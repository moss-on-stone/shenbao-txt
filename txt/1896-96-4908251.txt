# 1896 - 96 - 4908251

 

Page 1

 
 
[小輪船出售] [  美查有限公司啓]  
　　本公司有小輪船一隻名元寶泊在新閘藥水廠前船身堅固機器靈捷現復重新修葺與新造者無異吃水甚淺内河小港易於行駛且亦迅速欲購者至申報館帳房面議 
[新印傳家寶全集] [  圖書集成局代啓]  
　　是書楊州石天堅先生所著分初二三四集初言治家立身處世之道繼言保産種子讀書之方終則文字禪宗怡情悅性諸法誠驚世之木鐸傳家之寶筏也本局大號鉛字排印毎部價洋一元六角在上洋三洋涇橋河浜煥文書局千頃堂外埠漢口新街鴻文順記書局烟台成文堂書坊發售 
[沈氏尊生書景岳全書出售] [  圖書集成局代啓]  
　　沈氏尊生一書久已膾炙人口按是書爲錫山沈孝廉所著孝廉博通今古於醫學尤爲精邃窮半生之力著爲是書行之醫林奉爲枕秘惜坊刻模糊漫患毎多帝虎辛羊之誤本局覔得原刻善本代書肆友人重付手民印以大號新式鉛字挑選潔白紙張裝訂無訛校讎盡善刻已告成分裝二十四本爲上下兩函裹以錦套毎部定價碼洋三元二角又張介賓先生景岳全書尤醫家所奉爲圭臬裝訂廿四本外加錦套定碼洋三元均分存蕪湖湖南寶善分局金陵詞源閣及本埠寶善分局愼記書莊三馬路申昌書室出售世有欲樹醫林之幟者尙其各置一編乎此 
[書招商局帳略後]  
　　前日承本埠輪船招商總局送來光緒二十年曁二十一年第二十一届二十二届帳略一書紙白板新眉目清朗條欵井然若合符節因　於篇幅故分登前昨本報正張以供衆覽俾知商務從此可望振興且使商情從此可以踴躍焉泰西立法以商務爲　　商務必立公司公司者以衆人之財合而爲貿易者也祗能取息不能拔本故其基業鞏固可垂久遠不第爲衆擎易舉已也泰西行之而國日富中國不行而國日貧固不待智者而知者矣然華人非不羡公司之可以獲利可以久遠故未嘗不倣而行之當日滬上礦務迭興售賣股票者紛至沓來禀請上憲或數萬或數十萬皆以滬上爲總匯之區而買股之人亦幾如蟻之附羶蠅之逐臭無論富商大賈皆不惜傾囊以博倍蓰之利且或有變産而購之者或有典質而購之者甚至有向親朋摒擋到處挪移者以爲獲利在指顧間耳不料一蹶不振如浮雲之過眼不一二年或致蕩産或致輕身當時視如左劵者旋乃廢紙之不如於是華人一聞公司股票皆視爲畏途未始非當時辦礦諸人不能實必辦理因循鹵莽之舉貽之害也今雖金銀煤鐵諸礦漸有起色然亦十不得一百不得一統前計之已得不償失矣惟招商電報兩局爲中國公司中之巨擘規模愈擴而愈充餘利愈積而愈厚去年電報除官利一分之外再加餘利一分近今貿易獲利之豐亦可謂首屈一指矣而輪船招商集資愈大費用愈繁一船之費多至十萬金一棧之建多至八十萬金所集股本不過二百萬金苟辦理不善必至虧折乃觀綜結所置長江外海輪船共有二十五艘自十萬至五千資本已一百十二萬兩矣各埠局産及本埠棧房屋産存本有二百四十萬兩之多此皆衆目共覩斷不能虚飾卽此二項而論除股本外已餘銀一百數十萬兩矣照帳所該之欵雖鉅而所存路以相抵且其中備置新船之欵四十萬餘及現存銀洋十九萬餘此皆顯然贏餘之欵也且從前所借洋欵均已還清歴年磅價亦已在公積餘利内支銷清楚則現在所存公積之銀皆爲實在贏餘之欵矣將來繼長增高更何可限量如節略所云迭經患難深固不摇誠非當局者之誇語也其中自保船險一欵分外洋之利權尤爲算無遺策自泰西各國來滬開設保險各行華人皆趨之若騖雖有利無弊而其利外溢究屬不少閱帳略有該自保船險規銀一百六十餘萬兩及保躉船險四萬兩如此巨欵若非自保必爲他人所有雖帳略中爲所該之欵其實卽爲本局之贏餘且旣歸自保行船一切自能格外留意豈非一舉而兩善備哉現在朝廷欲振興商務尙未覩商務之效民人欲糾合公司尙未悉公司之益故不無徘徊觀望欲發仍留乃自此帳刊布吾知富商大賈有接踵而起者矣紗廠絲廠之奮興未始非商局開其漸也觀於今日商務之蒸蒸日上不禁回溯開創之始處處爲難苟非有膽識者不能創此基業亦非有繼起者不能擴此鴻圖所以凡爲天下之事有治法尤貴有治人也竊意商局現雖積利之厚置産之多購船之盛然不過在本國外海大江行駛雖分太古怡和各洋商之利權而所得者究爲本國之利若能將來積利較多購辦大公司輪船仿照泰西各國駛往外洋自行運貨不亦更可得外洋之利哉本國若置外洋公司船吾知商賈之赴外洋者必多如華商能親赴外洋信息旣靈人情熟識欲開風氣我往自較易於彼來商務之興有不期然而然者矣不特商賈易於往來而皇華使者瓜代往來亦易於迎送不亦一舉而兩得耶因論帳略情形而推及之是尙有望於在局之領袖諸公焉 
[本館接奉電音]  
　　昨日清晨京師飛電傳來上諭一道硃筆二道敬謹譯登○二月二十四日奉上諭敬信等奏戸部衙門内顔料庫房不戒於火延燒大堂等處請將工役人等送交刑部審辦並請將堂司官分别議處一摺本月二十二日亥刻顔料庫料房失火延及戸部大堂南北檔房等處至二十三日寅刻始救熄共計延燒房屋八十餘間當月筆帖式桂斌學習主事蕭樹昇司務廳值班筆帖式錫元未能小心防範桂斌竟未在署住宿著交部分别議處戸部尙書敬信翁　　侍郎張蔭桓剛毅陳學棻著一併交部議處餘著照所議辦理欽此同日奉硃筆戴恩溥補授工科掌印給事由欽此同日奉硃筆著洪良品署理山西道事務欽此 
[東海卹筒]  
　　日本訪事友人來函云朝鮮自中日失和後爲外人于預國政以致變亂日出人心日離各地亂民蜂起皆以勦殺日人爲辭本年因强令剃髮内外變作韓王駕避俄公使館各處所駐之日商被害不可勝計日本所駐守備兵屢遭襲擊亦祗守禦不敢公然與亂民交戰以啓外人口舌駐韓日本公使小村壽太郎雖曾照會韓政府一二次皆爲鎭撫亂民之件所有日本人被害事件久未開議在日人之受寃者不免嘖有煩言今於本月二號接東亦來電云駐韓小村公使於本帮人被害事件於上月廿八號始向韓政府申議○上月二十七號韓京發報云十九號之夜深更時有刺客入雲峴宫謀不利於大院君幸聞是聲怪異卽喚起多人刺客懼出門外潛伏立經巡檢十餘名馳來拿獲交警務廳待訊○樺山大將資紀回國後辭官未蒙允准仍命往臺四號東京來電已定於十四五號由京首途又云内定板垣伯爵退助入閣任内務大臣○霧島山忽於日前爆裂法國軍艦夫啞而夫愛艦中海軍主計士官利愛而在彼游歴適逢其災負傷至鹿兒島病院療治一號搭便船回本艦開赴上海矣 
[江西災水]  
　　江西采訪友人云湖南醴陵縣上年早晚禾稻顆粒無收江西萍鄉縣與之接壤亦收成失望飢民困苦不堪醴陵當由湘撫陳右銘中丞撥巨欵往賑本年復大口給錢一千二百文小口六百文民困賴以大蘇已革 
 
 

Page 2

 
 
侍讀學士文廷式憫萍鄉之苦亦禀請張香帥撥銀十萬兩委員購米五萬石解往平糶並經彭藻夫太史禀請署江西藩司翁小山方伯撥銀　千兩委員解往賑濟災民得以復甦無如災區過廣統計極貧之戸約十三萬餘人次貧者二十餘萬人本年春耕在卽無牛無種不能從事田疇文法和内翰因又禀請江西巡撫德靜山中丞借銀五萬兩藉作牛種工本中丞以事尙可行而欵殊難籌答之萬載縣又秋收歉薄米貴如珠新正月齊米毎升漲至三十三文貧民多不聊生專望油菜接濟豆麥接濟乃正月二十日忽降大雪連續數天至二十四日始開霽油菜豆麥皆經壓壞貧民大失所望以致仰屋吁嗟目下市中茶油毎斤漲至一百零八文米榖亦昻貴異常載道貧民無不憂轉於溝壑云 
[命案彚紀]  
　　寗波訪事友云寗波近出命案二起一在城中象鼻漕有綽號順阿流亡其姓氏不務正業專嗜賭博屢借山西人某甲叩錢日積月累不能付還不得已卽將妻抵債不料氏歸某甲之後又與陳某有染一日氏家聚衆賭博適陳施施自外來甲見陳至忿火中燒初則角口繼則鬥毆陳以大門閂擊之適中甲之額角昏暈倒地血如箭激陳某畏罪逃遁氏見勢不佳亦避匿不見甲兄得聞凶耗赴縣控告甲越宿因傷身死甲兄又赴縣呈報楊大令聞報之下帶同仵役人等到塲檢騐屬實當飭屍兄備棺收殮一面飭拿兇手將氏帶署發交女役看管當夜遂被逃脫次日在西鄉後倉草屋中拿獲到縣大令飭役嚴加看管俟拿獲陳某再行訊辦一在西門外東弄堂有缸橋頭王桂生同甲乙内三人於前夜在充當緑頭勇某丁綽號鴨蛋船家聚賭不知因何王與甲等爭毆大受屈辱誓不欲生赴水自盡是夜鴨蛋船在營查夜回家陡聞其妻大呼救命之聲鴨蛋船聞聲趨至見王已滅頂天又未明無可撈救王妻驟聞兇耗以被毆受傷抛屍河中等詞赴縣控告丁等畏罪挽人與死者母舅求和湊集銀洋百元以作棺殮之費一面著屍妻赴縣具呈求請免騐大令准之案遂了結 
[鄂省官塲紀事]  
　　湖北采訪友人云荆宜施道周靜侯觀察懋琦於正月初十日因病出缺譚大中丞飭宜昌川鹽總局曹觀察署理觀察於日前到省禀謝小駐行旌隨於初五日禀辭携帶僕從人等泝江直上筮吉履新○漢口大智坊委員陳君志元業已因事撤去差使所遺大智坊一差上峯委新河委員王君者香接辦王君捧檄之下筮吉本月中旬某日任事○湖北藩司王芍棠方伯牌示浦坊縣縣丞詳委試用縣丞蔡世佶黄梅縣縣丞詳委新海防分缺先補　縣丞史從燦署理監利縣縣丞詳請以本班儘先補用縣丞周鴻鈞更補武昌縣縣丞詳請以新海防分缺間補用縣丞文丕顯咨補 
[甌郡官塲紀事]  
　　温州采訪友人云温處道宗湘文觀察政體違和因於開篆之初卽請假一月現在精神尙未復舊也○署樂清恊章雲齋恊戎洪發兩權斯篆兼帶練軍分紥十餘處上年蔡倪兩姓刼案獲盜正法多至二十餘名現在大荆洪橋暘谷嶼一帶居民及倪蔡兩族公製萬名傘十有五柄萬名衣二襲恭送鈴轅以表敬意○温州府舒端甫太守因育嬰堂收養殘廢女嬰愈積愈多甚至年已瓜破尙有未經擇配者乃自捐廉俸設法疏通毎口津貼錢十二千文出示招人承領並責成在城妥保出結存堂或娶以爲妻或撫以爲養媳姓名住址須在册上註明○本月十八日爲温州府通判吕子良别駕之少君花燭吉期署内懸燈結彩賀客盈門○永嘉縣典史陳鏡仁少尉政躬不豫請假延醫現已勿樂有喜於本月十六日銷假視事矣○前通政司使黄潄蘭大銀臺携同公子仲弢從子叔容二太史於客臘附招商局普濟輪船遄回珂里本月望後來郡拜會道府各員宗觀察隨命輿答拜一面致送關書延請主講中東書院教席 
[龍眠春曉]  
　　安慶訪事人函云月之十二日爲黄道良辰市中貿易者率於是日開張懸牌且設宴以待諸親朋之往賀者有蔡某者年逾知命在北關外之南莊嶺開設布店是日入城往某店爲賀該店留飲至夕陽西下帶醉而歸行至北門外吊橋邊地名鬼神壇該處人烟寥落蔡某因醉失足將身帶洋蚨一包散落在地時已昏黑卽向近處討火詎該宅僅一婦人年已半百有餘秋娘老矣詢知蔡爲跌失洋蚨求火者婦卽欣然給燈並同往代尋果得洋蚨十八元尙少四元蔡叩謝欲走婦留之再三蔡不允婦陡起梟心大聲呼蔡强姦該處有練軍左營駐紥突來兵勇四五名不容分辨將蔡之洋蚨及身穿皮馬褂皮袍概行刦去蔡無可如何幸離家不遠只得負痛而歸旌率妻子投北關外保甲分局喊控某委員當卽飭差提婦到案訊供之下該婦堅稱黑夜强姦有某等可証委員見其各執一詞未便判斷一併移送總局核辦未知如何判斷也○安省舉行本年科考士子雲集但毎届考期往　滋生事端其時人類不齊良莠莫分多有藉考爲名隠便私圖者市面上因其人衆多方隠忍間　無理取鬧地方官亦被其挾制良可恨也撫　福大中丞有鑒於此因大張曉諭誥誡諄諄如果係讀書子弟必知自愛今觀某某等爲失物追贓性燥肇禍則可異已有趙某李某茂才也與童生鄭某來城應試同賃居城北黄花亭某姓屋内上月某夜三人在寓深入睡鄉被染上君子翻箱倒籠竊取一空次晨三人鳴保開具失單詣官報請追究捕廉陳少尉當飭健役嚴查務獲並諭三日候信届期案尙未獲三人以至捕署謂典史卽是賊頭赶緊交出原贓刻不容緩少尉再三安慰仍復咆哮不休少尉無可如何遂將印信捧繳堂翁謂卑職階基雖小似此洪閙何以治民縣尊吳明府因見府試在卽未便調處遂通詳上憲上憲大怒謂此間藉考滋事近來稍戢今又復萌此風斷不可長立將趙李二生發押府學鄭童押候審所三人年歲均近而立被竊本自不小心今旣報案少尉允追是當在寓靜候何得一再哄堂胡閙以致覊押候辦爲學校羞眞可謂自取其咎矣 
[八閩述新]  
　　　訪事友函稱閩中入春以來連日隂雨至今尙未晴霽經紀小民謀生益形拮据加之柴米十分昻貴鹹貨生菜價亦倍蓰近日聞有滬米來閩米商尙不肯落價奸猾居奇可恨已極近聞有一種貧苦小民流爲行乞受飢受寒輾轉溝壑化爲異物者城内外日以十數計○城外州尾甲某有媳年甫妙齡偶因頭眩倦臥寢室未移時溘然竟逝又城内甲某有婢及笄亦因頭痛一睡而斃主人以爲服毒急延西醫診視並非服毒死後猶顔色如生大約近時有此疫氣故其斃也速其天時之不正歟○客有從臺灣回閩者說臺北近日安堵如常客商往來須有日本護照方可上岸有甲等四人冐頂别人護照被其查出現已拘問立置重典街市夕間不准閉戸時有日官前來盤查如被其搜出軍器及官中衣頂補服等件卽以斧鉞從事以故商旅咸有戒心云○福州茶市已届上憲旣已委員前往各卡征收查騐分水關委宓大令保泰白琳卡委陳大令連生丹洋卡委張大令家㵌北嶺卡委周司馬傳輝湖前卡委龍大令景　東門卡委世司馬魁鼓山卡委陳司馬鴻運三夾道委黄司馬運昭井樓門委王少尹國瑞茶亭委孫少尹家魁坦洋卡委郭司馬蕙祖可門卡委周少尹光達均準在三月初一日到卡視事 
[鳩江花事]  
　　蕪湖采訪友人云二街陳二家妓寮有文蘭校書者色藝雙絶名噪一時王謝名流金張右族毎不惜千以金買一笑尋花問柳者戸限幾爲之穿文蘭則酬應之間不卽不離莊諧並進因之歌館舞臺無文蘭在座則合座爲之不歡曾與某少年訂鍥臂盟一日三秋身輕情重近日少年因事被控覊押官衙文蘭伊鬱寡歡時時斜背銀釭偷彈香涙花朝前一日忽暗吞烟泡數巨枚是夕有客就妝閣張筵文蘭仍從容典觴政燈紅酒緑釧擊花飛各爲傾無算爵直待酒闌人散始孤衾悄掩哽咽凄凉房媼微聞有呶呶泣聲急入戸視之則已毒彌臟腑間神識昏瞀俄卽香魂一縷與彩雲萬朶同歸離恨之天聞昔年京帥某雛伶以二月十一日生當蘭亭袚褉之時遽抱月缺花殘之憾某名士挽之聨曰生在百花前萬紫千紅齊俯首春歸三月暮人間天上總消魂若文蘭者書寄當歸枉贈文辭以寓意香生空谷虚占蘭夢而無靈跡其潦草下　蓋較之此伶而尤爲可憫矣我輩有情人當爲之同聲一哭○王義和家觥錄事名玉如者詞曲管絃並臻佳妙青驄畫舫時闐咽其門顧嫺靜　　遇有不當之人時以阮家郎白眼相對甚且以閉門羹餉客絶不使其得聞枕上神雞以故愛之者多而忌之者亦復不少某日又因　延忤 
 
 

Page 3

 
 
客頓遭斫柳摧桃自顧命薄紅顔難超苦海茫茫天壤知已云誰遂以一盞阿芙蓉膏和涙吞服方謂天荒地老得以離却情塲矣乃假母伺察偏工不待毒發摧腸卽和解藥以進玉如遂得大吐而蘇而客已如黄鶴凌空不復敢重訪迷香之洞矣 
[捐廉助堂]  
　　寗波訪事友云寗紹台道吳福茨觀察前因仁安公所文武帝陞座駕臨拈香時詢知該公所善舉章程共有十二條如按月給發嫠婦二百餘名老婦五十名及施棺送醫年終分送米票修砌城廂道路夏則捨藥冬則送衣毎逢初一廿一兩日在郡廟宣講聖諭廣訓種種善舉經費浩繁殊形支絀道憲特將嫠婦百名分發清節堂按月給發外慨捐鶴俸四百元以充該公所之善舉云 
[備迎聖旨]  
　　本城邑廟頭門首昨由羽士雇匠搭蓋彩棚一座懸掛琉璃珠燈燦爛鮮華蓋爲今日恭迎聖旨以備各官於此處跪接之用也 
[英使來滬]  
　　英國新派駐華欽使麥多納坐英公司輪船來華滬上於昨日清晨得信公司船於天明時過大戢山八點鐘英總領事偕同副領事坐小火輪赴吳淞迎接至未初二刻公司船進浦抵公司碼頭英商皆呼慶賀以伸敬意工部局派印捕約七十餘名迎接護衛英欽使上岸後乘坐馬車并有印捕在車左右夾輔而行英欽使偕英領事同入領事署内聞廿八日西商須設讌洗塵因英欽使不日卽欲乘輪北上云 
[遊戎拜客]  
　　崇明遊擊胡士華遊戎德成昨日因公來滬泊舟十六鋪午刻命駕進城遍向各衙門拜謁至縣署由家丁擋駕 
[明府言旋]  
　　保甲總巡曹荃生明府前赴金陵謁見督憲劉峴帥已紀前報明府刻已公畢附輪回滬前晚抵申矣 
[滬北火警]  
　　昨晚九點三刻時忽聞捕房鯨鐘怒吼旋分三下知英界失愼急往探訪悉火起于英租界北京路大英書信館間壁某公館不知因何失愼一時烈炎上騰冒穿屋頂加之風夷助虐雖公館中人竭力撲救無濟於事幸救火會西人先後馳至急開自來水龍頭接以皮帶吸水狂噴幾如萬斛飛泉從空倒瀉火勢漸漸不支俄而英法美各洋龍亦飛駛而至恊力撲救始得烟消火滅是役也約燬樓屋十餘幢至一切情形及如何起火容俟訪明續布 
[本邑試期]  
　　三月初二日爲本邑縣試之期昨日署中發出僉諭著辦差人等預將敬業書院灑掃清淨陳設舒齊並備一切事件以備臨時應用該差奉諭業已赶緊備辦故近日已殊形忙碌矣 
[書院開課]  
　　前日爲敬業書院應輪關道憲黃觀察甄别之期適因觀察另有要公札委新任松海防同知葉臨恭司馬命題給卷 
[謁廟懸牌]  
　　新任松海防同知葉臨恭司馬懸牌公館定於三月初一日謁廟 
[可使有勇]  
　　督標奇兵右營駐紥滬南斜橋統帶鄒燮祥遊戎奉兩江督憲劉峴帥札諭訓練士卒整頓營伍以期步伐陣式嫻熟精良遊戎於昨日清晨七點鐘督率各健兒在營門外操演各式陣勢遊戎升座簡閲須臾鳴砲三聲發下令旗傅令開操各勇排成陣勢互相攻擊盤旋屈曲倐合倐離對放排鎗數次砰　之聲隆隆震耳繼而短兵接戰愈演愈厲旌旗飄展劍戟森嚴適值天氣清朗麗日烘晴聨袂來觀者嘘氣成雲頗爲熱閙演至十點鐘始畢 
[公請修街]  
　　縣署照墻迤南一帶街道雖經同仁輔元堂撥欵修理刻已日久失修石板碎動行人晚間過此者毎多傾跌受傷現經居民聨請該善堂再爲修鋪俾得穩履康莊也 
[聚賭宜懲]  
　　賭徒朱龍全長壽小徽州等數人在本城二鋪租賃某姓房屋深夜聚賭引誘無知愚民如蠅逐臭入其彀中者無不傾家蕩産并賄通地甲庇護前晚經各差役查知其事前往兠拿各賭徒聲息靈通早已聞風遠逸亦可謂狡矣 
[縣事一則]  
　　昨由英公廨移送訪拿著名流氓王寶寶一名到縣請訊辦收禁到縣後值日差禀明旋奉内署傳諭以該流氓縣中前已屢次訪拿東奔西竄從未弋獲而犯案重重情罪昭彰當卽先收外監應俟縣尊回署提訊究辦 
[案已斷定]  
　　法界致和里恒興瑞皮貨莊代法商立興洋行購買羊皮涉訟恒興瑞莊主艾瑞廷倩啓昌洋行主人喇馬司繕禀投法領事署控告立興主人亦以恒興瑞調換皮貨等情投法公堂聲訴經鄭大令及祁繙譯官會訊七次案尙未結二月初二日法總領事邀同法銀行及法書信館主人升座研訊以兩造供詞各執斷令將所購皮貨一百零七件如數退還另購之五十五件言明次貨照原價如數付銀兩造遵斷而出昨日禮拜三午後二點鐘時大令會同祁君升坐公堂飭包探傳齊人証候訊艾偕執事人馬少園貨客馬廷榮投案立興西人偕買立劉尙行及兩造原延之慕爾弄喇馬司到堂聽審先由祁君將通案情由朗誦一遍大令聽畢謂艾等曰爾等皮貨現在棧房業已騐明一百零七件内高低不一提貨單内一萬六千餘張與蕪湖關單内數目不符號碼亦異顯有不盡不實立興購買此貨受虧不少着爾償還銀六百兩方得銷案艾等尙欲伸辨祁君飭包探傳諭案已斷定無容多瀆遂一併退出 
[法界捕房瑣案]  
　　昨日禮拜三鄭大令蒞八仙橋捕房發落各案旣升座卽命提竊犯傳長生至案著照原斷先枷號半月期滿再行責釋○馬夫王阿尙違章漏捐前已訊明昨日大令飭提至案著先枷號半月期滿再行責釋張和尙從寛免責著管押捕房半月○竊賊張中才屢次犯案姑惡不悛此次由包探拘拿解案大令訊供之下著從重笞責二百板押候過堂送縣遞回紹興嵊縣原籍○竊犯周春山在招商局江天輪船竊取顔料當塲拘獲解經大令訊供前已紀諸本報昨日著照原案笞責二百板還押令具結交保○英包探某甲之夥役王阿金越界拘人某包探拘獲大令訊供之下著押候責懲昨日英包探杜雲卿投案禀稱王係小的所雇夥役並非冒名實因無知悮犯尙求大老爺恩宥交小的帶回大令不准所求著照原斷笞責一百板諭以本委已向英捕房查問覆稱並無爾之名字何得冒稱探夥越界拘人隨著交杜探帶回嚴加管束○竊犯張德海潛入金利源棧中竊取杏仁經管棧人當塲拘獲解送案下前日大令已研訊明確昨日著照原斷笞責一百板從寛開釋○虹口廣東娼婦王阿五誘領萬安樓客棧婢女黎春蘭偪令當烟妓事經萬安樓棧主婦據情控告大令訊供之下判令王娼荷枷二月期滿再鞭背三百下○竊犯馮全元在十六鋪南首某姓家竊取棉被行至租界中由包探拘獲解案大令前已訊供昨日著照原斷笞責一百板某姓投案訴稱小的姓朱行大係南通州人在毛家弄老虎灶爲夥大令謂本委觀爾情形非善類遂著一併釋去復將贓給朱領回○扒手李甫廷在鄱陽輪船行竊經包探拘獲扳出同黨大辮子徐四等人大令訊供之下著押候嚴比昨日飭提到案著從重笞責二百板押候拘到同黨一併究辦○流氓王阿海將女郎趙秀林調戲經女母趙胡氏控諸公堂前日大令已訊悉情由昨日著照原斷先枷號半月期滿責釋○竊賊王寶生在招商局江寛輪船竊取茶壺經失主當塲拘獲扭控公堂大令訊取口供判令笞責一可板釋之使出不准逗留○吳淞江人徐永梅訴稱正月二十三日小東門外永順客棧主張雲春李松山至小的家内面許償小的洋銀七十圓小的以旣經涉訟未便應允用特投案請示張李同供稱小的等與源來棧主王三瑞爲友曾許償費用洋銀二十六圓今王臥病在牀是以小的等投案伸訴大令謂所搶首飾現在何處供稱只知有臂釧等四件其餘一概不知包探禀稱奉諭往小東門外訪問鄰居知徐之弟婦將臂釧一枚押錢三百餘文又將金耳環一枚向某押店押洋銀二圓當時偕原告往查且有張仁發烟館中人爲見證大令謂徐曰爾妻不到案不能銷茨所控並無實據難以准理著出外邀同見證人自行理處明白禀覆銷案○偪娼一案屢紀報章昨日李銀寶供稱丈夫楊阿四由烟鴇吳桂貞教供小婦人實姓張名大妹前日到堂之沈張氏係小婦人之姑母桂 
 
 

Page 4

 
 
貞教小婦人執定口供大令謂爾前稱丈夫李老虎此次又稱楊阿四顯見不符著從重掌頰銀寶叩首求恩聲稱小婦人家住崑山來滬後正月初三日由桂貞寄匿不知地名之鄉間吳姓家據云吳係桂貞之親戚此次仍由桂貞領出交與捕房大令著從重掌頰四十下命帶陸楊氏研訊供稱小婦人與銀寶之父同胞銀寶由托小婦人帶出傭工大令謂爾知銀寶究係何姓供稱小婦人實出不知大令謂本委已知原委爾尙敢飾伺狡辨乎著一併押候嚴比 
[美捕房瑣事]  
　　嚴林林本邑人卜居裏虹橋年逾知命未知操保生業近因患病不能操作有子三人皆已成家因議毎人按日貼錢二百五十文次三日付給如數惟長名桂松者竟一毛不拔嚴向索不理怒責數下詎桂松攘臂拒敵嚴妻上前帮助桂松之妻示出助其夫致將嚴之頭顱擊破嚴妻亦受微傷因扭入捕房控訴適寫字房祗有三道西捕略問數語令自行扭至英公堂喊控○虹口西華德路第一千六百三十六號房屋懸有招牌係中國合同棧房其内惟棧軍械等物向由某西人經理適因該西人逝世因將棧務倩寗波人劉某管理劉陸續竊取棧内揩擦軍器之魚油若干售與英界廣東路第五號門牌某洋貨店昨晨經包探竇如海查悉據情告知捕頭恊同包探施奎江將劉拘獲解入捕房押候送廨訊究○前晚有某兵船水手甲乙丙丁戊五人在百老匯路滋擾逢人痛擊三十六號英捕巡至甲等羣起攻擊捕非所敵大受虧辱急吹號呌中印諸捕應召而至奮力拘拿當獲甲乙二人拘送捕房禁押昨晨捕頭派某某等數捕將甲乙解送至英公館請領事訊辦○偷兒陳阿元前晚潛至琼記碼頭杉板船上竊取棉被一條爲舟子任全福所知登岸犯追經包探施奎江截獲詰問之下供稱同夥三人旋將二偷兒一併查獲拘解捕房押候送解訊究○前日下午有寗波人某甲持灰色寍綢十一尺至吳淞路鎬興押店求質適包探石金榮巡至見其情節可疑將人贓拘解捕房押候查明核辦○本邑人某甲向操縫工餬口今因失業無聊學作三隻手生涯前晚未知由何處竊得水烟袋一枝持至天潼路經包探張阿五巡獲拘送捕房押候解送英公堂究辦○積竊顧紀法前晚由西華德路張姓屋内竊得二馬車水烟袋一枝懷往密勒路某押店質錢經包探竇如海查獲當由身畔搜出當票二十餘紙人贓一併拿送捕房押候解堂請訊 
[同善共濟]  
　　白下隴西氏完願助賑保大小平安洋三百五十元救狗捐洋五十元姜友蘭仁翁交來無錫隠名求子病愈洋一百元無名氏病愈完願洋五十元求桂子洋五十元顧隠名洋五十元春風座主人求如意平安洋三十元袁柳村居雋卿二翁各助救狗洋五十元先後祗領欽佩奚似竊以善氣彌綸挽回造化救人得救理本同符一誠感格立邀神佑感應之速如影隨形推而至於求子得子求壽得壽富貴功名無求不遂一門好善永保平安當此湖南救災急於救火而救狗亦攸關物命且值於籌捐弩末之時乃蒙同善共濟功德尤爲無量謹誌數語以質同緣[  上海六馬路仁濟善堂籌賑公所施善昌等謹誌]  
國東洋等處大通商碼頭特此佈聞 
　　光緒二十二年正月十三日 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英晚瑣案]  
　　張大生扭王金珠金妹一婦　　　　稱小的之妻沈氏被伊等串同藏匿請卽訊追前晚屠别駕升堂研訊張訴稱小的係常熟人向在治下以製餅爲業妻子沈氏傭於　　　　福　某姓家本年正月小的因事歇業遄回原籍迨本月初接得妻子之雇主來信謂妻子於初八日辭歇金珠及金妹等突將鋪蓋行李　去不知何往小的驚駭異常立卽附航來滬向金珠根究金珠竟一味推諉無奈連金妹　請究追金珠供稱小婦人家住蘇州鄉下向在治下抛球場　陽里恒盛泰　内傭工與沈氏相識本月初八日沈氏被主人辭歇無處棲身應小婦人帮同搬取鋪蓋行李伴送至伊之姑母家今張不　　由　指小婦人藏匿與之分剖竟被扭控案下一切情由請問金妹便知金妹供的小婦人現在治下某龜所設野雞倡院傭工胞妹沈氏向日傭於五福弄某姓家本月初八日因與主人口角突然辭歇出門後確知金珠帮同搬運行李伴送至小婦人之姑母家不料姊夫不分皂曰與金珠爲難别駕判令將張掌嘴一十下釋之使出令自行找尋沈氏金珠及金妹一併開釋○某押店學徒王愼卿扭朱阿寶至公堂以强將滿期押票贖物訴請訊懲别駕庭訊之下王訴稱小的係徽州人現在治下某押店習業昨日下午店主因事外出店中祗小的及同學三人朱持上年九月間所押之過期票一紙贖物小的對以此票逾期一月刻丁貨已售出未便取贖朱兇横異常卽與小的滋閙不得已扭請訊懲朱供稱上海各小押鋪定章四月滿期然尙寛限一月此票甫將五月王不准向贖故小的與之理論别駕著一併釋去 
[英界公堂瑣案]  
　　前晚粤東無賴李增林至野鷄流倡王阿寶處尋歡翌晨忽奔投捕房稱失去金約指及欽對時表各一枚捕頭立遣包探孔阿才往查並無蹤跡再三盤詰方知李揑情妄報且向龜子自稱捕房中人以冀藉端挾制因之解案請訊阿寶野花滿頭面塗粗粉如堊壁扭扭捻捻微步上堂訴稱小婦人在治下當野鷄倡昨晚有李大少來家住宿及至今晨披衣而起忽言失去銀表金約指勒令小婦人照賠大言曰我在捕房辦公如不允償定須回告捕頭向之查辦李供稱小的在治正某土棧營生妄報失物自知不合濈求大老爺法外施恩刑駕據情商諸薩副領事然後令押候過堂覆訊○顧阿六孔阿才兩包探同禀稱浦東人張阿發寍波人陸阿榮前因迭犯竊案經大老爺分别遞解回籍今又潛來滬上由小的等先後拘獲送請訊懲張陸同供稱小的等以後决不敢再犯事端求大老爺施恩一次免予遞解則終身戴德不忘矣别駕判令各笞責一百板交顧孔兩探帶回捕房遞解回籍○二百四十號華捕禀稱昨日小的巡至某處見瞿三寶所拉東洋車並無英界工部局捐照擅敢兠攬坐客因之照例拘拿不料有瞿母投法捕房控小的越界拘人小的當差已久豈尙不知捕房規制且當時三百六十九號華捕目見其事可作証人三百六十九號華捕禀稱當時小的確見瞿停車法租界旋至英租界載客瞿供稱小的停車法租界卽坐客亦在法租界攬得並未過橋不料此捕强將小的拉至英租界强以違章管押好副捕頭禀稱此等事有礙捕房章程須查明懲辦可否於禮拜五覆訊别駕曰諾○包探沈金隆禀稱徐仁富王金生吕朱氏番阿增周阿五錢阿二楊春桃等七家飯店堆積砦草過多小的恐肇火災是以傳請判　徐等六名口蒲伏案前同求恩宥楊供稱小的貧苦不堪飯店資本僅得洋銀十餘圓尙求鑒核别駕判令各罰洋銀三圓楊一再　减别駕乃减罰二圓○包探石金榮禀稱昨日洋人甫郎雇坐江北某縣人蔡見成所拉東洋車至某處下車時遺失洋銀三十圓並不投報捕房意圖藏匿業經小的查獲送案請懲甫郎投案領贓蔡供稱洋人遺失洋銀小的初未得知比及查見則洋人已不知去向當時未經報明捕房自知不合别駕判令管押五日○包探范進才禀稱後戚生向在浦東秦姓家當長隨旋於去年歇出帶有秦之名片三紙及到滬卽向南市某米行冐取洋銀十圓現在逗留虹口經小的查獲送請究追孫供詞含混非訪事所能筆述旋有徐祝峯投案供稱孫在秦家係小的所薦今願保出外向秦家料理别駕准之○水巡捕唐寶榮禀稱昨日駁船戸王阿才爲義發昌廣貨店裝火油十聽在浦江過夜及小的查知往拘見火油上均不　蓋恐其肇禍請卽訊懲王供稱此項火油由義發昌廣貨店囑載聽上本無木蓋别駕判罰義發昌洋銀十圓 
[江督轅門抄]  
　　二月初一日藩臺瑞運臺江到糧道馬木釐局候補道王善後局候補道懲機器局候補道鄆軍據所候補道楊善後防軍報　局候補道李提督周應萬本華楊金龍叩節制軍右營中恊王城守恊衰交卸護軍右營提右營叅將廖得勝辭委署淮安城守營叅將毆楊成松金陵營叅將楊總兵陳能仲代仲字後營王正高代理鹽城縣同知黄家珍奉示甄别知州汪喬年辭赴句容勘鐵路正任碭山縣調署泰興縣陳守晸委署休陽縣張篤謝委並銷下關釐指差知縣閻懋曾到北二叚保甲差主簿徐煒從九楊繩武均奉示騐看均見候補道曾丙熙到會辦營務處差管帶湖口炮隊營副將洪福勝通判丁相郁服　回省通判蔣志沂由揚來指分江蘇試用縣嚴　基由京來巡檢吳倬禀知捐免騐看均到調辦劉河釐捐知府彭文明提左營遊擊吳炳辰知縣葉元鋆赴皖南兌米又秦基隨同徐州道阮赴徐均辭○初二日九江道誠　　　堂候補道楊赴蘇見撫憲候補道杜禀知到會辦營務處松江府川沙同知陳家熊到湖北通判楊德彰　辦候選縣彭　　差遣均謝委洋務局差知縣查宗仁銷粥廠差　　　船辭送何明亮赴江西○初三日翰林院蔣金臺熊方燧惜隂書院由長鄒先舉均會運臺江傳見籌防局候補道曾候補道丁五河鹽釐知府柯川沙同知陳辭知府陳　謝委　捐避提調差金山營遊擊楊俊德海州鹽運分司徐紹垣均到正任南匯縣汪以諴知縣許寶良皖岸三河分銷知縣陳其璟辭回局均見湖南督銷候補道李知府忱敦和　委赴圖山關砲台公幹帮勘鎭寗鐵路候選縣李大受曾仰東赴句容續勘鐵路均辭知縣程慶明 
[邗江官報]  
　　二月十四日高鎭軍光效來城公幹某科翰林陳太史光宇過揚陳鹺尹　回李家橋差次○十五日龍分轉澤鈞委解京餉起程季鹺尹遐齡賀鹺尉家保均委隨棧差尹鹺尹政平起紋回准○十六日任分轉杰由金陵回玉少尹廷炤奉府委巡查彭鹺尉輔辰委辦仙女鎭保甲差 
[上海六馬路仁濟善堂籌賑公所施少欽經收山東湖南順直賑捐二月初一至二十日清單]  
　　七十外老人大善士助規銀三百兩食便不美人一百兩無名氏陸兩又洋五元培桂軒助洋二百元萱盛堂洋一百六十元無錫無名氏　西氏慶節堂各助洋一百元周昌齡章荐德堂合嘉堂無名氏各五十元許季生洋四十元泰州不留名三十四元愿壁誠心堂三十元廣東李運煒求父病愈慈　陳袁氏德茂號仁盛號各洋二十元　幼菊求輪船平安燕北女史求次女喉症速愈程曾寶求母病愈查雲生求病愈寓金陵虔誠子浙西力不足人鴻印鶯遷主人愼思主人顧麟趾不書名浙寗無名氏張君交來隠名氏程陸氏十三戸各洋十元江孚輪船徐枚臣八元七角　劉氏求主　　愈洋八元順成友求黄肇南消災除疚衆安堂各助洋六元松江韓雷氏裕慶堂儌倖氏各洋五元蘇省恆孚　樓桶内另戸洋四元銅洋三元何煜明保平安宋輔宸求病愈　名氏求母病愈毘陵張炳榮楊鴻恩侣仙子無名氏七戸各四元無名氏洋三元銅洋十元新安周氏洋二元銅洋三元售去許學叢　一部洋二元張景楊妻病求愈泰州夏陽升幼童王熙各洋二元順省予女病求愈吕光裕父病求愈無名氏補舊年求合店諸事順遂人延陵人沈湘臣鄭丙銓袁經笙吕尙渭無名氏十戸各洋一元以上共　洋一千二百七十七元七角銀四百另六兩銅洋十六元 
 
 
 

Page 10

 
 
   
 
