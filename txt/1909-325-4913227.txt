# 1909 - 325 - 4913227

 

Page 1

 
 
   
 
 

Page 2

 
 
[上諭]  
　　監國攝政王鈐章十月十五日内閣奉 
　　上諭十一月初十日冬至大祀天於圜丘遣豫親王懋林恭代行禮四從壇派德茂錫露榮墩德夀各分獻欽此 
　　上諭監國攝政王面奉隆裕皇太后懿旨十一月初三日崇上徽號是日皇帝在宫内行禮王大臣著在慈寗宫行禮三品以下文武百官著在午門行禮在外公主福晋命婦均著進内行禮欽此 
　　上諭張人駿等電奏蘇屬溧陽等縣冬賑需欵籲懇恩施等語本年溧陽金壇荆溪宜興四縣被災奇重且頻年災䘲倉榖空虚元氣未復餘如丹徒丹陽震澤等處同受偏災現在節届隆冬饑民待哺朝廷殊深憫惻加恩著賞給帑銀三萬兩由度支部給發該督等即派委妥員按照所屬災區查明户口災情輕重分别散放務使實惠均霑母任失所用副朝廷軫念災黎至意餘著照所議辦理該部知道欽此軍機大臣署名奕劻世續鹿傳霖那桐戴鴻慈 
　　十六日内閣奉 
　　上諭溥善着以内閣學士用丁振鐸着以侍郎候補張翼着賞還頭品頂戴以三品京堂用欽此 
　　上諭署江西提學使林開謩着開去提學使署缺以道員發往南洋 
 
 
 

Page 3

 
 
交張人駿差遣委用欽此 
　　上諭江西提學使著湯夀潛補授欽此 
　　上諭本日引見一品各生前陸軍貴胄學堂畢業考列上等之松耆以陸軍部郎中補用二品各生前陸軍貴胄學堂畢業考列上等之常麟以陸軍部員外郎補用欽此軍機大臣署名奕劻世續鹿傳霖那桐戴鴻慈 
　　宫門抄十五日召見軍機麟夀倭和布○十六日召見軍機肅王澤公振貝子繼祿意公張翼穆隆口 
論說 
[銀行鈔票說（續）]  
　　徵之古史。西歷一千八百六十五年。蘇格蘭銀行曾濫發鈔票。致價格低落。市塲不靜。蘇格蘭銀行乃與皇家銀行相議。大减流通之額。謀保全其基礎。挫折買空賣空之業。買空賣空者流惡其不便。乃設愛阿銀行。舉哈密爾登侯及其他富裕之地主爲股東。即藉股東之信用濫發鈔票。不顧生産分配之需要如何。至西歷一千七百七十二年。以四百萬元之鈔票不能交换之故。遽致非常騷亂。愛阿之稱亦隨而泯滅。是固秉持盧哇主義者也。 
　　次以盧哇主義發行鈔票。致起非常之混亂者。爲挪威銀行。此銀行亦以地主爲股東。據西歷一千八百十二年所調查地價三分之二。發行不踰額之鈔票。如商業支票劃付之類。殆不過問。其貸出也。專取土地之抵當。所以奬勵農業也。凡貸欵收年利百分之四。而按年收還本百分之五。顧鈔票之發行額。當與其需要相應者也。故惟以正貨爲鈔票需要之準。準此以定發行之票數。自不致超過於需要。蓋正貨者。生於其必需者也。則準正貨以發之鈔票。自在必需之列。而不患其過多。今不以正貨爲準。而準地價三分之二。則其所發之額超過需要與否。何從而測諸。且利息拆息之類。必視貨幣供求之多少。與爲增减。今乃常定爲百分之四。所取不已多乎。取利旣多。更事增發。西歷一千八百二十二年與亨巴耳滙劃之際。遂蒙百分之八七五之損失。而騷亂亦由此興焉。 
　　又北美合衆國。於西歷一千八百三十年之際。亦頗有以証劵或土地爲抵當而發行鈔票者。西方新地。需要正多故以公債証書或土地爲鈔票基礎者。卽乘機濫發。不計始終。一千八百三十七年。全國中銀行盡行停止支付正貨。乃致非常困難。夫以盧哇主義發行鈔票。其不能全終如此。蓋貨幣者。交换之媒介。物價之標準。乃以之爲負債之証標者也。（負債之証標者假如甲與乙米一升乙償以酒一升二物爲價相若者如此則彼此不負債若乙對於甲之米不能償以甲之所好者則以貨幣與之使甲仍可藉貨幣而滿其所欲此則直接對於米無所報甲甲得貨幣可以之爲証故曰貨幣爲負債之証標）而無所謂負債。卽無所謂貨幣。乃貨幣學者之通論也。故有正貨乃表其必有負債。若以現額爲本。酌量實際之供求。以增减鈔票發行之額。則决無失其價格之事。今以公債証書土地之類爲基據。則鈔票供給果適應於需要與否。未能遽知。但覺發行之際。所需成本甚微。即謂不需成本。亦無不可。祗知有利息拆息可圖。而不計終久有交换困難之一日。惑於目前。忽於久遠。及其弊也。鈔票益多。物價益貴。更因物價益貴而濫發益多。如油灌火。古今比比不乏其例。 
[法國法]  
　　法國法以準備比例爲基據。而鈔票之發行額。以其準備金之三倍或四倍爲限者也。法比二國皆然。其法準備金常足當鈔票發行額三分之一。夫以交换無碍之準備。爲維持鈔票信用之基。故根抵確實而無流弊。固也。然制限綦嚴。銀行不得利用其貨幣。以助一世生産事業卒遇恐慌之禍。卽不能援銀行之信用以支持一世之信用。非第不能支持一世之信用。又不免煽動之。是其弊亦不可以不辨也。 
　　原夫準備者。乃以供應時濟變之用者也。泥於準備。致發行鈔票之額絕不因時而漲縮。苟一旦商情摇杌。或干戈騷擾致唤起鈔票交换之需要。於時恐三分之一之準備。决不足以相濟。即在平世。事業圓滑。信用交孚。而死守此三分之一相當之巨額。使埋没於銀行倉庫之中。是亦暴。殄之尤矣。故準備者。非絕不可動。有時正當利用之以爲充盈公積之謀。但不可使用之於長期貸付。不可借以劃付不確實之支票。務令得以速於旋轉焉可矣。不然。則其應變之。準備。永無增加之望也。夫商况之變動。不一朝驟發。必有其前兆。銀行苟有識力。預備亦復何難。然則平日死守鈔票發行額三分之一者。徒使有用之資金。坐耗於窖藏之中。於生産配尚之事業。曾不能增損其毫末。豈不惜哉。 
　　此法非但遭際時變。不能全其準備之放力而已。又足以煽動之。今有銀行於此。準備正貨三百萬元或四百萬元。而發行九百萬元之鈔票。設因國外貿易。或其餘種種原因。忽值三百萬元正貨需用之交换請求。於是時也。銀行若應此需要。則鈔票頓减爲六百萬元準備减爲百萬元。是遂獲罪於法律也。若拒絕此請求。則世人且目銀行爲無力於交换。愕然不知措其手足。傾軋立時。而至。由是觀之。則準備比例法。必不能符主張者之所論。不能固鈔票之基礎。而適足以危之。故惟發行鈔票與準備之間。不置比例。然後卽猝有三百萬元之交换。而其百萬元尚泰然不動。猶可從容設法以圖圓融。譬如抬高利息及劃付之拆息。以抑制貸與劃付之需要。奬勵存欵。挫抑買空賣空。以减削流通之額。此皆銀行所恃以爲恢復之手叚者也。如此庶减引换之請求。而不生市塲之波動。然則法國準備法者。不過係一種單純之制較金銀準備法稍爲進步。於銀行幼稚事 
 
 

Page 4

 
 
業未活潑信用未大起之時。不得已而用之之方法耳。若於事業活潑銀行進。步生産分配一依信用爲主之盛時。其不足以相濟必矣。故英美等國久已撤而不用。惟法蘭西營業鎭靜之國猶有存焉者耳。（未完） 
專電 
[電一（北京）]  
　　海軍大臣洵貝勒薩軍門電告政府已到勃杜麻烏斯埠考察海軍情形 
[電二（北京）]  
　　瑜貴妃定十八日由陵回京 
[電三（北京）]  
　　内務府通電各省凡關於祭祀用之貢品迅速進呈 
[電四（北京）]  
　　理藩部通電各蒙王一切貢品概行停止 
[電五（北京）]  
　　資政院電湘撫選舉資政院議員諮議局正副議長得與選又得贛撫電定二十三日互選資政院議員 
[電六（東京）]  
　　日本赤十字社大坂支部西十一月二十七日午後於天王寺庭園開總會來會者三萬人以出入口僅止一所開會時異常雜亂有死傷者 
[電七（東京）]  
　　美國極東艦隊（共八艘）定明年西正月十九日到横濱港 
[電八（東京）]  
　　華盛頓電稱尼嘎拉瓦國政府拘禁美副領事想已被殺目下美砲艦運送船水兵等已向該國進發 
緊要新聞一 
[外部電飭東督保護日親王北京]  
　　聞外部近有電致東三省總督以日本伏見宫親王及乃木陸軍大將東鄉海軍大將等以陽歷十一月二十八日爲旅順口戰殁軍士之忠魂紀念碑行開幕禮特至旅順參與其事並擬旅行滿洲等處故特電致東督俟該親王大將等到境時飭屬認眞一體保護 
[護滇督奏覆疆臣被參情形北京]  
　　護理雲貴總督沈秉堃覆奏略云七月初八日准軍機大臣字寄六月初四日奉上諭有人奏疆臣嗜酒廢事貪黷營私請旨查辦一摺又片奏貴陽府知府謝文翹縱子行兇嫉民如仇等語着沈秉堃確切查明據實覆奉等因當經奏明派委署雲南糧儲道方宏綸馳赴貴州認眞確查兹據查明禀覆如原奏貴州巡撫龐鴻書性貪而嗜酒一日三醉庶事置之不理一節查龐鴻書素能飮酒且不易醉每飯輒飮數杯仍照常辦理公事平日亦居官慶謹並無性貪嗜酒一日三醉庶事不理之事如原奏龐鴻書抵任時藩司興祿進謁送門包六十金門丁怫然謂藩司美缺而所餽祇此道府以下當更一毛不拔令添補四十金官塲傳爲笑柄凡屬吏到省禀見者雖佐雜微員亦必需索門包多少隨時講說一節查龐鴻書到黔興祿正護理撫篆曾否致送門包門丁興祿早已離黔無憑查實但黔省相沿積習凡遇新到省人員及州縣委缺向均餽送門包龐鴻書到任之始所用門丁孫鳳山暗中收受事實不免嗣經龐鴻書查知禁革原叅各節尚非無因又如原奏撫署所需一絲一粟皆責辦善後局應付稍遲局員即受申飭一節查貴州善後局向來按月呈送巡撫津貼六百二十五兩經費銀六百兩幕修等銀四百七十餘兩另有辦公需用紙張等項隨時應付爲數無多龐鴻書到任以後均係相沿辦理並無應付稍遲申飭局員情事又如原奏首府出缺叙資望應用王聯璧陳廷樑别有鎭遠府謝文翹者人極狡詐屢次撤任被控有案與該撫會榜同年聞有機會可圖於丁祭前一日星夜奔赴省垣或云以五千金得之一節查謝文翹本任鎭遠府知府曾因失察其子致斃人民撤任叅處並曾被紳民列欵控告及與龐鴻書爲庚辰會試同年均屬實在但叅革早經吏部議以降級抵銷其子謝崇塾毆斃人命亦經交案審辦被控各案復經貴東道禀銷有案且調缺係由三司遴選其詳龐鴻書自不能有私意存乎其間惟謝文翹進省係爲龐鴻書賀生日擅離職守置祀典於不顧查有確據又如原奏試用知府李祖章本一紈袴傾其私槖爲該撫造一洋房該撫大喜委署首府不半載又委署鎭遠府銅仁府以酬其私一節查李祖章已先於三十四年七月丁憂回籍訪查輿論毁譽參半惟並無爲龐鴻書修造洋房之事其委署鎭遠府銅仁府查明皆由貴陽鎭遠各實缺應到本任因之迭次調署尚非酬私又如所奏署天柱縣知縣鄒毅洪性極貪殘署任未及一年殺人過百邑中有鄒屠户之名需索案規動輒四五百串查天柱縣盜風素熾鄒毅洪署任一年八個月共獲斬絞盜犯三十六名拒捕格殺者五十六名雖非署未一年殺人過百民間實有鄒屠户之目龐鴻書因其緝捕認眞時予批奬至需索案規未據原被呈控無憑查實又如原奏龐鴻書由湖南携帶入黔私人除位置文案巡捕外委劉澤沛辦陸軍學堂宗彝吕聯璧辦學務公所終日宴遊聲名狼藉一節查劉澤沛係江蘇人報捐候選通判經龐鴻書奏調來黔委辦陸軍學堂迄無成績物議滋多吕聯璧查無其人殆卽知縣吕聯奎與知縣宗彝均由前任撫臣岑春蓂奏調到黔委辦學務頗能認眞　無浪鄉經費及一切腐敗之事又如原 
 
 

Page 5

 
 
奏龐鴻書聽從委員劉迪齋於鎭遠車家灣等處添設釐卡百端苛斂擾害商民一節查前任貴州按察司照磨劉名晋字迪齋於光緒三十三年委辦鎭遠釐金因與鄰局曹家溪釐員有隙以車家灣爲曹家溪咽喉遂藉稱車家灣地方扼要禀請將鎭遠釐局移設該處經釐金總局核准商民禀懇裁撤劉名晋悍然不顧三十四年六月商民上官仁等重申前請言語抵觸劉名晉掌批其頰致激衆怒燬局罷市惟並非龐鴻書聽從委員劉迪齋允准之事此查明貴州撫臣龐鴻書被參各欵之實在情形也又原片内開貴陽府知府謝文翹前官刑部主事曾以挾妓冶游被人參劾後放鎭遠府知府於漢口舟中有逼死兒婦劉氏之事及抵鎭遠苛刻擾民合府紳耆開列劣迹十欵上控一節查謝文翹前官刑部曾否被人參劾及漢口舟中如何逼死兒婦均無案可稽至苛刻擾民一事調查光緒二十六年十一月有鎭遠廩生周松等列欵上控經前任貴東道袁開第查明因辦團收捐用人不當以致民怨惟事屬因公禀准免議在案又原片謝文翹之子在台陽書院殺斃龍姓廩生龍姓上控撤任旋營求得署思南府又因其媳來氏身死不明被控再撤任回省是時其子方在貴陽監獄又以洋槍轟傷獄囚曹鴻勛升任巡撫與有年誼竟設法將前後各案彌縫了結並開釋其子逍遥法外一節查謝文翹之子謝崇塾前在台拱廳蓮花書院肄業因口角殺傷龍輯瑞身死廳員吕樹勛久匿不報上控行查始以自行失跌身死含糊禀報嗣經謝文翹自行檢舉將其子交案審明擬絞監候旋恭逢恩詔照章援免當謝崇塾收禁貴陽府監之日因携洋烟入獄獄卒攔阻曾以烟鎗向毆並未成傷至其媳來氏因不獲於姑服毒自盡律得勿論原參謂前撫臣曹鴻勛與有年誼設法將前後各案彌縫了結實無其事此查明貴陽府知府謝文翹被叅各欵之實在情形也伏查貴州撫臣龐鴻書被叅各欵或傳聞未確或查無實據自應懇免置議惟貴陽府知府謝文翹雖無縱子行凶嫉民如仇各重情然以兩媳之死於非命親子之逞凶殺人家庭之間毫無整飭又復收捐斂怨濫用劣紳實屬性情謬戾不恤人言署天柱縣知縣印江縣知縣鄒毅洪居心殘忍辦事欺飾按察使照磨劉名晋揑禀移局致釀重案應請一併革職以儆官邪試用知府李祖章雖查無實在劣迹然毁譽叅半應俟起復回省後由貴州撫臣隨時察看辦理候選通判劉澤沛委辦陸軍學堂查無成績物議滋多應請撤退勒令回籍宗彝吕聯奎辦理學務尚能認眞均請免議十月初四日奉硃批另有旨 
[民部第二年第一屆籌辦成績北京]  
　　民政部具奏略云臣部續擬籌備清單内開第二年應行籌備之事一擬訂自治研究所章程本年閏二月間具奏經憲政編查館覆核奏准通行一京師地方自治章程本年七月間業經擬訂奏請飭交憲政編查館核議一整理京師内外城巡警廳區編制本年春間奏奉兪允欽遵辦理一京師高等巡警學堂成立已久將届卒業現復量加擴充擬於堂内附設警官巡警講習新班並於内外城分設巡警教練所就充巡警各員酌量抽出分班補習一各省籌備城鎭鄉地方自治設立自治研究所查各省籌辦城鎭鄉自治情形除山西陜西甘肅新疆江西廣東貴州等處尚未據咨報外直隷一省籌辦最早天津議事會及董事會先後成立其餘各省均經奏咨籌辦有案至自治研究所惟江蘇浙江江西甘肅貴州等省未據咨報餘亦設立仍即督催一律赶辦一各省籌辦廳州縣巡警查各省省會巡警大都開辦至外府所屬各首縣並商埠地方巡警有已經布置者有尚待推廣者一各省設立省城高等巡警學堂及各廳州縣巡警教練所除安徽江西等省未據專案咨報甘肅一省咨請展限外其餘業經咨報各省或就原有學堂改設或另行籌設當經分别咨覆准其試辦一各省調查省會及外府所屬各首縣並商埠地方人户總數迭經通咨各省限於年内十月間將查報户數塡表送部以上各節各省能否實力奉行自應隨時考核曾於五月間擬訂巡視各省民政章程奏蒙允准當即遴派妥員分期巡視仍一面督催各省迅速舉辦毋誤限期以仰副朝廷實行立憲之至意奉旨該衙門知道 
[晋煤運直不准援免税釐北京]  
　　石家莊煤商瑞豐鴻順昌等公禀郵傳部以税捐不均禀請援免等因部中以前據該商等公禀晉煤運直懇准同沾免税利益已經分别咨請晋撫核覆昨准晋撫咨復内開晋省前因新攤洋欵曁籌辦新政議抽煤炭出井税每百斤原加共抽錢六文闔省一律抽解爲晋庫入欵大宗本年保晋公司新用機器開採奏准免抽沿途税捐是免税者僅保晉公司一家此外十法開採以及商販自不在免税之列况全晉一律抽收若别商一體邀免實屬有關全晋大局又况平定州所出煤炭軌運陸運直豫僅抽出境一道並不先抽出井較之别處沿邊井口兩税並征者已甚輕减該商販等所請自應毋庸置議郵部據咨即批令該商等遵照辦理 
[湘省農業學堂之擴充長沙]  
　　湘撫岑春蓂奏稱湖南農業學堂原係農務試驗塲改辦光緒二十九年升任撫臣趙爾巽於北門外擇地飭設塲所經營伊始諸務草創僅於塲内植桑養蠶兼蒔菓蔬招集學徒數十人光緒三十一年升任撫臣端方及前撫臣龐鴻書先後擴興乃就試騐塲增築講堂學舍先辦速成蠶科三十三年甲班學生畢業始增設永久蠶科三十四年經臣檄委候補道張鴻年充當該學堂監督就舊闢塲址改用新法種植分全塲爲二圃四科曰花圃曰菜圃曰園藝科曰普通科曰工藝科曰蠶桑科俾學堂學生聽講餘暇率同園丄 
 
 

Page 6

 
 
分類實習並於塲内建設肥料塲氣象臺守望亭實習講堂及會議管理接待諸室以資應用而便考察至學堂係以中等農業標稱程度當占優勝科目當求完備議定於原有蠶桑之外添設農林兩科遴員分赴直隷湖北等省考察辦法曁延聘直隷高等農學畢業生充當教習農科業於本年上學期招考學生開班授課其林科正在提前組織已將南關外嶽麓山官荒闢爲森林試騐塲設員培秧以爲林科學生實習之預備一面籌措設備事宜一面考送合格學生儘本年下學期内開班似此農林蠶三科並設全校學生受課時旣有互相考証之功畢業後應有實地推行之效十月初六日奉硃批該部知道 
[釐定防範越邊匪黨辦法桂林]  
　　近日越邊匪黨異常猖獗輙在邊界勾煽莠民結會滋事現經桂省當道與法國武官釐定禁止逆黨勾結曁拘逐等辦法凡携帶軍械單行及成股之匪曾經與官軍抗敵或擾亂地方治安逃匿法界者將軍械扣留並將該匪拘管由法政府酌定拘管期限俟限滿驅逐出境預行知會華官所有拘管一切費用由華官擔任撥還作正開銷云 
[京師近事]  
　　日前外務部梁崧生尚書預備召見探聞奏對之事係爲陸徵祥欽使具奏保和會新發議題有關中國海陸軍及財政各問題又爲東三省安奉路之交涉並聞海軍副使譚學衡是日伺候召見係與梁尚書同班入初亦關海牙平和會議題云 
　　前出使比國大臣李木齋丞堂前日到京伺候召見經戴大軍機面保該丞堂洞明時事閱歷較深堪勝資政院協埋之任聞已蒙攝政王允許日内可見明文 
　　聞郵傳部徐尚書與税務大臣磋商擬將蒙古税項各欵改歸修築蒙地鐵路之用將來鐵路通行蒙古商務發達仍將前欵由鐵路贏利項下歸還 
　　度支部近咨各省謂各項銀行則例前經擬定通飭一體遵照在案查殖業銀行之設爲農工倚賴轉輸之機關東西各國實業之進步悉由於此現當振興實業之際亟應提倡籌設廣爲勸導以堅振興實業之基礎 
　　度支部收發所所設郎外等缺事甚簡單尚書澤公前擬酌量裁汰嗣有某丞堂爲之關說暫緩置議昨聞澤公爲撙節糜費起見該所郎外各缺仍議一律裁去故各司員異常恐慌云 
　　昨有河南省汝寗府光州等十四州縣職商方昌蔭等呈請度支部准予規復票鹽舊制部中以正陽關淮鹽行豫情形現經調查明晰將來如何辦法部中自有權衡毋庸該商等干凟故已批斥不准 
　　陸軍部軍需司近來頗形忙碌聞將造具該部直轄之陸軍中學陸軍小學曁軍官軍械軍醫及馬砲工輜各學堂經費清册以便向度支部籌撥欵項 
　　學部丞參上行走京師督學局局長蒯禮卿京堂光典具禀請假三個月遄回安徽原籍俟假滿再行任事已蒙旨准日内即行搭輪南下明正方能回京 
　　順天高等學堂監督劉主政棣芬前袁海帥任東撫時曾請電調赴魯襄辦學務學部未允兹聞海帥又有電到京請調赴粤惟各直省不得紛調人員已奉明諭此舉不知能照准否 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局十五日議塲紀事南京]  
　　十五日江蘇諮議局開籌定地方自治經費案二讀會討論甚久後决議將乙條第二欵删去併入積縠案内討論又將第三欵中改爲自部定新章實行之日起每契價銀一兩扣收公益捐三分即在正税九分内扣除作爲地方自治經費云云又抽收錫箔捐原定每值百抽二文經全體公决加爲值百抽五當時尚有言須捐香捐紙馬者後經解釋報告書中皆取已行之捐爲之規定箔捐係通省一律可辦又爲産品大宗若香若紙馬雖同爲迷信品而值常不滿十又無徵收方法故似不必零星列入遂通過時有張議員鶴第提出揚州酒捐亦關地方自治經費乃未爲審查會採入又經解釋諮議局但能言其大者當言通省捐税統改爲認捐若得行政官要求一律辦理似不必提出一地一種之捐項向行政官建議遂决定不必另案辦理自治經費案内尚有淮徐兩屬公呈請開墾葦蕩營大荒地者議長請許議員鼎霖陳述情形大致興利除弊兩有裨益遂决定即日呈報督撫先從測量入手是日僅通一案日表二條以下皆不及提議時已逾六鐘遂宣告散會 
[浙省資政院議員揭曉杭州]  
　　資政院議員浙省額定七名照章應由諮議局加倍互選經於本月十一日特開大會選出陳敬第君等十四名（見前報專電）照章呈請撫台在此十四人中選定七人送院十四日增中丞將得票最多數之陳敬第兪鏡清鄭際平王廷揚邵羲王佐陶保霖等七員榜示議塲作爲資政院議員其沈鈞儒等七名作爲候補資政院議員即以榜示之日爲始三日後作爲確定應選云 
[浙省諮議局開審議會紀略杭州]  
　　十三日下午三時浙諮議局開審議會臨時由某議員要求改爲秘密會禁止旁聽兹探得大略情形如下（第一件）謂近日全浙公報及危言報所載新聞有意譏評攻訐議長並以通益公建議案誣陳議長得賄運動實據何在應嚴重詰問（第二件）議員項湘藻等提出陳黻宸資格異議書當時兩面均守秘密該兩報究從何處得來應從嚴根查嗣經多數决議用正式公文致巡警道查辦（第三件）海寗議員朱寳瑨請假逾期前由周斌提出照章除名當時主張周說者褚輔成陳翼亮陳時夏主張不除名者梁有立陳敬第張善裕王世裕邵義王家襄甚至同時起立爭辯者十餘人而陳翼亮與邵義爭之尤烈審議長見秩序太亂宣言時間已過遂未議决而散十四日開正式會到會議員僅五十三名以未及過半數例不得開會當卽解散 
[汴省諮議局提議印花税記事開封]  
　　汴省諮議局因印花税事部中催辦甚急不得不提前會議爰於初九日開會時先將此案提議汴撫親自蒞局宣布部中來文及疊次催辦之文件嗣由議長報告理由各議員彼此磋商均謂汴省之不能開辦印花税者凡有十端（一）民力不支（二）商力不支（三）本省新政用欵繁多無不仰取於商民若行印花税商固不支民更不堪（四）連年荒歉（五）本省巡警費前議由各貨買賣中籌畫若旣籌畫巡警費又加印花税汴中各商號必然困倒（六）河北三府百姓爲福公司事餘忿未息汝陜爲禁種烟土屢次聚衆若再行印花税恐又滋事（七）汴省行印花税事欲百姓樂輸資格未到（八）現在各省雖議開辦尚無實行善法莫如俟各省辦好後再爲仿辦（九）南北洋新政爲各省之先北洋尚在提議汴中似宜步武北洋暫時從緩（十）此事仍求撫憲咨部請從緩行吳中丞以各議員反覆核議無一主能行者因之對於此事亦頗爲難聞擬先爲咨部請示再議辦法 
分類新聞政界 
[札府復勘武進災情蘇州]  
　　蘇藩司前據武進縣禀陳勘報原荒復熟及届徵新墾漕灘各田除被淹虫傷外應徵本年銀米照則全徵抛荒毋廢等因銀米全蠲至三十四年原緩民欠緩至來年秋後察看帶徵等情當以被淹虫傷漕灘各田共有五百餘畝之多比較上年應徵銀米各短至二千餘石其中恐有隱飾情弊未便率准日昨特札飭常州府速卽親往該處督同新任宗令按畝履勘大加剔删據實禀辦 
[移商改良路燈辦法蘇州]  
　　蘇垣警務公所以各街巷縣點路燈原爲巡緝奸宄便利行人而設所需燈油錢文向由長元吳三縣各舖户認定由縣收解本公所分發各區濟用查各路地方遼闊街巷紛歧原設路燈稀少且有昏暗不明者而三首縣經收此項舖户捐錢較之開辦時原定數目多有减少且多延欠以致本公所放欵不敷逐月籌墊亟應設法改良多設燈數務求周徧增籌捐欵由董收取將路燈妥爲經理以全公益並責成警界各員認眞查察保護昨已照會自治籌辦處妥速議復並飭各區長會商紳董分别勸辦矣 
 
 

Page 11

 
 
[組織國民公積期成會述聞杭州]  
　　十月初九日嘉興北門外賓鴻學堂辦事員徐君蔭庭朱君謀丞等因外人提議監督財政干涉行政激發忠憤組織國民公積期成會邀集發起人假賓鴻學堂會議到者五十餘人下午二時摇鈴開會先由沈君驥千宣布開會詞略謂本會集合國民團體量力出資公積集成鉅欵報効國家以清償外債速成海軍力保主權自强中國爲宗旨故定名曰國民公積期成會次朱君謀丞登台演說大旨謂監督財政海牙會業經提議矣干涉行政華僑又紛紛電告矣日擬瓜分消息尤慘政權骨幹也財政氣血也權政一失與人之骨折幹斷無異財政被監與人之氣衰血耗無異天下寗有骨折幹斷氣衰血槁而人猶有生理乎與其儲糧齎盜何若紓難毁家人民對於國家本有應盡之天職普法戰後德人咸爭出私産以急公日俄之役東婦且願撤簪環以協餉吾儕堂堂七尺顧巾幗不若而甘讓德人以專美耶用是邀集同志發起斯會演說畢布告簡章草案次徐君蔭庭宣布每人自願報効一個月進欵並有棧司忻元震等多人均願報効一個月工資尤爲難得公决公積之欵由出資人逕繳大清銀行或中國商辦銀行代收掣付收條並决定刋刷傳單布告全國同胞定期邀集全郡人民續開大會 
[稽查崗警功過辦法天津]  
　　天津巡警總局自劉坐辦景沂到差後一切章程頗有改動昨又傳知各局區隊略謂稽查以形迹秘密爲宗旨若親到各崗蓋戳則巡警易於認識知有所備凡一切犯規情事無從查出反爲不善似擬仍照從前章程各稽查員無分晝夜出外查訪崗警功過勤勞日記隨時呈報以定優劣不必赴崗蓋戳自此通傳之後將分所巡視簿及巡視表一律裁去 
軍界 
[札發優待軍人執照杭州]  
　　浙撫增中丞札飭司道曁督練公所文云准陸軍部咨開軍乘司案呈准貴撫咨稱前准本部會奏遵擬陸海軍鐵路偷運詳細章程一摺恭錄諭旨刷印原奏咨行遵照其軍用執照印務所屬酌定數目迅派妥員具咨領取如嗣後將次用罄須隨時派員請領等語各派差遣委員王松年賫咨請領軍人乘車執照軍用品輸運執照各一千張以便轉發應用等因前來查此項執照經郵傳部定於本年十月初一日實行曾經本部通行電知各省在案現據浙江省派員持具咨文赴部請領執照自應編給軍人乘車曁軍用品輸運執照各一千紙併連同復文一件發交該員賫囘分存備用相應咨復查照計執照各千紙等因到院准此除咨復外合亟札飭札到卽例遵照移知鐵路公司此後遇有軍人持用此項執照立即查照驗行 
[咨請編纂軍事戰紀蘇州]  
　　蘇撫接軍諮處咨文云本處現編關於軍事之戰紀地理所有戰事成案及圖表等項亟應擇要調取以備採輯溯查道光十九年鴉片之役咸豐二年英法庚申之役同治十三年越南之役光緒二十年二十六年甲午庚子等役皆應纂輯成書藉資考鏡所有當時之交涉開戰之情形議和以後之狀况以及其間諜報所得敵人之眞象與我軍戒嚴之種種計劃應由經戰省分檢查擋案分别抄錄咨送到處以資編纂除分行外相應咨請貴撫查照希速見復 
學務 
[委員辦理教育出品事宜蘇州]  
　　蘇提學司以司署設立教育品協會事務所一案業經擬訂辦法九條於十月初九日開辦各情已紀本報兹經樊學司派委實業科副長浙江補用縣錢令寳鎔坐辦該所一切事宜普通科員孫令洞兼辦該所庶務兼會計事宜並令該員等常川駐所以及徵集運送等事按照各項章程辦法悉心經理一面與各府州研究會隨時接洽禀候核辦 
[袁提學整飭浙學着手辦法浙江]  
　　新簡浙江提學使袁樹五文宗嘉榖以浙省學務非嚴加整飭不足以除積習已面禀榮尚書擬由京酌調幹員數人隨赴浙省辦理學務藉資得力榮尚書已允其請惟袁提學本充學部圖書局局長事務繁重榮中堂刻擬奏請留京三月以便交替 
[咨明滙解實業學費安徽]  
　　郵傳部通咨各省文稱上海高等實業學堂取定各省學生每年應由各省攤派學費應分上下兩期正月期内應作爲第一期七月期内作爲第二期按期滙解該堂兌收以應要需而維學務頃已咨請皖撫查照矣 
實業 
[咨明水口礦砂運銷内地辦法杭州]  
　　浙撫增中丞札行司道及洋常各關文云准税務大臣咨開據湖南巡撫岑春蓂奏稱湖南常寗縣屬水口山等處官辦鉛礦近年出砂甚旺因提鍊未能得法專售鉛砂吃虧甚巨現檄調湖南知縣田芸生來湘委充提鍊黑鉛廠提調會同江順德先將建廠購機事宜悉心籌畫一俟安設齊備即可開工查湘省官礦砂無論已鍊未鍊經過關卡應完税釐經前撫臣陳奏准一律免收分别發給護照嗣因礦砂行銷外洋出口漸多復經兪前撫咨明大部將生銻銻砂黑鉛砂白鉛砂四種照值百抽五完一出口正税即在長沙岳州兩關照納沿途關卡不得再徵其餘行銷内地之煤鐵硝磺概照原奏免抽税釐近該處用土爐試鍊工本太重改用機器工繁費鉅懇准將鍊成黑白鉛兩種運銷内地仍暫免税給照等語查以上情形似係爲减輕成本暢銷礦砂起見惟近來各省所有設廠用機器製造品物運銷鄰省均准於出口時暫按值百抽五例完納正税一重沿途概免重徵以利行銷如唐山洋灰公司大冶水泥廠等歷經外務部曁本處先後核准湘省所出鉛砂事同一律此次購用機器運銷内地自應仍照成案辦理於出口時完納正税一道沿途免其重徵等情咨行貴撫查照轉飭所屬關卡遵照辦理等因到院本部院准此合亟札飭該司道立即轉飭所屬關卡一體欽遵辦理 
[設局清丈商塲官地武昌]  
　　鄂省武勝門外沙湖一帶官地與將 
 
 

Page 12

 
 
來粤漢鐵路武昌車站相近原擬闢爲商塲之用現商塲局因武豐閘潰沿湖官地連年淹没不易清理特禀請鄂督飭將該地劃歸江夏縣趁兹秋後水落赶速清丈以免遷延日久糾葛愈多江夏縣王棠軒大令奉文再三計畫以該地綿長百餘里濱臨大江並與京漢川漢兩路車站遥遥相對實爲最好之商塲年來外人已生心窺伺特禀復鄂督即於此時一併設局清丈註册已經陳制軍批准即委王令爲專辦金令榮夀爲帮辦並飭善後局刋給關防一顆文曰江夏縣商塲官地清丈局關防以資信守至該局應需經費約錢六千串已飭由税契項下撥用 
[揚郡物産會進行狀况揚州]  
　　揚州物産會已租定缺口街魏宅園中爲陳别所當由商會徧發傳單徵集各業出品以便陳賽其外州縣物品則由郡守嵩太尊照會易紳文煒蔣紳彭齡陳紳忠溥分赴揚興高寳泰東等州縣催促運送目下高郵州物品已經運到其餘各州縣大率遲延未至現又經太守嚴行札催云 
雜記 
[新任淮運司蒞蘇蘇州]  
　　新任兩淮鹽運司增都轉厚由京南下於本月十四日抵蘇適瑞升撫已先期赴滬都轉即往晤藩臬各司等面商一切後暫住平江路混堂巷沈公館内聞勾留三五日即須附汽車赴寗謁見江督張制軍後再行赴揚擇日接印 
[查復抑勒洋價之含糊蘇州]  
　　鎭江府屬溧陽縣徵收忙漕前因抑勒洋價被人控發由司飭府查復兹據該府查復並無實據當經藩司詳奉撫院批云漂邑徵收忙漕旣據查明按照典當牌價並無抑勒情事自應毋庸置議仰候咨明都察院查照 
[大風傷人彙誌安慶]  
　　安慶省垣于十月十三日天氣清寒北風怒號有某甲經過西門適風吹城頭墻磚墮落致該甲腦部碰碎一時鮮血迸注經旁觀舁送其家已屬奄奄一息又藩署書吏丁某行經署之頭門忽被頭門砰然一聲撞傷在地以致胸腹問受傷過重醫者束手昨經家屬抬赴同仁醫院診治未卜有性命之虞否 
[泥木爭論行規案已結長沙]  
　　湘省泥木兩行因與鄂帮工匠爭論行規聚衆數千人屢起衝突一面禀官訊究一面傳知同行一律罷工聽候斷結嗣因上月二十九日有本帮工匠不能齊心私自工作遂又大起風潮致有鬥毆情事經地方官彈壓始能解散迨三十日由大憲飭令長善兩縣庭訊斷令鄂帮工匠將現造房屋尅日竣工嗣後不得在湘工作至長善泥木兩行亦不得罷工要挾統限於十月初一日一齊開工兩造均已遵斷就此結案 
[革道虧欠振捐之糾葛漢口]  
　　已革湖北候補道蕭載之因虧欠江南振捐銀兩經前江督端午帥咨請鄂督將該革道在漢口小夾街所開仁夀堂夀木店與吉濟輪船發封備償嗣因其中糾葛頗多故夀木店發封日久未得啟封兹房東高滙川特具禀夏口廳謂禮智巡檢署寬闊可容仁夀堂棺板請予啓封移放以便轉租馮司馬以禮智司署是否能容該革道棺板當飭令邵巡檢禀復核辦聞邵巡檢以署中存放棺板殊爲不祥且不雅觀已禀復請將該棺板移放濟生善堂矣 
清談 
[鳴呼官民矛盾之新機械]  
　　嗚呼諮議局。憲政之雛型也。而今則何如。而今日之諮議局則何如。 
　　諮議局之與官。勢不兩立者也。諮議局之權長。則官之權消。諮議局之勢盛。則官之勢衰。惟其然也。故官與諮議局。往往有互相排擠互相灼爍之舉。不特不肖者然。即賢者亦何獨不然。如今日者。滇督沈秉堃。則以裁奪施行之權爲疑慮。魯撫孫寳琦。則以牽混國家行政爲疑慮。而吉撫陳昭常。川督趙爾巽。則更以諮議局爲不明權限矣。非醜詆爲不明事理。即混指爲包攬一切。其尤甚者。且駸駸以限制督撫奏事權爲諮議局唯一不二之大罪。 
　　鳴呼。豈果諮議局之不明權限與。朝廷之諭旨。旣明明曰庶政公諸輿論矣。則試還問諸各督撫。何政可公。何政不可公。諮議局有議事之權。督撫自有裁奪施行之權。諮議局有决事之權。督撫自有奏事之權。果何所庸其疑慮。亦何必以限制相恫喝耶。 
　　而顧各督撫之電致憲政館也。今日一電。明日又一電。開局以來。甫及一月。萋菲貝飾之謵。且百出其技而未有已。豈果不欲憲政之成立與。抑何其旦旦而伐之也。吾無以名之。名之曰。今日之諮議局實官民矛盾之新機械。 
　　然則中國之所謂諮議局者乃如此。然則中國所謂民與官之感情也乃如彼。嗚呼憲政而若此。尚可問哉。 
談屑 
[通俗教育之補助品一（醒）]  
　　說日月蝕 
　　地球繞太陽而行。月又繞地球而行。太陽能發光。地球不發光。月亦無光。借日之光以爲光。則此三者互相進行。必有互相掩蔽之時。日月蝕即由此而成。地球繞行太陽。月又繞行地球。設月行於太陽地球之間。成一直線之位置。則日光遇月面止。不能達於地球。月之背面生一黑影。射於地球上。人在此影中。即不能見日。惟月離地球甚近。且較地球爲小。而較太陽更小。故日蝕不能各處皆見。惟在月所成之影中能見之耳。蓋全在其影中者。可見皆旣蝕。在其影之邊際者。僅見部分蝕。在其影外者。即不見也。此爲日蝕之成因。若地球行於太陽與月之間。成一直線之位置。則太陽之光爲地球所阻地球之背面生一影。人在其影中。即不能見月。蓋月漸次移入地球之影中。人即漸見其缺陷。至全體消滅而止。後漸次移出影外。又漸見其圓滿。地球較月爲大。其影亦大。故各地同時可見月蝕。且必先見其部分蝕。後見其皆旣蝕也。吾人不察其致此之由。造爲種種無稽之談。（俗有野太陽食家太陽野亮月食家亮月之說）每屆日蝕月蝕之際。則焚香點燭。鳴金伐鼓。以爲救護之計。（前晚月蝕時。租界居民多燃放紙爆。敲擊銅鑼以救護之。）甚矣其愚也。往昔不知日月蝕之原因而妄爲猜疑。尚不足怪。今則天文家之學說。早已大暴於世。何仍深信謬說而不化。無知之小民。不知學理而爲無意識之舉動。尚不足怪。甚至官場相沿之成例。亦牢不可破。各衙門仍有某日月蝕。届期一體救護之牌示。實所不解。外人詆爲半開之國。訾爲野蠻之民。其有何說之可答區區無謂之惡習。尚按保存國粹之義而謹守之勿替。遑論國家之政治法令哉。此我國舉行新政所以徒有皮毛而無實際也歟。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局報告書 
[江蘇諮議局法律審查會第四次報告]  
　　九月二十九日奉諮議局開示撫台交議度量權衡改制推行案第二讀會討論表决等情合依議事細則第七十五條將原案覆加整理爲第三讀會之預備惟查二十八日會議情形原案條列關於推行各事項業經一一贊成所討論者平過定價不可太大及不必由部專造專賣二說而已本審查會以爲部章第二十七條明定將來各種用器當酌定廉價一一刋明於各器之上則第一說似可無慮至於不必專造之說其理有三各省需用繁多運送不便一也由部專造專賣迹近專利定價易昻二也舊時製造度量衡器之店商無端失業三也然運送不便一層部章第二條已經慮及專利昻價一層以部章第二十七條之能否實行爲斷今日似不必預存一部章必不可靠之成見至於製造舊器之店商乃各地方最少數之營業且部章第三十三條准其入部廠學習准其販賣新器修理新器似可無憂失業故本審查會以爲除原報告書指稱各節應請撫台查照施行外似無必需修正之欵條項字句是否即依第一次審查會報告書呈報撫台之處仍候公决 
[又第五次報告]  
　　九月二十六日奉諮議局交到于定一整頓商會案審查之結果如左查原案以中國倡設商會以來商務未見起色擬設法整頓以圖進步本審查會竊以欲整頓商會必先知今日商會之狀况商會之設原以開通商情至商情之何以開通於辦理上當有一定之秩序今日商會與商務之關係幾成兩橛此中有志進步屈於無力無費一切留爲後圖者居其一援例設置不解有所謂性質責任效用而空負一商會之名義者居其一爲機關主張權利而界限未明有形無形之間適成一阻礙地方行政之結果者又居其一熟察情形似整頓之法不得不從根本上着想至一切積極行爲非可責諸一般商會者寗稍緩焉本審查會據此宗旨謹將原案所擬條目第一二項修正如左 
　　第一籌經費部章第二十一欵定商會籌費之範圍（一）注册費（二）憑據費（三）簿册費均係酌輸於商而仍從保商之意宜由各商會妥訂章程隨時收集以充費用 
　　第二擴知識於商會附設研究所其研究之種類有二（甲）關於一般之法令（例如地方自治章程尤有爲各分會所應注意否則權限不明兩方之間易啟衝突）（乙）關於商業之法令此二種當延聘通知法律之教習按期講授總協理及會董等亦必按期聽講無少間斷庶有實效 
　　第三謀進步關於進步必要之事務計分四種（甲）編制商業統計（乙）研究各業盛衰之理由（丙）講求土貨改良之方法（丁）設商品陳列所 
　　以上辦法俟公决後呈請督撫通飭遵行至原案所擬條目第三項商會經費按年預算决算云云查部章於商會經費所自出定有範圍即使入不敷出亦未便以不足之數强課各商是預算决算之法只能適用於公積旣充之後非可一律照行似無庸議又第四項各廳州縣未設商會者限期組織成立云云本審查會尋繹部章商務分會雖爲各州縣所應有而無限期成立之說兹爲本省商業計於商會之設置原不妨提倡勸導若必勉强促成於事實上恐無裨益並候公决 
[又第六次報告]  
　　十月十一日承辦事處發交上海商務總會商學公會陳請建議移文及本局請議審查會報告書各一件並附商法調查案理由書三册淺說一册嘱加詳審兹經本會審查之下僉以憲政期成在由人治進爲法治况内而興業外而通商尤不可無一定之紀律以維信用是民商法之編訂在立憲預備之期爲甚要按九年籌備次序各省埠審判廳本年即應開辦而民商等律之編訂頒行須遲至宣統八年以後非有各省紳商熱心輔助似不足以促法典編纂之進行而爲法權收回之預備民商私法本須參酌各地習憤與刑律訴訟等律不同上海商務總會商學公會遠見及此發起調查參合法理與習慣成書四册似亦足爲政府壤流之助兹經移送到局查照諮議局章程第二十一條第十一欵本可收受本省自治會或人民陳請建議事件自應按照來件備文呈請督撫咨送法律館以資採擇仍候公决 
[江蘇諮議局議决案]  
　　十月初八日議决寗蘇合辦女子師範學堂請就南菁學堂改設案查初四日本局所决議曾有寗蘇女子師範學堂其經費由兩學司會同藩司籌辦之案今就南菁本有之欵設本省急需之學經費校舍俱就已成之基礎爲之實爲事半功倍 
[十月初十日議决海州災振官紳辦理不善有碍憲政案]  
　　甲不可行之理由查海州振災本係急務乃紳董處之過當變勸捐爲勒捐竟率據上年調查選舉人名册凡以五千元資本或不動産爲選舉資格者按册追呼勒派捐欵爲數甚鉅稍不如數輙朦官籤差追繳差擾不已甚至押追伏念災區捐振人民固應激發天良官紳亦只有勸導之方斷無逼勒之理且選舉資格乃國家尊重之公權並非吏胥蹂躙之把柄似此按籍誅求不但爲選舉本局議員之障碍並將來辦理地方自治復有調查選民之事經此荼毒選民皆有身家之懼調查員且有性命之憂憲政前途阻力甚大 
　　乙更正之方法（一）不得援選舉人名册内五千元資格爲派捐標準（二）弔銷派捐所籤差票（三）另舉五十一鎭公正紳董勸捐並公舉籌振總會總協理用正當方法籌振 
[十月初十日議决答覆撫台交議聯合農會組織農林公司案]  
　　查撫部院交議原案所舉兩事一爲設農會聯合會一爲設農林公司意在補部章所未盡自是切實可行惟有尚應推廣及修正之處條列如左一農務總會及分會應先赶速成立按聯合會係農會成立後事目前 
 
 

Page 19

 
 
省垣總會旣未成立地方分會遂每觀望查農會應由何等人發起章程未有明文惟農工商部原奏有應由各該地方官於籌設農會時邀集士民擬訂便宜辦事規則等語是地方官實有邀集籌設之責應請督部堂撫部院通飭所屬地方官趕速邀集士民籌設此項農會並照章酌撥公欵辦理省垣總會限以年内成立各廳州縣分會限明年三月以前一律成立然後各府州聯合會得以督促舉辦 
　　一農林公司應准聯合設立按原案内載有各州縣農務分會如已成立卽宜附設一農林公司各就本處荒地量爲種植等語查各廳州縣赤地童山滿目皆是者固屬不少而在户口較密農事較勤之處荒地容或不多必令每一州縣設一公司或於事實不無窒碍應准荒地較少之廳州縣聯合數邑或一府州設一公司庶集資旣易能力亦充 
　　一農務分會分所應各附設農塲按照定章總會地方應設農事試驗塲分會分所應設農事半日學堂農事演說會塲招集附近農民授以農學大意查農事試驗塲所需壤地較廣經費亦多慮非分會分所地方所能一律舉辦惟旣照章招集農民演講農學不可無實地試驗以鼓興趣而資模範應仿初等實業學堂附設試驗塲肥料塲辦法於分會分所成立之日就農事半日學堂近側附設農塲一區或購民田或用公地規模無取乎大需費亦自不多但得究心農學及老於農事者數人主持試驗庶演講不爲空言鄉農易興觀感藉收農事改良之實效 
　　以上三條寗蘇兩藩司所屬應一律辦理 
本埠新聞 
[旅滬粤人會議中葡劃界事]  
　　旅滬粤人因中葡劃界我國高大臣與葡使相持不下現由外部與駐京葡使交涉恐萬一失敗後患難堪故於昨日三句鐘齊集廣肇公所會議以爲各處勘界維持會之聲援到會者百餘人由黄君鮑君相繼獻議略謂駐滬粤人數逾十萬中葡劃界之事諒非中止可了將來或善後失宜願同鄉諸君合力維持謀作後盾萬勿就此灰心損失國民資格衆皆鼓掌繼由董事鄧君鳴謙陳說并代表諸董大意略謂劃界一事本公所會議多次函電京粤亦曾極力協助况此事不特爲粤省計卽全國亦受影響如對於此事有補救之第務必互籌對待以盡國民天職云云時已五句鐘卽散會 
[營勇擊斃鄉民]  
　　滬道蔡觀察訪悉鹽捕營勇丁近在南滙縣東門外時和里地方追擊私梟誤斃鄉民四名昨日立發排單札飭該縣赶緊嚴查禀復核奪 
[實行歸併捐局]  
　　本邑糖捐局向設南市外鹹瓜街由上台派委專員查驗抽釐兹值節省經費之際由淞滬釐捐局督辦禀奉上游批准將糖捐局歸併貨捐局已於昨日實行 
[醫學研究所追悼會員]  
　　醫學研究所以會員巢崇山韓誦先王子善陳竹村諸君相繼逝世昨日特開追悼會又爲賴君嵩蘭宋君文垚開紀念會各致誄詞紀念詞以誌哀悼 
[城内]  
　　含糊了事○製造局巡士劉貫臣身死不明由尸兄劉奇生禀准免驗已紀昨報兹有張某投縣願保被告葛仙順出外候再傳訊田大令准如所請一面諭飭原差將劉貫臣棺木啓封交屍屬具結領回妥爲埋葬 
　　捕夥妄爲○鋸匠王阿根昨將捕夥小金寳扭縣控被串通捕夥大毛以抄贓爲由深夜至小的家内將衣服銀洋一併搶去並將胞弟兩人帶去拘押請爲激究坐誣田大令諭飭捕頭徐文速將所控各節查明禀核 
　　貢物過境○貴州撫台札委補用知縣方正管解京鉛入都昨日過滬函請本縣田大令派差照料 
　　扭控裁縫○朱寳生林子明昨將成衣匠方子卿扭至東二區解送一路巡局審訊朱林同供曾於前月托方做花緞皮衣四件屢催不付再四盤詰始稱被夥計竊去是以扭案請追方子卿供朱等託小的做衣實被夥計偷竊當洋三十元當票已經尋獲情願備本贖還今先掯得洋九元其餘二十一元求請寛限交保找尋逃夥再行籌繳朱等亦願保方出外尋找巡官准之 
　　縣捕獲賊○縣捕蘇桂緝獲積竊張阿三抄出剪刀一把當票三張解至一路巡局請究張供日前與同黨四人在大富輪船上竊得道署某幕友枕箱一隻内有銀洋信件衣服等物被牛皮錦章撞見將贓分用判張收押諭飭該捕將牛皮錦章及同黨赶緊緝拿一面函致道署詢查 
　　蠻横無理○三牌樓張同泰鞋子店主張鳳山曾至一路巡局禀控七舖地甲吳福即吳杏林積欠房租除去頂首洋十五元結止本月底止尚欠洋三十四元五角向索蠻賴等情前日傳訊張遣伊侄仁寳到案禀求追租並飭遷讓吳供欠租屬實今已措洋十元先行歸還餘欠二十四元五角約期拔付奈張鳳山不允竟將屋中搬剩之物及縣署所發之枷犯用鎖關閉定欲將洋付清始肯開放求鑒游巡官以張蠻横無理大加申斥一面諭吳將欠租按三期拔清如張再不遵將案註銷 
　　官事○府經歷賀慶徵昨日到道禀知遵將貨捐北卡歸併綢捐北卡兼辦調辦四路四區副巡官顔玉琛禀銷巡警總局巡稽課員差即日接辦四路四區副巡官差卸辦樹木捐局委員知縣許應奎昨日到道銷差膏捐局委員候補知縣郝炳麟出口局兼布捐局委員王禮峘昨日到縣拜會 
[南市]  
　　馬夫賠洋○馬夫李芝生前日駕車馳至十六舖以南將小車夫張順龍所推之靛青撞翻當由七號巡士將馬車扣住送至工程局訊究旋由陸森記靛行夥陳長生投稱所失之貨值銀三兩判李賠還洋四元了事 
　　强賖硬買○小南門外協順館飯店主虞和魁前至總工程局禀控近有馬夫多人時來强賖動輒行兇請爲提究等情昨已提到小辮子松元即黄松元一名經孫裁判訊明共欠飯菜錢七千餘文判戒責二百下收押七天期滿交保並飭補提同黨究辦 
　　累及乃弟○如臯人王長林捕魚爲業今秋駕船來滬被周正元將船竊去賣於崇明地方近悉周已來申初在夏德發沙船上爲夥旋又逃往瀏河當將伊弟周正保扭至工程局請爲究追正保供船係胞兄所竊判交王帶出同赴瀏河找尋正元追還原船 
[閘北]  
　　拿獲竊賊○積竊周德貽去年曾竊某洋棧湖絲匿居閘北未曾破獲近因租界某絲廠亦失竊湖絲兩包報由捕房派探楊掌生協同巡警總局偵探隊將周緝獲經孫裁判研訊據供此案係魏雙喜串同汎捕夥陳兆（即八金子）等所爲聞魏陳等已逃往南京云云判周先交來探帶去候補提同黨再行核辦 
　　調戲女子○新閘橋路剃頭店主婦賀張氏昨將王阿毛（即小野鷄）陸根和扭至四路一區控稱王等調戲伊女阿寳請爲究辦當經黄正巡官訊明屬實判王責四百板陸責二百板具改過結開釋 
 
 

Page 20

 
 
　　長隨姦騙○江北人馬金標之妻陸氏與海甯路胡公館之長隨柏阿二通姦並被柏騙去洋三十元前晚被馬撞見扭控四路二區移解一區昨經黄正巡官訊明屬實判柏笞責二百板並繳洋三十元氏掌頰一百下交本夫領回管束 
　　荒謬絕倫○王友書之妻陳氏昨被夫兄王友來王友植扭至四路一區控稱氏與劉安鳳同逃請爲究辦氏供被夫兄騙至虹口住宿四五天復圖價賣因婦人不願故被誣控劉供與氏素不相識並無拐逃情事判分别押候查明實情再行覆訊 
[英租界]  
　　經理糊塗○恆豐米店經理黄蘭庭濫放帳欵虧欠銀一千餘兩兹被店主孫文濤控奉公廨飭傳楊一清許洪福楊萬興朱來桂等各欠户與黄質訊判楊等各欠户一併交保限一月還洋黄交妥保限一月將經放各帳理楚如違勒令賠償 
　　尚有家産○李安州虧欠元大亨等各錢莊往來銀三萬餘兩由廨判押在案前晚復訊李供所欠各家銀兩有産在哈爾濱地方請准交保俟至該處變産抵償判仍還押候商之原告再核 
　　地販收押○魏天生控著名地販王萬生與吳緝甫王日卿私將田單轉换道契一案前晚由廨復訊判王日卿與吳均交妥保王萬生押候移請會丈局查明再行訊奪 
　　限期償欠○恆大烟紙店主阮錦章欠同泰永等貨洋一百八十餘元前晚由廨提訊屬實判阮交保限十天繳洋又沈少梅控沈庭芳欠洋五百元由廨判令交保限理在案兹因延約不理復於前晚提訊判被告仍交原保限一禮拜清理 
　　尋獲女子○常州人徐雪昌之女大丫頭被潘文光誘拐來滬許與蕭姓爲養媳兹又將女誘匿被蕭報知捕房將潘拘解公堂收押在案昨日大丫頭忽在松江路行走被探遇見帶入捕房由捕頭飭送公廨管押候訊 
　　狎客行竊○陳洪德倪阿明至雲南路二百三十四號雉妓院狎游乘間竊取妓女王桂香之衣飾昨日被探將二人一併查獲拘入捕房押候究辦 
　　利已損人○無賴老鎗阿桂前晚在廣東路二百三十號門首出售烟夾灰被探查見拘入捕房押候解廨究辦 
　　怙惡不悛○○過犯王寳和潛入租界昨在黄浦路攫取張裕興布衣圖逃當被包探李阿三追獲拘入捕房押候解廨訊究 
　　小賊羽黨○小孩奚子山唐老其串竊晉泰仁大菜盆十二打由探一併拘解公堂判押在案昨日該孩等之同黨倪子正又在山東路被包探鍾新南查獲拘入捕房押候解廨併究 
　　摸竊票洋○吳根生帶有現洋三元又八百四十一元之匯豐銀行支票一紙昨在廣西路北海路轉角被賊摸去吳即投報捕房派探查緝 
[美租界]  
　　捕廳驗屍○裏虹口街永順小客棧庽客曹春桂前日病斃由棧主李鴻祥投報捕房飭保報縣昨日上午田大令委捕廳趙少尉到場驗明委係因病身死遂即飭保報堂收殮發壇候領 
　　婦人短見○婦人忻曹氏住華記路四百三十五號門牌昨日不知何故吞烟斃命即由捕房將屍送入驗屍所著保報縣請驗 
　　是何居心○紹興人陳永林住東嘉興路一千二百五十四號屋内有樓底餘屋轉租於朱某開設成衣店上月曾失火一次幸即撲滅前晚又打翻火油燈幾釀火災由鄰居帮同救熄不料朱於夜深時潛將什物搬運一空昨經捕房聞知即飭中西探查復核奪 
　　教習發痴○杭州某學堂教習管一孔近患神經病由人伴送回滬昨日登岸後在途滋閙由捕帶入捕房押候送廨請核 
　　甥女捲逃○住居嘉興路之姚姓婦人控被甥女囡囡捲竊金飾逃逸昨由包探往嘉定將該女查獲移提來滬送押公廨訊辦 
　　賭徒互毆○楊桂珍鄔康寳二人昨日因索賭帳在西華得路互毆由捕一併拘入捕房押候解送公堂訊辦 
[法租界]  
　　久假不歸○馮怡寳前向章氏婦人商借金鐲一隻携至銀樓照式定製事閱多日延不交還該氏向之索討飾詞推諉氏遂投訴捕房傳馮詰訊諭令交保限三天交還如違解廨嚴追 
　　各執一詞○某甲昨將陳某扭至捕房控被拐賣伊媳請爲究追陳供伊媳係小的之姪女豈有拐賣之理並聞姪女實被伊夫自行賣去請察捕頭以兩造各執一詞諭令交保候查明再核 
　　包探獲賊○新租界某作場内時常失竊木料前日早晨又有甲乙兩小竊行竊木板數方携往某里銷售適被包探獲住拘入捕房押候解廨訊辦方祥生在長江輪船上行竊搭客考籃衣物被探拉住拘入捕房飭候吊齊贓物再行解廨訊辦 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議員名籍（續）]  
　　蘇州府屬十一人 
姓　名　　號　　　年歳　　　籍貫　　履歷 
陶惟坻　　小沚　　五十四　　元和　　舉人河南知縣 
費樹達　　敏農　　五十四　　吳江　　廩貢生候選郎中 
方　還　　惟一　　四十三　　新陽　　廩貢生 
金祖澤　　硯君　　四十三　　吳江　　拔貢 
蔣炳章　　季和　　四十一　　吳縣　　翰林院編修 
錢崇威　　慈念　　四十　　　震澤　　翰林院庶吉士 
丁祖蔭　　芝　　　三十九　　常熟　　廩貢生候選州同 
劉永昌　　琴　　　三十五　　昭文　　廩生日本師範畢業 
潘承鍔　　硯生　　三十二　　長洲　　日本法政畢業 
楊廷棟　　翼之　　三十二　　長洲　　日本法政畢業 
蔡璜　　　望之　　三十八　　崑山　　附生 
　　松江府屬十五人 
顧忠宣　　旬侯　　五十九　　南滙　　副貢候選教諭 
朱家駨　　昻若　　五十三　　奉賢　　舉人 
姚文枬　　子讓　　五十三　　上海　　優貢舉人 
秦鍻田　　硯畦　　四十九　　上海　　舉人内閣中書 
張開圻　　嘯嵋　　四十三　　婁縣　　舉人 
金詠榴　　劍華　　四十三　　青浦　　舉人 
張家鎭　　雄伯　　四十二　　青浦　　舉人日本法政畢業 
謝源深　　酉山　　四十一　　上海　　舉人 
穆湘瑶　　杼齋　　三十七　　上海　　舉人 
盛之驥　　申初　　三十五　　華亭　　附生龍門師範生 
黄端履　　芳墅　　三十四　　金山　　優廩生上海法政卒業 
黄炎培　　韌之　　三十二　　川沙　　舉人 
雷　奮　　繼興　　三十三　　華亭　　附生 
朱開甲　　致堯　　四十七　　上海　　附貢生　　 
朱祥黻　　子浩　　四十四　　南滙　　優貢生 
　　常州府屬二十一人 
胡麗榮　　和梅　　七十　　　無錫　　恩貢桃源縣教諭 
蔣士松　　遇春　　四十八　　無錫　　附貢候選訓導 
劉庭熾　　磬心　　四十五　　靖江　　廩生 
黄應中　　厚甫　　四十三　　宜興　　附貢生 
王楚書　　希玉　　四十三　　江隂　　廩生 
謝保衡　　湘舟　　四十二　　宜興　　舉人議叙知縣 
吳鴻基　　保彝　　四十二　　宜興　　廩生 
瞿樹榕　　杷南　　三十九　　靖江　　增生 
孟昭常　　庸生　　三十九　　陽湖　　舉人 
蘇高鼎　　梯雲　　三十七　　金匱　　增生日本法政畢業 
秦瑞玠　　晋華　　三十七　　無錫　　優貢知縣日本法政畢業 
顧鳴岡　　藹人　　三十七　　金匱　　中書科中書銜 
孫靖圻　　子遠　　三十四　　無錫　　增貢生分部主事 
儲南强　　鑄儂　　三十四　　宜興　　廪貢 
于定一　　瑾懷　　三十四　　武進　　附生 
趙　衡　　誦平　　三十三　　陽湖　　知府銜候選同知 
兪　復　　仲還　　四十二　　金匱　　舉人揀選知縣 
朱溥恩　　穉竹　　三十二　　武進　　廩生 
錢以振　　琳叔　　三十三　　武進　　附生山東鄒平縣知縣 
蔣　鏞　　月鋤　　三十三　　江隂　　附生上海法政畢業 
屠　寛　　元博　　三十　　　武進　　附貢生 
　　鎭江府屬十一人 
馬　良　　相伯　　七十　　　丹陽　　候選道 
陳慶年　　善餘　　四十八　　丹徒　　優貢學部諮議官 
吳左清　　左卿　　四十四　　丹徒　　廩生 
馬敬培　　厚之　　四十三　　溧陽　　優廩生 
史燿堂　　國光　　四十三　　金壇　　附貢生 
陳允中　　傅君　　三十六　　金壇　　優廩生 
趙瑞豫　　諧釋　　三十九　　丹陽　　優廩生 
姜光輔　　鐵生　　三十　　　丹陽　　附貢生 
王承毅　　俊卿　　四十五　　丹陽　　廣東候補藩經歷 
狄葆賢　　楚青　　三十八　　溧陽　　候選知縣 
　　鎭江駐防專額二人 
延　祥　　蔚雲　　四十三　　京口　　舉人 
崇　樸　　輝山　　三十九　　京口　　舉人 
　　太倉州屬八人 
潘鴻鼎　　鑄禹　　四十五　　寳山　　翰林院編修 
陸祖馨　　誦芬　　四十三　　太倉　　舉人上海法政畢業 
林可培　　友蘭　　四十二　　崇明　　舉人日本師範畢業 
夏曰琦　　芍賓　　四十二　　嘉定　　舉人日本法政畢業 
嚴師孟　　亞鄒　　四十二　　崇明　　增貢上海法政畢業 
蘇雲章　　穉卿　　三十九　　崇明　　附生 
顧　瑞　　輯卿　　三十七　　嘉定　　國子監典簿銜 
洪錫範　　伯言　　三十二　　鎭洋　　北洋大學堂畢業 
小說 
 
 

Page 27

 
 
[社會小說自由女（十四）]  
　　第四回解自由苦口勸迷途結新歡巫山圓好夢 
　　江鏡波見了。知道他良心發現。便又緊接著說道我們今天在這個地方相見。原不是法律以内的事情。論起理來我也不好無端饒舌。但是我看你的語言舉止。分明是個大家閨秀的規模。没有一些兒時下輕浮的習氣。何苦隨波逐流的。也同著他們混在一起。豈不糟塌了自家的身分。左瑶瑟聽到這個地方。不覺微微嘆息。江鏡波又道况且你這般門第。這樣人才。旣不貪人的錢。又不圖人的勢。無非聽信了幾句平等自由的邪說。却把自己這樣的千金貴體。白璧聲名。無故的這般作踐。這又何苦呢。左瑶瑟聽了江鏡波這番相勸的話兒。覺得一字一句。無不透入心脾。不由的打動了他的心事。心上一酸鼻尖一動。眼圈兒一紅。眉梢兒一蹙。早流下兩行滬來。江鏡波見了。知道他心上已經感觸。連忙走過來。袖中取出一方白絲巾。和他拭乾眼滬。口中欵欵的說道。我們萍水相逢。承你不棄。以我的說話爲然。眞是我江鏡波生平的一個知已。我江鏡波一身落魄。四海飄零。如今遇着了你這樣的一個人。總算不是虚生一世。江鏡波說到這裡。不覺也觸動了自家的身世之感覺得天壤茫茫。人寰碌碌。不逢伯樂。難遇孫陽。凄凉寳劍之篤。寂寞陽春之曲。便覺得有一股牢騷鬱勃的悶氣。從胸中直發出來。不由的也落下幾點英雄眼涙。左瑶瑟見江鏡波陪着他落涙。心上十分感激。便緊緊的拉了江鏡波的手。委委曲曲的滬流不止。鏡波深深的勸慰一番。自已埋怨自已道。今天是我不好。平空的一番說話。把你說到這般傷感。這都是我的荒唐。說著便拿着瑶瑟的手。在自已臉上。打了一下這一下把個左瑶瑟。引得倒笑起來。立起身來道。方才我恰恰想起自已心上的事情。不由得心中不快起來。你又何必這般模樣。 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
