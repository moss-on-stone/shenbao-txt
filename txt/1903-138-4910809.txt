# 1903 - 138 - 4910809

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[皇朝政典類纂五百卷開印招股啓]  [Z圖書集成局白> 
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彚案爲主而叅之聖訓諭旨及欽定專門　書自嘉慶季年至光緒二十八年以聖訓諭旨　例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事言龎雜抉摘尤難是　總裒諸書采輯精要而芟煩冗每條注明原書出處無敢增易一字讀者執偏見全引端振緒不啻舉八百餘書之菁英彚爲一編書凡五百卷千餘萬言可謂體大思博政典之淵海矣兹用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元兹徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閲樣本可知全書之厓略矣外埠各坊均有出售此啓 
[浦左平梟策]  
　　梟何以平不外曰剿曰撫而欲平浦左之梟則尤當剿撫兼施然後地方能日久安謐説者或謂撫之一字悮盡事機彼旣如豕突狼奔惟有加以大兵使之禽薙獸獮而已僕則以爲不然浦左爲産鹽之區其地又饒木棉人民富足梟遂擇要蟠踞旣以保送私船爲利藪又日以摴蒱之戲罄人腰纒偶觸其鋒則白畫殺人毫不顧忌其黨復分而爲二隷梟酋鄧海靑部下者曰北帮人數不多而驍勇特甚其由土著惡棍王升奎糾聚者曰南帮皖浙兩省之人與夫本邑痞類錯雜其間數雖較鄧黨倍之而聞砲卽驚不知戰鬥之法顧卽其平日而論則鄧黨除販私外未嘗擾害地方王黨則羽翼旣多梗頑特甚躍人之目刳人之腸縱火劫財擄人勒贖窮兇極惡罄竹難書鄙意宜先將鄧黨撫而平之然後進剿王黨何則鄧年已逾七十少壯時曾隷名細柳營所部　羅咸遵號令一旦贸然剿洗勢必挺而走險稱戈以抗官軍或聯合他帮老梟爲倚險負嵎之計恐至曠日持久師出無功不如慰以美言使之降順擇手下之雄猛善戰者編入營中責令以梟攻梟將王黨　之禽之不留餘孽蓋王黨烏合之衆跳刀拍張臨之以兵而不知威施之以恩而不知　而又人多土著深恐事定之後地方官按籍而誅以故撫之必不肯降卽降亦不久卽有後患不若犂庭掃穴務使靡有孑遺庶地方可永久平靖也或曰撫鄧固良圖然以鄧剿王王必潛糾各處私梟以與之敵如降梟林德勝及南橋梟首所謂三刀一篙子者類皆愍不畏死膽大如天恐兩軍相見之餘地方益遭蹂躪將若之何則應之曰剿而蹂躪地方僅一朝夕事苟不剿也養癰爲患日久月深必民人之苦累更難支地方之脂膏更罄盡匪類之披猖更難戢官吏之畏葸更不堪至此而欲剿旣難爲功欲撫亦有所不可勢必浦左百餘里内悉變爲豺狼虎豹之鄉尙復成何事體乎或又曰梟之長技官軍至則暫時退避官軍去則猖獗如前剿之亦頗難下手曰是亦不難從前周浦市西城隍廟中駐有滬軍營一哨地方賴以安謐萑苻不敢生心今當由大吏檄調各軍分駐私梟出没之處或每鎭百各焉或每鎭數十名焉其餉則捐自鎭上富户巨商不費公中欵項而良有司復乘梟匪斂蹟之候將地方痞棍一一拘而嚴懲下之獄中終身不使出夫如是客梟卽欲擾亂無人焉爲之鄉導亦苦技無所施若欲竟委窮源一勞永逸則莫善於就地征收鹽課俾鹽皆化私爲公更何有於興販私鹽之匪徒以及保護販私之梟黨哉若夫擄人勒贖縱火劫財白晝殺人開塲聚賭則法律具在罪所必誅浦左然卽非浦左亦何莫不然是在爲民上者嚴以懲之也 
[本館接奉電音]  
　　昨日午前京師飛電傳來上諭二道敬謹譯登○四月二十七日内閣抄奉上諭各部院爲庶政所歸全在堂司各官悉心經理迭次降旨申儆而積習迄未掃除往往公事積壓疎漏仍任聽書吏堂司各官漫不經心卽如本日吏部具奏摺仵有上年奏補之缺遲至數月始行議處並有應行開列人員單内遺漏者實屬因循疎忽當此時事艱難朝廷宵旰憂勤孜孜求治大小臣工應如何激發天良切實講求興利除弊乃復蹈常襲故不知振作殊屬有負委任嗣後各部院堂官務當振刷精神督飭司員親身辦事認眞整頓不准假手書吏倘再仍前玩　定當嚴加懲處以肅政治將此通諭知之欽此同日奉上諭崇禮著授爲大學士敬信著以吏部尙書協辦大學士欽此 
[俄人轉圜]  
　　日本某日報云日前俄人向奉天將軍增軍帥告以貴政府堅拒我俄所求恐將有所不利不若就七欵中姑允二三俾得就此了事刻下軍帥已轉達政府請卽核示遵行矣 
[俄製砲船]  
　　日本某日報云近得俄京聖彼得羅堡來函知俄國海軍大臣頃方籌集巨欵定製配砲艦二號屯泊黑龍江邊俄界以重兵防 
[三韓近事]  
　　高麗馬山浦來信云日本兵船名常磐者於西歴五月十六號之夜駛至鎭海灣十八號折赴釜山是日日人又派出雲艦赴鎭海灣中下碇俄人則於十七號有一兵船駛入馬山浦在馬島游弋一周隨卽展輪出口 
[桂撫電文]  
　　香港循環日報云日前廣西巡撫王芍棠中丞電致駐滬商約大臣吕鏡定尙書及大通淮鹽局督辦程觀察商霖大旨謂桂省以貧瘠之區值糜爛之極之春到任之初羣盜如毛剿辦幾無從著手籌兵籌餉煞費經營受事九月無日不在枕戈磨盾之中幸托福威邊界内地均報肅清已分别專摺奏陳現一面留營搜捕餘匪一面飭 
 
 

Page 2

 
 
州縣清鄉辦團以善其後焦勞况瘁幸獲寸效而各報館紛騰口説有意詆誣以不經之言淆惑衆聽不辯止謗只可聽之恐勞藎念謹此電聞 
[大帥過潤]  
　　鎭江訪事人云前者兩江總督兼南洋通商大臣魏午莊制軍秉節赴江陰吳淞上海等處閲視砲臺事畢由滬上乘鏡清兵艦回轅四月二十五日之夜鐘鳴十一點道出京口下碇江中象山砲臺鳴砲以迓俄而鎭城道府縣以及各防營統領管帶均詣舟次請安制軍一一接見茗談片刻而别隨於二十六日清晨鼓輪上駛瀕行時水陸各營勇丁列隊江干恭送如禮 
[皖撫回任]  
　　安慶訪事友人云本任安徽巡撫調補浙江巡撫聶仲芳大中丞前因太夫人偶抱采薪之憂奏請賞假回籍省視兹以高前慈竹勿藥可占爰於四月二十二日由湖南馳抵皖省二十三日午刻接受關防 
[蘇撫回轅]  
　　姑蘇訪事人云江蘇巡撫恩藝棠中丞於本月二十日啓節赴申與兩江總督魏午莊制軍籌商機要二十五日遄返省垣藩臬以次文武各員咸詣碼頭迎迓中丞一一接見然後呵殿回轅 
[十一續四川總督岑制軍奏設成都勸工局章程]  
　　六奬罰規則一仍分教師之奬罰學徒之奬罰二教師之奬者一如學徒卒業甚速或在學藝期内已能造成多物發售者卽於售值紅息提十分之一以爲教師之奬二三個月之内教師無違規輟教勤勞甚著者則酌給奬資以月薪十分之二至十分之五爲限三教師之罰者一卒業期滿所教不完一二月之内違規輟教三次以上怠玩甚著者酌罰月薪十分之一至十分之三四學徒之奬者一製物有心得材質聰頴者奬以升進二材質雖差而於學藝期内能就其所學造成多物發賣積息至十千以上者給予應得紅息之外更照其應得紅息加奬一分之二三學藝期内並無違規曠學之事者酌奬五學徒之罰者一及期不卒業二一月之内違規曠學至二次以上者材質太拙有保人者斥退繳廠費無保人者罰入遷善所嚴加約束七工棚規則一如工藝廠工棚規則但於界畫規則不用間隔一以粉線界畫八寢舍規則一如工藝廠寢室規則九食堂規則一如工藝廠食堂規則雖無特别食堂就廊下爲之亦如食堂之制十休息及請假規則一如工藝廠請假之規則所異者二一卒業期促又須賣物積資故每日休息只能二小時夜間亦宜上工二無保人者防其逃去故不准假出休息日亦只能在本廠遊息十一領貨發貨規則一領貨必具領單書其所需事由送核總支發處發貨必取受貨者之押單十二成績規則一本廠主義卽以其人自造之物售之以爲其人營業之資本則某人造成之物必記其名姓於下類存之而類賣之二本廠無儲貨所所有成績呈驗於總辦提調由總辦提調發儲發賣但本廠自立每日成績　類件數姓名表以便稽核三本廠成績價值由本廠監廠官稽計其原料及時日銷費外視銷路難易加十分之一至十分之三之息以定舉定值後卽示該學徒使其確知應得之息第五章遷善所規則應分十三類一分職二權責三收入罪人四訓導五罪滿開釋及升進八工棚九勞力十眼食十一休息十二領貨發貨十三成績一分職規則本所統於總辦提調别設監所官一人督工官一人右官廚房司事一人右司事水夫廚役罪人充之右雜役二權責規則監所官權責一凡騐收罪人入所教導約束整飭眠食盥浴一切規則皆監所官之責而有懲處頑惡罪人之權二監所官每日啓封之後必周歴各寢室查其整飭掃除否收封之後查其　燈否食時查其囂亂否查廚所清潔否三罪人不率教者監所官可戒責手心一百以内須重責則送行法官四本廠薪米燈油由監所官預算五日一領於總支發日食醃菜費亦五日具領發監廚司事買辦而檢查之具領後五日報銷前五日五本廠須增器物監所官具領於總支處六本廠罪人之性情材質監所官必一一辨識以便防範而督教之七監所官應備表式七種一罪人入所時日姓名犯罪事由表二罪人每日勤怠謹恣奬罰事由表三睡處編列姓名表每日收啓封散舍時刻表五教師來由姓名藝能薪水期限到廠月日表六支發處領欵數目日月表七廠用種類數目用由報銷表八監所官常川住所收封必住所内有事則請督工官代理督工官權責一凡領發原料成績整飭工棚稽查教師督率罰人勞力作工皆督工官之責而兼有懲處罪人怠工之權二教師須用原料具領於總支發處三凡製成物品督工官隨時驗明可用者記其姓名送總辦提調四每日工作作畢督罪人輪班除去其危害物檢其棄料之可用者還之儲貨所[  章程未畢容再續登]  
[目無師長]  
　　武昌訪事人云鄂省各學堂肄業生有志向學者固不乏人而囂陵恣肆日以平權自由諸謬説作口頭禪者亦所在多有近因俄人東三省退兵一事要挾多端諸生不自揣量妄思聯名抗阻紛紛擾擾相約不上講堂武昌府梁集菴太守聞之親詣堂中宛轉開導諸生頑梗如故内有某甲某乙更目無師長肆口謾駡太守大怒面禀兼督端午橋中丞請懸牌斥革以爲聚衆多事者戒 
[濓溪興學]  
　　九江訪事人云江西九江府孫景裴太守擬籌集經費聘請教習將濓溪書院攺爲中學堂現方添修學舍不日卽可落成矣 
[警察籌費]  
　　姑蘇訪事人云蘇省警察事宜業經府尊向子振太守議定章程准於五月初一日開辦共設巡局八所以蘇州府署爲總局城内分局五所卽以東西南北中五路總巡任之另於閶胥盤婁齊葑六門外各設一局核定每年經費銀五萬七千兩由烟膏等捐項下抽撥已經上憲下札飭知一體遵照矣 
[緝獲梟船]  
　　姑蘇訪事人云邇有梟匪吳姓混號海裏奔者率同黨羽至蘇屬楓橋鎭開塲聚賭本月二十日飛划營管帶徐副戎率領師船由滸墅關等處巡哨而回道經是處見河中泊有梟船二艘卽命健兒斷其繩纜帶回省垣時吳梟方在靑陽地閒游迨反見船已不知去向遂將鄉民所泊之船不問情由劫之而去鄉民畏其兇燄不敢與爭祗有連呼荷荷而已 
[盜犯解省]  
　　杭州訪事友人云本月二十二日嘉興府批解盜犯二名至臬轅先由差役投遞公文隨奉臬憲批飭暫發仁和縣監中收禁 
[德艦過潤]  
　　鎮江訪事人云四月二十五日有一德國兵艦由上海駛抵京口小泊江心艦中管帶某君以禮拜會駐鎭各西官旋於次日啓輪赴漢口 
[茶市開盤]  
　　九江訪事人云此間茶市刻已開盤計祁門茶每擔由銀五十三兩售至六十八兩寗州茶每擔由銀四十四兩售至五十二兩武寗茶每擔售銀三十兩左右興國龍港茶每擔售銀三十二兩通山茶每擔售銀二十五兩 
[鎮郡官塲紀事]  
　　鎭江訪事人云四月二十五日南洋常備右軍統領杜雲秋觀察乘舟赴金陵公幹麾下各營員弁咸往江干恭送○駐防常州之常備右軍副中營管帶彭參戎書麟於四月二十五日因公來鎭拜會當道各員小駐戎旌卽回防次○邇者常鎭通海道郭月樓觀 
 
 

Page 3

 
 
察以保甲爲當務之急深恐各屬未能實力奉行特委各員分赴所屬州縣次第稽查 
[蘇省官塲紀事]  
　　姑蘇訪事人云正任無錫縣知縣孫大令贊元病故遺缺經藩憲陸春江方伯牌示以海防新班卽補用知縣藍雲峯大令請補○鎭洋縣訓導任廣文光奇請假修墓遺缺陸方伯以輪委到班之前溧陽縣訓導王廣文萃元委署業已懸牌下札矣○崇明縣崇海司巡檢魏少尹程先請假因修墓遺缺陸方伯牌示以太湖舟頭司巡檢余少尹祖培詳請調補 
[禹陵殘蘚]  
　　紹興訪事人云越郡所産之茶色香味三者頗能兼擅其勝月前大憲特委錫壽汀司馬采辦内用黄茶刻已如數采齊將次裝箱運解矣○紹屬上四縣毗連台嚴地瘠民貧盜風甚熾地方文武各官緝捕殊難得力刻由營務處委吳玉成副戎四出巡緝兼查水陸各營以防疎懈聞須嚴定功過如有盜案分别輕重予以參處倘能防護周妥隨時記功拔委○曹娥江畔開源機器繅絲廠前由王某等人集貲創設旣而經理者先後物故事遂中止兹届新絲上市某某等商議欲出貲盤頂一俟諸事訂妥大約天中節後卽可開機矣○去歲諸曁縣應解司庫各項公欵銀兩未能如數報解邇由藩憲委王二尹炳章來紹催提○會稽巨紳俞廙軒中丞現已由湖南解組歸田不日可抵珂里從此泉石優游當不减絲竹東山之樂矣 
[東湖雙鯉]  
　　宜昌訪事人云前任湖北東湖縣夏時春大令曾在大堂左側蓋造一亭名曰親民齋甫工竣卽受代而去現任熊大令賓旣握銅符卽在齋中辦事每日清晨八點鐘爲始至晚八點鐘始歸内署○近日江水漸消米船雲集以故市價頓减上白米每石不過售錢四千文中等者三千七八百文最次者三千四五百文升斗小民可以愁眉略展矣 
[漢口風帆]  
　　漢口訪事人云駐漢法國領事官某君邇因任滿回國於本月某日鼓輪下駛○本月十七日清晨有日本兵船一艘由滬至漢停泊數日卽開往岳州○月前山東大憲委員押解現銀若干來鄂請銀圓局鼓鑄龍圓兹已告竣解赴山東○駐漢英國領事官法磊斯君告假回國繼其任者爲森福來君不日可以至漢矣○前者漢口皮價飛翔每擔售至銀三十餘兩邇因來源甚富已較前貶去數兩矣○本月十九日午刻漢口忽起狂風江上怒濤有如山立客舟不及趨避半遭傾覆淹弊人口爲數甚多誠非常之災也○漢口英租界馬路邇經工董貲雇華工赶緊興修尅日竣事大約轉瞬間卽可詠履道坦坦之章矣 
[平山題壁]  
　　揚州訪事友人云去年四川省水旱冰雹天災迭告以致數十州縣飢黎徧野待哺嗷嗷署川督岑雲卿制軍念切痌瘝咨請兩江總督魏午帥轉飭江甯藩司李薌垣方伯糧道胡硯蓀觀察不分畛域廣爲勸募近日揚州府余石蓀太守接奉札文遴委府經歴金子久叅軍經理其事叅軍遂設局署中卽日開辦一面出示通衢並黏貼各項捐章略謂封典虚銜减成貢監每百兩實收銀十四兩十成貢監每百兩實收銀四十六兩花翎三品以上實收銀五百六十兩四品以上實收銀二百八十兩藍翎實收銀一百四十兩彼欲遂顯揚之志者尙其輸將踴躍幸勿交臂失之也○揚屬仙女鎭各項生涯向以米木二端爲巨擘自去秋禁米出口以來各米行多未啓門他業亦頗因之减色兹者上憲因川省採辦振米暫行弛禁一時米業中人無不眉飛色舞聞有本月二十日開斛之信未知確否 
[梟匪難剿]  
　　撫標滬軍營管帶龍葆珊遊戎督勇至南匯下砂剿辦梟匪途中橋梁均被匪人所撤正在覓舟以渡適浙西鹽捕營管帶吳參戎福海接奉撫憲恩藝棠大中丞札文督率巡船星夜馳至遂與會合渡河直抵匪穴時南匯縣主汪蘅舫大令亦率兵到來見梟衆雖築有土圍早已深匿不出因揮令各勇在蘆葦中搜獲槍刀甚多遊戎恐若輩兵至則逃兵去復聚特撥勇一百名按叚設防以資鎭懾隨與參戎分道而回前晚上海縣主汪瑶庭大令又奉中丞排單飭令痛剿格殺弗論因卽據情禀復以抒憲厪 
[革除門稿]  
　　官署之有門稿所以料理案牘爲出入總匯之區然旣握大權卽易滋流弊作奸犯科往往由此英美租界公廨讞員孫建臣直刺深知其弊履新伊始卽將門丁革去一切公務親自主裁似此防弊綦嚴將日見新猷丕煥矣 
[申儆捕]  
　　昨日本邑南市馬路工程局總辦翁子文太守傳集各華捕令試演武藝一回旋諭以當差之暇勤加練習每值落差亦須在局准遠離如有要事向捕頭領取木簽出外限定時刻回來倘或在外滋生事端一經查明初次罰洋銀三角二次罰洋銀一元三次斥革衆捕皆唯唯遵　而退 
[滬城火警]  
　　昨晚七下鐘時本城新北門内北香花橋南堍仰觀閣古玩店後面某姓家不戒於火致肇焚如立刻冒穿屋頂附近九鋪四鋪各洋龍聞警飛馳而至急開自來水龍頭汲水灌澆得卽熄滅僅焚去房屋兩椽 
[滬城瑣語]  
　　滬南小南門外陸家浜義大織廠資雇女工在内織造毛巾每晚放工時諸無賴相率俟於門前任情戲謔廠主某甲惡之具禀道轅請爲示禁○前日汛捕拘解竊賊楊金杓至十六鋪巡防北局局員陳仲賢二尹略詰供詞卽轉送保甲總巡局總巡朱森庭明府研訊之下知其犯案疉疉因判責三百板荷以巨枷交地甲帶往遊街十日期滿之後帶案酌辦 
[英租界捕房紀事]  
　　游勇張金標及甲乙丙三人行至河南路棋盤街見汪甲家庖丁手持銀錢獨行遂突然向之搶取適爲包探徐阿華所見拘獲張及甲乙帶回捕房捕頭令押候解送公堂禀請讞員孫建臣大令訊究○積賊陸阿四行竊某洋行中留聲機器一具適爲包探趙銀河所見拘解捕房捕頭令押候轉送公堂禀請訊究 
[法租界捕房紀事]  
　　寗波妓女張小寶前在迎春坊某龜子家賣娼被錦谷香番菜館夥胡桂生誘令逃逸報捕查獲解經前讞員孫建臣大令飭發虹口濟良所留養本月某日又被胡誘往寗波事爲濟良所經理人查悉將胡拘案大令屢詰不承交人保出不意昨日某輪船由寗波抵埠胡與張妓乘之而至登岸後雇乘東洋車至八仙橋西首芝蘭里適爲鴇婦所見報知捕房捕頭立派包探前往拘拿至則胡已脱逃僅將張妓拘獲押候解送公堂禀請讞員魏蒓塢大令訊究○佘山某姓之妾某氏近被匪徒誘之來滬藏匿西新橋左近某姓燈徿店内事經某姓偵悉投報捕房捕頭派包探將氏拘獲押候解送公堂禀請訊核 
[俾爾戢榖]  
　　昨蒙陳淇翁善士求祐身體全愈助本堂善捐洋銀二百元又陸幼堂振捐洋銀一百元承裕莊洋銀一百元湖州韋榖孫爲室人沈氏覺因求病愈洋銀一百元周菊生求長孫病愈洋銀五十元餮霞仙館奪緑館主合洋銀三十七元分别祗領銘感殊深竊以敝堂辦公力絀災黎待振心殷乃承推解之恩俾免瓶罍之耻所謂惻隠之心隨感而應其功德豈復楮墨所可宣哉乞附報章藉彰盛德上海六馬路仁濟善堂董事嚴信厚楊廷杲朱佩珍陳作霖焦發昱施則敬劉芬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　提標守備程厚庵守戎之妻鳳氏被姪孫程少卿糾人毆辱一案前晚縣主汪瑶庭大令升堂研訊張禮張二同供本月十五晚小的等途遇程少卿邀至某茶肆啜茗隨同入西門行至學宫附近適一肩輿踵至少卿卽行攔阻將燈吹滅在輿中拽一婦人出揮拳便毆小的等心怯反身向北而去不意遽被捕役獲案叩求明察程少卿供厚菴大叔祖先與鳳氏通姦旋將正室何氏逐出何氏前住松江現已回至江甯母家鳳氏常出城至茶肆中遊蕩五叔祖鴻章深以爲恥十五日鳳氏復出五叔祖乃命小的糾人洩忿小的隨糾得兩張轉邀楊金德金國寶合共四人守候學宫前將鳳氏拽出批其頰若干下並不攫取一物楊金同供小的等係浦東運糧小工由二張邀往西門遊玩實不知情亦不助毆求恩寛宥大令判將少卿笞責三百板釘上脚鐐與兩張一併還押楊金交保開釋○本邑浦東老白渡人倪山如及引翔港人包錫卿等家被盜行劫報由縣捕在無錫查獲易士和陳錦章兩犯前晚大令升堂研訊陳供小的係湖北漢陽縣人前在太湖水師營當勇去冬母親患病回籍省視至今年二月始回滬暂住胞兄家本月二十二日附小輪船往無錫船中與易相識旣而小的在無錫謀事未成於二十五日傍晚時仍欲回滬正在茶館候船易適踵至被捕一併獲解至身畔搜出之結盟名單由蕭天保給與小的著自書姓名小的不願結盟擬卽送還尙未入會易供小的係湖南湘陰縣人前在某營當哨書光緒二十六年富有票匪事發被拿到案蒙恩體念無知受愚從寛開釋現當運糧工頭某日借王寡婦之船爲正泰昌裝煤至無錫交卸忽短少三十擔應賠洋銀十餘元是日至某茶肆中正欲料理其事見陳在座偶與交談以致被捕拘案大令謂本縣查得引翔港及浦東各處刼案均係爾等所爲况搜出之結盟名單上明明有爾名字何庸狡賴答稱盟單上姓名係蕭天保擅自註入十六晚浦東倪姓被劫時小的臥病在家今聞南北兩帮臬匪互鬥資用匱乏此等劫案度必若輩所爲尙求查察奚雲生供小的在引翔港某京貨店執業二十三夜盜黨毁門入内小的大聲呼救被盜砍傷兩臂尙求騐明究辦大令飭仵役騐得奚受傷甚微諭令退去自行醫治候緝獲餘盜再行訊究易釘上脚鐐與陳一併收押 
[美租界捕房紀事]  
　　昨日無賴王阿三在武昌路某烟館向邱召齡勒借不遂肆意行兇邱忿不能平奔至捕房聲訴捕頭令包探朱桂生將王拘獲押候解送公堂禀請讞員孫建臣大令訊辦○前晚無賴阿坤紳領羽黨至司各脱路木匠萬才生家不問情由肆行毆擊并攫取衣物一哄而散事後萬投報捕房捕頭令包探劉阿炳將阿坤及其黨某甲拘獲押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年四月十五日京報全錄]  
　　宫門抄諭旨均錄正張○漕督陳奏蘇松省漕倉錢糧核銷摺○政務處奏遵旨議覆　臣變通保甲流弊緣由片○桂撫王奏漢臣功德在民靈爽昭著請加賜封號摺○又奏委署州縣請准暫予變通緣由片 
漕運總督臣陳夔龍跪奏爲蘇松省光緒二十七年分漕倉錢糧奏銷恭摺具陳仰祈聖鑒事竊據蘇松糧道羅嘉杰詳稱所屬歸併原屬之江安省光緒二十八年起運二十七年分漕倉錢糧實徵裁扣工食地丁過江米折並鳳陽等倉米折正槓解費等項正耗銀八萬八千四百八十一兩一錢三分三釐内各屬蠲豁荒廢减免銀一萬三千九百五十七兩七分六釐又各屬緩征銀三十二兩八錢四分二釐又各屬已完解司撥抵海運水脚並撥充淮徐練餉銀三萬八千四百二十二兩八錢一分一釐今各屬已完解道正耗銀三萬六千六十八兩四錢四釐又動支江陰縣溢完銀一釐内由道動支銀三萬五千九百六十三兩三錢一分七釐存庫銀一百五兩八分八釐等情造具已未完收支動用各數簡明四柱各册詳送前來臣覆核無異除原册分送部科倉道查核外理合繕摺具奏伏乞皇太后皇上聖鑒飭部議覆施行謹奏奉硃批户部知道欽此 
政務處片○再三月初六日復准軍機處鈔交御史王祖同奏疆臣變通保甲流弊甚大又奏請將山西鄉社章程與山東變通保甲辦法一併停止各摺片奉旨政務處議奏欽此查該御史原摺内稱山東巡撫周　變通保甲辦法舉地方公事盡以委之紳士其弊必至紳士之黠者哉借官勢以魚肉鄉民或挾衆勢以抗拒官長其樸誠者或僅供州縣奔走之役或大爲村鄰叢怨之府且每縣設若干局每局用若干人安得有如許公正紳士局多則費必多又安得有如許閒欵紳士包攬税課干預詞訟例禁綦嚴今一皆假籍殊非政體請飭將變通保甲五條卽行停止所提局費仍劃歸税課項下造報以裕餉源各等語意在預防流弊不爲無見臣等查山東巡撫周馥咨到原奏及詳細章程内稱山東地嘗罱北衝途幅員廣衺教堂林立路鑛繁興保護防維不容稍懈内地議辦新政固賴地方官實力奉行尤賴各紳董相助爲理體察各屬情形叅酌保甲成法擬定變通章程通飭各府州縣一體辦理等因詳閲章程五條如愼選局董訪察匪類安輯民教助行要政調息爭端意在整頓庶務用紳士以輔州縣使官民不致隔閡一切章程皆係由官主持尙非專責之紳董至地方教案本係責成州縣處分綦嚴亦斷無地方轉得置身局外諉咎紳士之理惟山東風氣素稱强悍若非得廉幹州縣實有操縱紳士之權日久弊生勢成積重如該御史所稱借官勢以魚肉鄉民挾衆勢以抗拒官長者亦難保其事之必無聖明洞燭幾微責以有實效而無流弊該撫欽承明訓自應妥籌盡善之方擬請飭下該撫再行妥議章程務致妥善奏明辦理地方應辦各事責成州縣認眞經理卽有借資紳士之處亦應愼重遴選嚴定功過隨時稽察毋得事事授權紳士致成尾大不掉之勢至治内要政以舉辦警察爲先應請飭下該撫速將警察學堂認眞辦理警察辦成則一切興利除弊息爭弭惠皆有把握保甲一事亦包舉於警察之中卽可歸併辦理另片又稱山西護撫臣趙爾巽鄉社章程與周馥用意正同擬請將山西鄉社章程一併停止等語臣等於議覆趙爾巽整頓晉省鄉社辦法摺内業已分别准駁並請飭山西巡撫張曾敭妥籌辦理該御史所請一併停止之處應請毋庸再議至於民權之説誠爲近時謬論亟應痛遏其流查該撫臣等所請遴選紳董整頓鄉社尙係因地制宜力圖補救所奏辦法一切選派督率奬勸懲治其權皆操之於官必謂其所重民權似屬誤會蓋言官持正論以防流弊疆臣酌時宜以定新章朝廷執兩用中並觀兼聽要期於民事有益於政體無損而已該御史請飭疆臣愼選良吏以靖地方自是扼要之言方今外侮内訌隠憂方大内治之本自州縣始尤在各疆臣用人無私選擇良吏務令久於其任人地相習官民相親百廢俱興亂萌斯遏此　又臣等因該御史之奏推論及之以備聖明采擇者也所有遵旨議覆緣由謹附片具陳是否有當伏乞聖鑒訓示謹奏奉旨依議欽此 
頭品頂戴廣西巡撫臣王之春跪奏爲功德在民靈爽昭著請將漢臣馬援加賜封號以答神庥恭摺仰祈聖鑒事竊臣謹案祀典有功德在民則祀之能捍大患禦大災則祀之王者所以統治幽明也我朝武功之盛鑠古震今天戈所指百神效靈嘉道之際川陜教匪旣平朝廷以文昌爲蜀之神功賴底定祗密其祀報享之盛天人同願矣粤西僻在南犜土漢雜居其俗篤信鬼神而以祀漢臣馬援爲尤虔省聚之區皆爲立廟而以横州烏蠻灘之廟爲尤著水旱偏災每禱輙應故通國奔走之若有驅之者焉臣去秋督師赴邕經烏蠻入廟展祀默申祈禱願神佑國平宼以後邊境内地部勒工卒追逐於密箐險峒之中悍酋渠魁往往已遁而旋獲訊據賊供大軍所向若有神兵自天而降一夕數驚我軍聞有神助而戰亦愈厲臣嘗讀漢書馬援征交趾平側貳所下六十餘城俱爲之繕郭濬溝渠功德在民百世猶利賴之前經舞臣馬不瑶奏請頒賜匾額蒙御書銅柱勳留四字懸持廟内並飭地方官春秋致祭載在祀宗典禮已極隆重兹幸邊界内地大股已平漸就肅清羣以爲得神之默佑者爲多合無仰懇天恩加賜漢臣馬援封號以答神庥出自逾格鴻施是否有當理合繕摺具陳伏乞皇太后皇上聖鑒訓示謹奏奉硃批禮部議奏欽此 
王之春片再廣西地方匪擾數年民不聊生雖大股現已殲除而搜捕餘匪清辦善後事務煩重且元氣大傷之後休養生息全在良有司加意撫循興利除弊庶爲閭閻籌生計卽爲國家固民心凡守土者責任較平時爲重而遴選亦較平時爲難查部頒章程廣西實缺州縣每年調署不得過六員原以防調劑之私而收久任之效又省中定有候補州縣輪委章程除邊要缺例得酌委外其餘均挨次遞委由藩司先期榜示以　公允在當日定章之初以需次人多而缺分或有優瘠恐夤緣規避者得以施其伎俩因而挨班委署所以均勞逸而免向隅杜弊端而肅吏治法至善也然才具之優絀不同今昔之情形亦異或性情敦篤而繁劇難勝或心地慈祥而沉毅不足棄之則人才可惜用之又人地不宜現當地方緊要若拘泥部章省章恐委任不得其人則庶政不修兵事雖戢而未戢民生雖安而未安彫敝之餘何堪再擾查前湖北撫臣胡林翼曾以州縣懸缺待人奏請不拘文法資格分别委署欽奉文宗顯皇帝特旨允准一時鄂省政治蒸蒸然日有起色現值桂省糜爛與從前湖北正復相同合無仰懇天恩俯准將實缺州縣調署額數及候補州縣輪委章程停止一年由臣督同藩臬兩司察看缺分繁簡務擇人地相需之員分别檄委署理以期實濟而利羣生俟一年後如果各屬敉平成法可守再行規復舊章以符定制惟定章奉行已久一旦攺絃更張必有以不便私圖妄騰謗讟者然臣但求整頓甘爲怨府果能實惠及民雖謗書盈篋所不敢辭至爲人擇缺見好徇私上誤國而下誤民臣雖至愚何敢出此不揣固陋謹附片具陳伏乞聖鑒訓示謹奏奉硃批吏部知道欽此 
 
