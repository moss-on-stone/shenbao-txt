# 1901 - 208 - 4910163

 

Page 1

 
 
[新印各書籍發售] [  圖書集成局啓]  
　　欽此二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實尖一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書盡室或申報館帳房可也此佈 
[裁撤駐防旗兵議]  
　　我朝龍興東土以神武開基自太祖高皇帝始以戎甲十三征服尼堪外蘭以次削平諸部乃定出兵校獵不論人之多寡各隨族黨屯塞而行編立四旗曰黄曰白曰紅曰藍以純色爲辨嗣以歸附日衆增爲八旗以初設四旗爲正增設四旗爲鑲然猶統滿洲蒙古漢軍之衆而合於一迨其後戶口益繁於天聰九年編蒙古八旗崇德七年又編漢軍八旗合爲二十四旗順治元年世祖章皇帝定鼎燕京分置滿洲蒙古漢軍八旗於京城内又以盛京爲發祥重地在直省之上卽以内大臣爲總管統轄兩翼官兵鎭守其地是爲八旗駐防所自始至直省則惟獨石口張家口遣甲兵駐防迨二年復遣八旗兵駐防直隸之順德府山東之濟南府德州臨清州江南之徐州府山西之平陽府潞安府蒲州府尋復增定江南之江寗府浙江之杭州府等處駐防兵制旣而又隨各省形勢擇要增設若吉林若黑龍江若河南若福建若湖北若四川若陜西若甘肅若廣東若新疆等省無不分遣八旗兵駐防夫原國家設立八旗駐防之初心名雖爲鼠盜竊發民生未安故駐此以爲綏緝閭閻之計實則恐九鼎初定人心未歸一旦勝國孑遺揭竿而起思爲秦時六國之繼以與王師相抗衡調撥長征非惟千里持糧士有饑色抑恐緩不濟急徒疲士卒而糜餉糈是以盡選虎賁屯戍各省督操練嚴律令設遇殷頑不靖不須遠調以誤時日卽可就近奏剿洗之功厥計極周立法甚善今則食毛踐土沐浴聖恩已二百數十餘年漢人無不歸向朝廷殷殷以尊親之義自勵正不必以南人復反爲慮而尙煩王師駐守之勞故論昔日情形各省八旗駐防兵固不可少而論目今時勢各省八旗駐防兵似可盡裁况旗兵恃其祖若父汗馬之功往往欺壓漢民滋生事故遣臾爲匪爲盜如鎭江旗兵不法之事幾於書不勝書而統領旗員輒又陰爲庇護任其横行前鎭守京口副都統吉陞因此解職而今統制奇克伸布又諸多掣肘遇此種事不肯按律嚴懲一若以旗民作盜爲有失旗人顔面多方掩飾極力袒之而不知爲旗兵者乃愈膽在妄爲甘爲盜賊養　貽患誰之咎耶按之王章諸旗員皆罪在不赦朝廷正不必故示寬容子以姑息也夫駐防旗民無爲盜之事雖無甚足用不裁亦尙無妨苟有爲盜之事而實有所用不裁亦仍無害乃無用若此而又爲盜若此京口若此他處又安保其不若此豈朝廷果欲養此數千百爲盜之旗兵以激漢人使生變耶何尙見不及此而不亟亟焉立予撤裁也或謂昔時如河南寳豐教匪之亂賴開封八旗駐防兵往攻得以立時剪滅近時如髮逆之亂杭州八旗駐防兵困守多時雖未能出搗賊巢亦頗足以寒賊之膽安見駐防旗兵之皆無用况八旗子弟生計日蹙曩時已苦其然今生齒更繁一旦盡裁更將何以爲計蒙則謂中國兵制久已廢弛旗營積習尤深難期振作旣不能以之禦外侮僅僅困守亦未足爲功不如悉數裁之移口糧以練新募之衆安漢民以消反側之萌否則國家之大患將不啓於中外之參商而兆於旗漢之齟龉矣可不懼哉可不危哉倘憫其迫於窮苦則不妨將所撤駐防旗兵盡數散列邊屯使自食其耕獵之利而無煩仰給於官久遠之圖無有善於是者乾隆時舒赫德侍御已曾言之又何患其不能仰事而俯畜耶 
[俄人剿匪] 　　 
　　本邑西字報登牛莊來信云近日俄人迭將遼河一帶土匪痛加剿洗事緣拳匪亂後牛莊迤北數十百里内宼盜如麻越貨殺人習爲常事遼河之内舟楫幾不得通俄人患之一面商請華官調兵協助一面用小輪船滿載砲位兵土鼓浪而前疉與匪人相遇槍林砲雨肉薄血飛連日擊斃匪人甚多俘獲者亦復不少丁莊臺宋家河二處鏖戰尤力目下盜蹤已絶緑林豪客相與匿蹟消聲所俘盜首一十有二名帶至牛莊卽交華官訊明正法梟取首級懸諸藁街一時商買往來頌聲載道轉運貨物絡繹於途華歴六月初一日俄提督列隊而來牛莊各店鋪居民竭誠奉迎驩聲聞于遠近玉山 
[直隸布政司周瀚如方伯請主教牧師禁約教民函牘附駐京樊主教覆函]  
　　逕啓者直隸各屬教案近日大都了結其未了結者甚少但得教士與官紳和衷商榷指日卽可一律清結鄙意以後平民教民正當永除嫌隙共享太平若教民仍懐前恨逞忿報復或遂鴟張横行於貴教聲名有關亦於地方官保護之權有碍將來之患殊難料矣近日風聞各處教民搶奪訛索之事依然層見疉出甚至舉止猖狂目中無人卽如行路直走中道遇人不讓坐車亦然以致道路側目此風何可長也愚見不犯國法之百姓卽是謹守教　之教民是二是一官長雖有治理之權仍望教士剴切開導但得各教堂教會首事與僕等同心商辦必能安保無事特請閣下速繕諭單傳諭教民等安分守法勿背教規其教案已了之處固不可别有要求卽未了者亦應聽官紳與教士公平商議斷不容教民私自訛搶並請密派公正教士來往訪察警戒庶數月後可期歛跡若其形同土匪盜賊則無論平民教民槪照例辦李中堂早有示諭通行各州縣矣萬一有此事情務望將前保此人入教之教民亦酌量示罰更足懲一警百至州縣保護教堂嚴拿土匪清理教案俱係應辦之事鄙人卽禀明中堂函告省城兩司衙門再行通飭各州縣認眞辦理特此奉商務請速賜照辦並將諭單稿見示以便函告各州縣使知教堂决無庇護不法教民之意鄙人爲求地方平安起見幸勿見却卽頌日祉名正具○敬覆者昨閱來函内有爲辦教案擬由州縣舉出教内外董事數人凡有民教相爭之事准先由董事調處不必控官卽控於官將來仍以董事調處之言爲採擇底本等語一節閣下所擬極是大合鄙意將來各州縣照此法辦理教案不惟易於了結而且兩得其平如協公論民教不期安而自相安於無事矣此頌日祉名另具 
[遴員攝篆]  
　　姑蘇訪事友人云近日江蘇靖江縣董大令政體違和飭丁投憲轅請假上憲俯如所請本月十 
 
 

Page 2

 
 
五日藩司陸春江方伯委截取知縣高明府繼昌前往代理 
[皖江米貴]  
　　蕪湖訪事友來函云蕪邑向爲産米之鄉白稻紅蓮一望皆是此次淫霖爲患來源頓稀目下每洋銀一元僅購米三斗許太平府城内更貴至每元二斗有奇雖經府尊劉太守曉諭各米行照蕪湖價值一律尙未知果肯遵從否也 
[五志襄江水患]  
　　蕪湖訪事友來函云安徽滁州所屬全椒縣向稱富庶邇因和含交界之七十圩被江水灌入縣境適當其衝屋宇田廬同時漂没縣主袁幼安大令聞警卽預備船隻將災民援登彼岸得免逐浪隨波蕪湖縣境寡婦磯横截江流地勢極爲險峻磯畔有一小圩居民數百家耕讀爲生怡然自樂亦一世外小桃源也本月初五日之夜三更時江水陡漲丈餘一線危隄遽爾傾塌居民從夢中警起狂濤萬頃恍似排山倒海而來不及奔逃悉數葬身魚腹器物蔽江而下江口衆划船戶相率撈取獲利頗不貲 
[輪船擱淺]  
　　宜昌訪事友人云數日前日本大阪商船會社大元丸抵埠船上人言及行經湖南岳州府境城陵磯見洞庭輪船擱於淺灘之上曾倩安慶輪船鼓輪拖曳卒難出險事緣洞庭船上司機人見水中立有標竿知已由固陵輪船測量遂循此行駛殊不知固陵入水較淺洞庭非其比倫致有此失事後欲退不得深費躊躇旋幸江水忽消數尺始得行駛自如然亦已大費周折矣 
[票館逞兇]  
　　廣州訪事人云近日代收小闈姓館多有未向公司領牌者致有牌之家反生意寥寥於餉源大有窒碍公司執事者因開列各館牌號住址赴南番兩縣署禀請查封上月二十五日南海縣裴大令派差往城西靑紫坊魁巷將某票館封閉票館中人出而抗拒致傷差役一人翌日大令復派營勇差役前往館中人知事不妙相率濳逃勇役祇拘獲人帶回請辦其人稱係到店領彩並非店中人大令飭卽開釋 
[誣良反坐]  
　　姑蘇訪事友人云江蘇候補千總麟千戎趾　在撫標中營當哨弁與部下兵丁某甲爲莫逆交嗣甲因事出營經人薦至金獅巷謝公館服役近甫隨主人由西安行在解餉回不知如何觸千戎之怒竟於本月某日之夜率同兵士至謝公館將甲拘解吳縣署指爲行劫太倉州某姓家之盜首縣主田大令研訊數堂毫無實據隨由謝公館主代爲剖陳太令訊知實因千戎借錢不遂所致爰卽禀知撫憲聶仲芳中丞將甲開釋一面細鞫千戎大約須坐以誣告之罪矣 
[鄂省官塲紀事]  
　　漢口訪事人云調署湖北夏口同知張堯臣司馬定期六月二十一日接篆視事司馬本兼商務籌餉兩局差大憲以未便易人仍飭司馬暫行兼理○正任厦口同知陳少石司馬捐升道員例應送部引見刻已交卸廳篆部署一切大約須俟皇上回鑾後禀請上憲給咨赴京矣○新任湖南衡永郴桂道錫觀察桐由陜西東下本月某日道出鄂垣假某客棧暫駐往旌旋詣督撫轅晉謁大約小作句留卽須啓行赴任也 
[蕪邑官塲紀事]  
　　蕪湖訪事人云辦理土藥總悞華萼樓大令近以陽侯作祟局中洪水横流暫移至米釐局辦事○徽寗池太廣兵備道吳季卿觀察軫念浲水爲災哀鴻遍地特捐廉俸率同官紳商富購米振之驻無英領事某君與稅務司墨君亦解囊以佽是皆好行其德者也○駐紥蕪湖之武衛楚軍營王游戎探知統領李大帥將次來蕪爰於本月某日督率勇丁在江干迎迓○前署安徽鳳陽府知府許太守奉大憲委令來蕪清查菜子案假曾家塘李紳房屋暫駐行旌 
[白下官塲紀事]  
　　金陵訪事人云皖鄂各省同銷淮鹽以故督銷掣騐諸差均由兩江督鹽憲委員辦理兹者湖北督銷局總辦李彦奇觀察適屇瓜期督鹽憲劉峴帥檄調現竲江南籌防局沈又燕觀察接辦遞遺籌防局一差以現辦兩江營務處曾經郛觀察辦理其兩江營務處一差則委卸辦五河鹽釐之李觀察維翰辦理各員奉委後均於本月十二日趨詣督轅謝委大約月内卽可次第到差矣○辦理蘇州府屬沙洲事宜之黄愛棠觀察欽承恩命補授四川鹽茶道遂將沙洲事宜交卸清楚由蘇束裝赴任本月十一日道出白門趨詣督轅禀陳一切大約勾留數日卽須溯江上駛赴蜀履新矣○儀徵鹽棧向由兩江督鹽憲委監司大員專司其事前年剛子良中堂奉命南來查辦事件因節省經費起見飭將是差併歸兩淮運司兼管現經兩江督鹽憲贸峴帥查得儀棧公務殷繁運司實難兼顧遂飭規復舊制本月十一日已另委曾觀察紀壽前往辦理矣 
[烟臺近事]  
　　烟臺訪事人云此間開辦鋪捐分上次中下四等每月由捐錢七八千至二三百文除正月不計外餘皆按月照交逾期酌罰○德國領事某君照會道轅略謂烟臺售酒之家往往以劣酒售與兵船水手以致飲之易醉其賣菓品者洋兵向之購取任意擡價一與爭論卽將號帽搶去兵律以號帽爲重倘因失帽之故釀成事端必致有失和誼合請嚴行禁止云云道憲因卽據情出示嚴禁並飭巡街兵役認眞查訪如再有擡價搶帽情事送轅嚴辦不貸○烟臺創設學堂命其名曰毓才招集民間子弟自十三歲至二十歲者以五十名爲率課以中西學業准七月初四日開館先于六月三十及二十五兩日甄别以定去留現已到處張貼條諭矣○烟口停泊各船時或被盜搶刼近更有匪人登舟需索舟人疑爲盜黨不敢與校亦不敢報官恐結怨也而匪人因之愈無忌憚舟人受害不淺事爲汛弁訪聞派兵拿獲呈送道轅發交讞局委員推鞫供出曾犯命案乃發往大關碼頭站籠示衆○邇者天氣亢陽以致禾稼乾枯井泉涸竭本月初八日南風大作走石飛沙初九日雨師稅駕未稻略得沾濡然杯水車薪尙難補救也 
[鷺島客譚]  
　　厦門訪事友人云日前有德國小輪船名膠州者在某處失事船主見勢危急聳身躍人水中淹斃屍身至今未獲刻已由洋關理船廳懸賞購求矣○前者各處街衢任小民設攤售菜蔬之類自奉諭禁止後迄今菜市基址尙未勘定道憲延觀察憫負販細民無聚市之處面諭保甲委員及各圖紳董擇得空地十餘處每處建造小屋數十間俾得設攤售物訂定章程每間每月收洋銀三元聞不日卽可興工矣○距厦門三十里之金尾鄉陳姓巨族也日前族中太因事互毆族長陳某出爲排解竟誤被毆斃五月初八日厦防同知張司馬帶同刑仵前往相騐○本月初七日之晚有福州匪類某某等人串竊木屐街某鐘表店對時表十七枚嗣被失主拘送厦防同知署禀請究懲○自五月下旬後大雨時行天氣凉爽刻下疫癘已漸平矣○近有福州流氓盤踞厦門專以刼奪拐騙爲事行旅之被害者實繁有徒聞内有蘇阿蒂者性尤强横有地方之責者尙其盡法懲之也可○寮子後街如心麫館主將房樓租與江西流娼嗣被巡查委員查悉立拘麫館主懲責流娼則嚴加驅逐不准逗留○督標福毅左前兩營勇奉大憲調赴漳州上月二十五日行經厦門因天氣炎蒸暫時休息管帶某游戎趨詣提道各轅聲明一切○戶部街土棍小炎借開設烟館爲名魚肉良懦無惡不作近更謀充某署差役如虎張翼益禾作福作威某日楊紳所雇輿夫某甲前往賭錢不知如何互相扭毆甲大受夷傷乃回告楊紳函請地方官查辦○上月十七日之晚馬柱某妓寮突來棍徒十餘人持刀索許紛紛擾擾潑翻燈内火油燃及某棍衣服遍體焦灼痛切剝膚旋由諸棍舁之而去妓家將火撲滅檢點銀錢衣服一無所失誠幸事也○水師提督楊西園軍門因事赴省隨於上月十八日乘元凱輪船抵厦各官咸往迎迓 
[潯陽客述]  
　　九江訪事人云江西武寗縣境蛟水爲災横流汎濫縣主楊明府派船拯溺施粥救飢并捐鶴俸施錢施米民皆稱之○本月初七日有一童子手携荸薺赴英國某兵輪船求售不知如何失足墮水流至江心幸有洋兵　水救起得不致魂喪鮫宫然已淋漓盡致矣○本月初九日有一渡船載客三人行至中流遭風傾覆幸經各船戶援起二人尙餘一人已葬身魚腹矣慘哉 
 
 

Page 3

 
 
[備賀萬壽]  
　　本月二十六日爲皇上萬壽之期外省各官例應於二十八日朝賀昨日午後蘇松太兵備道袁海觀觀察牌示轅門屆期飭屬下文武各官咸穿花衣詣萬壽宫排班朝賀前後七日不理刑名 
[佛誕拈香]  
　　昨日相傳觀音大士誕辰清晨蘇松太兵備道兼江海關監督袁海觀觀察提右營叅將廖楚材叅戎松海防同知劉乙笙司馬上海縣知縣汪瑤庭大令以及縣丞劉二尹主簿孫少尹典史趙少尉守備程守戎城汛周千戎先後詣沈香閣向大士偶像行禮蓋亦官樣文章也 
[稽察膏捐]  
　　昨日午前上海縣主汪瑤庭大令命駕至本邑城廂内外各巡防局稽查所收烟膏捐數迨事畢回署已日影西斜暮烟將起矣 
[傳首示衆]  
　　梟匪丁金多仔前在上海嘉定交界之江橋地方因犯命案逃往崑山縣境經縣主尙大令飭差拘獲解回嘉定縣歸案訊辦旋由嘉定縣主章大令訊實詳奉上憲批飭就地正法昨日章大令飭差將首級送至上海縣署縣主汪瑤庭大令隨命差役　首級發往江橋懸竿示衆 
[嚴懲巨騙]  
　　滬上著名巨騙周仲成前因騙取某洋行脚踏車案發經英美租界公廨讞員張柄樞司馬訊懲近復向周慶祥騙得衣服裝束一新紿某姓家傭婦蔣沈氏至寳成銀樓佯稱爾主囑兌金約指旋向櫃夥盛培清選定一枚謂須持往交内眷一觀令氏小坐以待詎料自此卽蹤影杳然洎盛向氏詰問氏無奈將臂上所籠銀釧一雙作抵盛意猶未足扭送捕房捕頭派包探陳金標將周查獲詰知金約指已質諸某典肆得洋銀十八元花銷殆盡因卽吊出原贓昨晨解案請辦司馬商之佛繙譯判責四百板遞解回籍蔣沈氏所抵銀臂釧給盛領去被騙之金約指令盛備本贖回 
[滬江颱颶]  
　　昨晨滬上忽起大風先是十七日徐家匯天文臺上人報知西字報館略謂刻有颶風由太平洋至琉球將繞臺北以抵閩浙大約兩日之内當至上海迤南迨十八日之夜風聲大作幾如虎嘯龍吟椽柱窓櫺岌岌欲殆十九日清晨其勢益甚林木房舍到處摧殘浦潮更拍岸平堤大橋畔西人所建公家園被水所淹衝毁坐椅不少園中奇樹折損五株有甲乙二小輪船次第沈没傷人與否刻尙未知某西人有一游船繫纜大馬路馬頭之上被風吹上浦岸桅檣篙楫零落不堪蘇州河中游船貨船亦多有失事者渡客杉板不能行駛浦江中盈盈一水咸苦欲度無梁何飛廉氏之淫威竟致于此哉 
[坍屋傷人]  
　　前晚大風怒號徹夜不止法租界紫萊街莊萬成嫁妝店被比鄰某姓圍墻坍下一角壓壞後進房屋三幢砸傷三人迨巡街捕報知捕房捕頭立遣某包探舁送仁濟醫館療治 
[馬路工程局紀事]  
　　前日本邑陡起狂風浦江中所泊各船斷練走錨幾不可以更僕數至夜半有一無錫船滿裝小麥二百二十石駛至南市葆泰馬頭繫纜某姓巢河船畔旋被巢河船上人將繩纜割斷以致隨波汎汎所載小麥悉付東流昨日船戶方國泰控諸馬路工程局不知局員將若何辦理也○前日傍晚時朱華生小連生等諸流氓麕集本邑南市潮惠會館前平陽樓茶肆中向江北某邑人彭全川强借洋銀五元不遂所求突掣利刃刺傷彭手腕額角等處鮮血淋漓始一哄而散彭忿甚奔赴馬路工程局據情聲訴局員查得犯事處在裏街非本局所應管轄叱之使退不予准理 
[英美租界公堂會訊案]  
　　德商廣豐洋行主前控吳慶生定貨不出逃避無蹤等情讞員張柄樞司馬飭提吳之岳父陸鎭欽會同德總領事署繙譯官佛爾克君迭次訊追昨晨吳妻陸氏投案司馬會同佛君研訊陸氏供稱小婦人適吳已閱九年本年二月吳在洞庭山家中患病初十日乘舟至义袋角延醫調治維時小婦人挈傭婦至杭州進香迨回滬吳已不知去向小婦人四處找尋杳無音信求恩明察司馬諭令交人保出限一月内將吳交案或浼人自向洋商緩頰違則押追 
[美租界捕房紀事]  
　　昨日亭午時甬人羅仁寳投捕房訴稱向在裏虹口漢碧禮路開設成衣店日昨突有不識姓名之某甲來店聲稱在英租界黄浦灘怡和洋行執事行中買辦欲製綢衣數件遂將官紗兩疋紡綢一疋携之而去及令兒子尾隨而往行至怡和行門外果見甲携物入門并令兒子在門外稍待良久不出詢之知已從後門逸去計被騙各物約值洋銀七十餘元請即追查捕頭曰諾○昨日狂風捲地幾于走石飛砂虹口伯頓路恒濟質鋪前有一高垣年久失修頗有岌岌可危之勢附近居民羣至捕房聲訴情形捕頭令華捕二名前往看守俾得防患未然○前晚偷兒張阿福闖入西華德路某甬人家竊取布衣携之而出迨天明持至鄰近某押鋪質錢某號華捕見之連贓帶入捕房捕頭令押候補送公堂禀請讞員張柄樞司馬究辦 
[好行其德]  
　　昨承歐陽雨生爲哲嗣周晬節省筵貲捐洋銀二十无徐君福徵捐規元二十一兩三錢九分無名氏捐洋銀四十元施君嗣萊患背瘡幸獲平安捐洋銀五十元鹽城縣馬君捐洋銀十元當卽分别掣取收條彚解災區竊思西北諸省旱魃爲虐正苦洊飢而東南各州縣又因淫雨爲災大無將告災情之慘楮墨難宣今幸諸君子慷慨解囊源源接濟俾孑遺黎庶袵席同登福佑之來當有操劵可卜者謂予不信請拭目以觀其後焉 
[浙江湻安縣乞振書]  
　　啓者昨奉湻安縣夏明府曰琖來函云弟於仲春之初承乏湻邑奉職無狀猝遘沈災自五月朔起狂雨兼旬天瓢怒瀉加以上游徽歙一帶蛟洪暴發敝邑首受其冲瀕新安江三五里間漂没田廬不可勝計哀鴻阻飢兼乏棲止目擊情狀悲從中來邑故奇瘠公欵無銖黍之積請振請貸循例上聞左藏匱矣施濟猶病上忙條銀徵過四千餘兩應得平餘兩月前早經開除賠累不支廚烟將斷官民兩困無術點金然亦無坐以待斃之理伏維大君子仁問所及匝宇區矧在維桑諒蒙慈軫災區旣廣可否乞派一二同志惠然賁臨按戶查放琖自當執鞭以從敬爲闔邑災黎九頓請命無任翹企之至又奉湻安縣學沈奏雲廣文印宗潮來函云湻邑自五月初起暴雨狂風連宵達旦徽河之水自上而下來勢甚驟猝不及防嚴屬湻安建德桐廬三縣適當其衝而湻桐兩吧被災尤甚漂没人口棺木數以千計淳地瘠苦本乏儲蓄皆以雜糧度日稻田僅十分之三俱付洪水卽有餘糧一經水浸臭味已變不堪下咽如潮等亦幾至絶糧刻卜貧戶大半露宿旣無棲止又難糊口眞有朝不保暮之象湻令夏公人極仁厚然系初任署缺人員何能賠累雖城設平糶局每口二升亦多濕榖　腐食之多生疾病而遠鄉仍難遍及現府尊禀請省憲每縣准撥洋銀二千元已屬勉力然杯水車薪何補於事昨接蘇信知陸方伯與竹石廉訪合籌四千元託樊介軒先生專振沿江一帶淳邑所及亦屬式微夏公久欽盛德因未謀面不便造次有信一函託轉呈執事竊忠直省頻年振濟無不仰賴鴻慈矧兹桑梓被災諒必不忍漠視務祈垂憐急爲拯救或派人前來察核辦理尤爲德便不勝翹企盼禱之至則敬捧讀之餘莫名焦慮值此捐輸弩末之時急切頗難設法不得已續墊洋銀二千元立卽匯交杭州恊德善堂樊介軒潘赤文兩先生照數查收應否分交桐淳兩邑會同可靠紳董就近湊放抑或公請前往勘災之姚用孚先生妥爲辦理卽祈介軒赤文兩先生酌奪施行仍祈樂善君子迅賜解囊源源接濟飢民得之則生惟浙省同鄉四方善長鑒憐爲幸上海北市絲業會館協振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日鄉人張德德舁其子林林到縣稱被流氓許某毆傷叩請騐明提究當　縣主汪瑤庭大令升堂研訊張供小的之戚羅少堂家豢一耕牛誤入趙姓圃内踐踏菜蔬被趙牽送地保不意許卽藉端訛許聲稱須備酒筵十席始得將牛給還羅央小的理勸願給小銀錢五枚事已了矣許以所欲未償糾衆向小的行兇兒子出爲解勸被伊持刀砍斷髮辮傷及頭顱叩乞究懲以儆兇惡林林供詞大略相同大令飭仵作騐得受傷屬實諭令自行醫治靜候提許研究○孔禮庭控何佩珍欠銀前晚大令升堂研訊孔供向在聚生錢莊經理一切光緒二十三年冬被甡茂錢莊執事人何佩珍借去銀四萬兩迨去歲之杪甡茂閉歇厥後陸續還過銀三萬餘兩凈欠四千兩今年端五節何向各戶收銀不少並不料理此欵叩乞嚴追何供借孔之銀除還過外祗欠三千七百餘兩曾浼錢業董事理勸折償一千三百兩孔已應允因有一股東掯不付銀致被控案大令以兩造各有不合申斥一番諭令將何交人保出先繳銀一千三百兩○南卡扦役陳綬卿司事吳龍定巡丁蔣升互相串合舞弊營私由總局憲解縣請究前晚大令升堂研訊蔣供小的在卡船上當巡丁凡内河來滬之運米船到卡時例由扦役稽查小的並未舞弊陳供小的於去年到卡凡有已納釐捐之貨船照章騐明照票放行並無串同作弊之事吳供小的係福建人在卡上專司批算凡有過卡之船小的並不往看祗由折役呈票照騐試問何從舞弊大令謂照總辦來函内開五月分内由爾等三人匿報貨船一百三十餘艘侵蝕釐捐若干今爾等均不供認本縣無從核斷惟有照供禀覆總辦而已遂將吳交人保去蔣陳發交縣丞管押 
[英美租界公堂瑣案]  
　　晉昌歇夥褚海明冐名騙取張榮生全利成利興等家貨物約值洋銀二百餘元旋探知鴇婦吳孫氏所購妓女因案發交棲流女所遂串同鄭錫卿僞稱可爲設法向之詐騙洋銀四十元事後吳鴇察知其僞誓不干休鄭不得已付還三十元旣而褚復與某洋人同乘馬車冐充包探至吳鴇家中滋擾報經包探張寳成拘獲解案請懲讞員張柄樞司馬判責三百板暫行管押限半月内繳出所騙貨價銀六十三兩八錢五分洋銀一百十三元六角如違管押半年其串騙吳孫氏一案　責二百板鄭則笞責三百板交人保出○積賊張仁生行竊王杏生家綢衣五件經包探劉光震拘獲解案請辦司馬判責二百板贓給還失主○流氓王泉才至翁錦興押鋪托言欲購銀表乘間攫之而逸報經包探張阿五拘獲解案請究司馬判責三百板贓給還矢主○施阿仁行竊耶松船廠中銅管一枚經某號巡街捕拘獲解案請辦司馬判責二百板○朱文嘉竊得雷錦堂家銀臂釧一雙報經包探李四春拘獲解案請辦司馬判責二百板 
[法租界公堂瑣案]  
　　大羅洋行西人前控常州人劉翰甫籍抵押爲名掯匿田單不肯交出讞員杜枝園大令准詞飭提研訊劉供此單由姪子少平抵與王郁氏復由氏轉抵與宋姓現在少平避匿常州原籍請關提到案究追大令正欲備文往提少平自行投案昨日禮拜六升堂研訊大羅西人偕華人楊伯寅汪玉山王桂生投案請追劉所掯田單楊呈遞宏元錢莊存洋銀九百元之摺一扣並收條等件大令問劉曰此項洋銀是否存在爾處劉供汪玉山存銀二百八十餘兩另有往來銀一百餘兩可抵有細帳爲憑大令飭交的實人保出限十日内將所存洋銀一併繳案延干未便○浦東南匯縣境六團灣人馬新貽金子嘉來滬購物路經護城河畔凶協源舊貨店玻璃盒内有鍍金鑽石戒指一枚向詢價值店主許炳生索洋銀六十元馬答以祗值一元許伸手突批其頰並喚到巡街捕誣指行竊拘入捕房旋卽經人保出昨日堂期捕頭令某包探傳同原告解案請訊馬金同訴前情許一味强辯大令喝令從重笞責許一再苦求大令著罰洋銀二十元以儆○嚴陳氏訴稱前者小婦人撫異姓子阿寳爲嗣來時年方二齡旣長不務止業漸入下流時向小婦人索錢浪用前日不遂其欲將火油燈擲小婦人身上幾肇禍端爲特送請從嚴懲辦大令判押攺過所一年俟期滿察其能否攺過再行發落○江北人萬子惠偕妻陳氏投案訴稱同鄉人畢成裕向爲車夫曾與小的同居某日突將妻子强姦向之理論反被兇毆并將妻子之臂砍傷聲言欲刓去小的兩目爲特扭案請懲大令判將畢枷號一個月責五百板○紀義雙訴稱小的在某小茶肆爲夥邇有李雙全者無可棲止借宿小的房内不意被竊錢若干文向論逞蠻是以扭案請辦人令判枷一個月責五百板○張子卿前控堂姪元全偕姪媳夏氏子正餘擅拔所種之樹喝阻不理反被兇毆大令以元全避不到案飭將正餘押候傳同地保質訊昨日地保曹菊生投案禀稱張元全父子夫婦毆辱尊長小的會同族長勸令置辦香燭服禮元全父了决意不從是以控諸案下大令著將夏氏掌頰一百下正餘笞臀五百板○細崽羅婁婁串同　兄竊取主人物件主人查　送案請追大令判枷號一月責五百板 
[金陵官報]  
　　六月初八日首府王禀知扃門覆試時務課知縣程慶明奉裁銀圓局坐辦差辭赴蘇又黄彝凱奉藩司委赴泰州安東東台三屬公幹卽辭初九日藩轅示江寗府江淮司巡檢章樾因病繳委遺缺查有試用從九品陳其慶又署鹽城縣沙溝司巡檢秦兆勳期滿遺缺查有試用從九姚雲壽均堪以署理又高郵州訓導師宗羲丁憂遺缺查有訓導王德昭署理委辦湖口船廠知府勞元弼辭赴差統領安徽武衞楚軍副五營李定明湖南候補府譚華成陜西來候選同知丁猷由滬來均到知縣藍鏞江寗府屬又丁煜徐州府屬均奉藩司委公幹卽辭巡檢李濬禀知過知縣班行司註册奉委試用巡檢李農華禀知捐史騐看到省調署常州左軍守備金作鼎交卸江寗城守營守備辭赴任提右營守備蘇慶隆投文請咨鈞和輪船馬廷樹到見漢口裝散勇回初十日藩憲牌示江寗府江淮司巡檢張樾因病繳委遺缺查有試用從九陳其慶又鹽城縣沙溝司巡檢秦兆勳期滿遺缺查有從九姚雲壽均堪以署理十一日糧道效由滬回知縣吳祖梅奉藩司委徐屬公幹卽辭分省補用縣陳燾到北京來回江西訓署江寗城守左營守備張延壽任事十二日新授四川鹽茶道黄承喧見辭指分江蘇試用道張彬到見由蘇來知府周光榮到見由湖南採煤回十三日候補道楊兆鋆到交卸五河鹽厘差回襄辦江甯海運直隸州恩芳禀知隨同糧道赴滬公幹回 
[蘇省官報]  
　　補錄五月三十日請補沛縣周清溱禀銷溧陽迪境履畝清丈差卽辭赴寗知縣劉廷鳳由常昭内河釐局來撫院武巡捕杜步階由西安回六月初一日知州趙謹琪專丁來省禀知六月初一日卸辦盛濟厘局卽赴閔行厘局差知縣胡智澄禀謝奉憲奬給清訟局清理積案勞績初七日通判劉文澍禀知清查華婁等處膏捐差竣回知州應祖錫由常昭海口釐局專丁來省禀謝奉飭兩季連盈記大功一次知縣朱福濳禀知由川南查竣膏捐回初八日署崇明縣查亮采專丁來省禀知交代於初限内算結縣丞汪　澄禀知丁生父憂典史唐正祥由寗來管帶撫標飛划左營補用叅將徐錦堂禀知赴蘇屬各處巡緝初九日同知銜寳應縣知縣朱士俊由寗來准補丹徒縣知縣張德迪均禀謝奉飭赴任通判奇齡禀知清查太鎭等處膏捐差竣回梁書祥禀知奉委赴宜興公幹卽辭知縣尙昌厚禀銷恭迎醇親王差竣回華德森禀知奉委解餉赴金陵卽辭周慶賢禀知崑新會查膏捐事竣回並謝委辦順直秦晉賑捐差初十日知府揭傳淇由松滬厘局專丁來省禀謝記功一次田庚由寗見制憲回鄧心茂由京察探運路回同知許鑫禀辭赴滬公幹知縣方敦吉專丁來省禀知交卸閔行厘局差指分江蘇試用直隸州州判胡宗楙浙江人禀知由撫憲騐看到省指分江蕪試用府照磨汪鳳翽浙江人五品花翎指分江蘇試用從九品汪嘉穗安徽人五品頂戴試用從九品敖帥婁湖南人均禀知由撫憲騐看到省管帶巡緝快船補用都司莊長勝由蠡口黄埭各處巡緝回十一日候補道沈佺通知由滬回通判梁書祥禀知委赴宜興公幹卽辭元和縣王禀知赴閶門外勘案卽回知縣陳寬蔭由西安解餉回理問金述華禀知到南路二段夏防巡查差周鋈由滬專丁來省禀謝奉委松滬局管庫差府照磨梁鼎元禀謝飭知廿二年分海運案内蒙給記大功一次十二日知府鄧心茂禀辭回滬指分江蘇試用從九品陸本瑜浙江人禀知奉撫憲騐看到省十三日江蘇候補道張庭杰江西人由甯來知縣　成憲禀知奉催三首縣清賦案内公費費　兩欵現己分别報解應請銷差華德森禀辭解餉赴甯縣丞韓繼龢禀知解首級赴江都卽辭署江陰縣典史張恩瑞禀知交卸任事來省禀到卽辭回常州巡檢蔣伯瑜從九陸公瑜均禀知赴甯見制憲 
 
 

Page 10

 
 
[上海陳家木橋電報總局籌賑公所經收陜西義賑第六次清單]  
　　陳養泉交來邵琴濤經募慶餘號規元一百兩又寳裕號規元一百兩又怡豐號規元一百兩又　康號規元一百兩又胡耀庭經募隠名氏洋二十五元又邵琴濤經募陸傳睦規元五十兩全盛局來葉門兪氏洋十元周舜卿經募可熾鐵號洋五十元求是齋周洋一千元鎭江電局經募陸長康洋一百元彭椿林洋十元裕興康信局來福德堂龍洋六元全盛局來浙杭宏裕號代寄新安歙東葉森求保家門姪輩病速愈洋四十元禮和洋行張筱軒洋一百元黄氏銅洋五元程友交來無名氏壽筵移助補水銀一百兩原合來規元一百七兩五錢杭州葉樹之交來洋一百元○以上共收規元五百五十七兩五錢洋一千四百三十五元龍洋六元銅洋五元 
[上海陳家木橋電報總局籌賑公所經收陜西義賑第七次清單]  
　　材料所方經募任少甫洋二十元又于光斗十元又順利號洋二十元又天來生洋二十元又不書名洋十元又不書名洋十元又不書名洋十元潤昌棧送來同康和經募江右保生堂規元一百兩九江電局經募洋八十元對開四個小洋四十二角陳養泉翁交來徐芷生翁經募張韶甄洋五十元又蔡吉安翁經募公記規元一百兩又愼餓莊規元三十兩又厚大莊規元三十兩又袁聨靑二十元又劉仁澍洋五十元又明德堂規元三十兩又徐芷生翁經募張韶甄十八元又潘瑞生翁經募惜梅氏規元一百兩又孫儀卿翁經募錢江會館規元一百兩又緒綸公所規元二百兩又盛京綢綾公所規元五十兩又湖縐公所規元五十兩又隠名氏洋一百元又邵琴濤翁經募許詠良洋二十元又爲先嚴求冥福人洋二十元延源莊交來徐乾齋翁勸募二百元泉州電局張應翁經募惠安縣金伯勛明府洋十元老福盛信局來樂安洋十元蘇倪錫疇翁經募三十元又三十四元張雪堂翁經募不書名規元三百兩○以上共收規元一千九十兩洋七百四十二元對開洋四個小洋四十二角 
 
 
 

Page 11

 
 
   
 
 

Page 12

 
 
[奏疏彚錄]  
　　奴才長順跪奏爲要缺同知三年俸滿遵照變通新章攺題爲奏恭摺具陳仰祈聖鑒事竊查賓州廳同知一缺前奉部覆係衝繁難題調要缺俟三年俸滿准照奉天變通吏治章程辦理如果著有成效令該將軍詳加察看出具切實考語具昰峌部入於卽升班内升用仍在任候升等因遵照在案兹查賓州廳同知朱材濟自光緒二十二年十二月初二到任之日起扣至二十三年十月二十九日交卸計在任十個月零二十七日又二十五年正月初十回任之日起連閏扣至二十七年正月十二日正先後接算三年俸滿例應造具履歴清册詳請加考轉報等情到道該署道到任未及三月例不出考檢同履歴清册詳請具奏前來奴才覆查賓州廳同知朱材濟樸誠寛厚悃愊無華任内並無叅罰處分堪以應升之缺歸入卽升班内升用仍照章在任候升毋庸開缺除將該員履歴清册咨部查核外所有要缺同知三年俸滿緣由謹繕摺具奏伏乞皇太后皇上聖鑒飭部核覆施行再此係循例具題之件現遵部中通行攺題爲奏合併陳明謹奏四月二十八日奉硃批吏部知道欽此 
　　長順等片再吉林佐雜一班本屬缺多員少此次擾亂以後或因病出缺或擅自離省以致員缺虚懸而在省候補者不過三四人遇事往往不敷差遣值此邊疆多故事無鉅細尤必待人而後理也查有過知縣班後加同知銜補用知縣候選府經歴張維棣五品頂戴候選府經歴文端安徽試用府經韓鍾彦候選州吏目金祚烈候選巡檢戴兆稱或辦事幹練或樸實耐勞均皆奴才試以事而後知者其中又多熟悉邊情之員合無仰懇天恩准將張維棣等六員一併留於吉林差遣委用如蒙兪允該員等現有經手事件且道途梗塞應請暫緩赴騐俟補缺後再行給咨赴部騐看一面仍令分别補交缺項分發及離省各銀兩以符定例除將各員履歴咨部外謹附片具陳伏乞聖鑒訓示謹奏四月二十八日奉硃批著照所請吏部知道欽此 
　　聶緝槼片再據松滬釐捐總局司道詳據閔行釐局委員禀訪聞上海裕源紗廠私售空白認單侵漁捐欵請提省究罰等情經臣批飭行提人卷解交蘇州府訊辦在案據蘇州布政使陸元鼎詳據蘇州府詳稱遵即提訊裕源廠司帳胡賞貞供稱此項空白認單係由裕源廠交與丁藻香領去買花有貨簿可證丁藻香之親戚閔子琛亦稱丁藻香原領裕源紗廠兩張運單屬實後來如何遺失廠東委不知情現在丁藻香情虚逃避獲案無期據胡賞貞勸由廠東繳洋一萬元撥作陜西振欵求請暫行銷案核與光緒二十五年蘇商張藎臣違禁運米出口願繳價充公撥振免子重懲情形尙屬相同除飭勒緝丁藻香務獲究辦並將胡賞貞閔子琛先行取保釋放外所有繳到洋一萬元業已合銀六千五百七十兩解司湊交鎭江府知府向萬鑅兌收彚解陜振公所拯濟災黎毋庸核給奬叙以示區别等情詳請具奏前來臣覆查無異謹附片陳明伏乞聖鑒謹奏四月二十八日奉硃批戶部知道欽此 
　　奴才長順成勳跪奏爲揀員請補協領員缺恭摺仰祈聖鑒事竊查阿勒楚喀左翼協領富隆額因病出缺所遺之缺應即揀員借補以專責成奴才等於吉林通省滿洲漢軍儘先記名協領内逐加遴選查有吉林鳥槍營廂藍旗副都統銜記名協領花翎佐領文煥誠實可靠辦事詳愼自同自十三年由披甲出征伊犁因克復瑪納斯南北兩城案内出力經欽差大臣左宗棠保奏光緒三年九月二十七日奉旨俟補佐領後以協領儘先卽補並賞換花翎欽此嗣由軍營撤回之便四年三月十五日引見經欽派王大臣騐放十六日覆奏奉旨照例補佐領後以協領儘先卽補欽此十一年二月初十日補放佐領二十四年因吉林邊防五年限滿案内出力經前將軍延茂保奏是年八月初十日奉旨賞加副都統銜欽此欽遵在案兹阿勒楚喀左翼協領富隆額病故一缺奴才等擬請以副都統銜記名協領花翎佐領文煥借補惟該員係漢軍人員旗分雖未稍符然爲旗務得人起見應俟續有漢軍協缺出再行調轉如蒙兪允該員係已經引見記名人員應請毋庸再行送部合併聲明所有揀員借補協領員缺緣由是否有當謹繕摺具奏伏乞皇太后皇上聖鑒謹奏請奏四月二十八日奉硃批著照所請兵部知縣欽此 
　　長順等片再查琿春副都統英聨前因琿城失守退紥南山欲遵前旨入都陛見所有琿春副都統一缺當派花翎副都統銜恊領春陞前往護理業於上年十月間附片陳明在案兹查英聨自南山回省後積勞患病甚劇已於本年正月二十三日因病出缺雖該副都統在任時未能保守邊城然其始迫於力之不敵終能以死勤事良深惋惜所遺琿春副都統係屬邊疆要缺相應請旨迅賜簡放以重職守除咨部查照外謹附片陳明伏乞聖鑒謹奏四月二十八日奉硃批另有旨欽此 
　　奎俊等片再前准刑部咨稱嗣後尋常命盜各案凡歸監候具題者由各督撫訊取確供擬勘後一面將供勘先行咨部一面逐案摘叙簡明事由攺爲彚案具奏等因兹查有巴州民石坤葛救親情切毆傷無服族叔石榮順身死棄屍不失一案石砫廳民楊華義戳毆傷余顯銀身死一案巴縣民彭哮毆傷王椿身死棄屍不失一案銅梁縣民丁羊子拒姦砍劃傷唐文持身死一案威遠縣民高六即高醢停聽從李何氏謀殺黄紋峒身死棄屍不失並李何氏於取供後在縣監病故一案彭山縣民余兹登戳傷賈内英卽賈林之身死一案郫縣民朱應荃戳傷馬云第身死一案漢州民邱老四戳傷劉華洪身死一案永川縣民宋友毆傷陳餘堂跑走致令追赶自行失跌水田溺死一案資陽縣民袁辛娃砍傷李太江越日身死一案以上十案據臬司審擬解勘前來奴才提犯親鞫據各供認不諱分别按律定擬除將各案供勘咨送刑部查核外理合彚案附陳伏乞聖鑒飭部議覆施行謹奏四月二十九日奉硃批刑部議奏欽此 
　　奎俊片再署潼川府知府楊儀成調省另有差委遺缺查有簡放成都府遺缺知府請補潼川府知府鍾潤堪以先行署理又署合州知州試用知縣李端槩年滿遺缺查有峨邊廳通判楊鼎昌堪以署理又署資陽縣知縣白曾煦飭回巫山縣本任遞遺資陽縣知縣缺查有署開縣事本任巴縣知縣胡徽元堪以調署遞遺開縣知縣缺查有前委樂山縣知縣饒敦秩堪以調署又署威遠縣知縣婁棟明期滿遺缺查有射洪縣知縣祁兆庚堪以調署遞遺射洪縣知縣缺查有署梓潼縣事本任金堂縣知縣王用綬堪以調署又署珙縣知縣王桂枝年滿遺缺查有閬中縣知縣武鑣堪以調署據蕃臬兩司會詳前來除分飭遵照外理合附片具陳伏乞聖鑒謹奏四月二十九日奉硃批吏部知道欽此 
　　奎俊片再查川省鹽務官運局每年撥解雲南省協餉銀六萬兩抵捐銀二萬五千兩練餉銀二十萬兩所有光緒二十六年分應解前項銀兩均已分解清欵在案兹據辦理滇黔鹽務局補用道華國英會同布政使員鳳林署鹽茶道長春詳稱在於徵存鹽引稅羡項下撥出協餉銀一萬五千兩抵捐銀六千二百五十兩共庫平銀二萬一千二百五十兩作爲光緒二十七年春季分應解雲南恊餉抵捐之項又於徵存鹽引稅羡釐金項下撥出庫平銀五萬兩作爲光緒二十七年頭批滇省練餉均於三月二十四日發交滇省駐瀘催餉委員李毓華承領轉解雲南藩庫交納等情詳請奏咨前來奴才覆核無異除分咨查照外理合附片具陳伏乞聖鑒謹奏四月二十九日奉硃批戶部知道欽此 
 
