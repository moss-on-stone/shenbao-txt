# 1882 - 227 - 4903343

 

Page 1

 
 
[新印碑帖屏對出售] [  點石齋主人]  
　　本齋邇來石印各種碑帖屏條楹聯愈加工緻與原本不爽毫厘久蒙海内珍寳爭相購致不脛而走近復得善本歐陽率更九成宫碑帖及梁山舟學士七言行書對湯壎伯五尺字屏加工選料用照相石印法印成卽日出售九成宫未裱者每本洋四角紙面裱者七角板面裱者七角五分梁山丹楹聯白紙未裱者每副洋二角色紙二角五分已裱者另加裱工洋二角湯壎伯屏條未裱者每堂洋四角已裱者一元諸君賜顧請至申邑書畫室可也此佈 
[重印詩句題解韻編四集出售] [  本館告曰]  
　　本舘前印題解韻編四集久蒙海内文人爭相購致業已售罄繼後得五集若干卷排印出售又復不脛而走惟前次报印係屬中板目下坊間所刻初二三集皆係袖珍小板取其便於擕帶故本舘所印五集亦成袖珍善本今又取四集重加排印與五集大小一律以便舟車現已工竣定於本月初三日卽禮拜三出售每部十二本收回工本洋五角正售處仍照義例請卽賜顧爲盼 
[論船局命案]  
　　前報述閩省船局命案竊觀其辦理情形而歎天下舉惟衆怒爲不可犯也夫此案林姓之死係由朱得貴脚踢倒地而登時氣絶看也朱不過洋操教習而已平時喑嗚叱咤盛氣陵人亦旣習爲故常故此番止因林姓挖壞煙斗至小極微之事一時忿怒塡膺咆哮發洩拳不及揮遽以脚踢彼以爲一足之力豈遂致命况林姓服役有年平日被其踢打諒非一次從未見其損壤肢體則偶爾一踢無非其待下人之常態耳不意事有湊巧林之死期已至而朱之禍事將熙竟至倒地暈絶一脚斷送也平情論之林以煙斗逢朱之怒微特煙斗價値未必甚昻卽値數金者亦可購賠何至不肯相容而當兩取其性命者可見朱初無致死林某之意逞其盛怒不暇詳審適中要害以至速死耳凡殺人首重造意造意者有致死其人之心然後下手是以謂之謀又有不謀而同於謀者其先並不造意臨時忖其致死之法如遇金刃則用金刃遇繩索毒藥則用繩藥本非定計而亦有心致之死此可以謂之故殺也若非謀非故則同一致死其人而罪實有間兩造仇隙鬥毆非欲其死也而用力太猛適在致命之處不及縮手或因互用噐械架格抵擋反傷而致其命律所以有過失殺之條也至於非仇隙亦非鬥毆或與他人厮打而禍及旁人或舉動金刃木棍等器失手傷人因而致斃此則謂之誤殺可矣律例備立專條於人命案件必須審愼詳明依其情而定其罪誠以同一人命而輕重之分若是懸殊失出失入其關係正不小也以林姓之死言之謂朱得貴實以脚踢有似於毆鬥也則過失殺而已謂並非仇讐無欲殺林姓之心一踢致命寶無異於失手也則故殺而已二者無論比例何條援引何案雖曰殺人抵命而以絞監候秋後從緩之犯竟攺重而全於斬立決可乎夫船局之設昉自沈文肅公當時以其任專責重特加欽差大臣之銜以文肅閩人丁艱在里旣無受本省督撫鈐制之理而又不宜以丁艱之員當此重任如尋常紳衿辦理地方善舉之例故予以督撫之體制厥後文肅出山繼其任者沿爲故事而船局一差直與内府派放織造及各關監督同其尊崇旣有王命旗牌其操生殺之權可知也且設有水陸各營欽差而兼總統勇丁違犯立請軍令誰曰不宜顧體制如此尊崇而現在並非用兵之日殺人一事似不可以不愼且營中而設軍令所以懲勇丁也奸淫搶掠逃亡滋事一切不遵營規者立斬以徇可也誠以軍中法紀整肅戰仗之際勝敗攸關故輕則棍責翦綁重則斬梟正有所爲而設此重辟以彰主帥之威非予以草菅人命之權也今林姓一案無乃不合於軍令乎林雖營兵而實服役於朱朱爲教習而實携眷以居挖壞煙斗本係細故而事更無涉於營規其不能以軍令爲斷也明甚朱之役林雖與契買奴僕有間止以凡論然卽無主僕之名分而實非謀故之正兇旣報地方請騐自應發地方官照例審辦乃以屍親喧閙匠作附和之故遂疑人心洶洶將不利於局中倉皇無措不得已而殺朱得貴以滅口然則欽差之威聲亦徒爲本局工匠營兵所挾制而已當時衆心不服譁然並起蓋以朱得貴之爲人平日待人苛刻而林又曾爲營兵營中恶朱之暴戾崦憫林之含寃原不過義憤之心一時勃發而各厰工匠又皆與營勇相習見朱之虐林至死不勝兎死狐悲之念是以一唱百和鼓噪崦前耳此輩本皆愚人徒知人被踢死而案情中有心致死與否與律載謀故過誤之區别則固不得而知局中營弁監工諸員旣不能彈壓於前又不知勸導於後貿貿然慫恿欽差而欽差又居然肯受其愚此風一開不特朱得貴之斬決無解於故入死罪竊恐局中營勇工匠從此蔑視各員而并可挾制欽差將來若輩心有所惡不難逞忿紏逼務殺其人而後已不亦難乎其爲欽差哉雖然人命案件不由地方官辦理多矣曩年金陵妙耳山一案亦營務處主之殺僧及屠實由軍令何况船局體制更非腐儒之所能揣測也耶 
[載兵傳言]  
　　天津西人来信云中國發往高麗之兵船計已有十艘按昨日本報載有天津消息云派輪船三艘載兵赴高今西人乃云十艘究未知孰是也 
[高麗致日本照會]  
　謹兹照會者竊念貴國與敝邦修睦約已三百年近因開港通商往來更聘亦且六七年　 
慶賀哀慰無有間然披藝學習俾盡其妙自幸敦好共享安樂而敝邦軍民尚狃舊習少見多怪每値貴國人來輒懷疑懼貴國人見敝邦人亦視若等閒滋弊非常此則貴朝廷諒必洞察有素矣不意本月初九日敝邦兵民始由小事忽焉肆怒十倡萬應蟻聚蠭起變出頃刻人莫敢格毁　屋舍戕害入命猝入坤教干犯教師防不勝防三人被死而僵路旁又有四人隳劫清水館因風縱火貴國人放炮揮劍殺死我人殆數十人豈但敝邦之不幸抑亦爲貴國之不幸也無知軍民不自解散初十日劫害我大臣搶入我宫闕豕突咆哮驚動君父王妃昇遐宰臣二三人被執見殺此千古所無之大變也花房公使見機圖避至濟物浦駛船鼓輪未知時日之間已抵貴國否伊時兵民追及仁川路上所殺者六人并與留京被殺者負爲厚葬竪標明白容俟自低不誣也當此駭機鎭安爲重幸賴我國太公威信素洽覓嚴互用親冒鋒鏑之間曉諭分義莫不感戢衿紳耆幼得以無恐此敝邦宗社主靈之福也以後凡有申約彼此照應永締舊好共相遵守則可謂由於不幸而歸於大幸想貴朝廷决不爲過語也此頌台安不備前京城鹽司金輔舷宣惠掌上閔陳鎬前叅判同昌植 
[右照會中劣句别字甚多其可以意會者業已校正尚有費解處姑闕疑焉] [  本館附識]  
 
 

Page 2

 
 
[高事孔亟]  
　　昨日本埠傳有高麗信息云中國水師提督帶領兵船兩艘前往高麗因恐日兵先至釜山故直走鸇山欲取捷徑以便與高王商辦日事乃比及中國兵至日人已將該處炮臺佔住不准中國兵上岸水師提督不敢擅與日兵相争擬卽駛回再請方略如此信果確日兵可謂神速之至而高患方亟矣 
[俄將溘逝]  
　　俄國大將軍名斯哥皮勒夫前曾在法國言及將與德國搆兵兹接外國信息云此人業已病故外國新聞紙言該將軍爲俄國將軍中首屈一指之人年僅四十左右遽嗟溘逝殊爲可惜倘天假之年則該將軍當與法國之拿破崙德國之毛爾克英國之威靈頓美國之前總統格蘭脫數人齊名矣 
[牛庄近信]  
　　接到牛庄西人來信云有高麗大員及隨從數人由北京回國道出牛莊大員卽與税關兩西人一同照相照相爲高麗所未曾見過想該員携相回國又將目爲奇觀矣又云牛莊生意頗覺蕭索有德國帆船停泊該處已將三月而尚無貨物可裝則其餘亦可槩見惟天氣頗覺凉爽故該處西人無所事事日以打彈爲樂而已 
[厦門多賊]  
　　厦門來信云該處近來竊賊繁多一日有某洋行失竊該賊由窻而進至西人臥室將西婦幼孩之衣服等件席捲而出物多難携遺一包於花園内餘則皆挈之以去現在尚未查獲也 
[地裂冐水]  
　　洞庭東山之金家河地方有某姓廚房内一日地忽坼裂深有丈餘闊亦六七尺其下水聲湯湯家人見之大駭恐其出蛟急以穢物傾入其裂旋合云係六月下旬之事 
[祁門蛟灾]  
　　安徽之祁門居萬山之中今年五月初五日大雨傾盆經旬不止至二十三日東北鄉蛟水齊發城中水高三丈餘溺死人口及損壞田廬不可枚舉兼山高水冷逾期未能補種現在被災之民塡街塞巷待哺嗷嗷其情形正與潛山太湖兩邑相似安得有大力者一援手耶兹將闔邑公祭被難士民文附錄左方 
　　嗚呼變有不測事有非常理旣難論命亦難詳林林户口遭此淪亡覩兹異變意慘心傷祁雖居山向嘗被水榔嶺大洪城受其委歴考往代縣志所紀下民昏墊皆莫若此從未有兹半傾城邑數百餘人拯焉何及嗚呼哀哉誰無父母人生實難娶妻育子舉家忻歡全罹於難天何犯于誰無行業成立辛苦食餼遊庠謀生習買同歸於盡天何亶怒謂天不知水肆所爲蛟蜃虫孽敢暴如斯謂天不聞近火者焚乃俱漂没死生又分賞善罰惡惟天之道云胡善良命焉不保好生惡殺惟天之心夫何孩稚洪波共沉亦有在鄉來遭是厄永棄妻兒難招魂魄至或異方托廛爲客死旣無歸家鄉永隔惧堪悼痛共足悲悽風寒月冷鵑泣鳥啼天旣茫茫理豈能齊刼數所値於何從稽誼或親婣情屬友朋死生頓隔福禍無憑音廬音舍爲谷爲陵號長聲斷淚落血凝布此薄筵酬以清醑聊慰幽魂罪咎無所解釋煩寃九天超舉無爲屬災聽我告語 
[電線旁通]  
　　中國電線已通全金陵兹悉擬由金陵接至九江以達漢皋由華人自行承辦不經西人之手此線告成漢口信息較爲便捷矣 
[江陰被灾各區來函]  
　　謹啓者敝邑於六月十七十八等日海水陡漲六七尺加以大風沙洲盡爲潮淹各沙圩岸均被冲破常陰沙一帶老岸復冲去大半水患非常較去年十倍至盤監攔門戴子等沙已成一片汪洋黄山直至香山數十里盡成澤國無分田海當時呼妻覔子聲震山谷慘不忍聞現屍骸隨波下上水仍不退災民棲止口糧一無着落號哭之聲晝夜不絶均有束手待斃之勢因思蘇滬諸君子昔年豫晉等省今年皖省均皆踴躍助賑敝邑係江蘇轄下較他省爲近不及徧知者緣沙地均係村民無箋函之告鮮聲氣之通兹特專札叩求大善人速賜賑恤早開一日之賑卽多救一日之民爰爲數十萬生靈乞命焉泣血上陳[  江陰餘生同人公啓]  
[持篙傷人]  
　　虹口頭擺渡有寍人鍾新生撑屬碼頭舢板爲業有本地鄉下之西瓜船來滬因擺渡争論本地人竟持挽篙戳傷鍾新生　 
之肚皮破血出當經巡捕見而獲住一併解入捕房捕頭先將受傷人送同仁醫館調治據稱肚皮已破膓内腸胃受傷實重未能保其無礙諒今日當解公堂訊斷也 
[近機宜愼]  
　　外虹橋堍之錦昌機器厰專做銅鐵等件昨夜有夥顧小弟係本地高家行人登梯至上層機器内加油不料帶住衣角竟被機器連人捲去厰内諸人但見其在半空周廻旋轉莫能施救繼因洋布短衫袴皆碎人方跦下周身皮肉均已受傷現經廠主送住同仁醫館調治雖不致命已險極矣 
[急病驟斃]  
　　昨報載急病仆地一則後悉雖經旁人挑痧竟不能愈延至夜間而斃聞此人係在船上爲業遺有一兒自病倒至氣絶竟無一語不知此病從何而起滬上名醫林立亟宜早籌妙方也 
[演唱花鼓]  
　　虹口某姓家屬唤本地花鼓戲班到家演唱前夜又唤寍波花鼓戲班扮演外間鄉人婦女均用板凳接脚在花墻洞内偷看一時人多擁擠凳脚忽折以致傾跌幸未傷人及演至十一點鐘夜差巡捕聞聲往阻不聽直演至一點鐘光景經中西捕同往禁喝始罷聞某姓係捐職之顯宦也以顯宦之家而演唱淫戲以致鄉人嘈雜巡捕鳴呵殊失體統矣 
[匠人墜樓]  
　　本埠英租界南畫錦里口起造三層樓洋房一所昨午前有泥水匠某甲登高工作偶不留神失足墜下竟致暈閉由諸匠舁送仁濟醫院求醫聞跌傷右手臂及臀尖背骨等處然無性命之憂想西醫善治跌打損傷可卜卽日痊愈也 
[竊表招領]  
　　竊表遠逃一案迭經列報陳太守因見成浩稱名前後相異且在捕房所供與解案供詞殊爲閃爍顯有不實諭令捕役張福盤詰眞情該役奉諭盤問據成云成係眞姓名則實呌金浩係南京人氏堂叔現在蘇州閶門内開設成源盛修理鐘表舖兹在探望乘間捲取金銀表共二十五只小自鳴鐘小洋琴及修理之器具家伙等件來滬除陸續典押及遺落表一只并交與堂兄一只外現剩十七只是實等語捕役將情禀知太守太守諭令登報以期週知按是人供詞遊移究不知表自何來恐關緊要太守囑爲登報之意蓋欲閱報諸公知其事者互相傳告俾失主可以至滬投案報領核給也 
[邑尊諭話]  
　　前日范邑尊升坐大堂傳城鄉各圖地保點名畢諭以本縣蒞任伊始理應諭話前任錢漕被欠有一萬二千之多何故抗不完繳今本縣定以三限掃數繳清如再逾限不完定干比追至各鄉各圖凡有花鼓戲以及賭博情事立卽禀候提究倘敢容隠得賄包庇一經察出重懲不貸勿謂言之不預也各地保均遵諭而退 
[路斃報堂]  
　　本埠小南門外城脚下前日早上有一乞丐路斃年約三十餘歲身穿舊白洋布袴秃頭赤脚旋經該處地保報由善堂收殮發壇掩埋云 
 
 

Page 3

 
 
[盆湯命案訊結]  
　　星園盆湯水夫朱有福竊洋押交病斃一案家屬滋閙控告經陳太守將案情明白曉諭謂朱竊已認實罪有應得因已死從寛爾等何得再行多凟當卽斥退節經列報兹悉該氏等前日又投上海縣衙門撃鼓呌喊由値日差帶至范邑尊公館訊問朱周氏供與姑娘朱張氏來滬知丈夫被誣竊毆傷身死事主星園盆湯賄保擅行棺殮求恩開騐并立提該盆湯主張佩卿到案訊究等語朱張氏供與同邑尊謂朱周氏旣稱朱張氏爲姑娘何以姓氏不合朱周氏又稱朱張氏實係嬸母邑尊謂一面之詞殊難憑信卽飭差傳到三圖地保夥供訴前因并稱朱有福患病身死棺殮各節英公堂均有案可稽請備文查卷可也該氏等則稱得賄者係正地保今到案者乃是副保范邑尊得供謂該氏等所控情殊不合一味朦混惟窮苦堪憐着地保勸令該盆湯酌給川資俾該氏等可以扶柩回籍并諭地保先向盆湯言明再行傳諭慰勸繳候由縣給領云 
[法界公堂瑣案]  
　　謝玉林於前日至法公堂禀稱住居八仙橋第十八號房内有東洋車數辆出租日前忽失其一找尋無着旋查知該車爲邢老五保租而去隨向邢詢問邢稱不知因卽出賞帖將車送至者酬洋五元前日邢說車已有着落須交酬洋方可取回聞而偕往至酒館詎預有蘇三瞎子等在彼强令先出洋五元我因車無着落不肯交洋伊等意圖用武蘇三瞎子卽出刀恐嚇計已用去烟茶酒各資約洋兩元似此情形竟同拆稍爲此鳴捕將邢老五送案求爲追究翁太守得供後訊之邢老五供稱非我所爲係蘇三瞎子義大雙喜等人翁太守乃飭將邢老五暫押俟拿到蘇等再行核辦○法界西捕巡至法分司碼頭見有一孩年約八九歲狀似失路卽帶至捕房前日送公堂請訊翁太守和顔詳訊供姓周名慶賢現年十歲父名紀堂住南市董家渡係撐船度日太守謂送爾至該處可能認得回去答稱認得因卽派人跟送前去云○昨晨翁太守至捕房發落各犯時有烟妓士洪氏携打碎盌盞水煙筒等赴案聲稱前夜有素識之金阿五帶領不識姓名數十人來吸烟十一盒付給銅洋一元復諸般尋衅被打壞盌物請騐質之金阿五稱在三洋涇橋外國酒店生意冋與王洪氏爲貼隣刻已搬開因前稍有仇恨前夜由店回家在伊門首經過王洪氏預約女流氓多人擁我進去肆毆並無碎伊盌物亦無食煙銅洋等事卽携來之碎物均伊舊日打碎者並無新痕翁太守隨卽檢視果係舊痕恐兩造均有不實着金阿五交的保俟查明究辦 
[六月分發人員騐看名單]  
　　籌餉例掣簽分發　郎中陳德駒廣東江如調廣東員外郎趙慶崧福建光祿寺署正林開祐福建中書科中李有粢江西○籌餉指省分發道張紹華安徽直隷同知藍翎彭家驥江西湖南陳春曦福建浙江通判奇齡廂紅江蘇知縣劉元益湖北湖南裴敏中安徽直隷聯俊廂藍江蘇布庫大使孫彭齡山西江蘇布理問羅熙敬湖南州判鹽提舉銜章福庚浙江北河府經歴黄乃仁江西貴州黄元錫浙江江蘇潘遵枋江蘇湖北劉啓翰江蘇浙江縣丞鍾國賢廣東江蘇沈葆恒福建北河劉遹成江蘇北河蕭承恩江蘇直隷方連昌安徽直隷沈翰浙江江蘇秦奎垣四川雲南王文煥浙江直隷州吏目殷舫四川雲南陳圻浙江江蘇禇繼昌順天江蘇同知庫大使吳壽昌順天山西鹽巡檢王琇山西晨蘆巡檢劉峻嶽湖南貴州雷凌漢湖北江蘇孫止愷湖北江蘇吳承惠安徽江蘇汪時鑑安徽江蘇土受謙安徽雲南沈德恭江蘇山西蔣端浙江江蘇從九品陳大淦四川甘肅方燮安徽江蘇王傳泗湖北江蘇典史王榮恩江西湖南蘇纘廣東直隷方榮勲湖南湖北黄雲鶴湖南湖北王世貞河南直隷恒年廂紅湖北閘官馬拱宸江蘇北河未入流李映庚安徽陜西○勞績指省分發道花翎二品頂戴容閎廣東江蘇花翎二品頂戴徐錫祺四川甘肅同知直隷州知州趙之圻山西雲南同知文德升湖南陜西盧泳清湖南甘肅汪榖湖北浙江直隷州知州花翎知府頂戴陳黌與安徽直隷知州鹽翎趙謙湖南甘肅陳親清山東直隷通判劉父徹安徽江蘇知縣鄧朝卿江西甘肅張鐵珊安徽直隷張春林河南湖南同知銜林尚辰四川山西花翎同知銜文培夏湖南甘肅花翎同知銜楊星炳湖南甘肅藍翎五品項戴陸應寳江蘇直隷花翎提舉銜許文淦江蘇直隷州同藍翎知州銜李塏煊廣西雲南縣丞詹恒春湖南甘肅從九品劉汝楫湖南雲南○勞績掣籖分發知縣花翎同知銜史宜長陜西縣承陳其昌湖南○孝廉方正呈請分發知縣藍翎同知銜俞思恒甘肅直隷州州同景鴻藻甘肅直隷州州判趙志杰甘肅吉守善陜西 
[畢節母傳]  
　　節母畢沈氏世居江浙毗連之楓涇鎭婁邑庠生沈公銧之長女幼承外祖父松江府教授王公之訓熟嫻内則婉娩聽從咸豐元年于歸同鎭善邑同知銜福建候補鹽經歴畢公樹基次子國學生廷煇爲室時年二十克盡閨範事翁姑以孝聞夫婦之間相敬如賓善和妯娌寛御婢僕里黨賢之咸豐十年粤匪竄　九月鎭陷乃翁憂憤病殁廷煇奉母避難悲哀成疾節母侍奉湯藥衣不解帶者數旬而藥石無功卒至不治節母哀痛昏迷欲以身殉旣而撫悺泣曰不幸夫子哀毁而亡想從先公於地下以遂其生前未盡之孝思未亡人若以身殉雖堂上高年尚有行叔侍奉而膝前子女待哺嗷嗷値兹流離瑣尾之時倘塡溝壑不重負夫子耶遂毁粧操作矢志柏舟茹苦含辛避居浦左迨同治初紀賊平旋里家産蕩然節母日夕紡織仰賴十指以供日用蓄甘旨以奉衰姑畫荻丸熊以教稚子由來二十有三年矣子一以堮女一適沈樑今子已成立節母含飴　孫更喜其姑年八十有一猶健飯如常而一家完聚和氣盈庭咸謂節孝之報足徵天道無私云余忝在葭莩謹述始末以俟夫采風者[  吳興守洮子拜稿]  
[上海電報局六月下旬收解江皖賑捐第三次清單]  
　　三源保險公司股份捐規銀一千五百兩張幼幼堂二百兩藜照書屋庫平銀一百兩申規銀一百九兩六錢豐城黄公舘湘平銀一百兩估見甲規銀一百四兩一錢四分二厘太原依仁氏規銀五十兩吳朗山規銀念兩小蓬萊仙舘湘平銀十兩申規銀十兩五錢七分六厘蕭山縣丞趙杭餉銀兩錠估見用規銀十兩五錢五分一厘万小記規銀五兩沈慶堂漢平銀三兩估見規銀二兩九錢八分以上共收見規銀二千零十二兩八錢五分○瀏河泰昌號英洋一千員有求使者一百十四員五角二分振華堂無名氏李蓬萊使者留餘記四户各一百員申報舘點石齋燧昌局藥水廠銀爐同人共一百二户合一百元純嘏氏楊紫溪二户各六十員求妻安産男孩一路平稳氏歙縣無名氏楊搷遠堂吟莪氏又吟莪氏面牆書屋主人公正瞿信和得吕宋二彩七户各五十員小宛陵居氏四十八員志丹氏淞南小住客二户各四十員遄有喜齋不求知齋浙慈存存局免灾求安四户各二十員十二峰百忍堂張二户各念五員一經堂　記念四員仁和募廿一員廣禎祥了心願氏無名氏林目怡齋九思堂唐榮桂堂供莫釐居士寳生典衆友曹華氏仁記安瀾處節瓜資不著名嗣父懺實移賑領南漫道人敦裕莊振裕莊益康莊瑞康莊求免災氏平安氏十九户各二十員謙吉堂十八員澄心書屋十六員四角宏農氏移湯餅禮十五員平溪鄭忠愛堂十二員李梅生養之氏致和堂朱勤裕昌葉許姓求病痊求平安居莫釐峰樵掃葉山房孫谿小逸成茂敏求書屋大豐號友節西瓜資大涯淪落人有心人氏北平隠名氏無名氏葉天津金粟山房恕記浙紹天鑒子荐父冥福敬善氏永祥可銘書屋無名氏父願王氏荏氏蕭樍善寓津吳門醒道人壽筵移賑常州祈安齋古黟胡舒氏節藥資韻香居士虞文記苕東翔章氏棲碧山樵求愈足患徽婺桯德新堂古曁陽季典氏禮耕居　記顧　樵畫資恊成生無名氏陳求妻病愈新安師竹生行素子祈合家平安西洽女士求母病愈西泠有求必應子同泰紙行求盡吾心軒立記節瓜費蘇五七二册王吉甫募鄭星岩又文杏山房共四十九户各十員[  此稿未完]  
[浙省撫轅抄]  
　　八月三十日補用同知王貽橋禀謝藩司委署杭通判事○七月初一日前署平陽典史陳鍾沂交缷回省禀見 
[蘇省撫轅抄]  
　　七月初四日平望營都司沈庭蘭禀知交缷營務處差蘇州衞謝藩禀知交缷新任蘇州衞朱維賓禀知本日接印補用守備丁魁榜禀知到左營營務處差縣丞王宗和從九胡福謙稟知奉委文闈差籤分江蘇補用縣丞胡克烈到 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潤筆助賑]  
　　平江宋子範因念皖賑籌欵之際愿書眞楷兩月到八月底爲止紈摺扇每柄一角半油扇同儘將潤資交電報 
局解充皖賬欲書各件請交寳善街麗華堂大吉祥二家代收不悮 
[禁烟私議]  
　　鴉片之入中國也久矣其始僅其始僅爲藥品故來者不多嗣有吸食之事一年復一年一省復一省浸浸乎徧及中國而無人不 
食計各海口每歲所進不下七萬餘箱其銀之出口每歲更不知幾千萬矣故嘗謂流毒之起不在乎泰西而在乎兩廣之民蓋其初不知有烟具也自廣人設法造有烟鎗烟燈飽煖之子喜其床榻之稳例視爲日玩之个遂好之者多矣于是當道始有以禁之禁之不能因而收稅更名洋藥後且逐漸加稅而關稅遂以洋藥爲一大宗旣收稅矣豈能絶之故近日左相有請增洋藥土烟稅捐之奏無禁之名有禁之實然此遠圖也以此而爲禁法盡乎此不可也故于左議之後有至要之圖與加稅而並行不背者則莫如禁煙舘蓋自徵稅弛禁以來沿途設肆比户開燈非一日矣而吸食者千百成羣幾無人不染矣於是人皆怪鴉片之流毒不知又在乎設館之多也嘗聞老輩言道光初年見有一吸烟者羣聚　觀之以爲異其時欲買無店也欲吸無館也一鄉千百人吸食者一二人而已非不欲吸也無從吸也及至今日膏子店之繁多烟館之華麗窮工極巧蔑以加矣更設花煙間以誘之二三少年徘徊其側卽不知其味者亦必思一染指日漸日深而癮成矣傾家破室而産盡矣沿乞道路而且癮如故矣至此而欲戒不能而其人已廢矣噫其原在於鴉片而其吸則在乎舘也故左相之議非不可行而烟舘鱗比吸者如故也一輩去而一輩來循環轉輾終無已時若謂價貴而冀可减癮偶或有之恐未能一槪謝絶也蓋吸食者惟烟是務不在乎價之貴賤耳若欲使後來之不吸則烟舘斷斷乎不可不禁也或曰煙舘之禁弊竇叢生急則不宜緩又不可此萬難之事也竊謂前日之禁上至督撫下至郡縣皆偶一爲之升任去而故智復萌矣蓋在乎一己之見也若明下諭旨通飭各直省督撫凡有烟館一律禁閉則前任去而後任不敢推諉矣余吳人也見譚護　之莅吾郡時烟館比櫛十室之間必有一家不及三月而道路肅清其爲過嚴乎何無他弊耶蓋在乎辦事之認眞耳或謂加稅後烟價貴而其館自閉不知以本經無力而開者有之若稍有積蓄未有不竭力開設蓋舘少而吸者多其利更專矣又謂城市鄉鎭皆可禁矣而上海租界則亦將禁之乎抑聽之乎不知租界外國所租也聽之所以别中外也吾人之吸食在租界者聽之一出租界卽無從吸食矣其永不出租界者卽外國之人也棄之可也其有思返故鄉者仍吾民也吾得而禁之也况内地一律禁絶亦可與彼商之彼旣自嚴其禁不能强人之不禁也或難之曰在上者方加稅非以禁煙也君烏得而禁之不知今所禁者烟舘也非禁人之吸食也於大局何礙况加稅者不得已之事也苟内地之不吸洋藥之不來土煙之不種此中國之至幸也何在乎一歲抽數百萬之銀或有明於化學者謂鴉片之傷人在於燈上吸之受炭氣過重之故也若下一令准人之吸而獨不准用燈鎗則無害矣法非不善其如煩瑣何况不明其故者多矣誰能信之故棄之而不議可也方今中興之世言路宏開更得者相以統籌大局區區之見尚不背於道與有言職者自當議及未始非正俗坊民之實效也[  元和江標稿]  
[來稿照登]  
　　南通州舉人顧㑺基頓首頓首諸善長先生執事疉閱申報皖垣之宿松英山太湖望江懷寍潛山桐城舒城合肥廬江無 
爲巢十二處蛟水成災傷人數萬羣公倡首醵金宏濟艱難體太上之好生登斯民於袵席甚善舉也㑺基力短心長愛莫能助且集腑之謀圖缓則易爲功欲速則難爲力雖目前善士固不乏人而沉淪者命在呼吸待救孔殷岌岌乎有一刻不可緩之勢因思近年來各邑積有倉穀各備凶荒原不可移濟他急但救災恤隣古人所尚當此　垣乞援之際而安富各區紅粟满囷徒使陳朽卽至不虞之歲亦難充腹不加暫請移粟以濟發棠俟其災退民安卽籌歸趙則一轉移間隣人沐再造之仁倉穀無朽敗之慮他日此有不虞放亦如之於畫一之中寓以權變則於古人守望相助疾病相扶持之義亦無媿矣卽如吾通郡所積之穀有餘而無不足倘皖中大寮庽書州守州之官紳念彼流離必爲首肯　郡旣倡於前他邑復效尤於後皖中汛濫之百萬生靈早一日鳩安卽少一人葬魚腹較之逢人勸募尤爲簡捷因獻蒭議以備采擇焉所有區區下忱未織有當萬一否 
 
 
 

Page 10

 
 
   
 
 

Page 11

 
 
[光緒八年六月二十七日京報全錄]  
　　宫門抄○發抄旨四道○御史光奏皖省猝被水災請飭速籌賑卹摺子○又奏請飭講求伐蛟古法片○將軍崇奏援案借支廉銀修理衙　來片○雲貴督劉等奏揀員升補通判摺子○江撫李奏察看知縣夾片○署直督張奏赶修神廟並叅疎防員弁議處夾片○大臣索等奏遵旨明白廻奏摺○六月二十七日吏部翰林院正黄旗値日無引見○清凱請假十日○掌儀司奏初一日祭奉先殿謨公行禮○召見軍機○畢上明日夘初二刻至大高殿壽皇殿行禮○發抄涂宗瀛奏候補道陳寳善與糧道夏獻雲係屬兒女姻親請廻避奉旨知道了欽此○又請將虧短錢糧之缷任桂陽令鄭錫庚等摘頂限追奉旨着照所請該部知道欽此○又候補副將奏得先等請免騎射奉旨着照所請兵部知道欽此○又請將居心鄙詐之補用副將陶國喜革職奉旨着照所請該部知道欽此○○江西道監察御史臣光熙跪奏爲皖省州縣猝被水災請飭查明速籌賑卹事竊臣鄉人官京師者近接家信僉言本年五月初旬霪雨數晝夜六安州屬之英山縣安慶府屬之潛山太湖等縣蛟水驟發平地水高數丈漂没田廬無算淹斃人民數以萬計其幸而獲免者棲止無廬覔食無地流離遍野情實堪憐又懷寍望江等縣沿河居民向恃圩田以爲命兹聞被水冲决抒隄數十處萬家生計盡湮没於洪濤巨浸中此番猝被奇災較平日水患爲尤烈雖經地方官略加撫卹而杯水車薪恐仍無濟可否籲懇天恩飭下安徽撫臣速爲籌欵妥議賑卹庶澤國遺黎得以重安生業永沐皇仁矣所有被災詳細情形應俟安徽撫臣確切查明再口辦理臣念切梓桑有不容已於上達者惟冀朝廷早沛一日之恩膏則窮黎早全一日之性命故不揣冒昧據實上陳伏乞皇太后皇上聖鑒謹奏奉旨已錄○○御史光熙片再月令季夏之月命漁師伐蛟後代未聞著爲令典而田夫野老間有能道其情狀者或辨土色或識光氣或審聲音先於冬雪時視其地圍圓不存雪又無草木掘至三五尺往往得之近年來南省蛟患甚烈較之江潮盛漲尤屬猝不及防與其待橫流潰决再圖補救之方何如及萌蘖伏藏早施剪除之術古法具在惟在良有司勤加之意耳伏思蝗蝻爲災撲捕久著爲令地方官考成綦嚴今伐蛟事同一律可否飭下各該督撫嚴率所屬加意講求實力舉辦抑或飭部照捕蝗例酌議章程以示勤勵惰懲之處仰候聖裁臣爲思患預防起見是否有當伏乞訓示謹奏奉旨已錄○○崇綺等片再奉天府府丞兼學政衙門溯自道光二十一年奏蒙恩准動帑興修迄今四十餘年現在大門儀門考棚科房以及圍墻照壁均已殘破不堪大堂欹側勢將傾圯情形尤重内宅山墻臌裂瓦漏檩折椽柱亦多　朽廂房倒塌難以棲止查學院衙署爲考校士子重地堂號幾無安設桌凳之處圍墻坍塌易啟跨越傳遞等弊何以嚴關防而肅觀瞻惟値此帑項支絀之時未便請欵興修而目睹情形勢難再緩臣等公同商酌擬請借支養廉銀二千兩先行擇要核實修理援照道光元年府尹衙門借廉修署成案分作二十年在府丞應得養廉銀内按年坐扣歸欵除檄飭海關道將借支廉銀先行墊解以便購料興修理合附片奏陳伏乞聖鑒飭部立案再此係自行借廉修署將來工峻免其造册報銷合併聲明謹奏軍機大臣奉旨該部知道欽此○○雲貴總督臣劉長佑雲南巡撫臣杜瑞聯跪奏爲揀員升補烟瘴要缺通判恭摺仰祈聖鑒事竊臣等接准吏部咨所有應歸光緒八年正月分由外揀選扣留外補各缺開單知照序補内開雲南順寍府緬寍通判首成台革職係光緒八年正月十五日奉上諭等因應照例以奉旨後五日作爲部中行文日期照限减半計算扣至三月十五日五十五日限满歸於三月底截缺係煙瘴要缺例應在外揀員升調毋庸掣簽查該廳地處極邊烟瘴最盛水土惡劣漢少夷多控馭撫綏在在均關緊要非精明幹練熟悉邊地夷情能耐煙瘴之員不足以資治理臣等督飭署布政使李德莪署按察使鍾念祖在於通省應調人員内逐加遴選非現居要缺卽人地未宜一時實無合例堪調之員惟於應升人員内查有夷疆俸满在任候升之邱北縣知縣黄榜魁年四十二歲廣西潯州府貴縣人由廪生考取同治十二年癸酉科拔貢甲戍科朝考二等第五名保和殿覆試第二名經禮部帶領引見奉旨着以知縣用欽此簽掣雲南光緒元年四月初六日到滇繳照歴署宣威州知州通海縣知縣缷事經奏署邱北縣知縣奉文覆准光緒二年四月十五日至任七月調供丙子科文闡差竣十月二十九日囘任遵例在滇捐局報捐同知升銜承領執照在案試署一年期满報捐實授奉文覆准嗣於克復騰越廳等城剿辦永昌府屬土匪案内出力保奏光緒三年十二月十九日奉上諭着賞戴藍翎欽此實歴夷疆邊俸已满在任候升光緒六年十一月二十七日奉旨准其入於卽升班内照例升用欽此該署司等到任未及三月例不出考惟該署藩司在臬司任内日久查該員精明幹練辦事實心任内並無叅罰事件請以升補順寍府緬寍通判實屬人地相當與例亦符等情據該署司等會詳請奏前來臣等覆查該員黄榜魁才識明練辦事精勤合無仰懇天恩俯念烟瘴要缺需員准以黄榜魁升補緬寍通判實屬人地相宜於地方亦有裨益如蒙俞允該員係現任知縣請升通判銜小缺大俟覆准日照例給咨送部引見恭候欽定其所遺邱北縣知縣夷疆要缺俟奉文覆准另行遴員調補所有要缺通刦揀員請升緣由謹合詞恭摺具陳伏乞皇太后皇上聖鑒勅部議覆施行謹奏軍機大臣奉旨吏部議奏欽此○○李文敏片再准部咨嗣後道府州縣保歸候補班人員應於到省一年後察看考核分别補用等因兹查候補班補用知縣范芝芳試看一年期满據藩臬兩司詳請留省照例補用前來想查候補班補用知縣范芝芳明達有爲相應請旨留省照例補用謹會同大學士兩江督臣左宗棠附片具奏伏乞聖鑒謹奏軍機大臣奉旨吏部知道欽此○○張樹聲片再密雲縣白龍潭山凹之上原有五龍祠向來京城祈雨奉派大員赴祠拈香山下有關帝廟一座爲拈香官員往來停歇之所光緒二年奉旨由直派員將五龍祠修建完峻關帝廟亦略加補綴卽今密雲縣隨時察看照料並飭附近石匣鎭提標前營游撃轉飭把總派兵二名常川守護在案兹據該營縣禀報該廟僧房於本年四月十一日夜因燒炕失火致關帝廟正殿三間東西耳房各二間西首廚房一間西廂房二間共計十間均被燒燬神像亦均傷損其餘房屋及山上五龍祠均未延及亦未傷　 
人等情臣查該遊撃把總有督兵守護廟宇之責乃漫不經心致有失火焚燒情事實屬疎忽應請旨飭部將提標前營遊撃董晏署左哨把總夏觀洋一併照例議處密雲縣與分防石匣鎭縣丞均應隨時照料今旣失火亦屬疎於防範據報該縣已赴府尹衙門面禀地方事宜公出是否公出在失火之前俟飭查明確並取石匣鎭縣丞職名另行咨部分别議處其失火之廟僧及看守疎懈之兵丁飭縣訊明懲辦至所燒廟屋及神像亟應修理完整以肅觀瞻而便拈香官員往來棲止飭據該縣估需工料銀三百兩臣已照案飭天津支應局如數撥給責令該縣赶緊購料鳩工興修務期妥速完竣不准草率貽悮所有密雲縣白龍潭山下關帝廟失火現飭赶修並將疎防員弁叅處緣由理合附片具陳伏乞聖鑒訓示謹奏軍機大臣奉旨董晏夏觀洋均着交部照例議處餘依議欽此 
○○奴才索布多爾札布跪奏爲遵旨明白廻奏恭摺仰祈聖鑒事本月初六日内閣奉上諭御史俊又奏大員意存專擅營員含混公事一摺據稱本月初三日正黄旗正紅旂護軍領餉並未先期知會回平時刻是日未刻赴正紅旂護軍衙門詢問何時回平該護軍叅領等答以酉戍之間因以先到正黄旂護軍營俟事畢再到該營回平乃於戍刻回至正紅旗護軍衙門見兵餉已放詢及何以不候回平據云係該護軍叅領與堂官商放等語該營兵餉因何不候察營御史回平輒行散放着索布多爾扎布明白廻奏欽此奴才聞命之下不勝悚惶竊察奴才所管正紅旂護軍營於本月初三日領放餉銀之期奴才是日到署騐封平兌時據續辦事章京德惠等面稱適纔察營御史俊又到署問及職等向來餉銀當日放明日放曾經面禀當日散放問何時回平職等禀以約於酉刻卽可平妥該御史遂卽起身云赴正黄旂護軍營去等語奴才當將餉銀平兌後分放各甲遂據各甲按名包妥先後呈請平兌畢已到戍刻奴才因兵丁等候領已久當飭各甲章京等按名散放訖次日據章京德惠等禀稱察營御史俊又晚復至署内云因何並不等我何人主意開放等語奴才覆察營中餉銀向係當日散放且是日散放時已到戌刻奴才實未意及該御史復至營中是以未能等候照常散放至放餉之日曾否知會察營御史奴才飭據續辦事章京德惠等察得本營除揀選官缺挑補兵缺均照案知會察營御史其散放兵餉營中歴年稿檔並無知會察營御史之案奴才謹擬嗣後每遇散放兵餉可否由奴才前期俻文知會察營御史之處恭候命下遵行所有奴才遵旨明白廻奏緣由謹恭摺奏聞伏乞皇太后皇上聖覧鑒 
謹奏奉旨已錄　 
 
 

Page 12

 
 
   
 
