# 1882 - 242 - 4903358

 

Page 1

 
 
[論輪船失事救人之法]  
浮海危事也至今日而輪船往來履險如夷似乎不足爲危矣然或遇颱颶或逢大霧或觸暗礁亦嘗有失事之處於此時也變生倉猝施救極難權其輕重緩急則以救人爲第一要務而貨物行李皆其所輕焉者已故外國行船規矩命曰船主船中之安危卽繫於船主之一身設有僨事而船上諸人性命因而盡喪則船主之罪最重倘能全船諸人一一救起無一死亡則爲有功而無過而失悞貨物淪陷船隻之咎亦可以稍减也爲船主者一遇此等不虞之禍必不容先自逃生須先將在船諸人急爲救援或下之小艇或送之他船或移往岸上如船中人數較多小艇不敷裝載又須跋來報往載行數次而後盡迨諸人皆逃船主猶且與大副水手人等竭力救船或尙冀其不至全沈直至無可如何然後遣散永手等人而船主方可孑身遠害一人不去卽船主一刻不能離船蓋雖不至船存與存船亡與亡而其責任所在固有不能自便者也或謂救人固屬要務然或令空身逃出行李什物一毫不准携帶則逃出之後無以爲生不亦仍歸於死乎不知不艇之中容人無幾多載一人卽多救一人之命如准其携取衣物則或一人携一小包分之不見爲多合之殊覺其重小艇恐復致失事且多携一包卽少救一人在携包者自爲計則得矣其如他人之性命何故凡由小艇逃命者例不許携取包裹等物見則奪物投之水中非故忍也誠恐因物而悞人之命也夫人之情當性命呼吸之間自必諸事不顧但求逃命迨至旣經得命痛定思痛舉目自顧止餘一身回思上船之時衣服幾何銀錢若干現在皆空無所有於是思前想後每歸罪於船主以爲稍予一二件行李尙可苟延殘喘今乃就手中奪去以至生機斷絶無可爲計遂因恨成仇而怨毒之心漸生恨船主至於入骨此俗語所謂落水要命上岸要錢人情大抵如此是亦無足深怪者抑知船主之行船必求其安然無事而後可告無罪斷不肯使有失事卽使疎忽性成諸事大意然亦當風平浪靜之時平安無事之日而後可以稍肆其志設遇吃緊之際亦必不敢怠忽從事若謂故意欲將其船傾覆此則必無之事諺有之曰醫生有割股之心醫生醫人不過欲醫治得痊可以獲重名而得厚酧病人之性命究與醫生無與猶且必盡心力若此而况船主之於船實以船之安危爲己責同船合一命豈有自壞其船以害人之理故船主而不救人則咎無可辭船主而旣救人卽責有可謝卽或貨物淪陷不無愆尤然旣能盡心以救人則其情尙有可原矣禪臣洋行之香港輪船行至厦門海面觸礁失事其船上搭客一百餘人幸皆獲救喜慶更生本報後登有告白臚列各客姓名頌揚船主之德言該船主於該船失事之後於救人一節頗爲盡心一百餘人無一不慶再生故以此言謂船主頌或謂船主固勇於救人在諸人亦深知感德蓋當風濤汹湧之際固以得全性命爲幸而當出死入生之後則又以身無長物爲悲且並有以船主不先事預防以致諸人盡喪所有因以是爲船主罪者卽使有人勸之導之甚而抑勒之亦必不肯面從心違更爲船主道揚德意今該船諸搭客則多係赴試士子或官或商大半明禮者居多故雖受虛驚而仍不忘實惠置身外物於不顧而猶以幸得全活爲恩是亦難得而可貴者矣船主自顧前以不能小心將事幾誤諸人性命臨事施救亦屬分所當然無足感頌而諸人乃反不生怨意稱頌不置則必恧然內慙慨然心惻凡諸搭客旣全其命尢當代謀其生或設法措資每稍助以衣食之資弗使海面餘生仍塡溝壑此則尤爲思周慮密惠及同舟吾知諸人之啣感當更有不置者矣救人救澈竊願爲該船主更進一籌焉 
[恭錄諭旨]  
　　七月十六日奉上諭誠端奏陳並無私收地租革退陵戶各情係知州宋文縱串役民朱藝等揑詞誣控請派員查究等語明陵附近開懇地畞各節前據張樹聲等查明具奏並經戶部議覆此次誠端所奏是否屬實着畢道遠周家楣確切查明據實具奏欽此 
[埃事電音]  
　　倫敦十九日發來電報據云英國添發大砲三十六尊以備攻打埃及之用又云英大元帥胡思禮目下己到司馬伊拉地方矣 
[盜犯解津]  
　　天津滄刼京餉之盜於犯事後逃匿無蹤經該處地方官發捕各處跴緝曾至本埠訪查無獲旋聞該盜有四名在鹽城之鄉僻處復行滋事捕役得信馳赴拘捉幸均就獲卽帶犯由江永輪船至滬復換船北上解赴天津歸案也 
[西陲郵音]  
　　中朝准在嘉峪關與俄國通商而以甘肅安肅道兼充嘉峪關監督膺此任者爲沈鑪靑觀察鋐觀察向在總署辦理各國事務歴有年所洋務甚爲熟悉總署因關務初開收數尙少不設稅務司又恐甘省無諳習稅務者因奏請飭北洋通商大臣揀調熟悉稅務之員前往辦理嗣經李傅相選派津海新關委員沈實甫太守守城陳孟威明府忠儼書吏李鉞李繼昌均在津關多年於通商稅務素所講求又雇募比國人林甫臣德國人格哩斯充當簽子手均於二三月間至關將來俄商赴肅必可照各海關辦理也幷聞新疆之哈密伊犁及蒙古各城現有恩旨華商洋商一槪免稅此以見中朝之懐遠招携洵有恩威並濟者矣伊犂已經俄國交還金將軍移駐伊城所有交界事務現經升叅贊俄國使臣會議尙未劃定云 
[烟台近信]  
　　頃接本館派在烟台訪事之友人來信云中國現泒兵船在關東一帶測量水道以便輪舶赴高可由內地徑往不必繞道烟台庶中高聲氣較易聨絡云○十八日午後三點半鐘登瀛洲兵輪船自高麗駛回聞守舊黨之首大院君已爲中國所獲亦乘該輪船由津赴京吳小軒軍門派巡捕數名護送該輪船僅泊烟港三十分時之久卽輾輪赴津矣○又聞日兵續到數千現駐高麗王城中國現飭泰安兵輪駐高作爲糧臺云○十七八兩日鎭南蚊子艦已將帆桅收下似預備戰事者或云俟李傅相位止再定機宜然未得確音不敢臆揣也○中國兵已沿途紥至高麗王城羽黨已散內亂自平惟日本勒索太奢開款七條尙未議妥第一條要高麗准日本添設通商口岸二處第二條日本兵勇在通商口岸遊歴必欲高麗人沿途保護第三條日本欽差可至各府州縣遊歴第四條被害之人以禮安葬第五條被害之人須補給安家銀五萬元作爲撫恤第六條欲補償兵費第七條日本兵要駐紥王城云云日本之多方要 
 
 

Page 2

 
 
挾靡有旣極想吳軍門指揮若定必能靖禍變以輯藩封也 
[黑虎跳逸]  
　　前在上海做馬戲之車利尼豢畜各種奇獸內有黑虎二隻到香港後一隻忽然逸去當時並未有人看見現在已遣人在山林之間持械徧尋未知能弋獲否也 
[錄遺日期]  
　　浙省張霽亭大宗師於本月十六日取齊後卽於十九日開考是日爲闔屬補歲二十日爲嘉興寍波兩府遺才二十一日爲闔属官生優貢教官二十二日爲湖州紹興兩府二十三日爲正途貢監二十四日爲杭州金華兩府二十五日爲以上六府補遺及續補考一十六日爲衢嚴温台處五府二十七日爲通省補遺二十八日爲通省俊秀二十九日爲小收八月初一日爲大收告竣連日士子雲集學院前一日夜喧閙不絶云 
[鍋夥打架]  
　　天津之鍋夥恃强逞詐往往釀成事端本館前曾列報初十日樂壼洞爲爭行巿又打群架兩造各傷數人雖經官訟其禍恐猶未已也緣樂壼洞係一熱閙之區每日早巿瓜菜雲集現在毛豆上巿買賣者尤覺蟻附蜂屯其中秤手被關下無賴輩把持每斤收用錢兩文歴久相沿已非一日然祇爲强詐所脅並非心悅誠服也關下與巿僅隔一河津諺所謂當坊土地也北閂內雙井之鍋夥近與關下失和因議奪其行用是日晨早混混周六持刀入樂壼洞大聲疾呼言今日以後毛豆行用錢統歸我六爺獨收如敢梗我當以白刃從事時關下已經開秤勢不能休遂各憤鬥秤手祗有兩人一人被斫倒地旁有耳朶眼茶館一人避入其中關下人等聞信赶來而雙井無賴之徒亦各挾短兵繼到兩軍相接兩驟風馳關下又傷一人而雙井後勁不及前茅傷至五人始紛紛而散各歸官辦官着取保養傷而兩造養精蓄銳仍願一决雌雄此種人遇有打架等事約伴相助謂之充光棍刻己呼朋引類侯家后與紫竹林各鍋夥擬助雙井而西頭與火神廟一帶又助關下個中人均奮拳擦掌摩厲以須噫鍋夥之好鬥如此宰斯土者果將何以靖之歟 
[案牘賢勞]  
　　永嘉張邑尊現屇交卸之期所有案牘事件以及管押人犯槪行淸釐斷結自本月初一日起至初七日每日一點鐘坐堂四點鐘退堂斷結之案不下數十件至於管押人犯取保後卽行釋放是以上下班房爲之一空合邑士庶感戴甚深雖不敢望宼君之再借亦當效劉寵之贈行想雙鳬臨去時紳耆之送牌傘者必接踵而至也 
[怪異續誌]  
　　前報所列永嘉生員黃某之媳被妖怪所迷一節茲聞黃之長子亦已入泮多年現在設舘度日其妻自去歲二月間與妖相遇恐因啓口以貽羞是以不言而隱忍無如蠱惑旣久羸瘠異常不得已祗好將眞情吐露婦言所遇之妖身穿竹布長衫面貌娟好一入其家卽被淫汚婦遭强暴一次則精神疲倦多五六日少則三四日婦旣復舊妖卽頻來來時必携菓餌與婦並肩對食而他人不能見也嗣後其夫每夜回家住宿欲覘其異初則但聞笑語聲繼則聞狎褻聲惝恍迷離一片夢境定睛視之則妻身固在床上也家人將桃枝柳葉懸掛房內妖亦不懼復延羽士書朱符一道懸諸梁間妖見之啞然而笑謂我豈野狐禪而以此物嚇我耶家人無可爲計所費不貲而妖仍作惡婦則奄奄待斃前日姑媳同至東嶽廟住宿以冀神靈保佑昔人云南有五通北多孤狸今黃某家之妖怪狐狸耶五通耶抑或別有寃孽耶殊令人不可解已 
[蘇臺碎錄]  
　　有竊賊甲乙兩人皆身穿機白長衫雪靑綢褲手執雕翎扇在盛澤鎭喚一小舟云送至蘇城外七子山燒香計日給價該舟行至蘇省卽囑停泊在胥閂外板橋頭午前上岸夜半始歸接連三日舟子催其燒香答以十五日尙未晚也詎十三夜至一錢舖內偷竊銀洋爲店夥跟蹤知其在舟上住宿十四日卽喚地保暗中看守隨卽報總巡局飭差協拿上船將二賊擒獲詎甲賊無錫人鬛鬁頭粧作假辮差人將甲辮揪住辮隨手脫落甲卽入水遁去衆又尋至大日暉橋見其出水似欲上岸者卽一擁上前擒住十五日淸晨將二賊一併送吳縣究辦因是日金明府至虎邱祭厲壇着暫行收管據云是賊在吳江有盜案數起想嚴究後不難水落石出也口蘇州府前雙星客棧有一淮徐客人住宿不知作何生意揣其行徑大約在外間賭博十六日有甲乙數人至棧找尋索取欠帳該客見後互相爭論旋至打架當因夜間爲時已晚旁人勸散明日再行理論十七日淸晨某客付淸房錢卽將行李搬去甲乙等至棧則某已去如黃鶴甲乙等卽尋棧主理論以爲庇縱未知如何了結也○蘇垣閶閂胥閂內一帶近日小竊甚多數日之間共聞有六七起有某姓老寡婦夜間已睡因欲小遺下榻在黑暗中摸索忽然撫及賊背蓋賊方俯身取箱櫃內物件老婦大驚急呼有賊賊始從矮墻上屋而去取火照之則金銀首飾已被竊去明日報總巡踏勘並無撬閂挖墻痕迹知係新到老賊能屋上來往者現飭捕跴緝極爲嚴緊想不日卽能弋獲也 
[院垣官報]  
　　藩司盧牌示試用州吏目陳科孝知悉照得潛山縣典史一缺檄委該員前往署理仰卽遵照除另給飭知外合先牌示毋違特諭 
[北洋通商大臣批禀]  
　　該局用機器仿造布疋事屬剏舉前經李閣爵大臣奏准十年以內祗准華商附股措辦不准另行設局其由軋花紡紗而至織布本皆一事相連據禀上海租界有人影借洋人創設紡紗公司亦用華產棉花試造竊用新法以奪利權誠於織局大有關碍候檄行江海關道照案查禁幷候南洋大臣批示遵照繳 
[跳河覔死]  
　　昨日有一人在虹口之大橋地方忽聳身跳在浦內尋死旋經三板船上人同工部局之華捕看見當時救起送至捕房其如何尋死則不知也 
[殺姦自首]  
　　昨日淸晨有年約三十餘歲之本邑人兪增元手持刺刀一柄投上海縣衙門喊禀聲稱住居小南門外大校塲中閴演武廳後面因妻李氏與徐春生通姦昨夜已將姦夫姦婦一併刺死爲特自行按案等語范邑尊升堂略詰數語將兪交差看管當於四點鐘帶同書役仵作人等前往相騐一面飭差帶兪伺候屍塲斯時觀者如堵雖有念三鋪小甲等管住閂口尙擁擠不堪邑尊先問小甲兪增元剌死男女之事小甲答稱據聞兪妻李氏與徐犯姦被兪將姦夫婦剌死已自投縣小的急來照料又問兪姓你妻李氏如何犯姦如何剌死兪答稱小的向爲撐駕生理曾憑媒爲李姓之贅婿迄今已八九年初則相安無異我時常在外去年妻母病故今春我之生理又停歇光景頗形拮据不得已向妻商量欲將衣飾典押爲小本營生豈料物已烏有向伊盤詰則稱遭竊患病等事我實不信留神查察知有外遇昨晚歸來妻與我口角甚致不容我在家我卽出外及至九點鐘時到後閂密探聞有男人聲想必是奸夫故我備剌刀先至小東閂外煙舘吃烟後從外灘馬路歸至自已後閂聽得二人談論多係毀我然恐寡不敵衆又到小南門外小烟館吃烟又回到門口其時已二點鐘裏面已無聲音隨卽輕輕撬開後閂而入妻與徐同睡在床我上床先刺妻腹妻一聲喊痛挣起床時我就刺徐之腹卽斃俄而妻亦斃云邑尊隨欲騐屍當有徐女跪求免騐以父死甚苦情願自備棺殮邑尊俯准所請隨騐兪妻李氏剌破肚腹身死着小甲報堂棺殮發壇又傳隣人裁縫及廚司間知動靜否均稱不知隨飭差將兪帶回又傳二隣人略問卽釋至一切細情俟邑尊覆訊後如何發落再當續述 
 
 

Page 3

 
 
[馬車傷人]  
　　前日下午六點鐘時有一少婦抱小兒坐東洋車由興讓街過大馬路進盆湯弄適有野鷄馬車載客四人自大馬路向西疾馳而來將東洋車撞翻婦稚皆從車中跌出人已受傷東洋車檔折斷馬車不顧而逸經衆帮同追獲送到捕房諒當解公堂訊斷矣近來東洋車被馬車碰撞之事層見疉出如大馬路之拋球場口石路口會審公廨前四馬路之望平街口此數處最易肇事宜如何設法禁止耶 
[頭顱碰損]  
　　法界天津碼頭有某甲於前日下午掮外國山薯一簍送上輪船其簍適被他人所碰甲因肩重往後一讓其頭竟觸於輪船之鐵器上深入腦角遂負痛跌下碼頭有肩上之重簍尙未放下又將肩骱壓脫人卽暈去經西人先以象皮膏貼止頭上之血再延華醫接骱未識可保無虞否 
[捉雞落水]  
　　順泰碼頭有兩輪船並泊而中有罅路前日下午頭壩鷄鴨小菜店之夥送鷄數頭至該處輪船上不料一鷄脫逸在船面且飛且走該店夥極力追捉鷄從罅處跌入浦中該店夥以捧撈之偶不小心亦從罅處跌下當經救起僅受虛驚幸兩船皆係停泊不動故得無恙然而險矣 
[舟子墮河]  
　　甲乙二人載蘆粟一船至滬前日午後從蘇州河東駛至白大橋地方甲在後艄搖櫓乙則立於船頭撐篙船進橋閂乙恐觸碰橋樁故將篙撐住豈知用力太猛篙入樁木甚深急不能拔刀盡力從事及篙拔出人已立脚不定橫身落水當由甲呼救打撈無着蓋隨波逐流而去矣 
[英界公堂瑣案]  
　　温州輪船主至公堂稱雇用水手頭目姜阿海關阿四二人每名按月付工資洋十九元其王阿興屠阿紀兪雲炳温阿三孫阿烏李阿三等六名每月每名各工資洋十五元到船時均先付一月工洋開放天津燕台等處俟一月期滿如再做則須侯做滿一月方付立有合同以四個月爲期載明一切此係兩相情願豈知今從天津來滬方經滿月又欲開船姜等齊欲再付一月工洋當告以合同載明不得違背姜等皆同時登岸爲此另雇水手一面訴請英領事飭捕將姜等拘案請爲懲辦姜阿海等同供皆是山東人均在温州船做水手立有合同是實至先取之一月工洋滿月已過三天現又開船欲向船主商懇略借工洋幾元以備家用及自已伙食船主不允另雇水手故我等各向船主索取三天工洋無付反將我等交捕送案且我等鋪盖均在船上尙未取回而船已放洋去矣該船主又稱船果放洋第未查及姜等舖盖設果未取約一禮拜船可到滬聽憑搬取司副領事謂輪船帆船雇用華人爲水手皆有定章今姜等明明違背請爲判押以儆陳太守曰姜等違背合同情固不合然據供懇請略給幾元以備家用及火食之用尙屬情理該船主卽另雇他人事亦堪憐司副領事又請判姜等各押七天以示薄懲太守隨判姜等發棲流公所覊留七天俟期滿開釋各去認歸舖蓋云○新關副稅務司至公堂稱酒間內失去紅酒六瓶出入者惟細嵐戴世堂廚子陸維炳經管酒間之人查問據出店王富泉云時見陸持瓶出外故將戴陸二人送交捕房盤詰不認竊酒王則在捕房云陸持瓶藏在袖內出外爲特解案請辦王供並未說陸藏瓶袖裏惟云陸持空酒瓶出買醬油如果我見有人竊物卽當知照東人决不敢隱匿戴陸二人同供酒間鎖匙係女東家經管至請客用酒始給匙進取然女東家均是記帳或者忘記登帳疑爲失竊我等並未竊取况紅酒六瓶値價不過二三元今被交捕工洋尙未付給云陳太守向司副領事曰副稅務司控工人行竊無據殊難究追科罪旣已疑及工人儘可辭歇勿用工洋則應照給副稅務司係有公務者未便因此細故再到公堂囑爲遵斷云云司副領事將情轉達副稅務司允諾而退太守隨將戴陸二人開釋工洋令卽向取可也觀審者莫不稱頌歎服○虹口萬成醬園夥馮德卿至公堂稟稱昨夜一點鐘時聞房門外有聲起視則息俄頃又作慌卽大呼衆麕至燃火查看見有洋人躱在舖底下不敢拘拿當訴捕前來獲住洋人今晨查悉該洋人住處卽在附近地方係由自已住屋掘洞到醬園之後門進來顯係圖竊者爲此解案請訊旋據該洋人供係智利國人因在路被呂宋人毆打是以逃到醬園裏躱避司副領事問馮會否見有呂宋人打他馮稟稱時已深夜並不見呂宋人况掘成一洞似非避毆者領事謂陳太守曰此智利國人去年曾在虹口鄉間擅住民房由鄉民訴捕往拘曾經判押者本不安分顯係飾詞但本埠並無該國領事無可移商不妨卽在公堂科罪陳太守隨判將智利國人發捕房管押一月俟期滿有智利國船放洋卽行押令回國云○總彚洋行西人至公堂稱遺失西文票洋二十四元半今由鍾逸亭王寳光二人持票來取洋爲此交捕送案失票呈閱鍾供係紹興人業首飾生意前日午後三點鐘時在寳善街地方拾得西文票不知是否洋票卽托印字房看明因未悉總彚洋行在何處故邀王寳光於昨日同往収洋竟被交捕然票係拾來何罪之有王供與同司副領事謂租界章程倘拾得遣失之票應交捕房或還失主應得奬賞今鍾逸亭持票收洋殊屬不合應罰陳太守隨判罰鍾洋五元作爲押解智利人回國川資呈閱之票發還西人鍾則當堂卽繳罰洋五元怏怏而去 
[照錄嚴佑之諸君七月初十日太湖縣來書]  
　　啟者初六日具上復函諒蒙鑒及弟等初八至太湖縣始則全境報災本地里甲勒求普賑經府憲與馬嵩翁聲斥佯置不賑里甲方知愧悔再四懇求願將災區分別輕重不應賑者一槪剔除請委查騐里甲具結如有揑災冒濫情甘同坐事勢旣定遂許撫䘏核實人口約及三萬有餘初不料先難後易至此太湖事竣英山之行已决所來賑欵辦太湖則尙可辦英山則無着如有解欵務乞星速酌寄此間中丞已撥十一萬中堂又撥四萬外省助賑約及五萬統計二十州縣約可支持一月之賑惟沿江破圩不一而足冬間必須籌集鉅欵以工代賑爲災民籌久遠之計目下皖南北望雨甚殷又成旱象天實爲之謂之何哉弟前已具禀侯相認辦江北一塲隄工英山事竣卽須回揚開工恐難脫身務祈爲我畫一善䇿是所至禱 
[照錄周裁五先生七月十二日蕪湖來函]  
　　啓者初八日專泐公函諒荷均鑒鄙意本定往辦英山嗣以下游災况頗重不能舍近就遠當蒙原諒下游以無爲州爲尤重該州下九連廣袤百餘里共一百二十八圩均經冲破田畞盡淹房屋均坍强壯者均赴四方老弱者呻吟露宿有蓋草棚于隄岸者未幾被冲而又失所矣又有扶病奔走於水鄉者未幾力竭而又倒斃矣當水之突來也急避不遑卽隨流而去淹斃者卽無爲一州收見尸骸之數已有一百數十名江壩及裕溪官隄節節冲破隄內之水與外江外河連成一片對岸和含屬境大略相同此外蕪繁當塗巢廬一帶民圩冲决及保全者各居其半至合肥濵湖各隄防則又處處潰沒圩內逃避者家有浴盆方可逃命否則倉皇間奔走不及人畜器皿齊赴洪流慘目傷心筆難盡述今幸尙在秋初若至秋凉風甚身無棉衣家無四壁積水無涸退之望家人無完聚之期更覺不堪設想矣縱使水有退時而房舍無存衣食無措農具器皿均已一無所有更何術以處之歟弟等現在先將極重災區分投確查量爲撫䘏冀延一二月之生計然下游十餘州縣爲地太廣爲日方長卽此各邑撫䘏及棉衣草屋之費已非力所能勝若脩築江壩及大小各堤需欵更巨益覺無從措手弟等力小任重悚懼萬分伏願諸公不吝指誨俾免貽羞於各省仁人曷勝企禱 
[上海電報局福州裕昌洋行寧波瑞康錢庄收解水災賑捐第四次淸單]  
　　船政局呂來種德堂規銀四千兩上虞趙樂園二千兩曹子記造紙股份捐一千五百兩心耕主人一千兩福州裕昌洋行第一次募各善士三百二兩二錢一分厘皖南人二百十兩姚筠翁祝康安樂記二戶各一百兩隱名氏陳六十七兩逸記五十兩鳳岡山谷子廿兩方際虞奉嚴命移壽觴來紋十兩估申規銀十兩五錢九分二厘省過子率妻女求平安方芸二戶各規銀十兩吳興消灾主人吳興隴西氏還心疾愿二戶各九兩五錢七分五厘敬記五兩吳興平原 
 
 

Page 4

 
 
氏還燈愿一兩三錢六分八厘姚江培元記一兩以上共收規銀九千四百六兩三錢二分二厘○姚麗澤堂英洋一千員葉少峰二百五十員恆豐絲機代募諳友一百廿員行餘草堂爲求長子病愈永不再發慈谿樹滋堂郭無名氏培遠書莊映雪軒甘露社愚軒氏壽萱堂劉八戶各一百員和興祥募安字九十號册八十四員五角最樂山房善書八十一員大豐號善記六十員大亨源泰亨源聨生生源公成合六十員寄雲室應交記退一步人翁已蘭隱名氏施陳湧潮閩善堂徐周金箴浙鹽巿隱翁病愈還愿九戶各五十員恊愼葉詳記靑陽曹元宵二戶各四十八員旗昌銀錢保險兩帳房靑陽陳耕心堂太古昌長源泰移中元醮三戶各四十員小海氏募捐三十六員無名氏三十五員志記鞠定侯來山陽仲子侯官龔泰中承蒼氏移放生舊願四戶各三十員華陽子廿五員太邑文郁公皖南力不逮氏莫厘完心願子適安居廉善堂袁小樓主人節酒資胡馮氏太夾江樓嘉定陸朱氏花韻居不求知室消災無名氏無名氏成安素主人許妻病愈還愿李頴元養性居海寗童子褚歲芳省點心解紛移賑爲求除累保安人吳倫銛求母平安塘棲鄉人嘉興恆茂號省節酒西瓜費兆記立愿愈病人世德堂李恊愼元源愼廿五戶各念元恊愼顧廣記恊愼王佩記招商局同人十戶送張太夫人回禮洋三戶各十六元陳芸記移母壽筵費茂盛豐各友蛟川無名氏三戶各十五元樂善居移戲酒十四元知足軒招商局同人十六戶送張太夫人回禮洋小東門無名氏西園主人四戶各十二元潘凌徐周殷松郡廣大號二戶各十一元吉和公十元五角滋心會存仁氏問心草堂思補室無名氏春朱東白黽勉氏張璉生李慶林金利源冷板凳客成厚堂三山祈安氏金陵無力氏瞻雲書屋劉河馬處卿成茂陸時卿嘉善隱翠居開泰絲棧省西瓜益和糖行萃豫糖行保災戶閩永盧星峰錫山含章氏安裕元吉惟康裕和文康晉德德恆愼和資生祥記升吉晋泉源甡祥餘安吉懋康厚豐祥和成和德豐通泉資深東海氏頓邱氏病愈還愿鶴王鎭元成典諸友周復記吳槐氏移壽筵其順堂周陸六順蔣浩然絜華舘許南沙退思山房李雨亭生琛同和無名氏徐沈姚氏憫世堂消愆堂半醒居人留蔭子得呂宋票彩德裕堂巽氏與與堂兪上年病願蘇夢仙吳鏡芙徐母江蓮花峰樵浦季韶張希棠六人潤資蘇五七二冊王吉甫募王門黃氏共七十戶各十元從埜堂聚興和省中秋酒席二戶各九元　　此稿未完　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[書元魁奪彩會後]  
　　閱廿八日報有元魁奪衫一則旣爲目前賑務推廣又爲異日計偕豫籌幷可免中後一切不得憶之營求拯饑溺而勵廉隅厥功甚偉然猶不免觀望者請爲指破疑團可乎夫與試諸君人人咸思獲雋而或以初次觀塲自顧才疎不敢妄想或雖欲與會恐爲儕輩揶揄更有單寒之士才操必得而囊乏餘資三者皆足沮尾不盡關乎慳吝也然每屆科揚命中者固多可得可失者亦不乏無誠之徒目爲僥倖豈知其祖功宗德理應發洩文機自汨汨而來一戰而捷何省蔑有至於同輩揶揄尤不足慮盖惻隱之心人皆有之今此之會救災計重而自爲者輕何姍笑之有然卽被姍笑亦復何損况人人能解囊槪與更無所用其揶榆惟才豐境嗇固屬非易然今日失此機會後此卽費躊躇豈非可惜則願親友門生代爲集腋而明歲北上之贐可以免送計亦非迂夫謙讓固爲美德而此舉不妨存必中之心見義必爲卽以義爲利願與試諸君破除三惑互相勸勉用副籌賑諸公之盛情僕局外人也見此良法美意輒忘其愚用誌數言爲桃塢同人效其一得閱者鑒焉來稿 
[醫金助賑]  
　　滬城太平街鮑宅有浙乍劉馥卿者素習醫男婦方脈無不精於兒科尢稱名手凡驚風疑難之症應手立愈向在本鄉以術濟人名傳遐邇兹因探親來滬同鄉姚伯容觀察嚴伯雅太守張少渠司馬皆爲欵留以冀行道而護嬰孩邑中賈雲階沈小園曹韻樓蔡紫黻吳蘭泉黃政卿等亦挽留之馥卿素慷慨擬將酬金助賑是誠善舉用請登報以廣聲援[  同人公啓]  
[喪費助賑]  
　　浙江定海式儀堂洪母王太夫人日昨卒於上海遺命開喪一切裁除省費並將金銀首飾等項兌併現洋盡助目下水災緊要之處藉盡子道而資冥福等諭謹敬共成洋五伯元德大庄卽票一紙祈查收轉送籌賑公所並希登報卽付收照爲禱是荷洪元成帳房啓 
[助賑來書]  
　　滬上諸善長大人閣下敬啓者僕平生少讀書一個粗工人籍隸皖南謀食湖北屢聽識字之人傳言日覩申報今年天災流行江浙各處都被水患淮江皖受災最重悲傷之聲吾雖不聞慘心之意吾何不有堪思設法援手無從想我皖北較吾皖南大紳巨商更不乏其人此天下所共知也何不趁今日災黎翹首回生之時踴躍於其中正當替其後代造無窮之福豈不是濟己濟人實在濟己耳僕托體湖北當舖店內實缺廚使每月所進毫微家給開支外無積蓄然此待賑孔亟之時僕等眞難隱匿付之不聞兹將冬季棉衣售得英洋三元交全泰盛信局帶上至請查收彚寄交皖賑局轉放災處明知杯水車薪無彀於事無非效蟻負一粒之意卽祈將信登入申報俾我江皖隱士大紳殷實之家咸知我意者正望我江皖諸君速卽解囊早爲後代造無窮之福以期集腋成多不但皖北災黎有生則江浙及各路被患之處均慶有感矣謹肅函懇敬請德安急望登報爲幸皖兩人氏謀食湖北當興廚使江鳥因心敬頓首謹拜上求 
 
 
 

Page 10

 
 
   
 
 

Page 11

 
 
[光緒八年七月十二日京報全錄]  
宮門抄○上諭三道錄前○旨五道○發抄旨五道○豫撫李奏查明庸劣不職各員請旨分別降革撤休摺○將軍崇等奏會同查辦吉林事件酌帶隨員並病痊起程日期摺○皖攝裕奏請將管獄有獄各官革職拏間議處指○川督丁奏請改奬片○江督左奏特叅副將革職片○將軍崇等奏援案籌撥銀兩動用片○又奏隨帶書吏請遵旨减半給發銀兩片○七月十二日理藩院鑾儀衞光祿寺正藍旗値日無引見○松溎謝署正白蒙副都統恩○　用道容閎等謝恩○甘肅候補道徐錫祺謝恩○恩全請假十日○啓泰續假二十日○召見軍機○○太常寺題八月初四日祭先師孔子廟奉旨遣憲桂行禮兩廡遣翰林官二員各分獻崇聖祠遣景善行禮欽此○又題八月初五日祭社稷壞奉旨遣奕誴恭代欽此○又題八月初六日祭文昌廟奉旨遺載勛行禮後殿遣明桂行禮欽此○又題八月初八日祭關帝關奏旨遣魁斌行禮後殿遣懐塔布行禮欽此○又題八月十二日秋分祭夕月壇奉旨遣晉祺行禮從壇遣興廉分獻欽此○發抄馮譽驥奏請以葭州牧汪炳煦升補南山同知奉旨吏部議奏欽此○又臬司葉伯英署藩司督糧道善聨署臬田等缺奉旨知道了欽此○又補用牧龔壽圖等期滿甄　　 
旨吏部知道欽此○葉伯英奏接署陜西藩篆日期並謝恩奉旨知道了欽此○善聨奏接署陜西臬　日期前謝恩奉旨知道了欽此○○頭品頂戴河南巡撫臣李鶴年跪奏爲查明豫省庸劣不職各員請能分別降革撤休恭摺具陳仰祈聖鑒事竊以吏治得人則理上自監司下逮州縣以及教職佐雜均須材力勝任恪守官箴方爲無忝厥職臣自去秋到任以來於各屬公事留心體察並於平時在省此次南閱接見僚屬之際遇事考詢查有候補道鞠成霈□望太淺輿論未孚鄧州知州朱光第捕務廢弛嗜利營私准補信陽州知州戴文海信用家丁致滋物議丁憂鞏縣知縣王謨賦性澆薄人亦平庸商城縣知縣杜受廉辦事操切人地未宜新野縣教諭劉振甲居心近利不堪司鐸商邱縣教諭魯演慶年力就衰難資訓迪代理商城縣典史候補未入流蕭祖貽品行卑鄙有玷官箴以上各員均難稍事姑容相應請旨將河南候補道鞠成霈以同知降補歸部銓選鄧州知州朱光第准補信陽州知州戴文海丁憂鞏縣知縣王謨新野縣教諭劉振甲代理商城縣興史候補未入流蕭祖貽一併革職商城縣知縣杜受廉開缺留省遇有相當缺出另行請補商邱縣教諭魯演慶勒令休致以肅官方所遺鄧州信陽州係屬題缺容臣揀員請補商城縣知縣係屬簡缺豫省現有應補人員應請扣留外補新野縣教諭商邱縣教諭各缺照例歸選是否有當理合繕摺具陳伏乞皇太后皇上聖鑒訓示謹奏奉旨己錄○○奴才崇綺啓秀跪奏爲查辦吉林事件酌帶隨員並奴才啓秀病痊起程日期恭摺具陳仰祈聖鑒事竊奴才等前准軍機大臣字寄光緒八年二月初四日奉上諭崇綺奏請派大員會同查辦吉林事件一摺等因欽此寄信前來奴才等接奉乏下遵將一切事宜會同商辦旋因奴才啓秀右骽潮濕舊症潰發具摺籲請賞假調養並將盛京刑部印鑰遵例移交盛京工部侍郞興恩署理嗣因假斯屇滿仍難起立復又兩次續請賞假調治均蒙允准在案兹奴才右骽潰處已就平復氣體雖未復元而自揣精力尙可勉强支持自應銷假卽行力疾痢往奴才崇綺讀會同商議酌帶盛京刑部郎中永奎主事錫章候補通判馮十懋候補知縣李梅林刑部筆帖式依惠候補巡檢趙臣弼並書史四名隨同奴才啓秀馳赴吉林於六月初一日自奉天起程除俟到吉林後由奴才啓秀再行繕摺奏報外所有會同酌派隨員並奴才啓秀病痊銷假起程日期理合恭摺具陳伏乞皇太后皇上聖鑒謹奏軍機大臣奉旨知道了欽此○○頭品頂戴安徽巡撫臣裕祿跪奏爲監禁盜犯越獄脫逃請旨將管獄官革職拿問有獄官照例議處恭摺仰祈聖鑒事竊據廣德直州知州胡有誠禀報該州監獄自兵燹後尙未建復向係租賃民房禁犯光緒八年三月間該州因經司擬請調補泗州直州知州奉兩江督臣照例札調騐看於三月二十二日赴寍當將公出日期具文申報在案抵寍騐看後起程回署四月初六日行抵建平縣途次接據吏目胡錫恩馳禀據禁卒徐斌等報稱初五日夜四更時分風雨交作監犯陳大全乘該禁役等睡熟扭脫刑具扳折籠柵由屋後圍墻挖洞逃走禁卒等驚覺喊捕報經該吏目督飭追拿該犯已由南城水溝逃逸搜捕無獲該州星馳回署會營親詣勘騐情形相符提訊禁役更夫人等命供並無賄縱情事禀請通緝等情臣查陳大全係該州拿獲訊認起意糾刼州民古尙發家拒傷事主搜刦得贓禀經飭司委員會審明確批飭照章就地正法之犯乃該吏目胡錫恩並不督率刑禁人等加意嚴防致令越獄脫逃事後又不能跟蹤捕獲實非尋常疎忽可比該州胡有誠雖先期公出究未能先事豫防亦雖辭咎且難保刑禁人等無鬆刑賄縱情弊自應提省究明照例嚴辦據藩臬兩司會祥揭叅前來除飭將該吏目先行撤任行提刑禁人等來省訊辦並通飭各屬一體嚴拿逃犯陳大全務獲究報外相應請旨將管獄官廣德州吏目胡錫恩革職拿問以便提同刑禁人等嚴審按律擬辦並請將有獄官廣德直隸州知州胡有誠敕部照便議處仍飭勒限嚴緝限滿有無弋獲再行分別辦理謹會同大學士兩江總督臣左宗棠恭摺具陳伏乞皇太后皇上聖鑒訓示謹奏奉旨已錄○○丁寳楨片再查辦理黔滇官運頻年出力　員前經臣查明照章開單奏請奬叙嗣准部咨以辦理官運鹽務係屬局務勞績祗准保舉應得升銜加級交部議叙不准保舉官階班次查石砫廳同知于德楷等三十一員均係保舉官階班次核與定章不符行令另核請奬等因當經轉行去後兹據黔滇官運總局升任雲南藩司唐烱詳遵查原奏請奬單內除候補知縣彭鳳藻董韞章錫綸三員業已病故應行扣除外所有于德楷等二十八員實於開局之初卽飭　該員等入局襄辦均能潔已從公不遺餘力其間體察商情聨絡駕馭時歴三年之久始終不懈俾國家數十年已失之大利全行取回該員等實功居其半洵屬異常出力未便沒其微勞自應遵照部議另核請奬等情詳請奏咨前來臣覆核無異所有攺奬各員謹緡具淸單恭呈御覽合無仰懇天恩勅部核給奬叙出自逾格鴻施再候補知府夏源於同治十年帶勇隨同克復澂江府城案內出力保加鹽運使銜係屬重複照章另核請奬合併聲明除分咨外謹附片具奏伏乞聖鑒訓示謹奏軍機大臣奉旨吏部議奏單併發欽此○○左宗棠片再堪勝總兵准補江寍城守營副將周漢英兼帶親軍右營駐紥江寍省城內於操防一切不甚得力數月以來察看得該員疏懈不職意存疲玩未便稍事姑容相應請旨俯准將周漢英卽行革職以示儆戒所遺江寍城守營副將員缺兩江有儘先應補人員應請扣留棟補謹附片具陳伏祈聖鑒訓示施行再該員前由鎭江營叅將升補江寍城守營副將因尙未請咨赴部所遺叅將員缺未經具奏請補現該員業已奏叅所有鎭江營叅將一缺應請一併扣留容臣揀員請補合併聲明謹奏軍機大臣奉旨看照所請兵部知道欽此○○崇綺等片再查光緒元年以後歴屆簡派大員查辦吉林事件均由奉省籌給經費援照直隷查閱六軍章程分別支用俾免地方供應此次奴才啓秀並隨帶司員等前赴吉林自應援案辦理奴才崇綺在於奉省舊存練餉項下籌撥銀一千兩交由奴才啓秀照章動用自入吉林之日起支往返尖宿並到吉林省城後所需日用食物一槪自行買備毋庸地方供應以杜藉端攤派之虞其用過銀兩俟事竣後由奴才崇綺核實報銷理合附陳伏乞聖鑒謹奏軍機大臣奉旨知道了欽此○○崇綺等　再奴才崇綺前准戶部來咨以光緒四五兩年赴吉查辦事件隨帶供事每名月支銀九十兩書吏每名月支銀六十兩核與光緒元年前署盛京將軍崇實等酌給供事每名月支銀十二兩數目懸殊咨會專摺具奏經奴才崇綺奏請仍照原數報銷並聲明嗣後再有似此要差　帶供事書吏卽照前案減半支給以示撙節光緒八年二月十二日原摺齎回軍機大臣奉旨着照所請戶部知道欽此欽遵在案旋准戶部咨覆四五兩年赴吉隨帶供事書吏支過銀兩旣經欽奉恩旨允准自應遵照辦理嗣後仍應遵照向章支給毋得援引此次開銷數目減半動支等因伏查支給供事書吏公費銀兩本無向章僅此光緒元年前署盛京將軍崇實等有每名每月酌給銀十二兩數目奴才崇綺前因核計每日僅支銀四錢斷不敷用是以奏請嗣後再有隨帶供事書吏卽照四五兩年支給數目减半給發已足以示撙節若必令斷不敷用誠恐致滋藉端需索之弊是所省無多所關匪細此次奴才啓秀前往吉林查辦事件隨帶書吏應請仍照奴才崇綺奏奉恩旨减半給發以杜流弊理合附片陳明伏乞聖鑒謹奏軍機大臣奉旨知道了欽此 
 
 

Page 12

 
 
   
 
