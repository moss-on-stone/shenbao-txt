# 1895 - 256 - 4908050

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希均鑒 
[募振引言] [  申報館協振所謹啓]  
　　黃河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵淚圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[利國宜廣製造論]  
　　今之談時務者莫不知崇尙西法誠以西法以富强爲本仿而行之國之貧者可使致富國之弱者可使變强然謀强須先謀富謀富之道非致力於商務不可而商務之原非講求機器不可觀於日本之效歐西而卽可知其明效大騐也日本自二十年前經英法懲創之後幾至不國而其君與臣遂翻然變計一意步武泰西無論鐵路輪舶水陸兵法軍火器機皆專力講求而於商務一事尤不遺餘力泰西出一物日本必刻意仿之初亦不過東施之效顰耳而今則西洋所有之物東洋無不有之且無物不肖華人競尙洋貨爲一大漏巵始則競好歐西之貨置者雖各知出處而買者終不能皆辨其爲英爲法爲德爲美爲俄也惟東洋之貨則皆知其不如西洋所以購物者寗貴毋廉而東洋之貨未能暢銷於中華而今則日本之學西人愈學愈精愈推愈廣於是華人有明知爲東洋而貪其價低而近似西洋之貨而買之者有不知爲東洋而買之者又有必欲買西洋之貨向西洋鋪中而仍買東洋之貨者日人居心奸猾慣於亂眞固爲可惡然其一國之人皆肯殫精竭慮必期有成亦殊可畏不特中華東洋之貨漸漸暢銷且聞西洋近亦銷東洋之貨有德商而向日本販至英國者有美商而由日本運至德國者卽西人亦欲以東洋之貨謀利互相轉運因其落本輕而外觀美也日本區區島國無不知其貧且弱自學步西法規模日嚝費用日繁而得以廣製造開鐵路置輪舶練軍設電皆商務之力也中西交涉風氣在日本之先迄今三十餘年而不免相形見絀者皆誤於人心不齊意見各别謀私利而不顧大局致商務不能日有起色商務不起終不能奪外洋之利不能奪外洋之利則國用日繁民財日促其何以善其後耶夫商務之原以製造爲急而製造之法以機器爲先中國自設立製造局風氣一開凡一切鎗砲輪船軍火均能自造惟物料仍須購之外洋且襲西法而不能盡得其秘所以仍不能奪其利權至民間近亦講求機器成衣用機器也造紙用機器也印書用機器也磨麫用機器也碓米用機器也然尙不過試行而未能推廣今則繅絲機器規模宏大出貨甚多而紡紗織布之機器則更利市三倍推廣愈甚此商務之轉機也然各種機器仍須購自外洋不特民間購取之不便而洋人明知華人不能自造往往格外居奇要求善價且多有以用過之物售之中國而中國暗受其欺且置一機器不知其所以然而但知其所當然偶一損壞仍須倩洋人修理設洋人不肯修理則有機器如無機器同其有不受制於外人者乎人但知購辦機器可得機器之益不知能自造機器則始得機器之妙也宜設廠製造機器擇現在已經用過之各機器先行仿造然後向外洋置備各種機器一一倣造雖不能自出心裁遠駕西人而上而果能步其後塵縱不能得外洋之利則中國之利自不至外溢至各種機器自能製造則各種貨物亦自能製造中國所有之物均歸自用不致波及外洋矣外洋進口之貨皆人力之所爲而中國出口之貨多原貨以此相較孰優孰絀且中國居温帶之中所出之物悉較外洋爲優無如中國優於天工而拙於人力中國以爲無用之物如雞毛羊毛駝毛之類而洋人購之均能成貨在華人以爲洋人購此無用之物可以得利而洋人成貨之後其什百千萬之利仍取償於中國也將來日本在内地通商勢必廣製機器華人所不知爲而不敢爲所欲爲而未及爲者恐日人先我而爲之則外洋之利權旣爲歐西所奪而内地之利權又將爲日本所奪現在風氣之速甚於迅雷若不急思籌辦則日本創之各國效之華人必至無利之可圖可不懼哉 
[諭旨恭錄]  
　　七月二十日奉上諭步軍統領衙門奏拿獲結夥持械拒傷事主搶刦盜犯請交部審辦一摺所有拿獲之馬二卽小馬侯三卽二趙果永順卽果倉兒王山兒徐來順楊全祿趙貴劉福等八名著交刑部嚴行審訊按律懲辦未獲之姚五苗囤兒李四龍張致和二劉並逃犯王昆卽王六仍飭嚴緝務獲究辦原拿此案之員弁等著俟刑部定案時聲明請旨該衙門知道欽此○七月廿一日奉硃筆稽察正黃旗滿洲旗務著托佛歡去欽此 
[接臺嶠信紀劉軍門大捷確情]  
　　用間爲兵家之至計自來善用兵者莫不廣派間諜密偵消息所謂戰勝於無形也去年中日搆兵日兵所以倖而勝者非眞由士氣之銳軍械之精其所以窺我軍情探我地勢者大抵致力於用間爲多今接臺嶠信備載臺軍始雖小挫繼竟大捷始知彼用間之術不盡可恃有時不得其法不能間人而反爲人所間亦可見用間之頗非易易也臺信云前紀臺中大甲疉獲勝仗七月初七日又接捷音聞着爲之欣躍不料初九日午刻日兵忽由後山小路擁至彰化縣劉淵亭軍門所派前敵劉林黎吳諸軍方與日本海軍鏖戰不暇兼顧彰化遂陷有由彰化縣回閩者據云初六七八等日日兵在大甲與義兵開仗日兵大敗死傷不下一二千人捷音遞至府城一時軍威頓壯官民同聲稱快不料日兵又出前計暗中勾串臺地後山莠民爲之引路由嘉義東邊某山小徑抄出此處地勢最險不異蜀道崎嶇臺灣將弁皆謂日人必不敢冐險至此又恃民心固結諒無通敵之虞未派兵丁分守要隘致有此失時在本月十七日現權署臺灣府黎太守已漸次退兵赴劉軍門南路會合一處以便聯絡聲勢整備與日兵决一死戰而大甲南北義軍湘勇土勇各軍亦多暫八内山相近生番之處解甲小憩蓄養精銳以便與南路聯絡聲勢此彰化暫失之情形所謂小挫也至二十日爹利士輪船由臺南回閩附載搭客男女二百餘人各道喜音據云安平打狗兩口均平安無事劉軍門調遣各軍分布要地從容不迫眞有輕裘緩帶之風一聞中路彰化有失卽飛遣健兵四營往援當卽克復緣初時日本兵弁勾通土匪頭目簡大度引帶匪類三四百人由山後小路抄出彰化之東邊將大甲前敵之軍隔斷義兵始暫退不料日兵入彰化後卽令簡大度之弟赴四鄉搜掠民女四百人以供日兵淫辱簡未能從命日弁恨之舉鎗欲擊簡大度始悔誤從其計卽復以計動之僞稱另有捷徑可抄出嘉義城而佔臺南府日弁信之遂被導引至 
 
 

Page 2

 
 
絶徑深入内地澗户如蜂房皆生番出路簡大度密遣人通信劉軍門麾下所部各營爲抄襲之計繞出大甲一面飛檄前敵義兵折回策應將日兵截爲三叚日兵至此計窮力竭幾似魚游釜底獸困籠中忽聞轟然一聲山嶽震動林木爲摧各路雄兵合圍痛剿日兵困在危城無路可奔無計可避束手就殲傷亡不可勝計遂將彰化克復而日兵之往撲嘉義者有衆三四百名前後受敵均被劉軍門指揮勁旅用火箭飛射焚斃於山谷中哭聲震野殺氣連山此克復彰化之確實情形所謂大捷也 
[譯東報記臺灣事]  
　　東歴八月十二號東京接臺北府大島叅謀長發來公報曰目今近衛師圑駐紥彰化縣不復前進派人向臺南偵探所有第四混成旅圑及在臺北迤東之近衛諸隊約期同至彰化取齊又云昨日午後高島副總督已抵臺北鐵道隊亦同時抵埠隨建設輕便鐵道直逹新竹以南長數百里○樺山之死日人諱莫如深今日報中始稍露端倪大旨謂臺灣總督邇來染風土症勢甚危險頗覺可憂是以新任副總督急於赴任又本田海軍豫備主計大監爲總督親族之總代某日前往臺北探問聞總督現將歸國養疴嘻其爲身歸耶抑魂歸耶想不日卽可明白矣○九月七號東京接臺北六號來電悉臺灣於四號午後風雨爲災淡水及各處河流泛溢大湖口新竹問鐵橋竟被洪濤捲去各處河道爲之不通火輪車因鐵路破損祗得中止電線自中港以南中斷故臺南實况不得而知刻下陸路停止搬運軍需海路亦以風浪滔天不能運送各地倉庫所儲糧秣均浸入水中近衛師圑在彰化附近所峙糗糧亦遭水害○臺南土民中有畏日兵刦掠者均向厦門逃避某日當道接臺北信言上月以來近衛師圑兵見臺北敗竄之土民皆潛隱山谷間以避日人鋒鏑近日致書軍隊聲稱自今誓不反抗等情嘻其眞耶抑夢　耶恐日人而欲臺地義民降服未免難若登天矣 
[豫章試事]  
　　江西學憲黃吉裳宗師歲考南昌府屬武童步箭自七月初十起至十二日止卽已竣事雷厲風行關防嚴密凡重名頂冐諸弊皆不得行十四五日接考弓刀石技勇逐名給卷在内塲默寫武經凡步箭未中一矢及僅中一矢者均於册内扣除當有中一矢之各武童環禀收考宗師牌飭能開出額弓方准報名再考如不能開出額弓率行混考本院定卽當堂斥辱由是報名再考者甚少時有某縣武童步箭未中一矢及僅中一矢者人數較多悉行扣除恐不敷取進宗師欲照寍缺無濫之例辦理首府倪覃園太守因府試取列前十名諸武童皆技勇可觀已被扣除面禀逾格收考宗師准之於是諸童皆恩沾格外十六日技勇試畢十七日接考馬箭是晚出圖○近年各屬講武者較昔多至十倍往往成羣結隊於臨試時滋生事端卽能倖博一衿其無商賈舊業及祖父遺產者亦因不復能爲農工謀生乏術窩聚賭娼擾害市肆包攬詞訟甚至藐法横行罪惡多端不堪指數本届歲考黃宗師洞悉情弊每試一府卽牌示曰考武人多最易滋事該郡武風甚熾如有滋事查係武生卽子革究如係武童除扣考外仍惟廪保是問仰提調官嚴切查辦似此雷厲風行各生童稍知歛跡尙少滋事惟平日距宗師太遠隔本府或遙無甚峻法嚴刑卽不畏懾忌憚則有無可如何者矣 
[武林風汛]  
　　杭州訪事人云近日陡起狂風走石飛沙屋瓦亂飛如蝴蝶江于一帶石尤氏尤狂暴不堪沿塘所設凉篷俱被吹倒十八九兩日風激潮生儼如萬馬奔騰聲震山谷以致封江二日義渡船槪不開行沿江各船走碇者不計其數桅杆亦被吹折數枝幸各舵工老於江湖及早預備不致有傾覆之虞至下路航船及信班船均被風所阻遲到一天直至二十日風始漸息 
[拾柴肇事]  
　　杭州忠清里北首張姓雇匠興修舊屋斧鑿兼施刨下木花堆積甚夥鄰居某生命其子女前往拾取誤將鋸下短木携去匠人謂其偷竊肆意謾駡生聞之不肯于休將欲與匠爲難適張在彼再三勸止而該匠心猶不服生怒立批其頰該匠正在運斤誤將斧鋒觸於生之左臂以致鮮血淋漓流而不止生怒益甚立喚地保至欲將該匠扭送到官而該匠已乘間脫逃因遷怒於張幸張頗解事再三賠罪并請傷科調治包醫全愈雖所傷甚微不致有碍而生怒未平張復倩魯仲連其人代爲緩頰又親至生家點燭服禮并雇鼓吹一部以代負荆而生之氣始平焉 
[文星東指]  
　　浙江學憲徐季和宗師考試杭郡畢歇夏兩月現值金風送爽溽暑全收定於廿四日卯刻起程案臨台州十五日已將取齊日期先行發文到台二十廿一等日至各衙門辭行廿三日將隨同出棚之書差人等逐一點定案卷文件各箱全行封鎖先發下船仁錢兩邑尊早將大小坐船五號先行雇定預備憲駕登程也 
[潞江墨浪]  
　　北通州訪事人云七月十九日倉署接到汛報悉江北頭帮河運已抵張家灣大約一二日内卽可行抵通壩請騐矣○入秋以來刦案疉出前任張友鶴刺史比　嚴緝仍是虚應故事無一獲者尹憲怒其捕務廢弛札令去任另委孫眉生刺史接署到任後刼案仍不少减有韓某者東關人某日欲至京師某親串家行次忽得霍亂之症勢甚危篤急雇人用木板舁回行至八里橋西管莊突遇匪人刦去衣包及錢次日黃昏時順天府押解錢糧銀委員某君亦取道於此忽由高粱田中奔出數人向車中虚放洋鎗某君知非類告之曰車内所裝係錢糧要物爾等不可擅動若有缺乏則我有紋銀數兩在當盡數贈之若輩不允刦去銀兩衣物飛走而逃某君無可奈何赴州報案地保至錢糧被刦處明查暗訪遇一幼童歴述目見當時被刼原由言之鑿鑿地保卽帶赴州署密禀孫刺史飛調捕盜營勇協同本署捕役連夜兠拿果得盜匪八名内有四名當堂供認刼銀不諱並供歴所刼各案想難免身首異處矣○道路傳言朝廷欲大興鐵路擬由湖北逹京西蘆溝橋再由京師通至各處將來風馳電掣瞬息千里不妨拭目俟之○中元佳節好事者例得舁城隍偶象出游各處旋至北臺赦孤是日庵觀寺院舉行盂蘭盆會演唱二簧戲影戲五音大鼓蓮花落晚間陳設險神地鬼法船延緇流談經超度至夜半始罷○江蘇督糧道吳廣涵觀察當江蘇海運報完後仍住北通州總局靜候河運某日欽奉諭旨觀察升授江蘇臬司一時賀客盈門異常熱閙○京都同仁善社派人至通州小住潞河書院七月十七日補放通州南路三十六村春振每大口給錢六百文小口四百文領者絡繹不絶○順天學政出京後先赴河間府屬考試大約順屬考期總在冬令矣○署香河縣王大令於七月十六日至通州謁見道憲面禀地方事宜○近日州城瘟癘漸消而四鄉傳染孔多不特人口死亡甚至騾馬亦染瘟倒斃殊可駭也○新糧人市糧價目漸從廉日内玉米每石計通制錢四千七八百文高粱六千文新小米八千五百文河下新到海紅麥子數十船每石七千上下○城内圑防練勇局所招各勇疉經裁撤只留精壯者百人現奉張觀察面諭分駐東西南北四路下道以防奸宄潛滋○三河縣屬有地名塢兒者盜藪也某日有客取道於此甲乙二盜出而刼之正在彼此揪扭時適有驢夫揚鞭而至疑爲毆鬥急呼甲乙姓名爲之解勸甲大言曰爾勿多事驢夫會意不復有言驅驢逕去客被刦後衣物一空料驢夫必知底細奮力赶上扭赴縣署報案某大令准詞飭差往拿甲乙已聞風遠避祗拘其家人孩子去研訊之下供認甲乙行刦不諱未識將來何以處之 
[續訊誣案]  
　　炭商周某在平房地方被營勇誤以爲盜拘解震澤縣經縣訊知被誣釋放後赴省上控一切情形均紀前報按平房鎭相距吳江城二十餘里爲震澤縣所屬鎭雖偏小而人民則轂擊肩摩殊形熱閙爲往來要道是以鎭上設有汛地衙門併有兵勇三營駐紥防堵一爲淞南營歸提標管轄一爲湘軍營歸王觀察管轄一卽李質廷軍門所統之緝私營也上月十八夜二鼓後鎭上某醬園被盜警鑼報處湘軍營官立飭營勇八名出爲追捕時盜已遠颺適有裝煤炭之烏山船一艘炭商周某由蘇收得炭價洋銀五百十九元駛回吳江道經是處聞岸上捕盜聲甚急恐有所誤赶卽駛避該勇等見其有慌張情狀以爲盜也無疑遂竭力赶上將周等六人拘回本營營主略詰數語卽解送震澤縣署請 
 
 

Page 3

 
 
訊時淞南營有羅崑林常德勝二勇在鎭上某茶肆啜茗聞捕盜聲立卽赶上比至周船船中人已爲湘軍獲去羅常二勇登舟搜搶見船中蝟縮一十餘齡之男孩及衣包一個當卽拘孩携包回至茶肆事聞於本鎭汛地官立飭長隨胡勝帶同汛兵至該茶肆問詢羅常二勇卽將孩及衣包一個交胡帶歸汛署某君亦飭送至震澤縣署請核縣主提訊之下周等供稱安分商民並不爲盜縣主知係被誣慰以好言將衣包給領當塲開釋周稱失去洋銀五百十九元大錢十餘千文請爲追給縣主以失物無憑碍難追究周等纒擾不休定欲請追縣主怒曰爾等堅欲請追儘可赴省上控周等唯唯遵諭而退遂投蘇州府署及臬轅遞禀上控當蒙府憲桐太守批仰震澤縣詳細查覆臬憲胡廉訪閱禀之下以捕盜爲盜此風斷不可長遂批飭震澤縣將一干人提省親訊旋經縣主提淞南營勇羅崑林常德勝研訊供稱衣包係裝水烟之江陰阿四所取縣主遂將羅常及江陰阿四一併解省胡廉訪親提研鞫羅常仍照前供堅稱江陰阿四同到舟中携取衣包一個内有破衣十七件並無他物廉訪謂旣取衣包洋銀亦必是爾等所取羅常堅稱不知訊之江陰阿四供稱是夜在茶館内裝水烟聞有捕盜聲羅常喚小的同　小的在岸上觀看並不到船旋經羅提出衣包一個托小的代携小的隨手提之同回茶肆餘不知情云云連訊數堂矢口不移本月廿四日一堂聞已訊實羅常二勇業已畫供亷訪飭釘上鐐銬發長洲吳縣分别監禁江陰阿四飭發元和縣刑房管押候禀知撫憲再行核奪 
[中元盛會]  
　　七月十五日相傳爲中元大會放開鬼門關此道家之說也江省會垣多建盂蘭醮期解寃忿免釀禍殃本年自七月初十日起前後數日僧道忙碌異常月不暇給有一人而掌數壇者亦若輩一年之利市也間有經懴拜跪之時兼召梨園演劇之事而法服羽衣與袍笏相掩映鐃鈸鐘磬共鑼鼓以喧闐萬人空巷想見熱閙情形各家復焚紙包封以奉祖先富貴家則紥就箱櫃糊成寳錠盈千累萬致敬盡誠亦孝思不匱之意也 
[甬事二則]  
　　寍郡西廂人某甲在西門外開設米店持平交易隣里皆以直道稱之日前有某乙糴米數升怱促携去竟將錢囊遺下店夥視内有洋四元錢數百文卽欲瓜分甲止之曰不可此乃窮苦人必有要需若乾没之恐害人性命今與爾等約如三日不來再行分用可也少頃乙形狀惶急飛奔而至甲問明數目相符慨然交付乙喜出望外感謝不已噫小本經營之輩而能一介不取甲誠有古人風焉○東門後市張某持籌握算累寸積銖娶妻某氏小家碧玉楚楚風姿張視同掌上明珠不敢稍拂其意舉案齊眉頗擅唱隨之樂日前不知何故兩相爭論遽占脫輻之爻妻忿極潛購阿芙蓉膏背人吞下及知覺灌救而已玉殞香消魂歸泉府矣岳家得聞凶耗率領多人蜂擁而至將所有什物搗毁一空並欲扭張送官親族出爲調處從豐棺殮復延僧道超度始得無事然所費已不貲矣樂極悲來其張之謂歟 
[九江火警]  
　　九江訪事人云本月二十夜十點鐘時城内李正茂飯店所點洋油燈忽然炸裂一時火勢飛騰冐穿屋頂幸各水龍風馳電掣而至極力灌救祝融氏始退避三舍不復跋扈飛揚事後查得僅焚去房屋二間○二十日之晚掌燈時西園巷口園珍香紙店因晚炊遺火登時烈燄狂飛幸隣人極力救援移時卽滅 
[潯陽秋月]  
　　九江訪事人云特授九江江防軍捕府曾司馬森溎奉札後卽由省挈眷赴任於本月十六日申刻抵潯謁見道鎭府各官拜會同寅示期二十一日吉時接印○二十一日申刻接南昌電音悉撫憲牌示以翁廉訪調署藩篆裕鹺憲調署臬篆○署理九江鎭總兵宋頌臣鎭軍於上月二十四日丑時在貢院中接印隨飭令將衙署洒掃一清擇吉本月二十一日辰刻遷入標下各營將弁次第叅見同城印委各員亦有往賀者 
[患疫未已]  
　　江省自近月以來亢旱之餘繼以瘟疫西山之旁夢山之麓一小村落數十人家患疫者多至百餘人所患皆痢疾便血其餘各鄉疫症亦層見迭出當兹旱象已成瘟疫又生哀哉小民貧病交迫其何以堪 
[牌示照錄]  
　　江寍藩司瑞方伯日昨懸牌云照得江寗府秣陵司巡檢員缺查有孝廉方正試用從九温士俊堪以更補除詳院憲外合先特示 
[苜蓿盤開]  
　　杭友信云前崇文書院山長翁文魯廣文燾部選紹興府學教授咨文到杭當命兩監院禀辭此席業由撫憲廖中丞另請吳子修太史掌教兹廣文於本月初禀請考騐給憑赴任省中紳士同年故舊并門下士十餘人逐日設筵祖餞想見把酒論文定能曲盡主賓之樂也 
[吳山秋色]  
　　讞局總辦提調一差現由臬憲委何太守恩烰辦理又帮審委員關次琛大令委署黃巖縣篆所遺差事委卽用縣壽大令椿接充○歸安縣丞陸二尹耀祖因病出缺前已委員接署現由藩憲核定擬以新海防候補縣丞曹鴻儒請補○候補府劉太守祖桂勤求吏治不憚辛勞而於洋務情形尤爲熟悉刻由南洋大臣張香帥奏調赴寍奉旨俞允行文到浙請轉飭太守速行前往已於廿一日禀辭矣○瘟疫盛行至今未已好善者選求良方合藥施送到處皆然而妙手空空者往往藉乞藥爲名乘間竊物日前元井巷某姓家忽來一人討藥主人方開箱取給又有二人接踵而至比將藥給付已失去水烟袋一枝不知被何人竊去又板兒巷吳宅亦因有人乞藥失去官紗衫一件偷兒巧計可謂層出不窮矣 
[醉漢打店]  
　　杭州使用小錢雖經官憲屢禁終未盡絶市上因此肇釁者指不勝屈十九日清河坊某酒店有二醉漢飲畢付鈔店主以小錢過多令其掉換二人大怒立將盆盌抛擲時已薄暮櫃上洋燈亦被掀翻隣近各店同抱不平欲將二人交付地保送局究治後經和事者出塲調處命二人點燭賠禮所有打壞各物照數賠償始得寢事 
[上海官塲紀事]  
　　昨日常鎭通海道吕鏡宇觀察海寰取道來申詣前江蘇巡撫奎中丞行轅弔唁太夫人之喪至亭午乘轎入城拜會各當道駕至縣署時黃大令飭家丁擋駕○日前署理安徽藩司調補山西藩司員梧岡方伯鳳林秉節來申入都陛見本城各當道均往行轅拜謁昨日方伯命駕入城赴各衙門答拜○昨日吳淞釣船局總辦林壽臣司馬步瀛買棹來申假寓昌記棧隨命駕入城詣各衙拜謁駕至縣署時黃大令飭家丁擋駕○昨日前湖南學政張子瑜文宗預因事來申假安仁里暫駐文旌午間命駕入城拜會各當道駕至縣署時黃大令飭家丁擋駕○江蘇織造榮尙衣之公子印廣錦者於前日蒞滬弔奠奎中丞之太夫人昨日命駕入城赴各當道處拜會駕至縣署時黃大令飭家丁擋駕○昨日江蘇候補府沈𨗹伊太守桓因事來滬命駕入城赴各衙門投刺○昨日上海縣黃愛棠大令設筵匯業公所邀請製造局總辦潘芸蓀阮水三兩觀察及會辦張觀察宴飲診饈迭進賓主忘形盡歡而散○新陽縣蘇靜庵大令品仁來申會訊行刦王爾蘭家之盜犯張仁山汪幅星等兹已訊畢於前日返棹回署 
[法員進署]  
　　法總領事署落成後總領事吕班君本擬挈同瀛眷於西歴七月十四號懸燈之日遷入署緣裝修未齊是以另擇吉期進署兹悉署中應用檯椅等物先飭從人鋪排陳設擇吉於昨日午後二點鐘入署誠恐官揚駕臨道賀先期辭謝兹聞關道憲黃觀察仍欲親臨道賀故讞員鄭大令飭丁咨照捕房暫停讞務一期 
[法捕房瑣事]  
　　寗波人方某投法捕房控彩字街葛福記絲頭號將棧單二紙抵押銀四百八十兩屢次向索不還查騐貨物均屬敗壞 
 
 

Page 4

 
 
不堪請爲提究克捕頭准詞飭探帶同原告將被控之絲頭號主葛某提到捕房押候堂期解請鄭大令訊究○永安街愼裕雜貨號向太古棧租賃房屋一所後又轉租與寍波人某甲甲又轉租與某木匠開設木作其樓面仍留甲住去年九月木匠又轉租與某縫工甲仍住樓上近以甲招留野鷄扛夫並堆積私鹽等物不堪其擾昨投法捕房控訴以甲欠房租九月分又不付請爲押遷克捕頭准詞飭探將甲傳到捕房訊問甲伸訴前情捕頭以此事糾葛甚多著邀同太古棧收租人並原租之愼裕到捕房以憑訊問再行核奪 
[虹口捕房紀事]  
　　無錫人殷張氏姜氏妯娌也賃居美界百老匯路天潼路轉角處開設鐵匠店昨晨爲小孩啓釁頓操同室之戈大奮雌威毆扭之際爲二百零四號華捕巡至一併拿送捕房捕頭略問原由命捕併送英公廨請屠别駕訊究○百老匯路耶松船廠某日曾失油漆十一桶執事西人函致捕房報明值銀九十兩請爲查緝捕頭察閱之下立諭各包探嚴行訪查至前晚經包探衛阿和將偷兒混名小朱天者在北鄉虹鎭地方解入捕房捕頭詰問之餘認竊不諱贓售法界捕頭令押候吊贓送究○業廣公司買辦孫庭桂昨晨與造房作頭綽號大頭阿三嫌工料不佳致觸阿三之怒在伯頓路口角唇鎗舌劍之餘各揮老拳復扭入捕房控訴未知捕頭若何判斷○江北人范安義胠篋中之老手也陸續竊取錫燭臺衣服等物均已付諸長生庫昨日午後范持質票數紙在崇明路兠售爲包探張阿五查獲解入捕房押候吊贓查明失主解送英公堂究辦○寍波人王阿寳竊取裏虹口三官堂之銅香爐一隻經倪探獲解英廨由屠别駕判令遞解回籍昨晨捕頭派包探竇如海往英界某照相店拍照存案恐其復至滬江至午後送至法界附某輪船解往寗波原籍 
[慈雲廣被]  
　　本館協撫所昨接愼餘堂茅大善士惠函云河南山東河决爲患小民流離失所兹捐助賑規銀一百兩卽請貴局迅速彚寄又接延陵求安子大善士求免災禍擲下齊豫急賑英洋二百元囑爲彚解該省此次齊豫二省因河流泛濫衝决隄防萬派奔騰一往莫禦致使瀕河二省之人民廬舍園林牲畜盡付洪濤洵爲罕見之災此誠仁人義士之所聞而惻然者也兩大善士旣抱救世之慈懷又具振飢之大力彼澤畔嗷鴻轍中困鮒有不涵濡厚澤踴躍歡呼哉旣已分奉收條敬書數語代恒河沙數飢民爇香頂禮祝大善士無量福壽 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[逆子送懲]  
　　前日寡婦張徐氏送逆子張桂芳至上海縣署訊發收改過所收禁至晚黃大令請帮審委員夏明府提訊張徐氏訴稱小婦人家住治下大東門外丈夫在日擺攤販魚今已亡故多年小婦人所有積儲盡被逆子揮霍淨盡近更不務正業喜入下流求大老爺永收改過所桂芳供稱小的失業無依母親因之煩惱以後自當改過自新另謀生業明府嚴斥再三喝令笞責二百板向張徐氏再三開導令桂芳當堂叩首忽過然後令張徐氏領回管束諭以嗣後如不改過定當加倍重懲張徐氏遵諭挈之而去 
[英廨晚堂瑣案]  
　　姑蘇人陸根泉挈妻顧氏控陳阿土將女阿妹誘拐來滬藏匿四泰巷野雞娼院串同傭婦陳韓氏及更上一層樓堂倌張阿春霸阻移匿叩乞究懲屠别駕訊供之餘判令將陳張管押著具限十日内將阿妹交案陳韓氏交人保出帮同尋緝迄今限期已過陳等挺押不交前晚别駕升座嚴比陸投案訴稱女兒阿妹已嫁同鄉人唐某爲室因與女婿勃谿陳卽乘間勾誘致被哄騙來滬藏匿四泰巷某野雞娼院希圖婪賣及小的挈妻來滬偵知陳竟敢串同傭婦陳韓氏移匿不知去向今女婿屢有信來催促陳等竟挺押不交求大老爺嚴究陳供稱陸女阿妹緣夫家貧苦囑小的携帶來滬舉薦至四泰巷與陳韓氏同處傭工迨六月陸夫婦找尋來滬向小的索人旋經小的與陳韓氏將阿妹送至虹口菜市街交與陸收管嗣悉阿妹復逃出被張誘匿今求嚴比張可也别駕飭差將張帶至案前謂限十日今已逾限爾竟敢挺押不交乎張供稱小的實不知阿妹住處以故無從尋交前奉訊諭後曾倩友四處找尋迄無蹤跡陳韓氏供稱小婦人前奉交保出外帮同尋緝查得阿妹實被張藏匿此係實供不敢誣指别駕著將張陳笞責一百板仍飭還押再限一月將阿妹交案延于嚴比陳韓氏仍交原保帮同尋緝不得置身事外陸夫婦唯唯遵諭叩首而退○洞庭山人席迪甫因事至安徽路過滬江借住長源小客棧前日失去洋八十四圓投報捕房捕頭飭包探杜云卿至棧中查勘見茶房某甲已乘間逃逸當將棧主計芝其拘入捕房轉解公堂别駕庭訊之下席訴稱小的原籍洞庭東山向在烏鎭某衣莊爲夥現欲至安徽省全椒縣收租路經治下借寓長源小客棧昨日出外遊玩將房門鎖閉鑰匙交與棧主及回棧開門入内已失去所帶盤費洋八十四圓旋卽投訴捕房洎包探前來查勘棧中茶房已私行逃逸計供稱小的係安徽人現在治下開設長源小客棧席客失去洋銀後小的向茶房查詢詎料一轉瞬間茶房已情虚逃遁别駕判令將計交的實人保出赶緊尋茶房到案訊究延于咎戾 
[英界公堂瑣案]  
　　前有王益卿者因冐洋人雪而佛之名至海關報稅事爲雪而佛查知投控公堂其時宋通剌尙權讞務判令管押九月昨日包探杜雲卿將益卿解案禀稱伊之族兄錦甫願代罰洋銀以贖其罪錦甫供稱族弟益卿冐洋商牌號罪無可辭現已管押閱四月矣生意人體面有關故願代繳罰欵叩求赦宥益卿供稱小的現已知過如蒙大老爺恩准罰鍰贖罪則感德靡垠矣屠别駕據情商諸薩副領事然後判罰洋銀七十圓俟洋繳到時交人保釋○包探杜雲卿解王阿五到案禀稱昨日小的見此人竊取人家小東洋車一輛飛奔逃逸喝問從何處竊來據稱竊自三馬路某姓家今特解請訊辦王供稱小的係寗波人流落滬江無以餬口不得已而犯竊叩乞開恩别駕判令遞解回籍贓存捕房待失主具領○包探沈金隆禀稱李明山所開刷染店内曾失去單夾衣十餘件昨日小的查知店夥周阿彭曾竊春紗長衫一件是以拘請訊辦李投案請究餘贓周供稱小的係本邑人僅竊長衫一件今將原贓吊出餘不知情别駕判令交沈探帶回捕房查問餘贓再行解訊○二百二十四號華捕解方子卿至案禀稱此人在鄉間學習木工昨日竊取布衣十七件携之來滬向某押鋪質錢小的見其形跡可疑向之究出情由是以解請訊判方供稱小的行竊該死惟乞恩寛别駕問爾師爲誰供稱師父姓袁名允先現在浦東别駕判令管押兩禮拜贓存捕房待領○某包探解嚴阿寳至案禀稱此人過犯行竊昨又竊取周相士家之布衣一件經小的拘獲人贓送請究辦别駕判令笞責一百板○包探張阿五解范桂華張阿三至案禀稱二人串竊祥生廠麻絙一條值價洋銀十圓經小的拘獲請究别駕判令押候禮拜三覆訊○小工曾國成丁麻皮陳阿根胡小松等串竊魚翅三片賣與德源館主張雲生經某包探查出原贓將一干人至案禀稱小的查得曾胡二人前次犯竊曾等同供稱魚翅在途拾得並非竊取張供稱小的不知是竊贓故敢收買别駕判令罰張洋銀二圓著具結開釋曾丁陳胡各管押一禮拜曾再笞責一百板胡遞解回江北某縣原籍○積竊王阿二竊取夏阿喜周阿三兩家綢布衣十餘件經包探顧阿六拘獲人贓送請究辦别駕判令笞責一百板○包探孔阿才禀稱積竊王阿三混入寳昌繅絲廠意圖行竊經小的拘獲送究王供稱小的係湖州人實因流落滬江不得已而犯竊加駕判令遞解回籍 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年七月十九日京報全錄]  
　　宫門抄○諭旨八道錄前○陜督楊奏特叅總兵貽誤戎機請旨懲處摺○川督鹿奏承襲接襲各世職摺○又奏請派員查撫閱營伍片○大臣惪等奏軍台廢員由配脫逃請飭緝究辦摺○東撫李奏黃河秋汛盛漲上下游漫溢成口情形摺○東李奏飭藩司赴任片○七月十九日禮部宗人府欽天監正黃旗值日無引見○肅王假滿請安○怡王等由東陵回京請安○潤貝勒等由西陵回京請安○敬信請假五日○卓公請假十日○載瀛續假十日○禮部奏派搜檢之王大臣派出睿王奕功陳學棻長萃恩壽堃岫恩普色楞額李文田希朗阿○召見軍機崇光溥善○○太子太保頭品頂戴陜甘總督臣楊昌濬跪奏爲特叅總兵統軍援勦遲延貽悮戎機請旨懲處恭摺仰祈聖鑒事竊臣前因河州回匪變亂州城戒嚴疉經臣與陜西提臣雷正綰飭調駐紥循化起台堡之河州鎭總兵湯彥和統率所部馳回州城以資援剿去後兹據該總兵報稱于六月初十日統率湘軍長字營潘長清鎭南營蘇永發鎭南左營朱昇逹鎭南右旗李長發鎭南練軍步隊劉忠亮鎭南練軍馬隊金恒林肅西左營易慶安武毅右旗瞿湜龍馬步各營旗由起台開拔入老鴉關馳抵八里寺十一日自八里寺開拔賊卡林立屢戰屢勝十二日午刻抵雙城集距河城四十里該逆糾黨萬餘四面圍攻我軍腹背受敵鏖戰三晝夜斃賊數百名十五日回逆愈聚愈衆我軍子藥食糧缺乏不能久與相持先擬衝出河州因前路逆圍益堅未能衝出復合軍拚死抵殺乘是夜大雨渡大夏河衝出槐樹關回匪死者固衆而我軍被殺及墮河溺斃者亦復不少易慶安金恒林劉忠亮等各帶重傷哨弁陣亡數員各營槍砲軍裝抛棄甚多等情前來臣查總兵湯彥和統帶防練馬步至八營旗之多自循化解圍河州東鄉回逆起事應卽抽隊回援及奉調後不卽開拔遷延日久直待賊衆麕集始行回河又不先事偵探受匪黨愚弄冒昧前進以致全軍潰退反將利器資宼雖據稱軍火食糧缺乏衆寡不敵究屬失律乖方貽悮戎機若不嚴行叅辦何以警玩泄而肅戎行惟該員係實缺總兵大員應如何懲處之處伏候聖裁除飭該總兵赶緊收回隊伍另派員前往經理嚴加整頓並將陣亡哨弁兵勇查明另報彚案辦理外所有總兵統軍援勦遲延貽悮戎機相應請旨懲處緣由理合恭摺由驛具奏伏乞皇上聖鑒訓示謹奏奉硃批另有旨欽此○○頭品頂戴四川總督臣鹿傳霖跪奏爲川省承襲援襲各世職照章彚案辦理恭摺仰祈聖鑒事竊查前准部咨同治元年二月十六日奉上諭嗣後陣亡殉難各員子孫承襲世職均著各廳州縣將應襲職名迅速查明逕行具報督撫予限半年彚奏一次欽此歴經欽遵在案兹查光緒十八年九月起至光緒十九年二月底止陸續據緜州華陽等州縣先後詳請承襲接襲各世職呈請騐看造具各故員履歴事實曁應襲各員三代宗圖年貎族鄰供結前來經前督臣先後騐看將宗圖册結彚總專咨報部查核所有光緒十八年九月起至光緒十九年二月底止川省各屬詳請承襲接襲各世職遵照奏定章程繕具清單恭呈御覽伏乞皇上聖鑒訓示再單開各故員履歴籍貫均經飭令各地方官查傳家屬里鄰到案訊明取結詳送惟原准議卹部文内凡在他省投營陣亡者多未註明籍貫及死事地方其中有無舛錯川省無從查對相應請旨飭下部臣查照各該省請襲原案分晰核覆以昭愼重合併陳明謹奏奉硃批兵部議奏單併發欽此○○鹿傳霖片再本年四川届應行閱伍之年前經奉旨卽派譚鍾麟認眞校閱等因欽此今譚鍾麟調任兩廣總督所有四川查閱營伍相應請旨另行派員校閱以期整飭營伍謹附片具陳伏乞聖鑒訓示謹奏奉硃批卽著鹿傳霖認眞校閱欽此○○奴才惪銘吉陞阿跪奏爲軍臺廢員由配脫逃請旨飭緝究辦恭摺奏祈聖鑒事竊據張家口管站部員榮堃詳稱查得第八臺廢員許鴻範並未在臺當飭差役各處訪查遍覓無踪實係潛逃等情呈報前來奴才等卽派員分赴張家口内外以及各該臺所附近一帶地方認眞嚴查未獲卷查凡遇廢員逃走均經奏請通詳有案查廢員許鴻範係河南衛輝府獲嘉縣人已革分發山東候補縣丞經河南巡撫裕寛奏叅因與康清和口角被控差查輒與差役爭扭喝令唐遂等將差役砍毆致傷並悮將王爾羹家丁砍傷殊屬胆玩係職官從重發往軍台効力贖罪於光緒二十年七月十四日到台派在第八台當差現在由配逃走自應照案辦理除將該廢員許鴻範年貎籍貫開單飛咨鄰境直隷總督山西巡撫熱河都統轉飭所屬各地方緝拿仍先行咨報兵部刑部外相應請旨飭下河南巡撫順天府五城一體嚴拿務獲究辦所有廢員由配脫逃請旨飭緝究辦緣由理合恭摺具奏伏乞皇上聖鑒訓示遵行謹奏奉硃批另有旨欽此○○降二級留任又降二級留任山東巡撫臣李秉衡跪奏爲黃河秋汛盛漲險工迭出上游南岸壽張縣屬之高　大廟大堤坍塌過水下游南岸齊東縣之北趙家大堤漫溢成口謹據實恭摺馳陳仰祈聖鑒事竊查利津縣吕家窪黃河伏汛漫溢經臣於六月二十二日奏報在案入秋以後水勢日見增漲迭准河臣許振褘來電萬錦灘於六月十八十九等日長水陸尺二十四日又長水肆尺據上中下三游總辦禀報連日伏汛未消加以霪雨兼旬黃河挾山河併注之水奔騰澎湃怵目劌心各工叚奇險迭生爲近數年所罕見如上游北岸之萬家橋一帶水溢出槽順臨黃隄西趨至馬家窪漫過民埝直衝影塘其由廖家橋至馬劉庄五十餘里民埝全行冲塌水抵隄根深五六尺及丈餘不等南岸黃花寺張樓柏莊等處水浸大隄該處距河身十七八里隄外附近沮河因向無險工歴年並未存儲料物該防營砍伐柳枝懸挂廂護奈隄身兩面皆水均已漫透於二十二日由高家大　坍塌數丈漫水直注沮河復東南至梁山安山一帶仍入黃河中游北岸之董家寺豆腐窩五里鋪李家岸北濼口倪家莊南岸之韓　道口楊莊大寨等處埽壩迭報蟄陷各營委晝夜搶廂尙未疏失至下游河身愈窄兼以海潮頂托出海尾閭不暢故險工較上中兩游更多自濟陽灰壩而下如葛家店直河桑家渡清河鎭大馬家大田家宋家集東劉家北鎭打魚崔家均埽走隄塌岌岌可危十六日利津南岸南領迤下民修民守之子埝坍塌過水刷成口門伍十餘丈該處地勢較高尙未奪溜北岸利津迤下之趙家菜園因南風至大逼溜北趨一夜將堤頂塌盡勇夫極力搶護而堤身本屬沙土一經抽掣立見蟄陷新穵之土半多泥漿旋搶旋塌現已飛調鐵門關海防各營赴工併力搶築能否搶固尙無把握二十日齊東縣境之北趙家因齊東舊城被水冲塌溜由高東南門奔騰直注又值風雨交加勇夫搶護不及致隄身刷塌數十丈水由青城南趨其餘各處險工尙在極力搶護據該總辦等先後禀報前來臣查本年水勢較之十八年盛漲之時猶高至二尺以外自閏五月下旬至六月一月内幾於無日不雨平地水深數尺各工段所有著名舊險不計外又連出新險數十處當疾風暴雨之際僅恃此一綫危堤以捍驚流危湍之水誠屬勢處萬難上游總辦兗沂道姚恊贊已奉旨調補陜西糧道接辦上游河工候補道李清和甫經到工應請免其叅處下游總辦候補道丁逹意自去冬籌辦海防勤勞倍至本年接辦河工正值萬分棘手衝風冐雨奔馳於泥淖之中實屬不遺餘力惟旣身任總辦責無可辭應請旨交部議處上游南岸防營候補叅將劉福寳下游南岸防營候補遊擊李金書承防之候補知縣湯宗幹公防候補典史潘名彥雖係地廣人單究屬疏於防範應請一併交部議處臣未能駐工督率前於吕家窪漫口摺内奏請交部議處在案此次失事仍應請旨將臣交部議處除飭催查高家大廟漫水果否未向南趨並將北趙家漫口盤築裹頭免致續塌一面查明被淹災民妥籌賑撫外所有秋汛險工迭出上游高家大廟大堤坍塌過水下游北趙家大堤漫溢成口緣之謹繕摺由驛馳奏伏乞皇上聖鑒訓示再臣前奉諭旨回省於六月二十五日由萊州啓程沿途爲雨水所阻其水深無舟楫之處又報亦不能通兹於七月初四日始抵濰縣此摺係在濰縣拜發合併陳明謹奏奉硃批另有旨欽此○○李秉衡片再調補長蘆鹽運使李希運經臣奏明暫行留東署理藩司現在新授山東布政使張國正業已到省自應卽飭赴任供職以專責成李希蓮交卸藩篆後自應遵旨卽赴調任除分檄飭遵並咨部查照外理合附片陳明伏乞聖鑒謹奏奉硃批知道了欽此 
 
 

Page 13

 
 
[光緒二十一年七月二十日京報全錄]  
　　宫門抄○諭旨二道錄前○浙撫廖奏揀員更補鹽大使員缺摺○又奏飭知府赴任片○又奏委署知縣片○蘇撫奎奏審明盜案按律懲辦片○桂撫張奏甄别同知知州片○兼護湖督譚奏籌解厘金京餉片○七月二十日兵部太常寺太僕寺正白旗值日無引見○橚貝子麟中堂唐景崇文熙各假滿請安○李昭煒謝授右中允恩○倫貝子請假五日●懷塔布請假十日○德蔭徐郙名續假十日○召見軍機榮祿一汪鳴鑾○○頭品頂戴浙江巡撫臣廖壽豐跪奏爲揀員更補鹽大使員缺恭摺仰祈聖鑒事竊臣接准吏部咨開文選司　呈浙江龍頭塲大使王錫礽廻避遺缺以候補鹽大使彭藴標補班次相符惟在前之東江塲鹽大使一缺業已駁令更補未便先行核准俟東江塲更補到部再行一並辦理等因行司遵辦去後兹據署浙江布政使聶緝槼鹽運使惠年會詳稱查東江塲缺業經依限請以候補正班彭藴標更補在案今龍頭塲員缺輪應委用到班浙省委用先委用正班均無人海防分缺先彭祖齡於光緒十九年四月二十日吏部行文知照過班按浙江照限五十五日减半計算應扣至五月十七日爲過班到省日期照章扣滿一年後所出之缺方准請補應扣至二十年五月十七日限滿見缺在先扣滿在後自應虚積過班應用議叙先亦無人輪用議叙正班人員查各項班次均分新舊例序補議叙一班應查亦分新舊例辦理浙省並無辦過成案應行雙請由部核定一員更補今查有籌餉議叙班鹽大使陳烺現年七十四歲江蘇陽湖縣人由增貢生考取謄錄捐鹽大使銜同治七年四月初六日以國史館年表書成奏保奉旨著以鹽大使選用欽此十年在江蘇甘捐局加捐分發指省浙江歸議叙班補用同治十一年九月初八日到省試用期滿留浙補用海防議叙班鹽大使曾傳章現年四十三歲江蘇昭文縣人由附貢生於同治十二年考取漢謄錄充國史館漢謄錄光緒四年遵籌餉例報捐鹽大使職銜於十年畫一傳工告成議叙以鹽大使選用十二年二月遵海防例報捐分發籖掣兩浙是年八月二十八日到省嗣復遵海防例請加三成歸議叙班内補用吏部過班知照光緒十三年四月二十日行文試用期滿留浙補用在案光緒十六年二月二十九日聞訃丁父憂請咨回籍十八年五月二十九日服滿在京赴部呈報起復奉部給發執照於十八年九月十一日復行到省該署藩司到任未及三月例不加考該運司看得議叙班鹽大使陳烺老成穏練辦事精詳曾傳章當差勤愼辦事詳明以之請補龍頭塲大使均堪勝任與例亦符詳候察核加考會奏以符定限等情到臣據此臣查陳烺老成穩練曾傳章明幹有爲堪以請補合無仰懇天恩俯准勅部以該大使陳烺曾傳章核定一員更補龍頭塲缺以符定例該二員均係議叙班鹽大使今請補鹽大使銜缺相當毋庸送部引見亦毋庸核計叅罰此缺係在限内更補並無遲逾合併陳明除抄摺咨明吏部科查核外謹會同閩浙總督臣邊寳泉恭摺具奏伏乞皇上聖鑒勅部核覆施行謹奏奉硃批吏部議奏欽此○○廖壽豐片再新授金華府知府繼良現已到省應卽飭令赴任以專責成據署布政使聶緝槼呈報前來除檄飭遵照外謹會同閩浙督臣邊寳泉附片陳明伏乞聖鑒謹奏奉硃批知道了欽此○○廖壽豐片再奉化縣知縣黑式濂撤任調省所遺員缺查有正餘縣知縣周炳麟堪以調署據藩臬兩司會詳前來除檄飭遵照外謹會同閩浙總督臣邊寳泉附片具奏伏乞聖鑒謹奏奉硃批吏部知道欽此○○奎俊片再據署豐縣知縣姚鴻杰詳報先後拿獲因行竊事主陳明謙家臨時行强刼得銀錢衣服等物拒傷工人朱克勤身死案内匪犯李炳張套卽魏套尤荒荒三名並起　賊械洋槍一桿到案訊據該犯張套卽魏套供認於光緒十九年十一月二十八日夜聽從在逃之楊老五夥同已獲之李炳尤荒荒等同夥十一人分執洋槍等械行事竊主陳明謙家臨時行强刼得錢衣等物放槍拒傷工人朱克勤身死李炳尤荒荒均聞喊先逃事後知情分贓屬實　之李炳等供亦相同並據李炳供稱伊尙有夥刦事主朱愼德家得贓一案已於另案供明將該犯張套卽魏套審依强盜殺人斬决梟示例擬斬立决梟示恭逢恩詔不准援免尤荒荒依例擬徒逢恩援免李炳歸另案從重審辦應毋庸議又據該縣詳報先後拿獲因行刦事主孫克寛家牛驢錢衣等物用火捻燎傷事主身死案内匪犯劉荏王尼仔史四騾仔王新按馬八魏二鞏立縫卽鞏立鳳劉修卽劉爾修八名並起獲賊械洋槍六杆小刀三把到案該犯劉荏供認於光緒二十年正月二十七日夜聽從在逃之李二麻夥同已獲之王尼仔等同夥二十六人分執洋槍等械行刦事主孫克寛家牛驢錢衣等物用火捻燎傷事主身死王尼仔在外把風魏二馬八王新按史四騾仔鞏立縫劉修均入室搜贓屬實質之王尼仔等供亦相同史四騾仔王新按馬八魏二先後在監病故將該犯劉荏史四騾仔王新按馬八鞏立縫卽鞏立鳳劉修卽劉爾修魏二王尼仔均審依强刦之案但有一人執持洋槍在塲者不論曾否傷人不分首從均擬斬立决梟示通行擬斬立决梟示史四騾仔王新按馬八魏二雖已在監病故劉修鞏立縫亦已被格身死均仍應戮屍梟示又據碭山縣陳守晸詳報先後拿獲因行刦事主孫岱峯染坊錢土衣布等物逸犯周鈺堃放槍轟傷店夥邢士運身死案内匪犯蔣尿趙五鄒二卽喝婁仔三名並起獲賊械洋槍一杆到案訊據該犯蔣尿鄒二僉認於光緒二十年三月二十六日夜聽從在逃之劉内夥同周鈺堃等同夥十一人分執洋槍等械行刦事主孫岱峯染坊錢土衣布等物目擊該犯周鈺堃放槍轟傷店夥邢士運身死趙五臨時因恐被事主認識不敢同往事後分贓屬實訊之趙五供亦相符蔣尿旋卽在監病故將該犯鄒二卽喝婁仔蔣尿均審依强盜殺人斬决梟示例皆擬斬立决梟示蔣尿雖已在監病故仍應戮屍梟示趙五依例擬遣改軍又據銅山縣知縣陶在銘詳報先後拿獲因行刦事主王繼光家錢衣騾驢等物逸賊孫荃山等拒傷事主鄰右平復案内匪犯徐四張伏二名起獲原贓布褲一條到案訊據該犯徐四張伏供認於光緒二十年七月二十一日夜聽從在逃之孫荃山夥同成居等同夥十人分執洋槍等械行刦事主王繼光家錢衣騾驢等物伊徐四入室搜贓伊張伏在外把風不諱將該犯徐四張伏均審依强刦之案但有一人執持洋槍在塲者不論曾否傷人不分首從均擬斬立决梟示通行皆擬斬立决梟示先後解由徐州道審明確供咨經署臬司黃祖絡復核備招詳請將該犯張套劉荏王尼仔鄒二徐四張伏批飭正法核奏前來奴才覆核無異除將該犯張套卽魏套劉荏王尼仔鄒二卽喝婁仔徐四張伏六名遵照刑部通行批飭先行正法並將監故及格殺之史四騾仔等戮屍一併梟示仍飭嚴緝各逸犯務獲究報曁各案供招咨部外謹會同署兩江總督臣張之洞彚案附片具陳伏乞聖鑒敕部核覆施行謹奏奉硃批刑部知道欽此○○張聯桂片再准部咨同知通判等官凡補缺應具題者試用期滿由該督撫詳加甄别具奏又准部咨嗣後道府州縣毋論何項勞績保舉歸入候補班人員令該督撫卽以此項人員到省之日起予限一年詳加察看奏明分别繁簡補用各等因在案兹查試用同知李家駒李鳴鵬勞績候補班前先補用知州曾紀壽均已到省一年期滿據藩臬兩司出具考語詳請留省照例補用前來臣詳加查看試用同知李家駒精練有爲辦事勤謹李鳴鵬年壯才優辦事穩練歴奉差委並無貽誤均請留於廣西遇有相當缺出照例請補候補班前先補用知州曾紀壽安詳明練勤愼趨公堪勝繁缺知府知州之任應請留於廣西遇有缺出照例補用除將各員履歴送部外謹會同兩廣總督臣譚鍾麟附片陳明伏乞聖鑒訓示謹奏奉硃批吏部知道欽此○○譚繼洵片再湖北省釐金項下奉撥光緒二十一年東北邊防經費銀八萬兩業經委解第一批銀三萬兩赴京交納在案兹據署湖北布政使龍錫慶會同善後局司道詳稱復於厘金項下動撥第二批銀三萬兩飭委大挑試用知縣錢錦渠拔貢試用知縣王祜管解赴京交納等情前來除供咨轉給該委員小心管解並飭將應解銀兩續籌委解外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批户部知道欽此 
 
 

Page 14

 
 
[光緒二十一年七月二十一日京報全錄]  
　　宫門抄○諭旨五道錄前○缺單○東撫李奏報漕船渡黃入運日期摺○兼署湖督譚奏委解籌備餉需片○又奏委解鹽厘京餉片○又奏恊解滿緑各營兵餉片○又奏叅革守備審辦摺○又奏揀員調補副將摺○兼署雲督崧奏請將實缺守備開缺另補摺○七月二十一日刑部都察院大理寺正紅旗值日刑部引見十二名兩翼十名○瀅貝勒由東陵回京請安○英文謝授湖南遺缺知府恩○荆州副都統瑞興請訓○濂貝勒請假五日○福珠禮續假五日○刑部奏派覆核朝審派出麟由堂崑中堂敬信徐郙長萃錢應溥陳學棻徐樹銘○都察院奏派專司稽察派出裕德○召見軍機英文瑞興○光緒二十一年七月分缺單○員外郎工部屯田司鄭興樑丁小京官兵部司務范鵬呈請分發知縣江西雩都尹春元四川儀隴夏樹立福建甌寍陸士奎俱近江西都昌朱盛猷降河南湯陰王祖畬丁巡檢吉林雙城陸費炆近江蘇阜寗陳增沛丁廣西雒容黃逹邦丁安徽定遠梁中銓故○○降二級留任又降二級留任山東巡撫臣李秉衡跪奏爲江北江蘇漕船全數渡黃入運日期恭摺仰祈聖鑒事竊照本年江北漕船十幫江蘇漕船八幫前於五月十七日一律挽入東境業經臣奏報在案兩月以來疉飭司漕文武員弁加緊催䟎迎提妥爲照料據報於六月初五日悉數挽出南運河口渡黃至同城埠正值伏汛盛漲卽於初八日啓壩進船惟水勢黃高於運　門流急必須兩岸帶纜逐船下放稍一不愼磕碰堪虞是以舟行遲緩直至六月二十二日戌刻江北江蘇重運漕船十八幫全行駛入北運正河連總北上除仍檄飭催䟎俟出東境冉行奏報外所有江北江蘇漕船全數渡黃入運日期謹恭摺具陳伏乞皇上聖鑒謹奏奉硃批知道了欽此○○譚繼洵片再前准户部咨乙未年籌備餉需奉撥江漢關四成洋稅銀十二萬兩六成洋稅銀十六萬兩等因業經籌解本年第一二兩批籌備餉需四成洋稅銀五萬兩六成洋稅銀六萬兩委解赴京交納奏報在案兹據湖北漢黃德道監督江漢關稅務惲祖翼詳稱在於第一百三十九結動支四成洋稅銀三萬兩六成洋稅銀四萬兩共銀七萬兩作爲本年第三批籌備餉需飭委試用通判王渭賢教習知縣唐監金管解赴京交納等情詳請奏咨前來臣覆核無異除分咨外理合附片具陳伏乞聖鑒再湖北巡撫係臣本任毋庸會銜合併陳明謹奏奉硃批户部知道欽此○○譚繼洵片再前准户部咨豫撥光緒二十一年京餉案内提撥湖北鹽厘銀十五萬兩又准户部咨續撥本年京餉案内撥湖北鹽厘銀五萬兩行令分批起解等因業經籌解本年第一批至第五批共銀十萬兩隨時奏報在案兹據署湖北布政使龍錫慶署鹽法武昌道朱其煊籌撥本年第六批京餉鹽厘銀二萬兩飭委試用通判王渭賢教習知縣唐監金管解赴京交納等情詳請奏咨前來臣覆核無異除分咨外理合附片具陳伏祈聖鑒再湖北巡撫係臣本任毋庸會銜合併陳明謹奏奉硃批户部知道欽此○○譚繼洵片再准户部咨豫撥湖北省乙未年滿緑各營兵餉案内撥江漢關洋稅銀十五萬兩等因業經飭據該關道籌解銀五萬兩詳經臣附片奏報在案兹據湖北漢黃德道監督江漢關稅務臣惲祖翼詳稱復在於第一百三十九結所徵六成洋稅項下動支庫平足色銀五萬兩委員解赴藩司衙門交收以供支放等情詳請奏咨前來臣覆核無異除分咨總理各國事務衙門曁户部查照外理合附片具陳伏祈聖鑒再湖北巡撫係臣本任毋庸會銜合併陳明謹奏奉硃批該衙門知道欽此○○頭品頂戴兼護湖廣總督湖北巡撫臣譚繼洵跪奏爲特叅守備濫扣民户已讓弁兵息銀並賣放糧缺請旨革職審辦以儆官邪恭摺仰祈聖鑒事竊照前准湖南提督婁雲慶資據乾州協副將袁虞慶呈據河溪營都司黃星勝禀該營中軍守備諸騰爕扣存民户已讓弁兵息銀三百七十餘兩侵吞肥已請提　清算退還原扣弁兵等情旋據守備諸騰燮開列該都司借欠銀兩等欵禀訐袁虞慶查得黃星勝等有通同賣放糧缺情事據實呈　核辦等情轉咨到臣當將都司黃星勝守備諸騰爕一併撤任聽候查辦一面委員接署並咨請提臣就近派委妥員將該都司等禀訐各欵澈底查明據實禀覆覈辦去後兹准署湖南提督陳海鵬咨據提標中軍叅將楊正洪呈飭委常德恊候補都司馬鴻勝會同接　都司邵福臣等查明覆稱該營自咸豐年間已因庫款支絀冬季餉項未能按時領放兵食攸關歴於年終向民户認息挪借以資接濟其本息銀兩向於次年按季扣還由來已久守備諸騰爕扣收民户已讓息銀三百六十二兩未經發還兵丁查明屬實現已勒限追　都司黃星勝由守備衙門借用民户銀三百一十餘兩尙有應還息銀一百四十餘兩未給其賣放糧缺一事查詢闔營弁自該都司到任之後親臨各汛點驗見有戰守兵丁年力就衰者二十餘名飭令汰除由各汛挑選年壯技熟兵丁一律考補除記名兵丁不計外其餘以彌補公欵爲名每名令繳銀六兩共銀一百一十六兩呈繳守備衙門諸騰焚亦已承認不諱並云此項銀兩送給黃星勝五十　下餘銀六十六兩歸於公欵開銷細查併無帳目應請一併著追等情驅覆咨請覈辦前來臣查該守備諸騰燮於民户已讓該營弁兵息銀三百餘兩輒卽侵挪入已併於考補名糧與都司黃星勝通同作弊按名收受銀兩實屬貪鄙不職未便稍事姑容除札飭湖南　臬兩司提案勒追照例審擬詳辦曁都司黃星勝業已據報病故另行恭疏具題開缺外相應請旨將湖南河溪營中軍守備諸騰爕卽行革職歸案審辦以儆官邪謹會同湖南巡撫臣吳大澂湖南提督臣婁雲慶恭摺具陳伏祈皇上聖鑒訓示再所遺湖南河溪營中軍守備員缺係陸路題補之缺湖南省現有應補人員容臣另行揀員請補合併陳明謹奏奉硃批著照所請該部知道欽此○○頭品頂戴兼護湖廣總督湖北巡撫臣譚繼洵跪奏爲副將員缺緊要照例揀員調補以實營伍恭摺仰祈聖鑒事竊准兵部咨湖廣督標中軍副將蔣澤斌病故遺缺係陸路題調之缺應照例在於湖北現任應調應升人員内揀員升調以符定制等因移咨到臣遵卽在於湖北省現任副將内逐加揀選查有湖北施南恊副將熊朝鑑年五十九歲湖南鳳凰廳人由行伍出師著績歴保以叅將留於湖南儘先補用經前署督臣郭柏蔭奏補湖南保靖營叅將嗣因廻避本省調補湖北興國營叅將光緒元年七月初二日到任旋於二年及七年十二月列保副將叅將等第案内三次保列二等均經兵部議准註册十六年經本任督臣張之洞奏請升補施南協副將給咨送部引見於光緒十七年四月二十八日到任前經臣檄委署理湖北漢陽恊副將篆務該員諳練老成曉暢戎務現在漢陽整飭營伍極爲認眞以之調補湖廣督標中軍副將員缺洵堪勝任查斯缺爲兩湖各營領袖事務紛繁非精明强幹辦事勤能之員難資表率施南協雖亦係題調之缺事務較簡自應酌量調補以期得力合無仰懇天恩俯念員缺緊要准以熊朝鑑調補湖廣督標中軍副將實與營伍有裨如蒙俞允該員係對品調補邀免送部引見並祈敕部頒給札付以昭信守除飭取履歴咨部外謹會同署湖北提督臣傅廷臣恭摺具陳伏乞皇上聖鑒敕部核覆再所遺湖南施南協副將員缺係陸路題調之缺湖北省現有應補人員容臣另行煉員請補又湖北巡撫係臣本任毋庸會銜合併陳明謹奏奉硃批兵部議奏欽此○○雲南巡撫兼署雲貴總督奴才崧蕃跪奏爲實缺守備久曠職守應開缺另補以實營伍恭摺仰祈聖鑒事竊查調補雲南普洱鎭中營守備莫雄謀前在典尋協右營守備任内禀請給假回籍省親嗣復據該員禀請續假迄今三載有餘尙未回滇實屬有曠厥職員缺未便久懸亟應開缺另行遴員請補以重職守查所遺雲南普洱鎭中營守備按照輪章係題補第七輪第四缺應用儘先人員奴才於滇省儘先守備内逐加遴選其名次在前之袁得貴已據報病故范天培黃玉趙增萬張聯陞等四員均久未在標李正洪李聯發申奏凱許朝聘梁以學劉萬順等六員俱與此缺人地不甚相宜惟查儘先補用守備雲南撫標右營右哨千總沐嘉樹差操勤愼熟悉營務堪以請補雲南普洱鎭中營守備除將該員履歴送部查照外合無仰懇天恩俯念員缺緊要准以沐嘉樹補授雲南普洱鎭中營守備員缺實於營伍地方兩有裨益如蒙俞允俟接准部覆卽行給咨送部引見其所遺雲南撫標右營右哨千總弁缺容再另行揀弁拔補所有實缺守備久曠職守應請開缺另行揀補緣由謹會同署雲南提督臣蔡標恭摺具奏伏乞皇上聖鑒勅部核覆施行再雲南巡撫係奴才本任毋庸會銜合併聲明謹奏奉硃批兵部議奏欽此 
 
