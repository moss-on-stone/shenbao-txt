# 1919 - 135 - 4916615

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[勸段徐曹] （冷） 
　　國人方一致盡力以禦外而外憂之至於斯極誰之責歟雖其原因固非一故而最近兩國軍閥間之勾結實中外人所極不滿意者也 
　　曹辭職矣徐居喪矣段專事參戰軍而不問政事矣然胡勿就此下臺以謝國人而示坦白之胸懐乎夫諸公之盡力於國事亦巳有年矣其成績如何人所共覩即不以不肖之心測諸公然以諸公之法治國事國事之愈益險惡諸公亦當自知也然則何爲而猶戀戀勿去乎 
　　國人方一致盡力以禦外諸公曷勿自爲計使無分國人之心 
命令 
　　五有二十日大總統令據外交部呈稱陜西等省復行種烟外人迭有責問擬請責成各該省軍民長官嚴切查禁等語禁烟一事迭經明令申儆並據各省先後履勘報吿浄絶近日上海焚土一案復經特派專員切實辦理原期全國肅清永除積害若如原呈所稱近據報吿各省仍復種售烟土且有不肖官吏包庇種烟情事前功隳棄至堪痛惜須知烟禁載在條約中外具瞻各省軍民長官職責旣專自應嚴切進行期收實效卽在邊遠省分於國家威信所繫亦當一致匡持同祛舊染自此次令行之後務各遵照迭次申令認眞查禁悉絶根株倘有官吏包庇疏縱即著分别從嚴懲辦以肅禁令此令 
又令國務院存記胡嗣芬汪世杰馮祖蔭均著分發江蘇交該省長酌量任用此令 
　　又令任命沈家彝署大理院推事此令 
　　又令調任李書勳爲臨清關監督此令 
　　又令調任謝宗華爲揚由關監督此令 
　　又令任命宋振綱爲德縣兵工廠總辦此令 
　　又令内務總長錢能訓呈請任命王郮爲河南河務局下南分局長許師謙爲上南分局長孟廣瀛爲鄭中分局長周篤成爲中牟分局長姚詩富爲武向分局長均照准此令 
　　又令蒙藏院總裁貢桑諾爾布呈請任命蘇崇阿爲翁牛特左旗協理勒桑綽克都布爲阿拉善旗協理均照准此令 
　　又令陸軍總長靳雲鵬呈准鑲藍旗滿洲都統巴哈布咨請以富亮陞補印務章京烏什枝阿恒通陞補公中佐領均照准此令 
　　又令吳葆誼金里仁均給予四等嘉禾章此令 
　　又令胡棠晋給四等文虎章此令 
五有二十一日大總統令王揖唐晋授勳二位此令 
　　又令李長泰授爲泰威將軍此令 
　　又令任命王懷慶署步軍統領此令 
　　又令關炯晉給二等大綬嘉禾章此令 
　　又令李厚恩晋給二等嘉禾章張哲培給予三等嘉禾章此令 
　　又令楊以來晉給二等嘉禾章王祖綮蔡成詒均給予三等嘉禾章此令 
專電 
　　北京電段祺瑞馬日午刻戎服往牧西館祭徐樹錚母祭畢叚徐即在喪幕會谈約半時許軍隊林立警備森嚴（二十二日上午十鐘） 
　　北京電葉恭綽電吿鐵路統一案巳通過中華銀公司得四分之一新交系大懼與某國密謀救濟在曹仍掌交通勿使政權退讓（二十二十日上午十鐘） 
　　北京電巴黎陸電英法當局對青島事爲負責聲明保留祗一時仍請速定計本日院約兩院議長面决（二十二十日下午五鐘） 
　　北京電某派要求政府北代表中撤換朱汪徐（二十二日上午十鐘） 
　　北京電蘇李請示對南八欵讓步程度當局擬再召會議多數取决（二十二日下午二鐘） 
　　北京電錢昨見各校代表後學生態度巳略改允從政府勸本日起停止沿街演説惟上課尚無訊田應璜咨文安福派允取回（二十二日下午五鐘） 
　　北京電二十二校長謁錢詢對學生呈請六事作何解决答（一） 
魯案决不簽字巳提出國會並吿陸使（二）懲辦國賊政府實辦不到（三）教育總長問題傅决不幹田案准撤回暫不提人以袁代理大學校長蔡巳允回不成問題（四）集會自由惟戒嚴期内應受拘束政府前令非專爲學生發（五）留日學生被捕巳向日本交涉（六）國内和局今有明令表示後當極力維持决不任其長此破裂望将此意宣示並促尅日上課各校長辭歸報吿學生即開會議結果認錢答覆不滿意今日仍不上課 
　　北京電有人晤田應璜是否上台田謂大家責難予亦惟有擔任（二十二日上午十鐘） 
　　北京電蕪湖傷日人案迄今午止倪尚未有電（二十二日下午五鐘） 
　　北京電吳炳湘繼李長泰辭職府院極意慰留（二十二日下午四鐘） 
　　北京電粤岑伍林三總裁電元電悉青島問題瀕於失敗對外一致極佩良言此間巳電巴黎愼重将事尊處意見及消息乞示（二十二日下午五鐘） 
　　北京電謝軍扣華商六百六十萬盧布案交涉無效政府决在應付俄國庚子欵内扣抵 
（二十二日下午五鐘） 
　　北京電吉省江防司令電報有日兵艦在混同江口外停泊旋派兵乘划欲抵吾岸當經阻止迅請交涉撤回（二十二日下午二鐘） 
　　北京電參戰軍開赴蒙邊以第一師由張口趨滂江第二師由奉天趨洮南至海拉爾黑河防守責成奉軍二十九師擔任並選二十八師二十八團策應 
（二十二日下午二鐘） 
　　香港電廣州教育會電請北京司法部令檢察廳撤銷示威學生控案否則罷學（二十二日下午一鐘） 
　　香港電林葆懌電致陳炯明方聲濤調和意見（二十二日下午一鐘） 
　　香港電廣州學界定二十五日開會追悼北京學生郭欽光 
（二十二日下午一鐘） 
　　香港電司法部准檢察廳請求起訴曹汝霖等賣國罪状将咨請政務會議逮捕（二十二日下午一鐘） 
　　香港電國會對時局現状分兩派一主維持和平挽留代表以待發展一主撤回唐紹儀兩派主張各殊互起衝突 
（二十二日下午一鐘） 
　　杭州電今日午後三時紳商學各團體齊集省會勒撤加費案人衆勢激幸張載陽出作調人始散議員逃秩序安 
（二十二日下午九鐘） 
　　南京電許寳衡抵寗晤朱桂莘吳逹銓協商未得要領三人同乘三時半車返京王克敏李國珍江紹杰午車抵寗渡江專車巳開改明日北上（二十二日下午六鐘） 
 
 
 

Page 5

 
 
   
 
 

Page 6

 
 
   
 
 

Page 7

 
 
公電 
　　巴黎來電申報轉各報國恥日巴黎華人開大會法美名人蒞汪兆銘鄭毓秀演説膠州及世界和平歐人聳動國人亟起援助組織團體來電表示民意又儉學生安到與諭歡迎備十碼電口俾常通巴黎通信社電 
　　台州第六中校來電老申報時報救國日報商務總會均鑒抵制日貨萬衆一心請速調查國貨日貨種類列表登報並分寄全國商店俾資旘别浙江第六中校校友會叩 
各通信社電 
　　北京電岑西林電在野某政客訽北方撤回代表究何用意 
　　北京電日本因外交風潮将提出抗議政府擬下保護外人令 
　　北京電北方各省督軍惟張作霖主張再戰外其餘均請維持和議閣議决定以極短時間内績開和議（以上二十一日） 
　　廣州電此間聞北方撤回代表破壞和議消息異常憒慨當此外交失敗國内無主何堪再有此種現象發生羣擬卽由國會選舉正副總統並速制定憲法以救危局又各派以外交緊急主張以後對於軍政府取一致贊助態度南代表辭職問題各政團均開會研究多主挽留（二十日）以上平和通信社電 
　　北京電劉世珩呈中交兩行弊竇百出並整頓辦法乞採擇施行 
　　北京電元首傳王芝祥養日入府談話聞将有維持和局命令（以上二十二日） 
以上中華通信社電 
　　北京電朱啓鈐電吿馬（二十一）日抵寗漾（二十三日）北上 
　　北京電北代表允留寗惟電稱有一部份以請假方式旋京面陳和會經過情形再赴寗候續議 
　　北京電熊秉三銜元首命到寗與李純有所接洽 
　　北京電軍政府覆電條件可磋商望勿撤代表 
　　北京電外人消息廣州軍政府爲打消局部妥協 
之説将曲從陸榮廷之意恉實行回覆護法以前之廣東軍政界原状（以上二十一日） 
　　北京電院以和局停頓通電後巳有數省覆到大致守不干政之宣言擔任維持現状 
　　北京電張瑞璣電吿抵鄭州即赴京 
　　北京電曹汝霖表示决去請明令曾毓雋代部務 
　　北京電宋振綱實授德縣兵工廠總辦 
　　北京電交部昨開會甚秘密聞爲中英公司事籌對付方法 
　　北京電政府據庫倫呈報有華人聽俄國列寗派主使在蒙藏暗設機關傳佈過激主義令貴總裁製成蒙藏白話佈吿諭勿受惑（以上二十二日） 
以上中孚通訊社電 
　　北京電曹錕今日來電稱病辭四省經略使職或謂因政府不支給經費甚懹不滿故有此舉 
　　北京電錢總理今晩派國務院秘盡許寳　赴寗聞係欲留北方代表在南京商議今後之方針 
　　北京電昨日午後日本山内書記官代表日本公使訪問外交部爲蕪湖暴動案及各省排日運動提出警吿外交部答以當局巳經嚴命安徽督軍省長調查騷擾状况並保護日人（二十二日） 
　　北京電段祺瑞以學生風潮仍未終熄全由於當局處置之失宜請總統在北京設衛戍總督付與維持治安之全權聞政府擬准其所請（二十二日） 
　　北京電步軍統領李長泰免職任王懷慶爲步軍統領聞警視總監吳炳湘之辭職亦此（二十二日） 
　　北京電曹錕電請辭職政府覆電准予請假二十日（二十二日） 
　　北京電昨日英國公使要求外交當局速行開議西藏問題（二十二日） 
　　北京電倪嗣冲電致　務院詳報蕪湖暴動情狀並謂事之所以至此全因政府對於北京學生之行動處置過於從寛對於蕪湖之暴動務請從嚴處分云云 
　　東京電因長谷川朝鮮總督将於六月間歸國同時将提出辭表遂有不遠将更迭朝鮮總督之説 
　　東京電接報吿云前将侵入印度之阿富汗軍其後形勢不利扼守畿諾具爾三凱地方之阿富汗軍於本月十一日爲佔領蘭齊高泰爾地方之印軍所擊退 
　　東京電五月中旬日本對華贸易計出口四千六百零六萬元進口四千九百七十萬元進口超過出口三百六十五萬元（二十一日） 
以上東方通信社電 
　　東京電華盛頓電曰日石井大使發表徹廢解决山東問題之陳述書其内容曰日美對於中國及西伯利亞之機會均等巳皆一致不見有何等衝突之憂云 
　　東京電日本以派至中國揚子江一帶艦隊之砲艦巳将老朽議新造大艦日海軍省巳决定於九年度豫算要求該建造費三百萬圓 
　　東京電新四國借欵團以中國政府所能提供擔保之大部分巳早提供與舊借欵團雖尚留有最大之田丁然以此擔保於中國内政上實爲困難結局乃無物擔保故新團若非與舊團合同其成立殊屬困難 
　　東京電中國留日學生一百五十人昨夜集合於東洋青年會館秘密協議選派代表歸國將就近時情勢訴諸故國與論（以上二十二日） 
以上共同通信社電 
法國無線電 
　　二十一日里昻電四國會議於星期二日晚討論近東問題而尤注重叙里亞軍隊之瓜代關於此節尚未有所决議比國外相希芒氏在五國會議之前提出比利時對於愛斯加河及末斯河要求之新意見書並有所引伸荷蘭代表哈勃克氏以極懇切之詞答之與前日同數日内将互換意見羅馬尼亞及巨哥斯拉夫事務委員會曾聆脱倫比資氏沙克氏及捷克斯拉夫代表數人關於塞爾維亞克拉脱斯洛伏邊境之意見該委員會曾二次集議討論提交之各種要求 
　　二十一日里昻電義國代表歐蘭都氏於星期二日晚離去巴黎往義國邊境之巴爾都尼照主席國務會議討論關於義國前途最重要之内外問題如分配敵國商船協約國對奥政策殖民政策小亞細亞勢力範圍等松尼諾氏留居巴黎參與關於土耳其命運之討論 
　　二十一日里昻電盎凡爾消息預期美總統乘艦喬治華盛頓號不日将抵此間威爾遜總統将於六月一日乘之返美據支加哥講壇報則謂威爾遜總統将於六月五日起程返國 
　　二十一日里昻電法國國務總理克勒滿沙氏以協約國政府及共同作戰國政府之名義答覆德總代表藍超氏稱德政府前巳默認德國戰事之責任對於一九一八年十一月五日藍辛氏之牒文絶無何等抗議而藍氏牒文曾以賠償戰事損失之義務委諸德國且視爲德國侵犯各國之當然結果也和會議長答覆藍超氏文中有云（閣下所援引一九一八年十一月五日美國國務卿藍辛氏之牒文解釋關於德國在陸地海洋空中因侵犯各國而發生之賠償義務德政府對於此文絶無何等抗議是巳完全承認其成立故德國於一九一八年十一月巳詳審默認各種侵犯行爲及戰事責任今欲加以否認巳嫌過晚）克氏反於藍超氏之所希望宣稱德國人民應負舊政府所犯殘暴行爲之責任 
　　二十一日里昻電法國衆議院開會由前國務總理維維亞尼氏演説後巳予婦人以選舉權 
　　二十一日里昻電五日二十一日巴黎倫敦間匯兑率英金一鎊合三十佛郎九二半法國公債劵市價如下三釐公債六十二佛郎五五一九一七年四釐公債七十二佛郎五七一九一八年四釐自由公債七十二佛郎一○一九一八年五釐自由公債八十八佛郎二○ 
美國無線電 
　　巴黎電不魯捨拉人民因和約條件未能充分保證比利時之獨立舉行示威運動比人謂和會拒絶比國要求沿休爾特江之一屬地實爲不公 
　　巴黎電奧國代表巳行抵聖傑門協約所提出之對奧和約措詞極清楚不日交付云 
　　巴黎電阜姆問題巳有調和之説擬将蘇塞克郊外與河口及車站中間之一段碼頭租與九角族期九十年云又星期一日意外相訪美國好士大佐討論意國大局預備於奧代表未到之前立一解决之方 
　　巴黎電星期三日四國會議分配代管國時提及比國所要求之東菲洲地按比國之要求係於一月三十日提出東菲洲亦爲比軍所克復至今在比軍手中英首相見比之抗議實有理由巳與比代表開談判 
　　巴黎電高麗代表所提出之獨立請願書巳經巴黎和會接受該代表等要求取消一九一○年八月之約云 
　　巴黎電美英法日所組之新銀行團提議歸併戰前德國在華之　有銀行利益該團巳向中國政府提議可望不日答覆 
路透電 
[歐洲和議與德代表]  
　　二十日凡爾塞電藍超以第十通牒致和會謂現正草擬新通牒六月十五日以前尚不能提出所限兩星期缮具對於和約之觀念爲時太促請展長期限 
　　二十一日巴黎電德國官中消息藍超氏鄧堡博士維塞爾氏華塞滿氏及其他專家曾於斯巴開討論會對於協約國提出條約中之經濟財政條欵各抒意見一致贊成柏林與凡爾塞專家所規定根本上之觀念後又討論各問題及答案之措詞 
　　十四日丹京電柏林消息藍超宣吿德代表團諸員謂凡爾塞和約如目下之式不能受納且其條件萬難履行故不能簽定蓋德代表不欲簽定不願履行之條約也代表團擬設法改善約文俾可簽定此端賴各員盡力輔助逹此目的藍超之言大爲諸員稱善 
　　十四日巴黎電德代表團承認關於所議領土之更變多端不能施用自决權利惟抗議暫時割讓薩爾流域蓋其地居民純爲德人彼等絶對反對與德分離也德代表團並抗議該地之歸還須德國於十五年内出金購之之規定謂德國旣無力備此巨金縱有此金而賠償委員會不許移充此用将奈之何德國承認法國被毀之礦應加賠償但主張彼此協商辦法出德國以薩爾與羅爾諸礦之煤供給法國至法國煤礦巳經修復時而巳德代表團關於割讓比國之各區謂今無證據示明諸區乃非德人居住所議開公民大會表决前途一節殊無應行之理由 
　　十四日巴黎電四代表會議今日與陸軍顧問會商奧國媾和條件其陸軍條件與德約同規定拆去非必要之兵工廠取銷强迫軍役制限制軍備豫料該約將於二十一日交與奧國代表 
[協約國和會之後盾]  
　　二十一日巴爾電協約國要求瑞士政府爲協約國對德施行嚴密封鎖而須取實力之計畫時則瑞士當禁止物品運往德國及自德輸入 
　　二十一日巴爾電法比後備軍一大批巳抵來因河左岸 
[對俄戰事記]  
　　十五日丹京電國民日報得確實消息滿勒漢将軍統帶芬蘭兵巳抵距彼得格勒數哩之某地點預料不日可攻陷該城過激黨官員業巳逃亡 
　　十九日西姆拉電官報云我軍完全佔據逹加西面山脊之巓與希里巴特區及羅尼砲臺 
　　十五日倫敦電海軍飛船一艘巳抵紐芳蘭之聖約翰每日郵報載稱該飛船将飛越大西洋直接抵英 
[英國之屬地戰亂]  
　　十九日西姆拉電貝夏瓦之路透特别訪員電稱星期六日之勝利較初報爲大我軍獲砲四算曾在一小區域檢獲阿兵死屍百具星期五日阿兵大隊從事夜攻我軍用星彈轟擊砲火之下見敵兵亂向前進後隨馬兵拂晚時阿兵移砲至山巓轟擊我軍營壘英軍乃縱兵攻之阿兵初曾奮勇抵禦旋英兵得援遂占據山巓阿兵砲手仍固守其地位且以槍刺持鬭迨其砲被奪而巳　軍新過山砲令敵兵爲之驚亂英兵旣抵高地見敵兵猛竄於山谷中乃開槍轟擊十分鐘至敵兵没形而止 
　　十五日倫敦電外交次官哈姆斯韋士氏今日於下院發表關於埃及事務之宣言述及近今事變死傷之人數如下英兵死二十七人傷七十人英民死四人無傷者印兵死九人傷四十人開羅阿米尼亞人死十五人傷三十人開羅希臘人死四人傷十五人埃及人死者近千人哈氏並切實聲明政府不欲放棄與蘇爾丹合治埃及之任務 
[歐洲之中國關係]  
　　二十一日巴黎電中國代表致電美國參議員洛巨氏反對和會關於山東之决議 
　　十九日倫敦電哈姆斯韋士氏今日在下院答覆質問謂中國德華銀行清理之進行近未得有消息現巳請駐華英公使電示一切 
[世界近事記]  
　　一日瑪德里電官中宣稱五朔節日羣衆示威圖令各店停市遂發生騷亂且有示威者多人圖入西班牙銀行爲憲兵逐退傷軍官六員憲兵二十三人示威者重傷四人輕傷多人 
　　二十一日巴黎電法政府下令准原料運入法國戰時限制銷耗物品之條例定六月一日取銷 
　　二十一日巴黎電醫學院决議凡醫士遇肺癆症應有報吿后生當　之　務 
　　十六日倫敦電海外貿易大臣梅特倫氏今日在下院答覆塞特登氏之質問謂政府當可會同棉業中人佈置遣派委員團前往東方調查棉織布疋市情事宜此項委員團将包括有利益關係者之代表在内可酌定屬於調查之各種問題但政府未便准其代表政府磋議合同 
　　十五日倫敦電本日銀市星期報吿謂當道取銷銀價最大之率准領照運輸出口後市面即大受影響大陸目前之需求因無現貨可以供給故漲價之速爲前所未有五月十日價爲五十八便士此爲一八七七年一月以後至高之率旣而得充分之現貨以應需求價遂漸落 
國外要聞 
[法國戰後之大工程]  
　　法國無線電社巴黎通信云恢復法國經濟生活預備戰後攻勢的經濟戰争實爲法國工部總長格拉凡氏之一種計劃而協助格氏竭力進行者厥爲該部次長杉爾氏現各種大工程之興修計晝正在籌備中如整理商埠疏濬河道修築道路敷設國際鐵道及整理瀑布等皆是其詳如下（一）塞納河航業關於此項計劃杉爾氏曾發表其正確之意見如下吾人所規晝之各工程能立卽實行開工而爲國人一致贊成者爲内河運道工程其中尤以塞納河航業爲首要職是之故吾人擬從速重建恩特萊西.美里哥.拿德逹未.迦萊納巴士等處之水閘而将滿朗之水閘拆除凡有瀑布之處增設約長二百米逹之新閘橋梁經過之處各設約長六密逹之拖曳機關高出最高之水面而支流曲折之處亦宜一律修改此外如夏郎東及塞勒橋之間之河道亦當從事疏濬以上工程實行後河水深量可至四密逹半使載重二千四百噸之内河船及載重一千八百噸之海洋船皆能直逹巴黎（二）運河關於法國北部運河杉氏亦有　陳述其言曰歐戰未開始以前北境運河工程巳着手進行現戰事巳吿結束當重復鳩工俾河道寛廣昔日僅能容載重三百噸之船舶者嗣後足容載重六百噸之商船北境運河之重要實與聖昆汀運河並駕齊驅一俟工程吿竣則北方運輸煤斤往巴黎之大道可通行無阻關於羅納河通於來因河之運河杉爾氏宣稱巳令即日實行興工務期由羅納河通於來因河之運河足容載重三百噸之商船往來其間（三）羅亞爾河關於羅亞爾河疏濬問題杉爾氏主張在蒙森及提登間着手改良水道以與南境運河及迦洛納之支河相銜接改革縴路設法用機械之力曳引船舶重建橋梁以備便利大西洋與地中海之交通 
國内要聞 
[代表撤回中之北方態度]  
　　自軍政府慰留唐總代表後上海之和平會議巳有活氣當局昨日曾致一電於朱啓鈐述慰留之意且因朱總代表前日來電謂於十九日杭游西湖二十一日北上此南三日間朱之行蹝未能確知所在乃分電杭州南京兩處探投期挽朱氏北歸之駕蓋政府今巳漸次覺悟撤回代表之非策並經多人之陳説亦知南方所提八欵中之某某數條皆與當局之政策一致也雖有某派仍爲破壞之運動然近日一般與論多以彼等要求撤回代表爲不然而東海亦悔從前輕聽彼等議論故巳難再進言至錢幹丞方面對於和局抱定四種辦法（一）　議續開須以南方正式承認東海爲總統爲先决問題（二）旣不再戰務必以最短之時間繼續議和（三）北方代表囑令暫留寗垣以待南方之態度决定後再定行止（四）現内閣抱定和議爲惟一政策不再輕易卸肩聞巳将此恉電吿朱總代表及各省疆吏昨日（星期二）閣議席上東海又特交廣東軍政府挽留南代表之電文謂軍政府此電可見南方尚有讓步之意和議仍可設法繼續開會特此交議對付方法嗣經討論甚久結果决發電令朱總代表等暫緩北上以待後命十八日錢内閣并致電西南各總裁云廣東岑雲階先生伍秩庸先生林悦卿先生雲南唐蓂賡先生貴陽劉如周先生上海孫中山先生成都態錦帆先生均鑒此次西南各代表提出八項條件持論趨於極端事實上萬難辦到當經申電駁拒并布愚誠想邀鑒察所有上海會議對内對外關係極重値此外交艱棘亟宜促成統一共圖匡濟不但中央望和若渴即諸公函電披示亦期共赴和平乃數月以來艱難擘晝之會議因此不可　之條件致成梗阻羣情失望現在中央此等條件揆諸羣公重愛和平之本恉當亦相背而馳者雙方代表經巳相繼辭職中央開誠不渝始終决不願一綫曙光由茲斷絶際茲滬會中輟中外集目轉旋之望迫於倒懸或另派代表促開會議或共商辦法逕圖解决諸公熱誠愛國必有良籌敢布腹心佇候明教能訓印 
[罷課中之京學界消息]  
　　北京專門以上學校巳於前日罷課昨日風潮益形擴大高等師範附屬中學校京兆第一中學畿輔中學第四中學甲種農業山東中學等共八處學校　全體罷課惟學生問亦互立規約主張罷課後仍按日到校注重體育温習功課至其罷課之理中則以中學校旣巳參加學生聯合會故不能不與專門以上學校取一致之行動云 
　　北京女學界近來思潮亦甚激昻現决議二事不日實行（一）組織演講團　喚起國民之覺悟惟演講地點則借學校或公共之場不取露天演講形式（二）發行白話報以鼓勵大衆之進行 
　　自五四運動以來傅蔡去職全國騷然教育界不祥之事孰逾於此詎一波未平一波復起政府以某系之挾迫提一資望過淺之田應璜總長教育當局與學界相距益遠遂有各校一律罷課之舉聞昨日駐京美使苪思施氏爲此曾訪外交當局盛述學生爲國家之俊秀　氣節不可屈辱其意思不可抑壓此次學界風潮執政對之殊有未當且中美有關之清華學校學生積憤尤深以後政府仍不設法消泯終恐不免解散兩國當局應同負其責任云云觀此則外人對我學界之是非早有公論當局何竟不悟耶 
[山東問題巳提出新衆院]  
　　山東問題簽字與否爲近日國民所最注意之事聞政府昨日巳将此事咨請新國會議决茲将其原文錄下　爲咨行事案查此次巴黎會議關於膠澳租借地及附屬權利之問題我國主張由德國直接交還迭由陸專使等在和會提出理由各國頗示贊許嗣因日本抗争甚力乃由英法美三國領袖議定暫歸五國公同收管日本仍未允許旋又改由日本将青島之完全主權交還中國僅由日本繼續一部分之經濟權及特别居留地而日本迄不赞同我國亦堅飭陸使據理堅持現據電述和約草案有許日本繼承德國在山東關於一八九八年與中國所訂條約各種權利之規定計此事自争持以來始而直接交還繼而五國收管又　而完全主權與經濟權之　分最後乃爲一八九八年條約權利之繼承其中經過層累甚多政府暨各專使皆抱定宗旨抗持不懈無如外交風雲變幻百出而各國之間又互有其利害關係致未逹最初之希望現由專使等在會提出抗議如果無可轉圜政府熟權利害决定對於此項草約在體應行簽字惟山東問題應聲明另行保留以爲挽救地步巳電飭陸專使遵照此指提出聲明結果如何尚未得知案關國際締結條約相應依據約法第三十五條擇要抄附迭次交涉來電提交國會同意即希查照議决見復再和約草案簽字爲期巳迫並希貴院尅日速議爲要此咨 
[美人對山東問題之不平鳴]  
　　中美新聞社譯密勒評論報云在中國之美僑各團體對於巴黎和會决議以德國在山東之權利移讓日本倘不一致提出一種抗議藉使吾國内之美人知吾等如何主張又藉使華人知在華美人實贊助彼等合理合法之要求則實爲不當目下大局至惡中國武人解釋和會之行動以爲係承認日本之實力超越於彼之同盟國因此預備與日本聯絡實行復辟及武力專制之計劃中國武人情願受日本之保護并付與代價倘中國竟變爲普魯士主義之中國則必将與普魯士主義的德國相同阻塞良好人民之希望而不克發展爲一民治國家不寗惟是日本且将蠱惑中國人之思想使其反抗西方各國而藉中國武人爲之後授此輩武人固天然不願與西方各國友睦者也如是美國在中國之商業利益威信等皆将爲武人之力所壓碎日本則如願以償故吾美人宜及今事實未成之前起而抗争宜由在華之各美人團體如教會專門職業及商業各界聯名以下列之急電送逹北京美國公使請其轉逹華盛頓國務院及在巴黎之威爾遜總統所擬電稿如下　和會决議以德人在山東之權利移讓日本雖日本有将來以此等權利歸還中國之諾言但使此諾言不附有保證證明此等諾言将於一相當時期之内完全履行則所有一切維持門户開放及機會均等之約均将成爲具文中國将受在日本控制之下之武力主義之壓制世界不免因此再起戰禍故在華美人對於和會此項决議深爲憂慮吾人並擬商請在華英法意三國人民各團體一致行動吾人對於此問題感情如何可以不論惟吾人在中國之切身利益總須保持倘吾人不将東方目下之情形布吿世界則将來第二次世界大戰爆發時吾人子孫将受其實禍而日本若被給予在亞洲大陸之無限權力則第二次世界大戰必起可斷言也 
[急轉直下之鐵路案]  
　　鐵路統一案沉寂久矣詎料中英公司在巴黎方面又爲重提此案之主動者力謀進行其説帖内容具詳昨報該公司雖標榜統一鐵道而實則欲置諸各國共同管理之下實際爲鐵路共管案與前此外交委員所提性質逈異聞該公司提案之後待得日法等國同意即行組織機關通盤核算而在組織核算之時未必與中國以參與之權利届時對於我國之關係當然明確規定至於關係之程度若何茲尚未决惟我國之希望條件當由我國政府向之提出要求雖不能必其容納但知尚許以磋商之餘地耳此次之動機不一其説或謂與最近交涉之某二路路權頗有關係似非無因此後問題益複雜解决益困難而政象必擾攘紛糾毫無疑義現某派巳因此案提出之故對名流系盡情攻擊斥爲勾串賣國兩黨間之水火益有不相容之勢政治惡潮方興未艾也 
　　葉恭綽王景春等上月二十六日自法京來電云外交部轉呈大總統國務院外交委員會財政委員會交通部鐡路協會鈞鑒近因鐡路大問題議論紛紛莫衷一是此事關係重大綽等瀕行卽有所聞并将當時管見陳之主座及諸公嗣由日美抵歐沿途探訪内容復與專使接洽續悉往來電報及國内與論再四籌思竊以我國各方對於此事之主張實有急欲統一之必要蓋此問題之所以發生不外自動與他動如内部意見不一他動固無以應付自動亦難期進行恐将轉爲各方利用之資無由我操縱之餘地現各國銀行團五月大 
 
 
 

Page 8

 
 
會巴黎極應預定宗旨口口口口誤期查國内主張大約可括以兩言曰希冀取消勢力範圍而反對共同管理注重之點雖别而爲國之意則同只以權衡輕重之問題易有毫釐千里之謬故百慮未歸一致廣益猶待集思其實二者之間似非絶無取益防損之法希冀取消勢力範圍之用意無非爲防止特别勢力起見倘政治性質之路能發生各國共同關係並此後無論何路可辦到妥愼之公共投資旣杜交涉之糾葛復助交通之發達自爲最善惟投資條件倘果如具克等所擬自必招國民反對斷難實行故目下要端在自行速擬辦法大綱按事勢所能行順與情之希望相機措置口應定如下甲凡以前官商有關中國鐡路權利之案除戊項外不論係何文件及以何原因訂立及係中國與某所口訂抑互訂又不論明許暗含單定互定概行無效代以乙丙丁三項并約定以後不再獨訂互訂此等辦法乙中政府代表如借外資須分向各國財團　議不單獨向某一國財團商議倘某一國條件較優我有權採用但他專員財團如願依樣得自然加入合併一團倘各國財團條件有相等者由相等者合辦餘如願依樣亦自然加入合併一團丙巳訂借未售票之路由各國財團公售並先由我召集財團代表協議按我情形决定路線之分合存廢開辦之先後其原線有須與我併者廢併之合同口口因事實變更經我同意後不能修改丁境内帮同組織之路由我購回資本由各國財團公借條件另議戊巳成京奉鐡路等仍舊依此辦法則口粤漢鐡路問題似不能發生倘以丁項改公管尚遠勝於現在至於統一係另一事我本應有辦法管見如下子我川漢鐡路聘請各最優專員擬定工程機械運轉材料各統一規則丑自定鐡路會計完全獨立賬目由專員審核按期公布餘利不准别用其路應有專設銀行經理辦法另定寅購料包工按子條所定標本直接公開投標先儘中國材料購買并自設鋼鐡車輛等廠卯制定運費及允准軍用車路等權完全屬於中國政府辰鐡路應否特設機關隨時再斟酌如特設時應設一執行處二稽核處三計設委員會一可多用洋人與以較大之權三須由華員主持但專門事可酌量用洋人三由最高行政人員及中外專家組織巳中級華洋人以後一律考試任用并速定懲奬加薪口規則午造就本國各級路員須口口全國用口鐡路欲由級員司夫役并一律用華人隨時施以相宜口口所用外國文須擇譯定一國酌定路警自行編練管轄以上僅陳大概細目另訂似此當可取益防損並與三月十日院電意見亦符惟當此世界金融緊急之時能否解决亦未可知國内各方討論精詳計必自有善策是否有當敬祈鈞鑒並轉諸公核奪速行電覆以憑籌畫不勝企盼恭綽景春宥（五月十二日到） 
[今後北京紙幣之現象]  
　　中美通信社云政府以財政奇困某一派人猶欲爲軍事之準備亟思籌欵之法而前擬發行之八年公債雖欲擴充爲四萬萬但收效仍極難期現又欲發行不兑換紙幣二萬萬元如兩院議員無反對之意即擬案提出北京市面之中交紙幣早成不兑換品如再益以二萬萬之不兑換券市面金融必益恐慌人民生計更受影響且武人䟦扈尚欲拒中交京票豈肯收受不兑換券而各省政令又不統一亦必不能通行則結果不過北京市民吃虧而巳又聞當局於上星期日午後特召財政總長及中交行長在總統府會議防止中交鈔票跌落之法大概討論一過尚無結果據財政部人言現正在討論維持之法總之今年年底可望逹目的又幣制局近亦草創一種章程以防官立與私立銀行鈔票之混淆此種章程業巳交由中交兩行認可俟得其同意即見實行然如果不兑換幣竟至實現則上述維持云云亦徒成畫餅耳 
[中美新聞社北京雜誌]  
　　中美新聞社十九日北京通訊云武人派及安福派極力反對新銀團視爲危害彼等之利益此新銀團貨欵於中國原爲建設事業及應付國家各項實在急需之用並非用於軍事此非若輩所願若輩祇欲繼續南北戰事多添軍備以武人國體控制全國政治財政實業現該派人希望自籌巨欵即以滿洲及在蒙古鐡路抵押内債四萬萬元如此舉成功足以措置裕如故不復需此　銀團而竭力毁敗之云 
　　日來報紙盛傳日法同盟劃定各該國在中國之勢力範圍茲探悉此説不確殆係日人在巴黎傳布此項流言其實並無所謂日法同盟也 
　　上海和會南北代表辭職武人派大活動時局危險徐總統及錢内閣正在力求雙方持平之策俾和議不至破裂徐雖准北代表辭職現仍令全體留滬以待後命此間政界中人以爲南方政府現亦留南代表在滬則和議尚未决裂第三者尚有調停之餘地果爾則北政府對於北代表将重行任命不更一人和議即可再開惟安福部絶不願上海和議續開現正與南方武人領袖直接谈判小徐一派人亦贊助此舉 
　　黑龍江督軍鮑貴卿電吿政府謂駐上具加爾日軍将領反對中國派兵至蒙邊指爲違背中日軍事協定 
　　政府以庫倫及蒙邊有騷亂消息决取戒嚴政策現巳有中國軍隊發動前往張家口及黑龍江一帶據公府中人云調兵之舉如爲時勢所必要将繼續爲之依照中日軍事協定固無阻止中國在本國境内調遣軍隊之條文也云云 
[軍府對於代表辭職之會議]  
　　十五日廣東軍政府開政務會議對於唐總代表之眞電討論辦法適又接到唐總代表等之辭職元電由伍總裁主席一併提付討論當提出之時衆皆相對無言繼由某代表陳述意見二條（一）由政府覆唐眞電絶對不承認六項與八項以第六項不惟侵奪國會之職權且所謂監督履行條伴明明一句空言試問平和會議組織之政務會議有何實力以爲監督第八項則關係更大無異自巳先取下護法招牌應即去電責令總分代表根據議和大綱堅持進行此對唐總代表眞電答覆之大致也（一）覆元電婉留唐總代表至各分代表則擇其人格高尚者留之餘均准其辭去另由政府選派以上二種乃爲護法各省最遷就委曲之辦法藉以表示護法者不願毁法遷就之决心云云當時贊成者爲伍總裁張伯烈鈕永建數人繼由代理内務次長冷遹發表主張對於總分代表須一律婉留對於第八項之承認徐世昌爲臨時總統亦可不置可否斯言一出而贊成者竟有七八人之多於是伍總裁憤然謂某代表曰護法者乃無人講法公亦何必拘拘於法律而過爲激烈乎某代表與張伯烈遂亦無語蓋當時雖欲與默認第八項者逞辯亦知其决不能勝無寗付之無言之表示而巳嗣後旣無人再有主張主席遂将某代表及冷君之主張錄出署名表决冷與其贊成派之多數人先署名於其説之下墨瀋巳琅琅滿紙矣某代表所主張一説之下則惟某代表與張伯烈二人署名鈕永建則宣言冷説旣佔多數余亦不必署名卽署亦無效其餘各總裁各部代表亦均未有表示大約默認冷説之足以應時勢要求而有裨大局也至國會方面據國會議員某君云此事决非打幾個駡人的電報説幾句激烈話可以畢事必須籌有救濟之辦法方可姑爲借箸以籌（一）聲明六八兩項之條件視爲破壞根本大法和議决裂乃當然之事（二）預備續開非常會議選舉臨時大總統副總統組織内閣（三）用兩院名義通電全國各省軍民一致討賣國賊（四）勸勉護法各省一致團結昔爲護法今於護法外更有救國責任如此辦去成固可以利國家敗亦足留國家一線之正義也云云 
　　上海和議代表全體辭職之電逹到後此間國會大多數之議員均主張極力挽留業於十六日電致上海唐總代表略謂聞公等連袂辭職足見北政府無議和誠意逼人太甚惟國人心理亟盼和議早成仍望公等堅持初志勉爲其難國人當爲公等後盾也　聞領銜通電者爲呂復白逾桓吳景濂李有忱諸人 
[鄂省對外之學界近况]  
　　武漢各校學生聯合會爲外交問題曾於十七號下午二時暫借中華大學開成立大會武漢各校代表先後到會者二十六校計中華大學代表藍芝濃國立高等師範代表高鴻縉高等商業代表褚滙宗外國語言學校代表余敬昭公立法政代表蕭鑲私立法政代表胡樂文華大學代表余上元甲種工業代表陳世杰甲種商業代表周濟萍甲種農業代表宋以詩第一中學代表韓聯第二中學代表任静黄第一師範代表范明玠勺庭中學代表李書渠高等師範附屬中學代表陳樹槐啓黄中學代表梅　第荆南中學代表程瑞霖旅鄂湖南中學代表張隆錦輔德學校代表卞文元楚興染織代表劉如九博文書院代表何戴生漢口中學代表唐性天漢口聖約翰代表曹上琮漢口聖保羅代表諶少山致中學校代表會慶麟漢口青年會商業學校代表杜功伯等二十六人各代表畢集後卽公同推由臨時主席高鴻縉報吿本會組織宗旨及以前經過事實並討論此後進行辦法嗣復相繼演説大致不外急謀進行誓死力争一致對外等語演説畢復由各代表提議本會成立旣名正言須自不必作此秘密行動乃公同决定全體代表卽於本日前往軍民兩署謁見督軍省長懇予協力維持至下午四時各校代表卽先赴省署求謁何省長派政務韓廳長（山東人代爲接見延入招待室優禮有加並云諸位此等愛國舉動不徒韓某個人感激凡屬旅鄂之軍商政各界魯人亦無不同聲感激今日各代表來署意見如何請道共詳以便轉報省長由高等師範代表高鴻縉起立報吿云本會聯合組織懇請立案維持并准發行印刷品提倡國貨鼓勵國民愛國之思想並請将本會各電飭電局一律拍發嗣後不得再有扣留情事且懇組織游行大會露天演説以便伸張民氣報吿畢韓廳長答云前三項或可勉爲其難第四項之游行大會露天演説誠恐滋生事端萬難准行各校代且復起立要求誓必逹到目的韓廳長云此事韓某不敢擅專俟禀明省長後明日再爲答復當起立親送各代表出署而退各校代表復沿長街至督署求見王督軍抵軍署巳下午六時餘矣由軍署副官長出爲招待詢明來意答以督軍公出請各代表明日上午八時再行來署謁見於是各代表始各分途而歸 
[蕪湖民情激昂之外訊]  
　　大陸報十九日蕪湖通訊略云抵制日貨之湖流遍及全國此間學生團開會提倡四散傳單勸人勿購日貨勿乘日船凡乘車而行於途者如有日本制造之帽傘扇等物輒被奪毁日本草帽釘於電線桿上大字標明勸人勿用學校學生毁其所有之日貨並强令他人之不願者亦效爲之大馬路有日人大商舗一家左右均有人看守雖不干涉其營業然見有人携物而出即奪取之今日午後約三時許該日舗門前羣衆乘警察不備将該舗門面搗毁頓時大街中擁擠異常各校學生本擬今日舉行示威行動但當道因發生搗毁日舗事故囑學界領袖轉吿學生暫緩舉行目前衆情激昻有何發展未可逆言如中國學界所有之愛國熱忱對於眞正禍根卽賣國之腐敗宫僚而發洩則當能成就有價値之事業但若施行一時感情上之示威與破壞的反對則非徒無益且有損焉 
[江西綢緞洋貨業大會紀]  
　　江西南昌綢緞洋貨公會前於十六日開談話會議决不販日貨十八日復開特别大會洋貨洋紗兩帮簽到者六十餘家下午三句鐘開會首山涂會長翊丞宣佈開會宗旨云日人侵奪我青島全城學生巳發起警吿團實行警吿本會爲商業一份子在商言商前日會議决定不辦日貨以表示商人之决心但恐同業中未及週知今日特開大會将擬寄上海函稿請諸君公决所有巳辦日貨决難退還各應函促速寄來贛以待公裁我等能力只能做到此地至其他對日方法自有政府主權我商人當静候中央解决衆贊成旋有中孚厚紗莊某君主張将此事印刷傳單通知兩帮全體涂會長謂各報自必登載不必遍發傳單衆無異議遂散會茲將原函錄下　上海商帮協會台鑒近日報載巴黎會議我國青島問题力争無效難望交還舉國沸騰同深憤激本省學界曾有游行警吿之盛舉商會散有抵制日貨之通函勸用國貨會業經成立焚燬日貨者日有所聞辦法本極文明進行尤期一致我輩商人市廛逐利具有天良雖云業在其中然當此國家之存亡所係即我商民之休戚相關自應實行停辦日貨犧牲販售之利益斷絶日貨之來源藉表愛國之决心以爲外交之後盾爰於本日召集同業全體就本會特開大會公同議决即行函吿上海凡屬日本貨物自函到之日起一律停辦其有巳經訂購尚未交貨可以退盤者均應從速退還至有巳經購定不能退還尚未起運者亦請即日装運凡辦洋貨者獨不辦日本之貨即運各貨者亦愼勿装日本之船萬衆一心誓死不二堅忍决絕詢謀僉同况日來市面東洋貨物爲各界所深惡銷路日滞理之自然吾儕血本攸關尤當先爲慮及用特快郵代電敬逹台端卽希查照並懇轉行通吿俾得咸知無任公禱至南昌綢緞洋貨公會公啓 
[和會决裂後之寗訊]  
　　朱桂莘抵寗方劉北上 
　　南北和會自開幕以來屢經波折茲因法律問題致又破裂其實南代表所提八條未必無磋商餘地唐總代表之全體辭職軍政府未必不加慰留乃北京政府對於朱等之辭職未經一度懋留即准其離滬實出國人意料之外連日各方面以和局破裂功敗垂成電李督籲請設法維持以保國命李督復電大意略謂和會初開朱總代表逐日必有函來吿知情形此次續開祇第一日接到一函以後絕無函來故以後會中討論經過情形均未得知倘能容納疏通賡續開議當無不盡力維持藉慰與望云云此二十日晚以前情开也現北京政府因粤軍政府巳有電慰留南代表似和議尚圾轉圜餘地深恐朱等巳首途返京故於今晨（二十一）飛來急電切囑李督挽留朱等勿遽返京或回滬或留寗守待後命並謂即派許寶衡出京來寗與朱總代表等接洽一切至晚七時半朱桂莘偕吳逹銓乘專車抵寗全城軍警政各機關長官齊赴滬寗車站迎接八時朱等乘汽車入軍署李督降堦迎入内簽押房密談二時之久聞李督再三敦勸朱吳勿遽返京徐圖轉圜繼續開議惟朱意急欲返京暫在寗留候許寶衡來接洽再定行止是晚即下榻軍署西花園 
　　昨日（二十日）十二時方樞劉恩格江紹杰李國珍四代表擬山滬携眷來寗眷屬均巳上車忽有某會代表再三挽留方劉未允巳於昨晚九時抵寗住下關今晨即携眷轉車北上李江則當時在滬不能脱身頃聞巳有電來明日（二十二）早車亦可來寗全國和平聯合會派孫發緒來寗謁見李督懇請挽留代表貫潵初志維持和局 
[蘇省菸酒商之聯合會]  
　　反對收回官辦與增加比較 
　　江蘇全省菸酒兩業商人因報載國務會議擬将各省公賣分支棧收回官辦又因江蘇菸酒公賣局長文龢主張增加比較全體大起恐慌各縣菸酒商人特舉代表來省請求菸酒維持會設法維持日前該會假南京總商會議事廳開臨時大會咸以當初各商忍痛承辦菸酒公賣者以洪憲時代欲成袁氏九五之尊賮力羅掘恐其變本加厲認菸酒爲消耗品不惜重徵暴歛加重菸酒商人之負擔以絶其生機故兩對商人爲自救計不得不迫而出此今公賣制度行之數年又欲奪之商人之手以遂其抵借外債之私復行其搜索囊括之計且公賣費之連帶項下尚人門銷牌照各項名目商人負擔巳屬重無可重省局長猶欲藉增加比較之名以行攘奪之實要知商人所服從者法令耳公賣局長每易一人必變更其法令是直受局長個人之支配而不能依法令之保護無論其爲收回官辦或增加比較均難承認如政府能将菸酒税則比照其他貨税一税之後通行全省則菸酒兩業商人所聲香頂祝無任歡迎云云刻經議决電陳政府籲請維持並通電各省徵集意見再求解决辦法嗚呼政府與民争利可謂無孔不入矣 
[杭州快信]  
　　省議會加給公費案昨經財政股審查報吿主張折衷辦法毎員月四十元自七年八月一日起至本年六月未日止追加六萬六千八百八十元川旅費臨時會照當會列入各團體聞之異常憤懣决定以激烈手段對待今日（二十二）上午該會開會簽到者九十三人出席者僅六十七人發起是案之温台籍議員巳早聞風從後門逸去遂宣吿延會旁聽席中工學界居多鼓掌譁噪不止 
　　省立工業學校全體學生聯合各校組織永久抵制日貨會（附設校内）業巳成立昨特函請杭總商會迅将國貨日貨分别調查并查明廠名商標務以日用品物爲主俾便傳播 
　　環湖建築馬路案經省議會庶政與革股審結果仍用柏油并開陰井費雖略增二倍免致因陋就簡以南　　山西山岳墳白公靈隱三竺共六路先行興築計需欸六十五萬五千五百七十二元零由官廳籌集半數後餘准在省税七年度以前預備費内動支巳報吿大會公决 
　　省垣各絲行定期二十九日開秤杭屬各縣繭市巳吿結束 
地方通信 
[蘇州]  
　　救火會定期賽龍蘇城救火聯合會於前日開會議决陰曆本月二十七日聯合上海松江無錫等各縣龍社舉行賽龍大會并聘定無錫某君爲評判員 
　　警廳會議蘇州警察廳高代廳長近因各學校學生紛紛在途勸導抵制日貨恐舉動或有過激之處特於昨日（二十）下午二時召集各區警正警佐各巡官等開會商議預防辦法當經决定對於各學生等勸導其舉動務守文明萬不可因一時之忿致肇事端並諭令各長警隨時保護 
　　顏料業發起十人團本埠顏料業債外交失敗特聯合同志孫益三潘久之吳清如毛梓耘沈温如俞聲數計國梀陶子良孟浩生嚴茂生等十人發起組織顏料業救國十人國自成立日起誓不再購日貨並議定在團各人每月儲金一元爲積極的籌備 
[松江]  
　　莊行公民大會奉賢莊行鎭於四月二十一日開公民大會於西三鄉辦事處是日到者約二千餘人公推荘青畦爲主席刁也白爲臨時書記長各界演説者頗不乏人下午四時舉行游行大會至白埸蕗天演講時聽者約五千餘人歴陳亡國之痛聲與涙下聽者皆爲動容 
　　城廂發生盜刦戕人案之駭聞二十一號晚間西外包家橋塊張東蓀家於七時左右被劇盜二人踰牆入内殺死婦人二口傷而未殊者一口並被席捲所有而去當由張之族兄張曉白醫生於翌朝報吿縣署由縣委令一等警佐那鶴年馳往騐勘據未被戕害之張之幼女及所備老嫗傳説張東蓀巳病故身後遺有一母一妻一妾一女該二盜入内後即逢門銷閉先至張妻室内於搜到銀錢之後更向張妻要索珠飾正在相持之際詎内中一盜爲張妻認出知係向業男巫之某甲且曾延之家内爲張禱神祛病不覺脱口直呼其名該盜欲殺以滅口舉刀砍之張妻急以手掩護手指悉被砍去一刀繼至遂頭裂仆地而殞旋即覓到張妾舉刀猛剌洞穿頭部繼至張母室内張母擁被僞睡盜覓布縳之復向腹下猛剌一刀張母亦即殞命於是更驅張女及傭嫗上樓喝令背立用繩縳之始從容下樓而去該嫗等初不敢動及聞樓下絶無聲息始脱縳下樓比至樓下見張母牀帳及張妻屍身均巳着火蓋二盜臨行時以煤油澆灌縱火所致二人急馳呼救則見柴間亦巳着火幸火勢未大得以撲滅云 
[無錫]  
　　各鄉蠶訊春蠶養育之候雖因天時寒煖無常損失匪細究以飼育者甚多間有走失無關大局現下早帮大都上山一二日晚帮則在将次上山之時四鄕年景目下似乎不惡比較上年爲佳如此後天氣晴和則可平穩無事矣青城市春蠶巳大眠開葉五天現均陸續上山晚帮尚有一二日因天氣過寒之故桑葉價目大涨每百斤售至四元左右甚至四出搜羅空手而返致有無從購葉将巳育之蠶盡數棄去者此外如前洲禮社等鎭以地處低窪平常植桑不甚發逹但鄉民育蠶則甚夥當此緊急之際尤見供不應求葉價昂至每擔六七元爲從來所未有一般鄉民不忍棄去均曲衣質物籌措現欵雇舟赴他鎭購買其貧乏者将蠶付諸東流爲消極之對付因是該處收成預計最減若西東各鄉幸賴植桑發逹景象較佳惟飼育之户絀於基本無力購足桑葉每将春蠶不肯飼飽餓上山頭雖能照常結成繭子而廠家繅絲未免身骨見次分斤含重此實一種最乏之弊繭業公所年将若干金錢改良蠶繭借乎未将植桑普及云 
[鎭江]  
　　抵制日貨之進行鎭屬自丹陽縣商界開會議决不用日貨爲學界後盾後金壇溧陽揚中各縣高學兩界亦聞風與起今日（二十一號）鎭城童子軍第二團在城南一帶游行演講國恥及抵制日貨等事言多沉痛聞者動容并聞該團童子軍現定每星期游行數次以引起界人士之注意 
　　新繭将次上市本年常鎭一帶春蠶收成甚佳出繭擁擠價值當必漸減各地絲廠現均紛往各該縣設荘收繭異常忙碌至鎭屬金壇溧陽兩縣各鄉新繭約三日内即可上市 
[楊州]  
　　儀徴講演會儀徴縣教育界全體痛青島之失敗除電請北京力争外公議閲時講演以冀喚醒同胞本月十八日上午九時各學校師生集教育會學生手執國旗　各小旗上書同胞醒來請用國貨毋忘國恥還我青島勿爲五分鐘熱心等等字檥整隊出南門至龍江泉荼社講演到者數百人首由古君錫三宣佈講演宗旨次由鮑君雨誠汪君　伯合講青島之關係國貨之亟宜購用並當塲毁去日貨若干件次柳君紹宗痛駡中官之媚外李君萬鑑勸國民眞正禁絶鴉片孫君紹文痛陳亡國之傪女教員陳君勸女子勿用化妆品復有紀張王嚴陶諸君相繼講演至一時散時三時後在桂芳茶社講演到者較午前尤爲擁擠 
　　商界之會議掦州商會周會長日前發佈傳單邀集各業於二十一日上午十時開會討論抵制日貨方法是日省立第八中學李校長商業陳校長及學生聯合會代表並商界人士到會共二百餘人首山正副會長周王兩君宣吿開會宗旨繼由照相店主梁墨生演説一致主張各人均有天良不可始勤終怠次廣貨業聲明不再進日貨炭業董事戴靜山亦言不再售東洋煤其他各業均未發言周會長於此時忽令商品陳列所毛雨笙報吿該所創辦情形（按該所巳在縣領經費多年今歳始設立機關）並擬散陳列所之詳章經人反對秩序因之稍亂會長乃復振鈴議木問題始决定兩項辦法一各業董調查各日貨品類數目於一星期内報吿到會一各業自　日始不再進日貨以示决心未由學界講説提倡國貨遂　會此　自抵制日貨後廣貨店之營業巳驟減矣又據十二圩函云各校學生於五月二十日會齊整隊游街手執白色旗子大書還我青島廢棄二十一欵不准再買日貨字様逢人勸吿舉動甚爲文明 
[杭州]  
　　學生代表團蒞杭京津滬學生代表團方豪楊與夏吳　朱承洵四君昨日由滬乘車來杭遍謁學商報各界表示熱誠愛國之宗旨擬於本日邀集省垣各學校開一聯合會以便積　　極進行 
加費案審查之結果省議會公費旅費之支給案昨由財政股副審查長陳鍾祺及出席者張哲市徐卓羣趙枚王爰斯黄尚胡秉璋阮尚傳陶知方曾廷賢唐闓魏澤寰馮鋭吳嘉彥張鴻材方蟄陳衛楊振炘徐佩瑛包漙馮毓英等開會審查决定向大會提出報吿如下本會公費旅費之支給議案審查結果多數主張折衷辦法仍希望大會公决（一）公費月加洋四十元自七年八月一日起至本年六月未日止追加洋六萬六千八百八十元在七年度預備金項下支給（二）川旅臨時會照常會列入（此案巳列入今日（二十二）議事日程） 
[安慶]  
　　合肥又起學生聯合會外交失敗全國震驚北京上海學界先後人學生聯合會以爲外交之後盾内地響應者一日數聞合肥學界於前十七日在衛衙大關之公共操塲開學生聯合會全城男女學校完全到會學生共約兩千人聲氣非常激昂後經某君演説要旨雖當酷日之下而聽者秩序毫不紊亂會畢由各街巷舉行示威運動遍遊全城始各回校聞各校正著手設分會總會以資進行 
[南昌]  
　　程女士斷指血書紀詳自江西學界游行警吿後女學界亦非常奪發祇以女校師生平日感情甚洽經管教各員一再婉勸始未有所表示然熱忱則未稍減有女子師範學生程孝芬女士居繫馬椿昨日女士囚課暇返家省親見小弱弟手携愛國書一般般問愛國之道女士詳爲解説説未竟忽來同居某甲所娶之某國婦将畫拉碎女士債甚當晚返校即用小刀将右手中指斷去搶得竹紙一紙血書四字寫至國貨之貨字則巳因出血過多暈絶不省人事幸其妹及二三同學在旁扶持灌救蘇後復書九字則血跡模糊不能辨識清楚矣時金校長方在校對門寄宿舍趕歸調護後揮涙向衆學生演説滿堂學生均掩面大哭不止今日該校生一律照常上課而程女士則因傷重仍在校請假調理 
雜評一 
[爲愛國者進一解] （默） 
　　今日國人之愛國聲非因青島問題而喚起乎因青島問題而喚起則青島問題過遂可以不愛國乎夫愛國之心與有生俱來者也無論何時無論何事皆當秉此愛國心以出之而後其所發揮乃能恒久乃有眞力量國本當愛非因一時一事而愛人本當有愛國心非激於一時一事而愛國此愛國之眞義也若僅激於一時一事而愛國則其愛乃出於外感根本上巳有不能堅持到底之慮故今日國人當先認定此次之争青島爲各人本分内應盡之責任國一日不亡人一日不死即此愛國之心永永與之聯續而不離愛國之舉動永永與之一致而不變如是而國不强者未之有豈僅此一問題必獲最後之勝利哉 
 
 
 

Page 9

 
 
   
 
 

Page 10

 
 
   
 
 

Page 11

 
 
本埠新聞 
[和局勢難挽回之消息]  
　　平和通信社消息頃接南京電云朱總代表昨夜抵寗與李督會晤後即於今日下午三時由浦口乘車北上北分代表現巳多數離滬留者不過一二人聞於明日将一律返京云北代表數人昨日午車赴杭擬與朱總代表商定行止詎行抵杭垣始知朱巳於昨晨由杭過滬赴寗而此間各和平團體亦接到消息云朱於昨日午間十二點零五分專車抵滬並未下車隨命開赴南京去矣 
　　聯合通信社消息北方朱總代表昨日（二十二）喧傳巳赴南京但據他方面所得消息則謂朱總代表仍在杭州滬杭咫尺以總代表一人之行動尚費許多探詢而不可得似此迷離摸素徒苦吾盼望和平之國民耳至南方唐總代表雖經軍政府懇切慰留近觀北方之行動頗覺對於議和愈去愈遠而北政府對於所派之代表去留不定尤可見其絶無誠意乃於昨日上午囑秘書代擬再辭總代表之電事爲外間所知經各要人一再勸勉請其顧全大局暫緩須臾故其電現尚擱置未發云 
　　朱總代表業巳北上北方和議總代表朱啓鈐自南北和議决裂後會經政府電令回京日前偕同各代表正値登車之際經各團體代表勸留巳誌前報茲悉朱總代表巳於前晚十一時由麥根路車站秘密上車回京復命矣 
　　舊國會議員挽留唐代表前日旅滬舊會各派議員（益友社政學會石行會館議員團新新俱樂部）四十餘人在法租界蒲石路二十二號（石行會館議員團通訊處）開聯合會議討論應付時局方法其結果一致主張挽留唐總代表暨各分代表分别電致廣州參衆兩院及護法各省各軍請其一致主張其電文巳見昨報茲悉是日開會後並有致唐總代表一函請其勉爲其難原文錄左少川先生偉鑒國事蜩螗重勞碩晝公誠愛國遐邇同欽近因八條提出北庭不諒和會再停時局糾紛益不可解辭職之舉固屬萬不獲巳顧人心未死公理必伸夙仰我公振遵和平維持國本府會與西南各省軍亦倚重有加務懇任勞任怨勉爲其難廷藩等自當主持正論爲公後援除電西南一省各軍及國會同人一致主張外專此佈悃祇頌公安裴廷藩徐蘭野楊肇基劉彥王紹鏊王汝圻陳則民張清樾陳允中揭日訓杜華魏肇文劉楚湘劉奇瑤段雄孔昭晟何陶張佩紳張瑾雯趙中鵠陳策周維屏孔紹堯王維新馬驤楊福洲張漢章張駿烈杜潛張鴻鼎謝家鴻王慶雲趙世鈺丁銘禮夏道沛曹玉德張瑞萱陳佑清楊銘源羅家衡等同叩 
　　華僑關心和議南洋荷屬望加錫中華學校校長王蔭喬昨致本埠華僑平和期成會電云上海華僑平和期成會李登輝朱遐九謝碧田諸會長鈞鑒近接祖國電知和會又復破裂貴會代表華僑促進和平自應設法斡旋務逹和平目的此間各團體均願贊助爲公等後盾詳情盼復聞該會隨即答復一電茲并錄下望加錫中華學校王蔭喬校長鑒本會巳專電南北泣請讓步對外代表經滬團體挽留或右轉圜乞報吿各團體華僑平和期成會叩 
[平和期成聯合會所接來電]  
　　熊希齡致徐佛蘇電平和期成聯合會轉徐佛蘇先生鑒寗密巧二三電均悉顧全大局甚佩熱忱惟弟前次爲公等所責勸强出面參與平和期成會純爲外交關係冀求南北之統一以免國際之藉口大義所在此心無他故南下之日通電各省聲明和議成後决不投身政治組織政黨倘使言行不符願甘國人不齒等語乃近聞外交失敗物論囂然五月四日之事出諸意外各報造作謠言誣弟等爲陰謀爲黨争弟素性迀直見黨派如避蛇蠍聞巧詐如惡狼狐人心如此實不欲在此罪惡政治罪惡社會之空氣中同此呼吸也邇來在此杜門謝客卽政府亦不欲往還不獨厭戰并且厭和甚至厭世俟将經手事件摒擋清楚欵段出都矣公所囑事件碍難擔負當亦公所見諒也茲将原電送由吳世湘代爲轉逹能否有濟聽之而巳特復希齡叩皓 
　　南京李督軍來電上海平和期成聯合會鑒巧電敬悉滬議因提出八條以致雙方代表總辭職聞之至爲太息卽由貴會電籲府院如有轉圜辦法中央應無成心鄙人希望和平始終如一雖近來與滬上和會諸多隔膜難贊一詞要之安危所關自當相機盡力至代表留滬留寗中央旣有命令亦非私人所能挽留諸君明逹當能亮察李純號 
[上海各學校之聯合請願]  
　　上海中等以上各學校於二十二日午後三時假江蘇省教育會開會討論對於學生罷課問題到會者復旦大學李登輝工業專門學校唐蔚芝大同學院胡敦復等三十餘人議决分電北京南京電文如下 
　　北京大總統國務院教育部南京省長教育廳長鈞鑒連日各校學生因報載京校罷課激動感情羣議響應窮究理由僉以外交失敗陸曹未斥總長易人危及教育前途同是國民何忍聽京校學生獨盡天職爲詞至有痛哭流涕者再四禁阻乃稱候令三日若希望斷絶無心求學等語文治等斥之不忍聽之不可除再分别勸戒外惟有合詞懇請大總統俯允京校學生之請求切實宣示否則潮流激盪不知所届各校亦勢難維持當全體引各去職以謝學生家屬迫切待命上海公私立各學校校長唐文治李登輝胡敦復阮尚介江逢治朱文鑫黄逎穆賈豐臻朱叔源曹慕管曾鈞丁熙咸王植善朱葆康蘇本銚朱樹翹郭傳治孫聞遠宋岳同叩養 
　　嗣復公推代表唐君文治李君登輝阮君尚介賈君豐臻朱君叔源五人往見盧護軍使請速轉電中央明白宣示後復由唐君提議以上海各校有待聯合研究之問題甚多特組織中等以上各學校聯合會當埸簽名入會者十八校經衆推定工對專門學校爲值年學校其簡章如下 
　　上海中等以上學校聯合會簡章第一條本會由上海中等以上各學校共同組織以聯絡各校研究教育進行辦法並提倡學校與社會聯絡爲宗旨第二條入會各學校每校推舉三人以内爲本會會員第三條本會借設江蘇省教育會内第四條本會每月於第一土矅日開常會一次如有要事得開臨時會但須經二校以上之發起第五條本會開會時設主席一人紀錄一人均臨時推舉之第六條本會如有特别需用臨時議决由各校酌量擔任第七條本會每年推定值年之學校擔任開會通吿及會計等事宜第八條本會應辦各事得由入會各學校隨時提議第九條本會議决事件每校一權以多數取决可否同數由主席决定之第十條本簡章有未盡事宜得隨時修正 
[上海學生聯合會之進行]  
　　上海學生聯合會交際部於昨日四時在寰球中國學生會開臨時會議討論罷課後積極方法到會者除前巳到者外有楊卓然（中華工業）陸振權（市北）盛椿（南洋公學）王藝甫（嶺南）郝延浚（南洋路礦）首　主席盛椿報吿開會宗旨繼由書記周正輝報吿各團聯得學校成績茲将决議辦法錄下（一）各團聯絡學校外並須聯絡商店勸不進日貨每二日至寰球學生會開會一次報吿成績（二）各團出發時聚集處爲東吳二中（美界）寰球（英界）南洋路礦（法界）第一商業（南市）震亞醫學校（閘北）同濟（吳淞）浦東中學（浦東）（三）由交際員送不買日貨志願書至各商店勸塡就寄下並将表同意各商號名字登載報紙並給以印刷品一種（指名自某日起不進日貨等字）（四）推定下列六人（李宗登盛椿湯成𤙡張炳燾陳人杰郝延浚）聯絡各舞臺編演救國新劇其餘如演講團等巳於前議决者亦討論着手進行云 
[滬北各校集議罷課事]  
　　北浙江路兩江公學於昨日（二十二日）柬請各校校長職教員開茶話會意在聯絡感情溝通聲氣下午四時陸續到者爲杜椿蓀（普志）陳少卿（廣智）周問天（共和女）邵召南（少年社）孔麟書趙琢成（中西商務）梅女士（女青年會體育師範）虞元箴周志禹（承天）鄭海舫（三畏）唐霈（中西商業）宗鶚（愛國女）馮明權（滬北）李林芳殷家琳（英華書館）潘宗騏（文生氏）張立明（澄衷）姚時競（飛虹）翁國勳（民福）朱和鈞繆召予曾文虞（尚公）等入座後由兩江校長李鴻儒述柬請之意并徵求各校互相聯絡之方法次又談及上海學生聯合會議决之星期一罷課問題各來賓均有意見結果决定未入學生聯合會者均不罷課巳入學生聯合會者當然與會中一致行動惟各校有教育責任者須設法罷課之善後問題及罷課如何之歸束六時許略進茶點而散 
[亞東醫校組織赤十字團]  
　　亞東醫學專門學校生聯合分會自成立以來積極進行近因各校分會義勇隊紛紛成立遂有組織赤十字團之議茲悉該校分會巳於二十二日上午開赤十字團成立會通過簡章選舉職員姓氏如下正團長顧南羣副團長湯傳良第一隊長湯肇虞第二隊長湯養岩第三隊長董翼蓀第四隊長顧蟄民文牘員衛彬會計耿士賢 
[教育廳調查學界近状]  
　　江蘇省教育會近接教育廳函略謂青島失敗問題發生後舉國若狂就中以學界爲甚茲就各省區對於學界應行調查四項（一）各校有無停課情事（一）學員有無自行結合（一）教育方面有何影響（一）各省教員之行蹤 
[各界提倡國貨之進行]  
　　商帮協會商帮協會昨向發售國貨各商店廠通吿略謂外交失敗舉國憂惶萬衆一心羣以提倡國貨爲救國唯一方針凡吾工商正宜及時挽回巳失之利欋第慮各工廠及各發售處以供不應求故高抬價格反使購辦國貨者有所灰心用特忠吿諸公寗可平價出售切勿貪一時小利致轉失良好時機眼光家大視線宜遠興我實業即所以固我國家苟反其道而欲求國家之暢行是猶冀其入而閉之門也云云 
　　北市錢業北市錢業大同行昨日在總商會三層樓該業公會開會到者甚衆有該業代表在會場演説　　　　　　　　　　 
大旨以錢業爲商界領袖商界均恃錢業爲轉移今各埠俱有抵制日幣之事我業對於此舉惟有抱定文明王義共相堅决不得越出常軌操縱切宜謹愼云云旣而公决對待辦法三條（甲）某國鈔票概行停收（乙）直接與某商往來者概行停止（丙）凡屬於本會同人應一律勸用國貨云云衆皆贊同議畢散會 
　　洋布業昨日下午三時洋布業在振華堂公所議决日貨只出不進辦法凡在五月十三號該業在公會議决以前之日貨因血本攸關不得不雙方並顧應趕速設法出售至六月二號（即陰曆五月初四日）爲止尚有未能銷盡之貨須一例向公所申明件數註册存查該公所即将該貨成單派司様子加蓋公所圖章爲憑方能出售或分銷外埠公推不做日貨二人專司其事其未經該公所註册之貨即作私存及加定之貨論不得出售於市巳将議决之案通吿該業各團體並轉咨各店號一體照行矣 
　　南貨業南貨業春澤堂通吿云謹啓者茲因時局危迫特於四月十七日邀請同業議决抵制各貨開列於左東紫菜鮮鮑魚魷魚東螟蜅洋菜鮑魚東明骨東菌九番東蟶干東菇十番東干貝東茴海帶東海燕東尾帶絲東桂皮東談魚皮東青豆烏釣魚唇潮遍尾皮刀装聽青荳味素装聽竹筍　　紙業昨日下午四句鐘紙業同人在三馬路該業公會會議由會長尚少山主席宣佈現在外交失敗國幾覆亡我同業對於國人一再集議之唯一救亡方法應具最後决心雖間有因此事犧牲利益血本之處亦當不計云云旋付討論經公决議案如下一提議同業所存有應抵制之貨由同業将該存貨之數抄送來會以便註册至售盡爲止至定貨則無論巳到未出及未到者應限至今日（五月二十二日）一併抄送到會方可註册如逾限則不能照定貨例辦理公决照辦一提議應抵制之貨旣經定有以上辦法倘查有再買進及賣出等情一經同人察出報吿來會應即将該貨價値銀數照罰一半充公然後再将該罰欵半數提作本會經費半數爲報吿人酬勞公决照辦一提議如查出報吿不實者亦照以上之罰欵辦理以示誣吿反坐之意公决照辦一提議同業各號應具連環保書到會保證限期一星期辦妥公决照辦一提議公推嚴菊泉君邱起棠君葉子春君陳琴生君陳香除君劉顯堂君何德初君嚴子泉君王根賢君洪仰賢君夏康民君等十一人爲調查員以便調查一切 
　　梓業本埠梓業工商代表馬某郭某等現亦發起抵制日貨所有同行需用材料向來用東洋樹木製造家用器具現巳擬定辦法通吿各同業工商作埸訂於明日（陰曆四月二十五日）午後在梓業公所開會集議以後停止購進日本材料如有主顧家定做器具者一律勸以改用中國樹木物料云 
　　提荘公會本埠各提荘於昨日（二十一號）下午一時開會議决嗣後同業凡遇某國之貨概不買賣當場公推代表隨時連絡典質業切實研究彼此勿被某國貨所朦混以冀各盡國民天職云 
　　山東會館本埠山東旅滬同鄉自聞青島問題及膠濟鐡路種種外交失敗情形關係桑梓休戚同深憤激巳於前星期（五月十一日）開同鄉臨時大會全體表决文明對待堅持到底本日午後二時仍在會館開議董討論會邀集本會各帮領袖暨全全體議董到者極衆集議兩小時之久僉以實力進行各盡國民分子之心互相勸吿弗背爲主義云 
　　圖畫美術學校西門外白雲觀圖畫美術學校學生組織勸吿團發刋國恥畫情形巳誌前報茲該團以油印之畫每多簡略模糊不足惹人注意特改爲石印每日刋印五千張除在本埠沿途分發外並寄往外埠以期普及其首二號業巳出版三四五等號亦巳付印所用之紙均係國貨聞所需經費及繪稿純由該校學生自任并聲明此後本外埠願代爲散布者函索即寄但須先寄郵費云云 
　　保國會保國會係由商學兩界負有時望者所發起入會者須鄭重宣誓不用日貨而尤力戒會員不得有野蠻行動該會通訊處聞暫設於北河南路天后宮内茲将該會規約及入會誓言錄下（保國會規約） 
（一）吾人痛憤日本奪我國權奪我國土爰集同志發起斯會本良心之主張爲積極之抵制非逹取消密約交還青島之目的不止（二）凡我國人贊成斯旨者均可入會爲會員無須繳納會費惟當衆對天宣誓永久不變對於野心國之商民并不加以强暴之行動（三）本會會員本良心救國之血忱入會時除登記姓氏地址職業外本會不另給以入會證祇贈誓言一紙（四）本會會員每人須負介紹十人入會宣誓之義務（五）内地同志如願設立分會者當與以精神之扶助（入會誓言）日本以强權奪我青島迫我以密約吾中華民國人同誓以力所能及積極抵制之口口自入此會後如於青島未復中日一切密約未廢以前有違反良心之主張舉凡日本貨物輪船紙幣明知之而故用之者天必降口口以嚴酷之重罰敬誓宣誓者口口口 
　　女子救國團本埠李君夫人李樂嚴允約同向任女學教職之胡李琴貞龔文淵畢業女生周植先郭卓如李光壁廖謹芳李同壁等組織中華國民女子救國團意在喚起女界同佨作同一之進行 
[美商對於運貨装船之注意]  
　　大陸報云本埠美商行數家昨接某華人團體之通吿謂由日本商船運至上海之貨物彼等對之有拒絶提貨之權美商巳請美商會注意此事蓋美貨現有由日船装運巳在中途者或定期附日船装出者如果華商拒絶提貨則美商将感困難也 
[美國推廣疋頭貿易之計畫]  
　　中美新聞社云美國時有一般注意疋頭製造業中人來華考察近又有美國一商行代表來華詳細調查以後商業之機會調查之結果决定美國疋頭業商倘能於長短廣狹標帖等特别加意以迎合華人之嗜好則美國疋頭将來可望推銷惟此外另有一班從事調查之美人則謂非美國製造者能以更有效之方法與日商競争則推銷疋頭之機會終屬有限總之華人之心理彼所定購之貨様不能有變更此爲美國製造家所應謹記於心者又美商可在中國設立製造廠因地價人工均廉且華人工作時間每日鑫至十二時故收利必宏彼日本人即利用此等情形在華發展其商業惟中國政府必須鞏固而後可望各項商務發逹也 
[參觀南洋烟草公司紀]  
　　昨日（二十二日）下午二時本館代表承南洋兄弟烟草公司紙烟廠主任李叔孝廣吿處主任潘逹薇及周柏生趙書城諸君之招導引參觀該廠各部茲略述概情於下該公司之紙烟廠設在百老匯路鄧脱路口廠基佔地五畝廠屋計三層建築甚爲精良其國產烟葉棧房及焙葉部切烟部捲烟部包烟部装匣部装箱部等組織極爲完備且甚清潔廠中工人每日工作者有三千二百餘人以女工居大多數女工自十一二歲至二十餘歲者爲多工資視出貨多少爲標準每人每日約可得自五角至一元餘所需烟葉概由湖北山東安徽等省運來以陳過數年者爲最佳廠中捲烟機六十餘架平均計算每架每時可出二萬枝所有機件大都係國人所自製者其上下級辦事職員均係華人並無外國人在内參觀歷二時之久始畢卽由李君導至該公司總理住宅内茶點據潘君云該公司自民國四年由香港分設上海以來營業甚爲發逹兩年之前本爲無限公司嗣因欲擴充營業與人競争挽回利權起見特改爲有限公司現在資本五百萬元擬再添股五百萬元合爲一千萬元将來擬在天津漢口等處設立製造紙烟廠以期普及全國並云該公司總理素來以提倡國貨普濟同胞爲懷故每年在盈餘項下提出現金三成專辦慈善事業如廣東孤兒院及去年粤省水災辦理平糶等事潘君述畢當即以戊午賑災記孤兒院佈咎書各一册相贈並稱該公司此次被疑爲非國產係有人妬其營業發逹故造蜚語以冀破壞現該公司願将種種國產之證據宣示國人云云 
[四團體調查南洋烟草公司]  
　　前日（二十一日）江蘇省教育會全國報界聯合會日報公會寰球中國學生會四團體接南洋兄弟烟草公司函邀同往該公司調查内容昨日下午五時省教育會代表吳和士顧蔭庭報界聯合會葉楚傖包世傑日報公會代表戈公振唐李子學生會朱少屏均於下午二時齊集寰球中國學生會偕至該公司茲将其調查内容要點記載如左（一）南洋公司改組有限公司之决議案（一）改組有限公司呈請註册稿件（一）農商部註册章程（一）農商部註册執照（一）股東名簿（一）股份册（一）股票（一）賬目（財產之來源）（一）工廠之内容及利益分配原料美種土烟葉產於山東安徽等處又產於黄岡均州鄧州南雄等處（工値）完全華人（直接費）完全華人（一）社會利益（販賣費）完全華人（特别費）完全華人（一）上農商部條陳（一）種烟説明書（一）舊金山中國領事館護照以上之調查實無日本資本之痕跡而尤有足證明該公司爲華人創辦者當張鳴岐爲廣束巡按使時該公司曾與某烟公司涉訟於使署倘係日本人則自有廣州日本領事在必不控之於華官也此其一去歲簡照南君因調查烟草事業赴美回國時所執護照乃舊金山中國領事之護照倘係日籍則宜請護照於該處日領不當請於中國領事署也此其二由是可知南洋烟草公司確爲華商聞不日尚有上述四團體之正式報吿云 
[去年海關貿易之報吿]  
　　海關造册處所編一九一八年中國對外貿易報吿册業巳發表是年收入總額爲關銀三千六百三十四萬五千零四十五兩比較一九一七年少收一百八十四萬四千三百八十四兩計入口税共收一千五百十萬二千四百五十八兩減少一百零五萬八千六百八十一兩出口税共收一千五百九十八萬八千一百二十四兩減少三十九萬三千五百三十九兩進口半税共收二百二十四萬八千五百十二兩減少十萬二千八百二十八兩船鈔共收八十六萬三千六百二十三兩減少十三萬零五百九十八兩出入子口税共收二百十四萬二千三百二十八兩減少二十二萬五千七百四十四兩自一九一零年以來逐年税項收入以一九一七年爲最少而一九一八年各項收入則較一九一七年尤少至於各口岸船隻出入之總數連中國各種船隻在内爲十九萬三千五百六十七艘共八千零二十四萬七千七百零六噸較一九一七年減少一萬九千九百零六艘共六百六十五萬九千三百四十三噸若除中國船隻外艘數與噸數最多者首爲英國次爲日本再次爲美俄荷法云 
[唐文治電請省長酌布預算]  
　　工業專門學校校長唐文治昨爲蘇議員加費事致省長電云南京齊省長鑒報載省議會减削教育實業水利等費加議員歲費七萬五千餘元與情憤激以爲省署若竟公布将使公理消滅私欲横行風俗人心不可收拾鄙意權衡情勢似可将未經减削　欵先予公布其餘概交覆議或可稍平衆怒佇昐賜復唐文治禡 
[七誌浙人反對浙議員加費]  
寗波旅滬同鄕會致浙省長電云浙江齊省長鈞鑒省會加費驟增人民負擔浙人萬難承認曾電省會請爲取銷在案近聞案仍提出方会審查議會爲人民代表乃悍然不顧違反民意如此即使議决應請於法定期内提交蕧議以逹打銷目的而慰人民之望無任切禱寗波旅滬同鄕會叩養 
　　浙江旅滬學會昨致杭州電云浙江省長鈞鑒竊前爲省議會加費案業經呈請勿予執行在案（中略）務乞查照省議會議案於法定期内提交覆議即使再接再厲總以打銷爲歸糾議會之失慰人民之望母任盼切浙江旅滬學會禡 
[蘇政商榷會簡章]  
　　蘇政商榷會爲蘇省議會會員所發起在寗組織以交換政見謀地方事業之發展爲宗旨本埠各公民現擬在滬設立分會正在商榷不日可吿成立茲将該會簡章錄下第一條本會定名爲蘇政商榷會以聯合同志交換政見順應世界湖流發展地方事業爲宗旨第二倏本會係由省議會同人發起組織凡本省公民有會員二人以上之介紹皆得入會第三條本會設於省會爲謀會務之進行於各縣得設分會第四條本會分設政務會務兩部（甲）政務部内分内務財務教育實業四股（乙）會務部内分交際文牘會計庶務四股第五條本會政務部會務部每股各設幹事二人至十人由會員公推之第六條本會暫不設會長每股由各幹事互選主任二人並由各股主任互選政務部會務部總主任各一人第七條本會因事務之必要酌設雇員一人或二人第八條本會經費分人會捐常年捐月捐特别四種（甲）入會捐每人二元於入會時交納（乙）常年捐每人每年六元分兩期交納（丙）月捐無定額由各人自由認之（丁）特别捐無定額各人自由助之第九條本會分會章程另定之第十條本會職員辦事规則另定之第十一條本簡章如有未盡事宜由大會提議修正 
[詳查外人置產之部令]  
　　江蘇特派交涉公署近接齊省長通令云頃准外交部咨稱以歐戰吿終關於領土主權最稱緊要惟内中有外人在我國各處購置地皮一事易起至大糾葛現巳分電各省區調查此事如各省區山川祠廟官署凡國有公產者均須加意詳查而民間私售外人者亦須考其是否經官蓋印希即飭屬查報等因除分令外特電該交涉員遵照云 
[鹽務會辦北上]  
　　鹽務稽核所會辦甘薄氏前由京南下赴滬杭各處調查鹽務茲巳竣事於昨由滬北上矣 
[南京號將運崴埠美兵回國]  
　　大陸報云中國郵船公司駐滬經理員昨接電信據云該公司之輪船南京號下次開赴美國時將由海參崴裝運美兵回國故該船不在中國口岸裝貨載客巳於五月十日由舊金山開出約本月三十日可抵上海然後赴香港直接開至海參崴裝兵回美云 
[粤僑籌辦梓鄕平糶近訊]  
　　粤僑業聯合會因籌辦廣東平糶事於昨在該會事務所開會到者正會長陳炳謙副會長梁綸卿葉苾荃暨黄式如陳翊周黄澤卿陳華昭傳綉綸容堯衢等數十人首由陳會長宣讀廣東糧食救濟會函電次佈吿開辦至今共運粤平糶米十三批計三十三萬九千餘擔第十四批一萬九千八百餘擔巳裝招商局同　船於昨日由滬啓程赴粤現當青黄不接之際仍當陸續源源接濟云云次廣東鏡花戲園女班派人到會聲稱 
 
 
 

Page 12

 
 
該班本定於舊曆四月二十八日期滿冋粤因聞本埠粤僑籌辦廣東平糶情願報効義務戲一日所得戲資悉充平糶之費並由該班女藝員蘇州妹另捐五百元演期　於舊曆四月二十九晚地點在北四川路虬江橋上海大戲園内房租等費由陳輔臣陳炳謙報効云 
[無錫常州蠶繭之開秤期]  
　　本年繭汛較往年提前十日開秤無錫常州等處原定二十開收現因前兩日天氣不佳致稍遲兩日茲得公所消息該兩處均於二十四五開秤云 
[九畝地刦案之催緝]  
　　九畝地晏慶里一弄胡桂榮家被盜行刧失去金銀現洋鈔票等値價三四千金開單投報警廳查緝嗣經游巡隊拘獲嫌疑人王三東等解送到案訊無實據判押候示在案茲悉此案業經徐廳長查得胡桂堂家居熱閙繁盛之處非僻靜地方可比出事多日未見破獲實屬疏忽故於昨日面諭偵緝隊翟隊長着選派得力偵探四出購線跴緝 
[冒名搜刦之懲儆]  
　　楊錫泉於本月十九號晚偕母楊許氏至滙山捕房報稱頃有寶山人張阿四夥同其他七人突至我停泊塘山路河畔之船上詭稱工部局差遣搜查危險物品出示利刀嚇禁聲張將艙内藏有銀洋十元布衣十一件攫去等情捕頭凌處立飭華探目蔣榮生包探楊阿泉張金寳協同六十二號西探目柏生前往調查至該處見張阿四又在各稻柴船上向船户索詐陋規遂即拘入捕房押至昨晨傳同原吿人證將張解送公共公堂請究先由中西探目禀明據楊錫泉報吿派往調查拘獲被吿情形並續禀稱查該被吿專事結黨在虹口各港向船户拆梢若不遂意輙行毆打甚至在稻柴船上縱火圖燒云云繼由原吿楊錫泉與母楊許氏相繼投案訴稱是晚八時共來八人四人手中均持有尺許尖刀口稱看艙上船後大肆搜索將現洋十元布衣十一件刦去是實詰據被吿張阿四供稱該處停泊稻柴船各船户自願每人給我銅元六枚不敢拆梢等語李襄讞核供商之英副領事包君以張膽敢冒名搜刦法無可貨判禁錮西牢十五個月期滿逐出租界不准再來 
[軍械解京併紀]  
　　督辦參戰軍訓練處軍械員歐陽蔚奉令來滬持文謁見兵工廠謝總辦請領新造之勃郎林手槍七百七十七枝當經謝總辦飭由槍廠如數檢撥點交來員裝箱承領業於昨日交裝南站火車運送赴寗渡江換裝津浦火車解京交納 
　　陸軍部第十師軍械科現有快槍七桿手槍十七枝指揮刀二十三柄因須解送陸軍部交納故由盧護軍使除塡給護照外並派該司事李洪同昨將快槍手槍軍刀等件一併裝箱亦由南站火車載往南京再裝津浦車押解赴京矣 
[訂購廢鐵案之續審]  
　　前日（星期三）下午公共廨續審江蘇軍民兩長所控巳閉永茂五金公司違背訂購舊銅廢鐵請追損失一案各被吿除邱渭卿業巳赴京不到外餘均如期投廨候示南京派來之軍法課劉課員仍到堂旁聽先由原吿代表律師穆安素命第一被吿汪坤瑜站入證欄向其詰據供稱所有公司中與南京往來之電報雖皆由我具名其實大半我尚不知如貴律師呈出之派袁利登携欵赴寗及請求將合同展期蓋印等電我均茫無頭緒惟袁利登其人我祗知係茂生洋行買辦並不知其在謝蘅牕處辦事袁乃公司經理邱善之之友至於原吿所控舊銅七百四十噸每噸售價三百元舊鐵及銅鉛共一萬三千零六十四噸每噸售價六十元此係李代表即李廷玉中將報吿李督之價目而李代表售與我則係銅鐵等類統扯先定每噸價洋七十元繼而每噸增加八元我售與日商種殖公司亦係銅鐵等類統扯每噸價洋一百十二元上海交貨因李代表不克將合同於去年中秋節之前蓋印寄來致此後歐戰終了鐵價步跌種殖公司方面遂作罷論若於秋節之前合同成立種殖公司巳允先付定銀五十萬兩並可由伊直接匯往南京若謂所有與南京往來函電之内從未道及銅鐵係轉售與日商種殖公司字様者蓋雙方經理此事之人均皆知悉故母庸流露云云繼由被吿謝蘅牕邱渭卿李炳生陳章敏之代表律師向汪詰據續稱謝蘅牕係邱善之認識伊等之事我不知情邱渭卿因合同加價不洽伊提出條件表示退意李陳兩人事前均允爲墊欵其餘所供與前大致相同王襄讞與美丁副領事得供諭候再訊核奪 
[青年會明日舉行褒榮大宴]  
　　本埠青年會會於本年二月舉行第十一次徵求大會共徵得會員二千二百三十八人連同未滿期者共有三千四百餘人收入會費三萬餘其成績之佳爲歷届所未有茲定本星期六即二十四晚新鐘七時半就該會建身房開褒榮大宴會以酬謝出力諸會員届時由該會會食堂備饌外所訂秩序如特别軍樂隊西人歌詩隊中華國樂隊周森友博士獨唱童子部幹事滑稽歌並有前駐英倫總領事曹慶五君演説海軍總司令參謀長何質玉君分贈各隊得勝紀念品如金牌銀盾獎證等其間得獎者聞有百餘人最優勝者爲李惕吾盧緯　劉錫基三君云 
[金陵大學滬支部同學會近訊]  
　　金陵大學初名成美書館繼易爲匯文書院宏育書院最近始改今名歷今四十餘年先後肄業者不下三千餘人故各埠皆有該校同學散處其間上海距金陵校近人數尤多　年曾有金陵大學滬支部同學會之設藉以交換智識聯絡感情會中設有正副會長中西文書記長會計等職員年選一次茲届前任各職員期滿之際特於二十二日假東亞酒樓大餐間開同學叙餐會舉行更選事宜到會者有譯蓉圃王文叔游少澄黄子靜高季瑜吳守道張滙元楊伯庚王炳榮周德煕周德祿張宗成劉靖夫郝伯陽吳東初曹子卿伍詠霞等當場舉定高季瑜爲正會長王文叔副之譯蓉圃爲會計郝伯陽爲西文書記伍詠霞爲中文書記並擬擇期另開大會惟尚有多數同學旅居滬上一時不易查悉擬由該同人分别探訪並假定青年會内郝伯陽麥家　旅滬商帮協會内伍詠霞兩君處爲臨時通信地點以便未經入會各同學投函聯絡共圖會務發展云 
[少年宣講團開演講會]  
　　少年宣講團定本月二十五日（星期日）午後假龍華孤兒院舉行第二次演講大會宣講國民天職道德等題並演亡國鏡等事實以醒同胞該團印有入場劵分贈以爲限制各界人士願與會者可往嵩山路五十六號索取 
[蘇州旅滬同鄕會定期開成立會]  
　　蘇州舊府屬旅滬同鄕會定於夏曆四月二十六日（即星期日）午後舊兩句鐘在新閘路平江公所開成立大會並選舉會長職員業由該會函邀會員届時到會矣 
[令催設立勸工場]  
　　滬海道尹公署前奉齊省長訓令轉飭各縣設立勸工場其經費即於各縣實業行政費項下帶徵限期一律成立當經令行各縣遂照在案茲該署總務科長宋介壽查道屬各縣報吿成立者尚居少數昨特令催各縣如限成立以樹模範而興實業 
[江淮公所董事問題之調查]  
　　蘇省議員江北人朱紹文日前與住居法界之金玉芝員呈淞滬警廳稱由旅滬同鄕公舉爲江淮公所董事於本月十九日接手辦事並請四區警察署撥派巡警一名常駐公所保護乃該公所值年董事張福增吳鶴富及議董部成爕春徐國佐石萬昌蔣海清胥如賢凌麗堂等前日公呈警廳稱朱金二人未經董事部公選且不合公所章程規定之董事資格未便承認要求將所派巡警撤回徐警廳長閲禀後昨飭四區張署長查明具報聽候核辦 
[簡簿小行公會成立]  
　　本埠南北市簡簿同業向有大小二同行之分小行並未設有同業公會茲由裝訂帳簿之各夥友共同組織簡簿司友輔實公益會巳擬定行規呈由上海縣公署批准立案現定本月二十六日假城内穿心街積善寺内開成立大會發給行單云 
[胡瑞根投河遇救]  
蘇州人胡瑞根前日午後在天妃宮橋投入蘇州河内圖盡經六百五十八號華捕暼見當令舢板船户設法將胡撈起帶入捕房留至昨晨解送公共公廨請示經中西官訊據胡供年四十二歳家住七浦路五百五十七號門牌祗有妻子一人在平和里永興洋行内爲絲頭小工因心中有不可吿人之煩惱是以投河圖盡據六百五十八號華捕投訴曾往胡之家内詢問其妻據其鄰人云乃於昨夜出外找胡未歸堂上核供諭胡以後勿再輕生即着該華捕將胡伴送回家交其妻收領 
[棉花檢查局招領失花]  
　　上海棉花檢查局昨發布吿云案於本月五日據本局巡丁在 
公義碼頭查見鄕户龐柳江花衣八包騐得本花一包外其餘七包均係洋架子棉花向詰支吾當以形跡可疑帶局請究訊據龐柳江供稱該花係船户王坤生由輪船轉售而來王坤生供亦相同均承認爲來歷不明之貨當將人贓送請縣公署發交警察所審訊明確分别罰辦外奉縣令將贓花七包暫存本局通吿定期候失主認領逾期充公等因爲特佈吿仰花商人等知悉如有被竊此項洋架子棉花之失主限於一星期内開　失竊原由來局認看查明實在准其覔保具領逾期遵令充公幸母自誤特此佈吿 
[露水夫妻之衝突]  
　　甬人華阿根與蘇州婦人朱薛氏姘識賃居閘北大统路某洒店樓上前日華欲帶領該氏回籍該氏因有本夫在滬拒絶不允致起齟齬繼以扭毆由崗警一併拘入四區警署經張署長質訊一過諭令暫押候查 
[請釋馬新忠之不准]  
　　蔣春田與馬新忠因在浦東沿灘爭奪工頭起　彼此糾黨械　由蔣投報淞滬警察三區警署將馬拘送警察廳發交司法科訊供判押並出示招吿在案茲據馬新忠之母華氏具禀聲明伊子無端被誣送案訊押要求省釋昨經科員將氏傳案略詰之下以馬新忠業經出示招吿限十天爲期今期限未過所請開釋碍難照准遂諭華氏退去候招吿限滿再行核辦 
[檢廳公役與電車賣票人衝突]  
　　地方檢察廳公役金文俊前日午後由老西門乘坐華商電車到廳該車六號賣票人向收車資金出示免票該賣票人指爲僞劵致相凶毆迨車過該聽門前金欲將賣票人扭廳控吿時車中賣票人同事頗多以致反被扭入該電車公司將劵留存金不服投廳據情禀控並求騐傷昨經賀檢察官核准飭派法警持函至該公司將六號等一干人傳案候究 
[檢查漁船夾帶私鹽]  
　　蘇屬緝私統領宋子元以現届黄花魚二汛正值各漁船由海捕魚載運進口之際恐將淮私東私私運入境販售爰於前日派委稽查長張安林緝私第一團團長高青田督率員弁士兵二十名乘坐安濤兵輪由滬駛往崑山會同該管緝私第六營營長蔡和清及緝私第二團團長吳恕之第八營營長王道　等分赴無錫江陰常州滸浦等處凡遇漁船載魚進口務當詳細檢查如果查有額外多帶鹽斤者即以私論應將船鹽一併扣留解候罰辦 
[跳電車跌傷頭部]  
　　五福弄口振生泰洋貨號學徒蘇州人包子英昨晚十時許附招某號電車行經南京路中途貿然躍下跌傷頭部昏暈不省人事當由四百九十一號華捕查見前來雇車送人醫院醫治一面歸報捕頭候示 
[限期將孩交案]  
鄂人曹相鑑前具禀法公堂聲稱姘婦曹錢氏私自帶　民人幼子四寳逃來上海匿居法租界請求提案訊究等情經中西官核准飭探將曹錢氏及氏母錢朱氏氏姊費錢氏等三人一併帶入捕房惟四寳無從提案昨日傳同原吿解送法公堂請究先據原吿聲稱民人與錢氏姘識巳有十八年上年間氏忽聽人唆使携帶民人幼子四寳逃來上海請求着令將四寳交案詰之曹錢氏供四寳巳由婦人過寄與蘇州某姓家爲子惟婦人亦有前夫所生　十八歳男孩居住原吿處是實錢朱氏費錢氏稱伊等所爲之事婦人等均不知悉求察中西官判曹錢氏交保限七天内將四寳交案再核朱錢兩氏無十開釋 
[養媳自願轉嫁]  
　　謝明芳前至法公堂控稱女兒小鳳子於民國四年間許配與郭德生爲養媳詎被郭將女兒私賣至寗波地方請求訊追判限郭於七天内將小鳳子交案昨巳届限傳訊郭供現巳遵諭交案請求訊斷詰之小鳳子供因未婚夫與女子意見不合故女子向郭夫婦言明自願轉嫁與寗波地方徐姓爲妻是實中西官以出於該女自願被吿並無售賣情事證據不足將案註銷被吿開釋 
[少婦暫留濟良所]  
　　松江婦人吳王氏被人誘至公共租界北雲南路四十五號門牌妓院内逼令賣娼該氏不願前日逃出自投濟良所求援昨晨由所將氏解送公共公廨請示經王襄讞會同英包副領事訊據吳王氏供年二十歳原籍松江金山衛離城三里村名塘林丈夫吳和尚耕田度日於十七歳時嫁吳因時遭丈夫與翁姑責打故於上月間雙身逃滬希圖找尋姊妹行途中被人誘至客棧内住宿次日伴我至四馬路附近花世界游戲場内游 
玩其時因思鄉揮淚爲該遊戲場内之用人丁春生所見向我詰問即吐眞情伴我之人情盧避面丁即將我伴送至吳姓妓院内賣娼我不情願忽爾患病自離家迄今巳有月餘現亦無顏回家求恩作主等語堂上得供判氏暫留濟良所候補傳人證到案再訊 
[結婚時竊賊謊報失火]  
　　蘇州范成龍（即萬海龍）前日行經新閘路適一千六百九十五號門牌居人傳雲程之次子正在行結婚禮萬即混至樓上客堂房間内竊得銀水烟筒一隻綢衣兩件下梯時爲傳妻某氏撞見向之詰問萬即謊稱樓上失火觀看結婚禮之親朋聞言紛紛奔逃新郎新娘相顧失色秩序頓亂萬携贓逃至厨房門首被包車夫余阿二察破將萬拘獲搜出原贓詰悉謊稱失火大衆始安遂喚由包探何正喜將人贓一併拘入新閘捕房昨解公共公廨請究先由原吿偕證上堂訴明前情中西官訊知萬犯案巳非一次判押西牢半年示儆贓交原吿領回 
[粤妓不願爲娼]  
　　廣東婦人張如娥被人價賣與公共租界乍浦路四百零一號門牌粤妓院内爲娼因日遭龜鴇凌虐不堪其苦潛行逃出前日投濟良所求援當經西女董詢明前情留至昨晨解送公共公廨請示據張婦供稱年二十七歳被人拐至高石甫妓院内賣娼巳有四年時遭虐待且年華老大故不願爲娼務求超豁中西官得供判張婦仍留濟良所候補傳人證再訊 
[汽車傷人併紀]  
　　成衣匠崇明人沈二寳昨晨行經白克路被汽車夫張桂元開駛之一千四百十二號汽車撞倒碾斷左腿骨由該汽車夫載送醫院醫治嗣则新閘捕房得悉即派探前往調查受傷情形候核又有河南人裴學禮來滬作鐵貨營業寓居二洋涇橋同順公棧内昨日下午行經南京路遇某號汽車駛來不及避讓被撞傷仾地經老閘捕房三百五十六號印捕暼見當即前來抄錄汽車號數另雇車送裴學禮往醫院醫治一面歸報捕頭查核又有南京路五福弄二號門牌開設大餅店之徐州人趙金龍於昨晚十時餘行經南京路方九霞銀樓門前被某西人駕乘汽車撞倒碾折左足受傷甚重當由老閘捕房二百五十四號印捕到來抄錄汽車號數及西人姓氏另雇車送趙金龍往醫院療治一面據情呈報捕頭候示 
[施打嗎啡針之拘究]  
　　馬金坤在滬私購嗎啡數包潛至西鄉北橋地方代人施打嗎啡針漁利當爲地方巡警查見連同證物一併帶入事務所昨日移送地方檢察廳請辦 
[車站查獲帶土人兩起]  
　　趙四友前日帶有大宗烟土一千四百九十五盒計重一百九十二兩至北火車站擬乘火車運往内地銷售被五區崗警查獲昨將人證併解司法科訊究又四區三分所崗警前晚在眞茹車站搭客中查獲帶土人顧連升一名在顧身畔抄出烟土二十餘兩藍署員亦命解科究辦 
[帶土禁押一月]  
　　廣東人何添前日午後身藏來歷不明之鴉片烟土一包經過虹口武昌路被二百十四號華捕查出將人連土帶入捕房昨晨解經公共公堂中西官訊供之下以何不應身藏違禁品物判押西牢一月土送海關焚燬 
[誣控拐逃將案註銷]  
　　吳魏氏吳梅生母子於本年二月間扭同居人徐文炳至法公堂控徐私將梅生髪妻拐逃藏匿請求追究詰之徐供不承認嗣由見證證明判押西牢二月詎於日前原吿遞禀公堂聲稱妻子巳經尋回並非徐所拐匿請求銷案現經中西官於昨日飭探將徐提案徐稱實被原吿誣控請求訊斷中西官以原吿不應誣控判將案註銷被吿開釋外准予被吿向原吿追償名譽損失 
[法公堂懲辦竊賊]  
　　何瑞根日前在法租界先後竊取王子良高福生張沈氏家之衣服雨衣布疋等物現經包探魏志餘邢阿生拘獲並在森大押店吊出原贓帶入捕房昨解法公堂請訊先據該探等上堂禀稱森大押店將價值十餘元之雨衣質洋四角故意收質賊贓請核繼據各原吿禀明被竊情形詰之何供認行竊不諱中西官判何押三月期滿永遠逐出租界森大押店故意收質賊贓當本不還外再罰洋十元充公以儆贓給各原吿分别領去 
[串竊機件之判押]  
　　胡士美馬阿二徐阿大串竊楊樹浦路三十七號門牌瑞鎔鐡廠内之輪船機件被工人金阿三察悉吿知洋經理席墨門知照捕房派探將胡等三人拘解公共公堂諭着收押查明解訊在案昨經中西官將胡馬徐三被吿提案逐一研故屬實判各押六禮拜拜以儆 
[劣孩串攫金挖耳]  
　　劣孩張大新前日與楊林寳在新閘白克路祥康里口攫取婦人顧馮氏之金挖耳一支經氏喚捕將張楊兩人連贓一併帶入捕房昨解公共公廨經中西官訊明以楊無干開釋張發押改良所習藝半年贓交原吿領回 
[茶館聚賭之判罰]  
　　海寗路二千二百六十二三號門牌某茶館内因容留茶客聚賭紙牌被捕查見將賭具帶回捕房禀明捕頭轉請公共公堂出單昨晨將該茶館主顧阿二傳案經中西官訊悉被吿前曾犯有賭訊罰今復違章着罰洋六元充公賭具銷燬 
[縣署批示兩則]  
　　袁斌呈爲奉示保護請賜頒給布吿四紙由呈悉候查案補繕布吿四紙發給張貼仰即來署具領可也 
　　柴行鄭益鎬等呈爲設立公所擬章呈請給示山呈悉該商等創設公所議由同業抽提經費事關公衆捐欵必須衆情允洽不得稍步强迫據稱該公所係鎭海定海象山之帮柴商組織則同業中人數必多來呈每帮僅有人數人具名恐未必人體公允所請未便照准 
[淞滬警察廳批示兩則]  
　　王小清批據呈巳悉查該民未婚弟媳春姑私取庚帖不别而行其蓄心潛逃可以想見所請派探跴緝事屬可行仰候發交偵緝隊查照可也 
　　李榮先等批來呈巳悉旣經報區有案儘可隨時鳴警拘辦該被吿楊老小等旣無住址又無執業所請派探緝獲之處應母庸議 
[誌謝]  
　　昨承商務印書館贈第十六卷第五號東方雜誌一册謝謝 
[中華職業教育社通訊]  
　　吾國駐檳榔嶼領事戴淑原君培元之尊人欣然先生名春榮素極熱心公益去年檳榔嶼創辦華僑中學首先倡捐鉅欵本社昨得該中學許克誠校長電吿戴領事父病故遺屬捐銀五千元於本社等語即由本社電唁戴領事并謝捐欵云 
來函 
[競雄女校學生吿女同胞書]  
　　我二萬萬諸姑姊妹乎青島亡則山東亡山東爲中國文明先進之聖域當南北之衝要亡山東則足以亡中國中國亡則漢滿蒙回藏五族皆淪爲世界未等之賤種除爲人奴隸供人犧牲無他路可走世界最慘痛之事寗有過於此是豈惟生等之不忍言抑亦我二萬萬諸姑姊妹之隠痛刻生等籌得足以表示我同胞不甘受人魚肉之條件七項皆簡而易行者生等巳立誓躬踐我最親愛之諸姑姊妹倘亦聞風而興起乎條件列左我二萬萬之諸姑姊妹其誓守之（一）終身不用日本貨幣并不搭載日本之火車輪船（二）終身不受日本人之聘請或雇傭（三）不留學日本不入日本人在華所設立之學校（四）所有未製造器物之物質無論礦物植物及其他原料皆不售與日本人（五）遇有疾病不得入日本醫院不得延日本醫生不得購日本藥品（六）終身不與日本人合資開設各種公司店號經營生利事業（七）非至日本改變其侵略利巳政策取消民國四年五月七日之中日二十一條密約及民國六年與段祺瑞私訂之中日軍事協定暨民國七年九月二十八日之順濟高徐鐖路草約並無條件交還青島不與日本任何人民發生友誼以上七條凡年以表示我中國人民不甘爲日本人奴隸之决心須持以毅力有死無二然後吾民族堅忍不屈之精神乃能表見於世界若夫五分鐘之熱度徒貽笑於外人則非生等所望於二萬萬之諸姑姊妹也競雄女學學生胡瑾顧琬金襄李英王修賴煕吳蕙朱雋同啓 
[朱叔源致穆藕初書]  
　　推廣紗業挽回利權 
　　（上略）棉紗一項織襪廠中咸待舶來之品而購日貨爲尤多以其品尚堪合用而運輸便利也以浦東一隅計每日需紗五包若合滬上及他埠計之其額當趆出十餘倍不止試思一日之間售額如是之多合一年計之漏巵之外溢不可勝數矣據業此者云棉花原料産自秦省近以干戈擾攘盜賊蠭起國人往該省貿易動遭刦掠無從聲訴逐視爲畏途若日商以一電致諸督署督軍如奉大詔代購貨物遣師護送惟謹不逾月至漢不旬日至滬不數日成紗矣以我國之特產吸吾國之金錢上無保商之方官多媚外之舉乃致如是利權坐喪思之痛心足下才贍力毅　組紗廠曾不數年而蜚聲全國此實業界中僅見者也挽回利源爲功匪鮮顓弟所希望者乘今全國一致大呼禦侮之時亟當購添機械爲擴充營業之整備聞貴廠出品巳有可爲織襪用者惟每日所出無多即悉數銷諸浦東尚廙需過於供况滬上乎况他埠乎又聞紗縷粗細微有不匀以之織愛國布則良佳作襪材則不無小疵耳弟本無實業知識安敢妄有雌黄而嘵嘵若此者確得諸老於襪業者之口偶有所聞不敢不吿惟知巳者諒之耳 
雜評二 
[爲蘇浙議會痛（庸）]  
　　議會者代表人民以監督行政者也人民祇有請願議會糾正行政官之失當無請願行政官糾正議會之例蓋議會而至被行政官糾正議會之尊嚴巳掃地又安能靦然監督行政此次蘇浙議員悍然加費致蘇浙人民有請求省長提交覆議之事開一人民請求行政官干涉議會之惡例吾人不禁爲議會前途痛也 
　　蘇浙會加費案未成立之先吾人己再四警吿以議員如果堅持人民憤激之餘必至借重行政方面爲間接之抑制面議會之尊嚴喪盡深望議員自行覺悟抛棄其收回選舉用費之主張勿招外界干涉使莊嚴議會留一絶大汚點不意議員中拜金主義之多加費居然實現致人民憤無可遏而開此惡例誰爲爲之吾不能不痛加費派之喪心也 
 
 
 

Page 13

 
 
   
 
 

Page 14

 
 
   
 
 

Page 15

 
 
自由談 
新談 
[旅美觀察談（百八）] [  一之]  
　　以記者旅所聞見覺（廢物利用）之例推廣言之尚無盡也我國芸窗課讀時所用之（筆洗）莘莘學子昔時用以洗筆者在彼西方固絶妙之（烟灰盤）也美國人士室中均鋪地毯雪茄烟灰落地每易將富有價值之厚毯灼損爲家主婦所最痛恨之事故在美國能不吸烟最妙若在主婦不在時有人啣烟欲吸亦當先留意烟灰盤置放之地否則烟灰成塊下墮時其窘態將不堪言狀也反而言之即凡在美國居家者每因寳愛地毯之故而莫不購烟灰盤若干只故烟灰盤在美國銷路特暢其花式色澤往往層出不窮其質料有磁者有鋼者有砂者亦覺錯綜不一致日本所製之烟灰盤每年售向美國者不可勝數我國若能信製若其式甚精雅其價不甚昂者亦不難受美國人士之歡迎也 
　　又如我國前代號稱命官命婦者所用之補服其上所綴各繍片亦最足爲美國婦人所歡迎因美國婦人每日必外出散步非如我國舊家庭女子之足不出户徒步偶遇風雨即發生風斑或感塞攖疾疫也美人在出行時手中常不空虚大抵携一甚美觀甚輕巧之手提小包小包中置手帕粉盒名片鏡子等物零用錢鈔亦在其内此項手包大小不一有綢製者有革製者有爲其他質料所合成者惟最耀目之一種係以我國補服上前後補片縫合而成其形爲袋狀可收放若荷包其式爲正方形而以粗級之絲繩貫其上端提手處復恐絲繩勒手作痛乃將繩穿二大圓環過之此大圓環又嘗以我國舊式之大手鐲爲代或王質或料器或風籘均可隨意應用也 
　　美國婦人在春秋佳日出外游眺更須携一欵式細巧之行仗其杖視男子所執者爲短平直無曲柄兩端銀鑲或金鑲或以其他之金類物鑲成上端平圓下端尖鋭女子携此杖常横執頗足增其容度之美非若我國女子不裙而杖男子或持女杖視之毫無意味也我國舊時代所用之長旱烟筒質料有極佳極美觀者若以此項質料不製旱烟筒而截短製成婦女之行杖以翠玉或象牙鑲柄端彷彿蘇杭細芭蕉扇之鑲柄法必視美國原有者爲遠勝矣 
　　説者或日上述之事言之若甚美觀何以我國旅美華僑不起而仿制或運銷乎又何以我國内地商人不先從事改作乎予日各人眼光不同未可一概論也尋常僑商不與彼國逹官貴紳相見不與彼國交際社會相往還故必不能有此思　也若我内地商人雖不乏眼光甚高智識甚充裕者但未一渡美而身歷其境又安望其能具視察美國中所得審美之眼光乎無適合之審美眼光雖有所製亦不能得美國人士歡迎也 
老申報 
[啞丐行醫] （見光緒二年七月初六日） 
無錫南門城内某紳家富有資財苦鮮嗣息生一子鍾愛異常年甫弱冠患療疾遍覔名醫罔有效騐今夏病勢益劇氣息奄奄命在呼吸方舉家無措有啞丐至其門托鉢求食關人拒之曰噫爾亦老於丐者乃不達時務至於此余家因公子疾至不暇謀主人食豈有食食乞人耶啞丐忽吐言日曷不謀之於我痼疾可瘳也關者怪其啞而能言以事聞於紳紳療子情切姑妄試之乃令僕延丐飽餐沐浴更衣偕之子舍居然按脈開方視所用藥亦近情遂照方煎服藥下片時便有起色於是留丐住宿待以上客連施本劑病者霍然紳喜出望外詢丐生平則其父舊爲藥店經營丐生而啞少喜讀書曾習醫理迨家道零落又以口不能言不能自立遂流爲丐巳數年矣究其喑疾自愈則曩時自薦者爲有生第一聲也紳爲置備衣服就令懸壺於縣城隍廟東偏并爲大設酒食掛缸竪額由是醫名大噪遠近就診者日以千百計至有數百里外行船駕櫓而至者其醫理之精歟其醫運之通歟我恐喑者能醫醫者將喑矣丐者爲醫醫者將丐矣 
 
[皇藏峪（古蹟圖九十七）]  
　　又名黄桑峪在蕭縣東南萬山中徐州名勝之一由深林密行者欲迷有洞漢高帝嘗避仇於此 
新拾遺 
[戰場慘史一則] [  俊時]  
（譯大陸報） 
　　美國威廉唐拿汾氏（W.J.Dono/an）一千九百零五年哥倫比亞大學卒業生也年少英俊勇敢有大志美國宣戰後氏即投筆從戎効勞於歐西戰場屢立大功受協約政府獎章無算初戰時不過一步兵耳不及一載擢升將校蓋有以也下述者爲唐氏在戰時家信叙某日救傷情形及其立功得賞之事閲之可想見其作戰之奮勇爲國之忠誠實可當泱泱大國之國民而無絲毫愧慙矣 
其書日慈親及愛妻同鑒前致家書當巳逹覽吾軍自月前被圍後即遇救兵敵亦遂退至今兒健全無恙可勿勞念日前兒奉命救傷幸未違令事頗足述敬爲吾親吿之月之十四日晨見長官謂近處濠竄被彈轟炸我軍死傷甚臣以紅十字隊離此太遠派兒前往救護調查事畢再行覆命兒聞命唯唯退後邀集兵士十數人向該處前進遠望黑烟沉沉自地上騰即知當爲被轟之濠行漸近果然兒等行近濠邊忽一兵觸及殘彈頃刻而死兒見情形雖慘然未嘗爲之悲哀蓋爲國而死人生之榮兒若能殉身沙場馬革裹尸以歸固所願也於是各人均趨至濠口兒亦除去外衣匍匐入洞進口爲土塞斷聞喃喃之哀痛聲發自土中兒即用器愼掘土層得一傷兵臥壓於内巳奄奄一息遂以運回左折入又聞呼救之聲曰（速救我速救我···）越數分鐘復作聲曰（吾母乎吾母乎）此乃濠内兵士悶塞垂死之言兒等聞聲即盡力掘土無如石固土厚雖盡我十數之力毫無所濟兒等莫不汗流浹背精弱力竭始悟其不可能哀彼傷者恐無以救之立即馳回本營吿以情形當即飭工程師前往探視亦束手無策被難者卒未救出聞其中共有副將一名士卒約四五十人也兒在此仍隸法軍長官格禮以待殊爲感激兒自作戰後巳獲獎章多枚然兒未嘗爲意蓋兒之志乃在克敵存國使世界國民永享和平之福豈爲此區區人世榮樂哉願保康健勿勞遠念兒唐乃汾叩禀 
小説 
[醫士婚史] [  英國科南逹利原著君玉譯]  
　　遂毆雷諾博士致死而奧德辨護人則謂雷諾博士桌上遺失芬雪照片而奧德被逮之時未搜獲此片是又曷故然而此等説詞終不能爲奧德卸罪也蓋奧德被逮之時距慘案發生至遠奧德固能毁棄之也最足以證明者即爲門次泥足之印然地毯甚厚印乃糢糊惟視印泥濕潤而奧德之履固濕是日下午適雨初不獨奧德一人爲然然除奧德外又不能切指爲何人也於是於奧德方面竟無辨護之餘地矣而此慘案發見後上字莊之人咸起注意死者爲雷諾博士固爲村中所信仰之人而殺人兇犯且爲村中望族又有女子關係於是互相傳述而全國人之視線遂盡注於十字莊黑醫士案三島人士無不評議此案然意見紛歧頗不一致所有星期週刊靡不刊載此案著者下筆記此之時各種星期週刊縱横案頭前後所記者即於週刊中删繁就簡節錄者也此案先經兩次預審國家律師普洛克爲原吿代表辦理此案堅認奧德爲殺人兇犯被吿律師亨甫遂處於窮蹙之地蓋原吿律師傳出見證多人證明奧德聲稱欲得雷諾博士而甘心而馬丁夫人亦爲見證之一證明奧德深夜入雷諾博士之門普洛克且參以意見謂雷諾博士慣例每當夜分必挑燈獨坐書室之中奧德蓄意謀害故必於深夜入門詰之桐樹别墅冒頓家之傭人亦承是夕主人實於三黠鐘時始歸而足印一事雖細加研究未能切斷爲奧德之足印然亦不能不認爲一種證據也審至此巳交下午四時遂吿中止而奧德之前途乃益趨於晦暗矣及至公開之日而案情乃愈益奇幻試錄週中一節以示讀者其言曰十字莊黑醫士慘殺一案當法庭公開之日裁判官即傳被吿見證芬雪上堂觀者咸起注意傾耳靜聽芬雪謂雷諾博士所以解除婚約之故實因其家庭之間有一不幸之事雅不欲累及於我 
故願撤消婚約其行爲固光明磊落而阿兄不知底藴意見互歧致惡雷諾博士剌骨幾番婉勸卒無效果蓋阿兄賦性剛愎任性自爲不能强爲抑止是夕憤憤出門謂必與雷諾博士作最後之談判雖詳細開導亦不聽信被吿律師亨甫至此乃即詰之曰然則女士亦疑令兄爲殺人犯乎裁判官截之曰事經證實此時尚何疑與不疑可言亨甫乃改其語氣曰女士亦能保令兄爲無辜乎芬雪曰予决其無辜也曰何以知之曰雷諾博士至今固生存也此語出觀者大譁嘈雜無倫久之始寂亨甫乃曰冒頓女士何以知雷諾博士猶生存乎曰人傳雷諾博士被殺而予於博士死後猶接得其信簡也曰固出雷諾博士手筆否耶曰博士親筆豈有或誤曰自何處遞至曰自利物沛亨甫又曰能出信簡核騐乎芬雪曰此予不能曰然則當有信封曰予固携之至也言次出信封示亨甫察視郵局印記固爲六月二十二號遂向裁判官曰堂上此信固爲雷諾博士親筆予且能出證人六人以證明之裁判官曰爲時巳晏明日傅之至可也而原吿律師普洛克起辨曰請堂上注意兩事其一此信須交出請字學專家攷騐固出雷諾博士手筆與否 
[自由談之自由談] [  不冷]  
　　和平之人和平之人易爲人輕且亦易爲人所借故蠅營狗苟之徒亦可外竊和平之形内營貪鄙之事是和平之人亦何樂乎和平也但和平之人隨時可以發揮其不和平之氣概而蠅營狗苟之徒爲貪鄙之關係而有所不能矣此其所以别也 
 
 
 

Page 16

 
 
   
 
 

Page 17

 
 
遊記 
[缅甸旅行紀（二）] [  抱一]  
　　缅人種族最爲複雜地近滇疆以余察之實與華族有不可分别之象如缅人所穿上衣短袂葡萄鈕結完全與吾國同式女子頭髻之裝朿則我國之古裝也若與滇邊接近之珊人（珊亦種族名）下衣皆大脚管褲更與華人無差别缅人語言亦多相同者如稱我曰牙NGA稱你曰林Lin稱父曰伯Bai母曰嬭Ｎai兄曰哥GO稱寺廟學校皆曰宮讀　容切呼來曰來其文句之搆造位置皆與華文同 
英人所築缅甸鐵路其幹線自海口仰光北逹故都曼特來長三百八十六英里至此分兩線一北行趨八募一東北行抵拉薩皆偪近滇邊自拉薩至雲南之龍陵� 
縣僅四五百里余旣留滯仰光欲歸無船乃乘車北游抵曼特來曼城天氣之惡劣爲余旅行所未遇日中温度高至華氏表一百零五度滿地皆沙土反射作光助日爲虐黄昏望月昏濛不可辨蓋蔽天沙土使然也土人謂盛熱時埋雞卵於沙中可使凝結 
　　然曼城經商殊佳其地產寳石翠玉此商人皆滇不也有時可致奇富以數十元購得者剖之而良則數萬可立致自民國成立此業稍衰蓋翎管朝珠無銷路矣上海雲南黄白絲經銷於此者年約五千包每包現價九百盾合計約四百五十萬盾一盾現當滬幣四五角近因海舶運輸困難故雲南來者較占多數實則四川產也缅人男子頭上皆裏巾女子肩皆披長帕盡人皆然其質愈輕愈佳中國若綾羅之類猶稍嫌厚重其色皆粉紅鵝黄之類缅甸某地能自製此物黄白絲經其原料也近年日人察知此物銷路極廣極意仿製日貨源源而來苟來者愈多則需用原料將愈少實則吾國仿製何難惜未有人加以研究耳 
　　余由曼特來乘火車東北行將以一察滇缅界之形勢沿途景物頗有可紀者車初行平原間置寒署計於日光中頓逹沸點旣而那蘭大山至山壁陡峭鐵路作之字形盤旋而上遇折則倒行漸折漸高旣而入洞比出則身在他山矣林木皆高四五丈白花怒開如梨花狀亦有木筆紫白相間寒署計驟降至八十度過車站曰詩賓支遂入北珊境珊有南北二族各戴酋長以上皆爲北珊地晚至脉謬宿 
　　明晨復上火車行仍曲折行山谷中將近彭浦車站經大橋跨兩崖間長一千六百二十尺高四百五十尺僑下一片密箐其實皆高大之林木也林盡則澗水潺湲令人凉爽凡此皆俯瞰得之車至知母止 
　　知母處萬山之中數年以前瘴氣極重人不能居惟正午瘴稍退耳今則居民漸多然四山之間尚有瘴氣遠望迷漫如烟霧然水土猶惡多患瘧果實不可食食者立病但運至外埠則可食全埠人口五千華人數百其間經商多閩經商多閩人木工多粤人至滇人多驅驢馬車爲業土產麻·牛皮火漆·茶·雅底（木名）棉·棉紙·漆·鹿茸·白糖·芸香·紅柑而茶爲大宗棉紙則珊人工藝品也此地爲珊酋所居宮寢丹堊具體而微環以木城則殊不雅觀有英官爲統監監督珊人自治税入均英官而珊酋月受俸五千元酋名蘇齊頗開通極儉樸能英語曾遊英倫子弟皆留英入學華人創設一小學購珊酋外家之地特捐其半價亦可見對於華人之感山東國恥紀念大會血書攝影（省議會來稿） 
情焉此地寒甚晨起華氏表僅六十度衣薄幾不可耐市之東南有大溪上架鐵橋過橋萬山重疊導者曰入滇之路即此是也爲之瞻望低徊不能去 
專件 
[京學界議組消費社意見書]  
　　北京大學等近有消費公社之組織現中等以上學生聯合會又提議組織全國學界消費公社意見書如次（一）理由年來國家多故工商不振國人日用所需歐戰起後大半仰給日本利權外溢良堪浩歡近頃國人憤日人侵我國權奪我疆土倡言排斥日貨以爲抵制然日貨輪入己久國人習用巳慣不惟根本是圖徒恃報紙鼓吹學界演説空言抵制萬難收效往事昭然可以鑑也所謂根本者何即考察國人對於日貨需要之程度而設法以國貨及我國所無之他國貨供給之是也蓋欲排斥日貨須自商人不販賣始欲商人不販賣則須國人之不買欲國人之不買則非有他貨代日貨以供給其需要不可也至於供給之法若何以吾輩觀察莫如設立供給之機關而機關之設莫善於消費公社消費公社者專爲消費者製造或販賣價廉而精美之物品之一種公司也但社會的消費公社規模大需本巨倉卒恐難組織無巳請先組織學界之消費公社蓋學界之消費公社規模小集資易而成立速且可爲各界倡率也（二）目的以極廉之價售賣國貨及他國貨於學界以代彼等所需要之日貨日後根基穏固資本雄厚凡自巳可以製造之品如紙鉛筆粉筆墨水筆頭皮靴衣帽襪手巾及一切教育用品皆設廠製造之務期逹到以極廉之價購至精之品及自己生產自己消費不用絲毫外貨之目的（三）利益學界旣有消費公社則其需要有處供給人惟購買便利而且價廉物美目前日貨可被根本排斥日後能設廠自巳製造一切外貨皆可不用若推廣及於一般社會可爲振興工商業之基礎與模範且將來可免資本家與勞動者之衝突（四）組織照公司條例組織之設總社於北京分社於各省售賣所於各校附近（五）資本分股票爲十元五元一元三種先由各大小男女學生教職員及學生認購不足之數向各界招集凡中國之人無論何人皆可投資爲股東按消費公社爲極合經濟原理之組織近世歐西諸國極盛行今將一九○九年EdgIiabWboIesgIeＳociety發逹之情形略記如下其餘即可想見EngIighWhoieSocoety起於一八六三年由各消費公社聯合而成每一公社有社員五人購買五鎊之股票一張以三十二會員組織一委員會管理之三十二之中十六人由Mgdcrester方面之公社選出其餘十六人Lobdon及Newcbstie方面各選一半九○九年其股三債本爲4 '629 '233鎊售出貨物價値25 '675 '966鎊盈利630 '518鎊一八七三年開始製造長靴於Leicestec是後於其大工場所執行之各種工業中加胰子蠟燭餅乾罐頭醬菜猪油襯衫婦人用之胸衣家用器具可可牛乳毛織物布疋烟草蔴毛刷醬油印刷等等用以生產之資本有2 '421 '958 '鎊製出之貨物値6 '206 '156鎊獲利801 '310鎊使用人14 '806人有輪船四隻有多數之製乳廠於愛爾蘭有購買經理機關在坎拿大·美國·丹麥·德國·法國·西班牙·瑞典·希臘·及奧國·有茶葉種植場在錫蘭島其開辦之銀行定期存欵超過122 '000 '000 '鎊 
 
 
 

Page 18

 
 
   
 
