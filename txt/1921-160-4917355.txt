# 1921 - 160 - 4917355

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[省憲法] [  （老圃）]  
　　省憲法佳話也然先决問題必先舉督軍師長旅長團長及一切無益有害之軍人盪滌擴淸乃可以言憲法若請文章名手製成省憲法之佳文而稽顙乞憐求督軍之批准并求督軍及督軍之軍徒爲之執行是憲法掃地矣若督軍及其軍徒并能自製佳文以自衒鬻則與其名之曰省憲法無寧名之曰督軍憲法督軍而有憲法乃并其聖智之法而竊之矣 
　　吾之爲此言者蓋深惡痛疾於今日之督軍制度督軍制度之下固不能有憲法雖强諡曰憲法其督軍制度固如故也就督軍個人而言果能注意於法律要不失爲美意但其着手之法當在裁兵尤在專注軍事思不出位不干預地方之民政如是則民治循軌乃有法律中國不如是亦不能立國故督軍果有希望法治之誠意當先自犧牲始先自實行始不必學政客作法律之空談也 
[專電一]  
　　北京電昨到六電（一）爲張壽鏞查復官錢局電（一）爲金紹曾查覆鄂兵變善後電（一）爲曹錕催欠餉電（一）爲張作霖催援蒙費電餘兩電係他省者凡有求於政府者則來電無所求則應呈報者亦不呈報 
　　北京電王占元劉承恩電現設善後籌備處以各界人專任其事占元捐助二十萬串爲開辦費宜昌善後亦已電飭妥籌辦理占元捐助十萬串作賑濟用（十六日下午三鐘） 
　　北京電王占元出十萬元兌成官票散賑數目不敷改爲武昌散二十萬串宜昌散十萬串但鄂公團電院謂鄂人何貴有此假惺惺 
　　北京電曹錕電閻相文來保商入陜軍隊行止事宜現前路各軍缺餉甚急請先籌撥三個月院以陜陳保官編師各電十餘通封送曹錕槪置不辦（十六日下午三鐘） 
　　北京電陜事昨無電閻相文由觀音堂電告西進（十六日下午二鐘） 
　　北京電閻相文來電催餉辭極危迫（十五日下午七鐘） 
　　北京電靳口頭表示下臺聞財交兩部正在物色抵押品辦成兩種借欵爲下臺餘地（十六日下午二鐘） 
　　北京電地檢廳已依院令票傳馬叙倫馬復以候傷愈自行投案 
　　北京電敎職員向地檢廳告訴原呈列被告靳雲鵬殷鴻壽馬鄰翼三人已受理（十六日下午四鐘） 
　　北京電二時京敎職員及外省各校派來代表在女高師開會討論六三事件結果擬要求政府道歉至方式則命令或公函均可對皖學潮亦表示援助（十五日下午七鐘） 
　　北京電馬叙倫已移法院敎部對馬個人亦願表示歉意調人擬定雙方和解辦法（甲）政府方面一由馬敎次向敎職界道歉二發淸欠薪三償還醫藥費四以院令懲處衛兵五實行前閣議三條辦法（乙）敎職員方面一取消辭職宣言二一律上課（十五日下午八鐘） 
　　北京電潘語人對小野摺陳尙附考量應付辦法以不再加重負擔爲唯一宗旨（十六日下午四鐘） 
　　北京電吉會借欵正約訂明日簽字（十六日下午四鐘） 
　　北京電美使函報載烟濰路條欵中美官商兩方從未接洽過借欵此等條文實滑稽外部覆尊函未到時政府已飭各報更正查此係共同通信社稿（十六日下午二鐘） 
　　北京電外長答滙豐德發債票現經核准第十四批有效債劵湖廣一萬零四百鎊津浦五千五百六十鎊續津浦五千三百六十鎊聞英使曾催問一次（十六日下午二鐘） 
 
 

Page 5

 
 
   
 
 

Page 6

 
 
[專電二]  
　　北京電英使函部滬中央造幣廠投標說明書開列各機器全係美國式英國製造家無中標希望且期促請展五個月修改說明書并謂上海設中央造幣廠議係英國在華各處商會之力應予英人以投標機會部覆購製機械廠長有選擇之權所請未便照行昨英使四點訪外長議此事（十六日下午二鐘） 
　　北京電昨六點墨國代辦胡爾達見外長因接受我國正式修改商約公文謂已轉電墨京並謂在北京談判亦好（十六日下午二鐘） 
　　北京電有吳馨者自言爲德政府顧問德代表聲明此人來署用意不懂且並非德國顧問請華政府注意（十六日下午二鐘） 
　　北京電唐山工校發生時疫一生卽死全校避疫四散（十六日下午五鐘） 
　　北京電陸洪濤電自俄亂發生甘省所受影響甚巨特由西寗涼州肅州各調軍隊三營編成防邊軍專任邊界防務凡有俄黨潛入甘境者立卽拘獲收容若川陜客軍任意來甘者卽行解除武裝以維甘省治安恐傳聞失實特陳 
　　北京電熱河姜桂題電奉令協助援庫已飭所部官佐士卒從事編制查林西經棚等處日前發生匪患雖經米鎭使派兵剿淸仍恐匪再重來職部餉彈素缺希尅日接濟以備不虞（十五日下午七鐘） 
　　北京電靳電奉張請卽就蒙疆經略使職（十六日下午三鐘） 
　　天津電姜桂題電京（一）毅軍五路改五混成旅（二）駐豫皖京者撤回編正式陸軍（三）熱河及蒙邊以五混成旅佈防 
　　天津電鍾體道管金聚奉政府命參贊閻軍攻陜 
　　天津電龍濟光在京對記者云三使令攻粵彼已拒絕記者返津得確息龍部顏啓漢巳積極籌備决半月內隨龍赴粵（以上十六日下午十鐘） 
　　漢口電汪大燮删（十五）由京來漢聞因宜昌交涉與當道有接洽現寓法界巴黎街 
　　漢口電孫傳芳删（十五）召漢銀團會議商再借餉六十萬元 
　　漢口電領團質問删（十五）用王劉會銜答覆內容不詳（以上十六日下午五鐘） 
　　漢口電路孝植劉景略淸查官錢局損失計銀五萬七千九百八十一兩餘銀元鈔票四十四萬八千七百零三元小洋一百七十五元餘元年南京債票七千七百元銅元十九萬七千五百串制錢五千一百九十串 
　　漢口電美亞細亞艦隊隊長史特拉司定篠（十七）晨乘惠廉明敦號抵漢（以上十六日下午八鐘） 
　　香港電廣九路廣州電局各公司機器工人昨罷工數時卽息順德江門罷工未息當道尙在調停 
　　香港電陳炯明元（十三）電覆陜各界請助陳樹藩地方自治計畫寒（十四）又通電贊成浙盧豪電主張 
　　香港電西江各要區已遍設兵站孫廖昨自肇返稱西潦湖急俟勢稍殺卽進兵西上 
　　香港電報載桂長李靜誠已掛印潛逃 
　　香港電華北附加賑捐已令停止　　香港電馬育航因庫絀不堪軍人搗擾離職雖孫陳慰留仍未返署　　香港電孫科因被同黨挾持招謗已消極（以上十六日下午八鐘） 
世界路透電 
[上西萊西亞之交涉]  
　　十五日巴黎電上西萊西亞德軍司令郝佛將軍接協約國國際高等委員團要求撤退上西萊西亞德兵之公文後即以德國政黨領袖委員會爲護符故星期一日協約國國際委員團曾在哇泊林召集該會人員當討論之初德人提出說帖陳述不能將德兵完全撤退之理由協約國代表均堅主全撤英委員司徒亞特爵士主張尤力但德人卒不更變其態度協約國委員團大約將致文柏林政府聲明協約國委員團在上西萊西亞之權力必須完全　復不得爲該地德黨人態度所危及愛維尼爾報載稱今唯德人反對和平解决上西萊西亞問題該報又稱英國輿情今對於此事不復懷疑 
[美日間交涉之解决]  
　　十六日華盛頓電聞美日所爭之雅泊島問題業已解决議定該處海電利益歸爲萬國公有至於日僑入美問題議禁止苦力輸入而保護日人在美現有之產業與權利又議山東儘速交還中國此事不交歐洲公斷日本僅保留他國人民在山東所同有之利益 
　　十五日華盛頓電日美兩國間未决之问題如雅泊島·外國移民·外人置地·以魯省交還中國種各現已由國務卿休士氏與日大使幣原男爵開直接談判聞雅泊問題之解决可毌庸由國際聯盟攷慮之 
[英工黨質問英日續盟]  
　　十五日倫敦電工黨議員維爾森氏今日午後在下院質問目下英國失業者人數甚衆政府曾否設法阻止英日盟約中含有可妨礙吾人與中國間商業關係之條欵張伯倫氏答稱英日盟約問題如有所决議自當不忘一切有關係之考慮 
[英屬首相之英日續盟電]  
　　十五日溫哥武電英屬哥倫比亞首相哇里佛氏致電現駐倫敦之加拿大首相謂英日盟約如以任何形式賡除之務請保全加拿大所有限制日本移民之權利云云而上訴法庭則判决英政府合同中所含禁止僱用東方人民經營關於礦地及木料租借地類公共事務之條欵實不合法律 
[土希兩國之决戰]  
　　十六日倫敦電土希兩國間將有大戰雙方均利用戰事沉寂之機會大舉籌備土人自稱兵力倍於前次戰爭希王親赴前敵足徵希人亦自信可操勝算據路透電社羅馬訪員來電謂該處各報咸稱勞農軍已開抵亞拉土里亞以助土耳其國民黨聞俄土軍已開始前進其目的乃在土麥那與君士坦丁二地云又據路透電社君士坦丁訪員來電謂全陣線現有大批希軍偵察隊從事作戰安哥拉來電則稱國會議員意見不一日者有議員提出關於英國變更對安哥拉政策之質問曾引起激烈之辯論 
[愛爾蘭之騷動]  
　　十五日倫敦電貝爾法斯天主敎與耶蘇敎徒所庽地段之接界處昨晚發生暴動黨人陰伏屋面開槍外且用砂袋爲障礙物旋由武裝摩托車恢復秩序死平民兩人 
[英國各種工人之罷工談判]  
　　十六日倫敦電棉業爭端似有解决希望僱主曾與工人開會議决立即减資每鎊三先令十便士滿六個月再减七便士礦工投票結果迄今唯知贊成接受礦主條件者三萬五千六百二十六票反對者十萬一千九百零二票南約克夏等處均可望有大多數贊成接受礦主條件今其結果尙未得悉故反對方面當不致占必要之三分之二大多數 
　　十五日倫敦電克萊特班克之勝家縫衣機器廠因缺乏煤斤定於六月二十四日起無限期停工因以賦閒者將有萬人 
　　十五日倫敦電工部大臣現出調停機器業爭端將於今日會晤雙方面僱主現允延至本月杪發减資通告俾職工聯合會可投票表决减資提議 
[英相勸敎會勿預國政]  
　　十五日倫敦電首相喬治氏在樸特瑪杜向敎會界中人演說力勸敎堂勿干預政治如近今敎會中高級人物開會表示解决罷工爭端之最善方法實不適宜又愛爾蘭問題亦非敎會中所應過問 
[法國女子政權會]  
　　十五日巴黎電法國女子政權會昨舉代表團謁見總理白里安氏請將衆院近所通過之女子選舉案儘速提交參議院總理答稱願將此問題提交內閣將來參議院辯論時願聽參院審查會之指揮 
[美工會之裁减軍備議案]  
　　十五日丹佛電美國勞工聯合會通過决議案請哈定總統發起實行世界裁减軍備之舉謂英日美三國今後競爭海軍力將如戰前英德兩國間之競爭言之令人驚心動魄云 
[法華經濟會之會議]  
　　十日巴黎電法華經濟會今日舉行會議主席爲著名經濟家里維氏華使陳籙及前法總理班樂衛均發演說新任駐華公使福勒略氏及巴黎里昂有名製造家數人均曾與會 
[日太子蒞荷記]  
　　十五日比京電日太子今日由此啓程赴荷比太子及顯貴多人在車站送行 
　　十五日亞姆斯特丹電日太子已於今日抵此荷外相漢特里克氏駐荷日使及使署中職員咸集車站迎迓繼均乘車赴宮荷女皇與日太子出現廊下時羣衆爲之歡呼旣而開宴席間荷女皇與日太子之演說都以兩國邦交日見篤厚爲言開宴前新任華使王廣圻向荷女皇呈遞國書旋亦與宴 
[各國近事記]  
　　十六日巴黎電法國軍事委員團由霞飛統帥爲團長不久將赴日本並順路游歷安南與中國 
　　十五日羅特島泊羅維登斯電國務卿休士氏向白羅恩大學學生演說謂美國對於世界利源之發展必須堅持平等機會之原則 
　　十五日倫敦電海外商務督辦格萊姆爵士今日在下院宣稱不日將依照英俄商約之規定派正式代表團赴俄 
　　十五日巴黎電今日巴黎交易所英金收盤價每鎊兌佛郎四六·九五 
　　十五日孟買電時季風已作 
太平洋路透電 
[太古公司之航業演說]  
　　十五日香港電太古輪船公司今日開年會主席宣稱公司現遇美國航務部之嚴重競爭英人航業所植成之當地與國內貿易已被美國航務部直接競爭世界各處航業公司莫不注視美國航務部之經營而憂慮不已美國航業遇戰爭之機緣始大發展惟望美國在和平時代勿出其所有之財力辦理航業而爲航業公司之打擊私人航業公司在此尋常時日因此競爭損失幾何今固未能估計但望有以補救之俾各方面互相滿意太古輪船公司業已减價招徠以抵抵禦受有津貼來爭中國海岸貿易之船隻股東在競爭時誠須以收入减少爲滿足但前途尙無惶恐氣象云 
[日藏相之對華談話]  
　　十五日東京電大藏大臣高橋子爵與國際通訊社代表述及近報紙所載彼宣言主張與中國訂經濟聯盟而以財政助力給予中國即破壞銀行團亦在所不恤一節高橋之言曰中國急需財政助力如日本能以可爲銀行團其他團員所接受之狀態資助中國則應實行之日本對華政策必須依據互助及合作之原則而以東方之經濟發展爲目的凡可爲之事日本必爲之即撤退駐華日兵俾得消釋疑懼亦無不可也中國政治與財政地位目下極不穩固泰西諸國非得適當之保證不能以有力之輔助給予中國日本則處特別地位故須施特別行動蓋中國之恢復原狀與日本至有關係也余意日政府應從事擔保中國任何外債之償還此舉極可實行余意必受銀行團其他團員之接受也 
[日本農人罷工記]  
　　十六日大阪電九州佃戶千人罷工要求將租金减輕百分之十五至二十不等田主相約反對之惟其他佃戶有起而效尤之勢今裁秧之期漸近故此事甚形嚴重大阪各項罷工現均無解决希望 
[印度敎授自殺]  
　　十五日東京電東京外國語文學校印度文敎授亞太爾氏爲此間英人界中之有名人物今日在東京寓所服毒殞生現信氏之自殺乃出於鬱悶 
[東俄近事記]  
　　十五日海參崴電據未徵實之謠言赤塔政府决議加入勞農俄羅斯 
　　十五日海參崴電謝米諾夫現赴格羅台柯伏設立反過激之機關聞日人已加允可惟令謝須在三十俄里區域外活動 
　　十六日海參崴電謝米諾夫已展緩赴格羅台柯伏謝之勢力漸弱即哈爾濱來此之舊部人員現亦紛紛離棄之雙城子烏蘇里克格魯特金將軍所統加浦爾之舊部前嘗竭力贊助謝氏今亦宣布唯承認維爾比資基將軍 
　　十五日海參崴電此間所傳伯力起火之說實屬不確　　十五日海參崴電臨時政府宣稱堪察克現居濱海省治權之下凡勞農俄羅斯所許予外人之該地各項讓與權槪作無效 
　　十五日海參崴電此間疫氛漸平迄今共死四百四十五人俄人僅占十二名餘悉華人一星期中死最多之數爲九十五人 
　　十六日海參崴電據雙城子烏蘇里克消息勞農俄羅斯境所來之人均言境內農民紛紛起事鐵路現由華兵與瑪格雅兵守衛但車務常爲叛黨所擾而失秩序土波爾斯克現由反共產黨扼守紅軍已委棄沃木斯克反過激軍四團現戰於伊爾庫次克境 
[公電]  
　　陜西軍官來電各報館均鑒國方多難天不弔秦禍亂相尋迄無寗歲土匪假靖國爲護符實行其焚掠之慘政客以土匪爲利器各遂其攘奪之私幸賴陳督樹藩坐鎭關中支持危局親冒矢石爲國宣勤方冀次第削平全功克竣詎料橫生枝節一簣終虧麟等鞍馬追隨於茲數稔枕戈飲血効死馳驅禦侮同仇固軍人應盡之職而報功崇德亦國家威信所關夫東粵稱尊半籌莫展庫蒙內犯遺矢誰加將軍有跋扈之名疏通少效宰相得模稜之誚啼笑猶非敎令不出國門財政直將破產專實具在無可諱言凡我袍澤引爲至恥邇者易督令頒稱兵威脅跡其違反民意倒行逆施之所爲或迫於强權原非自動秦軍將領曾電請收回成命計邀矜諒竭誠呼籲未奉恩言是中央棄吾秦非吾秦負中央麟等爲大局計爲桑梓計爲人格計勢不得不勉盡忠告力圖自全伏念大總統以文治爲提倡總理以統一爲目的各巡閱使尤主張公道况鄂豫晉隴亡唇寒齒牽髪動身實爲利害共同豈謂無關肥瘠一開戰釁禍及鄰疆各督軍亦預有責維持現狀屬望羣公此則秦民所馨香禱祝者也麟等百戰餘生僅存一息困獸猶鬬秦詎無人陳督縱淡泊鳴高吾輩必擁護到底躬擐甲胄待罪前鋒生死哀榮在所不計臨電迫切無任依馳陜西陸軍第三混成旅旅長兼署陜南鎭守使張寳麟川陜邊防警備司令兼第一支隊司令王鴻恩第二支隊司令陳建率全體官佐目兵同叩印　　武昌善後事務所通電各報館均鑒武昌事變雖定瘡痍未復急起直追羣謀善後現經王督軍劉省長召集各界聯席會議决定共同組織武昌善後事務所於本日成立俾通力而合作期尅日以圖功籌備伊始頭緒紛繁所有調查損失酌議撫䘏調劑金融維持民生諸大端在在均當趕辦頃已由督軍捐欵二十萬串以資救濟知關厪系謹電馳聞企候明敎武昌　後事務所叩鹽印 
國內要聞 
[北京通信] [  （般若）]  
　　有經略使後之蒙警　　西伯利形勢之變化 
　　張作霖旣拜蒙疆經略之命領三百萬援蒙之餉當居仁堂大會時又對蒙古王公以死自矢則回奉以後自當從事援蒙之布置今歸已半月援蒙之如何進行迄未見有所動作其始聞張電秦華諸人轉陳參陸處索經略使署組織費三十萬繼則聞張之意向主由洮南察哈爾黑龍江三路出兵又繼則聞張氏來電陳述三事一宣慰蒙古王公二電招活佛內向三剿辦餘匪今則竟聞張氏召集會議吳俊陞孫烈臣以西伯利亞形勢變化不主於此時出兵似震人耳目之援蒙問題行將由大化小由小化無而其實只存一經略之虛名與張氏所得特別三區之指揮權矣據接近奉派者語人張氏最初意旨即不主對蒙用兵以前之取消外蒙自治爲多事而主復徐樹錚未赴外蒙以前之舊制若是則援蒙一事依然無望也 
　　現在之蒙古形勢如何乎外蒙之失已不必言而察哈爾境內所謂錫林格勒盟者已十旗失其八惟鑲黃旗等之滿洲旗尙未陷落多倫附近之達里崗崖與滂江相近已有俄匪四百人竄入多倫鎭使李榮殿部下之防營前紥該處頃已敗退據鄒芬電稱已派第一支隊陳錫武往援然能否有濟殊無把握昨今兩日間紛傳滂江失守雖政府尙未承認然其爲達里崗崖失陷之影響殆屬無疑熱境則林西經棚相繼告警黑邊則巴龍謀襲海拉爾之報已非一日近則巴龍確已率馬隊二百由桑貝子旗直至海站附近種種形勢較之經略使未任命以前又有日蹙百里之勢一若蒙匪故與經略使下不去者亦可怪也 
　　蒙事固如此而特別三區之內部則另生一隉阢不安之象姜桂題之地位在經略使未發表以前早有易以汲金純之消息此爲張氏統一三區之計畫乃東海必欲保護姜氏以熱河一地終其天年張氏不慊也經略使發表熱河受奉指揮姜之心目當然亦不快而林西經棚告警張即乘此機會令汲金純率一旅赴援實逼處此姜何以堪於是姜氏一請率所部來京給餉遣散再請將所部改編一師且姜部之毅軍原有二十營在豫姜見熱境告警奉軍紛來不欲奉人之鼾睡臥榻也乃謀自固吾圉而電請將在豫之二十營調回熱河爲防蒙之用中央固無所不可張氏乃大不謂然以爲對彼有抗拒之意來電反對請勿許其調回毅軍東海乃作和事老人代姜氏向張剖白謂姜絕無他意不過爲防蒙起見始有此舉而實際上仍受大經略之指揮能解與否尙未可知而張姜之間已生許多之隔閡矣 
　　至於西伯利亞之變化亦係事實海參威政變之起原有日人操縱其間崴埠之新政府確爲舊黨與赤塔之遠東共和國異其旨趣因是阿穆爾以東之謝黨乃大活動雙城子爲舊黨所占赤政府欲派兵往援而日人不之許廟街等處悉入舊黨之範圍在崴之各國代表迄無表示且聞赤塔外交次長與日本接洽請其取締舊黨准赤塔出兵而以阿穆爾之種種權利爲交換東三省以此報告外交部且密探各國態度矣滿洲里方面則日本聯絡員依田氏與俄舊黨聯絡日密麕集該地附近之俄人數近五千據該地報告日人給此等俄人以前所解除俄人之軍械將使於滿站附近起事而巴龍之來自桑貝子也則欲與此一帶之舊黨聯絡一氣且將斷興安嶺之鐵路交通阻俄新黨之東下張作霖不敢出兵者固即以此然黑龍江出兵即由呼倫貝爾桑貝子旗一路原所以禦巴龍而斷庫匪之接濟者以攻爲守自是上策而彼等反因此不主出兵則又令人無從索解也（六月十四日） 
 
 

Page 7

 
 
[京敎潮最近情况]  
　　北京敎育風潮自京中公私立各校紛紛罷課及各省敎育界羣起表示同情於敎職員學生方面後政府鑒於民氣之盛態度漸趨和緩對於首善醫院之監視昨早（十四日）起已完全解除前晚（十三）敎育次長馬鄰翼並派秘書徐鴻寳乘敎育部汽車至醫院請王家駒校長出院昨早徐鴻寳又乘該部汽車至醫院將張黻卿校長請出至昨日下午一時馬叙倫沈士遠二君亦乘中央醫院三百十七號汽車出院移住東交民巷法醫院現只餘黃人望尙留首善醫院須俟本星期日始行移出敎職員方面認日昨醫院諸人恢復自由雖可謂爲政府自行轉圜之表示而此次風潮之重要問題仍未解决故八校敎職員昨日特各開大會討論結果大致主張應將新華門事件先行解决其進行方針即委托聯席會議全權辦理關於法庭起訴一層由八校敎職員全體代表署名蓋章擬託律師在檢廳告訴警廳總監殷鴻壽爲被告至昨日所開之八校敎職員代表聯席會議仍由王兆榮代理主席報告最近情形及馬叙倫絕食事件各代表均甚傷感次以該會議會計組幹事朱其暄因事南下公舉工專代表許繩祖繼任又議及八校以外各學校此次同情援助極表歡迎惟以罷課爲援助之方法未免犧牲太大各校與八校情形不同似無須遽出乎此擬即發出通函表示謝意並勸不必與八校同一罷課以惜學子光陰又以安徽學界與八校同人同日遭遇橫逆議决發電慰唁此外尙議决重要案件數種遂宣告散會茲將其致皖學界之删電照錄如左上海各報館轉安慶安徽全省學生聯合會鑒政府摧殘敎育蹂躪士類六三皖京同人同遭虐殺痛何如之同人等一息尙存願盡後死者之責與摧殘敎育之政府戰特此電唁不盡心傷北京國立專門以上八校辭職敎職員全體删 
　　至政府方面敎育次長馬鄰翼昨日（十四日）上午特派普通司司長陳寳泉以私人資格往訪高師敎職員代表馬裕藻等代馬氏表示最近之態度略言馬次長對於此次事件已决定和平辦理首善醫院之解除監視馬次長與有大力倘以維持敎育爲最終目的可否稍示退讓並出辦法三條大意 [T13 ]一 [/T ]四月三十日國務會議通過之三條辦法政府必然照辦並由敎育部布告全國聲明永久不渝 [T13 ]二 [/T ]對於馬叙倫不專歸咎於其一人將來亦擬不追究至於日前馬次長呈國務總理呈文雖有專歸咎馬叙倫一人之意但馬次長亦將設法解釋以期和平了决 [T13 ]三 [/T ]由敎育部以極誠懇之文字慰留八校校長馬裕藻等對此并未發表意見且申明未經同人正式會議討論决定不能發表贊否及其程度如何之意見至外間所傳敎職員積欠準昨日發淸等三條辦法之消息聞係馬次長用爲緩和外間反動之法實則迄昨日下午七時止不特各校未領到分文即校長方面亦毫無聞及雖敎職員之目中現已不重視此節然政府慣施口惠屢召風潮而不知悔則可見一斑矣 
[武昌兵變之善後（漢口通信）]  
　武昌變軍除已有一部繳械遣散外其在左右旗兩湖書院及南湖者尙有二三千人抗不繳械軍署迭開會議苦無對付善法直至十二日始决定將第二師五七八三 
團各抽編一營爲湖北陸軍步兵團團長仍以變兵八團團長穆恩棠充任昨十三日已將編成三營開拔至廣濟潛江咸寗三縣駐屯旋又續開殘餘部隊出防棗陽仙桃鎭各處至由宜昌開來變兵二十一混成旅孫建屏一團昨亦調往嘉魚省防乃由鄂軍尹同愈第一旅寇英傑第二旅擔負全責人心因以漸定顧當道無法對付變軍而遣之各屬以求省垣之暫安然省垣安而各屬恐將不安矣 
　　武昌此次兵災直空前巨刼鄂省各公團皆先後電京呼籲省議會十日茶話會議决拍發北京電報文日始行發出其文云北京大總統國務院旅京湖北同鄉諸公鑒鄂省改革以來兵燹頻仍憔悴遺黎方待生息詎本月七日夜二時省城內外駐兵相率譁變商店民房挨戶搶刦所過如洗甚至一室連搶數次一家連戕數人搶刦而外肆行姦暴且有因而斃命者他如官錢局造幣廠悉鄂財政命脈所關同時發現焚搶情事損失甚巨其除各學校各法團倖免者少尤有慘者凡繁盛商塲居民屋宇刦後多被縱火焚燬烈燄燭天至翌晨該變兵整隊營後延燒猶未熄滅共計公私財產損失數千萬死傷約數百人洪楊以後無此浩刼伏查宜昌去冬曾經兵變元氣已虧本月四日受禍較前更烈計被焚者商店十之六住戶三之二機關法團二之一官商居民死傷達千餘名同一省治區域三日之內兵變再見鄂民何辜罹茲荼毒現時市井蕭條百業俱廢死者暴骨於街衢生者呼號於道路傷心慘目愁痛難堪鈞座痌瘝在抱聞之當亦惻然用敢代呈災情籲懇救濟臨電無任迫切湖北省議會叩省議員中多王占元一派其言自難免有隱飾然即其電觀之已可見鄂人受創之深矣災民方面連日有湖北救災會與災民聯合會之組織皆以要求振恤爲目的當道恐災民結成團體於已不利昨十三日特在軍署召集各界聯席會議主張發起武昌善後急振籌備事務所並由王督親捐欵二十萬以爲之倡（另捐十萬以振宜昌）請將湖北救災會等團體歸納於善後急振會以收官民同力合作之效在座四十餘人對於發起善後急振會一致贊成而於歸納救災會等團體亦不妄加可否故當塲僅討論組織善後急振各手續推定幹事二十三人（商界徐榮庭等八人紳界胡衢農等八人政界魏聯芳等四人議會屈佩蘭等三議長）擔任籌備徐榮庭亦捐欵十萬今日在武昌商會開成立會其急振辦法第一步爲維持民食即開積穀倉陳穀碾米平糶又由軍省兩署電請蘇皖贛三省開放米禁本省則自十三日起停收米稅一月武昌商會昨亦發出乞振元電其文如下六月七號夜武昌省城內外兵變通宵達旦砲聲隆隆彈雨槍林肆行刦掠無論城廂街市大小商店多遭搶刦繼以焚燬至若小巷居民更有被姦搶燒殺斃命者不計其數實歷來未有之奇災亦民國罕見之慘禍瘡痍遍地焦土盈衢想我公痌瘝在抱仁慈爲懷聞此慘况諒必惻然用特快郵馳陳敬乞諸公代籌善後辦法振濟災民以甦商命不勝迫切懇禱之至 
　　宜昌兵變外僑損失甚巨武昌兵變亦有外人敎堂學校各一所被刦且自七日夜後漢口亦時呈不穩之象駐漢領袖領事日領瀨川淺之進氏十一日以正式公文送督署大意謂宜昌兵變外僑受有重大損失今武昌又變貴督軍事前旣無防範事後有無處置現在漢口治安能否擔負全責本領袖領事謹代表駐漢各國領事意旨質問貴督軍請迅速答覆云云王督在鄂受外人嚴厲質問此爲第一次得函後大爲焦灼連日召陳交涉員至署商議如何答覆陳亦以措詞不易深費躊躇而日領又時以電話催促據交涉署消息王陳已擬定明後日答覆矣並聞美國已由滬派來巨艦惠廉明敦號保護該國僑民十七日准可抵漢法日各國亦將有艦隊到埠至中央派來陸軍部次長金紹曾十一日到鄂後次日即着手調查被災各街道每至一處輒搖首嘆息昨日已經畢事今日首途返京財部僉事張壽鏞內部僉事張華國國務院諮議陳向元刻尙在鄂與當道接洽善後各事張壽鏞兼負有調查宜昌損失之任務日內當單獨前往云（六月十四日） 
[鄂兵變事件之京訊]  
　　武昌兵變事件昨日（十四）國務會議席上又提出討論根據陸次金紹曾之報告决定王占元免予置議該管軍官酌量懲處一二以謝鄂人至第二師及二十一旅變兵部分則加以移防或裁撤惟內容甚秘議案亦不照例宣布僅知其大體如是而已金紹曾報告之電如下曾軫日午後四時抵鄂暫寓使署會晤王使述及二師一部分譁變原因係辦理該師五七八騎砲各團兵士退伍欠餉擬於庚日遣送不意虞日夜突然譁變是否有人煽惑正在查訪經衛隊營及湖北學兵營其地各隊竭力彈壓未及天明旋即漸平日來武漢謠諑甚熾施行戒嚴武昌被災舖戶尙未開市損失正在調查該變兵一千七百餘名遣送至孝感預伏機關槍一律擊斃倖逃無幾宜昌譁變之二十旅第一團現運回武昌南湖暫行駐紥收束此次武昌事變幸賴巡閱使當機立斷處置敏㨗卒能以短促時間恢復秩序至武漢三鎭保持治安一節亦經王巡閱使面稱本省兵力足能維持雖有土匪鼓動不至再生意外現正嚴密防範等語再此次事變各官長應得處分業經巡閱使擬定日內即可電請發表謹先稟聞餘俟探明續陳曾文印 
　　至鄂人方面以此次武宜兵變受害極慘非常憤激各公團業已連電呼號聞武漢總商會文日復有電致府院對於宜武兵變提出四項要求 [T13 ]一 [/T ]遣散第二師全師官兵以免地方再遭蹂躪 [T13 ]二 [/T ]澈查第二師營長以上之軍官分別予以應得之處分 [T13 ]三 [/T ]沒收王占元所有之財產約數在三千萬元以上充作此次被損失商民之賠償金請立即罷免王占元本兼各職並援照第二十一師魏師長之先例將王占元按照軍法懲處用儆縱兵殃民之罪又旅京鄂人前爲宜武兵變事曾經呈請政府罷斥王占元未見何等回響該鄂人等將又爲第二次之呈請並定於今日（十五）開各屬代表會議往公府請願必達目的而後已其第二次呈文庽沈痛於滑稽之中大略云查明令又有「此次兵變該管師旅長等事前旣漫無覺察事後又不能立時制止非尋常疏忽可比應呈候嚴懲」等語王占元旣兼任陸軍第二師師長則令文中該師旅長等一語當然包含督軍王占元而言又查令文中有「應由該督軍查取職名」一語王占元兼任陸軍第二師師長陸軍部備案有年國務總理早經呈報鈞座於約法鈞座實爲陸海軍大元帥豈至今尙不知何待查取竊以爲鈞座所責成查取職名之督軍或係指將來繼任之湖北督軍而言必非責成現在治軍無狀自請議處之王占元以王占元查取王占元之職名雖至愚魯亦知其事可哂鈞座何至若是其傎乎又查令文中有該督軍等身任疆圻責無旁貸等語語中等字究係槪指何人省長固亦屬疆吏然無管理軍政之權即習慣上亦從無省長干涉督軍之惡例省長自不應負兵變之責師長固應與督軍同負軍政上責任然師長决不能認爲疆吏由此推測其爲指兼任二師師長之王督軍占元無疑且「身任疆圻」句下緊接「責無旁貸」一語申其義則曰陸軍第二師兵變第二師師長之責也即湖北督軍之責也即王占元之責也湖北兵變之責應由王占元一人負之不得以王占元應負之責旁貸他人也 
　　又外交團方面對此次兵變極爲重視前日開聯席會議領袖葡公使以病未到日法美英四公使均到會討論要求賠償並提出意見謂宜將全國軍隊核減移駐邊疆內地保安專任警察已將此旨達到政府又聞去年宜昌兵變外交當局對於外僑之損失賠償爭持甚力絲毫未曾讓步此次宜昌再變外交團擬組織一委員會與我國交涉英使艾斯敦已派參贊赴鄂調查武宜兩地兵變之損失日代辦昨亦派員南下 
[德約簽後之德商復業運動]  
　　中德商約行且批准該約中關於井陘煤礦及德華銀行兩事本有由中國主管官廳另議辦法之條文因之德華銀行現已派遣代表德人費其偕同僑德華人吳馨來京向政府方面商辦該行事件查該行在戰時所有欵項俱經財政部沒收其數約達千餘萬現旣講和通商所有該行存欠當然交還德人自行處理約中所謂由主管官應另議辦法者殆即指此惟近來中央財政異常支絀前此沒收之欵早已用罄目前詎能如數退還而該行所欠存戶之欵則達數千萬之鉅其中如前淸慶王存欵約達一千萬而東海亦存有四十餘萬故該行縱即接收我政府還欵亦不能淸償存戶現在德人方面頗擬商請我政府合資改組中德銀行如果有成則從前德華銀行一切存欠糾葛均不慮無法解决聞政府方面以戰前之德華銀行本係德國之半官銀行其性質與英之匯豐銀行相等在德國頗具有一種特殊之勢力故亦甚願與之提携現正發交主管各機關核議辦法不久即可確定聞此次隨同德國代表來華之吳馨僑居德國有年爲德華銀行之董事前淸時代曾以三品京官任新疆墾務官現充德政府商務顧問 
　　又中德實行通商後關於貨物往來必賴航運德國原有之亭寳航行公司戰後停駛尙未復業德人現擬就亨寳公司原有之航線船隻碼頭貨棧加以擴充再加入中國資本改組爲中德公司行駛中德美三國此事亦經與主管當局商有眉目 
[南京快信]  
　　軍民兩長因風傳浙省變化人心驚慌特令警廳禁謠以安人心齊督又以謠言繁興連日加緊戒嚴晚間各通衢均加派雙崗騎巡隊晝夜逡巡不絕齊督又以防務吃緊昨通令各師旅團營禁止兵士請假外出 
　　外傳此間開東南五省攻守同盟會議茲聞齊督昨語某君云余祇知保境安民無論何黨何派决不加入攻守同盟更非所敢預聞云云 
　　今日（十六）爲全國學生會成立紀念日中等以上各學校學生均停課一日並結隊游行街市講演北京安徽摧殘學生情形以喚起國人之同情 
　　學生聯合會昨日（十五）下午四時開會各校代表到十四人一中學生韓以權提議援助北京學生辦法議决聯合各校敎職員於星期日（十九）開聯席會議研究辦法又副會長梅成章辭職舉一中學生沈慶成繼七時始行散會 
　　外部因鄂省兵變昨電兩長請飭屬保護外僑 
　　劉湘通電八日就四川總司令兼省長職 
　　浙米商孫發源運米一萬六千石被禁米查驗處扣留浙省長昨咨省署稱係在蕪湖所購之米有大勝關稅票可憑請飭驗放 
　　白米每擔已漲至十元聞由津浦路偷運出省者仍以蘇米冒充皖米串通大勝關稅所塡給稅票故查驗處祇好驗票放行 
　　吳縣知事溫朝棟迭被控告省署已飭蘇常王道尹查辦昨蘇州總商會敎育會農會又來電請速撤換以順輿情王省長刻正物色繼任人俟王道復到即行發表 
　　駐揚旅長黃振魁電軍署報告岑西林已携眷由揚乘輪仍回焦山養疴 
　　鹽務署禁止灶民煎鹽限三年以內禁絕南通張謇以淮南灶丁百萬特電京請收回成命准照北鹽成例改煎爲曬並電齊督王省長請設法維持 
　　寗垣檢查印花定二十日開始李處長昨令督查員會同商會調查員先從下在商埠着手檢查 
　　昨有絲客五人携有生絲三四百兩行經神策門外忽有身負快槍之暴徒五人上前行刦絲客呼救鄉民即鳴鑼齊集百餘人被暴徒開槍擊斃鄉民一名旋捕獲暴徒一名其四名均被逃脫 
[杭州快信]  
　　省憲起草委員會今日（十六）開成立會到四十人推王廷揚爲臨時主席選出委員長王正廷（得三十票當選）公决每日上午九時至十一時下午一時至五時開大會討論 
　　沈金鑑有向中央辭職消息 
　　盧督軍今日（十六）下午二時柬召各師長會長行長在陸軍同袍社開茶話會商决要公 
　　今日上午紳商學各界要人吳綗齋徐博泉顧竹溪王湘泉等晋謁盧督暢談時局盧以豪電本良心而發約束軍隊保護地方是本督督專職毋庸過慮� 
　　省署附設之自治籌備處各屬評議員十一人已一律辭職聞處長鄭文易亦將另謀位置 
地方通信 
[蘇州]  
　　東吳大學消息東吳大學校長葛賚恩今夏回國以後一切校務將由副校長文乃史擔任此次由美來華之新敎員爲平客樓·（敎育學救授）恒克雷·（政治經濟學教授）郎女士·（藏書樓辦事兼英文敎授）卜女士·（中學英文敎授）又理化主任龍傳士云去秋回國後已及一年亦於此次來蘇並偕專門物理及算學敎員各一人同來至本國敎員則新聘尤敦信吳邦彥兩君該大學向分文理法三科茲自下學期始將增設理化工程及師範兩科理化工程科主任爲龔士博士師範科主任爲平客樓至新建築之擴充則一爲臨時健身房已於四月內落成一爲科學館俟龍士博士到蘇後即籌備開工一爲新寄宿舍現亦正在籌備測量中 
　　醫校學生反對考試　門外馬路江蘇醫學專門學校現届第四班畢業之期日前照例先行學年考試結果有徐趙兩學生不能及格致各學生羣起暗潮紛紛集議對付方法决定畢業試騐一律罷考要求校長汪企張照平日在校課程爲標準分別給發畢業證書汪校長不允現各學生已紛紛回家誓不應考三二一年級學生已發全體離校宣言大有不達目的不止之勢聞該校主任敎員沙鳳千刻正分向各學生竭力疏通不議如何了結也 
[松江]  
　　拆城風潮續誌金山人王悅巖等拆賣金山衛城釀成極大風潮業已數誌前報茲聞主張保城一派前日曾於雨中開保城會到者數千人大似示威運動現雖有人出而調處但兩方意見各走極端恐一時或難解决也 
　　水警捕解賭徒本邑二十九圖黃泥橋地方有攤塲一所輸贏甚巨經時已久水警分隊長徐貴臣以其引誘鄉農妨害農作特遣巡官吳伯華夏書堂等率同師船前往拿獲賭犯蔣來生周阿小夏阿大等業已解交陸警總所由所各判拘押十五天示懲 
[揚州]  
　　天泰輪船罷工鎭江內河各小輪公司爲天泰戴生昌招商揚子等六家輪流開駛瓜揚淸淮各地十五日由鎭駛揚之中班駛淸之長班皆輪天泰公司詎該公司航工水手因要求加漲薪資未達目的一律罷工停止行輪刻聞已有人出而調解矣 
[南陵]  
　　學界爲皖潮呼籲安徽南陵縣職敎員學生聯合會致省長督軍函云據安慶學生聯合會代表報告省議會擱置敎育經費一案不議學生前往請願而議員趙繼椿劉碩遽發淫威唆使武人肆意痛擊致學生斃命者一人重傷者五十餘人似此摧殘敎育慘不忍聞懇請依法懲治以平士氣而快人心 
[嘉興]  
　　取締飲食店舖霉雨連綿物易壞腐禾邑菜館酒肆熟食水菓各店對於所售各種飲食向不注意淸潔現城區第一分所警佐張光烈特於本星期起逐日指派警士一名至所管區內飲食各店舖檢查食品如有霉腐者即令棄去違者即行懲罰聞第二第三兩分所亦將於日內起仿行 
　　知事提倡植樹嘉興縣知事汪瑩以城中居民屋畔每有磚石瓦礫堆積牆隅不特有妨觀瞻亦且賠納糧賦殊不合算現已令行第一區自治委員金宗皡勸導居民於一月內將空地悉數栽種樹木逾限即由官廳代爲種植並科以罰金 
雜評一 
[自動的裁兵（默）]  
　　人每謂今日之班府事事無辦法吾則謂非無辦法實不能自動也無辦法而不動則有一辦法出政府即可行之不能自動則雖有辦法而亦無可如何故政府而到不能動政府實空有其名矣 
　　夫政府而苟非眞不能動者則當此全國怨憤之時正宜努力自奮爲一二順人心之舉以表示政府之尙能自動若人民種種督促政府絕不爲動必待外人督促而後動之則政府更失其體面矣 
　　國人以裁兵呼籲已久自鄂變而後非特國人外人亦有將提裁兵覺書之說吾謂政府於此急起而行之尙不失爲自動的裁兵若失此不圖則此後外人之代吾謀者將不僅裁兵一事而已試問政府成何等之政府 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[旅滬浙人反對停止省會選舉]  
　　浙江旅滬學會反對停止第三届省選電云浙江盧督軍沈省長省憲期成會省議會省敎育會杭總商會各報館鑒報載省憲期成會代表內少數人主張停辦第三屆省選風聞之下不勝駭異省憲尙未實行民權首先剝奪揆情度勢竊期期以爲不可謹呈管見惟希亮察國會緩選由於南北紛歧而省會完全地方自治不能與國會併爲一談代表藉口於省憲有所牴觸不知根據何種法律非具野心之破壞何來無病之呻吟此省選之不可停者一議會不良猶勝無會慨自袁政不綱軍閥用事民意機關摧殘殆盡獨此省自治制尙留一綫曙光省憲期成會諸君必欲蹂躪無遺陷地方於無法任少數政客專橫武斷亦復成何體制此省選之不可停者二今省憲期成會代表是否爲八百萬選民所公認任期旣淸之議員是否有繼續存在之效力即使均無異議一則前届選舉本爲安福所製造金錢競買早不利於人口幸達改選之期望忽生意外之波折諸君爲自身計誠得矣如地方何如民意何此省選之不可停者三况省會選舉不聞政府之阻止而人民反提議放棄且不出於他人而轉出於省憲期成會內少數議員之口試問其出全力以爭制憲之心究屬何居嗚呼諸君其亦可以休矣吾浙自光復以還人民未受兵燹實禍雖由於有力者之維持而藉省會之裨益要亦不少今迫於時勢潮流非假制憲不足以顯特種之表示自當與固有民意機關共相維倚萬不可一網打盡以激起意外動盪近讀陜陳督尤電主張省憲公開諸君竟欲由少數人包辦並提倡停辦省選適與相反未免惹起糾紛世澤等僑庽滬上不忍父母之邦淪於紛亂之境謹具意見還望我督軍省長各民立機關各報館共起糾正以躋於平浙江旅滬學會田世澤張世楨范運樞袁遠王曉蘋電 
[交涉員覆縣商會函　爲米店領照事]  
　　上海縣商會昨接江蘇交涉公署復函云逕復者准貴會來函據南帮米商公所駐滬常熟米商公所函稱工部局决於七月一號實行給照取締米店限制存米米商恐慌應請迅爲辦理等語查此事前准總商會先後來函轉據嘉穀堂米業公所及機器碾米公所函請交涉業經兩次函致領袖領事轉飭妥爲辦理嗣復面晤該領袖允爲轉商妥辦昨總商會以米店領照實行期近羣情惶惑急求解决並引租界章程請爲切實談判等情前來又經函致領袖領事速爲解决以安商業而定人心各在案准函前因相應函復貴會請煩查照轉知爲荷 
[致遠號命案之昨訊]  
　　交涉署復各團體函北四川路致遠號喬楊二夥被錫蘭人擊斃一案各團體紛紛致函交涉署請爲嚴重交涉者約有數十處昨該署印發通啓函復各團體原函如下逕復者接准來函以致遠洋貨號夥友喬學歧楊鏡泉兩人被外人挾憤槍斃請爲嚴重交涉等由查此案發生本署正提議交涉疊接滬上各團體先後函來報告當經函致領袖領事請其按約嚴懲兇犯并飭工部局嚴查兇器來源取締外人帶槍辦法以防後患一面查明當日印捕有無縱兇情事嚴予懲處近知該兇手爲英屬西倫島人已拘解英國公堂審理復經函致英總領事援照中英烟台條約第二端之規定由本署派員觀審以昭愼重各在案准函前由相應函復即希查照此頌公祺駐滬江蘇交涉公署啓 
　　廣帮華洋雜貨會開會旅滬廣帮華洋雜貨商會爲致遠命案昨晚特開第四次會議首由正會長郭棟臣報告開會理由次由陳枝庭提議籌備追悼會事衆議贊同當推陳枝庭蔡伯吉二君爲籌備主任又提議前次議决代楊喬二君聘請律師今據各律師云暫緩辦理衆議他日如何判决再圖進行後討論撫恤金公决由該會極力代募該同業會員並在捐欵內提出一份酬給劉君裕華以爲奮勇捕兇之鼓勵云 
[商品陳列所徵集商品規則]  
　　上海商品陳列所籌備情形迭誌本報日來本埠絲茶棉蔴各業以及勝德織造廠自求鈕扣工廠·精益·馬玉山各公司紛向該所查問出品章程茲錄該所徵集商品規則如下 
　　第一條本所徵集商品分部陳列以國貨爲限出品人以國籍爲限第二條本所徵集之商品分十二部如左（一）農林園藝部（二）鑛產部（三）水產部（四）狩牧部（五）製造工藝部（六）機械部（七）染織工業部（八）化學工業部（九）美術部（十）科學儀器部（十一）飲食品部（十二）藥品部（各種製藥配料不明者不在徵集之列）各部商品分類細目另行編訂第三條本所徵集之商品必須具有左列要素之一（一）現爲國際貿易品及將來可推爲國際貿易品者（二）每年產額已在國內各商埠推銷甚廣者（三）有足供參考改良之希望者（四）認爲有商品之價值者第四條凡屬左列各項之物品本所槪不徵集（一）製造在十年以前者（二）有危險之虞致損害他物者（三）有礙風俗秩序及衛生者（四）認爲無商品之價值者第五條本所徵集商品其量數限制如左但特別商品尖此限以量計者每品以二升至五升爲限以斤計者每品以一斤至三斤爲限以件計者每品以一件至三件爲限以⽦計者每品以一⽦至三⽦爲限以打計者每品以一打至三打爲限以套計者每品以一套至三套爲限第六條各埠應本所徵集之商品均由出品人交由各該所屬商會彙解本所陳列當解運時須先由各該商會塡具商品目錄書通知本所第七條凡應本所徵集之商品經本所檢查合格所有運費等項槪由本所酌給津貼第八條凡出品者無論爲公司商號或個人須按照本所印行之出品願出及商品說明書塡就由該商品有關係者簽名蓋印交由各該所屬商會彙寄本所備查第九條商品送到本所經檢查後認可陳列即由本所按照該品部類塡發收據交由各該商會轉給各出品人收執第十條凡商品如由出品人直接應本所之徵集者本所亦收受之其應塡具出品願書·商品說明書·及給領收據均與本所直接第十一條陳列商品之櫉檯及應有之裝飾皆由本所設備如出品人自願特別陳列裝飾者須先繪呈圖樣得本所之許可第十二條本所次閃徵集商品以陽曆本年七月三十一日截止自後每年於陽曆五月一號起至六月三十號止徵集商品一次俾得陳列日新引起觀覽者之興趣第十三條本所徵集陳列之商品期滿一年可由原出品人於期滿後六個月內持收據向本所領回如屆六個月期滿尙不來領則該商品由本所處理之第十四條凡商品由出品人預先聲明係贈與本所陳列者一年期滿槪不給領第十五條凡商品在陳列期內如出品人願以新產或新製品替換陳列者須將新品交到本所方得取回舊品第十六條凡商品陳列本所除於運送期間有傷損殘缺註明收據及簿册外其他一切相當保護本所皆負完全責任如有損失照數賠補惟遇人力不能防禦之損害不負賠償之責第十七條本所爲發展工商業而設凡商品陳列本所即爲該品之廣告塲如遇觀覽人注意調查本所隨時派員詳爲說明並擔任介紹買賣事項第十八條本規則由上海總商會常會議决公布施行 
[昨日米價又跌]  
　　昨日下午天又降雨米船到者不多而南北兩市米價反而回小中次貨跌二角左右其原因一則因米業已受限盤十一元之價二則北市領照一事交涉未得眉目租界各米店未敢多買囤存故高貨大者不出十一元中關米因黃霉潮濕不宜久放所到者利於急售之故現租界各棧存米恐七月一號實行領照故所有存棧之米有轉至浦東南市各棧房矣 
[近一週之茶市]  
　　近來自新茶開盤後市面爲之一振一般茶商莫不喜形於色蓋價格之高爲近數年來所無茲將近一週經過情形略述於后 
　　紅茶新茶在近一週中已銷去八百餘件最高價九十兩中關貨六七十兩即次貨亦在三十兩之外以怡和洋行去胃爲最大計有三百六十餘件其餘如招孖天祥天裕同孚等皆不過百餘件胃口今年紅茶之價已達極點攷其原因係供不敷求之故查往年紅茶出數總額在六七萬箱今年則不上五千箱是其相差之數遠矣據茶商謂此五千箱之貨即上海各店莊亦有二千箱之需要銷於洋莊者則不過三千箱云陳茶上星期六天祥協和買進二百三十件價仍在二十二兩本星期一錦隆買進一百三十件價二十五兩五錢星期三天裕洋行買進二百八十餘箱價目二十三兩至二十五兩時則陳茶價近日亦提高二三兩矣 
　　綠茶新貨市面甚好惟獨珍眉一項銷路甚旺其餘皆無交易珍眉開盤五十餘兩繼漲至六十餘兩現最高價已達七十五兩矣其中貨色雖亦有高低然究皆係高莊貨所差當不遠最多步步趨高也本週中成交之數計兩之多是蓋市價已步步趨高也本週中成交之數計上星期六天裕買進珍眉百九十四件價五十八兩保昌洋行買進蝦目二十一件價五十五兩謙義買進珍眉十七件價四十五兩本星期一惠利洋行買進七十四件價六十一兩至六十四兩錦隆買進珍眉二十九件價七十兩星期二惠利怡和等買進之珍眉七十一件價五十八兩至六十八兩星期三惠利買進屯溪吳怡和高莊珍眉一百七十餘件價均爲七十五兩是爲新紅最高之價其後恐難望繼續增長矣陳貨僅秀眉售出一百六十四件價旣平平交易亦無呆滯已極矣 
[車運絲綢之特價]  
　　滬寗滬杭甬兩路局長任小山現以浙省新絲業已上市經由車運者當必日見增多茲爲便利絲商起見准將絲綢等貨裝由客車輸送以期妥㨗並經訂定特價即於本月十五日起通飭實行計絲綢一包在五十公里以下者收費一元五角五十一至一百五十公里收費二元二角五分一百五十一至二百五十公里收費三元二百五十至三百五十公里收費三元七角五分三百五十一至四百五十公里收費四元五角四百五十一至五百五十公里收費五元二角五分 
[鮑貴卿偕王占元代表赴杭]  
　　前吉林督軍鮑貴卿因事須與盧浙督面晤爰由京南下前日由寗乘滬寗路特別快車於下午十時抵滬庽東亞旅館昨日（十六）鮑君及湖北王占元所派代表之王金鈺同乘滬杭路由滬下午二點五十分鐘開行之快車赴杭矣 
[余佩皐致南洋華僑電]  
　　新加坡中華敎育總會轉各僑胞鑒今日上海開大會三十六團體致電國內外及駐英公使敎育條例必須取消給照辦法照我國存案舊例如英仍不容納請提交世界和平會公判佩皐删 
[全國敎育會聯合會將提前開會]  
　　籌定敎育基金以平學潮 
　　此次北京國立專門學校因欠費輟課迄未解决北京敎育會魚日分電各省區敎育會謂經職員會議决提前開全國敎育會聯合會於北京籌定敎育基金以平學潮江蘇省敎育會接電後經六月十四日幹事員會臨時會討論僉以學潮急應解决提前開會極所贊同惟在京開會恐不能發表完全民意現已接到廣東省敎育會函告本年聯合會事務所業已成立應如何變通去年議决案請由該會徵集各省區敎育會公意多數取决業於删日電復云 
[安徽旅滬學生會大會紀]  
　　安徽旅滬學生會昨日下午二時假上海學生聯合會開同鄉大會首由會長方定墀報告開會程序（一）援助安慶學生（二）討論本會會務嗣由駐滬安徽救國代表團郝兆先報告此次學生流血之經過曁最近省垣情形並要求一致聲援討論結果（一）通電同鄉各團體奮起自决（二）同人回鄉作實地之運動（三）電詰聶憲藩促辦倪道烺馬聯甲等嗣以時間不早會務留至下期討論 
[北京敎職員代表明日演說]  
　　寰球中國學生會於本星期六（六月十八日）午後七時半請北京敎職員聯合會副主席譚仲逵演說『敎育與國家』譚君原爲北京大學敎授學識淵博經騐宏深此次京師學潮譚君與馬叙倫君同爲中堅人物新華門衛兵毆擊敎職員後譚君即代表敎職員聯合會南下報告學潮眞相以待各界人士公評欲知京師敎育界現况及國家與敎育之關係者盍往聽之 
[運動改進方針之研究]  
　　江蘇省敎育會以本屆遠東運動會業已閉會本國運動成績若田徑賽游泳各項比較前數届未見十分進步對於以後改進方針亟應提出研究特於前日幹事員會臨時會提議聯合遠東運動會委員會及中華業餘運動聯合會共同討論當即議决先請葛來麥克樂郝伯陽余日章顧拯來五君會同沈信卿君訂期商榷進行不日即將集會云 
[南洋公司選派留美學生消息]  
　　南洋兄弟烟草股分有限公司本年擬選派留學生十五名留學經費由公司擔任三分之二簡照南君擔任三分之一考選地點分上海香港二處上海方面額派十名特函委托江蘇省敎育會代爲酌定辦法省敎育會當即函詢該公司此次選派定何目的得復謂擬定農工商三科全派留美并專爲國家造就人才起見將來服務並無限制云云該會即特開幹事員會臨時會討論此事議决組織代辦南洋烟草公司選送留美學生委員會推余日章穆藕初楊補塘許建屏朱成章五君爲委員余君爲主任昨日中午委員會假四川路靑年會會食堂開第一次會已推定楊補塘君爲起草員一俟辦法草定再與簡照南君接洽云 
[上海婦女會消息]  
　　前日（星期三）午後四時上海婦女會職員在西門斜橋電報局路十七號開會歡迎英美婦女會職員並請女子歐美同學會會員與其他西友等藉以聯絡感情是日天雖陰雨然來賓仍有數十人各賓來後欵以中西茶點於六時許衆賓始散散後上海婦女會執行部集會議决暑假時常會停止兩次至執行部則暑假時仍照常每月一次又因五月間爲會員子女擬開之遊園會因事不果現定於九月間舉行會畢執行部承會長石美玉醫生之請即在該處晚餐散會時已八句鐘矣 
　　昨日上海婦女會應聖瑪利亞女校敎職員之請在該校西敎員住宅集會備有西式茶點以欵各會員又有聖瑪利亞女校學生之優雅舞蹈凌筱嫦女士之鋼琴獨奏華革夫人之西洋胡琴聖瑪利亞女校唱詩班之唱歌以娛來賓後由會長石美玉醫生以會中經過情形從簡報告略謂今日承貴校敎職員之請得以來此與諸位共叙是爲至幸婦女會成立未久故計畫中所欲做之事均未實行茲以已有之成績略述之會中社會服務部現辦義校九所學生共三百餘人前日該部在中西女塾開會時各義校學生所表演者成令人滿意又前次急募賑欵大會時婦女會與女靑年會女子歐美同學會共募到七千二百五十元於此二事可見婦女會各會員極願盡各人之力扶助社會以期有裨於萬一今有極好機會與貴校敎職員及諸同學略講婦女會之宗旨與成績甚望貴校各畢業生敎職員等均入婦女會蓋婦女會誠欲靑年女子熱心毅力也再者若上海婦女會之會員偶遷徙他處則可由之另設婦女會如是則中國境內均有婦女會之協助社會爲之進步國家爲之振興云當時即由會員等分發會章且有十數人簽名入會於六時許始盡歡而散 
[靑年會衛生大運動第一日紀]  
　　較去年尤完備　　今明二日繼續舉行 
　　昨日爲靑年會舉行衛生大運動之第一日該會因鑒於夏令時疫流行特訂於昨日及今明（十七十八）二日在該會舉行此項運動昨日自晨至暮參觀者達千人門外張貼極大佈告塲內陳列各種關於疫症之圖畫標本童子部室內並有各種時疫病人之身體模型令人觸目驚心晚八時半開演講會到者約五百人由郝伯陽君等招待由童星門君演講「殺蚊滅蠅」演詞云「蚊蠅爲物極微而儼然爲人類之大敵捕殺不盡驅去復還靑年會曾於去年聯合同志舉行衛生大運動所生影響聊勝於無今者夏令又來蚊蠅將又猖獗吾人爲自衛衛人計不得不再舉行衛生大運動務期各界人士咸知有捕殺蚊蠅之必要庶使社會得享平安幸福云云次電映蒼蠅形體等之影片童君復隨映隨加以說明次復電映關於兒童敎育之影片更饒意趣約十時始散今明二日自晨至暮仍續展覽無須入塲劵今晚八時半由畢德輝君演講明晚由郝伯陽君演講同時演映電影云 
[學生總會成立紀念會紀]  
　　昨日午後二時全國學生聯合會總會及上海學生聯合會舉行學生總會成立紀念來賓有邵仲輝陳定謨李大年任矜蘋郝兆先等及北京學生代表葉麘高尙德謝紹敏章廷謙諸君由喩育之譚常愷主席喩育之起立云今日爲本會成立紀念到者甚少因本會及上海學生會職員皆忙於暑假考試鄙人對於學生運動有兩種感想一樂觀一悲觀就樂觀言之外人注目社會重視官僚武人顧忌就悲觀言之今日學生之奮鬬精神已不逮前兩年如京皖慘劇發生實應援助如蒙古陷落借欵踵起實應干涉而各地學生未盡努力今幸衆賓惠臨本會已往有無可以指摘之處及將來有何責任統希指示次譚常愷起云鄙人係上海學生聯合會職員 
茲值總會成立紀念自當參加慶祝不特慶祝已也尙須竭其棉薄維持總會希望各地學生協力進行至於若何進行則賴在座諸公有以敎之次葉麐云學生之所以冷淡由團體精神渙散此後實應覔一定之事件抱一定之主義庶精神可以日趨於團結也次謝紹敏云吾人何以有總會此由五四運動促成吾人應本天眞作事勿計權利逐漸收效次高尙德湯潤夫邵仲輝李大年郝兆先姚作賓湯宗威孫鏡亞等相繼演說時逾五句鐘遂歡呼散會 
[欵產經理處依法改組之公函]  
　　上海縣敎育會十五日分致本邑十九市鄉經董並縣商會會長公函云敬啓者各縣地方欵產經理處修正條例經省議會議决由齊前省長及今省長於去年十二月六日及本年一月二十四日先後公布施行在案松江靑浦各縣業經遵照辦理本縣此項公文迄未發表已屬可詫昨閱報載（本年六月十一日）縣公署呈報欵產處成立情形不經地方法定機關推選遽以爲該處成立在前似無改組之必要不特弁髦法令並且蔑視公團幸省長不爲所朦業於本月十三日指令依法改組凡我公團自應共同注意督促進行茲將公布條例抄印附陳台閱即祈察核再編製縣地方預算已見省令地方行政會議更應早日成立應如何進行之處並希指示爲何云云（條例從略） 
[選舉訴訟案之昨訊]  
　　楊春綠訴初選監督上海縣知事沈寳昌並調查主任陸文麓等選舉舞弊一案曾經上海地方審判廳訊明判决選舉無效而沈寳昌等奉判聲明窒碍又經地方廳定期本月十七號重審在案昨午楊春綠投廳具詞聲請停止審判候大理院解釋後再行進行該廳據請後已决定駁回矣 
[省令道尹查辦松江縣知事]  
　　省長公署咨復省議會議决查辦松江縣知事郭曾基違法殃民案文云爲咨復事案准貴會咨開本月三日會議可决咨請查辦松江縣知事郭曾基違法殃民案一件相應依照省議會暫行法第十八條之規定繕具議案咨請查照迅予依法查辦計抄議案一件等因准此除令行滬海道尹確切查明具復核辦外相應先行咨復貴會查照此咨 
[逆倫案續訊詳紀（續昨稿）]  
　　又問朱潮生過割據上何以祇有二百元若云酬勞據上書明六百元前收三百元後收二百元則收據上應書五百元何以祇書二百元此是何意供三百元並無收據因當時有酬勞據一紙交還欣生故無收據問官命提朱健臣至案謂曰本案早經偵查明確抑且證據鑿鑿爾今日還當實供本廳尙可爲爾成全若使狡展亦屬無益又問爾在三林塘鎭設期地點距朱潮生家相差若干供與設期處相去極近民人困乏時則赴潮生家樓上吃烟因民人所吸之烟係自己帶去並由欣生不時托民人來申代購洋烟而潮生則無利可圖因此結怨又問爾向欣生索取欵項之事有否供有的因欣生虧欠民人烟錢五十餘元旋有王子才等出爲介紹歸還民人洋三十元作了但朱潮生於去年五月間民人在申出洋六元購得烟膏三十五盒至三林塘鎭即遭潮生悉數搶去民人在鄉不敢向索後在上海寳善街遇見索得洋二元四角是以潮生與民人結怨更深又問爾於去年六月間到過四馬路第一春酒館否供並未去過問爾旣不去過何以朱潮生供明去年六月十三日在白玉樓向欣生取得三百元之後當晚由潮生持洋至第一春交給與爾當在檢廳預審時檢察官曾經向爾問過潮生所供爾聽淸楚否爾答聽淸楚了爾今日公判庭上還欲抵賴麼供實無其事問二百元之過割據爾在何時所寫供並未寫過問爾在檢廳供過朱潮生囑爾寫爾不允寫是以潮生將我所書之舊藥方取去仿我之筆跡書成事或有之又問欣生之父駕雲究竟死於病抑係死於毒爾得知否供不知并且三林塘不常去並稱去年十二月初三日民人被縣警察所拘去民人與朱潮生同押拘留所當據潮生囑我承認藥狗之木鼈子即可脫累否則要被伊等私刑吊打至初七日司法科科長提訊僅問我是否朱健臣民人答稱是的詎科長即命帶下押至偵探室將民人用刑吊起民人因受刑不過供認木鼈子有之問官又命朱潮生至案問曰此過割據是否爲朱健臣親筆供是的係在華商旅館十七號房間所寫况民人當時將欣生所交之三百元持至法大馬路福園茶館交付與健臣其時尙有王子才在座旋至第一春酒叙之後健臣寓在鶴鳴旅館訊至此朱健臣辯稱並無其事惟在五月初八九民人在租界與朱潮生相遇民人向索被渠搶去之烟洋潮生即邀我去吃夜飯共有五人飯畢潮生還我洋二元四角問官又謂朱潮生曰爾在何時得知張駕雲係遭伊子欣生毒死供係在去年六月十三日之後始有風聞問官又命提張欣生至案問曰朱潮生何以要發起囑爾毒死爾父供潮生一再糾我賭錢我答以無錢彼即百般耍挾逼我毒父惟民人實無毒父之心又問爾在朱潮生家書立允許酬勞據時有無他人看見供雖有烟客四五人均在吃烟並不看見又問此據上載中人爲誰供爲朱潮生問官謂朱潮生曰爾有何說供中人並非民人當時民人在趙望官家與健臣會面健臣即出此據給民民人向詰此據在何處所寫據健臣稱在吳阿新茶館內寫的問官又命提趙杏城至案向詰簿據可曾取到答未問官以爲時已晚會商之下諭曰今日不開辯論宣告中止聽候定期續審判張欣生等各犯分別還押張安仁等各要證着退去候示退庭時已八時三十分鐘矣 
[浦東春熟之歉收]  
　　　　浦東南匯奉賢一帶之農田今年玄麥與蠶荳之收數據鄉農云均各歉减玄麥因將在成熟時遭連日陰雨之影響其穗未及飽綻已爲雨水所浸死因此其收數減去十份之二三每畝收一石者僅七八斗其次則五六斗蠶荳亦然至於小麥近日亦因天雨連綿收成不佳云 
[浦東造橋蟲又漸發現]  
　　浦東奉賢沿欽公塘堤左右與南匯交界之南一帶近日造橋蟲漸見發育惟其種類比去年減少孵化亦稍遲以此人民皆不甚注意然而目下剪除宜盡切弗見少而忽之致遺後患也 
 
 

Page 11

 
 
[寳山縣橋工消息]  
　　寳山縣交通事務局所築南北縣道泥路工程已將工竣惟路面石片尙未鋪設該路經過河流之處建築大小水泥橋椿木板面之橋樑共十一座此項工程前由該局分爲三起投標第一·二·三·四·四橋爲第一標第五·六·七·三橋爲第二標第八·九·十·十一·四橋爲第三標第一標四橋爲大同所投得刻已着手興工第二三兩標共七橋爲張成記所投得計洋二萬九千元嗣因該作頭未將一成保證金如期繳局且合同條件亦未議妥延宕月餘今該作頭將讓與夏大方承包復經交通事務局否認因此張成記所得之標作爲無效茲聞滬太汽車公司某股東介紹沐記建築公司開賬約銀二萬三千餘兩此張成記標價相懸甚大因內有數橋工程稍有變動之故云 
[外洋輪船消息]  
　　中國郵船公司之中國號前於五月二十一日由滬赴美已於本月十二日行抵舊金山定期二十二日開出約七月十六到滬又尼羅號現由美來滬中途將駛入神戶口岸本月二十二日可望到滬二十三日即須開赴香港新加坡 
[國內輪船運貨進出口之調查]  
　　進口貨（烟津）太古公司之順天號昨日由烟津裝來絲綢七十件古玩十三件電扇十九件沙參七件蔴姑四箱唱片一箱瓜子七十九箱蛋白十一件鹽六百七十二包土布一件瓦片四萬零二百張猪鬃六十六件牙粉水五十五件魷魚八件汽桶三十一只甘草二十件蔴袋二件生梨四十簍萄葡乾十五箱俄國羅比十箱計銀一萬五千兩金條一箱計銀二千九百兩軍火十一件針菜二擔（福州）招商局之新濟號昨日由福州裝來大茶二千一百三十三簍小茶九百五十五簍松香五十七件洋裝茶五十簍鮮荔一百七十一簍香菓四十件花千五件上紙六百件下紙二千九百四十六件紙邊十件紙藥二十件竹器三十件聽頭二十桶雜貨一百五十件（長江）招商局之江裕號昨日由長江裝來蠶荳三十包菜子八十六包白荳八十一包綢六件絲一百七十二件繭子一百九十一件毛茶一千三百七十一簍茶二百二十簍紅茶六百二十簍茶梗四簍桐油七百五十桶靑蔴六十七件黃蔴十件蛋黃一百六十六件瓷器一百五十件洋布十五件夏布三百四十五件筍乾二十六簍香烟一箱木耳三十五箱棗子二十四包水烟四十五箱紙二百六十件猪鬃五十八件頭髪二件（寗波）招商局之江天號昨日由寗波裝來大荳三百二十八包毛茶三十簍棉紗八十五件魚膠六箱香粉八十件魚翅一箱黃粉五件梅子七十六件牛皮二十一捆草蓆十三件柳木二十六根螟蛹三十一件乳腐五百壇紙六十六件木竹屑一百三十八件雜貨四件 
　　出口貨（港粵）招商局之廣大號昨日由申裝往廣東貨計有棉花二千七百三十包土酒一百五十壇乳腐三百零五壇黃荳二百十五包雜貨一千一百七十三件轉口貨三百九十九件裝往香港貨白礬一百六十件靑瓦一百七十件雜貨六百六十一件又轉口貨一千八百七十一件又厦門轉口貨二百三十四件（寗波）招商局之江天號昨日由申裝往寗波貨計有荳餅三百片土粉二百件拷皮雜貨四百六十五件洋堿五十箱香烟三十五箱枝干六件洋布一百十九件雜貨九十三件 
[友華銀行銀市報告]  
　　中美新聞社譯友華銀行十六日報告云昨日倫敦銀市近期跌六二五遠期跌五紐約銀價跌至五八又八之三倫敦紐約間滙率高至三七八又四這一今日此間開盤日幣跌至七六金洋高至六三市况終日穩固金鎊賣出爲三先令五便士又八之一金洋六五又四之一金鎊購入爲三先令五便士又四之一金洋爲六五半印度方面報告將有大批現銀在倫敦賣出紐約方面報告則謂銀市頗軟弱云 
[銅錫鉛之市價]  
　　銅市近來銷塲殊少且上月間有南京廢彈銅壳八百餘擔運申脫售故黃銅市面頗呆價格較節前每擔跌去二兩一兩不等現花旗銅每擔開三十二兩東洋銅三十一兩半又黃銅二十兩棋子銅五十七兩半 
　　錫市高貨銷路向以製造錫箔用途爲最多近值農忙之際各錫箔作工匠皆退職歸農工作减少日前香港錫陡漲至六十二兩係先令關係近日先令已回長故錫價已回跌二三兩尙無大宗交易現香港瓜烘錫祇五十九兩新福足錫六十七兩嗬囒錫六十七兩半上海鈎光錫三十七兩滬上同業存貨甚湧市價一時恐難起色也 
　　洋鉛市價近因南京軍械局有前淸時代所用槍內鉛彈舊坯土鉛由太倉人劉某承包買下分批運申計數有一千四百餘擔現已運到六七百噸致洋鉛市面驟受影響幸河南土鉛銷路甚大然來貨一時擁積開盤逐跌統市存底各洋棧有八百餘噸本月初以來市價每擔跌去一兩之譜現英國太古鉛每擔開十一兩五錢印度鉛十兩零二錢湖南土鉛九兩五錢云 
[汽車撞斃小販撫恤了案]  
　　汽車夫戴平日前駕車至法租界愛多亞路司機不愼將小販葉秋林撞倒受傷後由巡捕到來將葉車送醫䢊醫治因傷過重延至前日身死昨日由捕房飭探將戴及車主李某傳至法公堂請訊先由捕頭上堂稟稱查得是日實係死者偶不經心致撞在被告汽車後面葉子板上故此倒地斃命現今被告車主已經撫䘏尸屬洋二百元請爲訊核詰之戴平供稱是日實係死者之過今撫䘏洋已由尸屬取去是實中西讞員核供之下判將案注銷 
[滬江大學畢業式預誌]  
　　本埠滬江大學定本月十八日午後三時舉行休假禮屆時由郭秉文君等演說聞高等一班十六人現將畢業由該校給與學士學位又中學班亦有數十人卒業而該校附設之幼稚院則於十七日午後三時舉行卒業禮現該校已發請帖邀各界觀禮云 
[大同學院消息]  
　　本埠大同學院創辦十年成績卓著本學年連續舉辦普通科·英文專科·數理專科·三班畢業各科畢業人數約共十八人近已定於二十七晚行友成典禮由畢業生演劇以誌紀念二十八上午舉行畢業式先由院長給憑次請名人演說下午該院院友會聚餐想届時定有一番熱鬧也 
[第一商校舉行學生總會成立紀念式紀]  
　　南市省立第一商業專門學校因昨日爲中華民國學生聯合會總會成立紀念日上午九時特由該校學生分會會長潘潤甫召集全體同學在大禮堂舉行紀念式先由主席報告關會宗旨全體向國旗行敬禮後請學生總會理事長姚作賓演說學生會成立之溯源及現在和將來應進行之預備演辭甚長最後茶點而散下午復派代表出席學生會總會之紀念會云 
[預誌坤範女中之三週紀念]  
　　坤範女子中學之三週紀念定於七月二日假座夏令配克戲園舉行內容秩序有校長報告名人演說及上海音樂研究會之音樂等學生游藝等正式團體欲往參觀者可向該校函索入座劵云 
[外省敎育界來滬參觀]  
　　北京高等師範敎育界五人湖南第三師範學校參觀團十人山東長山省立第二師範學校敎務主任左宗幹與該校參觀團十一人先後來滬昨日上午至尙文路省立二師附屬高小學校第一部內參觀經楊主事延入客室略談一切然後導在該校課室學生宿舍自修等室逐一參觀畢興辭而去 
[上海時疫醫院定期開幕]  
　　西藏路上海時疫醫院定於十九日下午開幕昨特由院長史量才朱葆三竇耀庭君等發柬邀請各界參觀是日并備茶點歡迎來賓 
[救濟婦孺會八周大會之內幕]  
　　救濟婦孺會定於夏曆五月十四日在江灣留養院內舉行第八屆周年大會已誌昨報茲悉該會已函請軍政紳商學界是日到會參觀該會所救被拐婦孺已有二三千人留養院成績尙佳所出工藝品如藤器花邊毛巾玩具漆工木工等類皆已次第推銷市面並聞該會是日自編文明新劇扮演者均院內學生以及商務印務館之最優影戲南洋公學戲法種種餘興以如來賓且備有食品火車加班至夜間十二時爲止又聞是日該會並改選董事云 
[檢查印花稅之近訊]  
　　今屆夏令印花稅大檢查自在第一區警署轄境內各商店檢查以來所有查出之漏貼簿據摺子等均分別帶回存候飭傳各該執事照章處罰領回補貼在案嗣聞已有少數商店遵照定章繳呈罰金到署將前項簿摺領回照貼外其有多數簿據迄閱多日未據投署繳罰昨經王署長查明各該店舖牌號即行派警前往分別飭傳着即來署照章認繳罰欵後即便將所留簿據等件領回依法購貼印花以淸手續而免延懸 
[洗衣公所議决加價]  
　　本埠洗衣公所昨日開會集議加增洗衣工資問題會員到者如正會長方雲龍副會長陳景綏議董胡善來店主代表吳榮芳樂三記傳炳生方桂記等數十餘人午後三時許開會經主席方雲龍報告公所業已成立夥友一方已經加增薪工而店主方面困難情形亦應維持各代表等一再發言討論良久議决於七月一號起沈衣工資照從前原價增加三成並議定行規十四條印刷成本分送各同業備查議畢散會 
[楊檢察官任事]  
　　上海地方廳檢察官鄭成績前奉部令調往哈爾濱特別區域高等審判第一分廳推事所遺上海地方廳檢察官一缺即以浙江人楊文濬（字子瞻）接辦楊檢察官奉諭後已於昨日來滬謁見王訪渠檢察長即於本日接任視事矣 
[函請放行運杭之蕪米]  
　　浙省前派唐明鎬携欵前赴無湖採購秈米二千包業已購竣裝輪運滬因須轉運回杭故浙省長前日函致上海稅務所請爲免騐放行以備本省平糶云 
[火車碾斃鄉民]  
　　昨日（十八）滬杭甬鐵路之一百零二號杭嘉區間車於早晨七時由嘉興開往杭州駛至王店相近之六十七號橋見有年約五十歲之鄉人在軌道上行走當由該車司機人望見放汽警告該老者置若不聞致被車碾斃該車行至王店站始由該站站長通電各關係人員接洽一面派警照料並知照該處地甲招其屍屬認領棺殮 
[汽車肇禍兩則]  
　　昨日下午有某西人所乘汽車駛經南京路撞倒寗波人汪金法腿足受傷由老巡捕房四百零八號華捕到來抄錄汽車號碼另雇車送受傷人往仁濟醫院醫治一面歸報捕頭請示又有三千九百四十號汽車於昨晚七時一刻駛經提籃橋太和街撞傷一五歲男孩沈貴金跌倒於地由提籃橋捕房一千二百十三號華捕到來抄錄汽車號碼押令汽車載送受傷男孩往同仁醫院醫治旋即帶該汽車夫入捕房稟候捕頭發落 
[姦案男婦各押一月]  
　　住居法租界汪海淸之妻李氏邇與貼鄰金可三有曖昧之事前晚該氏乘丈夫出外將金留在家中同宿事爲汪偵悉於天甫黎明時鳴同巡捕破門入內將金與李氏拘獲帶入捕房昨解法公堂請究先由汪海淸投訴前情詰之金阿三供民人至原告家中實係索取舊欠不敢作非法行爲質之李氏供金實前來索欠餘供支吾中西官判金及李氏各押一個月以儆 
[請領被拐女子之鄭重]  
　　竇德鴻竇德昌之姪女竇二小遭曹長謨姦拐來滬藏匿由上海救濟會探員陳少廷在閘北長興里將該女並曹一併拘送地檢廳訊辦在案昨午據女母竇李氏到廳求領午後奉檢察官提訊據該氏供稱我女竇二小今年二十二歲早經許字與人今年四月十三日在泰縣原籍遭曹長謨拐來滬上姦佔今幸獲案請求給領問官得供以該氏所陳各節尙難深信判令退去竇二小候發該會留養候示 
[查獲燕子窠中之武進逃犯]  
　　寓居浙江路小花園對面一百三十九號門牌謝雲桂所開燕子窠內之常州人彭福林因於本年五月十五號私帶烟土至原籍販賣當被武進縣知事署法警姚順查見往拿經彭之同黨葉燦生施阿六等刦回潛逃茲經該縣知事偵悉於前日派警備文業滬投請老閘捕房協同包探沈阿岳般玉鼎與九十號西探往將彭葉施謝四人及烟客蔣溪陽王廷之連同烟具一併帶入捕房昨晨解送公共公廨即據中西包探上堂稟明前情並將烟具呈案並據來警孫錦顧岩相繼到堂稟稱被告彭福林在籍販賣烟土拘捕時被其同黨刦回偕逃現一併提獲要求引渡據謝雲桂供稱燕子窠係葉燦生所開訊之彭與葉施二人供多支吾而蔣溪陽王廷之二人亦不認吸食鴉片烟經兪襄讞核供商之美約副領事以謝雲桂破壞烟禁判罰洋三十元餘人各罰洋三元一併充公烟具銷燬而彭福林葉燦生施阿六三人繳淸罰金准交武進縣來警帶回歸案訊辦 
[留人吸烟分別科罰]  
　　法捕房捕頭偵悉楊沈氏王瞿氏李仲候三戶私設烟榻容人在內吸食鴉片前晚飭探前往按戶抄出烟槍烟具甚夥帶入捕房諭令交保候究昨日傳至法公堂請究先由捕頭上堂稟明前情詰王氏等供認私賣燈吃中西讞員判沈氏罰洋五十元李及瞿氏各罰三十五元充公烟具沒收 
[昨日公共公廨訊案紀]  
　　昨晨公共公廨民四庭由關讞員會同英包副領事訊理（一）婦人趙胡氏訴趙龍泉產業糾葛案結果所有本年一月十五日判定之欵各造對於去年九月十一日堂判未經履行之前不准給領（二）孫松記訴謝芝園欠欵案結果改期再訊（三）順泰號訴施仁心等不理貨欵案結果改期訊理被告着於七日內具訴（四）益興號訴周路靑陳鼎順損失案結果第一被告交三百元第二被告交二百元保候訊 
　　又午後民一庭由張襄讞會同英包副領事訊理英商昌成洋行訴顧盛泰作塲主顧惜孟定貨不出請追貨價並損失美金五萬三千一百元案由原告律師向該洋行之劉德詰據訴稱被告於去年七月二十號來行定購鋼條四百五十噸訂立合同至八月二十三號貨到於十一月六號函請被告出貨置之不理原告祇收其定銀三千兩云云旋由被告律師向劉盤駁一過並詰據顧供原告函催出貨時我往天津經我父將此項鋼條以四百噸轉售與康益洋行訂明先交二十噸我父即向昌成買辦劉德甫接洽劉云須付定銀三千兩方允出貨我父將欵付去劉祗給收條不交出貨提單故無從出貨嗣我回滬向其交涉一元結果而康益洋行則以我不交定貨欲索賠萬金損失現已在英按察使署涉訟等語「結果［展期續訊民四庭由陸襄讞會同日林副領事訊理（一）已故陳生記之子陳友文聲請給諭執管遺產案因有自稱爲陳生記繼室之陳程氏反對故未核准茲屆續訊問官以反對者旣云有陳生記之遺囑令即即證明於是陳程氏及其弟程紹卿相繼上堂供述之下陳友文之律師即詢程紹卿爾旣知陳友文係陳生記長子則陳生記當然尙有正室是爾姊之身分不過一妾且爾姊之子根根又係領來爾漢知道程答稱姊係與陳生記花燭夫妻我雖當時聞陳生記已有妻室但因姊係由父母許配我不能干預至於根根何來我亦不知等語時陳友文之律師以時已四句餘鐘伊尙須赴另一公堂請求改期結果候續訊遺囑一紙附卷（二）李鈺光等訴林大茂股欵糾葛案原告律師聲稱被告並不遵諭將店中貨物交與原告應請訊究被告亦延許理律師辯護並請求將被告減輕交保結果限被告於七日內將店內生財貨物等交與原告至被告有無舞弊情事俟理賬員查明報告後再核被告改交一千元舖保（三）吳森記訴陳進記欠欵案結果着被告每月拔還原告洋五元還淸爲度（四）黃肯堂訴王賢琪不交定貨洋堿請追定銀及損失案茲係宣佈堂諭因屆期原被當事人及代表律師均未到案故問官遂未將製就之堂諭宣佈 
[鴇婦縱妓拉客之押儆]  
　　專查妓院之三十五號西捕·八百二十五號華捕·昨晨協傳福州路一百六十號門牌雉妓院鴇婦王嚴氏到廨稟稱該鴇因縱令妓女在途拉客違章是以傳案請究訊之王嚴氏供認不諱官判王鴇押女所兩星期以儆 
[酒店違章之科罰]  
　　老閘捕房十五號西探目依克偕華探目王潤甫稟訴福州路五百十三號門牌豫豐泰酒店不將捐照掛於顯明之處並於樓上設有留客床舖有違定章等情昨晨由探將該酒店經理章華廷傳至公共公堂經中西官訊供不認捕房所控案情奉判章罰洋二十五元充公示儆 
[誌謝]  
　　中英敎育協會近著有「留英須知」一書中文英文及中央合璧者皆有單行本凡英國各學校章制以及學生留學之期限留學之費用等英不詳晰言之足爲留學之指南昨承該會惠贈一册又錢業公會惠贈第一卷第五號「錢業月報」一册併此道謝 
來件 
[江蘇裁釐抵補稅芻議（續）穆湘瑤杼齋氏擬]  
　　（納稅之標準）主（甲）說則以營業之大小爲比例主（乙）說則以稅所之解省實數爲比例 
　　（徵收之機關）主（甲）說附設於縣公署主（乙）說附於各商會 
　　（徵收之種類）關於民食女工者免關於苛擾瑣細者免關於非商業者免 
　　（徵收之考成）別以省令行之 
　　（徵收之稽核）商會聯合會議决由省議會咨請省長行之 
　　（盈絀之處置）主（甲）說倘有盈餘除抵補釐金原額外餘金存入省銀行由商會聯合會議决處置之倘有短絀亦由商會聯合會議决於下年度設法補足之（暫依稅則二分之一徵收之懸想其有盈無絀）（停止之期限）於實行海關加徵進口稅之月全省一律停止 
　　（裁釐之期限）於此項裁釐抵補稅實行徵收之月起全省釐金局所水旱釐卡鐵路徵收一律麼除凡貨物通行於江蘇境內者一律無稅（進銷兩稅之處置）凡外省貨物除赴常關照章納稅外所有進省稅銷場稅名目一律免除 
　　（裁釐之信用）此項裁釐抵補稅實行後不得再有巧立名目藉端徵收情事由商會聯合會議决章程請願省議會議决爲江蘇單行章程咨請省長呈請大總統明令公布之 
　　（施行之順序）社會自動由商會聯保會議决章程請願省議會議决行之官廳自動由省長召集商會聯合會議决章程咨交省議會議决行之惟均由省長呈請大總統明令公布之 
　　（施行之時期）假定八月以前爲全省人士共同討論時期九月下旬爲商會聯合會開會議决大綱時期十月至十二月爲各商會確實調查時期正月上旬爲商會聯合會開會議决章程及細則時期至實行時期由省議會議决後咨行省長時定之 
　　（共同負責）請全省人士對於芻議有所指敎之處請函至上海小西門外黃家闕路五十七號能於報端發表意見更爲盼禱 
雜評二 
[敎育聯合會（訥）]  
　　此次京皖學潮皆由於爭敎育費而起因敎育基金不確定於是敎育費常無着乃發生罷敎停課之事因罷敎停課於是學界有請願乃發生如此之慘劇故敎育基金不確定則中國之敎育界紛擾將無巳時破產且不能免遑云改進然則今日敎育界而欲謀整理中國之敎育此固爲第一最重要之問題也 
　　敎育聯合會旣因學潮而提前開會則於事前宜一致注意於此問題研究一至善之法必如何而能使敎育基礎鞏固不爲政潮所衝動不爲武人所摧殘此恐非三數敎育家空言所能濟非全國人以實力盾其後終無解决此事之望蓋今日之所謂敎育費實我國民自剜其肉以貢獻於敎育界而在當局視之則不啻與彼輩謀皮此所以不易解决也 
公布欄 
[江蘇高等檢察廳]  
　　批范蘊深狀悉姑候調卷核辦此批 
　　示六月九日據趙遠福代趙培德爲申明句容縣審理違法請求澈究一案呈遞一狀▲據浦子敬呈遞辯訴一狀▲六月十一號據徐高氏不服判處販土等罪一案呈遞委任狀一件業經本廳查閱函送同級審判廳核辦去矣仰即知照此示六月十五日 
[上海地方審判廳]  
　　判决主文（民一庭）一件判决周守梅與張金生欵項涉訟一案主文張金生應償還周守梅股本洋三十四元三角一分周守梅其餘之請求駁回訟費歸兩造平均負擔▲一件判决王善慶與陳正記因執行異議一案主文原告人之請求駁回訴訟費用歸原告人負擔▲一件判决回殷氏與何永美等爲資產涉訟一案主文原告人之請求駁回本案訴訟費用歸原告人負擔▲一件判决莊金榮與莊夏氏同居糾葛涉訟一案主文莊夏氏應隨其夫莊金榮回籍同居訴訟費用歸莊夏氏負擔 
　　批示一件沈靑洲狀請令催松江縣照判執行由狀悉據稱松江縣公署延不執行如果屬實應逕向江蘇高等審判廳呈請核辦所謂令催之處未便照准此批▲一件方吉生呈爲子媳兩願離婚請求備案由據呈爾子坤泉與媳趙氏秀貞兩願離婚何以粘抄離據又由趙雲卿童桂生二人出名其中顯有別情所請備案不准此批▲一件楊廣順狀保郭貝氏由不准此批▲一件周張氏呈爲分撥遺產請求備案由據呈已悉此批▲一件黃金龍狀請領還交欵由狀悉仰候傳同葉德和到案訊辦此批▲一件費阿美狀請寛限由狀悉着即將案欵交廳毋得藉詞延宕致干未便此批▲一件周阿大狀請銷案由狀悉准予銷案此批▲一件朱繼善狀請拘案押追由據狀已悉此批以上六月十五日 
　　判决主文（民一庭）一件决定張蓮生等與張紹元等毀苗賠償糾葛聲請再審一案主文本件聲請照准▲一件判决吳李氏與張永興抵欵控訴一案主文原判撤銷被控訴人在第一審之請求駁回本案訟費歸被控訴人負擔▲一件判决金順福與金桂馥因押租糾葛一案主文原告人之請求駁回訴訟費用歸原告人負擔▲一件决定朱鼎臣與朱茂川賬欵涉訟一案主文本件訴狀准予註銷▲一件判决胡錫南與王鳳鳴因租屋糾葛一案主文王鳳鳴應償還胡錫南經租之振新公司房租洋十四元並將租住振新里第四號樓房一幢裝還原式解約遷讓訴訟費用歸王鳳鳴負擔▲一件决定楊春綠聲請停止審判選舉訴訟一案主文本件聲請駁回聲請費用歸聲請人負擔（民二庭）一件判决徐　孫興徐廷候等爲福產糾葛控訴一案主文本件控訴駁回本審訟費歸控訴人負擔 
　　批示一件董西欽狀請銷案由狀悉准如所請辦理此批▲一件顧協記等狀請結束由狀悉着速來廳候諭此批▲一件王士忠狀請拍賣由狀悉該民所抵皮皂已函送上海縣商會鑑價拍賣矣俟函復過廳再予核辦仰即知照此批▲一件趙泉生狀請假扣押費由准交此批▲一件王慶華狀領單據由准領此批▲一件劉毅夫狀交租洋由准交此批▲一件孟子祥狀領欵洋由准領此批▲一件章弼臣狀領欵洋由准領此批▲一件陳苪氏狀交租洋由准交此批▲一件黃金龍狀領欵洋由准領此批▲一件楊順卿等狀請暫緩鑑定由狀悉此批▲一件陸吳氏狀請破產由狀悉候傳原告來案訊奪此批▲一件蘇秉鈞狀請函廨執行由狀悉仰即來廳候諭此批▲一件裝孝仁狀請退保由狀悉准予退保此批▲一件張賢卿狀交租洋由准交此批▲一件孫麻子狀交欵洋由准交此批▲一件金朱氏狀領欵洋由准領此批▲一件馮義和狀請銷案釋放由狀悉准將陳地年開釋完案此批▲一件莊阿華狀請啓封由狀悉候傳案訊辦此批▲一件黃毓麟狀領簿據由准領此批以上六月十六日 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游記 
[旅歐觀察談] [  中實]  
　　游法京者所應必至之最著名勝地厥爲藩狩市Versailles之宮觀苑囿大戰後和會開議地即爲藩狩市中一大旅社距旅社不遠爲藩狩宮建自法帝路易第十四其大興土木時耗資之鉅犧牲民衆之多極似泰之阿房宮與歷代暴君所營建諸苑囿其勞民傷財處意見不謀而合宮外園場極大山林池石畢具頗似北京天壇而繁麗且遠過之長林外石像羅列歷史上美術品又視我中國北海萬貨樓下三希堂法帖更爲動目宮觀以後樓正中橫長之鏡殿爲最大一九一九年六月二十日和約即在此樓署名自樓下瞰園景歷歷在目我中國人士歷代古宮殿旣已無自訪尋游此勝區亦可約略推想蓋凡暴君心理東西千萬里上下千百年每見其不甚相懸殊也藩狩宮在歷史上爲使節盟會之處已非一次但在路易十三以前實不過一君王狩獵之區雖有小小建置亦不過僅具藩垣而已其所以勝於我國之阿房宮長樂宮竟能保存至今日者以國民之有公德心故但以今日世界文物進化之速此類宮殿建築雖美實遠不若歐美名區山巓海涯游樂塲中之一大旅社古代暴君不知爲全世界謀幸福而竟一意孤行以起建一宮殿釀成法蘭西之革命其愚眞不可及矣得藩狩宮懷古詩兩絕 
　　藩狩宮高萬象幽水前林下聽嚶求江都美句堪移贈一美君王鏡裏頭 
　　終勝咸陽話刼灰敦槃嘉會逐時開人間兵戰無窮日又向池台夢一回（池台指前歲和約署名處之鏡殿） 
筆記 
[飄萍記（中）] [  西雲]  
　　兪前室有長子名玉麟者曾留學歐洲斯時適畢業返國捐資創設女校令秋容隨班課讀秋容欣然入校每當課罷時恒手不釋卷文義本已粗通再經陶冶進業益深而女紅諸科尤爲精妙自是門庭之內校舍之中融融洽洽皆以靑眼相待秋容頻年辛苦至此稍得快愉之日矣詎知甫撥雲霧而見靑天造物弄人又陷之於黑暗悲苦之境蓋玉麟自畢業返國後創學校辦公益聲譽卓著旋以部曹入都老父夤緣得四川縣令携眷就道遂涉漢江渡䕫渝秋容自嗟身世顧影生憐鸞飄鳳泊不無低徊神傷回首或望則雲山萬疊重隔千里正不知涕泗之何從也旣抵蜀幕員有尹某者貴人也風流佻㒓嘗見秋容艷羨不巳乃託辭繼室於令前求婚兪君密告夫人乘間探之竟不期應許蓋斯時僚友中嘗有求爲簉室者而秋容素心耿介志高氣傲微聞之深懼羊落虎口終不免吞噬故寗爲寒士妻或得偷生一息亦未始非計乃由令與夫人主其事諏吉成禮焉詎知好事多磨刼難重重竟與始願相違者貴舊例新婚彌月必回籍祭掃及抵貴則室中固有婦在秋容至是一慟幾絕覓死而不得其所惟日對小窗流淚而已顧於萬念灰絕之際猶冀覓使遄歸故鄉雖死亦所瞑目第弱絮飄零困厄如斯又有誰爲之提携者夫旣薄倖婦又悍妬兼之姑老而惡每覩秋容短衫窄袖嚴責之令衣粗布食藜蕨蓬首跣足擔水負薪使雜作於鷄棲豕圈中偶不愼則鞭韃隨之秋容處此境地度日如年心中巳如槁木死灰不復知此身之尙在人間斯時尹某旣上迫母氏下懼獅吼心欲曲護而無從乃又不忍目睹此狀即出游終年無耗 
劇談 
[新劇話（上）] [  靈園]  
　　余年來栗碌久不蒞劇塲且於「臉譜」之舊劇素表反對故於劇話一門未嘗有所述說上星期日偶得暇見和平新劇社「新嫂嫂」之廣告興與禹鐘偕往一觀覺斯劇之命意結構頗可稱述歸而草此以當談話 
　　斯劇第一幕爲賈定仁賈老太訓小鵑小燕二女小鵑與小燕動靜不合第二幕爲來人做煤賈太太請馮瞎子算命以小鵑許親卜氏第三幕爲夏露華（即小鵑所配卜自在之弟媳）與蕭伯廉私通請醫診治得知懷孕第四幕爲卜自在病亟小鵑應命冲喜不驗對姑自陳志願守節而督弟卜自由沮之第五幕爲小鵑回家見父决意守貞其妹小燕在旁嘲笑第六幕爲小鵑抱牌做親第七幕爲卜自由從其友人即醫生處得知未婚妻即夏露華污行欲向岳家提出離婚而受伊母之逼迫不得如願第八幕爲夏露華私生子卜自由氣惱而病肺癆（此中有剪裁蓋不從舖張卜自由與夏露華已成婚也）面其新嫂嫂說傷心話第九幕爲夏露華私引蕭伯廉入室計議鬧家疑其嫂小鵑在門後竊加聽以辱罵第十幕爲卜自由擬至上海就醫托小鵑照顧家母臨行又被其妻夏露華寃以有叔接嫂私見對於姑嫂橫加辱罵而受父僕之不平共同責罰以下尙有數幕余因事他去未克竟觀照其劇單說明「終於小鵑逃出在上海尋學堂遇見辛靑年夫婦勸伊改嫁托人做媒媒欲救卜自由之命約時使二人相會不意一見竟屬叔嫂於是明白社會罪惡互相懺悔」則不難懸揣而知全劇之結構如是 
瑣錄 
[上笑話] [  魏碧秋次言]  
　　債戶却那（China）在家否 
債主甲班（Japan）却那不在家彼因做押欵往銀行中去矣 
債戶同我回答者明明是却那聲音何以說他不在家 
債主他的四肢百骸因爲借欵早已抵押罄盡只剩一張嘴留在家中（不受酬） 
小說 
[社會小說衆醉獨（三五○）] [  瞻廬]  
　　第五十四回結鬼緣未雨綢繆聞仙樂漫天謊話 
　　邦平娘子見他病得可憐想多給些犒賞一雙金釧以外再加給十塊錢的壓驚費郤被翠娥一力阻當說那天很體面的結婚都被這丫頭弄壞了他自不小心一交觔斗跌碎了花瓶那裏有甚麼鬼魂出現何况抱牌做親替死者面上增光不少玉如鬼魂有知合該滿懷歡喜因甚要來嚇人邦平娘子的耳根素軟聽了翠娥的話便也抱怨着春桃休說壓驚費不肯賞賜連這一雙金釧的酬勞也是無形消滅春桃病臥在牀不知這事的原委自有快嘴丫頭開口見喉嚨一一講給他聽因此他把翠娥恨得牙痒痒地專待病起以後覓個機會發洩這一口毒氣時光忽忽早已是七月將盡的天氣舊曆七月喚做鬼月俗稱酆都城裏的餓鬼一年一度應時上市混在人間鬼鬧向生人乞求佈施一般迷信未破的人家營齋設奠超度孤魂點五色蓮燈做水陸道場放瑜伽燄口紛紛擾擾忙個不了邦平娘子本來侫鬼成癖凡是迷信舉動他都踴躍爭先從不曾步人後塵做了幾天道塲放了幾夜燄口他的興致兀自不衰比及七月三十的一天九幽敎主地藏王菩薩生日蘇城盤門內的開元古剎香天燭地例有一番熱鬧邦平娘子許下大願到了這天親赴寺院裏脫紙裙點肉身燈三日以前便已齋戒沐浴不許邦平進房翠娥曾受過幾個月敎育對於這事尙抱些懷疑態度 
餘瀋[  禹鐘]  
　　海上游戲場崇樓傑閣踵事增華東都麗質南國妖姬或爲燕趙之歌或作吳　之唱吾人一入其門則宮室聲音耳目之好無不畢備任情去留亦足云快我因思及當世赫赫者貯叢臺之妙妓峙廣厦於名都彼雖顧盼自雄詡爲豪舉然以我視之亦一游戲場耳 
 
 
 

Page 15

 
 
   
 
 

Page 16

 
 
常識 
常評 
[軍人之道德] [  覺]  
　　今日之軍人亦頗有口談道德者吾以爲軍人能口談道德即實踐道德之動機不可謂非黑暗世界之一線曙光也 
　　文官不要錢武官不要命昔人以爲美談此可見當日多要錢之文官要命之武官矣然尙可見當日之武官但要命而不至要錢也若今日之軍人蒙亂如此而不聞有一人赴難要命可知財政枯竭如此而一味索餉且或得餉不發以至於兵變要錢可知 
　　吾謂錢多之軍人未有不要命者故要錢之軍人必不足以談道德此不獨軍人爲然也凡非素以營利爲目的之職務蓋無不然 
　　然則欲觀軍人之道德先觀其要錢與否可矣錢多則道德之存焉者少錢少則道德之存焉者多吾願口談道德之軍人急以此自勉 
法制 
[緊急行爲] [  瞽丐]  
　　新刑律對於傷害他人之舉動除正當防衛不爲罪外他若因天災地變或不可抗拒之危難而爲圖存自己之生命及保衛直系血屬之生命起見以致損害他人者法律上稱之爲緊急行爲亦取放任主義規定於不爲罪中惟緊急兩字當從狹義解釋必其人所遭之危難舍此方法實在無可圖存萬不得已而損害及人者方適用之若尙有圖存之方法貿貿然加入以損害仍當以本刑處斷或减等處斷固不得以緊急爲藉口而倖逃於法網也昔年歐西某國有探險家六人航海遇風變飄流至一荒島半月餘救不至食盡將斃衆中有一肥且碩者五人共謀殺之以爲食得不死遇救出險尋爲被害者家人所告發訟至大審院卒以五人之殺肥者爲緊急行爲宣告無罪案至奇判亦至確也（乙種酬） 
商業常識 
[雨天販賣法] [  蔡慧川]  
　　當盛夏顧客簡出之時以人爲之引力引之使出博營業之熱鬧也略述於左 
　　甲此法之本意盛夏之日人人憚於出外各店貿易不得不減欲於此時振興營業殊非易事今有術矣各店如以此爲基礎隨地制宜自由變通相當之效果當可操券也 
乙利用雨天法此法對於女子尤爲適用下雨之日女子出外購物者頗少衣料及化裝品各店尤爲寂寞若乘此時機用相當之法以引利心稍重之女客如以下雨之日爲限以九五折九二折或九折等其店力能勝任之大減價出售各種貨物生意必立即興盛惟是夏令頃刻之間陰晴倐變開霽之後此種特價是否停止亦爲一問題如即停止顧客或遠道而來未至其店雨收日出價已復舊自非人情所安故假令上午天雨下午天晴自宜全日減折以便顧客而實際上利益亦較多故專以雨天爲樂聯袂偕來未可知也 
　　丙廣告之例用最顯豁易讀之文字製成廣告以書函或單張預先分布各處更於報端及婦女雜誌中揷入小廣告使之勿忘廣告之上選擇主要之物品或女客易受刺激之貨物將平晶價目及是日減折之價目兩相對照最後附記天雨之解釋使顧客不至迷惑措辭務極平易 
　　丁天雨之解釋此項特別販賣旣以天雨爲限天雨之解釋如不明析規定客或無所適從不惟疑惑不定且感情轉不能佳此當注意者也 
　　用此法販賣之日店頭宜出特別之市招務令易於吸引衆目其主義一使人知本店正當大販賣之時一使未知者好奇之心紛至沓來銷售旣畢市招亦收故於存貨堆積之時或顧客稀疏之日用此法吸集使得若干新顧客其力尤爲偉大也（乙種酬） 
道德叢話 
[西方格言（一五一）] [  謝介子選擇]  
　　思萬事易但努力以行（英吉利諺） 
聰明非即全佳（德意志諺） 
日未落終爲日（英吉利諺） 
後悔將無厚值（丹麥諺） 
先命令而發槍之兵熱心太過殊劣（潘區）（Ｐunch） 
蝸牛受踏猶將自伸其角(拜萊)(Bailey) 
雖語惡人亦須善言之（英吉利諺） 
時爲金（土荷諺） 
平時一餅倍於亂時（英吉利諺） 
志可成萬事（意大利諺） 
衛生 
[腦的作用和保護] [  沈邦垣]  
　　吾人思想的發達記憶的强壯全在乎腦腦有大小像地球之東西半球一樣大腦管人的意識判斷想像記憶且能知覺輕重緩速等事他前部爲智能的中樞中部爲聽覺的中樞後部爲視覺的中樞還有前部和中部間爲言語的中樞前部與頂部間爲運動的中樞種種職務分配各部倘有損傷這部所管之知覺運動因此受害了大腦又有縐紋可考察人質聰笨故縐紋多他必聰明非常縐紋少他必頑笨不靈小腦間與大腦不同沒有縐紋專管調節身體的運動或有疾病和損傷他調節之機能就失其常度四肢運動也不能如意了 
　　上面所說才是大腦和小腦的作用作用旣這樣多倘弗好好營養和保護往往易於傷腦我今將營養及保護的方法略舉幾條寫在左邊 
　　 [T13 ]一 [/T ]應力戒愁苦憤怒愁苦憤怒爲人所不免但過於愁苦那血行太遲古人所說多愁善病就是此理有時過於憤怒或驚恐那血行太速每發頭痛等症故血行遲速不均有害腦髓很大 
　　 [T13 ]二 [/T ]讀書不宜過於用功我們讀書就要練習神經系統使他發達什麼呌做神經系統就由腦脊髓神經系和交感神經系而成分佈全身諸器官總集於腦凡求科學要使腦力和各部平均發育若用功過度必至腦髓疲怠發生疾病所以用功後須要休息使他精神恢復 
　　 [T13 ]三 [/T ]頭上勿爲烈日所曝暑天日光很烈頭部若久曝於炎日的下面恐腦之血管漲大發生頭痛眩暈等症故遇烈日時須戴一白色帽子以保護他 
　　 [T13 ]四 [/T ]應戒刺激性的食物咖啡和烟酒茶等均有刺激性爲害很烈而且各種病症的原因大都由此而發倘在少年時代受害尤甚還有睡眠時不宜飲食因睡後全體已安靜腦亦同時休息若多食物內部必須消化神經營勢必不安往往似睡非睡朦朧爲夢有害腦髓也很大我國舊時有句說話睡時不可食因恐滯頓於胃細味其意像與此理差不多的 
　　 [T13 ]五 [/T ]頭部應戒擊撲我國舊時父母對於子女先生對於學童遇着不好的時候每用木尺擊其頭部其實擊他頭部腦必受傷易致震盪症况年幼兒童發育未足須特別加意保護勿使他受損 
　　 [T13 ]六 [/T ]睡眠時刻宜得度睡眠爲全體休息唯一的良法因腦力疲弱可以回復他機能故起臥當有一定的規律如用腦過勞那末睡眠亦宜多些平常成人的睡八小時但因强弱和老幼勞逸疾病等關係也可增减惟至多以十小時爲限至少亦須六小時若不到六小時則休養未復歷久致病倘過於十小時則反足滯鈍腦髓的作用成了怠惰之人這二種無前害的我們不可不注意 
　　 [T13 ]七 [/T ]切勿多吸有害的氣體化學中氟　溴等氣毒質很烈其次硫酸硝酸和阿莫尼亞等他的氣體害也不少學習化學的人對於這種尤宜謹愼切勿多吸因爲多吸了刺激氣腦部的嗅神經就要受損平常人應注意者就是燐和臭藥水電氣煤氣等燐的氣味很毒如魚在腐敗時所發之臭氣一樣草野間常常有的臭藥水爲殺菌的要藥但過濃過多人呼吸後腦必受害他如電氣煤氣亦不可多吸這幾樣有害的氣體我們那可不加注意呢 
　　以上七種條件是很重要的倘弗好好保護那十二對知覺神經就多障礙故我們須要曉得腦是精神作用的府庫時息時用則腦愈敏㨗不會生病倘常常用他休息很少對於一切保護的方法也不顧那末這個人就要發生腦部的病了豈不可怕願大家留意些（乙種酬） 
農業常識 
[尺蠖防法] [  吳光華]  
　　本報上月載尺蠖驅除法頗多鄙人因蠶忙故未曾握管現在巳稍閒暇特將鄙人上年實行之預防法錄之以供蠶桑家採擇 
　　尺蠖每年生卵一次（時期與春蠶等）其所生之地位在老桑根之洞內或其他深凹處者居多俟其孵化時期之前即將紅頭火柴若干枝（黑頭無效）緊塞其出處再注以水半杯則尺蠖幼蟲一聞此種氣味竟日即斃現在將近尺蠖孵化時期蠶桑家盍試之（乙種酬） 
雜錄 
[命字略說] [  吝文]  
　　命名之法人各不同或以官或以地或以事或以物蓋極言因應變化初無成法可拘也而字則多義生於名不能率爾以意爲之專求之形聲無不失之矣吾見世之命字者多未中繩法爰本之師說約略援例以明之 
　　 [T13 ]一 [/T ]一字爲美稱字一字與名相屬者命字之法此爲最古春秋之時已有行之者如顏回字子淵端木賜字子貢宰予字子我淵回水也貢賜也予我也皆與名相屬而子則爲美稱字魏晋因之愈增藻麗其美稱字多爲彥文道孝子公等如胡母輔之字彥國孔融字文舉劉寳字道眞法政字孝直魯肅字子敬周瑜字公瑾其國舉眞直敬瑾皆係屬於名者也沿至唐宋取法猶多如柳宗元子厚司馬光君實王安石介父子君父皆美稱字也而厚實介則與名相屬 
　　 [T13 ]二 [/T ]二字均爲美稱字而不與名相屬者漢人命字多屬於此如司馬相如字長卿李陵字少卿朱買臣字翁子馮異字公孫之類二字皆爲美稱字而不屬於名者也 
　　 [T13 ]三 [/T ]一字與名相屬一字爲虛字者二字均屬於名而不附加美稱字者前者之例如諸葛亮孔明謝奕無奕亮與明奕與奕相屬而孔與無皆虛字也後者之例散見者亦不鮮如劉琨越石陳壽承祚鮑照明遠是也 
　　後人命字多以一字與名相屬而依兄弟之次序附以孟仲季之美稱字蓋本乎周之八士魯之三家而亦不失古意者也（乙種酬） 
 
