# 1884 - 135 - 4903988

 

Page 1

 
 
[第二號畵報出售] [  申報舘主啓]  
　　本舘所印畵報已於月之十四日發售第一號三五日間全行售罄可見價亷物美購閱者必多也兹於二十四日發售第二號　縫中之數目係由第一號蟬聯而下者誠恐購閱諸君購得第二號而以未曾購到第一號爲憾故又添印數千以備諸君補購如日後購得三號四號而有未購一號二號者亦可按號補購再者本舘接得中法和議已成確電後卽覓李傅相與法欽差福尼兒及稅務司德璀璘之眞相繪成商訂和約景象編入下次第三號畫報發售此布 
[紅樓復夢出售] [  申報舘主啓]  
　　讀紅樓夢者均以寶黛二人不耦爲憾因欲别出心裁力翻前案冀爲寳黛吐氣於是有後紅樓夢續紅樓夢等書出焉其實皆夢中說夢使聖歎見之釘如批續西廂而齒冷矣但短中取長似以紅樓復夢爲差勝惜坊間版已漶漫閱者頗不爽目本舘用特付活字排印現已工竣廿二日出書每部計又十本價洋七角售處悉遵舊例有欲破愁城而浮大白者盍取觀乎 
[書滇撫奏辦銅礦各摺片後]  
　　四月初九日白抄有滇撫奏請開辦雲南五金各礦其中章程一切頗稱詳盡而於傁商抽厘二事尤爲的當於此見中國自然之利本自無窮特中國無人焉爲之部署督率則貨棄於地者多而致富若無其術耳說者或謂郅治之道首戒言利故聖人之圖治從來不以求富爲事前明開礦擾累無窮卒至下民咨怨而民窮者財亦匱焉然則開礦之舉害多利少又何足言况中國自彷泰西風俗集股糾銀以來自下市情愈加竭蹶言官入告亦有言開礦集股之非是者而愼撫所陳雲南礦務則實以集股招商爲總綱此又何說也乎而不知時勢地段各有不同固不可執一而論也今日之時世與前明異前明之時機噐未行動需人力而興辦礦務又多任之廠臣行之不善勞民傷財其害不　究詰而其利則一無所見卽或稍有餘利亦皆爲中涓所中飽而於國家無裨焉若今日則不然泰西風氣漸入中華機噐之用較人工之便相去不止倍蓗泰西各國無不以開礦而致富强其效固有深切著明者中國而不與西國通商則已旣與通商則必取其所長以補我之所短若西人興礦務而富强可以立致中國猶不能行之不特見笑於西人亦且於中國爲失計也泰西以機器開礦而取之無盡用之不竭今中國連年開辦製造各局於機器一道亦多耳熟能詳而况礦産之多據西人言不啻遍地皆是苟能因時制宜用西法機器盡力開採則礦産之利其用無盡加以本朝制度與前明不同從無奄宦之害如是而有不可以富國者未之聞矣至於就地勢而論古人有言爲高必因邱陵爲下必因川澤有所因則事半而功倍與創也者其效騐顯判兩途中國他處之礦非不可以開採而其事多創成功也難若雲南之礦則向來開採已久歴年所不過先時皆以人力開挖未免用力多而出産少今則改用機器以省人力則採之也速取之也多一轉移間而程功極易一經招商隼股借力衆擎則臂之百鈞千鈞之物一二人所不克舉者以數十數百人舉之其勢自無難矣雲銅之名素推爲天下冠卽銅之外銀坑錫窖以及一切五金皆可隨地開取以資用度此其與他處之礦務相較又有難易之别以極易奏功之事而棄而不舉不亦大可惜乎故以時地兩者而言雲南之礦固有開之不可不亟者矣滇撫此奏足以覘經濟焉或者又曰滇南地界越南法國連年用兵於越彼其意非專在越也盖欲由越窺滇而覬覦其礦産耳中國而能堅持不下則法人不可過滇池一步華人尚可自保其礦産今中法和約新立兩下罷兵雲南許其增一通商埠頭若此則是雲南一省與法爲隣設法人而欲侵占礦業又將何以阻之然正惟如此而開礦之舉更不容不汲汲矣何則法人之所以窺滇者固由於利其礦産然亦因華人自棄其利而不之取故彼不覺生心焉耳若我華人通盤籌算明知法人之所以覬覦者在此而爲先發制人之計招集巨資大加興辦聽各商人自收其利而官則督之朝廷又保護而補助之俾該處礦産悉數歸之華商無絲毫荒棄之隙地則滇中之民皆有生計可圖而不至遊手好閒以滋生事端而該省美利悉爲華人所擅而無一毫之外漏如此而法人又何從生希冀之心乘此中法新和滇邊無釁而急於此時自立根基創就大業法人雖橫又豈能奪華民已成之業而據之故雲南之礦務當公之於商民但以官監督而保護之此正所以制法人也非然者中國不自有其利或取之而不善其道將來必有從旁生心者則滇南之患當更有不可遏止者矣當軸者曾籌及於此也耶 
[本舘接奉電音]  
　　昨由通州電局專發電音到本舘有四月二十五日諭旨四道謹敬譯登○四月二十五日奉上諭詹事府代遞左中允寉國因奏度支日絀請實事求是力挽積習一摺所陳各條不爲無見着户部核議具奏欽此同日奉上諭劉錦棠奏道員立功後積勞病故懇恩優衈建祠將戰績事實宣付史館一摺署甘肅阿克蘇道羅長祐隨同劉錦棠辦理新疆軍務决策制勝所向有功籌辦善後事宜亦能盡心區畫深資得力兹以積勞病故着加恩交部從優議卹並將該故員戰績事實宣付史舘以彰勞勩至建立專祠前經降旨不准擅　奏請劉錦棠所請于新疆阿克蘇地方建立羅長祐專祠之處着不准行欽此同日奉旨志元補授都察院左副都御史欽此同日奉旨沈源深補授光祿寺卿欽此 
[日船停行]  
　　長崎西字報云往來日本香港之三菱公司輪船現將停行俟搭格吉何麥魯與古買木篤麥魯兩船均回日本後不復再走香港矣該公司船之因何停行竊意非爲生意不佳搭客稀少所致大抵日本國内口岸繁多輪船不敷所用故欲收回本國也 
[銀行重開]  
　　麗如銀行倒閉一節已列前報兹閱印度報稱現在已有人糾股將該銀行重開更名曰有限新設麗如銀行計集資本英金二百萬磅每股十磅新銀行開設之後其舊銀行各帳想當代爲料理也至麗如停閉之日該處土人持票取銀者頗形擾攘自早于於日中幾致釀成事端嗣有麥加利有利匯豐三銀行代爲出塲付銀一面由該處地方官彈壓勸諭其事始寢 
[新坡盜案]  
　　印度報言本月十一日新加坡口外有盜刦一事據稱有華人販米者雇一駁船裝米十二石於 
 
 

Page 2

 
 
初十日出口至晚停舟宿歇次日昧爽忽有盜船一艘盜六名皆馬儘人駛近該駁船將駁船上華人盡行殺戮惟一人舍命逃逸然己被斫去兩手頭頸亦皆受傷該盜等乃搬米過船正在忙亂之際有怡和洋行格楞加里輪船之船主名戴維思乘小輪船欲渡登大輪船上見該駁船内有本地人神色倉皇心知有異卽欲駛近察看而該盜等皆過已船撫劍疾視以待船主見寡不敵衆乃命轉輪退後以作勢旣而一鼓作氣奮力向前遂將盜船截斷盜皆落水游泳以逃鳬至一小石島似有招邀羽黨之意船主卽登大輪船上正與船上諸人言及此事忽有三船满載本地人直指輪船而來以爲必係盜黨來復仇者急命放槍禦之三船轉舵而去此三船者實則並非盜黨蓋盜六人已被該三船捉獲其五一盜被逸三船中有頭目投控於官稱係浦公島人捉得盜黨而遭該輪船槍繋殊爲不甘該船主言其故而該島頭目聞該船主疑已爲盜黨心益不服官爲委曲解說始得釋然現在將捉住之盜五名收禁竺訊而受傷逃脱之華人則令送至醫院調治未識能無性命之憂否也 
[榷使行程]  
　　新簡粤海關監督海榷使緒於十八晚行抵香港粤省官吏坐小輪船至港迎接至十九晚由港啓節前赴粤垣履新云 
[高使言旋]  
　　前報列美國兵船德楞登到港有高麗派往美國之使臣附輪而回兹悉高使臣仍坐德楞登兵船於十七日起行前赴長崎大約卽由東洋回國也 
[荷船觸礁]  
　　美國報言有輪船名戴尼兒司丁盟自荷蘭國開行至美將近進口忽觸礁石立卽沈下本船上計有三十四人搭客九十二人悉遭滅頂獲救者惟船主及水手五名其餘則皆不知下落是亦慘矣 
[京師郵傳]  
　　崇地山侍郎聞有起用之信然未見有明文也○前報英欽使巴克思大臣已由朝鮮抵津卽日回京云云兹悉回京者實繙譯官禧在明君因换約事峻先行回署已於前日到都至巴克思大臣則以兼理高麗欽使事務尚須在高勾當公事故甫于十八日偕备國欽差白朗大臣抵都門云○步軍統領衙門近以禁城各門漸有貿易人等借帶内廷執役者之火印腰牌朦混出入故已出示嚴禁矣○阜康庄倒後前經疆臣奏請以胡紳衣玩等件抵充官欵或可有盈無絀近經閻大司農議以庫儲拮据着該紳速行變銀除歸繳公帑外如有盈餘尚可清釐私債等語但聞阜康虧欠甚鉅卽有華服奇珍豈足以相抵耶○經承王甲性慳吝去夏遣武某包辦料房菜飯至現在被積欠七百餘千武無力再墊屢向催討王遂誣以搶刦片送該管司坊請從重懲辦坊官見案情重大詳請北城查院差傳王某面質王恐眞情敗露復托人向武理處許折還錢五百千文先令具結銷案武畏訟累勉强首肯及兩造呈遞和息後武尋中人催索前欵王又食言而武之墊項皆轉向各處賒借而來各債主知已完案錢必到手疑武有心勒掯催逼愈急武深恐爲人凌辱吞服洋烟身死已由城憲臨騐搜出寃單一紙故將尸親人等移送刑部訊辦矣○前報羊肉胡同吳姓孀母子女同時自盡一案兹悉女兄曾充某部貼寫前忽癱痪成廢全賴女十指經營養兄贍母長安米貴庚癸頻呼近實再難支持故請媒往催男家迎娶乃遭峻拒遂釀此禍所有寃單一紙女身畔搜出聞係其兄代書首叙婿家悔婚情形辭意酸楚繼述與同居各户毫無干涉切勿株連并求城憲免將母女屍身檢騐以全廉恥等語現聞男家已聞風逃避僅由恙役獲到女夫胞弟覊押在署故尚未定案也○京師五城飯廠共十五處向例三月初停止前蒙恩旨展限一月近又加展一月每日每廠煮米一石自四月初六日起至五月初五日止已經城憲出示曉諭矣○正陽門内偏東城垣去歲被雨冲塌今春鳩工補築大小工人約有數百初八日有左翼官數十人帶同眼線到工次緝捕盜犯工頭等疑其挾詐當卽担傷差捕甚有捆留工次者捕等回署禀明左翼總兵連憲作速乘騎督同兵捕親臨工次則工人已散惟將該木廠主鎖帶回署以致停工數日現已開工興作矣○東交民巷台基廠燒餅舖於十二日早五點鐘時失火是處多西人住屋各領事署洋龍奮力撲救約兩點鐘其火始熄計延燒合興錢店及羊肉舖共三家房屋十餘間旁一油鹽店雖未被焚已被匪人搶去貨物不少矣 
[侯相抵浦]  
　　昨晚九點鐘接袁江訪事人專發電信知左侯相於念五日到清江浦卽於念六日乘舟北上云 
[輪船撞沈]  
　　香港西字報載有信息云德國輪船名斯　亞弗理亞在西貢裝米忽有美國船名廣東者駛來與之相撞遂致沉没云 
[水手墜江]  
　　聞英兵船斯布阿爾曲漢赴滬行過長江時有一水手在桅杆上收拾物件忽然從空墜入江中及放小艇援救已不及矣 
[移營防堵]  
　　九江文武各員認眞辦理江防不遺餘力水陸各營壘逐日操演陣圖精益求精保甲各委員日夜稽查匪類聞江省撫標鎭武兩營現奉撫憲調往九江防堵該營係韓協戎統帶不日移紥江岸將見潯陽江上戈矛耀日旗幟連雲有如火如荼之盛也 
[麥秀兩歧]  
　　九江今年麥豆菜子加倍豐收且有麥穗兩歧之瑞子婦丁男無不鼓無現在麥刈黄雲秧分緑野殊有千倉萬箱之兆也 
[雹傷菜麥]  
　　皖垣交入首夏天氣頗凉聞離城百里之青草塥月家冲高河埠等處週圍數十里日前忽狂風大雨冰雹隨下大似黄豆秧田菜畦均有小損鄉人謂有二龍過境云 
[橋工告峻]  
　　金陵上方橋在通濟門外之東鄉爲赴句容溧水各縣之通衢也癸丑之亂張忠武公掘塹圍城將橋拆毁以杜逆氛東竄去年左侯相興辦水利特委侯東洲大令承修初估五千餘金嗣因不能完工復中藩庫撥發朱提三千五百兩現在工已將峻而各土壩仍未開放前日黄昏各工初散尚有一二人收拾畚插忽見橋下水頭憑空噴高數丈據云見一鮎魚作祟不知是否的確抑或另有鬼物憑之是誠不可得而詳矣 
[改建石工]  
　　金陵通濟門外向有石橋一座卽名爲通濟橋兵亂以來久經拆毁後因經費無出改建木橋然剝蝕風霜常須修理是以現仍改建石工從此題橋客至駟馬高車可無須亂流而渡矣 
[漢口茶信]  
　　漢皋茶市是中國大宗貿易故本舘逐日據聞照錄兹聞核算至二十二日止寗祁兩湖茶共到九百五六　字約寍祁十八萬三千餘箱兩湖四十一萬五千多箱杳舊年頭春茶寗祁有三　萬零箱兩湖有五十五萬餘箱今箱額較之舊年寍祁尚短小　兩湖亦少十四萬多箱想往年山内陸續出售今則天氣晴爽出茶較速故兩湖近日湧到而山内存茶恐已不多矣二十二日沽出寗祁三百零八字計十二萬一千六百箱兩湖沽出二百十三字計十九萬八千三百零箱其行情寍州茶約低四五兩兩湖亦隨之割减盖西商因來茶頗旺是以驟跌價目然據茶客云山價近反提高是來貨之不多已可槪見若照目下行情兩湖除通山或能敷衍外其餘已難彀本寍祁除祁門外折耗實不少也昨又接漢口友人信言目下漢口茶價總在念三兩之内湖北輪船茶已裝齊約於念六開行矣 
[皖垣官報]  
　　初三日藩轅牌示黟縣典史一缺前以試用典史吳宗福題補現奉部覆准補應卽飭赴新任毫州吏目缺委試用巡檢鄭文郁署理六安州馬頭巡檢缺委試用從九袁繼宗大和縣洪山巡檢委試用巡檢陳邨均署理定遠縣主簿缺檄委候補先巡檢麟桂署理歙縣黄山尖巡檢缺檄委試用從九楊政時署理 
[口使來滬]  
　　昨日招商局之豐順輪船來滬當有日斯巴尼亞駐華京欽差附輪而來云 
 
 

Page 3

 
 
[奇形畢露]  
　　有某華人身畔帶洋三十元在洋涇浜内乘小艇游行時則潮水方漲容與中流意甚得也不意所帶之洋忽墮入水中岸上有見之者待潮落時入水撈摸有赤膊者有露尻者華捕見之以其太不雅相擲石阻之適有一照相人見人頭如蟻因至河濱拍一照而去醜態奇形畢露紙上令人見而解頤雖温嶠然犀不是過也在後有人僅撈得洋十二元云 
[因利乘便]  
　　本埠近日因訛傳有利銀行有閉門之信華商中竟有因此而發財者緣華商聞謡信後卽向各西商探聽知該銀行有盛無衰實在情形凡遇收藏有利銀票者一日之中不及往取深恐遲一日而致成廢紙急欲得銀乃與言可以由我付給但恐不隠必須打一折頭於是言定七五折付銀以去如是者竟不乏人而收票者仍持票向該銀行十足收取比謡言旣息而憑空發財者已有數人矣 
[炮船來滬]  
　　前日有江蘇撫標親兵水師營中哨一隊炮船來滬卽在觀音閣碼頭停泊云 
[滬北盜案]  
　　裏虹口之東三里許有地名虹鎭者亦一小市集也坐落念三堡十五圖虹鎭之東又約三里許地名圓沙浜坐落念三堡六圖前夜兩點鐘時虹鎭桂恒茂米油車舖被盜二十餘名明火執杖撞門入内搶劫衣箱兩隻内有親友抵錢之方單四張其一當被劈開棄箱取衣又在店内搜刮現洋二十餘元錢十餘千而去嘗盜進内時用粗竹三根紥成架子中以大繩懸巨石撃撞店門應手而開各盜手持火撚或持短兵噐蜂擁入内緣該店家眷住前進而出店各夥皆臥後進棧房寂不聞聲而店主夫婦兒女見盜戰栗不敢作聲事後始出喊捕盜已遠去檢點失物約値洋一百數十元並查該匪遺棄羽毛單馬掛一件火煤竹筒一根其火紙係用火油浸撚幸未拒傷事主昨有賣布鄉人稱天未明時行經是處被兩匪手持利刃攔阻折回想正値盜黨搶劫之後也又有鄉人行至虹鎭見有盜劫之案則稱是夜圓沙浜某姓家亦被盜劫是豈盜等劫桂恒茂之後仍向東行再劫圓沙浜某姓耶抑另有一起盜匪耶 
[南市火警]  
　　二十四日黎明時小南門外南倉街周祥源銀樓因煎藥遺火柴房以致失愼幸各水龍竭力灌救僅燒去房屋三間惟小店主在夢中驚起倉皇逃出一絲不掛人多傳爲笑柄云 
[銅洋案結]  
　　昨報大費周折一節兹悉由黄太守於前日晚堂飭差將鄭蔭三孫華卿周紀生帶案太守向鄭曰爾庄槓存銅洋如許致捕房稽查殊費唇舌雖云歴年悮兌下來究屬自不小心今本分府禀奉道憲批飭格外從寛辦理嗣後亦當謹愼免于取咎隨喝戒責鄭四十下孫則减責二十下并令具結以後勿再積存銅洋切結保釋周紀生年幼無知免責開釋太守又飭差往捕房起取銅洋由富捕頭於昨晨將銅洋一百四十五元解案太守命存候镕化提出紋銀撥充棲流公所經費完結 
[縣訊失物案]  
　　前報法公堂將失物案移縣一節嗣經失主曹遇亨偕同鈕其金投縣禀稱曹係前署山西歸化城巡檢鈕係候選巡檢所叙情形與法公堂略同並稱前日被萬安樓棧主黎甫臣毆傷請騐旋據鳥山船户陳阿來稱由杭州載曹鈕二客來滬途中祗見　有箱子三只並無四只上岸時稱失小箱子一只但是否遺失實難猜度邑尊質之萬安樓夥劉紀之供稱我至碼頭接客搬取行李曹客　未將行李點交與我忽稱遺失箱子我何從知其底藴邑尊因曹禀有毆傷情事當飭仵作騐得曹僅受微傷並無大碍邑尊着劉紀之陳阿來再行細心查訪並提黎甫臣懲處 
[魚肉鄉愚]  
　　鄉愚無知深可憐憫而無賴之徒則每以若輩爲魚肉如英會審署後面東北一帶之荒塲日間唱山歌演戲法賣拳棒者殊爲熱閙無賴輩混入其中藉端訛詐鄉愚時有所聞屢經列報而近日偷鷄橋附近居民當深夜時屢聞擾攘聲呼救聲昨午又有人見無賴五六人扭一鄉人至小弄中詭稱失去表匙向鄉人身畔搜出銀洋二元另有無賴從中排解令鄉人卽以此兩元賠償表匙始各四散鄉民飲恨而已不敢報捕也聞者無不眥裂 
[私土充公]  
　　洋藥局巡丁陳光生至法公堂稟稱昨日四點鐘在吉祥街相近查獲走私川土四塊將人贓一併送捕解案翁太守詰之販私人劉阿高據供土向上海買來擬帶到廣東去實不知是私土翁太守詰其究在何店買來出資若干答稱從太古正記買來出洋二十八元太守以其誤犯着劉阿高具嗣後不再買私土切結川土四塊着法包探送洋藥局充公　 
[假犯送縣]  
　　法公堂昨據捕房解到乞丐兩人一人頸繋鐵鍊下墜一石翁太守詰其何爲答稱小的兄弟兩人名洪二洪三昭文縣人父名洪貴曾經犯案蒙本縣陳大老爺恩典以鍊繋頸下墜一石沿途乞食頗可度日今我兄弟無以爲生是以倣此故事冀眩人耳目耳翁太守詰共鐵鍊何來洪二兄弟含糊莫答太守謂如何假冐犯人實屬可惡着送縣辦理 
[英界公堂瑣案]  
　　徐福昌稱開烟舘失去綢套褲布衫及空白之押洋票七紙昨有婦人持票贖洋閱係所失之票塡寫英洋一元押錢百文字樣詰得票係梁阿明交伊來贖爲此交捕押同指交梁阿明由捕房將該婦釋放將梁送案押票呈閱質之梁阿明則稱票係拾來並未犯竊黄太守隨判梁管押一月票塗銷○王何氏稱媳王許氏到椿記向跑碼頭人索取洗衣資不付反遭毆打我往理論亦遭伊毆爲此訴捕拘案王許氏供略同王和壽供在椿記棧跑碼頭王許氏等常到棧兠攬衣服厭而阻之致與口角並未欠洗衣錢黄太守驗得該氏受傷屬實隨判王和壽押候過堂笞責百板 
[法界公堂瑣案]  
　　擺衣攤之徐鴻敖與擺銅錫雜物攤之楊信豐因爭論紫來街口擺攤地面互扭到案各呈捐票楊稱在該處擺攤十餘年徐旣在自己門口擺攤又欲分佔我之地步致與爭執徐稱伊素在紫來閣角嘴擺攤而我則在河邊與伊不涉翁太守以兩造各有捐票着各安業不許多事惟旣稱徐門首另有人擺攤當傳擺攤人詰問○新恒茂酒店主張姓稱二十日至英租界閬苑樓尋人及出外忽失去帳夾一個内有蘇州匯來本月三十日期票一帋計銀一百兩當卽知照錢庄扣付詎此票已落人手於二十一日前去收過該錢庄以我知照在我不肯付銀詎昨日有兩人到我店吃酒口出大言有匯票在其手中認票不認人等語因卽鳴捕解案太守問之解案人施姓答稱此係在路拾得送還該酒店反被鳴捕求爲伸寃太守以張自不小心實屬疎忽而施旣稱票係拾得何不當日送還卽不知何人所失亦應登列申報告曰說明拾得緣由待人認領乃始圖冐領繼欲索酬居心已不可問着將帳夾銀票交還失主完案 
[端陽節酒移助賑捐]  
　　松江府城内　通惠洋貨綢縀老寳號係浙江湖州府歸安縣雙林鎭人所開衆友垂念直東兩省灾區連閱申報春賑待欵急迫灾民困苦異常此地慶賞端陽令人食不下咽商請東翁敬將節筵移助交到洋六元本埠北市鄭泰隆洋貨分店知友仿照老店亦移助節筵洋兩元○又有寗波府城外江北岸森泰木行來函述及衆友節省端陽酒席費預支由信局帶來移助洋三元請併解灾區并云明知涓滴之水無補於事但望各埠碼頭大商賈各客號店號公館宅堂中能一律仿照移助亦可補救災黎於萬一端陽節期在邇務祈從速登報以昭激勸卽請衆鑒上海北市絲業會館籌賑公所施少欽代叩告四月二十五日 
 
 

Page 4

 
 
[蘇省撫轅抄]  
　　二十四日候補縣李源錫禀知聞訃丁母憂藩轅牌示照得上海縣敎諭符慶增終養開缺所遺員缺查有如臯縣人拔貢敎職顧承謙署理蘇州府敎授方姓告病開缺所遺員缺查有江都縣人敎習訓導雲鵩署理○二十五日候補縣黄承暄金陵解餉來銷海運滬局差並謝飭知題補東臺縣缺馮際春由清江奉藩憲札調來省委解京餉 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年四月十九日京報全錄]  
　　宫門抄○大臣崇奏請重懲劣員摺○御史曾奏請飭查大員各欵劣跡片○四月十九日工部鴻臚寺廂白旗値日無引見○芸公尚宗瑞周家楣各假满請安○莊王景灃各續假十日○成惠請假數日○海英請假二十日○召見軍機醇王○○奴才崇志謹奏爲特叅胆大妄爲侵吞俸餉之劣員請旨重懲恭摺奏聞仰祈聖鑒事竊奴才案查甘肅凉莊兩满城自同治年間遭𤞑匪變亂地方蹂躪不堪餉項無處關領凉莊各官兵轉於溝壑者十有六七莊浪尤甚於同治八年經前任凉州副都統奴才瑞雲奏請由四川西征協餉劃撥凉莊兩满城三成兵餉暫顧大局當蒙聖恩允准光緒三年自奴才莅任後莊凉兩城各官困苦異常四年二月二十七日奴才奏請仍由四川西征協餉劃撥加餉二成共五成六月十四日奉旨允准各在案凉州共官兵一千六百三十二員名原額未動莊浪僅存官兵二百七十四員名原額未符凉州副都統莊浪城守尉不在各官兵人數之内凉莊兩城各官兵按五成俸餉凉州每月五千九百兩莊浪每月一千一百兩凉莊兩城每月共銀七千兩查凉州副都統莊浪城守尉或由京城或别省來甘路途遥遠日用浩煩自同治年間前任凉州副都統奴才瑞雲額爾慶額前任莊浪城守尉奴才增壽廉俸馬乾按十成關領光緒三年奴才到任後亦按舊章關領十成廉乾銀每年除减平外寔關銀一千二百餘兩莊浪城守尉廉俸馬乾亦按十成支放每年除减平外實關銀五百八十六兩有餘此項銀兩遇有川餉到凉由大餉之内劃撥按四季關領查例載莊浪城守尉歸凉州副都統統轄遇有放餉莊浪城守尉例應呈報放餉數目卷名清册以備考核凉莊相隔四百餘里之遥自同治年間軍興以來庄浪公事諸多不按舊章任意含混呈報來凉光緒三年十月奴才到任四年三月前莊浪城守尉崇先因案經奴才奏叅革職五年閏三月前任莊浪城守尉慶志到任後屢次照會併致信函所有呈報放餉一切公事均按舊章不得任意含混各等情該城守尉置若罔聞並不遵訓八年奴才將前任莊浪城守尉慶志按年已逾歲心地糊塗入於軍政案内叅劾九年七月初三日經兵部帶領引見奉旨慶志着勒令休致　遵在案所遺之缺奴才委凉州右翼協領定禧前往莊浪暫行署理去歲風聞得前任莊浪城守尉慶志應領十城廉俸馬乾係按五成支放奴才殊堪言異明查暗訪其說不一是以照會署莊浪城守尉凉州右翼協領定禧查辦此事去後兹據該署尉定禧呈覆輕聽所屬語言支離將原文駁回併調取屢次放餉花名原册吴送來凉以憑核對復據該署尉定禧呈覆前任莊浪城守尉慶志並未關領十成廉俸馬乾係按五成支放語言諸多搪塞並未將屢次放餉花名原册呈送前來奴才將凉州原存莊浪呈報花名底册官兵人數按五成俸餉馬乾城守尉廉俸馬乾按十成核算每月一千一百兩尚餘二十餘兩何以城守尉廉俸馬乾按五成支放顯有弊端遲之日久該署尉定禧始將另造花名新册呈送前來於正月二十三日奴才派凉州左翼協領那爾春布防禦祥着筆帖式隆春携帶官兵花名清册前往莊浪城認眞查辦去後嗣據協領那爾春布等稟稱二十六日抵莊二十七日按原呈花名清册點名官兵按五成清算一千一百兩俸餉馬乾數目均與原册相符惟前任莊浪城守尉慶志每年應領十成廉俸馬乾五百八十六兩五錢係按五成支放廉俸馬乾三百八十七兩二錢八分細加核算每年未放銀一百九十餘兩該城守尉慶志由五年閏三月二十八日到任起至八年十二月底止在凉三年零九個月共欠領五成俸薪馬乾銀七百四十四兩二錢此項銀兩無着再三詢問據管理銀庫鑲白旗正藍旗满洲佐領祥元管理右司粮餉鑲紅旂鑲藍旗满洲佐領常續供稱城守尉養廉銀按十成支放每年二百兩惟俸薪馬乾按五成支放一百八十七兩二錢八分尚虧五成俸薪馬乾銀一百九十餘兩此款銀兩歸於何項該佐領祥元常續任意狡展抗不吐實再三詢問據祥元常續供稱此項銀兩自五六七八四年由古浪縣至莊浪兩站拉運兵粮墊解車價用調取收發底帳查算佐領祥元常續並不將底帳交出躭延二三日將新造浮開冐銷帳目交出顯係移挪正欵侵吞入已正查辦間忽於二月初七日該佐領祥元常續具稟來凉任口糊說語無倫次竟敢不服查辦負氣率行妄禀奴才照會該署尉定禧將該佐領祥元常續摘去頂戴撤任聽候查辦去後初九日凉州左翼協領那爾春布等由莊旋凉面稱查辦一切均與所稟相同此係實在情形奴才照會署莊浪城守尉凉州右翼協領定禧將佐領祥元常續傳喚來凉奴才面加研詢去後於十五日該署尉定禧專差具禀來凉呈稱佐領祥元常續十二日戌時由莊起程並未來凉遠颺省城滋生事端是日晚間復又个禀前來禀稱十四日派防禦興玉進省找尋正照會該署尉查拿間二十三日據署城守尉定禧稟稱佐領祥元常續在蘭州省城傳唤並不回莊似此不服查辦抗傳不到畏罪遠颺進省滋生事端情出法外已極奴才正繕摺間於二十五日據署莊浪城守尉凉州右翼協領定禧具禀來凉稟稱該佐領祥元常續二十三日由省自行回莊將祥元常續嚴加看管聽候叅辦奴才在凉七年之久深知莊浪满城各官兵素來人性粗野不安本分心地陰險目無法紀稍不隨意動輒進省造言生事似此刁風人所共知由道光咸豐年間積習相沿由來久矣奴才三令五申百般開導屢次叅劾並不悔過自新仍蹈前習斷難姑容若不聲明從重懲辦嗣後何以統轄而儆官邪相應請旨將輕聽所屬附同朦混管轄不嚴之署莊浪城守尉凉州右翼恊領定禧交部嚴加議處將移挪正欵侵吞俸餉不服查辦抗傳不到遠颺進省之管理廂白正藍旗满洲佐領祥元掌管右司餉項廂紅廂藍旗满洲佐領常續先行革職併把持公事朋比爲奸之書識高全信以上三名各應如何從重治罪之處恭候聖裁奴才爲除暴安良愼重餉項起見不敢不將此實情恭摺奏聞是否有當伏乞皇太后皇上聖鑒訓示遵口謹奏奉旨已錄○○曾培祺片再奉天地方官之害民者以陳本植爲最而營員中之害民者以左寳貴之要結上司鑽營巧猾與陳本植同而恃兵作威驕　獷悍以豺狼之性爲魚肉之謀無地方之責而預地方之事其酷虐之處尤有甚者奴才聞左寳貴貪婪不法身擁巨資大約皆自招摇尅扣冐領訛索而來且其在奉多年劣跡多多不可枚舉謹卽奴才之所習聞者略陳之一僭妄無知左寳貴一寔缺遊撃耳自調往奉天保有虚銜升階遂儼然以專閫自命凡城鄉所出告示俱用欽命督兵等字樣而無知兵民卽以左帥呼之每一出入商民車馬有冲途者勒讓不及鞭笞立加甚有鎖至營務處嚴行責懲者顯其威權正以恣其貪噬一倚勢招摇將軍府中佐領以下等官不得接見左寶貴入軍府與將軍面談各旗民屬官之喜鑽營者遂望其聲燄與之接交凡將軍所擬派之優缺優差半邀爲己功從中受賄一冐領兵餉近來各營之兵勇足額者少統兵者卽恃此爲致富之由耗帑項而誤事機莫此爲甚聞左寳貴所帶之兵久未足額只所製之號衣一如其數查點之時以營中傭工者與閑散人充之餘餉悉數肥已一藉端苛斂上年所加煤稅民怨沸騰皆左寳貴以籌餉爲名與地方各劣員慫恿爲之試辦之始不甚允服卽帶隧前往彈壓恃威逼勒幾至釀成事端本年省城各商户由左寳貴起意按每日所費之銀錢分成抽釐商情不服卽將舖頭鎖押刑逼有謂將舖頭押斃而始中止者任意起滅將軍之受其愚弄事無定見亦可知矣一擅受詞訟營員捕盜是其專責干預地方例禁綦嚴左寳貴久駐省垣凡地方稅務錢債鬥毆娼賭諸事便有可以索賄之處卽縱兵訪查嚴拿到案肆行訛索有因事遞呈者亦卽受理而魚肉之聞本年有武牛邊姓與伊有嫌適有武童三四人與看街之有　戴兵口角互毆究送左寳貴處卽刑逼原毆之武童令具供認與邊姓同毆鎖拿到案非刑逼供轉送發審局定以聚衆毆官之罪收監斃命經邊姓之子屢控有案夫武童三四人不得謂之聚衆與兵互毆不得謂之毆官旣重入武童之　復以無辜邊姓誣拿斃命且聞武童互毆時係當塲究送到官如有邊姓同毆何以初送時並無邊姓乎事關人命虚實均應根究也一濫引私人各項優差始欲求其薦者遺以重賄繼而得之與之分肥其劣最著者則有山貨局委員魏振之係奉天本籍人原係無賴出身衆所不齒其始以省城所住之房爲左寳貴重新監　得通門路至今左寳貴居之置眷属其中　極奢麗魏振之自荐充稅局委員魚肉鄉里侵吞中飽積金鉅萬而謟事左寳貴愈　以本籍之人爲本籍委員尤爲違例一誣陷良民每遇盜案固宜詢其某處寄贓某人同謀也然有該盜與人有隙而誣供者有該營弁與人有隙或素知某人有錢而刑逼　供者其所誣之良民有鄉保甲長聯名結保非重賄不得開釋商民受此累者甚多雖不終陷於重罪而家産已難保矣一縱兵滋擾各路地方有左寳貴所派兵勇分帶之員皆其私人以查道爲名輪住村鎭百計勒索致店户虚處歇業聞本年省東四平街新兵堡兩處　擾不堪各湊集現銀四百兩以予之而始他往其實非爲查道爲索銀也以上各節皆先後得之傳聞衆口如一然以左寳貴之劣跡論之奴才之所聞不過十之一二耳仰懇一併飭查以爲根本重地除一鉅蠢爲此　片糾叅伏乞聖鑒謹奏奉旨已錄 
 
 

Page 11

 
 
[光緒十年四月二十日京報全錄]  
　　宫門抄○上諭二道欽前○尚書徐等奏爲查辦奉省被叅各員據實具陳摺子○四月二十日内務府國子監廂紅旗値日無引見○　貝勒由髩髻山回京請安○文中堂請假十日○内閣奏派騐放之王大臣派出怡王延煦廖壽恒徐致祥○關防衙門　初五日大高殿拜表醇土行禮○召見軍機○皇上明日卯正至大高殿拈香○○臣徐桐臣薛允升跪奏爲奉省各員被叅等欵謹將查辦情形據實分案具陳恭摺仰祈聖鑒事竊臣等奉命馳往奉天查辦事件曾將到省日期奏報在案兹督飭隨帶司員按照叅摺内各欵逐加詳究謹將查明各情條分件晣爲皇太后皇上陳之查原奏内稱上年六月初二日片陳點騐軍噐濫受差規之協領併爾精額仰蒙飭下該將軍查辦業經覆陳在案近聞該城守尉詳文節節支離顯有不實不盡如所稱各旂有修理軍器一欵並　餽送委員之欵豈有餽送委員之款顯註公帳之理且九旂結報分歧未能畫一卽如廂白旂防禦景安廂藍旂防禦慶陞等稱公帳以内並無被索銀二百餘兩僅有修理軍器銀二十二兩二錢三分巴爾虎佐領烏勒登額又稱公帳以内僅有由尉署兵司抄來應領兵餉單内載有扣留修理軍器銀二十二兩二錢三分軍器係於該年九月十三日點騐未載扣留修理軍噐日期九旂結報黑白判然當時查辦何以並未逐節深究卽以修理而言亦應各由本旂辦理何以巴爾虎結稱係由城守尉署兵司扣留云云尤爲攤派差規顯証僅據城守尉詳文始稱九旂均有修理軍器銀二十二兩一錢九分之欵數目若合符節其爲暗扣兵餉公攤差規已可槪見再聞該協領到遼之　卽經哈福景安二員親到分館爲之關說九旂攤派之欵由廣興德錢鋪過付有該舖流水帳簿可查有該旗領催可訊除協領佛爾精額一員應請　飭查覆奏外其藉名修理軍器首倡餽儀之防禦二員亦應一併提省查訊按例懲辦各等語查該將軍覆奏内稱原奏協領佛爾精額點騐遼陽軍器僅在尉署點騐空文揑報由兵餉項下索銀二百餘兩各節當以現任遼陽城守尉宗室崇善於上年點騐軍器後始行到任無所用其廻護卽經飭該城守尉澈底查明呈覆旋據覆稱調到各旗公帳逐加核對所有九旗及巴爾虎一旗均有修理軍器銀二十二兩二錢三分共銀二百兩零七分帳内並無索銀字樣取具各旗員圖結等情呈報覆加考証奉省各城庫存軍器每届三年點騐一次自須酌加修整以壯軍容惟例無正欵開銷向由各該旂公攤辦理查係實在情形無關出入協領佛爾精額旣無索費揑報各情應毋庸議等因各在案臣等查各旗公攤銀兩修理軍器亦屬實情惟九旗均用銀二十二兩二錢三分恐無此理當將防禦哈福景安連廣興德錢舖執事人及該鋪流水帳簿並九旗領催一併委員提傳到案訊據廣興德執事人龎文科供稱伊鋪與遼陽城守尉兵司向有銀錢交易光緒七年十月二十日該司貼寫文啓到舖取銀二百兩據稱係修理軍器之用伊卽註寫帳簿至此欵如何另作别用伊不知情查核帳簿相符據九旂領催勝元等同供每逢點騐軍噐之期向有致送委員差規此次係照章致送衆兵情願並非委員需索景祥供伊充當兵司貼書經管兵餉帳目七年九月間點騐軍噐致送委員差規係由伊傳知各旗仍令伊姪貼寫文啓赴廣興德錢鋪支取銀兩送交哈福屬實質之文啓供亦無異訊據哈福景安供稱凡係點驗軍器年分該城九旂向有預備委員隨帶兵丁飯食及夫馬下程用項此次佛爾精額至遼城點驗伊等按照向規在各旂措銀二百兩致送因未肯卽收復於十月間由哈福送往委無先向關說之事傳訊　爾精額據供稱伊係廂藍旂協領兼襲世管佐領緣奉省各旂軍器向章三年點驗一次光緒七年適値應行點驗軍噐之期伊奉派前往遼陽抽查當於九月十一日行抵遼城所有一切夫馬飯食以及隨員兵役飯食圴係自行預俻十二日哈福詢問點驗日期伊定於十三日預俻哈福稱說向來委員到境夫馬飯食等項均應九旗公同備辦伊因恐騷擾當卽阻止後景安貴廉來見均未提及差規之事迨點驗完竣於十四日起程時經哈福來送聲稱此次未准供應該九旗備有兵丁飯食及夫馬下程等欵係原有舊規衆兵願送無庸固郤等語伊未肯收受十月二十日哈福持銀二封復來致送稱說向來實有此規再三懇收伊推郤不開始行接收關看共計市平銀二百兩折庫平一百九十二兩零内給隨帶兵丁飯食銀五十二兩零夫馬下程銀一百四十兩實係一時糊塗收受只求治罪等語雖與叅奏情節稍有未符而其爲收受差規則確無疑義又原奏内稱前奏叅常善違例濫徵不恤商民奉旨飭查乃查辦委員並不調集該稅官歴年公簿核對輒知照常善先行進省營求開脫並將該城紳民等刑求逼令誣服並常善於光緒八年夏間勒加猪稅每猪一口由七百文增至一千文屠行爲之罷市該城紳民共見共聞經該城守尉崇善知州徐仲三彈壓以九百文敷衍了結有該城生員十六人舖商等四十餘家呈控有案卽經行文該將軍將一切卷宗並奉旨飭查覆奏摺稿咨送前來查覆奏内稱光緒九年九月三十日奉上諭有人奏奉天遼陽稅官常善履任最久違例濫收請飭確查等語著將常善被叅各欵確切查明等因欽此查遼陽城守尉兼管稅務之筆帖式常善前曾有被武生盛直臣教習田翊贄武生福祿文生土承桂控告稅務之案同時又有被貢生韓潮控告稅務之案正在札交該州覆訊間欽奉諭旨交查常善被叅各節内卽有因稅務被控之欵是常善經理稅務有無濫徵貪橫情形應卽以盛直臣等所控是否屬實爲斷當經督飭發審處委員協領董永春委用知府高同善認眞訊究審明武生盛自臣在遼陽州城内開設車店租用斗頭張英官斗一面因期满不换並欠交斗課經張英將官斗持去該店卽用自存私斗量粮收取用錢盛直臣並將張英揑控張英查知該店偷用私斗控經城守尉衙門將盛直臣父盛廷輔傳案看管旋卽保釋候訊盛直臣因事係常善辦理心懷忿恨起意誣控遂糾允貢生韓潮教習田翌贊武生福祿並由田翌賛邀允文生王承桂帮控將盛直臣與張英互控一節隠匿不說由盛直臣等四人共見一呈列欵揑控常善擅自定例取稅私徵各種甡畜稅及車帖斗秤帖貨店客店城屯集市均各索錢又揑稱稅書時　卽時慶勾串囘民私宰耕牛福祿與親戚合耕買牛稅而復罰田翌賛與盛直臣夥開車店倍增斗課王承桂偕馬索稅各情作爲事屬于已並摭拾往年已完舊案復加揑重情歸咎常善另由韓潮自具一呈亦揑控時慶勾串囘民將耕牛乳牛一併屠宰並包庇橫徵誣報漏稅罰錢分肥等情意實牽涉常善分投在省具控經飭遼陽州知州訊屬不實詳請註劣盛直臣等不甘復添揑情節來省翻控此次提案質訊文生土承桂及盛直臣之父盛廷輔均畏質潛逃經盛直臣等供明稅局所收甡畜稅各城鄉各稅均係遵照舊意並未格外濫收所有呈控各欵均屬虚誣其牽及城守尉知州之處亦係揑告並究出盛直臣與其父盛廷輔以私斗量粮收取用錢及期满不交官斗欠交斗課等情屬實福祿與被罰之李冨並非親戚田翊贊亦未與盛直臣夥開車店並據同供王承桂所控借馬索稅亦係揑說其所引數年前已完舊案内如教習薛彭年等呈控稅局一案經該州廩生邵賛襄呈請息訟代交罰項馬功上控踏斃幼子一案寔係病斃已經認誣周宏貌屠猪被罰一案實係漏稅經前城守尉訊明枷示盛直臣等所控羅大臺等處因苛徵激忿聚衆萬人查無此案均係信口揑說其被伊等牽連到案之民人揭佩璋李文富及其父李向榮店夥周永慶屠户頭洪得銀回民頭張幅劉二堡會首高騰雲等或置買牲畜納稅或虚報買價被罰或宰殺隨時報稅或每年次包交均係照章辦理韓潮託人揑造多收牛稅假帳均據實供認不諱並聲明奉天訟風素熾遼陽錮習尤深卽盛直臣等此次控案已可槪見似此刀健異常各有應得罪名另行照例懲辦常善訊無不合應毋庸議各等情臣等以該將軍覆奏各情與叅摺互相歧異自非澈底根究並詳查常善果否濫徵不足以成信讞一面委員前赴該州密查一面飭提應訊人証悉心研鞫訊明盛直臣因伊父偷用私斗量糧被押心懷忿恨糾同田翊賛等將常善呈控與該將軍審出各情尚不致大相懸殊惟韓潮因　處私宰耕牛太多並收稅過重屢次在該州及城守尉處具呈請示因未經准理復赴省上控且並未與盛直臣等聯名似與扛帮插訟有間隨飭令將常善濫徵名欵切實指出據供常善徵收稅錢前將軍衙門問官以均係照舊章伊亦未敢深辨惟增加猪稅及宰殺廢牛外令回民頭包納日以九隻　准每日納錢三十六千文確係常善及時慶多加之欵[  此稿未完]  
 
 

Page 12

 
 
   
 
