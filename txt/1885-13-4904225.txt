# 1885 - 13 - 4904225

 

Page 1

 
 
[第二十六號畵報出售] [  申報舘主人啓] � 
　　貢獻方物國有常經此次蒙古進呈駝馬到京投報上駟院騐收纍纍數百頭繪入畫圖頗堪娱目再此次禁軍合操皇上命王大臣數員恭代閱視旌旗色煥鉦鼓聲閎視平時之操演尤爲勁整兩圖俱編入此次二十六號畫報准於二十六日出售後仍附淞隱漫錄圖說一則閱者鑒之此布 
[寄售環游地球錄] [  申報舘告白]  
　　環游地球錄係金陵李小池先生圭所著初由海關用活字版排印早經售罄今夏李君在甬上重鐫原刻中間有訛誤者均悉心訂正茲　本舘每部代售用白紙刷印仍裝四本價洋八角欲悉海外情形者祈來購閱此佈 
[論法人屢次增兵信息]  
　　日前接到倫敦來電謂法人現擬增兵赴東京其數則爲六千不數日復接倫敦電音則又謂法人擬增兵前赴東京其數則有一萬二千此二電者皆係由倫敦發前後所隔不過四五日必係隨聞隨發無所命意然電音間略並不言其前後兩次增兵其前次之六千人是否在後此之一萬二千之内如其在内則兩次共一萬二千也如六千後又增一萬二千則合之得一萬八千人而皆云前赴東京則可知法兵之在東京者必有不可支持之勢以故一添再添以爲救援之計若救東京而僥倖得手則其勢必將滋蔓於中國或粤或津俱未可定然以勢觀之東京之事法人未必遂能得手何則目下水勢盛漲正可用輪船兵艦大舉撲犯之時而法人僅租得商輪六艘以從事則亦不過虚張聲勢何足以挫華軍卽使新兵擬增至前後一萬八千之數而何日啓行尚未述及比及兵到又恐水勢將退而春投繁興具將何能爲哉若以犯臺灣之兵移而救援東京則法人又欲自張體面不肯還救兩相持而不决法人之技不將於是乎窮耶夫此增兵前後數目多寡惟倍正不知其何故意法國兵部大臣勘庇能不肯迎合斐禮之意以至辭職以去而新任兵曹李華爾繼勘庇能之後必且依附斐禮聽其意向以逢迎或者前之六千乃勘庇能所允後之一萬二千爲李華　所增乎然勘君旣與斐禮意見不合則必審時度勢深知法兵必不能得志於越南前此李威利之死法軍之屢爲劉軍所撼實屬咎由自取因此而窮兵不止必將有不戢自焚之禍以故决計不肯發兵而定辭職以去夫旣不肯發兵則必幷前此之六千亦將靳而不發且兩電相去爲日無多恐非先後任兩手之所爲以意揣之則發兵之意必皆出於後任李華爾之意李華爾新任兵曹而欲取悅於斐禮於是乎一增再增至於出重兵由是觀之法人之於東京其殆將認眞從事必欲得而甘心而中法之兵連禍結又將何時是了乎或者曰此兩電也雖來自倫敦而倫敦之發此電必其得諸傳聞傳何來必其出之法人之口意者仍係恫喝中國之故智耳吾嘗聞諸西友曰法人自與德國戰敗而後國則改爲民主兵則更其舊規一處有一處之額兵此處之兵不得移調至彼以防邊鄙地方　空虚之患故國中之兵所可調遣而由兵部爲之主者極多不過一萬五千人此外則皆不可移動若欲從事於域外則必開議院集議員公同酌議衆人皆允而後可以有所舉動卽其於餉也亦然今法國於東京中國之事開院集議者業經數次而但聞議餉若干以爲本年東京之用此外一無所言及則於增兵之舉爲各議員所不欲也可知法外務大臣斐禮明知衆議之不能允洽而别無可添之兵甚至兵部大臣勘庇能因此而辭職去位新任兵曹未必果係熟手一時欲調兵而不得乃姑爲此虚聲某日增兵六　 
千某日增兵一萬二千以爲恐嚇求成之計而倫敦聞此消息遂發此兩電以相　然則此信亦不足深信也余曰不然法人在東京旣屢經挫敗臺　又未能得尺寸功外務大臣斐禮爲之謀主則其喪師辱國之咎實有難辭彼欲掩飾而彌縫之必有以聳動國人之聽聞如前此僞傳曾侯之信者惟勘庇能深悉其隱不肯陰爲　和故辭職以去而新任之李華爾鑒於勘庇能之去自刀極意迎合於斐禮况法兵之尋常可聽征調者原有一萬五千人今前後　次增兵不過一萬二千之數此其權固兵部所能爲故竊以爲增兵之說或非妄也顧華兵之在東京力圖恢復者合滇粤兩省以及劉軍之衆其數以數十萬計加之以岑張潘劉諸大帥智勇兼優威望夙著天戈所指區區萬餘法人何足以供一勦惟法人旣經增兵則此數月中必且多方準備百般布置以期於必勝若我軍及此時新兵未至而蹙之最爲上策如其不能則亦當早自防範以免猝爲所乘此則所不可知焉爾 
[本館接奉電音]  
　　昨得北京友發來電信内有十一月二十五日諭旨四道　謹譯登○十一月二十五日奉上諭内閣學士徐致祥奏請罷開鐵路急修河工一摺朝廷廣開言路原期拾遺補闕實事求是以臻上理言事諸臣自當于政治得失據事直陳若妄逞臆說信口詆訐此風斷不可長徐致祥此奏並不平心論事輙敢肆　訾詆殊　　妄着交部議處欽此同日奉上諭内閣學士徐致祥奏　荐人才等語福建按祭使裴蔭森着交軍機處存記江蘇候補道朱之榛着該督撫出具切實考語送部帶領引見欽此同日奉旨梁燿樞補授左春坊左庶子欽此同日奉上諭吉林分巡道員缺着豐紳泰補授欽此 
[欽憲赴澄]  
　　聞得前署漕帥孫文起星使於念四日午刻舟抵常州即用小輪拖帶一直南駛由錫而蘇約計晚間必可抵蘇故吳友日前來電有是晚可以到蘇之說頃得續信知憲駕於念五寅刻抵錫當有蘇省三縣一府及派委之文武巡捕官俱豋舟迎謁憲意以隨帶委員數人足敷差遣斷不敢再勞派員前來當經謝絶幷接見後卽解維仍用小輪拖帶座船前赴江陰察閱砲臺管伍事竣再行來蘇大約須在下月初旬至省城預備之行臺在八旗奉直會館早已搭盖東西轅門吹鼓亭子内外鋪設一新矣 
[臺厦要聞]  
　　厦門港口内有英國兵船常川駐泊藉資保衛商人日前有一三枝桅兵船來厦每日派兵登岸操練陣圖習演鎗砲二十一日復在港中演放水雷隆然一聲水高數丈海底游魚盡遭殃及漂浮水面多若風萍在港小船爭相撈取人聲暄雜大有嘘氣成雲揮汗成雨之觀云○數日前有鼎金號商船由臺陽來厦據稱日來全臺諸港出入均不容易維中港笨港兩處口淺水枯或能乘隙出入餘口俱有法船日夜遊奕有甯波四商船開往臺灣被法人以開花砲轟沉一艘掠去二艘其一潛駛至臺　被掠者法人先查有無軍器查畢將船中所有悉數搶去刃傷船中六 
 
 

Page 2

 
 
人殺斃四人其餘連船釋放船舵已　擊毁順流漂泊蹤跡杳然法人如此行爲其與海盜何以異哉技窮力盡可見一斑矣○平安輪船返厦後聞將載運撫帥所購後膛鎗二千杆駛赴澎湖○劉蘭舟觀察設立道濟公棧專遞台厦信函文件本月二十一日彼處接有台北十五六二日所發之信均言近來中法無開仗之事惟法船陸續到有八九隻恐早晚或將滋擾前云金保里爲法人佔據亦屬鳥有子虚云 
[粤海郵音]  
　　粤東大憲扎諭闔城民團於十六日在東較塲會哨是日辰刻各　裝束整齊排隊前進戈矛耀日旂熾連雲不愧戎容曁曁閱者爲方照軒軍門蕭紀山太守及南番兩邑宰也閱畢分别賞犒各勇　呼而散○開捐以來各紳商慷慨輸將洵屬急公好義而吝惜不捐者仍屬不少刻下餉源支絀籌措維艱不得不廣爲勸募以資接濟督撫兩院奏保在籍紳士三人承辦捐務及海防事宜已奉　旨允准設局於惠濟東倉紳士三人係龍元　京卿李文田學士葉衍蘭山長也○海關書役厙某素稱豪富辦捐紳士勸令捐助厙多方推諉紳等怒其爲富不仁請縣拘禁勒令相銀若干方許釋放又陳李濟劉貽齋兩號皆以藥丸馳名年中獲利甚巨紳士勸陳李濟捐銀五千兩劉貽齋捐三千兩兩號以爲欵過多尚未允諾外此巨賈豪宗均已力　捐輸俾於軍餉有濟紳等可謂實心任事不避怨嫌矣○前數月軍餉不繼　抽房租恐民情未協因而中止近日軍餉更緊復擬此舉凡鋪户民房捐租一月係由房主抽出與房客無涉蓋謂卫租之人類皆殷富如租不滿一兩銀者概免由廣府抽起遞至各屬經藩臬二司會同善後局委員出示曉諭矣○前廣西提督馮子材軍門奉命出關陸續將舊部招集詳加訓練一俟餉項有出卽可拔隊起行前日張香帥由厘金項下撥銀二萬兩委員解往欽州交軍門收用俾得迅速成行早奏膚公也○聞官場接越南信息云本月初二至初五連日與法人接戰迭獲勝仗法兵殲滅無遺生擒五畫兵官一名該五畫身受重伤未　斃　華軍損傷亦衆某隄督身先士卒欲生擒法兵頭被法兵擊傷殁於陣馬革裹屍好男兒不當如是哉外間逖聽風聲無不色飛眉舞○葉學憲十六日起程往惠潮嘉各屬巡試○瓊州濵臨大海盜賊出没無常商賈頗以爲患前月某商被刼數千餘金月餘尚未破案前日夾省上控臬憲以瓊州大兵雲集盜賊仍如此猖獗難保無營兵通同串弊遂移文雷瓊道嚴行查究○十四日有一榖船由鄉間運榖來省發賣行至泥城與小輪船相撞登時沈溺船上水手五人皆能游泳登岸而榖米則泛泛於水中矣○　人天士堂舗業租錢由官繳收早經列報各舗皆遲疑觀望未肯交納前日邑宰復飭差嚴　如再推諉當一律押遷○陸路防軍於十六日在箭道操演洋鎗隊技藝嫻習步代　齊如火如荼不足喻軍容之盛 
[營口雜述]  
　　署海關道博觀察因時値　冬深恐匪徒溷跡札飭營口廳寳司馬岱督率奉軍喬營各弁帶領馬隊二哨步隊六哨擇要分駐澈夜分巡東西街面密傅口號以防假冐並諭各練長將東西街面分設更房八所亦每夜率鄉約練勇輪流會哨稽察奸宄保衛閭閻可謂無微不至矣○東營街東順和雜貨店夥燕姓盖平縣人十月廿三日携徒下鄉收帳甫出門有柴販馬姓驅車空回因欲附車以去馬以轅下駒素有驚疾爲辭燕不顧强登焉馬果駭躍從懼下車燕　笑自若至恆升店門内車暴翻燕立時跌斃鮮血飛流遂將車扣留送信燕家幸燕母深知大義言兒死咎由自取决不忍殃及池魚遂備棺成殮號泣而回○西街王某混名小辮充當護勇家有養媳芳齡二八嬌小可憐素與鰥父居然常不滿堂上所爲一日勇歸媳乘間潛告父戯已勇大怒回營乞假身帶短刀將尋媳父而甘心焉媳有姊夫齊姓平日往來　密不避瓜李之嫌日前媳偶至齊家鰥父聞而領回知勇將不利于已遂寄女於楊姨婆家不令至翁姑所勇又疑媳與齊有染使持刀登門吼詈適齊他出齊母後夫李姓持棒出鬥勇忿甚舉刀一刺中李左脇立卽倒斃勇懼棄刀逃經鄉約查知派人將屍看守一面呈報海城縣金明府熙葆於十月廿六日詣騐提訊云○新任奉省驛巡道邢觀察於十月初接印任事 
[宜陵雜綴]  
　　宜昌鎭軍之長公子於本月十八日完姻冠盖如雲笙簫盈耳錦天繡地頗覺熱閙異常云○近日江水枯落江通輪　 
船自上月十四日駛漢皋至今尚未囘來大約須明年春水漸增方能返柁矣彝陵船於十八日下漢目前亦未來宜恐亦爲水所阻也○道憲派來砲船一隻護衛洋關船上兵弁皆湖南人日前兵往洋關前躉船上遊玩蠆船上人出爲攔阻兩一爭論拳脚交揮幸無大傷斂手而退不料事後躉船上人禀知稅務司將砲船上人解送東湖縣縣尊聯明府當將該兵笞責枷號其事始息○近日江水退枯直河下生意者無不科巿三倍采烈興高江上漁船每日約有五六十艘舉網臨流得魚換酒魚之大者極多鯖鰱鱮鱤往往有丈餘長或七八尺者歌張志和靑蒻笠緑蓑衣斜風細雨不須歸之句覺我輩勞人遜於江于漁父多矣 
[鹿苑叢談]  
　　十八藩署有釘封文件至府魁大守接閱後立傳三縣密諭帶同書役人等趕赴鎭撫司前土小霞明府公館抄查據云明府前在武進縣任内虧欠正雜各欵萬餘金延不報解故擬將公館房屋作抵大憲因庫儲緊要難任吞宕故有此雷厲風行之事也○省垣自嚴禁賭博以來時有不肖紳宦於深房密室之中設局抽頭引誘良家子弟地方官投鼠忌器無可如何前日祥符寺巷記名提督陳某公館内正集狐群狗黨喝雉呼盧有長洲縣號房朱阿金等數人索規不遂假裝捉賭陳不肯讓閉門互毆賭徒王阿松及金　大三等仗其勇狠倚勢作威朱受傷沈重卽於是夜嘔血斃命經人調處陳允出數百洋給朱父棺殮了事詎事聞子段巡及中路總巡禀明府憲及三大憲當飭長洲縣詣騐立提陳某到案令交行凶各犯訊明究抵聞王阿松等均已遠颺縣中現出硃籖緝捕並提同居房東及各家屬着交正犯豪興方濃忽興大獄他方賭棍應亦聞而稍戢矣○保甲局五路總巡合閶胥門外男設專員共設六員以中路爲領袖須擇曾辦各路著名幹練２者委任現江小梅明已屆瓜代另有差委因飭西路總巡胡明府裕　接辦中路其西路則委陳明府鳳儀接手矣○往歲冬時司庫所存地丁欵項不下三十餘萬現在核計不及萬金寳由海防協餉提撥甚鉅故存數大爲减色方伯統籌庫存頗形焦急日内連發排單嚴催各屬本年地丁年内均須解至九成否則定行撤叅至以前欠解之欵亦分别嚴催聞聞丹徒馮樹庭長洲王雲莊二大令欠數均鉅刻需趕緊籌解云○十九日黃昏　閶外山塘毛家橋弄内某姓失愼幸爲時尚早且十八姨不致大肆猖狂附近不龍麕集樸救燬去房屋十餘間卽得息滅○二十日戍刻凍雨初停黑如雲幕忽見東北方紅光澈天幸隨卽撲滅詢之則爲史家巷某姓後進艸屋失愼幸未成災云 
[鳩江叢話]  
　　本月十八日蕪湖關道梁小若觀察拜會英領事官格達君晤談兩點餘鐘旋詣洋藥稅局會晤洋務委員沈剌史輔廷小坐一點餘鐘卽排道回轅所爲何事外人均不得而知○本月十六夜西門内空巷中倒斃一丐十八晨土地巷内又斃一丐盖因邇日朔風凛烈刺骨砭肌伊等旣苦啼飢又遭奇凍以致仆地氣絶僵若春蠶也閱日由地保報知善堂發棺殮理○前報列蕪湖縣鄒雋之明府前赴南京兹悉明府因前任文禹門明府任内欠解漕米現文明府被儲憲查叅故偕鄒明府太平府及聯太守往禀江安糧道也隨於二十晚乘輪回署○己革兩淮運使洪琴西都轉僑庽蕪湖已更寒燠近在西門内買得沈姓空地一區搆造花園以娱晚景由二公子日夕督工云○䢴人張某偕淸江人陳某來蕪販買冬笋張有洋七元寄陳囊内一日時已薄暮投宿北門某姓飯店陳意圖乾没托故出恭一去不返張疑之找尋終日竟無蹤跡無奈側坐砌旁效衢衞之哭適有朱憲平項小輔兩善士路過詢悉顚未慨然解囊相助張始叩謝而去噫客子途窮易遭白眼若二君者素無一面 
 
 

Page 3

 
 
慨擲靑蚨眞可謂見義勇爲慷慨樂善者哉亟錄之以風世之一文如命者 
[漁人闘案]  
　　寗郡奉象等漁户暴悍殊常動輒恃强械闘雖當道嚴申禁令而若輩愍不畏死終覺野性難馴奉邦漁人石漲貴曾欠象帮漁人林阿華之錢屢向索討未經歸趙口前林邀同中人沈魚來沈小夥往索一言不合石卽紏集同帮胡美梯楊阿乃各逞威武互相闘毆林雞肋不足當尊拳以致受傷甚重控諸定海廳尚未集訊卽由象帮董事蔣某興奉帮董事沈某帶同各漁户到府自首宗太守檢查此案謂本應由定海廳按名提究姑念各具改過切結尚知悔禍自新遂將石笞貢五百板胡楊各笞三百板其奉帮之沈漁來沈小夥作中索欠雖無不合然聽衆互毆致林受傷甚重其在塲逞兇亦可不言而諭因亦各笞五百以示薄懲林傷已告痊從寛免究隨行文定海廳銷案云諺云鷸蚌相爭漁人得利此則因漁人失利以致鷸蚌相爭矣呵呵 
[小保行兇]  
　　杭垣竹竿巷小營門口數年前創有魯班殿爲圬匠梓工聚議之所本月十六日衆泥作設宴敬神置酒高會且於廟門外演□儡戲笙歌盈耳金鼓喧天凡業版築而操畚挶者□聚族於斯歡呼暢飲是處爲旗營出入要道適有兩少年從市中購物歸各有酒意偶見熱閙駐足而觀擁擠不開致相爭詈衆泥作未免恃衆横行舌劍唇槍兩不相下兩旗人憎兹多口憤不能平當卽以老拳從事兩人皆窄袖短衣絶好身手衆方擬羣聚而執之不意拳脚所加絶無虚發縱横衝突衆皆辟易有兩泥匠被拖去飽受毒拳鱗傷徧體雖非要害其痛苦已深於切膚矣聞兩少年皆山左游民隨德州旗兵來杭專爲營中司買辦而供奔走旗人稱爲小保故雖托身滿營而不獨旗擋中無其名即兵册中亦無其人也 
[作踐名花]  
　　䢴水雲平蜀岡雪霽天然圖畫助我吟懷一時詩虎酒龍往往於騎驢得句之餘招燕侣鶯儔小作消寒之會以故繡箔燈飄銅街月皎雖至□更將盡而往來油碧猶覺如水如雲誠哉花月之新聞琴樽之勝事也鴇兒梅秀林者家有錢樹厥名桂珠鳳齡嬌小恰符桂魄之初圓翠袖低籠無異珠輝之呈媚一日夜已過半侑酒歸來經新城之五城巷猝遇匪徒數輩攔截行兇不思被褐以懷珠竟欲倚輪而斫桂龜奴鴉婢多受刀傷該妓雖不致槯桂爲薪而珠泪盈盈早已黯無人色矣事聞於江某兩邑尊急飭差緝兄務在必獲一面將妓寮封釘從此桂宮香冾空尋翡翠之巢珠户雲遮　無復鴛鴦之隊有情人於此能無歌叢桂留人之句塡明珠脫手之詞而爲之黯然魂斷乎 
[京師雜紀]  
　　欽派江西查辦事件之大臣崇公綺廖侍郎壽恒于十二日出京崇公預用户部堂印空白咨文千件携帶以去署户部正堂麟於初八日到署接任○前報前門甕洞棄屍一案迄今未獲兇犯聞中城察院已將該處更夫曁附近鋪户與荷包巷値月會首四家均交刑部審訊幷咨南營東河汛守限一月緝獲逸犯云○目下台捐一節已有由京中捐號代辦函致匯票莊往返兌銀仿照從前福建茶捐之例辦理者捷足先登人固有同情歟○已革廣西巡撫徐曉瀛中丞延旭於初六日行抵京西長新店都中故舊親友聞信往□者甚夥初八日到京押解委員赴刑部投文交差刑部司務廳趕備增稿冋堂以便卽日奏請欽派大臣會同審訊○聞□邸召見時奏請速發廷寄與廣東福建江蘇天津南北洋各處通商海口督撫大臣不准私與各國談及中法和議如違交部治□等語已奉懿旨俞允矣醇邸所陳係爲大局起見所慮深而所見遠矣○駐京英使署於初七日演唱泰西戲劇外洋各國男婦往觀者甚夥艶歌妙舞羅列堂前甘醴珍殽紛陳案上○傳聞恭邸由北山返駕後玉體偶爾違和御醫問候不絶於門說者謂恭邸爲國宣勞廿載於兹彼蒼必默相吉人早占勿藥也 
[淞水信息]  
　　吳淞營叅府閃君晉臣聞補授蘇州撫標中軍叅將約須來年三四月聞到任至吳□叅府員缺尚未知何人接任也 
[滬上閒談]  
　　閱本報後告白知華商沙□開地公司因欲廣種烟葉請各股友於每股添股本規銀七兩其銀付入阿加刺銀行當取收條後再連股票一倂送交總經理人馬立師洋行簽字帶回此該公司之規例也乃近聞有許多股友已將添股銀付入阿加刺而未將股票送至馬立師行簽字則彼所持者祇有阿加剌之收條殊與該公司章程未合本館有聞必錄用特轉告有未付銀者固當於日内照付已付銀者亦當速赴馬立師洋行請總經理人於股票上註明庶免日後轇□也 
[擇日開徵]  
　　上海縣莫邑尊於今日下午傳集各圖地保諭話擇於明日開倉收征漕米定價每石折錢二千二百文加運費一千零五十二文另加海塘捐每畝錢十文着各地保傳諭鄉民踴躍輸將以期早完國課云 
[上控案結]  
　　日前王間氏上控胡雙寳變賣伊女一案當經府憲准詞發回上海縣覆訊前晚莫邑尊提案研鞫王聞氏供稱女名舉子前年押在英界淸和坊胡雙寳家爲娼收洋五十元日前由小婦人持洋往贖胡逞蠻不允後探悉我女已被賣與髮雲家求恩究追邑尊隨詰胡雙寳供稱王聞氏之女由我父喬鴻裕抵下後仍由我父賣出近聞是女早已病故伊等係砌詞誣詐求恩明察又間王聞氏舉子究係抵與何人答稱實抵與胡雙寳之父喬鴻裕現喬已避匿邑尊謂旣由雙寳之父押去與胡雙寳實不干涉况本縣訪明舉子確已病故爾胆敢揑詞上控實屬可惡遂喝掌頰二十下又問抱呈王吉幷保戳之嚴有德謂爾等帮王涉訟究竟知其中底細否答稱確知玉聞氏之女由胡雙寳所賣邑尊大怒謂訪明舉子早已去世並未有胡雲經賣爾等謊控實屬可惡遂飭各掌頰二十下又謂王聞氏曰爾欲涉訟爾可先將胡雲交出如其延不交案待本縣察出實情從重懲辦爾等如欲息訟則各自具結以後再勿瀆控王聞氏嘵嘵置辯邑尊喝賣藤條始遵諭具結嚴王兩人亦具以後不敢興訟切結交保完案 
[提訊船户]  
　　日前高橋航船翻溺船户張茂忠投縣禀報各情已登前報前晚帮審委員王明府提案訊詰張供是日帅高橋來滬附客二十一人行至陸家嘴外忽遇狂風船卽翻去在船諸客盡付波臣當經救生船及隣船救起搭客十七人餘未撈覆是以投案禀報明府謂爾船可裝若干担答稱可裝三百担舟子兩人官謂若此之船兩人奚能撐駕爾亦太覺糊塗遂飭原差將張管押候查明遭厄人數再行覆訊 
[縣訊流氓]  
　　流氓打架案内之劉裕明等五人前經莫邑尊提案訊供早登本報前晚王司馬又升堂覆訊先問劉爾等究竟因何起　答稱小的向業剃頭於前月來滬是日在新街某洋貨店購買手巾被捕悮拘並不犯事旋訊陳等四人各執前供研詰至再矢口不移司馬遂飭將各犯帶回管押再行覆訊 
[緝破盜案]  
　　嘉興某處厘卡有一人往報某夜當有盜到某典當行刼語畢逕去卡員不虞往報者之卽盜也隨卽知照典主並於是夜派勇往該典當巡守不料該盜爲聲東擊西之計竟往典主家内搶刼刃傷事主三人卡勇聞風往捕亦被刃傷一名連事主三人同時因傷殞命該典主卽經報縣勒緝此上月事也日前訪悉各盜俱在上海是以嘉興捕役帶同眼線來滬協同上海捕役在小東門外花烟舘拿獲曾阿玉曾阿高弟兄二人並某甲一名搜獲原贓扭入縣署禀請暫行釘鐐收禁並聞該盜等悍很異常往捕時尚敢　鬥及受傷後始就獲此案贓物聞有千餘金之多當扭解進城時該盜等尚將身畔贓物擲於路隅及將入縣署儀門猶　臂上之翡翠釧擲於地進監後已將鐡鍊扭斷盜之凶悍性 
 
 

Page 4

 
 
成眞有至死不變者歟按嘉興厘卡被盜本報早經述及現據訪事人所稱某處者殆卽指張涇匯也 
[英界公堂瑣案]  
　　周衛氏訴稱前日養媳朱氏在家突有陸財興闖入圖姦媳㩴而喊呌適大兒爾昌歸家向陸理論陸竟逞蠻稱到我家索欠烟錢實則並無欠項爲特交捕拘案周爾昌周朱氏供與相同陸供開設烟舘前往索欠不敢調戯伊媳黃太守判枷號一月以儆○巡捕解送爭毆之蔡順發蔡桂榮請訊當據蔡郭氏投案聲稱蔡順發係我長子因次子蔡桂榮做工得錢不肯養我與論逞蠻致長子不服毆弟互扭被捕拘案蔡順發供與相同蔡桂榮供以後不敢黃太守判責蔡榮桂二十板以示薄懲○三百三十號華捕禀稱前日有二勇在三馬路拘賣鹽人查租界中向不准查拿鹽斤爲將該勇帶至捕房旋有哨官來索人捕頭不允今特解案馮阿五王阿三同供在浙西巡鹽水師砲船上當勇實未知租界中不准查拿私鹽哨官係儘先千總吳建臺翟副領事請將該勇懲辦黃太守謂該勇旣隷巡鹽水師炮船理合送交營官發落翟君然之○花烟館婦顧王氏訴稱陳姓薦汪劉氏至我處爲娼取去帶擋洋七十元未及半年卽有王阿三同汪陳氏前來欲將汪劉氏領回我言須同原薦人來詎伊等不從反持蠻强領不得已訴捕拘案汪劉氏供湖北人在顧王氏家爲娼雖取帶擋言明按月給我洋四元迄今照算祇欠伊洋二十四元由姑汪陳氏前來領回該氏不允汪陳氏供與略同王阿三供前在天津鞋舗爲夥今因同鄉汪陳氏欲領媳汪劉氏回鄉因鴇顧土氏不肯央我帮同前往理說詎被交捕顧王氏又稱前由汪陳氏親自同陳送汪劉氏來今又串同流氓王阿三恃强圖領黃太守怒謂該男婦等均屬無恥之尤喝令各掌二十下一併斥逐○英商瑪都士投英領事署控稱徐浩源將自己田房抵銀二千兩言明一年爲期按月起息今已逾限祇收銀五百兩不但延不取贖尚欠四月利銀請爲傳追翟副領事據情照會黃太守飭差傳徐到案昨晨庭訊𡏢都士申訴前因幷將抵據呈閱徐供將田房抵銀是實惟求寛限一月半月措辦銀兩向贖太守商之翟　限　一月内自行備銀料理○沈康祿控稱譚立生借去銀六百兩曾立票據向索圖賴爲特粘票呈請傅追黃太守准卽飭差傳譚庭訊沈投案申訴前因譚遞禀聲稱前與沈等三人合做牛皮生理曾將午皮奇販至外洋消售後接回信虧短銀二千六百兩應各認虧銀八百六十六兩有　沈名下祗收銀六百兩給有收條並非借據照算尚應找我銀二百六十餘兩沈又稱並不與譚合股因譚寄販牛皮虧本向我借銀緣彼此交好故祇給收條爲憑黃太守察閱沈呈之據果係收條未便准照借項理追着兩造自行淸理 
[廣東潮州府朱太守復上海三省籌賑公所封翁書]  
　　少欽封翁鄉台大善士大人閣下敬復者月之二十三日接奉還雲恍親霽月兹承寄來捐册及收單二紙備悉振捐銀六百兩已蒙倂解灾區實深銘感辰維大君子惻隱性成賢勞勛懋引詹芝采曷勝葵傾承囑　募山東重復决口水灾兼辦江西省景德鎭安徽祁門縣兩省均被蛟災大刼足徵急公好義欽佩奚如亟應遵照辦理惟今年各省賑捐接踵而至弟於各屬廣爲勸募完竣刻下籌勸尤難然目覩灾區情形何忍視同秦越所來萬善同登昌字册足見大君子仁術仁心慈航普　兹將捐存賑欵洋銀四百兩用特匯寄台端卽希查收幷乞費神分賑山東江西安徽俾資接濟不勝感禱之至或作賑欵或作棉衣均請卓裁辦理造福無量捐册順以附呈統祈察入是荷專此奉覆敬請善安諸惟朗照不備[  鄉弟朱丙壽頓首十月二十七日泐於署次]  
　　附啓者連奉廣東潮州府朱太守官印丙壽同鄉來書兩次助來賑銀一千兩照數收到倂解災　足徵賢太守爲國爲民不分畛域寅僚效法　 
殊恩徧及乎羣黎甲第聯奎左券定操於賢裔想普天之下仁憲孔多如能仿照朱太守急公好義愛民如子慨然樂助三省災户均霑挾纊之恩善昌代窮閭疾苦者流九叩以謝專此拜復今特托登貴報謹呈公鑿上海北巿三省籌賑公所鄉愚弟施善昌頓首謹覆十一月初十日 
[甲申冬日自琴川返里訪王君松堂於小樓獲瞻顔色歡若平生詩以誌幸卽請指政]  
　　願切瞻韓閱歲時今朝甫得晤英姿相逢莫漫嫌遲晚鬢髮欣看各末絲檻久江光照眼鮮俗情到此一齊捐登樓已覺平生幸更接淸談的是緣前番曾寄數行詩俚句聊貽大雅𠷣不道使君還見和廻紋韻押最超奇[  上海單恩藻黼卿氏就正草]  
[浙省撫轅抄]  
　　十一月二十一日補用通判丁士崑禀知仁和倉監收漕米○二十二日刑部主事徐彤錫自平湖藉來拜會 
[蘇省撫轅抄]  
　　二十五日候補縣金敏生上海來禀銷蘇松太道憲發審差蘇州府知事張開　禀知奉首府委兼理府照磨事從九姚師釗缷署丹陽縣呂城司巡檢事回探聞欽憲孫鳳翔本日寅時到無錫有先赴江陰然後來蘇之信○二十六日臬憲田垷奉委辦海防營務處候補道庫大使裕森禀知奉首府委監放長邑孤貧　糧差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[高事助談]  
　　一人身無寸縷屢舞僊僊小兒知爲麴秀才所侮也圍繞之揶揄之其人忽反身追逐小兒懼而奔其人顚仆於途嘔吐淋漓駡不絶口適有官長呵道而過其人長臥不起遂飭執送伊家囑其家人日後不得任其酗酒云○有買僞鹿角膠者價値甚昻受其欺者不少嗣經有識者指爲贗鼎急覓其人已杳如黃鶴矣魚目混珠鼠臘悮璞庸流肉眼往往墮其術中購物者其知所審愼哉○牛蠢物也而有時亦通人性有鄉人牽牛售於屠者之門忽官長過牛伏地哀鳴拽之不起官詢知其故出價購牛歸終不知若何安置也○朝鮮國例民間不得私立　宇有欲私建關帝廟者因格於例而止民之畏法如是以視中國之奸巫淫覡往往假神佛以惑人者不猶彼善于此乎○立字爲據或立欠帖三韓土語統名曰據然踐言者甚少往往久假不歸竟忘非有然諾不欺之風尚可見乎且非獨欠帖不足爲憑卽房屋文契亦動輙揑造欺人現經官憲審問其假作之契已讞定數端幸虚堂懸鏡智早詡夫神羊大吏懷冰術立窮夫鬼蜮否則華商受誑尚可問乎○城中設有郵政局博文局及惠商公局數處勵精圖治卽此可見一端矣○前報云高國建立吳武壯公祠堂實係訛傳國王曾派人擇取一城尚未興工後因基址隘陋思另擇寛敞之區以便鳩工庀料云○國王終不忘英武壯公偶與臣下言及必爲之欷歔泣下世子亦然聞已宣示國史館將武壯東援事蹟載入史中雖死猶生洵所謂名垂千古矣○紅椒已上巿白萊蘿葡亦多有承筐求售者居民爭相購買以爲禦冬之計○十月初一日風大急雪林木凋黃頓成初冬景象○十月初二日國王親祭太廟儀從如前惟天氣嚴冷故道旁觀者颇覺寥寥○每日晨起河中冰堅寸許漢江停泊之船急欲駛出以免膠結其中也○民間訛傳每夜有縊鬼遊行街上揣聲繪色如在目前宵征之人均有戒心而拔珥攫　之輩因乘隙以售其奸云○南陞船來朝由軍醫局托帶藥材被海關扣留充公聞已行文索取諒不日卽可原璧歸趙也○收聚鉛錢多至七萬各商紛紛索還國家尚未允准爲小貿易者頗有莫支之勢○仁川口有中國人開設之磚瓦窰獲利頗厚聞所燒之料較　國頗優云○鐘樓之側奉命建立關聖廟規模雖小而高爽美麗頗壯觀瞻彼國之奉關帝無家不然昨遊一洞見其門皆有伏魔聖帝廟匾額偶至土人家亦設有廟祠香花供奉誠敬異常上行下效此之謂歟○參成人形者爲上品然有造作以成者眞僞未易辨也聞土人云今年八月間有人行至山上見小兒没入地中急急挖出則一參已成人形惟頭已斷肢巳殘矣急委之而去天地鍾毓不知幾何年一旦毁於無知者之手可慨也夫○朝俗出殯還愿用僧道諷經惟以瞽者爲之昨見出殯者前驅有瞽子多人口中喃喃不知作何語殊可笑也○南山之頂土人供奉無學禪師七八月間爲之作會傾城士女蝟集蜂屯廟不甚崇大禪師係朝鮮裝束白帽白袍手捻數珠踞地而坐華人到此者土人曰此大禪師也膜拜之可邀福華人多不顧而去彼則以爲不恭辭色頗不悅懌○關帝曾在石城南顯靈而歛跡於城東故東南一處各建崇祠近於城中西北隅又建一祠名曰北廟輝煌壯麗較兩廟更勝一籌○十月初六日下午西北風大作黑雲滿天霹靂數聲幾欲聞而失箸一霎時雪珠飛濺冷透重裘阿香滕六風伯雨師齊集於俄頃間亦何其奇也○土人有自慶尚道歸者行至深山大壑中四顧無人心搖胆戰忽來强盜五六輩手執兵械搶掠一空並將所穿衣帽全行剝出該土人孑然奔歸不敢告控緣官多諱盜告不得直反被拖累故也○仁川稅務不見起色以致行人所帶衣物必逐件搜剔卽微細之物不應充公者亦必藉口充公以肥腰槖或騐貨時將各物索取些微不與則故意留難多方　竪噫其卽孟子所謂今之爲關者歟○日本人多商於仁川釜山元山各口駐守兵丁往往恃强滋事商人則多守分營生云○仁川去歲多收華商之稅迄今未見歸還前奉李傅相來文令其按數歸繳彼國置之弗　 
理諸華商窘困又欲同具公禀上逹傅相嗣以中法有事恐傅相朝夕焦勞不暇問及細事以故遲遲未發穆叅判麟德係經手人且歸還之言出於其口何此時竟如寒蟬之噤而無嗚乎 
[寗鄉楊孝子傳]  
　　光緒己卯乞養山居偶日慕倚扉見男子肩竹筐至筐殊常制行徐徐任若甚重趨視之筐之一坐瞽媼焉問之媼聾且瘖不答男子言吾母也家二都中六區母患是十餘稔矣素貧無兄弟女兄弟無妻家居養母苦無食出謀食苦奉母無人不獲已乃爾歲二月出四月歸八月出十月歸匄有餘貲則奉母家居避寒暑如是者八九年矣矜之止宿焉叩其姓則楊德沾其名也授之食飲且哺母且自食互先後焉旣畢靧母面櫛髮挽髻扶臥起搔疴癢視聽無形聲色愉愉無幾微厭倦檢其筐衾枕衣履凡母需罔不具試肩之百四五十斤中人力　勝也心敬且愧家之人環視莫不悚然異恧然慚焉先王母性素慈至滅盤中餐以餌其母去則餉之錢若布帛若果蓏菹醢焉嘆惋累日不置嗣至吾家者三窺其奉母不懈益虔嗚乎孝矣庚辰母没特詣先王母謝試詢讀書識字否乎則四子葩經居然成誦與之筆字秀整文理亦粗　益喜之亟肅箋陳諸涂邑侯鴻儒乞旌異涂侯悅欵以賓禮適黃軍門少春募士赴浙侯因薦之軍門及幕僚聞其孝子也胥器重而孝子顧以憂勞久體寖羸蒞浙未幾遽大病以歸甲申訪予伊吾予一見欣甚亟推轂哈密廳婁别駕紹豫别駕禮而羅之與塗侯黃軍門誼相若也未幾孝子又病病二月遽卒年三十六時予以久病乞骸骨將歸且將遊晉訪姻婭爲向平婚嫁計勢不克挈其柩還葬不得瘞之哈密義園焉會同袍民諸子聞其事爭弔而賻之不三日醵金若干因以歸其柩且移書楊氏之宗俾似續之並陳守土吏乞揚諸朝方孝子之没也予之别駕悼甚頗不能於天道無所疑以今觀之天道果有疑耶抑人自疑於天道耶[  濱漁隱]  
[上海北市絲業會舘籌賑公所施少欽經收山東賑捐十一月十六七八日第五百十四五六次淸軍]  
　　　彭季良求病卽痊二十元慶豐典生大典生大典滬城公益典三户各五元均助棉衣欵○洙涇信和典募萬善同登昌字四千三百三號册信和典諸友二十人十元敬愛堂信和典六元○暉春海參嵗埠永興利鄧濟庭先生經募四省水灾圖册永興利二十元同利號二十元復泰隆十元泗海盛鄧濟庭譚秀川東盛隆北同興鄺錫吾廣源恆顧春生吉祥九户各五元福泰棧和發隆萬春慶盛泰號東興隆榻來六户各四元東海盛聶省三尹秀川其源四户各三元鄺春生復泰順益昌東金狂源昶盛和合和義永茂記鄧柏山鄧功偉蘇雙鸞温點金宋起江田盛記東興和無名氏四合和龍源樓十八户各二元富慶德柴維禎王仕成張盛鄧福樓純發德周長春曾和昌洪成慶利永興成永發東三義隆會記天泰祥李鏡泉鄒中原東盛德福興和楊鳳山廣發店德盛湧王樹德生泰號長發湧孫金永陳南山郝廣榮成生號義和公張紅恩長德郎起耀恆成魁三義祥德和號三十六户各一元許秉謙一元五角二合成豫泰隆二户各七角五分三合樓義昇慶劉永思三盛永吉順昌廣發棧慶茂永福和樓永合舘四合舘宣富三合舘春芳園泰昌永雙順店恆祥元葉茂林山東興陳興樓永和樓陳潤來福興永二十二户各半元以上一百一户共合洋二百十七元由永泰祥廣號來○張堰張君雲門募昌字一千二百六十六號册阮樑四元程紹慶阮有錦浣薇室三户各二元王彤軒一元知非子一元○杭州徐君隸華募昌字三百四十六號册取斯堂一元朱譚氏一元不須名徐家鈺朱蕙卿樂善軒四户各半元以上主户合洋四元○九江祥發元募昌字一千三百七十六號册祥發元諸同人預省過年節酒費十元陳光裕四元耘人主人二元陳元興錢三千文陳恊和王義興伍長盛廣源生徐誠意同仁和甘義興王春和源茂升趙恆興同太柳福春孫仁泰吳煥盛十四户各一千文張義和五百文以上十九户合洋三十元四開二元八開三元○普州鐵峯氏七兌建洋五十元合四洋十七元四開一元錢十二天成泰邱君子春來○滬城保甲總辦馮移交賭犯徐瑞五認繳罰欵三十六元象牙柄雕毛羽扇一柄玳瑁邊脚眼鏡一個京色堆花鏡袋一只元色花縐搭聯袋一只○張君仲恂經募原典棉衣二百件舊棉一千四百件卽由鎭江轉解祁門以上十六日本日尚有蘇州潘君仲溪由惠泰庄來墊交棉衣欵一百元俟開示捐户淸單再行補登○彩記助小棉衣欵十六元甯波鎭海葉玉筠求母冥福合家平安十元韻分書屋棉衣欵五元壽聯居士妻已愈完願四元圭書居士求室人生產平安四元瀏河李瑞和堂四元吳瑞卿三元杜靜之二元○毘陵杜君湘募昌字一千八百八十號册劉信記二元劉澄芬二元王麟甫金入病記薛巧元繆漢卿乾昌劉惠宣劉建臣李芳園高震卿九户各一元朱鞾卿薛九卿陳毓秀三户各半元蘅　錢八百文怡和五百蔣二四百文以上十七户合洋十六元○吳門忍庵氏募昌字一千八百五號册退補主人十二元吳徐氏求四季平安十元頴川氏求臂痛速痊十元吳繆氏求病速痊八元西河氏省壽筵費一元○杭州胡君厚餘募册山陰王召棠寄來王基因患氣喘求痊十元○金君歧伯募楓涇守恆居求合宅平安七元葉理通求延嗣六元有心無力人求延嗣二元畢廷照求母健一元杮葉山房主人經募二元畢沈氏求父母翁姑康健一元畢以城求身健半元葉畢氏求產子平安半元楓涇　琛彝爲少君稚琛完姻喜筵資移助十五元以上八户合洋三十五元又募昌字一千九百六十四號册張子齡二元陳嘉樹嚴國梓鳳池後人無名氏四户各一元○源來典募昌字四千三百九十號　黃張氏三元○常州不書名募昌字九百四　册不書名一元永安樂錢五百文王思堂不書名　 
二户各三百文不書名求康健二户各二百文以上六户合洋二元虚對開一元○寄魚氏病愈完願規銀十三兩五錢八分○楊衡求病速痊助五百八十五號至五百九十號助賑彩票六張○忍庵氏遏淫敦孝篇一百本以上十七日○滬城保甲總辦瘙移交著名流氓金戚戚因案罰繳充賑一百二十元孫祥記求店友平安生意興隆二十元慈谿蘇敬釗棉衣欵十元王敦禮病愈完願帛衣欵十元王仰德堂丕記求妻病愈並求子五元　記病愈完願四元博知堂求產後病速愈六元曾士進求病速愈四元左人氏膏滋資移助二元葑溪漁　　 
節省移助二元槐蔭書屋一元柳下生一元○蘇州楊君辛生託朱君簡生募昌字九百一號册慈慶堂十元趙幹臣朱敬夫二户合一元○如臯馬君晋軒募昌字八百八號册食德堂求妻病愈一百元○葑溪漁隠募昌字一千一百四十二號册保康錢四百文夏萃珍三百文魏泰昌二百文日升昌二百文以上四户合洋一元○常熟丁君子延孫君伯涵合募昌字九百六十一號册何小弟五角挹芳閣錢六百文葉雲記新泰寳記義隆無名氏洪慶山並助上下信力乾裕無名氏天成亨無名氏天成無名氏八户各三百文顧德相王祖榮王良　范仲惠顧錦銓合順號王炳南蘇少章去盡疑慮陸松大大有慶也正記參記無名氏震源無名氏韓樸記宋大椿無名氏吉榮芳閣無名氏隱名氏孫來無名氏有心無力子無名氏陸祜卿陳恆茂二十七户各二百文許梅坡省無名氏陳星槎無名氏四户各一百陳曹氏求產安二百七十八文陸芝卿胡心葵恆泰祥無名士汪燮卿求康泰陶煥章華映橋七户各二　 
百七十文黃恆泰一百八十文孫伯記求祖先冥福孫泰無名氏二户各一百十一文無名氏八十文餘串五十文省安居五十文以上五十五户合來洋十一元○楊君晋庭經售彩票二張計洋四元以上十八日 
 
