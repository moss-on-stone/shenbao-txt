# 1934 - 245 - 4908762

 

Page 1

 
 
[新印大字本子書二十二種增附鶡冠子告成] [  圖書集成局代啓]  
　　二十二子爲秦漢古　文筆深奥稽古之士靡不涉獄行子世者以杭州局刻本爲最善惜卷帙繁重定價甚昻寒士力有未逮徒　　　之感近　坊間所行石印本字　　若　　全部僅八百餘頁今二林　主人　得初印書本倩本局用大號新字排印成書以公同好　例悉　原書計共二千四百餘頁用洋白　泗紙卽釘　　　成三十六本每部實洋四元此書旣便誦讀更便舟車惟所印無多遲則恐難　命蘇州緣蔭堂上海文　樓蕪湖汴梁文苑山房出售 
[觀法捕房紀事爲客述眠雲閣舊]  
　　秋暑正熾炎歊逼人壓綫餘閒携桃笙八尺臥北窓下清風偶來自謂羲皇上人將蘧蘧然神游華胥國信手取日報一紙任意觀覽藉遣睡魔適有友人登樓見訪長揖就坐指七月初八日申報所紀法界捕房事第一叚　其顚末執筆人關之其辭曰老妓蔡桂英自嫁眠雲閣烟館主孫某後已屢易藁碪矣徐娘雖老風韻猶存登徒子一流人趨之若鶩旋與某甲姘識如膠似漆賃居復興里近因一言不合分拆鴛鴦甲曾收得會洋二百元被桂英盡數藏匿屢次向索一味支吾昨日甲偕母投訴捕房捕頭飭包探將桂英拘問桂英稱被甲取去金約指二枚及衣服等捕頭諭令出外邀人理處倘理處不明解送公堂請官訊究此一事也局外人無從知其顚末且屬尋常瑣屑之事無足深論第憶孫某前事與夫眠雲閣往時之盛頗有足述者試與子覼縷陳之聊當茶話可乎孫某者不知何許人當咸豐年間爲某省候補某宦之紀綱平日樸誠勤幹某宦素倚之如左右手及粤逆氛惡某宦因公幹留省垣而以愛妾某氏并宦囊若干屬孫挈之避亂孫與宦妾間關道路輾轉達滬上時省垣已陷某宦無音耗東南數十州郡淪胥糜爛惟滬上一隅地賴西兵設會防賊不敢近孫與宦妾相從逆旅中事妾如主人久之所携金漸罄宦妾乃以針黹易米孫亦能自食其力迨同治紀元江浙各省以次恢復滬上避宼者各回故土而宦妾與孫惘惘無所依雖晨占雀噪夕卜燈花竟無從得主人耗無何而孫病宦妾獨力艱於拼擋逆旅主人又索賃屋資甚急不得已同處一室重以疾病扶持相依爲命某氏始從孫爲夫婦其先固彼此未嘗有私意也孫旣婦某氏爰借一廛設肆於汉界紫來街售阿芙蓉膏自給期月之間局面漸擴往來滬上者皆於孫肆領略烟霞風味於是眠雲閣之名風行遠近而某宦乃始尋蹤而至至則孫與某氏自言别後事不少諱孫且請以氏仍歸主人詎某宦慨然曰休矣予數年來流離兵燹中世味已淡惟念爾等事未了故不憚遠來本欲使爾兩人相配今若此予願慰矣乃出囊金纍纍俾佐貿易遂航海至普陀山爲僧掉頭而去終已不顧孫與氏得金益整理一切務求精當凡雕刻髹漆諸匠終歲不　工作自窓楹杗桷几榻屏鏡以及盤匜盥洗之器悉出新意雅俗俱宜有不愜者改作之客入其肆第覺十色五光華麗美富雖名園别墅不啻也計其時在同治十年以前維時租界烟館僅萬里雲清芬堂寄園數家而要以眼雲閣爲巨擘若南誠信猶屬後起其他更無論矣孫蓋賴内助之賢心計之工以一肆擅盛名者幾十餘年特惜某氏死而孫娶蔡妓爲婦蔡名桂英善修飾有風致故時人以蔡觀音呼之自蔡入孫室而子以死媳以嫁未幾而孫亦死眠雲閣業遂中落始易主名裕愼祥繼又名鳴雲閣洎鳴雲閣之閉迄今十年不復能整旗鼓非久客滬上之人殆不知昔有眠雲閣其地者此亦一小滄桑也夫滬上風景日異月新卽烟館而論刻下四馬路諸家爭奇鬥勝靡所底止假令今日而尚有眠雲閣未必不退避三舍然而風俗奢侈外强中乾舉世滔滔誰復作元酒太羹之想今之不知有眠雲閣者但知有第一樓五層樓青蓮閣諸處安知更十年後彼第一樓第不亦如眠雲閣之不復掛人齒頰乎客闈斯言首肯而退遂次其語以應手民論説之請 
[本館接奉電音]  
　　昨日午前京師飛電傳來硃筆五道上諭五道旨二道敬謹譯登○八月初六日奉硃筆這順天鄉試正考官著孫家鼐去副考官著徐郙裕德溥良去欽此同日奉硃筆這同考官著榮慶注洵秦綬章鄒福保陳景鎏趙以炯周爰諏陳嘉言韓培森張燮堂李立元子受慶王景禧景方昶馮恩崑李哲明華煇黄均隆去欽此同日奉硃筆内簾監試著桂平龎鴻書去内塲監試著麟趾賡頊富通阿祥格松齡楊晨宋伯魯閻錫齡黄桂超馮錫仁去欽此同日奉硃筆這塲内督理稽察著左翼副都統奕功右翼副都統色楞額去欽此同日奉硃筆這收掌試卷等所官著松齡黄鳳岐楊亦熺羅廷桂黄在中項芳蘭金鵬丹晉康商廷修楊槐元曾書黄朱維達翟化　汻鄧趥樞沈自用周之麟李國材朱光輝汪瞻綸文安謝汝賡廷琛戚朝勳去欽此○初七日奉上諭孫家鼐現在入闈吏部尚書著翁同龢兼著欽此同日奉上諭徐郙現在入闈拴部尚書著廖壽恒署理欽此同日奉上諭裕德現在入闈都察院左都御史著崇禮署理欽此同日奉上諭溥良現在入闈户部右侍郎兼管錢法堂事務著崇光兼署欽此同日奉上諭文治現在入闈兵部右侍郎著溥善兼署欽此同日奉旨裕德現在入闈所管廂黄旗漢軍都統　啓秀署理欽此同日奉旨溥良現在入闈所管廂紅旗滿洲副都統著彭壽署理欽此 
順天考官及監試稽察等官電局於昨晨始行傅到而所打電碼又有差舛者顚倒肅雖經悉心查勘僅將同考官姓名校正餘如監試稽查等官不能一一徧校錯誤甚多閲者諒之本館附識 
[電傅江南闈題]  
　　本屆爲丁酉正科各省士子鏖戰棘關以冀青錢中選本省闈題本館早請友人專電傅來以副都人士先覩爲快之意首題文學子游次題爲能聰明有知足以有臨也三題食之以時用之以禮財不　勝用也詩題賦得多少樓臺烟雨中得中字五言八韻 
[聞獲梟首再誌]  
　　蘇州訪事友來函云前報據官塲傳言匪首施老窩子已經安徽撫憲鄧中丞在王磨墩地方拿獲電達蘇垣藩憲聶仲芳方伯得信後立飭水師營管帶率領砲船前往提解至省兹得續聞云施姓係該處大族人口繁多經兩江總督劉制軍電飭合肥縣將施匪族長拘獲禁押勒限交案旋復提其合家拘禁縣署革日鄧中丞親自升堂提一于人研訊該匪下落初無頭緒中丞諭曰爾等速將施匪交出槪子免究若抗不交案定當合族全誅諭畢退堂一干人仍還原禁旋經施匪之妻弟作線至王磨墩地方拘獲云云按此皆係傳聞之語確否尚不敢必俟某管帶回省後再當詳述 
[補述巨梟供詞]  
　　蘇州訪事友人手畢云巨匪董必貴在溧陽縣北鄉枯廟内拿獲解省訊實卽行正法一切情形均紀前報兹悉該匪當被獲解省時在途中謂鹽捕營管帶曰小人家有七十歲老母無人奉養死後務求二位大 
 
 

Page 2

 
 
人設法成全二管帶慨然曰汝可放心本管帶當以洋蚨二百枚賜交汝母作養老資該匪卽叩首拜謝迨至府署畫供時復求桐太守曰小人有七十歲老母乏資養贍曾蒙鹽捕營大人面許賞洋二百圓此事須求大人轉致勿食前言太守曰汝旣有孝心何以犯此彌天大罪該匪含涙不語太守慰之曰本府當爲汝轉請二管帶卽日踐約可也該匪復稽首曰小人有箱籠等若干件寄存於被獲之枯廟隔壁某姓家箱中有洋銀五百八十餘枚並各物件伏求大人施恩一併賞給老母則存殁均感矣太守亦一一允許該匪當卽畫供就縛受刑事後將起出之箱籠等逐細查檢詎衣服等一切零星物件悉與該匪所供相符惟不動尊則杳無蹤影太守乃札飭二管帶將同去起贓之差勇人等嚴行查究又聞二管帶擬將撫憲賞銀二千金提出一成賞給該匪老母以踐所許云 
[星使南下]  
　　新簡出使德國大臣呂鏡宇觀察將於日内到津業經登報兹於月之初三日軺車蒞止各官恭迓如儀星使晉京時係假佛照樓客棧暫駐襜帷此次出京仍擬在佛照樓暫行駐節詎地方官己備供張於水師營務處辭之不獲遂憩行旌不日將附輪來申擇吉出洋云 
[運憲抵津]  
　　新任長蘆鹽運使司景月汀都轉定於本月初一日出京已紀前報兹接天津采訪友人椽筆謂是日旌節並未前來官商人等空勞往返翌日始據日下傳來信息稱都轉業已登車屬下官商咸脚　手版恭候如前俄而旌旂蒞止各官晉謁如儀旋至經司胡同駐節禀見制軍飭履新任隨頒紅諭擇於本月初六日接印任事前任方都轉命書吏赶辦清册以便交代並循例備造屬員名册按照到省後先以爲次序開明籍貫詳記有無差委以備查閲云 
[鎭軍履任]  
　　調授通永鎭賈制壇軍門起勝本統小站盛字全軍嗣後總統勝字八營於洋河口防堵宣力有年勳勞卓著現由督憲以通永爲京畿重鎭要缺不便虚懸飭往履任勝字等營卽委記名督鄭軍門才盛分統買軍門於奉札後料理行裝往履新任矣 
[華洋分界]  
　　天津紫竹林法租界大街之上除武齋係東洋人所開外餘悉華人鋪户其佛照樓右便街道華洋雜處並無畛域之分現聞擬定新章西偏鋪户仍任華人貿易東偏當留作洋人貿遷之所 
[報考武備]  
　　天津武備學堂肄業各生現又三年期滿例應擇尤差委以資歴練所有缺額尤應招補以符定限現在信息甫經傳出告示尚未頒發而報名投考者業已多至百數十人將來大張曉諭當更擁擠不開矣 
[馬路開工]  
　　浙江杭州府日本租界馬路前因需用磚石不敷暫行停工現已採辦齊備仍由省防統領撥派營勇往築已於本月初四日開工矣 
[浙省内簾名單]  
　　浙省於初六日入簾後撫憲升座至公堂藩臬提調監試列坐兩旁當將内外簾官派定所有同考官十六員銜名開列於後候補同知姚景䕫嘉善縣江峯青金華縣陳希賢會稽縣俞鳳岡諸曁縣沈寳青湻安縣王廷樑卽用縣謝福慶陳敬修葉南金黄福元張介祿汪清麒趙協莘候補縣徐寳晉大挑縣郭沛棠王啓文 
[軍憲將臨]  
　　鎭江訪事人函云京口副都統吉晉軒統制接到電音悉江寗將軍豐軍憲定於本月初十日由省起程親臨京口閲視八旗營伍統制接電後以軍憲蒞鎭在卽因飭蔭營麾下旗兵將六吉園碼頭掃除潔凈搭蓋綵棚鵠候憲旌轉瞬棨戟遥臨想手版脚靴當更有一番忙碌矣 
[祖餞尚衣]  
　　蘇州織造莊尚衣健因染清恙奏請開缺回旗調理已奉恩旨著准其開缺刻知新任海尚衣蒞蘇不遠爰卽束裝牙厘局督辦朱竹石觀察於本月初八日在本局大開瓊筵爲尚衣祖餞是日陪座者爲聶仲芳方伯吳廣涵廉訪陸春江儲憲桐子霑太守咸於午前齊集俄而尚衣鳴騶戾止主賓入座水陸畢陳海錯山珍備極一時之盛 
[訪拿訟棍]  
　　松江華婁兩縣尊蒞任以來卽知郡中每有健訟之徒播弄是非從中漁利殊爲地方之害爰卽禀知府憲指明訟棍五人請示辦理恩詩農太守面諭密拿到案懲辦刻已將恒益錢店楊姓並前充府署代書王某拿獲訊問分别管押其未經拘獲之三人均係庠序中人刻皆赴闈應試差役等遂將牌票繳還以免按限追比兩邑尊當卽禀知府憲矣 
[誤稱受責]  
　　松郡華亭縣管圖差役馬升與府署書吏夏少梅同居一宅本月初五夜被樑上君子竊去衣物等件夏馬二人合詞禀諸捕署禀内誤稱老父臺三字蔣海帆捕廉披閲之下大怒謂書辦有吏員名目納職捐官例所不禁照此稱呼尚屬可恕至差役馬升竟敢擅稱父臺何其狂妄若此立傳馬升進署笞責一千板並謂本應笞責五百板因禀係夏所繕寫難辭誤寫之咎故倍責才爾代夏書受懲也 
[刼物類誌]  
　　粤省西關爲安勇駐紥之所自調赴潮州後雖柳營依舊而赳赳無多匪徒知之遂大肆猖獗故近來刦掠之事幾於日有所聞上月二十四日寳華中約黄宅忽有强徒數人撞門而入黄姓人卽上屋面鳴鑼呼警該處有安勇駐紥聞聲赴援與匪對壘互相轟擊嗣見匪人衆多恐寡不能敵相率退去匪亦恐勇丁大隊而至不敢窮搜掠得微資卽行逃匿又興仁里宏茂絲店開設多年資本甚鉅店門出入甚屬謹嚴上月二十五日早有夥出門匪徒六七人卽乘機而進一匪直入樓上守住天棚餘匪將各夥一一綑縛後欲將司事人亦以繩索繫之司事人對以櫃上所有任從取去不汝嘵舌也於是匪徒將櫃中所儲之洋銀二百餘元悉數刦之而去聞該店尚有銀二千餘兩未爲匪人所搜獲亦不幸中之幸也 
[主婦慈祥]  
　　粤垣十五甫某富户日前失去一婢年止十齡四出找尋絶無蹤跡前日有傭人在蓬萊西街見一素不相識之婦携帶此婢而行爰卽大呼拐帶附逅居人出爲扣留著人將婢與拐婦一併送至十五甫某宅内羣以爲拐婦定必送官究辦不意婦頗妙於詞令在女宅主前花言巧語叩求從寛并謂此婢係别人托帶不知拐來且前月新生一孩刻在家中若無喂養必致餓斃女宅主爲其所惑竟爾不予深究釋之使去是眞該婦之幸也 
[店夥蠻横]  
　　安徽撫署西轅門外有汪姓麫坊出售切麫燒餅等類對門有撫署武弁王某係山東人近因辛資裁减月入三四金不　用度其妻某氏將僕人開除自已上街購取零星物件上月廿六日下午氏持錢十文向汪店購餅適同街某公館之僕婦付錢十文購餅三枚迨氏向購該店夥陳某以異鄉人可欺云須四文一枚氏指某婦爲憑何以彼此有異詎該店夥出言無狀氏指斥之店夥竟敢動武將婦揮拳痛毆某僕婦見而不平從中調護亦被波及以致兩婦均受微傷王弁有弟見嫂受虧手持木棒打入店中碎其碗鉢數件嗣經人力勸始各散去事後細檢王弁之婦身受三傷墜落金耳環金簪各一某僕婦亦受微傷墜落銀簪一枝王弁知悉後向汪理論而汪竟將店門緊閉云王婦閙店打失銀洋物件開具失單投撫署巡捕廳喊控巡捕以本署之人不便究問送保甲局秉公訊斷局憲當卽提訊令汪店認賠釵飾服禮了事而汪嘵嘵不服并云滋閙時失去洋銀四十元云云局憲見其刁惡將汪陳二人一并送縣究辦 
[白鴿高翔]  
　　蘇城東大街晉大成烟店夥某甲江西産也年逾而立中饋尚虚孑然一身性耽漁色有一住居普安橋擺渡口之洗衣老嫗係慣作月下老人者不知如何與甲相識一日偶遇諸途語甲曰老身壁鄰近遷居一尤物甚少艾郎君亦欲一覘顔色否甲聞而心醉亟與偕 
 
 

Page 3

 
 
往賭女果美略叙寒暄彼此恨相見之晚詢女尚有何人答祗一祖母在黄棣鄉留連忘返不覺已暮遂止宿焉嗣後往來甚密女言欲委身事之甲喜詢以六禮女謂旣屬一家人諸事宜乎從儉祗須措置財禮洋四十元掩人耳目衣服等類均可不必惟須赴鄉間完婚甲信以爲眞竭力　擋始得照數措齊欣然携往親交與女洗衣嫗僞作不知女令甲雇定一舟約時同往並謂甲曰至日汝先在船中等侯奴當乘筍輿而至甲允之屆時果先登舟詎待至日將西墜玉人竟音信杳然心疑之卽赴該處探問則如黄鵠之高翔香不知其所之矣跌足搥胸不勝憤懣問之老嫗以此事並未與謀出言誚讓甲無奈頻呼負負而返然已所費不資矣 
[僧院被盜續記]  
　　蘇城王廢基附近奇院禪寺於本月初六三更時被盜行刼曾記前報兹悉當時住持僧某因出攔阻被盜刃傷肩膊腰際等處勢頗沉重事後查檢所失約舉三千餘金現雖報官嚴緝未識卽能破獲否也 
[拘獲匪徒]  
　　嘉興訪事人來函云本月初七緝捕營馮統領在某處拿獲匪棍六名解送秀水縣署收禁當晚卽經郡守研訊關防嚴密供詞不得而知俟有所聞容再續錄 
[早禾歉收]  
　　鎭江采訪使者秋鴻云上月江水大漲東碼頭小堤間有衝倒者時早稻方吐花成實遭此横流汎濫顆粒無收惟晚稻暢茂青葱依舊生機蓬勃意者失之東隅者尚可收之桑榆采 
[庚癸免呼]  
　　川楚交界地方去歲被災情形疉紀前報兩省官吏籌辦賑米勞瘁不辭近有從該處來者云今年雨水調匀以是禾稼較往年有十倍豐收之象卽玉高梁一種多有一莖兩穗者秋成大有可以操劵卜之又有米船由湖南來者云湖南今秋禾稼如雲大有滿篝滿車之意逖聽之下丕禁距躍三百想從此遍野哀鴻可免庚癸之呼矣 
[激勸忠義]  
　　前者海疆有事時天津武備學堂中學生有馬革裹屍者數人雖已仰邀卹典而學生張祖祐等以忠義之氣不可磨滅復聨名具禀總辦製匾一方顔曰烈士之光懸掛講堂以昭激勸已蒙允准聞於節前給假之日卽行懸釘矣 
[總巡易人]  
　　杭省本城總巡候補縣盛大令鴻燾因奉藩憲札調簾差當由臬憲另委候補縣沈大令錡接辦盛大令卽於初一日銷差擬入公所候考進闈沈大令到差後遂赴各轅禀謝一面傳集巡丁差役當堂點卯並諭以現值鄉闈外來人數頗多必須認眞巡察毋稍疏忽各巡役俱遵諭而退 
[禾中宦轍]  
　　新任嘉屬厘金總辦劉太守於初一日接辦視事前任李總辦交卸後卽携眷赴省劉太守將官眷已遷入局内矣○嘉興縣劉邑尊前日由京來電悉公子蒙恩簡放山西學政在城官紳咸往道賀頗極一時冠裳之盛云 
[武林又雨]  
　　杭垣自上月晦日風雨交作後連日陰晴不定天氣忽寒忽煖至初六日清晨大放晴光各憲入闈後忽又陰雲四合電光閃爍雷聲隆隆少頃驟雨飛來勢若銀河倒瀉青雲街一帶考客雲集購買諸物店肆中幾無揷足之處茶坊酒肆亦已坐客常滿行路者躱避不及咸拖泥帶水而回 
[无妄之災]  
　　松江西門外稻香村茶食店因虧折資本早經閉歇房租亦未付清前日房主催令出屋爰將招牌携下適有老嫗經由是處携匾者偶不留心撞於老嫗之首血液淋漓流至股際當卽暈倒於地未識能無性命之虞否 
[淫於巫風]  
　　廣東南海縣五斗口地方向有祖師廟十分靈應上月初七日爲神誕之期居民歛資演劇熱閙異常鄰近譚村鄉有某姓二女郎貌頗嬌好以雲英未嫁之身有謝女參禪之意茹齋繡佛色相皆空近忽稱神附其身專司人間疾病一時哄傳遠近踵門求醫者户限幾穿日前又述神言欲本地居民集貲建醮於是愚夫婦之聞此言者爲之舉國若狂安得良有司雷厲風行一洗荒淫之俗也 
[丁祭盛儀]  
　　昨爲上丁釋菜之期上海縣教諭宣琴山廣文先期飭辦差人將大成殿洒掃清潔陳設牲牢明倫堂懸掛燈彩屆時蘇松太道劉康侯觀察率同文武各員先後戾止就官廳小憩片時旋由禮生贊請行禮各官朝服由東偏門入趨詣丹墀劉觀察主祭率同各官行三跪九叩首禮然後由劉二尹孫少尹蔡少尉分往兩廡致祭一時燈燭騰輝笙簫迭奏雍穆襄儀肅恭將事誠盛典也禮成後各官仍回官廳略領茶點分道回衙時已日上三竽矣 
[刺史公旋]  
　　上海縣帮審委員蔣壽林刺史因公赴蘇曾記本報兹已公畢於昨午乘舟返滬旋卽命駕入城赴各衙門投刺拜謁 
[搜獲軍火]  
　　法讞員鄭大令會商何繙譯克總巡於昨日下午二點鐘密飭　孫土三包探帶領通班探夥協同會捕局線勇至洋涇浜沿河之恊興祥潤泰永平等各洋貨店搜查軍火起出子藥銅帽等物並前在茂源店内起獲之軍火將人贓一并解縣並親詣道轅面陳一切 
[探夥不法]  
　　某甲向充法捕房巡捕因事斥革謀充包探夥役遇事生風無惡不作在升和里弄内租樓面一間勾引年輕婦女姦宿入其彀者不知凡幾前晚又勾引浣衣婦某氏同夢巫山爲甲之姘婦偵知密約鄰近之娘子軍數人破扉而入大呼捉姦甲乘間逃逸卽將婦扭至福興樓茶會釵横鬢亂觀者如堵包探詢悉情由將甲斥退不准復充并謂各婦曰此等不法之徒斷不能使充探夥致碍聲明今已斥退如爾等心有不甘可赴公堂控訴從重懲辦 
[犯婦解勘]  
　　有杜某在太倉州屬開設肉莊其妻杜氏因不守婦道與某甲姘識醜聲四播杜以顔面攸關吞烟自盡詎該氏非但置之不理且偕同某甲乘間潛逃後由其子恊同地保投太倉州報騐州尊蔣直刺適因公出經新陽縣詣騐後將甲及該氏拘獲押候訊辦乃甲畏罪在押自縊身死經道憲札委上海縣黄大令往騐兹悉已將杜氏訊守擬定絞罪昨日由太倉押解來滬投道署勘訊劉觀察飭發上海縣收禁候勘 
[會訊定貨不出案]  
　　英商公信洋行控泰昌公洋布號經事韓少卿定購羽綢十九箱不出一案翁明府定於昨晨傳案會審公信洋人供泰昌公所定之花羽綢久延不出現須虧銀九百兩求請卽出韓少卿供因與前樣不符故無銷路並非有意不出公信洋人又稱願償銀二百兩著韓將銀七百兩交案了事韓堅執不允中西官互商之下著韓自向洋東理處再行核奪 
[償洋了事]  
　　昨報紀家教何存一則兹悉住居荷花池左近之江某與彭素有戚誼因恐啓訟端特挽友人出爲介紹謂兩造各須認錯蓋彭寳寳雖起意串同陳翰元將此項洋銀取去瓜分然非彭親身往取難指爲竊且究係兩小無知不若私爲緩頰令彭之親友湊集洋銀十八元償還程應亭免得經官程至此亦自慚家教不嚴教有此事故亦首肯由地甲赴局求消局員鍾偉臣二尹訪知此案中尚有韓阿華在該處開設繩索店家中暗藏賭具引人入賭彭寳寳所取之洋實韓阿華從中串騙輪去洋銀若干龔刻兩造雖可從寛免究而韓之劣蹟不能不澈底根查故飭地保先將韓拘局訊辦 
[賭徒兎脱]  
　　津人某甲向在姑蘇城内某鞋店爲夥此次被賭棍拳頭阿和及戴國賓等以翻天印之法　合賭博致輸去現洋之外並　店貨私自運出抵　四百元無可彌補來滬訴知其戚某乙同投捕房由包探趙銀河遣人至蘇將原贓起到惟現洋早已用罄因卽帶回不料拳頭阿和狡獪異常在中途逃逸只得將贓帶回告知捕頭不知若何了結也 
 
 

Page 4

 
 
[畏罪自盡]  
　　鄉人某甲向在王佐卿所開之某紗廠充當出店此次經執事人查知存貨缺少四包疑係甲私自運出當經廠主報請捕房查緝捕頭飭探往查亦疑是甲因卽帶回捕房押候解送公堂詎甲竟於晚間乘人不備時解帶懸梁以圖自盡及看役瞥見立卽解救舁送仁濟醫院救治無效而斃後由王姓告知屍屬並略給撫愼銀兩於昨晨入殮了事矣 
[木穉香否]  
　　鄉人林坤榮林茂榮昆季也家居虹口有祖遺田四畝憑中議定每畝價洋三百六十元絶賣與寳昌繅絲廠成交後有無賴楊煥廷卽楊莫金將田價從中扣勒不肯如數交下意圖吞没二林屢向索取無著詎二林亦非善類於昨日上午預約流氓多人並備木穉香味齊集於裏虹橋堍鶴昇樓茶肆啜茗然後將楊扭至是處理論一言不合羣起將楊所穿紗長衫剝下遂以所備之物奉敬一時人聲喧沸茶客均掩鼻而逃幸經地保徐如二聞信到來阻止遂將紗長衫洋傘等物携去令二造投巡防局控請訊斷 
[失足沈淵]  
　　寗波府屬某邑人邱阿財向以駕舟爲業前日停泊蘇州河可熾碼頭西首下午六點鐘時就船首大便忽然失足　入　中同船人聞聲急出撈救早已影嚮毫無直至晚間十點餘鐘始將屍身撈獲經人訃知家屬帶回收殮 
[棺殮溺斃]  
　　昨日上午九點鐘有無名男屍一口年約三十餘歲身穿白夏布短衫藍夏布袴布襪三套雲鞋子形似棧房接客由浦江中小船帶至公司馬頭巡街捕報知捕房捕頭飭探報請同仁輔元堂分局備棺收殮發壇標誌待屍屬認領 
[補注]  
　　昨報所登助振彚誌中浙遂毛門都氏助川鄂振洋各五十元脱一各字附注於此 
[助振摭要]  
　　天道微茫愴罹災之靡已人心隠惻憑樹德於無窮竭力挽回是眞善於救世者矣崇餘莊袁聨清先生募有憫氏洋二千元消愆氏洋二千元淮安志道齋主人淮平銀二百兩合規元二百十二兩九錢四分九厘完聨橋廟蔣愿洋一百元存心堂洋一百元式好居主完前愿并祈病速愈洋一百元宦浙客求令郎病速痊洋四十元另有無名氏助富順規銀二百兩委解灾區以資拯濟邀闠澤之迭頒沽人無算拜仁風而彌感生佛咸瞻正在羅掘維艱而得此爲善孳孳不謀而合存心無愧志道良殷悲憫滿腔衍尤隠弭歌式好而康强叶吉賦宦游而似續迎祥名願無聞報非或爽爲匡時者操其劵焉可卽爲種福者立之型焉亦無不可[  上海北巿絲業會館籌賑公所制施則敬謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　小工龔順發前在爛泥渡巡防局控被顧蘭生父子毆傷等情當由局員提齊人證送請總巡局辦理經鍾明府訊供以其情節支離飭將龔順發龔祥郎顧蘭生　榮發顧華生周少郎及地保江雪齋等一併移送上海縣訊辦前晚經本縣黄大令升坐三堂親提研訊先據江雪齋供龔順發係扛煤小工此次向工頭顧榮發算帳爭執突有顧寳興揷身多事將襲毆打乃榮發卽與其父蘭生乘勢帮毆致龔受傷投局喊控局憲諭令理處奈顧父子一味持蠻龔卽至顧所開之茶館内盤踞顧始央小的代爲醫治後顧忽同周少郎出塲妄稱被龔毆傷以圖反悔致龔復投巡局控告局憲飭送總巡局轉送案下求恩明鑒顧華生供崇明人在蘭生茶館爲夥龔與寳興爭毆蘭生父子實未帮毆至晚龔又來店吵閙打毁什物是實顧蘭生供日前龔與兒子因算帳口角茶客顧寳興向之喝阻不依以致扭毆小的父子實未幫毆龔實被地保唆使裝傷控局並來店吵閙將物件擊毁求請明察顧榮發供與相同周少郎供亦崇明人前在顧處吃茶適龔糾衆向顧尋仇誤將小的毆傷求騐龔順發供扛煤餬口向工頭算帳錯誤洋一角向彼爭論突被顧寳興父子兇毆以至受傷控告並未至茶館吵閙毁物求察龔祥郎供叔父受傷令我扶至顧處餘不知情大令飭仵騐得龔順發周少郎均無傷痕以地保江雪齋瞻敢唆使圖詐可惡已極喝令重責四百板龔裝傷朦控喝責二百板顧榮發亦有不合責一百板一併具結完案 
[英界公堂瑣案]  
　　包探沈金隆禀稱陳蘇堂前曾犯案遞籍今又潛來竊取王來寳家綢衣四件報捕後起到原贓送案請懲王投案申訴被竊情由並請領贓陳供句容縣人犯竊不合叩求恩典翁明府商之薩副領事以陳過犯行竊情殊可惡判責二百板管押二月期滿後再行遞解回籍贓給失主領去○包探陳阿九禀稱前有馬海堂陶子蓮誣控顧成蘭欠洋並於初八夜軋往茶肆强索洋八十元情同勒詐拘案請究顧申訴前情馬陶二人同供被顧欠洋是實並非勒詐求恩鑒核明府一再研詰以供詞各執着押候過堂訊究○包探顧阿六禀稱沈阿春前因犯竊送案遞籍今又潛行來滬仍操舊業適經小的獲住送案請判沈供寗波之奉化人不敢犯案叩求恩典明府以過犯豈容復來判責一百板後再行遞籍○包探孔阿才禀稱韓阿三在路扒竊羅元蘭身畔洋銀三元適經小的查見拘案請究羅投案請領洋銀韓供松江人失業飢寒無奈行竊實則尚是初次求寡明府著從寛判押三天以儆○包探趙銀河禀稱馮扣堂向鍾阿海索取借物不還反敢扭毆經小的查見拘送請究馮投案申訴前情鍾供廣東人借物是實不敢掯捺因出言無狀故與爭論求鑒明府判押十天○包探石金榮禀稱汪士魁搭寳華輪船由滬至鎭江途中失去小皮箱一隻内有洋銀烟膏等物疑係茶房王阿祥之友人所竊扭王至捕房解送請究汪投案供稱在怡和洋行爲紥絲匠趁輪至鎭江茶房王阿祥之友與小的同房睡臥後忽失去小皮箱一隻想係此人行竊求爲究追王供友人向甚規矩決無其事明府以疑竊無憑一併斥釋○包探竇如海禀稱充當華捕之王阿六昨日至天后宮與擺設賭攤之蔡米和賭博輸去錢二百五十文王竟誣指拆梢以致爭閙由五百三十八號華捕拘入捕房解案請究蔡米和供在天后宮小賭王輸錢誣指小的拆梢求鑒王阿六供以後不敢再犯矣明府判將蔡管押七天王枷號十天 
[法界捕房紀事]  
　　昨禮拜一因鄭大令另有要公赴道轅面禀至下午二點鐘蒞捕房發落各案張德生冒收船埠規費私印圖章爲船主拘送捕房經大令訊供著照原斷先行枷號半個月發城河浜示衆期滿責放○王德生李金生二人串竊東洋車踏脚布分贓不匀互相扭毆爲巡街捕拘入捕房解經大令訊供著照原斷各責二百板從寛斥釋○偷兒金阿洪竊取袴子一條爲失主拘獲送案經大令訊供照原斷笞責一百板釋放○偷兒孫阿二在老北門内行竊首飾等物爲包探拘獲解經大令訊供着重笞一百板釋放不准逗留○江西人李士雲帶領吳伍氏王許氏附萃利輪船來滬送入吉祥街吳漢貞花烟間内爲包探緝獲解經大令訊供一併押候復核昨日命提吳伍氏供年三十二歲夫名明照上月廿四日由蕪湖動身至廿七日抵滬小婦人於十二歲過門童養母族有弟現在德化縣當差役家住德化南門大令得供命還押再核 
[美界捕房紀事]  
　　前晚深夜時有席振卿者在虹口南潯路溷入天主堂内圖竊爲司更有張某所見當卽扭交五百三十八號華捕拘入捕房押候送廨訊究○前晚有偷兒張阿生携有紫銅吊提一隻行至虹口經包探倪順全緝獲人贓拘解捕房押候送廨訊辦○粤人李阿煥曾向虹口天潼路源康新衣店哄騙衣物若干昨日上午爲店中尋獲扭赴捕房請辦捕頭飭自行扭送英公堂控告○前晚八點半鐘有西人某甲乘坐某號東洋車至虹口斐倫路不知何故黑暗中將車夫某乙盡力兇毆適某號巡街華捕到來詎甲尚異常兇横捕急吹號呌經他捕帮同將甲拿送捕房捕頭騐得乙受皮傷無甚大碍當卽斥釋將甲禁押至昨晨釋放○前晚有小竊某甲由某處竊得碎銅若干行經西華德路爲包探石金榮查獲拘入捕房捕頭以贓值無多令禁押至夜半釋放 
[金陵官報]  
　　八月初四日安徽學臺李親拜辭行候補道李維瀚提標中軍叅將兼代新兵中營張郁林知縣龍璋秦州營都司何復勝均見知縣胡廷琛傳見知府陳琦由通泰公幹回祥雲輪船李家泰到瓜洲接主考回○初五日委辦湖南銀圓局分省補用道朱恩紱到湖南來總兵周萬國見請補泗州直隸州丁文炳奉示考試江寗縣趙禀知今日入闈正副主試文巡捕縣丞黄傳烺唐鶴年均到接主考回鹽巡檢王承祖奉示騐看奉督憲諭今日衙期起均穿外褂 
[蘇省官報]  
　　八月初五日藩轅牌示照得無錫縣高家司巡檢員缺前以鄭工遇缺先巡檢程晋請補又丹陽縣呂城司巡檢員缺前以新班先巡檢韓恂請補均奉部　准補照章自應飭令該員等前赴新任署武進縣知縣趙以煥專丁來省禀知丹陽縣本任武進署任交代均於初叅限内算結○初六日知州蔣金生由上海來知縣周清溱奉赴浙江公幹卽辭閶門外二段巡查委員縣丞竇以棻禀知遵新海防例過知縣班縣丞陳先烈禀銷海　津局差准補無錫縣高家司巡檢程晋禀謝奉飭赴任管帶浙西鹽捕　師左營補用游擊吳家正管帶蘇防前營准補城守營中軍守備吳廣升均禀知於八月初二日在溧陽北鄉拿獲首匪董必貴 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年七月三十日京報全錄]  
　　宮門抄○諭旨一道錄前○給事中文　奏爲鑾儀衙門體制兩歧請飭變通辦理摺○湘撫陳○　爲民婦與夫弟通姦故殺夫弟之妻訊明議擬摺○都統富奏卡員勞績懇恩奬勵片○桂撫史奏知縣虧短交代銀米請旨革職勒追摺○七月三十日吏部翰林院正紅旗值日無引見○崑中堂請假十日○明桂續假五日○召見軍機熙敬○○工科掌印給事中奴才文郁跪奏爲鑾儀衛衙門體制兩歧升途壅滯請飭變通辦理藉示鼓勵以歸畫一恭摺仰祈聖鑒事竊維文武衙門升補章程遵行體制稍有拘執未免向隅允宜奏明辦理以期美善俱盡現聞鑾儀衛衙門奉天事宜頗覺拘守舊轍似應條陳鑾通者公事有之查鑾儀衛漢軍鑾儀使等官隨滿洲一體應差而升　　養廉迥異在滿洲每年例給養廉並皆兼充副都統以及各項差使缺出均列單請旨簡放惟漢軍鑾儀使等官向無養廉且無兼放副　　　路官差事同一律而養廉升路顯然各殊該衙門祗以遵行年久於兩歧考之舊章似未協持平之道共此趨公奉職似不足以鼓勵羣勞擬　　軍鑾儀使一員遇有副都統缺出列入部院侍郎單内一體請旨簡放則漢軍升途自不至獨形壅滯此其可疏通者一也其二鑾儀使　　　漢軍章京應戴翎枝竟不相同統論該衙門章京凡滿洲人員向有翎枝惟漢軍則無之該衙門堂司各官原與别項營伍員弁不同所敬　　　係近在聖駕左右差使該堂官每逢點派各項要差向於各章京内擇其戴有翎枝之員分任其事乃爲如式偶差使較繁備差需員之　　　明各章京敷派乃祗以漢軍章京因無翎枝致令派差掣肘而應差轉形乏人是卽安於體制之舊未及奏明變通者也伏思八旗滿洲漢軍　非聖主之世僕旣同効犬馬之勞自應共沐恩施擬請鑾儀衛衙門無論滿洲漢軍章京凡屬同官准其統歸一體隨官戴翎咸足壯威儀而各差皆昭嚴肅矣其三鑾儀衛衙門設定例祗有主事一員筆帖式十員均係選缺旣經到衛轉無升路必致終老此任擬請仿照侍衛處曁各部院主事歴俸期滿後咨部銓選章程一體升遷則主事一官自不致有壅滯之虞夫選缺焉有熟手主事旣止一員初到本署一切公文必恃筆政辦事設有錯誤咎將誰歸擬請主事一缺留作本衛題升遇缺專由本衙門筆帖式内論資論差揀選正陪秉公升補毋庸咨部外選庶主事筆帖式兩班均有路上進努力辦公理钶收得人之效矣奴才管見所及不敢安於緘默現當庫欵不足之時除漢軍鑾儀使等官仍未便添領養廉外擬請恩旨飭下吏部兵部按照前三項所陳有無裨益妥議具奏則武衛趨公更能日强矣奴才爲整頓武職衙門公事起見是否有當據實上陳伏乞皇上聖鑒謹奏奉旨另有旨欽此○○頭品頂戴湖南巡撫臣陳寳箴跪奏爲民婦與夫弟通姦故殺夫弟之妻身死訊明議擬恭摺仰祈隔鑒事竊據乾州直廳同知劉桐封祥稱光緒二十二年三月十五日卑前署廳文煒任内據保正徐泉新據報民人黄德斌報稱伊姪孫女佩王幼嫁饒驤汶爲妻本月十三日被夫兄之妻饒田氏及饒驤汶毆揢致傷咽喉等處身死等情當經臣批行前臬司桂中行督飭該廳詳細研審去後兹據乾州直廳同知劉桐封審明議擬由署臬司李經羲復審解勘前來臣親提研訊緣饒驤汶饒田氏均籍乾州廳已死饒黄氏係饒驤汶之妻饒田氏係饒驤汶胞兄饒驤朗之妻均同居素睦無嫌饒驤朗先年從軍外出饒驤汶與饒田氏常相談笑光緒二十一年十月内不記日期饒驤汶乘妻饒黄氏歸寗遂與饒田氏調戲成姦遇便續舊不記次數饒黄氏及饒驤汶之母饒張氏均不知情二十二年三月十三日饒張氏出外探親饒黄氏往門首洗衣饒驤汶與饒田氏在屋内拉手調笑適饒黄氏走至撞見斥駡饒驤汶等無耻亂倫饒驤汶不服回詈饒黄氏撲向潑閙饒驤汶順使柴刀用刀背毆傷其右肋饒黄氏拾取柴棍向毆饒驤汶舉刀將棍格落閃身連毆傷其左臂左腰眼饒黄氏撲攏奪刀饒驤汶復用刀背連毆傷其左右胳肘倒地被地上石塊墊傷脊背饒驤汶棄刀進房解衣饒黄氏在地滾駡饒田氏走攏掌批饒黄氏腮頰並未成傷被饒黄氏拉住咬傷其左右四五指饒田氏掙脱饒黄氏愈加辱駡並稱日後投人控官揚醜饒田氏被辱氣忿並恐姦情敗露頓起殺機騎壓饒黄氏身上用手揢住其咽喉登時氣閉殞命饒驤汶解衣走出饒田氏鬆手起身告知被駡氣忿揢斃情由隨各逃逸饒張氏轉回瞥見報知饒黄氏之叔祖黄德斌前往看明投保報經該前署廳文煒詣騐詳緝獲犯通報未及訊詳卸事該廳到任接准移交訊詳飭審嗣據審凝詳解前臬司桂中行查核供情支離發回覆審旋據乾州直廳同知劉桐封審擬解司前臬司提訊犯供翻異飭委長沙府知府鍾英審辦鍾守審係畏罪狡翻仍照原擬依限解司由司覆審解勘臣親提研訊據供前情不諱詰無預謀及起釁别故亦無另有在塲加功之人再三究詰矢口不移案無遁飾應卽擬結查例載姦兄妻者姦夫姦婦各絞决又妻毆夫弟妻至死者依凡人論又故殺者斬監候各等語又查乾隆二十六年河南省侯昌立與小功服嬸冉氏通姦並謀殺侯緦聰身死一頞將侯昌立依謀殺本律擬斬請旨卽行正法在案饒田氏與夫弟饒驤汶通姦被饒驤汶之妻饒黄氏撞見斥駡饒驤汶將饒黄氏毆傷倒地該犯婦因被饒黄氏辱駡氣忿頓起殺機將饒黄氏揢傷氣閉身死查饒黄氏雖先被饒驤汶用刀背毆傷右肋腰眼等處倒地尚能在地滾駡惟後被饒田氏揢傷咽喉登時氣閉致死爲重且係逞忿故殺應以該犯婦擬抵惟饒田氏先與夫弟通姦罪應絞决又故殺夫弟之妻律應斬候斬罪雖重於絞罪監候究輕於立决以罪應絞决之人復犯斬候之罪自應從重問擬餆由氏合依毆夫弟妻死者依凡人論故殺者斬律擬斬援照侯昌立成案請旨卽行正法係婦人免其刺字饒驤汶除毆妻折傷輕罪不議外合依姦兄妻者絞律擬絞立决照倒刺字饒張氏訊無知情縱姦情事應毋庸議無干省釋屍棺飭埋兇刀供棄免起除錄全案供招咨部查核外理合恭摺具奏伏乞皇上聖鑒剌部核覆施行謹奏奉硃批刑部速議具奏欽此○○富勒銘額片再查前年狄河回匪猖獗蔓延關外安西玉門昌瑪等處以致道路梗塞公文摺報改由北路草地行走並有瑪納斯客回作亂雖經官軍立時撲滅餘黨分竄而塔爾巴哈台城鄉居有回民心懷疑懼驚惶不安且與新疆綏來等城接壤奴才一面張貼告示妥爲撫輯一面暗將沿邊要隘周爲布置於石拉扎鐵廠江鹽池等處添設防卡嚴密盤查以杜外來煽惑勾結並派員於城鄉附近巡防彈壓等情業己恭摺具奏旋奉上諭一道遵卽恭錄移咨烏里雅蘇台將軍一體設卡嚴密防範各在案現在關内外軍務一律肅清除塔城邊界舊卡不撤外此次添設防卡均應撤回歸營操防並公文摺報仍由驛路遞送伏查該官兵遠出數百里之外設卡於山僻要路不避嚴冬烈暑崎嶇艱險均能踴躍從事並在城鄉晝夜巡防不遺餘力閲時兩年保衛地方得以安謐消惠於未萌不無微勞足錄所派官兵各就本營底餉備帶糧料並不另請支項實屬勇於急公合無仰懇天恩俯准奴才擇其尤爲出力者酌保十一二員其次出力弁兵百名内酌量咨奬七八名以示鼓勵而策將來是否有當謹附片具陳伏乞聖鑒訓示遵行謹奏奉硃批著照所請欽此○○頭品頂戴廣西巡撫臣史念祖跪奏爲知縣交代案内　欠銀米逾限不完請旨革職嚴追恭摺仰祈　鑒事竊照州縣代案内如有徴存銀米延不解交例應叅追茲查得前任懷集縣丁憂知縣曾繼光短交徴存地丁及耗羡並雜税盈餘部飯减平等銀二千七百二兩六錢三分五厘一毫　應存倉米三百一十五石五斗七千七合延不解交經臣奏叅摘去頂戴勒限兩個月掃數完解光緒二十三年二月初九日准部咨二十二年十二月初十日奉旨硃批著照所請該部知道欽此當卽行司　追去後茲據藩司詳稱迭經催追曾繼光仍無完解查已濳行回籍應請叅革提解嚴追等情前來相應請　將前任懷　縣丁憂知縣曾繼光革職　追該員係四川南溪縣人臣一面飛咨四川督臣飭提曾繼光解粤嚴行追繳如再不完卽查明是侵是挪照例究辦並先查封　藉家産備抵理合恭摺具陳伏乞皇上聖鑒訓示謹奏奉硃批曾繼光照所請卽行革職餘著照所議辦理欽此 
 
