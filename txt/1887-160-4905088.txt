# 1887 - 160 - 4905088

 

Page 1

 
 
[一百十六號畫報出售] [  點石齋主人啓]  
　　神仙之事本屬荒誕信之者列引文簫裴航諸事以相指證謂夫山川靈秀之區往往有之惟可遇而不可求耳虞山多仙迹其景之佳者以齊女峰爲最相傳前月間有某生往遊見有古裝女子數人飄飄欲仙歸而述其事莫不歎爲奇遇云兹已繪入此次畫報内准於二十六日出售後附淞隠漫録圖說一則此佈 
[新選大題文富開印告白] [  點石齋代啓]  
　　近來所出石印大題文非將舊文互相傳抄卽將庸惡淺薄濫竽充數雖自稱幾萬篇而仍不能備題徒耗紙墨甚無謂也醉經室主人深知諸弊恥與人同廣延名宿專選時下罕見之窗稿擬作硃卷課藝凡已見于刻本石印者概屏勿録名之曰大題文富得文萬五千篇每題一文並無其二亟付石印以供揣摩至于字畫清晰校對精良較他書格外認眞刻卽開印年終成書賞鑒者請向四馬路仁濟醫舘南隔壁德昌質鋪内取閱樣張可也此佈 
[敬印雍正硃批諭旨告曰] [  點石齋主人代啓]  
　　雍正硃批諭旨一書凡百十有二册武英殿刊板初印本民間向不多見自經兵燹尤如吉光片羽彌希彌珍而四海臣民轉無以窺建極之精心而郅治之謨不著今有友人出其家藏初印本付點石齋石印仿巾箱直行本大小而凡三擡雙擡單擡諸欵式悉仍舊貫不敢輕易體裁致違功令敬印硃字赤黑分明絲毫無悞非比鉛板梨板之字跡模糊易於差謬本齋隨股附發樣張明眼人自能辨别也現已開印定本年九月底出書預定每部價洋二十八元先交八元掣取書票書成找洋二十元憑票取書一部其未經附股者統定四十元發售每部計六十册外加文木箱子一只提攀鎖匙悉用雲銅隷字顔蓋精緻絶倫凡在同志幸早賜顧售股處上海點石齋南局帳房清遠里新泰絲棧杭省薦橋街晋義莊蘇垣閶門各錢莊鎭江鹽公棧京都源豐潤票號 
[石印阮刻十三經注疏并校勘記訂期出書啓] [  點石齋代啓]  
　　古人於校書一事喻之曰如掃落葉如拂几塵非以此寛假也蓋言校讐多一次期舛謟少一次耳本齋所印阮刻十三經注疏并校勘記一書校對已三易手而又慮其有遺漏也特加工再校一次期無貽誤士林而後快哉出書之日不無稍遲約至閏四月終當可竣工料想售書諸君子當不以此爲嫌也特此預啓 
[書閩浙總督楊石帥通飭後]  
　　甚矣閩中盜風之熾較之廣東有過之無不及殊可異也福建所報盜案不可以數計可知匪徒之聚處於其間者當不乏人以致有四月二十四日之謡言此事之起由於會匪其平日滋事已非止一處旋經浦城官運委員黃太守波總理恪靖營務處劉觀察麒祥督同地方文武官弁查辦始得安然無事此說早有所聞乃昨閱浙閩總督楊石泉制軍通助蓋知辦匪之道當以得人爲主也洋口地方謡言四起竟至民心惶惶紛紜遷徙甚有本地各紳董亦皆全家逃走所有行商坐賈悉數搬移址室而九空焉此其摇惑人心爲何如哉夫傳聞匪徒將有四月二十四日舉事之說每日警報多至十數次尙以爲民之訛言亦孔之將未必果有無端圖謀不軌者孰意二十三日果有匪徒乘虚而入然則前此謡言大可信矣匪徒蹤跡由大幹大歴口黃台石溪口及順昌小路潛來此等地方均在福省上游徑路旁通最難控扼匪徒旣由此而來則其勢足以肆擾而閩省捕務廢弛已久通飭中所謂該管道府及各營縣除順昌拿獲三犯外其餘并無一犯見獲并未見報一確信試問身任地方所司何事云云卽此可知該處辦理各官之不善調度矣夫先時旣未防範臨期而果有匪蹤官旣如痴如聾民間安得不且驚且懼彼紛紛遷避固其所也當此之時風聲鶴唳草木皆兵閭閭驛騷臥不安席大劫在於當前宼盜伏於肘腋其勢岌岌不可終日苟無劉康侯觀察督飭營勇日夜巡防其禍尙堪設想耶劉觀察本係湘中望族承其尊甫霞仙中丞之家學自幼卽已知兵雖大敵當前亦且不難從容坐鎭談笑却兵况此區區跳梁小醜何足以辱牛刀之試故匪禍甫經蠢發卽於二十四日下午拿獲匪徒八名而是夜猶聞隔河號礮聲震如巨霆爾時月黑夜深不知匪徒虚實不敢冒昧出剿靜以鎭之以觀其變此已得兵家勝算繼而雷雨大作天助其威匪徒遂懾伏而不敢動且巡查彌急不敢少休以故匪黨亦不敢逞是日舉事之說騐而不騐亦云幸矣至二十五日又拿獲十餘名均有憑証問供之下直認其黨有五千人分作五路進薄洋口二十日埋伏二十四日舉事抑何大胆妄爲至於此極比時順昌所拿獲之匪徒三名其供詞亦與相仿由是而商民人等皆感激涕零情不自禁同心合意禀請留劉觀察在彼暫駐以資鎭壓制軍亦卽俯從所請可見劉觀察之深孚衆望而制軍之因地用人兩賢舉動均堪千古矣獨是天下事有備則無患有恃則不恐固已而古人云樹德務滋除惡務本俗語云斬草不除根逢春必再發今二十四二十五兩日内雖已拿獲多名而據該匪所供爲首之匪葉姓者兩人曾姓陳姓鄧姓各一人現在尙未拿獲則固所謂斬草而猶未除根矣設被漏網則彼必且四處煽惑一再潛謀約期再舉所謂但有千日作賊從無千日防賊變起倉猝何以爲禦現在各帮鋪户本地商民均各聯名懇留劉觀察駐紥洋口以資鎭壓次日劉軍門端冕王軍門正和亦各帶兵勇到彼駐紥陸續又搜獲數十名各鄉又均辦聯甲或者可以保其無虞然此等匪徒流徙無定此拿彼竄固意中事况又有賊首在光澤地方潛蹤倘不乘此破竹之勢通飭兠拿則顯稽天誅之患猶小陰謀潛煽之害彌大此楊制軍通飭各屬一律緝拿之舉所由來也康侯觀察旣孚衆人之望又得制軍信任委用方專自當竭力盡心爲地方掃除大患斷不至緝捕寛縱防範粗疎匪黨又安能復熾第竊謂一人之心力究不足以遍及計不如勸辦團練以資守望之助認眞保甲以治盜賊之源民志旣定民心旣固而又以劉觀察督率訓練明查暗訪嚴切查拿庶幾匪徒懾於威而窮於術拔本塞源之計正莫善於此矣因讀楊制軍通飭各屬遵辦公文而并爲推廣言之如此質之高明以爲何如 
[瓊山鴈帛]  
　　香港報云近有自瓊抵省者言及馮宫保所統各部勁旅除安撫各路降黎投誠之後大軍節節進攻尙有負抗未盡歸服之叛黎竄匿深山窮谷之中據險自固馮宫保乃檄調各營軍兵分紥諸處隘口嚴爲把守徐議良謀再圖進取五指山外一望旌旂耀日戈戟凝霜士馬飽騰軍容肅穆刻下悍黎負嵎盤踞徒以山中沃壤地廣宜於種植雖曠日待久堅壁守險亦可無虞故尙有所恃以無恐未卽幡然革面洗心輸誠向化想區區螳臂奚能當車異日大兵直搗其巢掃除螻蟻始悟不早爲乞命方悔噬臍之莫及矣惟近值炎夏天時酷熱瘴癘之氣比冬令尤烈軍兵 
 
 

Page 2

 
 
觸者輙病死亡纍纍聞廣東土人斃者較稀而外省軍士殞命頗多涉歴關山殁於王事殊堪悼惜日前楊觀察病故各營員弁兵勇間有染恙溘逝者軍心不無惶恐足見該處水土惡劣風瘴之氣爲可憂焉 
[稅司升遷]  
　　漢口副稅務司席君福春間到任爲日無多其官眷等皆同住於英領事花圃新宅現聞席君已升爲北海關稅司日前業已挈眷附輪東下赴任云 
[撞船議賠]  
　　九江新關稅務司有帆船一艘名廬山前日由蕪湖開回突與某鹽船相碰幸水手設法補救不致沈没現已帶回九江修費不貲經稅務司照會九江關道李觀察俟該鹽船抵關時須卽扣留認賠修費方准放行云 
[水厄彚誌]  
　　九江一帶自上月廿六七日以來江水大漲腥氣難聞老於江湖者僉云此處定有水厄果于十七日泰和輪船抵埠展輪抽跳時某脚夫落水不起十八日一大蒜船開至招商局前有水手撑篙失手亦與波臣爲伍二十日龍開河口陸姓予年方弱冠因在河口由划船躍過鹽船不期失脚當經衆划撈起已無氣息二十一日有某甲方欲捕賊赶至小南門賊知不能脫逃聳身一躍墜入湖心而斃計此數日中已死多命矣 
[茶棧歇業]  
　　頭帮茶市九江各商現已辦畢聞虧耗甚鉅目下各山二茶上市各莊客知難而退一律停秤不買故茶葉堆積如山凡以苦荈爲生者無不呌苦云 
[波影笛聲]  
　　金陵尺素云近日丁字簾前到處横沉卐字亂揉湘紋弄畫船者已爭支鐺煎茶圍屏安榻惟恐不足奪臨流之目娱泛棹之懷可惜浪跡柔情今不如昔欲問如龔尙書之于顧横波錢學士之于柳如是侯公子之于李香君不惟無此韻事抑亦無此雅人朱欄今已朽何况倚欄人令人徒呼負負耳○江寍官塲經將不合例人員厘剔至百餘名絶其津貼吏治差委一時强有力者輙負氣北上其素效南郭之濫竽者大抵貧無所倚乞又不能故不免類龍斷耳非初心也昨有歸舟太湖者翁老矣而朱顔黃口猶滿載一葉之中送者多慰藉翁忽吞聲曰是速老夫以死也當永訣何别爲聞者莫不悲其末路或曰此番之末路在翁猶爲上焉者也○昔機雲兄弟初詣洛中見張茂先惟問其吳中長腰米價俱莫之對昨有人述徐屬某大令一日方鞫獄忽回顧差役與之較量米價謂與署中所置懸殊恐司升斗者有不實不盡囚在階下疑官索米價于已也遽曰求千斯倉耶求萬斯箱耶大令茫無所解囚竟逡巡起去大令亦卽罷衙現聞此事言者非無因而大令之不屑於一官已恍惚有龎士元治耒陽氣象省垣恐其如陶貞白之挂冠神武也接其乞假文書便委分徐差遺之某大令就近馳往接印憶大令前趁桃花浪渡淮者今又趁瓜蔓水渡江宦轍之不由人算若是 
[麋臺瑣綴]  
　　蘇城元妙觀前爲游人萃聚之所男女混雜雙和樓茶肆尤多婦女啜茗每日下午則妖姬艶婦挈伴而至諸惡少遂如蟻之附羶狂蕩之態不可言狀歴經府縣及保甲局嚴禁而終未能浄盡前日中路保甲總局褚明府訪得婦女入館吃茶皆由店主不遵禁令聽其出入因飭差拘提雙和樓茶店主某甲到局治以故違禁令之罪笞臀五百以示懲儆於是各茶肆無不凛遵憲諭凡有婦女入館吃茶均以婉辭却之桑濮之風爲之一變○閶門内陸姓家僕婦汲井洗衣水入盆聞有煤油氣告示衆趨而視之則知井中皆是煤油置諸燈以火燃之與外洋所來之油無異或謂取以出售果能源源不竭不難致富或謂煤油易於燃着倘遺火入井爲害匪細曷弗雇人一時汲盡儲諸箱中以待善價陸某從之當雇匠工四名輪流提汲殆盡遂將此井用磚石塡塞以免後異○撫院内署房屋前被火災當經崧大中丞飭匠修建現已將次落成中丞於二十日親詣署中火神殿拈香行禮○胥門内臬轅前養源錢鋪素多鼠前晚有大鼠數十頭自鋪中魚貫而出竄入隣家稍憇經人追逐漸入養育巷中倐忽不見當鼠之在錢鋪而出也被一狸奴捕獲巨鼠一頭其身約長一尺四寸尾長尺餘秤之得三斤餘人以爲鼠搬塲恐有火災卽經某姓募貲於二十日起至二十二日止招緇衣黃冠之流在大火神廟設醮祈禳○城西鄧尉山中某寺有果園數畝良田數頃足供香積廚中之用人皆見而艶之住持僧某年二十餘能作詩殆佛印一流人物也然遇俗客則每以白眼相待以此得罪於無賴思所以傾陷之諸無賴於月初覓一六旬老嫗藏諸僧房一擁而入將僧上下衣剥去捆而縳之誣爲姦索其金僧無奈允給洋五十元始解其縳諸無賴將所藏翠玉古玩衣服搜取一空紛然各散僧遂據實禀請地方官究辦某二尹隨卽飭差拿獲某甲等訊究供認誣姦索詐是實押令將所取之物悉數繳還始許釋放然方外人受此一番磨折恐詩興頓减不復有僧敲月下門之句矣 
[慶典將行]  
　　端一日卽西歴六月廿一爲英皇踐祚五十載之期預備慶賀一切均登前報兹悉本埠各處業經次第興工裝木杆引地火逐日布置井然秩然屈指及期準備一飽眼福惟祝天公做美勿以風雨敗人遊興耳 
[馬戯四誌]  
　　禮拜三馬戯日夜開演觀者亦復興高采烈卜畫更兼卜夜就中西人少而華人多蓋西人已司空見慣而華人則馬戯雖已三至猶有未經寓目者近日多由内地束裝來滬以廣眼界此其所以衆也然非馬戯之奇妙不足以致此至其戯則亦與前從同獨足人及日本伶人等均登塲獻技略誌之弗贅也 
[覆訊命案譯略]  
　　申園堂倌王大年被哈金毆打舁至醫院斃命由英國剮刑司疉次訊供俟正刑司再訊等情已見前報昨日由英正刑司將此案提訊上海縣蒯邑尊亦在座開堂時照英國例延商人五名聽審梅博閣爲原告狀師小樂皮生爲被告狀師所有巡捕及申園内堂倌英兵船上水手仁濟醫院中外醫生口供與副刑司所訊時相同據外國醫生言見死者頭上有傷二處甚小刑司問此二傷致命否答稱我但見其外不能見其裏實不知其致命與否訊至此梅博閣曰所有見証口供旣已問畢可將此案交聽審人小樂皮生曰打人之事哈金亦曾自認但據原告稱王大年恐是哈金打死照律法而論恐是二字不能作准卽醫生亦謂見其外面不見其裏面不能指定卽中國醫生亦言受傷甚小不能定其致命與否照英國律法論須有一定口供一定憑據方可定罪今則毫無憑據不能作准此理普天下皆知刑司謂聽審人曰君等試思王大年究爲哈金之打而死否如爲哈金之打而死則哈金有罪矣如聽各人口供尙有疑惑不是哈金打死則哈金便無罪據醫生謂看不到裏面不能指定哈金打死此語且不必管於是聽審人出外商量約一點鐘重復入内言哈金無罪此案已訊畢尙有哈金被控打人之事正刑司定於禮拜六再審 
[江頭送别]  
　　昨報列憲駕將行一則兹悉招商局海宴輪船由津回滬將貨御齊後卽移泊測海兵船之旁裕壽帥卽於是日九點鐘時過船本埠道憲以下各官曁提右營陳叅戎均至舟次送行壽帥辭謝各官始退出當人多擁擠時有妙手空空兒乘間混入官船竊去金表一隻經人當塲拘獲適法界讞員王雁臣司馬亦在送行隨飭將偷表者送法捕房解訊其詳見竊案類誌條内 
[竊案類誌]  
　　海晏輪船送偷竊金表之李得勝請訊李供是金陵人前日來滬住小客棧王司馬謂爾之口音不是金陵此次來滬何事幾人同來答稱幼時在湖南故口音稍變此次實從金陵來祇一人並無行李將找營勇王殿卿謀生意司馬謂爾好胆大竊取金表可見爾行竊輪船物件已非一次着將李得勝交捕管押以便比究○前日法包探在法馬路獲到積竊曹阿順曹阿桂曹係寍波人去年在烏山船竊同船客 
 
 

Page 3

 
 
洋二十二枚破案後僅搜出洋十八元嗣經訊明送縣遞籍近又來港搜出天平所用之大法碼兩個押票二張銅鎖匙一個鐡捻一個送案請訊王司馬研詰之下據供十九日到此欲尋生意法碼鐡捻從寍波帶來司馬問此等物帶來何用答稱法碼本想賣脫因無人要放在身畔及詰鐡鉗捻何用則含糊不答司馬判將曹阿順笞二百板釋放 
[勘騐河工]  
　　前報疉紀本埠濬河一事聞龔仰蘧觀察蒯虎臣邑尊於前日至黑橋浜及北香橋西堍一帶勘騐河工見開濬之處尙未盡善議令重行開濬未諗確否其五老峯迤西一帶均有盖河木板經總巡局馮蓮士刺史飭十二鋪地甲知照各鋪户毋再盖搭木板如違干咎 
[領妻完案]  
　　鹹瓜待恊順興藥材行主李樂山之妻李王氏被同業錢玉山誘拐將錢扭送十六鋪巡防局轉送縣署經前任莫大令訊無確供押候拘到李王氏復訊此本年三月間事也前日李將該氏尋到送縣下午由帮審委員宋二尹集訊李稱三月十六日小的因事赴鄉次日回滬妻已不見箱籠亦被席捲而去查知爲同業錢玉山誘逃急尋錢扭局送案現將妻尋到叩求訊究並追失物二尹質之錢玉山據供曾與該氏私通然未誘逃該氏供稱三月十六日丈夫因事赴鄉當晚錢來住宿次晨與錢私奔出外旋在英界三馬路賃屋以居越數日錢出外不回後知其被人控告小婦人本擬回家又恐無顔見人遂趁姊妹行燒香船赴杭州至城隍山遇見舅母由舅母信追丈夫來杭小婦人從之回中嗣後不敢私逃乞恩寛宥二尹得供後復將錢研訊錢堅執前詞二尹謂該氏已供明由爾誘逃爾尙狡賴乎喝重笞三百板錢稱與該氏有奸實無誘逃之事二尹曰誘奸亦應嚴辦命再責竹稍二百下枷號一月發十六鋪示衆該氏背未淫奔亦屬無恥喝鞭背一百下詰其私奔時所携各物現藏何處答稱曾向姊妹行借洋買發財票嗣因未中故將衣物典質歸還二尹復問李樂山尙欲領妻否李稱淫惡婦女本不欲領因念家中尙有一孩乏之照顧求請給領二尹俯如所請將該氏交李具領並着具結備查 
[賣女上控]  
　　陳福興控馮廣勝沈栢堂及陳朱氏等串賣長次兩女吞没身價一案經前縣莫大令訊明着繳洋四十元一面勒令陳朱氏等交出陳之次女其價賣長女案内之馮廣勝等因買主李瞎子卽李占奎尙未到案故將馮等押候拘李到案再訊此均登諸前報現聞陳福興已赴臬憲衙門控告臬憲批示仰松江府札飭上海縣録案詳覆蒯邑尊亦於昨日接到臬憲文札矣 
[弟控其兄]  
　　天下惟家庭之間最爲難處卽臨民上者亦豈易輕下斷語哉去年底有寍波人鄭順桂赴英公堂控稱我兄名順隆現開紅帮成衣店吞没我未分之田産店業爲數鉅萬向之理論卽被毆逐等情蔡太守見其情節支離未經准理後以其疉次投詞始准傳訊據鄭順隆呈出分産等據並稱原籍並無田産所曾分過者祗房屋一間他無長物我半生勤險開設裁縫店不藉弟之帮扶且亦無甚資本蓋弟亦習成衣早年嫖賭吸烟爲同業所不容卽留我店旣不能工作又不能禁約衆夥實屬難處等語蔡太守得供謂鄭順桂實無應分之産業何得將兄妄控且兄之所以待之者不可謂不厚前曾託人函送棲送所等處令其戒烟後再酌量收留伊竟屢次逃逸毫無改悔之心今若令兄酌量資助勢必照舊揮霍不如自覓安頓之處再由兄酌貼飯食惟不能顧及烟癮鄭順隆遵斷太守又將鄭順桂嚴加申飭使退 
[女犯荷枷]  
　　袁成明之孩子被陳徐氏誘領寄養某氏家後某氏查知陳徐氏素無孩子且因拐案管押官衙恐被波累卽將孩交出蔡太守飭將孩交袁成明領去陳徐氏押候懲辦已列前報昨午蔡太守飭官媒將陳徐氏帶案喝掌百下隨令帶女枷一面發頭門示衆察其能否改過再行責釋男子荷枷事所常有今乃施之子婦人方盤托出獨桌嘗來有以見蔡太守之善於處治矣 
[英界公堂瑣案]  
　　尤阿根年僅十三蘇鄉人也因患瘋在街吵閙由捕解案其母某氏投案稱丈夫在鄉耕種我在滬幫傭兒子阿根於今春學習裁縫忽患顚瘋時發時愈請准領回醫治且尤氏五房祗此一子尙乞見憐蔡太守准將阿根交該氏領去○開白鐡店之賈桂生稱我之學徒在門口被挑豆腐擔之丁阿勝毆打我囑其勿欺小孩子阿勝遷怒於我將我頭顱打傷爲此報捕拘丁到案丁阿勝供我所挑豆腐担被伊之學徒碰翻與論時伊反言我欺負小孩致與爭執伊自碰傷頭顱蔡太守騐得賈桂生果受皮傷隨判丁阿勝管押十四天以儆○開襪店之馮益堂稱朱阿三來買襪付洋找錢論洋價不合繼將銀洋掉銅洋我復請錢莊看出伊反出言無狀爭執間交捕送案銅洋呈閱朱阿三供洋是友人交我不知是銅向該店買襪找錢並不掉換麥總巡禀朱阿三慣用銅洋有案可稽蔡太守隨判朱管押二月銅洋銷毁○包探王阿二稱楊阿有報失皮箱一隻内有男女衣服查得係江阿甫陳金和卽葛仁金串同行竊寄贜在陳阿毛家又囑隣家女孩沈阿二質贜爲此吊贜將人一併送案楊阿有申訴前情江阿甫陳金和認竊求恩陳阿毛供爲水果生理與江阿甫相識伊將衣箱暫寄不知其是竊贜女孩沈阿二供陳阿毛囑我質衣給錢與我買糖食麥總巡捕頭禀陳阿毛留賊窩贜疉經懲辦乃復怙惡不悛請重辦以儆江阿甫等亦屢次犯竊蔡太守判陳阿毛笞二百板管押八月江阿甫笞三百板管押三月陳金和笞二百板管押三月女孩沈阿二年幼無知斥釋贜交楊領○邵桐甫稱在雜貨店爲夥前有人來兌洋三元去後知是銅質昨又有沈培九來將洋二元換錢察得沈卽前次兌銅洋者况今次携來之二元亦是銅質是以報捕銅洋共五元一併呈案沈培九供在鄉間耕種洋二元是收下工資不知是銅以前並未向兌銅洋想是伊認錯蔡太守以沈培九有意誑騙豈容狡展飭笞責二百板管押候示銅洋劈毁 
[法界公堂瑣案]  
　　昨晨招商局江天輪船送搭船無錢之王阿昌請訊法包探禀稱據王阿昌言被母責打逃至寍波輪船甫上船而輪已動不能上岸及到滬收取舟資無以應因之送案王阿昌供十四歲家住甯波柴橋老母尙在父已去世我本在城内某飯店燒火洗衣現已停歇王司馬得供着將王阿昌送寍波會館交董事收管遣送回籍○小東門捕房十九號華捕顧進生稱昨晚花烟館來報有流氓打烟間我去時彼等已打過見我至兠胸扭住致被拉脫鈕扣後與西捕及别一華捕同去始拘到林阿招送案烟妓陸大寳携被毁物件一大籃到案稱前次伊來吸烟六匣不給分文昨日又來吸烟七匣仍不付錢初來時共六人後多至十餘人向伊索錢卽行毆打及捕至又與捕爭扭店中失去銀鑲烟鎗值洋一元二角王司馬詰之林阿招供稱福建人我去吸烟伊不肯開燈致相爭論並未打架亦未毁物司馬以林阿招行凶可惡判責四十板○昨報英公堂瑣案條内有東洋車夫顧仁義撞壞法捕房三道頭捕東洋車一節蔡太守着將顧仁義送法公堂訊理昨日解案三道頭捕到案稱前晚乘車往美租界過白大橋時顧所推之東洋車對面撞來我車不及避讓伊東扛撞我右胸致傷我在車中跌出車被撞壞衣被撞破曾請西醫看過藥方呈閱土司馬詰之顧仁義據供是日亦爲西人推車囑我快走下橋時收勒不住且在夜間以致相碰王司馬向顧仁義申斥姑念無心判押半個月免責三道頭捕又稱東洋車乃是别人之物碰壞如何料理司馬商之祁繙譯官以顧仁義無力賠償且待伊車主領車時罰洋兩元○前報列小東門捕房十三號西捕在洋行街横街被鄧來發卽童大發毆打將童拘押訊理一案昨日捕房又將童大發解案王司馬研問之下童仍照前供司馬謂此人不但毆打巡捕尚有販賣私鹽來路不明之事昨已比責二百板今當再比祁繙譯官謂西捕前已到堂篔訊明確毋須再問往時遇駡捕毆捕等事管押數點鐘卽行釋放無怪人皆藐法此次當從重辦理遂商判童大發荷校三月示儆○前報列新泰昌洋行出店陳阿三於歇業後冒洋東之名至洋貨店取生菜油洋酒白糖架非等一案昨復解訊據沈通事稱備捕頭問過該洋貨店而洋東等謂前事不必追究請照本案發落王司馬商之祁繙譯官判將陳阿三掌頰四十下再押一禮拜釋放○保民兵船水手王保記在浴堂洗澡被人拆梢打 
 
 

Page 4

 
 
架一案疉登前報昨日將在押之謝阿五陳春生王東生三人解案王保記投案另有一人似家丁模樣者亦到案觀審王司馬指謝阿五謂土保記曰爾說被拳頭阿五所打可是此人答稱打時却不知名姓是伊首先用鐡器打傷謝不認謂實是青面孔人挾仇唆使陳春生供未見打架王東牛供與阿五素不認識王司馬謂王保記曰爾說伊用鐡器打人自應將伊重辦爾已認清否答稱的眞是伊動手司馬着將三人還押着王保記於今晨在捕房再行質訊○昨報列甲乙丙三人在酒肆聚飲爲不名一錢拘送捕房一節已於昨日解訊原告不到據席少初稱洞庭山人向爲描字現在賦閒住客棧中同寓海鹽人陳姓邀我及做布生意之朱姓同去飲酒計錢一百五十二文陳去取錢未至酒店卽將我送捕土司馬問是爾等三人去飲白酒耶抑中陳姓之計耶答稱與陳同住兩月餘伊去取錢是實酒店不肯久候故被報捕王司馬察得曲在酒店着將席少初交與該酒店要錢自索取 
[新瀉行形亭小集郵寄霧裏看花客削正]  
　　斯亭形勝壓舟江客至迎門鶴一雙滿架藤花鋪紫雪鬱岡樹木碧憧憧池塘清淺一泓凹曲磴盤紆駕小橋十二瑶臺簾不捲鶯聲嚦嚦隔花招細雨初收日未斜滿園新緑湛清華冶紅妖翠芟除盡雪白一蹊躑躅花舊曾畫壁賦新詩旖旎風光艶一時太息重來春已過等閒我亦鬢如絲霓裳小隊最嬌嬈步上氍毺軃細腰飛燕驚鴻尤絶世司空見慣也魂銷含顰佯嘆酒微醺急撥三弦響遏雲唱到常盟津一曲淚珠如雨涴羅裙[  常盟津日本曲名] [  三神山行者衛鑄生初稿]  
[四十九峯玉蘭生自記]  
　　聞之命名之義有五有信有義有象有假有類夫假者取於物之謂也想吾人之名大率父母命之鄉黨傳之往往不以信不以義不以象與類並不以假而取於物蓋遵夫族之行擇乎音之亮冠而字之而已又安有所謂别號者哉自唐宋諸儒好事遂創爲别號之說如李義山之玉溪生不一而足以地以官者不與焉余詎敢希冀於古人卽余因家於四十九峯卽古潤之馬蹟山山生有玉蘭居八景之一蓋先葉而後花一花一幹亭亭獨立馥郁襲人或一年一開或數年一開開時則一鄉士人羣以爲瑞之徵故余曰雖非及第之花却等科名之草尤可奇者不堪移植他處余每於其開時輙往把玩之而不能置因思古人如陶靖節之愛菊周茂叔之愛蓮林逋仙之愛梅固各因其情之所寄而結爲伴侣余竊怪夫吾之不能如古人而直欲過之何哉余蓋以自愛之而卽以自字之也鄭燕姞夢蘭而生穆公因名之曰蘭余則因愛而字之似隣於妄得無貽郝子小草之譏耶雖然十步之内必有芳蘭十室之邑必有忠信余將以斯蘭自勵之願始終不失余命名之義云 
[  古潤四十九峯玉蘭生殷春芳杏林甫自記]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[鎭江雜述]  
　　京口西門外大碼頭鐡店主某甲業雖細微而家中食指浩繁以致日形拮据其婦河東獅子也據地一吼頗能氣懾懦大一日因兒女細故頓占脫輻之爻鬱結五中竟欲自尋短見乘間携青蚨二百翼往牌灣巷口某乙烟室購買阿芙蓉膏乙察其詞色有異恐釀禍端遂取芝蔴膏與之婦購歸食旣益肆咆哮且隠約爲訣别語甲虞有意外之變急以糞汁强灌之良久吐出而已飽嘗木樨滋味矣呶呶交謪誠何益哉○揚子江濵有一小船舟子係夫婦兩人膝下一幼女尙在啞啞學語一日夫婦以微嫌口角婦遷怒於女驀抱起抛入波心幸婦之弟婦亦操一舟刺篙其側急令船夥撈救得免海底珠沈云○划船婦某氏浮家泛宅覓生涯於烟水中月白風清數聲櫓甚自得也邇年與洋關水手某甲有私情意綢繆無殊膠漆未幾復與紅船舟子某乙有染而甲竟置之腦後來卽以閉門羹相待不復效洛妃之荐枕陳思矣甲忿甚於某日晚鼉更初起後驀至婦船見乙方與婦促膝談心不覺波生醋海借端詰婦曰我昨有銀十三兩洋七元遺忘爾船中今必照還婦諉稱無有然畏其盛氣不覺瑟縮如蝟乙見勢不佳躍入江中游泳至怡和碼頭蹲身躉船甲見乙入水卽隨而覓之見乙蹲身呼集巡捕及躉船水手多人以老拳飽乙仍着巡捕將乙與婦拘拿管押乙謂此事甲亦不得逍遥局外欲押則同押否則吾等决不甘心也巡捕因將甲一并拽去次晨關上以甲須供役向捕房索過乙及婦則由捕送至英領事署由領事轉送保甲總局局憲研訊供詞見多掩飾詰之曰爾旣云係渡江之客自應好好登岸何得入水濳逃旣得脫身何又暗伏竊聽顯係必非善類飭笞二百板婦供亦唐突掌頰二十下諭以此案必有曖昧不明之事本局姑不深究一并釋出及旣出甲欲乙賠償失欵乙不允婦忿極至聲言欲與甲拚命遂鼓棹至怡和躉船左近聳身躍入江中幸人手衆多登時救起未知後事如何耳○本月望日有一划船滿載搭客向下游駛行至焦山江面大風徒起悞入回溜内隨卽覆入波心焦山救生船見之張帆駛至如箭脫如星流惜乎數不可逃除救起多人外尙有四客與一舟子早已隨波逐流杳不知其所之矣慘哉 
[謡言姑誌]  
　　揚州舊城某姓幼孩在門前嬉戯忽來一人向孩命門穴撫摩一番而去孩嬉笑如故歸訴諸母母視之見孩臍下貼一膏藥大如掌母駡曰何物狂奴作此捉狹事一面說一面代揭膏藥詎甫經揭下孩忽狂呌一聲血如泉湧而斃母大駭細審之則已如蒲留仙所謂膫子没焉於是一家大驚咸謂孩遇邪教中人取睪丸去也連日城廂内外哄傳殆遍有父母斯民之責者尙其嚴加查緝未始非除莠安良之一道也 
[鄂渚官報]  
　　閏四月初八日沙市電報局兼淮鹽分局直隸補用同知黄邦俊交代回皖候補從九林春昉奉委辦巴河厘金分局候補巡檢張樹藝奉鹽憲督銷局會委湘河鎭緝私分卡初九日大挑縣司徒袞奉武昌府委赴隨州公幹調署孝感縣丞楊景薇交卸武昌縣丞回省候補巡檢孫宜暄禀知往襄陽公幹候補從九吳盛唐代理興國州富池口巡檢禀知初十日委辦荆沙厘局候補府周文浚解厘金來省候補巡檢翟宗藩奉臬憲委留查新左二鋪差藩憲牌示黄梅縣縣丞員缺飭准補之洪書黼赴任十一日審憲牌示房縣九道梁巡檢員缺飭准補之楊廷棟赴任十三日裕制軍赴撫署親拜辭行廣西候補府黄仁濟由廣西來省請領協餉候補州丁國楨奉委辦寳武局監鑄文案收支事務藩憲牌示松滋縣知縣員缺飭新選之陳慶祉赴任鄖西縣知縣印務詳委試用同知陳慶煌署理十六日候補道周見辭仍赴鄂湘交界岳郡各屬清查地方官所辦保甲委辦仙桃鎭厘厘候補通判潘錫璋謝留辦十七日候補縣李載珪禀知進城外保甲總局 
[上海四馬路浦灘文報局内恊賑公所三馬路與昌恊賑公所四馬路高易籌賑公所接嚴佑之先生自濟南來書]  
　　竹坪秋坪心如綏之善長大人閣下廿六由清江開車初四安抵濟南沂州迤北一帶乾旱盼雨甚殷朗帥於初三出轅大閱弟於章夏鎭途遇詢悉大局情形南岸平安北岸凌汛濟陽王家圈開口至今未堵由濟陽而東惠濵霑海五六百里盡成澤國去冬退出高阜之地全行種麥可望收成不料三月間水漲盡付波臣不特麥秋無望卽秋稼亦不得種王家圈口一日不堵下游數百里一日不安卽使勉强堵築而河不容水此堵彼決亦屬徒勞五縣災黎嗷嗷待哺爲日甚長伏秋兩汎卽不出事端已非二三十萬金不能了事况天心時事之不可必乎聞振翁在濟陽查放前約其初八來省晤商一切俟晤後再爲奉申弟准於初十日赴惠民查放伏乞諸大善長多方籌募源源接濟俾億萬灾黎不致塡於溝壑則幸甚矣並乞選擇人才及瓜而代弟此次同行之人儘有一人可留助振兄然祗可信其銀錢不苟非有才具之人也專此佈逹敬請臺安愚小弟嚴作霖頓首閏四月初六日 
[失孩領回]  
　　廿二日有廣東婦温氏郭氏送來失路男孩一名據云在棋盤街同芳茶館後面啼哭因向盤詰聲稱姓曹年九歲家在城内姚泥木弄所穿長衫已被匪人剥去意欲回家路不能辨故送其來棧待領次日伊母隨卽尋到認明無誤交其領回並令至廣婦處一一叩謝○再二十三日盤記棧内何其岡送來啞子女孩一名年約五歲言在四馬路海天春番菜舘門首痛哭不休見其無人帶領是以送來今日其母舟山人王蔡氏已至棧領去矣[  三馬路陳與昌棧啓]  
[來信照録]  
　　三馬路陳與昌棧來信云東山人葉培生年十五歲向在城内彩衣街陸重華銀樓學業本月十八夜因店主差往大東門外萬寳樓取物忽爾不回至今杳無蹤跡其母萬分焦灼日夜痛哭不休兼之三房一子聞之實屬可憫倘有仁人君子知其下落送至三馬路與昌絲棧當謝洋四元培生身穿藍布衫褲 
[潤資助賑]  
　　夏宗彞先生向在東洋遊幕精寫大家蘭竹今因赴都路過申江予暫留助賑五月爲止四尺堂屏每幅每付四元大紙每尺加一元扇六角照價减半來件送上海天仙茶園北首廣濟局遠方信力自給[  絲業公所施少卿啓]  
[獨坐無聊勉爲强歡一律録呈高昌寒食生申左夢畹生諸吟壇政刊并請護花生太憨生友梅兄斧削]  
　　悲來塡臆强爲歡不覺花前涙暗彈閱世已知寒暖變逢人眞箇笑啼難詩能當哭狂何惜酒果排愁病也安無限傷心倚棠樹低頭枝下獨盤桓[  悟迷生芝松拜艸]  
[丁亥夏初再遊京都兹復返滬旅裝甫卸連家高昌寒食生意琴室主諸吟壇枉過並有大作見示卽步原韻録請兩吟壇粲政]  
　　曾記花前共舉杯珠簾此處好樓臺别離伹覺相思切客路今經一月來忤俗也知人取侮矜奇便恐我無才何當重對海天酒笑口還從醉裏開[  海 
上浮查客率艸]  
[酬諸吟侣見題拙論]  
　　賣藥滄海上悠悠三十載上池雖未嘗活人心尙在猥以樗櫟材謬操生死宰行行道未彰得得有所待塵世歲何新滔滔水何駛年往誠於彼顧我猶如此袒稱渺雲烟堂室又摧毁側身天地間巨瓠竊所比仰天長嘆息揮淚映霞彩擾擾不我知我其亦已矣去去莫復道游心醫中旨上究軒岐奥下逮於今止遲遲卷帙成積素止於是非敢名山藏聊以自娛耳謬荷諸吟侣珠玉吐塵滓錯采復鏤金聲聲叶宫徵嘉貺感不淺難酬此瑜珥如彼翰飛鳥鍛翮焉足擬自慙駑駘乘敢希步騄駬牽率和麗藻瞻拜答知己[  種榆山人胡悅彭初稿]  
[崑山舟次口號答朝鮮李竹湖孝廉録呈桂笙詞丈削正]  
　　緑葉如雲日正長麥秋天氣半炎凉隔溪風柳隨烟遠雨打孤舟欲斷腸[  味道館主葉耀元子成氏求政草]  
[舟中次子成先生歲暮感懷原韻卽希教正]  
　　芳草萋萋夏日長風吹雨脚覺微凉小舟來泊崑山渚滿目風烟幾斷腸[  朝鮮王京寺 
洞李塤竹湖生呈艸]  
[黃渡夜泊卽希高昌寒食生教之]  
　　停橈望四野渺渺雲昏曖隔岸蒼茫裏時聞村犬吠溪樹籠烟暗波聲隨櫓絶水邊星幾點漁火遥明滅晚潮隨月上遠柝逐風來星斗動孤壘悠悠笳鼓催[  味道館主葉子成甫稿]  
[奉題海天三友圖録呈桂笙鄉丈大吟壇教正]  
　　方今天下書同文梯航重譯來紛紛東瀛文献猶可攷况得遺老相傳聞岸丈道貎抑何古柱杖春申舊封土俄有海客浮查來年少翩翩自軒舉山陰何君世所欽詞壇名噪傳雞林矧逢二人入中國相視莫逆成知音一時奇遇羡三友昕夕過從會文酒海天四顧何茫茫天假良緣能聚首人生蹤跡如飛鴻時地變遷誰其同何以精神永相契千秋想像斯圖中憶昔商山有四皓他時公輩稱三老才人翰墨齊流傳幸與斯圖爲世寳愧余不敏濫吹竽敢以魚目淆明珠俯仰徘徊一長嘯此心向慕無時無[  丁亥閏四 
月望日西湖花隱鄉愚姪楊槐卿拜稿]  
[金縷曲贈崔少山仁兄録呈高昌寒食生大詞壇拍正]  
　　記泛東塘棹儘安排餐霞閣裏筆床茶竃對榻盤桓風雨夜不管更闌漏悄共話盡平生懷抱門外無端驪唱起悵秋風落葉揚州道歸去也望塵杳天涯何處尋鴻爪最思君空梁落月夢魂縈繞何幸春申江上遇忘却風塵懊惱喜舊雨相逢緣巧試看林園株守輩望雲天不及翺翔鳥君與我最同調[  崇川驪睡軒主秋丞氏倚聲草]  
 
 

Page 12

 
 
[上海北市絲業會館籌賑公所施少欽經收山東順直賑捐閏四月有十八九日第一千三百七十九八十次清單]  
　　現成功德莫要錯過機緣救命摺第八百八十二號皖南仙源募補過山人胡滕氏知非子三户各洋一元胡幹先時生氏各七角嘉錕氏次培氏嘉模氏三户各六角仲甫氏胡郭氏胡閏氏胡叚氏面九氏魯詹氏六户各五角德貞氏福貞氏各四角共十六户合洋十元○又八百八十一號崔同裕募崔午橋崔俊甫崔學記三户各洋一元焦歡來崔祥慶周國樑四户各五角陳先科三角梅厚軒吳中書周張家三户各二角崔祥鏞一角共十二户合洋六元○又八千五百號婁復唐馬寳珊各洋一元由杭州鄒葆卿寄永利局來○又四千二百七十號粤海關志成信票號募郭如茂藴泉氏王紹泉三户各洋五元楊傅氏無名氏各四元太原王三元山水堂陳氏楊壽田郭氏四户各二元來格李氏孔氏德禄繼源德春六户各一元共十六户合來規銀二十八兩○武策臣募昌字册一千五百一號黃陳氏屠朱氏張玉貞楊德仙張徐氏鄭李氏徐魏氏七户各銀二錢魏馬氏祚銓合二錢丁李氏一錢二分胡李氏諶魏氏何楊氏黃魏氏王李氏李來氏楊劉氏楊周氏李耀仙李周氏羅吳氏胡王氏載王氏胡黃氏席王氏李龔氏李宋氏陳楊氏鍾許氏丁尚氏黃德珍黄柔珍尙楊氏魏張氏丁羅氏吳省氏朱王氏彭向氏萬丁氏伍嚴氏安秉治邵張氏楊許氏余饒氏張德榮蔣袁氏王蔣氏王長生顧官氏王李氏雙顧氏黃萬氏楊春如何誠齋龔雲程四十五户各一錢何王氏九分又一千五百二號沈景澄沈嘉生各銀五錢貴築黃蓋初黃平徐兌直四川羅文甫三户各三錢武策臣陸松年四川龍海門朱叢桂王朝典俞李氏邵策三汪劉氏白芳麟無貞士十户各二錢羅柴氏一錢二分彭凱丞李左氏貴築范憲章浙江黃永茀黃平張壽三夏濟川余德枚喻蔡氏高如鑠李瑞亭十户各一錢吳興沈福鑾洋十元以上二摺共八十二户由沈松舟善長合來紋銀十一兩三錢三分洋十元○桐陵隠名氏善士由厦門隆豐行寄福裕南轉託衍大庄來規銀一百四十六兩姚慰祖善士求父病速愈由德泰庄來洋二百元鹽瀆天水郡適彭澤求病全愈由百梅堂託惠泰庄來五十元張小溪求妾目疾速愈由清江沈天和局轉寄政大局來十八元造紙局認名氏代募十元同春一元沈無名氏求超先父冥福由蕪湖廣仁寄政大司來一元周渭泉求平安由壽昌鹽來一元○虹橋卡俞善士募不留名不書名不留名三户各錢二百文一粟廬如舟小舍不功名洽成不表名五户各一百共八户由七寶航船王姓交來錢一千一百以上十八日○現成功德莫要錯過機緣救命摺第二百四十一號王松年募補過軒三槐堂王谷安三户各洋一元黃順興應耀記各五角共五户合洋四元○又四千二百三十三號洋城鹽厘局募廣西卽補道蔣觀察規銀七十兩王得禄一兩四錢三分又四千二百七十一號又募祥善堂規銀七十兩蔚泰厚七二兌洋十元閻林亭七二兌洋四元凌靜波李信夫八姓堂尹筠堂四户各七二兌洋二元顔欣之鄭子和葉茂林童暢林四户各七二兌洋一元二摺共十三户由恆豫庄合來規銀一百六十兩零一錢五分○又四千六百八十六號趙午橋募移賞氏餘慶子興極堂三户各洋一元勉力子錢六百文知止道人五百文樹蔭堂四百文敦倫堂三百文趙午橋二百文隠名氏二户各五十共十户由姜堰全盛局來洋五元○孫寶漢求子長成洋八元慈東敦睦堂罰欵由浙寗鴻昌行寄恊興局來六元耕記求恙速痊五元錢鼎甫求女福寶病愈由青浦縣署寄全盛局來四元朿鷗主人募局中諸友及舒君等由浙寗和泰局來二元肖宏發折席洋一元萬福順折席錢二千八百五十文二户由江裕船朱煦庭來以上十九日 
 
 
