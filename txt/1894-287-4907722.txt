# 1894 - 287 - 4907722

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者真有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[新科順天闈墨告成] [  圖書集成局啓]  
　　京師爲首善之區萃一十八省之英才各出所長以求合有司之繩尺每科闈墨多士咸奉以爲楷模焉今届甲午正科榜發後友人卽以闈墨見貽亟付手民以公同好首冠題名全錄後附五言八韵詩刻巳告成卽日出售每本價洋六分欲覩諸新貴佳搆者請向三馬路申昌外埠申昌及各處售申報人購取可也 
[新科浙江闈墨出售] [  圖書集成局啓]  
　　兩浙爲人文薈萃之區每科闈墨旣出士林　相傳誦幾於紙貴　陽本科闈墨清超　　力掃塵氛卞玉隋珠觸局皆是本局覔得聚奎堂旗刻排以新鑄鉛字印以雪白連史紙首冠題名全錄後附試　每本價洋六分欲覩絶時眉樣者請至三馬路申昌外埠申昌及各處售申報人購取可也此佈 
[籌餉芻言]  
　　中倭搆釁兵連禍結相持不下不知何日始爲了期而兩國士卒則無不各遭荼毒兩國庫帑無不各罄所藏說者謂中國地大物博非日本島國所能比以故倭人發難之始而軍糧巳經空匱議捐各業甚至下及賤娼而亦收其捐資以濟軍餉且彼國中向用紙幣卽使人人輸捐而仍爲紙上之空數不足以當實用中國則國帑部庫尚不至於告匱皇太后於宫中節省項下撥出犒師之銀三百萬並無難色以後若諸軍能早奏膚功則所以給賞者當亦預爲備足而各省藩庫所存亦尚有可觀必不到於若倭人之羅掘殆盡也或曰聞日本當兵事方始卽有文武百官凡食祿於朝者皆各自書其數以獻作軍餉其數甚多而中國各大員中其積貲至數百萬數十萬者當亦不乏其人絶無聞有人焉起而報効者設中朝降旨責諸臣以量力報効并予以嘉奬則數千萬之餉可以一時立集今惟聞於皇太后萬壽則咸有報効獨不聞於軍餉而有所報効且朝廷亦不責以報効是何故耶余曰倭官之所謂報効者雖其數以數萬數十萬數百萬計而皆係紙上空談善謔者謂其等於中國所用之冥鏹紙錢仍無補於實用而中國諸臣不捐則巳捐則涓滴皆足以濟用卽萬壽慶典諸臣報効之數亦旣不菲此時皇太后巳明降諭旨罷頤和園慶祝之禮而以所省之經費撥充軍餉則亦卽諸臣報効之欵也第罷之稍晚所耗巳多然卽此一罷之間巳可得軍貲數白萬而有餘倭人謂盛京有　歴代積蓄數千萬故生覬觎之心果其有之此亦一大宗餉項也聞粤東庫欵尚有千萬則推之他省卽不必皆有千萬之數亦尚不至空虚當此時事艱危招兵辦團在在需錢而中國各處從容布置尚不聞有所竭蹶倘相爭不下曠日持久則帑項必將漸竭然而中國一年所入儘足敷用加之兵餉亦足以敷又何必如倭人搜括諸臣以下逮於倡優賤業也乎或又曰中國大員其清廉自矢者則雖歴任華膴亦惟餘兩袖清風其稍爲温飽計者則自有積儲至於積儲旣厚或至數十萬數百萬則必非清廉之官姑無論其財之來自何處而其爲非義之得則且百喙莫辭今不治其貪黷之罪但令其破慳囊以助軍餉開予以獎叙隆以美名夫亦何不可者然而中朝則固非島國之比若此等舉動蓋有所不忍爲也彼果有貪墨之罪則治其罪而没其家彼無辭也若未嘗顯見其罪而但以其富於周公遂指爲貪墨而勒令毁家以紓國難則聖朝寛大决不出此若夫自發天良情殷報効則又决决乎其有所不能彼一生辛苦所積累而成者誰肯一旦輕以予人寍爲守財虜以終其子孫之能守與否則無暇計及矣故吾以爲中國此時籌餉之策固不可不預爲之防而捐及各大員之法則尚有待其最要者第一在乎崇儉以黜華蓋中國近來虚糜之數歲不下數白萬競尚豪華羣相誇美上行而下效不啻相與從風而靡欽惟皇太后尚且宫中有節省之項而此外則無所聞焉服色起居夸多鬥靡幾於無處不然倘能示以限制事事節儉則中國自然之利用以富國而有餘卽用以强兵而亦無不足卽諸臣有自願報効者朝廷且力却之矣夫用兵之際全在乎得人而用之而所以驅策人才者又全在刑賞二者古人云重賞之下必有勇夫然則當此時也賞之以示鼓勵且惟恐其不及而又何可以朘削臣下以充軍餉也耶吾嘗謂厘捐之舉本爲補助軍餉而設而至今則不足以助軍餉但足以助委員司事巡丁之中飽故留厘捐以招商民之怨而於餉項所裨無幾不如盡裁厘捐使天下歡聲雷動而專擇民間有損無益之物從重收捐第能認真辦理涓滴歸公則其所補於軍國者實可與近日之厘捐相倍蓰若欲爲籌餉計此策當推第一而百官報効與否則聽其自使而巳矣或乃唯唯而退 
[本館接奉電音]  
　　昨由京友電傳上諭一道敬謹譯登○九月十九日奉上諭前任湖廣總督涂宗瀛由知縣洊推監司歴任封圻宣力有年克勤厥職年逾七旬因病開缺里居十年士庶咸資矜式兹聞溘逝軫惜殊深涂宗瀛著照總督例賜卹任内一切處分悉予開復應得卹典該衙門察例具奏欽此 
[宗室鄉試題名錄]  
　　甲午科宗室鄉試經大主考閱看擬中將試卷進呈御覽發回貢院由監臨等在至公堂拆封填榜發交宗人府張掛計中式五名第一名希廉年二十六歲正白旗常恩佐領下宗室每二名連陞年二十八歲廂白旗崇興佐領下宗室第三名文斌年二十三歲正藍旗德隆佐領下宗室第四名孚恒年二十七歲正藍旗英傑佐領下宗人府候補筆帖式第五名世延年二十二歲正藍旗英傑佐領下宗室 
[派員赴高]  
　　倫敦十九日來電云日本調伯爵井上馨至高麗總理事務按井上馨爲自由黨中人前曾奉使來華睥睨一時爲西國各欽使所齒冷今日廷委以此差豈以其長才足用耶竊恐高民之被其逼脅者如水益深如火益熱矣中國以保護潘屬爲巳任將救民於水火中可不急起以圖之乎 
[紀濟遠兵船兩次開仗情形]  
　　有西人名哈富門在濟遠兵船辦公現巳分手將回本國道出滬上小住禮查客寓詢問戰事者踵接於門哈君答以濟遠船兩次開戰僕均在船中第一次在兩國尚未宣戰之前天明時從牙山出 
 
 

Page 2

 
 
口與廣乙操江同行將近九點鐘時侍者告以有日艦三艘遠遠駛來一係吉野餘二艘不辨何　此時兩國尚未宣戰不虞共有戰事一切均未預備忽見日艦開砲我船趕緊預備將砲架裝好巳閱半點鐘時候見日艦分作三起一與我船鏖戰一與廣乙一與操江相搏後廣乙擱淺操江被擄我船戰至一點鐘時吉野受我砲彈小有損傷展輪逕去待修理後重又折回與我船奮力攻擊我船運砲之機器被砲彈擊壞俄而船首之機器亦壞不能施砲遂回威海此役濟遠船上死十三人傷二十三人因並未預備戰事故醫生及醫　之藥均未帶去及回威海旅順始得倩醫診治並修理被損之器此第一次開戰情形也第二次開仗在鴨緑江外海面我船亦出力攻擊至前後砲位均被敵砲攻壞方統領始命退回是日十二點鐘後接奉帥令起錨不多時巳見倭艦駛來兩軍放砲交攻我船所放之砲甚速連環攻擊略不停止砲位因此受損共放十五生的美敦之砲三十五響機器亦受損不能運動有廿一生的美敦之砲一尊機器亦巳損壞砲架不能運動方統領見巳如此祗得退回旅順閱六點鐘其餘各兵船始陸續回來我船雖受傷並無大礙回旅順後先行修理俟修竣卽至大連灣欲將廣乙船上之砲取出未能如願我於此時業巳離船當日在鴨緑江開戰我船死七人方統領退回時未免太早及回去上憲詢明情節欲將方統領正法我聞此信卽至方統領住處欲回一見及至其處方統領巳身首異處矣後由船上水手將屍首縫合納入棺中是戰倭艦受傷不少此第二次開戰情形也惟不知南洋各兵船遲延觀望不赴北洋會合一處力剿倭人誠有索解而不得者 
[北通州軍信]  
　　本館派赴北通州專偵軍務之友人來信云神機營馬步隊官兵先後共到六千名携帶砲車二十四輛旣而馬隊由旱道前進步隊則乘船啓行一俟行抵天津卽須乘火輪車往山海關駐紥○山西大同太原二鎮練軍先後拔隊往奉天九連城聽候調遣○湖北新到馬步練軍數千名人頗矯健鎗砲尤擅專長日内巳詣朝鮮助剿矣○甘肅調派練軍若干人年均在三十左右氣象猙獰允稱勁旅連日由城北順義懷柔二縣境望東進發聞尚有湘軍歸江蘇臬司陳廉訪統帶者亦指日可到矣○傳聞通水道奉大憲札飭在本地招募民勇五百名教練鎗法陣法俟有成效再當遣往前敵剿倭○兵差過境除封雇官剥船一百號外尚須民船若干艘榮直刺怨船户潛匿避差遂飭役在小河口一律標封以供要用 
[電傳甲午科河南鄉試題名全錄]  
　熊起清光山　甲傑萬洛陽　郭玉山温縣　陳　鎮淇縣　劉名馥獲嘉　胡詩昕杞縣　王　㵑裕州　杜如椿羅山　余士榮光山　何重熙光山　盧景　裕州　張熙祚商城　王　伊光山　王可襄裕州　魏鴻勳光州　張國鋆陳留　汪傳濟信陽　張忠襄甯陵　王　瓖裕州　畢正瀛孟縣　王其錦杞縣　吳奏初杞縣　吳炳炎鞏縣　文　樂駐防　徐維崗光州　黄樂天汝陽　黄心芳舞陽　鄭於琮祥符　鄭晴川濟源　西葉初滑縣　吳雁聲泌陽　羅重光光州　李鳳芝武安　陳惠連光州　何南傑祥符　方　榖商城　易彦雲江山　黄關同商城　丁亦賡固始　姜蔭昌羅山　賈其芳武安　何品藜固始　王兆年商城　張之埏項城　張金鑒光州　嚴家琨信陽　賀世則河南　張欽典西華　叚鳳池杞縣　賴其敬息縣　白長庚洛陽　祝宗培固始　黄獻琛羅山　秦長卿鹿邑　周鐸之濟源　蕭崇光鄧州　趙賡陛舞陽　張鳴岐盧氏　張瀛芝商城　張聘三正商　劉名韾獲嘉　余海峯正陽　斌　起駐防　張景齡光州　李蓉恩祥符　吕銘澤羅山　趙三奇鄧州　張之銳鄧州　劉雲從鄄州　李光裕河南　李廷熙商城　郝百鍊江州　杜蔭嘗濟源　任殿邦温縣　示錫名鄄城　斌　越駐防　劉必勉閿鄉　李潤霖臨頴　杜際清光山　李之釗光山　王祚昌羅山　李廣源鄭州　王澤榮光州　鄒儕賢光山　陳斌麟信陽　張藎屏南召　余炳文商城　張宇熙項城　沈正坤鄢陵　劉國良新鄭　吳自明輝縣　吳　光河南　吳秀楨項城　裴維翰武安　張宏彬羅山　胡宗伯固始　喻文襭正陽　宋之炳鄧州　倉永勝開封　羅鎮中武陟　步鳳書杞縣　李寳鋆光州 
[甲午正科福建鄉試官板題名全錄]  
伊象昻甯化附　鄭　駿福州附　黄章文福州附　章雲漢南平廪　劉問沐侯官附　薩起巖閩縣監　鄭猷宣長樂增　鄭兆祺長樂附羅得元浦城廪　林翀鶴晉江附　陳其殷莆田廪　廖毓英侯官廪　張國光福州廪　郭曾澤福州附　陳慶年福州附　巫袍奎長汀貢林　翊侯官監　周家棟晉江貢　方鍾玉閩縣附　張保初南安附　力捷三永福廪　林焜黎晉江廪　林兆鳳閩縣附　羅承祖福州附陳　森侯官附　林銘新福州廪　何際昇永福附　陳　　上杭廪　徐有梅閩縣廪　黄乃裳閩清廪　吳　鐮龍岩廪　賴守璋永定廪陳大基連江附　陳希文閩縣監　陳保元連江貢　鄭家珍新竹廪　周誡孚福州貢　張履祥閩縣監　陳　辛漳浦廪　林旭鋼延平廪陳煜文侯官附　鄭孝先閩縣附　曾稚圭福州附　楊士鵬漳浦貢　黄震亨長樂附　吳壽晉侯官監　阮琇林古田廪　鄭文豹興化附陳師洛同安增　鍾肇祺侯官附　洪　　侯官附　黄哉賡寍化增　張　庚龍溪附　范彦璋侯官監　歐道行鳳山廪　陳義圖侯官監椿　安駐防廪　邱煒　海澄監　曾毓雋閩縣監　郭彭年壽寍廪　韓希文侯官附　周　冕同安廪　林寳森龍溪貢　陳寳璜閩縣廪林以佃宜蘭廪　黄元英長汀廪　余鴻鈞閩縣附　陳汝楫長樂廪　李啓宗泰寍拔　汪宗海福州附　鄭世卿興化附　劉崇佑閩縣監力　鏘永福附　劉　敬閩縣附　李宣龔閩縣附　陳端徽長樂附　王慶彬侯官監　練韞　歐甯廪　鄭念典歐甯廪　許獻琛安平廪史式珍閩縣監　劉文　侯官附　鄭家駒永春增　邱錫勳長樂增　吳煌樞同安廪　林桂芳閩縣附　施耀南漳化附　葉福鈞泉州貢松　年駐防廪　林煥章長樂附　蔡紹元福州附　陳喬年閩縣貢　歐福薌侯官附　劉　勒侯官附　張啓胸閩縣監　林　均長樂附曾廣嵩古田增　黄　流晉江附　葉仁山臺南附　黄運韶駐防附　黄希堯淡水附　吳錫奎同安廪　劉孝祚福州附　廖　均永定廪吳　衡閩縣監　鄭　瀾侯官監　王　炎福州廪　黄永筠長樂附　陳林淞龍溪廪　李　魁詔安廪　陳憲弼侯官增　鄭宣綸福州貢鄭鼎纓侯官附　陳履康福清附　羅煥垣侯官廪　吳秉荃侯官監　林贊墀閩縣附　徐際元古田廪　范景恕侯官監　何　汾福州貢莊慶忠南靖廪　盧聿錕福州廪　王大亨晉江廪　賴其浚德化廪　吳國書晉江附　陳兆階惠安附　吳世康延平廪　陳　綱同安附許　中侯官附　載宗林宜蘭附　葉鋆南侯官附　藩渭清長樂附 
[副榜]  
王恩布晉江廪　彭正方長汀廪　林捷成德化廪　蘇廷濬永定附　劉世杰閩縣附　徐德楓閩縣監　柯受謙長樂廪　薩　彤閩縣附楊慶棠侯官附　林文煥閩清附　陳　準長樂附　翁福成侯官附　龔　濬福州附　卓心經建安廪　鄭龕瑞閩縣監　董　亮邵武廪陳　曾福州附 
[毆斃考生]  
　　月前漢口租界華捕周張二人毆斃黄安廪生方姓當由其子方森赴漢陽縣署報案漢陽縣李廣侯大令卽帶仵作赴大蔡家巷該生寓所相騐填寫屍格赴租界拜會英領事請將行兇之周張二人交出詎料周張巳聞風匿跡當將帮兇之陳姓叔姪二人交與李大令帶回衙署一面令方森先行棺殮後方見兇手尚未就擒又赴漢關道署禀控惲菘耘觀察卽懸示轅門著方森領屍安埋一面催請英領事將 
 
 

Page 3

 
 
行兇之周張二姓交出照律按辦按此事肇於八月廿五日辰刻方森父子二人由省考畢渡漢回里暫寓大蔡家巷同鄉人所開之某布行内黄安爲黄州屬邑地居鄂之下游其埠頭船歴來灣泊租界下首之厘金關口由華街趁船必經租界向例洋街一二馬路兩叚不准華人挑擡行走惟三馬路則不禁若有悮犯華捕必向前攔阻違則以手中棍作當頭棒喝若輩均鄂之蔡甸人穿一領號衣便有狐假虎威之勢方姓年邁　輿登舟悮走前街爲華捕阻喝彼此語言不遜馴至鬥毆及方森赶至其父業巳受傷因卽命輿擡回甫抵寓氣巳絶矣報官相騐填明有拳足傷痕同鄉赴試者咸抱不平因於黄州會館集議以圖上控道批錄左漢黄德道監督江漢關惲方森禀批查此案前據洋街委員禀報該生之父在租界與華捕口角被毆斃命當飭漢陽縣詣騐填格詳報並照會英領事交出行兇張姓周姓二犯歸案審辦在卷據禀前情該生應候縣中訊供擬議通詳核辦可也又禀批據禀巳悉該生卽將汝父好爲棺殮送回原籍其被租界華捕毆傷斃命之案巳於另禀批示矣 
[考生被戕案餘聞]  
　　金陵訪事人云松江考生被戕案内什長蕭義方早經正法兇犯周雨霖亦巳獲案至雇代應名之甲乙丙三人及未曾滋事之丁戊巳庚辛壬癸七人火夫一人訊係無辜禀知制軍先行省釋巳革哨官朱克齋著覓的實可靠之人保出連日提周嚴訊所供情節竟有索解人而不可得者據云釁起於左哨八隊所遺之旗考生旣指旗控告制軍卽挼旗著營務處陳觀察將八隊一棚勇丁悉數交案朱哨官蕭什長異口同聲皆稱查點棚内之勇未曾缺少一人何由滋事陸觀察謂曾奉制臺鈞諭如無人承認卽將左八一棚全數斬首旋由雇代應名之甲乙丙將情和盤托出然則逃出之三人指爲正兇巳無欵義而周旣不在逃出之三人中亦非八隊之人惟八月初三日赴八隊棚中訪友有馮王二姓留其午餐各訴捉船之難周奮然曰一飯之恩終身銘感我當帮同往捉庶長年三老不致匿蹟銷聲乎隨被考生所捆毆以致釀成此釁至調補冐名頂替皆蕭什長之謀朱哨官因與蕭什長有連礙於親情各徇私意業巳革職足蔽共辜若藩陸二生無辜枉死故制軍各賞給湘平銀二百兩令親屬赴江寍縣具領云 
[利器無雙]  
　　金陵訪事人云南洋大臣劉峴帥以倭氛不靖亟須籌抵禦之方舊時所用之槍皆不合度因面諭金陵製造局總辦郭徐兩觀察定於本月十四日將局中所製鎗械在紫金山試演以便派給各營兩觀察奉諭後卽委某員先在半山築一土圍爲靶至是日郭觀察督同匠頭唐坤朋挑選上等工匠二十餘名前赴山中伺候　帥以軍書旁午調兵籌餉欲求片刻之暇而不可得特委楊袁兩軍門代閱日演水雷一具轟然一聲水高十丈旣而連發火箭飛上雲霄能算準墜於若干碼外絲毫不爽墜下立卽開花快鎗則一發百響一轉瞬響至三百六十聲誠利器也及試畢而回則夕陽返照雨花臺遥聞長干寺暮鐘又起矣 
[樂清刼案]  
　　温州訪事人云前月之杪篾工某甲在樂清縣屬石　地方武生蔡殿元家工作窺見窑藏甚富遂勾通土匪行刦毁其後户一擁而進蔡父素有烟霞癖時方挑燈過癮未入睡鄉聞村庬吠聲拔關而出土匪卽當胸扭住偪問銀錢蔡好夢驚回急携六響手槍從窗隙窺視見父與土匪扭結不　恐傷及父不敢開槍祗得任其倒篋傾篚盡情搜括迨欲壑巳滿復擄其父及弟姪并客作四人瀕行縱火焚其宅幸鄰村人聞聲齊集截路要擊殺斃匪黨二十餘人將蔡弟及客作奪回其父被匪黨曳之而行棄諸半路姪則杳無蹤影未卜存亡事後乃繕就禀詞投報營縣旋將通匪之篾工拘獲未悉土匪能任其逍遥事外否 
[平湖盜案]  
　　平湖塘十八里橋某寺於十六日半夜被盜匪破門直入搜搶一空寺僧卽欲呼喊被盜砍傷呼哨而去次日寺僧投嘉興縣報案劉邑尊升堂訊問並騐明手心用刀劃傷及傷臂膀等處無甚大礙據報失去衣服及洋銀數十元邑尊諭以俟踏勘後赶緊緝拿遂於十八日會同營汛前往踏勘其詳容俟續述○平湖朱宦家十三日爲女公子出閣一切妝籢概巳備齊不意於十一夜二鼓時被匪徒用梯扒進軟進硬出搜掠一空翌晨投縣報案邑尊帶同書差捕役前往踏勘據報所失各物爲數不少邑尊允爲赶緊緝獲當塲將地保更夫笞責以儆其疏忽之咎 
[上海官塲紀事]  
　　前者董參戎文華奉江蘇巡撫奎大中丞之札督帶撫標湘軍右營勇丁一營來滬暫駐龍華防堵昨日參戎因有要公至上海縣署拜會黄大令適大令公出未回由家丁擋駕○昨日午後三點鐘時提右營廖參戎至縣署拜會大令亦因公出署未得唔談 
[飭拿小票]  
　　近日滬上有人出售先令等小票本干例禁由租界值年總領事商之道憲飭捕查拿昨日爲先令票開彩之期凡購票者咸往觀看甚爲擁擠至一點三刻時將頭彩開出計第一萬一千四百四十九號是時購得頭彩者亦在其中觀看一時喜出望外未移時卽有英捕房代理捕頭好君帶同陳秦沈何四包探及八號西捕等入内喝曰現巳由值年總領事商同道憲將先令票禁止不許開彩卽將公司執事人拘住並謂來看開彩諸人曰爾等如購得彩票者可俟日後議定時領取票洋於是各人爽然若失紛紛散去而購得頭彩之人不肯干休定欲向該公司帳房索取彩銀故亦押送捕房想今日須解至公堂會訊也 
[細故吞烟]  
　　蘇人李某在滬開設茶食店娶同鄉某姓女爲媳調琴鼓瑟伉儷甚敦惟女喜食雜物前日姑略加訓斥女引以爲辱遂萌短見於午後購紫霞膏一盒背人吞服未幾略有呻吟聲李見女神色有異冉三根問始知吞烟立卽遣人至陳與昌絲棧請救及棧中派人往救見受毒巳深難以奏效遂敬謝不敏李遂將女舁送仁濟醫院請治不知能出死入生否 
[女屍巳獲]  
　　前報載川沙航船載客來滬行經老白渡浦灘有搭船婦女被船篷擊墮浦中云云嗣由航船主連日雇人打撈昨晨女屍仍在老白渡馬頭左近浮起船主立卽報知屍屬備棺盛殮此女年僅廿二歲身懷六甲分娩在卽一旦災生不測連喪二命屍屬聞之正不知若何哀悼也 
[病民猝斃]  
　　前日英捕房飭四百五十九號華捕送到病民張阿三一名轉發棲流所醫治不料該病民卽於昨日午後因病身死當由堂董報明英公廨查知並無親屬准由所中收殮發壇標記 
[拘人不易]  
　　本邑虹口迤北有村名奚家角者歸二十三保六圖所轄由奚配山承充地保某日其姪辛泉刼得孀婦沈桂氏强偪成親巡防局員劉君光明聞之將配山之弟象山拘入局中旋經某某等人保釋事後沈桂氏之姑沈唐氏屢次投局控告昨晨五點鐘時劉君帶領局勇四名局差二名會同二圖地保陸坤咸親往奚家將配山拿獲行未數武象山突紏約百餘人意圖刦奪劉君見來勢洶湧不與較量將配山解送上海縣請黄大令訊辦而沈桂氏巳蹤跡杳然矣 
[不認竊金]  
　　光緒十一年招商局豐順輪船失去金六百兩本年在寍波拘獲形迹可疑之葛象緯由英公堂移送上海縣黄大令訊供之下供稱並未行竊實緣沈正奎賭輸懷恨以致被誣大令飭收入所中候傅沈質訊前日傍晚招商局司事甘日初帶沈及周長林施春照阿來並英包探陳阿九到縣候質大令倩葉司馬升坐花廳判决甘訴稱此事職員未悉實情皆由沈等所指一切細情請訊沈等可也沈供稱小的係甯波人年三十二歲前在豐順輪船當茶房光緒十一年失金時周施葛及阿來皆當水手金裝入箱中放在洋人房内失去後由司帳之蘇先生查知少一施姓細崽於是大家都疑此人所竊後到伊家搜檢未獲真贓旣而小的等先後告辭與葛從不晤面今年二月初六日至甯波訪知葛近况頗佳聞伊親戚家所延塾師童真觀秀才說豐順船之金是葛所竊旋卽開設海味號並聞其金兌與某銀屢小的聞知卽返上海告知陳包 
 
 

Page 4

 
 
探帶同夥計與小的至葛家查問被葛逐出周供稱小的亦寍波人光緒十年至豐順輪船當水手頭目十一年失金後節停　　至太古公司某輪船當水手今由招商局甘師爺傳至局中　葛可曾在豐順輪船執役小的記得確有是事甘師爺因遣小的至英公堂指認的確無訛惟金是否伊竊小的未敢確指陳探禀稱本年二月十二日小的奉宋老爺之命往寗波鄞縣衙門投文由縣主大老爺派差恊提葛到案縣主大老爺亦曾至葛家踏勘房屋施及阿來同供稱小的等均在豐順輪船當水手經甘師爺傳去問竊金之事是否葛所爲小的等實不知悉司馬揮令退下提葛至案問沈指爾取金雖無賞據然旣巳到案可將情從直供明免受拖延之苦葛供稱青天在上監生實被寃誣監生從前並未當過輪　水手當十六歲時學爲木匠二十三歲開設信局牌號正大至光緒十三年由五人股開海味店長本一千千短本二千千不過餬口而巳沈素與監生相識今年正月因賭輸積怨後與童至監生家借洋銀五百元監生不允伊卽云聞豐順輪船之金是監生所竊監生與之辯論并欲扭伊至鄞縣署喊控沈等遂奔逃監生亦不在意不料二月望後忽有鄞縣差役並陳包探至監生家提人兄長以驀地被誣持刀自刎幸卽救護未至殞命　尚未痊監生昆季三人一在杭州開設筆店一在寍波開設燭店並無當過水手者光緒十一年監生止在開設信局焉能再到輪船司馬曰爾開信局可以雇夥辦事自巳不妨在輪船當水手答稱此時監生親到各碼頭收發信件如公祖不信可赴各碼頭訪查司馬令押候再訊甘遂將沈等帶回 
[運物被]  
　　法界新街房屋係沙遜洋行經租前日管房人見房客某甲虧欠房租七元五角將物件運出意圖逃逸卽行拘住關照經租帳房將甲送入捕房捕頭命押候堂期解訊 
[英廨停訊]  
　　昨日英公堂讞員宋通刺於清晨至新關後官銀號商議要公並須進城至程厚庵守戎之德配陳夫人靈前吊唁預飭家丁持片至各捕房咨照停訊一日 
[法停訊]  
　　昨禮拜四爲法公堂訊案之期因捕房押犯寥寥克捕頭飭探持片咨照葛同轉停訊一期 
[賑欵頻頒]  
　　本館協振所昨承閒靜軒張求病速愈助順直賑洋五十元又棣香書屋壽記還願助賑洋十元順直一帶被災甚重田廬淹没户口飄零殊令聞者傷心見者慘目諸君子痌瘝念切振濟情殷卽此片念仁慈巳卜千祥薈萃謹濡兎頴藉迓鴻庥 
[衆善集]  
　　啓者本堂荷蒙各大善士七八兩月常捐共收來英洋八十五元四角又七八兩月各大善士常捐一文愿共收來錢三十一千一百文集衆志以爲山功成一簣奠萬家而登席善每全施待看後福頻增知作善降祥之不謬也先此謝聞細帳容日再　呈覽上海虹口元齊善堂董事唐廷桂等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴禁鄉民迎龍滋事示]  
　　署理寍波府正堂加一級紀錄二次錢爲出示嚴禁事案據鄞縣禀稱本年自夏徂秋亢旱日久當經禁止屠宰虔誠祈禱雖巳得雨四鄉未能一律霑足而鄉民扛擡水族名爲龍聖紛紛入城求官行禮巳有二十七起本月初四日有東南鄉二十都民人迎龍來城路逢達字中營勇丁該鄉民等以伊等求雨頭顱光赤該勇等不應頭戴草帽口角爭毆互有受傷嗣經赴縣請騐該鄉民等必欲將行兇營勇立刻懲辦經該縣再三開導鄉民等竟敢倚恃人衆將宅門擠毁飭令兵役將鳴鑼攺首先擁進之陳阿立等拿住該鄉民等隨各退去旋准提標中軍叅府萬飭將受傷勇丁送縣騐明均屬受傷等情具禀到府查奸民藉災要挾聚衆囂凌例應按名嚴拿究治又光緒五年九月問經温州府以所屬農民遇天時稍形乾旱卽沿村聚衆三四百人扛檯土神挾制滋事稍有拂意卽行鼓噪地方官曲意周旋以致刁風愈長年甚一年申明定章請飭屬一體禁止禀奉藩憲英通飭各府出示嚴禁在案察核例意雖水旱成災奸民藉詞要挾聚衆囂凌猶應嚴拿例究至雨暘不時鄉民聚衆　神滋生事端亦經通飭示禁是適逢旱潦在該農民正宜盡力農畝悉心補救誰容違例妄行致荒農功今秋偶爾久晴該鄉民竟敢各按都分聚衆千百人之多按日紛紛入城扛檯水族鳴鑼入署任意喧譁示免抛荒田畝有失車戽雖係習俗相沿實屬不成事體今東南鄉二十都民人迎龍來城竟敢與防營勇丁互相爭毆赴縣請騐倚恃人衆藉端要挾其勢洶洶擠毁宅門若不嚴行拿辦禁止勢必刁風愈長伊于胡底現奉道憲批示亦以該鄉民恃衆要抉應擇尤究辦並由府設法禁止出示曉諭等因除轉飭嚴行究辦並分行各縣一體嚴禁外合亟出示曉諭爲此示仰闔屬農民人等知悉自示之後爾等須知晴雨不時歲所恒有止應由地方官設壇祈禱以迓神庥不准該民等再行扛擡水族聚衆迎神入城致肇事端卽使望雨望晴刻不容緩亦止准就本村社廟邀集村耆虔誠申禱倘敢再蹈此等惡習一經聚衆來城定卽按名拿辦一面查明柱首嚴行究懲若遇水旱成災實係减收應還田租成數亦有公議斷非迎龍卽可减租不　龍卽不可减租也特此剴切曉諭以挽澆風而除樍習其各凛遵毋違特示 
[魂游水府]  
　　胡筱泉太史江夏沙口村人也由詞林起家屢任京卿曾督學湖南浙江廣東等省薨於任所其大公子公度太史孚宸現居京師三公子翼生二品廕生由甘肅旋里未久月之初八日乘航船來漢甫近躉船悮觸船練船身立時欹側人船均覆同船四五人均由瓜皮艇馳援得慶更生惟翼生則巳效太白騎鯨故事矣傷哉 
[柴船被撞]  
　　武漢一帶江河並漲驚濤急浪洶湧異常初九日有一柴船駛出大江忽被渡船迎頭撞翻舟人齊入水中幸風靜無波經救生船救起惟柴巳飄流滿江無可收拾矣 
[巡員辦賊]  
　　王子連在天祥碼頭竊取洋布七匹質在公和典旋由捕夥訪知將王拿獲解送總巡局請懲葉司馬判令重笞四百板荷枷一月發天祥碼頭示衆贓給管碼頭人金桂華領去 
[求保不准]  
　　女巫楊陸氏又名高脚馬前年在小東門爲烟鴇因事逮案經公堂懲辦又遷至典當街擺設香檯爲人療病有董小和者因患目疾求巫醫治巫許以包愈惟須酬洋廿一元董以急於求治如數奉酬詎料遷延至今病仍未愈不得巳具控公堂經葛同轉提案訊問用何方藥氏默然不答同轉以其惑衆歛錢實爲風俗之害著將酬洋廿一元如數交案給還董小和另倩醫生療治楊陸氏禁押捕房半月以示薄儆氏心猶未慊昨遣其子楊兆龍投案遞禀聲稱母現患疾病求恩保釋同轉檢閱原卷以押期未滿不允所請立時斥退 
[上海縣署瑣案]  
　　昨報法華鎮人姚步瀛被僧人擊破頭顱役縣呼寃一案是晚葉司馬升坐花廳提訊姚訴稱武生在治下法華鎮開設豆腐店因房屋窄小將柴草寄仔比鄰俞天君廟中被住持僧松林取去向伊索取口出惡言繼又持門閂向武生額角猛擊以致受傷司馬飭仵作騐得左額角果有木器傷皮破血流遂諭令回去自行醫冶候提僧松林到案訊供究辦○昨報紀張巨松偕二十三保十圖地保邢伯齡投縣控張永錫抛屍圖詐前晚葉司馬升堂提訊巨松訴稱職員與同姓不宗之張繼生張永錫昆季同居惟客堂分爲内外繼生初患寒熱後漸加劇永錫向職員貸錢延醫診治職員不允至前日繼生病死永錫將屍舁放職員客堂中不肯收殮司馬轉問邢保禀稱小的查得繼生實係病死並無别情司馬遂立派差役下鄉立令押殮毋任抛延如敢不遵帶案訊辦 
[英界晚堂案]  
　　王福田者湖北孝感縣人向居漢口鎮專以販賣人口爲生數年前拐得女孩銀兒售與同鄉吳張氏爲義女邇來張氏挈銀兒來滬在四馬路會香里同鄉人羅富貴家傭工日前王偕妻丁氏由漢口來滬暫住寳善街大方客棧訪悉張氏住址遂於前日　妻丁氏至會香里羅富貴家以探望張氏爲名嗣見銀兒略有姿色頗有覬覴之意旋向張氏借錢兩相爭執口角之餘經二百七十號巡捕將兩造拘至捕房轉解英公堂宋通刺於前晚升堂研詰王供小的向在漢口貿易前因次女銀兒被歹人拐騙來滬售與張氏巳將六載嗣因長女四姑亦被歹人拐逃小的在漢口遇見由滬回漢之同鄉人何氏言及大女四姑在上海四馬路某妓館爲娼小的遂偕妻丁氏來滬找尋長女下落甫經到滬詎料某鴇早巳聞風將四姑藏匿以致無從尋覔繼而緝悉次女銀兒被同鄉人吳張氏藏匿在會香里羅富貴家因此小的偕妻至會香里向張氏理論張氏一味恃蠻爭執之際經巡捕拘解案下丁氏供與伊夫相同張氏供小婦人家在湖北向在治下會香里羅姓家爲傭義女銀兒於五歲時出價洋若干向王福田夫婦賈來作爲螟蛉女巳有六載不料王日前由漢口來滬屢向小婦人勒索致被巡捕拘送求大老爺嚴究通刺判將王等分别管押著張氏交到女孩銀兒再核○前由包探唐清山拘解行竊同居俞雲清綢衣之鄧阿四及華氏先經早堂會訊嗣因華氏將次臨盆飭交俞暫行留住迨華氏分娩後再行交案復訊嗣因該氏巳分娩前日由俞交案通刺於晚堂訊究華氏供年十八歲原籍蘇州尚有父母在家小婦人自劝詐字同鄉某姓爲妻前被素識之鄧阿四誘拐來滬賃屋虹口地方與俞雲清同居不料鄧不務正業以致私取俞之衣服四件小婦人實不知情巳將姦生之男孩携抱來案今蒙提訊情願自行回籍鄧俯首求恩通刺判將鄧責一百板具結斥釋華氏本應遞解姑念一再苦求著交保自行回籍不得逗留其姦生之男孩飭交育嬰堂撫養 
[美界捕房紀事]  
　　虹口天潼路每一百十一號門牌萬順永烟紙店火災巳登本月十六日報紙當火熾時比鄰第一百十三號某糖坊樓上借居之李某將皮箱一口寄存對面每五百八十九號青香齋豆腐店内翌日取回並未點視至前日欲取衣服不料箱中巳失綢衣服四件遂卽投報捕房昨晨包探竇如海將製豆腐三人陸福生薛苗林周阿囝拘入捕房捕頭向之究問陸等稱此項衣服巳質得洋銀四十二元將資用罄矣捕頭令押候解送英公堂請宋通刺究辦○某號巡街華捕巡至虹口燮昌自來火廠後見地上遺有新殮之小棺一具遂卽報知捕房捕頭立飭包探張阿五前往訪查棺主張探覆稱無從查確昨晨捕頭遺二圖地保奚坤寳遷往義塚掩埋○粤婦某氏忽發瘋狂於昨日午後三下一刻時在西華德路指天畫地譫語喃喃一百零七號印度捕及某號華捕兒之拘至捕房收押 
[滬北鐵馬路廣益善堂今將八月份○諸善士月捐清單開左]  
　　唐茂枝洋六元陳善亭洋五元吳渭川戴運來各四元何植園戴綏之李光琴三日各洋三　真省三朱葆珊徐棣山和昌成　佐卿譚幹臣六户和洋二元陳虚齋何瑞堂周蓮塘金松泉柳鶴亭陳望生韓山曦張金和南順記鳴昌復恭俞　利源利大何　　　　老　　徐俟　陳靈齋傳晋友福昌新順記老順記順泰木行廿三户各洋一元莊源大周恆茂各洋一元二角更上一層樓洋一元一角錢七十文裕成隆洋八角天成　　吞洋六角德大宏　隆昇天益萬有全梁煥南可熾順恆來源八户各洋五角恆昇慎裕堂各洋四角昇和恆泰其萃樓保安丹會九和長豐施德福來洽謙記咸章亦新圖十一户各洋三角恆生生　裕生余洪記曹德大三元同慶樓六户各洋二角存濟錢一千文五層樓八百文九章介福裕盛和餘大惠泰元生元茂衍大厚康宏元寳和宏大昇大立大恊昇和元泰源鴻順　康正大承裕寳順壽康延康晋和慎餘永豐存德利亨廿九户各錢六百文同昌泰可熾各錢五百文四海昇平樓清蓮閱各錢四百文春園通裕周同太潤泰昌宏章泰謙益祥萃源錦章大章晋昌恆茂久章何恆昌啓泰十四户各錢三百文元利鴻運樓金合順湧源義成恆生義廣盛祝源昌一壺春亟雲日昇樓十户各錢二百文永慎恊成祥萬興三户各錢一百文○以上共收洋六十七元八角錢　七千五百七十文○又附徐棣山翁助育嬰捐洋念六元○又附八月份英法美三界募收一文願捐洋十七元一角錢卅六各三百五十六文乞登報章以誌徵信[  董事施善昌唐廷桂等同啓]  
[上海虹口元濟善堂施醫給一文愿七八月份常捐清單]  
　　麥桂潤堂一百愿七八月份錢六各文陳雁初五十愿錢三千文王岐　謝鑑記二户各三十愿各一千八百文梁日三廿五願一千五百文鄭程先九章號禮和帳房三户各二十願各一千二百文華榮　永　源怡珍居戚益齋湯　賓小舫主人巢子餘巢潘氏延壽堂潤备堂十户各十願各六百文至義居温榮培二户各六愿各三百六十文廣和記致寳長洗亮光三户各　　　四百二十文華榮昌殷茂庭殷守泰殷守源殷許氏殷恆懷讓德堂湯雲亭八户各五願各三百文筆喇　房合昌隆二户各四願各二百四十文禮發押裕祥莊源遠堂　記靜怡軒傅四户各三願各一百八十文靜慮居守拙子湧撞氏孫元振張李園衆友康健棣秀堂陳七户各二愿各一百二十文江蓉生胡玉如福昌號三户各一愿各六十文洽盛恆錢二百文李春山五愿七八九十月份錢六百文○以上共收大錢卅一千一百文 
[上海虹口元濟善堂經收七八月份常月捐清單]  
　　唐君茂枝洋十元陳可良韋文圃唐郁君翁醉樓陳秉元五　各　四元全亨號三元鄭程先陳鴈初廖慧寜唐冠卿錦章號義成號黄肇東怡如號怡喴號九户各　二元王毓川黄家詩廣泰祥萬順豐鎰記號五户各一元怡邑號元昌號李　記正大源燧泰號五户各六角順興源寳昌號寳興號聚昌號源泰號生昌號恆昌號長茂號成昶利永成號虔昌仁利亨號恆裕昌震泰來鏞春祥乾昌號日肇號向春祥寳　號升　號二十户各四角○張明之全年洋十二元永增祥五六七八月洋二元杏花　長稱號五六七八月份二户各洋一元一角愛香室恆生義陳大生立生盛四户秋季各洋角○以上共收英洋八十五元四角正 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年九月十一日京報全錄]  
　　宫門抄○諭旨一道錄前○成都將軍恭奏遵旨進京祝嘏恭報交卸起程日期摺○甯藩瑞奏遵旨進京祝嘏恭報交卸北上日期摺○西安將軍榮奏報交卸篆務起程北上日期摺○護皖撫德奏更換防營管帶片○總兵沈奏報接篆日期摺○江督劉奏報淮南徵收課厘數目摺○大臣奎奏爲奏聞片○署陜藩曾奏恭報接篆日期摺○陜督楊奏叅將出缺片○九月十一日禮部宗人府欽天監鑲藍旗值日無引見○克王等武塲完竣覆命○烏里雅蘇臺將軍永德到京請安○伊犁領隊大臣穆隆阿到京請安○奉天學政李培元請訓○山西學政錢駿祥請訓○河南學政徐繼孺請訓○召見軍機永德穆隆阿李培元錢駿祥徐繼孺○成都將軍兼署副都統事務奴才恭壽跪奏爲奴才遵旨赴京隨同祝嘏謹將交卸成都將軍印務起程日期恭摺具陳仰祈聖鑒事竊奴才接准兵部咨開内閣抄出光緒二十年正月十五日奉上諭本年恭奉慈禱端佑康頤昭豫莊誠壽恭欽獻皇太后六旬萬壽寰宇臚歡薄海臣民咸深慶忭外省將軍督撫副都統提鎮藩臬等官自必情殷瞻覲籲懇祝釐朕欽奉懿旨於各省將軍督撫副都統提鎮藩臬内每省酌派二三員並各酌帶道府丞倅將備二三人隨同班列欽此十八日復奉上諭朕欽奉懿旨四川著派成都將軍恭壽松潘鎮總兵陳金鰲均於十月初一日以前到京恭候届期隨同祝嘏等因欽此欽遵在案奴才旋以成都將軍印信需人接護當經專摺奏請於七月初八日接奉硃批著劉秉璋暫行護理欽此遵於十一日派委印務恊領塔斯杭阿中軍副將鄧全勝將成都將軍印信一顆曁敕書等件齎送督臣劉秉璋祗領護理奴才卽於十三日自成都起程赴京並酌帶成都府知府恩壽綏定府知府增貴普安營叅將祥雲一併赴京恭候届期隨同班列除將起程日期咨明總理慶典王大臣查照外謹恭摺具陳伏乞皇上聖鑒謹奏奉硃批知道了欽此○○頭品頂戴江寍布政使奴才瑞璋跪奏爲遵旨晉京祝嘏恭報交卸北上日期仰祈聖鑒事竊照本年恭逢慈禧喘佑康頤昭豫莊誠壽恭欽獻皇太后六旬萬壽前奉行准部文内閣奉上諭欽奉懿旨派江寗布政使瑞璋隨同祝嘏等因欽此欽維皇太后坤元合撰泰運　洪綏景祜於聖萲衍純釐於寳筴我皇上承歡蘭殿率中外臣庶而呼嵩錫福綿區頌日月升恒而輯瑞奴才恭逢慶典渥荷恩綸幸遂瞻天仰聖之忱欣隨搢笏垂紳之列誠懽誠忭莫罄名言兹奉督撫臣檄委江南鹽巡道胡家楨署理藩司篆務奴才謹於七月二十九日交卸擬卽於八月初八日由寗起程隨帶江蘇候補知府趙貽書江蘇候補直隷州知州裕恒江蘇候補同知徐炳倬江蘇候補通判黄家珍江蘇候補知縣俞明謙江蘇候補知縣熊秉鈞一同北上理合恭摺奏報伏乞皇上聖鑒謹奏奉硃批知道了欽此○○尚書銜頭品頂戴西安將軍奴才榮祿跪奏爲交卸將軍印務起程北上日期恭摺仰祈聖鑒事竊奴才仰蒙恩命入都隨班祝嘏於本年七月初三日奏請派署將軍印務本月二十二日奉到批摺另有旨欽此嗣恭閱邸抄光緒二十年七月初三日奉上諭榮祿奏遵旨入都隨班祝嘏請派員署理將軍印務一摺西安將軍著鹿傳霖兼署欽此欽遵奴才當於七月二十九日將西安將軍印令合符文卷等件移交陜西撫臣鹿傳霖接收兼署奴才謹於八月初二日束裝北上趨詣闕廷恭備届期隨班叩祝所有奴才交卸將軍印務並起程北上日期謹恭摺具奏伏乞皇上聖鑒謹奏奉硃批知道了欽此○○德壽片再防營管帶員弁遇有更換應遵前奉諭旨隨時奏聞安徽省統領山字營補用副將朱秉成兼統澄清營水師撫標中軍叅將米占鰲現經兩江督臣奏叅奉旨革職撤去差使所遺山字左右兩營分駐前江口攔江磯等處濵江衝要之區扼守砲臺澄清營水師砲船駐紥省城沿江一帶現當整飭江防之際訓練巡查相機設備極關緊要必須精明强幹熟知情勢之員方足以資統攝臣與督臣函商查有管帶省城練軍後營記名總兵王心忠深明紀律勤奮有爲塂以接統山字兩營並兼帶左營長江水師安慶恊副將譚鴻聲爲水軍宿將穩練老成堪以兼統澄清營水師王心忠所遺練軍後營查有候補副將陳學堂堪以接管飭令各駐原處督率員弁兵勇認真操練嚴密緝巡慎固江防以期得力除分檄飭遵並咨兵部外謹會同兩江總督臣劉坤一附片具陳伏乞聖鑒謹奏奉硃批兵部知道欽此○○提督銜簡放總兵署理山西大同鎮總兵剛勇巴圖魯奴才沈王貴跪奏爲恭報奴才接署鎮篆任事日期恭摺叩謝天恩仰祈聖鑒事竊奴才於光緒二十年七月二十四日奉山西撫臣張煦行知内開大同鎮總兵程之偉奉旨調派奉天九連城防堵所遺篆務奏委奴才署理遵卽由省起程於八月初八日行抵大同府　據兼署鎮標中軍游擊福善將大同鎮總兵印信曁王命旗牌書籍文卷齎送前來當卽恭設香案望闕叩頭謝恩祇領任事伏念奴才一介武夫知識庸愚曾効力於湘軍繼備員於晉省疉沐隆施擢膺專閫涓埃未　兢惕方深兹又渥荷寵眷暫權鎮篆聞命自天悚惶無地查大同爲邊疆要衝總兵有統轄重青舉凡整軍經武戢盜安良均關緊要奴才自維檮昧深懼弗勝惟有　勤矢慎殫竭愚誠隨時隨事禀商撫臣認真經理斷不敢以暫時攝篆稍涉因循以冀仰答高厚鴻慈於萬一除將任事日期循例恭疏題報外所有奴才感激下忱理合繕摺具奏叩謝天恩伏乞皇上聖鑒謹奏奉硃批知道了欽此○○頭品頂戴兩江總督管理兩淮鹽政臣劉坤一跪奏爲恭報光緒十九年上半年淮南徵收課厘數目仰祈聖鑒事竊淮南鹽務於同治三年奏定新章徵收課銀按半年奏報一次鹽厘隨課並報歴届循照辦理光緒八年湖南湖北安徽三岸經前督臣左宗棠奏加新引接准部咨自光緒九年起將兩淮新舊各商課厘數目收支各欵分欵造報等因遵經報至十八年十二月止在案兹查十九年正月起至六月底止收舊商課厘銀一百十九萬六千二十六兩有奇新商課厘銀十一萬四千七百八十四兩有奇共收新舊各商課厘銀一百三十一萬八百十一兩有奇又收湖北襄陽鄖陽等府試銷淮鹽厘稅錢二千一千六百千文萬户沱抽收川鹽錢九萬三千二百七十三千有奇比較十七年上半年無閏之年銀數則有增無減錢數則大致相符據兩淮鹽運使江人鏡分造清册詳請具奏前來臣覆核無異除將清册咨送部科外謹彚開清單恭摺具陳伏乞皇上聖鑒勅部查核謹奏奉硃批户部知道單併發欽此○○奎煥片再奴才於光緒二十年五月二十七日准吏部咨光緒二十年三月二十八日奉上諭四川雅州府知府員缺著裕鋼補授欽此欽遵咨行前來當卽轉行知照伏查該員係由駐藏隨印司員蒙恩簡放知府應否赴京引見藏中並未辦過似此成案擬俟該員將經手事件交代清楚先行給咨赴川由督臣查照向章辦理所有駐藏隨印司員一缺奴才由藏揀委妥員暫行代理以專責成除分咨外謹附片具陳伏乞聖鑒謹奏奉硃批吏部知道欽此○○署理布政使陜西按察使奴才曾鉌跪奏爲恭報奴才接署藩司日期叩謝天恩仰祈聖鑒事竊奴才於光緒二十年七月二十六日奉撫臣鹿傳霖劄開布政使張岳年遵旨赴京祝嘏所遺藩司印務委奴才署理等因卽於是月三十日交卸按察使印務准布政使張岳年將印信文卷派員移送前來當卽恭設香案望闕叩頭謝恩祇領任事伏念奴才滿洲世僕關輔備員臬事再陳未效涓埃之報藩條屢攝彌深隕越之虞查陜省連年歉收以致民力不充庫儲難裕藩司任旬宣之重值時事之艱舉凡量出入以節餉源慎激揚以清吏治大端指計厚責躬膺奴才自顧庸愚倍殷危懼惟有隨時隨事禀承督撫臣悉力圖維認真經理斷不敢以暫時署任稍涉因循以期仰答高厚鴻慈於萬一所有奴才接署藩司印信日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○楊昌濬片再臣據延榆綏鎮總兵蔣雲龍呈稱鎮屬波羅營叅將王雲孚於本年五月十二日因病出缺禀請核辦前來臣覆查無異相應請旨開缺除查取札付同印甘各結另行咨部外所遺叅將員缺陜甘現有應補人員容臣另揀請補理合附片陳明伏乞聖鑒謹奏奉硃批兵部知道欽此 
昨接十一日邸抄先行登列尚有初九初十等日京報俟接到再行補登[  本館附志]  
 
