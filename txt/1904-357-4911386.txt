# 1904 - 357 - 4911386

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無巳時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則理爲之醫之藥之并特賃輪船載之出險特是事關重大所費不貲刻雖集有五萬餘金而來日太難亟須補助所望寰中義士海内仁人各解囊金拯民水火較之散財助振其功　史無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[禁止婦女纒足說續本月十八日稿]  
　　此外各省封疆大吏之提倡不纒足主義者如直隷總督袁慰庭制軍四川總督岑彦卿制軍雲貴總督丁巡春制軍雲南巡撫林仲仙中丞湖廣總督張孝達制軍湖南巡撫端午橋中丞或作勸戒之文或張簡明之示或以文言道俗俾愚民易於播傳或陳古義刺今令土紳咸思感奮婆心苦口誠可謂不憚煩矣而各省之稱新學中人者又到處勸設不纒足會或撰成歌詞或編成俚語聞風興起年盛一年其泰西人士之久寓中華者亦以纒足一事爲各國所無不惜借箸代籌徐謀所以改革愛我中國可謂至矣盡矣蔑以加矣僕嘗因而思之圓顱方趾本天地生人之自然婦女而束縳其足於事誠屬不順革而除之似不難迎刃而解惟遍讀各大吏之示言與夫搢紳士夫之論說其所陳纒足之弊大抵謂血脈不和則易生疾病此害於衛身也氣血不旺則生子不强則害於種族也若夫干戈擾攘則難以潛逃水火倉皇則無從奔避指陳利害未嘗不剴切言之然愚謂此種種弊病或爲纒足者所不能免惟婦女之見多囿於目前以爲纒足而易致傷生則世之福壽康强年登大耋者未必皆兩足如霜者也以爲纒足而生子不强則世有雄武絶倫之偉大夫其母未必非玉趾纎纎者也至於兵刃水火非特世所難逢且卽遇之男子亦無從奔避烏論婦人總之婦女纒足一事最爲瑣屑陳義過高竊恐未易見效然則革除之法當奈何曰是宜於家常淺近之事爲之親切指點卽如家有女孩一至五六歲卽不得不爲之纒足然呼號哭泣晝夜不甯家中人未嘗不心厭之及乎長而出嫁富貴者婢媪成羣無須乎操勞井臼房幃安處尚屬無妨若夫作婦貧家勢必躬親提汲足旣瘦削力何能勝當其勞瘁難堪必至怨悔交作苟有人迎機而導未必不易聽從至欲速求攺變之法則裝飾與俗尚二事亦須亟爲變通蓋古時婦女本不纒足然長裙踠地姿態自佳西國女子之裙更有曳地尺餘者臨風飄逸不啻畫圖滿觀婦女則長袍覆身幾與男子無異可知凡不　足者其衣服必長蓋不如是卽不足以飾觀也至若中國俗尚婦女閨門謹守從不出外遊行固爲禮法所拘亦以窄窄弓鞋行步殊多不便耳今欲速除纒足之習宜令婦女任意游行彼瘦削蓮鈎艱於步履自能另出新意寛其行纒此法果行行見不數年而中國婦女無一非天足會中人者或曰如子之說纒足之習固易除矣然如婦女之因此放蕩不覊何不知伊古以來欲規大局者必不可拘小節况欲革數千年之舊習而必使之一無流弊聖人復起恐亦有所難行惟利與弊兩兩相權去其重而取其輕或亦識時君子所樂從耳要而言之纒足一事歴時不知其幾何年爲地不知其幾何里雖以朝廷之明詔疆吏之訓言與夫學士大夫之陳說唇焦筆秃不憚再三而欲除根株終非易事今者中　各官紳特倡天足會於滬上前日開會之時到者多至數百人提倡之殷深堪欽仰語曰有志者事竟成他日新法成行舊習悉改不佞翹盼之餘竊不禁頌禱深之矣 
[電傳宫門抄]  
　　昨晚七點鐘京師友人專電告知本館云十一月十九日皇上召見軍機大臣及曾廣銓是日並無明降上諭 
[紀俄日委員商免砲擊病院事]  
　　日本大阪某日報云東歴十二月十六日夜半東京大本營得旅順營次所發電音内開我攻圍旅順之軍發砲轟擊巿廛頗多損壞敵將司堵瑟爾乃於十二月十五夜八下鐘許致書我軍統帥曰兹者本統領因貴國砲兵砲擊我巿中病院之事修函奉告敝國病院明明高建紅十字徽幟諒貴營安置砲位之處得以一覽而知貴軍夙著明文豈有于因戰負傷偃臥紅十字旗下之軍人而可發砲轟擊者所冀俯納微言禁約士卒尊禮敝軍中敢勇之士毋使再受創痍則貴軍之負傷者敝統領亦當依此尊禮也肅此布達并致敬忱旅順攻圍軍總統男爵乃木大帥麾下關東要塞總統司堵瑟爾頓首未幾又致書曰此次齎函奉謁者係敝國紅十字會總理人因欲於貴軍攻擊時使各病院免於危害特派令與麾下互商麾下總握師干盛名鼎鼎尚期𢌿以戰外之權利將此事斟酌施行函中另一小箋用鉛筆書來者爲拔臘希摇夫如蒙惠賜環章則準於午後一下鐘時趨前奉教旋由軍事參謀齋藤氏令有賀博士及河津譯史繕付覆函約於十六日午後一下鐘時在三里橋一晤函中大旨謂日本軍人索以道義及條約爲重兹當攻圍之始萬無照準紅十字旂及養病院故意發砲之事此固本統領所可確保者也惟是砲臺等處地局寛廣我軍瞭望難以詳明當貴軍奮力抵抗之時我軍砲火益烈難保不於無意中彈丸悮墮此則本統領不所無遺贓者爾肅此奉覆兼達敬忱旅順攻圍軍總統男爵乃木敬布關東要塞總統司堵瑟爾應下迨十六日午後鐘鳴一下二刻兩軍所派人員晤於函中指定之地俄員曰日本軍何以時向高揭紅十字旗之房屋發砲以攻日員曰斷無此事俄員曰請問旅順新街全部舊街東北部能免砲擊否日員曰限制地叚事所不能想貴軍亦同此意也俄員曰敝營地圖上註明病院坐落之處兹當奉呈一幅尚冀以後貴軍之砲莫再對此遥轟日員曰如有地圖拜求惠示俄員曰敬承命乃於十八日仍由拔臘希摇夫齎送一圖至日營 
 
 

Page 2

 
 
[日佔高地專電]  
　　昨日接日本東京專電云華歴十一月十七日夜半時日本大本營接旅順攻圍軍報告略謂吾軍於十六日以巨砲攻擊後楊樹溝東方高地敵軍所設之防禦工程將敵軍之松樹山二龍山及H砲臺攻毁甚多至十七日黎明吾軍右翼部隊又攻擊後楊樹溝東方高地之敵軍上午七點半鐘遂進攻高地之頂於是敵軍由太陽溝及鴨湖子等處砲臺開砲轟擊砲彈交集於吾軍占據之地比至八點二十分鐘敵軍奮勇來奪以爆藥投擲卒爲吾軍擊退而敵砲臺之砲火亦於是時稍懈吾軍乃乘此築造防禦工程該高地遂爲吾軍所占西太陽溝北砲臺因吾以巨砲攻擊致起大火H砲臺之十五生的砲一尊及其掩蓋亦被吾軍用砲擊毁 
[俄將陣亡]  
　　昨晚八點鐘時接日本東京專電云華歴十一月十二日日軍在東鷄冠山所擄俄國俘囚告知日軍謂曾晤一俄兵係由椅子山來者據稱二百三邁當山之役俄軍東部西北利亞狙擊步兵第一師團長康得拉清克中將砲兵第四旅團長伊爾曼少將皆没於戰陣東部西北利亞步兵第四師團長福克中將則頗受傷夷 
[日占敵地]  
　　昨日接日本東京專電云華歴十一月十九日上午日本大本營接旅順攻圍軍報告略謂吾軍右翼團隊於十八夜十點鐘襲擊後三洋村及小房身之敵軍遂驅逐之而占據其地上午兩點十五分鐘又進占大劉家屯全部連日吾軍猛力攻擊頗奏大功右翼一帶敵軍陣地現巳全爲吾占據矣 
[營口客談]  
　　日本佐世堡來電云有客歸自營口譚及日來彼處嚴寒觱發幾於刺骨砭肌海口層冰堅如鐵石以故陸軍轉運軍械資糧之船舶行至東歴十一月杪爲止目今巳不復開行矣至遼陽則本無水路可通平時咸藉火車轉運目下我日陸軍糧臺之上凡食米薪蒸諸物應有盡有高積如山火車仍每日兩次往還運物裝兵源源不絶云 
[日議財政]  
　　日本大阪某日報云東京財政委員會於東歴十二月十二日午前十下鐘時互相會議先由岡田治衛武申明籌募公債之法大旨謂大藏大臣曾禰氏之意本年十月於息借一事最爲合宜因命留駐英京倫敦之高橋是清爲之設法旋議於英美兩國各貸一半正在議有端緒誰料哈而變起　卽俄艦砲擊英漁船之事致此事幾不得成歴一星期始得稍露眉目然究以日俄戰局爲日方長致第一次稱貸時巳將關稅爲質兹爲第二次較前頗爲順手約定貸自英國於本年十二月四日明年正月六日二月十日分三次付清貸自美利堅者於本年十二月五日有年正月五日分兩次付清至是而岡田之語巳畢理財局總裁水町氏作而言曰僕請將諸事之與財政相者爲諸君告今歲爲明治三十七年一切軍軍之費應支出日銀五億五千萬圓計至十月之杪巳用去三億九千萬圓而所入之欵祗二億四千七百萬圓不敷一億五千萬圓迨十一月中所收之欵又不敷一千六百萬圓合而計之約在一億六千七百萬圓以上不得巳貸自日本銀行　日本係銀行名非概言日本國之銀行也及頒行軍中所用之鈔票發出帑藏存積之銀以資爲彌補僕觀第二次稱貸公債之條件未必十分完善今後尚冀諸君及我國政府咸加之意焉會中人皆唯唯承諾乃次第散歸 
[日籌節費]  
　　日本東京來信云東歴十二月十二日内務省大臣召集第二分科人員講求撙節國之法擬將臨時及經常兩部逐一裁减約每歲可省日銀一千一百餘萬圓并擬撤去土木監督署將製造痘苗局查研究傳染症局合而爲一停止土木會及地方衛生會此外如北海道拓殖費則大加减削臺灣恊助費則不復開支有金岡氏者詢以鄙意欲將郡役革除如竟可行亦於經費上不無小補當局者置之不答蓋以一時頗難决定從違也 
[韓議攘俄]  
　　前報曾載俄兵之在高麗者强向民人徵稅云云兹得漢京來電云屯駐北境之俄軍頃于所占方地徵收租賦端川郡守據情入告韓廷詔下政府籌議對付之方旋議定派兵三千名前往攘擊然亦惟循例議奏而巳未必果能内决于心也 
[韓廷新政]  
　　高麗漢京來電云韓王前派某某等員稽查政務俾將官制酌更兹巳會同議奏三事一裁汰内藏院附入度支部中二廢去警衛院名目將警衛事務責之警務廳三撤回遣駐各邦公使其所以籌及第三事者緣歴來出使經費責成度支部籌給嗣以度支部屢屢延滯攺歸總稅務司經理近數月内總稅務司辭不肯任其事以致經費無從支出不得巳而議及撤回使臣也 
[蒙古仇俄]  
　　日本大阪某日報登中國京師來電云俄使署近得山海關電報悉西歴十二月一號有俄兵三小隊開往蒙古轉運軍糧道經額伊基地方突有馬賊百餘名呼嘯而至格鬥之下殺斃馬賊十三名 
[請除馬賊]  
　　京師來電云日前外務部電咨鎮守黑龍江等處將軍達軍帥德内開刻准俄使照會略稱呼倫貝爾阿勒坦額沙草峯南岡各地馬賊横行鐵路電竿時被毁壞相因請飭該處地方官迅速剿除以符中立之例等因爲此由電咨照請卽派員分赴以上各地切實稽查所有鐵路電竿妥籌保護之策此事非特人民之責任實與政府有關也 
[學生梗化]  
　　華歴十一月十七日英京倫敦來電云日前俄國莫斯料舊京各學堂生徒聯名致書大學堂監院略謂我等於西　明年正月六號希臘聖誕以前决不到堂聽講誓將竭盡心力使國家攺行民主之政以除殘暴之律以削政府之權 
[俄員被劾]  
　　俄京聖彼得羅堡官報云邇者俄國内務部大臣米羅司基公爵具摺入奏請褫木磨皮列夫郡地方官夫冷呆羅那路岳之職事緣夫冷呆羅那路岳不遵内務部條教故意設爲禁令將寄居其地之猶太人待之遇苛故有是舉也 
[俄製新車]  
　　日本東京來電云邇者俄國波羅的鐵路製車塲赶製火車其數幾不勝樓指計其中大半用以供貝加爾鐵路所需至於華東鐵路局訂製二車用以轉運火油者兹巳製成送去此外歐俄西南鐵路局訂製者係蒲列獨式及希科列海羅式之無蓋貨車多至四百五十輛云 
[倫敦患霧]  
　　華歴十一月十七日英京倫敦路透電局來電云昨日此間忽濃霧漫天致居民大爲紛亂各處巿景頓釁寂寥適逢耶穌聖誕之期購物以餽親朋者意興爲之陡减 
[鄂省官場紀事]  
　　漢口訪事人云邇聞湖廣總督張香濤宫保以武昌官錢局事務日繁擬委武昌府梁集菴太守充當提調○湖北候補知州葛刺史熊光奉上憲委辦鄂省籌餉局務刻巳趨轅禀謝卽須擇吉到差矣 
[贑省官場紀事]  
　　江西訪事人云藩憲周瀚如方伯前聞欽差大臣鐵星使將次來省查閱庫儲卽委某某兩員趕緊將庫欵分别造册以便送呈旣而星使欽奉電旨司庫局所毋庸調查大約此事無須急急矣○江西臬憲陳鶴雲廉訪前因永豐縣有上控要案十餘起 
 
 

Page 3

 
 
日久未結特委王紫閣大令會同縣宰訊理閱時未久卽將各案一律清結回省銷差廉訪因委辦警察總局發審兼稽查事宜兩差以招獎勵○贛撫夏中丞近派李余金三大令及李二尹鳳高曹内翰九疇夏廣文敬　熊主改元鍔徐孝廉樹藩燕孝廉善達歐陽孝廉彦謨就近往日東考查蒙小中大及普通師範專門各學章程以便仿照辦理大約不日當首途矣 
[上海官塲紀事]  
　　本邑南巿籌餉貨捐局總辦揭述淵太守現届期滿經上憲札委江蘇撫標滬軍親兵營管帶鐵松巖太守兼管局務○昨日江蘇撫標滬軍營管帶鐵松巖太守命駕詣道轅謁見蘇松太兵備道憲袁海觀觀察請給假赴蘇一行觀察准之○松海防同知黄小需司馬刻巳署任期滿由署江蘇藩司陸申甫方伯札委候補直隷州知州沈逋梅司馬署理行按沈司馬係浙江湖州府屬歸安縣人向曾隨使出洋後在蘇省歴辦要差今奉委署期缺大約不日卽須來滬履新矣○前廣西學政吳菊農文宗敬修道轅法文繙譯葛翰香司馬同於昨日詣上海縣署拜會縣主汪瑶庭大令晤談片刻然後辭别 
[示查烟館]  
　　昨日本城警察總局出有告示一道略謂現届冬令城廂内外各烟館往往爲宵小游勇容身之所理應嚴查諭飭各鋪地甲及各鄉地保於三日内查明各烟館主年歲籍貫分别造册共有大小烟館若干户并限令各烟館於每晚十點鐘一律閉歇不准再爲開燈售烟如敢抗違定干提辦不貸 
[召領屍棺]  
　　昨日上海縣汪瑶庭大令出示召領屍棺略謂本月初十日二十五保二圖地保錢壽山報稱北石路口一新園浴堂門首倒斃無名男屍一具查無親族出認報求騐初等情據此前往驗到該屍確係生前浴後失呈跌仆氣閉身死業經給棺收殮浮厝荒阡合行前示召認爲此示仰諸色軍民人等知悉爾等如有親屬出外日久不歸查明後開年貌服色相符者用戳保狀投案禀明領棺埋葬毋得觀望切切特示計開該無名男屍年約六十左右秃頭無帽身穿藍布馬甲元布馬袴藍布襖藍布套袴藍布作裙白布肚兠内有經摺一扣係錢海榮名字鉛筆五枝烟袋銅管各二枝痧藥三瓶白布　元縀雲頭鞋 
[鑄匪交保]  
　　刺客萬福華行刺巳革廣西巡撫王之春一案巳由英美等國租界公廨讞員黄耀宿司馬會同英副領事德爲門君訊明收禁西獄十年併罰作苦工其姪雲卿讥與此案無涉交左紀成繕就保單鈐印福建白話報館戳記爲保尚有私鑄銅質僞銀圓案内之周詠曾押候查辦龍善行張信當堂開釋周寅三章士戞趙洪和張杏年四人著存洋銀三百元爲質方准出外候訊旋有林公孫者將洋銀一千二百元送入捕房繕單保云單上亦鈐蓋福建白話報館圖章 
[浦東火警]  
　　前日午後兩點鐘時本邑浦東唐橋鎮某姓家將灶灰傾棄柴堆旁餘燄復然釀時燎原之禍幸卽取水救熄然巳燬去平屋六椽矣 
[南巿火警]  
　　前晚十下鐘後大東門外王家馬頭直街某麫館忽肇焚如司更人鳴鑼報警附近各洋龍飛馳而往取水救熄祗燬披屋一間 
[美界火警]  
　　前晚八點鐘時吳淞路王阿寳所開泰西成衣店中人潑翻燈内火油燈霎時烈燄飛騰幾致不可收拾幸卽汲水施救始得火滅烟消祗被焚去蚊帳等物然四鄰巳飽受虚驚矣 
[分發人員驗看名單]  
　　郎中王景濟山西員外郎葉登第直隷主事薩嘉榘福建陳淦孫福建董崇珠山西王湛恩侯宗瀛湖南何人龍安徽賀廷桂安徽都察院都事吳喦芳江蘇都察院經歴徐桂蟾山東國子監監丞姜蔭昌河南内閣中書崔謹直隷許榮棣直隷汪龍光江西李鍾鼎浙江鑾經歴傅文藻江西部寺司務李偉江蘇道李瑞汪江西江蘇花翎二品銜陸樹藩浙江江蘇劉侖德河南直隷何亮標湖北江蘇余鎔安徽浙江沈致堅湖北四川二品銜袁照藜貴州江蘇花翎二品銜彭榖江蘇花翎二品銜王志修山東奉天王毓琦山東江蘇知府席業湖南江蘇任國華江蘇浙江張樹建江蘇安徽同知黄厚成貴州湖北彭麟保江蘇浙江王清鼎江蘇直隷單溥元安徽江蘇直隷州知州籍楨河南江蘇知州潘祖瞻安徽甘肅藍翎潤惠正白滿廣東通判周第貴州鹽運判查景綏順天知縣李聯慶湖北富謙鑲黄漢廣東龔其奉廣東廣西唐嗣祿廣西四川林長炘順天湖北張緒昌山東江蘇四品頂戴丁壽籛山東河南范英卓山西直隷連岱英湖南江蘇左恩鴻山西山東龔光璨湖北江蘇劉芳山西江蘇劉燦山西江蘇陳丙鋆湖南新疆黄肇　江蘇浙江余繩金安徽江西姚耆年江蘇直隷潘祖光安徽甘肅沈廷焯江蘇江西劉祖述江蘇山西鄭樹藩江西廣東陳厚植安徽江蘇虞廷銓江蘇浙江許璸安徽湖北尤樞江蘇河南儲乙然安徽江蘇莊蔭椿安徽四川陶延譽浙江湖南孫兆麟陜西四川張諴河南四川牛桓河南直隷鍾玉田浙江廣東吳祖恩浙江江蘇曹蔭彤河南直隷雲騎尉世職袁家聲安徽四川張廣枬湖南四川張篤鼐山東江蘇龔光燦湖北江蘇劉秉棪江西安徽劉鼎元湖北陜西朱希孝陜西某肅何培光廣東甘肅徐浚章江蘇浙江周不緯湖北山西包樹龢江蘇湖北汪文鈞安徽湖北李文鑰浙江湖北龔而安湖南湖北魏寛湖南湖北陳定遠浙江江蘇侯鴻勛河南山東高景祺河南直隷五品銜郭清浙江直隷鄢樹勳四川路承熙貴州羅濟美江西劉策濂山東王晉涵四川王遂善山東直隷張志曾直隷山西徐致　順天山東孟桂庭直隷四川此單未畢容俟續錄 
[續錄天足會講義]  
　　一則害於執業也環球列國爲女子者悉是天足乃能考入學堂各執一業有充報館主筆者矣有當學堂教習者矣有爲電報學生者矣美國女子且有充國會議員者矣至於繪圖印書之類女子皆優爲之其執業也不讓於男子中國女子因纒足故畢生械梏除縫洗紡績料理中饋外别無能事不遑自給乃人人仰給於丈夫生計日蹙造成此拱手坐食之象此纒足之果也併此三果又生一大因曰有害於種族也古稱胎教指未生而言未生以前爲先天母體强則先天充實而生子亦强母體弱則先天微薄而生子亦弱一經纒足之人旣戕其筋骨又閉其氣血弱可知矣深閨弱質多病且夭不及村姑農婦之旣壽而康纒足與不纒足故也生子亦然由於秉母體耳合二十一行省巾帽中人薄弱如此遂使二十一行省鬚眉男成此頽靡不振之人豈不危歟滿蒙無纒足之風故男子氣體之强甲於他省歐美無纒足之說故西人軀幹之偉遠勝吾華此先天强弱之分顯而可證者也國非人不立以弱孕弱弱無巳時而國且隨之矣欲救其弱請先從天足會推廣奉行始至於欽奉上諭勸戒與各大吏勸戒之文均分類成書振瞶發聾無害不揭爲人所巳言者兹皆從略[  沈敦和并記]  
　　再本日之議係爲集思廣益起見羣英畢至倘有宏論卓識足以維持斯會提倡斯會而垂爲成法者卽請於兩禮拜内條舉其事郵寄張家浜東昇里敦和寓中以便博採衆長彚成一册奉爲規則以副本會殷殷速駕意尤爲盼禱敦和註 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[吳苑客譚]  
　　姑蘇訪事人云飛划右營管帶鍾堯階明府於十月十二日到差後現辦北路警察陳健卿千戎熟悉捕務禀請警察督辦朱竹石廉訪調充中哨領哨以資臂助巳於本月初一日飭知矣○前者撫憲端午帥訪悉宜興縣知橋鎮汛弁嚴長友通同鹽梟接濟彈藥等情飭該管上司立卽撤任解省發交蘇州府許子原太守訊供收押嚴在所中憂急成疾延至上月下旬某日巳魂赴夜臺矣 
[彌撒盛儀]  
　　昨日係天主教中耶穌聖誕之期法界新北門外聖若瑟堂張燈結彩陳設一新午前十點鐘時由本堂司鐸舉行彌撒中西男女之到堂瞻禮者不下千餘人至十一點半鐘時始散南巿董家渡及西鄉徐家匯等處大天主堂亦各舉行典禮中西教士齊集堂中共襄盛典直至午刻始禮畢而散 
[上海縣署瑣案]  
　　川沙人徐瑞卿投南巿馬路工程局控萬春橋誘拐其媳陳氏爲妻萬亦控徐冐妻作媳等情總辦翁子文太守派差押解縣署前晚縣主汪瑶庭大令升堂質訊陳張氏供女兒幼時由丈夫許字萬姓光緒二十四年四月丈夫去世至十一月復遭火災燬去房屋小婦人不得巳挈同女兒略携燼餘箱物賃居徐處餘屋時女年甫十一徐言欲聘以爲媳小婦人告以巳許萬姓明年三月卽將女兒送往萬家童養小婦人退還房屋來滬傭工去冬萬巳擇吉成親今徐無端揑冐叩乞究懲萬供妻子巳於上月二十二日分娩因未匝月不便投案小的管押所中庚帖無從取到徐供小的聘張氏之女爲媳童養六載去年十月二十四日張氏以探視親戚爲由將媳領去另嫁與萬今始尋見又被在路奪回當時媒人係小的之弟及小的之胞妹送有庚帖呈請察核大令閱得帖上墨跡俱新然萬之供詞與初訊時有異亦難憑信著分别交人保出俟陳氏滿月後到案訊核○湖北票匪蕭錦清前在宜興一帶開堂放票經蘇松太兵備道袁海觀觀察飭縣拿獲訊不承認收押至今前晚大令提案復詰蕭供小的曾在某營弁處當差實無爲匪情事大令飭發攺過局收押二年期滿察辦○無錫人丁阿桂以其子夭亡令寡媳朱氏招贅丁怡豐爲後夫未幾朱氏懷孕濳逃來滬被怡豐尋見控經大令訊詰朱氏供稱怡豐係翁之螟蛉子向與小婦人嫂叔相稱並無再醮之事大令飭交官媒看管諭令怡豐邀同阿桂來案再核怡豐稱阿桂臥病不克前來求遞囘無錫就近斷領大令准之朱氏抗不遵諭由差禀請提訊朱氏始認再醮是實願隨後夫回鄉求免派差押解大令遂飭怡豐具結領妻自行囘籍 
[浦東保甲巡防局紀事]  
　　前日江海關巡江吏梅羅在浦江中查見楊毛毛與姚阿四互爭船㯭格鬥不休因卽拘解浦東保甲總巡局總巡謝岳松明府研訊之下判將楊薄責若干板交人保出○浦左三林塘保甲巡防局員某君函送匪人陳全根至保甲總巡局總巡謝岳松明府研訊之下判責四百板移送攺過所禁押數月 
[英美等國租界公堂會訊案]  
　　德國商人秦來克控　人倪桂華租地悔議等情前經讞員黄耀宿司馬會同德總領事署繙譯官麥令豪君訊得桂華之兄榮華雖稱地止七分應照三房分派然桂華所立借據鑿鑿且有原中詹紀林爲證因著將桂華暫行管押候隨於前日亭午偕德君升堂覆訊榮華延律師穆安素到堂聲辯秦來克將桂華所立之據交穆律師騐視榮華供此地共計七分今由工部局劃去一分數釐其餘尚須三房分派司馬商之麥君以桂華自於據上書明倘或悔議須照三倍受罰遂限於兩禮拜内自行理清如不妥貼禀候核斷 
[英美等國租界公廨紀事]  
　　有胡大德者府海鹽店夥也其妻趙氏僑居英界北京路紫陽里第四百四十一號屋内近與後馬路路昇康錢莊司帳人陸福炎通姦被胡察知將陸刃斃報經上海縣主汪瑶庭大令驗明收殮捕頭隨於昨日派人將趙氏解送公廨讞員黄耀宿司馬著交官媒看管○有蘇氏者控所私之著名賭棍高大全卽高叙亭吞物逞兇等情司馬准詞飭差恊探前往拘拿○英商通和洋行主控地販雷汲韓朦騙升科等情司馬因雷另案管押上海縣署著候提回訊核○七百六十四號華捕送瘋人孫善蘭至廨禀請妥爲安插司馬飭送棲流所留養 
[英租界捕房紀事]  
　　偷兒朱岳卿混入北京路第六號門牌協和茶棧行竊水烟袋皮鞋等物携之而出適爲包探陳金標所見連贓帶入捕房捕頭著押候解送公堂禀請讞員黄耀宿司馬訊辦○前者紀廣甫以陳召川誘拐伊妻袁氏報經包探錢少蘭將陳拘解公堂讞員黄司馬訊知袁氏被陳賣與崇明斜角鎮人沈姓因卽備文飭差恊同某包探往提昨日差探巳將此案牽涉之紀懷忠帶回訴知捕頭押候解送公堂禀請訊奪 
[法租界捕房紀事]  
　　昨日克總捕頭以耶穌降生節天主教中舉行彌撒特命各捕房暫停公事一日○前晚吉祥街某小錢莊被賊竊去洋銀衣服等物特於昨日開單投報捕房捕頭允派包探留心偵緝○昨日寄居三德里某號門牌屋内之某甲以前晚被賊行竊投報捕房請爲查緝捕頭允之 
[美租界捕房紀事]  
　　前晚僑居百頓路某號屋内之甬婦張王氏扭粤人某甲至捕房訴稱偶與口角被甲致失小孩手上所籠金戒指一枚請爲查究捕頭令鍭探陳洪德前往查得氏所報無憑斥不准理○前晚剪綹賊楊桂興行竊公平路碼頭德興輪船上劉彩寛所帶洋銀一百五十元旋爲包探錢榮堂查獲解入捕房捕頭令押候轉送公堂禀請讞員黄耀宿司馬懲辦○昨晨偷兒顧阿大掩入百老匯路金阿全家行竊衣物携之而出被包探沈阿岳查獲解入捕房捕頭令押候解送公堂禀請訊辦 
[萬國紅十字會來函]  
　　啓者本會昨承本埠英美等國公共租界老巡捕房移助曹汝驥罰欵規元一百兩獨山隱名氏助洋一百元苕西夢華館主求保家宅平安助洋五十元潘平愉居士爲如夫人吳氏求病速愈助洋二十元浩然生助洋十元俄日搆釁迄無巳時干戈滿地風雪連天難民困苦情形較前益甚蒙中外各大善士熱心肫摯憫念生靈或移助罰鍰苛慨捐巨欵行道有福轉危爲安本會同人竊敢爲東三省數十萬災黎馨香以禱也除分掣收照並函復外謹乞登報鳴謝伏維公鑒[  上海萬國紅十字會同人謹啓]  
 
 
 

Page 10

 
 
   
 
