# 1913 - 206 - 4914524

 

Page 1

 
 
來稿 
[禁博（英國季理斐）]  
　　博之禍至烈而禁之術至難世界各國靡不有嗜博之徒亦靡不有禁博之例其條文不可謂不嚴懲戒不可謂不至也而社會之遺傳風俗之習慣洎夫巿井無賴之縱游豪賭一局之需一日之用動糜中人數家之産破産亡身危機立至而一般之醉心於博者呼盧喝雉一擲千金且日演其悲哀之慘劇而不已積弊相仍流毒四塞雖經厲行改革而其根株卒不能拔除而廓清之者何哉論語曰道之以政齊之以刑民免而無恥又曰道之以德齊之以禮有恥且格蓋自古以法律服人者恒不敵其以道德感人者之速而且易以法律服人者其服之也淺而博且以禁而愈恣以道德感人者其感之也深而博將不禁而自絕然則禁博者於此亦可以知所從事矣 
顧博之道至多而禁之法不易求其原因與法律旣相牴觸而與宗敎亦相違背與良心旣相反對而與天命亦相乖忤 
曷與法律相牴觸也聚多數游手好閒之輩爲一時開場窩賭之謀有公然誘引入局者有秘密另闢巢窟者虎龍戰鬭旗鼓喧闐雖其始不過一游戲中事而其終决無良好結果蓋以獧薄之子豪猾之徒三五少年羣居終日以橒蒲爲事業以嬉游爲生涯勝固欣然得意敗則牀頭金盡壯士無顔其愚弱者輒多自戕以殉而桀黠者則又無所不爲小則挾忿紛爭大而聚衆爲盜甚且有割田宅鬻妻孥至爲牛馬奴隸以爲抵償計者故博於法律上之牴觸最甚而排除亦最力此在法律上必禁之一大原因也 
曷與宗敎相違背也按耶敎主博愛孔敎主忠恕先哲有言己所不欲勿施於人又曰愛財爲萬惡之根可見愛財爲吾人違背宗敎上事若僅犯博牴觸宗敎其事小而破壞宗敎獲罪於天其事大也蓋博則耽耽逐逐虎視狼吞不過欲以赤手空拳攫取人財而已此在宗敎上必禁之一大原因也 
曷與良心相反對也（一）博者之攫取人財全恃智術絕無商業貿易之公理存乎其間（二）博者始終持一利己損人之主義以與同類相角逐故其目的尤在己長而人短己勝而人負不寧惟是人旣犯博則飮食徴逐無所事事其一生必無正當之營業旣不願於國際上任分子之義務又不肯於社會上盡個人之熱忱卜盡卜夜坐耗居諸而其人自立之前途遂不可究詰抑語有之貨悖而入者亦悖而出博者之金錢旣易則揮霍自必更甚一局方終衆逐於後於是有吸煙者有飮酒者有挾妓流連者事有相因理有必至而博者乃如鴉羣之亂噪暴戻縱恣隨在可以肆意横行而清夜自思於良心上實有不堪自問者此在良心上必禁之一大原因也 
曷與天命相乖忤也各國之言占騐者向有卜筮之舉而吉凶利害於是見焉此所以尊重天命也今博者虔祈祝福默籲乞靈抑若有神實式憑之者而不知其褻辱己甚矣夫博爲何事豈可以一牙牌一葉子戲妄爲禱告者哉此在天命上必禁之一大原因也 
嗟乎鬭雞走狗自昔成風賽馬競船亦稱豪舉棋圍别墅風流爭說謝王彩奪錦標利巿早開吕宋朝臣集捕雀之門奴豎作牧豬之戲博之流行於各國而各國之不能阻止也久矣即以中國現時論亦大牴如此有於議院爲消遣計者有於軍營爲聚賭場者其他官僚學商各界更不一而足政府而不欲禁博也則已政府而欲禁博自非有絕大之能力其果可以禁止之哉絕大之能力者何道德而已道德以精神感動之謂而非徒以形式驅除之謂然則禁博者於此亦可以知所從事矣而奈何有不然者 
夫博之蔓延於中國也豈自今日始哉或則擲骰或則摇攤或則碰和或則牌九或則抽頭漁利或則抛盤賣空名詞雖不一而實害則相同輸贏之巨傾囊立盡恒非數十百貫至數千百萬不可前清末造故己夙擅中華大賭國之徽號民國成立博興益豪此募公債彼蝕餉需選舉可以財賄相運動暗殺可以金錢相購致國會好搗亂則投票一博具也黨人多競爭則全國一博場也甚至陰竊兵柄霸踞要津以騙術爲可行以大利爲可攫而一二野心家居中領袖氣象飛揚乃輒不惜與劉盤龍一流人物大用其翻天印倒脫靴手段演此一大翻戲而决一最後之勝負而人民塗炭商巿恐慌卒使羣罹其害說者謂革命之幕啟而大賭之局開徒以四百兆人生命財産爲注擲之資本者良有以也不知當局者亦知之否耳今幸南北調融秩序鞏固此大翻戲不至再演於世而該博賭徒等亦意緒闌珊羣相解體矣否則誠一中華大賭國之巨患也敗子回頭金不換吾竊願爲戒博諸君子正告之焉 
要件 
[義國都朗會塲審查中日絲綢爭奬獲勝記]  
前清宣統三年義國都朗工業博覽會由政府提倡正式入會者全球凡二十一國（中國日本借院陳列）秋陰曆八月開辦評奬事宜共分三級初級爲科目中級爲羣類高級爲彚總盖由散而合循序而升向章如此也中日兩國賽品皆能推陳出新遠勝歷屆會務而生絲皆非賣品全係標本計日本絲一百零四家陳列一大　中國絲三十餘家陳列二橱四桌審查總長福祿來（本上議院員由義王降旨特派）以近年産絲總額爲衡派日本上田蠶絲專門學校農學博士大森順造爲絲織科初級審查長中國佘波里名譽領事雅納戚爲副另以專精絲業華人某君助之不料法人主動結合義人同力反對蓋皆絲廠之主也謂近來絲織工業最發逹者爲法其次爲義今據原料産額而以正副二長贈諸中日兩國事實上甚不公平蓋世界工商競爭無非用機器之日異月新始得造出物品千變萬化博大昌明此之謂進步今法義絲織爲全球文明各國所公認織法之精美色澤之鮮華他國莫能與京無人不深欽佩故正副二長不應給諸黄種之人且區區原料繅絲雖用新法仍不能不用吾法義二邦機器彼雖出口絲額爲冠然亦何足爲榮哉况所派正長僅通英語更爲不便云中國雅領爲毛遂之薦願助正長衆不置答按審查通例正長應宴共事諸人大森順造旣任此職循例當面敦請藉資聯絡法義等人謝曰我儕旣未承認何敢叨擾宴遂不果中國副長適隸義籍故雖反對尚不十分激烈然法義二國審查員無理取閙大失文明態度一時喧天震地駭人聽聞厥後有機織科英瑞等國初級審查長以公道之言反覆勸解並謂中國雅領可以義籍名義襄助日本正長而審查總長處之總書記蒙多更代調停謂審查日本絲織時卽以雅領爲長衆始允洽當卽公議辦事規則舉定絲織科之義人某爲總書記掌理一切報告翌日開始審查首至中國會場各員將絲樣逐家考驗細察絲絞甚且剪開除烟台通州成都武昌絲樣充足毫無指摘外法人聲言上海白絲來樣太少不合逐家給奬惟有給一公共奬憑已屬過於優待等語中國審查副長謂中國會院過窄故上海絲廠每家僅備絲樣四絞或七八絞不等駁者曰南北美洲各國距義亦遥何以皆建會院甚爲宏大中國賽主（卽監督吳匡時權充幸各國審查員皆初到無識之者）正在給視絲樣并告優點所在聞而起駁曰此視乎平時商務大小爲斷美洲諸邦與義國往來商務旣盛自然誇多鬭靡各建會院中國則情形不同但以生絲論其輸入義國者雖冠他貨究遜法國里昻銷場之旺此外則更形寥落雖由中國原料來義皆由英德商人轉手而義貨運華亦然故中義向無直接商業今中國入會乃比賽出品非開張大舖其借院設會也亦宜况審查者係審查在院之貨非審查陳列之院衆語塞更示以上海廠家之說明書謂此等絲早經全歐二十三處驗絲公會疊加試騐共認爲可在歐巿行銷合乎新法絲織成績如此其佳每家理嘗一奬法義等審查員答言無論如何祇能給一公共奬憑（未完） 
 
 
 

Page 2

 
 
時評 
[兵禍（無名）]  
九江己開戰俄人已進兵白狼匪徒依然猖獗中華民國之兵禍勢必不能免也 
夫兵凶戰危人人所畏但殺機一動非至勝負大决之後其氣决不能平試觀巴爾幹小小一地耳然一啟戰端土人旣敗於前布國復敗於後流血横屍以數百萬計其機可畏也 
中國自革命以來殺機已動而未經大戰國人好平和者雖多然而勃勃欲動者亦復遍地皆是故中國今日之兵禍由於人心而起其殆有不可免之情勢乎 
前者英之外交家對於巴爾幹各國相持不下有曰不如任之一戰勝敗旣分其事或易了其言非不顧人道也以情觀勢測有不如此而不得之勢也我今對於中國之事而亦爲是言雖然勝敗皆我國民我爲是言我又不能不黯然而神傷也 
專電 
南昌電林軍文（十二）午與北軍戰鬭甚烈北兵傷十五名林軍佔領青山瓜子嶺一帶北軍暫守賽湖 
南昌電李烈鈞確抵湖口宣言痛詆袁總統無故派遣重兵擾亂贛境烈鈞痛桑梓特回贛隨同軍界諸君聲罪致討現軍官多赴湖口籌商機宜歐陽武無指揮全體軍隊能力宣布辭職省城祗有護衛軍兩營會同警察維持秩序地方尚安 
按上海至九江之電報現已不通 
北京電俄因我拘捕其偵探事 
竟分滿洲里海參威哈爾濱三路進兵謂將逕將被捕之人釋放確聞俄陸軍大臣主用武力而外部主用交涉兩派殊異此間俄使且受訓令申斥謂對於弱國外交不應如此延宕俄使日前見陸詞氣洶洶不可嚮邇現政府已令宋少濂來京北京電國民黨决議反對熊徐而贊成湯程蔡鍔組織内閣 
北京電財政部特設清查會清查光復前後官吏虧累公欵者凡交代不可靠者須澈查實有因公虧累者準六個月内在京者逕報部否者視道途遠近以函電呈報經審查會判定實係因公者給判定書永遠不生轇轕如逾期不報不論因公與否以交代不法論因告發或查出即分别治罪北京電張煜全十二日赴滬交涉使任 
南京電財政部咨請省長嗣後各機關發放欵項一律搭放印花票 
南京電部派管雲程張一爵來甯檢閱軍隊聞係清查章梓前任軍務司時遣散軍隊之欵 
南京電都督府秘書長羅良鑑已請假赴滬就醫 
南京電第一旅長戢翼翹飭出防六合之第一團刻日拔隊回甯南京電江寗典獄官張炳榮因越獄案免官聽候查辦遺職已委孔蘭生接管 
特約路透電 
九江電九江業巳開戰北軍行抵太平宫（譯音）及沙河間之城中目下正在接仗赴牯嶺之游客巳回抵西山峯（譯音）十里埠一方面砲聲隆隆 
九江電李純巳任爲九江代理師長劉世鈞任爲代理副師長並加陸軍中將銜 
北京電飛船學校之飛行家昨日下午在南苑欵宴法公使署辦事人員康德君與其他官員及女子數人偕各飛行家昇空數次旣而設宴於飛行塲歡飮而散 
北京電中政府蒙務顧問賴森君今日赴張家口探問漢林森君等之蹤跡賴森君大約將率重兵赴北援救各員 
哈爾濱電鬍匪四十人攻擊伊林斯基附近之木料塲場内卽停止工作與匪戰鬥擊傷俄國鐵路衛隊軍官一員殺死華工一人 
哈爾濱電聞福里亞堤（譯音）之俄軍已奉命開回各車站 
哈爾濱電據齊齊哈爾俄領事電稱缷任黑龍江都督不日將抵此間 
哈爾濱電據聖彼得堡電社庫倫訪事電稱南蒙軍隊近在庫庫呼圖（譯音）地方擊敗軍械完備之華軍旣而卽退至喀爾喀邊界蒙軍損失較輕華軍之數約有一萬五千人 
蘭州府電邇來霪兩後今日黄河水勢暴漲其高爲六年來所未有低田皆沒並冲坍兩岸廬舍損失人口甚衆如水再續漲則爲禍將不堪設想 
譯電 
倫敦電英皇英后昨日正式往游利物浦在末賽江校閱商船百艘各船啣接十英里之遥實爲停泊該江商船從來未有之偉觀該埠近築造世界最大掃除船底之船塢由英皇舉行開幕禮兩岸觀者約百萬人英皇答商會之頌詞語中謂利物浦與殖民地之商業實爲帝國發逹最重要之動力云倫敦電下議院討論複數選舉權議案時旁聽席内有人開一玩具之短銃其聲頗響並高呼以公道遇待婦女尚有一人以印刷之傳單飛散院中二人均遭逐去覊押警署 
海牙電自由民主黨巴斯博士巳奉荷后之命組織内閣 
倫敦電英國財政大臣喬治君在巿長邸銀行家宴會演說謂彼望列强將限定戰地範圍設法使不幸之各邦得以永久相安俾消除擾辭世界金融巿塲最大之原因 
倫敦電羅馬尼亞巳佔據西里斯特里亞布國軍心完全渙散現巳無可爭辯布國巳將大事託付俄國之手俄國正在竭力運動休戰使交戰團及羅馬尼亞派員至俄京開會布國巳承認註銷塞布條約異日入會氣將大沮現所憂慮者羅馬尼亞思逞野心進兵布境布軍迄未抵禦正不知至何地位而後止耳羅政府致文布政府謂彼曾 
儆戒布國如輕啓戰禍則彼不得不有所舉動云云布國置之不覆且布國並不遵照常例行文通告卽與塞國開戰殊無情理云同時羅政府聲明將來最後討論分割所獲土耳其土地時彼須參與此事羅馬尼亞駐英公使謂布國旣不答覆羅政府之公文復突然派兵攻擊塞維亞羅人以爲此項舉動大爲無禮云 
羅京電據官場宣稱羅軍巳佔據西里斯特里亞布軍並未抵敵降者約二三百人大軍現深入布境十三至十五基洛密逹大受羅馬尼亞回敎居民之歡迎倫敦電各報對於布爾茄利亞爲敵圍困雖稍有憫憐之意而皆歸罪布國外交之大爲失算現望列强能補救前日之乖悮從速行事以止巴爾幹人民讎對之謡言 
希京電希軍已佔據西萊斯 
要聞一 
[中俄條約通過後之各方面]  
中俄條約巳由衆議院通過中俄交涉問題或可和平了結種種詳情已誌昨報兹再由各方面探述中俄條約問題近情如下 
（一）俄外務部之覆電中俄條約自經參衆兩院修改後卽由陸外交總長提交俄駐京公使俄使毫不肯退讓惟言當電該本國政府請示辦法再行答覆後經多日仍無答覆消息陸總長無可如何乃以私人名義致電俄外務部探訊消息並請其開誠相示亦渺無回音直至日昨俄外務部始覆電陸總長聞來電所詢巳囑敝國駐北京公使將詳情面告貴總長云云據此電觀之俄外部對於陸總長之電純用外交口吻並無切實答覆想係俄政府未悉我國議會巳將中俄條約同意情形故仍露决絕之態度也 
（二）俄人進兵之計畫當中俄條約未 
通過國會以前俄人恐該約不能通過日夜謀進兵方略决議三路進兵直趨我國（一）中路以滿洲里爲出發點直趨我國東蒙（二）東路以黑龍江爲出發點直趨東三省（三）西路以新疆爲出發點直趨我國西部現在中俄條約旣經衆議通過俄人要求巳遂進兵計畫當然在取消之例然俄人素惟野心是逞果取消與否尚在疑問 
（三）各國之態度中俄條約問題發生後各國均勸我國從速了結現在俄國方取自由行動主義向各國對之亦無有議其非者其故以各國近來對於我國政局多有懷疑之意日昨某國公使會語我國政府云中國自共和成立以來國會黨派紛爭一切重要問題迄未議及行政秩序亦毫未恢復各國對之不無疑慮將來必於國際上生絕大影響實不能不爲貴國深抱杞憂云云各國對於我國之懷疑於此可見一斑日前袁總統語某政客云現在議會事事對於政府搗亂我均不怕但閙得影響於國際問題則我實沒有辦法言畢憂形於色視此情形則各國近來之對我態度可以想見矣 
[七月九日之參議院會]  
七月九日上午八點開會因人數不足至延長兩次至八點五十分始能開會副議長王正廷主席出席議員一百六十餘人秘書長報告國務院咨覆李議員述膺等質問軍官學校校長自戕事已由大總統命令專員查辦舉國共睹應俟查辦結果自可瞭然云云報告畢議長宣告按議事日程繼續開議（一）議院法案（繼續二讀）第八十三條原文通過湯漪請於此條後加秘書長及所屬各職員由議長任免之一項陳銘鑑謂本員贊成此議秘書長掌理議院事務頗夥與議長相附理事若不由議長推任則將來難免意見衝突於事實上反生滯碍朱兆苹謂秘書長由各議員内推選自不能使大總統任命故本員主張公選當時有提起討論終止者議長乃以討論結果付表决得多數以湯議加增一項付表决亦得多數第八十四條原文通過第十七章警衛及紀律議長以題目付表决衆無異議第八十五條八十六條八十七條八十八條八十九條原文通過無異議第十八章經費題目及第九十條原文皆無異議第九十一條議長宣告謂關於此條修正案有二十起之多大别可爲二種曰歲費曰交際費而歲費中又分五種（一）主張全删無歲費者（二）主張二千四百元（三）主張三千元（四）主張三千六百元（五）主張六千元而吳議員湘則主張無歲費而取日給主義今日應先就無歲費或日費討論之於是有謂不應如此討論者且日費在公費内未有不討論公費而先討論日費者議長謂本席依舊議事細則第十五條之規定得指令討論程螢度解樹强向乃祺均主張歲費加增爲六千元並謂財政困難乃一時之影響萬無終困之理陳善謂本員亦主張歲費楊永泰謂歲費數目無論多寡均不能不與日費並行有日費則勞逸可均卽出席者報酬多不出席者報酬少歲費甯可少而日費不可無陳善謂無論日給歲給統合計算萬不能過三千六百元陳銘鑑謂本員贊成楊議但日費二字可改爲出席費有出席費則請假者必少卽以本院兩次選舉論出席者均在二百人以上若有出席費本員可决定出席議員必在百八十人以上萬不至如現在之屢次延長始足法定人數議長以討論結果付表决多數又以有日費付表决少數議長乃以歲費數目付討論蔣曾煥主張陸千元陳光　反對湯漪謂本員主張六千元即以軍隊論一師之衆歲費巨萬試問其果能保護人民之自由乎吾議員受國民之委託責任如何之重大若報酬太菲即以國民方面論亦必覺不安且各行政官月費動輒八百元至少亦二百餘元我議員在最高機關何能大相懸殊故本員主張六千元岳雲韜反對議長乃以討論結果付表决得多數議長又宣告關於數目修正約有三項（一）爲二千四百（二）爲三千六百元（三）爲六千元某議員謂本員二千四百元之修正乃以日費而言若無日費此修正自可取消議長乃以三千六百元付表决少數以六千元付表决時在場議員一百六十四人贊成者八十八人多數王家襄提起表决有疑義議長乃反證表决起立者七十餘人少數於是陸千元之歲費竟然通過當時某議員有捶胸吐駡者然亦無益矣第九十二條原文通過第九十三條原文通過有提議加一條爲（本法如有不適用時議員五分一之提議得修改之）時巳十三點議長乃以延長十分鐘表決得少數遂散會 
[七月九日之衆議院會]  
　　九日下午二時衆議院開常會到會者三百六十餘人議長湯化龍君主席曹玉德君提起動議謂安徽應選議員盧恩澤君巳任安徽財政司長應由本院咨行該省民政長查候補當選人姓氏依法補選此種問題本不成爲問題可以有討論之必要者迺一般出風頭之好事者大放厥詞幾令聽之者不知所議何事經議長解决函詢國務院是否巳經見諸事實再解决衆尚曉曉復經曹玉德君勵聲斥討論之謬始行結舌不敢置喙更有國民黨某君質問議長排列議事日程何以不將彈劾案列前議長告以議事細則第七條一項之規定應當爾爾該議員始俯首無詞此種議員並細則亦不之知吾不知其何以月知公費赴院領取也議長報告中俄條約投票結果旣係秘密會議現在旁聽席有人俟休會後開會再爲禁止旁聽報告衆贊同議長宣告開議第一案爲鹽斤加價案由政府委員出席說鹽斤加價必要一爲抵當現在外債債息二爲寓加價於本價之根經國黨某某質問遂付審查覃超忽主張審查委員不由議長指定應當選舉議長付表决起立者五人少數否决議長遂指定李家楨王源瀚徐蘭墅李增狄樓海蕭湘王茂材吳崑袁榮臾廖希賢周珏殷汝驪杜師業張恩綬湯松年十五人當未指定之時巳過休息鐘點議長宣告休息迨休息期過再到場者僅二百五十餘人不但彈劾案不能提並常會亦不能開大衆交詈逃席者之無心肝而豈知駡者自駡逃者自逃後由衆請議長將全場席次點唱分别註明已到未到登之公報各報以爲逃席缺席者戒 
[衆議員對於各省預决算之建議案]  
　　（一）各省議會分别審議各該省預决算暫行法案預算制度所以表示大政之方針國家地方各有分量犁然畫分不容混也惟民國肇始臨時約法國會組織法及省會暫行法對於國家地方預算未嘗不有成文規定然國家 
 
 
 

Page 3

 
 
行政地方行政國稅省稅未經區分垂爲法制無一不生聯帶關係無一不可伸縮自由非酌量變通中央未能舉監督之實地方轉發生藏匿蒙混之弊今閩浙兩粤湘吉贛蜀皖各省對於决算預算文電紛馳爭執甚烈似亦持之有故言之成理甚至有停會以待解决者但此中權限關係匪輕嚴拒則不中事實冒許則有碍統一惟有暫定過渡權宜之法藉收推行盡利之效擬定條文列諸左方並希提前編入議事日程以待公决 
第一條依省議會暫行法第十六條第二項之規定議决二年度本地方預算 
第二條省議會議决元年度本不处地方决算 
第三條省行政長官應將本省二年度國家歲出歲入預算冊交省議會審查 
第四條省議會對於國家歲出歲入預算得附增删修改一意見請願於國會本條及前條在國稅地方稅未劃分以前適用之 
第五條省行政長官將元年度本省關於國家歲出歲入編製决算布告書交省議會審判 
第六條省議會審查元年度國家歲出歲入報告書得附意見請願於國會提出者鍾才宏褚補成連署者王源瀚詹　元盧元弼胡兆沂李積芳歐陽振聲李執中陳九韶羅永紹殷汝　丁秉炎黄贊元易宗夔李根源鄒魯張耀曾梁系登王茂材李合芳余資朱溥恩辛際唐盧鍾嶽傳夢豪蔣著卿俞煒戚嘉謀林英鐘張傳保陳爕樞 
（二）各省預决算先交省會議决案各省議會紛爭省預决算交議事電牘交馳相持未巳竊謂省官制會計法未經國會議定以前各省預决算宜暫交省會議决以監督行政杜絕虚糜嚴綜核資參考理至當事至便也政府口言統一然無稽核各省之能力亦無稽核各省之實心順己者容之逆己者排之彼遲送預算之數省非政府所許爲恭順服從者乎各省旣未受中央之稽核省會復無稽核之權任意設施無復限制收入則肆爲不法之稅斂如直隸强徴藥材捐支出則恣爲無厭之取求流弊靡底必授省會以議决預决算權使就近監察庶省行政官有所顧忌而不敢爲所謂監督　政杜絕虚糜者此也中國地廣俗殊各省情形歧異政府卽能不　提交正式預算案於國會而捐稅徴收之情弊政費支出之當否國會一時未能周悉也加先經省會决議復從而裁酌之經二重之稽核去取必益精審所謂嚴綜核資參考者此也今行政官所藉口者豈不曰國稅地方稅旣巳　分國家收支非地方所得問然省官制未定中央地方之職務　所據以爲分配之標準此支出之未能劃分者也政府不審地方情形不經議會通過貿然指定若者爲國稅若者爲地方置國　　　　非法行勒非人民所能承認且所指爲國稅者各省並　　入　　央　收入之未能劃分者也况省議會暫行法第六十條第二項並　國家地方之分國務院非解釋法文機　何能　　斷定剥奪省會議决之權省會固有堂堂正正之法理主張乎若慮省會議决預算有碍統一則省會所議決涉於國家者國會可從而修正之於統一何礙且此爲省官制會計法未定以前之一種權宜辦法他日自有定制無所用其長慮却顧也今各省行政立法相爭至劇機關阻滯百務廢弛省行政轉立於無監督之地位擬依臨時約法第十七條第八項建議政府飭各省以完全預决算先交省會議決謹據議事細則第七條及第八條請從先列入議事日程付之公决以釋紛爭戒冒濫國家大計所關各省待命甚亟不宜需遲辜天下望 
提出者俞鳳韶連署者杭辛齋徐家先蔣著卿張浩趙舒王定國邵瑞彭林玉麒田稔高旭李根源丁超五趙蕃凌鉞吳汝澄徐傳霖詹調元朱金紫陳垣周之翰戴書雲陳雯樞盧鍾嶽湯松年褚輔成才品昇陳時銓郭寳慈黄汝瀛陳大韶 
[衆議員質問豫督案]  
河南都督張鎭芳案民國不幸共和以來水旱頻仍匪徒猖獗内政不修何以圖治内亂不息何以圖外各省都督民政長及行政統兵各官應如何正重如何認眞方可以剔積弊靖内亂乃豫督張鎭芳漠視民命冒功領賞對於白狼破唐縣一事在事各軍潰降者有之戰敗者有之畏縮不前者有之未聞豫督有處分之電文反電保田作霖王毓秀剿匪有功假令征邊諸將領皆如豫督則民國前途尚可問乎特將豫督張鎭芳掩敗爲功縱匪殃民之確證分三項條列於左將應質問之點分二項條列於後所有質問各節限三日内請政府明白答覆 
（一）五十九團砲隊之迎降也五十九團團長劉鳳桐素昔縱兵殃民新野唐泌等縣人人切齒今其砲隊暗通白匪且降之矣劉鳳桐雖因公外出而聞亂之後何不急率步兵赴援反駐兵於距城數十里之張店逗留不前致令白匪逸出遠揚其罪何可勝誅此在事軍隊之潰降者也 
（二）南陽巡防之戰敗也白狼於六月一號破唐縣二號至縣北源距唐縣二十五里潭鎭四號由源東北竄南陽巡警第五營管帶包炳耀第七營管帶李光遠遇之於曹崗村距源十二里一帶約戰五小時終以兵少致敗退入源潭此在事軍隊之戰敗者也 
（三）田作霖王毓秀之畏縮不前也白匪六月一號破唐駐南陽縣之前路統領田作霖不惟不敢進剿反令該縣守望社助兵守城其畏縮不前可知第三旅旅長王毓秀於六月三號奉命由駱河進勦逗留不前致白匪破唐縣之後繼以破饒良寨郭集寨古城寨北出蔡出口至獨樹鎭十日之内又圍魯山夫由源潭鎭至獨樹鎭一百餘里由駱河至獨檯亦一百餘里白匪於六月四號始源潭北掠南陽巡防阻之各地守望社阻之又破三寨方至獨樹計其路程與其所受之險阻必五六日方能到獨檯到獨樹之日必爲九號或十號可知王毓秀三號至駱河試問六七日内果何所事而不進剿致令白匪安然過獨樹其畏縮不前之更爲確實 
由是以觀在事各軍隊包炳耀李光遠尚有可原外其餘各軍隊均有應得之處分卽令馭之以寛不加罪之何得是非顚倒反加之功豫督張鎭芳對於此事應如何亟圖善後之策申斥各軍隊急進勦以靖内亂不此之圖反電保田作霖王毓秀勦匪有功坐視白匪又圍魯山破禹縣破長葛汝臨襄之告急不顧也其掩敗爲功縱匪殃民之罪實屬無可置辯政府奈何據一紙電文反賞田作霖以三等文虎章授王毓秀陸軍中將銜不治其罪反奬其功賞罰不明是非顚倒此本員所應質問者一也 
今白狼羽翼巳六七千大砲六尊破唐山氖和快鎗二三千枝原有一千餘支破唐縣得六百支在源潭得二三十支由源至郭集零掠四五十支古城寨得三百餘支破禹縣長葛又得數百支熒熒不救勢轉炎炎涓涓不救勢轉蕩蕩漢之赤眉黄巾唐之黄巢王仙之明之李自成張献忠皆以小醜禍延國家究其致禍原因半由於在事軍將之掩敗爲功前車之覆後車之鑒不識政府對於豫督張鎭芳之掩敗爲功縱匪殃民將治以何等之罪對於白匪之姦淫擄掠商民破産喪家有若何之善後辦法對於田作霖王毓秀是否將成命收回且治其罪對於劉鳳桐包炳耀李光遠是否各有相當處分此本員所應質問者二也以上所陳計張鎭芳掩敗爲功縱匪殃民之確証三疑問之點二希迅明白答覆昭示國民是所至盼提出者劉榮棠連署者凌鉞劉峯一林英鍾王傑楊銘源劉奇瑶焦子靜叚雄孫鐘陳子斌高旭陳九韶駱蝇漢易宗夔湯松年辛際唐尚鎭圭李含芳程修魯馬如飛杜凱元賀贊元盧元弼徐傳霖王葆眞穆肇仁易次乾張大義劉冠三丁惟紛劉治洲王兆離裴廷藩朱家訓楊大實陳景南邱冠棻樂山黄汝瀛王定國陳鴻鈞 
雜評一（無名） 
黄河水漲黄河水大漲面蘭州一帶之人民爲魚合之江西湖南等省之災荒是天意之禍我民猶未已也天灾如是外患如是而國内之民尚欲自相殘殺斯眞我人所難解者矣 
清查公欵官吏之虧欠公欵與商人之倒賬此爲擾亂經濟界之兩大原因債務專律論者已詳言清查公欵之虧欠亦今日不可緩之一端二者苟能實行則中國公私之財政大有裨益 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北兵調潯風潮之顚末]  
自李督去贛後九江情形尚屬鎭靜陳司令近因撤調孫莊二台官台官内稍有違言遂電陸參兩部赴鄂請兵副總統准派二十三團赴潯各界不平幾釀大變省議會及政軍各界紛紛　電中央抗拒兹將此次風潮顚末眞相彚錄如左 
北兵來潯之原因九江要寒司令官陳廷訓 
以查防上游亂黨臺有疏虞特請黎副總統派兵到潯協同辦理以昭愼重黎議總統得陳電後卽派李純統兵三營來潯并電歐陽護軍使傳諭各將士云 
林旅長之報告六號下午省垣突接德安林旅長專電謂北軍巳摳　陽人心惶惑其如何情形乞速明白電復林虎叩魚午翌日又接一電關北軍由瑞昌方面入贛巳占據賽湖一帶潯德電報不通人心愈形恐慌本隊現巳　行防範諸公作何對付方法乞速電復林虎叩虞午 
護軍使之佈告七月五號奉黎副總統支電頃據九江陳司令冬電開贛自李督去後人心浮動伏莽甚多九江湖口爲長江要區匪黨往來如織防不勝防近聞煽惑上下炮台尅期舉事台官中竟有爲其所動者現擬不動聲色將一二不肖台宫調充他盖一　派員前往接事將軍械收繳奪其所恃以杜亂萌惟禍機隠伏一發卽不可收拾并聞匪黨挾帶鉅　前來運動務懇速涙軍隊及兵輪來　以資鎭攝除電禀大總統　參兩部外卽日派員赴鄂面請方略俾有遵從云云除飭李總司令純卽行酌派軍隊前往九江鎭攝外特　電知六號又奉黎副總統歌電昨電計逹北軍駐紥　境甚資得力本不願飭其赴贛轉啓嫌惟要塞直隸中央灣防隠關全局前日鄂匪暴動事敗遠颺原有竄逃江西之說復因　司令　變請兵勢急情迫萬難恝置致誤機宜是以檄調李軍　解鎭攝以爲曲突徙薪防患未然之計現巳派二十三團附機　鎗一連於本日赴潯駐紥巳飭約東所部互相親愛特請貴護車使轉飭駐潯軍隊申明李軍來意實爲協助贛軍保　　方鎭遏亂萌起見當以寳友相待請飭潯軍優加敬禮毌啓猜疑俟地方平靜仍當調回鄂境並祈佈告居民一體知照該軍紀律嚴明其分駐武漢各軍絕無騷擾情事地方亦極歡迎併以奉聞等因奉此本使當以省城地方照常安靜情形電請大總統副總統命令將北兵調回并飭駐潯軍隊嚴加約東時與鄂軍同相敬禮用昭和好今九江民皆安堵巿面如常李車亦不久回鄂誠恐省城　遠傳聞不實致起驚惶爲此明白宣布仰軍民人等　體周知各自安居樂業母得輕聽謡言倘有不法之徒藉端造謡希圖擾亂治安一經查出决不寛貸切切此佈省議會之激昻七日上午省議會開談話會　員到者二十餘人當請歐陽護軍使蒞會護軍使卽登台陳述受任之初本得副總統允許北兵决不入贛境故鄙人亦敢担保北兵不來今副總統巳派兵到灣自係另有原因然鄙人則甚抱食言之歉現已據情電副總統邀求調回并一面約束部屬總以和平輯睦共保治安爲主當可不貽父老昆弟之憂云云旋議員中有主張激烈對付者有謂北兵非宼仇無庸過事張皇者有謂宜速用省議會名義電請大總統副統及參衆兩院聲明北兵無入潯之必要務請副總統調回者有謂省會現巳閉會不能仍用省會名義拍電者其結果當由書記長擬定電文明日分送各議員自行簽名再行拍發議决散會兹將電文錄左北京大總統國務院參衆議院鈞鑒李督免官贛局危迫萬狀奉副總統掬誠電示約北兵不入贛境護軍使整軍有方俾地方依然安堵贛民之幸實大局之幸乃者副總統電墨未乾護軍使威信方著詎首鼠兩端之陳廷訓輙假亂黨煽惑名義密電請兵現北軍抵潯駐官牌夾一帶風鶴時驚居民不免紛擾主客異形將士易滋悮會尤可慮者奸人播弄匪徒乘機脫有衝突禍不忍言議員等身爲代表現雖閉會而默思禍機難安緘默除要求卽開臨時大會外用特泣懇轉電副總統尅日將抵潯北軍撤回以免牽動全局不勝迫切待命之至贛議員顔丙臨歐陽莘魏調元羅銓黄人庸吳鴻鈞劉樹森李儒修等七十二人叩虞武昌黎副總統鈞鑒微電計逹頃接九江來電鄂軍巳抵潯境調查派兵原因係准陳廷訓所請竊陳廷訓本巿井無賴屢次挑起南北惡感有意破壞大局詭謀陰計路人皆知以素持大體威信昭著之副總統應不爲宵小所誑况鄂軍不入贛境之約電墨未乾豈容異義現正主兵客將雜處潯陽南北猜疑易啓衝突一髮所牽全身皆動議員等目睹危狀誼難緘默務懇副總統保存威信力踐前言將派來北軍尅日撤回以安人心而保全局贛議員顔丙臨歐陽莘等七十二人叩虞 
各界之憤慨自李純率師開入潯境章門人心異常憤激除省議會外政界如賀民政長及各司廳局長電請大總統及黎副總統以北兵來潯主客之間或生衝突則禍變將臨非徙家遠避不能自保較之李前督免官時其驚懼尤爲過之國昌等地方責重電懇調還軍隊免致自相驚擾或生他變於地方秩序人民生業嘉賴實無涯涘而駐省各軍將領魚日亦以潯事公電北京大總統國務院武昌黎副總統准將北軍調回上游至潯陽地方重要請令江西護軍使增派重兵鎭攝其間以遏亂萌護軍使曁諸將領自當共任艱難不辭勞怨如有少數之人甘心肇亂琅等則惟有聲罪共討以謝天下駐潯第二師長劉世均虞亦電歐陽護軍使大致謂第六師師長李純明日（八號）可到潯除巳發電副總統請其不必派兵來贛外聞北兵巳到官排夾卽派劉參謀前往招待矣 
北兵之調回黎副總統自接各電後陽日即電南昌歐陽護軍使云武密歌微魚各電均悉連日長江一帶亂機四伏一發難收元洪鑒於武漢等處機關林立約期不爽適接（九江要塞）陳司令急告深恐猝不及防是以一面電商執事一面調兵赴援以期迅速其愛贛之心與愛鄂一也明河皎日可鑒此心元洪雖愚亦安肯於和平親睦之時無端輕開兵釁者現據報告並無重要變端經巳電飭李總司令卽日調回鄂防以固吾圉但船隻未到罼隊未回以前仍希轉飭潯軍併地方商民無徒輕信謡言致涉誤會是爲至盼此事雖誤於陳司令之一言惟有速圖補救方法元洪信公有素决不令其爲難愼勿輕信辭職致駭聽聞也黎元洪陽印 
[湘垣軍裝局火警詳誌]  
軍裝局突然失愼本月七號下午五時半湘省垣荷花池軍裝局失愼一時火光濁天異常猛烈子彈庫登時爆烈轟轟之聲不絕於耳當火起時各處水龍畢集因炮彈四射無從施救祗得一律折回其起火原因尚未探悉據該局守衛報告是日午後四時前似覺本局中有油煙氣味當經局長及各守衛在局上下人員四處嚴加防察並無形跡五時後該局軍庫（係收藏軍裝庫）突有隆煙外撲同局人衆赴庫施救勢巳不及或云係廚房後柴煤房堆積薪中發火者或又謂係奸細抛炎球者此際尚難得其眞相該局自五時半燒起全局子彈軍械均付一炬無存損失不下百數十萬金直燒至十一句半鐘砲聲始息各處水龍方陸續前往施救極力猛撲火勢遂熄然至八號清晨尚有餘燼未盡軍事廳長程君以軍事重地尚有燼餘軍械亟應調查以免散失當於本夜傳令守備隊卽派得力軍隊前往保守次日仍不准行人入内觀看以示愼重 
鎗彈損失細數軍庫起火在第三進前二進所存鎗彈甚少火起時該局衛兵注重撲火故前二進之鎗彈搬出甚少及至子彈爆發均不可救計損失德國新式槍一萬一千餘桿新式子彈每鎗配二百四十枚統計三百萬枚又棧關槍來復槍及種種子彈火藥無慮數十百萬云 
飛彈射傷人數是日軍裝局失火之時有一青年剃工由該局屋後輕過適中飛子擊傷頭部左角破皮流血又該局側居民劉彭城堂小兒約七八歲方起火不久該小兒出門閑望適遇飛子打傷左腿倒地又某洋龍發燭者與掌龍管者傷二人在局人衆聞被傷九人内有二人傷重難醫者（姓名候查再誌）局右側某校女生上晒樓望火被火球落身邊炸燬衣服傷及下身兩腿從該局前後路過被傷者尤不少云 
軍警下令戒嚴是日都督府聞信後以軍庫重地關係緊要卽發緊急命令傳知省防守衛隊曁陸軍步隊第二團各營一律荷鎗嚴密巡查警察廳並飭北一署分派長警站立都督府東西兩門隔斷交通不准行人經過軍事廳機關鎗營亦同時發出號令傳集各隊嚴密梭巡是夜革鞋之聲通宵逹旦稽查異常嚴密並發出六言韻示站貼高脚牌上分著多人肩負各處遊行倘有乘火搶刧立予格殺勿論一面分派副官多人各持大令督率衛兵分班嚴查倘有此項痞徒一經拿獲卽行就地正法警察廳林廳長除先飭警備隊注重巡邏彈壓以防異動外並卽電令各警署加派城門崗警荷鎗負子兼配剌刀且責成各署巡邏隊加勤負責毌稍疏玩並責成加探各旅館及各寄宿舍所住旅客調查循環簿有無以多報少情弊以免匪徒混跡而保治安 
人民紛紛遷徙近軍裝局一帶居民一時陡受此驚羣求逃避一時携老扶幼擔箱負篋者充塞閭巷一般小孩子啼哭聲老嫗叟惴咳聲無賴者喚擁聲軍警彈壓生片聲滿巿洋龍出入轟震聲巿面囉　直至八夜三鼓後稍息幸各街口軍警保衛得力人民尚未受大損失 
省議會飽受虚驚省議會與軍裝局相隔甚近子彈爆發落一大彈在議員寄宿舍炸壞牆垣一塊議員大起恐慌且知此次之火必是奸人所施恐其攻燬該會卽拍電話至都督府派往軍隊一營駐守一面召集議員開晚會研究辦法當卽議决辦法兩條一請都督速禁各報登載此事以免摇動人心二請都督通電各處遇有放火刦搶者准予格殺勿論 
火勢翌日復發七號天氣甚燥幸無大風故延燒之處甚狹加之該局垣牆高聳火燄不能外延惟其餘燼一時難於樸滅至八號午後三時火勢復發但無炮彈之聲而藥氣逼人不可向邇幸各處水龍蜂至立卽撲滅云 
[鄂江討賊團失敗後之新談片]  
謀亂首要迭獲此次破壞黨在鄂擾亂省議會議員詹大悲趙鵬飛彭養光等均爲主謀事敗後同逃上海近日趙鵬飛又潛返漢口租界且出入於華洋交界之慶安里内各妓院當經偵探劉有才部下所見報告偵探署派探張亞儂等四人尾隨趙至新慶安里街口捕獲立卽解省報由都督發交本府衛隊收押擬親提訊問後再交軍法處懲辦聞省議會因開臨時會在即以議决預算决算特於七號開茶話會以詹趙彭等謀爲不軌應將議員資格取消另以候補者遞補當議定俟初八日臨時會當場表决以昭愼重又有岳口叛兵首領營長章裕昆者經劉鐵王志祥二軍協擊潰散乃章敗竄至張集港一帶猶敢招聚餘黨希冀死灰復燃復由劉團長親率隊伍擊散殺死三十餘人章潛匿於王大興成衣店腰纏搶刦所得金珠纍纍該縫工不敢容留密報軍隊緝獲卽日起解來省已先馳電禀明都督矣 
偵探員又遭慘斃亂黨與都督府偵探稽查各員結仇甚深前數日曾有周偵探家屬四口被匪入室殺害及張偵探被炸身死之事兹聞又有偵探黄必逹奉命在租界偵察事件一去五日未歸亦無隻字報告同人多疑其遇變昨七號駐紥陽邏分防張連長報告軍府謂昨夕上游流來屍首一具血跡糢糊身受五刀查係被人殺死抛擲江心於其身旁檢有徽章一件上書都督府偵探黄必逹字樣黎公接報即飭知其家屬前往掩埋並厚給撫卹一面偵緝暗殺之人矣 
湘省軍械扣留湖南都督譚延闓老成持重决無異志惟近日行動不能自由宋案事起湘卽添招軍隊兹又派參謀陳廷傑在上海訂購快槍五千支子彈多箱於前日運抵漢口意欲轉船赴湘經稅關查悉其僅有湘都督委員購運護照並無陸軍部執照以其不符定章未便放行巳將扣留報告鄂都督電陸軍部查核矣 
亂黨機關抄獲亂黨於武昌省垣内外潛藏軍火甚多先後發覺者已六七處中以望山門外麫袋中所獲子彈七千排爲最巨七號軍府偵探楊蓮洲又探得南湖附近某雜貨店樓上藏有大批子藥率同軍警前往查抄又獲雜色子彈（非一廠所造其式不一）數千排即將店主季某帶軍法局訊辦居屋發封子彈雇夫挑運抬至軍械局驗收存庫又六號晚間有江西人胡李二姓在德界壽春里巳經破獲之機關處呌門經人報告德捕拿獲解至會審處研訊供係江西護軍使委派來鄂公幹因不知係亂黨機關故叩門訪友德領巳與會審委員電詢歐陽護軍使一面暫將收押又駐漢八旅兵士拿獲亂黨謝應淮一名搜出吏部尚書一等洛靖侯之僞照訊據供稱謀亂不諱然係宗社黨之徒巳於七號在橋口斬决以儆其餘 
[陳都督蒞任新猷種種]  
　　討論進行要政陳督於初四日接印視事一切儀節布置詳情略誌昨報探聞陳督是日與各司廳長茶話拍照散會後獨留財政司兼國稅廳長廖仲愷内務司長錢樹芬討論各項要政進行方法凡歷數小時之久探其内容屬於内務範圍者有三（一）現在各縣知事多半少年紈絝以奥援引進者旣無才學復鮮經騐以致各縣政治毫無起色且復枉法營私貪贜害民爲報章騰載人民疊控已數見不鮮若不從速查辦誠不足以保閻閭而安庶衆（二）各縣籌辦警察巳開辦者究竟有無成效未開辦者務必責成各縣知事實心籌畫限日開辦以輔助軍隊之不逮（三）各縣會籌辦自治之成績如何屬於財政司兼國稅廳範圍者亦有三（一）國家稅與地方稅劃分之情形（二）粤省本年預算不敷如此之巨當用何策以善其後（三）目今紙幣如此低折中央撥欵緩不濟急現在省庫究有現金若干能否敷設規復兌換機關以挽商場之凋敝 
規定同署辦公陳都督昨邀各官廳到府會議以内務財政實業敎育四司原隸民政長附屬機關按照中央定制應同署辦公俾辦事易於接洽惟督署面積本不甚大深恐不敷辦公擬將原日附設之外交司審計分處各獨立機關另行遷出而將内務財政實業敎育四司附設民政長公署以符同署辦公之制並將各司辦事人員裁汰過半以免冗濫云 
裁併各種機關聞陳督鑒於粤省從前政出多門都督護軍使軍長鼎峙而三不特糜費鉅欵且事權龎雜諸多周折接任後擬將軍部使署兩機關限本月内實行歸併於都督府又以現行各省地方行政官廳組織其總務處與財政敎育實業内務四司應在民政署内辦公以符定章而節糜費各司勿復如前各自獨立致涉紛歧并擬以現都督府中之正座及前陸軍司署劃歸都督府内其前外交司民政司參謀部及第一師司令部劃歸爲民政署用至陳督政見對於 
會盜財政兩端固格外注意辦理尤注重於整頓吏治接任後當將各縣不職之知事撤換懲辦不稍寛假以期整飭云 
實行减政主義陳督炯明經於初四日接任頃聞陳督昨與財政司廖仲愷磋議節省財政辦法約四小時久并檢出都督府預算表冊會商裁員節費方針以爲下級機關表率並查都督府二年度全年預算内分三大部分第一薪俸餉乾用欵五十萬六千二百零八元第二辦公費用欵一百七十四萬一千四百三十六元第三雜費用欵二十二萬五千一百七十元合計每年共需經費銀二百五十三萬六千八百一十四元其中用費絕無限制殊屬虚浮現值全國預算不敷自當撙節用途所有府中人員擬全行改組嚴加甄别總期欵不虚糜藉輕人民負担云 
地方通信 
[鎭江]  
巿議會議案紀事丹徒城廂巿議會於十一日開會兹將議案列下（一）轎停街旁有碍路政羣議行文警察廳請查照原案實行取締章程以維路政表决多數（二）馬路工程照巿鄕制五條三項應歸巿有當由本會行文知事請撥歸巿公所承管表决多數（三）菜巿房屋本前清郭道任内以小城甎牆拆毁砌造菜巿房屋緣小城係髮亂時拆毁民人住宅及沿街甎石所建今拆此城改造菜巿應歸巿有但前清所墊用之欵巳抽租歸還上季會提議經知事批駁今查有前清警察局員何君葆之有前道委札兩紙可將此札抄移知事請查照舊案移歸巿有表决多數（四）各善堂巳經知事批謂範圍大者俟縣議會成立再議惟小者應由董事會調查確實報告議會再議查董事會曾設調查股調查並未報告當議行文董事會將此案儘此會期報告提議表决多數（五）脚班捐由上年冬季會提議呈請知事未能實行今議先定章程當舉王君愷臣起草俟章程通過後當交由董事會執行（六）電燈捐箔捐江綢捐三案係上季舊案均核准交董事會執行而董事會至今並未實行衆議當函知董事會答復 
法官不用本籍人江蘇司法籌備處奉司法部令開略謂法官一職至爲重要凡本地人任本地官者不能至公無私嗣後本地人員不得再任原籍法官云云惟鎭郡地方審檢兩廳由廳長至推檢大半係本籍人必將有一番大更調云 
[揚州]  
第四師部編制各職員名單參謀處徐鎭淮（處長）胡春霖（一等參謀）邱兆鸕（二等參謀）江疇（額外二等參謀）趙廉臣（三等參謀）蔣貞金（一等書記）陳祖照張吉人李賡雲（司書）副官處周柏年（處長）吳孝麗（一等副官）朱逹哉（二等副官）馬錫民（三等副官）吳珊（一等書記）徐容甫張中張俊（司書）文牘處王學曾（處長）李家驊（一等書記）李愷（二等書記）軍需處馬壽彭（處長）辛松雲高家楫（一等司員）高慕周（一等軍需正）夏瑚李榖人（三等書記）錢渭卿徐友三蘄炳壽李人鑑喬鑑湖軍醫處江廣（處長）景復之（三等司藥）李恭伯（司書）獸醫處馮士（處長）趙雲伯（一等司藥）周洗文（二等司藥）趙金柱（三等司藥）軍法處李卓英（處長）王雲仲（一等軍法員）黄光璧（二等軍法員軍械處蔡仲敏（處長）高濓（一等軍械員）陶鶴書（二等軍械員）童壽山（三等書記）方申伯（三等書記）尤恒林（司書） 
減政先聲江都縣行政公署現因接奉省轉内務部規定每月行政費洋一千元較之省議會前次議定月支千九百元之行政費不啻减去半數刻雖聯合請增尚不知結果如何若果無效即擬將四科裁併三科助理員一併裁撤雇員則僅用十二名一俟李知事回署卽行發表云 
廳長釐剔積弊地方審判廳長楊年蒞廳接任後查悉徐前廳長所設之承發吏長王紹慣在茶巿招摇嚇詐鄕愚又學習錄事書記虞學程及繕狀書記馬餘當高慰之均有受賄舞弊情事昨特頒發廳令勒令該四員銷差以隨節來揚之李某分别補充工藝場開辦預記揚郡工藝場現巳由總理潘承耀指定前習藝所爲場地一面由縣佈告開辦一面由潘赴省垣請領開辦欵項一俟回揚卽可擇日招工開辦云 
興修巡警敎練所江都縣巡警敎練所三班學員現巳畢業該所巳奉縣知事訓令招收第四班學生預備署假後開所受課劉所長煥生因該所係前梅花書院舊屋年久失修甚形危險擬就停課時修砌完固以免坍倒昨（十日）巳具呈縣署奉代理縣 
 
 
 

Page 7

 
 
務温志希諭候派員　估興修云 
[安慶]  
焚房傷人之慘劇歙縣南鄕有畢程二姓因爭産業數十年涉訟　結月前畢姓竟紏衆數十人將程姓房屋二十餘所悉數焚燬當經程姓赴縣懇請知事派警兵彈壓詎畢姓竟敢抵抗聲勢汹汹復經程拚命刃傷畢姓二人現聞該縣知事電呈民政長請示辦法當奉批仰派警兵論示畢姓族長勒交首犯訊辦如再抵抗准撥兵隊前往彈壓云 
暫借盈餘辦平糶望江縣近因青黄不接之際飢民待哺嗷嗷業經該縣知事呈請民政長擬於丁漕項下裁留若干辦米平糶嗣奉批駁在案現聞該縣知事仍申前請在於丁漕盈餘項下暫借糶本秋收後卽將收回糶本償還借欵刻巳奉民政長准如所請并轉縣議會知照矣 
蕪湖警費有着蕪湖警察經費向由蕪關每月撥給銀三百兩以資挹注現因該關各欵直解中央以故此項警察經費因之停撥刻聞該廳長仍呈請民政長别籌的欵以濟要需當經核准令飭蕪湖米捐局按月撥給該廳警察經費銀三百兩以抵停撥之關欵云云 
[廣州]  
又是一個蹈海畢命者粤省報界公會頃得陳逹軒來書謂昨晚弟與陸丹林君晚膳後往碧江長堤散步在第三碼頭觀覽水景弟適入房内小解聞海中轟然一聲亟出外往視見丹林君先立之處有一信焉始知其蹈海而死但此時水流甚急離去十丈祗有一小艇在其屍亦不見是時丹林身服西裝反領黑羽紗衫白斜褲脚着綠襪黄珠皮美裝鞋云云遺書來文如左昔者漢室不幸滿賊竊據力行苛政五族人民無不怨恨有志之士痛滿清之無狀哀漢胃之式微特舉義旗振此阨困白麾指去羣醜倒戈黄鉞揮來罪魁遠竄武漢一呼全國響應屈指百日共和告成南北一家方謂脫除專制還我自由五族人民皆享幸福不料宋案發生借欵出現議院化爲交戰場政府變作集矢地黨派紛爭南北意見行剌迭出伏莽四起甲國增兵乙國加艦陽爲衛商陰欲滅國聯軍之象復見目前嗟我民國幾爲埃及之續而參議員祗知擲墨盒飛拳頭不知國家之將亡執政者祗知擁軍隊扒金錢弗思民膏之巳竭者長如此遠何以對黄帝締造之初心近何以對諸烈士經營之苦志言念及此不寒而慄丹林俯仰世間了無生趣寧蹈海而死不爲亡國奴萬望衆參議員執政諸公服從輿論徴求民意消除黨見鞏固中央力籌民生簡節經營如是國家尚有一線之希望不然瓜分豆剖卽在目前望我全國報界先生主持正論以助政府之不及監督行政以爲國民口舌又望我五族父老叔伯兄弟姊妹化除畛域互相敦促廣爲關導俾正式政府早日觀成挈領提綱猶可爲治功魁禍首爭者須臾如是丹林雖死之日猶生之年臨死寫書不知所云中華民國二年七月七號午軒轅裔孫陸丹林泣血和涙寫書 
雜評二（萍） 
　　北兵調潯風潮自北兵調潯而章江軍界大爲惶惑一 
時引起省議會行政官廳同聲相拒有若大禍將至者然記者竊謂贛之人誤矣此次北兵之來雖起於陳廷訓之張皇然際兹軍政統一時代何有南北之分何有潯鄂之判今日鄂軍可以入潯他日潯軍亦可以抵鄂若必此疆彼界畛域互分一旦有警鄰兵不來適以見其束手待斃而已豈所語於今日大通之世界者 
或曰此其間蓋别有原因耳猜疑之爲害於國是也大矣哉長沙軍裝局火警開封火藥局炸裂長沙軍裝局亦失愼開封之起火也曰有奸人放火故長沙之起火也亦曰有奸人抛擲火球故吾不識奸人何多而豫湘遥遥千里一轍豈果賞有其奸人歟吾急欲一詢其究竟矣　　 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[洋行交付火藥之疑團]  
製造局自光復以來所需火藥大半自行製造卽須購買必與洋行議價定購預訂合同詎前日（卽十二號）午刻突有一日本人雇一駁船裝載火藥四十箱由浦押送到局據稱係由本埠租界某洋行承辦前由張姓來行訂購今特送請騐收船泊西碼頭等語嗣由陳督理查得本局並未與該洋行訂購火藥亦無張姓委員承辦火藥之事卽囑該日人回行詳查究竟何時由何處定購迅速函復以便查核 
[外交團注意謡言]  
自北京調兵南下駐防後滬上屢起謡傳日來尤甚有北軍巳與贛軍開仗之說兹爲駐滬外交團所聞以此種謡言殊足擾害治安聞巳咨照捕房卜總巡選派幹探前往該處探聽事實矣 
[關於武漢亂事之通令]  
　　緝拿季雨霖上海縣知事曁軍警兩機關昨奉都督省長七月八日通令云案准國務院世電開奉大總統令據兼領湖北都督事黎元洪電稱本月二十五夜拿獲匪黨多名并先時在漢口民國日報館搜獲謀叛證據多件查係改進團餘孽前次謀亂潛逃之已革軍官季雨霖仍爲叛黨主謀運動襄陽等處軍隊圖謀起事實屬罪在不赦請通令緝拿等語應由各該將軍都統都督民政長各護軍使各師長分飭所屬一體縣賞嚴拿逸犯季雨霖務獲解究以肅國法等因合電遵照等因奉准此合亟訓令各軍隊縣知事警察　遵照一體懸賞嚴拿逸犯季雨霖務獲解究毌稍縱延 
嚴防秘密運動又一通令云案准雲南都督蔡勘電開副總統感電敬悉武漢爲南北綰轂亂黨久圖竊發疊被懲創迄未得逞此次復破獲機關多處拿獲徒黨數十人搜出証據多件計日處决人心爲之一快惟是此輩旣不得逞志於鄂誠恐密向各省運動此間已飭軍隊嚴防尚懇各都督民政長嚴密查緝以保治安而維大局等因准此合亟訓令各該軍隊縣知事警察廳遵照一體嚴防查緝以遏亂萌而保治安結稍鬆懈 
[第二次公判宋案之布置]  
地方審判廳法庭前因審理宋案曾將三庭隔墻拆通改用活動板壁隨時裝拆自五月三十日公判後巳將隔板裝上仍分三庭兹地方廳典簿所因宋案二次公判將次届期除應用椅凳仍向巿政廳縣議會兩處借用外所有法庭隔板擬於十四日上午訊理他案後卽行拆除以便布置 
[禁烟政策之進行]  
應省長欲令上海租界煙禁一律實行疊電外交部與英使早日開議並與駐英全國禁烟聯合會代表章君往返電商在案刻應君接章代表來函謂巳赴各大國演說並與英禁烟會及議員各報社商議辦法英人備極贊成允卽鼓吹國家許中國禁煙自由請各省協力設法一致進行其内地煙土一經拿獲卽行公燒云云應君以租界烟禁未經解决之前應先將租界附近挾帶煙土之人實行取締使租界烟土不能銷諸内地昨巳訓令吳知事及穆警長督同所屬切實查辦並勸諭人民自高人格勿爲煙土所利用云 
[巿議會乙級投票揭曉]  
上海巿政廳昨將各區乙級選民投票匭當衆揭曉綜核投票總數第一區八百八十紙其中不合格之廢票四十二紙第二區一千三百八十四紙廢票四十五紙第三區一千一百三十七紙廢票三十一紙以上共計實數三千二百八十三紙當選十五人姓名别篆票數列下陳一桂幕周二○一票陳嘉典子屏一五八票馬煦綏之一四二票陳明善新之一四二票高壽田硯耘一二六票張國傑庭桂一二五票崔寳錡奇峯一二三票曹棅幹臣一○六票曹鍾鈺式如一○○票林祖潛康侯九八票王沛麟新泉九二票趙葆焜二孫八八票胡宗禧殿臣八三票胡祥益巿七八票衛文熙芝山七六票 
[縣知事反對減續紀]  
蘇省六十縣知事因内務部規定縣公署行政經費不敷支配羣起反對巳屢誌報端兹悉本縣知事吳懷疚君自吳縣奉賢等縣知事先後來滬協商後當經分告全省知事約期到寗會同面謁應省長籌議解决方法現吳知事巳於十一日偕同宗加彌君乘坐滬寗夜車直寧聞勾留兩日卽當回滬云 
[北軍紀律嚴明]  
海軍警衛隊兵士三營自由北來南駐守製造局曁海軍司令部以來該軍各長官約束兵士甚爲嚴厲除差兵因公出外限定時刻回軍銷差外昨又由該軍第一二三營長魏周高三君訓令所屬凡有兵士休息以及外出散步洗澡等事須由該管目兵偕同前往務各遵守軍紀事畢仍須押令回隊不得違背 
又聞該軍隊係以海軍陸戰兵士改編因此陸戰操法頗爲嫻熟其所持之槍槍頭剌刀較之南方軍廠所造六密里八及七密里九口徑之槍略爲增長另有機關槍隊兵士一隊則帶有機關槍二十枝現巳由該隊兵士逐一整理妥爲安置並於前日爲始在製造局附近一帶之街巷以及鄕僻各小河道詳細察視識認地勢其舉動極守紀律云 
[李英石送還機關槍]  
前任混成第三旅旅長李英石曾於製造局出事之後向製造局商借機關槍二枝安置司令部内藉資防禦兹李君以北軍刻已抵滬防範甚爲局密且本部現將遷蘇改辦水警所借之機關鎗自應送還該局存儲故巳於昨日將機關鎗二支派兵送還製造局儲庫矣 
[營長謁謝團長]  
新編陸軍第二師四旅第七團之駐滬第一二三等營營長楊勵身師德貴劉義華三君自前日奉到委任狀之後即於昨日赴該團梁鍊百團長處謝委並請定期派員蒞營點騐 
[檢察廳接待部員之預備]  
地方檢察廳長蔡季平君因聞司法部派往各省調查監獄之田錦華君現已到滬故特知照本廳主簿所轉告地方模範監獄吳恪生獄官及各看守所所長一體預備届時由廳中派員倍往各監所蒞勘一切 
[查察鐵路稅局之弊病]  
江蘇省行政公署近接國務院通電略謂奉大總統指令沿鐵路附設之各稅分局凡有蠹路病商者一律停免如豐台張家口等分局巳實行裁撤請查察所屬各稅捐如有上項情弊者即予撤銷云云聞應省長巳分飭滬寗等鐵路稅局各主任查明具復以憑核辦矣 
[籌辦火政之手續]  
滬城西南區救火社與中城利濟社十九二十舖保安社西城澤濟社果育救火社等四社歸併爲一現已推定臨時幹事員沈宗約褚慶雲葉驤雲馬永清四人昨日又假也是園開會籌議辦法擬舉正會董或社長一人副會董二人幹事員每社三人計十二人復於幹事員中公推幹事長一人惟因到會者無多改於下星期投票推舉 
[洋涇浜之設防]  
英美總巡卜羅斯君以今日爲法國改立民主之紀念日法界均懸掛燈旗慶賀而外洋涇橋以及二洋涇橋等處均掛有燈旗入晚觀看之人勢必熱閙深恐匪人混入滋擾昨特命令捕房屆時加派中西探捕分往兩處橋梁於本界範圍妥爲照料以助法捕房防範之不逮云 
[印人踢傷華人之禍端]  
泥城外白克路三十號門牌李姓家司閽印人因向小販尤阿全硬買珍珠米不遂遽將尤之腎囊踢傷由捕查見一併帶入捕房尤送仁濟醫院醫治該印人押解英臬司署訊供帶回候原告傷愈再核在案詎尤受傷過重延至前日下午身死由尸妻尤陳氏報告捕房派探將屍舁至虹口斐倫路騐屍所報請公廨中西官蒞驗核辦 
[期侮販柴鄕民]  
瞿阿順自稱爲柴小用前日將浦阿炳浦咸泉等之柴船私行扣留勒索洋五十元浦等向之理論竟被弔打傷及兩助等處嗣爲旁人不服令投地方檢察廳稟控並有華錫樓到廳附控被瞿勒索不遂被敺受傷并請驗究當經危檢察官驗得浦等與華受傷屬實判令回去自行醫治候飭警提瞿到案再行訊辦 
[拐逃案尚難判决]  
嘉定網船戸戴源春控新閘捕房巳革華捕崔阿四崔采和弟兄引誘伊女福妹姪女銀蘭捲逃無蹤嗣由第二初級廳將阿四拘送地方檢察廳訊供判押兩女亦相約投案自首奉諭收押候示在案兹經該廳預審明確起訴審判廳於前日午後由刑庭推事開庭辯論戴源春投案伸訴前情請求懲辦福妹銀蘭則俯首求恩崔阿四供稱此事實係該女等自願跟隨小民爲妻並非誘拐求察問官訊得該女等實係受人之愚交伊父領回戴源春供稱被捲衣飾物件尚未完全現尚不願領回問官以崔采和脫逃未獲今日未便判决令將崔阿四還押候偵緝采和到案復訊判决 
[敢言者何必匿名]  
淞滬警察第一區第一分署佈告云照得處理違警本署自有定章署員接任伊始辦事求實近查有自稱毗鄰一曲尺被擾不眠叟郵寄匿名函一件到署語多狂悖不足深究竊以匿名控訴信件係屬違法行爲卽如司法各機關亦屏不受理早經示禁豈地方居民未之聞耶本署不憚煩言爲再通告爾居民人等知悉以後如遇關於有礙地方治安及危害事件在本署範圍内者不妨具名控訴或親自投報到署自當密派警探詳查究辯倘投報者有挾嫌虚誣情事一經查出亦當按律處以相當之懲戒不容姑寛也此告 
[振羣學校舉行畢業式]  
北四川路振羣學校内分（英文專修科）（兩等小學）爲嚴君伯芬獨力創辦熱心敎育减收學費迄今巳經九載成效頗著昨日舉行高等小學畢業禮來賓極盛其秩序如下（一）校長報告（二）奏樂（三）敎員學生行鞠躬禮（四）唱校歌（五）演說（六）校長訓詞（七）給証書（八）給奬品（九）奏風琴唱歌四時散會 
[華捕正巡之條示]  
英美捕房代理華捕史正巡官昨出條示云凡工部局巡捕房所屬各華人理應遵守下開各事由兹特開列於後計開（一）工部局巡捕房所屬之華人不准將各種事由洩漏於關係報館之人卽在會審公堂之訪事人倘或查問各事槪不准與其接洽（二）公堂上問案之時或原告或見證人必須循規蹈矩挺身正立於原告或見證之立櫃内不得向前後倚靠堂上問話亦要明白回答不准低言細語交頭接耳致干未便（三）公堂内辦公人等不准在地板上隨意痰唾卽犯人及閒雜人等亦應隨時禁止以上各條務宜凛遵毌違特諭 
[上海律師之效法]  
上海律師公會會長陳則民等呈江蘇高等審判廳文云爲呈請事查政府公報第四百十二號内載司法部第五百五十五號指令奉天高等審判廳據該廳呈稱查律師暫行章程第二十二條及修正律師暫行章程第十一條之規定本廳就文理解釋律師旣非加入公會不得執行職務第十一條所謂以一地方審判廳管轄區域爲限者當然指加入之律師公會所在地之地方審判廳而言乃律師竟爲此條規定僅限制律師不得同時在兩地方廳區域内代理訴訟並非指公會所在地之地方廳區域而言究竟此項規定係何所指應請指示一節查該廳就文理上解釋　爲明晰且此項限制係專防律師訴訟遲延之弊若據律師解釋則執行職務區域仍可自由兼任與本部修正該條之意實屬有違應由該廳明白批示免滋誤會又稱修正律師暫行章程第十一裁内所謂必要情形範圍甚廣應候明白核示一節查本部　據湖北高等審判廳轉呈武昌律師公會所開漢口武昌交通傳利及維持律師生活曁漢口訴訟繁多律師不敷辯護各項理由呈請兼任漢口地方廳執行職務等情當經本部認爲必要情形令行該廳在案該省律師如有具前項類似理由呈請兼任者一經該廳查核確實認爲與訴訟進行不有違碍者自可按章照准無庸預定範圍等因查本省輪船火車輻輳交通甚爲便利且於訴訟進行並無妨礙應請貴廳查照部令准予各律師在交通便利之地方廳認爲必要情形得兼指定第二地方審判廳區域内行使職務並候鈞示俾得通告各律師遵章呈請實爲公便此呈 
[城内]  
地方審判廳民庭批○（葛陳氏呈訴陳求移縣簽冊批爾前次聲請封産被累各節當經函知第二初級廳查復據稱此案由范炳祥請求執行將被告財産發封祗有范全生陳述困苦呈請啓封爾亦並無呈訴本廳察核情由該廳查封房屋係屬該被告業産依判執行何得誤封爾産其間情節支離難保無不實不盡之處旣據一再狀訴姑候將呈抄戸名地址函請原審衙門澈底查核如有虚詞甲飾應卽立予傳究不貸所請移會縣署着毌庸議此批 
地方檢察廳批○（許德榮爲被辱兇毆呈請鑒核批）狀悉爾與張福生誼屬同胞前因田土爭執案懸未結今因細故互毆又來呈訴性喜健訟已可槪見此次毆打兩造均有傷痕候飭傳到案雙方懲治以爲同室操戈者戒（楊永欣爲陸鳴山代求末减罰金批）狀悉爾行夥陸鳴山係體面商人非愍不知法者可比當煙禁嚴厲之時竟陽奉陰違私行吸食如故被科重罰自實爲之謂之何哉今審廳不判徒刑僅科罰金亦姑念其年高多病逾格矜全來呈云生意業巳停歇烟膏所藏無多無如生意之有無烟膏之多寡均不能爲本案末減條件况無論何案一經判决卽發生確定效力中途更變法律上無此規定如確無力完納自可照刑律總則四十五條第二欵辦理何去何從着該被告自擇焉可也所請末減萬難照准 
醫生受傷○醫生周曉峯前日與俞天=順漆店中之俞其昌等互相口角繼由俞與馮恒太五實等行兇逞蠻周立投地方檢察廳禀請驗傷提究蔡廳長諭令補詞候驗周唯唯而退 
何可保釋○廿八保十二圖地保許星槎前因盜賣公地爲縣知事訪悉提案送請地方檢察廳預審判押在案前日據許子仁和投廳具禀請將伊父交保蔡廳長以案未起訴斥不准行 
[南巿]  
承認偷竊○浦東張家浜茂森貨棧内日前失竊所堆之白布十二件由南巿第一區警察署偵探胡富泉查得此案實由清江人李麻子串竊卽在閘北地方將李拘獲並在浦江内續獲同黨周四寳及代銷贓物之划船戸沈阿狗（綽號沈師爺）等一併帶至該區詰問承認將贓物託沈賣去得洋瓜分不諱奉飭暫留候補拿同黨到來一併解請司法科訊究 
無端上船○泊在竹行碼頭之緝私營坐船上兵士陳裕亭日前失去雲紗褲一條至前日夜半突有向爲菜販之陳阿二與其同黨無端上船迨覺察詰問其同黨卽行逸去遂將陳拘住送至第一區警察署移第一初級檢察廳留候查明再核 
誘拐婦人○海門人王少亭之舅嫂施沈氏前被人力車夫徐友仁在原籍誘拐來申被王偵知跟蹤至法租界扭住控由法捕房捕頭問明事在華界飭送南巿第一區警察署轉送司法科預審擬究 
[閘北]  
拘留竊賊○日前有談桂生投檢察廳控祁阿新張桃桃沈逹江等串竊照相機器一副由許檢察官預訊之下案與張沈二人無涉前日起訴至同級審判廳判祁處拘役三月張沈交保開釋又王金如廖貴山沈月琴偕證人張仁山鄭屠氏等控徐阿二行竊夏布一案前日亦由許檢察官提起公訴判徐阿二處拘役二月以示懲儆 
誘拐婦女○前日有成衣匠朱順卿卽邱順福由浦東誘拐婦人朱楊氏卽何丁氏捲逃來滬至閘北公益里尋見同業倪志道央借房屋四區警署崗巡見其形跡可疑一併拘案經張署長訊明情由解送司法科移交檢察廳究辦 
崗巡被毆○住居川虹路之張雲江昨疑張阿虎竊伊短衫致起衝突互相扭毆四區第一分署崗巡湯尚英上前排解亦被阿虎毆打因卽拘禀藍署員解送四區警察署聽候核辦 
[公共租界]  
　　馬夫惡習○滬上一般馬夫每屆夏令夜花園開幕後每於天將黎明游客返家時駕車至靜安寺南京路一帶爭先恐後冀卜坐客之歡以爲爭索酒資之地前日夜半有馬夫趙阿道者因在南京路揚鞭疾馳由捕查見以其違章當卽拘入捕房存洋保出聽候公堂傳訊 
日夜聚賭○六馬路仁壽里著名翻戲陸某家近來招集賭徒日夜聚賭抽頭輸贏頗巨事經捕房訪悉業巳密飭中西包探前往查拏矣 
親戚行竊○新閘白克路五百六十五號張子和家被竊值洋三千元之金珠飾物昨日開單報請新閘捕房派探朱子藩協同一百九十六號西探前往查得係張姓親戚所竊據情回禀捕頭核示 
竊賊消贓○張雲繳在寧波地方竊得張小　之縫衣機器携贓來滬圖消被老閘捕房包探查獲將該竊拘入捕房押候解究西探避暑○總巡捕房二十七號西探副目彭山新閘捕房二十一號西探白羅斯脫均請假一月赴内地避暑昨經卜總巡核准旋卽分别起程 
捕房記事○老閘捕房華探陳阿根與匯四捕房華探施金生均辦公勤愼經五十號西探總目安姆斯脫郎查悉禀奉卜總巡諭各拔升一級以示奬勵又楊樹浦捕房華探顧樹生因辦公疎忽昨由卜總巡將卯名開除以儆提監橋捕房一百零二號華捕老閘捕房一百零四號華捕虹口捕房七百零四號華捕均巳年老不克勝任自行告退昨經卜總巡准予辭退公共捕房五百七十一號四百七十五號四百七十三號三百三十三號等華捕十七名均辦公得力又虹口捕房九百九十號西虹口捕房一千零九十五號兩華捕均在差獲賊有功經代理華捕史正巡官查悉昨將該捕等下級升期分别提前三四月以資激勸 
巡捕犯法○八百廿九號落差華捕前晚串同積竊在西華得路某錢庄内竊得銀鐵箱一只内有現洋數百元雇東洋車載至嘉興路瑞康里一百五十號該華捕家因給車資甚少向索增加反遭兇毆由車夫報告捕房房頭飭探周小弟將該捕拘入捕房該竊乘間逃逸詢供牽涉八百三十二號華捕亦係該竊同黨捕頭諭將二華捕一併拘押候辦 
背夫逃逸○西華得路板橋弄十九號住戸夏雲生之妻戎氏忽於前晚私逃昨夏投報捕房請爲查緝捕頭准之 
妨碍衛生○前日下午有甲乙二小販在西華得路售賣冰凉粉被衛生局西員查見以其有碍衛生鳴捕拘送捕房押候核辦久假不歸○莫仲昌前向李鳳甫借得衣服質洋應用屢索不歸昨李在途撞見鳴捕送入捕房候核 
[法租界]  
均有不是○朱增清前向王昌金購得攤基一所今王欲奪回不遂賄賂巡捕意欲巡捕將朱逐去詎該捕將洋交呈捕房王見計不行又向朱吵閙被朱毆傷頭頂捕房以均有不合一併解廨請訊聶讞員判各罰洋兩元充公王自往醫院醫治 
索還賠欵○男孩胡榮桂投廨控稱王阿二之包車停在途畔我稍爲戲弄略受損傷王逼出修費洋三十元無奈私取家中洋銀交王取去今被父親查知故投案求追王供胡孩自願賠還修費十元並無取伊三十元之事判王交還胡洋五元完案 
作僞牟利○粤人蔡淡如將肉皮等料熬煑成膏混充烟膏售賣爲捕房查知吊案解廨訊究蔡供係土渣煎成吸之不碍衛生求察判罰洋五十元充公僞烟銷燬 
屢次違章○袁開福花煙間内妓女前因拉客違章罰過兩次今又復犯爲捕查見拘解公堂請究袁供後當遵章不敢再犯判罰洋十元充公 
置之不理○陸厚安投廨禀稱前與金占春合開魚行被金私用洋六百五十元控奉案下訊判交保分期拔還在案詎至今分文不理向索支吾仍求訊追判候着保交金到案訊追 
雜評三（宇） 
　　廓清烟毒之期不遠矣租界土膏店自内地土膏店勒閉以來生意陡增獲利已不知凡幾是可知内地來滬私運者之多而戒吸者尚寥寥無幾也今租界禁烟巳與英人議有頭緒矣官長且勸諭人民自高人格勿爲煙土所利用凡吾華人亦可以見幾而止矣設業此者而猶貪得無厭嗜此者而猶沉溺不醒官長必尚有最後之嚴令也及是時而追悔今日恐巳晚矣 
專件 
[中華民國世界語會消息]  
紀元二年七月十一第四六號中央事務所在上海西門林蔭路 
[會員題名（十九）]  
姓字名通訊處號數 
陸慶祥君紹興全盛信局二五二陶之佩君紹興中國社會黨二五三翁左青君紹興大路巡警局第三派出所二五四王景元君天津河北關上大專廟東胡同二五五倪發毅君天津海大道紅樓張公館二五六重學曾君同上二五七石振猗君天津東門内石頭胡同金宅二五八王潤保君天津城内二道街劉家胡同二五九華南圭君北京東單牌樓新開路六一號二六○華夫人同上二六一 
[本會紀事]  
[六月念二日]  
法國巴黎世界語總事務所寄贈第五十四號公報一份練巿周侣喬君六合沈子逹君均交考卷 
周墅潘松岩君本埠鄧伯賢君均答練習題本埠陳文明君戴麗雯君索校章函九件張堰張德昭君等索函授章程函計十三件 
[念三日]  
瑞士第九次大會籌備所寄來通告一紙又寰球世界語會寄來第一四五號公報一份比國世界語報社寄贈第五號一冊法國世界語報社寄來書籍多種羅馬靳爾思君寄贈風景畫一張常熟莊嚴民君徐州張紹軒均函購花都劵本埠陳仁培嬌君等寄來質疑書八件如臯楊卓庵君等寄來索閱章程函共三十八件本埠江亢虎君等索閱校章函共七件 
（答）俟印就後當分别寄奉 
膠州田光華君繳本年入會費 
[義國奈波里埠中義商會宣言書]  
敬啓者本會之設以擴充中義商業工業上輯睦之交爲宗旨蓋中義兩國一在遠東一在歐西皆爲文明最古之國今幸承北京工商部之提倡鼓勵得以研究中國在外洋之商業所以應發逹而不發逹之故夫欲使中國工商業之完全發逹必須訂立法律變通稅章統一錢幣在内廣建鐵路在外通行海航並在中西各要埠設立銀行並分行但此諸舉非積以時日大費經營不爲功同人等深望中國之前程無量故特竭力盡心認眞從事並得工商部曁商界偉人之贊助將以黽勉進行期償宏願也同人等除向義國執政設法外更當博采旁搜著爲條議凡統計表冊商務報告商家証書以及種種需要之據皆將集而公諸同志 
本會開辦之始卽經調查知中國在義之商務每年所銷貨物不下八九十兆佛郎惟此等商品從未有由中國産主或商家直接運來者大都均經三四次歐人之轉手奬蓋歐人在華組織進出口貨物之大行以賤價購進華貨高價售於歐洲一轉手間價增數倍惟彼獨漁其利且不但此也出口商務如此辦法更有危險之端及種種弊病今試以最甚者言之外人在華所設之出口貨行爲覇持商利計從不肯令中國商人或産主與歐洲主顧直接通信設中國商人或産主爲廣銷貨物起見欲改良其産品以投主顧之好則亦有所不能緣在華霸持之歐商斷不肯以其所營商業坦白相告也因此而華商或産主永不知主顧在於何處及巿面上於其貨物如何需要遂不能視需要之衰旺以定價值之低昻不得巳惟有任在華歐商定價交易任意操縱而歐商則深 
 
 
 

Page 11

 
 
知巿情遂得抬高貨值而轉售焉然則華商受在華　商之覇持而爲其奴隸將何日始止乎照此情形雖頒新律改稅章而中國商家終無擴充興盛之望也今惟有盡力提倡將箝制華貨之鐵篐破而去之使之直接經商斯可耳此舉也竊謂於中國之産主商家及歐洲之主顧必皆大受其益今欲逹此目的同人等巳竭力研究並與義國公正商人重要銀行商酌滿意倘中國産主或商家亦肯和衷共濟則擬辦之事不難成功頃巳招集商界有名望者多人大開會議創設中義兩國直接商業衆謀僉同卽時决議並互相約明務期便利中義兩國商務今與中國大商家約凡有欲脫去覊絆而願與歐洲直接交易者請詳開商號名目及辦理何種商貨何等工業並寄貨物樣本如有商標者應請將萬國商務場中公認之商標寄示兼用英文註譯又批發及大宗交易之最低價格亦一并分别標明本會卽將該商號名目及商標貨樣價目等以供有關本會之義商選擇義商將貨質貨價考核後卽擇其在義堪以發賣者逕向該商號函訂或經本會轉寄兩面商明照例訂立合同將該項貨物專銷義國約以若干年爲限且爲中國産主或商家利益起見每訂合同附以以下兩欵 
一貨價及費用均付現欵華商祗將提貨單出口稅單（指有出口稅者言）保險單等件呈交該華商指定之銀行則銀行卽將貨價及費用立時付清但華商必須信實可靠寄出之貨須照貨樣及商標絲毫無異 
二每次華商寄貨須寫主顧人之地址銀行即用主顧人名義以貨價代付華商（未完） 
來稿 
[民國憲法論綱（張葆彝（六續）]  
[第六章司法權]  
　　司法爲國權作用之一由客觀主義言之與行政同於法規範圍内處理國家事務由主觀主義言之則行政以得特定之結果爲目的而司法以適用法規爲其最終之目的也司法之要義在保持獨立之精神所謂獨立者普通行政不得侵犯司法行政司法行政不得侵犯司法審判吾國有領事裁判權之特别條約實足爲司法獨立之障礙然得收回與否爲政治上之問題而非憲法上之問題也夫司法之性質在保障人民之權利而司法之作用又在制限人民之權利何以言之立憲國人民之身體不可侵犯者也惟司法者得依法律逮捕之拘禁之審問之處罰之立憲國人民之財産不可損害者也惟司法者得依法律沒收之搜索之保管之扣押之立法與行政皆爲國家積極之作用惟司法爲國家消極之作用然有立法而無司法之制裁則徒法不足以爲政有行政而無司法之强制則徒政不足以善行故司法者足以救行政之窮而收立法之效也以司法之廣義言則行政裁判權限裁判軍事裁判亦屬司法之一部而憲法上之所謂司法乃指狹義之司法僅就民事刑事之訴訟而言也（法國憲法第八十八）條普魯士憲法第九十三條奥國憲法第三條第一節）兹將司法權之行使述之如下 
（甲）司法權與法院之關係司法權之行使必賴法院之組成法院者實行司法之機關也其級有四（一）最高法院（二）高等法院（三）地方法院（四）初級法院然法院之審級雖異而司法之性質則同各本其自由之心証而爲獨立之審判關於公安公益者用不告亦理主義關於私安私益者用不告不理主義故人權賴以保障而國法藉以維持 
（乙）司法權與法律之關係司法權之行使必以法律爲準繩司法官對於法律在絕對服從之地位毫無依自己之意思而有自由裁量之餘地卽法律寛其範圍使裁判者得以衡情論罪惟亦以論理之解釋於最高限度與最少限度之間决定其適用之標準使法律之精神得以貫澈耳 
（丙）司法權與命令之關係司法權於服從法律之外常擁護其獨立之地位不屈服於其他權力之下對於行政機關所發之命令非特可爲形式上之審查探究其是否有效且可審查其内容有無違反憲法及法律之處故命令雖有適用之時要不能直接發生效力蓋司法以適用法律爲目的而命令不得變更法律爲憲法上之大原則也 
[第七章憲法之將來]  
縱觀憲法之歷史十七世紀以前有不成文之憲法而無成文之憲法十八世紀有成文之憲法而無完全之憲法十九世紀有完全之憲法而無進步之憲法蓋立憲制度至十九世紀始臻發逹而制定憲法亦至十九世紀漸見完備但世界共和國首推法美而法國憲法經修改多次漸失精神美國憲法主三權分立亦多紕謬皆不足爲完全之憲法共和國中足稱善本者其惟墨西哥乎然云進步則猶未焉吾國迫於二十世紀之潮流一躍而爲東亞共和之先進國政治因破壞而改良學說因革命而增進則採最進步之學理以成最進步之憲法其在斯乎兹特提其綱要以供制定者之研究孟子曰此其大略也若夫潤澤之則在君與子矣吾亦曰此其大略也若夫制定之則在國會諸君矣 
[留東儉學會意趣書]  
同人以留法留英儉學會之組織甚善而一般貧寒求學者仍不免有向隅之歎於是有留東儉學會之發起吾華自改革以來敎育之精神頗形退步一般學校多注意法律等學哲學理工等校組織甚鮮同人心焉憂之用特介紹至日本留學且留東用費較上海北京等處尚稍省近來中等人家子弟在上海北京求學者每年須洋二百餘元往日本則每年有二百元卽可從容就學矣求學諸子其亦知所擇從乎兹略叙儉學會之槪要如左使人透澈其性質與任務焉 
（一）儉學會之主旨乃爲人指導旣節省又適當之旅行法及留學法希望自費留學東洋者日多以補公費之不足賅括言之則曰其人能辦二十元之出洋川資又能籌措每年二百元之旅費者卽可由儉學會介紹至日本留學惟二百元之年金並不必一次籌出可分數期寄匯亦非給儉學會爲之包辦乃儉學會力任代爲薦引布置能保固其不踰此數所有一切學費宿費等皆請本人與學校及寓主等直接自相授受墻約之人定可於二百元之數更能微微節省偶有年幼學生父兄欲要會中代爲經管銀錢出入者亦可 
（二）儉學會並不能幫助入會人資費亦不欲要求入會人報酬所有儉學會事務所補習科招待員之開銷等皆另由同人籌欵支持而入會人到出發時之補習費住居費茶酒費車馬費等皆請本人自己出錢會中所擔之任務則如應答訪問籌備補習留待出發聯結伴侣指示衣裝照料舟車接引到逹保薦學校介紹寓宿收轉信件扶助急難等等凡可以免留學之困難者會中務盡力焉 
（三）二百元一年之數學生無論男女學校無論大小一槪可以强足因境地有差别程度有高下適亦各有其此省彼費之處互得其平故無所謂大校之或費於小校或男校之不同於女校 
（四）儉學會並無在東洋有自行設立聚居若干華生之組織因國人相聚一處最爲語言之妨書故儉學會對於無論男女學生其程度高而直接可以入學者止爲薦引相當之學校代覓相宜之宿所其程度不足正需豫備者則薦引可以居宿之豫科男校或豫科女校務使分居各校以圖語言進步之速 
（五）無論男女少長程度若何儉學會均願介之東行卽有字母未識自願稍受困難出洋以後始在豫科學校中學起者力半功倍似亦無所不可特同人私意若能在中國時卽初知日語日文尤較得當故同人於上海留東儉學會事務所附設補習科專爲初學者而設以供出洋前一半年之預備敎法務求飛速每月學費兩元膳宿費五元所以不設高等科者一則會中經費不足二則我國學日語者到處可得也倘向在中國將語文與普通學習之旣備竟往直接入學善乎否乎則應之曰自然大佳但往東方預備耗費略大而時間可減 
（甲）在出洋一半年前卽住居補習科預備功課出洋有期直在儉學會事務所動身 
（乙）預先報名相約俟有伴出洋時通知於是集於上海一同東行 
報名處暫設上海法大馬路四百零七號 
發起人程恩普卜松林吳稚暉張鍾嶽魄醒重 
遠王永貞憤憤 
來函 
[上海巿選舉事務所函]  
敬啓者閱十三日各報載巿選舉舞弊一則謂有公民王佑之因選舉傳單未曾派到向中區區董詰問並大書通告謂爲舞弊等語查敝處發送選舉傳單以調查確定之選舉名單爲根據現徧檢調查單並無王佑之姓名安得有選舉傳單派出敝處深恐選舉調查時或不免遺漏曾於六月三十號以前分發通告並將宣示人名單分貼要路復在各報封面告白詳細登明如有誤漏卽來更正補入乃王君於補遺期内並不聲請補入直至投票之日始以不得選舉傳單貿然指辦理人爲舞弊且謂調查單有名今名單具在可以檢查事關選舉不得不投函聲明請將來函錄登貴報以釋羣疑專此奉逹敬頌台安上海巿選舉事務所謹啓七月十三日 
 
 
 

Page 12

 
 
   
 
 

Page 13

 
 
自由談 
游戲文章 
[租界巡捕鬚髮調查表] [  鐵漢]  
　　種别鬚髮英美人間有一律短印度人必有一律長安南人少有一律長中國人絕無長短不一 
[久矣吾不復夢見高尚] [  鈍根]  
國務院會議裁減各部顧問員俸金謂各顧問人格高尚决不在此區區衆皆贊成其說鈍根聞之亦拍掌三百下大爲贊成不謂我中國當此民窮財盡之時乃猶有高尚二字出現不謂我中國當此朿手無策之時乃猶有高尚二字足以救國高尚哉高尚哉吾將五體投地歡迎高尚諸公雖然高尚者一二人不足以救國高尚者十餘人不足以救國高尚者數千百人猶不足以救國必也全國上下無不高尚而後可以救國一切事物無不高尚而後可以救國否則偉人不高尚須給年金都督不高尚須餽厚贐軍官不高尚須發恩餉妓女不高尚須斫官僚之斧頭姬妾不高尚須耗宦囊之金錢議員不高尚須敲國民之竹槓身體不高尚須裹錦繡之衣服胃腹不高尚須飽甘美之酒飯夫使全國上下一切事物不能高尚而顧問諸公以少數人囿處其間欲勉爲高尚烏可得哉鈍根於是又爲高尚憂 
尊聞閣詞選 
[寄題小萬柳堂即次答吳夫人詩韻] [  詩圃]  
岸柳陰疏艇繫漁清溪環繞隠君廬詞林耆宿張三影畫苑名家唐六如何事穿雲曳幽屐不妨帶月荷歸鋤懸知抱膝隆中坐梁父吟成樂有餘 
破觚休誚便爲圜風會遷流亦自然民智開通存學界藝林沾匄賴書田園居妙占無雙境詩思清逾第二泉况有茂漪佳耦在簪花書潤不論錢 
[奉題小萬柳堂] [  經野]  
京華回首幾滄桑此地重開萬柳堂新種丰姿春濯濯初來烟雨晚蒼蒼近河樓影連帆影校字花香入墨香君是神仙有眷屬馬邢趙管細評量 
[奉題小萬柳堂] [  蘇戡]  
見說詩人氣屬秋秋來宜住水邊樓千絲柳影深遮岸一曲湘波稳繫舟詩酒潮官能小隠江湖雅集自清流吳興畫卷應猶在莫惜千金取次收 
[蘇河旁訪小萬柳堂主人] [  嘉樹]  
滬澥緐香香可憐空山幽躅自娟然光鴻紙閣詩中境趙管鷗波鏡裹天能天曹娥爲孝女誰知方派竟閨傳平生不識中泠水到此纔　第一泉 
刦餘雜記 
[清廷軼事] [  了青]  
清季親王當國人格旣每况而愈卑國勢亦漸積而漸弱其賢不肖之相去約可分爲三時期恭王舉賢任能削平大難此爲極盛時降及慶王則賄賂公行僉壬並進（聞諸都中人云東單牌樓有四祥者四錢店也皆慶所開設凡欲得某官者但依定價付祥字號收訖即可如願無須有人介紹也）而又無才無識遇事模棱當强鄰環伺之秋用此貪饕　頇之老秉政二十年遂至亡國此爲極衰時而居其間者實爲醇王王以德宗生父總攬朝權中外靡然從風苞苴大啓由盛及衰殆始於此然其時士大夫尚畏清議故夤緣權貴致暮夜之金猶必假托一物以掩其跡相傳有山東某關道者因依附李合肥得時致饋獻於王邸曾有醬菜四簍裝飾之華殆無倫比臨進獻時屢乞閽人申意謂係家園自製品味至鮮美請王先嘗云云王聞之頗欣喜卽令置起居室備佐加餐然貴人飮食珍饈滿前轉瞬亦遂忘是物後王之胞弟七爺至見而訝之王具以告七爺曰我近日正苦無佳蔬分惠其半可乎卽自携兩簍去閱數日七爺又至曰六爺（醇王行六）爾之醬菜果甚好王漫應之時慈禧后適患小病頗不適於胃王因七爺之讚美醬菜也卽舉以貢後值燕見慈禧徐問王曰余觀醬菜招牌知非京華産尚能再覓些否王乃以某關道所送對旣出卽傳旨李合肥令向原送人索取復得四簍王於此時亦頗欲一嘗其味竊自啓簍則中皆瓜子金焉始悟前次之失而恨七爺之詐心大懊喪然某關道則因此而得握種種財政權擢卿貳轉侍郎加宫銜晋尚書爲金錢界有力人物輔助慶王斷送有清二百六十年天下矣 
自由談話會 
　　政府專恃借欵過日子議員爲人民代表有監督用途之責偏偏自己優給自己公俸聞用完後再將大借不禁爲擔負還債之人民放聲一哭 
聞某實業大公司亦恃借欵爲生活旣無擴充營業添出生利之計劃復加濫用無節坐糜厚祿之朘削亂後酬庸都至數萬卽一調查簿記焉亦專人東渡川資旅費幾及千金毫無吝色他若巧立名目位置私人每月耗薪數百金而無一事可辦者正不乏人此言如確不禁爲尚在鼓中之正眞股東放聲一哭 
或曰子何善哭乃爾中國之事類此者正多若一一痛哭則不勝其哭矣曰否僕自辛亥一役喪失殆盡至今雖日處窘鄕未嘗一哭原冀否極泰來轉禍爲福不意兩年來所聞所見依然一副舊面目吾非哭窮吾哭無善用借欵之人是以哭耳[  鐵漢]  
中國之人非病痿弱卽病狂熱痿弱失之柔狂熱失之暴皆足以致命也 
今之中國上無道揆下無法守紀綱滅絕禮敎廢墜暴民恣睢盜賊横行如是而禍至無日矣 
政府不能統一日下命令視若具文日事紛爭毫無政見暴徒竊發禍機四伏此内憂之可慮也 
俄佔蒙古英圖西藏德據山東法瞰滇桂日經營於東三省列强思逞利益均沾此外患之可慮也 
立國命脈在於財政中國今日不事理財借債度日馴至債臺山積抵押罄盡惟有鬻身爲奴而巳 
政府用人近於兒戲動易長官視爲傳舍放棄職任幾等路人遑知爲國祗便私圖稍不合意卽行辭職無政府之現象甚可懼也今之宦途成爲盜藪都督動攜巨欵知事竊取黄金此其彰明較著者官大則囊括愈多官多則盜風益熾吾民之脂膏有限貪吏之慾壑難塡若不正本清源人民生命財産同歸於盡矣[  秦寄塵]  
今日之世界一炸彈之世界也紙烟雪茄有炸彈古董有炸彈信函有炸彈今則女子之褲襠中亦發見炸彈矣如女子蘇舜華者進謁黎公欲圖行剌幸稽查得力檢及下體卒在褲襠中搜出長方式炸彈五枚否則褲襠中霹靂一聲爲禍將不可收拾然女子之褲襠非藏炸彈之所也今乃懷藏至五枚之多則其他女子類乎蘇舜華者正復不少特未覺察耳彼急色男子設不幸而蹈其危機炸彈爆發我男子尚有噍類乎嗚呼炸彈嗚呼褲襠中之炸彈[  立三]  
我輩作事不可無堅忍心蓋天下事無一蹴可幾者必經歷險阻而後逹其事之愈大者其經歷之險阻亦愈多無堅忍心則一蹶之後不克自振又焉能逹目的耶 
傳曰民生在勤勤則不匱勤未有不與惰未有不敗者故士當勤學農當勤耕工商各勤其所業 
語曰學然後知不足故學愈進則其勤學之心益切而其學乃日益進二者循環相生而無巳時者耶彼少有所得輒沾沾自喜者又豈得謂爲善學之士哉[  粲兒]  
小說 
寫情小說 
[黄金祟（十八）] [  天虛我生]  
當日者筝兒之家賓客紛沓絲竹號嘈予心中頗厭惡之且令予與不相識之男賓共席予尤勿願顧如逃席而行未免不近人情乃不得巳悵悵入席凡所飮食悉扞格於胸次至爲弗適遂不終席告辭而歸比歸則巳更魚再躍今夕之出本爲吾母所許蓋予僞爲同學者之家慶也惟歸時過晏頗受吾母之責言予乃深悔今日之往殊爲無益惟念得與筝兒覿面雖未能傾我積愫然自兹以往予得數數往於其家亦不爲無因矣翌日托爲文課起乃特早小曇爲予櫛沐亟稱予之好學而予心中竊自隠笑比入塾則諸生皆未至予乃僞爲忘携要件使予弟在塾而潛自繞赴筝兒之家至則梅姐方爲璇兒梳裹筝與蘭猶未起也梅姐之房乃在東閣予惟於此小坐顧樓梯在側竊不敢貿然而登蓋予習於家庭制度以爲閨閣之中非奉詔命不可輕造孰意因此一念致生種種不便利之觀感嗣後遂亦無由貿然而登果如當此初來之日予竟貿然登者在勢未必竟爲梅姐所阻則先例一開後此即不必更爲嫌疑乃予當日計不及此實爲禮敎之所誤耳維時予坐旣久壁上時計已報九下則不得不起辭赴塾乘興而來敗興而返懊喪至於無似竊恨梅姐之不能體予心也覘其漠漠之態頗以予爲可憎予若數數往者安保不以白眼加我則我辱矣然而戀戀之心終不能己比自塾中出則又潛蹤而往孰意筝兒他出惟蘭璇在室與我作無謂之周旋我與蘭璇非有夙𢗞亦不自知何意輙漠然對之惟彼三人則與予親密特甚殆無異於吾家娣妹然我心中以爲筝兒有意避我我心至爲勿悅三訪不值遂覺我之來此最足以引起旁觀之訕笑凡人一舉一動一言一笑初本無關於我我則以爲實笑我也我由是遂覺我之往者實爲無因竊念筝兒　果憶我必將以書招我日盼其書之至終於無有我乃深自悔恨而清夜自思筝兒與我果無如何之愛情我之戀戀於彼適以自增我之慚汗已耳日者予方徘徊於門次仰視曩日有筝聲之樓不無遐想現爲淒感之色所謂蒼頭龜者踽踽而前目予笑曰公子殆覩物懷人歟予方悒悒驟聆斯語幾使泣下則應之曰吁景物猶昔特人心乃不可料耳龜曰誠然公子亦太癡也須知梅姐之家不啻一公園公園中之花烏非不可愛然吾人必不能據爲己有吾人愛此花鳥固出於天性然而花鳥必不因我之愛彼而其主人遂竟脫手以之贈我則吾人之愛之者苟非犧牲歲月與夫金錢要不能數數與彼花鳥相暱終其究竟即使犧牲歲月與夫金錢而彼花與鳥亦未必能長好須知花鳥本爲無情之物不過多情人以爲彼亦有情耳其實花鳥與游人亦風馬牛耳予曰汝言胡悖花鳥豈可與人並論龜曰以筝兒擬之花鳥殆爲至確蓋筝兒之人可玩面不可狎玟瑰剌手鷄鵝啄人即其例也果狎之者未有不敗予曰此言予尤勿解龜曰公子亦知梅姐爲何如人哉梅姐之爲人惟金錢是愛公子以爲天下之可貴者惟愛情而梅姐　以爲可貴者莫如黄金公子不嘗讀詩乎豈不聞世人結納重黄金黄金不多交不深而况乎梅姐而况乎梅姐之筝兒今吾更以一語告之公子公子亦知有盛氏子其人否歟盛氏子者足力以鑄黄金爲屋梅姐之屋即其黄金之屋之化身也筝兒則已爲黄金屋中之人予駭然曰此言確歟曰確與不確但思梅姐何以貿然而遷梅姐豈誠患黄金爲多乃有此舉綜言之公子苟以梅姐之家爲公園則未嘗不可蓋游於公園之人固不必盡人輦金而往苟欲與輦金者兢勝則徒取煩惱以自苦耳僕非必與梅姐有所不懌而乃爲此危辭以聳公子之聽特以公子爲我三世主人則不得不忠告耳公子其識之（二） 
更正七月六日黄金祟第廿五行第三字初誤作而又第十一字而誤作初又第四十九行第十五字衍七月七日又末行懊憹誤作懊儂七月八日又第六行第十九字面誤作而第十行第十二字面字亦誤作而字又第廿一行第九字予字誤作我字又第四十七行啐曰誤作呼曰 
哀情小說 
[畫中人（十）] [  東埜]  
　　青鳥無心啣出鳳樓之紙錦鱗解事傳來尺素之書生在校中偶於課餘之暇得老父自　皋來信稱患足疾艱於步履囑往代理店務且有要事面談云云乃亟亟袖書見女告以明日啓行事女默然無語然而愁怨之容動人矣繼而灑淚言曰吾兩人從兹一别不知行再相見否距君　程之期不踰二十四小時千金一刻寗足比喻乃復不知珍惜向哭泣中求生活眞全無心肝者矣當與君圍鑪煑酒作竟夕談可乎生曰愚兄此行當向老父說情定百年大計發仞之機端在於此何作此不利語然而卿誠可人也乃命桂秋扃門下帷兩人就窓下挑燈促膝把酒談心初多惜别之言繼乃作逹觀之論是亦於無可奈何之時聊以解嘲之一法耳生酒酣耳熱乃索紙筆補賦定情詩八絕云 
花樣丰姿雪樣神腰肢一捻不勝春休嫌身世風中絮清浄楊枝證夙因 
春風荳䓻總情牽秋雨梧桐欲曉天記得當時同夢後床頭細語訴纏綿 
沉沉夜氣製虚廊凉月窺簾又進房照見碧羅衾枕上深深繡出兩鴛鴦 
半剔銀缸夜漏遲個中情事兩心知可憐最是銷魂處記在釵横枕畔時 
雲鬟低壓黛痕新薌澤還從夢裹親臂上涙痕襟上唾揉來并作十分春 
花片無端墮劫塵一提往事一含顰可能量得珠千斛爲贖羅敷未嫁身 
韶華過眼易成空勞燕分飛感不窮萬種柔情千疊恨傳來盡在不言中 
門外驪歌客夢驚晚風殘月倍關情他年再訪桃源路一樹庭前記馬欔 
靈思獨運熱涙雙流生隨飮隨寫女隨寫隨詠時而斷霞雙頰脉脉含羞時而河滿一聲盈盈欲涕芳心之喜戚恒視生情詞之哀艶爲比例差斯時焉脂香酒氣情思離愁參伍錯綜各極其妙爭奈良宵易盡好景不長相與剪燭於西窓不覺東方之巳白 
春草碧色春水綠波送君南浦傷如之何江水東流洗出六朝艶迹錦帆西渡載來萬斛離愁未免有情誰能遣此生旣抵漢見老父無恙足疾稍愈天性之親歡然一室幸福正復不淺是日晚膳巳畢生父呼生至前而詔之曰予召汝來非有他故兒年旣長余將耄矣幸瞻幹蠱之風未遂含飴之願於心不無戚戚前日至友胡君來爲其姪女嫣春執柯言其表兄周某曾在滬上與吾兒同學深佩吾兒品學歸言其叔願以坦腹東床者入雀屏之選余思胡氏以金張門第擁鄧郭家貲與結婚媾足爲宗族交遊光寵且掌珠一顆與吾兒年歲相若洵稱佳耦第生今之世婚姻之道貴尚自由故遄召汝來一詢汝之意見汝意云何生籌思良久與胡氏女素未謀面性情才貌兩不相識豈足以諧伉儷然我心旣專注文姑當設法援之出險誠得有人擔此虚名使文姑得早償素願爲計亦得要之可爲文姑計者雖犧牲吾一部分之利益所不敢辭况可博老父歡心乎乃囁嚅曰父以爲可便可矣但性情才貌亦曾探訪及之乎生父知其意動欣然而笑曰性情所不能知容貌固甚佚麗也卽啓抽履出一照片授生曰此即彼妹倩影前得之冰人手者生接而視之則畫中小影秋波流薏弱態生姿儼然又一陳文綺乃把玩不忍釋手（三） 
文字因緣 
[玉田恨史題詞] [  醒乎]  
割股寧知尚有己戕生何忍轉傷姑妾身雖死魂猶在畢竟郎魂在也無 
媧皇無石補情天怨女癡男總可憐追到黄泉仍不見淒風冷月自年年 
哀音句句沁沁脾譜入生花筆一枝無奈生離偏死别夜台猶復苦相思 
手披恨史閱從頭讀未終篇涙已流窗外憧憧疑鬼影夜深時節叫鵂　 
[玉田恨史題詞] [  瓞之]  
任從筆底寫情深縹緲離魂沒處尋碧落黄泉多少恨於今讀史也傷心 
烈燄狂投出志誠拚將一死報深情何堪重譜遺琴曲總是悽悽斷續聲 
往事依稀隔幾年疑非疑是話君前歸魂不遂雙飛愿盼到他生亦惘然 
濃墨淋漓似涙痕從頭記恨玉田村全憑一管生花筆畫出凄凉倩女魂 
早拚浮生一葉輕茫茫泉路問歸程原期地下重相見惱煞黄泉路不明 
香消玉殞倍悽然憔悴當年劇可憐若使情天能補恨他生應化竝頭蓮 
[玉田恨史題詞] [  棲梧]  
塵寰雙謫小神仙草草因緣祇隔年巳是望夫身化石如何不補有情天南園詞客寫情痴淚洒西風不自持鴛夢醒時難再續人間天上永無期返生有草活無方碧落黄泉兩渺茫釵斷琴焚絃不韵一燈凄照合歡床結就因緣緣易盡至今我亦不分明須知孽海癡情苦莫說人家太薄情 
 
 

Page 14

 
 
   
 
