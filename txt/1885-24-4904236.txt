# 1885 - 24 - 4904236

 

Page 1

 
 
[二十七號畫報出售] [  申報舘主人啓]  
　　親迎爲大喜回祿爲奇殃兩事而並出於一家賀者未離吊者接至不獨袍帽欹斜舉止失錯之可歎亦可笑也圖之以博閱者一粲再法人聘娶婦人不用媒妁彼此致書約期聚會於一室以花骰子置器中輪搖核色占多者爲奪標焉事屬創間故圖之以新人耳目兩圖俱編入此次二十七　畫　准於初六日出售後仍附淞隠漫錄圖說一則閱者鑒之此布 
[訪購殿板康熙字典啓] [  點石齋主人啓]  
　　本齋創行石印書籍以來荷蒙海内君子同聲許可年來精益求精故消售之數日益如廣現因需用康熙字典一書藏書家如有殿板初印紙張潔白字畫深黑願從割愛者務請寄至上海點石齋或議值或酬書均無不可尙祈不吝賜敎爲幸此啓 
[後解嘲]  
　　西字報每有嘲笑中國之　閱之殊爲不平因竊附于揚子雲之後而續爲解嘲之篇夫解嘲者必先舉其所嘲之說而後乃有以解之請先譯字林報嘲中國之言曰南北洋派調兵船往救臺灣已閱數月於兹矣北洋所派來之揚威超勇二船前已至吳淞繼而以高麗之亂復調回北洋旋又駛抵吳淞昨與南洋各船一同啓輪出口見者莫不耳而目之以爲此行也必係直指閩洋援救臺北與劉爵帥夾擊法兵殄强虜而振王靈在此時矣乃開行出口以後不知何故掌舵之各舵工誤將指南針撥錯差以毫釐失之千里遂悉駛入長江云此字林報之言也更請譯文匯報嘲中國之言曰近有某武員在上海左近操兵營前掘濠六尺許令各兵越之能越濠者許其入伍不能者斥而退之中國之兵其彝正在於能走臨陣而潰倒戈以北此中國兵之大病也而乃教以越濠將來華兵必且愈善於走矣此文匯報之言也兹二說者則皆所以嘲笑我中國者也援臺之兵己閱數月而尙未遄發諭旨嚴催且屢催不一催迄今尙未前進此固啓人之疑然竟謂此事之遲遲吾行皆由於各營之畏葸則亦未必盡然近日孫星使奉旨來蘇滬查辦事件其先秘密之極不能深知刻下提妓女李銀珠究出吳軍門狎斜確供而外人始恍然於星使之來意盖屬此蓋吳淞去上海不遠淞口防營無論大小各弁其成慕申江風景酒地花天不勝豓羡因而私離職守潛蹤花窟者頗不乏人彼以爲女閭三百本爲兵弁而設唐宋各朝均有營妓壯士苟能殺敵立功威揚閫外甚且有願向君土乞愛卿者今當此用人之際偶值尙未拔隊之時未能免俗聊復爾爾亦復何害而孰意朝廷之耳目甚長本朝制度與唐宋大異因而遂遭查辦說者謂當此收拾人才以禦外海之時宴遊狎妓之罪猶小逗留不進之罪乃大何不寛其小罪而責以大用不知各營之所以逗留不進者正以貪戀狎遊之故今不責以逗留之大罪而僅究其狎遊之輕罪殊見聖朝寛大之恩而益以知援臺之師其所以遲遲者其失皆在於各營員弁而非朝廷及大憲之有所畏怯也夫兵機秘密誰敢先期漏洩今該報乃於援師之行期顯列報章而又因其駛入長江輒加以狎侮之語其意將何居乎因一二員弁偶有遲悞而遂動加譏訕甚無謂也至於文匯報之以越濠爲習於奔走則尤可笑之甚行伍之間第一在步伐整齊彼習演步伐者豈亦所以習走乎西兵操演亦有跳浜之舉雖在遊戯之事如本埠西商春秋兩季賽馬爲樂其末一日亦有跳花萁跳浜之舉是亦得曰習爲奔走乎樊遲聖門高弟也三刻踰溝人以爲勇至今猶艶稱之秦師超乘三百人王孫滿以爲秦師必敗非謂其能超乘而敗謂其恃超乘之勇而驕心生驕兵必敗也假如成師而行西人多以列陣圖兵在前如中國之有隨軍役夫所謂逢山開路遇水疉橋者顧長江大河不得不搭盖浮橋以渡衆軍不能若苻堅之自矜投鞭斷流以取敗若軍行偶逢溝澗闊止數尺極至丈許而止則豈亦需搭橋以濟乎平日苟非練習縱跳則臨時何能踴躍直前越山踰澗如履平地此正今賴平時之訓練安得以華軍之越濠而遽加訕笑然則彼曲踊三百巨躍三百者非以示勇特以示走也耶爲此說者又何不思之甚也總之西報中之嘲笑中國者往往而有舉其兩端猶其近而可徵者耳正不知西報何憾于中國而敢於若此也雖然余之爲此言亦聊吐其不平之氣耳華人閱此西報正可引以爲鑒有則攺之無則加勉雖不必謂言之者無罪而聞之者則實足以戒又何憾於該西報哉彼之以是爲嘲者請以不解解之可矣 
[本館接奉電音]  
　　昨晚在京訪事人發來電報内有本月初七日上諭二道敬謹譯登○初七日奉上諭直隸天津道着萬培因補授欽此同日奉上諭左春坊左中允樊恭煦奏徐致祥因言獲咎恐反阻諸臣言路樊恭煦着交部察議欽此 
[西皇華誕]  
　　昨日爲日斯巴尼亞國皇華誕之期浦中各國輪船均掛五色彩旗以誌慶賀西領事於昨晚在斜橋總匯肆筵設席邀請各國官商赴宴車馬喧闐十分熱閙西后支西歴一千八百五十七年誕降今年二十有八春秋方盛英武有爲西國家方興未艾不禁額手慶之 
[析津官報]  
　　津門來信云長蘆鹽運使司長白額都轉于上月間呈報丁憂所遺運司篆務奉傅相檄委天河兵備道澄江季士周觀察邦楨調署遞遺道篆委前駐滬上總辦順直捐輸局直隸候補道浙東胡雲棺觀察燏棻署理兩觀察奉札後均已先後接篆視事其額都轉亦已遵制回旂穿孝矣 
[乾軍近報]  
　　欽差帮辦福建軍務督統援台水陸全軍楊厚庵制軍自欽奉廷旨後卽在兩湖招募舊部乾軍勇丁一十二營尅日成軍其餉項由部指撥奏定仍歸兩江台局籌集解濟故厚帥由武漢東下于上月初八日官輪直抵蕪湖沿江下駛擬赴金陵與曾沅帥面商一切機宜比憲駕行經蕪口經電局送到電旨恭悉援台餉糈巳飭令在部欵内批解接濟毋庸前往江寗籌餉等因其時江督憲派來迎接憲旌之員弁巳乘輪　蕪而蕪湖距江甯不過半日程厚帥于奉到電旨後卽掉輪上泝至江西之湖口縣登岸由陸睡入閩至後路轉運軍火曾奏明由江南機器局撥解前月十四日經總理乾軍軍械所浙江候補同知劉叔裴司馬度來裝配大小炮位洋槍子藥共二千箱載入鈞和兵輪船押運前去亦從湖口登陸逐程搬運隨大軍前進俟至泉漳二州然後相機渡台約計近日厚帥必可安抵閩疆而閩中左楊兩帥亦專俟乾軍到後商量東渡云 
 
 

Page 2

 
 
[戎容曁曁]  
　　有客自榕垣來滬爲言閩中近來軍容之盛實爲從來所未見計自馬江至省城共屯紥各路援閩陸營一百六十座旌旗焜耀刁斗森嚴令人望而震懾其餘省垣内外尙有恪靖親軍若干營延平一帶屯軍亦復不少益以厚帥不日整隊來閩勁旅雲興寗復可以數計惟兵船略少然船廠新製炮艦卽日可以出塢聞粤省尙有續撥師船指顧間並可駛到左侯帥奏告奮勇擬亦東渡行見將星明而妖焰熄 
王師集而醜　亡彼孤拔得毋聞而失色乎 
[電工近述]  
　　中國陸路電線自閩粤大工告成後縱横已一萬數千里各路軍報之靈通老於治軍者咸歎爲用兵以來未有之奇諸大帥咸喜其裨益師行不淺督辦工程之佘澂甫太守己於上月間由粤省遄回滬上卽赴毗陵坷鄉度歲聞前日在原籍接奉關外岑彦帥來文飭令明春仍來桂林擬調集勇匠從龍州電局接線起直抵關外大營計此路共有千餘里實已與越南錯壤將來工程告竣軍報之便捷益復不可思議矣又聞明年春電報總局擬派委員帶同洋匠等由滬濱起涉歴三江上下東指江漢西走蒼梧南踰嶺嶠北達神京繪一中國陸路電線紅圖告成後將以恭呈乙覽藏諸内府壯無外之規爲備聖清之掌故猗歟休哉 
[太史從軍]  
　　姑蘇吳誼卿太史前以萱親抱恙由粤東防所請假歸吳省視近以高堂餐衛壹是如常而張香濤制軍又以辦理諸務急切需人疊次電來敦迫太史躊躇進退衡量重輕體移孝作忠之經奮國而忘家之志巳於本月初四日在蘇撫轅辭行即日登程航海赴粤贊襄戎幕王事賢勞不遑啓處眞可爲太史詠矣 
[日下紀聞]  
　　步軍統領福大司空等嚴諭左右兩翼晝夜巡行賭局烟館務必嚴拿搜捕以絶盜源是以邇來賭局一槪歛跡烟館雖未掃除淨盡然亦不敢明目張瞻矣○聞御前十五善射大臣片查六部九卿各衙門八旗各營文武官員充當十五善射各員有無陞遷丁憂服滿以及各項事故應由各該衙門查明造具細册咨送前來以憑核辦等語查十五善射一項爲京内文武官員最美之差便無論品級准戴翎枝　珠照例十年不陞者註銷此差非有穿札破的之能弗克入此選也○崇文門東邊城上值班官兵於上月十一日在城上拿獲夤夜上城人犯趙三狗一名並由其腰間搜出洋火一匣繩一團短刀一把盤詰之下據稱白晝由沙鍋門乘隙上城閒游至此當由值班官先將該犯交崇文門内偏吉廳看管飛禀查城大臣諭令速將該犯解交步軍統領衙門嚴訊究辦○領侍衛内大臣惇王等諭侍衛處查明鑲黄正黄正白三旗侍衛除四等侍衛向由特旨恩賞不計外所有三旗現出頭等二等三等藍翎各侍衛若干缺卽日報明以備請旨咨取各旗營人員揀補查侍衛一項例應三年大挑一次明春卽係選補之年是以先時查辦也○聞諸伊犂來京領餉委員云現在關外各卡倫官稽察出入辦理甚爲棘手俄國各項人等濫行出入並不服卡宫盤問致沿邊各卡莫不畏首畏尾果爾則邊疆大吏卽宜及早辦理防患於未萌也○十六日欽派大臣會同太常寺堂官在太常寺署内揀選京陵讀祝官賛禮郎等缺聞由八旗及宗人府保送人員計有四百數十餘名然只有七缺誠難其選也查此項爲宗室八旗入官之捷徑必須聲音洪亮日齒清楚而又抑揚頓挫纍纍如貫珠方合此選溯查前瑞相國麟由讀祝官晉陟　扉故京師爲之嘲曰十年窓下無人問一聲騾呌作中堂○西直門内聚豐草舖於上月十三日夜十一點鐘失愼焚去草垜三萬有餘○恭邸近患喉症内廷遣御前太醫就邸診治又遣大監劉印喜前往看視恭邸有大勛勞於王家宜聖心惓惓也○聞熱河避暑山莊近已支用國帑大加脩葺五閱月而告竣丹靑煥彩棟牖騰輝誠消夏之名區賞花之别墅也○護理熱河將軍正任熱河道富華忽於上月下旬因病出缺其家屬在京接得噩耗哀痛殊甚聞富觀察本吏部郎中充文選司掌印精明練達上游素所倚重由京察一等簡放斯職赴任後辦事實心口碑載道何期天不假年遽赴修文之召也○戶部銀庫近出庫兵二缺當卽行文八旂滿蒙漢各都統令每旗保送少壯兵丁二名以備選補庫兵於十一月二十二日送部聽點先期咨課步軍統領官兵百名挑選三日在戶部門首持械保護蓋恐仍有棍徒混雜署内搶刦訛索故愼重如斯也聞仍照客歲新竟將各旗咨送花名密封繳回本都統署當堂拆封始知所送之兵點選與否使棍徒奸計無從下手○京師崇文門内東單牌樓迤西阿姓者旗籍人近因其家傳染喉症阿母身亡雇附近德順槓房人夫於十一月初十日抬棺殯葬至日阿亦染此疾困臥不能扶櫬乃央其親串某甲代理發喪安葬等事阿祖塋在左安門内距城　數武詎槓房與某甲皆誤記爲城外遂將棺木抬出城廂始悟其誤京師凡喪葬者祇許出城不得入城只此一誤阿母之殯已無所歸矣阿將與槓房興訟而槓房央人情愿出資代購地畝爲之安葬阿亦無如何只得俯允其請 
[盜刼信船]  
　　嘉興各信局合一划船至烏鎭每晚開班至新塍鎭歇夜翌晨再行鼓棹詎前晚二鼓時該船開至三里橋突遇强盜八九人截住搶劫凡信件衣包什物盡被攫去飯米數升亦弗遺存幸船頭下尙有洋信約二百元船主倒身壓住抵死不讓任其凶毆故左臂受傷甚重該盜並無軍器口操台紹音大約係墾荒者不得已而冒作緑林也及盜去後該舟仍開回嘉郡受傷人赶緊醫治或可無礙也 
[勁旅過蕪]  
　　記名提督李軍門奉命由湖南原籍募勇一千名駐防烟臺由漢口換坐紅船十二艘於本月初五日駛過無湖在江干小駐卽行解纜順流而下聞至十二圩登陸前進所募各勇率皆年壯力强不愧干城之選 
[潯事二則]  
　　距潯城十里之十塘舖地方有周濓溪祀産地基一區前經奸民盜賣與美國教士建造學堂上年該處紳耆控請縣府各官查辦兩相齟龉延擱多時現此事已有端倪美教士願將該地退還另購民間地畆鳩工庀材云○前月某夜三更後江北中路菴附近有茅店十餘家偶爾失愼盡兆焚如翌晨訪悉其故緣有居民某甲年近七十老且而鰥素患痰喘徹夜無眠是晚思吸水烟因劃自來火火星爆入蚊帳頃刻延燒不及撲救幸是翁冒火而出不致一命嗚呼亦云幸矣 
[邗江官報]  
　　上月廿八日江甘兩邑尊同赴清江謁見健帥聞因饑民之事○二十九日程尙齋都轉往勘儀河工程隨用小火輪拖帶晉省聞另有要公須面謁曾爵帥也○楊子穆觀察亦於廿九日晉省不知有何公事○本月初五日爲楊子穆觀察懸弧之期屆時定必冠盖如雲群伸晉祝也 
[吳市談資]  
　　省會首府爲通省之關捩承上起下政務殷繁苟非精明强幹之員殊難勝任前日魁太守面諭三首縣各總巡等嗣後遇有要公必先禀明首府然後上禀大憲或由首府轉禀不得動輒面回三大憲致詢問首府頭緒茫然太尊之勤於治事不憚煩瑣卽此可見而其界限分明亦可謂深得大體矣○唯亭人某渾名三眼狗少年無賴將家傅腴産花消罄淨思得入嫖成龜之秘訣雇用妖婢三四人於觀前至巷中作藏嬌之窟某則假以曾習洋法照相爲名招引狐朋兎客徵逐嬉遊婢等或作廣裝或作旗裝冶葉倡條勾魂牌設遊蜂浪蝶被害者實繁有徒有褚某者雖出舊家而幼年失怙游蕩無業酷愛花骨頭數年前曾經大吏訪拿月前被某邀約誤入牢籠將纏臂之金爲婢愛玲硬行取去後褚在茶肆向某索取以致口角爭毆某尙不自歛迹揑詞控諸某巡員謂被褚誘賭輸去田價若干蓋明欺褚係馳名賭棍先有犯案也巡員面禀藩憲將褚發交元和縣詳革究辦而某自此曳尾花間白鳴得意矣 
 
 

Page 3

 
 
[飭勇開河]  
　　慶營炮臺後有隨塘河自東至西長十餘里久經淤淺昨由曹統領飭令各營勇先從臺之東面挑深以便行舟至臺西河道後冉疏濬 
[跑紙攺期]  
　　寓滬西商本定於禮拜二大跑紙因是日並未舉行故擬在今日再行賽跑云 
[星使起節]  
　　查辦蘇滬事件孫文起星使於昨晨起節本埠各官均至珊記碼頭恭送 
[出示催科]  
　　特用府在任候補直隸州江蘇松江府上海縣正堂莫爲曉諭事照得漕粮爲天庾正供例應冬收冬兌况應完漕額欽蒙特恩永减一切浮費業巳裁除凈盡各糧戶具有天良自當踴躍輸將節奉大憲札飭現在京倉需米甚殷本年海運漕粮格外提前　辦務於年内一律徵完交兌除傳保諭話先發易　由單按戶催納外兹擇於十一月二十九日開倉合行出示曉諭爲此示仰合邑糧戶紳民等知悉爾等速將本縣名下應完光緒十年分永減定徵漕糧務各及早全完聽候掣串安業倘有頑戶抗欠定干詳辦比究其各凛遵毋違特示 
[浦畔雜聞]  
　　昨早　兩枝半桅羅松兵船進口停泊怡和碼頭○前報浦東鄉人某甲妻潜逃來滬與虹口東桂芳里向開粥店之江灣人某乙拚識經甲尋見婦乘間與乙偕遁復經隣人交出乙遂飛遁甲亦不予深究帶婦回里近聞乙復奔赴捕房揑報其妻被甲糾衆搶去捕頭派包探查得此婦實係甲之髮妻被乙誘騙成姦據實告諸捕頭飭拿究辦及該包探往拘乙巳如黄鶴高飛其住屋業被房東釘門矣○南匯縣屬某地方有某甲聘定某乙之女於初二日迎娶是日甲備花轎鼓樂以往賀客盈門喜氣洋溢及新娘登輿行至中途腹痛異常彈指間呱呱者墮地蓋鳳纔畫諾蚌早孕珠矣新娘羞愧無措竟以脚帶自縊於轎里中人傳爲笑柄 
[紅顔無主]  
　　寗人爲裁縫之邵瑞生投捕房報稱曾娶馮范氏爲妾因不安于室逃至他處旋得尋見因思該氏旣不安分斷難再留由王茂春等勸我收還財禮洋一百四十元寫立退婚據送囘奉化原籍交父母收領當祗收到洋一百元故退據暫交王手旋又收洋二十元尙少二十元而該氏不肯回籍現在戎長生家欠洋尙是小事惟不欲該氏逗留在滬隨向王將據收回詎該氏反來饒舌皆戎唆使等語該氏及戎知之亦卽投到捕房該氏則稱情願回籍指不欲由邵送歸今被收洋勒據致向理論戎稱邵曾托王轉托我尋見該氏到來邵又不願收留故由王等商勸還伊財禮退婚今邵復向王處取回退據該氏不服均與我無于王茂春亦自投到捕頭命將該氏及王戎二人解送英會審公廨着邵自行投質當日由黃太守庭訊該氏及王戎等各訴前因惟邵未到太守謂戎非安分之人諭飭分别押候邵瑞生投質再訊昨晨邵投公堂申訴前因并將退據呈案又請懲辦戎長生將該氏遞籍太守命俟晚堂發落 
[夏楚示威]  
　　巡捕解送爭毆之一起人到英公堂請訊姚唐氏供湖北人曾娶應許氏之女爲童養媳當時年祗七歲現已長大成人與子成婚詎媳竟回母家向領不放與之理論則有李光明黄德祥出而覇阻以致爭毆由捕拘案其子侯洪元供與同黄太守問該氏係姚唐氏何以兒子姓侯該氏答稱本夫姓侯早經逝世小婦人轉醮已久此子係前夫所生應許氏供女兒時被伊毆打逃回我處該氏來領本願隨去惟欲該氏央親戚出塲嗣後不得無端凌辱其女侯應氏供姑認識姚姓我不願照　翁看待致觸其怒無端凌虐不得已逃回母家設欲我去惟求一死而已李光明黄德祥同供與該氏等皆是親戚兩親家口角我等確是解勸姚唐氏又稱應許氏留女不放皆由李黄唆使太守　喝將李黄各責二十板儆其多事　姚唐氏領媳回去毋庸再生枝節姚唐氏與侯洪元皆稱不敢領媳太守問姚唐氏果不欲領媳乎該氏　子同供豈不欲領　惟恐領回不能管束耳太守曰如是則不要領乎該氏又稱豈有不要之理太守怒喝責侯二十下又喝掌侯應氏二十着卽隨夫歸家始各遵斷而退 
[誣控逼結]  
　　前日王子祥上控周王氏等拐賣伊妹一案當經莫邑尊訊得王實誣控押候嚴究各情詳登前報前晚帮審委員王司馬飭提王子祥到案謂爾妹由爾價賣且爾有親筆據在孫處何故再敢揑詞上控答稱小的之妹實被姊夫周純陽所誘賣小的僅得英洋一百元洋錢皆由姊夫一人吞没小的現欲返　向周借貸川資伊不特不允胆敢將我毆打受寃不白以致成訟求恩超豁王司馬謂周旣將爾妹拐賣何以有爾的筆據豈非刁詐本當重辦今姑從寬着回安徽原籍不准逗遛 
[搶女成訟]  
　　前報載龔姓悞搶袁女一節當經旁人理勸未妥前日袁協同親串周姓父子投上海縣喊控莫邑尊飭明白補詞再核 
[情深舐犢]  
　　前由法公堂拿獲流氓周來順送縣管押已登前報兹聞周來順之母周陳氏赴道轅遞呈請將伊子釋放回籍永不再來上海經邵觀察批示着覔公正人具保如無保人仍行羈禁 
[英界公堂瑣案]  
　　朱小昌稱爲洋行買辦曾有眞金小照壳交與畫師葉利生令其繪照嵌入爲時己久再四催促葉祗還我押票一纸金壳已被押洋三十二元爲此報捕吊到原物并拘葉解案葉供朱令我繪照不少從未付資現因急需將伊交存之金壳押洋三十二元給票令其自贖可再算帳朱又稱並未欠伊筆資黃太守商之翟副領事以朱控押物有憑葉訴被欠無據姑將物交朱領去葉押繳洋三十二元給償押本○三十五號　捕稱見陳雲卿手持寳劍一柄顯犯租界章程拘案請究陳雲卿供爲古玩掮客寳劍係有人托售並非擕帶軍裝黄太守飭將寶劍存堂着陳雲卿覔妥人具保始准給領○楊陸氏稱失竊衣服報捕緝獲人贜請爲究辦黄太守判該竊趙六保管押一月贜交該氏領去○包探康阿順稱浦東牛皮廠内報失牛皮查係楊土金串同陳阿狗倪來全行竊緝獲人贜解案黄太守商之翟副領事判楊押三月陳押兩月倪押一月贜交失主捕頭稱鄔寳生到捕房稱向錢阿巧買廣橘論價口角詎有朱桂洪陳福雲助錢行凶剥我棉馬褂請爲追還等語旋據錢與朱陳二人同來訴稱錢挑担賣水　鄔買橘論價不合卽將担跌翻朱陳在旁見之不服且查得鄔素不安分前曾犯事今將各人一併送案黄太守以鄔揑情誣控原屬非是姑罰洋一元給錢阿巧朱陳等無干開釋 
[寺田君望南招飲酒樓卽席賦呈時子將赴粤]  
　　特地乘槎海上游相逢傾蓋酒家樓我行鼓櫂從兹去君暫停驂向此留從古詩人皆善飲自來豪士不知愁一輪皓魄天涯共判袂當時月滿頭[  滬上小園居士未定草]  
　 
[望南招飲席上口占和小園居士韻]  
　　破浪乘風作遠游天涯王粲共登樓雲葬已見心期合鴻雪欣看爪印留六戰暌違添别緒余自己夘游日東小住江戶距今已六年矣一樽跌宕洗離愁異鄉幸得逢知己謂望南固與馮君耕三舊相識短鬢頻搔歎白頭天南遯叟王韜求是草 
[甲申陽月朔日寄社第二十一會題圍爐飲酒]  
　　天地寒生早履霜安排爐酒與壺漿纔煨榾柮烘僵手又煮醇醪潤熱腸但願野人時獻曝更教少婦共傾　團欒醉倒斜陽後濡髮高吟喜欲狂[  社中人周逸卿拜稿]  
 
 

Page 4

 
 
[冬日寓懐]  
　　嚴風凄以烈慘慘日無光駕言適西郊四望徒茫茫何草不就衰何葉不就黃士抱千古志對之益紳傷陽春二三月百族競榮昌爛熳燦雲錦披拂遍宫牆自矜顔色好自倚風流長繁霜九天下一夕萎餘芳當其濃盛時發言徒　狂○南山當戶牖冬日上疎櫺岡阜何鬱葱松柏有餘靑士窮節乃見歲暮抱遺經豈不志顯揚奥灶恥乞靈甘爲于霄松毋附爲艸螢君看雪霜下百尺長亭亭海昌花朝生健卿許光熊未定草 
[題蘭涯漁隠百花如意圖卽請彬臣升甫二吟壇政和]  
　　花王此日綺筵開菊婢梅妻共舉杯分付仙姝須護惜畫圖中有好香來手執羣芳上玉宫萬花齊露紫雲中衣成一品堪矜貴國色猶來貌不同[  西泠緑野樵子笑坡王景炘脫稿於衆芳軒]  
[上海北市絲業會舘籌賑公所施少欽經收山東賑捐十二月初一二日第五百廿九三十次清單]  
　　盤記交來無名氏九八規銀一百兩陳姓保母平安九八規元十兩傳經氏立願賑濟祈父親病愈先助棉衣欵二百元無名氏由東洋來五十元怡和泰各號求保平安五十元寗波無名氏二十元寗波無名氏五元田華記十元龔何氏病愈還願十元九　氏知此法靈驗人因兄病愈完愿六元另銀二錢八分吳郡無名氏九八平銀四兩雙林五齡童子五元常州無名氏五元沈嘉蘭册子病愈完願五元周桂泰求病速愈五元亷周居士移送明聖經善書資以表心願五元盧文江募昨偕數友往賀同鄉程某吉席之喜酒餘擬行閙房之舉程某自願送菜一席衆友移助四元朱姓求足疾速愈二元程朗淵求母病速愈一元劉姓一元誓戒邪淫子求從今堅制操持移送戒淫書資一元求身體勤儉人四開二元八開一元○謙祥益募萬善同登昌字一萬四千四十六號冊山左馬世麟禱舌病速愈二元山左高姓二元山左高姓正月份一萬七千零零九號吕宋票半張恆豫錢庄募昌字一萬四千六百四十二號冊月規書屋紫薇花舘詹潤如三戶各三百文有心無力飬性書屋　仁堂三戶各二角貫一書屋槐蔭書屋二戶各一百五十文友竹書屋隨便書屋木土山房三戶各一百以上十一戶合來洋二元○毛君秋涵募昌字三十九號冊濟陽洗心居士詒榖十二戶各五元惜陰居士洽信士槐陰居士鋤畦野叟四戶各二元九齡童子列岫閣主恭壽耕源坊隠名氏王錫卿居易善士三省堂陸八戶各一元殷少記錢崇儉二戶各半元以上堂六戶合來洋二十七元○衞守亷託友人代募昌字七千六百五號册汪滌齋陳培之二戶各一元李小峯壽萱子二戶各半元葉城山六百文戴鐵城詹夢周史夢庚三戶各四百文王氏張守三姚子英沈衡之東雙茂五戶各三百文金乾茂顧永昌華峯郭永盛四戶各二百文汪高祥顧漢江王勁臣三戶各一百文以上十戶合洋七元以上十二初一日○洪壽求妻病痊十元本追丁徐氏求病痊十元周浦靜安主人還愿棉衣欵五元又浣湖六齡童子劉家悆棉衣欵四元趙應記三元不留名求闔家平安三元吳淞如意子求父病速痊四元吳門鄧倚韻移嚴親四十大慶壽燭資求二老身體康健二元東籬侍者二元報鴻軒紹謨氏祝姑母康健家室平安棉友欵一元滄粟庵求病速愈再補還心愿一元不名子求父母康健一元○蘇城潘遵榮塾交第三批賑洋五十元捐戶花名寄到再登○徐州府帳房募富貴源頭同字二次五千二百九號冬榮堂主人桂艾生求免灾疾二戶各錢四千交桂重甫四六兩妹三千文江右蔣記一千文江右傳　記五百文又募萬善同登昌字五千二百九號册孫敬孚氏葉霞珊氏二戶各二千文敦安堂正諠書屋雨香氏睆江朱司庖免遍三戶各一千文舒州流隠氏秋水山房二戶各五百文以上二册共來漕平銀十二兩二錢七分合九八規元十三兩○高郵丁君鏡齋第十一次募務本堂五十元恆鎰祥布號募昌字一萬三百十八號無名氏四百文丁錫記天水氏安定氏臨川氏四戶各二百文千乘氏一百十文以上六戶合來洋一元錢二百文○錢塘姚君靜庵募山陰前許願求父母病速愈現巳全痊完願十五元○顧君季安募昌字九十五號冊喜筵三元友石山房二元德泰成一元王鏘如朱樹山二戶各半元靖方居錢七百文顧姓四合六戶各五百文宋煜元遵怡堂無名氏勿明亮四戶各三百文成姪隠姓二戶各二百文以上十四戶合來洋十元○杭州吳君募昌宇一千一百四十八號冊履記求目疾速愈愈後再當捐助還願二十元○漢口汪益禎募昌字二千三十四號冊同記榮昌行二戶各荆沙銀三兩不忍氏高燦順二戶各荆沙銀式兩以上四戶共來荆沙銀十兩合九八規元十兩零一錢五分三厘○廬州府署募客託釐局募昌字一千六百二十號冊蕭崇樓田佩章高蘭台張綸甫藍星垣祝紫封鄭有屺程雲州陸穉圃范渭漁十戶各半元費子實吳東明陸蘭生林壽菴王　菴五戶各六百文饒席　候春泉徐汝舟張子華趙弼臣王敬甫莊輔臣陳謙齋吳仁甫孫善甫袁少甫郭厚臣劉伯英沈執候十四戶各五百文陳幹夫一元懷瑾握瑜二十元凝暉書屋十千文以上三十二戶共本洋二十六元錢二十千文兩共來漕紋三十兩合九八規元三十一兩七錢六分以上初二日 
[蘇省撫轅抄]  
　　初四日奏補淮安府恩誠金陵來禀謝奉飭赴任翰林院編修吳大衡辭行赴廣東候補縣蔡世濂服闋禀到五品銜福建候補縣李鑒河南人由京來赴閩省候選縣丞陸榮庠　赴廣東正任上海縣典史許占梅禀辭赴金陵家人來遠禀報江蘇候補知縣王鏞於十二月初一日申時在蘇寓公舘病故○初五日藩轅牌示照得長洲縣吳塔司巡檢兪鴻樹病故遺缺查有試用典史佘郭成堪以委署太湖廳角頭司巡檢戚同病故遺缺查有分缺先用從九姚麟書堪以委署蘇州府照磨許柏身丁憂遺缺查有試有從九陳漣堪以委署候補縣將麟銷發審局　縣丞馮步安禀知奉飭留松差委卽辭 
　　浙省轅門抄十一月三十日○同知諸調元禀知藩委永嘉瑞安等縣催地丁差通判柳均照禀知瀋司委催麗縉青地丁差叩辭○十二初一日劉椿祺銷假辭赴津局差○王應熙禀知藩司委解神機營營口軍餉差禀見 
[江督轅門抄]  
　　十二月初三日署兩淮鹽運使司程到見儀徵來叩謝安徽候補知縣曾良升赴揚州禀辭興史除惠嶹禀知奉委解揚州淮軍餉差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年十一月十六日京報全錄]  
　　宫門抄○諭旨五道錄前○發抄旨四道○接續前稿○大臣延等奏請飭下籌辦民埝片○大臣毓等奏請飭部設法籌撥摺子○十一月十六日理藩院鑾儀衛光祿寺鑲黃旗值日無引見○伯王看視奬賞覆命○長順假滿請安○熙敬因伊子保奬謝恩○絪貝勒志元國俊各請假十日○召見軍機錫珍○發抄慶裕等奏鐵嶺河稅斗捐虧短請將經徵官依克精阿革職奉旨依克精阿着卽行革職歸案審訊餘依議該部知道欽此○劉瑞芬奏接護江西撫篆日期謝恩奉旨知道了欽此○王嵩齡奏接署江西藩篆日期謝恩奉旨知道了欽此○長祿奏接署江西臬篆日期謝恩奉旨知道了欽此○接續前稿又原叅候補道劉時霖曾充門丁承辦雒縣魯家莊之工旋堵旋决並未賠修一節查據該撫曁藩臬覆爯劉時霖由捐納知縣經升任藩司丁寳頂飭調來東因勦匪出务遞保道員同治三年有人叅奏劉時霖係藩司丁寳楨同鄉隨侍多年聞警救主代捐知縣等因經升任巡撫閻敬銘查明留時霖之父劉祖綬曾任廣東揭陽東莞等縣典史所叅各節實無其事覆奏在案詢之司道等均稱曾聞同官談及此案實未聞有曾充門丁之言是該道並非出身卑賤巳屬信而有徵又據覆稱該道上年委辦小魯家莊民埝甫經堵合尙未追壓完固秋汎致有冲决旋經該道堵築合龍因得免賠該處决口寛數丈僅用銀一萬五千兩辦理尙屬節省臣等檢查奏報原案均屬相符今年該處亦未決口尙不得以虚糜目之又原叅候補道譚文煥佻達謟媚該撫信任倚重一節查譚文煥由同知指分貴州遞保道員攺指山東於六年到省前年查辦賑務親歴災區不憚險阻泥淖救出難民甚多並據藩臬廪稱該撫知其樸實勤苦素歴戎行不過委令騐收堤工稽查海島司道本屬同寅未見其有謟媚之處臣等檢查該撫號簿亦未見該道得委優差所叅佻達謟媚爲該撫信任倚重之處實無其事又原叅曹州府知府積慶侵吞河工巨欵與前撫任道鎔結拜師生越次補缺正月晉省繞直東阿被匪槍刼一節查積慶由升任巡撫丁寳楨奏調來東遞保知府留東補用曹州府知府係煩要之區例應於候補班内揀員酌補當經藩臬兩司詳由前撫任道鎔以積慶題補並無越次嗣奉部覆照章應飭赴任無所用其營求該府前辦曹州等處河工侵吞巨欵及與前撫結拜師生事隔多年無從得其確據至東阿被刦一事查據藩臬運道曁泰安府東阿縣先後覆稱該府因公晉省時以查勘隄工繞道東阿在店住宿有賊行竊喊捕逃走實無被刦之事所覆各情尙屬可信又原叅被水各州縣報灾不實毆官滋事之案汪而足至各府縣被刼各節查據該撫曁藩臬覆稱光緒九年禹城縣民高丹池等揑灾希緩漕粮與該前縣李紷爭競誠滋事當經分别撤叅懲辦在案臣等調取原案查核相符此外别無報灾不實毆官滋事之案又據覆稱省城春間訛傳東昌府壽張縣衙署被劫當卽分别密查實無其事城武縣知縣吳錫綬禀報玫年十二月二十四日夜縣署後院空樓失火居民撲救搬運帳房什物失去銀兩旋將該縣撤任委員確查實因不戒於火失去銀物委無被刦之事魚台縣禀報正月二十六日夜該縣帳房被竊銀物經臬司委員勘騐屬實是縣署被竊均經具報有案並非被刦不報鉅野縣禀報三月初十日監獄脫逃賊犯一名禀報飭緝有案亦非監獄被刼不報省垣内外自三月至七月共報竊案四起内有拒捕之案三起皆係距省十餘里及數十里不等其餘左近居商民旅亦無被搶之事臣等於封門時曾經出示曉諭商民如有實被搶刼者許其來告迄今無一控告之人該司等所覆並無諱匿不報之案自屬實情又原叅曹濮等處嘯聚數百人大爲民害一節查據該撫曁兗沂曹濟道李嘉樂曹州府知府積慶先後覆稱曹屬界連直豫素稱盜藪因營勇調赴海防匪徒乘隙竊發本年三月問曹州府督飭濮州知州恩奎會營拿獲匪犯馬洛幅等十六名餘匪七八人逃逸四月間又拿獲紏衆夥刼之匪首楊振乾一名餘匪脫逃六月間匪首蔡三等糾聚二三十人在於官屯一帶游弋又經該府會同練軍馬隊拿獲蔡三等十名均經照例按擬解勘並經該　因匪徒此拿彼竄擬就捕盜事宜四條禀經通飭遵行事曹濮等處雖有匪徒竊發尙無嘯聚數百人之多且經該道等隨時捕獲捕務當亦不致廢弛以上各欵臣等體察情形細加諮訪事事有因者不敢隠飾查無實據者不敢苛求如候補道張上達譚文煥員並無實在劣跡前河南按察使豫山旣經該撫奏明專辦民埝且稱其在山東河南先後勸捐助賑慈惠有聲均請毋庸置議候補道張桐陳錦二員聲明素著均經委以要差前山東按察使潘駿文專司稽查大隄與豫山同在河工總局亦未置之閑散皆不至爲張上達等所掩候補道劉時霖雖出身久經查明亦無虚糜工費但以監司大員屢被叅劾因向司道各員詢其平日聲名均有微詞誠恐異日難資表率可否以佐貳之職降補伏候聖裁曹州府知府積慶侵吞工欵結拜師生二層均無查考補缺旣非越次赴任亦非營求繞道被刼省城雖有風聞查訪但云遇竊該撫亦許其一年以來公事尙無貽悞惟曹州府爲山東邊要盜風素著該府能否勝任應請飭下該撫隨時查看毋得廻護至該撫平日辦公臣等細詰司道凡遇緊要事件無不商酌辦理原奏謂司道不能盡一言者或尙未然方今時事多艱海防吃緊朝廷簡任疆吏原爲保障一方山東連年水患滿地瘡痍雖曰天灾流行究不能不責之人事臣等訪聞所及亦知該撫辦事認眞不辭勞瘁但恐氣浮於識易受欺蒙若能濟以虚心自可集思廣益原叅謂其理宜深自譴責又謂有决無引咎之語臣等不敢强爲之辯然人才難得求舊乃言該撫受恩至重鉅任獨肩應如何訓飭責成俾令振刷精神力圖報效實非臣等所敢擬議至其此番被謗之由實緣興築長堤不便於沿河居民之所致然怨之者不過目前一隅之見不知該撫實有永全大局之苦衷當巳在聖明洞鑒也全除河利弊應由漕運總督吳元炳詳細覆奏外所有臣等查明山東撫臣被叅各緣由謹由驛四百里馳奏伏乞皇太后皇上聖鑒再臣等拜摺後卽於本月二十七日率同司員等起程　摺北上合併聲明謹奏奉旨己錄○○延煦等片再臣等於履勘堤工時目覩被水災民流離失所情寔可憫欲籌目前救護之法自以保守民埝爲第要義齊河濟陽齊東蒲台利津等縣皆偪近黄河民埝大隄之中各該縣城曁各村莊農田均恃民埝爲保障民埝一開不惟莊田淹没郎縣城亦不可保被淹之民斷不能自甘漂没勢必偷掘大堤洋洩水勢而大堤亦不足恃臣等細加體察爲河工籌久遠之計則大堤爲將來退步不可不修爲居民籌目前之計則民埝爲第一層屏障不可不守守民埝卽所以守大隄也該撫築修民埝多在大隄旣失之後亡羊補牢不得謂非失計卽如齊河之李家岸民埝决至二百餘丈現在未能堵合大堤無法修築此民埝不修無益堵合以致黑家窪之明証也况民埝以内居民散處心力不齊設遇搶險不免互相觀望堤外居民恃大堤爲保障更不以保護民埝爲心爲今之計惟有於沿河民埝分叚設汎並責成地方官平日於險要之處預積稭料搶險時官爲督責調集營勇協同民夫合力搶護民埝保全則大隄可無潰决之患臣等亦明知河流浩瀚將來勢必展寛民埝逼近萬非久遠之計第以瘡痍滿地觸目惻然念及聖主惠愛黎元之心深愧無以仰紓宸慮惟有請旨飭下山東撫臣妥籌辦法乘此水退農間之際工料民夫皆易攢集趕緊興修能於來春大汎前一律穏固則民命所賴者良多總不可因大堤旣成視民埝爲無足重輕也臣等爲保全沿河民命起見是否有當伏候訓示遵行謹附片具奏奉旨已錄○○奴才毓橚溥豐英亷跪奏爲遵奉部常核减永濟庫欵項其議年不敷銀兩仰懇天恩勅部設法妥議籌撥以供要需恭摺仰祈聖鑒事竊奴才等前因永濟庫額徵租銀入不敷出以致歴年積欠各欵巳逾十二萬餘兩之多溯自同治三年以後添建陵寢公事倍增一切用項較繁且無不由永濟庫支領統計常年共約需銀六萬九千餘兩而該庫每年除尾欠僅收租銀不過八九千兩開放各欵尙不及半實屬竭　萬難支持奴才等亦深知國帑異常支絀又曷敢冐昧屢陳然此等要需非别項可比若不早爲籌辦日復一日將來何所底止是以前經奏請撥常欵以濟要需前奉戶部移咨議奏内開令將永濟庫單開一切支欵無論從前有無向章務須剔除浮冐核實裁併究竟每年能裁若干歸併若干酌定章程迅速專案奏明統候該大臣曁直隸總督奏到日再由臣部酌核情形奏明辦理以期妥善等工咨查前來奴才等遵卽督同管理永濟庫司員等悉心確核認眞刪减除四孤錢粮每名月支銀一兩五錢爲數無多碍難核減至官員白事兵役紅事恩賞銀兩石門因部歲修陵寢工程曁風水各圍墻綠營值班撥房等工並繕寫祝版帮貼銀兩曾經奏明减成支發在案此次未便再行核减外其餘應放各欵均擬暫減二成統按八成發給每年約可减銀二千二三百兩亚擬自十年正月爲始按照核减章程開放以清界限仍俟庫儲充裕之時再爲奏明規復　制惟查該庫年例應放各欵通盤核减仍約需銀一萬六千九百餘兩各洲縣額徵租銀除尾欠僅解八九千兩計每年放欵尙不敷銀兩約至八千兩惟有仰懇天恩請旨飭下戶部將永濟庫年例不敷開銷銀兩無論由何欵項下設法妥籌指撥常欵以供支發至歴年陳欠各欵内擬將可緩者暫行停支俟有盈餘再爲陸續補放所有奴才等遵議核减庫欵各緣由是否有當理合恭摺具奏伏乞皇上聖鑒訓示遵行謹奏軍機大臣奉旨戶部議奏欽此 
　　十五十六日兩本京報前因信班落後禾曾收到故先將十七十八日京報照錄兹已接著一律補登從明日起應接刊十九日京報 
閱者鑒之[  本館附識]  
 
