# 1900 - 44 - 4909641

 

Page 1

 
 
[皇朝經世文正續選增時事洋務三編] [  圖書集成局代啓]  
自長沙賀耦耕先生仿切問齋文鈔之例輯皇朝經世文編凡講求經濟之學者莫不　爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祇采自道光以迄同治雖名臣奏疏私家著述己有美必收而海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校譬附于經世文續編之後倩本局印以新鑄鉛字現巳裝釘成書價目格外從廉計皇朝經世文編廿四本洋三元續編連三編卅本洋三元單買三續六本洋一元在上海三馬路申報館申昌蘇申南北掃葉山房發兌 
[閱本報所登黜華崇實示系之以論]  
自來國家之治亂係乎人心而人心之邪正係乎風俗風俗一湻則人心自正此不期然而然者也然則風俗何爲而能使之湻乎曰風俗之美惡不外奢儉兩端風俗奢則民皆放僻邪侈流而忘返富者必至於貧貧者必至於亂此一定之理也苟能儉約自守雖富者未必能常富而斷不至於驟貧貧者卽未必能皆富而無不可以安分貧富相安治理卽不難蒸蒸日上正本清源之道在上者固不能一日忽者也昨報紀江都縣接到府札卽出示勸諭大略謂案奉府憲沈札奉淮揚海道丁札准署臬司朱移案奉蘇撫憲鹿札開照得三吳風俗本尚奢侈近來風氣日薄財物愈見其艱難無論富戸衣飾競尚僭侈卽次貧之家亦復效其華麗外觀似頗富有而内已實鮮蓋藏似此浮華實與風俗人心關係匪淺孔聖云禮與其奢也寗儉喪與共易也寗戚蓋儉則富　愈見其有餘貧者亦無虞不足事事易辦此誠歸眞返樸黜華崇實之要道也今姑以婚喪二端言之父母之喪原應盡方然亦必稱家之有無爲人子弟者自當愼治棺衾早爲安葬爲切要之圖諷經追薦出殯盛儀　爲哉且更有選擇吉地圖發子孫甚至屍棺暴露久延不葬不孝之罪孰有過於此者至婚嫁古人尚用儷皮荆布儘堪　嫁卽考諸大清會典庶民納采衣飾數以西爲限輿不飾采今聞各屬無論貧富皆須金飾甚至較量禮金多寡直以女爲奇貨故往往男子因措辦無力老大不娶女子因妝奩未備迨吉愆期此後無論貧富喪則宜愼終早葬婚嫁無須金飾除隨時密訪提懲外特此挽回末俗云云中丞此舉可謂得政事之本矣雖習尚相沿積重難返然苟三令五申嚴飭地方官認眞辦理轉移究非難事所慮者上不過以具文勸諭下遂以具文視之耳現在雖驕奢之習靡然成風然豈無一二賢者欲力矯其弊無奈迫於衆論以致一家之中辦事猶不能一心一意而　推之一鄕一邑之間成見世尚可破耶自有此示而有崇實黜華之意者得援之以拑衆口卽不能悉遵功令而鋪張揚厲之勢當可稍殺則此示之有益地方豈淺鮮哉昔陳文恭撫蘇時頒發風俗條約首以婚喪縻費爲戒議定富者聘幣不得過八端奩箱不得過六隻至於儀仗繁文慨從節省喪費不許有佛戲出殯不許多用紙器厝棺不許過三年地方官一聞佛戲將樂器追取入官僧道責處出殯演劇立卽拿究除婚喪之外尋常宴會菜以五簋爲度費不得過一金一時吳下風俗爲之轉移雖未必事事確遵而究竟浮費所節亦頗可觀今中丞旣將此諭頒發各屬地方宫若能遵照辦理挽回積習當在指顧之間轉貧爲富非三吳士民之福耶且不特爲三吳士民之福亦各省士民之福行見由近及遠漸摩觀感不禁拭目而盼大同之治也 
[寵賜老臣]  
金陵訪事友來函云去臘二十二日爲正任兩江督憲南洋通商大臣劉峴莊制軍七秩晉一壽辰朝廷重待耆臣特賜上方珍物交正任江蘇藩司聶仲芳方伯齎來方伯濡滯途間直至今正靈辰之次日賜物始至江寧暫置下關某蘭若峴帥擇吉本月十二日就鐘鼓樓無量菴恭迎人署敬諗賜物十六件特委候補監司十六員各捧一物乘輿逹督轅初九日先飭上元江寧兩縣宰恭備一切禮儀後以未盡妥洽改遲至上元吉日屆期天甫黎明峴帥派員督率夫役往下關迎迓並派標防各營列隊擁護省垣文武各官先期齊集菴中伺候俄而各夫役將賜物舁至奉委各員敬謹供諸黄亭之内隨御賜亭出菴迤邐至督轅峴帥先命於大堂上恭設香案以待各員高捧賜物由中門直入供香案上峴帥行三跪九叩禮望闕謝恩各官以次向峴帥叩賀是日天朗氣清惠風和暢督轅内外及無量菴兩處以及賜物經行之處傾城士女咸往仰瞻人海人山非常熱閙所有賜物恭誌於左皇太后御賜無量壽佛一尊白玉如意一柄蟒袍一襲御筆書福字壽字各一方匾額一方文曰星應壽昌對聯一副文曰籌添七秩恩綸遠威鎭雙圻藎畫深御筆畫四軸尺頭三匣計十二疋 
皇上御賜無量壽佛一尊白玉如意一柄御筆書福字壽字各一方匾額一方文曰綏懷多福尺頭兩匣計八件蟒袍一襲 
[老成乞退]  
金陵訪事友來函云正任兩江總督劉峴帥前奉上諭交缷篆務尅日入都初擬於去臘啓行北上入覲龍光繼因續奉緩至來春赴都之諭帥節遂仍駐白門惟峴帥因耆年多病前己屢疏乞休 
朝廷重念嚴疆不使仔肩遽缷是以雖殷引退難賦遂初兹者南洋重任已獲弛肩老病之躬不願再聞國事聞己上表乞恩免其入都陛見俾得歸里調攝病軀然安危端繫老成恐仍未許優游泉石也 
[柏臺耀武]  
南昌訪事友來函云日前江西臬司陳雨人廉訪接奉京電催令交缷臬篆迅速起程限正月二十日赴江北辦理招募事宜初九日廉訪交缷臬篆十三日起程日内當可至江北防所矣 
[潮亂續聞]  
潮州亂信已登前日報章兹者廣州博聞報云潮郡民風强悍性喜械鬥自昔而然邇者普寗縣境郭厝鄕忽又釀成鬥案合數百村之衆戮力同仇以至居民驚擾不安紛紛逃避地方官聞報立卽派勇前往鄕中彈壓無如鄕民恃衆不服地方官深恐釀成巨禍馳稟省憲請發大兵省憲檄委黄和廷鎭軍辦理並　調駐紥雷州之潮普勇二營前往輔之新正某日已由鎭濤兵輪船運至汕頭登岸此外嘉惠各屬土匪會匪亦復猖獗異常紳士遞禀督轅李傳相卽以此事付諸鎭軍并准帶文員襄理一切兹錄得傳相批示陳紳二南禀牘曰據禀海豐縣屬拜會肆刼水陸梗塞幸有信勇哲勇先後到境略知歛迹第匪衆兵單不足制勝請派大員督兵駐辦拿獲要匪就地正法各等情查海陸二縣迭出撲城抗官之案近日潮屬普寗又出械鬥重案若非大舉澈辦殊無以伸國法而遏亂萌昨經飭派記名總兵黄鎭金福督帶信勇一營另撥選鋒兩營馳往嚴辦海陸本與潮屬毗連應卽今黄鎭專辦潮屬九縣及惠屬海陸二縣嘉應一州四縣積匪准其稟帶知府同通州縣數員在營審理盜會匪犯審定供罪由該鎭禀候批行就 
 
 

Page 2

 
 
地正法以一事權該鎭卽可帶勇乘輪船先由海豐登岸督率在地之信哲兩營營哨各官及會商各府州縣指受方略令各分投兠捕並責成各村各族紳耆捆送分别情罪重則錄供禀請正法輕則酌量鐓禁監禁及枷責約束務期蕩滌舊染革面洗心乃爲蕆事仍由陸路提督選派得力將弁立將歸善縣火燒寮赤岸高潭寳溪三坑鯉坑屯東流横坑布心稳山三多祝黄埠田洋等鄕匪首積窩嚴密搜捕勿留餘孽並由碣石鎭督飭所轄水師各營整飭巡洋捕盜章程肅清海面除候通省緝捕擬定章程併案會同東撫部院專摺具奏外仰營務處會同東臬司海防局迅速分别移行遵照 
[調兵剿匪]  
蕪湖訪事友來函云近歲江北無和含巢各處小刀會匪異常猖獗非第温飽之家寢不安枕卽田舍翁多收數石榖亦必明火執仗搜刮無遺緣其黨皆本地痞棍勾結外來遊勇及安慶道友聲勢洶湧無人不懾其兇鋒而以濱江之五顯殿雍家鎭連漕中路馬家渡黄家渡三义河斗家壩新壩湯家溝三官殿俞家壩何家壩烟家灣姚王廟等處爲尤甚蓋以上所在皆有頭目嘯聚開堂放票一仿昔年哥老會匪所爲鄕民苟能購其票布並輸以財賄卽可安居無事紳衿之家或遇被擾訴諸頭目亦不難原璧歸趙惟不可禀官請緝禀則禍無已時去冬無爲州城守營郭千戎蒞任訪悉情形商請州主擇尤懲辦令尚未下若輩已黏揭帖於城守營門外及州署大堂大言恐嚇州主恐釀目變祗得隠忍不言臘月十三晚城守營所部兵丁某甲就浴澡堂被若輩大肆蹂躪郭千戎聞之親帶兵士前往若輩竟敢鳴槍拒捕守戎忿甚四面兠拿始得擒獲兩名押解州署移請援照會匪明槍拒捕新章於十四日清晨綁赴法塲梟首示衆匪黨謡言四布聲稱定欲復仇州主懼據情飛禀各大憲旋由鄧大中丞檄令澄清營統領徐月亭副戎於臘杪帶勇丁三百名砲船十二艘拔隊下駛小除日行過蕪湖卽刻剪江西渡直抵　爲州并撥往和州含山巢縣各處分頭駐紥專事搜捕匪類知勢不能敵驟然逃避一空說者謂此後各長官倘能雷厲風行不稍姑息匪瞻雖大或不致再肆猖狂也 
[教案已平]  
南昌訪事友來函云江西各屬人心鎭靜向少閙教之案去年忽有匪徒揑造謡言煽惑愚民到處焚燬教堂毆傷教士聲勢洶湧幾致釀成事端幸地方官竭力調停得免巨禍兹聞貴谿弋陽河口三處教案均已了結除究辦放火行兇各要犯外共賠銀十萬五千兩想此後可浪息波平矣 
[裁併木釐]  
武昌訪事友來函云鄂省釐金向以竹木二者爲大宗從前木商運木過鄂道經鸚鵡洲樊口武穴等處均須照章完納釐金司巡等人不免藉端苛擾兹者湖北巡撫于次棠大中丞體念商艱特飭牙釐總局改定章程嗣後凡有竹木過境一律改歸鸚鵡洲釐局併捐此外如樊口武穴等局均無庸另行完納若是則客商旣免需索稽延之累而釐金併歸一局責有專歸於公家亦不無裨益現已出示曉諭一體遵行矣 
[輪船爭利]  
金陵訪事友來函云去秋間有人糾集股分租賃小輪船一艘在下關惠民橋迤西設立碼頭往來於鎭江等處攬載客商船價較長江輪船不過十分之四招商太古怡和三公司利權大半被其所奪爰公同商議擬另購小輪船兩艘行駛鎭江等處收價較舊有之小輪船格外從廉繼因購船開埠設局用人經費所需未免太巨爰又公議將往來江寧鎭江兩處船價大加核减自今正初五日起每客祗收洋銀四角於是向之爭趨小輪船者至此又爭趨於三公司商輪船矣 
[杭垣火警]  
杭州訪事友來函云本月十四日之晚望江門外東江村某姓家因晚炊遺火積薪中霎時烈燄騰空致將茅舍三椽化爲在燼聞某係農家者流遭此意外之變竟致貧無立錐其情形亦慘矣哉 
[鄂省官塲紀事]  
武昌訪事友來函云署湖北鹽法道陳巽卿觀察係前安徽巡撫陳六州中丞之哲嗣近接揚州訃電知中丞在籍仙逝遂遣丁赴督撫署禀報丁艱星夜奔喪回籍守制所遺鹽篆不知上憲委令何人接署刻尚未見明文也○田家鎭砲臺統領鄧軍門正峯近奉湖廣督憲張香帥檄委署理鄖陽鎭總兵篆務新正某日命駕赴省垣詣督轅禀謝以便擇吉赴鄖履新○總辦宜昌土藥局劉湘如觀察署德安府施鶴笙太守先後來省詣督撫署禀見聞有要公面商也○樊口釐局總辦丁太守瓜期已屆所遺差使由督撫憲會委候補縣羅邠峴大令接辦大令奉札後刻已禀辭赴差矣 
[江西官塲紀事]  
南昌訪事友來函云去冬江西候補知縣陳明府元焯奉上憲委赴上海查探洋硝價值劉明府芳赴德化散給振銀旋皆事竣回省銷差前陳明府奉藩憲張筱船方伯牌示飭赴鉛山縣新任劉明府奉撫憲松鶴齡中丞札委襄辦營務處文案○臘尾年頭各州縣及佐雜各官時有調動某日藩憲　筱船方伯牌示署永寗縣雷樹人在任病故酌委候補縣王祖彝代理龍南縣方紹震據報丁憂輪委試用縣楊長逹署理新選安遠典史馬斯麟飭赴新任上饒八坊司龍汝翔無力赴任改委按司獄孫溎清署理永豐縣典史王舜年查未在省改委分缺先從九董振貽署理餘于縣洪錦標病未銷假代理斯缺之梁樹棠已屆期滿酌委代理德安縣徐嘉霖前往代理遞遺德安縣篆務卽以准補是缺之賀輝玉飭赴新任調署饒州通判范啓恒到任尚需時日酌委試用知州邱承榮先行代理廣豐縣裘鴻勲因案撤任酌委候補縣李相代理署新淦縣劉橒壽因案撤任輪委大挑縣劉則敬署理安遠縣譚鴻基調省差委輪委候補縣朱炳光署理缷事分宜縣馮全琮交代算清應飭卽赴義寗州調任豐城縣湯鼎烜安義縣文廉樂平縣吳錫純南豐縣鄧宣猷均引見事畢領憑回省應飭各回本任署吉水縣事正任南康縣孔昭珍調省差委酌委正任永新縣羅大冕調署○南昌新建各圩年來坍塌特甚兹由本籍紳士籌欵修復循例禀請大憲委員監修某日藩司張方伯札委章明府定瑜陳明府善垣郭明府立朝彭司馬承先陳叅軍同衡陳少尹爲棣監修南昌圩堤夏明府濟安方少尹炳方少尉澤春監修新建圩堤○新正某日九江關監督廣饒九南道憲明華亭觀察因公來省晉謁撫憲松鶴齡中丞及司道各憲大約勾留數日卽須返斾潯陽也 
[邗上官塲紀事]  
揚州訪事友來函云揚屬運河前因水淺膠舟經運憲江蓉舫都轉遴委幹員將歸江各壩分别勘估興工堵築邇者河流日涸往來舟楫益復需滯堪虞都轉復諭令承辦各員迅速合龍俾得蓄水濟運各員遵卽昕宵從事刻已一律禀報竣工都轉隨委淮南總局委員戴分轉前往分引騐收並取具保固切結存案分轉奉札後已於某日束裝首途矣○兩淮泰分司所屬之廟灣塲鹽大使某君邇因瓜期已屇由運憲江蓉舫都轉詳禀督鹽憲劉峴帥請以候補大使章鹺尹傑煒前往接署兹已奉督鹽憲批准牌示轅門一面檄飭遵照想不日卽當遄赴新任矣○新委淮南總局委員毛分轉昌駿於新正某日奉江蓉舫都轉密札往淮北查辦事件因卽輕車簡從束裝首途至所查何事外問尚無從知悉也 
[維揚新語]  
揚州訪事友人云元旦以後雨雪載途天氣嚴寒較三九爲尤甚現雖晴霽而朔風凛冽依然酷冷難熬聞某日南門外館驛前有一老者凍斃於路北河下亦斃一男子衣衫單薄似係卑田院中人噫春寒如此彼無衣無褐者瑟縮情形頗堪憫惻幸瓊花觀粥廠已於新正初六日提前開杓俾窮苦小民得以無虞枵腹云○淮北永豐壩同知專司掣騐海屬全綱引鹽責任綦重現補是缺之毛分轉昌駿經江都轉檄委淮南總局要差遺缺委現辦五塲稽收盛分轉曾緒署理遞遺五塲稽收委葉分轉爾良接辦已分别札委牌示矣○陳六舟閣學品學純 
 
 

Page 3

 
 
粹掛冠之後林下優游時或拄杖看山尋考僧閒話時或汲泉煮茗邀良友敲碁緑野平泉洵堪自適不料獻歲以後大氣嚴寒調攝久宜遂攖小極延醫診治參术無靈延至初九日騎箕而逝長公子名重慶現署湖北鹽法道驚接電訃星夜奔喪次公子名洵慶現任丹徒縣學教諭先期請假回揚侍奉湯藥故得親視含殮及大殮時本城各紳宦咸往吊奠素車白馬交錯於途○皮巿街風箱巷口趙伯寅太守向辦順直山東等省振捐涓滴歸公羣黎戴德近日忽抱微疾於新正初六日撒手紅塵當此災區春振方殷專賴各捐局募捐接濟兹者又弱一個嗷嗷哀雁其亦聞而心傷乎 
[縣示照登]  
欽加同知銜代理上海縣正堂戴爲出示曉諭重申嚴禁事照得上海城廂内外人烟稠密居民櫛比往來行人絡繹不絕亟應清除街道以期潔净疉經曉諭在案乃日久玩生近來每見居民鋪戸沿路堆積垃圾當街晾曬褻衣以及肩挑背負之徒横衝直撞卽如挑糞夫役不加桶蓋桶邊污穢不堪輙於各城門擁擠之處任意出人挨壞行人衣服因之互相口角動啓爭端言之殊堪痛恨除飭地甲嚴行查察外爲此示仰居民人等知悉爾等須知清理　衢便人適以自便自示之後各宜凛遵再挑糞夫由鄕來城倘仍不加桶蓋桶邊污穢者定當從嚴究辦决不寛貸切勿視爲具文其各凛遵毋違特示 
[讞員赴省]  
昨日法界讞員朱森庭明府命駕登官舫帶以小火輪船鼓浪赴省垣禀見各大憲聞拜禮三卽本月二十二日卽可遄返滬江也 
[飭醫病犯]  
上海縣獄所禁昔年在美界北河南路戳斃時阿二之兇犯陳阿六忽患重症昨由禁卒據情禀報代理上海縣篆務之戴子邁明府立飭官醫爲之診治 
[土匪横行]  
本邑浦東楊施橋一帶近有土匪頭目糾聚黨羽五六十人身藏利刃日以訛詐洋銀擄人勒贖爲事稍不遂意卽拔刀相向聲言借棗子借棗子者彼中切口謂刓人目睛也地保及鄰佑人等懾於兇燄莫敢出一言以致若輩膽愈大而勢愈兇光天化日之中竟敢横行不法說者或謂浦東自周浦私梟受創而去之後閭閻當可高枕無憂庸詎知不法匪徒尤而效之其兇惡更甚於梟黨不知上憲亦思除暴安良否也 
[會訊撞船斃命案]  
去夏某日招商局飛渡小輪船撞沈申湖小輪船所帶無錫快船淹斃舟子七人控經前署上海縣篆之土欣甫大令騐明提訊將飛渡小輪船舵工陳小安收禁在獄前日署江蘇臬司朱竹石廉訪委候補同知吳秀芝司馬會同代理縣篆之戴子邁明府提訊陳供稱小的係浙江府屬鄞縣人在飛渡船上當舵工此外尚有司機器人周意興及水手某某諸人去年六月二十五日之夜有一鴨屁股船被風走錨央小的用小輪船帶往彼岸小的允之由北岸帶至南岸忽申湖小輪船迎面駛來小的急放氣筒使避勢已不及致被鴨屁股船將申湖小輪船所帶無錫快船撞沈小的停輪援救得以救起三人周供稱小的亦浙江府屬鄞縣人飛渡開行由陳專主餘語相同司馬曰據爾等所供旣已受雇帶船並不懸燈放氣肇禍後又不停輪救援致斃七命之多殊爲可惡張銀桂供小的年二十六歲本邑人在申湖小火輪船當舵工其時由湖州帶孫阿美之無錫快船來此載有搭客十餘人行至楊家渡遇飛渡小輪船並不懸燈放氣且不照定章在東邊行駛小的之船順水而下飛渡逆水而上致肇此禍司馬謂爾旣帶伊船何安置人命於不顧且更割斷纜䋲追赶飛渡亦屬不合遂判將陳小安掌頰八十下還禁周掌頰二十下與張銀桂一併收押再訊 
[營私被控]  
日前萬順米行主李宜賓扭馬錦賢至上海縣署以私收客帳洋銀等詞控訴代理縣篆之戴子邁明府升堂研訊李稱馬係行中之夥由王際周吳正祥兩人薦保去歲之杪忽乘隙逃避兹查悉曾向同元等十家私收帳欵洋銀四百七十元求恩追給馬供稱小的適有急需故將此所收洋銀四百七十元挪用迨被李尋獲己浼薦保人調處先還二百元李不允突被褫去皮馬褂奪去洋銀及金戒指約值五十元所欠理應歸還惟不應將小的私刑處置明府飭交差收管著交薦保人到案訊明究治 
[遷地爲良]  
英租界石路卽福建路每晚有小本營生者沿路設攤以博利巿去歲工部局董議欲一律驅逐以便行人兹又以此中半係貧苦小民特加體恤擬令移至浙江路貿易不日卽須傳諭遵行矣 
[龜巢賭案]  
前晚本邑小東門外登樓萬里春烟茶肆之畔弄中第十二號門牌某花烟館龜奴邀集多人團坐賭博初時龜奴連戰皆捷繼反輸去洋銀五十餘元與賭者向索不付旦指爲藉端訛詐紛紛擾擾之餘同至某茶肆評理旋經同類出爲排解折半歸償事爲捕頭所聞遣包探拘拿爲首及與賭諸人押候解送公堂禀請讞員朱森庭明府　辦 
[上海巡局瑣案]  
前日午後二十三七鋪巡防局勇在公義馬頭查獲擺設賭攤之周二拘入局中局員盛雨村二尹研訊之下周供小的無知誤犯叩乞恩寛以後不敢再賭矣二尹判鞭竹梢四百下鎖繫犯事地方示衆○有張長生者以販賣雜物爲生前倩女巫西季氏作保向福康缸　店賒取貨物若干計共洋銀五十餘元邇忽避匿福康店主高懋生向季氏索取氏置之不睬不得已投二十三七鋪巡防局控訴局員盛雨村二尹提氏詰訊供稱小婦人雖爲張長生擔保貨銀寳不料其逃避今願照賠惟求寛限二尹姑念女流予限二月照數賠償不得延欠并飭交妥人保出○唐桂林偕妻湯氏投二十三七鋪巡防局訴稱包毛毛無端來家滋擾請卽訊懲局員邱友林二尹准之提案研訊唐供小的原籍江北某邑向業鞔工前曾租包毛毛房屋與之同居後因包時至臥室故於新正以後遷居石街不料十七晚包忽來家叩門滋擾是以扭案請究湯氏供年三十歲前曾借居包毛毛餘屋包時至小婦人臥室巧語花言因告知丈夫移居他處不意伊竟來家叩門求卽懲辦包供小的在砲彈廠爲工匠唐前借住小的家餘屋尚欠房租洋銀七角因往索取突被扭住兇毆求恩鑒宥二尹問爾尚有父母否供稱父親在製造局爲工匠二尹判責一百板交其父保釋 
[美租界捕房紀事]  
昨晨偷兒王阿寳掩入裏虹口某鄕民家竊取布衣等物適被事主所見扭入捕房捕頭令押候解送公堂禀請讞員翁笠漁直剌訊辦○昨午東洋車夫王某在頭壩路拾得金磅一枚小流氓某甲見之互相爭奪被巡街捕一併拘入捕房捕頭令將金磅存候失主認領王與甲從寛釋出 
[東災初函]  
頃奉山東沂州府楊卓齋太守印建烈來書内開山左登萊青沂所屬各州縣去春亢旱夏麥歉收入秋蟲蝕禾稼殆盡糧價騰貴斗米千錢飢民就食西行又經豫撫檄飭截留毋許越境窮閭坐困益復無聊冬來身少絮衣面多菜色甚或臨風欲倒臥雪旋僵雖經建烈請有冬振五千兩並承閣下撥助振洋二千元唐桐卿廣文移濟棉衣萬四千件振洋二千元而地廣戸繁仍屬車薪杯水今者春日方長麥秋未至不籌振撫勢且道饉相望所期樂善諸君子重輸義粟再挹仁漿齊黔敖捧食而來秦任好汎舟而至桃花煮粥俾延殘喘於三春梅子流酸庶獲嘗新於五夏敬憑尺素用布寸丹等因奉此查沂屬災情極重曾經卓翁太尊電囑設法湊濟苦於無欵可籌故去臘　撥英洋二千元面交唐桐翁先生携往酌振現在春令甫交麥收尚遠苟非及時接濟其何以全民命而廣皇仁謹鈔乞登報伏求樂善君子鑒憐爲幸上海北巿絲業會館籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[稽山又雪]  
紹興訪事人云紹郡自立春雨霽連日暢晴三巿六街具衣冠而賀新年者絡繹不絕本月初七夜半時輕雲籠月微轉東風黎明又見天公玉戲鴛鴦瓦上一白無垠未幾旋卽消融迨貓睛轉午時己非復琉璃世界矣初九日清晨勝六君又惠臨蓋自冬徂春已七次稅駕矣 
[銀樓虧倒]  
紹興訪事人云去歲各業獲利者首推絲行蓋新絲上巿收價尚廉後卽逐漸加增故所獲甚豐其次木行綢縀銀樓亦獲利者多惟泰來昌銀樓事出意外此銀樓開設有年生意興旺歲得盈餘數千金其主人因而多錢善賈去冬囤積點銅嗣價果飛漲已擬出售適有向開點銅行之甬人陳某來紹收貨訪悉泰來昌囤貨頗多因向購買謂寗波點銅價高若願往售必利巿三倍泰來昌主人信之交陳運去計值四萬餘金豈知陳外强中乾時屆歲闌虧倒二十餘萬泰來昌四萬餘金分文無著主人不能周轉因此倒閉計虧空同懋錢鋪二萬餘金此外存挪各欵紛紛待償者尚不貲也 
[英美租界公堂會訊案]  
英商有恒洋行主金史美投本管領事署控雷汲安霸持租地領事某君令梅繙譯照會會審公廨昨日讞員翁笠漁直剌倩襄讞委員張柄樞司馬傳雷至案與梅君會訊金史美偕買辦某甲到堂訴稱商人向沈其賢租地一方突有雷汲安者出頭霸阻請爲究辦沈其賢供小的以已地租與洋商事與雷姓毫無干涉出爲霸阻殊屬駭然求卽訊辦雷汲安供稱此地前向升科局購得今沈串同洋商金史美妄思管業是以阻之司馬商之梅君著將雷暫行管押候禮拜三覆訊 
[英美租界公堂瑣案]  
尤照福闖入吳小弟家圖竊被吳姊金吳氏所見扭送捕房昨日包探朱阿高解案請究吳小弟偕金吳氏投案申訴前情請爲究辦尤供小的之妻人咸謂與吳有染故往伺察不料反被誣竊求恩鑒察襄理讞政之張柄樞司馬著一併斥釋○匪人江東海及妻江陸氏串拐王張氏之女彩金圖賣未成被包探金阿三查獲送案請究王張氏供女兒彩金向在大純紡紗廠作工被同廠工作之陸氏誘拐至家與其夫江東海携往他處今又挈之回滬是以報捕送案王彩金供被江東海夫婦拐至無錫圖賣未成復回滬上江陸氏供小婦人與彩金同廠工作故領往無錫游玩並無圖賣之事尚求明察司馬判將江東海笞責二百板管押三月陸氏責藤條三百下○王美利賃居有恒洋行某處房屋日前失去房中首飾遂告知有恒洋行主以管門人李如康查察不週函致捕房昨晨捕頭命包探金阿三解案請訊有恒洋人偕王美利投案訴稱所失之物約值洋銀四十元請責令李照償李供弄中時有人進出小的實不能一一查問求鑒司馬著賠洋銀二十元○竊賊張根榮竊取洋人克來及考如兩家衣服十三件報捕後經包探張阿五查獲原贓拘送至案克來及考如相約投案請領失贓張根榮供認行竊惟求恩典司馬判責三百板管押兩月○李藍雲在天后宫左近攫取行人銀對時表一枚適　包探秦少卿所見拘獲解案禀稱失主已去無從傳訊李供對時表在途拾得叩求恩宥司馬判責一百板對時表充公 
[美租界醫院紀事]  
昨日清晨下海浦怡和紡紗廠寗波小工韓東福工作之際偶一不愼被機器軋去右足鮮血淋漓痛極倒地廠中司事見之急倩人舁送同仁醫院求治醫生雖准留住病房然傷勢非輕恐難保全性命也○山東某縣人王某向在下海浦一帶販賣燒餅藉資餬口前晚與小流氓某甲等人因賭起釁肆行毆擊旣而甲拔出利刃剌傷王目血流如注紅染衣裾事後經同鄕人送往同仁醫院求醫生療治未識能保無碍否也 
[惠而不費]  
南巿開泰木行莊寳琛善士爲行中新進學生將席費洋八元移充敝堂施粥經費並函告云滬上爲商賈薈萃之區各寳號每年所收學生僂指難數若悉將此欵撥充善舉則積少成多於貧民不無小補仁言利溥感篆同深又蓮成善士洋六十元長福祿增福壽永保平安洋一百元錢蕉生洋五十元漆業整規爲偷漆罰欵洋廿五元對洋四元小洋一百三十角程靜齋求身體平安洋五十元萬承志堂寄來漸愧前百不能齋主人爲次子恊卿外症得蒙神佑全愈完願洋一百元新年施惠善氣彌綸祗領之餘謹此誌謝上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
[已亥十二月份月捐年捐清單]  
道署十一十二月洋四十元李光琴翁十十一十二月洋九元緯雲絲廠四個月洋八元怡情軒唐傑臣翁周湘雲翁十十一十二月復泰半年趙馥疇翁半年繼述堂陸十個月六戸各捐洋六元陳　亭翁洋五元順泰四個月豐泰帳房十一十二月鳴昌八個月鼎興四個月四戸各捐洋四元信昌隆五個月洋五元永裕成八個月洋四元八甬莊源大十一二月洋三元二角龔府韓潤生翁何瑞棠翁十十一十二月陸全木翁十十一二月義昌成十十一二月咸章十個月復記十個月七戸各捐洋三元保安丹會九個月洋二元七角龎竹卿翁五個月李珊記號五個月二戸各捐洋二元五角久成四個月洋二元四角戴運來翁朱葆三翁徐棣山翁黄佐卿翁譚　臣翁韓山　翁老順記南順記戴生昌祝源昌董蘭芳翁存濟堂十一十二月蘇寳森翁十一二月益昌四個月曹德大十個月大昌十個月通濟四個月十七戸各捐洋二元源豐潤洋一元八角恒升四個月洋一元六角恒泰四個月一元○角滬江第一樓老悅生新順記錦章愼餘堂可熾十一十二可熾順十一二月萬有全十一二月萬和祥七八月金松泉翁瑞源三個月朱鶴鳴翁恊愼五個月源順五個月萬源五個月十五戸各捐洋一元施德豐三個月升和三個月允章三個月三戸各捐洋九角孔巨豐翁四個月鴻生四個月二戸各捐洋八角　和洋行帳房六角五九章北天成福來洽十一二月亦新園十一二月四戸各捐六角思補齋隆昇梁煥南翁湯蓮生翁章佩華五戸各捐洋五角青蓮閣寅記十一二月萬椿十一二月祥順十一二月四戸各捐洋四角其萃樓春園徴昌怡昌熾大晉昌恒茂曹裕順九十月尹梅生翁九戸各捐洋三角鴻進樓義成十一月一壺春十一月生大十一月怡隆徐景甫翁夏枕笙翁七戸各捐洋二角源通官銀號錢一千八百瑞昌十一二月恊成祥十個月二戸各捐錢一千文嘉綸張翰臣翁三個月延康壽康和康晉和餘大愼餘元甡　茂衍大厚康永豐存德鉅亨恊昇宏元宏大源吉寳和寳順承裕正大升大彚康崇餘永康鎰大瑞大晉大義善源正餘福康兆豐恆餘厚餘存餘仁大久大協餘源利延源四十一戸各捐錢六百張家鶴翁錦章大章九和宏章泰五戸各捐錢三百怡大金合順十一月五雲日昇樓永愼十十一月萬興十十一月五戸各捐錢二百又年捐王欣儒翁進脩堂袁二戸各捐洋廿四元吳渭川翁洋十二元榮昌廠洋十元黄省三翁華彰二戸各捐洋六元恆升萃源二戸各捐洋三元六角謙記洋二元七角馮德基翁盛大隆咸泰恆生楊萬順恊興余洪記泰生八戸各捐洋二元四角和記一元二角英法美三界一文捐洋六十七元五角五分錢廿千零五百廿四共收洋四百零七角一角錢五十一千四百廿四文滬北天后宫前廣益善堂司董嚴信厚施則敬朱佩珍唐榮俊葉貽鑑等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
