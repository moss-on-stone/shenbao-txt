# 1895 - 254 - 4908048

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希均鑒 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[紀客述日本商情系之以論]  
　　客有歸自日本者入門一揖各道勝常煮茗清談其樂無極執筆人曰别一年矣今幸喜海外生還能將彼中近日情形略示一二乎客曰僕商人也彼國政府秘要所不能知無已請卽商務言之可乎執筆人曰願聞客曰日本目下商情與承平時無異惟小舟及小車駁運貨物其價較前幾三倍華人所過之處無賴及小孩咸高呼搶搶罷市日語呼僧爲罷市搶搶猶半蓋鄙華人爲半僧也有欲至東京經商者東京人待華人尤虐所過之處小孩每拾亂石擲之棘地荆天難移寸步有商人中之黠者改作日人裝束口操日語始得無所阻滯嘻我中國當去歲交戰之際日人之滯留上海者猶且盡心保護俾無賴不敢侵犯今旣重修和議日商源源而至受廛設肆安穩無虞何彼國游民竟爾恣行無道豈不畏地方官之懲戒乎抑地方官亦付之不見不聞乎轉瞬星使重臨各隨員亦陸續而至倘不移書詰責恐向之辱商旅者後此必將辱及星軺矣可奈何至於各處通商口岸我中國向設理事官用以保護商民訊理兩國交涉之案今李傅相在馬關所定和約特准日相伊藤氏之請改爲彼國治外權全有外權者治理外人之權柄全有者謂外人一切事務全歸彼國治理與華官不復相關若是則領事一官幾成虚設國體何在商困竭抒嗟我華民其尙有去覆盆而見青天之一日耶至於横濵一埠去年祗剩華人三百餘名今又逐漸航海而來多至二千數百人之譜然每遇訟事須由日官審判名爲華人與日人一律看待實則華人有欠日人債務者日官立刻將店封閉盡法嚴追若日人而欠華人之錢則雖控案纍纍終是拖延時日所可幸者各華商聯爲一氣以禦日商向章陶器漆器耍貨等商立有一二總柱首每有交易於百圓内扣取用銀一圓名曰過磅金今日商欲將此項革除華商不依糾約同鄉不許上街購貨相　至五閱月有一粤商私購不扣用銀之貨經柱首查悉罰出銀二百五十圓此後無敢有復與日人貿易者以致日人貨物屯積工人苦不堪言日人乃於七月十三日央人和解華商亦不欲固執成見乃立爲同福堂議定規則大旨所購貨物以每月兩期找結者扣用一分如交現銀扣用二分隨於十五日起照當交易嘻似此　　一心何患日人不曲爲遷就使遼海青齊諸士卒盡能如是之同澤同袍又何致爭先潰逃屢　敵人之　入　我華貴物之運至日本者以棉花爲大宗糖次之日人之業棉花者意存龍斷先出重價購定數百　華人　發電至上海　　迨上海各商聞信紛紛運貨至日本日人見來貨擠擁卽縮手不辦華人不得已賤價求售殊不　日本紡織之局甚夥皆需我國棉花當日人龍斷之時祗須華商將貨儲入貨倉堅執不售彼各局一月無棉花應用卽一月停工不特虚費開銷且機器亦易於鏽壞何患其不急而求我爭以善價購歸哉執筆人曰聆子之言其於商務情形可謂瞭如指掌矣不知尙有佚事遺聞可作清談之助否客曰某日彼國和字某日報發爲議論可謂離奇之至其言曰南宋相臣秦檜華人皆以巨奸目之我則獨謂其爲宋室之忠臣蓋南宋地只一隅精力疲　倘戰而不勝必將無地可以立錐迫至計無復之始忝顏媚仇與金人聯和誼奈何華人易世後猶加以唾駡不能曲諒其心云云爲此幾者其殆有所激射耶抑信口開河耶不可得而知已若夫俗星使未到之先彼國各日報已連篇累牘歴記其由何項出身曾任何官及夫人何氏何籍公子曁女公子若干人年歲若干羅羅清疎不遺毫髮何日人之善工刺探若此乎刻下東京無一華人蓋華人欲赴東京須先向外務省領得准住之憑方能托足是以人皆憚其曲折裹足不前不知星使旣入節轅能將此例除去否也執筆人曰與君一席話恍若置身十洲三島問俗採風然日例旣如此加嚴雖有山水之清華友朋之歡樂與夫紅葉美人之態晃山勝蹟之奇我亦不願襥被重游續扶桑攬勝之記矣客乃憮然而退 
[諭旨恭錄]  
　　七月十六日奉上諭步軍統領衙門奏拿獲結夥持械搶人勒贖人犯請交部審辦一摺所有拿獲之小路卽路寳山全子卽全壽戴山　卽小戴崔大卽崔治崔張氏等五名口均著交刑部嚴行審訊按律懲辦未獲之文三張二卽張老西仍著嚴拿務獲究辦該衙門知道欽此同日奉上諭步軍統領衙門奏拿獲鄰境結夥持械鎗傷事主拒傷官兵搶刼盜犯請交部審辦一摺所有拿獲之張秃六頭丁八卽東丁八楊黑子楊逹子尹小紅兒楊九康老梁三等八名均著交刑部嚴行審訊按律懲辦未獲之康小八兒等犯仍著按名嚴拿務獲究辦原拿此案之員弁等著俟刑部定案時聲明請旨該衙門知道欽此○十七日奉旨貴州平越營遊擊著劉端方補授欽此○十九日太常寺題八月初三日祭文昌帝君廟奉旨遣載勛行禮後殿遣慶福行禮欽此又題八月初五日秋分祭夕月壇奉旨朕親詣行禮從壇遣長萃分献欽此又題八月初九日祭先師孔子廟奉旨遣麟書行禮兩廡遣翰林官二員各分獻崇聖祠遣薩廉行禮欽此又題八月初十日祭社稷壇奉旨朕親詣行禮欽此又題八月十一日祭昆明湖龍神廟奉旨遣立山行禮欽此又題八月十二日祭惠濟祠河神廟奉旨遣崇光行禮欽此又題八月十四日祭關聖帝君廟奉旨遣凱泰行禮後殿遣徐承煜行禮欽此 
[本館接奉電音]  
　　昨日清晨京師飛電傳來上諭及旨各一道敬謹譯登○七月二十五日奉上諭吏部兵部會奏遵議處分一摺陜某總督楊昌濬陜西固原提督雷正綰應得革職處分均著加恩改爲革職留任該督等當知感奮迅將回逆掃蕩力贖前愆欽此同日奉旨崇文門正監督著麟書去副監督著芬車去欽此 
[臺軍大勝]  
　　昨接臺嶠郵書備述劉軍門大勝日兵所述戰事歴歴如繪不啻身在行間亟錄報章以當鐃歌之奏來書云臺北府基隆廳滬尾宜蘭新竹苗栗各處日人乘兵變帥遁踞爲己有此不過僥倖一時非力戰所得也當時日兵進窺漳化所有在臺官員自唐中丞以下文武各官不論大小見海氛日棘皆紛紛内渡惟臺中府黎伯鄂太尊 
 
 

Page 2

 
 
景嵩獨能奮不顧身力持危局羅致紳士招募義勇扼要據守如李太尉入朔方軍壁壘依然精采一變約束麾下貔貅勉以忠忱　其銳氣訓練旣精親自督隊與日兵交鋒將士同心故能每戰皆克軍聲爲之大振自五月到今不下數十戰無戰不勝每勝輙陸剸犀象水截蛟龍而其尤操勝算者臺軍扼守中南兩路首尾相聯聲勢相倚故能以逸待勞以奇勝正以主待客以義懴暴劉淵亭軍門駐守臺南與臺中有唇齒之依近日派有李總戎惟義帶勇一千赴中路助戰軍聲愈振臺地士民歡欣愛戴呼爲黎爺據臺父老言使臺中文武官員皆如黎爺之才長應變文韜武略兼而有之雖使臺北一隅至今鞏固可也斷不任金甌片角不爲瓦全而爲玉碎也推原禍始令人不能不太息痛恨於前撫之不善用人前撫初委張月樓軍門統大軍十九營駐紥基隆一聞風鶴遙傳統帥先遁營官繼之各兵失所依賴安得不相率潰散日兵祗十數騎見有隙可乘遂直犯獅球嶺天險之地棄之如遺以致臺北一片清淨土忽變爲荆棘塲焚燒屋宇戕殺人民幾使神鬼怒號風雲變色今臺地士民談及臺北之往事又不能不切齒痛恨於劣將之貽禍不淺也所可喜者黎伯鄂太尊在閩有年歴署馬巷廳通判及海澄各縣官聲甚好詳述生平亦足以大快人心及奉調來臺歴署基隆廳不屑局促轅下等風塵俗吏之所爲禀請上憲創辦金沙局以興美利時論韙之尤喜輕財帛尙氣節經濟優長復工吟咏有古名臣風此次署理臺中府篆在前撫内渡之後盤根錯節處置良難太尊毅然以力保危局爲己任從容受篆激厲士卒朂以忠義遂使士氣已疲而再伸軍威稍减而復振苟非膽識過人何能如是耶目下閩中紳商及執戟之武士荷鋤之健農道及太尊之智謀勇烈無不嘖嘖稱羡急表而出之庶知三楚有材故能力扼臺中與劉淵亭軍門相助爲理將略風高戰功日著不久當有捷書飛至先錄此以當左劵 
[慈輿將蒞]  
　　京師訪事人云皇太后將臨幸頤和園傳聞七月二十三日懿駕由西直門外河路泛舟而往地方官弁皆先期預備道差 
[入閣謝恩]  
　　京師訪事人云七月初九日李傅相奉旨入閣辦事次日卽恭具謝恩摺宫門抄漏未抄錄以致一時多疑惑不解嗣聞内廷傳言傅相初到京師仍照外官規矩封秦謝恩惟奏事處未經挂號云 
[嚴催榷欵]  
　　京友信云中日和約互換已歴多時應償鉅欵二萬萬現由農部晝夜䟎辦咨文飭催各榷關嚴限日期將積欠之欵赶緊掃數解清以償賠欵 
[謪將蒙恩]  
　　京師遞來郵簡云閏五月中旬閃晉臣軍門殿魁由樂亭戍所派委員弁率帶營勇護解軍械械帳數大車入京繳銷聞劉峴莊制軍已爲之封章入告籲准恩施毋庸入見軍門意欲請假俟假期届滿卽赴四川建昌鎭本任從此悔過自新立功贖罪當深感聖主之棄瑕錄用明並日月量侔幬載庶有以仰酬帝德下報知己然則此行也可不奮勉乎哉 
[離照南閩]  
　　閩友信云南臺中洲方二三里許四面皆水民居約三四百家上有倉前橋可通觀音井倉前等處下接萬壽橋俗呼爲大橋約長八九百步横臥大江舟楫雲屯波光無際洵臺江一勝境也本月二十日下午三點鐘許有某　店不戒於火其時東南風甚緊火勢益熾左冲右突燒透内庫越過臨街高垣大有醬園店内屋積存貨物約有萬金之多涓滴無存最爲慘烈餘則惠興祥藥材棧内屋亦付一炬所失不下數千金火抵馬房巷口此時風轉西北巷内民居稅關得以保護此亦不幸中之幸矣及燒至後巷踰垣而出大同錢鋪木櫃及屋檐已見火光熊熊海防廳唐蘇亭司馬南臺保甲局梁爵臣明府親督水火兵拆卸店宇一面舁水龍搶先赴救紅臉兒始不敢越雷池一步侯官縣戚大令首先出城救援城守協朱祺祥鎭軍統領鴻字營周餘田軍門亦督率兵勇前來撲救閭閻深倚賴之是役也自三點鐘焚至五點半鐘止約燬民居店屋共有七八十家左右迨火勢就衰有培生照相館遽爾延燒幸其眷屬冐烟走脫否則不堪設想矣 
[接印盛儀]  
　　新授鎭粤將軍保頤菴軍帥現已到省筮期十九日辰刻登岸届時八旗官兵齊赴河干排隊跪接軍帥登岸先進日近亭而各大憲已齊集亭中鵠立以伺帥駕一到卽向闕行禮叩請聖安禮畢退入内堂主賓列坐茶話移時軍帥首先告辭各憲亦依次鳴騶回署軍帥旋發出紅示卽日已時接印督憲譚宫保委員送將軍印信前往軍帥行禮謝恩敬謹接受一時僚屬搢紳紛來道賀旌旗夾道車馬如雲頗形熱鬧 
[粤東地震續述]  
　　前報載十一日午候粤東西關地震一節兹悉是日地震共計四次初次在午刻勢不甚大人有覺有不覺第二次在酉刻屋墻均覺搖動婦孺皆驚迨入夜四鼓時連震二次室中器物格格作聲人在睡夢中竟有因而驚醒者按粤東地震向所罕見今連震至四次之多不知主何朕兆請質諸談天說地者 
[兵民和好]  
　　粤友信云機房闔行禀控卓勇搶掠一案已兩紀前報兹大憲因行中人數過多罷市把持深恐釀禍特請水師提督鄭心泉軍門帶同所部安勇回省以資彈壓旋由軍門出首與機房人調停卓勇曾到會館滋閙毁壞器物飭令營官送回洋銀三百大元爲賠修會館之費被拿之三人已受刑傷亦每人給藥費銀若干俾各回家醫治軍門威名素爲若輩所重故皆樂於從命不敢稍有違言刻已罷訟息爭照常工作矣從此民勇仍歸和好地方得以乂安軍門之功豈鮮淺哉 
[汴省河决]  
　　粤東訪事人云日前大憲接到汴省電得悉河决成災數十州縣悉成澤國災民失所慘不忍言大憲已溺厪懷不分畛域立卽籌集巨欵電往賑濟並傳諭愛育善堂廣濟醫院代爲勸募救災恤鄰行道有福富紳中不乏好義者想必聞風興起樂解腰纒矣 
[護送撤勇]  
　　鎭江信云當宼氛日棘之時各大憲招募勇丁分佈各要隘以資防守刻下中日和約已成各處所招之勇紛紛議撤倘不妥爲安置勢必流爲盜賊於是優給口糧令還鄉里連日由南北洋大憲雇用官商輪船次第載赴江淮湘鄂等省遣散者輪聲帆影組織江天鎭郡爲大江南北往來要道抵埠登岸者尤衆常鎭道吕觀察爲未雨綢繆之計特派周都戎及轅下差弁數名在江干常川照料送往迎來宣勞夙夜眞異常苦差也月之二十日破曉時拱北輪船由滬裝到前駐金山衛之章字營勇五百餘名亦奉大憲裁撤抵鎭後停泊下關江中丹徒縣王大令卽飭差役河快封雇船隻以備載送次日約計封有大小船十餘號詎料勇數過多仍不敷裝載大令又派差四出封雇至二十二日各勇始紛紛下船載往原籍分别遣散大令尙恐各散勇沿途滋擾立派兵差保護以免生事而靖良民 
[閩南雁帛]  
　　福州慶將軍現因感冐風寒頗形沈重延醫診治後略有轉機吉人天相不日可占勿藥也○古田縣教案戕斃洋士女一節現經上憲札飭營縣圍拿正兇十分認眞近聞已獲到二十餘名正犯爲誰想一經研訊自不難水落石出也○水口厘局課銀被匪刼奪一空并殺去解差搭客已登前報兹悉該匪胡姓業已購綫獲案尙有由建寗鎭獲到甲乙丙三犯昨已解省到案戚大令訊明禀請上憲解赴北較塲正法梟首示衆○福清縣屬福州府轄邑令張磻溪大令下車伊始卽整頓錢法禁止花會并拿獲會首阿光予以重責時有某紳與該棍至親赴縣懇請開釋大令拂其所請某紳遂大造謠言并赴省揑詞揭禀督憲邊制軍立飭委員前往查辦悉屬子虚其事遂寢○南臺稅厘總局哨丁往往藉公勒詐人皆畏之而亦無不恨之有豫豐茶行因私囤假茶前日正挑到一擔到行時被哨丁綽號八八者撞見進行看騐行主人叱之使出八八反唇相詈主人飭健丁毆辱之該丁退出後卽購綫禀明局憲延小山觀察到行搜捕果眞囤有假茶立予標封不知如何究辦惟無瑕者可以戮人該行之毆丁亦不自諒矣○安樂橋下妓院龜頭家擁巨資姊妹花六七輩送舊迎新頗形熱閙而其中有杏圓者色藝無雙尤爲臺江獨 
 
 

Page 3

 
 
樹一幟所以輕薄少年如蟻附羶如蠅逐臭門前車馬晝夜常盈前日龜頭有子某甲因迎會起釁致毆傷武生黃某黃受辱不平卽糾集武帮與龜頭理論該妓院卽挽人調處情愿在土地廟罰戲以謝罪云 
[挾餉私逃]  
　　臺嶠信云臺灣斗六門都司張北垣都戎在臺多年官聲甚好紳民深愛戴之前撫在臺時先委帶鎭海中軍前營後因割畀日人又帶宜蘭防軍分駐頭圍等處藉資防禦惟叅戎於添募防軍應領招募銀計一千兩時曾飭哨官郭郁泰赴臺北府城請領不料日兵已從基隆登岸以致由府到蘭之路阻塞不通郭哨官無從照解只得將銀四百兩交帮帶劉得勝帶回又有六百兩偕叅戎之少君某寄在辦理商務局印票小委員湯蘭生處少君一面馳回防營叅戎聞之卽派勇由小路赴府押運此銀詎知劉帮帶湯委員均不將餉項照還擅自内渡叅戎於成軍之日所有散給小糧及製造軍衣皆出自張羅及見公私並竭只得將勇撤散又因餉項被人挾之而逸無從給發惟有再向紳商籌借始得將餉項散清業於前月内渡詣節署禀到兩袖風清尙不得壓裝之薏苡殊令任事之人爲之嘆惜不置 
[茶商送匾]  
　　福州北路茶片茶末經遵丹洋北嶺井樓南門茶亭等各卡向有陋規各卡藉查騐爲名索取片末以井樓門卡爲最多年可售數百金南門卡次之積習相沿於兹已久有王東星者綽號老三年逾古稀少時曾擁巨貲操陸羽術因一朝失利家產蕩然爲北路片末公帮舉王叟爲董事每擔抽銀二錢以貲經費王據實歴禀省内外稅厘總局司道奉准札檄各卡不得再行打鍬王於各卡附近之處倩人監督縻費約須數百金卡司巡因利被王所奪不免陽奉陰違釀成爭毆甚或强行打鍬將片末抛擲街心種種刁難難以卒述督辦南門卡倪峯泉司馬深知其弊凡該帮片末之來不特毫無需索并加印南門卡凡片末開騐不准抓取一時公帮咸額手稱慶本月十五日該董事王叟邀集商販公製牌匾一方其文曰恩恤商民由南臺鼓吹直送卡中時王叟持剌叩謁司馬見其出於至誠爲之藹然延之上座許其懸匾一時礮聲隆隆遠近踵觀無不頌司馬之賢也 
[珠海笙歌]  
　　粤友信云日前河溪觀音橋脚有童子數人入水洗浴自恃水性熟習任意泳游久之響滅音沈杳無蹤跡適岸上有某甲性本慈祥見而失色急卽入水代爲拯援不料立足不牢傾跌水底遂同遭溺斃在諸童之死咎由自取夫復何言獨甲以從井救人竟罹斯害吁惜哉○外省人陳某以州縣來粤候補歴委要差積資富厚膝下僅得一子年已成童聰頴異常過目成誦前日偶出外遊行竟如黃鶴一去不返偵騎四出蹤影全無現在出洋五百元懸賞訪尋未知能珠還合浦否○學憲惲文宗賞罰嚴明歴塲拿獲槍手均卽枷示頭門以昭炯戒現試事已竣文宗念若輩雖屬犯法究爲貧所迫情實可憐從寛省釋免予深究似此體恤寒儒恩推格外彼身受其惠者當何如感激圖報也哉○新授臬憲張廉訪人駿偕保頤菴軍帥由上海乘招商局之富順輪船來省屈指旌麾指日可到南番兩邑宰已飭差役將皇華館鋪設一新俾廉訪襜帷暫駐云○十六日由南番兩縣獄提出犯人多名押至臬轅署臬憲吳廉訪覆訊明確卽恭請王命將各犯正法首府兩縣及四營將官均到法塲監視行刑各營勇丁亦結束整齊出隊護衛氣象森嚴令人望而生畏各犯身軀雄偉面貎猙獰聞皆係緑林豪客云○新塡地有某校書風韵雖存而徐娘將老自念年已三十許仍未能跳出火坑憂慮之餘頓萌短見竟於前夜以紫霞膏一杯背人吞服迨毒發時龜鴇等始知覺然已玉殞香銷返魂無術矣慘哉○十八晚五更時清平約内七間巷妓館被匪徒抛擲火種欲圖焚刦幸蝦兵蟹將巡緝甚嚴見而大驚鳴鑼喊救卽將火種救熄並拿獲匪徒三人翌日扭解縣署歸案審辦匪徒之狠毒如此罪不容誅想縣憲嫉惡素嚴定能執法懲治也○新授臬憲張廉訪人駿雷瓊遺缺道馮觀察光遹同於十六日到省廉訪駐節皇華館觀察駐節魁巷肇羅道行臺屬員紛紛禀見脚靴手版忙碌異常廉訪已奉准兩院憲札飭赴任想履新之期當在指顧間矣 
[雷艇東來]  
　　南洋去年向德國什好廠訂造一百三十尺之新式魚雷艇二艘昨已由本艇自行駛抵滬江暫泊下海浦聞此艇自德國開駛至申僅六十日據云途次屢遇狂風銀濤白浪矗立如山竟能涉險無虞使非質料堅固機器精良曷克臻此又聞此艇工竣試水時由中國駐德京之許星使邀請德國海部諸員同觀騐試據云速率每點鐘能行廿四個半諾脫之多較中國原訂二十三諾脫反多一個半諾脫加以製造格外認眞又有獨得之秘故什廠之技之神有非他廠所能同日語也兹聞此項雷艇兩只經該廠在華之代理人上海泰來洋行將原艇駛往南京交收并聞中國同時又向伏爾鏗訂造兩艘尺寸相同式亦略似本擬同時駛來因伏廠膽小不敢冐險遠涉重洋故試水後尙須拆卸裝箱運來再行裝配成艇况伏廠兩艇尙未裝到不知將來運到時比較能如什廠所造機器之固速率之準否也然而南洋水師又增利器矣倘駕駛得人於洪濤駭浪之中衝堅折銳乃其易事耳 
[海上官塲紀事]  
　　松江府恩詩農太守昨日由松來滬舟泊南市大碼頭蓋因今日詣前蘇撫憲奎中丞行轅奎太夫人靈前弔奠本縣黃大令聞之前赴江干迎謁○金陵督轅文案前滬上保甲總巡葉臨恭司馬昨日由寗因公來申命駕進城赴各衙門拜會至縣署與黃大令叙談良久而别○前蘇州府林太守又炳昨日因公來滬假寓鐵馬路命駕進城拜會各當道至縣署黃大令飭丁擋駕○川沙廳陳司馬家熊昨日由川沙來滬舟泊南市大碼頭金山縣劉大令元誠昨日來申舟泊鐵馬路碼頭婁縣林大令鈞澤亦於昨日蒞申舟泊新碼頭皆爲奎大中丞之太夫人設奠之期恭詣行轅叩奠也昨日先後命駕入城拜會各當道至縣署黃大令均飭家丁擋駕○現駐嘉定縣之提標後營叅將傅叅戎文彩昨日因公來申命駕入城赴文武各衙門拜會至縣署黃大令飭丁擋駕○本縣黃大令探悉江蘇織造榮尙衣定於今晨蒞滬親詣奎中丞行轅太夫人靈前吊奠昨飭辦差丁役預在天后宫碼頭整備恭迎○歸安縣沈大令聞悉上海縣破獲巨盜張仁山汪幅星等十三名供出前在歸安縣犯過巨案因派委員張二尹德鑫專誠來甲赴上海縣投刺拜謁探詢盜案情形黃大令因公出由家丁擋駕緩期相見二尹卽回天后宫後史公館暫作盤桓 
[嶽神升座]  
　　昨爲東嶽大帝朝審之期此係循例奉行由來久矣本城火神廟後殿東嶽宫昨晨由會中人舁神升座拜衙點卯畢各會首並赴各處焚化冥錠甚多以濟幽魂而循舊典 
[斷送花魂]  
　　蘇人某氏向在二馬路阿萬所開花烟館傭工近因阿萬另圖别業氏無所依歸又爲病魔纏擾不覺憂心如焚竟於前晚乘人不備以三尺白綾懸梁自盡比阿萬知覺立卽解救則已體冷於冰魂歸泉壤矣 
[竊賊縱火]  
　　前晚四鼓時有賊入法大馬路西首范三和酒店撬開櫃蓋竊去錢二千四百文臨行劃取自來火爇店中人之衣以致烟霧迷漫紅光四射各夥在睡夢中驚醒立卽取水堯之火始熄滅翌晨將被燬之作裙二條持赴捕房聲訴捕頭以匪徒縱火例禁綦嚴倩包探勘明嚴緝 
[英界晚堂案]  
　　前廣乙兵輪管駕林宦國祥遣丁牟喜成控廚役林綿鳳吞没託寄家信銀洋皮箱鐵箱内儲金表皮衣等逃遁來滬經屠别駕訊供因林綿鳳堅不供認判著管押在案嗣據土行林成記等五户聯名據稱與開設烟館之林綿鳳往來被欠土銀約計數百兩今聞林綿鳳因案覊押案下其店内生財什物等均爲原告林國祥經管而商等被欠銀無從追究爲此訴明環乞併追别駕諭候批示各情均詳前報前日原告家丁牟喜成將林綿鳳所開烟館内抄出白皮箱一口内儲信札及當劵高麗人參等均係被吞原贓當將皮箱一口舁至案下請爲復訊 
 
 

Page 4

 
 
别駕旋於晚堂升座復詰牟供現在林綿鳳所開烟館内搜出之信札及高麗參並當票數紙内有皮袍一件均係被吞原物當有金表等約計值洋一千餘元乞求嚴追林綿鳳供今奉訊明當求格外恩典惟所吞託寄家信等件實祗銀一百九十餘兩洋八十餘元其林老爺所控單開金表皮袍等物祗有皮袍一件已經典質錢十二千質劵現在案下其實並無金表等貴重物件且高麗參數枝係小的自已之物當乞明察别駕判將林綿鳳還押著牟退去再行核奪○某號巡街捕見有似瘋非瘋之强章氏在路哭泣詢之則稱被良人逐出無家可歸以致啼哭當經某號捕將氏拘至捕房捕頭飭送公堂請爲安揷值日差據情禀明屠别駕飭傳氏夫來案訊奪前日晚堂别駕升座先詰强近愷卽鄭近愷供廣東人前與張氏姘識已將數載近來氏忽患瘋癲之病時發時愈且時常出外胡閙以致小的不愿收領尙乞作主章氏供原籍蘇州現與鄭近愷姘識小婦人並無患有瘋病緣時遭鄭毆逐不肯收留今求公斷别駕判將章氏交鄭領回管束毋得再任出外肇事鄭領氏遵諭而退 
[美界捕房紀事]  
　　前日下午西洋人某甲挈一華婦投捕房由婦訴稱向在洋人家當乳傭稍有積儲曾與寍波人阿友姘識賃得北山西路六百七十一號房屋與之同居阿友游蕩性成任意揮霍迄今六閱寒暑所儲工值被伊花費一空刻欲遷往英租界中與之離異詎料阿友一味蠻横肆行毒毆爲此歴訴苦衷請爲拘究捕頭派二百二十八號華捕隨往彈壓阿友始不敢出聲婦乃雇車載其家私押往英界○曾國成丁麻皮大麻皮三人皆偷兒也某日曾至浦左旗昌碼頭所泊輪船上竊取鉛板二十餘方魚翅若干片經物主投報捕房前日下午包探衛阿和獲諸裏虹口解入捕房捕頭詰問之餘三偷兒同稱魚翅已售與英租界德元館捕頭倩衛探帶往吊贓德元館執事人某甲一味逞蠻衛探遂投老巡捕房向捕頭告知一切捕頭倩包探陳阿九恊同前往將原贓弔出并帶甲回捕房捕頭令暫行覊押候解送英公堂請究○金陵人丁田卿賃居西華德路第九百二十九號屋内前晚被偷兒撬開後門捱身入内竊去紗綢諸衣昨晨投報捕房捕頭倩包探衛阿和往勘屬實令各包探爲之查緝 
[壽筵移賑]  
　　謹啓者蔣君挹之五十大慶承滬上親友介壽稱觴理宜設筵奉答值此山東黃流决口奉天遼陽順直河南被災孔亟節壽筵洋八十元助於敝堂賑濟謹爲親友造福祗領之下莫名欽佩旣免物命於刀匕而作救災之義舉節此口福廣植心田福報無量拭目可待眼前救災急於救命籌賑弩末集欵維艱皆能如蔣君應酬之資槪移賑濟上以迓天地之和下以造蒼生之福正乃種德之時爲特請登報章以昭激勸並申謝悃[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[虹口街談]  
　　江北人三七子未詳其姓蓋游痞也前日與同類某甲口角略受毆辱遂購得烟灰背人吞服至晚毒發家中人察悉其事舁送同仁醫院求治醫生如法施救幸受毒未深得免殞命○前晚十點二刻時美租界百老匯路第二百九十四號門牌和記帋店壁上所設火油燈從空墮下油流滿地火卽延熾店中人驚駭欲狂不知所措幸左右鄰聞聲畢集汲水灌救得免成災 
[英公堂案]  
　　包探沈金隆拘解霍立羣到案禀稱此人住居泰昌棧日前曾向安吉衣莊賒取棉夾各衣計洋四百九十餘元嗣因向索不付將衣退回後　結欠洋一百六十元昨因李喜富失洋一案小的曾同西探前往查問至霍處竟不服查看旋查出當票四十餘張均係安吉之衣尙未付價情同誆騙爲此拘解請究安吉衣莊開帳遣人投案請追價洋霍立羣卽何金明供雖向安吉賒取衣服當時亦付過現洋而餘欠各洋言明須信到方能付帳屠别駕據情商之單繙譯以安吉衣莊旣肯賒給霍立羣是其平日信托可知而霍立羣以未經付價之衣服遽行質錢使用究屬不應姑著將霍立羣押候交保清理○楊裕初曾有奇楠香朝珠一串眼鏡一副托陳阿二兠售未成久未還楊楊遂於前日以陳阿二誑騙物件等情投報捕房經包探秦少卿將陳拘獲吊到原贓昨晨解案楊裕初投案申訴前情陳阿二供係楊倩人轉托小的代爲消售不料今竟誣控小的誑騙别駕以陳誑騙情眞判令管押一禮拜朝珠一串給楊領去○周隆生竊取何幹臣處松板五塊經包探杜雲卿拘獲人贓送究别駕略詰數語以事屬細微判將周管押四天○包探孔阿才禀稱小的昨晚偕同西探至胡家宅查看烟館及曹王氏家正在烟榻熟睡比及喚醒氏不問情由卽奪取小的手中洋傘擊傷眼角洋傘亦被擊壞爲此拘解求爲懲辦曹王氏供山東人因不知是包探以致悮打以後不敢再犯矣别駕以事出無心惟氏不應動輙毆人殊屬非是判令管押五天○三百六十三號華捕拘解違章拉客之馬夫馮阿生周掌生到案請判别駕詰問之下判令照章各罰洋一元○張瑞生偷取王陳氏家活鷄二翼經包探竇如海當塲拘獲昨晨解案别駕判令笞責五十板○朱阿六竊取王阿生家米升一只當卽拘獲扭交三百號華捕解案請判朱阿六供因窮苦以致犯竊求從恩典别駕略詰數語判笞五十板 
[法界公堂瑣案]  
　　會捕局線勇拿獲湖南水販陳楊氏並所販婦女兩口禀知法讞員鄭大令送押捕房昨日堂期包探解所獲之彭漢卿俞溪廷陳楊氏陳俞氏俞李氏曁幼孩珠寳八仔共七名口到案大令命將一干人帶出先訊俞李氏供稱小婦人原籍湖南長沙府攸縣年一十有八大令謂本分府知爾被誘來滬一訊之後卽可送爾回家爾不必藏頭露尾供稱小婦人有姊在滬是以來此游玩卽欲回家小婦人家住府城東門外幼曾許字俞姓旋於前年二月十九日完姻俞家兄弟三人丈夫名溪廷行二其兄已死尙有一弟年三十餘問俞父是何名字供稱不知大令謂豈有過門已久翁名尙不知者顯見所供不實著帶出禁押飭提陳楊氏研訊供稱小婦人亦湖南人丈夫姓盛名吉甫現在高昌廟江南製造總局當幕友小婦人先在英租界麗水臺畔開設烟館現住治下大馬路某烟紙店樓上每月房租洋銀三元有一弟姓俞名溪廷珠寳及八仔皆小婦人所生大令謂爾母家楊氏何以爾弟姓俞爾旣稱陳楊氏何以爾夫又姓盛供稱小婦人實姓俞弟婦李氏大令命帶出又提陳俞氏研訊供稱溪廷與李氏係小婦人之夫叔及妯娌原籍湖南後遷至湖北叔父名金大於去年正月不記日期完姻大令又提訊漢卿供稱小的亦湖南攸縣人於七月十八日至治下卽欲回去李氏係小的之弟婦年十八歲弟名犮高年三十四歲在漢口當庖丁問何時完姻供稱小的與盛同鄉於本年二月十七日來滬至製造局訪盛大令提彭研訊供稱小的係湖南湘潭縣人先在湖北某局當司事此次來滬住治下永安棧至製造局訪盛與陳楊氏會過二次大令提訊珠寳及八仔一供年七歲一供年八歲又供稱家住湖南大令與祁繙譯官會商定妥然後命分别管押候下期覆訊○前日有一女子在小東門外空馬車上啼哭經某號巡街捕帶入捕房昨晨解案包探歴禀前情女子供稱小婦人姓陳小字榮華原籍福州嫁與勇丁某甲隨往臺灣此次附某輪船來滬登岸後勇丁卽將小婦人抛棄小婦人家有父母現住福州當嫁與勇丁時因聞父親欲將小婦人求售是以逃出大令命押候再核○李洪卿訴稱小的在萬順押店爲夥本月十九日張四先持銀臂釧一枚質去錢一千七百文至前日欲加質至三圓小的將臂釧權其輕重卽被奪去追至半途贓已擲與同黨兹將押票呈閱張稱小的已將小洋銀十一枚贖出臂釧現在留在家中大令著押候李邀到見証人再行訊核○康家榮訴稱小的在醫生李文瀾處傭工前晚胡玉成冐稱某烟館主踵門求診乘間竊去雪青紡綢長衫一件追至途中人贓並獲今特送案請懲胡直認不諱大令命押候笞責八十板贓給失主領回○李阿寳訴稱小的在治下小本營生某日鎖門出外至晚十一點鐘時有賊將鎖扭下竊去釘靴被窩等物共四件當塲獲賊指交巡捕兹特送案請訊竊賊顧春泉供認不諱大令著押候笞責一百板贓給失主領去○包探禀稱賊犯朱春福在安慶輪船竊取某客手巾包内洋銀四圓追至城下洋銀已擲與同黨玆將朱解案請訊朱供稱小的祗竊錢二百文大令著押候笞責八十板○包探禀稱扒手陳芝林在老北門外試其翦綹之技當塲拘獲連賊具解案請訊陳供稱小的係徽州績溪縣人不敢行竊大令著押候笞責一百板移送上海遞解回籍○包探禀稱積竊王金中案發送懲甫於上期釋出卽至某烟館竊取衣服當塲拿獲贓已交還失主兹特解案請訊王認竊不諱大令著押候笞責二百板移送上海縣遞解回籍○包探禀稱張金生在廣安棧竊取衣服二件人贓並獲解案請懲張供稱小的前在廣安棧當茶房此次乘間竊衣是實大令著押候笞責一百板贓給失主領回○包探禀稱賊犯張阿林在某處木作塲竊取板木兹特解案請訊張供萬有全火腿店内有人死於板上殮後將板遺棄伯父因命小的携至小東門某棧大令判令禁押三日○顧阿毛張榮氏失去車上捐照報捕緝查旋經包探拘到車夫周丕惠并傳買取捐照之張桂生到案張訴稱此項捐照在四明公所左近路上買得計共四張周供稱小的在張處當車夫車照不知何來大令判令將張禁押一禮拜車照給還失主○張阿寳捋取小孩手釧拘押捕房大令飭押上某輪載回寗波原籍○枷犯陳中渭枷期已滿大令著卽釋出諭令速回慈谿縣原籍竊參案内之王玉萬陳德明禁押期滿大令著移送上海縣轉遞丹徒句容原籍 
[滬北鐵馬路廣益善堂六月份○月捐清單]  
　　唐茂枝洋六元陳善亭洋五元趙馥疇洋七元吳春池戴耘來各洋四元方釆章洋三元五角一層樊莊源大各洋一元二角李光琴戴綏之各洋三元　最時朱葆三徐棣山南順記和昌成黃佐卿老順記譚幹臣八户各洋二元何植　周蓮塘柳鶴亭何瑞棠陳望生傅晋友老悅生錦章源利太徐俊良福昌張金　韓山曦新順記順泰眉壽吉慶堂十六户各洋一元天成余洪記永裕成泳記四户各洋六角源生大源天益永昌祥萬有全粱煥南李珊記豐大宏生隆昇同昌泰恆來源可熾順愼餘堂祝源昌永康公十六户各洋五角青漢閣四海昇平樓恆升三户各洋四角元泰恆泰保安丹　升和錦章晋昌允章何恆昌啓泰宏章泰九和謙益　其萃樓亦　園福來洽施德豐復　十七户各洋三角祥順寅記恆生美德源永盛大隆沈元來恆生生大瑞芝書屋林純泰莊翁愼記三元同慶樓恊愼鴻昌裕茂復泰大昌泰生森和楊萬順鴻運樓曹德大萬榮順元茂熾大元順徵昌恰昌廿八户各洋二角鄭西堂范恆甫各洋一角源通錢一千八百文存濟堂錢一千文五層樓錢八百文九章北天成介福嘉綸裕盛和楊三泰劉春和壽康延康晋和餘大愼餘惠泰元甡元茂衍大厚康永豐存德利亨崇餘恊昇宏元寳和泰源鴻順彚康宏大正大承裕寳　升大同豐　三户各錢六百文　熾萬成葉　卿吳子良四户各錢五伯文王敦本大章恆茂萃源咸章周同太春園恆合祥八户各錢三百文通裕金合順一壺春五雲日昇樓廣盛元利義成成泰八户各錢二百文萬興恊成祥永愼三户各錢一百文源豐潤洋一元八角○以上共收洋九十四元二角錢念九千七百文○又附英法美三界經收六月份一文願捐共角子洋六十九角錢二千零五十　文○又附各洋布號夏季捐○大豐恆興各錢二千怡豐錢一千六百增泰源敦泰恆豐瑞萃昌順成德豐怡盛六户各錢一千二百文日新盛泰記源生慶和永四户各錢八百文錦豐鼎豐四逹瑞義泰恊豐同昌時和鼎裕恆豐信同源順正昌順元生日新增屏記振豐恆大昌順通裕大昌登豐德順祥恊康仁和大豐元興新昌瑞豫祥大順祥集成公愼慶豐宏昌卅一户各錢四百文同裕昌錢八百文乞登報章以誌徵信 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年七月十三日京報全錄]  
　　宫門抄○諭旨四道錄前○都統增奏請改修船隻摺○又奏新募砲隊動支銀兩片○又奏開支軍報房經費片○兼署雲督崧奏揀調副將摺○又奏飭總兵赴任片○粤撫馬奏叅革府縣片○又奏飭道員回任片○粤督譚等奏叅追知縣欠解交代各欵片○浙撫廖奏捕匪懲辦並請將被戕之把總議卹片○尙書孫奏仍請開缺調理摺○蘇撫奎●奏查閱營伍請旨另行簡派片○七月十三日刑部都察院大理寺廂紅旗值日無引見○芬車假滿請安○鄭王澍貝勒該貝子賡音布各續假十日○八額駙續假十五日○召見軍機許應騤汪鳴鑾○○奴才增祺跪奏爲循例請修改修船隻以資應用恭摺仰祈聖鑒事竊黑龍江通省額設大小船一百二十隻兹據墨爾根城副都統博棟阿查報明年應行拆修次船二隻渡船二隻均逾例限𡮦朽不堪駛用等因請修前來奴才覆查前經奏明墨爾根拆修次船肆隻仿照運糧船式改修平底試用尙屬便捷嗣後届限船隻均改平底等情奏准在案請將墨爾根届限拆修次船二隻仍照運船式樣改修平底庶於運糧有裨其拆修渡船二隻照章修理等因奴才覆核無異擬將該處拆修改修船隻應需物料請旨飭部發給以資修理請俟修竣再行照例題銷所有請修改修船隻各緣由理合恭摺具陳伏乞皇上聖鑒謹奏奉硃批該部知道欽此○○增祺片再上年十一月間請將邊軍抽調操練以求實用摺内陳明因漠河換防黑龍江人不敷選尙缺二百名若强令湊補恐仍以疲弱充數已如數招募改爲砲隊一營留省教練應需砲位只有小開花砲八尊僅成兩隊復以水師營過山砲八尊暫且移水就陸合之練爲四隊以備緩急之用等因奉旨允准在案當飭新募砲隊逐日演習查過山砲八尊係借用齊字營舊車八輛應用馬六匹業經奴才設注添購其應需馬乾自去年十一月初一日起每馬匹照章日給乾銀一錢每砲一尊每月給費銀三兩均由練餉項下作正開支除咨部查核備案外謹附片具陳伏乞聖鑒謹奏奉硃批該部知道欽此○○增祺片再據墨爾根城副都統博棟阿咨稱光緒十九年前任將軍依克唐阿以墨爾根城附近設立鎭邊軍四營如有軍情不能迅速相通在於該城設立報房一所其電學生應領薪水銀兩由該處籌給刻因無項續發咨請作正開銷等情前來查該城設立報房實因信息靈通起見現值多事之時電報尤爲緊要所有學生薪公等項每月僅需銀二十九兩尙屬無多賞經知照督辦電報事宜直隷津海關道盛宣懷核覆數目相符擬請仍照光緒十六年奏准齊訥黑三局經費成案自本年二月初一日起由烟厘項下開支以資辦公而期經久年終飭歸總局分詳册報仍由奴才彚總報部核銷除報户工二部查核外理合附片具陳伏乞聖鑒謹奏奉硃批該部知道欽此○○雲南巡撫兼署雲貴總督奴才崧蕃跪奏爲實缺副將廻避本省循例揀調恭摺仰祈聖鑒事竊准兵部議覆雲貴督標中軍副將員缺經前兼護督臣岑毓寳請以雲南元新營叅將馬柱升補查馬柱現無事故歴俸已滿二年請升副將核與例章相符應請准其升補雲貴督標中軍副將該員籍隷雲南例應廻避行令迅卽揀調奏准再行給咨送部引見光緒二十一年三月二十八日具奏奉旨依議欽此咨行到滇自　遵照辦理隨卽咨商署貴州巡撫臣嵩崑於通省實缺副將内逐加遴選查有現署貴州古州鎭總兵遵義協副將高德元籍隷湖南營務諳練堪與升補雲貴督標中軍副將馬柱互相調補如蒙俞允俟接准部覆馬柱卽給咨赴部引見至高德元由遵義恊副將調補雲貴督標中軍副將亦應赴部引見惟滇省現辦防務界務各事在在需員合無仰懇天恩俯念邊防緊要勅部先給劄副令赴調任以咨任使俟辦理就緒卽行送部引見以符例案除咨部查照外所有實缺副將廻避本省循例揀調緣由謹會同署雲南提督臣蔡標署貴州巡撫臣嵩崑貴州提督臣羅孝連恭摺具陳伏乞皇上聖鑒勅部核覆施行再雲南巡撫係奴才本任毋庸會銜合併聲明謹奏奉硃批兵部議奏欽此○○崧蕃片再補授雲南普洱鎭總兵屈洪泰現己引見回省應卽飭赴本任以重職守除照會飭遵並咨兵部查照外謹附片具陳伏乞聖鑒謹奏奉硃批知道了欽此○○馬丕瑤片再雷州府知府李釗奉旨開缺業經委員前往接署查該員在任聲名平常不理民事此次未經交卸之先開考歲科府試聞有賄賣案首情弊經臣等密飭該管雷瓊道查覆得實似此貪庸不職實屬有玷官箴又候補知縣王壽民前署新安新寍二縣紳民怨謗控案甚步聲名狼藉以上二員均難稍事姑容據藩臬道府揭叅前來相應請旨將開缺雷州府知府李釗候補知縣王壽民二員均行革職以儆官邪是否有當理合會同兩廣總督臣譚鍾麟合詞附片具陳伏乞聖鑒訓示謹奏奉硃批著照所請吏部知道欽此○○馬丕瑤片再南韶連道阿克敦先因大計案内舉薦卓異經前撫臣剛毅給咨赴京引見隨同祝嘏派委點景事宜現已差竣回省應卽飭回本任以重職守除札飭遵照並咨明吏部外臣等謹附片具陳伏乞聖鑒謹奏奉硃批知道了欽此○○譚鍾麟等片再據廣東布政使覺羅成允督糧道魁元會同交代總局司道詳稱查有前代理樂會縣知縣黃贊勳徵存正雜欵及榖價銀六百餘兩米四十餘石迭催未據完解詳請叅追前來相應請旨將前代理樂會縣事候補通判黃贊勳暫行革職勒限四個月内將欠解銀米掃數完解倘逾限不完或完不足數再行從嚴叅辦所有叅追知縣欠解交代銀米緣由謹合詞附片具陳伏乞聖鑒謹奏奉硃批著照所請該部知道欽此○○廖壽豐片再浙江嘉湖兩府毗連蘇皖向爲私梟槍匪出没之區上年十月間有外來梟匪駕駛船隻攜帶軍械在嘉興縣所屬曹莊地方開塲聚賭經該縣劉矞祺會營督帶兵役往拿詎該匪恃衆抗拒放槍轟傷把總李含芳殞命報經臣勒限嚴飭該府縣會同水陸各營分投偵緝當於上年查辦各屬士匪案内附片聲明並請將該把總另行奏請議卹在案嗣於本年三月據拿獲是案放槍拒捕匪首唐老窩子一名復經臣飭司遴委候補知府鄧嘉純前往會審據該犯唐老窩子卽趙湖漁供認糾衆開賭拒捕戕官不諱隨批飭照章就地正法梟首示衆又湖州府屬歸安縣地方本年四月間亦有梟匪駕船持械開塲聚賭情事臣於得報後卽派撥　船檄飭該府縣會同營汛馳往掩捕該匪膽敢放槍拒傷勇丁旋同營縣獲犯甘福興李正玉二名訊係著名首匪據供開賭拒捕槍傷勇丁不諱亦經批令就地正法查嘉湖地方以蠶絲爲大宗每届絲市卽有槍梟游匪句結滋事實爲閭閻之患兹將該首匪等訊明立正典刑匪徒歛迹地方尙稱安謐現仍嚴飭緝拿在逃各匪務獲並將案内所獲餘犯分别訊明詳辦所有捕匪被戕之嘉興汛把總李含芳相應懇恩勅部照例議卹除將該故弁出身履歴咨部查照外謹附片陳明伏乞聖鑒謹奏奉硃批著照所請該部知道欽此○○臣孫毓汶跪奏爲微臣假期届滿病勢難痊籲懇天恩准予開缺調理恭摺仰祈聖鑒事竊臣前因病久不愈瀝情懇請開缺仰蒙格外恩慈再行賞假一月殊施屢被感愧交縈匝月以來加意醫治無如氣血衰弱之後肝邪熾盛藥餌攻補俱難應手現雖乳核腫痛稍减而脫肛及心腹串痛諸疾迄不見退入夜則攻衝跳動略無停息通宵不寐幾成習慣白晝偃臥牀榻困憊異常兩足腫痛日甚一日不能着韡在地臣自揣病勢有增無减非惟痊復難期深恐竟成沈痼當此時艱孔亟宵旰勵精之時臣若以病軀戀棧曠職辜恩清夜捫心何堪自問爲此瀝陳下悃籲懇聖慈准予開缺俾臣稍寛内疚徐事醫調冀氣血漸有生復病體得就輕痊仍當殫竭餘年再圖報効臣無任屏營悚切待命之至伏乞皇上聖鑒謹奏奉旨已錄○○奎俊片再前准兵部咨光緒二十年二月二十日奉上諭本年輪應查閱營伍之期江蘇卽派奎俊認眞查閱等因欽此卽經分飭欽遵旋因辦理海防水陸各營分紥防守未便調操經奴才附片奏請展緩奉旨允准在案奴才現奉恩命調補陜西巡撫交卸在邇所有查閱營伍事宜相應請旨另行簡派以重營務理合附片具陳伏乞聖鑒訓示謹奏奉硃批着改派趙舒翹查閱兵部知道欽此 
 
 

Page 13

 
 
[光緒二十一年七月十六日京報全錄]  
　　宫門抄○諭旨四道錄前○都統增奏接管齊字營練軍事務摺○蘇撫奎奏特叅疏防縣汛各官請交部議處片○又奏甄别知縣片○又奏籌撥直隷賑欵片○又奏報十九年分民欠錢糧徵信册籍摺○副都統訥奏報回任接印日期摺○七月十六日理藩院鑾儀衛光祿寺八旗兩翼值日兵部引見二十六名侍衛處三名善撲營五名正白漢八名兩翼九名○李文田阿克東阿各假滿請安○察哈爾都統惪銘到京請安○方連軫謝授安徽遺缺知府恩○四川候補道員慶善謝恩○道府松麟等謝恩○福珠禮請假五日○那公溥侗載津花尙阿各請假十日○錫光溥顧各續假十日○提督衙門奏拿獲盜犯張秃六頭等八名又拿獲勒贖人犯路寳山等五名口均請交刑部○召見軍機惪銘方連軫皇上明日卯初至奉先殿壽皇殿行禮○○奴才增祺跪奏爲接管齊字營練軍事務先行恭摺具奏仰祈聖鑒事竊於光緒二十一年五月十五日承准軍機大臣字寄光緒二十一年五月初三日奉上諭定安奏病勢增劇請開去暫留差使回旗調理一摺著照所請准其開去差使惟東三省馬步練靈現在多半駐紥奉省尙未撤防應如何分别撤留之處著定安會商裕祿長順依克唐阿奏明辦理其撤回之兵卽　成盛京吉林黑龍江將軍破除積習認眞訓練俾成勁旅所有練軍餉項卽由三省將軍各歸本省畫分成數妥爲經理定安著俟將兵事餉項統行交代清楚再行回旗將此由四百里各諭令知之欽此遵旨寄信前來旋准定安咨令齊字營幫統副都統鈕榜額將存營官弁兵丁餉項槍械軍火等項造册一併呈交接收前來奴才查該軍馬步練兵三千名内除調赴奉天防剿官兵一千八百餘員名尙未撤回不計外現有存營馬步隊官弁兵丹共一千二百餘員名截至本年五月底止餉銀二兩平銀四萬八千五百四十餘兩以及現有器械等項派員查點均與原册數目相符正在清釐整飭具奏間閏五月二十三日准督辦軍務處札開現經奏准裁撤東三省練餉改用洋法練兵期收實效等因除將分别裁撤之處另行奏報外所有接管齊字營練軍事務理合先行覆陳伏乞皇上聖鑒謹奏奉硃批知道了欽此○○頭品頂戴調補陜西巡撫江蘇巡撫奴才奎俊跪奏爲特叅疏防連刼之知縣營汛請旨先行交部議處恭摺仰祈聖鑒事竊據震澤縣知縣費鴻年禀報該縣烚字圩地方有貢生邱汝霖新開仁泰染坊與毗鄰居住之職員邱煜家於光緒二十一年四月初三日夜同時被匪行刦將邱汝霖之父　江拒傷刦去錢洋衣布等物追捕無蹤該縣費鴻年先期公出聞信赶回會營分别勘訊現在差緝請查核等　前來奴才伏查該縣濵臨太湖素稱盜藪迭飭嚴辦保甲整頓捕務乃竟漫不經心出有連刦重案雖在該縣公出期内捕務究屬廢弛當經勒限半月批飭嚴緝現已限滿贓賊仍無破獲據藩臬兩司會詳請叅前來相應請旨將震澤縣知縣費鴻年震澤汛把總江擇卿一併先行交部議處以示懲儆除仍勒限嚴緝贓盜務獲究報倘限滿無獲照例叅辦外理合會同署理兩江督臣張之洞恭摺具陳伏乞皇上聖鑒訓示謹奏奉硃批另有旨欽此○○奎俊片再准部咨道府州縣無論何項勞績保歸候補班人員卽以到省之日起予限一年詳加考核奏明分别繁簡補用等因循辦在案兹查候補班補用知縣李東河自光緒十九年九月十二到省之日起扣至二十年九月十二日止試看已滿一年據藩司會同臬司騐看加考詳請甄别具奏前來查該員李東河謹飭安詳留心吏治堪以繁缺知縣留省照例序補除將該員履歴咨部查照外謹會同署兩江總督臣張之洞附片具陳伏乞聖鑒謹奏奉硃批吏部知道欽此○○奎俊片再准署直隷督臣王文韶電稱天津連年大水積困已深近畿一帶去年被災尤重非極籌巨欵萬難支轉邦畿重地飢民衆多不得不極意撫綏以弭隱患電致設法接濟等因奴才查江蘇省勸捐　成弩末集欵不易且恐緩不濟急卽經轉飭司局籌議去後兹據蘇州藩司鄧華熙於司庫賑餘欵内籌銀一萬兩蘇州松滬二釐局各籌銀五千兩共銀二萬兩放交號商百川通蔚長厚匯解直隷督臣兌收撥用由該藩司詳請具奏前來奴才覆查無異除咨户部曁直隷督臣查照外理合附片陳明伏乞聖鑒謹奏奉硃批户部知道欽此○○頭品頂戴調補陜西巡撫江蘇巡撫奴才奎俊跪奏爲江蘇省蘇州等屬遵造光緒十九年分民欠錢糧徵信册籍恭摺仰祈聖鑒事案准户部咨議覆御史劉恩溥奏清釐民欠各摺片光緒十一年十二月二十一日奉上諭户部奏正供錢糧缺額過多釐剔官吏經徵積弊又核對民欠請頒徵信册並擬章程册式呈覽曁蠲緩徵信册各摺片錢糧爲國家正供小民俱有天良無不爭先輸納其偶有拖欠者不過千百中之一二全在封疆大吏督飭藩司糧道認眞考核力杜官吏中飽之弊上不虧短國課下不朘削民生着各該督撫查照該部所籌辦法嚴飭所屬逐一整頓實心實力期在必行等因欽此並准部臣頒發章程册式卽經轉行遵辦嗣以蘇省徵收錢糧准有十二月全完之例祗緣賦額繁　且又頻遭災歉民力不無拮据向來甲年錢糧必至乙年秋間始能催齊卽飭設法提前辦理至早亦須於次年五月截數庶完欠較確而册籍亦不至過繁議請寛期造辦以蘇州等屬五月奏銷之限爲造册截數之期各該州縣仍遵三個月之限辦齊將銀米兩項造册分送司道核准刷印限三個月内發給地方紳民公同閱看由蘇州藩司糧道詳經前撫臣松駿於十三年間具摺會奏欽奉硃批著照所請户部知道欽此又經轉飭欽遵隨後造成光緒十二年至十八年各項民欠徵信册籍由司詳請奏咨各在案兹據蘇州藩司鄧華熙會同蘇松糧道吳承潞詳稱據蘇州松江等屬之長州元和吳縣吳江震澤常熟昭文崑山新陽華亭奉賢婁縣金山上海南匯青浦武進陽湖無錫金匱江陰靖江丹徒丹陽金壇鎭洋並太倉州曁鎭江衛等二十八州縣衛造送光緒十九年熟田民欠地漕蘆雜屯津等項共銀三萬四千三百四十八兩零又該年鎭江衛緩徵屯折銀二千九百二十七兩零又南匯縣軍欠十六年屯津銀二百三十六兩零皆實欠在民其十九年原緩災户緩徵以及各年舊欠因未届徵限並無應帶年欵仍請俟下届再行帶辦至各屬有無災户溢完流抵未據造册呈送乂吳縣華亭二縣續完十八年地漕雜稅等銀二十兩零又吳縣續完十七年牙稅銀一兩零陽湖縣續完十四年地漕銀一兩零丹徒縣奏銷後續完牙稅銀九十三兩零各項徵信册送司復加核對均屬相符共計刷印銀欵各册二千九百五十本至糧道應造各屬十九年分徵信米册惟元和縣應造十九年分民欠局糧米八百四十五石零丹徒縣民欠行月米一千二十石零共計刷印米欵册二百一十本統計共該刷印銀米各欵册三千一百六十本除分發蘇松太常鎭各道曁蘇州松江等五府州轉發各屬紳民查閱外相應將造送光緒十九年各項民欠銀米各欵並續完花户徵信册籍詳請奏咨前來奴才覆核無異除將送到册籍咨部查照外謹會同署兩江總督臣張之洞恭摺具奏伏乞皇上聖鑒敕部施行謹奏奉硃批户部知道欽此○○青州副都統奴才訥欽跪奏爲回任接印日期恭摺奏聞仰祈聖鑒事竊奴才前於光緒二十年遵旨入都隨班祝嘏禮畢後經督辦軍務處王大臣奏留帶隊駐紥蘆溝橋二十一年二月復奉調赴喜峯口帶隊防堵嗣於五月十二日接奉督辦軍務處王大臣檄飭撤防仍回原任等因奴才遵卽於二十四日由喜峯口帶隊旋都二十八日跪請聖安仰蒙召見一次敬承訓誨周詳陛辭後閏五月初十日由京束裝起程二十八日行抵德州奴才當將旗營兵操槍砲技藝認眞詳加查閱除飭城守尉和連務須勤加操練愈臻精熟外奴才卽於是日由德起程於六月初十日到青當據護理青州副都統印務廂曰正藍旗恊領德恒將副都統印篆齎呈前來奴才當卽恭設香案望闕叩頭祗領任事伏思奴才受恩深重未報涓埃惟有謹遵聖訓於整頓營伍習練操防及任内一切事宜實心經理仰副高厚鴻慈於萬一所有奴才回任接印並校閱德州旗營兵操各緣由理合恭摺奏聞伏乞皇上聖鑒謹奏奉硃批知道了欽此 
 
 

Page 14

 
 
[光緒二十一年七月十七日京報全錄]  
　　宫門抄○諭旨三道錄前○陜督楊奏盤查司庫存欵各數摺○大學士李等奏會議具奏摺○將軍慶一奏籌解内務府經費片○又奏續解内務府經費片○粤督譚奏籌解協滇餉銀片○七月十七日吏部翰林院侍衛處值日無引見○端王請假五日○慶公請假十日○耆齡續假十日○召見軍機○○太子太保頭品頂戴陜甘總督臣楊昌濬跪奏爲藩司到任循例盤查司庫存儲正雜各欵並無短少恭摺仰祈聖鑒事竊甘肅藩司庫光緒二十年所存銀錢金砂數目併前署藩司聯魁到任業經盤查加結彚案奏咨在案兹據新任藩司曾鉌詳稱該司於本年閏五月十五日到任准前署司移交司庫正雜各欵截至閏五月十四日止所有庫存銀錢金砂數目均已接收清楚造具清册出具印結詳請核奏前來臣親赴藩庫逐項盤查核與該司册造相符謹將庫存銀錢金砂數目繕具清單恭呈御覽除照例加結送部外理合恭摺具陳伏乞皇上聖鑒飭部查照施行謹奏奉硃批户部知道單併發欽此○○大學士臣李鴻章等謹奏爲遵照奏定章程會議具奏事光緒二十年九月三十日奉上諭黎榮翰奏宋臣吕大臨請從祀文廟一摺著禮部議奏欽此欽遵到部臣等伏讀乾隆四十六年三月十八日上諭從祀宫墻非人品學問醇粹無疵久經論定者孰敢輕議等因欽此又咸豐十年禮部會同大學士軍機大臣等遵旨議定嗣後從祀文廟應以闡明聖學傳授道統爲斷又同治二年禮部奏准祔饗廟廷祀典至鉅應請飭下各直省督撫學政恪遵咸豐十年定章如爲文廟中必應從祀之先賢先儒方准該督撫會同學政詳加考核奏明請旨並將其人生平著述事蹟送部查核其欽定書籍中引用若干條論贊若干條先儒書籍中引用若干條論贊若干條一併詳細造册均請飭下大學士九卿國子監會同禮部議奏等因在案今據原奏内稱程門四先民游氏酢楊氏時謝氏良佐三儒先後均邀從祀惟吕氏大臨祀典尙闕臣伏考宋吕大臨字與叔陜西藍田縣人始受業於張載後受業於程頤與游酢楊時謝良佐同學史稱爲程門四先生伊川謂與叔守横渠學甚固又曰其兄和叔任道擔當風力甚勁然深潛縝密有不逮於與叔又曰與叔燕居頤嘗窺之必見其儼然危坐可謂敦篤矣元祐時由太學博士遷秘書省正字范祖禹荐其修身好學行如古人可充勸講富弼致政後好釋典吕大臨致書曰古者三公内則論道於朝外則立教於鄉豈以爵位進退爲之變哉富弼深謝焉朱子論定先賢嘗謂吕與叔是個剛底氣質涵養得到其禮學甚精中庸大學尤所致意因取其禮傳刻於臨漳學宫又查藍田縣志吕氏父賢生六子皆賢和叔進伯與叔尤錚錚者也一家父父子子兄兄弟弟夫夫婦婦太和元氣眞唐虞三代而秦俗之化與有力焉所更難者兄弟三人同德一心以修身行已爲先務則其所自得深矣與叔著有易經章句大易圖象易傳芸閣禮記傳註編禮論語中庸解孟子講義各書今其書雖散佚不全然易傳朱子門人釆人童溪易說中十之二三圖象列於成德通志堂經解中禮記傳註元儒陳澔釆入禮記集說中十之六七且我朝欽定三禮義疏錄其說二百八十餘條編禮則大學士臣李光地多叅考其義禮傳則前禮部尙書臣秦蕙田輯五禮通考亦釆其說等語並據繕錄吕氏禮說四卷送部勘正前來臣等復攷宋史吕大臨傳稱其學於程頤與謝良佐游酢楊時在程門號四先生通六經尤邃於禮每欲掇習三代遺文舊制令可行不爲空言以拂世駭俗詳載其論選舉書及規富弼學佛書元祐中爲太學博士遷秘書省正字范祖禹荐其好學修身如古人可備勸講未及用而卒又吕大防傳内稱與弟大臨同居相切磋論道攷禮冠昏喪祭一本於古關中言禮學者推吕氏又附見程頤傳門人内又御纂朱子全書言看吕與叔論選舉狀之論甚高使其不死必有可用又言游楊謝諸公當時已與其師不相似與叔年四十七他文字大綱立得脚健說得好又切又言吕與叔又集煞實說得好處如千兵萬馬飽滿伉壯又程伊川集載與大臨論中書數百言辨析毫芒又吕氏雜志言吕與叔以門蔭入官不應舉或問其故曰不敢掩祖宗之德又李士英著名臣言行外錄言程子吕大臨深濳縝密資質好又能涵養惜不壽某只似與叔之年亦不見得到此田地又明馮從吾關學編張子而下卽推大臨又孫奇逢理學宗傳言大臨深純近道聞張子識仁之旨豁如也又黃宗羲宋儒學案言朱子於程門中最取大臨　攷大臨所著書雖多佚然欽定四庫全書提要載中庸輯略宋石　編朱子删定斷自周子二　子張子而益以吕大臨謝良佐游酢楊時等說又論孟精義朱子撰取二程子范祖禹吕希哲吕大臨謝良佐游酢楊時等說兩書均見朱子遺書内又欽頒學宫之朱子四書集註皆引大臨說甚多又禦纂性理精義亦多採大臨說又欽定禮記義疏引用大臨說二百數十條又其全篇目若宋史藝文志有吕大臨易章句一卷大學義一卷中庸義一卷禮記傳十六卷程頤吕大臨游酢楊時四先生中庸解義一卷論語解十卷家祭儀一卷孟子講義十四卷玉溪先生三十八卷宋王應麟玉海有書傳十三卷陳振孫書錄解題有芸閣禮記解十六卷云此晦庵朱氏所傳本刻之臨漳射垛者又晁說之郡齋讀書志有編禮三卷云以士喪禮爲本三禮附之其施惠於後學甚悉又朱子語錄曰今世傳明道中庸義是與叔初本後爲博士演爲講義又曰吕中庸文滂沛意浹洽又曰李先生說陳幾叟輩皆以楊氏中庸不如吕氏飽滿充實又曰龜山門人自言龜山中庸枯燥不如與叔浹洽與叔郤是行到他人與吕如登高望遠各等語據此有以見吕大臨制行純篤不越五常著書切要不出六經是以内而賢昆弟若大防大忠大鈞外而賢師友若張子程子以至百餘年後大賢若朱子所爲論列而引重之者皆無間言允如迭欠聖諭醇粹無疵久經論定並傳授道統閘明聖學之旨臣等公同商確擬如該學政等所請准以宋儒吕大臨從祀文廟其位在東廡謝良佐之次所有臣等會議緣由是否有當伏候訓示再此摺係禮部主稿合併聲明謹奏奉旨已錄○○慶裕片再奴才案查承准軍機大臣字寄光緒二十年十月二十八日奉上諭户部片奏光緒二十一年内務府經費擬撥閩海關常稅銀十萬兩應逕解北洋著該將軍務於來年開印後陸續交納仍限六月前解到一半十二月初間掃數解清不准稍有蒂欠等因欽此並奉户部抄奏行知曁准北洋大臣李鴻章咨請將應解十萬兩提前解津等因前來業經奴才於本年四月初五五月二十四等日解過銀四萬兩先後分别奏咨在案兹謹冉就徵仔常稅項下提銀一萬兩循案備具文批結交號商源豐潤蔚泰厚承領定於六月十八日由省起程解赴北洋大臣兌收更有未解銀兩容後接續批解不敢貽誤除分咨查照外謹附片具奏伏乞聖鑒謹奏奉硃批户部知道欽此○○慶裕片再准户部單開光緒二十一年分閩海關洋稅奉撥内務府經費銀五萬兩應以二萬五千兩批解部庫歸墊以二萬五千兩逕解内務府應用等因業經奴才遵照部咨辦理於本年五月十六日解過部庫及内務府銀二萬五千兩分别奏咨在案兹謹冉就現徵洋稅項下籌撥銀二萬五千兩内匀解部庫銀一萬二千五百兩逕解内務府銀一萬二千五百兩作爲洋稅解清本年分内務府經費循案發商匯兌塡具文批給交號商源豐潤蔚泰厚承領定於六月十八日由省起程限六十天到京分赴部庫及内務府投納除分咨查照外謹附片具奏伏乞聖鑒謹奏奉硃批該衙門知道欽此○○譚繼洵片再前准户部咨議令川省月協滇餉銀二萬三千兩自光緒十五年九月起每月减去銀五千兩改由湖北在於鹽貨等厘及司庫各欵内按月恊解銀三千兩江漢關六成洋稅項下按月恊解銀二千兩如六成洋稅無欵應准在四成洋稅項下湊解等因查江漢關奉撥前項恊餉銀解至本年三月分止經本任督臣張之洞及臣隨時附片奏報在案兹據湖北漢黃德道監督江漢關稅務惲祖翼詳稱在於第一百三十九結所徵六成洋稅項下動支銀八千兩作爲光緒二十一年四月起至六月止連閏四個月協滇餉銀均發交雲南催餉委員知縣吳本義領匯赴滇等情詳請附奏前來臣覆覈無異除分咨外謹附片具陳伏乞聖鑒再湖北巡撫係臣本任毋庸會銜合併陳明謹奏奉硃批户部知道欽此 
 
