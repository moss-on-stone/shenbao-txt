# 1891 - 148 - 4906507

 

Page 1

 
 
[恭印光緒十七年春季諭旨告成]  
　　本舘自開設以來歴將諭旨排日恭列報中俾薄海人民共聆綸綍至來歳之首則又將先一年者彚印成編但一歳一編閱者似乎未便因以今春爲始攺爲每季　行現在春季諭旨已告成校對精詳裝潢黄雅每本收回碼洋四分欲觀當代訏謨者請至本埠三馬路申昌書室及各埠申昌或分售申報處購取可也 
[竹素堂文集澄懷園語合印告成] [  申報舘主人啓]  
　　桐城張氏簪纓世胄望重江南文端文和父子蟬聯早登相位人咸羡其文章勛業世莫與京而不知其持躬涉世之問實有切實周詳爲他人所不可企及者本舘覔得竹素堂文集及澄懷園語二書伏而謂之覺大而齊治均平小而周旋動作無不語長心重切理壓心以之作家訓觀可以之作治譜觀亦可洵乎心有所得不同紙上空談也因亟付之手民以公同好印以新鑄鉛字校儲裝釘亦均格外精工每部核定碼洋一角五分諸君子有欲讀先　遺書者請臨本埠三馬路申昌書室或就近向各處申昌及分售申報處取可也 
[出售硃砂鍾進士立軸告白] [  點石齋啓]  
　　天中令節世人爭繪鍾進士像懸諸畫閣藉以驅妖魅而辟邪魔此說由來已久惜未得名人手筆耳今本齋特請徐小倉先生繪就立軸一幅用硃砂印成鬚眉畢現奕奕有神除隨畫報分送外另印料半紙大張立軸出售定價每張取洋三角准於卽日出售賜顧者請卽購取爲盼此佈 
[能爲地方上辦事卽係好官論]  
　　孔子有言爲君難爲臣不易知爲君之難一言而可以興邦又曰予無樂乎爲君惟其言而莫予違也如不善而莫之違一言而可以喪邦然則亦視乎其所爲而已古者公侯皆地方百里今州縣地且不止百里故縣官稱爲邑侯蓋卽古百里諸侯州縣雖七品官而爲親民之最民間利弊惟州縣官知之民間好惡惟州縣官審之以故州縣一官其責獨重而吏治之美惡人材之興衰皆繫焉或以才見或以德名才者有爲德者有養舍此無見長之處矣或者謂逞才者遇事輒多紛更往往致閭閻紛擾不安不如務德者之慈祥寛厚足以造蒼生之福此一說也余嘗疑之以爲地方上隨時變遷爲之上者所宜隨時制宜非僅以蕭規曹隨爲足以了一官事也然而近來之牧令則其品類大不同矣余每見今之州縣官有能辦地方上事者殊不多見如近日報上所登海城縣之民情畏服丹徒縣之强項不屈上海則如陸大令之捉賭禁淫不爲西人所懾袁大令之以止言折服西官寳山則陳大令能舉數年未興之水利一旦創而興之此皆不愧乎爲之一字此外未及備詳而總以能辦事者乃爲好官無論事之大小苟能辦之卽非俗吏所可同日而語其如當今之世俗吏多而好官少是獨非世道之憂乎哉夫所謂俗吏者亦不一品矣有嗜利者則聨紳士爲羽翼令胥差爲爪牙以賓友爲腹心一呈之收需費若干内外皆有分也一屍之騐需費若干上下皆有獲也此猶其顯然者也至於中夜苞苴暗室賄賂竟可使曲直倒置是非混淆若此者亦住所不免平日則愛財如命得尺則尺得寸則寸雖有至親好友或有緩急相求漠然不動於中一概屏之不聞不見而令親信之人營菟裘置産業一旦其親信人反噬則舉其所銖積寸累者而付之流水亦無可如何而其嗜利之心則直與一官相終始也有好色者廣購婢女徧置姬妾金釵十二分列兩行不止内嬖如夫人者六人而猶不知所止見獵輒心喜甚有娶部民之妻女以藏之金屋中者其部民或反以爲榮而不知其有干例禁有玷官箴若此者亦所在多有上官雖或知之以爲此等乃細故但能資其大才以爲地方辦事又何必毛舉其小失以爲苛求顧此等行爲祗便其身而不恤乎人言以此存心卽使其小有才卒未聞君子之大道其施爲亦可想而知也有好名者孳孳焉務求名凡有可以頌德歌功者不惜巨費多方鑽營竟有如某縣令所言德政牌萬民傘亦本縣親自捐廉並不耗費民間一文者若此者其爲好官乎不知騖乎外者遺乎内彼專意於求名者必其實之有不足者也有好傾軋者自稱其能且必指摘人之短以見己之長己實無所長而借人之短以形之則稍覺其長於是乎以此爲得計而專以此爲先務於地方上公事則置之腦後若此者又不乏人有好巴結者無論爲上司爲同僚爲本省爲客官凡有所見無不竭力應酬以百姓之脂膏供一人之揮霍手臂則日見其闊精神則日見其疲而地命上諸事廢弛亦不之問若此者又比比皆是嗚呼州縣爲親民之官民之疾痛疴癢州縣官得以深悉之亦州縣官得以上達之有災報災有歉報歉例行公事亦何嘗不照例奉行而於地方上應爲之事問之而茫然不知按之更百廢不舉以爲煩劇之故則終日在宅門以内究不知其所爲何事所用何心前者余曾論及州縣官之有帮審委員前所未聞近來則竟視爲常例夫簿書錢榖獄訟本地方官之事若以爲地處繁劇不能兼顧則是才力不及理當告退何得禀請帮審若上司資其才幹恐重勞其神而委一人以相助則是上官以我爲才力不及也此可恥之甚者而今時州縣官全不爲怪下則請之上則從之試問獄訟而可委之於人則所貴乎州縣官者又安在耶其爲輕獄訟耶其爲輕民事耶抑自知才力不及不得不藉他山之助耶揆之孔子爲君難之義似大有舍難而圖易者矣吾故曰能爲地方上辦事卽爲通今州縣中之好官豈易得哉豈易得哉 
[諭旨恭錄]  
　　四月十八日太常寺題五月十三日致祭關聖帝君廟奉旨遣魁斌行禮後殿遣夀昌行禮欽此同日又題五月十六日夏至大祀地於方澤奉旨朕親詣行禮四從壇遣恩慶鍾秀兆玨黄永安各分獻欽此○十九日奉上諭京師自入夏以來雖經得有雨澤尚未渥沛甘霖現在節逾小滿農田望澤甚殷朕心實深寅盼本月二十一日朕親詣大高殿拈香時應宫着派貝勒載澍昭顯廟着派貝子奕謨宣仁廟着派貝子溥倫凝和廟著派輔國公載澤同於是日分詣拈香欽此 
[丹揚閙教]  
　　二十六日有在鎭江傳教之神父電告滬上某神父曰本日丹陽天主堂又被匪人所燬按丹陽距鎭江府治舟行計七十里之遥城中景象蕭條遠不及鎭江之繁盛惟教堂最古建自明時當利馬竇行教來華曾在此間僑寓計堂屋共分四處一爲瞻禮之所一爲教士宅舍一爲男孩學塾一爲女孩學塾今兹被擾未知毁失若干意者匪人知鎭江防守綦嚴無從匿蹟是以遁而之此處又煽禍端乎然而當事者殊切隱憂矣 
[虞陛薰弦]  
　　中正殿管理喇嘛印務處月需常例經費銀二百四十餘兩向由廣儲司銀庫按月支領以資辦 
 
 

Page 2

 
 
公近年廣儲司庫欵支絀有時遲至數月始得開支及至光緒十五年十月起本年三月止此項例欵迄未傳領遂致積欠四千餘金雖迭經行催總以無欵可籌對致本處辦公乏費承辦人員棘手萬分若不妥籌辦法勢必貽悮乃公擬援照上駟院等衙門暫攺由户部按月支發奏准成案卽將本處月支常例銀攺由户部請領以資辦公一俟廣儲司庫欵充足再復舊制等情繕摺援案奏聞奉旨允照所請遂由中正殿備文抄黏原奏咨行户部請領○新授詹事府漢少詹事張振青宫詹英麟涓吉四月十六日午刻進署先期由主簿廳出示紅諭示仰闔署官役人等至期一體謁見各宜凛遵勿違特示○管理太常寺事務禮部尚書臣宗室崑岡等謹奏爲請旨事恭照五月初三日孝誠仁皇后忌辰例應遣官恭詣景陵讀文致祭臣寺謹查奏准成案應由守護公等奏請欽派一人就近恭往主祭臣寺遵將守護公等銜名開列繕本進呈恭候欽派俟命下之日再由臣寺知照該公屆期恭往將事謹此題奏請旨四月十五日奉旨遣奉恩輔國公溥齡行禮欽此○陜甘總督楊爲咨報事據嘉峪關監督安肅道詳稱光緒十六年嘉峪關洋税務司並未徵收華洋貨物應納進口出口正税及子口半税銀兩等因經司詳請奏咨前來除循例奏聞外理合分行咨報户部曁總理衙門查照○步軍統領衙門爲咨行事德勝門七品官榮瑞現已升補委步軍校所遺德勝門七品官係廂藍旗額設專缺照例應由本旂於三品廕生恩騎尉藍翎長領催前鋒親軍護軍馬甲中揀選擬定正陪由本旗自行帶領引見以重職守爲此咨行貴都統希爲查照例案辦理○户部爲知照事貴州司案呈光緒十七年四月十五日准户科抄出本部具題議覆解清光緒十五年分部撥甘肅新餉之督解官准叙一本本日奉旨希元裕祿奎斌着各加一級紀錄二次餘依議欽此等因到部相應黏抄原奏分行知照福州將軍前湖廣總督現任盛京將軍前湖北巡撫升任察哈爾都統查照○本月初宣武門内迤北細米胡同廂藍漢甲兵崔大赴京西妙峯山進香途間稍受風寒廻家倦而思睡十二日午後忽欲出門散悶行至巷中小憩井欄之側其弟上街見而勸歸崔置之不理及回詢之兄尚未還心知有異恐其投井卽以長竹竿入水探之杳無影響次日出城徧覓依然蹤跡全無又恐仍在井中卽雇人將水淘涸始見崔身陷淤泥早已淹斃赶赴廂藍滿三甲官廳呈報步軍校循例將原報屍弟送交提署移坊相騐○猶清和月十七日卽西歴一千八百九十一年五月二十四號爲英國君主設帨良辰駐京各國使署均高懸本國綵旗以伸賀悃我中朝與英立約通好值此令節自應往賀以固邦交總署官司因各以名片差弁投之英國駐京公使華爾身亦偕叅贊繙譯具紅柬答復○上虞備用處爲咨行事准兵部咨開和碩肅親王門上長史多連出缺咨取上三旗各項正三品人員保送揀選等因前來查本處二品頂戴頭等侍衛宗室廣仁老成持重管轄嚴明堪以保送入揀長史理合開造履歴咨送兵部查照辦理○各省駐防旗營考試繙譯童生及繙譯鄉試錄科例由本處將軍等命題扃試將試卷封固送京由禮部奏派閱卷大臣在大内披閱童生卷照額取中落卷發回繙譯鄉試分别錄送此定章也兹成都等處已將科考繙譯童生曁錄科試卷封送先後抵京經禮部將卷箱舁至午門内繙書房奏請欽派閱卷大臣奉硃筆圈出吏部左侍郎松溎内閣學士愛廉通政司通政使岳琪翰林院侍讀學士長萃欽此松少冡宰等得旨後卽由南海趨赴逐一披閱擇其文理通順繙冩俱佳之童卷按額取中生則錄送鄉試隨將箱封固交回禮部分别發還並於翌晨備摺恭覆恩命○正黄旗領侍衛内大臣克邸訂於本月十八日卯刻在西長安門外揀選正黄旗親軍營委頂色親軍校一缺並挑補正黄旗及下五旗應補正黄旗親軍計十有四缺已傳知正黄等旗前送留排備挑人等各帶弓箭於是晨前往該處先行報到以便入挑各缺 
[山西地震]  
　　本年三月初九日清晨山西汾陽介休等縣忽然地震起自西北方迤邐向東北一時海摇山動岌岌可危居人目眩神驚幾若天旋地轉鄉村屋宇坍塌者約千數白椽砸死牲畜甚多壓斃男婦數十名口事後縣宰分别給資撫卹捐棺殮瘞屍身並據情上詳撫憲撫憲以小民罹此奇災情殊可憫飭司撥欵委員解往會同撫恤并據實上達宸聰聞是晨省垣亦震二次惟歴時甚暫只覺帋窗格格有聲而已 
[京江會景]  
　　四月二十日鎭江好事者舉行都天勝會黄觀察聞蕪湖閙事遂卽出示禁止會中人妄稱是會不出深恐年歳歉收人民疾疫旦明年必難復舉觀察俯順輿情允爲弛禁惟諭以諸事須從儉約至晚勿許賽燈會中人遂攺於二十四日舁偶像出游是日日麗風和觀者如堵首先爲太平獅自南門外都天廟出沿街跳舞神采如生隨有銀錁會飛步鳴鉦徧游各處繼之以擡閣等會進東門至鼓樓岡取齊自丹徒縣至都統署再由鎭江府至常鎭道轅出小門過閘口循江邊租界然後遄回計擡閣六架高三丈餘扮成大香山堯訪舜吳王採蓮金山寺文土訪賢水漫金山諸戲劇皆用六七齡俊童薙面薰杳塗脂抹粉由健兒荷於肩上自在游行又有鐵架能旋轉者名曰活采并製成鞦韆架隨風上下衣袂飄揚此外又扮爲鍾馗嫁妹圖一則玉貌絳脣一則虎鞾槐笏英雄兒女誠哉並艷一時已再次則龍亭一座内安一統萬年四字舁者皆穿黄馬褂此後卽凈街會銜牌極多不可以記尾以天痧天痲天花三偶像及增福財神南極長生大帝楊四將軍晏公立報司轅門都土地蔣公共彩輿十乘前呵後擁鼓樂喧闐洎各偶像旣過則都天大會始至首爲賜福景福多福萬福降福金爐敬香送駕角端共九起其旗旙傘扇鑾駕節麾鬥麗爭妍並皆佳妙至玉器茶食花彩每擔均有一二十人手持令旗在旁護衛悠揚細樂入耳洋洋各各皆有流蘇香亭亭内標列會名中置鼎彝旃檀撲鼻此後有值殿進香值殿更衣内班進杳内班更衣各會偶像前有雙龍華盖覆神冠帶徐行後則清道旗旙門槍列戟聨鑣並轡按部就班末後全副鑾駕三班牙皂拽杖持鞭凈鑼一聲清音迭奏提爐繚繞羽葆輝煌其像青面赤鬚端供金頂緑呢大轎内舁以八人所過之處除都統道府縣各衙設供外各鋪户之迎接者亦不下百餘處之多是日觀察多撥兵弁各持器械在租界巡行是以匪類潛蹤竟日安然無事云 
[江寗府試正案]  
　　上元吳承三張熙范宬周世南顧孝洵李訓程盧重慶吳宣三張鳳書楊葆元○江甯愼修劉士超周汝楫周品修章廣祺賈治邦濮礽江鍾澤楊承流胡聯奎○句容王繼祖吳耀彩劉宏濟王承圻季鴻炎束祥孫史鎔經曹世廉張時彦田守文○溧水蔡明鉞濮賢聰濮賢懌芮漙泉陶鴻鈞蔡明銳陸春融濮賢愈陶正浩鄭謙○高湻陳兆善王經邦陶斯詠蔣德輝邢永明張桂清邢邦彦李代明甘雨林柳宗權○江浦張從杰李之屏顧先善方廷瑶楊德霈陳瀚張德源陳因朱式儀周錫侯○六合姜良錢樹楷董濬李綿熙吳毓英陸德棣徐繼規姜良臣唐嘉勛田晉 
[穗城談屑]  
　　初五六兩日隂雲密布紅日韜光風伯雨師聨鑣而至河南戲園將次竣工後面牆垣被風吹塌工匠不及走　壓斃兩名又有渡船四艘同時由省開行亦遭吹溺内有一艘係東莞石龍渡行至魚珠海口卽罹風災船中搭客五六十人無一得生屍浮海面慘不忍覩又河南有某農夫是日在家牽牛而出行至隴畔風雨驟來忽霹靂一聲天驚石破竟將農夫擊斃此人平日無大過惡耕鑿相安里黨無間言若謂雷殛惡人此人斷不應死益信爲電氣所觸也○南關同樂戲園有一人買座觀劇因换僞銀遂至爭執始而角口繼而角力好事者又從旁附和紛紛擾擾幾至不可收拾幸保甲局勇馳至上前彈壓始各解散而戲園司事已有兩人被石擲傷鮮血淋漓傷勢頗重未知能默爾而息否也○南關同樂戲園座客常滿獲利甚豐河南西關兩處戲園亦相繼而起經之營之不遺餘力誠以利之所在人爭趨之也刻又有人擬在黄沙地 
 
 

Page 3

 
 
方建設一戲園業已具禀大憲未知能允准否也○本年舉行辛卯正科鄉試塲中一切事宜亟應及時舉辦庶免臨期貽悮刻經藩憲札委廣糧廳陸司馬辦理司馬奉委後卽在番山關帝廟設局開辦矣○初六日舉行秋審大典是日辰刻劉大中丞恭請督憲至署坐談片刻鳴砲升堂司道等在旁列坐按察司差役將各犯帶上大堂審訊畢帶至階下賞給葵扇青錢各犯領賞之餘無不喜形於色今屆犯人僅有四口具見各大憲勤求上理政簡刑清草生公府靜花落訟庭閒彷彿見之 
[漢水明璫]  
　　日前有一駁船裝載茶箱上駛水手某甲誤將篙攀搭元和輪船軸轤上輪船司事見而阻之勢不能止遂以手中茶杯向甲一擲適中甲之頭顱鮮血淋漓登時暈倒駁船上人將甲舁赴英領事署中領事咨會洋街委員董君暫舁甲至仁濟醫院診治俟痊愈後再行定奪○近來武漢地方屢有匿名揭帖經英領事照會漢黄德道轉飭地方官嚴密查拿迄未拿獲日前英領事疑所張匿名　帖必後蕪湖亂黨所爲又函達地方設法飭緝是亦防患未萌之意也○日前有一船灣泊周家巷碼頭貨主宋某起貨上岸經厘局司事喝阻謂未完落地厘金何得起貨宋某答以此係太古洋行之貨司事謂洋行之貨亦祗可起存租界棧内若抬至華界一過馬王廟卽須完厘兩相爭執由是太古行東爲之關說由英領事照會道憲轉飭厘局委員核辦一則謂係華人之貨一則謂係洋人之貨爭辯不休刻已達於張香帥之前矣如何定奪容俟續聞○前報山西人孫某因戀所歡計不得遂出外不歸云云兹悉由太古渝行總陳君遍張招帖四處尋覓日前有人報信謂對岸江邊連日水退沙上露出二屍有一屍略似招帖所載模樣太古渝行總親往查看果係孫某旋卽抬回殮葬後細詢轎夫則云當日抬至龍王廟孫先生囑令下轎謂汝等可將空轎抬回我過江去又細詢渡船據一船夫云數日前有山西人上船問何往口不言以手指對岸意其渡江也及至對岸逕行上岸不付船資　三索討痴迷不語知其爲瘋無法可施旋渡别人至漢不知伊如何投江陳君以孫某素有痴迷之疾轎夫船夫所言均非揑飾遂不深究惟專函逕達孫某之家屬云○本月二十日大雨傾盆自辰至酉簷溜始止街巷汚泥幾於没踝下隰高原正望甘霖渥霈得此雨澤自可生機蓬勃矣 
[洋行倒閉]  
　　昨日傳聞本埠旗昌洋行業已倒閉至虧倒若干細數尚未詳悉按上海開埠通商時該行業經開設迄今已閱數十年一旦倒閉聞者殊深惋愷也 
[滬上官塲紀事]  
　　江南提督譚青崖軍門於昨晨乘舟返松○新任上海縣袁海觀大令之瀛眷本在南匯署中前日迎迓至申在大東門外大碼頭小泊昨晨鐘鳴九點派齊差役用全副執事迎入署中差役紛紛叩賀熱閙異常 
[滬上委談]  
　　自揚州天主教堂被亂民閙事後各處紛紛擾擾靡有已時幾如銅山西傾洛鐘東應日前江海關道聶觀察接奉兩江總督劉制軍電札令將上海租界及各教堂加意保護因面諭本埠文武各員嚴密稽查以免匪徒乘機煽禍日來帮辦總巡朱森庭明府及各武員昕夕統率勇丁在南市董家渡天主堂西圍往來巡察此外武員之手持令箭遊行街市者幾於絡繹不絶入夜則放鎗示威幾如連珠之不斷云○邇來南市賭風甚熾小街僻巷時聞牌骰之聲甚至麕聚於鷄鴨行中設局於小茶館内明目張膽顧忌全無盖鷄鴨行之生意全在清晨午後卽無所事事故每借賭以消遣光隂小茶館則生意寥寥專恃聚賭抽頭以爲利以故有劉盤龍之癖者莫不趨之騖團坐喧囂也前日朱明府道經三泰碼頭街上若輩並不歛跡依然喝六呼么不覺見而勃然立飭地甲傳大順瑞和兩鴨行及各茶館主七人帶回訊辦○本地人某甲開設荳腐店於南市年逾半百膝下猶虚因撫妻弟之子爲螟蛉愛之不啻掌中珠懷中玉旣長復領童養媳以爲之配去年甲忽逝世中妻因效　例爲子完姻詎料其子甘習下流日向家内取錢與無賴輩花消浪費日前又取衣服首飾至長生庫質　及歸　　無一文甲妻止言戒之冀其攺悔其子非惟不聽反與媳反脣相稽甲妻聞言氣爲之塞卽購烟膏和酒吞服及人知覺用藥灌救終以施治太晚無可挽回矣慘哉○江北人某乙年二十餘酷嗜杯中物雖不能與劉伶阮籍嫓美後先而醉鄉深處頗堪掉臂游行前晚在某處飮罷歸家時已玉山頽倒　眼朦朧行過裏陸家浜橋失足傾跌登時一命嗚呼而家中猶未之知也迨天明有識乙者飛報其家始舁屍以歸備棺成殮書此以爲喜與麴秀才遊者作前車之鑒○某丙向在大東門外設水菓攤前晚回家突持小刀向已腹用力一戳鮮血噴薄倒仆塵埃中家中人駭極狂呼鄰人畢集急將刀拔出延請傷科救治奈醫未至而丙早魂赴泉臺矣事後道路傳言謂是日丙與某丁遇向索青蚨四百翼丁不肯與遂與紛爭大約忿無所宣是以出此下策然區區細故何致等性命於鴻毛意者其别有隱情不能向人剖白故欲遁歸黄壤訴諸閻羅天子之前歟安得返魂香一炷起死者而問之 
[保護教堂]  
　　上海縣袁明府以邇來有種不法之徒四番謡言藉端煽惑因於昨日亭午時傳皂頭全順快頭沈翔公差薛貴捕頭柴樛趙金入署諭令帶同夥役分往董家渡萬航渡徐家匯等處天主耶穌各教堂用心保護各差均遵諭叩頭而退 
[僞造議單]  
　　當陸春江大令綰上海縣篆時朱念劬控趙貴仁欠銀大令訊悉情形行將判斷而瓜期巳迫未克手定爰書及袁海觀大令履新又以案牘紛仍至昨日始升堂提訊趙供稱朱實與韋大寳等搭棚訛詐小的並未欠銀所呈議單亦係僞造其眞議單上共載四欵由顧六彩代筆今載六欵顯有不符求恩傳顧校對筆跡如果屬實小的情甘治罪大令着分别退去候傳顧再行訊斷 
[英界公堂瑣案]  
　　包探王阿二唐寳榮同禀稱小的等查得寗波人李和芳由台州挈女孩來此售得洋銀三十一元鄔行香鄔茂富知之擁李及其友陳忠芳至某處爭閙因之一併拘案和芳供稱小的係寗波人向在台州餬口生有一女年甫八齡實因貧苦不堪是以帶之來甲乞忠芳照拂原擬擇良婚配略得財禮銀因一時無處聨姻是以售與法租界某姓除中金外得洋銀三十一元先是曾冋忠芳借用洋銀五元至此卽照數還楚突有二鄔指爲拐賣藉口圖訛幸經包探查知解送案下忠芳供與略同行香供稱小的問和芳誘得女孩來此價賣是以阻令回去擬函致甬上查明失孩之家如係親生女兒則寗波台州皆可許字何必帶至上海其中情節不問可知矣茂富供亦從同蔡太守謂無論和芳是否拐賣與行香何涉顯係圖詐銀錢姑飭連茂富交人保出俟派差帶和芳至法界指明買孩之家將孩帶案訊明如的係和芳親生則懲辦行香等訛詐之罪如係拐賣則須澈底根查○一百零三號巡捕禀稱西人古蘭頓投捕房報稱妻子被庖丁王春富戳傷現在延醫敷治捕頭命小的拘王送案王供稱小的係江西人不敢行兇叩求明鑒蔡太守飭押候古蘭頓携妻投案再行訊辦○包探陳阿九禀稱日前彭金芳控王鴻卿訛詐洋銀四元解奉大老爺訊供之下派差協同查察旋查得彭的係銅錫客人素來規矩王藉端圖詐有類拆梢蔡太守判令將王押候備文解回安徽原籍○包探徐雲香禀稱姑蘇人薛阿大前因犯竊遞藉今又來滬拘案請懲薛不敢置辯俯首求恩蔡太守判令笞責一百板仍行遞籍○總會管事人陳忠堂訴稱昨晚某洋人帶細崽袁四明來用膳袁乘間竊藏鍍銀匙一枚值洋五角劉阿發見而搜獲并搜出雞蛋二枚小的處時時失竊刀叉不勝賠累今始破獲是以交捕送懲劉訴稱小的見袁將匙藏在懷中當場搜出袁供稱小的隨洋東往總會夜膳因食雞蛋須用匙挖取是以將匙暫放衣袋中蔡太守判罰洋銀一元 
[法界捕房瑣案]  
　　揚州人楊雨亭卽霞玉控女兒寳珠被人誘至申江送與烟鴇無錫阿寳卽將王氏處爲妓葛同轉飭提蔣王氏訊究知寳珠業由李百汀娶以爲室遂飭包探查明禀覆昨晨包探王榮培禀稱小的查得李已將寳珠寄匿某地甲家今將鴇婦傳案同轉問蔣王氏 
 
 

Page 4

 
 
曰寳珠今年幾歳李係何處人現操何業供稱寳珠年二十二歳李乃常州人向在城内某局當庖丁今年二月中出洋銀三十元爲寳珠贖身娶以爲室問寳珠來申後共到幾處花烟館賣娼由誰領去答稱寳珠由楊送入花烟館現經李娶去借居某裁縫店樓上月前楊向小婦人索取寳珠小婦人領往彼處令其見面李曾與楊會晤據云略給川資令伊回去楊不允李畏其兇横投縣署控告陸大老爺傳訊之下將寳珠交李領回後楊又在李處纒擾被李扭入縣署禀陳楊乘間逃去同轉復命傳烟龜朱雨貴烟鴇吳馬氏王田氏等至案問寳珠在爾等花烟舘住過幾何時朱供稱光緒十一年四月由楊及易姓領寳珠至小的花烟館包帳三年取去洋銀一百七十五元約歴二年楊卽將寳珠領去問所借之洋可有筆據答稱筆據已燬去矣王田氏又稱光緒十三年九月廿四日寳珠由楊領來借去鷹洋一百五十元言明包做三年至十五年八月廿四日楊復欲領往吳馬氏花烟舘小婦人因包期未滿令立借票洋二十元同轉察閱借票畢仍交王田氏收執吳馬氏供稱寳珠於光緒十五年九月由楊領來作夥何去鷹洋三十元閱二十天有無錫阿寳卽蔣王氏代還洋銀將寳珠領去同轉問蔣王氏曰爾如何代寳珠還債供稱李囑小婦人代還問其時楊在塲否供稱其時楊在小婦人家小婦人向其說明令隨女至李家同住楊云須待次日入城未知因何控告同轉謂旣有如許曲折着爾等同具公禀并由蔣王氏邀寳珠來案質問蔣王氏遵諭而退○范雲生納妾雙林一事已紀報端葛同轉查得有女流氓王阿照等播弄是非因飭差將妾母王劉氏及雙林榮卿阿照等拿案分别判以笞責荷枷雙林交范領去昨日枷期已滿范投案訴稱以前之事均由王劉氏逼令雙林回家而起阿照之夫王阿興求將妻子開釋同轉着將阿照榮卿疎枷略詰數語押候具結交人保出○小工楊阿海李渭才等與某巡捕口角葛同轉訊明情節判令枷責在案楊等在押所時時剥取犯人衣服捕頭知悉將情禀知葛同轉同轉立提楊至案判令笞責一百板押候遞解回籍 
[行善芻言]  
　　有自署新安旅客者大約是黄山白嶽間人昨日致書本館云上海善堂林立冬則施衣米錢文且輔以粥廠夏則施醫給栗沿街徧置茶缸更有棲流公所醫養病人清節堂收留節婦育嬰以乳孩子普育以濟無告窮民若死後無力殮葬及路斃並無親屬者除各會卽公所外有輔元果育保安等堂施棺收殮暫埋義塚勒石標記以便日後屍親認領似此力行諸善堂誠哉茂矣美矣蔑以加矣然愚則尚有芻言敬爲諸善士一獻焉一凡在善堂領施棺者類皆貧無立錐之人一經收殮堂中卽飭丁舁至義塚如法掩埋無如扛夫往往祗便私圖忙時抛在路旁俟餘暇始舁至義塚及置塚地亦惟挨次排列並不掘士深埋棺板旣薄際此炎天每至穢氣蒸騰觸之易患疾疫至於施醫各局中或祗未經閱歴之醫委以治病殊不知醫雖小道性命攸關一劑悮投雖悔無及是以前輩有施醫而請庸醫何異殺人與刃之語敬告善堂諸童　後凡遇施棺埋瘞須嚴飭司事押赴塚地隨卽掘深數尺上面蓋以泥土必便棺不露出則穢氣不致外揚而存殁均感大德矣施醫局務延練達之輩無使南郭處士濫竽則貧病之徒受惠更復不淺愚知識淺陋無補高深然來此已及十年目擊情形用敢率爾上凟知我罪我亦惟聽之而上 
[蘇省撫轅抄]  
　　二十三日辦理金陵機器局兼管電局事務候補道郭道直田金陵來正任江寗縣陸元鼎禀辭赴金陵汪埨曾禀謝奉撫憲委洋務局文案　丹徒縣主簿劉錫祺　辭赴任從九楊夀昌禀銷昭文塘工差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十七年四月十八日京報全錄]  
　　宫門抄○諭旨一道錄前○發抄硃批五道○桂撫馬奏請旨建立專祠摺○又奏縣屬火災片○又奏知縣應行廻避摺○又奏請緩呈繪圖册籍片○陜督楊奏爲揀員請補知縣摺○四月十八日刑部都察院大理寺正紅旗值日内務府引見十三名武備院四名○大額駙恩公定公啓侯徐郙奕年各假滿請安○豐公謝賞食半俸恩○定公因伊弟以文職用謝恩○怡王請假十日○容山續假十日○廣森慶寛預備石見○召見軍機徐用儀容貴廣森慶寛○發抄英廉奏查勘湯泉等處行宫坍塌情形奉硃批該衙門議奏單併發欽此○又就近省墓回署日期奉硃批知道了欽此○依克唐阿奏驍騎校周國增派充呼蘭烟厘税務奉硃批知道了欽此○又興安衙署另採吉地籌欵移修奉硃批知道了欽此○德福奏帶印公出日期奉硃批知道了欽此○頭品頂戴廣西巡撫臣馬丕瑶跪奏爲已故雲貴督臣岑毓英功在維桑請於本籍建立專祠以順便情恭摺籲懇恩施仰祈聖鑒事竊據署泗城府知府綬麟詳稱據該府屬凌雲西隆西林三州縣紳民運同銜分省補用知州王續寛運同銜分省補用同知韋有榮候選州同黄學超等呈稱前閱邸鈔知雲貴督臣岑毓英卒於任所仰蒙恩旨至渥極優並勅建雲南省城專祠黔省士民以該故督臣功在黔中呈請於貴州省城捐建專祠經貴州撫臣具奏奉旨允准仰見聖朝崇德報功俯順輿情曷勝欽感伏念該故督臣岑毓英以諸生家居讀書不預外事咸豐初年值雲南師宗縣沙匪王幅等聚衆謀逆屢犯凌雲西隆西林一帶承平日久民不知兵而粤宼蠭起兵力不暇遠及泗郡閤屬僻處一隅宼來則顚沛流離倉皇失措宼去則室廬蕩盡棲止無從前郡守知岑毓英嫺於韜鈐畀以團務遂慨然以地方安危爲已任先將内奸殲除復集鄉人挑選丁壯教以擊衝禦侮需用口糧經費悉出家資以給旣不取之官復不派及里黨嗣後賊擾西隆之舊州戞邊逮及西林之橋八表凌雲之河口洛無勢甚洶湧人咸惶慮岑毓英布置周密出奇制勝並懸重賞以待有功團丁無不用命爭先遂將首逆王幅等擒誅餘悉數殄滅經前撫臣勞崇光奏請奬叙以縣丞候選自此境内肅然閭閻安堵耕鑿重集於野商賈復出於塗非岑毓英保障奇勳泗郡閤屬焉得早安樂土是全粤廓清之後自能兵及邊隅然使匪勢燎原當前已不知如何塗炭是其毁家紓難造福於維桑者洵非淺鮮自軍務肅清後岑毓英已身膺疆寄復殷然於武雖綏而文未修慨捐廉俸於泗城府重修文廟於百色創建考棚於省城貢院添修號舍於邊郡月課籌設膏火近二十年來閤屬文風漸振人思奮於膠庠學校聿興士觀庇夫廣厦凡此莫非加惠地方有以扶翼而化興之迄今士食舊德農服先疇罔不登袵席而思庇蔭遊庠序而樂董陶追報之心其何能已因思黔省已蒙兪允捐建專祠泗郡閤屬祠祀之典尚闕理合公同呈請轉詳具奏請於泗城府三屬地方由紳等捐建專祠由地方官春秋致祭以崇報祀等情經臣行據藩司張聨桂署臬司蔡希邢會同核議擬如所請建祠列祀以順輿情具詳請奏前來臣查咸豐初年邊郡賊匪滋優兵力不暇遠及岑毓英在籍以諸生投筆從戎召集鄉人選練丁壯罄蒙資以瞻軍食仗忠義以固人心先清内奸繼籌戰守布置周妥出奇制勝將竄擾凌雲西隆西林巨宼一律剿平遂使泗屬危而後安地方亂而復治洵屬有功桑梓宜報馨香岑毓英前官黔滇功績昭著已奉旨於雲南貴州兩省城各建專祠今據泗城府屬紳民以其毁家紓難功在維桑呈請建祠報享合無仰懇天恩俯准於泗城府屬凌雲西隆西林三州縣由該紳民捐建已故雲貴督臣岑毓英專祠列入祀典以順輿情出自鴻慈謹會同兩廣總督臣李瀚章恭摺具陳伏乞皇上聖鑒訓示謹奏奉硃批着照所請禮部知道欽此○○馬丕瑶片再臣接據倉梧縣知縣汪焕墀禀稱該縣東安鄉石橋墟民居多係茅檐竹舍每值冬令以後火燭時虞迭諭民間小心防範去年冬間尚幸無事詎本年正月初六日夜該處居民雷亞木家失火延燒民房當經東安鄉巡檢李蘭芬督率弓兵人等馳往撲救適值風大火烈迨至撲滅已燒去茅屋二十一間瓦屋二間燒斃死婦幼孩二人報經該縣親往查勘被火灾民多屬貧乏捐廉量十撫恤查明失火之人照例究懲等情臣查茅檐貧乏遽遭火災並斃人命尤爲可憫當飭善後總局籌欵加恤以免失所理合附片陳明伏乞聖鑒謹奏奉硃批知道了卽着飭屬妥爲撫恤毋令失所欽此○○頭品頂戴廣西巡撫臣馬丕瑶跪奏爲知縣應行廻避恭摺仰祈聖鑒事案據布政使張聨桂署按察使蔡希邠會詳據新選慶遠府宜山縣知縣志爕禀稱該員係滿洲廂紅旗惠昆佐領下人由附生在永定河工捐輸移奬以筆帖式選用同治元年考取實錄舘謄錄官二年正月到舘三年十月選補刑科筆帖式五年十二月恭修文宗顯皇帝實錄全書慶成列入一等議叙七年三月經吏部題覆以額外主事用奉旨依議欽此四月簽分太僕寺學習行走八年十一月因恭校文宗顯皇帝聖訓完竣保奏奉旨太僕寺額外主事志爕着作爲試俸期滿以六部主事遇缺卽選並加員外郎銜欽此光緒五年正月在晉賑新捐局降捐知縣在河南滇捐局報捐以知縣分缺間選用並加同知銜八年三月選補宜山縣知縣因感冒未克赴部騐到至四月二十一日銷假已逾截缺之期照例開缺作爲坐補原缺是年十月丁母憂十年十月丁父憂十三年正月服滿十六年二月原缺到班照例銓選四月初三日引見奉上諭廣西宜山縣着志燮補授欽此五月二十七日領憑起程十七年正月十四日到省該員胞兄志潤係廣西另補知府查定例胞伯叔兄弟概不准同官一省令官小者廻避以總督兼轄省分調補等因遵奉在案今新選宜山縣知縣志爕與廣西另補知府志潤係屬同胞兄弟例應以官小之宜山縣知縣志爕廻避於總督兼轄之廣東省實缺内地知縣擇缺對調除咨兩廣督臣廣東撫臣核辦並咨明吏部外謹會同兩廣總督臣李瀚章恭摺具陳伏乞皇上聖鑒訓示謹奏奉硃批吏部議奏欽此○○馬丕墦片再光緒十五年十一月准會典館咨具奏詳陳畫圖事宜並催各省速解志書册籍以備采輯一摺行文廣西遵照奏限一年測繪省圖府廳州縣圖各一分附解送到館等因當經行司照刊會典館所頒開方圖式註說通飭各屬遵辦一面遴派熟習地理員紳前往會同查考測繪無如邊省地方究心地理兼精測繪者實不易得卽訪有一二稍通測繪之人又因沿邊豐界緊要派往繪畫勢難兼顧且各屬志書前於咸豐年間燬於兵燹未能修復毫無依據概須逐一詳勘查繪雖有繪送到司之處未敢以爲確切無訛卽呈送之州縣亦聲明無諳習之人仍請派員覆勘邊地崎嶇遼闊每一州縣非兼旬匝月未能踏勘周妥又不敢稍事率忽驟難竣事據司呈請具奏展限前來臣覆查無異相應懇恩俯准飭知會典館展限年餘俾得詳細查考測繪以昭愼重臣仍隨時督催不得因展寛期限遂事藉延理合附片具陳伏乞聖鑒謹奏奉硃批着照所請該衙門知道欽此○○太子少保頭品頂戴陜甘總督臣楊昌濬跪奏爲揀員請補知縣員缺以裨地方恭摺仰祈聖鑒事竊據甘肅藩臬兩司會詳稱甘肅渭源縣知縣黄元珍病故截缺日期業經報部所遺渭源縣知縣係簡缺請留外揀補在案查前奉部章甘肅升調補缺變通辦理知縣要缺一項初任候補並揀發委用以及到省在後各員均准通融揀選題補部選各缺道府以至未入流亦照請補要缺章程無論何項缺出擇其人地相宜之員請補等語今渭源縣知縣員缺該司等在於各項應補知縣内逐加遴選查有候補班補用知縣劉藜光年四十六歳雲南昆明縣人由進士卽用知縣簽擊甘肅光緒二年九月到省繳照報捐同知銜補授通渭縣知縣嗣丁母憂服滿起復仍發原省以知縣歸候補班補用光緒十五年七月二十四日到省該司等查該員劉藜光年富力强才具穩練實堪勝任詳請奏補前來臣查該員劉藜光學識明通辦事詳愼請補渭源縣知縣人地甚屬相宜合無仰懇天恩准以該員補授渭源縣知縣以俾地方如蒙兪允銜缺相當毋庸送部引見該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此 
 
 

Page 11

 
 
[光緒十七年四月十九日京報全錄]  
　　宫門抄○諭旨一道錄前○發抄硃批五道○桂撫馬奏懇恩議卹已故道員摺○署江督沈奏委員兼充翼長片○又奏揀員請補叅將摺○直督李奏甄别府縣片○陜督楊奏揀員請補知縣摺○四月十九日工部鴻臚寺廂白旗值日吏部引見八十名○莊王裕公續昌各假滿請安○台灣副將吳光忠謝恩○漪貝勒請假五日○恆喜莊健預備召見○工部奏派承修貢院工程派出麟書徐用儀○又奏派承修武備院工程派出松溎○提督衙門奏拿獲盜犯于萬河等十名又拿獲白晝搶刼梁立兒等五名均請交刑部○召見軍機文秀吳光忠恆嘉莊健○發抄松椿奏沔陽牧陸祐勤續完正耗銀兩請免議奉硃批該部議奏欽此○又守備姚振國調補山東濟寗衛守備奉硃批兵部議奏欽此○張曜奏飭委藩司福潤會督籌辦河防奉硃批知道了欽此○又青州海岱書院告竣奉硃批該部知道欽此○又籌解黄河歳修等項經費奉硃批該衙門知道欽此○○頭品頂戴廣西巡撫臣馬丕瑶跪奏爲已故道員戰功卓著籲懇天恩議卹以昭激勸恭摺仰祈聖鑒事竊巳故按察使銜廣西補用道覃遠璡籍隷湖南石門縣由咸豐壬子科進士以知縣卽用簽分廣西六年委署陸川縣事時粤西賊蹤徧地梧鬱一帶尤無完區守令多憚不敢往覃遠璡仗劍獨行到任後鄰邑興業北流相繼淪陷乃修城垣治軍械練卒伍激勵紳民捐資募勇卒能撑拄危局捍衛一方並率師解鬱林之圍殲除僞開國公吕開廣進軍塘岸破賊石巢五處乘勝進規北流遂復縣城無何賊復大舉再犯全鬱震動覃遠璡簡卒疾馳直薄縣城轉戰月餘賊兩次穴地道轟城不得逞蹈瑕出擊於槍柯砲雨中率壯士喋血先登諸軍繼之遂踏破賊壘四十七座城圍立解是時嶺右十二州郡髮逆土匪蟻附麕集大吏籌兵籌餉始克節節蕩平獨鬱林全屬未費公家一兵一餉全恃覃遠璡拊循將士聨絡紳民血戰六七年累捐數十萬削平巨宼全屬肅清則其捍衛之功爲不可没也同治元年臣劉長佑檄守潯州兼辦楚軍營務三年攻破平天寨擒逆首黄暑鳳並搜捕破城戕官身受僞職各要匪一百七十餘名五年前撫臣張凱嵩奏派督辦左江軍務並署右江道時賊大股聚歸順州南寗太平泗城鎭安諸府賊巢層峙互相犄角覃遠璡以賊衆勢分非合攻不足以制賊命遂撥十六營分布四府檄合會剿自率楚粤各軍水陸並進迭克果化等賊水卡二十八處百色河道梗塞二十餘年至是始通遂進兵鎭安克復泗城及結倫果化都結鎭遠各土州先後破賊伏派馬隘都安大道隴峒大霓岩作登墟郎家墟三台山各險巢五十餘處踏毁賊營二百十餘座擒斬首要悍匪四十餘名七年閏四月克復歸順州左江一律肅清此覃遠璡立功之始末也旋因母老陳請終養光緒十四年起復回省十五年奏署左江道並總理左江營務巡閱防軍訓練有方力求整頓甫交卸而疾作不起由善後總局司道等詳請奏卹前來臣維覃遠璡曉暢軍機忠誠諳練平日撫養士卒分甘共苦有如家人父子坦白率眞故人皆樂爲之用去歳臣校閱營伍道出左江適晤覃遠璡卸篆回省猶殷殷以所屬民生疾苦爲言防營人才爲念語長心重情見乎辭臣心默重之不料其竟以積勞病故伏查昔年廣西候補道員王達材辦理潯州善後事宜又候選道員易元泰統領梧州緝捕水師營均以積勞病故奏蒙給卹有案今按察使銜廣西補用道覃遠璡歴年剿匪功績卓著嗣以左江道辦理營務巡閱防軍甫交卸而病殁情殊堪憫合無仰懇天恩俯准照軍營立功後病故例議卹以彰激勸之處出自逾格鴻施是否有當謹會同兩廣總督臣李瀚章合詞恭摺具奏伏乞皇上聖鑒謹奏奉硃批覃遠璡着交部照軍營立功後病故例議卹欽此○○沈秉成片再南洋各號兵輪船前經海軍衙門定章每年於春分前後赴北洋會操秋分後回防前督臣曾國荃以總統李成謀有長江水師之任未能遠離職守派委總兵吳安康作爲統領兼帶寰泰兵輪責成將應辦事宜實力整頓分别奏咨在案現在記名提督前安徽夀春鎭總兵郭寳昌接充總統應令親率出洋講求操練期收實際前設統領名目應卽裁撤查北洋海軍定爲經制南洋船隻應調會操視如一律則軍制亦應叅酌厘訂所有南洋可供海戰之六船現擬分設左右翼各派翼長一員查有提督袁九臯堪委左翼翼長統帶南琛鏡清保民三船並兼帶南琛一船總兵吳安康堪委右翼翼長統帶寰泰開濟南瑞三船應兼帶寰泰一船依次分號行列昭明與其餘各船均聽總統節制調遣以一事權總統出洋所坐之船卽以該管帶官爲中軍料理一切袁九臯吳安康各支有管帶薪水毋庸另給惟翼長費用較增擬將裁出統領公費移給兩翼長均分支領以資辦公如此一攺移間分合進止指臂相連於操巡可期得力而於薪費無所增减除分檄飭遵外謹附片陳明伏乞聖鑒訓示謹奏奉硃批該衙門知道欽此○○署理兩江總督安徽巡撫臣沈秉成跪奏爲陸路叅將員缺遵章揀員升補恭摺仰祈聖鑒事竊江南鎭江營叅將黄廷爵因病出缺業經恭疏題報所遺叅將員缺聲請扣留容臣揀員請補在案伏查是缺叅將駐紥鎭江府城濵臨大江華洋雜處彈壓撫綏極關緊要非精明諳練洞悉機宜之員不足以資鎭撫按照輪補定章係陸路題補第六缺輪用應廿人員請補臣於實缺俸滿遊擊各員内逐加遴選查有記名總兵漕標右營遊擊鄭國祥年四十八歳安徽合肥縣人於咸豐十一年投効軍營隨剿江蘇山東等省荐保以副將儘先補用剿辦張總愚捻逆全股蕩平案内經前湖廣督臣李鴻章奏保同治八年七月初七日奉上諭鄭國祥着以總兵交軍機處記名簡放欽此續經奏留兩江補用光緒六年借補松江城守營遊擊是年請咨赴部蒙欽派王大臣騐放兵部頒發札付十一月初八日到營任事八年查閱營伍等案内奏請存記遇有題升調補缺出隨時奏明辦理奉旨着照所請兵部知道欽此十三年調補漕標右營遊擊經部覆准换給札付十二月十五日前赴調任該員熟諳營務有勇知方歴任松江城守營漕標右營各遊擊均聖措置裕如陸滿已久資格較深以之升補是缺叅將洵堪勝任核與例章亦屬相符合無仰懇天恩俯念員缺緊要准以記名總兵漕標右營遊擊鄭國祥升補江南鎭江營叅將實於營伍地方均有裨益如蒙兪允俟部覆至日卽行給資送部引見恭候欽定除飭取履歴咨部查核外謹會同江南提督臣譚碧理會摺具陳伏乞皇上聖鑒訓示再所遺漕標右營遊擊員缺江南現有合例人員應卽扣留由臣揀員請補合併陳明謹奏奉硃批兵部議奏欽此○○李鴻章片再道府州縣無論候補試用人員應以到省之日起予限一年詳加察看出具切實考語奏明補用兹查候補知府張觀誠候補知縣楊善慶孫毓琇顧元勳均到省一年期滿例應甄别據藩臬兩司詳請核辦前來臣查張觀誠器宇沈厚楊善慶才識明練孫毓琇守漂才優顧元勳樸誠明幹均堪留省補用俟有應補缺出照例序補除履歴咨部外理合附片具陳伏乞聖鑒謹奏奉硃批吏部知道欽此○○太子少保頭品頂戴陜甘總督臣楊昌濬跪奏爲揀員請補知縣員缺以裨地方恭摺抑祈聖鑒事竊據藩臬兩司會部稱甘肅平遠縣知縣明邦惠病故所遺係衝難二項中缺曾經聲明扣留由甘揀補前奉部章甘肅升調補缺變通辦理知縣要缺一項初任候補並揀發委用以及到省在後各員均准通蝎揀選題補部選各員道府以至未入流亦照請補裁缺章程無論何項缺出擇其人地相宜之員請補等語今平遠縣知縣員缺查有勞績候補班前儘先補用知縣張時熙年四十三歳湖北黄安縣文童投刻來甘於擊退竄匪安敦玉三州縣解嚴案内保以從九品歸部不論雙單月選用並戴藍翎克復輯懷城烏魯木齊昌吉呼圖壁各城案内保免選本班以府經歴留甘遇缺前先補用並給軍功加一級克復瑪納斯南城案内保免補本班以知縣仍留原省歸候補班前遇缺儘先補用並加同知銜歴次剿辦竄匪陜回擒斬殆盡西北兩路肅清案内保换花翎光緒九年六月初五日騐放到省該司等查該員年力正强才具明幹實堪勝任會詳請奏前來臣查張時熙才明心細幹練耐勞請補平遠縣知縣可期　力合無仰懇天恩准以該員張時熙補授平遠縣知縣如蒙兪允銜缺相當毋庸送部引見該員並無叅罰案件謹叅摺具陳伏乞皇上聖鑒訓示謹奏奉硃批吏部議奏欽此 
 
 

Page 12

 
 
[光緒十七年四月二十日京報全錄]  
　　宫門抄○諭旨三道錄前○發抄硃批五道○桂撫馬奏爲表彰忠藎請列祀典摺○又奏爲建立專祠片○署江督沈奏委署知府片○又奏武員留省補用片○又奏委署知縣片○又奏甄别道員片○滇撫譚奏甄别知州片○又奏委署知府片○四月二十日内務府國子監廂紅旗值日吏部引見八十名正白蒙二名○温公由𩫶髻山回京請安○錦州副都統崇善到京請安○四川布政使崧蕃請訓○陜西叅將周選青謝恩○關防衙門奏初五日大高殿拜奏濂貝勒行禮○文煦奉曾豫備召見○召見軍機崇善崧蕃文煦奉曾皇上明日卯初二刻至大高殿拈香○發抄張之洞奏湖北賑捐請展限半年奉硃批着照所請户部知道欽此○又補用遊擊彭福田補武岡營遊擊奉硃批兵部議奏欽此○又都司李友勝借補鎭溪營守備奉硃批兵部議奏欽此○阿克達春奏懷遠令楊霈霖署廬江令奉硃批吏部知道欽此○彭楚漢奏出洋督緝日期奉硃批知道了欽此○○頭品頂戴廣西巡撫臣馬丕瑶跪奏爲表彰忠藎請列祀典以昭崇報而順輿情恭摺仰祈聖鑒事竊維崇德報功宜副士民之望勵忠表節實爲風俗攸關查廣西省城學臣衙署右偏有祀元忠臣額爾吉訥舊訛爲也兒吉尼之廟祈晴禱雨靈應昭彰每歳二月二十六日誕期紳民致祭香火甲於諸祠向惟學臣抵任詣廟拈香未列祀典今學臣黄煦與臣詳考史及志乘查至正二十三年三月立廣西行中書省以廉訪額爾吉訥爲平章政事時紅巾擾湖南嶺表震動建議築城額爾吉訥捐俸貿鹽歳息倍萬經費取給遂甃城以石廣袤三千七百丈周十餘里環山帶水屹若金湯後得資爲桂垣根本重地又慨學宫不治捐俸庀材門櫺星樹垣墉孔殿奎閣尊經講堂齋舍咸以次舉民知向學洋洋濟濟有鄒魯風志稱桂林禮教之興實基於此至其賑火災食飢民規舜廟造陽橋修靈渠息奸貪以舒民困節浮費以裕軍儲善政不勝枚舉以故能得衆心驍將材士樂爲驅策扼羣雄之俶擾奠千里之生靈粤民賴其保障二十餘年明洪武初遺楊璟進兵靜江决西濠水築堤五道薄城猛攻額爾吉訥攖城固守兩月不下明將旣取梧潯鬱林會師省垣平章猶以忠義激勵將士誓同死守城破被執械送金陵不屈而死昔明祖稱王保保爲奇男子以其不可得而臣額爾吉訥抗節與保保同學術政績過之特以僻在南荒聲揚不遠勝朝又多忌諱民間稱爲黑神祠乾隆年間學臣許道基乃正名曰平章廟臣忝任是邦有表揚風化之責考祭法施於民則祀以死勤事則祀以勞定國則祀能禦大災捍大患則祀欽惟我皇上褒忠表節彰闡靡遺凡民間忠孝節義一經臣工上達無不恩矛表揚至前明殉難諸臣均蒙列聖賜謚予祭曠典尤爲獨超千古今查額爾吉訥善政宜民遺愛在粤有合於祭法之義而其捐軀大節史乘昭垂更宜上宣朝廷德意下慰忠義幽魂合無仰懇天恩俯准元臣額爾吉訥平章廟列入廣西祀典由地方官春秋致祭以發潛德而闡幽光其舊附祀之右丞鄧祖勝都事陳瑜趙元龍千户曾尚賓劉永錫皆同時城破殉節可否一併仍前附祀之處伏候聖裁臣愚昧之見是否有當理合會同兩廣總督臣李瀚章廣西學政臣黄煦恭摺具陳伏乞皇上聖鑒訓示謹奏奉硃批禮部議奏欽此○○馬丕瑶片再查唐臣柳宗元元和間爲柳州刺史修孔子廟堂振興文教遠近從化俾民知禮義慈孝嫁娶塟送皆有條法文物昌明實開粤西風氣且設法贖傭婢籍舊俗丕變生爲賢良没昭靈應民爲建羅池廟黄蕉丹荔歳薦馨香後有劉蕡應賢良方正科以對策極言直諫出爲柳州司户勤於民事出郊勸農没於馬平縣都符村柳人歳時致祭其墓並祀於柳侯祠左宋臣趙抃慶歴中通判宜州今慶遠府治威傳鐵面惠及獄囚爲政簡易琴鶴自隨焚香告天飛蝗墮水教士惠民爲是郡名宦冠又黄庭堅宋宣和時爲讒慝搆陷覊管宣州僦居戌樓講學不倦士多樂從經其造就品學皆自可觀蘇軾稱其澴偉之文妙絶當世孝友之行追配古人殺後旅殯歸里宣人乞留衣冠塟城西且尚象以祀此前代之有功德於民者我朝定鼎吏治維新已故兩江督臣于成龍於順治十八年任羅城知縣大兵之後與民休息編保甲除盜賊革火耗減鹽引椎髻釐猺皆爲感格訓農課士禮教咸興秩滿超遷歴官皆著政聲論者謂其堅苦卓絶獨爲其難後之勳獻實基於此民於羅城立廟祀之以上均據各屬紳耆禀呈自行籌資修建專祠並請列入祀典該管知府詳由藩臬兩司核明詳請具奏前來臣查該紳民等數百年後猶觀感於忠孝文章僻遠蠻荒尚追慕夫循良政教表揚前哲卽以鼓勵時賢詳稽志乘輿論悉符合無仰懇天恩將唐臣柳宗元劉蕡臣宋臣趙抃慶黄庭堅曁已故升任兩江督臣前羅城知縣于成龍等於柳州慶遠兩府由紳民籌資建立專祠令地官方春秋致祭以示褒異實出隆施逾格臣爲崇德報功順體輿情風勵史治起見是否有當謹會同兩廣督臣李瀚章附片具奏伏乞聖鑒訓示謹奏奉硃批禮部議奏欽此○○沈秉成片再徐州府知府桂中行兹屆六年俸滿並大計保荐卓異給咨赴部引見所遺員缺應行委員接署查徐州府係衝煩難三項要缺地當衢要民情强悍非精明幹練之員不足以資治理查有江蘇候補知府阮祖棠堪以署理據藩臬兩司會詳請奏前來除檄飭遵照外理合會同漕運總督臣松椿江蘇巡撫臣剛毅附片陳明伏乞聖鑒謹奏奉硃批吏部知道欽此○○沈秉成片再江蘇水師各營經前督臣曾國荃訂立章程分爲外海内洋裏河三大支按叚巡緝所有管帶師船各員必須熟悉水師情形方堪勝任兹查有花翎儘先推補副將曾松其於咸豐六年投効水師轉戰江蘇安徽等省出力荐保今職該員係水師出身且在江蘇多年於内洋水師情形極稱熟悉當此整頓江海防務之際亟宜儲材備用用合無仰懇天恩俯准將副將曾松其以原官留於江蘇歸内洋水師酌量補用以資得力除飭取該員出身履歴咨部查核外謹附片具陳伏乞聖鑒訓示再該員原名松其於保守備都司遊擊叅將案内書寫松棋續保副將案内又書松祺音同字異應請勅部一併查照更正註册合併聲明謹奏奉硃批着照所請兵部知道欽此○○沈秉成片再南匯縣知縣袁樹勳業經請調上海縣知縣員缺飭令先行赴任所遺南匯縣篆務係煩疲難沿海要缺政務煩劇必須精明强幹之員方資治理查有無錫縣知縣吳觀樂曾署斯篆熟悉情形堪以調署遞遺無錫縣篆務查有本班儘先補用知縣劉樹仁堪以署理據藩臬兩司會詳請奏前來除分檄飭遵照外謹會同江蘇巡撫臣剛毅附片具陳伏乞聖鑒謹奏奉硃批吏部知道欽此○○沈秉成片再捐納道府等官循例分發人員試用一年期滿應行察看才具分别繁簡奏明留省補用等因兹據江寍布政使瑞璋等會詳試用道羅廷玉年三十五歳潮南附生投効淮軍隨剿捻逆出力荐保以知縣分發補用並加五品銜花翎光緒元年因伊父羅榮光在直隷大沽協副將任内恭逢恩詔承蔭二品廕生二年十月赴部投考蒙欽差大臣考試一等奉旨著外用欽此三年遵例由選用通判報捐郎中分部行走五月簽分刑部九年奏准調赴台北行營差遣於基滬獲勝案内保奏經部核議以知府歸部選用十五年七月遵例報捐道員分發指省江蘇試用八月十八日引見奉旨照例發往欽此是年十月二十二日到省連閏扣至十六年九月二十二日試用一年期滿詳請甄别加考具奏前來臣查看該道羅廷玉年壯才明任事果决堪以繁缺道員留省補用謹會同江蘇撫臣剛毅附片陳明伏乞聖鑒謹奏奉硃批吏部知道欽此○○譚鈞培片再道府同通州縣等官試用一年期滿例應督撫察看才具奏明甄别以肅官方兹查有署劍川州知州事大挑試用知縣謝惟宣試用一年期滿應行甄别據藩臬兩司會詳前來臣查該員謝惟宣諳練穩成堪以本班留省補用除　履歴清册咨部查照外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○譚鈞培片再曲靖府知府文彬據報病故遺缺查前先補用直隷州知州韓銑才識明練堪以署理現署元江直隷州事武定直隷州知州鳴泰應卽飭赴本任河西縣知縣李元清告病遺缺查有補用知縣江雲龍辦事勤能堪以署理據藩臬兩司先後會詳前來除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此 
 
