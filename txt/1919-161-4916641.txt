# 1919 - 161 - 4916641

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[權利（冷）]  
　　安福之組閣條件不外權利而己分派閣員保留國會權也攫取銀行要索黨費利也夫一政黨一無治國安民之主張而僅知權利己大可恥矣况乎所云權利者僅屬於彼私人者耶 
　　雖然安福之結會也本屬權利之結合耳苟無權與利以分給其黨人行將自散故爲安福計亦祗能日唯權利之是求而何暇顧及國家顧及國家之政治 
命令 
　　六月十六日大總統令内務次長兼籌備國會事務局委員長于寳軒呈請辭職于寳軒准免本兼各職此令 
　　又令特任朱深兼署内務總長此令 
　　又令王崇文授爲海軍少將此令 
　　又令司法總長朱深呈請任命牛保愉爲京師地方審判廳推事王席珍馬鴻遠署京師地方審判廳推事均照准此令 
專電 
　　北京電國院通電各省查照前電宣布學潮過去以釋羣疑（十七日下午六鐘） 
　　北京電外部徇日使請通令交涉員凡關排日擧動軼出法軌務嚴加禁止切實消弭 
（十七日下午六鐘） 
　　北京電倪嗣冲留徐電有如大總统能任仔肩時局不難解决語（十七日上午十二鐘） 
　　北京電敎職員聨會要求政府（一）以極懇摯之電留蔡（一）下安慰學生明令（十七日上午十二鐘） 
　　北京電北大學生全體呈部否認該部發表之學生聲明兩呈（十七日上午十二鐘） 
　　北京電政府留蔡代表擬派秦汾（十七日上午十二鐘） 
　　北京電昨胡仁源至敎部不應調謂部令不能取消命令但各敎廳調部甚多有先例在留蔡代表尙未推定（十七日上午十二鐘） 
　　北京電部派湯爾和赴津勸温宗禹回校爲切實留蔡之表示（十七日下午六鐘） 
　　北京電院復直曹益世報潘藴巢己交法庭行政未便指揮（十七日下午六鐘） 
　　北京電閣議（一）電陸簽字（二）電留各專使勿辭職（三）通過李思浩幣制督辦許寳蘅内務次長 
許辭（十七日下午五鐘） 
　　北京電施履本赴日署道歉後日使允持平（十七日下午五鐘） 
　　北京電財部决發有利庫劵月息六釐半年後由國家銀行兌現（十七日下午六鐘） 
　　北京電二萬萬新公債有以兩折向某國抵出（十七日上午十二鐘） 
　　北京電小徐籌邊使辦公處現正擬組織大綱分秘書副官調查軍務外交收支六處（十七日下午三鐘） 
　　北京電叚命小徐仍兼參戰處參謀長（十七日下午三鐘） 
　　北京電政府慰留陳毅請仍力維邊局所請隊伍准一個月内開到（十七日下午三鐘） 
　　北京電巴黎電歐約德不簽字協約國决定如和議决裂實行封港（十七日上午十二鐘） 
　　北京電李純電灌河口洋面有日艦兩艘停泊己飭海靖前往查詢（十七日下午五鐘） 
　　北京電濟南開巿（十七日下午六鐘） 
　　北京電張樹元咸電濟南本日全體開巿（十七日下午五鐘） 
　　香港電李耀漢廣州財產值一 
百九十六萬元巳充公翟汪通電請優待肇慶軍隊傳聞翟汪己由莫榮新派人嚴加看管不能自由楊永泰與李根源互爭省長一席楊得莫榮新之助力李以岑春煊爲後援（十七日下午二鐘） 
路透電 
[歐洲和議近聞]  
　　九日巴黎電克勒滿沙氏哈何斯氏薛西爾氏今日復審查國際同盟發起者外之國加入同盟之條件稍加修改俾德國易於加入同盟該報告今日將提交四國會議考慮聞許德加入同盟之條件己提出如下（一）建設鞏固政府（二）簽定和約（三）竭誠履行和約 
　　協約國覆德國答案之文决定於十三日以後提出限德國於五日内接受之 
　　九日巴黎電據柏林等處法人最近報告稱德政府將宣布不能接受簽定和約之責任將請寛以時日商諸國會國會似將拒絶該約 
　　七日巴黎電巴黎各界現正討論四國會議對德實行讓步之决心 
　　九日巴黎電善後總長報告德國答案中關於賠償之條欵雖於某種損失規定應賠之數但謂各項損失目下尙不能决定確數須限定時期從事估計之 
　　十日巴黎電協約國覆德國答案之文本月第二星期前不致提出覆文中逐條駁正德國之抗議並述明維持原議之理由和約修改之處大約不多克勒滿沙氏之意德國非永無加入國際同盟之資格但决定何時始可加入其權乃在協約國 
　　十日巴黎電巴黎回聲報載和會關於賠償一節將通告德國須維持原訂之條件協約國今尙不能規定德國應賠之數但擬占有其流動資財英金一千兆鎊協約國將於兩年之内查明德國財政地位然後令德國付現金或可以變賣之證劵英金五千兆鎊如德國財力稍寛則將令賠償委員增多德國每年所交之數其數不得少於擔負最重之協約國應付之債項巴黎回聲報又稱關於亞爾薩斯勞蘭薩爾流域來因河左岸協約國所訂之條件均不能稍加更動 
　　十一日巴黎電法人輿論以爲德國加入國際同盟今非其時俟德人和平誠意證實後方許加入衆信協約國今致德國之覆文乃最後一文不容再有討論將限令德國於至多一星期内回柏林商諸德政府决定答覆 
　　十三日巴黎電四國會議討論關於答覆德國答案之最後報告其最屬重要者乃關於國際同盟之事四國對於覆文一致同意覆文甚長大旨不外五月十日克勒滿沙告知德代表藍超之意即協約國代表僅願考慮實際上之建議若協約國依據其所定根本主義以保持和約條件之權利則不容討論是也五國代表現方修正字句日本代表爲西園寺德代表藍超旣聞協約國覆文不於今日交出之消息卽請求於覆文送出時備一專車俾可前赴韋瑪現協約國軍隊己集於來因右岸豫備前進蓋防德國拒絶簽定和約也 
　　十五日倫敦電德國各聨邦大員均應召集於韋瑪考慮德國答覆協約國之文 
　　十一日巴黎電奥總代表任納博士覆文又稱奥國最沃饒之土地盡將喪失而一千萬人民内有四百萬將受外人仇意的統治所餘者不能自活勢必自外輸入四分之三之食物再奥國對外實業悉被奪去故其輸出品不能與必要輸入品相抵而國家運輸制度在財政上與技藝上必歸失敗今奥國己坐食其較前大减之資本和約若加以摧殘則必爲社會黨造成流血之地云 
　　十四日巴黎電法總理克勒滿沙美總統威爾遜英相喬治意外交大臣松尼諾己將關於德國答案之報告審查告竣委員會現正編纂切實之全文將於星期一日送交德總代表藍超藍超將即携之赴韋瑪覆文之一部分己在排印中餘將於今日爲之奥國答案星期一日可到德國圖阻波蘭兵過境福煦上將巳以哀的美敦書致德止之 
　　十一日巴黎電奥總代表任納博士昨晚以第一次公文送致法總理克勒滿沙氏極力反對奥國之分裂而對於波希米亞與鐵羅爾之分離抗議尤甚文中有奥國實業剝削無遺將莫能存活之語 
　　六日君士坦丁電土耳其媾和代表團今日啓程赴巴黎内有現任内閣總理逹瑪特前任總理杜菲克國會議長里柴諸員偕行者有軍事顧問及秘書多人 
[過激潮流近聞]  
　　九日維也納電泊萊格消息捷克斯拉夫政府己下戒嚴令並宣稱將卽施行强迫兵役律新自由報之意此爲捷克斯拉夫對匈宣戰之先聲 
　　七日倫敦電匈軍己擊敗捷克斯拉夫軍現正刦掠銀行商店甚至一路搜索農民之金錢 
　　十一日貝爾格勒電公報云塞軍占據克拉干菲後奥軍與塞軍簽定休戰之約在該地點設立塞軍區域與中立區域 
　　十日倫敦電瑪爾太來電報告該處有亂似因人民失業而起要求自治且有大學將解散之說兵士己調出略有死傷 
　　十一日倫敦電路透電社得最近瑪爾太消息據云時局漸有起色水兵己登岸懲治搶匪亂事原因食物昻貴失職人衆學生因大學問題有參與亂事者亂中死四人傷八人 
　　五日倫敦電加拿大發見過激黨會社數處 
　　十五日西姆拉電貝夏瓦路透特别訪員電稱阿富汗高級官一員護以馬隊携阿王覆文入逹加英軍陣線内容尙未宣布 
　　七日倫敦電英艦隊襲擊克朗斯太沉過激黨軍艦兩艘並遂走外砲臺之防兵 
　　九日倫敦電英兵澳兵加拿大兵七百人今日自萊斯乘前德國商船某號赴末滿斯克乘客中有俄將一員及法意軍官若干人 
[各國近事記]  
　　十六日墨爾邦電澳洲航務罷工尙無解决之象 
　　十一日纽約電美國電報人員聨合會幹事員己宣布全國電報人員連收發電報生在内自今日起全體罷工其的乃欲停止威爾遜總統逐日電報藉以引起其注意 
　　十日克里夫倫電全國電話司員奉命於十六日起罷工表同情於電報司 
　　十一日倫敦電南斐國民代表團以赫索格將軍爲領袖五日晤英相喬治於巴黎請許從前荷人兩共和國之獨立喬治答稱南斐同盟根據於英荷人民間之根本協商而成故一方面之行爲未得他一方面之同意者不能解散此同盟任何行爲可使同盟破裂者英國不能贊同今南斐同盟不獨享内政上完全獨立且在世界政治中占重要地位南斐孤立在前世紀固屬可行但今若恢復舊狀而謂可在國際同盟中仍有同一地位且可較除大國外任何他國之勢力爲强則未免不當云云 
　　十四日倫敦電上月英國出口貿易較上年同月增多英金一千九百三十七萬七千三百二十一鎊入口貿易增多九百七十四萬九千七百六十七鎊 
　　十一日巴黎電五金業及地底鐵路多數工人業巳上工當道巳取必要方法對付鐵路罷工煤礦工人亦有全體罷工之象 
　　十四日巴黎電巴黎罷工風潮漸平運輸業工人上工者尤多政府代表暫與工人代表會談 
　　十一日丹京電愛沙尼亞軍血戰後委棄文登鎭德軍己進占之愛沙尼亞全國人民皆怒德軍之詐攻 
　　十一日倫敦電烏克蘭外交委員團己抵倫敦另有一團前往美國該委員團己將意見書送呈英政府路透社探悉其最大目的在聨合協約國在烏克蘭取一致之軍事行動以拒過激黨固此故欲協約國正式承認烏克蘭民國 
　　十一日貝爾格勒電法國己承認巨哥斯拉夫國 
 
 

Page 5

 
 
   
 
 

Page 6

 
 
   
 
 

Page 7

 
 
各通信社電 
　　北京電陸幹卿電徐世昌謂局部謀和礙難道辦應仍由長江三督軍出任調停 
　　北京電各方面均電促朱啓鈐赴滬續和（以上十七日） 
　　北京電安福派要求周樹模維持新國會 
　　北京電朱啓鈐派遣鄭咸赴滬接洽和議 
　　北京電周樹模語人云此出爲魯仲連與南北作調人願勿再有爭執對於和局擬先從武人方面着手 
　　北京電關稅餘欵决定以十分之一　付西南 
　　北京電桂軍攻粤說府院均無報告多係安福派某某傳出 
　　北京電此間謀和諸要人因政潮激盪多持悲觀主義停止活動 
　　北京電北京大學校長仍任温宗禹代理（以上十六日）以上平和通信社電 
　　北京電龔代總理函朱桂莘唐少川請維持和議心湛悉照舊規（十六日） 
　　北京電内閣周樹模田文烈王揖唐均未定擬先交國會取决從速再行提出 
　　北京電財部擬發行定期有利國庫劵月息六釐六個月後中交行兌現將呈請施行 
　　北京電政府擬令徐樹錚兼籌備屯墾事 
　　（以上十七日）以上中華通信社電 
　　北京電徐擬周樹模組閣電各省徵同意己有數省覆電贊同鄭萬瞻等代周與安福接洽組閣條件 
　　北京電院秘長仍以郭則澐兼任 
　　北京電西南對於八條迄無讓步表示朱啓鈐仍不願南下有改錢能訓爲總代表消息 
　　北京電又有張弧烟酒督辦周家彥財次說（以上十六日） 
　　北京電政府以各省人民信謡誤會時有仇日舉動滬上因置毒謡傳且釀成命案顯係有人暗中播惑長此不己小則防害秩序大則牽動國交昨特電各省長官善爲勸導一面嚴查造謡之人從嚴懲辦 
　　北京電孟恩遠控案多查有實據决撤任以田中玉繼 
　　北京電奉軍參謀長秦華接張作霖電即日啓程來京以化石橋總司令部爲行轅 
　　北京電聞蔡元培電院部謂留籍養疴不能北上 
　　北京電津學生己上課京學生亦允日内上課 
　　北京電政府得庫使黑督等警報促邊防軍出發宋子揚旅長尅日赴綏遠佈置一切 
　　北京電廣東鹽政廢弛外人以押欵關係嘖有煩言鹽署决派洋員前往與廣州當局商議整頓（以上十七日） 
　　武昌電軍民兩署接奉政府通電有激烈派分往各省活動特飭軍警嚴密偵防（十七日） 
　　以上中孚通訊社電 
公電 
　　新國會山東議員通電各省督軍省長省議會敎育會商會農會各團體各報館均鑒自膠澳交涉失敗舉國人士奔走呼號拚死力爭山東人民尤深感痛原冀收回青島及鑛產鐵路保我國權乃近聞簽字之說將成事實曹陸章之罷職仍無補於外交之失敗所願全國父老發抒熱誠以沉毅秩序之行動誓逹不簽字之目的中國幸甚山東幸甚曲卓新王錫藩李慶璋王宗元郭光烈李元亮王訥尹鴻慶莊陔蘭張玉庚艾慶鏞邵晉蕃韓純一周福岐夏繼泉仲慶圻周祖瀾王廣瑞沙明遠杜維儉王之籙王廣瀚于之鳳張棟銘安鵬東謝鴻燾劉星楠勞慶礽印 
　　泰興敎育會等公電各報館鑒泰興商會庇護奸商目良民爲匪徒認東糖爲國貨勢將羅織窮究乞各界主持公道泰興敎育會學生聨合會叩 
國外要聞 
[英國大飛機事業]  
　　中美新聞社倫敦通信云英國民用航空問題勢可迅予解决緣政府擬撥欵一千二百五十萬元（美金下同）爲講求試騐之用另二百五十萬元則直接補助民用航空事美之需前者係屬定數後者尙可酌加凡國内飛機製造廠及空中運輸公司業經航空部曉諭謂其所辦各項皆有實用不致廉糜部中亦必量予補助俾空中運輪事業辦有成效並據一部員宣稱航空事業之於英國較之他國尤關重要以吾英疆域遼闊藩屬衆多散處四方愈　聨絡則勢力愈厚飛機者實不啻能縮短各藩屬之距離至逾半數者也惟此事未奏效前尙有他問題待决者亦非少數例如現有之飛艇能運載商品十五噸至二千五百英里之遠第一需資本其次則需海軍部給憑與各製造飛機商據飛行專家估計合用於商業航運之飛艇其容量至少須三百五十萬立方尺此項飛艇值價約各一百二十五萬元其壽命且甚短促英國現有最巨之飛機其容量爲二百萬立方尺飛機製造家之重要責任首在發明一種穏妥足恃舒適之飛機英國飛機製造家己繪成種種商業飛機模範圖樣期可用以解决諸難題空中航行之足與他種航運業競爭者須具兩大要素第一爲速力其次則雖爲長途飛行至四五百英里亦不致使乘客每有疲乏之感現英國廠家己有造成模範飛機能載客一二十人中有關於衛生上之設備與一甬道如馬車式尙有電氣鍋爐及通氣之窗竇等布置井然一如火車中據廠家言艇内旣設有電氣煖爐及關合之甬道乘客可無須自挾飛行時所用衣服空中航運公司並不盼望多所裝載但其載重百分之二十當屬金珠珍寳郵件輕便織物藥材等英國飛機打樣及製造家旣能於休戰條約簽字時月出軍用飛機至四千架之多則於承平時之航空問題固無須出其全力以應付之設非國家給予補助金者此項廠家大半將從事製造脚踏車縫紉機器等以今日承平時民用航空事業固不復月需四千架之飛機也（因其事尙屬幼稚試騐時代）迨障礙悉除則飛行專家或即在萬國和會上增設一航空管理部統轄國際飛行事業否則他國偶優越於航空術者或將挾其新式之飛機以侵略襲擊爲事航空部中一部員嘗論之曰此管理部對於凡在水陸肆行無忌之國當能行使其職權有時或須暴厲行動以便施其仁恕之心設有不合公道之戰事或狂熱之革命須死百人以遏滅之者則此百人之死爲當於理死且無卹此部部員當在列强中選出以監督及議决一切航空事務此匪僅爲一時利便任何國計亦所以永保全世界之和平云 
國内要聞 
[北京通信（桂生）]  
　　東海辭職原因之一說 
　　徐總統與曹陸章等有密切之關係人皆知之曹陸等所以敢於要挾徐者即順濟膠徐秘密借款之關係是也去年九月末十月初之間新大總統雖被選出舊大總統尙未離任馮河間憤己落選曾對發牢騷之語謂財政如此艱難我且看東海如何上臺殊不知曹陸等己在五條胡同徐宅密謀爲徐籌欵上臺之方法矣密謀結果以順濟膠徐兩路抵押與日本行欵三千萬元以爲東海登臺財政上之豫備事後順濟膠徐借欵交涉成功之日馮河間尙在任内也然據河間事後語人云此事吾敢對天發誓吾絶對未嘗與聞卽用印事吾亦不知則曹陸之秘密手段可想曹陸等於東海登臺立此第一大功加以從前與東海種種之密切關係恃寵而驕亦固其所舊事重述因其與近日政策極有關係故也吾前通信謂曹曾有私函要挾東海其中有云飛鳥盡良弓藏况鳥尙未盡乎等語其他要挾之語不一而足故六月二日關於外交問題之命令實曹函要挾而來徐爲敷衍曹陸面子計己做到極點而曹陸尙不滿足據深知其中關係者謂曹陸等第一恨徐第二恨吳炳湘第三恨研究系此何以故恨徐不從其請將其反對派完全懲辦恨吳炳湘保護不力其恨研究系尙不關輕重也徐亦語人云吾知如此辦法（指五月四日之事）實爲保護潤田等計不得不如此若照潤田等所請之辦法國家政治伊於胡底姑且勿論而潤田等個人將來之受禍恐較五月四日爲尤甚也云云蓋曹陸等不特請徐嚴辦學生並請嚴究主謀大興黨獄令徐左右爲難故徐亦對人發此牢騷之言其次曹陸等與小徐小段之密切圖係小徐等利用曹陸爲其外交上之股肱深與接納而曹陸等則利用軍閣派之武力互相利用狼狽爲奸因此種種關係曹陸等自信徐斷無此魄力敢將彼等免職此次徐於四面楚歌之中竟能放膽做去亦可謂難得者矣曹陸等免職命下之時彼等亦無有所謂辭呈及今而尙未補上曹陸免職命下之前安福派中要人曾在徐前力爭謂總統今將曹陸等開刀難保將來不將我等開刀我等不能不講求自衛之方而小徐亦曾在徐前大言謂總統如竟將曹陸犠牲則我等祗有亂幹之一方徐爲彼等所迫無法應付故向國會提出辭表其借口雖以對外不能簽約對内不能和平統一爲理由此皆不過表面文章而其内幕則實出於安福系與徐又錚之威迫故不得不以一辭了之也今日北京最大三問題不在更換内閣問題不在總統辭職問題而在地方治安問題近日人心惶惶若大亂之將至加以外間有人散布謡言謂過激派及無政府主義者來京煽動而小徐對總統亦有亂幹之語兩日以前曾有參戰軍百數十人成羣結隊出游高唱軍歌此種現象殆即所謂示威運動者歟 
[北京通信（靜觀）（十五日發）]  
　　黑幕中之東蒙屯墾使 
　　京中某某報紙於數月以前曾有關於東蒙與某國關係之記載言之不詳讀者無由悉其底藴記者請言所以願國人注意焉 
　　東蒙之爲人覬觎也己非一日矣今乃有人爲之謀斯人維何吾恐言其名而世人猶不甚知然使果遂其陰謀則罪實不在曹陸之下而其名當尤著於曹陸蓋國務院參議某氏也其人前曾一度充農事試騐場長繼乃入國務院某總理平昔恃爲腹心其與人勾結預先定有進行之次序第一步先由政府任命某爲内蒙屯墾使其理由則謂内蒙墾務待興孔亟將來裁兵之後即可移之以任屯墾就表面視之似亦頗能言之成理而不知其言則是其心則非屯墾使旣任命於是乃談到第二步即以政府專官名義與某國人締約借款三千萬圓此三千萬圓者固以某國國幣計也折合我國幣不過一千六百萬圓夫以幅員廣大之東蒙農礦之利爲量無算而利權之代價僅此區區誰能信之須知近來時髦之借欵有一最新頴之法焉即表面上所有欵額皆實數實收無一文之回扣而此外之暗送酬金不見諸紙筆者儘可隨意大約契約上之欵額愈小則所得之酬金愈大利權之損失愈大則所得之酬金愈多猶可持約以號於國人曰吾未取一文回扣爲前此借欵之所無也嗚呼其計彌巧其心彌毒其罪彌重矣某氏與人暗中勾結爲時蓋己頗久第一第二兩步之辦法確定亦不止一日無如屯墾係農商部所專管此等命令之發布依法皆須農商總長署名農商總長田煥廷氏偏偏與之反對屢次由某總理出示任命某爲屯墾使之命令請其副署皆被拒絶蓋從前黑龍江森林借欵田氏己爲曹汝霖欺過一次當時糊糊塗塗竟將名字簽上田氏旣受過一次之騙於此中利害巳甚明了故對於某參議之密謀宣言我在農商總長任上一日當盡我一日之責斷不能使此輩賣國之陰謀成爲事實云云此皆己往之經過情形也此次風潮大起某總理辭職以後對於保護學生之命令堅不署名乃獨於辭呈行將批准發表之際對於任命屯墾使一事又復舊話重提十三日下午派某秘書長齎令稿訪田煥廷於農部之總長室謂奉總理命請公副署以了此久議未决之一樁公案田氏不允某秘書長謂公不副署無以復命糾纒至二小時之久田氏乃言君如慮不能復命我可作書以復之遂援筆作函一件内有同服國務宜稍存爲國之心當此風潮激烈之時不應再買人民之惡感等語昨日（即十四日）上午某秘書長又至田氏私宅代某總理傳語謂退任之後仍當爲國家効力意在自爲東蒙屯墾督辦請求帮忙至於任命某參議之說則完全取銷大約某總理屯墾督辦之希望在田氏未去農部之前終難實現願吾國人及早注意焉 
[安福派與内閣問題]  
　　錢能訓辭去内務兼職後當局爲維持現狀起見照例令内務次長于寳軒代理部務此不過暫時性質而反對已未派之安福派則對此大肆攻擊吳炳湘且表示以去就爭之態度前晚經各方調倅本擬調于爲國務院參議惑僑工事務局長而以許寳　調内務代理部務許本係院參議但昨晨于寳軒己表示不就遷調之職並力辭内務次長故又改爲朱深兼代内務而選擇内務部之某司長代理次長如無其他變動即可發表在攻擊于氏者以代理部務之令仍爲錢所副署於法不合但一方又有人攻擊謂錢總理去職而代以應負連帶責任之贛總長尤爲違法依此觀察新内閣如不速行成立則雙方各爭其蜉蝣之命政潮殆方興未艾至後繼内閣聞政府最初所屬意者爲朱啓鈐因朱氏要求條件太多第一即爲中央保證和議告成一事又因朱係總代表一經更動將來和議又有問題故擱置至今不復提出至於孫寳琦係有人提議一次恐不成事實田煥庭决定不幹故以周樹模呼聲最高據昨日所聞則有兩說一說謂卽以龔仙舟代理俟和議告成後再行重組内閣但日内山東交涉如一簽字則龔届十日期限必又下台此說或不兩成立一說則謂十日後卽以周氏提出惟周氏如經組閣亦係短期至和議成功又須改組目下就周氏組閣一方面言之有二問題一爲疏通安福部一爲分配閣員就昨日所聞周内閣之閣員約略如下（一）外交（不動）以陳籙暫代（一）内務方樞（一）財政周自齊（一說張弧亦極希望）（一）交通梁敦彥（一說曾毓雋）（一）陸軍海軍不動（一說陸軍係徐樹錚）（一）農商司法均不動（一）敎育傅增湘回任（一說蔡儒楷但聞蔡頗冷淡） 
　　又據另一消息安福派極力反對周樹模組閣原爲自巳上台地步現該派因見各方面均不贊成彼派組閣知此種目的萬難逹到不得己而思其次要求以王印川爲國務院秘書長惟尙未得周之同意蓋秘書長之於總理本有密切關係若用一素不相屬之人則辦事上必多窒碍况秘書長背後又有一極有力之奥援結果必至總理聽命於秘書長無怪周之堅持不允也此種條件旣不成立因而周樹模内閣能否實現亦尙在疑問之中云 
中行案之新參院風潮 
　　議長違法問題 
　　新參院中之安福議員乘龔心湛第一日就職代理之際急遽將恢復二年中行則例案通過此事發表後商界大爲反對指爲擾亂金融而院中之中立派及與安福反對之議員亦大鳴其不平有某某等往李盛鐸家詰問李言此事我事前並不與聞臨時動議没有法子某君問議長旣事前未曾與聞何以一經動議時議長即示意書記立將油印品分配於議員豈此種油印品亦臨時以魔術變出耶李語塞則又言外間有人謡傳我收受中行之金錢故以此表明心跡某君問關於社會金融之重大問題豈僅供閣下表明心跡之用耶幾至衝突現己未系議員畢桂芳等巳提出懲戒案文曰查本月十四日本院開會陳議員懋鼎爲衆議院移付修正中國銀行則例一案臨時動議變更議事日程議長李盛鐸付表决點查舉手人數宣告舉手者四十四人多數查本日出席人數共計九十三人以過半數論應係四十七人比經陳議員邦燮提出非多數之疑義議長始申明報告錯誤確係舉手者五十四人夫以議院之尊嚴表决之鄭重主席者應如何公明將事乃一出入間相差至十人之多顯係利用職權欺罔同人破壞法律謹依院法第八十二條提出懲戒敬希公决云云一面並通電詆李違法李大窘刻正託人疏通中昨日（十五日）上午己未俱樂部召集全部議員開會以陳振先爲主席某君提議昨日參議院通過恢復中國銀行則例案到場議員共九十三人表决時李議長報告起立者四十四人多數但九十三人過半須四十七人明明少數而謂多數通過此案顯係議長違法决定提出懲戒案下次開會時交大會公决次程克報告日來政潮陡起外交内政極爲緊急錢總理囑某轉告諸君目下大局危殆間不容髮總統無論提出何人爲總理總望諸君速予以同意後經多人研究决定目下兩種重大事件（一）外交問題無論如何續須保留膠澳爲將來挽救地步（一）南北統一問題遲之又久迄無成局此次政府所提之人如能了此兩事本部同人立予通過 
[西報論中國官僚之罪惡]  
　　賣國賊不止三人 
　　字林報載倫敦英報駐京訪員佛萊塞氏十三日北京來稿一篇略謂所謂三國賊者今己去矣北京政局應可謂無邪惡蹤跡矣曹章陸是否罪大惡極如中國輿論所形容固非外人所可置言但推其極而論之此三人者僅爲背後更大僉壬之爪牙中國之總統總理内閣國會以及軍界大人物皆利用之以辦理中日交易之手續然則此三人者不過爲其主犯盡其職務而巳如吾人追究罪人則必於主犯中求之不當僅於從犯中覓之究竟主犯所爲者果不合於中國習憤否耶此種習慣在外人眼光中確爲罪不容誅但在中國果亦如是否耶舉國家之寳物送與外邦以求巳利李鴻章己先行之矣顧中國人民未有聲討其罪者不特李氏如此即其他華官於中外戰爭之際亦輒効力外人而背賣同國之人矣顧中國人民亦從未有斥其不愛國者夫在位華人上自大員下至站長無不欲攫財自肥至於國家利益則非所顧惜故購一戰艦或一批廢槍常不惜斷送國家巨欵以期自己可從中漁利先金錢而後愛國蓋己成華人之定例矣以言中日交易自尋常外人觀之段祺瑞輩所爲者何嘗非其他華官所常爲者所不同者則因戰事與他種關係段氏賣國之機會較前人爲大而段氏背棄國家利益之行爲亦較前人爲厲耳但若以大體言則大賊猶涉賊之可惡未見其爲甚也今者中國人民驚天動地先則僅及從犯繼則涉及罪惡本身夫此罪惡無論在外國如何重大視之然在中國固等閒視之茲乃不然此尋常外人所引以爲異而莫明其妙也吾非謂聲名狼藉之曹章陸並非可憎之人吾之論點以爲曹章陸三人未必較無量數同一臭味之人更爲可憎且以爲曹章陸三人之罪未必若兩總統（經辦中日交易者）許多總理與閣員以及國會議員之甚此輩無一有氣節或愛國心未嘗有對於賣國事件辭職以爭之舉動以世界觀念而言賣國交易爲文明國所必誅固無所謂孰可憎孰不可憎之問題吾今所視爲異事者則以素來默認賣國行爲之人民竟倐然而起欲去此仰承上官意旨而行事之三人也旁觀者今坐視時局之發展新内閣刻在組織中行將見軍閣傀儡連袂入閣曹公司固未必上臺但繼之者仍必爲曹公司之黨派面目雖非精神則一蓋安福部以段祺瑞爲黨魁指揮總統總理内閣國會操縱如意時事若斯北京政府安得有眞正更變之望哉支配中國者軍力握此軍力者督軍而督軍所援助者安福又安有補救中國之望哉中國猶一巨厦其基礎業己毁壞而居其中者莫能致力修葺苟無外來扶持傾覆在即無論居其中者有何作爲皆無所補蓋此巨厦除非神力相助巳非室中人所能修治矣所謂改組内閣云者不過依樣畫葫蘆仍是一般奸徒賊子總握大權至多羅致一二無脊骨之人以飾外觀而巳 
[益世報案己公開審判]  
　　中美通信社云前日（十四）下午二時許京師地方審判廳對於益世報案開庭辯論被告人潘智遠之律師劉崇佑對檢察官之起訴文逐條解釋請求審判官宣告被告人無罪當時旁聽者六七人茲將解釋之意見大槪記錄於下（一）起訴文第一條謂五月七日益世報新聞欄有對外怒潮之擴大條中有北京商巿還要罷巿呢云云檢察官認爲鼓吹罷巿犯擾亂治安罪劉崇佑解釋謂此條通體文義無鼓吹口氣且有警覺政府之善意故最好改鼓吹爲警覺爲最適宜故本辨護人以爲去犯罪甚遠（二）起訴文第二條謂五月十三日益世報國民之言欄正告曹汝霖文中有喪盡軍警之德了云云檢察官認爲肆口謾駡犯侮辱官吏罪劉崇佑解釋謂侮辱官吏罪惟我國有之貴廳對於益世報涉及此種罪名似乎不爲必要况所謂喪盡軍警之德是以道德評人與肆口謾駡相去甚遠以道德批評是對被批評者有一種親善的希望故本辨護人亦當以爲此罪不能成立（三）起訴文第三條謂五月十六國民之言欄勸告軍警文中有國人皆曰可尊而軍警獨曰不然國人皆曰可殺而軍警獨曰否否檢察官認爲煽惑軍警犯煽惑罪劉崇佑解釋謂可尊與可殺爲對文是一種文人的習慣可殺猶可惡也斷不能以此爲殺人之殺故本辦護人亦以爲與犯罪事實不同（四）起訴文第四條謂五月二十三日益世報新聞欄山東第五師之通電雖係轉錄新聞報檢察官仍認爲煽惑軍隊犯煽惑罪劉崇佑解釋謂警廳對上海新聞報在北京發售幷無何等表示限制亦並未下告戒於各報館說此電不眞各報館不要轉錄警廳未下告戒又未限制新聞報在京發售益世報又何由犯罪並且發現此條新聞　潘智遠不在該館凡犯罪必有犯罪之行爲或意思今潘智遠旣無行爲又無意思則雖此條新聞犯罪潘智遠亦不負責任蓋潘智遠非報警廳註册之編輯人自不負法律上之責任本辨護人以爲潘智遠與此條罪過毫無關係總之第一條罪原不能成立第四條罪與潘智遠無關係第二第三兩條即或成罪該報館亦不過負過失責任因所謂國民之言者乃介紹外間投稿的作用與自作者當然有異况内容且不能成罪乎所以本辨護人甚希望貴廳宣告被告人無罪也此節大辨論之後又於檢察官之答辨稍有陳述結果審判官謂辨護理由甚爲充足最近一星期内判决遂散庭時己四時半云 
[王伊文反對八年新公債]  
　　龔心湛之擴充八年公債爲二萬萬元一案其募債條例己提交新國會表决現議員王伊文特提出反對意見立論如下此次政府提交國會之民國八年公債條例案第一條云政府爲補助預算不足起見募築公僨以二萬萬元爲額等語夫預算不足填以公僨原爲各國財政之所許故公債之募集與否要必以預算之多寡爲標準今政府對於八年度國家總預算案方提交到院尙未審查討論議决將來對於全案内容何項宜减或减至若何程度自須經過若干之會議方可竣事是關於預算是否確有不足不足之數究竟若干目下旣難確定則對於填補預算不足之公債是否有募集之必要募集之數目究應若干目下亦遽難下一斷語就本員意見在預算案未經議决之前對於公債案根本上應暫從緩議至於此項公債條例之内容有須研究者尙有左之二種（一）對於債額之研究預算不足填以公債揆諸財政上之原則未可謂非然民力能否負擔又豈能漠然不顧查民國以來累次募集内債從未超過一萬萬元惟元年六釐公債定額二萬萬元期限三五年卒因巿面銀根奇緊額鉅期長之債案與國民心理不合致難發售截至三年三月僅爲抵付欠欵實際發出者四百餘萬元（見財政部五年度債欵歲入歲出預算專表說明欄）不得己始行取消元年六釐公債另訂三年内國公債辦法（見民國三年八月六日政府公報登載財政部呈准發行三年内國公僨呈文中）三年公債定額旣少（一千六百萬）期限又短（十二年）并值當時地方漸就安寗民間元氣己蘇始能踴躍奏效今則南北之爭未息商務停滯民力凋敝闓　蕭索與元年軍興以後情勢相同逈非三年所可比擬乃三年時尙不敢以額鉅期長之公債發行而今日反欲責以鉅額二萬萬元長期二十年之公債自必勢所難能至預算不足其原因在軍費之增加今者南北和議迭經兩方當局一再聲明并未破裂不久當可和平解决和議旣成則裁節兵費尙可核減支出以求收支適合不此之務而徒斤斤於募集鉅額公僨以求收入之增加而責人民以重負實屬違反國民心理此就債額上本員所未敢贊同者一也（二）對於擔保品之研究此項公債按照條例第五條以國家田賦收入作爲擔保品查吾國收入以田賦爲大宗現在各項稅收抵押殆盡所賴以維持國計者惟有田賦而己今若併此而爲公僨之擔保則向所恃以挹注者勢必無所着落試問將來經常支出何所取給查前清光緒二十四年戸部發行之一萬萬兩昭信股票及辛亥南京政府發行之一萬萬元八釐軍需公債均係以田賦作擔保品遭全國之反對因而中止前車可鑒詎堪再蹈况照本案條例第十條此項公僨旣得隨意買賣抵押倘因國内一時未能募集以之抵押外人是抵押者公債其名而田賦其實也一轉移問不啻將全國土地拱手送與外人小之啓監督財政之漸大之貽國家破產之憂禍國殃民莫此爲甚此就擔保品上本員所不能贊同者二也且查本年二月二十二日政府以敎令發行 
 
 

Page 8

 
 
八年短期公債四千萬元其擔保者尙非田賦而各省函電交馳猶且羣起反對現值南北尙未統一遽以全國命脈之田賦作擔保募集鉅債不獨啓國人之猜疑抑且爲和平之障礙况原發八年公債四千萬元尙未交國會追認通過各省亦未應募而道路暄傳早己抵押殆盡此項公債如予通過則值此軍興以後民窮商困金融停滯國人旣無力購買勢必不旋踵間仍入外人之手其危險曷可勝言然此項公債案旣與預算案同時提交國會在預算未經議决以前就本員意見對於此項公債案有兩種辦法第一如公認以田賦作擔保品爲危險卽請决議咨還政府將擔保品另行改換俟預算案議决後再行提交國會第二本案與預算財政均有關係應交付法典預算財政三股審查俟預算案議决後再行會合審查報告大會以上所擬兩種辦法是否有當還請諸同仁一研究之 
[京華短簡]  
　　昨日（十五）下午公府有聨席會議軍界要人列席者甚多其討論之要案聞係四項（一）時局（二）南北和議（三）外交（四）財政問題此四項均己决定大槪辦法關於時局者其詳不得而知關於和議者决定賡續派代表赴滬開會關於外交者歐洲方面協約必須簽字關於財政者令財政部設法維持金融至四時始議畢散會 
　　京漢鐵路抵借日欵二千萬元之說喧傳甚熾現新國會議員吳德潤等己提出質問其原文云爲質問事京漢路線經政府由法比兩國贖回後每年　餘數百萬元爲國家收入之大宗近聞政府正在與日本銀行磋商借欵日金二千萬元不日簽字以京漢全路作抵考我國鐵路路權大半屬在外人之手京漢路線現經贖回豈宜再事押抵致令路權再失鐵路爲國家命脈所關抵借條約未經國會同意豈能有效且政府預算尙未議决議員等職責所在難安緘默究竟政府有無此事謹依院法提出質問請政府於三日内明白答復自胡仁源署理北京大學校長之命令發表後北京學界羣起反對迭向敎育部請求拒胡迎蔡敎育部己慨然允諾除派員南下敦勸蔡氏從速回任外又於昨日發一訓令調胡仁源入部辦事所有校務仍由工科學長温宗禹代理云云據某方面消息則温宗禹氏己有不肯代理之表示遂又改擬敎育部專門司司長泰汾氏蓋以秦氏曾任該校理科學長故也但胡仁源署理大學校長乃出總統之命令昨日敎育部訓令是否有消滅前令之效力聞學界對此仍抱疑念 
　　日前敎育部發表北京大學畢業生鄭滋蕃等留胡拒蔡呈文後學界大華認爲大人從中搗亂昨在京畢業生特致函敎部詰問眞相原函略謂頃見各報載北京大學畢業生鄭滋蕃繆承金楊緒昌周蔚生成林等五人上大部呈文聲稱同呈者有三百四十九人之多生等亦係北京大學畢業生此事内容毫無所聞恐係揑名上陳淆惑鈞聽可否懇請大部將鄭滋蕃等所列姓名全數宣布以釋疑竇除致函詢問鄭滋蕃外特此上呈再查近日在京北京大學畢業同學不及百名并以奉聞下具名者共六十餘人云 
[粤當局運兵調艦之忙迫]  
　　李耀漢失敗前形勢 
　　港報云粤當道近日派沈鴻英林虎各軍馳赴恩平兩陽又李根源軍隊由韶南下紛設兵站聞沈鴻英所部駐紥恩平之軍隊己於五號晚連夜變叛其叛兵或謂三營或云一營確數未詳該軍係沈鴻英去年在招降之龍軍内改編此次變叛之原因固因餉絀然其中亦實在有人主動省垣政府多數謂陳炳焜己返梧州然亦有謂陳今仍在港者至林虎則查係於八號日己馳赴陽江林部軍隊刻己全數調返省垣分日運載出發昨十號午復由定安艦拖帶河頭船數艘滿載林軍出發現尙有數營留省東裝待發也聞海軍方面要人如林葆懌湯光廷曁軍政府要人李烈鈞等前數日到軍署與莫督軍秘密商議數小時决定與莫督取同一行動林葆懌返海珠後并指定兩兵艦於日内移駐三水河口刻該兩艦尙未啓程連日落煤及購買伙食撥運子彈頗忙啓碇之期要亦不遠又李烈鈞數日前以林虎尅期出發并由伊援贛軍司令部撥借快砲兩尊與林虎運赴陽江據海軍人員傳出消息則謂開平方面及某處己發生戰事沈部在恩平變叛之兵其統軍官爲何國該軍現己分竄陽江陽春刻兩陽知事連日亦均飛電告急目下省城河面所有河頭船均被官廳封僱運兵其忙迫可想莫督軍庚日通電謂省城謡言甚多飭令江防司令派艦檢查出入口軍隊可知粤局近日之嚴重也 
　　粤報云陳炳焜統兵東下之消息傳布後來往省城九江曁高明三洲鶴山等各輪拖渡船昨十日均不開行各鄉遠隔省垣不知其中緣因咸多疑慮因而謡言四起而城廂内外住戸亦生出一種杯弓蛇影之談竟有擬挈眷搬遷港澳者連日輪船搭客異常擠擁一若早晚間必有軍事問題發生之意惟訪查軍界消息多亦嚴守秘密但稱己奉有長官戒嚴命令近日各輪拖渡多被封僱聞係預備載運軍隊并搬運子彈軍械甚多至開赴何處外問均莫識眞相連日滇軍途經琶江車站來往韶州清遠兩處者絡繹不絶李根源督辦頃在琵江站新設交通辦事處一所并於昨日由粤路第三次車運上電船一艘在該處灣泊又聞李福林亦於日間出巡 
[楊庶堪復任時之川聞]  
　　川省本係軍人系之地盤楊滄伯（庶堪）以一書生偏欲爲軍民分治之犧牲者登台以後不勝受氣而楊自以爲當然之事仍不稍屈其主張雖因父喪兩次請假局外之人多慮其不能復職殊楊氏居之不疑復欵步登台據聞五月二十九日又在渝城派人散名片辭行片上印以踵謝二字三十一號午前楊率護衛隊由渝城外李氏宜園啓行回省取道下川東路之合川遂寗是日送者頗多内中求官者不少 
　　楊氏之决然復任以内有石顔黃盧外有滇黔顧王各軍爲之聲援諸軍者皆非熊系楊故引之以自固石顔現經熊氏派員點騐合計不過一師均欲稱師長熊尙在籌措中此次楊回川東特與黃盧聨絡假道下川東欲與石顔接洽熊甚不放心聞己調第二師劉湘所部換防合遂第一混成旅向傳義部填防安岳樂至前聞遂寗鄰水射洪合川換防王文華石青陽與劉湘軍隊稍有衝突後經調查未成事實然熊楊兩系固始終不易接近也 
　　川東區域除黔軍外均係黃復生軍隊之範圍兵多餉少聞在下川東一帶保種烟苗涪陵一處收有稅銀數十萬之說風潮甚大熊聞之初不爲意後經外人提議干涉熊乃派第一師長但懋辛馳往川東查辦定日内起程此事於楊省長亦有少許關係不知將來如何辦理其實川省各處偏僻之地無不有烟苗各師旅因餉項支絀多寓征於禁特設關卡數道以爲軍餉收入之源熊氏早己知之現因風聲過大且新靖國軍範圍以内權力可以逹到不妨作懲一儆百之計惟鴉片現己收割查之亦無大益恐不過是有此一回事而己 
　　熊楊之系統最近尙將發生衝突者卽召集新省議會議長問題是也熊楊在此次選舉皆出鉅資運動以爲本系爭權地步熊系之熊小岩李肇甫呼聲最高楊系之朱叔痴曹叔實等勢力亦頗不弱尙有其他小團體小部份各逞勢力以爲之運動將來苟使選出偏於一系省議會又不知閙到如何糟法也 
[濟南罷巿續聞]  
　　日前勒令開巿未成商家閉門如故記者巡遊城廂商埠見商號類皆大書清理賬目停止營業各條粘貼門上窗帘盡上門有全閉者有半閉者氣象肅然内外一致較之日前罷巿景况益加整齊各道傍街口皆有警兵駐守荷槍實彈分行排立人民來往秩驐亦極安閒至學生團方面十三晚經省議會長及敎育界各要人出任調停學生提出六條件由調停者代向宋警察廳長唐道尹要求經兩要人完全承認始各散歸本校但此事時刻己晚唐宋爲愛惜學生起見急遽應允未向軍民兩長官徵求同意故十四日自清晨起至下午一鐘四門仍各嚴扃斷絶行人來往迨唐宋將學一條件向督軍省長陳請經兩長官完全承認始行開放四門頓復舊况學生團亦分隊游行維持巿面秩序軍省兩署旋出布告略云此次學商兩界要求各件中央無不推誠允納曲順輿情曹陸章等現己罷斥外交問題現己漸有轉機罷巿舉動於地方秩序有關倘有意外疏虞不惟大局動摇即各界生命財產亦屬危險本督軍省長爲愛護學生商民起見合再布告仰學生商民人等務各遵體此意自行開巿以安生業而維大局云昨報載師範學生在院西大街晕絶於街中一節各界愛國者羣欲知其底藴記者特往師範學校訪問一切初至西門大街即見商家運送食品者絡繹不絶大約由各街商家公共奏錢買辦食品送至各校（師範工業齊魯）每段各爲小隊隊前由倡義諸人手執小白旗上書商家地址及聊表寸忱敬答同胞良心舉動等字樣五光十色此往彼來所接於吾人之眼簾者全是我熱心商界之旗幟不禁令人感涕蓋此次風潮我愛國學生犧牲心血商家犧牲資財沆瀣一氣勇往直前其一種百折不回之槪固足欽佩而商家運送食品尤爲我東空前之舉無論何省得未曾有尤足爲我商界生色爲我東生色也旣至師範門首門欄緊閉門上貼一長條云學生蒙各界奉送食物無任感激高情厚誼受之抱愧己經公衆議决一槪璧還等語但商家純出熱誠力請收納學生謝絶不得只得開門領受門開時記者隨之而入經招待員引入客室入門見食品纍纍盡是商家所餽送商家代表與各學生謙讓周旋情意殷摯而校内秩序尤覺井然各守專責一絲不紊足見校風及學生程度矣旣記者詢及學生身死詳情答稱該生係榮成縣人孫姓名法朱字文菴肄業師範學校有年今年暑假當畢業英年俊才學問品詣爲一堂冠此次風潮一起該生不遺餘力終日奔波顧身體素弱瘦骨柴立日前竟因勞致疾咯血盈升同學勸伊少自珍惜不聽力疾從學生出發勞頓旣深疾入膏盲遂溘然長逝大好男兒爲國斷送學界無不痛悼 
　　十四日商埠工人假普利門外青年會開會到者千餘人經各領袖輪流演說痛陳利害最後全體議决三項一凡與某國人作工者當完全罷工二不充某國人僕役三不買某國貨品經大衆一致贊成始閉會 
[武昌罷巿續誌]  
　　省垣商店自十二日上午七時全體罷巿後王督軍何省長卽各派人員至商務總會勸導毫無效果午後王何兩氏先後至商務總會謂北京風潮己息上海罷巿己開至青島問題亦在力爭之中目下曹總長業經免職勸令各帮商店開巿允將要求之條件（懲辦國賊挽回青島）電請中央辦理云云良久始行返署午後督軍召集省垣各軍事機關領袖並請省長政務廳長財政廳長江漢道尹官錢局長官礦署長武昌知事開聨席會議歷三小時之久始散所有駐省第二師及第二十一混成旅第一旅第二旅均奉命適用緊急戒嚴之辦法嚴密分布哨巡警處亦派保安隊分赴各區並令各警署各派警士四十名分四班作爲臨時巡邏隊旋即頒布臨時禁令四條（一）至夜十時盤詰行人十一時禁止交通（一）嚴禁潛發傳單煽惑人心（一）嚴禁人民嘯聚以免滋事（一）嚴禁人民在各廟宇祠堂開會結社如有違者立即拿交軍法處懲辦上燈時王督軍隨帶副官二員衛兵十餘名出署至兩湖書院及右旗左旗楚望台軍儲局及山後各重要防區巡閱一週 
　　十二日上午九時餘武昌總商會見各商戸均經先後一致罷巿不得己乃以副會長張某名義（徐榮廷他往）邊集各帮董大開會議列席者有武昌知事王繩高江漢道張履春及警界某某等由張會長云諸君熱忱一致罷巿此等行動巳足以表示愛國之心惟時期延長則難免奸人乘機滋事無論如何務請諸君明日一律開巿吾卾當道亦自有相當辦法云云各帮董均怒不可遏僉謂此等口吻只足以欺騙孩童我輩罷巿豈兒戲事耶卽相率趨出拂袖而去下午四時許各商帮董三十餘人齊赴省議會商議一切劉副議長在會客廳接見商帮聲稱武昌罷巿現己如響斯應且本其良心之主張卽商會亦不便勸阻要所希望之點則在懲辦賣國賊不僅免職便算了事至於傷害學生禁阻愛國之警務處商人尤希望當局加以嚴重之懲罰則此番風潮自見平息商會於此希望之件雖向當局陳說顧未見容納是不得不請議會代表民意迅予維持劉副議長當允轉商議長即行答復有以副商界之望衆始散時己五時又半矣現時商民所要求者（一）請求軍民兩長通電中央拒絶山東簽字（二）請求軍民兩長通電中央嚴懲曹張陸等賣國賊（現在雖己免職尙未懲辦）（三）　求軍民兩長即免崔振魁本任交付懲戒並將濫殺學生之保安隊長杜傑及行兇警士並第一第四兩署長送交法庭嚴行治罪（四）請求軍民兩長明令恢復學生及人民言論集會結社出版居住等之自由（五）准商民開國民大會提倡國貨（六）對於受傷學生在其學期内予以補助金如有因而殘廢者須予以終身恤金（七）嗣後任命警務處長須得武漢兩總商會同意任命署長須得所管區域内商民同意（八）請求軍民兩長明令軍警嗣後對於人民合法之舉動不得干涉（九）以上各條均須由軍民兩長會衝公布承認如不承認則不開巿並實行不納稅云下午六時商會又開臨時緊急會議張道尹崔處長王知事均蒞場討論開巿問題决定十三日再挨戸勸導開巿更由商會及地方臨時維持會布告云爭回青島及山東主權己得軍省兩長通電力爭本兩會擬通電協爭懲辦賣國賊巳蒙軍省兩長代陳中央懲處本兩會亦擬一致進行恢復學生自由北京學生受屈曾經同人協電力爭現巳恢復自由並有謝電來卾湖北學生己蒙軍省兩長出示恢復一切自由並許人民享受懲辦毆辱學生之督察長杜傑並行兇警士此案經省議會提案彈劾軍省兩長并允依法辦理本兩會亦擬請求分别嚴究務逹目的以上四條均有解决辦法特懇愛國諸君子輾轉通知一律開巿云十三日晨閉巿狀况一如十二日各地崗警沿戸勸導無如商戸堅持不爲所動迨王知事偕商會正副會長及警務處代表等挨戸婉言勸其開門開門者始占十分之三云 
[九江罷巿之商訊]  
　　本埠某商家接九江某商號來訊云（上略）九江於十五日早罷巿十一鐘即有學生結隊游行手執商界萬歲幸勿暴動抵制日貨堅持到底等旗高唱商民萬歲以表示學生歡迎商家協力援助之意游行後即分段站崗並各處演說遇有日本人經過學生伴隨保護秩序如常而各躉船工人以及苦力等亦均罷工是日適江華下水躉船貨色均不搬運即來往客人之行李亦不准搬商會副長辜竹平被工人毆打站崗學生至八點鐘始散十六日早學生亦分段站崗仍在各處演說並有若立書院女學生胸掛白布一方上書挽回利權等字在各處演講亡國後之慘狀知事警廳長到商會開會被人喝打後又由河街向西門口威逼各家開巿亦被衆人喝打幸來學生數人將知事廳長竭力保護送往美國兵船暫避又有儒勵書院全體女學生亦手執各種旗游行街巿唱贊美歌高呼民國萬歲商界萬歲工界萬歲又有幾家熱心店家擺設茶點荷蘭水等大書請學生用茶點是日罷工之人均齊集租界内不准人搬運貨物又欲毆打東洋人幸有學生在租界妥爲照料不致發生意外華英巡捕亦無可如何是日下午鎭守使出有佈告云諸君愛國甚爲欽佩但北京學生均己釋放曹陸章亦己罷免諸君目的可以逹到至於青島乃國際交涉非朝夕所能了結仍望照常開巿恢復原狀云又有謡傳十七日早派兵上街押令開巿是日六點鐘學生又設置小木箱計二十餘只分甲乙丙丁子丑寅卯於沿街每一木箱派兩小學生看守曰請諸君捐錢接濟工人頃刻之間捐有錢四百餘千國民愛國於此可見一斑至十點鐘學生俱散十七日早各家陸續開巿學生亦上街仍是到處演講並將昨日所捐之錢分給工人不意各工人不要並云我等愛國雖餓肚不開工他們商家今口開巿太無道理我們上街去打於是俱向街上來各商家見勢不佳又相率上板是日鎭守使派有軍隊密佈街衢見此等舉動毫不干涉是日寗紹下水有美國人往廬山避暑有行李二十餘件均無人敢搬美國人出洋二元請他們搬工人曰我們並不是說先生錢少了不搬是因爲日本人欺我中國太甚是以我們罷工後美國人無法只得自己動手搬運並云中國人熱心甚好不久即可强國又有一划子載一東洋人被工人看見將划子拖上坡來掛在樹邊用粉筆寫在板上此船不愛國最奇者此次舉動不論如何暴動軍警並不干涉不論聚集多人只要學生一言無不立散即八九齡小學生人民亦必信仰俗云興不興看後人如此八九齡童子均井井有條中國轉弱爲强諒不遠矣今十八日仍未閣巿如何情形容後續報（下略） 
[皖省敎育界之黑暗（三）（淮陰）]  
　　（三）第一中學校長余又泉君之倔强昔者第一中學校内容本極腐敗經余君任職後整頓一番學生精神遂大異從前此次學生愛國運動波及安慶時該校學生義憤甚深集會游行皆有大力己爲官廳所不悅兼之余君實心任事素與敎育廳董氏積不相能董氏久思去之而無隙可乘適值省城各校有聨合運動之舉由敎育廳排列運動次序各師範學校各中學校及專門法政甲種實業各學校居前各小學次之惟第一中學學生獨居其末該校學生大爲不平羣請校長向敎育廳質問詎敎育廳大發威燄轉申斥余君不善敎誨致使學生違抗本廳命令並謂爾旣不能制止學生可即辭職余君駭曰此次過在敎育廳學生行動本係正當余焉能制止汝敎育廳有過我何爲辭職董又挾之以勢曰你旣不辭那麽我就辭職余君笑語之曰你辭職不辭職非我所宜問你眞要辭職可到省長那裏去辭或電請敎育部到了那時我們當校長的高起興來大家聨起名來留你一番若不高興那就連留也不留了董氏恨甚越時又命其科長汪某赴該校招集全體學生訓話汪某在學生面前大發威風一則曰學生膽敢違抗命令再則曰違抗命令本廳自有相當辦法學生詰之曰甚麽相當的辦法汪答曰開除全體大憤曰爾輩做書酸子的一旦沾了一點官氣便會來壓制我們青年學生了羣起而逐之汪某遂倉皇竄去學生以爲設敎育廳若不更改運動次序實爲有意奚落遂决議屆期不與會但校長余君深明大體勸告學生謂敎育廳無禮是一事全城各校聨合運動又是一事我輩不可因一二敎育行政人員之無狀而遷怒於聨合運動屆期可抽派學生六分之一結隊往觀却不必加入運動學生從之詎當日第一中學學生隊伍列在運動場心中而前面高搭講臺振鈴開會之後首見一身材短小滿面官僚氣者驀然登場各校學生一望而知其爲敎育廳董嘉會董氏將要開口講演之時第一中學學生一個向後轉則該校全隊皆背而不聽乃董氏誨人不倦跳下臺來轉到第一中學學生隊伍前面向該生等演說該生等又一個向後轉則面對講臺於是觀者大笑而董氏此時眞忍耐不住掩面而去 
　　董氏無處洩忿遂揚言曰第一中學學生如是待我我固無可如何但不久該校即有一班學生舉行畢業考試我將有以報之該校校長聞之知董氏銜恨己深此後必遇事掣肘遂决計辭職而學生等適值北京上海各地罷課風潮蔓延至皖遂取同一態度又因官廳有强迫考試否則解散之命令於是第一中學學生遂情願犧牲一切自行解散以爲全省學校倡而紛紛去矣皖垣敎育如此可慨也 
[南京快信]  
　　商界以巿面金融己回復原狀紛請商會轉呈軍民兩長取消限制現洋出口辦法 
　　徐東海以新閣預備人物電各省徵求同意李督齊省長均未復 
　　龔心湛昨電李督聲言暫代總理賡續錢内閣主張進行和議 
　　李督日前電京挽留錢内閣昨錢復電去志堅决願下野後與李督同作調人 
　　長江巡閱副使王廷楨昨由滬回寗謁李督述南代表在滬仍希望和議續開促李督電北政府速示辦法關賡麟昨過寗赴滬聞爲鐵路統一事到滬有所接洽李督昨電京促齊鎭守使回寗 
　　齊省長昨委分蘇簡任職商衍鑒充本公署諮議 
地方通信 
[鎭江]  
　　罷課聲中之第六中學鎭江中等各校繼續罷課情形己略誌前報近聞江蘇省立第六中學罷課之後有商科二年級學生一人因别種事故犯規（毆打同學）照章開除一部分學生欲要求免予處分致與敎務主任衝突敎務主任當即辭職周校長對於己開除之某生絶對不收回成命憤欲辭職有某敎員出而勸導立時回復秩序全體學生聞校長欲去一致挽留即行齊集禮堂向校長及各敎職員行三鞠躬禮認過謝罪某敎員當即剴切演說慷慨陳詞聽者動容全體學生因復當堂宣誓（一）對於校長言語及命令絶對服從（二）恢復學生高尙文明之人格自此以後决不再輕舉妄動周校長乃登壇切實訓誡一番然後宣佈散會由禮堂退出秩序井然巳開除之某生校長恐其途中或生變故令伊同鄉護送回家次日有上海學生聨合會代表郝君到鎭演說並至該校報告組織情形該校早己安靜如常矣 
　　鎭屬繭行之盈餘鎭屬各縣繭巿己竣徒陽壇溧各地繭行紛紛結束本届蠶汛較上年略熟鄉民售繭者多聞盤巿價略低在鄉民脫貨求財價之高下亦不暇計以故各地繭行均有盈餘少則一二千元多則四五千元因其營業之大小及地點而異云 
[揚州]  
　　派定查騐日貨人員檢查日貨之查騐所經商會指定在東鈔兩關該會於今日上午召各業董推派查騐之人員當派定王瑞裕吳霈生謝燕山陳楚材陳宜興馬小春王藥仙錢衡卿武進思梁敬之陸玉貽陳容卿王敬亭方心如朱惟善陳殿卿經十六人爲鈔關查騐員姜慕陶高殿臣朱明中凌庚伯莫鳳儀夏小岑顔和庭吳淦泉戴吉人石殿臣盧石秋劉旭甫謝箴齋等十六人爲東關查騐員（以上均業董）每四人一班輪流值轉會同學界查騐至各號進貨預先報告商會通知查騐員其查騐之時間每日上午八時至十時下午三時至六時訂於十七日起實行 
[南京]  
　　曁南學校實行上課南京各學校自罷課風潮後多提前放假遣散學生亦有取消罷課之議而未能實行上課者曁南學校自曹陸章三人罷斥後即籌備上課十六日晚曁南學生愛國團取消罷課學校一方面遂即宣告上課至部章規定之暑假期爲止 
來函 
[辜葆誠來函]  
　　頃讀貴報載九江罷巿經過情形訪聞殊多失實（中略）敝會所開國民聨合大會多起歷可證明鄙人心跡此次申商義憤傳播内地數日間方得徵實九江華洋雜處人類紛煩改革以來兵禍疊遭商命幾絶即使相率一致亦應籌措適宜爲有秩序之表示陰曆十四各商號接申開巿電又電傳曹陸章輩均己罷免十五日一面罷巿一面敝會開會議决刷布通告勸導開巿維持巿局十六日見問題解釋無久持必要恐釀不測復邀約各業　沿門勸導力圖救濟如謁道尹請捕學生事絶無因（中略）用特函述大槪乞登入來函欄内辜葆誠謹啓六月十七日 
[兩河新聞社來函]  
　　敬啓者昨閱貴報見有河南學生罷課消息内有開封學生此次愛國之表示以女師範及專農校爲最堅决而果毅女師範生任女士致函各校責以大義任女士斷指血書堅持到底四字云云查女師範校斷指血書者乃該校三年級學生潘嫻並非任女士想係傳聞之誤敝社設立汴垣知之最眞故敢函請更正並將石印潘女士血書堅持到底四字隨函附呈祈查收是荷開封兩河新聞報社啓 
雜評一 
[罷巿影響之商會（邠）]  
　　所貴乎有商會者將以謀商業之發展也薈萃衆商之才智集合衆商之力量籌設衆商所共需而排除衆商所共患此商會之本分也今也不然一度爲商會之職員則岸然自異不復置衆商於目中一若商界之貴族也者其甚者收呈發批模擬據此等因之文字儼然爲衆商之上官一方則爲官廳之承宣機關一方則爲商家之出官夥計旣挾商以自重於官復挾官以示威於商所以致此者何哉官尊商賤官不屑接近商而商無由自逹於官故也迨今茲之大罷巿而商會乃大痛苦欲爲官廳效奔走而商莫肯聽從則挾商自重之術窮欲徇衆商之請求而官且加訶斥則挾官示威之術窮欲脫身事外中立旁觀而官必責令承宣商必責令出官其術乃無往而不窮日來曾經罷巿各埠之商會長囂然一片辭職之聲蓋自有商會以來其所受痛苦之深今茲爲第一次也記者曰非驉非馬之商會不適用於力謀發展之時必於組織之方法根本之思想加以改良庶幾有豸僅僅易一會長更一職員無當也 
 
 

Page 9

 
 
   
 
 

Page 10

 
 
   
 
 

Page 11

 
 
本埠新聞 
[全國學生聨合會營救閩生]  
　　全國學生聨合會十六日在大東旅館開成立大會詳情己見昨報茲聞該會於十七日在南洋商業學校復開選舉職員籌備會决定十八日上午十時選舉正副會長及各職員同時復接到福州學生會來電謂李厚基與日本人逮捕六千學生請示對待方法衆决議四種方法（一）電慰福州學生（二）電北京政府質問（三）派交際員至上海商會及各團體接洽請一致援救（四）聨絡駐滬福建同鄉請爲嚴重質問并援救茲錄兩電如下 
　　致北京國務院電北京國務院鑒閩電學生六千餘人被李厚基及日兵拘捕殺戮如非政府授意盼速與日使交涉并嚴懲軍警以平衆憤全國學生聨合會叩 
　　覆福州聨合會電福州學生會鑒兩電傳來異常憤慨除電請北京嚴重與日交涉并懲辦軍警外特電慰勞希仍努力爲國勿餒上海全國學生聨合會叩 
　　附錄福州來原電（一）全國學生聨合會公鑒李厚基待被捕學生慘無人理餓者傷者殺死者不知無數請賜援助福州學生聨合會（十七日正午到） 
　　（二）全國學生聨合會公鑒學生六千餘人被李督及日兵捕去希將此事傳之各地福州學生聨合會（十六夜到） 
　　又訪函云全國學生聨合會因福州學生數百人被該處軍隊拘捕虐待除公電該省督軍省長迅行釋放學生外昨日復派代表至江蘇省敎育會上海縣敎育會上海總商會南巿縣商會等四團體接洽一切求商學兩界拍發公電至政府敎育部並福州軍民兩署援救云 
[福建善後協會營救學生電]  
　　來電上海海軍總司令全國和平聨合會福建同鄉會學生聨合曾並轉各報館鑒商會長黃秉榮違公議屯某貨寒晚誘陷學生抖人毆傷甚重間有死者激成公憤城台一律罷巿軍隊四出學生被拘數千人據軍署傳出消息含有外交恫嚇手段人心皇皇大勢岌岌務乞協力主持閩局幸甚福建省敎育會叩銑 
　　去電（一）福州省敎育會鑒銑電悉此次學生舉動出自愛國眞誠秘黃氏甘心媚外藉勢陷害學生聞之令人髮指除將黃氏罪狀宣布一面電逹北京同鄉會福建省議會及各團體協力主持營救學生嚴懲黃氏外乞聨合各界堅持到底并謹守秩序勿使牽動外交嗣後情形仍乞隨時電示福建善後協會篠（二）北京靈清宫陳弢庵先生轉同鄉諸公鑒據福建省敎育會銑電商會長黃秉榮因國貨問題毆斃學生激成罷巿復慫軍隊拘捕學生數千人人心皇皇大勢岌岌乞協力主持等語此次學生舉動純出愛國眞誠商會爲法定機關會長爲羣商領袖乃黃氏貧私利背公義倒行逆施致激公憤官廳又不善處置廣捕學生萬一商學各界愈演愈烈各走極端或致牽動外交則閩省大局更難收拾除電福建省議會及各團體設法補救外乞協力主持電閩當道將被拘學生速行釋放並查明黃氏激動風潮原因依法懲辦不勝盼禱福建善後協會篠 
[陳獨秀釋放之消息]  
　　聨合通信社得北京消息云陳獨秀己釋放警廳并派專員安慰陳君家屬云 
[上海學生聨合會消息]  
　　上海學生聨合會第四次宣言書云上海學生聨合會謹第四次宣告於國人曰政府不德恣用奸人外失國權内殘民意我全體學生不敢坐視祖國之危亡漠然無顧於是始有第三次宣言書决於五月二十六日始一律罷課以爲不滿意政府之表示並於是日正式宣誓佈告中外以要求政府懲辦賣國賊段祺瑞徐樹錚曹汝霖陸宗輿章宗祥爲惟一之職志然後以至誠惻怛之意懇摯危苦之辭飲食不遑勞心痞口促政府之悔悟求國人之同情風聲所播通國之人皆思自奮學生實當先覺相繼宣言罷課上海商人不忍學生之獨行天職乃繼倡義聲實行罷巿由是各處省會商埠聞風興起不出一旬輟業之聲幾遍全國嗚呼學生罷課於茲十有八日矣商人罷巿亦旣七八日矣雖彼流連困苦之工人亦己有罷工之舉四萬萬人人同此心人具斯志不惜犧牲最寳貴之光陰無量數之金錢威迫利誘皆所不顧其意果何爲哉政府縱冥頑不靈良心全失亦不致冒天下之大不韙以與我四萬萬同胞宣戰也乃遷延至今日僅以准曹陸章辭職之命令聞窺其初衷猶似不忍噫何其傎耶方今附惡雖除元凶尙在發硎初試雖小得勝利决不敢因茲自喜稍懈初衷凡我學生允宜永久堅持再接再厲夙興夜寐努力進行期有政府最後覺悟國賊盡數伏誅之一日商人雖開巿更宜速組堅强團體與學界一致進行工人亦宜持定目標以種種方法促政府悔悟斷不可誤入歧途致生排外之思想公理果在指日可彰自覺覺人責將奚貸永矢此志生死弗渝凡我國人願共勉旃 
　　山東會館昨得該省土製之草帽一千二百頂贈與該會囑分送各校學生此項草帽製作精美誠謂國貨中之特色 
又該會交際部連日積極進行調查稿件己堆積甚多現擬訂成巨帙各界如有調查成績願登入該書者可逕寄與交際部書記周正輝君也 
[山東協會拒簽和約之通電]  
　　北京總統府國務院參衆兩院廣州軍政府參衆兩院各省督軍省長省議會北京各省山東會館曁各團體各報館均鑒報載政府電歐會專使全約簽字犧牲山東不恤國亡措施乖謬至斯己極據王專使正廷電稱陸王顧各專使均主保留山東三條三條不保留則拒絶簽字誠以山東咽喉之地拱手讓人冒然簽約是自召滅亡且不簽約中國在國際間尙多活動餘地簽約則適以自縛有謂不簽字失各國同情陷中國於孤立者其觀察適得其反我全體一致誓死力爭政府宜速撤消主張簽字之電令撤回主張簽字之胡使其他各機關均宜電請陸王顧各專使堅持到底誓爲後盾時機危迫佇盼施行上海山東協會 
[中行旅滬股東否認恢復舊則例如無效果另籌相當對付方法]  
　　本月十六日旅滬中國銀行股東會爲本月十四日北京參議院一日三讀草草通過衆議院所議恢復中行二年則例即日咨逹政府一事開緊急會議到會股東頗多僉以黨派乘機攫奪中行實權非但股東血本有關全國金融將立見擾亂一致反對宣言對於此項兩院議案誓不承認即擬就上總統總理急電請勿公布務求保全六年則例並電呈本省李督軍齊省長盧護軍使請加電協爭以維時局一面並電京董監事會提出抗議並表决倘無效果本會當另籌相當對付方法云云茲將電文錄下 
　　上總統總理電北京大總統國務總理鈞鑒北京衆議院前通過恢復中國銀行民國二年則例一案經和平會議朱總代表出示錢前總理奉元首交復電對於修改則例一節認爲必應力予維持又據上海總商會轉示國務院復電有中行爲國家銀行至爲重要則例一節必當竭力維持望轉告各股東勿稍疑慮等語具見大總統衛國恤商扶持顚危之至意本會股東欽感無己不意今又聞有北京參議院於十四日臨時動議將衆議院提議恢復二年則例一案一日三讀草草通過即日咨逹政府情事是對於中行商股之保障安心破壞將六年則例推翻將至根據六年則例所成立之股東會董監事會一併失其效力且六年份所招之商股亦將失其資格查民國二年則例成立時並無商股直至四年九月間開招又值五年五月停兌令下因而裹足計自開招至六年九月止共祗收商股三百六十四萬三千三百元至六年十一月修正六年則例奉大總統敎令公布商民以銀行根本得一重之保障於是踴躍投資至截止之日竟逹七百二十七萬丸千八百元銀行業務藉以發展今何能不論事實而將無商股時代之則例重提恢復使商股無建議之餘地實不啻欺騙商股血汗之金錢本會股東異常震恐此等擾亂金融誤國病商之政策卽在平時己足立召禍亂現值罷巿風潮幾及全國商業金融尙在東扶西倒之時况和議解散人心蠢動國勢岌岌猶賴金融一線之活動維繫命脈欲遏亂萌力維中行現狀尙慮不及何意參議院又有此議彼黨派方面百計欲奪中行之實權當此國事顚連以爲有機可乘於是死灰復燃以圖一逞其妄慾出此營私武斷之計不知銀行一經顚覆全國血脈斷絶大局鼎沸如何收拾滬上股東今日開緊急會議决定此等謬議誓不承認爲特公電環求鈞座堅持初衷立即取消此案始終維持六年則例以安人心而維大局否則股東等血本所關痛抱切膚惟有另籌相當對付之辦法伏候鈞電示遵旅滬中國銀行股東陳青峯周湘舲吳繼宏趙竹君李廉波蔡伯良鄭洪亭朱葆元江少峯孟蒓孫楊梧山王方鼎李馥蓀王鞠如程長庚魯正炳王綬珊黃頌虞黃稚仰徐志堅孫鐵卿李壽山同叩銑 
　　上李督軍齊省長盧護軍使電南京李督軍齊省長龍華盧護軍使鈞鑒北京衆議院前通過恢復中國銀行民國二年則例一案經和平會議朱總代表出示錢前總理奉元首交復電對於修改則例一節認爲必應力予維持又據上海總商會轉示國務院復電有中行爲國家銀行至爲重要則例一節必當竭力維持望轉告各股東勿稍疑慮等語本會股東銘感無己不意今又聞有北京參議院於十四日臨時動議將衆議院提議恢復二年則例一案一日三讀草草通過卽日咨逹政府情事是對於中行商股之保障安心破壞將六年則例推翻將至根據六年則例所成立之股東會董監事會一併失其效力且六年份所招之商股亦將失其資格查民國二年則例成立時并無商股直至四年九月間開招又值五年五月停兌令下因而裹足計自開招至六年九月止共祇收商股三百六十四萬三千三百元至六年十一月修正則例奉大總統敎令公布商民以銀行根本得一重之保障於是踴躍投資至截止之日竟逹七百二十七萬九千八百元銀行業務藉以發展今何能不論事實而將無商股時代之則例重提恢復使商股無建議之餘地實不啻欺騙商股血汗之金錢寗有是理凡屬股東誓不承認况值罷巿風潮尙未全平和議解散南北相持人心浮動商業凋殘猶賴金融機關一線之活動維繫命脈彼黨派方面百計欲奪中行之實權當此國事顚連以爲有機可乘於是死灰復燃以圖一逞其妄慾出此營私武斷之計不知銀行一經顚覆全國血脈斷絶滬上尤爲金融樞紐必致立召禍亂大局鼎沸不可收拾滬上股東今日開緊急會議决定此等謬議誓不承認除逕電大總統總理切懇始終維持中行六年則例免有變更而滋事變曁分電乞加電政府力爭外爲特公電環求鈞座俯念商艱維持時局迅賜轉電政府始終毅力主持保全中行六年則例以定人心而維大局無任惶恐待命之至旅滬中國銀行股東（名同上） 
　　致董監事會電北京中國銀行董監事會諸公鑒今聞參議院十四日將衆院前議恢復中行二年則例一案一日三讀草草通過即日咨逹政府無非爲國事顚連黨派乘機死灰復燃以圖一逞其野心彼將六年則例推翻將至根據六年則例所成立之股東會董監事會一併失其効力且六年份所招之商股亦將失其資格查民國二年則例成立時並無商股今何能以無商股時代之則例重提恢復使商股無建議之餘地實不啻欺騙商股之血汗金錢寗有此理凡屬股東誓不承認况現值罷巿風潮尙未全平和議解散人心浮動倘金融機關一有打擊大局必至鼎沸今日在滬股東召集緊急會議决定公電大總統總理懇請始終維持六年則例務乞諸公向政府痛陳利害勿爲黨派竊據堅持到底保全六年則例公等受商股之重託應請擔任責任抗議力爭倘有爲難全體股東願爲後盾自當另籌相當對付之方法公等交涉後如何情形隨時電示旅滬中國銀行股東（名同上） 
[軍警宣告解嚴]  
　　松滬盧護軍使昨日致南巿縣商會公函云逕啓者前因滬商罷巿人心震撼本使爲維持松滬治安起見於本月七日按照戒嚴法宣佈戒嚴現地方秩序漸就恢復當自本月十七日爲始宣告解嚴除分别通告外相應函逹查照 
　　淞滬警察廳長徐國樑昨日訓令所屬各區署所隊文云頃奉松滬護軍使令開案查滬商罷巿地方亟待維持當於本月七日按照戒嚴法宣布戒嚴現秩序漸就恢復應自本月十七日爲始宣布解嚴除分别令行外合仰遵照此令等因奉此除分行外合亟訓令該署所隊仰即一體遵照切切此令 
　　松滬盧護軍使因地方秩序恢復自昨日爲始實行宣告解嚴所有戒嚴期内應頒之通行證劵分知各團體分别繳呈來署以便取銷其調撥各處之臨時加防陸軍三十八團等各步兵現亦一律撤回本營惟每日頒發軍警各機關之口令仍由使署於每日午後傳遞至警界方面各區署所加派之雙崗警察昨日己一併撤除仍照舊有崗位佈置站巡 
[防止謡言之文告]  
　　交涉員之公函江蘇特派交涉員楊小川昨致領秞比總領事薛福德函云逕啓者日用飲食爲人生所必需自食物下毒之謡發生後巿虎杯蛇談者色變而虹口一帶近日更屬己甚肩挑負販者終日呌賣無人過問卽售賣食物之舖家亦皆生意寥寥買者不敢買賣者賣不去非特不成景象且恐因此發生他項危險在本官之意應由工部局多派醫生定時至各菜場隨時在各街巷認眞檢騐並由捕房酌派專捕隨行是否有毒不難立見並對衆詳細解說羣疑至一般宵小希圖破壞公安暗施藥品故使居民羣相自擾亦難保其必無並應由捕房多派妥探偵查嚴拿務獲盡法懲辦似此辦法在本官認爲可以安定人心消弭禍患較之宣言解說强力禁制尤爲有效相應函逹貴領袖總領事煩爲查照迅飭遵辦並盼見復爲荷 
　　警廳長之布告江蘇淞滬警察廳昨發布告云爲布告嚴禁事照得前因本埠發生謡言謂有外人或使出之華人在飲料食物内暗置毒藥愚民無識信以爲眞即有種種之誤會甚至有因此而發生毆傷人之事業經本廳詳晰解釋剴切布告在案乃不謂此風愈演愈烈昨晚竟有人民毆打外人情事查外人在華通商載在條約所有在中國之外人均應照約保護不得岐視即使外人有犯嫌疑亦應鳴警帶送官廳轉送該管領事訊辦亦斷無擅行毆擊之理日來商學工各界宣布意見均以維持秩序切勿暴動爲言此種野蠻行爲必爲一般毫無知識之土棍流氓搆煽滋事殊於國際上大有妨碍本廳長有保護地方維持秩序之責自不得不嚴切禁止以保公安除通令各警區切實查禁外爲再剴切示禁仰地方各色人等一體遵照自後務各守分安常切勿輕信謡言再有聚衆毆擊中外人民情事倘敢抗違則是有意違反約章干犯法律定即按名拘解從嚴懲辦决不寛貸切切懍遵特此布告又聞徐廳長除出示諭禁外昨又飭派便服探警四出查拿造謡之人以便解案訊辦云 
　　學務員之意見上海巿學務委員賈豐芸昨致徐警廳長函云吾邑罷巿風潮告終而匪人下毒食物之謡大盛風聲所播各處皆然廳長爲維持秩序計廣貼布告嚴禁謡言具見深意惟是禁者自禁謡者自謡數日以來幾有人人自危之象十六日午後六時豐芸行經夢花樓路三在里附近見一短衣老人手持大碗一箇隨而觀者數十人豐芸近視之則碗内所盛者爲清蒸之鮮鮝魚半條又有白線所繫之銀幣一元其色己黑老人聲言此爲購得之物有人下毒無疑因持至二區二分署前交巡警閱看巡警熟視之而未置可否豐芸見此情形因詢老人此魚曾否食過據云未食因告以現在謡言不可信從吾人須詳細考究如果汝所蒸之魚有毒則與狗食之必斃盍共試之旁有某甲謂狗有生命斷不可與食豐芸見此情形不可理喻因囑老人將此魚交西醫化騐是否有毒可明眞相老人不以爲然持魚向三在里而去伏思愚民程度有限本不足責巡警見此種事實不送入分署考察以破羣疑亦非正當之對付方法現在欲止下毒之謡須破疑竇之點入手辦法當設毒物化騐所如人民有疑某食物有毒者不許在街巿張皇當急將某食物送所化騐庶可以期水落石出而免人心之恐慌上海爲通都大邑公益機關林立欲設毒物化騐所咄嗟可辦上海巿有同人輔元堂紅十字分會上海醫院閘北巿有慈善團均勤於公益事業廳長函商諸機關設立臨時化騐所數處則解除人民恐慌較之布告禁謡自易見效芻蕘之見是否自當伏祈鑒核施行 
[併紀謡言中之行兇案]  
　　虹口前日上午十時許有年約三十餘歳上身不穿衣服之人在虹口漢璧禮路永祥里口徘徊被該處人疑伊受某國人雇用到來暗置毒藥當即聚衆數十人將伊攢毆當時雖受重傷尙能逃至附近有恒路飛虹書院天井内倒臥於地旋經哈爾濱捕房二百七十一號印捕查見飛禀捕頭派探尤雲卿將受傷人車送同仁醫院醫治無效延至昨晨斃命當由該院通知捕房將屍車送騐屍所報請公共公廨關讞員於昨午會同美副領事丁瑞門君蒞所相騐得死者年約三十餘歲委係被人毆傷要害身死當即填明屍格查無屍屬飭令該圖地保報告善堂給棺收殮一面諭着捕房嚴緝造謡行凶之人按律懲辦又昨日午後有年約三十歲身穿長衫之某甲行經北河南路天后宫被人疑爲洒毒藥水於食物上不問情由羣起毆打甲身受重傷倒臥於地口吐鮮血奄奄垂斃迨巡街捕聞警到來衆人己經紛散該捕即將甲車之而去 
　　大通路泰和洋行夥李鴻飛家居新閘大通路新康里一千零十五號門牌内近患疥癬前日午後出洋一元囑其姪婿柴子芳至白克路四十二號門牌日商丸三藥房購得治癬藥數瓶置於袋内而出當被行人所見聚衆百餘人不問情由上前搜出前項癬藥指柴受某國人運動施放毒藥謀害生命柴力爲辯白衆不聽信尾隨至新康里李之家内將柴兇毆受傷倒地復將客堂中及房間内值洋三百餘元器具搗毁一閧而散迨新閘捕房捕頭得悉立飭中西包探趕往察看肇禍各人均己逃逸遂將受傷人車送廣仁醫院醫治一面將米店夥時晋卿與業算命之李祥生二人拘入捕房押至昨晨解送公共公廨請究據包探陸桂山西探勞勃生相繼上堂禀明前情並將藥水一瓶呈案請騐經堂上察看一過以仿單註明搽癬藥水並無毒質並據柴子芳投訴昨日叔岳父囑至丸三藥房購買癬藥六瓶甫出該藥房門口途人見而指爲受日本人運動代散毒藥向辯不明被衆約近千人隨至新康里將我頭顱擊破並將叔岳家中器具搗毁一空無故遭此不白之冤惟行兇各人己早遠遁現獲案之兩人當時並不在場等語又據李鴻飛偕妻沈氏媳應氏先後上堂證明當時被衆將柴兇毆受傷並被搗毁器具各節惟獲案兩人當時實不在場云云訊之時晋卿供稱在某米店爲跑街昨至原告處向王姓收取米欵致被誤拘求察又據李祥生供爲算命度日昨適經過是處致被誤拿請爲明鑒關讞員核供商之美丁副領事以被告兩人均處於嫌疑地位雖無附和紛擾行爲然無正當人到堂證明未便釋放判令各押西牢十天以儆效尤 
　　新閘路日本人米納拉與格拖兩人前日午後行經新閘路被該處居民指爲暗置毒藥謀害生命一時聚衆數十人不問皂白將該兩日人圍住兇毆當由一千三百零八號華捕查見上前阻止亦被衆毆打該捕情急立鳴警笛旋由一千二百零八號一千二百四十四號一千二百零四號等華捕聞警趕至保護兩日本人出險帶至捕房經捕頭略詰一過以該日人等是否受傷諭送日本醫院醫治並飭中西包探協往出事地點調查經該探等查獲似與是案有關之耿仁榮包長林兩人拘入捕房押至昨晨併解公共公廨請究即據中西包探相繼上堂訴明前情經中西官向被告等略訊一過以原告係屬日商判耿包兩人帶回捕房候禮拜六日領堂期解訊 
　　康腦脫路江北人吳六子昨晚獨自行經康腦脫路底被人疑爲來投毒藥喚集多人羣加攢毆致受傷甚重適有騎馬西捕巡經是處衆恐被捕一閧而散當由西捕雇車送吳六子投醫院醫治 
　　法租界住居法新租界菜巿街天生堂藥材店樓上房客劉壽甫之妻某氏於前晚八點時在墳山路某老虎灶上炮茶回家飲後覺身體稍不舒服詎該老虎灶上各茶客指一下流社會之某甲手持小瓶施放毒藥於鍋内當時左右居民羣起將某甲扭住兇毆嗣有巡街捕到來將爲首之人與甲一併拘入捕房經捕頭搜查甲之身畔並無毒物證據遂諭管押候訊又前晚深夜一點餘時有韓人甲乙兩人行至法租界前新街東新晨内十三號門牌門前便溺爲該處下流人所見疑爲施放毒藥當即激動多人上前將甲乙兩人扭住兇毆致將甲毆傷倒地事爲巡捕得悉到來若輩一閧而散祗將甲乙兩人帶入捕房經捕頭略詰一過諭令將受傷人送往醫院醫治乙退去候示 
　　莘莊鎭皖人某甲年約二十餘歲據稱在水警辦公前日下午身者洋裝偕友某乙乘火車往莘莊鄉間公幹下車後行祇里許被該處鄉民瞥見指甲爲某國人暗到鄉間下毒於是集衆數十人擁上將甲扭住凶毆乙竭力辯白衆始釋手散去然甲乙受重傷旋即返滬送入滬北醫院求治一面據情報告該管長官函請該處警署查拿行凶之人務獲解究 
[再誌閘北蒙古路之命案]  
　　蒙古路和香村茶食店夥田八金子因食湯麫猝斃伊兄田阿元即以身死不明等詞投報警署函請地檢廳派員騐明中毒而死判令棺殮候示等情巳紀昨報昨經四區一分所將案中跡涉嫌疑之張金才王扣寳備文飭警押解檢廳經賀檢察官提案預審一過飭令分别押候再核 
　　又一函云閘北蒙古路和香村茶食店夥田八金子誤食毒物致斃經地檢廳騐明訊據店主田寳龍等供死者隔夜曾購食湯麫云云於是附近一帶喧傳湯麫中有某國人所下毒藥但聞此麫係死者自己出外購來購自何店己無從查考且麫價六十文死者與同事張金才合出分而食之張無恙而田猝斃恐未必即因食麫致死也 
[王阿大在押患病]  
　　常熟人王阿大因在東馬橋將方糕送給李瑞海之幼子阿興吃食爲李所見指爲糕中有毒喝衆將王毆打由警將王拘送地檢廳訊辦己誌前報茲悉此案經檢察官提案一再研訊王阿大所供語無倫次似有神經病者遂諭收押候派法警調查王阿大在外有無劣跡再行發落詎王阿大在押染病昨經看守所長報告梅檢察長將王發送新普育堂醫治 
[江北人全家患病卽愈]  
　　南巿滬軍營舊址之西南角均係江北貧民搭蓋草棚所居之處前日上午有江北婦人郭氏年六十六歲購得韮菜二斤至晚和以白米煑食至是晚九時許所食之人大小十四人均患腹痛悮爲服毒急送上海醫院經醫生張紹修察得王朱氏（五十五歲）楊鎭卿（三十六歲）郭氏等三口病勢較重余郭氏（四十歲）張山（二十九歲）張沈氏（二十二歲）史小兒（四歲）朱小女（十二歲）小山子（九歲）劉小兒（八歲）劉小兒（三歲）張小兒（三歲）余小女（九歲）郭小女（九歲）病勢稍輕進院時皆頭暈嘔吐瞳孔散大脈數當即設法調治至昨晨一併病愈出院矣 
[五誌山東路口之慘劇]  
　　上星期四晚山東路帶鈎橋發生慘劇行人陸進川姚德鳳王常春馬貴芳被流彈擊中受傷自投醫院醫治等情迭誌前報茲悉姚陸二人彈尙在體未克取出昨曾由醫用Ｘ光線尋察聞尙須經手術剖取云其馬王二人則行將痊可矣 
[關於提倡國貨之消息]  
　　國貨維持會中華國貨維持會昨日下午開會歡迎天津國貨維持會會長宋則久及其友人竇英堂新鐘四時開會王介安主席略謂宋先生提倡國貨行之己二十餘年其所主持之工業售品所成效極好今日宋先生到會同人非常歡迎請賜敎宋則久即起立演說云鄙人對於提倡國貨不過盡國民的責任實在還没有盡到此次由津到申經過各地提倡二事（一）組織國貨維持會（二）創辦國貨公司蓋國貨會有勸人造勸人用的意思國貨公司乃給人銷貨給人購用的機關二者必須相輔而行至於抵制日貨一層亦須分别行之譬如棉紗一物本國貨不足用若果不用日貨則襪廠布廠將聽其關門可乎不可又如機器一物爲工業利器無抵制必要况各國製造雖十分發逹而原料則往往取給國外不足奇也云云繼有謝復初竇英堂王子鈞董蘭舫等演說大致均以振興工業倡用國貨爲言最後略用茶點賓主盡歡而散 
　　浙江旅滬學會浙江旅滬學會致嘉興電云嘉興敎育會商會農會公鑒外交失敗政府己無辦法惟賴國民爲之後盾或有轉圜之望故此次抵制莫不出以堅毅以圖持久萬不能蹈前届之失以自速其亡風聞 
 
 

Page 12

 
 
貴處近有奸商私進日貨之事人非喪心病狂諒不至此特旣有此傳聞影響殊非淺鮮貴會有提倡之責敢祈努力進行國家幸甚吾浙幸甚浙江旅滬學會叩巧 
　　紗業國貨偵查會紗業國貨偵查會致漢口電云漢口商會學生聨合會鑒青島事起全國同憤切要辦法惟有抵制而貴埠葆和祥等在漢滬購日紗三百五十件不顧大局先行破壞喪心病狂莫此爲甚務乞貴會設法懲戒如該號怙惡不悛請仿寗波焚燬辦法以昭炯戒紗業國貨偵查會銑 
　　報關公所報關公所日昨開全體大會到者四十六家首由所董徐菊如宣布同業破壞報關一事業經各調查員先後查出破壤同業共有多起如三洋涇橋某報關行謝某替某國人朦報水門汀等進口各貨經調查員查明實在謝某在公所當衆宣言並非故意破壞實因被某國商欠稅五六千兩未曾收到不得己而爲之懇求諸公原諒自願罰洋一百元（照章須五百兩）又法租界某報關行報裝江華輪出口東洋瓶八包經調查員查明確實將貨扣留儲放報關公所待議又某報關行報裝東洋煤數十件亦經調查員查明將貨扣留儲所聞該公所尙須續開大會公同討論破壞規章云 
　　學生負販國貨靜安寺路中國寰球學生會夜校學生李佩華等集資組織『國貨負販商店』藉以提倡國貨且爲學生服務社會之先聲刻己覓定城内勸業場爲設肆場所所有店員及負販者均由學生任之此種辦法係師美學生工讀會之成法服務與學業兩無防碍法至善也現聞該商店擬於本月二十一日即行開幕云 
[商帮協會挽留鄒靜齋]  
　　旅滬商帮協會各帮領袖以會長鄒靜齋君爲該會最初發起人之一辦理會務夙具熱忱各帮信任甚深此次自外交失敗後對於社會各方面不避嫌怨抱定一種挽救改良主義第立言不無過激以致不能見諒於良友與各界同人轉多誹謗故有憤而辭去各團體所推任之義務職員之舉因之商帮協會會長一職亦連類及之惟鄒君一去會務必受莫大影響爰於昨日特具公函挽留並推漢帮楊叔蘋竭誠勸駕聞鄒君以各帮情致殷殷己經首肯不再辭退云 
[兩商會會董仍擬挽留會長]  
　　北巿總商會曁南巿縣商會正副會長前次先後辭職總商會之正副會長經官廳及農商部迭次電留縣商會顧蘇兩會長亦經上海縣沈知事挽留而南北兩會各會董亦公函分别勸駕迄仍無效茲聞該兩會各會董於開董事會决議後擬各舉代表前往南北兩會正副會長宅第登門勸慰請速涖會就職云 
[舊國會議員擬一致回粤]  
　　平和通信社消息云旅滬舊國會議員等近鑒於北方形勢去和益遠而安福系復壟斷政權要求組閣使若輩直當衝要己無和議之可言反而觀之西南局面則日臻穏固此次去李耀漢粤中少一心腹之憂而林虎任爲肇陽羅鎭守使己見明令嗣後粤局安定西南半壁七鬯不驚擬不日一致回粤與軍府團結一氣自保藩籬並開第三届常會完成憲法選舉總統必不得巳即南北分治亦所不卹云 
[旅滬粤人之關心桑梓]  
　　廣東善後協會致廣東各機關各團體電兩則錄下（其一）據省議員及香港華商來電略謂粤垣電車路擬批准外人承辦并予以數十年管理權且承辦章程未交省會通過等語旅滬粤人咸以電車爲獨占事業關係巿政交通至爲重大若爲外人操縱遺害匪輕查各國電車路多歸省有或巿有以防私人壟斷利權故對於粤垣電車事業應由省會議决章程發行公債辦理而路權則當爲省有萬不容假手外人此舉與全省商民皆有關係務期一致主張審愼進行無貽後悔敝會徵集旅滬同鄉公意特此電陳乞即鑒納廣東善後協會叩蒸 
　　（其二）粤垣修路拆城遷毁民屋一節敝會迭接紳商各界函電均稱現定路線凡十餘條闊者一百尺狹者亦八十尺所拆舖屋約二三萬戸此後尙不知凡幾毫無補費貧民食宿無所者約數萬人商民連帶失業者約十餘萬人老幼提携號泣道路悲憤之氣充溢閭閻兵燹水災無此慘酷徵之輿論皆謂幹路不必太寛枝路不必太多補給費應照時價發現欵路旁騎樓地不必如現在現定二丈之闊應仍歸原業主管不能收没入官此皆粤中父老之公言本會所據爲陳請者夫吾粤至於今日火熱水深可謂極矣拆城築路在國家間暇何嘗非内政之急即拆屋讓地在各國巿政亦何嘗不視爲當然然當此人禍天災瘡痍滿目之際似不應徑情直遂不稍顧惜况粤民私願只在稍狹路基減枝線以冀少拆民居補給屋價還騎樓以冀稍償失業於路政實無所礙想當事諸公接近羣黎疾苦之聲必能蹙然變計值此和會停頓拒外風潮起落之時而更重以鄉關荆棘之憂民不能安何以圖治本會同人深盼主其事者速爲改圖善策母以利民者而轉害民至於己拆之屋尤必須補償屋價庶免失業者爲飢寒所迫致生變故也臨電不勝迫切之致廣東善後協會篠 
[運絲赴美之消息]  
　　　字林報云五月十日昌興公司輪船俄羅斯皇后號由滬運美之絲己於六月八日運抵紐約本月二十八日該公司輪船日本皇后號開往美國時將載絲若干包 
[爪哇火山爆發之籌賑]  
　　英文滬報云數星期前爪哇火山爆發毁物傷人損失不資茲據最近消息估計罹刼殞命者約五萬人而財產盡失者人數尤多内有華人與歐人不少火山爆發不足三小時之久四十村鎭同歸於盡一片人烟稠密物產豐饒之地盡成瓦爍上海荷蘭人接此消息己組織委員會籌募賑欵捐簿現存黃浦灘二十一號荷蘭銀行查爪哇與上海商務關係頗多想捐欵定可募有成數以寄交東印度總督分給災民云 
[崇明送來失事船之獲救人]  
　　江蘇特派交涉公署昨據崇明縣送到某船失事由漁船夫等救起之日本人十六名華人五名即由楊交涉員以電話知照駐滬日本領事公署派員迎歸日領署收受日本人十六名共餘五華人由楊交涉員送交上海縣知事公署資遣回籍 
[繭巿中之滬杭路紀事]  
　　近日浙省繭巿其由楓涇嘉善嘉興及長安臨平等處所產乾繭業己大半運結惟閘口一站尙在陸續運滬其來路都由紹興上江一帶茲將本月十二號起逐日來滬繭數列下（十二號）由閘口拱宸運到乾繭二十八車計三千一百七十包係上海正和鼎升大昌彙昌遂大聚成通義源鼎亨之貨（十三號）由嘉興閘口運到乾繭二十車計二千一百七十四包係上海大生震升祥大有合義公益茂祥岩寳和之貨（十四號）由閘口運到乾繭三十二車（專車十九車）計四千六百九十三包係上海聚和興業仁昌大有德興昌公益隆吉薛源和同泰同和之貨（十五號）由閘口運到乾繭十車計四百二十四包係上海同和允興昌豐大利之貨（十六號）由閘口運到乾繭三車計二百七十八包係上海同吉祥豐大利之貨綜核先後運滬乾繭至昨日（十六）止巳逹六萬九千餘包業由上海南車站運送處分撥塌車陸續送往滬北各廠云 
　　滬杭甬鐵路近因浙省各處乾繭上巿數逹鉅萬除附掛於每日由杭來滬各列車外仍需間日開駛專車一次以免擱滯惟此項專車由杭開出因沿途添掛繭車故到滬時無一定時刻或在晚間或至午夜不等該路車務總管爲體恤路員起見特令全路各站長將所有各該站守候專車人員工役如逾夜間十二時者每次各准給薪工一天於月終開單向總賬房領取 
[海容艦將到滬修理]  
　　海容軍艦奉命停泊海參嵗駐防己一年有餘因受嚴　寒冰凍船底裂壞由該艦長呈奉藍總司令報請海軍部估修己奉核准並派海籌軍艦於日前駛往調防海容艦卽令開駛南下入塢修理茲聞該艦尙押載土匪一名名李祥和係受俄國反對黨之指使在該埠結黨向華商勒詐搶奪肆擾經嵗埠海軍代將林建章購線緝獲交海容軍艦押解北京海軍部審辦該艦己於前日駛抵天津一俟交收事畢卽當啓行到申入塢修理 
[航船中途遇盜]  
　　航船戸談和尙前日由南匯某布莊裝載小布六十餘梱及新昌洋布號現洋二百元開駛來申於晚間十一時許駛至浦東徽州店相近突來盜船三艘盜匪十餘人將現洋盡行搜去並刦去布十七梱舵工阿三被匪用鐵器擊傷左手昨日談船開駛來滬己開單呈報南川兩縣緝捕盜贓矣 
[商校學生支會改選職員]  
　　省立第一商校學生支會因本科三年級生舉行畢業將往各處實行服務對於會務不能兼任昨日特開選舉會改選職員如下正會長沈則成副會長楊月海評議員趙爾謙錢樹長交際員湯成　文牘員杜丙炎王澄書記員王士孝張鳳崗會計員薛松齡庶務員鄭逹賢幹事員周典黃 
[派兵挑築龍華馬路]  
　　　高昌廟西栅口至龍華一帶之馬路面積因須一律放闊至四丈曾由松滬護軍使署令飭滬南工巡捐局先行安埋路下陰溝現將全路瓦筒陰溝一併安設完備小浜亦己填平惟築寛馬路面積之填泥工程極爲繁重故由軍署令飭步兵三十八三十九兩團所部各營兵士擔任填築迨至路身築寛後再由工巡捐局雇工鋪填路面昨經盧護軍使令馬張二團長着於解嚴後各士兵稍爲休息即當派令挑泥填築路基云 
[訂購廢鐵案又訊一次]  
　　李蘇督與齊省長以武進人汪坤瑜違背用永茂五金公司名義所訂承購蘇省值價洋一百萬元舊銅廢鐵之合同致受損失延穆安素律師具訴公共公堂業己將汪及有永茂股東關係之商董邱渭卿謝衡牕並李炳生陳章敏傳案迭次訊供詳情均誌本報前日下午王襄讞與美丁副領事飭令傳齊人證升座第二公堂續訊即由被告方面見證邱善之上堂經原被兩造之律師先後向其詰據供稱我係汪坤瑜等派往南京與督軍代表李廷玉取消買鐵合同之人當時所出賠償損失字據係受李廷玉强迫書冩鐵價每噸七十八元之合同亦於其時被李抽去至於有每噸價僅三十元之合同我未看見曾聞汪坤瑜說過等語旋由邱渭卿之律師向邱詰據供稱去年四月初一日由汪枚生介紹汪坤瑜前來談及買鐵之事我詢悉督軍代表並無正式公文銅鐵數目又不一定價格亦太高昻而且須先付定洋二十萬元因此種種不合我意當即拒絶次日我即因事往鎭江詎汪等竟追踪而至纒擾不休直至是月初九我巳决定嚴詞拒絶嗣後之事我槪不知云云復由穆律師向邱盤駁一過中西官宣佈退庭候十七號下午再訊 
[青年會消息兩則]  
　　青年會今晚新鐘八時半敦請戚秀甫演講「中國舊法養蜂應如何改良」並以器具解釋養蜂取蜜之法戚君於斯術素有研究且於各處考察多年届時定有一番心得之言以資吾人研究有志者盍往聽之 
　　青年會聖經學校每逢星期三授課一次並不收受學費該校主任鈕立卿以現當炎夏各學校例放暑假特乘此時機復設夏季聖經專修科以便學子潛修培養其性靈道德凡有志研究者可於今晚七時前往報名中西文任憑選擇聞本期共分八班讀畢一課仍可照章發給證書以資奬勵 
[省公賣局派委守提欠欵]  
　　前辦上海二區烟酒公賣局長李璧城在差時虧欠公欵至三萬數千元之鉅迭能未解昨由江蘇省公賣局長特令查委員來滬勒限守提欠繳公欵責令如數清解如延定干未便云 
[大麗花會紀]  
　　西門斜橋貧兒院内仙樂種植園於日昨起開大麗花會七天午後一時開會各界士女前往游覽者千餘人其廳中陳列各種大麗花皆極新奇猝視之猶似秋菊誠爲滬上向所未見佐以貧兒院之音藥及園藝成績更是引人入勝今日爲開會之第二日加入種種餘興游人當更盛於昨日也 
[浦東南滙縣境籌建肉業公所]  
　　浦東南滙縣境肉莊同業發起建設肉業公所迭在周浦鎭開會討論經該鎭商會會長馮蓮生贊助己有頭緒擇定謝恩亭舊址建築公所籌欵分福祿壽喜四種由同業按營業大小各自擔認刻正部署一切聞將於下月初興工云 
[駁船被撞沉没]  
　　前月有某公司駁船一艘滿載煤炭駛經浦東華通碼頭外灘適有某國商輪由北往南避讓不及致被攔腰猛撞一下登時沉没舟子四人漂流水面經鄰船救起未致溺斃當夜由舟子回報行内於昨投報水巡捕房請求飭查該輪船名以便索賠損失 
[私領女孩觀劇之嫌疑]  
　　住居南巿薛家浜甬人劉養生向爲猪行業家有九歲女阿嬌前晚忽失所在後知實被鄰居理髮匠王德元私自挈領至法租界觀劇當即一併尋回將王扭控一區一分駐所指爲誘領請究經王署員詰得王供認確未向女父告知實有不合求宥乃該原告堅請將王侒懲當飭一併申解警廳司法科訊核 
[旗幟除去開釋]  
　　新閘白克路四十三號門牌餘慶堂藥材店因於門首懸掛上書衛國振業全仗我民提倡國貨以禦倭奴等字樣之旗幟被公共總巡捕房刑事稽查處人員查見以此種語句旗幟含有激動人心之意義妨碍治安禀請公共公廨出單於昨由捕將該藥店主浙江人沈餘慶傳至公堂請究據捕房繙譯曹星六上堂禀明前情請究訊之沈供此項旗幟業己除去等語中西官核供判沈開釋諭後不准再懸此種文字之旗幟 
[事屬暗昧自行調處]  
　　漂陽人潘燦恩昨赴浦東三區警署訴稱有髮妻費氏現年二十五歲向在爛泥渡姑丈張阿華家帮傭迄今己有七年不料張存心不良遽將鄪阍姦佔作爲第四妾請求提究等情當經曾署長飭派巡警帶同潘燦恩前往將張阿華連同費氏一併帶署抄出張與費氏合拍小照一張經曾署長訊據張阿華供稱現在瑞鎔廠爲工頭費氏雖係我内姪媳惟民國四年己由潘燦恩得洋一百十元賣給與我請求原諒等語曾署長以事屬暗昧命交保出外自行調處否則轉解法庭訊究 
[自縊遇救]  
　　湖南人楊遇春前夜渡浦至浦東爛泥渡鎭後坑厠旁解帶自縊圖盡當經三區崗警戴芝闌查見上前援救帶署經曾署長訊據楊供稱現住租界小客棧内因來滬尋友未遇衣服典質殆盡進退兩難不得己同此下策等語會署長命解警廳發落 
[身藏烟土被拘]  
　　福建人高榮生前日身藏鴉片烟土五包在虹口南潯路被巡街捕查出將土連人拘入捕房押至昨晨解送公共公堂請究高延律師上堂辯稱請堂上將本案改期並准予被告交保出外云云中西官諭高交二百元人洋並保候展期訊核 
[包探拘獲擲包匪徒]  
　　過犯陳裕竇日前至法租界以僞金戒抛在地上希圖騙取鄉人銀洋適爲包探魏志餘瞥見上前將陳拘獲連同僞金戒一併帶入捕房經捕頭略詰一過陳供認圖騙不諱諭令管押聽候解堂訊究 
[王家宅之竊案]  
　　滬寗鐵路北王家宅同樂里三十八九號孫淦清家前晚被賊竊去金珠首飾值價數百元由孫開列失單投五區二分所報請勘緝當經牛警佐履勘一過諭飭探警認眞跴緝務獲解辦 
[指控竊繭之續訊]  
　　唐子威偕證胡其林鍾全福等指控住居阿拉白司脫路二百四十三號門牌湖州人許竇元與子永泉串同在逃之任阿虎將囑令車送梵王渡新昌絲廠值洋四百五十元之絲繭五包中途竊取藏匿等情業由虹口捕房將兩許獲解公共公堂諭共交四百元人洋並保候核在案昨晨由廨續訊先由中西包探上堂禀明案情權由證人胡其林等到堂證明在阿拉白司脫路目覩彼告竊繭狀况被告延朱斯芾律師到堂向各見證盤問之下俞襄讞與美思副領事諭兩被告仍交原保候展期一禮拜再訊 
[踢毁大門之指證]  
　　虹口漢璧禮路一千一百二十五號門牌和興米店於本月八號各商號罷巿期内將食米四百石接濟日人被鄰近人等查出羣向該店責難該店將門緊閉旋爲人擊開將其生財摀毁事後由該管捕房一百十二號三道頭西捕查獲崇明人施兆其一名解經公共公堂諭着收押查明究竟與搗毁什物案有無關係再核在案昨經中西官提訊即由一百十二號西捕及該米店夥胡瑞仙分别上堂證明被告踢毁大門情形請究詰據施供稱向在某香烟店爲夥是日路經該處見有多人故亦駐足而觀並未附和他人等語堂上核供判施押兩禮拜開釋 
[姜阿三禁押六月]  
　　匪人姜阿三因與己經獲解公堂訊辦之洪彩連在北蘇州路攔刦西人裘弗倫氏值洋三十餘元之金表現洋分贓逃逸由捕查獲解經公共公廨諭令押候查明有無他案再核等情會紀本報昨由包探王桂亭將姜復行解廨禀明調查尙無别案等詞中西官判被告發押西牢六月示儆 
[縣署批示兩則]  
　　公民姚琴舟呈爲挾恨尋歎後患難堪請備案由據呈族叔姚桂卿因借屋不遂種種與之爲難殊失爲尊長之道該公民儘可邀同親族理喻勿庸備案仰即知照 
　　　沈聚山呈爲守節撫孤被侮堪虞抄呈撥據請備案由呈及抄件均悉該公民爲次媳徐氏守節撫孤親書撥產字據以免日後欺侮起見應准備案仰即知照 
[誌謝]  
　　昨承上海貧兒院惠贈大麗花會游覽劵五紙書此謹謝 
[來函]  
　　丁觀瀾陸慰生來函 
　　啓者日來散放毒藥之謡幾充耳鼓甚至因誤會而殺人者己數起瀾等憂之即昨晚滬寗車站附近之兇劇雖一死一傷而肇事之眞相未明頗滋社會以疑惑長此以往爲害堪虞爰與友人陸慰生君自肇事處追蹤查詢至潭子灣一帶而眞相畢露矣潭子灣附近談家橋有日人籘井正藏者開設淨花工廠一所僱川工頭鹽城人楊阿二日人籐井氏家住虹口昨晚該日人自廠歸家與工頭同行警局四區第二駐在所以日人在途行走恐生意外特派警士張玉芝洪傑二名護送出華界沿途人山人海以誤傳誤羣言因日人散放毒藥特用巡警押送出華界者及日人籘井氏與楊阿二工頭甫入租界而日人籐井氏被羣暴民打傷頭部幸由租界巡捕保護出險工頭楊阿二在北山西路口被暴民拳足交加立時暈倒於地又有一形似工人者在旁勸解羣以爲散毒人之同黨大聲喝打該工人畏禍逃遁至北浙江路口被暴民扭住大肆兇毆立時斃命此瀾等調查所得肇事之眞相也惟近來散毒之謡日甚一日官廳雖有闢謡之告示而造謡仍如故也爲今之計莫若各處多設泣樂化騐所及調查機關任人呈騐任人報告如人呈騐即將化騐所得之眞相登諸報端或印發白話傳單如有人報告置青者隨即派人赴出謡地點調查眞相當衆宣布以息羣疑則於闢謡之道庶有補乎丁觀瀾陸慰生同上六月十七號通信北浙江路五十一號 
[精勤染織廠總發行所朱節香來函]  
　　逕啓者鄙人昨由城内來北沿途聞呼打之聲衆人圍作一堆者竟有二三處就而詢之咸稱爲暗置毒藥而打詰其毒藥何在均屬含糊以對當時阻之不能勤之不聽然以鄙意度之如果是實則此何等事旣經捉破理應將證物及人公送法庭澈底根究終非以一打所可了事或且釀成命案而反使社會上疑有疑無適遇患病究不知是毒非毒令人疑懼萬分近如敝廠織工均係苦力之輩亦有受此影響者究竟是疫是毒殊難下斷若長此紛呶不己不特吾滬一邑之治安攸礙大局安危所關匪細素仰貴報主持公論還祈毅力勸喻各界同胞嗣後遇有前項情事萬不宜輕於肆毆務宜查獲其確實證物然後分送中外法庭澈底研鞫窮究主使俾得有水落石出之一日不第吾滬埠之幸亦大局之幸也專此懇逹乞即登入來函欄内是荷朱節香謹啓 
[上海歐美學生會來函]  
　　啓者前因罷巿風潮平息之夕不幸發生暴動致有傷人釀命一事殊出中西人意料之外同表痛心茲本會宗旨其中組織手續曾推舉委辦專與外人接洽志在疏通意見消除誤會等事惟近聞北京發見一種傳單欲唆使我國人與英人互生惡感可想而知此間釀出命案未久深恐恐國人易爲中計故今特向中西諸報聲明深望中英兩國人勿聽謡言做出躁妄舉動致傷國際睦誼不勝欣幸之至上海歐美學生會謹啓 
雜評二 
[安福與中行（庸）]  
　　錢能訓去職龔心湛暫代而安福議員即將擱置之中行案通過推安福之意豈不以向時中行案之擱淺乃因通過之後慮内閣中梗提交覆議安福在兩院中雖佔多數然欲凑足仍執前議之法數亦正躊躇今則代内閣旣爲本黨黨員自必沆瀣一氣且後繼内閣之通過交換條件正多此不過附帶之一安敢不予觀其於二小時内三讀完全通過迫不及待可以知其狂熱矣 
　　當局於此能否顧念全國金融之命派毅然拒絶安福之要索以近日北京政象言之殊難逆覩嗚呼使醞釀中之安福内閣竟得實現則供其犧牲者又豈祇一中國銀行而巳哉 
 
 

Page 13

 
 
   
 
 

Page 14

 
 
   
 
 

Page 15

 
 
自由談 
　　自由談三字皆用當代名人字跡每星期調換一次今日係張季直先生手書 
新談 
[紫羅蘭菴隨筆] [  瘦鵑]  
　　近數年來聞人競尙吸烟開風氣之先者厥爲上海各地效而尤之蔓延全國推原海上女界中吸烟之開山鼻祖實爲曲院中人所吸率舶來品紙烟其徑絶細殆不逮纖指之半一吐吸間恒耗青蚨二三十翼大家婦女爭試焉咸以此爲時鬖一烟之微必盛以金盒配以金斗蘭房粉閣間幾以吸烟爲正課在昔闌中韻事曰焚香讀書曰然脂冩韻今則悉以吸烟代之吾人如涉足黎園及游戲場所每見粉白黛綠者流十之七必以紙烟實其櫻唇恣吸若狂而昔人之所謂口脂香者胥一變而爲烟臭矣夫吸烟之有損無益盡人知之男子且宜引爲大忌矧爲國民母之女子哉凡有正風易俗之志者不可不思所以矯正之道也嘗見昔人詩詞詠女子吸烟婉約可誦附錄一二以資談助尤西堂詩云起捲珠簾怯曉寒侍兒吹火鏡台前朝雲暮雨尋常事又化巫山一段烟鳥絲金纓賽香荃細口櫻桃紅欲然生小妝樓誰敎得前身合是步非烟翦結同心花可憐玉唇含吐亦嫣然分明樓上吹簫女彩鳳聲中引紫烟天生小草醉嬋娟低暈春山髻半偏還倩檀郎經約住祗愁紫玉去如烟斗帳薰箐薄雪天泥郎同醉伴郎眠殷勤寄信天台女莫種桃花只種烟彤管題殘銀管然香奩破碎雪濤箋更敎婢學夫人慣伏侍雲鬟有裊烟又何承燕鏁陽台詞云吐納櫻唇氤氳繭氣玉纖握處堪憐脂香粉澤分外覺清妍豈是陽台行雨剛來自十二峯邊闌干外風　霧鬢猶是繞雲烟流連怎禁得相思暗結閒夢難捐算消遣春愁此最爲先怪底鴛鴦繡倦停針坐便爾情牽恰喜有知心小婢一笑遞嬋娟以上諸作頗能描冩盡致至某氏之近日高唐增妾夢爲雲爲雨復爲烟句則失之輕薄矣 
　　諸葛武侯空城計艶稱今古梨園子弟爭演之綸巾羽扇時現於紅氍毹上頗令上缅想武侯當年風槪也不謂十八世紀時奥國一小鎭亦嘗以空城計而得免敵人蹂躪者可謂奇矣當拿破崙之橫行歐洲也德國首當其衝次及於奥拿令麥塞那將軍ＧｏｎＭａｓｓｅｎａ以一萬八千人往攻佛爾苟克鎭Ｅｅｌｄｋｉｒｏｋ爲勢甚張巿長某大驚亟命城中禮拜堂同時鳴鐘男女各以艶服　至巿集歡笑舞蹈爲樂蓋將示敵軍以暇豫也時麥時軍己臨城外登高邱内臨見城人歡樂如是疑有大軍爲備攻之恐不下遂引兵退佛爾苟克得免奥人至今樂道之然予謂奥人所爲直剿襲武侯老文章初無足異其鳴鐘舞蹈雖云暇豫然終不如吾武侯獨坐城上撫琴低唱之暇豫耳一笑 
老申報 
[西人總數（見光緒二年九月初二日）]  
　　　近來工部局以英美兩國租界庽居西人計數共有一千六百七十三名分計英界一千零十八美界五百六十三浦東二十四河中躉船上二十四另住四十四合計則一千六百七十三也其中男一千零八十六女二百九十六男孩一百二十六女孩一百六十五以各國分計英國八百七十八美國一百八十一葡國一百六十八日國一百二十九西班牙一百零三日本四十五丹國三十五法國二十二巴西十四馬蘭十三瑞士十一印度三西印度八東印度五中產洋人八奥國七吕宋六荷蘭五俄國四瑙威四意大利三比里斯三牙娃二革里士二吉利二阿蘭一又阿非利加黑人一名也 
常識 
[名果雜譚] [  君豪譯]  
　　世界著名果實可供食品者如波羅蜜檬果香蕉車前草果松蘋果橘棶檬葡萄無花果棗黑梅桃林擒梨草莓等世人每難道其狀况茲摘要錄下 
　　Ａ波羅蜜南海島之土產土人用爲食品其先自西印度地方播人原產兀嬌嫩同科者另有他種爲Ｊａｏｋｔｒｅｅ產於東印度 
　　Ｂ檬果東印度之土產今遍植於熱帶地方 
　　Ｃ香蕉及車前草果亦熱帶產果形如臘膓重約五十鎊爲土人重要之食品 
　　（Ｄ）松蘋果種自巴哈麻及波瑪利地方播入今則遍於世　界有人工天然兩種其所以名松蘋果者以果形似松樹之尖圓體也 
　　（Ｅ）香橙香橙爲亞洲之特產於十六世紀時自葡萄牙輪入屬於緯線之各國皆產之尤以中國爲最西班牙葡萄牙意大利昔昔奈等地亦以此爲輪出大宗 
　　（Ｆ）檸檬亦亞洲之特產但熱帶亦遍植之地中海四周之出品尤爲特别化學中之枸　酸亦係檸檬汁所製與是種同種者有柑橘菩提實香櫞等 
　　（Ｇ）葡萄西班牙葡萄牙錫錫及日耳曼北部均以黑葡萄爲出口大宗乾者有Ｂａｉｓｉｎｓ及Ｏｕｒａｎｔｓ兩種最佳之乾葡萄Ｂａｉｓｉｎｓ產於斯密那馬洛加外能昔馬失等地小乾葡萄Ｏｕｒｒａｎｔｓ產於愛羅顔島希臘名此頗雜因葡萄之由來始於希臘也葡萄之汁倘用蒸溜法可成甫蘭天酒（ＢｉａｎｄｙＷｉｎｅ） 
　　（Ｈ）無花果植於土耳其西臘最好者多在斯密那地方出口 
　　（Ｉ）黑棗土生於亞剌伯及關亞非利加歎立地方尤美 
　　（Ｊ）梅乾梅名爲Ｐｒｕｎｅｓ大半法產 
　　（Ｋ）桃波斯所出者種類甚多有一種爲油桃但杳類實不與之同科杏之種蓋自立温地方播入也 
　　（Ｌ）林擒以下者風和日喛之果園俱有林樆梨草莓等之纍纍垂實約有百餘種之多（完） 
　雜錄 
[見聞瑣言] [  五九生]  
　　南京學界因爲有一個學生被警察打得遍體鱗傷派代表去和警察廳長王桂林交涉把血衣作證王桂林却拍案大駡說這是女學生經紅所染不干警察的事不想堂堂廳長口中竟說出這種極輕薄的話不但侮辱那可憐的學生還侮辱那高貴的女學生我們讀書明理的人不必把輕薄話回答他總之王廳長心目中只知有女子經紅不知有愛國熱血他的胸襟也可想而知了 
　　有野蠻不講理的南京警察廳長王桂林然後有野蠻不講理的下關警察署長王固磐更瞧北京有野蠻不講理的王懷慶武昌有野蠻不講理的王占元瑯琊門第出了這許多寳貝好不奇怪我說中華民國共和政府之下不該有野蠻不講理的人這些人大槪是亞非利加洲沙漠中未開化的黑種人不知怎麽生到中國來了 
　　曹章陸的罷免令己下上海商界上歡聲動地都開巿了但我有一句話要勸告我們國民那三人難己去了我們做國民的事還没有完結可是國賊不但是曹章陸還須防着旁的人上台這是第一件事五月九日是永遠的國恥紀念日大家不要忘却趕快提倡國貨這是第二件事第三件事大家須得打起精神監督政府因爲政府好似個六七歲的頑皮小孩子你好容易　他敎訓好了一旋身怕又要淘氣咧 
　　大陸報社論天天說着很懇切的話好似句句打在我們心坎上昨天又說大陸報很願和我們爭自由的中國做朋友自從革命以來直到如今經過種種事變依舊做我們的朋友大陸報這番厚意我們都該感激他凡是外國的國民要知我們現在的中國人是愛秩序愛公道愛國家的文明國民萬不能把十年二十年前的舊眼光觀察我們大陸報是我們朋友就知道這層意思的 
小說 
[潛艇歷險記（續）] [  翠岑譯]  
　　駕駛塔通中艙之門開艦長台列克出梯上酣睡方醒狀至靜穆知有所遇亟問所以麥快亞答曰險哉幾爲釜中之魚一英國汽船太立斯孟餉吾以砲幾裂吾艇爲碎片幸...盤長微晒攙言曰幸未中耳願彼船主平安砲手雖未免過劣然彼究爲堅决勇敢者麥快亞愼之此等意外後至方未己也麥快亞笑曰幸遇劣砲手耳否則爲同輩所傷冤沉海底矣艦長莞爾曰吾艇爲此少行一英里然不中彈則亦差可相抵吾意彼老船主此時或正跳躍於棧橋之上以爲沉一敵艇也麥快亞吾等回英時必一檢航海商船之名册以識此太立斯孟之船主君謂何如噫彼等此時正覓吾艇之殘片也轉謂諾愛爾曰福逹愛斯予將獻彼老人试傳令引擎間速放機油一加倫俾彼等得證實其所測之不謬旣又笑曰福逹愛斯倫敦之新聞紙或將有敵艇被沉之消息矣噫惡作劇哉 
　　太立斯孟之水聲旣遠Ｂ十九號之潛望鏡透出水面霧未盡散空中則較清目光所及絶無片影於是艇身重浮水面電動之機停止換用摩托之引擎艙口亦開棄駕駛塔而發命令於航行臺之上時艇之右舷有漩渦一道隨艇進行不絶諾愛爾見之知必有物帶於艇身細察之則所見良不謬蓋當艇上浮時艇首適掀起於浮水雷二枚間相連之練上於是艇首兩旁各繫水電一具隨艇前進旋轉於水中行與艇身相觸斯時諾愛爾不暇顧士官之禮規矣奮躍至電鈴信號之次力打盡速後退之號僥天之幸機房之手續靈敏艇身竟立時倒退又傳停止之命即又停止時二水雷在艇首之前相距不及五十碼猶復互相浮近嗟乎設非動作敏捷則二雷必致並撞艇身綎居二雷之中寗復有幸ＴＮＴ爆藥之力一雷己足毁艇其可二乎然則即不沉没重損必矣 
　　艇旣停止即召志願者解二雷間之練令方下艇内人己擁出手鋸鑿斧斤者十餘人練爲有彈力性之鋼絲所製銹蝕己甚然亦五分鐘後始絶之旣竣下士官呼曰事竣矣於是Ｂ十九號以半速率後退出危險之域艦長賀諾愛爾曰佳哉福逹愛斯諾愛爾致敬謝之方諾愛爾發急令時艦長固立於其後正欲共事而諾愛爾之敏捷竟無須人助而成功忽又一水兵呼曰艇後水雷聲禾己又一人大呼曰右舷亦見矣Ｂ十九號在此慌亂時竟處水雷陣中矣 
[自由談之自由談] [  不冷]  
　　人人常知於此謡言蠢起之時所謂下毒毆擊之事於國於民均有大害今日所最要者人人當知約束其家人僕婦使勿餔張揚厲空談此事或且附和趁興預聞此事第須事事留心節飲食行清潔然後徐待當道者之查究必能得其摇或人心之所由來而自有水落石出時也 
　　更正昨報載「一見傾心艶史」（下）第四行第十五字「兩」實係「雨」字之誤又第八行囂俄句下所註英字ＹＩＨｕａｅ實係ＶＨｕｇｏ之誤又第二十行大詩人蘭陶句下所註ＷＳ 
Ｌａｎｄｏ末尾脫去一字合亟更正 
 
 

Page 16

 
 
   
 
