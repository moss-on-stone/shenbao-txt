# 1884 - 295 - 4904148

 

Page 1

 
 
[第十八號畫報出售] [  申報舘主人啓]  
　　臺軍大捷法人死傷無數華人聞之同聲稱快劉爵帥畢竟能軍於此益見兹特購求玉照臺繪成圖以慰薄海人民之欽仰粤省大吏押令法人出境不准逗遛圖其扶男携女負笈提筐情景亦復逼眞兩圖俱編入此十八號畵報准於初六日出售仍於畵報之末附送淞隱漫錄圖說一則閱者鑒之此佈 
[籌餉末議] [  力行軒主人寓吳寄稿]  
　　自法越搆釁以來屢讀貴報言和言戰迄無定論成具忠君愛國之忱而語多激烈或以罷兵息民爲便而意涉膚庸總之言戰者獨抱忠懷言和者統籌全局各行其是未可遽軒輊於其閒然自馬江一敗有可幸之機亦有可危之道幸者何自承平二十年文恬武嬉漸復故態今一敗以示警俾知勝敗無常理固有曲直順逆之不同功實無　縱因循之可倖激厲人心者在此挽回國運者亦在此是可幸之機也危者何慷慨就義唯士爲能若將弁雖不由科甲出身然猶有爲國忘身忠勇卓著者若所部兵卒斷難以枵腹從事愚謂餉厚而兵單尚有挾纊同仇之誼餉絀而兵衆適啓擾民僨事之憂此李傅相所以有開捐之請而格於部議未克果行在部臣秉公守法澄叙官方停止未久原無朝令夕更之理然竊謂捐納一途在承平之世固屬萬不可行若在多事之秋亦足以勵有用之材廣求賢之路中興以後循吏匪吏出其中者頗不乏人誠以科甲一途功名有數在懷才不偶之士每以有德無位爲憂一旦捐例重開謹身節用中人之産往往以罄所有以博得一官而不惜者得官後能諳吏治能耐勞苦見知于上實惠于民得展一階便堪大用若是者亦不知凡幾夫豈盡卑汚齷齪之流哉或曰各省候補諸君人浮於事若再開捐吏治更不可問其說似也然亦恃在上者爲之陶汰焉耳曩日諸公已蒙洞鑒諒不因後進而有擁擠之患至後起之秀有才者得荷上知無才者擯斥不用彼少年喜事不於經史上用功力圖上進而以僥倖一官爲榮雖聽鼓有年一籌莫展亦屬咎由自取又何恤爲惟上憲從嚴甄别須將人品學問分上中下三等以爲準學素優長才多英發則與列上等立加拔擢以示優異二等首列亦予照例補用餘或學習數年再行赴考若三等其或清白自愛不過語言文字之疵仍准回籍學習文理不通性情乖謬則卽勒令休致亦無不可惟捐例開則流品雜宜用貢廩增附出身俊秀監生則倖博一衿且不可得令居民上適啓富家僥倖之心而阻寒士進修之志不與斯選則於奬勵之中仍寓量才之意以某項出身得捐某職縱起身捐納猶是讀書明理之人而理財用人之道兼得矣特恐鑒别無方貪愚並進以名器爲易邀遑云報國以富貴爲固有輕去其鄉所裨幾何所傷滋大可不愼哉 
[英國來電]  
　　昨接得英國發來電報云刻法人已議定將調兵勇多名乘輪東下半往東京半往臺灣云 
[法封馬島]  
　　法人自遭馬逹加斯加人敗衂後兵勇不敢登岸惟將各海口封堵致船舶不能出入自由現馬地糧餉軍火取之裕如無待外方供給惟各國之經商該處者轉運維艱不免怨咨交作耳 
[堵口興工]  
　　堵塞吳淞一事本館已將邵觀察照會登錄報中兹悉河泊司出有告示印入西字新聞紙言准於今日動工堵塞議定留出中間二十五丈以便各國輪船出入云 
[宫保訃音]  
　　昨晚七下鐘越四十五分時本舘接得廣東專發電音云前粤督張振軒宫保于初七日下午三下鐘在省垣仙逝黥浪未平將星忽隕南瞻嶺嶠不禁太息撫膺巳 
[悞擊英船]  
　　前禮拜四有英國商船名厦門者由滬開赴蕪湖路經江隂砲臺上驀開砲遥擊幸未命中少選又開一砲彈子從船主頭上飛過船主卽命停輪飭人上岸往詢營官營官自知失悞立刻差兵弁持善至船嚴禮船主亦不予深究鼓浪而前噫該船主之器量誠大矣然華兵似此一悞再悞其不開罪於各國也幾希有統率之職者曷不及早約束以免滋生事端耶 
[鄂中軍事]  
　　前報列彭統領在漢口長郡公所開招馬隊一事嗣聞該營非盡馬隊亦非按栅成營緣江南所有各營目下將精壯者挑往閩中兵額爲之缺少是以彭君赴漢開招湘民數營隨赴江南以彌貝缺耳○湖北提督程軍門實心實力訓練有方任事以來壁壘一新無異亞夫細柳八月廿七日晨軍門督師起程統帶民船數十號掛帆東下由江西取道入閩手斬樓蘭我將於軍門望之已○鮑爵帥南征之師業已請旨定奪舊時部曲類皆奉檄星馳前赴夔府亦有行裝未備者至今猶蹀躞街頭進退維谷名材不遇半皆被困於孔兄書此不禁歎息者再 
[賭徒恣横]  
　　傳聞離甯波三十餘里之某鎭有賭徒數十人羣聚作樗蒱戱　役聞之前往拿捉詎衆寡不敵竟被財徒擄去十餘人事聞於上憲委候補某君馳往查辦某君懾於賭徒之横辭不願往不知以後如何了結也 
[白門近事]  
　　南門機器製造局於東南戡定後就平地上鳩工庀材不啻規蜃樓海市創古今未有之奇觀堄以總辦是局之龔觀察經督辦全台軍務遂以會辦郭觀察接總其成資熟手也局内工匠四百餘人分三廠向例早七點鐘上工晚四點半鐘下工刻以軍火需用孔棘巳攺爲黎明上工日落下工幾幾乎見星而作見星而息矣○電報局上年初設時祗下關一支線而已嗣督署分出一線近又從督署分一綫直逹藩署軍情瞬息謦欬相聞無勞筆札旁午而又概用密碼民間但見如白駒之過隙究不知青鳥之所傳何書也電總匯卽在機器局之砲學學堂内另有學生二十名月給飯食銀各三兩由局延中西師各一人教以語言文字中西不偏重無門户習氣中西師分剛日柔日爲課程計一月各得十五日穎敏者或一年或半年卽可隨同打報由其師告知總辦分派各局爲司事每月薪水優者可十餘兩有成效有鼓勵故人人爭着祖鞭頗以久滯門墻爲恥○李石渠太守名寶生湖南人向在滬上辦理牙厘局務自左侯相總督江甯委辦下關淮鹽掣騐兹聞其太夫人於八月十九日仙逝太守將回籍守制故淮鹽掣騐差現已另委接辦矣○甯屬大江南北今屇本有十分收成因刈稻時苦雨兼旬稍形减色所幸早稻十收七八大同尚無妨礙現在秣 
 
 

Page 2

 
 
陵熟米每石僅售一千八九百文窮民尚可謀生不致轉徙道路也○左侯相起節日期前巳列報現因尚有會商事件復攺期於初十日南行並奏調陳展堂觀察爲恪靖全軍營務處 
[祝融肆虐]  
　　杭垣仁和倉橋之大街有某姓錫器店九月初二日午刻忽傳失火是時店中諸人適當午飯無人照顧幸對門隣店看見呼救爭先上樓奔救但見樓中薰籠上所烘兒衣延燒已盡板壁亦成焦灼過半衆爭潑以水始得撲熄初四午後下城忠清里應方伯住宅之對門某姓小屋内又火勢巳燎原幸隣近爭先撲救急將其毗連之屋拉坍火始壓息然已焚去十二椽矣是處出巷卽忠清里閙市屋宇鱗接且又兩遭此厄故風聲鶴唳無不驚惶失措也 
[官塲傳說]  
　　浙撫劉仲帥傳得有調任閩撫之說撫浙者盖蘇撫衛靜瀾中丞也聞衛中丞前任浙藩嚴辦地棍一時絶跡故無不聞風而懼云 
[榕城碎錄]  
　　初二晚大雷雨以風石井巷某姓之屋柱爲雷所擊竟將大柱劈破並將某之女僕打傷○北關外點洋鄰陳姓因同鄉某偷割菽穗登時將某刺死陳亦重傷經候補縣張明府代侯官縣盧司馬相騐念八日回城陳姓家素饒裕衙役吏肯皆滿載而歸轉相稱賀云○團練大臣所委之員紳名號及薪水數開列如左文案王葆辰號荔丹薪水四十兩文案林豐璹號子石薪水念四兩支應林豐錱號符石薪水念四兩支應葉大湜號芑恭薪水念四兩支應葉大烜號韻恭薪水念四兩支應鄭垂號德夫薪水八兩寫摺丁菁號莪池薪水十二兩書啓張希顔號悔甫薪水十二兩郭式昌號穀齋郭溶號鹿泉均不受薪水 
[寍波命案]  
　　甯波東南鄉徐康埭有徐阿三者落魄無聊遂習穿窬之技隣人任正彪喜爲牧猪奴戲高燒　燭照呼盧往往夜以繼日徐時往觀賭任惡之屢下逐客令阿三銜之刺骨一日聞横涇汛某弁下鄉捉賭遂乘間往任家竊得賭簿籌碼洋烟等物持往某弁慫恿速拿以爲報復地步且兾獲贓物或可分肥詎徐措詞不善致弁大發雷霆欵以兩部肉鼓吹揮之門外狼狽回家垂頭喪氣時任已知其事爰恊同胞弟正升要諸半途猝問其賭具何在徐竟直認不諱任遂拖歸家中盡情吊打勒寫服據始釋之去徐至此旣受官刑又遭私打眞如俗語云偷雞不着折把米憤恨塡胸遂服阿芙蓉膏畢命死後屍兄徐聚睦赴縣喊控朱邑尊下鄉往騐止彪已畏罪遠颺地保欲賈禍於某弁邑尊喝阻不予深究勒令屍親備棺收殮將正升帶署收禁俟拿獲正彪冉行訊辦云 
[失火傷人]  
　　本月初六夜四鼓時甯波扒沙巷某家不戒於火一時紅燄漫天黑煙羃地幸各水龍聞警馳至吸水灌澆吳回氏始收旆而返然樓房二十餘間頃刻間已頓成焦土隣家某姓妻已早逝家僅一子一女聞樓下火起急切將子女抱出然後登樓取物時火已及身樓梯早經燒斷倉皇由後牕躍入河中經人見而救起已身如焦炭面目臃腫不能辨恐火毒攻心難保無性命之慮矣慘哉 
[北通州近聞]  
　　阿司馬之天人仙逝後於八月二十四日在署内開弔一時文武各官齊來祭奠輿馬喧闐路爲之塞翌日卽扶柩回旗安葬云○二十四五兩日隂風陡起吼聲如雷二十六日晨沿河均見薄冰寒氣逼人頗似嚴冬景象近日煖意漸回有類小春天氣寒暄頓攺觀此可悟人情已○善將軍抵通後帶同州牧查勘紥營之地以便蓋造營房旋於二十九日辰刻乘轎進京○倉帥回巡日期曾經列報兹定於九月初七日爲始進京署辦公以後每逢一六堂期所有書差皆隨往伺候云○日前李中堂委員至通採辦戰馬暫寓西街萬增店懸旗招購嗣以通邑馬匹無多故小住數天卽攺輪他往矣○自山海關至永平府沿海一帶均布置防兵嚴密謹愼山海關爲畿東要口尤宜加意嚴防刻已有數營駐紥該處陳子欽邑尊猶恐不能嚴密復諭令籌辦民團以期守望相助云○聞李傅相檄委陳邑尊帮理營務處未知確否○永平府太守本擬於中秋後示期府試刻因銘軍兩營暫紥府城及撫甯城内所有民房不彀考童質住故試事擬暫緩舉行云 
[被盜倖免]  
　　吳門來信云本月初七日晚四更時分金閶城外南濠灣頭遠山閣茶室隔壁致和震錢店猝有外來盜匪二十餘人舁石條撞門其聲隆然四隣未敢聲喊幸該莊上下亦有二十多人盡力將門抵住未被撞破一面登樓用石灰抛下羣盜目爲所眛仍未稍却後由該莊夥梯登屋脊敲擊亂鑼街衆疑爲火警紛紛開門出看盜等始分投竄去遺下繩索一根籐帽數件破鞋多隻卽經莊主飛報汛營巡局飭兵追逐卒未獲住一匪以閙市櫛比之地而盜賊竟敢黑夜圖刼亦胆大矣哉 
[吳農閒話]  
　　吳門四鄉本年入夏以來十雨五風旣霑旣足黄童白叟咸有盈滿篝車之望辰下遍野黄雲羣從事於刈割但祝天公暢晴半月庶榖稻盡可登塲設雨師税駕則早穫者將有芽茁之憂未收者且有浸霉之變農家三時勤動豜胝之力倍極艱難竊願嶺頭晴旭留此時光也○省城業户兵燹前均斛收本色自恢復後餉票攺章遂一律完繳折色相沿至今其通德之門向稱積善者類能體恤鄉民核計米價持平折算若不知稼穡艱難者則高抬折價抑扣洋厘往往每石較大例多收四五百文不等而佃農遂有苦莫伸以致終歳汗辛除完租外顆粒無留莫謀卒歳其黠者一味頑抗則又追比敲扑荷校莫釋而業户且勿之恤殊不足以昭公允本年城中管業最多之鉅紳以農民同一耕種勤勞而完租時苦樂不均若此亟思有以整飭之現已由潘玉泉顧子山兩觀察吳引之方伯彭南屏太守四人聨名繕具公呈通禀藩憲曁糧道憲以本年米價甚賤向來榖賤傷農佃户視爲剥膚之痛本屇仍恐有業主貪多務得繼長增高亟求各憲批飭一定折價俾不致漫無限制等語並悉禀中聲叙以每石折收制錢二千文爲限出示一體遵照不得再逾此數如有量爲輕減者聽聞司道兩憲接閱公禀深爲嘉悦惟刻尚未經批定或謂須俟新米登市開盤後續上公呈再請批飭定價以昭劃一鄉農一聞是信皆以手引額懽喜無量云○城南醋庫巷中某富户近忽廣買四鄉荒田凡亂後未經開墾田畝一經投售無不估值給價盡歸管業幾有淮隂將兵多多益善之勢外間遂謂該富姓近由外洋購來耕田機器數架能不藉人力變荒爲熟故專以賤值售買荒田思以此炫未有之奇而卜無窮之利也此舉官民皆樂觀厥成盖業户呆守石田亦旣有年一旦貶價脱售可以另置新産歳收花息至州縣衙門正苦糧無所出累年賠墊嗣後成熟有期卽升科有望豈不甚善惟有一二拘墟之子謂我民三百年來相安樸愿今忽以奇技淫巧之物漓厥天眞恐蚩蚩者機緘一開風氣不難驟變甚非井閭之福則應之曰有是哉子之迂也 
[添線竣工]  
　　皖垣前設陸路電綫復於離城三十餘里之泉江口添設水線渡江接南岸方家村陸線繞道池郡日前籌辦防務沿江及東西梁山砲臺均有將弁防守因離省較遠統帥禀請中丞增設電線直達省垣禀報軍情可期迅速中丞卽委電報局委員候補府經歴彭君察勘地勢購料興工現已一律工竣矣 
[皖垣近事]  
　　新建沿江北岸砲臺籌辦江防一切設有籌防局爲撫藩臬三大憲會辦之所委候補道一員駐局專司提調遇有江防事 
 
 

Page 3

 
 
宣營務處文武員弁到局聽委初設局時係候補府彭君名祿提調局務現因彭君另有差使接辦者爲候補府楊君名璋云 
[江督告示]  
　　太子少保署理兩江總督部堂管理兩淮鹽務一等威毅伯曾爲出示嚴禁事照得淮南引鹽由江上駛凡有淹消執由地方官勘騐出結詳請補運本於卹商之中寓防弊之意近聞各州縣於淹消之案往往以執淹爲利藪以出結爲居奇差役門丁因之需索刁難自數十金起到數百金始得出詳在商人倉猝遭灾已多折閱若又勒出重資賠累何堪况一經收費鹽船卽有虚揑州縣斷不得揭執果有盜賣無從發覺若不嚴行禁革流弊伊于胡底以後各州縣遇有執淹之案隨撥隨勘不准羈延往勘果實卽行出結詳執川資飯食由州縣自行給發嚴禁丁役不准需索分文該商等如有虚報情弊卽行據實詳揭各牧令如任丁役索費亦不准商人來轅禀控均當按律嚴懲以清積弊而肅鹽法除分别咨行外合特出示嚴禁爲此示仰商販官役人等一體凛遵毋違特示 
[袁江雜錄]  
　　今歳運河水勢雖弱而黄水頗大故江北河運船隻之回空者得以及時南渡一路無阻現已陸續抵浦較往歳早至月餘所帶北省貨物得以及時銷售云○聞東省黄河漫溢東昌等處一片汪洋廬舍田塍盡遭淹没人民離散澤滿哀鴻回空漕船雇用饑民挽縴轉覺快利異常云○秋雨纒綿落花生頓形减色故油價日前已每担增錢八百文至八月中浣則增至一千六百文矣日用所需翔貴若是窮檐黎庶安得不蹙損眉山哉○山陽文風昔爲淮郡之冠近亦中衰該邑紳耆遂將城河文廟察院各處籌欵興修以冀轉移風水現巳一律竣工不知此後科名果能易如拾芥乎○中秋前後連朝隂雨可御夾衣頗有八尺龍鬚方錦褥已凉天氣未寒時光景至二十六日晚西風颯颯寒氣逼人木棉裘早已出諸篋笥體弱者且着珠毛矣二十七日白凝鴛瓦霜華厚至三四分紙閣蘆簾尤覺寒威刺骨云○刻值醃菜之際鹽斤正可暢銷正陽關祇存鹽二十餘萬包而湖販來壩者絡繹於途銀價因之大漲計銀每兩可易錢一千六百四十五文英洋每元可易錢一千一百三四十文云 
[局勇肇事]  
　　虹口工義局所招之勇屯紥於朱家宅地方昨日傍晚不知何故集數十人將局内大錫蠟臺携至某飯店欲抵晚膳一餐該店婉言回郤而勇愈聚愈多該店恐肇事端只得閉門謝客各店舖亦卽一律關閉至因何起見俟探明續述 
[吳淞紀事]  
　　昨報列章作堂軍門所部之老湘合字四營調至淞口兹悉該營于前日移屯寳山西門外曹家橋挑築土壘開掘濠溝畚鍤齊興立刻工竣該處計離鎭四里有奇○昨十點鐘時美兵船配而司由滬駛來乘風鼓浪而去○同時鈞和輪船駛到停泊救生局碼頭○泊守張華浜之龍驤鐵甲船昨移駐砲台前下椗 
[珠還合浦]  
　　寶山縣屬之月坡鎭離吳淞三四里有趙蘭坪者家號小康爲人謹飭家有小婢名秋香者年逾瓜破貌等花嫣性聰穎善伺主人意趙以慧兒呼之今春忽走失四處找尋杳無朕兆乃在縣備案緝查近忽有人報信言秋香實被拐兒誘去售與太倉金鳳畔家趙聞之卽具禀請追王邑尊當卽備文至州關提昨由州派差移送至縣邑尊傳訊之下供稱當日被匪人乾山誘出售與金姓得受身價洋二百元刻金姓自知悞買悔莫能追邑尊隨諭趙具領金亦投案請拿拐匪趙領女回鎭喜不自勝特不知漏網匪徒尚能弋獲否也 
[糧差收禁]  
　　寶山縣王邑尊催徵漕欠雷厲風行昨晚將玩延不繳之圖差陳寅王鶴兩名嚴行追比飭令收禁俟繳凊後再行開釋糧差朱貴見而生懼卽將抗欠不完之蠻户陳阿福李阿貴二人解案求追邑尊飭責陳七十板李五十板交差管押限日繳楚經此一番懲創想各差定可勤愼從公不似從前頑玩矣 
[基隆來電]  
　　昨吳淞營中接得基隆電報謂該處法人又添鐵甲船四艘水雷船一艘恐其攻犯他處因飭淞口砲臺格外加意防閑云 
[來信照登]  
　　讀八月念八日貴報載有朱錦堂向從良之妓索還借項四百金以致成訟之事僕姓朱號錦堂而無此事然貴館訪事人所言當必有此案大約同姓名人也古今同姓名人甚多所以梁元帝著有古今同姓名錄一書也惟我輩處世最重聲名如聲名一壞萬事瓦裂日來親友因見貴報來問我此事者甚多辨答甚煩且疑而不來問者更多僕不能向人人剖告也敬求貴報囑訪事人再爲一訪此案之朱錦堂何名何處人續爲登報庶僕不致爲人影射汚衊于諸正事無害則受賜多矣[  寓申香山朱錦堂來稿]  
[捐户須知]  
　　辦理順直賑捐核奬滬局松海防分府劉上海縣正堂黎爲出示曉諭事照得上年順天直隷咸有水灾饑民待賑孔亟奉文會同設局勸令滬地各業商賈及運米沙輪船商捐輸解濟業經截數開摺報明在案所有賑欵銀兩荷蒙直隷爵閣督部堂李順天府尹堂周奏准給予職銜封典貢監生等項按照例定不减成銀數兌收等因現已截數自應查取捐户履歴請奬以遂其樂善好施之忱兹於九月初一日在本分府署東側關土地祠内設局開辦外合行出示曉諭爲此示仰各捐户人等知悉爾等捐輸順直賑欵者卽行開具三代履歴指請銜封貢監等項檢齊捐票連同部飯公費銀兩赴局呈請上兌聽候核明遵照道憲諭飭先給本分府縣會印實收一面造册詳請奏咨給照再此次捐項爲數無多除因案罰欵照例扣奬外統限一个月一律册報切勿觀望貽悮其各遵照特示九月初七日發 
[妓女發堂]  
　　前有妓女沈巧林在老北門内啼哭當由捕役獲解到縣經帮審委員蔣明府研訊供稱在鴇婦陸巧珠處逸出現實不願爲娼求恩超豁明府飭暫發善堂俟提該鴇並傭婦王萬氏到案訊斷前晚據原差將陸王二婦提到蔣明府升堂集訊沈申訴前因並稱實因爲娼受苦情願求恩發堂擇配鴇稱沈於前年價買計洋三百元嗣因伊不願爲娼故許配王萬氏之姪爲妻求恩明察王萬氏稱陸並未將巧林許嫁我姪實係向我抵押洋三百元求恩追給明府謂陸買良爲娼已屬不法尚敢飾辭謊供殊屬可惡准將沈發堂擇配陸酌償王萬氏洋一百五十元各具遵結完案從此良禽擇木得所依歸寄語風流賢令尹護花恩比種花多藤香館佳句我將爲明府誦之 
[拐匪可惡]  
　　城内大白栅地方祝姓有女年方九齡小字恩囝前日同鄰孩在門外嬉戱即騎竹馬妾弄青第兩小無猜天眞畢露忽來一年約四十餘歳之騙人哄其同去買梨鄰孩不允恩囝卽隨之而去至晚父母見掌上明珠杳無蹤影問悉情由急出找尋則已茫無頭緒惟有垂淚回家駡拐匪無良而已 
[英界公堂瑣案]  
　　包探吳朗山凛稱有英國水師輪船水手至捕房報稱夜間八點鐘時雇坐顧阿九之東洋車被竊銀洋小刀富往詢顧據稱昨晚八點鐘時睡在寓中半夜始出外拉車問之寓主言亦相同今特將顧解案請訊水手亦投案申訴前因顧仍執前詞并稱並未拉過此人如何誣我竊物黄太守商之翟副領事以該水手指控難憑飭顧交保俟查有實在証據再行訊究○施月樵訴稱號中失去銀洋二十元查無外人入内惟應桂芬曾經到過查察之時應去而復來問之不認諒必早已寄放他處爲特交捕送案請究應堅不承認黄太守謂施控竊難憑不准應卽行開釋○巡捕解送爭毆之葉積寳沈阿惠請訊葉沈二人各遞禀詞黄太守察閱之下謂如此細故何致爭擾不休諒爾等均非安分之徒着各管押五天以儆○沈根秀訴稱開錢庄之王新義持洋一元來兌因洋係銅質退還王卽偕花烟館妓女前來諸般辱駡并打碎玻璃窻 
 
 

Page 4

 
 
索其賠償王聲言在英公館當差定行不肯爲此訴捕拘案王供洋係友人交我是好洋因該庄說是銅質與之爭論間誤碎玻璃窗原言願賠華捕將洋呈閱并稱實銅質黄太守商之翟副領事隨判銅洋存毁王責五十板以儆○號夥獲案一節昨經登報兹悉包探陳阿九曾至寳興隆號察看除什物外尚有皮箱數隻均貯磚石其有心行騙可知隨同受騙之零剪店夥四處緝拿於仁濟醫院左近遇見湖北人沈正該夥指稱卽係號夥包探尾隨其後見沈行至寳善街榮泰雜貨鋪内卽遣人報知捕房派西包探到來會同拘拿各店鋪所報被騙去綢縐金飾珠翠衣裳等件亦均於該鋪查出并有枕箱二只内有某觀察所設賑局空白捐照及文書一切因將榮泰主馬永泰夥友蔡永茂陳福來及妻某氏一併帶入捕房各貨共載七車於昨晨解送公堂包探禀稱林姓名心田已往温州防營之統領張其江處沈正係林夥現在起到各貨已據長豐綢莊寳華銀樓永泰昌珠寳舖春記綢莊一昌零剪店德豐衣莊及奚蘭生土永昌等投案各將細帳呈閱求請給領並有紫花布棉襖棉褲百餘件天青　褂五十餘件天青縀縐綢等貨尚無人來承認據長豐及各號供稱林姓向彼買貨囑送至伊號其價銀多方遷延我見其塲面闊大且在號之人均言少遲卽可收銀故不疑慮詎料轉瞬間貨均移運人皆避面沈供湖北人初與林觀左周少溪胡子文等爲友輾轉與林心田相識至誑貨情事我實不知黄太守商之翟副領事謂該包探勤於緝捕殊屬可嘉至窩留之榮泰東夥等毋庸究詰姑將已獲之犯及各貨均交捕房帶回俟函請上海縣備文派差前往温州拘林到案再行覆訊核辦某氏交保候訊 
[招領屍棺]  
　　同仁輔元堂來信云初八晨巡船在王家碼頭撈來男屍一口年約四十外歳身穿藍布長衫藍布棉襖白洋布短衫藍洋布單褲黑布夾套褲白襪黑布雙梁鞋三根頭辮線腰束天青呢肚兠當經殮收掩埋義塚如有親屬可來堂認領 
[母病助賑領疏求痊]  
　　啓者敝友陸雲章係順天大興縣人現因母病危篤醫藥罔效舉家惶惶適自友人告以連閱申報刊登上海絲業會舘内籌賑公所施少欽大善士因救灾恤隣虔備保病延生關聖疏竈君疏各千扣每逢助賑求病痊者請領兩疏帶回向關聖竈君前敬香叩禱焚化效騐甚速雲章聞此佳音卽備洋一百元託小號匯申面交施君代解灾區並請領保病延生疏兩扣務求原斑速賜以救母病想陸君孝善同殷定邀神佑他日慈萱長茂尤當感施君至誠感格之大德也[  上海志成信票號代啓]  
[金錢助賑]  
　　謹啓者今奉到本埠電報滬避文案處王心如大善士交來外埠庇厘士濵廣南泰號岑植堂大善士片名國輝附來西法拍印小照一張係西人服式又原函一封金四開三十個由港局星藩翁轉托飛鸞翁匯來兌見九八規銀一百十六兩二錢零八厘照數收到併解灾區拜讀來函悉敝公所寄去捐册巳邀登收蒙大君子不分畛域一視同仁四出勸募據云該處華人甚少均是做工人而已以致未能暢募捐册留俟續有募到再將賑捐連册一併奉繳囑登貴報以期廣勸並慰各捐户期望足見樂善之懷無分中外越重洋而布德拯東省之奇災不僅億萬哀鴻銘感已也今卽塡奉收單備函奉復謹代山東災黎叩謝遵囑登報卽請衆鑒上海北市山東江西籌賑公所愚弟施少欽頓首謹復九月初五日 
[小樓主人在小樓招飮賜讀大著卽席謹依原韻以申謝悃並希正可]  
　　聨袂上層樓良宵足雅游笑他名利客擾擾未曾休談笑有良儔新詩樂唱酬開窓南向望秋水自悠悠龎琢齋○閒步到瓊樓良辰約伴游高朋欣滿座吟飮未能休高雅結同儔花間快唱酬塵緣盡抛却雲水共悠悠邵星垣○軟紅塵裏約登樓絶勝良宵秉燭游明月半簾花四壁此時豪興肯輕休小樓賜咏集同儔今日登臨願已酬有畫有詩兼有酒醉醺醺處趣悠悠王詒孫○小築行窩近水湄翩翩裙屐得追隨如君畢竟超塵俗銀燭清樽快賭詩不許紅塵到眼前翛閒别有靜中天疏簾小閣皆清絶此是君家舊輞川張樵沅○層樓百尺俯江濵滿目風帆景象新許我狂吟邀我醉元龍豪氣自超塵羡君意趣軼風塵始信維摩是後身今日登樓共憑眺聊將俚句效眉顰鹿門山人 
[賀新涼錄奉賦秋生太痴生兩兄哂正]  
　　一樣疎燈翦怎而今落花無賴漫形悽惋多事寒螿吟絮絮未許詞人合眼憑數着牟尼一　　 
串已分天涯酬涕淚漏迢迢偏把柔腸鍛都只爲銀釭畔桐梧葉冷深深院想年時秋心嘗透恨他春箭到此文園支病骨消受藥燼茗椀可信我流光空换剩有琴心參後果証三生認定相思碾却不道銜幽怨○前調排悶全無計只而今帷房寂寂幾曾成　兀向定情簾下過强把新愁閣起奈負到佩環聲裏冷抱香衾寒抱夢感從頭苦緒中宵理眞覺得魂銷矣虚廊鸚鵡偏牢記道年時傾城善病幻教儂替底事落花紅一寸不見那人流淚却苦我玉櫳長閉說與無聊渾解省展悲鳴影出傷心地可也是憐知已[  柳隱詞人馬相如邗溝倚聲]  
 
[次天香深處客韵寄懷龍湫舊隱]  
　　滬上知交屢結新花天酒地四時春金蘭譜訂應慙我珠玉毫揮可活人君曾以詩稿出售捐賑山西跡寄東臯曾叙首才傾北斗每馳神痴情欲向君家問記否當年翰墨因○申江迢隔費遐思交締垂髫是舊知惠顧蓬門虚宿約聲蜚藝苑話當時君奪魁後有顧我之約嗣以怱怱北上不果羡君横掃千軍筆笑我徒添兩鬢絲不日南梁詩社啓可能來共泛瓊巵甲申孟夏古華南州肖春氏稿 
[上海陳家木橋金州礦務局内順直山東核奬賑捐公所經收八月分代解賑欵清單]  
　　收恆利元甡福泰昇茂成豫震康泰來錢莊九年七月分起至十年四月分止共賑欵拆息規元二百九兩八錢九分○收七月分止清單内結存未解賑元一百六十八兩八錢一分五厘𠻾咪裕隆興記經募洋字册三十三户共合規元一百十六兩又四開一個○沈叔耕先生來第四批賑欵任召卿募頴州善士本洋十六元阜陽縣李六元孫幼泉念元天長縣嚴經募五十元蒙城縣陳募陳衍澤等二户二元亳州德隆行等十二户共毛錢十七千文合銀九兩一錢八分九厘徐晋三募生茂等廿户共毛錢廿一千四百文合銀十一兩五錢七分任菊亭募白鹿堂等廿户共毛錢六千五百文合本洋五元以上八柱共合來銀九十二兩三分九厘○九江新關委員朱松筠明府寄到江字四十八號册上劉君蔭薌募王積厚堂劉懋惪堂各十元有愿人惕心居各二元康强老人麗生瑞憂堂怡裕堂金振聲六户各一元以上十户共三十元○雲南府鄧太守解到第十批賑欵太和縣張寅叔明府捐銀十兩太和公茶花店十兩越棠遊子四兩八錢劍川州書念兩黔字册顔景軒募三十八户共十五兩一錢善字二百八十二號册鎭沅廳李募廿三户共十八兩五錢又三百八十五六號巧家廳胡募一百三十八户共四十兩又廿一號順寗縣鄭募十九户共十四兩九錢六分又一百七十一册鄧川州黄捐銀三十兩又經募一百廿八户共念兩又九號册石膏井方募廿户共十四兩七錢又一百九十五册思茅廳譚募一百念八户共念兩又一百九十册照通府萬募四十三户共八十兩河西縣李募十兩以上十三柱共雲平銀三百八兩六分由元豐玖匯到合規元三百廿五兩三厘○雲南府鄧太守解到第十一批賑欵善字一百廿八號騰越廳黄捐雲乎銀五十兩又一百三十號騰越廳黄經募九十九户共雲平銀三百十一兩六錢三分由元豐玖匯到合規元三百八十一兩五錢三分○圖書集成票二股售洋五十二元藍面悶錶一只售洋十二元○八月分共收規元九百念兩六分四厘洋九十四元錢二百文三共合規元九百八十九兩七錢五分七厘又恆利等錢莊賑欵拆息元二百九兩八錢九分又七月清單内結存未解賑元一百六十八兩一錢五厘統共合規元一千三百六十八兩四錢六分二厘○付解嚴佑翁規元一千三百六十八兩四錢六分二厘○代收賑欵全數解清合併聲明[  電局同人公啓]  
[蘇省撫轅抄]  
　　初六日署江安道新授直隷大順廣道趙佑宸辭行赴金陵候補同知王用龢上海公幹回禀知奉委發審局帮審差元和縣馬謝委兼理長洲縣事有於本月初十日接篆准補丹陽縣凌焯謝飭知赴任元和縣縣丞賀金相禀謝奉飭回任 
[浙省撫轅抄]  
　　九月初二日主簿徐耀廷禀知防軍局委解寗郡砲位軍械差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
