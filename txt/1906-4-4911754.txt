# 1906 - 4 - 4911754

 

Page 1

 
 
[告白刊例]  
論前告白一百字起碼多則以十字遞加每日每字暫取刋資洋銀一分後幅長行告白二百字起碼短行告白五十字起碼多則仍以十字遞加刋資仍照前例 
西厯一千九百六年正月四號禮拜四 
[續説競]  
有病之夫不喪亡於病重勢殆之時而喪亡於危機已轉之後何則當其病勢危亟也起居飲食無一不慎而有轉危爲安之望及其危機之已轉也於是患病者一心以求早愈其家人亦百計以求速效胃未開而飲食强進脾未儘而滋補亂投一日猝然復發而遂至於不救蓋元氣大傷之後當靜養而不當鹵莾也經商之子不失敗於營業墮落之時而失敗於生機漸復之日何則當其商業衰落也會計出入無一不慎而有由衰轉盛之機及其生機之稍轉也於是經商者急欲復其舊業其傭夥亦從恿其擴張投巨資而絶不瞻顧負巨債而絶不計較一旦驟然倒閉而遂至於不振蓋虧耗過甚之後當緩圖而不當操切也小之爲一身計如是爲一業計如是大之爲國家計亦何獨不然西儒斯米氏之言曰歐洲小國不亡於貧弱多難之時而亡於由貧而富由弱而强之日亡於由貧而富而與富國競爭之日亡於由弱而强而與强國競爭之日又曰富國非不可與之競爭也强國非不可與之競爭也祇以愈競爭而愈招富國强國之忌設或持之過激應付失宜反致滅亡 
 
 
 

Page 2

 
 
之禍若半開化之國應付未有不失宜者也斯言也我國志士曾詆之爲恫嚇小國之説以爲斯言深足以隳落我中國人之志氣中國人不宜信其謬说而有是思想然而記者觀於今日中國之時局則深有味乎斯米氏之言矣夫原乎物競爭存之公理事事委靡退避者在淘汰之例事事鼓氣爭衔先者在優勝之例是競爭實爲立國之基礎而挽回國勢之要務也然處國勢稍轉之時代民氣漸張漸知有國家思想漸知有爭回權利之思想人人腦筋之中有一不競則亡之主義自表面觀之誠爲補救時局之機會有振興國力之希望而不知存亡之交安危之故實決於此時競爭可以興國競爭亦可以亡國何以故蓋國勢稍轉之時與病後之人方興之業無異工商未興兵力未張則無實力以爲後援學校未盛教育未廣則無真知識以相對付徒挾其一往之氣以與有實力有真知識之國相周旋理直詞正猶可以空言相爭執倘一旦對付之際稍有失宜則非特屈於實力抑且屈於真知識不亦危哉是故競爭爲立國必要之義所慮國無實力民撫真知識反因競爭而召危機此愛國之士所由心驚而深憂者也然則處此時機者當曉然於競爭之不可緩尤當曉然於競爭之不可不慎先以儲實力蓄真知識盡對内競爭之能事而後以此實力與真知識爲對外競爭之應付中國之前途庶乎有望矣 
[英報讚中國陸軍]  
　　初九日倫敦路透電云倫敦泰晤士報得軍事採訪員報稱中國直隸總督袁世凱所練之新軍其陣法操規皆極卓越該報因卽著論稱揚並謂此項新軍若能增至四十三萬二千之衆則可自衞中國之境土及完全之自由而無庸列强爲之憂慮譯文匯報 
[滬道致關司馬書（爲調查租界華人捐失事）]  
敬啟者此次罷巿肇釁雖屬匪徒勒逼所致然究由西捕閙堂不願懲辦而起所有界内華人因此損失身命財産自應切實調查以盡應有之義務用特函致務乞閣下迅賜出示諭界内華人於此次罷巿所受一切之損失人命財産據實呈報仍一面密切訪查確實彚開清摺從速見復以便核辦是爲切　專泐卽請升安（見） 
[讞員關司馬告示（爲催報華人損失事）]  
示諭事照得此次罷巿肇釁界内華人因此損失身命財産自應切實調查合行示諭爲此示仰租界内諸色華人一體知悉爾等於此次罷巿如有損失人命財産一切情事限於三日内確實呈報毌稍虚飾揑報致干咎戾切切特示（兩） 
[吴太守馨上滬道袁觀察條陳（一）]  
公廨女押所宜修整也此事現以數十人之生命購回歸華官主持非亟加修理整飭得宜不能杜外人藉口傳可永久奉行（一）商政公會章程宜妥訂也捕房不允置華董而允置此會必須及此將章程訂明庶華董權力可與西董相當永無放棄之虞（一）華商損失處宜查核也現西商公議索賠損失之欵而華商所失人命財産其巨平日華官不能派兵干預租界捕務一切惟捕房專政則此事捕房豈能諉卸置華商於不問（一）租界人民食鹽宜綜理也租界食鹽爲數不資公家向未計及私鹽在租界明目張膽出售華官不能過問不亟整頓西人將攘之不疑（一）滋事各要犯宜懲也當日確有流氓多數逼令店鋪閉巿並肆行搶掠非查辦不能折服西人且懲莠卽所以安良亦救時之要政（一）回華留日學生家招待也日本訂取締條規學生因之退學回國實繁有徒妥爲招待不但可息其非心且可藉有歸止以便安頓（一）商會諸紳董宜慰勉也未罷巿之前紳董旣力爲勸阻旣罷巿之後紳董尤力爲解散不可不嘉奬以慰衆望（一）防營諸兵弁宜振勵也此次洋兵登岸冒險保護神速整齊實足耀人耳日我軍急當則效策勵俾臨事事資得力（調） 
[禀請嚴辦積棍]  
　　已故鄭子明丐黨頭自葛省卿上月二十二日在美界率黨閙事由捕房拘獲解廨訊辦經關司馬禀詳道憲請示在案茲悉袁觀察以葛係積棍未便姑寛現已轉禀江督周玉帥嚴辦大約日内可奉批示矣（見） 
[七寳鎮董禀青浦縣自築徐家滙至佘山馬路辦法青浦]  
　一是路外人終思越俎現旣表明自辦凡日後一切在路巨細事情不得再行過問宜與其接績路口劃清界限永絶葛藤一工程之興須由道憲札委專員並須諭舉董事兩人其人藉係青浦名望素孚而熟悉該路地方風土者庶上下不致隔閡民間苟有商訴卽可隨便轉陳一築造是路需費甚巨先須切實寛籌藉免竭蹶中止而歲修數亦不資宜先籌備隨壞隨修免有崎嶇一清丈田畝遇河放出一弓遇路兩旁各半是塘路早已承糧理應照址給價以昭公允一繞塘皆爽塏高區如經丈量收用逐細造册按照時價給領由董事眼同發給不准差保分文侵没完串多少卽爲抽除一紆迥曲折塘路必多應挨次丈量時擇於農業無妨者就近建築以節糜費一馬路綿長西人出入紛紜地方力難照料須由道憲專派巡警軍隊擇要駐紥責成分段巡緝旣資保護又詰盜匪一水道橋梁均行建造然當審水勢盛漲時船隻可以出入自如爲式不得任意平坦以碍商船一斷流絶港填塞尙無大害若係民間春夏壅壯載運所資者不得率砌瓦筩致生觖望一路旁開溝取土以填馬路是溝爲路開田因溝佔丈時應一律收入照路給價以免向隅一鄉民水田除有内河可以取水外凡恃塘進出者須留有餘地安車並設瓦桶通水以資耕作一路旁栽樹外人以爲可致雲雨然掩遮地方甚多若欲成行排植則縴路旣絶而農務亦妨一廬房墳墓可讓則讓可繞則繞間有萬難讓繞之數處照鐵路例給價本主令其自行搬遷一大小瓦桶長短均須多備以便隨地應用免致阻艱（户） 
[江督電請政府主持鴉片官賣法南京]  
探聞江督周玉帥以前大學士直隸總督李曾與駐京英使訂議將英國輸入洋藥歸官收買由中國設法緝私英國准按年遞減至若 
 
 

Page 3

 
 
千年停止旋有人以有失政體爲言遂罷是議今以印度亦由官收買擬伸前議除電請政府主持並電咨外商户三部曁財政政務二處備查外又咨行蘇撫札飭各關道釐局知悉云（古） 
[教民命案議卹息訟紹興]  
　　諸曁天主堂教民陳龍因案服毒曾由田副主教致電撫轅卽由道府改委嵊縣趙君閎大令到諸檢驗實無傷痕知係服毒擬用銀條探腹奈屍妻堅阻不允仍難定案茲有人出爲調處擬給卹銀二十元赡養屍屬具結了息此案或可了結矣（才） 
[大嵐山匪首就擒紹興]  
　　紹屬大嵐山帮匪刦掠肆擾勢燄日熾迭經標防各軍勦捕未能得力邇在上虞松厦一帶滋事由縣主葉覲瑜大令購線偵知匪首張德锦溷跡松鎮因卽會營駛往乘夜圍捕張亦持械開鎗旋受重傷始獲解縣署訊供不諱初四日電禀撫憲云大嵐山匪首張德錦已拿獲傷重垂斃訊據認供爲匪不諱請就地正法以昭炯或乞電示（才） 
[禀控杭府中學之腐敗浙江]  
　　杭州士紳任允等二十八人以劣紳敗壞學堂具禀浙撫略謂杭州府中學堂監督潘鴻平日開塲聚賭帷簿不修唆訟騙錢之事無所不爲通籍以後夤緣出洋充出使协國參贊官又輒好冶遊曾刋登西報貽笑外人未滿任歸國益復肆無忌憚自杭州府中學堂總理楊紳辭職接充無人樊紳恭煦與潘鴻爲至戚憫其老貧遂乘間謀諸杭州府知府宗守聘充中學堂監督夫以開塲聚賭唯簿不修曾經地方官訪拿之人以之辦理學堂豈能不爲之敗壞故中學堂自潘鴻接理以後於今四年引用其私親沈某爲庶務周某爲學監二人於學務懵無知識潘鴻直以公局爲豢養私親之地書記某每日必睡至傍午始起事之廢弛可知此其腐敗者一學生成績之優劣全視教習之賢否該學堂算學教習某終日營營生計行同巿儈於功課不過敷衍了事國文教習某登講堂不能口講欲言囁嚅學生有枕肱酣睡未察覺者體操教員某暑假後因事入都停操至數月之久地理教習某日語教習某年假時輒於十二月初卽歸次年二月中始到學生功課坐曠又各教習以監督嗜賭亦復效尤往往乘西湖船圍坐义麻雀以如此教習爲學生模範所謂德育何在此其腐敗者二學堂注重衛生理宜清潔該學堂惟潘鴻自居之屋整理可觀若學生寄宿舍齷齪比於下等客棧而便桶溺器到處縱模尤爲異事此其腐敗者三查奏定學堂章程中學堂科目爲修身讀經中國文學外國語歷史地理算學博物物理化學法制理財圖畫體操各科該學堂如博物化學法制理財圖畫等科概付關如置奏定章程於不顧學生定額僅六十名未有一學期足額者夫以常年一萬三年金之巨欵而學額不肯擴充且往往虚額該監督用意更不可解該監督恃樊紳爲護符又與學務務提調聯絡得其助力故於中學堂監督盤踞勿去竟有安若泰山之勢士紳等爲杭州全府教育起見忍之已無可再忍仰懇大公祖迅賜札飭杭州府宗守將潘鴻卽日撤去中學堂監督另選賢者接理云云（容） 
[岑督奏奬辦學員紳廣東]  
　　日前粤督岑雲帥奏稱臣自抵任後卽設立兩廣學務處督飭各屬學堂逐加整頓一面延訪士紳求其熱心辦學卓著成效者前後計得四人一爲江蘇舉人陸爾奎品質端粹於教育素所研究光緒二十八年開辦廣州府中學堂經前署廣州府知府龔心湛聘其來粤充當監督該舉人視辦學爲性命視學生如家人將事三年有如一日懃懃懇懇罕有其倫此次開辦游學預備科臣復派陸爾奎爲教務長以盡其能一爲南海縣舉人朱世疇雋年好學見地頗高從前粤省學界尚未萌芽該舉人首先創設兩等小學堂力任其難卒著成績而有條有理尤爲各屬之冠一爲同知銜廣西教習知縣劉士驥先委充兩廣學務處查學員遇有各屬辦理學堂派往查視均能事事踐實一洗敷衍因循之習現委令經營兩廣優級師範學堂並奏派往荷屬吧城各埠視學該員深抱熱誠任勞任怨卓然於學界之中無所疑阻一爲香山縣内閣中書楊玉銜香山縣學務甚爲糾紛其藉端阻學與借學營私者不一而足該中書家居時獨以提倡興學爲義務於管理教育諸法均有發明留心時務條論亦多可採以上四員均爲學界中不可多得之八奏懇准將舉人陸爾奎朱世疇均予給光禄寺署正銜同知銜廣西教習知縣劉士驥給與四品銜中書楊玉銜給予内閣侍讀銜以示風勸（谷） 
[蘇州學務兩志蘇州]  
　　蘇省高等學堂爲舉行卒業於初一日由蘇撫陸春帥傳見堂中學長錢煥綺程文棪吴應機及齊長瞿宗照朱文鑫五人詳詢情形錢君等答以奏定章程高等學生祗須補習普通一年卽可歸入正科今堂中學生儘有三四年程度而未畢業者正科之設似以早日開辦爲是中丞允以與該學堂監督江叔海觀察商議辦法云云初二日監督江觀察奉蘇撫命先將程度學年合格諸生開明履歷年歲班次以便送往學務處核議畢業情由云蘇城昭明道院内之第十區小學堂甲班學生張亞信等擔任義務在吉利橋玄壇廟講報社中設立一寸陰學塾每日自下午三句半鐘起開課不取學資開塾迄今僅一星期來學者已有四五十人該塾發起人係顧子選醫士堂中一切儀器除檯椅暫借講報社外其餘物件欵均爲顧君一人獨任云（外） 
[倉塲放米以照片杜絶倉匪冒領北京]  
總督倉塲侍郎以開放官員秋季俸米恐有倉匪勾結冒領情事人稠地廣無從考查因諭飭各倉監督每届放米之時按排拍照以期一覽無遺倉匪不敢混跡日昨該侍郎等已奏明將各倉照片恭呈御覽矣（龍） 
[擬辦自來水電汽燈以抵銅元餘利武昌]  
鄂省銅元擁塞明年勢必停鑄惟銅元餘利係鄂省財政大宗驟失此欵新政無從措辦鄂督張香帥現擬創辦武漢自來水電汽燈兩事由官籌欵自行開辦藉爲抵制銅元餘利之計所慮資本一時急 
 
 

Page 4

 
 
切難籌而商家亦多有禀請承辦者因恐或滋流弊故未批准（文） 
[商局議辦積聚銀行廣東]  
　　商務局局總辦左京堂因粤省銀根短絀倡設積聚銀行於上月二十九日一句鐘特請七十二行在三府前商務局會議是日到者西幇銀行西關銀行並雜行十餘行妥訂章程擬公舉紳商董事到行輪班值理俟收齊股份卽行開辦按揭貨倉以期流通週轉俾維持商務云（來） 
[新增報効開辦簡章廣東]  
　　粤省新增報効十萬兩定期初一日開辦茲將會議新額報効章程開列於左計開一出入口各商人凡報關時各貨觔兩件數開列一單到報効局呈報以備存底稽核倘不遵章漏報卽作走私論一新報効銀項照餉銀毎百兩加十五兩與餉銀一併交官銀號兌收一舊報効赤白糖餅油豆照舊章價目亦與餉銀一併交官銀號兌收一完餉若無報効聯單便係漏報官銀號暫將餉銀停收卽知會報効局查究一洋行代報出入口之貨由行家完餉時須開列報單呈報報効局卽領聯票到官銀號呈繳一洋貨未到報効局呈報者由官銀號見關單查明貨件觔両估本若干咨知報効局暫掛號頭另由下家買客到報効局報明照新報効規章完納抵銷此欵一出口貨有賣與洋商者洋商未到報効局呈報由賣客到報効局報明卽領聯單照新報効規章如數繳交官銀號兌收一米麥洋藥三件無容照繳報効一郡城草白紙竹木報効已在郡抽收如在汕完正餉時可以免再繳報効一入口洋糖亦照新報効規章正餉每百兩抽報効十五兩一十二月初一日奉憲示開局公議定十二月初二日徵收銀兩合併通知以上新章十一條如有未盡事宜候再續議又報効舊局現移合新局一律辦理兩行四業商號應照新章具單呈報並卽日在官銀號繳項計開一白糖每包三分 
一赤糖每包二分一荳子每担一分四釐一大荳餅每百片七釐一小荳餅每百担一両二錢六分一油（前章計明大中小散艙分别登收） 
　　今歸銀號經理議一方便之價作爲每担五分六厘（列） 
[江督札江南籌防總局文]  
　　（爲製造局與船塢劃分界限及議設警察章程事） 
札飭事據江蘇候補道唐道郁華會同薩軍門及吴副將應科魏道允恭等將製造局船塢碼頭會商定議所有機器輪船鍋爐各廠内外鐵軌原爲運移軍火料物而設亦經議定彼此公用另繪界圖分别染色呈請憲核圖内染紅色者劃歸船塢專管不染色者統師製造局專管染黄色者局塢公用仍可由塢就近照管以便出入似此辦法於憲批公用之意不相違悖而塢局兩家責成較專亦得利便相安無事所有江岸碼頭自水雷廠迄東沿浦染黄色者議定改歸船塢照管自水廠迄西沿浦不染色者議定仍歸製造局照管自此次定議以後卽照繪界圖局塢分存備案惟界限雖係劃分局廠仍在一處華洋官商雜處稽察首宜謹嚴製局上年舉辦警察晝夜巡邏此時局塢分辦似宜設立公共警章彼此藉資約束前已商由職道允恭將製局巡警章程送請葉前軍門察核酌定卽由塢局會同遵守冀收公益至原禀所稱以後官輸入塢製局不必支發工料由船員與塢交接製局毌須與聞各節職道郁華等會同商酌此亦爲清理界限起見應仍請憲台通飭各局所知照以歸劃一奉批前因理事將會商劃分塢局江岸碼頭定議緣由合詞禀覆並呈塢局分界圖一幅仰祈察核示遵等情到本大臣據此除批禀已悉所議江岸碼頭暫行公用將來製局另於西岸添建碼頭以期兩便尙屢可行其機器輪船鍋爐各廠内外鐵軌均如所議公用至舉辦警察設立公共章程應會商薩軍門核定彼此遵守仍將章程録報查考至官輪入塢修理一切工料應由該管船員或統領與船員自行交接製局不必支發以清界限仰候咨行遵照外合行札飭札到該局遵照移行凡有輪船各局一體遵照毌違（經） 
[小村專使回抵東京]  
　　初七日東京電云小村男爵乘滿洲丸由中國起程後已於今晨行抵横濱午後徑抵東京隨卽進宫覆命 
[德國極點和平黨定罪]  
　　初七日倫敦電云德國極點和平黨二十一人因創議反對陸軍已在巴黎定罪耶穌聖徒某大學教員納孚君定監禁四年歐盆哥黑君定監禁一年餘人則自六個月至三年不等彼等於入監時均唱國民歌 
[俄國現象]  
　　初八日東京電云莫斯科亂黨經官軍竭力攻擊後全行降服僅有一百名被捕特拿復君及其同黨攻擊隈得首相甚力外間謡傳有代隈得而爲俄相之説初七日倫敦路透電云俄政府仍陸續捕獲形似革命黨之俄民聖彼得堡之各牢獄中幾至無地可容上禮拜六（卽十二月初五日）在莫斯科捕獲之革命黨約有六百人逃逸之首領爲數甚少 
[沿西比利亞鐵路無君黨之舉動]  
　初八日倫敦路透電云聖彼得堡各報皆刋一極恐怖之圖畫摹寫自西比利亞鐵路至亟力平斯克之亂狀該處並無官員一人水陸兵士皆肆意刼掠各車站歐格斯克地方已全爲無君黨之勢力範圍軍用鐵路行車亦毫無序次譯字林報 
[西班牙皇聯烟]  
　　初八日柏林電云西班牙皇愛爾福拿與英愛德華之姪女公子聯姻事現已布置定妥 
[俄亂已平]  
　　初八日伯林電云莫斯科亂勢已全行遏服亂黨之被捕者數百人殺斃者數千人黎加地方亦已安靜如常俄國官長皆出示嘉奬兵隊之能力並擬以全力往勦沿波羅的海各省現在俄與歐洲各國互換幣之價已增譯德文報 
[英院情形]  
　　初九日倫敦路透電云泰晤士報預計自由黨須有七十六人多佔位置始可將聯合黨排倒否則亦須有一百十七人使聯合黨與國民黨互相聯絡而成一對處之地位同日電云下議院中有議員一百三十三人不求再選譯文匯報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[趙都轉革除門丁改用委員揚州]  
　　新運司趙都轉蒞任後所有簽稿收發等事均不用門丁檄委由鄂同來之張刺史辦理每月薪水五十金（化） 
[油業不願減價揚州]  
　　大通督銷委員徐賡陛觀察在揚開設聚和豐油坊以豆價甚賤所出之油亦應減價乃同業均不願减售有周學齋者擬邀同業集資赴商部控徐觀察不守行規云（仕） 
[安慶]  
　　日前警察總局出示云省城内外街道汚穢有碍衞生曾遍設便缸曉諭凡大便不就厠所者罰洋四角小便小就便缸者罰洋二角詎月來犯禁者仍層見疊出茲特從寛減定罰章以便切實施行嗣後大便凡不就厠所者罰洋二角凡小便不就便缸者罰洋一角犯禁之人卽由巡兵拘至分局繳清罰欵若貧窮無力之人不繳罰欵每洋一角罰作苦工一日○上月二十五日有甲乙丙等三人携有多金向店鋪兌換緝捕營某弁疑之向之詢問甲乙二人飛奔逸去弁卽將某丙獲住送至警察總局在其身畔搜出小手鎗一支卽由讞員飭令釘鐐收禁（詩） 
[鎮江]  
　　七濠有某孀婦畜一婢女頗具風姿日前經某富翁聘爲側室先交定洋一百元藏於篋笥中詎爲盜偵悉至晚糾率多人破門行刦婦畏其兇燄不敢與較盡出所有與之匪始各哨而去事後婦忿不欲生懸梁自盡迨經人知覺前來解救已氣息全無矣○通州普利公司現經禀請常鎮道詳奉督憲批准置備小輪試行泰州東臺兩埠日昨鎮江關稅務司義理邇君復諭知該公司所有步輪煤渣務須遵照章程不准傾棄人河如逢灣逢橋設立望竿處所必須緩行避讓以免碰撞並飭令與大逹公司一律辦理云 
（常） 
[土棍擄人寳山]  
　　寳邑江灣鎮土棍郭小妹楊少毛顧慶雲等串同陸物福等糾約多人於上月二十左右將附近六圖内之某某拔至殷家巷關閉數日勒索洋元聞現已由被害者禀控寳山縣署矣（容） 
[滬江官事]  
　　松江府戚升淮太守揚昨日到道禀辭赴松接印○救生局委員陳嵩屏别駕到道禀知恭送新任松府赴松○道憲袁觀察昨至洋務局禀見出洋考察政治之澤尙李三大臣旋因别有要公卽在洋務局駐宿（近） 
[江督行轅紀事]  
　　端大臣奏調之出洋隨員汪太守自抵滬後因患目疾故未隨往昨日禀見周玉帥擬於明春至西比利亞鐵路候端大臣蒞止隨往各國考察道憲袁觀察縣尊汪大令昨日俱至行轅禀謁（欣） 
[江督查閲製造局紀略]  
　　江督周玉帥前日午後由製造局總辦魏觀察道引至槍炮等廠查閲一切又蒞工業學堂查考工業該堂監督汪受謙部序禀陳各事玉帥卽在學堂午膳後由魏觀察及劉慶汾觀察隨赴龍華火藥局察看日本技師石籐丰太郎所製無烟火藥頗爲嘉奬至傍晚時始起節返轅（欣） 
[法總巡殯儀志略]  
　　法捕房總巡捕頭克賴美君於初七日病故已志昨報昨日係舉殯之期清晨九點鐘克君之公子三人自大自鳴鐘扶櫬至新北門外大天主堂行追思禮駐滬法國正副領事及繙譯總案各官親詣櫬前致弔謝麥二副捕頭戎服佩刀帶領通班西捕及各包探各華捕沿途護送英界捕頭亦遣副捕二人及三道西捕送殯寓滬法商並租界華董之執紼而送者亦不乏人後至人仙橋外國攻山安葬（居） 
[譯學館將放年假]  
　　尙賢堂所設譯學舘擇於本月十二日下午三句鐘舉行年假散學典禮由諸生撰成華文英文　論當衆演説特請商約大臣及尙賢堂會長吕大臣首座並請副總稅務司斐君奬賞（顛） 
[縣批照録]  
　　縣尊汪大令昨日發出紳士顧炳辰等禀將邑廟中佔造房屋各公地一律收回撥充學費批詞一道照録如下 
邑廟係合邑公産前據户書龔豫昌以三林書院於代贖該書押出錢粮廳公所房屋之外隙地强造房屋及盜賣基地等情具禀業經明白批示並照會總工程局邀集城鄉學界各紳董澈查清理公同議覆在案據禀請將邑中各業公所及錢糧廳房屋地址以外佔造房屋之各公地一律收回撥充各學堂經費以地方公産仍爲地方公用自係正辦候照會總工程局曁學務總董公同澈底清查妥議章程辦法復抄核奪（近） 
[哨弁遺失佩刀]  
　　製造局　隊營帮帶張炳齋千戎前日奉總辦魏觀察飭派哨弁四名往洋務局迎接督憲赴南有某哨弁途中失去佩刀一把投軍火處禀明賀二尹補給二尹不允候禀明總辦核示（欣） 
[函請添派巡士]  
　　南巿總工程局總董接錢業董事函開年終已届同業送銀往來日多請多派巡士在豆巿街一帶梭防總董因卽添派六名各持燈火沿途護送（欣） 
[搶女案上控督轅]  
　　粤婦鄧余氏在公共公廨控曾阿華曾方四叔姪串媒梁劉氏强搶女兒不遂請辦一案奉襄讞金大令判梁劉氏收押本廨二曾交保候再覆訊在案詎鄧余氏心猶不服卽投督憲行轅上控奉周玉帥批飭英讞員關司馬復行集訊詳報故昨日司馬飭差將案中人証傳齊聽候再訊（見） 
[失慎未成二則]  
　　枯令路四百九十一號劉姓後披柴房前晚黄昏時被人擲火於内幾肇巨災幸卽扑熄新閘捕房聞知立卽派探查核○閘北永順里萬昇醬園左鄰某姓後披廚房失火亦幸救熄該處巡局員唐二尹當派勇保查明禀核（見） 
[上海縣案]  
　　費宗樂控江橋永泰京貨米店主謝忠藎串賴借洋大令判謝先繳洋一百元欲領方單費因尙少二百元禀請究追詎謝忽赴臬轅越控圖朦奉臬憲批斥押解至縣前晚經汪大令提訊以謝串同地保陶士良抵賴費處借欵二百元何得胆敢越控喝笞臀二百板掌頰一百下復飭當堂向費叩頭免追餘欠給領方單了案○二十五保頭圖有美册四百八十六號基地已轉英商愛爾德户名道契與虞姓之地毗連内有公路一條致起競爭大令轉傳該圖舊保王士泉訊問供該地向無公路有魚鱗册呈覽新保錢祥發則供向有公路大令判候移清丈局督同兩保查明復奪○川省瀘州仁義公號係陳斌卿經手派令合股之王崇如來滬設立分莊購貨運川因欠張軾巨欵被控法廨提訊未結將陳解縣訊押昨提王崇如到案質對王供張欵係濾州本莊虧欠陳供係王起意侵銀串張控告大令以兩人帳猶未結判陳交保諭令川帮陳董督同兩造算帳禀候審斷○積竊胡少堂收押必過局期滿解縣發落大令判遞解湖北交保管東如再私來拿獲重辦（近） 
[總工程局紀案]  
　　業廣貨之袁錫之前日將金圈一副向大東門外九鳳銀樓修理被店夥掉換扭店主裘榮成到局請究孫明府判裘貼袁洋三元完案○裕大米行駁船户姚裕春屢被垃圾夫 
 
 

Page 10

 
 
頭楊毛毛以裝垃圾捉船爲由拆梢洋五元投局控究明府訊得所控屬實判責手心四百下具改過結保釋○李永春扭保人王長生控被王耕寳借去金戒一只向索不還由王長生担保洋二十一元分三個月付清今已到期不理求追長生供聞耕寳已還過洋十七元明府判限三天交耕寳到案訊奪○桂圓同業前在小普陀橋置買公地數處詎被黄伯成於二十八年私賣銀三千兩經同業察出追還將二千兩存福興泰一千兩存蘇芳聚生息公用近緣各同業意見不合投局禀提蘇芳聚店主黄增福追繳存銀經黄先繳銀五百兩明府判交的保再限五天繳楚○元成年店主劉德興前因倒欠公和土行等銀九千餘兩由公正人將劉之押店及分店烟間估價四成攤償在案前日有零星欠户陳子初郭晴川李春山陳德錦等投局環禀不願折償明府判劉送陳著各原告投縣候訊（欣） 
[英美公廨晚堂案]  
　　妓女方瑞珍投廨鳴寃鴇婦尤吴氏投案禀追捲去金水烟袋及飾物等奉判押候查明復訊已詳本報前晚又奉關司馬提訊尤鴇投供瑞珍與雛妓寳珍均係出資購買平日愛如已出不料瑞珍忽聽恩客趙潤華唆使捲去鐵箱内金珠首飾二千餘金先至總會寄頓後赴憲案喊寃務求究追司馬傳訊寳珍供年十歲瑞珍並無金飾帶出惟曾先到總會由茶房指點憲廨同投喊控是實方瑞珍供因不願賣娼時遭尤鴇之姘夫華三唆令責駡是以逃出未帶飾物一再研詰堅執如前司馬謂妓女不愿賣娼果屬美事惟爾悍撥刁狡不類被鴇凌虐这人判將該妓與寳珍暫發棲流女所候示○周金生控沈敬州圖吞祖店亦奉司馬質訊周供光緒二年祖父在滬開設五芳齋糕糰鋪至茲忽在招牌上加敬記二字顯係圖吞歷年盈餘求恩究追質之沈供生意不佳又兼搬店虧折曾經函致周金生知悉並無　信司馬判沈交保出外限半月内理楚（見） 
[英美公廨早堂案]  
　　袁李氏控流氓大寳糾同張文廣等持刀至家硬借洋二百元不遂將金戒指持去昨大馬　與張途遇扭捕解究關司馬商之英副領事判張押西牢一年罰作苦工○張銀桂竊無主地毯由探獲究判押三月贜存候領○流氓猪精李阿根串同王阿三强攫美界各弄口廣橘粟子等攤什物由探狗究判李押捕房陸月王押一月○鞋店主劉恒法劉恒桂及夥李芝青等因鄰居葛吉太疑其縱火圖賠禀廨請究奉判押候巡街捕到堂再訊在案昨日復訊一百十一號巡街捕供是日上差見有多人共言火起旋卽救熄引火麻繩並未目見老沙遜經租人洪善卿供誤疑縱火求請察釋劉品記供火由小的救熄麻繩在馬路拾得不知何來劉等同供寃遭葛吉太誣指請爲昭雪司馬以訊無証據判將劉等省釋完案○石路公與里醫生俞鑑波等購買機器私鑄僞銀四開判押西牢各情已詳本報昨有俞鑑波之女張俞氏投案遞禀供稱此項機器乃由小婦人故夫購置夫死後婦人仍令任維鎬沈谷全等開機私鑄與父無涉今奉訊押求請恩釋將小婦人收押六年中西官得供之下判張俞氏暫交官媒俟飭捕頭將俞解案核奪○曹阿二王長卿王長子等因盤柩口角互毆由捕拘案請訊司馬以曹等違章判各押捕房五天○過犯華得林竊吴子逵家棉衣報捕解究判押捕房三月○張章和竊徐正清車子陸子云竊奚炳文家木板由捕獲究判張押捕房六禮拜陸押五天（見） 
[法廨停訊]  
　　昨日係法公廨堂期緣蘇繙譯官副别有要公咨照捕房暫停一期（居） 
[法租界捕房事]  
　　積竊楊昭春屢次犯案甫經釋出昨又在新北門外摸竊途人袋内洋三元爲失主拿送捕房押候解辦○吴德友竊皮鞋數雙沿途求售爲包探拘獲送人捕房奉飭押候堂期解訊（居） 
[美租界捕房事]  
　　王阿和扭王士奎至捕房控稱托名做媒至家騙去綢衣銀洋等件請究後因士奎自願理償當卽斥釋○王連生張小六向柴興法透支工洋各十二元而逸昨日由柴報緝捕頭允之○沈高斌家婢女秋蘭年十九歲前晚逃匿無蹤由沈投報捕房捕頭准予飭緝○江李仁陳阿二昨在西華德路因細故互毆九十八號印捕喝阻不依當卽拘入捕房奉飭各自安分斥出○張紅生昨乘某甲東洋車至天潼路忽然傾覆跌傷面部由捕將兩造帶入捕房以張不願多事將甲訓釋○某日人雇東洋車至海寗路因給資口角將車夫兇毆由捕帶入捕房飭該車夫自投日領事署控告（古） 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
百引爲額仍聲明俟一二年内察看岸銷暢滯各場實在收數情形再行酌核辦理在案三十年分無閏之年淮南綱食各岸除江滁北鹽外銷鹽至四十七萬七千餘引是南鹽旺銷已漸有把握以兩年銷數牽算必産有南鹽五十萬引方能以一年之産抵一年之銷本年春單已將上年船存癸卯以前之鹽掃數派運應派秋單卽將甲辰年所收之鹽核數運銷上年雨暘不時産數較春秋兩季僅收鹽三十五萬七千餘引今年春産亦歉卽使秋産豐收亦未必較去年爲多現在停竈祇有此數卽明年春秋兩産均旺歲産亦不過四十餘萬引按目前情形而論非增産不足以濟銷非增𪣿不足以增産淮南通泰兩屬内通屬各場久因私懇衆多蕩草短絀歷年産數所虧甚多無可再議增産惟泰屬各塲新淤草蕩出草較豐舍此實無增置𪣿竈之所擬在泰屬原額𪣿蕩外滷氣較厚之處擇地置𪣿卽以旁之草供𪣿之煎方無匱乏第各塲肥瘠不同一塲之中高下互異必須逐細查考究竟某場淤蕩蕩若干可以置𪣿若王某塲應用雙䥕某應用單䥕一場歲可産鹽若干應給草蕩若干確實核定然後諭商招丁置𪣿砌竈䥕須俟一二年方能一律出鹽此南鹽增産數目驟難核定之情形也至通屬之金沙塲泰屬之劉莊塲雖非片引不産而得鹽實徵本可裁併惟泰屬增𪣿之後事繁責重應否添設塲員劃疆而治抑或移缺經理現飭通泰兩分司會同查核議定另行奏明辦理淮北海州分司所屬板浦中正臨興三塲原額産鹽三十一萬一千一百九十七引從前池産極旺商收亦豐每両溢額近年小滿旺掃之際迭遭陰雨出産已不如前加以錢貴銀賤垣商困苦無力多收鹽斤情形亦復可虚但淮北池産較淮南爲旺小滿前後如能暢晴斷無缺鹽之患祇須增額不必别求增産之力查淮北票鹽無閏之年每年約銷三十六萬引有閏須增三萬引又江運滁來全各岸歲運雖祗五萬數千引然係淮南斤重由塲至岸抛撒滷耗爲數尤多非有十萬引不能備江滁之需每年淮北産數擬以五十萬引爲板浦中正臨興三塲定額何場應定若干按照各塲出産情形秉公酌定不得依原額按成加增轉致有鹽無額有額無鹽又成中滿虚報之習定額以後自應責成各塲大使督飭商人如額收足卽額外溢鹽亦當儘數收買以免濟私惟慮淮北垣商資本不充五十萬引之鹽未必盡能收足一有脫誤所關匪細自應籌欵設局由官收買旣輔商力之不足兼杜池丁之走私應由海分司妥議章程另行核辦此北鹽增額之大概情形也至各場開除桶數多寡本不一律極多以四桶五分八厘爲一引極少以三桶四分二釐爲一引實因鹽質輕重不同如吕四一塲非四桶五分八釐不能酌成一引之鹽倘少於此數則到棧過掣斤重不足運商不願訂買此係塲運兩商考核得當公平交易歷久相安並不爲竈户之累非官方所能强同亦無所用其强同此出桶成引毌庸更張之情形也據署兩淮鹽運使恩銘詳請奏咨前來臣覆加考究增産誠爲要圖所擬辦法俱尙妥恊除委員會同運司分投赶辦外理合先將籌議大概情形恭摺具陳伏乞皇太后皇上聖鑒敕部立案施行謹奏奉硃批户部部知道欽此 
宫門抄九月初七日商部鑾儀衞廂黄旗值日無引見陳璧由西陵查工回京覆命卓公伍廷芳各續假十日 
召見軍機熙彦 
[山東巡撫楊奏爲沿河直隷州知州員缺緊要揀員請補以裨地方摺]  
頭品頂載署理山東巡撫直隷布政使臣楊士驤跪奏爲沿河直隸州知州員缺緊要揀員請補以裨地方恭摺仰祈聖鹽事竊查濟寗直隷州知州李恩祥保升道員開缺於光緒三十一年二月初二日奉旨應以第五日行文按山東省照限減半計算扣至二月二十一日作爲開缺日期歸二月分截缺所遺濟寗直隷州知州員缺係衝繁難沿河外調要缺例應在外揀員調補東省並無簡缺直隸州知州無可揀調例應於候補人員内揀員請補查候補直隸州知州班内雖有特旨在任儘先卽補及記名分發各員例應先儘酌補惟該員等非現居要地卽於此缺人地未宜且該州地當水陸交衝民回雜處匪徒易於混迹舉凡修理河防稽查彈壓在在均關緊要爲東省沿河第一繁劇之區非明幹有爲之員不足以資治理際此時局艱難維新百度尤須爲地擇人不得不格外詳慎就候補班内逐加遴選專擇明幹有爲熟悉河工之員以期緩急因應據布政使吴廷斌署按察使沈廷杞會查有候補同知直隸州知州鄧際昌堪以補授濟寗直隸州知州等情詳請具奏前來臣查鄧際昌年四十四歲江蘇如臬縣人由監生報捐縣丞職銜光緒十八年因堵築胡家岸漫口合龍出力保准以縣丞不論雙單月儘先選用遵例捐指山東試用二十二年因堵築北趙家漫口合龍出力保准免補本班以知縣仍歸原省補用二十三年因堵築西韓家等處漫口合龍出力保俟補缺後以直隷州知州補用並隨帶加三級嗣因委辦河工海防洋務等事異常出力經前撫臣張汝梅奏奉旨著送部引見欽此二十四年請咨赴部引見奉旨著免補知縣以同知直隸州知州補用欽此二十五年籤掣山東旋丁母憂回籍守制二十八年正月初八日服滿起復回東六月因曹州府屬剿匪出力保俟補缺後以知府補用並賞戴花翎二十九年四月初十日赴部引見奉旨著照例發往欽此是月二十九日領照到省業經期滿甄别在案該員實心任事爲守兼優現代理齊河縣知縣辦理河工作宜以及地方一切新政均臻妥善洵爲僚屬中不可多得之員以之請補濟寗直隷州知州實堪勝任雖調缺請補與例稍有未符但人地實在相需例得專摺奏請合無仰懇天恩俯准以候補同知直州知州鄧際昌補授濟寗直隷州知州期以員缺有裨如蒙俞允該員銜缺相當毌庸送部引見亦毌庸聲叙參罰除咨部外謹恭摺具陳伏乞皇太后皇上聖鹽敕部核覆施行謹奏奉硃批吏部議奏欽此 
宫門抄九月初八日吏部翰林院正黄旗值日無引見伍廷芳因伊子以内用謝恩陜西西安府知府光昭謝恩紹英續假十日溥侗請假十日 
[翰林院奏爲酌籌經費興辦翰林院實學以育人才摺]  
翰林院奏爲酌籌經費興辦翰林院實學以育人才恭摺仰祈聖鑒事竊爲維政之要首在得人國家培養人才莫盛於翰林院論設官本意不責以職事專令講求學問研究古今以爲行政之本及其流弊乃至專習詞章精求小機以爲考試之用雖曰風 
 
 

Page 16

 
 
氣所趨亦緣拔擢人才憑此棄取遂至抛荒實學馴至空疏然考嘉慶以來至於近日翰林如林則徐胡林翼曾國藩沈寳楨李鴻章等或卓著經猷或削平大亂國家尊賢養士功效照然則翰林院養育人才亦未可厚非也近者時局艱難動以乏才爲患於是興大學堂講求實學兼及西政三年蓄艾計至深也然由小學遞升非旦夕所能收效其中學無本專事西學者又往往蕩軼而越乎規矩惟翰林官中學素所講求若再加以陶鎔於化民行政之方必能事半功倍臣等每於署中接見必以講求實學宣力國家相勸勉該員亦多鼓舞奮興力求振作之意臣署中通英文者如龔心釗通化學者如陳驤通算學者如華學瀾李傳元徐謙皆留心時事之才其餘有志向學才堪造就者尙不乏人惟苦於衙署清寒不能聚同官常時講習寂處一室莫遂觀摩又兼欲講西學不能購製儀器物料見功尤難查各衙門多有飯食銀兩以爲辦以經費翰林院因公事清簡遂無此項飯銀今若較六部飯銀之又減定爲成數大省每年酌籌一千兩其次或五六百兩或三四百兩在各省所出不過如杯水之微臣署得此卽可爲翰林官延致中西道儒以爲朝夕講學之用臣等將來考察翰林卽以所學之深淺定等第之高下四五年後必能培出有用之才以供内治外交之用所費甚微後效甚大可否請旨飭下各省按年籌解以供講學製器之費臣等爲興辦翰林院實學培育成材起見是否有當伏乞 
皇太后皇上聖鑒謹奏光緒三十一年七月初四日具奏 
宫門抄九月初九日户部宗人府正白旗值日無引見植公伊立布各假滿請安裕中堂續假二十日亨公續假十日侍衞處奏派保和殿監試派出頭班阿王宗公阿霖漙元色楞額二班濤貝勒全福琦侯松普榮福召見軍機皇太后皇上明日辦事召見後還海 
[雲貴總督丁奏爲滇省支放省防團營薪餉數目摺]  
丁振鐸跪奏爲滇省支放省防團營薪餉數目恭摺仰祈聖鑒事竊查前准户部核覆滇省團練應支薪餉卽照二十五年奏案在鹽務溢課欵内撙節動用等因歷經遵照辦理續將二十九年分支放薪餉數目造册奏報在案茲據雲南布政使劉春霖會同鹽法道團練處善後局司道詳稱滇省團營自光緒三十年正月初一日起至十二月底止除農忙停操四個月外仍按月加挑半班送營訓練由臣隨時校閲每月共支薪餉銀一千八百十六兩四錢計全年十二個月共應支放薪餉銀二萬二千三百九十六兩八錢於鹽庫溢課留備邊防要需項下如數支放現届造辦三十年分鹽務奏銷自應一併造報等情詳請具奏前來臣覆核無異除清册分咨户兵部科外謹恭摺具陳伏乞皇太后皇上聖鹽訓示敕部核覆施行謹奏奉硃批該部知道欽此 
[雲貴總督丁奏爲糧道交代遵章改奏摺]  
丁振鐸跪奏爲糧道交代遵章改奏恭摺仰祈聖鑒事竊查糧儲道到任照藩司交代盤查例定限兩個月交代清楚造具册結具題歷經遵辦在案茲據雲南布政使劉春霖詳稱准署糧儲道柳旭咨於光緒三十一年四月二十日到任接收前署道關以鏞移交自光緒三十年十一月二十七日到任起至三十一年四月二十日交卸截至前一日任内經管米折等款舊管存銀六萬七千一百三十一兩五錢零新收銀十一萬一千二百七兩三錢零開除銀十三萬三千八百四十二兩零實存米折等銀四萬一千七　九十五兩九錢零運脚銀二千七百兩八錢零以上各欵俱經照數盤查實存糧庫並無虧短當卽接收清楚分晰造册出結詳請　奏並聲明此案交代例應詳請盤查因各屬未徵復額歷經設法騰挪勉共存營制兵及解司轉放邊餉等項之用若按年核計鮮有存儲卽現在實存之數亦係發舊欠新勉爲暫存以副糧儲之義曾經彚同司庫專案奏准緩辦是以照案請免盤查等情前來臣覆核無異除册結分送部科查核外所有糧道交代依限造報緣由謹恭摺具奏伏乞皇太后皇上聖鑒敕部核覆施行謹奏奉硃批户部知道欽此 
宫門抄九月初十日禮部太常寺正紅旗值日無引見召見軍機 
[都統溥奏爲遵旨查明右翼總管被參一案擬議懲辦據實覆陳摺]  
奴才溥題跪奏爲遵旨查明右翼總管被參一案擬議懲辦據實覆陳恭摺仰祈聖鑒事竊奴才溥𨘀於本年三月二十七日到任後案查接管卷内前准太僕寺咨稱奏參所屬右翼總管胡圖凌阿擅併馬羣騰地丈放違例專擅請旨飭查懲辦一摺于光緒三十年十二月十六日具奏奉旨依議欽此鈔録原奏恭録諭旨咨行遵到察前任都統奎順交卸未及核辦奴才等查原叅以該總管胡圖凌阿歷任十有餘年乃至游牧窄狹尙不隨時詳報查拿坐視侵佔以至牲地懇剩無多牧馬有名無實復敢任意專擅輒將騸羣移入騾羣騰出遺地歸官丈放出具甘結聲稱公同情願視官地如私産置定例於罔聞私議遷移逕行辦訖其中有無别項不實不盡情弊實不可知日後騾馬羣之地倘有附近民户再行侵懇又將如何辦法且二羣歸並一處牧放水草是否無瘦滅倒斃之虞抑尙有蕃息滋生之望其騸群丈放之地四至界限並詳細查明各情節爲緊要關鍵當經遴委左翼恊領額勒渾馳往該羣確查去後茲據查明覆稱騸馬羣原設在正黄旗界内博羅柴濟地方週圍縱横百餘里自光緒初年該羣卽被民人陸續侵佔私行開懇至光緒七八年皆已升科納粮其時牧地已僅剩長三十里寛十五里光緒十七年復被民人侵懇多處此皆該羣已故總管鄂哲依曁索特那木棟岳特任内之事迨二十二年胡圖凌阿陞任右翼總管仍復不能認真查禁以致該羣之大格逹滿珠勒大小雅岱白石頭布拉巴彦察罕計巴爾圖珀琥布拉克買邁明楞察罕洪堆等處悉被民人侵佔開懇雖據稱歷年呈報實則未能驅逐一人平毁一地此查明該總管不應坐視侵占之實在情形也至傳訽開地各民人據稱該總管自到任以來仍住騍羣並未遷居騸馬羣故伊等與見過所開之地均向總管屬下官員通融立理該羣翼長固山逹等亦僉稱總管並無别項情弊均與出具甘結該總管亦出具印結如有受賄等事情甘認罪惟前任懵長精莫特旺布見任騸馬羣固山逹色楞散魯普居住騸馬之騍馬羣固山逹　木濟勒蕯斌阿根揀諾爾布委固山逹巴圖蒙克等則曾受過私墾民人戈佑國銀一千數百兩錢二百九十餘千文委固山 
 
