# 1917 - 299 - 4916065

 

Page 1

 
 
   
 
 

Page 2

 
 
   
 
 

Page 3

 
 
時評 
[外交病（冷）]  
　　近聞外交總長病喘外交次長又病喘是外交官之病歟抑外交之病也 
　　中國之外交不得謂之外交也苟延殘喘而巳以苟延殘喘之外交付諸病喘之外交官所謂人地兩宜也故外交官之病即外交之病所由來也 
　　雖然有此殘喘病尙能存苟幷此殘喘而去之中國亦無須乎此外交官矣中國之外交官其亦能同病而相憐也耶 
[專電]  
　　北京電英美公使分訪外交財政當局由高次長梁總長接談甚久聞對某國某項借欵提出嚴重質問（二日上午十二鐘） 
　　北京電美使昨到財部談甚久聞有重要問題（二日下午二鐘） 
　　北京電岑西林電馮希望國内政爭平和了結懇致意總理馮僅交范一閱尙未照轉 
（二日上午十二鐘） 
　　北京電湘傅督電曾鯤化兩報北軍敗狀不實巳將該局長監禁其洩漏軍情者决處以死刑（二日上午十二鐘） 
　　北京電院電吉督孟恩遠速銷假恢復秩序奉天張作霖電討吉軍遵令中止惟暗潮未息對孟等今嚴行監視又電奉調奉軍援湘决定出師一旅候令開拔（二日上午十二鐘） 
　　北京電外電兩廣軍隊已壓湘境北兵形勢變攻爲守 
（二日上午十二鐘） 
　　北京電某使館得粤領電據陳面語督印願即交出惟桂軍難移交必陸來粤一行方免梗阻（二日上午十二鐘） 
　　北京電馮又電陸榮廷力言湘粤之事必須陸出而調停馮意俟陸有覆電再决桂督問題 
（二日下午二鐘） 
　　北京電開復劉存厚罷免譚浩明兩令巳蓋印（二日上午十二鐘） 
　　北京電今日閣議廣西問題關於撤換譚督分兩派議論（一）主速發表免陸赴廣東致與龍衝突（一）主緩以廣西現無事旣不與廣東同時發表則不如再緩最後决俟段與馮面商决定（二日下午六鐘） 
　　北京電龍將繼譚督桂不日發表但馮意不欲過驟（二日下午六鐘） 
　　北京電陳錦濤特赦呈文巳由法部預備（二日上午十二鐘） 
　　北京電農部僉事吳瑞私刻春華茂圖章報經警廳訊押昨由部請令褫職交法庭 
（二日上午十二鐘） 
　　北京電張勳昨由荷營移入荷使館（二日上午十二鐘） 
　　北京電汪病轉劇高亦氣喘段意外長以夏詒霆暫代 
（二日上午十二鐘） 
　　北京電某方面希望汪不回外長任將梁轉外長另以某長財政（二日下午二鐘） 
　　北京電張國淦巳銷假列閣議（二日下午二鐘） 
　　北京電特定撲滅亂黨賞格由院通電遵照（一）凡遇亂黨突發由軍警立即撲滅者得按本賞格給賞（二）亂黨名數在一百上者出力撲滅之首領官晉官加章兵丁賞一萬元（三）名數在二百上者官給勳位兵賞二萬（四）在四百名上者官給勳位兵賞三萬（五）在六百名者官予世職兵賞四萬（六）八百名上者官予世職兵賞五萬（七）千名上者官授勳位勳章兵賞六萬 
（二日下午一鐘） 
　　北京電閣議西人天津水災籌議會請將災民挑選作出洋華工决定照准（二日下午二鐘） 
　　校正昨日京電裴其勳升補句誤排升捕合行絞正 
[外電]  
　　北京電政府對於南方似採留其魁首去其黨羽之政策最近之命令申斥蜀中滇軍司令顧品珍趙又新黄毓成三人謂其擁兵搆釁搶掠地方擅提鹽稅褫其官職奪其榮典並諭周道剛督飭所部分路進討被脅兵士自拔來歸者不究前罪惟指揮滇軍司令在川活動之滇督唐繼堯命令中絕無隻字道及雖報章常載唐督詆斥北京政府之言今日又登唐致總統攻擊總理指現政府爲非法之電而政府對之迄無舉動至於吉林時事其實際顯不若表面之平淡政府已飭奉天軍隊三旅開往北方（一日）字林報 
　　北京電閩督李厚基電告中央謂巳允莫擎宇之請派兵赴汕頭助攻粤省（一日） 
　　路透電 
　　北京電日本林公使本日（一日）往訪農商總長張國淦氏協議鳳凰山鐵礦問題（一日） 
　　北京電參議院定本月十日行開院禮開議日期當在一星期之後（一日） 
　　北京電中國政府顧問官瑪禮遜博士告假六個月於一日下午四時出京經由香港前往澳州（一日） 
　　北京電本月四日爲蔡鍔逝世後一周年之期此間同志擬假江西會館舉行紀念追悼會現正籌備一切（一日） 
　　北京電雲南來電云唐繼堯將親自入川不日出發其目的欲於本月上旬衝入重慶（一日） 
　　北京電各省所派出之參議院議員已陸續來京至籌備處報到者巳有四十五人唯兩廣雲南山東浙江安徽西藏吉林諸省議員皆未到京（一日） 
　　奉天電黑龍江鮑督軍爲編制軍隊事與英巴兩旅長等之衝突後以調停而得平和解决但該省排斥鮑督軍及奉天軍隊（由奉天調往黑龍江駐紥者）之運動依然甚爲激烈黑龍江省議會及其他各團體已電致中央政府指陳鮑督軍之失政提出彈劾請任前任都督宋小濓或朱慶瀾爲黑龍江督軍 
（一日）以上東方通信社電 
[戰電]  
　　羅馬電意國公報云意軍因行動迅速掩護軍抵禦得力雖其第三軍處境甚危卒得退至太格里亞孟土河陣線退軍事務幾將告竣 
（一日） 
　　倫敦電德國公報云德軍佔據狄格拉洛與柯特羅波之橋端砲台攻入太格里亞孟土河下游東面敵軍後衛陣地同盟軍由伊森沙河進攻宇定西南二十二英里太格里亞孟土河上拉蒂薩拉附近敵軍最後之渡口意兵六萬人歸路被斷棄械投降同盟軍獲砲數百尊前後共獲砲一千五百尊俘虜巳達十八萬人（一日） 
　　倫敦電路透訪員昨自意軍大本營來電謂意軍巳集於新防線秩序甚佳且急欲與敵重行接戰陣線英軍與意主軍同退聞已抵平安地點英國紅十字會救傷車七十輛僅六輛落於敵手尙有八輛因受損棄於道旁（一日） 
　　紐約電共同新聞社訪員自意軍大本營來電謂意軍大舉退至鞏固地點初不免驚亂旋即鎭靜其退走甚有秩序此次劇變所得戰略上之效果頗足償失但目下未便述之云（一日） 
　　華盛頓電意大使今日謁見國務卿藍辛氏討論意國戰局（三十一日） 
　　俄京電芬蘭當道不允協助實行棄地命令俄政府已命北陣線司令兼管彼得格勒與克朗斯太及芬蘭全境德軍毁壞維登半島全區後巳離該地敵軍刻正在哇塞爾島與達哥島組織根據地大約一俟完固卽將進取里凡爾波羅的海近日之沉寂殆因此故 
（三十一日） 
　　俄京電俄國公報云里加境數地點之德軍現正退至預先佈置之陣地至於移往他處陣線之說殊不足信印達灣有敵魚雷艇一艘被沉俄人並焚燬汽船二艘（一日） 
　　華盛頓電日本財政委員團已抵太平洋某口岸此行結果或將組成日美商會（三十一日） 
要聞一 
[北京特别通信（一百二十三）（飄萍）（十月二十九日）]  
　　兩廣之今後 
　　川滇之今後 
　　政府之利與國家之利 
　　嗚呼封建時代之偉觀 
　　自政府發布對於廣東之命令兩日以來尙無何種反響但兩廣之將來吾人有可逆覩者試爲述之 
　　陳炳焜免職以李耀漢兼任愚於九月三日致本報通信第一百十二號其時正李耀漢省長任命之日中有數語曰（此時陳或助李以達其到任之目的希望廣東境内僅有督軍省長之勢力而又預爲將來督軍省長發生問題之原因中央乃乘機而利用之）云云嗚呼曾幾何時吾人所預料者今乃一一實現雖然不僅此也稍待須臾恐前函所謂兩廣糜爛之警告亦難免見之於事實蓋李耀漢之所以通欵於中央與莫擎宇輩結合而爲排陳之運動無所謂國家思想政治思想也簡言之則爲最卑劣之村落主義個人主義所騙使而巳而陳炳焜在廣東其手段之惡政治之不洽輿望亦爲廣東人所深悉者故以陳遇李皆不知有應退讓之事者也以陳李兩方之兵力言之李不及陳但苟運用村落主義得法使廣東土著之兵同起而抗非廣東人之陳炳焜則旗鼓亦却相當然則數日内之形勢殆至可注意者矣 
　　政府此次對於廣東之命令雖不及陸巡閱使一字然陳旣爲陸之部下兩廣又陸所視爲勢力範圍者今忽見兩翼之折其一陸之隱痛可知也故一般揣測兩三日内陸殆不能無一種表示陸之態度如何亦即廣西命運之所由判吾人於此姑待其電報之來政府亦甚以是爲懸懸也 
　　雖然政府對於兩廣之事今頗有躊躇滿志之色政府所躊躇滿志者何則兩廣之間尙有手握濟軍萬餘人之龍濟光在耳愚曾屢屢函述龍氏在粤之舉動與政府所以預備利用之深謀故今日之龍濟光在政府之眼光視之巳卓具兩廣巡閱使或廣西督軍兼省長之資格矣陸幹卿與廣西方面稍有若何表示政府即驅龍以拒陸此爲預定計畫龍陸雖爲姻婭而大利所在可以滅親况又有數年以前之舊事乎政府利用之無怪自認其爲至適之無上上策也 
　　愚前函曾述政府所以利用兩廣之不安者其目的首在緩和湖南之形勢也近日以來湘中並無戰報而傅良佐則取守勢以待各處軍隊之來集故不久政府將一鼓而淸湖南或竟令龍濟光在兩廣間爲東西響應之舉然則兩廣糜爛之說可希望其幸免者豈非倂幾希而無之哉此兩廣人所應早計者也 
　　其次則言川滇之事矣近日以來内江收復威遠收復之官報與高釆烈一若川事立刻可解决者愚探詢他方所聞則内江威遠之收復確爲事實惟滇軍勢力之主要部分不在内江而在瀘州自流井川軍攻滇軍者則以攻内江方面兵力爲最多故内江之戰不算若何奇績而大戰發生當在瀘自方面此函到館該處或巳成腥血之場此誠吾人所不堪設想者以現狀卜之川滇兩軍之戰自以川軍方面形勢爲有利蓋主客旣異川人之村落的排外思想又熾一方有政府爲之接濟械餉滇軍之求勝似屬萬難故政府稍待時機滇軍如何處分之命令亦且下矣依上所述之種種湘粤川滇兩部分似皆政府佔優勝之地雖然廣東之衝突方生川滇之苦戰未畢陸陳唐諸氏處於此種困境之下不能不出於萬死不顧一生之計兵連禍結恐無巳時此可慮者一縱令一一達吾目的然李耀漢旣騙得督軍省長到手龍濟光或償其兩廣巡閱及廣西督軍省長之望彼時無求於中央則猶是陸榮廷陳炳焜且將不如之耳此可慮者二四川方面劉存厚輩死力拒滇豈眞爲中央盡忠者夫亦曰我要四川耳滇軍敗北之日四川問題即發生矣果中央委曲求全奉川人以督軍之位此後川人亦無求於中央則四川猶是與雲南兩廣等也此可慮者三夫處此統一國家形式之下而政府利用村落主義個人主義使發達增長以至於無限度愚前比之於酋長時代似乎言之過甚而封建時代之偉觀則巳光明燦爛於二十世紀號稱中華民國之大地無可疑矣政府中人一時之利與國家前途之利相背馳請政府中人平心思之其然乎其不然乎 
[閣議中之對滇問題]  
　　對滇之討伐令政府之議定在對粤之前然迄未發布者一以唐繼堯之復電一以待軍事布置之完備昨日所聞此項命令又有日内發表之說今日閣議並將此問題再加討論然後從而决定蓋政府對粤决裂對滇自不免决裂而近日以來劉存厚捷電迭告尤爲政府發布命令之好時機至中央託周道剛轉唐繼堯之電雖周已轉致與否無從證明然唐氏並無覆電則政府中人確如此說法蓋發表討伐之形勢又加緊一層也周道剛之請討伐滇南聞其電已六上蓋戰事旣開川滇無聯絡餘地周只得如此也近聞又逼緊一步昨日電致中央唐繼堯曾有電致彼謂與聯軍東下平分江漢又云滇軍兩年寄食寛所疚心轉報上述諸語以外又請宣布罪狀明令申討此又下令將近之一因也附誌周道剛劉存厚報告克復榮威之電如下周道剛電云本月十三日在川滇軍突向内江攻擊其時川軍駐紥内江者祇有一團滇軍以三團晝夜猛攻川兵因衆寡不敵暫時退郤殊滇軍入城姦淫擄掠慘無人道川人憤極剛爲保衛桑梓計常令各軍分頭進攻頃據第二師第三旅長舒榮衢自資中電稱漾日進攻榮威血戰兩晝夜徑日晨已將威遠城完全克復敵向自井敗潰等語又據一師第二團長王麗中自隆昌電稱有日午後在内滇軍因三師着着壓迫棄城逃遁内江已經收復其逃遁滇軍現正派兵追擊中又據一師第一旅長劉湘自永川王坪電稱宥日午後行抵石馬場當將兆雅鎭之敵軍擊退明日拂曉决以主力進攻破瀘即在旦夕等語除陸續呈報外特先撮要飛電奉聞周道剛叩感午印劉存厚電云頃捕舒旅長榮衢報稱本軍自（二十三日）漾日分道進攻榮威血戰兩晝夜徑（二十五日）日晨早巳將威遠縣城完全克復滇軍向自井潰敗我軍刻正追擊等語又據賴支隊長電稱（二十四）敬日午前王李兩營各率所部由山王廟及新店子要隘之敵倂力猛攻並於老霄頂安置大砲伏射敵陣激戰至午后三時將山王廟之敵擊退完全佔領該地乘勢進逼新店子山脚將敵第一防線佔據敵復據二線頑强抵抗現正在對戰中此役死敵甚衆擄獲極多耀已親率吳李兩營進駐山王廟擬有日拂曉猛攻新店子之敵並派游擊團分駐上捲盤及雙古墳一帶以保聯絡而顧後方我中央隊方面鎗砲聲隆隆終日不絕進攻甚烈左翼廖團亦於本日佔簡龍王山高地向觀音岩之敵進擊各等語查榮威地極險要敵人工事堅固異常分駐敵兵計有六團以上進攻甚屬不易今幸將士一心一力將威遠收復攻下榮縣指顧可期除督僅乘勢猛進外特此電陳伏祈查核劉存厚叩寢 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[美國加入銀團問題]  
　　美國加入銀團一節近日外間傳美國復歸四國團問題銀行團爲此連日開議已經議有頭緒等語惟據某外交家談及此事某君之言曰自美國脫離六國銀行團而後對於中國發展其經濟上或政治上之政策每爲單獨行動不能與英法日俄等同其步調五年之冬鐵路借欵實業借欵等實現益引起列强之注意故美國復入銀團問題乃一年以來之宿題至今雖有實現之風說然據外交界所聞則仍去事實尙遠在主張請美國復入銀團之用意（一）防止美國對我經濟政策爲有害於該國等之發展（二）防止我國與美爲單獨之交易且以免銀團對我要求之借欵條件徒足驅我國不得不惟美國是賴（三）防止一國使不得以戰時實際上出資之故壟斷銀團之權雖美國之態度究竟如何今尙未可明記但此確爲我國人所應注意研究之一問題云云又據東京電傳消息駐日美國大使要請改革幣制借欵保留權利一事各重要報紙均言美國若單獨擔任該借欵徴諸從來之關係恐不可能故美國除復歸借欵團以外别無辦法日本甚盼與美國共同投資是以對於復歸一事毫無異論惟此間因評議其實行遷延者爲中國甚爲可悲云 
[傳心殿欵讌日賓]  
　　昨日（二十八）正午内務總長湯化龍讌請來華遊歷之日本政友會總務前財政大臣農工商大臣山本達雄貴族院議員國民新聞社長德富蘇峰衆院議員小川平吉長島鷲太郎小坂平造（以上三人屬政友會）大内暢三（屬國民黨）及國民新聞記者玉生山崎二君於傳心殿幷請林公使芳澤參贊西田書記官桑田君梁任公林宗孟蒲伯英胡子笏劉崧生張君勱藍志先劉子楷陳維藩黄溯初籍亮才張梓芳陳博生諸君爲陪賓傳心殿在文華殿之西復辟時張勳等諸僞議政大臣在此密議陰謀故今後在歷史亦極有關係之一殿殿雖不廣而建築精緻陳設幽雅頗足曠心怡目殿中所懸之各種織畫均極工巧來者莫不欺爲觀止撤席後湯氏導來賓往遊文淵閣參觀四庫全書我國藏四庫全書地點凡四一北京二揚州三西湖四奉天（而奉天所藏之四庫全書則已於革命後移來北京藏保和殿内）文淵閣有樓三層均藏四庫全書書凡五千七百餘函計四萬餘册每册長約六寸寛約三寸半表面用黄絹或白絹裱　全書係用楷字繕寫者其淸潔可愛觀者不忍釋手書尾附校對及繕寫者姓氏全書字數不下幾千萬字文淵閣中乾隆字跡甚多而兩幅名畫亦殘破不能認識蓋保藏者不知其爲可貴之物任其風雨飄零也觀者咸引爲遺憾次至保和殿（袁項城時改爲建極殿）殿中有由奉天移來之四庫全書全部與文淵閣所藏者同殿中尙有乾隆時所製之大鐘一架高可一人一臂今機器破壞不能動僅存其形而已又有一七寳燒塔高可逾人工極精巧惜門窓不全爲可憾耳來賓觀畢極爲滿足回傳心殿略談片刻即散去時巳四時矣 
[黔議會電爭借欵]  
　　貴州省議會致各省督軍省長省議會商會各機關電云頃致北京電其文曰北京大總統國務院均鑒民國成立甫及六載内閣經一次改組外債即加一重負擔依樣葫蘆業成習慣而一考其用途則又與初時計畫全不相符以致民間之謠諑時興中央之威信盡失乃者又聞財交兩部着手大借欵矣其條件之利害如何姑置勿論查約法第十九條參議院有議决國庫有負擔契約之職權現在國會中斷此項借欵旣無代表民意機關爲之議决若政府竟悍然行之則不惟自損其信用人民愈將失其信仰日來黔民紛紛到本會請願僉以國民負債太重破産堪虞籲懇電阻爲詞本會忝司一省喉舌有鑑前車尤惕後患用敢代表全省七百萬民意凡國會未召集以前國家一切借欵决不承認伏懇俯順輿情立罷前議國家幸甚人民幸甚掬誠陳詞立候電復黔議會叩已於本日拍發請貴處一致通電力爭如忠告無效擬請各省議會連銜通電外交團否認借欵務祈辦到而後巳如荷贊同即請電復黔省議會叩 
[陳錦濤案二次判决]  
　　高等審判廳昨日對於陳錦濤等一案宣告判决其主文如下原判關於張興漢虞熙正陳廷銘陳錦濤吳乃琛罪刑各部分均撤銷張興漢交付賄賂之所爲處罰金三百元虞熙正交付賄賂之所爲處四等有期徒刑一年六月褫奪爲官員之資格五年陳廷銘交付賄賂之所爲處四等有期徒刑一年六月褫奪爲官員之資格五年陳錦濤期約賄賂之所爲處三等有期徒刑三年褫奪爲官員之資格終身虞熙正陳廷銘陳錦濤之未决期内覊押日數均准以二日抵徒刑一日吳乃琛無罪賈士毅到案後另行審判依此則大淸銀行紅利案巳完全撤銷陳錦濤只減刑半年褫奪公權一部分此與地方廳原判不同者也聞陳錦濤仍不服判决更擬在大理院上訴云 
[農部吳僉事被捕]  
　　農商部前署工商司第三科科長僉事吳瑞湖南人前日上午忽被警察捕去他報已有登載茲查吳被捕原因係日前曾向某刻圖章店訂刻春華茂錢莊圖章該店因春華茂係京中大錢莊不敢造次特往詢該錢莊有無派人來店訂刻圖章之事春華茂聞言大愕當即報知該管警區由該管區派警到該店詢明來人作何裝束及訂定刻成取印之期日前日乃係訂定期日吳即往刻店取章當被巡警扣留詢究何故假冐該莊圖章吳答非自已所爲係同鄕某所託乃偕往吳所謂同鄕處所殊並無其人警察於是將吳帶往警區當由警區說明情由巳於日昨轉送地檢廳聽候查究不知農部對於此等人又將何以處之也 
[北京大學著手修改學制]  
　　北京大學近日各科組織漸次就緒乃實行着手學制之改革已於本月十五日由敎育部會同法科大學及法政專門學校兩方爲第一次之會議以修改大學規程當時所議决公布者約有七事（一）採用選科制度（二）預科單位（三）本科單位由各科自定之（四）擔任起草者須兼任本科及預科規程（五）第三外國語不必定爲必修課目（六）每科必修課目單位至少不得下於全科課目之半數（七）規程起草一月爲期以上七事其發動之要點實以選科制度之規定爲其中心蓋吾國學制向採統系主義其中往往爲學校制度所束縛不能專研其心嚮之學科故蔡校長極力主張採用選科制度其意以爲分年級之制與小學校無異大學當純擇一科完全之編制法至於輔助學科則聽學子之自擇曾具有極詳之說明書上於敎育部其大意約略如左（一）各科皆爲有統系之編制（二）學生以習滿若干單位即爲畢業（吾國規定每周一時全年爲一單位）不必拘定年限（三）預科四十單位以四分之三爲必習科以四分之一爲選科選科皆由各預科主任因程度而指定之（四）本科八十單位半爲必習科半爲選科（理工科酌量減少）（五）本科學生入校時皆須擇定本科敎授一人爲導師（六）選科於本門專治一系外更當兼治與專科有重要關係者其尙願旁治他學者亦聽之（七）凡前一學年之平均分數在甲等者本學年可擇選科規定之最多單位（八九十皆關於學生考試茲略之）此等提案本原於美國之學制學生旣入大學當然有選擇學科之能力固不必悉由學校一一干涉之也以上之大綱旣定敎育部以集思廣益之故復擇延兩校敎員以擔任規程之修改須採得其延聘之人士如下（法律科）王蔭泰張孝移李儻梁宓余棨昌林行規陳繼善何基鴻徐維震王景岐朱鶴翔左德敏黄佑昌（政治科）康寳忠駱繼漢胡鈞陸懋德嚴鶴齡周家彦鍾賡言陶履恭張祖訓林彪柴春霖（經濟及商業）馬寅初陳啓條徐墀陳兆焜陶履恭李儻朱神恩王啓常朱祖　黄振聲熊遂王敬禮曾牖吳瑞王家駒葉弼被延聘諸君聞已得敎育部通知會函大約日内卽將開會討論斯事 
[吉督問題之近訊]  
　　吉林最近易督風潮迭誌報端前日（二十七日）下午徐世昌王士珍等老北洋派特爲此事曾開秘密會議磋商調停方法昨日徐氏已致函馮大總統言明出任調停一方面則致電孟恩遠囑其靜候調停勿輕舉妄動蓋孟係徐東海信任之人也聞不出數日必有和平辦法又得續函吉林易督風潮已由徐王二人出爲調停孟恩遠暫時得以連任孟亦願約束部下不再有不規則之行動現在請假期内俟假期届滿即當入京請罪田中玉今早巳專車出京聞田氏先回張家口預備交卸數日之後再行來京但另一消息謂田氏未出京前早由徐世昌王士珍等之接洽暫不赴吉而新任察哈爾都統張敬堯氏又經政府派令赴湘充第二軍總司令之任張不赴察田當然不能卸任則赴吉之舉當然緩矣至張作霖派兵赴吉之事據某通信社消息亦巳中止但聞吉林之孟氏部下對於政府允許孟氏暫留之電覆不甚滿意昨日裴其勳有電來京有種種要挾府院得電已去電申斥據日人消息謂吉林將士頗疑政府此種遷就不過一時之緩和策則吉林風潮之未了蓋可證明又據吉函云團體聯合會第二次推舉代表十人晋京挽留孟督已於日前二十六號晚車出發詎是日晚五時又准劉文田莫德惠二代表來電内開急吉林省長郭轉各機關各代表務緩來京俟回面陳田惠叩云云及此電轉至各機關時該代表等業巳起程矣團體聯合會呈請郭省長添募警備隊聞巳照准日昨會議又電請中央速撥鉅欵使各縣增加警團額數以防土匪吉林縣于知事因省垣陸軍近有因事調防者昨遂請准省長即將該縣第一第三第四第十等四區團丁每區挑選百名計共四百名調駐省城藉資彈壓並每區由縣發給川資八百吊交各區團總領訖至奉省方面聞督軍署昨已接政府覆電察哈爾都統田中玉電請仍留原任不欲督吉省當此多事之秋暫將孟督軍留任前電奉吉兩省征討之說暫莫興兵聞張軍長接電後當即電致吉林孟督軍謂政府仍將貴督留任迅將獨立取消一面電致二十八師司令部二十九師司令部征蒙軍隊雖巳預備妥協若無電告興兵萬莫私行開隊云 
[黑省政潮平息後之短簡]  
　　江省自英巴兩旅長曁吳袁李鄂各團長晉省後連開臨時軍事會議現鮑督軍又擇定二十五日關於政潮各事在軍署開軍事大會 
　　陸軍步二旅長任國陳現遵許蘭洲電調於二十一日晚四鐘偕同前第一師司令部尙參謀長毓贊專車赴奉許蘭洲所部近巳全部赴奉所餘在江者尙有二十七人聞已定二十六七日亦均赴奉 
　　省議會議員譚如九等以江省此次風潮地方所受之苦痛皆身膺目覩對於本省軍財各政諸多疑義特提出質問書請鮑答覆連署者二十二人質問事項共十二條 
[順湘迭起戰事中之鄂訊]  
　　湘戰未休川戰旋起鄂省王督軍與蘇贛李陳各督提出調停條件徴求兩方承認奉到京電覆准後南方尙無覆電王氏以揆之大勢平和目的不易達到特於日昨電復政府謝絕調停惟聲明力盡守土之責云 
　　自衡山永豐等處戰事開始後北軍鏖戰十數日夜頗形困憊傅湘督特電王子春督軍轉飭駐紥湘邊臨湘尼姑台等處豫軍之第三混成旅開赴護湘關湘水左右兩翼以應前敵悉聽王汝賢師長指揮而以王汝勤軍中疲勞軍士編入後援隊以資休養王督接電後當飭豫軍開拔矣 
　　鄂軍第五第六兩團前奉命開赴湘中原爲范軍替防故到岳後即分配守地未曾前進茲傅督以界牌嶺及白菓寺等處戰事日趨猛烈而湘陰縣屬之蘆林潭臨泚口一帶直接湘潭爲衡寳入長沙西北之要道林軍屢欲由此通過均被陳復初遏止刻下陳軍又開往畫眉嶺一帶該各處兵力甚形薄弱不足以資防堵特電知王督軍飭令駐岳之鄂軍全部開往湘陰分紮該各處堵防 
　　湘南最劇烈之戰事發生後王督因傅督之請求擬派鄂中黎鎭守使天才所部之第九師一旅駐岳與王汝賢范國璋各軍互相策應茲王督軍以川東方面戰端忽起荊宜襄各處均劃爲戒備區域防務尤爲吃緊吳光新所部又全數入川該各處兵力頓減故將黎軍調岳一舉無形打消 
　　鄂當道以湘省刻已兵連禍結恐非旦夕可了鄂湘直接轄境毗連之處甚多除岳州臨湘均已派第二混成旅及暫編第二團扼要駐紥保護商民外所有湘西與荊襄水道防務更應嚴密昨特令楚安巡防艦開往要區巡查並派員前往調查防務以期周密衡永戰事獨立軍援軍續至兵氣甚盛傅湘督迭次電京告急中央特派安武軍赴湘協助日昨上午九點鐘又到五營當派楚信楚華兩巡防艦拖帶武勝第一第二兩號軍事大駁前往漢口迎接至鮎魚套車站當乘武岳路專車赴湘 
　　吳光新曾在安徽招募輸送隊預備入川之用詎湘南事起分隊赴湘其餘尙留鄂省敎練茲以川戰發生陸路輸運需人昨由兵站隊派出一營飭江鷹（上游警備司令差輪）拖帶駁船民船數號裝運上駛隨帶軍需甚夥幷向合記公司雇用楚盛楚德小輪前往宜昌分站以便差遣 
[鄂議會之兩大彈劾案]  
　　鄂省議會於此殘喘苟延之際而彈劾查辦官吏之案興仍不淺其最爲人所注目者爲彈劾財政廳長張壽鏞查辦警務處長崔振魁二案茲將其近情述下 
　　彈劾張壽鏞案前王兼省長據委員查明咨復省議會於象鼻山誤刋月報及虧扯官錢局公欵事多爲廻護之詞惟於申串捐一項因只有籠統之册報並無收支之細賬與各機關請願之印據殊難曲爲掩蓋省議會以咨送來會之摺表賬簿純爲商業貿易性質可以揑造無憑審查特咨復請再飭查辦員詳查檔案曁各項印據再行送會並請將張氏先行停職以憑澈底根究又詰其象鼻山誤刋爲漢冶萍所有係據何本官錢局欠欵究竟如何償還須定辦法茲准省長咨復其文曰案照貴會咨請查辦財政廳長張壽鏞貪劣違法一案前送摺表賬簿准咨還請飭查辦員詳查檔案曁各項印據澈底根究等因查賬册應與檔案印據互相勾稽自是正辦現已令行查辦員查案調取惟據財政廳長呈稱各項單據均巳送部轉送審計院審核現巳呈請發還等語本兼省長一俟單據寄到連同賬册復核再行轉咨象鼻山誤刋憑何底本已令廳檢送官錢局欠欵現據該廳將分還之法開呈正在核議至停職辦法應俟帳據查明後再行檢齊證據咨部轉呈辦理 
 
 
 

Page 7

 
 
相應先行咨復貴會請煩查照云云是張氏之斷不至於停職意已明顯此彈劾案之無效果可以預卜也 
　　查辦崔振魁案此案原分兩起一爲盧欽墀介紹公民黄耀治等陳請案一爲議員陳士英所自提查辦案盧之陳請案前月甫列日程忽自不承認介紹繼因黄耀治欲與之面質盧又承認是其介紹其中鬼鬼祟祟有非局外所能盡知現此案雖交陳請股審查多日猶未見報告或謂將永遠沉埋於審查中陳士英所提查辦案係就路工路政路欵三項而言籠統言之爲路費巳消耗十餘萬元而未見新築一路補修一路此案在局外觀之皆以爲提議得當極宜澈查詎二十六日大會二讀此案列於日程之首當時突有接近官場之胡作賓等發言主張將此案打消其議論有三大要點（一）謂原案以崔玩忽路政查省垣内外馬路現在日事修理惟路線過長者尙難全顧不可不爲之原諒（二）查辦案之成立須理由充分事實確切本案所捐路欵難免侵蝕不過想像之詞並無實據至謂路局常雇工人不足所報之數陳議員未知從何見得（三）此時省會巳成殘局對於官廳亟宜保全善感若無憑無據提出查辦案未免近於挑撥是時胡正在大發議論爲崔振魁作辯護士各議員亦不起與辯駁若一致默認者最可異者有十數議員不待胡言畢卽紛紛自出往茶話室休息聞提案之陳士英亦在其列未解何意胡言畢主席王信敷議長亦不依法以是否打消諮詢衆議就糊裏糊塗接議彈劾前任圻水知事王光鴻案是更令人無從索解矣 
[蕪湖快言]  
　　駐當塗新編制之安武軍五營業經列入皖軍援湘二十營之内該軍已於二十七二十八兩日全數出當塗境開赴蚌埠該統領陳德修於二十九日由當電致駐蕪安武軍第一路統領馬聯甲請速撥隊來當接防馬統領接電後已在所部第四營内撥隊一連開往當塗接防又聞駐防大通之定武軍亦已編入援湘隊奉令開拔故由省垣電致馬統領於第五營内撥隊一連開赴大通接防 
　　蕪湖自得駐當塗新編制之安武軍已拔隊出境援湘之信人心大定前次由當塗避亂來蕪者近兩日已紛紛遷回 
　　馬聯甲統領於三十一日由蕪乘江華輪赴安慶此間政界傳述馬統領有任安蕪鎭守使消息 
　　前省議會議長柳汝士刻由蚌埠來蕪寓居華洋旅館現已多日行蹤頗爲秘密 
　　蕪湖道尹祝從恩因皖南地方要公於前日赴蚌埠 
　　倪嗣冲接准部咨訓令蕪湖道尹調查自光復後所屬地方共有賦閑軍官若干人迅妈查明具復上海惠記銀公司大班英人駱福德前日由滬來蕪曾至各機關及總商會接洽聞擬在此間設分公司專做押欵生理 
　　蕪湖濟良所設大馬路小洋橋口巳於本月三十一日行開幕禮各機關到者三十餘人公推陸如衍爲該所所長 
[皖人之選舉運動熱]  
　　省議會第二届選舉内務部限於本年底告成業經黄雋珊省長通飭各初選監督仍仿元年選舉法設立籌備處遴員調查預備初選懷寗朱叔琴監督已照會何瑛舒景蘅馬伯瑤産紹泗等十四人爲調查主任（懷寗向分七鄕每鄕二人）此次選舉人多視爲陞官發財之捷徑因上届議員兼軍署顧問秘書及釐差局長知事並查煙委員者觸目皆是誠所謂滿朝朱紫貴盡是議員公近日丁叔明何叔堯錢芾棠何宇奇産翰州等不下五十人大事運動故海洞春一家春小蓬萊各菜館以及八家公娼大有座上客常滿樽中酒不空之勢競爭亦可云劇烈矣 
[南昌通信]  
　　江西北直賑捐公債地方方面照區域大小分等攤派行政官則仿内債捐薪成案略事變動如縣知事稅局按月抽十分之六以六份之五作公債以六分之一作捐欵各機關服務人員月俸五十元以上百元以下照抽十分之二百元以上至二百元者照抽十分之三如省長月俸八百元計抽公債四百元捐欵一百元外自由加認六百元財政廳長月俸六百元則抽公債三百元捐欵五十元按月由各機關自抄淸單送財廳照扣限十一十二兩月扣淸 
　　孫武日前因攷查實業到贛已誌前報而實業廳長夏同和亦適於此時到任故頗引起贛人實業之觀念昨（三十）孫君與夏廳長同席復舉其對於實業進行之計畫告孫而以礦産爲實業之大宗最爲注意江西爲礦産最富之區以廳長之提倡得孫君之指示前途發達殊有希望也 
　　省立第一師範校長王壽彭任事熱心人尤誠慤其於學校中管理設備上頗深研究此次以敎育效力最難發現偶經外染打消極易如學生在校日日陶融往往爲星期休息一天在外感染惡習所抵消故於星期一效敎堂禮拜之法早起齊集各學生於禮堂先由校長訓話繼則默頌孔子聖經如作禱告以便各學生之内省 
[杭州快信]  
　　桐鄕沈寳淸仿蘇省辦法請設童子軍呈縣詳由省長咨部核准昨又擬具敎員講習會章程報請備案擬於年内實行 
　　農事試驗場場長葉芸奉省長令特派病蟲害科主任呂荃率同技術員等赴嘉興嘉善平湖等縣調查稻作物蟲害並隨時演講防除方法於十月三十一日到嘉 
　　林業公會規則早已由部頒布至今籌備處尙未成立昨由處長孫元吉呈請趕速於省城先行組織俾促進行已經省長照准 
　　乍浦商務分會昨報告到省業於一號成立推選朱蓉初爲會長 
　　齊省長委韓維藩爲警備隊司令部副官楊宗俊爲該部差遣 
　　紹縣宋知事以人心浮動各過塘行每不免喻入違禁物品擬定取締新章四條呈報到省頗蒙嘉納已飭各屬一律查照辦理 
　　拱埠裕通紗廠收稅處房屋本抵押中國銀行現尙從事交涉忽爲官産處標賣昨由交通部電浙禁阻 
　　望仙橋藥業會館控案經大理院發回再審後高審廳昨又判决歸號裔董良史等管有（價値十三萬餘金）全體藥業俱敗訴 
　　西湖鳳舞台會同第一舞台男女兩班合演助賑（奉直水災）軍民兩署各認購劵百張定演三天前昨兩日由警廳擔任售劵今日劃歸奉直會館値年會董李某主任雖大雨滂沱觀客極形踴躍約計可得四千餘金 
地方通信 
[松江]  
　　監犯又圖反獄松縣監犯異常擁擠内有已判徒刑之盜犯及强悍之積竊近聯合一氣密議圖逃上月中巳發見反監事實經看役探悉告密那警佐即率警察荷鎗實彈將監獄包圍始免逃逸唯發起圖逃各犯巳將脚鐐挫斷故由知事提案判加刑期加釘雙鐐在案不意該犯等圖逃之念未息仍暗中商議聯合各號舍犯人决於十一月一日夜間乘那警佐下鄕勘荒之際由爲首各犯呼嘯爲號同時扭斷脚鐐持作毆人之具一倂衝出監門而逸密議旣定詎聯合之輕罪人犯知所爲不妥密告看役轉報獄官面請徐警佐督同全班巡士荷鎗實彈在監獄四圍守候各監犯未悉防堵情形仍圖衝出及至内監門首見有多數巡士荷槍站立始行折回 
　　勘災委員赴楓上月三十晚間由縣委令領袖警佐那鶴年隨同省委羅洪賓帶同攝影器具並丈書王峙山及衛隊警察等前赴五庫鄕覆勘蟲災將荒歉各田攝影丈量俾知確數茲悉翌日適逢天雨故於到鄕之後約略查視擬俟天晴再行詳勘那警佐羅省委均於三十一日晚間回松旋於十一月一日淸晨仍帶前項員役乘車赴楓查勘災情以便早日覆命 
　　查禁迎神演戲浦南盛梓廟鎭城隍神現由該處流氓歛錢迎賽並於廟内搭臺演戲藉以聚賭抽頭茲由該處圖董周克仁等赴縣報告故已由縣令行亭林警所飭警禁阻以免肇禍一面並頒示懸掛廟中嚴申禁令違卽拘懲 
　　鄕間賭風日盛各鄕鎭之賭博近益加甚蓋鄕間已經出熟莫不欲乘此時機藉以收括各該賭徒與從公之人均有交接以故明目張膽無所顧忌如泗涇鎭河南日前有人搭台聚賭警所並不顧問致外間有每日納賄之說又該鎭鬭蟋蟀風素盛上兩年經警所禁阻尙見歛跡今歲則又興高釆烈其他如新橋之偵探王某亦開賭之一試問從何禁阻今石湖蕩鎭因有金仁傑等聚賭抽頭故由潘承基等請縣拿辦不知果能捕獲否 
[無錫]  
　　慶賀馮公子之冠蓋忙馮總統長孫海岱聘娶現任浙江常山縣知事任藻靑之女公子爲室於夏曆九月十八日入贅坤宅已見報端茲聞朱鎭守使自上月護送海岱公子赴宜後即於二十八日偕馮國鑫監督等道出梁谿遄返蘇垣茲以吉期將届朱鎭守使及其他軍官人等於昨日由蘇來錫在新世界旅社暫憇密蘇兩處之軍樂隊亦均抵站卽由蘇軍營長張亞聲率領軍樂隊隨朱鎭守使於下午乘淺水兵輪兩艘開往宜興無錫縣知事因齊省長假滿回任約同稅務所長梁玉書於日前赴寗謁見省長面陳地方情形昨甫返錫即雇利澄輪局小輪船隨朱鎭守使赴宜道賀此次馮公子南下結婚本省高級軍官赴宜道賀者幾居十之七八宜興之熱鬧可以想見現聞有某軍官預定無錫著名畫舫兩艘俟十八吉期過後准於二十日起來錫游覽山水名勝三天俾候馮公子由宜抵錫後護送北上云 
　　兩婦爭子之奇案朱達甫之子維孫前任尙友學校校長因發生不名譽事以致學生星散爲敎育會議决勒令該校停辦朱姓族人亦不認維孫爲達甫之後等情屢誌前報茲聞朱維孫之生母杭州人趙浦氏來錫要求朱達甫妻王氏將維孫收回歸續宗祧經人調停未能有效昨日趙浦氏具狀縣署請求判令維孫歸宗尙未解决而朱王氏以浦氏證據確實知事不了即携其子赴杭避不見面云 
[鎭江]  
　　警界注意冬防警察總局倪局長以冬防在即各區隊每日晚間巡邏守望務須格外加嚴故自十一月一號起除通令城廂内外所屬各區隊一體遵照嚴密梭巡外並面諭本局督察各員於是日始輪流分往各區隊密加偵察有無疏怠情事以憑考核故各區隊長員每晚必親自出外梭巡一週至楊師長以現在舉辦秋操未暇顧及俟演畢後即擬會同倪局長妥商冬防辦法 
　　染業將開大會五條街義源祥染坊私劈小匡緯二百八十兩售與戴瑞絲結店允付洋六十六元爲羅在全之夥曹姓所見告知染坊同業該坊主芮某與曹大起衝突一節巳見報端茲悉此案發現後染業與絲結業均擬開會公議整頓行規戴瑞聞此消息尙知愧懼而坊主芮某懼羞成怒與曹尋仇報復聲稱訴訟縣公署一决雌雄現染業綢號機業絲結店等以芮如此行爲凶橫已極擬聯名公禀倪縣長請求懲辦云 
　　辦理選舉紀事丹徒省會初選監督倪知事昨頒發通告並摘錄省議會議員選舉法第三條至第七條廣爲宣布務令有選舉權及被選舉權者各向該區調查員據實報塡勿自放棄又倪知事昨電省長文略謂選舉人民册上届雖有頒式係奉頒在選舉法公布之先内載各項有與選舉法規定未能適合之處本届調查是否適用未奉明令事關統一未敢擅專應如何辦理乞迅 
賜電示再選舉資格調查表式檢查擋案並無奉頒是否由縣自定抑由鈞署頒發並候示遵云云 
[南京]  
　　寗人迷信一斑南門外距城二十餘里殷巷鎭有無賴數人造出一種謠言謂該鎭附近某山有鬼能治病祗要病者在山住宿一晚病即愈以致省城一般無識愚民趨之若騖南門直達該鎭竟如山陰道上不旬日該無賴等歛錢無算城内釣魚巷揚妓樊銀仙因患瘋癲病時愈時發日前樊之鴇母將樊妓送至該鎭某山住宿一晚翌晨送回已奄奄一息旋即斃命又花牌樓石壩街珍珠橋等處有甲乙丙三人均患自疾至該山住宿一晚回城即大病不數日亦均病死蓋因深秋霜風刺骨病者露宿荒山一晚卽不至死亦必加劇聞諸如此類因而致病或因病而死者不知凡幾乃愚民至死不悟連日帶病赴該鎭求治者仍相望於道不知地方長官已有所聞否 
[揚州]  
　　鹽官聯袂蒞揚淮北中正場知事錢振家淮南臨興場知事鄭功燿均於今日（一日）聯袂來揚當謁淮運使陳述公務 
　　運使查看砲船兩淮張運使於今日（一日）偕同稽核協理洋員高洲太助氏往城外五台山一帶查看緝私巡緝砲船以資整頓 
　　月底發放軍餉陸軍巡緝隊統部前派羅軍需赴寗領取十月份餉銀已於今日（三十一日）回揚由劉統領點名給放 
　　小麥價値增漲小麥一項價本低廉近因麵粉銷路暢旺故各麥莊及各行紛紛購辦致市價有增無已現每重一百六十六斤已售至五元二角就中以怡成麥莊購入爲最多計運出江者已達三萬有奇云 
[九江]  
　　商人熱心助賑九江商會會長舒法甲對於天津水災極爲悲憫此次五秩壽誕特捐洋一千元以助災賑刻已滙交上海中國銀行轉滙天津查收又聞商會定於舊曆九月十八九兩日假潯陽第一舞臺請伶人演劇卽以劇資作救災之賑欵想是日之觀劇者當較平日尤爲踴躍也 
　　警官雇員鬭毆贛北鎭守使署雇員黄某日前因酒醉赴潯陽第一舞臺觀劇任意咆哮適九江警察廳督察員何某在側惡其無禮以言申斥該雇員不服彼此互相毆鬭黄同伴約二三人何因一人勢孤遂慫恿憲兵痛將黄毆打竟成重傷黄之同伴立將何帶往使署管押其時吳鎭守使因公晋省未歸事爲警廳督察長閻少舟所聞旋向使署懇情始得釋出惟閻督察長以爲有失警廳顔面仍憤憤不平隨飭該舞臺停演並將舞臺經理吳亞北拘廳勒令吳交出兇犯吳以無犯可交被留廳内昨日吳鎭守使回潯立飭警廳將吳釋放准該舞臺開演並罰警廳洋六十元一面將本署雇員黄某革除以示懲戒 
[杭州]  
　　孫寳琦行蹤浙紳稅務處督辦孫寳琦氏回杭養疴各節曾誌報端茲悉孫氏此次蒞杭係因原建之某處山莊在留下相近之楊家牌樓地方房屋窄小而其旁尙有餘地數畝擬建築高樓大厦以便將來居住並聞孫氏業於昨日（一號）上午八點三十分乘一百零五號慢車另掛頭等車一輛啓行赴滬小作勾留不日卽須北上 
　　日本參觀團到杭日本來華參觀團桷口秀雄等二十六人於昨日（一日）乘坐早快車由滬蒞杭其時拱宸橋日領事特派代表二人至艮山站迎迓聞該團尙須分赴各縣參觀林交涉員與省敎育會經會長定於今日在平海路新會所設筵公讌以表歡迎 
[嘉興]  
　　呈報學務狀况全省勸學所長定於十一月二十日在省垣舉行聯合會議齊省長特令各縣知事飭令各該所長將全縣學務狀况尅日呈報張知事奉文後巳令勸學所長莫其瀾卽日將全邑敎育狀况呈報核轉莫所長已於日前將全縣學校校數學生人數私塾數及經費收入支出並各校成績等分别列表呈報縣署轉呈矣 
　　創設國民學校嘉興南門外君三莊北月圩沈家橋人烟稠密兒童衆多惟學校尙付缺如茲有就地士民張廷柟張嘉鍾陳國雄周之德等擬於該處設立一育智國民學校其經常費均由就地茶酒桑葉等捐抄取業於日前呈縣備案張知事以該民等創設學校洵屬可嘉惟校舍是否合宜捐欵有無把握已飭令第一區自治委員陸繼鍷查覆矣 
[德淸]  
　　關於選舉紀事德淸縣省議員初選舉事務所監督由縣知事辦理曾經徧貼告示以一城一鎭十一鄕劃爲十區該所主任經縣知事委徐師善充任徐係保衛團總董敎育會會長自治委員城區學董修險塘董事修縣志董事以一人而兼六職職務之繁重可想而知自得該所主任多薦族人爲辦事員致輿論譁然經程森等函知縣知事謂調查員宜由衆推舉並須素有經驗者爲之縣知事即邀徐師善商議徐即自行辭職現已由縣知事改委財政科長張星樵辦理至城區調查員以莫仲淸換陸桂南准於十一月三號齊集出發 
[山東]  
　　防營改編張督軍日前與中央磋商妥協將東省全省防營一律編成陸軍聞兗州施鎭守使所統之二十營編爲兩旅其餘新編防營共改編一旅其中級軍官以上多係舊軍人出身以下則多新進之士日昨派出團長五人團附十人前往就職 
　　劃區分防頃張督軍以南北戰端已開亟應將本省劃區防守俾有專責茲聞其計劃如下（一）濟南爲中區（二）濰縣爲東一區（三）烟臺爲東二區（四）武定爲北區（五）東昌爲西一區（六）曹州爲西二區（七）兗州爲南一區（八）沂州爲南二區 
雜評一 
[鄂省兩彈劾案（步陶）]  
　　自國會解散後彈劾之聲蓋久已不聞於國中矣何期改選在即之鄂省議會猶有所謂兩大彈劾案之聲浪也夫以今日官吏氣燄方盛之時期在事實上彈劾本難生有若何效果充乎其極不過由官廳照例派人一查再於形式上有一種半回護半解釋之咨文覆答到會則事無不了者不但此也吾人試思民國以來省議會之彈劾地方長官果有幾人因而罷免者藉曰有之亦不過一知事或一稅局委員等之末秩而獨當一面之財警廳長等則要未多見是故今此鄂省之兩彈劾案其官場方面之敷衍搪塞可勿多論惟是議員方面無端遽有一議會殘局之思想而自爲無形之打消要不得不謂爲彈劾聲中之一特殊現象矣嗚呼中國人之惡根性惟在一官字今身爲吾民代表之省議員而亦不免於官之方面自爲惶惑此乃吾人所爲撫此民國而不勝其感嘆者也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[總商會之重要議案]  
　　上海總商會昨日發表重要議案兩則照錄於後 
　　（一）美領事請調查各業著名華商姓名住址案准美領函稱迭據美國進口大商家來函請調查中國各業著名商人姓名住址列表見示凡列入此表須確有信用著名社會者並請先將專業人髮獸毛猪鬃鐵器棉花商人早日開列見復等由應如何調查答復卽請公議公决先將營運人髮獸毛猪鬃鐵器棉花各業商人就本會所知者開單函復其餘各業俟調查詳盡再行答復計開　營運人髮獸毛者陸維鐘泗涇路出口公會朱鑑塘泗涇路出口公會劉萬靑五馬路萬順豐營運猪鬃者楊定甫三馬路九號營運鐵器者祝蘭舫北蘇州路源昌鐵號陳瑞海北蘇州路可熾鐵號戴運來北蘇州路利昌鐵號營運棉花者薛文泰厦門路益泰花廠郁屛翰大馬路敦裕號沈潤挹南市沈恒泰 
　　（二）國貨維持會爲推廣貿易條陳辦法請轉達案該會意見分對内對外兩種對内則改良製造勸用國貨對外則調查商業擴充銷路請會轉呈等語請討論之公决擴張戰後國際貿易一案已集合官商在交涉署會議擬設立發展商業研究會請部遴派專員主持國貨維持會條陳辦法用意深密應俟部派員到滬徴集意見彙案倂辦現時似不必單獨呈請函復該會查照可也 
[利用敵船載運國貨之部批]  
　　旅滬商帮協會前因歐戰後航運之價昻於貨價致土貨不能外銷擬將没收德奥輪舶開闢海外航路藉以維持土貨電致全國商會聯合會後當由聯合會轉呈交通部各節巳誌前報茲聞交通部以協會所見甚是業巳批飭大達公司專運土貨酌減運價昨由全國商會聯合會附錄原批函致協會云逕復者案查上月二十九日准貴協會宥電擬請將没收德奥輪舶藉開海外航路以維運價而銷土貨等因到會當經據電呈請交通部核予轉飭大達公司專運土貨酌減運價以挽利權而維商業在案茲於十月十一日奉交通部第二七六號批開據呈稱德奥輪舶政府議定由大達公司承租似應責成專運土貨酌減運價等情該會意在維持商業挽回利權所見甚是查大達公司租船合同巳訂明務先攬載華貨之條復經本部以各該船裝載華貨其運費應酌量低減以副政府興業恤商之旨如轉租於第三者尤宜於契約上將此節確切訂明等語令行該公司切實遵辦並分令租船監督員隨時監察各在案合亟批示知照此批等因相應錄批函復貴協會請煩查照 
[法總巡破獲新民里機關]  
　　法捕房總巡施美德氏據人報告謂法新租界白爾部路新民里内十六號門牌有人設立機關希國擾亂治安等情當於昨日下午四點鐘時由施總巡親自督同西探目石維也華探目沈德福包探魏子餘任水揚程金和前往該號屋内拘獲浙人周近宕俞阿四宗岳徽蔡德興及蔣姓婦人等六名口並在樓下牀鋪下面抄出炸彈一網籃約五十餘枚又在樓上抄出白朗林手鎗三支子彈二三百粒鈔票四百餘元現洋二百四十元一併帶入捕房經施總巡略詰一過諭飭分别管押聽候詳細錄供解送公堂訊核該處空屋則派探捕前往看守 
[黨魁與梟匪聯絡之防範]  
　　江蘇水警第二廳趙廳長近奉李督軍密令以現據探報黨魁韓某有潛入太湖一帶勾結梟匪圖謀大舉之信並已由該梟將韓某推爲首領暗運軍火約期起事志在擾亂治安搶刦財物着即嚴加防範等情趙廳長奉飭後以太湖地跨江浙幅遼闈業於昨日飛令水警第二第三兩專署長調撥師船至太湖沿邊各港嚴行巡緝並令仁勇昭武兩淺水兵輪速赴太湖遊弋惟昭武現尙在滬修理迄未竣工特飭該艦長迅催船塢尅日告成以便開往巡緝 
[調查戒嚴區域之戶口]  
　　步兵三十八團馬團長以轉瞬冬令將届正宵小竊發之際防務極宜加緊且查外日暉橋地方新開之絲紗紡織棧廠林立工作之人良莠不齊該處適爲戒嚴區域恐有匪類勾結工人冀在荒僻處所刦得財物之後即可就近藏放故於昨日令由高昌廟警區李巡官趕將日暉港一帶居戶詳細調查禁阻寓留外來之人以安閭閻云 
[集議淸丈漲漢問題]  
　　南市十六舖迤南沿浦一帶漲灘前經各業戶於前淸光緒二十四年間按照尺寸升科繳價由縣發給執照管業在案及至民國成立以後此項升科灘漲迄未淸查現上海縣沈知事因奉省公署訓令着卽分别淸丈畝數若干以便歸入正課並規定英尺六二見方爲一畝沈知事即飭各圖地甲知照各業戶預備淸丈惟各該業戶以城濠基地每畝七二六見方故對此丈尺俱不承認且核與昔年繳價時數更懸殊爰定今日午後齊集南市商船會館公同討論並公舉代表要求縣公署寛放丈尺然後納糧領串永遠執業云 
[浦東同人會對於檢查棉花之意見]  
　　浦東同人會會長楊而墨許言傅恭弼蔡雲棟等昨致棉花檢查局沈局長一函照錄如下潤挹先生台鑒憶在去歲墨等受鄕間父老之託代達民隱商榷改善驗花之法旋承賜書殷殷然似有整飭之意而忽忽一年未有所聞此次風潮突生幾於不可收拾辦理不善已不能爲諱足下任事出於商家公舉淸白無他當無有疑之者然部下員役大抵以鑽營而來此輩志在圖利區區傭費豈能厭其所欲上下其手固彼慣技循至貴局成爲怨府足下爲所欺蔽而不知迨乎事敗則任其咎者不在若輩而在足下辦公之難至於如此宜乎足下之頓萌退志也雖然事已至此固不可徒以一去了之宜思有以善其後頃聞方在磋議未有一定辦法墨等揆諸情勢並聽多數輿論以爲改良之法莫單驗行家若矣蓋此舉原爲章程所注重之點不過在决意實行之耳苟能取對待鄕販之精神移以取締行家更能破除情面拒絕苞苴又與各大紗廠聯絡遇潮濕花衣立即退回行家使行家不敢混收如此則鄕民濕花一爲行家察出亦必退回無可倖免停滯往返所費不資意欲取利反增損失鄕愚雖愚又何苦再以濕花嘗試竊謂此種處置不惡而嚴視加以懲罰者尤烈然而鄕民則惟自怨自艾無怨府可歸又何有紛紛擾擾者若謂章程以行家鄕戶並列今偏重一項未免不合不知章程可以活用甲項行之而有效乙項施之而無益則舍乙項而行甲項以達設立之目的且昔者可單查鄕販不及行家今日何獨不可但驗行家而置鄕販於不問乎今亦稱已查行家矣然仍未舍鄕販惟揭橥於衆曰較前從寛可通融辦理耳夫旣可通融何不可以廢止昔者厲行尙無效果今日通融豈反有所戒歟誠不如其已也至有謂行家勢力强硬恐不易干涉故終不得不從鄕販着手驗行云云仍具文而已是則柔茹剛吐此項機關固已等於無矣而足下亦眞可决然去矣足下其圖之專此佈悃順頌鈞安並希裁覆 
[檢取德領署内之武器]  
　　本埠德國領事署聞於上月二十五日由交涉署會同護軍使派員借瑞和洋行估價西人前往啓封檢點物件當將各種來福鎗十二枝連刺刀四把及中國舊式刀义四把一併檢出由交涉署派員送交護軍使署查收存儲 
[德僑請給移居護照之拒却]  
　　德僑畦台擬赴北京與友人同居報由荷領轉請薩交涉員發給移居護照經交涉署電致外交部請爲核示去後昨已奉到部電謂德僑畦台來京祇與友人聚晤並無必要之理由碍難照准等因現交涉署已函復荷領查照矣 
[再誌德國書信館被封後之捐欵問題]  
　　英美工部局在公共公廨呈控巳封之德國書信館不付地捐一案昨晨復由關讞員會同英卓副領事傳訊原告代表高易律師上堂與英領互相辯論等語旋經卓君商之關讞員即援筆判曰工部局控告德國書信館不付地捐一案該書信館房屋現由中國政府發封將來如何處置應由中政府主裁工部局所控該書信館不付地捐一案應卽註銷此判 
[江灣鎭西市發生盜案續紀]  
　　江灣鎭西牛郎廟地方裕源花莊及對門小烟紙店同被盜匪行刦已紀昨報茲悉該鎭雖已設有警區鎭西且有陸軍駐防而該花莊開設之地點則已荒僻故軍警咸有鞭長莫及之憾是晚該莊執事朱某被盜執住兇毆雖未成傷其所穿之夾袍已初刀砍破事後恩恐盜匪未厭其慾再來搜索卽於次日停止營業其附近之煙紙店等亦相率暫停交易一面聯名公禀該鎭警區要求每日撥派巡警到彼照料以便照常開市聞該處五區警正未敢擅專業已詳報警廳徐廳長請示核辦矣 
[瀏河運貨船在途遇盜]  
　　前夜六時有瀏河彭東橋開駛來滬之民船一隻裝運花衣五十餘包小布二百疋駛至吳淞北石塘口忽有寗波船一艘船中匪徒十餘人俱浙江口音各執手鎗大刀冒稱海關巡船上船先將老大施永發抓住嚇問船中可有銀洋財物施永發答稱並無現洋各匪即將施永發及各船夥關閉艙内四處搜索毫無財物當將船上所裝小布二百疋花衣二十八包搶刦過船臨行時將該民船之鐵錨抛入浦中一路開鎗向東逸去昨日該船戶施永發巳駕船到滬開單投報水陸官廳請爲查緝追贓究辦聞布包上蓋有福昌泰圖章花衣包上蓋有恒義紅黑字印想不難查緝也 
[梅家弄鄕民被盜刦掠]  
　　龍華南首梅家弄西南鄕民朱雲卿家於前夜九時許被匪多人各執槍刀蜂擁入内搶去銀洋金戒金押髮銀鐲銀練條並銀洋二十六元銅元八千餘小洋四十餘角綢布皮袄皮馬褂棉衣等三十七件銅自鳴鐘一隻銀表一隻各匪均向西南逸去昨午失主朱雲卿開明失單至上海松江二縣各官廳署報告請爲一體協緝追贓究辦 
[西捕因公遇害五誌]  
　　拘獲十一人開釋一人 
　　公共租界靜安寺捕房三十三號三道頭西捕海密爾登於上月二十四日晚帶同華印各捕在同孚路地方搜檢行人被匪開鎗擊斃詳情已迭誌報端茲經英美總巡麥高雲氏偵知與是案有關之匪徒匿跡法新租界霞飛路寳康里五十一號門牌當飭西探二名偕同華探至法總巡捕房向總巡施美德氏報告前情請爲派探協拿施總巡立飭西探石維也偕同捕頭阿而風西與李帶義及華探目沈德福包探任水揚潘瑞福程富生等於昨晨黎明時前往該處拘獲口操北音之匪徒十一人解入捕房由捕頭略詰一過諭交來探帶回歸案訊辦 
　　又現在英租界滿庭坊某成衣店樓上開設燕子窩（卽私煙間）之流氓小東洋春榮（即榮春）因被人函告捕房指爲擊斃西捕海密爾登案内之重要人由捕將春榮拘押捕房聽候查明解廨澈究在案茲悉前日經二號捕頭飭令華探張炳成查明小東洋雖係流氓近來並不犯事當卽據情回訴捕頭着即覓保開釋 
[再誌匪徒糾黨搶刦之毒手]  
　　匪徒金德勝於上月二十六號淸晨串合同黨爬至新閘大通路一百五十六號門牌黄孤氏家曬檯上撬開樓窻突入氏之同居婦人謝金氏房内將毒藥水澆傷金氏頭面並至黄孫氏臥室刦取金押髮金戒圖逃旋經氏等喊捕由捕將金追獲拘入捕房押候訊究在案昨由捕房將金德勝解至公共公廨請究先由黄孫氏投訴是日天將黎明睡臥未起忽見被告與在逃同黨一人闖入房内由其同黨將氏撳於床上被告即刦取金飾現洋逃逸等語繼由謝金氏供明被金將毒藥水澆傷面部是實訊之被告供詞狡展抵賴不認中西官以供證鑿鑿豈容狡賴判金德勝押西牢三年期滿逐出租界並着偵緝在逃同黨務獲解究 
[維護租界鹽棧之營業]  
　　租界鹽棧已於本月一號遵照部定規則開始銷售茲查鹽斤一項私販爲多且由岱山餘姚等處運滬之私鹽尤爲充斥若不趕將此種私鹽堵截實與鹽棧所認稅課大有妨碍故由兩浙緝私蔡統領於昨日飭知第一營盧營長以後遇有外洋進口之船口務須嚴加查驗以防私鹽漏入並令兼辦租界緝私隊隊長羅正玉迅將巡船四艘分駐蘇州河及楊樹浦一帶嚴防蘇松兩處私鹽偷運入境以維鹽棧營業云云 
[軍事要電宜守秘密]  
　　上海電政管理局周局長奉交通部電政處令開嗣後凡關於湘粤桂軍事要電務於收發時嚴守秘密以免洩漏機宜致礙大局等因周局長奉令後以事關軍務自應嚴守秘密以昭愼重除派員隨時檢察外當即轉飭收發各電生一體遵照嚴加防範毋稍疏忽 
[寰球學生會歡迎新會員]  
　　寰球中國學生會自七年前由朱少屛君發起徴求會友團以來已歷六次本年爲第七次業於前月開始進行聞新會員入會者極形踴躍較前更爲發達所徴得之分數結至今日止以隊言則朱少屛隊爲最多以個人言則以唐露園君爲最多（唐君一人有七百五十一分）李登輝錢新之鍾拱辰張叔良沈叔玉宋漢章諸水春唐伯耆韓玉磨顧祥麐畢靜謙張默君顧士龍王立才吳和士徐繼經榮林翥靑吳在章鍾文川諸君等亦皆異常出力茲距大結束之期尙有一月之久將來成績自必大有可觀現該會定於今晚八時開歡迎新會員會以聯絡新舊會員之感情特請朱胡彬夏女士演說孫愼方女士（孫多森君之女公子）奏琴莫悟奇君演幻術並演商務書館自製之活動影戲等想届時必有一番熱閙也 
[勸告華僑助賑]  
　　中華工商研究會對於此次京直水災慘酷情形異常關切曾經勸告海内外會員各自盡力捐助直接交付中國銀行水災義賑會檢收轉送以省手續現又會同中國濟生會通信南洋一帶華僑各機關極力勸告華僑迅籌捐欵以救災黎云 
[浦東聯合運動會因雨改期]  
　　浦東洋涇塘橋高行陸行一市三鄕各學校組織聯合運動會定於本月四號假洋涇市立第一小學校舉行巳迭誌本報茲悉該會事務所昨又發出通告云敬啓者敝處開會本定於本月四日刻因連日有雨不惟不能布置即會場之中亦幾成爲澤國届日恐難應用不得不將前定日期酌量變更茲改於十日舉行以期會場乾燥堪以通用特此佈聞務希亮察爲荷 
[尙賢堂演說尊孔正義之通告]  
　　法租界霞飛路尙賢堂昨日分布通告云十一月四日（陰曆九月二十日）星期下午三時本堂敎務聯合會開會特請尊孔會正會長曹恂卿君副會長張仲屛君演說（尊孔之正義）方今世亂心危道喪文敝救時之良法端賴昌明聖敎提倡道德爲本曹張二先生道高學博均爲儒敎泰斗届時演講必有宏議以饜來賓凡關心文敎之士女各界至期務乞光臨爲幸 
[靑年會今夜之興趣]  
　　本埠四川路靑年會卽晚（星期六）八時開演特色新奇之長片影戲（名指印）爲上海從未演過者此外並有亞細亞班韓敬文等二十餘人之新巧技術入座劵會員二角非會友三角婦孺一律欲廣眼界者盍往一觀 
[通俗宣講社定期開講]  
　　通俗宣講社定於十一月四日即星期日下午三時起假座南市貧民學校開宣講會是日講演日少年宣講團不吸捲烟會聯絡擔任故該校職員邀集各生家族到會聽講並有各種印品分贈如逢天雨則須改期舉行云 
[總商會今日開會]  
　　上海總商會定於十一月三日（今日）午後開二十二次常會聞其所議者計有三案一爲上海地方審判廳諮詢怡和紗廠不出定貨案二爲安記號伍蒿如要求入會三爲英商公會添舉委員商榷出口貨物改良事宜請舉華商代表案昨該會已函請南北市各業代表屆時蒞會與議 
[勸吸國貨紙烟會今日開會]  
　　本埠勸吸國貨紙烟會自在法界鄭家木橋一百六十六號設立事務所以來積極進行不遺餘力頃悉該會定於今日午後二時假座中旺弄錢江會館特開勸導大會請人演說提倡國貨之必要茲將通告照錄於後本會創設以來於今半載仰荷各界同志熱心贊助會務日漸發達於國貨前途挽回利權正未可量茲以本會宗旨首重勸導成立以來雖曾派員擔任未能明效大著故特定於陰曆九月十九日下午二時假中旺弄錢江會館開勸導大會發揮宗旨猛策進行届時務懇愛國諸君曁烟業同人撥冗惠降賜以南針以匡不逮是所至禱 
[護軍使函聘諮議]  
　　盧護軍使因對德奥宣戰後淞滬防務益形繁劇須得熟悉地方情形之紳士以備諮詢查有邑紳黄涵之向任浙江軍署諮議且於地方素著聲望特函聘爲本署諮議聞黄君已允擔任矣 
[中華測繪公會之進步]  
　　本埠測繪家周惠南凌雲洲衛芝山等六十餘人發起中華測繪公會現已租定牯嶺路五十一號房屋爲會所裝修告竣佈置完美其内容如議事廳研究室藏書室庶務室衞生室彈子房等共有六大間訂本月四號（即星期日）午後三句鐘開六次談話大會公决成立會期討論進行方針聞已柬邀各會員届時一體蒞會 
[米船遭風失事]  
　　重陽過後風雨連朝昨晨天明時風雨更大浦江潮水甚急適有王阿四莊裕春兩船裝儎白米三百五十石由平湖來滬投行交卸駛至龍華灣竟被大風吹覆全船貨物飄泊無存兩船舟子幸 
 
 
 

Page 11

 
 
有來往船夫竭力援救始得出險立卽來申報告莊客然已無法打撈矣 
[運鹽來滬之報告]  
　　引商公永和現由松江起運食鹽三百引約在日内裝船運滬因恐浦江一帶所駐之緝私巡船或未接洽業由上南川鹽公堂函致兩浙蔡統領迅即分令緝私二三兩營通飭浦江各巡船一體驗照放行倘於照外多運扣留充公昨統部已令該二營遵辦矣 
[崗警拾獲票布]  
　　前日南市第一區警察一分駐所第十三守望警察馬鴻賓在該處站崗時拾獲黄布印章八十六張細閱該印章内註浙江杭州府昌化縣字樣並蓋方形縣印當即帶所呈明張警佐察得此種票布諒係謀逆所爲飭卽暫存候詳報淞滬警察廳長令偵緝隊長趕緊派隊查緝逆黨務獲解究 
[添派法警看守新廳]  
　　小西門外王家闕路新建上海地方審檢廳工程早經告竣惟因經濟所關迄未遷入聞新廳房屋自經工頭交代後已由林檢察長飭派法警前往照料茲因新廳範圍旣廣房屋極多原派法警尙不敷用是以於前日起又由林君添派法警數名輪流看守現詢之法署中人據云遷移之期當不在遠云 
[銀爐工帮聯合會之輭化]  
　　上海銀爐公會姚大霽王正鉞延代表律師在公共會審公廨控訴吳國璋戚新潮金惠峯鄭仁根王源來吳友龍熊增福韓東來夏源祥徐阿生王金錢何寳祥趙忠等於本年五月間串通恐嚇逼勒原告用人加入彼等所設之銀爐工帮同業聯合會不遂復於十月一號兇毆原告用人戚士才沈嘉祥違犯中國刑律請爲究辦等情公廨准卽出單飭傳各被告到廨諭候訊核在案前日午後由探將吳國璋等各被告傳至公堂經關會審員與英卓副領事升座刑庭研訊即由原告代表律師上堂陳明案情並稱此案起訴後被告等自知無理業將所設之工帮聯合會取銷並致書原告伏罪嗣後不再行兇以故原告今已不欲深究惟案屬刑事敝律師未便起滅自由應請堂上核奪被告等亦延律師到堂聲稱被告等業已知過且致書原告伏罪應請狀案註銷當經中西官磋商之下以被告等毆打原告業已承認姑念自知悔悟判著各具安分切結開釋如六個月内再犯刑事除各罰洋五十元充公外仍提案懲辦不貸 
[讓屋築路之爭執]  
　　大東門内大街業已放寛路面開築馬路直達西門此爲中華路之第一支路其第二叚之蔓笠橋至第八段之莊家橋已將河道完全塡竣馬路亦將鋪齊而自大東門起至蔓笠橋止之第一段因成泰燭店房主葉聘侯與四十三號起至五十三號止之各房主王柏生毛振新潘武超等於劃讓基地一節尙多爭執涉訟於上海地方審判廳前經訊問因案關行政範圍却不受理故兩造又至省長公署上訴因此各該房屋延不拆讓馬路工程遂不能着手進行但兩旁商舖之營業巳大受影響迭至工巡捐局具禀催促該局杜局長當於前日諭令各該業主趕緊拆除以期馬路早日竣工該業主等則以未奉上官示諭碍難遵命昨聞該局中人言如果該處四十三號至五十三號之十間門面再不拆除將由局中派匠協同巡警前往押拆一經拆除之後造與不造候再解决如此則馬路方可完全鋪設云 
[巡長與賭案之關係]  
　　本邑西南鄕閔行鎭西首十六保五十四圖中有農民蔣亭幹者於舊曆本月十三日以齋獻關帝爲由入晚招集多人抽頭聚賭事爲地方警察第一分所劉巡長所知不知是何居心私傳該圖地保到所問話茲經該所姚所長察悉立飭該地保將蔣亭幹交出於前日備函連同劉巡長一倂申送地方警察事務所請爲訊辦當由警佐領袖王敬常諭發司法科訊明核奪 
[拐逃婦女之嫌疑]  
　　崇明人姜伯郎昨偕見證杜福成至三區警署報告伊現住浦東陸家嘴地方販賣水菓因髮妻瞿氏於舊曆本月初七日早晨出外購物一去不返迄已多日毫無音信查瞿氏是出走日時曾在碼頭與奚成林密語多時被杜福成目見請求提究等語當經解警正飭派長警將奚成林傳署詢據供稱是日與姜妻瞿氏談話有之實未拐逃判將一干人證倂解地方檢察廳訊辦 
[小孩被拐無蹤]  
　　住居浦東爛泥渡典堂弄後面向爲碼頭小工之高郵人張六生有一子名彩度子年已八歲張愛如掌珠詎該孩忽於前日午後四時被匪拐匿四處找尋查無音信張夫婦日夜痛哭已兩日不食昨經三區崗警得悉回報解警正派警前往問明該孩年貌呈報警廳通傳各警區長警一體留心訪查並着張投報救濟婦孺會請爲留心查察 
[鄰居誘拐小孩之控訴]  
　　江北人朱鴻林住居閘北恒豐路仁記里前日至四區警署控告鄰居孫小三子誘拐十二歲次子小五子經姚署長詰據原告聲稱孫是日來家喚同小五子出外游玩至晚未歸向之詰問諉稱不知請爲追究質之孫不認串拐判送司法科訊明核辦 
[男女雙雙捉獲]  
　　南翔人倪貴卿之妻張氏向與山東人韓得勝私識前日韓與該氏同住北浙江路廣安小客棧内被倪偵悉前往該客棧將男女一倂捉獲扭入四區一分所控告經趙署員提訊一過判解司法科懲辦 
[四誌設肆騙貨之發覺]  
　　南市太平弄益和雜貨號主殷方兩姓前因誑騙水菓業寳成等曁鹹貨業大同等各號貨欵洋八百餘元逃逸無蹤曾經各該債權人報告第一區警署請追並由二房東恒餘米行執事胡珊順具呈賃屋設號理由各情經紀前報茲聞董警正昨因接得郵遞一函由殷方二人具名内述種種均嫁禍於胡其中虛實亟應查明並以前限胡於三天内找尋殷方業巳届限爰飭傳胡來署詰問之下仍交原保出外從速尋交在逃要證以憑核辦 
[帮匪行兇逮捕]  
　　帮匪陳寳林係江北人專在义袋角一帶廣招黨羽魚肉良民前日向住居該處之工頭徐湧泉硬借洋數十元徐婉言拒却詎該匪老羞成怒突出白刃戳傷徐之腿部等處徐即報告四區二分所經署員趙墨林率同長警前往致祥里將該匪捕獲並搜獲招收徒弟之名册帮規等物一倂解案昨解司法科請爲嚴究 
[客商負債挺押]  
　　楊本軒前至法公堂控稱客商周仲堯於上年來申辦貨向商人借洋並代還房飯錢等欵共計洋一百九十二元旋即不别而行今始出面是以報捕拘案請求追繳判周交保限繳嗣因無保挺押已久昨又提訊周供家居貴州滬上並無相識之人故難覔保可否求恩釋出設法科理聶讞員判令還押限一月繳淸 
[澈查革保産業]  
　　巳革四圖地保林鴻生前將張軾之租墳盜賣於王慶章得洋二千二百元後爲現充該圖地保之諸芝香查悉通知張王兩人具控法公堂飭提逃逸判將林之房産先行發封候再核辦後由林鴻生之母林孟氏具禀公堂據稱該産已於前淸宣統二年間抵押於姚芳梅不能再行作抵等語而王慶章則稱該房産經已查明並未抵去實由孟氏串出姚姓揑據朦混希圖啓封故又於昨日傳孟氏等到廨詰訊該氏聲稱丈夫林少卿於宣統二年八月間將房産抵押於姚姓後至十一月間身故無力取贖以致拖延至今實無朦混情事姚姓亦派司賬金立瞻到堂聲稱該房産道契係由林鴻生之父林少卿持來抵去銀六千兩有抵據息摺爲憑呈請鑒閱聶讞員察閱據上書明二年爲期息摺上亦祗收利息兩年當向姚姓司賬詰問曰林少卿身故後旣有承産之子抵欵期滿之時何以不將抵據更換且逾期五年延不取贖利息亦虧欠不付何不控追金答稱少卿身故後迭次向催延約不理商人東家以旣有少卿抵據可以作憑故未向伊子更換云云又林鴻生之弟林毛朗開有脚踏車店兩處被王慶章等查悉禀請公堂發封故亦傳訊毛朗供稱與胞兄鴻生早已分爨兩脚踏車店係商人獨自開設與胞兄無涉讞員問有無分家證據答稱無有遂判兩脚踏車店發封候核一面限金立瞻於七天内將道契等各種憑據呈案察閱再行核奪 
[驅逐竊取手鎗之瘋人]  
　　靜安寺路某西人家侍者嚴仁金前因竊取洋東實彈手鎗携至楊樹浦路被捕查獲解送公共公廨經中西官訊知嚴有神經病判送醫院醫治在案茲已醫愈昨日復由捕房將嚴解送公堂請示經會審員王肇之君商之英白副領事判嚴逐出租界 
[强搶金飾之懲治]  
　　匪徒金阿根前日在海寗路弄内攫取婦人陳老五金耳環一隻圖逃氏即喊捕由包探王金茂將金追獲即將人贓帶入捕房昨解公共公廨經中西官訊實判金押西牢二年期滿逐出租界贓交失主領回 
[懲辦串竊鈔票之車夫]  
　　黄包車夫趙大寳子前日在蘇州河路船上串黨摸竊杭州人沈奎元身畔鈔票洋一百二十元圖逃被包探王桂生查獲拘入捕房昨解公共公廨經中西官訊供屬實判趙押西牢年半期滿逐出租界並着偵緝同黨解案究辦 
[法界巡捕換穿冬衣]  
　　法捕房總巡施美德氏以現在將届冬令天氣漸寒各華捕尙穿秋季號衣難免寒冷故特傳諭各捕於即日起換穿嗶嘰衣袴以御寒氣 
[欠租竊物之追究]  
　　某客棧主沙錦源至法公堂控稱前有素識之任阿二至商人處租賃樓面居住除欠租洋數十元之外尙被竊去棉被數條帳子數頂及零星物件共約値洋一百數十元逃逸無踪請求核示中西讞員諭令退去候傳提任阿二到案訊追 
[泰昌洋行控告應募華工之欺騙]  
　　英商泰昌洋行指控應募華工馬金生冒該洋行招工名義向人騙取小洋六角違犯第三百八十四條新刑律又控錢根生于印有肖像之執照上加蓋圖章圖騙銀兩違犯二百四十九條新刑律等情昨經捕房將馬錢兩被告一倂拘解公共公廨由總巡捕房西探海明惠與該洋行代表上堂禀明前情請究中西官判被告兩人押候查明於下禮拜五再訊 
[寓客行爲不端]  
　　老閘捕房專查特别事件之一百另一號西探目壳羅香偵悉寓居福建路六百六十五號門牌客棧第二十一號房間内之山東人張勵吾王庭惠及安徽人殷長生行爲不端於前日午後率同華探王寳生姚巧生前往該棧將張等三人拘獲搜出子彈六十二粒及揩擦手鎗之器具一倂帶入捕房禀奉捕頭諭令收押昨解公共公廨由該西探目上堂譯訴前情請爲訊究中西官判被告三人帶回捕房候查明曾否犯案於下禮拜五解案訊核 
[汽車夫易科罰金]  
　　汽車夫楊善寳駕駛一百七十五號汽車行至靜安寺路誤將王金氏家之小孩永根撞倒碾傷頭面等處由捕將楊拘解公共公廨經中西官訊實判楊押西牢三月嗣楊不服判决延請律師禀准公堂迭經復訊已誌前報昨日復由捕房將楊帶案請示卽據楊之代表律師到堂聲明當時實因兩不經心所致要求酌減刑期或改易罰金經關讞員商之英卓副領事准予科易罰金判楊罰洋五百元充公著令繳洋開釋 
[當舖誤收賊贓]  
　　美租界海甯路二百三十七號門牌合記當舖誤收某西人失竊之絨毯三條被美捕房一百六十五號西探堯克（譯音）查悉昨將原贓吊回捕房傳同失主認明屬實存候飭傳該當夥到廨訊核 
[巡捕被人毆打]  
　　李永祥昨日在美租界鄧鐵路塘山路轉角不知何故將滙山捕房一千三百七十六號華捕張德起兇毆當被拘入捕房經捕頭詰問一過着李存洋十元保出候核 
[婦人唆使行竊]  
　　婦人韓金氏家之童養媳韓桂金因受婦人沈陳氏唆使至虹口菜市街四百二十四號門牌伊戚章韓氏家捲取金鐲金耳環等物逃逸經章韓氏報告捕房飭探薛正昌將沈陳氏韓桂金兩人緝獲拘入捕房捕頭諭飭轉送公廨管押候究 
來函 
[潘曼聲來函]  
　　閱昨貴報本埠新聞欄内抵單不贖案一則謂前有陳姓在地方審判廳控潘萬生抵單不贖前日下午又由該廳開庭辯論質之王際臣等推諉不認等情核與事實尙有不符緣原告係孫靄人並非陳姓至抵借之事均係王濟臣與其姪王魯廣所爲鄙人始終並未得知迭經登報聲明即陰曆本月初三日起在貴報連登告白三日聲明原委鑿鑿有據且王濟臣前日到庭並未推諉當庭承認謂出於不得已故假鄙人之名抵借其所以假賤名者謂出於王魯廣與孫姓之意且有魯廣親筆底稿囑伊照寫立契已將此稿呈案云云恐淆聞見合請貴報登載來函門以昭核實不勝感紉潘曼聲謹啓 
[金木林來函]  
　　敬啓者頃閱貴報上月二十九號本埠新聞欄内載浦東人張妙生被金木林騙去股本洋一千餘元逃匿無蹤等情不勝詫異查鄙人於去年六月間在西門外方浜橋租賃顧姓市樓房四幢開設大吉樓濤記飯店至今年六月因生意淸淡擬向友人張妙生處借洋三十元乃張只願添股不願借洋當經憑中估値店内生財貨物計洋四百元張墊出股本二百元卽於是月十五起改換森記招牌作爲股店不料張頓起不良從中舞弊近更向房東增加租金小租等項挖去房屋獨自經營鄙人以生財股本盡被吞没心不甘服是以檢齊合同帳簿與伊理論貴報所載騙股潛逃各節想係張在外任意誣衊所致事關名譽用敢據實聲請更正以昭實在金木林啓十一月一日 
雜評二 
[新民里破獲機關（步陶）]  
　　當此西南事急滬上防務綦嚴之際而新民里乃忽有機關破獲此誠我儕小民所聞而心悸者也夫此項機關其目的何在其預籌之計盡云何刻均不詳但據所抄出之炸彈等物觀在此五方雜處之租界中要不得謂非危險之份子倘此危險份子而爲上海近來最流行之以嚇詐財物爲營生者則其有害社會固無待言倘此危險份子而含有黨派臭味者則大勢之不明謀身之不哲亦適見其策畫之多疏否則或爲前次革命時所遺留之殘餘武器或前此浙人圖浙時在滬所寄存之物品亦似不無幾分近似之理由要之研訊務求詳盡得情而稍寓哀矜此則我所對於審理是案者所希冀之微意也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新四書義（子貢問政全章）（守拙子）] [  ]  
　　嘗謂聖賢論事當别有救世之苦衷而不第爲經國之常談吾人讀書必熟察當時之事勢而不可泥古昔之舊說卽如此章章旨似承伐顓臾章而來自季氏專國據邑以叛者紛紛如顓臾者殆亦欲脫離魯之關係與不伐則政府之威信不立伐則魯國貧弱於兵食二者毫無把握由求之見爲李氏子貢之問亦爲季氏委婉其辭曰將有事含混其意而問政均之秘密會議一方面計畫進行一方面尙在敷衍調停中乎夫以由求之善治賦善理財於軍政財政素有經驗夫子尙不之許者謂在邦域中之顓臾爲不當伐非以兵食爲不當足也故於子貢之問而告之以足食足兵且要之以民信隱示以對付人之離畔者不在一時之威信而在萬民之孚信也不然魯自用田賦作邱甲非不改良舊稅增益新章編練軍團添募兵額而兵食之不足如故邦分崩離析如故可見遠人之不服當修文德以招來不當恃武力以解决也乃子貢則長於外交以爲内國縱極支絀不妨藉外債以爲挹注幸而大小借欵源源接濟則餉糈充盈軍械統一而謀動干戈於邦内豈不綽綽然有餘裕哉但恐迫而相商在人之要求必重急何能擇在我之應付尤艱其一再以必不得已而去爲請亦知借欵之困難非特增人民之負擔且必至主權之喪失也而夫子則籌之熟矣曰去兵曰去食非兵食之竟可去正深明主權之萬不可喪失而民信之萬不可不保存也即向者不患寡而患不均不患貧而患不安之意也季氏而必逞一人之意氣爭一時之權利勢不至陷一國之民於死亡而不止嗚呼齊氛甚惡實偪東隣吳寇方張爭雄蠻服季氏不悟鯨吞蠶食之禍不畏封豕長蛇之敵忽外侮而謀内訌飲鴆毒而開戰釁詡詡然謂富强可驟致而勢力可驟增也獨不思天災流行盜賊蠭起流離烽火之餘憔悴虐政之下魯民之困苦甚矣有何必不得已而紛紛擾擾吾恐兵食未足而民生日以蹙矣自古皆有死民無信不立何其言之痛而心之悲也厥後顓臾之伐不見春秋想亦夫子此言使雙方有所覺悟卒能讓步以調停乎至於師弟之間反覆討論絕不及借欵一言意者外交之嚴守秘密與總之借欵而足兵食則不如去之之爲愈足兵食而伐邦域中之顓臾縱不借欵亦不如不足之爲愈也蓋足食足兵之必要於民信卽所謂有國有家者之必要於均安也合兩章而貫通之非但切中魯國之事勢後之人得志行乎中國或亦有若合符節者乎（四） 
家庭常識 
[白菜管] [  大俠]  
　　將白菜去葉剩管切之爲片長約一寸闊三四分入鍋内加少許之水幷油鹽等量炒四五分鐘置諸瓦器中蓋好約一周時啓而食之味甚鮮美鬆嫩可口 
[食蟹須知] [  翼孫]  
　　蟹目相向足斑目赤者不可食 
　　食蟹中毒紫蘇煑汁飲之或紫蘇子搗汁飲之皆愈又冬瓜汁飲之或食冬瓜亦愈（紫蘇藥店有出售） 
[治頭暈法] [  桐廬]  
　　凡人思想過度或久閱細字之書往往起腦脹頭暈神意不舒之態若以浸於冷水中之毛巾覆於額上不數分鐘而淸爽自如矣 
[久藏蘆粟] [  勃]  
　　蘆粟一名蘆穄崇明産者最著可已一切血疾久藏之法 
（甲）取法不可用刀斫亦不可拔斷連根用力褪出不去葉穗及根則水分無從洩出外氣亦不得入内而不醉（中心變紅有酒味者爲醉）此爲藏蘆粟之最要關鍵 
（乙）造坑掘深抗長等蘆粟深二尺左右寛以能容所藏爲度下鋪稻草一薄層然後以蘆粟整齊入之上覆柴草及泥土雖至來春掘出拭去腐葉色味毫無變動旣無空心乾燥之弊且具易于斷節之能 
工業須知 
[紹興酒之釀造法（二）] [  孤舟]  
（二）釀造法釀造法分釀製酒麴釀製酒酵釀製酒液三事 
（甲）釀製酒麴法製麴之原料爲麥與水其麥或用小麥或用大麥或大小麥混合而用之均隨釀造家之便用前須磨爲粉製麴之時候係自秋分至霜降製法如下法取麥粉四五分置桶中加淸水一分攪匀移置木框内框底有板台框面覆蒲蓆以足踏之使水與麥粉粘合成塊即啓框去蓆用刀劃爲四條用稻柴包之每包二條置諸麴床上密閉窗門使屋内温度上升伹如温度過高須稍開窗俟三四星期後麴現黄白色蘭絲且帶香味甘味即去稻柴置諸空氣流通乾燥適宜之他室中 
（乙）釀製酒酵法製酒酵之目的即以酒藥蒸米水麴四者相混合使紹酒釀母菌繁殖其内也其手讀分浸米蒸米醱酵三事 
（一）浸米盛糯米於缸内以淸水浸之每米三斗用水二十餘斤浸漬二十四小時至三十六小時用米抽吸去漿水及浸出物再用淸水洗滌二三次此洗滌水有用處宜留存 
（二）蒸米以洗淨之米置飯甑内於沸騰之大釜上加熱甑底墊圓形棕薦使米不致漏下熱氣可以上升蒸至米飯可捻成餅塊不見米粒移甑於木桶上以淸水洗濯減其温度 
（三）醱酵入米飯於七石缸内約六分滿和以酒藥四五兩（酒藥須研碎爲粉）塔成凹形放置一晝夜或二晝夜卽有液體集於中央乃加水可七八十斤酒麴四斗以長柄酒耙竭力攪拌覆以草製缸蓋密閉房屋經一日或三四日米飯膨起於水面其温度高至攝氏三十度左右更用酒耙攪拌攪拌之次數須按温度之高下而增減高則每日十餘次低則每日三四次約經八九日温度旣低時起氣泡以發洩炭酸氣炭酸氣洩盡卽成酒酵（未完） 
集益錄 
[第五十五問] [  孫天倪]  
　　不佞寡學乏才居恒喜於岐黄諸書常用涉獵每閱本草備要有用牛肉行倒倉一法不勝欣喜且丹溪以此方治愈者歷歷不爽沉疴皆可立起其成績自應斐然惟吐痢究屬猛烈試治一日上吐下痢病者憊之當然加甚廻念至此又不能不生懷疑竊想其方固佳試治之時必當另有妥善佐助之法敢請醫學專家乞希研究其法利弊究係如何海内近人亦有曾試之者否不佞固多病之身常以懷疑而輒止倘蒙指示則感荷不盡事屬公益尙希不吝秘傳曷勝盼禱 
短篇小說 
[社會小說蛾眉鴆毒（四）] [  聞野鶴譯]  
　　伊洛南見屈魯斯已諾乃温語曰屈魯斯其母恐凡人若天君泰然俯仰無怍則雖在昏夜亦覺有光明萬丈燭我前途屈魯斯行矣能得一證物而歸則句屈魯斯曰則奈何伊洛南譎笑曰則此身爲君有耳屈魯斯聞言喜極復震上下呌躍厥狀若狂復揭窻幕以手揚空曰天帝鑒之我二人已於今夕訂特殊之約言時格格作笑目光上合醜乃無倫旣而神志稍寗乃恭然告伊洛南曰吾人往鐵肆矣願密司稍待更三句鐘後我當挾我證物凱旋而歸伊洛南不答冷然作笑笑中似合有冰質目見屈魯斯去遠始以拳擊掌曰騃哉屈魯斯今夕吞吾餌矣言罷大嘆内室洪笑聲亦繼作蓋居内者非他卽勃立克笑罷出室伊洛南亟揮之曰時且届矣子可預爲之備於是勃立克遂銳步出室燈光一瞥黑影已不知何向矣 
　　斯時屈魯斯抵鐵肆矣鐵肆者即在其家之東外表頽喪特甚夜巳將深夥役盡睡門亦盡掩僅有主計者一人操算於櫃側幸屈魯斯爲肆中密友故高步闖入一不之禁肆内火爐已熄屈魯斯亦不覺寒蓋其愛好之熱度已達熾點故一切都不之覺矣喘息甫定卽自室隅取一鐵條長可二呎削其一端使銳後拾一本片橫釘其上頃刻間已儼然一十字架矣復恐銳端未厲則試挈於石磚之上試罷意已愜遂向主計者言謝而出迤邐歸家復取一木槌及一手提之燈取罷欲出忽念宵寒甚峭口又患渴遂入廚室取白蘭地一瓶納之外衣囊中料理旣葳於是縱步赴程時朔風益厲向空狂吼又似警告屈魯斯曰此去無幸不若止步之爲佳也顧屈魯斯此時心巳不能自主耳畔猶髣髴聞身爲君有之一言除此以外一切都不之聞矣 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[天津水災與黄河（見癸酉年八月初五日本報）]  
　　直隷水災與黄河形勢變遷有關係斯固然矣夫黄河一水實爲中原當今之大病其病由積年而成爲庸醫所誤爲今之計惟有速延良醫另覔藥石尙可望救否則日誤一日必成不治之症也昔堯時之黄河龍門未鑿故洪水氾濫於平陽蒲坂襄陵之間縣用築隄堵禦之法而水勢愈甚禹鑿龍門使黄河下行中原始無水患然禹不徒以河溢患在帝都者始治之其他中原各水遠而至於江淮亦皆治之順軌以入於海於是九州均無水患故後之稱禹者以爲神今日不但畿輔患水其餘諸水亦各爲患而黄河爲尤甚者河身日高於兩岸海口日淤於各處也先時西國欲以輪船駛行於黄河之間曾經分派測量水地數人分路探測形勢其後復命以海濱實無一口可容小船進入而罷由此觀之能通黄河各海口皆已早被淤塞故河水緩流河泥停淤河身日高潮沙所至之各海口亦日淺也前人治河之失在於不能先行濬深海口弊已顯然矣夫前人何以不克濬深海口皆謂河流常急終年不涸冬日又凍河身淤泥不能深濬故海口亦不克施治也不知鎭江至杭州之河以及松滬各水亦終年不涸潮汐常至流而不停何以能歲歲濬深吳淞一口亦不至淤塞乎現黄河之底已高於左右岸地數丈而治河各官仍僅以增築堤防爲正務夫河低於岸高增堤防始爲有益今岸低於河堤防尙有何益無怪乎常常冲决也試將年年歲修搶險及决口堵築大工各費而論雖鑄一銀堤亦足敷用何止濬深河底乎往者不咎來者可追今果能由龍門以下曹縣以上河底淤高以至海口漸淺之處逐漸濬深仿隋陽帝及明平江伯之法何患河流不深否則即如某君所論另擇低地引黄改流亦較有益蓋與其年年疊增高堤所費鉅而冲决仍不免則何如别圖善策使之一勞永逸之爲愈乎或曰此計誠善第恐庫帑不能供此大費奈何曰此又不妨仿行西國之法西國遇有額外大事輒暫時告貸於商富其後逐漸歸還亦可分匀均攤於數代也今亞麥利加亦有最巨一河與中國黄河相仿常有漫溢之患惟亞麥利加入非如中國人之但知增高河堤也購機器濬其淤深其流斯方爲善治水者矣然則黄河之患不亦可倣其法以治之耶黄河若有成效再令治天津海口永定各河則直隷水災可免矣否則先治直隷之水以先其所急後再治河以救沿河之生靈亦未始非一法也 
　　默按四十年前之論治黄河論救津水災其亦有當於今日之情形乎關心水利者必有以辨之矣 
筆記 
[茅山殿始末（見壬申年六月初八日本報）]  
　　邑西門内萬福行宮祀三茅神俗曰茅山殿肇於咸豐初年僅一椽草舍耳迨咸豐末年日新月盛成大刹焉其事創於龜鴇其資醵於娼妓廟中干禁之事一曰跳馬披以椅若櫈排列巨釘習慣健兒坐臥其上口中喃喃或禍或福鬼　伎倆人所不能一曰迎賽會三月之吉衆龜畢集簫鼓笙鐃旌旗羽籥城廂周遊官不能禁民皆側自以上二事發軔不過十數年其意蓋以上洋各業皆有會館公所藉以集衆議事而彼業亦不可獨抱向隅然旣曰公所必有董事旣曰董事必有頂戴此余李盧郭諸人之所以不可少也獨怪夫舍管仲而祀三茅不知其義何取往歲嘗用董事名帖敦請地方官員詣廟拈香率皆拒而不往云 
開礦動機 
[西北之煤（見甲戍年五月二十七日本報）]  
　　唐君景星奉李爵相命赴京將查勘西北煤鑛情形禀陳當道以便開辦據聞大可供國家兵船及招商局各貨船之用也 
[南省之煤（見癸酉年閏六月初六日本報）]  
　　聞本埠魏鏞陳天爕錢星池三君具禀兩江總督請在南省採開煤礦其礦大抵在鎭江南京之問也 
[粤東之鉛（見甲戍年十二月二十六日本報）]  
　　聞粤省紳商現已紏聚股分設一礦務公司一切規條與招商輪船局髣髴亦由官廳舉辦者近已從惠州永安縣地方開得出土之鉛携帶香港交西人考驗其質頗佳至採取之煤聞亦較北直省所産者更勝一籌從此增大其規模推行於各省則寳藏日興其利不可數計矣 
[重慶之油（見癸酉年二月初十日本報）]  
　　四川富順有一鎭名自流井其地産油中多小孔油自湧出不須人力且所出甚多察其狀似與外國火油無異土人不識此油之妙用不以爲意任人取携市肆所鬻一斤僅値錢數文按此油大與美國所産者相仿初美人見油出地中遂廣開油鑛多有因之致富者惟聞重慶所出之油有臭濁氣蓋未得淸鍊法耳 
四十年後之新世界 
[新發明之魚雷]  
　　美國芝加哥胡德氏發明一種魚雷具有耳腦能行四十海里且能隨敵船之趨嚮而進已由美政府購之據胡德氏聲稱此項魚雷能聞一英里半外駛行之敵船自行射擊其耳之效用一如人耳至於其腦則秘密未可告人云 
[戰場中之無人地]  
　　歐洲戰場有名無人地者雙方兵士均不敢出入其間某日加拿大兵襲敵之際有一被創者踣臥其間其友欲往救之爲軍官所阻時有一戰犬馳入塹壕乃爲一兵所拘而由軍官繫書其頸文曰能許吾人舁救一傷兵否犬即會意馳往敵軍陣線無何復回頸有覆書曰以五分鐘爲限於是英兵乃以便牀舁傷者而回需時四分鐘俄頃雙方鎗砲復作矣 
[以英將軍生死爲賭]  
　　一九一六年六月七日英巡艦海姆泊希爾號於赴俄途中炸沉於北島前英國陸軍大臣吉靑納將軍死焉而外間盛傳吉氏當時爲德人所俘今猶生存且有種種之證據以明此說英國各界亦多信者即吉氏之姊亦疑其弟未死倫敦洛伊特保險公司今願以一與二十之率與人爲賭如以爲吉氏尙存人世者繳費一元若他日吉氏果生則該公司輸泮二十元聞迄今已收得百餘萬元之賭金云 
 
 
 

Page 18

 
 
   
 
