# 1894 - 217 - 4907652

 

Page 1

 
 
[聲明頂冐] [  圖書集成局啓]  
　　啓者昨日他報登吳耀廷因攔阻繅廠女工拘至英公堂自稱在圖書集成書局司事在局並無吳耀廷其人明係歹人頂冐合卽聲明於此以免招摇 
[石印繪圖增像筆生花告成] [  三馬路申昌書畫室啓]  
　　筆生花彈詞爲淮陰女史所著于描龍刺鳳之餘成咏絮吟鹽之作騑詞儷句情文相生久已閨閣名馳洛陽紙貴今特倩名手增圖入畫付諸石印字蹟端妍紙色潔白分訂八本外加錦套釐定碼洋一元六角躉購格外從亷賜顧者請臨三馬路申昌書畫室曁各書坊售報人處均有發售 
[着色朝鮮輿地全圖出售] [  點石齋啓]  
　　倭人衅擾我藩封用兵進剿者首在地利則朝鮮輿地圖在所宜講焉曩年本齋曾印此圖早經售罄爰取原圖用潔白料半紙印成其中山川之形勝城郭之參差莫不一覽了然譚時事者當必先覩爲快也每幅皆已着色分爲八道實價洋四角請向横盤街申昌本分局及各省分局購取 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇聞軼事彚爲一編覩新奇於平淡之中寓褒貶於語言之表有功名敎可佐淸談以視别種稗官或失之蕪穢國失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜顧者請至各書坊及三馬路申昌書畫室購取可也此佈 
[論日本與中國戰斷不能持久]  
　　客有好談時事者過予而問曰今者中日兩國旣棄玉帛而以干戈從事矣兩國使臣旣已下旗回國而各國亦遵守局外之例禁止船隻爲兩國運兵載械各國又各派師船往朝鮮海面觀戰事勢孔迫一若旦夕將有大戰爭者何以遲之又久尚未聞水陸兩軍與之决一死戰大挫凶鋒意者日本佔據朝鮮之兵見我大軍旣集畏懼不敢復出海面兵船鑒於浪速之被致遠擊毁相與見機遠避不復爲螳臂之拒歟余應之曰唯唯否否不然也日本之蔑視中國圖佔朝鮮不自今日始矣此次值東學黨作亂遽調大兵乘其不備卷甲疾驅阻扼要隘屯兵漢城覆滅其宗社繫虜其君王誘脅其民人自以爲朝鮮已在掌握之中其志愈驕其氣愈盛無論各國勸解之言悍然置之不顧卽中國調兵遣將霧集雲屯振斾東征威聲遠播彼亦豈肯見機而動知難而退乎故朝鮮旣爲中國所必爭卽不得不出全力以與日本相搏日本旣視朝鮮爲掌握中物不肯恝然舍去中國卽不得不與之奮力相持大加懲創必使朝鮮陸地無一日兵海面無一日艦而後朝鮮可以永爲我有在當事者運籌帷幄之中决勝千里之外想早有成竹在胸目前之尚未得告捷消息者盖因陸路之兵際此烈日炎天䟎程不易迢遥千餘里約須旬日可逹必俟大兵旣到方可厚集聲勢建大將旗鼓掃其壘而擒其渠北洋兵船旣奉密令以出則出奇制勝之術卽已寓乎其中自來用兵之道心戰爲上兵戰次之中國旣已布置周密自能運用如神不出數日當有捷書飛告且以彼國情勢言之知其與中國相持斷斷不能持久無論兩軍相見中國大勝日本大敗屢蹶之餘不能復振卽使中國於見仗之初偶然小挫相持旣久日本亦將情見勢絀萬萬不能支持何以言之驅以赴戰者惟兵賴以養兵者惟餉無餉則兵飢必至立時譁潰無兵則驅市人而使戰徒見其宛轉呼號於槍林彈雨中而已豈能當我久練之士常勝之軍哉嘗以日本兵制考之通國兵額不過二十一萬其中除去老弱疲殘不堪應調駐紥京城及各要隘不能遠調外其可調赴他國爭戰者不過五萬夫以區區五萬兵卽使空壁而出冐險遠涉前臨大敵後無繼兵此必敗之道也今日本駐鮮之兵約祗二萬不服水土觸受暑濕次第昏踣卽舉而棄諸蔓草中加以不自量力妄攻牙山爲我軍所大創積屍盈路流血成渠合前後計之已死三千餘人敗耗傳至國中人人心驚膽裂歸咎於執政者之輕舉妄動政府雖下招兵之令許以應招之日給洋十五圓以後每日給洋五角而人皆掉頭不顧望望然去之人心旣渙而難收兵氣亦弱而不振覆亡之禍近在眉睫若論兵船則浪速吉野二艦已被中國兵船擊毁回至長崎修理見者皆驚惶動色海戰之不足恃亦可見矣更以餉糈言之維新以後步武西法徒飾外觀國用因之浩繁庫帑因而支絀頻年以來屢向國人借貸逋負如山銀行中不存現鏹但行紙幣一旦與他國絶交絶幣便成廢物各國皆知其貧窘無肯以銀借貸者此次以兵費不繼將東海道北海道鐵路抵銀二百五十萬亦可見其情形之竭蹶矣約計在鮮日兵每日須費二萬五千元鐵路押欵亦祗足供三月兵費過此以後日本更有何物向他國抵銀耶將見餉絶於内兵潰於外國中羣不逞之徒譁然而起所謂季孫之憂不在顓臾而在蕭牆之内也中國之於朝鮮卵育而翼覆之二百餘年於兹矣日本無故虜人之君據人之地中國自不能不聲罪致討夫以順討逆名至順也以大制小勢至便也以我兵額之多百餘萬雄師咄嗟可集禦彼區區五萬餘之兵强弱之形大相懸絶也以我財力之充數千萬之資可以取之無禁用之不竭當彼羅掘已盡借貸無門之貧國優絀之勢又未可相提並論也故爲發憤爭雄計則當急戰以挫之而爲老成持重計則當緩戰以敝之急戰則用力多而見功速緩戰則用力少而見功遲要之無論急戰緩戰中國皆有可以制勝之道幸值主上聖明勳臣幹濟普天率土皆有同仇敵愾之心我輩雖不得磨盾草檄投筆倩纓然聽海外之鐃歌誦軍中之露布未始非人生快意事也客笑曰善乃展赫蹏操不律而紀之以當告捷之先聲 
[本館接奉電音]  
　　昨由京友電傳上諭五道敬謹譯登○七月初八日奉硃筆山東止考官著李端芬去副考官著宋伯魯去欽此同日奉硃筆山西正考官著高熙喆去副考官著周爰諏去欽此同日奉硃筆河南正考官著劉若曾去副考官著劉心源去欽此同日奉上諭王文韶譚鈞培奏官軍圍剿夷匪續獲首要地方一律肅淸在事出力各員開單請奬一摺雲南東山黑夷頭目丁洪潰谷老四等於上年冬間勾結匪徒妖言惑衆附近夷寨多被脅從經王文韶等調軍剿辦丁洪潰等雖已伏誅匪黨仍麕聚不散總兵馬桂等分道進攻本年三四月間迭次圍剿掃蕩匪巢多處擒獲匪首張管事徹目燒姑拔封甲長等多名正法殲斃餘匪不記其數零星寨夷誓不反側現在山内均無匪蹤地方一律平靜卽著王文韶等督飭地方官將被脅各寨良民安爲撫綏俾安耕鑿所有單開署雲南提督開化鎭總兵蔡標鶴麗鎭總兵岑有富均著交部從優議叙迤西道張廷燎著賞加二品銜候補道翁士籙著賞戴花翎補用副將提標中軍叅將劉銳恒著免補副將以總兵交軍機處記名請旨簡放並賞給捷勇巴圖魯名號儘先補用叅將蘇揆元著免補叅將以副將留於雲南儘先補用並賞給銳勇巴圖魯名號儘先補用副將貴州羅斛營叅將李福興著免補副將以總兵交軍機處記名請旨簡放並賞加提督銜記名總兵元新營叅將馬　著以提督交軍機處記名請旨簡放 
 
 

Page 2

 
 
並賞換奇成額巴圖魯名號記名總兵貴州黎平營叅將黄河州著以提督交軍機處記名請旨簡放並賞給從一品封典補用遊擊馬梯雲著免補遊擊以叅將留於雲南儘先補用並賞給綽勇巴圖魯名號彭永壽著免補遊擊以叅將留於雲南儘先補用並賞加總兵銜補用副將李自新著免補副將以總兵交軍機處記名請旨簡放並賞給正二品封典以示奬勵北劵土知州高履坤奉委招撫不屈被戕著交部從優議卹餘著照所議辦理該部知道單併發欽此同日奉上諭裕寛奏特叅衰庸不職之知縣教職一摺河南新安縣知縣宋鳴謙宿病未痊步履維艱孟津縣知縣李黄才具平庸難期振作均著勒令休致原武縣訓導韋明星居心嗜利罔知檢束著卽行革職以肅官方餘著照所議辦理該部知道欽此 
[道逹謝忱]  
　　北洋大臣李傅相以招商局總管各輪船西人此次調派各船裝兵赴朝鮮毫無貽悞深爲喜悅遂向道逹謝忱並令傳諭各輪船主咸知此意 
[牙山消息]  
　　葉聶二軍門駐兵牙山屢次獲勝已列前報日兵因屢遭敗衂遂在仁川調兵三千韓城調兵四千往攻六月廿七日進攻時華兵祗有一千六百人後由飛鯨載六百人至約共二千二百名左右葉軍門分兵兩處旣守牙山又至水原扼守廿八日開仗先攻水原華兵奮勇抵禦因衆寡不敵漸戰漸退回至牙山聞高升船添兵將至我駐紥牙山之兵勇氣白倍如熊如虎日兵死傷無數牙山之兵鏖戰良久仍未見高升載兵駛到至廿九日藥彈已罄資糧告竭祗得舍牙山逃至海畔無如朝鮮海畔多漲灘泥淖没踝艱於步履日本兵船追至施放快鎗將華兵擊斃慘無天日如高升不被日人阻截能將所載之兵早到牙山華山斷不至於挫衂緣日兵以七千餘之衆攻我二千餘人是以三倍之衆擊我如使藥彈未罄資糧未竭華兵尚可奮力支撑不至將牙山舍去聞葉軍門依然無恙是可喜也又聞高升輪船被日本兵船攔截係先期走漏消息致使日人得以預備撥派兵船在海面邀擊使不得與牙山之兵會合按牙山係縣名水原係府名照錄申報 
[日本添兵]  
　　日本攻牙山者死亡不少又知中國有大兵渡鴨緑江而至不覺心膽俱裂遂亦添兵數千至釜山及豐津屯紥所望各統領聞此消息預爲防範免致在路被其阻截按日本調兵赴豐津在朝鮮東邊海面經過一路並無阻截而我華兵之由鴨緑江赴鮮者彼反屯兵阻截誠不可不預爲之防也 
[譯西人論日本情形]  
　　有西人致書於西字報論日本情形大略謂日本自開埠通商以來因見西國利害遂效西國一切法度如教練兵士開辦鐵路諸事雖請西人教習心中却不喜西人因國中不能平靖常思設法驅國人在外攻戰使民心向外彼國新聞紙於去年已方及欲往朝鮮以圖進取日官亦預備往鮮屯積應用諸物卽柴薪亦已備就其預備諸物係在日本赴朝鮮最近地方屯積甚爲秘密不許外人窺探至今年果有朝鮮之事以我觀之日本兵不能過冬嘗見日兵操演多次其性不耐勞苦所食皆菜蔬等物體氣不堅身穿西國衣足穿西國鞋皆形不便最不便者爲西鞋步履難以便捷其所著慣者爲草鞋倘不著西鞋而著草鞋亦有不便蓋草鞋不堅不出一日卽壞故觀種種情形而知日兵不能持久也 
[未遇日艦]  
　　烟臺西人信云北洋兵船泊在威海衛附近一帶自奉傅相諭後不時出外尋日本兵船惟行數十里卽行折回故至今尚未與日本兵船相遇也 
[稅司回任]  
　　天津稅務司德璀琳當中日初形齟齬時傅相委辦他事所有津關稅務司委人庖代今德君委辦之事業已告竣遂於本月初一日仍回津關稅務司本任 
[武弁悞會]  
　　太古公司重慶輪船於初二日夜泊在北河東沽地方有武弁率兵五十餘人擁至船上已列前報兹聞李傅相確曾發電派此項兵丁前往保護因電碼有錯悞爲往拘日本人遂致將日人拘繫事後經日本領事官詣節轅詢問傅相告以悞會之故深致歉衷立將武弁二人斥革以示懲儆 
[日人犯禁]  
　　數日前有一日本船由英國東來意欲灣泊上海悞撞某洋行輪船以致損壞乃駛至祥生船廠修理外間傳言船内暗藏軍火事聞於南洋大臣劉峴帥立派金陵武備學堂提調沈仲禮太守來滬稽查前日午後查得内有鐵管提軸及制火藥所用之硝八桶遂飭提硝至岸上想須將船扣留也 
[保護華人]  
　　前者兩紀日本横濵中華會館董事議備輪船三艘一送三江人至申二送廣東人至粤嗣以會館所存公欵大半已置辦房産現銀不敷所用因另改章程先查明失業之人實係乏貲回籍者始給船票一紙此次適有上海太古洋行某輪船運貨至横濵董事遂與之包定下等客位每名銀八元共發　　四百數十張定於本月初三日出口先是日本壯士卽上海所謂流氓者動與華人爲難旅居横濵之各商咸有回國之意及上月二十八號神奈川縣知事中野氏健明奉内外務兩省大臣訓令著各通商口岸地方官保護在日華人地方粗暴不靖之徒尤當加意彈壓務令華商安居樂業云云隨著警察署添派巡捕在租界中分投保護一面親至我中國理事署理晤石子芬太守歴述政府竭力保護之意太守卽於次日出示略謂兩國雖有爭端本不干商民之事且日本政府已令地方官加意保護似不必驚惶等語此示一出人心稍定及知星使理事皆遄回人心又惶惶不靖矣 
[豫議卹銀]  
　　有友得日本來書語於本館云横濵各洋商向推怡和爲領袖日高事起所用各華夥皆思襥被言旋行主遂商諸日官謂各洋行非用華人不能辦事今日本無賴屢欲加害華人深恐行務廢弛將奈之何日官許以代爲保護行主謂若是則必先立一草約將各洋行所用華人註册如傷害一人則定須政府卹銀五十萬元日官以卹欵過巨辭行主謂貴國旣任保護之責惟求不傷害華人而已若竟傷害定須如此日官終不允畫押此前數日事大約刻下已議妥矣 
[傳語平安]  
　　數日來滬上喧傳旅居日本神户之華人有被日本兇徒所殺者德新號主休戚相關急由滬發電往問昨得回電惟在神平安四字始信三神山畔我華人固安堵如常而蛇影杯弓無須疑慮矣 
[長崎火警]  
　　本館派往日本長崎訪事人來信云華歴六月二十一日淸晨長崎新地租界中忽然火起一霎時轟轟烈烈焚去一十五家其時我大淸理事官張子豫司馬尚未回華急督同華捕臨塲施救幸卽救息不復蔓延事後查得利源祥皮箱店煎熬膠漆以致成災而道路謡傳咸謂日人縱火蓋以開戰之信至日日商時思加害華商是以悞以傳訛有此一說也 
[東報妄談]  
　　日本日報云七月廿三號午前韓京景福宮前韓兵發砲與日兵戰閱十五分時韓兵敗績是役也轉兵死者二十餘人華兵死者五人日兵死者二人午後又載韓兵有負傷者由日人舁至赤十字病院養傷二十七號釜山日本人報稱二十五號中日開戰日兵大勝二十八號日本海軍省接電報云日兵船載捕獲之華人八十餘名至佐世堡軍港又言有二十名已解至東京將割去髮辮裝入囚車以上皆日報中語以日人而言日事亦何怪其鋪張揚厲信口開河哉譯而存之亦等諸雞鳴犬吠而已矣○該報又云朝鮮大院君復入廷預政出入乘轎皆有日軍護衛自上月二十三號午前五點鐘起王宮内外亦派日兵守衛大鳥公使要請韓廷一不發冬至使臣至中國二不受中國册封三令駐牙山之華兵撤去以上三條已摧至再三韓廷皆不答惟駐牙山之華兵已詔令撤去如不撤卽將借日本之力以　之此事若眞確則韓王喪 
 
 

Page 3

 
 
盡天良　　　直决之曰語出日人烏能眞確○又云朝鮮新政府决計改革内政先廢王妃斥閔族當日貴勢炎炎之閔泳駿已處以流刑矣 
[甬東盜案]  
　　初六日天將明時有盜十人在寍波南門内用竹扒上高墻入張姓家行刦值錢衣物甚多呼哨而去未知報官後能否破獲也 
[浙省錄遺日期]  
　　秋風伊邇浙省各府州縣士子之錄遺者絡繹晉省聞徐季和宗師定於十五日取齊十八日開考 
[蕪湖榷轅紀事]  
　　蕪湖鈔關稅務總辦爲全關領袖且爲榷憲之輔弼故非明練穩逹廉潔自好者不足以勝任而愉快前因稅務俸靜山大令疾抱河魚請假就醫道憲遴委候補知縣魏致如大令權爲庖代刻屆差滿蒙道憲詳請院憲准予聯差一次以資臂助○本年恭逢皇太后萬壽慶典所有安徽奏請添備點景銀兩現奉省憲飭由蕪湖鈔關提撥一萬兩委員齎解又鈔關京餉去冬經觀察詳由商號匯兌係一時權宜之計今屆仍須由驛管解刻因齎解點景銀兩順便批解京餉一萬兩由榷憲詳委候補庫大使鈕殿三少尹一併護解一俟院批齎到卽須擇吉起程由淸江遵陸北上○新關北卡委員馬海秋二尹差期報滿詳委前辦鈔關稅務俸大令接辦定於七月朔日視事○内河關俞訒菴二尹已屆差滿之期擬以候補府經林環浦叅軍接辦現已詳請省憲一俟批回卽可履新○六月二十六日恭逢皇上萬壽聖節道轅先期張挂紅諭是日五鼓齊集萬壽宮行慶賀禮並遵例後三日悉穿花衣不理刑名 
[陽事]  
　　六月二十八日恭遇皇上萬壽聖節九江關道誠果泉觀察率同九江府崇濟川太守江防廳盛菊蓀司馬德化縣薛俊甫大令府經歴黄藻濵叅軍捕廳嚴鴻波少尉曁府縣學廣文總鎭周德泉軍門率領後營遊擊傅春海遊戎前營守備兼護遊擊丁仰之守戎後營守備楊石泉守戎城守營守備潘輔弼守戎龍開河水師守備王彩亭守戎曁千把外委同詣萬壽宮行朝賀禮雍雍肅肅誠盛典也自二十五日起至初二日均穿蟒袍補服○九江總鎭周軍門湖口總鎭柳軍門各飭標下兵勇同赴校塲操練鎗砲雜技自五點鐘起至九點鐘止軍容荼火　而知爲節制之師 
[掃除街道]  
　　揚郡各街道寛狹不一瓦礫垃圾所在多有江都甘泉兩邑宰以時當溽暑垃圾堆積穢氣薰蒸觸之易於成疾遂會銜出示飭令各叚居民掃除潔凈毋再任意抛棄亦防疫之一道也棲流所善堂每日亦派長夫擔筐四出分往街巷拾取瓜皮以免堆積居民咸稱頌不置 
[時疫盛行]  
　　杭城亢旱已久火傘高張有若紅爐熾炭居人患瘧痢及喉症者頗多並有急痧中暑等症宿舟河下胡姓婦年約五旬上月廿八日午後鄰家閒坐忽昏暈倒地急扶之歸至夜分而殁其夫從軍温郡近因電報不通未得遥傳噩耗卽由其子姪殯殮又章家橋王姓庖人於廿九日下午出外買物行至佑聖觀巷忽覺腹痛如割不能行走席地小坐經行人灌以痧藥痛稍定旋卽扶歸至三更時吐瀉交作次早已赴森羅鬼國矣 
[典試過浙]  
　　福建正副主考文鄒二星使奉命南來於本月初三日行抵杭垣撫憲札委候補副將鮑副戎反章帶礮船二號由江干上碼頭護送兩星使向衢州進發 
[上海官塲紀事]  
　　督標奇兵右營管帶鄒遊戎理堂於昨日因公來滬向各衙門拜會至上海縣時適黄大令駕赴英公堂訊新聞報館主筆遂由家丁擋駕○聶仲芳廉訪假泰來洋行爲公館所有臺灣糧臺一切公文皆送泰來洋行投遞 
[嚴禁濟敵]  
　　欽加運同銜特用府升用直隷州調補江蘇松江府上海縣正堂黄爲出示嚴禁事照得日兵已在朝鮮擊我兵艦釁由彼啓公論昭然我中國江海各口迭奉各大憲嚴飭防範而斷絶接濟敵船尤爲目前緊要之著查滬上爲商賈薈萃之所米麥煤炭係屬大宗均爲倭人所必需中日旣經開釁彼此卽爲敵國與平時通商貿易者不同若中國人民接濟日船卽爲通敵奸細按律以軍法從事凡與中國和好各國定能按萬國公法局外旁觀之例該業等食毛踐土具有天良諒不致故犯王章貪利私賣誠恐中有不知大義之人或爲重利所誘或爲奸匪所紿亦難保其必無除分諭各業董嚴查外合行出示嚴禁爲此示仰闔境商民人等一體知悉自示之後如有外來之人購買米麥煤炭等項大宗貨物務須詳詰來歴運往何處如其言語支吾形跡可疑果爲倭人所使立卽禀縣拿辦倘敢陽奉陰遠通同私運出口接濟敵船一經察出定卽提案槪照軍法嚴懲决不姑寛該商業等身家性命攸關切勿以身嘗試其餘通商和好各國凡有買賣均照舊章辦理不在禁止之例各宜凛遵毋違特示 
[溺水兩志]  
　　本地人陸阿坤家居虹口中虹橋以駕駛剝船爲業暇時刺篙槽坊碼頭其子阿囝年甫十有一歲前晚六點二刻忽失足墮入浦中及撈起則氣已絶矣○昨晨四點鐘時浦潮盛漲浮起無名男屍一具年約三十餘歲身穿藍布短衫褲赤足漂至德國公館左近始經救生局船帶去 
[划船撞覆]  
　　前日下午四點鐘南市三太碼頭對岸有划船一艘裝載黄豆數十石至白蓮涇相近忽有無錫航船滿載搭客揚帆而東兩不經心互相碰撞划船上人支持不住致被撞覆航船卽行停泊打撈墮水之人旋將船夥人等救起貨物則悉付東流矣 
[庸醫殺人]  
　　寍波人陳某投上海縣訴稱小的現住法界紫來街妻子懷孕數月於上月患病延胡醫生診治連投藥餌胎墮殞命請提胡醫訊治黄大令諭候騐屍回時核奪 
[主筆交保]  
　　新聞報館主筆郁岱生因妄登吳淞營被日本奸細暗傷砲位一事統帶曹肯堂軍門函請英讞員宋通刺拘提到案前日會同上海縣黄大令訊鞫郁扳出候選道吳頴函大令著卽交出等情已詳昨報昨日郁將吳交到午後三點二刻大令又命駕到廨與通刺會訊吳供稱職道係浙江嘉善縣人先捐通判後洊保至候選道去年在滬籌辦張朗師處糧米現無差使閒住石路福星公客棧新聞報登暗傷砲位一事因職道微有風聞故至該報館探問虚實並不令其登報不料該主筆遽爾錄登大令問此事旣由爾口述爾究從何處聞來供稱日前職道在四海昇平樓與茶客魯姓相遇魯述及此事職道向之根問據言是砲隊營中陳哨官所說陳則聞諸吳淞營兵丁郁供稱吳來述及此事後爲英人斐禮思所聞卽囑職員登報職員初不允從斐禮思言我亦曾聞其事故卽録登大令謂雖係英人囑登然英人安知中國法度爾乃中國食毛踐土之人豈竟忘尊君親上之意乎况此事關係何等重大現在制憲大人務欲澈底根究照爾報所登恐曹軍門不能當此重咎也郁供稱容職員將錯悞處細細更正叩求公祖作主大令遂與通刺熟商將吳郁交的實人保出候禀覆道憲核示 
[相騐自縊]  
　　法界同春樓街第六十九號門牌寍波人嚴耀頁租開天津邊帶鋪將樓面借與同鄉人王阿福居住按月貼洋六角本月初四日淸晨五點半鐘王由後門而出往做小工被竊賊掩入樓上竊去洋傘三把藍布夏布衫各一件拷皮短衫一件當卽投報捕房以無憑據不予准理嚴以王早出不將門掩上歸咎於王勒令賠償王雖允諾因循不果嚴之女傭先已辭歇至初六日來取夏布袴一條王妻黄氏適有急用已將褲質錢一百五十文立時贖出交還嚴以旣有証據可無疑　遂將王黄氏扭入捕房王阿福卽於是晚三點半鐘情急自縊初猶未悉繼因繫帶中斷屍身跌於樓板其時黄氏尚在捕房由嚴將屍安置榻上逾時氣絶翌晨報知捕房該圖地保王振邦投縣報請相騐黄大令在英公 
 
 

Page 4

 
 
廨會訊别案畢於昨日下午四點半鐘帶同胥差刑仵人等臨塲相騐地保王振邦禀訴前情大令命退下復傳嚴耀更到案訊問嚴供廿七歲鎭海縣人於十六歲先至吳淞習業本年二月租賃此處房屋開設天津邊帶店將樓面半間轉租與同鄉人王阿福本月初四早五點半鐘王出外做工被竊賊從後門撞入竊去洋傘三把藍白夏布短衫各一件拷皮短衫一件旋在某押鋪查獲拷皮短衫計押洋一元當卽贖出至本月初六日已歇女傭來取夏袴知被王黄氏所押立時贖出將伊拘入捕房當晚王何福情急自縊因帶斷跌落樓板小的聞聲往視安置榻上逾時氣絶命帶屍妻王黄氏屍子五長茂到案黄氏供年五十四歲與王阿福姘識已念二年長茂係前夫之子自幼由阿福撫養長茂供鎭海縣人撑駕烏山船爲活前日裝煤至浦東交卸回滬知父爲嚴耀頁誣竊將母拘入捕房含寃自縊求請伸雪大令命傳法包探郁廷湘問王黄氏拘入捕房時是否供認旋據郁探向捕房問明當日情形稟稱王黄氏以另用無錢暫將女傭之袴押錢現已贖回黄氏供袴係其家已歇女傭之物不干嚴事大令謂他人之衣不應擅自質押何怪人之滋疑又謂　曰爾旣知其家不妥只能囑令遷出何致以細故之事釀成人命實屬咎無可辭屍妻屍子求請免騐待屍弟來滬再行定奪大令謂當此炎天旣蒞屍塲無不騐之理飭將屍身舁出命仵作細騐旋據喝報實係自縊身死大令離座親視復命仵作將縊斷帶與屍身印痕比較合符令屍妻屍子眼同看視謂死者周身並無傷痕實係自縊身死王黄氏王長茂仝求自行棺殮大令著具自行棺殮切結送案備查迨騐畢回署報時鐘已至六下矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[白下夏雲]  
　　江蘇學憲溥宗師按臨金陵前報迭紀其事現科試漸次完竣初二日發元寍童案初三日考二塲優生初四日總覆初六日發落自開考以來每日危坐煖閣督率諸生將所有經承差役鐵置空房不令出入只留學官巡捕一二人在外照料恐若輩熟能生巧弊竇叢生也倦時則就大堂側空屋一間小憇片刻耳有所聞必呼問顚末以故内外肅然士林之中更歌功頌德不置玉尺量才冰壺勵志人文表率洵無怍容○金陵風俗六月作觀音會七月作地藏會自孟秋朔日起善男信女約伴赴淸凉山進香老的少的村的俏的絡繹不絶而粉白黛緑者究竟十居六七以故遊人如蟻應接不暇頗似山陰道上沿途復精設茶棚相隔不過半里點綴之妙鋪陳之工與觀音會不相上下雖吳人好鬼自昔已然亦六朝靡靡之風沿流至今而不易有心世道者惟付之一嘆而已○高湻縣教諭嚴心谷廣文鎭江府丹徒縣人中乙酉鄉榜今歲四月内選授斯缺履任未久卽送考馳赴金陵時正天氣炎熱寢食難安　學憲留塲稽查致染暑氣回寓抱疾和緩無功不數日卽應地下修文之召存年止三十二歲身後一切悉同寅爲之照料往弔者咸目睹而酸鼻聞廣文之太夫人十七歲時卽守節撫孤靑年矢志暮歲無依蒼蒼者天何不諒栢舟之若也幸廣文先有一子未死之前三日復接夫人産麟兒之信異日雙珠耀采當能光大門閭也久鬱幽光詎有不發之理耶 
[英界公堂瑣案]  
　　西人平治門控細崽曹佐才毛岳生出外時並不關門以致失去刀乂等物昨日包探陳阿九將曹毛送案宋通刺研訊之下供稱小的等出外時見有出店人守門故未下楗毛小寳投案聲稱曹係小的之妻弟毛爲小的之堂弟平治門所失之物小的願代爲理楚通刺問爾與平治門相識否答稱素來相識通刺遂將情商諸易副領事然後判令將曹毛交小寳帶去○蔣阿根無端刺傷黄阿巧之嘴唇經三百四十二號華捕解送至案阿巧訴稱小婦人原籍蘇州向在某絲棧做工蔣欲圖姦汚不遂其慾突於昨日持刃刺傷通刺判令將蔣笞責一百板解回常州原籍○沈杏孫控吳啓明購定洋紗等貨延不出淸叩求提究宋通刺於前晚升座訊理沈訴稱吳曾向小的定買洋棉紗五十箱迄今數月僅提去二箱尚有四十八箱屢經催促吳只是延約現在市價日跌照算約虧銀二百四十餘兩爲此情急具控求恩訊究吳供稱小的向爲洋貨掮客曾向沈購定原布羽布洋棉紗等貨除陸續提出外尚有原布羽布現照市價可賺銀二百餘兩惟洋棉紗四十八箱確虧銀二百三四十兩照算尚可抵銷小的曾與沈面商願貼償洋銀七元將定貨作爲罷論沈不知何故忽然反悔今蒙傳質小的不敢妄供通刺判令將吳交人保出候照會洋貨董妥爲理處○某包探解送在路爭閙之曹安卿許丁氏至案通刺升堂訊究曹供稱小的係本邑人世居老閘南首香粉弄隣人許丁氏無端以穢言汚衊小的之妻母妻母聞之與許丁氏理論許丁氏反糾得著名流氓阿丕阿全等人將小的毆辱是以報明捕房派探拘案今晨會訊蒙老爺將阿丕等責懲遞籍現求大老爺向許丁氏根究許丁氏供稱小婦人曾與曹妻某氏口角昨晨小婦人尚在酣睡曹之長女突入臥房將穢物塗小婦人面上故與曹理論並不糾人逞兇通刺以兩造均不安分著各具安分切結存案俻查○三百八十四號巡捕解送蔣咸春蔣阿根陳阿坤蔣陳氏至案通刺升堂訊問蔣陳氏供稱小婦人係咸春之室近日咸春之堂兄阿根串同咸春欲將小婦人售賣小婦人堅不允從報捕拘案咸春供小的向當小車夫蔣陳氏曾於上年逃逸日前妻兄阿坤在本邑西鄉找回到家後係時時吵閙小的並無與阿根串同售賣之事阿根供稱小的亦係小車夫並無串賣堂弟婦之事阿坤供稱妹子於上年私逃近由小的在西鄉代回與小的同住妹夫等並無串賣事情通刺判令蔣陳氏掌頰一百下氏嘵嘵置辨通刺大怒飭加責一百下飭交伊夫領回管束具不准婪賣切結連人証一併開釋 
[法界公堂瑣案]  
　　怡昌順店夥白纯源控恊康莊夥趙棍臬更現付银一案經葛同轉迭次研訊並出票　提泰順洋行劉姓到案復核已紀前報包　郁廷湘携票請德領事簽字協同英探將劉心章提到捕房該行洋東買辦當晚請該管領事函致法總領事並轉咨葛同轉暫准保出　禮拜四堂期同轉會同祁繙譯升座白純源及協康莊夥趙根泉投案伸訴前情劉心章與該行洋東及買辦上堂劉供當日留白午膳並無一人進去同轉問趙曰爾云廿四日帶同學生往認是否此人趙與學生裴錦山同供實是此人白純源供一點三刻食畢洗臉其時劉已出外同轉謂劉曰如果遺落爾處何妨交出况趙亦云然更有學生指定是爾買辦曹渭泉供當時同桌午膳者六人並無一人出外同轉謂爾一人之言亦難憑信現在原告指定莊家亦云此人衆供確鑿無容爭辯本委念爾等生意中人顔面攸關著出外自行理處禀覆候核○積竊劉寳元偕已言汛捕陶金標入東寳興里歇夥陶阿全家爲探夥阿寳拘入捕房旋經保出限日破獲詎保出之後依然延宕復將陶阿全拘入捕房畏罪引刀自刺送醫院療治昨日包探將一干人解案同轉謂陶曰爾保出之後非惟不能破獲又加失案數起顯見作弊陶供小的保出後疊次往安慶輪船偵緝無如賊已遠遁求恩寛限包探禀稱現當緊要之際陶旣願帮同甚好同轉謂爾旣願任此後當赶緊緝獲不能任意延宕探夥莊延林投案禀稱小的拘獲招商局竊米之賊陶阿全得規包庇欲小的向竊賊服禮並償還其米劉寳元供來滬已有三個禮拜所有案件小的略知之求恩寛以限期必有以報命陶阿全情人扶掖上堂同轉問爾歇出之後屢出大案是何緣故陶供小的十七歲卽爲探夥迄今已及二十年未嘗有失同轉問爾因何將刀自刺陶供被屈難伸故欲自盡同轉謂爾得規包庇是實著押候醫傷待傷痊嚴辦旋據三道頭捕張湘寳投案聲稱阿全素無差錯郁廷湘悞聽同夥之言將伊辭歇以致各案難以破獲小的可保其必無錯處如大老爺不信當將伊殺却同轉謂爾知公堂規矩否陶阿全辭歇郁探先禀捕頭爾無殺人之權著退去不必多言張唯唯而退○陳金標易名葛甫生竊取江陰棧衣服向某押鋪質錢爲包探拘入捕房昨日解案請訊失主林福堂曹安康徐林民投案領贓包探將各贓呈電陳金標供源來棧所失之洋四十元並未竊取其餘各物係小的所竊同轉謂爾先在捕房供明尚敢狡賴著押候笞責一百板贓交各失主領去○積竊李廣有前曾犯案經法公堂送縣遞籍此次潛來滬上在安慶輪船行竊爲包探拘入捕房供出同黨周新林一并解案周供湖北人向在揚州開烟館與李同船來滬住小東門復興客棧郁包探禀伊等羽黨甚多有京中來滬之常大人失去會票銀五千五百兩業已電致該莊止付尚有公文一角請向追究李周同供並不行竊求恩明察同轉謂當塲拘獲尚敢圖賴著一併押候嚴比○長發棧接客夥周裕坤投案禀稱吳鴻文湯遜二人同赴北闈飭本棧轎班將籐箱一只送上安慶輪船小心看守爲竊賊李鳳山扭落箱鎖當塲拘獲解案訊辦求請領贓李供並不行竊因與口角辱駡致被誣指旋據李副將遣弁持安徽巡撫給劄在長江一帶偵緝會匪李願爲眼線求准交保同轉著押候掌頰一百下諭明日投案具保○廪生王宗福遣抱投案遞禀探醫生李文蘭包醫外症至月底全愈言定酬洋十四元現在紅腫潰爛不堪李供此係痃癰實難醫治同轉謂爾用何藥以致糜爛若此李仍嘵嘵置辨同轉著押候再核藥方發還 
[鄂省官報]  
　　六月廿八日湖南候補通判王寓生奉南撫院委解運木植赴京來鄂禀到辭候補巡檢梁景　起服來省禀到○二十九日督銷鄂岸淮鹽總局江蘇補用道志自金陵回省候補府汪洪霆禀見由津滬公幹回省禀到湖南候補縣徐本麟恭齎貢獻管解黑鉛赴京來鄂禀到辭本任雲夢縣劉秉彝禀謝調補江陵縣缺候補縣楊齡解頭批京餉回省禀到候補州吏目朱壵奉臬憲委查中和門差禀知謝○初一日革職湖南候補縣張銘遵旨投審來鄂禀到候補縣涂九疇禀辭赴新關○初二日分發補用知縣王秉壽自京來省禀到 
[金陵官報]  
　　七月初三日正在沭陽縣王之全接壤廻避交缷回任内經徵地正雜各欵掃數批解淸楚知縣陳卿雲謝委文闈内監試委署桃源縣姚壽春辭知縣孔廣仁奉委調辦聚寳門差使並銷南二叚保甲差○初四日改歸江蘇原省補用道袁秉楨浙江來廻避回寗委署寳應縣徐福增叩謝指分江蘇試用縣丞施鍾琦由京來通判龔家准謝委調辦朝陽門稽查郎日到差○初五日同知司徒繹到南三叚保甲銷聚寳門稽查差通判李宗似奉調南四叚並銷北十五叚保甲差候補道李維翰辭進京引見藩轅牌示淸河縣丞汪如瀚下憂遺缺當經請以縣丞馬廷選咨補奉部駁行文照例揀補等因自應查有候補縣丞會錫璋請補○初六日委署寳應縣徐福增謝委○初七日通判許炳常謝委周圩港厘捐差卽辭 
[蘇省官報]  
　　七月初三日知州蔣金生銷津局差代理吳江縣吳其芳銷中路總巡卽辭赴吳江縣任同知鄧文堉禀辭赴寗到文闈搜巡差知縣郭重光銷東路到由路總巡周恩楙禀知本日到東路總巡差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
