# 1896 - 323 - 4908437

 

Page 1

 
 
[四百六十二號畫報出售] [  點石齋啓]  
　　滬北泥城橋奇園内有南北美利堅大戰圖兩陣交綏血飛肉溥其圖之高大爲從前所未有本齋特倩名畫師悉心流覽墓繪逼眞雖掛一漏萬而亦足爲壁上觀焉他如爲丐者成癖　神者若狂鷄之具夫人形虎之剩於農婦樟柳有成神之異山巖塑節婦之形客賦南游幸離蹤之會合人游北極笑陋俗之狉猱及叢抄等圖說卽日出售此佈 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之屬排印成編賜購者請臨上海博文書局揚州點石裕記選取可也計書八册每部價洋一元六角 
[閲本報所紀新藥靈奇事試引申之]  
　　執筆人閲本月二十八日報章所紀日醫原口氏用北里氏所製皿精治愈霍亂吐瀉事不禁喟然而歎曰嗟乎我中國之於醫術何竟遠不如外人哉攷霍亂吐瀉一症中國或名子午痧謂其子發而午死午發而子死也靈樞經脉篇言足太陰厥氣上逆則霍亂註者謂足太陰爲脾上臟其應在溼其性喜燥鎭中樞而主升清降濁之事其溼大盛而阻其升降則濁反厥逆於上清反抑陷於下而霍亂以成後世歧黄家乃强爲寒症熱症之别胡亂用藥百無一生卽肆中所製藥丸以一定不易之方治千變萬化之病雖或偶然獲效究竟因之僨事者多嗟乎嗟乎何天旣降疹癘於斯民而醫者乃更階之厲哉西醫攷求詳晰謂此病血從養生路内皮猝然放去流質内皮發腫腸内满積白色之垢膩各處有血積聚腸核俱脹而飽满廻血管與發血管内黑血充牣間或肺血積滯亦有肺無端收　者肝與膽囊或满盛膽汁内腎血結膀胱收小而空蓋其幾經剖割死骸始能察知詳細者也其見症也先數日或數小時有或輕或重之泄瀉馴至噁心嘔吐自胃與直腸所出之物無膽汁亦無色祗微帶魚腥氣手足指重抽搐漸至小腿大腿及腹之肉筋條蓋卽俗謂吊脚痧或絞腸痧者是也原其病之根原大約身本乏力飲酒過度所飲之水不清潔居室空氣不清以故此症盛行時患者大抵皆肩挑背負之流與車夫出店等類上等人蓋罕有聞焉日本此症最多業醫者幾無治法泰西醫士則製成方藥用鴉片一釐合銅磺　半釐服之或香磺養酸一安士鴉片酒一安士和匀每一點鐘許服十滴至三十滴或淡磺養酸半安士鴉片樟腦酒一安士半加水少許每服一錢其有軟弱無力者則飲白蘭地酒然以上諸法試之亦有效有不效聞之西醫云當霍亂盛行時百人中死八十人中數爲死四十人天災流行誠可駭矣葉麗生者法之名醫也前年當香港此症盛行時航海而東詳加攷察適日本薇菌學博士北里氏不約而至旋察知此症係毒蟲爲害蟲入腸中作崇遂至無藥可施乃於回國後卽以毒蟲研煉成精製爲藥餌今歲特至厦門試用得治者多至二十餘人北里氏更别出心裁製爲血精用空心鍼剌入病人臂肉中以療斯疾邇者傳至滬上原口氏得其秘要爰樹幟於杏林之畔得以起死回生從此妙術流傳疫鬼雖甚猖狂更何患不退避三舍哉顧僕竊以爲與其染疫而求療之之法何如於未染而先籌避疫之方避疫之道奈何曰凡人作事當安閒而有節食物務須合度飲水宜求清潔如無自來水則以沙漏濵之菜蔬果品切須擇有益於身者泄瀉應豫爲之防居室急從卑濕處遷至高燥處街道掃除清净除去臭穢垃圾病人糞溺皆有毒平時切勿聞其氣息宜以鋅緑水置便具中解之衣被經病人用過者或付火焚或以解毒藥水洗濯手巾等物勿與病人共之病人用過之飲饌萬不可食花柳之塲切勿涉足過醉過飽亦必留心庶幾災疢不生不致爲疫氣所傳染乎至於中國肆中所售之藥餌有辟瘟丹雷公散紫金錠正氣丸之類大抵味取香燥症輕者試之或靈騐重症則難於奏功若夫寒霍亂熱霍亂之分華醫固多所區别西醫則以寒暑表測其熱度無病者例得法倫海表九十八度半一染此症則低至七十九度或七十七度甚至有七十二度者其爲寒症確鑿無疑聚訟紛紜甚無謂也 
[上諭恭錄]  
　　八月二十五日奉上諭訥欽奏揀員請補番官一摺瞻對番官員缺著擬正之四朗多布結補授該衙門知道欽此 
[本館接奉電音]  
　　昨日午前十一點鐘時京師飛電傳來上諭二道警謹譯登○九月初四日奉上諭吏　　部奏遵議處分一摺開缺奉天東邊道張錫鑾著照部議卽行革職所有該革員侵吞税務欵項著依克唐阿查明實在數目嚴行勒追餘依議欽此同日奉上諭致仕大學士福錕持躬恪愼練逹老成由部曹洊列詞垣旋升卿貳晉擢止卿屢司文柄簡授步軍統領總管内務府大臣總理各國事務大臣洊登揆席翊贊綸扉總理部旗事務補授内大臣賞加太子太保銜宣力有年勤勞素著嗣因患病奏請開缺以大學士致仕賞食全俸方冀克享遐齡長承恩眷兹聞溘逝軫惜殊深著賞給陀羅經被派溥倫帶領侍衞十員卽日前往奠醊照大學士例賜卹入祀賢良祠加恩予諡任内一切處分悉予開復應得恤典該衙門察例具奏伊子一品廕生毓方著賞給郎中俟及歲時分部行走用示篤念藎臣至意欽此 
[相節旋津]  
　　天津采訪友人云李傳相電傳八月二十六日節抵天津屬下各員均出郊迎迓直隸總督兼北洋大臣王夔帥率同司道俟於塘沽直隸提督聶功帥亦率隊赴大沽津城練軍及親兵前營則列隊軍糧城上下一路旌旗耀日戈戟凝霖唐沽天津兩車站均支搭綵棚懸燈結綵工部局及西國官商更於天津車站結棚幕遍懸各國旌旗中掛龍旗如衆星之拱北至晩節麾未到各員遂次第遄回二十七日清晨用德律風傳語至津知廣利輪船已入大沽口大沽東西兩面各砲臺犬牙相錯以次聲砲恭迎站隊各兵亦鳴槍致敬傅相旣抵唐沽車站與各官慰勞一番至十點餘鐘同坐花車向天津前進沿途各統領各營官跪報銜名槍砲之聲隆隆震耳比午前十一點逾十分已至河東車站觀者雖萬頭攢動然皆肅靜無譁傅相俟中西各員禀見畢卽登輿簇擁回河北行轅 
[中丞請假]  
　　姑蘇采訪友人云江蘇巡撫趙展如中丞政躬不豫特於本月初四日繕摺奏請賞假一月俾得靜心調理想吉人天相卽占勿藥之爻也 
[革員起解]  
　　姑蘇采訪友人云前者候選道曹觀察秉權投撫轅控署元和縣葉潤齋大令挾妓飲酒欠銀圖賴等情旋經楊御史據實奏叅傳聞已奉旨簡放欽差查辦旣而趙展如中丞亦繕摺入奏欽奉廷寄著將葉令先 
 
 

Page 2

 
 
行革職歸案訊辦一面飭安徽臬司秉公訊理兩江總督劉峴莊制軍遂移文中丞飭將原被卷宗解赴江寗候趙廉訪爾巽節抵省垣親提訊鞫中丞因於本月初二日札飭蘇州府將葉令起解初四日午後二點鐘時桐太守遴派曾在發審局提訊原告之候補縣吳大令其芳張大令明允將曹葉並全案卷宗押出胥門至官馬頭登舟解赴江寍沿途用兵士四名砲船一艘護送有見者謂葉頭戴無頂大帽身穿元色褂不似前此之昻然顯然矣 
[院試先聲]  
　　松江采訪友人云近日聞之官塲中人言府署接奉龍大宗師札文定於九月二十三日取齊松江府屬生童不日卽須出示曉諭矣懷才之士尚其磨厲以須哉 
[太守勘災]  
　　揚州采訪友人云每屆秋收時節揚州各屬縣例必呈報災習俗相沿由來已久兹者揚州府沈碧香太守實事求是深恐委員前往查騐未必能實力奉行特於八月二十九日黎明親自出轅分投往勘先勘甘泉縣境十三集及邵伯等鄉以次及高郵寳應新東諸處務須周行遍歴逐細勘明其亦法古者省斂之遺意歟 
[甬江火警]  
　　寗波采訪友人云郡城南門外半街有周乾坤者開設天成烟袋店本月初三日午後四點鐘時店中突然火起警鑼鳴處各水龍聞信馳來雖經吸水以噴無如火勢驟難撲滅約焚一點鐘許共燬樓屋三椽店中所有洋銀及内宅金銀首飾細軟衣物約值數千金半被匪人搶去半被祝融氏收拾而歸亦苦矣哉 
[武林瑣述]  
　　杭州訪事人函云武林豐樂橋大街同濟典門首向有井一口相傳數百年矣左近居人皆就此井以供朝夕所用故每日抱甕投綆者男男婦婦大擔小擔自晨至暮絡繹不絶八月廿三日夜膳時街上哄傳有一路過之人不知是處有井失足落阱猶幸有人在旁看見爲之大聲呼救四鄰聞聲畢集有願從井以救者有爲垂鈎以救者迨救起則已一命嗚呼死者年約四十左右身體肥胖穿藍布小衫褲一時見者咸謂井口並不過大不知如何下去當卽通知地保先用蘆席一片遮蓋看守至天明再訪尋屍親於是往來觀者如堵久之有識其面者知爲江干海月橋某醬園之夥地保立卽喚人赶往知照由園主備棺收殮聞其人係越郡人氏並無家屬在杭平素最好杯中物此番失足想因醉眼朦朧所致也○杭州設立海關由總理衙門核定於一百四十五結之第一日卽華歴八月二十五日開征關税杭巡道鄒　察奉文後卽出示曉諭是日黎明一府兩縣及洋務委員均往新關伺候并將開關事件預爲安排俟觀察駕臨更換朝服卽行恭設香案望　闕謝　恩然後更衣升座各僚屬上前庭叅書吏叩賀税務司李君亦前來賀喜觀察隨命設筵欵待水陸交陳珍錯並列至下午三點鐘時始散○浙省各州縣呈報荒災先後申詳到省前經藩憲札委各員分勘荒狀已列前報今將續委各員銜名列後仁和錢塘海寗三州縣并杭所委候補同知夏司馬之時烏程歸安二縣委候補知縣徐大令寳晉長興安吉孝豐三縣委候補同知程恩堃嘉興秀水嘉善三縣委候補縣楊大令鍾俊德清武康二縣委卽用縣李大令棻海鹽平湖二縣并嘉所委候補縣彭大令循堯石門桐鄉二縣委候補縣張大令彬桐廬分水二縣委候補縣何大令應福富陽諸曁二縣委候補縣易大令順謙均於八月二十五六等日下札卽日禀辭起程分赴各屬○女巫沈氏者無錫産也寓居武林城隍牌樓專以看香頭爲人治病患病者延之到家不曰前世寃孽卽云今生鬼祟索資甚重聲價頗高人咸以仙人呼之實則信口開河誣民惑世實人盛世所罪不容誅者也撫寗巷某公子本宦家裔去年在吳門購一小星貌美而性又温和初則另覓金屋以爲藏嬌之所後爲大婦所知逼令入室二女同居志不相得婦本兇悍時加磨折逼令不得與夫交一言妾鬱鬱成疾狀類瘋顚或泣或歌或駡或笑公子百般　治迄無效騐後聞沈仙人之名延之來家命其解禳據云妾前生爲某宦妻婢因疑與夫通毒打一番婢私自投繯而死需用冥資數萬經卷若干并用靈符寳籙驅遣方可見效索洋四五十元公子允之先付一半定於八月十八日命沈前來作法先將冥鏹經卷焚化身服道裝披髮仗劍入房驅鬼口喃喃作鬼語妾見沈來不覺大駡奪其劍亂揮沈急返身而走驚惶間忘跨樓梯遂由樓頂跌下幸無重傷急欲收拾法器而劍猶在瘋人之手公子因命僕婦數人奪下遣之使去噫巫蠱惑人最爲世俗之害沈之被毆或亦當頭棒喝之意歟 
[語兒鄉諺] 日前秀水城隍廟經羽十及縣署書差等虔設鋪堂寳燭以冀士民之願祝一瓣香者咸往頂禮不意天不做美傾盆大雨鎭日不休以致稽首兹雲若晨星之寥落嘉郡鋪堂燭上月某日已舉辦矣此亦每年之舊例耳○王店鎭士民擬於本月朔日至初六日恭迎聖帝楊王周倉土地等神勝會其間以迎周倉神爲最熱閙遠近士女約伴往觀幾有萬人空巷之勢洵可謂興高彩烈矣○天時暢晴約已一月有奇近日忽然陰雨連綿入晩不歇河水已漲至尺餘聞四鄉未刈之稻一片黄雲摇蕩於碧波白浪間將來收成恐不無减色米價有增無减洵意中事惟蚩蚩者氓得無對船中玉粒而欷歔於下箸耶 
[月湖蟾魄] 寍波采訪友人云八月二十五日之晩全盛信局划船行至小西壩被盜攔截行刼事後局主赴鄞慈二縣控訴後復控諸寗波府署府尊程稻村太守札飭鄞慈二縣主會同城守營馬守戎於二十九日親往會勘飭捕緝拿○八月三十日午後雷電交馳大雨如注入晩阿香已驅車而返而雨師仍徹夜喧呶至天明東北風大作江潮盛漲新老江橋之畔水竟高與樓齊半邊街眞武宫道頭桃花渡招商局碼頭水皆沒膝至午後風力稍殺雨亦漸停當風大時老江橋鐵練被潮衝斷内有一橋排順潮氽至内江翻石渡橋之畔排上人雖無恙然已無不飽受虚驚矣有二行人連傘捲入江中經救生船水手援救僅獲一人日來天未放晴河水漲與堤平舟楫難於通利四鄉禾稻悉浸水中天氣頓寒人皆以棉衣蔽體古所謂一番風雨一番秋洵不誣也 
[漢皋近事]  
　　漢口訪事人函云沙洋河心之沙灘漲未數年每上游發水一次卽漲若干現已極形遼闊居然一洲居民乃就地構屋久而久之漸成廛市駐沙牙厘專局因洲中往往有奸商船戶偷漏厘税一經解纜無可追查上年遂設分局於斯以便勾稽往來船雙不使繞越去夏大水汎濫局中猝不及防曾罹其厄今歲襄水忽又建瓴陡至局前局中仍未預爲之備受災較去歲尤甚並聞有淹斃人口之事大約漂散物件不少現已禀請大憲准委楊明府湘雲前往查勘矣○姚某黄陂人也販柴爲業上月下旬有某姓雇姚挑青錢廿餘千赴某商號交納行至由義坊二總轄地揮汗如雨釋負息肩一顧盼間不知被誰何私攫數千而去當時姚旣不知竊錢者之主名又思某姓必令追賠計無所出適值考市因邀同姓考童多名赴保正張洪森家向之追索張老役油猾一味推却童等遂恃衆多事七手八脚將張一頓飽打後張知此事非官不了將計就計命其妻飭人將姚執住一面舁送縣署呈請騐傷詎料張素瘦弱遭此毒打神氣頓失迨騐畢舁回遽爾殞命張妻復赴縣喊寃縣主允爲核辦○漢鎭金庭公站有貴州人所開之天順祥票號上月杪遣出店咸寗人晏啓金用巴斗送寳銀十四錠赴益泰錢號晏行至中途竊念得此可一生吃著不盡頓起不良負之他去傍晩兩號互相對帳知此銀並未送到遂由天順祥主呈單赴縣報案縣主簽差施渣劉珠等速爲訪拿旋在太平巷將晏姊金保拘住送案飭收女卡看管勒令將伊弟交出再行開釋○江漢關税務司穆和德君前赴日本避暑請天津税務司裴世愷君來此代庖兹穆君已由日本來漢裴君遂於上禮拜六日赴九江公幹聞須旋漢後然後附輪遄返天津○魯子瑞千戎三勝前經緝捕局憲傅竹湘太守面諭分巡漢鎭街道兹因别有公幹所遺是差已歸漢防營文案黄二尹文桂兼理業遷鎭上東嶽廟内作爲辦公之地云○方楚卿軍門友升兹奉憲諭統帶武功全營駐紥省垣之塘角處並聞鎭上漢防營亦有歸軍門帶管之說○今秋武漢二郡收成豐稔人語中含樂歲聲方 
 
 

Page 3

 
 
謂可以豫詠市上米盤因此亦逐漸跌價不意日來襄水大漲武漢以上各府縣洪流所至隨地成災秋收旣難冬藏何望善操計然術者載米運行受災各地以待善價而沽市上各米鋪因米多外出每升遂加漲二三文米珠薪桂小民其何以卒歲哉鄂省銀元局之設所以通民用而平錢價者也不謂遲遲至今錢價仍貴而銀價仍賤推原其故皆以市中多以錢數計算而不以洋價計算耳漢陽縣薛誠伯大令有鑒於此遂示知於本月初一日起通市一律改用洋價核算○湖北黄州府署失竊破案後踰獄各情均詳前報兹聞黄安縣尊在塲試士時忽有公役某某等已將賊重行拿獲嗣遂備文移送歸案天網恢恢疏而不漏豈不信然○錢明府錦渠解去歲第五批京餉孔明府繼解去歲第十批京餉沿途平靜直抵京師交部簽收兹已領憑回省上院銷差矣 
[章江述聞]  
　　江右訪事人函云江省自八月初十夜三更以後大雨傾盆嗣是連綿未斷至三日夜之久淋漓盡致街市生意清淡異常十四日上午雨停下午晴光微露街市人多於鯽咸爲節事來者餅鋪鴨鋪肉鋪門前應接不暇二更後猶如山陰道上此往彼來喧囂未已餘鋪亦仍減色往年魚市頗盛今因河中水满漁人舉網無從得魚鮮鱗遂絶迹於市上矣十五日復雨入夜尤甚萬里雲翳一年一度之團　明月杳不知其矇蔽何處欲詠月到中秋分外明之句殊不可得仰首天邊難得絃管一律吹開以致今宵佳節意興索然幸十六晨杲杲出日晩間纎雲四卷月到天心益覺洗净光華比尋常尤其皎潔雖遲一宵賞月者尚覺不嫌遲暮也○新任鉛山縣范明府道生查知近年門稿諸弊甚深先事力爲整頓上月由省赴任經人引薦門丁數十餘名明府一併傳見各門丁類皆袍褂齊整意氣飛揚明府問明出身皆當過門稿多次惟某甲竹布長衫暗淡無華面貌亦極斂抑明府問其當過門稿否甲忸怩對曰未曾問其識字否甲對以能識而不能寫明府通諭之曰鉛山地方瘠苦用不得諸人如許排塲旋下紅單甲爲門稿其所謂排塲者皆辭退不用○前年新建縣楊家廠被焚之後當事者就其隙地創一水池由是附近偶有火災洋龍澆灌無乏水之虞上年南昌縣西大街被災至今修復未徧文芝塢明府亦就隙地創一水池見者者皆謂其有備無患云○錢價過昻銀價過賤中秋時節市中光鷹銀每圓僅兌足錢八百八十七文有鏨印者卽以爛銀論僅兌錢八百六十四文精於度支者咸謂度鵱揆時非仿照粤鄂章程用機器鑄造銀錢不可聞翁方伯妥籌辦理大約可不至廢於半途也 
[蟂機夜月]  
　　蕪湖采訪友人云李大令家澍因案撤任上游札委蕪湖常關税務委員朱蕙卿大令代庖兹者藩司已另委候補知縣葛文甫大令世章署理於八月二十八日懸牌飭卽迅速赴任大令遂於三十日禀辭九月朔日清晨乘某輪船蒞蕪卽於本日吉時接篆朱大令交卸後仍回鈔關供職○八月二十三日有客從下游泛棹至蕪湖言及舟經四褐山時遥見江面有一運鹽船不知如何沈沒船中板片漂流满江諸小划船爭先撈取種風鼓棹不啻競渡奪標後悉此船所載乃上游某省官鹽風正帆懸諸水手正在自鳴得意行抵四褐山上游寡婦磯畔悮觸今夏所沈載煤船上遂致洞穿船底無可挽回幸急喚集小划船將人口渡登岸上一面乘將沈未沈之際搶得乾鹽若干包船戶隨孑身至蕪禀請蕪湖縣派差往沈船處勘騐代出印結持往塲灶重行補載藉可免却厘金○吳樂齋明府近智聽鼓有年輪次到班經上游題補繁昌縣缺七月之杪捧檄履新方謂保障繭絲可以稍抒經濟不料八月下浣某日遽赴巫陽之召所遺篆務現由郡伯文太守札委當塗縣縣丞畢魯村二尹兆麟暫懾二尹於八月二十七日捧檄馳往太守復申報大憲請另委人員署理○八月十一日皖南鎭總兵李壽亭鎭軍由蕪湖乘某輪船赴金陵謁見劉峴帥隨於二十七日返斾回任舉行閲邊大典溯鎭軍自甲午蒞任後甫經就緒卽入都觀見迨陛辭南返正值海氛不靖經制軍檄委招募新勇五營統之北上直至今夏始回當戎斾將臨城守營胡守戎新鎰整備行轅頗極華美比憲駕登岸前導除旗鑼牌傘外由額外武弁手執大旗河口汛高騎頂馬前行輿後又隨以巡捕戈什哈等人前呼後擁儀仗森嚴由官碼頭迤邐至西湖池練軍小營暫駐隨傳令二十八日親蒞大校塲校閲蕪采營弁勇並簡視練軍小營技藝 
[上海官塲紀事]  
　　長江水師提督黄芍巖軍門少春從閩省乘某輪船來滬將赴任所僑寓大方棧昨晨帶有親兵數十名迤邐入城至道轅拜會黄幼農觀察旋至營廳縣投刺○前署常鎭道蔡和甫觀察鈞日前從白門乘某輪船到滬僑寓五福里一昨分詣各署拜會○記名海關道曾仰堦觀察廣照由金陵省會抵申就義昌成暫駐袛帷昨日次第詣各當道處投剌延見有差○昨日川沙撫民同知陳桓士司馬家熊由省抵申泊舟大東門外大馬頭旣登岸卽赴各署拜會○昨日署理柘林通判金渭溪别駕兆熊因公蒞滬命駕入城至各署晉謁○昨日辦理英美租界會審事務屠興之别駕趨詣道轅謁見黄觀察面禀要公○候補典史翁若村少尉壽昌經江海關道黄觀察札委稽查小東門差昨日奉札後卽趨赴道轅叩謝旋赴各署禀知 
[道批照錄]  
　　蘇松太道黄觀察批職員蔣承恩禀云此案先經函縣查拿嗣據霍漢章卽霍樸雲具訴前來又經批飭訪拿究報在案據禀前情仰上海縣赶緊查拿務獲究報至所稱韓鳴藻尋遇李少亭被張振生護縱脱逃扭縣管押一節究係如何情形併卽錄案覆奪毋遲違式特斥 
[定期履勘]  
　　上海童心田孝廉迥移置骨墰一案前日黄大令親出西門騐勘及回時飭役至張園查探童在園與否此已詳紀報章昨日午前正欲命駕前往覆勘童忽又遣人呈遞禀詞大令閲竟卽改訂今日詣張園勘訊并飭差提齊人証前往伺候又聞差役回禀前晩小的等至張園不見童之蹤影云 
[善堂殮屍兩志]  
　　誘拐婦女爲娼之陶阿全持刀行兇戳傷周阿毛案内之賈小以上二犯經鄭大令訊供枷責期满送改過所監禁嗣因在押患病送普育堂醫治無效相繼病死由堂董函致大令轉咨捕房飭探赴同仁輔元堂分局請備棺收殮發壇標誌○法租界菜市街永興里口前晩有年約三十餘歲之乞丐一名倒臥在地奄奄一息由巡街捕報知捕房飭探舁送同仁輔元堂在途氣絶當由堂備棺收殮發壇標誌 
[時來運轉]  
　　鄉人程某秉性忠厚世居西鄉新橋地方耕種而外以豢養剛鬣爲生無如時運不佳潦倒一身依然故我所居茅屋一椽因無資修理滲漏不堪日來風雨漂摇不得已向親友借貸雇匠興修已亦雜在衆匠中工作不意在猪笠之側竟獲寳銀一錠不覺欣喜過望秘不告人卽匠亦無有見者未幾匠工各散程乃於深晩從原處更掘共得銀十餘錠倩人估看均係方寳每錠約重五十六七兩共得銀八百餘兩於是虔備香燭酬謝財神更請諸親友赴宴聞者莫不以程爲忠厚之報云 
[馬車肇禍]  
　　前日傍晩時有四輪馬車一輛從寳善街由東而西行經天儀戲園前適有一年約四十左右之鄉人彳亍途間不及避讓致被撞倒在地不能展動馬車夫見已釀禍正欲加鞭逃逸適爲巡街華捕獲住送入捕房一面將鄉人舁送仁濟醫館幸未受傷僅遭跌　經醫生灌以藥水得漸蘇醒略加調理保無妨碍而馬夫駕車不愼想須解送公堂訊辦也 
[水手溺斃]  
　　有輪船名吳淞者於昨日清晨七點鐘起椗由浦江迤東駛至楊樹浦江面跌下水手一名雖卽援救早已從伍大夫遊矣聞屍身至今尚未撈獲也 
[滬南鄉諺]  
　　南市外郎家橋栅夫張阿榮昨日向鄰近某木行内硬欲借錢二千四百文行主不允栅夫聲言日後倘有失竊等事與我 
 
 

Page 4

 
 
無干行主以其有所挾制且恐日後被伊暗算遂赴十六鋪中局禀明情由請爲究辦李蘭史二尹卽飭勇提訊判責二百板並傳栅頭王寳生到局諭令將張辭歇不准再用○崇明人朱榮狗以木匠爲業前日在大東門城脚行走適一瘋犬自南而北朱不知其爲瘋犬也並不留心走近竟被咬傷昨已毒發殞命由木匠店出資代爲棺殮瘋犬之害人如此畜犬之家切勿明知故昧焉可 
[上海縣署瑣案]  
　　地保錢希貞控錢金中拖欠墊完上忙錢糧蔣剌史升坐花廳提訊錢保禀稱小的代金中墊完上　條銀計錢十二千二百七十八文屢索不還糧串已由小的倩從兄根全交付叩求追繳金中供稱小的年三十有三耕田爲業上忙錢糧確由錢保代完計錢十二千二百七十八文小的前曾付給錢保洋銀十圓八開小洋銀三十枚錢五千七百有奇可以作抵刺史問錢保曰究竟金中曾還清否禀稱所還是别欵並非條銀金中又稱錢姓尚有公田今年由錢保獨自耕種其租籽亦須俵分刺史著將所欠十二千二百七十八文限五日内付清○寳山縣人薛阿男姚來洲在南匯縣境某鎭演唱花鼓淫戲經南匯縣主拘獲訊責判令遞回原籍昨日差役押解至縣署黄大令飭值差暫行收管候飭書吏備就公文轉遞寳邑交沈大令收管○唐義生扭地保陸大順及民人徐二觀至縣以盜贖田畝等情控訴前晩蔣剌史飭提詰訊唐訴稱小的年四十有二前者徐將田一畝七分質與小的計錢三十三千文後加質十五千文合成四十八千文旣而小的亦有急需因將此田轉質與周姓目下地價加昻陸保與徐逕向周贖出賣與某洋人議定價值四百五十圓先收一百圓此田理由小的向周贖出再由徐向小的取贖陸禀稱小的年已五十有二此田確是徐産現在徐囑小的爲之贖出轉賣與某洋商尚未立契徐供稱小的年三十田係祖傳曾抵與唐處得錢三十三千文光緒九年又加十五千文現在逕向周取贖物歸原主實與他人無于刺史問兩造可有憑據答稱單契均無刺史著回家各自檢取憑據呈案候核 
[法捕房瑣誌]  
　　偷兒某甲在江天輪船竊取衣包一個當塲拿獲人贓送入捕房捕頭命押候堂期解訊○野鷄馬夫某乙手持字條貿貿然至八仙橋捕房聲稱欲取北京輪船寄來藍姓之鋪蓋行李捕房告以並無藍姓寄存物件得無錯悮乙卽咆哮怒駡捕頭命禁押一宵翌晨解至大自鳴鐘捕房克捕頭見其語無倫次謂係瘋子當卽釋出 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　王金氏向信昌等各珠寳鋪　販珠寳私自質洋至一萬四千元等情一案曾經屠興之别駕將氏及德祥質鋪夥沈麟祥移送上海縣庭訊等情已列報章昨據上海縣來文請卽將沈麟祥供出原經手之德祥質夥孫鹿鳴移提歸案以便質訊屠别駕接閲來文立飭原差將孫提案當卽函送上海縣矣○陸芝仁控車夫王土土等盜賣棉紗一案曾經王等供出所有棉紗兩包係嚴得瑶經手售與滬南郎家橋松茂號曾經别駕飭提嚴及松茂號主再行復訊昨原差將嚴提案禀明别駕著候翌日升堂訊奪○昨晨據源大典夥　國元扭朱梅岑到廨喊稱此人時常來典中强借錢文滋擾不休扭請訊辦朱則稱素有往來故向借貸然並未滋擾值日差據情禀明屠别駕著押候補核并諭令戴隨堂候訊○病民趙常言王阿二張秋二等三人均僵臥通衢並無家室因由巡街華捕先後昇送到廨請爲安插别駕著一併送棲流所留養 
[美界捕房雜錄]  
　　杉板船周阿虎前日結纜虹口怡和碼頭被鄰舟吳阿囝暗將纜繩解下越時潮水猝至周未及預備致被　水冲覆周雖慶登彼岸然船中一應器皿悉付東流事後周查悉原由立卽投控水巡捕將吳拘去押候核辦○昨晨虹口外虹橋附近有捕魚船一　船中老少圑坐方食早膳忽有五六歲之男孩一口翻落江心適當潮急撈救不及孩卽隨潮而去至今仍無下落事經一百九十三號華捕告知捕頭○粤人王阿福前晩在武昌路手提切菜刀飛步趕一年約十餘歲之男孩行將追及適有西人迎面而至見此情形深恐不利於孩遂將王阻止王不分皂白舉刀便砍西人卽喚四十九號英捕拘入捕房押候解送英公堂訊核○蘇州人某甲携妻卜居伯頓路忽被無錫人陸阿二將妻拐去衣服諸物搬運一空匿跡泥城外叉袋角地方甲遣人追尋無著據情控諸捕房經包探竇如海訪悉禀明捕頭於昨晨將陸及甲妻拘獲解入捕房押候送廨訊究○江北人崔素明前晩溷入招商局碼頭某號棧房内竊取棉紗若干當被支更印度人捉獲喚交四百六十八號華捕拘入捕房押候解送英公堂究辦○周連生住居周浦路第一百二十三號屋内前晩被偷兒撬門入内竊去衣服銀洋等物計值甚鉅翌晨檢點之餘拾得賊遣小刀一把因識此刀係湖北人陳大發之物陳因今春竊取周姓之物旋卽破案曾經英讞員訊責故此認識此刀之主隨將刀呈送捕房歴訴情由捕頭准詞卽飭倪石二包探將陳查獲拘入捕房押候查明送廨訊究 
[上海虹口元濟善堂經收五六月份月捐一文愿常捐清單]  
　　唐茂枝五六月份洋十員陳可良韋文圃翁醉樓三戶各洋四員義成號錦章號陳鴈初三戶各洋二員永增祥廣泰祥萬順豐三戶各洋一員元昌號李珊記燧泰號長和號四戶各洋六角順興源聚昌號源泰號寳昌號寳興號生昌號恆昌號長茂號升和號寳成號利亨號同春祥成昶利震泰來恆裕昌十五戶各洋四角○唐藴輝堂吳春池夏季各洋三員吳敬堂一元五角愛香室陳大生各洋五角○梁誠謙正月至六月洋三員全信質洋二員四角昌昇泰恊昌成各洋一員二角以上統計收洋五十五員七角○陳鴈記每日五十愿王歧記謝鑑記凌雲閣三戶各三十愿梁日三二十五愿禮和帳房　章號各二十愿華榮和永義源怡珍居巢子餘巢番氏戚益齋潤德堂宏仁堂張敬和陸門張氏十戶各十愿致寳長洗亮光各七愿至義居六愿讓德堂殷茂庭殷守泰殷守源殷許氏殷懷華榮昌七戶各五愿筆喇帳房沈公館吳云德三戶各四愿愼安堂滋源一笠山人靜怡軒傅禮發押裕祥莊鄧崔氏鄔逹齋鄔棠林鄔識深恊大莊史致泰沈紜福張榮官鄔銘德金阿方樂善居士十六戶各三愿衆友康健孫元振張季園高林生寄生洪元鄔宅王榮生李庭財守拙子湧憧氏黄饒黄觀樞靜慮居十四戶各二愿江蓉生胡胡玉如嚴頌元楊永慶周華成汪筱舲李芹香七戶各一愿共計四百五十五愿五六月份收錢二十七千三百文○何日葵鄭梅庭王禮堂三戶各五愿梁輝堂王尊勳何麗初洗　珊四戶各三愿譚始端二愿恭壽堂徐宗潢昭敏氏恆吉莊楊仁記翁公奏六戶各一愿共計三十五愿四五六月份收錢三千一百五十文以上統計收錢三十千零四百五十文○榮順號洽盛恆不計愿五六月份各洋二角湯鴻賓六角○梁日三五六月份惜字捐洋四員○佘明三三四五六月份恤嫠錢二千四百文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年八月二十三日京報全錄]  
　　宫門抄○直督王等奏金陵機器局製造經費十四案收支報銷摺○者陜督陶　奏叅管獄有獄各官分别感處摺○又　奏調委署州縣各缺片○又奏甄别同知州縣各員片○又奏遊擊身故開缺緣由片○又奏飭總兵赴任並委署副遊各缺片○又奏遊擊身故開缺緣由片○八月二十三日理藩院鑾儀衞光祿寺正藍旗值日無引　見○克公由　白龍潭回京　安○懷塔布等各謝署缺恩○良培假满請安○崑貝子啓秀各請假五日○溥侗請假十日○溥興續假十日○兵部奏派演放水師砲位派出恩燾訥欽泰○召見軍機　崑中堂　○○兵部尚書直隸總督臣王文韶頭品頂戴兩江總督臣劉坤一兵部侍郎江蘇巡撫臣趙舒翹跪奏爲金陵機器局製造經費十四案收支報銷恭摺具陳仰祈聖鑒事竊查金陵機器局仿照外洋製造各式砲位車輛架具炸彈銅火以及添配砲臺需用物件分設機器翻砂鐵木火箭各廠雇募工匠常川製造應需經費酌定每年由江南海關撥解製造二成洋税銀五萬兩江南籌防局撥銀三萬兩揚州淮軍收支局撥銀二萬兩嗣因江防砲臺應需儲備各式子彈每年由江南籌防局加撥經費銀五千兩又駐防江蘇淮軍各營月操需用軍火及防營添造槍帽銅火由金陵支應局每年加撥經費九千兩以爲常年額定製造之需此外江防砲臺如有添造軍火等項隨時添撥造成軍火分解南北洋濟用所有支用欵項製造物件悉仿泰西之注料件多購自外洋工資薪費物價難以常例相繩均皆力求撙節實用實銷業將截至光緒十九年底止收支各欵列爲第十三案分晰造册奏銷嗣於光緒二十年間因軍務緊要前敵後路及沿海各軍需用軍火必須源源接濟遵旨加工赶造所需經費由江海關加撥銀二萬兩江南籌防局加撥銀五萬兩照章奏咨各在案兹據江蘇防營報銷處江寍布政使瑞璋等將光緒二十年分收支各欵分晰造具報銷清册逐　句稽自光緒二十年正月起截至十二月底止舊管上届第十三案報銷實存銀三十三兩五錢有奇新收江海關撥解二成洋税及江南籌防局金陵防營支應局揚州淮軍收支局撥欵共計銀十八萬四千三十三兩五錢有奇開除購買各項料物價值一册共計銀十萬五千二百七十九兩六錢有奇工匠工食五册共計銀五萬五千六百四十兩八錢有奇委員司事親兵人等薪糧工費等項一册共計銀一萬一千二百五十七兩七錢有奇裝運料物水脚常船輪船長夫薪糧等項一册共計銀七千三百七十四兩五錢有奇修理廠屋料物等項一册共計銀四千二百八十七兩二錢有奇遵照部議各歸各部核銷計應歸戶部核銷銀六萬六千八百九十八兩五錢有奇兵部核銷銀七千三百七十四五錢有奇工部核銷銀十萬九千五百六十六兩八錢有奇統共請銷銀十八萬三千八百四十兩有奇實存銀一百九十三兩五錢有奇歸於後案舊管項下滾接造報將該局光緒二十年分支給各欵請銷數目並製成軍火撥存四柱清册由報銷處加造銀欵四柱總册列爲金陵機器製造局第十四案報銷一併詳送奏咨等情前來臣等覆核無異除清册分别咨送總理衙門戶部兵部工部查照核銷外謹合詞恭摺具奏伏乞皇上聖鑒勅部查照謹奏奉硃批該衙門知道欽此○○頭品頂戴署理陜甘總督新疆巡撫臣陶模跪奏爲特叅肅州直隷州疏防監禁絞犯李沅亭越獄脱逃請旨將管獄有獄各官分别懲處恭摺仰祈聖鑒事竊據肅州直隸州知州廖振喬禀據吏目黄照報稱光緒二十二年四月二十三日夜三更時擬絞監犯李沅亭因禁卒更夫均患時疫睡臥乘間扭斷鐐銬扳損籠木穴墻越垣逃逸當經該州勘騐卽會督營汛及該吏目分途追拿未獲卷查監犯李沅亭係因夥竊事主王曰卿家衣物圖脱拒捕刃傷事主平復案内審依夥賊携贓先遁後逃之賊被追拒捕傷人重犯例擬絞監候業經具題奉准部覆已入秋審緩决二次之犯臣查監獄重地自應嚴密防範以免疏脱今該吏目黄照專司獄務旣知禁卒更夫均患病證並不加派妥役小心看守以致監禁重犯乘間穴牆脱獄逃逸實非尋常疏忽可比且恐刑禁人等另有鬆刑賄縱事後揑病各情弊當飭藩臬兩司將吏目黄照先行撤任仍提同刑禁人等到省審辦據藩臬兩司詳請奏叅前來相應請旨將管獄官肅州直隸州吏目黄照先行撤任革職拿問並將疏於防範之有獄官肅州知州廖振喬一併　敕部議處飭令購線勒限嚴緝逸犯務獲并審明有無鬆刑賄縱事後揑飾各情弊分别錄供詳辦限满無獲另行嚴叅外所有監禁絞犯乘間越獄脱逃緣由理合恭摺具陳伏乞皇上聖鑒訓示謹奏奉硃批另有旨欽此○○陶模片再洮州同知王南薰撤任遺缺查有署狄道州知州趙謙堪以調署遞遺狄道州知州員缺查有崇信縣知縣楊培之堪以調署會寍縣知縣謝寳文因病請假遺缺查有大挑試用知縣祝蘭祥堪以委署署禮縣知縣張鋆因病請假遺缺查有請補禮縣知縣羅運甓應飭先行赴任署平凉縣知縣劉廷璜撤任遺缺查有候補知縣趙先榘堪以委署據藩臬兩司會詳前來除批飭分别給委外理合附片陳明伏乞聖鑒謹奏奉硃批勅部知道欽此○○陶模片再查例載道府以至未入流毋論何項勞績凡初任人員保歸候補班次應以到省之日起試看一年期满甄别補用又補缺後以各項升階補用人員一經得有實缺卽以現官准補之日作爲候補到省日期扣足一年與在省候補者一律出具考語按班叙補各等語歴經遵辦在案兹查甘肅補用同知陳端瀛於光緒二十年十月二十日引見二十一年三月初五日領照到省之日起連閏扣至二十二年二月初五日試看一年期满又在任候補直隸州知州秦安縣知縣劉至順於光緒二十一年二月十七日到任前於新疆防戍案内保俟補缺後以直隸州知州補用自光緒二十年二月初九日奉旨准補秦安縣知縣按限扣至是年三月十一日到省之日起作爲直隸州知州到省在任候補扣至二十一年三月十一日試看一年期满又在任候補知縣打拉池縣丞朱世楷於光緒十四年三月十三日到任前關隴肅清案内保俟補缺後以知縣補用自光緒十三年八月三十日奉文准補打拉池縣丞卽以是年八月三十日奉文作爲到省之日起以候補知縣在任候補扣至十四年八月三十日試看一年期满由甘肅布政使曾鉌署按察使周綬騐看加考詳請甄别具奏前來臣查陳端瀛老成穩練堪以繁缺同知留省照例補用劉至順守潔才優堪以直隷州知州在任候補朱世楷勤幹耐勞堪以扣縣在任補用除將該各員履歴清册咨部查照外理合附片具奏伏乞聖鑒謹奏奉硃批勅部知道欽此○○陶模片再臣接准署甘肅提臣張永清咨稱管帶甘防毅武後營凉州鎭屬鎭羌營遊擊黄文新率隊入山搜賊於五月十六日行至黑河上游策馬渡河被水冲倒迨兵丁赶救業經氣絶等情咨請核辦前來臣查該員黄文新從戎已久屢立戰功前因進攻北大通城骽受槍傷猶未全愈此次帶隊入山搜賊竟因渡河冲倒被溺身亡實屬因公殞命殊堪憫惜除彚案另行奏請賜卹並查取該故員源領劄付另文咨送兵部查銷外相應先行請旨開缺其所遺遊擊員缺陜甘現有應補人員容臣另揀請補理合附片具陳伏乞聖鑒謹奏奉硃批兵部知道欽此○○陶模片再甘肅西寍鎭總兵員缺前奉旨以何美玉補授臣查西寍回亂初平彈壓撫綏最關緊要鄧增現已帶隊赴肅州何美玉本係甘軍統領自應飭赴新任以重職守又署陜西河州鎭屬洮岷恊副將任清鴻調省遺缺查有儘先補用副將鞏昌營遊擊李臨湘熟悉邊防辦事勤愼堪以署理所遺鞏昌營遊擊員缺查有補用遊擊張登瀛堪以委署除分飭遵照外理合附片具陳伏乞聖鑒謹奏奉硃批兵部知道欽此○○陶模片再臣據肅州鎭總兵田在田呈稱肅標中營遊擊兼帶練軍之楊德明率隊出關駐防赤金一帶五月二十五日突有零匪從山竄出該遊擊督隊截剿身受石傷登時吐血仍復帶傷進山追捕致石傷益劇隨卽轉回六月初十日方抵肅城卽行身故等情呈請核辦前來臣查楊德明從戎年久屢立戰功現因剿賊受傷殞命殊堪憫惜除俟彚案奏請賜卹並飭查取原領劄付另咨送部外相應先行請旨開缺其所遺肅州鎭標中營遊擊員缺陜甘現有應補人員容臣另揀請補理合附片具陳伏乞聖鑒謹奏奉硃批兵部知道欽此 
 
 

Page 13

 
 
[光緒二十二年八月二十四日京報全錄]  
　　宫門抄○直督王奏審明按例定擬摺○陜撫魏奏報雨澤禾苗情形摺○又奏龍恩惠五營酌量裁撤緣由片○閩督邊奏守備呈請開缺回籍片○又奏保舉人才請准送部引見片○署陜督陶奏道府分飭赴任調署片○八月二十四日勅部翰林院鑲藍旗值日無丈　見○車王遷公承侯各假满請安○明安續假五日○勅部奏派騐看月官派出敬信徐用儀溥良陳學棻溥善文治李端棻馮文蔚褚成博富亮逹椿鍾華蔣式芬慶祥裴維侒穆騰阿○召見軍機熙敬吳廷棻　○○降三級留任直隸總督臣王文韶跪奏爲碰動洋槍火機誤傷人命審明按例定擬恭摺仰祈聖鑒事竊查宛平縣民人周三糾衆尋毆周英勸回後因收洋槍機子失手碰動火機誤傷高盛得身死一案前據該縣訊供周三與屍父高廷珍均以周英係屬正兇先後赴順天府尹衙門呈控尚未訊結光緒二十一年五月二十五日軍機大臣面奉諭旨有人奏宛平縣民人周英等擊斃民人翟九之工人高盛得一案地方差役串通揑禀該縣酷刑逼令周順認兇周英等反得置身事外等語著順天府確查此案實在情形秉公訊辦以成信讞欽此當經臣孫家鼐等親提犯證研究供仍各執奏明歸臣委員訊辦當經餾司檄委候補知府梁丹銘前往該縣會訊辦理因周三茹供不吐禀司詳明提省發交保定府審辦兹據保定府陳啓泰審明擬議解由臬司勘轉前來臣因值駐津委據署藩司季帮楨代審無異臣逐加確核周三卽周順籍隷宛平縣莊農度日與已死高盛得先未認識周英同姓不同宗同村居住光緒十七年間周三借用周英家銀兩未償周英之兄周連控縣傳追因此挾有嫌隙該村向有南北兩廟均有義學南廟係周三經理請繩姓教讀北廟係周英經理請李姓教讀二十年九月間北廟教讀李姓病故身後花費均係周連墊辦周連擬續請教讀在於束修内分年扣還並訂定祁姓接教周三因祁姓經紀出身教法不好硬將南廟教讀繩姓送至北廟周連不允口角勸散周英因周三不講情再帶人至周三家辱駡周三氣忿起意邀人尋毆因知村人翟九家地畝被周英家車輛軋壞爭吵有嫌商令翟九帮同邀人翟九應允邀得高盛得張興李得海王三李二同去周三亦邀得劉二並由劉二轉邀不識姓名七人是月二十七日上午周三携帶六響洋槍翟九等各持器械一共十五人行至周英家門首周英將門關閉周三等卽在門首嚷駡並向上房開槍擲石周三開放兩槍扳起機子正要再放當有地方高永順赶去攔勸許爲兩造講和周三應允走回伊家塲院因收洋槍機子一時失手碰動火機鉛子飛出適高盛得立在周三面前致悮傷其左脇喊跌倒地周三畏懼起意誣賴周英放傷卽令其子周七等將高盛得抬至周英家中撩放高盛得卽時因傷殞命高永順瞥見卽向翟九查問翟九揑稱係周英從門内用槍放傷報騐訊詳因供詞各執提省審供前情不諱查例載鳥槍向有人居止宅舍施放悮傷人致死者杖一百流三千里追繳埋葬銀一十兩又例載斷罪無正條援引他律比附定擬又不應爲而爲者笞四十事理重者杖八十各等語此案周三因挾周英辱駡之嫌糾邀翟九轉邀高盛得等尋毆經人勸回因收洋槍機子失手碰動火機悮傷高盛得身死遍查律例並無治罪專條若照鬥殺究在尋毆已回之後且高盛得非所欲毆之人若照過失殺人由尋毆而起且非耳目所不及思慮所不到均難援引自應比例問擬周三卽周順除圖賴輕罪不議外應請比依鳥槍向有人居止宅舍施放悮傷人致死例擬杖一百流三千里至配折責安置照例在於該犯名下追繳埋葬銀一十兩給付屍親具領以資營葬翟九聽糾邀高盛得尋毆致釀人命應酌照不應重律擬杖八十周英先赴周三家辱駡以致周三糾衆尋毆釀成事端應酌照不應輕律擬笞四十均折責發落地方吏役訊無串通揑禀該縣亦無酷刑逼供均毋庸議周七等飭緝獲日另結除備錄供招咨部外所有審明定擬緣由理合會同兼管順天府尹臣孫家鼐順天府尹臣胡燏棻恭摺具陳伏乞皇上聖鑒敕部核覆施行謹奏奉硃批刑部議奏欽此○○頭品頂戴陜西巡撫臣魏光燾跪奏爲恭報雨澤禾苗情形恭摺仰祈聖鑒事竊查陜西省光緒二十二年五月分雨澤禾苗曁膚施等縣被雹各情形業經前護撫臣張汝梅恭摺具奏在案兹據西安漢中榆林同州興安邠州乾州商州綏德等府州屬陸續具報於六月初一日至十一曁二十五六等日先後得雨二三寸至五寸及深透不等其餘各屬尚未報到臣查陜省入夏以來雨暘應時現在秋禾長發菽麥雜糧均已出土三四寸不等民情欣悦闔境乂安堪以上慰宸厪惟據榆林縣具報縣屬郭家灣等七村莊於五月十二日青陽岔等十九村莊於六月十一等日被雹打傷秋禾勘騐被災地畝輕重不一葭州具報該屬米家坬等二十三村莊於五月十三日午後雹雨交加約多時久勘騐打傷秋禾最重民人王長寛等父子三人在地工作被雹打斃衝去僅尋獲王長寛屍軀平利縣具報縣屬中壩等四處於五月二十五日未刻暴雨驟注山水漲發漫溢河堤被淹田廬禾苗勘騐輕重不一未致成災商州具報該屬越峪口等十三處於於六月初六日寅刻至辰刻天降暴雨水漲先水後旱地畝多被淹傷勘騐尚不成災綏定縣具報縣屬郭家坪等十八村莊於六月初九日午間忽降冰雹打傷禾苗甚重各等情先後禀報前來當經臣飭司移行該管道府遵章覆勘不致成災之處是否毋須賑撫其被災較重之處實在成災分數若干錢糧應否蠲緩先行出示緩徵一面清查被災戶口妥籌撫卹容俟查辦完竣另行奏報刻查西安糧價大米每倉石價銀二兩一錢六分小米每倉石價銀一兩二錢五分較之上月大米每石增銀三錢小米每石增銀一錢八分所有光緒二十二年六月分雨澤禾苗及榆林等州縣被雹被水並省城糧價各情形理合恭摺陳奏伏乞皇上聖鑒謹奏奉硃批知道了卽著查明榆林等州縣被災被災戶口妥爲撫卹以惠窮黎欽此○○魏光燾片再臣前奉電旨龍恩思伍營現已裁撤著帶赴陜西由魏光燾遣散回湘飭令沿途安靜行走至李永芳五營旣未度隴駐陜無用著魏光燾酌量遣撤並傳諭張汝梅知之欽此等因當經恭錄轉飭欽遵龍恩思五營俟到陜後卽照章遣散回湘仍令沿途安靜行走以免滋擾李永芳五營當此餉項支絀旣欽奉聖諭自應遵照裁撤俾節縻費惟上年因陜西各營多調赴甘故募此軍塡防尚稱得力現在赴甘各營未能遽撤此軍暫難悉裁臣與司道等再三熟商擬於該軍五營内先撤二營大餉截至本年六月底止再發一月行餉回豫遣散其餘三營仍俟赴甘各軍回陜隨時裁遣業經臣電懇代奏奉旨允准欽遵在案兹據善後局司道等詳請奏咨立案前來除咨部查照外相應附片具奏伏乞聖鑒謹奏奉硃批該部知道欽此○○邊寳泉片再福建建寍鎭標右營守備廖麟書前於預保都司案内准部調取引見旋由鎭禀留松溪縣襄辦城工兹據建寍鎭總兵秦懷亮轉據中軍遊擊李飛龍禀該守備廖麟書襄辦城工將次告成現因感冐風寒轉成瘧證引動舊患目疾步履艱難急難痊愈懇請轉禀開去守備員缺俾得就醫等情由鎭轉禀前來臣覆查屬實合無仰懇天恩俯准將建寍鎭標右營守備廖麟書開缺回籍就醫所遺員缺留閩另行遴員請補理合附片具陳伏乞聖鑒訓示施行謹奏奉硃批著照所請兵部知道欽此○○邊寳泉片再福建記名遇缺題奏道楊正儀係原任陜甘總督楊岳斌之子由附生工部主事洊歴今職光緒十九年奏委總理船政事務該員穩練篤誠實事求是稽察綜核勞怨不辭此次隝工依限告成深資督率又江西儘先補用道沈　清係原任兩江總督沈葆楨之孫由舉人一等輕車都尉洊保今職光緒七年調辦船政文案旋奏派總稽查事務兼管船隖工程該員在事最久恪守前規器識閎通志趣遠大以上兩員禀承家學不染時趨才優略長均堪任使合無仰懇天恩俯准送部引見以備錄用出自鴻逾格除履歴咨部外理合附片具陳伏乞聖鑒訓示謹奏奉硃批楊正義沈翊清均著送部引見欽此○○陶模片再新　甘肅甘凉道明保現已到省應飭赴新任署甘凉道凉州府知府王傚應仍回本任各專責成又寍夏府知府惠榮撤任遣缺查有現署凉州府知府候補知府羅鎭嵩堪以調署據藩臬兩司會詳前來除分别檄飭遵照外理合附片陳明伏乞聖鑒謹奏奉硃批勅部知道欽此 
 
 

Page 14

 
 
[光緒二十二年八月二十五日京報全錄]  
　　宫門抄○諭旨二道錄前○選單○湘撫陳奏揀員請補知縣摺○直督王奏委員選購馬匹請准給票免税片○署新撫饒奏色勒庫爾山内地震勘查賑撫大概情形片○川督鹿奏甄别知州片○漕督松奏謹陳五月分湖河水勢情形並搶廂各工及放壩各緣由摺○粤撫許奏飭臬司回任片○粤臬魁奏報回任日期摺○鄂撫譚奏知縣呈請改教摺八月二十五日戶部通政司詹事府八旗兩翼值日無引見○瀅貝勒請假五日○博公立侯各續假十日○侍衞處奏派蘆溝橋演放砲位派出車王濓貝勒大額駙德公善耆卓凌阿伊里布文璞○明秀等奏派補進武職六班派出溥善溥良希朗阿春齡○掌儀司奏初一日祭奉先殿溥僎行禮○召見軍機張蔭桓陳學棻○皇上明日辦事後至頤和園皇太后前請安後駐　○光緒二十二年八月分選單主事戶部江西司杜春霖順天世業生知府廣西梧州劉桂文四川江西袁州曹志清直隸俱　　通判安徽鳳陽周朝霖湖南人知縣廣西興業唐汝霖河南浙江臨安孫多炔安徽監江西廣豐裘鴻勳浙江甲廣東瓊山葉士模江西舉湖南安化武逹材山西甲四川崇寍黎承禮湖南甲湖南酃縣尚宗濓鑲藍生員雲南呈貢方榮騄湖南附四川雲陽徐鍾祜江西廪州同山東莒州高在廷安徽頁縣丞江西吉水劉積善甘肅監典史廣東始興程祚鈞四川監○○頭品頂戴湖南巡撫臣陳寳箴跪奏爲揀員請補要缺知縣以資治理恭摺仰祈聖鑒事竊照湖南常德府屬桃源縣知縣余良棟革職於光緒二十一年十二月二十三日奉旨遣缺照第五日行文之例按湖南省程限七十日減半計算扣至二十二年二月初三日接到作爲開缺日期歸二明分截缺詳咨在案所遣桃源縣知縣係衝繁難兼三要缺例應在外揀選調補定例應調缺出俱令於現任人員内揀選調補如無合例堪調之員准以候補正途人員内題補又曾任實缺人員無論應題應調應選缺出准其酌量補用又各省截缺卽用廻避卽用并凡因本任之員續經查明留任將新選新補人員留省另捕者准其不入班次先儘補用均不積各項班次之缺如均無人方准以各項班次請補各等因臣與藩司何樞臬司俞廉三於通省現任知縣内逐加遴選非現居要缺卽人地未宜並無合例堪調之員應請於曾任實缺候補並廻避卽用人員内揀員請補兹查有廻避卽用縣湯汝和年三十七歲廣西臨川縣人由附生中式光緒戊子科本省鄉試舉人已丑科會試中式進士引見奉旨以知縣卽用欽此籖掣湖南領照起程光緒十五年八月十八日到省題補江華縣知縣要缺奉准部覆飭知赴任二十年十一月十八日到任查明原籍距任在五百里以内呈請廻避因無缺項相當要缺廻避對調咨部請示於光緒二十一年十二月初八日奉准勅部咨覆將該員開缺歸於廻避卽用班内補用等因在案該員才識兼優廉　卓著係要缺知縣廻避卽用人員以之請補桃源知縣洵堪勝任惟係調缺請補與例稍有未符第人地實在相需例得專摺奏請合無仰懇天恩俯念桃源縣知縣員缺緊要准以廻避卽用知縣湯汝和補後實於要缺有裨如蒙俞允該員係廻避卽用知縣請補知縣銜缺相當毋庸送部引見亦毋庸列叙叅罰案件合併陳明理合會同湖廣總督臣張之洞恭摺具陳伏乞皇上聖鑒訓示謹奏奉硃批勅部議奏欽此○○王文韶片再據統　盛軍馬隊四川重慶鎭總兵吕本元禀稱該軍馬匹間有疲弱亟應購辦換補擬派儘先副將魏金堯守備王榮清前赴張家口外喇嘛廟一帶選購口輕臕壯高大戰馬四百二十一匹解營應用禀請具奏前來臣覆查無異除分咨兵部察哈爾副都統查照並行經過地方官照章餧養接遞護送外理合附片陳明伏乞聖鑒敕部給票並由部知照張家口監督照例免税放行謹奏奉硃批兵部知道欽此○○饒應祺片再前據署莎車直隸州知州潘震禀報該州色勒庫爾所屬必斯坦塔墩巴什梅爾羊莊等處於光緒二十二年正月二十一日已初地復大震約逾兩刻之久訪查山内戶民多被災傷等情當經巨飭令該州會同撫輯局候補知縣夏炳忠馳赴山内查勘旋據禀覆查明各該處壓斃布民男女七丁口壓傷三名壓斃馬勇一名壓塌民房四十二間壓毁蒙古包二十架壓斃犂牛耕牛一百五十五頭馬二十五匹駱駝六隻羊六百九十九隻沙石掩覆地一百六十八叚酌議傷斃人口甡畜量子賑恤塌毁房屋蒙古包給值修復共計需銀一千八百餘兩散發貧戶口糧籽種及修地工價食糧應俟委員散放事竣另行造報並據聲明山路崎嶇分履確查稍多時日等情據此臣查色勒庫爾所屬布民遠居深山向來牧多於耕近年屢次地震連遭災傷殊堪憫惻已行司道督飭該州並委員等核實清查從寛賑恤總期災黎衣食有資毋任一夫失所除俟散賑完竣另行奏報外所有色勒庫爾山内地震勘查賑撫大概情形謹會同署陜甘總督臣陶模附片具陳伏乞聖鑒訓示謹奏奉硃批知道了欽此○○鹿傳霖片再前准通行内開嗣後道府丞倅州縣等官無論何項勞績保舉歸入候補人員卽以到省之日起子限一年詳加察看出具切實考語奏明分别繁簡補用歴經遵奉在案兹查有補用知州霍勤煒到省一年期满例應甄别由藩臬兩司造具該員履歴清册塡註考語會詳請奏前來臣查該員補用知州霍勤煒樸誠明練堪以留省照例補用除咨部查核外理合附片具陳伏乞聖鑒謹奏奉硃批勅部知道欽此○○頭品頂戴漕運總督奴才松椿跪奏爲謹將五月分湖河水勢情形並搶廂各工啓放劉老澗滾壩各緣由恭摺具陳仰祈聖鑒事竊光緒二十二年四月分湖南水勢情形經奴才於五月二十八日專摺具奏在案兹查五月初一日起至三十日止洪澤湖落水一尺六寸現存水五尺七寸高郵玉馬頭長水四尺現存水八尺六寸揚軍廳屬各汛長水四尺有餘淮軍裏河徐州廳屬各汛長水八九尺不等緣自五月中旬以後大雨傾盆山東山泉並發建瓴而下波浪湍激沿河隄埽多被掣動傾陷蟄塌險工疉出據該管廳汛先後禀報前來奴才隨卽飭令動用存儲料物赶爲加廂以資抵禦至宿汛十字河向章誌椿存水一丈七尺卽應啓放劉老澗滾壩藉分水勢現已長至一丈七尺有餘當將滾壩啓放藉分水勢惟伏汛正屆秋汛尤須預防奴才謹當督率道廳及在事員弁認眞防護不敢稍涉大意所有五月分湖河水勢並搶廂各工及照章放壩緣由理合恭摺具陳伏乞皇上聖鑒訓示謹奏奉硃批知道了欽此○○許振褘片再廣東按察使魁元自奉旨補授後晉京陛見現已回省應卽飭回本任以重職守除咨明勅部外臣等謹附片具陳伏乞聖鑒謹奏奉硃批知道了欽此○○二品頂戴廣東按察使奴才魁元跪奏爲恭報奴才回任日期叩謝天恩仰祈聖鑒事竊奴才蒙恩補授廣東按察使於三月二十九日入鄞天顔仰蒙　召見二次荷聖訓之周詳實欽感於無旣陛辭後旋卽出都於五月二十日到粤接奉督撫臣行知飭卽回任二十日准署按察使張銘澍將印信文卷移交前來奴才當卽恭設香案望闕叩頭任事伏念奴才满洲世僕知識庸愚前蒙簡任督糧渭埃未報兹復仰承寵命悚惕彌深查廣東乃嶺海要區臬司爲刑名總匯事繁責重深懼弗勝惟有懍遵聖訓整飭吏治愼重刑名隨事禀承督撫臣認眞辦理以期仰答高厚鴻慈於萬一所有奴才回任日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴湖北巡撫臣譚繼洵跪奏爲知縣難膺民社呈請改就教職恭摺仰祈聖鑒事竊查定例分發各省進士舉人出身之知縣到省後本任得缺如有情願改就教職者毋庸定以年限等語兹據湖北布政使王之春詳據卽用知縣馮永　　稱年五十一歲廣東順德縣人由優附生應光緒元年乙亥恩科本省鄉試中式舉人已丑大挑二等以教職用十八年壬辰科　　中式貢士殿試三甲七十四名引見奉旨以知縣卽用欽此簽掣湖北是年閏六月十四日到省歴充文闈鄉試差使並無　　今自揣難膺民社情願改就教職回籍候選等情由司詳請具奏前來臣查該員馮永圖年力尚强自揣難膺民社情願改就教職　部銓選核與例相符除咨吏部曁廣東撫臣查照外里合會司湖廣總督臣張之洞恭摺具陳伏乞皇上聖鑒飭部核　施行謹　奉硃批吏部知道欽此 
 
