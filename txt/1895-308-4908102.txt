# 1895 - 308 - 4908102

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[神豆說]  
　　執筆人深惡我華之鴉片爲患往往以筆墨代喉舌爲之大聲疾呼其有以書獃目之者卣然弗顧也邇日以病邇故不能操鉛槧窮廬息影兀坐無聊有客敂關而入勝常道畢入座而語之曰子但知印度人之興種鴉片以禍我華人子亦知鴉片之先肇自土耳其乎攷鴉片中含瑪琲精是以吸之能過癮然印度鴉片百分中祗含瑪珠精六分至八分惟土耳其所產則含至十六分之多故醫生藥肆所儲者皆土耳其之物若是則鴉片之罪魁禍首厥惟土耳其而印度猶其次也顧土耳其雖以鴉片禍人而其受神豆湯之禍則實較鴉片尤過之當百年前南極南氷洋產一種小黑豆名曰氷豆土人煎取其汁以代茶其味嗅之頗腥飲之却甘猶太人游歴至其地擷而給病者服之病立愈然愈後卽成癮幾於不可一日無此君服之愈久其體愈弱國家知其有損嚴行禁止惟藥肄中準存些少必俟購者覓有保人方許出售猶太人知其地己禁改而運往他國亦率閉關不納及運至土耳其適國中瘟疫盛行服此者皆立效好事者因錫以嘉名曰神豆其價遂因而翔貴民間無論男女嗜此者幾至十分之二迨數十年後雖無病者亦甘之如飴偶向街巿游行必腰佩神豆一小罐居家客座中必列神豆幾瓶豆湯幾盎煮豆器一分一若不如是不足以示豪憲也者客至有不飲主人家所備豆湯而取自佩者飲之者巿廛設有豆湯局神豆館各種豆瓶湯罐每枚有價值銀餅數十圓者雜嵌金銀珠寳象牙甚爲美麗斯時人民之被神豆所害者多至十之五六神豆每兩值一圓豆湯每兩貴至由一圓而二三圓由是富貴者忽焉貧賤貧賤者至於流亡國家雖每年增入神豆稅數萬金而所得究不償所失久之而上自官僚下逮兵勇亦無不嗜此每至閱伍之期時刻不齊隊伍不整有明理者面斥猶太人不仁猶太人曰凡人謀生總以獲利爲重貴國人如不嗜此豆則我等自然無法運售矣明理人不能答直至數十年之後有賢王名亮連者卽位始諭令朝臣會議禁飲豆湯之法有言禁止彼國販賣者有言本國應自往收買者而絶無一人言及宜禁者蓋當時不惟王家子弟嗜此卽秉鈞各大臣亦無不飲之成癖故朝臣多畏而不敢言也王意己决乃不待議成卽手書嚴例八條誓必禁絶各處建造戒豆院銀六閱月内一律告成官治戒豆藥材雇用男女婢僕製備牀榻器具飲食水火下令各地禀報飲神豆湯人敷無論官民有妄報及知而隱匿不報者斬自入院戒除後各處神豆局及器皿攤鋪一律禁止再有出售者經官查出貨物入官人則嚴行治罪戒豆之人入院調治一个半月放出後仍不自愧而飲豆湯者經官收入再爲療冶愈後官則革職永不叙用民則發往邊境作苦工婦女下獄半年再犯則一律斬首此令一下一年之後通國男女之飲神豆湯者絶無一人而猶太人之販運神豆者可不禁而自絶矣夫土耳其曾以鴉片害人而在己先受害於神豆猶幸其主能力圖整頓國中大患得以頃刻洗除奈何我堂堂大一統之中華而禁令難申竟出土耳其之下哉執筆人曰敬聞命矣猶憶昔年美儒林君樂知箸爲論說謂印度人之嗜麻汁歐羅巴人之嗜酒實與華人之嗜鴉片無殊至於神豆之害人則前此固未有所聞今乃始知其事然則今者而我中華欲禁鴉片曷弗卽以土耳其禁神豆之法禁之要在在上者之能自振作耳客曰誠哉是言乃一揖而去適案頭有殘箋在爰援筆錄客語以付諸手民 
[譯西字報紀甘肅情形]  
　　西字報館得京師来信云甘肅回作亂己將蘭州鞏昌西寍凉州寍夏固原甘州盡行占踞至西北境肅州東境平凉亦次第失陷觀此情形是甘省大半己入回匪之手董軍門福祥所部之勇俱被回匪圍困各勇所携大砲三十尊及各項軍裝皆被奪去有一藩署家丁避難来京至藩司之介弟府中言及八月十四日省城己被回匪四面兠圍藩司惶恐異常揮令眷屬出城逃命計夫人及三妾三公子四女公子使婦傭婦若于人分乘駿馬迤邐至京師沿途用蒙古兵五十人爲護衞署中所有貴重之物亦移置他處省城百姓聞之無不栗栗危懼紛紛奪門而出多至千餘人回匪聞之糾合黨羽追上揮戈亂砍血肉横飛亦慘矣哉及至天明家丁見署中人皆己不在乃另尋間道以行避入鄉村至晚始復出將至陜西境上所乘之馬及行李物件悉被翦徑者攫去不得己行乞以達京中云云并聞現在皇上又簡周軍門文炳督勇一萬名前往助剿矣 
[甌城宦轍]  
　　徐季和文宗按試温郡己綴前報兹於初十日文武試竣十一日發落奬賞優等午後出轅拜客十二辰刻起馬按試括倉文自宗湘文觀察武自劉吉泉軍門以下文武員弁均赴雙門官馬頭恭送如儀○温州鎭劉吉園軍門於八月二十七日出洋赴玉環矮兒洞九月朔日會哨循曩例也隨於初三日公旋回轅○新任玉環廳徐菊生刺史光瑩現於初二日附坐超武兵輪来甌禀見道鎭小作勾留隨於初八晨刻乘富海小火輪赶至履新矣○新任永嘉縣丞朱寄雲二尹杲於初三日附輪来甌因前署是缺之蘇以莊二尹奉委學憲支應局差公事未竣是以延未交卸現於十二竣事所有經手事件交代清楚筮吉十六日辰刻接鈐任事矣 
[文宗換季]  
　　浙江學政徐季和文宗牌示初五日換戴暖帽是亦順時布政之一端也 
[防火善政]  
　　温處道宗湘文觀察關心民瘄無微不至近因朔門内兩次火災延燒甚鉅推原其故均由各店鋪侵佔官街櫛比如鱗橋棚搭蓋佔斷河道以致失愼之時手足無措現乘燒燬之後札飭委員督同紳士清量街道砌築公牆凡有跨河店屋一炬之下概不准建復先後瓦礫塲中扞標示界議令十家各讓基址築一公牆以禦大患至於公牆經費由道籌撥公項目前被災各户按照丁口由官給發資糧仰見憲仁怙冒一視同仁燒燬之處現己次第興工竪建將得其半平基安磉之時左右各留六尺空地合成丈二宫街恪遵觀察之諭不可謂非思患預防之善政也 
[鄂撫閱臺]  
　　鄂省長江門户距省二百餘里下游之田家鎭與江省相接兩岸高山對峙峻嶺壁立怪石磷峋江面狹窄水勢湍急可謂天險是處昔有砲臺派兵防守自日人肇釁又經張香濤制軍經營規畫整頓一新刻雖中外言歸於好而思患預防猶宜及時經理以期有備無患月之十一日護督篆譚敬甫中丞循例閱看砲臺察視江防乘坐楚材輪船於未刻帶同屬員數人鼓輪東下駛赴田家鎭一帶察看砲臺巡閱宫伍當鼓輪時武漢文武員弁各營兵勇 
 
 

Page 2

 
 
齊赴江岸鵠立鳴砲恭送及至輪影遠去始各分道而回次日午刻由蘄黄一帶江面察看畢至十二夜三點鐘時返省武漢文武各帶兵丁鳴砲迎迓入城歸署時己鐘鳴四點矣 
[錢價又漲]  
　　漢口錢價屢漲未跌入秋己来現錢愈缺錢價愈漲銀洋愈多銀價愈賤月初錢價漲至七錢五分零英洋換錢每元祗易青蚨九百六十文至七十文云 
[藥丸大興]  
　　漢鎭自辛卯壬辰之間粤人某甲慕漢上繁華知爲南北通衢創設遐邇齋蠟丸店雕鏤裝潢金碧輝映漢人從未覩此華麗集於門外仰首而觀者户爲之塞所以獨擅利源獲資甚鉅旋有人和軒致中和鄭福蘭等踵接而起以分其利去冬又有威建藥房兼售藥水今夏又有粤人新開桐君閣刻意裝潢爭奇鬥勝利之所在人必趨之其信然歟 
[九皇勝會]  
　　漢俗有九皇之會俗稱九皇之神爲北斗星辰註人之死故於九月初一日起至初九日止爲九皇聖誕之期誠心皈依者咸於八月杪卽行滌洗屋宇器物爲虔誠齋戒之備臨期齋戒八日或請僧道諷經以爲釀災集福之舉由来己久婦女奉祀甚虔而鄉村爲尤甚焉卽平日之食不厭精膾不厭細者至此亦甘食藜藿矣信神信鬼其亦風氣使然耶 
[油花價漲]  
　　揚城所售荳油皆来自鹽城阜寗一帶今歳聞北省黄荳前爲淫雨所傷收成大爲减色加以牛莊營口等埠来源亦少是以刻下油價飛漲現本郡每石己售至八元數角聞箇中人云此後尚恐有增無减至棉花一項皆来自南通州等處今年長江等通商碼頭聞皆添設紡紗織布器機所有產花之區均紛紛載運出江銷塲極旺故今年花價亦日漸增長本城每百斤現己售至廿元左右說者謂此等價值實近數年来所未有也加以刻下銀價日跌錢價日昻每洋一元易制錢九百數十文經紀小民咸不免暗中虧折也 
[季秋見雪]  
　　揚城天久不雨俗諺有重陽無雨望十三十三無雨一冬乾之說今歳此兩日皆無點滴而十五日忽隂雲四合箕伯揚威至午則風聲愈大無殊虎嘯龍吟間或雜以廉纎沾衣欲濕至上燈後始聞屋角聲喧傾盆倒瀉俄頃卽止而封家姨則披猖如故富飛揚拔木之際略聞屋瓦上淅瀝有聲清越可聽視之雪珠也直至三點餘鐘其聲漸息擁衾高臥者頓覺寒氣砭股被冷如鐵是時萬籟無聲風伯雨師均己返斾迨東方旣曰牕牖皆明推窓起視惟見高下樓臺盡成玉砌空際猶飛舞盤旋眼爲之眩大氣陡冷竟如三四九時至下午雪始止簷牙屋角己厚積三寸許街頭巷尾聳肩瑟縮者皆如號寒之由據鄉老云北方氣候寒冷九十月間見雪固屬恒有之事若南方則有生以来從未有也地氣南行之說其信然耶 
[禾城秋雪]  
　　嘉郡自十三日放晴後至十五日午前細雨至晚愈下愈大通宵不止次日雨中兼帶雪珠至午後雪大如花約時許而止天氣寒冷無異入臘河水約漲二寸今雖放晴依然寒冷聞鄉民云刈之稻一經雨雪難免府爛否則放牙今放晴尚早諒尚無礙也 
[沙巿叢談]  
　　堤上九根桅一帶烟館數十家皆係草房且多窩藏八月廿三夜被祝融氏大逞威風掃盪無迹殃及左右近鄰三十餘户荆州糧捕府張别駕以此類防不勝防出示通衢凡屬草房蓬壁之内勒令他徙不准再作烟霞之窟果能一一遵行旣謹火災又除伏莽誠綏靖閭閻之要務也○前武勝營毆傷水會中人經統帶將營勇解縣懲辦内有張洪發者本漢陽人素有膂力以擡鹽爲生涯當武漢滋事時每日必角勝負以殺人多者居首功倪家口會鬥之役張先衆鳴丸斃二人傷一人意態雄傑毫無顧忌及李觀察朱恊戎統領緝捕武勝兩營前来彈壓解散後前任劉邑尊飭武漢帮會首交出册簿以兩帮凡與會鬥者各有名册張知不克免遂效黄鶴高飛以避弋人之篡嗣聞己拿獲數十人歸案懲辦不再標籖傳票居然爲漏網之魚優游自得適駐沙武勝營缺額招募張遂投標下見之者亦不識其爲殺人重犯也豈料兇惡性成與水會中發難者卽張領袖入縣署後張大令升堂提訊問爾傷幾人張誤聽爲殺竟將倪家口事供出大令聞之驚疑適張通判讞員會意飭人將前簿調出查看姓名籍貫一一相符遂嘆前之鴻飛冥冥者今仍自罹網羅也張知自誤翻然悔供在旁差役將肩膊上扁擔形跡証之始不敢狡展大令著卽監禁候辦 
[嚴拏梟匪]  
　　鹽梟一流人松諺謂之光蛋不知何所取義江蘇撫憲趙大中丞蒞任後聞各府州縣均有若輩支廠集賭滋事殃民因卽札飭各屬一體嚴拿華亭縣葛江邨明府查悉本境東北鄉新橋地方仍有若輩盤踞糾衆賭博情事特詣提轅禀商一切本月十四日清晨譚青崖宮保飭副營帮帶胡守戎上塘城汛劉千戎曁胡哨弁督率健兒百餘人遵陸前進四面兠拿至則梟匪己聞風逃遁莫可端倪祗將所支篷廠付之咸陽一炬隨傳諭向陳家行莘莊兩處進發行經距陳家行四五里之處見有形跡可疑之甲乙二人駕船一艘倉皇駛去遂喝令停泊擬待盤查甲乙知事不諧鳬水圖逸各勇丁奮勇窮追立時拿獲並翌晨胡劉諸君復帶隊至泗涇七寳等處搜索一周若輩均己匿跡銷聲毫無影響適十五日大雨滂沱十六日又風雪交作弁勇深以拖泥帶水爲苦爰於十七清晨將甲乙並船移解到縣赴轅銷差 
[蘇臺近事]  
　　十三日爲元和縣放告之期有某甲金頂煌煌鵠立大堂伺候迨葉潤齋大令升座甲卽跪呈禀詞大令閱畢略諭數語飭候批示甲叩謝而退旁有識之者謂某之先人工旋會計甲承餘蔭家道豐盈前年補得博士弟子員嗣卽捐出黌宮聞與同學某茂才涉訟甲己先往府憲越控今又在縣署控告究不知其何事也○蘇垣自准通商日領事官珍田捨己勘地後意欲指索閶門外地方爲租界各當道以地當衝要不能允准己登前報詎前日清嘉坊火神廟日領事官行臺中忽有寍波人某甲詭稱與繙譯生素識其時適號房他往故由守門兵丁引入甲以現有間門外湖田地方民房基址一百餘間欲往求售并曉以盤門之冷落不若閶門之熱閙再有某某等處最爲要道云云日官聞之頗爲得意待之甚優甲又訂約而出後爲吳縣凌大令風聞不覺大怒以現在租界未定之時豈可容彼匪徒貪利煽惑立飭差役查拿適甲又往探信因卽拘獲解送吳署大令研訊數語暫飭管押飯歇須俟申詳大憲再行核辦○蘇垣自入秋以来天氣晴和久旱不雨本月初旬至今輕寒輕煖忽雨忽晴十五日入夜又雨勢滂沱頗以銀河倒瀉通宵達旦點滴不休十六日細雨中忽雜以雪花從空飛舞觀者方相驚訝而六出霏霏旋大如掌堆積鴛鴦瓦鱗白如鋪絮直至一輪明月照澈當空滕六君始命駕而返翌日嚴寒澈骨竟若隆冬詢之父老謂從未有秋雲云 
[白下官塲紀事]  
　　金陵訪事人云張香濤制軍總督兩江挑選精壯勇丁朝夕操演近因甘肅回匪猖獗警報疉聞是以傳諭某營官在旱西門外招得章字十營移往小營交德員訓練純熟以備聽調西征而駐紥清凉山之健勝營及留守城樓之新建營均操演稍疎恐不足以資防堵故亦飭營哨等官弁終日開操槍砲之聲隆隆震耳○城外保甲總避一差向經鍾觀察啓祥辦理近日觀察積勞成疾醫藥罔效遽爾仙游遺差經香帥特選江蘇候補道袁觀察秉楨接辦於本月十三日到局任事○贛榆縣典史劉少尉炳因訊案未明由縣主申詳上憲藩司瑞茀侯方伯卽檄令撤回遺缺札委候補典史姚少尉元吉暫行署理業己牌示轅門矣○四川補用副將徐副戎芳林由四川来省投效某日赴督轅禀見香帥○江蘇候補知府沈仲禮太守敦和奉委訓練洋操提調差太守遂延請德國練軍教習二十餘人到省在故衣廊租賃民屋爲公館每日赴小教塲訓練督標各營自辰至酉略不疎懈太守與各營主均親臨閱視勞瘁不辭 
[皖左清譚]  
　　蕪湖訪事人云皖南厘卡大小共十三處自今秋裁撤蕪湖總局歸併藩轅總理後各卡比較瓜代悉歸藩司主政近日王介艇方伯因各卡委員皆蟬聯己久無論比較各事未必盡書上上考而省轅如許咏匏瓜之系者不將撾破漁陽之鼓訾爲甘苦不均耶因將皖 
 
 

Page 3

 
 
南十三卡委員一律更換計屯溪委直隸州吳介臣直刺烏溪委知縣桑劍舫大令灣沚委通判張峙亭别駕倒湖委巡檢孫質夫少　定埠委直隸州丁渭川直牧馬頭委縣丞丁穆卿二尹街口委州判王應衡州别駕太白委知縣周瑞人大令東門渡委知縣楊構堂大令三埠管委縣丞吳慶五二尹魚亭委知府周述文太守花津委從九沈杏蓀少尹方村委巡檢上官子堅少尹各員除魚亭周太守另委别差外餘皆於日内謝委先後過蕪前赴差次想各卡司巡亦必有一番更動矣○重九日偕三五友人作登高之會回經城西范蠡山下見野桃花一律盛開紅霞爛漫艷若三春方訝霜露旣零何来此灼灼者適牧童騎牛而過笑指前村文杏亦復含苞吐蕋霞卷雲舒恐耳食之難信乃笑折一枝袖歸以當先春之寄始嘆花神之顚倒時光豈亦慕東籬晚節欲與柴桑處士共鬥寒葩耶○荻港鎭厘卡苗厚田直刺近報病故遺差由藩司札委現辦蕪湖保甲總局梁若洲太守泰亨接辦太守捧檄後卽禀知關道遴委在蕪會辦洋務委員饒芷薌刺史暫攝局務隨於月之旣望買舟前赴荻港差次所遺蕪湖保甲總辦一差聞大憲業己遴委候補知府楊若臣太守奎綬接辦下月始能捧檄莅差云○前報蕪紀湖當道因各處散勇紛至沓来擬將冬防提前一月開辦卽以九月十五日爲始云云兹道憲以爲時過促面諭緩至十月初一日開辦連日各叚巡員督同圑保查造門牌較向年嚴密○鈔關京餉四萬餘金關道袁觀察於本月十六日督同委員及庫吏開庫平銀當堂釘鞘由管解官錢鏡江少尹領解上船定於十八日禀辭二十日挂帆起程由清江遵陸北上○朔風洊至寒氣逼人無袴公方欣天公做美徐圖補苴鶉衣詎料月之望日晨起卽西北風銛利如刀濃雲似墨冷雨敲窗兀坐清齋幾非重裘不暖入夜雨聲浙瀝中雜以敲金戛玉之聲始知雪珠大霈如傾萬斛明珠而料峭寒威較日間尤覺砭人肌骨燈昏燄縮雖翠被香温仍如露寢炎凉疾變天時人事俱若一轍 
[預操待閱]  
　　前報禾郡調集兩營各外汛弁兵来城秋操俟操練純熟當禀請張協戎閱視然後禀請郡守示期大閱也 
[鄉人尋婦]  
　　昨有西塘鎭鄉民来郡訪尋其妻據云出外僞工己有數年每年春冬之間必歸家數日今年嘗未歸来并音信杳然向不知傭於誰姓無從招尋亦可謂鄉愚無知者矣 
[鹿城萸佩]  
　　温郡時疫旣息復作朝發夕死暴亡枕藉初六日學臺考棚内有陳姓書辦猝患時症吐瀉交作閱三點鐘卽奄然長逝當由房友代爲棺殮衣衾甚屬豐厚柩尚停頓在藥王廟旁舍俟有便輪扶櫬歸葬蜉蝣身世其信然歟○樂清新生吳某年剛風信氣體素健本科第廿一名遊庠奈玉樓召促地下修文未及發落而突染時疫殁於寓次殊可憐也○安溪保甲委員李少峯少尹燾偶患痧證於初六日病故清風兩袖身後蕭條落拓宦途殊堪憐憫幸宗觀察推念梓誼佽助賵資百番才得成殮至安溪保甲差使刻奉觀察札飭副哨官張香岩干戎一堂兼管○玉環州離城五里地方有陳某者家擁厚貲芹香早擷於前月望後被盜匪數十人持械刦搶約計失贓四千餘金當經喊報州尊會營履勘嚴切跴緝迄未弋獲現聞陳某因考赴郡業己上叩道鎭奉批甚嚴未知贓盜得獲否○藥清縣文童某甲年近而立曾補佾生文理素優而困於童子軍中三經提覆卒不能一採泮芹本届文宗懸牌甲又高列提復之選無如臨覆時因墨壺内夾帶文艸致被搜出隨將驅逐出塲吁一衿之微抑何困頓至此耶 
[星使謝步]  
　　邵小村星使之公子故後開吊出殯己紀報章前日午後星使乘輿至各處謝步至英公廨時屠别駕飭家丁擋駕 
[明府拜客]  
　　江蘇候補縣洪銘玖明府恩培由京南下前日抵滬假滬北名利棧暫駐昨日命駕入城分赴各衙門拜謁繼至縣署黄大令飭丁擋駕 
[東籬雅興]  
　　時值新霜菊花爛漫有彭澤翁興者無不滿庭排列本城蔡錦堂素喜栽菊現正盛開爰於本月廿三日在老北門延眞觀爲集品之舉届時秋色滿堂游人必有一番清興也 
[災及東籬]  
　　時届深秋東籬花發英租界東棋盤街某姓么二倡院雇巧匠紥就菊花山綴以明燈邀狎客玩賞正在履舄交錯拇戰譁呶忽燈火焚及紙糊之假山烈燄熊熊勢將上竄幸龜奴齊集得以立時撲滅不致成災忙亂之中客堂所掛洋油燈又觸仆於地滿地皆火幾致燎原院主某龜急脫身上馬褂罨之火遂熄滅而狎客妓女己紛紛亂竄以致遣簪墮珥鬢亂釵横矣 
[滬濱道聽]  
　　楊樹浦織布總局内彈花機器爲鄉人許元元之子司理前日下午許就機傍假寐睡鄉深入被機器捲住衣袖轉瞬間竟將左臂軋爲肉醬預時暈絶與地經人報知總辦給以吉林參一枝含於口内復飭四輪馬車送至英界仁濟醫院療治○下海浦有祥和製造機器廠廠内有翻沙作專以銷化廢鐵前晚有初化之鐵置與壁傍豈意其鐵與火炭無異立將木壁燃著轟轟上熾幸作内人手衆多卽灌以清泉得以息滅然己受驚不淺矣 
[修理巷栅]  
　　刻將冬令防務宜嚴保甲總巡曹荃生明府以匪徒溷跡鼠竊狗偷居民咸受其累爰飭各巡防局委員率帶各鋪地甲巡視城廂過街木栅遇有損壞之處雇匠一律修理俾關闌固密宵小無所施其伎倆庶閭閻得高枕無虞也 
[一併釋出]  
　　孀婦陳董氏投英捕房聲稱女兒阿二被堂兄董松茂誑騙来滬賣良爲賤小婦人與之論說一味逞强請拘送公堂訊究捕頭立遣三百零六號華捕將氏及其女阿二轉解至案屠别駕庭訊之下陳董民訴稱小婦人家在寗波丈夫棄世衣食全無故將親生女阿二許字同鄉人徐姓爲媳旋卽童養過門無奈親母兇悍性成時將女兒毒楚女兒受苦難堪遁回家中旋有堂兄松茂出面向徐姓說明立據退婚詎料松茂人面獸心向小婦人詭言將女兒領来滬上另行婚配小婦人信以爲眞卽將女兒交伊帶出伊抵滬後將女兒價賣爲娼女兒因不甘作此下賤之事矢志不從苦被屢偪小婦八在籍得悉急附輪船来滬向論逞蠻爲此控求訊安陳氏卽阿二供稱年十四歳餘供與伊母相同别駕著一併釋出令自行回籍 
[法公堂瑣案]  
　　楊懷義遣家了高升投案禀稱家主己往福建令小的在此候訊名利棧執事劉濟川持棧主黎輔臣禀帖伸訴茶房被寃請將劉增記交保出外并稱薛心齋與楊熟識素知其人專好賭博自知理屈現己回去請從寛辦理家丁禀稱家主求大老爺嚴究大令謂爾係僕人何弗代主人照顧供稱主人將鑰匙托茶房小的不能專主鎖係徐毛毛代買鑰匙亦由徐經配徐毛毛供楊老爺托辦物共值洋二百餘元當回棧時己晚迨後出去至明日始回棧内見鎖匙己壞卽告知老爺况托買物件時尚有二百元在身畔若有壞心可不别而行且房内鐘表均未失去顯見棧中有弊請向研請劉增記供各人鎖匙均交茶房當日失洋徐毛毛何以先知求恩明察大令謂楊之失竊屬實爾棧房不能置身事外劉濟川又供楊之友人兪姓在天保棧遷至本棧勸令棧主賠洋一百元了事棧主不允高升供兪由臺灣来滬與家主認識並無勸令賠　之事大令謂爾棧主禀中所稱薛心齋與兪姓均係局外之人何能揷入著將徐毛毛劉增記還押劉等斥退候傳復訊○楊浩泉控陳順章圖賴貨銀一案經大令訊供飭探查問大昌復核昨禮拜四堂期原被各投案大令先訊課飛才謂大昌現願加價爾不應不加陳供大昌不肯加小的之價是以不允大令著限五日内如數還銀陳稱不能遵斷請將合同給還楊又禀陳買去餅乾四千餘磅只合意國兵船消路現在破碎不能冉賣别處大令謂爾以陳貨攙入亦有不合陳供當時言明四千五百磅裝至船上因貨不合是以退回大令謂爾等合執一詞旣無憑據無從訊斷著將麫包銀於五日内如數付清陳交保原告片退○沈培緒控陳子賓揑造僞棧單押銀一千六百五十兩一案因牽涉沙遜廣豐周蕙記各 
 
 

Page 4

 
 
行飭探吊到押據復訊昨日堂期沈培緒投案求追大令命提在押之陳子賓到案供稱此單係沈先向虞豐洋行押銀周蕙記備資贖出請向厪豐根究便知大令謂爾不應揑造僞單現在據己吊到騐明實係爾出名抵押尚欲强辯况貨旣沈培緒抵押周惠　　得贖出顯見不合著將陳還押候查明復核○閔永康控鴻昇祥京廣貨店主錢香桂圖賴莊欵銀二百七十餘兩經大令訊供著交保出外算胡帳目復核昨日原被投案禀稱憑中理勸找出洋七十餘元請爲銷案錢炳榮供昨日有瑞記火油棧向索火油欵銀一百餘兩此係閔之私欵現欲向小的取銀閔供此項火油去年店内買定小的己賠銀廿五兩了結大令謂旣有此項著將找出之洋暫存捕房俟瑞記銀兩了結准予銷案○鴇婦孫張氏因逼勒大姐爲娼拘入捕房經大令訊供枷號三月業己滿期開枷覓保現在有病解案請騐大令准子交保○胡心儀邱子春在北京輪船竊取皮箱爲包探拘入解經鄭大令訊供責懲昨命帶案開釋○名利棧可帳楊炳生投保湖南人黄德勝大令准其保出 
[救災濟貧]  
　　頃奉到京口柳少雲善士經募前官東省末吏助賑規元三百兩弇山益後齋病愈還愿賑洋一百元又楊清水善士助棉衣洋四十元盛三少奶奶求病愈助棉衣洋二十元王子顯善士助棉衣洋十元施粥洋十元值此山東河南順直被災之慘待賑之急莫可甚言乃蒙諸君子慷慨解囊情殷匡濟拯垂斃之哀鴻蘇孑遺之涸鮒其間功德自無限量棉衣施粥天氣漸寒尤爲及時之施作善降祥獲報自可操劵謹代災黎九頓叩謝[  上海六馬路仁齊善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案二則]  
　　江阿木前赴上海縣呈控江金生糾同周阿新徐阿弟等行兇毆傷當經黄大令訊騐諭提江金生等到案訊究等情己記前報兹據原差訪悉周阿新避藏在南匯縣地方故特禀請黄大令移文南匯關提在案詤昨日經南匯縣王驛生明府飭差　周獲解来申到署後經原差禀知内署黄大令諭飭暫爲看管嚴訊○船户楊掌掌裝載白糖四十包在浦江行駛被會捕局巡丁瞧見當卽將船扣住查伊所裝之糖並無關單顯見私運卽將船户楊掌掌送道轅請辦經黄幼農觀察於前日札飭曹銓生明府至道署訊供楊掌掌供糖係别人喚裝送至　　糖行其人名姓亦未知細所裝之糖每包惟有裝錢十文而己求恩曹明府研訊再三楊堅不實吐喝令將楊從重掌頰四十下會未　　又飭　責二百板仍刁如故飭差送至上海縣訊究到縣後黄大令諭令收所聽提訊究旣 
[英界公堂瑣案]  
　　朱阿秋滬氓小鐵數等聯爲一氣日前在賽馬塲側刃傷某西人之臂事爲捕頭查知立倩包探黄四福往拘昨　解案禀稱小的查知朱係遞解之犯来滬後與流氓小鐵墩等十餘人拆梢打架持刃行兇請爲究辦朱供稱小的以後不敢肇事矣别駕判令笞責六百板發回捕房管押兩月期滿再枷　兩月○過犯陸阿金會經歴任讞員懲辦今又行竊王益成家烟槍一枝經包探顧阿六緝獲人載送究王投案請領失贓陸供稱小的係寍波人向操京貨　兹者失業無聊乏資回里不得己而行竊别駕判令笞責二百板發回捕房遞解回籍○三十六號西捕解在路口角爭閙之王阿六吳翠卿請訊王供稱小的在某洋婦處當馬夫洋婦曾有縫衣鐵機一架送給翠卿言明須給小的洋銀兩圓小的屢向索取分文無著故與爭論翠卿供稱小的約伊緩日交付洋銀伊不允以致口角别駕判令翠卿繳洋銀兩圓給王領去○昨日馬夫胡寳仁用病而且老之馬駕車經一百零三號華捕解送到案請訊胡供稱此馬惟年齒加增並不患病别駕判罰洋銀五圓○包探衞阿和禀稱王阿虎竊取唐阿床家綢馬甲一件曾經小的解案奉大老爺諭令帶回捕房查詢餘贓兹由小的查得王尚竊繭綢一匹爲特解請覆訊唐投案領贓王供稱小的係寍波人實因無業謀生不得己而作賊　駕判令笞責二百板遞　回籍○包摎衞阿和解竊賊孔阿渭到案禀稱小的查得此人前曾犯案今又至陳季英所開烟館借名吸烟乘間竊取烟鎗一枝經陳看破追赶無著報捕後捕頭令小的緝獲人贓送請訊辦陳投案領贓孔供稱小的確曾行竊惟係初犯可否履寛則駕判令簽押五日○水巡捕唐寳榮禀稱裝載火油之駁船向章不得在租界内浦中夜泊昨日小的見王德富戴和尚二船港載火油並不駛往浦禀卽在號灘　纜顯係違章是以拘拿請究王戴同供稱小的等所駕之船不及駛至浦東以故暫停過夜别駕判令各罰洋銀兩圓○三百五十號華捕解鐵之東到案禀稱此人在某洋貨店爲夥昨見伊店門前堆有鐵絲十餘箱碍及道路爲此送請訊判别駕判罰洋銀四圓如數撥充某善舉 
[美捕房紀事]  
　　寗波人王福生御者也素喜盃中物弗醉弗止昨晨未知由何處訪麴秀才回至西華德路時己酩酊大醉東倒西歪沿途滋擾爲二十六號英捕拿送捕房覊押至午後開釋○賭徒周成寳在天后廟塲設攤賭博昨日上午經包探衞阿和巡獲拘解捕房押候解送英公堂訊究○昨日午後二點鐘有十餘齡之男孩欲往法界因路徑生疎在天潼路問訊適有騙子在旁乘間進謂孩曰吾本往法界公幹爾可隨吾同行决弗悞爾孩信以爲眞卽繞道至北河南路源泰昌烟間開燈吞吐之餘遂將烟鎗懷之遁逸未久被烟館主察悉疑孩與甲串騙當將孩扭送捕房孩歴訴前情捕頭令包探竇如海稽查與所供相符因卽釋出一面嚴查騙子送辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
