# 1884 - 241 - 4904094

 

Page 1

 
 
[開印古今圖書集成告曰] [  申報舘主人啓]  
　　本館糾股排印古今圖書集成曾疉將情形隨時登報惟前印樣張之鉛字其字之大小雖己合式而點畫稍未匀稱曾有股友來囑另換字模是以乘外洋各機器在途之時訪得一名手刻工遣書書者寫成字樣用黄楊木精鐫端楷鑄成字模逐日飭工澆字惟此書須用之字約共九千餘萬方足敷手民排印故未免稍延時日近有　股友己將第二次股銀送來本舘以排印未久不便收受擬於開年刷印多時再登告白定期收銀恐未周知用特布告再本舘前經言明除股印外再自增印數百部兹以此書卷帙浩繁照原價一百五十兩不敷開銷姑俟日後再行酌量定價　併兩聞 
[第十二號畫報出售] [  申報舘主啓]  
　　基隆一役小挫大勝前巳繪成圖輻列八十一號畵報印行今於七月初二日得旨嘉奬守臺將帥官兵則戰勝更無疑義近日又得日耳曼人來　將其目覩當時戰狀詳述於尊聞閣主人前尤爲精細確鑿故就其所指示者而復繪一圖俾購閱者不啻規履其地親見其事焉再者吳淞形勢與　前防務内地之人殊難寓目用特專派友人前往周覽水陸形勢摹繪成圖如掌上螺紋纖毫畢現想諸君子自必先覩爲快雖海面兵輪鐵甲容有　駐分泊之時而大曾不離乎十數艘者近是日来法兵船兩艘巳開往福州閱者會其意而勿拘其跡焉可也兩圖俱綸入此次十二號請　　舊并　送總目一紙以便諸君裝訂成書時置諸卷者是爲甲集兹於初六日發售十二號畵報後仍附淞隱漫錄圖說一副　者鍳之此佈 
[論海口不如陸戰之可恃]  
　　用兵之道勝負不可前知惟所自恃以爲戰之具者則不可無自知之明當天津議立和約五條鈔傳於外閱有固知當事之深心非眞有畏葸不欲與法人一戰也而議者輙譁然以爲可惜且謂北寍失守乃華軍望風潰逃讓地與敵並未一經戰陣若據要隘以嚴設守備誘敵深入則劉永福兩次大陷法軍之策必更見於北寗矣蓋北寍形勢四圍山嶺節節壘脫砲臺而中間地面坦平敵果入境自上擊下困而聚殲可也安知華軍必不能與法人開戰哉謡諑之辭本不可信不戰先潰迹涉猜疑然諒山之役則無可疑者法人以福祿諾臨行致李傅相預定撤兵之期遂執此信以爲已與中國言明之據特發兵至諒山催逼倉卒興戎中國有不能不爲應敵之着大軍奮勇法兵果受大創是華兵之可與法戰亦有明徵迨孤拔經營攻閩而利士卑士驟向臺灣攻擊基隆毁我砲臺登岸踞守次日卽經劉爵帥督率將弁從後包抄大獲勝仗法人喪旗失礮死者百餘勢不能留遂爾回船是役先敗後勝兩軍足以相抵而自後法兵不敢正視台灣則知所創實亦不小以此言之華軍又一勝也惟此番閩江則以法船先入馬尾失其形勢之故遽至大敗喪資千萬而法船始被阻住者終聽其從容出口則爲中國大損元氣之事有敗無勝者也合計中法交戰凡已四次兩勝兩敗然則論兵事者不能必此後之無一不勝而要不敢料此後之竟無取勝之道也第思華軍之與法戰究宜於陸路而不宜於海口現在各口設防滇粤諸軍亦奉出關會辦之旨竊謂越中當有大捷而海口終必吃虧蓋中國拘於不居戎盾之意如法船到華彼不先開砲擊我我决無攻彼之理不知此時見仗全恃砲火我不舉動而必待彼先攻設彼各船一齊開砲我之師船已受大損恐有不能還擊第一砲者矣何况以船擊船彼此之間固大有相形見絀者哉至於越中則有劉永福義兵屢挫法人前者中朝未降明旨尚且如此驍勇今更助以滇粤兩處大軍若能聯絡一氣互相調撥法兵大半東來守越無幾且山路崎嶇天時鬱熱泰西土性甚不相習兵燹之餘轉多疫癘彼眞不堪久駐所得城池自必空虚而百萬雄軍乘機恢復越人翻覆無常見法人敗則轉爲華軍之助鄉導入境不待一兩月而全越可以盡復較之海口大勢可恃不可恃夫固不待煩習也夫收復越南有利於華有損於法者也海口被擾則有損於華而仍無益於法者也彼或者以十餘年之經營大功已成將來利源正自無量不肯輕於棄置則惟以攻我海口之兵還駐越中而海口可以解嚴如以勢難兼顧再調國中之兵或來海口攻擊或向越南代守充其所有尚不難於舉勳然自前年初克海防以後一再增兵至今仍不過一萬則此後添兵亦不如我之地大物博各路招募一旦晝之間而百萬可以成行也惜乎海口之戰事事落後一着致閩江有此大敗幾無餘燼可以收合也竊謂關外之兵十勝七八海口之兵十勝二三諒山之役與基隆次日之捷皆於岸上交戰從可知矣惟不拘拘於不居戎首之名凡法船所至之處窺其勢將入口砲臺即便攻擊而以兵輪各船緊守口門則庶乎兩軍尚可相持如其船爲我損彼固敗逃即不大捐而持之太久彼無接濟亦將他去然尤莫善於南北洋各口之船互相策應彼至何口則我亦聚攻於何口蓋彼逺來如現有之船無過二十號卽使增兵再至一倍以一萬三千里之長而三四十艘之船其能徧布洋而分攻數口吾不信也倘終不相應援各省各辦而又泥於待彼先攻始行還擊則海口之戰欲其一勝且難雖收復全越而二十年來費盡帑金購船購砲營繕砲臺一旦如閩江之瓦解豈不大可惜哉日來傳聞越南屢有捷音可知滇有岑鮑兩軍粤有潘王之衆四路出關與劉永福同心戮力收復自是不難而而海口之軍轉見其不可用異日者餉力旣疲軍聲又挫不啻拚中國以圖屬地亦豈謂其計之得哉 
[諭旨恭錄]  
　　七月初八日奉上諭御史趙時熙奏瀝陳豫省册書積弊請飭查禁一摺據稱河南各州縣每數十村莊設册書一名管理稅務差徭其尤爲民害者一令應役總納闔村錢糧空糧無着盡向應役追比一令集首經理一鎭稅務歳納雜稅制錢五六百千近年荒歉歇業仍於集首取盈一民間出車馬供差向按田畝計派該州縣勒令折價包辦較正賦不啻數倍册書舞獘胞利南陽許州陳州一帶化風尤其等語州縣有牧民之責凡錢糧稅徭諸事自應裁革獘端豈容信任奸胥玩視民瘼着該撫嚴行查禁將該省應役集首各名日永逺禁革軍差流差亦着明定章程不得任意勒折如再有前項情弊卽着從嚴叅辦以蘇民困欽此同日奉旨文煜現在賞假所管止紅旗滿洲都統着奕絪署理欽此 
[英帥首塗]  
　　前報言英國調胡思禮元帥往埃及辦理軍務一節兹接而日倫敦發來電報知胡思禮元帥業經啓行矣 
 
 

Page 2

 
 
[法帥易人]  
　　十二日倫敦發來電報言法元戎迷祿刻因患病奏請辭職現巳另派李斯利赴越統兵矣 
[教堂被毁]  
　　西字報登有香港十三日電音云廣東佛山鎭有教堂兩處近有匪黨滋閙將一堂全行燬壞一堂亦被損傷但未知爲何國教堂也 
[法輪壓境]  
　　昨接瓊友來信謂六月十三日有法國蘇安兵船三號拖帶水雷停泊瓊州海口旋派舢板數隻到處測水經雷瓊道王灼棠觀察知照領事官轉達該兵頭謂瓊口法人並無買賣不能藉口保護商人而來礿定只准二三人登岸買物如見小艇裝載多人上岸卽富與之交兵於是會合瓊州鎭台吳所部水陸圑勇湘粤各軍大張旂鼓立刻嚴陣以待迨該領事傳知兵頭後察看我沿海砲臺人口内師船營壘整嚴該三號兵輪不過千餘人料難佔地志不得逞卽於第三日開行東去矣 
[煤船存疑]  
　　昨有塞加納胡思禮輪船在海關報關出口據稱係往揮春船中裝各種煤共有二千墩旁人以本埠之煤不應運往琿春遂疑該船往福州洋面接濟法兵船盖前此法兵船在福州晝夜生火煤斤業己用罄如運煤二千墩以往則足敷各兵船之用此說末知確否如果屬實則於中國大有所不便地方官所當特派一船尾隨其後以覘動　又聞中國本擬租該船往天津裝兵到台灣該船不肯乃爲法船裝煤豈不可恨也耶 
[引水無人]  
　　聞法人欲招長江引水人迄今尚未有應募者盖各國之引港人皆不願就法人之聘是殆守局外之例也 
[廣籌軍火]  
　　目下防戰紛紜之際聞本埠製造廠及金陵機器局天津東局等處日夜趕造子藥及來福槍各軍火環檄催迫綜理者顧此失波殊難分佈而各省火藥局復夜以繼日䟎製不遑向日軍興時所存劈山砲及舊式抬砲均由軍裝局起出修理以備需用江浙省垣城上女牆等處舊砲盡行裝製一新云 
[毫釐之失]  
　　聞初三日福州之役法提督用華文照會閩浙總督何制軍内閣准約明日八點鐘在馬江先開空砲一門旋升紅旗示戰等語於是日拾點鐘由法領事專人送到督署接到照會立刻繙查電碼交電局加急發遞咨照馬尾船署張幼帥及幼帥接電尚未繙查完幅法船卽己開砲肆擊設早知一刻我軍自必嚴陣戒備何至一瞬息間縻爛至於此極法人專行詭計誠有如諭旨所昭示者追恨之餘憤憤曷已噫豈非天哉 
[商電述聞]  
　　前日本埠接有商家電音云孤拔統率各船揚長出口後均聚泊於河口大東電報公司海面即發電至法京及上海各處聲言欲犯北洋又云擬派副提督利士卑士統船五號縱兵上岸佔踞台灣淡水等口孤拔將北往　津沽并號稱尚有大鐵艦多隻不日非可到華併力攻擊云云迨各輪駛出海口後派一兵船守護該公司擬俟英兵船到後再行他去又據英美領事言法人此去决不再來閩口然閩洋殘破情形己令人目不忍覩矣以上皆商家電音姑節譯照登之 
[電音傳述]  
　　昨有友人來云金陵蘇州杭州同日來信據稱補得江浙督撫衙門同於本月初六日早接到越南關外電報稱雲南岑彥卿宫保領兵出關會同劉淵亭軍門克復東京後卽至河内等城乘勝進攻西貢商埠法人　夏龍灣之海中築有砲台一座堅固異常所放之砲係用機器連環不絶我軍死亡不少劉提督身先士卒並懸重賞招苗兵之勇悍熟暗水性者駕小艇拚死殺上砲臺將放砲之法人殺斃擒獲敵兵數名遂佔其砲台然後直搗西貢就此克復等語此電各大憲每以傳示同僚外間逖聽風聲者遂爾傳抄殆遍閱者無不眉飛色舞眞佳音也又乍浦木商於本月初十日早接有福州南台發來私家電音云初五日穆將軍擊毁法船後初六七八三日租界甚覺平靖注實有退志以海口塞小進退兩難我師陸營安全未損張幼帥復駐馬尾何屋使巳到船署惟水師兵輪燬裂凈盡聞廣督憲租用德國商船兩號裝運軍火及兵士八百名將到與法軍相持而法人散佈謡言聲稱上海業巳開仗或云將分支住攻廈門廣州各口云云此電發時想在法船未出口以前軍情瞬息千變閱者參觀而會其意可也以上皆友人所述本館援有聞必錄之例姑誌之 
[法船出口續述]  
　　昨報法兵船巴西滑爾山吳淞口擱淺一節兹悉該船欲請一引港人其人索價銀五千兩法人問以何故昻貴若此該引港人謂恐出吳淞遇有戰事將以性命相博何得言貴法人乃許以若遇戰事則允付五千如其無事則仍照舊例其人不允辭去及出口十許里遂致擱淺昨日潮漲時業己出險矣再昨報列法兵船與美船幾乎相碰乃在虹口美公廨對面非吳淞也合附正之又聞巴西滑兩兵船本不敢出口經道憲派一委員及隨從十餘人護送始敢開行亦可見其胆怯矣 
[高麗脞記]  
　　中國驻釜山領事劉君家驄前奉欽使委赴白翎島查辦案件刻己使節言旋矣○高俗士大夫崇尚清談每持無鬼之論而婦人女子多信鬼神巫覡之風因之日熾甚有崇奉僧尼至破家而不悔者安得百八杵霜鍾破此衆生愚昧耶○俄國和約大略與英相同惟多陸路通商之議朝鮮廷臣多上疏力爭聞此刻擬暫停止當再從長計議也○春間白翎島有中國漁船遭風傾覆島民見其勢寡遂拘而活埋之萬頃茫茫寃無由雪可慨也夫○刻下疫症盛行染之者非頭腫卽腹悶亦有患吐瀉霍亂者幸醫治非艱尚不致盧掃束手耳○域王以更夫多與賊盜通同致竊案層見疊出因令一槪革除惟多派差役勇丁梭巡街市務期雞犬無驚俾商民得以安堵云○譚太守賡堯閏月間附輪抵高仝陳觀察寓南别宫内○朝鮮以榖米爲大宗入夏以來雨澤及時禾苗暢茂惟魚之夢庶可卜之 
[江右近卷]  
　　豫章友人來信云烏孫兩星使現尚駐節省垣查辦事件潘中丞兩次爲言者所糾大都是莫須有之事或將前撫舊案牽連在内想星使秉公查訪必能剖晰覆陳也省城日來民間甚爲安謐初三福州之戰初五日午刻撫署己得電音蓋由潯至省塘兵挨遞僅一晝夜卽可達到也撫署現設有文報處凡各省緊要軍卸派昌專司其事九江江防極爲鞏固特謡言似較省城爲多云 
[實事求是]  
　　蘇省現辦保甲係仿照六年分成法辦理本月初十日奉督辦海防營務處可道及朱錢兩道台曾銜山有刊示一道在略謂攘外必先安内興辦保甲實所以除痞莠而衞善良現在分派委員逐叚查開門牌除烟妓賭館有犯必懲外如查有客民之形跡可疑者須取具的保方准給子門牌其餘庵觀寺院查審尤嚴大小客寓逐日仍照循環簿册嚴查信役薪水紙張一槪由官支給如有需索分文應卽扭送懲辦示未并載現雖海防多事蘇省水陸防營十分嚴整法人斷不敢來此窺伺况基隆之役法人大敗福州之戰我軍擊沈法船六艘實足以伸天討而快人心爾軍民人等切勿妄生疑怖等因現己由司委派佐貳三十餘員逐日帶同書史差役挨户清查并另派數員按五日抽查一次以杜弊竇可謂實事求是矣 
[保荐人才]  
　　中法事起以來皇太后宵旰憂勞殷殷以廣攬英賢爲要前曾明降論旨着各部臣督撫舉荐人才兹得友人抄示總 
 
 

Page 3

 
 
署保舉本衙門及同文館精通洋務各員合亟照登以供衆覽○四品銜記名海關道得缺後賞加二品銜吏部員外郎苑芬池擬請以本部郎中遇缺卽補並賞加一級○記名繁缺知府四品銜刑部郎中董世延擬請照章交軍機處記名以海關道員用俟得道員後賞加二品銜○四品銜刑部員外郎馮芳緝擬請照章交軍機處記名以海關道員用俟得道員後賞加二品銜○四品銜卽補郎中禮部員外郎雙福擬請照章交軍機處記名以海關道員用俟得道員後賞加二品銜○四品銜户部郎中成章擬請在任以知府用無論雙單月遇缺卽選並俟得知府後賞加鹽運使銜○四品銜工部員外郎關朝宗機請隨帶加一級紀錄二次○五品銜户部候補主事補缺後無論滿蒙題選咨留遇缺卽補○員外郎逹斌擬請免補主事仍以本部員外郎無論滿蒙題選咨留遇缺卽補○四品銜户部卽補主事玉寛擬請俟補主事後以本部員外郎遇缺郎補並賞加一級○知府銜在任候選道理藩院員外郎恩霖擬請以本院郎中遇缺卽補並賞加一級○花翎候選知府選知府後以道員補用先換頂戴並道員得缺後賞加二品頂戴○工部郎中今霖擬請俟選知府後在任以道員不諭雙單月遇缺卽選○四品銜無論題選咨留遇缺卽補員外郎吏部主事李萃吉擬請仍以本部員外郎無論題選咨留遇缺卽補並賞加一級○四品銜户部郎中陳誠擬請隨帶加一級紀錄二次○四品銜户部郎中良培擬請在任以知府不論雙單月遇缺卽選並賞加一級○員外郎銜刑部主事徐寳謙擬請以本部員外郎遇缺卽補並賞加四品銜○四品銜候選知府得知府後加鹽運使銜○户部郎中塔奇魁擬請得知府後在任以道員歸候補班前先補用並賞加一級○四品銜兵部員外郎李國琇擬請以本部郎中無論題選咨留遇缺卽補○五品銜刑部主事徐烈擬請以本部員外郎遇缺卽補並賞加四品銜○四品銜户部候補郎中方恭釗擬請以本部郎中無論題選咨留卽補○卽選道俟道員得缺後賞加二品銜刑部用中聯奎擬請隨帶加一級紀錄二次○四品銜卽補郎中史部員外郎長福擬請仍以本部郎中無論題選咨留遇缺卽補○理藩院員外郎嵩耀擬請以本院　中無論滿　遇缺卽補並賞加四品銜 
[漢𦤎雜錄]  
　　漢𦤎爲中外通商埠頭奸宄潜蹤最難稽察近各憲除保衞洋街外復泒砲船兩艘停泊該處以備水路稽查聞各西官之意搬在洋街擺列砲位以嚴防禦華官覆以近處已有防營似不須畫蛇添足矣○七月初二晚漢鎭流通巷某客棧有人縱火焚屋經棧中江西客看見高聲大呼幸爲時尚早人未就眠登時取水灌滅縱火之匪人獲住察其口音亦江右產遂傳知地保送漢陽縣究辦矣○漢陽晴川閣比隣蜀商所建川主宫鳩工庀料興造有年今夏始克竣工丹墀獸峙碧瓦鴛飛氣象巍峨莫之與並自六月下澣爲始演戲四十日以慶落成觀者如海如潮頗極一時之盛云○鄂省殺人放火案犯李薙匠自審明定罪後藍禁至前月杪忽染沈疴奄奄欲絶各大憲恐其例斃獄中致逃顯戮遂恭請王命解赴市曹按律斬决矣 
[宜昌近事]  
　　數日前一湖南帮子船載洋廣雜貨及三客入川行至歸州擱淺舟子方用稿槳撑拖陡起一陣狂風將桅吹側船隨傾覆貨物隨水直下無可橯救三客雖慶更生然已不勝澳惱矣入川之難蓋如此○河西入長陽往鶴峯州路經一山俗名鼓兒山此山上下若削中間寛聳如花鼓形以此得名兩邊懸崖數百丈中間磴道約寛尺餘人經是處必由山上用牮繩扯着手挽而過稍不留意則一落千丈身首碎矣近有人道經該處見崖下又跌斃一人上之難又如此○由河西往施南府一帶山路窄隘處如懸厓走馬低凹處則亂泊泥濘行人苦之賀鎭台前帶水師營時稟明上憲興工修補低處平之　處寛之或用石橋或通木杓約脩一二百處至今行路者猶頌賀公之德不置也○日來亢旱異常江水亦不大漲宛如冬季水枯時幸江通輪船吃水不深仍得往來如常此後若無大雨恐秋收又無望矣 
[送行熱閙]  
　　正任九江府達太守進修交御府篆後同城文武各員連日設筵祖餞觥籌交錄冠蓋如雲折柳臨歧倍形繾綣初六日八點鐘太守啓行輿前有德政牌四十餘對萬民傘十二柄德政匾十餘方匾上書人間佛子召杜復生一錢不選等語復有青縀萬民衣一襲鋪紅漆棹上四人舁行太守端坐藍呢轎望之儼然城廂士庶於沿街各店門鵠立以須設筵恭餞潯城内外多至四十餘處遮道攀轅口稱生佛無緣借宼情緒悽然太守亦潸潸泣下下輿慰以好言始迤邐出西門至大碼頭登舟官紳士庶燃爆竹以送者約數千人鎭道憲亦排導詣舟次送行至十一點鐘開帆進發印委各員皆坐划船送至鎖江樓始各回署云 
[法使起程]  
　　法署公使謝滿祿君於昨日乘三菱公司托局麥魯輪船往東洋矣 
[驅船告示]  
　　吳淞口外爲由海入江必經之路中法事起防務綦嚴所有民船己奉營務處一律驅使逺去兹將告示照登於左□總統江南馬步水陸各軍兼理營務處陳爲曉諭事照得法人無禮騷擾臺閩所有海口自應嚴密防範本總統督率各軍駐札吳淞海口保護商民遇有法艦駛近自當竭力轟擊惟吳淞爲赴滬要道往來商民船隻甚多自示之後凡爾商民各船不得在砲臺以上張家浜以下停泊現當未經開仗之時往來行駛尚可聽其自便倘信息緊迫與法人交綏一切大小船隻皆當停止槪行不准往來如有妄行開駛及停泊砲臺以上張家浜以下者勢難爲之分别祗有一槪轟擊沉船斃命禍由自取毋謂言之不早也其各凛遵毋違切切特示右仰通知光繕十年七月十三日曉諭 
[棉花信息]  
　　上海棉花今年頗爲茂美前數日咸謂今歳木棉可望豐收然逝日種棉之人皆云此數日來全須日色晶瑩方有收獲否則恐未見全豐也 
[圑練會哨]  
　　上海城内自創立圑練以來認眞督率加意巡防每逢三人之期會集積榖倉内空地會哨一次以前日爲始計民圑十四鋪普育果育輔元三善堂紳圑一隊莫善徵大令黎壺山邑尊馮蓮士直牧及城内巡防五局約有五百餘人頗形雄壯有此干城之選又何慮宵小之竊發哉 
[行轅事宜]  
　　許竹篔星使赴吳淞防營一事己列報端兹悉憲駕於十三晚回轅帶有撫標兵十四名卽駐行轅護衞星使瀛卷于前晚到滬聞欲隨往外洋云 
[海上瑣談]  
　　昨有裏虹口鄉婦石沈氏赴捕房訴稱丈夫石榮秀惑于妾言屢次將我毆辱捕頭見其孤苦伶仃深爲惻憫惟問知伊家在租界外不能轉送公堂因指令赴華官衙門控告噫緑衣黄裏羣小難防誰作護花譒使結髮人得眉峰稍展哉○浦江新關對岸寄泊之德國三枝桅兵輪昨已移泊南首緣是處係英公司輪船所泊之基德人知公司船將到故先行退讓耳○昨租界中東洋東己有數十輛詣工局報捐請騐惟車主之有力者仍懸車以待不願投騐捐資云 
[邑尊示諭]  
　　欽加同知銜署理松江府上海縣正堂黎爲示禁事照得定例每逢令節致祭厲壇隔請邑神詣壇而迎神之時增飾儀從兹屇七月十五日祭厲之期正當海防孔亟若竟令停止則祭厲列入祀典未免祀典缺如照常迎送亦恐滋牛事端合行出示禁約爲此示仰保甲居民及各項會首人等知悉爾等於本屇七月十五日祭厲祇須清道迎神逕出西門至壇不得繞道遊行亦不准經由租界所有一切執事儀 
 
 

Page 4

 
 
從名日概行屏去不用仍限辰刻起馬未刻卽行恭　囘廟倘敢不遵定提該會首等嚴懲不貸凛之特示 
[募勇告示]  
　　總統陳示照得本總統現在吳淞上海地方招募精壯勇丁如有應募者卽至局入册校閱技藝編成哨隊聽候點騐此示局設縣西震昌客棧 
[失路可憐]  
　　法包探孫寳生在新北門外見一年少女郎獨行踽踽有游手好閒之輩尾隨其後雜以詼諧女郎似有局促可憐形景上前盤詰知是失路無歸歧途躑躅恐遭匪人誑騙送入捕房禀請翁太守設法安置太守詰問該女郎據稱如丁名秀寳年二十有二浦東西三林塘人父母早亡隨兄丁錫華過活曾許字兪家橋張阿榮未遂凰求己悲鵠寡兹隨嫂周氏來滬購物偶不謹愼竟同失路楊朱太守問汝兄在何處生理現年若干答稱兄長今年二十八歳在虹口爲茶博士包探旋禀稱己至虹口各茶肆逐一訪問並無其人恐伊記錯地名太守着送交普育堂暫爲收管俟其家人到來再爲核領 
[挾妓敗興]  
　　前口午後五點鐘有某少年招妓同坐馬車由靜安寺返滬將至泥城橋適其母某氏蹤跡而至蓋少年擅將房契押洋出外遊蕩久不歸家故其母四出偵訪也少年見母呼喚竟置之不理加鞭圖遁其母頓足搥胸號啕大哭旁人咸抱不平將少年喝住該氏遂趕上扭住髮辫一同進城妓則低首含羞乘車歸院觀者莫不撫掌大笑噫鳥哺恩深昊天罔極若該少年者因戀章臺之柳竟忘樹背之啗清夜自思果尚有天良一線乎宜加捶楚以儆冥頑 
[日人解至正誤]  
　　昨報列日人解至一節其間稍有悞處盖日人卽前報所列之東靖民早經關道邵小村觀祭發交該管領事署收管并札飭英會審委員黄太守會同領事　安君提訊辦理現由海關道解至者係東靖民雇用之華人趙二昨觀察飭發英公堂訊明詳覆核辦云 
[鄰封騐犯]  
　　前報登天津流氓魏七倒斃縣監禀請鄰封相騐等情慈悉華亭縣楊明府另有要公故博太守改委南匯縣王驛生明府於昨日來滬騐得該犯委係病斃當經屍屬自行備棺成殮云 
[刦盜病斃]  
　　搶刼日暉港金洪生家案内之盜犯劉子云日前在監患病發普育堂醫治無效隔昨倒斃堂中由堂重禀請黎邑尊詣騐仵作喝報委係病斃並無他故當因劉無親屬在滬飭當棺殮發壇標記云 
[英界公堂瑣案]  
　　前報列黑人竊土一節昨西包探麥根將收贓之華人陳萬標林桂生解送公堂英公司輪船主及大副投案聲稱陳林二人時攜京廣雜貨到船喚賣是夜十點鐘支更之西人見陳林二人從裝燈之印度人房中出外各恃一磁瓶問所貯何物稱是藥水及察閱實小土十塊支更人報知後查得小土共失七十餘塊因卽報捕拘印度人及陳林二人至捕房先將一于人解英刑司訊供印度人直認所竊之土均賣與陳林二人此次十塊計得英洋五元對開洋六十元陳林亦認買贓刑司判印度人管押三月陳林係華人送案請辦支更人供與略同陳供販賣京貨用林爲夥時至公司船交易前日印度人言有私積之土十塊出售我因出大洋五元對洋六十元照價購得並不知是竊贓且祇此一次以前從未收買林供與同西包探禀稱刑司提訊時印度人供明陸續行竊賣與陳姓陳實慣於接贓消贓應一體同非惟陳林係華人故請過堂照判翟副領事謂案經敝國刑司訊明行竊消贓均有証據理合照斷陳林各押三月黄太守謂據陳言祗買一次且照時價卽科其消贓之罪應　竊犯分别如果久慣銷贓則應一體科罪惟須訊明印度人始可判定翟君謂業經刑司訊明不必多此週折且公堂亦無通曉印語之人卽帶案亦徒費唇舌不如照斷之爲佳太守謂陳已耗去購土之價未經對質遽判管押諒不甘心總之判案務論情節之大小犯罪之輕重不可含糊了事擬函問英刑司再行核辦何如翟君辨論至再意見不洽皆拂袖退堂案中諸人仍由捕房帶回○太古淳行買辦陳友竹控稱被隆茂洋行買辦張友山遺人收透洋二十元黄太守着陳邀到卓姓冉訊等因己列前報兹陳同卓培松之子卓某投案供稱該行楊定齋持西字票先向洋東收去銀洋嗣又持票向大寫收洋後察出向論一味支吾從未有遺失票據楊請洋東補票後又撕毁之事楊供所補之票角上寫明前票未收洋元遺失另補况買辦付洋須由洋東簽字豈有洋東未見此字而肯多付者乎黄太守謂兩造雖各執一詞論理應令楊繳還洋元惟陳亦有不是之處故楊所繳之洋罰令充作善舉陳亦不能具領陳又稱奉斷充作善舉何敢違拗惟願賭咒以明心軔太守斥其不得多瀆○陳阿順訴稱被賊竊去水烟筒一支由捕阻獲人贓送案請究辦給領巡捕稟稱見王阿大手持水煙同形狀慌張拘獲盤問始知係從陳處竊來王認竊求恩黄太守判管押七日以示薄懲贓交失主鴒去 
[節錄諸大善士致上海絲業會舘賑所施少欽封翁書]  
　　竊思順直災黎轉徙流離困苦己極一沾時疫尤恐殘喘難延兹舉妙氣丸一千瓶紅靈丹五百瓶敬煩大善士彚解災區以資散放并祈樂善諸翁多方募解則仁澤益覺覃敷矣上海鹽公堂司事顧學範○僕依人作嫁負郭無田兹奉家慈之命移一月口糧誠修赤白痢疾等丸一千服蟾酥痧氣丸三百瓶由局寄上乞彚解災區又隣人得產委僕查換契據贈中金洋四元一并附呈雖杯水車薪然千螺亦可補一缺也梅溪香雪軒心影氏○小號年例每逢六月敬送痧樂及諸症藥丸兹讀申報悉施大善士代募災區藥丸特另合天中茶一千服蟾酥丸臥龍丹各一千瓶吳洋十元乞并解災區更願凡我同人垂念大災之後必有大疫務發惻隱之心捐助藥丸功德無量小號謹稽首以請上海吉祥街清芬堂主人○敝庽雇用陳姓僕婦忽患傷寒諸醫束手因代告灶神前許願稍助賑欵是晚服藥一齋卽轉危爲安回憶春間弟患肝疾甚劇小女叩告灶神許捐直賑亦逐漸見痊特奉洋四元務懇彚解金澤災區更勸有病之家如能聞風興起許願佽助較之問卜求醫其效曾更速焉范壽耆○讀申報悉直東賑務未竣金澤又遭風患誠韋　居滬上與青邑誼屬梓桑因將新年果金并堂上所賜點心費湊得英有拾元禀諸椿量樂爲助賑以祈父母康寍免災增壽滬城十齡童子花誠章○僕一介寒儒雖具惻隱之心實無救災之術爰約同志節省西瓜費集洋三賀郵乞散賑明知杯水車薪無補於事然涓滴亦可分日江湖基於勺水苟得普天下亡人義士聞風而起則瓊墏玉液挹注良多矣松郡東門外情殷力　子○舒堯義封翁於本月二十八日八旬華誕凡屬同鄉理宜登堂八壽珙等薄具桃儀封翁堅辭不受因思山東重遭决口江西蛟水成災兩省灾黎嗷嗷待哺因將壽儀洋四圓函請賑飢以祝封翁無量壽汪芝珙 
[來信照錄]  
　　昨得本埠法公廨來書云法公署與會審公堂案牘繁多不得不倩人佐理所延華友係辦理中外官之事非法總領事一面之事也至法總領事公件悉從洋文　譯而出非執筆人所能擅叅一詞也請爲登報此懇卽請文安 
[上海北市盆湯衖絲業會舘主施少欽經收捐募山東重漕水災加勸江西蛟災賑捐七月十一二三日第三百九十一二三次九十一二三次清單]  
　　寳山朱印浩祈先考妣宣福合宅平安由吳景生兄來一百元椿蔭堂求外症速愈續助由松江全盛局來十元穎川子求父病愈續助完願由盛澤恆茂公號寄全盛局來十元新嘉坡浪迹江湖子彭求母康健續豐由啟昌棧來五元本埠申仁聚藥材號移中元節燄買費由馮月波兄來四元舒堯義八旬大壽不受饋儀移助由汪之淇兄來四元古董張家彬祈合家平安二元平　瑞隆號諸友節省平日伙食資移助二元孫萬榮一元孫愼章一元以上十一日○　溪吳大善士求病速愈保佑合家平安由本埠升和綢緞號王湘士兄交來四百元　蔭主人爲内子　幼英求肝疾永愈 
 
 

Page 5

 
 
身體康健助錢一百千文由樊興厘局鄭匯到本埠巨豐莊合交來規銀六十六兩六錢六分七厘滬城寓容求病速痊十元勉力子由南順泰號來六元南陵時隱居求子平安由胡綏之兄來五元心餘力絀人求子病速愈由杭州王鶴齡寄全盛局來五元古虞張不留名求妻病愈由本埠成昌申號來一元又銅洋二元囑代鎔化○浙杭胡厚餘封翁代募捐册山隂幼童于河華患脹病求速愈五元臨平知非無力人爲子病愈酬愿一元杭艮山門外各綢羅機户五十户每户各一元合共計五十六元由本埠恆隆慶杭莊金岐伯兄來以上十二日○常熱無民氏三元太售隂名氏求病痊由永義昶局來三元常州東下塘沈由金船户來二兀江寗五熾卿由餘姚厘局寄福潤局來二元安徽李榮泰號内義和一元○江裕輔船木煦庭兄代　捐册三餘生十元○錫金有心無力人求妻病卽痊細銀獨一只銀菱角一對小銀印鈴一顆共重五錢又虚對閑一元由金匱學署寄寳順局来其銀飾均歸助賑彩票册内以上十三日 
[上海縣業會舘主施少欽代籌江西景德鎭蛟灾七月十四日第一次收捐清單]  
　　蝸角居士助洋十元源昌隆號助洋十元樂餘軒吳助洋五元節省氏助洋二元夏氏助羊二元以上五户係本埠北市同春榮茶棧友交來○甲報舘主人助洋十元畢禮納西人洋五元淞北逸民洋六元疑祉室洋五元霧裏看花客洋四元悟世道八洋二元門山舊隱洋二元高昌塞食生洋二圓明心書屋洋二賀悟痴生洋二圓夢畹生洋一圓以上十一户申報舘錢昕翁交來彚解灾區登報奉聞 
[浙省撫轅沙]  
　　七月初九日學轅文巡捕潘俱禀知□學台於十一日己刻起程者試金郡江干登舟□委署桐鄉縣施禀知聞訃丁本生母憂 
[蘇省撫轅抄]  
　　十三日候補縣工錫珪于實之均禀知昨日開辦編查保甲門牌□縣丞李德埴禀知奉委葑門外巡防差□從九陳鴻恩東路□蔡恩錫徐銘勳俱南路均禀知奉委編查保甲差 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年七月初七日京報全錄]  
　　宫門抄○諭旨三道錄前○都察院錫等奏爲奏聞請旨摺○大臣李奏爲遵旨查明緣由摺○漕督楊奏酌改營制片○直督李奏叅革縣丞片○又奏叅革知縣片○黔撫李奏委署總兵片○將軍希奏審明定擬摺○府尹松奏爲恭報交卸日期摺子○七月初七日刑部都察院大理寺鑲監旗值日無引見○桂公許應騤各假滿請安○恩公服滿請安並請假十五日○文中堂奏請開缺○召見軍機○○都察院左都御史臣錫珍等跪奏爲奏聞請旨事據直隸文生李先春等遣抱袁金聲以匿災濫刑浮收重徵等詞赴臣衙門呈訴臣等公同訊問據袁金聲供年四十三歲冀州武邑縣人李先春等寫呈遣迤求閱　悉查原呈内稱冀州五屬惟武邑最瘠去歳被水亦較别邑爲鉅勘災之時書役視賄之多寡定災之重輕張龍口三村毗連一律成灾迤北一村未行賄囑凌縣飭役將應緩災民濫責收押控蒙藩司委棗强縣勘騐實係災區始行釋放此匿灾濫刑之情形也武邑丁糧凌縣每兩收制錢二千五百四十文浮收六百有零竟有收至十五串十串五串不等者控州及司批委棗强縣查辦復訊含糊令照舊完納並將馬修身押令具結完案此官吏書役浮收委員含糊押結之實在情形也武邑成災村屯計一百八九十處凌縣於去歳十月抵任卽嚴行追比徵收所餘無幾始將謄黄懸挂有求將已完者抵今歳正銀概置不理此重徵入己延擱謄黄之實在情形也武邑向章民間買賣田契俱自行書執赴縣請稅凌縣到任設立印板契紙每張取制錢二百五十文不用其紙不准報稅此苛刷印板契紙之實在情形也生等爲此公同遣抱呈懇等語臣等查該文生李先春等控稱武邑去歳被水較鉅書役視賄之多寡定災之重輕該縣飭役將應緩災民責押控經藩司委勘始行釋放該縣徵收丁糧每兩收制錢二千五百餘文浮收六百有零有收至十五串十串五串不等比控司委查含糊仍令照舊完納武邑被災一百八九十處該縣到任嚴比徵收所餘無幾始將謄黄懸挂有求將己完錢糧抵今歳正銀者概置不理設立印板契紙每張取制錢二百五十文不用其紙不准報稅等情浮收重徵官吏舞弊臣等不敢壅於上聞謹抄錄原呈恭呈御鑒伏乞聖鑒訓示再據該抱告結稱在州控告一次藩司控告一次俱未親提合併聲明爲此謹奏奉旨己錄○○奴才李愼跪奏爲遵旨查明摺内空白尚無漏寫字樣恭摺癸聞仰祈聖鑒事竊奴才於本年五月十八日由驛具奏循例派員出口前赴玉樹番族會盟清理積案撫綏番衆一摺旋於閏五月十八日准兵部火票遞回原摺軍禨大臣奉旨該衙門知道摺内空一處漏寫何字着李愼查明覆奏欽此欽遵前來奴才跪讀之下欽懍莫名伏查奴才所轄蒙番地面其人名地名往往無又義可尋遇有兩相連屬者向夾奏牘中桓空一格書寫以昭區則前次摺内空白處實係玉樹巴燕昻謙族千户觀木郤克拉爾加立遣差番民二人一名山木坦一名蒙拚前來西寗呈投番禀請派委員會盟當經奴才據情具奏第於此等微賤之人原無庸臚列其名實由奴才疎於檢點據事直書且空格書寫於摺奏體制究屬未恊兹蒙天語詰間倍切悚惶擬請嗣後遇有地名人名兩相連屬必須臚列其中或書其銜爵或酌用盧字以區别之以便文義了然所有遵旨查明奴才前次摺内空格尚無漏　字樣緣由理合恭摺奏聞伏乞皇太后皇上聖鑒謹奏軍機大臣奉旨知道了欽此○○楊昌濬片再江北伏莽未靖巡緝緊要陸路防軍時虞不敷分布加以老浙合字營調赴金陵清江别無防勇運河上下近年添有緝私砲船兵力較厚自應隨時變易以赴事機因查清江水師副營砲船年滿應脩臣卽於該營抽撥勇丁一百名攻爲步隊併歸提督姚廣武管帶又派右營步隊三哨均於清江駐紥以資巡防計裁去砲船八隻哨官七員率時薪糧旣減兼可節省脩船之費該砲船巡防窰灣一帶現有鹽務緝私砲船聯絡兼顧亦可不致疎虞理合附片陳明伏乞聖鑒謹奏軍機大臣奉旨該部知道欽此○○李鴻章片再據署天津道劉樹堂詳稱津郡鄉甲局委員試用縣丞趙熊飛因帶勇查夜疑賭起黨致勇丁杜得才將民人吳士儉揪拉倒地痰壅氣閉身死屍親指爲趙熊飛喝令揪拉請叅革等情由天津府知府汪守正禀道轉詳前來除飭該府研審明確按擬詳辦應請旨將試用縣丞趙熊飛卽行革職以便審辦理合附片具陳伏乞聖鑒訓示謹奏軍機大臣奉旨着照所請該部知道欽此○○李鴻章片再直屬上年被災州縣之歉收三四分村莊業於年前預籌接濟事宜案内請將本年春賦緩至麥後啓徵並於欽奉恩旨後飭司謄黄委員頒發張貼曉議在案乃署長垣縣知縣韓志超將上年歉收三分村莊應緩本年春賦並不緩至麥後竟與成熟村莊一律開徵迨奉到謄黄復徵收翟泰安等銀七錢六分實屬辦理蒞謬顯違功令據藩司崧駿查明詳叅並由大名道府揭報前來除飭將預收糧銀分别核抵外相應請旨將元城縣知縣調署長垣縣知縣韓志超卽行革職以示懲儆其元城縣知縣遺缺係新章後第一缺歸部銓選所有知縣違例預收緩微錢糧據實叅革緣由理合附片具陳伏乞聖鑒訓示謹奏奉旨己錄○○李用清片再貴州古州鎭總兵蕭肇富因病出缺所遺鎭篆查有留黔委用前任甘肅提督陶茂林諳練營務熟悉苗情堪以暫行署理除咨會查照外謹會同雲貴總督臣岑毓英合詞附片具陳伏乞聖鑒謹奏軍機大臣奉旨兵部知道欽此○○奴才希元跪奏爲審明疑竊案犯金刃傷人死逾辜限按律定擬恭摺仰祈聖鑒事竊據署伊通州知州員啓章詳報客民孫耀亭疑竊盤問被毆用刀扎傷馬才越三十九日身死一案當經批飭吉林道轉飭嚴審擬解去後兹據該州審明擬議由吉林府知府孫堪覆審解經吉林分巡道顧肇熙勘轉並來奴才親提覆審緣孫耀亭籍隸奉天懷德縣與伊通州回民馬金及馬金之弟馬才均不認識光緒六年二月二十六日夜孫耀亭家被竊帶籠頭騾馬四匹次早查知尋覓未獲三月初間在原籍懷德縣呈報差緝仍往各處查訪是月十五日早經過伊通州楊樹河子屯見馬金家門外有馬籠頭四个認係失馬原帶之物心疑馬匹卽馬金家所偷隨向馬金盤問籠頭來歷馬金答以從屯外地邊檢拾並聲稱誣竊詐擾向孫耀亭混罵維時馬才亦在旁不服用拳向孫耀亭毆打孫耀亭情急順拔身帶小刀向馬才抵札適揚肚腹透内倒地馬金喝阻孫耀亭畏懼歇手經隣人韋廷選趨問鳴地獲犯報經前署吉林廳理事同知毓綬騐訊取辜飭醫詎馬才傷重罔效延至是年四月二十三日早因傷殞命復經毓綬騐明屍傷禾及訊詳卸事嗣因吉林廳升爲府治經前署吉林府知府李金鏞查明犯案地界應隸新設之伊通州當將案卷連犯札發前署知州彭明道集訊詳辦未及訊明卸事移交該州集訊通詳批飭覆審擬解並據該州訊明擬議由府解道審轉前來提犯覆鞫據供前情不諱究詰不移案無遁飾查例載疑賊致斃人命之案訊係因傷身死仍照門殺本律定擬又律載鬥殺者不問手足他物金刃並絞監候又保辜刃傷人者限三十日又例載鬥殺毆傷人若手足他物金刃傷限外十日之内果因本傷身死方擬死罪奏請定奪各等語此案孫耀亭因見馬金家門外置放伊家初竊馬匹原帶馬籠頭卽疑馬金行竊向其盤問被馬才毆打情急用小刀札傷馬才越三十九日因傷身死仍應按鬥殺本律商擬孫耀亭合依鬥毆殺人者不問手足他物金刃並絞律擬絞監候查馬才因傷越三十九日身死係在金刃傷限外十日之内自應照例奏請定奪再該犯孫耀亭事犯到官在欽奉光緒七年五月十四日恩詔以前應否量減恭候飭下刑部核議馬才首先向毆本干律擬業己被札身死馬金向孫耀亭詈罵亦有不合姑念伊弟己死非命應與趕勸不及之韋廷選等均毋庸議孫耀亭所供親老子單之處是否屬實應否留養俟奉部覆再行查辦無于省釋屍棺飭埋兇器小刀供棄免起除將全案供招咨送刑部外所有審明疑竊案犯金刃傷人死逾辜限挼律定擬緣由是否允恊理合照例恭摺具奏伏乞皇太后皇上聖鑒飭部核議施行謹奏軍機大臣奉旨刑部議奏欽此○○奴才松林跪奏爲恭報奴才交卸日 
期叩謝天恩仰祈聖鑒事竊奴才前奉恩命來京另候簡用當將任内應辦事宜趕緊料理清楚現在新任府尹裕長巳抵奉省於六月初六日接印奴才卽將王命令箭印信文卷等件飭委奉天府軍糧同知耆齡齎送裕長接收奴才於是日交卸本擬朿裝起程恭詣闕廷跪聆聖訓惟奴才現患腹瀉赶緊醫治一俟就痊卽行起程所有奴才交卸日期並感激下忱理合恭摺叩謝天恩伏乞皇太后皇上聖鑒謹奏軍棧大臣奉旨知道了欽此 
 
 

Page 10

 
 
[光緒十年七月初八日京報全錄]  
　　宫門抄○諭旨四道錄前○陜學政慕奏恭報歳科並試各属完竣摺子○江督曾奏撫卹災區夾片○陜學政慕奏考試拔貢緣由夾片○江撫潘奏請補知縣摺子○副都統謙奏恭報得雨情形摺子○將軍金奏委署叅遊各缺夾片○禮親王等奏主事服闋仍令在軍機處額外行走片○七月初八日工部鴻臚寺八旂兩翼值日無引見○文中堂專摺謝賞假一個月恩○嵩山假滿請安○六額駙謝伊子以文職用恩○關防衙門奏十五日大高殿拜表劻貝勒行禮○召見軍機福錕○○陜西學政臣慕榮榦跪奏爲恭報歳科並試之榆延漢興四府綏鄜商三州一律完竣仰祈聖鑒事竊臣於上年五月十三日蒙將西同鳳乾邠五屬歳試情形專摺具奏奉旨知道了欽此嗣於五月二十八日自三原起程按試榆林次試綏德次延安次鄜州九月初三日回署又於本年正月十八日出棚按試漢中次試興安次商州閏五月初五日回署計北山之榆延綏鄜二府二州南山之漢興商二府一州俱係照例歳科並試現己一律完竣取試如額北山自兵荒以後人民稀蔬榆林綏德生聚稍煩延鄜兩屬元氣未復讀書者寥寥南山人物蕃昌漢中應試人數衆多興安商州亦復不少文風以與安爲最榆林漢中綏德次之商州又次之鄜州延安較遜士習則榆林最爲馴謹其餘亦皆樸實惟漢中興安地隣楚蜀五方雜處防弊較各屬稍難而漢中尤甚臣按臨所至不敢稍存大意每於點名時審音察貌嚴飭教官廪保識認清楚始准入塲凡有槍替跨考招摇撞騙等弊皆立交提調官分别徽辦諸士子尚知守法頗極安靜武童弓馬技藝則以漢中之南鄭城固寗羌興安之安康漢隂爲最延安之安定綏德之米脂次之其餘可觀者亦尚不乏至武童應試人數之多與重名跨考之弊亦以漢中爲最又性情强悍動輒恃衆鬥毆臣嚴切曉諭並責成各業師飭令約束門徒街市游行勿得尋鬪較射時復嚴定塲規有犯必懲重名者立即扣除各屬扣除一百五十餘名之多諸童亦知儆畏始終帖然無敢滋事臣仍於發落時文則勉以勤學敦品武則諭以守分自愛並飭各學教官加意訓迪俾資造就以兾仰答聖主教育生成之至意再臣所過地方去歳北山一帶秋成方騐今春雨澤應時南山各屬二麥豐熟稻禾暢茂民情均卽靜謐堪以上慰宸廑所有延漢興四府綏廊商三州歳科並試一律完竣各緣由謹繕摺具奏現餘西同鳳乾邠五屬科試統俟各該府州考試報竣臣卽定期次第按試合併陳明伏乞皇太后皇上聖鑒謹奏軍機大臣奉旨知道了欽此○○曾國荃等片再青浦縣屬四十二三保金澤港等八村又五十二保陳公濱等三村均於本年五月二十九日申刻陡起龍陳狂風大木俱拔屋瓦皆飛農船車具及在田米菜子被捲一空統計吹坍房屋二百八户壓斃男婦十六名口受傷數十人大小災民約共七百二十餘口當經署該縣知州莫保辰親往履勘分别捐廉並墊欵撫卹一面禀請動支積榖息錢照例略爲變通及時賑給卽經批飭查明户口按月散給務使實惠均沾毋任災黎一夫失所兹據蘇藩司譚鈞培復查屬實呈請附奏前來臣等查該處陡遭龍陣風暴以致倒塌房屋傷斃人口等事實悄異常之災除再飭司督令縣董分别妥爲撫恤此後如果賑欵不敷應卽續籌接濟外理合附片陳明伏乞聖鑒謹奏軍機大臣奉旨知道了卽着曾國荃等查明被災户口妥爲撫恤毋任失所欽此○○慕榮榦片再現屇乙酉科選拔貢生之年例須於科試後舉行考試查陜西歴扁章程有調至三原考試者亦有隨棚考試者臣去年按試榆林等屬雖歳科並試只以爲期尚逺未奉部文故未敢舉行擬仍循照舊章調至三原考試今年按試漢中等屬謹遵例於科試後隨棚考試以免寒畯跋涉之苦各棚皆以就近舉行與試者人數頗多臣惟嚴愼自矢秉公選取不敢稍有遷就仍隨時隨地督率教官巡捕等嚴密稽查加意防範以杜弊端除將所取各生名籍隨場咨明督撫存案聽候會考外所有漢興商三屬考試拔貢緣由理合附片具陳伏乞聖鑒謹奏軍機大臣奉旨知道了欽此○○江西巡撫臣播霨跪奏爲知縣員缺遵照到省先後按班更換請補恭摺具奏仰祈聖鑒事竊照撫州府屬之崇仁縣知縣萬以震病故經臣恭蔬具題所遺崇仁縣知縣係煩難二項相兼中缺聲明江西省現有應補人員扣留外補在案當經請以大挑試用知縣蘇廷鑑署理接准部覆查該撫等請以大挑知縣蘇廷鑑署理崇仁縣知縣班次雖屬相符惟該省大挑知縣班内尚有到省在先之倫常一員該員係捐離原省改捐江西補用之員共餘科分各項己斷應以後次到省之日作爲到省日期歸於咨取到省人員之後咨取未經到省一員之先按班序補核計該員到省在先應行先補今請以大挑知縣蘇廷鑑署理崇仁縣知縣之處應毋庸議其崇仁縣知縣員缺應令另行更換請補遵照奏明定限於一百日内聲覆卽專摺具奏等因自應遵照便換精補查定例告病病故休致所出之選缺以一缺題補各項候補並進士卽用人員以一缺題補本班前先用大挑舉人以一缺題補本班大挑舉人又同治八年六月奏定章程内開外官序補班次自道府以至未入流亦照内選先用新班遇缺先三人次用新班遇缺一人再用各項輪用班次一人以五缺爲一週至輪用各項時知縣於試用正班到班准將分先前分間前分班揷補其僅捐分先分間人員應俟捐納正班到班分先前分間前無人方准插用又新班遇缺先新班遇缺輪用之後輪用各項班次時無論何項班次只准輪用一人俟再到班時再照各項輪次接用一人如新班遇缺先新班遇缺無人卽過班仍將各項班次照輪次接用各等因江西省知縣病故休遺缺上次用至候補正班照今崇仁縣一缺新班遇缺先新班遇缺均無人按班應用大挑但大挑正班之前應先用儘先一人亦無大挑儘先及分缺先前人員應用大挑正班查有大挑班科分各項在前之試用知縣倫常年五十一歳廣東東莞縣人由增生應咸豐十一年辛酉科並補行戊午科本省鄉試中式第六十三名舉人同治十年辛未科大挑一等以知縣用因親老告近簽分陜西逺省改掣福建試用十三年十二月丁母憂服滿起復例廬給咨前赴原掣之陜西補用嗣在廣東豫捐局捐離陜西原省改捐江西試用並加同知升銜給咨赴江補用光緒六年九月初三日到江試用己滿一年甄别以知縣補用在案係期滿甄别後所出之缺例得請補該員勤求吏治樸實無華以之署理崇仁縣知縣與例相符仍俟試署一年期滿如果稱職另請實授據藩司劉瑞芬臬司王嵩齡會詳請奏前來合無仰懇天恩俯准將倫常署理崇仁縣知縣如蒙兪允該員係大挑試用知縣請署知縣銜缺相當毋庸送部張見亦例不核計叅罰至後出之會昌縣知縣員缺請以進士卽用知縣鄭鈁題補班次係屬相符應請飭部核覆再此案吏部文尾聲明光緒十年四月二十六日奉旨坐五月初一日按江西照限大十日减半計算應以十年閏五月初一日作爲接到部文之日起算今藩司於光緒十年閏五月二十二日出詳合併陳明謹會同名兩江督臣曾國荃恭摺具奏伏乞皇太后皇上聖鑒謹奉軍機大臣奉旨吏部議奏欽此○○山海關副都統奴才宗室謙德跪奏爲恭報地方得雨深透恭摺奉聞仰祈聖鑒事竊查山海關所屬地方本年春夏之交雨澤應時奴才前將得雨分寸日期恭摺奏聞在案兹於四月二十八日丑時起至寅時止得雨二寸五月初六日亥時起至初七日酉時止得雨三寸二十八日得雨二寸餘閏五月初二日酉時起至初三日卯時止得雨四寸十一日丑時起至已時止得雨二三寸不等十三日丑時起至午時止得雨五寸六月初六日己時起得雨三寸復於初八日戌時起濃雲密布渥沛甘霖至初九日己時止連宵大雨所屬地方現己一律深透遐邇軍民同深感頌並據臨榆縣知縣陳誥先後呈報前來奴才查核無異伏思節届大暑正農田待澤孔殷之際雨暘時若洵盛世之休徵苗秀煩興卜豐登之瑞兆當兹暘雨應時地方安謐堪以仰慰宸厪所有恭報地方得雨深透日期理合恭摺奏聞伏乞皇太后皇上豐鑒謹奏軍機大臣奉旨知道了欽此○○金順片再奴才准伊犁鎭總兵劉宏發咨呈竊據署理伊犁贍德城營叅將記名提督曹正興呈稱前因職父病故請假回籍成服當蒙將軍奏留軍營暫緩回籍守制等因奉旨允准在案現擬請假回籍守制等情轉呈前來除已准假令該員回籍守制外其所遺擔德城營叅將一歌亟應揀員委署以專責成杳有署理左營遊擊記名提督蘇彰阿巴圖魯紀才俊勤樸老成善撫士卒堪以調署其紀才俊遞出左營遊擊一缺查有提督銜記名總兵濟里杭阿巴圖魯王鴻發營伍熟悉勇敢有爲堪以委署除飭該員等接署外謹附片具陳伏乞聖鑒謹奏軍機大臣奉旨兵部知道欽此○○禮親王等片查原在軍機章京上行走之户部額外主事王汝濟現在服闋臣等公同商酌仍令該員在軍機處額外行走謹奏奉旨知道了欽此 
 
