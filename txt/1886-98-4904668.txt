# 1886 - 98 - 4904668

 

Page 1

 
 
[石印五經備旨出書] [  點石齋主人啓]  
　　鄒梧岡先生纂輯之五經備旨向有通行版本後有人以七經精義一書分列諸經之上並附標題益便來學惟書中訛字甚多杖杜伏擾指不勝感坊友以石印請爰延名下士悉心校正字仿正韻一律繕寫而白文以下之註講等字皆用隂文俾眉目清麗字之大小適乎其中至於紙張之潔白裝訂之整齊則閱者能自辨之分裝十二本外用錦函取携之便無踰於此准於三月初一日出書售價每部四元本埠掃葉山房文瑞樓醉六堂輪懷書屋南申昌皆可購取此佈 
[七十二號畫轉出售] [  點石齋主人啓]  
　　緬甸内山有部民一種徧體皆有毛而面部尤爲蒙茸緬王好之居以别宫以爲玩物今爲英人所得携往歐洲以售觀於人本齋圖之列入畫報以　天下之大無奇不有焉准於初六日出售淞隱漫錄圖說一則仍附畫報之末此布 
[論吕宋近事]  
　　嗚呼處今日之時勢國無論大小民無論多寡兵無論强弱莫不有開疆拓土鯨吞蠶食之思特以安常處順無隙可乘不得不勉遵萬國公法虚而與之委蛇若交接之間偶生嫌釁則投袂而起不憚力征而經營之唯恐事機一失卽有他人之我先者撫有家國宜何如兢兢業業愼守封疆遇與各國交涉事件皆當順理平心庶不至變生意外彼吕采近事豈不危哉外洋新聞紙云吕宋敏得拿地方之人平日多奉回回教近因日斯巴尼亞人在該處整頓河道以便行旅該處人惡之聚其徒衆焚燬日人財産約值洋一萬八千元並伐大樹抛置河中以斷往來之路日官聞信立卽帶兵前往先諭該處人使不再興妄舉該處人不服又與日兵鏖戰日兵死一人傷六人該處人死十餘人受傷亦多復縱火焚日人房屋日人所駐之處肆行搜殺以洩其忿刻下官府正欲將此事查辦洵如所言吕宋將不國矣夫吕宋在南洋爲小國其地産金夙號富饒俗厚而恥訟近則貧弱所謂白鴿票者彼國所出售也其地惟吕宋烟差有名物産中有鷹王羣鷹得鳥獸必俟鷹王啄其　羣鷹乃共食其肉又有奇樹諸獸不敢過其下過之輙死見于八紘繹史度其幅員更小于安南緬甸不過如琉球耳以彈丸之地與西洋各國開埠通商首宜約束斯民不得輕爲肇事乃能講信　睦以圖長治久安焉奈何敏得拿人遽有此舉哉昔者琉球與日本亦號爲親密焉臺灣生番戕害琉球人致日本興問罪師儼若爲琉球洩憤後以臺灣屬中國管轄經中國曲爲排解不遽稱兵而琉球一國忽爲日本所滅遷其君於别處攺中山都城曰沖繩縣此爲大戰國兼并之始繼之者緬甸也其初與英亦通商互市假仰光地駐兵以護行商偶爾齟齬爭端甫起不浹旬而俘其君臣夷其宗社使一千餘年之國祚忽焉没兮雖有忠義遺民猶然蠢動而大勢巳去無可挽回徒揮返日之戈卒少回天之力旁觀者不禁感慨深之至於法人之經略安南不遺餘力中朝以藩籬保障口舌所不能爭致動干戈旋復降心相從言歸于好而安南國主如守府耳頃聞分畫地界迄本停妥卽使勉相俯就祗同楚漢之鴻溝　定而終非承定也然則前車之覆後車之鑒吾知吕宋君臣必能維持大局輯睦鄰邦迅將爲首滋事諸人盡法嚴懲不使日斯巴尼亞有所藉口此爲上策賠償一萬八千元之財産焚燬房屋一律造還而後曉諭敏得拿人毋許再興波浪不特保全民命且能永奠宗祊此爲中策若遲疑不决旦夕偷安卽謂蕞爾微區遠人或不生心而坐視頑民乘機煽惑焚人之室攫人之財漠然不加創艾焉其不卽爲琉球緬甸也幾希雖然凡西人之游歴各國者無非以經商爲務亦當略體人情與各處土著相安無事不可爲所欲爲專顧自巳之便益致衆庶禁之不得勸之無從不得不羣起而攻逞一時義憤一洩其平常鬱鬱之懷率使在上者萬分爲難太委屈無以對子民太激烈又恐拂强敵平心而論似宜以恕道行之不專爲吕宋也亦不專爲日斯巴尼亞也一紙之書重洋之隔傳聞消息未必皆眞使吕宋果有其事此時已平靖如常吾轉受多善之咎固亦甚幸特恐涓涓不塞將成江河兩國眞爲不解仇不以玉帛而以兵戎則大小多寡强弱吕宋與日斯巴尼亞彰彰在人耳目前吾豈敢自矜先見哉抑考日斯巴尼亞譯卽吕宋則西報或有脱誤其爲小吕宋乎須加一小字爲是 
[本舘接奉電音]  
　　昨日下午三點鐘時本舘駐京訪事友人由電飛傳本月初十日上諭一道敬謹譯登○三月初十日奉上諭劉秉璋奏查明庸劣各員請分别懲處一摺浙江試用知縣錢富年輕浮躁妄有卽行革職候補同知龎慶麟聲名平常卽用知縣成沐蔭才具輭弱另補知縣林乃檉性情顢頇曰着以教職歸部銓選候補知縣吳保燮辦事草率着以縣丞降補西安縣知縣郭泰昇才欠開展着開缺留省以無字簡缺酌量補用未入流鄧承爵毫無廉恥卽行革職永不叙用以肅官方餘着照所議辦理該部知道欽此 
[寳星續述]  
　　前報列英國皇將以寳星致送中國大皇帝一節兹閱香港四字報知所送係印度大寳星所云擬派欽差齎　來華則此時尚未啓節也 
[英使啓節]  
　　香港西字報言英國派駐中國北京之欽差華爾商大臣現已持節啓行不日卽將抵華矣 
[炸船救物]  
　　前報載綏靖兵船在瓊州失事一節兹悉粤中大憲巳派兵船前往察看見該船已裂不可復救乃將船中各物撈救有不能撈取者則用炸藥將船炸開然後逐仵檢取刻已將所撈砲位各件運至省垣矣 
[淡水茶信]  
　　淡水茶庄業已開市聞今年較去年添出數家採茶做茶工人近日搭輪渡臺者絡繹不絶大約厦門一隅其赴臺工人約計有一萬數千人至茶商於近兩年來頗沾利益大非三年前可比自厦渡臺之客人船價向例每人四元惟茶商及做茶工人則習收三元故自入春以至四月杪其過臺者茶客爲多云 
[龍風貽害]  
　　皖垣自花朝以後連日隂雨淋漓至本月初六晚十一點二刻時陡起狂風暴雨如注沿江灣泊船隻急爲搶護驚駭異常自西門外鹽河至迎江寺共毁三十餘艘幸尚未傷人口城外茅屋大半被風捲去一時人聲嘈雜號泣聲遠聞數十里最奇者城内黄姓家有一石獅被風括至府照磨署照牆邊城隍廟並旗杆頂上錫獅竟吹至蹤影全無北門外箭樓後一枯樹霹靂數百年舊物也轟然一聲被霹靂擊成數叚鄉人咸謂孽龍爲崇故有是災云 
[潯江弦韵]  
　　九江各茶商進山買茶其銀向中張瑞豐信局攬送每提定價七千二百文現聞該局已送過四 
 
 

Page 2

 
 
百担之譜鑣師脚子忙碌異常亦足見苦荈生涯蒸蒸日上也○漢江之木簰下駛者已源源而來初二日九江關丈量臨江帮木牌兩架初五日又丈量漢帮木簰一架當初二量簰時風聲雨聲江濤聲砰騰激撞無異萬馬奔騰李亦青觀察親督書役等人植立不懼見者無不頌其王事賢勞云○上月二十五日迄今晴少雨多麥菜多秀而不實連日江水又高丈許挖泥機器船因河口水深不能興作遂於初五日移至老馬渡地方開挖矣 
[金陵官塲述要]  
　　宜太守由天津府調守揚州星霜巳六易矣現奉部文調取引見理應請咨北上現在藩署牌示委試用知府程儀洛太守前往署理以便述職者得以星言夙駕程太守前權郡篆循聲卓著此次五馬渡江必有爭　郭細侯者正不僅緑楊城郭領略三春好景也○鍾山尊經兩書院向例每月初二日官課十六日山長師長官課由監院候補道在下江考棚點名扃試限卽日交卷逾期不收師課與官課同以府學教授爲監院而場規稍鬆本月初二日係藩憲官課鍾山文題子曰周監于二代兩章尊經文題子貢欲去告朔之餼羊兩章詩題曉庭公退半吟詩得詩字兩院同場故詩題亦通場同也○三月初一日城内外保甲總辦均銷冬防差查冬防向例以十月朔開局去歳因科塲人衆且雜遂提前三个月以七月爲始亦可謂嘉惠土子體恤窮員矣嘗聞人云中國事多具文惟冬防則非常嚴密員役踏冰而出戴星而入雖風霽深宵無少懈皆緣兩總辦躬任其勞不假手於人故禀承者無不吏行氷上人在鏡中○銅山甘泉早有調動之信而又遲遲不果捷足者幾乎錄眼欲穿聞制府意在酬上年辦供給之勞而尚未見明文又卽用知縣黄金鉞巳奉飭知以宿遷縣請補一介書生出手得此繁劇或者可以藉展抱負矣 
[淮水紅鱗]  
　　張屺堂都轉於上月二十五日抵浦旋於二十九日解纜上駛○浙江督糧道廖榖似觀察例應隨漕北上刻巳由杭起節於二十七日行抵清河謁見漕憲小駐一日然後啓行○二十八日之晚河北御路左近某姓家被盜失贓十餘貫語曰飢寒發盜心爲人上者果何以清其源而正其本歟○原任淮關監督恩樹軒榷使甫經解綬便賦遊仙眷屬扶柩回鄉於二月二十四日就道○上月二十八日午刻閘口河北岸某飯店失愼火借風威愈覺飛揚跋扈頃刻間烟館修理洋槍店飯店秤店草屋二十餘間頓成灰燼所有搬出各物抛擲隙地亦被延燒幸西隔越閘閘西房舍尚不致殃及池魚云○漕轅文巡捕萬玉農二尹璂少雲司馬之介弟也於二月初五日遽赴玉樓至本月初一日温子餘二尹德璠又經病故○近日淮揚鎭標練兵扛靶攺用西式鐵牌雖初試爲之亦能命中誠哉無地無才也 
[小工互毆]  
　　京口太古公司躉船日前開至上海修理該公司輪船到埠時暫借怡和洋行碼頭裝卸貨物怡和小工因不許太古小工扛抬各物以致兩相毆打太古小工毆傷二名其一受傷較重其家屬欲扭怡和小工赴保甲總局伸訴嗣有江快調處許太古小工在怡和碼頭運物太古小工共十四名令十三人攤派錢文爲傷重者調理之費其事始寢 
[舟子高風]  
　　京口西門外萬家巷内成衣店某姓夫婦日前因細故口角逾時甲婦奔金山河聳身躍下欲從屈大夫游適有划船兩艘經過此處竭力撈救良久婦始蘇甦舟子詢問居址雇車送歸不但不索　儀且車錢亦不取太沖詩云功成不受賞最揖歸山邱千載高風令人景仰不圖於舟子見之茫茫六合何地無才 
[遼瀋紀聞]  
　　營口市面清淡異常開河後所到沙甯各船祗共二十餘艘貨亦無人購買○玉發號被擠倒閉廳尊馬司馬渭濵諭令大會輔助該號依舊開張以保市面詎該號主反以大會合謀擠軋以致荒閉等詞具控司馬大加申飭勒令執事人王某出具甘結於本月初五日開發憑帖限三月内清釐○牛庄賑務本由廳縣查户散米以冀實惠共沾嗣以防守禦恩公决意煮粥施放遂擇於本月初四日開鍋○今正大會因無值年帮辦之家遂致散去半月有餘至馬太守蒞任後始勸令依舊舉行月前駐紥旅順口之毅軍統領宋軍門來文飭關道籌辦制錢五萬弔以資軍中用度道憲轉飭廳尊廳尊以營地現錢頗形缺乏據　轉覆軍門軍門復飭毅軍粮臺李君親詣大會委辦大會遂又散去○圖南輪船到埠時船主怒二人作工不愼推落河灘一傷頭面一傷腿足據云已由親屬控官不知如何了結 
[賭博害人]  
　　漢口賭風向極繁盛其中種類悉數難終除尋常市廛間所賭之天九逼棍抹金口壺牽羊單雙外尚有抓錢攤彈錢寳等名目而博進資則以摇攤爲最巨專其業者名曰鑾巴誘人與賭者名曰搭臺子其人類皆舉止闊綽被服麗都巧笑脅肩引人入勝蓋即滬上牌九司務一流也崇陽縣隆順雜貨字號開設有年生涯頗盛號夥胡姓係主人親串平日掌權衡司出納事權在手意氣自雄暇時輒問柳尋花以消旅思一旦被個中人所見思有以魚肉之漸漸賄串廚人誘入迷龍陣花骨頭顚狂特甚一舉手卽負數千金胡至此進退兩難無從彌補遂向各莊支銀鉅萬席捲而逃幸該號資本素充尚無摇動刻己將串誘之人執送縣署矣 
[榕垣新雁]  
　　本月初八日爲閩浙營務處黄海樓觀察懸弧之期文武官僚咸往祝嘏○横海輪船失事等情前已屢登於報兹悉該船管駕忻成發及大副人等由船政大臣裴星使委船政保甲局員嚴通守毓瑞解交福州府看管聽候質訊○省垣米價昻貴異常現經首府張太守出示嚴禁不准市儈居奇刻下遂稍稍持平○湖南人吳順德者賃居渡雞里精通化學能自製砲彈軍器近聞海軍衙門需用能造新器之人因於日前具禀侯邑尊臚陳自製利器三件吳酉峯大令傳見之下准予具詳考騐○閩邑婁獅鄉農人甲某生有一子年已而立去秋憑媒說合娶得水部城外朱家醮婦費去聘金七十千入門後未及一月忽托故而逃前日始於旗汛口尋得扭之歸家旋有鄭姓兵丁出面揑稱氏早許嫁伊被甲拐誘縣誣控委員提訊之餘兩造各有婚書呈出刻尚未及剖明云○侯邑南陽鄉出有命案案犯强長亨直認不諱並供出同夥要犯潛伏榕岸鄉侯邑尊移營往拿早已逸去 
[獲孩待認]  
　　陳竹坪大善士惻隱慈祥久爲中外所同仰其尋獲談士元家失孩一事尤爲餘力不遺昨承見過述及接得厦門電報悉該處釐捐總局查獲一拐匪拐得一七八歳之小孩名孫二口操蘇州土音面圓身穿棕色斜紋布藍洋布綿襖各一件外罩竹布彩頭戴元色繼金邊小帽紅辮綫元色洋布褲現尚留在局中囑爲查訪其家赴厦領回俾得骨肉團聚云云但蘇地袤延數百里烏能到處遍查因託本館附入報章以便家喻户曉其失孩之家儘可卽時赴厦領回倘或缺少川資及無人往領則至上海三馬路陳與昌絲棧向竹翁面商當可代爲設法也本舘旣嘉釐局諸君之留心行善又服陳大善士之肯發婆心緣泚筆書之 
[尋歡肇禍]  
　　昨日黎明時小東門外巡街捕見一人形色慌張因卽尾追其後其人轉入小弄適遇他捕迎面而來遂卽兠抄拘獲捕頭正詰問時有裕興街某花烟館鴇兒偕人携被毁物件一筐訴稱頃有游勇五六人前來叩户尋歡答以夜已嚮晨早經就寢彼等竟破扉而入擊毁東西并乘間竊去珠皮坎肩一件時辰表一隻法捕將情研詰其人據稱在某營充當長夫身邊有表一隻取示鴇兒云非贓物捕頭飭解送大巡捕房歸案嚴辦 
[嚴訊漏私]  
　　月前本報紀洋藥局巡丁在滬江官舫中獲到漏捐大土半箱川土一百七十包將家丁陳德茂船户王錦林等三人扭送 
 
 

Page 3

 
 
洋藥局轉解松滬捐釐總避蘇觀察委玉司馬提訊發縣管押等情現經局中查明土在中孚洋行購得細閱帳據共購大小土四箱有奇早己陸續分運前日蘇觀察又請縣中帮審委員李司馬到局研訊陳堅不承認笞臀一百二十板仍信口游移司馬謂此案巳由局中訪確毋庸狡展况業巳擬定照偷漏四箱科罰十倍爾當照章呈繳俾可脱累陳堅稱無力司馬飭將陳等三人仍行管押定於昨日帶案嚴比 
[環控武生]  
　　前有浦東人沈清溪等十餘名赴縣環控武生陳祺標武斷鄉曲魚肉鄉愚等情莫邑尊謂其情節支離批斥不理沈等以寃無可伸歸恐被陳反噬遂赴控諸臬憲業巳批准仰上海縣提訊申覆核辦矣 
[劫物棄船]  
　　本月初有南匯縣祝家橋鄉民乘舟至滬南白蓮涇捕魚突遇匪徒六七人駕舟駛至冒充洋藥局巡丁蜂擁上船希圖劫掠搜尋再四見船上除罾網之外無甚長物遂攫取棉被一條意圖逸去漁人向之奪取匪持刀欲砍倉猝間刀落水中匪見手無兇器乘間划舟面遁漁人口呼捕盜竭力狂追追至高昌廟相近匪恐被獲棄舟登岸脱逃漁人遂取被而回次晨報知該處巡防局委員昨由委員飭勇將匪船帶往大碼頭令船埠頭看守一面禀請上海縣勒捕緝查 
[窮途自盡]  
　　甯人應能如年僅舞象向開鞋鋪家惟一繼母至去年娶某官輪船上徐某之女爲妻徐祗十七歳鴛鴦嬌小固宜靜好無尤詎應椿廕早凋不務正業致店亦虧本閉歇落拓無聊母妻賃宿他家幾如東角西張終年不復相見前日下午應忽吞服阿芙蓉膏意圖自盡經人送至仁濟醫館施救無靈延至前晚八點餘鐘毒發斃命醫生知照三圖地保招呼屍親前往卽由其母買棺收殮而應之外家則謂死者實被繼母凌虐所致必欲報官因之在綺園烟舘中紛爭不息不知世有魯仲連能爲之解紛排難否 
[英界公堂瑣案]  
　　昨羅太守偕佩副領事會判捕房解送各案畢卽由帮審委員宋二尹升堂發落擇要照錄左方○包探康阿順禀稱昨有人至捕房言在一壺春啜茗見堂倌將人私刑吊打捕頭卽派小的往查果見堂棺張連生將王玉山反鄉勒令交出所竊水烟筒因將張王一併帶至捕房解案蔴繩呈閱王供向爲絲業來滬尋友未遇躭擱寓中昨在一壺春啜茗偶出小便突被堂倌拉住髮辮妄指行竊竟爾兇毆張供前已失竊水烟筒兩支賠錢千文昨見王又竊藏圖遁爲卽扭獲令伊交還前竊之贓後又被他人吊打包探又稱在王身邊搜出押票十餘紙大半押在原籍惟三紙押在上海押鋪向查皆是衣服並無水烟筒羅太守問包探爾見王被吊時茶館主及執事人等皆置之不問者乎答稱任其吊打無人顧問王又稱被吊至一點鐘之久若非包探到來則將死於非命矣太守問主人是誰張答稱主人是馬仁友太守飭將張押候提馬到案再訊王暫押候質○王海生訴稱小的偶與陳阿計嬉戱口角陳卽取熱水潑來有人勸阻陳尚口出大言致小的遍體鱗傷因報捕拘陳送案陳供偶與口角不敢用熱水潑伊羅太守驗得王受傷屬實判笞陳五十板諭王自投醫院療治○包探唐青山禀稱昨見劉仁卿手持自鳴鐘一架水烟袋一支向押鋪質洋詰得從城中嚴公館内取來有住在是屋中之醫生時某開門放入當卽知照失主派唐小豐前來認贓無悮今將人贓解案唐供主人公舘内時常失竊女科時某同居然與劉並不相識實被挨門闖竊劉供本邑人向時借錢無着順手取鐘及烟袋羅太守判管押七天贓交唐領○包探秦少卿禀稱甯人張阿發在新關税務司造册處夏公舘内爲侍者昨經西人送到捕房言因賭輸竊取古銅香爐等件原贓呈閱張供並未犯竊其父亦投案稱被人栽贓誣陷羅太守商之佩副領事判張管押七天贓存捕房歸還失主捕帶張出外其父竟　尖刀向戳聲言爾旣犯竊要爾何用西包探見之將刀奪下至案禀陳太守一再開導揮令退去刀暫存堂○包探秦少卿禀稱鐘表店主婦劉馬氏報失自鳴鐘四架查獲竊犯張玉亭祇認二架今特解案該氏稱自鳴鐘皆由主顧交脩實共四架張供向爲古玩生理自鳴鐘在茶舘買得押票備本贖來祗有兩架羅太守飭該包探將人贓帶回查明有無餘贓再行核辨　江西人李阿春年約三十左右身穿雪青縐紗棉袍竹根青甯綢棉馬甲藍縐套褲京式鑲鞋闖入怡和洋行帳房竊去自鳴鐘被司帳何少卿獲住交捕帶至捕房李言我是官親何嘗竊物捕頭置之不理昨由捕房解案何申訴前因李俯首求恩也採秦少卿禀稱李旣犯竊又冒官親羅太守以李白畫圖竊又敢招摇可惡已極判笞二百板起案之贓交何領去本舘日前目張某爲闊賊今竟冒認官親則不但闊綽且更顯榮矣當易其名曰顯賊○二百八十號華捕禀稱江北孩子汪阿新因拾木柴被陸南青獲住吊打爲特一併帶案汪供年十五歳尚有父母貧苦拾柴致被吊打陸供甯波人在申看管作場時常失竊木料被主人扣留辛工因此格外留神昨見是孩又來竊木忿極毆伊幾下並未擅用私刑羅太守判陸責五十板汪着父母來案領回管束○張董氏訴稱沈阿惠曾與我丈夫是朋友欲索酬謝銀洋我夫現在因事出門尚未返滬被伊擾累寢食不安不得巳報捕拘案沈供小的與該氏之夫爲友經託小的調停口舌故向索謝羅太守以沈藉端訛詐判責百板以儆○華捕禀稱昨見甯人周阿東將江北婦人袁馮氏毒毆喝阻不依拘拿送案周供小的在龍飛分開之馬房爲夥時常失竊稻柴昨見該氏來竊扭獲之下伊圖逃去欲與爭毆該氏供給取抛棄之柴旣遭毒打手足受傷羅太守判罰周洋一元給該氏養傷○包探康阿順禀稱昨見剪綹賊邵福林持眼鏡袋圖賣詰得在路剪竊無處交還邵認竊求恩羅太守判管押一月贓存捕房候領○日前有一迷路小孩由捕解送公廨羅太守庭訊之下孩供姓沈名君生年九歳崇明鄉間人家中尚有父親刻由伯父領申託友薦習生理行至茶舘前伯父言欲小便囑我暫待豈知一去不來太守隨飭值日差將孩收管俟父親投案認領 
[上海文報局籌賑叢譚七十一]  
　　兹蒙直記借到規銀一千兩約於五个月内免利拔本按月勸募捐欵歸繳本銀二百兩除憑中冩立借票爲憑外理合登報奉聞如有仁人君子慨然助借俾災區無緩不濟急坐以待斃之虞此功此德直與慨助捐欵毫無二致也謹登報章以揚仁風 
[祭左文襄公文]  
　　維光緒十有一年歳次乙酉丁亥之月丙寅朔五日庚午前山西按察使陳湜謹以清酌庶羞之奠昭告於贈太傅恪靖侯左文襄公之靈曰嗚呼公之於湜誼則通家情則戚里分過友生感深知已出入危難裁成終始從事廿年暫違指使海風變寒岱宗遽圯遐澨失聲矧在桑梓曷伸吾悲哀言以紀嗚呼哀哉公之岳峯密近舊廬湜方丱歳趨侍庭除先考偉公舉以示余干將莫邪淬厲誰如及識公面果敏之席下坐呼余敦勛策勵衡陽鴈廻嶺嶠星急蒲帆藁薦分手於邑其事稍就養疴於家石逆奔突將來長沙賊比如櫛事棘於麻公獨薦言拜檄高牙百粤飛書重跡如梭期至不至微詞詆詞公謂蔣公甯不孰何必致國士當以禮羅遂輟粤行梓鄉荷戈受知駱公公言居多長灘之橋率厲鏖戰公嘉其能逢人道善謂湜也才謀勇並擅斯言敢忘義存奬勸嗚呼哀哉髮逆挫衂益肆披猖蔓延葛罥將徧東南公與曾公芟刈分　曾清江淮公定閩越夾擊以殲妖氛凈絶湜實隨曾爬搜剔抉中間十年最爲久别嗚呼哀哉厥後西夏逆𤞑抗順兗豫竊發玁醜間釁帝圖斯艱簡兵授柄移督秦隴乃公是命曰山以西一惟公令時予子小陳臬於晉防務緯繣疾首如疚及公來思綱條無紊上謁茅津勸言夜竟返風陵公駐漳關一河僅隔往來縱譚殊略卓峙湜豈知方詢謀必同公度汪洋嗚呼哀哉昊天未時秋霖匝月遂漏吞舟未就擒滅北地所無乃遺劇賊湜旣褫職待罪行間卒殄此虜公開其顔公亦小坐有詔徵還廷辨錚錚剖析豪芒及公出關湜荷特旨佐戎伊凉公授總理塞草前衰邊臺不紫比影共波計行諫止下城百餘斥境千里傳魁藁階大勳孰似思精力果才堪應變公顧爾當剡章上薦恩賞未加心有餘戀嗚呼哀哉大事旣集蒙愛謁歸長君時病公憂其危丁甯首塗凄其以悲及湜抵家子重先逝後期一月遂隔人世撫棺致詞我心如刺先是子重同居靜甯 
 
 

Page 4

 
 
相與臥起靡間朝昏遂及細故傾吐紛紜息女方齓文孫稚齡年齒相及約爲婚姻陶君少雲愴述遺囑久要毋忘前盟必續繼奉公書申言往復愴惋之詞未能卒讀弱女薄命未笄不祿良緣終乖往事時觸公又云殂傷心一哭嗚呼哀哉公之錦旋往衡州因赴友葬遂多覊留及我言旋擁節長途相趨若避江水悠悠盖違教言歳兹五週鴻魚雖殷山川阻修八年之春買舟東下商顔匡容滬瀆一迓建節江南舘予官舍公尤健談端四之夜玉不停霏懸河若瀉蘭膏再添樺燭屢跋房攏待搴窗暾已射數日追陪略分益親誨予以義復我以誠經日以語無非德聲其秋薦才夾袋密啓切實保舉獨先猥鄙來京陛見綸音有取公之愛湜有加無已嗚呼哀哉迨奉發遺負蘭來吳公方謝病拜公庭除幕府潭潭杖履徐徐飫聞讜言佩玉瓊琚繄予小子直道是由與俗違迕動而獲尤知我有公抑又何求所不能忘高厚難酬狂犬吠聲短狐射影肆爾張箕成是貝錦我輒遭之如踔泥濘惟公知我不爲詬眚回籍頤養天子有詔方冀懸車從容燕笑何期上路翩翩丹旐賀門未歸繐帷來日朝野失聲永懷哀悼嗚呼哀哉惟公之德弈世蒙澤惟公之功光在史册惟公之學遺言永則惟公之名中外震慴罄竹曷宣詞禁贅設獨念疇昔愛均骨肉我有書笥盈公尺牘寤言在耳今古何速爲文敘情豈盡衷曲撫筵一呼心焉摧剥腷臆誰訴抑鬱獨居有眉不伸有志不舒况逢凋瘁對此靈輀撫膺長痛長痛奚如菲禮無取沈哀有餘嗚呼哀哉尚饔 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海三馬路與昌絲棧陳竹坪經募山東沙洲賑捐三月初八九日第二百四十四四十一次清單]  
　　本埠蔚豐厚寶號交來四川何應鍾善士助川平銀廿兩徐長煜善士助川平銀八兩李子樞曹文信陳德豐三户各助川平銀四兩以上五户合申規元四十二兩五錢八分○甯波謙泰糖行經募申字單温陵四君子節省席費洋五元武榮罗研吟舘陳金合安船金致順船詹孟表無名氏五户各洋二元唐祖誥無名氏又又寧波陳芳芷五户各洋一元以上十一户共來洋廿元○寗渡新安棧經募邵君彩記彩抽記心田心耕五户共來洋五元申字單蕪湖查錫山洋一元無名氏洋一元○無錫王源隆交來申字單王蘭記銅洋六元保安會銅洋一元○福建郁文氏經募燕翼堂羅味經堂信記三户各銅洋五元益綵書屋恆興二户各銅洋七元記三連泰瑞生川記四户各銅洋二元源昌銅洋三元步青居士銅銀三兩八錢林勤記樂善堂菊記曉記世記源春六户各銅洋一元以上十七户共來銅洋四十六元銅銀三兩八錢○衍慶堂洋十五元補過軒祈病速愈洋十元求病痊先助洋四元新喜堂謝沈氏洋四元平安氏洋三元力棉子祈三兒吐血卽止洋二元朱門謝氏積針黹資移助存仁堂徐祈病痊消灾二户各洋一元張緣初書潤洋一元二角江南船銅洋三元全盛局寄來不留名銅洋一元○兩日共收英洋六十八元規銀四十二兩五錢八分銅洋五十七元銅銀三兩八錢小洋二角合併申明 
[文報局内恊賑公所經收宜昌招商局易希梁吳作謀二善士經募賑捐細户清單]  
　　雲南楚確縣知縣惠君印山洋例銀十兩宦鄂求安子宜平銀四十兩川鹽帮錢一百千文無名氏各鹽棧十千文無名氏六家税舖二十四千文黄德順十千文陳綽齋晉昌質崇福質三户各六千文無名氏四千文余琴堂劉成洲無名氏至誠信記太順益記春記聚興仁記七户各二千文太古行公泰行二户各洋例銀十兩正義銀號宜平銀二十兩義茂和號升豐泰號二户各洋例銀四兩退讓齋宜平銀二兩無名氏洋例銀一兩敦本堂浙渝公號二户各錢一千文共合計洋例銀二百十六兩二錢三分上年九月十二日收到規元一百零九兩九錢今三月初九日收到規元一百十三兩另二分二共實收規元二百二十二兩九錢二分合併聲明 
 
 
