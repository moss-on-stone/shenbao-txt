# 1892 - 279 - 4906996

 

Page 1

 
 
[恭印夏季諭旨告成] [  申報館主人啓]  
　　光緒十八年夏季諭旨本館用新鉛字排印近已告成訂成一本定價碼洋四分想薄海臣民自必樂於莊誦也賜顧者請向申報館帳房各處申昌及經售申報人購取可也此布 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[述遊篇]  
　　高昌寒食生今年自六月以來杜門養疴不出遊者數月矣焚香鳴琴自適其志顧於天倫之樂生徒之情得諸心目間者轉覺其眞而且摯也夏初及門高太痴擬作粤西之遊索贈言曾爲序以送之雖知其未能卽行而知其行則决也其時長男震兒就館遠出臨行請庭訓因以謙忍勤三字朂之父子之親固有所不能已也然而欣喜之期望之恒切切於中盖於子若弟初無所爲厚薄也惟是向所依依於膝下與几席之旁者一旦遠出不獲長侍左右怦怦此心將何以堪日前震兒自都門返復將之越乞假十日而休沐焉至之日太痴適來欣然握手相慰勞震兒笑曰世事不可以逆料子之欲遊先於我今子遊未成而我游已返且將復遊矣意者子之遲遲吾行者殆將不此之遊耶太痴曰咈哉我非不欲遊也遊資未足耳余喜子弟之復聚一堂也爰命酒以飮之震兒不能飮太痴則豪於飮酒酣太痴謂震兒曰吾子此行跨渤澥度津沽經畿輔入皇都其亦有所見以廓落其胸襟恢宏其眼界乎震兒曰我嘗尋雉臺訪駿市盖湮没邱墟而不可得問焉然而　輦轂之下多士如林或蜚聲於臺省或翔步乎木天我與之遇觀其文章藻采皆足以潤色太平其人才如此其濟濟也他如南皮之宴浮瓜沈李飛觴傅箋則僕病未能也至於渡海則去時波濤不驚坦如平地不自知其爲重洋之涉也至歸時則適值風潮行過黑水洋巨浪滔天船輕如葉顚播之甚同舟者莫不嘔吐狼藉我則幸而未吐然堅臥不起忍飢不食比抵滬則不食者已兩日一夜矣當此之時復何所見哉太痴曰嘻我與子所見則同而異我之始涉大海也亦波平如砥顧彌望瀚無涯涘惟見野鳬數羣出没於浩渺之間汩汩焉泛泛焉若與水甚狎者因顧而歎曰是鳬也殆樂而忘危者乎浸假而潮汛至又浸假而風雨作彼其何所棲託也乎及我之歸以七月旣望出海口登舵樓望月之正午與海天滉漾作一色碧影澄鮮若鏡耀采島嶼之隱隱可數者遠則小如一拳又遠則細如一髮奇景也不禁歡躍大呼曰蘇子瞻赤壁之遊能有此洋洋大觀否乎俄而颱颶天至海水如山立輪船掀播一落千丈舟中人咸神駭魂驚失色相顧吾亦㗳然若喪我徬徨慘沮耳中但聞奔騰澎沸之聲無異乎千軍萬馬不知其爲風雨爲潮汐也試由玻璃窗窺之則星月俱失矣向之羅於眼底者亦一無所見可知物固有以安而生變亦有因危以求安者因慨然而多身世之感特我之客章武也未久其地故多慷慨激烈之士間與一二能爲燕歌行者擊筑縱酒自寫生平而已每語及燕昭王築黄金之臺以求賢士太子丹亦效其所爲則未嘗不流連歎慕欲徒步數百里覔遺址而憑弔之今而知其不可復問矣雖然我與子皆曾經滄海者也而遊亦正未已會當登衡嶽而開雲渡長江而擊楫攀崆峒而倚劍俯瀟湘而垂綸子其有斯志乎震兒笑曰子之志壯矣吾則以爲天下之山水無往而不奇妙也子遊粤西則象嶺之葱蘢龍江之險激鬱石之瑋異藤溪之瀠洄皆足以資臨眺而供詩料而我固越人也古人詩云隔岸越山多固不必以西湖山水相傲卽越地山水亦有足以怡情者蘭亭懷古則修褉以春也星巖剖瓜則銷暑以夏也爐峯插雲則登高以秋也禹穴搜經則藏修以冬也桂林山水甲天下子不過聞之心頭而山隂道上應接不暇則古人早先我言之我且遇之眼底矣雖然以越人而言越中之勝則近乎誇不若俟吾子遊倦而歸再以得之眼底者證之心頭可也余以二子之各有所見也錄其語而存之謂之述遊也可卽謂之言志也亦無不可 
[京電譯登]  
　　昨接京師來電云垷换夾袍褂 
[鄂電譯登]  
　　昨接武昌來電云晉撫張中丞於昨日午後抵鄂 
[帝京紀事]  
　　左翼前鋒統領巴爲咨覆事印務處案呈前准兵部來文現出有和碩醕親王載濤門上長史一缺咨取上三旗各項三四品人員保送入揀等因查本翼廂黄旗前鋒侍衛寳善堪以保送入揀和碩醕親王門上長史之缺相應將該員銜名咨覆兵部查照○江蘇藩司委候補知府馬太守玉田管解光緒十八年夏季旗營加餉銀五萬兩分裝木鞘已於八月初十日解抵户部經原解丁役赴當月司挂號旋雇民夫將餉鞘扛入部庫院内堆存鎖繫由原解丁役看守以待銀庫示期騐收○雲貴總督王夔石制軍文韶奉文採買馴象數隻解京備用當卽委員赴滇越邊界産象之區照數採買兹據委員禀稱以越地産象之區雖有象隻未經馴養若立卽採買深恐野性未馴擬暫緩數年再行採買解京仍飭該地方官隨時留心遇有馴象卽行收養以期馴順等情附片入陳已邀兪允矣○廂黄滿芬署副都統訂於本月十二日辰刻在地安門外方磚廠本旗箭塲内挑捕領催馬申弓匠養育兵等二十二缺已由印房傳知應挑兵丁人等務於是晨赴該箭塲預備挑缺莫悮○侍衛處爲知照事初九日奉旨朕於明日辦事後出德昌門西苑門進西華門隆宗門出景運門至奉先殿拈香行禮畢進景運門御前大臣侍衛隨同進内左門走東長街出順貞門神武門進北上門由西山道至夀皇殿拈香行禮御前大臣軍機大臣内廷行走王等隨同行禮畢由西山道出北上門進神武門順貞門至乾清宫東暖閣宣宗成皇帝聖容前拈香行禮畢出内右門隆宗門西華門進西苑門　昌門還瀛臺更衣用膳召見大臣夘初二刻預備欽此○庫倫辦事大臣安副都統德派委印房筆帖式隨帶弁兵管解應進萬夀聖節貢馬十匹雖毛色未能純一而步驟尚屬合度堪備上駟天閑之選已於本月上旬抵京赴上駟院投文旋於十一日將貢馬拉赴西苑門經御前大臣飭洋唐阿騎　然後奏明賞收飭交上駟院用心喂養○七月分騐 
 
 

Page 2

 
 
看新海防捐納主事簽掣分部行走經吏部堂官於初五日當堂配簽將新海防捐納主事楊培年掣分刑部行走新海防捐納主事徐士鍾掣分户部行走新海防捐納主事徐廣思掣分兵部行走籌餉捐納主事萬正觀掣分兵部行走已由吏部分行户部等查照矣○會典館示傳吏部送到漢謄錄官萬雲路程賡堯費樹藩曹家瑞羅惇泰程祚昌吳克襄等知悉務於八月二十五日親身赴館騐到毋違特傳○前紀順王府門側有一婦身受多傷云云兹聞當日經地面官兵坊役跟同屍子赴阜成門内北順城街常某家内指緝常已聞信逃逸僅將常子緝獲到案迭經刑訊常子供出其父因此事不敢歸家晝則閒游夜宿什錦坊街小押鋪内遂由南城坊役練勇將常子押赴什錦坊街小押鋪將常指拿解赴案下聽候訊供核辦○兵部爲傳知事所有選補游擊郭起昌等三十四員於本月十三日午刻在東長安門外堂考馬步騎射爲此傳知該各員務於是日午刻以前各備弓馬前赴該處伺候本部堂官考騐馬步騎射以憑塡註考語定期帶領引見切勿自悮○本月初八日松吟濤大鴻臚之太夫人設帨良辰延集二簧子弟並外串名優在本宅内演劇一晝夜張筵宴客興會飛騰在廷王公大臣前往祝嘏者輿馬盈門洵極一時之盛 
[築臺募欵]  
　　厦門海口甚隘水道極深爲中國第一阨要之處倘閩臺粤浙諸處海疆有事輪船傷損必於此興修若在此處擇地鳩工創設船隖卽入水數丈之大鐵艦亦得尅日告成光緒十六年有德國致仕總兵福合爾遊歴來華察勘各海口形勢特具條陳數則請德國駐厦領事譯就華文呈諸卞頌臣制軍劉省三爵宫保爵宫保韙之遂飭福君赴克虜卜砲廠定鑄三十二桑的邁當大砲兩尊以備大擔口添築砲臺之用惟購礮築臺經費非十數萬不敷大憲因奏請向泉漳兩府殷富勸捐給予實官翎枝封典奉旨兪允大憲因札飭許觀察委通商保甲局員賴丁兩别駕總司其事另委富紳巨賈分投勸募以濟要需說者謂邇來厦門市景日衰漳州又遭水患議賑議撫尚在無欵可籌今兹更勸募十萬金恐非易事也 
[雞嶺霜痕]  
　　臺北所築鐵路外抵基隆海口内達中瓑以下數十里之邦裨地方火車每日分三次往來電掣風馳人皆稱便上月十六日大風陡起兼以連朝猛雨山水横流致將沿路鐵條衝壞多處總辦黨幼雲直刺相度形勢督率工匠興修刻己一律告成火車照常行駛惟附近基隆之八堵向有鐵橋長十五丈被水刷去路隔不通計此工程非數月不可日内由臺北附車而往者只能行至水轉脚再前則未免嘆行不得也哥哥矣○彰化爲臺南北居中之地民情强悍往往因地方細故輙敢聚衆滋事地方官不善調處卽易釀成禍端日前縣宰羅南橋大令因民教失和奉檄調省察看遺缺想須另委他員矣○基隆港子口向有厘金分卡以候補縣丞何二尹總理其事近由唐薇卿方伯另委徐子均二尹前往接辦二尹奉札後於本月初十日赴憲轅禀辭然後就道前往○南通火輪船向歸臺灣差遣船身雖較短小然頗行駛通靈惟船中機器水鍋年久失修不無損壞此次經管駕畢某禀明善後局擬赴香港修理并添購各料局總允之旋札委機器局提調蘇冶生大令前往查騐於初七日回郡銷差○前署臺灣縣黄芝生大令承乙因丁艱交卸遄返坷鄉惟任上尚有經手事宜未經料理遂復乘斯美輪船來臺赴撫藩兩轅禀到○邵筱村中丞以臺北爲省會之區不可無重兵駐紥因札委前帶撫標定海正營之陶碧軒叅戎廷樑乘斯美輪船前赴澎湖調齊宏字兩營駐紥於此著認眞操演以期技藝精良○基隆金礦局前爲機器局總辦蔣丹如太守兼攝刻下太守以事繁任重恐悮要公特禀請上游將金礦局事歸基隆同知兼理上游允之 
[禁令新頒]  
　　火砲號筒戰陣之具也江右風俗最喜用之凡民間迎神賽會及婚嫁喪祭相率濫用火砲則隆隆然號筒則烏烏然與鑼鼓鐃鈸之聲相應甚至屍柩在堂哭泣在室哀痛迫切之時火砲號筒喧然並作熱閙非常若不知有喪事也者每爲通人所不取近經臬憲福餘菴廉訪出示嚴禁火砲號筒二者民間均不得用未知蚩蚩者氓果能恪遵禁令否也 
[二十四橋客述]  
　　客有自裏河至揚州者云通屬鹽河水勢日涸中有數處刻已淺不容舠往來各舟時虞膠滯鹽船約有數百艘現皆淺阻於姜埝曲塘一帶鹺商船户焦急萬分目下揚屬運河水勢如此澎湃而竟不能挹彼注此是何故歟或曰裏河迂曲而狹如皋等處節節近市尤易淤墊加以地勢較高外河之水倒灌匪易鹽船停泊已久刻下恐非起駁不可而一經起駁非惟糜費較多且亦不免折耗噫貿易之難概可見已○兩淮運司江都轉之文孫自幼文定户部郎中何正郎之女孫兹擇吉本月十六日完姻坤宅留寓都門先期由冰上人函請正郎親送出都於中秋前二日抵邗上賃左衛街某宅爲公館張燈結彩陳設輝煌十五日先將籢具送往鹺轅是日自大堂以内亦皆懸掛燈彩照耀地明旣屆吉期由鹺轅排齊全副儀仗往迎至未刻彩輿抵轅登堂行交拜禮當新人登輿時正郎處又添設儀從執事其中銜牌甚多如紫禁　騎馬工部左堂順天廣東江西學政翰林院編修二品頂戴已酉舉人丙辰進士户部正郎等約數十對道旁觀者擁擠塞途莫不嘖嘖稱羡本郡印委官紳均衣冠趨赴鹺轅叩賀蹌蹌濟濟極盛一時是日楊子穆觀察之女孫于歸黄氏賀者亦車塡馬隘爛其盈門 
[蘇臺秋柳]  
　　宜興縣鍾溪司巡檢缺頗屬疲難現經上憲牌示以荆溪縣張渚司巡檢于少尹瑞麟調署所遺張渚司巡檢員缺卽以鍾溪司巡檢夏少尹文熾署理○楊囝囝者著名流氓也動輙與人鬥毆魚肉良民犯案纍纍上月某日又在某處藉端勒索經元和縣李大令訪拿到案笞責數百板荷以巨枷發元妙觀前示衆詎料楊偌大頭顱雖已和盤托出而兇惡之性依然不攺有某姓女年未二十丰姿韶秀常携女伴二三人蓮步姗姗日至觀前游玩楊見而垂涎挑以浮詞女惑焉遂出資代爲營幹得以開枷蔡家河頭有水果阿三者偕姘婦某氏賃屋同棲楊卽誘女至阿三家賃屋半椽居然野鶩作家雞女自與楊私識後神顚意倒每至家中竊取衣飾洋銀贈與所歡本月某日相率偕遁女父某甲悉心察訪偵知水菓阿三慣作水販生涯引誘良家婦女赴他處出售離人骨肉已非一朝又以楊係著名流氓諒係將女誘拐毫無疑議遂投元和縣署喊控李大令准詞飭差將阿三拘案鞫訊之下阿三一味游供不肯承認遂喝責數百板飭差管押俟將楊獲案再行訊辦○十三日午後織造署前有雄糾糾氣昻昻者數十人蜂擁小轎一乘如飛而去轎中有一健兒懷抱女郎一路嬌啼宛似流鶯乍轉後面有一老嫗隨之放聲大哭一轉瞬間轎已不知去向有知其事者謂此嫗卽女之母也嫗共生三女長者許字撫轅前開花肆之某甲爲妻嗣以甲不務正業家道漸衰嫗欺貧重富遂欲另覓東牀甲屢次央原媒關說嫗置若罔聞甲無可如何心生一計糾約多人作搶親之舉其時三女皆在門前閒立甲忙亂中不辨是非誤將欠女搶去嫗追之不及手足無措奔至原媒處自言愿送長女去將次女掉回原媒如其言以告甲欣然首肯遂於翌日交易而退洞房花燭其樂可知然小姨則已空受一番驚嚇矣 
[厦門客述]  
　　官中差役欺詐良民天下皆然而以厦門爲尤甚年來歴任厦防分府深知若輩伎倆遂於傳票内批明期限及簽役若干名使原被告一望而知若輩不復能任情訛索兹新任張文川司馬踵而行之特定章程每簽票傳人差役至多不過三名限日將票繳銷不使久存若輩手中以爲生財地步亦善政也○何厝鄉分卡厘務委員侯子夀明府因前辦琯溪厘務長徵至三成以上經上憲記功并調委華葑厘局○邇日忽有一種不尶不𡯓之人自稱逃荒至此向居家鋪户哀乞布施察其口音似非一處且有本地匪棍錯雜其中本月十二日闖入金星河邊某姓家任情剽掠席捲一空事後失主據情禀請地方官查拿究辦張司馬卽簽差會同營汛拘捕而若輩已行至海澄角尾鄉蜷伏某廟内差勇見行李頗富且有烟膏數大罐决非貧苦之人出官票示之令回厦對簿若輩抗不肯往差勇遂將情形回禀未識司馬將若何辦理也 
 
 

Page 3

 
 
[鷸蚌相爭]  
　　開成衣店之居某向滬北某姓家承做衣服邇被同業綽號螳螂阿泉前往兠攬居以同業本有定章不能爭奪生意遂向阿泉理論約於前日同赴軒轅殿評理午後居入城行至黑橋浜地方不料阿泉已糾約無賴三星等多人在彼守候見居蹣跚而至諸無賴一擁上前不由分說將居攅毆居大聲呼喊行人代抱不平阿泉與三星等見勢不佳紛然逸去居查點之下失去銀表一枚洋銀數元奔至所中向董事訴明被毆情形俄而阿泉亦至公所該董卽傳北三鋪小甲前來小甲向阿泉詢問如何起釁阿泉謂小甲不應多事喝令同黨將小甲毆擊一哄而散該地甲受有微傷董事以阿泉等如此横行究難坐視遂於昨日邀集同行紛紛議論未識作何了結也 
[求讓利銀]  
　　西人季利士投法公堂訴稱去年五月二十四日有湖北客人以西藏貢香兩箱倩義記號送來抵押洋銀一百元由趙元盛紙店主作保立有憑據限六个月取贖其利按月照付若不遵前議准定將香隨時變價現在逾限已久且利息數月未付向趙催贖數次置若罔聞遂將此香付呌貨行秉公拍賣得價銀六兩四錢除去利銀外尚欠一百零四元應向保人追索故將趙送案請究趙供稱此客已往湖北現有信來此囑爲代付利銀不料西人已擅自將值洋銀二百六十元之貨祗拍賣得銀六兩四錢核算爲數懸殊且貨主不在上海恐日後定有轇轕請諭令西人將原貨追回葛同轉商請祁繙譯官向季利士追究季利士稱拍賣貨物均有呌貨行清單此香不知賣在何處恐難追回矣同轉謂趙曰西人屢次催爾爾爲何不備銀早贖供稱小的抱病日久六月間前往蘇州現方回滬况西人並未來咨照季利士卽唤到包車夫某甲稱商人曾飭此車夫往趙處咨照五六次同轉謂趙曰西人一再咨照爾雖不在店中店夥應致因與爾豈有延至日久仍然不知不覺者遂判令限四閱月内將應找之銀如數繳付趙稱小的願遵繳洋銀一百元惟利息求准讓减季利士允之兩造卽稱謝而退 
[縣案彚錄]  
　　翁長楨具控姚旦初之子姚新卿圖賴抵欵等情經前任袁海觀大令訊問之下令姚新卿交錢二百四十千文並市房二十四間以便給翁具領此已登諸前報後因姚並不將錢交案房屋亦祗交十九間其餘延宕至今翁遂投案求催黄愛棠大令查閱前卷於前晚請帮審委員竇奠高明府研訊翁長楨投案求追並稱姚將此事置之度外錢則分文不交房屋亦祗交十九間尚有五間迄未交出求請訊究姚供稱係本邑人欠翁之欵因邇來生理不佳叩求寛限明府查閱原卷謂姚曰自控案迄今已歴七月之久豈可任爾拖延姚再三求恩情願赶緊措交明府問曰尚有房屋五間何在答稱業已塌坍明府曰如果塌坍其地尚在翁又稱此房實被姚拆去將空地租與竹行明府著姚新卿於半月内將錢交清至房屋一節飭將姚交原差恊同翁長楨前往估看禀候核辦姚供稱欠錢求寛限二十日卽行措交明府曰此案本當比究今姑從寛准限二十日卽行措交姚唯唯翁叩謝而退○前日貨捐局將冐充司事之周廣照冐充巡丁之柳阿永顧蓉等送至十六鋪保甲局由局轉送到縣值日差禀明後黄大令於晚間升堂命提周等至案問曰爾等何故冐充司事巡丁在外勒索錢財現已到案著據實供明尚可從寛辦理周廣照供稱小的係甯波人向爲海味行生意素來安分不敢冐充司事此次實被悮拘求請鑒察柳阿永供稱係本邑人向駕渡船度日並未冐充巡丁顧蓉供稱係本地人前爲洋貨生理現已失業不敢混充巡丁求恩明察大令一再盤詰周等執定前供大令曰若不笞責豈肯直供喝令懲責周始供認冐充一次柳供認冐充三次顧供稱亦有三次大令問曰每次得錢若士柳顧答稱小的等每次得錢三百文此係實情求恩鑒宥大令訊得周柳顧三人冒充貨捐局巡丁向人滋詐未便輕恕判各笞責四百板枷號三月發貨捐局門前示衆期滿再核○二十七保七圖地保陳耀亭由丈量局屢傳不到經局員禀明道憲札飭上海縣提陳訊究黄大令奉文後立飭公差將陳傳案大令曰現有西人因單契號數不符欲在左右鄰家契據上核對號數故由丈量局傳爾爾竟抗傳不到是何居心陳供稱該西人所買之田與毗連之田係吳老焕之産吳雖住在小的圖内其田則在八圖中小的不能往傳大令著差將吳及八圖地保曹祥三於前日提到晚間升堂集訊陳伸訴前情曹供稱小的現充八圖地保西人購地小的不知其詳吳供稱係本邑人有田六畝數分係祖宗傳下田單早已遺失有歴年糧串爲憑小的之田並未售與洋人東首係寳源祥之田南首係洋房西首係張姓之田求請明察大令曰爾田雖未售去然該洋人所購之田與爾田毗連故欲觀爾之田單號數觀後卽可給還現在旣稱失去亦無妨碍著陳耀亭恊同吳老焕向該圖册書處查明實在禀覆候核 
[英界公堂瑣案]  
　　昨日禮拜二輪應美國副領事易孟士到堂觀審易君因事未到各案遂由蔡二源太守獨判○包探江阿三禀稱蔣和尚雇吳錦富作工被吳竊去棉被衣服及零星諸物兹由小的將吳查獲搜出押票吊到原贓送案請辦蔣供稱小的在治下開牛奶棚雇吳爲夥不料伊乘間入房掭鎖竊物昨夜又來圖竊遂由包探拿獲搜出押票起到各贓請大老爺給領吳供稱小的係崇明縣人因貧犯竊並非甘入下流現思遄返故鄉以安耕鑿蔡太守判令笞責一百板押候備文遞解回籍贓給失主領去○包探江阿三禀稱新沙遜洋行在山西路起造房屋有王錦全有混充木匠乘間竊取窓上銅楗四副經小的阻獲人贓解送案下鄔松茂供稱小的在新沙遜造屋作塲司帳昨日見王竊取銅楗因之獲送捕房王供稱小的係浦東人年十七歳不合貪小行竊尚乞施恩蔡太守判令枷號兩禮拜帶往犯事地方示衆贓給失主領去○包探黄四福禀稱吉金隆家被竊金珠首飾曾由小的將朱阿彩解案大老爺訊供之下飭查失贓再訊現又經小的查出各贓所缺已少惟當時實由名阿根者行竊朱惟代爲典贓然朱初入捕房並不將阿根說出兹又逐加盤問始言願押往指拿及往而阿根已脱逃恐一時難於弋獲矣吉稱小的與朱同居某處被竊首飾除吊出外所缺無多請爲給領朱供稱小的係蘇州人首飾實由阿根行竊小的惟代爲付質如今只乞施恩蔡太守判令再管押一禮拜起案各贓先給失主領去一面仍飭黄探緝拿阿根以便訊辦○包探孔阿才禀稱竊犯張金奎連次掩入金阿大等家竊取衣物兹經小的拘獲吊出失贓是以送案請辦金及桑寳發張阿海王阿根顧松亭曹連生聚豐園酒館夥某甲同投案下請領失贓張供稱小的係蘇州人年二十二歳向在原籍當輿夫從未作不端之事兹來治下無從覓食以致連次犯竊自知該死尚乞恩寛蔡太守判令管押三月贓給失主各自認領○包探何瑞福孔阿才同禀稱小的等查得松江路某姓銅作通宵聚賭因會同三百六十三號巡捕前往拘拿獲住各人解送案下高甫清卽高興順李生英宋良海楊連洲卽楊福亭沈春英劉新喜邱少才魏正興諸人同供稱小的等皆湖北人同在某姓水烟袋作中工作工畢後偶爾摇攤並無外人更不滋閙作主魏正興繕遞禀詞蔡太守格外從寛判令到案諸人各罰洋銀兩元以充某費如不能繳則各管押一禮拜並令魏具以後不再聚賭切結起案之水烟袋等給還賭具銷毁 
[法界公堂瑣案]  
　　泰昌客棧主張紹祺卽張梅亭挈子增夀及夥李光耀戴明泉訴稱兒子不務正業漸入下流前日被野鷄淫娼邢錢氏奪去金鑲籐臂釧一枚故將此娼及龜子邢産叔扭送來案請追增夀供稱邢錢氏本係野鷄流妓小的確曾與之繾綣後此妓從良而去小的卽斬斷情絲不料從良後景况不佳屢次尋小的稱貸致被借去金約指及洋銀若干七月十二日邢自稱將屋賃與此妓積欠屋租現在洋涇浜畔守候小的欣然而往卽被邀入某酒肆媚語甘言謂郎君臂上金鑲籐釧其式甚好乞借與奴一觀小的不虞其有他意取下與之邢在旁驀奪釧奔去小的正欲追赶此妓卽將髮辮扭住言邢往新恒茂吸烟郎君無須著急小的令此妓同往新恒茂上樓尋邢不見轉瞬間此妓已去如黄鶴小的懼不收回家追尋十餘日今始將此妓及邢尋見是以交捕送案請追氏供稱小婦人先在鴇婦馬秀卿家賣娼增夀前來住宿積欠夜度資向索支吾故取伊金鑲籐臂釧現在此釧抵押與龍華附近人季姓處葛同轉著將男女一併押追○周春林訴稱舟子周雲福賃取某姓之船 
 
 

Page 4

 
 
由小的等擔保閱兩月不但不付租金且復私售去客貨約共洋銀七十餘元昨日始得尋獲是以送案請追周供稱小的所欠之錢一時無力歸償尚求鑒宥葛同轉著押候比究○顧永慶訴稱某日小的行至帶鈎橋被張阿林竊取頭上所戴瓜皮縀帽當卽追獲送案請懲張供稱小的悮認顧爲友人與之戲謔不敢攫物尚乞施恩葛同轉判令押候笞責一百板并比追羽黨以爲公然行竊者儆○崇明女子馬金郎被胞兄馬仁郎串使蟻　朱金寳吳松濤帶來滬上　與粤人王素坪家嗣因主母凌虐難堪於六月某日脱逃彳亍途中經巡捕拿獲解案後葛同轉判令寄養某善堂待生母到來准其具領前日仁郎投案代母具領同轉飭將金郎由堂中帶出質問之下供稱家中産業已被仁郎變賣凈盡且復售及胞妹是以决不願隨之回去須待母親到來素坪遺傭婦投案具保金郎出外同轉謂須待伊母來申具領仁郎卽行管押○東洋車主鍾一訴稱小的有車一輛賃與江少亭載客失去第六百號車照故將江送案請追江供稱車輛由阿二轉賃與小的夜間停在街頭不知照會被何人竊去且連鄰右所失共有三張葛同轉令鍾帶江出外向阿二理追富王氏控野雞淫娼閔孫氏勾引其夫一案前已屢紀報端昨晨富王氏偕受傷之乳嫗張沈氏投案請究閔娼偕龜父閔子山到案訴稱小婦人雖係賤質亦不應被富王氏屢次辱毆葛同轉諭令閔日内挈女回江西原籍否則送縣遞解○某處收租洋人長生偕華夥投案訴稱房客陸樂氏積欠洋銀九元倪袁氏徐陸氏各五元五角徐施氏十五元劉王氏七元五角王寳春徐旭堂馮沈氏各六元趙蕉和六元五角請爲追給葛同轉著一併交人保出限月内付清○十五號二十一號兩華捕同禀稱小的等見有流氓在某飯店具膳借端與值堂人口角故將二流氓拘入捕房管押不料同黨唐銀水張福卿將小的辱駡竟欲拽過八仙橋兇毆因之一併解送案下唐張同供稱小的在捕房外閒觀不敢兇横葛同轉判令管押三日○萬選樓書坊中人林正元訴稱本月初三日失去枕箱内洋銀一百四十元及小銀錢一百枚查問之下見學徒戴紀生情狀慌張顯見伊竊因卽告知薦保人汪搢奎汪將戴送回伊家所失洋銀言明照數賠償迄今數日汪竟圖賴前言請卽提案質訊葛同轉准之飭提汪研究汪供稱戴年甫十五歳諒不敢竊此巨欵且坊中有三學徒均須質訊同轉謂爾爲何保戴回去自認賠償答稱如欲賠償須戴親自到案林稱汪奉提後其家屬擁至小的家中吵閙同轉著將汪押交戴到案林稱若將汪管押小的家中更不安矣同轉謂然則祗好將汪交保限期交戴質訊○包探郁庭湘禀稱張方蕉洪三喜兩人本在英包探某甲處當夥役前日在本租界拿獲積竊沈寳生欲帶往英界沈不願往途中大呼救命適有西捕到來將三人一併拘解來案葛同轉將張洪略加申斥飭送歸英捕房○某小烟館夥丁卜貴訴稱梁仁卿時來混用僞洋銀前晚又持洋銀一元佯爲購取烟膏估看之後一味爭多論少小的卽將洋銀還之及遷就成交巳掉换僞物適經小的覷破是以送案請懲梁供稱小的挑烟時確付好洋銀旣而在小的袋中將僞洋銀搜去葛同轉著押候此追羽黨○包探王榮培禀稱張蘭亭攫取某姓小孩臂上銀釧追獲時釧已交與羽黨葛同轉訊張不認遂判令押候比究 
[飢黎戴德]  
　　本館恊振所昨承錦豐益趙郁堂翁交來山東黄縣丁悦生堂大善士助山東賑洋六百元此次山左因河流泛濫隄防冲决百萬生靈流離蕩析旣興嗟於枵腹復致慨乎無衣凄慘情形誠難殫述今蒙大善士眷懷桑梓大發慈悲仁風所被槁木皆春甘雨頻霑瘠田亦潤其造福於斯民豈有涯涘哉又定海順德堂鄭抱病二次許願得痊助山東順直賑洋一百元又祈安氏求合家平安助山東順直賑洋五十元祈安氏求行事平安助山東順直賑洋五十元具見樂善好施無分畛域除掣奉收條外謹列報章以資激勸 
[助賑平安]  
　　謹啓者敝堂接奉再刼餘生樂安大善士樂助山東賑洋五十元又李脩本大善士祈父康健請符治妻産病母子平安續助東賑洋六十元又奉合記號交來重慶曹徐氏樂助直隷賑銀三十兩捨救命之銀錢通至誠之感格吉人由來天相善氣更迓天和况富籌賑艱難定卜平安永保乞附報牘奉揚仁風並資觀感[  上海六馬路仁濟善堂籌賑公所施善昌等謹誌]  
[助賑摭要]  
　　濟世之方迄今日而無奇不備矣倫常所繫酬酢所關息息相通皆救時之忱所積而著彼流離靡定者當霑惠以歡欣焉蘇恊順莊爲陸奐若翁求尊閫癲病速愈由厚康莊來洋二百元無錫隱名氏爲如夫人杜氏超度亡魂由同康莊來洋一百元鄭門郭氏求保産後平安完愿洋五十元蘇垣胡隱名氏由惠泰莊來洋五十元萬成莊中秋節酒移助由徐石士翁來洋十元委解瘠區籌措孔艱愴彌縫之乏術扶持得力增感激以銘恩用請表彰藉資鼓舞[  上海北市絲業會館籌振公所施善昌謹誌]  
[申報舘恊賑所經收順直山東河南賑捐第一百七十三次清單]  
　　十六日錢昕伯新得文孫承衆親友惠賜隆儀湯餅移賑洋十二元仙鎭孫象芳洋二十元隱名氏洋三十元無名氏洋十元廣東黄中立堂規元廿八兩六錢黄立本堂規元二十兩黄榆卿規元十兩黄愼德黄寸心堂二户各洋五元黄伯安堂黄章記黄章翁三户各洋二元黄屋官黄理君余衡善三户各洋一元以上八户來規元十三兩六錢八分嘉興張聖源洋六元張堰李長燦求保男省方身體肥壯康健江隂沈小記漢口源遠流長吳寳善堂溧陽還心愿五户各洋二元勉力子洋五角無名氏錢二百文不書名二户各錢一百文湊數錢一百廿五文以上四户來洋五角鄭端懋洋四角○十七日南豐胡絢臣洋四元無名氏陳四郎求速去病黄石港錢青代募三户各洋二元蘇州徐蔡氏洋一元陳庠夫錢三百文余崑如錢二百文徐文英沈少如二户各錢一百文徐希剛錢二百二十文黄慶平金楚卿二户各錢五十文顧子聲錢三十文以上八户來洋一元○十八日葛耕心堂以文孫湯餅筵資移賑英洋一百元謝筠亭王松堂洋錢昕伯之文孫彌月湯餅移賑二百各洋二元無名氏洋五角無名氏舊鈎子求病速愈二户各洋五元同善氏洋四元謙益美怡茂泰不留名二户保安氏全家福無名氏十户吳茂棠汪翰文隱巖書舘全家福大雷隱耕子無爲州求母夀廿二户各洋一元醉夢生無名氏合善士求安樂皖垣鑑湖觀樂後人求足疾速愈兼了宿願五户各洋二元保平安銅洋廿四元○十九日施少欽送錢伯交孫彌月湯餅移賑洋二元松江春融室主人爲内人産後母女平安並祈新産之女惠安一路安好嘉興樂善氏二户各洋八元無力鄉人洋十元謝葉二君公祝陳君生辰洋一元○二十日楊子萱送錢伯文孫彌月湯餅移賑洋二元無名氏洋二元○以上總共收英洋二百八十四元九角九八元七十二兩二錢八分銅洋廿四元 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年八月十四日京報全錄]  
　　宫門抄○諭旨一道錄前○發抄硃批四道○河督許奏節交曰露黄河安瀾情形摺○又奏搶辦埽工竣事片○新撫陶奏審明定擬摺○直督李奏酌加旗兵餉銀片○粤督李奏請准已故提督方耀捐建專祠摺○八月十四日户部通政司詹事府廂白旗值日無引見○恩輝烏拉喜崇阿各假滿請安○長江水師提督黄翼升請訓○兆伯續假十日○召見軍機廖夀恒黄翼升○發抄劉坤一奏特用道胡家楨補鹽巡道奉硃批吏部議奏欽此○又補用總兵李華清等請免騎射奉硃批著照所請兵部知道欽此○又審明革生陳憲章京控定擬奉硃批刑部議奏欽此○又泰州營都司章宗翰升補宿遷營遊擊奉硃批兵部議奏欽此○○頭品頂戴河東河道總督臣許振褘跪奏爲節交白露黄河大勢將定可望安瀾恭摺具陳仰祈聖鑒事竊臣前於處暑奏報黄河情形後中間復得大雨數次後續報長水數次兩岸險工亦迭有變遷有正在搶堵而溜又遠去者有向本無事而今復著河者此皆通工常有之事不足以凟聖聽最難者黄河去年僅長一次今年則長水十餘次沁河亦然而兩岸未漂失一埽未驚報一險其爲可幸者一黄河自去歳直走中洪爲十數年所僅見今則依然如故且有漸漸由灣取直之勢其偶近河岸皆邊溜耳每一抛石則旋卽挑出此非聖德宏深百神効命何能如此其爲可幸者二又向來廳員無日日廂埽之理河工用物無終年不闕之理今則便於取資每於修防日慮其險而思所以弭之日課其工而思所以堅之臣通飭工員見事卽爲不拘文法但責事實可致禀報臣亦隨時隨批授以機宜安其心力故人頗便於從事又辦石委員奔馳於山澗烈日之中連檣於長河駭浪之下四處連送不爽片時黄河之見險卽搶與每搶卽定者未必非用石之力其爲可幸者三有此三端天人交應但懍之以懼持之以恒率作興事當無大患今曰露屆期從此盡爲秋汛爲日猶長向來秋汛期内亦每多報險工然今無慮也臣觀伏汛之險險在天事秋汛之險險在人事確有可憑當分别論之如伏汛期内猝遇旬日半月之狂雨驟長一二尺之猛浪則措手不及誠或有之故半屬之大事然詳考囊年伏汛大險則均由料物之短絀埽叚之糜損未有終年慮此終日爲此而仍措手不及者也故雖天事而人事亦可挽廻至於秋汛總日伏流淘根勢至勁矣然旣無霖雨自可日夜施工旣有料石自可隨時防守故臣以爲人事旣修秋汛卽無慮也向之秋汛報險未必非爲求請添地步而今豈有是哉臣統觀黄河大勢自可仰託聖主洪福行慶安瀾惟今年廂埽工多用料幾至罄盡尚賴前年清查埽工之料凡稍有可用者一概揀而添用臣去年疏稱能餘銀二萬兩以歸入防局者指此也今一併無餘矣查秋汛期内爲日尚長用料不能限量所幸秫稭業已登塲臣已飛飭兩道七廳於七月十六日卽行開塲採買當年之料先爲酌定數目購買一千六百垜分布各廳計秋汛工作任憑取用而未歳春廂及大汛應用之料亦皆不至短乏又查河防局去歳辦石萬方至今大汛長水多次以之挑溜保險殊爲得力今臣仍擬再辦萬方趁早爲之則明年修守稍有把握第未知秋汛果否敉平有所盈餘使臣復能節省出此欵否所有節交白露黄河水勢可望安瀾及臣變通先期採購來年稭料與擬節欵籌辦石方情形合行恭摺具陳伏乞皇上聖鑒訓示謹奏奉硃批知道了欽此○○許振褘片再太平北岸衛糧祥河下北等廳歳修搶辦加廂埽叚現已搶鑲高整者係衛糧廳屬封邱汛西圈埝第九叚下首起土壩前埽工六叚係光緒十七年緩修祥河廳屬祥符上汛十五堡迤上上空擋埽工八叚係光緒十六年緩修下北河廳屬祥符下汛二堡挑壩迤上空擋五埽迤下順堤十一埽至十八埽工八叚均因入伏前後沁黄兩河迭次陡漲水勢洶湧異常溜勢逼注先後致將各該埽刷蟄卑矮情形緊要當經各該廳動料分投搶辦按叚加廂垷俱一律追壓堅實穩定足資抵禦理合附片具陳伏乞聖鑒謹奏奉硃批知道了欽此○○頭品頂戴甘肅新疆巡撫臣陶模跪奏爲本夫商同其妻誑誘姦夫至家綑毆斃命核明定擬叅摺具陳仰祈聖鑒事竊庫車廳纒民那思爾商同其妻夏立比比誑誘奸夫先木西提至家綑毆斃命一案經卸署庫車廳同知張開鑑獲犯騐訊移交接任同知聞端蘭議擬解阿克蘇道陳名鈺審明咨署鎭迪道兼按察使銜周崇傳核轉前來臣覆加查核緣纒民那思爾籍隷庫車廳務農爲業與已死先木西提素識無嫌先木西提常至那思爾家那思爾之妻夏立比比習見不避光緒十五年四月不記日期夏立比比在家獨坐先木西提乘間調戲成奸以後遇便續奸從未給過錢物本夫那思爾並不知情十六年三月内先木西提與夏立比比在其後園墻下坐地嬉笑被鄰人大五頭撞見告知那思爾囑其管教那思爾將妻痛打盤出奸情禁止往來以事關顔面隱忍未言從此嚴加防範先木西提戀奸情熱每探夏立比比出外向其纒擾夏立比比不能拒絶勸夫遷避那思爾氣忿商同伊妻欲將先木西提誑誘至家綑毆以絶其念夏立比比允從五月二十五日夏立比比路遇先木西提又復纒擾夏立比比揑說伊夫明日赴草湖買羊約定次晚來家先木西提信以爲實各散夏立比比回歸向夫說明那思爾次日預備繩索皮鞭佯作出門在麥地内藏匿二更時先木西提進門那思爾跟入緊閉房門同夏立比比將先西木提用繩綑縳弔在梁上那思爾執皮鞭連打數下先木西提雙脚亂踢那思爾將皮鞭遞交夏立比比喊令很打復取毛繩將先木西提兩脚綑緊先木西提負痛喊駡那思爾接鞭過手用力亂打時當黑夜何人打傷何處無從記憶鄰人大五頭睡醒聞聲起往查問始將先木西提解下灌救無效移時殞命通知屍父投約報騐訊供議擬解道咨兼臬司核明轉詳臣覆核無異查例載捉姦巳離姦所非登時殺死不拒捕姦夫者照罪人不拒捕已就拘執而擅殺律擬絞監候又擅殺姦盜罪人案内餘人悉照共毆餘人律杖一百又軍民相姦者姦夫姦婦各枷號一個月各等語此案那思爾商同伊妻夏立比比誑誘姦夫先　西提至家弔毆致斃雖非登時姦所而死者究係犯奸罪人自應照例問擬那思爾合依捉奸已離奸所非登時殺死不拒捕奸夫照罪人不拒捕已就拘執而擅殺律擬絞監候秋後處决奸婦夏立比比聽從夫命誑誘奸夫至家帮同綑毆照擅殺奸盜餘人罪止杖一百夏立比比應從重仍照軍民相奸者奸夫奸婦各枷號一個月杖一百例擬以枷號一個月杖一百犯奸之婦杖决枷贖奸夫先木西提罪有應得旣被弔毆身死應與救阻不及之隣佑大五頭均毋庸議無干省釋屍棺飭埋皮鞭毛繩案結銷燬是否允協除將全案供招咨送刑部外所有本夫商同其妻誑誘奸夫至家綑毆斃命核明定擬緣由謹恭摺具陳伏乞皇上聖鑒勅部核覆施行謹奏奉硃批刑部議奏欽此○○李鴻章片再三河縣駐防旗兵差務煩重與他處情形不同自餉需减成支給該兵丁等苦累異常不得不設法調劑據藩司裕長請將該駐防兵丁歳支餉銀米折援照古北口等駐防成案自本年秋季爲始酌加一成攺按八成實銀支給核計每年加銀不過六百餘兩爲數無多司庫不致拮据該兵丁等得瞻身家當差益期勤奮等情具詳前來除飭取兵丁額數添支餉銀米折各數清册咨部外理合附片具陳伏乞聖鑒訓示謹奏奉硃批著照所請該部知道欽此○頭品頂戴兩廣總督臣李瀚章跪奏爲已故提臣方濯有功地方兵民感戀籲懇天恩准其捐建專祠恭摺具陳仰祈聖鑒事竊照廣東水師提督方耀於光緒十七年六月在營病故仰荷恩綸優加卹典並將事蹟宣付史館立傳軍民人等欽感同深現准水師提臣鄭紹忠　稱據新授湖北鄖陽鎭總兵何長清署高州鎭總兵潘瀛及水陸各營將弁禀稱各屬兵民以方耀從戎以來克復清遠等縣十餘城剿滅李世賢等大股髮逆計平巨宼陳金缸及各路土匪多起清查鄉匪籌辦海防有功於粤者甚大在惠州則傾囊散賑在潮州　濬河濟農又將兩府各書院次第興復勳烈不泯惠愛難忘擬於虎門大平寨營地捐建祠宇以伸報饗等情轉咨到臣飭據管理善後局各司道核議相符詳請具奏前來伏查該故提臣自咸豐初年投効帶勇從戎三十餘年威望素隆戰功卓著粤中土庶倚若長城其平生事蹟業經臣於上年奏明在案從前潮屬各鄉儼同化外議者多主勦洗該故提臣獨能細意搜查保全不少尤爲粤人所感嚴至今辦匪鄉者猶用其法而又勇於爲善固宜衆情追念競欲報以馨香查軍營曾立大功諸將身殁以後籲請捐建專祠無不仰邀兪允可否仰懇天恩俯准捐建已故廣東水師提督方耀專祠以彰勳績而慰輿情謹會同廣東巡撫臣剛毅繕摺具陳伏乞皇上聖鑒訓示謹奏奉硃批著照所請禮部知道欽此 
 
