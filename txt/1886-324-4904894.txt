# 1886 - 324 - 4904894

 

Page 1

 
 
[重印螢窗異草初集出售] [  申報舘主人啓]  
　　本館所印之螢窗異草計共三集其初集現已售罄而購者仍接踵而來是以重付手民仿照原本排印兹已工竣每部仍訂四本計價洋二角卽日出書發兌處悉遵舊例 
[本館告白]  
　　本舘在蘇消售申報向由黄姓經辦本年秋黄姓病故後又由石姓暫理現在託閶門内穿珠巷口附在掃葉山房内之洪春記承辦有欲看報者新向洪春記訂定自當按日送閱至以前黄石兩君經手之帳目亦均歸洪春記收取此佈 
[石印綱鑑易知錄出售] [  點石齋主人啓]  
　　山陰吳楚材先生纂輯綱鑑易知錄一書行於世者百七十年於兹矣啓迪來學示以讀史之法至簡至括無踰此書坊刻陋劣閱者厭目本齋因能善本精繕而精校之而其中白圈黑圈點讀鈎注凡有關於讀法者悉照善本綴入眉目清朗一展卷便知其佳妙而紙張之潔白裝潢之整齊久已見重爇林無煩贅述刻已悉數售於大順號准於十二月間出書此後荷蒙賜顧無論零售躉售請至新北門外大順號升城内太平街信和錢庄購取可也 
[開印资治通鑑告白] [  點石齋主人啓]  
　　天台胡注資治通鑑二百九十四卷附釋文辨悞十二卷本齋四處搜求覔得元刋本不自私秘願公同好業已開印並不招股期明年四月出書分訂二十本外加錦函定價每部十二元如有惠顧者請至本帳房取閱様張可也此佈 
[論通商之有益於中國]  
　　今試執迂儒而語之曰我中國自通商以後貿易日繁見聞日廣流民地痞皆得有所依賴而不致爲匪右是乎西人之貺我實多也彼必拂然於心悻悻然現於其面曰爾何喪心病狂歟何若是之是非顚倒也我則應之曰是實有說西人之初來通商也西人豈欲利中國哉實欲自爲已利耳始則脅之以兵繼則要之以約後遂舳艫相接源源而來以有易無暗中牟利其轉運也速其計算也工其貲本也多其心思也細約計金貲之流出者每年總覈不下午百萬金由是以觀西日以富卽華日以貧安所得見其有利而不知非也西人之販運來華者以洋布羽毛哆呢等貨爲大宗而中國出口之絲茶數足與之相匹其可以獲利者惟鴉片烟一項消耗我資財頽廢我筋力不特華人以爲詬病卽西人之能知大局者亦謂爲理所不容法所當禁徒以利之所在故人爭趨之耳近則中國各省皆能種植收漿而關稅所征較前不止惟倍度西人之販運者利亦不似從前之豐矣而西人來華則無一不華人之是賴洋行也輪船也公館也自買辦以迄出店水手罔不優以薪水借其指臂向時之爲店夥者終歲勤動祇得數十金今則數百金數千金不難立致身家温飽衣服輝煌乘堅策肥頤指氣使其獲益於通商者豈淺鮮哉等而下之一庖人也一縫工也一車夫也當其服役於　人家日惟求百文錢尚慮無人雇用一經西人所雇則每月總不下十餘元數十元其他扛夫舟子通事細崽之類賴西人以養活者就各通商口岸而計何止數千萬人而西人卒歲經營心力俱瘁亦惟供其揮霍恣其奢華其得白手起家銅山高積滿載回國樂此餘年者千百人中曾不聞二三輩然則通商之利果在西人乎抑在華人乎且不但此也儒者埋頭勵志除八股五言之外有能講考据工詞章者向已稱爲淹博語以六合之寥廓五洲之廣遠非瞠目不能答卽斥爲讕語無稽耳自與泰西通商而弦誦之餘時得與彼都人士通欵曲披其圖籍習其語言天文地與化學光學算學醫學無不可深窺秘奥盡得心傳其有志出洋者又得在其大書塾中從名師友朝夕講論行伍之規戰守之法砲臺若何而鞏固兵艦若何而堅精禦敵攻城若何而操勝算學有成效則歸而導其子弟或教習武備水帥諸學生使咸得革除陋習改換新機以與泰西諸大邦齊驅並駕至山川之形勢民俗之醇疵律例之簡煩政教之得失向惟西人能深悉我朝之底蘊近則華人之游歐洲者於泰西掌故亦無不瞭如指掌且各譯成華字著爲成書家置一編便於繙閱一旦有事斷不復受其欺蒙非道光季年辦理洋務諸大臣如在漆室之中寸步不能移動者比其通商之益又如此或有送難者曰子言通商之益誠若是矣所最可患者惟招工一事耳從前古巴一埠急需華人工作於是粤中諸地痞勾引鄉愚以之爲貨更賤其名曰猪仔一到其處非鞭笞卽凍餒受盡磨折無復生還自中朝特簡陳星使蘭彬出洋查閱與之定約除其虐政始得困苦稍甦近時美國舊金山各埠又有戕虐華工之事焚其屋宇戮其妻孥華民疊受欺凄幾至暗無天日雖經駐美星使極意保護而美廷卽允撫卹土人終不相容使非通商則千萬億小民萬不能冐險而去安居樂業何致見侮於外人是非通商之一害乎愚則以爲事雖有害而利實隱寓于中不觀昔年赭宼之事乎起事在金田邨初惟窮苦小民無衣無食謀生乏術聚而咨嗟有一二桀黠者出妖言煽惑設會誘人授以兵戈四出爲亂以致涓涓不塞釀成江河十八省幅員幾無一片乾凈土幾費心力始得殲除今之傭於外洋者非無衣無食窮苦小民哉跡其被鬻爲猪仔者未必皆桀驁不馴之輩然被鬻者十之三願往者十之七苟非性情强悍愍不畏死之徒卽曰迫於飢寒亦未必肯輕身而臨不測使無此出洋一路則中國民日以繁地不能日以廣卽利不能日以多窮蹙無聊勢必鳩聚爲患挺而走險其不滋生事故也幾希昔世宗朝嘗募天下勇士命史文靖公統率以實巴里坤亦以釜底抽薪預杜燎原之勢耳今得自闢其途俾生路可尋免致窮極思變倘能勤劬奮勉則日積月累尚可獲利而歸卽見惡於美人亦可舍之他適襆被而出何處不可棲身是則開海外之利源卽以弭域中之隱患如是言利利斯大矣彼迂儒動以閉關自守不與通道爲言者井蛙之見烏足以語于斯 
[諭旨恭錄]  
　　十月二十一日太常寺題十一月初五日祭先醫廟奉旨遺英煦行禮兩廡遣周之楨李德昌各分獻欽此 
[海防大火]  
　　十月十五日越南海防大火焚去棧房一所約計所燬房屋貨物值洋一萬元之多棧主稍受火傷聞該棧房係怡和洋行保險云 
[武漢紀聞]  
　　川督丁稚簧制軍之靈柩由　至宜昌前已誌於報牘兹悉日前業經抵鄂军柩差官爲四川候補縣徐大令念復當於上月二十四日之晚附招商局江裕輪船就道聞並不回黔須至山東安葬云○鸚鵡洲某甲游手好閒素無恒產妻亡續娶某醮婦挈子而來飲之食之居然式榖不數年婦又病亡甲草草殯殮隨示意媒媼再續鬻 
 
 

Page 2

 
 
膠入門後琴瑟頗調惟視前妻之子勢同氷炭甲無奈稍給資本令煮荳腐腦沿街挑售有某乙者近處之粗夫也每食荳腐腦不名一錢積久漸多欠至青蚨數百翼一日甲子乘暇往索乙效叚干木之踰垣而避令家人飾詞却之甲子大怒取其盆内濕衣勒令交錢贖取乙知之訴諸甲　言其子竊衣甲尋得交還須臾子歸甲不分皁白竭力毆之妻亦從而加功迨子說明則已鱗傷遍體臥病數日一命嗚呼噫芸瓜受杖蘆衣御車從古大賢尚難免家庭之變况如甲之不明禮義者乎君子讀黑心符所以欲泫然流涕也○漢口花街正街等處由官勸捐挑挖陰溝以免污穢積滯說者　此外尚有多處條石已中折路亦崎嶇不平倘能次第興修則數十里居民當同享坦途之福矣 
[四商斃命詳述]  
　　上月十四日報載漢臯仁記洋行之大班西人槍傷身死一節該西人死狀外間傳說不一訪事人卽據傳聞之辭郵寄登錄昨接該處確信知此事尚有訛誤合再詳錄如左據稱是日該大班西人欲挈其婦出外大飱西人穿衣已畢而婦尚裝飾未完因坐以待之偶見有玩耍之手鎗取在手中玩弄詎料玩耍之物亦足爲害槍中已裝有藥彈不知而誤觸其機立卽轟然而出彈中西人之腦赶呼醫生騐得實以無　誤傷旋如法將彈取出敷之以藥該西人氣體素弱敷傷旣畢以爲尚可望無性命之憂旣而庖人送湯至正在呿飲而頭上之筋絡忽然暴痛血流如注卽刻倒地而死死後復經檢騐不知是否因傷發之故抑係别有病症尚不可得而知也 
[蕪湖官塲雜事]  
　　十月二十七日爲蕪湖關道雙錫五觀察懸弧令旦觀察清廉節儉不欲過費屬員故于所餽壽儀槪行璧返卽來轅叩祝亦不接見惟令留取職名跡其亮節清風方之古名臣誠無愧焉○署蕪湖縣事錢孟超明府履新後示期十月二十四日唱　書吏差役各書役咸整肅衣冠應名畫夘明府諭以勤慎辦公母欺氓庶本縣每遇民間詞訟隨呈判結無稍覊留爾等倘敢擅離務必嚴行懲處書役咸唯唯叩首而退明府隨發硃條遍諭本署家下人等無事不准出署及飲酒鬥毆携帶婦女入署等事如敢違犯照平人加等治罪亦足見精明嚴厲馭下有方矣○有鬥毆案内擬流之某犯病斃繁昌縣獄經蕭大令禀諸太平府聯仙蘅太守札委錢明府前往相驗明府隨帶同刑盡仵作於上月二十四日午後起程○楊璞生明府以名孝廉現宰官身花縣經綸政聲卓著現奉藩憲調署潁上縣交卸後士庶之懷其德澤者紛紛製就德政牌匾萬民衣傘衣冠恭送以認勿諼聞明府尚須謁見督撫兩大憲然後履新也 
[京江潮汛]  
　　十月二十三日晚上浮橋某鋪學徒因點火油燈以凳墊足燈翻而墜油濺滿身火卽隨之而發眉毛盡被焚去面上亦紅腫不堪幸着棉衣身上未經然及解事者急令掬稻艸灰撲之火卽熄滅○丹徒縣王邑尊飭承差等就江濵義渡碼頭及風神廟招商局碼頭三處搭盖蘆棚懸燈結綵盖預備曾襲侯節臨也○二十四日縣署前站斃一犯年在三十以外聞該犯姓高因誘拐甥男女二人出外男則售與戲班中女則賣與人家爲婢後經訊實故處以極刑也 
[江右雜聞]  
　　江西歴年辦理冬防自十一月朔日起至明年二月杪止近因帶子巷失愼德中丞關心民瘼提前半月辦理已委二弁督率營兵十餘名各分地叚日夜梭巡飭各烟館三更閉門歇息各店户亦於三更熄燈違者當街提責日間有痞棍生事者亦隨時責治托庇宇下者孰不戴中丞之德哉○江右天主堂以撫州爲盛吉安次之近年贛州亦漸有建造者有某姓其族强半入教往往與平民齟齬今夏遂有哄閙之事毆斃二人致衆人怒不可遏拆毁教堂旋奉撫憲札委南昌同知蔡司馬往贛會辦事始寢息○十一月二十七日爲長至節德中丞恭繕賀表遣弁李瑞元等齎送進京 
[殺弟論抵]  
　　金陵之東鄙有一地名三不管而其户口實隷于丹陽縣亦一小村落也村有某姓兄弟三人伯與季皆操耒耜櫛風沐兩自食其力惟仲常依其母獨得母歡心母有父遺金數餅係得之髮逆擾亂時者亦未悉其銖兩父死母念家無寸縷一旦委溝壑不肖子誰復顧桐棺三寸不如留金以爲身後帷葢之需護視惟謹仲知其所藏啓土而竊之因此日與無賴子飲博伯與季往往絮聒母前竊怪母之偏愛母轉疑昆弟二人之不相容也反作色以袒仲二人遂不敢言久之伯目患障翳兩睛白暈厚錢許不能見物日坐漆室中仰季力作以佐其飲食時仲金已盡竊念盲者常有爲季納婦之說意其腰纒必豐然紾盲者之臂而奪之則季必代興問罪之師已又何得安享其温飽計不如殺季季去則取育者之物如探囊且順已則全其殘喘逆已則制其死命其權在我陰以計告母母疑其姑爲大言洩忿耳未卽呵禁也一日仲忽以石灰兩　僞爲人暫寄宇下者置之暗陬越數日又有人持酒肉餉仲戒母曰不杯中物惟季能盡一蕉葉可付壺勺俾自斟飲日暮季荷鋤從田間來母果如仲教季卽連舉數觥不知酒中有迷魂陣也未已玉山倒矣仲乃自擔水注缸移季臥缸中實以石灰灰得水若鼎沸粥粥有聲其母從旁埋怨仲亦不之顧肓者一一聆悉知必不利於已急乘間捫後園牆缺處蠖屈而出引斷草自覆仲再覔不得乃扃户以鋤連築死者緣死者在缸中尚　紥氣未絶也後仲擬截死者爲數段瘞諸園相地未坎盲者懼索及復蛇行詣其祠告變乞族長爲季伸寃族中人果捕仲於園縛而鳴諸官官勘騐死者已煮爛若糜腦亦迸裂鞫仲乃知其爲鋤傷刻下已論抵如法此係金陵友人函述錄之以見倫常之變 
[衣冠行竊]  
　　杭州西湖聖因寺毘連行宫高廟駐蹕之所也螫燄起摧毁無存譚文卿制軍撫浙時籌欵重建亭臺院宇仍復舊觀其中文瀾閣爲欽頒四庫全書儲藏之地雕梁畫棟刻桷丹楹閎偉崇高直凌霄漢其地背山面湖尤有一覧衆山之勝閣前有池池中一美人石卓立波心側視之酷肖宫妝女子歛袵拜月形閣後廊宇繚曲深房䆳室徧植花竹工竣制軍卽委沈蘭舫廣文管理每當春花絢爛秋月澄清士女游觀無不欲得門而入門者嚴司啓閉筦鑰自持遇衣冠之士肯解慳囊方肯啓而納之若短衣窄袖及一切褐寛博之流則以閉門羹欵街甚且下逐客之令而以蒲鞭從事焉上月望後某日湖上演劇遊客甚多行宫内亦其門如巿是日適兪蔭甫太吏到省下榻兪樓廣文急往趨迎遂怱怱鎖門而出比返天已薄暮遊客漸稀至文瀾閣方呼啓門忽見内有三少年梳寛辮趿京鞋顧影翩翩宛似大家子弟問爾何人斯則以遊客對疑甚回至臥房門鎖已斷枕畔鷹餅三枚及床下阿堵物桌上白銅水烟袋均已化翼而飛急呼僕窮追而三人已坐划船去矣廣文命僕操舟追之三人從半途上岸而逸乃開明失單及三人年貎衣服送請錢塘縣緝拿旋卽破案說者謂似此衣衫華美諒非落魄無聊何致效妙手空空兒伎倆豈眞所謂賊星照命者耶予則笑應之曰今之人高爵厚祿令聞芳譽雖極震耀於一時大半從暗中竊得若僅穿窬胠篋猶竊賊之下乘耳夫何足異 
[馬快分贓]  
　　温州東門外洪徣錢莊失竊洋趺一千六百餘元旋經李太守提訊竊賊朱德昌供出馬快阿壽分洋一百零五元平陽　分洋二百餘元馬快錦福在身畔搜去洋四十元在平陽繳案若干元其餘看役等得若干元當經李太尊錄供具詳省憲兹聞周邑尊業經接奉回文於二十日將竊賊朱德昌馬快阿壽提案畵供釘鐐收禁 
[敬宗睦族]  
　　寗紹台道薛叔耘觀察藉隷江蘇無錫縣實與浙寗西鄉新庄之薛氏同宗故上月二十七日觀察特恭備祭品入祠祭祖聞薛氏宗長特雇名班演劇慶賀云 
[靈柩入城]  
　　鄞縣趙粹甫冏卿之靈柩到寗停在招商局碼頭定於十一月初一日入城昨已列報兹悉其家屬不忍久停在外故改期 
 
 

Page 3

 
 
於十月二十九日入城是日已刻執事人等由招商局碼頭排列齊整然後啓行過新江橋入東渡門繞道而進腰刀河新宅停柩沿路宫紳設祭者共有九處計銜牌約有百餘對其中最著者如奉旨入城全副鑾駕令牌火牌雜以傘扇冲天棍及奉天誥命銜牌並皆鮮艷耀目此外如御書福字亭御纂聖訓亭欽賞玉如意亭欽賞貂套亭欽賜荷包亭以及誥命亭敕命亭白公雞靈魂亭香亭像亭珍物果品等亭共有十餘座皆有樂手鼓吹相從緑呢魂轎前有衛安勇三十二名紅縀材　以二十四人扛抬前有巡城營勇數二名引導送喪女轎約有二十餘乘沿途觀者不下萬餘人皆嘖嘖稱羡所過之處無不塡塞街衢洵極一時之盛也 
[臺厦雜聞]  
　　臺灣商務局特租德國意魯沙輪船往來香港油頭厦門淡水各埠以爭得忌利土公司之利但得忌利士之海龍福建科麽沙等輪船往來厦門淡水等口每次來回不過五六日而意魯沙輪舟每次至少亦須八九日或遇與得忌利士公司輪船同日開行意魯沙必繞往基隆避風以讓海龍福建等船先到是以商客不滿於意上月十一日意魯沙與福建船同日開行赴臺福建船已往返二次意魯沙始於廿七日由基隆避風來厦人咸謂該船主不勝其任或有意遲延云此厦門人傳述顧亦未知確否○厦門客舘内寓有江西女檔子班卽所謂流娼也九月間陸續到厦者如蓮嬌玉嬌金玉堂等數班每屇夕陽西下少年官幕卽向各寓閒游僅花番佛一尊卽可一榻横陳吞雲吐霧并得聽法曲二闋故地棍等因此滋事刻經厦防分府訪明已簽差將江西班驅逐出境並飭拿地棍懲辦整飭風化賢有司誠加人一等哉○本年厦門茶商折閱者多而獲保貲本者則絶無其人刻交小雪淡水茶客皆已回厦聞淡水仍存茶葉三萬餘箱厦門之茶未經售出者亦有三四萬箱而價值大約在三十四五元至四十元零茶客茶商無不焦急也○洋藥局商董新定章程凡拿獲走私者請道憲札發厦防廳永遠押禁雖病重亦不准取保地方官如法辦理刻下已押十數名矣此辦法是否照律不得而知○售洋藥之洋行大半與洋藥避議和允貼費用不再走私惟某洋行獨不與洋藥局議和特在各處設立棧房分售洋藥洋藥局惟有添派勇丁守候巡緝詎該行棧房太多每所派一人看守其内只存空箱數隻局中人不知虚實每一棧房左右必多派巡丁守伺然亦不勝其煩矣 
[換給印花]  
　　洋藥局總辦裴浩庭明府已於昨日到局當着巡丁傳語城廂内外各土店將舊存印花携至局中改錌新者以杜混冐之弊如不呈局改換逾十日後一經查出定當補捐 
[縣訊匪黨]  
　　英包探在新閘拿獲開烟館之張兆元並在該烟館擔擱之王金標由英公廨送縣等情已列前報前日經莫邑尊研鞫先據張兆元供小的雖開烟館素來安分營生不敢窩藏匪類又詰王金標是否在爾烟館中住宿搶刼有利銀行之事伊有分否答稱王非在館住宿雖與伊相識亦不知其作何事業邑尊隨詰王據供湖南人曾在某營當差現在失業邑尊卽飭捕股戕前次擒獲之魏花天康得紀提案令與王相見問王是否同黨兩犯同稱與王素不相識邑尊飭將魏康兩犯照前收禁張王兩人仍飭差捕帶回英公廨候核 
[行兇判責]  
　　邵氏投英公廨喊控姘夫蔡阿桂持刀行兇一案經蔡太守送縣已列前報前日由帮審委員宋二尹集訊蔡阿桂供向在新閘開烟館在揚州時娶邵氏爲妻已閱九年上月二十二日見妻忽與英公廨之蔣二爺姦宿欲擒不果妻反至英公廨誣控小的管押後家中物件盡被妻捲去該氏供稱揚州人被蔡誘拐來滬旋與姘識日前因伊持刀行兇故行英公廨喊控實未與蔣有私現在不願從伊二尹卽詰蔣據稱小的並未與該氏有私二尹謂伊等喊控爾何忽將該氏釋去答稱衙門中事均由差役經管不敢擅自釋放該差劉炳供稱是日適逢小的值日該氏等來喊控後卽欲分别收押旋有蔣二爺喝令將氏釋去二尹謂蔡阿桂曰邵氏原係爾所誘拐並非正娶伊卽不願隨爾自當任其自便蔡嘵嘵置辯二尹喝笞一百二十板該氏亦屬無恥掌頰四十下均令還押以候覆訊蔣劉斥釋 
[冐捕移縣]  
　　前有高阿洪劉紀林冐充南匯縣捕役由捕拘解英公堂經蔡太守街文南洪縣署詢明调劉二人是否縣差再行核辦迄今未接南匯覆文在守因飭將高劉及通緝牌鐵器一併移送上海縣核辦 
[會勘馬路]  
　　自四明公所直逹徐家匯之馬路前以欹仄難行經法工部局修整嗣因相近羅家灣之肇嘉浜漸有傾圯法人擬另築一路而於民田墳墓有礙道憲特委法會審員翁子文太守會同法工部局打槎西人履勘明白仍照原路脩理昨晨翁太守復與法繙譯官祁君同乘馬車往原路看明商辦 
[黑夜傷人]  
　　前在法捕房充當西捕之某西人面作胭脂色故人以小紅面孔呼之去年雇用江北人范思金卽麻皮泗涇在法馬路開西德錢莊放印子錢後范因將所用之夥周正私刑弔打經法公堂查辦西人遂將錢庄關閉不復用范從此伯勞飛燕各自東西西人現住法界鹿鶴春街同德里底前晚九點鐘時自外歸家見樓窓玻璃已碎心知有異下樓察看黑暗中突有兩人舉刀直剌該西人不及閃避額上受兩刀左肩受一刀幸不甚深痛極呼喊適有法捕房之某西人住在對面聞聲赶至則逞凶者已颺去矣旋經知醫之某西人將該西人敷治該西人自言在黑暗中不辨逞兇者之面貎惟范思金曾於是日到其家中不無可疑遂報捕將范拘到管押候訊 
[鄉人打架]  
　　有薙頭阿虎者往年在英界泥城橋外山家園開設鬥蟀蟋塲經新閘委員查明府查禁阿虎遂爲出谷遷喬之計又就八仙橋某茶肆中重理舊業各鄉人之以蟋蟀爲生涯者無不携籠提盎而至以一决其雌雄不料鬥蟋蟀之後繼以鬥人前日鄉帮中人忽與阿虎打架阿虎卽赴八仙橋捕房鳴報及中西捕去則抲架者早已紛紛散去阿虎雖虎視眈眈然究無如之何矣 
[烟窟稱戈]  
　　前晚有數人至法租界孫家弄某花烟館挑燈吸烟繼以調笑不知如何變羞成怒大肆威風任意毁壞物件龜鴇等手忙脚亂抵擋不住赶卽走報捕房拘到成衣匠一人是豈爲吃醋起見耶抑另有他故耶 
[英界公堂瑣案]  
　　公平洋行所用看管小瑯環里房屋之唐寶和稱近日時有流氓到妓家滋擾懼其兇横不敢與較屢次告知帳房昨夜又有李阿海等在王氏家吵閙不休適我撞見報捕拘獲李阿海送案請辦李供向索麵錢爭執並無他故捕禀李實說謊蔡太守判李管押十四天○英公館之西凡白郎稱經收洋銀之張阿炳時將銅洋攙入先後積至六元昨又有一元問伊則稱向禪臣洋行收來及問禪臣帳房並無銅洋付彼因將張送案張供洋確向禪臣行收來不知如何是銅西人稱張係識洋者旣有銅洋何不向換顯見有心朦混蔡太守隨判張管押一月銅洋劈毁○四美司管酒之西人稱傭人陳三才偷竊洋瓶變錢昨又竊瓶四个爲徐桂生所見卽將人贓交捕徐供見陳竊瓶是實陳供曾取洋瓶買火油本月工資未收西人稱以前失瓶甚多蔡太守判將陳之工資扣償失瓶卽行停歇○三百五十四號華捕稱謝錫川犯竊已有三次昨夜見其在小弄中往來行走意圖行竊爲此拘案蔡太守判管押一月○包探唐青山稱前香粉弄口失火時仁泰衣莊之羅紀林報被王阿福搬取衣飾將王送究羅申訴前因王供與羅爲隣本欲代搬物件伊旣不欲我因火逼近跳窓而走並未取物包探顧阿六稱王非安分之人蔡太守謂羅所控搶物雖無贓據然事非無因判王押十四天 
[來信照登]  
　　謹啓者敝堂昨蒙法會審公堂翁太守撥來善舉經費洋十四元五角二分遵卽收充留養煢民之用具見太守樂善爲懷關心民瘼用登報章以徵共信[  普育堂司事謹白]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年十月二十一日京報全錄]  
　　宫門抄○發抄旨六道○分缺單○陜督譚奏據情代奏摺○江督曾奏釐捐收解數目摺○又奏揀員請補守備摺○又奏機器局報造輪船用欵片○又奏調署都司片○又奏火藥局添造碾盤廠屋等支用報銷摺○十月二十一日户部通政司詹事府正紅旗值日無引見○齡公假滿請安○長庚謝授伊犁副都統恩○召見軍機○發抄禮親王等奏酌擬親政事宜請旨奉慈禧端佑康頤照豫莊誠皇太后懿旨依議欽此○張凱嵩奏陸凉牧杜鳳保等署馬龍牧等缺奉旨吏部知道欽此○劉錦棠奏記名提督蕭元亨署哈密協副將奉旨兵部知道欽此○又第四次查明烏垣等處陣亡殉難等官紳等請卹奉旨着照所請該部知道欽此○又儘先道員陳晉蕃接辦糧臺事務奉旨吏部知道欽此○又請將在營病故之知縣提督等議處卹奉晉張恩濬等均着照軍營立功後積勞病故例議卹該部知道欽此○光緒十二年十月分缺單道河南分发河陜汝耆紳調鹽運同兩廣鹽運司李佐宸故知縣湖北廣濟王方田終養山西長治徐德純修墓浙江富陽歐景芬丁直隷肥鄉虞運華勒休安徽休寗董汝良丁布經歴雲南詹漢源調直州判陜西鄜州陳昌期查無其人吏目山西永寗鍾淋逾限順天霸州于桐革典史直隷元城張文明修墓陜西同官張淦故廣東順德吳鑑病順天永清鄭福德革順天固安何樹森革浙江平湖趙大鏞故四川彭山陳炳近山東武　王庚逾限福建南平史致恩逾限貴州安平翟肄庭逾限○○頭品頂戴陜甘總督臣譚鍾麟跪奏爲據情代奏恭摺仰祈聖鑒事竊臣准西寗辦事大臣衙門呈稱據京城嵩祝寺札薩克喇嘛里色特禀稱前由理藩院具奏里色特等師傅章嘉呼圖克圖之呼弼勒罕進京瞻仰天顏奉旨允准里色特等于本年九月初五日由京街抵西寗迎請師傳章嘉呼圖克圖之呼弼勒罕于十月初一日起身進京瞻仰天顏叩謝天恩先行進呈皇太后長壽佛一尊哈逹一方皇上長壽佛一尊哈逹一方懇祈轉奏前來查西寗辦事大臣衙門事務現由臣兼理謹炤例將佛尊另裝護匣遞送理藩院代進理合恭摺奏聞伏乞皇太后皇上聖鑒謹奏軍機大臣奉旨該衙門知道欽此○○太子少保兩江總督一等威毅伯臣會國荃跪奏爲光緒十一年上下半年金陵厘捐局收解數目循案開具清單恭摺仰祈聖鑒事竊各省抽收厘金欽奉上諭飭令查炤兩准鹽厘章程按半年奏報一次等因所有金陵厘金業經奏報至光緒十年下半年在案兹據辦理金陵釐捐總局署江寗布政使田國俊署江南鹽巡道章玕江蘇候補道鄧裕生邊葆誠等詳稱金陵釐捐收數向以米榖爲大宗百貨次之遞年洋藥盛行商販避就者多捐數因之日減上年入秋以後沿江一帶被水歉收各處米糧堵禁出口來源已屬枯竭兼之兩粤大水爲災招商運米賑濟悉用輪船駛赴上遊蕪湖盤運長江經過無厘可抽以致沿江各卡捐數愈形减絀其有不甚得力之員經隨時撤換不敢稍事姑容惟是捐無起色實由時勢使然承辦各員尚無侵漁揑　情事間有收數比較减縮者亦卽隋時撤換以期相觀思奮至從前册造分别鐵欵近　各千易銀上兌巿價時有赢縮虧折甚多是以一律易銀交庫以歸畫一兹將光緒十一年上下半年厘金收解各數開單詳報前來臣覆核無異謹循案開具清單恭呈御覧除飭該局認眞整頓實力稽查務當涓滴歸公以裕餉項並將本届所送清册咨部查核以後仍按半年開報一次以符定章外謹合同江蘇巡撫臣崧駿恭摺具陳伏乞皇太后皇上聖鑒敕部查炤謹奏車機大臣奉旨户部知道單併發欽此○○太子少保兩江總督一等威毅伯臣曾國荃跪奏爲揀員請補陸路守備員缺恭摺仰祈聖鑒事竊江西九江城守營守備江憲誠病故出缺業經恭疏題報聲明遺缺係陸路題補之缺容俟照章揀員請補在案查部定新章陸路題補缺出第一第二均用健先第三輪用豫保其豫保如無應掣之人照例以揀發人員題補等語今所出九江城守營守備員缺係等三缺輪用豫保惟江省現在並無此項人員照章應用揀發查該守備駐紥九江水陸交冲華洋雜處必須精明强幹之員方期勝任經臣會同江西撫臣德馨在于江西揀發班補用升用各員内逐加遴選查有撫標左營補用守備熊鍾秀年四十五歲義寗縣人由武童投營隨剿洊保千總於肅清樂平保守廣豐廣信等郡縣出力案内保奏同治四年四月初四日奉上諭熊鍾秀着免補千總以守備仍留江西補用欽此又於查明各營各屬歴年防剿出力請奬案内經部核覆以藍翎留江補用守備熊鍾秀改爲俟補缺後以都司仍留江西補用同治九年六月十二日奉旨依議欽此又於光緒四年十一月内准兵部咨補用守備熊鍾秀應自奉旨之日爲始歸入揀發班補用升用人員内挨次序補等因各在案該員熊鍾秀年富力强辦事勇敢以之請補是缺均堪勝任與例亦屬相符合無仰懇天恩俯念員缺緊要准以補用守備熊鍾秀補授九江城守營守備實於營務地方均有裨益如蒙兪允俟部覆到日再行給咨該員送部引見以符定制除飭取履歴咨移部科查核外謹會同江西巡撫兼提督銜臣德馨恭摺具陳伏乞皇太后皇上聖鑒訓示再遵照新章飭據撫標中軍叅將鄭國謨查明該員並無叅革朦保等項情事合併陳明謹奏軍機大臣奉旨兵部議奏欽此○○曾國荃片再臣前准兵部咨核覆金陵機器局第四案報銷以册造一鳬輪船係新造之船按照新章須將馬力員名月支銀數專案奏明後方准核銷等因現經飭據金陵機器局江蘇候補道郭道直吳炳祥等詳該局製造軍火所需料物均由　地購辦寗滬相距水陸八百餘里歴涉長江風浪之險往往運解愆期時虞不繼就用存鐵皮等料製造六匹馬力鐵皮殼小輪船一號長三丈三尺寛八尺五寸取名一鳬以備拖帶料物運船之用該船管駕官一員管車一名升火一名舵工一名水手六名共十員名所需公費等欵按照南洋八匹馬力一壺輪船支數酌减計月支薪粮湘平銀四十九兩四錢又公費湘平銀十二兩於光緒年三月分起在于製造經費項下動支詳請附奏前來臣覆核無異謹會同北洋大臣李鴻章江蘇巡撫臣崧駿附片具陳伏乞聖鑒敕　核銷謹奏軍機大臣奉旨該衙門知道欽此○○曾國荃片再安徵壽春鎭標右營都司員缺經前督臣左宗棠請以副將銜儘先補用叅將郭占元借補聲明距籍在五百里以内另行揀員對調經部臣議准奏奉諭旨欽遵在案兹臣查有毫州營都司李泰係江南上元縣人前經調署壽春營都司於該處地方情形最爲熟悉其毫州相距郭占元原籍盱眙亦在五百里以外以之互相對調人地均宜合無仰懇天恩俯准离占元調補毫州營都司李泰调補壽春鎭標右營都司如蒙兪允内李泰一員業經赴部引見今對品調補照例毋庸部應請敕部頒給札付以照信守其郭占元俟部覆至日卽行送部引見恭候欽定除飭取履歴送部查核外謹會同護理安徽巡撫臣阿克逹春附片陳請伏乞聖鑒訓示謹奏軍機大臣奉旨兵部議奏欽此○○太子少保兩江總督一等威毅伯臣曾國荃跪奏爲洋火藥局添購碾盤機器增建廠屋用過經費專案奏銷恭摺仰祈聖鍳事竊金陵製造洋火藥局添購碾盤機器價脚等項並增建廠屋約估工程經費業經先行奏明在案兹據江蘇候補道孫傳樾郭道直等詳稱此次建造規模安配事宜皆仿洋式辦理自上年六月間外洋碾盤機器陸續到華當卽採買物料雇募工匠增建碾藥壓藥光藥六角餅藥及車刨鑽鋸機器各廠以及停藥提硝儲硝儲柳枝棧屋羣房各處所廠内接開分河堆築上墩各項工程均于本年五月底一律完竣一切地工悉照前建廠屋做法力求結實需用物料多係購自外洋工資薪粮物價實難照常例相繩然皆力求撙節不任稍有浮冐今自光緒十一年六月起截至十二年五月底止舊管無項新收金陵防營支應局撥欵並收回奉部刪除洋匠來華盤費多支欵項共銀八萬九千四百八十一兩有奇開除項下遵照部議章程各歸各部核銷計應歸户部核銷銀一萬一千六百二十七兩有奇兵部核銷銀一萬零二十二兩有奇工部核銷銀六萬七千六百二十六兩有奇統共銷銀八萬九千二百七十六兩有奇俱係實用實銷並未逾原估銀數實存銀二百四兩有奇仍解還支應局歸欵以清欵目造具收支各欵總散清册詳請奏咨在案臣復核無異除將圖册咨送總理衙門及户兵工三部查照外謹會同江蘇巡撫臣崧駿恭摺具陳伏乞皇太后皇上聖鑒敕部核銷謹奏軍機大臣奉旨該衙門知道欽此 
 
 

Page 12

 
 
[光緒十二年十月二十四日京報全錄]  
　　宫門抄○諭旨一道錄前○發抄旨七道○鄂學政陸奏報長寶等府州歲試完竣摺○湘撫卞奏請更正知縣保舉片○又奏承繼蔭襲片○又奏請議么片○雲督岑奏覈罹保舉章程片○又奏更正保奬片○杭織造齊奏爲大運解京交納摺○江督曾奏請奬叙片○十月二十四日刑部都察院大理寺正藍旗值日無引見○麟書崇光各假滿請安○莊錫級謝放江西遺缺知府恩○八額駙續假二十日○克侯請假十五日○孫家集請假十日○召見軍機莊錫級○發抄古尼音布奏福廈二口第一百三結洋稅收支數目奉旨該衙門知道單一件併發欽此○又福厦二口征解船鈔銀數奉旨覧欽此○又滬打二口征解船鈔銀數奉旨覧欽此○又解京員津貼奉旨户部知道欽此○又滬打二口第九十九結收支稅數奉旨該衙門知道單片併發欽此○又解總理衙門船鈔銀兩奉旨覧欽此○又解京旗辦放官兵俸餉奉旨户部知道欽此○○翰林院編修湖南學政臣陸寶忠跪奏爲恭報長寶永衡四府桂郴二州歲試完竣情形恭摺仰祈聖鑒事竊臣上年十一月到湘當將接印任事日期奏報在案本年正月十八日循例出棚先考寶慶陸續接考永州桂陽郴州稀州八月初四日回省開考長沙九月二十三日文武塲一律完竣湘省人文日盛每屬與考文童不下萬餘人長屬十二州縣多至二萬餘人文風以長沙爲最優其間　多積學之士詞章亦淹雅可觀衡州幾與長沙相頡頏寶慶次之永桂郴又次之武則以寶慶之新化永州之鄖陽爲最其餘亦均有技藝嫻熟挽强命中之人與考人數旣衆弊亦較多而武童爲尤甚臣接試各屬除先期示諭外文塲則終日在堂隨時查察並責成教官廪保互相稽查曾在寶慶府拿獲搶替獲售覆卷不符之文童劉鵬程當卽擬除另補並發交提調官審訊嗣因案中牽涉職官由撫臣提省辦理應俟定案後由撫臣别摺奏聞武塲則責成教官廪保及教習之武生實力稽察遇有重名頂替等弊一經查獲均發交提調官審究酌量情節輕重分别懲處各生童亦頗知畏法臣復於各屬考完發落時文則勉　敦崇實學厲志讀書武則誠以守法安分操習技藝以期仰副朝廷培植人才之至意再所過各屬田禾暢茂惟衡州府屬於六月間稍有旱象旋卽得雨秋收尚稱豐稔各屬民情均極靜謐堪以上慰宸厪所有微臣歲試長寶永衡四府桂郴二州完竣情形理合先行繕摺具奏臣拜摺後清理案牘卽出省歲試岳灃常三屬及辰永沅靖等處歲科並試合併陳明伏乞皇太后皇上聖鑒謹奏軍機大臣奉旨知道了欽此○○卞寶第片再據毅安等營統領湖北鄖陽鎭總兵龔繼昌禀稱該管委員同知銜留黔補用知縣江良醇係安徽黟縣文童投營効力隨軍援黔於克復貴州荆竹園案内由從九品銜保加六品頂翎同治七年七月初二日奉旨允准嗣復屢次立功洊保今職查該員本係文童初次開保時清單誤繕作從九品銜字様實係筆誤又該員原名醇安懲行敬避現擬改名良純禀請查核奏咨更正前來除咨吏部查照外相應附片陳明伏乞聖鑒敕部一併更正註册施行謹奏軍機大臣奉旨吏部知道醇字並非應行敬避字様着飭行欽此○○卞寶第片再定例文武生員准其兼襲世職食俸應試又承襲世職如無嫡庶出子孫許令弟姪應承繼者承襲各等因兹據署祁陽縣知縣徐澤淮詳稱該縣文生楊榮海於同治元年入學因伊胞兄擬保外委軍功楊洪興在貴州黄飄打仗陣亡經部議加千總銜給雲騎尉世職襲次完時給予恩騎尉世襲罔替楊洪興並無嫡庶出子孫楊榮海係楊洪興胞弟遵例呈請兼襲世職食俸應試等情由縣詳請覆○奏前來臣核與兼襲之例相符相應據情奏懇天恩俯准楊榮海以文生兼襲雲騎尉世職仍應文闈鄉試以示體恤至支食俸銀之處應照湖南奏定章程辦理除將册結咨部外謹附片陳請伏乞聖鑒敕部核覆施行謹奏軍機大臣奉旨該部議奏欽此○○卞寶第片再據署湖南布政使崔穆之詳據署常德府知府裕慶轉據武陵縣知縣李家連詳稱該邑紳士五品封職李立元四品銜安徽試用同知李立亨係同胞兄弟前于光緒六年合捐制錢四千串發典生息爲闈邑賓興公本及育婴濟貧經費業蒙題請建坊兹因前次捐項息錢不敷支用又命其子邑增生李棻羣庠生李作霖續捐足錢六千串以濟前各項善舉不足之用聲明自願樂輪不敢仰邀議叙等情呈由該府縣核明所捐制錢六千串按巿價合銀三千六百餘兩照舊發典生息造具事實册結詳司轉詳核辦前來臣查例載士民因地方善舉捐銀至千兩以上請旨建坊如有應行旌表而情愿議叙者由吏部核議給予頂戴等語該紳李立元等前捐賓興等費業經前升撫臣涂宗瀛題請建坊給予樂善好施字様在案今復命其子生員李棻羣李作霖續捐錢六千串合銀三千餘兩以濟前欵不足之用洵屬樂善不倦好義可風雖據呈稱不敢仰邀議敘未便没其悃忱合無仰懇天恩將增生李棻羣附生李作霖照例議叙以咨觀感除册結咨送吏部外謹附片陳請伏乞聖鑒訓示謹奏軍機大臣奉旨着照所請該部知道欽此○○岑毓英片再臣前准部咨查雲南省現在並非軍務省分該督等保奏辦理耿馬士出力人員查明章程應按尋常勞績覈辦其試用知府余澤春所請係候補班次覈與章程不符應令另核奏明請奬等因當將該員余澤春改請賞加鹽運使銜彚入查明勦除雲南趙縣匪徒並剿滅臨安廣西麗江鶴卿各府州縣會匪騰越野匪昭通東川土匪巧家蠻匪部駁各員案内奏復接准部咨查前據該督等保奏查明各案出力分單請奬案内並無該員之名此次改奬覈與原單不符應令查明余澤春於何年月日在何案出力俟覆奏到日再行覈辦等因咨滇轉行查明去後兹據雲南善後局司道史念祖等詳稱據該員余澤春禀覆光緒七年九月奉前督臣劉長祐札委隨同迤西道熊昭鏡赴耿馬安揷土族罕榮高恩慶案内出力光緒八年六月初十日經前督臣劉長祐前撫臣杜瑞聨會奏隨摺開單保奬試用知府余澤春督率漢土各官深入瘴鄉開諭悍族剛柔互用安插得宜請歸候補前補用八年七月初一日奉旨著照所請奬勵該部知道單併發欽此次遵在案各等情詳請具奏前來臣覆查無異合　仰懇天恩俯准將試用知府余澤春仍照原奏改奬賞加鹽運使銜以示鼓勵出自逾格鴻施謹會同雲南撫臣張凱嵩附片具陳伏乞聖鑒訓示謹奏軍機大臣奉旨吏部知道欽此○○岑毓英片再臣接准吏部咨宣光臨洮出力人員請奬駁正案内候選教諭李士賢請以本班不論雙單月遇缺前先選用並加五品銜查原保清單内並未聲明係何項出身應令查明覆奏再行核辦等因咨行到滇當經轉行查覆去後兹據督帶安邊副三營副將梁松生呈將查明候選教諭李士賢係雲南府晉寗州人由附生應同治九年庚午科補行戊午科本省鄉試中式二十一名副榜於是年閏十月就職教諭當蒙騐看詳咨註册銓選在案兹奉飭查合將該員由副榜就職教諭出身履歴查明懇請附奏更正等情具呈前來臣覆查無異合無仰懇天恩俯准以該員李士賢仍照原奬勅部註册核覆以昭激勸謹會同雲南巡撫臣張凱嵩附片陳明伏乞聖鑒訓示謹奏軍機大臣奉旨吏部知道欽此○○杭州織造奴才齊克森布跪奏爲乙本大運縀綢織辦完竣委員解京交納恭摺仰祈聖鑒事竊奴才衙門承辦内務府户部派辦運務業經接辦至甲申人運止在案所有應辦乙酉運務復經奴才查照内務府户部單開欵目顏色敬謹織辦並遵照奏准由牙厘局每到錢一萬串内按照巿價儘數易銀發辦業經奴才於本年四月間先行赶運過上用縀綢紗二百八十疋官用縀綢紗一百疋内綢紡六百匹衣綫二百觔細布一千疋部用縀綾紡綢八百疋均經批差解送分交在案兹復督工接辦得上用縀綢紗二百四十五疋官用縀綢紗一百疋綢紡四百七十尺衣線二百斤細布一千疋部用縀綾紡綢八百疋謹擇於九月十三日遴委妥員督同舍人管解運京分赴内務府户部逐件交納統計乙酉赶運大運兩次共解過縀綢紗絞三千三百九十五尺衣綫四百斤細布二千疋除將用過料工銀兩飭承核實造報循例具題外所有乙酉大運織辦完竣並委員起程日期理合恭摺具奏伏乞皇太后皇上聖鑒謹奏軍機大臣奉旨該衙門知道欽此○○曾國荃片再查例載經征錢粮於奏銷前全完應于照常議敘之外量加優叙鹽課照地丁錢糧一律辦理兹據署兩淮鹽運使程椙生詳稱前任板浦塲大使林之蘅任内經征戊寅已卯庚辰辛已折價錢糧四載全完又現任臨興塲大使沈福恒任内經征丙子丁丑戊寅已卯庚辰辛已折價錢糧六載全完實屬鹽塲中催科得力之員循照成案請將提舉銜前任板浦塲大使江蘇煩簡補用知縣林之蘅提舉銜現任臨興塲大使在任煩簡儘先候補知縣沈福恒均俟補知縣後以直隷州用以示鼓勵而昭激勸詳請奏奬前來臣核案相符理合附片陳明伏乞聖鑒謹奏軍機大臣奉旨吏部議奏欽此 
 
