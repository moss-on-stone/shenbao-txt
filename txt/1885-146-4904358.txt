# 1885 - 146 - 4904358

 

Page 1

 
 
[四十號畫報出售] [  申報舘主人啓]  
　　貓可以爲田獵蛙可以爲戲嬉雖屬創聞要有確據特繪兩圖以供好奇者之觀覽其畫譜之兩圖一人物一山水均係任君伯年所繪格老氣倉自有　實力量與一味趨時以爲能者有上下床之别畫報仍然九圖准於十六日出售後附淞隱漫録圖說一則閱者鑒之此佈 
[論西人習望中國富强]  
　　客有盱衡時局考核掌故不覺喟然而歎曰嗟乎哉吾中國之受困於西人也蓋已久矣溯自道光之季釁起禁烟西人以番舶攻毁我口岸炮臺被燖名將被戮兵連禍結海宇靡寗不得已定五口通商之約漸而闌入長江漸而又開北海宜昌等口西人咸挈其家室携其資財分居各畢以操　猗之術其貲財則多於我也其心思則勝於我也長袖善舞多錢善賈每創一業必使名利兼收而後已一或不合兩相齟齬公使卽下旗而去兵船卽鼓浪而來我中國自知理雖甚長而勢不相敵自願出欵言和得過且過坐令西人日强華人日弱西人日富華人日貧而西人方且趾高氣掦詡詡自　深望中國之貧弱俾彼得以任性妄爲無敢阻遏噫西人之心若彼華人之勢若此安得轉弱爲强轉貧爲富不致滿西人之望哉主人已子之言誠所謂局外之談固知一而不知二者也子常與西人游熟知西人之意見請試爲子言之泰西各國地小而民稠西人專心致志無利不圖舉凡川澤之藪煤鐵之礦土地之宜物産之盛早已聚精會神經管其利而又服食器用事事講求我華人日得百文衣食卽已有賴西人則卽極貧之户非鷹餅一圓半圓不能度日旣不能羅雀掘鼠在本洲再開利源於是不吝精力不惜貲財不顧室家不憚性命航海七八萬里以抵中華誠亦知中華夙著富强儘　大獲利益故忍而爲此耳迄今通商之局已能進而不能退能發而不能收誠望中國國日富兵日强庶足保護遠人得以安居樂業而懋遷有無亦不致從中折閱苟亦如朝鮮之地瘠民貧全無物產則區區日本商人然且望而裏足而况歐洲各大國安能於此操奇計贏歟客曰子雖確有見地我則竊不其然夫西人之强華人之弱也西人之富華人之貧也西人恃其舟艦之堅固鎗砲之快利行陣卒伍之整齊始得以暴戾恣睢稱雄海上我華人苟與之相對相當工力悉敵則中原逐鹿不知鹿死誰手海禁之開恐難預必其安肯望我之强且默籌中外商務大約銀錢出口多而進口少西人大都以奇技淫巧誆我錢文不急之需其出欵多至恒河沙數卽曰絲茶二項惟中國獨擅具利然年來市面愈衰銷路愈少而彼之烟土每年入口愈多以之相衡差以倍蓰若然則我國更貧彼國更富通商久遠則中國將無銀錢矣又安肯望我之富主人曰子姑勿言聽鄙人重伸其說昔年通商中國以英爲首而其後源源而來者若法若德若意若俄若瑞典璁威若荷蘭吕宋近且多至二十餘國無不爭雄競利計算無遺中國苟委靡不振事事因循則內無以愼固封守外無以撫馭强隣徒令利之所在人爭趨之必且變亂紛爭無時或已而商務亦因之壞亂必也爲之興水師講武備兵堅械利足固我圉而後外侮可平卽商局可久此豈西人之有愛於中國而爲之籌畫哉實亦彼之自爲已利耳西人歴年進口以匹頭洋藥爲二大宗輸銀多至不可勝計此外如烟酒藥餌燈鏡玩物連檣而至悉數而空舉國商人咸利賴之而官場則定造鐵船定鑄鉅炮以及林明敦毛瑟之快槍水雷魚雷之利器爲欵更巨於商家惟其地有餘利民有餘財國有餘帑所以能日新月盛貿易繁興然旣欲專其利而不代爲興其利則利亦有時而窮於是金銀煤鐵則教之開挖也槍砲舟艦則教之製造也一切器機所製之物無不爲之指示竭力盡心使中國利源日開利藪日闢庶千萬西人得常此覔中華之利西人之用心如是其深且遠使謂僅僅望中國之貧弱俾相形之下彼得以自炫其富强是直兒女子之見豈堂堂歐洲各大國而竟出此哉客聞此言若疑若信主人曰請姑存其說以觀後效可乎爰書而列諸報 
[諭旨恭録]  
　　四月十一日奉　上諭理藩院奏呼圖克圖捐輸銀兩請移奬其師聲明請旨一摺棍噶札拉叅呼圖克圖捐輸銀兩急公好義甚屬可嘉加恩着賞給伊師沙布嚨普爾覺羅布藏楚稱甲木巴勒嘉木嗟篤信禪師名號以示優異欽此○十三日奉旨這所叅疏防監犯越獄脫逃之管獄官直隷西甯縣典史謝順保首卽革職拿問交李鴻章提同刑禁人等嚴訊有無鬆刑賄縱情獘按律定擬具奏有獄官署西甯縣知縣錢慶培據報先期公出是否屬實着查明照例叅辦仍勒限將逸犯徐中嚴拿務獲倘限滿無獲卽行嚴叅餘着照所議辦理該部知道欽此同日太常寺題五月初九日夏至大祀地於方澤奉旨遣魁斌恭代四從壇遣咸齡英俊錫光兆珏各分獻欽此同日奉 
上諭李鴻章奏請將虧短銀兩延不完繳各員分别查抄備抵等語除已故知縣祥譜未完銀兩業經廂黄旗滿洲具奏該故員家屬如數繳清外已故知縣蘇玉已革知縣邵鉞已革同知任慶三已故知縣郭功叙各於任內虧短正雜等項銀兩前經勒限嚴催迄未知數完解殊屬玩延着李鴻章查明各該員歴過任所寓所有無資財寄頓分别查抄備抵並着該督咨行各該旗籍將該員等家産一併查封備抵以重庫欵欽此 
[電報彚登]  
　　本月十六日倫敦發來電報云赫稅務司德簡爲駐華欽差一事英廷業已簡定矣又云倫敦日報言英俄之事刻下和議似爲易成印度分畫界亦將定局矣 
[高麗有人]  
　　香港西字報言聞高麗人之解事者私相議論謂恐英俄倘有戰事則高麗之口岸必有爲俄國所佔據者是亦見其識之遠也 
[基隆近信]  
　　香港西字報載有基隆本月初十日來信言基隆地方近日頗爲平安其土人之避兵遠去者現均陸續回來其中爲法人所役使者有數百人在基隆之法兵約有二千二百人孤拔亦在其間現在食物告匱惟望和議之速成卽當速退華軍亦在彼建築砲臺卽在法人所築砲臺之對面云 
[議的近聞]  
　　中法議和一事數日中傳聞異詞莫衷一是昨接津友來函云本月十三日午刻李傅相宴中法各欽使於節署在座其十人我國有錫席卿鄧鐵香兩星使羅直牧豐禄及介弟臻禄馬中翰建常諸人法國有欽使巴特納領事林椿叅贊巴路義繙繹微席葉諸人和約初聞于十六日畫押嗣悉華文約稿尚未熨貼美善爰由傅相將中 
 
 

Page 2

 
 
法合璧約章統送總署聽候核對精詳奏明請旨再定畫押日期屈指計之當在月之下浣矣其約共分十欵皆就前約引伸聞此次在事之微君席葉能握管作華文羅君昆李及馬君又精通法人文字彼此通才不虞鑿枘且總署更派德君璀璘叅酌其間尤能樽爼折衝片言居要一日中法諸繙繹句斟字酌大費躊躇德君從旁袖手默不一言遲之又久遽出片帋書數語兩國遂皆首肯云 
[粤東近事]  
　　貢院增脩號舍所毁民房皆照紅契補價委員辦理持平居民不敢阻撓刻已一律搬遷大憲特請江西堪輿家李君子賡卜吉於本月十四日午時興工○十二甫寶昌當前日有婦人年輕而貌美手携衣物欲質洋四元當夥啓而視之有玉藍局縀女大衫二件照數付洋並將票紙交執婦在鋪內徘徊良久迨出門時忽葉票與洋而勿顧當夥意其遺忘急出追之出門四顧渺無人跡心早異之及檢其所當衣物則已變紙衣二件舉鋪皆驚遂悟向所見之婦人鬼也非人也然幽明異路何竟白日相見乎所傳恐非確也○民房捐輸迭經大憲嚴催以資接濟初八日解第六批銀一千兩交局存放聞大憲以此項捐輸取之不易且於大局不甚有益故復集善後局商議另籌别欵○初十日由香港購到軍裝起存善後局想見各大憲籌辦海防有備無患之至意也○河南洗涌雲和烟館于初七夜四更失愼幸水龍甚多登時撲滅僅燒去鋪面一間○疫症傳染日盛一日藥肆棺店無不利市三倍十二日恩寗約請華光神巡游以驅疫癘鳴金擊鼓舉國若狂殆古者方相氏之遺意歟又聞河溪衆約亦議於十五日請觀音菩薩巡游各處兾二竪子之不爲虐也○某甲於初九日挈其眷屬往白沙看戲蘭橈桂楫容與中流自以爲神仙中人詎意行至中途風浪過大舵工不能用力鷁首漸漸入水幸此處泊有巡船將各人拯出雖不致爲河伯婦已不啻渡妬婦津矣憊哉斯游 
[雷電爲災]  
　　昨接粤東信云初九日午後雲隂日晦雨驟風狂忽聞霹靂一聲令人不及掩耳嗣訪悉香港某渡船擊斷桅桿一枝孚通街某遮店擊斃學徒一人招牌頓成灰燼又增步火藥局工匠等正在製藥而硫磺等物竟爲電火所引勢遂燎原不可嚮邇該處鄉民一聞藥局失愼急圖遠避扶老携幼極爲狼狽安勇聞警來救將磚瓦毁拆得免株連火勢頓熄局內傷斃三人另有二人俯伏地面無甚損傷似亦爲雷所擊者猶幸此處係製藥之所非藏藥之所故爲禍不甚烈也 
[吳苑紀聞]  
　　洋藥加厘一事衛大中丞札飭藩司議辦讀方伯以洋藥稅項由江海關總其大成且上海分運捐落地捐及本年酌改各處落地捐變統包爲散繳每土一件完完銀六錢層遞加已逾每百斤捐銀八十六兩之數因卽移會江海關道妥籌總核刻接邵觀察移覆謂現已照會稅務司遵議籌增俟妥擬細章再行覆候詳咨云按蘇省自有加捐之耗各土棧均已居奇湧貴此後再議加增勢必價增倍蓰有烟霞之癖者尚其亟亟戒除以冀脫離苦海哉○某公子者窮日夜之全力經父師之督課讀四子書不及三行然於嬉戲之事則又靈敏異常軀幹短小精悍翻竽緣木其捷如猱又能以雨指　唇發響如鬼呌如　鳴較諸阮嗣宗之善嘯雖清濁攸殊雅俗異致其爲絶技則一也日前未知因何肇釁將石姓快船任性毁毆所有玻璃窗雲石桌椅及椀盞燈鏡各陳設打成雪片船户旣畏其勢又懼其勇惟有忍氣吞聲任其放肆而已計所毁約值青蚨百千光景爲之冢督者抑何聾瞶乃爾也○雨香和尚年近七旬曾主靈鷲寺方丈寺故與獅林並爲吳中名刹主其席者固緇流之表表者也退院後避居倉米巷隆慶菴數年中大擴規模廣建殿宇塑金剛裝彌勒改其額曰隆慶講寺法緣廣大居然另闢業林今春集衆傳戒一時善男子善女人優婆夷優婆塞爭趨若騖本月初八日係四十九日圓滿之期縉紳內眷鄉里婦人來觀道場者尤形熱閙聞是日檀施山積齋供雲蒸僧俗均嘖嘖嘆和尚之法力無邉云昔人詩云袈裟未着愁多事着了袈裟事更多其雨香之謂歟 
[都門雜紀]  
　　侍衛處奏稱本年侍衛擢等之期已由奴才等閱視該員馬步騎射酌擬正陪請旨是否前往紫光閣由奴才帶領該侍衛引見恭俻欽閱馬步射伏候訓示云云本日由軍機處傳出皇上於本月二十日至二十七日在南海紫光閣引見日次擢等侍衛人員親閱該侍衛馬步射欽此查侍衛擢等六年舉行一次先由該旗領侍衛內大臣揀選後奏請皇上親赴紫光閣引見此定例也○初八日午後東華門外大栅欄偏吉廳内官兵某甲因飲酒過醉志氣昏瞀瞥見大街某茶葉鋪門首有人磨刀直前奪之遽將自已手指砍落立時暈眩在地地方官得信將甲及磨刀人解交步軍統領衙門懲辦甲固爲麴秀才所誤而磨刀人則誠无妄之災矣○聞謨貝子府大書房內失去白玉瓶一對茶瓶一架白玉如意一柄白玉筆筒緑筆架等物初七日將本地面正白旗地面官傳到府內面諭作速緝拿限十日將竊犯並失物一併緝獲地面官諾諾而退○善厚帥稟請醇邸略謂奏調各處馬步兵勇陸續到通州一帶分駐尚有未來之各路兵勇不日卽到營房店棧甚少節逾立夏倘雨澤連綿致士卒無棲身之處大有不便擬將神機營各隊暫撤回南苑駐紥以便後到各軍塡紥云云聞醇邸諭俟月初再議○前報左安門外母女謀斃親夫一案經刑部山東司熬審多日始行供認擬定母女二人凌遲處死初七日經三法司會審覆核不日卽當正法也○東單牌樓北有甲乙二人同院而居各有妻室式好無尤儼然異姓昆季甲有女年方五歲乙愛之如已出時撫弄之上月杪乙之母若妻均外出惟乙在家孑身獨處乃至甲家抱女去藉以解悶不知何故忽取菜刀將女頭砍斷及晡時甲妻往視女則見衾席之上血漬斑斑女已身首異處矣甲妻問乙何故殺女乙無辭以對隨取刀自剌五臓迸出而死甲妻見之不覺驚駭倒地復經某甲報官請騐說者謂此案情跡甚奇諒亦佛氏所謂果報歟○宛平縣蔡大令壽臻因瓜期將屇連日升堂訊案吏役人等大有不豫之色然兩造已感恩不淺賢令尹勤政愛民何嘗有五日京兆之見哉○聞初十日午正營造司帶領棚匠赴宫内支搭凉棚計匠役百餘人皇太后賞給銀五十兩着太監齎出頒賞○初十日召見福大司空錕諭將南海內崇雅殿並峯澤園赶緊修理整齊以備駕臨閱看侍衛擢等步射○內廷西花園魚池挑外面之水挹注其中近因天氣亢旱需水較多于前每日神武門外挑水夫役加至一百六十餘人經皇太后賞給銀一百兩當由內廷發出卽由內務府以銀易錢發放挑水夫每名得錢五吊足見聖恩浩大並聞此項挑水人夫照例每季應領實銀五千兩云 
[開壩誌聞]  
　　邇來洪澤湖異常盛漲三河壩開後運河水勢陡長幾於拍岸波平高郵玉馬頭誌樁現已存水一丈九尺向例一丈七尺外卽須開放歸江各壩故程都轉聞報後卽會同堤工總局星夜派員往勘一面將鳳凰橋壩啓放奈水勢過大一時仍未暢消遂於十五日又開㦨江大壩至十六日始報落水六寸云 
[禁設錢攤]  
　　杭垣近有射利之徒串通私販專在武林門外一路私買鉛沙洋鐵等錢於城中各閙市擺列錢攤兌換洋元每元至一千三四百之多小本貧民受害靡已現經吳春泉太守重申禁約限於四月初五日以前一律收拾按兌換錢攤向來所無自去年由城東一帶漸行至菜市橋忠清里等處嗣後薦橋河坊巷亦有沿街擺列者聞此等小錢將赭石明礬等藥煮過卽成紅銅但一二日卽須還原仍不能用耳 
[西撫東來]  
　　循環報稱中法議和之事傳說紛如尚未定議惟退兵日期已奉諭旨故統兵大員亦多回粤西粤西巡撫潘琴軒已於前數日帶有兵勇由西回東其載運兵船約有三十餘號道經三水西南海面各兵船祗有管帶員弁而琴帥尚在後行稅關委員以兵勇散聚無常核繳文憑未有交出遂將兵船扣留發電回省禀報各衙門大憲说以事關兵勇查察宜嚴遂委有武員由省進發往爲查繳文憑各兵勇以久 
 
 

Page 3

 
 
侯無期卽在西南埠內遊行墟市買有衣物交易亦甚屬公平其所買以綢衣薯良綢夏衣服居多故各物因此卽行騰貴前之值銀二三圓驟增至四五圓由是墟塲衣物爲之一空各店亦因而獲利至兵船有無夾帶貨物仍俟委員查騐始准放行以昭愼重云 
[澄江鯉信]  
　　駐泊黄山港之水砲臺勇陳姓前日至附近村落遊行偶見一婦兀坐室中挑以遊詞婦不動亦不怒繼見婦臂有玉跳脫一雙笑謂曰盍借我一觀婦舉手付之該勇徜徉出門而去婦恐其久假不歸卽喚小孩在後追索適婦之夫自他處歸問何故追勇孩以取鐲對勇不禁大怒揮之以手致將孩鼻擊破滿面作胭脂魚哭訴於母遂赴該管官處伸訴及傳該通詰問出言不遜乃帶勇至提署請辦軍門大怒命以軍法從事經人婉求始改責軍棍數百揷耳箭遊示斥革并出示不准各勇在外滋事○黄田港扶橋木欄前經損壞近聞海關朱君購木興修現已工竣從此虹影横波此往彼來咸稱便利矣○前日有何姓返自臺灣道出八圩港向人道及法人在基隆建造洋樓峨峨翼翼耳目爲之一新且法兵船之泊於讓處者甚多云 
[體恤寒畯]  
　　寳山學海書院考課向無卷票以致張冠李戴弊竇滋多吳子佩明府令以甄别取定之卷票爲憑於是領卷者皆不得混冒旦向來師課考取一等及次取童生前四十名均無膏火近經朱山長慨捐膳金作爲生童膏火每名各給一百文爲數雖微然體恤寒畯之意良可感也 
[遊勇由詐]  
　　向來捕黄花魚者進口銷竣時餘鹽聽人携取自緝私之令嚴於是三汎回口剩鹽一概歸局鄉民不得染指然該處土著向以拾鹽爲生者未能遽改前轍前日有唐某負鹽而行被游勇數人見而奪去且扭至同福樓茶肆聲稱送局究辦若酬洋五元方可解免旁觀者咸懷忿怒喝令絪縳遊勇爭先逃散祇獲兩人解送河沿廳隨經吳少尉飭將該二人及唐某一併移解寳山縣辦理 
[尚存芥蒂]  
　　昨禮拜一英公堂各案應輪英副領事翟理斯君與黄太守會訊昨日翟領事末到想因洋藥局巡丁之案尚存芥蒂歟 
[奥員抵滬]  
　　奥國水師提督乘坐兵輪於前日清晨抵滬當有駐滬奥正領事夏士到船會晤昨午後黄太守約同夏領事請水師提督到領事署拜會 
[已經收殮]  
　　昨報載毋庸請騐一則兹悉死者係周三松向爲成衣匠游手好閒不務正業恒向其兄周雲山索借周被累不堪訴諸同族將三松驅逐出祠故此次雲山不肯收殮自經莫邑尊示諭後昨晨始出爲棺殮掩埋云 
[覆訊搶醮]  
　　前報載奚衛氏控陳錦榮等逼醮一案由縣集訊後飭將陳及奚南林押候補是陳之同黨在案前曰由原差解到一千人由莫邑尊升堂集訊先據奚衛氏供訴前因旋問該處地保吳順及奚姓族長咸甫同供奚衛氏之夫富泉于三月初三日病故後卽有同村趙昇赴該氏夫兄奚玉林家說合意圖娶以爲室玉林謂我弟尚未七終豈可卽行此事遂卽當場拒絶後復有同族之奚南林圖娶族中人亦阻止不允至上月二十八日晚南林忽糾集多人并樂工炮手等人前赴奚衛氏家强逼成親該氏不從乘間逸出在途啼哭趙昇等聞信將氏送至母家至强搶等情並無其事隨詰奚玉林供與咸甫略同邑尊揮令退出命提趙昇上堂據供上月二十八日晚忽聞炮聲前往探視見奚衛氏在途哭泣詰詢緣由據稱被族人奚南林欺侮逼令成親因由小的送回母家邑尊謂據旋人言是由爾起意欲娶該氏答稱並無其事旋據陳稱武生身爲圖董豈敢妄爲邑尊謂爾旣不干涉然則此事究竟因何起釁答稱實由趙與奚南林先後奪娶該氏以致互毆武生聞信前往將趙申斥致被挾嫌旋由趙之寄父唐茂珍唆使該氏揑詞誣訴至武生實未糾搶該氏求請明察邑尊命退去飭提金榮山李阿四上堂據供小的等耕種爲生不敢犯事此次實遭誣訴盤詰再四堅執如前復提奚南林至案謂是晚爾至奚衛氏家强逼成親究與何人同往答供並無其事邑尊命掌頰十下始供早晚雖已去過然本與衛氏係同族當往閒談並無逼醮等事邑尊謂爾同族人均已在案尚敢抵賴復飭笞責二十板始肯供認邑尊命退去復傳奚衛氏至案謂爾所控之事其中尚有不符爾旣遭人欺侮理應倩族中人前來具禀何以反倩唐茂珍爲抱唐旣已爲抱爲何今不到案答稱患病在床未能來案邑尊飭退出復謂陳錦榮曰此案本縣已經深悉禍由趙昇與奚南林兩人所致因將趙奚收押候辦爾旣爲圖董須著爾偕地保吳順杳明此案究竟是否由唐唆使并現在有無患病金李及奚玉林無于省釋 
[逃犯已獲]  
　　去年本縣越獄脫逃之犯殷洸太刻已在松就獲盖該犯逃出後更名變姓投營補粮此次不知因何覷破以致成擒前任黎邑尊正在結算交代得信卽行來滬以便解到時會同研訊云 
[尚須京控]  
　　沙遜洋行控范德盛擔保買辦陳蔭堂虧空銀兩及不遵堂斷上控道轅等事先曾列入報章嗣經訊明所虧銀兩有前墊有生行倒帳及支賸俸金足敷兩抵陳可不必歸償范卽不須賠累留存公堂候斷之欵亦可具禀給還現悉沙遜狀師尚須京控道署已准領事衙門知照矣 
[事須根究]  
　　眞如鎭兵民械門情形詳列前報兹聞鄉民哨官巡勇至寳山嘉定交界又有人將小砲艇三艘拖至岸側縱火焚之二艘已成煨燼嗣爲人阻止故尚存騪事後由該鎭紳董禀請寳山縣吳明府會同嘉定縣龍明府前往踏勘一面將死者棺殮傷者醫冶一面查得兵民交毆時實有鹽梟混雜其中冒死格鬥以洩平日之忿遂致釀成巨案否則鄉民何恨於哨官而必欲置之死地哉問吳龍兩明府擬將此事澈底根究云 
[奪作蟻媒]  
　　前日下午有男婦四人因拐賣婦女事扭入大自鳴鐘捕房捕頭以賈主蟻媒等不在其內未便解案將該四人先後釋放有知其事者謂有賣水里之某甲娶妻某氏住城內九畆地某氏先與做扇骨之某乙有染甲恐一縷情絲不免暗中纒繞因移居租界德興里一日回家見婦所生小孩忽不在急問婦則言他人骨肉業已送還爾不必多管甲知小孩在乙處貿然往詢乙以老拳贈之甲恨恨而回邀其同類將興問罪之師經地甲等調處令乙出洋若干元撫小孩爲螟蛉子由甲立據交乙收執事已了矣不料甲婦棄却孽種置家事於不顧亦不復視甲爲藁砧白螞蟻名阿毛者偵知其隱百計播弄商同某嫗將婦賣與寳善南某烟館夥得洋六十二元甲僅得大半餘則爲作伐之資另有某內亦欲爲婦作媒而計不得遂及聞婦已售脫疑某丁之爲撮合山也隨與丁爭論扭入捕　經捕頭斥散不然又多一重公案矣 
[英界公堂瑣案]  
　　王阿雲稱在西洋人處爲侍者被賊竊去花盆報捕緝獲人贓又有周阿生及婦人趙氏投案稱被賊撬門竊去玻璃窻等件今由包探緝獲人贓包探孔長生禀拿獲竊犯張阿小認竊西洋人花盆并周阿生趙氏之玻璃窗賣與余小主今已吊贓并傅余到案張認竊求恩余供買張之窗實不知是竊贓黄太守隨判張阿小管押一月并罰收贓人余小毛洋五元贓交失主分别認領○一百二十五號華捕稱昨見嚴阿虎在街吵閙喝阻不依反被毆打拘案請究嚴供與友人口角該捕前來並不穿號衣致與爭論不敢毆伊且被拘已二日黄太守謂嚴阿虎毆捕原有不合旣言該捕不穿號衣且已拘押兩日姑准從寛斥釋○余阿六稱在石作爲夥昨見奚長長奚阿四行竊石塊故將人贓交捕二　同供亦爲石作生理昨日悞搬石塊並非有心行竊黄太守謂奚等旣與余同業着奚將所扛石塊扛還原主從寛斥退○二百二十五號 
 
 

Page 4

 
 
華捕稱深夜見華玉林叩洗衣作之門因附近均係西商住宅囑其低聲不但不依反與我爭毆爲此拘案華供實友人之親戚在洗衣作爲夥因友人患急痧急於叩門夜深人睡祗得高聲呼喚巡捕不許故與理說不敢行兒黄太守謂華玉林旣因急事所致從寛免議 
[來信照登]  
　　凡爲世之害者賭與妓近又益之以烟傾家　產命名並喪不知凡幾故譚大憲最爲痛惡而嚴禁之然耳目有所木周窮鄉僻壞有胆大妄爲之徒仍復不畏法紀爲之者有之兹有人有事往虞山一帶舟行至隷昭文縣東北鄉沈家市之落鄉地名費家邨其邨本屬一小村見其岸有停車河有畫舫霧聚雲屯極其熱閙始已詫異更見有老幼男女輩數人悲哀莫解且其中有一老者年約杖國亦植杖而戚見之慘然不得不一詢之其老者云本　村中人務農爲業家本稍有積蓄其子早亡惟有一孫年近弱冠因近日村中有恃符敢爲者聚賭而陷人集妓而迷人烟鐙無數人墮其中不知覺悟者衆矣以致其孫亦染於斯始以禁之不聽繼將所蓄花費靡賸是以難見親人之面祗得一服阿芙蓉送命焉老者言之慘然聞之不禁髮指何以此村之若是爲害實非淺鮮皆係奸紳蠧吏以及地保庇護平人不能誰何惟願賢有司極法懲治一挽頽風則生民幸甚 
[孫兒陛雲人學口占誌喜録博桂笙仁兄一笑并諸吟翁同正]  
　　五十年來舊夢存余於道光丙申入學今五十年矣書香且喜又傳孫舟窓燈火兒依母二兒婦同行場屋文章弟僭昆姪孫同愷亦入學第三十名已奪錦標前一載陛雲於去年府考取第一因學使更易故至今年四月始行院試未符佳話小三元俗以縣府院試皆第一爲小三元陛雲府院皆第一縣試第二老夫更有無窮興挈汝秋風到省垣曲園俞樾 
 
 
 

Page 5

 
 
［G>　　王大吉再聲明　只此一家並無分店 
　　本堂發兌戒烟凡馳名久矣昨日接硤川蔚藍　來信並見假丸假單令人咤異說某局無恥之極串通奸徒將假丸冒充利己不顧害人飮將信局刋明本堂好生之德隱而不報如再無恥定當查究並兌扶玉坤厚兩丸夫婦並服外貼固本育麟種子頗易玉蓉安胎而功皆同蒙士商賜顧者切不再受其欺託局湏揀誠實否之受害非淺湏認明上洋實善街石庫門樻上錫葫蘆為記不致於悮 
　　吿白 
　　萬字典直隸天津肘城各書坊發書每部價銀二錢如有比此書查字再快者作者送銀一百兩 
　　請辨眞偽　燧昌 
　　啓者本廠所造燧昌各花牌自來火皆用上等藥料如遇潮天亦可無碍早經遠近馳名邇來有射利之徒在東洋製造次貨仿用本廠匣子惟匣面上篆文字糢糊影射將低貨混售有損本廠招牌是以具控公堂已于十一月三十日經會審憲提訉訂將偽貨充公在案但難保不違尊運來用者未能分辨以致貽誤故將本廠匣上牌號列報祈　各貴客察之是幸特此佈聞 
　　燧昌局主人啓 
　　燧昌自來火減價 
　　啓者本號出售燧昌局製造上等小匣自來火久遠馳名不意現有偽貨仿該局式樣魚目混珠欺騙客商是以小號情願格外减價每箱規銀十五兩以冀廣開銷路望各寶號切勿買屬送上門之貨須認明燧昌招牌爲荷此布 
　　三馬路申昌書晝室啓 
　　盤店聲明 
　　今有英大馬路泰華銀樓所有浮沉生財一切等件均盤與慶華樓爲業其盤價銀當卽付淸所有泰華樓定貨押包及一切往來交接等均向前主理直與慶華樓無涉恐未週知特此佈聞 
　　慶華樓主啓 
　　足本楞嚴經蒙鈔 
　　海印蒙叟　疏解計六十卷每部廿本售價洋四元此扳家藏故印訂精工海內考究內典者向上海文瑞樓購閱 
　　小火輪出售 
　　今有堅固小輪駛行甚速機器靈捷拖帶大小官船往蘇杭等處欲買者請臨小號面議 
　　生源鐵號 
　　輪船往漢 
　　茲有華安輸准于禮拜二開往漢口等處　尊客倘欲附載搭客請至本帳房面議可也此佈 
　　馬立師啓 
　　每逢禮拜二拍賣 
　　茲者小行經手每逢禮拜二在寶順棧拍賣各買在信和棧拍賣各貨均不限價特此佈聞 
　　麥葛林行啓 
　　公平易收賣各項股份單 
　　敝公司寓拋球場後馬路阜成里口易豐棧內諸君如有各項股份單買賣者請至敝處卽當代理可也 
　　隆棧利記 
　　茲售六月大票全張十二元半張條頭分售均可遠函寄購祈指明四馬路巡捕房對門 
　　新開書局 
　　小號開設上海法租界大馬路紫來街口坐北朝南門面專售申報舘鉛板書籍及點石齋新書圖畫一應俱全蒙仕商賜顧者祈認明南申昌牌號庶不致悮 
　　南申昌書畫室啓 
　　抵欵聲明 
　　啓者所有大觀園主黃月山憑保人將行頭抵押到本行銀兩累追延約迄今逾期抵銀未楚至今再寬限七天倘仍然如是准於廿六日將抵押行頭各件等先行拍賣再四難挽如拍賣後不敷之數仍向保人處歸償預先登報特此佈聞 
　　兆豐洋行啓 
　　輪船往東洋等埠 
　　啓者本行納格約麥魯輪船於禮拜四卽四月廿二下午二點鐘開往長崎西門舍革神戶橫濱琿春等埠小包收至廿一下午五點鐘爲止搭客覃出至開船之日正午十二點鐘爲止在船買覃須照定價加十分之一如　各寶號欲裝貨搭客者請至本行訂定可也此佈 
　　四月十七日三菱公司啓 
　　四彩詳細聲明 
　　接英五月號單查本行經售第二千九百號四彩全張半張常熟致大局徐鴻馨又五條崇明浜鎭大成烟店金渭橋萬豐號盛澤福興館楊文　本埠城內館驛橋豆腐店六馬路正隆土行其得洋一千幷小彩頗多不及細載速請對號兌洋今售六月大票 
　　天源行啓 
　　機器造紙局告白 
　　本局加工揀選上白棉料監造中外各色帋張俱極精美兼製各帮配用帳部信封信昏花箋一應俱俻幷接定造帝張厚薄長短闊窄均可如意限日應交價錢格外公道本局在上海楊樹浦分局在大馬路拋球塲發售并發南北各帝號代銷　再本局收買爛布蔴包紙碎等如有祈來面議 
　　三彩聲明 
　　英五月份呂宋票封號單巳到經本行售出三彩第一萬二千零六十三號全張分條售與本埠係倪陳王錢陳徐端沈朱章十八合得洋五千元其餘各彩所得甚多恕不鎖陳外埠巳有函報諸翁得彩者請卽來對號兌洋格外克己此佈 
　　萬福來啓 
　　新開厚昌參號 
　　本號自辦高麗京庄別直兼運關東毛角鹿茸發兌吉林人參毛白燕窩東西洋參等貨紳商賜顧者請駕臨上海鹹瓜街北首坐西朝東三間門而第一家外埠客號批兌價照大市格外克己不圖厚利惟嚴馳名此佈 
　　新開同豐泰赤金鋪 
　　本號發兌標金條錠專煉正字十足赤金葉金精造滿漢首飾收買荒金核實定價童叟繁欺素飾零星工資不計其餘花式公道酌加先行交易擇吉開張荷蒙光顧請至上洋英大馬路拋球塲靑陽里西便是 
　　利大四彩誌喜 
　　英五月分四彩第六千八百五十六號全張經本行售與海晏輪船帳房吳君代天津張蘇兩位合得洋一千元其餘小彩繁多不及細登得彩諸君惠顧兌洋格外克己 
　　呂商利大行謹啓 
　　遺失提單 
　　茲有馬立師行經理臻祥鴨屁股船由漢裝來　嘜下紙一百五十件此提單在途中遺失當向該行說明作爲廢紙望各寶號切勿收用 
　　怡順昌 
　　英六月大票已到　廣豐行 
　　每票雙張十二元單張四開照算廿份之一足洋七角遠客函購祈認信封洋房圖記 
　　四馬路廣豐老行棋盤街廣豐新行啓 
　　呂宋大票　利大行 
　　英六月票製張十二元單張六元四開三元分條足洋七角遠近惠顧請至棋盤街中市 
　　呂商利大啓 
　　呂宋大票　必發行 
　　英六月票雙張十二元單張四開照算分條足洋七角賜顧請至四馬路口老巡捕房南首 
　　呂商必發啓 
　　英六月大票　大得利 
　　逐月自運呂宋覃雙張單張四開分條專收紅覃價可相宜士商惠顧註明本行棋盤街北首特此佈吿 
　　英六月票出售　萬豐 
　　本行由呂宋分設來申專辦按月呂宋票批發零蔓均可售呂宋煙兼收彩覃格外雲道信購原班回件指明四馬路棋盤街口 
　　頭彩五萬元　新時昌 
　　本行由三馬路時昌湖絲行分出今售六月大票雙張十二元單張四開照算分條七角賜顧至拋球塲 
　　六月頭彩五萬　鴻來祥 
　　雙張十二元單張六元四開三元條七角遠購信寄棋盤街北靑蓮坊口原班回件 
　　英六月大票出售　鴻運來 
　　雙張十二元軍張四開照算條頭七角另有仿單附送紳商函購原局寄奉騐明本行金錢爲記賜顧者註明上洋拋球場北 
　　輪船往釜山仁等埠 
　　啓者本行納格約麥魯輪船於禮拜四卽四月廿二日下午二點鐘開往長崎另換快捷輪船開往釜山仁川琿春等埠如各寶號欲裝貨搭客者請至本行面議可也此佈 
　　三菱公司啓 
　　新出柔遠新書 
　　是書自漢迄今諸名臣與各國往來事件無不細載並附左李曾諸當道條陳奏疏中外情形暸如指掌洋一員〇萬國總說凡五洋六洲各國之戰記條約通商盟會並使命儀節疆城限制又附俄國疆界誌英俄交兵記洋一員〇海防要覽係李傳相丁中丞所著條諸邊防最切時用洋四角〇武侯火攻俻要皆言火攻陣法埋地雷及戰守水陸破敵一一繪圖詳載洋八角洋務用軍必議自諸當道制敵並造船槍砲禦砲等法加各國旗號圖洋六角在上海四馬路文宜書局發售 
　　代配殘書 
　　啓者本堂收藏殘舊書籍數千種藏書之家倘有大部殘缺之書祈開明欠單若干本堂可代配一律整齊價碼格外公道 
　　京都琉璃廠善成堂啓 
　　夏季縉紳 
　　滿漢文武八角袖珍念一史約編一元白紙一元二角增浦紀事珠二元痘疹詩賦二角上每拋珠場掃葉山房吿白 
　　安行虎步丸 
　　夫視履考祥元吉可卜夬履貞厲正當堪占然茍失於調攝烏能苦脫龍鐘若得法以滋培克至安行虎步故本館精製虎步丸耑治精血不足肝腎兩虧筋骨痿弱步履艱難足不任地腿骨痠軟風痰脾濕骨蒸癆瘵面目靑黃賢虛溺數水泛爲痰頭目暈眩一切虛勞陰虧等症每服三錢淡鹽湯送下自能舒通經絡健骨强筋履堅步穩肢體復固袪風去濕止咳除痰强神益氣壯體延年功效甚捷每兩洋二角　廣東鹿芝館分設上洋英老巡捕房對門 
　　屈臣氏　壯陽廣嗣丸 
　　此丸陰陽兼補男婦均宜最能滋水壯火不損眞精與別家所售燥陽取樂者不同無論先天虧損後天失調以致九醜陽痿艱於嗣續等症俱能活之每日宜於飯前二三次每次以一二粒爲度用茶吞服每罇大半元小三角 
　　止咳藥餅 
　　此餅專治一切隔年咳嗽及咳傷遠膜肺痿破金路血喘逆聲啞喉痛等症每點鐘含化二三枚其效如響誠治咳之易服簡便良藥也無論男婦老幼常服均皆有益能使生津潤肺痰涎不作有滋金降火之妙　每罇大半元小三角 
　　上洋大馬路屈臣氏大藥房謹啓 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十一年四月十一日京報全録]  
　　宫門抄○上諭一道録前○監督文奏爲請旨摺○監督松奏爲奏聞摺○監督文奏追罰漏稅銀兩緣由片○將軍古等奏據咨援案擬補佐領等缺摺○將軍希奏請奬勵夾片○四月十一日理藩院鑾儀衛光禄寺八旗兩翼值日無引見○召見軍機○○奴才文秀跪奏爲關稅一年期滿正額稅銀徵收無虧惟盈餘未能足額恭摺奏聞仰祈聖鑒事竊奴才蒙恩管理左翼稅務循例奏派委員隨同辦理並嚴飭書巡人等實力稽查不得稍有疏懈以期整頓而重稅課奴才自光緒十年四月十三日起連閏扣至十一年三月十二日止計任一年期滿共收過牲畜稅銀二萬一千一百九十九兩八錢房地稅銀一千八百八十六兩一錢除正額銀一萬零八兩又房地稅銀一千八百八十六兩一錢徵盈餘銀一萬一千一百九十一兩八錢內遵照向例動發過犧牲所划豆銀八百兩河南道刷卷飯銀一百三十二兩户部貴州司付咨飯銀七十二兩户部廣東司更差飯銀五十兩署中一年心紅紙張銀一百九十一兩五錢署中書役人等公費飯食銀三千七百六十五兩二錢四分張家口南口書役人等盤費銀一百九十四兩五錢照例賞書吏銀九百四十兩以上共用盈餘銀六千一百四十五兩二錢四分均係查照向例給發下存盈餘銀五千零四十六兩五錢六分查左翼定額盈餘銀一萬八千兩按現存盈餘銀兩數目少徵盈餘銀一萬二千九百五十三兩四錢四分奴才體查情形實緣左翼徵收稅課向以豬羊馬匹爲大宗近因旗民生計維艱所有商販由口外販運牲畜來京一時銷售不易多須出資餧養而京中銀價昻貴實與京外價值大相懸殊商販每多因此虧折資本遂多裹足不前且各省牌馬屢經裁减馬稅本屬無多又兼兵部奏准馬四不准在京城購買是以馬稅更形减少以致盈餘未能足額之實在情形也奴才伏查前經户部奏請關稅情形照常徵收不得援案辦理咸豐三年八月十七日奉旨各關均宜設法整頓仍照額定稅數照常徵收不准以儘徵儘解違例奏請如將來虧短實屬有因着俟一年期滿奏報時由户部酌量情形分别奏明請旨等因欽此欽遵在案今奴才一年期滿短徵盈餘銀一萬二千九百五十三兩四錢四分奴才自當赶緊設措再奴才接准各部院衙門知照辦買各處祭祀牲畜並戰馬免稅等項共用銀一萬二千零七十五兩六錢七分除將正額銀一萬零八兩曁房地稅銀一千八百八十六兩一錢全行動用並用盈餘銀一百八十一兩五錢七分下存盈餘銀四千八百六十四兩九錢九分或照向例交納廣儲司抑或應交何處伏候皇太后皇上聖鑒訓示遵行謹奏請旨奉旨已録○○奴才松溎跪奏爲關稅一年期滿正額稅銀徵收無虧盈餘未能足額謹恭摺奏聞仰祈聖鑒事竊奴才蒙恩管理右翼稅務循例奏派吏部員外郎福蔭隨同辦理並飭書巡人等實力稽查嚴防偷漏以期整頓而重稅課奴才自光緒十年四月十三日接任管理起連閏扣至十一年三月十二日止一年期滿遵照户部奏定章程銀錢並徵共收徃畜稅銀一萬七千九百八十二兩一錢四分西山牲稅增銀四十兩房地稅銀一千九百六兩九錢三分五厘三共收銀一萬九千九百二十九兩七分五厘例交户部正額銀一萬五兩一錢二分內除免過直隸等省戰馮稅銀二百七十二兩四錢外應交户部正額銀九千七百三十二兩七錢二分西山牲稅增銀四十兩房地稅銀一千九百六兩九錢三分五釐本年准各部院來文採買秦祀猪羊牛隻等價除照例由正額及西山牲稅增銀全行動用不敷外動用房地稅銀一千一百六十六兩八錢四分應找交户部房地稅銀七百四十兩九分五釐下存羡餘銀八千二百四十九兩四錢二分循例發交犧牲所草豆銀八百兩河南道刷卷飯銀一百三十二兩户部廣東司更差飯銀五十兩貴州司付咨飯銀七十二兩書役人等公費飯食等項銀四千五十四兩九錢一分心紅紙張銀一百二十八兩照例發給書吏等辦公銀八百五十八兩張家口南口書役人等盤費銀一百二十二兩隨項飯銀十一兩一錢一分以上共用羡餘銀六千二百二十八兩二分均係核减搭錢給發除交户部庫及動用經費外下存盈餘銀二千二十一兩四錢查右翼定額盈餘銀七千三百二十一兩四錢除現存盈餘外計短徵盈餘銀五千三百兩奴才體察情形實因物價昻貴牲畜滯銷是以所來羊馬無多又兼京外銀價懸殊客商販運恐虧資本均各裹足不前以致盈餘未能足額此短徵之實在情形也所有現存房地稅銀七百四十兩九分五釐應交部庫外下存盈餘銀二千二十一兩四錢可否照例交廣儲司抑或應交何處伏乞皇太后皇上聖鑒訓示遵行謹奏奉旨已録○○文秀片再奴才前於上年四月十三日接任後准前任監督托倫布附片奏准內務府鑲黄旗延霈管領下膳房委署庫掌金立永內務府正白旂貴齡管領下候補通政司叅議李祉鑲白旂蒙古賡良佐領下前任四川潼川府知府廉恩均因置買房間漏未稅契抗不呈騐契紙當經移交奴才嚴傳究辦隨卽行文飭傳旋據金立永呈稱前被查訊實因患病不能行動未能到翼現遣人將契紙呈騐情願遵例納稅認罰惟求矜全從寛辦理又據李祉之子候補筆帖式李秉鈞遣抱家人赴翼呈稱被控漏稅房間實係故祖李芋村於道光十九年典得江蘇候補郎中朱備之典居原任刑部尚書干際華賜第此項字據係屬公産因職長門嫡堂兄四川候補知府李常霈帶赴四川一時未能呈騐屢次函催現始寄到今蒙查訊應將典字呈騐情願遵照條例納稅其應罰欵項委因家計寒苦力有未逮惟求從輕議擬又據廉恩之子候選主事松垿呈稱被控漏稅房間契紙實因職父廉恩帶往四川潼川府任所是以前傳未能呈騐現已寄回應卽赴翼投稅伏祈鑒核恩准各等情奴才隨查騐金立永李秉鈞松垿所呈契紙均係已逾年限漏稅屬實核與金立永李祉前呈各節均多不實而亷恩雖因契紙帶赴任所究屬任意遲延均應照例辦理惟奴才接任後一經傳喚卽據金立永等遣抱呈明遲滯情節並呈出契紙情願遵例納稅認交罰項似與有心隱匿者不同均屬情有可原自應從寛罰辦以示薄懲至金立永李祉廉恩均有應得之咎該員等旣經認以追罰可否免其議處之處出自天恩再查八旗官軍人等置買房間多隱漏稅課課奴才自接任後經巡役人等赴翼呈控房間漏稅查騐契紙果係有心隱漏者奴才體察情形隨時分别懲辦除將正稅入册送部核銷外所有追罰房間漏稅銀一千兩照例一半充賞一半找交户部以符定制是否有當謹附片具奏奉旨已録○○奴才古尼旨布恭壽跪奏爲據咨援案擬補乍浦駐防佐領等缺恭摺具奏仰祈聖鑒事竊照杭州乍浦駐防官員缺出向由奴才等秉公揀選擬定正陪咨送部旗帶領引見候旨補放惟查乍浦駐防白遭兵燹營制未復現在駐省辦公自協領至筆帖式僅有七員遇有缺出未能照例辦理同治八年經前任將軍連成等擬補乍浦協領等官摺內奏明先行補放俟營制善後辦有成效再行分咨送部引見業蒙恩准在案兹據乍浦副都統奴才和琨咨稱乍浦右營鑲黄旗蒙古佐領坤山因病出缺揀選得右營正白旂滿洲防禦世襲騎都尉吉煊辦事精詳熟悉旗務堪以擬補遞出右營正白旗滿洲防禦一缺查有右營正黄旗滿洲驍騎校兼襲驕都尉迎忠差使勤愼堪以擬補遞出右營正黄旗滿洲驍騎校一缺查有年滿九品筆帖式榕梁當差勤勉堪以擬補再查乍浦營制未復官員亦未足額現在應挑防禦之驍騎校僅有迎忠恒倫二員查恒倫食俸未滿三年未能揀選祗有迎忠係實任驍騎校兼襲騎都尉若以實任升轉與例相符如照騎都尉擬補防禦與例似有未洽合併聲明等情咨請考騐援案奏補前來奴才等覆加考騐均堪勝任惟擬補防禦一缺因營制未復官員無多與例似有未洽相應請旨可否以吉煊補放佐領迎忠補放防禦榕梁補放驍騎校各缺以專責成而資差遣仍俟將來營制善後辦有成效再行送部補行引見之處出自逾格鴻慈所有據咨援案擬補乍浦駐防佐領等缺緣由謹恭摺具奏伏乞皇太后皇上聖鑒訓示謹奏軍機大臣奉旨着照所請兵部知首欽此○○希元等片再試署敦化縣知縣趙敦誠督帶捕盜勇役先後跴訪拿獲盜匪十五名陸續解省均經飭局審實正法在案查所獲匪內有崔鐵扒子趙萬海王海三名皆係積年盜首兇惡着名屢飭訪拿迄未能獲其餘各匪亦疉印搶案漏網多時該員於轄境頻年緝捕獨能設法搜擒以除地方之害洵屬異常出力未便没其微勞合無仰懇天恩准將試署敦化縣知縣趙敦諴飭部從優議叙以示奬勵是否有當謹附片具奏伏乞聖鑒謹旨軍機大臣奉旨着照所請吏部知道欽此 
 
 

Page 12

 
 
[光緒十一年四月十二日京報全録]  
　　宫門抄○諭旨三道録前○發抄旨四道○黔撫李奏審明議擬完案摺○廣東學政葉奏薛報科試情形摺○滇撫張奏委護道篆片○鄂撫彭奏審明懲辦摺○陜督譚奏爲請補都司摺子○四月十二日吏部翰林院侍衛處值日無引見○惠土崇公謝拴婚恩○阿昌阿因伊子補郎中謝恩○銘公請假十日○召見軍機嵩申○發抄慶裕奏請派員考試宗室覺羅官學漢教習奉硃筆圈出宗室松森朱以增欽此○清安等奏光緒十年分屯田收成分數循例奬賞奉旨該衙門知道單併發欽此○又科城續估工程不敷銀兩請飭部核銷找領奉旨該部知道欽此○明春奏請仍將記名提督志勝歸宗楊氏奉旨着照所請兵部知道欽此○○署貴州巡撫布改使臣李用清跪奏爲審明練軍管帶尚無缺額冒餉情事議擬完案恭摺具奏仰祈聖鑒事竊照管帶提標前營練軍留黔委用提督李盛貴有串通哨長守備樊茂林缺少兵額冒支粮餉情事經臣與提臣羅孝連訪聞會同督臣岑毓英附片奏叅於光緒十年閏五月二十二日奉上諭李盛貴樊茂林均着革職提案審辦等因欽此由部臣咨曾到黔遵卽行司移提已革提督李盛貴守備樊茂林並據該營練丁潘道齡等以李盛貴樊茂林串同扣尅缺額冒餉情事聯名禀控一併檄發貴陽府審辦去後兹據該署府員鳳林以本任知府蔡同春未及審訊缷事該府到任接交會督局員提案審明議擬詳由署藩司曾紀鳳署臬司吳自發會核轉詳前來臣覆加查核緣已革提督李盛貴守備樊茂林均籍隷湖南因投營剿賊出力李盛貴歴保提督留黔委用樊茂林歴保守備光緒九年十月間前撫臣林肇元札委李盛貴管帶提標前營練軍樊茂林委充該營右哨哨長左哨歸李盛貴自行經理計左右兩哨共額設練軍一百九十六名招募足額十年五月內李盛貴以本年奉旨巡閱營伍擬修製旗幟器械藉壯軍容因無欵可籌商同樊茂林於支放二日分練餉內每名暫扣存銀六錢九分以應公用事後再行籌欵歸還並未通禀請示嗣於閏五月內聞知巡閱緩期卽將扣存原銀如數補發清楚並無短少該練丁潘道齡等將銀赴市易錢間被鋪户壓平短少一二分不等當向樊茂林告知樊茂林因無原封呈騐不予轉禀又因李盛貴將開補練丁九名留營差遣未令卽時歸棚樊茂林已未查知潘道齡等遂疑月串同扣尅缺額冒餉情事適臣與提臣訪聞奏叅奉旨革審欽遵行司移提人証至省潘道齡等亦卽以前情聯名禀控一併發交貴陽府審辦本任知府蔡同春未及審訊卸事移交接署府貟鳳林會督局員提案研訊各供前情不諱由該署府議擬詳經署藩臬兩司會核轉詳到臣臣覆核此案已革提督李盛貴因無款製備車裝暫扣練餉應用旋聞巡閱緩期當卽照數發還兩哨練丁亦係足額尚無串通扣尅缺額冒餉情事惟移餉辦公並不禀明請示究屬非是且將開補練丁留營差遣未令卽時歸棚尤屬不諳營制守備樊茂林於練丁潘道齡等向告短平因無原封呈騐不予轉禀情尚可原惟開補練丁九名未卽歸棚竟至毫無覺察亦屬疎忽李盛貴樊茂林均已革職應毋庸議潘道齡等懷疑誤控尚係事出有因且一經到案卽據實供明與始終誣執者有間應請從寛免究飭各歸營差操無干經府省釋除全案供招咨部外所有審明議擬緣由是否允協謹會同督臣岑毓英提臣羅孝連合詞恭摺具奏伏乞皇上聖鑒勅部核覆施行謹奏軍機大臣奉旨該部知道欽此○○廣東學政臣葉大焯跪奏爲恭報惠潮嘉料試情形繕摺仰祈聖鑒事竊臣於上年十月下旬謹將東江歲試高瓊雷廉歲科併試各棚及廣州府科試情形恭摺奏報在案臣旋出省於十二月初十日試潮州二十五日竣事本年正月初五日試嘉應州二十日竣事二月初二日試惠州十九日竣事每屇塲期臣均終日坐堂督同教官嚴密防範不敢鬆懈各屬弊竇俱絶取士如額惟惠州一棚於龍川場內拿獲搶手二名按律懲辦認保廪生鄭文琳黄用和照例斥革派保廪生侯濟康劉士成照例降附其惠屬挑覆各文童文理亦間與正場未盡符合臣詳愼核對精别棄取合覆各屬文童後又擇其中可疑者調來面試歸善復扣除文理欠符者二人任缺無濫懸額不補經此再三覆核惠屬録取之童亦均無倖進至講書發落時臣仍詳勉剴切勛勵諸生砥行讀書毋得始終異轍以仰副皇上樂育士林之至意所有惠潮嘉科試情形理合繕摺恭報伏乞皇太后皇上聖鑒謹奏軍機大臣奉旨知道了欽此○○張凱高片再臣接准督臣函咨以營中支發欵目紛繁必須設法節流涓滴使歸實用鹽道鍤念祖精明幹練亟應調派前來俾與營務處道員湯聘珍逐一稽核一俟經理清晣仍飭回任等因查鹽法　有督銷催徵之責未可一日虛縣自應委員接替查有雲南府知府鄧華熙心細守優堪以委令暫行兼護以專責成又鍾念祖現辦通省開採五金局務亦卽加委鄧華熙接管除會委並分檄飭遵外謹會同雲貴總督臣岑毓英合詞附片具陳伏乞聖鑒謹奏軍機大臣奉旨知道了欽此○○頭品頂戴湖北巡撫臣彭祖賢跪奏爲拿獲行刼拒捕盜犯審明懲辦恭摺仰祈聖鑒事案據署隨州知州嚴鷟昌詳報監生黄明義家於光緒十年三月初七日夜被匪撞門入室拒傷伊母刦去銀錢衣飾而逸會營勘騐等情批飭緝究詳叅去後嗣因疏防限滿犯未弋獲開列職名題叅在案旋據該署州詳稱六月二十八七月初十十三等日先後拿獲董杞雲陳窑匠卽陳兆虎殷大志余有江四犯並起獲贓物訊據陳窑匠供認糾刼董杞雲殷大志供認夥刼余有江畏懼不行殷大志余有江均於取供後因患病先後在監在保病故詳經臣與督臣批司行府檄委應山縣知縣楊鈞赴州會同覆審明確將陳窑匠卽陳兆虎董杞雲二犯照章就地正法具報兹據該署州嚴鷟昌録敘全案供招擬中德安府知府賡音布詳經湖北按察使黄彭年轉詳前來臣覆加查核緣陳窑匠卽陳兆虎董杞雲殷大志余有江均籍隷隨州各游蕩傭工度日光緒十年三月初七日陳窑匠與董杞雲殷大志余有江並在逃之劉宗約王世江曁劉宗約同路之不知姓名一人會遇共道貧難陳窑匠劉宗約王世江分帶短刀火鎗木棍餘俱徒手一共七人行至中途余有江畏懼逃避陳窑匠與董杞雲等齊抵事主黄明義門首用石撞開大門一同進內黄　義之母余氏嫂尹氏驚起喊捕王世江用棍拒傷余氏左胎膊嚇禁聲張同刼得銀錢衣飾分背至僻處查點俵分各散余有江事後並未分贓事主黄明義報州會營請勘詳緝嗣因疏防限滿犯木弋獲開列職名詳叅旋先後拿獲陳窑匠卽陳兆虎董杞雲殷大志余有江普起獲未賣原贓提訊各供認前情不諱當將該犯等分别禁押飭傳事主認贓給領該犯殷大志余自江均於取供後患病醫調不效身故該州録供通詳臣與督臣批府檄委應山縣知縣楊鈞赴州會審明確將陳窑匠卽陳兆虎董杞雲二犯照章就地正法具報兹該州比緝逸盜劉宗約等無獲録叙供招議擬由府詳司轉詳前來臣覆核無異查定律强盜已行但得財者不分首從皆斬又定例共謀爲强盜夥犯臨時畏懼不行事後不分贓者杖一百各等語又光緒九年湖北省奏定章程嗣後盜案如有執持刃械聚衆至五人以上搶刦拒傷事主者仍照歴次定章獲犯訊明後或解該管道府覆審或派員前往會審明確卽行就地正法等因照辦在案此案陳窑匠起意糾允董杞雲等持械强刼黄明義家得贓拒傷事主實屬兇暴昭著法無可貨自應按律問擬陳窑匠卽陳兆虎董杞雲殷大志均合依强盜已行但得財者不分首從皆斬律擬斬立决陳窑匠董杞雲已照章就地正法殷大志已在監病故應毋庸議余有江聽從共爲强盜中途畏懼不行事後又未分贓合依共謀爲强盜夥犯臨時畏懼不行事後不分贓者杖一百例擬杖一百已在保病故亦毋庸議陳窑匠董杞雲殷大志俱無父兄余有江有父余正椿不能禁約其子爲匪應與失察各犯爲匪之牌保傳案照例責革獲贓給領餘贓及逸犯劉宗約等緝追另結此案盜犯首夥七人已於二叅限內獲犯過半兼獲盜首所有原叅限緝之案應請查銷是否允協除全案供招送部外謹會同署湖廣督臣卞寳第恭摺具陳伏乞皇上聖鑒飭部核覆施行謹奏軍機大臣奉旨刑部知道欽此○○頭品頂戴陜日總督臣譚鍾麟跪奏爲揀員借補要缺都司以裨營伍恭摺仰祈聖鑒事竊照陜西漢中鎭屬善陽營都司員缺前請以儘先都司略陽營守備桑登元升補嗣准部覆查桑登元儘先都司名次在後所請升補核與奏定章程不符應毋庸議其善陽營都司員缺應令另揀儘先合例人員請補以符定章等因當經轉飭揀補去後兹復據署漢中鎭總兵姚文廣呈稱遵卽在於合例儘先人員內逐加愼選查有留壩營守備儘先卽補都司辛仲武才具精明營伍練逹堪以升補出考造册陳請核辦前來臣查留壩營守備辛仲武心地明白營務熟悉以之升補實於營伍地方兩有裨益合無仰懇天恩俯念員缺緊要准以辛仲武升補善陽營都司如蒙俞允俟接准部覆後再行給咨引見以符定制除該員履歴清册隨摺送部其所遺留壩營守備員缺容臣揀選合例人員請補謹會同署陜西固原提臣沈玉遂合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此 
 
