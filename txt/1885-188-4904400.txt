# 1885 - 188 - 4904400

 

Page 1

 
 
[四十四號畫報出售] [  申報舘主人啓]  
　　津郡某婦生一男孩　有肉角二枚口附𤢸牙四隻是妖是怪可駭可疑今繪入此次四十四號　報俾閱者一新耳目蕭山任君阜長名重每内不但時下畫家之錚錚者皆望風下拜卽按之古大名家亦足與並駕齊驅而無愧色本齋不惜重貲囑繪走獸圖二十幅分期間出二圖列入畫報之首今先出一馬一牛妙在着墨無多而人自不能企及吾知購閱諸君自必按期爭取珍如拱璧畫報准於二十六日出售後附淞隱漫錄圖說一則閱者鑒之此佈 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務　花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰汲法馬路南申昌取閱可也此佈 
[上諭恭錄]  
　　五月二十六日奉上諭蘇元春李秉衡奏官軍迭次克城破壘請將出力陣亡員弁分别奬卹一摺廣西關外各軍本年正二月間經蘇元春馮子材等督飭力戰屢獲大勝實屬調度有方深堪嘉尚蘇元春着加恩由騎都尉世職改爲三等輕車都尉世職並再賞給額爾德蒙額巴圖魯名號馮子材着賞加太子少保銜並由騎都尉世職改爲三等輕車都尉世職南關一役總兵王孝祺己革布政使王德榜戰功卓著王孝祺着賞給雲騎尉世職並交部從優議叙王德榜着開復原官原銜翎枝勇號並賞給白玉搬指一個白玉翎管一枝大荷包一對小荷包二個總兵陳加提督蔣宗漢方友升張春發均能奮不顧身踴躍用命陳加着賞給頭品頂戴雲騎尉世職並賞給白玉搬指一個白玉翎管一枝大荷包一對小荷包二個蔣宗漢着賞給頭品頂戴並賞給白玉搬指一個白玉翎管一枝大荷苞一對小荷包二个方友升着賞給雲騎尉世職並賞白玉搬指一个白玉翎管一枝大荷包一對小荷包二個張春發着賞給三代正一品封典並交部從優議叙兩廣總督張之洞撥軍籌餉用奏膚公護理廣西巡撫按察使李秉衡轉運後路糧械俾無缺乏允宜一體加恩張之洞着賞戴花翎李秉衡着交部從優議叙其餘在事員弁均尚著自勞績自應一併給奬所有單開之提督楊文彪等均着賞穿黄馬褂劉先胥着賞給頭品頂戴並應得封典邵升堂着賞換西林巴圖魯名號胡定坤着賞換倭協春巴圖魯名號吳爲漢着賞換訥齊新巴圖魯名號並改留廣東差遣委用總兵潘瀛等均着交軍機處記名遇有提督缺出請旨簡放潘瀛並賞給優勇巴圖魯名號張壽安着賞換那爾揮巴圖魯名號劉士旺並賞給禦勇巴圖魯名號鄒耀堂着遇有總兵缺出請旨簡放副將馬盛治着以本班改留兩廣無論題推缺出儘先補用俟補缺後以總兵交軍機處記名請旨簡放並賞穿黄馬褂陳桂林等均着俟補缺後以總兵交軍機處記名簡放陳桂林並賞加提督銜賞穿黄馬褂楊昌魁並賞換年長阿巴圖魯名號賞給應得封典仍以副將留於原省無論題推缺出儘先補用馮兆金等均著免補副將以總兵交軍機處記名簡放馮兆金並賞換愛興阿巴圖魯名號蘭本財並賞給猷勇巴圖魯名號周文斌並賞給偉勇巴圖魯名號李應章着仍留廣東無論提推缺出儘先補用並賞加總兵銜賞換强謙巴圖魯名號李羣着留於廣西無論題推缺出儘先補用並賞給卓勇巴圖魯名號叅將粟萬和等均着以總兵交軍機處記名簡放粟萬和並賞給桓勇巴圖魯名號陳兆興並賞給順勇巴圖魯名號黄雲高等均着免補叅將以副將仍留原省無論題推缺出儘先補用黄雲高並賞加總兵銜梁効賢並賞換花翎賞給克勇巴魯名號陳光明等均着免補叅將以副將儘先推補陳光明並賞給壯勇巴圖魯名號范爾慶並賞給固勇巴圖魯名號黄有元並賞給冠勇巴圖魯名號遊擊楊瑞山着免補遊擊叅將副將各班以總兵交軍機處記名請旨簡放並賞給策勇巴圖魯名號袁學祥着免補遊擊叅將仍留廣東以副將儘先補用並賞給尚勇巴圖魯名號劉應棠等均着免補遊擊叅將以副將遇缺儘先卽補劉應棠並賞給勁勇巴圖魯名號王榮勝並賞給懋勇巴圖魯名號馮興賢並賞給資勇巴圖魯名號李慶雲着免補遊擊以副將遇缺題補蔣太富等均着免補遊擊以叅將儘先補用蔣太富並賞加副將銜賞給猛勇巴圖魯名號韋和炳並賞加副將銜陳顯道着賞加副將銜並賞給札布東阿巴圖魯名號都司馮紹珠着免補都司遊擊叅將各班以副將儘先補用並賞給豪勇巴圖魯名號劉積璠等均着免補都司遊擊以叅將儘先補用劉積璠並賞給績勇巴圖魯名號麥鳳標並賞給協勇巴圖魯名號沈萃齡等二員並賞換花翎陳世華等均著免補都司以遊擊儘先補用陳世華等三員並賞加副將銜賞換花翎章得祿等四員並賞換花翎叚耀元並員加副將銜傅建勳等二員並分别留於廣東廣西補用守備王孝艮等均着免補都司守備遊擊各班以叅將畱於廣東儘先補用王孝艮並賞換花翎賞給力勇巴圖魯名號葉良並賞加副將銜王世評並賞換花翎陳之瑞等均着免補都司守備以遊擊儘先補用並換花翎陳之瑞仍留原標補用黄秀玲等均着免補守備以都司儘先補用黄秀玲等三員並賞戴花翎彭俊至等二員並賞換花翎千總朱錫康等均着免拔千總免補守備以都司儘先補用朱錫康等三員並賞戴花翎李榮彪等二員並賞換花翎朱錫康留於廣西遇有題推缺出儘先補用葉華泉等均着免拔千總葉華泉並免補守備以都司儘先補用許超元等均以守備儘先補用並賞加都司銜賞換花翎利貴利着免拔千總以守備儘先補用並賞加都司銜把總楊樹勳着免補千總以守備儘先補用成江志等均着免補千總把總以守備儘先補用楊樹勳等二員並賞戴花翎王啓光二員並賞換花翎李慶華並賞加都司銜潘朝登着免拔把總以千總儘先拔補並賞加守備銜賞換花翎黄彪等均着免拔把總外委以千總儘先拔補並賞戴藍翎道員魏綱着賞給爽勇巴圖魯名號張桂林着賞加布政使銜以道員遇缺儘先題奏知府陳嘉績着免補本班以道員仍留原省歸候補班前補用並俟補缺後再行送部引見同知潘培楷着免補本班以知府仍留原省歸候補班前補用並俟補缺後以道員用馮相榮着免補本班以知府留於廣西歸候補班前儘先補用並賞加三品銜知縣劉汝奇着免補知縣同知以知府仍留原省歸候補班前先補用並賞戴花翎賞給裕勇巴圖魯名號同知馮相華着免補本班以知府分發省分歸候補班前補用府經歴沈寶光着免選本班以知縣畱於廣西歸候補班前 
 
 

Page 2

 
 
先補用補缺後以直隷州知州用先換頂戴直隷州州判唐鏡沅着免補本班以知州仍留原省歸候補班前補用並賞戴花翎縣丞包懷邦等均着免選本班以知縣分發省分補用包懷邦並賞加五品銜尹佑易並歸候補班前補用訓導了肇同着以訓導不論雙單月遇缺卽選並賞加内閣中書銜賞戴藍翎牛員方鳳元着以訓導不論雙單月儘先選用並賞戴藍翎府經歴蔡其銘着免補本班以知縣歸於廣東儘先補用並賞加同知銜賞換花翎已革提督王洪順已革副將李定勝隨同大軍打仗奮勇爭先尚知愧勉均着開復原官並賞還頂戴翎枝勇號欽奉慈禧端佑康頤昭豫莊誠皇太后懿旨蘇元春所部各軍尤爲出力兵勇着共賞給内帑銀五千兩馮子材王孝祺王德榜所部各軍尤爲出力兵勇着共賞給内帑銀五千兩由蘇元春李秉衡分别發給以示鼓勵欽此其陣亡之總兵孫得勝等均著照所請分别從優議卹餘均照所議辦理該部知道單二件併發欽此 
[撤兵近信]  
　　倫敦發來電報云法兵之在東京者現在業經奉命撤回由是觀之日前所傳越人攻順化京城擊敗法人及法人回擊越兵敗走等語似恐尚有未確如果有其事法兵安能遽撤耶 
[臺厦錄要]  
　　法兵之在基隆者巳於五月初九日退盡前被法人掠去之兵民共一百零八名已送交劉撫帥查收李傅相亦巳派副稅務司及羅稷臣司馬坐利運輪船往澎湖收回平安輪船被掠之乾軍數百人順道至基隆將被掠之人一并帶至厦門但見諸人形客枯橋衣服污敝髮長數寸恍似卑田院中人盖其輾轉於虎狼之口不知幾經磨折幸得布帆無恙安抵鄉關可謂出萬死入一生矣○旗後打狗二口水道甚狹夙稱天險去秋法燄鴟張劉蘭丹觀察特札某二户購船裝石塡塞二口開報經費四千數百餘元其時官商方以爲有此險地敵船萬不能越雷池一步及和議告成港禁大弛輪帆各船赶赴臺南運載糖貨得忌和士公司之以特禮輪船及德國某夾板船先後駛進毫無阻磚盖所沈石船已歸無何有之鄉倘法艦於未和之時闖入臺南貽誤匪輕故談者咸歸咎於某二尹也○去年八月十三日淡水滬尾孫章兩軍之捷以劉撫帥駐節六堵保案尚未開齊近值基隆收回劉撫帥回駐台北府城辦理奬案計奏保四十餘人聞厦門提督彭軍門孫師竹觀察奎樂峯觀察並匯豐銀行買辦葉德水均保舉加銜封典奎觀察又保加二品銜云○劉蘭舟觀察因事罣議劉撫帥卽委陳展堂觀察銘志署理台灣道篆榮於五月十六日接印○程從周軍門去秋奉旨援台今正抵厦正擬調派順昌選鋒等營流臺適聞中法議和軍門遂飭所部兵駐劄金門泉州一帶再定行止施奉電旨飭回湖北提督本任啓行有日彭軍門奎觀察設筵餞之極冠蓋之盛○長勝兵輪去年寄泊厦門近奉提憲飭載軍火渡台於五月十八日展輪出口○聞澎湖法兵陸續登舟退去並訂於廿七日一律退完該處瘟疫盛行死者日約七八人而廈門亦多霍亂之症一經吐瀉卽難施救衞生者宜加愼焉 
[西報姑譯]  
　　香港德臣西報錄東京法字報云劉淵亭軍門因與雲貴總督論事不合督憲勃怒卽將劉軍門曁同來數人悉行殺戮軍門部下之黑旗兵大爲憤怒卽與滇軍鏖戰互有死傷其數頗多嗣以黑旂兵少卒爲滇軍所敗等語據稱此信由紅河傳來然此係何等大事如果屬實中國必有所聞祗以近日粤地大水電桿有被衝壞者故龍州一邊消息不通然恭讀二十五日上諭尚有劉永福賞給三代一品封典朝廷正在褒庸之際何至疆臣忽有專殺之端恐該報所傳未足深信姑錄之以俟確聞 
[覊客堪憐]  
　　法人在基隆澎湖所掠之華人現均放回約有七百人送赴香港内有數人患病送入醫院調治頃已有一人斃命其病則多係痢疾云 
[設會禁拐]  
　　印度報云新加坡寓居之華人往往有婦女幼孩拐失等事兹聞新埠英總督擬設法請中國駐紥該處之領事官曁華商六名集成一會倘有婦稚被拐立卽報知會中代爲緝訪知能緝到卽由會中出資報謝並送還失主認領一切費用統由會中籌備是亦仁人之用心但須有持久之道耳 
[羊死非命]  
　　有輪船名阿拉東阿布加由新加坡駛往得港中途忽遇大風船中裝有羊九百頭風掀浪猛船身顚僠羊亦隨船亂滚以致四百頭卽時斃命不死於屠沽而死於箕伯是亦可謂之殺非其罪 
[法使進署]  
　　法公使巴特納率同介弟巴德諾及繙譯微席葉君于五月二十二日清晨由通州抵京進公署時有俄公使署武骒及看守房屋西人出門迎接脫帽爲禮署前特放鞭炮以誌幸午後法國寓京教士絡繹往謁藉道契闊欵以酒饌盡歡而散翌日巴公使謁見總署王大臣且謝中朝於失和時保護法國民人及此次飭弁遠迎之意總署亦以禮相答彬彬然玉帛往還誠一時之盛也是日巴公使又拜會名國駐京使臣惟俄公使博白傅曾有照料使署及保護法人之勞巴公使於覿面之餘倍形感激聞法廷尚將酬以寶星以伸謝悃云 
[霞城來鴈]  
　　有客從天台鴈蕩間貽書本館云台州自五月以來有洋鎗會匪糾同哥老會諸不逞之徒約期起事聲稱先攻仙居縣然後襲破郡城伍邑尊聞之星夜飛禀陳太守陳太守卽派副中旗練軍擒獲鎗會諸匪又會同各營汎檄飭保甲局訪拿哥老會黨井捐廉添募鄉勇嚴衞郡城自初九至二十二每夜督率親兵出巡街道並飭高邑尊及保甲總局官紳四出梭巡不遺餘力訪出城内入哥老會者約共百餘人遂於十二日親往搜獲三人訊供確實隨在五羊山起到紅印天下太平字樣之執照因立將該匪就地正法以快人心有一山東軍犯發配在台歴有年所據云伊捐哥老會執照時多出洋三元得授僞御史之職去冬迄今在臨海縣衙左右充當栅夫是月某日會主先行通照囑伊開栅毁衙戕殺官吏高邑尊訪知不覺毛髮悚然立督親兵另請協兵會同掩緝不料事機不密早已懼罪脫逃祇得拿住家人勒令交出旋又拿到五人寄監待訊聞各鄉縣窮民之受其籠絡者一聞是信盡將執照投諸水火以滅影蹤旋卽分投解散太守出示嚴禁以杜亂萌地方始得平靜云 
[再述東陳搶案]  
　　四月初一日象山東陳地方出一搶案已列前報兹悉事主陳紹堯年老無嗣家擁厚貲久爲台匪餘黨所覬覴先一日有一匪扮作販夫肩挑沙蟹至陳姓門首求售陳貪價廉囑其再挑數担來售至是日清晨匪黨以舟載蟹至東陳地方上岸挑至陳姓門尚未啓匪黨叩門而入陳某買蟹給價迨匪黨去後卽着衆工人持蟹分贈各親友家中除陳某昆季二人外皆婦人子匪黨偵知底細遂遂又蜂擁而來入户穿房傾囊倒篋搜去洋銀首飾並將陳某昆季二人擄至舟中揚帆而去匪得陳某二人後視爲奇貨每日易處而藏迄無定處後藏象山某鄉某姓家某僅母弟三人耕種爲業陳念我等二人今爲匪人所擄身居異地音問不通若不設法脫逃諒難牛還於是謂某曰我兄弟年老無嗣家雖巨富將來爲人所得與其人財兩空不如早定計策汝曹能放我回家定必收汝等爲嗣某等聞言大喜轉商其母母亦允從當夜命某導陳先至市鎭時巳天明腹亦飢餓囊内空空只得脫衣質錢數百内入飯店僅充一飽而仍無川資是處離東陳尚有百餘里路甚崎嶇步履不易意將雇轎而轎夫念其異地之人每乘索價二千五百尚欲先付錢文不得已轉商飯店而該店深恐陳等去如黄鶴無處索討不如一同偕往商議已妥得轎四乘始得回家陳某開發轎金飯店夥受之而去留某住宿兩宵回家將接母弟不料事已破露某之母弟已被匪黨戕害奔回東陳同陳某報縣鄒明府於日前上郡面請提憲發落歐陽軍門已撥駐防育王嶺之處州兵五百名調往象山石浦等處防堵矣 
 
 

Page 3

 
 
[令節停公]  
　　今日爲法蘭西改民主之期本埠法界年例懸燈最爲熱閙今屇燈火鋪設一切均經列報兹悉本埠各銀行亦均於是日閉門停辦公事一天法國輪船公司一律停辦公事想梅雨初晴薰風排面觀者定必興高采烈也 
[增招印捕]  
　　英工部局以所雇西捕逐漸逃逸不敷分用改雇印度巡捕兹因印捕頗資得力故復飭一三道頭前赴印度添招巡捕想願充是役之印人必有于于偕來者矣 
[續記去思]  
　　黄芝生太守榮任川沙棲流公所董事恭送牌匾以記去思已列昨報兹悉前日午後又有絲茶兩業董事陳竹坪施少欽諸書恭送匾一方曰召憩棠甘德政牌二對曰望隆中外曰譽重東南曰忠信篤敬曰愷悌慈祥太守謝不敢當諸董事再三稱頌太守始受可謂彬彬有禮矣 
[太守晉省]  
　　黄芝生太守昨日赴道轅禀辭晉省謝委不日卽履川沙廳新任雖紅諭未下而計期當不遠矣 
[花窟稱戈]  
　　前晚有租界著名流氓甲乙丙三人到興聖街對面小弄中某花烟館大喊開燈龜子以有他客在房囑其稍待甲等大怒將器皿等物毁壞無遺適巡街捕至拘獲三人送押捕房以待解送公堂訊理據内有一人前在英捕房管押六月釋出後甫閱三四天又敢肇事其眞怙惡不悛者歟 
[點騐巡丁]  
　　上海洋藥局自改章包辦以來卽遷於法馬路法總領事公廨西首一切舊制無不敢絃更張昨日午後二點鐘時傳集巡丁點卯并令改換衣裝一律草帽快靴藍色紅邊號褂云 
[緝獲私土]  
　　前日下午洋藥局巡丁巡至法租界見一人用長柄籃挑負乾蠶豆兩筐細加審視情有可疑喝問之餘其人弛擔圖遁巡丁上前搜索則蠶豆下置有西土三塊并在其人身畔搜出摺子一個内載已送多次詰問其人據稱係不識姓名人着我代挑不知内有碎土因將人贓一并送入捕房捕頭着押候解案訊究 
[兵輪入塢]  
　　龍驤虎威策電飛霆四鐵甲船俱歸南洋水師統帶法事大定後龍驤須上塢興修遂於前日駛入本埠高昌廟製造局船塢至塢中所有三號兵船刻已修完下水矣 
[撈獲浮屍]  
　　昨晨九點鐘時西新橋下氽來浮屍一具年約四十左右身穿破藍布短夾袄藍布單褲外束麻布作裙屍身尚未發胖大約落河未幾當經八仙橋捕房出差捕所見報明捕頭知照同仁輔元分局司事檢騐無傷隨卽由堂收殮發壇標記召認 
[研訊偕逃]  
　　昨報列營兵不法一事兹悉該兵駐紥本邑南門外事後張嫗卽張李氏偕婿劉某卽陳蘭亭投縣喊訴情由莫邑尊飭值日差分别看守旋於晚間坐大堂命提李氏偕陳至案陳供家居北門内侯家浜素來小本營生李氏係小的岳母上年九月間妻弟娶因案發堂之妓毛氏爲室未及一月妻弟因病身亡岳母姑媳頗覺相安至今春二月間毛氏忽與營兵羅玉堂有染小的與岳母並未得知詎前日竟乘姑不在將家中細軟各物盡數遷移至晚又來拆卸板壁經隣人知覺急追岳母回家喝阻不依遂倩人喚小的前往理論時羅與伊友馬平長尚在毛氏房中胆敢向小的肆毆並以蔴繩貫入髮辫聲稱尚欲送宫究辦小的想一經到官卽可伸雪因隨羅馬兩人同行行近西局先有譚哨官及四營通守候附近某茶肆中擺設公案小的驀被扭入喝卽用刑并稱欲拘岳母刑訊旁人詢悉情由大爲不服咸謂哨官無禮喧閙異常哨官恐千衆怒遂引兵兎脫羅馬兩人亦乘間脫遁去後遺棄營中銜名燈一盞求請閱騐邑尊騐明燈上字樣隨詰張李氏供與伊壻略同邑尊命提毛氏至案據供崇明人夫故後寡守家中並不與人私識此次實係被誣叩求明鑒邑尊謂爾旣不與羅私識何故私自移家答稱實因房主囑令搬移故欲遷往陳蘭亭家暫住邑尊謂陳住北門爾何故將物搬出西門飭卽掌頰二十下兩加詰訊仍復不承邑尊復命鞭背六十下始供小婦人在家時母親爲羅雲清卽羅玉堂洗衣因之相識至去年小婦人在亦門買物偶然途遇羅卽跟至家中旋又來過數次然亦並未私通求恩鑒察邑尊命退去復問張李氏爾欲領媳回家乎答稱不欲領回邑尊謂爾旣不欲領回可否將爾媳發交官賣答稱可邑尊揮令退出復傳毛氏盤詰依舊矢口不移邑尊命官媒赶將毛氏變價繳呈並諭原差持函赴營查問有無譚姓陗官並羅馬等勇並着張李氏具結候領毛氏身價該氏偕陳遵諭叩頭而退 
[英廨停訊]  
　　昨禮拜一英會審公廨應輪英領事會訊昨日翟副領事乘坐馬車到署適葛大令别有要公業已飭差知照捕房停解一日公事故捕房未送案件大令亦未到署翟副領事隨命駕而返 
[正字]  
　　昨報恭送牌匾條内棲流公所董事瞿開桐句桐誤相澤逮鴻嗷句逮誤遠合爲更正 
[畫潤助賑]  
　　余友杜君奐民素工山水平日以之自娱閒作應酬未賞取潤適粤省告災仝人咸勸取潤助賑君亦情殷桑梓慨然允許故亟代登報紈摺扇每件三角屏幅等件概從東省畫賑成例由古香室麗華堂紙分局三處代收限日取件錢昕伯何桂笙代啓 
[募捐啓]  
　　逕啓者粤東自前月初大雨而後山水陡發濱江西甯東安等十數縣悉爲冲没遍地哀鴻死亡枕藉困苦之狀具載申報言之傷心閱之觸目嗚呼同此覆載之中安居者如彼而流離者如此嗟我生民慘遭塗炭此仁人君子所爲痛哭而流涕者也敝堂乍閱此報卽擬竭力勸募以濟燃眉嗣經招商文報局同人刊印圖册籌解捐欵并囑敝堂共襄善舉廣爲募捐與有同心益深欣幸用此佈告衆六善士體好生之心拯倒懸之急各解囊資不論多寡俾得集腋成裘卽速放賑則數十萬待賑生靈早登衽席不致委於溝壑者何莫非各善士大德所生其陰隲可勝言耶倘蒙慨捐送交敝堂卽掣收票彙解災區陸續登報以彰明信災民幸甚敝堂幸甚[  果育堂詞]  
[送森生春電之烟臺]  
　　落落同覊旅依依未歳年風波吾老矣琴劍爾蕭然此去仍爲客重來或有緣愁心正衰颯風雨莫江邊紅豆俶稿 
[桂笙先生招飲陸小紅家卽席呈詩並乞同座昕伯紫茀兩詞丈誨政兼索玉州敬南兩吟兄同和]  
　　清標文采丈人行何幸叨陪共舉觴絲竹風流推老輩鶯花勝景占春江誰從吳下爭高會我似彭宣侍後堂難得一簾烟月好深談忘却在平康小紅所居里亦名平康鐵城西河石橋生達之林天衢呈稿 
[沁園春卽席贈胡秀林錄事請霧裏看花客高昌寒食生正拍]  
　　肌玉敷香眉珠歛翠盈盈可人自當年座上初逢好好今宵畫裏又喚眞眞做个生疎將伊忖量别樣相看别樣親多情處是牽衣靦覥送盞殷懃未妨平視劉楨早又學陳思賦洛神記廻眸一笑嬌如欲語關心半醉喜復宜嗔却扇鴻驚兜鞋鳳僦見也銷魂去斷魂怱怱甚約燈脣酒尾芳誓重温[  太痴生高侣琴]  
[花鳥助賑]  
　　吳門陳君俊伯精繪事爲任阜長入室弟子花鳥雅近白陽白石翁尤能得其三昧今困粤東水灾顧畫扇面一百件减取潤筆一角半悉數充賑屬寫之件交四馬路大吉樓寶善街錦潤堂吉祥街錦潤堂代爲收付四日取件 
 
 

Page 4

 
 
[上海絲業會舘籌賑公所施少欽經收廣東水灾賑捐五月廿八九兩日第四五次清單]  
　　張漢卿謝客筵席資移助洋二十元桃溪求安主人病愈完願續助洋二十元張蘇記因事保平安助洋六元馬善甫善筵移助洋六元馬善甫喜筵移助洋六元生大號節飲食移助洋五元鎭江成泰號交來不留名助洋四元楊柳塘助洋兩元以上二十八日○庽杏垣御醫第馬公舘代募來盡心堂善士助錢三百千文合來洋二百六十九元庽滬北王姜氏求肝胃病速痊助來洋二百元惠泰莊交來許玅安助洋一百元日新盛日新增隱名氏三户合助洋四十四元夏陳氏求痰核早消助洋十二元蘇州潘利豐助洋十元黄餘記助洋十元纔愈久病子節省藥資移助洋五元李門郭氏求家宅平安助洋四元甲民氏助洋二元同春無名氏南翔棉力氏三户各助洋一元以上二十九日合併聲明 
[儒醫助賑五月十八至廿九日止第十一次清單]  
　　孟河馬培之高弟子江雯青先生精理内外大小方脉門診每號一百文出診每號四百文第十一次門診内診看廿號外症看八號出診看十一號以上均到敝會舘掛號共併成足錢七千二百文統歸山東賑捐登報奉聞[  上海籌賑公所施少卿謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十一年五月二十五日京報全錄]  
　　宫門抄○上諭一道錄前○諭旨一道○新署楚督裕奏恭報接印日期摺子○監督德奏爲循例奏聞摺子○滇撫張奏委署藩臬司篆夾片○直督李奏拿獲逃犯訊明辦理摺○又奏請補河工同知摺○楚督卞奏請飭部咨行查免馬稅緣由片○五月二十五日兵部太常寺太僕寺正白旗值日無引見○耀年假滿請安○内閣奏派騐放之王大臣派出怡王恩中堂許應騤白桓○兵部奏派演放水師礮位之大臣派出熙貝勒明安○召見軍機沈秉誠○軍機大臣奉面諭旨御史黄煦奏請將陣亡殉難人員賜卹等語吳廷弼劉獻廷均着交部照例議卹欽此○○頭品頂戴署湖廣總督奴才裕祿跪奏爲恭報奴才抵鄂接印任事日期叩謝天恩仰祈聖鑒事竊奴才於光緒十一年二月二十五日奉旨署理湖廣總督當經具摺叩謝天恩仰蒙召見訓示周詳跪聆之餘莫名感悚遵於三月十三日陛辭後卽束裝起程由天津航海至滬泝江而上於四月二十日行抵武昌省城二十一日准前署督臣卞寶第飭委署武昌府知府李有棻署督標中軍副將汪迎順恭齎湖廣總督關防並王命旗牌文卷等項移交前來奴才當卽恭設香案望闕叩頭祗領任事伏查兩湖地廣政繁總督職任綦重練軍籌餉旣爲目前要圖吏治民生尤關根本至計凡選將儲材節用裕餉講軍實以嚴武備戢奸匪而綏善良一切應辦事宜在在胥關緊要奴才知識愚昧深懼弗勝惟有凛遵聖訓殫竭血誠隨事體察情形與兩省撫臣和衷商辦實力講求不敢稍避勞怨以冀仰答高厚鴻慈於萬一所有奴才接印任事日期並感激下忱除恭疏題報外理合繕摺叩謝天恩伏乞皇太后皇上聖鑒再奴才沿途經過直東江皖地方雨水多寡不等二麥秀實間已刈穫江海各處防務布置均屬整嚴民情極稱安謐堪以仰慰宸厪合併附陳謹奏軍機大臣奉旨知道了欽此○○殺虎口監督吏部郎中奴才德克精額跪奏爲差滿回京循例齎交盈餘銀兩並短徵稅課實在情形恭摺奏聞仰祈聖鑒事竊奴才於光緒十年四月二十一日蒙恩派管殺虎口稅務自是年五月十三日接任起連閏打至六月二十一日　期止計兩個月零九日徵收過稅銀八千四百九十九兩二錢四分連前任監督裕彬移交光緒九年七月二十二日起至十年五月十二日止計九個月零二十一日徵收稅銀一萬六千七百六十八兩五錢前後一年兩任共徵收銀二萬五千二百六十七兩七錢四分除解交户工兩部政額及開除支銷各欵外實存盈餘銀三千二百三十三兩七錢一分四厘業經於本年三月内恭疏具題並造册送部在案今自光緒十年六月二十二日起至十一年四月十二日止計九個月零二十一日共徵收過稅銀一萬六千七百六十六兩九錢六分按例支銷各欵共用過銀三千五百四十八兩二錢七分五厘又除署山西巡撫奎斌奏請派員選購鞍馬進口免稅銀八十七兩除支給開銷訖實存庫銀一萬三千一百三十一兩六錢八分五厘移交接任監督户部郎中明保收管仍俟扣滿一年關期再將應徵應解應銷並奴才任内短徵盈餘各款數目分晰具題報部核辦所有奴才九個月零二十一日應徵正額木稅額隨徵經費銀照數徵足短徵盈餘銀並木稅盈餘銀一萬八千二百六十四兩六錢一分二厘六毫查殺虎口稅務全賴進口牲蓄羢毛皮張等貨出口以烟茶布疋雜貨爲大宗自光緒八九年間歸化山後亢旱成災牲畜不蕃推原其故實因蒙古部落向以蓄牲爲生至亢旱後未能蓄養成羣歸化商賈歇業者甚多以致出入牲畜貨物稀少此短徵錢糧之實在情形也竊奴才滿洲世僕深知庫欵浩煩力求整頓稅務設法以廣招徠自接印視事逐日親往關口細心檢點矢愼矢勤尚不敢偷安怠惰及至各分口特選親信家丁常川稽查並無異詞竊緣貨物牲畜稀少之實在情形也應將奴才任内短徵盈餘伏候命下勅部核議謹將盈餘銀三千二百三十三兩七錢一分四厘並本年節省三季捐貼解費銀三百八十四兩二項共銀三千六百一十七兩七錢一分四厘現已親齎到京解交何處恭候命下遵行再前准工部劄開大青山有無徵收木植稅銀應由該監督任滿時隨摺陳明等因在案今查奴才任内並無徵收大青山木稅銀兩合併聲明伏乞皇太后皇上聖鑒謹奏請旨奉旨已錄○○張凱嵩片再雲南布政使剛毅現奉諭旨升授山西巡撫實任藩司沈鎔經到省尚需時日應卽委員接署俾剛毅交卸北上臣與督臣往返函商所遺藩司篆務查有雲南按察使史念祖端謹持躬勤求治理堪以署理遞遺臬司篆務查有甫卸臬篆正在請咨赴部之俸滿迤西道熊昭鏡諳練刑名持法明允堪以留省接署以資熟手除分檄飭遵外謹會同雲貴督臣岑毓英附片具陳伏乞聖鑒謹奏軍機大臣奉旨吏部知道欽此○○大學士直隷總督一等伯臣李鴻章跪奏爲拿獲免死配逃盜犯審擬按例辦理仰祈聖鑒事竊據寗津縣知縣王建鈺詳報拿獲逃遺黄七卽黄氣一案當經批飭審辦旋據審明擬議由府解經臬司松椿勘轉值臣駐津飭委升任藩司崧駿代審無異臣覆加確核緣黄七卽黄氣籍隷寗津縣前曾聽糾夥劫東光縣事主于朋三家錢衣等物犯案照例罪干斬决因將首夥大李秃子等逃所供出拿獲經東光縣審依夥盜被獲供出首盜逃所於定案之前拿獲者係未經傷人之犯减爲發遣新疆給官兵爲奴新章擬發新疆給官兵爲奴例改發極邊足四千里充軍到配後鎖帶鐵杆石墩二年並照例刺字定發浙江樂清縣安置於光緒九年正月二十三日到配飭發地保徐連升看管是年九月十四日黄七因配所窮苦乘間扭落鐵桿石墩逃逸自將面上刺字用藥銷燬日則求乞夜宿空廟並無定址十年十月初四日逃回原籍寗津縣卽被拿獲據供前情不諱案無遁飾查例載免死减等發遣新疆盜犯在配脫逃已逾五月拿獲者無論有無行兇爲匪請旨卽行正法又同治九年新例發遣免死盜犯如脫逃拿獲例應正法者於審明後卽行正法毋庸候部核覆各等語此案黄七卽黄氣聽糾夥劫犯案供獲首盜免死擬遣改軍不思安分在配輒敢乘間脫逃殊屬不法該犯配逃已逾五月拿獲自應如臬司等所擬照例無論有無行兇爲匪於審明後卽行正法毋庸聽候部覆該犯配逃舊案覊禁雖在光緒十一年正月初四日欽奉恩旨以前第招解在後亦毋庸查辦臣已飭委現署藩司松椿會同署臬司劉樹堂代理省標中軍副將胡金元恭請王命將黄七卽黄氣卽在省垣正法以懲兇頑該犯逃後訊無知情容留之人應毋庸議配所地保應由浙江擬結除備錄供招咨部外所有審明辦理緣由理合恭摺具奏伏乞皇太后皇上聖鑒謹奏軍機大臣奉旨刑部知道欽此○○大學士直隷總督一等伯臣李鴻章跪奏爲河工同知要缺照章揀員請補恭摺仰祈聖鑒事竊照大名府管河同知魏箴言奏叅開缺另補應歸光緒十一年正月分截缺此係專管東明黄河堤工要缺例應在外揀選一時無合例升補人員應卽揀員請補查北河同知一項一時無合例升調人員應卽揀員請補查北河同知一項上次河間府河補同知員缺巳用至試用正班現在新班遇缺先等項無人係分缺間到班定章輪補何項到班應于何項班内擇其人地相宜者酌量補用不必論原到省先後前有永定河南岸同知一缺卽於試用儘先班内照章酌補在案近來東明黄河南堤奇險迭出工程艱鉅異常修防極關重要又值經費支絀必須明習河務耐勞核寔之員方可勝任據升任藩司崧駿臬司松椿大名道張蔭桓遵照定章於分缺間班内揀選查有河工分缺間用同知高其品堪以酌補具詳前來臣查高其品年四十六歳河南鄢陵縣監生報捐主事簽分刑部學習行走歴派直隷司帮稿主稿奏留以本部主事候補並奏派隨辦河南賑務旋改捐同知分發北河分缺間用光緒五年蒙欽派王大臣騐放到省是年十二月十九日到工該員廉明精細請補大名府河捕同知人地相需堪以勝任亦與例章相符仍先試署俟經歴三汎期滿再行保題實授給咨赴部引見理合恭摺具陳伏乞皇太后皇上聖鑒勅部核覆再此摺應以光緒十一年二月初一日起限前恩揀員未定已據咨展限在案合併聲明謹奏軍機大臣奉旨吏部議奏欽此○○卞寶第片再武毅軍馬隊駐防襄樊常川操練前因内地産馬無多且鮮良駟迭次派員赴張家口購買回營騎用經督臣李瀚章前兼署督臣翁同爵先後奏准免稅在案兹准統帶武毅馬步各營署湖北提督吳鳳柱咨稱前購馬匹到營年久多形老弱不堪馳聘亟應購買更換以利操防現擬派儘先千總李福慶儘先外委夏廷瑞前赴張家口購買臕壯戰馬二百匹管解回營換用咨請奏咨免稅並給子委札牌票等情前來臣覆核無異除檄委遵照並分咨兵部直隷河南各督撫察哈爾都統查照外相應請旨勅部咨行張家口曁經過各處俟該弁李福慶等買馬到境照數查騐免稅放行理合附片具陳伏乞聖鑒訓示謹奏軍機大臣奉旨兵部知道欽此 
 
