# 1920 - 166 - 4917003

 

Page 1

 
 
   
 
 

Page 2

 
 
   
 
 

Page 3

 
 
時評 
[度德與量力（老圃）]  
　　張敬堯之所以一敗塗地者由吳佩孚之撤兵故也吳佩孚之所以撤兵者由靳閣推倒後安福派將組織内閣故也安福派所以組織内閣者以自派所有之勢力猶以爲未足而欲擴張之也以他派之勢力有所不利於已而欲攘奪之也而孰知今日之結果非特他派之勢力不爲所攘奪而且自派之勢力反爲之縮小此無他不度德故也不量力故也 
　　所謂度德無他也凡欲擴張已之勢力者須先自問自派中之人物果國之俊秀乎抑國之敗類乎現在運用勢力之方果爲國人所歌頌乎抑爲國人所怨讟乎果爲外人所尊敬乎抑爲外人所　笑乎凡此諸問題苟稍稍研究固不難有自知之明也 
　　所謂量力無他也凡欲攘奪人之勢力者須先自問自派中之執兵柄者果皆眞將軍乎抑皆富家翁乎逢大敵當前能不逃走乎遇金錢運動能不動心乎某師若干某旅若干能不缺額乎今日索餉明日索餉能不中飽乎凡此諸問題苟稍稍研究亦不難有自知之明也 
　　凡此云云非獨爲已往之湘事言也并爲將來之湘事言之又非獨爲湘事言也兼爲將來之政爭言之且非獨爲北方之一派言也并爲國中之各派言之 
專電 
　　北京電院兩電滬王催開議王辭彼方尚無辦法（二十一日下午三鐘） 
　　北京電奉張昨入府謁徐今赴團河見段主先定閣事中央有人負責方能商及湘事及滬會擬自詢段意見後一致請靳回任 
（二十一日下午三鐘） 
　　北京電奉張此來態度和平故安系要人已不甚急慌（二十一日下午五鐘） 
　　北京電北直曹明日來京蘇李尚無准期（二十一日下午三鐘） 
　　北京電引作霖皓到後參陸處卽急催曹李卽日入京商閣和湘三事（二十日下午三鐘） 
　　北京電靳五次辭呈草就明日决上詞意較前更堅（二十一日下午三鐘） 
　　北京電財部節前四處凑借得千二百萬至昨午卽告罄大部分在發餉（二十一日下午五鐘） 
　　北京電某國公使有商各使向中國提勸告意（二十一日下午一鐘） 
　　北京電鄂王皓電三辭巡閱 
（二十一日下午三鐘） 
　　北京電外息岳已不守但府院未徵實（二十一日下午五鐘） 
　　北京電湘張十萬火急電稱南軍已抵湘陰堯無法支撑無論如何决卽離岳入京（二十一日下午五鐘） 
　　北京電張敬堯以李奎元擅離湘省請通令查緝逃官（二十日下午二鐘） 
　　北京電張敬堯巧效兩電請三日内令任吳光新督湘星夜援岳否則不負責又請責成二十師保護敎堂及外僑（二十一日下午三鐘） 
　　北京電范國璋電奉令飭查擊斃奈牧師一案已派馬凱詳查係七師所爲並派其進京復命又稱所部奉令歸璋調遣不歸張督指揮甚感（二十一日下午七鐘） 
　　北京電鄂訊張敬堯仍將於日内來京（二十一日下午一鐘） 
　　北京電王占元電吳光新所部趙耀瓏旅删日開始渡江駐防螺山市白螺磯一帶（二十日下午三鐘） 
　　北京電贛陳電吳新田率隊二千餘人已由修水來潯（二十一日下午七鐘） 
　　北京電邵領密電頃晤海參崴臨時政府首領談及俄國遠東現狀甚詳據云遠東可分爲三部（一）爲威爾赫烏金斯克政府（一）爲海參崴臨時政府（一）爲阿穆爾省民黨除崴埠現幾全處日本壓迫之下威阿兩處刻正與謝軍相持其所以不能與崴合一者實因日欲令造成之緩衝國險要置於保護權下故對謝尚假意維持以爲利用勞農政府方面亦同此目的將來勝利誰屬殊難逆料特據情密達乞注意（二十一日下午五鐘） 
　　北京電胡敎廳長覆蘇同鄉認四師解散爲正當衆極憤慨 
（二十日下午三鐘） 
　　北京電鮑貴卿電謝米諾夫聯合某國反對上烏金斯克政府並借日金百萬購備槍械希圖擾亂目下謠言蠭起防務路務均吃緊貴卿遙制難周請催宋總辦張總司令尅日來哈接事便布置鎭懾　　北京電魏使電比京組萬國商學院開幕在卽各國均加入吾國應否取一致示遵（二十一日下午五鐘） 
　　北京電外部函路局備花車迎葡使北來（二十一日下午五鐘） 
　　北京電墨西哥華僑電請以代辦馮祥光升任駐墨公使（二十日下午三鐘） 
　　北京電國際聯盟審判波斯與俄衝突案寒日卽第一日僅由波斯代表陳述意見由法代表詳細聽取再提大會研究（二十日下午三鐘） 
　　北京電贛省農會及各團電湘局勿宜再破懇速謀和（二十一日下午三鐘） 
世界路透電一 
[斯巴大會與各國]  
　　十八日倫敦電參與斯巴大會之不列顚帝國代表團今日在下院開會閣員及加拿大紐絲綸代表均與會 
　　十八日巴黎電法總理米勒蘭氏與英首相喬治氏定於六月二十一日在波洛業開會意比日三國代表均將與會希臘首相維尼齊洛斯氏或亦將加入巴黎現信德國繳付賠欵辦法已商得同意此將爲波洛業談話會之基礎 
　　十九日巴黎電巴黎回聲報載稱德國内閣迄未組成斯巴大會之會期已續展緩將於七月十日舉行 
　　十九日巴黎電波洛業大會除討論德國賠欵問題外且將討論德國裁減軍備問題 
[德國之新内閣]  
　　十八日柏林電國會議長費倫巴克氏現謀集合三黨組織新内閣此三黨卽前集成混合内閣者社會民治黨不願加入但稱如政府不取抵制勞工政策則亦不欲反對 
　　二十日柏林電德國内閣風潮似已寗靜蓋由國會議長費倫巴克氏幹旋後民黨與民治黨已交換意見以期互得同意外交總長一席屬於何人尚未决定民黨主予司法總長薩克松氏 
[美國總統與國際聯盟]  
　　十八日紐約電世界報今日載一談片謂威爾遜總統曾稱共和黨已應其請允以國際聯盟爲選舉總統運動之爭點彼信民主黨大會必歡迎此舉今日大多數代表皆贊成美國對於世界各國當踐行其約言云共和黨候選總統哈定氏已從威爾遜總統之要求將和約交由全國公民大會核奪哈定氏稱共和黨維持美利堅國體之態度必爲大多數人民贊成云 
　　十八日巴爾蒂摩電前美國總統塔孚特氏今日在某宴會演說謂美國必不能逃出國際聯盟俟選舉告竣後必將贊成此舉塔孚特氏並未述及愛爾蘭問題但稱美國必不干預英國内務又稱吾人對英之行爲必須如英之對吾人所施者衆爲歡呼英大使吉特士爵士時亦在座 
[國際聯盟與弭兵]  
　　十八日倫敦電弭兵會代表今日謁見喬治貝爾福克松三員喬治與代表問答良久並切言弭兵之難成事實據謂列强現皆多事實無能力編成國際警隊加以關於此事之討論非俟美國加入聯盟皆屬空談貝爾福問國際警隊將駐何處乎如駐於法必不肯與法戰如駐與英當然不願與英人戰喬治氏又謂目下操切從事轉足破壞國際聯盟云 
 
 

Page 4

 
 
   
 
 

Page 5

 
 
   
 
 

Page 6

 
 
世界透電路二 
[土耳其戰事]  
　　十七日君士坦丁電伊斯米特陣線有英哨兵一隊忽爲土耳其國民黨闈攻英軍官因衆寡不敵决計撤退國民黨司令允不妨礙之前鋒甫過國民黨伏兵開槍轟擊主隊傷三十人英軍艦一艘曾猛轟國民黨之陣地 
　　十八日君士坦丁電伊斯米特一役英兵死十五人傷二十三人幸有援兵一隊馳至乃得脫險軍艦之砲火曾重創國民黨國民黨之司令爲前攻擊巴力斯坦英軍之土耳其第二十軍團團長亞里福亞特將軍敵軍似謀大攻伊斯米特區域之英軍英國海軍中將羅比克爵士已赴伊斯米特鎭蘇格蘭兵一聯隊奉命開往該陣線又英巡洋艦兩艘已駛抵鎭外法軍艦一艘已抵希拉克里 
　　二十四日巴黎電據君士坦丁電　法國殖民兵駐於君士坦丁者俟英兵佔據歐洲土耳其之新界後即將撤退 
　　十九日君士坦丁電土耳其國民黨與英軍在伊斯米特區域開戰數次當地人民之奉基督敎者及外僑現陸續離境 
[美國之商船新議案]  
　　十八日華盛頓電新商船議案之條欵令各國與美國所訂之商約全部分或一部分失其效力者約有二十四件之多歐洲來電皆謂須向美政府詰問此事但似尚未實行惟國務部及航務部已與某某數航務大國外交代表討論一切該議案擬完全取消美國自由政策及外船相互之待遇新律許徵駛入美國口岸之外船噸位稅以期抵制目下數大國給予其航務公司巨數之津貼 
[各國近事紀]  
　　十八日芒特萊爾電美國勞工聯合會大會通過議案重申承認愛爾蘭民國之主張並謂駐愛爾蘭之佔領軍應加撤退愛爾蘭人民應享自决權 
　　二十日巴黎電大使大會於星期六日開會由康本氏主席力主從速實行對奥和約蓋目下時局搖動實大有損於有關係之人民也 
　　十八日比京電各報載稱内閣已通過議案贊成與俄恢復經濟關係 
　　十八日日諾瓦電水夫大會議决由政府代表及船主水夫中各選十人組織委員會考慮巴洛爵士所草擬之勞工公約並派委員二十一人討論水夫契約問題及草擬關於賦閒之公約 
　　十八日倫敦電三月三十一日止之一季内英國共產煤六千二百萬噸獲利英金一千四百二十五萬鎊 
太平洋路透電 
　　二十一日北京電外蒙代表不日將抵京討論改革外蒙官制事宜 
　　二十一日北京電班樂衛氏此次來華責有巴黎大學贈徐總統名譽博士之證書 
　　二十一日北京電顧維鈞於六月十八日赴美巴黎和會中國代表團主任由駐比公使魏宸組暫代 
　　二十一日北京電曹錕復展緩來京張作霖等之談判現嚴守秘密惟反對安福部之各界漸露樂觀之象聞徐樹錚於離庫倫前主張佔據京漢京奉津浦鐵路一帶之各要點迨抵京後始知直隸派已先發制之 
國内要聞 
[英商會對青島問題之主張]  
　　字林報云青島英商會擬定文稿言青島前途其主張大綱爲中國香港各埠之英商會所贊同近已由商會聯合會送呈駐京英使其文曰青島問題現已至必須從速解决之階級中國必須或與日本直接談判或提交國際聯盟擇一爲之中日直接談判容竟完全不顧外國之利益而提交國際聯盟則英國等在十六年中依照條約情形在青島經營所得之利益容可爲國際聯盟之考慮所謂考慮者即謂任何解决當以國際爲性質也青島英商會現信解决時機今已成熟故以爲宜繕述其意見中所認爲青島問題之公平解决法其法維何卽一面保全中國主權一面許各國人民在青島居住貿易地位同等是已（甲）日本根據其願將青島交還中國之明白質言擔任進攻青島之事宜因此質言中國乃許日本軍隊自由假道各國乃許日本自由行事而英國乃助以兵力是以不獨在道德上卽在法理上英國等有權要求對此質言加以適合情理之解釋換言之即列强可要求此項質言不得徒於紙上履行之而全在事實上註銷之也（乙）如青島果須交還中國而不失其主權則第一步在將海港與海港燈塔船澳碼頭及徵稅事交還中國管轄苟不如是則交還之質言絶對毫無意義青島旣已有列强利益必須與中國其他商埠處同等地位管理海港船澳碼頭與徵收關稅之機關非海關莫屬而青島海關必須隸於中國稅關系之一尋常海關關員必由北京總稅務司不受箝制自由判别而委任之如總稅務司之措施有碍於任何一國之利益則北京外交界交涉可糾正之（丙）如租借地果須交還中國而不失其主權則軍事行政權當在實際上撤除之而另議一種行政制度雖行政制度可供討論考察者不一其類但唯一解决法在華英人所認爲對於各方面美滿公平者則爲一種市政局之設立選舉議董僱定職員如上海等岸之辦法其累於上海者則爲青島華人與他國人同樣有選舉與被選舉之權利所施法律應爲中國之法律僅以治外法權之保障法限制之至中國他處取銷治外法權時爲止（丁）鐵路難題解决不止一法但鐵路竟在實際上爲外人土地由外兵駐防由外警守衛而青島船澳碼頭事宜竟由鐵路管理則與中國主權完全相反此乃顯然可見者今至少應要求者船澳碼頭概歸青島中國海關管轄外國軍警完全撤退而以華警代之縱視此鐵路爲外人讓與權然亦必視爲純粹經濟讓與權而管理之但以管見所及山東鐵路管理權問題不應視爲單獨問題辦理之但須統計中國其他各鐵路而解决之以此爲鐵路統一大計畫之一部（戊）假定依據上述之國際基礎解决青島問題則唯一可行之解决手續厥在組織委員會以監視主權由日本移讓與中國並有權以决定所發生各項細目問題此項委員會可由國際聯盟委任之可包括中日英法美之代表許多重要問題儘可由此委員會自由解决之試舉一事言之海港等管理權移交中國海關之時委員會須規定以現有自由口岸區域仍爲自由口岸並於决定鐵路命運之時須規定繼續德國前所享免繳内地苛捐之辦法至於青島市政局此委員會除决定其議董與常川職員之組織法外須應付尋常市政捐欵不敷市政維持經費之困難須依照一九○五年中德契約永遠提出關稅十分之二以供市政之用並須援照日本軍事管理權未實行以前之辦法以官地爲市政局收入之源所有繼續侵用官地及將軍事當道所准租用十年之地改爲私有等情事皆應杜絶當委員會辦理各事之際中國或有要求以期其主權可得比較其他中外接觸地點更爲完全之尊重而日本亦或有要求以期其自一九一四年以來所造成之利益可得特殊之考慮凡此要求殊無不應遇以同情精神之理由祗須英商所抱機會均等之唯一目的不受障礙耳（已）綜之青島英商會所主張之政策乃在青島應由日本交還中國國際聯盟應組織委員會以保障中國之主權並解决下列之固有通商利益（一）海關應爲中國海關之一尋常分關關員應由北京總稅務司委任不拘國籍（二）海關應管理海港海港燈塔碼頭船塢及碼頭貨棧（三）租借地應由市政局管理議董依據產業選舉權選出各國人民關於此層有同等地位（四）所有公共利用物如屠宰場自來水廠等皆應歸市政局管理（五）關稅應提撥十分之二付與市政局以供該地之維持費（六）官地入欵應由市政局收用此項田地不許繼有侵佔情事（七）鐵路之管理應以經濟爲根據而不應以政治爲根據其最後處置最好應與統一鐵路之計畫相合（八）鐵路應永遠蠲免釐金及他種内地捐稅（九）自由口岸區域應仍維持 
[北京通信（穆）]  
　　北方時局與張作霖來京 
　　張作霖已於今午來京矣曹錕本亦有今晚可到之說然迄下午九時尚未見來大約至遲明晨必到自今以後北京局面必將有變動雖彼等尚無表示而爲展開爲結束必居一於此今就已住數日間之情形述之亦欲知來先知往之義也 
　　（一）吳光新張敬堯之狼狽湖南問題原亦北方内部問題之一張敬堯敗潰至岳原請率殘部回徐州復四省剿匪督辦之職而以湘督讓吳光新然李純倪嗣冲聯電至京保張文生實授剿匪督辦卽遽見命令發表雖李之請爲有直皖問題之意味倪之請欲融和新舊安武軍以消弭張文生白寶山殷恭先等對馬聯甲之惡感而其斷張敬堯之歸路則事實也然張旣不能回徐而吳亦未易督湘吳之迭辭檢閱使固以檢閱之空名不欲承受而欲得湘督之實權然當發表檢閱使時東海固許待吳至岳州即任命督湘者星期四之閣議羅開榜亦曾提出然至今卒未發表則以有人進言謂如逕任吳督湘則恐挑起種種惡感其影響將如六年之傅良佐或加甚焉且吳早赴長江而當至南京時李純接見一次意極淡漠且催其起程密令部下無與相見至漢之後情形雖不可知然王占元不肯負湘事責任或亦與有關係故吳之處境亦在進退維谷中而所部兩旅之移駐下游則又爲不敢入湘之證蓋湘督問題必隨大局而解决也 
　　（二）回京後之徐樹錚徐樹錚以十六日夜半回京頗引一般人之注意且其來至爲奇特彼由庫倫報告起程之電十四日發十七日到而徐已先來則徐非由庫來可知外間所傳謂十一日徐曾秘密入京與阪西與段均會晤一次旋復往張家口至十六日始由張家口來此說雖未能證明然十日以後徐在張家口烏得間則係實事至阪西方面之關係則據外人所傳之消息謂邊防軍之出動所以中止者日人實力阻之以爲此種借欵練成之軍隊非可用於對内證以邊防軍不復出動之狀宜若可信徐因此打擊主張不首先發難以觀彼方之釁而此次來京之要務則又在西北軍之安頓自吳佩孚派一旅至洛陽附近與觀音堂之奉軍東西對峙洛陽之南北軍兩旅入於包圍中廊坊之西北軍一旅雖無此險狀而謠言迭起謂奉軍之秘密布置亦暗中在該地監視其更甚之流言則謂西北軍爲彼方所欲解散者聞徐氏此來乃欲向政府及直派方面商量可以騰出防地移屯他處而必須保存此項軍隊即爲此種流言所動而變其平日謀人之地位以亟亟自謀也 
　　（三）電召三督來京之經過召直蘇奉三督來京之電本月七日十四日十八日凡發一次皆由參陸辦公處發出而主持之者則爲張懷芝最初之發動係張懷芝請於東海者其中亦有段派之主使蓋三督爲同盟之領袖於段派爲對手人其欲召之來即將有調和之運動聞張懷芝亦曾以此意與東海言之然忽言來忽言不來迄十八日尚無確耗於是有謂東海陰尼其行者有謂三督須商有辦法然後來者至於昨晚奉張忽有起程之報今直曹又將來京京中人又羣注目於其來後之行動矣（四）張作霖之態度如何張作霖本以同盟派之第一領袖稱至於近日則關於彼之態度傳說不一某機關所得報告謂奉軍已有四五營陸續便衣入關在豐臺廊坊一帶而最近都中普傳之說則謂趙理泰奉段命赴奉一次吳光新亦赴奉一次張已允不爲已甚且肯自居於調人且有謂徐樹錚之回京乃得彼不爲已甚之保證者據某要人所言張之志甚大欲居第三者之地位以收最後之勝利而目前决不與段派十分爲難較曹錕諸人態度實爲和緩夷考今日以前之張氏絶未有顯明之表示則此說似非無因今茲之來尚未見客亦未謁徐段且報到之際並請一日腹瀉假則似待曹錕來後再說者其來也率衛隊兩營機關槍一連且幕中之謀士同來者頗衆則又似非無所作爲者據接近彼方者所言則張之此來實用調人面目而爲有力之武裝調停其條件之開宗明義第一章將爲内閣問題勸靳雲鵬銷假而將内閣改組一部分以完全脫離安系之覊勒且將監視新國會使不敢不通過此外條件容進於此云云使此說果信則又非完全調人矣 
　　（五）都下之風聲鶴淚距今半月前都下之風鶴極甚至九日以後漸部緩和所謂直派將如何如何皖系將如何如何一切流言暫時寂靜今則又復半月前之現象移家天津者覔地使館界内者時有所聞而就中之抱恐慌者則以安系爲占多數其尤可異者則外交團方面竟有人以聞北京附近將有兵亂之說向公府探詢東海囑答以我在職一日保一日無事可見時局之緊迫矣（六月十九日） 
[張作霖抵京紀]  
　　東三省巡閱使張作霖自得東海電召之後擬即遵命來京祇以起程之前諸多籌備加以車輛不敷是以遲至前日始克成行業於昨日（十九）下午一點二十五分抵京帶有隨員四十餘人衛隊兩連機關槍四架當時東站戒備頗嚴軍政兩界前往歡迎者計府院方面之代表爲王承宣官汪科長靳總理代表于化龍陸部羅代表參謀張總長唐次長及京兆尹王志襄·衛戌司令段香岩·警察總監吳鏡潭·步軍統領王懋宣曁左右兩翼總兵共有四十餘人張巡閱下車後一一寒暄遂入候車室略事休息卽乘汽車赴化石橋奉軍司令部暫駐並閒前日赴保之張厚穀秘書長已於前晚（十八）返京謂曹經略有將於昨晚（十九）來京之說故張使擬俟曹使抵京會晤後偕同入府一說張氏昨晚已先自入府晉謁東海矣 
　　另一消息云張入城赴奉軍總司令部時共有汽車七輛第一輛爲張景惠第二輛爲張使第三輛爲張懷芝其他四輛乘座之人甚多至司令部用午餐後有午後四五時即分赴集靈囿棉花胡同謁見東海翼青之說更據政界某要人云張此次來京所具目的有三一爲勸靳重任内閣一爲徵詢和局現况如何並請東海迅速告成南北統一使破壞大局者無隙可乘一爲將來裁兵與廢督問題有謂張使來有關湘省戰局者恐非眞相之談也緣自湘戰發生後張使毫無意見發表故也又曹錕本定與張作霖先後到京現張已到京聞曹昨已傳知京漢局備車有即晚到京消息並聞曹錕電其醫生云前請來保診視一節現因不日入京請在京少候等語曹使入京必能成爲事實又聞何恩溥語人李督軍以濕氣復作不宜於行若張曹兩使果能來京亦必力疾一行則李之來不來亦未可斷定也 
[中國之對日問題]  
　　魯案問題政府因此次日本對於山東問題以其内容大略宣告世界故昨日某閣員與當局商定我國亦將以魯案之大概宣布世界說明因希望不遂拒絶簽字是以無與日本交涉之理由以俟世界之公判此種辦法並可藉此爲提出國際聯盟之初步云云至昨日報載政府已决定駁回二次日牒各節茲據調查此說不盡確實政府對於日牒正在審愼討論中如何對付尚未有所决定也 
　　在俄華僑問題政府昨接黑河稽鏡領事電告云日軍近在伯力一帶與俄黨因某項交涉又起衝突雙方均已備戰不日又將有激戰惟華僑所受損失已達極點若再生戰事僑民更不堪設想若何補救請卽電示機宜云云 
　　中東路問題日本在中東路沿站分駐軍隊業由外部函請駐京日使轉令撤退迄今多日尚未得覆最近東省大吏以護路爲我國主權非他國所能干預且兩國防軍麕集一處尤難保不發生意外迭電中央請向日使嚴申前請外部接據來電復於日前派員到日使館敦促實行聞小幡公使已允轉電哈埠司令部查明辦理惟北滿各處盜匪横行應請責成中國軍警對於沿站治安嚴加注意又稱東路中國軍民對待日僑時有不正當之行動此層亦請設法取締云云 
[吳佩孚對和議之主張電]  
　　反對局部議和 
　　主張徵求全國民意公决 
　　吳佩孚師長自鄭州啓程赴保時曾有電致奉甯鄂贛豫五省督軍對於和議頗有主張原電如下奉天張巡閱使南京李督軍武昌王督軍南昌陳督軍開封趙督軍鈞鑒同密玄黄反覆於今三年政若絲芬局同釜破舍謀和統一無以爲救國之方此固爲全國所公認也然全國所希冀者乃全國之謀和非局部片面之謀和乃全國之統一非一黨一系之統一自王揖唐壟斷和會營莬裘於申江本其誠字妙訣以實行其收買離間政策以金錢爲香餌以名器爲釣鈎一般偉人政客心醉神迷大有甘入彀中之勢銅臭薰天名節掃地海上名區幾成爲分贓議和之營業場竊不禁爲國家之前途懼爲國民之前途悲更爲諸名流之人格惜也夫自古未有權奸在内而國交能制勝於外者亦未有敷衍一時而克保永久和平者安福系毒痛四海腥聞於天王揖唐敗國殄民豺狼不食唐紹儀獨與之鈎稽野合夜行不休孫文銜廣州被逐之嫌倒行逆施結好安福冀續其士敏斯土廠之舊夢伍廷芳爲舊國會所誑誘而噬臍莫及唐蓂賡爲奸人所盜名而冥然罔覺吳褚曁舊國會議員爲安福系誘至申江始知受騙而已失身殉人雖悔莫追不獲已慫恿王正廷假借外交以苟和爲補牢之計王以國際會員之關係不得不藉此見好於中央乃有歌電之表示西南軍府瓦解已不可掩而政系中人偏視此爲絶好之時機欲乘勢謀和以圖一黨私利之發展遂取消唐總代表而改派前充浦口督辦現爲政系中堅之温宗堯以圖與唐對抗似此撲朔迷離五光十色同床異夢黑幕層層而冀其謀和統一竊恐謀和而愈不能和统一而愈不能統一也觀四總裁江日宣言則曰希望北方接受此宣言後瞭然於西南公意所在賡續和議試問七總裁列四是否卽屬公意舍桂而言滇能否解决大局安福系當道能否敉平國難與安福系携手能否饜服民望賣國黨不除能否長治久安安福系私許權利能否得償夙願綜觀以上顚末是種苟且結合能否謀和統一不待智者而後知也一言爲智君子所愼我南北明達諸公雖即望和心切亦必不輕於盲從而貽失言之譏民國公例莫善於國民公决當今之時旣不可受唐拒温尤不可受温拒唐鄙意惟有出於招集國民大會以眞正民意公决庶可無偏無黨永絶後患未悉高明以爲何如佩孚擬明晨赴保面謁曹經略使·詳陳一切各帥如有賜敎請卽逕達經略使爲盼爲禱吳佩孚叩元 
[湘事之北京消息]  
　　南方之情形邇來外間紛傳南軍現於長沙集議擬再北發故張敬堯電請來京頃據軍政機關消息刻下南軍確無北發之意緣以譚延闓已用督軍名義維持秩序察其意向確欲佔據長沙後乘勢謀和或可得有圓滿結果至於張敬堯電請來京尚係别有原因也昨聞陸榮廷由南寗電致南京李純云湘南防地雙方簽定各守防地則祁耒安衡均係吳師原駐地點張敬堯旣派兵接防則譚延闓亦可派兵接防遂成此次戰爭現譚已電復遵令停進東海主張令譚退出防地一節榮廷亦認爲並非苛求應請轉令吳佩孚率隊回湘以部隊接替原防回復五月二十四日以前景况則南軍自當退回原防若僅憑一紙電報卽行退出則張敬堯勢必進佔是湘人勢必再爲第二次驅張運動竊恐紛糾愈多在吳佩孚未返湘防以前南軍不得不代管防地云云其措詞甚巧也李秀山督軍昨拍來密電云湘省已失各地雖有恢復必要然連年以來南北軍隊旋進旋退湘民塗炭已達極點此次南軍佔領各境似屬不便急於恢復以重苦湘民惟有銳意謀和俟南北統一自能珠還合浦蓋隱然有阻止討伐之意 
　　張部擾害外人事件據美使署所得消息美國砲艇魁羅士號於本月十五日由長沙開赴岳州魁羅士號駛離長沙時該處情形安謐城中秩序由譚延闓部下南軍維持至岳州情形則迴異前十日間兵士肆行搶刦一般人皆以爲該處美人利益應由魁羅士號保護張敬堯雖曾派其部下三百人保護該地敎會美人財產然張氏部下之兵曾擄掠該城波及敎會並殺害牧師雷默德外人皆不信其能予敎會財產以適當之保護云又聞日來長沙衡州等處又有軍隊擾害敎會情事駐京義國公使曾函請外部設法救護當局以長衡現屬南軍範圍特於昨日轉電廣州軍政府謂頃據義公使函稱轉據長沙衡州等處敎會報告軍隊對於敎會時有搶掠殺害情事請爲查阻等語查現時該兩處已久入湘軍之手務乞轉飭該軍對於外人生命財產一律保護是爲至要並盼見覆 
　　最近之張敬堯昨聞張敬堯特電政府謂岳州敎堂被刦並非職部所爲牧師被殺係由匪徒所行丁此是非不明進退兩難之際惟有請任命吳光新爲湖南督軍以一事權而圖復湘否則敬堯無力維持惟有孑身隱遁以免再有遺誤聞政府昨日覆電云岳州敎堂被刦牧師被戕實係潰兵所爲該革督不能防患於事前反欲脫卸於事後守土之責豈容有此所請離岳着不准行仍應維持地方回復軍隊原狀母得輕言卸責致干咎戾旋張氏又一來電云南軍有進攻岳州消息業經迭電吳檢閱使來岳協籌一切迄未奉復敬堯孤軍無援危險不堪言狀吳檢閱使旣按兵不動敬堯擬請將所部退回原防待命務乞即電王巡閱使飭備舟軍以便成行云云 
　　自長沙失守張敬堯敗走岳州後湘北防務異常緊急近聞張敬堯在岳州召集緊急軍事會議並請鄂贛各督速派代表來岳與議刻下鄂督已派傅人傑贛督已派潘世仁赴岳州會議其宗旨係恢復湘省所失各地及籌設鄂贛防務 
　　湘事影響於蘇皖據某政客云湘事起後某某兩系又有暗潮李秀山督軍爲主張和平之人素與主戰派反對而蚌埠倪丹忱現因湘省問題極力呈請政府明令討伐與李督之主張背道而馳遂致謠諑叢生有謂蚌埠業經開挖戰壕者有謂蘇省已派兵開赴徐州防堵者吾人默察各方面之形勢蘇皖兩省尚不至有如此激烈之事故發現倪雖係主戰派然終不敢違背李督和平之主張也 
[南軍佔領長沙後之情况]  
　　十四日長沙通信云湘中南軍如趙恒惕林支宇蕭昌熾馬濟等所部其先鋒隊雖已紛紛抵長沙合計約有萬人然據各方電告譚組庵趙恒惕等最早須十五日始能抵省林修梅林支宇等須十六日抵省要人未到各軍均不相統屬一切軍民事務無統一機關以相接洽不便殊多且北方殘兵現尚四竄地方痞匪尚多乘機奪搶恐緣此發生重要問題特由紳商全體决定仍仿傅良佐逃走時辦法就督署内組織軍民兩政臨時辦公處公推彭廷衡爲軍事主任吳嘉瑞爲民事主任辦理一應軍民事宜俟譚督抵省即呈請取消湘軍總指揮趙恒惕自得長沙克復消息卽决定進攻岳州計劃擬仍分兵 
 
 

Page 7

 
 
三路一自中路直由湘陰進取一由平江出臨湘以附岳陽之背一由南縣出華容以攻岳陽之前此數枝軍隊均已分别派定尅期出發聞湘南警備隊司令李韞珩已率隊於今日由省出發廖家棟旅長則於昨日來電告捷謂已攻克株洲寒日即可到省又聞瀏陽益陽沅江等縣均已爲南軍所得湘陰平江之北軍自得張敬堯宵遁消息即已先後退出現在以上各縣已無一服械齊整之北兵張敬堯所部各軍於此次戰事消息若何多不互相報告有南軍已抄出後方而前綫不知者或後方業已敗退並不通知前綫者即如新化方面有北軍三千餘人被圍湘鄉有一千餘人被圍皆漠然不顧此乃將領不和軍心不固之結果也其一敗塗地宜已 
　　十五日長沙通信云湘軍總指揮趙恒惕已於昨日傍晚抵省湘省一應軍民政事數日尚絶無眉目雖經紳商組織軍民兩政臨時辦公處然絶無實權故趙氏抵省布置一切極爲忙碌是晚即委馬孝篤爲長沙知事李强爲電話局長仇毅爲電報局長劉梅齋爲榷運局長唐義彬爲造幣廠長並飭即行清查一切以便譚督到省時卽可呈覆請示分别整理張敬堯所部在湘境者尚不少長沙以下五十里之新康即尚有大隊北軍停駐刻正與零陵鎭守使所部奮戰岳陽湘陰一帶自必更多趙恒惕師長今日已分派所部開赴下游以便乘勢逐走惟省城各機關當北軍逃走之際均已席捲一空諸事進行極感困難趙氏遂函達長沙總商會請籌欵四十萬元以資應用商會因特開緊急會議商酌籌欵辦法僉以裕湘銀行未倒之際曾有現欵數十萬存放各錢店不若即將此欵提出以公濟公爰函達錢業公所請即轉知各錢商迅將此欵交出當張敬堯逃走之先因恐湘軍攻克長沙後將由鐵道運兵追逐故將所有車頭車輛悉數調集省城逃走之夕卽悉行開去復將汨羅地方之鐵路毁壞數里又將沿途經過各處電綫概行截斷故火車電報均已數日不通湘河輪船前被吳佩孚據去者已經不少張氏出走又據去多條故湘河水道亦極不便利火車輪船旣均阻滯因之郵信亦極爲遲緩常德馮玉祥所部已决計仍舊退駐武穴張宗昌之蘇軍潘克瑤之魯軍亦均贛省退出湘軍之降北者陳復初所部已散湘西王正雅卿衡所部仍又投南惟朱澤黄所部以曾與湘軍苦戰投南已有所不能聞將隨張敬堯退走張氏之行止有謂已有岳陽集合舊部仍將反攻長沙者有謂已至湘西與王卿兩軍會合圖恢復原有地盤者實則均辦不到蓋其所部已七零八落槍械失去十分之八九雖能集合亦已無戰鬭之能力矣譚延闓約明後日可到已先貼出布告宣布戒嚴聞向爲張黨之湘紳譚氏將决不追究惟秦柄直陳復初戴宗禮等之住宅業已被毁一空至葉德輝黄中辜天保等均須拿辦以其屢次助桀爲虐殘害湘民也 
[吳光新滯漢原因]  
　　吳光新十五日由京乘津浦車繞道至南京乘輪抵漢曾過鄂拜會王督軍聞吳原擬十六日動身赴岳而昨並未動身者其原因如下（一）因津浦路繞運之兩旅尚未運到不便隻身前往（二）因中央對於二次辭職電尚無慰留復電王督亦堅辭巡閱未肯就職（三）因赴岳調查眞因之專員尚未覆部（四）因抽調宜昌上游軍隊計畫尚未妥協就以上四種原因雖爲滯留之理由然亦不過小作勾留至遲不能過三日當可確定行止 
[河南平民大會自衛宣言書]  
　　徘除謀奪督軍者 
　　吾豫居各省之中爲四戰之地自來用兵者必爭之途自京漢隴海兩大路線交貫其中而其地遂益爲一般野心家所注視蓋得之則可以南北東西縱横自恣失之則有腹心之患而不能收指臂之功前此吳光新之謀督豫卽係此意不料風潮甫息而吳佩孚又來今計客軍之在境内者洛陽則有西北軍兩旅信陽則有吳光新一旅鄭州則有吳佩孚一師兩旅洛陽鄭州鄙城陜縣潼關一帶則有奉軍一師兩旅皆勢軍力敵各不相下將來戰端一開烽烟四起吾豫一百零八縣財產尚有瞧類乎彼等所爭者權利而以吾性命爲犧牲彼等所欲者地盤而以吾所居爲戰場不知吾人何怨何仇於彼等而必欲舉吾地陸沈之而後快也現在各方形勢已如對壘危機四伏一觸卽發吾人處此眞如魚游沸釜燕巢危幕而不知命在何時可爲痛哭第以吾豫人才之衆豈遂不能自治而必煩他人之代庖以吾豫民氣之强豈遂不能自振而必受他人之壓力此則吾人所未能自解者今者禍在眉睫吾人即不爲疆土計獨不爲室家計乎即不爲室家計獨不爲性命計乎思患預防實不容緩自今以往吾豫土地吾自守之吾豫人民吾自治之局外人不准干與凡有引兵入境以及謀爲督軍者皆欲魚肉我也奴隸我也戰則視之如寇讎待之如蟊賊盡力除之不至驅出境外而不止故於本年舊曆五月初一日特開大會議决自衛辦法數條開列於後凡我父老幸垂察焉（一）河南爲河南人之河南他省無論何人不准侵越（一）自本月初一日起各縣民團各自準備以資自衛一切障礙須協力排除之（一）現駐客軍一律出境否則以侵佔土地論（一）客軍如有在本省境内開戰者無論何軍均以土匪對待痛加剿洗（一）現任督軍係本省之人須極力擁護伊如爲外力所懾以督軍讓人則應有相當之對待 
[湘戰聲中之贛訊]  
　　第二路援湘總指揮張宗昌軍隊現已全部退駐萍鄉袁州兩處蘇督李純因張師原係蘇軍改編由贛赴湘今旣重返萍袁仍須假道退回特派參議王鐘來贛與陳督接洽陳督特派參議董錫成携帶麫包牛酒前往袁萍兩縣代爲安撫以盡地主之誼董已於十七日乘輪赴樟樹鎭再換民船前往袁州矣 
　　頃有自萍鄉來者云當長沙未失守前該處市面頗爲恐慌蓋以錢店停止滙兌銀根奇緊株萍路又不通行之故及張宗昌軍退入萍鄉於供應上無甚苛求人心稍爲安靜方使曾邀商會長及會董等到署慰藉謂此係局部戰爭與大局毫無關係當不致擾及贛境毌啓驚擾云云於是市面賴以支持惟近日途中有吳光新已率第十五師南下之說情形有無變更不可知矣 
　　江西各團體因受湘戰影響磋商電京促進和平除敎育會先已電京外其省議會總商會省農會之電均於十七日拍發原文如下（省議會電）北京大總統國務院鈞鑒滬和會久滯湘釁復開雖屬局部爭執究爲和平障碍贛本安謐無事之區毘連湘境軍事影響人民驚惶倘或蔓延何堪設想務懇俯順民情促開和議早息内爭以慰喁望迫切待命贛議會議長龍欽海副議長饒正音胡廷鑾（議員名略）公叩篠（總商會電）北京大總統國務院參衆兩院鈞鑒和議遷延干戈復見楚湘兵禍塗炭生靈吾贛接壤烽烟時形恐怖况張師長軍隊業已移駐萍鄉戰事有無益滋疑懼且中央有恢復原防之諭勢必使大兵調集再舉攻湘贛處隣疆敢忘禍亂楚氛不靖今已影響金融惟有籲懇府院下體民意上格天心以和局爲前提以寗人爲主旨母使稱兵動衆殘殺再施尤盼總統博愛蒼黎以勝殘去殺爲心堅持初旨討伐明令萬懇勿頒息兵安民千鈞一髮是詞是淚冒昧上陳情急之言伏維明察南昌總商會叩（省農會電）北京大總統國務院鈞鑒三湘戰事雖屬局部之爭若不亟予調停恐牽動全局贛疆毗連尤懼波連茲際農時益虞兵擾懇速謀和以恤民艱而培國本江西省農會叩篠 
[岑春煊應付他派之策畫（平）]  
　　廣州軍府對時局之最近宣言 
　　自滬上四總裁宣言後王揖唐有不認廣東軍政府之說此間軍府雖派出温宗堯爲總代表而北廷亦未有承認表示且始終不允更換王揖　唐和之一字簡直無從說起惟近傳唐王將實行開議於是岑又發對於時局之宣言力斥孫唐通段之罪並謂唐王私訂條件一律無效使和議不能成立一面從軍事上活動以攻湘爲正兵以擾滇爲奇兵今湘事着着得手長沙旣下敵軍不戰自退可謂始願不及此顧品珍與唐蓂賡脫離關係於擾滇計畫亦大有裨益然當此之時忽傳李烈鈞入滇陳炯明返粤當局又不能無所憂慮蓋李烈鈞爲軍閥中有數人物其用兵李爲桂系所畏此次桂系利用熊克武擾川逆料唐蓂賡必不敢入川即入川而於滇不能無所顧慮若李入滇則局面又當一變蓂賡必托李以對川重任而已則坐鎭滇中以待明機川中將領俱非李敵川局一得手便佔勝算此則岑之不能無懼者也故軍府日前對於蓂賡已不留餘地並有撤消其總裁之說乃此次宣言對於蓂賡無貶詞並派趙潘回滇以便疏通聞趙已於日間就道趙素袒桂派此行當有條件交換以釋蓂賡之怨而杜其攻桂之謀可斷言也蓋桂之有廣東問題猶滇之有四川問題皆不能高枕而臥桂系方欲用川擾滇而自已之廣東亦極不穩近外傳陳炯明已下動員令返粤所有軍械由李厚基接濟東江險象已露設滇又擾亂桂邊則首尾亦不能兼顧故亟願與滇棄嫌修好但未知趙藩此行有效否耳說者謂李烈鈞不入滇則陳炯明亦决無何種動作故岑對李又極力覊縻也 
　　軍府對於時局最近之宣言如下慨自西南自主海軍南來奮鬭三年犧牲生命財產無算問所以昭示全國者曰護法救國此中外所共知也毁法原始惟段氏一身禍國罪魁惟安福一黨西南以護法故不能不責段氏以救國故不能不討安福此理勢所必然也段氏以貫徹毁法迺主悉力平南安福以受段噢咻不惜喪權助虐西南與段氏安福遂馳兩極此又數年來事實彰彰也近者段氏猶外結鄰援内擁軍權陰謀操縱以待一戰安福復假非法國會爲城社恃段氏爲屏障佯主言和陰持國柄愛國士夫宜如何同心戮力共濟艱難迺滄海横流人欲充塞同舟敵國變出非常彼首倡護法討段之孫文以不得利於粤中竟至屈而媚段彼專斷提出八條之唐紹儀以欲居奇滬會攬取政權竟至勾結安福聞之駭汗言之痛心查孫段携手喧傳經年王唐密約痕跡早著祗以事太離奇存而不論三四月前據京中密告謂孫段已定交換條件如恊謀總統段許孫每年八十萬元出遊歐美而自攝國政以及王任總理唐長外交等項煊等猶以爲孫段主張極端背馳唐於丙辰之冬爲段左右揭出十三罪狀遂由津折回往事如彼何至有此然上項條件京津滬港各報先後披露衆口一詞迨二三國會議員鼓動唐督繼堯易置駐粤滇軍統帥以推翻粤局再與王揖唐開議之密謀發現同時復有段助餉械以南攻南之種種報告煊等始稍驚詫然仍不動聲色從事調和乃自調和局成彼等圖窮七見意不自安立轉爲消極破壞之計伍氏父子捲欵先行吳景濓褚輔成等又侵蝕議員欵項倉皇出走新舊合併制憲本段派所主張乃不期出諸伍氏之口今更急不暇擇明目張膽由孫唐伍等假總裁名義宣佈與安福黨魁開議吳褚一流去歲拒王通電具在何等堅决乃亦隨同周旋懽若平生尤可異者安福國會段氏左右聞王唐開議如奏凱旋而孫氏並贊成段軍進攻湘省如此反常殊所不料彼等明知揮戈自斫忘本事仇爲正誼所不容公論所不齒乃復横肆誣衊淆亂聽聞又明知自身失節苦無實力遂並誣川湘黔陜諸省爲彼範圍以張聲勢因爭一已政權甘犯敗羣罪惡人格若此夫復何言惟煊等本懷有不能不昭告中外者護法救國非南北之爭非佳兵之意果使段早覺悟解决初有何難不幸段始終執拗致戰禍綿延又不幸安福把持又不能禁將士之憤慨輿論一致拒王致滬會停頓然煊等念兄弟鬩牆萬非得已故於倡導和平俊彥無分南北何不概表同情認爲良友此本良心正誼之主張亦利害關係之至當三年以來矢志不渝謂爲聯直已非明論指爲通敵更屬不倫彼等旣認敵爲友乃並認友爲敵顚倒至斯百思莫解五條辦法本調停者之主張我以善意受商未加贊否若爲罪案彼媚段媚王者更當何如况五條内容本無權利若謂圖海軍與西南之保障即爲爭攘權利試問是否將護法範圍一任段氏不次摧鋤而後快乎煊等方計出萬全乃無一非動輒得咎瞻望前途早思引退祇念我海陸將士暴師千里茫無所依國本大端未得一當揆情度勢均不能不忍痛須臾支此難局用是無可容忍除通告中外孫伍兩人早經改選唐總代表亦已撤消改任宗堯繼任賡續和議所有王唐私訂條件一律無效外特再聲叙大略俾我護法省區曁各方同志咸瞭然於眞相所在以彰公然而正是非凡在愛國同人無不洞明大義闢邪崇正定有同情義始義終敢祈共勉岑春煊·陸榮廷·林葆懌·温宗堯鹽 
[南京快信]  
　　張作霖電告效日到京府院昨又電促李督北上李頗躊　　躇聞擬俟曹張電來再定行止 
　　齊省長二次辭職電昨已發 
　　南京總商會五團體挽留齊省長電前晚已發 
　　薩鎭冰派許鼎赴滬與藍總司令有所接洽 
　　李厚基派耿錫齡來蘇招募補充隊昨赴徐 
　　部委視察蘇省禁烟員丁翯昨偕省委程學恂赴徐察勘 
　　水警第一廳裁撤歸併第二廳趙會鵬繼任廳長 
[杭州快信]  
　　杭總商會昨（二十）具呈省署謂浙省民食恐慌皖贛兩省尚可採購惟經過蘇省或因關卡留難或恐奸商朦混切要防維應由浙省給發護照憑照採運庶無流弊並擬取締辦法聽候核示并聞同日覆南潯商會電亦决擬要求官廳先赴蕪湖採辦 
　　省署昨將齊氏辭職書及巧目慰留院電送登杭報聞齊氏昨尚留滯江寗准今日北上 
　　閩訊浙軍撤防共分兩批以厦門營隊爲第一批前方同安灌口爲第二批每一批中又分三起定二十二日出發搭某國輪船回浙故此間舊提學署及義倉兩處現已從事修整預備撤防回省浙軍第一團塡駐至第二團分駐嘉興第三四團分駐餘姚牟山湖及慈谿等屬 
地方通信 
[松江]  
　　查獲私米撥充平糶天馬山鄉於六月十五日有松江米商游士佳載米兩船到鎭該地士紳周張陳許諸君以近來私運甚多報告警察分所由所派警傳詢當據游供此米由青浦縣十六圖南横涇徐小田處買來該所巡官以松江縣赴省内各地運米須山縣給護照歷經省署通令遵辦而該米商並無縣印護照聞係違令私運悉數扣留現經該地士紳呈請省縣兩長撥充平糶矣　　公共衛生會開會記邑人陸規亮盛競生倪汗忱等發起之公共衛生會於二十日假座圖書館開第一次大會演講衛生要義到會聽講者不下數百人首由發起人陸規亮報告開會宗旨次上海青年會幹事兼童子軍部長童星門德醫焦湘宗松江醫院院長侯念言等相繼演說次陸規亮繼續宣稱如果贊成本會宗旨者簽名人會一時各來賓均踴躍簽名旋復提出衛生大綱六條（一）取締露天坑厠及巷口小便（二）處置垃圾（三）取締食物灘（四）推廣醫院及施醫（五）演講衛生要義（六）整理關於路政上之道路溝渠等以上六條大半關涉警政必須與警察聯絡方易收功故會章起草員除推定侯念言焦湘宗吳宗亮趙競志（吳趙均係女西醫）張蔚丹翟健雄外另推一等警佐那鶴年會同起草俾資聯絡散會後推定之各起草員仍留圖書館開談話會集議會章綱目現聞該會定七月一日仍假圖書館開成立會即於是日通讀會章云 
[蘇州]  
　　續議地方經費吳縣九年度地方經費不敷温知事於九日下午邀集士紳開第二次會議蒞會者除省議員勸學所長各市鄉董事外尚有田業會各代表曁各善堂經董等計共四十餘人討論良久對於内務敎育實業等項均已籌有抵補方法惟警費一項以於地方有不甚滿意之處顔費躊躇云 
　　創設平價麵局蘇垣婁門外婁江市民公社同人因米價奇昻貧民度日維艱特發起募集欵項開辦婁江平價麵局專濟附近貧民試辦三個月先派司事調查婁江區域内貧户先給小票另換憑證暫以三百人爲限届時憑證到局取麵每觔收回成本銅元五枚日内正在派司調查一俟查竣即當擇期開辦云 
　　機工堅求加工蘇垣米價奇貴雲錦公所前曾議定貼補機業工人花機每尺加價十錢素機每尺加價五錢平糶終止時爲止現該機工等尚不滿意仍各舉小行頭在霞章公所商議强令董事顔大圭再向雲錦公所復議亦有聚集數百人至宫巷内顔董家商懇顔董因至雲錦公所再三恊商各緞莊主答以每尺加增工價十文每日織五六尺即可多得五六十文每月已加至一千六七百文平糶終止時尚有數月爲數已鉅碍難再加云云顔乃轉告各機工機工仍以未得要領堅不允上工顔董頗覺爲難聞已赴縣署請辭董事職務矣 
[杭州]  
　　敎實兩廳長聯翩出省浙江敎育廳長夏敬觀頃因暫避政潮於前晚乘車赴滬擬俟新省長發表再行回杭故不向敎育部請假亦不表示辭職廳務由第一科長左念恒暫代又浙江實業廳長雲韶呈報省署擬於本月二十二日親赴三門灣測勘地點所有廳務暫委第一科長錢寳鈞代拆代行 
[安慶]  
　　敎育家擬赴日考察安徽省立第一農業校長馬德驥第一中學校長汪啓疆第一工業校長史浩然公立法政校長胡寅亮第一師範監學趙綸士第一女子師範校長徐方漢第二中學校長汪淮及余炳成等八員現擬赴日本考察敎育已呈請省長核示矣 
　　請行午砲制皖垣鐘點向以造幣廠放汽爲準頃有人公呈警廳請採用午砲制即於黄甲山之高埠處鳴放云云旋經警廳批謂尚待呈請示遵近據警廳呈請省署謂建置大鐘亭需費過巨若行午砲制用欵有限可於省公署頭門外執行以崇體制想不日即可批准實行矣 
[九江]  
　　湘亂中之贛防彚錄湘事吃緊贛邊萍鄉袁州等處因毘連湘省已宣告戒嚴防務異常重要贛督署特召集高級軍官密議籌商對付方法贛北鎭守使吳金彪昨（十七日）亦應陳督電召晋省今（十八）日贛北鎭守使署參謀長宋芳賓亦接續晋省與議矣又蘇軍張宗邑所部現已退至萍鄉袁州等處聞將假道贛省撤隊回蘇蘇李督特派參議王鐘來贛昨已由潯晋省與陳督接洽矣湖南檢閱使吳光新前日乘大福輪船過潯赴漢謠傳有假道贛省率兵援湘之說未知確否 
　　催繳陳欠丁漕之嚴厲贛省丁漕入民國後民間欠數甚鉅督省兩長特會銜佈告迅將民國七年以前錢糧完納並責成各縣知事先事開導繼以督促倘再無效即派軍隊前往駐紮俾各縣知事有所藉手九江縣鄒知事昨已布告催徵矣 
雜評一 
[岑之宣言（默）]  
　　北之直皖方在暗鬭開始之際而南方之滇桂亦正各竭其手段以相應付滇則假陳炯明圖粤以牽桂桂則藉熊克武踞川以制滇武力之外濟以權術聯彼攻此詭計無窮以如是黨爭而猶謂誠意言和人誰信之 
　　自廣東軍府國會破裂以來兩方日日有宣言而所謂宣言者又無一不自以爲是而攻人之非無一不自以爲誠而揭人之僞無一不自以爲有和平眞心而訐人之破壞如是言行不符之宣言雖千萬言何益哉 
　　即以今日岑春煊之宣言論滇派勾結禍國殃民之皖派以自削其護法之體面固也然試思軍府國會何以分裂滇派何以至於寗自削護法體面以與禍國殃民之皖派勾結此豈如岑之所宣言皆係滇派之咎而桂派絶不任咎耶然則今日之宣言特以責人藉口有辭而欲一洩之以爲快耳宣言中始終無一痛自追悔語其非眞能覺悟可知矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[今日討論選舉華顧問方法]  
　　時間午後一時　　會場中國青年會 
　　商界總聯合會爲公共租界華人顧問事力主公開選舉日前函知本埠知名團體定期討論辦法原函如下敬啓者公共租界市民權一事經敝會發起力爭數月之久犧牲無數精神始有今日第一步之結果現在華顧問部已經工部局提出通過迄今已及兩月敝會以事關全體納稅人利益未敢攘爲已功且亦非一部份所得而私况顧問一席須備有學識道德足以代表全體納稅人之意見者方可勝任選舉須憑公意辦理選舉亦須按照法定手續不能草率從事茲定於陽曆六月二十二日（即星期二）午後一時假中國青年會徵求各團體意見討論組織方法再行選舉除登報廣告外特此通告并乞貴會届時舉派代表蒞會俾商進行組織辦法以重以道云 
[最近來滬之留粤議員]  
　　聯合通信社云留粤國會議員因粤事無可爲大部分决定離粤赴滇昨有孔昭晟等十餘人分乘廣大新銘兩輪來滬然後領資赴滇茲將同行各議員姓名列下孔昭晟·李清源·何銓譝·楊夢弼·李炳琨·黄元白·王奎·朱觀玄·張樹桐·思克巴圖·博爾和德·徐成泰·王法岐· 
色凌端魯布·諸人在粤啓行時並經登報聲明云 
[李協和行踪之滬聞]  
　　聯合通信社云有人新自香港來據云滇唐代表李烈鈞氏由滬到港據其左右云本擬到港卽行往滇因結朿參謀部事以致躭延數日業於十六號晨乘德生輪船前往海防換車逕赴昆明隨李同行者有駐粤滇軍第三師參謀長江燦北四師參謀長楊遽之等十餘人云 
[蘇人爲湘省謀善後電]  
　　唐蔚芝王丹揆昨日致電北京云國務院薩總理轉呈大總統鈞鑒湘省連番兵禍民困已極亟待撫綏爲善後計應撤去督軍名號勿再派客軍入湘勿用軍人理民事請鈞座責成譚延闓安輯流亡培養生計倘延闓不愜湘人之望另簡賢者任之救民水火雖異地有同情用敢貢其狂愚伏祈鑒納唐文治王清穆哿 
[滙價暴落中之股票結賬消息]  
　　字林報云半月前曾謂股票交易所六月份結賬大旨業已就緒當時一般輿情咸以此說爲然不意此後兩星期内結賬磋商之進行竟不若預料之順利上星期中頗有抱悲觀者幸星期六日匯價漸平稍有轉機惟就現狀而言今不復可謂結賬無所爲難不過明日定能知事態究竟若何耳許多有關係者迄未自宣佈其地位故賬欵之能清結者究有幾何今尚未能言也自三月份起棉業股票逐漸低落此外尤有一必須注意之原素即滙價暴落是六月份結賬者多亦受金貴銀賤之打擊以致現資缺乏又聞某華人售出遠期股票其價格達七百七十五萬之鉅定六月間結賬起初衆以爲此乃賣空舉動但現悉此人確售其家中所有各紗廠之股票故市場不僅須應付今昔價格相差之數直須籌欵以付此宗大買賣之金價也衆聞此事頗有爲之驚訝者蓋旣有此宗交易則市上結賬所需之金錢自當較預料爲更多矣綜此種種原因近數日内頗發生市面不寗之氣象所可差强人意者星期六日收盤時之市况耳雖六月份結賬之欵較三月份爲多然觀星期六日趨勢似大部份股票尚可再展期一次且華人銀行存銀頗多拆息亦輕此亦利於展期者也 
[西報紀疋頭業之要求]  
　　字林報云疋頭業商人所發關於滙率低落影響疋頭市面之通啓頗關重要聞通啓中載有種種要求而非請願此舉在許多方面殊未能引起良好之印象聞其主要要求係取消十月以後所立之定單查在十一月與二月之間英國孟却斯德貨價已增有數種約漲價百分之四十上海前因滙率高故不覺其價昻今則滙價暴落始覺貨價之貴又一消息謂疋頭商人所要求者乃取消貨物迄未裝出之定單又謂已運出者其匯票須展緩六個月再付但在此六個月内墊付滙票者應爲誰人則疋頭商人未曾言之雖從前已獲大利而目前損失則當註銷此殆通啓之主旨也聞疋頭商人已函請英美商會等與洋布公所會商滙率低落所釀成之市况函中並無要求並無建議不過請與市面有相互關係之各團體設法維持而已 
[金融維持會公宴報界紀]  
　　本埠華商進口業所組織之金融維持會於本月十七日在各路商界總聯合會開成立會已誌前日本報茲悉該會旋於十九日晚柬請本埠報界宴叙於大東酒樓首由主席朱賡石起立致詞曰今日承報界諸君惠然肯來不勝榮幸鄙人承進口各業金融維持會諸君之委託代表主席敬將上海市面目前萬分危急之狀况略爲諸君陳之近日先令市面由九先令幾逐漸跌至四先令幾辦士如此巨變實爲從來所未有且滙價亦暴落各項洋貨價格反因此加增與歷來貨價隨滙價而落者又適成一反比例綜計進口業卽就目前在上海者而論損失達五六千萬元之巨試問五六千萬元之虧折不但商家無力擔負則本地據每星期六查倉單所發表者共有幾何以全市面之存銀尚不足供孤注之一擲查市面之所以到此地位者固受先令問題影響然此外尚有他種問題在一時間同時發生如大宗出口貨物現均停止銀行莊家對於業進口者都不敢輕易放資加以米荒兵亂相逼而來在在均足搤商家之吭即無先令問題商家已不堪命况又加此重大之打擊乎故此時不特爲滬市死生問題亦爲全國死生問題不特爲華商一方面的問題洋商一方面亦有一大問題在鄙人雖與進口業無絲毫之關係然旣同爲國民一份子目擊市面將陷於不可收拾之地位豈能無動於中在座諸君均有代表輿論之責究竟如何設法挽回之處請大家指敎復由鄔志豪起言鄙人今日與朱君邀請諸先生來此者實因先令暴跌本埠金融行將不了浸假而全國商場將一併陷入漩渦成爲不可收拾之局適王儒堂博士謂歐美各國值金融變態之時恒闌止進口或用積極調劑之手段吾國此時應否促政府酌行一二以維商困請賜公决至是復將中外商界之利害詳爲申說並望報界指導援助後由商界總聯合會會董陳惠農將該金融維持會組織之經過及進口業不了之現狀略爲申說並報告進口商家契約之不平當由夏奇峯提出治標方法主張請進口商家合資設一貿易公司直接向外洋定貨無須假手外人如中美貿易公司之例庶幾定貨合同可期改善次由沈卓吾言對於現在似宜約集與定貨有關各友邦商行公開討論解决維持辦法宜注意保全國際間商業之信用與道德對於將來亟宜合力要求改用金本位避免投機狀態俾中外商業平流並進以防再受滙價之虧耗次由該業趙鏡清述進口業從前均係銀結約三十年前有王君者倡用先令結價時有盈虧並將數十年來進口商經過市况報告極爲詳盡復由鄔君述其希望報界盡力協助之意餐畢握手而散 
[美國發展在華商業之方法]  
　　上海美商會之提議 
　　中美新聞社云上海美商會近曾提議美國在華商業擴展之方法共二十條如下一制定一種公司律使在中國及在其他美國享有領事裁判權之國内之美國商人得組織專爲對外貿易之公司享有與他國人相同之特權並使美商行不再受種種國家法律之牽制此種商律可作惠伯之普滿倫商法（此法許美商行對於對外貿易可以結合團體或均攤利益）及全國儲備金與愛奇法（此法許美國銀行組織在外國分行並組特别公司以擴張對外匯兌及貿易）之重要附件二凡在外國活動之美商行及個人應豁免收入稅以助美國對外貿易之擴張俟他國政府亦收此種收入稅時美國可亦徵收總之美國應使其在外國之人民與他國商人處於同等地位三美政府應勸助中國廢止釐稅庶中國對内對外貿易皆可發達又美政府應會同美國財政家及銀行家贊助中國改良幣制四應設置美國船舶往來於中國沿江沿海此與中美兩國間應有美國船往來同一重要並須自設碼頭等倘專恃他國船舶運輸美貨則受損極大五美國商行船公司及銀行等均應在中國各口岸自造房屋美國在中國並無租界故住宅及商行皆設在他國租界之内以後中國未必再議予外人居住區域而他國於其租界内限制别國人購地則爲意中事因此美商欲在中國長久經營者應從速覔地造屋遲則恐不及也六中美兩國間應再添設海電線以資便利免爲他國操縱海電線未增設完備之前應先設無線電站收發商報去年雖戰時限制已取消而中美間電訊仍極遲鈍極擁擠又美國應於上海設一高力無線電站中國旣許日本在中國境内設無線電站則自不能反對美國也七美國在華領事館之屋宇應歸美國政府所主有此不獨關辦事上之効能並關國家之尊嚴他國在華之領事館其屋宇固皆爲自有也八凡美國在外國之商行皆因互相協助而以在遠東爲尤重要近來之法案已使美國製造家可以組織對外貿易之協濟企圖而美國個人亦應及今組織團體爲互助的進行勿再自相競爭九美國政府對於中國及遠東應决定一種政策繼續行之務以助中國成一民治國爲目的 
十美國商行及銀行應在中國各口岸多設分行尤以在中國南部爲要並應請中政府再開新商埠與外人通商十一中美兩國間之新聞及消息應爲自由滿足的交換向來美國消息恒由不友睦於美國之通信社傳布於中國致華人不明美國眞相故美國非自辦通信社不可十二美國青年來華者日衆青年會全國委員會應在上海造一新會屋以供彼等之用十三美國駐華外交官·領事官·及商務參贊·商務專員等皆能克盡厥職本會主張政府應寛予贊助於外交及領事方面添設書記於商務參贊方面則徧設分機關於各大商埠又商務參贊向有特别商務機會之報告由華盛頓再送回中國輾轉需時機會已失今後應於造成後先分致在華美商又美領事館每月所造商務統計册亦應公布十四中國政府現在維持在美留學之男女學生約一千五百人美國亦宜派遣青年男女來華研究東方歷史·人民·風俗·制度學成後卽在外交領事及商界中服務十五美國國内商行及製造家應派遣品學兼優之人才至中國分行中辦事以免爲中國人所看輕有關國家體面十六應隨時奬勵中美合辦工商事務如此美國在華商務方可得最大之利益中國所最需要者爲領袖人才美國應供給之十七美國之大商會及商業團體應派代表常駐中國促進美貨之銷路并設法將中國產品運銷美國十八美國各商業團體應間時派實業團至中國調查市場情形與華商聯絡並請華商亦游歷美國十九中國法律及裁判漸次改良美國應贊助之並促其早日制定商標法及版權法以免目下在華經商之外國商行再受種種擾亂二十應請中國政府會同中國各大商會及會館從事改良各項出口之中國產品使有一定標準本會於此提議設一化驗所專爲美國辦貨人試騐華貨如不速辦此事則華貨在美國及他國市場將喪失善意不少而外國售貨於中國亦應以最佳之品以爲中國模範也 
[最近進口輪船裝來之貨物]  
　　太古洋行之長江輪船吳淞號昨自長江各埠來申裝有漢口及蕪湖之粳糯白米一萬四五千石米袋上大半有裕成昌福建軍米字樣又有春和祥·公和祥·德和祥·之好茶葉六七千箱此項茶葉聞將裝運出洋又有德興祥之本莊茶葉一千數百簍係銷在上海者尚有漢口裝來之小麥千餘袋及冰糖數百箱 
　　招商局之泰順輪船昨自香港廣東開來進口貨中裝有廣東源慶和之龍腦石粉約有千箱又檳榔子數百包檀香數十梱以及温州久大順所購之皮絲烟庇能安利行裝來之大批紅皮與黄皮等貨昨日該局開赴烟台天津之新銘輪船乘客中有四人二十餘名 
　　三北公司之長安輪船係從漢口來滬裝來小麥七百數十包襄餅數千件以及豐華之打包出口棉花三十餘件（每件有三百多斤值銀一百三四十兩）又福州來滬之升平輪船裝有大宗木頭總數有二萬數千桿聞須起卸三天始能出清故開船日期約在二十五六號云英國火輪公司之（ＧＲＥＧＯＲＹＡＰＣＡＲ）號前日自印度之格里格達來滬業於昨日啓行開赴日本神户仍至印度 
　　花旗公司之貨船（ＱＲＣＨＥＲ）號昨自香港來滬聞在此之數日内便須駛還美國 
　　華洋公司之西納物來亞號（ＷＥＳＴＮＡＶＡＲＩＡ）昨日自日本開來現泊吳淞已定二十八日啓行往大連·青島聞此船前本爲沙一字（ＳＥＩＴＺＣＯＬＴ）洋行經理今則已歸華洋矣 
　　昨日爲端節補假之期華洋各輪公司均停止辦公故出口貨一律未裝祇卸進口貨物云 
[民食問題之昨訊]  
　　運米護照難以中止上海各米行在縣商會領取縣發運米護照後即按照塡定擔脚分赴常熟無錫等產米鄉區採購食米來滬接濟民食茲聞此項護照每日上午經上海縣沈知事派專員在商會發給至昨日止共計自三百五十四號起至三百九十一號止計採運糙米秈米白米共有六萬六千六百石之護照現查此項食米將於日内陸續辦就趕運來滬以應民食要需至内地各行家惟恐中途危險故各米船之裝運米石者咸有戒心不敢滿載來申脫售必待滬上行家備帶護照前往購運免致沿途稅卡留難以輕責任故運米護照必不可中止云 
　　准減護照蓋印費上海米商請有縣署護照赴無錫常熟採辦米石該處官廳每石需加蓋印費洋三分旋經滬上各米行米廠等聯合請求蠲免屢誌前報昨日南北市米業接無錫行家快信謂已由常無地米業公所團體將爲難情形具禀縣公署已奉核准減一分現每石取蓋印費二分除上海縣知事護照持往採買得以准許外餘如南匯寳山等縣之護照皆被拒却蓋因上海爲通商巨埠素非產米之地故與他縣分别辦理云 
　　米販揑造團體之查復楓涇車站扣留滙通公司私運蘇米十五車當經上海松江兩縣會同士紳驗明電呈省長將米充公旋有松屬八縣同鄉會具名電省以此項米石並非蘇米應請發放等情當經批斥不准並令飭上海縣轉知該會知照沈知事奉令後調查上海境内並無松屬八縣同鄉會前項電呈顯係米販假名揑造昨已將情據實電復省公署鑒核矣 
　　奉賢請撥私米辦平糶電奉賢各界爲楓站私米請撥平糶事致省長電及省議員函併錄如下 
　　（一）致省長電（其一）南京齊省長鈞鑒奉賢上年歉收今逢米貴民情岌岌請將楓站截米酌撥平糶以救眉急奉賢縣農會商會敎育會同叩（其二）齊省長鈞鑒楓站截留之米已由松上兩知事騐明確爲蘇米理應早日充公奉賢素非產米之區去歲棉田歉收今逢米價奇貴人心惶惶沿海窮黎尤慮鋌而走險應請酌撥平糶以資救濟想同隸帡幪决不獨令向隅也奉賢公民朱聲韶廖麟年同叩 
　　（二）致省議員函諸位議員鄉先生公鑒謹啓者報載諸公各爲本縣請派扣米爲民請命甚盛甚盛查此項扣米松滬函電交馳隱然有楚漢爭衡之勢諸公代表民意請酌撥平糶用意甚是惟以舊松屬而論松上之外尚有青金川南奉五縣奉賢與南滙接壤產棉不產米又豈獨異於南川乃諸公惟以本鄉四縣是務似未足昭示大公雖曰以公民名義其地位固應如是但諸公皆一時人望供職議會一言一動不當與普通公民同其等量况本届省會敝邑並無代議士產生故地方疾苦㗋舌之司惟諸公是寄固不獨此事爲然尚祈不分畛域有以圖利之幸甚感甚冒瀆之處諸希鑒亮即頌議安朱聲韶廖麟年同叩 
　　（三）省議員覆函伯庸味蓉先生鈞鑒得手箋敬悉詰責甚當惟弟等以松滬宗旨旣不相同并以貴邑有思齊先生代表應已向公署提及倉卒漏列職是之由十號至省公署十二號又往省長託病不見蔡廳長楊科長答覆則以松上兩知事迄未覆到爲辭奸儈運動特工浙省官紳爲之疏解弟等昨日又有公函去矣以後當敬遵雅囑聯及貴邑同在舊松屬斷無畛域之見也復詢台祉弟降制朱祥紱書 
　　麵粉船中查獲大批白米前日清晨浦東其昌棧碼頭日商煤炭輪船旁停泊極大鐵壳駁船二只滿載麵粉旋有海關華洋扦巡五六人到場查騐騐得該駁船下面純係白米約共三千餘包當將二駁船拖回海關扣留米則雇工扛運存棧據云此米係蕪湖所產在蕪採辦者係華人出面假名運滬平糶由三菱公司小輪拖帶來滬上蓋麵粉希圖朦混出口聞海關稅務司對於此案頗爲注意現擬致函各機關議復核辦云 
　　旅館增加飯價各旅館業公議因米價奇昻舊價每客飯一餐一角二分光飯七分有損成本特議决公同漲價每客飯一餐一角五分光飯七分半本定於五月初一日起實行因有少數爲住客節帳關係未能一致端午節過後已於昨日起一律實行加價矣聞各茶房亦正在結團集議對於酒資薪工有所要求云 
[麵粉交易所營業近狀]  
　　麵粉交易所訂約期粉賣買向例每千包應納保證金元一百兩平時每包價約在一兩六七錢之間自陰曆三月底粉價至一兩九錢以上盈絀爲數較鉅遂由理事會會長王一亭及經紀人籌議凡價在一兩九錢以上須納保證金二百兩詎近日又逐步飛升昨日（星期一）七月份標準粉漲至二兩二錢九分本月份兵船牌期粉亦至二兩二錢八分故所納保證金二百兩又嫌不足又應遞加乃重行議决價在二兩二錢五分以上者每千包須納保證金三百兩以是業内業外之賣空頭者睹此現象莫不恐慌昨日八月份期粉上午爲二兩二錢四分下午忽跌至二兩一錢六分一日間上落相去八分一因小麥收數供不敷求洋商又向各粉廠直接購買預訂期粉分期交解故其勢終恐難以回小也 
[春熟市况之報告]  
　　今届江浙新小麥之收成以無錫常州崑新珠角一帶爲最佳已收割而受梅雨阻碍不能灘曬者三成以上未收穫之三成待天時轉晴方可收刈惟連朝梅雨頗有損傷故麥價有步高之勢昨據泗涇米商以快函報告略謂該鎭之四鄉新麥歉收統市約六成之譜以故月初開盤每一百四十斤（八折身分）價五元邇已漲至五元五角且上市求售者日有五六百石云又謂青蠶豆今歲收成尚旺價亦鬆動現高者每石售價四元次至三元五六角菜子因收穫時雨水太少故油頭見短價亦平平開盤元時曾售六元一二角旋因對外銷場呆滯故已跌至五元六七角 
[新絲貿易之狀况]  
　　我國湖絲向爲對外貿易之大宗營業本年蘇浙蠶汛收成尚佳故新絲之價尚屬平穩據湖州絲商消息金鵝牌七釐白絲該處收進每兩五角近日漲至五角五分滬上各洋商之購買者法國各行所辦之白絲尚有銷路美國所辦之綠絲該國有電止辦故未免受影響前次外間謂絲業對外銷路活動現似尚難深信惟華商因鐵機等絲綢銷路暢達用絲不少故絲商尚不致完全失望云 
[繭市之尾聲]  
　　蘇浙皖三省頭蠶繭汛現已落市本埠華洋各商之前往收繭者截至舊曆四月杪止已一律結束回滬所收鮮繭現正由水陸二路陸續起運比較往歲截止之期約提早半月蓋緣時節較早也至所收繭額現時雖尚無總數可計惟就大體核算因三省鄉民今届養蠶比往年爲多收數約比去年加收二成至三省繭質之佳首推江蘇每擔收價平均約六十至七十元浙江次之平均五十至六十元安徽最次平均四十至五十元 
[證券物品交易所預備開幕]  
　　上海證劵物品交易所定於七月一號正式開幕已誌報端茲悉前在紗業公所之練習所員一百七十餘人昨日午前均入該所（卽四川路所建之屋）預備一切其證券部之經紀人亦於昨日在該所第一市場先行交易計上下午分做二市所做係元年六釐内國公債等票彼此賣買存本約有十萬餘元之譜又聞該所前日接到前大總統黎元洪贈與親書之綢匾額一方其文曰（五均遣法）該所現擬於開幕時懸掛云 
[五馬路商界聯合會開會紀]  
　　昨日下午三時五馬路商界聯合會開第三十九次常會到者張炳臣朱葭琯周崧生陳國樑陳朝銘卜五洲儲紹基孫承甫何振愚等推會長朱葭琯主席（一）報告各處往來函件略謂法租界商業聯合會來函云見六月十五日報載法公堂通告凡住居租界之華人自登報日起應一律遵照中華民國公布之印花稅法實行貼用違則科罰不貸等情查印花稅問題華官早擬於五月一號在英美租界實行貼用嗣因各路商業反對以致取消在案今何又於法界發現此種辦法吾人對於此事若何主張應請公决經衆議决應主張請求取消（二）總聯合會通告六月十二日開會議决組織納稅人會以便選舉華顧問加入工部局從事進行定於二十二日下午一時假青年會開會召集各路納稅人等推派代表數人赴會討論組織辦法以便達到市民權之目的本會亦應特派數人蒞會（三）陳國樑提議北海路加入後本會調查北海路各商家有納稅資格尚有少數並未加入應請選派妥員積極進行當時舉定儲紹基陳國樑葛壽民鄭嘉會同北海路卞敬仁周鉅棠姚善生江良言等辦理（四）研究米糧粉麵價飛漲以致民不聊生顧求平價必須將托名洋米之漕運打消方可普救大衆公决應先行致電國務院及省長省議會設法取消托名軍米之漕運及奸商私運等事（五）根據上次議案本會自義務學校開辦以來報名學生已達八十餘名早經額滿學校書籍等費概由各職員及各慈善家捐助入夏以來天氣炎熱本路爲上海適中之地往來人數頗多前次議定本會施診及擺設施茶以利渴者等事今因經費不敷由各職員負責再向各慈善家勸募其襄善舉經衆通過時鐘已七下遂宣布散會 
[租界華商貼用印花稅之近訊]  
　　租界商民貼用印花稅一事本埠法租界會審公堂已於日前通諭界内商民自六月十五號起開始實行該界内商界聯合會得悉連日開會集議要求法當道勿予實行公舉代表晉謁法公董局西董據言此事公董局方面並不知情故又另舉陸伯鴻君往訪法總領事請求取消前此通諭結果如何刻尚難必至公共租界當局則尚未有允許此項印花稅行於界内之眞確表示云 
[華僑聯合會今日開會]  
　　南洋荷屬華僑代表熊理韓希琦二君晉京請願修改中荷條約事宜茲已事畢由京回滬不日南旋本埠華僑聯合會特訂於今日午後四時開會敦請熊韓二代表 
 
 

Page 11

 
 
報告晉京請願經過情形並歡迎回國華僑郭春映黄奕任林紹裘林瑞騰等昨已通告各團體各會員請届時蒞會矣 
[紗廠工人罷工紀]  
　　楊樹浦日商第一紗廠協隆第二紗廠三泰第三紗廠上海英國公司日夜班男女工人共四千餘名因邇來米價奇貴要求加給工資不遂乃　星期日夜班起一律罷工該管楊樹浦捕房捕頭得報立即率同全體中西印探捕分别到場彈壓並向各工人再三勸導始各陸續散去俟再磋商解决云 
[美水手開槍傷人]  
　　前晚九時許有美國水手三人雇乘黄包車至楊樹浦油車碼頭下車後不給車資致與車夫衝突其時適該處三紗廠罷工人數衆多觀者若堵該水手等悞疑羣起而攻遂摸出手槍向人叢開放致流彈悞傷第三紗廠小工高堯慶右手臂捕房得報立飭通班中西印探捕馳往出事地點將肇事之三水手及受傷人一併帶入捕房惟起釁之黄包車夫已逃避無踪當經捕頭略詰一過飭將受傷人送請同仁醫院療治該水手等留候解送該管領事署訊核 
[鈕永建赴贛後消息]  
　　廣東海軍陸戰隊司令官鈕永建自解職後由軍府任爲高等軍事顧問鈕氏對於時局頗具悲觀加以長子病患肺癆（現在江西牯嶺普仁醫院醫治）益無心久居粤垣已於上星期由粤挈眷來滬卽乘輪赴贛賃居牯嶺休夏昨接贛訊鈕於日前又新生一子云 
[閩省散兵回籍過滬]  
　　松滬何護軍使前日接閩省李督軍來電略謂閩省現有散兵一百五十九名業經彚集一處擬押送回籍遣散以免逗留閩地滋事現已派委陸軍游擊隊第一支隊第一營營長韓寳壽押送由福建乘坐華大商輪赴滬請於該散兵等抵滬時派員照料給資遣回等因何使接電後探悉華大輪船於本月二十日抵埠除委令本署劉副官前往招商局碼頭守候核給川資外並令憲兵第三營九連派撥憲兵八名馳往該碼頭照料昨日午後二點時華大輪船進口卽由劉副官檢查此項散兵一百五十九名每名各給川資二元當於是晚仍令各兵乘坐原船儎送南京九江漢口等處分别遣散 
[四明公所南廠開幕預誌]  
　　四明公所建造日暉港南廠現已工竣定於陰曆本月十二日行開幕典禮籌備開幕辦事處總理周湘雲君業已偕同各員布置一切並徧發請柬邀集當道並士紳及同鄉於是日到廠參觀該廠自戊午五月開工至庚申四月落成計造價銀元十六萬餘元占地三十畝房屋三百九十六間爲本埠唯一大丙舍兹將開幕儀式照錄如下振鈴奏樂樂止請董事會董事朱葆三開幕奏西樂請各董事·公義聯合會董事·長生會曁各業領袖·來賓及四明七邑同鄉依次入幕就坐奏西樂樂止請衆起立向國旗行開幕禮三鞠躬回原位就坐董事周湘雲報告建築情形來賓登檯致頌詞退就原位董事葛虞臣致答詞各董事行告謝禮一鞠躬奏樂禮成振鈴退樂部至大門外奏樂送客 
[紹興同鄉會徵求團消息]  
　　昨日爲紹興同鄉會第二次徵求會開幕後之第二十一天總計共得二萬零四百五十分内浙江隊四千四百五十六分江蘇隊一千八百七十二分吉林隊一千七百分甘肅隊一千五百廿五分山東隊一千二百分廣西隊一千零廿分四川隊一千零零二分廣東隊九百三十分奉天隊八百八十分安徽隊八百五十分山西隊八百分陜西隊六百五十分貴州隊七百五十分江西隊五百七十九分河南隊五百三十九分福建隊五百分湖北隊四百六十七分直隸隊四百三十四分雲南隊二百三十九分黑龍江隊五十七分 
[地檢廳私縱監犯案六誌]  
　　私運大宗烟土案内之趙阿寗自經地方審檢廳訊明判决送監執行後去年十二月十七日該檢廳得賄將趙開釋迄今案發經上台令飭查辦已五誌本報茲悉此案趙阿寗共同犯共有十一人餘犯尚在地方分監執行及至發覺梅檢察長將餘犯提回研訊收押一面派警偵查趙阿寗蹤跡迄今旬餘尚無確信梅檢察長復將該共同犯詳細研究據稱趙阿甯原籍常州此次或者匿居原籍於是梅君復飭幹警馳往查拿務獲解究 
[通緝冒探搜刦烟土案關係人]  
　　公共租界天津路福綏里六十八號門牌晉大永金舖於三月十三號被匪人多名闖入冒稱捕房探捕搜刦去價值頗鉅之鴉片烟土一案事隔數月贓盜尚未弋獲茲由捕房詳細調查得蔣倫崑·朱文元·季順慶·三名皆屬案中行刦之犯現經麥總巡飭令刑事稽查處刋印通緝文告將此三人年歲籍貫面貌等一概書明除懸於界内各捕房門首俾衆週知一體查拿外並飭探持此項文告請華法兩界官廳協緝 
[妓女被害後之取締妓寮]  
　　妓女蓮英被閻某謀斃詳情迭紀報端現在捕房方面除着手嚴緝兇徒外（一說閻已在港拿獲）昨復飭探傳知公共租界内各中西酒菜館及旅社客棧自後每日晚間逾十二時不得代客呌局如違查出禀官懲究並聞納捐外人議决之取締妓寮辦法展至六月三十號止一准實行俾可制止妓女出外惹人注目云 
[青年會消息兩則]  
　　青年會會員科以現值夏季各處學校均將暑假各埠學子大都來申寄庽上海號稱繁華之區絶鮮避暑修養之地故仍照曩例舉行夏季徵求大會業於十六號開幕計分紅黄藍白黑五隊每隊設隊長參謀幹事各一員隊員若干員不論各界人士入成人部其會費一足月三元二足月五元三足月七元四足月八元如屣作常年會員者特别十五元普通六元入童子部者每月二元二足月三元三足月四元全年六元學生會員由校長具函介紹者每月二元該會地處適中交通便利會中佈置清潔房屋高大凡加入會員者無論長期短期一體享受應有之利益其中淋雨浴·游水池·運動塲·綱球隊·最合夏天消遣其餘閱書報聽演說看影戲咸與身心有益誠避暑修養之唯一佳景也 
　　青年會智育科爲提倡美術起見將於陽曆七月二號三號二天開圖畫展覽會除設會中學所有成績外並搜集本埠畫家傑作數百件陳列大堂任人展覽現正由該校圖畫科主任張聿光布置一切屆時琳瑯滿目必有可觀如顧以名畫送列者可於期前逕送該會張君收受 
[天馬會繪畵展覽會近訊]  
　　天馬會籌備舉行第二屆繪畫展覽會已誌前報茲聞本屆會塲假定寰球中國學生會會期定於陽曆七月二十一日起二十七日 
止現正在徵集出品並聞閉會後須將該會全部出品由會員江小鶼携帶入京定期開會云 
[基督敎夏令會將在牯嶺開會]  
　　基督敎中西牧師每屆夏令藉避暑之暇必擇一名勝區域開夏令會聚議過去未來之敎會事業今年定於江西牯嶺内地西人日内已多起程前往本埠中西敎士亦將次第啓行下月中旬夏令會即將開幕該處電局及中國銀行特設滙兌處已開始營業 
[美術學校開辦暑期繪畵講習會]  
　　西門上海美術學校因蘇寗滬杭各校之要求開辦暑期繪畫講習會其簡章摘要如下（學科）畫學及圖案法以及圖案畫鉛畫水彩畫木炭畫實習（期限）七月十九日開學八月二十九日休學（講師）劉海粟李超士汪亞塵王濟遠程虛白諸君（納費）每員納講義及實習費六元不論男女有志研究畫學者均可入會如係遠道者并可寄宿該校云 
[復旦大學畢業式預誌]  
　　復旦大學（校址徐家滙李公祠内）本科預科及中學定於七月一日下午四時行畢業式昨由該校長李登輝柬邀各界届時蒞校參觀 
[銀樓經理創辦工藝學校]  
　　南市大東門外花園衖銀樓業公所内所設之銀樓小學校開辦已十餘載學生之肄業者頗衆該校長久有擴充校舍之意惟因地位逼窄無可發展茲有南京路楊慶和久記銀樓執事沈文鑑爲栽培生徒起見擬於該銀樓先行提倡昨日通告南北市各同業函云竊維虞廷命共工之官周禮有攷工之記歐美各國工列專科民國肇興首重工業攷古今之政書說中外之學說未有不致力於工藝而能振興者也我國金銀器皿製造本屬精美然處此二十世紀天演淘汰優勝敗劣之時代欲求爭存圖强逐鹿於羣雄之後以期戰勝於世界大地之上者不得不鈎心鬭角以煥發其精華炫異爭奇以擴充其模範緣本樓以工場之餘屋創設工藝學校聘定專門技師胡篍笙擔任敎授先將本樓學生試辦肄業一俟校舍擴充再行通告續招所訂課程以先入預科二年升入專科以五年爲畢業期庶幾學有根底藝可致用方之夏鼎商盤共留文字之古更與球圖刀璧同爲希世之珍則本樓經理沈文鑑設校之苦心或可稍慰得能同業聞風繼起於工藝更精益求精矣 
[青年普益社演講預誌]  
　　大東門外青年普益社於本月（六月）二十三日下午四時請徐季龍君演講題爲基督敎之救國主義欲往聽者須先向該社索取入座券云 
[廣東浸信會十五週紀念預誌]  
　　北四川路白保羅路六號廣東浸信會將於本月（六月）二十四日晚舉行十五週紀念會並有改良社會短劇及種種游戲以助興趣各界士女願届時赴會者均所歡迎無須入塲券也 
[慕爾堂之佈道會議與演講]  
　昨晚六時中華基督敎佈道團在慕爾堂舉行第八期常議會爲夏令出發佈道之預備由該團正會長蔡式之主席唱詩祈禱次文牘部員唱名經濟部員收捐計到會者四十人議决夏令佈道時每日山交際部記出席者人名以便列表報告繼復討論諸事七時李仲覃牧師講道蕭子源醫士演講衛生要旨因天氣漸趨炎熱起居飲食偶一不愼即易生病如各團員於佈道時兼講衛生之大要殊有甚佳之影響也約九時始散會 
[慈善家創設醫院]  
　　蘇人王浦生向爲出口營業好行善舉本埠各慈善機關常得王君之捐助近因見閘北一般江淮客民皆住宿在穢污狹窄之草屋内衛生之道素欠講求倘遇時疫流行更無餘力延醫服藥往往束手待斃殊爲可憫因在新民路仁康當舖東首某木行舊址設一普慈醫院以濟貧病該處房屋係法租界乾復興洋貨號主吕坤榮之產吕亦好善之士情願不取房租輔佐該院成立一切開辦經常等費由王君獨力擔任業已組織完備聘請西醫張定安爲醫務主任一面具呈淞滬警察廳請求備案保護俟奉到警廳批示即可開院施診矣 
[屠稅承辦人陳請劃一敎育捐認期]  
　　上海縣商會昨據承辦滬寗蘇三帮及四鄉等處屠宰稅之榮銀和陳稱宰稅項下帶征敎育特捐一案始奉縣長公布自九年一月一日暫准月繳一百元歲給一千二百元迨至宰稅期滿詳准續認案内改照正稅二萬五百元帶征特捐一成歲徼二千五十元各在案茲查各業認稅例以一年爲期帶征根據原案自應劃一認期爲此陳乞轉請縣長准將帶征敎育特捐查照宰稅原案本年四月一日起次年三月末日止同爲一年度認期庶免歧異而便遵循至開始一二三等月暫准月繳一百元業經遵照公布各屠户派收彚繳在先應請就此結束以清界限合併陳懇等情該會據陳前因准即轉呈上海縣沈知事請示施行矣 
[縣知事訓令藥業董事文]  
　　上海縣公署昨日訓令藥業韓孝先司年張時哉文云前據該董等來案面陳各節與夥友代表葛克鑑等所呈不符各店主難保無陽奉陰違倩事茲特將原呈清單抄發仰該董等會同舊司年朱裕康曁代表葛克鑑等按照清單所開前往各該店複查究竟有無抗諭不加情形並取具各該店夥署名簽字另呈核奪如該董等所報不實定當究辦不貸切切此令 
[迷路女子待領]  
　　女子吳阿五年十六歲口操本地音身穿藍布衫絲光布褲髮梳辮子紮紅頭繩小長面龐蹺脚鬭鷄眼前日閘北迷路由崗警帶入四區詢其住址家屬均不能答顔署長諭送慈善團留養候查傳家屬認領 
[夜半坍屋傷人]  
　　小南門外王信義浜轉灣角朝東無門牌平屋數間係孫姓產業租與江北人張某居住該屋年久失修又連值大雨前夜十二時中間後樓擱忽然坍塌壓傷睡於樓下之皮恊華頭面張二之腿經隣人將兩人援出爲皮包紮止血將張移臥間壁屋内報告房主　　　　　視察昨晨雇車將伊兩人車送隣近求仁醫診所請予醫治聞皮等傷勢尚輕不致有性命之虞云 
[拿獲捲逃之押店夥]  
　　西門外方斜路鉅源小押店主潮陽人翁庸聲雇用揚州人朱朝奎爲夥歷時已久素有信用本年起乃令其經管包房不料朱朝奎突於舊曆二月初七夜將賬箱中現洋與鈔票·並包房内金銀首飾·席捲而逸迨翁偵知檢點共失洋千餘元遂開單具詞投淞滬警察廳稟控該廳批自行找尋送案候究茲經翁探悉朱匿跡蘇錫等處到廳具稟請求捕拿徐廳長乃飭偵探馳往蘇州將朱拿獲惟贓洋已無着遂押解回申到廳稟到飭發司法科訊供之下以案涉刑事轉送地檢廳訊辦 
[偵探失女之請究]  
　　上海縣警察所偵探錢少卿家住尚文路生女阿囡年十五歲尚未字人上月中該女忽然失蹤並將家中所有席捲而去錢四出找尋無着繼悉爲附近皮鞋店夥華達隆誘逃當向該店主顧泉根追究不理乃投地檢廳稟控因無證據不准錢不服一再具詞請求内稱如偵探有誣控之舉願甘具結反坐要求提顧到案則華達隆方有到案之日云云梅檢察長方准如所請昨已飭警將顧獲案押候訊辦 
[逃婦不願隨夫之覆訊]  
　　鎭江人王玉林前投法公堂控稱髮妻王石氏（即金高氏）私行逃來上海與金春林姘識請求准予領回等語嗣因氏不願隨夫回家判着押濟良所三個月期滿仍交伊夫領去現因期滿詎氏仍不願隨回並延律師代爲辯護諭着原告交到婚書媒證再核已誌前報昨又傳訊原告將婚書呈案並稱媒證前次曾經在案證明故未到案被告律師聲稱被告今旣不願隨夫回家敝律師應即另補稟詞要求離異中西讞員會判被告仍發濟良所由本公堂代原告指定義務律師再行核辦 
[吳淞司令通緝副官]  
　　陸軍第二十旅旅長兼吳淞要塞防守司令官榮道一於本月十三號派副官山東人張自修（字聿臣）來滬向義興銀號支公欵洋六千元未曾回部銷差榮司令以其挾欵潛逃咨請本埠華洋各機關恊緝故公共公廨除出票拘拿外並由總巡捕房刑事稽查處發出通緝單將張副官之照片印於該單之上懸諸各捕房門首仰諸色人等辨貌拿辦一說謂張已回部惟是項拘票及通緝單迄昨並未撤去 
[指控冒領欵項案請求復訊]  
　　塘棲人沐子範前在公共公廨以刑事起訴朱榮生楊榮寳及楊妻某氏串同設計將伊誘往戲園觀劇後乘隙至伊所寓之福建路雲昇旅館冒名向司賬騙領去存欵七百元並盜竊房間内價值三百元之衣服金飾等情經捕房將朱榮生一名獲案訊問之下以原告所控證據不足將案註銷在案茲沐子範不服原判欲請求復審因無欵延律師故遄回原籍將分得其故父麟書所遺值洋六千元之不動產邀同親族立據賣絶與其胞弟沐樵蓀等挾資回申延律師稟請原審官廳准於本星期六復審 
[巡警援救患病工人]  
　　浦東陸家嘴游巡四隊巡警鄧德禄劉金山前晚在春江碼頭浦灘查見倒臥病人一名冒雨將其救起帶隊經趙隊長詰詢自稱盛姓餘語模糊當飲以熱水給被蓋臥派警看護次晨查悉該病人係久記包工作工人當傳工頭張阿二領去醫治 
[私賣鴉片之科罰]  
　　徐長發前在法租界小東門外閔行街以開設客棧爲由内設烟榻容人在内吸食鴉片現爲該管捕房捕頭偵悉前晚帶同包探前往該棧内抄出烟槍十餘支烟燈烟具若干件連同烟客一併帶入捕房除烟客薄罰斥退外徐交保候究昨日傳至法公堂請訊先據捕頭上堂稟稱查得徐前罰過有案請爲嚴究詰之徐供認私賣燈吃不諱中西官判徐罚洋五十元充公烟具銷燬 
[各被告交保候訊]  
　　美商愼昌洋行在公共公廨呈訴永益五金號主簡民偉定貨不出請追損失美金洋四萬九千一百七十四元又新茂洋行訴貴景泰不理欠銀二千餘兩又葡商俞星耀訴木作頭張永記承造住宅逾限不爲落成請追損失銀一萬餘兩又信裕號等六户環訴蕭銜堂不理欠銀三萬另七百八十五兩又賡裕衡九等錢莊同訴趙子芳不理欠銀二千餘兩又恒茂號黄肯堂訴王賢祺不交定碱六十桶請追定銀及損失各案均經駐廨包探將以上各被告傳案諭令照章交保聽候訊奪 
[攫取金環]  
　　崇明人陳阿林前日在公共租界愛多亞路攫取婦人李陳氏金耳環圖逃經氏喚捕追獲人贓帶入捕房稟明捕頭押候解送公共公廨訊辦 
[縣署批示二則]  
　　藥業店夥代表裘伯薰等呈爲查復不實意圖朦混懇立提嚴究由呈件均悉候傳該業董等來署訊照核辦可也 
　　漕河涇鄉公民唐祖灜等呈爲移交未清違令延抗懇請勒交由呈悉前據該鄉經董張宗福具呈業經訓令梅宗泰將未交卷宗簿據即日悉數分别交出以清手續迄今多日仍未遵辦殊不可解是否其中别有原因候令催梅宗泰尅日悉數分别交出並即明白具復以憑核奪仰即知照 
來函 
[長江輪船公票總局來函]  
　　閱本月初三日報載（湘民搭輪避難之擁擠）一節中有滬南春源裕隆泰豐永之莊衣由漢口附安慶輪來申水脚漲貴云云溯自本局成立於今五載無論何輪之水脚均由各公司特訂價目本局對於來往旅客均誠實無欺不能私自漲價此次安慶輪之茶房或有需索酒資情事該客不察遂誤認爲漲價以訛傳訛因以誤登報章現已由安慶輪王買辦澈查業將該茶房斥革矣事關公票名譽請即登入貴報來函欄以明本局實無漲價之事專頌撰安上海長江輪船公票總局謹啓五月初六日 
[浦東同人會來函]  
　　閱報見有浦東築電車又在進行並悉該發起人程某因前以外資致浦東及上海士紳函電交馳遂由官廳禁阻今乃改爲完全華股即行駛往經由之處謂已勘定云云曷勝詫異總之築路縱有利借外資築路實有百害而無一利程某爲三井茶樓買辦其擬築浦東電車曩經穆竊初先生詰問亦嘗自承惟再詢其果與何人發起何人已認股則竟無辭以對特不知程某是一是二耳至謂改爲全係華股與否我浦東人全不欲聞第欲爲中外人士告者請母爲揑名撞騙者所欺蒙是則不特我浦東人之厚幸已也敬乞貴報賜登來函欄内無任禱感 
　　浦東同人會謹啓六月二十一日 
[浦東電氣公司來函]  
　　敬啟者昨見貴報載有浦東開辦電車一事往往以浦東電氣公司與浦東電車公司誤合爲一者不知浦東電氣公司早經呈部立案專辦浦東電燈電力並不兼營浦東電車事業純係華股並無洋商關係與報傳程某擬辦之浦東電車公司頗分兩事貴報併爲一談想係傳聞之誤敬乞代爲更正曷勝感荷浦東電氣公司謹啟 
雜評二 
[團體之名義（吉）]  
　　凡集合一團體必有團體之名有團體之義苟能顧名思義而時時致力於名義以内之事則其團體必昌盛舉凡團體而昌盛則國家必受其益而國運亦隆 
　　然若以廣義爲言國家之事無一不間接與團體有關係故每有一事而團體必欲預聞則名義以内之事反無暇及矣况乎今日又當國家多事之秋乎今日滬上各團體大抵難免此病此團體之所以成績少而實力亦微也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[惠山太湖紀遊（下）] [  龍鉞]  
　　惠泉之側漪瀾堂之前有池一方俗呼下泉實非泉也天下第二泉五字爲趙子昻所書此外乾隆題字殆遍幾乎山無完石寺僧請購其拓本余擇其四五種品茗泉畔一試新泉令人心肺都清流連及晡遂爾言旋復便道游名園數區惜不能追憶矣翌日作太湖游其往返以汽船取其捷也一路高邱大壑排闥而來所經曰蓉湖曰五里湖或曰范大夫泛舟之故蹟也（按五湖相去輙數百里所謂泛舟五湖非具言也明矣太湖處吳越之薈而五里有諧聲之稱此說近似記之以待世之考古者）中流有西施墓謂西施自經之處一坏黄土而枯枝挺於其上耳談者神其說謂其隨潮起落無復汨没時也無所據亦齊東野語之流耳船益前駛而全湖豁其盈矚矣迤東有邱作半島形上有小築曰萬頃堂余登焉全湖在目盱其駭視而不知其幾何里也堂畔有蘭若曰項王廟或曰頊王廟之訛徘徊瞻仰想見當年暗嗚叱咤之風焉有岸岬曰美人崖虞姬岬虞兮奈何其殆以項王有廟虞不可無岬故而附會其地耶鄉人神其神香火甚盛流憇移時日薄崦嵫蒼然暮矣歸舟蕩漾載湖光山色以俱歸靜言思之猶有不能以已者因記之 
筆剳 
[游藝記] [  鴛雛]  
　　朱鴛雛曰學校游藝之會余已數見不鮮矣余嘗麕處其中爲觀客見乎敎者演者人人自炫座裏摑掌之聲若春雷之乍震其與劇院所聞又何别哉然劇院之一褒一貶尚須繩準此中則隨意劈拍以表其贊助學校之忱熱儘可無微不至也一日某女校即有此種之盛會廣場重圍備睽睽之萬目看女學生女學生所現身處爲高檯徧縛紙花及小國旗羅幔啓閉隨露游龍驚鴻之影熊故平常一木綁之檯在人人之目已成衆僊之國焉衆生俱出有數人爲觀客所注意矜奇萬狀然逢單獨或兩三人貢藝時尤被動目其人平日亦未必具若何殊能合以今日之服裝與所處之境地遂覺欵欵然趫凡而離世嵌其柔軀於檯景中間若有神光爲之離合聞掌潮至則安詳而受之而喜色已籠諸星眼雲眉復不期外示於是與此生爲係屬者喜被於色謝校長敎員灌溉爲是美狀有女子子者願下學期寘之此校用分此榮此時披霞挪方嫋嫋吐音鼓蕩此一場之淑景俄而稠座中人忽靡亂聲起囂然衆眼移注彼端視所不及亦聞人言謂有女人中熱猝倒識者曰此亦前本校之生徒也前歲開會艶光凌羣雌之上我固見之矣又識者曰此女已墮爲娼今乃來挹母校之光校長同學輕其爲妓在患作中初不承其爲出校生而加以慰恤今此女已扶掖入某醫院矣余聞而動奇某醫生固余友乃往彼院視之至則此女已醒識爲前之倪蘭英今之文霞也文霞已清醒容光如醉倚睡榻中若不任其頭之涔涔見余微微點首余叩其患何如文霞曰我何嘗患敢告先生我今日之蒞會慟我中腸耳二年前此時我亦蒙女學生之皮顯藝於彼檯受人之喝采堪云冠絶一時同學匪不妒我謂我運動羣少年始取此采我莫堪卒被屏於校當時鄙屑同學以爲我之受榮皆事前窮籌無數貢獻之法始得來我名已成妒亦匪懼果爾值余出校羣少年尾我之後贊歎百出我更自滿以爲人所難及周旋旣久不得不稍稍親之不道墮落及於今日今更當斯會我已如低窪之受羣潦寗得自清仰見檯中諸姊妹嬌捷如花乃念我前爲女學生今爲倡家矣嗟夫我一念之差詎非根於炫人之敎育耶奢侈與虛榮兩欲愈長愈大遂不能平我其已矣難保彼後來之清白女兒不具微念如我初時先生若得睱報筆幸爲記之余感甚許之因草斯記 
 
[拳拳復背内閣] [  光漢]  
藝評 
[說書閒評] [  天亶]  
　　朱耀笙以唱鳴於時近來㗋音忽喑高低疾徐不能自主故朱耀庭常挈其子稼蓀爲下手耀笙時唱時輟稼蓀之㗋音雖尖利而調門則遠不若乃叔耀笙壯年不僅以㗋音著於時即其腔調亦圓轉如意入耳有謖謖松風之趣緣因耀笙雖目不識丁而天分極高每聽他人唱時擇其最動人聽聞處採擇之然後參以已意某人之某腔在上須貫以某人之某腔日久月深集腋成裘自然閧動一時矣以故吳中老聽書者言朱耀庭之雙珠鳳價值五番一回書而耀笙開篇可以值三番耀庭祗值二番此語洵匪虛造耀笙嗓音一敗知者咸爲惋惜匪僅惜耀笙之㗋敗且爲若二人半生名譽有不能克保以終之慮幸彼等平素儉樸莬裘之營均已就緒或不致如黄永年何雲飛輩之暮年潦倒也 
餘興 
[海天雋語] [  懷馨]  
　　美人喃喃之聲較之高呼責任之聲易於聞見 
天下惟欲哭無淚者傷心至於無極 
鋒端之密切舌而甘之者弗顧 
貪財未必好色好色未有不貪財者 
意中人於夢裏見之最爲親切有味 
世間多哭窮之聲世間無哭富之事 
好色之人正具有美術觀念惟其所以用之者不得當耳 
得意忘形者禍在眉睫 
完美由實騐中得來 
天下惟眞名譽所在人人不肯上求 
新聞拾遺 
[白髮夫妻] [  幻夢] 　　 
　　寗垣門西錢翁年已耳順鬚髮斑白月前抱鼓盆之戚近因獨居寡偶不堪獨宿乃聘定同邑魏姓姑娘昨爲禮成之日一雙白髮老夫妻同入洞房賀客僉笑不可止一時閧傳街巷來觀者甚衆云 
[苦節養姑] [  藩]  
　　湖州新市鎭東鄉有寡婦王氏夫亡時年僅二十四歲膝下無子堂上僅有老姑後因家貧難以度日乃傭於附近韓姓家現該婦年已四十七所積工資按月帶回養姑不料其姑遽於前日亡故該婦悲痛逾常喪葬如儀遠近居民莫不稱之 
[痴情人遁入空門] [  浪跡]  
　　城内鹹瓜街孫某在某大學預科肄業者向有一意中人王姓女平素情深如海惟女困於家庭專制近逼於父母之命嫁與富家子孫某怨女不情竟看破紅塵致棄學輟業在小南門海潮寺賃屋一椽日與緇流研究佛法戚友多勸其回家終無轉意且云有再堅勸者即行薙髮受戒云 
[大司務大演武行] [  立德]  
　　昨日三時許法租界北新街口第一春茶館有充英法人處之廚司多人爲爭界限起見以英不准在法界充廚兩造廚庖多人在該樓茗話評理一言不合互相飛碗丢壺並將坐橙拆斷充作武器頓打得落花流水云 
[成衣匠迷信自殺] [  聲]  
　　本埠新閘大通路有成衣匠之韓某日前在四馬路某茶肆遇一相者謂其冤孽臨頭日内必遭奇禍韓某聞言大懼迨至家精神恍惚是夜即將菜刀自砍頭部骨斷半寸許家人急往救護而韓已仰臥地上鮮血淋漓旋送醫院診治據醫生云幸腦袋未破可無性命之虞云 
 
[南通繡織局（一）] 設在美國紐約 
劇本 
[新婚夫婦（三十）] [  瑙威名家皮琴生著一圭譯]  
　　瑪蒂爾達（立起來）是啊種種的事情都在這一年中發生出來眞使人當初想不到的 
　　阿克塞（坐下）呀上帝是怎樣過的一年我可没有這勇氣再過一年咧這一本書使我甚是吃驚 
瑪蒂爾達（側身微語）這是一件好事情 
阿克塞（起身）此外我又用了好一番苦心凡是這裏一切事都設法使他習慣瑪蒂爾達我這樣可也耐不下去了即使是一個很下賤的工人盡了這些子力也得受一聲謝或是受他的一笑誰知一概都没有我這樣一禮拜在外奔走在冬天的船中受風受雨受霜受雪回來時他可有歡迎的表示麽我每夜做事做到夜深不能早睡他可知道我是爲了誰辛苦麽他可又知道我費了好多心力把這裏的屋子布置得和他母家一樣麽他竟一些也不知道以爲百事都應該如此倘有人對他說他全爲了你如此做他却冷冷的答道他不用如此做我家裏甚麽都有的 
瑪蒂爾達是啊你已到了轉機的所在 
阿克塞你意中含着甚麽意思 
瑪蒂爾達没有甚麽一定的意思咦他來咧 
阿克塞可遇了甚麽事他似乎狠忽促呢 
（勞拉取了一封信進來） 
勞拉（低聲向瑪蒂爾達）母親和父親在家狠寂寞預備往意大利游歷去瑪蒂爾達他們在離國之先要到這裏來走遭 
瑪蒂爾達到這裏來麽在甚麽時候 
小說 
[社會小說衆醉獨醒（七十八）] [  瞻廬]  
　　第十四回跑街坊兩脚鬭雞走門路一心拍馬然而看他這副打扮與從前没兩樣蘇秦仍是舊蘇秦又不像交好運的人這事有些蹊蹺倒要探聽一個下落他不肯走我也不肯走他不理我我也不理他他立在那家門首我便立在這家門首他别轉了頭我便又着腰看是他强過我我强過他（七他七我錯雜成文）後來青巖向店夥發話掏出銀元在手掌裏翻筋斗這一道銀光直向阿巧娘眼簾裏射去暗想不得了不得了他果然得了些油水懷裏一掏便掏出這個好東西（青巖從前缺了這個好東西所以成了個不是東西）他懷裏的好東西定我砂少（可憐止此一枚尚須與勉齋對分）有了這好東西爲什麽不到我家來走動我本待不理他看這好東西面上須得我去凑他從來和氣不蝕本也是個生意之道（公司又招股了）想定主意便跨下階石正待上去招呼他可巧青巖答轉身軀也是跨下階石來兩不防備彼此都撞了一個滿懷青巖經這一撞銅邊眼鏡又直溜的落下來幸虧搶得快方才扶上了鼻梁正待發話卻見是從前的情人阿巧娘一時没做理會處要想發話又翻不轉面皮要想同他叙舊又失去了自已的體統當下不則一聲冷冷的向阿巧娘瞧了一瞧只見他迷花着兩眼上下眼皮止隔得一絲微縫垜起着雙頰堆滿了許多甜情蜜意嘴脣掀動露出焦黄的牙齒只是吱吱格格的笑青巖猛想到從前離異的當兒這婆娘同是一雙眼睛卻張得核桃般大同是一副臉皮卻綳得皮鼓般緊同是一張嘴卻咬牙切齒只管駡人他現在見我交了好運做出這般勢利模樣要來趨奉我落得不理他要他一要也好吐吐從前這口惡氣當下搬動兩隻腿只向前面跑去阿巧娘那裏肯抛捨扭頭扭頸的只在後面厮趕着（又要賽跑了上次賽跑是女在男先此次賽跑是女在男後） 
自由談之自由談[  鵑]  
舊俗節令家庭中每多繁文縟節一般人斥之以爲無謂然竊謂女流深居簡出平日殫心家政枯澀乏味往往以此爲至樂則吾人亦不妨聽其自然俾樂其所樂也 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[政客與蒼蠅] [  老圃]  
　　偶與沈先生談沈先生曰天氣熱矣最討厭者蒼蠅也繼又談時務沈先生曰最討厭者致客也有是哉政客與蒼蠅雖有高等動物與下等動物之不同其爲討厭則一也 
　　蒼蠅之所以討厭者以人類無需乎蒼蠅而揮之不能去也政客亦然旣不能商又不能工使之做官操守旣不可恃使之擔糞氣力又不能勝則國民固無需乎政客也無需乎政客而偏盤踞於議院盤踞於俱樂部幾度解散而不去春風一吹而又生所謂討厭者如是 
　　蒼蠅之所以討厭者以其旣集於厠又集於厨夏日搬弄微生蟲而人類受其傳染也今之政客亦然旣奔走於督軍督辦之門又出席於代表國民之議會日日搬弄是非猶蒼蠅之搬弄微生蟲也日日趨炎附勢猶蒼蠅出現於炎夏之時也攪亂時局流毒於人民猶蒼蠅之發生傳染病也所謂討厭者如是蒼蠅之所以討厭者以其欲吸些微之脂膏而營營然鳴之不休又所集之處隨在而成污點故可厭也今之致客亦然滿口胡柴聒之不休實不過飯碗問題耳偶有討議即掀風作浪實欲待疏通者之津貼耳選舉美法也自買票之法行而選舉爲惡法矣代議美名也自收買之法行而代議爲醜名矣所謂討厭者如是 
道德叢話 
[西洋格言之一斑] [  夢廬]  
　　格言措辭簡單用意雋永讀之發人深省獲益非淺爰就西人名言之精當者略輯一二以類相從曰法律曰道德曰衛生曰經濟管中之豹僅窺一斑亦無非他山之石可以攻玉之意云耳老生常談之譏所不免焉至於言出何人見諸何書概不註明以省篇幅幸毌謂數典忘祖也 
　　夢廬附誌 
　　一法律 
　　行政官不厭少立法官不厭多法律所以表萬民之公意者也 
久行之習慣勝於法律 
愛汝國並服從汝國之法律 
法律無眼無手不藉輿論則廢紙耳 
法律不布告不能使人遵守 
無上之法律在保護道德 
裁判官得用法律不得制法律 
有法律不能勵行不如無法 
有字之法律本於無字之法律無字之法律公理是也 
自由由法律所許之力而成 
無法律則無自由 
立法行政之權一人兼操之一部統屬之人民必不能自由開誠布公爲治理自由人民獨一無二之原則 
爲法律所保護方爲權利 
民不守法可以防止之立法不善致民於惡則不可救矣 
能守法律法律乃保護之 
以暴行逼人承諾者無承諾之效（未完） 
經濟 
[物價騰落之法則及其影響] [  伯匡]  
　　物價騰落之原因至複大率漸變者必永久驟變者必循環汽電之利用機械之精進產業之組合交通之便利人口之繁衍慾望之增加均足以致物價之騰貴此漸變而永久者也尺布七八文升米十餘文之物價决不復現於現在及將來職是之故若夫驟變而循環者則恒依左列之法則 
）甲）求者少則物價抵落（子）物價落則求者多（乙）求者多則物價騰貴（丑）物價貴而求者又少（丙）供者少則物價騰貴（寅）物價貴而供者多（丁）供者多則物價低落（卯）物價低落而供者又少 
右循環之法則謂之供求律物價騰落之正軌也今日米貴之原因亦可於此求之蓋去夏之霪雨湘南之兵禍足使米之供者減少（丙）奸商政客運米出洋足使米之求者增多（乙）（丙）與（乙）有一於此物價必漲今二者兼之無怪米價之暴漲不已也 
此外如滙率之高下貨幣之伸縮投機之多寡法令之制限均與物價暫時之騰落攸關然普通總不離乎供求之法則茲進述其影響 
（甲）物價騰貴之影響 
（子）國家方面 
（一）財政上易生困難 
（二）進口貨增出口貨減 
（三）企業盛興投機之風大起 
（丑）個人方面 
（一）利於生產者地主債務者 
（二）不利於消費者勞動者債權者 
（乙）物價低落之影響 
（子）國家方面 
（一）財政上甚見順利 
（二）進口貨少出口貨多 
（三）全國事業衰敗恐慌且起 
（丑）個人方面 
（一）利於消費者勞動者債權者 
（二）不利於生產者地主債務者 
價物騰落影響於國家個人利害互見然亦視其原因而異設因生產方法之改良致成本減少而物價低落者實屬佳兆否則與其低落無寗騰貴蓋物價下落易起社會輕濟界之恐慌如曰本今日生產物銷路減少陷於生產過剩之恐慌物價驟落將有莫大之危險若夫暴騰暴落致破產傾家歇業倒閉則其影響尤大矣（乙種酬） 
 
 

Page 18

 
 
衛生叢話 
[惟心與惟物的衛生觀] [  鳳實]  
　　大地之上有生靈必有攝衛之法以自護故立國無論東西人種無論黄白對於衛生各有心得考諸吾國先哲之遺言凡及衛生類多惟心之說其於懲忿窒慾靜坐養心之旨闡發無遺至於歐美科學的衛生由生理物理化學醫學而切實發明故換氣採光衣食運動之法研究至精大抵吾儒詳言惟心的衛生而彼哲則以惟物的衛生爲重實則二者不可軒輊一修其天君一肅其環境均爲攝生之要道吾人其母忘國粹進修科學則不僅於衛生之道多所獲益矣 
公民常識 
[論地方自治之設施當先有種種之預備] [  行知]  
　　我國自前清宣統年間以至民國元二年曾一再實行地方自治除南通上海無錫等縣及各省都會成績稍佳外餘均利少而害多鄉父老不敢再言地方自治有識者亦不信地方自治之可行於今日之中國蓋人民程度未到識字者居最少數實業尚未大興自治經費無着而欲急急辦地方自治徒慕歐美自治之美名而不知設施之方法毫無自治之原料譬猶誤食參芪其害甚於毒藥余不敢盲從謹將十餘年自治怪現狀縷述於後而定對症之藥使國民早日預備不致再遭失敗也 
　　河南省各縣之地方自治局最爲謬妄往往設立判案之堂桌上置硃墨筆大硯及筆架籤筒又雇用差役皂隸宛如縣知事署地方上發生一小案或罰金或笞杖出一大案則或槍斃或刀殺前年余曾在豫東道視學某知事談及該縣在民國二年曾發生一自治大獄某鄉董事辦地方自治局曾殺無辜人民十餘人爲衆民所控告拘獲董事七人審訊之下判定十年以上之徒刑現仍拘留於内監云辦地方自治本欲以安民而不知反以殺民城市尚缺乏自治之職員而遽欲以施行於四鄉又安有多數自治資格之紳士耶故欲辦自治必先大興敎育增加自治之人才此當豫備者一江西省各縣之地方自治局往往借用學堂爲局所移用敎育費爲局中之公費民國三年余視學於撫州吉安等縣某日視察鄉立高等小學校該校已停辦一年餘敎員學生均已星散現改設私塾據父老言高等小學之欵爲鄉自治局所用校址亦被佔用遂致輟學云又民國初年江寧鎭江及松屬各縣鄉自治局董事照章兼管理敎育經費每借用學欵爲自治局公費以致敎育費遲遲不發敎員紛紛至縣署訴苦又有某鄉董任用其子侄設一私塾即報銷敎育費一大宗辦地方自治以興學施敎爲第一要務而乃適得其反此由於紳士程度未到亦由於自治局毫無基金經費不足然則又何必亟亟於設立地方自治局以養　　老爺我只討你二十塊洋錢這個丫頭年紀只十五歲相貌又好把你做姨太太包你明年添位又白又胖的小少爺婢妾　一樣也是人家兒女這種待遇是當他是人麽　應鵬 
一般無識無能之鄉董爲福不足爲禍有餘甚無謂也故欲辦自治必先籌備自治基金此當預備者二（未完） 
小說 
[商業小說模範商人（十七）] [  麥鵑]  
　　那時内中有一個人嚷道那厮正在這裏虧得没有逃脫這便是放火的惡徒嘉德快拿下他快拿下他葛來德接口道是啊昨夜放火燒我們報館的就是這個惡徒快拿下他來别放他跑了嘉德聽到這裏立時挺身跳將起來滿腔子的怒火没處發洩都聚在兩個眸子裏紅紅的好像兩個獅眼瞧着那一行人大聲道退下去誰敢把手着在我身上我决不和他甘休你們合夥兒來誣陷我到底安着甚麽心但我正直無私　能　實我不是放火的人嘉和在床上掙扎着抬起了半截身子放聲說道你們都是無賴休得誣陷這一個正直無私的君子人當下那一行人的背後忽有人冷冷的說道哼哼還說甚麽正直無私他是一個罪犯的兒子他自已也是有罪的人不論甚麽窮欿極惡的事都能做去昨夜放火燒靜報館還算不得甚麽他的罪惡正多着呢列位你們好好兒看守着他他像狐狸般狡猾不過的你們一不留心可就一溜烟逃走了這說話的是誰原來就是嘉德的仇人沙伊士 
　　第七章有魄力者 
　　嘉德的臉色泛得白白的然而並不聽了沙伊士指摘他的話便軟化下來他仍直挺挺的立着現着很倔强的樣子兩眼停注在沙伊士眼中提高了嗓子說道先生你是一個陰謀家你是一個賣友的小人你是一個奸詐的無賴你是一個無惡不作的惡徒那沙伊士氷冷的臉上忽又現出嘲笑之色悄悄地說道列位聽着這話是一個坐監老犯的兒子說的你們信也不信他實是丨嘉德大怒道住口住口你敢誣辱我這時他臉色又從白白的泛做了烏黑彷彿大雷雨前天上籠着烏雲的一般心中恨極直要撲到沙伊士身上去但是嘉和緊緊的攀住他手不放他發作一壁顫聲嚷道呀嘉德嘉德怎麽一回事我甚是吃驚嘉德靠在床邊把一臂輕輕的搭住了嘉和雙肩柔聲說道嘉和你不用吃驚爲甚麽又這樣發顫呢這班惡人眞是該死趁着你在病中到來胡閙使你不安嘉和這其間没有甚麽大不了事你只躺下去靜靜心不要激動快躺下去罷嘉和道我不能睡這班人爲甚麽撞到這裏來說你放火燒靜報館嘉德這靜報館中昨夜失火他們說是有人放火的嘉和道但你昨夜一夜中老守在我床邊怎能去放火你該證明這件事給他們聽葛來德掉舌道遮遮掩掩有甚麽用大丈夫做下了惡事决不肯抵賴的先前我早就知道嘉德這厮不懷好意要做一件不利我們靜報館的事只還猜不透他使出手段來到昨夜纔知道嘉德道昨夜你們館中恰恰失火就利用着說是我放的火可不是麽葛來德道這何用說得不是你是誰你平時處處和我作對就是一個明證此外却有更確實的證據在著嘉德忙道甚麽證據葛來德道作證的便是我們印刷領袖大衛的一雙眼睛他是夜夜睡在報館中的 
 
 
