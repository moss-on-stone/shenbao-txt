# 1910 - 173 - 4913432

 

Page 1

 
 
   
 
 

Page 2

 
 
[上諭]  
　　監國攝政王鈐章五月二十四日内閣奉 
　　旨額勒渾著調補伊犂副都統兼塔爾巴哈台參賛大臣照例馳驛前往所遺察哈爾副都統著盛桂補授欽此 
　　上諭伊犂副都統兼塔爾巴哈台參贊大臣額勒渾未到任以前著錫恒馳驛前往署理科布多辦事大臣著錫恒擬保妥員電奏請旨護理欽此軍機大臣署名奕劻世續鹿傳霖假那桐吳郁生 
　　宫門抄二十四日召見軍機吳引孫 
[交旨]  
　　五月十九日軍機大臣欽奉 
　　諭旨會議政務處王大臣均著於本月二十一日預備召見欽此又奉 
　　諭旨御史趙炳麟奏仕途濫雜請飭詳議官規一摺著會議政務處議奏欽此 
論說 
[論今日之游學生與翰林院（嘉言）]  
　　噫嘻。吾壹不解夫今日之游學生。何不惜棄遠涉重洋積功累課所得最榮譽之學位。翩然返國。而甘心應試。竟就翰林院編修檢討庶吉士以爲榮也。夫在昔學士舍人。對掌内外兩制。唐之末造。此職極重。一如今之軍機領班章京等。入樞機而居清要。猶不失爲天子之親臣。故不以爲冗官而天下貴之。有寗登瀛。莫爲卿。寗抱槧。莫爲監之語。迨至晚。近徒襲翰林之舊稱。文學侍從之官。且變爲天子之弄臣。官守貢責。皆無所屬。雍容閒雅。不過以書畫玩好。儤值南齋以。外碌碌無所短長可見而已。於是翰苑諸公。不啻爲舊時專制時代。京秩中之一遺物。而中央官制之改革。將來 
 
 
 

Page 3

 
 
必以此裁汰可知。乃廷試游學畢業生。爲國家掄才之功令所自出。而猶以翰林院等名授之。吾不知取新人才而必納之於久敝舊制之中。其命意何在也。雖然。吾爲今日之游學生羞矣。 
　　何也立憲之國。任用官吏。莫不以國務爲重。其不與國務者。僅宫内省之人員耳。今之翰林院。猶内務府中之一職事。直與婦侍之官無異。此後皇室經費釐定時。卽不廢是職。亦只得以。私費畜之。曾謂。清貴之臣。而下伍奄宦之刑人。包衣之奴猝。而備員於其中耶。苟稍有識者。皆知不值豢我時。流而有。褰裳以去之者矣。熟意自負有國民之資格者。旣羣然奉爲學人。顧可不思效用於國家。而乃服媚於君主。視狎暱猥。褻之役以爲揚眉吐氣。激昻青雲之地。俯首受其牢籠而不悟也。在科舉時代。固猶得以執虎子爲美談。聊自解嘲。今騏驥與駑駘同皂。而亦靡然以爲進身之階。抑何不自厚愛至此歟。縱讀書無用。名不掛朝。至白頭埀暮。仰屋梁而無由發抒其。所學。佗傺自傷。而坎堞以終其身。然尚不失爲士夫之一流。乃棄其學者之地望。以蝨於内務府小人女子之間。儻一思念及之。其不赧然而仍自鳴其得意者。吾知其眞無人格也已。 
　　謂今日之翰林院。尚未裁併於内務府轄屬之下。其位置但不負憲法上之責任。雖未可與國務大臣倫比。而翛然於文學侍從之列。亦復何嫌。即屬之内務府。而此後奄官。又在所必廢。雖不責以吏治而仍不失爲清秩之官階。不知現。訂之行政綱目。翰林。院已處於不得不裁撤之地位。而内務府所掌者。亦僅各國宫内省。之一部分。則規定皇室典範。翰林院猶得爲養望優游之地乎。謂今日。之編修檢討庶吉士等。官吾國即借以爲學位之名。翰林院亦如外國之博士會。然則何不屬之學。部而别立。一機關。以爲海外莘莘學成而歸者之加入乎。觀第三年憲政籌備清單。釐訂官制。以裁併各署爲第一要着。在上者徒知籠絡人才。不復顧名思義。此等不衫不履之政體。猶雜。糅施行其間。爲實行新官制之大梗。吾不能恕其惛憒矣。獨怪夫幾多之愛國青年。平日激昻忼嘅。非不飜然騰踔。不可一世。而竟聯翩顚墜。羣入其彀中。莫或超然。遠去。吾又何。能爲此輩寬也哉。悲夫。 
專電 
[電一（北京）]  
　　洵貝勒鄒尚書昨爲收回劉公島事往商英使答稱英國政府已有覆電因前求五欵貴國未能全允須交議院討議後再定 
[電二（北京）]  
　　度支部奏國幣總廠除正副監督外設正副坐辦各一員分廠設總辦帮辦各一員均歸監督遴保廠員每届三年准擇優保奬 
[電三（北京）]  
　　又奏官銀錢號所發票紙商請各省速行收回商號票紙限五年收竣以後所設行號概不准出票 
[電四（北京）]  
　　大理院招考錄事共取舉貢一百二十九名覆試時須由出結京官親往識認 
[電五（北京）]  
　　吏部賄賣黄祖詒難廕知縣將查實 
[公電南昌]  
　　各報館曁江西同鄉公鑒贛路又借債險極全省反對東代表歸立協會股踴躍乞響應堅拒劉寳夀等叩 
[公電南京]  
　　各報館鑒鄂督委學使充研究會長率講師會員百餘人六月初來勸業會研究鄂出品協會並組織實業觀光團約二千人來寗觀會 
緊要新聞一 
[監國親簽新官制草案北京]  
　　監國攝政王日前交由軍機大臣復議御筆簽出新官制草案一事兹得最確消息是日交出之件係上年五月間考察憲政大臣李柳溪侍郎進呈之官制篇及中國内閣官制草案平議書經監國披覽後卽將重要各條簽出交各軍機復議以便參考現定之制 
[資政院開院之預備北京]  
　　資政院開院日期已由特旨欽定日來該院對於應行預備開院各事趕緊籌議其議塲前已决定借用順治門内象坊橋京師法律學堂地址近日各協理迭至該堂勘查聞以該處係屬學堂體制似於議塲規式多有不合擬即酌加修改以免臨時窒碍已責成李柳溪協理擔任其事又聞資政院倫貝子會同協理各堂於十七日特開會議擬於開院前具摺奏請該院開院後每次開議如攝政王不克逐日親臨應請酌派大員分日臨院聽議以昭鄭重惟具奏確期尚在未定 
[全國出入預算表大綱北京]  
　　度支部現辦預决算表内容極爲詳細其大綱分十八類入欵中分洋税常税鹽欵釐金貨捐膏捐鐵路餘利礦産餘利等十項出欵則係出使經費海陸軍警務學務行政各經費以及衞生醫學賑撫各雜支等共八項共十八項彙成一册 
[度支部著意財政報銷北京]  
　　度支部澤尚書與左右 
 
 

Page 4

 
 
堂會議各省報銷向多不實不盡積壓朦混弊端百出當此清理財政之時豈能容兹舊習前雖迭次通飭恐前弊仍不能盡免現議定重申前意昨已咨行各省略謂報銷舊案業經准予開單俾除隔閡欺隱積習迭經通咨遵照在案但用欵必期於實而考核不得不嚴此項舊案旣清准令開單報銷寬其旣往而各省將軍督撫身受重恩此後亦當體念時艱實銷實用毋涉虚浮其經手各員如查有侵蝕等弊務須破除情面嚴劾追繳倘有扶同徇隱蒙混銷結或别經發覺定將朦報之員奏明加等治罪以儆官邪而重庫欵 
[各樞臣果何憾於報館耶北京]  
　　民政部二次修訂之報律較前有加無减現經憲政編查館考核主張從輕略爲删减昨已繕就草稿呈請軍機大臣核閱詎各樞臣以改訂各條過事寬縱且關於宣布外交軍政及詆毁親貴諸問題尤當從嚴取締故已送回該館覆擬 
[度支部注意江甯營口銀行北京]  
　　大清銀行正監督張允言等具呈度支部略謂江寗省城尚未設立分行應趕爲添設查有吉林分銀行總辦奉天候補道唐宗愈堪以調充江寗分銀行總辦遞遺吉林分銀行總辦一差查有分部員外郎孫德全堪以派令試辦又稱營口分行放出欵項頗多上海等處莊號須令該總辦羅飴隨時前往親自催收勢難常川在行擬請添派妥員會同辦理查有辦事處委員法部主事王源瀚曾經代理該行總辦情形熟悉堪以派充並請咨明法部免其扣資云云度支部據呈後以江寗地當衝要分行亟應推設營口行務亦關緊要自應添員會辦故已奏請照派奉旨允准矣 
[滿洲里中俄勘界紀奉天]  
　　勘測中俄邊界委員宋小濂觀察起程前赴臚濱屢紀本報兹得東省訪友報告該員行抵滿洲里車站即帶同隨員馬隊往與俄委員達諾夫相會由俄員派遣軍兵排隊迎接兩會代表當卽談論會勘邊界問題須彼此從公商辦盡歡而散逾一點鐘後俄代表前往拜答次日兩方各隨員會晤亦極歡洽迨第一次開會之日十一點鐘宋觀察帶同隨員等至第一號兵房赴會俄代表達諾夫首稱兩國邦交甚篤恭祝兩國萬歳宋觀察亦答以俄國與中國交誼甚厚隨即互相提議應辦事宜翌日宋觀察邀請達代表午飯議定先由孟西里卡查閱起手嗣因滿洲里煤窰又出交涉以致躭擱數日後改於五月初九日由滿起程經孟西里卡一帶西行逐叚查視 
[常德大水災續誌湖南]  
　　常德此次洪水爲從來所未見六門已閉其五南門水浸及丈倘非上下圩埝潰决則常城其魚矣此次之災惟龍陽武陵承當其衝據乘輪從下游來者皆云經過沅江一帶水並不甚蓋落湖水勢遂殺也無如尾閭障塞遂致汜濫横流潰决各埝皆從來所不能决之老隄當時水從隄面而入鄉民措手不及惟屋脊是逃以連年水災餘生又值奇災窮途已盡鄉民來城求食者紛紛不絕本城紳商擬籌欵十萬金設留養局現有好善紳富煮粥挑至各街巷施送並用船裝粥至近城淹水各村莊振飢可謂已饑已溺矣回憶去秋設留養局於考棚總其事者爲捕廳羅某以用井水煮粥食者輒病日死數十人厥後饑民多有忍飢不願入局吃者粥者稱之曰滅種粥費鉅萬之欵收此効果良可浩歎因著其罪以告來者 
　　又聞省城諮議局爲常郡水災事連日與各處往來電文頗多今特摘要錄下 
　　常德自治公所來電諮議局鑒武陵前災未沴不意端節後復遭水患村落均被淹没將來景象無一生埋若不妥籌辦法癘疫刀兵均在意中貴局日籌治安專懇集思廣益提爲議案及早圖維解此倒懸武陵士紳戴丹誠余佑銓羅大維楊守康余長驥李夀熙蔣謙等同叩文 
　　諮議局復常德電常德自治公所戴余諸公鑒電悉已提專案并面懇撫院源源接濟及電各省同鄉助賑近狀如何乞未諮議局删 
　　又致各省同鄉電廣東袁制臺四川黄提臺雲南沈藩臺蘇州左臬臺盛京熊京卿吉林曹學臺及同鄉諸公鑒常德水災潰垸甚多收成難望下游災區皆屬可虞急待振濟乞諸公勸募義振速救災黎湘議局删 
　　廣東制臺來電諮議局諸公鑒删電悉常德水災迭接鄂湘督撫院商務總會來電均經分行司道設法協濟勸諭捐助並將辦理情形分别電覆矣勛諫 
　　奉天同鄉來電諮議局鑒删電敬悉奉天已協濟萬金吉林五千金即日滙湘募賑辦法業電商鄂督湘撫得覆再辦昨得公司電稱有欵亟應先將長岳路綫提前趕辦以工代賑乞并議熊希齡羅永紹等 
[湘諮議局臨時會開幕湖南]  
　　本月初十日湘諮議局臨時會開會午前八時行開會式議員赴召集者五十一人行政官自撫部院布政使以下蒞局者三十人先由書記長宣誦召集臨時會箚文次撫部院委員宣誦演說詞又次議長就演席由書記宣誦答詞畢退入茶會廳十時散會午後二時選舉副議長由議長宣告副議長曾熙君以母老辭職例應補選於是投票互選第一次投票者五十一人陳炳焕君得念五票粟戡時君得二十三票均不及過半數遂以陳君粟君决選第二次投票者四十九人陳君得二十八票遂選定陳炳焕君爲副議長午後三時選舉審議長議長宣告羅傑君被選爲資政院議員所遺審議長之缺例應補選於是投票互選第一次投票者四十九人粟戡時君得十五票劉潤珩君得十三票均不及過半數遂以粟君劉君决選粟君得二十七票遂選定粟戡時君爲審議長午後四時組織審查會議 
 
 

Page 5

 
 
長宣告審查會應依議事細則第五十一條之規定增選審查員請願懲罰二股可以繼續去年常會此外擬分財政法律庶政三股財政股九人主審查覆議及新提財政案法律股九人主審查覆議及新提本省單行章程規則之增删修改并關於法律案庶政股十三人主審查覆議及新提之應興應革義務增加權利存廢案又依議事細則第二十五條之規定各股於本股内互選股長及理事各一人公决均由議長指定議長即時指定衆贊成六時散會 
[榮侍讀革職之原因（三續）]  
　　又稱南開地方有人購地二十頃用洋不及四萬元嗣由曹嘉祥張蔚東設立華興公司收買該地作價五十萬兩除運動費外下餘念萬兩而農工商部註册則冒稱集股一百三十萬兩以二十頃計每畝六百五十兩尚可得一百萬兩之譜兹再居奇更可收獲厚利又有易興公司購地十餘頃大業公司購地二十頃上下其餘如達道公司有餘堂三省堂半屬揑名架買各等語所有南開一段地畝早爲奸商壟斷以爲罔利之資自南開設站作廢已及一年該處地販人等始願旣不獲償而虧蝕所關又不得不極力營謀以圖徼幸近來商民先後呈請設立南開分站不一而足聞皆有所指使肆行運動忌憚毫無其所陳各情與原奏詞意若合一契此查明請設南開分站之詳悉情形也臣部綜加覆核所有津浦全路及天津總站一切布置幾費經營始經定議辦理諸臻周妥至於南開設站釀成巨案前經御史條奏業由前署督臣奏明定斷應不敢再有希冀今原奏一再凟陳齗齗不已不顧國家大局之公益而惟於夥販地皮之奸商竭力爭執淆亂是非飾詞聳聽是否受人請託無從懸揣此案應請按照前署督臣所稱南開設站斷不相宜奏案辦理謹將津浦全路銜接滬寗京奉路綫簡明圖說並天津津浦總綫圖說進呈御覽至原奏各節曲徇奸商措詞誣罔業經逐節查明委係失實謹據實覆陳恭摺具奏伏乞聖鑒按榮光第二次上摺後郵部乃有此奏當即奉旨交部議處不料榮光於奉旨後又上一摺爭論不休有該部堅護其私臆造圖說不知是何心肝等語而於是革職之旨下矣至榮光第二次奏摺及交部議處後末次摺稿已錄前日本報要摺欄 
西報譯要 
[洵貝勒又擬調查海軍]  
　　字林報載東京通信云洵貝勒定期西九月中旬偕同薩軍門再至日美兩國調查海軍制度日本當道近已預備一切以供貝勒抵時隨意查閱其海軍隨員森君已於十八日由東京啓程前往北京擬於西九月間隨同貝勒蒞日 
[濤貝勒行抵匈京]  
　　文滙報載二十三日柏靈電云濤貝勒已偕各隨員行抵匈加利京城 
[京師近事]  
　　軍機大臣慶親王等十六日呈遞封奏一件原摺留覽探其内容係諸樞臣擬訂内閣吏部憲政編查館資政院各署分任行政權事宜並聞另有附片一件係公保入樞人員詳細内容未悉 
　　攝政王諭令軍機大臣連日在休息所核對京外大員履歷及歷任確實政績分繕清單備查聞此舉係爲將來改訂官制後分别任用之預備 
　　外部近接到駐俄薩欽使電報略謂現在修訂中俄新商約已决定於俄京開議惟此事極屬繁難日關重要非詳細參考不足以資完善應卽轉飭庫倫察哈爾烏里雅蘇台科布多阿爾泰山伊新東三省各將軍督撫大臣嗣後本大臣如有電致調查事件卽須迅速詳細覆報不得因循延悮以致阻碍 
　　外部近以東三省交涉異常棘手一波未平一波又起昨特咨東督請將現在奉吉黑三省與外人未結各項交涉無論巨細分别尋常緊要兩項開具一切情形覆報本部以便核定辦法 
　　張文襄所訂礦律爲外人駁議不留餘地曾經農工商部復加修訂章法視前益紊更咨外部核正前後延擱四年近日各使嚴催兩部知不能緩昨始由外部派定周參議自齊等籖復不日入奏 
　　理藩部夀尚書違侍郎會議内外蒙古各盟部落及西藏黄教事宜擬將政教截然劃清免生紛擾惟查黄教事務向歸柔遠典屬二司承辦現典屬司已承辦别項政務不暇兼顧非另立專司或劃歸别司接管不足以重事權大約日内卽可定議辦理 
　　廣西旅京官紳學界日前會議本省礦産不亞雲南曾經調查共有三百餘處其中以鐵礦最佔多數煤錫次之金銀銅晶石又次之現擬聯合粤西紳商集資開採並擬公舉學部尚書唐春卿爲領袖代表趙炳麟林炳華二君經理一切 
　　前内城總廳拿獲革黨汪兆銘等一案聞得奬最優者爲内城中一區區長德澤川左一區區長陸聽秋右五區區長恩潤泉均升六品警官並各奬給銀洋三千元 
　　京師運往南京勸業會各物品現在赶緊陸續裝齊起運因昨接南京勸業會來電各館陳列將齊故京師出品不能不趕云 
來稿 
 
 

Page 6

 
 
[明末陳臥子先生傳（金山高爕譔）]  
　　按陳臥子之忠節照耀宇宙婦孺皆知獨其經濟韜略。則世人罕有知者。明史傳所載甚畧此篇本諸先生年譜等書。紀載事實頗詳。足爲士人立身行已之圭臬。先生交游滿天下。至跨塘殉節時。僅其門下王澐。等三四人爲之覔屍棺殮。青青九峯。悠悠三泖先生遺恨與之無極。故亟表而出之。[  記者附議]  
　　陳先生子龍。字臥子一字人中。又字懋中。號軼符。晚年自號大樽。先世頴川人。宋中葉有仕於康王幕府者。從渡江。遂爲華亭人。（按先生父所聞及先生皆入青浦學應爲青浦人國史列傳及年譜皆云華亭人當係稱松江爲華亭也）自入有明。累世業農。高祖綬輕財長厚。里黨號爲大人。曾祖鉅任俠　擊劍會島夷入犯。率二百人與角。擒馘甚衆。當事欲官之。辭不受。祖善謨。方正重然諾皆隱德未耀父所聞始舉進士。爲工部郎中。有廉直聲。母韓夫人夢龍降於室。蜿蜒有光。而生先生。因以爲名云。先生幼尚氣節。嫉惡出於天性天啓四年逆奄矯旨逮治周忠介公順昌吳民憤怒。羣擊緹騎至死。時道路洶洶。以爲四方響應將有漢末討董卓之舉。先生遂隂結少年數輩。詷伺利便。久之寂然乃益歎恨。則縛芻爲人。書奄名射之。長老罔不詈其童騃取赤族。而先生不顧也。年十四文名已籍甚公卿間。侍父病。暇輙爲文以獻。父閱之。每擊節曰。兒爲我七發也。所交多當世賢豪長者當復社名盛。先生與同郡夏彝仲徐闇公周勒卣彭燕又等結幾社以應之。詩文瑋麗。和者日衆。所治文辭。率限日程課。一時如顧緯南宋轅文宋子建宋尚木李舒章張受先張天如楊維斗徐九一萬年少諸人。皆相與切劘道義。揚扢文章。遠近交稱。而先生之名益顯。舉崇禎十年進士。出漳浦黄石齋之門。先生平生所君宗也。漳浦贈言有云。愛物若騶虞。指佞如屈軼。先生旣取以爲號。更榜之座右焉。崇禎初卽位。誅逆奄。登賢俊。天下想望太平。未幾而烏程。當國搆害忠良。朝野側目。張受先天如均遭讒訐。事數年未解。黄石齋亦論謪嚴譴。先生雖新進。以素知名。賢士大夫多就議者。相對蒿目。深謀危行。宵人方耽耽目爲黨魁。而先生乃以此時專事箸述。成平露堂集白雲草。又偕闇公尚木網羅名卿巨公之文。有關世務國政者。爲皇明經世文編五百卷又重編故相徐文定公農政全書删其繁蕪。補其缺略。粲然備矣。十三年就選得紹興推官。攝諸曁縣事（未完） 
[時評]  
　　其一 
　　昔湯提學請開臨時國會今程蘇撫亦請開臨時國會。皆所以遷就兩方之意見。而爲此調停之計也。然樞府猶不能從。則我國民之請願。本安有希望之可言乎。 
　　或曰。政府不允以請願書尚未足動諸樞臣之聽也。我國民哀詞以懇之。積誠以求之。則未有不翻然悟者。今日不許。再凟安知他日不嫌多凟乎。果爾。我國民其試之。 
　　其二 
　　内官制一俟行政綱目簽註後即將宣布矣。外官制一俟陸汪兩人草定。即將發表矣。若是乎新官制之實行不遠也。 
　　然而官制愈新。人才愈舊。舉貢也。優拔也。攷職也。將來一般舊人才之散布於政界者。不知凡幾。則官制雖新。又何益之有。 
　　其三 
　　或謂近觀中外各交涉。中國外交手叚已進步矣。外國對付方針已讓步矣。 
　　然中國誠進步。而松花江之航務問題。已允俄人之要求。外國誠讓步。而山東省之路礦交涉。德人且堅持不退。 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[浙江自治前途之悲觀杭州]  
　　湖屬武康縣自治研究所坐辦劉宏毅劣跡昭著迭被禀訐電飭撤换該員百計運動無效復煽惑學生全體罷學昨復來省向撫院聯名具呈代爲辯護當經增中丞嚴詞駁斥謂劉宏毅身任坐辦恐被撤换託人向縣關說一再請留已屬不知自愛復以全體罷學爲要挾尤屬不顧大局無論林鍾秀陳其禾等前次禀訐是否别有嫌隙决非維持地方公益之人現據該縣禀稱另選朱紳允文爲坐辦并未照會陳其禾接充辦理極爲公允該學員不以學業爲重不爲該縣自治前途設想全體退學徒逞意氣毫無公心且難免不受劉宏毅唆弄本部院亦不欲以遠大期之仰各自回籍母許滋擾台屬臨海縣紳李聲因劃分區域地方不允胆敢糾衆毆辱鄉董業經各界電禀撫憲查辦昨日又據畢業生吳耀等具禀撫憲奉批前據盧濤等電禀李聲合共念八庄成鎭衆不認乞電飭查辦等情業經札飭地方自治籌辦處電飭遵辦在案兹據稱邀集鄰近各庄公議立鄉李聲私結念餘庄圖說呈縣作爲立鎭定局本部院無憑察核如果衆情不洽儘可照章呈明地方官詳確分劃申請核定豈李聲一人所能把持現當假定區域之時即不能和衷商辦動輒禀揭是向來彼此攻訐之積習未能力除殊爲該縣自治前途憂之現在區域圖表已否劃定仰籌辦處轉飭臨海縣悉心核定詳確分劃毋任爭執如有無理取閙阻碍進行者即行嚴提懲儆聞其餘各屬類此者禀牘紛馳幾乎應接不暇亦可見浙屬自治之一斑矣 
[浙撫請開各省米禁要電]  
　　增撫致軍機處代奏電北京軍機處王大臣鈞鑒三月間欽奉寄諭沿江各省年歳歉收米價騰貴飭令通盤籌畫分别緩急妥定辦法等因當將欽遵辦理情形電請代奏在案查兩浙以蠶桑爲業産米無多向仰給於鄰省去歳秋成歉薄米價驟昻前已飭司息借商欵採購西貢米二萬石開局平糶惟此係救濟一時之計地廣日長不敷尚鉅轉瞬青黄不接鄰近産米省分又禁運出境招商承辦而運源已窮洋米灌輸而漏巵更大况以全省之民食仰給公家微論無此政體實亦無此財力且食爲民天不容一日缺乏來源旣絕米價益高必致釀成巨患浙與各省均爲朝廷赤子一省坐困牽動全局可爲悚栗擬請旨飭下兩江安徽江西各省督撫嚴申出洋之禁内地毗連各省分如非大宗私運仍准照舊流通商人運米官給三聯護照貨照相符完税放行在各省無大宗之輸出未必遽受恐慌在一省有四路之流通不致驟虞飢潰浙省幸甚大局幸甚謹請代奏 
　　軍機處覆浙撫電杭州撫台鑒軍機大臣電傳奉旨增韞電奏請飭兩江安徽江西各省督撫申運米出洋之禁内地毗連各省如非大宗私運仍准照舊流通等語着該部議奏欽此 
　　贛撫致浙撫電杭州增撫台鑒據廣信關守電前奉江電當以未能弛禁電復頃接常山縣丞廖元彬曁士紳何士謙徐效忠等禀稱常邑需米孔亟開倉不敷民食恐因飢滋事請將先在弋郡定購之米一千九百餘石運回接濟知府查係實情應行暫准放行仍飭程令嚴行稽查只准該紳照數起運毋以他人弊混以保本境請示遵等語敝處已電准照辦謹奉達騤嘯印 
　　浙撫復贛撫電南昌馮撫台鑒嘯電敬悉常邑定購米一千九百石承電飭關守查驗放行救災恤鄰深佩高誼浙省民食不敷向賴鄰省接濟而衢州一帶尤恃贛省爲來源本年雨水過多米價日漲人心惶惶請糶之書不絕於道貴省素號豐饒米價較浙懸殊如可通融尚望隨時接濟浙爲我公舊治想當一視同仁决不使浙民坐困也禱甚增韞哿印 
[勸業會塲之見聞錄]  
　　是誠紀念品也四川館陳列供花瓶銀茶壺等銅器數件係趙大臣得之西藏轉贈四川勸業會留爲紀念者題曰城鄉受降品遊客入館時一經接目輙爲撫摩不置惟各器製造平常其亦撫今追昔動國際興衰之感與 
　　上海棲流所之特色出品美術館手工門陳列上海棲流所工藝廠賽品計銀絆練綠磁茶壺一對繡綵之茶壺筒荷花果盒八角花籃福祿袋角菱鯉魚人物鏡屏各一對花樣甚新製作亦優又自備長方玻璃櫉一座將出品由上下懸於櫉内位於光線適宜之處惹人注目其出品之最者莫如櫉内中懸之綉綵聚寳盆一對精巧異常裝飾特别於此知吾國無業之民亦漸知執業矣 
　　滬嘉鐵路建築圖之特色工藝飽土木建築部新到蘇省鐵路公司直接出品滬嘉鐵路建築圖一大厚册自上海至楓涇所有車站橋梁按程攝影井井有序圖角上註有尺寸詳附說明而於斜塘橋建築尤爲詳晰自動工迄落成爲圖十數將建築方法一一註明並不假手於外人 
　　京師出品協會之牌坊京畿館位於曁南武備兩館之後館中專陳京師各種出品現該館於曁南武備兩館中間空地之前建樹牌坊上題京師出品協會等字勢甚雄壯一則可以令人起都國之思二則該館雖位人之後有此即可俾游賓不致有不知之弊 
　　日人參觀之注重農産吾國天産之富久爲萬國所欣羨故外賓來塲觀覽皆喜入農業館昨日午後有日本神尾茂君入館參觀見通海之棉花即袖出手册以記其詳筆記時手伏檯上偶將玻璃壓碎即引爲自咎當由該館主任操東語作遜詞並令其賠償彼即袖呈名片致敬繼入各部參觀一一質問於此見外人精於調查原料非吾國徒事遊覽供耳 
　　通海之新農具農業館除按照學理分爲八部外另於館後部劃出一區爲實物裝傭塲周圍環以竹欄專列各種體積較大之實物中以農 
 
 

Page 11

 
 
具爲多而通海所出之新式施肥器種豆器種麥器及鐵製之薙草機等其機關之巧施用之便實足稱特色本會復爲塑大泥像四人顯明各具之功用俾觀覽人易於醒目 
　　廣東館改期開幕勸業會自開會以來將逾月現福建湖南湖北廣東東三省五館皆因陳列未備尚未開幕粤館因貨多地窄添置櫉櫃原擬二十七日開幕適連日大雨如注工匠束手昨日下午三句鐘廣東同鄉假座公園羣賢居爲會議處决議改期六月初四日十二點鐘開館恭請地方官紳曁各省及華僑出品人與夫全粤同鄉到館行開幕禮初擬並於開幕之夕燒放燄火爲會塲助興惟事務所徧覓此處棚匠皆以高逾八丈不肯代搭刻己電粤雇匠來此計期如能趕及則是晚又有一番如火如荼之觀矣 
　　滬寗接軌之先導滬寗鐵路對於勸業會觀覽人搭車已訂有專章凡觀會人務必設法運送至丁家橋會塲門口頃事務所定於二十六日特讌滬寗外賓昨接到上海來電云勸業會李陳兩觀察鑒二十六日請客車位已定與寗滬鐵路商妥直至丁家橋請商之羅觀察是日下午五時半至六時半寗省停車讓軌俾滬車直達事務所已與寗省鐵路羅總辦商酌矣 
　　勸工廠特别漆器吾國手工之美夙爲環球所公認福建漆器尤爲吾國之特色而沈紹安恂記世傳其業已及四代推陳出新所製尤與衆不同數年前赴美國聖魯易萬國博覽會賽會其所製描畫漆屏得有頭等金牌光緒三十三年由商部進呈曾賞四等商勳並五品頂戴現赴勸業會特製各品陳列美術館 
分類新聞政界 
[鄂督整飭巡警之規畫湖北]  
　　鄂督瑞制軍札行警道文稱武昌巡警開辦有年經理未能合法任用多不得人遂致日形窳敗本部堂到任後迭飭認眞改良汰除冗濫以期圖進步而收實效乃邇來警界各員生紛紛前來禀懇投効或上條陳或求委用本部堂詳加披核其理明詞達所言中肯堪備甄採固亦有人而於警務茫無心得徒摭陳辭妄希干進者比比皆然甚有遴充司法警察鄙爲賤役不屑充當堅求調派他事者尤爲自薄人格不知尊重法權亟應分别選擇示以限制以資習練而杜干求嗣後投効各警員學生無論本省留學自費有無官職凡未經警務公所考驗盡過義務者應由該道查明一律分派各警區先行見習三個月俟届期滿考察才具程度再行酌量錄用如不得力即予裁汰似此實地見習庶眞才者可以及時自效躁進者不能充數濫竽警務前途當有起色合亟札飭札到該道即便遵照 
[奏派調查憲政員抵杭情形杭州]  
　　憲政編查館奏派考核專科科員林炳章京堂赴浙江福建廣東三省視察憲政情形已於前日到浙擬即分日親往有關憲政各署局及學堂視察一切昨已通知各衙署局所定於二十三日上午調查自治籌辦處二十三日下午清理財政局二十四日上午諮議局二十四日下午調查局二十五日上午法政學堂二十五日下午巡警學堂二十六日上午警務學堂二十六日下午簡易學堂各處均調集案卷閱看成績惟各級審判廳但閱案卷不列日期俟上開各署局週視完竣再行定期視察督練公所勸業公所禁烟公所警務公所云 
交涉 
[當塗民教交涉之餘波安慶]  
　　駐滬法總領事喇伯第函告皖撫以皖屬太平府當塗縣民人誣陷該縣傳教司鐸戳傷邑民小孩突紏集五六百人之多鬨閙教堂打毁房屋等情若非地方文武各官親往彈壓幾遭毆辱實屬有傷司鐸打傷小孩名譽請飭該縣立拿地保及該小孩之母到案訊究懲辦並令該縣出示曉諭謂該司鐸并未傷及小孩實屬該民人有意藉故滋閙切實聲明以安民教 
軍界 
[派員呈報新軍教育事件浙江]  
　　陸軍部日前咨行浙撫以各省編練新軍成軍已久所有各鎭協教育計畫辦法情形有已經報部者有未經報部者且新報又多詳畧不一現在本部亟應詳細調查以期劃一而資整頓相應開單咨行貴撫請轉飭該協限於奉文之日迅將左列各件檢齊如有未備之件隨即分别聲明應將該協現有各件呈由貴撫遴派該協内資格最深辦事最久於該協教育情形最爲明晰之員一員或二員給咨來部以憑檢查并由部面詢一切云增中丞接文後當札飭混成協統領官楊德善遵辦楊協統當以該協現有各件除輜重尚未開辦陸路炮未購其餘一切均已遵照單開各條逐一檢齊並請飭派步隊八十二標統帶官蕭星垣八十一標第三營管帶官張載陽二員赴部面禀一切查單開各件但凡可以帶部檢查者均發交該員帶往如體操器具砲隊輜重其各項粗笨材料未便携帶業已分别繪圖照片謹具清摺二扣一俟到部按摺檢收庶免紊亂至該二員往返川資應請酌給而八十二標事官批飭該標教練官妥爲照料八十一標第三營事宜批飭該營督隊官照料等情具詳撫院增中丞據詳立飭該統帶官蕭星垣管帶官張載陽即將該協發交各項表圖照片賫呈陸軍部聽候檢查所有該二員往返川資由藩司在厘金項下各給洋二百元以便該二員具領赴部 
[張統制限制軍人請假武昌]  
　　第八鎭統制張彪以各營兵士屢有請長期假回籍致誤點名放餉日期殊屬不成事體刻特定一限制章程通傳各協標營隊畧謂凡目兵遇有要事請號回籍最長之期不能逾兩星期之久若有特别事故或道途迢遠非一二星期不能竣事者方准稍寬期限惟不得放餉點名時不到並須取具切結依限銷號力可准行至請假目兵必須查明實係在營三年以上者方得允許各隊每月祇准一名須將事由先行呈明聽候示明方准放行十五日以後無論何項事故概不准行 
[黄鎭電禀搜剿信宜匪黨情形廣東]  
　　粤督昨據黄鎭培松電稱松督勇抵信後據報各匪已聞風逃散縣屬與羅定東安西寗陽江及廣西容縣北流等屬毗連即經飛會各鄰屬合力堵拿以杜竄越一面偕親率弁勇馳赴萬安三堡一帶四出搜捕獲匪鄒亞清即斯清等十餘名均由沛帶署審辦隨據第十七營吳管帶順臣報稱先期在白龍堡搜捕與匪對擊當塲斃匪七名匪婦一口生擒受傷匪黨羅阿流等四名起出被擄民婦幼孩四名口奪鎗四枝我勇受傷三名當傳親屬將起出婦孩認領羅阿流四犯旋各因傷身死驗明殮埋經培松請王道先行電陳在案 
 
 

Page 12

 
 
昨又據茂北防團各營禀報在茂信交界扼要截緝陸續獲匪周阿六等二十餘名奪鎗八枝解經行營委員提訊已據承認迭犯拜會刼擄者八名餘尚狡展復訊明確分别究辦刻下匪勢稍靜民情安謐應請提台飭令西省毗連各縣一律認眞堵拿以昭周妥新軍中營抵郡後即赴信宜容俟松等督同何吳兩管帶妥籌辦法分别執防搜拿務期早日竣事地方义安再行隨時續佈外合將現在辦理情形馳電慰厪培松恩沛叩養 
學務 
[鎭郡視學員依舊虚懸鎭江]  
　　鎭郡教育會全體會員於日前開特别大會公舉道君均宜爲丹徒縣視學員以繼趙宗抃之後並禀請蘇提學司樊文宗加札委任當由文宗批飭赴省聽候驗看道君隨即遵飭至省由文宗詢問逐條對答傳聞此行殊未稱憲意故此席暫尚不能訂定云 
[清華女校呈請咨部立案松江]  
　　松郡夏紳昕渠獨力創設清華女校至今已閱五載成績卓著學生百有餘人常年及建築等費已耗去二萬金之鉅上月部視學戴參議展誠等蒞校考察大爲嘉許謂足樹私立女校之模範諄囑早日立案現已劃定基本金開具節畧並各項表册送請勸學所禀縣轉詳提學使咨部立案並定於下月初九初十兩日開第一次成績展覽會遍請各界蒞覽藉資觀摩 
[黄岩又有毁學巨案杭州]  
　　台屬黄岩縣紳士王詠霓等日前聯名具呈撫院以該邑武舉應殿材恃强搶收學堂租榖奉飭查辦復敢嗾黨糾衆搗毁徐山小學環請嚴懲革究以維學務各節本日奉撫憲批示前據該生與應殿材等控爭租榖均經批司飭縣迅速訊斷詳辦在案兹據禀於四月十五日晚潘錦城竟敢紏黨鬨毁徐山小學驅逐學生並滋擾王桂堂家等情如果屬實何以該紳於五月初八日禀内未經聲叙惟案關糾衆閙學此風斷不可長仰提學司立飭該縣尅速查明調集証據併案訊斷詳報 
雜記 
[淫婦勒斃親翁奇聞蘇州]  
　　六合縣民婦徐楊氏年甫二十三歳頗有姿色因與楊幗林通姦被親翁徐松山禁絕往來卽與楊幗林商同將翁徐松山謀勒斃命迨徐楊氏之夫徐金海回歸查悉情形報縣騐傷拘犯訊供即奉省憲以案情重大飛飭該縣季逢辛大令親身押解犯証卷宗到省昨已飭發蘇州府何太守督同讞局委員王劉二大令及該員季大令提犯詳細審訊聞該犯婦狡賴不認謀斃各情目下尚須復訊一俟審定即須錄供禀請撫憲恭請王命將犯處决云 
[孫媳謀斃祖姑駭聞安慶]  
　　皖省郭家橋謝氏試館謝凌氏年八十餘自幼守節撫育族孫振讓承祧振讓妻李氏夙行虐待祖姑偶因細故輒與同居張大號妻方氏交相辱罵十五日不知又因何故絕其飮食三日迨十八晚李氏方氏又將謝凌氏毆辱始鳴地保繼鳴四區均置不究謝凌氏憤極於四更後自縊絕命振讓知犯逆案遂賄出街董潘鑑然地保余傳友隱匿並經潘等賄通凌姓無聊族人草草棺殮鄰里聞之咸抱不平 
[圖書館販賣私烟紀聞杭州]  
　　海寗硤石圖書館係孫廷鼐發起藉此搜羅公欵强提船捐種種劣跡小民怨聲載道日前突有學界沈煜等聯名具呈撫院以該館職員販賣私土開燈售烟證據昭然言之鑿鑿增中丞大爲愠怒本日特札提學司轉飭該州張牧稱該鎭圖書館有名無實虚糜公欵並有私行售烟等情言之鑿鑿必非無因仰提學司迅飭海寗州確查分别撤銷禀復核辦至經董孫廷鼐是否吸烟王有莊等有無販賣私土情事亦卽嚴查照例究辦 
[諸浦兩縣大械鬥續聞浙江]  
　　紹屬諸曁縣邊村地方爲夀邊兩姓聚族而居前月與鄰村浦江縣所屬王姓以細故起釁各糾同族列陣械鬥鎗砲刀戟如臨大敵兩造各有死傷兼旬未解營縣不敢過問嗣經撫憲聞信大爲震怒嚴電紹府派員查辦日前又據浦江縣耆民王啓鼎王家雷等聯名具控到院以諸邑邊村劣衿邊銘無端尋釁煽糾同族白日入境擄殺猖獗情形儼同造反環請澈底查辦以保民命等語本日奉增中丞批飭臬司前次披閱報紙載有諸浦械鬥之詳情一則卽經行司委員馳往查辦嗣據諸浦兩縣先後禀報獲犯邊老虎等三名復經批司速飭緝審在案仰按察司迅遵前飭分行遵辦 
清談 
[松花江航務]  
　　松花江航務。中國又將承認此問題矣。我不知此番損失較。之安奉路約。其輕重何如。而第見要求者要求。慨允者慨允。在敵之意。則欣欣然望其新約之不日成立。若以是爲我國睦隣之高誼者。則吾人對此。殊有不寒而慄者矣。 
　　嗟嗟隣之厚。我之薄也。一年容易。又到秋風。大好松江。鷹鱗虎視。祖宗發祥之河山。能經外人幾次之要求。而屢屢承政府之慨允也。 
[漢臯火災]  
　　漢口大火。天災也。然推其原。不能不歸咎於人事之不修耳。欲求補救之方。宜講弭患之策。總而計之。約有二端。 
　　一曰武漢三鎭。水溜湍急。無停泊之所。各船羣蟻聚於小河一處。一有緩急。趨避不易。此後宜責令河舶司相視地形限令分泊。不得叢聚一處以防患於未形。 
　　二曰水政不修。水面警察隊。水上消防隊。均未設立。姦宄旣易叢集。防禦又復無策。此後宜勸令漢上紳商。組織警察隊。設立消防隊。俾事前或無致火之方。臨事復有弭火之策。斯巨患可無從而生矣。 
　　而或者曰。斯天意也。漢口古稱火地。以故無一年不小火。無數年不大火者。 
　　噫嘻。斯言也。夫豈其然。 
雜箸 
[飛行界之破天荒（續）（海峽横斷與空中條約）]  
　　是役也。費時僅九十分比於前。次濮來里氏之飛行。僅僅下降對岸。其效果自是不侔。况羅爾斯氏。乘坐飛行機。約經十五分間。徜徉卞來港之後。尚得。繼續飛行。而歸。則其成功。實比於璞氏爲優也。此新事。實博自西半球後。同時。由東半球之一角。合衆國墨西哥兩國間。爲防止利用飛行機密輸。入物品及潛。入移民等之目的。從事開議空中條約者絡繹不絕。 
　　（二）空中飛行條約原來締結國際飛行條約隨飛行機之發達早晚有實行之一日議論已不止一二次矣。彼報伯林氏曾於去年三月。題有空中征服一萹揭載於英國某雜誌上。論飛行　之交通益盛。將來國際飛行條約。終有設定之必要。蓋以。飛行由空中。亦如船舶之駛走海上。出發之際。關於旅客郵便物及貨物之數量等。宜由領事交付。證明書。且宜指定下降於一定之塲所云云。今美國與墨西哥國之協定空中條約。即不外於採用徐氏豫想的意見也。 
　　參觀英人羅爾斯之大飛行已知英法海峽之横斷。爲可能的。其成績且在法人璞氏之上。並聞法蘭西瑞士間。及德意志丹麥間之空中定期航海。亦已確有成議。可知今後飛行機之。國境通商條約。在歐美列國間亦不久可見有締結之一日矣。（完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[度支部會奏遵議烏里雅蘇台將軍奏統核邊情舉行各項要政並請撥常年經費摺]  
　　奏爲遵旨議奏恭摺會陳仰祈聖鑒事烏里雅蘇台將軍堃岫等具奏統核邊情舉行各項要政並請撥常年經費一摺宣統二年正月初六日奉硃批該部議奏欽此欽遵由内閣抄出到部原奏内稱烏城所屬三札兩盟遠處北邊質性樸陋現擬在烏城先創建學堂二所名曰初級師範學堂調取三札兩盟子弟四十名入堂習學滿蒙文兼習漢語文字並調取烏梁海學生五名先教以滿蒙文字蒙語以爲轉授漢字漢語之基學成回旗轉授所有教習擬由營員擇其文理優長者派充如有成效一體酌給奬勵惟蒙古初學漢字漢語遽難繩以學章俟稍有程度再行咨取學章以宏造就並札令各盟長處自立滿漢蒙小學堂一所各旗均設蒙養學堂一所此籌設外蒙學堂之大概情形也竊揆情度勢現在烏城尚有應行整頓創辦數事查地方巡警烏城自三十三年由防兵挑四十名設局開辦所發局費原藉西路烟土每兩抽捐七分以資挹注擬再添練警兵二十名一切經費另行籌欵酌給所有舊日烟捐即行停止至禁煙一事擬就城内設立戒烟局局内一切經費每月需銀不過一二百金卽由扣收各官六分減平項下開支作正開銷再振興商務擬勸立公會名曰商會自治所籌議一切商務設立新政領辦處一所凡舉行新政皆歸該處辦理所有開辦並常年經費除禁烟局已有的欵商會自治已責成商家認辦外其建蓋師範學堂並一切應用什物等項約需銀六千餘兩建設新政領辦處並應備什物等項約需銀一千餘兩查本處庫存變駝價銀七千五百兩購買洋槍賸存銀八百餘兩儘敷開辦之用惟常年經費學堂需銀七百餘兩巡警官兵津貼局費每月約需銀二百餘兩領辦處每月約需銀二百數十兩其餘每年須用活支雜支銀數千兩總共連閏須有的實經費二萬兩方能敷用合無仰懇天恩准由度支部每年認撥經費銀二萬兩以濟要需至於開墾地畝關繫民食現已飭勸各盟令其擇地試墾等語臣等伏查烏里雅蘇台所屬等處遠處北邊所有興學設警禁煙保商各事宜自當及時舉辦查該將軍所奏各節統核邊情籌辦尚臻切實所需常年經費臣部擬卽如數籌撥自本年起每年由部庫撥給銀二萬兩以應支需至所稱籌辦學堂變通辦理之處學部查烏城地形僻遠風氣未開興學自屬要務該將軍擬於烏城創辦初級師範學堂令各盟長處各立滿漢蒙小學堂一所各旗均設蒙養學堂一所辦法尚屬扼要惟查原奏内稱初級師範學堂僅止教授滿蒙漢語言文字並無各項科學與初級師範學堂章程不符旣係變通定制自不得沿襲定名應改爲滿蒙漢語文傳習所以期名　相符俟將來學科設備逐漸完全再行定名初級師範學堂以符定章至各盟長處設立之滿漢蒙小學堂及各旗所設之蒙養學堂均應切實籌辦俟將來風氣漸開人文漸啟應照部章小學　易科章程逐漸改良期於教育普及之盛又原奏内稱蒙古初學漢字漢語遽難繩以學章俟稍有程度再行咨取學章以宏造就等語查烏城距京甚遠交通未便若俟少有程度再行咨取學章往返需時轉致稽遲應由部將奏定各項學章先行咨送該將軍俾辦學人員隨時觀覽以便將來改良漸符部章又添練警兵一節民政部查原奏内稱烏城地方巡警於光緒三十三年由防兵内挑練四十名並派巡官一員設局開辦在案今擬再添練巡警二十名並加派巡官一員分巡城市衣裝製備整齊另派教習一員逐日勤加訓練添募司書一名以資繕寫各等語查該將軍推辦地方巡警實爲預備立憲之要務自應准如所奏辦理惟巡警名額外應加添巡長二三名以符部章具一切有　巡警章程及薪餉經費數目應卽咨部查核以期整飭而昭核實又設立商會試辦開墾各節農工商部查外蒙古地方地廣民稀榛蕪彌望開墾誠當務之急原奏内稱現已飭勸各盟擇地試墾等語應先從調查地質招集土著試辦種植畜牧入手逐漸進行藉收美利並將辦理情形隨時咨部以備稽核至於提倡製造奬勵貿遷非振興商務無以爲農工之樞紐原奏所擬勸立商會自治所係爲啓發民智聯絡商情起見應即遵照本部奏定商會章程擬具辦事細則選舉職員轉咨臣部核辦理藩部查烏里雅蘇台將軍所屬三札兩盟地方遼闊蒙衆素尚樸誠殊鮮開通之智所有興學設警以及農工商業向不講求是以臣部前經逐欵調查以期實力舉行業於籌備憲政摺内陳明在案兹經該將軍堃岫等奏擬興辦各節實爲切要之圖惟須將次第辦理情形隨時報部以備考核仍令將各項開辦當年支欵切實核定先行報部立案每届年終分别報銷其戒烟局亦應按照章程明定年限以資考核恭候命下即由臣部行知遵照辦理所有遵議緣由理合恭摺會陳伏乞皇上聖鑒再此摺係度支部主稿會同理藩部學部民政部農工商部辦理合併陳明謹奏宣統二年五月初六日奉旨依議欽此 
本埠新聞L ] 
[招商局股東代表赴部請願]  
　　招商局各股東以郵傳部擬欲更易商辦名目曾開股東大會决議懇請郵部對於招商局按照公司律辦理一面繕具公呈并公舉代表進京請願兹已舉定王繩伯觀察鄭業臣太守（粤帮公舉）爲代表王觀察以兹事體大恐難勝任致函力辭諸股東以旣已舉定不能辭却復由朱葆三嚴子均沈仲禮諸大股東堅請王不得已始允以和平主義赴部陳請不日由海道北上連日各股東已爲之設筵祖餞矣 
[工部局越界禁賭之計畫]  
　　公共租界工部局以近來租界以外每有西人開塲聚賭惟因不知開賭者隷屬何國無由向其領事請照往查以得實在之證據近特致書領袖領事陳明爲難情形並請再與各領事討論可否公許巡捕爲領事遣派之員毋須領取領事特别執照隨時入屋檢查或即禁閉以冀開賭之人畏懼歛迹嗣接領事公會覆書謂工部局在界外所築馬路兩旁之屋内如有公然開賭者准許巡捕入屋查察隨將事實報告開賭人該管領事請爲核辦云云聞賛成此議者爲俄法意奥比古巴丹麥墨西哥荷蘭西班牙瑞典十一國領事其餘英美德日腦威葡萄牙六國領事則對於禁賭一事亦願贊助惟於入屋查察一層未經認可謂如遇案中牽涉該管民人自當塡發牌票 
 
 

Page 19

 
 
傳案訊問惟現在工部局豫料英美等國領事將來亦必合一意見允如所請云 
[巡防營拿獲强盜四誌]  
　　淞滬巡防第五營弁兵拿獲夥刼寗波某當舖之盜匪解縣訊辦並經總巡捕房探目李星福協同縣捕在英租界山東路協順昌小茶食店内查獲盜首老李之同黨陸連生又由新閘捕房包探朱子藩緝獲盜首老楊即楊月波老戴即戴根法及同黨羅仁弟李金生朱明山王秀琴陳阿四等各盜已三誌本報昨由捕房將該盜等一併解至公共公堂請究先由縣捕徐文陳昌訴稱老楊老戴係由已經獲案之盜匪供出請予一併帶回質之縣署帶出之盜黨王瑞喜卽王在先供稱小的於今年三月間始與老楊等相識惟當時老楊等稱欲招募小工至鎭江收繭是以小的隨同伊等乘坐釣船出口至夜半時即在海灘停船有四五十人各執洋鎗刀械登岸至一大房屋内搶得財物裝入蔴袋内扛下小的見而恐懼詢問來歷遽被伊等用棒將兩脚擊傷現尚未愈所有老楊老戴羅仁弟李金生等當時均在塲搶刼餘人並不相識孫襄讞商之美海副領事判將各盜並起案贜物一併派差協捕解送上海縣訊辦陸連生仍還押捕房候上海縣移文到廨再核又聞各盜解縣後即由田大令於昨日午後在簽押房提訊戴根法供湖北人向在滬北爲拍賣掮客此次由老李等糾合同乘何善法之釣船於十七日出門所刼之贓由老李分派小的分得銀洋首飾等物當行刼之時小的手持扁擔一根並未傷人現在李等避匿何處小的實不知情羅仁弟供湖北人在新閘地方小本營生此次有老楊老李等來唤小的與戴根法等同往行刦小的手持木棒一根被刦之家似係富户分得之贓已將用盡求恩寬宥王秀琴朱明山陳阿四同供並不與彼等爲伍實被誤拘質之老楊供稱小的與到案諸人並不相識因與陸連生素來交好故在麥家圈股開協順昌茶食店並不干預外事此次實被誣攀田大令一再研詰楊仍矢口不移詰之李金生供亦支吾大令命提在押之蔡阿蒼及眼線王瑞喜到案與楊對質王稱老楊老李等實係爲首之人且小的足上之傷係由老楊喝令老戴卽戴根法所毆大令謂楊曰衆供確鑿豈容抵賴從速實供楊仍堅執前詞大令判將楊等分别釘鐐收押王秀琴陳阿四朱明山三人訊明無干一併保釋一面立飭捕役徐文陳昌等押同王瑞喜蔡阿蒼二人出外指提在逃各犯解案嚴辦 
[滬道體恤革弁]  
　　海門掘港營一號艇船哨弁薛恩私放米船出口得贓分肥經瑞升撫憲奏參革職發交滬道蔡觀察提案訊明擬發軍臺効力贖罪通詳請示在案日前蔡觀察又以薛革弁母老子幼情殊可憫禀奉督撫憲允將該革弁改爲監禁數年追還原贓從寬了結惟因此案係奉旨審辦能否照此辦理尚須斟酌業已札飭蔡觀察查核禀覆再行定奪 
[沈愛明之曖昧不明]  
　　西裝華人沈愛明控婦人王桂仙借洋四十五元不還前晚由公共公廨集訊王桂仙供沈係鴇婦沈桂卿之姘夫該鴇前在德仁里誘令婦人賣娼不遂致被挾嫌誣控所呈借據係屬揑造求察沈桂卿供並不開設妓院夫死後改嫁於沈愛明桂仙借洋有據爲憑務請追還訊之沈愛明自稱學界中人被告所供盡屬子虚請傳中證質訊德襄讞察閱借據並無起息字樣情殊可疑判王桂仙交保候查明沈桂卿出身是否清白再行訊核 
[麫店夥計毆打巡士]  
　　閘北四路二區巡士陳蘭亭前日上午在公益里口源順麫館門前查驗人力車捐照之時忽被該店夥朱阿二許阿榮增貴等出而阻撓謂該處係華洋交界之處巡士不應干預以致大起衝突將該巡士扭住蜂毆里内榮公館之包車夫邱阿四上前解勸亦被毆傷後由鄰崗巡士到來始將朱等三人拘局移解一區昨經黄正巡官提訊朱等同供係由居夥阿米與巡士毆打現已逃逸小的等並未動手求恩寬宥判各責四百板枷號一月期滿再行核辦 
[汛捕咎無可辭]  
　　枷犯郭松松（即臘武公）棄枷脱逃已誌前報昨經四路一區黄正巡官將該汛捕王奎及其夥陸大提案嚴訊以該捕夥等難保無賄縱情弊判陸重責六百板收押王交正身曹鈺帶出限三天尋交郭松松到案如違嚴比 
[查復江北師範學堂暴動情形]  
　　江蘇教育總會咨復提學使文云竊江北師範學校學生暴動監督被訐一案前承貴司函致上海總會派員會查因滬會推員病不能行另推旅寗蘇府屬議員劉永昌往查兹據報告因無細帳可稽僅查得其大要嗣據江寗府屬教育會函稱該校各欵夏監督已將流水細帳交出派員逐項細查開列清單并細帳底册送交敝所復核無異所有查帳清單曁報告書均另繕摺呈鑒綜觀此案情節夏監督與淮紳兩方面互有是非而議論均不免傷於激宕一則謂淮人始實持干涉主義干涉之說不行乃始出於指摘顧其所指教授管理各節不必盡當其罪收支各欵調查未清尤不足間執夏監督之口惟經學講周昌庸因襲前人不合部章之過舉不亟改良則難爲夏監督解也一則謂淮紳實挾汲引之德而薦私人未遂其意乃始託爲吹毛求疵之公論隱示其予奪自我之權顧其所挾淮紳往來公私各函件亦多人情相與之常不足據爲事後之罪案惟請札派職員教員之舉似乎未審該情形輕率相干幾忘流弊亦難爲淮紳解也今夏監督業已離校帳目亦經查清情罪之公私自見公論自在惟爲江北師範前途計此項挾衆暴動之學生倘猶令其忝然冒師範之美稱泰然居逐長之學校賢者將視爲勝母之里不賢者且煦煦以求容而江北學風乃眞從兹敗壞矣故暴動之學生必應嚴懲至於府會交來細賬底册現議編號計頁加章存敝所三個月通告淮揚徐海教育會任令來所查核限滿後備文聯同細賬底册呈請貴司札發江北師範存案并飭令以後監督必須將底賬存校永著爲令庶釋嫌疑而杜紛議凡此懲前毖後之圖應請貴司札飭新監督遵照分别辦理 
[謝贈]  
　　廣益善堂送來午時茶一百包臥龍丹一百瓶痧氣丸五十瓶正氣丸四十包十滴水二十瓶清快片二十包謹當代爲分送又英大馬路廣生行送來果子露兩瓶實爲暑天消煩解渴之妙品又南市新舞臺戲園送來摺扇三柄印有新茶花新劇影片頗爲精緻書此併謝 
 
 

Page 20

 
 
[城内]  
　　是否誣控○程永清前日投縣控告錢南台誣良爲竊錢亦携同傭婦夏姚氏控程行竊金飾等物昨奉田大令集訊程供與錢爲友前曾借住伊家今年正月間至康寗人夀保險公司爲夥所有衣物仍寄錢處今被錢串通傭婦誣指行竊實屬有損名譽求爲澈究錢供家住本城黑橋浜左近向做洋行生意早出暮歸本年二月初一日妻子因事出外家中祇有傭婦看守詎該氏入内撞見程永清由内房走出形狀慌張旋由身畔墮出金押髮一支囑令該婦切勿聲張當時送給押髮一隻該婦不受迨我歸家該氏並不報告至四月二十一日查點金飾俱已不見該氏始將前情說明叩求追究訊之該氏供與伊主略同大令以兩造供詞各執判程與氏分别交保候查明程永清是否在康寗公司爲夥再行核辦 
　　小販衝突○兪阿土控周金寳逞兇毆人昨經本縣田大令提訊兪供紹興人向來挑賣餛飩前日在邑廟内被同業周金寳爭奪生意兇毆受傷求究大令以兪祇受微傷判令退去候查明再核 
　　開會演說○二十三日下午八時城内地方公益研究會開第四年第十二期常會由會員金蘭蓀君演說十時散會 
　　道批三則○劉品堂等禀批旣延律師赴德署控告候照會德總領事以便届期派員觀審至所請將該帆船免予扣留之處並候函致税務司查明辦理可也朱叙霖等禀批所請由滬給照與案不符仍難照准姚協亭等禀批烏舊浦公浜旣於該處農田水利攸關詎容塡塞所稱赴局蒙升究竟有無其事仰上海縣會同灘地清查局迅速查明具復繪圖黏發 
　　官事○試用鹽大使葉乃臧到道禀知奉浙江運憲委解二批京餉過滬代理二路一區副巡官喬炳臣禀知今日到差 
[南市]  
　　警長任事○新舉總工程局警務長穆杼齋君已由城董事會掣給照會昨晨九時蒞局接辦各巡士咸排班謁見 
　　限制押店○典商裕泰等以十六舖及小南門等處新開押店日見其多大都盤剥重利暗收賊贓爰特聯名具禀總工程局請爲限制昨奉批云來贖閱悉押店林立實足以妨礙典舖之營業候即出示曉諭嗣後不准添設以示限制 
　　勒拆坑厠○總工程局路政處查得小南門外吊橋以北沿浜有坑厠一所妨礙衞生已令坑主拆去迄未遵辦昨特諭飭二十三地甲押令將坑基即日塡平如違懲辦 
　　本夫捉姦○沙船夥通州人陳廷和之妻趙氏不安於室與關碼頭船户張慶良有染前晚由陳紏人將男女一併捉獲用繩縛住毆傷張之頭面旋由巡士拘至南區解送工程局訊明判氏戒責一百下交夫領回管束陳私刑吊打亦有不合戒責三十下張戒責一百下交保其附和之任吉三季升義陳二各戒責二十下以示薄懲 
　　累及保人○老北門外同得利彩票店夥王克志前因私取帳箱内洋銀一百五十六元及紅票洋一百七十六元逃逸無蹤經該店執事高文彬將薦保徐子卿扭至西區飭令尋交迄無下落昨由該區移至工程局訊明判徐交保出外赶緊找尋交案追究 
[閘北]  
　　補提流氓○侯高氏之媳陶氏被其母陶周氏縱容與流氓吳阿林偕逃經四路一區黄巡官判將周氏交保限交其女在案昨由周氏之姪陶長生將陶氏尋獲交案判氏掌頰二百下交其姑先行具領候補提阿林到案再行究辦 
　　控追車價○劉子卿昨將沈金生扭至四路一區控被拖欠車價洋十元經黄正巡官訊明判沈交保限月底還清 
　　來歷不明○前晚有韓阿大姚隆興王義根等三人携帶衣包一個土布卅餘疋在鐵路旁爭閙被崗巡查見向詰支吾一併拘解四路一區昨奉提訊判分别還押候查核辦 
[英租界]  
　　幸荷成全○寡婦顧楊氏因夫死無依再醮於李阿星爲妻近被夫兄顧柏泉唆使其姑顧趙氏紏同無賴李阿二盛阿大等向李拆梢不遂欲將楊氏價賣爲娼楊氏情急投訴捕房由探將各人一併查獲昨解公堂訊究讞員以寡婦再醮例所不禁判顧栢泉押四月盛押一月李阿二押兩禮拜顧趙氏押女所七天楊氏准交李阿星領回限李阿星於一月内繳洋三十元給與氏姑飭令將婚帖呈堂給李具領以免後累 
　　串騙女子○前充水巡捕房包探之王阿林因與姘婦王李氏串匿林阿大之胞妹阿二並騙吞金戒四隻被控昨捕房派探將王與氏及林妹一併查獲解廨訊實判阿二交其兄領回管束王與李氏各押半年 
　　容留幼女○西天津路德順里五十一號門牌雉妓强盜阿四即朱阿四因容留幼女招鳳被捕房查悉昨解公堂訊實判女發交棲流所留候家屬認領朱妓押女所兩禮拜 
　　嫌疑之地○蘇州鄉婦王周氏在英華街四十一號雉妓院爲傭帶有十六歳之女兒阿妹同住院内事爲捕房查悉昨將該氏與女一併拘解公堂中西官以　不應將女寄居妓院判押女所七天期滿將女領回 
　　販賣小孩○江北婦人梁陳氏控同居人張王氏與姘夫張阿坤將根林和尚兩小孩串同販賣一案昨經公堂復訊屬實判兩孩併送仁濟善堂留養張押西牢半年王氏押女所一年分别示儆 
　　因何自盡○北泥城橋附近自來火街一百七十五號釘書作學徒吉阿三吞烟身死作主殷菊亭遽將屍身舁放後門外置之不顧嗣由巡捕查見卽於昨日將殷傳至公堂請爲究辦據供已經收殮屍棺寄厝鎭江會館業已函招吉父來滬領回判殷罰洋二十元充公押候繳洋開釋 
　　學徒迷路○男孩葉斯發前日在靜安寺附近徘徊迷路由捕帶入捕房昨晨送廨請訊孩供紹興人年十二歳在新閘陳家浜義大酒店内爲學徒因出外購物忘却歸途遂被送案判留候派差送交該店主具領 
　　押限繳洋○陸王氏控已閉荳腐店主顧同生不還借洋二百九十元前晚由廨復訊判顧押候繳洋五十元准予交保理處 
　　妓女惡習○雉妓湯再香李老五妓傭戴蔡氏王陳氏均因違章拉客昨晨由探一併傳至公廨訊實判蔡陳兩氏各押女所兩禮拜湯李兩妓各押一禮拜 
[美租界]  
　　冐收捐欵○虹口元濟善堂司事陳如山昨至捕房報告近有匪徒私刻本堂四章在外冐收捐欵現有受騙人送來僞收條一紙呈請緝辦捕頭准之 
　　有無别情○潘惠明昨至捕房控稱妻子蔡氏在海寗路九百九十八號某姓家帮傭近因家中有事唤令回鄉詎被主人覇留不放請爲核奪捕頭卽派包探往查該氏已不知去向惟將氏之衣物帶回捕房禀復候核 
　　失竊報捕○東有恆路三十六號梁姓家前晚失竊鈔票衣服值洋三百餘元昨報捕房請爲查緝 
[法租界]  
　　何時尋獲○李文良誘拐陳劉氏之媳婦張氏至黑龍江價賣當由劉氏控奉公堂將李母楊氏拘案收押在案前日復訊楊氏供兒子是否拐賣婦女婦人實不知悉讞員商之顧副領事准予開釋找尋伊子到案訊辦 
　　孰虚孰實○梅子香控嚴潤卿掘毁租塋將坭土售於徐玉堂經公堂中西官責令該圖地保帮同將墳塡好限期禀復在案前日該保投廨禀稱已將毁壞之坟照舊塡好而梅子香則謂迄仍未塡務求嚴究聶司馬判令退去候勘明核示 
　　領回逃妻○崇明人徐寳生同母徐楊氏投廨控稱妻子王氏由原籍逃至上海被左增祥誘匿是以拘捕送案請將左增祥從嚴懲辦妻子因生有小孩哺乳無人求恩寬宥判左押兩禮拜徐妻准予領回自行管束 
　　方始脱累○陸興富前代何榮生將僞莊票洋五十元向陸連桂贖回所抵田單一紙迨屈期往取始知僞造當即控奉公堂將陸興富收押限交洋五十元或將何榮生尋交到案訊究迄已在押數月未據交到昨又提訊據稱小的實在貧苦無力賠償榮生亦不知逃匿何地務求恩典讞員姑念陸興富收押日久從寬開釋俟將榮生尋見送案再究 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要件 
[杭關道會同蘇浙商訂鐵路運貨辦法詳文（續）]  
　　兹准杭州關税務司函開浙路公司總辦於發給免重征執照一事迄今並未籌辦等因此事該路總辦應亟與杭關税務司將一切如何發給事宜彼此會商妥洽否則從前所訂滬寗運貨之章似不能施行於杭滬且即籌妥之後應先在閘口南星兩處派員查騐而閘口一處亦應預備洋員辦公並住宿處所刻下在蘇省一面磋商以斟酌妥善而在浙省一面並無動靜以是果欲舉辦非先向杭關道曁該處釐局並浙路總辦三處熟商不可函請查照分别移行復關核辦等因到道准此查滬寗鐵路載運已税正税之洋貨前奉税務大臣飭由總税務司酌定章程十條札行先行試辦一年經道擬定免重征執照函致滬關税務司定於宣統元年正月十一日即西歷一千九百九年二月初一日開辦一面呈報兩院憲並移寗蘇各關局一體照辦旋准蘇路公司以蘇浙鐵路通軌所有裝運洋貨請援照滬寗鐵路發給免重征執照並預備洋員辦公處所請由税關派員查騐又經函商税司並將公司應備單據由税司送到式樣三種轉送公司自應照備在案兹准前因除分行外合將本關發給滬寗鐵路免重征執照及該公司所備洋貨憑單各檢一紙移送會商籌辦復接蘇路王總理函以滬杭鐵路通軌後爲運輸便利起見仿照滬寗章程各由就近新關設局查驗運單杭州車站尚無分局嘱將設局開辦之期酌定浙路公司亦迭函催辦均轉准李前税務司兩次照復籌商辦法難以决議即由職道函致江海關以查核前項章程第一條内載免重征執照可由税務司給發惟須先由商人禀請所有已完進口税之洋貨復運出口務先呈明指由火車路線經過之通商某口始准不重征税等語是免重征執照必已完進口正税之洋貨復運出口始能發給乂杭蘇滬三處關章戴明凡洋貨進口或杭或蘇即在杭蘇兩關完税由江海關發給存票將先完之税銀交與商人等語是貨進口運至杭州必在杭關報完進口正税方與章程符合不然杭關若未收進口之税卽無從給予免重徵執照江海關來移謂擬飭令本關人員凡由鐵路裝載去杭之洋貨准予援照滬寗成例一律發給免重徵執照等由雖未指明應在杭關徵收進口税之洋貨改由江海關報完而裝載去杭四字所包甚廣江浙情形稍有不同且税關撥欵年增本已入不敷出設因改章而税收驟短更覺應付爲難竊以給發免重徵執照係屬體恤商艱旣可行於江蘇豈不可行於浙江但杭關旣負徵解之責考成所關不得不鰓鰓過慮新舊章程原可並行不悖此後洋貨由滬運進杭州似當仍照舊章在杭關報進口税如抵杭完税後復欲由鐵路將該貨全運或分運至通商别口及至不通商處之車站均照新舊辦理似此則界限旣清商運便利江浙卽可通行等語函商去後三月二十七日准江海關移覆函詢墨税務司復稱查已完進口税之洋貨運往通商他口所以發給免重徵執照者其辦法亦祇爲商運便利起見裝車裝輪本無二致至杭關道所云凡進口洋貨由滬裝輪赴杭照原定之章應在杭關完税辦法本屬如此蓋洋貨進口完税後轉往杭州均在本關給發存票故也惟現在蘇省辦法由滬火車轉運之洋貨本關已照特定之章改發免照情形自與向辦不同倘杭關道不願改此辦法顯與滬寗火車轉運洋貨准給免重徵執照章程辦理不能一律然若將轉口赴杭之洋貨報裝火車援照而行則本税務司亦可與杭關税務司商訂辦法所有准由火車運杭之洋貨一俟杭關遞到完税貨單本關立將先完之税銀如數給還存票移覆查照核辦見復等由並准浙路公司函知派人到關訂定互商即又照會現署職關税務司鐵士蘭商訂辦法兹准照會同日浙路公司派庶務局長來關磋商堅請於江干設關征税本署税務司當卽酌擬火車載貨之章程仍仿照輪運辦法一律杭關税餉亦不致减色親赴上海與墨税務司面商業將大略情形申請總税務司察核所有互擬之章程計洋貨十條土貨七條送請核明如以爲然仍希分别行知倘皆贊成此議望即照復以便轉達滬關税務司照會江海關道分移如果衆論僉同然後將共允之意再行報明總税務司核奪施行再本關税司之意以爲裝火車貨物按照此章程辦法定須在江干開設分關查貨收税而嘉興亦須派騐貨員騐貨然此事需費甚巨在税餉並不加多理應由鐵路公司貼給關員辦公薪水並先行預備合宜公事房及有益衞生住室方期有成照會查照尅日核復計送抄摺一扣正在核辦間又准浙路公司來移究竟分關何日可設經費實需若干務望即日移知鐵税務司於二三天内從速擬復等因前來職道查此次鐵税務司與江海關墨税務司擬訂蘇浙鐵路載運貨物暫行試辦章程給發免重征執照可以推行於浙路在商運固便利即鐵路營業亦必日見發達在職關則舊章不廢當於税餉無甚出入一舉而三善備似屬可行惟江干旣須開設分關嘉興亦應派員查騐需費甚巨除照會鐵税務司從速擬復一面先行移知藩司及浙路公司查照外所有籌擬蘇浙鐵路載運貨物暫行試辦章程並擬在江干設立分關是否有當職道未敢擅行理合抄錄章程備文詳請仰祈憲台察奪批示並請咨明税務處度支部核復飭遵實爲公便 
小說 
[中國貞探小說繡衣盜（三十三）]  
　　第九回咫尺天涯沈沈隔遥愫生離死别脉脉泣横波 
　　只見那位姨太太。也在那裡眼睜睜的望着他。涙眼凝波。愁眉鎖翠。玉容淺淡。寳髻惺忪。宛轉含情。低徊欲泣。紅掩靈芸之涙。春生西子顰。看着姚嘉祖。好像有許多說話。要說的一般。姚嘉祖平日之間。見了這位姨太太。倒也司空見慣。不以爲奇。如今患難之際。看着姨太太這般掩抑可憐的模樣。不覺心上一醉。眼中流下涙來。那位姨太太見了。也不曰得撲簌簌的涙流滿面。好似生離死别的一般。姚嘉祖一步一回頭的挨着。不肯就走。禁不得那班捕役。再三催促。没奈何只得。硬着心腸。上了轎子。一班捕役。左右追隨。簇擁得風雨不透。只存了幾個人。在船上看守姚嘉祖的 
 
 

Page 27

 
 
行李。和那位姨太太。防着他要逃走。赫司馬便叫過他們來。分付道。姓姚的這些箱籠行李。本廳都把封皮封起來。除弔贓之外。你們不許亂動。就是這個犯屬。住在這個地方。也不是事。不如叫他在岸上找個客棧。暫時住下。本廳另派差役。在那裡看守。用不着你們在那裡。如若有什麽問他的話兒。你們到客棧裡頭去傳唤就是了。那一班捕役。好容易碰着這樣的一個發財機會。那一個不想弄幾個錢。如今聽了赫司馬這般分付。大家心上都有些不高興。無奈赫司馬是個現任總捕。一切捕盜緝賊的事務。本來是他的專責。那班捕快。那裡敢不答應。只得一個個答應一聲。無精打彩的走了。赫司馬見他們都走了。把手對着齊刺史一招。把他叫了過來。附耳密密的說了一回。齊刺史心中大喜。不住的點頭道。你的主意。自然不差。一切事情。都拜托你就是了。說着。便自己坐了轎子先走。赫司馬却請出姚嘉祖的那位姨太太來。假意說了幾句關切的話兒。只說姚嘉祖斷没有這樣的事情。一定是有人陷害的。但是事情已經到了這般田地。一時間恐怕未見得就會釋放回來。這些東西。除了方才被他們拿去的。還有什麽貴重值錢的東西没有。要是還有貴重值錢的東西。一古腦兒都交給我就是了。如若不然。萬一個他們等回兒又來查檢起來。給他們拿了去。也是白饒。不如還是交給我。等慢慢再交還你。是個最妥當的法兒。 
國外新聞 
[德國飛船遇險]  
　　二十三日倫敦電云飛船齊泊林第七駛至章斯脱番里亞之伊白格地方忽遭大風船身之一部分因而損壞搭客二十七人幸獲無恙按該船於本月二十五號由杜賽爾毒甫載客啓行 
[德國大臣更動]  
　　二十三日倫敦電云據路透代理局柏靈通信員電稱德國外務部大臣斯曲恩君及普魯士財政大臣萊恩巴彭君均已辭職斯君已簡爲駐法大使蓋現任駐法大使賴杜林親王將退老田里故也蒲哈萊斯脱大臣已簡爲德國外務部大臣曼格台勃之市長萊痕兹君已簡爲財政大臣聞首相華爾維格君擬引入新進藉以鞏固其地位云 
[英國政黨反對預算案]  
　　二十三日倫敦電云英國台萊乞洛里克爾報載稱國民黨决議反對預算案除非政府對於否案權一事並不讓步調和而令該黨滿意則始可賛成 
[英相請改加冕誓文]  
　　二十三日倫敦電云首相愛斯奎士君呈遞議案請修改英皇加冕誓文以免有傷天主教人感情該議案已第一次宣讀通過贊成者三百八十三人反對者四十二人 
[土爾其國會休議]  
　　二十三日倫敦電云據君士坦丁電稱土爾其議院業已休議擬至西十一月一號續行開議土爾其内閣總理大臣極讚保護居留島各國對土之友誼並謂希臘之態度並無可詆之處深望土民對於行事正當之政府能謹守其敬重之態度云 
[德國首相回京]  
　　二十二日柏靈電云德國首相已回抵柏靈 
[俄國樞密院通過芬蘭議案]  
　　二十二日柏靈電云俄國樞密院已將芬蘭議案通過 
[葡萄牙國會定期選舉]  
　　二十二日栢靈電云葡萄牙國會定期西九月二十三號舉行選舉（以上譯字林報） 
 
 
 

Page 28

 
 
   
 
 

Page 29

 
 
奉　帝國部在定清國蘇州創辦合資會社　領事官許可發行觀覽福引正分副劵無論中外内地一體通行在案觀覽正劵每號大洋二角得中頭等品物價値二千元茶劵每號大洋一角價値一千元得中等次悉照湖北籤捐大票開彩對單爲証又分劵每號大洋一角頭等一千元照湖北副籤票對單爲証中劵向本館或分發處均可領兌點字劵十七次六月初三開廿九日止過期不候分處閶門李源昌上海鴻發源杭州本分發所嘉興本分所松江本分所湖州蔣第震澤孫天寳餘姚本分所楓涇孫德潤硤石快得利寗波立昌無錫萬利源揚州宏發興化德興鴻姜堰鴻運來　本館啓 
[好立克麥精牛乳]  
最補飲料無上食品 
經理處上海仁記路二號文達羅洋行 
本公司所製之麥精牛乳久已馳名各國最宜於老年氣虚血衰之人並小孩體弱肌瘦以及仕宦紳商旅行之用因其能補血益氣强健筋骨乃乳膏中之魁首也　光顧者請認明牌記幸甚 
[博山玻璃公司招股正分票頭彩拾弍壹萬元]  
本公司爲擴充實業起見禀蒙農工商部咨明　兩湖總督部堂在案援照股份彩票成例開辦博山玻璃公司招股彩票茲届開辦第二次額設六萬張每張售洋念元候票銷有成數定期開彩再行登報聲明兼設分票全張五條售洋一元分條二角五月份起按月開彩得彩紅票均可就近核兌不中正票照章折半換股本公司工業日見發達購股諸君幸勿交臂失之本局分銷處北京萬福來天津富而貴又寳興吉林增升潤濟南化刦堂又東升陽長沙公益公司漢口陳子宜江西九江生記廣貨號安慶青雲室紙店又華英藥房蕪湖政大源南京裕興康萬寳通鎭江錦昌祥布號又同益號楊州小瑯環通州森昌號杭州大福來又廣彙豐嘉興陸萬成蘇州怡源祥寗波立昌號温州益元銀樓福州中英藥房厦門廣來勤記又萬集號　　　山東博山總公司及上海南市業盛里分局仝啓 
 
 

Page 30

 
 
   
 
 

Page 31

 
 
   
 
 

Page 32

 
 
   
 
