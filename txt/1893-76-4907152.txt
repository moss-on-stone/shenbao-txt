# 1893 - 76 - 4907152

 

Page 1

 
 
[會解山西山東振銀] [  申報館協振所席裕祺拜手]  
　　去歲山西地方始患亢旱繼苦水潦秋閭風雹爲災遂致田疇荒廢顆粒無收疉經各當道飛書乞糴情詞懇摯使人惻隱之心油然而生山東沈災未澹孑遺之民困難蘇呼籲之電音又至亦仁人君子之所不忍坐視也今以規元一千五百兩振山西内有潯溪誦芬生指振山西一千兩以規元一千兩振山東會同絲業會館仁濟善堂解往災區核實散放惟是被災之處甚廣當此青黄不接之時深慮無以爲繼所望普天下善士推已飢已溺之念存救人救徹之心慨解廉囊源源接濟此則敝協振所代百萬災黎望雲引領者爾謹布微忱㐲惟德鑒 
[恭印諭旨告成]  
　　九天綸綍薄海同聆本舘旣逐日將諭旨電傳恭錄於報每歴一季復敬謹排印成書俾寰宇臣民得以共聞天語茲又印成光緒十八年冬季諭旨每部仍收碼洋四分存在申報舘帳房及各處申昌書室諸君子移玉惠臨購取可也 
[甘省洋務說]  
　　余旣與甘肅之客談鐵路事採其言以著爲論說而錄於報因復進而問之曰甘省此時亦有講求洋務者乎客聞言慷慨而起曰語云識時務者爲俊傑今之時何時乎乃四千年來未有之創局也今日之所謂洋務卽今日之所謂時務昧昧者每以不談洋務爲高是直以不逹時務爲高也孔子謂子夏曰女爲君子儒毋爲小人儒洋務亦猶是也有君子之洋務有小人之洋務非談洋務者皆小人不談洋務者皆君子也且君子而不達時務國家安用此憒憒之君子哉卽如甘肅一省僻處西陲非若上海之爲通商總匯之區也非若天津之爲北門管鑰也非若廣東福建之地近海疆洋舶所易至也自以爲彼處天之涯我處地之角惟是風馬牛不相及洋務於我何涉哉乃俄人之遊歴者則至於甘法人之遊歴者則至於甘英人美人之遊歷者則至於甘以至日本人之遊歴者莫不至於甘項背相望絡繹不絶此何以故然則甘省之山川險阻土産民風軍情吏治悉爛熟於洋人胸中矣夫甘省之山川險阻土産民風軍情吏治我處地之角彼處天之涯風馬牛不相及其於洋人何涉哉乃洋人於甘省之情形則爛熟於胸中甘省於本地之洋務則竟置諸腦後詎不可異之甚乎蓋洋人以華務爲時務我中國不以洋務爲時務嗟乎此明昧所由分强弱所由判歟且洋人之遊歴中國與華人之遊歴外洋名雖同而實則異華人之遊歴外洋者皆其貧無聊賴者也登進無路捐輸無資富貴熱於中饑寒迫於外乃爲此萬不得已之計借遊歴以爲干進之具終南捷徑於是乎在焉其根柢固已薄矣及至外洋撙衣節食有類秋末寒蛩而且主强客弱主富客貧相觀之下自慚形穢又何敢躬往遊覽不得已取當地之日報新聞抄錄成書加以修飾潤色裒爲一册以便銷差而冀議叙其尤無謂者作爲詩歌以自附於騷人名士之列伎俩如此於國家大局又何補哉至洋人之遊歴則不然有專爲商務者有專爲礦務者有專爲鐵路者有專爲軍務者專爲商務而來出資者商務公會也專爲礦務而來出資者礦務公會也專爲鐵路而來出資者鐵路公會也惟專爲軍務而來其出資乃由於國家以箇中人考箇中事不辭勞不惜費此所以矢不虚發發必中的我中國之遊歴者能之首夫遊歴者尙如此　馬伏波之所謂井底蛙者乎甘省之時務其大端亦不出商務礦務鐵路軍務四者而其尤亟者則在餉源情亦知甘省無所謂商也無所謂礦也無所謂鐵路也然泰西各國舍此三者實别無致富之術裕餉之方乃甘省無一能焉可不爲之寒心哉余聞而憮然曰甘省之疲乃至此乎嘗聞熟於洋務者談及辦理洋務似難而實易凡與洋人通商互巿以來洋人之窺伺中國者固無地不然無時不然而中國皆以大度置之其局量固高出乎他人矣然僅恃大度而不處之以小心則未免有燕雀怡堂之慮而洋人或多要求反覆無常所以起而應之者殊不易易然苟得其要領則亦不易而易也夫辦理洋務非熟悉洋語者不可否則不足達其情也非熟於洋情不可否則不足以折其理也非不惜小費不可否則不足以生其敬也今中國何一省無辦理洋務之局何一局無辦理洋務之人而其中善於辦理者落落焉如晨星之可以指數然則辦理洋務之人材不綦難乎甘省竟不講求洋務亦是藏拙之一法然客之所云洋務卽今日之時務此則不刊之論也甘省之所以不辦洋務大都苦於經費之無出甘軍口糧固賴東南各省爲之協濟安得餘資以講求商務礦務鐵路三大端而不知事必先難而後易倘此三大端一旦舉行則所以達時務者正所以開利源利源旣開漸推漸廣裕餉在此富國在此强兵在此禦侮亦在此苟一變通而甘省不難治也非然者不能自立而全恃他省之恊濟倘東南各省自顧不暇則甘省之憂將益甚矣事在人爲是所望於當軸者 
[太液春波]  
　　神機營派兵往新疆充當砲隊教習曾記報章兹悉此項官兵已由管營諸堂憲諭令於正月二十七日起程每人先給治裝銀三十兩又以新疆道里孔長川資較鉅除照章由營墊放口分銀兩月外再加給四月口分銀以利遄行而示體恤○客冬東三省練兵全營龔長寗夏副都統蘇嚕岱之母趙氏殁於奉天行次富因營務緊要暫緩扶柩回京近以軍務肅清奏明回旗穿孝得旨俞允遂携介弟噶護軍叅領嚕岱親扶靈柩抵京暫停阜成門外下關慈慧寺諏吉正月二十三日開吊二十六七八三日延庥緇流唪經二月初一初二初三三日延集喇嘛唪經初四日辰刻送入佳城○管理太常寺事務禮部尙書臣宗室崑岡等謹奏爲題請派遣事恭照光緒十九年二月十一日孝康章皇后忌辰應行遣員恭詣孝東陵讀文致祭謹案臣寺祀則内開應由陵上守護公等中題遣一人就近恭往主祭准宗人府將守護公意普光裕銜名開送前來臣寺繕入題本進呈恭候欽遣一人俟命下之日再由臣寺知照屆期恭往將事謹此題奏請旨光緒十八年十二月十八日奉旨遣奉恩輔國公意普行禮欽此○廂藍旗漢軍花副都統尙阿訂期正月十三日已刻在堂子胡同東口外北寛街本旗公署内挑補五個甲喇所出領催三缺馬甲九缺敖爾巿六缺養育兵四缺先期由印房傳知各佐領應挑人等務於是日已刻以前齊集署内預備挑缺莫悮○値年旗准兵部轉行事准光祿寺咨本年上元節賞外藩蒙古王公台吉等桌張等因查得擡送桌張應用管兵章京四十員領催八十名兵四百八十名行文兵部轉行派撥務於正月十五日黎明赴寺相應轉行値年旗轉傳八旗滿蒙漢固山遵照○正月初十日清晨工部虞衡司滿漢掌印槁帮槁正副郎主政曁正稿劓稿筆政各員補褂衣冠先後 
 
 

Page 2

 
 
抵署堂上懸一横木厥名曰衡是日預就衡前恭設香案司員齊集後掌印詣案外拈香行禮諸員相繼行三跪九叩禮名曰祭衡亦盛典也○連日阜成門外史姓花爆官作舁送大小花盒二十餘架入城大者高一丈三四尺圓徑一丈六七尺又有荷榴桃橘佛手香橼諸花菓盆葡萄架南瓜架象馱寳瓶一對曁各樣新式花爆沿大街進西安門前有一人手持黄龍旂爲導行至西苑門報明舁入海内以備皇太后元夜玩賞○兵部示傳所有候選營衞各官正月分應行投供人員限正月十九日卯刻赴部投供二十一日午刻赴部過堂勿得違悮○兵部爲咨行事武選司案呈現出有多羅順承郡王門上長史一缺應行咨取上三旗頭二等侍衞冠軍使雲麾使前鋒叅領前鋒侍衞叅領副叅領佐領世襲子男輕車都尉護軍叅領副護軍叅領等由本部會同宗人府堂官揀擬正陪帶領引見請旨簡充相應咨行侍衞等處卽於前項應送人員内擇其老成持重表率有方者保送一二員務於五日内咨送本部以憑辦理 
[賜讌盛儀]  
　　正月初十日土幸紫光閣賜外藩筵宴謂入宴者有蒙古王貝勒貝子公四十餘人台吉塔布囊三十一人呼圖克圖二人達賴喇嘛呼弼勒罕各一人由理藩院帶領入宴朝鮮正使官副使官各二人伴官五人由禮部帶領入宴　皇上於午正時幸紫光閣閱看善撲營官兵貰跤騙𩥮騙駝精捷營官兵對單刀對竿子樂部跑竹馬射嗎呼音律處彈箥箕唱庫們回回營官兵唱西番回回曲及各項玩藝中有羊上樹一齣臺高三尺以木製成寛方相若上置青松一株臺南有層級官兵悉作西番裝束雜以西番音樂牽羊於臺南十數步外撒手令踏層級以上至松樹下前兩足跪地昻首長鳴三聲退至原處其外藩侍宴者欽賜尺頭雜物各有等左宴畢跪領所　賜各物碰頭謝恩皇上遂啓鑾還宫○上元後一日賜大學士尙書軍機御前王等進乾清宫筵宴名曰廷臣宴先期經奏事處開列王大臣銜名於正月初八日具奏奉旨派出正月十六日進乾清宫筵宴桌次照錄如左東邊第一桌和碩禮親王世鐸體仁閣大學士福錕第二桌協辦大學士吏部尚書麟書户部尙書熙敬第三桌禮部尙書崑岡刑部尙書貴恒第四桌工部尙書松溎理藩院尙書松森西邊第一桌喀拉喀札薩克親王那彦圖武英殿大學士額勒和布第二桌文淵閣大學士張之萬協辦大學士吏部尙書徐桐第三桌户部尙書翁同龢禮部尙書李鴻藻第四桌兵部尙書許庚身工部尙書孫家鼐拏酒刑部尙書貴恒欽此 
[潞水春鱗]  
　　北關衆鋪商捐集會貲於正月初九日起雇喜慶班演劇四日藉酬水火二神新年多暇把臂來觀者幾如蝟集亦一時盛事也○衆首飾店每於新年舉翠冠聖會以聖冠十三頂神環二十四對黄縀袍十三件於正月十三日在通州衞公所齊集將各件陳設齊整焚香叩拜十四日寅刻排齊儀仗迤邐而出聖冠綵亭四座神環綵亭二座聖衣箱一架導以鼓吹簧清竹脆音韻悠揚往張家灣浬江泗佑民觀内爲娘娘更換午刻朝頂酉刻回鑾○佑民觀於正月十五日大啓山門進香之客不遠數十里而來屆期有高蹻秧歌太獅少獅中旛跨鼓少陵童子小車等會二十餘起朝頂進香百貨雲屯萬人雨集是日清晨紅日東卄浮雲盡掃嬉春士女益覺游興怦然至十點鐘西北隅天作黄色俄而狂風大作塵沙蔽塞幾至對面不見人作小經紀者收拾貨物伏地避風各會雖奮勇而來至此亦爲之束手下午五點鐘封家姨返斾游人乃覓路而歸○元宵佳節四街兩關鋪商各出資本製奇巧絹燈在鼓樓四面懸挂五光十色璀燦陸離令觀者爲之目眩○節逾驚蟄運河之水汨汨而來浪漲三篙賈舶往來可以暢行無阻矣○教堂失去零星物件値銀二百兩旋由州捕拘獲小車夫劉麻子宣六張三等六人供出所竊之物售與西街廣貨鋪共四家鋪主堅不肯認孫直剌大怒欲將全案人犯送交總理衙門衆始畏罪情願按物折價如數賠償懇恩結案除將小車夫枷賁外並出示二張不准小車夫偷竊洋人貨物亦不准廣貨鋪貪利偷買私貨如敢再蹈前轍定行從重治罪○逋濟庫失銀一案倉憲將庫丁庫兵河兵裏班巡役面交陳司馬會同孫直剌審訊雖經迭次研審尙無確供倉憲復札飭通州五營兠拿逸犯勿使漏網○離城北十二里許徐新莊徐姓屋後有一井日前有人汲水見井中有屍赶卽告知地保報官詣騐 
[獨統雄師]  
　　天津小站盛字全軍本歸周武壯公總統講武之暇兼辦屯田歲收稻　若干馬飽士　爲各軍之冠迨武壯騎箕歸其兄剛敏公接統剛敏復以積勞殁於營次遂由左右兩翼統領賈制壇衞達三兩軍門分統兩軍門素在兩公麾下旣已分統其軍一仍前制無所更張壁壘旌旗宛如往日惟每談公務時意見或有參商今正賈制壇軍門而禀傅相另求差使傅相以權力分則號令不一恐致貽誤遂於由户下旬委制壇軍門會辦天津營務處事務而盛字全軍則由衞達三軍門一人總統事無愛貸責有攸歸翹首新農鎭上大帥旌麾冨更焕然生色矣 
[鐵路紀聞]  
　　鐵路官局所開鐵路已至灤州再接數十里使至樂安寨道達山海關俟桃紅柳緑時關内當可完工卽將分局遷出關外從此得尺則尺得寸則寸行見東三省軌道縱横載械運兵益形　利於以固國本而奠邊防豈不懿歟 
[八閩零拾]  
　　福建南臺龍領頂雲龍等號專製一聲雷及連升三級等爆竹名馳遐邇購者盈門數十年來獲利無　新正張笏臣爵廉訪忽飭侯官縣李邑尊嚴爲禁止如再製造從重究懲誠不知其何故也○元宵前後好事者必迎賽龍燈到處游行勒捐燈燭雖曰昇平樂事然亦惡習宜除也○上月有土棍至南臺塢尾街某鞋店購鞋議價旣諧給以假票主人察知其　扭而毆之棍謂其寃誣控諸南臺保甲局局差拘店主不獲悮拘某乙送官乙與鳳池書院山長陳瀍川剌史有葭莩親飭人持片赴局中具保門丁不允著另具保狀始得領回○獅子樓前有古井焉一泓清水照澈心脾附近居民咸汲取以供炊爨正月二十八日忽見有人沈於井底急縋而土騐係男屍年可二十餘莫能詳其姓氏遂由地保遍黏揭帖冀有親人認領瘞埋延至翌晨依然暴露殊可慘也○周辛仲廣文長庚前任彰化縣教諭邑人士資其陶淑成就者多旣而解組歸田悠游林下桑榆晚景頗極清娱日前爲二豎所侵竟赴修文之召船政工程處魏紳士瀚輓以聯句云冷宦肩十萬生靈好留肝膽照人社祭春秋傾瘴海遺行在羣公口頰况有文章壽世篋書傳誦已名家方太史家澍聯云奇才奇厄奇行奇窮天意難知來世祗應消濁福孰碎孰完孰枯孰薨我生未卜此時且願作庸人蓋昔年廣文秉鐸諸羅時劉省三爵帥惡番民之頑便難馴意欲興師痛剿得廣文片言而止故魏君上聯及之也○玉筍園戲班妙舞清歌一時無兩一日在某鄉演劇忽某學教官飭下傳取優人以爲僞也置之不理旣而訪聞屬實急倩人懇請改期教官亦曲從之嘻教官也而竟徵歌選舞乎昔有粤中廣文於生辰演戲有人贈聯嘲之曰明倫堂上移來南海先生教授衙中搬出西廂雜劇移贈此君當稱雅合 
[逸犯續聞]  
　　福建侯官縣監犯乘間脫逃已登前報兹聞二犯一係賊傷私主一係安成街戕傷哨弁均屬窮兇極惡罪無可逃者是日天未黎明挖去獄垣相繼逸出日來偵騎四出影響毫無南臺保甲局員康少尹恐潛藏烟館之中親自出外巡緝查至某烟館内見人數與循環簿不符遂回明李邑尊恐不免提案研訊也 
[日東耀武]  
　　日本三月十一號卽中國正月二十三日下午四點鐘時北洋水師致遠超勇揚威三兵艦由上海展輪至長崎惟聞砲聲如巨霆中外　人趨至大浦眺望遙見致遠船上高揭副統領旗號及入港懸日本國徽燃砲二十一門以伸敬意日本兵船海門艦卽懸旗燃砲答之有頃中國理事張子豫司馬登舟拜會鄧正卿軍門叙談一點鐘時而别船上燃砲七門以送迨五點二刻軍門偕超勇管帶黄君菊人揚威管帶林君少谷衣冠登岸進理署答拜司馬欵以茶點略詢行程軍門答以此次在崎小泊一禮拜迨華歴二月初二日卽須開往高麗不及前進 
 
 

Page 3

 
 
神户横濱等口談畢辭出回船次日經辦煤火之榮昌號主宴於大鶴樓十四號晚理署宴於三江會所是日午後軍門等偕理署東譯官王君往長崎縣署拜會代理縣知事中村君賓主皆操西語問答次日上午中村君下船回拜送客時致遠燃砲七門禮也 
[釋菜上儀]  
　　昨爲上丁釋菜之期黎明江海關道聶觀察提右營叅將傅叅戎松海防同知劉司馬上少海縣黄大令教諭宣廣文均至先師孔子廟排班行禮蹌蹌濟濟祀事孔明如瞻泗水尼山道範也 
[戎斾返松]  
　　江南提督譚青崖軍門由江寗至滬已列報端昨晨八下鐘時軍門乘滿江紅船返松城守營及各弁兵均往江千恭送 
[典商看管]  
　　前日午後本邑城廂内外典鋪十五家各遣人扭厚生典主邢厚莊至上海縣訴稱邢違章取巧私做活利請爲譸究晚間黄愛堂大令升堂集訊原告沈少耕余子芹等人投案訴稱各典取息向來遵守定章同治十三年詳請藩憲批定二分取息無得違章取巧上年春間邢開設同昌源來兩典瞻敢違章减利控經袁前令傳案飭令遵章具結今邢接開厚生典又於本月朔日起違章取巧商等會同往勸連商三日邢竟公然不睬今午又往勸止邢反令夥友逞兇將商等赶出不得已扭送憲案叩求諭飭遵章免行生意被其一網打盡使商等有悮公欵邢供稱職員所開同昌源來兩典現已分與兄弟厚生係職員所開因欲便民改爲活利且閔行鎭各典利息亦有叅差至各典控職員違章職員自願承當伏求明鑒大令曰去年同昌源來兩店違章經前縣傳案諭令具結遵守何爾今又違章豈不知典章由藩憲所定早已批准有案乎諭畢將同治十三年藩憲批詞給邢細看著卽具結邢不願具大令怒飭發捕廳看管 
[縣宰騐屍]  
　　糧米小工易坤仁劉棍橋李老和三人與同伴楊金桂王壽山傅三爭奪生意以致毆傷經十六鋪地甲拿獲一干人解送上海縣黄大令研訊之下判令將王傅懲責荷枷發南碼頭示衆楊收入待質所易等送往仁濟醫院敷治此已紀諸報章矣日來易傷已告痊忽患他病屢醫無效旋於前晚斃命院中院主知照二圖地保投縣報請臨騐大令立飭差役前往將王傅帶案分别開枷連楊帶往屍塲伺候時方亭午率同仵作書差命駕出城及至院中卽升坐公案先由地保歴禀前情大令飭仵騐得易委係因病身死遂請某善堂爲之棺殮李劉同供稱求大老爺將棺木换副號者大令允之楊王傅仍交差帶回收所劉留住院中醫治李叱令退去候傳屍屬來案核辦 
[控懲逆子]  
　　日前寡婦何許氏扭兒子何順芳至上海縣以違忤等情訴請懲儆前晚黄大令徣堂研訊何許氏訴稱小婦人原籍蘇州元和縣丈夫殁已多年生時就治下喬家浜開設荳腐店故後乏嗣所遺店業經小婦人執管順芳實姓李年廿八歲於十七歲時撫作螟蛉光緒十六年文定金阿心之女爲媳詎料順芳旣長不安本分嫖賭逍遙光緒十七年與方姓嫗姘識小婦人迭次管教置若罔聞上月二十四日小婦人將金女接至家内意欲令順芳完姻順芳竟避匿不見小婦人尋至方嫗處得以遇見正欲押回順芳瞻敢行兇小婦人因此情急扭案順芳供稱小的年二十八歲向業成衣不敢違忤大令問氏曰現在爾願領順芳回家不答稱須李姓族人出爲擔保始得領歸大令准之喝令將順芳拖下先笞責壮百板收所候核 
[斷令存銀]  
　　本埠英租界文章綢莊因鄰鋪失火以致波累本由元亨洋行保火險銀一萬五千兩興隆保銀一萬兩瑞記保銀五千兩計共三萬兩未經照數賠償旋由莊主陸雨生等投英公廨控元亨買辦殷文榮索賄不遂以致留難并將索賄信函呈閱蔡太守傳殷至案會同德國理事署福繙譯官庭訊陸延律師威金生呈控元亨延律師哈華托申辯太守將殷申斥諭以保險銀應賠與否聽英刑司公斷此已列入報章兹悉元亨興隆瑞記三行皆德商所設理合歸駐滬德總領事訊理而英刑司有兼理上海租界商務之職且保險一事責任非輕故欲查明此案緣由威哈兩律師亦均願英刑司公斷英刑司以元亨等三行曾保文章銀三萬兩今以存貨不足祗願折賠銀一萬二千兩姑飭先將銀一萬二千兩存堂候查明文章簿據若何以憑核奪 
[謀奪店業]  
　　前報紀店夥昧良一則昨據方正榮帶同幼孩于明泉投法公堂禀稱明泉父名慶亭在治下開設慶記衣莊四年前物故將店務交夥陸錫卿沈少堂等帮同經理于妻又於今正初三日逝世忽有老嫗周吳氏偕子周金寳至店吵閙謂子慶亭係伊親生子欲將店務歸伊掌管小的等詢明原委知周吳氏果係于慶亭之母中年不願守寡再嫁與周惟新爲妻遂生周金寳是于慶亭與周金寳係同母異父當邀親族集議處置之方周吳氏母子欲得洋五百元因其願望過奢未肯應允周金寳卽串通學徒陳梅生之父私將縐紗綢夾衣九件典摑洋銀欲赴上海縣控告未遂其志又至店中滋閙日前具詞呈控已將周金寳陳梅生等提案務求根究並呈押票一張周吳氏稱已故慶記衣莊主慶亭實姓周與金寳確係同胞慶亭逝世後方正榮等將孫兒周明泉易姓爲于霸佔業産　正榮稱于慶亭棺木前和鐫于姓字樣豈能强指爲周周金寳稱棺木上實鐫周姓可請騐視同轉飭將店夥陸錫卿傳案陸稱主人姓于因母再醮與周姓慶亭經尊長撫養此次周氏見慶亭夫婦均已病故遂欲來店纒擾同轉謂周吳氏曰爾不能守節醮與周姓是與于姓恩義已絶不應管于姓店業問陳梅生曰爾爲何與周金寳串通竊取衣物答稱衣服由店夥沈少堂交與小的同轉謂周金寳曰爾旣係周惟新之子與于姓本無干涉金寳一味强辯同轉著將周陳還押候再查核令周吳氏出外聽候核示不准前去滋擾 
[解犯過申]  
　　南匯縣農民王維垣王沈氏夫婦二人因威逼某姓女墮河身死經縣主吳子佩明府訊明解府發回前日明府又備文飭差起解昨日午後抵申解差赴上海縣投文過站黄大令飭分别收禁聽候派差護解 
[瘋人㓾腹]  
　　木工某甲家在本邑叅府署左近日來忽患瘋癲語無倫次前日下午持刀向肚腹亂剌致受重傷家人急上前奪刀則已奄奄一息旋求得傅叅戎名片送至仁濟醫院求醫上海縣黄　令訪悉情形遂於昨午在醫院騐屍後入病房察看 
[英界公堂瑣案]  
　　三十七號西捕禀稱昨日巡至浦濵見錢阿桂等各操三板船在碼頭爭拉渡客互相吵擾以致危險異常有違租界定章是以拘拿送案阿桂及錢阿四錢阿福錢阿意同供稱小的等皆寍波人在治下操麻雀三板船餬口不知規例以致悮違叩乞施恩感戴不盡蔡太守判令各管押兩禮拜○包探沈金隆禀稱昨日見萬奎生持水晶眼鏡在某押店前東張西望向之盤問知係竊贓惟不知失主姓名今特解送案下萬供稱小的家居城内上有老母叩乞施恩蔡太守判令笞責一百板驅逐出境贓存捕房待領○包探何瑞福禀稱公和永絲棧執事人某甲投捕房報失絲十一包小的前往稽查似非外人所竊盤問管棧人周如松出店人朱蘭生奚生泉情節可疑因之送案請訊周供稱小的係浦東人在棧十餘年從未悮事此次不知如何失竊小的實不知情朱奚同供稱小的等在棧服役已歴多年决不敢貪小犯竊蔡太守飭將周等一併開釋飭探查明實在情形再行究辦○包探何瑞福禀稱張湘雲投捕房報失自鳴鐘錫燭臺等物查係陶仁金所竊今特吊贓送案張遣傭婦領贓陶認竊求恩蔡太守判令管押三禮拜贓給傭婦領去○包探孔阿才禀稱某客棧夥鮑茂雲報稱棧中失去夾被三條小的查知僧人慧仁所竊是以吊贓送案鮑訴稱小的在棧中爲夥日前留寓三僧並不知慧仁作賊兹已由包探查獲請准領贓慧仁偏衫秃頂合十和南兩目灼灼然微露賊相供稱僧人俗家在浙江海鹽縣偶然犯竊求賜宏恩蔡太守飭押候備文遞解回籍贓給鮑領去著償質本一半○王陳氏控李錦堂薛金發藉索喜封逞蠻攫物蔡太守訊供之下飭押候過堂覆訊當氏報捕時稱有著名土棍瞿關寳爲首旋由包探秦少卿獲瞿管押已 
 
 

Page 4

 
 
列入報章矣昨日秦探將瞿瞿解案太守命押候過堂訊供究○朱過氏訴稱小婦人家在無錫女兒秀金被王阿三誘姦强佔請卽訊懲蔡太守研訊之下金秀供稱小婦人自願嫁王王供稱小的憑媒娶秀金爲室太守飭押候覆訊此已記諸報章昨由太守覆譸朱過氏隨丈夫朱杏林投案訴明女兒被王姦佔秀金低垂粉頸細語嚶嚶聽不分明無從縷紀王供稱小的娶秀金時有阿三娘卽張錢氏作伐太守飭提張錢氏研詰氏供稱王欲賄囑小婦人認爲執柯小婦人不依是以此事毫無干涉太守喝令將王重笞三百板秀金掌頰一百下呼號宛轉入耳可憐供稱小婦人見誘於金小妹以致如此如今悔之晚矣太守飭將王暫行管押阿三娘無干省釋秀金交其父具領俟補提金小妹到案質訊究辦 
[法界公堂瑣案]  
　　錦名洋行收租西人偕夥葉姓並司閽人朱林發等訴稱租户華金興忽於初三日遷移並不先期知照經司閽人尋獲解案求追本月租洋八元華禀稱正月租洋業已付清此屋已於前月退租曾向收租人言明葉稱因華透住三日例應照付一月房租且被拆去墻壁亦須照樣砌好華稱此屋由新寳仁轉租下來墻壁本來拆毁非我所拆租屋時葉確不在塲同轉以其各執一詞衡情酌斷判華繳半月房租計洋四元完案○包探郁庭湘禀張桂生在北京輪船上行竊搭客釘鞋一雙當被扭獲人贓並搜出押票八張送案張供向在鄉間新種偶至輪船月眺致遭悮拘所押者皆係已物同轉謂人贓並獲不必花言巧語判責六十下○招商局八號巡丁楊阿三禀朱春泉用洋刀割破羊皮包取皮一張故將人贓送案同轉判押候笞責一百板皮給楊領○糞案内之朱華氏吳桂芳吳竹軒徐兆寰劉阿泉等於昨農投案旋據保人藩榮昌呈繳潤康正元兩錢莊本月十三期洋票名五十元同轉謂徐曰結算下來爾應還洋二百十六元今付期票一百元不足抵欠答稱劉阿泉本欠糞洋七十元左右今不肯照付故與同來劉供前欠之洋已付過五十二元目下祗欠十九元零有清帳呈閱同轉謂前經包探　同較對帳目延至今日如何尙有不符吳桂芳稱劉祗欠十九元餘與帳上合符朱華氏稱朱乾鎭名下共欠洋銀三百八二盼元均被徐姚侵用吳竹軒稱朱乾鎭之款已由中人理勸命徐認還五十二元事本可了緣徐欲將别人之欠東劃西抵該氏亦然反覆朱華氏稱徐不但兠收帳欵尙浮開費用每月付酬勞洋十五元不知爲誰人所得同轉問劉阿泉曰爾欠十九元有餘爲何不歸劉求限至禮拜一一併還清同轉著將徐劉兩人交與潘榮昌帶去限日繳洋○包探王榮培禀周杏春於深夜時携銅脚爐布衣玉器八件大錢七百文小錢數十文狀似竊來送案請究周供在褚家橋南首某老虎灶爲替工此等物件卽在老虎灶竊得同轉以無失主到案判押候笞責六十下物存捕房待領○洋人伊麽田前控粤東人陳阿南積欠貨洋已詳前報昨日陳遵斷繳洋三十一元三角由伊麽田到案目領此案遂結○包探郁庭湘禀秦良山楊仁寳等前因撬竊東洋車照會經人送案判以枷責其時各東洋車皆相安無事上月二十七日兩人期滿開釋車户紛紛具報謂前次將秦楊送辦致被懷恨撕破車背照會數張奉捕頭命將秦楊拘案同轉訊問之下兩人皆不承認著押候傳同原告質訊 
[善與人同]  
　　昨日本館協振所接奉綏安同人公函云楚南李君蕚樓前年在寗陽署中一病不起伊在閩多年無家可歸所有遺存衣箱物件同事諸友公同估價變賣除用去喪葬各費並爲置買田産逐年歸該署三班輪値祭掃外現計用剩番銀折合光鷹洋七十元近聞山左右各省待賑孔急同人特將此項移賑災區以資蕚樓冥福并請登諸報端藉以徵信又烟臺寄來無名氏助山東振捐洋銀三十元助順直山西振捐各十元槐慶堂助山東二十元計共七十元兹數君者於哀鴻載道之時量力輸財以拯餓殍仁心仁術寰海同欽矣爲綴蕪詞以答嘉貺 
[筵資助賑]  
　　本所昨奉鄭芸初翁來函云僕於去冬建屋數椽蒙各交好賀禮優渥理宜設筵答謝頃諸君到商以順直被災甚重慘狀堪憐不如移作賑欵兹謹送上洋五十元卽祈彚解災區云云似此節省虚文胥歸實用隨時隨地皆可以行方便積陰功益莫大焉又伍秋霖翁經募廣字第二號册丙計六户洋三十二元又銅洋一元合並求登報此佈 
[以善及人]  
　　爲善之念本於愛人恒有一念之誠上格天聽而食報遂覺無窮故事無大小苟能於物有濟受其惠者無不淪肌浹髓感戴靡涯况集腋可以成裘積小卽以高大乎敝堂創設一文錢善愿迭蒙諸大善士多寡隨緣拜賜誠不少矣兹蒙張君明之癸記寳號各助全年一萬愿各交來英洋十元源滄洋貨寳號每日助五十愿裕大糟坊諸友十五愿鎰記寳號助十愿計由正月二十日至廿九日收回捐册四十一扣共收到英洋一百十三元一角五分對開洋三個大錢七百八十文長捐九十六愿祗領之餘不勝欽感爲數雖少而其愛人之念濟物之懷則無大小也設凡力所能爲者皆推此善念以愛人使敝堂得以常代諸大善士佈惠窮檐則施醫施樂施棺恤嫠施粥施衣及諸善舉皆有所賴不誠厚幸歟引領慈雲盼甚禱甚上海虹口元濟堂同人等拜啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年正月二十五日京報全錄]  
　　宫門抄諭旨一道錄前○分選單○新撫陶奏吐魯番等屬被災地畝應徵糧銀請分别蠲緩摺○台撫邵奏勦平恒春滋事番社保奬出力各員摺○東撫福奏保奬救護船隻出力各員片○正月二十五日工部鴻臚寺廂白旗値日無引見○色楞額請假十日○關防衙門奏初一日大光明殿拜表謨貝子行禮○召見軍機汪鳴鑾裕德○光緒十九年正月分選單道湖北督糧岑春蓂廣西監知州雲南雲龍周名建湖南舉知縣廣東海康王星齋山東舉福建永安葉新第安徽江西廣豐夏之森浙江浙江臨安吳慶祥江蘇俱甲山東高苑徐引源直隷附巡檢江蘇如臯羅慶雲四川監江西義寗何震四川監典史江西金谿孫增浙江監○○頭品頂戴甘肅新疆巡撫臣陶模跪奏爲新疆吐魯番等廳州縣被災地畝應徵課銀糧草擬請分别蠲緩以紓民力恭摺仰祈聖鑒事竊新疆吐魯番等廳州縣被凍被雹被水被旱業將大概情形先後奏明並飭司移道委員會勘地畝數目銀糧應否蠲緩詳覆核辦在案兹據署布政使饒應祺詳據各印委結報吐魯番廳屬沙河子等莊葡萄果木被凍較重地三千九百八十畝二分五毫額徵園課銀九百五兩九錢三分七厘一毫二絲五忽擬請悉數蠲免被凍稍輕地四千八百三十二畝七分七厘額徵園課銀一千一百六兩一錢五分六厘六毫二絲五忽請自光緒十九年起分作三年帶徵鎭西廳屬大有莊等處被雹成災地一千一百七十九畝並無收穫額徵糧八十九石六斗七升八合六勺擬請概予蠲免迪化縣屬黄草梁等被旱地三千九十七畝五分額徵糧一百二十石六斗七升九合奇台縣被旱地一萬六千九百八十一畝九分二厘五毫額徵糧六百六十六石一斗五升六合九勺該二縣應徵糧石並奇台縣被災户民借領籽種一百五十一石七斗五升均請緩至十九年秋後帶徵阜康縣屬三工台被旱地八百八十畝顆粒無收額徵糧三十六石四斗擬請蠲免莎車州屬兩次詳報和什拉普等莊被水共地六千二百三十五畞一分六厘淤泥深厚沙石壅塞不能耕種額徵本折糧一百五十一石四斗四升三勺本折草一萬七千五百三十四斤三兩七錢四分擬請悉數蠲免俟復墾成熟再行升科葉城縣屬牙斯冬並續報阿由渾等莊被水地共一千三百五十九畞四分八厘禾苗被淹收成失望額徵本免糧一十石八斗一升草一千三百六十五斤折色糧一十八石八斗三升四合四勺草二千一百七十六斤七兩四分擬請一律蠲免等情詳請具奏前來臣覆查無異除飭查明被災輕重加意撫恤並來春應否接濟彚案辦理外所有吐魯番等廳州縣被災地畞額徵課銀糧草合無仰懇天恩分别蠲緩以紓民力如蒙恩准俟欽奉諭旨飭司將各廳州縣蠲緩課銀糧草數目敬刊謄黄遍行曉諭以廣皇仁而昭實惠是否有當謹會同陜甘總督臣楊昌濬恭摺具奏伏乞皇上聖鑒訓示再疏勒州屬被水疏附縣屬被雹各地勘不成災額徵糧草應飭照常完納合併聲明謹奏奉上諭陶模奏查明各屬被災地畞請將應徵課銀糧草分别蠲緩一摺甘肅新疆吐魯番等廳州縣本年被凍被雹被水被旱地畞成災若將應徵課銀糧草照常徵收民力實有未逮加恩着照所請所有吐魯番廳屬沙河子等莊被災較重地三千九百八十畞零額徵園課銀九百五兩零着悉數蠲免被災較輕地四千八百三十二畞零額徵園課銀一千一百六兩零著自光緒十九年起分作三年帶徵鎭西廳屬大有莊等處地一千一百七十九畞額徵糧八十九石零著概予蠲免迪化縣屬黄草梁等處地三千九十七畞零額徵糧一百二十石零奇台縣地一萬六千九百八十一畝零額徵糧六百六十六石零該縣應徵糧石並奇台縣户民借領籽種一百五十石零均著緩至十九年秋後帶徵阜康縣屬三工台地八百八十畝額徵糧二十六石零均著蠲免莎車州屬和什拉普等莊地六千二百三十五畝零額徵本折糧一百五十一石零本折草一萬七千五百三十四斤零均著悉數蠲免葉城縣屬牙斯冬阿由渾等莊地一千三百五十九畝零額徵本色糧十石零草一千三百六十五斤折色糧十八石零草二千一百七十六斤零着一律蠲免以紓民力餘着照所議辦理該撫卽刊刻謄黄徧行曉諭務使實惠均霑毋任吏胥舞弊用副軫念民艱至意該部知道欽此○○頭品頂戴福建臺灣巡撫臣邵友濂跪奏爲剿平恒春滋事番社擒獲首要各犯正法請將在事尤爲出力各員懇恩奬勵恭摺仰祈聖鑒事竊恒春射不力社番滋事經臣派令記名提督臺灣鎭總兵萬國本記名提督張兆連督兵剿辦當將攻克吧仕嚜社情形附片奏奉硃批知道了着卽飭令萬國本等迅速會剿以汪肦擘欽此欽遵轉行去後查官軍旣克吧仕嚜社卽就該社紥營一面密約後山各營規取草捕後社以炮爲號八月十一二等日該番截我運道乘夜撲營攻打徹曉猖獗異常十六日五鼓山後炮作萬國本張兆連分督一十二營前後各分兩路募令屯丁化番嚮導進兵該番阻扼淡水坑伏塹憑高極力抵拒官軍一鼓作氣奪其所據進逼草埔後社山勢險阻林箐邃密曲折之際隘卡重疉路逕尤窄只容一人官軍驟以開花炮洋火箭進轟屹然不動各營復選精壯單槍捷足魚貫而前自午至酉更番疉上卒不能入萬國本熟商張兆連用大炮擡槍連環互擊十七日黎明山谷驟震各營弁勇番丁聲勢百倍陣亡接踵兵不回顧每奪一卡卽於卡内闢路挑突節節進剿隘卡盡爲我奪該番聚保大社力漸不支日晡官車乘勢猛攻將草埔後社立時平毁四面追殺斃番八十餘人奪獲洋槍一十七杆鏢刀各百餘件擒獲番目加必姑柳龜令萬貴等四名搜捕首犯零阿零父子未獲十八日夜颱颶驟來山溪暴漲沙飛石走林本齊催各營棚帳鍋竈登時盡失萬國本張兆連激勵將士忍饑耐寒於狂風猛雨中擎槍危立兩晝夜二十一日乃得引火爲炊伐木樹營以資守衞該番横被風雨無社可歸谷竄林藏呼號四徹迨風定雨霽官軍漸整隊伍廣購線眼躧知零阿零嘯聚兇番二三十人竄匿家新路二十八日官軍猝往掩捕該番驚出不意憑倚深林且竄且拒弁勇林外堵截擊斃數悉冐險入林將首犯零阿零生擒到營二十九日復獲從犯加别一名九月初三日又獲吧咕一名先後發交恒春縣署知縣陳文緯訊明一併軍前正法初八十六二十等日名營搜剿餘匪迭有斬獲首級曁槍械等件萬國本張兆連撫定餘番督同恒春營縣妥籌善第赦令先獲番目加必大木郎失炎等回山約束改射不力爲善化社另立社長誓與就近莊民永遠相安官軍先後陣亡勇丁化番四十四名被水冲斃十三名受傷五十一名彚同上次吧仕嘿社傷亡各勇分别查騐卹賞醫養十月十八日萬國本張兆連督帶各營由内正一律拔隊分别回防節據禀報前來臣查射不力業爲恒春悍社與就近莊民仇殺日久此次殺斃民人張大包等二命係零阿零父子所爲該番怙惡不悛膽敢糾衆迭犯楓港迨至官軍臨剿尙復憑險拒捕實爲罪大惡極業經捕獲梟示洵足以彰國法而快人心官軍涉險縋幽深入瘴地衝鋒陷陣奮不顧身又値風雨爲災露立兩晝夜之久尤非歴年剿辦情形可比數旬疉克悍社捕獲首要各犯蕆事迅还地方安謐在事人員實屬異常出力不無微勞足錄謹擇尤開單仰懇天恩准照所請分别給奬其餘出力各員弁可否容臣彚入海防五年保奬案内核保以示鼓勵出自鴻慈除飭取各員履歴隨案咨部並將先後陣亡五品軍功譚文魁及勇丁化悉等共五十名被水冲斃十三名分别開送議卹外所有剿平恒春滋事番社擒獲首要各犯正法清奬在事尤爲出力各員懇恩奬勵緣由謹會同閩浙督臣譚鍾麟恭摺具陳伏乞皇上聖鑒謹奏奉旨已錄○○福潤片　　東省救護外洋失事船隻出力各員隨時分别保奏均蒙　諭旨允准在案兹黄縣拯濟局委員指分湖北試用直隷州州同汪應度指分湖北試用縣丞王庭琛會同黄縣知縣蕭啓祥自光緒十五年十月起至十七年十一月止先後救護中和順朱聰雙興盛高殿臣朱寳興梁順興曲常興張吉興商船八隻或陡遇狂風桅舵俱折或迷霧觸礁洞穿船底人皆落水危在呼吸汪應度等不避艱險督率勇役於驚濤駭浪之中救出商民水手人等共一百十四名撈起貨物各在六成以上俱隨時禀詳有案該委員等奮不顧身冐險救援實屬異常出力自應照章奬勵以昭激勸據東海關查明禀請奏奬前來相應籲懇天恩府准將候補直隷州知州黄縣知縣蕭啓祥以知府在任候補指分湖北試用直隷州州同汪應度免補本班以知州仍留原省補用指分湖北試用縣丞王　琛免補本班以知縣仍留原省補用出自鴻慈除飭取各員履歴咨送吏部並咨呈總理各國事務衙門外理合會同北洋大臣大學士直隷總督臣李鴻章附片具陳伏乞聖鑒訓示謹奏奉硃批覽欽此 
 
