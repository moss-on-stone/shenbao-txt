# 1913 - 209 - 4914527

 

Page 1

 
 
要件 
[中俄商訂蒙事協約節要（二）]  
磋議以來爲時七閱月會晤二十餘次俄政府易稿四次在我駁回而另提議之稿亦多至五六次現末次條件己由兩方磋議允協兹將全稿錄下中俄兩國爲免除蒙古現狀所能發生之誤會起見協定條件如下 
（一）俄國承認蒙古爲中國領土完全之一部分兹將担任於此領土關係之繼續不謀間斷又此領土關係上生出之中國歷來所有之種種權利俄國並担任尊重 
（二）中國担任不更動外蒙古歷來所有之地方自治制度並因外蒙古之蒙古人在其境内有所防禦及維持治安之責故許其有組織軍備及警察之專有權並許其有拒絕非蒙古籍人在其境内殖民之權（三）俄國一方面担任除領署衛隊外不派兵至外蒙古並担任不將外蒙古之土地舉 
 
 
 

Page 2

 
 
辦殖民又除條約所許之領署外不在彼設置他項官員代表俄國（未完） 
時評 
[南京宣告獨立（無名）]  
金陵爲自古用兵必爭之地中國苟有變故武漢以外無不當其衝者故南北而無兵事則巳苟有兵事則今日之宣告獨立意中事也 
雖然共和國之人民人人均有獨立之資格者也南京未宣告獨立以前南京本未嘗不獨立也今日所謂獨立者不過與中央斷絕關係耳夫與中央斷絕與否不過行政人員耳與我地方人民無稍涉也我地方人民猶是南京之人民猶是中華民國之人民故南京而欲與中央戰則與中央戰勿傷及我人民之一毛一髮中央而欲與南京戰則與今日之南京行政人員戰亦勿傷及我人民之一毛一髮能守此旨我人民尚爲不幸中之有幸願開戰者留意焉 
專電 
北京電此間已得確報十四日八時九江開戰據李純報告自革命以來未曾有此悍戰贛軍最悍者爲林虎其所率一旅係贛省勁兵李軍單薄巳退據去九江贛軍中有某國大佐四人傳聞某國兵艦三艘並駐湖口暗援 
按此電後發 
北京電今日此間接到黎都督十四日電云李司令電稱昨午前八時與林虎軍在沙河附近交戰相持一日林軍死傷二百餘我軍死二名傷官一員兵廿八名今日拂曉攻擊林敗退瑞昌又十三夜據美艦無線電稱南北全軍由沙河至牯嶺路上交戰北軍援兵由田家鎭續到一部抄攻南軍取攻勢云云此間國民黨人仍確信林軍獲勝者先此中央電寄李純訓令共十條本令其在九江稳紥李逕進沙河後又有電謂彼軍進一師我軍單薄請援乃電令武昌派一混成團往援由李節制美艦無綫電所稱援軍即此 
按此電先發 
北京電湯薌銘昨率某某艦出發駛赴九江 
北京電京漢之遂平站線因大水冲斷 
北京電今日有命令革李烈鈞官並宣布罪狀通拿 
南京電南京於十五日宣布獨立南京電此間各行政司法關局辦公人員一律仍舊惟民政署以巳行軍令軍民不宜分治巳將各司交代都督府去任人民秩序尚安各軍戒嚴巡查嚴密 
南京電昨日第八師砲兵開往九江騎兵開往徐州 
南京電今日第八師又將騎兵步兵機關槍隊開往臨淮關抵禦張勲軍隊 
北京電昨參議院議俄約付特别審查今日開秘會决可否但俄巳提出新條件四（一）除内蒙外中國認蒙古自治及其所發生權利（二）俄認中國爲蒙古上國及其相聯之權利（三）中國聽俄調處照本約及俄蒙原約本旨以定將來中俄兩政府對待往還之辦法四關於中俄兩國利害與蒙古新局面發生之事件由中俄日後商量 
北京電今早參院議俄約時丁世嶧湯漪嚷人發言未投票北京電昨衆議院將五彈劾案並付審查 
北京電袁已决免趙秉鈞官提出熊不日交院但熊尚未到北京電宋小濂明後日可到京特約路透電 
北京電袁總統命令謂近據代理江西都督一再報告九江要塞司令陳廷訓電請元洪派兵前往因亂黨近携重資至九江湖口以圖起事故卽照准繼由歐陽武電請撤退該軍而據九江代理鎭守使李純來電李烈鈞巳於七月八日偕外人四名行抵湖口謀與第九第二兩團團長會同佔據各炮台旣而沙河鎭之贛軍及德安之混成旅忽於七月十二日攻擊北軍湖口即宣布獨立查李烈鈞前在都督任爲不端不孚衆望故准其告退都督現復圖破壞共和故李不愛其國不愛其鄕不愛其身不愛其名實五族之公敵當取銷其上將銜着歐陽武李純合拘捕李烈鈞如其羽黨願解散者則免懲罪並令各行政長官安慰人民 
北京電今日軍警商界及各報代表開會議决通電各省聲討參議院駁絕中俄蒙約以圖窘困政府之罪並議决請袁世凱嗣後當獨斷行事不必顧重國會 
北京電此間得悉南京德領事署巳爲黨人圍住題因德人引渡漢口革命黨二人之故北京電聞張勲巳任爲江西都督現向南京進發 
北京電據奉天官電該處有宗社黨出示宣布與北京分離惟尚無正式舉動 
北京電據官電以下各省巳宣布獨立或有將宣布獨立者江西廣西江蘇福建廣東四川湖南安徽 
北京電國會似乏精神有議員多人不日將回各省政界預料數次勝仗即足制平亂事於是宣布獨立之各省即將歸嚮北京云 
開封電今悉此間軍械庫之爆炸實係黨人所爲株連者數百人悉已正法 
武昌電有中國炮船三艘載兵若干於星期六夜開往九江並載有戰地病院器具此間聞季雨霖居九江日本炮船煽動贛軍確否未悉 
北京電近赴蒙古覔救格蘭特君之中國電政處北京總管漢林森君及其爾斯君巳回抵北京華爾夫博士則留駐張家口收集格蘭特君之行李彼等離張家口後直赴格蘭特君被據之地支帳住宿翌晨有蒙人八名騎馬持械馳抵該處漢林森君卽問彼等願爲友乎抑爲敵乎諸蒙人答願爲友卽下騎問漢林森等入蒙之意志漢林森詳爲解說蒙人卽請同往首領帳内卒乃議决由漢氏先往餘人乘車隨之漢氏與八蒙人乘騎行一百五十里而抵山間帳内共有蒙人三百名之譜首領卽問曾否携帶攝影器或紀述一切漢答曰未且言爲覓友入蒙蒙人似有惡意且窮加研詰以圖陷之於罪該首領後請華爾夫及其爾斯同至帳内乃由漢作書請之且謂如加違抗則蒙人必拘之又謂蒙人似無善意當謹愼自處旣抵帳首領問言答覆殊滿意於是首領乃請述格蘭特君之形狀漢答其人身短而健首壳鬚紅該首領卽言此人在大首領帳内距此百里並允漢等前往翌晨該首領謂意見巳變不便令漢等往謁大首領且命回其露帳其餘蒙人之態度益形兇惡漢等私計將受死刑至第三晨漢等復見首領言巳蒙許謁見大首領請准前往並謂彼等志在尋覔格蘭特君俟知其生死後卽擬回京該首領躊躇多時卒乃允准漢等乃終日乘騎奔走旋於七月十日行抵大首領帳内大首領稱接庫倫來電請其釋放格蘭特君復請漢述格之行狀繼言是人曾到該處惟已决意歸誠蒙人故彼不願其離别漢請與之一會大首領答稱會時不得勸其離蒙如是人自願他往則亦無妨漢等乃大悅卽隨一蒙役至帳不意乃一俄人漢前曾在蒙見之是人謂彼游歷過蒙時爲華兵擊傷兩腿剥去衣服棄之道左旋爲蒙人救起載至帳内愼加調養言時露腿示衆並屢言决欲報讎是人謂曾至班江謁見格蘭特君極蒙優遇惟於格之生死並無所知漢與談時見帳内置有彼所贈格之馬鞍卽問此物何來是人答係蒙人由一華人處得來而贈與彼者並言格蘭特君或爲華人所殺繼而漢君復見彼在張家口爲格所購之一車並於附近帳内見格之烟革囊及其他隨身所携之物至是漢乃不能自制謂有此種之證據而蒙人仍謂不知格之蹤跡殊屬可笑卽有一蒙人拖漢至旁力勸其不得再行多問漢言彼等乃爲覓格而來不得消息决不離蒙該蒙人力言欲保生命務須謹愼於是漢乃不復再問旣而其他蒙人有言格蘭特君因不允舍華人而獨行故蒙人决意殺之然格君寧願就死不願舍其同伴臨刑之際顔色不變衆殊欽佩漢等始知格君確已遇害然無法可覓得其墓後經大首領予以護照一路無阻安回張家口 
香港電澳門罌粟田近招人投標承租最高之價每年一百零五萬六千六百元最低者爲五十萬元 
譯電 
北京電第三師陸軍一千五百名今日（十五日） 
由京赴漢北京與九江間之電報交通業已復原惟知戰地並無動靜現料南軍意在守候援軍此間對於南京軍隊之態度頗爲注意 
北京電此間聞日人協助揚子江流域之南軍之說大爲驚詫英文北京日報今日載有社論痛詆日人顯係出於中國政界之運動當局者現均研究戰事問題彼等之態度極可信任袁總統顯不欲有所主張外人目下尚無危險青島電聞津浦鐵路軌道已在江蘇北部柳泉附近爲南軍所據阻止北軍南下北方火車僅能開至柳泉爲止 
北京電據由贛省抵此之軍官張某報稱有日本退職軍官多人協助南軍從戰 
北京電據北京日報載稱國務院昨巳議决令國務總理趙秉鈞於國會正式彈劾以前辭職 
北京電袁總統巳下命令内有黎副總統報告揚子江流域大局情形其要旨如下據陸軍中將李純報告前任江西都督李烈鈞偕外人四名於七月八日行抵湖口卽請第九第十兩團團長撤兵交讓炮臺繼率贛軍佔據金雞（譯音）要塞七月十二日贛軍與北軍戰於沙河鎭附近於是湖口乃宣布獨立命令中取消李烈鈞之陸軍中將銜並除其軍籍及命陸軍中將歐陽武李純會同剿亂擒拿首要兵士如願投降者悉不料罪末命各省都督民政長出示維持治安 
北京電叚芝貴已赴九江督戰 
北京電俄公使於星期日致文中政府表明對於蒙事談判之慊意俄國以爲中國辦理此事之態度及求修改原約虚文以期爲將來重開談判之地步殊不以誠意對俄且中國復提出建議案如蒙古應聘漢員整頓陸軍各節與俄之要求全相枘鑿故俄國現正式照會中國俄國以爲將來復開蒙事談判必須先由中國承認以下各欵僅能以此爲締結條約之基礎云（一）中國承認外蒙之自治權（二）俄國承認中國對於外蒙之宗主權（三）中國承認庫倫條約及密約 
北京電今晨參議院開秘密會議討論國務院修改之中俄蒙約經多數否認 
北京電此間人士皆信格蘭特君巳遭非命據庫倫消息觀之此君命運巳凶多吉少漢林森君各員巳回抵張家口僅得悉格蘭特君種種遇害消息此外無能爲力 
倫敦電希塞兩國似巳堅心拒絕布國之遇待惟期與之周旋於戰場布國突然失敗之理由外 
問紛爲討論約略如下（一）侮遇敵人（二）不信希塞兩國嚴厲進逼之能力（二）當局者意見不和（四）未受訓敎之軍隊殃害人民（五）缺乏軍官土耳其政府欲奪回賽拉斯將布人驅回舊日之邊界此項計畫能否實行當靜待後聞布政府目下巳無力能禦劇烈之攻擊希臘首相已赴里虚與塞國首相會商政務土京日來調兵甚忙小亞西亞步砲大隊及軍需等品抵埠者絡繹不絕駐英土耳其大使巳切實否認土政府擬派軍至亞特里亞洛堡爾或出愛洛斯至米堤亞界線之說日來戰地顯無動靜據塞京消息兩方面僅小爲衝突 
土京電却太爾茄及白萊爾之土軍巳兼程前進現巳開抵曲爾羅並未遇敵布軍巳委棄洛杜斯土所遇各鎭恣意刧掠 
薩洛里卡電希臘新聞記者記述布軍在西萊斯所行强暴之行爲彼等初則四出刧掠繼則縱火焚燒雖奥國領事署亦不獲倖免奥領當時曾衣制服向衆抗議無效其夫人之首飾亦被盜意領事因繳付酬金故得保護署屋 
倫敦電昨日英國下議院議員曼生君促請外務部大臣葛雷君從速設法調和巴爾幹戰事並勸各邦休戰葛雷君答稱各邦含苦茹痛冐險開釁非空言所能奏效歐洲列强今不便逼令媾和總之此項困憊劇烈之戰爭决不能持久且不致引起葛藤牽動歐洲一致之局發生較往事更危之結果今日最佳之希望惟在此耳且列强今後仍有聯絡行事之徴並望土軍勿越過已經宣布之地點云 
倫敦電潘克赫斯特夫人及康萊女士今日在某處演說復爲警察逮捕 
公電 
張繼致參議院電北京參議院諸君鑒江西軍民因袁世凱無故進兵節節蹂躪起而與抗南京各處聞而感憤相率起兵以討袁爲目的江蘇程都督巳舉黄君興爲江蘇討袁軍總司令此舉實關於民國之安危存亡按諸約法大總統有謀叛行爲參議院得以彈劾是對於袁世凱之有罪似不必於法律以外爲解决然袁氏久巳視法律爲土苴視參議院爲贅旒受事之初因參議院議决迎袁南來就職袁挾其猜防顧戀之私意竟嗾使京津兵變以爲刦持其後於第三次國務員之提出復嗾使軍警以强力干涉參議院通過迨至國會成立凡關於兩院議員對於政府之違法種種質問皆悍然不顧以蠻語相答覆其挾持武力蔑視人民代表機關巳成習慣甚至應交兩院議决之案如借欵等亦復擅自定奪略無顧忌此豈尚有約法國會等在其目中兩院議員據法律與之詰難而袁氏專挾武力以爲對付法律之力巳窮各省軍民不忍於約法之破壞民國之漂摇欲以武力驅除謀叛民國之元兇以濟法律之窮實爲正當行爲我參議院對於袁世凱歷次違犯約法及此次無故分兵南下效滿洲駐防故事茶毒人民蹂躪地方以致激成大變應科以謀叛民國之律提起彈劾但北京久爲袁氏勢力所布滿凡我立法機關種種行動悉爲其武力所破壞我叅議院爲保持立法尊嚴及言論自由計應請全體議員遷出北京擇地開議以糾元兇而伸國法祈速决議是所至禱張繼叩 
上海江西公會致歐陽武電南昌歐陽護軍使鑒三電敬悉北軍駐潯與麾下通告不符羣情滋惑自係實情但潯爲長江要塞鄂禍未息中央設防門戸兵機所在亦難執一相繩頃見報載九江巳有戰耗同人念切桑梓咸深憂慮迫望麾下切實維持以弭戰禍保全吾贛人民生命財産毌輕啓釁堅忍負重端賴賢哲伏乞垂察並盼轉逹省議會諸公共維大局滬公會叩 
要聞一 
 
 
 

Page 3

 
 
[江西兵禍記（二）]  
字林報云十五日上海接領事消息謂九江戰事僅兩方面之哨隊小爲衝突南軍聞共約三千人兹悉黄興確於星期日由滬乘尋常快車赴甯行蹤極爲秘密與其向日行止大相反對昨晚有人造其滬寓訪之其家人答稱巳於三日前入醫院養疴 
昨晨得悉九江電報仍不能通而滬甯電報亦忽中阻現信電線必無損惟聞電報局巳爲兵隊所據致不能通電耳昨日本埠盛傳滬寗鐵路業巳停止開車之說全屬子虚該路仍日夜照常開車惟接南京電音津浦鐵路北叚巳停開客車 
日本三菱公司某汽船於本月十二日下午五時由大冶啓椗當夜十時駛抵九江下游六英里半許忽聞南岸砲聲突起旣而彈如雨下貨艙中央及吊橋煙等處均遭擊中稍受損傷幸未傷人現疑此必湖口之兵所爲似與砲臺無關蓋當時似用野戰砲擊射故也該汽船於星期一日上午駛過吳淞時卽以此事報告日本領事該船載鐵礦原料約三千三百噸吃水甚深大約必悮認爲敵軍砲船故開炮擊之也 
大陸報云據德人消息前任安徽都督柏文蔚巳以袁總統所付免官津貼費銀四百萬兩充作南軍戰費一節事巳確寳聞前數日内上海有大批欵項運往九江 
[九江戰事目睹談]  
　　（本館特約游歷員任子） 
　　七月十三日下午五時十分發 
方書此信時外面炮聲隆隆不絕耳際九江城内有贛軍駐守歸陳廷訓節制者今日巿面仍照常交易惟贛省民國銀行所出鈔票巳不能作用居民之有身家者均紛紛遷避矣 
此次開釁之由諒諸君巳有所聞自九江往南昌有水陸二路水路須經湖口入鄱陽陸路可沿南潯鐵道經沙河德安等處沙河爲南潯鐵道第二車站亦有水路可通九江面長江背廬山雖一鄕鎭亦極興旺北軍到時卽分一部份兵駐沙河其餘駐南門外十里舖（由九江至廬山有馬路二十餘里十里舖居其間地亦高險）與沙河兵遥遥相應（十號記者下山時見北軍建立德律風及佈置一切頗形忙碌）爲漸進之計 
不料駐德安之軍隊共有一旅旅長姓林名虎係前克復南京之舊軍隊大不賛成北軍之來又不卽時退去當時北軍亦巳陸續向德安前進德九間之火車及電桿均爲阻斷（德九間火車本每日開二次）遂於德安及沙河間之瓜子嶺起釁時十二晨七時也昨日連戰一日一夜槍砲之聲未絕今日清晨駐十里舖之北軍欲從廬山抄襲林軍在蓮花洞（離十里舖十里在廬山入口處）遇着林軍卽時大戰今晨八時軍報北軍共死二百餘名傷七十人今日又戰一日不知 
如何 
附言德安至九江九十六里沙河至九江三十里 
此間稽查嚴密關於軍事之報告頗難發出如記者能不迫離此地總當設法以告讀者一言一語皆確實可靠也 
目下九江駐兵輪七艘聞英兵自鄱陽湖經南康（在廬山之陽）上山保護牯嶺外人避暑者不下二各餘人現交通巳斷非從南康不得上也又卷李烈鈞已到湖口昨晨拜旗拜節湖九交通亦已斷絕今晨北軍又到七營聞南昌派兵一師接濟林軍今晚可到所聞之事筆不盡述但非親見親聞或實有可憑不敢深信耳現九江礮台及九江城内兵士均歸陳廷訓節制故亦在北軍勢力之下 
[南京獨立消息]  
文匯報載南京訪函云黄興於昨晨由滬抵寗即在第八師師長寓内召集第一第八兩師軍官會議决議響應江西組織討袁軍舉黄興爲總指揮並决議請嶺春煊爲大元帥各將士不從命者一律鎗斃第一師師長陳鳳祥及要塞司令吳紹璘因忠向北方故均遇害繼卽宣布獨立抗敵臨時總統蘇督程德全巳被脅附從聞擬逃往浦口現巳設法竭力保護外人每領事署均由第八師派兵十名駐衛宣布獨立以前下關有軍火一大批運入城中未知係作何用聞第八師擬佔據津浦鐵路張勲大約亦將率兵南下佔據該路故兩軍衝突在即今晨有數華字報謂滬寗鐵路巳開至鎭江爲止實屬不確該路現仍照常開車江南製造局問題極足令人注意駐於該處之北軍不下二千名似不致聽其久據此重要之所聞旦夕將令其降服如不從命則卽擬攻之目下已在部署之中金融巿面因南京之變端大受影響洋厘聞巳漲至八錢吳紹璘致死之原因駐寧第八師長陳之驥第一師長章梓洪承點曁各軍官等於日前赴滬與黄克强岑春煊汪精衛蔡鶴卿熟議對待北方方法議决獨立惟吳紹璘反對滬議旣畢卽於前夕回寧十五日清晨約四句鐘時不知何軍兵士一排整隊到娃娃橋吳紹璘之住宅先將宅門前後圍住以三四名士兵直入吳宅聲稱有緊要報告其時吳尚在床驚問來兵何事卽有一兵直趨榻前聲稱奉都督命令舉手鎗向吳轟擊旋又進來兵士三人各施一彈吳乃斃命各兵士乃從容出門在娃娃橋側近整隊而去自吳死後二妾旋卽自盡家人均巳星散後經湖南旅寧同鄕會以吳爲鄕誼所關且係該會議長遂出爲吳殯殮卽安葬矣 
吳紹璘死後之情形吳旣槍斃一時聞者頗爲驚駭而甯站火車卽時停輪旋奉都督命令仍於午後一時照常開輪以安行李他如省垣各公署各機關以及下關各銀行商埠關局等處均由第八師派兵保護各城門稽查出入亦由第八師派兵防衛其江寗炮台則經第一師預爲防守 
事後之集議陳章各師長以曁軍界重要軍官均於早間同至都督府黄克强亦於是日早車由滬到寗與程都督磋商善後之法於是議决宣布獨立組織北伐軍隊舉任軍機人員出示安靖商民 
集議時之議决事項旣經宣布獨立當卽舉定岑春煊充北伐軍大元帥定於今日派員赴滬歡迎由都督委任黄興充江蘇討袁軍總司令第八師陳之驥卽於昨夜出兵徐州柏文蔚充臨淮關總司令都督府一等參謀官宋式充北伐軍兵站長其吳紹璘所遺要塞一缺以洪承點接充 
鎗斃三人前第三師師長陳德三參謀程鳳章曁講武堂朱先志蒲鑑諸人均係北方派來於鎗斃吳紹　之後卽將各人捕獲程鳳章蒲鑑兩名當卽以軍法處死朱先志業由柏文蔚保釋出外至吳紹璘本部之參謀長滕璧當吳鎗斃之後逕趨軍務司要求捕兇手交由章師長處死於五時許程鳳章蒲鑑滕璧拘留之陳德三均巳鎗斃 
雜評一（無名） 
九江已經之血戰余當九江開釁時卽料此次南北軍之交戰必將經數次之血戰而始了今據李純報告北京果有十四日劇戰爲革命巳來所未有不知其死傷若干人也嗚呼慘矣 
臨淮關將來之血戰張勲軍隊之於南方久巳積不相能此次南京之事又較江西爲重要故兩方必出死力以血戰而血戰之點則在臨淮關又不知其死傷若干人也嗚呼慘矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[大總統俸給問題之請議者]  
　　臨時政府成立後總統用欵毫無限制頃衆議院議員易次乾君特提出草案規定大總統年俸二十萬元府中職員之俸給悉以豫算定之並限制大總統不得於國庫支法外之金額原文八條如下 
民國成立巳逾一年中央各部官吏俸給亦經陸續規定惟大總統俸給法尚付闕如殊非所以崇體制而昭盛治查世界各共和國總統年俸之多寡公費之有無靡不由憲法或法律内爲之規定吾國建設伊始凡百草創將來損益之處在所不免若於憲法内預爲規定誠恐或有窒礙難行之處此項俸給似應由單行法規定將來卽經濟狀况有變更社會情勢有移易猶可使有伸縮之餘地惟是規定之法民國初建實無所根據勢不得不取先進國成規以爲斟酌之標準考世界共和先進國首推法美美國總統年俸美金七萬五千元合華銀約十四萬元法國總統年俸法佛郎六十萬元交際費三十萬元旅費三十萬元共佛郎一百二十萬元合華銀約四十餘萬民國肇建交際浩繁比以美國似嫌略少且美總統有政黨補助尤不能援以爲例若比以法國則略嫌其多吾國財力困乏豈宜以元首一人責民以重負用特審時度勢斟酌損益取資於法美之間定爲年俸二十萬元較爲適當謹擬定條文列左並希提前編入議事日程付諸公决 
第一條大總統年俸二十萬元 
第二條大總統府職員俸給金額及辦公費每年以豫算定之 
第三條大總統年俸按月由財政部支發 
第四條大總統俸給之發以就任之月爲始期以解職之月爲終期 
第五條副總統代理大總統之職時大總統於解職以前得支原俸三分之一 
第六條大總統不得向國庫支取本法外之金額 
第七條大總統在任期内遇病故時得以年俸三分之一給其遺族 
第八條本法自公佈日施行 
[中俄條約聲中之蒙事消息]  
蒙兵計畫蒙古近日挾有俄人暗助之力增兵運械絡繹不絕近日切近消息有大借俄債巳經成立之說此項俄債無論將來是否取消獨立皆應繼續承認其數目逹俄幣一千萬元之多庫僞政府卽以此欵半供兵費半充政需傳聞月前用兵計畫巳决定者如下一派大宗軍隊直趨布爾根河南下一另派得力精兵由五雲集直犯察罕通古現因所招兵隊不敷應用巳向外蒙等處添招蒙兵並派人輦載重金運動各王公歸附庫倫而俄人一方面仍日夜促庫兵内犯以爲犄角之勢昨據希覇逹來電庫兵已進至希霸逹北九十里地方沿該處電線路密爲布置聲勢浩大專待俄軍出發卽行大舉入宼又電口外一帶盜匪充斥其離我軍駐紥稍遠處大肆搶掠商旅絕跡百里蕩然電線多爲盜匪所據消息大不靈通我軍每不知盜匪以及庫兵之所在處人謂自蒙古用兵以來此爲最困難時期矣 
外人被殺英人電線工程師格蘭德被盜兵擄去旋有被殺消息亦略誌前報昨口外來電格蘭確巳被殺庫倫僞政府曾力爲營救惟盜匪多不肯聽政府命令故格蘭德仍不能脫險當格氏初被執時駐張家口外人以及各西報記者之有冒險性質者組織一救生團前往蒙古探聽消息傳聞亦於日昨在某處被盜匪執殺惟尚無確實報告又格蘭氏之被執人多冀生還至日前庫倫僞政府以正式公函致丹麥人某電線工程師謂格蘭德確巳被殺不克營救甚爲抱歉云云人始信格氏之巳被殺英公使詰責自格蘭德被殺消息喧傳後京津一帶外人驚惶無已日前英駐京代理公使特通牒外交部謂敝國人民貴國當完全負保護責任今格蘭德在蒙古被殺貴國政府有不得辭其咎云云措辭甚爲嚴厲外交部得通牒後備文答云敝國日前曾通告貴使稱蒙古用兵意外之事時或不免各國商民請停止旅行云云是敝國巳通知在先格蘭德冒險旅行敝國當然不負責任近聞英公使擬再嚴行交涉要求巨大之賠償云 
庫倫利用鬍匪庫倫雖聘俄員訓練軍隊惟仍爲數不多以故内犯時多利用鬍匪以爲引導昨據報告鬍匪之附和庫倫者約在二萬人左右云 
[副總統詳述派軍赴援要塞之原因]  
自李烈鈞去後九江湖口等處人心浮動前　陳司令急電請援故黎副總統特派軍隊及兵輪至潯以資鎭懾日昨黎副總統因將派兵赴援各情二次通電各省照錄如左 
電一各省都督民政長各報館南昌省議會商會均鑒歐陽護軍使魚日通電悉冬日接九江要塞陳司令電稱萬急贛省自李督去後人心浮動伏莽甚多九江湖口爲長江要衝匪黨往來如織防不勝防近聞煽惑上下砲台尅期舉事台官中有爲其爲其所動者現擬不動聲色將一二不肖台官調充他差一面派員前往接事將軍械收繳奪其所恃以杜亂萌惟禍機隠伏一發即不可收拾並聞匪黨挾帶鉅金前來運動務懇速派軍隊及兵輪來潯以資鎭懾除電禀大總統陸參兩部外卽日派員赴鄂面請方略俾有遵從等語復接參陸兩部電開奉大總統令據九江陳司令冬電九江湖口爲長江要衝匪黨往來如織近聞該匪黨挾持鉅金前來運動煽惑上下砲台尅期舉事臺官中竟有爲所動者務懇電商副總統就近酌派軍隊及兵輪來潯鎭懾等語除飭徐司令酌帶各艦先行駛往駐守外望卽酌遣得力軍隊迅速開往九江妥爲鎭懾等因當以要塞直隷中央潯防關係全局此次鄂省亂黨供詞原有贛省響應之說機關破後復探聞趨赴下游據陳司令電稱上下六台尅期舉事是其情勢危迫可想而知若待與南昌往返電商誠恐貽誤軍機一發難制將來推援兵不至之罪誰所敢承且奉命專救長江要塞與贛無關度歐使必能相諒適武穴駐兵自歐使蒞任後業由元洪調防漢沔因於支日電飭蘄春李司令酌派軍隊前往鎭懾並一面急電知歐使免生誤會微日接李司令電稱遵派二十三團附機關鎗一連先往九江業巳上船等語隨卽致歐使歌電云昨電計逹北軍駐紥鄂境甚資得力本不願飭其赴贛轉啓猜嫌惟要塞直隸中央潯防隠關全局前日鄂匪暴動事敗遠颺原有竄擾江西之說復因陳司令聞變請兵事急情迫萬難恝置致誤機宜是以懇調李軍赴潯鎭懾以爲曲突徙薪防患未然之計現巳派廿三團附機關鎗一連於本月赴潯駐紥巳飭約束所部互相親愛特請貴護軍使轉飭駐灣軍隊申明李軍來意專爲協助贛軍保護地方鎭遏亂萌起見當以賓友相待請卽訓飭潯軍優加敬禮勿啟猜疑一俟地方平靖仍當調回鄂境並祈布告居民一體知照該軍紀律嚴明其分駐武漢各軍絕無騷擾情事地方亦極歐迎併以奉聞魚日上午接歐使歌電請阻調兵隨復歐使魚電云歌電悉大兵入境以贛省情形而論在我公論誠具有苦衷惟此次派兵來潯實因事機危急情不得已現在匪黨四出運動軍隊希圖竊據險要地點以爲倡亂之基礎前日鄂匪東竄卽有來贛謀亂之謡旋據駐潯兵艦報告探悉匪情並有三個月内推倒貴護軍使之計委員余大鴻等九江微電此間亦有煽亂機關等語適陳司令告急請往深恐潯防兵力單薄鄂省又無别兵可派與其禍機猝發爛額焦頭不如先發制人徙薪曲突此元洪協助貴軍保衛地方鎭遏亂萌之本心並無他意現到一團不過暫駐潯埠尚望彼此誥誡軍士互相友愛無起猜疑如其查無匪情卽行調回鄂境原防决不久留贛境尚望轉告政學紳商各界解釋疑慮是所切盼並立刻電致海軍部請飭徐司令緩率艦隊赴潯下午復接歐使微電請阻調兵復立刻電致蘄春李司令云調潯軍隊其未開拔者暫緩啓行俟察看九江情形如確有亂事再行馳往否則結庸赴潯以免地方驚惶等語陽日接歐陽使魚二電稱北兵已至請急予調回並請辭職復接陳司令電可望消滅請飭李司令駐紥九江北岸藉以鎭懾竊以元洪調兵之心原爲鞏固江防顧全大局旣據歐使屢稱九江無事請予調回自應允其所請當卽飛電李司令卽日開拔回鄂萬勿再行進兵致滋口實並覆歐使陽電云微魚各電均悉近日長江一帶亂機四伏一發難收稍縱卽逝元洪鑒於武漢等處機關林立約期不爽適接陳司令急告又恐猝不及防是以一面電商執事一面調兵赴援以期迅速其愛贛之心與愛鄂一也明河皎日可鑒此心元洪雖愚亦安肯於和平親睦之時無端輕開兵釁者現據報告可望消滅經巳電飭李總司令卽日調回鄂防以固吾圉但船隻未到軍隊未回以前仍希轉飭潯軍并地方商民無得輕信謡言致涉誤會是爲至盼元洪信公有素决不令其爲難愼勿輕言辭職致駭聽聞此元洪此次赴援要塞之事實也查以上住來電文均用密碼翻譯稽時致歐使通電有未奉覆電本日僅奉電告及軍隊到潯在先副總統電到贛在後等語現旣撤兵回鄂歐使所慮衝突自可無虞惟歐使自蒞任以來擁護政府護衛地方匪特爲鄂省唇齒之依亦且爲中央腹心之寄雖此次阻兵入境似未察要塞專司之義中央統一之權然保護安甯初心可諒元洪忝綰疆地相依如命亂黨方深人才難得挑端播釁宵小如麻稍一猜疑蕭牆禍起請大總統切實慰留各都督同加勸勉使與陳司令和衷共濟防患未然勿得遽行辭職致將士離心奸邪乘隙反使潔身引退之心無以自白於天下臨電禱懇無任馳惶黎元洪叩庚辰印 
電二各省都督民政長均鑒庚電計逹李軍援灣實迫於陳司令之告急嗣因歐使屢電稱九江無事請予調回復據陳司令來電亦稱可望消滅元洪爲安靖人心起見因電調李軍回鄂正在整隊起行適蒸日接陳司令電稱萬急據湖口台官等來潯報告砲台已爲匪黨所困李前督烈鈞現駐湖口水巡總監署計畫反抗其私黨某某等均樂爲用命湖口一失江西難守務懇添派軍隊及兵輪來潯以救危急等語當電歐使迅速查覆眞日接歐使來電巳派員赴湖密查得復即電禀同日復接九江劉師長急電稱湖口風聲益緊歐陽護軍調回機關鎗及世鈞開來護衛軍各軍隊均被該處截留瞻望匡廬危急萬分自愧軍隊單弱不能前往鎭懾至於九江城内外及租界各地方世鈞巳與陳司令劃定警界區域分担保護責任當不致亂黨侵入惹起國際交涉貽誤大局此則世鈞區區之誠天地神明所共鑒者也事機急迫懇卽電飭李總司令相機前進無事兼顧潯陽致分兵力事勢危迫急不擇言務希速示方略共拯危局等語是湖口有變情迹顯然無可掩飾元洪受政府之寄忝領兼坼自不敢見好一隅貽誤全局所有此次援潯軍隊應遵大總統眞日電令暫緩撤回藉資鎭懾除電知歐陽使及李司令外特此電陳免滋誤會黎元洪叩文印 
[胡尹互爭之川省]  
四川都督任命胡景伊後嗣以尹昌衡入川種種情形政府知其不能相下復以川邊都督位置之兹據昨目成都來函述胡尹關係大有互相爭持之意亟分錄如下胡都督之回任當日前尹昌衡入成都時胡都督曾退居城外昭覺寺託辭養疴以都督事委任張參謀代理然未以之交代尹經略使旋川省會開會議决迫令胡都督將印信交付尹經略胡殊不肯謂此次省議會開會到會者不過六十二人不足法定人數無議决權都督問題須待中央命令方能解决云云並聞胡已於昨日回署矣 
趙司令之主張胡尹爭持川省人民惶惑駐瀘第一師趙司令昨電中央謂胡尹爭執兩方報告皆未免言過其實風聞所潘鷄犬不甯請中央速爲主張云云 
尹經略仍赴川邊尹經略本意在攫四川都督一席又自以爲省議會後援睡手可得旋胡都督頗持强硬態度適中央任命尹爲川邊都督之命令亦下頗有下台地位遂順水推舟於日昨遂回川邊經略使之原任云 
[皖省移交國稅之前提]  
柏都督交替後不辭而别上月各司署曁各局所尚有未發欵項二十餘萬無處籌付故急翛然而去刻下此欵需發甚急當經孫民政長詢悉財政司長盧含章君始知皖省征收權現巳移交國稅廳當以國稅廳尚未完全成立各省正在反對何皖省竟將此權獨自移交况皖省財政支絀萬分將來一切支出欵項該國稅廳能否担負完全責任現在需欵甚急可先由該廳撥欵八九十萬以濟目前不然誰人移送過去仍須爲我取來維時盧司長大有進退爲難之勢以故昨日開政務會議討論國稅移交之事項如左（一）移交後國稅廳對於一切支出之欵能否負完全責任不致貽悮（一）移交後國稅廳是否有征收及整頓之能力（一）移交後倘國稅廳征收不力財政部能否撥欵濟其不足（一）原議移交後由國稅廳請財政部先撥八九十萬以應目前急需現距預定移交之期巳近半月何以尚無分文撥付（一）卽以七月分應支之欵照槪算數應有五十餘萬今巳半月何以亦未交到分文（一）移交後一切支出之欵國稅廳不能應付時地方有無危險云云 
[貴州借債紀聞]  
（甲）借債成立之原因黔本受恊省分自辛亥革命協欵全停庫空如洗當公口盛行兵匪混合時代巳挪借商欵數十萬濫發紙幣百餘萬及唐繼堯督黔秩序雖漸恢復財政日愈困窘每紙幣一元僅值現銀三錢左右軍商各界受苦萬狀禁烟之後貧民尤無以爲生迭次呼籲中央亦無力接濟始由唐督與該省議會瀝請於中央准向英商借定金磅三十萬聞前月下浣已交十萬磅餘俟債票發行接續交付又聞該欵係以該印花稅契稅作抵所訂合同較之他省借欵條件爲優 
（乙）旅京黔人之輿論京中原有黔省協進同志會之設對於黔事以主張公論維持治安爲宗旨近聞此次借欵均謂黔中經濟困難逹於極點非得數百萬現金不足以恢復紙幣信用提倡各種實業以救公私之奇貧惟黔人生活程度尚低政費軍費素崇節儉深恐外欵借成用度漸流於奢侈巳寄函該省議會於此項借欵用途務須嚴重監督勿任當道稍涉濫用聞參衆兩院之黔議員及各學校多數黔生及政界中明白大體之黔人亦均力主此說云 
（丙）破壞者之假託旅京黔人中有意存破壞者專以布散流言推覆本省政局爲目的頃以旅京全黔同鄕之名目徧發傳單擬於星期日就南横街貴州新關開會反對借欵若輩明知該館卽黔省恊進同志會會所協進會之主張本贊成借欵但欲淆亂耳目使不知者誤以恊進會亦附和反對借以虚張聲勢殊該傳單一出卽有多數黔人詰問持發該單之某某問北京黔人共有若干彼於何時何地集合全體得其同意竟如此妄誕冒稱全黔同鄕亦不知是何居心也 
地方通信 
[蘇州]  
巡警權作護花使蘇垣東善長巷三號鴇婦王太所開私門頭（與北京之陳葵香相類）凡近側似是而非之婦女彼均可設法勾引上手是以生涯頗稱發逹日昨道前街復仁客棧内有吳江來蘇應考監獄官旅客數人及某大員之封翁等至王太處喚叫女子四人言明上燈到棧至十二句鐘送回少傾嬛嬛娜娜姊妹花四人先後畢集復仁棧房各歸房頭相機行事（俗名雌雄黨此等棧房靠此營生）乃有流氓某甲等得悉邀約十餘人均至該棧房門首守候欲俟此四女子出棧時攔截勒詐鉅欵旋經某大員之封翁派人至西路警察局特派巡警四名到棧各流氓當卽逃散卽由巡警等將此四女子護送回至王太處一面由警區訪拿各流氓究辦云 
律師指定區域之兒戲蘇垣有律師唐演者具呈高等審判廳請仍改指武進區域執行職務等情經顧批云該律師指定武進區域忽爾請改無錫本廳以當時尚未奉到司法部虞電限制變更故酌予通融辦理不料甫經指定無錫又欲改恉武進如此反復無常以指定區域爲兒戲實屬不合所請改行指定武進之處碍難照准 
[松江]  
　　松城徹夜巡邏松軍沈統領於十五號夜分派遣衛隊向城内外深街僻巷巡邏一通三句鐘後街頭步伐之聲猶續續不巳盜魁將次伏法江浙盜魁朱瑞波經水師二營沈營長捕獲後由葆安沈統領華亭謝知事會同青浦委來之莊科長逐案訊實歸入軍法裁判詳請都督准與羽黨老懷九柏骐等就地正法本日聞巳奉到批准文書將於明晨綁赴校場鎗斃 
泗涇搗警案開庭訊鞫今春泗涇警局因拘捕販賣土皮之沈姓被機廠小工聚衆焚搗王伯動被有唆煽嫌疑由警局向法庭指訴預審旣畢提起公訴審判袁廳長於十五號開庭提在押之顧阿祥細訊顧供當時在肇事處拾得巡士所用之皮帶五條爲王所見順手掠去三條稱此種物不焚何待遂撩擲火中尚欲焚燬鎗支街衆以鎗孔設有遺彈將釀巨禍力阻始巳尚餘二皮帶事後由法警來拘在家抄出送案翁區董借証人汪姓石姓出庭王延謝健律師辯護謝見事實如此無可申辯時王亦有証人汪某到庭袁廳長謂檢察官對於本案異常鄭重數四預審未見該證人來廳故今日不便承認隨宣告辯論終結大約一星期内當有判决書公布也 
[揚州]  
茂昌店被刧之餘瀋鹽城縣岡門茂昌典前月被盜失贜十餘萬報案後緝獲銀飾七百餘斤暫存縣知事署詎昨又失竊二百五十餘斤亦云異矣 
位置第二軍裁員第四師徐師長前以該師部被裁各員要求恩餉曾電請中央核示兹奉袁總統電令着於浦口之役出力軍官一例任爲屬官按月給餉以故徐君特於十三日在師部會議將淘汰之五十餘員遵令挑取仍以屬官聽候差遣其受裁之司書則酌給慰勞金以示體卹並聞中央已派專員來揚調查軍隊不日可以抵埠 
爭執中學校址揚州敎育會原附設於東關街羊巷府中學堂光復後改組爲江都巿敎育會會所設於淮揚合一中學校（卽前府中學）現因中學巳奉部令改爲省立業經省長委任謝遐齡爲校長來揚接收乃該會會員劉榮椿（前合一中學校長）謂校舍係揚州公欵所建並非省欵請該會咨請縣知事轉請謝君另覓校址以爲要挾地步云 
[安徽]  
皖城一場小驚恐昨晚七句鐘時皖城東門内有某兵士之婦略具姿首因愛聽黄梅調以故冶遊子弟多疑其爲倚門賣笑者卽由地保報告二區驅逐出境該婦以無辜被逐羞憤自盡當由該兵士及該婦之母等多人將婦屍舁至二區門首質問該區官無故誣良爲娼逼斃人命鬨閙不休觀者如堵該區長即請憲兵司令部派兵多名到區彈壓詎該兵隊至見人衆不服遂鳴鎗恐嚇不料鎗聲響處驚動商民所有三四牌樓以及倒扒獅梓潼閣一帶舖戸均紛紛爭上店門兼之連日亦有謡言而商團警察 
 
 
 

Page 7

 
 
每夜巡防以故杯弓蛇影草木皆兵維時都督府衛隊亦出爲彈壓故人心愈爲惶恐嗣經調查始悉原委究不知此案如何辦理 
[廣東]  
行商注意軍民分治行商陳文致函粤中報界云敬啓者此閱報載日昨陳都督柬請各界茶會徴集政見仰見陳都督博採輿論至意商等不勝景佩惟所言軍民分治誓不宣於粤局商等愚昧實所未喻謹將鄙見所及爲我粤諸公討論之查軍民分治本黎副總統發起於先各都督贊成於後誠以立憲國家軍民確應分治斷不能長此合治也我粤自反正以來厲行暴民政治粤人久困今一日實行分治幸何如之卽以陳督所發之政見論亦謂陸軍爲對外性質欲圖嚴辦盜賊非實行普及警察不可則警察巳明屬於民政範圍亦可見分治之說本無妨於粤局况設有民政長以互相維持於處理政務更爲活潑乎且地方有事民政長亦無不能商調軍隊之理旣需厲行警政以治盜而又必須軍民合治商等誠大惑不解我粤久罹合治專制之害滿望實行分治將軍政民政劃分整頓伏懇卽行登報代表我粤行商公意爲禱行商陳文等謹上七月九日 
秘書科長繳還游學費都督府秘書杜之杕科長張樹棠於前數日由港回省運動蟬聯各情經紀前報兹陳都督接印後經委二人返省照舊供職始將所領學費呈請飭司收回銷案兹將都督指令探錄於左據本署秘書杜之杕科長張樹棠呈稱前奉胡督撥給經費派往游學嗣經都督再四慰留令供原職現在放洋無期所撥給學費每人港紙五千元應請飭司收回銷案等情前來該秘書科長前在本都督代理任内深資得力此次挽留供職原係出於爲事擇人起見兹非阻其熱心向學惟旣據稱放洋無期請將學費收回銷案自應照准合行指令該司查照辦理雜評二（萍） 
共和之阨運際兹共和初定之秋各地方紛紛擾擾閱牆之事數見不鮮小之則爲一省之競爭大之則爲一國之鬥力鄂事未逞湖口隨之縱無論南北兩軍孰勝孰負要其終無非徒以苦吾民耳吾無以名之名之曰共和之新阨運專制之遺毒專制之國每當一朝鼎革之時其民之罹于刀戈刦運者恒亘數十年而迄未有巳自秦至漢擾亂幾何時自漢至唐紛呶幾何時推之唐宋交嬗而然推之元明易姓而亦然殺人如麻也流血成渠也竭萬人之生命以博一姓之尊榮也幾幾專制史上必經之階級矣今何時也夫非所謂共和成立國利民福時者然而殊令我追念專制遺毒不置 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[上海方面之維持]  
　　滬人士之耳聞目覩滬上各商家於前日午後因聞贛省湖口業已開戰南京亦稍有變故一時大爲驚恐軍警兩界南北商團聞之當卽協籌防範以安人心南京程都督亦卽電調駐滬軍隊於前日夜車開赴寗垣妥爲防衛惟前昨兩日寗省居民之乘火車來滬者聯絡不絕駐滬外交團對於此事尤爲注意除電甯詢問實情外昨特咨請捕房卜總巡遴派幹探往探現狀以憑核辦 
南京獨立之消息製造局陳督理以前二日傳聞南京獨立因於前日電詢南京究竟有無其事旋於昨晨復得消息謂南京確已宣告獨立寗垣警察總廳長游某因欲反對致被擊斃局中各廠工匠聞之均甚惶惑無心工作局外居民亦聞有今晚（卽十六夜）接收製造局之謡遂卽紛紛遷避自午後二點時起至傍晚止車馬往來途爲之塞陳督理遂令於三點鐘放汽散工惠专防衛 
製造局暫停工作陳督理出示云照得本局爲軍火重地防護益宜嚴密開工人數衆多稽查殊多不易現在風聲甚緊自應暫停工作數大以期專事嚴防一俟風聲稍息仍當卽日開工所有應發工食暫照發給以示體卹 
安慰居民之文告製造局督協理陳華二君海軍李總司令六十一團三十七團陳梁二團長海軍警衛隊臧團長昨日會銜出示云照得製造局所兩地均關緊要原有陸軍兩團分别駐紥孔道加派海軍警衛感情亦極和好現雖地方不靖局防鞏固可保毋得輕信謡言甚至遷居自擾示爾附近居民務各家喻戸曉 
覆電之濡滯淞滬警察廳長穆抒齋君前日因滬上有南京獨立之謡特電都督省長請求電復以釋羣疑在案兹悉此電去後直至昨日下午尚未接到復電想因電線中阻以致濡滯也 
租界防務之周密英美總巡卜羅斯君以滬上爲通商總匯之區輪軌交通恐有不逞之徒潛來租界業巳加派中西包探分往車站輪埠嚴密偵緝捕房注意謡言昨有謡言謂寧省火車巳不開滬電報亦巳不通然此兩事均不確實嗣有人在租界内分發傳單謂湖南揚州徐州等處巳宣告獨立事爲捕房查悉以此種謡傳殊足擾亂人心卽飭中西包探四出調查以息謡諑而定人心 
捕房總巡之偵察公共租界捕房總巡卜羅斯君因贛省湖口之事發生後滬潯電線斷絕交通確情未悉並又訪聞日内尚有北軍來滬協力防守故於前日諭令華探目李星福派探偵查究竟有無軍隊來滬並詢問本埠軍界有無贛事詳報務卽密查報告云 
南商會開臨時會南商會董事昨因滬地謡言甚多巿面洋釐巳於午後漲至八錢左右商界大起恐慌故於下午三時邀集各業領袖在南商會開臨時會會議防維之法大旨以滬上爲商業薈萃之區尤非他省可比值此巿情凋敝銀根奇絀之時商界中困難迭見迄未稍鬆宜如何先事綢繆竭力抵禦决議函請滬上各軍團及北京來滬之海軍中將等保護地方維持公安實爲商民所感激云 
巿政廳之會議上海縣知事吳懷疚君昨因滬上謡言甚多頗駭聽聞特於午後在巿政廳會同淞滬警察廳長穆杼齋君巿政廳總董陸崧侯君及各董事等提議防務以保衛商業維持治安爲唯一目的遂卽知會滬防各軍隊妥爲防護並解釋意見以安人心 
機槍藥彈之分配陳督理昨因外間謡言甚多特將機關鎗四尊分置大局門西局門後局門以及總公務廳等處以備不虞又將局中所存之七米立九及六米立八口徑各槍彈檢發六十箱（計共六萬顆給予六十一團曁三十七團陳梁二團長轉給兵士備用 
製造局遷運彈藥製造局陳督理前將該局存儲之快槍子彈等件一併派員解京繳呈陸軍部收存巳誌前報兹又由陳督理查得該局尚有造感之炮彈曁火藥等件性極猛烈局中員役甚多附近居民亦衆設有不愼爲害無窮故又將所存砲彈火藥運往浦東火藥棧房存儲矣 
海軍警衛隊出防駐紥製造局之海軍警衛隊團長臧和齋君以製造局爲軍械重地並附設海軍司令總機關防範自宜週密且查局中員司工匠夫役等之家室咸居局外附近一帶店舖居家計有數千餘戸尤恐匪類混迹擾害地方雖有地方警察站崗巡邏深慮力有不逮爰於前晚爲始除製造局大局門内各廠地及各要道均由本軍派撥兵士分投巡防外並在大局門外西栅以内由半邊橋迤東至望道橋栅門以内無論荒僻熱閙各街道一律飭派兵士佩帶槍彈每離丈餘對面站立二人自傍晚起至黎明止每二句鐘爲一班挨次出防保衛商民如在深夜遇有經過之人必須盤詰明白方准放行 
團兵團員之恥堵六十一團團長陳熙甫三十七團團長梁鍊伯等昨日分别撥兵在西門外斜橋迤南至製造局西栅及該局東北之望道橋一帶駐紥防堵於旁晚六時起禁阻往來行人如有形跡可疑者拘住詰問並由工商保衛團各員在西南鄕龍華分局等處嚴加防範 
商團公會之佈置上海商團公會長於昨日午後分發傳單知會各業商團會長司令等大旨謂外間風聲傳聞不一請貴會諸同志戎服駐防爲盻並聞公會會長於昨夜八時在會開臨時會邀同各團體會議担任分叚防護切實維持 
顧司令之細心小南門外陸家浜商團公會事務所司令顧諟明君昨飭城南商團第一工團全體團員每晚一律到所與原駐事務所之基本隊澈夜守候以便遇警出防並聞顧司令本擬卽日令各團友出防因恐居民驚嚇故命在所候令云 
公署監獄之防護本邑縣公署及地方審檢兩廳模範監獄第一看守所等處均于昨日起加派守衛兵警發給子彈實力防護 
防禦匪徒打刦穆廳長昨諭高昌廟巡警第三分署長錢芝庭君略謂製造局附近居民紛紛遷移恐有匪徒乘隙刦奪財物等事須飭長警佩槍站巡妥爲保護 
循例保護敎堂淞滬警察穆廳長以徐家匯地方設有天主堂一所華洋敎士頗衆深恐匪徒乘間滋擾爰傳徐家匯警察分署長余炳文來廳諭令竭力保護一面督飭長警撥巡嚴緝匪類 
修理破舊鎗件製造局陳督理以現在防務嚴緊局中所存壞鎗及不全之件自應修配除各廠一律停工外鎗匠仍應加作夜工以應軍用故於昨日散工之後仍令鎗廠開工赶修 
[續訊宋案前之地方廳]  
　　蔡廳長樂得缷扁地方檢察廳長蔡季平君前因辦事困難電請高等檢察總廳辭職當由陳福民總廳長轉電司法部核辦在案前日（十五號）蔡廳長接奉部電略謂上海地方檢察廳長巳由部呈請大總統任命江駉孫署理飭將承辦案件早爲結朿等因蔡廳長接電當以廳事旣經正式任命自應早缷仔肩當卽電呈高等廳卽日派員來滬接辦一面將印送交檢察官收管卽於下午四句鐘出署而去迨同級審判廳長張清樾得悉巳挽留不及惟因次日爲公判宋案之期起訴檢察長巳去勢難開庭祗可展緩故審廳牌示直至前日下午五句鐘始行發表云 
張廳長不及受賀代理地方審判廳長張清樾君巳由司法部許總長呈奉總統任命署理廳長職務前日巳奉部電飭知故日昨午前本埠各法官各律師咸至廳署道賀惟是時張廳長適不在署未及接見遂各留名片而去 
[北軍到滬後之聯絡]  
　　陸軍中將鄭汝成督帶海軍警衛隊駐滬防護迭紀前報前日鄭中將邀請滬上各軍官及製造局陳督理等開叙餐會陳督理備述月前防護本局得力之軍隊以駐浦步隊第一營爲最鄭中將聞之卽與該營廖營長握手暢談奬慰備至嗣廖營長回防卽向各連長官轉述北軍駐滬之宗旨及鄭中將奬勉本營士卒之語並令各連長傳諭士兵路遇北軍官兵皆當致敬共相親愛以通聲氣云 
[巡丁拾獲危險物]  
　　前日傍晚滬南甯紹碼頭甬興輪船將次起椗時由六號巡丁在碼頭上拾獲香烟盒一只及紙包一個迨携回公司啓視盒内所藏者係炸彈一枚紙包内則有火藥十餘磅遂將兩物送至第一區警察署轉送司法科驗明暫存候傳該公司買辦周乾康到來詰問再行定奪 
[騎巡因公喪身]  
閘北騎巡隊巡士陸連生所乘之馬性極頑劣前晚十時出差行至本廳門前馬忽跳躍人馬同時仆倒陸頭觸階石腦門迸裂復被馬足踐踏霎時流血身死該隊隊長馬長連以陸因公喪身殊堪憫惻當命送回其家墊給洋三十三元囑其母先行置備衣棺候禀廳長再核不意昨奉穆廳長批示祇准給發棺費二十元尚少十三元由馬隊長捐廉擔任並以該巡士母巳年邁家景甚窘復由馬隊長發起勸本隊長警量力佽助以資撫卹 
[籌建大監獄續紀]  
　　司法部擬在上海建造大監獄一所委派田馬二員來滬擇地已誌前報兹經上海地方監吳獄官查得本邑並無百畝以外之公地旣經奉令建築模範監獄事在必行則此項地址祇可設法覔購查有西南鄕法華鎭地方有某公司所購之田一百三十餘畝離滬僅十餘里地叚尚屬合宜聞其價值每畝需銀二百兩之譜昨巳將情函告田馬二君如果合用請卽訂期往勘議價購買云 
[李英石離滬往蘇]  
　　江蘇水警第二廳長李英石君昨日午後二時至十六舖寧紹碼頭乘坐鈞和游巡艦赴蘇接事送行者爲上海縣吳知事湘滬警察穆廳長巿政廳長陸松侯君並有新編第七團駐滬第一二三等營楊師劉三營長曁第二師炮兵第二團第三營余夢熊營長各率軍隊軍樂佩械前赴江干恭送所有本廳偵探隊長劉彬亦督領探目探員以及水師各營兵士站隊歡送 
[警察廳會議減政續誌]  
　　湘滬警察廳穆廳長爲裁减警員薪水傳集科長課員會議辦法巳誌前報兹又由穆君定於十七號傳齊各區署長署員各隊長等在小東門内敎練所會議外區隊减薪之策 
[推事與警員衝突]  
　　第一初級廳與第一警署第一分署本係毗連祇隔一牆前晚該分署警員正值夜班在差彼此閑談致擾該廳陳推事之清夢陳怒不可遏口出惡言致與警員等口角衝突昨兩方面均不肯干休巳禀請淞滬警察廳穆廳長核示矣 
[放寛馬路之商議]  
　　半租界寧波路一帶設有電車軌遒惟該處爲往來要道行人衆多故西首一帶房屋業巳收進街道比前寛敞其東首自城河浜同仁輔元堂起馬路窄獗亦係電車往來必經之處行人咸有戒心是以法工部局特向輔元堂釐及與堂毗連之各房主商議將房屋收進三丈數尺由局酌償地價以便行旅聞巳議定於下月實行拆讓 
[張玉書下堂後之經歷]  
鴇婦張戴氏因養女張書玉不願爲娼欲嫁伶人孫長發爲妻未能飽其貪慾故以女不還借洋一千元等情控經公廨於前晚傳訊先由原告代表律師上堂譯稱被告前在北京嫁與盛三爲妾後因不守婦道被盛送入善堂曾向原告懇借洋一千五百元與盛了結嗣後祇還過洋五百元尚欠一千元應請訊追質之被告供不承認並延律師到堂辯稱被告於八歲時被賣於原告及長卽被携往京津一帶逼令爲娼嗣嫁盛三原告曾得身價洋四千五百元後與盛因意見不合分離並未被盛送入善堂亦無向原告借欵與盛了結之事祗因被告與盛分離後復被原告帶往東三省爲娼兹巳回滬仍欲逼操舊業被告不愿並自願跟從孫長發爲妻未能飽塡慾壑致被揑據誣控請察王襄讞判被告交原保候下禮拜二再訊 
[開棺相騐之預備]  
　　浦東爛泥渡婦人秦唐氏控伊壻任叔平虐斃伊女任秦氏經地方檢察廳將任拘案押候核辦在案兹悉任叔平在押患病巳送上海醫院醫治任知事不妙迭次央人在外向該氏解勸息訟因該氏故意要求難以和解前日下午復由危檢察官提訊該氏供稱前者奉諭業巳偵查明確女兒實因被毆身死情願加具切結呈案請求驗究問官得供以該氏旣願加結呈案一再請求開棺相騐姑准所請判令退去候禀請廳長派員定期往驗聞該尸棺現厝晉安公所廳中已飭該處地保妥爲照料以待檢騐矣 
[再誌錢莊與絲廠之糾葛]  
源和錢莊代表夏慶齋控祥記絲廠股東孫霖夫不理押欵銀八千四百餘兩業經公廨傳同該廠股東兼經理張錦佩研訊因孫不認爲祥記股東判令分别交保着原告呈出孫實爲祥記股東之証據再核而張因無保奉飭收押在案前晚由廨復訊孫廷中國辯護士到堂代辯多時聶襄讞以孫霖夫是否祥記股東原告並無確實証據呈出且據審判廳抄錄孫控祥記絲廠欠銀案之供詞該廠股東實爲張錦佩張子珍二人今原告指孫爲祥記股東詞出一面未可憑信判將案註銷孫開釋至張錦佩旣爲該廠股東又係經理且押據係伊列名簽押實爲案中之的被未能置身事外着仍還押准原告於七天内另行具控逾期係原告自悮應卽將張一併開釋 
[巡捕串竊之結果]  
　　華捕夏明南邵殿明二人串同積竊竊取西華得路盛記錢莊銀箱巳三誌前報兹悉此案巳經公廨中西官判决禁錮西牢三年昨由哈爾濱捕房派捕押送美捕房用馬車載送西牢收禁矣 
[城内]  
　　地方審判廳民庭批○（業成公司董事沈縵雲呈批）聲請狀悉前次黄鴻材代領蔡日暄方單本廳係認該公司爲担保准予給領旋據蔡日暄訴稱黄鴻材冐領方單其間該公司與蔡黄有無别項轉葛本廳殊難臆測惟就担保一方論自應着將前次保領方單繳廳以備查核如該公司果有權利主體關係儘可提出訴訟不難斷决至參加訴訟係以補助當事人一造爲必要來狀所稱參加核與本案情節不符未便遽准仰卽知照（龐後記呈請押追批）本案前巳飭吏督促被告繳洋在案旋據承發吏報告被告周子坪外出回申卽行理楚現又爲時巳久仍未繳欵實屬刁玩巳極仰候命令承發吏再令保人顧淑奇將被告交案嚴追可也 
地方審判廳刑庭批○（董楊氏等呈批）卷查朱小益子因痧身死前經同級檢廳騐明屬實并據朱上海具有領屍切結在案據稱醫院種種不合如果確實該民逕向檢察廳起訴可也至所請處分三麻子等一節仰候依次公開審理再行核辦 
地方檢察廳批○（吳慶仁訴沈根餘等發掘墳墓請按律起訴批）狀悉查此案前據呈訴吳桂堂覇葬等情並未聲明爾父屍棺被其損害遣棄現吳桂堂旣巳遷葬據稱圖董在場何至復有損壞遣棄之事爾與吳桂堂誼屬兄弟侵占旣巳追還卽不必横生枝節重傷感情本案刑事問題不能成立至稱求償損害係屬民事範圍着自赴審廳具狀呈訴可也 
婦人受愚○成衣匠邱順福倪志道串拐婦人朱湯氏即吳丁氏出外姦佔並誘騙該氏大洋八元銀飾八件衣服二件銅圓廿一枚由警廳拘解地方檢察廳請辦前日下午經范檢察官訊供之下以該氏實係受愚判將起案各物當堂給氏具領斥釋邱順福倪志道押候起訴審判廳判决 
[南巿]  
　　委任軍醫○陸軍第二師章師長查有上海小南門内醫生周獻臣精於醫理特於前日委任爲駐浦步隊第一營軍醫業巳到差 
[閘北]  
聚賭被拘○前日由四區第二分署查獲徐正記沈文魁王阿三魏清榮陳泉山徐永章等在王耀山家聚賭一併解送檢察廳經許檢察官預審一過判頭家存洋五十元餘人各存洋三十元暫行交保聽候起訴核辦惟陳泉山徐永章並未預賭交保開釋塌車傷人○楊章林前日被劉渭祥彭敖福之塌車碾傷足骨由三區警署拘解檢察廳許檢察官諭令暫押聽候查辦 
[公共租界]  
　　凌虐婢女○海寗路一千六百七十號住戸鄭江三因與其妻將九歲婢女彩彩凌虐受傷被美捕房西探其文司查悉昨將女與鄭一併拘解公堂請究女供蘇州人父母巳故在鄭姓家被主母用藤條責打以致遍體均有傷痕訊之鄭供因該婢竊取食物訓責有之不敢凌虐聶讞員商之英領哲君以女受傷屬實本應究辦姑寛判鄭罰洋十元充公女發濟良所留養 
領回逃媳○吳淞婦人陸劉氏於正月間私逃來滬與人駢識匿居虹口前日氏在百老匯路行走被其姑陸侯氏撞見鳴捕拘送公廨昨由官媒解案請究氏姑投訴前情訊之氏供因丈夫至天津貿易被姑虐待走出不愿回去中西官將氏申斥一番判交其姑領回管束 
遣送女子○無錫女子許鳳林因病來滬就醫途遇匪人李長春始被誘姦繼被領至公平碼頭擬乘和生輪船帶往大連灣販賣被探查獲一併解送公堂訊明判李押辦許女留候函致無錫檢察廳移傳其家屬來案再核在案兹巳日久並無復函故昨復將女帶案判送錫金公所遣回原籍 
関釋病犯○江根林去秋因冒充工部局電燈公司用人向山東路公和泰等各戸冒取電燈費由探拘解公堂訊實判押西牢一年半在案兹因該犯在押患病勢巳垂危由看牢西捕禀明捕頭昨將該犯帶堂請示判江開釋自行醫治 
婢女上屋○海寗路一百三十七號住戸莊嘉金控隣家婢女新喜竊取值洋一百五十元之綢衣昨由捕房將該婢解廨　究據莊與七百零三號一千零六十號華捕禀稱該婢竊衣走出察悉追捕彼卽棄贜弄内上屋飛奔從晒台上跳下得以拿獲訊之新喜俯首不言中西官以女已默認着押女所三月贓交原告領回 
欺凌苦力○北四川路十九號西飯店侍者俞榮生前日雇乘卞阿二之人力車因卞加索車資致遭毆打並由俞之　伴新生縱大將俞腿際咬傷途人江正武見而不平代報捕房　將該侍者等一併傳至公堂訊明中西官以俞等欺凌苦力殊爲可惡判各罰洋五元充公 
被告待訊○王庸愈控丁葵生違背規約又楊錦亭控張阿福欠洋又新沙遜洋行控龔道祥不理租金等案昨由捕房將被告各人傳至公堂分别交保過堂候訊 
大閙茶館○成衣匠劉桂根與同業俞家裏爭奪主顧前日紏合同類劉配善陳長佑趙大彩袁元旦等在山西路天成昌茶館内評理一言不合大起衝突以致俞夥劉阿榮被劉配善用櫈擊破頭顱並毁茶盞等物當由值堂人王阿榮鳴捕將各人一併拘入捕房昨解公堂請究經王襄讞會同英領康君訊明判劉桂根罰洋三元配善與陳趙袁三人各罰洋一元内提四元六角賠償該茶館損失 
賣良爲娼○蕪湖婦人李汪氏近被隣人宋金隆誘拐來滬得洋六十元押入某妓院内爲娼因氏不愿前日投入濟良所求援昨晨由所解廨請示經中西官訊悉前情判發濟良所留養證據不足沈甫生前晚行經雲南路被某姓婦人與其女誘入内室狎游沈交出夜度資一元五角正欲交歡詎有女之姘夫魏阿榮突入臥室以捉姦爲由詐去洋六元逐出事後沈心不能甘報請老閘捕房將王氏母女與魏一併拘入捕房分别拘留昨解公堂請究經中西官研訊之下因無實在証據一併斥釋 
婢女逃逸○住居吳湘路九百四十一號之蔣王氏昨報捕房云有十七歲婢女一口忽於前日逃逸無蹤請爲查緝捕頭准之互相毆打○昨有文銀生與周金奎在西華得路互毆致傷周之頭部由捕併送捕房押候核辦 
印人行竊○印度人南生素無職業前竊楊樹浦怡和紗廠管門印人裘文生之金磅逃往漢口近又來滬前日被裘遇見扭控英臬署押候究辦 
[法租界]  
　　横衝直撞○胡陳氏雇楊阿三之東洋車行經黄浦灘適有電車馳來楊並不暫停反向前衝去以致撞在電車上陳氏從車中跌出頭頂受傷送往醫院醫治昨由一百四十二號華捕將楊送廨禀稱楊推車不照章程致肇禍端聶讞員判押三天並出醫費洋四元 
窮人犯法○張方卿沈阿榮人均在密室内私設烟榻售賣燈吸由捕房起獲煙具送廨請訊張沈同供因失業貧苦無奈作此犯法之事求宥判各罰洋五元充公烟具銷毁 
屢次違章○野鷄妓院鴇婦朱李氏縱令妓女在途拉客有違章程前巳罰過兩次今又復犯由捕拘解公廨訊究李氏供此次係傭婦拉客該傭婦初來上海不知章程以致誤犯求宥判罰洋五元以儆 
女子行竊○林陳氏控被鄰居女子紀阿鳳掩入房中私開皮箱竊去洋三十元察知報捕拘解公廨求究紀供前同陳氏商借不允是以行竊旋由紀母供稱自願措賠判押十四天如不交洋管押一月 
雜評三 
我之爲上海方面計者江西方面之戰禍旣開無論孰勝孰負滬上居交通之權紐影響所及恐慌之引起噩耗之傳來必較甚於他處可斷言也 
爲今日之上海計第一當維持地方之安寗秩序第一當設法撲滅不根之流言毌使伏莽土匪得利用之以擾亂人心而肆其大欲此軍界政界之責也而亦我言論界之責也若徒斷斷然侈述戰事論列彼此之是非則非我人所責望嗚呼同胞相殘寧忍道乎（我） 
專件 
[上海縣知事訓令巿總董文]  
　　組織夏期演講會 
 
 
 

Page 11

 
 
案准上海縣敎育會呈以小學敎員爲國民之母責任至重且大請通令各巿鄕公所於署假期中關集公立及公欵補助之私立各小學敎員特開敎育討論會各表演其敎育才能藉評優劣並開演式及評判法請察核等因到縣當以查規定小學敎員資格章程現尚未奉頒布而巿鄕小學逐漸增加初小敎員需材孔亟除畢業師範及中學校外其能悉心敎授勤於職務者固應繼續任職而文學未優不諳敎授訓練管理諸原理者亦應嚴加甄别或令其入夏期講演會補習庶於敎育前途日有起色察核呈稱各節係爲鄭重小學敎育起見事屬可行所擬演式及評判法亦尚妥洽應候擬定執行方法再行知會卽經批發在案兹經訂定夏期講演會規程十一條除刊印照會上海縣敎育會查照外合行訓令上海巿總董查明本區域内初等各小學敎員按照規程於七月初十以前分别叙明報由本公署學務課入册此令中華民國二年四月九日 
[計發規程]  
上海縣夏期講演會規程十一條 
第一條本會專爲境内未習師範之初等小學校敎員而設俾在暑假休業期内得研究敎育原理與夫敎授上之技能企圖國民敎育之普及 
第二條由知事公署委託縣敎育會正副會長主持會務並委縣視學共同助理 
第三條會所在縣立第一高等小學校 
第四條凡境内未習師範之初等小學校敎員由各巿鄕總董鄕董或學務委員之介紹皆得爲本會會員 
第五條以縣敎育會正副會長曁縣視學並延請明於敎育原理富有經驗者爲本會評判員 
第六條本會會員定額九十名依道里之遠近區别爲流通會員寄宿會員流通會員額以三十名爲限寄宿會員額以六十名爲限其費槪不收取 
第七條本會辦法分三種其目如左 
（甲）討論（一）修身（二）國文（三）算術（四）體操由境内未習師範之初等小學校敎員各自講演如評判員認爲及格者得免其補習報由知事署給予暫充初等小學校敎員憑單其討論日期自開會日計算起凡六日 
（乙）補習（一）敎育原理（二）國文（三）算術（四）理科（五）體操由本會延訂講員講演俟補習完畢後舉行試驗如評判員認爲及格者報由知事署給予暫充初等小學校敎員憑單 
（丙）旁聽凡境内未習師範之初等小學校敎員如有志入會研究或因事故不能常川補習者作爲旁聽會員但不給予憑單 
以上三項會員均須於報名時分别叙明 
第八條報名日期以六月一日起至七月初十日爲截止期第九條開會日期自七月十四日至八月十八日 
第十條本會會員規約另訂之 
第十一條本會規程有應行增删之處得隨時修正 
[淞滬警察廳長訓令各署隊文]  
　　頒發印花稅規條及分發行所清單案准上海縣知事函開案准上海郵務總經理上海一帶郵務事宜多諾分函開現在中央財政部施行印花稅法巳認中央交通部郵政總局爲分發行所並由總局認定本局爲支發行所業於昨日奉到印花稅票現擬按印花稅法第十二條所載於奉到稅花三十日後卽民國二年六月十一日起開始發售請在所管區域内出示曉諭如有自願購買印花稅票者可隨意赴本局曁另單開列各郵局交易所有各局出售印花稅票法與發售郵票辦法無殊相應函請查照辦理等因並開單到署准此查前讀江蘇省第六十一期公報内載公布參議院議决印花稅法十三條内第十二條所載印花由財政部頒發各省行用各地方以奉到部發印花後三十日爲本法施行之期各等語在案准函前因除具文呈報卽照該局發售之日爲開辦實行之期並抄粘布告曁照會南北商會商務分會及轉行各巿鄕公所一體查照外相應抄錄印花稅法十三條並分發行所清單函請查照並希轉行各區一體查照等因准此合亟將印花稅法十三條並分發行所清單照印各一紙隨令給發仰卽查照轉知該管各分署一體查照爲要此令 
附錄印花稅十三條並分發行所清單各一紙 
第六十一期江蘇省公報載 
大總統令公布參議院議决印花稅法 
各省都督鑒十月二十一日臨時大總統令參議院咨議决印花稅法本大總統按照約法第三十條公布之此令印花稅法第一條凡財物成交所有各種契據可用爲憑証者均須遵照本法貼用印花方爲適當之憑証第二條各種契約簿據分爲二類稅如左第一類十五種發貨票價值銀元十元以上貼印花一分寄存貨物文契之憑據價值銀元十元以上貼印花一分租賃各種物件之憑據價值銀元十元以上貼印花一分抵押貨物字樣價值銀元十元以上貼印花一分承種地畞字樣價值銀元十元以上貼印花一分當票價值銀元十元以上貼印花一分延聘或雇用人員之契約價值銀元十元以上貼印花一分舖戸出各項貨物憑單價值銀元十元以上貼印花二分租賃及承頂各種舖底之憑據價值銀元十元以上貼印花二分預定賣買貨物之單據價值銀元十元以上貼印花二分租賃土地房屋字據價值銀元十元以上貼印花二分各項包單價值銀元十元以上貼印花二分銀錢收據價值銀元十元以上貼印花二分支取銀錢貨物之憑摺每個每年貼印花二分各種貿易所用帳簿每册每年貼印花二分第二類十一種提貨單各項承攬字據保險單各項保單存欵憑單公司股票滙票期票遺産及析産字據借欵字據舖戸或公司議訂合資營業之合同以上十一種帋面銀數十元以上未滿百元者貼印花二分百元以上未滿五百元者貼印花四分五百以上未滿一千元者貼印花一角一千元以上未滿五千元者貼印花二角五千元以上未滿一萬元者貼印花五角一萬元以上未滿五萬元者貼印花一元五萬元以上貼印花一元五角至此爲止不再加貼第三條國家所用之契約簿據不貼印花但有營業性質之各種官業（一）依本法貼用第四條契據應貼之印花由立契據人於授受前貼用加蓋圖章或畫押於印花票與紙面騎縫之間如係合同兩造各繕一紙依本法各貼印花蓋章畫押然後交換收執第五條帳簿憑摺應貼之印花由立簿帳憑摺人於使用前貼在開首向寫年分之處將某年字樣半寫於印花票面再依第四條規定加蓋圖章或畫押每本每個以一年爲限如過一年仍舊接寫應再貼印花作爲新立賬簿憑摺第六條應貼印花之契據憑摺如不依本法貼用或不蓋章畫押者對手人須卽退還責令照章辦理若任意收受該契據及憑摺於法庭上無合法憑証之效力但對手人願依本法第八條規定補貼印花蓋章畫押者不在此限第一條應貼印花之賬簿如不依本法貼寫蓋章畫押者該賬簿於法庭上無合法憑証之效力但立賬簿人願依本法第八條規定補貼印花蓋章畫押者不在此限第八條應貼印花之件如不依本法貼用或貼用時未曾盖章畫押者按照應貼數目罰貼印花百倍如巳貼印花蓋章畫押而所貼不足定數者照應補之數罰貼印花五十倍第九條印花票種類如左一赭色一分二綠色二分三紅色一角四紫色五角五藍色一元第十條業經貼用之印花票不准揭下再貼違者照偷貼之數罰貼印花三百倍第十一條僞造或改造印花票者按照刑律僞造紙幣例處罰第十二條印花由財政部頒發各省行用各地方以奉到部發印花後三十日爲本法制施行之期京師施行本法時期由財政部定之第十三條財物成交在本法所定印花施行以前者免貼印花但遇有訴訟時仍應按照第二條稅額補印花國務院個印 
出售印花稅票上海分發行所 
高昌廟郵局彩衣街郵局 
愛而近路郵局新閘路郵局 
西華德路郵局卡德路郵局 
巨籟逹路郵局南巿外灘郵局 
南京路郵局浦東郵局 
百老匯路郵局靶子路郵局 
天主堂街郵局西門郵局 
裏馬路郵局蓬路郵局 
城内福佑路郵局閘北大統路郵局 
公館馬路郵局 
[民國急宜設衛生行政專部注意全國公共衛生議]  
　　駐義代表吳宗濓稿 
　　自共和建立百度維新凡所以爲民造福者均至重要固無偏注顧時有緩急之殊事有後先之序擇其尤者迅速防維庶可消患未來邀福無形也 
我國歷年以來民生多苦遭遇不幸水旱兵爭之外重以疾病癘疫每届時疫流行死亡之數不下萬千至若内地僻壞天折凶終者不知凡幾醫療乖方藥品粗劣爲害匪淺若不急圖保衛預爲挽救則災禍叢生生靈日促殆有弱種弱國之虞禍不外至而自内生試一設想其慘痛烏可以言 
比者幸國是大定正式政府將鞏固成立愚見以爲宜乘此時會注重全國公共衛生提倡監理責在政府惟事務繁重權限應定是宜於内務外交各部以外創設衛生專部名曰衛生部與各部體制相等有獨立施行之權負保衛監察之任旣助内政又裨外交况此舉爲世界列國尚未曾有者我先行之可爲文明之先導從此國民之幸福可冀漸增而世界之人道亦以日昌請爲言之（一）可增進國民之康寗文明之邦民之死生疾苦政府負其責任惟自我國往者官吏率皆漢視民瘼官不衛民而民更無能自衛遷延今日瘡痍滿目旦夕垂危推原其故約有數因歷年時疫南北流傳鼠瘟霍亂傷寒瘧痢痘疹諸急症傳染之初官吏從不防禦迨死亡相繼又不顧問（前年東三省鼠瘟開會研究竭力防禦此爲創舉）而愚民深於迷信惟事祈禱爲挽回之計乃呼籲無靈遂朿手待斃故病勢蔓延死者日可千百其一因也文明之邦民之生死均可稽核一以察國民之增减一以防不法之謀爲我國戸口多寡向無實數（四百兆之稱由外人約計我並未統計若干）生死存亡悉任自然官不顧察民無保護疾病而外又有水火兵役擾害百出民之受殃我爲最甚其二因也列國行醫均須政府認可售藥必待學校試驗我則不論其學術行爲凡人皆可自由苟病者僥倖得免卽有良醫聖藥之稱設不幸傷生則悉委之天命因是庸醫僞藥殺人無算而彼等轉得逍遥絕無責任宜乎民不堪命其三因也民智開否純恃敎育我國敎育尚未普及若無官吏隨時剴切勸導必皆率意妄爲妨碍同羣之康健試觀各省迷信之深（如迎神賽會卜相巫祝之類）習尚之陋（如纏足早婚吸烟酗酒之事）均於保身衛種强國進化大相違碍其四因也嗟乎往者不咎來日方長人生不幸隨境地以轉移尤可慮者轉瞬寒暑更易行見疾疫之復來若不預防必再有千萬同胞相繼傷亡者醫藥不加檢察則無辜而終者無時或巳然則衛生要政一日不行卽國民死數一日不减可無疑也今值新政頒施故宜急切從事博採列國衛生行政之制（防疫選醫騐藥稽察統計等）而總集於新設之部謹愼施行庶幾事權專屬法令嚴明防衛銷滅功效日著而滔滔者得慶更生 
（一）可恢復巳失之權勢我國蒙不潔之稱久矣外人居留我國慮我之不治害將及彼於是藉防疫之故輙施其干涉之技往者上海防疫船舶入口外人代我檢查商旅遂生困難前年東三省鼠瘟大行日俄幾以兵力相加此固因外交之失策然亦我不先事防衛有以致之今若有專司衛生行政一部統理其事凡海陸交通疆域毗連貨物行旅之出入皆我自行按法檢驗内則力杜病之發生外又嚴防病之傳播使果實力施行外人無可藉詞干涉之勢自必日减而一切外交之枝節或藉以免凡前巳失之主權必可漸圖恢復國體日隆則國譽亦盛矣 
（一）可提倡世界之文明東西列國其公共衛生行政之制不一或直隸於内部或兼行於警察或别建一局或分散各部（如海陸軍二部（而從無特别專設一部者此固視其國境之廣狹人口之多寡風俗之優劣敎育之遲速初無一定之程式可以効法我國土地遼闊人民衆多風俗參差敎育幼稚以言衛生行政其難百倍於他國非僅師事一二巳成之法所能完備然則統計民數預籌經費選任人材設置機關兼之開導民間使之曉然當務之急亦非内務部一部或一局所所能負此重任况事屬專門尤非有深明醫理及科學之士悉心經理不可如以之隸屬於别部恐難免窒碍此列國中所以别立一局或分散各部（海陸軍部有醫員）也我今鼎革一新苟有利於國民者自應殫竭心力以謀普徧要能統觀大局明察後來勿拘於成迹（如事非他國所有不敢行）勿阻於現勢（如目前財政支絀慮籌欵爲難）勿惑於浮言（如民智未開必多反對起而阻撓）事爲切要不妨先列國而爲之倡導排衆難而從速圖成迨設施漸臻完善明效大彰將來工吸從而取法者由是人生疾苦皆有保衛則災癘自除世界人類之福與文明俱進詎非我民國共和爲之首倡耶 
總上所言則設立專部管理衛生事之急迫重大有如此者而創始之時宜分緩急如先立法用人事權規定而後施行各務方有可言兹特舉陳要旨如右敢希採納交參衆兩院核議若得成立卽見施行則將來舉國同胞咸登袵席熙熙皞皞共享健康皆今日新政府有以造之不惟民國之福亦世界之幸也 
 
 
 

Page 12

 
 
   
 
 

Page 13

 
 
自由談 
游戲文章 
[介紹議場决勝家廣告] [  贅虜]  
謹啓者兹有（奴隸奴隸之奴隸）君口舌伶俐喉嚨響亮心思靈巧面皮堅厚曾經出洋遊學在吹拍學堂演說專修科卒業執有優等文憑歸國之後卽以演說爲營業充私侫演說會會員與干友雨齊名君有夥友百餘人均鍊就贊成反對承認否决各種藝術如拍掌舉手堅坐起立揮拳頓足拍桌毃檯及哼啍哈哈飛墨盒擲茶碗等件件精熟無所不能凡有議事大會君登臺演說卽將衆夥友分布會場之中均能聽候密令如法施行故君所演說者可不論事之是非理之曲直卽放屁數聲衆夥友亦無不拍掌如雷舉手如雨力表贊成承認之意及至他人演說如與君主張相同衆夥友自亦竭力歡迎或有宗旨歧異駁詰原說之時雖其議論十分正當理由十分充足衆夥友均立卽反對或故意擾亂秩序使其言語不能發表議案不能成立而後巳故無論如何爲難議案若能聘君到場無不盡如所願立刻通過倘有選舉等事但須指定何人君與衆夥友均能盡投票之義務一律同舉所指定之人無有不當選者如孫子之用兵百戰百勝如鐵舟之破浪無險無驚故君一時有灰孫子鐵甲船等之雅稱而君之眞姓名轉隠而不彰焉同人等深知其能每有大會必倚之若長城卽如日前某公司某商局開股東大會凡眞正股東皆知從中情弊無不以同人等爲不肖之尤有冷嘲熱諷者有痛詆狂駡者有宣布同人等醜史惡聲相向辱及祖宗者有推翻演說檯打倒投票筒者甚有將同人等拖住施其野蠻手叚將花白鬍鬚狠揪亂拔以圖出氣者則同人等之犯衆惡干公怒亦可謂至矣盡矣然開會最後結果同人等所提出保全私利之議案仍能件件通過及選舉揭曉依然得票多數稳爲董事大半君之力也同人等身受其益不敢自秘用敢介紹於紳商各界諸君如有欲聘用之者可函至奴隸坊君之辦事處君接信之後卽當趨前接治一切其酬勞之費　無定格須就事之大小面議數目一經訂定屆時君自能身服洋裝目懸金鏡衆夥友亦一律長衣到場辦事以壯觀膽斷不有悮惟入場劵及股東代表證書則須事主預爲備足也諸君一經試用即知鄙言不謬將來君之營業應接不暇可操左券現君巳雙手之外添生一手并於衣上多置暗袋以爲理財儲款之預備矣特此登報廣告務請諸君隨時賜顧之彼此均幸介紹者（奴隸）（奴隸之奴隸）（沈淫僧）（王八蛋）等公啓 
[凉友傳] [  瘦蝶]  
凉友不知其何許人世居凉州交友徧天下人故以凉友稱之其祖曾爲滇廷尉封凉德公班婕妤失寵時怨之形諸歌咏凉德公知之以非熱中人急自引退隠居不復出凉友幼時曾遊清凉國遇異人授以導引之法得長生術一日黄香以父年遇不耐暑熱聞涼友能以春風風人乃躬往求之凉友爲之指授一切無吝色香從之父始得安枕席而香之孝行亦日以著皆凉友爲之嘘拂也無何炎漢衰入三國諸葛武侯爲丞相延凉友爲參謀運籌帷幄得力頗多凡出師必携凉友偕指揮如意未嘗稍離迨武侯薨凉友以世無知音自此不談兵法居閒酷愛書畫尤樂與文人雅士遊晋時王右軍贈以書宋陸放翁又倩人作畫遣之蓋以凉友本風雅中人故人皆樂與之友也凉友丰格清雅秉性圓融與之握手作揮塵談娓娓不棬穆如清風語多冷雋革命後一般偉人喜其能掩飾也每携之招摇過巿人以是漸鄙之會凉友有仇家秋氏子者聞風而至意圖報復凉友自念珊珊瘦骨何足供一擊遂隠於夜花園韜晦以終其身云（二） 
尊聞閣詞選 
[偕文亮上人吳丈仰之訪小萬柳堂] [  子端]  
七十年來開港地二千里外未歸人生憎黔首甘奴相欲挽洪流湔惡因割地當時尤石晋成仙有客避嬴秦堂中翰墨堂前柳遮斷人間萬丈塵 
故人雞黍遠相邀佳節他鄕慰寂寥爲伴高僧訪經室喜逢仙子奏秦簫隔窗晴日催花信滿地春光入柳條休說南皮高會約懷人思舊各魂銷 
[小萬柳堂主人以新作見寄賦此酬答] [  疑始]  
酒籌棋局變紛紜天末佳人拔世塵種菊　書今靖節殘山賸水古桃源但堪圖畫儘堪老何况桑麻日與親恨我樊籠脫不得江湖底處洗煩寃 
新詩遠寄氣巍昻如此英華竟善藏孤岫閒雲籠暗雨萬絲青柳繫秋陽扶持一世知安恃報答三恩未敢忘深恐西山無可採海天悵望意茫茫 
試硯齋隨筆[  率]  
明季所恃以經營遼事者唯熊公廷弼袁公崇煥二督師而巳乃俱横遭誣陷含寃以死自壞爾萬里長城不能不爲莊烈惜也袁公少負膽識好談兵事當廣寧師潰廷議扼守山海關袁公方爲兵部職方主事即乘夜單騎出關部中失袁主事羣以爲怪巳忽還朝具言關上形勢曰予我兵馬錢榖我一人足守此帝亦聞而壯之其受知即由此及其死也天下知與不知均爲歎息初以爲帝頗明察何遽輕信讒間誅戮重臣雖至愚猶不若是因思崇禎初元廷議發錦州餉袁公請頒内帑帝有允意獨爲宜興所沮當必此輩有以媒孽之洎讀吳縣葉廷琯吹網錄所載温體仁與其弟幼眞家書三則乃始恍然於袁公之死實烏程爲之主動力也其書爲世人所不經見因錄之書曰滿洲瞥偪近京師面奸黨尚自固營疊全無爲君國起念者庸宰相任人穿鼻倉皇失措戒嚴半月不過老弱營軍鵠立風霜之中日夜凍死百餘人而巳不意積弛之弊一至於此人情洶洶南竄幾半獨携家眷者不許出城而士紳内着有扮男裝者有藏箱簏中者往往爲伺察所發覺可歎可笑又曰十一月間連寄三信至沛蒼歸而敵騎巳薄都城矣賴滿將軍一戰人心始定城守漸有次第然引敵長驅欲要上以城下之盟者袁崇煥也閣中素與袁通倚爲長城不意誤國至此可恨可恨賴臘月之朔聖明立擒袁崇煥下詔獄次早敵遂拔營而南今眞敵無幾皆流賊敗兵假敵以肆刧掠日惟淫酗爲事若得猛將率勁兵數千夜斫其營可以立盡恨諸將俱退縮觀望玩敵養亂目下雖無可虞倘來春敵知中國虚實更圖大舉則事不可知耳崇煥之擒吾密疏實啓其端此亦報國之一念也又曰滿洲入犯皆由袁崇煥以五年滅清欺皇上而陰與華亭奸輔臨邑罪樞密謀欵敵遂引之長驅以脅城下之盟及敵逼潞河華亭猶大言恃逆　爲長城奸黨交口和之吾不得不密疏特糾以破羣欺其逆督旣擒奸輔膽落復挑祖大壽引兵東行以爲怗逆地吾不得不再疏以堅聖斷兩疏俱留中故不抄傳然次疏特發閣票中有奸臣密諫等語蒲州華亭（韓壙錢龍錫）見之恨吾入骨乘特簡宜興（周延儒）之日即具揭力荐桐城會稽（何如寵錢象坤）以阻吾進用之路不知此時七尺驅尚無安頓處何問功名哉今敵雖東而永平一郡七邑望風投降爲之内應者白養粹也父子黄甲甘心事仇不意國家養士之報一至於此按孫承宗初欲殺祖大壽愛其才密令袁公營救故大壽素德公聞公下獄懼并誅遂叛帝命取公獄中手書招之乃歸而烏程卽借之以傾陷華亭巧言如簧洵可畏哉夫莊烈非亡國之君要皆在廷諸臣如烏程宜興輩妬賢嫉能有以誤之遂使大好河山淪於異族吁可慨也 
自由談話會 
或問日來謡言蠭起人心紛亂所謂將宣布獨立者若輩果欲何爲曰彼欲爲第二次革命耳或問第二次革命可望成功乎曰無論如何但觀人心厭亂恐不能如第一次之易易也或問第一次革命是變專制爲共和若第二次革命更欲變作何物曰共和是頂好的名稱再變也變不上去了除非加上些徽號或者叫做特别改良眞正共和但只怕新店的招牌沒有掛出來老店的招牌先要加一幾個字叫做眞正起手老共和只此一家並無分出 
或問第二次革命之原因何在曰欲推倒袁世凱耳或問反對袁世凱只須在選舉正式總統時運動大家不舉他就得了何必拿刀弄仗擾累居民曰他們怕文明運動挽回不來故必須武力運動這武力運動四個字不大順口所以就改叫做第二次革命以後中國每換一次總統須有一次革命你若壽命長些且張眼瞧他第二十次革命 
第幾次革命第幾次革命不過在報紙上閙閙商民因此恐慌却是上了大當 
鍾仲衡被殺其妻陳舜英爲之復仇事雖未成慷慨就死其義烈之氣凛凛然令人起敬若以周予儆之賣黨求榮較之陳舜英周直狗彘耳或謂鍾仲衡之密謀有碍治安殺之甚當何可復仇周予儆之助緝亂黨不無微功可謂遷善是則爲政府一方面立言非予所論之氣節也[  鈍根]  
小說 
寫情小說 
[黄金祟（二十一）] [  天虛我生]  
雖然筝兒若果死者則吾書亦將至此而止天惟恐我當日亦爲筝兒斷腸而死乃使黄金之神爲致醫藥復使存活於人間於時筝兒之心理果何如者予未嘗能一詢之蓋當其時筝兒巳不願兒予故予往訪輙先引避以情度之殆有難乎爲情者予旣聞有此事予遂决心於筝兒以爲彼固甘之也我遂不復念及筝兒轉覺家庭之樂爲味益雋時方入夏吾母以署熱逼人詔予免學惟我仲兄輩則仍讀於香南之室以我例彼有似翔空之鳥覘彼籠禽輙不禁愉快自得以爲神仙不啻也與我偕者爲予仲妹及小曇小曇之爲人本爲予所愛惟予心中業己勘破一切故每存一可鄙之　而莫可或釋仲妹與我偶因細故生口角至於終日不復理我我與迴廊相值彼必折而之他不與我面我乃癡立於欄干之側目送其去而點首歎曰黄金之魔力乃有如此小曇躡於我後聞而笑曰此何言哉予愀然曰汝豈不知吾妹之惱我者果爲何事小曇笑曰非因區區之茉莉球乎曰然茉莉球固一區區之物爲值幾何我以出門之際未嘗携有多錢罄我所有僅購三枚本以一枚奉之吾母其餘二者則一以贈汝一以贈妹不虞　爲季妹攫奪而去我若與爭者彼必呱然而哭由我思之此球亦殊無足輕重而吾妹必謂我厚季妹而薄於彼試思我又何所厚薄之存心我若不購此球則亦更無可以取咎之機吾今而知金錢之足以累人乃有如此謂非黄金之魔力哉小曇哂曰然則　難吏往巿之以償　失予曰予何嘗不如此言而予妹則以爲予乃形容其局量褊小矣由是而益惱予予誠無術以明我之寸心要而言之盈天下之人必無一人能知我之心要惟他人之心我能忖度而已小曇曰然則我之心汝亦能忖度否歟予因目而笑之時予心中固有一言特恐此言一出將使小曇無地自容我乃歛忍不言第以一笑置之小曇則不知我將爲如何之言方且凝睇側鬢以承我之音吐及見我又含忍不言且復對之一笑彼乃疑　有如何之思想則不禁紅暈於頰顧而之他諸君解人當知我所欲言者非他不過曰彼其心中乃嵌黄金二字已耳其實小曇之心何嘗若是少年心性每以一得之見遂將天下事物一例抹倒無復有曲原之餘地此固凡人之通病也而我在少年之時則尤其甚焉（二） 
哀情小說 
[畫中人（十三）] [  東埜]  
馮生述畢順謂生曰今桂秋在堂君當亟往謝之携此無母之兒返留兹一塊肉不負畫影軒畢身苦節亦所以稍贖前愆也時生巳淚珠被面泣不能仰聞馮生勸慰之言乃搥胸而哭曰我雖不殺伯仁伯仁由我而死冥冥之中何以自解復頓足曰薄倖司勲尚何面目見我女程嬰乎我今惟有自殺見死者於地下耳馮急勸曰若然則又大傷其心矣倘彼泉下有知必不願君出此且何以慰高堂遲暮之心一之爲甚又從而再增其罪可乎不可乃送生登車親自伴至其寓所生父及媳爭出問信見生顔色慘變急詢何事生嗚咽不能出聲馮生代述其梗槪嫣春掩面而哭生父及馮生亦爲陪淚此時若得攝影者入略施其技便成一幅淚人圖矣 
翌日生父乃巿紙帛牲醴率家屬往奠其喪桐棺三寸蓬山萬重生與嫣春皆痛哭失聲伏地不能起旣而禮成請桂秋相見桂秋左臂抱兒右手携巾欵欵而出淚眼晶螢如梨花着雨益形其媚然眉宇間英氣勃發不能逼視生急歛容謝之桂秋引避正色言曰吾所以爲此者受文姑重託不忘顧命耳豈爲他人作傭婦哉乃至柩前跪禱畢舉兒授生慨然曰吾責任巳盡從兹當斷絕關係矣言畢翩然竟入生不覺大慚視手中兒酣睡正濃隆準而豐頣英物也胸前懸一錦囊中貯紙稿展讀之則文姑絕命詩也詩曰 
秋意蕭然百感紛索居猶自悵離羣寃沈碧海深千尺人比黄花瘦幾分空有音書傳尺素更無情緒織迴文年來多少傷心事付與鴉弔夕曛 
每依北斗望京華一度思家一嘆嗟弱絮隨風惟有恨明珠墮水幸無瑕椿萱影逐秋江冷姊妹花迎夕照斜回首親知半摇落却聯恩義到秦嘉 
夜雨秋燈倍黯然分明往事竟如烟客中遺孽情爲累病裏思鄕夢不前過眼蒼桑一變換經心家國兩憂煎縱敎吸盡西江水難洗愁腸疊萬千 
身世茫茫欲斷魂早離塵闕是天恩淒風砭骨心先萎寒雨催宵夢未温二豎多情來送别九洲鑄鐵莫須論休嫌臨去無長物携得垂垂兩淚痕 
四詩情詞悽惻一字一淚寡婦夜哭覊人寒起不足喻也生讀未及半淚如斷線之珠不復能續嫣春代爲讀畢亦涕泗氿瀾不能仰視骨肉之情根於天性初非無故而然也衆人勸慰良久始各掩淚登車而去生感桂秋義俠隠囑堂長送入某女校肄業代給修膳不令之知巳乃擇期引女柩回籍卜葬於祖塋之側後嫣春生二女無子即以文姑遺嗣爲後云 
東埜氏曰晚近世風澆薄士大夫蔑視禮敎蕩檢踰閑而所謂砥行立名不屈不撓者乃出於販夫走卒下至傭保娼優之所爲是可見直道之常存而人心猶未盡死也嗟夫秋華夢冷微梧仙孰肯狗情燕子樓空非香君誰能守節吾觀於此而知天之生材固不擇地而施也 
東埜又曰吾國婚制之弊極矣但憑父母之命媒妁之言性情才貌不相聞問循至占脫輻成覆水者比比也於是婚姻之誼乖而夫婦之道苦矣歐風東漸崇尚自由非不足以袪千載之陋風謀兩姓之好合而世之蔑視尊長率意孤行者每藉爲口實蕩檢踰閑不修邊幅究其極也弊乃相等且有過之當世墨守舊章之士乃謂西法之不宜於中士欲盡復吾國千載相沿之陋習而後快是則膠柱鼓瑟因墮廢食之爲害也欲謀家庭之幸福不綦　哉吾革盡中人而感不絕於吾心矣（三）畫中人終 
文字因緣 
[書玉田恨史後] [  是龍]  
哀情小說玉田恨史係天虚我生所著逐日登諸自由談中寫黄夫人備極纒綿悱惻淒楚動人旣以返魂乏術急欲上窮碧落下及黄泉以圖重圓破鏡而猶時時顧念其姑巳廻非溝瀆之見所堪並論肉體有銷滅愛情無窮期作者乃能婉婉寫出其殆情中之聖乎至刲股難醫天神罔佑拈方靡定宗祖無靈覔泉路而不得扣墓門而弗膺青燐照夜乃爲腐草之光冥鏹成灰不受香花之供凡此諸點皆作者注意之處尤足爲迷信者當頭之棒故讀是書者徒論其寫情之處如見如聞入情入理以及起筆之天外飛來結尾之神妙不測猶非是書之知己也余與作者素無一面之識閱報知將另印單本發行使普天下用情者藉知眞諦迷信者洗滌舊污則於世道人心獲益非淺用寄數言以誌欽佩 
中華民國二年七月青浦朱是龍誌 
[玉田恨史題詞] [  并蛙]  
一入情場百幻生難將生死剖分明至今月夜花陰下彷彿猶聞太息聲萬壘愁雲籠翠黛一天風雨做黄昏最憐腸斷彌留際幾度曾離倩女魂如此愛情原不薄何無一夢到深閨心思眼觸都成幻輒背銀缸掩面啼阿母心傷獨掩幃鏡奩依舊事全非西風毃響金鈎動疑是澄兒玉婦歸 
[玉田恨史題辭] [  雁秋]  
情天無際恨彌深鵑血啼殘淚滿襟底事澄郎歸未得纒綿到死一追尋傳神阿堵獨傷神欲化精禽一念誠千古空留兒女恨夜臺猶有斷腸人月夜凄凉只自知招魂無術苦疑思望夫石化鵑啼血死到重泉未識痴恨海難塡落淚珠啼痕墨跡辨糢糊傷心最是粧樓月渺渺魂歸事有無 
[題玉田恨史] [  鹽官拜石居士]  
　　人生離别最堪悲破麥無期更類痴兒女多情遭物忌釵分鏡碎怕題詩忘餐廢寢日如年瘦骨離魂鶴見憐盼道神回消息密來生再結並頭蓮月缺花殘事可傷情天能補女媧忙風吹竹響燈光綠夜半朦朧認阮郎密意描摹彩筆新畫蛇添足證蘭因紅顔偶讀傷心史總覺酸辛涙滿巾弦韻調和托孟光瑶琴遽折棄孤凰情長緣短千秋恨好比墨花夢一場思量往事淚如泉膠漆恩情化碧煙苦志爲郎憔悴死芳魂未散托啼鵑冷月沉沉舊翠樓錦衾角枕淚痕留渺茫泉路無尋處凄景愁腸巳五周病裡纒綿苦一秋慈姑痛惜繫勞憂早知種玉成虚願息影追隨共首邱 
[玉田恨史題詞] [  嘉定二我]  
廻廊寂寂夜沉沉一寸柔腸一寸心人面不來消息斷雪花飛後到如今 
纔過殘臘便經年野哭夷歌盡可憐舊事眉頭勝不得條條分付管城仙 
朱繩約髮緣參差高髻撩人散荔枝笑捉短衫床背後樓頭燈火夜來時 
陸離一紙記相思花應斜陽只片時不到斷腸心不死海棠花淚滴胭脂 
更正十二日游戲文章欄滑稽賞格一則係瘦俠投稿下脫署名閱者疑是了青所作特爲更正 
 
 

Page 14

 
 
   
 
