# 1899 - 233 - 4909471

 

Page 1

 
 
[勸募紹屬嵊縣新昌上虞餘姚水災急振] [  本館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下滿曹娥江潮水逆流以致潔湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求敉馳書乞振急若羽書想海内仁人君子必有具同胞之量擴樂善之懐者指囷粟以予人駕麥舟以贈友古人高誼猶且振卹貧窮矧値此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲穀解肅此佈求伏維德鑒 
[論報紀仇殺駭聞事]  
　　七月十八日本報紀仇殺駭聞一則云大江中輪船上下每多竊匪彌跡其中爲患旅人不可勝記迭經各大憲札委員弁盡力稽查而若輩非惟不肯潑蹤且羽黨日多爲患更無旣極上月某日前代理蕪湖縣朱蕙卿大令由浙中坷里起服來皖道出申江乘某輪船溯江而上行至某處忽失一小枕箱中儲文憑及洋銀二十餘圓因揚言於衆曰苟有人查獲文憑則洋銀可儘數酬謝卽竊者自行呈出亦决不究問相由旋卽有人應聲而至將文憑原璧歸趙大令喜出望外稱謝再三不料其人繼又矯稱大令索返銀圓向竊匪饒舌致竊匪羣動公忿將其人舉而擲諸江心其人曾充某處緝捕差與竊匪皆似曾相識墮江之後並不聲張從容攀得輪船錨練猱升至大令前長跪乞命蓋知匪黨最喜仇殺設非大令代爲緩頰必不能幸獲生全也大令正欲問其原委而竊匪已跟蹤而至向大令鞠躬云此乃小人家事不與外人相干旋將其人曳上船棚快劍利刀如雨之下直至僵斃然後抛擲江中輪船中各水手雖有目睹情形者類皆不敢過問搭客亦不能贊一詞此係蕪湖訪事友人函述本館爰爲之照錄報端然此中情節不無可疑試爲一一指之恐此事未必果確夫呈出朱大令失物之人倘不與竊匪同黨何以能將原物歸還卽以其人曾充某處捕差與竊匪皆似曾相識竊匪不敢出面故使其繳還其人當亦知竊匪之利害何致以大令不究之洋銀向之矯稱索返此其可疑者一慨隨諸竊匪之公忿舉而擲諸江心輪船行駛如飛浪沸波騰安得猱廾而上此其可疑者二卽其人熟諳水性得以攀　附練重上輪舟旣知竊匪之如此兇殘亦當暗伏一隅不使知覺何復至大令前求代緩頰而爲竊匪蹤跡而得乎此其可疑者三竊匪縱極不法人甚衆多然在輪船之上斷不敢持刃行兇倘被拘拿遁逃無路甕中捉鼈不幾有悉數戳獲之虞恐竊匪雖愚必不鹵莽若此此其可疑者四人命匪輕焉有坐視不救之理搭客雖少一輪船中亦必有一二百人區區竊匪數人擒之易如反掌卽使搭客皆不過問而輪船中出一命案大爲有碍聲名且事後亦豈無官憲向之究　　理之人何竟任其曳上船棚刀如雨下如强徒之在曠野殺人無所顧忌乎此其可疑者五有此五疑執筆人故未敢信以爲寳也或曰其人之矯稱大令向竊匪索　銀圓必困大令不出貪資而竊匪又不肯將所得洋銀略爲分潤故有此舉至其由水中重上輪舟詣大令前長跪乞命必因已爲匪黨所悉不能私自伏藏故求大令代爲　頰之二　　似　有此情理然竊匪旣兇殘若此而謂水手搭客竟袖手皆作壁上觀吾恐决無是事或謂輪船竊匪搭客雖不能識而水 
手則無不能知特以指出之後恐遭暗算故皆緘默不言然以其所犯者祗竊耳豈有人命巨案而亦隱忍不發乎倘果有此事則皆將視輪船爲畏途而生理當從此衰息矣夫海洋輪舟間有遇刼之事然此係大股海盗從未有竊賊在輪船中而殺人如草者吾是以於此事而特滋疑竇也雖然余嘗有友由上海　輪船至江陰在舟中遇一歹人飮以香茗友卽口不能言身不能動見其人將已之物任意搬取幸時已近埠適有一熟人至見友情形疑爲悶痧遂代爲看守行李而歹人亦避去無蹤比抵埠經此熟人扶之登岸歷四五時始能言動如常此事友人親爲余言諒非無據是則行路之難不啻荆天棘地寄語行旅尚其愼益加愼而勿爲小人之所算哉 
[諭旨恭錄]  
　　七月十一日太常寺題八月初二日致祭先師孔子廟奉旨遣敬信行禮兩廡遣翰林官二員各分獻崇聖祠遣熙元行禮欽此同日又題初三日祭社稷壇奉旨遣溥靜恭代欽此同日又題初六日致祭文昌廟奉旨遣載勛行禮後殿遣袁昶行禮欽此同日又題初八日致祭關帝廟奉旨遣訥勒赫行禮從壇遣貴昌分獻欽此同日又題十七日致祭昆明湖龍神祠奉旨遣立山行禮欽此同日又題十七日致祭惠濟祠河神廟奉旨遣世續行禮欽此同日又題十九日致祭夕月壇奉旨遣　泰行禮從壇遣溥頲分獻欽此○十三日太常寺題八月初八日致祭關帝廟奉旨遣訥勒赫行禮後殿遣貴昌行禮欽此 
[本館接奉電音]  
　　昨日午前十一下鐘越三十分時京師飛電傳來上諭一道敬謹譯登○七月二十日奉上諭張之洞于蔭霖奏特叅庸劣無能之知縣及任意妄爲之在籍知府一摺湖北通山縣知縣高震鑅沾染　好聽斷不勤縱容家丁不能鈐束辦理積穀保甲團練科派病民實屬庸劣不勝民社之任通山縣在籍知府王明璠妄自尊大遇事把持藉平糶爲詞苛派滋擾實屬任意妄爲肆行無忌通山縣知縣高震鑅在籍江西候補知府王明璠均著卽行革職以儆官邪此等弊端恐他省亦所不免著各該督撫將積穀保甲團練事宜妥定章程必得公正紳士與地方宫恊力舉辦庶不致苛歛擾民如查有假公濟私藉端派費情事卽著據實嚴叅毋稍徇縱餘著照所議辦理該部知道欽此 
[法人無饜]  
　　時事報云西歷二月中英二國訂立改變中緬邊境條約以曼宛山迤西之地賃與英人且許英人接長鐵路攷英人久擬由廣東漢口接鐵路至成都以達緬甸今始得此權利應亦宿志稍酬矣法國觀英人之所爲心竊不安突向中國多方要挾竟獲開挖龍州附近礦山之利又得興築東京鐵路從龍州抵南寍以及雲南夫英法兩國之所以屬望雲南者非以此爲通商之要衝實用以爲入蜀之立足地耳蜀省係中國之寳藏素爲法所垂涎故一遇余蠻子拘囚法教士之釁端卽以爲奇買可居大肆要索未幾余蠻子放還教士法人又以賠償損害爲名或云索至二 
 
 

Page 2

 
 
百萬金或云求准開挖蜀省諸礦二說也未詳孰是頃又有警耗曰雲南無賴焚燬蒙自法領事署果爾則中國又貽法人以口舌矣當是之時爲中國計惟有一面嚴辦亂民懲罰地方官吏一面救護遭難者以謝罪於法人則雖以法之素以貪婪無饜聞者亦不能施其技倆否則坐失機會致法人藉口保衛水陸進兵後事尚可逆料耶 
[禁習水軍]  
　　廣州中西報云刻得日本東京來電悉前者日本國家下令無論何國人皆得赴水軍部學習兵法故中國政府特派駐日大臣李星使盛鐸帶領兩湖及兩江武備學生前往學習兹者日本改定新例不准别國人入水軍部星使已電告劉張兩制軍速召留學諸生回國矣 
[日槍新製]  
　　天津國聞報云日本新式洋槍比從前所用者機器尤爲靈快且能命中及遠今春由户山學校研究施放之法旋卽據實奏陳刻經日皇裁可行將頒布各軍營并命其名曰三十年槍蓋以此槍係明治三十年所創製也 
[監司被訐]  
　　武昌訪事友人云某觀察向辦鄂省牙釐總局近被荆州釐局委員某君投撫轅禀訐略謂觀察曾倩購縀疋若干價値數百金勒作饋送禮物恐干嚴譴隱忍不言旣而觀察又致書勒借銀五百兩無力應付遂至撤差有觀察親筆信函爲證云云撫憲于次棠中丞以事關大員索賄虚實均應澈究立卽檄飭署藩司瞿賡甫方伯查明禀覆 
[礦務得人]  
　　金陵采訪友人云江南礦務局向歸正任鹽巡道胡芸臺觀察督辦邇者觀察因事被言官彈劾致罣吏議擬以降三級調用意欲掛冠歸去相羊於長洲茂苑間刻雖仍駐曰門而已行色怱怱不日逝將去女矣兩江督憲劉峴帥以礦務責成巡道早已奏明在案現在胡道旣謝事歸田則礦務應歸署鹽巡道辦理爰特札委署鹽巡道黄芝生觀察接辦觀察接奉委札特於月之望日親詣督轅謝委並禀知擇日到差 
[都門盗案]  
　　京師訪事友來函云邇來靑苗蔽野以致附郭十里内刼案疉出六月杪有某甲者身負行李行經右安門外忽有匪徒自道旁田中躍出施放洋槍將甲擊斃所携行李攫之而去七月初旬某日河間人某乙將歸故里策蹇自都門出行至廣安門外小井附近曠野中突遇三人横阻去路甲下驢哀懇告以身無長物除被套外只有洋銀兩元將携赴豐臺車棧購車票者願以奉贈乞留行李三人不與分辯遽出洋槍向乙上身轟擊幸未擊中遂奔至廣安門外守備署報案孫守戎立差巡緝弁兵前往捕拿見隴畔蹲伏三人形跡可疑上前詢詰二人情怯先遁僅獲一人旋向禾内搜出被套與報案者相符爰押解回署一鞫而服并認右安門外命案亦伊等三人所爲所得贓物祗絮被一條及當十錢十八千而已噫爲此區區而竟甘犯大辟蠢蠢者夫亦大可憐哉 
[皖省官塲紀事]  
　　安慶訪事友來函云前者南陵縣孫大令鳴皋因事調省現奉瀋憲湯方伯札飭仍回本任○廬江縣張大令琴因案撤任遺缺由上憲委候補縣許蓉叔明府瓜代○望江縣教諭孫廣文丁艱遺缺由上憲委試用訓導許廣文琳署理○候補縣龔大令樹棠奉上憲札委發審局帮審案件差因於某日趨轅叩謝禀知到差 
[白下官塲紀事]  
　　金陵采訪友人云江南自强軍總營務處辦理吳淞推廣租界淸丈局事宜江蘇候補道沈仲禮觀察敦和被欽差大臣剛子良中堂奏叅奉旨革職發往軍臺効力贖罪等因本月某日兩江督憲劉峴帥欽奉電傳諭旨卽委沈愛蒼觀察赴松接辦淸丈局事宜旣而中堂移文峴帥請卽派員押解沈革道入都乃檄委陳少尉景新及劉弁元勳赴滬尅日押解北上交兵部發往戍所月之旣望陳劉二君已禀辭就道矣○金陵穀米局委員黄大令在福現奉江寗潘司恩藝棠方伯委署蕭縣篆務所遺穀米局一差另委候補通判劉子誠别駕松年庖代别駕奉委後於月之旣望到差大令卽督同吏役將局中穀米一律盤交淸楚大約日内卽將往江北履新矣○江蘇督糧道羅少畊觀察督解漕糧北上公畢南旋本月某日由滬濵附某商輪船至省趨詣督轅禀陳一切督憲劉峴帥詢以京華近事及兌米情形閱良久觀察始興辭而出 
[寗郡瑣譚]  
　　寗波訪事友來函云近多霪雨河水倐漲幾欲拍岸平隄田中積潦無可宣洩禾苗浸潤日久漸多霉爛之虞木棉亦因此受損府尊莊堅白太守關心民瘼札飭鄞縣禁止屠宰自本月十四日爲始日詣郡廟求晴未知能上格蒼穹速放晴光以甦民困否也○鄞縣畢大令急欲卸任禀經府尊莊太守札委洋務委員李大令炳堃暫行代理大令奉札後擇吉本月十五日已時接印任事 
[雲間鶴唳]  
　　松江訪事人云前者南鄉常梓廟人梅淡卿被梟匪刼去勒贖旋由地保某甲投華亭縣署禀報並請領洋槍四枝爲禦匪之用某日舟子盛小慶在局演放忽與土人尹照耕尹阿庚趙阿發及某某等人口角竟被攢毆致斃事後屍親糾集二三百人至十一圖將各兇手家房屋任情擊毁事經華亭縣劉謙三大令訪聞帶同刑仵及團勇前往相騐屍屬訴稱死者被正兇尹阿庚踢中要害以致倒斃仵役騐報相符並騐得腰際更有扇柄傷大令飭提尹等研訊供認不諱遂命將尹阿庚尹照耕趙阿發及某甲帶回訊供之下飭將尹阿庚趙阿發收禁尹照耕及某甲則交公所收管以待訊辦○近水樓臺挹注較易故松郡茶肆大半臨河對岸復支架木橋以便品茗者作終南捷徑本月某日華亭縣署東首迎鶴樓茶肆木橋上忽有三人同時經過其二人擔酒一壜壓力旣重橋忽中折致三人皆顚入河中幸經人援登彼岸然已淋漓盡致矣事後肆主向擔酒者饒舌許賠償木植其事始了○前者東門外十字莊頭圖武生屠子文行經買花橋畔被梟匪刼去周游於後岡張堰各鎭然後禁錮船中其舅氏沈某曾中武科旣有所聞卽冋文武各衙控告其母則倩某甲偕某處汛弁携資向梟匪說項始於十三日釋回事後某汛弁禀知城守楊游戎游戎飭偕入婁縣署請屈大令騐明然後交親族領去 
[進謁星使]  
　　昨午江海關道曾經郛觀察鐵路總辦盛杏蓀京卿相率命駕至北河南路迤西山西匯業公所拜謁剛星使約歷兩點鐘時始相繼辭出 
[萱堂介壽]  
　　昨日爲上海縣王欣甫大令之太夫人設帨良辰大令命於内署結彩懸燈稱觴慶視同寅及屬下書吏有餽送壽儀者大令概行璧返示儉德也 
[准予報効]  
　　揚州兩淮鹽商陸汝安王振春蔣慶霖三人前由欽差大臣剛子良中堂訪聞有舞弊情事因卽派員提解來申委某隨員會同江海關道曾經郛觀察提案研訊陸王蔣自知獲譴願報効銀四萬兩觀察諭候禀覆核示兹奉欽憲從寛俯准觀察遂傳諭陸王蔣遵卽具結如數解呈 
[求免騐屍]  
　　去年顧鴻昌命次子土興作抱禀控三子顧阿金忤逆犯上縣主王欣甫大令訉責之後發收改過所今年四月初七日因病轉送普育堂醫治延至前晚忽然病故堂董曹寄耘函知改過所委員陳二尹申請上海縣王欣甫大令相驗大令飭差傳同屍屬於前日午後蒞堂升坐後飭提地甲金茂及堂夫朱錦元訊詰屍父顧鴻昌屍兄顧土興投案禀稱逆子久病身故與人無尤求准免騐願領屍自行棺殮大令准之飭卽具結仔案 
[光明世界]  
　　南市新馬路設立電燈經理之朱森庭明府以汽爐太小光不甚明商請包攬工程之魯麟洋行西人派勒司易以大號汽 
 
 

Page 3

 
 
爐並添置水鍋八具前晚安置妥貼得以光明普放照耀通衢惟二號十一號十八號三十四號三十五號四十號四十一號四十二號電燈時　時明不能經久明府飭工人審明致暗之由從速整理務須一律明澈以惠行人 
[上海縣署瑣案]  
　　前者鄉人張阿桂被無賴謝金華謝炳華卽混名火藥包及湯秀卿等三人挖傷眼珠前日經縣主王欣甫大令訪拿到案晚間倩襄理讞政之馬淸渠明府提訊謝金華供張阿桂之肯珠實被伊族人張甲挖傷小的與族弟炳華雖曾帮毆實非起意至湯秀卿則爲小的等駕船此事更不干涉求恩鑒察謝炳華供與相同湯秀卿供小的年二十歲駕船度日不敢帮兇張阿桂被仇人挖傷眼珠不干小的之事求鑒明府判令將金華責五百板炳華責四百板與湯一併收押候再訊核○改過所逸犯王雲甫在逃未獲縣主王大令正在飭捕嚴緝王忽於前日遣李阿毛送信與改過所押犯王和尚被所中巡勇將李扣留詰出情由立將王雲甫拘獲連李解送至案大令倩馬明府升堂研訊土雲甫供稱小的私逃出外自知該死求恩寛寡李供王命小的送信與所犯王和尚實不其情由犯叩求恩察明府謂李阿毛雖不知情然與其等人爲伍亦非善類命笞責一百板斥釋王雲甫責三百板仍發改過所補押二年○日前有無業匪人在新閘迤西吳家宅唱演花鼓淫戯以致鬥毆釀命事爲縣主王大令查悉飭捕役徐文往提二十八保八九圖地保王明揚訊究王保畏懼遣夥盧再庭來案候訊馬明府研究之下盧供小的在王明揚處爲夥前有流氓糾唱花鼓淫戯小的喝阻不理忽由新閘十圖地保王順堂挈同范阿大之母來稱伊子因看花鼓戲被本圖人毆斃毁屍滅跡小的細加查訪並無其事旣而本圖中人以王順堂不應誤稱人命藉端訛詐議罰洋銀一百元除去烟酒飯帳二十元餘八十元備修三經廟工程求祭明府怒謂王明揚旣充地保縱人演唱花鼓淫戲隱匿不報又敢勒罰洋銀不法已極及至傳唤瞻敢抗不到案著捕役押同盧再庭下鄉立提王明揚正身至案嚴行究辦 
[上海廵局瑣案]  
　　本地人趙裕康有房屋一所坐落大南門外沿河前年價賣與黄裕堂執業邇者趙忽向黄加價黄邀原中調處許給洋銀數十元趙不允黄遂投二十三七鋪巡防局禀控局員邱友齡二尹以趙現住十六鋪境内因函致十六鋪巡防南局請曾二尹提案訊斷○某甎瓦行學徒凌毛狗前被童子王和尚持石擊破頭顱因訴知行主控請二十三七鋪巡防局局員邱二尹提訊之下王供此事係炳生所爲二尹飭傳炳生到案詳加研詰炳生供是日王拾取石片擲中凌之頭顱小的目擊其事今被誣攀求恩鑒察二尹怒其刁狡判責手心五十下傳其父玉林到案訓斥數語著卽領回嚴加管束 
[南市捕房紀事]  
　　前日傍晚時李和尚在裏馬路大關橋堍站立閒觀不隄防被賊探囊竊去皮夾袋而逸内諸鈔票洋銀六元小洋銀十四角事後投報捕房請爲查緝捕頭允之○昨晨鹽販某甲雇小車一輛裝鹽四包行經新馬路被某號巡街捕查見上前詰問甲情急葉鹽而逃捕乃將鹽解送捕房禀知工程局會辦委員司徒貽芬司馬司馬令留候拘到鹽販然後核奪○昨晨舟子陳掌生被丁毛毛攫去衫一件報知四百十一號巡街捕拘解捕房捕頭察得兩造均非安分之人一併押候解工程局禀請委員司徒貽芬司馬核辦○船户沈太松抗不繳捐昨由工程局司事禀知會辦委員司徒司馬司馬飭水巡捕拘沈入捕房押候繳捐然後訊奪 
[法界公堂瑣案]  
　　太古洋行杭州輪船買辦楊翔雲虧欠水脚洋銀六百元被行主送案請追迭經讞員朱森庭明府何繙譯官會訊諭令交的實人保出限日歸還兹者案懸日久尚未了結昨日西人復投案請追明府飭包探傳保人湯錫榮到出著將楊交案湯供小的代楊作保已繳過洋銀五百四十六元尚少五十四元准於下期繳案西人稱尚少一百零八元明府與何繙譯官會商之下著蕩再繳五十四元於下期邀楊到案候核○金合順魚行主金某遣夥兪竹亭投案禀稱魚販趙大奎積欠貨欵錢一百七十六千屢索不付因將其子趙竹山扭案請追趙供父親有病遣小的來案備質此欵前已付過九十餘千只欠尾找若干今先繳洋銀五十五元兪呈遞細帳稱實欠一百七十六千明府著趙再付一百二十元限五日内繳案給兪具領○前者趙曾氏控孫明三經手舞弊侵吞洋銀三千餘元經前讞員鄭景溪大令判令孫繳銀三百兩給趙曾氏具領完案趙曾氏以爲數懸殊不肯遵斷上期遣甥吳又新到案遞禀請追明府著仍遵前斷限孫於五日内繳銀三百兩昨已届期拜遵諭繳到銀三百兩明府諭令存候查卷核示○丁周氏前控英租界四馬路聚賓園徽館主薛金伯欠付會項洋銀一千二百餘元明府准詞移提薛避匿不到因將伊妻許氏拘案研訊交的實保人保出限日歸償迄今逾限已久原告屢次求追明府著保人交案昨日堂期電報局門丁顧亭偕原告丁周氏投案禀稱薛雲伯因病未愈求恩寛限明府限十日内將薛雲伯交案延干未便○邑廟豫園東園門口東園烟館執事人石壽生以股單生財簿據抵押洋銀虧欠各債户巨欵控奉明府訊供傳到各股東飭將生財同往檢點旋因缺數甚巨復傳司帳人朱金福查對細帳知銅器等物已被値堂人携出抵償押櫃銀兩昨日飭傳堂倌秦掌華孫阿祥朱硯香徐元熙等到案究追徐因病未到明府飭將秦等三人交的實保人限三百内將缺少各物如數呈案如違押追○包探禀稱積竊桂阿根迭次犯案前日又至泰來洋行竊取某西人之金剛鑽戒指一枚値洋銀三十元并竊細照衣服數件報捕查獲解案請辦明府判枷半個月期滿笞責一百板○包探禀稱朱阿大在金利源棧房竊煤被巡丁拘獲解案請辦明府判責二百板 
[美界捕房紀事]  
　　前日午後藍副捕頭派落差巡捕荷槍至靶子路操演步伐並習練打靶逾數點鐘時始返○昨日黎明時本地人楊阿狗在虹口穿虹浜一帶東張西望形跡可疑被包探劉阿炳所見拘入捕房捕頭令押候解英美租界公堂禀請讞員翁笠漁直刺訊辦○昨晨小竊王阿二不知由何處竊得板木數方携赴街頭求售適爲某號巡街捕所見向之盤詰言語支吾遂連板帶回捕房捕頭令押候解送公堂禀請訊辦 
[來信照登]  
　　前讀五月十九日貴報所登之救治吞服生鴉片說足徵忠告之雅愼重之思其所以匡益不逮者甚感甚感僕夙不知醫今殷然發此宋顯　良以此項灰錳養新法在之罘左近施用將及一載非特毫無流弊且較諸鋅磺養舊法更勝一籌前者遍登告白冀廣流傳并將樣藥分送外埠各親友試用復書皆云頗皆云奇效自經明示後諸善士心懐疑阻又復紛紛投函相詰問僕以鋅磺養及灰錳養二法均西醫所創製而用西醫謂灰錳養法創始甫四五載疉經試用實足以濟鋅磺養之不足惟其明效大騐華人尚未周知不得不反復求詳以期有利無弊特在上海華洋藥房購置新出救吞生烟藥數瓶親自携至敝處大英醫院稻醫士處稻君英國人在烟臺創設大醫院有年國家曾奬以寳星與此間施送之藥料兩相比較覈其材質相符嗣又函致稻君詢以鋅磺養及灰錳養二品究竟功效如何利害如何旋得稻君復書略謂鋅磺養專主嘔吐無他功力灰錳養專解烟毒但用時每服少則三釐多則五釐過度反足滋毒須用嗎啡針裝阿伯姆夫此藥下註西名今不錄射入肌内吐盡藥毒方愈云云至尊論所引之灰錳養僅能敷瘡袪穢消毒云云細查從前西醫書原有此說惟近來泰西製藥家多精求格化獨出心裁往往有醫書夙稱爲劇樂毒烈數倍於灰錳養一經提精鍊液卽可列入尋常服品卽如灰錳養新法旣經西醫多方攷究試用有成效似不必强泥舊說致蹈膠柱鼓瑟之嫌兹將稻君論說藥性洋文原條及上海藥房之新出救吞生烟樂一瓶與本地施送者一紙包計一百付一并寄呈察攷並望質諸滬上西醫如實以其言爲不謬其法爲可行再將寄上之灰錳養試送如眞著有效騐卽希登諸報意更正前說俾釋羣疑而廣善法臨頴無任切禱之至專此順請台安鵠候示復[  謙益豐具]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[減追罰欵]  
　　日商巖田熊吉投該管領事署控華人楊二川售地悔議由日本副領事松村君照會英界公廨諭員翁　　直　　訊之 
下諭令將楊二川周子雲唐星橋押候飭差協同原中查明究竟有無田産禀復核奪旋又訂於前日午後復訊鐘鳴一下松村君偕經譯官某君至廨會同直刺升座原告巖田熊吉投案供稱楊二川頗有田産並非無力求恩究追應罰之洋銀三千元原中尤子鈞曉鐸梅供楊二川　有屋産現經監生等查明約値二三萬金求恩公斷地保周子雲供楊二川有意逞刁誣害小的賠累務求重罰楊二川供所售楊樹浦地一畝二分契價尚未付淸故將道契押取洋銀二百元如今小的罰洋銀一千元求恩准分期措繳直刺與松村君一再商減諭令楊除將所收洋　五百元如數付還外另罰洋銀一千元分三期呈繳八月内先繳三百元餘則分十月十二月兩期繳淸並限七日内將楊樹浦地一畝二分之道契繳案以便給與原告周唐著交人保出 
[醫院紀聞]  
　　甬人陳阿新向在虹口百老匯路某機器廠當小工前日正在工作偶一不愼被機輪軋傷其臂血流如注痛極狂呼輕同人舁至同仁醫院求治想將來難免殘廢矣○浙人陳金生在虹口某碼頭當小工昨日搬運貨物偶不經心以致壓傷其額血如泉湧經同伴送入同仁醫院求治未知能免無恙否 
[英界晚堂瑣案]  
　　開平礦務局員某君遣家丁朱升控發昌機器廠主人方逸侣欠銀不還前晚讞員翁笠漁直刺提訊朱升投案供稱小的在礦務局當長隨光緒十五年十二月方將發昌各機器及棧房一所向礦務局抵押銀一萬三千兩出立憑據除陸續還　若干兩外連利尚欠銀七千三百十五兩迄今已及十載向索不還并聞方潛將廠中機器另押與耶松船廠故局員某老爺遺小的來案呈控叩乞究追方供廣東香山縣人開設發昌機器廠前因需用將機器房屋向開平礦務局抵押銀一萬二千五百兩除還過八千兩外尚欠四千五百兩曾託總辦唐茂之觀察兩次代還銀一千八百兩今唐觀察雖已去世觀察之弟傑臣亦知此事今夏六月初四日曾往礦務局核對帳目並無舛錯且抵銀時並未提及利息今原告所控尚欠銀七千三百餘兩實無此數求著礦務局檢呈簿據以便結淸共欠若干卽當措繳直剌准如所請著將方交保出外令廣肇公所董事督同與礦務局結算禀復核奪○蘇海煦控黄漢如邵順法串吞股本匿幃逃避翁直刺提邵與同謀之張培熙研訊令交保出外限十日將黄尋交到案前晚飭提保人邵志生及張培熙邵順法覆訊蘇供監生在蕪湖信泰分號學業與張培熙同事黄在彼處開設恒升祥雜毛行去冬先糾培熙販賣雞鴨毛今春復串出邵順法向監生說合股開順泰裕雜毛行卽在黄所開之店内坐莊收買監生年幼墮其術中遂令邵順法在申銷售又以邵叔開有邵金記店鋪信爲可恃因爲之介紹向蕪湖裕生錢莊往來所有進出銀兩及購辦貨物一切均歸黄經理旣而順法復薦霍九皋司理帳目彼等狼狽爲奸未滿一月遂被串騙銀二千三百兩黄恐敗露先將進出帳簿藏匿復將張留住不令至滬反與順注商通扭霍九臯至案誣控監生欠洋銀五百元以爲先發制人之計求求交黄漢如到案訊質邵志生供小的曾於十六日親　蕪湖尋見黄漢如彼稱帳目尚未淸理請再寛限數日卽可呈案邵順法供小的與蘇海煦股開順泰裕有合同爲憑並不串騙所有帳目係黄霍二人所司與小的無涉叩求明察霍九皋供小的隨黄至申時已將簿據交黄收去當時邵順發目擊其事至黄邵二人串騙銀物小的並不分用　恩省釋張培熙供小的在蕪湖蘇信泰號内營生由黄邵糾令販賣鷄鴨毛致被信泰執事人辭歇黄又騙去洋銀五百元猶恐小的到案說破情節是以不令至滬幸由父親尋見始得來此供陳直剌謂邵志生曰黄漢如於何日方可到案想現在帳據尚未造就故遲遲耳答稱求再寛限數日自當交案直剌准之命邵再找的實人具保限三日將黄交案又問霍九臯有無分肥答稱小的實不沾潤絲毫聞黄業已到申邵志生唆令避匿直剌亦命交保出外復向張曰爾可將黄邵二人如何串騙之事從直說明當從寛免究供稱小的實被黄邵所賣直剌一再駁詰張矢口不移遂命將邵順發張培熙一併押候黄到案復訊核辦蘇叩謝而退 
[英界公堂瑣案]  
　　包探費阿銀拘解葛阿福到案禀稱此人向胡阿才索取賭欵旋竟行兇將胡毆傷經小的查獲送請訊究胡投案供稱小的曾欠賭欵洋銀二元突來索取向之商緩致被毆傷叩求究辦葛供不敢行兇叩求恩典襄讞委員張柄樞司馬商之福繙譯官判責一百板管押一個月○包探洪阿寳禀稱袁金才曹長桂二人所開鞋店將鞋賤售紊亂行規同業陳德順向之理論致相爭執現經小的拘案請訊陳供訴前情袁曹同供小的等將本謀利豈有自甘虧折之理同行嫉妬肇此訟端叩求明察司馬著袁曹同具以後不准賤售切結從寛開釋○包探金立生禀稱竊賊王阿二不知在何處竊得銀釧銀練經小的查獲向詰失主不肯指出是以送案請究王供銀釧銀練深夜竊來失主何人不能指實尚求恩宥司馬判責二百板管押一個月存候認領○包探胡瑞福禀稱賊犯周三和竊取洋人臘登寄存某馬頭上棧中之鐵絲數十丈沿途求售經小的查獲送請究辦臘登投案領贓周認竊不諱司馬判令枷號三日發犯事處示衆○五百八十四號華捕解粤人夏桂林到案禀稱此人用鐵器毆擊邱渭中故由小的拘送請究邱供小的與夏均爲鐵匠偶因細故竟被兇毆叩求重辦夏供一時之忿肇此禍端後當革面洗心此次尚乞寛宥司馬判責四百板○六百十五號華捕解送瘋人張桂福到案禀稱此人沿途胡閙幾肇禍端是以送請訊究張畫地指天語無倫次司馬著公差送往普育善堂醫治○六百三十九號華捕拘送車夫朱仁寳到案禀稱此人拉車違章小的喝阻不依反被撕毁號衣是以送案請究朱供捕與小的爲難自將號衣撕毁以爲傾陷之計叩求明察司馬判罰賠洋銀五角并管押三日以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年七月十一日京報全錄]  
　　宫門抄○諭旨七道錄前○侍讀學士濟奏爲敬舉人才摺○欽差大臣剛奏爲遵旨飭查道員知縣才具政跡據實覆陳摺○又奏爲考察江蘇吏治人材分别舉劾摺○七月十一日工部鴻臚寺廂白旗値日無引見○孫中堂謝賞假一個月恩○梁仲衡假滿請安○江西臬司陳澤霖到京請安○奭良謝授湖北荆施道恩○直隷補用知府榮恒謝恩○普公請假十五日○洪恩廣預備召見○召見軍機陳澤霖洪恩廣○○日講起居注官翰林院侍讀學士奴才濟澂跪奏爲敬舉人才以備任使恭摺仰祈聖鑒事竊奴才恭讀迭次懿旨此諭著内外臣工保荐人才以備採等因欽此仰見我皇太后皇上旁求俊乂立賢無方今財用日匱積弊日深必得公正廉明之員始能任勞任怨故爲政之道首在得人也近年内外臣工荐剡所登靡不仰荷量才授任矣奴才世受國恩涓埃報深維以人事君之義謹就夙所確知者敬舉一二以備採擇查有江蘇候補道穆克登布廂紅旗滿洲人係前成都將軍魁玉之子到省候補於今十年歷辦各差均有成效奉委總辦釐捐局務先自裁汰陋規涓滴歸公認眞整頓勞怨不辭該局歷年所收祗三十餘萬兩自該員接辦每年所收加至五倍未及五年較前增收八十餘萬兩此户部有案可稽也該員心地才具奴才夙以稔知現在尚書剛毅在寍查辦事件擬請飭令該尚書就近查訪具奏以昭核實又現署浙江鄞縣知縣畢貽策江蘇人曾署龍泉鎭海各縣捐榖數十萬石上年米穀昻貴民食賴以不匱其署鎭海時該員充營務處差使帶勇練兵無一缺額各防營風氣爲之一振又將水師各營船改爲練軍梭巡洋面近年地方安謐皆練水師之實效也現在鄞縣任内辦理交涉事件井井有條捕盗尤爲認眞由浙來京者咸稱其智略過人政聲卓著當兹時事多艱需才孔亟以上二員奴才知之有素博采輿論亦復相同可否飭下各該督撫給咨送部引見之處出自恩施逾格非臣下所敢擅擬奴才備員獻納例得事舉言揚謹就愚忱所及恭摺具陳伏乞皇太后皇上聖鑒謹奏奉旨一道欽此○○恊辦大學士兵部尚書軍機大臣臣剛毅頭品頂戴兩江總督臣劉坤一跪奏爲遵旨飭查道員知縣才具政跡謹據實會報覆陳仰祈聖鑒事竊臣剛毅准軍機大臣字寄光緒二十五年六月十五日奉上諭有人奏江蘇候補道穆克登布總辦厘捐局務裁汰聘規不辭勞怨所收加至一倍現署浙江鄞縣知縣畢貽策曾署龍泉各縣捐穀數十萬石民食賴以不匱充當營務處差使帶勇練兵無一缺額在鄞縣任内辦理交涉事件井井有條各等語該二員才具究竟如何是否確有政績著剛毅劉坤一詳切查明據實具奏原摺著鈔給閱看將此諭令知之欽此寄信前來遵卽恭錄咨行臣坤一會同確查其畢貽策一員係浙江知縣臣坤一無從查悉當經就近電咨浙江巡撫臣劉樹堂查明具復以憑彚辦兹已得其梗概請爲詳晰陳之如原奏所稱江蘇候補道穆克登布委辦釐捐認眞整頓每年所收加至一倍未及五年較前增數八十餘萬兩各節查候補道穆克登布於光緒十六年所省十九年委辦金陵釐局先是十七十八兩年厘捐收數不過三十二萬該道接辦以後逐有加增十九年計之十七萬餘兩二十年計四十二萬餘兩二十一年計五十四萬餘兩二十二年計六十一萬餘兩二十三年計五十餘萬兩二十四年計五十二萬餘兩統核歷年盈收實不止如原奏所稱八十萬兩之數嗣因辦捐易招怨謗堅請辭差經臣坤一調辦木釐局本年委辦支應局臣剛毅抵江寍後以該道熟悉榷務會檄委令稽查外江内河各局卡旋經條陳汰除陋規裁併局卡事宜所議皆切實中肯且可施行後經臣坤一調辦釐局認增銀二十萬以七十萬兩爲常年比較定額此查明道員才具之實在情形也又如原奏所稱現署浙江鄞縣知縣畢貽策署龍泉鎭海各縣捐穀數十萬石署鎭海時充當營務處差使帶勇練兵無一缺額現在鄞縣任内辦理交涉井井有條各節現據劉樹堂電覆查龍泉縣原有積穀八千餘石係光緒十五年捐存上年領倉平糶現在採買歸補又鄞縣原報捐存穀二萬數千石光緒十五年氷災漂失及賑撫動用僅存糶價洋四千餘元是龍泉捐存穀鄞縣動用穀均在光緒十五年而畢令任龍泉在十八九年間任鄞縣在二十四五年間並無用穀數十萬石事帶勇一層該令久經交卸無憑查考其辦理交涉事件尚無貽誤惟鄞縣各錢莊被李廣興倒欠一案現尚未結各等因此查明知縣並無政績也臣等伏念畢貽策一員旣經該撫臣詳切查明實無其事原奏所陳自是傳聞之悮應請毋庸置議惟江蘇候補道穆克登布才長識達操履貞淸處正不阿頗有血性洵屬道員中不可多得之材正不徒辦理榷釐日有起色見其長於綜核已也該員前曾蒙恩以道員交軍機處存記其應如何錄用之處出自鴻施逾格非臣等所敢妄擬所有遵查道員知縣才具政績各緣由理合會同恭摺覆陳伏乞皇太后皇上聖鑒謹奏奉硃批知道了欽此○○奴才剛毅跪奏爲考察江蘇吏治人才分别舉劾以示勸懲恭摺仰祈聖鑒事竊維人才之進退關乎吏治之隆汚而人才之盛衰尤視在上之激揚爲消長奴才奉命南來時以留意人才整頓吏治爲念謹就平日所知與訪聞所及敬爲詳晰陳之查有江蘇候補道穆克登布才長識達操履貞淸處正不可頗有血性業於飭查道員才具摺内據實覆陳在案候補道了葆元心地純正才具敏捷操守一塵不染辦事毫無瞻顧委查兩淮鹽務弊竇不避嫌怨一意孤行尤能破除一切情面上年經兩江督臣劉坤一臚陳治迹保奏蒙恩召見後飭交軍機處存記候補道曾丙熙宅心公正才具明敏碩達員方通變適用現署江海關道首先認權每年盈餘銀十萬兩倡捐鉅欵好義急公洵爲深明大體此三員皆係可見用之材用濟用之具倘得進用必能殫竭血誠力圖報稱前均仰邀存記在案其應如何錄用之處出自聖裁非奴才所敢擅擬候補道朱之榛操守本自淸亷才具亦復兼到心誠而公忠言正而切要該道才力所及在蘇需次三十餘年熟悉地方情形前曾六權臬篆政聲卓著頗收駕輕就熟之效移之他省恐不如在蘇之人地尤宜奴才不敢冐昧擬保惟其才具實在以上三員之右現辦淸賦任勞任怨實力實心毫不爲衆謗羣疑所動未便壅於上聞請先傳旨嘉奬以勤勞勩蘇州府知府彥秀操守廉潔志兼忠愛待正不阿不避勞怨現辦淸理賦稅一力擔當絶不瞻徇該員係實缺首府信爲不可多得之材揚州府知府沈錫晉精細明敏辦事勤能治理通達有體有用督率各州縣辦理保甲團練極見認眞可否均請旨以道員交軍機處存記候補知縣朱鏡淸居心端厚才裕學優辦事井井有條筆下一揮而就該員係進士出身由庶吉士散館刑部改外到省已二十年地方情形極其熟悉奴才前撫江蘇委辦文案尚稱得力嗣經委署常熟武進等縣知縣到處均有政聲於民事水利均肯留心現准咨調來轅襄理案牘深資臂助之效惟係試用班次序補無期儻俾以一官自效必可勉　循良之選擬請特旨仍以知縣留於江蘇遇儘先前卽補出自恩施逾格此皆江蘇人才之可進用者也又淮揚海道謝元福本無歷練之才尚狃書生之見並訪聞有縱容兵弁屢釀命案情事不勝監司之任應請旨開缺送部引見候補直隷州知州已交卸署鹽城縣知縣張義澍衆怨沸騰聲名惡劣陽湖縣知縣高承恩行止莊謬物議譁然均請旨卽行革職以爲江蘇吏治之儆其餘各員未及深知不敢妄加考察奴才爲留意人才整飭吏治起見是否有當謹專摺具陳伏乞皇太后皇上聖鑒謹奏奉硃批另有旨欽此 
 
