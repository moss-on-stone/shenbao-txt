# 1884 - 202 - 4904055

 

Page 1

 
 
[  點石齋主啓]  
　　本舘凡得本朝名臣圖像立倩畫手謹敬鈎摹演說近時事蹟列入畫報以饜四海欽仰之誠故前次三號畫報中繪有李傅相曾襲侯像而此次九號又有親王大臣與左侯相玉照想傾心賢哲者自必先覩爲快也兹於六月初五日發售第九號畫報仍附淞隱漫錄圖說一則閱者鑒之此布 
[  申報主人啓]  
　　淞南夢影錄一書爲申左夢畹生黄式權茂才所撰皆記滬上風土人情小而烟花鞠部大而華洋交涉莫不備載此中閱之足以廣眼界足以拓胸襟筆情之輕倩侖意之精微足爲海陬冶遊錄之嗣響本舘取其原本用活字板排印成書訂成一本刻已告竣定於本月初三日岀售每本收回工本洋八分售處仍熙曩例想有目者自當共賞也此佈 
[諭旨恭錄]  
　　閏五月二十六日奉上諭步軍統領衙門奏拏獲結夥行刦傷斃事主盜犯請交部審辦一摺所有此次拏獲之孟山即孟三兒又名孟小山王四即王桂兒王五即鐵洛五均着交刑部嚴行審訊按律懲辦其未獲之二馬等犯仍着嚴緝務獲歸案究辦另片奏拏獲此案之已革都司史元興等原叅疎防處分可否俟定案後奏請開復等語着俟刑部定案後由該衙門奏明請旨該部知道欽此同日奉上諭前據給事中鄧承修奏叅署廣東運同方功惠等貪劣各欵當諭令張樹聲倪文蔚查奏兹據奏稱查明該員等被叅各欵據實覆陳並分别劾叅等語代理廣東歸善縣知縣王序賢于朱楊氏控案既將監生林湛然拘押並不審究虛實分别詳辦輒行釋放現據林桂常等供有該員及跟役人等勒去銀兩情事其親至典吏譚福祥家查非因索取陋規起衅惟據典吏鍾龍驤等各供呈繳銀兩均應徹底根究王序賢着即革職歸案嚴行訊辦海陽縣知縣胡鑑在南海縣任内查無擅將官地賣作馬頭情事惟不親勘河道詳查輿情遽准發給照示殊屬荒謬胡鑑着即革職候補通判陳嵩壽仍世居粤歴當局差巧於營謀不洽輿論着以府經歴縣丞銓選署運同候補知府方功惠查無貪鄙近利實據鹽課奏銷因災詳請展限尚非託詞現已交卸回省着張之洞倪文蔚悉心察看如果不堪造就即行叅辦前署茂名縣知縣王其恒查無重徵錢糧等欵惟於房書將已過割粮户漏未註册扣除毫無覺察咎實難辭王其恒着交部照例議處餘着照所議辦理該部知道欽此同日奉上諭前據給事中鄧承修翰林院侍讀楊頤先後奏叅廣東幕友盤踞招搖各節當諭令張樹聲倪文蔚確查具奏兹據奏稱督署幕友周筠在粤有年尚稱熟習勤慎去冬因病辭退回籍其被叅恃勢恣睢各欵澈查均無其事宋彥超高壽祥所歴各節並非周筠所薦沈祖譽汪士琅陶栻或暫時兼辦或傳聞偶悮周壽淸襄辦高廉道幕並無貽誤招搖現雖引嫌辭郤惟其人頗不理於衆口其餘各府州屬聞有因瘠苦簡缺道塗較近平行衙門彼此相邀兼辦者尚屬無關弊竇等語此案既據張樹聲倪文蔚查明具奏所有查無其事之周筠及非周筠所薦之宋彥超高壽祥均着免其置議沈祖譽汪士琅陶栻着一併免議周壽淸着勒令回籍廣東各幕上下兼充積習相沿以致公牘多所窒碍殊於吏治民生毫無裨益着該督撫等嚴定章程嗣後不准兼充以杜弊端欽此同日奉上諭前據給事中鄧承修奏叅廣東廵撫裕寛任用幕友納賄招搖毫無聞見各節當經諭令張樹聲查明具奏兹據奏稱逐欵訪查據實覆陳一摺裕寛任用幕友沈彬係照舊接用並非任聽盤踞在粤數年嚴核屬吏籌辦要務亦尚無因循廢弛情事前經因病准予開缺即着毋庸置議幕友沈彬雖查無包攬招搖劣跡惟寄籍本省家有富名招引物議又聽其長子沈棪充當州縣幕友實屬不知遠嫌著即勒令立回浙江德淸縣本籍伊子舉人沈桐與番禺縣學附生沈棪着一併改歸原籍幕友宋華廷查無指使庇護朦詳等事惟既招物議其子宋壽嵩係廣東藩庫大使自不准聽其游幕粤省並着勒令回籍與沈彬父子概不准在粤逗遛前署歸善縣知縣徐殿蘭於差役被毆親拿拒捕一案並未查確輙以約紳匿匪具禀殊屬冒昧前署東莞縣知縣盧樂戍於縣差被毆毁票一案僅據紳稟敷衍了事西湖村張姓滋事一案並不親往查辦草率完案徐殿蘭盧樂戍均着交部議處前署惠州府知府劉溎年興甯縣知縣沈春輝及幕友姚芰堂候補知縣張文翰被叅各欵既據查明並無其事均着無庸置議該部知道欽此同日奉旨上駟院卿着福森布補授欽此同日奉旨右翼前鋒統領着托倫布補授廂藍旗護軍統領着漏多布補授欽此同日奉旨正黄旗滿洲副都統着松溎調補正藍旂滿洲副都統着熙敬調　廂黄旗蒙古副都統着倭　額補授欽此○二十七日奉上諭御史鄭訓承奏情輕盜犯請飭部聲明舊例一摺着刑部議奏欽此同日奉上諭御史方汝紹奏　坊官承辦案件夤夜傳人往往書吏串通作弊胥吏恐嚇取計靡所不爲請飭嚴禁等語着五城御史查明禁止如有前項情弊即着從嚴叅辦欽此同日奉上諭御史方汝紹奏部員資深先班次辦理未合例　請飭釐定一摺着吏部議奏欽此同日奉上諭順天府府丞楊頤奏化州稅廠私稅谷船請飭查禁一摺據稱廣東高州府屬化州羅江稅廠私收谷船掛號錢文自署知州閻兆桂爲始逐漸加增每年數逾巨萬屢經上控大吏置若罔聞請飭查明禁革並作俑收稅之員嚴叅等語私收稅項例禁綦嚴若如所奏苛歛病民殊屬不成事體着該督撫查明化州稅廠私收谷船掛號錢文如果屬實即着嚴行禁革並將創議私收之前署化州知州閻兆桂叅處至所稱羅江稅貨請飭遵照户部定例詳刻木榜曉諭等語並着該督撫飭屬妥爲辦理以杜弊端欽此同日奉上諭張樹聲倪文蔚奏搜勦會匪全股殲散捕獲首要請將岀力陣亡員弁分别奬䘏一摺本年正月間廣東歸善縣稔山地方會匪滋事勾結黨與煽或鄉民蔓延百數十里胆敢衆施放鎗砲抗拒官軍經張樹聲等調集水陸各軍及地方文武各官督率鄉團合力勦捕先後擒獲匪首黄阿春等分别正法訊辦並獲匪徒一千一百餘名匪船十三號勒繳砲械各件現在餘匪殄散地方一律肅淸辦理尚爲迅速仍着該督撫督飭兵團實力搜捕務絶根　並將團練保甲諸事認真辦理以靖地方所有岀力之儘先副將黄金福着以總兵記名簡放把總鄧吉暉俟補千總後以守備補用先換頂戴千總何　昌着以守備遇缺即補其餘岀力員弁紳團着准其擇尤保奬毋計冒濫至原叅革職前署惠州協副將候補遊擊王榮武儘先叅將范邦達原叅摘去頂戴前署歸善縣知縣鄒之麟均着准其開復其陣亡之外委朱貴等均着交部照例議䘏另片奏失察之地方文武各員請旨分别辦理等語此次該地方匪黨滋事文武各官一經訪聞即行禀請派兵勦捕雖已失察於前尚知愧奮於後功過尚足相抵着准其寛免失察處分其平海營守備吳全耀至範和岡 
 
 

Page 2

 
 
遇匪攔截始行覺察前管碧甲栅鹽大使諸棨森平日辦理鹽務既未妥協於此案竟無隻字禀報均屬顢頇已極吳全耀諸棨森俱着即行革職以示懲儆餘着照所議辦理欽此同日奉上諭兩淮鹽運使員缺着續昌補授欽此 
[電阻已通]  
　　津滬福州電線風絞水漏諸病均已列報兹悉該數處電線於六月初五日一律修整完竣故初五夜三點鐘官商報均已發遞無滯初六日來往商電均係本日之報惟電局公務報則無暇電傳仍歸輪船寄遞也 
[埃事罷議]  
　　西字報載有倫敦本月初四日發來電音云埃及之事刻下不能商酌緣英法兩國議不能通故也按前此中法正將搆釁因埃事而法人遂草草成約而去今法人又將開釁於中國而埃及一事議復參商然則法人或又將降心以從未可知也 
[法事譯聞]  
　　昨日法公司輪船到滬帶來外洋新聞紙云法欽使巴德諾脫與中國將東京之事議妥後即當赴朝鮮議立通商條約也又云法國在東京所用兵費已有五千八百萬佛郎克照議院核准之數尚透用三千八百萬佛郎克議院遂允如數付給惟此後不得再加云又聞經理東京一帶地方應用法兵六千越南土兵六千云 
[東京近聞]  
　　二十七日下午兩點半鐘有蘇芝火船由海防到港並未遞到緊要信息惟據說東京軍務未有動静亦不聞法兵前往諒山駐紥惟見法將柏里也日前　海防簡閱士兵操練軍兵而已西字報云法人索中朝賠餉若欲攻取地方爲質必不能調動東京之兵蓋因東京邊界有華軍甚多駐紥東京之法兵當留守其地以資保護也然除東京之兵則法軍可用之兵亦寥寥無幾矣觀法人之意將必擇其濱海之區生意興旺口岸以便船艘易於灣泊而利權又易於廣攬者而攻之也現聞東京法兵患時症者甚多因此兵力亦甚弱云以上說見循環報 
[西貢近聞]  
　　兹閱西貢法字報得悉西貢法總督担臣已於初六日由金邊國鳳丙城回西貢當登岸時法國官民及土人多往迎接致敬且製有頌詞恭賀謂其於金邊國立約之事已得奏厥膚功甚爲欣幸云○初二早三點鐘有德國他他都士火船岀河瞥見有越南拖船覿面而至一時閃避不及拖船遂被火船撞沈其船中有舵工二十四名所載貨物皆問諸水濱火船即下舢板拯救撈回十五人其餘九人幸諳水性隨波逐浪以泳以遊得登彼岸慶獲生還云 
[津信譯登]  
　　天津西人來信云法廷已諭令德人之爲中國雇用者均須一律辭職其第一辭去者係水雷局教習云又言李傅相於法人索賠兵費一層决不肯允情願以兵戈從事也又言中國朝廷並不欲戰法人亦不願必岀於戰倘能和衷婉商和局當不難底定也 
[洞悉情形]  
　　聞之西人云法國兵力過單不敢遽向北洋生釁欲待添兵請餉又恐急切難成遂佯謂與傅相維持大局不忍以兵戎相見仍願和好永敦云云噫法人之　計誠工矣亦知袖手勢觀者早洞然灼見其底藴乎 
[萬壽盛典]  
　　今年十月十一日爲皇太后五旬萬壽都中大小文武衙門刻已備辦稱賀禮節其最繁者爲内務府凡一切應用之物概歸該衙門敬謹將事其次則爲禮部禮節儀法在在均須徵攷故較他署尤繁其親郡王貝勒貝子公暨一二品大員例有献納亦各先時預備又聞刑部停止本年勾到人犯蓋載在恩詔則例之内者也一人有慶萬福來同請　天保之詩爲聖母壽 
[宣南瑣聞]  
　　京友書來云兩翼前鋒護軍鎗營及八旗滿蒙漢驍騎鎗營連日俱派員唱點說者謂奉有憲札將挑派各口以禦法人云○前月二十三日劻貝勒左侯相崑大鴻臚周閣學赴醇邸坐談良久不令護衛人等伺候大約必議論法事也○聞神機營中未經撥岀之精字銳字等各馬步砲隊奉管營王大臣諭令各管帶官務將所統之兵逐日點練應用鉛丸火藥銅帽等物均各收拾整齊設遇緩急可立即起隊赴防也○聞圓明園八旂官兵火器營健銳營各翼長俱將所屬弁兵點派妥恊如有徵調不至臨期局促又聞利字健字威遠洋鎗砲隊奉札撥派一千名現已各將行裝齊備專候示期起程云 
[老成偉論]  
　　京師訪事人來信云醇邸與左相力主戰議謂邇來内外臣工風成泄㳫若不及時振作不知伊於胡底此次無論法人所索一時難於允從即使取之裕如亦不過如剜肉醫瘡權濟目前之急誠何益哉侯相並謂勝固當戰敗亦當戰目下一千萬磅之說斷不可從窺法人之意何嘗欲一岀於戰哉惟騎虎勢成難於反汗耳且自古惟爭戰之世人才始岀當日無髮逆之變不佞亦將以廣文老尚何畏首畏尾而不爲之戮力疆塲乎侯相此言真不愧英思壯論議正詞嚴彼法人聞之當亦色然氣阻矣 
[續募湘勇]  
　　通州防務已登前報兹悉左侯相恐各營或有疎虞復派舊部某軍門回湘招募二十營馳赴直隸以資禦敵云 
[法人無理]  
　　前月二十七日中國普濟輪船抵津報稱行過烟台見法船兩艘停泊口外普濟即下旗爲禮而該兩船並未回答嘻法人豈未明交接之道歟夫亦逞其桀驁之心一味夜郎自大耳是可惡而亦可笑者已 
[迄無定論]  
　　法人所下哀的美敦書索償一千萬磅原約七日定奪前月二十七日係限滿之期二十六日軍機王大臣商議竟日迄無頭緒道路傳言咸謂似將一戰然駐京法使臣及參贊等員尚未回去法領事亦未離津再四訪聞苦無確信悶葫蘆殊難摸索也 
[補禀炮炸]  
　　鎮西鎮北兩快船素在大沽鎮守前傅相閱操時砲身忽震裂寸許期時兩船主既不回明中堂又未禀請統領直至近日海防緊急始　丁禹廷軍門轉爲補禀粉飭因循可勝浩歎 
[派護租界]  
　　戰務日亟天津防衛愈嚴刻又募勇三千以衛城濠該勇俱募自各火會中先事既不張皇事後易於遣散刻已製就號衣旂　先派岀數百人以護紫竹林租界云 
[氣聾法人]  
　　聞曾沅圃宫保接奉廷授全權大臣之命即具摺奏稱臣與法人素無交往恐往議未必有成但受國厚恩且由軍功起家如竟失和自當秣馬厲兵以待義正詞嚴洵足固人心而壯士氣矣 
[天險難踰]  
　　近來法事日急籌辦海防萬難稍緩南洋白茅沙一帶海面遼闊守禦爲難閏月念八日陳舫仙廉訪統師移駐江陰以資控制按廉訪素嫻兵略智勇過人且所統防兵多係立功舊部南洋有此長城亦復何慮一戰哉 
[臨江築壘]  
　　離皖垣四十里有攔江磯焉倚山臨水扼長江之形勝爲皖省之籓籬統領練軍黄軍門因在北岸大王廟建築砲台一座現已告竣安設開花砲督率兵弁嚴密扼守以固江防商船往來磯下咸望見人帥旌旗云 
[候相赴津]  
　　京師友人來信云左相於閏月念四日啓節岀京輕車减從馳赴天津與李傅相會商法事然道路傳聞確否固未可必也 
[民情可見]  
　　白下來函云昨有高麗人在夫子廟前持參喚賣見輿論洶洶皆欲與法人詰朝相見伊因謂刻下光景即大皇帝下詔允和各路督撫未必願和即君臣上下一意願和而大淸數百年食德飲和之赤子斷不肯和噫此言而岀之中國人民固無足異不謂彈丸小國而亦有此直言抗論之人因錄之以示甘爲戎首者 
 
 

Page 3

 
 
[衣錦書行]  
　　正任十府粮儲道張屺堂觀察現奉曾沅圃宫保委署兩淮都轉觀察封翁向任兩淮鹽大使觀察昆玉皆生長邗江介弟鞠有　任海州分司今觀察復蒞斯任鳳毛濟美輝映後先錄揚城郵聞又添一段佳話矣 
[觀察入署]  
　　前任甯紹台道馬星五觀察于本月初三早七下鐘坐船晉省新任薛耘叔觀察瀛眷即于是日下午三下鐘遷入署中矣 
[烟台近信]  
　　上月廿八日有泰安兵船由旅順口到烟台裝運機器於次日開往威海口○前由山左調來之防軍均已築壘扼守大憲尚恐兵力未厚擬再擬三四營駐紥烟台附近地方以杜外人之覬覦○廿八日早駛到英國兵船六艘裝煤五六百墩有三艘於下午五點鐘駛往福州尚有三艘則在崆峒島寄椗云 
[吳淞消息]  
　　昨晨五點半鐘威靖兵輪船進口逕駛上海船中載滿兵士亦未扯統領之旗○前報艇船廵洋兹悉被風吹擱之川沙營第二號業已落水船底並無損傷亦未用輪船拖下隨即駛往各該叚此次統帶係雷玉春鎮戎刻已督同岀廵以專責成云○昨上午十點半鐘又到俄國兵船一艘係二枝半桅過張華浜時並未停輪逕駛申浦云○昨午後三點鐘法國德利用芳鐵甲船由烟臺到吳淞口寄椗礮臺北首該船主即坐小火輪到滬與巴欽使晤商事件○中國南瑞測海兩兵船先後到吳淞泊於砲臺前以壯軍威 
[本埠官報]  
　　許竹篔星使昨早六點鐘時隨帶兵勇十餘名乘坐小火輪船赴製造局拜會曾沅圃爵帥及陳伯濳閣學想係商儀要公也○昨午前十點鐘曾爵帥至法公廨拜會法欽使巴德諾脫由水利局總辦張翰卿太守引導輕輿减從並不隨帶兵勇巴欽使及法領事李君梅法繙譯微席　岀外恭　并派西捕十四名各持洋槍三道頭掛刀相迎又有西兵三四十名持槍迎接至十一點鐘爵帥辭岀○昨早八點鐘時江南提督李質堂軍門乘民船抵製造局碼頭登岸拜會曾爵帥陳閣學至十一點鐘辭去○陳統領乘福安兵船來滬謁見曾爵帥○總稅務司赫君德與曾爵帥晤談一點鐘時始辭岀○曾爵帥於午後七點鐘時岀轅與許星使陳閣學坐小火船到新關碼頭登岸許星使陳閣學均回天后宫行轅曾爵帥即到廣肇公所暫駐旌節○聞法公使定於今日答拜曾爵帥明日共商中法交涉事件○昨聞曾爵帥調取電局司事一人以便繙譯電碼 
[東南重鎮]  
　　老湘合字營係劉軍門管帶隨曾爵帥來滬昨日在製造局左近安設篷帳掘土作城一日而就恪靖毅勇亦在砲廠對面築成土城東南　舊時本有土城屯駐營勇亦於昨日一律加高矣按爵帥所帶湘軍皆係百戰之士所到之處掘濠築壘尤極神速迥非他軍所及東南有此重鎮何虞外侮哉 
[避差被控]  
　　官憲過滬向由各籮間挑夫當差近因小車日多籮間生意大爲减色虹口籮間頭周漲寶遇有官差抗不承當日前由其同業瞿茂咸赴上海縣控周避差並有各城門籮間頭禀同前因黎邑尊准詞飭差於昨日往虹口提解矣 
[私刑可惡]  
　　周福喜將東洋車夫沈阿三私刑吊打適廵捕遇見一併押入捕房太守問周作何生意周稱有東洋車五乘放租度日沈欠租錢八百八十文將車抛在浦灘人即避匿前日在虹口遇見向索車錢並無吊打之事太守見沈阿三身有傷痕弔打之事不問可知因問沈實欠幾何沈稱實欠三百三十文周又稱實欠八百八十文太守問沈租車幾天周稱十四天收過一千一百文太守問每天租錢若干周租二百廿文太守謂沈欠汝錢着伊即刻交還汝私刑弔打情實可惡姑從寛發落罰洋二元交保 
[求减房租]  
　　英商瑪禮孫洋行禀稱城河浜房客十三户一連二月掯不付錢聲稱欲减讓房租房客陳天保等十三人禀稱借居已十數年近因生意減色租界房租盡皆减　何此獨不减翁太守謂生意之淸大概如是汝等願租則租否則儘可遷去原告言東家現在美國肯讓與否須俟信來定奪太守隨諭陳等静俟房東信來再行商酌所欠房租先行繳付斥退 
[斷開骨肉案訊結]  
　　離間骨肉一案已登本報前日蔣明府升堂訊問趙錦芳供稱仲兄在日開設妓院及故後繼立福林德林即名山爲嗣素無異言本年正月間寡嫂趙吳氏聽信伊弟吳玉峯將福林送交捕署呈控忤逆許廉捕着答二百五十板管押五十日嗣由山保釋福林在押時該氏與吳玉峯將先兄所遺金鐲三對金條八根金葉十兩及一切銀洋契劵私藏别處現求追繳趙福林德林趙華氏沈廷東等供與略同趙吳氏供先夫故後所遺無幾刻下仍開妓院福林司幀德林之父趙蘭坡及趙錦芳亦開妓院福林不務正業專事遊蕩教訓不服故送押捕衙以昭警戒氏並未與吳玉峯携匿金飾實因　等覬覦遺產故來朦控明府謂呈送忤逆租界有會審公廨城内有上海縣署而爾竟送交捕衙顯有情弊者從實供招毋庸狡賴且　所藏金飾即使屬實亦係爾夫遺物爾若實供本縣自有公斷趙吳氏堅執前供明府怒飭掌頰六十下吳玉峯亦因狡不吐實笞責一百二十板掌頰八十押候復訊核斷昨明府又傳訊謂趙錦芳曰此案本委員業已訪明所有金物並非吳玉峯擕去爾等堅執以致受責飭將趙錦芳責一百二十板趙福林責一百板以爲串誣者戒責畢明府又謂趙德林曰爾父趙蘭坡現開妓院爾在英會審公廨充當差役乃敢通同舞弊混鬧公庭實屬可惡亦飭重責四十板以儆趙吳氏等着具不再開設妓院切結如違重究 
[英界公堂瑣案]  
　　寧人陳谷橋尋嫂一節已列前報昨經公堂覆訊陳谷橋與弟陳高桂申訴前因其嫂陳某氏洪稱家道貧寒來滬傭工現須丈夫到來始願回籍陳谷橋稱長兄患病在家故由我等前來太守着該氏同夫弟回里不得逗遛在滬該氏又稱我已致信丈夫促其到來太守問爾押在官媒處信係何人所寫該氏支吾莫答隨　官媒答稱寫信之人據言是伊寄父太守飭陳谷橋等領嫂回籍如敢崛强疋干取咎○僧福田投公堂稱被僧智慧竊取銅錫器具報捕起獲人贓送案請究給領智慧供稱素與福田相識因有急需借伊器具典押原欲措錢贖還詎被誣指行竊叩求施恩黄太守　責智豐百板贓交失主領去○日升樓茶館主陳子金稱時常失去水烟筒積至十餘隻報由捕房包探緝獲賊犯顧紀春　獲原贓解案請究給領包探陳阿九禀稱顧紀春竊得水烟筒售與王友春李有卿嚴氏朱氏等四家舊貨店贓已吊到查此四户平日專收竊贓故亦傳案顧紀春　竊求恩王李嚴朱同供實係悮收太守商之施繙譯判顧紀春管押四個月王友春等各罰洋五元俟繳案後撥充諸善舉贓交失主領去○鉛捕頭稱前夜有自來水公司已歇更夫胡習甫到行圖竊紫銅機器被獲據云現在更夫王長長令伊竊取爲此將王一併送案請訊王供並未令胡行竊想係有心誣指胡供前夜到行玩耍並無圖竊情事黄太守商之施繙譯判將胡管押一月以儆王即開釋○前有火腿客人朱兆謙控遭胡開文王大有等串騙一案旋王等求准交保岀外以便措銀繳案詎保岀後一味躭延由朱遞禀催提亦不到案昨朱途遇　扭赴公堂太守命押　過堂嚴追 
[法界公堂瑣案]  
　　　作人周世欽控稱舊歲託同業金竹亭至滬買紙付伊洋四十元侍至數月未見貨到因託船局主徐英珪往取金云紙已買就須找洋九元徐覆我後我即寄徐九洋託伊付金取紙金稱尚少水脚二元徐因將九元一并還我無奈又加洋二員合十一員之數仍託徐向金取紙不料金店已閉人早避匿本年五月間我由杭來申在小東門内義　扇店遇金堅索紙洋金即還洋五員尚少三十五員至今分文不付求請提追金竹亭稱因去年抱病將洋用去現難抵償太守問何日可還金稱須俟來春太守謂其太遲限五天先還十五元其二十元 
 
 

Page 4

 
 
立一票據八月爲期交保岀外○錢多福王阿永在小東門外湘園門前用紅黑二籌賭錢廵捕拘入捕房昨日太守提訊錢供我向業水菓並不賭錢太守謂現有賭具爲憑何可抵賴錢俯首無言太守　答二百板枷號一月王阿永稱我向做洋鐵生意並不賭錢太守云汝手持錢數百文想與錢多福爲夥飭笞一百以儆○捉獲私土一案疊列報中昨有洋　局用人手持名片一紙繳到罰洋五十元太守　撥充善舉完案 
[約束營勇示]  
　　記名遇缺儘先題奏提督軍門統帶恪靖親軍銳營前署湖北宜昌總鎮利勇巴圖魯何爲岀示曉諭事照得本軍門自咸豐初年由楚鄂　魯皖豫汴吳等省勦辦髮捻以來歴統各軍戰無不勝攻無不克經過城鄉市鎮類皆軍令森嚴秋毫不犯雞犬無斃客　奉兩江衙閣督憲檄調來滬原屬防務緊要保　商民駐此因上海係中外通商之地五方雜色人等居多良莠不齊本軍門所部兵勇日則督率訓練整頓營規夜則嚴飭廵防各路要隘如遇各大憲過境理宜率隊迎迓每岀隊時委派哨官哨長藍旗層層節制沿途約束不准藉端生事例有成效合行中示曉諭爲此示仰軍民人等一體知悉本營兵勇務宜恪守紀律倘有不法之徒冒充營勇在外滋事者准爾商民人等捆送來營本軍門定即從嚴重懲以軍法治罪該商民人等亦不得挾嫌忘禀致干未便其各凛遵毋違特示 
[輪船來滬電音]  
　　招商局富順輪船初四日午刻由厦門開回上海 
[浙省撫轅抄]  
　　閏五月二十七日夏　鋆銷解北洋經費差回省禀到　○二十九日前署浦江典史吳寶樹交卸回省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年閏五月念五日京報全錄]  
　　宫門抄○旨兩道錄前○太常寺徐奏請飭妥籌保衛河工摺○將軍慶奏循例敬謹詳查緣由摺○都統恭奏恭報交卸日期摺○監督裕奏爲奏聞摺○浙撫劉奏調署知縣夾片○閏五月二十五日内務府國子監侍衛處值日兵部引見六名○克蒙額謝授綏遠城將軍恩○齡公請假十日○托倫布續假五日○内閣奏派騐放之王大臣派岀克王師曾許應騤陳蘭彬○值年旗奏派查城之大臣○派岀容貴○又奏派值年之大臣派岀克王○又奏派管理新舊營房之大臣派岀惠王長春淸凱○又奏派專操之大臣派岀阿昌阿托倫布本謙○召見軍機克蒙額醇王　○○太常寺卿臣徐樹銘跪奏爲　縣城西新河倒灌請飭交直隷督臣順天府尹臣妥籌保衛之法以袪水患而撫災黎恭摺仰祈聖鑒事竊上年流民至龎各庄粥廠者獻縣城西四十八邨之人爲多自言邨居子牙古洋兩河之間子牙在其東古洋在其西河流順軌邨民安居樂業自候補道史克寛光緒八年於邨北創開小横河高築北岸又横塞古洋大河欲將古洋河之水由新開小河歸併子牙大河是以四十八邨均被倒灌淹漬上年大雨爲害尤甚水深七八尺至一丈五六尺不等倒塌房屋淹斃人口無算獻縣知縣王贊元舟載米食入邨散給一面飭令分投度命從屋頂樹梢舟載而岀一片汪洋無可寄託是以扶老擕幼分投逃命等情臣伏查直隷四大水而子牙古洋居其二其下游皆岀東淀溜湧勢急皆爲民惠下游不治則患在覇保文大是以史克寛意欲堵塞古洋河以保下游不知循水之性則何能順軌逆水之性則激使在山宜其倒灌成災下民昏墊也又據文安大成流民口稱覇保文大光緒八年本無大雨亦非堵塞古洋河之利而上年水患與獻縣同則是堵塞古洋毫無裨益本年五月順天文生劉青雲等在都察院控稱滹水北徙九州縣皆被水害又稱南岸居民執持鎗炮意欲扒隄並請剗除私埝經都察院據呈奏奉諭旨飭交直隷督臣順天府君臣查勘兹據獻縣流民訴稱水害等情所有河間府獻縣城西陳家庄萬家寨尹保寨劉家邨等四十八邨庄同係畿輔子民既被新　横河及堵塞古洋河之害上年避水復因形跡之疑横召兵爭之禍瞬届伏雨汛澇交流舊釁未平仍恐戎機　啓應　何妥籌保衛俾之順水安瀾以免再罹菑害重釀事端之處相應請旨飭令直隸督臣順天府尹臣併案查勘迅速辦理庶幾南北岸各安生理上下游一律保全於河務地方兩有裨益臣爲重民命恤災黎鑒已往防未然起見是否有當謹繕摺封交臣衙門筆帖式呈遞伏乞皇太后皇上聖鑒訓示施行再龎各莊二麥成熟現經刈穫可資接濟就食來廠每日不過數百人外來流民暫不欲歸應俟撤廠日　遣理合附陳謹奏奉旨已錄　○○奴才慶裕跪奏爲循例敬謹詳查三陵祭器並内務府恭存一切陳設物件恭摺仰祈聖鑒事竊奴才前奉諭旨補授盛京將軍遵照向章敬謹將三陵金銀　　器逐件查點均與册載相符龍袍龍褂亦屬整齊鮮明隨諭令各該關防等妥爲收存並將内務府印册内載太廟供奉册寶共六十二分敬典閣上層尊藏玉牒黄檔紅檔共二百四十包寶十錁敬典閣下層尊藏玉牒黄檔紅檔共八十包崇謨閣尊藏實錄一千五百一十三包聖訓三百八十包老檔十四包實錄圖一匣奴才敬謹瞻仰供奉尊藏惟敬典閣上層供奉十代聖容十箱行樂圖四箱奴才未敢擅啓查每年秋分内務府擇吉恭晾一次俟届期再當敬謹跪瞻又恭存列祖列宗御用鞍轡弓箭腰刀鎗劍櫜　高宗純皇帝御用朝冠朝珠朝帶袍褂鞍轡弓箭鎗劍腰刀櫜　甲胄仁宗睿皇帝御用朝冠朝珠朝帶袍褂鞍轡鎗劍腰刀準捷鎗撒袋弓箭宣宗成皇帝御筆字挂屏鞍轡威禽鎗木桿鎗銀式件樺木鞘小刀子火鐮火紙同文宗顯皇帝御用鞍一付籐鞭一把撒袋一付弓四張箭三十六支等項奴才敬謹瞻仰妥爲尊藏及各宫殿陳設一切金玉銅瓷物件金錁金條銀錁書籍字畫册頁綢縀紗呢羽縀及文溯閣書籍鑾駕庫所存鹵簿樂器金銀庫金銀制錢縀疋絹布紙張等項將軍衙門所存則例書籍册檔銀錢等項按照印册逐一詳細查騐俱各相符奴才均嚴令該管官役人等敬謹看守仍不時稽查以昭慎重所有奴才循例敬謹詳查緣由理合恭摺具奏伏乞皇太后皇上聖鑒謹奏軍機大臣奉旨知道了欽此　○○開缺西安將軍卸任烏魯木齊都統奴才恭鏜跪奏爲恭報奴才交卸烏魯木齊都統印務日期並感激下忱具摺仰祈聖鑒事竊奴才於光緒十年三月初十日承准軍機大臣字寄二月初三日奉上諭本日據長順奏請賞假回旗塟親一摺等因欽此遵旨寄信前來伏念奴才待罪烏垣於兹七載雖託洪福邊境粗安商賈漸通流亡日集惟滿營之甲兵未復荒田之屯務方殷正深愧作於心乃蒙天恩格外調任關中兹因患病未痊復邀聖慈矜寵准其開缺回旗調理跪聆之下感戴莫名當將應交各事件逐欵淸釐力疾守候署都統升泰旋於四月二十四日抵烏擇於二十六日接印奴才派委左右翼協領都成額連喜廸化州知州潘效蘇等齎送光字十二號烏魯木齊都統銀印一顆並奴才任内歴年各案卷宗及庫儲軍裝旗幟鎗砲火藥等項造册點交升泰接收淸楚奴才即於是日交卸至應　商諸大端亦經詳爲備述該署都統在西域有年情形熟悉必能措置裕如足以上紓宸厪奴才擬於五月間取道甘陝回旂仍沿途訪醫調治到京後倘得仰叨福庇厥疾獲痊仍當勉竭駑駘力圖報稱萬不敢甘於暴棄有負生成所有恭報奴才交卸日期並感激下忱理合具奏伏乞皇太后皇上聖鑒謹奏軍機大臣奉旨知道了欽此　○○殺虎口監督刑部郎中奴才裕彬跪奏爲差滿回京　例齎交盈餘銀兩並短徵稅課實在情形恭摺奏聞仰祈聖鑒事竊奴才於光緒九年四月二十一日蒙恩派管殺虎口稅務自是年五月十三日接任起至七月二十一日關期止計兩个月零九日徵收過稅銀八千四百九十九兩二錢四分連前任監督鳳山移交光緒八年七月二十二日起至九年五月十二日止計九個月零二十一日徵收稅銀二萬六千二百三十四兩四錢九分前後一年兩任共徵收銀三萬四千七百三十三兩七錢三分除解交户工兩部正額及開除支銷各欵外實存盈餘銀六千八百七十八兩九錢六分一厘業經於本年三月内恭疏具題並造册送部在案今自光緒九年七月二十二日起至十年五月十二日止計九個月零二十一日共徵收過稅銀一萬六千七百六十八兩五錢按例支銷各欵共用過銀三千五百四十八兩二錢七分五厘又除山西廵撫張之洞奏請派員選購鞍馬進口免稅銀一百三十六兩五錢除支給開銷訖實存庫銀一萬三千八十三兩七錢二分五厘移交接任監督吏部郎中德克精額收管仍俟扣滿一年關期再將應徵應解應銷並奴才任内短徵盈餘銀兩各欵數目分晰具題報部核辦所有奴才九個月零二十一日應徵正額木稅額隨徵經費銀照數徵足短徵盈餘銀並木稅盈餘銀一萬八千二百六十三兩七分二厘六毫查殺虎口稅務全賴進口牲畜羢毛皮張等貨岀口烟茶布疋雜貨爲大宗光緒八年歸化山後亢旱牲畜不蕃去夏旱災尤甚牲畜半多餓斃因此歸化商賈持兵部路引赴蒙古部落採買姓畜爲業者每年其領印票不下二三百張之數目今請領印票者不過一二十張歇業者多是進口牲畜無多岀口貨物亦少短徵盈餘實因連年亢旱所致又兼洋商由歸化採買羢毛馬尾皮張等貨歸綏道換給運照進口登簿放行在前任合計稅銀四五百兩之數奴才任内合計稅銀二千餘兩之多此　徵盈餘之實在情形也應將奴才任内短徵盈餘銀兩伏候命下勅部核議謹將盈餘銀六千八百七十八兩九錢六分一厘並本年節省三季捐貼解費銀三百八十四兩二項共銀七千二百六十二兩九錢六分一厘現已親齎到京解交何處恭候命下遵行再前准工部札開大青山有無徵收木植稅銀應由該監督任滿時隨摺陳明等因在案今查奴才任内並無徵收大青山木稅銀兩合併聲明伏祈皇太后皇上聖鑒謹奏請旨奉旨已錄　○○劉秉璋片　再衢州府龍游縣知縣缺現因土客雜處撫輯匪易初任人員恐不能得手應於現任各　内遴選委署以昭置重　查有臨海縣知縣薛寶襄堪以委令調署所遺臨海縣知縣缺即以准署龍游縣知縣高英對調署理據潘臬兩司會詳前來除糧飭遵照外臣謹會同閩浙總督臣何璟附片陳明伏乞聖鑒謹奏軍機大臣奉言吏部知道欽此 
 
 

Page 10

 
 
[光緒十年閏五月二十六日京報全錄]  
　　宮門抄○諭旨七道錄前○東撫陳奏請騐收堤工摺○又奏請將餘存銀兩作爲防汛經費片○又奏委署知縣片○大臣李奏派員淸厘積案撫綏番衆摺　又奏請豁免欠交銀兩片○東撫陳奏謹陳管見片○黔撫李奏恊餉欠解情形夾片○閏五月二十六日理藩院鑾儀衛光禄寺鑲黄旗值日無引見○惠王等各謝授缺恩○崑岡謝於崇文門副監督恩○尚宗瑞謝授廂黄蒙都統恩○吳元炳服滿請安○廣壽續假十五日○長伯續假二十日○鍾公續假十日○召見軍機吳元炳　○○山東廵撫臣陳士杰跪奏爲山東新築黄河兩岸長堤一律告竣恭懇欽派大員騐收事竊維黄流剽悍當先修築長堤以資保障而顧大局曾經倉塲侍郎臣游百川會同臣妥商具奏迭承聖訓周詳並勅部籌欵飭臣督修所有遵辦情形先後均經奏報在案伏查長堤爲億萬生靈休戚所關臣材力短絀艱鉅驟膺早暮兢兢深懼弗克勝任開辦以來諮詢地方耆舊悉心規畫仍恐形勢或有不宜工作或有不力三次親行踏勘並不時派員督催仰仗朝廷信任專一部臣籌撥鉅欵各省督撫不分畛域以時接濟在工文武員紳同心協力逾九月之久始得全工告成堤分南北兩岸南岸東阿平陰肥城依傍山麓地勢較高無庸修築現由長淸起築至利津交界三里莊止計長三百三十餘里均底寛八丈頂寛一丈高八尺北岸地勢較窪上接濮范金堤自東阿界接築起合平陰縣共長九十五里餘該二縣北岸低於南岸較之他縣地勢略高定以底寛五丈頂寛一丈高八尺其下爲肥城地界逐漸窪下由該縣北岸起至利津民埝第一叚止計長四百零三里均底寛八丈頂寛二丈高八尺又齊河齊東濟陽蒲台等縣近城添築護堤長淸歴城惠民等縣加築格堤月堤約四十餘里其利津城以下奏明改修民捻沿河地叚長一百六十餘里定以底寛五丈頂寛一丈二尺高八尺鐵門關以下添修竈壩長五十餘里底寛二丈頂寛一丈高八尺統計南北兩岸由東阿至利津竈塲共長一千零八十餘里緣逢灣取直核實丈量是以與上年原估里數節省較多其長淸齊河歴城齊東惠民濱州蒲台利津各州縣低窪處所照原定丈尺加高至一丈二三尺展寛至十丈及十二三丈不等因地制宜以期穩固據印委各員節次禀報臣覆委道府大員分投騐收高寛如式逐叚錐試均屬夯硪堅實委無偷减草率情弊並送册結前來臣覆查無異兹謹將南北兩岸長堤繪成全圖恭呈御覽惟此次工程至千有餘里之遠用欵至百數十萬之多國帑民生關係非小應請簡派大臣來東沿堤查驗以昭慎重所有岀力員弁容俟騐收後再行分别奏請奬叙藉資激勸除用過土方填築溝窪遇險廂掃及佔壓民田按畝給價由臣照章核實另行造册報銷外所有長堤告竣懇派員騐收緣由謹專摺具奏伏乞皇太后皇上聖鑒訓示祗遵謹奏奉旨已錄　○○陳士杰片　再此次修築長堤先後奉旨指撥截留銀一百六十萬兩經臣督飭在工各員撙節動用現計逢灣取直里數既減土方自少合土價地價及填築溝坑遇險廂埽各項約實用銀一百四十二萬兩尚餘銀十八萬兩臣查堤工雖經告竣尚須妥籌善後現擬逐叚修建堡房添派勇夫多備料物以資防護應請將此項銀兩作爲本年防汛經費及籌辦一切之用除擬議章程另行具奏外謹附片陳明伏乞聖鑒謹奏奉旨已錄　○○陳士杰片　再署德州事掖縣知縣宫本昻丁憂開缺所遺德州篆務查堂邑縣知縣魏起鵬諳練老成堪以調署又膠州知州李翼淸升補兗州府同知業經奉准部覆自應飭赴新任供職所遺膠州篆務查現署即墨縣事陽穀縣知縣陶錫祺强練有爲堪以調署遞遺即墨縣員缺查准補海豐縣知縣廖福京練達精詳堪以調署以上各員除廖福京尚未到海豐本任並無違碍處分外其餘魏起鵬陶錫祺任内亦無已起四叅命盜案件及錢糧未完有關降調展叅處分據藩臬兩司詳請具奏前來除批飭遵照外理合附片陳明伏乞聖鑒謹奏軍機大臣奉旨吏部知道欽此　○○奴才李慎跪奏爲循例派員岀口前赴玉樹番族會盟淸釐積案撫綏番衆恭摺奏聞仰祈聖鑒事竊查奴才衙門所轄玉樹等番三十力族向例每届三年派令章京等官前往會盟藉便辦理各族詞訟案件藉以仰副朝廷慎重邊防懷柔遠人之意自光緒六年會盟後已届三年去冬曾據巴燕昻謙族千户觀木郤克拉爾加立差番民山木垣蒙派等來至　甯呈稱伊奉本管昻謙千户差派來寧投遞呈禀請委員來玉會盟查辦事件行至半途遇四川德爾格土司屬番攔路搶去番禀行李將此情由據禀呈明並稱各族番民近年屢被德爾格番子欺凌竊搶兼有果洛克番賊不時犯界搶殺加以西藏迭哇云等每歲勒索兵費茶銀一千數百兩此外又任意需素支應不一而足若不作主辦理而能守住游牧因此奉派前來請委查辦以安番衆等情奴才查玉樹番衆習成懦弱不能自强常被四川屬之果洛克野番暨西藏迭哇云等番滋擾搶殺且與德爾格番子接連住牧時被欺凌若不委員前往查禁安撫又恐滋生事端查本年應值會盟之期自應派員往辦以安邊圉查奴才衙門供差理藩院主事文訓在辦理慧覺寺案件不能兼顧筆帖式雙奎在任日久熟習邊情堪以派往已由奴才照會署西寧鎮總兵鄧榮佳揀派署都司鄒洪勝帶領綠營兵二十名蒙古兵五十名會同前往奴才仍照成案由酬賞銀内撥給銀一百四十兩辦買縀疋梭布銀牌等物俟事竣與各族千百户等宣賞筵宴其筆帖式並漢蒙官兵應需騎䭾馬匹口食鹽　等項銀兩飭由地方官照例供支差旋報部備查並由奴才諭飭德爾格土司禁約屬番嗣後各營各族不得仍前欺凌搶奪追岀搶去呈禀行李交給原主收領惟果洛克野番非該委員等所能制伏查該處距　二千數百里本屬鞭長莫及擬飭該千百户遵照奴才前次奏定防禦事宜各於本旗挑備精壯兵丁公舉約長督率不時操練公議賞罰一有賊警合力堵禦以期安謐地方謹將循例派員岀口前赴玉樹番族會盟查辦事件緣由恭摺奏聞伏乞皇太后皇上聖鑒謹奏軍機大臣奉旨該衙門知道摺内有空白處漏寫何字着李慎查明覆奏欽此○○李慎片再查玉樹三十九族番民應交馬貢銀兩除嘉慶道光年間兩蒙恩准永遠豁免暨迭次查明户口無存劃除不計外迄今每歲僅徵銀四百八十五兩零自道光二十五年欽奉恩旨將道光二十年以前積欠馬貢銀兩豁免後各族千百户番衆等莫不感激天家懷遠之德帖然向化惟頻年以來該族番衆被四川所轄果洛克番賊迭次搶刦又兼回亂時西藏匪人業亥隆等又復肆行侵擾藏僧藉端索取兵費以致該番苦累不堪連年差派白長人等來甯懇將積欠馬貢銀兩奏請恩施害免經升任辦事大臣宗室福錕批飭該處總千户確切查明去後至奴才抵任以來復詳加查訪委係實在情形查該番民從前或恭逢恩詔或偶被災祲經歴任大臣隨時查明　欠據實具奏無不仰荷恩施兹玉樹番衆自道光二十一年起至同治十三年止應　馬貢銀兩陸續交收外共積欠銀五千六百七十兩零爲數已鉅復據該總千户等聯名禀懇前來伏念該番窮蹙日甚生計維艱若仍責令補交實屬力有未逮奴才再四思維與其鉅欵虛懸追收無幾何若懇請恩免以廣皇仁合無仰懇天恩俯准將自道光二十一年起至同治十三年止欠交銀兩一律概子豁免之處岀自逾格鴻慈至光緒元年以後應交銀兩即由奴才責令陸續交齊毋許再行拖欠該番等如果仰懇朝廷格外矜恤倍　踴躍輸將也謹兩片奏聞伏乞皇太后皇上聖鑒訓示謹奏軍機大臣奉旨該衙門議奏欽此　○○陳士杰片　再臣因鉄門關以下水流不暢曾附片奏請俟十四户工竣後將該處河身逢灣開直以資宜洩在案兹查自李家莊十四户卞家莊各口次第堵築水勢暨合所有鉄門關以下各灣逐漸深通逢灣取直之說應請毋庸置議又太平灣口門外之鉄板河　亘二十餘里從前黄流岀口不無阻滯現在全河順軌口門漸次刷開鐵板河距口門尚八九里直流雖少有窒碍而左右仍可分流且漸退　水盖河面尚有二三尺之流一遇盤漲儘可從河面漫流入海所有裝運五六百石船隻業可溯流經入口門以目下情形而論似可無庸設法開挖謹據管見所及附片具陳伏乞聖鑒謹奏軍機大臣奉旨該部知道欽此　○○李用淸片　再光緒十年三月分各省恊解黔省軍餉銀數業經臣奏　在案兹查四月分祇收到四川省十年二月分鹽厘鹽稅及京恊等項餉銀四萬兩此外各省未准斛到　厘支絀異常殊深焦灼據署藩司曾紀　申報前來除盗部查照外謹附片具陳伏乞聖鑒謹奏軍機大臣奉旨户部查明分催速解勿在延緩欽此 
 
