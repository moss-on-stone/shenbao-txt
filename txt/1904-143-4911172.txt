# 1904 - 143 - 4911172

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聨爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較散之財助振其功德臾無可限量矣如荷樂施請交申報館恊振所帳房自當掣奉收條以昭憑信率布寸臆伫盻慈雲敬叩善安㐲維垂鋻 
[論嚴懲僞善事]  
　　有客問於執筆人曰三月二十三日貴報登嚴懲僞善一則内載英租界泰和里廣仁體善堂李端常新馬路福海里廣仁體善堂周文炳安仁樂善堂汪炳賢英租界西華德路公善堂孫壽之託名萬國紅十字會四出募捐經會中董事禀知京師商部札飭蘇松太兵備道袁海觀觀察轉飭英美等國租界公廨讞員黃耀宿司馬提案訊究不知此輩陽託爲善之名陰爲自肥之計積慣成習己非一端何獨於萬國紅十字會一舉而始發其奸乎執筆人曰噫嘻有是哉子之迂也夫上海之設萬國紅十字會也原以中國東三省人民慘遭俄日搆兵之時風鹤驚心每有朝不保暮之慮旅滬大善長惻然動念爰集同志妥籌辦法商之泰東西各國紳宦亦力贊其成又得商約大臣呂鏡宇尚書盛杏蓀宮保會辦電政大臣吳仲懌侍郎爲之領袖而任逢辛沈仲禮施子英三觀察主持一切義聲所樹海内風從上自京師下迄閩粤接踵而起者不一其處而要皆以上海爲總匯之區故凡由尚書等商請各省將軍督撫學政司道與夫出洋各使臣恊力佽助電音所到無不樂遵多者一二萬金其次數千金又其次數百金並許分飭各屬代爲勸募陸續等解巨資登高一呼衆山皆應將來廉泉各沛其數必有可觀而各處著名紳商又咸願竭力籌勸仁漿義粟不難源源而來我東方數百萬災黎從此得出水火而登袵席皆將於此舉是望其所關繫何等鄭重彼李周汪孫輩果其念切痌瘝心懐利濟何不可商之任沈施三觀察藉效土壤細流之助乃不先告知貿然自稱紅十字會郵箋四播捐册紛投向使其願獲償若輩多得一分卽災民少救一命而謂可任令鯨吞蠶食付之不見不聞乎夫滬上善堂林立除仁濟元濟廣益以及普育果育同仁輔元等諸堂實心實力功德昭彰外彼　樹一幟號爲行善者雖亦未可槪論而究之毫無實惠純盜虚聲者所在多有大抵此輩平日所行何事類皆不足爲人言其所懸懸心目中而日夜圖維者惟是某鄉可募資若干某户能輸金幾許營營逐逐交迫於中於是見有名目之可依者遂不暇顧惜聲名規然甘冐此不韙矣蓋人情莫不吝惜資財驟欲强以輪將其心必有所不願惟動以禍福報應之說則卽非富户亦樂解囊彼以爲著此我將廣種福田也而豈知適以墮若輩之彀故假善堂之貪囊旣飽必至眞實善堂轉苦經費難籌無他善士所輸之資已多被侵奪也奈何憒憒者竟漫不加察哉執筆人前在茸城某紳士家見一募捐之函略窺此中三昧又有一友嘗應某善堂之捐迨來滬訪尋竟無人知其所在種種鬼域伎倆其意祗在愚騙遠方好善之人雖未知是否卽此廣仁體善諸堂而第觀其冐託萬國紅十字會一端其情已可槪見今者司馬已傳李研詰勒令將簿據繳呈又以周汪孫三人抗傳不到發出牌票飭差拘提務使若輩革面洗心不敢再行嘗試蓋所以奪奸邪之魄卽以保萬國紅十字會捐欵來源也烏得以此事未破之前捐欵之浮冐已多仍置不問乎客唯唯稱是而退執筆人遂詮次其語錄之報端不徒爲若輩儆亦願世之有志修德者審所投焉 
[本館接奉電音]  
　　昨日午後三點鐘時京師飛電傳來上諭四道旨一道諭旨一道敬謹譯登○四月初十日内閣抄奉上諭廣東北海鎭總兵員缺著莫善積補授欽此同日奉上諭朕欽奉慈禧端佑康頤昭豫莊誠壽恭欽獻崇熙皇太后懿旨前據外部奏萬國紅十字總會請旨畫押一摺業經批准飭諭張德彝畫押此會醫治戰地受傷軍士並拯被難人民實稱善舉現經中國官紳籌欵前往開辦深愜朝廷軫恤之懐著頒發内帑銀十萬兩以資經費傳諭該員紳等盡心經理切實籌辦欽此同日奉上諭此次覆試各直省駐防繙譯鄉試舉人列入一等之吉康等二名二等之紀崇等五名三等之楊　等四名均著准其一體會試欽此同日奉上諭前據御史黃昌年奏參知縣章燾等貪劣各欵當經著令徐會灃確查兹據查明覆奏前直𨽻大津縣知縣章燾於繳充善欵並非入已所參貪劣各欵並無實據仍著袁世凱隨時查看遵代州知州陳以培挪移公欵未能卽時交還著開缺交袁世凱勒追逾限不交卽行究辦該部知道欽此同日奉旨這所參疏防監犯脫逃之管獄官貴州畢節縣典史鄭宗璠著革職拿問交李經羲提同刑禁人等嚴訊有無鬆刑賄縱情弊按律定擬有獄官署畢節縣知縣龍友松平日不能小心防範致令屇絞各犯脫逃多名又不能立時追緝拿獲實非尋常疏忽可比著卽行革職仍勒限嚴緝逸犯陳老二等務獲懲辦餘著照所議辦理該部知道欽此同日軍機人臣面奉諭旨兵部奏欽奉恩詔查辦軍台廢員開單請旨一摺除王雲嵐李增誨毋庸查辦外丁耀龍著加恩釋回啓太著加恩减免三年吳炳鑫王以寀王萬森花鳳魁李田潘瀛蕭永年王士駿均著加恩減免二年徐恒山濮延常賈桂一王金山賈元桂均著加恩减免一年届期卽行釋回以示朕法外施恩至意餘依議欽此 
[電傳宮門抄]  
　　昨日午後三點鐘時京師友人飛電告知本館云四月初十日皇上召見軍機大臣及王乃徴劉錫疇 
 
 

Page 2

 
 
[俄將抵崴]  
　　華歴四月初十日英京倫敦來電云俄國黑海艦隊提督斯克底洛夫奉調來東補已故旅順水師提督馬卡洛夫之缺刻下已行抵海參崴矣 
[俄路將成]  
　　華歴四月初十日英京倫敦來電云俄人在貝加爾湖邊建造鐵路大約此路於西歴八月卽華歴六七月間已可告竣所經高山甚多須穴洞十七處 
[俄艦出險]  
　　華歴四月初十日英京倫敦來電云俄國新製之艦名娃來黎者在谷隆斯達脫地方擱淺刻已出險查知擱淺情形緣製此船時船底所包鐵甲釘工不能周密致水灌入故也 
[俄人毁艦]  
　　華歴四月初十日英京倫敦來電云前者俄兵船名波枷底者在海參崴遇霧擱淺刻下俄人以此船無可挽救故已自行炸毁矣 
[設雷召議]  
　　華歴四月初十日英京倫敦來電云俄國近在各處海面安設海雷各國聞之皆以俄人爲不合於理英國各日報亦皆譏之 
[日購輪船]  
　　歴華四月初十日英京倫敦來電云倫敦得立加拉甫日報接有信息有日本經理人在阿的完潑地方購輪船數艘每艘均載載重二千至三千墩 
[續紀寛甸城戰電]  
　　昨日上午十一點鐘承駐滬日本總領事小田切君以所接東京官電一通惠示内開東歴五月二十一日日本步兵一隊在寛甸城東北八英里地方與俄騎兵二百名交戰俄兵敗向西北方而遁棄有屍首二十具我兵毫無死傷按寛甸城之戰本館於前晚得東京專電已譯紀昨日報端兹又承小田切君雅意殷拳錄以見示爰再譯登於報以誌感佩之忱并藉以鳴謝焉 
[春闈榜信]  
　　昨得汴梁友人來函稱本届會試放榜之期定於四月十三日屈指明日卽須揭曉寄語走馬諸君可伫待泥金報至矣 
[議覆赫稅務司加賦詳文]  
　　江寗藩司詳江督爲詳請事奉憲臺札開光緒三十年正月二十九日經兵部火票遞到軍機大臣字寄直隷兩江四川兩廣閩浙湖廣各總督光緒三十的正月二十一日奉上諭外務部代遞總稅務司赫德條陳一摺據總稅司稱練兵籌餉以地丁錢糧爲大宗若竭力整頓卽用此欵練兵並可舉辦各項要政按里計畝按畝計賦令每畝完錢二百文確可經久百姓亦不受絲毫擾累現在財用匱乏幾於羅掘俱窮一切應行要政如練兵等事尤爲萬不容緩之舉需欵更殷亟應切實通籌期有良法著該督等按照所陳各節體察情形悉心會商逐條核復妥速具奏原節略著抄給閱看將此通諭知之欽此遵旨寄信前來承准此除分别咨行外恭錄札司欽遵體察情形逐條妥議詳辦勿延等因並抄節略到司奉此細譯總稅務司條陳以整頓地丁爲宗旨其餘各事皆須地丁辦有端倪方可議及姑先就整頓地丁之策詳細陳之按照節略所云中國地方按里計畞應有八千兆畝考之户部則例内載各省田地畝數共祗七百四十二萬餘頃合七百四十餘兆尚不及十分之一卽减折一半計算亦相去懸殊總稅務司之算數勾畫無遺而則例所載祇有此數各省尚有不在例載之田可以征銀者爲數無幾以此例彼相去懸殊是非統丈不能確見實數若僅就寛長核計方積其中山水江湖城市村鎭道路埂隔究應去幾何局外約略勾稽焉能爲準其令每畝完二百個銅錢之賦查各省以江浙賦額爲最重浙江及江蘇大江以南田地銀米照收價併計每畝須完錢至四五百文以上不等寗屬較輕亦每畆折征錢三四百文第等則不一江北瘠薄之區每畝亦有祇完數十文者若蘆課灘租并無漕米每畝僅合十數文未可一槪而論如不論等則每畝統令完納二百文則苦樂不均民間未必遵依卽分等則通扯計算亦萬難符合條陳之數當此多事之秋國勢積弱日甚亟宜力圖自强苟有可籌之欵自應盡力設籌况田賦爲維正之供倘不擾民而又能驟得鉅欵凡在臣工孰不思竭力報効第如總稅務司所陳而謂百姓不受絲毫擾累則有未敢遽信者中國近年來外患頻陵内地尚稱綏靖所恃者民心固結耳此等舉動事關大局旣奉諭旨飭今核議何收妄事阻撓查節略内有先自某省某府某一縣地方辦起之語自應請由大部統核各省實片田數究有若干應收錢糧能否籌及四百兆兩果有此數科則較重之處設或開辦無不樂從其科則輕者向來完不及二百文能否飭令一律照辦必先通盤核計籌定穏妥辦法使民帖然受命確有把握再行指定某省由近及遠照章開辦擬請憲臺電詢各省究竟如何定議能否遵辦再行參酌復奏是否有當謹將户部則例内載各省征糧田地畝數摘錄淸摺附呈理合具文詳請伏候憲臺鑒核俯賜電詢各省如何定議開辦批示祇遵實爲公便謹將户部則例内載各省田地畝數摘錄淸摺恭呈鈞鑒計開直隸省各項田地共六十八萬八千四百十頃六十四畝入官旗地共三萬八千七百五十五頃續墾荒地共四百七十八頃五十四畝查出無粒黑地一千三百三十一頃五畝山東省各項田地共九十八萬四千七百二十八頃四十六畝山西省共五十三萬二千八百五十四頃一畝河南省共七十一萬八千二百八頃六十畝江蘇省江寗共四十萬二千三十二頃二十六畝蘇州共二十四萬五千五百十五頃一畝安徽省共三十四萬七百八十六頃三十三畝江西省共四十六萬二千一百八十七頃二十七畝續墾共四頃二十一畝弛禁升科九頃五十一畝福建省共十二萬八千四百八十二頃八十五畝浙江省共四十六萬三千八百八十一頃二十六畝湖北省共五十九萬四百三十九頃四十四畝湖南省共三十一萬三千四百二頃七十三畝陜西省共二十五萬八千四百二頃十二畝甘肅省共二十三萬五千三百六十六頃二十一畝四川省共四十六萬三千八百十九頃三十九畞廣東省共三十四萬三千九百三頃九畝貴州省共二萬六千八百五十四頃廣西省共八萬九千六百一頃七十九畝雲南省共九萬三千一百九十七頃九畝官莊田地八百二十二頃二十餘畝共計田地七百四十二萬七千四百五十三頃十畝查總稅務司所計八千兆畝合八千萬頃核與則例所載不及十分之一合併附及 
[奏奬學生]  
　　金陵訪事人云江南陸師學堂二班學生三年畢業經陸師學堂總辦錢觀察德培詳禀江　魏午帥援案請奬午帥卽據詳以教習委員學生等二十六員奏請給奬下部議奏嗣經兵部查天津武備學堂及南洋水師學堂三年期滿請奬均以九員爲率於九員中准其酌保一二員按照異常勞績保請兹午帥所奏核與成案不符令照定章擇尤保奬兹經午帥分别删攺開具擬保升階官堦重行具奏計開優等學生舉人張脩祜擬請以知縣分省試用優等學生通判銜廪貢生劉澤沛擬請以通判不論雙單月選用優等學生縣丞銜監生謝良翰擬請以縣丞不論雙單月選用優等學生附生戴仁壽謝向榮李溥滕璧吳祖裕均擬請以縣主簿不論雙單月選用繙譯委員候選縣丞劉維騤楊錦堂營壘教習候選縣丞王繼美均擬請免選本班以知縣不論雙單月選用漢交教習分省試用直隸州州同夏仁溥擬請免補水 
 
 

Page 3

 
 
班以知府仍分省補用漢文教習候選知縣黃昺隆擬請俟選缺後以知州用書識文童蕭世勳擬請以從九品不論雙單月選用 
[豫加菸稅]  
　　汴梁友人來函云豫省酒稅自本年正月起每斤加抽錢八文兹又經撫憲陳小石中丞奏請如抽菸稅計豫省土產菸葉按斤收一出產稅每斤抽錢三文菸絲無論本境所造但係落地銷售者按斤收一銷塲稅每斤抽錢八文責令菸業董事代收代繳其原有菸枼釐金各屬經此次攺定稅則後統飭增照每斤三文新章一律抽收卽從本年四月起先行試辦一年業已出示曉諭　飭各屬遵辦矣 
[推廣製造]  
　　汴梁友人來函云豫省製造局刻由撫憲陳小石中丞奏請推廣添購機器物料擬購兩磅鋼砲肧二十尊四磅鋼胞肧十尊以備自行製造原撥銀二萬兩不敷甚鉅再由司庫新章減平項下加撥銀一萬五千兩交原派委員在滬購辦迅速運回以資工作 
[入泮有期]  
　　松江訪事人云邇聞府尊田紹白太守已於日前接奉江蘇提督學政唐春卿大宗師札文定於本月二十四日將各縣新進生員一律恭送入學蓋歴屆典章宜然也 
[羊城雜錄]  
　　廣州訪事人云粤省船捐自去年省憲議攺歸官辦初札委前補抽廠總辦沈太尊帶同徴收嗣沈太尊以力難兼顧詳請攺由稅務司經理現經司局會議尚未核定章程也○日前督憲牌示撫標中軍參將缺以高州鎭中軍游府王立綱升補署南韶連總兵何友山調省另有差委遺缺委現署本標中軍副將謝遇奇署理遞遺中軍副將缺委候補副將潘灼文署理○本年粤東第一次新絲已經上市惟絲價大跌與去年大相徑庭絲廠中積存舊貨者必有虧本之慮卽蠶紙桑葉等價亦因之低减云○粤督岑制府初抵任時曾面商官紳擬禁小闈姓嗣因餉需緊急且先後借過小闈姓商人數十萬難於籌抵故暫寢其議現聞鹽務淸釐局通盤籌算每年可增進欵二百萬卽以之備抵小闈姓亦覺有盈無絀已决計將小闈姓飭停矣○署南韶連鎭何鎭軍友山前奉上憲調省差委現督憲岑制軍飭赴廣西剿匪兼統綏遠軍四營以厚兵力并調管帶北江緝捕營統帶黃司馬家廉隨同前往藉資臂助 
[東越秧歌]  
　　紹興訪事人云紹屬漲灘沙地雖已由蕭山設局淸丈而錢淸塲所屬灶地漲沙業經農民開墾成熟互相爭奪涉訟公庭迭經前署鹽分司王副轉維煜訊理其事迄未稍平日前上憲特委萬副轉一奇來越會同府縣提集全案人証研訊確情秉公判斷○邇來越郡之米以奸商不能販運出口市價賴以稍平目下上白米每石售洋銀五元二三角最次者僅四元之譜以故日謀升斗者無不喜逐顔開也○諸曁縣典史姚少尉濬因案調省察看旋委署他缺近復奉藩憲翁筱山方伯飭回本任宦途得失洵無常哉○邇來紹屬人民信從天主教者漸多而蕭山自設堂以來此風尤盛不意有某某等無賴冐充教民在外滋事經西教士查知函致縣署拘獲二名笞責數百板枷示通衢見者大快○越郡邇來時有梟匪溷跡到處滋擾劫案迭出如正月杪稻墟鎭章姓鄉董家被匪乘夜破扉肆行劫掠砍塲傭工人等呼嘯而去後經事主開具失單投報會稽縣主蔡大令蒞勘飭捕嚴緝刻已拘獲盜匪兩名一係藉磨剪刀爲名混入預看門徑一係向駕小船接渡人贓并老婦一口係窩藏匪類之家均即解縣刑訊數次供認不諱想須明正典刑矣○越郡酒捐前經趙漁前太守創辦稽徴歲可收銀約三十餘萬邇日又奉上憲委調劉浩如太守到越接代聞如能再加淸釐稅額尚可增加也○越郡院試時當場拘獲舞弊傳遞溷入代搶之甲乙二犯發府澈究由縣提訊因袛實據故卽從寛笞責枷示棚前兹因學憲已試竣起節二犯遂相約脫逃大約可以含糊了結矣 
[上海官場紀事]  
　　金山縣知縣蔣瀾江大令淸瑞昨日來申詣道轅謁見袁海觀觀察面禀境内梟匪滋事情形并稱有陶子良蔣春波二犯現押上海縣署尚未定讞擬與上海縣汪大令會審從嚴懲辦觀察諭以已飭上海縣照例訊辦矣蔣大令禀辭後卽詣縣署拜會縣主汪瑶庭大令商談良久始行興辭○江蘇臬司朱竹石廉訪派委候補縣丞王崧生二尹來申收取長元吳三縣代墊批差口糧錢文王二尹奉委於昨日到申拜會汪大令照數　收○江蘇候補道陳堯階觀察因有要公詣縣署拜會汪大令晤談片刻而别○湖北候補縣周治平明府江蘇候補通判周徴公别駕昨日均詣縣署　會汪大令 
[鄂督將臨]  
　　兩湖總督張香濤制軍因擬將滬上製造局遷至萍鄉日前曾親赴金陵會晤江督魏午帥商議一切日來聞尚須來滬察閱一番昨日滬上官場已接到白門來信矣 
[勘犯攺期]  
　　本邑閔行塘灣人錢關寳因通同梟匪董兆榮向堂兄錢廷貞訛詐不遂掳至浦東横沔關閉空室勒贖洋銀七百元嗣又向其姊夫及地保人等强行訛索經監捕營拘獲解送上海縣署縣主汪瑶庭大令訊得確情並據伊母錢李氏投案禀稱兒子無惡不作請爲嚴究大令判釘鐐收禁禀詳督撫憲請示辦理刻奉魏制軍恩中丞批飭蘇松太兵備道袁海觀觀察勘訊後就地正法昨日淸晨八下鐘袁觀察飭役到縣署提錢到轅正欲升堂勘訊觀察忽患頭痛隨諭將犯帶回縣署監禁另日再勘 
[示革劣董]  
　　前充上海縣二十七保十一圖地保周文邦因販地犯案經江蘇臬司朱竹石廉訪訪拿提省訊辦札縣斥革後竟敢化名充作圖董已歴多年兹被沈茂卿等環禀縣署昨奉縣主汪瑶庭大令批示該圖董周文邦卽周維新化名兆祺兼充保役武斷把持聲名惡劣本縣已有所聞飭查均係屬實候卽出示黜革將董保諭戳分别吊銷革退之後如再不知歛跡提案訊辦仍一面愼選公正之人接充圖董以專責成周文邦具禀訴辯又奉大令批云該監生充董年久武斷把持本縣早有所聞不必文飾徐文彩等另禀並發 
[法界停訊]  
　　昨日爲法租界公廨訊案之期適法總領事署繙譯官蘇君别有要公飭丁咨照捕頭轉禀讞員陳楚生大令暫停訊判一期 
[滬鄉盜案]  
　　前晚有盜匪多人明火執仗蜂擁至楊樹浦公共租界十三圖鄉民陸妙觀家肆行刼掠陸見來勢兇猛不敢聲張任其搜括而去事後開明失單投報楊樹浦捕房請爲查緝捕頭允之 
[車夫墮浦]  
　　前日車夫柏元富因向坐客某甲索取車資偶不經心失足墮浦不及撈求竟爾亡身翌日屍身浮起已腹大如五石瓠甲惻然憫之願出洋銀三十元爲棺殮費立卽如數繳入捕房昨日捕頭飭傳屍弟將洋銀給領著即備棺殮埋 
[美界火警續聞]  
　　美界火警已紀昨報兹悉火起於北浙江路會審公廨後福安里口第四百九十七號延燒房屋四幢幸爲時尚早由救火會西人極力施救旋卽息滅不致燎原 
[正悞]  
　　昨報紀朝鮮國商人金亨玉控華商余愼齋一案内有賀律師聲稱本律師承高易律師之託辦理此案一語兹據賀律師函稱並無是言且賀律師之事與高易律師無涉爰特爲之更正於此惟高易律師與賀律師亮之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市瑣聞]  
　　前日南市久大馬頭賀大來彩票店主賀彭年以失竊洋銀一百五十九元小銀錢一百三十四枚銅圓百餘枚據情投報捕房昨日彭復赴馬路工程局禀請緝查○昨日十六鋪巡防中局委員黃衡堂二尹以邇來境内竊案頻聞迄無一起破獲特傳汛捕錢福到案限令赶緊緝拿務獲究辦○前晚南市二十三七鋪巡防局員李伯屏二尹率同勇甲密往境内各叚巡查旣而保甲總巡朱森廷明府亦督率勇役親至各處查察 
[上海縣署瑣案]  
　　孫木生控蔣書田誘佔寡弟媳何氏前晚縣主汪瑶庭大令升堂研訊孫木生供小的家住冶下西鄉二十九圖内耕種度日胞弟故後寡弟媳何氏被蔣書田霸領爲妻爲特投案求究蔣供小的因無妻室憑媒娶寡婦孫何氏爲妻由孫姓族長孫金江與何氏之父何景春到場收去茶禮洋銀二百十元於正月十八日迎娶過門不料何氏之夫兄木生分文未得以致控告何景春供女兒前嫁木生之弟之幸女婿夭亡女兒年輕無依轉嫁蔣書田小的得洋銀四十元其餘一百七十元皆由孫姓族長孫金江收去因未分給孫木生是以控告地保劉裕昌供蔣書田娶妻之時小的不知今勸孫木生向孫金江分用身價不必多事兩造不允求請公斷大令著地保傳諭孫金江將洋銀一百七十元繳案給蔣領回何景春四十元免繳著蔣書田將女送案當堂婚配毋庸另出身價孫姓不得阻攔將叩謝而退餘人一併逐出○去夏顓橋鎭鄉民俞鑑元被人謀斃後獲到兇犯盛阿狗因供詞游移暫行收押前晚提盛至案詰以俞鑑元屍身有刀傷五處究係何人所戳盛供小的本姓鍾入贅盛姓至光緒二十七年妻子盛氏被鑑元拐逃未幾尋獲由圖董斷罰鑑元洋銀一百元小的祗得三十四元去年夏間小的所雇工人陳和尚述及鑑元在外揚言欲將小的置之死地小的信以爲眞其實陳亦與妻通姦是以從中挑唆至晚鑑元由後面草屋踰入被陳撳住曳至灶屋内如何謀斃小的已入睡鄉實不知曉大令喝鞭背二十下始供係盛氏扭鑑元髮辫陳舉軋花車鐵棒亂毆並持刀連砍小的聞聲出視見陳用細藤繞其喉間旋卽卽斃命與盛氏舁屍出門外抛入河中陳卽同妻盛氏逃逸小的並未動手求鑒大令謂據鄰人盛阿小夫婦供稱目見爾帮兇何得狡賴喝上挺棍良久堅不承認飭令還押再行嚴訊 
[本邑保甲總巡局紀事]  
　　本邑城廂内外保甲總巡朱森庭明府近以淸道一差業經辭去特飭地甲傳諭各店鋪所有前次議加捐欵作爲罷論嗣後繳捐仍照舊章○保甲總巡朱明府以沿途所設路燈向由局中按月發給油資近日每燈加給錢四文飭夫承領照常燃點毋許尅扣 
[英美等國租界公廨晚堂瑣案]  
　　書賈阮長淸控掮客尹賓之欠繳書價洋銀一百七十餘元等情讞員黃耀宿司馬准詞簽差將尹傳到前晚升堂提訊阮供上年十二月將書八百零五部倩尹經售共計洋銀四百七十五元已收三百元尚少一百七十五元屢索無著叩求究追尹供小的有皮袍一件値價洋銀二十五元被阮質去又代朱姓欠欵洋銀三十八元代售書五次應得九五扣費除去外祗須找伊五十餘元司馬判令再還洋銀九十元分五六月底歸楚兩造遵斷而退○去冬女郎霍小妹因事解奉前讞員關絅之司馬訊供發交棲流女所留養日前霍阿朝自稱係小妹之胞兄禀請將小妹領回擇配前晚司馬飭將小妹帶案研訊阿朝供小的兄弟四人均己分炊小的在治下開設烟店前次小妹因事逮案蒙關大老爺訊明管押時將半年自當攺過請給小的領回以便擇良婚配小妹供年二十七歲願隨兄長回去後當痛攺前非司馬著具領狀卽交阿朝領去○楊小五子李淇仙孫金相等三人在押所滋閙前晚司馬提案研訊孫供是日有一流氓奉判管押看役詰問姓名其人不答因此口角並無别情司馬著謂楊孫爾等挺押已久限三日内覓保將訟事理明李　押○前者浦東巡防局以張章桂戴金山劉金標三人行竊洋商物件送請究辦襄讞委員王松丞刺史訊得並無行竊証據諭候過堂核奪前晚司馬提訊張戴劉同供小的等在浦東美孚棧工作從未爲非求恩明鑒司馬著覓妥保開釋 
[英美等國租界公堂瑣案]  
　　日前有王宗莫者投黃家庫捕房報失小車六輛捕頭派包探王阿巧查知係新閘流氓傅錦山之羽黨所竊因卽帶同原告前往某茶肆拘拿詎王探甫至茶肆樓上衆流氓一擁而上將王探蜂毆受傷他捕聞聲而至拘住五人一併解入捕房捕頭飭將王送醫館療治所拘諸犯於上禮拜一解至公堂請究傅延律師侯魯公到案申辯嗣以人証未齊訂於昨日審訊屇期捕房將在押交保之傅錦山傅德生沈錦初王受生沈阿炳等五人解案傅仍延侯律師到案辯駁王宗莫申訴前情及傳詢茶館主婦某氏禀稱是日傅等在樓上啜茗有數人從車袋角來與之互毆致被將碗盞悉數擊毁求鑒傅錦山供小的專做煤屑生意邇日有煤屑三十餘墩堆於某處王宗莫帶同數車前來竊運當被工人查獲三車詎王串同包探反來拘人以致口角爭毆包探王阿巧禀稱上年傅因盜案牽涉爲陳包探拘送至縣懲辦旣而朦保出外仍在新閘一帶無惡不作本月十七號至茶館拘傅竟被錦山之父德生喝衆兇毆求鑒侯律師謂上海縣之案早已了結毋庸牽涉卽將當日傅犯事之縣批呈案察閱襄讞委員王松丞刺史與英總領事署德繙譯判原被告六人一併具安分切結交保省釋○虹口包探劉森堂解張金元至案禀稱此人在怡和絲廠爲司事本月初八夜不知因何至威妥路第六百四十六號房屋袁五子家吵閙次日袁五子之嫂某氏自縊而亡昨日已報經上海縣汪大老爺驗過屍身此案因捕房不甚明白奉捕頭命傳案請究王松丞刺史訊之袁五子供弟兄三人長名鍾祥卽已死嫂氏之夫弟小和尚年尚幼稚本月初八晚十點鐘張金元來家與嫂氏口角至次日嫂氏自縊身死不知何故質之張金元供在怡和絲廠爲司事已死之婦向在廠爲女工頭目伊夫鍾祥亦在廠作工上年冬間氏曾向小的商借洋銀五元皮袍一件言明卽日歸還邇因久假不歸前往催索不意去時先有張阿狗在内瞥見小的卽揚長而去俄頃間有多人從後門而入將小的蜂毆經氏報知小的家内由家人領小的回去次日氏自經而亡復據袁五子供嫂氏自初八夜爭閙後次日吞聲飲泣至下午五六點鐘始尋短見五刺史得供商之德繙譯將張金元交妥保並諭如逢傳喚著卽速至張叩謝而退○黃靜園僑居寳善街錦潤堂扇店樓上本月初四日因事携眷回鄉迨前日梧畢回申房門依然鎖閉惟房内箱鎖已被扭去檢查之下洋銀二百三十一元綢衣五件馬褂金圈等物均不翼而飛因憶當日臨行開箱取物適有木工在六疑爲所竊當卽投報捕房捕頭派包探李星福前去查看察得賊係從露臺而入屋上遺有獨木做成梯子因卽傳同木工周興盛盤詰不認昨晨黃具禀英美租界公廨請追李探將周興盛送案請訊周供並未行竊卽有洽興木作主某甲投案聲稱周係作内學徒來已六年從無錯悞請卽開釋王刺史以疑竊無憑著交保查明再核○陳徐氏誘領張楊氏之七歲幼女報由包探劉光震將氏解案請究張楊氏供女兒巧雲於本月初一日午刻爲陳徐氏領去向之詰問一味推諉求請究追鄰人祝泳泉吳鳳鳴尹香林均投案稱目見陳徐氏將巧雲領去初五方回王刺史訊之陳徐氏供並未領女初一出外至吳淞路王姓家洗衣工作刺史著派差協探至王家查門再訊○江北人施倪氏禀稱光緒二十八年二月初八日失去七歲女兒名 
 
 

Page 10

 
 
二郎四處偵尋無著近始在老閘北唐家弄潘姓家尋見向之詢問始悉二郎由王和尚王阿福二人爲中價賣與潘立有賣身文契計洋銀八十二元今潘姓邀原中王和尚王阿福來案請卽將女兒給領王和尚供當日此女係薙頭阿四領來謂孩父已死囑爲賣去小的卽託王阿福轉託薛媽賣與潘家但阿四已故無從追究訊之二郎供九歲述及當時被拐情形歴歴如繪潘雲卿供當日二王領此女來卽以八十二元買作婢女今被認領理應交還身價一節求請酌斷剌史商之德繙譯將二郎交施倪氏具領狀領去嗣後不得再賣二王實屬不合判各責三百板各押西獄九月○陸財寳在岳州輪船被賊徐少坤竊去洋銀三百二十四元金四開一枚皮袋一只小鞋三雙高麗參十兩絲帶一條當場查獲搜其原贓己少洋銀二十餘元皮袋小鞋亦被丢入海中因交某包探解案請究剩史判責三百板管押西獄六月 
[法租界捕房紀事]  
　　榮子美窺知姚某之女年已及笄待字閨中曾代吳姓求婚姚不允未幾女忽逃逸無蹤姚知爲榮誘拐因於昨日扭訴捕房捕頭詰知此女現匿吳家著將姚押候將女交到禀請讞員陳楚生大令訊究○前晚積竊小通州糾同類甲乙二人掩入海琛輪船上行竊某客所帶龍銀一百元狐裘數件事後報經包探緝獲拘入捕房捕頭命押候吊到原贓然後解送公堂禀請懲辦 
[美租界捕房紀事]  
　　前晚東洋車夫王阿桂在南潯路某弄内扭住年甫十一之童子某甲意圖無禮甲大聲呼救一百八十七號巡捕奔至將王拘入捕房捕頭詰知尚未成事令將王押乞丐牢一宵○前晚五百十七號巡捕巡至蓬路見一病丐偃臥街頭當卽雇車送入捕房捕頭令押候解送公堂禀請讞員黃耀宿司馬安插○昨晨梁上君子張福雲掩入裏虹口鄉民某姓家行竊衣被等物携至四華德路某押鋪質錢適爲包探陳洪德所見連贓拘入捕房捕頭令押候解送公堂禀請究辦○昨日東洋車夫陸本福拉車至百老匯路適有西人某乙乘脚踏車迎面而來不及避讓以致撞壞輪盤一百九十號印　見之遂將陸拘入捕房捕頭令押候解送公堂禀請訊辦 
 
 
 

Page 11

 
 
   
 
 

Page 12

 
 
   
 
 

Page 13

 
 
過看見攔喝楊鴨母閃開欲逃楊開志轉身拾石楊鴨母用刀割傷其右腿肚棄刀逃去楊開杰楊開鳳移時身死楊忠申楊廣生越日斃命報驗獲犯訊詳經前督臣先後批飭將犯卷人證提省委員審辦兹據福州府等訊擬解司審轉到臣親提研鞫　供　情不諱嚴詰委無謀故重情起釁别故及在塲帮毆之人應即擬結查例開毆死緦麻尊長一家三命者擬斬立决又律開斷罪無止條援引他例比附定擬等語此案楊鴨母因楊開杰等疑伊指使縣差催取稅契共相理斥起釁爭毆致傷緦麻服兄楊開杰楊開鳳楊忠申三命無服族叔楊廣生一命查楊開杰楊開鳳楊忠申皆係緦麻兄弟卽屬一家例無毆死缌麻尊長一家三命作何治罪明文自應比例擬楊鴨母除斃死無服族叔楊廣生及致傷緦麻服兄楊開志平覆各輕罪不議外合比依毆死緦麻尊長一家三命者擬斬立决例擬斬立决先行刺字無干省釋兇刀供棄免追除供招咨部外謹恭摺具陳太乞皇太后皇上聖鑒飭部核議施行再此案毆殺一家三命死者並非服屬期親按例母庸專摺具奏惟案情較重不及彚案合併陳明謹奏奉硃批刑部速議具奏欽此 
[署閩浙總督李奏爲審明舞弊得贓人犯按律議擬摺十五日]  
　　署理閩浙總督江西巡撫臣李興銳跪奏爲審明舞弊得贓人犯按律議擬恭摺仰祈聖鑒事竊查前督臣許應騤任内家丁楊升聽從賄囑私將龍溪縣生員林泰禀請接辦鹽帮一件攺批照准朦印發引當經許應騤訪聞扎飭鹽法道將字批繳銷將楊升及其催工陳安曁經書林振綱游錫祉連同案卷等件一併飭發福州府同讞局委員審辦自行檢舉具奏在案兹據福建後察使朱其煊轉據福州府知府玉貴等審擬詳解前來臣親提查訊緣楊升籍隸順天香河縣在前督臣許應騤處當家丁派管外書房文件光緒二十五年十月十五日楊升路遇在逃素識之山東濟甯州人徐景雲閒談稱有龍溪鹽幫舊商林泰禀請歸辦帮務禀已　進託楊升設法批准約定行文後送給錢四千三百千文楊升貪利允從嗣見禀批發出内開應否歸辦仰福建鹽道查明具覆察奪楊升起意竄攺批語商令徐景雲　筆攺爲應准歸辦仰福建鹽道速卽遵照具覆分别繕淸謄正又因私攺稿内並無督臣及幕友圖意描摹章式商令徐景雲照樣雕刻交與楊升蓋用混在日行公事内點驗掛號矇印徐景雲旋將所許贓欵扣存經手回頭錢一千串另錢三百千文甫交楊升收受楊升將錢二千四百千文先換銀票交號商新泰厚寄存餘錢另行花用即經前督臣訪聞札飭鹽法道將禀批繳銷並將楊升曁經書林振綱等連同案卷等件一併飭發福州府同讞局委員審辦奏明檢舉札行遵照由府飭據號商新泰厚禀繳楊升寄存銀票據稱委實不知贓情一面分别移飭查拿徐景雲等未獲提犯復訊擬解犯供覆翻先後飭發覆審據報犯病飭醫痊復據府司審解到臣提犯查訊據供前情諱嚴詰經書林振綱　委無串弊分贓等事應卽擬結查律開無祿人枉法一百二十兩絞等語此案楊升身充長隨於林泰禀請歸辦鹽帮經前督臣批遵查覆輙敢聽從賄囑竄攺批語准予歸辦朦印發行實屬於法有枉計其得贓至三千三百千之多自應按律問擬楊升合依無祿人枉法贓一百二十兩絞律擬絞監候秋後處决據供母老丁單情罪較重無庸查辦留養所得贓錢照例入官未繳之贓仍飭追繳經書林振綱游錫連祉及雇工陳安訊無串弊分贓等事與不知贓情代爲受寄之號商新泰厚均免置　刊刻圖章供棄免追生員林泰飭令斥革與逸狂徐景雲等分飭地方官並犯籍一體嚴緝務獲另結除供招咨部外理合將審明舞弊得贓人犯按律議擬緣由謹恭摺具奏伏乞皇太后皇上聖鑒敕部核議施行謹奏奉硃批刑部議奏欽此 
[龍龍江將軍薩奏爲審明謀殺期親尊長一家二命人犯按律擬辦摺十五日]  
　　奴才薩保德全跪奏爲審明謀殺期親尊長一家二命人犯按律擬辦恭摺具陳仰祈聖鑒事竊准通肯副都統慶祺咨獲因娶未遂謀殺其同居胞嬸並故殺叔嫂之兇犯李凉汕解淸勘轉一案奴才等當卽飭經刑司訊明按律科擬呈請具奏前來奴才等復加勘核緣李涼汕籍隸通肯柞校岡北界民人自三歲喪母經其胞嬸董氏撫養成人於光緒二十九年春間該犯問其胞伯李起峯商欲娶妻李起峯因家貧未允該犯氣忿卽擬竊賣耕牛作爲娶妻用度當被　嬸董氏查知據實向李起峯告訴該犯因防範太嚴未能行竊由此懐恨預謀殺害洩忿尚未得便迨至五月初四日午後適李起峯等外出該犯備鐵棍偪向其嬸董氏喝問竊牛之事伯父李起峯何由得知董氏不應該犯出言混罵董氏不依該犯隨取鐵棍照董氏左額角狠打一下董氏倒地其叔嫂陳氏往外喊救該犯追出又將陳氏打倒致傷其頂心近右復恐不死難消怨恨遂取菜刀將董氏陳氏食氣嗓併行割斷正擬濳逃卽被鄉約擒獲報官驗明各傷送經該副都統訊明全案供招將犯解勘到省交司提訊供認前情不諱委無另有起釁别情及同謀加功之人再三究訊矢口不移案無遁飾查律載謀殺期親尊長已殺者凌遲處死又例載凡謀故殺緦麻尊長一家二命　屬兇慘蔑倫自應按律問擬查李涼汕一犯除故殺叔嫂輕罪不議外應合依謀殺期親尊長凌屬處死律擬以凌遲處死惟該犯幼經伊嬸董氏撫養情同養母雖不便竟照逆倫之案辦理而謀殺期親尊長一家二命較之謀殺緦麻尊長尤爲惡逆核其情罪實在重大不容稍稽顯戮合先恭請王命派員將該犯押赴市曹凌遲處死仍盡一家二命本法梟首示衆以昭炯戒李起峯等訊無不合省釋除將供招驗單咨送刑部備查外所有審明謀殺期親尊長一家二命人犯按律擬辦緣由理合恭摺具陳伏乞皇太后皇上聖鑒謹奏奉硃批刑部知道欽此 
[廣西巡撫柯奏爲邊要道缺需員請旨補授摺十六日]  
　　廣西巡撫臣柯逢時跪奏爲邊要道缺需員請旨補授恭摺仰祈聖鑒事竊廣西太平思順道何昭然因案奏叅暫行革職接准韶咨光緒二十九年九月十八日奉硃批著照所請欽此應歸十一月底截缺所遺太平思順道員缺係衝繁難邊要調補例應由外揀員調補該道駐劄龍州地方緊接越南控制邊關經理中外交涉通商事件責重事繁現値匪氛不靖徴兵籌防尤關緊要非精明幹練之員弗克勝任廣西現任道員共三缺左右江道皆係要缺鹽法道惠綸現駐梧關未便更換實無可以調補之員 
 
 

Page 14

 
 
查定例道府以至知州如係奉旨命往或督撫題明留於該省候補者無論應題應調之缺該督撫擇其人地相宜悉准先儘補用等語臣於候補道員逐加遴選查有現署左江道事調補桂林府知府在任遇缺題奏道余誠格學識俱優材堪任重上年委署左江道督飭各軍剿除游土各匪迭殲首要悉恊機宜率屬聨圑淸鄉認眞辦理地方漸就綏靖又查有補用丁乃揚明幹有爲不辭勞怨上年奉旨發往廣西委署布政使篆辦理營務處兼籌饋饟並試辦官銀錢號及土藥膏捐攺抽統稅興利除弊措置裕如以上二員皆勤能著績於太平思順道員缺俱屬人地相宜合例應補未便有所軒輕臣與藩臬兩司再四斟酌謹將該員等履歴繕列淸單恭呈御覽請旨補授理合會同署兩廣督臣岑春煊恭摺具奏伏乞皇太后皇上聖鑒謹奏奉硃批著余誠格補授欽此 
[廣西巡撫柯奏爲柳州府員缺現在極爲緊要懇恩俯准暫緩請補遵當爲地擇人不拘文法摺十六日]  
　　廣西巡撫臣柯逢時跪奏爲柳州府員缺現在極爲緊要墾恩俯准暫緩請補遵當爲地擇人不拘文法期於地方有裨恭摺仰祈聖鑒事竊廣西新議親兵章程以州縣爲管帶以府廰州爲統領州縣僅及百名而止而緊要各府或至二三營令其督率親兵援剿合屬非得熟悉情勢文武兼資之員不足以勝任廣西實缺在任者本極寥寥此時加給親兵尤不能不通融辦理故或借材異地或以牧令暫權者不一而足爲地擇人非敢稍有偏私也查柳州府知府趙淶彥勒令休致一缺接到部文歸光緒二十九年十一月三十日截取業經聲請扣留外補是月並無缺項相同毋庸掣簽應卽遴員請補惟柳州爲省城屏蔽近年匪勢縱横雖屢派重兵剿辦而餘匪尚踞爲巢穴現委蒼梧縣知縣李曰謙署理新募土兵三營給以槍槭甫經到任未知能否有功並咨商提臣劉光才率忠毅軍三營力爲剿堵又飭署右江道王芝祥增練常備軍前營以資防守而臬司劉心源駐柳督剿冀得驅除凈盡以衛民生訪府員缺現在極爲緊要若循資序補實難人地相宜再四思維惟有仰懇天恩俯准暫緩請補容隨時考察破格以求於地方實有裨益以後如有似此緊要員缺仍許聲明展緩據藩臬兩司會詳前來理合恭摺具奏伏乞皇太后皇上聖鑒訓示謹奏奉硃批吏部知道欽此 
[廣西巡撫柯奏爲訪拿釐卡司事擬請置之重典並派員妥爲勸諭片十六日]  
　　柯逢時片再廣西進欵以釐金爲大宗近年貨物日昂釐收日絀皆由不肖官吏勾串司巡舞弊分肥日甚一日臣到任後悉心考察乃知商人完釐均不給票留難需索各卡皆然其至劣者則以司事爲爪牙其稍愿者則爲司事所愚弄卽自愛者亦不免省中上司幕友候補各員薦引紛紛或圖沾潤司事自高聲價歳入輒數千金皆坐擁厚資各官往往願充釐差而不願得缺幾於無惡不作百弊叢生現當餉項奇絀之時不得不極力整頓上年始仿照臣在江西辦法一律攺爲統捐於貨則不加絲毫於局卞多所裁併擇其生意繁盛之地一道收淸擬議科條加給薪水於本年正月初一日開辦因各屬匪勢未靖商賈亦多未通雖經攺章勢難徧及暫行試辦未便陳明考察情形商人尚急公奉法惟愚劣之司事不肖之官員煽誘把持百端阻撓甚至傳單罷市聳動外人詢其意欲何爲則稱願照舊章加釐勿辦統稅意在營私舞弊卽加數倍而不辭伏思加稅免釐不久卽須開辦若聽其任情翫法以後益難措手除嚴密訪拿著名司事擬請置之重典並派員妥爲勸諭外理合附片具陳伏乞聖鑒謹奏奉硃批知道了欽此 
[浙江巡撫聶奏爲懇恩俯念浙江災歉沙淤各田地查無揑飾情弊情形屬實准予仍照原奏辦理片十六日]  
　　聶緝槼片再浙江省光緒二十九年災歉沙淤各田地業將查無揑飾情弊情形專摺據實覆陳所有是年各屬荒廢未種田地山塘蕩漊一案光緒三十年正月十八日遞回原摺奉硃批著遵前旨確查具奏欽此當經轉行欽遵去後兹據布政使翁曾桂署鹽運使許貞幹督糧道陸襄鉞會詳稱伏查杭州嘉興湖州金華衢州嚴州及紹興之諸曁各屬從前遭兵最甚原荒田地山蕩雖招集客民陸續開墾人情無不貪膏腴而棄磽瘠所有瘠薄田地孤僻荒山置之不顧漸至年久草木叢生盤根錯節施工不易開墾必須重資計利得不償失因此久荒者又有州縣衛所田地册籍燬於兵燹無一存者地方復後蔓草荒烟彌望無際有人報墾承糧卽爲立户註册其中畝分之多寡旣無從稽查亦無從定界往往以多報少積今年久縱横錯雜查無可查有積重難返之勢現在時遠年湮官更吏易分别查辦勢難尅期見效祗有愼選賢能隨時隨地設法擠查廣爲勸墾以期逐漸整頓應請照案將杭州府屬之仁和錢塘海寗富陽餘杭臨安新城於潛昌化等九州縣曁杭嚴衛杭所嘉興府屬之嘉興秀水嘉善海鹽平湖石門桐鄉等七縣曁嘉湖衛嘉所湖州府屬之歸安烏程長興德淸武康安吉孝豐等七縣紹興府屬之諸曁縣金華府屬之金華蘭谿東陽義烏陽溪等五縣衢州府屬之西安龍游二縣嚴州府屬之建德臨安遂安壽昌桐廬分水六縣統計該七府屬仁和等三十七州縣曁杭嚴嘉湖二衛所仍荒未種曁築塘挖掘濠壘坍廢並流之未報缺額荒蕪民屯學籍沙牧各田地山塘蕩漊共四萬四千三百頃二十一畝零應徵光緒二十九年分地丁等項正耗錢糧漕白行月南秋耗等米石沙牧學籍等租銀錢仍墾天恩准予一併全行蠲免除臨安新城於濳昌化武康安吉孝豐等七縣光緒二十八年新墾田地應完二十九年錢糧已於二十八年荒蕪案内欽奉恩旨半蠲應行遵辦外尚有二十九年臨安新城於濳昌化武康安吉孝豐等七縣共新墾田一千四頃八十三畝零並請援案當年全蠲次年半蠲又仁和錢塘富陽餘杭臨安新城昌化西安龍游並杭嚴衛杭所共計民屯田地山塘竹蕩一百四十七頓九畝零應請援案酌徴五成蠲免五成以廣皇恩而紓民力等情詳請附奏前來臣覆核無異合無仰墾天恩俯念情形屬實准予仍照原奏辦理出自逾格慈施除仍嚴飭該司道隨時整頓查擠力求實効不得徒以空言塞責咨部查照外謹會同署理閩浙總督臣李興銳漕運總督臣陸元鼎附片具陳伏乞聖鑒訓示謹奏奉硃批覽欽此 
[浙江巡撫聶奏爲查明浙江光緒二十九年災歉沙淤各田地均屬實在情形墾恩分别蠲緩摺十六日]  
　　頭品頂戴浙江巡撫臣聶緝槼奏爲查明浙江省光緒二十九年災歉沙淤各田地均屬實在懇恩仍准分别蠲緩以紓民力 
 
