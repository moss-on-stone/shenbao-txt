# 1896 - 391 - 4908505

 

Page 1

 
 
[重校皇朝經世文編出售] [  圖書集成局代啓]  
　　善化賀長齡先生所輯皇朝經世文編一書分門别類分吏户禮兵刑工爲六門首列學術治體舉凡經世之學可謂賅括無遺其中登選諸公非名儒卽循吏閱是書者能得是書之益則亦無不可謂名儒無不可爲循吏可以爲當今士大夫指南之車渡津之筏有志之士皆宜各置一編而一行作吏者更當翻閱始知體國經野之模安上全下之道須於是求也今掃葉山房主人倩本局用新鑄鉛字以連泗紙排印字旣鬚眉畢現無魯魚亥豖之訛紙尤白凈如綿如玉潔晶瑩之美裝訂每部計二十四本碼洋四元欲閱是書者請移玉至三馬路申報館申昌書畫室蘇申掃葉山房購取可也 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑揷架頓空　復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[足國莫如重農說]  
　　自近十年來中國人心漸知嚮慕西學舉凡格致製造所需如天文算學醫學兵學礦學化學與夫聲學光學汽學重學之類靡不精思切究譯爲成書風氣所開幾徧廿二行省而蒙則以爲獨有一事焉爲中國今日切要之圖宜乎今而不悖乎古取法乎西而有益於中者則農學是已夫國以民爲本民以食爲天古之訓也百姓足君孰與不足孔子言其體其用則備於周禮管子二書顧因時制宜因地制宜古書所言固有不能盡泥者今中國民旣窮矣財旣盡矣廟堂之上謀國是者言商務言礦務而不及農務何計之疎也又其甚者近因中東議和允償日本兵費三百兆一時無從籌措司農仰屋興嗟點金乏術因令各直省督撫竭力運籌以期衆擎易舉無如各省積年以來京餉協餉以及自固吾圉之兵餉幾乎自顧不暇何能再籌鉅欵用是往返函商祗得仍就厘金一項内各審其事之所宜酌加若干成觀本月十二日報紀加厘示諭一則知邇者四川等省已經興辦近接廣州訪事人抄來示諭則廣東亦已舉行本館執筆人按此一事也殆如漏脯救飢酖酒止渴非不暫飽死亦及之者也夫厘金者中國之弊政也翻然改圖之不暇而又從而甚焉厘金益重則商賈益困商賈益困則貨物益貴貨物益貴則民益貧窘不開其源而徒竭其流不培其本而又削其末苟且因循其何以國夫所謂開其源培其本者亦曰重農而已中國農田之利僅在江浙江西兩湖等省而又鶯粟奪之其他西北各省或限於水利或厄於天時或苦夫河患偏災之告歲不絶聞不知鶯粟非不可種當與稻麥相間别則兩不相妨所謂因民之利而利之彼徒知禁種者猶非計之得也至於天時水利河患之害若以西法處之如遇天旱則用氣球懸火藥於空中以電氣燃之空氣流動雨澤卽降至於興修水利則有挖河機器其法尤便遇有山石爲阻致水湍急者可穴石以入棉花火藥轟而去之以視剷削消磨爲功尤捷若瀕河之區非用風輪扇卽用吸水機以資灌溉若用桔橰戽水則固不及水龍蓋水龍噴水甚高一得空中養氣與甘霖無異稻麥沾之其興也勃焉北方沙瘠之區往往旱魃爲虐宜多植樹木樹木葱茂則天氣下降地澤上升雲行雨施霢霂斯作雖瘠土可以變爲良田至黄流所經沙深數丈田皆陷没宜種蔓草以蓋之冬令草枯葉爛卽成薄土一層積之數年可成活壤西國糞田不一其物能以溷質製爲乾粉裝以小箱運往他處或宜毛骨或宜鈣養其得土之宜順物之性有較勝我華農者良以西國有農務學堂凡農家者流其子必先入學通文字識機器能造作而後農之子可恒爲農其所以勝於華農者雖由機器之精一人可種華農數十人之田可收數十人之穫亦由其善學問得新法而不至貽鹵莽滅裂之譏也中國人民聰慧若開農務學堂其收效宜速况當近年各省裁減兵額之際凡諸强有力之人欲商無資欲官無階勢必流而爲會匪爲盜賊今以農務範之俾出於伍者歸於田從此中國廿二行省之中無曠土無游民本富旣足而後其他可以漸及豈不美哉或謂子之說則當矣顧其取效必在十年之後而於今日所籌急欵實鞭長莫及度各省所辦亦權宜以救一時而不必遵爲常制乎不知滋弊易除弊難在昔厘金之創豈不爲一時籌餉計何以承平三十年未除此政安見今此之加欵事後果能減免乎試通盤以計之效其長棄其短濟目前之急而無貽他日之憂是誠在於當局者 
[本館接奉電音]  
　　昨日午前京師飛電傳來上諭一道敬謹譯登○十一月十三日奉上諭保年奏副都統因病檄請休致據情代奏一摺廣州漢軍副都綂伊克坦著開缺回旗調理欽此 
[神山火警]  
　　蕪湖訪事友人來函云上月三十日夕陽甫下忽見天際一片紅光恍如白晝探悉乃二街迤北六度菴附近某園丁家失愼保衛營洋龍首先馳至汲水狂噴城廂各龍亦至匡救計焚燬茅屋五六椽卽息又本月初七日下午二街石觀音廟旁竹籬茅舍中又肇火災時當白晝兵民各龍易於瞭見更夫未及鳴鉦各龍已夭喬麕集屋後卽係荷葉塘吸水亦便仰噴俛吸火鴉軍遂亦旗靡轍亂而逃毁屋亦與前等惟災户皆經紀小民男啼女哭哀動路人當晚經積善堂發給蘆蓆錢米始得苟延旦夕洵當厄之施也 
[江寒沙凈]  
　　江西訪事人云南昌府憲江訒吾太守定期十月十八日舉行府試前經列報兹悉是日南昌首題旣竭目力焉繼之以規矩準繩新建首題旣竭耳力焉繼之以六律靖安首題旣竭心思焉繼之以不忍人之政通塲次題用上敬下謂之尊賢貴貴尊賢詩題賦得遠聽蕭鼓慶年豐得豐字二十一日考豐城進賢奉新三縣首題皆所以明人倫也人倫明於上小民以粟易械器者不爲厲陶冶陶冶餘題未詳○江省城廂婦女大抵爭利於市者之眷屬居多平時無寸絲半粟之慮豐衣足食不知天高地厚俯仰無所事事卽專以賭牌爲消遣富貴之家親戚往來藉爲酬應猶之可也乃貧賤幾無立錐猶復各蹲地上就盆底爲賭臺輸赢二三十文往往紅頭赤臉此何爲者近則勾欄中尤有所謂攔江網者其人借花枝爲招引年少紈袴一入其彀必罄其囊槖而後已名之爲網以示鮮有漏脫耳因是爲賭吞烟爲烟呼救時有所聞計上月羅君沛霖經治救活者男八女六某未聞見者不在此數語曰誰生厲階至今爲梗不得不太息痛恨於作俑之賭棍也○贛州一郡與廣南牙錯距省城則窵遠異常末秩微員往往捧檄而不能赴任惟州縣稍好乃夏間有某大令者奉文赴任在贑郡禀見當道暫留數日卽一病不起囊空無以爲殮同寅禀其事於府憲賈韻珊太守因商令接署是缺者津貼三千兩爲死者返骨故鄉當亦允之迨抵任後查知該邑向有花會陋規近經太守嚴禁失此一宗大利不禁頓悔前言然猶不敢公然圖賴也藉詞禀請弛禁否則無力便難遵命太守怒其藉端要挾以爲 
 
 

Page 2

 
 
利當欲揭叅其人卽告病去時省中已經舉合例者請補斯缺未奉部覆太守遂轉商之此人慨然允諾並不提及弛賭禁令太守知其能據情電禀藩憲翁筱山方伯越日卽懸牌飭某明府先往署理聞者快之 
[潯陽雁唳]  
　　九江采訪友人云江西巡撫德靜山中丞之公子延觀察茂由京南下道出滬上乘招商局江孚輪船泝江上駛本月初六日行抵潯陽文武各官齊至碼頭迎迓觀察小住行旌卽換官舫帶以紫電官輪船赴省省親椿蔭延釐萊衣戲彩融融洩洩其樂可知○德化縣梁蔭南明府出示曉諭大旨謂案奉府憲札開轉奉學憲牌開照得本届科試吉安完竣按臨南康接試九江凡潯郡文童生監定於十二月初三日齊集聽候示期考試 
[國有常刑]  
　　京師采訪友人云已革馬甲林某施放火槍擊傷徐筱雲少冡宰一案屢經刑部訊鞫定於本月初二日處决是日五鼓大司宼具摺入告皇上念林係旂僕著加恩減等改爲絞立决旨下天將破曙須臾提牢廳將林提出著跪廳前點名畢復提迭次搶刼得贜之盜犯周二等四名飭劊子一一綑綁擁入無圍騾車迤邐出宣武門赴菜市口分别斬梟絞决 
[南徐攬勝]  
　　鎭江訪事人函云新河口青雲閣公膏店樓上設櫃贸易樓下則令眷屬雞棲顧明雖挑售烟膏實則容留烟客凡有烟霞癖者喜其錦衾繡枕精雅絶倫時於此間得少佳趣故如宗少文之臥游山水者每有座上客常滿之盛店主章某喜作葉子戲以其媳某氏不善點籌叱燕嗔鶯百般凌辱前日又觸乃翁之怒大肆摧殘媳隱念實命不猶旣不能博堂上歡而仰望终身者又游蕩不務正業與其在人世受罪不如早赴夜臺遂私取阿芙蓉膏於夜深人靜時私自吞服直至次日晴旭三竿紅閨未啓喚之起寂寂無聲急脫其扃而視之則已四肢冰冷魂赴黄泉矣母家聞訃大興問罪之師章見事不諧急倩善爲說辭者再三排解兼藉錢神之力以息訟端聞餽以鷹銀二百枚始得免於饒舌○近聞瓜洲鎭時有外來匪類溷跡塵市間勾結土棍流氓遇事生風藉端訛詐良民之被其害者實煩有徒甚或冐充衙役營兵三五成羣酗酒滋事忽聚忽散朝夕無常瓜洲總鎭高鎭軍訪悉其情諭飭水師鎭標各營官一體密訪嚴拿認眞辦理庶下民得以安居樂業也○西門外新河街有某姓者以刷印信箋信封及帖紙爲業月之初九日不知何故以一盞紫霞膏和酒同飲閱時旣久家中人始行知悉急覓藥灌之毒已深入臟腑不能解救矣等性命於鴻毛庸愚無知竟至如是亦可歎也○三元巷某妓寮有妓女名玉寳者千嬌百媚綽約多姿近已風塵厭倦樂得素心人與共晨夕有王某以三百金爲之脫籍訂白頭之約贮金屋之嬌不圖該鴇奢願未償多方抑勒王於前晚二更時糾集多人奪妓而逸曳尾之龜肅羽之鴇均莫敢誰何惟向縣署報案刻聞已在南門外某村將王尋獲不知南面者能使有情人得成眷屬否也○小碼頭某木匠店門前斜立大木一株月之初九日風伯揚威將木吹倒適比鄰七齡男孩嬉戲於下爲木所壓經人救起腰腹已受重傷請不龜手者視之謂難保無性命之憂也 
[天竺梵音]  
　　杭州訪事人云杭州錢塘門外離城有十八里之遙靈隱寺在焉固西湖上之著名叢林也自靈隱而南至郎當嶺皆呼爲天竺其間峯巒雜峙各有主名而天竺又分上中下三寺故有三竺之稱上天竺之左爲中印峯與白雲巖相連地本僻靜類皆居民慣卜牛眠之所日前夜間有一無名男子自縊於峯前某墳松楸之上當時無人知覺至初五日有入山採樵者見其兩骽及股俱已殘損衣衫藍縷慘不忍覩當卽知照該圖地保王順具禀到縣吳大令隨帶書役仵作前往相騐該地保早將屍廠搭好排設公案并燒熱水伺候邑尊駕臨先傳地保及附近居民略加詢問隨命將屍身解下用水洗凈檢騐委係自縊身死别無他故下體傷處係身後被野獸所噬邑尊復親視一週照塡屍格棺殮封識交地保收管俟有屍親再行發給回署後升坐大堂排衙再行入内循舊例也○浙省學政徐大宗師考試台郡已畢於本月初五日回省舟抵江干三學敎官及兩縣均在上馬頭恭候宗師隨入城順道先至撫署拜會廖中丞叙談片刻然後回轅此次出棚計考金温處台四府尚有衢嚴二棚俟明春開印後再行案臨○升任江蘇藩憲前浙江按察司聶仲芳方伯於初一日辰刻起程北上已列前報仁錢兩邑尊赶飭工房書吏雇用工匠將臬憲衙署修葺刻已竣事自頭門至上房糞除一新内外俱懸燈結綵鋪陳齊備聞臬憲吳福茨亷訪擇於初十日接篆云○浙省制錢缺乏洋價日低每元僅易錢九百三十文雖經官憲嚴禁終不能挽回市面而每百攙和砂壳薄板多至二十餘文局中新鑄之錢每日出有五六百千大都爲奸販運往他處現奉府憲札飭各卡嚴查如有私販出口者卽將此錢充公並從重治罪刻下新鑄銀圓市上大爲通行其一二角之小洋每角本應貼水三文現在各店均照大洋核算概免貼水進出一律緣市上買物每以搭用小錢爭論頗費唇舌不若小銀圓之爲佳雖每角少貼三文較小錢暗中虧耗爲愈至買物者尤喜携帶輕便故官局兌換小洋逐漸加增監造銀元之委員章程山明府特飭工匠赶卽鑄造每日辰刻開工直至夜分二砲時方行停止○前日百井坊巷口有一的盧毛白如雪從天水橋飛奔而來鞍轡俱全上無騎士適有某公子乘輿而至不及避讓致將前面輿夫撞仆於地脛受重傷旁有水果攤爲轎帶倒零星各物散滿街衢擺攤人牽公子之袖責令賠償公子以釁由馬起不允所請且輿人受傷未知有碍與否傳喚地保到來令查明失馬之人賠還水果攤什物并責償輿夫傷費時馬已由旁人拽住交付地保惟失主究係何人現在尚無下落 
[寒山寺鐘聲]  
　　蘇垣訪事人云上月蘇垣有自稱逃荒災民者一隊約五六十人在閙市處向各鋪户强索錢文不與則擁上堦頭盤踞吵閙店鋪居民頗受其累事爲總捕府劉少峯司馬所聞遂親率差勇多名馳往彈壓月初某日又在閶門大街遇見司馬大怒立飭差勇協同此處地甲一體驅逐出境不准逗遛○十月初九夜汪紳家失竊旋於十五日在白塔子巷致祥當鋪内緝獲巨賊一名解經總捕同知劉司馬訊實移送長洲縣收禁曾紀前報兹悉此賊姓莊名水海現已供認行竊本城汪尤馮三紳家贜物並攀出同夥混號小寗波者現已逃往上海當經司馬購線由滬拘獲解省想須照例懲辦也○蘇鄉横涇鎭某醬園出店某甲於本月初六日清晨奉主人命持洋銀三百五十元來蘇交鹽公堂帳欵行至養育巷忽覺飢腸碌碌遂步入迎和館信手將洋袋置諸凳旁迨食畢起身視洋銀已連袋不翼飛去登時目定口呆手足無措卽喚地甲至告以情由地甲亦無如之何惟允爲跴緝而已○盤門内新橋河干向有緝捕留防等營砲船停泊本月某日之夜某砲船上失去鐵錨一具計重八十餘斤併衣包一個内有號衣一件棉夾衣若干件哨官立飭勇丁分投躧緝翌日船勇某甲在閶門外某廟後面見有一人横臥檣根視其衣襟微露號衣一角細騐之果係所失之原贜也當將其人拘獲在身畔搜出下牽埠地方某當鋪之質票一紙計錢一千文詢以何物曰鐵錨也甲屈計自新橋至下牽埠不下十餘里竟將鐵錨携至是處付質知其勇力不問可知矣爰偕地甲喚集多人帶之回船經哨官飭勇持片轉送總巡局請辦 
[繡水冰花]  
　　嘉興采訪友人云浙江寗紹道升署臬司吳廉訪交缷榷政後由甬江航海至滬換舟赴省禾中文武印委各官咸於本月初八日乘舟往蘇州塘迎迓小隊後旗營親兵楚湘水師砲艇亦皆列隊江心以待至晚憲舟鼓浪而至各官投手版請安廉訪一一傳見旋命舟至麗橋河望杭州進發水陸各軍次第鳴鎗聲如珠貫各官亦送别而回○有某國西官到禾舟泊蘇塘口遂卽登岸乘四人大轎隨後有兩委員各乘肩輿進北城門赴府縣各衙門拜會郡守邑尊皆各以例相接迎入客廳茗談片刻而别各官當卽先後答拜如儀○前報東門内碧漪坊衆姓集資建醮於初五日爲始至昨日係恭上天表之期午前特設全副儀仗天表恭置黄亭法師乘四人大轎衆道各乘肩輿兩旁觀者甚衆輿 
 
 

Page 3

 
 
中諸道皆顧盼自雄會中司事衣冠護送繞迎北門大街過倉橋由下塘街至玄妙觀經該道登臺說法念咒鼓樂齊鳴焚送天表而回七天圓滿名謂恭送諸神回鑾以昭誠敬也 
[上海官塲紀事]  
　　欽差出使美國大臣四品卿銜伍秩庸星使廷芳於昨日上午命駕入城至敬業書院署關道憲行轅答拜呂鏡宇觀察由觀察迎入花廳晤談良久然後興辭又往各處答拜○監造英德兩廠快船魚雷艇副將銜儘先遊擊呂緯堂遊戎文經昨日赴署關道行轅謁見○升用遊擊儘先都司林瑞嘉都戎國霖因公來滬假寓滬北長發棧於昨日進城亦赴署關道行轅禀見○同知銜廣東補用知縣同文館學生李嘉樂明府光亭由都赴美國道經滬江假寓太興棧於昨日命駕進城赴署關道行轅禀見呂鏡宇觀察延入客廳略談片刻然後辭出○壬午科舉人駐秘魯國領事鹽運使銜直隸候補知府許九香太守鼎霖已卯舉人禮部郎中駐秘魯國叅贊貴鏞君因公來滬皆於昨日命駕入城赴署關道行轅晉謁○駐滬勸辦湖北捐輸局員試用巡檢禹仁山少尉亭厚於昨日乘輿入城至署關道轅禀見○鐵路總辦盛杏蓀京卿蒞滬後前日午後二點鐘命駕至法總領事公館拜會白藻泰君晤商要務叙談片刻始興辭而出 
[革故鼎新]  
　　滬南開築馬路已歴多時所有外灘新打樁木刻已漸次告竣昨日委員朱森庭明府諭令自集水街起將舊設各碼頭一律拆去以便建造一新裝缷貨物云 
[大令騐屍]  
　　前晚本埠外國大橋堍下有自縊男屍一具身穿藍布棉襖藍布單衫灰色窄脚褲及至昨日黎明時四百八十七號華捕見之始告知捕頭飭傳二十五保三圖地保曹福卿投奔上海縣署禀報黄大令得禀諭飭預備相騐該保就大橋堍蘇州河岸側排設公案鐘鳴三點大令帶齊書吏刑仵人等鳴騶蒞至升坐公案曹保供見該屍以褲帶懸在大橋北堍第二格橋欄之下其褲退在足上大令問爾可知何時自縊保供小的實在不知自今晨捕頭飭知始奔案禀報大令飭役將屍解下擡在岸側命仵作如法檢騐旋據喝報騐得該屍年約三十歲左右形似外路人左邊肋下有瘡痕一處如洋錢大小身畔藏有辮線一副青錢一百餘文遍體並無傷痕實屬自縊身死大令離坐親視無訛飭曹保向同仁輔元堂領棺收殮並具棺殮切結尚須訪查有無屍屬諭畢命駕回署時已四點一刻鐘矣 
[捕役神]  
　　本縣捕役柴樛自將楊樹浦巨棍張桂卿獲案之後以爲神聖有靈故雇滬北天仙茶園名班於今日在邑廟城隍前演戲一天 
[英廨瑣案]  
　　包探趙銀河禀稱小孩胡玉增犯竊十餘次今又串同汪阿仁王阿六等連次行竊俞阿林等八家綢布衣服銅錫等件由汪王二人代爲質錢分用現由小的緝獲起吊各贜送案請究俞阿林等各失主紛紛投案請領失贜屠别駕提集訊問胡玉增供稱蘇州府長洲縣人年十五歲行竊該死求恩寛恕汪阿仁王阿六同供杭州仁和縣人因失業無聊不得已跟同胡玉增作此不端之事以後不敢惟求恩典别駕據情商之薩副領事以胡玉增迭次行竊殊爲可惡姑念年輕判令笞責五十板遞解回籍汪王二人各責一百板管押三月後遞籍贜公别給失主領去○包探黄四福禀稱今年七月間呂成仁控王蘭芳串騙雕翎扇一柄值價洋五十元嗣因並無原贜經大老爺判出洋五十元交呂具領在案兹經小的查得雕扇實係張榮生所取業已獲住起到原贜惟失主呂王兩人今均不在故先行將張解案請究别駕質之張榮生供蘇州府人因失業無資不能餬口無奈騙扇求鑒别駕判將張笞責一百板管押四個月後遞解贜存案○包探顧阿六禀稱金錫卿竊取顧春元家元色縐紗一塊經小的緝獲人贜送請訊究顧春元投案請領失贜質之金錫卿供安徽人在途拾取並非行竊别駕姑念事屬細微判責五十板以示薄懲贜交失主○包探孔阿才禀稱王金榮昨日不知何故與婦人朱陸氏爭閙旋卽扭毆經小的拘獲送請訊究朱陸氏投案稱被王金榮毆打求究質之王金榮供因無心碰撞起見氏出言無理是以口角别駕以細事不必滋訟著一併斥釋○包探倪順泉禀稱王金福竊取沈少卿之絨毯一條經小的緝獲起到原贜送究沈少卿遣人投案請領失贜質之王金福供爲窮苦所迫以後不敢犯竊别駕著押兩天以儆○包探秦少卿禀稱昨有東洋車夫陳和尚拉車不愼致將魯意師摩洋東之馬車撞壞巡街捕拘入捕房送案請究魯意師摩洋人投案申訴情由質之陳和尚供是無心之失别駕判賠修費洋三元聊示薄罰○包探陳阿九禀稱紹興人陳阿金前因迭次犯賭曾經公堂判令遞解今又潜來適爲小的查知故特拘送請究質之陳阿金供紹興上虞縣人不敢犯賭求恩鑒察别駕判責一百板再行遞籍○愛禮司順全隆兩洋行因被車夫張阿四等私將顏料九箱售與嚴林芳由嚴轉售與祥和漆店之張錦泉曾經公堂會訊定於昨晨發落張錦泉供所收顏料雖係嚴林芳經手其實是祥泰雜貨店出面求鑒張阿四供江北人推車度日顏料是與已死之曹阿三同取售與嚴林芳其貨却曾送往祥泰交納嚴林芳供收贜實是小的一人所爲與祥泰無干惟當時曾與張言明來歴中西官互商之下判著張錦泉賠贜銀三百兩張阿四嚴林芳各責三百板交捕房管押一年旋有法界包探孫錦榮持鄭大令名片到廨稱嚴林芳前在祥泰雜貨店時傳慣收贜今法公堂尚有收贜案未結是以來案求請將嚴林芳帶回訊明後再行送案别駕准之遂著將嚴交孫探帶去 
[法捕房發落]  
　　昨禮拜五鄭大令蒞捕房會同謝副捕頭發落各案命提江寛輪船竊取嗎啡之張桂榮照原斷笞責二百板從寛斥釋○跑灘賊八個黨張阿生等搶奪小車夫周小雨所裝之羊皮二件當塲弋獲解送捕房訊問小六仔等六人由探拘到前日堂期以原告未到押候復訊昨日周遣子阿二投案禀稱父親有病未到當日車上裝有英洋一千元被八個黨搶去皮綂子二件父親被推跌在地傷及足骨今尚未愈大令命傳在押之陳阿元吳阿福吳金全錢阿六顧阿炳等六人到案令周指認何人動手周稱皆曾刼奪質之陳等同供並不刼取包探禀各人積案纍纍屢經公堂懲辦今又犯事實屬怙惡不悛大令喝令拖下重責陳等矢口不承大令命還押候傳周小雨到案認明再行核奪○小吃兒在老門門外搶奪途人衣包當塲拿獲衣包已被阿戇輾轉取去解經大令訊供著照原斷責手心一百下還押過堂送普育堂留養○楊寳春前因竊取烟槍大令命提案照原斷笞責五十板勒令回籍不准逗留○吉祥街善善館飯店堂倌李和木控鄉人周學文竊取水烟袋二枝後由包探查明該館堂倌任意毆人周學文並非行竊大令命提周學文供被堂倌多人毆打眼角受傷請騐大令以堂倌不應如此蠻横著笞責五十板還押具改過結存案周學文交保釋出○王掌全私刊圖章向蘇恒太冐取皮絲烟十包控經大令訊供追贜無著昨日命提到案著從重笞責三百板還押具改過結備核○掮客紀福偕蔡錫廷控船户龔宇生宋金生將次貨攙入花子内一案大令飭探查明並無攙入之弊昨日原告偕保龔桂林倪金生等投案求銷大令申斥一番從寛准予保出○坤元號陳仰軒寳源洋行余邦賢控同昌泰煤炭店主徐松堂賣出火油八千箱收銀後不將棧單交付經鄭大令訊供責懲勒限三日内速將棧單交案昨已期滿陳仰軒余邦賢偕保人陳樂廷徐開生投案求准交保出外理處陳余同稱現在價值已跌約已吃虧銀三百兩求大老爺卽令將棧單交出大令著覓本租界的實保人予限三日如再逾期不將棧單交案惟保人是問 
[美捕房紀事]  
　　本月十二日報登匪棍逞兇一則肇禍處本在裏虹口周彬和所設小烟間内其時周見受傷之曹毛毛雖已蘇甦然其喘息如絲勢將就斃兇手小龍仔業已乘間兎脫因之十分情急投報捕房捕頭諭以恊同地保訪拿兇手方可核辦周遂喚同二圖地保奚坤寳將曹送至同仁醫院求治一面搜尋小龍仔下落兹者曹因傷於前晚斃與院内院主飭人告知捕房捕頭立飭周查該兇手到案辦理周恊保搜 
 
 

Page 4

 
 
查始將小龍仔尋獲喚交四百六十五號華捕扭送捕房捕頭略問原由飭卽解往英公堂請讞員訊辦旋有屍兄曹長發投捕房禀稱爲不欲多事求免深究但令兇手從豐棺殮情願了事矣捕頭頷之○蜜勒路第七號洋房日前失去金質鈕扣一副報請捕房查緝昨晨始經包探洪阿寳查知係浦東人韓阿六所竊因將韓拘至捕房押候送廨訊究 
[順屬勸捐棉衣第十二]  
　　逕啓者疉蒙諸善長惠施捐欵列登前報兹承徐蓓之善士轉勸裘蕚輝善士製助棉衣一百套陸全木善士製助一百套無名氏製助一百套俱已彚解京畿又蒙乾康絲棧因製棉衣眼同翻絮借用房屋月餘由敝所送去房租因係善舉不肯收受囑爲轉入棉衣欵内助洋四十元感荷仁風莫名欽佩又蒙樂爲居士捐洋一百元寄鷗室主人弄璋之喜捐洋一百元江上漁隱求妻病愈捐洋一百元無名氏還願捐銀五十二兩五錢七分五厘周季謙善士捐洋四十元天南遯叟祈病愈捐洋三十元福申堂捐洋三十元准陰女史求夫平安捐洋廿元張壽記捐洋廿元遺德堂求消災捐洋十五元醒餘子捐洋十四元思補齋還愿捐洋十元朱則遽善士捐洋十元九江瑞號捐銅洋十元共洋五百廿九元銀五十二兩五錢七分五厘銅洋十元諸君子誼重恤災俾敝所裘成集腋行見康彊逢吉庥嘉徵五福之先蘭桂聨芳昌大協三多之祝謹銘仁德用表善緣[  上海三馬路源通官銀號義賑公所嚴信厚啓]  
[鉅欵彚登]  
　　沈災未澹需欵正殷綆短汲深杞憂莫釋乃承諸君子源源佽助鉅欵遙頒裨益災區良非淺鮮計倪茀臣規元四百兩康子壽洋二百元諸石友洋二百元余喆夫洋一百二十元秦子毅洋一百元朱穉薌洋五十元胡醉樵洋五十元姚頌亭洋四十元楊舜臣洋三十元澹靜齋洋三十元四知堂洋三十元隱名氏洋二十元劉桂亭洋三百元金益齋洋二百元鄭石湖洋二百元錢惲若洋二百元葉靜夫洋一百五十元李子瀛洋二十元行素軒洋十元植德堂洋十元姚朱氏洋十元郭逹夫洋三十元吟紅館主求三弟病愈洋五十元查雨泉洋三十元平江隱名氏求母病愈助施衣欵洋一百元江西南豐龍訓氏爲父七旬壽誕樂助規元一百兩施靜堂交到錢菊泉先時寄存賑疑銀二十兩又寳泰成洋貨號因開張時承諸親友致賀將謝筵資改製新棉襖八十件新棉褲八十條囑爲散放以爲諸君造福無名氏交來原棉衣二百十件褲九十條餘集堂洋二百五十元承德堂葉洋八元除各掣收照外謹此誌謝[  上海六馬路仁濟善堂籌賑公所制施則敬謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[官支章]  
　　江西訪事人抄寄云江省城廂内外窩賭窩娼之事不一而足迭經各憲示禁無如若輩神通廣大禁者自禁犯者自犯幾幾乎並行不悖是雖之過歟撫憲德靜山中丞訪悉此中情弊因諭嚴查保甲一面大張告示俾衆周知示云省城内外人烟稠密良莠不齊匪徒最易混迹保甲理宜整頓况現在時值冬令正宵小出没之時尤應加意稽查防範免致貽害閭閻本部院訪聞近來城廂内外賭風甚盛娼妓尤多外來匪類及本地奸徒每藉賭塲妓館以爲藏身溷迹之所誘賭串嫖陰耗民財貽害地方實非輕淺推原其故皆由地方官及各保甲委員平日於保甲並不認眞稽查任聽丁役得規故縱以致若輩肆無忌憚地方風俗因之愈壞言之實堪痛恨若不認眞整頓禁止賭博驅逐娼妓將何以戢匪類而靖地方除札臬司嚴飭地方文武各官及各保甲委員認眞嚴查拿辦外合行出示曉諭爲此示仰省城内外鋪户軍民人等一體知悉嗣後務須各謀本分正業毋得聚賭窩娼致干例究自示之後倘敢故違一經訪聞或被告發定卽拘案治罪該鋪户居民左近如有聚賭窩娼之家及形迹可疑之人卽令該坊地保立時禀官查拿照例辦理倘地保狥隱不報卽由該鋪户居民等報知該處保甲局拘拿送官究辦並將地保斥革治罪但不得挾嫌誣指致干反坐本部院言出法隨决不稍從寛貸各宜凛遵毋違特示 
[上海縣署紀事]  
　　鄉人鄭洪川鄭丫頭投上海縣控族叔鄭安三覊贖田地佔據等情前晚黄大令倩蔣刺史升堂集訊先據鄭洪川供稱安三是小的之堂叔德和丫頭是堂兄小的有父遺田地一畝七分於咸豐六年活賣與鄭德和單上户名鄭旭初以洋作錢十八千文後至光緒元年德和催贖因一時無錢故將地轉抵與堂叔安三當時三面對明並不加價現在小的備本向安三贖回詎料安三覇阻不允求斷鄭丫頭供稱年四十七歲小的控告胞叔安三佔地不讓早經投法華司署控過被地保延宕至今故投大老爺案下請斷鄭安三供小的年六十歲在某洋行當管門之役小的買地立有憑據伊等在法華司署控告諭令叔姪毋許爲訟小的給過伊等洋五元詎丫頭等又赴案下誣控鄭德和供在咸豐六年間洪川一畝七分地及之方單抵押與小的至光緒元年轉抵與安三錢十八千現洪川向贖不依以致成訟王元正供稱小的充當法華司某圖地保鄭等均屬一家人小的曾勸安三給丫頭小五元過去不知又要杨訟蔣刺史訊得供詞各執著保理明再核○前經爛泥渡巡防局送蔡唐氏控蔡安興楊心皆盜賣地基一案至縣經蔣刺史訊得供詞各執著蔡唐氏將子靜濤交案再訊現靜濤到案前晚蔣刺史提案訊問先據蔡靜濤供稱年十一歲契上所書之押是蔡安興楊心皆呌小的簽字小的不敢不依至於洋錢未曾拿過楊心皆供稱兒子楊文忠當時在塲目見將洋交與靜濤之母舅掌寳收去並有原中金心巖在塲楊文忠供付洋時有中人金心巖唐掌寳二人轉交靜濤之手蔡安興供稱所得價洋係靜濤之姑母及伊母舅一同收去花押是靜濤所簽蔡唐氏供稱兒子靜濤年甫十一歲不知人事花押實係被伊等硬勒小婦人與兒子實未有收洋之事實係安興等盜賣吞洋求究刺史著將蔡安興交保唐氏等一併飭退俟過堂覆訊核斷○小竊王錫榮前曾竊取西鄉金何氏家衣服等物經氏投報上海縣將王緝獲由蔣刺史訊將王錫榮枷號頭門示衆詎料王於某日忸枷逃脫又經捕役將王獲案前晚黄大令倩帮審委員蔣刺史升堂提訊據王錫榮供稱小的聞老母在家患病情急逃回是實求開恩典刺史訊得王錫榮一味花言著責二百下補枷兩個月期滿責放○前由南市馬路工程局委員朱森庭明府送私竊官泥之唐金發至縣由黄大令訊將唐金發枷號犯事地方示衆前晚蔣刺史又將唐等提案訊問唐等同供稱小的等撑舟爲活前所挖之泥每船不過得錢四五百文現在小的等已餬口無資尚求恩典蔣刺史姑念初犯著具改過切結存案備查○昨有滬北三圖地保曹福卿投上海縣報有無名男子一口自縊在公家花園鐵欄杆上請爲相騐黄大令准如所請飭卽准備屍塲以便赴騐 
[江西官報]  
　　十月十五日前四川重慶鎭錢五興由皖來江候補縣慶豐解軍餉往金陵王濟中撫州公幹回徐垚麟由都昌卡來省劉橒壽上獪催錢糧回相廷燮進賢公幹徐緒昌往廣信府公幹彭錫蕃解第三批漕折進京新淦縣陳兆棻勸辦湖北賑捐局廣昌縣朱彭年禀謝准補行知沙昌壽南康大庾查案回楊承曾禀期服假未入周鼎接查章内保甲宋鵬程往義寗州公幹趙良貴臨江候差回劉祖培辦石塘卡何作澍長江催運回龔志霄辦興國保甲劉瑞聰府試東路搜檢○十六日湖北丁憂知縣詹道鎔由會昌縣扶柩回九江籍王蘇輝騐收蠶桑局工程余官濬委發審局差策雋往建昌縣周繪藻往永豐縣楊炤往弋陽縣俱公幹洪壽彭長江催運回並勸辦湖北賑捐包國　禀謝分先拔委一次行知從九秦舉龍泉等縣催稅契回温培基長江催運回○十七日補用縣張之銳禀謝加一級紀錄二次行知張學培長寗公幹回州判馬昌駿解第四批漕折進京從九孫貽榖宜春等縣催地丁回署南昌府江毓昌奉文准其調補所遺瑞州府員缺應飭准補之俞培元赴任又署會昌縣候補通判鄭同誥據贛州府電報因病請假應飭請補會昌縣之陸垣先行署理所遺安遠縣署缺應飭准補斯缺之譚鴻基赴任 
[邗江官報]  
　　十一月初四日瓜洲司保少尹謙到揚公幹黄鹺尉惇化辭赴沈家渡卡○初五日龍分轉澤鈞委赴淮北騐收壩工張鹺尹秉心銷新城差李鹺尹有林由皖岸來○初六日歐陽鹺尹彬解金陵餉起程○初七日陳二尹兆松等委滁來全北鹽 
[申報舘恊振所經收順直山東廣西湖南賑捐十一月初一日至十一月初十日止第三十次清單]  
　　十一月初二日吳宅洋一元○初三日隱名氏求闈家平安洋十元浙湖老福潤來張一林洋十元○初七日凝遠堂洋四角五分○初八日浙寗張爲亡妹百日之期蔣經懺資移助洋十元九江政大源來知非氏因室人久病不痊求神佑速愈洋十元以上總共洋四十一元四角五分 
[上海北市絲業會館籌賑公所施子英經收山東順直湖南廣西賑捐十月初一日至十五日第十一次清單]  
　　初一日新建延陵報本人爲雙親六旬大慶移演劇設筵資由德盛票號交來洋一百元曹止德堂十元蕪湖洪般交來子笠氏四元采生氏三元孫斷張傳經堂三元如臯徐石麟爲内人病求速愈二元蘇城金鼎三角○初二日翠蓉女士求病速愈洋五元○初三日鄞縣華蕚軒吳求病愈洋二十元樹德堂二十元張小浦求病愈王潘氏回産平安各十元許奎圃四元程心記保小兒平安三元福山干吉香病愈還願二元龔清輅爲兒傳鼎病愈三元亭郵丁玉軒募汪益記洋二元仲元氏票錢十千文仲元蓮手餘尾小洋一角三户合洋十二元八角○初四日雲間香雪居次記求病卽愈洋三十元無名氏銅洋一元○初五日松江周桂祥求病速愈洋四十五元三角銅洋二角吉陽孫叔子爲女時瘟許願獲有轉機續助二十元崑山無名氏五元胡榖人求母病愈五元江都王利辛求家宅火燭平安二元嘉興姚家埭放生室主人求病延壽二元蘇城金鼎三角招商漢局募陳大善士估銀六兩四錢黄秉均京平銀二兩冀記洋例紋九兩五錢三分三户七一合洋二十五元四角五分鐵城欠願氏洋六元鐵城欠願氏十元不求人知四十元共六户計洋六十一元四角五分○高郵丁王軒募藕香和尚虞學仁各洋二无朱瑞洋一元道成和尚揚平銀二十兩徐大森銀一兩五户合洋五元揚平銀二十一兩批見規元二十二兩一錢零三釐○初七日蘇城受敬堂爲求身體平康由惠泰莊來洋三十元吳黄氏一元○初九日高城翁代募無名氏棉衣由日昇昌來共洋五百元海寗許村塲董調梅善士因内人吳氏病重求保速愈助棉衣洋五百元蘇玉山還願二十元慈北韓介丞二十元太倉楊郁氏爲女求病卽愈四元○初十日九江府署徐少蘅募徐蠡濤爲子景循日疾全愈酬願洋五十元苕南居士爲子蜀丞病痊酬願十元韻蘭閣主人酬願五元南州高士後裔爲子巧松病愈酬願四元徐本蔡爲夫病愈酬願二元又爲女病愈酬願一元六户合洋七十二元福建泉州府幕沈桂珊規銀二十兩合洋二十七元一角○十二日公記不留名棉衣洋一百元○十三日朱姓求三兒身熱卽退五角○十四日樂安季子求病速愈由惠泰莊來洋五元方濟之二元恆泰棧銅洋五元○十五日松江郁有章求痢疾速愈先助洋十元松江朱傳維求妻病速愈三元 
 
 
 

Page 10

 
 
[首創戈製半夏]  
眞正第一家起首戈老大房善慶堂獨創秘製半夏老鋪　　滬城三牌坊 
本堂祖傳秘製半夏耑治各種痰疾氣喘等症於乾隆廿四年先祖復齋公獨創爲始向在姑蘇閶門外楓鎭米市自創始嫡傳以來其秘製眞方從未抄傳止有我長房善慶堂一家名目起首迄今已歴百有餘年四遠馳名迨前數年間竟有假冐隱戤甚多爲特本堂在庚寅年備案續登各報近今仍有隱冐之店贋藥欺商因此今再登報以别魚目混珠惟本堂嫡傳原方服之無不效騐如神倘若　仕商誤購别家　藥不騐者姑向本堂一試服後立判眞僞　賜顧者須認明上海城内縣西三牌樓大街眞老大房戈善慶堂牌號内堂發兌蘇州仍在閶門外宜慈巷交易蘇申只此兩家並無餘分 
[廣東普太和蠟丸]  
本號開設上海棋盤街轉角高大洋房專採上品人參鹿茸以及道地正藥虔修各種萬應丸散膏丹無不精益求精計略列○參茸衞生丸統治諸虚百損每丸洋二角半○麋茸白鳳丸此丸調經種子保產安胎每丸洋一角○金鎖固精丸治男子賢冷精寒每兩洋五角○三鞭壯陽酒此酒大補氣血壯陽添精每瓶洋五角○參茸坤寳丸治經前經後肚痛每丸洋一角○扶坤賛育丸治經來腹痛嘔吐吞酸每丸洋五分○人參牛黄丸治諸風滾壅癇病癲狂每丸二角半○軍中鉄打丸治鉄打損傷消腫止痛每丸洋五分○老眼光明散治男婦新久一切眼疾每瓶洋四分○梅花點舌丹治疔瘡無名腫毒每瓶二角○外有婦科白帶丸調經種子丸無價保眞丸養元培育丸赤脚大仙丸龍涎哮喘丸小兒回春丹參茸戒烟丸肝胃氣痛散立止白濁丸全鹿滋腎丸扶陽乾健丸參茸坤順丸追風如意膏○紅毛拔毒膏定志安神丸追風蘇合丸琥珀抱龍丸付子理中丸加茸寗坤丸百歲酒延年益壽酒○分鋪蘇州紹興京都江西○分設金陵蕪湖常州杭州湖州常熟仁川○上海棋盤街高大洋房廣東普太和丸藥店啓 
[發售康工部四上書記]  
是書爲南海康長素先生所箸先生前撰公車上書記洋洋灑灑倚馬萬言久已服膺藝林脛走字内斯編之作未或讓之貫澈中西剔抉利弊本末兼賅條理精密若舉而行之中國維新易如反掌矣今由友人獲得原稿不敢秘惜託本館代付石印公諸天下想有志經世者其諸爭覩以爲快歟每部實洋二角託上海四馬路文宜書局格致書室千頃堂及各書坊代售上海懐仁里時務報館代啓　 
[公平洋行保險]  
啓者本行保險向例多年信實而行今告者現下加保號棧生財貨物保價格外公道望欲保者祈請至本行面議可也特此佈告甲 
[新著養性要旨]  
新安汪東亭先生博覽羣書叅訪大道三十餘載得遇天秩吳翁傳授口訣著成是書久已風行海内近復增補更甚精切凡經子語籙萬象千名人所望洋興歎者獨有此著徹底詳盡淺顯明白無以加矣僕得讀之恍然大悟茅塞頓開信乎把個疑團打破時仙佛心華今在茲爰登報端以告同好莫當閒言而自誤也每部洋一元各埠局信皆可代買先生亦作寓其間如有志斯道者不妨先叅書理次究口訣再有不悟請至一談江西省書院街宋鼎泰主人啓 
[石印化學指南]  
邇來中國人士皆知化學爲要務每欲購書學習而吉光片羽入道無門惟畢利幹先生所著化學指南爲大備先生以法國通人膺同文館總敎習之任課士餘閒譯述此書大而軍火電光小而日用戲玩凡化學一切應用物料之性情如何形質如何輕香如何造法如何用法如何分門别類設爲問答逐一詳述又恐學者購辦藥料不便另列洋文名目表兩本附於卷未仍譯以中國語言文字俾學者易於檢閱先生曾謂是書不但爲館中諸生設卽未肄業者得此而研究之亦可因文見道其冀望中國人士豈不切哉爰付石印以公同好每部兩函計十六本實價四圓汪氏春暉堂印譜八本錦套實價三圓寄上海各書坊發售鄧稚樵謹啓 
 
 

Page 11

 
 
   
 
 

Page 12

 
 
   
 
