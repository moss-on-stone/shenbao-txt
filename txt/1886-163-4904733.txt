# 1886 - 163 - 4904733

 

Page 1

 
 
[躉售減價] [  申報舘主人啓]  
　　曾文正公家書本館已刷印數次早經售罄現以來購者仍趾踵相錯特重印數千部紙張墨色以及校對比前更爲情細向本定價每部洋六角半兹如有躉買在五十部以上者其價當格外公道盖以此書爲仕商童稚均欲披誦故不敢居奇也零售價仍照舊此布 
[御定歴代賦彚開印告白] [  點石齋主人啓]  
　　歴代賦彚一書自漢唐以迄元明蒐羅各大家傑作纂緝而成分類三十部編次一百四十卷又外集二十卷逸句二卷補遺二十二卷計賦四千一百有奇坊間向無善本有志者憾之兵燹後益不可多得兹有雙梧書屋主人購到桐城方氏珍藏御定初印本子屬本齋照補珍本精楷缩印卽日開工約於六月中成書特此預啓 
[日知録集釋成書啓] [  點石齋主人啓]  
　　顧亭林先生日知録一書閎博瑰麗上下古今黄濳夫先生爲之集釋此書益極大觀惟是翻刻日多譌謬日甚本齋特覓善本精繕細校付諸石印縮成四本外用錦函定價每部二元准於廿四日出書談經世之學者此書實枕中鴻寳也尚望諸君從速購取特此預啓 
[丙戌科會墨出售] [  申報舘主人啓]  
　　本届丙戌科會試揭曉後本舘除先後電傳題名録登報外並託都中友人將官板題名録并會墨迅速馳寄其官　題名録已列入十九日報中所有會墨亦卽付工書夜赶緊排印仍將題名録列於首幅訂作一本刻已將次工　室　本月二十四日出售白紙每部收回工本洋八分正想諸君當無不爭先快覩矣售處仍照　例先此布聞 
[七十九號晝報出售] [  點石齋主人啓]  
　　近來拐匪之多層見疊出書不勝書省中官憲遇有此等案件經審實後卽裝入站籠傳示犯事地方以昭炯戒本齋照摹入圖但願若輩觸目驚心知所畏懼淞隠漫録圖説一則仍附畫報之未准於十六日出售此布 
[諭滬上法租界禁婦女吸烟事]  
　　滬上繁華甲于天下而淫風之甚亦逈出乎四大洲中所謂書寓長三下至臺基私局數其名目已覺更僕難終不善恐日下江河言之又徒污筆墨然杷枇門巷春色深藏必待游人之自入牢籠而後施其迷魂巧陣且有若近若遠設無筃中人爲之導引則武陵人不能誤訪桃源其最爲人心風俗憂者莫如野雞一項野雞者始以指挑夫之不入行者扁擔一根日伺候于各碼頭上以招攬扛抬不知何時移彼佳名加諸婦女其初盛於　租界迨第一樓祝融收去此輩　相率南飛法蘭西界之南誠信等處尤爲雉雊之塲日影旣西則粉白黛緑者手携東洋傘白手巾扇影衣香徧歴夫著名烟舘後則娘姨大姐膸之無論生客熟客偶一審視卽嫣然一笑對面横陳私語喁喁不旋踵而相將俱去其爲害也較女堂官且倍蓗焉雖略有聲名諸妓類皆裹足不前而蝶使蜂媒往往勾引小家碧玉墮其彀中今得翁太守雷厲風行槪爲禁止而又不動聲色無空文虚示之高縣其事雖微其功豈淺鮮哉或曰禁則俱禁似宜與英界會同一律辦理今若此未免以隣國爲壑斯言也眞時務不通者也凡事去其太甚必當以漸圖之使過示張皇　爲一網打盡之計微特焚琴煮鶴近乎大煞風景且文移往復勢必意見参差不能畫一何若我盡我心行我之所可行庶近在比鄰不難聞風而與起焉是一禁而不啻俱禁彼野雞之自北而南者必不敢自南而北矣况乎英界之踵行可計日而待耶或曰官塲興革皆以文告爲憑此次翁太守僅商之領事捕頭傳二三烟舘主當堂諭飭得毋惜墨如金不知婦女多不識字卽　貼通衢有何裨益或轉爲差役生財地步而乃匠心默運不令而行彼烟館之著名者貲本旣多斷不致陽奉陰違自詒伊戚惝日久生弊何妨再與約章重申憲典所謂臨事無赫赫名事後令人深長思者翁太守有焉或又曰滬北繁華業已甲于天下不可無若輩爲之點綴况桑間濮上聖人不删鄭衛詩篇不如付之不見不聞一任其自來自去是亦通融辦法也昔朱文端撫浙嚴禁婦女游湖六橋三竺間索索然幾無生氣繼之者爲李敏逹文端高弟子也一返其師命淡妝濃抺雅稱西子芳名衆人熙熙亦如登春臺一弛一張文武之道正不必太認眞耳然尋芳選勝果然不廢風流而冶容誨淫實係有污塵俗迷香洞銷金窩原不能驅除淨盡特傷風敗俗若滬北之野雞雖禁猶虞其勿絶而謂可以不禁乎抑聞變本必加厲習俗可移人滬上諸寓公每於衆香國裏自署爲廣大教主所眷校書詞史評分甲乙作爲詩歌偶一爲之尚不失雅人深致奈效顰者衆又多浪使才情仿余澹心板橋雜記盈篇累贖陳陳相因雖曰文章游戲是豈不可以已乎竊願操不律者珍重出之夫崇正黜邪中外之通例也曩者東洋茶舘婦女皆來自瀛洲其冶葉倡條倚門而賣笑者無異平康一經照會東西領事官槪行驅之回籍可知世間無不可爲之事要在實心實力堅忍敏决以持之亦不須大費經營以爲言出法隨轉至於有名無實豈徒禁婦女吸烟哉豈徒法租界　禁婦女吸烟哉由法界推之英美二租界美則地狹路遥尚無此等陋習姑勿暇論英公堂會審委員近以丁憂去繼其任者蔡二源太守吾知必與翁太守有同心焉且拭目以觀新政 
[本舘接奉電音]  
　　昨日本舘接到在京訪事人由電飛傳本月十六日諭旨三道敬謹譯登○五月十六日奉上諭刑部右侍郎着續昌署理欽此同日奉上諭敬信着轉補禮部左侍郎禮部右侍郎着英煦補授欽此同日 
奉旨徐會澧轉補左春坊左庶予張英麟補授右春坊右庶予欽此 
P>船政大臣裴奏稿 
　　奏爲微臣莅工視事已滿一年謹將船政勢及應行次第舉辦事宜恭摺瀝陳仰祈聖鑒事竊臣自去年十二月　工經將察看福州海口情形及復設練船拭造鋼甲並請飭催積欠關欵各緣由先後奏明在案數月以來臣復細加考察催趲工程時與在事員紳及監造工程學生往復冓求每至夜分必盡得其蘊而後已稍閒則獨乘小舟隨潮上下群看工次一帶地勢港道竊維閩之設船政也原以爲天下海防至計非一切機器局製造局可比造成兵輪派往各省而巡防皆頼學生藝成亦派赴各處而洋務漸開二十年來實有成效形勢非不足恃防守密則無虞工程非不曰具經費足則皆舉應將形勢及應辦事宜實在情形敬爲我皇太后皇上陳之船政廠地在 
 
 

Page 2

 
 
馬尾山麓羣峰繞其背形若匡床前瀕大江踞林浦下流羅星塔之上前閩浙總督臣左宗棠議設船政疏稱羅星塔一帶開槽濬渠水淸土實爲粤浙江蘇所無船政大臣沈葆楨察看海口及船塢摺内亦指林浦以下爲重重天險臣自臬司任内奉檄塡港及到工後巡勘較詳閩江自芭蕉五虎入口以來兩山環抱層折轉灣至馬尾八十里實爲自然天險論者徒以七月馬江之戰遂疑船廠之露處爲孤危可慮不知法船肆擾深入口内已犯兵家之忌不過行險徼幸闖入長門地方官以中外尚未失和不早封口誤墮其術使能扼之於海門以外何至受其所欺譯法國官報孤拔上書其海部其言閩廠之所以不能燬者緣大兵船吃水過深祇能停泊羅星塔以外不能直逼船廠廠之左有馬限山爲之屏蔽彈鉅者不能遠及廠屋其小砲輕者又不足以燬之等語臣則以爲該敵冒險深入終不敢佔留一日以索償　實懼海口之險南北洋援軍之將合圍耳此閩廠地勢形勝最踞險要毋庸攺設之明證也或謂吳楚適中之地如湖口地方可以建設船塢不知海潮有定江潮則無定每當伏秋盛漲江水挾四川之峽水而下必將漫過船塢至交冬水落石出又必不能過慒此湖口長江一帶祗能造軍火機器局不能造鋼甲船塢固不待智者而知也船政舊用鐵螺絲船槽容重三千餘墩比年製成之開濟鏡淸快船卽不能修津之大沽蘇之上海粤之黄埔雖皆有塢亦以港道稍淺不能收納此事實難再緩經前大臣黎兆棠何如璋奏明有案臣曾勘定船政左近紅山之麓可造船塢在羅星塔之下員山寨之上兩山中間生成小港實爲天然船塢距船政僅水程八里工匠往來取携甚便亟宜砌石造定大塢以備勘修南洋快船及臺灣所用快船卽北洋之鐵艦如定遠鎭遠者亦可來閩修理此閩廠急宜增造船塢之實在情形也現在出洋回華藝成之學生如魏瀚鄭淸濓陳兆翺吳德章李壽田楊廉臣等於製造船身輪機工程測算工夫具有本領本年所成橫海鐵脅船并開濟鏡淸兩快船實已經臻美備南洋三號快船明秋亦可下水六號鐵脅船亦已安上龍骨此次奉准試造鋼甲一號只待省局經費解到便可購料開工惟該學生等造詣所到境界添機拓廠卽大鐵艦之鐵甲及輪機大件亦可自製無庸購於外洋前督辦黎兆棠何如璋均經奏請以經費難籌而止臣擬擇其急者陸續添置度經費可寛籌而工程亦能起色此閩廠亟宜添拓之實在情形也戰守之利器近今以水雷魚雷爲要去秋之戰人皆以採購魚雷水雷緩不濟急爲憾及何如璋所購伏雷百具到時福州封口方有藉口尚慮港道寛大不敷布置因商督臣楊昌濬招募廣東學生陸汝成建甯增生楊仰曾各抒所學分製各種沈雷三十具以供守口之助嗣購得德國魚雷十具在德習製魚雷伏雷學生陳才瑞亦已藝成回華臣飭逐件修配以便試演一面出圖仿造不使外人傲我所無惟建造廠屋購置各雷機器所費又已不貲至於開礦鑄砲以及製造各項火藥槍彈船政皆有藝成回華之學生可以承辦廠屋機器動輒鉅萬此皆海防必不可緩之事卽船政所不容已之圖惟是經費難籌深爲焦灼年來閩海關月僅解四成項下二萬兩其六成項下三萬兩截至今年六月止積欠二百四十萬有奇經臣奉旨飭速撥以急需迄今未解製船經費尚且不敷何况别項此又必需外省協濟之實在情形也現値朝廷整練海軍所需船砲必多臣愚以爲應拓船政以爲表裏請旨飭下閩海關四成六成項下按月解淸所有通年積欠速爲設法陸續籌補并請飭下海疆督撫酌籌協欵接濟所有事宜臣再隨時函商以期開拓工程不囿故步上副國家力圖自强之至意所有船政形勢並應行舉辦事宜實在情形理合會同福州將軍臣古尼音布閩浙總督兼管福建巡撫臣楊昌濬恭摺由驛四百里具奏伏乞皇太后皇上聖鑒訓示遵行謹奏 
[蘇臺新語]  
　　錢市買空賣空俗名綽露水歴經各前憲嚴禁並將居奇把持之積蠧方三訪拿究辦勒石示禁不謂積久玩生此風復熾現當新絲開市之際各行均需錢洋使用錢業中人壠斷囤積以致洋拆漲至六錢有零雖上海到蘇之洋十餘萬元頃刻立盡民間頗爲受累伊等巧獲厚利情同賭博殊屬可恨現經馬漁珊明府出示嚴禁惟該錢店等或仗與紳宦往來或恃係大員開設往往置官法不顧恐非一紙空文所能攺革也○前紀賭棍被控到案責押等情兹悉汪蓮生吳少泉等三人均已到案飭押惟申老金避匿未到仍飭限三日令伊父交出又據供出是日抽頭之陳小山一名此人仗係某姓棧夥平日狂謬特甚無惡不作王耘莊明府破除情面諭令原差楊鳳山立卽補提務獲以便歸案訊辦魑魅魍魎庶幾無從遁跡乎○前明白糧均須民户自行解京不勝其累嗣經吳縣宋公儀望創置役田以租抵費始得永除積弊小民受惠實深宋公後升至蘇撫忤權相致仕吳人感其德建祠於吳縣直街以奉馨香髮逆之變僅餘破屋數椽從無議及葺治者馬漁珊明府公餘之暇偶檢志乘特詣勘視現已淸理侵佔卽日鳩工興建嘻此豈尋常俗吏之所能爲耶 
[襜帷暫駐]  
　　高紫峯方伯前五年曾任宣州太守今則移藩粤海皖人士多聞風徯望之前月二十八日方伯忽莅金陵入節署謁南洋大臣儀從减略多不知其爲珠海屏翰也者次早遂走想方伯奉有迅赴新任之旨故行旌遄速如此次日官塲中有馳詣石城橋下禀謁牙樯者至則行矣 
[府試示期]  
　　江甯府孫太尊條示准於本月十八日府考取齋已一面飛飭所屬矣聞每届童子軍在郡城多有爲鐵中之錚庸中之佼佼者高醇人最衆入册不下八九百名而又來自田間無一點斯文氣象雖距郡不滿二百里程奈言語雜　舌音未免與市人多水火稍不遂意卽攘臂而起誚以馮婦勿顧也聞此次孫太尊將一律通飭送考校官嚴責廪保務期力革頽風敦士習如其不然則咎在父兄移郊移遂律有明文然則來試有司者求榮歟求辱歟吾願翩翩佳公子各宜束身自愛毋蹈前愆相與有則攺之無則加勉焉可 
[法使啓行]  
　　法國新任駐華欽差愷君邀請前任欽差戈君在天仙茶園觀劇已列昨報兹聞觀劇之先愷君已在英界五馬路法公廨爲戈君祖餞在座者爲升任北京總繙譯于君上海法副領事曁繙譯官祁君等數人戈君于昨日啓行法工部局特雇工匠在法公舘碼頭立木桿四枝上掛法國旗幟中間懸外國虎頭牌如蝙蝠式其兩翅亦以藍白紅三色相間而成與旗式無異中嵌西字其水碼頭上亦紥竹桿懸牌五個十點一刻鐘時法捕房三道頭捕頭穿號衣佩寳星率帶西捕十五名各執洋鎗華捕十六名俄而小東門捕房西捕五名華捕六名亦到馬頭排班恭送其時愷君挈其夫人法工部局各董事打様西人挈其婦法公廨繙譯官祁君并大寫辦公西人法捕頭備得禄首善堂董事以及畢力莫兵船帶兵官均在馬頭少頃繙譯官于君及其夫人亦至河干岸上備西樂一班計二十餘人十一點一刻鐘時西樂迭奏戈君及其夫人乘雙馬車至各人脱帽爲禮相見之下聚談片刻戈君卽登八槳船各人又脱帽以送其時法公司輪船卽泊在法公舘馬頭對面直至戈君登公司船送行者始散歸聞戈欽差尚率兩叅贊一繙繹關行遄返代理法欽差愷自邇聞當於六月間晉京又聞前任日斯巴尼亚欽差亦附法公司船返旆云 
[蠟貨新奇]  
　　四馬路十七號門牌洋房内設有洋蠟貨供人觀玩登告白於本報後昨爲開設之第一日承招本舘友人往觀至則入音齋響西樂鏘　其中分左右兩面左邊四齣皆神佛像頗極莊嚴右邊八齣先之以煞神其七則皆係地獄變相蓋於遊戯之中寓懲勸之意焉神鬼罪犯備極形容栩栩欲活以視中國各廟宇所塑者大有上下床之别並聞將來續有運到日異而兩月不同欲一新眼界者盍往觀乎 
[銕管炸裂]  
　　前晚九點餘鐘時法界紫來街順興牛肉莊樓上所裝自來火銕管忽然炸裂竟將牆角轟坍壓傷小孩一人巡街捕見之 
 
 

Page 3

 
 
卽報捕房捕頭飭包搩王榮培前去查問不知壓傷之孩能否無碍也 
[吊取物件]  
　　城河浜擺攤人朱沛川前日拉送圖竊洋傘之鄧得勝到法捕房經翁太守研詰據鄧供在吳淞當勇因至攤上買傘爭論致被誣陷太守着將鄧暫押昨復提訊據供從崇明來暫住長豐客棧詰其帶錢若干答稱現有錢一百數十文來時有洋十七元被兄取去餘無長物詰其滬地可有熟識朋友措借錢文現欲何往答稱滬地並無朋友現擬往崇明太守謂照爾所供尚須吃飯出棧資安有閒錢買洋傘况到吳淞再至崇明非孔方兄不能濟事雖城河浜擺攤者亦非安分之人然爾之行經更屬難靠現在棧中尚有何物答稱尚有號褂一件及零物太守着將鄧還押飭包探往長豐棧吊到號衣物件於今日解案核奪 
[釁起烟花]  
　　女堂烟舘久經示禁然若輩恃有護符往往陽奉陰違較茶館之有野雞其禍尤烈小東門外戯館街七十九號門牌有秀香閣烟舘係秀寳所開樓分上下座别東西樓上女堂倌則有阿招大阿金樓下卽秀寳與小阿金也前晚八點鐘時极小工帮先至短檠相對興味方濃俄有南市小船帮人紛紛而入堂倌卽以手巾遞之小工帮人怒謂我等先來何不以手巾與我小船帮中人亦不肯讓遂致用武將店中物件及玻璃窗搗毁一空及巡捕至兩造均已散去祇獲一人綽號小徽州向做茶葉生意路經是處被拘或云小徽州於捕至時插身講論捕疑其是同黨故卽拘押諒解案後自分皂白也 
[不類難民]  
　　前日下午有操兩湖口音者五十餘人至裏虹口鄉間内有十餘人擁入陸姓家自稱是難民來此乞食陸某及隣人見其中並無婦女又無鍋灶似游勇而非難民恐其生事齋聲謂爾等如不去當報捕房派捕來拘於是若輩紛紛往北而去後不知其究竟 
[小孩溺斃]  
　　前數日大雨時浦中船隻翻覆不少聞有二孩一十二歲一十歲在下海浦撈取物件風浪驟起二孩不极奔避同爲河伯刼去直至前日下午撈得十二歲之孩屍尚有一孩未得屍身云 
[邑尊騐屍]  
　　昨報載不肯成殮一則由蔣舒森報縣請騐莫邑尊卽於昨晨九點鐘時赴大東門外裏郎家橋相騐先傳蔣舒森問話蔣稱死者高阿大無錫人去年三月間經伊同鄉袁老土薦爲學徒本月初先患寒熱醫治就痊十三日忽起痧症至晚身死次晨卽囑袁老土知照死者父母袁以高之父母早回無錫不及待其來滬故囑小的先行收殮忽有高之母舅楊和尚及伊外祖母楊金氏前來不容棺殮是以請騐邑尊着蔣退去飭傳楊母子到案供稱向在製造局爲工匠外甥高阿大實被蔣毆打傷發身死叩求伸雪伊母楊金氏供與同邑尊遂謂楊曰爾外甥如果被蔣舒森毆傷致斃自應徹底根究惟須候本縣騐明楊母子又稱死者父母現不在滬可否免騐惟請究辦邑尊謂不騐如何辦理喝令退去詎楊母子堅不肯退兩手緊執公案邑尊喝令差役拖下旋飭件作如法騐屍旋據喝報該屍委係發痧身死並無别故邑尊親視無悞復提楊母子再三開導堅執如前邑尊遂飭蔣舒森將屍先殮發封一面將楊和尚及伊母楊金氏帶回縣署押候訊辦 
[欺凌寡婦]  
　　昨有奚胡氏扭葉月山赴上海縣控稱丈夫奚玉堂前將坐落姚醫馬弄房屋契單憑趙胡氏爲中抵歸施姓嗣因涉訟奉斷繳錢四百千一面將房發封俟繳齋後再開在後小婦人陸續繳錢一百三十千餘俟再繳去秋八月間忽有自稱同知花翎七次保舉之葉月山唆同趙胡氏等私將房屋啓封任意遷入一面向我恐嚇俞將房屋乾没丈夫抑鬱成疾轉輾殞命近悉葉復唆該氏赴松控告小婦人卽往葉處商請緩期料理詎葉仗勢欺凌百般毆辱爲敢扭案請提趙胡氏等訊究莫邑尊得詞飭候訊供核奪 
[英界公堂瑣案]  
　　包探王阿二稱鐵匠周仁泰等在洋行敲鐵言明敲碎每百斤得工錢二十二文殷桂生等以向來每百斤得錢三十三文今被周等跌價奪去生意因於昨晨紏人前去將周仁泰等之鐵鎚三箇奪去由周報捕捕頭以殷桂生等不應把持命我往拘殷桂生等五人并起鐵鎚三個送案周仁泰申訴前因殷桂生賈阿雲李桂生范阿裕等同供我等先往洋行言定每擔敲銕工錢三十三文因周跌價爭論故與理論宋二尹謂工人任憑雇喚豈容把持本當懲辦姑念無知從寛斥釋銕鎚給還○李費氏稱兒子李三卿日事遊蕩私取衣服質錢屢經訓斥不攺前非送案請辦其子李三卿俯首求恩宋二尹以李三卿忤逆不孝殊爲可惡判押六個月以儆○包探陸阿長稱緝獲竊犯周阿雲詰得與鄭阿福卲阿華合竊徐龍海等家之銀洋衣服銅器等件續獲鄭卲二犯吊起竊贓惟現洋已被用罄失主徐龍海等均投案稱缺少銀洋衣服　 
不小宋二尹商之佩副領事判周阿雲鄭阿福卲阿華各責百板再押二禮拜贓交失主分領○包探王阿二稱揚州人謝張氏到捕房訴被趙阿金持盌擲破頭顱當卽拘趙並送該氏至醫院據醫生云稍有皮傷七日可愈今特送案請訊該氏申訴前因并請騐傷趙阿金供蘇鄉人販賣水果生一女嫁與在李公舘長隨楊子仁未得財禮言明養我終老立有筆據與該氏同居時被挑釁致女及婿背我移居在後該氏亦移居相離不遠昨有人將穢物抛在我門口我謂何人作踐該氏因此錯怪我紏人擾釁我適持盌吃飯隨手一擲致傷伊頭又有方阿六上堂稱趙與該氏爭執我爲解勸亦被擲傷宋二尹商之佩副領事以趙阿金因細故而持盌擲傷二人其逞凶可知判責二百板 
[上海文報局籌賑叢譚九十六]  
　　虞山徐木君翁函云今寄上賑欵英餅銅洋共九十七元册中有節費一項係節省各莊世兄關書酒席之費數縱式微若各業仿而行之亦集腋成裘之一法用特摘叙登報以兾各業中之爲先生學生者共體此意德莫大焉○高郵朱君函云姚祉卿鹺尹文郎姚熙齋年甫成童天性樂善頗有父風因見勸賑之難盡出私囊六千文助賑童年具如此善心吾知將來福祚正未可量又云京江余曉樓先生自丁鏡齋善士募賑以來每次皆爲之倡現復將寄來捐册親身分送因此書捐甚夥懇懇無已之衷實爲人所難及○前登張　堂收放江靖春賑淸單其間尚有差悞計支江陰春賑大四千四百口小三千七百四十五口給錢一千八百八十一千七百五十文支江陰續賑各沙及裏圩貧户給錢一千三百五十千文支靖江春賑大七千九百另三口小六千三百四十四口給錢三千三百二十二千五百文支靖沙續賑及四鄉腹裏赤貧計七千二百四十六户結錢三千五百千零一百十文 
[上海三馬路陳與昌解山東第十四批賑捐]  
　　啓者今同文報局向新泰厚匯兑庫平銀一千五百兩計規銀一千六百三十五兩總解山東嚴佑之先生照兑散給災區還祈各省大君子源源惠寄以便續解是禱[  陳煦元謹啓]  
[書畵助賑]  
　　啓者靑浦兩學師書畵向不取潤來索書畵者不過給家人磨墨錢每張小者百文大者二三百文不等自庚辰秋襄助揚仁社賑務同人代定潤規一月之内得百餘千數年以來自問筆墨不無進境現因東省辦賑諸君十分告急擬仍减照揚仁　數襄助東賑杯水輿薪聊盡已願兹將潤規開後來件請各開明坐落分指陳祁連潤資交信局寄靑浦正副學署准十日後仍交信局寄還决勿遲誤斷不草率信局航船酒資自給俟有成數隨寄上海賑局自今日起凡有來件潤祈照給諒之此啓○陳子愚行書墨菊條幅四尺三百五尺四百六尺五百堂幅橫幅一元紈扇三百以上書晝同摺扇册頁晝三百不書琴條不書晝七言對四百八言對五百長大另加大堂匾每字六百文中四百文○祁浩泉篆隷行楷條幅四尺三百五尺四百六尺五百堂幅橫幅各一元四尺對四百五尺對五百六尺對七百大堂匾每字六百文中四百文紈扇摺扇三百尺一琴條不書 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[袁江雜録]  
　　某氏家一兒年甫十一齡上月之晦嬉戯門前遽入匪人之手鳴鑼尋訪消息全無○鴇兒某氏購得錢樹數株窟啓烟霞招引游蜂浪蝶一不當意凌虐萬端近復以微故笞死六七齡離妓地甲報官親臨相騐當卽拘拿鴇妓僕婦到案嚴懲○屠户某甲據案割肉日效曲逆之所爲一日有某婦携籃往購甲見其稍有姿色盡情調笑不隄防奏刀奏砉然誤中厥手皮破血溢筋亦中斷語云戯無益誠不誣也○本月初六日某姓子入池洗澡以泳以游偶不經心竟占滅頂洎救生船聞信往撈已無及矣董其事者以其赴救遲緩判令笞臀亦旡妄之災也○某僧與某甲爭阡陌之利甲固黠者乘僧不備擎糞汁一器沃之丈六金身遍染木犀香味旁有嗤之者曰佛頭著糞獨不懼罪遇耶僧聞之閉目合十日南無阿彌陀佛 
[袁江官報]  
　　候補衛守備袁厚基於四月十二日赴漕轅禀知赴部引見兵部武選司主事錢發榮於十八日自浙江來浦入都淮揚鎭標城守營都司郎桂林於二十二日赴洪澤灘地勘視蝗蝻翌日回浦前署淮揚鎭標中營遊擊萬國本於二十四日赴漕轅禀銷管帶練兵差使旋卽赴省淮揚鎭標中營遊擊陳懐中奉漕憲委管帶練兵差使 
[邗江官報]  
　　五月初十日監掣金司馬福新閔鹺尹翔藻均起復回淮十一日前淮揚道劉受亭觀察咸靈輀由淸江到揚各員均至河于叩奠聞小泊數日卽起椗回江西原籍十二日江西同知程司馬俊直隷知縣程大令元鎔均到揚公幹 
[閩垣官報]  
　　前署臬司劉倬雲禀辭十二日進京引見准補延平府雷榜榮禀謝赴任藩轅牌示閩縣羅大佑升補福防同知當經請補惠安縣魏廷梁兹魏廷梁病故所遺閩縣員缺以卽用知縣楊鴻濓奏補 
[助賑彚登]  
　　謹啓者接誦寓胥江苕南子善士來函悉乙酉中秋後頴川還願子善士聞尊人患病曾在杭省許助賑洋一百元如願以償用特寄繳門庭積德福壽緜長可爲善士稱慶已○接羅店朱均伯善士來函云溷迹鄉村偶閲申報知山左荒災未厭餓莩載途參不忍聞同居覆載之中一家幸獲安飽疾病全消欲略盡微忱力有不逮禀商令堂將尊府久置不用之件可以易錢者湊成五十元委解灾區恫瘝在拖玩物胥捐煞費苦心不勝欽佩○金陵藿甘書屋善士惠函并由巨豐寳莊匯來英洋五十元委助山東賑欵救災恐後彼蒼當默爲眷佑而降之福也○本埠城内積誠子善士惠莅將英洋四十元委助山東省各縣灾户感惠不淺屢次助賑而隠厥姓名惟以積誠二字聳人聽聞至誠濟世洵無愧耳○泰州姜　鎭元益典各友來函閲申滬報章述及山左又遭决口數處讀之不勝慘然謹將關聖會筵撙卽洋十元又錢姓五秩大慶同儕本擬備筵以伸祝悃壽翁願將筵資助賑善與人同集洋十員又嚴姓願闔宅敉平助洋十元綜計英洋三十元在諸善士孳孳種德協力同心於災壤不無裨益焉○陳古愚九生惠臨交到謝月川兄經募玉山寳文惜字局移賑洋二十員謝寳濟社移賑英洋十員貴局諸君子惜字厪懐廣爲掇拾念切救災同社亦爲後塵之歩洵屬一舉兩全○恒源綢寳莊交來盛涇綢業公所關聖誕辰酒餚捐助洋二十員委解山東汰珍錯之靡資藉纾罹厄饔飱所不給定荷降祥爰列報箋用攄感激○接讀皖垣葉善土印叔亮惠書閲報知山東河口復於去臘貴决惻焉傷炎足微爲善之心怦怦已動令郎斌世兄安痊助洋十元又令郎斌世兄順世兄及兩令媛除歲洋八元命其盡數助賑移緩就急洵堪風世○時長寳號善士來函爲求尊人貴恙速痊預助山東賑洋十元委詣神前籲叩求愈又願賢郎精神健旺讀書聰慧助山東賑洋十元如此肫誠定能如願以償矣○協大布寳莊仁翁交到鋤經書屋鄭善士移壽筵助賑洋十元囑解災　身其康彊子孫其逢吉洪範之言可以持贈上海北市絲業會舘籌賑公所少欽施善昌謹誌 
[鶴俸倡捐助賑]  
　　敬啓者今奉江蘇布政使升任江西布政使李方伯頒到賑捐庫平銀一百兩合規銀一百零九兩七錢四分八厘仰見逾格垂靑推誠保赤分淸廉之鶴俸無非義粟仁漿憫待哺之鴻嗷悉本躬行首倡謹登報簡莫罄謝忱[  陳煦元敬啓]  
[書潤助賑]  
　　嶺南馬君鳳生書法秀逸久爲士林雅愛因念山左頻年水災待賑孔亟有心無力願書紈摺扇二百件將潤金全數移賑本所代訂潤　全面行書二角楷書中元蠅頭小楷一元二角泥金加倍字多酌加潤金先惠來件交到本所五日回件依期不悞上海四馬路高易賑所李朝覲秋坪訂 
[上海三馬路與昌絲棧陳竹坪經募山東賑捐五月十三日第三百四次淸單]  
　　漢口周維喬經募苞香氏洋十元葭水軒勤餘堂各洋一元三户共十二元○平湖俞葆甫陸亥卿久成俞淸華各洋一元張大茂洋六角張希雲蕭守梅高秀岩徐雙泰陸自怡東萬盛萬順坊各洋五角陸少秋俞小筠周勤山松溪松亭孫静山張福興各洋三角顧秋亭程怡昌俞叙源周昇茂各洋二角廿二户共洋十元○蘇州源記經夏郭光蟾求妻患肝氣速愈洋兩元隠名子源記求生意順利各洋一元懷衛堂免　子名洋五角四　　　一百六户共洋五元錢一百又蘇州老萬年銀樓洋五角又募無名氏洋五角湯厲户洋一元沈秋　洋二角半方静安姚秀水方忠堂各洋二角翰墨緣主趙慶和朱元卿各洋一角十七户洋八角半以上廿七户共洋四元○九江寳成號洋四元又募金吳氏洋一元淸和堂洋三角無名許吳氏恊和堂孝友堂隠名氏名不具各洋二角五户各洋一角以上十四户共洋七元○周永大孟長庚各錢二百五十吟香居士錢五百顧雲生錢二百廿文尹玉高錢二百王松橋錢一百五十七户各錢一百七户錢三百五十以上廿户共洋兩元四角免累人求父母康健銅洋六十元大有恆號銅洋四元又募無名氏洋五元厲子善洋五角厲戴氏錢二百沈林生錢一百王培德堂洋兩元以上均塔册○江西吳鳳記洋廿元周莊蔭餘居張保合家平安洋一元梅里東山吳顯駿求妻喉症速愈洋兩元羅店三省氏洋兩元錢一百蘇州求母體康健人無名氏合洋一元○雷誦芬堂洋十五元萬和銅洋九元喆氏洋兩元徐明甫洋兩元王幼裳洋兩元○本日共收英洋九十四元銅洋七十三元小洋九角錢五百文合併聲明 
[上海四馬路文報局内恊賑公所經收賑捐五月中旬淸單]  
　　十四日急單南市同康庄交來無錫知仁庄募隠名氏新母子平安英洋三十元知非子求子病痊二十元滬上四逹洋貨號交來崇明龔心友善士經募英洋五十元靑村塲署亷大善士募都門修佳氏因病痊了賴十九元明善禪子了心韻四元廣和糖行交來沈逋梅先生晝潤四角愼浴洋行交來沈逋梅先生書晝潤六角安徽廬州府巢湖厘金摠局紅蕉書館主人本洋四元銅洋三元蘇州任蔣橋潘交來如意舫主因室人驟患牙痛節省醫藥資移捐二元○船字册蕪湖招商局募隠名氏二元車相法因子德樞病愈四元志厚堂筆耕書屋愚拙子三户各一元志勤堂本洋一元○本日共收英洋一百三十四元本洋五元銅洋三元小洋十角 
 
 
 

Page 12

 
 
   
 
