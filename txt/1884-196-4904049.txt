# 1884 - 196 - 4904049

 

Page 1

 
 
[第八號畫報岀售] [  申報舘主人啓]  
　　本舘於畫報後增附淞隱漫錄書說一則荷蒙海内君子僉謂書與畫圖並皆佳妙故購閱者亦未肯間斷免貽日後殘缺不全之憾兹於二十五日發售第八號願諸君早爲賜顧此布 
[霆軍紀略岀售] [  申報舘啓]  
　　蜀中山川雄秀智勇魁奇之士代產其間若今湖南提督鮑春霆爵帥其尤著者也爵帥于咸豐初統霆字一軍轉戰十餘年削平數省諸寇雖婦人孺子無不震其功業之隆銅梁陳世五儀部久在蓮花幕下著有霆軍紀略一書自公從戎以迄撤兵編年紀月大書特書閱之覺褒岳英姿毫索間躍躍欲露誠史氏之外編名臣之實錄也本舘以活字板印行每部六本價洋三角五分定于廿二日岀書售處仍循曩例 
[論法人在中國無可以戰]  
　　中法之事近日消息尤爲變動莫測忽而言和忽而言戰論者紛然殊無一定確耗就本埠招商局輪船皆停止不開則疑事機决裂恣法人中途截留且風傳福州海口已爲法兵船所封此殆即昨報所載法兵船在福州砲臺左近寄椗一說所傳訛者其勢頗爲岌岌然中西官塲傳言則又謂和議已有端緒大約總可不至於兵戈相見至昨日電報來滬有特授曾沅帥全權大臣之諭而後曉然於事之必岀於和而羣喙可以盡息吾因而知法人此番舉動其意亦祇在虛聲恫喝欲得中國許以賠欵而已其心非必欲戰也且不特不欲戰而已其勢實無可以戰何則兵力不足而轉運不便也夫諒山一役說者或謂中國辦理有未盡善之處致授法人以口實實則法人之意早有所在即無諒山之事而其釁亦終未能弭盖法人自調兵籌餉致力於越南東京一再敗衂絶無悔意此其志固不但欲得東京以爲快并早有要求中國而欲索償兵費之意前此五條草約怱怱遽定明言不索兵費此非法人之知足亦知既欲據有東京六欲索償兵費二者俱發則中國必難允從即他國亦將譏評謂法人貪得無厭故爲得寸則寸得尺則尺之計但請中國撤兵不與東京之事而兵費一層許不索賠迨東京議定而法人遂收兵以去則前此所費軍餉無從取償民間將有後言以爲得不償失越南全境即悉爲法有亦不啻獲一石田將來整頓闢治所費尤屬不貲又將何以爲利故其索償兵費之舉不過遲早之間斷無不啓口者也有諒山之役法人恰好以此藉口即無諒山之役法人亦必别求釁端欲加之霏何患無詞借端正自易易耳論此事而鰓鰓於諒山之曲直者不足以誅法人之心也然法人之志則專在索費初不决計用兵於中國此其意亦可以惴測而知之前者本舘曾綜計法兵船之數而登之報中共計法兵船之在東京中國海面者二十有一艘其後復有法兵船之駛來中國者如靈士巴西滑克等類不在此二十一艘之列然大都法艦之數可以約計其人數更可屈指而數統共合計四五千人而止彼欲奪取中國口岸以爲質而肆其要挾之謀則將專致力於一處乎抑將分擾各口乎欲專力一處則即使此一處而遽爲所得必將留兵以守之區區之兵再一分守其數愈少且僅就兵船而論法人尚可與中國一戰而各口岸非皆可容兵船駛入欲據其地不得不舍舟登陸一經登陸則法人既棄長用短中國即可以逸待勞衆寡之勢既殊主客之形迥判法人又安能操必勝之權故吾以爲法人而果欲用兵於中國非多發兵船多調兵士不可兵多船衆則餉糈煤塊所費不貲且萬國公法法人而苟與中國開釁無論載兵載餉不得雇用他國之船他國亦無有肯受其雇者法船恐未必足敷調用况兵船非煤不行一船所裝之煤能有幾何若另船裝載則用船更多如欲沿途購買則此時尚未明示戰局猶不難於購置倘一經開戰則他國皆將守公法而循局外之例决無人肯賣與煤斤者其煤必不敷用又何以戰故法人而果欲戰則調兵增船運煤載餉即使有法以處此而今年亦决不能濟故吾以爲法人此番舉動亦不過虛聲恫喝欲得賠償兵費而已欲索兵費而中國如願以償之法人之計誠得矣設中國决意不允賠償法人無可退步勢必先功一處以爲嘗試之地中國人民因法人奪我藩屬要我朝廷皆有憤憤不平之色兵端一啓草野之義憤將藉此一伸君民一心上下合志區區四五千法人何足以禦天朝之斧鉞法人其亦曾念及於此否耶今得言歸於好非中國之幸實法人之幸也爾 
[諭旨恭錄]  
　　閏五月二十三日軍機大臣面奉諭旨大理寺少卿邵曰濂奏請旌表節婦等語陸高氏着准其旌表禮部知道欽此 
[本舘接奉電音]  
　　昨由通州電局專發電音到本舘有閏五月二十五日　旨二道敬謹譯登○閏五月二十五日奉旨寶文門副監督着崑岡去欽　同日奉旨鑲黄旂蒙古都統着尚宗瑞補授欽此 
[和議確音]  
　　昨聞本埠官塲接有北京電報知朝廷已命兩江總督曾沅圃爵帥馳赴上海授以全權大臣與法欽差巴德諾脫商辦詳細條約并與總稅務司赫君和衷共濟云云由此觀之則和局自克有成人心可以大定矣錄竟　覺喜形於色 
[天津要電]  
　　昨晚本舘接在津訪事人廿六日所發電音云法國新簡駐津領事會晤李傅相商議事件前任領事已將動用什物盡數拍賣將賦言旋英水師提督已離津而去中國兵輪所用西人皆已辭職和戰之說限廿七申刻議定聞李傅相奉有密旨倘法人索賠兵費即與開戰按本埠前昨兩日已疊接和議有成之信居民俱額手稱慶此報因電局忽忙故遲遲始到云 
[福州電音]  
　　昨據本埠西商得有電傳謂福州業已封口兹本館自接電音知此說有悮蓋中國防敵船駛進自行堵塞非　人來　口也大都法因諒山一事先則憤憤至索兵餉三百五十兆佛郎克若中國現肯認錯略爲賠償彼此皆不失國體當可和好如初也 
[法軍失利]  
　　海防信息云越南地方軍務現在綏靖别無異聞惟法元戎美律駐兵河内聽候法廷命下指示機宜故按兵束甲嚴爲防守本月十六日下午時候海防地方狂　陡作大雨傾盆民房船舶多遭覆塌之憂海面法國運糧船航悉數沉溺付諸波濤其船工法兵墜於波間者爲數甚鉅向走河内之小火船名宣泰者遇風幾危急將所載軍儲乘於江濱幸而獲免陸路法　營壘多被冲　南定河内等處盡成澤國一望汪洋而河内法軍貯糧倉厫及火藥 
 
 

Page 2

 
 
軍裝各局均已淹没濕壞軍火糧食無算建造該處電線之機器船數艘及岸上已築之電綫杆悉被摧殘無有孑遺此則海防近日之情形也說見中外新聞 
[海防近信]  
　　昨晚接海防訪事西人二十日來信云法將尼格禮也前帶槍隊一千二百人及軍械等赴諒山其時霪雨浹旬水潦爲患士卒行泥淖中頗以爲苦迨雨止後烈日當空暑氣薰蒸正如馬　波所謂仰視飛鳶跕跕欲墮於是兵士咸生疫癘萬不可以久居尼格禮也祗得率之以回河内當尼格禮也之赴諒山也本爲援救敗卒偵探軍情及至則見敗傷之兵稍稍會集中有一兵官云法軍初薄諒山時抵一河見華軍設營在此屹然駐守法兵官傳語華官以中法和約已定何尚屯兵於此麾令速退華官以婉言答之及至次日法軍發隊前進行四五里先鋒與華軍遇即與交戰華兵整隊向前銳氣百倍法兵又不帶大砲勢不能支隨戰隨退如是者兩日法軍糧食兵械盡爲華軍所奪敗殘之餘所存無幾而尼格禮也援兵適到遂挈以回河内兵有傷重不能行者則用牲口載歸可謂大創矣近聞法將柏里也帶兵到海防至泊在東京海面之法兵船則盡駛至中國洋面矣以上譯海防訪事西友書所述諒山戰事大略已見前報惟兵端開自何人孰曲孰直普天下自有公論正不必妄參末議也 
[將星忽暝]  
　　張香濤制軍赴粤有　軍門鼎立即現任粤西廵撫之　弟同行帶有淮軍數千名前赴粤西防守其兵船數十號停泊廣垣天字馬頭詎十七晚潘軍門猝抱重恙於十八早卯刻溘逝聞者皆爲歎惜聞其起病之由緣是日飲汾酒過多既而恣啖西瓜因之痧症猝起遂作仙遊軍門抵省時僑寓於馬頭天后廟之關帝廳十九日辰刻具棺而殮 
[粤省官報]  
　　署廣督張香帥聞定於二十一日未時進衙新任督糧道益儲憲二十四日午時接印 
[調兵防衛]  
　　京友來函云聞密派前江甯將軍善厚齋軍憲總統京城練兵操步全軍先由神機營所練各隊内撥派三千名京城綠營亦撥三千名調赴山海關紅花店駐紥其兵有振字隊勝字隊　字隊利字隊駿驤隊馬隊八旗漢軍排鎗隊等示期廿三四日啓行云 
[遴選營兵]  
　　十九日淸晨神機營所派各隊由管帶大臣帶赴各練兵廠當堂點名遴派須年富力强軀幹魁偉素無烟霞之癖者始充此選聞各士卒踴躍爭先跪請派往赳赳武夫爲王前驅足爲是役吟焉○聞廵捕五營二十三汛所練弁兵亦選年壯身高素無嗜好者三千名赴防備敵云 
[勳舊殊榮]  
　　聞左侯相每赴樞垣肩輿至隆宗門　有蘇拉二名在旁伺候掖進軍機處召見時亦有蘇拉掖至内右門即有二太監自門内岀掖侯相進内聞該太監係奉旨派岀專爲侯相扶掖進内右門時醇王亦讓侯相先行我朝優待勳臣未有過於是者侯相既受如　　榮定必鞠躬盡瘁爲國屏藩也 
[天津信息]  
　　念二日督轅接有電報以爲和議可成故念三日民間頗覺安謐念四日忽風聲又緊致豐順船貨已報關搭客半落行李正擬念五開行午後忽稱改期四點鐘時貨皆紛紛退裝海定客位亦然該船岀淸後盡裝軍火將赴旅順關上西人謂海定既到何不將就裝載免致轉移而招商局稱奉憲諭且限期緊急海定視豐順行期較慢又需起貨深恐逾限獲戾現已生火抺輪以俟海關只得照改而豐順船上諸人更不敢登岸但至四點鐘船仍未開想係軍火未齊也○念三日有英國兵船　隻入口中有水師提督二十四日同英領事繙譯諸人往拜傅相談及時事傅相詞氣激烈大約賠餉一節不能强從談不多時怱怱返轡約三點鐘海關又接大沽來電稱有大兵船四艘到大沽外遠而望之旗幟不能辨認海關西人互相測度以爲必是英船若屬法國當有後電人心因之稍安 
[緝拿撞騙]  
　　江陰縣陳爲懸賞緝拿事案奉學憲批發飭拿通同撞騙之家丁李福即枝山武廵捕張景雲土棍薛胖子即心齋等到案嚴訊究辦等因憲意嚴切期在必獲誠恐聞風遠颺合行懸賞緝拿爲此仰諸色人等知悉如能拿獲李福者賞洋三百元拿獲張景雲薛胖子各賞洋一百元三人全獲按名照給知風報信因而拿獲減半此係本縣捐廉隨到隨賞决不短少且解到李福學憲另有重賞須至賞格者 
[甯波近信]  
　　二十六日下午浙江提督衙門接到省中來電歐陽軍門即刻傳諭各親兵備鎗裝藥以待軍門即至察院與新任寧紹台道薛觀察密商良久岀轅至酉刻帶兵坐輪船馳往鎮海次早薛觀察同城守營松叅戎又添兵往鎮海扼守加嚴防堵云 
[鄂省官報]  
　　新選湖南永州府光太守印熙於十三日到省禀見兩院同日吏目林文淦奉委帮辦官礱坊赴兩院禀知候補州同汪洪霆見兩院禀辭隨同許欽憲岀洋准補保康縣典史陳文宇禀兩院謝飭知調署南漳方家堰廵檢傅蒓到省十四日准補孝感縣典史周煥文奉委帮辦官礱坊差禀知同日候補同知方藻代理松滋縣事禀謝委並銷漢陽府發審局差十八日前山西候補府陳丙昌由晉來江西候補府王明璠由安陸府來各赴兩院禀見候補通判黄辰禀見撫憲奉江漢關委解山東津貼銀兩藩憲十七日牌示監利縣白螺磯廵檢准補之馬永鐸赴任 
[火警彙錄]  
　　邇來鄂省一帶天氣亢暘百物枯燥回禄氏飛揚跋扈往往頃刻成灾本月十八日午後七點鐘新碼頭下首某磁器店樓上偶遺火星延及蚊帳一時濃烟如墨烈燄成團赭衆人趕緊施救尚未灼穿屋頂然隣近虛驚已不小矣次日晚上兩點鐘時鄂垣糧道街西街口與府街相接處義泰恒錢莊因賭博爭鬧掀翻煤油燈致火燄滿樓不可收拾一霎時烟霧障天燎原勢盛該處隣近糧憲署經素觀察步行岀轅親督署内洋龍竭力保護街口越二時許遠近各水龍亦皆聞警而來四面救護遂得樸滅此次府街焚去二十餘家糧道街止焚兩家忙亂之際墻磚落下擊傷一男子聞被災之重者首推公興海貨鋪　光美漆鋪藜青閣書莊某姓乾菓鋪兩家紅孩兒游戲神通誠可畏哉見晚漢陽城南鸚鵡洲中市某姓茅屋突又火起延及竹木等堆幾難措手幸是處水口極便力爲灌溉俾得應手息滅惟焚燬蓬屋七八所而已 
[王朗青方伯上左侯相書]  
　　敬禀者竊本司途次連接徐撫憲羽檄北甯於二月十五日失守諒江朗山狼甲等軍次第失陷諒山教民亦欲蠢動本司即派四營進紥諒山親率四營暫紥鎮南關以固廣西邊界而防各軍潰勇退入内地滋事各情形曾經禀報憲台查考在案本司於二十一日到鎮南關比即部署一切又於二十三日單騎馳赴諒山禀請徐撫憲方略並察看地方情形及布置先發四營駐紥處所本司連日周歴諒山附近二三里内外之地理形勢查得諒山西北靠小河東南靠大山城之東南即通朝陽山半隴山往長慶北甯必由該兩山經過城之西北過小河即是丘驢墟倘法人佔踞東南山嶺俯擊城中不能立足若以一股渡河擾刼丘驢則城中糧與援兵均絶真有坐而待斃夫守諒山必先守要隘若要隘不守爲敵人所据而城終必有失矣本司比將此情稟商徐撫憲幸蒙允可本司即派張提督春發率正前營分兩壘紥朝陽山半龍山之左右安設地雷派何提督秀淸率正左營吳副將春魁率正右營吳副將鎮林率正後營分紥丘驢山以通粮道徐撫憲調來防守諒山粤勇計有五營彼亦派兩營　紥城之東山嶺以三營守城彼此救援不靈本司即派隊搭造河橋以利師行而便往來查越南體制各省始準 
 
 

Page 3

 
 
建城各府州縣亦有城亦有無城者城中不準民居亦准兵駐其總督廵撫衙署可用瓦屋其餘領兵將弁兵丁均係茅草房屋其諒山省在萬山之中内無倉庫亦無隔宿糧即粤西各軍防守多年均係兵勇日買日食並未造倉積糧以備不虞查諒山非產糧之區向來靠北寧接濟今北甯失守諒山糧源已絶我軍將來進兵必由内地南甯一帶採糧運濟現本司派分各營暫飭勇兵在丘驢建堅堡起造糧倉軍裝房以便存儲軍火糧食並於鎮南關海村等處搭造轉運房屋以便棲止大約岀月初當可告竣以目下諒山情形而論經本司勉竭綿力悉心籌畫縱使强敵來犯尚可支持惟所慮者粤西五十餘營敗後有婦女者四處逃散全不歸伍掠取民食情形如此難免不因糧嘩潰趙道一軍不知散於何處劉永福一軍聞來援北甯見粤西各軍不戰自退亦收隊回興化矣今粤西諸軍敗潰之後徐撫憲過於仁慈並不嚴懲一二殊切杞憂查黄趙二統領平日漫無紀律此次法人攻北甯遙遙相擊并未逼近城池該勇丁等經已先擕婦女逃走黄趙二統領未能禁止只得一同逃走致使軍火鎗砲以及餉銀二十餘萬慨資於敵事前全無布置貽悮大局有損國威事後不知愧奮設法歸併以圖再舉而收桑隅之效徐撫憲新任封疆未及兩月明知黄趙二統領全不可恃意欲更換又恐大敵在前操之過急别生事端而黄趙二統領往往任性不聽徐撫憲所商盖有所恃而不恐耳本司初見徐撫憲時曾蒙情致殷殷欲舉本司總理戎機諸軍統歸調遣等語業經面爲力辭不意回龍州後月之二十日接奉行知奏稿舉本司帮辦軍務本司愚昧之見倘蒙俞允亦當稟請收回成命本司雖不願居其任然可見徐撫憲待士之心誠實無僞真令人感佩無已現因黄趙二統領玩視軍務全師潰敗寢不安枕食不甘味一時焦急之形不堪目睹本司勸慰再三並云維今之計尤宜保固精神以圖再舉上紓宵旰下慰民望不必焦勞過甚免生敵人欺忤之心幸蒙採納飲食日增形容日善但此地情形欲挽回全局非我憲臺親臨不可蓋當今之時深謀遠慮威望才德未有如我憲台者也如朝廷早納憲台忠言越南大局何至如此兹幸我軍赶至諒山鎮南關力固廣西邊防不然更不堪設想矣粤西官民無不頌憲台神機妙算各皆感德口碑載道也本司聞之雀躍尤殷擬將軍糧赶運就緒即速率軍進勦以報憲台鴻慈於萬一也至於餉項已荷憲臺奏請在於運庫項下並江西省每月每辦銀二萬兩不敷之數再由江甯籌撥等因仰賴憲台之高厚體恤遠戍之軍無微不至本司前慮道阻且長難乎爲繼禀懇憲恩准湖南淮鹽局就近按月照數對撥支領湖南鹽局應解之銀免得起運而卑軍應領運庫之銀又免長途請領其江西應辦銀兩就近發交西鹽局解還江南運庫如此辦理則各有所裨伏乞俯如前請不勝感激盼禱之至除秣馬厲兵聽候徐撫憲調遣相機辦理隨時禀報外合將軍抵諒山分紥要阨及籌布情形禀報憲臺查考肅此具禀恭請爵安伏惟慈鑒德榜謹禀 
　　此信由廣東寄來謂是三月初一日所發爲時既久局勢已更乃仍照錄在報者蓋欲閱者略知關外之形勢耳　　本館附識 
[吳淞近事]  
　　二十七日有水炮台一座由小火輪拖至吳淞口暫泊傳聞欲往白茅河爲駐防之用也又昨報廣艇以四月派三鎮統領岀洋廵閱兹悉實二月一輪至孫姓刦案係江灣鎮汛官所管非吳淞汛該管合併附正南琛兵船已于昨日下午回至吳淞口寄椗長江提督李與吾軍門即乘此船到淞又有俄國羅松兵船仍泊在張華浜英公司船亦已抵口有俄國欽差附趁該船到淞尚未起岸云 
[派兵防護]  
　　中法之事數日前大有開戰之意故滬上各國領事於上禮拜六會議所以保護租界之法昨禮拜日午前兵船上水手等均登岸指分地叚如某處有警即由某報知某兵船率兵彈壓其軍械等想已存貯於岸上此原未雨綢繆之計如近竟議和自無須多此一舉也 
[嫉惡如仇]  
　　城中太平街一帶茶舘林立無賴輩羣聚其中遇事生風藉端訛詐甚致良家子弟視是處爲畏途總廵馮刺使公舘近在咫尺故得深悉其弊從嚴懲辦地方受福多矣 
[西員拜客]  
　　吕宋巴公使於昨早同繙譯官馬君赴天后宫欽憲行陵拜會許竹篔星使中外輯和亦可概見矣 
[開輪述聞]  
　　招商局江天輪船平時來往甯波定於禮拜二四六抵滬後當日即開前日早江天抵滬當日竟未開放以致搭客下船者再行紛紛登岸兹聞該船裝載軍械銅帽等物下船駛赴舟山昨午後四點鐘時生火動輪聞先開至吳淞小泊再候信息以定行止其祥雲兵船本泊金利源碼頭亦於昨日裝軍餉　有湖廣督標兵數十名駛赴金陵保大輪船於昨午後三點鐘開往天津善厚齋將軍即乘之而去至前日所開之富有等船聞尚泊在吳淞口内云 
[嚴辦流氓]  
　　著名流氓陸榮混名長毛阿榮專在小南外一帶平空訛詐魚肉鄉愚迭經縣署及廵防局究辦在案前日該流氓又勒索鄉人錢一千三百文事聞於念三舖廵防局委員邱二尹即飭局勇拘拿到案以其怙惡不悛判責三百板枷號遊街示衆 
[搶孀可惡]  
　　浦東人宋云卿投上海縣控稱我兄已故二年寡嫂吳氏撫孤守節不肯再適他人比隣慣作蟻媒之奚四德等見嫂年輕屢次用言挑動前日奚又來慫恿改適我面斥其非詎奚變羞成怒糾黨毆我受傷且聲言須乘隙將我嫂搶賣爲特偕嫂投案求提究辦宋吳氏供與畧同並稱情願撫孤守節但恐伊等强搶可否求發淸節堂居住蔣明府謂案關逼醮如果情真實屬目無法紀但據爾等一面之詞亦未可深信着補詞候批核辦 
[緝獲竊贓]  
　　法租界太古利記洋棧於上月二十五夜被賊竊去衣服物件約值洋二百元光景當經開單報各捕房協緝昨日虹口捕房訪悉裏虹口有　北人陳阿二慣窩竊贓遂往其家探視見有對襟白祥布衫兩件係用廣東鈕扣向陳盤詰稱係阿才所竊並搜岀水煙筒一支當票十張即將陳阿二及贓票一併拘入捕房陳阿二稱阿才現往蘇州求限七天赴蘇尋　捕頭不許飭將人贓解赴法捕房辦理云 
[查吊贓物]  
　　法包探在豐順輪船上拘扒手天津人馬六一案疊登前報昨晨翁太守復將馬六提究馬稱分贓洋兩次七元重慶船上之贓分洋二十九元有零詰其皮箱内何以有小兒衣服馬六供仍游移太守喝責一百板始供認當押等情太守又提馮春佟樹兩人研詰俱供認同夥惟所分洋數與馬供不符翁太守着將三人仍舊管押飭法包探將供岀之贓吊到並帶往十六舖内客棧中查看有無行李再斷 
[解犯回國]  
　　因賭釀命之馬孻人某甲經捕房解赴荷蘭公舘訊問各情節經列報兹悉擬於一禮拜後將該犯解回本國定罪云 
[節錄衛守廉善士致上海絲業會舘書]  
　　少欽老伯大善長太人尊右敬啓者今面託徐翰波張裕堂朱春柏三善士飛櫂　滬約計明晚總可謁見長者面陳被災一切情形正在備函又奉第三號要信當衆開示循環拜讀教本地紳士聯名禀請大憲奏放積穀等因昨見趙慎齋先生致敝邑紳董陳逸颿兄函中述及蒙莫邑尊已詳請上憲爲民請命支放積穀四個月口糧是否須静侯憲批云云而見諸告示則有候詳准加撫等語邑尊籌畫　恒愛民如子甚爲難得家壽即將諭言轉告鄉長聯名禀請可也今送徐張朱三君登舟後家壽即至被災村莊按户詳查所有損失農具物件逐一登記一面趕做收買彚齊給發斷不敢稍涉延宕草率了事天神共鑒倍切悚惶此覆敬請德安 
[  教小姪衛家壽頓首拜上閏五月二十日]  
　　再此函今晨發時適航船已開又不能早達鄉鎮動身不便可恨之至午刻又奉第四號惠書承長者救災孔廹益慙遲鈍相形之下罪無可逭媿悚交并刻在西港村查户除首給農具次給船隻外見災農麕集而臥且無蚊帳翁媳督嫂之嫌勢難引避亦有自知禮義者露宿在外幾若 
 
 

Page 4

 
 
高郵之露筋女者可勝浩歎因加給舊蚊帳錢若干文一面飛函至嘉善等處收買舊帳以備日後給發然此次須每人給帳恐費亦不少只得看事行事至各家水缸坑缸紡車十損八九亦逐户暗查登記明晨至南岑蔡港篤村被災極重與金潭港無異家壽擬給車船外每口加給拾洋一元小口半之未識高明以爲然否承募曰款爲災藜解倒懸之厄予小子敢不承命奔走竭盡心力惟恐才不勝任致辜厚望尚祈指誨稍免愆尤交集耳舟次忽促不盡欲言統祈垂照不宣 
[  家壽再叩二十一日燈下]  
[答天香深處客見原韻]  
　　我本愛吟詩得閒時覔句惠然如肯來登樓與君賦○和管君秋初見贈原韻　生涯愁草草名利正難兼有路終須達多材便不廉吟懷宣鬱勃酒令戒森嚴偏爲交遊廣頻煩别恨添 
[  小樓主人初稿]  
[題小樓主人小樓吟飲圖即步原韵]  
　　勝境　勞策丈尋登樓便許豁胸襟羡君驍將樽前飲　君自　曰酒國將軍又號中山醉侯　愧我書生牖下吟落拓江湖圖浪跡　余曾以浪迹圖求君題贈　縱横詩酒訂知心十年一别今還晤　辛未與君曾同几席今忽忽十三載矣　無藉郵筒遞好音 
[  古董休休居士徐士琛未定草]  
[蘇省撫轅抄]  
　　閏五月二十六日蘇海防同知王恩晉由滬來禀謝海運案内改奬蒙保准加運同銜　候補同知高五雲禀辭奉委赴徐屬公幹　又沈鳳韶禀辭回滬　候補縣吳其芳禀銷海運津局差　兩淮候補鹽大使張行孚禀辭回揚州　准補青村營都司陳光全禀辭赴平望蠡里查哨　候補道　大使姚紹生禀知奉首府札委代理太湖廳用頭司廵　事　典史李智植禀知奉藩憲改奬給予勞績本班挨委署事一次　家人來轅禀報江蘇候補知縣鮑敷佑於閏五月十六日在天津海運差次病故 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[閩中命案]  
　　閏端陽佳節閩中再爲競渡之戲鷁艇重飛龍標再奪誠勝事也臺江一帶自初一日起龍舟紛紛而至多至數十艘一時馬龍車水鬢影衣香士女如雲爭先快覩初五日下午下府人某因喚渡口角舉木槳擊斃某姓漁人經閩邑尊羅大令聞報詣騐拘拿兇手到案押候嚴懲頃刻間蘭橈影匿桂楫蹤消十里烟波觀者皆興盡而返 
[無故輕生]  
　　某甲淮屬桃源縣人向在金陵聚寶門外老圃某乙處爲夥相處數年頗爲契合前晚人静後甲忽從睡夢中驚起拔關奔岀乙驚問其故則云有人相喚去去即歸乙遂亦不置意迨久無聲息恐有竊賊掩入因閉門復寢次早甲仍未回來乙始生疑急往甲友人處探問均未之見午後忽喧傳有人服毒死雨花山下倩人往視則赫然一屍固即甲也遂投地保報縣請騐至其覓死之故人皆不得而知或曰係遇祟所致是耶非耶 
[遇人不淑]  
　　秣陵某甲居城南東花園後向以磨扇骨爲業性素暴厲喜怒無常夫婦均年近不惑偶有違言輙以笞鳳鞭鸞爲事前日又以炊飯稍遲將婦痛加楚毒婦自恨遇人不淑難共白頭輾轉思維不如一死爲快遂乘間吞服滷汁後爲同居者所覺赶緊灌求現雖將滷吐岀然奄奄一息難保無性命之虞命薄紅顏古今一轍書罷爲之黯然 
[人心難測]  
　　邵伯鎮人某甲向在某錢店爲夥外雖樸誠中實狡獪以故不爲同業所容流落白下未得鷦枝囊槖蕭然勢將效伍子胥吹簫故事舊交某乙見而憐之推食解衣相待極厚甲見乙家道尚饒裕遂日以錢業獲利之易歆動其心並云自恨不名一錢無所藉手否則陶朱倚頓不難復見於今時乙爲所惑商諸某丙糾資萬金付甲作本遂於去秋又設錢店於評事巷口甲遂居然爲總管事矣八店後即衣履一新日徜徉於酒樓妓館乙初尚意其爲應酬起見並未留心乃甫近歲除而虧欠纍纍已難支應幸丙見機尚早邀乙赴店結算則前資已歸烏有僅餘生財及帳面數千金而甲名下除支辛俸外實虧銀二千餘兩丙擬將甲送官究辦乙復從中緩頰令趕緊設法彌補甲允回籍挪措遂如黄鶴一去不返甲本係乙所薦舉事既如此不得不認賠償聞甲迷戀煙花及製辦衣物所費亦不過數百金實則暗中運去千金爲自樹一幟地步初不虞致敗如此之速也人心若斯險仄無怪昔賢發憤欲著廣絶交論也 
[雷擊誌聞]  
　　江西友人書來云本月十三日午刻雷電大作該處羊子巷及撫州門外同時擊斃二人又翹步街一修髮匠睡某木作簷下正在從淳于棼作槐南游突被阿香車驚醒跪街衢中移時昏絶俄又甦經多人雇車送歸未知能無恙否也 
[雷擊電柱]  
　　九江來函云聞龍坪下之蔡山地方所設電柱本月望後忽被電火擊壞十二桿隨經局員派洋匠往修現已通行如故本館按此特電與電相觸以致兩相轟擊耳然鄉愚聞之又將生岀無數謠言矣 
[佛頭著糞]  
　　京師彰儀門内增壽寺亦十方僧衆之聚處也方丈僧聖果以禪學而通醫理尤精針灸術諸檀越每請教焉南横街某太史之子方五歲月初偶患病有人揄揚僧之醫術太史即招之來僧按脉後立在病者胸腹間下一針詎料鋼鋒甫入魂魄已離太史祇此一子悲忿交集欲將僧送官究辦恐礙薦引者之面念不如辱之以洩忿立命僕從將僧拽至前院撕去僧衣以便桶從頂上澆下即套於頭上權當毗盧帽汚穢淋漓僧瑟縮不敢作聲僕從推置街頭始得免却木冠抱頭竄去回寺後糾同僧衆多名將圖報復至則門已閉矣喧鬧移時始經街隣勸回論者謂此僧殊不解事既已皈衣三寶則四大本無五藴皆空即使糞土澆頭醍醐灌頂使參上乘禪者見之必且合十讚曰善哉善哉 
[禁止捕魚]  
　　日本紗家嗹島自歸俄人管轄後仍聽日本人在海灣捕魚是處水產甚多菰蘆中人藉此覔生活者十居八九今年俄人忽下令禁日本人往該處捕魚而日人尚未知也有漁船六艘貿然開往二艘無所得而回餘船就禁塲之外乘間捕取薄有所獲鼓棹歸來自恨不操任公子之術也 
[接錄李芋仙刺史臥游詩]  
　　金華羊叱初平石緱嶺鶴聞子晉笙從古仙家多幻境幾人詩格到新城瓊花一樹揚州夢錦水三秋蜀道　我爲漁洋低首拜天然愛好有風情　讀王漁洋集○極有才人極愛才代興何李又燕臺登壇旗鼓提詩印擁座鶯花壓酒杯雲在不忘龍角　月明思見鶴歸來恩仇竟奪英雄命萬慟千呼賦八哀　亡友何鏡海向在京師投予一詩頃從舊篋得之忍淚題此○古文屢勉師韓子詩史　期仿杜公二老同聲呼國士百花無實負春風朝搜蠧簡琉璃肆夜擁貂裘粉黛叢枉被兩端銷目力白頭柴立恨無窮　病榻讀朱丈伯韓吳　和甫兩家遺集追念往在都中兩先生期勉之厚詩以志愧○拚命著書書果成書高三尺遠馳名一人愛好貪多癖四海家絃户誦聲文陣掃　軍筆法湘鄉加一等門生束修擬載俞樓酒問字何時得自行　俞蔭甫先生有才有學近代大作家也讀其書天機洋溢予尤愛其有趣願見　　詩以先之○屢叩蝸庭對病身惜花如命有天真歐虞降寫新詩本稽阮添呼舊酒人紅粉偶然收弟子青溪佳處得芳隣太湖三萬六千頃　矣猶思一問津　吳劭之爲予言姑蘇城外水闊山多訂予同游○綵毫頻染十眉圖京兆風流未可無扶老喜迎靈壽杖䰗詩愛詠合歡襦文　峯頂千尋玉商女歌喉一串珠遙想東瀛琴酒會萬花圍席足淸娱　張道岷○弱齡岀蜀走駸駸故里難歸老境侵應舉赴官成昨夢過家上　負初心不隨世態趨鄉愿竟坐詩名到陸沈猶望諸孫勤日課一經聊代滿籯金　自訴○黑頭孟浪到華顛抛負中間有用年鴻爪柱留南北　蠶絲猶裊别離天不應我輩皆如此正恐他生亦復然便死何妨妨二事欠完書目與詩篇　自悲○頽唐不恤賦風懷雙袖龍鍾淚倦楷萬事向衰無藥起一身放倒聽花埋黄昏已近斜陽好白首同歸若個偕十九寓言三致意自傷自懺自營齋　自悼○名師勝友詫從遊歴選奇書厚價收正始遺音聞歎息貞元朝士得淹留二京以上懷莊屈兩宋之間有孔周滿眼古人無力到他生願學此生休　自慰○小草何關世有無爲曾破費幾功夫已殘昌谷投囊紙竟失燕公記事珠坐懶更難營活計知非未易改前圖百年爭此區區帚誰以千金善價沽　許多舊稿散失已久記憶不淸亦可惜也○殘稿横陳故紙唯茶毗竟似火焚槐美人棄置傷銷歇詞客推敲費翦裁洛下向聞聲價貴宫中憶賦衍波來謪仙老絀驚天句敢吐光芒　刦灰　臥游詩起草紙費雲藍閣小箋近三百番歛而火之○載酒元亭自蜀回南州更訪謪仙來力攻漢宋乾嘉學繼騁雲龍韓孟才名馬飛騰開道路秘文校理上蓬萊後生領袖推英絶今日羅含舊姓裴　羅蜀生喜讀乾嘉諸老書爲予寫臥游詩浄本甚工○小技文章未足尊慙無大句動乾坤敢收駿骨千金價與印鴻泥一片痕南史雋流今士有東京獨行美人論金風亭長風懷語兩廡何由袝聖門　臥游諸作本是因花感舊借酒銷愁雖近小雅之怨誹恐貽大方之譏笑蒙張子衡先生慨分佛面之錢移給匠心之價幸甚○二君似未見西施刻畫無鹽亦振奇頰上添毫如寫相言中發藥抵求醫笙歌跌宕沈於酒竹帛蹉跎補以詩一室書聲風雨集九州人表古今思　吳劭之洪蔭之兩君爲予臥　弁首跋尾賦此爲報○半月爲詩過百篇祇慙起草費蠻箋酒旗歌板沈酣處雪北香南秀媚禪六代風流人易老十間花屋夢初圓朋來喜作灾　勸未必長留或偶傳　題臥游詩後 
[跋臥游詩集]  
　　右臥游百廿首蜀中李芋仙先生懷人之所作也嗟乎憔悴之士我知之矣碧月萬里狂花一牀萃百感於蒼茫藐四大若疣贅哀樂之際視以雲烟游俠之場判乎今昔目疲意倦匪可言也若夫蕭瑟江關低回身世窮愁有作嬉笑成文唐衢之哭有淚便揮孫登之嘯在山不遠讀者酸齒作者敝神危苦之詞其言夥矣先生之作逈異斯儕悵望千秋沈吟一　宛邱屋小不厭打頭北海榻穿無憂繞足百城坐擁三徑偶來我思古人今夕何夕晨星案户感朋舊於天涯鄰雞晦鳴警疇昔之風雨蓋跡之所寓情不能忘意之所莩神即爲助偉人傑士媚草幽花桃李之投芍藥之贈過存異致動静殊時勝會易遷墜歡難拾過風去水人何以堪所以交睫趺坐即見所思握管疾書如逢舊識此誠藥倦之奇才懷人之高致也至若愷之疾絶平子愁多老則思傳世還知我略憑詞翰自喻生平古之傷心人别有懷抱由先生之詩見先生之心謂是南華之寓言可也即以爲東方之慢世亦可謂是陶靖節親友之思可也以爲阮嗣宗英雄之歎亦無不可五君廣詠萬本願鈔跋尾一言從容三復甲申五月陽湖洪熙蔭之 
 
 
 

Page 11

 
 
[光緒十年閏五月念一日京報全錄]  
　　宫門抄○旨兩道錄前○發抄旨四道○尚書彭奏請援案奬叙片○粤督張奏爲逃員正法緣由片○江督曾奏飭拆開木牌并遣撤牌夫片○又奏照章發給勇丁口粮片○大臣沈奏保薦人才片○蘇學政黄奏恭報歲考竣事接辦科考情形摺○又奏查辦廵捕差役弊端片○大臣明奏查明官員劣跡擬請革職訊追摺○閏五月二十一日禮部宗人府欽天監廂紅旗值日無引見○馮光勛等謝授侍讀學士恩○特爾慶阿假滿請安○王應孚預備召見○治麟請假十日○果公奏請開去差使○宗人府奏派充正白旂總族長派岀崑岡○召見軍機王應孚醇王○發抄譚鍾麟奏記名提督朱祥興署莊浪協攝將奉旨知道了欽此○又病痊告休恊領榮禧暫護凉州副都統奉旨知道了欽此○又官君營中軍守備胡炳南因病岀缺奉旨兵部知道欽此○英廉奏儘先守備降補千總外委郝作霖等改奬奉旨兵部議奏欽此　○○彭玉麟等片　再粤海關監督崇光在任三年於關稅事宜頗能實力講求認真整頓歴年應徵稅項以及新增盈餘銀兩徵解足數之外光緒八年溢解常稅銀三萬三千九百餘兩九年溢解常稅銀三萬五千五百餘兩十年溢解常稅銀四萬五百餘兩綜計三年之内溢解十萬餘金上年十二月間本省籌辦海防餉需　絀臣等共議捐廉助餉該監督慨然捐助銀二萬兩以備軍儲比年遇有中外交涉事宜均能與臣等熟商妥辦　其急公裕餉皆有實事可徵臣等伏查前任粤海關監督崇禮文銛等辦理關務得力均經前任督撫臣奏蒙聖恩加以奬勵今該監督崇光任滿交卸其數年以來辦公岀力並捐助軍餉之處臣等不敢壅於上聞謹合詞援案附陳伏乞聖鑒謹奏軍機大臣奉旨崇光着交内務府核給奬叙欽此　○○張樹聲片　再廣西官軍在越南北寧潰退已革總兵陳得貴防守扶良砲台首被攻破副將黨敏宣畏縮不前經臣樹聲奏奉諭旨均着即在軍前正法等因欽此其時陳得貴黨敏宣尚在關外統帶兵勇臣於拜摺後慮其叵測稽誅即經先行密屬王德榜設法覊縻嗣潘鼎新於途次欽奉諭旨行抵龍州與王德榜會晤面授機官飭令遵旨辦理昨接潘鼎新電報已將該二將在軍前正法兹據王德榜稟稱黨敏宣所統八營男丁多從前積匪陳得貴所帶兩營勇丁尤不守紀律先經稟商徐延旭預爲遣散撤其兵權以免生事該二將素著奸欺訪聞部下勇丁尚未消淸誠恐事洩生變即於五月初二日遵旨將陳得貴黨敏宣綁赴軍前正法以昭烱戒禀請具奏等因前來陳詳細情形應由廣西撫臣潘鼎新奏報外臣樹聲謹附片具陳伏乞聖鑒謹奏軍機大臣奉旨知道了欽此　○○曾國荃片　再前督臣左宗棠以江防砲臺處傍岸修砌船塢用木牌鋪成水炮臺移砲排列光緒八年六月初十日附片奏明旋經飭製木牌水砲臺一座駐泊象山砲臺傍並雇募牌長牌夫交駐守該處砲臺防營管領所用木植工料等項列於籌防第三案報銷在案據籌防局禀稱前項木牌久泊江干一年有餘蔑纜遂已朽壞請示辦理臣飭令將前項木牌拆去經該局會營拆開查取碼號撥作電線木杆其餘悉交象山營官以備修築砲臺之用兹據該司道詳請附奏前來臣覆核無異除飭令將牌夫遣撤以節糜費並咨部查照外理合附片陳明伏乞聖鑒謹奏軍機大臣奉旨該部知道欽此　○○曾國荃片再查接管卷内江南上年開辦朱家山河工經前督臣左宗棠招募開哨今年三月移交勇丁一百三十一名長夫馬夫二十三名哨官一員前來臣當即撥歸陳湜總統以備該司帶往各路稽查砲臺之用所需口糧飭令金陵防營支應局仍照開哨上年原領章程發給理宜奏咨立案又歴任督臣舊有親兵一哨常駐署外廵邏歴年口糧報銷有案可稽臣接篆後亦撥歸陳提總統以期訓練得力臣到江南未添一營未立一哨一隊祗就從前現有之兵勇分布要隘保衛地方謹一併附片陳明伏乞聖鑒謹奏軍機大臣奉旨該部知道欽此　○○沈源深片　再前詹事府少詹事文治事親至孝養志承歡不離左右前經告病開缺實爲養親計也迨養親事畢廬墓以居現在早經服闋聞其仍居鄉間讀書求道若將終身臣思人才以敦本爲重若文治之内行肫篤澹於榮利品詣端謹殫心學問若加以任用實足矜式浮靡臣與文治素不相識知之已久謹據實保奏該員係前任詹事府堂官臣之論薦實爲非分惟念幸際盛時廣開言路言事諸臣並有疏請召用大員者仰蒙聖明鑒察施行用是不揣冒昧附片具陳伏候聖裁謹奏奉旨已錄　○○江蘇學政臣黄體芳跪奏爲恭報歲考竣事接辦科考情形仰祈聖鑒事竊臣於上年五月間曾將考過蘇州松江鎮江三府太倉一州情形馳報在案嗣循向章在江陰駐署調考常州府屬生童於六月初旬試畢七月下旬按試通州次及揚州淮安江寧十一月中旬試畢回署本年二月中旬按試徐州次及海州五月初旬試畢回署以符舊制淮徐兩屬於上年先後奉旨准允分考在案臣循例舉行歲試惟海州仍遵向章歲科並試本年届選拔之期臣已於海州及所屬沐陽贑愉兩縣各選取拔貢生一員俟各屬拔取齊全後會同兩江總督江蘇廵撫會考另奏外現合將七屬情形據實奏報查各屬文風以常州之陽湖武進通州及所屬之泰興揚州之泰州高郵江甯之上元江甯淮安之山陽鹽城徐州之銅山海州之州學爲上常州之無錫江陰宜興通州之如臯海門　州之江都甘泉儀徵江甯之六合徐州之邳州宿遷海州之沐陽贑榆次之武童弓箭尚爲嫻熟技藝亦頗可觀大抵長淮以南人殷物阜士習華而近浮長淮以北地僻民貧士習樸而近野轉移之漸責在學政興起之功端資庠序臣上年會同兩江督臣左宗棠合捐廉俸於江陰創建南菁書院撫藩司道亦各量力捐廉以成斯舉現已聘請山長調各學高才生肄業其中每月兩次扃門試以經解古學以輔各府州學但試制藝之不逮蓋以三年兩試憑文字者既博觀其一日之長八府三州樂師友者更集益於一堂之上下以循微臣興學之職上以副朝廷養士之心一切章程督臣已奏報在案矣至臣按試各學事必躬親不敢暇逸生員正塲首嚴槍替傳遞諸弊童生正塲仍寛格擇尤於次日黎明懸牌提覆校其文理於正塲相符者詳定甲乙即日懸圖准其入學童生各遵繩檢有志觀摩惟試淮安桃源時有文童史雲鵬史雲鴻二名係曾充門丁史福即史貴之子該學教官及廪保等通同徇隱至取進招覆之日始行檢舉情弊顯然除將該童扣除外教諭崔丹桂應從嚴革職廪保王惠文喬魁元畢星雨胡家駒應革廪並附不准開復由江甯藩司江蘇臬司詳覆前來當即如議辦理其訓導王春旭到任僅十餘日原情應有區别由藩臬詳請記大過二次以示薄懲試徐州睢寧時拿獲搶替一名交提調官照例懲辦並將認派廪保分别革降至各屬風氣泰州文風甚優而士習獨悍竟有土豪私養劣衿以備爭訟臣訪聞有廩生數人在内已飭該州牧程遵道查實究懲臣於每棚發落時進各生童明白曉諭以讀書貴識彝倫而立身爲重氣節不可把持趨附有玷鄉評其各學考取前列有訓辭深厚者發落時留心查其器宇並訪諸教官之耆碩志兼　博采以爲科試選取拔貢之地蓋必文行交修方足以膺斯選也再臣經過地方雨水應期麥收大熟禾苗茁茂年歲可卜順成而民風亦尚安静堪以上慰宸厪合併陳明伏乞皇太后皇上聖鑒謹奏軍機大臣奉旨知道了欽此　○○黄體芳片　再臣自受任以來一介寒儒僕從無幾每值按試各屬嚴束丁役慎密關防猶恐一人耳目難周每於接見官吏開誠布公諄諄問以有無丁役在外滋事情形三載以來不敢寛縱本年海州試回路過揚州據本署文廵捕葉佐淸禀稱訪得去年九月間有武廵捕張景雲在揚州招搖情事並牽涉執帖家丁李福案關撞騙亟應激底淸查當即懸牌將該廵捕撤差該僕告假就醫淸江當即關文淮安一帶勾提歸案並將承差之有牽涉者交江陰縣知縣陳康祺秉公訊鞫總期除弊必嚴去惡務盡以肅考政而杜奸謀理合附摺具陳伏乞聖鑒謹奏軍機大臣奉旨知道了欽此　○○奴才明春跪奏爲查明離營人員勾通革員侵挪公欵開商貿易營利分肥擬請革職歸案訊追恭摺仰祈聖鑒事竊奴才前奏支應委員虧空公欵擬請革職追交一摺本年二月十六日奉到原摺後開軍機大臣奉旨文秀着先行革職勒限嚴追倘逾限不交或交不足數即行從嚴叅辦該部知道欽此欽遵即將文秀發哈密廳管押追交並飭文秀將虧短公欵是侵是挪據實禀覆該革員延不具禀由哈密廳迭次嚴追僅據呈交銀三千兩其餘仍未完繳比經奴才查岀該革員私帳有與商民李士桂放岀資本銀二千兩在哈密南關開設海菜南貨鋪岀立合同字據有周仲容從中作保又放與商民借貸銀數千兩又私借給周仲容銀八百餘兩查周仲容即周士适向以革員投効前任辦事大臣文麟營中委辦摺奏歴保鹽運使銜候選知府光緒二年文麟因病岀缺奴才蒙恩補授哈密辦事大臣並接統威儀各營周士适從威儀營歸併奴才軍營當時軍務旁午營中辦理筆墨需人仍委該員辦理摺奏事件該員性情乖戾辦事顢頇即撤退岀營該員仍寓哈密開設復盛德字號光緒九年正月復盛德被火焚燒該員暗地勾通文秀侵挪公欵私借銀兩添補資本以致虧空鉅欵延不完繳案關侵挪軍餉開商營利寔屬大干法紀相應據寔嚴叅請旨將花翎鹽運使銜候選知府周士适即行革職歸案訊追以肅法紀而重公欵奴才仍飭哈密廳嚴追文秀勒限完繳謹將查明離營人員勾通革員侵挪公欵擬請革職歸案訊追各緣由理合恭摺馳陳伏乞皇太后皇上聖鑒訓示祗遵謹奏奉旨已錄 
 
 

Page 12

 
 
[光緒十年閏五月二十二日京報全錄]  
　　宫門抄○諭旨七道錄前○御史屠奏湖北徵收錢糧酌擬各欵條目片○大臣沈奏保荐人才片○陝督譚奏爲請簡放總兵摺子○黔撫李奏總兵起程赴粤日期片○又奏委署總兵片○閩浙督何等奏撫恤琉球遭風難人摺○皖撫裕奏對調知縣摺○粤藩剛奏爲交卸起程赴滇摺○閏五月二十二日兵部太常寺太僕寺正藍旂值日無引見○崑岡謝充正白旂總族長恩○耀年假滿請安○恩棠等謝授閣學恩○孫毓林預備召見○徐用儀續假二十日○召見軍機恩棠孫毓林　○○屠仁守片　再臣前奏湖北錢糧積弊光緒十年四月十七日欽奉諭旨著湖廣總督湖北廵撫飭令各州縣查明定例按户豫給易知由單核算明晰納户持單投櫃換票不准濫設催役名目櫃書如有刁難情事准其禀訴懲治倘州縣意存袒庇即着嚴行叅辦等因欽此仰見聖主軫念黎元剔蠧懲奸之至意莫名欽感臣竊維除弊之法要在詳明而作弊之情利在朦混徵收一事豫給由單本屬易行特官吏惡其害已遂委定例於不顧臣嘗見州縣糧票於幾升幾合字樣皆故作大草使人不能辨識以爲任意浮收地步不過舞文數字而各省一律則其横取於小民者不知其幾千億萬利歸官吏怨歸朝廷莫此爲甚故臣前奏欲令由單載明納錢若干係屬緊要關鍵伏查嘉慶四年仁宗睿皇帝特諭錢糧一項鄉民有折交錢文者若竟行禁止恐小民不諳銀色反受胥吏愚弄各督撫務於開徵之先按時價核定換銀上庫之數每兩徵收大錢若干文岀示曉諭聽民自便毋許絲毫浮收將此通諭知之欽此仰見睿皇帝愛民之心實爲曲至今湖北錢糧既經故撫臣胡林翼奏定章程銀米兩項悉體察各州縣情形定數折納制錢自應於由單印票照數註明徵收方爲核實之道臣謹引伸酌擬詳明條目具列於左　一州縣上下忙開徵之先刊發易知由單按各里花名繕造糧册使納户納數與一甲總額相符其由單内按照胡林翼奏定章程核算載明銀幾兩幾錢該納制錢若干文米幾升幾合該納制錢若干文水脚票號雜費一併在内納户即依錢數持單赴櫃投納倘由單内不載明錢數若干即屬有意弊混將該州縣指叅　一豫給由單若令花户自領未免紛紜若飭役散給又復增擾均爲不便查州縣各鄉悉有科算書又名册書專管民間分單過割等事其於花户應納銀米之數無不周知應責令彚領由單挨户給發或由單核算錯悮花户但與該册書較計稟官更正倘册書有妄行需索之處輕則究懲動則責革　一徵收之時照例於公衙門首設櫃若地大户煩即須多設櫃數以便糧户分投完納不致擁塞覊候攙越舛錯錢隨由單交納無須比時科算只核對印票無悮即行截給歸農倘印票内未註明所納錢數及不當時給票准納户將櫃書禀官嚴究　一革除催役開徵之時照例設立滾單悉按糧册於納户名下註明應納之數給發單内首名挨次滾催自行赴櫃完納如滾到之户臥單不傳著挨次之户禀官究責　一法既便民自無不踴躍輸將然良莠不齊若有惰農自安抗不赴櫃完納者則有摘催之法查傳的户正身嚴行追比既不因一二頑户任法以徧擾鄉民亦不爲欲安善良廢法以姑息頑户懲一戒百於政爲宜　一水旱偏灾錢糧蒙恩蠲緩必令州縣報明某鄉某户載入由單免其完納若本年先已徵收者准其抵次年應完之數倘州縣含混重徵查明叅處　以上六條於成法初無變更特就成法之中切實整理冀得剗除積弊宣暢皇仁錢糧無逋負之虞而百姓有來蘇之慶至於胥吏人等果能奉公守法該州縣亦　量增犒食俾得贍其身家州縣官果能實惠及民該督撫亦當裁革浮費俾得寛舒於財力如此則上下相見以心官民聯爲一體催科不擾然後教養可得而施其於化理之原裨益當非淺鮮臣愚昧之見不避煩瀆附片臚陳伏乞聖鑒施行謹奏奉旨已錄　○○沈源深片　再臣伏讀諭旨令大學士六部九卿各直省將軍督撫保荐人才仰見皇太后皇上求賢佐治之至意欽服莫名臣倖列卿班愧無知人之明勉盡以人事君之義查有河南開歸陳許道陳彝前在諫垣條時事敷陳剴切岀守滇南循聲卓著自任今職於地方河務事事盡心民生賴之該員秉性忠愛宅心純粹誠篤懇摯洞達事理不事表襮不涉矜張實爲體用該備堪以大用之員若任以京秩必能補闕拾遺所裨於聖治者尤大臣知之既確謹據實保薦伏候聖裁謹奏奉旨已錄　○○頭品頂戴陝甘總督臣譚鍾麟跪奏爲邊要總兵因病請開缺回籍調理請旨迅賜簡放以重地方恭摺仰祈聖鑒事竊臣前據肅州鎮總兵周紹濂呈柟從前打仗受傷舊疾觸發請給假四十日在署調養當經批飭照准兹復據禀稱歴年受傷耗血過多以致百病叢生精神恍愡難望速痊請開缺回籍就醫前來臣查總兵周紹濂性情樸寔辦事穩練邊隅得力之員何至一病遽請開缺當傳領餉守備至署面詢病狀據云悮服熱藥心地昏迷時發狂疾不能辦事係屬實情臣維肅州乃邊關要衝地極遼闊近因嘉裕通商中外雜處稽查彈壓最關緊要周紹濂既請開缺回籍所有肅州鎮總兵員缺應懇天恩迅賜簡放以重職守除委記名提督現署甯夏鎮總兵臣標中軍副將陶世貴署理肅州鎮篆所遺寧夏鎮要缺改委駐甯統領鎮夏各旂遇缺題奏提督借補西安城守協副將馮南斌署理外謹會同甘肅提臣周達武合詞恭摺具奏伏乞皇太后皇上聖鑒訓示謹奏奉旨已錄　○○李用淸片　再光緒十年四月二十三日准兵部咨光緒十年三月十九日奉上諭貴州安義鎮總兵周壽昌着發往廣西軍營交　鼎新差遣委用迅速馳往毋稍遲延欽此當即恭錄咨會去後兹准該總兵咨稱欽奉諭旨遵將鎮篆札委中軍暫行代理於五有初八日起程赴粤聽候差遣委用所有起程日期咨請代前來理合附片具陳伏乞聖鑒謹奏軍機大臣奉旨知道了欽此　○○李用淸片　再安義鎮總兵周壽昌欽奉諭旨發往廣西軍營差遣委用所遺印務應即遴員接署臣查有永安協副將林從泰老於戎行情形熟習堪以署理未到任以前檄飭該鎮中軍遊擊王占魁暫行代辦以便周壽昌迅速起程除分别咨行遵照外謹會同雲貴總督臣岑毓英合詞附片具陳伏乞聖鑒謹奏軍機大臣奉旨兵部知道欽此　○○閩浙總督臣何璟福建廵撫臣張兆棟跪奏爲琉球遭風難人循例譯訊撫恤恭摺仰祈聖鑒事竊據福防同知王冕南詳琉球難人陳進輝等十一名遭風來閩當發舘驛安插一面飭傳通事譯訊據供陳進輝等四人是搭客仲存渠是船主金城等六人是水手俱係琉球人氏駕坐小海船一隻裝載柴木往八重山售買本年三月二十二日開船被風漂岀大洋四月初五日收泊定海洋面隨潮進五虎門初六日到驛安插等情由藩司沈保靖核詳請奏前來臣等查該難人等航海遭風情殊可憫應於安插日起每人日給米一升鹽菜銀六厘回國之日各給行粮一個月併照例加賞物件折價給領以廣皇仁將來如何回國另行察酌辦理除咨部外臣等謹合詞恭摺具奏伏乞皇太后皇上聖鑒謹軍機大臣奉旨該部知道欽此　○○頭品頂戴安徽廵撫臣裕禄跪奏爲知縣人地未宜揀員對調恭摺仰祈聖鑒事竊照知縣爲親民之官必湏人地相宜方　以資治理查太平府屬之蕪湖縣雖係中缺而濱臨大江商賈輻輳地極冲煩近年添設洋關復爲通商口岸時有交涉事件政務尤爲煩劇現在知縣楊士玉年五十三歲直隸臨　縣人由舉人揀選知縣同治四年選授河南鄢陵縣知縣六年調補密縣知縣九年丁憂開缺服滿起復於光緒五年十一月選授今職六年六月到任該員　寔勤慎辦公尚無貽誤惟識見拘謹於此政務殷煩之處措置未能裕如應行酌量更調查有青陽縣知縣華椿年五十五歲直隸天津縣副貢生同治二年由教習期滿引見以知縣用十二年選授福建海澄縣知縣調補詔安縣知縣光緒三年大計卓異五年丁憂開缺服滿起復於八年十一月選授今職九年四月到任該員才具開展幹練勤明以之調補蕪湖縣知縣可期振作有爲所遺青陽縣之缺事務較簡即以楊士玉對調亦堪勝任該員等任内俱無展叅有關降調及盜劫已起四叅之案據藩臬兩司會詳前來合無仰懇天恩俯准將青陽縣知縣華椿調補蕪湖縣知縣其所遺青陽縣缺即以現在蕪湖縣知縣楊士玉調補一轉移間人地各得其宜實於　方吏治有裨如蒙俞允該員等係以中缺知縣互相對調銜缺相當毋庸送部引見所有揀員對調知縣員缺緣由謹會同署兩江總督臣曾國荃恭摺具陳伏乞皇太后皇上聖鑒訓示謹軍機大臣奉旨吏部議奏欽此　○○調任雲南布政使廣東布政使奴才剛毅跪奏爲叩謝天恩恭摺仰祈聖鑒事竊奴才於光緒十年四月初五日接奉督臣張樹聲撫臣倪文蔚行知准吏部咨開二月二十一日内閣奉上諭雲南布政使着剛毅調補著即赴新任毋庸來京請調欽此當即恭設香案望闕叩頭謝恩伏念奴才滿洲世僕知　　愚由刑部郎中簡放道員洊　江西直隸按察使升授廣東布政使抵粤以來適值　欵空虛一切餉粮時虛支絀加以用人行政諸待　　竭　經營涓埃無補兹復渥承恩命調補滇　並　即赴新任毋庸來京請　有天聞命伏地悚惶惟有勉竭愚誡益加　屬以期仰答高厚鴻慈於萬一奴才現已交卸粤藩篆務遵即起程迅赴新任所有感激下忱謹繕摺叩謝天恩伏乞皇太后皇上聖鑒謹奏軍機大臣奉旨知道了欽此 
 
