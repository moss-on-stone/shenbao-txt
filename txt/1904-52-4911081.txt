# 1904 - 52 - 4911081

 

Page 1

 
 
[敬募山東急振] [  申報館協振所啓]  
　　去夏山左利津縣南岸漫决被災極重上游費縣平陰范縣東阿等處臨黃民埝衝潰無存隄内各材莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛冽飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解囊金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[新印歴代史事政治論] [  點石齋啓]  
　　是書集古念論史之作多至五百種如王夫之讀通鑑論沙張白讀史大略之類悉數採入無一遺漏其中更有不經見之書如明刻于愼行讀史漫錄王穀讀史管見魏禧史論尤侗看鑑偶評夏之蓉讀史提要等類不下數百種一一搜錄并各爲之標題以時代編次史書中可命之題無一不備購此一種可免别購他書讀者觸類旁通自有左右逢源之樂凡三百零八卷訂二十八本欲購者請至上洋三馬路申報館申昌書室及各書坊均有代售 
[中國宜特開武科議]  
　　自來非常之人必有非常之才力以成非常之事功此固不惟文士爲然卽武士亦何獨不然自選舉之法不行而人才奮興皆必由於考試有介介不屑者卽終身不得邀一第之榮於是欲爲生員者必先應童子試欲爲舉人進士者必應鄉會試得失所在榮辱分焉文武二途初未嘗稍分軒輊言其得人之盛文固不乏名臣武亦代有良將言其流弊則文士之庸腐與武夫之粗疏亦正相將而當世論者乃中以重文輕武之見謂武科中雖間有英俊而勳業彪炳每不及起家行伍者之多較諸文之經濟宏深處爲鴻儒卽可出爲碩輔者相去之遠奚啻天淵故武試雖相沿二百數十年而識者不免視若贅疣或立說著書詳陳可止則止之義然林文忠沈文肅嘗先後疏請停止矣而終格於部議事不果行卽當戊戌變政之初詔令内外臣工各抒所見條陳變通武試事宜而厥後斷自宸衷僅令改弓矢而習槍砲亦未議及停止其意豈盡以祖制不可輕更哉亦恐赳赳桓桓者非此無由自見斟酌損益此中固自有權衡也不意拳匪肇亂以還朝廷力圖自强仿行西法特允原任兩江總督劉忠誠公現任湖廣總督張宮保之奏頒發　　明詔將各項武試一律永遠停止所有武舉武進士均令投營學習其强壯武生及略諳技藝諸武童均准暫行入伍俟各省設立武備學堂後再行酌定挑選考試章程凡所以爲武士謀者似亦未嘗阻其進身之路不知武舉武進士已膺科第平日高自位置安肯與兵士較量短長且投營後月得餉銀不過三四兩故稍堪自給者類皆裹足不前矧入伍當兵本爲良民所恥故俗有好人不當兵之說苟其人不至貧無聊賴必不肯爲若武備學堂則惟見於直江南江　湖北等省以及山東所設隨營學堂其餘各省尙付闕如雖朝旨命各省疆吏已設者酌量擴充未設者籌欵與建然迄今已將三載試問何處能遵旨奉行乎且各省之設有武備學堂者大都僅在省會之中非近水樓臺與凡稍窺門徑者每苦望塵弗及而彼尙未設堂講求武備者更無論已猶憶是年停試詔下適值歲試之時各武童聞之皇皇焉如有所失一若此制旣廢無以顯其拔山扛鼎之才也者豈眞戀此庠序之微名哉蓋有慨夫循序而升其途已阻也夫武試至今日彼童子軍寥寥數輩往往不能及額甚至鄉曲莽男子濫竽充數略習弓馬便靑一衿或竟懮劣不分幾有一榜盡賜及第之概似此不甚愛惜之名器有之誠不如其無亦曷貴多此一舉哉惟吾觀鄉會試所取之士雖未必有力如虎果足爲折衝禦侮之資而究之碌碌一無所長者終不得謬膺其選蓋藝力之高下易於一覽而知非若文字淺深必有待於眞識者也今文則歲科試以迄鄉會殿廷諸試依然未改且特開經濟之科武則諸試俱停僅以尋常營伍中人待之卽成自武備學堂者亦尙託諸不可必得之考試欲求英豪奮發我武維揚其可得乎夫泰西各國之强盛也爲其重視武事也國中男子凡年十五無不名軍籍雖以皇太子之尊貴亦必身列行間用能使人踴躍從軍所向有濟中國處積弱之勢縱不能如四國之人人可使當兵亦宜將武藝絶倫者示以顯揚之路上有好者下必其庶天下英雄傑出者靡然嚮風吾知其中亦必有非常之人出其非常之才力以成非常之事功不肯獨讓文臣專美當此加意練兵之際豈不相需甚殷乎吾故曰中國宜特開武科也 
[陸兵赴滿]  
　　西歴二月二十三日註卽華歴正月初八日英京倫敦來電云旅順所駐俄國陸兵現已悉數奉調赴滿洲境内而以旅順防守之事責之俄國水師 
[移民節食]  
　　西歴二月二十三日註卽華歴正月初八日英京倫敦來電云俄國執政者以琿春一埠軍中糧食實有不敷令將所有居民悉行遷出境外 
[俄督抵哈]  
　　西歴二月二十三日註卽華歴正月初八日英京倫敦來電云俄國所簡遼東總督矮立幾息夫現已挈其所屬各員行抵哈爾賓埠矣 
[各固邊陲]  
　　西歴二月二十三日註卽華歴正月初八日英京倫敦來電云各國自聞俄日開戰之信不免咸有戒心已各將預備軍一律徵調入營以備防守邊界日斯巴尼亞及葡萄牙兩國則派兵船駛赴各屬地以固邊防 
[俄艦援人]  
　　東歴二月二十二日註卽華歴正月初七日日本神戶反人來電云日前有日本商輪船名奈古浦丸者在北海道及海參嵅之間被俄兵艦擊沈當時卽經俄艦放下小艇將人援救僅死二人其得慶更生者均經帶至琿春刻已轉交德國某輪船悉數載至長崎交納矣 
[俄兵布置]  
　　日本大阪日華新報云前者俄人由阿德砂埠載運兵士四五大隊以一半調往營口一半派赴 
 
 

Page 2

 
 
鴨緑江邊從遼陽海城經鳳凰城直通九連城又遼河以西深懼中國武備森嚴另外派兵　戍其原駐滿洲各地者烏蘇利有步兵十五大隊約共三萬人騎砲工兵亦準此數黑龍江有五萬八千名 
[俄兵分駐]  
　　日本大坂朝日新報云目下俄兵之分屯滿洲各地者計旅順口二萬零三百五十人靑泥窪一千人大連灣四千四百人貔子窩四百人安東縣五百五十人鳳皇城七百五十人金州七百五十人營口一千二百人海城一千一百五十人遼陽一千九百人奉天五百五十人吉林二千七百五十人寗古塔一千二百五十人哈爾賓四千五百五十人齊齊哈爾一千九百五十人海拉爾一千人此外另有保護華東鐵路之兵十五隊約二萬四千人其駐兵最多者爲哈爾賓横道河子公主嶺遼陽大石橋五處其餘沿鐵路各地亦隨在皆有統計全數得六萬九千五百人尙有名鐵路隊者共成四大隊分駐哈爾賓横道河子公主嶺遼陽 
[日爵西游]  
　　日廷分遣末松謙澄金子堅太郎二男爵游歴美英二國前已譯列報端兹閱大坂日華新報云邇日傳聞前外務大臣子爵靑木周藏亦將航海游歴德國惟尙未見明文 
[英人之意]  
　　英京倫敦來電云某日蘭士當侯爵當衆宣言曰亞東事勢雖亟若非有人懇請我英國斷不干涉其間因爭執之兩國中有一國不欲他人調處也至於西藏之事行將開明節略交與議員俾大臣史邊沙君得悉其中原委 
[猶人慘狀]  
　　香港循環日報譯登美國紐約克來函云此間猶太人聞同類之僑寄俄國者將受慘戮連日集議救援之法擬卽公舉數人赴華盛頓謁見美總統懇求竭力保全而俄國企愼尼夫埠人仍遍分小啓鼓舞人心謂下禮拜日註卽俄人慶祝耶穌降生之日必殺盡猶太人俄官聞之並不力任保護之責現已有猶太人約一萬名逃往他國矣 
[請除苛例]  
　　香港循環日報云美國所定禁止華工之例計至華歴今年十月二十九日卽西歴一千九百零四年十二月七號十年期滿案照前約中美兩國如欲修改此例須於六月以前卽西歴一千九百零四年六月七號以前預行聲明否則展限十年現在華外部及駐美星使已疉次函商辦法並由旅美華民具禀外部商部籲求保護聞美國工黨互相集合專與華工爲難若欲將此項苛例撤銷恐難如願或者禁工保商猶可爲耳 
[防患未然]  
　　安慶訪事人云去歲臘月二十六七等日皖撫誠果臬中丞迭接電諭以日俄啓釁中國已守局外中立之例著將各國人民財産教堂一體認眞保護等因先是中丞已將此事密飭各屬道辦旣兹欽承綸綍復通飭所屬將各處教堂加意保衛俾無意外之虞誠防患未然之要道也 
[訓練精勤]  
　　宜昌訪事人云此間所駐宜防操防各營勇下均練習洋操去冬天氣嚴寒暫停訓練迨宜昌鎭總兵傅鎭軍歸自日本授以戎機定期三八日合操由兩軍管帶督率至東三寺前列陣交攻或用偵諜或伏奇兵雖各放空槍而五花八門頗極行軍布陣之妙自午後至日落始止詩曰赳赳武夫公侯干城庶於此軍望之矣 
[皖省整軍]  
　　安慶訪事人云皖省武衛楚軍向有五營前經廣西大吏調去兩營祇剩左右後三營加以迭次裁汰每營實存二百餘名撫憲誠果泉中丞以目今時事多艱兵力不容不足爰於新正某日委某營員出示招慕每營補足五百名委臬憲濮紫泉廉訪總理營務 
[理財得人]  
　　蕪湖訪事人云大通釐金局督辦兼總理巡警事務許觀察剔弊釐奸實事求是去歲多收釐金二萬有奇聞觀察前代辦皖岸鹽斤加價亦增收至十餘萬金今者移駐大通釐務卽有起色才長综覈不於此可見一斑哉 
[贑撫清廉]  
　　南昌訪事人云江西巡撫夏菽軒中丞自去秋蒞任以來嚴飭署中人役不准收受陋規曾查悉家丁某甲私收屬吏門包立子追還責逐一時聞者爲之凛然至所有食用各物皆捐廉自備不須南昌新建兩縣供給每當接見之次告以時艱孔亟本部院之所以不敢妄取僚屬者亦期各員之共勵廉隅不妄取於民耳如有不肖家人擅行勒索者可卽拘究倘敢徇隱與受同科獻歲以來復申前諭彼上下其手者當不敢肆行鬼蜮之謀矣 
[疆藩赴任]  
　　揚州訪事人云去冬簡任新疆布政使吳福茨方伯陛辭南下請假回維揚珂里兹以假期屇滿未便遲延遂料理行裝於去臘黃羊祀灶前一日起節揚州府余太守及江都縣盧太令甘泉縣沈大令均至碼頭恭送 
[皖省官塲紀事]  
　　安慶訪事人云去臘某日兩江支應局提調江蘇候補道王運加觀察奉兩江總督魏午帥札委來皖公幹○皖北牙釐局總辦丁艱候補知縣伍大令芳榛接奉壽春鎭總兵王幼山鎭軍札文委赴水陸全軍營務處差遣因卽專丁赴省詣各憲轅禀知○去臘某日候補知縣汪大令保誠奉臬憲濮紫泉廉訪委赴旌德縣密查案件大約不日卽須回省禀陳矣 
[邗郡官塲紀事]  
　　揚州訪事人云兩淮運庫爲淮鹽釐課各項薈萃之所每年新正例由運司擇吉啓庫開徵以爲新年鹺政之嚆矢本届恩新甫都轉擇吉新正初六日寅時舉行開庫典　除牌示外復札飭淮南局員傳諭各鹺商多備課銀呈納○揚州府屬興化縣某大令於去臘下浣因病出缺府尊余太守聞報當卽詳請上游委員接署一面檄飭城内保甲總巡姚大令崇義先行庖代大令奉檄後隨於去臘二十八日禀辭就道擇吉除夕接篆履新所遺總巡一差札委張大令熙昌接辦○去歲各鹽岸銷數皆佳嘉平月某日運憲恩都轉接皖岸督銷局來文略謂銷巿甚暢請速開新綱以資接濟隨禀奉督鹽憲魏午莊制軍批准將皖岸甲辰春綱南鹽提前於十二月二十四日開辦除分别移咨外復札飭淮南局員轉諭皖岸各商一體遵照 
[南海春帆]  
　　廣州訪事人云去歲科場舞弊案發有某書吏懼被株累將此中細情向藩憲和盤托出藩憲卽發交番禺縣呂大令研訊以故舞弊諸吏無可遁詞至南海縣册房書吏潘伯濤前經縣主姚大令責令將劣書陳耀堂交出潘堅稱並無其人後提在押書吏典之對質供稱曾於南海縣署册房與陳密議大令遂將潘押候交陳到案○去臘粤省各行商董齊集廣仁善堂商會公舉左小竹周東生蘇棫農區羅屋吳介明鄭陶齋張弼士黃詔平朱際清潘景文杜星河十二人爲總董擬於將來再於此中公舉領袖一人至香港東華醫院則舉紳董鄧鑑之馮華川何曉生葉藹山劉蔭泉五人襄理此事○自前年廣仁善堂紳董親往南洋各埠勸捐平糶閩人王漢宗等恊同廣帮竭力籌助紳董心甚德之比聞南洋商人倡議欲聯合閩粤内地商人創辦商業製藝學堂公舉漢宗之弟琴仙來粤心甚歡洽願爲贊成業已將章程繕禀督憲矣○粤東石灣向多陶工本年美國聖魯伊埠開設大博覽會時某富商精選上等陶工十餘人予以重資令照西人所繪萬國人形分别摹製高約尺許飾 
 
 

Page 3

 
 
以丹靑刻已鬥角鈎心日夜造製摶土爲人亦會場中别開生面者也○前廣東提督學政徐花農侍郎緣事褫職後及門某太史等臚列在粤學任内捐辦地方義舉等情禀請大憲代奏以冀開復原官任現經督撫細閱原禀侍郎因何罷斥未經叙明且案關二品大員未知外省有無辦過成案爰特札行各屬查明禀覆 
[蟂磯月色]  
　　蕪湖訪事人云皖省大憲近以大部攤派賠欵又增十五萬金無可籌維擬提各府州縣所有陋規以資挹注分行各屬遵照籌解日前署理蕪湖縣蕭䇿五大令已接閱札文矣○有吳晉卿者日徜徉馬路中舉止奢豪人皆疑爲三河年少某日突被三棚巡勇拘至蕪湖縣署縣主蕭䇿五大令研訊之下知係無爲州積犯爰卽備文派差往查州牧某剌史以吳犯案甚多飭差移提歸案訊辦○每屇歲杪輒有潑婦恃强賴債滋閙不休以及乞丐游僧强索惡化商務局總辦童觀察巡警局總辦石觀察有見於此爰於去　與署蕪湖縣蕭大令先後出示嚴禁誠安靖地方之要圖也○河口司巡檢雷少尹近以年屆耳順精力就衰禀請上峯乞骸大約不難如願也○去歲臘月二十九日某布號夥某甲至裏河一帶收得帳欵三四百金携之而返道經白馬山陡遇匪人持刀砍中小腹腸隨流出斃命血泊中所帶洋銀悉被劫去天荆地棘一至於此行路不亦難哉○和州烏江衛所産木棉甚佳祇以軋花未得其法汰子不凈售出之價較上海所産大相懸殊去冬署理和州直州知州何直剌派人赴滬購得軋棉機器十餘架分給植棉之家○去臘某日鶴兒山下某姓茅屋突遇火災旣而大關亭畔又兆焚如之禍連燒數十家幸巡警局勇曁各叚保甲竭力撲救始得火滅烟消○廬州巢湖上通舒廬蕪巢下達裕溪入江一水汪洋徑二百餘里客臘有自金斗至燕者言當開船時猝起颶風同行五六舟類皆覆溺幸救生船竭力援救得免性命之憂 
[潤州春色]  
　　鎭江訪事人云每歲正二月間輙有好事之徒藉詞舉賽龍燈歛錢肥已今者常鎭通海道郭月樓觀察因俄日已經開戰深恐内地匪黨藉此擾害閭閻面諭署丹徒縣洪鷺汀大令出示嚴禁賽燈亦安靖地方之道也○正月初三日有英國兵艦一艘由漢皋鼓浪至鎭下椗洋碼頭管帶某君旋登岸拜會駐鎮各西官小作勾留開往滬上○正月初四日浙西緝私中營管帶李保城都戎乘舟赴蘇謁見上憲禀陳嚴緝梟匪事宜兼賀年禧○南洋續備新湘全軍統領徐瀚臣軍門近以俄日事起江防戒嚴爰於正月初四日親赴圌山一帶查閱所部各營瀕行時麾下各員弁咸往江干恭送 
[上海官塲紀事]  
　　昨日吳淞釐卡委員俞桐甫明府上海貨捐局委員俞壽田明府江蘇候補知縣鄧小亭府先後命駕至上海縣署拜會縣主汪瑶庭大令○昨日浙江海運委員湯堅伯朱叔琴兩二尹同詣縣署謁見縣主汪大令 
[商添約欵]  
　　新正某日外務部札行蘇松太兵備道轅内開去年所訂中日商約内有小輪船駛入並非通商口岸之處一條當時意見尙屬游移刻始議定此條章程應補入第八欵内施行等因道憲袁海觀觀察據情禀明欽命商約大臣呂鏡宇尙書俾與日本總領事小田切君萬壽之助妥爲商核 
[委探滬情]  
　　直隸候補知縣徐明府現奉直隸總督袁慰庭宮保檄委偵探滬上情形隨時禀報因卽航海來滬後賃定小南門内某姓房屋暫駐行旌一 
[開關典禮]  
　　本邑南巿江海大關前經蘇松太兵備道兼江海關監督袁海觀觀察出示曉諭自本年元旦起至初九日暫停榷務兹者已屇開關之期觀察遂函請稅務司曁委員馮明府仍照向章開辦公事 
[騐收漕米]  
　　去臘之杪江蘇海運滬局總辦孫述亭太守暫停騐兌漕米前日諭令各縣解米丁胥仍將應解漕米照常騐兌浙江海運滬局總辦宗子戴太守亦已於昨日開兌矣 
[情殷借宼]  
　　字林西報云上海會審公廨職任綦重乃近來紛紛更易殊不解蘇省大憲何以用意若此如去年張司馬炳樞以小事去易以鄧大令未幾又去幸於三禮拜前易以才能最著之關司馬關司馬爲武昌孝廉精英文各國領事繙譯方幸得此才能之員任此繁重之職以會審各種緊要之案件乃昨聞蘇州藩憲又欲另委一人來接關司馬之任夫以司馬之才無論何人皆應歡欣鼓舞馨香以祝久於其位俾造地方無窮之福不謂今大憲又欲另易他員來膺此任殊可異也 
[薄懲賭棍]  
　　流氓孫阿狗卽小杭州在鄭家木橋北首擺設賭擡誘人博　七百零九號華捕向之禁阻孫不服撕破號衣昨經包探方長華拘解英美等國租界公共公堂七百零九號巡捕禀稱新正初二日小的奉捕頭之命傳諭禁賭小杭州卽孫阿狗聲稱賭檯係包探王寳生所設小的遂告知值班捕頭往拿被逸嗣遇寳生將小的辱駡禀奉捕頭命往拘拿隨由二百九十九號華捕帮同拘獲叩求質究二百九十九號華捕禀稱是日小的從法租界回英租界見有一干人滋閙七百零九號巡捕不知何故被孫扭毆請卽訊察孫供稱當時小的因事行經是處安敢將捕扭毆襄讞委員王松丞刺史商之英總領事署繙譯官寳述德君判令荷校一禮拜追償號衣洋銀五角以示薄懲 
[愼防西賊]  
　　近有甲乙兩西人不知於何國專在滬上肆其穿　手叚事爲英界總巡捕頭訪悉深恐公共租界商民鋪戶未及咸知爰遣包探李星福等人逐一知照每晚務將緊要貨物愼重收儲免被若輩所算一面選派各西探曁各西捕隨時留意訪拿 
[補紀上海縣瑣案]  
　　顧蘭卿控李錫桂積欠洋銀等情前經縣主汪瑶庭大令訊明將李收押限期措繳至除夕提案復訊李供小的與顧前在曹家渡左近合開京貨店積欠洋銀五百元已許先還二百元無如稱貸無門以致約期屢爽求恩交人保出以便親往懇商刻下患病呻吟尙求矜諒大令怒其刁狡喝令責手心五十下還押嚴追如延再比○前者瞿信和米店主瞿彝卿控其夥嚴培蘭私收銀一千餘兩等情大令訊取口供押令先繳洋銀八百元另控串賣米石之郭勝祥押候追繳洋銀二百元除夕提案復訊有嚴雪山者聲稱姪兒培蘭至瞿處執業出小的薦保今將房産變賣收有洋銀八百元特夾繳案大令著將培蘭開釋洋銀存候傳瞿具領郭稱前爲培蘭銷去次米八十石所得價銀由彼收去小的並未吞用奉斷措還二百元苦無以應尙求明察大令飭交的實人保去仍著培蘭帮同清理减繳洋銀一百元 
[開廠施粥]  
　　謹啓者敝堂粥廠於客歲除夕爲止暫停十天所有食粥飢黎給發米票萬張俾資度歲新年謹於十一日開廠施粥惟是米珠薪桂經費甚鉅承蒙長福祿壽捐助洋一百元無名氏洋一百元天水明德堂主人求舊恙漸痊妻兒康順洋五十元張峙記求病速愈洋五十元此乃眼前功德當厄之施祗領之下莫名感佩請登報章謹代災黎九頓首以謝並祝福壽無量上海六馬路仁濟善堂董事嚴信厚楊廷杲朱佩珍陳作霖焦發昱施　敬劉芬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　光緒二十九年十二月十四日外務部欽天監正白旗值日宗人府引見九員理藩院二十一員鎭藍滿二員兩翼十四員茶膳房二十四員奉宸苑六員榮公岐公各假滿請安葛寳華由東陵回京請安廣東正考官達壽到京請安恩開謝授陜西漢中府知府恩喬樹枬預備召見睿王大額駙各請假五日順天府奏京師得雪一寸有餘召見軍機大臣及恩開喬樹枬○十五日商部鑾儀衛正紅旗值日無引見恭王由東陵回京請安恭王謝管宴大臣恩振貝子假滿請安王聯璧預備　　召見内務府奏派管理犧牲所值年派出繼祿召見軍機大臣及王聯璧○十六日吏部翰林院值日值年旗引見一百十二員莊王等因伊弟伊子冠頂謝恩振貝子謝賞尙書公費恩繼祿謝管犧牲所恩候補道王聯璧謝恩浙江學政張亨嘉到京請安並請假五日錫齡阿預備召見意公續假二十日提督衙門奏緝獲交拿人犯于會川卽于通海等三名請交刑部召見軍機大臣及錫齡阿 
[黃陵淑景]  
　　宜昌訪事人云去臘某省大吏委員來宜樹纛招兵有甲乙丙三人願與其選己名軍籍矣旋接天主教堂司鐸來信以三人曾入彼教未便當兵請卽開除名姓委員許之不意去末數日三人者復改名投効委員詰知彼教中業已斥逐因准如所請未幾如額募足刻已拔隊開行矣○駐宜英國領事官博得若君因病請假所遺事務由蕪湖領事葛福君署理去臘某日葛君命駕拜會鎭府縣各官以敦交誼○去臘某曰某輪船水手甲乙等人在東門外某妓寮作狹斜游忽有諸痞棍向之尋釁水手急回船掣取器械糾同黨類前往報復時痞棍亦已聚衆戒備正欲鏖戰之際適巡警局員某君帶領巡勇排隊到來若輩始一哄而散○某醫院係泰西醫士所設志在利濟不取分文平時起瘠噓枯頗著奇效受其惠者莫不浹髓淪肌去臘北門外某氏婦以病久不愈往求療治比至院先遇學徒及傭工某某等五人勒索洋銀八十元婦貿然許之未幾病果霍然而力不能付若輩索催甚急婦夫某甲出爲緩頰反被擊破頭顱甲忿甚將情訴之西醫西醫聞而大怒立將五人逐出甲則妥爲調治以是人皆服其仁明 
[龍眠畫意]  
　　安慶訪事人云安徽臬憲濮紫泉廉訪目擊日俄兵釁已開深恐民教或起事端未免辦理棘手特傳城廂内外警察員弁諭令將各教堂加意保護以免意外之虞蓋廉訪有督辦警務之責故也○去臘城東到有武匡軍若干名暫駐火神東嶽二廟聞此輩係由淮北招募而來一俟陸續到齊卽須調赴廣西以資防堵○去歲臘月二十六日舒城縣錢明府鳳潁道張觀察先後到省詣各憲轅禀陳要公至新正初五日始起程回署 
[本邑保甲總巡局紀事]  
　　本邑城廂内外保甲總巡朱森庭明府查悉去冬清道局挑夫在各叚挑運垃圾積存附郭之處聽候派船裝運因於前日飭知船牙速備大號駁船二十餘號停泊護城河中昨午一律運往西鄉傾棄○前日木邑浦保甲總巡謝岳松明府查悉元旦以來各鄉鎭無業游民大肆賭博刻下新年將過自宜禁令重申因卽出示諭禁止並函致所屬各巡局員嚴密巡查如敢再犯必予嚴懲 
[英美租界公堂瑣案]  
　　前者國民書店黃子善翻印羣學肄言一書被陳仲英所控讞員關絅之司馬飭卽將黃提到訊供管押嗣黄母張氏日至陳所開書店中滋閙由陳指交包探方長華解案請訊襄讞委員王松丞刺史以氏年已老邁不予究懲申斥數言交人保釋○著名流氓陳如山卽江北如山曾在美界犯案邇以新年聚賭被人訴知美界捕房昨由包探倪泉解案陳供詞一味支吾剌史判責二百板發押捕房一年期滿之後遞解回籍○日前熊仲華行竊袁秋寰家皮衣報經某包探拘獲解奉剌史訊明判責手心一百下昨又行竊徐順甫家衣服數件報由包探徐阿華拘獲解案刺史判責手心二百下○日前曹子源以其弟昌榮不務正業借故行兇等情具禀控告司馬准卽簽差協同包深趙銀河將昌榮提到昨倩刺史訊明諭令交人保出聽候傳訊○陳金桂行竊福利公司洋傘等物由包探楊星福拘獲解案請懲剌史判責二百板發押捕房二月○偷兒施阿二吳金標先後行竊許陸氏及不知姓名人家衣物由包探倪順泉拘獲解案請訊剌史判各責二百板贓分給失主具領○流氓黃阿山自稱美界包探陳洪德之夥向陸桂財訛許洋銀五元報由包探倪順泉解請研訊王阿夫供稱小的係陸桂財之夥上年八月初五日悮收賊贓被包探陳洪德勒索洋銀二十元未幾黃自稱係陳探之夥復向小的勒索五元小的不允膽敢行兇是以報捕解案請辦剌史問倪探曰包探中有無陳洪德其人答稱有之今未來案刺史飭將黃押候禮拜五令捕頭交陳探至案質訊究懲 
[法租界捕房紀事]  
　　前日之晚東洋車夫某甲由西門曳車至法界巡街捕見其並未輸捐領照因卽拘入捕房捕頭憐其困窮命收押片時從寛釋出○前晚偷兒某乙掩入電燈廠圖竊適爲司閽之某甲所見拘入捕房捕頭命收押片時從寛釋出○前晚扒手某丙濳入新街某姓家行竊經失主拘獲送入捕房捕頭令押候解送公堂禀請讞員魏蒓塢大令究辦 
[美租界捕房紀事]  
　　粤人翁芝卿翁元卿翁阿長翁清記翁鴻記江禮法徐萬甫翁金記均在美界開設小押鋪近因百老匯路耶松船廠失去鐵錘若干柄報經包探劉阿炳查知皆由若輩違章收押遂訴知捕頭一併拘入捕房押候解送公堂禀請讞員關絧之司馬訊辦○昨日西人某甲投捕房訴稱乘脚踏車至蓬路轉角處適五百零三號馬車迎面而來不及退讓致被撞壞輪軸請卽追償修費若干捕頭允之○昨日午前小竊吳金標不知在何處竊得衣服若干件携至吳淞路某押鋪質錢適爲包探倪順泉所見連贓帶入捕房捕頭令押候解送公堂禀請懲辦○昨晨偷兒葉子濤潛入靶子路某作場内行竊洋燈一盞適爲包探顧福其所見拘入捕房捕頭令押候解送公堂禀請究辦○前者甬上匪人余慶遠狙伏靶子路攫取某西人身畔所藏鈔票洋銀若干元報經某包探拘獲解送公堂奉前任讞員某君判令收禁西獄四年邇日忽被病魔所崇延至昨日斃命獄中捕頭派人知照家中人備棺收殮 
 
 
 

Page 10

 
 
並縱子弟干預公事被控有案卸帶振武軍右旗補用都司莊長勝營勇肆劫紀律毫無卸署碣石鎭中儘營守備先補用守備梁炳元縱兵焚掠誤斃多命以上武職三員均擬請旨卽行革職歸案訊辦都統振武軍補用副將周天意辦事乖方拖欠餉項署梧州恊副將外海水師儘先補用副將黎中配缺額侵餉查有實據現均私自逃匿應請旨卽行革職永不叙用並通緝拿獲追繳卸帶飛熊輪船都司儘先守備傅宗文縱兵滋事復有缺額應請旨卽行革職發往軍台効力贖罪記名提督署南韶運鎭總兵廣西梧州協副將江志卸帶北江西海水師記名提督王光耀均屬年力就衰不勝營務應請旨勒令休致此外文武各員臣自當遵旨嚴申儆戒並擬推廣課吏館及創建將校學堂以爲變化各員氣質之計如皆能爭自燿磨賢者固當爲懇褒揚卽不肖者亦必寛其旣往儻竟始終狃於積習惟有隨時嚴核以儆其餘至叅劾所遺各缺本省均有應補人員俟奉旨後照例扣留外補所有特叅廣東貪劣不職文武名員緣由謹恭摺具陳伏乞皇太后皇上聖鑒訓示謹奏奉硃批另有旨欽此 
　　　署兩廣總督岑奏特叅知府等官貪婪酷虐分别擬議懲處摺初七日 
頭品頂戴兵部尙書銜署理兩廣總督臣岑春煊跪奏爲特叅知府等官貪婪酷虐分别擬議懲處恭摺仰祈聖鑒事竊查廣西匪亂悉由於吏治不修吏治之弊大率不出聞冗貪酷兩途闒冗者比比皆是其著能名如陳景華等者則惟是一味濫殺慘酷不仁聞冗者爲匪所玩能使匪燄日張貪酷者民怨日深直是驅民爲匪現有丁憂前廣西南寗府知府惠榮在任時勒財濫殺縱容招摇據南寗貢生梁福基等赴西省控告委查未經嚴辦民間怨讟未已復來臣處控告經臣檄行署廣西左江道余誠格確切查覆去後兹據余誠格來禀稱惠榮辦匪責本村檄出莊紅動輒押勒有廖啓基黃友靑被押繳過洋銀七百九十元事經審實此外勒索之欵尙多人証死亡一時未能質審其兵勇下鄉往往牽人耕牛指爲匪贓惠榮不甚根問或發局用或轉賣充賞先後所牽牛隻約以千計宣化烏朗墟有匪數人惠榮率隊前往紳民開閘公迎府勇前隊向後放槍以爲烏朗抗拒惠榮不分皂白揮兵入墟殺斃四十餘命財物一空屋廬焚毁至今滿目灰燼怨聲未艾其賭友姜思燮拜惠榮爲師親密無比凡此不韙半由姜思夑助虐招權納賄數稱巨萬有人語令屏逐而惠榮寵信如故實屬有心縱容等情前來臣查惠榮以内務府漢軍進士由中書截取同知補江蘇總捕同知謬以人材見舉升守甘肅甯夏府適臣調任甘藩卽聞其有會弄錢之謡後此南甯到任之初集資捐廉設農務局抽練丁立三營以辦匪一若頗勤民事者而不知其意在牟利正藉此以苛歛民財故縱容左右招摇騷擾躬自焚戮無辜並不一爲動念核其情事實爲貪酷之尤旣據紳民聯名控告未便因其丁憂離任不加糾叅相應請旨將丁憂前廣西南寗府知府惠榮卽行革職永不叙用發往新疆充當苦差其賭友姜思爕江西上饒人所捐府經歴朦保知縣分發江蘇似此殘忍貪婪豈可留膺民社並請旨將分發江蘇知縣嗟思爕一併革職永不叙用以資懲戒臣爲整頓吏治伸理民寃起見是否有當理合恭摺具陳伏乞皇太后皇上聖鑒訓示謹奏奉硃批另有旨欽此 
　　　署兩廣總督岑奏特叅道員招權納賄請旨懲辦片初七日 
岑春煊片再廣東吏治營伍積弊固非三數人所成亦非三數年民致然苟使近年任事諸員果然精白乃心弊縱不能遽除或不致於愈甚以臣訪聞近年之弊則廣西候補道錢錫寳廣東候補道朱土林實有不能辭責者錢錫寳人頗有才陶模督粤時委令總辦督署文案陶模忠勤廉謹向來事無巨細必躬必親以故其始錢錫寳亦頗竭力奉公莫敢弊混迨陶模病亟屢疏請退未蒙 
俞允雖力疾治事未肯休息而病中精力照料自不能周錢錫寳於是假竊威權招摇恣肆人言嘖嘖並有議及陶模之子陶保廉具臣方以陶保廉持躬端謹一如陶模何至前後易節至是一經攷查則皆錢錫寳之所爲受人國之知而以不潔之名相報就私情論則不義就公誼論則不忠至於朱士林人旣無才其貪劣較錢錫寳尤甚該員爲前督臣德壽操辦文案以德壽平和忠厚易於愚弄遂肆無顧忌賄賂公行乘德壽調任將行愈孶孶以賄賣差缺爲事竊以今日疆吏之文案卽古之叅署曹掾也日在疆吏左右較司道之間日始見者情誼尤親誼當諍疆吏之失行與共究夫一省當革當興之政奈何據要津以爲巿使吏治營伍之弊日以彌深臣愚拙性成旣已灼知不敢徇情面避怨嫌而不劾相應請旨將廣西候補道錢錫寳廣東候補道朱士林一併革職永不叙用以昭儆戒謹附片具陳伏乞聖鑒訓示謹奏奉硃批另有旨欽此 
　　　署兩廣總督岑奏知縣不職請旨懲儆片初七日 
岑春煊片再前署廣西桂平縣知縣袁騧因病身故當據署潯州府知府沈秉炎禀以潯州乏差遣之員而桂平係潯州首邑又未便久懸候省委署請以廣西補用知縣華照暫行代理臣旋聞華照聲名平常密飭沈秉炎查辦去後兹接署潯州府知府彭言孝禀稱准沈秉炎移稱查得華照在代理桂平縣任内有借案勒罰及詐索情事並據生員韋湛然禀控華照詐索伊洋銀三百元經賓興局紳爲之說合退還各等情前來查廣西匪亂蔓延皆由官吏貪婪所致經臣嚴劾重懲以後華照猶敢任情婪索可謂貪鄙無恥胆大妄爲相應請旨將廣西補用知縣華照卽行革職永不叙用並發往軍台効力贖罪以爲貪劣者儆謹附片具陳伏乞聖鑒訓示謹奏奉硃批另有旨欽此 
　　　署粤督岑粤撫張奏遴員請升要缺直州知州摺初八日 
頭品頂戴署理兩廣總督臣岑春煊廣東巡撫臣張人駿跪奏爲揀員請升要缺直州知州恭摺仰祈聖鑒事竊准吏部咨缺單内開廣東羅定直州知州史繼澤捐升光緒二十九年四月十二日奉硃批應以奉硃批後第五日爲行文按照限减半計算至閏五月初一日接到行文開缺閏五月初九日接准部咨應歸閏五月分截缺係屬要缺毋庸籖掣查定例直州知州在外題補之缺令該督撫於知州知縣内擇其才守素著明敏練遠者保題升用又直州知州應題出必於本任内歴俸五年以上 
 
 

Page 11

 
 
准揀選題升保題升用人員其任内如有承審案件承審盜案徵解錢糧已起降調革職叅限者概不准請升如因缺係繁要人地實在相需爲地擇人者應令該督撫據實陳明吏部仍查明其餘並無别項不合例事故亦卽議准此外一切因公處分仍毋庸核計州縣以上應升缺出應令該督撫先將卓異引見回任候升之員先儘升用不准於摺内聲稱人地未宜以别項人員請升如該省無卓異合例人員方准以各項著有勞績應升人員揀選升用如不合例或人地未宜准於摺内詳細聲明以現任合例應升人員循例請升各等因今羅定直州知州係繁疲難題要缺民猺雜處事務殷繁非精明幹練之員不足以資治理兹於通省現任候補人員内逐加遴選非現居要缺卽人地未宜應升人員内亦無卓異引見回任候升之員惟查香山縣知縣蔣鳴慶年五十八歲江蘇句容縣人由附生中式同治丁卯科舉人光緒六年庚辰科大挑一等以知縣分省試用籖掣廣東是年十一月二十六日到省題署長樂縣知縣十四年四月二十二日到任十五年請准實授嗣調補香山縣知縣於二十三年十二月初十日先赴任事二十四年二月二十二日奉文准調到任現署南雄直州知州臣張人駿到任未及三月例不出考臣岑春煊查得該員勤幹有爲堪膺繁劇以之升補羅定直州知州洵於要缺有裨任内並無承審積案承缉盜案已起降調革職叅限雖有經徵未完光緒二十五年分錢糧查係實欠在民並非徵存未解因公處分例免核計且人地實在相需爲地擇人例得據實聲請據兼署布政使按察使程儀洛具詳前來相應請旨准以香山縣知縣蔣鳴慶升補羅定直州知州如䝉俞允該員係由知縣請升直州俟部覆到日照例給咨送部引見除咨部外臣等謹照章改題爲奏合詞恭摺具陳伏乞皇太后皇上聖鑒訓示再所遺香山縣知縣係沿海題調要缺例應由外揀調俟奉文覆准選員調補該員係升補之員未完罰俸銀兩飭令照例依限完解所有叅罰案件列册送部又粤東省有補缺例限九十日此係歸光緒二十九年閏五月分截缺應以是月底起限辦理前藩司未及選補交卸該兼署司程儀洛到任查係繁疲難要缺逐加遴選於十月二十九日詳請升補遲延係屬有因合併陳明謹奏奉硃批吏部議奏欽此 
　　　署兩廣總督岑奏道員回粤飭署臬篆兼籌財政片初八日 
岑春煊片再臣岑春煊會同前署撫臣李興銳於八月間電達外務部代奏請將調任湖北差遣之廣東候補道王秉恩回粤佐理財政並擬委署臬司等因是月十三日電奉諭旨岑春煊李興銳電奏請調王秉恩署廣東按察使等語著照所請施行欽此欽遵當經咨明湖北省轉飭遵照速來奈王秉恩在鄂要差甚多清理需時屢經催促今始前來臣等卽會飭王秉恩赶緊接署廣東按察使篆務兼譸財政令本任按察使程儀洛專署藩司以期各專責成除分檄遵照外理合附片會奏伏乞聖鑒謹奏奉 
　硃批知道了欽此 
　　　署四川總督錫奏請撤銷保富公司會辦片初八日 
錫良片再候選道徐麟光經前督臣奎俊奏派總辦保富公司旋改會辦於二十六年請假赴瀘所設保富公司經前署督臣岑春煊改併爲保富總公司歸候補五品京堂陳光弼總辦陳光弼現請銷差進京奴才檄飭鑛務總局將該總公司暫行兼辦均先後奏明在案查前設之保富公司旣已改併徐麟光久未回川自應將其會辦一差卽行撤銷以一事權而符名實理合附片陳明伏乞 
　聖鑒謹奏奉硃批知道了欽此 
　　　廣西巡撫柯奏請自行開辦廣西振餉各捐摺初八日 
廣西巡撫臣柯逢時跪奏爲廣西振餉各捐自行開辦並將開辦曰期恭摺仰祈聖鑒事竊廣西兵災交迫需欵浩繁上年經前撫臣王之春奏請開辦兩廣振捐附入廣東合辦收有捐欵按東六西四分成撥用嗣又將現行常例之免補本班等七項常捐奏請專歸廣西收捐臣在廣西未能具奏祗以捐欵無多需用孔亟奏蒙俯准開辦餉振捐輸將銜封貢監翎枝及七項常捐並添入三項花樣專歸廣西勸辦二年他省不得援照自應由廣四自行開辦臣前在江西卽已派委各員前赴各省陸續設局其滬寍潯鄂湘兼辦轉運均經奏咨有案緣部照尙未奉到遲延至今祇將先刊實收擬於十一月初十日咨送各省由各藩司收發彚齊造册並由各省督撫彚咨以期簡捷其十一月初十日以前應卽咨明分發請禀用昭畫一廣西時窮勢迫惟賴各省救援想各疆臣大局關懷必能實力勸助以濟邊瘠之區再三項花樣以京捐爲多此項爲他省所奏擬在京收捐隨時咨由順天府尹咨部換照以免轉折據善後局司道酌議詳請奏咨前來臣覆核無異除咨部立案並分咨外理合恭摺具陳伏乞皇太后皇上聖鑒訓示謹奏奉硃批戶部知道片併發欽此 
　　　廣西巡撫柯奏釐定保奬銀數片初八日 
柯逢時片再近年開辦捐輸勢成弩末非選派素有聲望爲人信服之員斷難倚以集事廣西現辦振餉各捐所有勸辦人員擬請援照順直振捐成案集銀三萬兩保異常勞績一員六千兩保尋常勞績一員以到庫實銀計算六個月緝一次藉資鼓舞而濟急需據善後局司道詳請奏咨前來臣覆覈無異除咨部立案外理合附片具陳伏乞聖鑒訓示謹奏奉硃批覽欽此 
　　　署兩廣總督岑奏廣東籌欵维艱現擬清查官田變價以濟本省餉需片初八日 
岑春煊片再廣東庫儲奇絀羅掘俱窮臣等已另摺陳籲懇恩施將剛毅籌提各欵内無著之七十七萬九千八百兩永子豁除並懇减廣東新案賠欵三成兩年在案朝廷軫念南疆諒邀俞允惟每年尙短一百數十萬本年積欠勇餉甚鉅尤須急籌鉅欵以救燃眉現查有官田一項向係召佃承耕除完納賦稅外其租息多充書院膏奬及地方善舉惟從前批佃時田價尙賤近來田價日昻其近海各田間或溢生子坦若將通省官田悉數丈量召變難商民照時價承買當可籌集鉅欵凡向由官田租支用各欵仍酌提田價生息供支盈餘藉可濟本省餉需之急現已飭委司道督同廣州府先從南海番禺新會東莞香山順德六縣辦起 
 
 

Page 12

 
 
逐漸推廣一俟查辦具有端緒再行詳晣奏報所有廣東籌欵維艱現擬清查官田變價以濟本省餉需情形謹合詞附片具陳伏乞　　聖鑒謹奏奉硃批戶部知道欽此 
　　　署兩廣總督岑奏陳明現在籌辦左右兩江人概情形片初八日 
岑春煊片再現在迭奉電傳諭旨飭將廣西餘匪赶緊一律肅清臣視師日久無功曷勝惶悚查西省聚匪地方向以左右兩江爲較甚柳州自黃飛鳳李明標覃老發先後授首已覺稍安慶遠自派祖繩武前往一切尙爲得手現又商明撫臣以署右江道王芝祥曾官廣西省素著循聲此次經柯逢時奏調來桂以署右江道必能妥籌善後日起有功左江地方南寗一府本最糜爛自署右江道余誠格到任後勤政愛民有匪必辦南寍一府頗形安靖惟左江轄境極廣余誠格身任地方柯逢時近又委兼南寗府篆未能躬赴外屬督率故距南寗較遠如泗色等屬仍未克遽絶根株現復由臣遴派候選道劉永缜會辦左江各軍營務處兼右江轉運局飭其躬赴前敵嚴加督率俾冀早日敉平所有現在籌辦左右兩江大概情形謹附片具奏伏乞聖鑒謹奏奉硃批知道了欽此 
　　　署兩廣總督岑奏粤紳辦理廣東振糶事竣籲請奬卹片初八日 
岑春煊片再廣西災區太廣經前督撫臣籌勸粤紳捐借鉅欵分别辦理振糶奏請事竣之後仍還借本所捐銀數准照振捐章程核給奬叙其借欵各紳分别給匾建坊以示嘉勉於光緒二十九年五月十八日奉硃批著照所請該部知道欽此欽遵在案現據廣州府知府沈傳義禀稱各善堂紳董自本年四月起陸續運米振糶並爲貧民收贖農具牛種曁借給農本贈送醫樂施棺殮埋拯濟災民不遺餘力該紳董等冐險奔馳勇於爲義述善堂紳董尤爲異常出力其司事從九職銜謝勝藴遇賊督勇力戰捐軀廣仁堂司事五品軍功伍福林被賊擄禁不屈斃命死事慘烈尤堪憫惻關據各善堂禀報災地貧民陸續復業左右兩江早造豐收米價漸平振糶事一律告竣擬請照案分别奏請奬卹前來臣等覆查無異擬請旨將廣仁述善兩堂均准予建坊並請御書匾額以示優獎其餘愛育廣濟東華崇正廣樂廣愛萬善等堂一體傳旨嘉奬賞給匾額其遇害之從九職銜謝勝藴五品軍功伍福林懇恩飭部給卹俾慰死事除將捐助各欵歸入振捐案内請奬並將借發官本收回轉給清欵外所有粤紳辦理廣東振糶事竣籲請奬卹緣由謹附片具奏伏乞聖鑒謹奏奉硃批著照所請該部知道欽此 
　　　江蘇巡撫恩奏拿獲私鑄小錢人犯覆訊擬辦片初八日 
恩壽片再據署元和縣知縣金元烺於光緒二十九年閏五月初一日飭差在菁門内葉家弄訪獲匪犯廣洪發陳叙發于方喜張子興鄭召甫陳二六名並起出新鑄私錢並板模等件禀經發府提犯訊據供認聽從在逃之黃麻仔起意出資收買舊銅鉛沙私鑄小錢行使獲利分用並囑在逃之彭桂和租得毛上選空房三間鎔鑄銅器並未言明私鑄於五月二十八二十九兩夜開爐私鑄等語復提毛上勝卽毛上選供湖南湘鄉縣人伊由軍功歴在江西浙江等處打仗出力得保至記名總兵并力勇巴圖魯名號二十二年六月卽在菁門内葉家弄居住彭桂和租伊空房私鑄先不知情嗣後查知攔阻不允爲之隱忍屬實兹據署江蘇按察使朱之榛另齎該員歴保牌札詳請奏叅前來奴才伏查記名總兵毛上勝卽毛上選以武職大員乃竟貪圖租價容隱匪黨開爐私鑄即無同夥情事亦未便稍事寛容除批飭覆訊擬辦外相應請旨將記名總兵毛上勝卽行革職並銷去力勇巴圖魯名號俾可歸案審辦以肅法紀謹會同兩江總督臣魏光壽附片陳請伏乞聖鑒謹奏奉硃批著照所請該部知道欽此 
　　　署四川總督錫奏剿辦寗遠夷匪曁查參府縣各官摺初九日 
頭品頂戴調署四川總督閩浙總督奴才錫良跪奏爲寗遠夷匪大股出勦焚掠查明釀變匿飾之府縣據實糾叅並現籌勦辦情形恭摺仰祈聖鑒事竊查寗遠府屬地處夷疆各處夷人性成獷悍全賴寛猛相濟控制得宜俾知懷德畏威而其要尤在地方官之公正廉明斯得攻心之䇿光緒二十五年該處勤摹支夷人滋事曾經調兵募勇勦辦各夷震懾軍威始據悔罪投誠准予就撫維時該府知府唐翼祖身與其事迨旣平定宜如何懲前毖後嚴密防範以期日久相安惟該府近年暱比匪人甘受矇蔽地方公務一以委之門丁所用聽事管夷人等廣索夷賄類擁厚資其所倚任之土司又復驕縱强梁睚毗報復夷人憤於官吏之政以賄成熟視勇練之不堪一戰本年六七月間阿什支夷匪出巢焚掠府城外西昌縣屬黃連坡馬家村等處該府縣旣未赶緊設法堵勦又復匿不禀報以致夷情愈横八月十六等日該夷匪遂糾大股千餘人兇撲小麻柳合龍場等處恣意殘害計居民被焚掠者九百餘戶被殺傷者三百餘人勇團出禦陣亡六十餘人始據該府縣等禀報前來禀内僅據聲明被戕勇團各數於受害鄉村情形一概隱匿並揑稱斃匪多人衆志成城未遭蹂躪等語實屬釀禍殃民狡詐乖謬署西昌縣知縣杜國棠事前毫無布置事後並未親赴各鄉勘驗隨同任意諱飾似此貽誤地方玩視民命均難稍事姑容據該管司道揭叅前來當將該府縣撤任遴員接署相應請旨將寗遠府知府唐翼祖署萬昌縣知縣候補通判杜國棠一併革職永不叙用以示懲儆至阿什夷匪恃其地險衆悍輙敢在逼近府城地方紏合大股慘殘多命抗拒官兵若不痛加懲創何以弭後患而保生靈際此冬令水涸雪深該夷處處皆可乘間蹈隙正宜厚集兵力防勦兼籌步步進逼以爲掃穴擒渠之計查該府城向祗府縣練勇鄰近越巂夷疆分紥防軍一營正資堵攝阻其勾通萬難抽動内地防軍昧於夷情地勢莫若以夷制夷就近選調各土兵會勦乃酌量輔以官軍用期得力兹據署知府黃兆麟禀稱調集土捕團練一千餘名請照章給發口食並擬暫募土勇三四營以備進勦請發餉械等情奴才以事關邊圉自應竭力籌維已飭藩司先後撥發餉銀二萬五千兩並酌給槍械嚴飭該府等務須實力勦辦迅速蕆功毋得老師糜餉亦不准遷就了事敷衍目前其餘安分各支夷人仍飭加意拊循以杜煽搆助亂除咨部外所有勦辦寗遠夷匪曁查叅府縣緣由理合會同兼署成都將軍副都統奴才蘇嚕岱恭摺具陳伏乞皇太后皇上聖鑒訓示再所遺寗遠府知府員缺川省現有應補人員擬請扣留外補合併陳明謹奏 
 
