# 1894 - 316 - 4907751

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[新印繡像全圖三國演義] [  圖書集成局啓]  
　　三國演義一書崇正統斥奸臣寫意描情惟妙惟肖又得茂苑毛序始先生逐回評點益覺無微不至有美必臻本局以雪白連史紙印成裝釘亦極華美卷首冠以銅板繡像百數十幅每回又增入畫圖二幅誠可盡善盡美髮憾無遺者矣兹已告成每部分裝十二册碼洋一元五角如欲躉購請移玉申報館帳房面談可也 
[化莠說]  
　　化莠爲良此必三代上之聖主方可以言三代以下雖有聖明之主而欲使天下之人皆入正軌而絶無莠民爲害於民間豈易得哉卽或有法重令行不過使莠者有所畏懼而不敢害良斷不能使莠者幡然自悔而化而爲良而况此時海疆多事竭力以禦外侮而猶虞不足又豈能有餘力以靖内夫中國之莠者蓋已不少矣自軍興以來髮逆捻回皆募勇以削平而事定之後所募之勇不得久留在伍以糜餉糈於是議撤議遣而此等人曾當營勇習於威猛積爲剛暴始雖起於田間繼乃無可執業遂隨處逗遛結成死當以擾害於民間其黨羽甚多到處流連多方煽誘幾欲使天下之良民皆化爲莠除之頗不易易此莠之一種也有所謂安清道友者平日結黨聯盟私立名目横行里巷魚肉鄕民官府訪而緝之則此拿彼竄溷跡城巿與衙署中狼差蠧役通同一氣消息靈通聲勢呼應官民皆無如之何此又莠之一種也北方馬賊卽小說所稱響馬其人多有武勇善於馳騁斷路刦奪殺越人貨是其所長而其黨與之濳聚於深山大澤中者亦殊不少此又莪之一種也浙江嘉湖等處粤匪敉定以後田荒不治土著遭亂散失甚至有田産而無主名乃招他處之人使之墾種謂之客民繼而土著之民有從遠方歸來者欲領已産而不可得遂起雀鼠之爭官則多袒護客民遂乃愈激土著之怒而土客之勢竟不兩立至今爲梗此又莠之一種也各處地痞之多如蘇州等處拘之不勝其拘辦之不勝其辦見軟而欺遇硬而鬥一呼百應號召甚靈日以薄底之鞋緊身之衣游行街巿遇事生風不畏官法若此者雖其志不過在温飽而儘足以爲害於閭閻此等人不特蘇州有之而蘇州爲尤衆是又莠之一種也上海之流氓則與蘇州異上海城廂内外五方雜處良莠本自不齊故流氓甲於他處而其等亦不一有大有小其大者竟可以結交官塲往來商號翻手爲雲覆手爲雨其氣燄人不敢觸而其實則無非誆言騙局人或墮其計中而不自知此所謂大盜不操矛弧者也其小者則沿途生事捕風捉影混造謡言唆誘興訟連結黨羽逞其蠻横調戲婦女攫取簪珥哄嚇拐騙無所不爲近又有一種幼孩大半䘕院中之遺孽每日無所事事呼羣挈類遊行於各處弄内無惡不作余屢言其將來恐復釀成小金枝之禍而卒無人焉肯籌一法禁之幸而租界中有巡捕晝夜梭巡若輩猶稍有所警畏否則坦平王路竟成爲棘地荆天此又莠之一種也此其著焉者也外此更指不勝屈夫莠民之多至於指不勝屈則地方有司平日不知所治者何事昨聞皖浙之泗安廣德已有會匪蠢動之信此處地當數省連界設有不測各省震動說者以爲此時各處皆辦防務兵勇雲集此等兵勇以之禦外侮或恐不足恃以之除内訌則固尚可用也際此宼在北邊防軍尚無所事何不專意剿除内亂内患旣去則兵勇膽識亦稍習練卽用以禦外侮亦較前爲勝矣然而膽小如鼷者則且深謀遠慮恐反因此而激成内變因循諱飾而不敢言然則莠果决不可以化乎余前者已言之矣夫麻中之蓬不遇採擇之人則亦没於蒿萊而已榛中之蘭不逢披揀則亦幽居空谷而已天下有如許莠民其中豈竟無可以供驅策而助指臂者古今來草澤英雄其未遇時皆往往見惡於人而一旦際遇如錐處囊中其末立見以故古來用人不專取資格今若乘此招勇之際將此各種莠民赦其旣往之罪一律羅而致之編入營伍給以貲糧則必蟻附而蜂集入籍之後再行揀選其中果有高出乎衆者拔而出之使統其衆而以軍法部署之有功則賞有罪則懲一出以至公無私則若輩皆不難爲我所用可以添勁旅可以除宿害一舉而諸善備焉其所以駕馭之者要亦不過賞信罰必令行禁止此數語足以盡之矣如自揣無駕馭之材而竟不早爲設法俾其一朝癰潰毒發則平日之養以遺患者恐亦不得辭其咎已 
[大勝倭奴]  
　　昨晚十一點後五十五分時本館接派赴奉天專訪軍務友人來電云本日得榆關報捷電音知宋統帥於十五十六兩日大獲勝仗殺斃倭兵千餘人觀此是我軍威武奮揚大足氣吞倭虜益信連日所傳警信皆不足爲憑矣 
[劣將正法]  
　　統領盛軍衛逹三軍門因平壤一役獲咎甚重奉旨拿問進京已列前報兹　軍門已在京正法矣 
[譯仁川西人信述高麗近事]  
　　高麗仁川西人十一日來信云倭人所用長夫不守紀律時時滋事並行竊民居什物是誠可謂行同宼盜者矣○十月初三日高麗副相金鶴羽被人剌死金鶴羽本爲高麗運糧委員能操中俄日各國方言倭人踞高時改革法制擅易官員遂以此人爲副相高人深惡之遂欲殺之以洩衆忿是日晚間金與二三友人在室中談論忽有一人入與之言事不及二分鐘時又有多人擁入將其友一人殺斃又一人擊傷旋將金致之死地割下首級剖分手足取之而去至初七日高廷始出告示令拘戕殺之人則已遠颺無迹矣○東學黨近日聲勢頗盛高廷調兵四百倭奴給以每人洋鎗一枝藥彈四十粒令攻東學黨及抵慶尚道各將洋鎗藥彈交與東學黨此隊兵亦遂入黨棄逆從順高兵之心於此可見倭人因此調兵一枝赴慶尚道及抵其處不見東學黨蹤影惟見田夫野老相與耕種而已倭人不得已遂悵然而返○東學黨時與倭人爲難每遇倭兵或二三人四五人必擒戮之以爲快遇有高民之甘心從逆者必嚴加搜捕立時誅戮焚其屍以爲炯戒可見東學黨固大有作爲也○高麗地方倭兵駐守者爲數不多其餘已調往别處我軍何不乘虚疾擣救生靈於塗炭耶○東學黨一日出有檄文大略謂我等起義本欲保地方太平今主上已被賊逼脅以去所有官府亦已從賊國家頗有累卵之危所望仁人義士戮力同仇不存貪生之念共懷殺賊 
 
 

Page 2

 
 
之心庶　日月重光河山冉奠想上蒼必當鑒此眞誠默爲呵護也君等如有馬匹軍械可以携送前來以爲殺賊之用刻下主上孑身孤立無人可與商議官吏已從倭宼王宫亦被佔據此誠非常之變我等不可不報仇雪恥同襄義舉也讀此覺忠義之氣不可遏抑誰謂高麗無人哉○東學黨日益强盛九月杪領兵一隊住攻京畿道倭人派兵禦之東學黨究以寡不敵衆復退至慶尚道倭兵率高兵追之高兵旣至慶尚道卽不肯與東學黨相持倭人無計可施祗得折回○日人於高人之從逆者卽派令爲官有海美瑞山兩處之官均係倭人所派爲東學黨所深恨一被擒去一被殺死此亦足以大快人心○倭兵屯駐之處相離較近尚獲平安相離較遠之處東學黨卽乘隙而入使倭人不得安息○高廷所頒勅令及地方官所出告示高人知是倭人僞造相率置之不理倭人雖狡其計亦有時而窮矣 
[天津訪事人述旅順口近日情形]  
　　前譯西字報訛傳旅順口失守本館以關繫甚重立卽發電往詢旋接駐津訪事人回電知旅順口依然無恙當將回電亟錄報章以免人心惶惑昨日又接駐津訪事人來函云自宋祝三宫保軍退摩天嶺隨卽駐守遼陽惟兵力甚單倭奴已至金州肆擾並不攻城或者欲犯旅順口耳旅順尚有淮軍十四營嵩武軍六營新到之成軍四營及某某各營兼有砲臺屹峙巨砲如林正堪一戰而初六日人心惶惶初七夜水陸營務處兼魚雷營船塢總辦龔魯卿觀察又飭魚雷船各船主速載煤觔糧食開往威海以避兇鋒初八日晨飭船塢各匠停工早爲之所各匠求發工資俾得逃避觀察飭令開寫字條赴官銀局支取詎官銀局正當收拾一切手忙脚亂迄未開支而工匠又不便株守以待致罹鋒鏑時適裝兵到旅之廣濟圖南海定等三船掛牌於初八日午刻開行兩往烟臺一回津郡赴烟蓋擬載嵩武軍者於是工匠有眷者挾眷以行無眷者携取行裝爭上輪船如水之赴壑闤闠中人風聲逖聽更相率閉關致有有銀無處易錢有錢無從購食者溯自初五六日巿肆開張銀錢交易之時整寶已無錢兌換所收者惟十兩以下零星散碎銀兩每兩約易東錢八吊四百文至初八日求熟悉店鋪易錢每兩不過七吊二百文猶係人情並非巿道午後龔魯卿觀察亦輕裝附廣濟輪船從烟臺折至津郡其時旅順人心惶惑闔鎭之不成局面更不可以言語形容廣濟等三輪船見附載人數過多急欲起椗而後來者仍復絡繹不絶碍難攔阻赶掣跳板開行於是有夫已在船而婦尚在岸者至此亦不能相顧其實倭奴之撲旅順尚無影響也惟初八日晨計有倭國魚雷船三艘鐵甲船兩艘在旅順口外往來游弋砲臺望見立卽開砲轟擊祗以相隔太遠未能相及惟摸珠脚砲臺較近發砲中其魚雷船一艘但見白烟縷起倭船已没於洪波巨浸之中此外尚被砲臺擊壞一船由兩倭船夾之而去亦可見其狼狽情形矣要之旅順口得天然形勢所謂一夫當關萬夫莫開誠得良將勁兵奮力守禦倭奴斷不能逞先事驚惶紛紛遷徙果何爲者 
[將帥不和]  
　　本館派赴天津訪事人來函云倭奴登岸係在金州以北貔子窩地方倭船於七月間卽就該處測量水勢不止一次且就該處誘致土人爲之引水其蓄謀已非一日此次竟被登岸蹂躪地方有統兵之責雖百喙亦無以自解聞該處有旂兵數百望影先逃正定鎭徐見農軍門駐紥附近商於防守砲臺之銘軍趙軍門自願身臨前敵力遏凶鋒但求砲臺上發砲相助遥爲策應較易得手趙以保守砲臺是其專責不敢與　他人事徐軍門遂以孤軍敗績倭奴之得肆行無忌皆由我軍各懷意見不相援應所致也貽誤大局實非淺尠欲圖補救非稽覈功罪嚴明賞罰不可 
[宿將赴防]  
　　天津信云廣東陸路提督唐沅圃軍門入都陛見現已回津於十三日辭行擬往旅順口防堵蓋以風聲不靖也但不知所募健兒何日到齊耳 
[營口訪事人述金旅防務]  
　　昨接本館添派營口偵訪軍情之友人十四日來函云前傳貔子窩花園口倭兵登岸者計有兩萬餘人近有人自該處避兵言旋營口述及倭兵實於上月廿六日登岸附近村莊均被佔踞居民概不准往來繼命男丁在四圍挖地爲洞深三尺餘所出之土築一小墻每坑可蹲一人以爲扼守之計倭人誘致土人每成一坑給小洋一元其坑前後錯落不計其數並在近海處築土砲臺爲久守計○近聞官塲接有電報宋帥奉旨率所部各營並原駐大連灣之銘軍統領劉子貞鎭軍赴金州旅順籌防○十一日聞倭兵南向將自金州通至營口之電線割斷十二日天津電報總局令在熊岳城設立電報局於十四日通電○大連灣守兵單薄金州又屬空城致倭兵如入無人之境十　晚聞倭人入犯南關嶺此處爲旅順咽喉要地海面僅闊三里餘爲淮軍親慶營統領黃松亭軍門仕林所守有此天然險要倭奴斷不能逞志也○宋帥於十三日自遼陽起程前隊馬統領不日可抵金州與旅順駐防之大軍聲勢相應南北夾攻必可大勝也 
[東邊戰事]  
　　本館添派營口訪事人來函云上月廿七日倭兵渡鴨緑江與我軍大戰四時許我軍失利廿八早東邊道宜觀察鳳凰廳章司馬釋放獄囚扮作鄕民先後至省章司馬於未戰之先奉宋祝三宫保檄赴遼陽催辦轉運尚非擅離城守陳舫仙欽使近奉專摺奏事之旨東邊軍務責有專歸周玉山廉訪不日移駐營口兵力旣厚調度有人此後戰事當日有起色矣 
[倭艦遁逃]  
　　昨日寓滬西人接有北方信息云北洋各兵船近日均已出外欲尋倭艦攻擊有一次與倭艦相遇倭艦輙展輪逃逸其行甚速近日朝廷整飭紀綱奬有功罰有罪雷厲風行海軍將士因此力圖振作發憤爲雄當不再任倭艦獨往獨來窺我口岸矣 
[練軍到防]  
　　前甘肅總兵田鎭戎奉旨統帶山東練軍二十營在通州一帶駐紥防守刻已陸續到防分住城内西街南街客店及西門外八里橋營盤北門外栅欄店城南張家灣于家圍等處逐日操演俾成勁旅 
[奉天官報]  
　　蓋平縣何令撤任委高令署理懸牌匝月至今未到不知何故 
[營口商務]  
　　營口信云十二日和生船進口帶有現銀貼色漸减十四日廿五兩匯票至申每千兩付八百兩油現銀價三兩五爐銀四兩八豆子豆餅現價與爐銀價約差二兩銀巿十二八吊十三八吊十四八吊聞十五日杭州船來營有現銀四十五萬大約貼色必减匯價必增沙船出口者四十餘號輪船未進者尚有十五六艘油餅豆三色價必日昻也 
[文星過漢]  
　　湘省典試柏太史錦林蔣太史璧芳撤棘後馳驛回京恭覆恩命業由星沙乘坐官舫沿江而下日内將臨漢皋漢陽縣李康侯大令擬借十方菴後江蘇會館鋪設一新俾襜帷在此暫駐 
[失餉復得]  
　　鄂中解運京餉歴由驛站轉遞前次失去餉銀一鞘訪查未獲已登前報按鄂餉解京亦由漢陽點騐至漢鎭後湖運往黃陂轉相遞解此次餉舟甫抵岸側碼頭夫傳喚過急致散夫一擁而上船小人多遂被擠墜水中忙亂之中未遑兼顧及清查數目始悉失去一鞘因卽賠補解赴前途當將船户夫頭拘至署中究問二人極口稱寃縣尊辨顔察色知二人非叵測者因卽暗派幹役四出搜尋並懸重賞募善泅水者數人赴泊船之處果得原物邑尊大喜給以重賞遂歡呼稱謝而去 
[廉訪微行]  
　　自倭奴犯順以來蘇垣各叚巡查者莫不加意防範認眞稽察署臬憲韓古農廉訪事必躬親不假手於他人邇於冬防之外添設海防勇一百名以資巡邏俾與冬防聯爲一氣猶恐司其事者懶於從事不能弭患無形徒使錢糧耗費廉訪遂於十四夜三鼓時微服出巡出閶門而入胥門迨回轅時已昧爽矣當查至某局正當夜半見局中並不點燈局員旣杳無形影局勇亦深入睡鄕若是者不止一處廉訪怫然大怒特於翌日傳見該局員諭以現當冬防吃緊之際兼之海氛不靖省垣重地自宜格外認眞稽察豈容疏忽若此申斥一番拂袖而入該局 
 
 

Page 3

 
 
員等相顧失色跼蹐而退吁今之巡防委員類此者甚多安得如韓廉訪者不憚勞瘁一一發其覆而摘其弊哉 
[惡道應罰]  
　　初十日恭遇皇太后萬壽聖節蘇垣鋪户居民莫不結綵懸燈同伸慶祝不謂元妙觀中羽士慳吝性成一毛不拔殿内外並不略加點綴爲地方官訪悉立傳該觀住持某道士詢以何不懸綵誌慶答稱貧道毫無進欵無力從事官怒飭取帳簿檢視之下見觀中所支茶篷及一切小本營生之鋪攤等租費核計每年可得青蚨六百餘千遂罰以自後不准再支篷屋卽空地亦不准再收租費如敢故違定予懲治現聞此事爲大憲所聞飭縣追究該住持前欵併須治以私吞公欵之罪云 
[閩中火警]  
　　閩中總督口失愼閱時未久西門街錫箔店又於初十日八點許因遺火碎紙中以致燃燒救援無策延出街心上首燒至孫巷營許公館門口止下首燒至西峯里天興客庽止約焚去民居鋪户二十家左右有某甲欲斷火路將店屋拆毁不料將隣鋪夥友壓傷四人某乙受傷甚重一息奄奄據乙言甲在屋上拆毁時已厲聲呼喊有人在下不可逕拆而甲置諸不理以致不及躱避竟遭壓傷此二家幸不罹災恐不免興雀鼠之爭也 
[英界火災]  
　　昨晚一點鐘時英大馬路石路北首轉角處某洋貨店火災捕房旣擊警鐘卽由英法美各洋龍飛駛而來吸水灌滅至焚去房屋若干容俟探明續錄 
[五馬遥臨]  
　　松江府恩詩農太守將次來滬抽查保甲並札飭上海縣將團勇花名年貌清册造就呈府查閱已誌前報兹悉恩太守於昨晨乘坐官舫莅滬停泊大碼頭黃大令卽赴舟次禀見面陳保甲情形然後辭出聞太守俟將上邑保甲民團查畢再赴浦東南匯奉賢川沙一帶逐一抽查是亦愼重保甲之一端也 
[代辦保甲]  
　　本埠城廂内外保甲總巡葉臨恭司馬日前奉劉峴帥召赴江寗已紀前報兹聞葉司馬赴寗後所有局中公務由道憲委水利局委員周司馬代辦 
[查覈日商]  
　　法讞員葛同轉接道憲來文飭將租界所有東洋人數查覈明確如果安分營生准其給照照常貿易昨日面諭會捕局線勇嚴頌眉協同法包探郁廷湘查明禀復 
[尹邢相妒]  
　　粤人張少黛者使君有婦琴瑟素調嗣忽浪游滬上與蕩婦何阿二姘識初住新閘左近長春里水宿鴛鴦雙棲久穩現又移居二馬路西平原里洞天别啓相對昕宵竟不念牀頭人望眼將穿矣前日張妻李氏偵知張又在何阿二處卽往尋覓阿二以李氏亦係姘識無分軒輊安得以勢力壓人卽與爭閙始而角口繼卽角手紛紛擾擾扭作一團旋卽互扭至英公廨請爲訊究值日差據情禀明宋通剌著暫交官媒聽候研訊 
[匪人攔刼]  
　　農人某甲卜居本邑虹口東鄕之虹鎭相近前日至虹口收得會欵洋銀四十餘元在裏虹口某錢店估看適被匪徒窺見尾隨其後甲已知覺至晚繞道他處疾趨而返而匪人尚未之知適有鄕人某乙面貌與甲相似鐘鳴九下時道出虹口巿梢行至二十三保二圖地方衆匪早已狙伏於此見乙行經是處突然躍出自後以麻索扣其頸此時乙欲呼喊已不能出聲復將乙按伏在地任意搜索奈乙苦無所有身畔祗存四開洋二枚未滿欲壑復將衣服盡行褫下始哄然四散聽其口音似係江北人因甲見機繞道他處致乙受此无妄之災按二十保二圖地近虹鎭呼吸相通何以匪徒竟横行若此有巡防保衛之責者豈可漠然置之耶 
[滬南瑣語]  
　　有某甲者素以好勇鬥很爲事一夕在某烟館短榻横陳横簫斜倚與人共談打降一道正在興會淋漓有某乙與甲素不相識突謂甲曰如君言亦不過此中之雛耳何敢持布鼓過雷門甲聞言大怒投袂而起將乙拖出施展生平手叚乙亦不爲之下正在奮力相摶觀者大呼曰兩虎相鬥必有一傷甲乙爲之愕然始各釋手而散○有某氏婦於昨日携子由小南門雇坐小車欲至小東門爲子施種牛痘行經大東門外突有一丐求女菩薩布施給以青蚨一翼尚不肯去仍在車後尾隨將近小東門飛步而前將氏所帶金圈一枚攫之而去及氏大呼捉賊彼已不知去向後赴丐頭處令將人贓查緝否則當投巡防局控告丐頭爲之首肯不知果能緝獲否 
[不允試辦]  
　　本埠各綢業共計二十四家分爲兩帮元茂春生錦春老仁太瑞隆恒隆桂記恒通廣大年懋昶三源等十六家爲一帮瑞林昌等八家爲一帮前因八家之鮑某私取縐業公所圖章出具公結投貨捐局報捐共二十四家總認每年捐銀三萬三千四百兩今年應派元茂等十六家經辦不允由督辦厘捐總局朱竹石廉訪飭縣傳訊據邱燾等供曾聯名赴總局禀訴已奉批諭准職員等各歸各捐今次未曾帶來大令諭將憲批諭單呈案再核前晚邱燾張元生錢兆綸吳鶴年沈士衡五人投案呈出憲批諭單大令閱視確是眞憑諭曰此諭在前勸諭爾等試辦一年在後爾等聽本縣勸諭今年且試辦一年吃虧亦屬無幾來年再行更議邱等稱店主俱不允從職員等難以專主旣奉朱大人批諭職等遵行各歸各捐不願與鮑等八家共事大令勸諭再三邱等堅執不允飭暫交差候禀請朱廉訪裁示施行 
[派捕看管]  
　　法馬路義源洋貨店開設有年生意頗佳爲闤闠中之巨擘近與各莊往來虧空五萬餘金經各莊追取一時周轉不及以致倒閉並悉其執事某甲吞烟自盡旋送往仁濟醫館施救得以轉危爲安此事由各莊投報捕房派捕在該店門首看管候核 
[英界公堂瑣案]  
　　前有過路洋人失落金表一枚托禮查洋人代查經包探唐清山查係小孩忻公林拾得解案請究忻公林供寧波人日前出外看跑馬在途拾得此表宋通剌謂金表旣已查明著卽交還失主忻公林交人保釋○包探秦少卿禀稱小流氓姚文炳胡開福顧福全毛阿榮等四人昨晚在棋盤街雞鴨弄中尋釁互毆拘案請究通剌著交捕房各押半個月○龜傭張寶林於前晚出外購買零物忽遇流氓顧德順上前尋釁被顧持刀戳傷手腕大聲呼救四百十三號華捕聞聲而至正欲拘拿又被扯破號衣昨晨解案請訊張寶林伸訴前情請爲究辦顧德順俯首無詞惟求恩典通剌判將顧德順交捕房管押半個月再令賠還號衣洋三元○包探黃四福禀稱李榮福借住俞三和家失竊衣服五件報捕後拘獲人贓送案請訊俞三和投案伸訴前情李榮福供蘇州人有姊在滬傭工借住俞三和家因有急用不得已竊取衣服現在姊願出爲料理叩求恩典通剌判管押十四天期滿交伊姊資遣回籍○三百九十四號華捕拘送東洋車夫王芝山至案禀稱昨奉捕頭命巡視東洋車見王所拉之車破舊不堪卽欲拘拿不料王兇横異常以致失去號呌一個送案請究王供推車度日昨日適推洋人巡捕欲將我拘入捕房告以欲向洋人取車資而巡捕不許卽行兇毆並未與伊爭執安有失去號呌之事通剌諭令巡捕以後拘人不得過於强横所失之號呌一個著王芝山賠償洋五角○包探唐清山禀稱徐桂林豢羊一頭前日忽走入湧源舊鐵行往領不放竟被該行出店左阿六王阿寶顧栢林殺却徐不服至捕房控告是以送案請究左阿六等同供徐桂林之羊走入行内徐來領取我等欲令伊送香燭來行袚除不祥因徐不允是以　却通剌以兩造均有不合著各具切結開釋○華捕拘解違章之馬夫秦照生王阿炳至案通剌略詰數語判各罰洋一元充公 
[法捕房瑣事]  
　　昨禮拜五葛同轉蒞八仙橋捕房會同謝副捕頭發落各案命提得善里撬竊李太昌包車上銅皮之王成肖著照原斷先行枷號一個月期滿責放○前據包探拿獲竊取車照之李阿四張阿寶夏小弟三人解經葛同轉訊供稱係向麻皮寶生出洋一角買來並非竊取昨日同轉飭將張阿寶先行釋出找尋麻皮寶生到案李阿四夏小弟著押候交保○烏山船主莊阿鶴李東發控船夥陳文才何有餘串竊 
 
 

Page 4

 
 
洋五十元經葛同轉訊供以同船尚有二人飭候傳案復訊已紀前報昨日原告偕船夥王成業金萬祥投案金供廿三夜船主將洋兩封交與陳文才何有餘至廿八日在大興合配定購硬柴檢點洋銀缺少一封五十元必係二人串竊同轉又問火艙情形金供謹愼異常並無走失王成業供與略同同轉命提在押之陳文才何有餘到案謂交爾之洋如何缺少惟爾二人是問何供在船日久向無差錯同轉謂爾二人旣經將洋安放須向爾二人澈底根究著將何有餘先行掌頰一百下何極口呼寃並稱小的轉交與陳文才陳文才亦不供認著掌頰一百下飭將何有餘帶出復詰陳文才究竟如何陳依舊不供著再掌五十下命分别押候復訊王成業金萬祥交船主帶出飭探隨同至該船查騐明確禀復核奪○江北人陳渭在新街用藥骰擺設賭攤爲包探拘入捕房解經葛同轉訊供著照原斷先行枷號一月期滿責放○陳道衡控嚴綺泉侵吞鉅欵一案迭經葛同轉屢次訊供責比並飭探將存元大亨銀兩先行吊到以便給領昨日陳道衡投案呈具領狀請將繳到之銀三百零九兩八錢三分先行具領同轉命提嚴子漁到案問因何不卽交足嚴供生意中人顔面攸關求恩交保出外限三日内交到逾期願甘重辦現在兄長禁押捕房請准監生先行交保以便料理又命提嚴綺泉到案供稱存銀先已扣除是以不足求將子漁先行保出監生願押捕房同轉謂爾兄弟串同舞弊兹姑准先將爾弟子漁交保著具人銀兩保切結將一千二百五十兩一并交足聽候核辦○萬安樓接客黃松山通同賭棍余漢卿等在三雅園聚賭爲包探拘入解經葛同轉訊供著禁押捕房一月期滿著棧主投案具保昨已滿期據萬安樓執事劉濟川投案呈具保狀同轉命提黃松山到案申斥一番交劉保出 
[來信照登]  
　　謹啓者敝堂創辦至今十有餘年歴荷紳商善士俯念功歸實濟源源接助除每年春正月刊印咸有一德捐册隨報分送蒙遠近善士隨時寄繳册捐外並未派人在外兠收捐欵今查有揑冐本堂圖印刊刻消災賜福一文願扄并送急救鼠疫傳染方書各處募化兠收捐欵啓上不載住址無從緝拿惟念善舉有關不得不聲明奉告伏望遠近善士勿爲所蒙遇有前項情節立將該收捐人押送到堂以便送官根究謹登報章伏乞公鑒[  上海六馬路仁濟善堂董事施善昌等謹啓]  
[勸助施粥捐]  
　　粤自饔飱必備養隂並重養陽飢渴攸關甘食實如甘飲滬瀆雖繁華稱最貧黎尤薈萃逾恒藉操作以謀生保身旣迫處迍邅而失業餬口彌艱躑躅風塵吹伍簫而自恤凄凉雨雪彈馮鋏其誰憐值時命之兼乖爲古今所同慨然末路非無奇遇一飯沾恩而窮途亦有轉機千金圖報敝堂循章給粥按候納饘祗隨地以勸功遑貪天而紛念倫類豈容膜視枵腹堪悲濟施本是宏模忘情何忍鴻嗷待哺賴借箸以代籌鮒况滋虞得發棠而始裕爰祈大善士仁漿共錫義粟頻頒矧充饑并可耐寒則移緩自宜就急解槖不拘多寡終教願慰庚呼指囷悉屬矜全行見福由已造特陳緣起敬乞輸捐[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[不認行兇]  
　　前晚英公廨宋通剌派差押送殷阿明莫阿三傅和尚三名到縣投文謂八月廿二日永隆軋花廠小工打架毆傷趙明升富送仁濟醫館診治刻下傷勢更重故將行兇之殷阿明等並鐵尺送縣請騐傷訊辦等情黃大令卽於昨日午堂提訊殷阿明供原籍寗波生　滬北新閘幼喪父母貧苦難以度日常在施粥廠苟延殘喘近年來夏間在茶棧炒茶冬間在外國牢監左近永隆軋花廠軋花常住垃圾橋小　寓内八月廿二日因傳和尚同廠工作偶將棉花遺落在地趙明升嫌做事不好不許軋花傳前已軋過一簍工錢亦不給付並將傅頭上連打　下以致口角扭毆小的在旁解勸怪小的罵伊亦將小的打傷同夥莫阿三阿金解勸不開一同帮打廠内小工頭目安慶人李洪貴喊集湖北　慶揚州三帮共數十人來打幸門差阿生赶喊十二號外國巡捕至將小的扶上東洋車送至仁濟醫院醫治迄今始愈阿金係蘇州人後投　　來申之綦大人標下帶赴臺北當兵大令問鐵尺是何人所持毆傷趙明升答稱伊帮中人多自相踐踏致悮擊傷其　天時炎熱小的等　　　花赤膞做工安能身帶鐵尺大令以斷無自已帮中持械悮擊受傷之理又提莫阿三到案供本地人住胡家宅與殷同廠軋花其時因傳和尚　有棉花墜地趙卽掌頰以致肇事小的初時上前勸解廠内小工衆多非惟不允解勸反將小的等毆打小的被扁擔連擊數下負痛逃奔不知　細大令問鐵尺是何人所持將趙明升打傷供據殷阿明在捕房内向小的說鐵尺是伊在外國牢監門前拾得交與巡捕到何人打傷趙明升　在不知令與殷阿明對質殷稱並未拾得鐵尺莫卽翻供是巡捕拾得大令惡其逞刁富塲翻異喝掌頰八十下又提傳和尚供年二十歲住大　門外父母均故與殷莫兩人同事夏日炒茶冬間軋花八月廿二夜七點鐘小的將棉花兩簍疉起上面一簍偶然側翻廠内小工頗多不知其　未知是否趙明升卽將小的連掌數下殷阿明上前解勸安慶帮中小工頭目李洪貴言伊等是廠内長工小的等是野雞軋花因喚多人　住　打鐵尺亦是伊等持來被殷接住回擊致趙受傷又傳殷對質抵賴不承傅執定是殷接住回擊大令再三究問兩人各執如前　將　當　四十下纍小供認大令諭差帶下俟本縣午後到九畝地閱視改過所工程後卽赴仁濟醫館騐傷爾將殷等三名帶到醫館質訊諭畢退堂 
[妓賭訊結]  
　　顧雲泉陳友初朱康伯顧善伯在尚仁里妓女姚寶蓉家聚賭顧善伯忽失金約指銀表等件報捕後曾經包探何　　　顧雲泉陳朱拘獲送案禀稱此事顧雲泉陳友初雖同時賭博而竊表之時實朱康伯一人與顧陳不涉請爲研究顧善伯投案申訴前情講追　贓顧雲泉陳友初同供與顧善伯素不認識日前因朱康伯邀往义麻雀贏得之洋並未收到不知朱如何至伊借住之金得興客棧竊取　戒　件質在蘇州旋由包探查明此事小的等以旣同賭博遂與憲差同往蘇州備本將各物贖出往返川資及質本共費洋二十六元總之小的　　所害求爲明鑒朱康伯供蘇州人因有急需不得已私取顧物如今惟求恩典通剌得供商之薩副領事以此案朱康伯係罪魁禍首顧雲泉陳本初尚無大誤惟不應同賭著各罰洋十元顧財貴同其姪兒在塲聚賭亦各罰洋十元妓女姚寶蓉不應容人賭博著罰洋二十元朱康伯遺物　逸以致貽累多人著交捕房管押一個月並追顧陳贖物之質本洋十三元贓交顧財貴當堂領去完案 
[虹口捕房紀事]  
　　美租界迤東下海浦第十三號門牌某西人屋内前日忽失洋皮馬夾一件失主當卽投報捕房並訴明馬夾值銀七兩昨晨捕頭飭包探張阿五查係北四川路某木作内學徒名毛囝者所竊當將毛囝拘入捕房捕頭命押候解送英公廨究辦○武昌路粤人　甲前晚在屋内　堆字紙取火焚之鄰人見火上熾悮以爲縱火急呼巡街華捕將甲拘入捕房甲則堅稱並非縱火捕頭立飭某包探往查回　果非縱火捕頭乃縱之使去 
 
 
 

Page 10

 
 
   
 
