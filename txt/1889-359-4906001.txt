# 1889 - 359 - 4906001

 

Page 1

 
 
[賑物求售] [  申報館協振所謹啓]  
　　本舘自籌辦賑捐以來屢承諸善士以書籍珍奇助賑廉泉分惠感泐五中現計積有剡原文鈔十部金綱經墨蹟一部刻絲夀字中堂一　士女　堂一軸六書通二部歴代名人畫譜三部圖繪今古奇觀一部經藝五美六部山水一軸歳朝圖一軸泰西美談一部津門雜記一部原　萬年宫稱玄税塔碑銘靈飛經三種石印七十二家評註楚辭一百册邃懷堂詩文全集十一部石印求治管見七百册博物志一部聖教序一張玄秘塔一張皇甫府君碑一張多寳塔一張郭家廟一張硃拓鐘鼎十二幅象牙笏版一塊計九兩重木刻綱鑑易知錄全部小八音盒一只自來柄時辰表一枚伏望諸君子慷慨解囊速臨購取庶幾楊枝一滴得以灑遍蒼生乎 
[本館經辦江浙賑捐啓] [  申報館謹啓]  
　　霹霖匝月江浙兩省紛紛報災困苦情形不堪言狀而浙省爲尤甚本舘現擬經收捐欵先其所急一俟集有成數擇要往賑四方仁人君子　　　浙兩省歴年辦賑之勤勞捐助之踴躍而此時灾近剥虞當必有惻然動念者請卽將捐欵送交本舘掣奉收條隨時登報以昭信實一面鼎例　　妥爲散放早辦一日多活數命不勝盼禱之至 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[礦務新論]  
　　礦務之說已成數見不鮮而猶謂之新論不亦可笑乎顧此時中國勵精圖治講求富强之道不遺餘力而求致富强非開礦不爲功故余前日曾有中國自然之利莫盛於煤礦一說惟止言其盛而不言其所以盛與夫所以致其盛之故則猶不足爲新論也原夫礦之爲用乃天之所生以養人者也禮云天不愛道地不愛寳其實則地之寳天主之地之寳亦仍須人取之天而雨金固足以富人而人或以爲駭天而雨粟固足以食人而人或反以爲怪惟有五金煤礦之藴於地中者取之無禁用之不竭而其所以養人者乃無所駭怪此礦務之開正所以承天之休順天而動初非出於意外者也中國近年亦頗講求礦務而漸開風氣如雲南銅礦本來採取不過目前攺用西法朝廷又特簡重臣以督率之遂爲中國礦務之冠然西人言礦五金之産反不如煤何則盖煤之爲用廣而銷售易五金雖貴究不若布帛菽粟之不可以頃刻離也雲南之外又有徐州利國礦則以鐵著名聞之當事者云以資本太　不能大舉若能有所藉手則煤巳早見鐵質又佳以煤煉鐵尤爲極便其利當不可更僕數又有近來新開之漠河金礦聞亦大有起色其金質亦頗佳美並聞有金礦旣開金價漸跌之信然金之價至今日可云貴極尚未見有减跌之處且其金質究屬何如本館初未親見亦不敢隨聲附和也至於開平之煤礦基隆之煤礦則皆有成效之可見矣而其所以有效者說者咸知其因有鐵路之故夫鐵路之於煤礦則固相依爲命者也人知煤礦之利全在運道之便捷脚價之便宜銷場之暢旺一有鐵路則人工以一月半月至者火車以一日半日或且數刻而至轉運之靈無逾於此人工需每担數文或數十文者鐵路則一裝數十數百墩約計一文錢可裝至數十斤極而至於百十斤則其脚價之省爲何如矣轉運旣速脚價旣廉則凡平時不用煤之處亦且因便宜而購用之平時所不能到之地今亦可以如取如携則其用塲直將倍蓰於從前其銷路有不日見其廣遠者乎此皆一定之理自然之勢人人所共知也而尤有進焉者中國取煤多用人力雖有極厚之地氣極多之煤質而以人工挖掘一日能挖幾何約而計之一人挖取五六担亦覺勞矣一礦之中用百人挖之則亦不過五六百担以之分售本處尚恐不足敷用又何能爲廣銷遠運之計若欲挖之多而且速則非用機器不可機器製自西人靈便無比大抵以一人之力運機挖煤可以得數十人之用而有餘故以機器取煤每日所出當以墩計多而且速則本處近處皆銷之不盡乃可運之他處漸推漸廣愈行愈遠顧此等機器運用固爲靈便而裝載殊爲重贅一輪也而重數百斤一鍋也而重數千斤一柱一軸亦各數十百斤不等若用人力任負而趨由輪船口岸移入腹地煤山多或數千里少亦數百里再少亦數十里人力所達一日能有幾何曠日持久虚糜不少若有鐵路則雖重累萬鈞之物亦不難裝運而來並可尅期而至用以挖掘當有事半而功不僅倍者矣或以爲開鐵路所以便煤之運道則必先開礦而後置鐵路而不知開礦之物需鐵路裝運而入則尤宜先置鐵路而後開礦也總之有礦之地全賴有鐵路無論其爲先爲後而終不可以無無鐵路而礦皆不活有鐵路而礦多生機以人之心思才力殫精竭慮注意於此一事則天亦將俯鑒其誠而勉從之况此諸礦本爲天之所産以養天下之人者又豈有自愛其寳而反秘而不宣者哉正論間有客至曰近來泰西各國取煤將罄故欲使中國開煤以濟其用設將來中國亦將告罄又將如何余軒渠而起曰鄙哉客之爲此言也中國之鑿山石以燒灰爲堊壁之用大都四千餘年矣而卒未聞有告匱之日又安知西國之煤之巳將罄乎且恐其罄而不之用譬之貧人忽得千金藏諸窖中曰吾懼其易盡也卽忍餓忍凍而不敢用所謂守財之虜孰不從而譏之也哉夫天之養人亦仍須人之自致其養而已矣 
[諭旨恭錄]  
　　十一月十六日太常寺題十一月二十九日冬至大祀天於圜丘視看牲隻奉旨遺凱泰視牲奎潤看牲欽此○十七日奉旨道員宜麟同知誠培通判文杰知縣廣祥俱着外用廕生恩霖着以文職用江南道監察御史員缺着劉心源補授擬補内閣中書張祖甄張士鏸俱准具補授國子監助教員缺着增祉補授分發江蘇補用道郭道直湖北試用道趙濵彦江蘇補用知府吳炳仁廣東補用知府張佩緒陜西補用知州趙章華兩浙試用鹽運副張夀曾廣東試用通判梧盛兩淮試用鹽運判方模立甘肅補用知縣楊溥霖陜西補用知縣胡席珍江蘇試用知縣梅長元福建試用知縣梁步瀛河南試用知縣柳恩培俱照例發往保舉貴州補用知州黄　泰河南補用知縣潘益棠俱照例用卓異河南開封府知府吳鍾熹着回任准其卓異加一級仍註册照例用前山東泰安縣知縣吳士愷着准其循例俸滿早異加一級仍註册候升開復江蘇補用知縣甘澤宣着准其開復原官照例用擬補吏部稽勳司主事溥 
 
 

Page 2

 
 
興着准其補授工部員外郎員缺着銘勳補授盛京刑部主事員缺着柏年補授孝陵禮部掌關防郎中員缺着瑞琛補授欽此 
[謁陵傳述]  
　　京邸官塲傳述皇上於明春閏二月初二日恭奉慈禧端佑康頤昭豫莊誠夀恭欽獻皇太后啓鑾十六日祗謁東陵二十一日還宫想正初當有綸音頒示也 
[觚棱冬旭]  
　　閩浙總督卞頌臣制軍由電奏稱現署閩藩本任閩臬奎俊奉旨簡授山西布政使欽此一俟奉到部文自應交卸起程前赴山右惟閩省本年辦理計典例由藩司考察會同臬司註考會詳三載考績黜陟攸關而藩司張夢元方入覲龍光所遺篆務由奎俊署理該司在閩年久於屬員賢否知之較確自應責成該司秉公考察由臣覆核辦理請將該司暫留緩日交卸奉硃批奎俊卽赴新任所請暫緩交卸之處著不准行欽此○户部奏請豫撥光緒十六年京餉銀七百萬兩酌覈各省關地丁鹽課税厘情形指定數目巳將某省關某項起解若干限於明年五月前解到一半其餘統於年底解齊倘有延宕指名糾叅繕寫清單恭呈御覽並聲明如指撥不敷俟明春酌核再行奏明續撥當奉兪允刻己由户部將奏明預撥銀數清單飛咨各省督撫將軍運司關道遵照矣○民人某甲行過阜成門内武衣庫胡同佳時日下西山寒風猛甚突有乙丙丁三人潛從身後揪仆於地攫取身上皮袄銀錢向北奔逸甲抓起奔赴本管官廳呈報廳官立飭看街兵緝拿未卜能否弋獲也○禮部爲知照事祠祭司案呈本部具奏十二月初五日穆宗毅皇帝忌辰又具奏十二月初六日孝惠章皇后忌辰此二日均穿素服不報祭不還愿不作樂不宴會不理刑名照常辦事等因奉旨知道了欽此欽尊室部相應知照各衙門一體遵照○欽派點騐軍器之怡邸等於十一月二十日點騐内廷各處紫禁城外圍前朝各門儲備弓箭撒袋箭壺長槍腰刀鳥槍等械並將各門樓内所存盔甲棉甲協同内務府人員點騐至八旗各營於二十一至二十四日分期在正白旗侍衛教塲點騐其外火器營健銳營圓明園八旗官兵處内務府三旗官兵處所有一切軍裝於二十五日點騐○詹事府考試供事已綴報端兹聞赴府投結報考領有卷票者九百六十三人分編德業仁義四號點名共十一排臨期請監試御史出示不准一人而領兩卷違者扣除○湖北提督程從周軍門現值三年期滿奏請入覲奉旨兪允遵咨由制軍揀員暫署提篆以便交卸進京而制軍以湖北今秋水災甚重貧民待食孔殷籌辦賑撫事宜尤須地方文武官員和衷商榷時交冬令匪徒尤易爲非非得實缺武職人員坐鎭其間不足以遏萌蘖擬請將湖北提督留辦賑務暫緩陛見一俟春賑辦完再行入覲附片馳奏九重奉硃批程文炳著俟明春振務完竣卽行來京陛見欽此○禮部爲咨行事祠祭司案呈本年十一月二十九日冬至大祀天於圜丘皇上親詣行禮二十八日駕御内壇齋宫所有不陪祀之王公文武大臣官員應於午門外朝服跪送跪迎相應咨行各衙門轉行知會一體遵照○總理衙門照會各國駐京欽差内開步軍統領衙門片稱恭照十一月二十九日大皇帝恭祀天壇二十八日駕御齋宫入蹕路均經由正陽門沿途理宜嚴肅應請轉飭各洋人於是兩日毋庸出正陽門以昭愼重 
[金陵多竊]  
　　各直省竊案例責成於典史獨金陵則課勤惰於保甲保甲有總局有分局星羅棋布城内外計不下二十餘處而又有武卡司巡於夜添派委員帮辦於冬一犬吠形百犬吠聲邏者聞深巷韓盧如豹卽縱横出入竟斗落而不得休息其事可謂勤矣不料賊有賊智一夕有某叚巡查己過更夫方倚柝假寐忽來兩人持燈呼令速開栅謂巡查官遺有斗篷在某處往返甚速爾毋下鑰也少頃擁而過者多人以栅開遂不暇盤詰天將曙始聞某宅被賊燒悶香人皆在枕上目視其翻箱倒篋手足如縳心了了而口不能言後獲賊追訊越栅之由則實被持燈者所紿又通濟門内有灌園叟藉一手一足之烈朝携菜把夕擁厠牏不數年粗布衣裳細花燒酒當門支榾柮地爐主人翁獨酌於旁醺醺欲醉過者咸謂其有小康氣象矣一夕賊蛇行捫　壁皆斷磚和泥土所築堅牢不可挖洞思踰其垣則四圍不止及肩無猿升絶技乃用竹竿兩枝縛草於節與扶梯相彷彿遂躡以入詎主人已醒聞聲息卽披衣逐賊賊方費一夕工夫意謂先難後獲不料都成畫餅反吃荆條未免怒甚急抽肘後小刀向主人猛刺一下大開柴門而逸初三日在上元縣報案事主刃傷深入寸許竹竿亦呈驗又一嫗爲主婦入市收房租兩千用雙手擎錢以行忽迎面來一少年掣一千轉身便走嫗初疑相識者之戱己也口中申申詈促狹鬼老娘三十年風欺雨虐都不怕難道今日向乳臭兒低首速見還可免一个惡名也久之道旁人始笑曰爾胡不歸搶錢人已不知走到何處去矣嫗始揮涙而返至於僞造姓名訪張李之行蹤託覓友朋入王謝之巨宅則象牙之筯鵲尾之爐夏侯氏之妓衣阮遥集之蠟屐莫不相逢此地無翼而飛此種人俗呼爲白日撞錦繡其心懸河其口金玉其外敗絮其中不知者猝然遇之未有不訝其具雅人深致者故往往被其當塲瞞過而事後悔之已晚現當歳聿云暮正若輩草枯鷹眼疾雪盡馬蹄輕時候故清晨薄暮突如其來或欺繡闥之魚虚銜枯索或伺畫梁之燕方戀香巢閃爍如白駒之過隙然旣步上花磚斷不似塵世之光隂虚度小户人家生涯手藝竟有遭其毒手而不免啼飢號寒者不知有緝捕之責者將何以正其本而清其源也 
[照錄江右保甲總局告示]  
　　總辦江西省城内保甲總局卽補府戴許爲申明條約認眞查禁以靖地方事照得城内保甲之設原爲綏輯地方懲創奸宄起見法良意美全在稽查認眞庶不致虚應故事况當整頓冬防之際亟應重申禁令除扎飭各分局一體認眞查禁外合行列欵出示曉諭爲此示仰七門城内居民鋪户人等知悉嗣後務各遵照後開條約勿貪一時之便自貽後來之咎至烟舘痞棍尤爲法所當嚴如有違抗不遵及仍前藉端訛索滋事者許保隣人等分别具禀捆送究治其各懔遵毋違特示一街道宜打掃潔凈也省城街道叢雜户口衆多每見街旁巷口堆積煤渣齷齪塡淤溝渠壅塞道路遇有雨淋日炙穢氣薰蒸易生疾疫是不獨有礙行人亦且無益居者現通飭七門城内各字叚居民鋪户人等赶緊將以前堆積者一律挑除凈盡以後無論住家鋪户均各自備籮筐一具每早將掃存糞土齷齪傾入筐内俟筐裝滿卽挑往城外空地傾倒經　次諭飭之後如再不遵條示任意蹧蹋准隣近鋪户指禀分局飭派巡丁押令挑清倘各鋪户當時不卽阻止任聽傾倒壅塞一經查出卽惟該鋪户是問地保徇情不阻重責示懲一水桶宜滿儲清水也街坊安設水桶原以防患未然現屆冬令物燥風高尤須加意防備凡爾居民鋪户人等務各赶緊將各水桶内汚穢淘淨滿儲清水倘水桶有滲漏各自修補完固總期有備無患不致臨時張皇切勿視爲緩圖是爲至要　一烟館宜限時收歇也查開設烟舘最易藏垢納汚甚至窩娼聚賭若不限時收燈稽查更難周密所有七門城内各烟舘現限二鼓一律收燈不准留客吸食住宿如敢逾違一經查出立卽責繳門牌勒令歇閉該管地保徇情容隱枷責示懲一痞棍宜嚴拿懲治也查城内五方雜處痞棍最多不時酗酒打降等事爲害地方甚或平空訛詐滋爲民害卽如前日訪聞德内地段竟有痞棍十餘人膽敢白日滋閙此而不加懲創何以妥輯善良除由本總局飭派差役嚴查拿究外特再申明禁諭凡爾居民鋪户人等此後遇有前項不法棍徒訛索擾害准受害之人就近嗚經地保街隣將犯扭送分局懲治倘地鄰人等坐視推諉及地保訛索阻攔查出一併責革不貸一曬晾宜隨時檢點也城内居民往往攔街曬晾衣服以致輿馬所經動至阻候實屬不成事體現諭爾街坊地保及居民人等知悉此後曬晾衣服務各緊貼屋簷讓出正道不准再行横搭阻攔街心自通飭之後倘有不遵禁令之人除將衣服抛棄外定提坊保及本人一併重責示儆一小車宜僻靜處停放也城内街道淺隘人衆往來巳形擁擠小車停放尤礙道途諭爾街保車夫人等此後小車祗准停放空曠地面不准阻塞道路倘敢不遵除將車夫責逐外定提該地 
 
 

Page 3

 
 
保　治不貸 
[鳩江寒汛]  
　　本月初一夜有二賊從河沿平房猱升至長街德泰和錢土店屋上蜷伏意圖夜深行竊至更鼉三躍店夥皆登樓安排衾枕忽聞瓦上有聲推視之知係胠篋者流急出街心大喊更夫持鑼亂鳴保甲局勇急持械赶來兠捕倐忽間已不知所在是夜隣近鋪户咸有戒心不敢就枕局勇梭巡至曉亦無所獲連日巡夜之文武員弁因此倍形嚴密云○蕪湖南北岸僅隔一河往來行人絡繹不絶渡口本有石級因居民傾撥齷齪堆積污泥幾似懸崖壁立一遇天隂泥滑則尤不堪涉足兹經王宇春明府飭令地保一律雇人挑凈並出示曉諭居民嗣後毋許再撥齷齪往來行人皆稱便不置○池州府邊卓存太守保桱因公赴金陵謁見曾制軍於初四日道出鳩江暫寓高陞棧乘輿拜會各官成端甫觀察亦卽鳴騶答拜太守小住一宵次日搭輪啓行○寍郡鎭標營牛參戎於初三日因公來蕪拜謁成觀察武職同僚肆筵設席以盡地主之誼○李與吾軍門與卸任兩湖總督裕夀山制軍交情素厚兹聞憲節過蕪軍門自太郡前來迎迓宦海相逢喜可知也○寺碼頭河沿一帶向有流氓排設購攤引誘鄉愚及舟子人局衙役汛弁以其輸贏甚小不甚過問日前保甲局劉葆笙别駕及駐防江口小營饒翼卿守戎以近日萑苻不靖微服在街巷步巡跟隨勇丁亦將號衣摺藏袖底四處緝拿行至該處賭徒等尚不爲意正在呼么喝六劉别駕飭勇丁拘獲五人帶回局中各笞數百荷枷示衆○江口洋街一帶向無栅欄宵小往來多以爲便道兹當整頓冬防王宇春明府特飭各叚團總一律建造以杜匪人潛竄 
[四明瑣記]  
　　浙江提督歡陽軍門接奉開缺諭旨當卽晋省交卸印務旋回寍波本月初六日爲軍門七秩榮慶大開筵宴傳班演戱一時酒肴霈霧歌管遏雲文武各官咸往道賀極形熱閙○寍郡禁用小錢早已三令五申家喻户曉無如日久玩生市上又將小錢攙和行用但可購買雜物不可糴米贖衣貧民未免怨咨所望賢有司力爲整頓使市儈不得施其詭計小民受賜多矣○寍郡油價近來增漲較上年不啻倍蓰蓋市面荳油皆仰給於北地天寒河凍來路斷絶存貨無多遂致價值飛漲也○每年冬至後有一種人專售紙鳶頗獲厚利今歳市面清淡市上以年事相問訊者甚屬寥寥此項小生意亦等諸自檜以下謀食者將何以爲計耶○天氣巳冷念彼災民旣無食以充飢又無衣以蔽體往年冬間輒有富户施送棉衣米票今年絶未聞有此舉惟粥廠依然開設領粥之人倍多於往年云○小教塲地方寛闊附近各米鋪皆出錢租地晾晒米榖貧家婦孺掃得榖粒歸而簸揚之以充口腹詩所謂秉遺滯穗寡婦之利也有某姓老嫗掃得榖粒被人撞見加以毆辱嫗倒地裝傷經人解勸始得無事○近有無賴之徒麕聚于眞武宫前誘人賭博或以猜字烏或以車馬砲或以牌九或以壓寳名目不一無非誘騙錢財適一鄉人負錢入市買物過而見之不覺心動欣然入局一舉手卽已輸去數百文再賭再輸不轉瞬所負之錢已歸烏有只得含涙而回賭之害人烈矣 
[匪類攫洋]  
　　蘇城五方雜處良莠不齊匪類易於混跡冬至日胥門外某米行遣夥下鄉收帳朝于暮還囊中收得洋蚨六白翼踽踽獨行忽有操異鄉音者潛尾其後夥以爲萍水相逢亦偶然耳行至棗市橋頭將及市梢在後者忽出利刃將夥連砍數下奪洋而逸及米行得信赶卽往視見夥受傷甚重報縣追緝經吳縣凌邑尊命駕詣騐准卽比捕追緝不知何日破案也 
[打刼未成]  
　　蘇城本有六門閶婁齊三門最爲熱閙葑盤胥三門稍覺地廣人稀三門中惟盤門最爲冷落諺所謂冷水盤門已可想見滿目荒凉景象矣城内梅家橋在開元寺側地居腹裏人跡罕到有汪姓者固世家子襲祖父之餘蔭得以豐衣足食宵小之徒覬觎已久一日有匪徒十餘人明火執械相率撞門幸門頗堅固竟未撞開如是者三日汪姓不能復忍遂報縣請緝於是遠近聞者各有戒心說者謂此等匪徒皆係游勇糾合地棍狼狽爲奸肆行無忌若不痛加懲創省會重地民不安居尚復成何世界哉 
[軍麾抵皖]  
　　新授盛京將軍裕夀帥行抵鄂垣已紀前報兹聞軍憲於月之初四日午後兩點鐘抵皖首縣陳雲溪明府先期督飭差役在柴家巷河沿搭盖埠頭懸燈結綵水陸兵丁列隊江干旌旗耀日戈戟凝霜屆時遥見測海兵輪拖帶大滿江紅兩艘高懸帥旗各兵立卽鳴鎗放砲虔申迎迓及憲舟泊定文武各官紛紛投遞手版軍憲一一接見後旋坐四人緑呢大轎進城答拜各官輿前護衛親兵約廿餘名巡捕戈什哈數名是日沈仲復中丞欵留午餐聞軍憲須勾留三四日然後啓節赴任云 
[上海縣署瑣案]  
　　昨報紀閔行賭徒董小玉吳沼耕范厚齋等六名經帮審委員詹明府提訊一節前晚由裴邑尊升堂訊究董等依然推諉邑尊飭將范掌頰五十下董等五名各笞責三百板始供認賭博邑尊謂賭博最爲地方之害凡竊盜等案均因賭負而起爾等可將同黨之人開呈姓名以便提案訊辦各賭徒遵諭將同賭姓名開呈邑尊命還押再核○邱柳溪控汪蘭生一案疉登前報前日經詹明府升堂訊究邱遵諭繳洋五十元并稱所有蘭生木器什物奉諭由原差押點交還伊兄福生昨已檢明清交福生稱物件業已收到惟銀洋五十元不敷應用叩求恩鑒杜氏稱女兒蘭生務求恩宥免予發堂交小婦人領回明府飭令邱再繳洋四元合成五十四元均給杜氏具領蘭生准其領回如再爲娼一經察出定干嚴辦順金千金兩女孩仍行發堂侯長成後由杜氏作主擇配邱交保完案○天津伶人馮瑞彩卽粉菊花因鎗傷王子林逮案訊明監禁前日馮之師叔投案具保嗣後决不犯事經詹明府訊問之下准其保去以後如不悛攺定予重辦 
[英界公堂瑣事]  
　　胡劉氏至捕房訴稱日前兒子之妾胡林氏忽挈同孫兒子興私逃無蹟現在始偕親隣陳子山康炳榮陳金發等尋見該氏竟肆行胡閙不肯歸家捕頭命包探陳阿九將各人移送公廨蔡太守諭令分别管押交保候訊察辦一某號華捕巡　中途見王陶氏貧病堪憐臥于路側又有瘋婦不知姓氏遂一併帶至捕房轉送公廨蔡太守飭將王陶氏發棲流公所瘋婦暫爲留養如無人來領則送交城内普育堂醫治○某號華捕見貧人林子雲及丐子趙秀濤病容可掬側臥于途因卽舁送捕房捕頭命移送公廨蔡太守飭將林發棲流公所趙發施粥廠分别留養 
[法界公堂瑣案]  
　　姑蘇人陳三才僑居德仁里曾控稱南市王家嘴角大生米號主張靜山不付期票洋銀六百元求爲提究葛同轉飭包探王榮培至十六鋪巡防局禀明情節派勇協提則張已出外遂將號夥陸少山拘提送押昨日禮拜一本應停訊因西人將屆新年是以葛同轉會同祁繙譯于清晨開堂訊案旣升座該包探禀訴緣由同轉問陸曰爾店主何往答稱平時早出暮歸所控之由並未知悉問陳此票由何人付下答稱由元利錢庄付下前月十四日往該米號對過票後蓋有對字圖書本月初三日到期向收圖賴故請提埠同轉謂張未拘到無從取供包探又禀稱昨往協提巡防老爺諭以先將該夥提去准于晚間飭張到案至晚不知何故尚未到來同轉著將陸押令函追店主到案訊追陳叩謝而退○騙子朱東升獲案訊供曾詳前報昨晨捕房解請究辦葛同轉問朱曰爾騙過幾次可記得否答稱實難記憶問所騙錢文從何用去答稱汛捕阿男用去不少同轉謂伊何以向爾索錢答稱小的屢次犯案當未獲之先如見阿男無不需索倘竟不付伊卽稱送案請懲同轉謂從前被爾所騙之人均已來案爾前供願於初二日償洋何以至今尚未繳到答稱現聞母親將田售去當可繳洋矣反覆嚴詰朱惟叩首求恩同轉謂非嚴刑不足以儆將來着於明日鞭責竹枝五百下笞臀五百板枷號三月期滿再行核辦○王李郁三包探見積賊周雲如用竹竿挑取人家所晒之衣因之送案請訊葛同轉問爾向操何業答稱先爲米行夥後充堂倌今兹悮被拘來求開恩同轉判押三天以儆○前紀女孩顧蘭英失路 
 
 

Page 4

 
 
無歸經捕拘留待認昨日葛同轉飭提訊究供稱父親前已物故母親聞已往徽州屢被叔母痛毆因之出外同轉謂可曾許字答稱前已訐字丈夫子去年六月發痧而死兹叔母欲配於伊姪然並不願也同轉謂現已多日爲何無人來領本分府將爾送至叔母家爾可願否答稱叔母如再毆仍須出外同轉謂若此則當送爾至善堂隨着備函飭包探送堂留養○姑蘇婦人丁周氏以馬子卿醉後行兇送入捕房管押昨葛同轉提案訊究丁周氏供稱昨晚馬醉後至小婦人處騷擾不休並掣取桌上東洋扇子刀向之恐嚇馬供稱在洋行街鴻興洋行經手賣糖昨晚酒醉胡塗因至伊家吵閙問該氏如何與馬相識供稱馬與丈夫交好時常往來丈夫現在南市義成花行爲夥每月在家十日馬稱曾拜伊丈夫爲師父同轉謂天下安有酒醉糊塗向師母吵閙之理馬泥首求恩遂諭令押候具不再前往滋擾甘結始准釋回○昔年王雁臣司馬讞案時有龔吳氏者訴稱丈夫故後遣有一女現在被姑龔陳氏卽李陳氏勒令賣娼并言須送入花烟間内小婦人恐遭汚辱求請安置龔陳氏　請領回司馬不准月前龔吳氏之父母投案禀求給領并稱原籍有善豈可以守節葛同轉函詢原籍如臯果有善堂可守節否日内接得復函始准覓保具領旋經該氏之父母央虹口振方飯店主王福堂轉請法界正元飯店就保單上加盖圖章投案求領同轉飭王包探傳龔陳氏到案謂爾媳自甘守節深堪嘉爾爾竟思勒令至花烟間賣娼恩義巳絶兹伊父母覓保求領爾須具結備查該氏嘵嘵置辯同轉命卽具結旋謂該氏父母曰爾將女領回最好送入堂中守節卽係留養家内亦勿另生他念庶得全伊美名答稱决不敢有他念同轉命於晚間十二點鐘時送上江永輪船以免逗遛生事○前有德安坊裕成衣庄股東沈德安父子虧空私逃經往來寗紹之仁泰等十三家禀請公堂分别緝查訊理並求提股東郎玉廷究追欠欵八千餘元同轉准之昨晨巡捕解裕成庄夥吳嘉六至案吳遞禀聲稱郎現往蘇州找沈未回川資已花去不少同轉問爾在庄幾年此庄開已幾年答稱此庄開已三年我於去年七月進店同轉曰爾可赶緊寄信與郎囑卽回滬速請董事出塲面議一法尋沈父子到案事方得了結况寍紹各衣庄與沈往來均有裕成圖記回條卽伊等復字亦寫裕成庄沈收字樣沈亦係股東郎豈能置身事外耶又問到案之寗紹各提庄夥等曰爾等是東是夥答稱均是夥計曰若是則爾等總須倩人訪緝沈父子到案又謂吳曰郎前雖備案現在總不能以此推諉况沈子梅軒亦在福泰樓上開提衣庄後亦因虧逃逸爾等曾與之來往否答稱均與伊父子往來同轉隨商之祁君將郎夥吳嘉六押候追郎滬遵辦○包探拘獲積竊陳阿揚搜出押票數張解請訊究陳供前爲玉器生意歇業後於上月二十左右到申搜出之小洋一角錢二百又實係己物葛同轉着查吊贓物再行究辦 
[振物售價彚錄]  
　　本館協振所前蒙廖光輝大善士樂助玉帶鈎一枚現經某君購去得洋五元又樓一潭對一聨得洋一元在善士利濟爲懷不吝再三割愛恩施所普受者固當結草以酬而某君則旣堪供玩賞之資又可救蒼黎之命一舉而兩善備豈非不易得之機緣乎因志數言以誌感謝 
[書聨助振]  
　　嘉定陸君賦卿寒士也筆墨精良樂於爲善屢閱貴報備悉江浙各處水災惻然心動因自備紙張書就大小楹聨八副其筆力沉卓堅勁自有公賞囑弟代送貴館仔售售出價資概　助振如有託寫大小中堂掛幅及楹聨扇面者另有仿單請卽寄嘉定游擊署内隨到隨　隨寄貴館兩月以内所得筆資仍由貴館收存助振諺云馬負千鈞蟻馱一粒各盡其力之所能到想貴館必玉成其美也周季和謹白 
[感謝靈藥]  
　　僕素患　疾病時必嘔惡昏暈人有勸吸阿芙蓉者恐癮成未敢應一日百花祠主人餉以和肝養胃丹服之應手而愈笑問之曰子藥何若斯之靈乎主人曰肝有將軍之性五行屬水其色主青氣盛則牽引胃家以致惡心嘔吐庸醫每用峻削之劑尅之愈甚氣愈難平久之而累及膽經致成痼疾毫厘千里誠可虞也吾家夙有秘方義取解化性極和平譬如兩人鬥毆旁觀者强執與手而止之必致怒氣益張一經婉導自然瓦解氷消矣僕曰是眞探本察微之論子旣得其眞解何怪藥之應騐如神哉乃爲之附登報尾以志謝忱申左夢畹生識 
[蘇省撫轅抄]  
　　初三日藩轅牌示照得江隂縣知知許之軫病故遺缺查有候補同知孫詒紳堪以暫行代理候補同知周文煦由河南回禀謝解鄭工餉銀給蒙勞績前先班委署一次候補通判沈樂賢禀辭赴海運津局差候補縣王椿蔭禀知奉首府諭接辦發審局稽核差指分江蘇海防先補巡檢蔣家澤安徽人由京驗看來省禀到○初四日總辦江南機器製造局江蘇候補道聶緝槼由上海來候選道李鶴臯湖南人由京來候補府楊靖禀知奉委水利局文案差候補知州朱之模松滬嚴家橋厘局來縣丞陳其珩禀知辭奉糧道憲委赴吳縣丹陽溧陽等縣催提漕項差從九恩長禀知赴鎭江又姜應芳嘉寳金三縣催提漕項回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寒夜於香深處獨酌有感因集詞名賦七絶四首錄請高昌寒食生點鐵并乞諸大吟長斧政]  
　　桂枝香處訴衷情解語花偏惹恨生誤却佳期誰薄倖西江月色負春城鳳皇臺上憶吹簫陌上開解珮遥省識阮郎歸太晚長相思付水迢迢大江東去憶秦娥醉倒天涯子夜歌好事近今饒變態换巢鸞鳳竟如何去年相見歡麗緑意紅霞最有情消息何須怨楊柳荆州亭漫喜遷鶯荆州晚霞生醉草 
[司香舘主葉君三次枉顧不遇因口占二十八字以報之]  
　　者番枉顧行偏左輾轉中懷抱歉　寂寞空齋無賴甚期君一過快談心○伴莊姻兄數日不晤因口占一絶以寄之兼呈峯泖釣徒幾回悵望破寒來揮塵同傾北海杯數日高軒仍未過裁箋聊當一枝梅鶴沙浮槎仙吏草於滬北 
[奏緣師見賜藏箋媵以佳什謹步元均鳴謝]  
　　不能投筆逞英豪尚自戔戔事兎毫多謝先生嘉惠重好題明月寫松濤聘三鋆稿 
[上海四馬路文報局内蘇浙山東賑收解處經收金陵恊賑公所諶善之翁募第三批細户清單另]  
　　十二月初五日○王吳氏洋八元姜善士洋六元失記有名氏兩户各洋四元湛然堂洋二元雨田氏徐太太孫記三户各洋一元木陽徐以豫周吉甫程學皆周復合洋五元木陽戚星垣等共錢七千文全敍縣廪生邱錦章王記兩户各錢二百文桶内點見銅洋一元錢一千七百八十四文賠紙銅木洋三元銅英洋二元以上省七月十七日至冬月廿四日止共計實收英洋三十二元銅洋六元錢九千一百八十四文由本埠春生鑑寳號交到合併聲明 
[上海北市絲業會舘籌賑公所施少欽經收山東江浙賑捐十月初五六日第二千二百五十一二清單]  
　　山東捐廣東戴秋臣爲子病愈還願由夏心翁來洋六十元無錫務本堂求次子喉症咳嘯速愈助棉衣由無錫王隆泰寄四十元山東兖州陽榖堂章齊　田清江益源寄到三十元江右豐城楊震聲求母康健十元景記七元爛板六元銅洋一元蘇省養源趙心銓爲母高氏求保長夀秋季捐洋六元杭城朱慶元爲慈汗止完願五元梁黎氏四元蘇省華天益王半痴募馬含彼謹領柯儀移助兩元對開一元又領團圓儀移洋一元章佩昭求病愈一元劉河同豐紙店銅洋五元○漢鎭敦實堂募敦倫堂黄英洋廿元七二合洋例文十四兩四錢禮經堂戴錢三十六八折洋例文二兩零四分有心無力子求愈一千合洋例文六錢八分江西省撫州臨川縣李希材求保妻産清吉平安九八三平文五兩申二分共四户合洋例文廿二兩一錢四分九七伸規銀廿二兩八錢二分○江浙捐陳宗浩求女病愈洋五十元隱名氏爲父隂夀懺資移捐三元○湖州捐震泰絲棧吳嶺梅兄募遂初居同人三十一户洋廿二元存性堂五元無名氏五元立順昇合三元怡火二元允興義震興義吳震聲謝小魯無名氏元美福鴻記永記紙號劉鳳祥劉士傑十户各一元周浦河南叙氏求合家大小平安三元豐陽居士願合家和貴迎祥兩元頴川居士兩角李少均募東獄曾錠餘錢二千五百文鎭江永恆茂莊戈生泰洋兩元鎭江許洪源劉頌南募無名氏二元鎭江厚生參號桂香書屋洋一元一枝軒主少平氏五角製造局張旭之一元李國二角李大一角陳來錢二伯另八何强勞修李遠葉李懷五人各一百元生大和洋行募兪品嘉修養氏各二元隱名氏保兒永　吾省氏一元馮徽宗鮑鴻甫李宗綱一元陳世氏六角朱鴻朱達三氏各　角陳世氏二角勃海氏周運發各一角共十一户合洋九元李侍記募李少記李泉記各一元朱記待記朱僕人三户各二角余雲記余道生孔少記葛簾記李儀記李錫記陸心記朱樸記洪鑑記張政卿戴明卿張鑑記張子記畢辛記王少記戴明記李樹記毛偉記程香記朱仕記李小六羅租記萬子記程春記王肅記吏諸記省三記義記廿八户各一角共三十三户合洋五元四角○乾豐洽節省蟹資二元梁國氏乙　無名氏三角無力二角朱記云記寳記張氏原名五户各一角以上初五日○山東册常州馮徵英由恊源莊來洋一百元洛陽豐潤病愈交愿廿元江西清江縣署凌夀卿爲妻五十誕辰蒙諸同事公祝並答席資移助十元吳求産婦風寒卽愈兒長夀平安五元金蘭楨吳蘭英各五元惜花使爲病愈五元吳門朱氏求病愈五元常州總捕署退思書房十元無錫隆大行爲船户犯弊罰賑欵四元龍江浙西汝南氏求病愈由金陵周公舘寄四元陸洪覲求慈親在路平安二元陸惟善至善求慈親路中平安二元無名求病愈二元金雲溪二元○江浙賑杭州汪公舘味根舘居士酬願六元平陽女子祈福一元浙江賑朱家角柳源　浙人無力氏勸募同袍諸友洋十一元杭城隱名子元漢源鐵號五元無名三元三畏堂一元五角無力子一元顧寳林周來寳任阿　三户各五角廬　陳殿元一元不書名慶泰棧盛善士敢石丁恆森成美暢許劬記七户各一元陳少記無名一元王松記無名邱嘯記施善登四户各五角無名一元蘇寳昇銅洋十四元○吳松張慕留續募學文子爲母九十隂夀廿元隱娃懷古堂席各二角仁德堂張思恩堂張九思堂山裕德堂吳恊大昌行五户各一元仁夀堂顧存義堂繆各五角湖州賑老吳市大正洋五元吳嘉樹一元太原錦記二元朱家角不書名二員又六角又五角徐文彬二角汪二兄沈曉峰各一角浙寗洋廣局祝慶堂葉一　常熟同福義周雲記無名各一員○成順泰來華麗生勉力子各二員凌愼記補過子陵延誠善氏吳之九五户各員丁源茂吳其康吳興氏無力信四户各五角筆花生姚珊洲高及記吳瑞齡太原賓五户各二角無名一角溪額子九角共十八户合洋十三圓○嘉郡寳順典清兆氏五元佩平安五角魯善居四角廣求靜子宅安夀平安友記蔣洪章五户各二角嚴翁榮翁樂翁三户各一角共十一户合洋七員二角以上初六日 
[上海北市絲業會舘籌賑公所施少欽經收山東江浙賑捐十月初七八九日第二千二百五十三四五次清單]  
　　山東捐趙濟罣由日昇昌來曹平銀一百兩合規元一百零七兩三錢七分又昌記堂洋廿元安徽運曹厘金總局憲　蓮叔太守募淑暖亡女資冥福由瑞泰銀爐來廿元又沈累仁銅洋四　翕縣汪不書名求痢疾速愈由恆豫莊來洋十元沈萃農求病愈五元朱涇萬同順馬耿山求病速愈五元陳鍾奎求子病速愈五元十三齡童子許紹蕃求病卽愈二元郭景山求病愈一元金功甫一元巡防總局交來案犯身畔搜獲充賑銅洋二元○江浙捐朱大全來蕪　敬畏齋規銀二百兩節省氏求各事平善一百兩朱胡氏身後所遺省超度費代求冥福一　兩悟生氏洋十元培氏助山東寒衣規銀二百四十兩浙江捐蘇城督銷局五錦堂由泰源莊來洋五十元維揚江都縣署鑑湖善繼堂沈氏祈女病速愈一家平安十元頴川氏母病安痊酬愿一元湖州捐鎭南半痴子求舊病速愈由寳和莊來曹平補水銀一百兩合規元一百零七兩浙寗同福和募同善堂洋廿元又四明永餘堂半璧氏各二元綿保山房主人爲女求産平安洋十元雙溪平陽氏求合家平安十元愼餘來五元無名氏二元侣竹居樂善氏朂侖堂三户各一元紫陽善士四元嶺南夏氏二元陳秩初一元無錫鹽公棧榖二元宜樂志成各一元鳩江舊遊氏募無名氏二元又一元常熟時亨與平安居一元主善居集善居各一元無名一元以上初七日○山東捐江隂陳何氏病愈完愿洋三十元　州人和瑞王敦素激愿廿元黄涇顧蘭生馮仲蕃募瑞叱五元戈秋亭四元傳彩鳳四元安定氏求病愈一元景善堂銅洋一元日昇昌來陜西白水縣顧乾甫大令募雷雨臣神保初各銀八兩劉鴻儒郭子王重賢三户各四兩郭成德劉祥泰劉新塊三户各三兩王長兒二兩四錢同行善六錢共十　合規元四十二兩零四分○寳和莊來蘇城醬業公所潘仲溪善士募二百十五次安潤堂顧萬記求父延年益夀家宅人口安康廿元顧榮　女童求病全愈四季平安十元錢周氏求肝疾速愈身安體健二元兪梅生爲子文藻求病卽愈一元○桐城裕泰次銀三兩三錢五分葉厚德堂平安各英洋一元方保慶軒糊塗子各本洋一元胡盈全錢一千一百廿文張爾言一百八十文共七户合次銀三兩三錢五分本洋三元英洋二元浙江捐仁和邱山慕來氏洋十元知不足子醴記一元湖州捐鎭江羡餘記八元自心二元張愼德堂三元將安懷堂劉積慶堂胡錦亭吳至德堂支一陽五户各一元寗波愼昌土行費耕記錢五百文貨捐局汪募小泉王繡章馬賓臣姚電青蔡聽先雲水外史高幼渠王葉帆八户各洋一元馮師癸趙蓮生各五角張朗之四角無名氏趙徒生無名氏三　　三角無名氏沈嗣卿隱名氏三户各二角無名氏一角共十八户合洋十一元以上初八日山東捐潘姓還愿洋十元紹城王幼蓮爲母病痊還愿十元又保佑父痰喘不發眠食如常十元蘇城王鏡清求肝陽速愈四元力不從心居士求暗疾愈一元蘇城憶萱主人研經室主人書院膏火各二元力不足主人爲妻病愈一元無名氏銅洋一元江浙捐寗波源生天香居主馮還洋五元無名氏五元浙江捐陸雨生求合家平安洋五十元温郡總局川如氏九元王店厘局司事巡丁公捐省葷菜欵續助六元五元宗還愿五元廣不留名中露泰規元四兩七錢五分湖州捐蘇州申報分舘三奇使者入迷道人嘯叟三元各洋十元張余氏五元介然堂二元常熟愼餘久三元又諸友將吃懈費助二元蘇州若溪悟道子三元了了五元自安齋主人二元定海無名氏三元悦泰二元瑞盛春二元麗如帳房二元翁秀池翁阿玉翁廷芝三户各一元謝昌順銅洋五元蘇州蘭心室補拙軒登瀛舘雲貞子四户各洋一元胡州仁濟堂姚守梅善士募吕怡茂甡茂各二元王日興周祥豐周祥茂林日茂蔡元茂林合興豐茂和王懋康吕惟茂來顯曾吕興恆興豫太昌張乾豐信記樸記據　茂斗利和十八户各一元以上初九日 
 
 
 

Page 10

 
 
[光緒十五年十一月十四日京報全錄]  
　　宫門抄○諭旨二道錄前○發抄硃批四道○將軍定奏應進鹿羔不敷額數摺○浙撫崧奏浙省下游各屬被災較重撥欵賑需摺○又奏浙省隂雨過久武闈校閱變通辦理摺○晉撫豫奏開復經徵接徵各官處分片○楚督裕等奏揀補長江水師副將缺摺○浙撫崧奏留道員辦賑片○十一月十四日禮部宗人府欽天監廂紅旂值日無引見○福中堂等磨勘試卷覆命○福建正考官徐致祥到京請安○那貝勒續假一月並請署印鑰○松森嵩山各請假五日○克們泰請假十日○召見軍機徐致祥李鴻藻恩明○發抄徐文達奏浙省漕項各欵奏銷請展限奉硃批着照所請户部知道欽此○剛毅奏故令徐棻請飭部更正議卹奉硃批吏部知道欽此○又蘇省耗羡不敷借撥蘆課銀兩奉硃批户部知道欽此○又邳州民人程繼德謀殺期親尊長案審擬奉硃批刑部速議具奏欽此○○奴才定安濟祿跪奏爲本年應進鹿羔不敷額數謹將捕獲鹿羔三十二隻先行解送仍請援案緩至次年補拿恭摺仰祈聖鑒事竊查奉夫每屆二年於立夏節後芒種節前出派官兵赴圍捕拿鹿羔六十隻運省入圈派員餧養節屆霜降　送奉宸苑查收歴辦在案奴才等伏查光緒十四年應補交鹿羔二十九隻當經委員裝卒解送路途倒斃一隻經奉宸苑奏明行令補交以符原額今屆捕送鹿羔之年照章於立夏後派委協領訥欽帶兵赴圍捕拿並札派驍騎校官發文焕隨圍餧養嗣據該協領禀稱照章出邊進圍逐日帶兵上山捕拿實因圍内鹿隻稀少未能拿獲足額現獲鹿羔三十二隻交與驍騎校官發等運省入圈餧養等情禀報前來奴才等查今屆應進鹿羔六十隻現捕獲三十二隻内補交上年路途倒斃一隻應交本年鹿羔三十一隻尚短二十九隻檢查成案每逢捕拿之年如解交不及一半者將拿鹿之員隨摺附叅請緩次年捕拿送交等因各在案今該協領訥欽所禀圍内鹿隻稀少係屬實任情形且此次捕拿鹿羔已獲過半合無仰懇天恩暫免置議其下虧鹿羔二十九隻擬請援案仍責成協領訥欽明年照數補拿送交以敷原額除將本年應交鹿羔三十一隻並補交十四年解送路途倒斃鹿一隻共三十二隻派員解交奉宸苑查核外理合恭摺具奏伏乞皇上聖鑒謹奏奉硃批着照所請該衙門知道欽此○○浙江巡撫奴才崧駿跪奏爲浙省下游各屬被駁較重提撥欵項籌備賑需以拯窮黎恭摺馳奏仰祈聖鑒事竊浙江本年八月下旬以後隂雨數十日之久水勢有漲無消田禾受傷過重秋收無望當將杭嘉湖等府屬續被水災並籌辦賑撫分别委勘各緣由恭摺馳奏在案乃拜摺後雨仍不止災情日益加重而杭嘉湖三屬各縣請賑之禀紛至沓來詞皆迫切鄉民之羣求撫卹者亦復踵趾相接奴才目擊心傷倍深焦灼卽經飭司酌撥銀洋並動省倉榖石解往各府分别散放卷查光緒八年各屬被水成災動用省倉存榖四萬七千石奏明在於藩運兩庫共提銀十萬以備買補之用嗣經升任撫臣劉秉璋奏准銀榖並存欵未用竣目前事機急迫應卽就此欵在於藩運兩庫陸續提存遴委大員分赴鄰省産米地方購買運回以資接濟凡此辦法祗能暫顧目前轉瞬隆冬以迄來春青黄不接之時爲日正長災黎乏食堪虞不得不先事籌備兹經札委藩司許應鑅臬司廖夀豐運司德夀杭嘉湖道豐紳泰候補道蔣國禎朱爠成鄒仁溥奏留在籍直隸候補道金福曾辦理籌賑勸捐事宜並督同杭州府知府李士彬會同省城善堂紳士前任江蘇臬司應寳時等和衷商酌將被災各州縣應如何確查户口分别極次作何散放或以工代賑並一切應辦事宜妥議章程尅日舉辦一面在於藩庫正雜項下提銀十二萬兩運庫提銀三萬兩陸續發交省城善堂紳董經理以爲明春辦賑之需並由奴才捐廉爲倡官紳分别認捐多多益善以資集腋此後欵項如有不敷再由奴才飭司隨時籌畫奏明辦理伏念奴才忝撫是邦才庸德薄斯民罹兹災害撫躬循省悚愧交縈惟有盡心竭力實事求是認眞辦理以期仰副聖主痌瘝在抱之至意所有浙江省下游各屬被災較重提撥欵項籌備賑需緣由理合恭摺馳陳伏乞皇上聖鑒訓示謹奏奉硃批另有旨欽此○○浙江巡撫奴才崧駿跪奏爲浙江省隂雨過久武闈校閱擬請變通辦理恭摺具陳仰祈聖鑒事竊本年舉行已丑恩科武闈鄉試奴才例應主試除將開考日期恭疏題報外伏查武闈鄉試例應先試馬箭地毬次試步箭及開弓掇石舞刀等技惟是天雨日久馬道泥濘艱以馳聘且積水深透又非暢晴多日不可而應試武生早經雲集若令在省久候勢必資斧爲難是以未敢率請展限現擬酌量變通于十月初一日先試步箭俟晴霽後再行接閱馬箭地毬次第舉辦奴才自當實事求是悉心考校以期仰副聖主掄才儲用之至意所有浙省隂雨過久武闈校閱擬請變通辦理緣由恭摺具陳伏乞皇上聖鑒謹奏奉硃批知道了欽此○○豫山片再前准部咨光緒十一年分洪洞縣未完錢糧一分八厘以上盂縣未完錢糧一分八釐前經開單奏叅在案旣據先後咨報業已如數全完令卽照章奏請開復原叅各處分等因遵卽行司查覆去後兹據署藩司嵩崑詳稱查洪洞縣未完光緒十一年分本色糧米四百六十一石零盂縣未完光緒十一年分本色糧米一百八十八石零均據各該縣陸續詳報全完實儲在倉歴經詳請咨部查照在案相應專案具詳請奏前來臣覆核無異所有原叅之經徵接徵官洪洞縣已故前任知縣常綺前兼理知縣李榮和前署知縣袁敬盂縣前任知縣劉鴻逵前署知縣陸敘釗已故前任知縣萬夀榮經催官平陽府已故前署知府博啓平定州前署知州蔣拱辰接徵官平陽府現任知府福志平定州前署知州吳承恩經催官前任布政使高崇基接催官前署布政使現任廣西巡撫馬丕瑶督催官前署巡撫現任湖北巡撫奎斌接催官前任巡撫現任江蘇巡撫剛毅各職名合無籲懇天恩勅部悉予開復以昭勸勉除咨部查照外理合附片具陳伏乞聖鑒謹奏奉硃批着照所請該部知道欽此○○頭品頂戴新授盛京將軍湖廣總督臣裕祿長江水師提督臣李成謀跪奏爲揀員升補長江水師副將要缺恭摺仰祈聖鑒事竊照長江水師荆州營副將員缺前經臣等奏請仍以江南海門營副將王清和調補旋准兵部議覆以王清和雖原係長江水師人員海門營從前本歸長江水師惟長江水師營分攺隷内洋者非止一缺若以内洋人員調補則以長江水師之缺專用長江現任人員借補升補章程幾同虚設所請仍毋庸議其長江水師荆州營副將員缺仍令於長江合例人員内揀員升補等因咨行前來臣成謀遵卽詳加遴選咨商臣裕祿查有儘先副將金陵營叅將鍾明亮年五十五歳湖南長沙縣人由武童咸豐年間投効軍營打仗出力迭膺保奬同治元年調入淮揚水師轉戰江蘇浙江等省隨隊攻克堅城薦保以副將留於江南水師提標儘先補用七年借補長江水師提標中營守備八年升補湖北漢陽營左哨都司光緒七年補授漢陽營中軍遊擊十三年遞升金陵營叅將該員才識優長操防嚴密於楚省江面情形深爲熟悉以之升補斯缺洶堪勝任合無仰懇天恩俯准以鍾明亮升補長江水師荆州營副將要缺實於江防有裨如蒙兪允該員引見未滿三年邀免送部並請勅部頒給札付以昭信守除飭取履歴咨部外謹會同兩江總督臣曾國荃恭摺具陳伏乞皇上聖鑒訓示謹奏奉硃批兵部議奏欽此○○崧駿片再浙江省自八月下旬至今一月有餘隂雨連綿秋收失望察看情形杭州嘉興湖州三府爲重寍波紹興二府次之經奴才兩次奏報在案現在時交冬令天氣漸寒貧苦小民饑寒交迫不能不預籌賑撫現經檄飭司道會督官紳妥議章程籌欵舉辦惟賑撫事宜全在經理得人庶貧民得沾實惠查有直隸候補道金福曾奴才前在直隷藩司任内與之共事有年深知廉幹有爲實心任事且於賑務尤爲熟悉適值該道請假在籍擬暫留數月派令會同辦理以資臂助除咨明直隷督臣查照外理合附片陳明伏乞聖鑒謹奏奉硃批着照所請欽此 
 
 

Page 11

 
 
[光緒十五年十一月十五日京報全錄]  
　　宫門抄○諭旨兩道錄前○發抄硃批四道○粤督張奏已故大員戰功卓著請建立專祠並將事蹟宣付史館摺○直督李奏道員助賑建坊片○閩督卞奏揀補巡道員缺摺○又奏閱過上游各屬營伍摺○十一月十五日兵部太常寺太僕寺正藍旗值日兵部引見十八名廂黄漢八名正黄蒙八名正白蒙二名正紅漢二名造辦處一名○漪貝勒等點騐火藥覆　○瀅貝勒謝署廂紅蒙都統恩○許應騤前往西陵請訓○兵部奏派點騐軍器之王大臣派出怡王克王瀅貝勒謨貝子恩中堂麟書崑岡熙敬○召見軍機烏拉喜崇阿白桓德銘○發抄徐道奎等奏三省會哨日期奉硃批知道了欽此○崧駿奏查勘海鹽縣坍損石塘擇要估修奏硃批該部知道欽此○又東防戴汎石塘坍損估修工料銀數奉硃批該部知道欽此○又三防捐工甚多請添撥銀兩籌修奉硃批該部知道欽此○○兩廣總督調補湖廣總督兼署廣東巡撫臣張之洞跪奏爲已故大員戰功卓著軍民感戴據情籲懇天恩建立專祠並將事蹟宣付史館以彰藎績恭摺仰祈聖鑒事竊據督辦廣東欽廉防務雲南提督馬子材呈稱原任綏遠城將軍福興前因患病開缺回旗調理光緒十三年四月初三日在京寓病故欽奉上諭前任綏遠城將軍福興咸豐同治年間從事戎行轉戰廣東廣西湖南湖北奉天等省迭著戰功歴任都統將軍克勤厥職前因患病開缺兹聞溘逝軫惜殊深加恩着照將軍例賜卹任内一切處分悉予開復應得卹典該衙門察例具奏伊孫筆帖式鐵寳着給主事分部行走用示篤念藎臣至意欽此旋蒙賜祭一壇子謚莊慤仰見聖主眷顧勳勤褎卹有加哀榮已極特念子材自効力戎旃卽隷該故將軍部下轉戰兩粤湘鄂江南等省竊見該故將軍志慮忠誠謀勇兼裕身經百戰屢受重傷其有功於粤民尤在羅定羅鏡墟一役將積年狂宼聚殲於一隅不致蔓延爲害實屬有裨大司高州羅定兩屬紳民感念功德崇報尚虚謳思彌切子材同屬粤民當時復與其役知之最稔義有不容不爲之陳請者查該故將軍福興滿洲正白旗人姓穆爾察氏道光十五年由一品廕生補三等侍衛出任直隷懷安路都司洊陞叅將經前任直隷總督訥爾經額保舉將才升任直隷督標中軍副將咸豐元年蒙文宗顯皇帝特恩擢授廣東高州鎭總兵來京陛見召見九次赴任高州時值粤匪披猖逆首凌十八係髮逆洪秀泉起事黨魁道光二十九年卽在廣西金田地方拜會倡亂與洪秀泉等同惡相濟擾及兩省盤踞羅定州屬之羅鏡墟地方前督臣徐廣縉駐軍信宣剿辦經年前後幾及百戰未能得手該故將軍奉派前往攻戰至則向土卒廣問諜設方略將附墟炮壘十餘座一律平燬督率諸軍定計合圍進攻羅鏡身先士卒躍馬入陣飛石傷胸墜地絶而復甦督戰益急卒搗其巢賊魁授首凶渠悍黨殲除凈盡旋督粤軍剿平廣西鬱林博白兩屬土匪蒙恩賞戴花翎賞給剛安巴圖魯名號補授廣西提督奉命馳往湖南軍營協剿咸豐六年奉旨補授西安將軍帮辦向榮軍務旋奉命赴江西會同曾國藩督辦江西軍務維時軍興事亟劇宼縱横該故將軍提粤卒不滿五千軍無冗糧以飢疲之衆奔馳大江南北備歴艱險惟此忠義激勵將士摧鋒陷陣屢奏膚功咸豐五年在江南則克復高淳縣城及東壩鎭六年解鎭江之圍七年在江西則解貴溪之圍擊退回犯廣信大股逆匪力遏賊衝八年赴援浙江踏平衢州油栅地方賊營數十座及城外堅壘十二處解衢州之圍身受槍彈重傷懇恩賞假在營調理欽此寄諭回京當差十年奉旨召見以傷口未合經軍機大臣代奏蒙恩賞五福拔毒散十一年十一月銷假補授正黄旗漢軍都統同治元年管理神機營事務四年奉旨選神機營威遠隊二千名前赴奉天會同故大學士文祥剿辦馬賊督率官軍於中陽堡朝陽坡新河口等處三獲大捷殲斃馬賊無算五年署理盛京將軍派軍分剿馬賊餘黨拿獲匪首馬儍子正法奉省以次肅清奉旨授察哈爾都統旋簡放綏遠城將軍六年以衰病疏請開缺回旗調理該故將軍馭將治軍知人善任拊將領如子弟與士卒同甘苦每能以少擊衆制勝出奇身殁之後家無餘財奄有古名將之風其任高州鎭時整軍經武紀律嚴明羅鏡地屬羅定界接高州凌十八竄踞該墟黨衆幾及萬人屢敗官軍合郡震動該故將摧軍狂宼於方張防洨虜之四逸出奇制勝聚而殲旃俾高州羅定兩屬得免蹂躪紳民父老感頌遺澤馨香俎豆之思久而弗忘子材向在行間熟悉高羅戰狀兼久隷該故將軍部下深知生平事蹟各省戰功函嘱呈請具奏籲懇天恩准於高州府曁羅定州城内建立該故將軍專祠以隆報祀並將生平事蹟宣付史館等情前來臣查已故綏遠城將軍福興忠勇樸誠勳庸昭著其剿平羅鏡墟之逆匪凌十八實爲粤逆洪秀泉倡亂黨魁粤亂初起洪逆竄踞永安州城亦只一隅之地以攻剿不力該逆竄出湖南遂致流毒海内凌十八竄踞羅鏡負隅抗拒前督臣徐廣縉督剿經年攻之不克該故將軍相機進勦一鼓盪平盡殲醜類恭讀欽定勦平粤匪方略文宗顯皇帝有掃數殲除深慰朕懷之諭具徵此役戰勝攻取關係至重非僅功在一方前年該故將軍病故仰蒙寵予易名賞延于世其事功本末久契宸衷旣係輿論感頌部將陳情臣未敢壅於上聞相應據情奏明可否仰懇天恩准於高州府羅定州城内地方捐建已故綏遠城將軍福興專祠並將該故將軍生平事跡宣付國史館以彰藎績出自逾格鴻慈理合恭摺上陳再廣東巡撫係臣兼署毋庸會銜合併聲明伏乞皇上聖鑒謹奏奉硃批着照所請該部知道欽此○○李鴻章片再前據福建海澄縣人新嘉坡暹羅總領事候選道陳金鍾禀稱河南鄭州黄河决口災民待賑孔殷捐助銀一千兩匯津轉解經臣飭鄭工轉運局候補道何維楷搭解豫省助賑在案查陳金鍾覊寓外洋猶不忘故土捐助賑銀一千兩具徵慕義効忠殊堪嘉尚相應請旨俯准陳金鍾自行建坊給予樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此○○頭品頂戴閩浙總督臣卞寳第跪奏爲揀員請補巡道員缺恭摺仰祈聖鑒事竊本任延建邵道恩良告病卸篆於本年六月十二日在省寓病故業經題報聲明員缺留閩另行遴員請補照例以病故日作爲出缺日期勒歸六月分截缺所遺延建邵道係奉准攺爲選缺應遵照新章序補查有卓異例准儘先升用候補班前補用道徐震燿年五十四歳順天宛平縣人祖籍浙江烏程縣由三品廕生在湖南辦理團防出力保舉以同知歸部選用嗣因查明親父在江蘇巡撫任内殉難情形奉旨着吏部帶領引見應給承襲都騎尉世職經吏部遵旨帶領引見奉旨以知府歸部卽行選用辦理江蘇隨營撫卹出力保舉奉旨賞帶花翎同治四年簽掣福建建寍府員缺五年七月到任九年調補延平府知府卸事俸滿調取引見旋閩飭回延平府本任調署泉州府光緒元年大計保薦卓異經部覆准調補泉州府知府委署邵武府勸辦晋省捐賑出力保舉以道員在任儘先補用復於轉運台灣餉械出力奏請開缺以道員歸候補班前補用光緒十二年十二月二十五日奉旨依議欽此該員在閩年久老成穩練熟悉情形以之請補延建邵道員缺足資治理合無仰懇天恩俯准以保薦卓異候補班前補用道員徐震燿補授延建邵道實於地方有益如蒙兪允該道係實缺泉州府勞績迭保開缺以道員歸候補班前補用俟接准部覆照例給咨送部引見並免核計叅罰據福建藩司張夢元臬司奎俊會詳前來臣謹恭摺具陳伏乞皇上聖鑒勅部議覆施行謹奏奉硃批吏部議奏欽此○○頭品頂戴閩浙總督臣卞寳第跪奏爲閱過上游各屬營伍恭報回省日期仰祈聖鑒事竊臣欽奉諭旨派閱福建營伍因武鄉試塲期在卽先赴上游查閱延建邵等營業經奏報在案當於八月二十六日起程按閱延平建寍順昌楓嶺邵武等營官兵操演陣式步伐整齊槍砲聲勢聨絡刀矛籐牌等技亦俱嫻熟馬步箭洋槍鳥槍抬槍多能命中惟延平營槍准較遜當卽面諭延平協副將恭普督率屬弁勤加操練其各營官弁兵丁技藝較優者當塲給予奬賞及記升記援以示鼓勵查有延平右營千總陳承佐馬步全空邵武左營把總范承灝步射弓力太軟箭不到靶該二弁均年逾六旬應行開缺留營察看延平右營把總陶上超左營候補把總李春茂外委徐有高馬步全空以上三弁分别以外委額外降補並囑該營官等隨時教練咸成勁旅臣閱畢後由建寍水路下駛難險水急行程迅速於九月十三日到省卽當督同司道辦理武闈事宜所有臣閱伍回省日期理合恭摺具報伏乞皇上聖鑒再臣經地方雨水調匀秋禾茂盛民情靜謐合併陳明謹奏奉硃批知道了欽此 
 
 

Page 12

 
 
[光緒十五年十一月十六日京報全錄]  
　　宫門抄○諭旨三道錄前○發抄硃批四道○東撫張奏署運使飭回知府本任片○滇撫譚奏攺奬同知片○吏部麟等奏遵旨議處摺○户部奏副都統支食裁缺俸銀勒限追繳片○粤督張奏委解内務府經費銀兩片○楚督裕等奏湖北武昌廠税徵解逾額請將知府議叙摺○十一月十六日刑部都察院大理寺廂藍旗值日吏部引見四十名禮部二名正藍滿七名○崇禮汪鳴鑾前往東西陵請訓○福中堂請假五日○召見軍機麟書貴恒瀅貝勒○發抄張之洞奏潮州府選募鄉勇三營彈壓地方奉硃批該部議奏欽此○又知縣蔣廷桂署四合令奉硃批吏部知道欽此○又候補守石承霖派赴廣西帮辦厘務奉硃批着照所請該部知道欽此○曾國荃奏江浙災重擬仍開辦賑捐奉硃批户部速議具奏片併發欽此○○張曜片再新授山東鹽運吏豐伸泰現已到省經臣卽飭赴任供職署運使濟南府知府梅啓熙仍飭回濟南府本任各專責成除咨部查照外謹附片陳明伏乞聖鑒謹奏奉硃批吏部知道欽此○○譚鈞培片再查前准吏部咨議覆前督臣岑毓英奏廣英府獲勝攺奬一摺光緒十四年七月初八日具奏奉旨依議欽此咨滇單開補用同知張霖原請四品銜今改請以同知遇缺前先補用查該員係運籌餉戒奉旨交議之牛今聲叙由指分雲南分缺先補用同知原請四品銜重復今請以同知遇缺前先補用所着尋常勞績不准保歸候補班核與奏定章程不符應令另核奏明請奬等因當經轉行兹據雲南善後局司道曾紀鳳等請將補用同知張霖攺奬俟補缺後以知府前先補用等情具詳前來臣覆核無異除咨吏部查照外理合附片具陳伏乞聖鑒飭部議覆施行再雲南巡撫係臣本任毋庸列銜合併聲明謹奏奉硃批吏部議奏欽此○○吏部尚書臣麟書等謹奏爲遵旨議處具奏事内閣抄出光緒十五年十月二十日奉上諭山東正考官禮部右侍郎寳昌回京已遲本日覆命召見又復不到實屬任意玩誤寳昌着交部議處欽此欽遵到部查律載凡不應得爲而爲之事理重者杖八十係私罪降三級調用等語此案山東正考官禮部右侍郎寳昌差竣回京欽奉諭旨回京已遲覆命召見又復不到實屬任意玩誤着交部議處等因應請將山東正考官禮部右侍郎寳昌照不應重私罪律降三級調用例議以降三級調用係私罪毋庸查級紀議抵所有臣等遵旨議處緣由理合恭摺具奏伏乞皇上聖鑒訓示遵行謹奏奉旨已錄○○户部片再查本年秋季廂紅旗滿洲造送俸檔内開副都統銜葉爾羌帮辦大臣常績應得俸銀七十七兩五錢本折俸米三十三石三斗咨部支領前來當經臣部因葉爾羌帮辦大臣之缺已於光緒十年奏請裁撤何以俸檔内仍列該員銜名該員現在是否在京咨行該旗一併查明聲覆旋據覆稱副都統銜葉爾羌帮辦大臣常績於同治二年二月十一日由京前赴任所嗣據陜西巡撫劉蓉具奏西路道途梗塞以致葉爾羌帮辦大臣常績未能赴任懇請暫行回旗當差一摺奉旨該部知道欽此該員於同治六年正月二十三日到京業經報過兵部再查常績前在山西布政使任内緣事經吏部議以降二級調用同治三年四月初四日具奏奉旨常績着加恩攺爲革職留任欽此嗣於光緒九年恭逢恩詔開復處分是年春季補領副都統銜葉爾羌帮辦大臣俸銀七十七兩五錢按三成合銀二十三兩二錢五分至裁撤葉爾羌帮辦大臣之缺並無專文到旗是以未能裁撤俸銀等語咨覆前來臣等查該員常績於同治二年起程六年回旗始終未經到任迨回京之後亦未蒙賞有别項差使原係不應支食俸祿之員况此缺旣已裁撤光緒十年以後俸祿尤不應支臣等旣經查出自應照數追繳所有該員自光緒元年春季起至十五年秋季止共支出減成拾成俸銀一千一百三十一兩五錢應令該員全數完繳以重庫欵再該員所支俸銀旣已着追俸米自應一律追繳現在逐年查明自同治六年春季起至光緒十五年春季止共長支俸米七百四十九石二斗五升米折銀三百五十九兩六錢四分應令一併繳還至該旗歴年造册支領並未詳查臣部承辦司員亦未能當時指明駁斥本均有應得之咎惟查官非一任事隔多年人數衆多難以按名稽考可否仰懇天恩概免議處如蒙兪允應由臣部咨行廂紅旗滿洲都統轉飭該員常績勒限一年全數繳清不准任意延宕謹附片具陳伏乞聖鑒謹奏奉旨已錄○○張之洞片再准户部咨光緒十四年十二月十八日附片奏請將前據太平關應解京餉銀十五萬兩内劃出銀十萬兩作爲内務府經費攺解内務府交納等因奏旨依議欽此當卽轉　欽遵辦理兹據廣東布政使游智開詳稱查光緒十五年分京餉部撥太平關常税銀十五萬兩内除已解京餉銀五萬兩外當應攺解内務府經費銀十萬兩先經籌解費銀一千一百五十五兩作爲起解第一批太平關常税項下攺解内務府經費飭委候補布經歴何亮采等領解赴内務府交納在案現再向殷實銀號日昇昌百川通蔚長厚新泰厚借墊銀三萬兩隨解加平抬費九百九十兩作爲起解第二批太平關常税項下攺解内務府經費卽由該商號匯兌赴京仍俟太平關税收有銀兩發還歸欵飭委候補知州徐澐等領齎匯單於光緒十五年九月二十三日起程由海道進京支取銀兩赴内務府交納等情詳請具奏前來臣覆覈無異除咨户部内務府外謹附片具陳再兩廣總督係臣本任毋庸會銜合併陳明伏乞聖鑒謹奏奉硃批該衙門知道欽此○○頭品頂戴新授盛京將軍湖廣總督臣裕祿頭品頂戴湖北巡撫臣奎斌跪奏爲湖北武昌廠税本年關期報滿止税盈餘徵解逾額請將整頓著效　知府懇恩交部議叙以昭激勸恭摺仰祈聖鑒事竊照湖北武昌廠船料每年額徵正税銀三萬三千兩盈餘銀一萬二千兩游湖關船料銀儘徵儘解前因兵燹停徵自咸豐六年始行復設經前督臣官文奏明儘徵儘解奉旨允准歴年徵解之欵總在二萬兩以下光緒九年前武昌府知府王庭　任内只僅徵銀一萬八千餘兩現任武昌府知府李在棻接任後目擊税課疲敝情形力求整頓光緒十二年並准部咨以該廠料遞年短絀應如何整頓可期規復原額行令詳加酌核據實覆奏核辦當經臣裕祿飭據武昌府查覆武昌税廠驟難復額仍請照章儘收儘解並近年整頓該廠關税收數情形會同前撫臣譚鈞培恭摺具奏一面督飭該府妥立章程恤商杜弊設法招徠並將口岸錢文項下匀支之欵關用經費核實裁减節省歸於正項報解税始漸臻起色解數逐年遞增計自光緒十一年六月至十二年六月一年期滿共徵解銀三萬零九百九十八兩零十二年六月連閏十三年五月一年期滿共徵解銀四萬零九百九兩零十三年五月至十四年五月一年期滿共徵解銀四萬一千四百九十六兩零現自十四年五月至十五年五月一年期滿該廠正税收至三萬九千二百二十一兩零游湖關大票徵銀四百九十四兩零口岸錢文項下節省開用歸入正項銀六千零十二兩零共徵解銀四萬五千七百二十八兩零核與正税盈餘舊額四萬五千兩之數實已有盈無絀查武昌廠關自咸豐年間復設後迄今三十餘年從前每歳徵解不過二萬兩左右收數總難足額自該府李有棻接管以來於長江輪船曁寗波夾板等船絡繹盛行廠税難旺之際悉心規復畫清積弊以廣招徠汰浮費而資補救稽徵得法力求復額歴年税課疉見增加本屆所收税銀連節省之欵共計徵解銀四萬五千七百餘兩較之昔年徵解之數已加一倍卽核之例定正額盈餘銀兩亦有盈無絀寔屬整頓有方辦理著效合無仰懇天恩俯准將武昌府知府李有棻交部議叙以示鼓勵而昭激勸至該廠關與洋關兩岸對峙長江洋船日多此後徵數衰旺仍難預定尚不敢以一年之足額遽概將來惟當仍飭該府實力儘徵儘解總期徵數核實力求起色以裕餉源據湖北布政使調補福建台灣布政使蒯德標詳請具奏前來謹合詞恭摺具陳伏乞皇上聖鑒訓示謹奏奉硃批着照所請該部知道欽此 
 
