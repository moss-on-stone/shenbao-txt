# 1892 - 243 - 4906960

 

Page 1

 
 
[勸募山左汴梁急振啓] [  申報館協振所同人拜手]  
　　前者順直洪水洚洞爲災猝不及防以致生靈塗炭敝協振所已印成捐册附報分呈樂善諸君兹又屢接山東河南急電告災咸稱河水決隄平地化爲澤國小民顚沛更甚於前噫胡天之不佑斯民至於此極耶所望諸君子之接到敝所捐啓者時艱蒿目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[三百十號畫報告白] [  點石齋啓]  
　　粤桓近有一種拐匪不知口中所吸何烟見有可欺之人祗將其烟迎面一噴其人一中其氣便如醉如痴隨之以去拐騙之術亦狡矣哉至若妖豕之兆災劣馬之肆虐西貢有知音之野鹿東瀛有絶大之蜈蚣瘋僧求佈而倒懸狂且遇婦而被辱孝子則邀天默佑奇樹則清液旁生及新附點石齋叢鈔並山水人物各册頁准於十六日出售此佈 
[籌賑答問]  
　　高昌寒食生爲暑氣所侵瘍生於頭及兩股間纚綿者月餘矣杜門不出不敢復冐暑熱盖今年之災威較往年爲甚故尤不敢觸之也自七月十二三連日陣雨雖苦不優渥而天氣稍凉頗有驅酷吏而來故人之意操琴作秋夜讀易之操不復如前數日之揮汗如雨强爲解愠阜財之說以解嘲正在一彈再鼓間適聞厖吠聲有客推門而入長揖就坐卒然問曰先生不出而以清福自娱樂則樂矣亦知外事乎生曰何謂也客曰近日施子英直刺自辇河辦捐而回述及順直水勢近復繼長增高盖前此北運河泛溢而南運河則尚慶安瀾也日内大雨時行南運河之水亦復湯湯方割倒灌入北運河以故北運河之水不但不退愈益漲盛當其啓行時船已抵紫竹林平槽拍岸而其勢方張昨又有風聞山東有决口之說夫山東河患連年不絶小民之困苦已不可以殫述今年若又遭此巨災則彼蒸民將何以爲活乎順直之災有李傳相登高而呼輸助者尚屬踴躍又加以老成碩畫慮密思周奏請截漕奏請開捐所以爲救災禦患計者無微不至而山東則雖有福中丞之智力亦苦於後難爲繼山東捐務雖未停止而究成强弩之末竊思彼蒼者天何以獨酷待此東直人民至於此極耶夫今年鎭江揚州等處皆苦旱蝗蝻爲災雖多方捕治不遺餘力而卒未能盡殲數日内聞各處皆報得雨或者蝗孽從此可以消滅然秋收則恐未免減色揚鎭等處向來助賑極爲踴躍而今年幾至望賑於人又豈能更顧及之然則順直山東之災民其顚沛流诎之苦當有較前而更甚者聞九河故道半在山東前此張勤果公議開從駭卒未克其事故山東之水患在黃河而直隸之水其來源多出自山西論者謂香河實受其衝而香邑人民多方曲防使水悉趨寳坻於是香河反踞上游之勢而以鄰國爲壑其由寗河而入海者皆由寳坻而來者也故寳坻受災最重傅相民瘼關心食不甘味夜不甘寢欲籌所以拯救之法俾出水火而登袵席以上慰九重宵旰之憂南望殷拳不勝盼切顧僕見前時各處籌賑及貴館協賑所投捐者頗形踴躍近日又復寥落如晨星矣貴館捐册之頒約計收繳者能有幾何而執上之痛哭籲請大聲疾呼者見之莫不下鐵人之涙何以漸又若罔聞知乎豈果力有不及耶抑呼籲之聲尚未足以動聽耶夫以北地被災如此之重南中籌賑如此其急而先生乃以區區癬疥之疾不出戶庭樂琴書以消夏澹然不問世事先天下之憂而憂者顧若是歟生不答鏗然終曲然後推琴而起曰客休矣北地水災日見於報章余雖不出門而閱報時未嘗不撫然動念至於山東之决口則尚未見諸報卽面運河倒灌情形亦未曾聞之而北地之被災則豈有不知者李傅相獨運嘉謨懷已飢已溺之心爲救人救澈之計亦復念及南中諸賑所函囑设法敝館協賑同人赶卽代爲呼籲並附送捐册以厲爲捐募此外固别無良法矣惟是端居深念天心雖未悔禍人心尚足回天觀於捐啓甫頒投捐踴躍可知人之欲善誰不如我其遠處或尚未郵寄耳夫爲善亦須有其機雖有行善之心而機緣未遇則有欲廣善緣而不得者今此水災則正爲善之機緣也雖曰連年災賑無處不有而此次地近畿輔上足以慰宸厪而傅相又復奏請開捐彼有志顯貴者更可以藉此博頭銜之耀雖曰實心爲善者鉅欵助賑且自隱其姓名又豈足爲此區區虛銜封典所動而惟名與器未易相假今旣聞有此一途則必有躍躍欲試者卽彼不願以功名顯者又豈肯讓人以先鞭之着若隱行其善之君子則更有不待勸而自然解囊者盖惠在救民固不專注意於獲報也然而作善降祥之說則固確乎不拔者也語云及時行善此其時矣子姑待之客乃悠然若有所會興辭而去爰錄其語以爲筆勸之一則 
[本館接奉電音]  
　　埠由京友電傳上諭一道敬謹譯登○七月十四日奉上諭兵部奏遵議提督處分一摺福建陸路提督孫開華於副將余宏亮所部弁勇擾累鄉民毫無覺察經兵部議以降三級調用不准抵銷實屬咎所應得惟念該提督從前尚有戰功現在陳拱業經拿獲所有應得處分著加恩改爲革職留任該提督務當感愧奮發力戒盛滿嚴明約束認眞操防以贖前愆倘再仍前玩泄朝廷惟有執法嚴懲不能屢邀寛典也欽此 
[宜昌火警電音]  
　　昨接宜昌電云十四晚十一點鐘宜昌要壩失火至天明時始息兩岸房屋及江内船隻燒去六七百戶電桿無恙電音如此其詳俟接訪事人信再行錄報 
[發引改期]  
　　李傅相之爵夫人仙逝後本擇期十一日舉襄嗣接電音悉改遲至二十三日兹接天津訪事人來信云起靈之前一日先由五營勇丁十八叚鄉甲局將靈柩經由之地一律填平以便翌日寅時發引無如至晚卽傾盆大雨逹旦通宵道途雖已打掃一清終苦拖泥帶水無論執事人等路滑難行卽沿途路祭各員亦恐不能行禮遂改期於十三日起靈若是則電報所云或者傳之當非的確也 
[瘋人送縣]  
　　某甲者楚人也流寓金陵年未滿三十夙有瘋疾前日過督轅見飛宇雲浮層樓　聳不知是何去處昻然直入閽人疑係本署幕賓置諸不問甲信步行來過宅門穿三堂迤邐至簽押房外方欲掀簾而入内有紀綱澳三四輩喝問何人敢來此地甲以覔友對諸僕嚴加盤詰見其言語支吾所答非所問卽呼親　縳其四跂擲諸地上 
 
 

Page 2

 
 
當將情形禀明峴帥傳諭發交上元縣審辦徧搜衣襟别無犯禁之物始知其爲瘋顚也署上元縣陶仲彝大令升堂訊鞫甲供胞兄某某遊幕在徐終年不寄一錢至家貧困不堪今日無事來城北訪故人欲乞貸少許彼竟一毛不拔反將我綑送此處又供我是秀才不能遭此大辱求賢長官爲我雪恥忽又供某中堂與我至好令我去尋此人有何不是勞諸公殷殷盤問甲聲若洪鐘目如閃炬忽笑忽啼瞬息數變大令恐其假裝擬獃呼人餉以穢物甲咀嚼有聲不以爲臭始信其確有瘋疾及詢家世並其兄之名號乃知爲前江甯縣趙小帆大令之小席也時其兄因事回寍未久亟邀至署中細詰顚末據云甲屢次滋生事故請永遠覊諸外禁以免將來釀成大禍陶仲彝大令次日面禀制軍峴帥亦謂如此辦法未免過分著該家屬自行領回管束毋得縱容在外現已由大令代傳憲意想誼關手足者自必善爲處置也 
[挾怨縱火]  
　　金陵半邊營有陶嫗者素不睦於鄉里所住瓦屋數椽前年付之一炬旋盖草舍三楹聊蔽風雨飼雞豢豕頗有贏餘年來堆積雜糧利市更多三倍而固執性情依然如故恨之者每欲乘機圖報而嫗不知也某夜有人持火油一瓶潑茅屋後檐之上用火繩吹燃擲之而去時南風微作略一吹拂便成燎原之勢幸隣人啓戶小遺見紅光之中黑影一圑狂奔逸去大呼有人放火嫗從睡夢中驚覺則已濃烟四塞赤燄飛騰亟用板扉撲其上繼之以水又得菜園諸夥取汲桶澆之轉瞬間積潦滿地而星星之火不復見矣僅焚去茅檐一角竹壁二三尺而已嫗之積怨於人固非善全之策然挾怨縱火律有明條有司牧之責者可不從嚴懲辦耶 
[箕伯揚威]  
　　揚州訪事人去本月初九日下午暴雨如注俄而雲散雨收狂風隨起由東南而向西北飛沙走石勢甚披猖上燈時忽將運司署前上首旗杆一根吹折及下地及截成三叚署前吹鼓亭及頭門内北邊羣房均被壓倒幸未傷人當風初起時有人見旗杆斗摇蕩有聲立卽禀明都轉江都轉正擬飭人保護詎料砉然一聲業已向西倒折按此杆係前運司洪琴西都轉所建木料購自江西長約十餘丈對徑二尺有零埋入土内約深一丈八九尺洪都轉鄭重其事由江西雇匠來揚建竪平地座臺高六七尺以三合土砌成閱匝月始報工竣見者無不歎爲堅固異常此次陡然折斷箕伯之威洵可畏哉此外惟舊城内吹去茅屋數家餘皆無恙 
[捕蝗出力]  
　　許閬仙太守寳書奉上憲檄勘捕淮揚兩屬蝗蝻周歴殆遍勞瘁不辭並酌議功過章程以示懲勸均爲前報所已紀兹聞太守已抵泰州所屬之沈家渡地方督率夫役竭力搜捕無如各處蝻子甚多朝滅夕生令人應接不暇兼有飛蝗過境人力頗不易施太守將緝私巡勇梅吳兩管帶所帶之水陸各隊檄調至泰不分晝夜分投搜捕太守終日巡行田隴幾無暇晷眞可謂盡心民事矣聞前數日得有大雨淹斃蝗蝻甚多倘能再沛甘霖么魔小醜或可殲滅無遺至下河各邑雖有蝗過境尚不爲災刻下早稻登塲收成尚稱中稔云 
[五茸雜誌]  
　　從來敗俗傷風莫甚於花鼓淫戲良以雲情雨意描繪逼眞若使年輕婦女憑軾縱觀失節敗名正有不堪設想者不謂變本加厲愈出愈奇選事之徒鈎心鬥角以牛皮製成人物節節靈動顧盼自如實燭於其中演唱淫詞小曲而又援引古來穢褻之事多方附會以爲媒孽别其名曰影戲貽害地方殆較花鼓戲而又過之松郡東門外鹽鐵呂蕩等莊近有諸無賴湊集貲財搭臺演唱始則僅以花鼓戲迷人耳目繼則作終夜之徘徊炫異矜奇扮演影戲附近村莊男的女的老的少的蠢的俏的羣聚觀看幾如堵墻棍徒藉以作奸偷兒因之肆竊晨昏顚倒疾病叢生况當此旱旣太甚之時民情異常困憊豈容若輩肆擾於其間耶華亭縣吳邑尊訪聞確實卽飭幹役嚴拿某甲等到案從重笞責并諭該地董事隨時究察愼毋以怨府所歸故從緘默此眞得除暴安良之道者矣○茸城四關外長橋堍於初十日下午突有似病非病之某甲道經其地偶因道途泥濘立足不牢玉山遽倒行路者見而憐之擬卽設法救治詎料奄奄一息不逾時而已赴泉臺延至次日經其家屬備棺收殮始知甲家居東門外係久病纒綿貧不聊生者悲夫○前報紀蝗蟲到松一則兹聞此事實係子虛當謡言初起時華亭縣吳邑尊曾升堂面諭各卿差保如有蝗蝻入境急須設法捕治婁縣夏邑尊亦飭差往南門外查察傳地保面諭一切在後查知四境亦無蝗蝻人心始定 
[天南旅雁]  
　　粤垣西門外馬草步有某姓巡早年守寡茹苦含辛膝下又無子女孑然一身日藉針黹以佐衣食迄今已八十餘歳白髮垂肩依然康健隣里見其上壽克登咸謂天之所以報施節婦也不料某晚因火油燈炸裂濺及其身衣履皆然痛楚難堪在呼救命迨隣人聞聲赶集見已焚焚在地體無完膚噫旣予以上壽又令其慘亡天道茫茫殊不可解○剛子良大中丞蒞任以來首以除盗安良爲急務近日面諭首府曁兩縣舉辦保甲以清盗源府縣奉諭之下卽與紳士會商擬由各街居民輸助經費設局招勇互相保衛至於戶口門牌則由委員協同地保實力稽查庶幾官民全力可無畛域之分未識紳士等能仰體憲意踴躍奉行否○南門外某銀器店塲面闊綽貨物充盈一似多財善賈者富家巨室深爲信任存放銀兩者不知凡幾初不知其債臺百級層累益高也該店忽於某日閉歇携取鋪中什物乘夜潛逃各家聞信紛紛携單前往將爲索逋之計見其雙扉緊閉闃其無人不禁懊惱欲絶聞該店代人存銀其利息比别家較厚遂便貪利之徒樂與交易諺曰利大本無歸何不三復斯言也○土棍羅琴生平日以力筆爲生涯魚肉良民無惡不作南海縣潘大令訪知劣跡多端拘案究辦羅自被拘後迭受嚴刑因而染病旋於某日病斃獄中聞者咸鼓掌稱快○省垣賭博名目繁多而女攤一項尤爲風俗人心之害緣婦女見識不精容易受人欺騙凡設局誘賭者詭計百出一入其中必使傾囊而後已敗北之餘急於補救則喪節失身之事亦有所不暇顧矣日前有盧紳查知女攤賭館十餘處稟請臬憲封禁當蒙臬憲批准立派委員按名查封詎意若輩黨羽旣衆消息尤靈旋封旋開毫無顧忌想臬憲聞之必當大發雷霆爲民除害也○鶴山古勞都自設盆允公局招集圑勇巡防緝捕盗儆鮮有所聞詎上月二十五晚猝有賊匪糾衆持械至該墟某雜貨店闖門而入刦去贓銀十餘兩迨事主呼救隣里齊出而匪已遠颺矣據言近因官紳互計局務乏人辦理圑練因而廢弛故賊匪得以乘隙而逞云如果屬實則該局有益閭閻洵不可少也○省中連日酷熱異常紅日當空如張火傘上月二十四晚二更將盡狂風驟起暑氣潛消枕簟生凉人心大快詎未幾風息則酷吏重來炎威如故聞藩憲前有紫微公館乃署内吏胥所建中奉武帝門前小販蓋有葵蓬藉蔽風日以販食物是夕狂飇旣過葵爲所傾所懸火水油燈墜地而毁火勢蔓延幾遭不測幸人衆手多登卽撲滅不致成災而連登巷凉棚亦隨風傾榻幾兆焚如幸亦無恙而人心已惶懼不安矣○前數夕月黑更深有一少婦面色倉皇跣足而走至沙基大街途遇更練疑而攔問知爲新填地某院妓女乘夜逃走更練見奇貨可居卽扣留館中俟鴇母重懸賞格然後交回事聞坊衆以落花墜溷已屬堪悲今旣出火坑豈可復沉諸苦海遂不惟更練貪財交回惟如何處置集議未妥有謂街内絲茶公所有委員坐辦若往求之或可倚仗官威以避鴇惡商諸委廉亦以護花鈴自任擬轉致南邑尊妥爲發落焉○番禺附近黃埔有葉姓擇地經管擬建屬族宗祠同村陳姓溺於風水之說不欲其建遂以毁滅祖墳侵佔地界等詞由縣而府迭控不休前日諏吉上樑陳姓復出而阻正幾致械鬥葉姓自忖勢力不敵遂請同姓紳士爲之照料爲嫥所知以其扛帮指名控告邑宰以是非曲直非履勘明確不能處斷遂札鹿步司巡檢就近詣勘錄取隣佑各供明白詳覆聽候核辦以期無枉無縱焉張某不知何許人也前日用重價買一妾僦居於舊荳欄妾爲某僕婦育女當議價旣成僅交定銀數十餘則立回單據由某店担保俟定情後如數清交詎于歸越日張忽謂女不貞索回單據及定銀僕婦不允互相理論投訴文瀾書院局紳以閨房之事外人不能理斷諭令兩家自行調處未悉其後若何也○管帶巡防營勇及卓勇營李正香大令前日憑線拿獲著名打單强盗歐陽家女一名經已解交管務處審辦並聞大令奉札查獲造謡生事招摇撞騙匪徒一人亦已解案訊辦云 
 
 

Page 3

 
 
[袁江雜錄]  
　　本月初六日午後狂風大作走石飛砂漕署前旗午摇曳多時遽折爲兩叚○安東縣人某甲之婦稍有姿首無賴某乙垂涎已主一日竟乘其不備而强污之婦含羞自盡甲訟諸官不直遂來浦上控諸道轅道憲以白禀例不收受斥之甲遂口銜石闕寃不得言矣噫○甘甲年方弱冠一日偶與鄰女口角其母又助之女不勝愈思愈忿購洋烟服之少頃畢命甲知酿禍懼而脫逃旋被女父追回著其棺衾盛殮事後女姑尚不肯罷不知能免屈膝公庭否 
[荆州多疫]  
　　湖北荆州府大疫流行而以滿城爲尤甚祗沙市一處已斃三四千人棺木作坊應接不暇日來各處類皆迎賽龍燈謂可袚除厲氣誠無謂也 
[宋玉宅邊人語]  
　　宜昌鎭軍猝患中風至口不能言形同木偶張制軍荐一醫士乘彝陵輪船至宜診之云三日後能開口不知果有回春手叚否○宜昌府逄太守出示曉諭七屬文武生童歳科并考於八月十六日取齊二十一日扃試童子軍磨礪已久當一顯彎强命中之能矣○某夜有　輪船上入由某處回船臨流喚渡不知如何與渡船上人口角以致興師動衆此約數十輩彼約百餘人棍拳交加勢不兩立幸有人從中說合始得修好　嫌○雨啺時若大有可書止下市中有新棉花每斤計値青蚨一百五十六翼○水族甚貴鯿魚每斤售至七八十文其餘菜蔬亦所出不多價値不肯大貶貧民當此輒興嗟於大不易居矣 
[月華秋色]  
　　鎭江來信云乞巧前一日銅䤠高掛熱不可支有童子六七人相約至新開荷花塘以游以泳比興盡紛紛登岸猶同聲歡呼曰快哉快哉一童稍長忽左右顧愕然曰吾第安在乎諸童咸曰安在於是且喚且哭悲慘驚惶有好善者代喚小舟隨潮撈救撈至里許可　處見被柳根紏住曳而出諸水諦審之其腹便便直駕邊孝先之上而氣息已呼吸全無矣樂極生悲於兹可信○駐防藍旗佐领升用左翼協領馬隊總延佐領凱上年軍政保薦卓異引見以叅將選用兹拳部選山西新平路叅將赴省請咨筮期北上本月初四日管中衆官兵公製聨匾以贈至初七日暫賃紅船一艘安頓瀛眷至翌日卽附招商局某輪船至申江以便換船北上○硏方教中人童姓以開設書塲爲業閒時往往招集無賴聚賭抽頭其家在萬家巷後上年曾經官封閉邇復移家大夫橋畔重理舊業事爲巡查差役偵實於本月初十日禀官發封童已聞信脫逃大約尚須嚴緝也○初八夜剪子巷好事者施放攔街燄口當鐃鈸喧闐時突來童子軍一隊爭以碎碍石向光光頭上擲如雨點一小沙彌額角破傷血若泉流羣僧見勢不可當抱頭鼠竄致地獄衆生之欲嘗甘露味者無不敗興而回首事者惡之喝令拘拿始鳥獸散惟一孩强項不服經衆攢拳足交加呼救不迭後經局外人再三勸解乃罷○本年亢旱成災加以飛蝗爲害間有田疇近水處竭力灌溉尚可望其有秋日來有甫結苞者有方吐花者有已灌漿而未成實者一見蝗蟲飛過卽爭先刈割以免嚙蝕摧殘蓋雖未必粒粒皆可入食然較之顆粒無收者猶爲此善于彼也 
[星使藩滬]  
　　新簡出使日本大臣汪芝房星使由京南下乘招商局之新裕輪船於前日下午五點鐘時抵滬下椗法界天津碼頭其時本埠文武各官咸詣舟次晉謁星使因急欲登岸未及一一接見上海縣辦差家丁已備緑呢大轎星使遂乘輿至公館碼頭首善里第五號房屋内暫駐行旌聞擬於十七八日往鎭江一行至中秋前後再至滬江乘坐輪船赴日本履祈 
[山莊勝景]  
　　本埠新閘西首廣肇山莊往年逢中元　節必延羽士大建水陸醮壇賑濟無主游魂且又紥成人物燈彩擺列古玩懸掛名人書畫五光十色幾令觀者目眩前數年董其事者酌提欵項充水旱賑捐僅以清醮略示點綴今年則又踵事增華於十四夜起在門前高懸七星燈甬道間紥成北瓜棚緑葉扶疏中雜以琉璃燈大門前用綾弲紥成人物山水奇花異卉滿目繽紛一縷清芬撲人鼻觀廳堂陳設古元四壁都懸圖畫樂部一班演唱崑劇又由粤東延雇羽士誦經　懴鐘鐃豉鈸響徹雲霄自募壯勇看守門戶又由巡防總局帮辦朱明府新閘巡防局員樊二尹派勇上海縣黃大令飭差在各處彈壓租界巡捕房亦派印　華捕分後照料附近江寍公所近來疏濬池塘徧植荷花並建層樓畫閣亦於十四日起建醮陳設諸景亦甚可觀　濱裙屐絡繹往來寳馬香車昕宵不絶 
[失火卽熄]  
　　昨日將晚六點鐘時捕房忽鳴警鐘係英租界白大橋相近朝東北轉角處之源昌盛油酒槽坊失愼該店係售火油者存放火油之處略有滲漏有流入地板下者離此數尺卽有燉熱酒之爐煤火炎炎墮入地板縫中以至轟然火發幸捕房西包探及華包探陳阿九黃四福等並中西巡捕救火會中人爭先馳至取自來水灌救得卽熄滅祇被焚燬地板窗扇及洋龍齊集回祿君早已返斾矣 
[節會例誌]  
　　昨日係中元令節本邑城隍神循例出巡賑濟孤魂午後兩點半鐘各會首恭迎神隍及四司神像出廟遊行經過道廳縣等衙門然後出大東門往南又折而北循護城河向西至壇晚間進西門繞過叅府守備等署迤邐回廟當節會起行時上海縣黃愛棠大令帮辦總巡朱森庭明府恐無賴之徒滋生事端各派差勇分叚彈壓 
[分贓不匀]  
　　每至中元令節各業及各公所均有盂蘭勝會一坊一里到處皆然蓋以爲非此不足以祈平安耳甚有遊手好閒之輩藉此爲賺錢計手執黃紙簿向各家書募捐錢暫賃空屋數間延羽士數人略購冥鏹及紙紥人物從中漁利前日下午有江北人某甲與某乙等因分派餘潤互相口角在胡家宅老虎灶評理後又至四馬路某烟館唇槍舌劍聲勢洶洶後不知所終 
[巡捕無禮]  
　　英租界東棋盤街有同安祥洋廣貨店於中元前一夕囑庖人某甲在門口焚化冥鏹適華捕巡緝至此謂其不應在路焚化卽欲拘甲甲大驚疾趨入内該捕跟蹤而入櫃臺上人告以區區小事何必如此認眞該捕卽欲拘櫃臺上人其人並非該店夥友實係由别處偶來游玩者不肯從捕去拖拉之餘該捕急吹號呌近處諸捕聞聲齊集見人便拖不分皂白共被拖去八人沿路遭其毆辱及至捕房被拉諸人經人保出定於今晨解送公堂核辦說者請巡捕如見店鋪違章之事應喚一人同至捕房如其人不願去儘可抄寫房屋號數禀明華官飭差傳案何致肆意妄行致將生意塲中有體面之人强行拖拉想中西官自當秉公發落也 
[幼孩濟失]  
　　浦東人某氏昨日挈其長幼兩子渡清而西迤邐入城先至縣署前某飯店脩五贜神殿繼至道轅左近看中元節會適游人如蟻擁擠異常一轉瞬間其幼子已失所在該氏先向近處招尋杳無蹤遂携長子四處緝訪未知能合浦珠還否 
[水手逞凶]  
　　俄羅斯兵船水手前晚登岸游覽散步與小船某甲碰撞該水手不問情由遽奮老拳將甲頭顱擊破登時鮮血淋漓渾身作猩紅色甲大聲呼救旋有巡街捕至將水手拿獲送入捕房管押昨晨有該兵船上之小兵頭赴捕房將水手保出以洋銀一元給甲養傷以了其事 
[小竊被獲]  
　　積竊某甲前晚至興聖街某小烟舘内竊取烟槍一枝乘間逸出卽赴護城河畔小押店内典押錢文被失主知覺躡蹤而至人贓並獲送入捕房管押 
[虐媳釀命]  
　　寍波人戴張氏住居英租界三馬路西首其子戴長發娶同鄉人張姓女爲室無如該氏性情凶暴常將媳凌虐前日又因細故毒毆媳忿無所洩私吞烟膏於昨晨斃命戴長發在兵輪上爲水手回家未久卽出外營生該氏見媳自盡恐遭訟累驚惶逃遁而附近居隣 
 
 

Page 4

 
 
已知其媳輕生所生子女年均幼穉若任該氏兎脫恐致波累遂躡該氏蹤跡見其至同鄉人王小妹家卽報捕房由包探黃四福將該氏拘獲移送英公廨代理讞員宋二尹飭將該氏暫發官媒傳二圖地保報縣請騐旋聞媳之母家在老閘北首開設酒肆聞女自盡消息飛奔而來撫屍大慟旋有人再三勸慰求免經官相騐情願從豐棺殮母屬首肯知照地保不必報縣事遂寢息 
[攔免騐傷]  
　　本邑人王某住居八仙橋地方向業鋸匠前晚王不知何故與鄰人某甲口角當經友人勸散甲飲恨在心未肯含糊過去遂糾合多人將王灒毆擊破頭顱王父以甲欺人太甚遂將子舁赴縣署禀請騐傷行至中途由地保陳某及甲等攔回想可言歸於好也 
[盗犯起解]  
　　昨報列盗犯就擒一則兹聞盗犯劉老五卽劉德貴籍隸江西閏六月二十日下午三點鐘時劉在英租界石路中行走被捕房包探黃四福所見立卽捕拿在身畔搜出本洋十七元英洋三十二元帶至捕房管押於二址一日清晨解送英公堂由蔡太守訊問之下劉供洋銀在九江叔父所開生泰南貨店竊來包探禀稱劉所供不實太守飭該包探將人贓帶回捕房俟備文至九江地方官衙門查明實在再行核辦日前上海縣黃大令接奉蘇省來文飭捕役柴樛緝拿劉德貴知卽管押捕房劉老五禀明大令飭該捕持片至英公廨由代理讞員宋二尹告知捕頭卽將劉交該捕役帶歸縣署釘鐐收禁前晚大令將文書備齊於二鼓後飭傳柴捕往外監將劉提出立卽押解赴蘇歸案訊辦當起解時由通班夥役護送以照嚴密 
[扭控逆子]  
　　滬城虹橋左近泥水匠某甲生有一子年將而立前日甲將其子扭至上海縣署控稱兒子忤逆異常求請懲辦値日差據情禀明旋奉内諭令於逢三八期具詞呈控 
[澤被羣黎]  
　　敝協振所昨接孫大善士楙恭來函云二小兒錫寛十歳生日二伯父所賜禮洋六元渠請移助賑濟并節省筵資洋四元共十元敢乞察收轉解災區云云敝所捧誦之餘不勝欽佩文郎尚在幼年卽知大義憫災黎之無告分餅餌之餘資此其愷惻慈祥誠有超出尋常者他日鳳毛繼美麟角蜚聲固在意計之中况又節宴會之費施解推之仁盛德高風益足令人景仰除掣付收條外書此以誌勿諼 
[上海六馬路仁濟善堂籌賑公所接山東汴省兩處告災電音照登]  
　　諸位善長鑒東省黃水過大章邱濟陽惠民利津均報漫溢水勢洶湧死傷頗多高博樂一片汪洋幸新濬小清河下游通暢宣洩極速杏憲已任辦解賑矣濟惠等處哀鴻遍野觸目可憐敬求仁人速籌義欵以救災黎潘民表叩○心蓮眉萱翁公鑒聨銜電盛督辦奉示已函託施丈爲預災酌辦乃四公之賜仍求婉逹施丈更妙訢叩 
[上海六馬路仁濟善堂籌賑公所彚解順直賑銀第一批照登]  
　　謹啓者本年順直永定河等處漫溢成災飢民載道流離極堪憫惻善昌奉李傳相電飭籌欵解濟當經登報布懇仰蒙四方君子共濟時艱解囊慨助畿境窮黎已覺栩栩欲活兹先彚解規銀一萬兩卽於七月十五日裝新裕輪船運解天津以濟賑需又晉元典交來聨雲壇諸善士助救時疫妙應丸四大箱亦卽一併帶解惟是災重欵少分布爲難仍求薄海仁人俯念災情宏兹善念或慨分鶴俸或廣集狐裘多多益善源源而來善昌謬司收解不禁與億萬飢黎同深感盼是批解欵計申報館賑所規銀二千五百兩絲業會館四千兩仁濟善堂三千五百兩均蒙招商局捐免水脚合併聲明 
[蘇藩署鄧從善堂經募賑捐照登]  
　　謹啓者今奉到鄧從善堂大善士經募具慶堂助山東臥牛山賑捐洋一百元三多堂助永定河賑捐洋十元湖北鸚鵡洲釐局蕭委員募山東賑捐曹平紋銀十兩五錢五分合規元十一兩三錢五分由百川通大票號交來已照拜領當比災區疉出順直永定河等决口十餘處民嘆其魚河南衛輝府等六縣又報水災待賑孔亟詎料今午後潘振聲善士急電又報山東黃流决口災民　爲魚鼈値此　欵弩末大呼奈河乃蒙經募惠助而來不啻當厄其施憑善氣以迓天和分慈光以救民生不分畛域功德無邊除擊奉收照備函敬復外請登報章謹代災黎叩謝鴻施[  上海六馬路仁濟善堂籌賑公所施善昌等具]  
 
 
 

Page 5

 
 
   
 
 

Page 6

 
 
   
 
 

Page 7

 
 
 
 
 

Page 8

 
 
 
 
 

Page 9

 
 
[金陵官報]  
　　七月十一日委署泰州王端啓謝委委署鹽城縣陳玉斌辭赴泰興交卸釐捐事卽赴新任知縣陳元鑄見吏部學習主事　屬申辭行赴山陽遊擊錢昌德到由淞江來投文候騐看登瀛洲兵船陳毓淞辭送黃爵爺赴上海並由滬　砲回鎭江補昨日委辦荷花池厘　周澄清辭十二日藩臺瑞老湘營統領候補道王詩正均傳見通判俞鳳琴禀知聞訃丁母憂正任沛縣馬光勲到交卸回縣丞吳聲　禀知由江浦摧提交代册給差回十三日辦厘捐局候補道歐陽霖長江裕溪營叅將李全彪叩謝調署長江提中協均見籖分兵部學習主事陳鉅前織造筆帖式裕盛均到由京來遊擊李邦楷到湖南來自府李上元縣陶江寍縣藍均禀知黃爵爺於本月十五日起程北上 
[邗江官報]  
　　初九日某科翰林朱太史祥暉由湖北籍來施鹺尹振瀛委黃喬揖私差初十日方大令臻峻由如皋公幹回孫鹺尹肇炘委巡庫差饒鹺尹祖頀由省回辭回寳坊寺差次十一日新科探花吳太史蔭培抵湯 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年月初日京報全錄]  
　　宮門抄○發抄硃批五道○蘇撫奎　　　　　　○又奏請旌表片○江撫德奏邑紳捐田贍族請勅部立案摺○七月初六日兵部太常寺太僕寺正藍旗値日無引見○卿王謝充族長恩○八額駙延茂志顔各假滿請安○椿壽請假十日○召見軍機徐樹銘孫楫洪鈞○發抄胡聘之奏裁兵節省米豆仍難照辦奉硃批戶部知道欽此又徵收土索稅數奉○硃批戶部知道欽此○又解還嵩武軍駝價銀兩奉硃批戶部知道欽此○又叅將方致祥接帶練軍奉硃批兵部知道欽此陶模奏新海防捐請奬奉硃批戶部議奏欽此○○頭品頂戴江蘇巡撫奴才奎俊跪奏爲審明巡丁挾嫌誣竊局員聽信刑責致被誣之人巡丁拷烙斃命按例定擬恭摺仰祈聖鑒事竊查已革江寍保中局委員江蘇候補知縣朱佩馨聽信巡丁朱廣甫挾嫌誣指潘順爲竊喝令朱廣甫執刑拷訊後朱廣甫復逞忿將潘順拷烙身死一案前據屍父潘榮報經署上元縣知縣梅垜驗訊詳報當經兩江總督臣批飭江寍府知府李廷簫提審並將朱佩馨先行奏叅革職歸案嚴訊旋據該府審擬由司勘轉尚未提訊卽據屍父潘榮以伊子潘順係被朱佩馨下手毆斃賄囑頂兇等情控經前撫臣剛毅批飭蘇州府秉公研審嗣據蘇州府知府魁元審由臬司陳湜覆審解勘經前撫臣剛毅親審無異未及覆核具奏移交前來奴才覆加確核緣朱佩馨朱廣甫均籍隸湖南湘鄉縣朱佩馨由附生投効軍營歴保知縣指分江蘇補用委辦江寍城外保甲局差朱廣甫向充該局巡丁均與已死潘順無嫌潘順曾充朱佩馨家丁素有由僕名分嗣因打碎洋燈經朱佩馨驅逐朱廣甫起意商允在逃之門丁彭廣玉借索賠洋燈爲名向潘順詐錢不允互相爭吵有嫌光緒十六年七月初四日朱佩馨因事進城至黃昏時分潘順路經該局門首進内借宿朱廣甫憶及前次訛詐未遂起意誣竊卽與彭廣玉商明揑稱彭廣玉失少夏布衫一件孫潘順偷竊令賠錢文潘順分辯朱廣甫嚷駡潘順回詈朱廣甫卽用拳毆傷其胸膛並用繩將其拴弔門房次日朱廣甫因潘順不肯出錢希圖朱佩馨將其責打洩忿揑稱潘順行竊朱佩馨衣箱令同局巡丁彭章成進城向朱佩馨稟在朱佩馨信以爲眞至傍晚回局坐堂將潘順提案潘順不跪朱廣甫與在逃之巡丁羅雲洲將其撳按跪下致墊傷其兩膝朱佩馨因審問潘順不肯認竊喝令朱廣甫羅雲洲用竹板在潘順左右腿上輪流責打幾十下潘順出言頂撞朱佩馨氣忿又令朱廣甫等將其左右腿責打一千餘板經地甲汪和等聞聲趨進代爲跪求時已二更應行上街巡查朱佩馨令朱廣甫等將潘順拉起仍用繩拴在樹上聲言俟回局再審卽帶同家人丁榮上街巡夜彭章成羅雲洲亦各赴街吃飯潘順斥駡朱廣甫不應誣竊朱廣甫氣忿卽取木棒連毆傷其左乳彭廣玉亦用木棒毆傷其左臁肕潘順駡不絶口朱廣甫又連毆傷其右後肋右後脇右腰眼並用燒紅鐵火鉗烙傷其左右脚踝卽經彭章成羅雲洲轉回勸阻朱廣甫等將潘順放下詎潘順傷重至三更後殞命朱廣甫慮被朱佩馨查知復商同彭廣玉並央彭章成將屍身抬至義塚掩埋滅跡朱佩馨回局查詢朱廣甫等揑稱已將潘順釋放旋經地甲查見屍身通知屍父潘榮報縣騐訊詳批提府審辦並將朱佩馨叅革歸案審明由司勘轉卽據潘榮呈控飭據蘇州府審擬解勘據名供晰前情不諱雖屍父潘榮不肯具結惟案已訊明朱佩馨實無親自下手賄囑頂兇情事應卽擬結查例載誣長爲竊拷打致死者擬斬監候又律載制書有違者杖一百又例載故殺人案内兇犯起意埋屍滅跡其聽從抬埋之人在塲並未傷人照里長地鄰棄屍律杖六十徒一年不失屍者减一等各等語此案朱廣甫因潘順進局借宿憶及前次詐錢未遂輙起意誣竊商同彭廣玉揑稱潘順行竊衣物紏令朱佩馨刑責後因被斥駡輒與彭廣玉將其毆烙致傷身死埋屍不失殊屬不法查騐屍傷經朱佩馨喝令用竹板責打左右腿僅止破傷卽被彭廣玉毆傷左臁肕亦非致命重傷均不至懅生惟被該犯朱廣甫迭毆傷致命右後脇爲重且係該犯起意誣竊拷打自應按例問擬朱廣甫除起意埋屍不失輕罪不議外合依誣良爲竊拷打致死者斬監候例擬斬監候秋後處决已革候補知縣朱佩馨聽信朱廣甫誣诣潘順行竊坐堂刑訊板責千餘之多已屬有違定制迨責打後又不釋放仍令拴弔在樹致朱廣甫將潘順迭毆致傷身死埋屍滅跡情節較重自應按律加等問擬朱佩馨應於違制杖一百律上酌加一等擬杖六十徒一年係職官從重發往軍台効力贖罪彭章成於朱廣甫誣竊拷打訊不知情僅止事後帮同抬埋亦應按例問擬彭章成合依毆故殺人案内兇犯起意埋屍滅跡其聽從抬埋之人在塲並未傷人照里長地隣棄屍律杖六十徒一年不失屍者减一等例擬杖一百折責發落屍棺飭埋兇器供棄免起逸犯彭廣玉等飭　獲日另結除供招咨部外謹會同兩江總督臣劉坤一恭摺具奏伏乞皇上聖鑒勅部核覆施行謹奏奉硃批刑部議奏欽此○○奎俊片再接管卷内據常熟縣二品命婦季曹氏呈稱氏故舅諸生季德大劬學早世氏姑季鄒氏苦節撫孤居恆好善以二十年之幸勤節縮得置田五百畞欲以贍族中之孤寡無依者因氏夫三品銜軍功薦保知府季曜煋需次京師未允舉辦光緒九年氏姑棄養臨終遺命建莊贍族不料氏夫續又身故第念先人遺訓互應纉成兹將田五百畝陸分二厘一毫五絲計絶契價銀二千五百三兩零歳收租米四百四石二斗三升六合又基地一區坐落城都東南二下圖計絶契價銀八十二兩以備建造莊屋歳收租息除完賦祭掃外餘悉贍養貧族呈請奏乞旌表立案等情前撫臣剛毅未及具奏移交前來奴才查士民捐田贍族銀票准値千兩以上例得請旨建坊今常熟縣已故節婦李鄒氏撫孤守節　儉繩家贍恤情殷五頃之膏腴慨割宗祊念切九族之推解咸周其　季曹氏善體親心貽謀克紹洵屬後先濟美任　可風相應請旨旌表立案以維風化除飭取田號莊規各册結詳請核咨曁先咨明禮部查照外理合附片具陳伏乞聖鑒訓示謹奏奉硃批著照所請禮部知道欽此○○頭品頂戴江西巡撫臣德馨跪奏爲邑紳捐田贍族義行可風請旨勅部立案以垂久遠恭摺仰祈聖鑒事竊據藩司方汝翼詳據署建昌府知府王景沂轉據南　縣知縣洪汝濂詳稱據花翎廣東候補知府危瑄璋禀稱世居南城縣十九都危家山聚族而該職故父二品贈職同知銜危鳳先故母二品命婦危何氏深慕宋賢范文正公置義田建莊贍養族人義舉極力籌辦未及竣事先後去世該職仰承先志置得本縣二十八二十九等都田産計官額租四十二石七斗七升計租榖六十二石六斗准値銀四百三十七兩零擬將歳收租息除完賦外其餘承爲伊始遷祖唐　史贈工部尚書亘祭掃修墓之資又置得二十一二十五二十六二十七二十八二十九三十三十一等都田産計官額租二千九百二石三斗計租穀三千三百二十二石八斗一升准値銀一萬三千二百六十四兩零又於二十七都官莊地方建義倉一所額曰光裕倉計倉八間又房屋十三間准値銀二千四百六十七兩零又於危家山建祠宇一所准値銀八千四百五十六兩零又於祠右建義莊一所准値銀二千六百二十四兩零承爲祠莊祭贍公産擬將歳收田租息除完賦及歳修祠宇莊倉祭掃公用外其餘永爲贍養支祖學易支下子孫之資又置得十六十七十八十九二十三十十四等都田産計官額租三百三十五石二斗四升七合又官租八石又濕官租七石二斗又官銀租一錢五分又米租六石二斗五升計租穀四百七石八斗六升准値銀三千二百六十二兩零永爲高曾祖考公産擬將歳收田租息除完賦及修葺祖墳祭掃公用外其餘永爲贍養高祖必華支下子孫之資統共祠宇義莊倉屋田産准値銀四萬五百一十三兩零該職敬承先志勉力成事不敢爲父母仰邀奬叙惟事關贍族誠恐日久廢隣黏具糧額字號石斗坐落士名祠宇義莊倉屋間數細册切結繪圖等件呈請據情轉詳奏咨立案等情禀經該縣查明由府詳司轉詳前來臣查南城縣在籍紳士花翎廣東候補知府危瑄璋善體親心克承先志捐膏腉以贍同姓建祠宇以妥先靈睦族聨宗雅繼前賢之軌好施樂善無慙支本之敦洵大義之深明實芳規之足式合無仰懇天恩俯准飭部立案以彰義舉而垂久遠除將册結咨送禮部查核外所有邑紳捐田贍族義行可風緣由理合會同兩江督臣劉坤一叅摺具奏伏乞皇上聖鑒訓示謹奏奉硃批禮部知道欽此 
 
 

Page 13

 
 
[光緒十八年七月初七日京報全錄]  
　　宮門抄○諭旨一道錄前○發抄硃批五道直督李奏仍請開辦推廣賑捐摺○又奏飭道員赴任片○皖撫沈奏甄别道員片○蘇撫奎奏審明定擬摺○七月初五日刑部都察院太理寺廂藍旗値日無引見○湖南巡撫吳大瀓請　訓懷塔布明桂各請假十日○掌儀司奏初九初十日祭奉先殿澤公瀾公行禮召見軍機奕年吳大澂○發抄裕寛奏張魁元補嵩縣營守備奉硃批兵部議奏欽此鹿傳霖奏仍以李志剛補叅將奉硃批兵部議奏欽此○又知縣陳丕業試用期滿奉硃批吏部知道欽此○依克唐阿奏循例　修船隻奉硃批該部議奏欽此○又鎭邊軍需薪公等銀核銷奉硃批該衙門議奏欽此○○大學士直隸總督一等伯臣李鴻章跪奏爲順直災區甚廣工賑需欵浩繁仍請開辦推廣賑捐以資接濟恭摺仰祈聖鑒事竊查順直各屬本年因伏雨過多河水漫溢　區被淹民情困苦業將被災情形馳奏在案昨蒙特恩截留江蘇江北河運漕糧十萬石分撥賑撫仰見皇仁浩蕩薄海同欽兹據順直所屬禀報被災州縣共有三十餘處之多收成大半失望積水驟難涸復補種晚禾已屬無及小民蕩析流離嗷嗷待哺深堪憫惻現在先天津地方開設粥廠收養飢民一面派員分赴被災處所查辦急撫惟約計各屬春賑爲日甚長兼以永定大清南北兩運瀦龍潮白等河漫口林立近日天雖晴霽水勢仍未消落必須迅籌堵合方免久淹爲患工撫兩項非有鉅欵源源接濟斷難措手臣與司道多方紏議查光緒十六年順直水災開辦推廣賑捐銜封貢監等項以四成實銀上兌新海防例均暫停收並仿照江浙賑捐章程准捐翎枝二品頂戴又援照火器營章程准由貢監運使副將叅將等銜又各省被議人員分别官階銀數准請賞還銜翎又報捐棉衣除照例建坊外如折解實銀亦准一律核奬均經部議准行俾廣辦工賑得以及時竣事全活災黎無算災屬著有成效現在災重費繁欵無所出惟有援照前案開辦賑捐或可稍資濟助據籌賑局司道詳請具奏前來臣查本年順直水勢之大災區之廣與十六年情形略同直省爲缺額之區畿疆重地民生瘠苦上厪　宸衷但有補救之方不得不悉力籌維爲民請命用敢披瀝上陳籲懇聖恩仍准開辦賑捐其一切章程曁推廣各條悉照光緒十六年戶部議准成案辦理由直刊刻正副實收蓋用天津道印填給捐生並分咨各省廣爲勸辦按次造册咨部頒照其部監飯照等費查照向章隨收解部各省善捐義賑均准一體核奬如有報捐鉅欵至高兩以上仍照部定章程專案奏請優奬藉廣招徠自開辦之日起予限一年報滿卽行進止所收捐欵隨時會商順天府尹分别災區輕重酌量匀撥此次開辦賑捐係於無可設法之中冀收寸效倘捐數未能踴躍災區不敷分布當由司局各庫竭力籌撥以濟急需而全民命所有順直等屬被灾甚重籌欵維艱仍請開辦賑捐緣由謹恭摺具奏伏乞皇上聖鑒訓示遵行謹奏奉硃批著照所請該部知道欽此○○李鴻章片再調補直隸津海關道盛宣懷現已到津應卽飭赴新任以重職守除檄飭遵照外理合附片陳明伏乞聖鑒謹奏奉硃批知道了欽此○○沈秉成片再勞績保舉道府人員應於到省一年後察看考核出具切實考語奏明分别繁簡補用歴經循辦在案兹查有候補道彭祿自光緒十六年七月十六日領照至省之日起扣至十七年七月十六日止又候補道潘汝杰自光緒十七年四月十七日作爲到省之日起扣至十八年四月十七日止均試看一年期滿例應甄别據署藩臬兩司會詳前來臣復查得該員彭祿精明幹練有守有爲該員潘汝杰心地樸誠才具開展均堪留省補用除分别咨部查照外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○頭品頂戴江蘇巡撫奴才奎俊跪奏爲擅殺逆倫之妻屍親赴京妄控審明按例定擬恭摺仰祈聖鑒事竊查接管卷内案據江蘇民人黃瑞和京控曹近仁等倚官仗勢主使將其胞妹奚黃氏處死等情一案經都察院訊供取結奏奉諭旨此案著交剛毅督同臬司親提人証卷宗秉公嚴訊確情按律定擬具奏原告民人黃瑞和該部照例解往備質欽此將原告黃瑞和咨解來蘇當經撫臣剛毅札行臬司飭提人卷至省督同蘇詶府審辦去後嗣據蘇州府知府魁元訊明擬議由臬司陳湜覆審照例擬解經前撫臣剛毅親審無異未及核辦移交前來奴才覆加查核緣黃瑞和籍隸南匯縣同在上海木匠手藝已死奚黃氏係伊胞妹嫁與奚桂桃爲妻生有一子奚黃氏平日吃酒醉後滋閙不服其姑奚顧氏管教屢經奚桂桃訓斥不悛光緒十六年三月十一日夜奚桂桃赴田看麥奚黃氏又飲入醉鄉奚顧氏向其訓斥不服兩相爭扭奚顧氏稱俟奚桂桃歸家告知令其毆打當卽回房睡歇奚黃氏麯糵迷心乘奚顧氏睡熟獨自進房上牀兩脚跪壓奚顧氏兩手用繩將其勒斃次早奚桂桃回歸瞥見盤悉前情又悲又忿卽喚同昔存今故之族長奚鶴舟先將奚黃氏捆住並買備棺木一面找尋黃瑞和未歸卽邀同母舅顧咸興並奚黃氏之姑夫張繼南至家告述情由維時觀看人多或稱應送官究辦或稱自行處死適地保蘇月坤及董事曹近仁之子文生曹旭樓圖董監生鍾志仁先後路過進内看視均稱送官究辦爲是奚桂桃以此等逆倫之婦告官必要受累起意自已處死卽向蘇月坤等揑稱天已傍晚明日再報蘇月坤等應允各散奚桂桃商同奚鶴舟卽於是夜先將奚顧氏棺殮將奚黃氏拉至奚顧氏柩前先用石灰袋套入其頭面又用鐵釘將奚黃氏兩手釘在奚顧氏棺牆上登時殞命奚桂桃亦不願爲人自行投河經奚鶴舟等撈救得生勸將奚黃氏棺殮亦未報官嗣黃瑞和歸家奚桂桃告悉前情黃瑞和當時因伊妹身犯逆倫亦無異言經該前縣袁樹勛訪聞差提集訊奚桂桃卽行投案並求免騐訊供取結通詳詎黃瑞和誤聞傳言謂奚顧氏係屬自縊奚桂桃揑稱勒斃被曹近仁等主使將伊妹謀害控司飭委候補知縣朱江赴該處密訪訊辦核與縣訊無異提訊各供亦復相符惟黃瑞和因回是海飭提未到朱江當卽會同袁樹勛具文詳銷批飭核詳後黃瑞和查知銷案又以前控情詞並圖准添叙情節倩不識姓名人繕就呈詞赴京控經都察院訊供取結奏奉諭旨交審咨解回蘇行司飭提人卷至省督同蘇州府審辦卽據原告黃瑞和以現已查明奚顧氏實被伊妹奚黃氏勒斃前因誤聞傳言懷疑具控今自悔悟不敢固執等情赴府呈明據該府魁元集訊明確擬議由臬司復審解勘據各供悉前情不諱究詰不移案無遁飾查律載妻毆夫之父母殺者凌遲處死又例載子婦毆斃翁姑之案如犯夫僅止不能管教其妻實無别情者將犯夫於犯婦凌遲處所先重責四十板看視伊妻受刑後於犯事地方枷號一個月滿日仍重責四十板發落又律載不應爲而爲事理重者杖八十各等語此案奚黃氏不服伊姑奚顧氏訓責致相爭扭因奚顧氏稱欲告知伊夫奚桂桃將伊處死輙敢乘奚顧氏睡熟將其謀勒身死實屬形同梟獍自應按例問擬奚黃氏合依妻毆夫之父母殺者凌遲處死律擬凌遲處死雖已被夫奚桂桃活釘處死仍應剉屍係婦女免其梟示奚桂桃平日不能管教其妻致伊妻奚黃氏勒死伊母又不報官明正典刑輙因畏累將奚黃氏擅自處死亦應按例從重問擬奚桂桃除擅殺應死罪人輕罪不議外合依子婦毆斃翁姑之案如犯夫僅止不能管教其妻實無别情者將犯夫於犯婦凌遲處所先重責四十板看視伊妻受刑後於犯事地方枷號一個月滿日仍重責四十板發落例將該犯於奚黃氏剉屍處先重責四十板看視行刑後於犯事地方枷號一個月滿日仍重責四十板發落奚鶴舟帮同捆縳地保蘇月坤聽從匿報均有不合俱應照不應爲而爲事理重者杖八十律各擬杖八十奚鶴舟業已病故應毋庸議蘇月坤折責發落革役原告黃瑞和控詞失實本應照例治罪惟尚未集訊卽行據實呈明情尚可原自應酌量問擬黃瑞和應酌照不應爲而爲事理重者杖八十律擬杖八十折責發落曹近仁訊無倚官　勢主使將奚黃氏處死曹旭樓鍾志仁亦無動手帮釘情事應與無干之顧咸興張繼前均毋庸議案已訊明未到之丁役免提省累除俱招咨部外理合恭摺具奏伏乞皇上聖鑒飭部核覆施行謹奏奉硃批刑部議奏欽此 
 
 

Page 14

 
 
[光緒十八年一月初八日京報全錄]  
　　宮門抄○發抄硃批四道○雲督王奏遊擊應行廻避揀員對調摺○江撫德奏甄别道員片皖撫沈奏留叅將收標補用片○直督李奏發給蘇省漕船脚價銀兩片○又奏購辦馬匹請給票免稅片○蘇撫奎奏拿獲越獄盗犯審明正法摺○七月初八日工部鴻臚寺八旗兩翼値日兩翼引見十九名廂紅滿九名○長萃謝授詹事府少詹事　恩○貴恒崇禮各續假五日○召見軍機　熙敬裕德皇上明日卯初進内至建福宮行禮畢還海○發抄李瀚章奏已故前署乳源縣張建南革職勒追欠歀奉硃批着照所請該部知道欽此○又新興令葛堯臣署徐聞令奉硃批吏部知道欽此○崧藩奏收到四川等省鹽厘等銀奉硃批戶部知道欽此○希元奏本年探買内地軍火等項銀數奉硃批該部知道欽此○○雲貴總督臣王文韶跪奏爲實缺游擊應行廻避本籍循例揀員對調恭摺仰祈聖鑒事竊臣准兵部咨雲南臨元鎭中營遊擊員缺准以儘先補用副將錢之福借補惟該員請補是缺係在五百里以内應迅揀合例人員對調俟揀調奏准再行給咨送部引　見等因咨行到滇臣於滇省實缺遊擊内逐加遴選查有合例應調之普洱鎭右營遊擊劉全忠堪與臨元鎭中營遊擊錢之福互相對調如蒙俞允劉全忠係對品調補現已請咨北上錢之福曾任廣西營中軍守備光緒六年二月請咨赴部八月二十七日兵部帶領引見換給實授札付十月初八日以雲南儘先副將自行具摺謝恩蒙召見一次該二員均曾經引見此次借補調補例得免其送部應懇天恩勅部分别給予札付令其赴任所有實缺遊擊應行廻避揀員業調緣由謹會同雲南巡撫臣譚鈞培署雲南进督臣蔡標恭摺具陳伏乞皇上聖鑒勅部核覆施行謹奏奉硃批兵部議奏欽此○○德馨片再案准部咨嗣後道府州縣保歸候補班人員應於到省一年後察看考核分别補用等因歴經遵辦在案兹查有改指江西遇缺題奏道蔣松齡試看一年期滿應行照章甄别據藩司方汝翼會同臬司福裕請留省照例補用前來臣詳加察看改指江西遇缺題奏道蔣松齡精明練逹堪以道員留於江西補用相應請旨留省照例補用謹會同兩江總督臣劉坤一附片陳明伏乞聖鑒謹奏奉硃批吏部知道欽此○○沈秉成片再查兵部奏定章程内開軍營遣撤員弁例應收標者卽行咨部註册至保舉推選各官並副叅應行廻避本省人員必須專摺奏明奏旨允行後方准收標不得率行咨部註册以昭愼重等因遵照在案兹查有花翎儘先補用叅將丁其祥安徽巢縣人同治三年投効星軍親兵營迭次攻剿回匪出力遞保副將改奬叅將該員久列戎行屢著勞積從前保案未經奏留省分若置閑散殊爲可惜合無仰懇天恩俯准將花翎儘先補用叅將丁其祥留於安徽收標補用以資造就出自鴻慈除飭取該員履歴另行造册咨部外謹附片具陳伏乞聖鑒訓示謹奏奉硃批着照所請兵部知道欽此○○李鴻章片再查江浙海運漕糧由直隸官剥船接運至通前於光緒十二年經臣奏定每年每船由江浙漕項内酌貼工食銀五兩十六年因米少船多每船祗能輪運一次所得水脚已較歴屆爲少終年進泊苦累難堪此項工食若按米數核减必致偷漏滋弊奏明仍按每船五兩發給旋准部咨令自光緒十七年爲始每平斛百石准給工食銀七錢五分其從前按船給銀五兩章程卽行停止等因筣經臣瀝陳船戶苦累情形奏請照案仍按五兩給發俾贍身家奉旨著照所請戶部知道欽此北查本年分撥蘇省官剥船一千一百九十八隻除舞弊革辦外其餘一千一百九十五隻每船仍發津平銀五兩共給津平折實庫平銀五千七百四十七兩九錢五分仍由道庫漕項内動支據江蘇糧道景星詳請奏銷前來臣復核無異除清册領狀咨部其浙江糧道酌貼銀兩由該省照案自行造報外理合附片具陳伏乞聖鑒勅部查照謹奏奉硃批戶部知道欽此○○李鴻章片再准直隸提督臣葉起超咨所部馬隊及砲隊拉炮馬匹均有疲弱亟應另購更換現派都司朱鳳雲守備馬永德赴多倫諾爾一帶選購高大臕壯戰馬三百匹内古北練軍隊中後兩營步隊前右營曁武毅軍馬小隊一哨共需馬一百五十匹該營哨駐防口外建昌赤峰等處應飭馬永德就近由草地解赴各防營交收此外需馬一百五十匹由朱鳳雲解至蘆台山海關兩處防營分給應用等因前來除分咨兵部察哈爾都統熱河都統查照並行經過地方官照章喂養接遞護送外伏乞聖鑒飭部給票免稅放行謹附片具奏奉硃批兵部知道欽此○○頭品頂戴江蘇巡撫奴才奎俊跪奏爲拿獲越獄盗犯審明先行正法恭摺仰祈聖鑒事竊據鹽城縣禀報疏防斬梟盗犯張三楊如太越獄同逃一案經前撫臣剛毅將管獄有獄各官奏叅奉旨這所叅疏防監犯越獄之管獄官江蘇鹽城縣典史楊培滋著卽革職拿問交剛毅提同刑禁人等嚴訊有無鬆刑賄縱情弊按例究辦有獄官署鹽城縣事蕭縣知縣王敬修著革職留任勒限緝拿逸犯楊如太張三務獲嚴究俟限滿有無弋獲再行分别核辦該部知道欽此等因遵經行司飭府委員馳往將刑禁人等提解來省並據已革典史楊培滋來省報審卽將人卷飭發蘇州府審辦嗣據該縣典史派出丁役會同營汛將該犯楊如太張三先後拿獲解省發府歸案審明由司解前撫臣剛毅提審無異因楊如太張三原犯盗案奉准部覆行令處斬梟示當飭將該犯正法核辦去後北據蘇州府知府魁元將張三楊如太分别發縣正法梟示核擬由臬司陳浉復核詳請核　奏等情前撫臣剛毅未及核辦移交前來奴才復加確核緣張三楊如太分隸寳應安東等縣張三係因聽從逸犯李幹執持洋槍夥竊鹽城縣事主朱鴻逵家臨時行强案内審擬斬梟楊如太係因聽從逸犯顧廷夥竊鹽城縣事主震泰錢店臨時行强拒傷鄰佐身死案内審擬斬梟均經核題發回監禁聽候部覆之犯光緒十六年三月三十日傍晚該縣典史楊培滋帶同提牢書王永昌進監收封騐明各犯刑具完固飭令禁卒高太陳殿同更夫王金等小心防範王永昌回科房辦公至三更時分風雨大作張三楊如太乘禁卒人等均入更棚避雨扭斷鐐銬扳斷森棚由監墻挖洞脫逃高太等驚覺前往看明追捕無蹤報經該典史楊培滋轉禀該縣王敬修勘訊通禀經前撫臣剛毅將管獄有獄各官一併奏叅提同刑禁人等至省發府訊明並無鬆刑賄縱情弊詎更夫金小綱子王金禁卒陳殿先後在押病故委驗訊詳批飭核辦而該犯張三等逃往各處躱避經該縣曁該典史派出丁役會同營汛於十六年七月十九十二月十九等日先後將張三楊如太拿獲解省發府訊明張三起意商同楊如太乘間越獄不諱由司解經前撫臣提審無異將犯發回正法兹據該府將張三楊如太分别發縣正法梟示核明議擬由司核轉前來查例載殺人盗犯與傷人之夥盗原擬斬梟若越獄脫逃被獲者於本地方斬决梟示又監犯越獄如獄卒依法看守一時疏忽偶至脫逃並無賄縱情弊審有確據者依津減囚罪二等治罪各等語此案張三等原犯聽紏夥竊臨時行强得贓或執持洋槍或殺死鄰人均罪擬斬梟監禁在獄輒敢商同越獄脫逃自應按例問擬張三楊如太均合依殺人盗犯與傷人之夥盗原擬斬梟若越獄脫逃被獲者於本地方斬决梟示例立决梟示業已訊明正法梟示應毋庸議禁卒高太等訊係依法看守並無鬆刑賄縱情弊惟逃犯張三等就獲已在百日捕限以外仍應按例問擬高太陳殿均合依監犯越獄如獄卒果係依法看守一時疏忽偶致脫逃並無賄縱情弊審有唯據者依例减囚罪二等例各於張三等斬罪上减二等擬杖一百徒三年陳殿業已在押病故應毋庸議高太定地發配折責充徒期滿遞籍安挿更夫金小綱子等巡防不力本有不合業已先後病故應與並未在監値宿之提牢書王永昌均毋庸議陳殿等先後在押病故看役人等並無凌虐情弊亦毋庸議管獄官楊培滋於叅革後遴派丁役隨同營縣將各逃犯先後捕獲業已革職免其拿問有獄官署鹽城縣知縣王敬修前經革職留任現於四個月内外將逃犯張三等先後拿獲業已一年限滿無過所有原叅革職留任處分應請開復除供招咨部外所有拿獲越獄盗犯審明先行正法緣由謹會同兩江督臣劉坤一恭摺具奏伏乞皇上聖鑒飭部核覆施行謹奏奉硃批該部議奏欽此 
 
