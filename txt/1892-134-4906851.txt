# 1892 - 134 - 4906851

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印續小五義出售] [  申報館主人啓]  
　　本舘所印續小五義一書爲有目所共賞寰海風行不脛而走兹特重付剞劂字蹟清晣朗若列眉較之以小字印成殊費目力者不可同日而語想賞鑑家必能辨别也定價碼洋五角五分卽日出書售處仍照曩例 
[論奮武與揆文並重]  
　　從來取天下以武治天下以文使僅有武功而無文教則政治不修繹紀闊略人心必不能靖風氣必不能純非所以爲長治久安之計也使務文德而忘武備則以清淨爲本圖以揖讓爲盛德但顧目前之佚樂不計久遠之規爲一旦敵國交優烽烟告警跳梁不靖伏莽堪虞將何以應之哉是則文武之不可偏廢也審矣當開國之時猛士雲從良將雨集人人有剛毅果敢之氣而條教號令或未能遽定規模釐然各當文中子所謂禮樂必待百年而後興也若是者論武功則有餘論文教則不足承平以後深仁厚澤累洽重熙士食舊德之姓氏農服先疇之畎畝工用高曾之規矩沐浴於光天化日之中曰首不見兵刃而甲胄之士或且櫜弓戢矢飲博酣嬉不復知有戰鬥之事若是者論文德則有餘論武備則不足國朝龍興遼瀋乘闖賊之亂長驅入關兵不血刃而寰宇已定得天下之正遠超湯武厥後削平三藩西戡回部東定臺澎疆域之擴爲前古所未有二百餘年間雖有教匪會匪赭匪捻匪迭爲起滅盜弄潢池然天戈所指醜類滅亡不啻以石壓卵以湯沃雪武功之盛洵足震古鑠今定鼎以後以科目取士儒冠博帶之人咸得挾策横經本家修爲廷獻又設鴻博科班揚枚馬悉入網羅得人之盛膾魚人口郡縣分設學官擇子弟之秀良者登進而誘掖之上丁釋菜陳禮器習佾舞雍雍如也覺洙泗流風去人不遠文教之隆又爲近代所莫及又恐向學之士或致荒於嬉也於是乎特簡學政歲科兩試按臨各屬集庠序之英才而試之以文藝優者受上賞絀者降褫如例所以勵精能儆怠惰也青青子衿平日或耽於游戲不事誦讀甚至武斷鄕曲干預公事挾制官府魚肉鄕愚無惡不作而當歲試期近則無不檢取兎園册子伏案咿唔拈取三寸毛錐搜索枯腸抓腮挖耳期於有備無患以待學政之考試洎乎應點入塲勉强完卷忝附三等一領青衫不失本來面目則又欣然自得將且夫嘗謂之文置之腦後夫使時時對案展卷日日握管作文思之思之鬼神通之夫何患文藝之不精才名之不著而鹵莽滅裂者不肯於閒時燒香但願急來抱佛脚千篇一律何怪士習之日偷文風之日不耶然亦幸而有此歲科兩試俾鹵莽滅裂者尚有抱佛脚之時庶在風簷矮屋得以雜湊成篇從容畢事不致遽交白卷若并歲科而無之則士之荒於嬉者更屬不可聞問日甚一日其不至爲没字碑者幾希矣是不獨文試爲然也更就武備言之國家養兵千日原以備一日之用苟當疆宇乂安民生樂業貔虎之士解甲而嬉怠氣一中則銳氣自不免漸减因循玩誤倘遇事變豈能恃以禦侮國家整頓戎備於夏苗春蒐之中時寓安不忘危之意每當校閱之年外省營兵卽由督撫就近簡校認眞從事如有訓練不精軍實不齊者例准叅辦立法何等森嚴是以校閱期近凡身列戎行者無不振刷精神日事操練以待大帥之閱視而大帥亦必逐一簡校視優劣以爲賞罰一秉至公是以旌旂所指士氣奮興細柳軍容如荼如火固非若澐上棘門視同兒戲也大抵人之志氣當閒暇無事卽不免日卽於怠安必有人焉提撕警覺而後能勃然以興奮然以起此大閱之典所以不可廢也卽如西商團兵按時操練不厭精詳每至春間必請香港將軍來滬閱視諸轉兵於將軍將蒞之先認眞操演較平日尤爲奮發迨將軍憑軾而觀則益竭盡所長羣以奪幟爲榮以西商來華貿易尚且不忘武備然則有國家者欲圖自强之計可不於整軍經武加之意哉 
[九霄月色]  
　　侍衛處爲知會事三月二十九日奉旨朕於明日辦事後由乾清宫前擔下乘轎出乾清門後左門升中和殿看視祝版畢乘轎由後左門進乾清門還養心殿用膳召見大臣卯初二刻伺候欽此○管理太常寺事務禮部尚書臣宗室崑岡等謹奏爲題請欽遣事恭照光緒十八年四月二十九日孝愼成皇后忌辰應行遣官恭詣慕陵致祭謹案臣寺祀則内開應由陵上守護公等中題遣一人就近恭往致祭准宗人府將守護公等銜名咨送前來臣寺照繕題本進呈恭候欽遣一人俟命下之日再由臣寺知照宗人府轉行知照謹此題奏請旨三月二十九日奉旨遣奉恩鎭國公載遷行禮欽此吏部爲知照事所有揀補工科滿給事中一缺本部於四月初四日帶領引見相應知照貴院轉令應行列揀監察御史慶緜增濟慶祥富亮托佛歡文郁端良德蔭榮山載存麟趾寶安榮陞訥清阿秀林聯　松齡鍾華桂斌逹椿恩漙錦昌恩順如格文博穆騰額等於是日五鼓穿天青褂備帶補褂並佩帶對子荷包手巾赴西苑門外六項公所吏部公所内書到聽候排班帶領引見萬勿遲悮因用印不及徑行白片○廂藍旗護軍統領恩爲咨行事印房呈稱准值年旗咨准兵部文稱山西右衛城守尉文順病故出缺咨取各旗營於正三品人員中出具考語保送一二員等因到營查本營二品頂戴護軍叅領德元當差勤愼管轄處好護軍叅領慶元年富差勤均堪保送山西右衛城守尉之處相應造具履歴清册咨行值年旗查照辦理○管理廂監旗滿洲都統大學士恩爲咨報事據頭甲正叅領志明呈稱本甲世管佐領覺羅多聯於光緒十八年三月十九日病故所出之缺該員現有子嗣應俟百日後另行辦理外相應咨報稽祭欽奉上諭事件處查照○廣州將軍行文正紅旗滿洲都統内開前經貴都統咨調廣州駐防滿洲正紅旗閒散清平入京承襲京旗世管佐領當以清平年未及歳咨由貴旗循例奏請承襲旋准咨開於光緒十八年九月二十日奏奉旨准其承襲欽此等因到粤本擬飭令該員携眷依限入京旋據該員胞弟清和呈報伊兄清平於光緒十八年十一月十三日病故等語查清平現在病故所出世襲佐領一缺照例應以胞弟閒散清和承襲將宗譜册結咨送貴都統查照辦理○侍衛處爲知會事三月三十日奉旨朕於明日寅正由乾清宫檐前乘禮轎出乾清門景運門進協和門出午門端門進太廟門舉行時享禮畢仍出太廟門進端門午門 
 
 

Page 2

 
 
出熙和門西華門進西苑門德昌門還瀛臺更衣辦事用膳召見大臣欽此○禮部爲咨行事祠祭司案呈本部具題請將年逾百齡之湖北黄崗壽婦陶氏准照例旌表三月二十七日奉旨壽婦陶氏准其照例旌表加恩賞給上用縀一疋銀十兩餘依議欽此欽遵到部合將原奏抄黏咨行湖北巡撫曁湖廣總督查照○吏部示傳所有奏補湖南桂陽直隷州知州劉華邦本部於四月初四日帶領引見相應傳令該員於初三日晚在内城左近歇宿是日丑刻穿天青褂備帶補褂元青褂並佩帶對子荷包手巾赴西苑門外六項公所吏部公所内書到聽候排班帶領引見並傳該員於本月初二日已刻衣冠赴部演習口奏履歴如是日不行送部卽將引見扣除再該員是否原任現任一二品大員子孫抑或現任一二品大員兄弟卽行赴部呈明以憑註寫勿違特示 
[返斾傳聞]  
　　兩江總督劉峴帥出轅大閱情形已據各處訪事人來函備登於報聞之白下官塲云憲旌擬本月二十三四日回寍然則江陰等處防營將重復出轅簡閱乎且俟探明實在再列報端 
[金陵火警]  
　　本月十九日夜二點鐘時金陵評事街江西會館比隣三盛鞋店不戒於火月黑風高之際頓覺赤燄熊熊俄而祝融氏飛過對街兩面夾攻勢若摧枯拉朽雖有水龍集無如火勢過熾無可救援直至五點鐘時始得炎威漸戢是役也燬去門面二十餘椽當火勢正旺時藩司瑞方伯保甲總辦馬觀察江寍府李太守上元江寍兩縣宰皆親莅火塲指揮各洋龍保護附近諸店所慘者鞋鋪學徒某甲年十九歲聞有火患從睡夢中驚起跣足而奔旣至門前復轉身搶取臥具以致烟迷失路葬身火穴中聞徒係一子而兼祧二房者生繼二母均已孀居去歲完姻尚無喜兆猝罹此阨豈不斬其宗祧哉噫 
[命案續聞]  
　　揚州灣頭鎭舟中命案其詳已記報章兹聞尹大令元鼐所帶女傭卽兇手之妻被刃後傷痕迄未醫痊隨行之家丁徐敦詰等曁船户某甲經江都縣林邑宰研訊數次均供稱實不知情遂飭將徐等各責五百板船户責四百板分别還禁及縣試文童初覆出塲後提一千人至内堂虚衷研鞫徐等仍供稱小的委實不知邑宰怒喝令各以竹梢鞭背至數百下依然矢口不移遂飭釘鐐收禁隨加派幹捕多名四出跴緝正兇想天網恢恢定不容此兇悍之徒逍遥法外也或謂兇奴王福弑主後卽畏罪投水自盡屍身浮出船旁皆影響全無有類齊東野語日前邑宰親詣灣頭勘騐後卽令將船移泊東門外河中矣 
[會匪解省]  
　　前者安徽宿遷縣獲會匪李漢曾列報端本月十七日有人在紅板橋頭倚欄聽笛忽見溧水縣差曁江寍縣快役約共七八十人簇擁囚車一輛迤邐入江寗縣者睨之則車中囚卽李也年約三四十歲面色青紫似是沈迷於芙蓉庫内者詢之解役云由清淮起解一路按驛站大道而來故由溧水添差護解也押解官計四員一爲宿遷營千總陣千戎茂松一爲金陵營外委陳外委言勝一爲巡湖三板守備楊守戎守約一爲黄君啓泰未悉官銜旣入縣衙縣宰卽飭釘鐐收禁隨赴各憲轅禀述情由至如何訊供容後探明續錄 
[譯東報記高麗事]  
　　日本日報云朝鮮新任慶尚道統制使叅判閔炯植奉命兼任礦務局會辦按會辦一職係目今添設與監督礦務責任相當局中又有主事二員兼　監督事宜從前慶尚道礦務由昌元府使趙義淵經理現在趙仍居監理之任惟添會辦以分其權云○韓城貞洞地方設有官學題曰育英公院廣　生徒教以英語地理數學諸科計開院以來已閱六載初時聘美國人蓬笳埃爲教習生徒受其陶淑成就者甚多本月二十號韓王特下諭令叙户曹叅議之職以奬其勞又美國人埃魯毛司精通韓語向來承辦紐約商務爲朝鮮駐紐名譽領事在事已數載卓著功勛韓王深爲嘉賞是日特授以通政大夫三品官階翌日具表請謁王許之有知者謂毛司在紐商爲美國日本貿易商會領袖昔年曾爲仁川港商人順信昌公司總經理人外人無不信任此次從紐約　程歴歐羅巴各要地上月杪由杳港至中國上海本月九號偕順信昌某西人入韓京止宿美國公使館日内擬下仁川就近附便船至日本横濱小作勾留辦理美國日本貿易商會事務畢然後就道適歸○高麗外務督辦出示謂近來浮浪之輩　借外國人債欵遂致釀成訟端此告彼訢弊竇叢生嗣後不准復蹈前轍若敢故違定予嚴刑不貸○王子義和正在授室之年聘定判書閔泳琦之女公子爲妃目下判書適在喪服中是以吉期須遲至明歲○全羅道司閔某近已遷官繼其後者爲前判書李敦夏○咸鏡道開礦監理統衞營正領官高永根曹奉兼任之命現又命駐紥北青之南營兵使李龍益實授按兵使家本赤貧壯年時自食其力途窮勢蹙曾當某處礦夫體質旣强情形又熟今授爲監督礦夫之職金礦所出十倍於人以故國王於礦務甚信任之其所建議無不採用云 
[兵船回滬]  
　　福州訪事人云北洋鎭遠威遠定遠靖遠四兵輪船到閩已久下碇馬江荼火軍容波心照耀日前統領丁軍門命駕入城赴各衙門辭别聞定於十九日回滬江云 
[漕政叢談]  
　　江浙兩省白糧例歸通州中西兩倉收贮邇來坐糧廳日在東門外土壩逐一查騐然後用小車載入倉厫轆轆之聲昕宵載道○江蘇督糧道景月汀儲憲於四月初七日由天津遵陸至通州謁見倉憲坐糧廳隨卽到壩交米山東德正帮粟米已抵通州日内卽須報到請騐矣○本月初十日祥許兩倉憲公燕江蘇督糧道景儲憲浙江督糧道世儲憲江蘇海運總辦王司馬浙江海運總辦吳司馬杯盤父錯山海雜陳賓主東南此樂無極○四月初一日倉憲提騐江蘇第三起　糧浙江第二起漕　前半起江蘇第一起白糧末二十船初二日提騐江蘇第四起漕糧浙江第二起漕糧後半起浙江第一起白糧前半起初三日提騐浙江第三起漕糧前半起江蘇第五起漕糧前半起江蘇第二起白糧前半起初四日提騐浙江第三起漕糧後半起江蘇第五起漕糧後半起江蘇第二起白糧後半起初五日提騐浙江第四起漕糧前半起江蘇第大起漕糧前半起補騐浙江第一起白糧後半起初六日提騐浙江第四起漕糧後半起江蘇第六起漕糧後半起初七日提騐浙江第五起漕糧江蘇第七起漕糧第三起白糧各前半起初八日提騐浙江第六起漕糧江蘇第七起漕糧第三起白糧各後半起初九日因雨停騐初十日提騐江蘇第八起漕糧浙江第七起漕糧前半起 
[閩省官報]  
　　四月初五日委署漳州府張儼禀辭赴任准補邵武府董毓琦禀謝赴任副將朱有元禀謝行帮帶全福右營練兵藩轅牌示建安縣典史陳　病故遺缺以試用從九沈念本署理初六日糧道陳禀明本日在署考官初七日同知温冠春自京起服來閩潘轅牌示長樂縣　安寨巡檢陳大耀病故遺缺以試用從九蔣　者理初八日委署福興塲趙長蔭禀謝縣丞舒鈞交缷汀州窰上厘局丁母憂回籍守制藩轅牌示詔安縣漳潮巡檢王之斌在省病故遺缺以新海先防用巡檢張炳文請補長汀縣古城寨巡檢凌寳印在任病故遺缺以海防新班先用巡檢龍錫銘請補邵武拿口巡檢陳鴻誥在任病故遺缺以海防新班卽用巡檢朱昌齡請補初九日典史沈和奉委善後局又案差督轅　示浙江海門鎭標右營　擊彭芝蘭與定海鎭標中營遊擊鄭文勝互調部選興化城守右營都司保元准予免考飭赴新任藩轅牌示俸滿連城縣北團寨巡檢孫培元飭回本任初十日管帶建威右營練兵補用總兵羅洪標由鶉鴿嶺帶隊回漁溪營次十一日委署福清塲趙長蔭禀辭赴任署永春州州同金文源交缷回省縣丞謝崇聲稟辭赴江口厘局試用縣丞來煜自京起服來閩十二日典史史致仁由京起服回閩督轅牌示浙江海門鎭標右營守備以玉環右營期滿世職候補守備陳方策委署十三日新選建寍左營遊擊劉金華自京來閩十四日試用典史何大焜由京來 
 
 

Page 3

 
 
閩均禀到 
[策鰲新志]  
　　日本海軍各兵艦分爲二等一曰防軍一曰敵軍日皇下令舉行大閱兹已事畢據云以玉浦之操爲最勝是日外國各兵船主各領事均往觀各日報館亦派人附日兵艦親臨記載當演習時敵軍之聲勢地形用何法以破或遇攻擊用何術以對或晝或夜或追敵或爲敵迫或大雨或濃霧宜如何注意以及軍需陣式機器鎗砲水雷宜如何運用無不取長去短與戰征無異本月十號總指揮官審判官將所閱情形評論一過翌日午後四點鐘時佐世保鎭守府司令長官林海軍中將清康設盛筵於官廨招讌操演時軍中執事諸員并軍港司令官各艦及港中將校共一百八十餘人林中將先述謝詞以慰勞然後入席飲至八點鐘時始告退○公爵九條道孝毛利元德島津思義俟爵尚泰皆於近日抱病請假四十日適與此次議院開會至閉會日數相符滿院傳爲笑談○蒼海伯再在議院聚議時高踞說壇面目端嚴風姿颯爽諸人登壇演講必洋洋數千言伯爵僅閱時一二分已畢聽者無不贊言簡意賅○北海道屬有地名札幌者本月四號午後十一點鐘時過南三條西四丁目失愼延燒三丁目四丁目警察署區役所女學校裁判所至五號四點鐘時祝融氏始倦而思返電線燬及六町一時不能傳遞○各府縣知事每年必入京一次請内務大臣訓示並相與評量新政上月之杪陸續到京本月七號内務省忽傳各知事及各警部長入署副島大臣命白根次官轉逹大約謂議院舉動不甚穩妥今後宜如何計畫可卽各回本任一面又派高等官内務叅事中山寛六郎往福井石川富山德島香川愛媛六縣内務省員警保局主事大浦兼武　務省試補員河村彌三郎往西京大坂奈良三重愛知滋賀岐阜和歌山二府六縣内務書記官山縣伊三郎内務省試補員松本幾郎往宫城福島岩手青森山形秋田大縣内務省參事官久米金彌内務省試補員石橋元吉往新瀉埼玉群馬千葉茨城橡木靜岡山梨長野九縣内務大臣秘書官佐藤隼吉内務省試補圭屋辰太郎往兵庫岳根岡山廣島山口大縣分投傳諭在任地方官預爲准備 
[大帥啓行]  
　　兩江督憲劉峴帥來申校閱在製造局暫駐襜帷已列前報昨晨關道憲聶觀察製造局總辦劉觀察松滬厘捐局總辦錢觀察提右營傳叅戎松海防劉司馬上海縣袁大令英法會審委員蔡太守葛同轉及其餘印委各員均於七點鐘起八點鐘止次第到轅禀安禀見管帶江蘇撫標滬軍營蕭雲卿軍門並督轅忠信二字營統領楊王二軍門各帶所部勇丁或執大旗或執洋鎗鋼又大刀均在行轅伺候紀律齊整氣象森嚴蕭楊王三軍門入内禀見鐘鳴九下峴帥乘坐緑呢四人大轎排列全副儀仗自行轅啓行一直往東至碼頭登大號官舫聶劉錢三觀察及叅戎司馬等均至憲舟呈遞手版恭送尚有印委各員紛紛送行滬軍營忠信二字營製造局砲隊營兵均在江干鳴槍跪送聲若珠連勢同山立停泊浦江之龍驤虎威飛霆策電各兵船升砲鳴虔巨響奔騰但見蛤渚烟横鮫宫浪湧九點一刻鐘憲舟解維由登瀛洲兵輪拖帶往北至下海浦洋布機器局閱視各樣機器三觀察並四叅戎司馬大令等見憲舟已發各乘馬車星馳電掣而去及抵下海浦憲稍止艤江干俄而峴帥登岸入洋布機器局察看一周各官在後相隨總辦設筵欵待酒肴芬冽酬酢從容及宴畢又至軋花局閱視情形至午後二點半鐘峴帥登舟赴淞各員恭送如儀海關道聶觀察提右營傅叅戎及張都戎等乘輪隨往吳淞龍驤虎威飛霆策電威靖測海等兵船亦皆銜尾而去烟波浩渺之中望見旌旂飄漾大帥威嚴眞令人嘖嘖稱羡不置 
[攔輿遞稟]  
　　兩江總督劉峴帥於前日鳴騶往北答拜駐滬各國領事官憲駕經過之處曰叟黄童爭欲仰瞻風采及拜客畢卽回製造局行轅將抵門左有崇明人王東狗攔輿喊寃湖南人張洪發郭某攔輿求給川資峴帥命巡捕官將三人帶回行轅飭委上海縣袁大令訊問大令奉飭後立飭差役回署飛傳招房紅禁值差人等前來卽於是晚十一點鐘時在製造局内訊問先提王東狗至案王訴稱小的籍隷崇明向在家中以耕種餬口父親名世豐叔父名世子上月間叔父與父親分拆家産父親共得平房四間因有急需卽將此房售與叔父言定價洋四百元先收二百十五元尚少一百八十五元延約不付日前父親往索前欠叔父不但不付反將父親毆打身受鱗傷當赴崇明縣控告王大老爺反將父親管押小的旋向叔父理論叔父凶横異常小的是以情急特地到此喊寃叩求明察大令得供飭將王東狗父地保看管聽候禀明峴帥核奪又提張郭二人研詰張郭同供係湖南湘鄉縣人保舉遊擊花翎向在老湘營統領陳大人處差遣後赴臺灣剿平生番此次於上月間到滬欲回故里囊槖蕭然求制憲酌給川資俾得早整歸裝不勝感戴大令著分别退去候禀明峴帥再行酌給 
[雙鳧渡海]  
　　崇明縣王明府於前日來滬恭迎督憲晚間峴帥回轅傳王明府諭以王東狗喊寃一節令速回署秉公研訊明府奉諭後卽於昨午乘舟回崇 
[駕返瑶池]  
　　松海防劉乙笙司馬之夫人邇日感患風寒屢邀名醫診治無如藥餌無靈竟於前夕仙逝司馬情深伉儷值此琴絃中斷自不覺黯然神傷旋擇於昨日大殮滬城印委各員均往吊奠素車曰馬極一時之盛 
[臺基破案]  
　　某氏婦混名小喜娘蓋因婦善於詞令工於逢迎每遇人家有喜慶事輙招之來使之酬應諸事婦則搔頭弄姿引人入勝遂有是美名婦旣出入小家門户遂萌引誘之計近在法界彩視街地方租賃第十號房屋一間安設牀榻以撩風引月之餘波結顚鸞倒鳳之因緣前晚六點半鐘有輕薄少年與某氏女卽相約偕來同圖好合不料春光漏洩被法捕房包探郁庭湘偵知告諸捕頭前往拘拿小喜娘已有所聞避入鄰家第八號房屋内甲與某氏女亦從後門逸出及包探人室則已闃其無人當將同居之一男兩女拘住並烟槍三枝烟燈兩盞起出查問之下始知小喜娘避匿處卽至鄰家在臥房牀下拽出帶入捕房管押聽候解案訊辦開設臺基最是傷風敗俗松江老嫗前鑒非遥何物小喜娘竟敢明目張瞻不顧法紀此而可恕何事不可恕耶 
[流氓被獲]  
　　流氓姜和尚糾衆行兇前報已紀其詳孰料姜等闖禍後愍不畏法公然帶同羽黨在小東門外烟寮茶肆中忽往忽來横行無忌昨經捕房包探在匯海源烟館内將姜拿獲又在寄園烟館同樂樓茶館陸續拘獲羽黨四人一併送入捕房管押以待解案請辦聞姜等共有結拜弟兄四十八人貪如狼猛如處素爲巿廛所側目此次拿到五人尚有四十三人倔强不服意圖報復是眞桀驁之尤者矣治亂民用重典有地方之責者其可以姑息爲事耶 
[小孩失路]  
　　前日有八齡小孩在法租界迷路經巡街捕帶至捕房昨經捕頭訊問孩稱名阿金父名阿伴現開鐵店惟所居之處已不能記憶捕頭著暫留捕房待其親人前來認領 
[發堂擇配]  
　　江都縣馬快張洪去年誘拐唐胡氏等來滬出售適被法包探所見拘送公堂轉解至縣其時陸春江明府方綰縣篆研訊之下飭將張洪收禁唐胡氏交官已列去歲報章前晚袁大令請帮審委員宋二尹提該氏到案發落唐胡氏訴稱籍隸揚詶今年廿五歲並無親族去年實被張洪誘至滬上求請超豁二尹得供著將唐胡氏發善堂澤良婚配 
[因病取保]  
　　著名流氓吳阿貴綽號冰打阿貴去秋向浦東冰廠肇事由上海縣袁大令飭提到案收入所中邇來吳阿貴在所患病原差據情禀報大令請帮審委員宋二尹於前晚升堂研訊吳訴稱係本邑人家住二十四保二十一圖向作小本經紀去年奉提到案自知罪有應 
 
 

Page 4

 
 
得目下小的在所患病求恩交保出外後當痛改前轍二尹騐得吳阿貴患病屬實准其交保如再滋事定當逮案重懲 
[英界公堂瑣案]  
　　寧波人胡永金訴稱小的在治下虹口開飯店用方順生司帳因到店只十日曾被竊去洋銀三十五元寄存伊哥小良處妄稱拾得銀票兌來有陳一莊者知伊來歴不明意圖訛詐小的始得知其事立卽報捕拘案方供稱小的係寗波人在胡處司帳因竊得洋銀三十五元寄存哥哥處原說是拾票兌來陳來硬索若干與之爭閙小良供稱順生是小的之胞弟某日向小的言拾得銀票兌取並不知是竊贓是以受寄陳供稱小的亦寗波人現在治下開紙店知順生洋銀來歴不明故向查問蔡太守判令將順生管押五禮拜陳管押四禮拜小良從寛開釋洋銀給胡領去○包探張九意禀稱湯阿大從劉河竊得馬一匹騎至上海求售失主沈邦榮聞而來此央小的帮同拿獲沈訴稱家在鎭洋縣劉河鎭前月十四日被湯竊馬一路跟蹤來此由包探帮獲送請究懲湯供稱小的亦劉河人馬由曹阿淞竊得小的與曹同在一處致被也拿曹供稱小的亦劉河人此馬無人經管是以借騎蔡太守飭將湯曹移送鎭洋縣辦理馬給沈領去諭令自行投質洋人波奇訴稱家在白老匯路昨日有二人在門前騷擾不休是以報捕拘案陸佩林遞禀聲稱小的係常州人現在治下虹口開烟館女兒小字阿銀年十七歲十七日忽然失去找尋無著今始悉被波奇處庖丁時寶誘匿因卽投報捕房豈知時寶已將阿銀寄在細崽蓮生之外婦處及尋見查問則衣袋中洋銀四元已被時寶用去用阿銀已許字同鄕人某姓如此情節顔面攸關時寶反妄告西人指小的抵梢致被報捕拘案陸氏卽阿銀供稱本月十七日蓮生及時寶言荐爾至洋人處傭工工資甚巨不料竟被扃閉小屋内已歴三天曾遭姦宿及父親找尋始得釋出蔡太守問阿銀如何與時寶等相識陸稱時寶蓮生常到小的處吸烟因之相識太守著波奇將時寶等交案會訊核辦○聚元南貨店主鈕仁甫訴稱前日下午店中購取臺糖已納釐捐突有孫省芳者冐稱捐局中人前來查問隨又串出黃振華言賄以洋銀十元卽可無事爭論間由某包探拘案包探顧福亭禀稱聚元之糖均已盖印明係曾報釐捐况店在虹口新蘇路地居租界中孫等不應擅自查問孫供稱小的在捐局當司事鈕前曾因漏捐具結故此次向之查問並不索賄亦非與黃同去黃供稱小的前在捐局當巡丁現已斥革在治下開設丸藥店是日行經聚元見有查捐之事因之袖手旁觀並不索取洋銀叩求大老爺明鑒蔡太守飭將孫送交捐局發落黃交保候示○陸長生訴稱雇李候仁船裝煤被竊四簍已將一簍售與王仁和查究之間突有朱阿沛者向之逞蠻是以報捕拘案李供稱小的貪小悮犯以後不敢舞弊矣朱供稱小的與李爲友故向婉勸不敢行兇馮阿寶李高四同供稱小的等皆係船夥惟求恩宥王供稱小的在治下開老虎灶收買李煤一簍並不知是竊贓蔡太守判令將李管押兩禮拜朱管押三禮拜馮及高四各押十日王罰洋銀五角充某處西醫院經費贓給失主領去○一百十二號華捕禀稱本月十九夜七點鐘時小的巡至某處河漘見老婦楊丁氏投河自盡因卽救起捕頭命小的查氏自盡之由因傳氏子楊小弟解送案下小弟供稱小的係蘇州人母親年已六十六歲向患瘋癲時發時愈前夜不知如何投河旣救起卽身上發燒已經小的送回蘇州原籍蔡太守曰諾○顧白勝訴稱小的在虹口某碼頭當小工與王一虎等爭作工致被兇毆王及陳阿羅張裕春劉林彩同供稱小的等皆江北人雖爭工作不敢逞兇且已被管押四天叩求恩恕蔡太守騐得顧並無傷痕判令將王等開釋諭以不得再肇釁端○俞長生訴稱小的傭於印度人孟要華子處孟要華子被賊竊去絨衫十件已由某包探查獲人贓請爲給領竊賊張和尚訴稱小的係江北人旣冐不韙之名知難免於罪戾惟求恩典俾以後可革面洗心蔡太守判令管押三禮拜贓給俞領去交還孟要　子○小車夫楊太明訴稱昨日譚能甘雇坐小的之車原許車力三十二文及到祗給十八文向論被毆身受微傷因之喚捕拘譚送案譚供稱小的係廣東人因爭車力不依被楊辱罵故與口角不敢逞蠻蔡太守判罰譚洋銀半元給楊爲養傷費我知譚爲小失大其心必苦不堪言矣尚能甘乎○顧吳氏訴稱小婦人在治下開設烟館以博蠅頭前日陳吳氏來尋姪子見卽扭毆小婦人告以勿在店中伊卽打架突有馬夫陳阿毛卽阿寶者挺身而出斥小婦人不應助氏之姪卽將玻璃窓茂烟缸擊碎忙亂中又失去烟槍是以送捕拘案陳吳氏供稱小婦人與夫弟阿毛到顧吳氏烟館尋姪索取夙欠之錢顧吳氏竟助姪逞兇致釀此禍阿毛供稱小的在某處當馬夫陳吳氏尋姪不敢逞蠻蔡太守着陳吳氏交到姪子覆訊核辦○包探顧福亭禀稱小的緝獲竊賊徐正生詰得曾竊吳阿寶錢蔣氏等家衣物因之吊贓送案吳及錢蔣氏請領失贓徐供稱小的係江北人自知所作所爲昧於天理惟近已稍稍歛蹟不敢復蹈前愆矣求賜宏恩以全顔面蔡太守判令笞責一百板贓給男女兩失主分别認領 
[助賑摭要]  
凡人樂善之忱必待有所棖觸遂勃發焉而不能自已斯途雖殊而其歸可觀也江西辛卯笠舉人在京團拜餘資移助由三晉源來京平足紋八十七兩八錢合規元九十兩零四錢三分揚州皋手求免災士由恊源莊來洋一百元武林用和堂魏由源豐潤來洋一百元培桂軒由寶和莊來洋一百元又耕讀軒洋二十元戴仁丈星垣洋一百元吳琴氏洋二十元崇邑無名氏募龔長興程裕茂公源豐號合洋一百五十元嘉定汪子剛翁募浦昌浩翁續助求病速痊洋八十元曹娥鎭敬其事主人由厚康莊來洋七十元又募金山塲張洋二十元濟陽氏洋十元澄心晝屋吳善士由東來升號交到洋五十元温州永嘉縣馬貞石善士求病速愈由源豐潤號來洋五十元吳興守彝室居士爲福建泉州府羅溪分縣胡二尹代交助賑由升大莊來洋五十元江西臬署沈博臣善士求佑尊人尊堂卻病延年合家吉慶由益泰厚號來洋五十元又友人洋五元蘇坦東越會館年例春季由司年欵請行家閱報知儀徵被災之慘將該資移助由胡益泰羅文卿翁寄來洋十元委解瘠區食苹誌喜汰殽胾以匡時培桂流芬兼讀耕而種德甦困則災可以免拯荒則病可以痊行仁不外澄心拯急何須適口嫺職允推令子扶危樂有良朋濟人端賴乎用和救世弗踰夫敬事頡頏讌國景仰延陵勸募多方同聲相應藉增觀感謹特表彰上海北巿絲業會舘籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　四月十七日夏鹺尉之栢解淮北商捐銀兩來揚十八日補用道許觀察元章到揚公幹十九日湖北胡叅戎兆有解鹽課銀來揚正任海州知州王剌史大剛過揚赴省 
[讕言姑志]  
　　客有從邵伯鎭至揚州者告諸本館訪事人云鐵牛灣西堤中大王廟工程已將告蕆日前舁神像入新廟驀見神座下一巨穴有常山率然之類蟠屈其中身長二丈餘其大如碗巨口凸目吐呼吸有聲夫役大驚不敢偪近正在驚訝之際座前二尺許地又陷成一孔掘而視之中藏棺木二棺尾相接頭則一東一西上有鐵索繞之棺質甚堅似是楠木所製棺和約略有字跡然已模糊不可辨認矣赶急禀知承辦委員委員恐肇禍端立然香燭叩拜喃喃默禱移時然後飭人將棺移葬東堤立標爲記復召集多人置蛇巨筐中舁往湖漘投諸水内翌晨夫役羣聚工作則蛇依舊蟠屈原處遂又禀請委員虔禱旋復舁往放之如是者三始不復至一時闔鎭哄傳詫爲咄咄怪事嘻此特齊東野人之語耳何足怪哉 
[上海北巿絲業會舘籌賑公所施少欽經收山東順直賑捐四月初一至初七日第三千一百六十二至六十八次情單]  
　　初一日無名氏洋六元益泰土號五元陸愼之募顧馥興由太倉繆季豐寄來四元汪海帆求合家平安四元范本奎求速全病二元病愈還願二元硯香閣求四季康寗二元盛源二元周子垣一元○初二日浙省萬承志堂馮聽五善士募寄寄樓主人因學坡外症求速愈洋五十元吳門松溪漁人求鳳女牙疳全愈免生他患洋七元保安居士二元○初三日儷記由彚康莊來規銀十兩又廣記錢廿千文華陽悅勝堂仰四禹堂高敬修堂顧退省堂顔德裕堂王經藝軒劉敬德堂汪履福堂張履素堂姚懋德堂李富春堂嚴裕德堂馮餘慶堂應木犀香室汪徵元尚義堂鮑十六户各一元浙寗成章一元無名氏一元錢五百元○初四日信善子洋十元樂壽子四元太倉陳應奎爲弟李應霖咳嗽求速愈洋十元杭州錦雲綢莊鎖手代隱名氏移壽筵資洋十元蘇垣醬業公所葉俊卿募梯雲閣求平安洋六元蘇州元裕易隱名氏二元四角沙溪顧洪順募丁生求瘧速愈二元漢口招商局懺罪子祭掃費移助爲母陳妣求資冥福二元蘇州全鼎一元貝瑋二角○初五日吳城下卡不書名善士祈一身清吉百病消除曹紋銀五十兩批見規元五十二兩七錢一分四厘江西清江縣敦仁堂善士由漢口文虎卿善士託招商局來九八平紋銀五十兩批見規元五十兩零一錢八分四厘高郵州署錢席孫子勉善士助小清河上游以工代賑洋廿元又助臥牛山朝陽十二圩洋三十元氷谿求病痊子助紡織局由晉和莊來洋廿元揚州黃蔭森乞病人速愈並合家平安洋十二元求母病速愈洋十元餘記三元張氏保産平安二元○初六日守拙居士續助由寶和莊來洋五百元始平女子求病速愈洋一百元守眞子吳與氏由杭州恆豐順寄來洋三十元太倉錢詒芑求病速愈八元蘇州余崑如求母病速愈家宅平安三元銅洋一元金順官保平安洋一元南翔李樹聲得子完願八開洋五十個内銅洋一角○天順祥來陳幼耔募延齡堂求眼明身健卻病室求妥痊益壽一心誦讀書屋求童體充實讀書有成三省齋求全家無恙謀事得就一鳴軒求性情和順漸能言語保赤閣求無災無難身體康强六户各京紋銀二兩合規元十二兩三錢八分四厘○初七日川沙司獄署王楊氏求心氣痛卽愈完願並求除根洋四元漢口清軍府署陳貽福代賑人四元蘇州張贊臣求消災免禍身體平安二元又爲内子目疾求愈百事順遂二元俞順興因學徒沈阿全等毆辱買客談廷渭先生罰欵一元毓秀堂陳銅洋五十元昌記銅洋二元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
