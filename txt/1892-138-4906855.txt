# 1892 - 138 - 4906855

 

Page 1

 
 
[彭剛直公奏稿出書] [  l圖書集成局代啓]  
　　彭剛直公以諸生從戎敭歴中外無論紳商婦孺莫不震懾威名其生平奏疏皆能實實劈劈洞澈源流洵爲談經濟者不可不讀並可與曾文正胡文忠左文襄諸集參觀兹由懷南居士覔得浙江俞蔭甫太史代編原書八卷託本局排印校對精詳刻已出書白紙每部實洋一元二角存蘇州察院塲上海棋盤街文瑞樓二處出售 
[整頓海軍芻議]  
　　泰西各國之所以稱强於海外者恃其海戰也創製鋼甲兵輪鐵脊快艦裝載巨砲操演水兵以縱横馳驟於驚濤駭浪之中而無所畏阻遂挾其所長以與中國往來中國莫之禦也於是乎海禁開而成通商互巿之局面中西之好旣合中國乃知夫已之所短羡夫人之所長欲舍已以從人用長而棄短製船購砲一切畢舉爰特設海軍衙門以王公主其事以輔臣綜其權以老於軍務諳於洋務者爲之帮辦内外相顧首尾皆應鐵甲鋼甲將漸見其增多巨礮快槍將日見其推廣南洋北洋分其區閩海粤海别其地而要皆統於一尊其規模之閎敞擘畫之精詳　醇賢親王實手定之而李傳相與張勤果曾惠敏諸公左右而襄贊之丁禹廷軍門總其柄而司其令堂哉皇哉荼如火如盖以外觀騐之駸駸乎可以與泰西各國相與頡頏且中國地大而物博逐年添配累月經營再加數年之功船則日增兵則日練將見前此之所短者變爲今日之所長而彼泰西各國則旣舍此更别無所長而我已足以兼之是不啻駕乎泰西而上之底定功成貢獒献雉者且不可以數計國家之興豈有艾哉然而牖下書生靜觀默察有不得不幾費躊躇者則惟恐猶有未盡周密之處也夫鉛刀雖鈍尚有一割之用也爝火雖微尚有一照之光也古人謂智者千慮必有一失愚者千慮必有一得蒙嘗獨居深念計及於此事其亟應整頓而勤於講求者厥有數端請得而覼縷以陳之盖中國自開海軍以來於今已有年矣醇賢親王薨逝慶邸代之蕭規曹隨較若畫一而日久生玩亦中國之通病故及於今而所以整頓之者尤爲當務之急也窺俄人之志此時雖不可逆料而其必欲自圖出頭則地無論中外人無論賢愚莫不知而信之而揆度其出頭之地則阻於西必逹於東逆於北必遂於南其勢然也東三省練兵極爲認眞原卽此意然防之於陸而陸固無虞僅防之於陸而陸亦難恃也俄人一動高麗必爲戰塲而其地勢正扼其要敵人必恃其水師之利以與中國抗衡中國欲與之爭當必全賴乎海戰此海軍之所以不可不深爲講求者也又如各國來華通商傳教近年以來時有轇轕之事幸而辦理得法尚不至於激成變端倘一或不愼卽時可以化玉帛爲兵戈觀於去年閙教案起中國立時獲匪嚴辦懸首藁竿而以賠欸未曾講定西國卽以兵船來華大有桐喝刼制之意夫泰西各國固不願輕開釁端而一時交涉之事偶有不平之處兩邊各不相下其釁可以立成若中國但有海軍之名而無海軍之實則敵人將益輕我而交涉之件事事受虧其勝負之數不必於疆場乎見之卽可於樽俎間定之矣故蒙以及此時中國整頓海軍講求武備實爲最要之策而所以整頓而講求者道在認眞二字而已整頓之道大綱有三一曰得天二日得地三曰得人此其總綱也先持其綱而後更詳其目目之數繁不可以猝舉當逐一詳言之大綱旣舉則衆目自然畢張然後法不虚設事不虚行習而久焉士氣作於下嘉謀定於上一船卽得一船之用一兵卽得一兵之助雖以此横行於海外西國之入亦將聞風生畏望洋而歎以爲中國有人焉飭邊吏毋肇事相要以玉幣相會以冠裳相交以忠信相維以禮義而中外乃可以永敦和睦絶少齟齬盖所謂和也者必其兩國相較如五雀六燕錙兩悉稱而後可以和一有低昻卽不得其平不得其平斯外和者内不和口和者心不和暫和者久不和始和者終不和雖有善爲和議者恐不能措手矣故曰整頓海軍乃當今之亟務而不可以稍緩須臾者也謹以考於古通於今者爲箇中人告請先舉其三大綱 
[天廚櫻筍]  
　　醕賢親王金棺奉安在邇皇上須親出送迎所經蹕路刻已一律興修并由中右兩營營官派弁兵按叚看守復諭奉安之前一日佩帶腰刀前往按叚伺候充當站道巡查各差○吏部爲批示事據候選知縣前貴州開泰縣教諭范家佐呈稱係貴州普安廳優貢由開泰縣錦屏鄕教諭隨同滇軍克復城池出力蒙前雲貴督憲劉保奏同治十二年十一月廿三日奉旨著以知縣在任候升又因肅清全黔出力蒙前貴州撫憲曾保奏光緒元年正月十六日奉旨著以知縣不論雙單月在任候選丁繼祖母憂開缺服滿起復以知縣投供候選嗣丁母憂服滿今就近在部呈請起復兹因知縣銓選無期無力在京候選情願將保舉知縣候升並雙單月候選各案一併註銷仍歸教諭原班俾得回籍候選等因具呈前來查定例捐納各官有因銓選無期呈請註銷者仍以原職補用至各項勞績保舉官階班次未經出仕人員無論所保幾案一經註銷卽將該員迭次保案全行註銷概不准註銷一二層如係先捐後保准其仍留所捐之階其先捐後保人員註銷保案後其所捐之階應歸内選者輪選到班時查係頂選之員仍應扣選一次已經出仕人員註銷保案後係應歸月選亦卽照此辦理等語查范家佐貴州普安廳優貢由就職本班先選用訓導選授鎭遠府訓導籖升開泰縣錦屏鄕教諭同治十年二月十九日到任因克復城池出力保奏奉旨以知縣在任候升欽此又因肅清全黔出力保奏奉旨著以知縣不論雙單月在任候選欽此丁繼祖母憂開缺服滿起復赴部投供候選嗣丁母憂服滿就近在部起復據該員呈請將保舉候選知縣之案註銷仍歸教職原班銓選核與定例相符應准其將保舉知縣候升並雙單月知縣各案一併註銷以教諭歸應補班内選用該員如係名次在前到班卽選之員應俟本班用過一班之後再行選用除知照貴州巡撫外呈堂批示○國史館示傳吏部送到漢謄錄楊光熊陳衍昻賀祖藩鄭伯溶周家厚瞿繼昌秦曾蔚李錫璋慶綸馬蔭梧彭存中胡瑞文宋賀麟限於本月十九日親身赴館騐到毋違○禮部示頭傳覺羅官學候補教習漆寛方榮秉宗室官學候補教習俞慶恒限三日内赴部騐到並携帶筆墨以備當堂塡寫親供核對筆跡毋違○吏部爲示傳事所有翰林院孔目一缺本部現擬定期考試相應出示傳令國子監咨送肄業拔貢吳作霖鄭鏡蓉章正甲副貢馬玉珂胡啓心鄒國楨劉煊安瀾等八名於五日内取具同鄕京官印結塡寫履歴赴部投遞以便考試○李鐵拐斜街苦水屋掌櫃人穆姓有屋一椽由賣甜水人盧某賃居每月徵京錢二弔盧苦無以應積欠二年有奇穆因投北吏署控告傳訊之下限三日内理明○某旗人家在祿米倉繼室某氏夙與某甲有私只知朝暮歡 
 
 

Page 2

 
 
娛不復顧藁砧終年䭾碑石矣正室生有一女年甫十七齡氏視若眼中釘盡情凌虐苦捱磨折以致身亡業已棺殮瘞理鄰人毛姓聞而不平投報東指揮署正指揮韓君飭役拘氏以待由城移送刑部訊究一面禀詳城憲移會刑部司員次日帶領仵作官媒騐得女屍遍體皆傷隂門被剌如漏瓢然現此案已掣分福建司姦夫拘獲到堂供招確實大約指日卽須讞定云○下第孝廉二人相約借居楊梅竹斜街嘉興店本月十六日賃通州車五乘赴天津覓輪船附之南下行至前門東首城下水關外小橋四車已蟬連而過末後載行李之一車由某甲執御爲時甚早倦眼朦朧行至橋邊軍忽翻側致甲壓斃轅下孝廉知事不得了急遣价往報兵馬司以待正指揮親臨檢騐猶憶二月間南營唐遊戎乘輿至此騾驚而逸幸未僨事游戎意爲橋神護佑次日恭備牢醴往酬嘻果何所見而云然乎 
[皖公山色]  
　　安徽學憲吳肅堂文宗於十二日行抵皖垣旋卽懸牌於十三日行香下學講書放告十四日考生童經古○今年暘雨應時菜麥收成頗稱豐稔茅檐蔀屋中無不眉飛色舞○吳肅堂文宗訪聞安慶素有搶冐頂替傳遞之弊不可不及時整頓因特牌示考棚略謂正塲文童凡點名時各書姓名黏貼卷袋上懸掛胸前使應名時一目瞭然點一牌卽須一牌人應名點二牌卽須二牌人應名以次照行魚貫而入設有爭先恐後擁擠亂蹧及卷袋無黏貼姓名應點不符卽行扣除拿交提調官重懲如係冐名頂替卽飭從嚴治罪言出令隨决不姑寛想憲諭煌煌應試者當不敢以身試法乎○有一種小戲名曰黃梅調裝點雲情雨意妖冶之狀淫靡之音最足壞人心術前經官憲飭差驅逐此風爲之稍戢近來日久玩生城廂内外到處開臺每至璧月初升銀缸齊點繁絃急管響遏行雲鬢影衣香喧闐滿座此何等事而竟任其明目張膽乎牧民者不得辭其責矣○委署廣德州吳松午直剌交卸懷寗篆務後卽奉大憲札赴滁州公幹兹已回省銷差復詣憲轅禀辭諏吉十六日率同眷屬買櫂東下○新授鳳陽府李太守肇南於十五日行抵皖垣赴各衙門禀安並拜會同寅各官俄而各官紛紛答拜車馬絡繹於途○吳肅堂文宗於十七日考太湖十九日考宿松廿一日考望江塲規甚爲嚴肅片紙隻字一概不許携帶諸生點名入塲諭令役皂從嚴搜檢如敢徇隱塲中一經查出卽將該役嚴懲枷號示衆風行雷厲於此又見一斑○新授江西南安府周太守浩於十四日抵皖太守籍隸宣城此次請咨引見小住珂鄕暫息勞塵卽當束裝東下 
[一蹶不振]  
　　温州有徐震山者廣交遊喜結納輕財仗義慷慨好施人有急難相商無不解囊相濟十餘年來如一日向爲温州衛王守戎司出納兼充樂清縣庫書神通廣大郡中年少視爲米家郭解一流人偶有缺乏向徐借貸莫不咄嗟立辦挖肉補瘡所不辭也年來徐援例報捐職銜忝附縉紳幾忘却本來面目去夏王守戎交卸檢點移盤虧空近萬王守戎概諉於徐然徐兩手空空苦無現銀彌補其平時作大老官模樣無非慷他人之慨耳至此遂計窮力絀互相推卸爲省憲所聞卽派委員催提適王守戎回籍措資徐左支右絀正在百計營謀而樂清縣惲直卿大令聞徐虧欠衛欵深恐挹彼注兹受其波累勒令撥解奏銷銀二千餘兩尅日籌備統計端節以前尚須報解兵餉數盈巨萬徐不得已於十二晚先赴樂邑措辦黃白物意圖傾産抵償以全顔面其妻因染紅花於十三日携同兒女暫往戚家而王守戎之瀛眷與徐同居見徐妻子他出誤以爲挈眷而逃急遣家人禀報太守曁城守營派兵追捕風聲所播草木皆兵徐在樂清聞此消息明知聲名已玷欵項難籌無復面目見江東父老只得弄假成眞激而爲金蟬脫殼之計臨逸時遺禀一扣將田産房屋盡數繳呈太守請其變價充公未知德太守如何辦理此係訪事人所述然乎否乎請質之知其事者 
[查拿私梟]  
　　湖北爲淮南引地運鹽到岸商有票票有課此之謂官鹽無票無課私買私賣皆爲王法所不宥黃羅麻孝一帶地鄰皖豫向爲私梟出没之區來往飄忽防不勝防縱陸卡水師嚴密盤查終覺鞭長莫及兼之各公司輪船水手及寧波鴨屁股掛洋旗民船等每逢上駛夾帶私鹽或商通痞棍或賄賂差保包庇窩囤價廉易售均屬有碍官鹽銷路現聞湖北督銷局楊觀察將此等情形會同鹽法道瞿觀察禀詳制憲重申禁令認眞緝拿上以完國家之正稅下以除鹽商之蠧害張香帥顧全大局將緝務極力整頓當卽如詳札行江漢關道及沿江各處文武官弁營汛一體照札施行毋得藐視功令憲札列後兵部尚書湖廣總督部堂張爲札飭查拿事案據北鹽法道瞿道詳淮北督銷局楊道咨稱疏銷淮引以緝私爲第一要義而私販肆行無忌實由地棍包庇窩囤所致前奉發告示分貼曉諭足儆兇頑現恐日久玩生自應重申禁令請再行給示等情到本部堂據此查地棍包庇窩囤誠爲私銷之根最爲可惡除如詳再行出示嚴禁一面札行江漢關道照會稅務司飭令洋扦手凡遇到岸輪船及掛洋旂之夾板船寧波釣船等一體嚴加搜查如有夾帶岱私務將人鹽一併拿獲送交督銷局照例究辦勿稍疎縱並檄行陸路緝私馬步勇營長江水師各營將私販灑賣窩囤一體嚴拿及沿邊沿江各州縣遵照沿邊者會同營汛及馬步勇營沿江者會同長江水師該境或係北私充斥之處或係岱私灑賣之所除將外來及本境私販均須隨時稽查圍拿嚴辦外如有奸商地棍爲之包庇窩囤尤宜嚴密查拿務獲從重懲辦不得稍存瞻顧此係地方官分内應辦之事責無旁貸倘該州縣膜視鹽務視嚴札爲具文有意見好地棍故縱窩囤或任聽差役得賄包庇不行查禁嚴拿弁兵勇丁畏葸縱放不行禀請懲辦一經鹽道及督銷局禀聞定卽先行撤任查明懲處外合就札行爲此札仰該局卽便遵照此札又發告示一道照錄於左○湖北總督部堂張示淮北私鹽充斥邊界浙江岱私沿江灑賣馬步營勇分扼要隘洋關扦手稽查忽懈如敢故違拒捕持械格殺無論定例具在受雇船騾嚴辦示戒地棍窩囤尤爲大害州縣嚴拿責無旁貸縱容窩販稽查疎怠文武員弁考成有礙諭爾商民懍遵禁誠 
[鳩兹火警]  
　　本月二十四日傍晚時蕪湖江口牙厘局對岸河濵某姓家因晚炊遺火灶下延燒積薪遂致一發難收近日潮水大漲拍岸平隄過關船隻薈泊於此一見赤熛怒煽無不心驚膽慄相與斬索斷錨爭先駛避無如東船西舫接尾銜頭一時難以移動但聞呼喊聲號哭聲喧成一片幸封家姨不甚助虐祝融不能飛渡遂繞出前街將對面各屋拉雜摧燒並波及隔隣草房其時某姓樓房三間因在垓心四面皆火照耀如晝某姓亦不作瓦全之想及焚一點餘鐘比隣屋宇悉罹刼灰而某姓樓房尚如魯靈光殿巋然獨存僅簷下瓦椽略被炙焦而已論者謂爲神靈呵護理或然歟北岸各叚洋龍渡河噴救踴躍異常保甲局員及各武弁亦徒步臨塲往來彈壓是役也共燬瓦屋兩間草屋七八間旋卽火滅烟消然附近居民受驚已不淺矣 
[搜捕蝗孽]  
　　去年皖江南北飛蝗遍野大憲遴委幹員籌撥巨欵馳往各屬會同地方官竭力搜捕及交冬令又飭各州縣督同鄕民挖取蝻子人力所及幾於毫髮無遺詎料天心尚未厭禍今年入夏以來蝗孽蠕蠕出土嘴尖而足高醜形畢備當塗縣屬東北鄕一帶田間密鋪厚積約有二三寸太平府王子範太守親自履勘星夜飛報各大憲蕪湖道楊子通觀察據禀立卽札委候補巡檢鄭蘅浦少尹縣丞鄭二尹練軍營胡哨帶同兵丁數十名於月之二十三日起程赴郡會同地方官紳嚴行捕捉並諭少尹等抵郡後將辦理情形逐日飛禀以慰懸系兩江督憲劉峴帥出省校閱行次得禀卽電委駐紥蕪湖老湘後營譚馥亭軍門督帶勁兵三百名遄赴該郡奮力剿捕皖撫沈仲帥亦札委現在皖北辦賑甫竣之彭綬臣觀察就近渡江督同各員迅速撲滅毋任稽延時日致令羽翅豐滿滋蔓難圖又聞仲帥以該縣蝗孽孳生其來必非朝夕何以不早禀報因將該縣葉大令暫摘頂戴仍責成從速辦理此次文武各員同心協力區區小醜想不難一鼓敉平也 
 
 

Page 3

 
 
[甬上人言]  
　　某日清晨有一女屍横置寗波西河營馬弄廢屋基上壞牆之隂面被血痕年約三十左右以青布裙蒙面用裙帶勒咽喉而死一時譁傳遐邇詫爲奇談後經地保查得死者府城中人與姑傭於東門内雙翔熊鞋店遂招令前來認領據稱媳出門已三日言欲歸家不知何故自盡翔熊店主憫其窮苦出資爲之棺殮○寧波忝議廟畔某餅師之婦懷投玉燕八月於兹碩腹膨脝幾如五石之瓠近患寒熱似欲臨盆迨招穩婆到家則婦與其夫同臥壯中喚之不譍逼視之夫已魂遊泉府婦亦寂寂無聲僅存一息穩婆懼不告而去不片刻婦卽相隨泉下孩遂死於腹中嘻異哉 
[朱雀航頭閒話]  
　　金陵城垣本極鞏固祗以年深月久以致逐漸凋零昔年俄太子來遊大吏曾撥營兵略加修葺然仍有殘缺之處恐不足以壯觀瞻因由江寧府曉諭居民如藏有完好城磚著送至工所一律收買酌定官價毋許爭多較少等因并委承修官三員督率兵丁踴躍從事○署徐州道桂薌亭觀察因正任沈退庵觀察已於上月杪履新卽經交卸惟尚有新創土藥釐稅須爲之釐定章程因小作勾留約日内方可回省聞諸宦途中人謂觀察有請補鹽巡道之說然督轅尚未懸牌也○某甲家在金陵東關頭槖筆走天津爲百里候掌記室蓮花幕下不愧書記翩翩近以游倦思歸俶裝南下某日行抵白下登岸時忘取帽盒遂回至躉船檢取一失足墜諸江干脇骨爲岸碰傷立時氣絶經友人奔告其家屬備就棺木殮諸曠野中亦慘矣哉 
[劇賊就擒]  
　　金陵四福巷奇石軒烟室爲前明徐中山王花園舊址有石一方形聳如削高一丈五尺有奇百孔玲瓏十分透瘦旁植籐花一株盤根石竅中枝肥若兒臂濃隂拂地芬馥襲人牟利之徒開烟室於此遂以奇石得名前日有操侉音者四人聯袂而至一榻横陳噴雲吸霧正當逸興遄飛之時忽有江寧縣差七八人率領丹徒縣差蜂擁而入繩索齊施當將三侉獲住如縛豕然擲諸地下一侉乘間脫逃見門外有人鵠立遂緣石而登正擬升屋踰垣忽衣袂牽掛於枝上忙迫間不能解下因而被獲徧搜賊身有洋藥一包山查糕二塊各懷短柄小刀一把别無長物差役等加以鐵練或推或掖而去據某差云此案係鎭江丹徒縣派人追蹤南下恐有錯悞沿途未敢動手會同此地縣役尾隨其後者已數日今見其在東牌樓某店竊取山查糕知非善類遂一鼓成擒聞此四人屢次盜取富家財物積案纍纍代理江寜縣王秀山剌史略訊口供已直認不諱不日當解回京口歸案審辦 
[袁江雜錄]  
　　江安糧道馬觀察於初七日由省來浦旋卽督漕北上○萬司馬奉淮揚海道飭令暫行兼護淮安府印務於初六日接印桂太守仍回徐州本任張太守仍回淮安本任○翁邑侯出示嚴拿青皮三名一爲虎頭太歲張文學一爲李芳一爲剥皮王小辮子○翁邑尊於十八日在獄提出盜犯四名押赴巿曹立正典刑○前由宿遷緝獲教匪李漢現於初十日由浦起解晉省有防營勇丁護送○善後局施醫散藥已於初一日開辦彼爲二豎所困者可以踵門乞治矣○十四日午後濃雲自西北起膚寸而合隂森似墨旋聞雷聲殷殷雨亦隨之而至此爲今年聞雷之始故誌之○翁邑侯奉學憲札飭舉行縣試遂曉諭各童生定於六月二十八日取齊閏六月初一日開考七月初一日府試有志上進者當磨厲以須矣 
[履勘蝗蝻]  
　　上元江寧兩縣境内蝻子發生徧地蔓延約厚半寸許近日天氣和煦蠕蠕欲動鄕民邀約多人赴縣禀報並請大令躬自履勘署上元縣陶仲彝大令代理江寧縣王秀三大令均於廿三日午後出城履勘擬禀請方伯撥兵往捕想么魔小醜當不難一舉殲除也 
[旌節言旋]  
　　蘇松太兵備道聶觀察提標右營傅叅戎往吳淞恭送兩江制憲劉峴帥啓行已列前報兹悉觀察叅戎在淞送行已於前晚回滬江南提督譚軍門亦於昨午乘坐官舫由淞來滬在小東門外碼頭停泊聞軍門定於今日回松云 
[閙事述聞]  
　　近有人自川沙來述及撫民廳署被鄕民滋閙緣有葉馨子者係洞庭山人在廳爲總書已有多年邇因虧欠公欵銀四千餘兩經撫民廳倪司馬屢次催比葉遷延不理本月二十三日司馬又升堂提訊喝令差役將葉責點錘數下旋令釘鐐收禁葉妻某氏聞之以藁砧受刑惶急萬分奔至署中代求恩典司馬不准所請該氏年邁多病是日在署忽痰湧氣閉一命嗚呼遠近愚民聞知此事以葉平日爲人忠厚此次虧欠爲數尚不甚鉅且已有人擔保何致遽用嚴刑逼令其妻慘死由是一唱百和擁至廳署左近紛紛議論俄而愈聚愈多不下百餘人一擁而進先將公生明碑亭拆毁繼而擁入内署見物卽毁見人便毆司馬見來勢洶洶卽命差役向大衆開導大衆置若罔聞不知何以善其後也傳聞如此姑照錄之 
[重修古廟]  
　　吳淞港西北有周太僕廟代遠年湮雨淋日炙將有傾圯之虞今春由蘇省水利局憲札飭上海縣雇工修理袁大令卽會同該處厘卡委員陳小莊明府鳩工庀材今已告竣翬飛鳥革煥然一新前日午後大令會同明府乘馬車而往騐視工程詳覽一周旋卽回署聞當詳覆省憲云 
[青衣被拐]  
　　滬上誘拐之案層見疉出近日屢經拘辦方謂租界中誘拐婦女之輩或可稍稍濳蹤矣不料昨日石路懷二里王公舘有一青衣被匪人誘去升天入地求之遍依然青鸞黃犬信音乖噫滬上一隅何拐匪若是之衆歟 
[流氓肇事彚紀]  
　　張入和者著名流氓也其姊丈爲某局員張恃其勢力暴戾恣睢每當夕陽西下時與短衣窄袖之人成羣結隊遇事生風人皆敢怒加不敢言張住居小南門外前日午後糾同惡少十餘人在門口舞弄仙人擔適有隣人顧姓家之婢女出外購物經過是處張等故意將　人擔向大姐碰撞此物沈重異常偶一失手砰然墮下壓傷該婢女左手鮮血直淋號泣而回告知主人及顧出外尋視諸無賴已杳如黃鶴矣顧遂將仙人擔取入家中欲赴巡防總局控訴張等知事不得了央人往勸願出養傷費若干未知能轉圜否○著名流氓寶生阿貴等數十人專在城廂内外興波作浪前日又因鉛彈起釁各邀無賴二十餘人在滬城金家牌樓某老虎灶中喫講茶唇槍舌劍犀利無前適爲帮辦總巡朱森庭明府訪聞立卽督同局勇馳往拘拿及至該處各流氓已紛紛逃散僅將阿巧拿獲旋傳八鋪地甲張瑞到局提訊之下明府以阿巧聚衆生事殊堪痛惡喝令笞責二百板該地甲毫無覺察咎實難辭著笞三百板並令將羽黨赶緊緝獲交案懲辦○本邑生員甲乙二人前晚自北回城行至三牌樓地方與鞋店夥並流氓丙丁等數人碰撞甲悞踏丙足丙見甲等斯文一派懦弱可欺不分皂白扭住便毆甲等寡不敵衆正在爲難幸行道者踵至始得勸開然甲乙所穿華服已被條條撕破遂以毆辱斯文等詞控諸巡防總局帮辦總巡朱明府卽命局差協同八鋪地　張瑞前去訪拿旋將丙丁戊已等四人並鞋店經事將洪山一併拘至局中明府飭送上海縣訊辦令原告自行投質 
[自縊續聞]  
　　浦東洋涇鎭左近徐阿松家養媳自縊身死已見報章兹聞徐母某氏已央人向媳之母族理勸情願從豐棺殮延僧超度母族爲之首肯其事遂寢 
[英界公堂瑣案]  
　　前夜四馬路四海昇平樓茶客與堂倌口角以致擊毁窗格抛擲碗盞茶館主馬裕順報捕後卽拘茶客至捕房捕頭研詰緣由稱因堂倌潑洗臉水於身故與爭論因又傳到堂倌於昨晨解送公廨馬稱是晚先有衆木工來啜茗賖欠不依糾人毁物經某號華捕將滋事者拘至捕房捕頭斥逐不理及出又來尋釁無奈報知三道頭西捕始將各人拘押副捕頭禀稱此事因堂倌不愼遂起爭端及堂倌到捕 
 
 

Page 4

 
 
房各存洋銀三元隨卽出外堂倌盛阿林沈小毛金彩桃林仁福等同供稱是晚朱阿大王阿狗先來啜茗平空尋釁又有嚴阿茂等助之逞蠻朱王同供稱小的等皆寧波人現在治下某西人處當庖丁昨夜至四海昇平樓啜茗堂倌悞將穢水潑身上向論不服以致口角不敢逞兇嚴供稱小的亦寧波人在治下某馬房當馬夫因見伊等紛爭爲之解勸沈阿連陳中清王阿東嚴金福同供稱小的等亦皆寧波人雖在樓頭試茗實與爭閙之事無于蔡太守判令將朱王管押兩禮拜嚴管押一禮拜二陳及阿東金福諸堂倌均交人保釋○昨報紀包探孔阿才見王劉氏違章吸烟拘解到案昨日蔡太守庭訊之下孔探禀稱小的刻已查悉王劉氏是烟妓現在某龜花烟館内爲夜度娘是日至陳阿金小烟館吸烟是以拘押王劉氏供稱小婦人家在揚州是日至烟館尋弟並不吸烟陳供稱小的係潮州人在治下開小烟館氏來尋弟小的不敢令其開燈孔探叉禀稱小的目覩該氏吸烟是以拘拿送案蔡太守判罰陳洋銀五元氏交人保釋諭令自行回籍不許逗遛○七十一號巡捕禀稱昨日小的見夏銀珠夏小毛兩丐兒在泥城附近乞食面上均患麻瘋恐致傳染是以帶至案下請大老爺妥爲安插銀珠供稱小的係本邑人年十四歲家在某姓花園附近父親身患麻瘋因之染及小毛供稱小的年十一歲餘供與銀珠從同夏蘭亭供稱小的係上海人身患麻瘋不能自食其力是以令二孩上街行乞所住房屋原自祖傳如果果腹有資何至受蹴爾之辱蔡太守飭傳是處地保到案訊明安揷○前者本報曾紀方錦祥訴稱向蔣小弟索取房租無著反被戳傷蔣不認行兇蔡太守諭令方邀到証人再行研訊昨日方邀同詆人浦雲卿投案申訴前情浦訴稱原籍蘇州現在治下與方隣居當日目見方向莊索取房租因之爭執莊似瘋非瘋持刀便戳蔣供稱小的住在方處積欠房租商緩不依一時氣忿不平用刀戳伊一下太守飭將蔣押候備文送縣諭令方自行投質○包探顧阿六禀稱吳景春投捕房訴稱妻子被姚阿二等拖拽致失去布衣七領小的因拘姚等送案吳訴稱妻子附航船回蘇州突被姚等扭去致失布衣七領小的並不欠姚洋銀姚及沈阿六同供稱小的等曾爲吳妻介紹借去洋銀十元尚未歸還所以尋索不知伊如何失衣今將借票呈電蔡太守飭顧探將姚沈帶回捕房查明實在情由俟禮拜三覆訊核辦包探黃四福禀稱寧波人顧金齋前曾犯竊拘請大老爺遞解回籍現又來滬是以拘案請懲顧供稱小的現雖來滬不敢犯竊矣求免笞責誓報大恩蔡太守判令笞臀一百板再行遞解回籍葉洪太訴稱小的係寧波人行經某處娼寮適有人將娼轎碰壞龜子卽成羣結隊扭住小的兇毆人多手雜之時遺失對時表等物旋經人向小的理勸責令龜子賠洋銀十三元然未收到因之報捕拘案請追隨有陳阿四陸金福者不知係何等人蹣跚上堂同供稱小的等皆籍隸蘇州此事曾經調停尚求明鑒蔡太守謂龜子旣已理明姑准償洋銀十三元不予深究○西商老勃子訴稱王春林之子媳傭於商人家某日竟糾集多人至家肆毆甚爲利害車夫曹阿華向之攔阻亦被肆毆是以報捕拘案如果不認容邀證人曹及王阿大同供稱小的等傭於老勃子處王糾集數十人毆伊兒媳小的等向之勸阻亦被肆毆王供稱小的係寗波人兒媳傭於洋人處不肯歸家前往找尋並不糾人滋閘王寶林供稱王是小的之兄是以隨之同去王小林供稱王是小的之父生母已亡父親現經續娶無奈繼母與媳不睦是以不敢回家昨日父親忽來毆小的及妻尚求鑒察蔡太守謂曹王旣稱遭毆著邀到証人再行訊核○九十三號印度巡捕禀稱曾見男女一千人沿途打架訊之云因婚姻之事今特一併送案王耀國卽阿和供稱妻母楊孫氏爲方朱氏之女執柯前曾貸過洋銀每忽另行許字及往理論反被方朱氏所識之方阿三糾衆肆毆今小的繕有禀詞呈求電鑒楊孫氏所供與王脗令方朱氏方阿三張和尚施金寶王茂生周阿和同供稱小婦人小的等不敢悔婚逞兇乞恩鑒察方朱氏又稱女兒憑媒許字潘阿囡早已過門楊孫氏以曾傳庚帖藉此訛詐特具禀詞呈閱蔡太守諭候過堂覆訊核辦○汪夏氏訴稱小婦人在飯店被范士堂調笑并强取去洋銀三元范等堅不承招蔡太守飭候傳飯店堂倌覆訊此已列入報章矣昨日覆訊汪夏氏訴稱今日飯店堂倌土阿九已到請大老爺訊供王供稱是日氏正在用膳范等向之調笑致啓釁端所失洋銀原說情願賠還不知如何翻悔范及孫來順熊阿根姜友生同供稱小的等現願賠償今日帶得洋銀二元先行繳案蔡太守判令將范等所繳之洋銀二元先給氏領去復將范等各押四日補追洋銀一元○二百五十三號華捕禀稱前日小的巡街時見王春生令鞔工修鞋隨與女子調笑哄動多人有碍道路向之喝散非但不依且將小的毆擊並被揑傷腎囊當王行兇時有顧阿泉者助之爲虐由三百七十四號華捕帮同拘案三百七十四號華捕禀稱小的曾見顧毆二百五十三號巡捕王供稱小的在某西人遊船上執役因倩鞔工修鞋被二百五十三號華捕驅逐故與口角並未調戲女子更不毆捕顧供稱小的與王同在遊船上執役巡捕與王爭執小的見而解勸蔡太守謂華捕控王揑傷腎囊甚爲危險然並無證據姑飭捕頭查明覆訊發落顧助毆有證判押一禮拜 
[法界捕房紀事]  
　　前日某僧散步洋涇浜畔適一西人醉眼麻茶與之撞碰遂將僧肆行毆擊傷及手臂倒臥道旁及巡街捕到來西人已去如黃鶴矣其時有某甲者在旁目覩同至捕房作證昨晨備捕頭察得僧受傷是實令捕役送往某醫院療治甲言語不甚妥實著押候一併解案○小東門外捕房細崽某乙素喜游蕩常與無賴爲儔前日與已歇細崽丙丁戊已四人打架互扭入捕房謝副捕頭以兩下均非善類著解送大自鳴鐘捕房管押○前晚偷兒某庚不知從何處竊得灶上所用鏟刀等物行經租界中某號巡街捕見之卽帶入捕房管押 
[慈祥百福]  
　　謹啓者敝堂接奉清江浦漕署姚和羹大善士由蔚泰厚交來洋一百元係其夫人針黹所積樂助敝堂善舉經費祗領之餘仰見世祚綿長德門積累分得天孫雲錦澤被鶉寒灑將大士楊枝恩甦鮒涸善士固吉人藹藹夫人尤功德巍巍天祐神欽康强逢吉乞登日報敬爇心香[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘇省官報]  
　　十九日藩轅牌示照得鎭江府理事同知錫昌現已到省應卽飭赴新任候選道吳昌言浙江人由上海來縣丞范杲孫禀銷海運滬局差五月初八日二品封典内部主事吳大根六旬雙壽初十日城守叅府曾毓街壽辰十二日紫陽書院山長　遵祁壽辰二十日通州汪　堂禀到卽辭同知陳德濬由吳松江厘局來莫葆辰禀謝飭知結案勞績蒙續給酌委州縣署事一次通判陳鎬禀謝飭知在讞局結案勞績蒙給酌委州縣署事一次程鈞禀辭赴太倉鎭洋催提吳淞江工費差知縣馬霪恩禀知奉委赴寶山新陽公幹卽辭傳維祚禀知奉委守提長元吳三縣欠解南米銀兩差華德森禀知奉委催提太江常昭四廳縣南糧恤米變價銀兩差廿一日中鎭叅府常統領撫標正前中營水　龍殿揚均送制憲回同知陳德濬辭回吳淞江厘局巡檢王兆麒禀知奉委南城清道局差陳嘉樹禀知常州府差遣期滿回省陳彤華禀銷常　河工差藩轅牌示照得婁縣知縣張紹文撤省遺缺查有本任長洲縣知縣王樹棻堪以署理廿二日丁憂刑部郎中鄭秉成湖南人由江寧來知府袁恭宏由松滬總巡各卡來常熟縣周禀到知縣高彦冲禀銷海運滬局差蔡世濂由五庫厘局來沈唐禀知奉委解京餉差廿三日知府吳道中禀銷海運滬局差同知蔡國熊由瀏河厘局來周文燾由滬來禀銷上海絲茶北卡差元和縣李禀知下鄕公幹回正任武進縣吳炳禀謝飭知交代案内蒙記功五次知縣許慶春禀知奉委省城河工差黃章雲禀銷常孰等縣公幹直州同王希曾禀銷海運滬局差縣丞陳毓楠禀知奉飭分蘇差委 
[上海六馬路仁濟善堂籌賑公所施少欽經收山東熱河海門各賑捐四月初一至初十日止清單]  
　　山東海防廳憲劉大善長爲求夫人病遠愈湖南信氏華記大善信求保夫病愈二户各助洋一百元徐李氏病愈還愿洋三十元鶴照氏求小兒病速痊二十元鎭江糖雜貨帮仝人敬神酒筵移助十四元許亷求長子肇基驚風諸病速愈十二元楊斌生求母身體康健楊秋生求母身體康健碧雲軒求五意興隆　義生求生意興隆吳維敝求子易養易成徐康之求妻病愈衆　王姓求女　病速愈李智泉求子平安陶仲甫求女諸症速愈郭陳氏爲女厚姑病痊完愿馮隱名恆豐信叢鞠山房十三户各洋十元東海桂林氏八元延陵求安子求病速愈六元楊旭初求病速愈淞陽補過氏求女目疾速愈益泰　求生意興隆三户各五元祥泰木號古吳鄭陳蔭田求兄病速愈三户各四元晉室氏求目　速愈殷槐齡爲妻病愈完愿海昌　姓爲求資先叔冥福夢萱　方葆初保安氏隱名氏東山朱八户各二元雪印軒濟陽居士二户各一元祥泰木號銅洋四元元大亨銅祥銀壳三副隱名氏赤金三錢九分兌日規元九兩六錢七分二厘龍際雲還愿銀十　零五錢三分延陵求安子求病卽愈三兩以上共收山東賑洋四百六十五元銅洋連銀壳七元規元二十三兩二錢零二厘○熱河求安完愿子洋三十元萬賢鑒主人陸均求保三兒宏金病愈張生卿求諸多病速愈凌雲軒主人求病卽愈四户各洋十元疏病愈人陸元黃禮堂求父病卽愈二元程小泉一元以上共收熱河賑洋七十元道成師　　門銅洋二元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年四月十九日京報全錄]  
　　宫門抄○發抄硃批四道○御史徐奏新簡疆臣聲名惡劣據實紏叅摺○將軍定等奏請奬叙片○粤督李奏廣東撫臣因病出缺請旨迅賜簡放摺○皖撫沈奏揀補知縣摺○直督李奏請更正奬案片○四月十九日理藩院鑾儀衛光祿寺正藍旗值日無引見○李培元謝授司經局洗馬恩○田我霖謝授通政使司叅議恩○睿王請假十日○阿克東阿請假五日○禮部奏請稽察中左門派出謙光○召見軍機○發抄譚繼洵奏桂陽令余良才咸豐令吕福恒對調奉硃批吏部議奏欽此○胡聘之奏趙城令李壽芝調補平遥令奉硃批吏部議奏欽此○劉坤一等奏江北河運漕船開行日期奉硃批户部知道欽此○德馨奏解海軍經費奉硃批該衙門知道欽此○○都察院左副都御史臣徐致祥跪奏爲新簡疆臣聲名惡省據實紏叅恭摺仰祈聖鑒事竊臣恭讀光緒十八年四月十一日上諭阿克逹春著補授山西巡撫欽此查阿克逹春由工部司員出身聲名本極平常嗣後簡放外任荐擢潘司外間人言久已嘖嘖臣去歲奉使嶺表往返均道由皖江該藩司貪黷之聲流傳道路公事漫不經心專任門丁衆怨騰沸撫臣沈秉成素性圓融每事姑容遷就故阿克逹春得以久安其位伏思封疆爲國家重寄况山西現患亢旱人情洶洶致有拆毁電竽之事整飭撫綏在在胥關緊要若以貪劣如阿克逹春者任此必至僨事何以紓朝廷西顧之厪臣忝佐台綱職司彈劾理合據實紏叅伏乞皇上聖鑒謹奏奉旨已　○○定安等片再朝陽匪徒滋事之初勢極猖獗該處與奉省之松嶺子九台清河各邊門相距錦州郡城不過百數十里朝發　以夕至斯時該處人情極爲驚懼錦州副都統宗室崇善一聞驚報卽督飭協領府縣等官多方整備守御並親督駐防各弁兵查拿内地匪徒訪緝倍極周密且派捷勝營砲隊隨同總兵聶桂林出邊助戰以剿爲堵邊外奸匪無從勾結内地人心賴以安定三省練兵營務翼長記名副都統前伊犁領隊大臣果權當朝陽匪徒起事之際奉邊西北蒙古各王旗與朝陽道路處處相通奴才等派令該員帶隊前往庫門康平縣遼海屯及哈爾沁蒙藩部一帶會合防剿該員外禦竄賊内清奸宄均能措置妥協俾奉境蒙古各王旗毫無驚擾三省練兵全營翼長寧夏副都統蘇嚕岱當初聞熱河賊匪警報該員正在黑龍江吉林校閱練軍得信後卽晝夜疾馳尅期回奉於一切調發隊伍接應前敵軍火餉械等項與盛字營帮統廂黃旗蒙古副都統桂祥靡不籌畫周到番力贊襄使前敵各軍得以剿辦應手又此次朝陽匪徒滋事藉口與蒙古挾嫌滋事之後蒙古亦與民人互相猜忌斯時奉省邊界之蘇魯克一帶蒙漢各自集團意圖乘機報復人心甚爲不靖適值東邊道奭良因公來省該道曾任義州與管理牧羣司協領逹春均素悉蒙漢民人之心經奴才裕祿飭令該員等分路前往安輯鎭撫該員等推誠開導並將爲首起意　究出　辦蒙漢嫌疑頓釋地方賴以綏定以上各員雖未身臨前敵而勞績實未可泯奴才等不敢壅於上聞可否仰懇天恩將錦州副都統宗室崇善寧夏副都統蘇嚕岱均請賞戴花翎記名副都統果權請交軍機處記名遇有副都統缺出開列在前請旨簡放廂黃旗蒙古副都統桂祥東邊道奭良協領逹春等三員均請交部從優議叙以示奬勵出自鴻慈謹會同附片具陳伏乞聖鑒訓示謹奏奉硃批著照所請該部知道欽此○○頭品頂戴兩廣總督臣李瀚章跪奏爲廣東撫臣因病出缺請旨迅賜簡放恭摺由驛馳陳仰祈聖鑒事竊照廣東巡撫臣劉瑞芬從戎出使積勞多年素有肝陽頭暈之疾到粤以來時或舉發無碍辦公本年二月内舊疾復作雖較前增劇猶復勉力治事該撫臣以受恩深重未敢請假休息乃至三月初十日病勢忽變汗出喘急自知不起口授遺摺交臣代進卽於是日戍時出缺臣當將巡撫及太平關監督關防並王命旗牌等件循例敬謹封存藩庫撫署日行公事檄委藩司成允代行代印遇有緊要及應行題奏事件由臣暫爲代辦以昭愼重伏念該撫臣隨從軍勞征勦各省積功荐摧監司嗣經出使外洋多年不辭勞瘁致成痼疾光緒十五年奉旨補授廣東巡撫十六年到任地方一切事務認眞整頓公正平和官民畏服久在外洋於交涉事宜最爲熟悉臣常與商酌裨益良多疾革時臣及在省各司道前往看視自稱渥荷聖恩不能　報伏枕涕泣語不及私僚屬軍民聞之無不同聲悼惜該撫臣長子早故次子候選知府舉人劉世瑋赴京會試長孫候選同知劉詒讓及三子五子均在籍其隨任在粤者僅四子附生劉世瑛年二十歲六子劉錦還年甫四歲臣目覩情形殊堪憫惻當經督同司道將其身後事宜妥爲照料一面將出缺日期電請總者先行代奏所有廣東巡撫員缺緊要相應請旨迅賜簡放以重職守謹將該撫臣遺摺附呈御覽理合循例恭摺由驛馳陳伏乞皇上聖鑒謹奏奉硃批另有旨欽此○○頭品頂戴安徽巡撫臣沈秉成跪奏爲揀員請補知縣員缺以資治理恭摺仰祈聖鑒事竊照南陵縣知縣張源溱調補渦陽縣知縣遺缺業經准部核覆留外遴補在案伏查定例外官道府以至佐雜等官緣事開缺無論何項缺出凡由部核覆者總以接到議准部文後方准開缺每月自初一日起至三十日止截缺一次等因今南陵縣知縣張源溱調補渦陽縣遺缺於光緒十七年十一月二十七日奉旨坐十二月初二日行文接安省照限五十五日减半計算應扣至是月二十日接到部文之日作爲開缺日期歸十七年十二月分截缺是月分並未出有缺項相同之缺毋庸掣簽應卽按班遴員請補兹據布政使阿克逹春按察使高崑會同遴選查有補用知縣趙煦堪以請補南陵縣知縣詳請具奏前來臣查例載知縣升調所遺中簡選缺用各項傾補卽用一人委用一人本班前先用大挑一人本班大挑一人各項候補卽用一人委用一人本班前先用議叙一人名項候補　用一人委用一人本班前先用捐納一人本班捐納一人本班前先用拔貢一人本班拔貢一人拔　補用兩班之後用本班兩先用教習一人本班教習一人本班前先用教職一人本班教職一人又查例載欽奉特旨以何項官員留省卽補及明保人員引見奉特旨以何項官員留省補用儘先補用遇有缺出悉准該督撫酌量先儘補用不積各項班次之缺此項人員補缺不扣甄别又各省知縣如係奉旨命往或督撫題明留於該省候補者均無論應題應調應選之缺悉准先儘酌量補用各等因安省知縣升調遺一項上次太平縣知縣缺出已於大挑正班之後插用至分缺間人員止今南陵縣知縣係繁難中缺自應照例以特旨補用人員不入班次先儘補用查有補用知縣趙煦現年四十九幾湖南善化縣人同治元年投効前兩江總督臣曾國藩軍營委辦文案疉保花翎同知銜留浙補用知縣七年分發到浙九年委署烏程縣十二年委署永康縣題補淳安縣光緒四年調署湯溪縣七年調補武康縣八年調署烏程縣九年大計經升任浙江撫臣劉秉璋保荐卓異調補兹谿縣十三年兼理奉化縣十月兼理鄞縣十四年經前浙江撫臣衛榮光奏叅革職十六年進京祝嘏奉旨賞還原銜十七年三月經臣在署兩江總督任内恭援恩詔保奏奉硃批趙煦著交吏部帶領引見欽此九月二十七日吏部帶領引見奉旨趙煦著以知縣發往安徽補用欽此十月初五日吏部給發執照硃限五十五日到安於十七年十一月十五日限内到省應以是月三十日作爲限滿到省日期　計到省在前出缺在後例准序補該員精明幹練有守有爲以之請補南陵縣知縣不積各項班次之缺實堪勝任與例亦　合無仰懇天恩俯准以該員趙煦補授南陵縣知縣俾　治理而重地方如蒙俞允該員由發往安徽補用知縣請補知縣銜缺相　　庸送部引見除將履歴清册咨部查核外謹會同兩江總督臣劉坤一恭摺具陳伏乞皇上聖鑒勅部議　施行謹奏奉硃批吏部議奏欽此○○李鴻章片再光緒十四年搶辦永定河南二工合龍出力各員内有試用縣丞姚寶炘請歸先儘班補用當日原請以本班留於北河字樣現據永定河道萬培因詳請更正前來臣覆核無異相應仰懇天恩准將試用縣丞姚寶炘以本班留於北河歸先儘補用伏乞聖鑒勅部查照更正註册謹附片具奏奉硃批吏部議奏欽此 
 
