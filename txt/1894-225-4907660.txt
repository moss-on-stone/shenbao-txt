# 1894 - 225 - 4907660

 

Page 1

 
 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲整　　别人之　筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[論暫勸休兵]  
　　昨報載傳聞之詞謂各國駐京欽差擬會同駐紥日本各欽差勸令中日兩國暫止兵戈俾得從容議論云云各國欽差殆以際此炎熇未退兩國軍士皆揮汗執兵冐暑擐甲相持旣久傷人必多以故勸止暫息干弋徐商善策未始非仁慈惻隱之心之所發兩國人民所當共深感激者也或者謂此一勸也各國欽差原爲中日兩國生靈起見然亦爲通商大局起見泰西各國常言中國乃通商之國非兵爭之地也一有兵爭則於通商大局殊有關碍堵口塞道密布水雷行船往來不復如平時之便利而且貨物銷塲究亦大爲減色以故凡有心於商務者咸不樂於用兵其不得已而用兵者皆因商務而啓爭端者也此次日人無端侵侮朝鮮則並非爲商務不過逞其以强凌弱之私而已其故意開罪於中國亦並非爲商務也不過欲爭保護之權而已夫以中國數百餘年之藩屬而日人乃欲一旦據爲己有是直猶之刦取他人舊藏之古玩世守之田産而曰此我之所有也不亦無理之甚哉然而中國大度包容寛仁素著如果各國欽差竭力排勸亦或可以勉强從命暫時止兵而日本横行無忌不但不以中國爲意直視泰西各國如無物又豈可以情喻而理遣者吾恐各國欽差雖有此心未必遂能如願也夫日人之所爲祗逞一時血氣之勇初未嘗顧及大局明明創設興亞之會將欲大興亞細亞洲而竟自忘其同洲之誼轉操同室之戈豈曰此卽興亞之一端耶有友謂余曰日人之意原欲興亞而亞洲之國惟中國與朝鮮日本鼎足而三朝鮮向無政教一切號令中國名曰藩屬亦向不與聞一任其苛令虐政肆行於國中將來必爲他人所有朝鮮爲他人所有則亞洲又弱一个與其爲人所奪而利在外人何如我自併之而利猶在亞洲且以我中國素稱仁慈必不與之相爭故猝然乘機發難而孰意中國有保護藩屬之責豈能忍而不發乃成騎虎之勢不得不以兵戎相見而兵連禍結至於一時不能卽解此其起意而爲戎首者明明在於日本故各國欽差欲會同駐日欽差相與勸止休兵其注意亦正在日本盖亦深知此事之發難於日本而非發難於中國也暫時休兵則各國亦非强自出頭但以兩國搆兵生靈之死傷者多商務之損壞者大若能勸得暫停則日後不難從容排解仍可使兩國言歸於好易干戈而爲玉帛詎不甚美然而利害之所在則固有灼然而見者日人則以爲休兵則利在中而害在日華人則又以爲利在日而害在中何則日人固欲得朝鮮以爲利者也息兵則朝鮮不可得而利失矣日人之不利中國之利也無害於中國卽有害於日本也華人則以爲日本欺我藩屬挑我兵釁彼其視我中國也輕必大懲創之而後可以服其心而折其氣今小有勝負尚未大見輸贏而竟暫時休兵在怯戰諸人自樂於從命而義氣激發者則必不肯甘罷蓋不害於日本卽中國無所利無利於中國卽於日本無所害由是言之各國之爲此勸者實所以利日本而非專以利中國也雖然日人之欺中國已甚中國之人心决不願與之罷兵惟統籌全局者重違各國弭兵之美意當可以勉强相從而日人逞其意氣目中無人恐不免多方要挾此則中國所斷然不能俯從者然則各國欽差有此一番美意亦不過能暫息一時之兵爭未必遂能使兩國永息兵爭也夫此時而可以息兵則何如前此之不動兵今兵事方始而遽曰罷兵其事豈易言哉此次信息得之傳聞究亦未知其確否但就事論事則各國之美意可感也而兩國之忿氣未必能遽平也姑書此以觀其後何如 
[本館接奉電音]  
　　昨由京友電傳上諭二道敬謹譯登○七月十六日奉上諭端郡王載漪著管理神機營事務欽此同日奉上諭山東巡撫著李秉衡調補福潤調補安徽巡撫欽此 
[天討用彰]  
　　朝鮮爲我朝藩屬恭順二百餘年今夏東學黨作亂求救於我傅相奏請直隷提督葉曙卿軍門督兵二千前往靖亂此係剿撫朝鮮亂人與日本如風馬牛之不相及亦斷不虞日本之幸災樂禍乘隙稱兵也日本初稱保護該國使館以及商民繼稱我國違悖天津和約發兵赴鮮不待約會施行陸續增兵至一萬餘人並集兵輪與我相抗各國公使深知日本無理取鬧惟以兵兇戰危勸我國大度包容我國念與日本同洲旣不欲兵釁輕開又不欲力違衆請原擬言歸於好詎和議將成而日本公使小村壽太郎又請覲見皇上於六月初十日召見該公使語言失體和議遂不克成皇上雖天威獨斷然須内諭總署王大臣以及軍機外諭北洋李傅相然後調兵傅相亦須審度週詳擇人而委此十五日後發兵之原委也旣已發兵必須運械運糧一時船隻難以畢集所以小站盛軍銘軍等營另由旅順大連灣進發此又六月續發兵士之情形也至本月初又調呂道生軍門所部馬隊前後共調馬步隊爲數不少頗有如羆如虎之觀尅日馳抵朝鮮勇氣百倍當不難滅倭而朝食也至於擊壞高陞輪船時牙山實有北洋威遠濟遠兵輪兩艘廣東巡海廣乙輪船一艘時廣甲尚泊威海並未出洋擊壞日本兵輪實係廣乙前報歴叙致遠各節係悞濟爲致合併附正 
[大軍雲集]  
　　總統旅順毅軍宋祝三宮保慶總統小站盛軍衛逹三軍門汝貴於六月十八九等日先後派往朝鮮盛軍步隊毅軍馬步隊均係節制之師衝鋒陷陣所向無前接初六七日來電兩軍次第與奉天馬隊總統左軍門保貴督隊已到平壤平壤去漢城五百餘里惟相隔一河險要皆爲日人扼守尚須相機前進方得萬全毅軍已到者係宮保部下之馬軍門宮保總統雄師瞬當續到尚有劉子徵軍門所統之銘字營計程亦應抵境不日貔貅畢集直逹漢城殲除小醜當如長風掃籜耳 
[馬隊赴鮮]  
　　駐紥馬廠飛騎馬隊五營由呂道生軍門統領已奉傅相札委馳赴朝鮮軍門奉札後已於本月初旬裹糧就道矣 
[添募勁兵]  
　　賈制壇軍門起勝奉傅相命回頴毫壽一帶招勇八營經列前報今已招募成軍派定營官不日督率北上以待驅策制壇軍門現已回津禀知傅相矣此軍係調往海口駐防者○小站盛字中軍六營左右兩軍各三營調赴朝鮮其隊伍約去八成以上傅相已委盛軍總統衛逹三軍門之介弟統領保定練軍衛紫秋軍門往滄州一帶 
 
 

Page 2

 
 
募兵五營補駐小站新城迅加訓練以成勁旅 
[募勇補額]  
　　蘆臺兵士由直隷提督葉曙卿軍門帶赴朝鮮北塘練勇亦徵調過半營壘大半空虚現由津郡募勇補充缺額連日用火車載赴防營矣 
[陵兵開仗]  
　　聞中國陸路調赴朝鮮之兵已抵平壤地方於本月十三日與日兵開仗按平壤隷平安道距韓京五百五十里至其細情俟接續信再述 
[兵船確耗]  
　　粤東廣乙戰船前由北洋赴敵六月之杪與日兵接仗或傳其被擊而沈兹悉船中管駕官林君國祥於初八日發電至香港言本船祗被擊傷隨卽駛至灘畔聽候脩理船中人自管駕官以下皆平安無恙亟錄之以慰粤人之懸望佳音者 
[擊碎日艦餘聞]  
　　北洋致遠兵船與廣乙兵船前在高麗牙山口外與日艦交鋒擊碎日本頭號兵輪一艘致遠船頭廣乙船尾亦各受傷現在致遠已回旅順修理查騐船面亦亦格林砲洞穿密如星點船主頗能趨避並不受傷而大副以及該船文案父子兩人血肉横飛死狀殊慘日本兵輪之被擊碎係由廣乙中砲居多 
[日員譎詐]  
　　高陞輪船載北塘練軍兩營督轅親兵一哨以及鎗砲前赴高麗係由怡和行主詢明駐津日本領事以時未開仗尚無不合任令駛行並蓋領事印信爲據不意該領事譎詐多端電告該國兵輪開砲轟擊致使全船沈没殊出情理之外此皇上所以赫然震怒聲罪致討而薄海蒼生激於公忿亦爭欲食其肉而寢其皮也 
[引援逆黨]  
　　高麗人朴泳孝者逆臣金玉均之餘黨也甲申之亂逃往日本日廷沈爲庇護未得明正典刑釜底游魂苟活偷生者已十一載兹者日人恣行無道翦滅高麗召朴遄回意欲使秉鈞軸而朴尚心懷疑懼不敢獨行遂於本月初六日雇日本壯士數名由東京護之而去以上皆本館訪事人語 
[民不聊生]  
　　本館派赴日本訪事人來書云本年旱魃爲災田疇龜坼加之勞師動衆需餉浩繁以致米貴如珠民難果腹邇者盜賊蠭起專以剽掠爲生雖有巡巡苦難防備某日有亂黨數百輩擁至大坂埠堂島米商會社恣意搜羅直至警官親出查拿始一哄而散國之貧如彼民之好亂又如此而尚不自歛戢詡詡然藐視鄰封恐滅亡無日矣何君若臣猶昏昏在醉夢中耶 
[補述朝鮮亂狀]  
　　昨接本館派赴朝鮮訪事人來函云六月十八日龍統領由牙山赴天津大抵爲我軍孤懸絶地資糧已罄藥彈無多請速派兵赴援以資接應耳○十九日漢城居民遭倭兵之亂逃竄他方扶老携幼相屬於道○二十日仁川口稅務司有一水夫汲水於井日人逐之水夫告以此係英界爾輩何得相阻日人愈聚愈衆羣相噪曰朝鮮通國已屬於我何英界之有拳足交加水夫身受重傷狼狽遁去○廿一日倭兵直入王宮守兵見倭兵至相率逃竄國王遂被倭人所刼鮮事至此尚可問乎○中國兵船在仁川壓港距口門十餘里以避倭人之鋒○華商賃舟内渡費洋銀八千圓所有貨物不及携運大半抛置不顧追原禍始不能不太息痛恨於倭奴也 
[日本地震]  
　　本館訪事人由蜻蛉洲畔馳書云本月初八晚日本九州地方地大震動霎時間墻坍屋倒壓死人畜甚多廣厦高堂頓成瓦礫哭聲遍野慘不忍聞天殆惡其黷武窮兵故示之以非常之警乎及早修省或者尚可挽回也 
[勸駕殷勤]  
　　日本與中國搆釁朝議以劉省三爵帥威望素隆擬令出山爲國宣力爵帥以目疾未愈爲辭此已見諸前報兹接天津訪事人函云吳軍門宏雒與爵帥誼屬姻親令軍門回安徽原籍探望爵帥目疾勸令統率雄師掃蕩倭人毋使有髀肉復生之歎傅相又令軍門募軍五營候札北來以資防堵 
[塔燈停點]  
　　英領事來電言打狗安平所設燈塔業已停點厦門來電亦言厦門漁人島警船燈亦經華官諭令暂停舟行者所當愼之又愼也 
[烟臺防務]  
　　烟臺訪事人函云近日購到大砲已安置東西二砲臺十一十二等日逐一演放以資歴練○烟臺迤東有上莊𤱝地方爲威海往來必經之路惟鳥道羊腸崎嶇特甚車輪馬足阻礙殊多兹由嵩武軍派勇一哨前往修理此後轉運餉械可資利便矣○自初十日倭船由威海口遁去烟臺附近各𤱝商民紛紛遷徙驢馱馬載絡繹於途○瓜菓桃李近年消市以旅順威海二處爲最旺今因軍務孔亟各營將士不遑暇食以致銷塲頓滯販運者流不免虧耗也 
[供語相同]  
　　德員漢納根於高升輪船生事後遇救生還於初五日到津初七日中西官憲復在水師營務處訊問由德國兵船救起之一百數十餘人並延漢納根入座供詞與前次大同小異均不復贅 
[砲臺鞏回]  
　　天津訪事人云初十日有日本兵輪十艘到威海衛旋又續到十二艘開砲攻擊威海砲臺此處砲臺係由德員漢納根倣照西國圖樣築成殊形鞏固並未損傷砲臺開砲還擊日船日船遂受創而遁諒此後當不敢再來矣 
[設備防倭]  
　　福建之臺灣山東之烟臺久爲倭宼之所覬覦破浪乘風不過兩日之程便可抵境前經奉諭臺灣山東兩巡撫務當嚴密設防日前倭船旣到威海陸有西式砲臺水有鐵甲鋼甲各兵輪勢難逞志誠恐其避難就易騷擾臺灣山東等處山東係歸北洋統轄傅相分應借箸而籌遂卽電逹福中丞佈置一切並電告南洋大臣及臺灣巡撫俾知警備 
[運貨暫止]  
　　開平礦務局向有永平承平富平北平等輪船運煤前赴粤東順附貨客自軍興以來粤東之行遂止改道運煤於威海衛以供我國兵輪及鐵甲鋼甲之用初十日接威海分局來電謂日本兵輪已到威海恐沿途游弋將於我煤船不利請將運煤暫時停止以免不虞 
[日奸被獲]  
　　某署書辦居住天津城内藏匿日本奸細一名爲鄰人偵悉報知汛弁獲解津海關道發縣訊押據稱徵兵發械其細數尚須查核而某書辦綱舉目張如數指上螺紋一一報知諜者遂被牽連一併獲究窩藏嗣悉書辦姓劉行五卽所謂劉五先生者也奸細已改裝易服與中國人無殊惟形跡究屬可疑事聞於河北汛任千戎裕昇伺之不得其向帶之捕盜勇穆興起等三人某夜邂逅於劉五門前見該奸細手執某所燈籠自劉門出擬欲大解也穆等叩以何之答語究與華人稍異力牽其辮幾如瓜熟蒂落加以綑縳由任弁送津海關道發縣訊問劉之寓所由天津縣查搜有無通日信件以便訊辦 
[安放水雷]  
　　鎭江自防務戒嚴後凡駐紥圌山關都天廟各防營現已在揚子江南北二口安放水雷並出示諭知各船經過此處必須加意隄防惟夜間不准各船進出口岸 
[查問高陞輪船失事情形]  
　　高陞輪船被日艦擊沈一案昨日在英按察司署查問問官爲英國玲納兵船統領畢禮格拉夫英國副領事霍倫玲納兵船副統領巴勒英公司輪船蘇拉船主四人會問此案先問高陞輪船主高陞輪船日記簿有否答已失去又問船上别項紙張有否答無又問各項圖有否答亦無問汝船失事時扯何旗號答扯英國商家旗問此事如何而出答高陞輪船於六月廿一夜九點五十分時由大 
 
 

Page 3

 
 
沽開行並無事故至廿三日至高麗海面是早八點半鐘遇日本兵船扯旗開空砲二門令本船停輪後又扯旗令本船抛錨我船皆遵依日本兵艦復開往日艦薈萃之處本船見其去卽扯旗號問本船可以展輪行駛否日艦扯旗令我停泊如不停泊汝須小心後日艦又駛回放一小艇調兵官兩名水手九名至本船索取船上紙張看視後兵民告我可肯隨浪速艦去否答以我是商船汝是兵船不得不依但照萬國公法我從何處來仍可向何處去兵官聞言卽回浪速艦本船有中國統領二人聞本船欲隨浪速去皆不肯隨行如欲隨行當將我殺死此時浪速已扯旗號令我起錨我又扯旗告以放　小艇至有話面商浪速又扯旗號允卽放小艇其時小艇行至半路本船中國兵已將扶梯守住巴勒副統領問兵丁守扶梯係中國統領令伊抑係自行守住答非統領令伊守惟統領方在船面我見此情形恐其滋事令伊不守扶梯漢納根亦再三開導兵丁遂各自退去小艇已至我船我不能與日官講話因中國兵各持刀鎗不許講話如講話卽欲殺害越一刻中國官令我前去與日官會面俟其有何言語卽與答語告以本船上所有中國兵不允隨浪速去應回大沽本船係英國船出口時中日並未開仗日官答以回去告知統領日官回浪速卽扯旗號令我速離此船我船亦扯旗答以不能應允請放小艇浪速扯紅旗行至本船對面放水雷因水雷不炸將船　邊之砲盡行開放連環轟擊致本船沈下副領事問所放何砲答以大砲機器砲齊放怡和所請律師高易向問官曰我可問話一二語否統領曰汝欲問何語須先關照由我詰問不能由汝先問律師謂應問之語我先書出可否統領告以可先寫與我看統領問船主曰日艦扯旗令汝離船時汝在何處答稱我在船橋上問船沈下時汝在何處答我在水中問汝躍至水中乎答是日艦放一邊砲時我卽躍下問入水後何人救汝答日艦派一小艇救我副領事問此艇係日艦放下救汝否答是統領問汝船沈下時尚有何船答浪速外尚有日艦二艘統領問除日艦三艘外尚有何船答遠處有濟遠兵船卽我船早間所遇問汝船行駛時有何船護送答無副統領問日艦拉旂令汝離船時係令大衆離開抑但令汝離開答不知但見旂號令離船不知令何人離船副統領問派小艇救汝時另設法救别人否答未救别人祗救我一人又問豈竟不救别人耶答不救别人惟我至小艇時見我船上一水手已被救起問救汝時離高升幾許遠答有二百碼左右問日艦放水雷時船被傷否答未傷問救汝時華兵放槍係擊日艦抑擊别處答放槍擊何處我未看見我在水中時見所放之鎗係擊水中之人問汝知伊何意擊水中之人答不知何意在水中時轉面見大約有七八人放槍問見有别西人在水中否答我在船面將下水時見漢納根在水中統領問日人對汝作何語答操英語問所說彼此明白否答甚明白統領謂律師曰貴律師所寫之語無一條可問律師謂統領曰高升輪船向日艦言欲回大沽此語亦不可問乎統領告以不能本堂但問高升輪船如何失事與别事無干律師又問日艦欲索高陞輪船紙張看視不可問乎告以此事我已問過統領問高陞船主曰汝船上有人觸怒日艦放砲否答無又問高陞大副供稱我爲大副於六月廿三早約七點半鐘遇見中國兵船扯日本旗又扯白旗掠本船而過見日艦三艘從海島駛出有一艘行與本船相近令我停輪不逾時伊又駛回我船扯旗問可行否日艦告以停泊且須小心越一刻日船駛近索觀我船上紙張後伊等去又扯旗令我起錨我船扯旗請其派小艇來當面講話逾時又派前艇來在我船扶梯上講話多時我不在此故未聽明後小艇回兵艦扯旗令我等離船日艦駛對我船扯紅旗放水雷又放一邊之砲其時我取救命帶從船邊躍入海中時已下午一點鐘我在水四點鐘之久遇日艦小艇救起日兵官謂兵船上派我看高陞船上有西人墮水否隨時拯救因高陞沈後不見西人大副言高陞船主及另有一西人在水汝可設法往救此艇扯旗令别艇往救因另有别事奉兵船號令欲壞高陞小艇二隻因艇内外多係中國兵故欲壞之連放槍二排擊小艇遂回兵船越一刻高陞船主亦至及夜日兵官向我問許多話令我寫出統領問華兵在高陞時放槍否答放過問放槍擊誰答我見擊水中西人惟船左邊放槍與否並未目覩因我在右邊故也問汝見高升華兵觸怒日人放砲否答無副領事問汝知高升因何而沈答被日艦放一邊之砲所致英公司輪船主問浪速放水雷時離高升多少路答有一里左右問放一邊砲時相離多少答與放水雷時仿彿統領問船主曰汝此次裝兵出口自知危險否答不知問汝開船時至英公館領執照否答已領問汝船英人喪命者幾人答五人問另有别人否答無問五人爲誰答二係副手三係管機器者至下午二點鐘又問舵工供稱六月廿一夜九點半鐘由大沽啓行至廿三早八點鐘至高麗海面九點鐘時遇日艦扯旗令我停輪我卽停輪日艦派小艇來我見伊兵官與我船主大副搭客講話日兵官將我船上紙張查看始去並未知中日開戰見日艦三艘此事惟日艦一艘所爲與餘二艘無干伊二次放小艇來日艦放砲時我在艙内放砲擊我船時約有一點鐘時候我至船首尋躱避之處及船沈下卽扒上桅杆適法兵艦過將我救起問船上人爲誰答不甚分明有許多上小艇人數過多艇亦沈下小艇共有八隻我在桅上有華兵四人同在一處别一桅杆約有三十六人自下午一點鐘至次早七點鐘始得遇救是夜未見日艦擊我之日艦係白色不知船上有若干人法兵船派二艇來救共救四十五人連我及兵四十二人又泅水者二人當日兵官講話時漢納根在船上言語我皆聽徹有多少人至島上我却未知日艦多用機器砲統領問日艦攻擊時是汝掌舵否答不是問汝掌舵時高升扯何旗答扯英旂問見日艦幾艘答見三艘問三艘外見有别船否答見一中國小船問尚有何話答無放砲時逃至桅杆上不知别事陳阿仁供廣東人在船上爲火夫是日八點鐘至十二點辦事十二點後用膳十二點半時日艦開砲船上物件多毁人亦入水我以索縋下船未沈時聞大砲二聲及小砲聲如雨點日艦離我船不遠呼聲可聞及沈下時有二小艇示沈一艇約載四十人一艇約有十人我亦至小艇彼又放鎗砲猛擊有二副由小艇躍入水中不知究竟船上之人死生若干我不得知惟我及一火工未死我與五兵同登彼岸高升沈下日艦仍行放砲其放小艇與否我未之見又王榮舟供係寗波人爲庖人煮飯與水手食餘詞與前大略相同又稱見船主下水亦隨之而下時船未沈下船旁有一索復由索而上至水手臥處取一藍色凳復躍入水泅至島上副領事商之統領須待漢納根供詞否大約供詞明日可至統領答以不必此間旣有各人供詞已可作準查高升係英國商船於六月廿三日在高麗海面被日本兵船放砲擊沈此事與船主人等無涉至危險時高升船上諸人辦事均無不合令各人簽字完案 
[星使拜客]  
　　出使日本大臣汪芝房星使下旗回國於前日抵滬暫住天后宮行轅已登昨報昨晨星使乘坐緑呢大轎赴各衙門拜客至英公廨時適宋通刺早堂未畢遂飭家丁擋駕聞星使卽欲啓輪北上云 
[恭迓板輿]  
　　江海關道黄幼農觀察之太夫人尚在海運局行轅觀察定於今日迎入署中想本邑各僚屬赴轅叩賀者定形熱閙也 
[頌起甘棠]  
　　上海縣待質所收押者皆是錢債詞訟膏粱子弟居多所中房屋促狹黄大令念及炎暑蒸人易生時疾是以捐廉令工匠高搭凉棚一律打掃潔凈一時在所者無不感頌賢大令庇蔭之德云 
[廟貌重新]  
　　邑廟年久失修自頭門至内殿庭均有坍卸之勢旗杆鼓亭更岌岌堪虞經同仁輔元堂紳董倡首募捐開工修葺迄今將次告竣由黄大令出六言告示一道云邑廟重建大門修理直逹殿庭紳董分投勸捐經費殊屬不輕旗杆照墻鼓亭業先舒齊告竣轅門以内地方理宜整肅潔凈如再擺攤蹧蹋責成鋪甲赶淸倘敢抗違不遵立提到案嚴懲 
[各執一詞]  
　　客民吳宗泰寓南市顧良川所開小客棧已住多日前晚回去將行李挑運下船中途忽失物件向棧主顧良川索賠致相口角扭至十六鋪巡防局請訊局員以兩造情詞各執未便率斷卽飭勇甲移送上海縣請黄大令堂訊值日差禀明黄大令著看管候訊 
 
 

Page 4

 
 
[老嫗碾傷]  
　　無錫三阿姐賃居虹口斐倫路其姑年已八十有一前日午後出外買物行至新虹橋畔被工部局之灑水馬車撞倒碾傷右臂經巡街捕舁入捕房捕頭飭送同仁醫院療治不知能無恙否 
[吃醋釀命]  
　　江北人杜小恩年廿九歲在美租界蓬路開設老虎灶與同鄉婦四阿姐姘識四阿姐年逾不惑老興未退另與崇明人朱石郎王東郎結露水因緣杜朱王三人素來認識皆含醋意昨晨九點鐘四阿姐與朱王不約而遇齊至杜家同登樓上朱與杜一言不合以致用武拳足並舉兩不相下王則在旁冷看並不勸阻四阿姐亦作壁上觀朱杜二人正在拳打足踢之際朱忽將杜腎囊揑碎遂致登時斃命朱卽乘間遁去經隣人喚巡街捕至將王東郎四阿阻一併拘入捕房管押捕頭立飭包探查拿兇手并派捕看守屍身一面傳頭圖地保孫順和查明屍屬料理至午後五點餘鐘崇明人杜雪岩偕廿五保頭圖地保奚徐錢投縣呈報胞兄杜小岩推車度日小的在美租界德華里五百四十一號房屋開設茶館樓上轉租與同鄉朱石郎居住朱忽向胞兄借洋十元起釁口角爭毆將胞兄毆傷身死細查實因爲李徐氏妬姦起見已將李徐氏及親証冬郎送捕房管押報請騐究伸寃適黄大令公出未回值日差禀明内署稿案傳諭飭候縣尊回署訊奪 
[無賴送縣]  
　　前晚保甲總巡葉臨恭司馬親督勇丁梭巡至老北門城門與某弁晤談緣邇來中日啓興黄觀察咨會提右營曉示城門九點鐘後不准開放有人在城外惡言辱駡葉司馬聞之大怒喝令查拿門兵當卽拘獲周金生羅四喜兩名周大辮京鞋形同無賴司馬略斥數語周答稱本地人在城隍廟前做金葉子生意年已十九羅供鎭江人年四十一歲在陳市安橋相近某鹹貨店爲夥並未開口確是旁人呌駡實被門兵悞拿由守門某弁飭兵送請上海縣訊究值日差禀明内署黄大令飭暫看管聽候究辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[好事多磨]  
　　本城守府衙門左近某公館之家丁某甲約同女傭至吉祥　各　作　　之會衆流氓覷　　　一擁　　紛紛滋擾爲巡街捕拘入法捕房捕頭以該流氓藉端滋擾形同拆梢著押候解訊旋有某堂來函謂此婦舊時曾雇爲傭素行尚端此次因何犯事捕頭仍命押候再核甲旣爲某公館紀綱飭送交其主人收管 
[英廨晚堂案]  
　　前有二百九十六號巡捕拘解形跡可疑之戴李氏周王氏至英廨值日差禀明宋通刺飭發官媒看管前日下午五點時戴李氏在官媒押所忽覺肚腹作痛官媒邱沈氏察得該氏勢將分娩立卽禀明内署通刺旋卽坐花廳逮案訊問戴李氏供稱丈夫戴和三向爲小工現住虹口婆婆杜氏兇悍異常時將小婦人凌虐苦楚難堪不得已於正月間回母家因小婦人將次臨盆於上月二十七日由母親送回夫家詎婆婆依然凌虐遂於日前逃往姨母家中暫住昨日與姨母同在馬路行走致被巡捕拘案周王氏供甥女時被伊姑凌虐日前逃至小婦人家旋經送至其姑處堅不肯收小婦人將甥女仍挈回家中餘供與戴李氏略同通刺飭差將戴李氏送交其母族暫爲收留並飭該差立傳戴杜氏戴和三到案旋據該差將杜氏等傳案通刺復於晚堂訊究杜氏供丈夫已故兒子現爲小工媳婦李氏自幼童養在家業已完婚詎媳婦不安於室時常逃出並私竊什物已有數次不聽訓誨不得已於正月間將媳送交其母暫爲留養按月貼米五斗至六月二十七日由其母送來媳婦至次日不知何故私自逸出小婦人從未凌虐戴和三供與伊母相同通刺謂杜氏曰爾媳已將分娩爾領回後可妥爲管教答稱大老爺明鑒實因媳婦不受訓誨時常竊物潛逃小婦人情願具結離異通刺大怒曰爾不知好歹將媳凌虐本委念爾年邁不與深究尚敢逞刁耶杜氏唯唯遵命通刺謂爾母子暫行退去須邀同鄰人來案保爾不得將媳凌虐俟傳同戴李氏之母李王氏到案再訊○朱五公扭强德和至廨訴稱被强將妻王氏誘拐藏匿叩求嚴究前晚由宋通刺訊究朱供南京人向在原籍爲布莊生理近因失業無聊於六月二十二日挈妻來滬賃屋於西金隆里忽於前日被貼鄰强德和將妻誘拐出外不知藏匿何處小的初尚不知因有隣人目覩情形是以將强扭案求恩嚴追强供揚州人向爲薙髮匠與朱同住金隆里况小的與朱素不相識從未至伊家中誘拐實遭誣訴通刺判將强交保著朱邀同見証鄰人到案再行訊奪 
[英界公堂瑣案]  
　　張熊氏控馬夫施雲山駕車不愼碾傷伊姑一案經捕房解送公堂請訊熊氏申訴前情並稱姑年已老邁昨日送至醫院醫生恐遭不測不肯收留請爲判斷施雲山供寍波人實因兩不小心所致宋通刺判將施雲山交捕房管押俟下禮拜五看氏姑傷勢如何再行判斷○梁阿根行竊洋人柯露美他之鐵器數具售與李信昌經包探竇如海將梁李二人拘案通刺略詰情形判李信昌罰洋三元梁阿根管押十天起到之贓交該洋人領去○華捕禀王阿二竊取林阿軒皮袋一隻内儲洋一元六角拘案請訊通刺判管押三天○洋人士密虎控侍者施阿福至福利公司冐收洋四元一案因人証未齊定於禮拜五覆訊昨日福利公司遣夥周涵伯投案禀稱當時施阿福前來收洋不知其詐卽行付與後往該洋人處索取收條始知被施冐收通刺判將施阿福管押十天李阿福施　用各管押五天胡寳榮代施簽名雖未分用亦有不合著罰洋一元○洋人紀林控馬夫陳四福串同賣冰人顧麻皮每日竊取冰約二三十磅不等經包探秦少卿往查事竊情形將二人拘送到案通刺研詰之下著將陳四福顧麻皮交捕房帶回於禮拜三解案覆訊○寍波人陸金甫在西婦處爲庖人昨因索取工資以致互扭西婦投訴捕房捕頭飭包探顧阿六將陸拘送公堂西婦投案申訴前情通刺判令西婦將工資算給陸金甫管押四天○巡街捕解送朱小卿談金三到案禀稱談藉端向朱索詐朱供務農爲業昨日來滬購物路遇隣婦閒談談金三見之索詐洋七元向除友人借給四元外譚尚欲索洋三元談金三供因朱誘拐同族談曹曹之妻來滬同在東來昇客棧住宿曹曹囑我往尋並非索詐通刺以其中尚多不盡不實務須澈底根究著押候過當覆訊○四百零二號華捕拘解周瑞林卽一百三十四號華捕並董月甫徐阿寳至案禀稱昨日周落差閒行忽被董徐二人毆打并搶去銀表一枚通刺判將董徐二人各罰洋半元再各押三天 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年七月初七日京報全錄]  
　　宮門抄○諭旨一道錄前○蘇撫奎奏派差解交綵綢摺○河督許奏盤查四河道庫欵片○陜督楊奏揀員升補副將摺○又奏更正保案片○閩督譚奏遴員請補水師遊擊摺○又奏遴員請補陸路叅將摺○又奏遴員請補遊擊片○又奏知縣改歸教職片○七月初七日内務府國子監廂藍旗值日無引見○掌儀司奏十五日祭奉先殿倫貝子行禮○吏部呈進秋季摺紳○召見軍機張百熙文琳○○頭品頂戴江蘇巡撫兼管江南織造奴才奎俊跪奏爲内務府傳派織造衙門恭辦各色綵綢一律告成選派承差解京交納恭摺仰祈聖鑒事竊奴才兼管卷内光緒十九年十二月二十二日准内務府來文奏派寗壽宮等處應掛架綵需用綵綢分派江寗織造織辦大紅色綵綢一萬一千五百匹深緑色三千三百匹桃紅色七千匹淺緑色三千三百匹明黄色六千七百匹玉色一千五百匹抄錄原奏開單行令遵辦等因當經本任江南織造文煦按照十五年大婚成案估價報部並准兩江督臣劉坤一分飭司道關局匀撥銀欵奴才兼管後以事關慶典要需隨時發欵赶辦現已一律告成敬謹點騐裝箱封固選派承差領解起程航海北上前赴内務府交納除將動用料工等項銀數彚案奏銷外理合恭摺具奏伏乞皇上聖鑒謹奏奉硃批該衙門知道欽此○○許振褘片再臣所轄豫東兩省黄運四道俱有經管河庫錢銀之責凡河臣到任以及每屆年終均應盤查奏報其運兗二道遠隔東省不克隨時前往均俟閱伍勘工時就便盤查所有該二道河庫光緒十八十九兩年年終及前兼署河臣到任應盤各欵臣乘至東閱伍勘工之便於四月二十一等日分赴該二道庫逐一盤查以淸庫欵計運河道庫光緒十八年年終應存銀二萬二千八百七十兩二錢一分七厘應存錢二千四千九百六十六文前兼署河臣到任連光緒十九年年終應存銀二萬三千八百八十九兩六錢七分三厘應存錢二十四千九百六十六文兗沂道庫前兼署河臣到任連光緒十八十九兩年年終應存銀一萬五千六百七十四兩九錢五分一厘八毫至豫省開歸河北二道光緒十九年年終庫欵業經前兼署河臣盤登奏報在案所有臣回任應盤該二道河庫錢糧兹於六月初十日盤查開歸道庫計應存銀二萬二千四百二十九兩一錢三厘因赴北岸勘工於五月十八日盤騐河道庫計應存銀八千三百三十五兩九錢九分二厘俱係當堂逐欵彈兌平色敷足核對庫簿印册數目均屬相符並無虧短所有併案盤查運河兗沂開歸河北四道各庫欵無虧緣由理合附片具陳伏乞皇上聖鑒謹奏奉硃批户部知道欽此○○太子太保頭品頂戴陜甘總督臣楊昌濬跪奏爲揀員升補副將要缺以裨營伍恭摺仰祈聖鑒事竊照陜西西安城守協副將任廷貴因病呈請開缺回籍調理業經臣奏明請旨開缺並聲明所遺副將員缺另揀請補嗣准部咨陜西西安城守恊副將員缺係題補第一輪第三缺輪用預保無人應以第六缺揀發人員請補該省揀發班亦無人應作第九缺輪用應升人員行令揀員請補等因臣查西安城守恊副將一缺設處省會巡緝彈壓最關緊要非精明幹練熟悉情形之員難期勝任隨於應升人員内逐加遴選查有陜西撫標中軍叅將田玉廣現年五十二歲貴州鎭甯州人咸豐十年由武童投入湘果營由川至陜屢次打仗出力積功保至提督用記名總兵圖勒炳阿巴圖魯光緒元年借補神木營叅將兩次赴部引見十九年調補陜西撫標中軍叅將該員樸實穩練辦事老成且在陜年久於營伍地方情形極爲熟悉以之升補斯缺洵堪勝任亦與輪章相符合無仰懇天恩俯念員缺緊要准以該員田玉廣升補陜西西安城守協副將員缺俾資得力如蒙俞允俟接准部覆後卽行給咨送部引見以符定缺除查取該員履歴淸册另咨送部外謹會同陜西巡撫臣鹿傳霖陜西固原提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○楊昌濬片再臣前准部咨留陜甘儘先補用總兵易慶安歴保遊擊叅將副將總兵各案均皆相符惟查該員所保遊擊之案並無賞換花翎又於擊退安陸府竄匪案内由守備銜儘先千總保奬以都司補用並賞戴藍翎檢查原案無名應令詳細查明聲覆報部如係漏保亦應奏請遞改以實官階等因當經轉飭遵照查覆去後兹據署肅州鎭總兵劉得騰呈據該員易慶安呈覆前於同治六年隨同官軍擊退湖北安陸府竄匪經前統領霆軍鮑超擬保藍翎應用都司旋請假回籍省親後赴楚軍於剿辦陜西綏德州等處賊匪蒙保遊擊並賞換花翎兹奉飭查想係原保單内遺漏懇請將前保儘先遊擊遞改爲儘先都司前保儘先叅將遞改爲儘先遊擊前保儘先副將遞改爲儘先叅將前保儘先總兵改爲儘先副將仍留陜甘儘先補用等情轉呈核辦前來臣查該員易慶安從征有年戰功卓著前保都司藍翎及請換花翎各案旣係原保單内遺漏自應陳請遞改以昭核實合無仰懇天恩俯准將該員易慶安歴次保案一併遞改仍以副將留陜甘儘先補用飭部更正註册以實官階除咨部查照外理合附片陳明伏乞聖鑒訓示謹奏奉硃批兵部議奏欽此○○太子少保頭品頂戴閩浙總督臣譚鍾麟跪奏爲遴員請補外海水師遊擊恭摺仰祈聖鑒事竊福建水師提標右營遊擊員缺部咨以揀發班人員請補查閩省揀發班遊擊賴恩錫捐輸案内應行給咨楊興隆王金揚於外海要缺難期勝任均未便遷就補用且前出提標左營遊擊部咨三輪第七缺業已儘先人員請補在案此缺照上次接輪係三輪第八缺儘先無人過班輪用應升福建應升班内尚有堪補之員查花翎遊擊銜閩安右營都司潘玉泰年五十歲浙江餘杭縣人由水勇隨剿著績遞保都司光緒十八年補授金門營都司十九年五月到任續調閩安右營都司該員年力强健水務熟悉歴署提標中軍叅將右營遊擊措置裕如以之升補斯缺人地實在相需合無仰懇天恩俯准以潘玉泰補授水師提標右營遊擊於營伍洋防均有裨益該員引見未滿三年照例毋庸送部除履歴另咨外所遺閩安右營都司員缺應請留閩揀補謹會同福建水師提督臣楊岐珍合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○太子少保頭品頂戴閩浙總督臣譚鍾麟跪奏爲遴員請補陸路叅將恭摺仰祈聖鑒事竊照福建長福營叅將洪渭濤因案降補遺缺部咨輪用應升人員臣於閩省陸路實任名遊擊内詳加遴選查有羅源營遊擊施才學年五十九歲貴州施秉縣人由行伍隨勦積功遞保遊擊同治七年補授福建詔安營遊擊光緒三年俸滿送部引見蒙欽派大臣騐放照例回任九年調補羅源營遊擊換領劄付任事該員營務熟悉歴俸最深於下游風土民情極爲熟悉任内並無違礙事故以之升補是缺叅將洵堪勝任與例亦符合無仰懇天恩俯准以羅源營遊擊施才學升補長福營叅將於營伍地方均有裨益該員曾於俸滿案内送部引見應否再行咨送俟接准部覆辦理除飭取履歴另咨外所遺羅源營遊擊員缺應請留閩揀補臣謹會同署福建陸路提督臣曹志忠合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○譚鍾麟片再浙江温州鎭標左營遊擊員缺因李培林丁憂扣補經臣請以海甯營都司沈馥升補現准部覆仍令揀選儘先人員請補等因查浙江外海水師儘先遊擊班内除蘇長慶人地未宜前已聲叙未便請補外惟有外海水師儘先遊擊石浦營都司李培林年五十一歲廣東東莞縣人由水勇剿匪著績遞保都司救護威定輪船出力保准補缺後以遊擊儘先補用嗣補溪浦營都司調補石浦營都司丁憂服滿應歸浙江儘先遊擊班内序補該員久任水務洋面熟悉現署浙江提標右營遊擊篆務辦理裕如以之補授斯缺可期勝任與例亦符合無仰懇天恩俯准以李培林補授浙江温州鎭標左營遊擊於營伍洋防均有裨益如蒙俞允該員引見未滿三年應請毋庸送部除飭取履歴咨部外所遺都司係外海水師題補之缺俟部覆准另行揀員請補謹會同浙江巡撫臣廖壽豐署浙江提督臣張其光合詞附片具陳伏乞聖鑒敕部議覆施行謹奏奉硃批兵部議奏欽此○○譚鍾麟片再教習知縣張騰年四十二歲四川彭山縣拔貢考取八旂官學都習期滿以知縣分發福建十九年十一月十二日引見奉旨著照例發往欽此領照來閩光緒二十年二月初十日到省自揣才力不及難膺民社情願改就教職歸部選用照例請咨回籍候選據福建藩司黄毓恩具詳前來除咨部外理合附片具陳伏乞聖鑒謹奏奉硃批吏部知道欽此 
 
 

Page 13

 
 
[光緒二十年七月初八日京報全錄]  
　　宮門抄○諭旨五道錄前○江撫德奏解萬壽慶典𧝟衣工料銀兩摺○鄂撫譚奏盤騐滇省委員領運京銅摺○又奏奉撥東北邊防經費摺○雲督王奏報銷蒙自關徵收稅銀摺○又奏委解京餉片○楚督張奏耆紳重宴鹿鳴摺○江督劉奏飭司道回任片○七月初八日理藩院鑾儀衞光祿寺八旗兩翼值日理藩院引見二十名兩翼十六名○前廣西巡撫馬丕瑶服滿請安○帛公續假十日○倉塲奏漕船五日回空○召見軍機張蔭桓馬丕瑶皇上明日卯初二刻至建福宮聖容前行禮○○頭品頂戴江西巡撫臣德馨跪奏爲江西籌解奉撥萬壽慶典應用𧝟衣等項工料銀兩先將一半發交商號匯赴浙江兌收恭摺仰祈聖鑒事竊臣前准户部據咨改奏護理浙江巡撫臣劉樹堂咨杭州織造織辦萬壽慶典應用𧝟衣等項需用工料銀兩不敷請於江西　省協撥銀兩一摺於光緒二十年三月十二日具奏奉旨依議欽此鈔錄原奏飛咨遵照計原奏内開查杭州織造節次奉派萬壽慶黄需用各項活計亟宜迅速辦解今該護撫因派辦各件需銀六十餘萬兩司局各庫收不敷支難以全籌係屬實情所請由江西安徽福建等三省協撥銀十萬兩之處事開萬壽慶典要需未敢遲誤相應請旨飭下江西安徽巡撫各籌銀三萬三千三百三十兩閩浙總督於福建省籌銀三萬三千三百四十兩共銀十萬兩迅卽如數協撥解交浙江藩庫以供支放無誤應用又准護理浙江撫臣咨同前由各等因到臣當經行司遵照兹據藩司方汝翼詳稱查江西省奉撥前項銀三萬三千三百三十兩在於厘金項下動放本應如數提解無如厘金項下現無存銀惟有援案在於司庫支放各欵銀内暫借所借銀數侯厘金收解有銀再行提還本欵歸入厘金報銷案内聲明辦理以昭核實但司庫支放各欵項下堪以截留之銀亦屬無多兹先行截留銀萬七千兩定於光緒二十年五月十八日動放發交新泰厚商號限三十日匯至浙江藩庫投兌並循照成案亦於支放各欵項下放給該商號匯費銀一百七十兩等情詳具奏前來臣覆覈無異除飭照數續籌淸解並咨户部及浙江撫臣查照外所有籌解奉撥萬壽慶典應用𧝟衣等項工料銀兩先將一半交商匯兌緣由理合恭摺具奏伏乞皇上聖鑒謹奏奉硃批户部知道欽此○○頭品頂戴湖北巡撫臣譚繼洵跪奏爲滇省委員領運十三起頭批京銅到鄂發給水脚銀兩換附輪船開行日期恭摺仰祈聖鑒事竊查滇省委員候補知縣布政司經歴王作楫領運十三起頭批正餘京銅五十一萬五千斤於光緒二十年三月初九日入湖北境三月二十九日全數運抵漢陽城河報經飭委漢陽府知府逢潤古署漢陽縣知縣李觀濤會同該運員王作楫將運到銅斤逐一盤騐過秤並無短少換附輪船眼同過載於二十年四月十二日由漢口開行取具運員無虧鈐結由該府縣加結轉詳其應領水脚在於藩司庫存地丁項下動支銀一千八百兩發給該運員具領據湖北布政使五之春具詳請奏前來除將册結咨送户工二部曁錢法堂查照外理合會同湖廣總督臣張之洞恭摺具奏伏乞皇上聖鑒謹奏奉硃批該部知道欽此○○譚繼洵片再湖北省厘金項下奉撥光緒二十年東北邊防經費銀八萬兩業經委解第一批銀三萬兩赴京交收在案兹據湖北布政使王之春會同善後總局司道詳稱復於釐金項下動撥第二批銀三萬兩飭委試用通判沈國瑛試用知縣周林發管解赴京交收等情前來除繕咨轉給該委員小心管解並飭將應解銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此○○雲貴總督臣王文韶跪奏爲蒙自關第一百二十九結起至一百三十二結止三年期滿徵收各項正半稅銀分别四六成及支銷提存各欵分别造册開單奏銷恭摺仰祈聖鑒事竊案准户部奏明洋關徵收稅銀遵照奏定章程應行按結開單奏報扣足四結專摺奏銷等因當將蒙自關光緒十八年八月十一日第一百二十九結起至十九年八月二十一日第一百三十二結止徵收稅銀及支销提存各欵先後按結開單奏報在案兹據雲南臨安開廣道兼管關務湯壽銘將蒙自關第一百二十九結三十三十一三十二等結散册併同一年期滿總册分造詳咨仍遵照部議將徵收正稅分别四六成四成作爲京餉其六成洋稅項下除開支正半稅傾鎔折耗及關用經費外餘銀提一成五釐出使經費所收子口半稅全數歸入六成稅内供支並將實徵船鈔曁稅務司送存提歸總理各國事務衙門三成罰欵銀數分晰造具四柱散總淸册另開淸單詳請奏咨至　自開關以來仍無洋商運貨出入所收稅鈔均係華商完納之欵其應造商名貨物各色斤兩件數稅銀數細册俟繕齊再行詳咨補送合併聲明等情具詳前來臣覆核無異謹開列管收除在四柱淸單恭呈御覽並將送到散總淸册分送總理各國事務衙門曁户部户科南洋大臣查照外謹會同雲南巡撫臣譚鈞培恭摺具奏伏乞聖鑒敕下該衙門核覆施行謹奏奉硃批該衙門知道單併發欽此○○王文韶片再前准户部咨飭將蒙自關應提四成洋稅及一百二十一結以前實存銀兩速卽委員掃數解部以供京餉等因轉行遵照去後兹據雲南臨安　廣道兼管關務湯壽銘詳稱遵查蒙自關一百二十一結以前准銷餘存解部銀一千一百八十八兩五錢二分七厘一毫二絲五忽又自一百二十一結起至一百三十二結止提存四成京餉銀七萬二百二十三兩一錢三分一厘二毫又自一百十六結期内開關之日起至一百三十二結止徵存船鈔内提歸總理衙門三成銀一百十五兩八錢一分五厘又充公罰欵内提歸總理衙門三成銀一百八十五兩四錢四分四共銀七萬一千七百六十二兩九錢一分三厘二絲五忽應卽一併掃數起解札委留滇委用知州龔啓藩由蒙自解省並令到省後卽將前項銀兩發交同慶豐商號於本年五月十五日自滇起解限九月底到京上兌不准稍事逾延除將由蒙自至省委員夫馬及此次匯解各費另詳咨部立案外詳請簽給咨批附片奏報前來臣覆查無異除繕具咨批逕給同慶豐商號領齎匯解並分咨總理各國事務衙門曁户部户科南洋大臣查照外理合會同雲南巡撫臣譚鈞培附片具陳伏乞聖鑒謹奏奉硃批該衙門知道欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲耆紳重遇鹿鳴筵宴循例奏請恩施恭摺仰祈聖鑒事竊查定例鄉試中式已屆周甲之期准其重赴鹿鳴宴其四品以下已加有三品以上升銜人員由督撫奏明辦理等語兹查有在籍三品頂戴前四川補用道保甯府知府候選運同王樹漢年七十八歲由寄籍順天大興縣附生中式道光十五年乙未恩科順天鄉試舉人改歸湖北沔陽州原籍由揀選知縣選授河南伊陽縣知縣調補淮甯縣知縣因迭次防堵出力保升知府補授四川保甯府知府於防剿𤞑匪秦隴撤防案内保以道員補用加三品頂戴光緒十六年甄别以對品鹽運同歸部銓選交卸回籍計自道光十五年乙未至光緒二十一年乙未花甲一周例准重赴鹿鳴筵宴惟光緒二十一年並非鄉試年分溯查應辦成案向准提前辦理如湖北咸甯縣耆紳前光祿寺卿雷以諴道光辛巳恩科舉人曾經奏准於光緒五年已卯科豫期赴宴今王樹漢情事相同自應援案請於光緒二十年甲午正科重赴鹿鳴筵宴據該州貢生李殿卿等取具供結呈由該府州查明加結造册詳經湖北布政使王之春具詳請奏前來臣等伏查在籍三品頂戴前四川補用道保甯府知府候選運同王樹漢早捷賢書洊登仕路歴官郡守嗣改鹺綱溯桂苑之蜚未及弱冠迨蘧廬之息影已過稀齡鄉欽觀型值午科之再舉衢謳扶杖適花甲之重周仰逢壽寓宏開期揚聖世作人之化竊　賓筵得與益見儒生稽古之榮合無仰懇天恩俯准王樹漢於本年湖北鄉試甲午正科重赴鹿鳴筵宴應否恩予加銜出自鴻慈非臣等所敢擅擬除册結送部外謹會同湖北學政臣孔祥霖合詞恭摺具陳伏乞皇上聖鑒訓示謹奏奉硃批另有旨欽此○○劉坤一片再江寍布政使瑞璋前因三年任滿遵旨交卸入都陛見所遺藩司篆務當經臣等奏委江南鹽巡道胡家楨署理遞遺鹽巡道篆委候補道吳炳祥署理在案兹瑞璋業已回省應卽飭令回任署藩司鹽巡道胡家楨應仍飭向本任各專責成除分檄飭遵外謹會同江蘇巡撫臣奎俊附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒二十年七月初九日京報全錄]  
　　宮門抄○諭旨二道錄前○粤撫剛奏晉京祝嘏請派員署理摺○湘撫吳奏揀補知州摺○豫撫裕奏彚報委署知縣員缺摺○又奏報善後局平餘銀兩收支各數摺○又奏查閱營伍情形摺○七月初九日吏部翰林院侍衞處值日無引見○李端棻謝放山東正考官恩○克們泰請假五日○卓公恭允升安興阿各續假五日○兵部奏派彈壓副都統派出英信色普徵額○召見軍機祥麟○○頭品頂戴廣東巡撫奴才剛毅跪奏爲遵旨晋京祝嘏懇請派員署理巡撫篆務恭摺仰祈聖鑒事竊奴才准吏部咨開光緒二十年正月十八日内閣鈔出十五日奉上諭本年恭逢慈禧端佑康頤昭豫莊誠壽恭欽獻皇太后六旬萬壽寰宇臚歡薄海臣民咸深慶忭外省將軍督撫都統提鎭藩臬等官自必情殷瞻覲籲懇祝釐第念各省文武大吏職守綦重若同時　赴恐地方營伍事務管理乏人或有貽誤轉非敬事抒忱之意朕欽奉懿旨於各省將軍督撫副都統提鎭藩臬内每省各酌派二三員均於十月初一日以前到京並各酌帶道府丞倅將備二三人隨同班列欽此將此通諭知之欽此又奉上諭欽奉懿旨派出奴才剛毅到京隨同祝嘏等因欽維皇太后洪疇衍慶壽宇凝釐開閶闔於九天拜冕旒於萬國我皇上椒闈秉　教敷慈蔭而澤普寰區蘭殿承歡率羣僚而詩賡天保奴才恭逢盛典抑沐恩綸幸列紆紳搢笏之班獲遂就日瞻雲之願鬟　鼓舞欣慶無涯兹謹擬於八月中旬由粤乘輪北上並酌帶臣標中軍叅將鳳鳴道銜候補知府常穆候補知府多齡隨同班列除咨報外相應請旨派員署理廣東巡撫篆務俾得屆時交卸起程所有奴才晉京祝嘏請旨派署緣由理合恭摺具陳伏乞皇上聖鑒訓示謹奏奉旨已錄○○頭品頂戴湖南巡撫臣吳大澂跪奏爲直隷州知州要缺需員揀員請補以資治理恭摺仰祈聖鑒事竊照湖南郴州直隷州知州叚辛昭終養於光緒十九年十一月初十日奉准吏部開單知照十九年九月十七日奉旨照第五日行文之例按湖南省程限七十日减半計算扣至十月二十七日接到作爲開缺日期歸十月分截缺業經咨部在案前以候補班前先補用直隷州知州秋壽南請補尚未奉准部覆該員於光緒二十年三月十二日丁憂業經題報在案員缺應仍按從出缺日期另行請補查郴州查隷州知州係衝繁難要缺例應在外揀選題補定例應題缺出先儘候補正途人員題補無人准以應升人員題升又各省道府同知直隷州知州如係奉旨命往或督撫題明留於該省候補者無論應題應調應選之缺悉准先儘酌量補用又道府直隷州知州同知通判遇題調要缺酌量以候補人員請補時應先儘記名分發人員酌補如果實係人地不宜始准聲叙以各項候補人員請補又道府直隷州缺出應用候補時先儘科甲出身請補各等因今郴州直隸州知州界連東粤兼轄五縣民俗刁悍政務殷繁非精明幹練才識兼優之員不足以資治理湖南雖有曾任實缺候補直隷州知州人員均與是缺人地不甚相宜卽應升人員内亦無堪以題升之員又直隷州班内並無記名分發人員臣與布政使何樞按察使王廉於現任實缺候補人員内逐加遴選查有候補直隷州知州長沙縣知縣李宗蓮年五十六歲浙江歸安縣人由廪生中式同治四年補行辛酉壬戍科本省鄉試舉人甲戌科會試中式進士引見奉旨以知縣卽用欽此簽分湖南光緒元年正月十四日到省援黔苗疆肅淸案内保奏三年七月十八日奉旨著俟補缺後以直隷州知州歸候補班補用欽此題補武陵縣知縣奉准部覆六年十二月初八日到任八年勸辦直隷賑捐案内保俟知縣開缺歸直隷州後加知府銜奉旨著照所請欽此十六年補行十五年大計保薦卓異俸滿奉文調取並因勞績保升直隷州知州併案請咨赴部十八年十二月初二日引見奉旨著回任准其卓異加一級仍註册照例用欽此調補長沙縣知縣先赴署任光緒十九年四月十五日到任五月初一日奉文實任該員才識兼優操守可信勤恤民隱卓著循聲係在任候補人員以之請補郴州直隷州知州缺洵堪勝任與例亦屬相符據藩臬兩司會詳前來相應奏懇天恩俯念員缺緊要准以該員李宗蓮補授郴州直隷州知州實於要缺有裨如蒙俞允該員係引見奉旨以直隷州知州在任候補銜缺相當毋庸送部引見再該員係由武陵縣調補長沙縣今請補郴州直隷州知州所有任内叅罰案件俟到新任後飭令完繳所遺長沙縣知縣係衝繁難兼三要缺例應在外揀選題補俟奉准部覆後照例截缺揀員請補謹會同湖廣總督臣張之洞恭摺具奏伏乞皇上聖鑒敕部核覆施行謹奏奉硃批吏部議奏欽此○○頭品頂戴河南巡撫奴才裕寛跪奏爲遵章將委署知縣員缺按三個月彚報一次恭摺仰祈聖鑒事竊准部咨各省州縣缺出委署班次並出缺日期應令每屆三個月彚報一次知州委署名次比照序補之例酌委知縣要缺亦照舊例酌量揀委其知縣選缺應以正途勞績試用三班爲一輪按照出缺先後輪流委署至裁缺撤回留省廻避各員亦照序補之例酌委如有因差勤給奬者仍於本項到班時先儘委署各等因通行遵照當經前撫臣飭司叅酌豫省舊章議請嗣後知縣應選缺出先酌委止途外奬一人次酌委勞績外奬一人次酌委試用班一人各歸各班以三缺爲一輪按出缺先後輪流委署並因候補同知通判知州均係缺少人多本項之缺輪委無期各准各班揷委知縣員缺又知縣正署到班遇有叅撤之缺應在本班人員内酌量揀委以期得人如遇同通知州揷委到班亦於同通知州班内揀員揷委倘不得人另揀實任人員調署卽以同通知州頂署所遺之缺若仍揀委知縣本班人員抵署續有缺出仍委同通知州一人均經歴次奏明辦理在案兹據署布政使長祿將光緒二十年正月起至三月底止委署過知縣員缺造具淸册聲明並無越次攙委等情詳報前來奴才覆查無異除册咨部外理合恭摺具陳伏乞皇上聖鑒謹奏奉硃批吏部知道欽此○○頭品頂戴河南巡撫奴才裕寛跪奏爲豫省善後支應局平餘銀兩收支各數照章開單奏報恭摺仰祈聖鑒事竊照善後局平餘一欵自光緒十年奏定章程經部核覆每屆歲底將收支各數核實開單奏報一次歴經遵辦在案兹據辦理善後支應局司道將光緒十九年正月起至十二月底止共十二個月收支平餘銀數公同稽核逐欵分晰開列淸單呈請奏咨前來奴才覆覈無異除咨部查照外理合敬繕淸單恭呈御覽爲此恭摺具陳伏乞皇上聖鑒謹奏奉硃批户部知道單併發欽此○○頭品頂戴河南巡撫奴才裕寛跪奏爲查閱駐防滿營並撫標開封各營曁駐省練滿勇事營竣謹將詳細情形恭摺具陳仰祈聖鑒事竊奴才奉旨查閱營伍當以三鎭各營本年未能查閱奏請展緩並聲明將駐防軍防並撫標開封各營曁駐省練軍防勇先行擇期校閱奉到硃批著照所請欽此欽遵在案兹將各營練防軍次第校閱完竣滿州營並省標開封三營馬步官兵悉皆精壯足額並無老弱充數合操陣法步伐進止均屬整齊施放槍砲聲勢聯絡長矛刀牌亦俱便捷弓皆六力以上槍箭準頭中靶分數均九成有餘堪列一二等者居多抬砲中靶計在八成以上馬步練軍皆年力壯健技藝嫺熟允稱一律嵩武盛靖精銳各營洋槍隊操演精純陣式嚴整精銳營所習背槍尤爲純熟矯捷至若旗幟鮮明器械精利勇丁强壯則三營大略相同均堪爲緩急足恃之軍祥符縣民壯隨塲調考所習刀矛等技亦尚可觀查騐各營軍裝器械並無虧缺馬匹亦皆臕壯奴才悉心比較就旗緑而論以滿洲營爲第一省標開封營次之練軍較旂緑爲優防勇較練軍尤爲出色兵丁技藝優長者當塲奬賞記名拔補生疎者分别責革勒限學習至各營將領備弁奴才詳加考騐人材魁偉弓馬嫺熟者頗不乏人察看情形平時尚知整頓練習惟查有候補都司張治候補外委張全勝應請斥革示儆此外尚有弓馬稍生及先因公出差曁因病請假各員分别勒限學習補行考騐容另咨部核辦伏念豫省地處中原爲畿輔屏蔽現在教會各匪一時未能盡絶根株武備尤關緊要治兵以選將爲先將領得人則弁兵皆有所傚法奴才每閱一營必爲之　明紀律剴切訓誡總期無事用以巡功有事足資抵禦兵皆精勁餉無虚糜以仰副聖主整軍經武之至意奴才仍留心察看如有營務廢弛才力衰庸者當隨時叅劾以肅戎政所有查閱駐防滿營並撫標開封各營曁駐省練軍防勇詳細情形謹繕摺具陳伏乞皇上聖鑒訓示謹奏奉硃批另有旨欽此 
 
