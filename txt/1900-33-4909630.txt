# 1900 - 33 - 4909630

 

Page 1

 
 
[皇朝經世文正續選增時事洋務三編] [  圖書集成局代啓]  
自長沙賀耦耕先生仿切問齋文鈔之例輯皇朝經世文編凡請求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源文以饒氏之書祗采自道光以迄同治雖名臣奏疏私家著述己有美必收而海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦謂名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門　類詳愼校警附于經世文續編之後倩本局印以新鑄鉛字現己裝釘成書價目格外從亷計皇朝經世文編廿四本洋三元續編連三編卅本洋三元單買三續六本洋一元在上海三馬路申報館申昌蘇申南北掃葉山房發兌 
[萬壽特開慶科頌]  
　　國家文運昌明邁越前古每屆春秋兩試聚海内之人才考其藝文登之上第所以揚棫樸之庥溥菁莪之化者典至隆恩至渥也其有非常慶典更特開恩科於以明朝廷行慶之仁廣賢俊登庸之路殊榮異數薄海同欽屈指開國迄今三百餘載爲恩科二十有二其因萬壽而舉行者如康熙癸己乾隆己酉嘉慶戊辰戊寅道光辛卯得人之盛尤越尋常蓋因多士涵濡聖化浹髓淪股幸遇壽域宏開賡草野之新詩祝蒿宫之繁祉和聲鳴盛雍容揄揚非特士林之奇榮抑亦國家之上瑞也歲次上章困敦爲我皇上三旬萬壽内而懿戚重臣外而督撫提鎭以及率土普天之黎庶遐荒絶域之臣民莫不競效嵩呼同伸慶祝皇太后於去歲十二月二十八日特降懿旨明年皇帝三旬壽辰應行典禮著各該衙門查例具奏煌煌慈訓中外臚歡而二十九日上諭則稱明年朕三旬壽辰著毋庸舉行一切典禮所有升殿禮儀著停止并諭各省督撫及將軍提鎭等俱不准奏請來京祝嘏聖懷謙抑欽佩莫名而又特沛綸音著以明年庚子科爲恩科鄕試次年辛丑爲恩科會試其正科鄕試著遞推於辛丑壬寅年舉行是於脫略儀文之中仍寓作育人才之意凡在士林宜如何各獻所長以報恩遇於萬一顧有客見之謁執筆人而請日夫藉經濟以馴致富强者中國之急務也借文章以潤色鴻業者今日之緩圖也皇上御宇以來神武聰明幾欲馬三皇而軼五帝惜乎時丁厄運内憂外患迭起環生論者每謂時事之日艱實由人才之不振今者旣特開恩榜宜乎變通取士之法俾奇偉英俊之士可以留心實學不再束縛於空疎無用之時文若止率由舊章是雖珊網宏開仍不過多取若干八股八韵之人才於國家毫無裨益毋乃非聖主求賢若渴之意與則謹應之日夫時文之無益於國固聞命矣然制藝代聖賢立言未嘗不足覘人之學識咸同時曾左諸巨公亦皆出身科甲而勲猷彪炳卒能削平大難詡佐中興經濟之隆冠絶千古可知智識絶人者本不至被時文所束縛况自甲午以後少年豪邁之士更能究心時事於古今治亂興亡之故中外盛衰得失之機旁及子史百家之言格致製造之學無不悉心攷索得其精微苟使發爲文章雖不屑屑於規矩之中而吐屬自不庸陋一旦脫頴而出自能發其所藴從容展布挽貧弱而進富强國家得人之慶固不難操劵卜之若夫迂腐謬戾之子其胸中但知有庸濫墨卷者非特不足與言經濟卽其所爲時文亦必庸惡陋劣不足當識者之一哂更何能破壁飛去以冀徼倖於萬一哉客唯唯稱是三揖而退執筆人爰集昭明選慺句謹拜手稽首而作頌日肇命民主牢籠百王聲敢布濩澤霑遐荒翼新大猷聲與風翔民庶悅服君臣歡康恭維春秋齒算延長獻壽羞璧穆穆皇皇德化旣敷國富民强乃下明詔禮典舊章競收杞梓含芬吐芳才爲世出妙簡邦良濟濟儒術觀國之光飛辯摛藻雍容揄揚龍躍天衢鳳鳴朝陽允文允武如圭如璋湛恩汪濊深乎洋洋下舞上歌一人有慶永永萬年壽考無疆 
[本館接奉電音]  
　　昨日上午十一下鐘越二十五分時京師飛電傳來上諭二道敬謹譯證○正月初八日奉上諭翰林院侍講寳豐著在宏德殿行走欽此同日奉上諭本年秋審朝審情實各犯均著停止勾决欽此 
[中俄交涉]  
　　南洋新加坡叻報云頃聞中國將軍倫某金礦給俄人開採喇嘛忽與之爭將俄人所派戈什馬兵殺斃數名駐京俄使聞之卽藉端向總署添索礦地并責令償金 
[寓華人數]  
　　徐家匯匯報譯法國地理報載去年東西各國寓華人數計英國五千一百四十八人美國二千零五十六人日本國一千六百九十四人葡國一千零八十二人德國一千零四十三人法國九百二十人班國三百九十五人瑞典瑙威國二百人比國一百六十九人俄國一百六十五人丹國一百六十二人意國一百四十一人奥國九十二人荷國八十七人高麗國四十人共計一萬三千四百二十一人蓋合官員教士商民而言之也 
[巨文闢埠]  
　　三韓來信云現聞高麗朝廷擬將巨文一島闢爲各國通商口岸以便外來商賈於此寄居按巨文島昔爲英人所守後經中國援照公法索回今忽開口通商其殆陰有拒俄之意歟至於出自何人主意則明眼人諒能默會不煩贅言也 
[日本購金]  
　　歐洲來信云現聞日本朝廷派人至倫敦購取黄金約值銀貨二十兆圓緣日本邇來攺用金錢而若存金不多故有是舉也 
[密約存疑]  
　　南洋新加坡叻報登德京來信云百靈某日報自言得有的實之信知英德兩國業經立有密約欲將葡國所有屬地分而有之但此約須俟瑞士國所派公正人員將英葡二國未結之交涉案判斷始克頒行俾衆同悉至英葡交涉之案諒西歴正月尾卽能判結云又云約内有言葡國南阿非利加洲屬地由三美施迤北槪歸英國惟中有某地歸德國此外如智模日裏如智模居邦如牛亞如那華如紐及如澳門等處亦槪歸於德卽由德廷償以英金一百二十五萬磅如是辦理英國可得人民一千三百萬名口德國所得不過一百萬名口而己至尼刺外灣一地若不爲打蘭士目所取則於西歴本年三月卽可歸之英人原英德二國所以訂立此約者實爲割據尼刺外灣起見惟恐俄法兩國或有違言故特聨約以禦之至百靈采訪人則謂此等謠言並非確實不過奸人從中煽惑究未審其孰是孰非也 
[移砲守臺]  
　　南洋新加坡叻報云前者有人奏稱廣東沿海各處砲臺建築多不如式守臺弁勇數亦不敷誠 
 
 

Page 2

 
 
恐一旦事起蒼皇無以禦侮時適剛子良中堂到粤籌餉廷寄飭查中堂就近挈馮仲梓廉訪光遹黄和廷鎭軍金福會同水師提督何榆庭軍門前往虎門一帶查得各臺尚能占據形勝惟虎門沙角間東山之麓有臺日鵝嘴者似宜添置洋砲而牛山一臺樹木叢雜逼近村莊不甚得力不如將其中所有洋砲七尊移四尊於鵝嘴等處旋由大憲札委陳恊戎良傑馳往牛山選連洋砲四尊至鵝嘴督同機器匠及砲目安置周妥務期旋轉靈便演放得宜至守臺弁勇迭次裁减人數無多亦經大憲就省中各營派撥矣按粤省海防共分中東西三路三路中以中路爲最要中路中尤以虎門爲最要其鎭遠南山横檔月臺沙角各砲臺皆最大而要者餘亦纍纍如貫珠布置甚周似己無懈可擊然旣有砲臺尤貴有守臺將弁不然旅順威海衛昔稱天險胡竟不戰而逃耶故虎門之防又宜以得人爲要也 
[戰艦赴閩]  
　　福州訪事人云去臘北洋海軍統領葉桐侯軍門祖珪乘海籌兵輪船至閩隨至督轅禀見許筠菴制軍海琛兵艦亦於同日駛至馬江 
[電拿逆黨]  
　　自康梁二逆臣事敗脫逃之後其黨羽尙潛匿各省揑造不經之語煽惑人心兹得姑蘇采訪友人手書悉朝廷以逆黨某官惡蹟昭彰斷不能任令倖逃法網特降諭旨飭各督撫嚴飭地方官吏密拿正法以免萌蘖潛滋正月初二日護理江蘇巡撫陸春江中丞接奉電傳廷寄不日當下札通行矣 
[蒐軍餘話]  
　　湖廣總督張香濤制軍於客冬十二月二十一日駕臨靑山校閱護軍愷字各營操演陣法本館己紀其事於新正初六日報端兹又得武昌訪事友人來函云此次制軍大閱凡附近各防營均檄調來省以便合操靑山一帶鼓角喧天旌旗耀日鄕民少見多怪不免疑懼滋生各營勇更良莠不齊間或攘取雞豚以致民間更形驚擾甚至紛紛遷徙謠諑繁興制軍聞之立卽諭飭江夏縣陳介菴大令傳集鄕保剴切曉諭令居民各安生業毋得悮聽謠言一面嚴飭督中協　漢卿協戎傳知各營統領認眞約束勇丁勿得稍有騷擾現在校閱巳竣各營均拔隊回防民間亦如前安謐矣 
[黨梟被殺]  
　　周浦之有鹽梟也始於去冬十二月上浣嗣是屢經大吏調兵往巢終未能絶其根株以致三市六街肅條岑寂鎭民之家有恒産者相約移居至滬以避兇鋒鎭有游棍包石泉者兇惡性成愍不畏法睚眦之忿誓必尋仇出没無常人皆側目迨梟匪蟠踞包卽入其黨類魚肉懦良有拂之者卽率醜類往驛騷必遂其所欲而後巳臘月二十八日方偕梟船掌舵人某甲在油車弄中園烟館内吐霧吞雲武生張福先見之突出利刃斫其頸頸未殊而羣刃隨之下頭顱如虀粉斃於血泊之中甲以身護之亦飲刃而仆迨地甲以命案報縣主恇怯不敢往騐委三林司巡檢代庖巡檢見梟黨如林亦逡巡却退迄今事隔旬日尚陳屍烟館中梟黨四處調集匪船多至四十餘艘聲稱爲包報復以致鎭上又閉門罷市路絶行人正不知何日始能安静也 
[盜犯成禽]  
　　北通州訪事友人云前年城内務本錢鋪雙橋村聚泰成油坊被劫報經前任州主許東藩刺史飭捕嚴緝限期屆滿盜未成禽　憲以其捕務廢弛撤任留緝許刺史交卸後密派家丁協同州捕購線嚴拿旋在馬駒橋擒獲武占甲等十二名連贓送請現任高謙甫刺史訊究各犯均直認不諱高刺史以捕役李永順捕盜有功親標硃諭拔充二快頭役以示鼓勵 
[停辦稅契]  
　　武昌訪事友人云鄂省大吏前議清查稅契凡民間遠年己稅之契須一律呈請騐换另繳稅銀苛擾重徴紳民皆以爲不便現聞此事曾由某京卿奏請停止湖廣督憲張香濤制軍亦不忍過拂輿情己飭署藩司瞿賡甫方伯會同善後總局憲通飭各屬迅速停辦以免擾民矣 
[吳下官塲紀事]  
　　前報紀升任直隷永定河道正任蘇州府彦詠之太守因有要事擬往京師禀請上憲委員代理云云兹得姑蘇采訪友人續函謂聞之官塲中人知憲意太守治劇理繁政聲卓著未便遽易生手致貽叢脞之譏爰再四挽留勸令暫緩就道太守遂定期新正十二日赴江寗叩賀劉峴帥及署南洋大臣兩江督憲鹿制軍年禧藉禀要公事畢仍回府署視事○江蘇布政使理問葉叅軍光祖於去臘之杪某日因病出缺所遺篆務由署潘憲吳仲懌方伯牌示以布庫大使馬叅軍暫行兼理叅軍奉札後卽於本年正月初二日詣轅謝委初三日接鈐任事○省垣西路總巡陳别駕鎬到差己逾一載去臘經上憲另委要差所遺西路總巡一席由署臬憲朱竹石廉訪札委候補縣恩明府厚接辦明府奉札後卽於本年元旦到差 
[松郡官塲紀事]  
　　松江訪事人云江南提督自强軍統領兼統太湖裏河水師節制南字盛字各旗李壽亭軍門於去臘二十八日自江陰防次回轅度歲標下駐松四營各將弁均策騎赴南門外大漲涇碼頭迎迓正副兩營健兒亦一律整隊郊迎嗣聞軍門筮期正月初八日秉節出轅仍赴防次○本月初二日海門協丁協戎後營周游戎署平望營都司張都戎及撤任都司祖都戎先後乘舟來松赴提轅叩賀年禧○連日金柘靑三營將領及南洋外海水師太湖留防各營統領陸續至郡赴提轅賀年○府憲濮紫泉太守於本月初一初二兩日排齊全副執事赴文武各衙門賀年並詣郡中各紳士家投刺聞定於初八日買舟晉省拜賀各大憲年禧○本月初四日提憲李壽亭軍門出轅拜客並至西門外袁爽秋京卿宅第投刺○崇明鎭總兵王鎭軍盛字營統領班福齋軍門南字營統領吳恒山軍門先後至提署賀歲李軍門均下榻欵留○東門外汛弁楊把戎因事撤任遺缺經提憲李軍門委下塘汛徐外委升署遞潰下塘汛缺委標下候補唐外委署理○松江府經歴孫少園參軍及留松委員舒惠村二尹由府憲濮太守密委至南匯訪察要事隨於某日微服首途 
[潞水春波]  
　　北通州訪事友人云去年十二月初一日長劉二倉帥傳集漕白糧經紀正副役在京署當堂掣籖董志瀛掣得天字第一號卽派爲經紀頭役王富榮周同善爲承辦大頭以資辦公而示無私循向例也○歴年漕糧所需袋布責令承辦經紀前赴大于頭採買每不能尅期解齊倉憲心滋不悅爰於去冬攺委石壩州判何君承謨會同倉塲衙門筆帖式某君至彼處招商採辦冀除舊習以應要需○每屇隆冬無衣無褐之流典質己空情殊可憫通屬各典鋪向有减取利息之舉凡原當三分者減去一分二分者減去六釐俾易取贖去年州尊同謙甫刺史先期出示飭遵故各典鋪皆不敢有違也○通郡城關粥廠合計六處每日貧民赴廠領粥藉資餬口者不下七八千人皇恩浩蕩洵能普惠窮黎也 
[京口爆竹]  
　　鎭江訪事人云去臘育嬰公局董以邇來送嬰至局者甚多天寒歲暮乳哺維艱自嘉平月望日起至除日止凡有來局領育者先給大錢三百文以示體恤推本婦無乳及原領有嬰者不准冐領○去臘某日牌灣某甲在親友處貸米一石肩至城中售得洋銀四元途遇某乙與之立談不隄防妙手空空兒乘間將銀竊去比及覺察己如黄鶴之高翔矣乃西竄東奔號泣問訊不知賢有司聞之能飭差嚴緝否也○某甲慘緑年華風流自賞好作北里游惟懾於庭訓不免露尾藏頭積欠夜度資無以應付時屇年終鴇婦向之追索且大言恫嚇謂我等以皮肉作生涯非任人賴債者如再不償當捉將官裏去勿謂老娘薄情也甲至此無地自容又恐爲嚴親所聞大加譴責輾轉思維一籌莫展遂潛吞阿芙蓉膏斃命迨家人知覺爲之灌救己不及矣○去臘祀竃夜三更時七濠口某雜貨鋪無端火起時鋪中人己就枕栩栩然夢爲莊叟之蝶矣鄰人某甲啓扉小溲見赤旁子樹幟其間門己燃斷半截勢將上炎因卽覓水灌救并大聲呼之鋪中人聞聲驚起正欲拔𢹞而出而目爲烟焰所� 
 
 

Page 3

 
 
迷無從措手幸甲復潑水數桶火滅烟消始得奔出甲以所暏情形告互相驚訝終不明起火之由後忽檢得敗絮一圑被火焦灼尚未成灰嗅之有洋油氣始知仇人以洋油浸敗絮置諸門外爲引火物不特欲毁其巢且欲斃闔室之命噫何慘毒一至於此耶所望南面者於此種案件不稍寛貸庶奸宄有所敬懼而良民得以安堵乎 
[上海官塲紀事]  
　　昨日上午新關稅務司雷樂石君命駕入城赴道轅拜會江海關道憲余晉珊觀察觀察延入客廳茗談良久而别○午後英美租界公廨讞員翁笠漁直刺命駕至縣署拜會前任縣主藍雲峯大令大令延入内廰叙談片刻而别 
[備迓俄儲]  
　　法界讞員朱森庭明府接到官塲信息知俄國皇太子乘兵輪船來滬遊歴約本月十一日抵埠特飭會捕局線勇會同包探至金利源碼頭伺候 
[華誕停訊]  
　　今日恭逢皇后千秋華誕英美租界公廨讞員翁笠漁直刺遣家丁知照英總領事署繙譯某君及英美租界各捕房暫停訊案 
[縣賞緝兇]  
　　欽加同知銜代理上海縣正堂戴爲懸賞緝拿事案於光緒二十四年十月初四日據地保曹福卿報據英巡捕房唤稱初三日晚望平街臥有受傷無名男子經捕房擡送仁濟醫院醫治不料旋卽身死等語往看屍身有傷查無屍屬出認報請詣騐等情據經前縣騐明委係受傷身死屍飭棺殮交保擡厝義塜分别飭緝示召屍屬先後禀詳旋據屍妻徐龔氏認係伊夫徐福全查被邱六眼卽少卿戳傷身死並獲邱少卿一名到案迭訊不認復屢次飭緝正兇未獲除再勒限嚴緝外合行懸賞緝拿爲此格仰諸色人等知悉爾等如能將此案兇首獲案者賞洋銀二百元知風報信因而拿獲者賞洋銀一百元此係本縣捐廉儲庫以待訊實卽賞决不食言須至賞格者 
[局員會哨]  
　　前晚係南市十六鋪巡防南局會哨之期屇時各局員次第命駕到局局員曾二尹殷勤延入略談數語然後分往各叚巡查 
[諭騐自縊]  
　　昨日本城攺過局委員陳二尹之家丁劉信之卽劉洪無端自縊於所中及察知解救己氣絶矣二尹恐被株累卽遣人投上海縣署報請相騐適代理縣篆之戴子邁明府赴省未回遂由襄讞委員吳端甫明府請典史周頴伯少尉代騐不尉定於今晨詣騐昨己飭九　地甲李升預備一切矣 
[勒令具結]  
　　前者俞天順漆店主俞明尚之長子俞道霞投上海縣署控庶母吳氏串同吳松林等乘喪霸産被毆受傷時王欣甫大令尚綰上海縣篆提案研訊斷令俞吳氏酌給道霞洋銀八千元分居各釁吳氏遵繳票欵未付現銀以致案尙未結近日代理縣篆之戴子邁明府查核原卷飭差持票催提現銀並提原被告來案覆訊俞吳氏遣夥俞昌其投案候質俞道霞供今日公正親族皆未到案此事監生受虧不少皆由俞昌其唆弄所致今旣到案叩求斷結明府問日爾旣稱監生可有執照帶來答稱監生由父報捐執照現存家中不知公祖忽欲查騐故未携帶明府遂判日王前縣所斷作爲罷論令吳氏給洋銀五百元可耳判畢立命俞昌具取銀付給道霞極口呼冤不肯具結明府大怒喝令掌頰二十下責畢日如汝再不遵斷當將汝枷號發俞天順門前示衆道霞懾於官勢不敢與爭勉强具結竟不領銀掉頭不顧而退明府卽命俞昌其將吳氏繳案之銀票領回說者謂此案已由王大令判斷且俞吳氏亦已遵繳票銀八千元矣今戴明府不知何怨於俞道霞何德於俞吳氏驟翻前案僅令給洋銀五百元將俞道霞抑勒摧辱此中情節實有令人索解不得者敢以質諸明眼人 
[移吊竊贓]  
　　前日西門外巡防局委員潘仲泉二尹派差將竊犯王金海押解至二十三七鋪巡防局請飭捕協同吊贓局員邱友林二尹立飭捕役往寳興義興兩押鋪員獲原贓交來差帶回歸案訊辦 
[聚賭被拘]  
　　昨日南市捕房水巡丁某甲在浦中查獲抽頭聚賭之船户李阿寳拘送捕房禀知捕頭押候解送馬路工程局禀請總辦程雨村大令研訊 
[押犯自縊]  
　　泰來洋行買辦某甲賃居法界卜鄰里雇某氏爲傭氏向與昇平里人王某有染前晚甲房内忽失去首飾匣内儲金珠各件價值甚鉅翌日清晨在露臺上拾得空匣向氏盤詰供認王某所竊因卽送入捕房捕頭飭探拘王研詰矢口不承遂命押候查辦至晚八點鐘時王在押所自縊管理押所之巡捕知悉禀知捕頭將王解下尚未氣絶卽送至仁濟醫館經醫生如法療治旋卽甦醒爰帶回捕房交其父暫行保出俟堂期交案舉傭婦質對 
[志切從良]  
　　野鷄妓女王金玉投英美租界公廨喊控鴇婦王氏霸阻從良前晚讞員翁笠漁直刺飭提至案細加研詰王妓供稱籍隷金陵年方十九老父目盲母早逝世家貧如洗孤苦無依當十二歳時由父挈至申江鬻入大興里鴇婦王氏野鷄妓院作皮肉生涯迄今七載時時志切從良現有向操洋貨業之蘇州人張少卿願代贖身王氏多方霸阻時加凌虐不得己來案喊控叩求大老爺拔出火坑感激無涯直刺准如所請著交官媒看管候飭傳張少卿到案再核 
[西兵操演]  
　　昨晨入點鐘後有某國水師一隊由黄浦灘登岸排隊伍至泥城橋迤西賽馬塲操演各笙種陣法直至亭午時始振隊而返 
[美租界捕房紀事]  
　　昨日江北人王阿貴手持香烟及土皮意欲送交某押犯適爲包探劉阿炳所見拘入捕房捕頭令押候轉解公堂禀請讞員翁笠漁直刺訊辦○昨晨積竊張阿才張雨生闖入西華德路某作塲串竊木板數方五百十二號華捕見其形跡慌張盤問來歴兩張均不能對遂一併拘入捕房捕頭令押候轉解公堂禀請究辦○前晚蜜勒路瑞綸絲廠女工任張氏任王氏不知因何忽然起釁將吳侯氏兇毆傷及其面扭赴捕房捕呶呶聲訴頭令將兩任一併押候轉解公堂禀請訊辦 
[贈册誌謝]  
　　前日承日本大坂商船株式會社郵贈明治三十二年下半年營業報告書損益計算書貸借對照表財産目錄株主姓氏簿事業參攷書株主定時及臨時議事錄挑燈展閱類皆有條不紊井然秩然宜乎貿易日興生涯鼎盛也爲書數語以答盛情至日語謂股東爲株主株式會社卽公司云 
[開廠施粥]  
　　啓者敝堂歴年冬季開廠施粥歲首停廠數日使夫役人等回家度歲凡食粥貧黎之無以卒歲者則量給米票俾免仰屋興嗟本年自元旦至初十日停廠給發米票一萬張計日米一百石陸續來堂騐票給米兹於十一日照常開廠發粥蒙會審公廨翁憲暨西門外巡防局憲允派護勇到廠彈壓以免擁擠謹將開廠施粥日期請登報章布照公鑒上海六馬路仁濟善堂董事嚴信厚楊廷泉黄宗憲朱佩珍施則敬劉芬謹誌 
[解欵聲明]  
　　前嚴佑之大善士續往徐海放振屬在滬購辦臥龍丹痧氣丸午時茶各種計第一次規元四百二十六兩九錢六分第二次洋銀三百三十六元六角三分除將兩次藥價列作解欵外其藥巳運交嚴佑翁散給災黎理合乞登報牘以昭信實上海陳家木橋電報總局内籌振公所謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[試題五誌]  
　　算學李氏方圓闡幽爕立方尖錐偏立形爲平面其曲邊合於抛物錢二乘以上諸尖錐亦卽立方以上諸抛物綫試詳證之設有甲乙兩數甲自乘以乙加一乘之或甲乙各自乘相加或甲乙各乘至三乘方相减三法所得均等問甲乙各若干律學漢儒多明習律法攷歐洲艾克司萊拔斐羅納三大會平議掌故駁魏默深行貝議書李氏耆獻類徴後格致地面升高沈下不盡原於地心熱方辨釋雷電雜采小學傳注家言折衷於格致之理以證其通性理聖人無欲君子寡欲衆人多欲說讀劉静修退齋記跋詞章蒙氣差賦以升卑爲高映小成大爲韻技巧者習手足便器械以立攻守之勝賦以漢志載兵技巧十三家爲韻課吏館上梁文駢體紡紗局織布局七律二首武昌蒲圻大冶童生經古題經學都司馬政學辨證爾雅與說文相表裏說史學諸葛武俟不從魏延由裒中襲取長安論秦强由於用客卿攷算學抛物面内容平圓其正弦大於通徑則圓界有兩點切曲綫而容圓徑卽通徑典倍正弦之較試以抛綫諸欵證之設有三等邊形每邊十九求内容五等邊等角形問每邊若干五邊形有一邊切於三邊形之一邊律學律母八字說義泰西公法名家姓氏攷掌故擬補上林文忠興西北水利疏表擬自鑄金磅抵償洋欵議格至生物中所含原質與金類物原質無異其所以能生之故與生時之情狀可得而言歟試詳辨之著於篇空氣壓力南半球恒少于北半球其理安在性理元祐黨禁始末攷擬趙江漢師友圖記詞章談天賦以侯失勒撰李善蘭譯爲韻行同能偶則别之以射賦以貢于太學以射試之爲韻預擬蘆漢鐵　竣工記馬車行七古通城崇陽通山興國童生經古題經學曲禮草工申鄭義凌人掌氷正解史學問晉郭欽江統皆建議徙戎使用其言果足弭五胡之亂否漢文帝不用賈生辨算學設有甲乙丙本數及丁戊己三數各爲三率連比例己知甲與己等乙丁和與内戊利等乙爲十八戊爲十三求甲丙丁巳四數各若干設有相坊兩等徑小圓均切於大圓周外己知小圓徑等於大圓徑五十一分之二十八求自兩小圓心至大圓心各作直線其兩直線之交角若于度律學子産刑書爲李悝法經之祖說邦國有自主之權三釋義掌故明夷待訪錄財計篇駁議泰西上議院多世業下議院多鄕舉論 
[英美租界公堂瑣案]  
　　流氓李桂生陳金福毛阿二糾合盧金昌李昌榮等至停泊蘇州河畔之柴船上勒索使用爲水巡捕何瑞福查知並悉李陳毛三人前曾犯案因特解案請辦惟原告因事未到李等供詞含混盧李二人同供事不相干乞恩明察讞員翁笠漁直刺商之白繙譯飭將李陳毛三人發回捕房管押一月期滿察核盧李二人從寛斥釋○包探趙銀河禀稱三馬路桂仙戲園開設時曾經捕頭諭令多開門户多設樓梯以防火患乃回主李春來抗不允遵將樓梯二道堆物堵塞小的查知後屢次知照置之不理故特傳案請訊李春來供小的並非有意抗違實因燈　物件無處存放求鑒直刺判罰洋銀五元以儆○前晚電報局員朱寳奎及盛同頤錢晉甫二顯宦家違章施放爆竹經巡街華捕禀知捕頭飭包探朱阿高往傳朱寳奎等均飭丁持名片投案候示直刺略詰數語判令各罰洋銀十元○流氓陳雙沛卽湖絲阿沛前曾充當包探夥役旋因犯案懲辦遞解回籍今又濳來滬上依舊拆梢打降事經包探趙銀河查獲昨晨解案請訊陳供洞庭山人在滬多年素知法度不敢犯案叩求明察直刺著押候查明前案再行核辦○一百八十二號華捕拘解竊賊胡茂生至案禀稱此人竊取周仁邦家綢布衣服數件適爲小的查見拘獲送究周投案請領失贓胡茂生認竊不諱直刺判責二百板枷號十天○蕭阿銀蕭阿皮張阿桂等三人在三馬路攫取吳阿慶洋銀一元經包探洪阿寳拘獲送案請究吳阿慶投案申訴前情羅阿懷供目覩其事故投案作證阿銀等同供向索賭欠並無攫取洋銀情事求恩鑒宥直刺判各罰洋銀一元 
 
 

Page 10

 
 
   
 
