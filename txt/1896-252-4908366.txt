# 1896 - 252 - 4908366

 

Page 1

 
 
[校印王氏潛齋醫書五種○脈學四種] [  圖書集成局代啓]  
　　潛齋醫書五種海寗王七雄先生所著先生博覽羣書研究醫學數十年著手成春名布遐邇其書風行海内久爲醫林鴻寳惜原板久已憑漫翻刻訛悮甚多讀者憾之今緯文閣主人倩本局用新鑄鉛字校印紙張潔白字畫清楚一洗模糊之弊者醫案正續次病源匯參次古今辯論一案一方條分縷析誠醫學津梁也○温熱經緯是書彚輯名人方論互相參考發明仲景諸家奥義實辨别温熱之要書也○飲食譜詳考食物之本性功用洵衛生之寳鑑醫家不可不知○增訂霍亂論是書經烏程汪曰楨先生重加編訂益爲詳備首病情次治法次醫案次藥方共五種每部洋一元半○脉學四種一爲李顴湖脉訣二爲奇經八脉考三爲脉學輯要四爲李士材診家正眼每部碼洋六角在上海三洋涇橋緯文閣書莊發售 
[繪圖隋唐演義出售] [  圖書集成局代啓]  
　　隋唐演義一書久已膾炙人口雖裨官小說而皆摘取正史筆法清新旣無齷齪委瑣之句洵爲雅俗共賞之書因坊本漫漶故賞奇齋主倩本局鑄鉛排印板旣精工紙尤潔白每部碼洋一元二角欲購者祈至本埠各書坊取閱可也此佈 
[興利小言]  
　　今之謀富國者動曰開五金及煤鐵礦也建鐵路以便行駛火車也廣製輪船以收回江海之權利也大興機器繅絲紡織諸廠俾製成土貨銷運外洋也凡此皆興利之要策也夫欲致强必先謀富未有國不富而兵日以强者我中國氣運委靡久矣苟得利源廣濬事事不讓於西人豈不甚善獨是開礦而集貲雖巨礦師未必能確有把握鐵路工程過大豈旦夕所可造成至機器製造輪船往來旣准西人與我爭衡我卽不能利權獨攬無已其舍此數端之外而别作振興地利之良圖乎今夫紙古有以魚網製之者近世多用竹泰西則取材於破舊棉布有三椏樹者向來棄之山中惟作薪蒸之用乃有化學士見之謂此樹外皮可製印行鈔票之韌紙顧此樹甚賤浙寗各山内遍布成林苟收其子而種之每畝僅三四年伐其幹剝其皮卽可值洋銀二十餘圓之譜其根再生萌蘖閱二年半又可值二十餘圓其製之也由屑而漉而砑而烘而切須經機器十八次烘焙之火須熱至一百七十度較烘蠶繭更多五十度歴五點鐘時始漸乾使民間能鳩集金貲設廠製造不特獲利可操左劵而樵人斯之以斧視負薪販鬻日可多得百文錢更何論種以山田所收甚稔也若夫苎麻多産於湖北各郡縣向惟供各省打繩之用雖有韌性然入水卽有朽爛之虞泰西農學士見之曰此特浸之太久耳浸太久則麻之韌性已損非惟用之不克耐久且其力亦微法當用一大鐵鍋中置熱水不可過熱亦不可過冷將麻揷入水内其粘質遇水卽融然後剝取其皮甚屬易易打爲絙索歴久堅牢使鄂省土人果能師其說而爲之則其麻可銷售泰西他年銷路愈多種植愈廣原隰墳衍何地不可以植麻何必定肥由何必祗鄂省麻雖微物其利亦可以溥於寰中矣有所謂茅鍼花者細如筆管白如木棉每值深秋隴畔水邊彌望皆是蓋有茅柴必有茅鍼有茅鍼必開茅鍼花也十餘年前有人收而販至日本美其名曰草棉日人之精於格致者用以造成皮紙色雖不甚潔白而堅韌與向日通行之東洋皮紙無殊考皮紙行至我華已有年所糊窓裹物成衣等用一年中當亦爲數良多我若能以茅鍼花製之不特此項漏巵可以立時杜塞且化無用爲有用其利賴詎有窮乎至若楊柳植之河干青青可愛然向惟視爲無足重輕之物至枯老亦惟析之爲薪耳乃自泰西自來火盛行其梗與匣多取材於此上海自來火廠向本不少近則四川湖北金陵更以次新設梗與匣類皆購自日本無論經手者必先扣用且加以水脚棧租關稅成本卽不能輕誠能就地取材以價收取楊柳而製之豈特廠中成本較亷卽向之嬝嬝臨風者至此皆可售諸市肆日後河干隙地栽種日多又將於鄉野間闢一利藪矣以上四者祗就江浙言之而昔所不甚愛惜之物皆可取以易銀錢以朽腐化神奇實足興天地自然之利至遠而推之二十一行省各有十産卽各可設法以利民生向惟棄之地中是以不甚愛惜一經有心人悉心攷覈使之販運他方則窮鄉僻壤之中安見不可轉而爲富庶繁華之地其利雖不及開礦築路輪船機器之大而地不愛寳古有是言誠何苦土苴視之而别求所以致富之策哉因連類書此列於報端呫呫小言殊無當於大雅也 
[諭旨恭錄]  
　　六月十四日奉旨鑲黄旗漢軍副都綂着載瀛署理欽此 
[本館接奉電音]  
　　昨日下午京電傳來上諭三道敬謹譯登○本月二十一日奉上諭福潤奏安徽潛山縣五月間陰雨過多蛟洪陡發以致縣境被淹情形較甚現辦籌撫等語覽奏實深厪係卽著福潤並派妥員籌辦賑撫並設法疏消積水毋令災民失所餘著照所議辦理該部知道欽此同日奉上諭李秉衡奏續查河員辦事虚僞貽悮要工從嚴叅辦等語已革副將徐天慶辦理廂掃並未用土塡實已革知縣張學易現錢買土亦有不實不盡該二員前因趙家菜園漫口業經降旨革職徐天慶著永不叙用並不准投効軍營張學易著不准留工以示懲儆該部知道欽此同日奉上諭福潤奏緝捕營員會訊獲解盜犯擅用刑逼知縣於盜刼之案延不破獲請旨分别懲儆一摺本年二月間安徽蕪湖縣城外同茂錢店被刼緝捕委員兩江補用副將李振標獲犯褚廣發等擅用刑逼幾釀成寃獄實屬藐視人命任性妄爲署蕪湖縣知縣李家澍於同茂錢店被刦一案兩月有餘贜盜迄未破獲捕務亦屬廢弛李振標著卽行革職李家澍著撤任摘去頂戴以示懲儆餘著照所議辦理該部知道欽此 
[首善述新]  
　　京師訪事人箋云户部等部遵旨議覆事安徽蕪湖關光緒二十年十二月初一日起連閏扣至二十一年十月底止一年期滿短收户工兩項常稅盈餘等銀綜計仍在二十萬七千三百餘兩部議仍照上三届成案减免九成零八毫著令該關道袁昶按九厘二毫賠繳計銀一萬九千七十二兩五錢六厘二毫之數并予限三年繳清以符定例該員此外尚有分賠光緒二十年分該關短收銀一萬九千八十三兩三錢六分五厘八毫八絲仍應遵照前定限期迅速完繳毋稍延宕至該關近年徵收稅數虧短原額爲數過鉅亟宜力加整頓若年復一年如前虧短實於稅課大有關礙應請飭下安徽巡撫督飭該關道實力稽征以期規復原額倘下届征收不能暢旺應卽議令加成著賠以儆疏懈云云○街道察院會同巡城察院修理外城溝渠刻已興工多日察院深知近來溝渠有與無等故此次飭溝夫按叚探視毋得敷衍了事每逢通衢大街熱閙之處其溝年年淘挖尚易修理惟偏僻路徑之溝多年不淘按圖攷稽形迹雖存而其中土塞充實已與平地無異平時滴水亦不能容安望大雨時行宣洩積潦今查城垣之下與護城濠接壤之處失修益　刻下業將西河沿當街之溝已經刨挖通暢出其積土墊於街心低處溝空而路已平垣可謂一舉兩得溝岸遇有塌者補砌堅固依舊滿蓋石片隔不數丈留一溝眼使洩平地積水入於護城濠中將來工竣一經通暢於外城街道诚有益之舉也○廣安門外距城數里小井地方五月杪路旁忽有無頭女屍一具身上衣服甚爲華美腕 
 
 

Page 2

 
 
上更有金釧一隻迄無屍親報案亦不知何故遭此毒手姑照錄其事容續訪再報○五月杪京師多晴自交六月初三四等日連日大雨初六晚雷電大作風雨交加勢如翻江倒海經兩點鐘許始漸微細竟夜不止幸初七早放晴光一望禾苗大有勃興之勢矣 
[宜昌近事]  
　　據訪事人書稱宜昌妓院前因地方官不准在民間租搆香巢因此錢樹子多在河下租船以居近日南門外後街某甲新蓋瓦房一間租與某妓藉以送往迎來於是鶯鶯燕燕接踵而至經南關外保甲局紳董訪知飭令房主傳知各妓速行搬移不准逗遛居住且後街一帶悉是民户安得容伊等錯雜其間敗壞風俗如房主隱忍容留卽禀請地方官將房屋發封充公此令一出房主不得已各將本宅收回各妓遂一一他徙○宜昌市上近日有一種由漢口帶來小錢甚夥大鋪小店無不通行以致小錢滿市卽有大錢行使總是紅銅黄銅者絶少一弔中不過數十文至乾隆白銅錢竟不見一文矣可見皆是提換所致俗語名大紅錢爲猪肝錢以其一色皆紅也前日府縣飭地保於前後街鳴鑼喊示不准行使小錢如違再用定行罰辦不知各錢店果能遵照否也○街上近有查禁小錢委員劉姓云由道臺派來坐轎率領差役沿街巡查每到一家卽將其鋪内錢桶取出一看委員亦不下轎先是各鋪面有藏匿小錢千餘串者有藏匿數百串者深恐查出難了不料查巡如是爭頌天幸卽乘夜赶將小錢運移他處緣委員上街時各鋪不曾防備故也○天氣時雨時晴白晝酷熱異常入夜凉可蓋被冷暖不調居人動染時症近日醫生不論好歹奔走不停每一醫生一日至少亦看百十家云○河下水勢已停米價仍舊不起不落惟近日洋船以快利往上海修理後只有昌和來往十七日沙市輪船已經修竣開來此次下水有貨千餘藥材居多現因川峽已封上下貨均不能行向例須至七月半後方有起勢也 
[伯牙臺玩月]  
　　湖北采訪友人云鄂省各府州縣完納國課稅釐往往以寳銀上兌兹者藩司王芍棠方伯之春另訂新章嗣後所有完納國課稅釐等項務須概解制錢業已頒行通省矣○江西鄱陽湖遼闊無涯每届風濤交作之時來往客舟易於翻覆旅漢各商民鑒及於此捐集鉅貲議設紅船二十艘藉備救生之用并禀請武昌府飭闔鎭殷實鋪户量力輸捐刻已批示准行出示遍貼矣○前報記漢陽縣署上房被賊犯王正元潛入行竊旋經破案兹聞縣主薛誠伯大令堂訊時王直認不諱訊前者清軍府署竊案則堅不認承乃飭令收監待辦○武昌府屬咸寍縣某大令示期七月初二日舉行縣試旅漢文童咸檢點行裝以備及鋒而試並聞孝感縣已於本月初九日試竣矣○時交炎夏暑暍逼人漢陽縣薛大令恐在獄各囚易致染成瘧疾用特建一卡令病犯另處其中誠仁心仁術也 
[白門官話]  
　　金陵訪事友人云陸師學堂候補道錢琴齋觀察德培前因練軍難辦再三辭差各節已登簡牘刻據督憲劉峴帥俯如所請特札允准觀察因卽奉札銷差投刺轅門禀知禀見日昨峴帥遴委知府沈仲禮太守敦和辦理洋操營務處兼淞防營務處差目下沈太守甫自吳淞估造營房回省接札之後隨詣署叩謝差委並禀知過道班投刺謁見逾刻辭出○督轅牌示江寗城守右營守備張夢齡撤任遺缺本部堂查有本轅武巡捕官殷開第堪以署理○儀徵縣朱大令江經藩轅牌示調補江都縣大令現已來省詣轅禀謝 
[淥水橋邊詩夢]  
　　鎭江采訪友人云連日天氣頗凉屋漏如繩昕宵不絶夢回枕畔時聞簷溜淙淙輾轉孤衾瑟瑟然時添秋意江水驟高數尺低窪之處幾於拍岸平堤貧民就江畔結茆藉蔽風雨至此每慄慄危懼時虞屋倒垣欹而薪桂米珠終日難謀一飽誠不免雙鎖愁眉矣○張姓不知何許人家於小街南首高堂大厦刻桷雕甍享用奢華逾於世家大族某日遍邀戚友大啓華筵拇戰歡呼其樂無極日之夕矣樺燭雙輝中有喜作狎邪遊者飛紅箋徵妙妓淺斟低唱醉月評花正在興往情來忽報火油燈炸裂祝融遂長駈直入大肆威風幸人手衆多立時澆滅而御史孃已芳心驚碎不免鬢亂釵横矣○本月十五日日轉槐陰時方正午有一划船由圌山開出剪江而過甫及江心忽颶母宣威船隨覆没舟子夙諳水性雖在漭瀁洪濤巨浪之内猶能出死入生惟某客則載沈載浮竟從三閭大夫而逝船内裝錢百餘貫亦竟付諸東流化波臣之肆虐乃爾也○錢業賣空買空本干例禁而鎭江諸錢儈直恃此爲生涯貽害地方實非淺鮮鎭江府彦太守查知其弊屢經出示嚴禁而若輩終視若弁髦邇更忌憚全無明目張膽每日進出不下萬貫之多一至虧負難支乃置身家性命於不顧太守深以爲惡日前復飭丹徒縣宗彌加大令出示曉諭俾衆周知示中大旨謂嗣後各錢鋪倘再私做露水一經訪悉定卽提案重懲並將錢鋪房屋發封似此雷厲風行未識果能禁絶否也○有某甲者翩翩衣履舉止輕浮蓋五代時驚蛺蝶一流人物也月圓之夕偕友尋芳薄游三元巷中悮叩某乙之户乙素操計然術時方抱恙息臥在牀其家某氏小坐納凉見甲等突如其來卽告以此間係清白良民君等莫錯認桃源路徑甲等遂廢然去少頃復大踏步至氏知不可以理喻乃厲聲斥之適有多人在門外閒談乘甲出門突揪其辮有以老拳奉敬者有戟指作山膏之駡者有欲解官請辦者有欲以糞穢塗其口者紛紛擾擾無殊蝶閙蜂喧甲等自知咎無可辭加之口衆我寡不得已浼友爲之排解始得抱頭鼠竄而歸○郡城雙井巷某氏婦膝下祗生一女荔支年紀丰致嫣然平日愛之如掌上明珠未嘗令稍離左右本月十二日忽然失去蹤蹟杳然氏惶急萬分幾廢寢食晨占雀噪夕卜燈花遍門倚閭全無確耗其爲結璘之奔月以避羿弓耶抑欲修離恨天致悮墮色香界内耶嗣閱數日始經親串某甲奔告謂日前曾見爾家小嬌生隨一老嫗赴七濠口觀音菴進香事畢復赴招商局碼頭閒眺云云氏聞言驚喜交集立卽買舟前往偵求未知能母女重逢否 
[書院課案]  
　　據安省訪事人云敬敷書院五月分應輪首府課試府尊王汝礪太守於月之初二日扃試已紀報章兹補錄孝廉文題序爵所以辨貴賤也詩題與廪貢同係以學愈愚得愚字五言八韻望日出案榜示計錄取孝廉三十名廪貢生員仍照曩例錄取超等三十名特等百名一等二百四十九名 
[虎林暑雨]  
　　杭州缸兒巷去年營造典屋一所現於本月初旬開張先行交易擇日懸牌各樣貨物當貫格外看重是以持物典質者頗形擁擠也○現在已交中伏天仍寒冷未能晴正每日必降大雨一二次日光甚薄殊非暑天氣象彼服田力穡者深爲憂急也○台州府經歴缺委試用班先府照磨汪楨海寍州州判缺委試用府經歴田受衡富陽縣縣丞缺委試用府經歴陳慰祖均署理○台州府郭毅齋太守交缷湖府篆務來省禀到已列前報當有台郡書役來杭接差者探詢接印日期聞太守擇定本月廿四日接篆近日已向各衙門禀辭日内卽行登程○杭省往來嘉湖蘇申之小火輪本有兩家分單雙日開行現又有某紳之子集股增設公司於兩家之外立號曰源裕設局於上珠寳巷已奉憲批准其照公司辦理刻擬擇日開行矣聞該公司有新造小輪十二艘客房一切裝飾較爲華美將來生意定然日盛也○百官厘捐局務現委候補縣李大令登雲辦理又楓涇厘局委候補同知楊司馬崇欽辦理西興厘局原委知縣薛大令應樞現届期滿因收數較盈仍委留辦半年以示鼓勵候補縣丞吳二尹鼎華本辦平湖厘局文案兼聨票差事刻奉局憲委辦龍游厘卡於本月十三日銷差接辦者爲候補府照磨黄叅軍鑫也 
[麋臺夏諺]  
　　姑蘇訪事人函云正任吳縣凌敬之大令焯於上月二十日交缷篆務後仍駐署中是以新任項詩侶明府暫假眞福寺前老郎廟辦公兹悉凌大令已於本月十三日清晨呵殿出轅所經太平橋養育巷等處鋪户居民咸設香案於門首一時燈燭輝煌香烟繚繞大令在輿中拱手稱謝其德政牌萬民傘則不可以數計聞項明府已筮吉本月二十日遷進本署云○盤門外青陽地新造馬路洋房所需工匠皆由寗波招來若輩類皆年强性剛遇事不肯低首本月十一日下午有數匠入城游玩旋至虹橋堍某飯鋪果腹之餘不知因何與該鋪主某姓口角始僅唇鎗舌劍繼竟拳往脚來一塲狠鬥幾似大敵當前竟將該飯鋪碗盞什物搗毁一空旋經鄰保人等竭力解勸始各罷手詎該匠等反稱有三人被毆受傷欲令出醫傷資併欲勒令備盛筵八席服禮方可了事否則不肯干休云云居間者無能爲力不得不置身事外於是匠等復擁入 
 
 

Page 3

 
 
鋪中盤踞閙至昏黄不散該鋪主無可奈何因投吳縣署鳴寃項大令准詞飭差拘三匠解案升堂研訊判各責數百板荷校示衆翌日該匠等復糾集若干人擁至署前指手劃脚任意喧譁值日差恐釀事端據情入禀且謂若輩意圖刦枷大令大怒立飭拘拿當又獲住二人詰訊之下喝各笞一千板釘上脚鐐收入外監二人大哭哀求大令謂姑念哀求從寛改發化莠堂錮禁○據營中人傳述云上海嚴家橋地方近有梟匪光蛋麕集於此開塲聚賭到處結黨成羣横行不法鄉民畏之如虎地方頗受其害事聞於該地方官飭差驅逐若輩目無法紀置若罔聞地方官爰卽備文申詳請調飛划營槍船十號駐紥防堵併請營主胡都閫昌寳親往掩捕云云撫憲趙大中丞據詳面諭胡都閫都閫以飛划一營船不滿五十號兵不到四百名現下分駐各地尚嫌不敷今若驀地抽去十號未免顧此失彼爰禀中丞請將調船駐防一事暫緩當於翌日帶領健兒若干名駛往嚴家橋彈壓想該匪徒等自當聞風匿迹也○前報昭文縣捕快朱炳誣彭家橋居民馬姓子爲竊吊打斃命一案兹悉是案現尚未訊實正兇朱炳於第二堂訊供時供稱小的並未用鐵尺大老爺如不信可傳周二麻子見證蓋周係其知交曾於是日到過朱處二次李大令得供飭差傳周訊問周稱是日小的到朱家時見後屋吊一竊賊朱手中雖執鐵尺並未見其毆打也大令諭曰汝可在家靜候倘有堂事當傳汝質訊周唯唯而退詎卽逕往朱家向朱妻某氏曰嫂嫂可寛心矣縣尊極信我言下次當可從輕也氏喜甚當許以酬洋二百元先付三十元遂將供詞商妥而去氏將情通知朱炳翌日大令升堂復提研鞫朱炳供稱曾用廣烟袋擊背兩下餘未用刑大令飭傳周對質詎周頓改前供亦稱見朱手執廣烟袋並非鐵尺大令勃然大怒喝將周拖下重責籐條一千下釘鐐收禁斯時周已悔之不及所得洋銀三十枚不敷所費如周者誠可謂滿腹妄想者矣人命關天豈容若輩顚倒如兒戲哉現聞李大令日夜研訊是案朱炳一味熬刑終不肯吐實想大令明鏡高懸不難水落石出也 
[觀察拜客]  
　　昨日午後四點鐘時候補道潘芸笙觀察學袒命駕進城赴各當道處投刺至上海縣署時黄大令迎入客廳茗談良久 
[奉札禁賭]  
　　松江府陳太守訪聞上海城廂内外賭風甚熾札飭上海縣縣丞蔡二尹主簿孫少尹會同嚴密查拿如果該賭犯膽敢抗拒可就近請兵協拿毋使漏網等因昨日二尹遂傳齊各鋪地甲諭以不論何處有賭立卽禀報毋稍徇隱如違定予嚴辦各地甲唯唯而退 
[因事停訊]  
　　奥國總領事夏士君之德配昨日在法界天主堂行追思禮滬上各國領事及中國官塲咸往吊唁届時屠别駕亦乘輿而往故所有公堂案牘停訊一天法界中西官亦咨照捕房停訊一天今日禮拜捕房解案須積至明晨方能訊判云 
[爭渡涉訟]  
　　新閘北首經綸繅絲廠因做工婦女有住在閘南者過橋不便故備有渡船一艘雇用舟子甲乙二人專渡做工婦女間有廠中人來往趁渡亦不取錢昨有鄉人三四輩亦欲搭渡事爲他船所聞以甲乙旣受雇於絲廠何得再渡廠外之人殊爲不合因向理論繼而將甲毆傷旋由廠中舁送巡防局指名控告藍茂如二尹准詞立卽提人訊辦 
[口角吞烟]  
　　本城七鋪淘沙塲有俞某者開設老虎灶早年喪妻生有子女各一數年前爲其子文定姑蘇某氏女爲室童養家中至前年行合卺禮今已一十九歲矣俞子向操絲業前晚回家摒擋錢銀欲將衣服付質氏問以欲得許多錢何用俞子以買繭對氏疑其必有尋花問柳之用遂將鎖匙收藏因之夫婦互相口角嗣經俞叱令交出鎖匙氏忿不欲生竊取乃翁生烟一盒服之延至夜半始察知急延醫灌救業已毒性發作無術返魂爰卽訴知母屬往有人到來始能收殮 
[魂兮來歸]  
　　奥國領事夏士君在普陀山溺斃其德配回滬邀請諸友至新北門外天主堂循禮追思附輪回國各情已紀昨報昨日清晨八點鐘諸敎友齊集堂中牧師身穿金線法衣循例行追思禮本埠關道憲黄觀察提右營廖叅戎以次文武各官曁英法兩讞員屠别駕鄭大令咸來吊唁冠蓋紛紜絡繹不絶天主堂門首熱閙異常法捕頭克君特飭包探帶領通班探夥到塲彈壓驅逐閒人至鐘鳴十下禮畢各官員分道鳴騶回署其德配至法公司碼頭登黄埔輪船法繙譯官祁君登舟親送至吳淞附法公司輪船回國 
[失物無蹤]  
　　黄埔輪船停泊法公司碼頭營駕西人某君有對時表一枚及鈔票現洋共三十五元置諸檯上以帽覆之翌晨啓視表與洋銀均不翼而飛報捕請緝捕頭飭探至該輪察勘一週並無形迹未知能珠還合浦否 
[大令騐屍]  
　　法界寗馨街孫協和蔑作店主孫海壽之次子名慶成卽阿順年甫十八歲昨日清晨六點鐘在陳長福轉角與三十九號房屋江北人劉子卿因爭取自來水起釁扭毆阿順受傷甚重當卽倒地經巡街捕一并送入捕房捕頭見傷勢非輕立卽舁送仁濟醫館療治甫入門氣卽絶禀明捕頭將行兇人禁押捕房飭包探投上海縣署請騐下午六點鐘黄大令帶同刑仵胥役人等臨塲相騐三圖地保曹福卿預設公案大令升座傳四圖地保吳桂仁吳禀稱已死之孫慶成住法租界與江北人劉子卿爭取自來水口角被劉毆擊倒地經巡街捕送入捕房轉送仁濟醫館曹福卿禀醫生云不能醫治登時氣絶命傳屍父孫海壽供生有三子慶成居次因嗣二房爲後今遭劉毆斃求請伸寃大令問爾當時是否目見孫供小的聞聲趨視劉已擊二拳迨第三拳打去適中要害立時倒地法捕房捕頭目擊情形命巡捕送入醫院療治不及至斃命帶兇手劉子卿供揚州人向在滬上跟官近因失就賣五香豆爲活偕妻住彩視街昨早八點鐘小的手持缽盂往取自來水孫慶成不許汲取將盛水之担桶擲來小的用手攔開担桶還擊其胸立時倒地聞孫素有疾病非小的毆斃求大老爺明察大令謂爾肇禍釀成人命實屬咎由自取命將屍身擡出飭仵作如法檢騐旋據喝報死者周身黄色指甲帶黑胸前略有微傷實係發痧後毆扭身死大令離座親視傳屍父孫海壽謂人命至重本縣騐得爾子並無致命傷痕孫海壽執定有傷堅求重辦大令謂爾係寗波劉係揚州寄籍滬地均非本縣子民毫無偏袒劉子卿究有不合待帶回照例懲辦屍母某氏投案泣訴大令再三勸諭始願具結遂用硃筆立判騐得已死孫慶成胸前稍有微傷並無别故委係發痧後與劉子卿毆扭身死劉子卿因此細故逞兇實屬不合著帶回嚴行究辦孫海壽情願具結自行棺殮姑准所請著卽領棺安埋取具遵結存查迨騐畢嗚騶回署報時鐘已交七點逾二刻矣 
[上海巡局瑣案]  
　　宏泰源染坊夥唐阿標至十六鋪巡防中局控稱小的因天時炎熱在新安橋河内洗澡方囝囝周阿大二人在岸上抛擲磗瓦及西瓜皮遂致口角兇毆請爲追究李蘭史二尹飭提方周到局訊供屬實判令各笞責二百板交人保釋○王家馬頭瑞裕洋紗店夥范蘭似在大東門外大馬頭喚王連喜之划船送洋紗四包王加索渡資以致互相毆擊墮入水中旋復投十六鋪巡防中局控訴李二尹研訊之餘判令將王笞責五十板交人保出○前日汪慶熙張連生二人同至瑞豐馬頭順泰祥烟館吸烟不知何故被流氓毆辱烟館主婦某氏及姘夫李榮之並不解勸反助令行兇後訴知廪貢生顧福基等人聨名投總巡局控訴昨日鍾受伯明府出單飭差恊同十六鋪地甲提烟館主婦及姘夫訊辦 
[英廨瑣事五則]  
　　侯耕生本地人也向爲蘆蓆生理性好漁色與鄰婦唐李氏結露水緣置家用於不顧母蔡氏雖明知之而不能禁也惟家用無從取給前晚偵耕生又在李處因挈媳周氏同往扭住耕生反以惡言相向李亦漫駡蔡怒立喚二百零九號華捕將耕生及李氏一併拘送到廨請訊值日差禀知别駕着卽押候訊核旋有和事老出爲解勸謂如此穢事到官已不體面倘或官責究屬母子情何以堪不若息訟之爲妙蔡氏首肯具結求銷○朱桂耕在英界北京路賃一椽居住將餘屋轉租與徐銀記昨因結算租錢互相口角爭毆不已由三百零五號華捕拘入捕房轉送到廨别駕著一併押候訊核○費全全虹口某圖之地保也昨經上海縣移請提案屠别駕當卽簽差拘費據言前有流氓曹鳳歧 
 
 

Page 4

 
 
等因索詐不遂毆傷陸寳生一案内有同毆之奚根生住在費全全圖内因其不能指交故須帶案候示等情昨已由差票提到案想卽解縣矣○英界胡家宅一帶爲野雞麕集之區而有登徒子之好者亦趁夕陽將下在該處屋前屋後往來游行以冀有人顧盼以爲樂而雉妓遂得肆其拖拉之手叚雖捕房禁令森嚴不顧也前晚有王阿順塗脂抹粉在路行走見有一人在伊身旁經過卽輕舒纖腕將人拉住不放此人頗殺風景大爲墳怒指交一百五十二號華捕拘入捕房轉送到廨别駕著交官媒押候訊判○昨據三百五十四號華捕送迷路之男孩楊仁林　廨請安揷别駕著暫交值日差留養待領 
[法捕房事]  
　　法工部局管馬路西人住城河浜前晚宅内失去石鐘一架值銀數十兩昨晨某探夥在吉祥街一帶查緝見一人携此石鐘向某押店質洋七元當塲拘獲解送捕房該竊供認代質捕頭命押候拘到同黨一并解送公堂究辦 
[美界捕房紀事]  
　　虹口北河南路錢業公所相近郭公館内有婢女前晚由後窓逸也至西穿虹浜投河自盡經四百另五號華捕爲之援起送至捕房捕頭於昨晨派包探查知該婢與庖司口角主人責婢不應多事婢卽含忿投水别無他故捕頭令釋還○篷路第二百八十號門牌某粵人家使女名大官年十四歲前日午刻遣往親串家告借金鈕扣一付候久不回遣人跟問據云鈕扣五顆早已付彼帶回追者告以並未回去此家心疑查點餘物又金表金練各一件未見因訴捕房捕頭卽飭包探稽查詎晚該婢悄然回歸鈕扣尚在囊中詰其金表練則以不知對及詢何往據說行經某處女學堂見入墊者皆女孩異常熱閙因亦欲就彼攻書敎習不依始回該姓據情再訴捕房代查餘物○崇明人陳耀泉拖東洋車一輛冐充包車在南潯路　攬坐客爲五百另二號華捕拘至捕房車充公陳押候送廨○昨晨有野鷄馬車一輛在西華德路犯規經三百另一號走街捕驅解捕房押行送廨判罰○昨日清晨有年約三十餘歲男子倒斃在吳淞路萬陽樓茶肆之後經走街捕報知捕房傳三圖地保王順和查知此人向爲馬夫名阿生並無親族祗有戚串已通知前來棺殮矣○有貨車一輛昨晨由白大橋乘勢趨下將行路之某甲撞仆幸未受傷惟甲携有磁料茶壺一把已成粉碎甲躍起將車夫扭住聲言此壺購由日本其值甚昻不肯甘休扭訴捕房捕頭判賠洋了事 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　昨報紀劉長鳴訴請騐傷一事前晚蔣刺史升堂提騐　姊許劉氏投案訴稱小婦人家在南通州呂泗塲年三十　九丈夫早故現在寄居治下壓綫爲生長鳴係小婦人之胞弟冋在某沙船執役曾借某姓家洋銀三十圓昨晚從船上回來帶得洋銀三十圓　欲付與前途行經陸家浜西弄口遇流氓王健麻子及彭阿狗强借洋銀十圓口角之餘用刀戮傷數處旋將所帶之三十圓盡行搶去并褫其　服叩乞伸寃劉長福訴稱小的係長鳴之弟在台下小東門内東街操水烟袋業胞兄被人戮害叩求提究長鳴訴稱小的年方三十餘語與許劉氏所訴相同二十七鋪地甲陶昇禀稱小的查得王健麻子本是流氓然並不在小的所管鋪内彭素來小本營生確住小的所管鋪中昨晚八點鐘時長鳴向小的訴知其事小的立往拘拿業已逃往他處矣刺史飭仵作騐得長鳴左額角左肋右手中指皆有刀傷皮破血污遂飭差送至仁濟醫館求醫一面拘王彭到案訊究　張顧氏控朱阿和誘騙女兒賣入娼院前晚蔣刺史提集人証訊供氏女張淡雲诉稱小婦人年一十有六父親張子卿母親顧氏原籍湖北生長滬上父親在漢口某客棧爲夥去年清明節母親赴鄉間掃墓朱突至家中說母親在我家中喚爾隨去及行至四馬路同安里龜子徐錦山所開倡院不見母親放聲大哭伊言爾哭亦無用爾母已得洋銀三百圓將爾賣在此處爲娼矣可在賣據上畫押後經徐龜易姓爲洪名曰雲娥去年十二月應四馬路某客之召遇見母親說破此事同至院内向徐龜查問被徐龜推出門外當有名阿大者來勸小婦人爲倡小婦人不依欲隨父母回去其父子卿訴稱小的年三十有四在湖北天成客棧司帳當十七歲時娶顧氏爲妻現已歴十八年矣淡雲是小的之女被朱騙售爲娼求恩公斷張顧氏訴稱小婦人年三十有六當十九歲時嫁張爲室二十一歲生淡雲去年清明節被朱誘賣爲娼小婦人方下鄉掃墓閱三日而回不見女兒偵尋無着至十二月某日赴四馬路買物始得遇見同至徐龜處理論竟被推出外今年二月某日在四海論交樓尋見徐龜向索女兒伊央人相勸給洋銀六百圓今蒙集訊只求恩斷徐龜供稱小的年四十有四蘇州人光緒十五年至治下開設倡院僅閱三年淡雲於去年入月二十日由朱及羅阿明領來借房間賣倡小的給以洋銀一百五十圓並辦器物由朱收受出有筆據今特呈案小的今已自知不合求免追還阿大供稱小的係蘇州人在四海論交樓值堂子卿時來吸烟被欠錢一千餘文曾向樓主言及有女兒押在徐龜處得洋銀一百五十圓樓主囑伊出錢贖回外小的並不爲中求恩鑒及朱供稱小的亦蘇州人淡雲由伊母令押在普慶里朱姓倡院後託小的設法贖出遷至久安里高廷芳處並代向某傭婦借洋銀一百五十圓八月二十日調至徐處所借一百五十圓交顧氏收去今蒙提訊小的自知不合所有代借之欵叩乞免追刺史判曰徐錦山開設妓院殊屬無恥呈出筆據更屬混帳本應究辦姑念其洋自願免追從寛著令速卽回籍不許逗遛滬上再開妓院張淡雲给父母領回具結以後不得再行賣娼朱阿和誘拐賣娼可惡已極姑念代借之洋願請免追减責一百板堂倌阿大亦笞責一百板各具結○前日松江府發回南匯縣解府勘訊之鹽梟林器胡阿二俞阿潰徐阿明四犯來滬過站暫爲寄禁昨日午後黄大令發出過站公文移請城守營李千戎撥兵兩名押解南匯○昨日嘉善縣遞解竊犯何炳容至縣值日捕役見其面貌甚熟細視之卽本縣屢次犯竊之陳阿四改易名姓仍爲雞鳴狗盜生涯因卽據情禀明黄大令大令飭收入自新所候提案訊辦來差領得印照卽帶回本署銷差○前日曹炳華投縣訴稱船婦朱桂林串通十六鋪地甲揑情控諸總巡局局員大老爺已將陳毛郎謝奎華訊責看管並欲牽害小的小的心不能甘是以奔投案下請大老爺移提一干人訊理昨日總巡鍾受百明府函致縣署請將曹發局究辦大令允之○前報紀吳縣項大令派差來申關提拐賣婦女案内之人証喬山勝王鶴春兩名歸案辦理黄大令展閱來文卽派差往漕河涇將喬王提案昨日發出公文交來差帶去 
 
 
 

Page 10

 
 
   
 
 

Page 11

 
 
[光緒二十二年六月十四日京報全錄]  
　　宮門抄○諭旨二道錄前○皖撫福奏報遴員對調同知緣由摺○將軍保等奏報查辦滋事旗兵並將該管各官請旨交部分别議處及自請察議摺○蘇撫趙奏續獲梟盜匪犯訊明正法摺○將軍長奏請准同知開辦煤礦片○六月十四日理藩院鑾儀衛光祿寺正白旗值日無引見○文熙假滿請安○杭州恊領墨爾根圖謝恩○廣東副將朱榮春謝恩○熙貝勒續假五日○召見軍機墨爾根圖　會章○○尚書銜安徽巡撫臣福潤跪奏爲遴員將江防捕盜同知互相調補俾資治理恭摺具陳仰祈聖鑒事竊照安省池大同知駐紥和悅洲地方該處商賈雲集人烟稠密輪舶往來絡繹不絶爲皖境江面第一巨鎭巡防稽緝較之安慶府同知更形喫重非賢能練逹之員不足以資治理查有安徽府同知沈德潤順天大興縣監生遵籌餉例報捐通判投効皖營保以同知分發省分歸候補班前先補用捐指安徽光緒十七年題補安慶府同知是年十二月初二日到任在江蘇賑捐局奬叙花翎該員亷潔自失練逹有爲以之調補池太江防捕盜同知實堪勝任所遺安府同知一缺查有池太同知承厚廂紅旗滿洲權斌佐領下人由增貢生在京餉銅局報捐筆帖式咸豐九年選補光祿寺筆帖式充委署正同治六年京察一等引見以理事同知通判用九年京察一等引見以撫民同知選用簽掣刑部分江西司行走十年補浙江司主事光緒二年選授廣西桂林府同知三年八月到任六年代理平樂府知府拿獲匪首保以知府升用九年十一月丁憂開缺十四年十一月分簽掣安徽池太同知十五年六月初十日到任十月兼理池州府知府十七年調署鳳潁同知十九年飭回本任該員持躬謹飭辦事安詳堪以調補安慶府江防捕盜同知似此一轉移間彼此均堪勝任與例亦屬相符據藩臬兩司會詳請奏前來合無仰懇天恩俯念員缺緊要准予互相對調俾人地各得其宜如蒙俞允該員係中簡對調並非以繁調簡毋庸送部引見再該員等係屬同知各任内均無督緝四叅案件合併陳明所有遴員對調同知員缺緣由謹會同兩江督臣劉坤一恭摺具陳伏乞皇上聖鑒飭部核覆施行謹奏奉硃批吏部議奏欽此○○奴才保年奴才興存奴才伊克坦跪奏爲旗營不肖兵丁積習復萌謹將該管各官請旨交部分别議處並自請察議及現查辦情形恭摺具陳仰祈聖鑒事竊查廣州駐防滿漢八旗生齒旣繁良莠難一其中不肖兵丁沾染刁民每要求挾制官長積習曾經前任將軍長善繼格等先後奏明整頓在案奴才保年自光緒二十一年七月十九日接印任事後與奴才興存奴才伊克坦體察營情大都蹈矩循規差操勤奮頗可造就者多間有一二不肖偶犯事故隨時懲責從未姑容以期閤營有所儆戒時逾一年尚稱安靜本年四月初九日據副都綂銜軍機處存記廂白正藍旗漢軍卓異協領劉紹基票稱正藍旗閒散鍾汝拔於是日黑早在歸德門直街搶奪衣服一包由巡防營勇追拿被獲送營現由該營綂帶前定安縣知縣李家焯交協領等領回禀請究辦等因奴才當飭將該閒散鍾汝拔鎖禁本旗伴圈以候傳訊十四日准兩廣總督兼署廣東巡撫譚鍾麟咨請將搶犯鍾汝八先行銷檔飭知劉恊領解送營務處訊辦併行知理事同知赴處隨同審理等因奴才查鍾汝八卽鍾汝拔正交咨酌復間是夜四更時分突有漢軍老幼多人聚至奴才保年衙門先在大門聲鼓旋跪大堂階下維時該管協領劉紹基佐領潘廣澤亦同時來署奴才保年當傳該恊領二人先問緣由據云該老幼人等因鍾汝拔年幼無知誤犯搶奪擬懇寛其銷檔從輕辦理恊領等亦因人衆邀求迫得同來彈壓等語奴才保年當將該協佐等嚴加申飭隨出大堂面衆諭以該犯鍾汝拔銷檔與否有應上定奪何得非分妄干自取罪戾各宜速歸靜候持平辦理等語反復開導該老幼等同聲應是起跪各散十六日據協領劉紹基禀報在禁鍾汝拔感患時症醫治無效業於是日丑時身故禀請查騐等因飭委理事同知文山親詣查騐旋據該同知禀稱騐得該犯鍾汝拔原係因病身故併無别情禀覆前來十九日據左司署理事同知移轉據綂帶巡防營李家焯咨稱奉委辦理南海縣屬清鄉事宜十五日由江沸馳赴同人局地方據寓所家人禀報本月十四日晚三更時候有不識姓名漢軍旗人數百餘人蜂擁到寓恃衆滋閙該綂領長子候補鹽巡檢世聘出房查問該旗人等卽將世聘扭住逼索將巡營前拿獲搶匪鍾汝拔一名交回世聘遂被毆傷親戚陳幼吾李壽山亦被毆傷並將寓所門窓燈轎毁壞迨經各哨巡街勇丁聞信前往救獲該旗人等始紛逃散等語當飭左司協領破除情面查明辦理旋據該司恊領王汝梅等禀稱此案初出之時卽經該旗嚴飭查辦滋事之人惟時值黑夜不辨誰係旗營勇丁齊集家丁衆多亦未經當塲扭獲數名以憑審辦查前定安縣知縣李家焯住所向在旗界隣里柏安該營與旗營素相聨絡頗得守望相助之義此次鍾汝拔被獲送旗由旗圈禁八旗皆知無仍向李家焯住所逼索交回之理惟李家焯久綂防營緝捕頗稱能手自獲數犯恐不免日久怨多藉端滋閙架禍於旂職等公同商酌檄令該旗先將李家焯住所門窓燈轎等件修理完善受傷者延醫調治等語禀復各在案奴才等准情酌理此案若不認眞辦理旗規敗壞伊於何底除鍾汝拔尚未訊明確供業已在禁病故應毋庸置議外其聚跪將軍衙門乞恩老幼人等一時冐昧非分妄求本應之拿嚴辦惟止長跪乞恩並未喧嘩且一經奴才保年親加開導立卽分散似尚共知悔懼擬從容密訪眞正起意之人拿獲辦理以戢刁風其聚衆喧閙李家焯寓所匪犯並有毁壞器物毆打傷人情事實屬大干法紀無論是旗是民亟應懲辦以昭炯戒其該管協領劉紹基佐領潘廣澤於兵丁在李家焯寓所滋閙之時前往彈壓未能立時解散平日漫無約束可知防禦談鴻春驍騎校談國勳平時管束尚嚴此次失於覺察咎亦難辭相應請旨將該管恊領佐領防禦驍騎校等交部分别議處以肅旗規而示懲處奴才等有綂轄之責亦應自行請旨交部察議現在奴才等仍一面嚴飭左司恊領嚴密訪拿務獲滋事首從到案訊辦不得藉詞推諉以賠修醫治了事一面與督撫臣和衷妥辦總期兇頑知懼旗民相安以副聖主和輯兵民綏靜地方之至意所有恊領防校等官應請旨交部議處並自請察議緣由曁現在查辦滋事情形謹據實恭摺具陳伏乞皇上聖鑒訓示遵行謹奏奉硃批另有旨欽此○○江蘇巡撫趙舒翹跪奏爲續獲梟盜匪犯訊明正法恭摺具陳仰祈聖鑒事竊查梟盜巨匪葉萬春正法無寃經臣兩次奏明在案兹據太湖水師前營都司許國祥會同浙江湖防守備張立德并據飛划營都司胡昌寳先後拿獲著名匪犯竇黑皮卽竇洪漳俟老么卽侯啓榮解省發交臬司督同首府縣訊據該犯等供稱均係海靖營游勇與葉萬春弟兄熟識聽從逸犯王老板夥同葉萬春等行刼烏程事主徐寳敬震澤事主周安芳等案侯老么人室搜贜竇黑皮在外把風并於周安芳案内放鎗拒傷捕人隨提在監之眼線陳光金伍發開指證相符禀經臣批飭照章先行正法是臣前奏葉萬春係屬梟盜今得此而證益多事益明至與葉萬春同夥之王老四羅大仁亦經浙江前後獲辦更無論已第自上年葉萬春生出波折後匪黨聞風咸欣欣得意復思蠢動江震一帶百姓皆慄慄惴懼惟恐撤防幸兩江督臣劉坤一浙江撫臣廖壽豐與臣同心會辦地方尚稱安謐以蘇屬富庶梟盜垂涎勾結卵育根株甚深始由防營利其賄遺官塲從而袒庇欲辦者慮及棘手不得不相忍養癰臣受恩深重在蘇一日必討軍實而戢萑苻不敢稍形鬆懈致貽民患有負皇上委任至意除供招咨部外所有續獲盜匪正法緣由理合恭摺具奏伏乞皇上聖鑒訓示謹奏奉硃批刑部知道欽此○○長順片再據候選同知黄夢蘭禀稱查明吉林省西沙河子一帶煤礦甚多且與禁山廬墓甚遠現已招集股銀五萬兩購買機器懇請奏明立案便開辦煤礦等情據此查該員董夢蘭係前署將軍恩澤奏委查勘礦務嗣北洋大臣王文韶奏派記名海關道宋春鰲來吉開採三姓金礦事出兩歧經奴才奏奉諭旨三姓金礦歸宋春鰲一手經理董夢蒙著撤去勘礦差使欽此欽遵行知在案兹該員以業經集股購器因而呈請採煤其意無非興利尚可信其無他且東三省現議興修鐵路煤爲必需之物如蒙天恩准予開採卽由奴才札派該員總辦煤礦事宜其餘不准其干預謹附片陳明伏乞聖鑒訓示謹奏奉硃批董夢蘭著准其試辦煤礦不准干預别項公事欽此 
 
 

Page 12

 
 
[光緒二十二年六月十五日京報全錄]  
　　宮門抄○署河督任奏報河運漕船駛入東境日期摺○湘撫陳奏委員總辦厘務片○滇督崧奏請豁免被災州屬銀米片○又奏陳新海防三十五卯捐輸請奬緣由摺○署陜督陶奏請將守備開缺歸總兵副將班序補片○又奏報副將飭赴本任差委署副將片○又奏報守備病故開缺情由片○又奏報遊擊病故開缺情由片○又奏効力總兵乞假回籍調理片○又奏揀員升補要缺遊擊摺○又奏報守備病故開缺緣由片○六月十五日吏部翰林院正紅旗值日吏部引見六十六名太僕寺二名正黄滿五名正白蒙三名鑲藍蒙十名○溥侗假滿請安○載瀛謝署鑲黄漢副都綂恩○　壽等彈壓覆命○志公續假十日○吏部奏派考試漢廕生派出徐中堂陳學棻梁仲衡○召見軍機熙敬吳廷芬○○頭品頂戴署理河東河道總督臣任道鎔跪奏爲本届河運江北第一起漕船駛入東境黄林莊日期恭摺馳陳仰祈聖鑒事竊臣前准漕臣咨稱本届河運江北漕船十起共裝運正餘米十三萬五百餘石江蘇漕船八起共裝運止餘米十萬五千七百餘石均經受兌開行連嚮北上等因所有運河各屬應挑淤淺河道應修堤閘各工先經山東撫臣委員辦理臣仍飭道廳會同照料不准稍涉推諉旋據禀報次第䟎辦完竣當卽飭令運河道會同委員督率泇河廳照章啓放湖口大壩鋪水下注接濟漕行一面派弁持令前往迎提催䟎兹據該道等具禀江北第一起漕船五十一隻於五月十一日申刻挽入山東嶧縣黄林莊境後幫各起亦均陸續前進等情除仍嚴飭司漕各員並力催提上挽迅抵十里堡候汛渡黄並咨山東撫臣一體飭催外所有江北第一起漕船駛入東境黄林莊日期理合循例恭摺由驛馳陳伏乞皇上聖鑒謹奏奉硃批知道了欽此○○陳寳箴片再前准户部咨行奏奉諭旨通飭各省整頓厘稅一則臣維釐金原不得已之政今日商民交困萬不能再議增加然使辦理得宜不至於正欵之外更有苦累之端則商力舒而懋遷日盛商情順而繞避自稀且中飽之弊除則公家之利不虞旁溢故以常理論厘金之盛衰率由於辦理之善否而其要必在得人湖南厘金總局向委候補道員二人會同辦理本年正月總辦道員周麟圖署理總辦僅候補道陳家逑一員亟應照舊遴委當此亟須整頓之時必得精明幹練資望較優之員方足以資振作查有現任鹽法長寳道李經羲綜覈精密持正不阿在任數年於厘局從未託一私員薦一紳館且於人材公事留意講求見聞頗廣以之總辦厘局與陳家逑同心籌畫當可期日起有功鹽道任内職事不繁釐局近在同城儘可兼顧擬卽札委會同陳道總辦以資得力倘該員奉委後不知奮勉抑或始勤終惰及有任性妄爲簠簋不飭等情定卽據實嚴叅斷不敢以委任在前稍存廻護臣爲整飭厘務起見因係現任人員理合附片陳明伏乞聖鑒謹奏奉硃批知道了欽此○○崧蕃片再查上年秋間鶴慶州雨水過多上游麗江一帶河水漲發漫溢可堤該州沿河師弟等六村田禾被淹業將委查勘賑大概情形馳陳在案兹據布政使裕祥會同糧儲道英奎詳稱據鶴慶州知州王寳儀會同委員署麗江縣知縣羅守誠將勘明田畝等則村莊花户姓名造册出結申由該管府道核明層遞加結會詳請奏前來奴才查鶴慶州屬共被災田三十六頃五十畝應徵秋糧米一百四十四石零條公等銀一百四十四兩零均係十分成災若仍照常徵收民力實有未逮合無仰懇天恩俯念民情困苦准將光緒二十一年分應徵前項銀米如數豁免以舒民困除册結分送部科查核外謹附片具陳伏乞聖鑒訓示再雲貴總督係奴才本任毋庸會銜合併陳明謹奏奉硃批著照所請户部知道欽此○○頭品頂戴雲貴總督兼署雲南巡撫奴才崧蕃跪奏爲新海防第三十五卯捐輸請奬恭摺仰祈聖鑒事竊查雲南辦理新海防捐輸業將第一卯至三十四卯捐生造册奏咨在案兹據布政使裕祥詳稱自光緒二十一年十二月十九日起至二十二年二月底止按照三成新章收獲報捐實官翟覲光等十二名貢生一名監生六名共收正項銀七千八百七十四兩九錢彚爲第三十五卯所收正項銀兩存儲候撥部飯照費銀兩俟集有成數另文批解造具各捐生姓名履歴清册同副實收詳請奏咨前來奴才覆核無異除清册副實收分送外所有新海防第三十五卯捐輸請奬緣由謹恭摺具陳伏乞皇上聖鑒勅部核覆施行再雲貴總督係奴才本任毋庸會銜合併陳明謹奏奉硃批户部議奏欽此○○陶模片再臣接准陜西固原提督臣雷正綰咨據帶逹春左右兩營馬營補用總兵郎永清呈稱前於光緒九年四月内借補陜西提屬西鳳營中軍守備員缺因多在防所未能赴任現在保歸總兵副將兩項補用所有借補西鳳中營中軍守備底缺應行開除以便歸總兵副將兩班序補由提咨請核辦前來臣覆核無異合無仰懇天恩俯准將該員郎永清借補陜西提屬西鳳營中軍守備底缺開除以便歸總兵副將兩班序補所遺守備員缺陜甘現有應補人員容臣另行揀員請補理合附片具陳伏乞聖鑒謹奏奉硃批著照所請兵部知道欽此○○陶模片再署陜西潼關恊副將正任商州協副將張世才經臣調省察看所遺副將員缺查有該協正任副將署商州恊副將額勒琿應卽飭赴本任以專責成所遺商州恊副將員缺查有記名提督留甘補用總兵馬心勝堪以委令前往接署除分飭遵照外理合附片具陳伏乞聖鑒謹奏奉硃批兵部知道欽此○陶模片再查接管卷内據署甘肅寍夏鎭總兵李泰山呈稱鎭屬洪廣營守備吳占元前於光緒二十一年三月内因在任得患勞症由營請假回皋蘭縣原籍調治罔效於是年十二月十九日在籍病故等情由籍報營轉報前來前督臣楊昌濬未及核辦缷事咨准移交臣覆查無異相應請旨開缺除飭取該故員原領劄付及委員承查印甘各結另咨送部外所遺守備員缺甘省現有應補人員容臣另揀請補謹附片具陳伏乞聖鑒謹奏奉硃批兵部知道欽此○○陶模片再據西寍鎭總兵官鄧增呈稱鎭標右營遊擊師建榮得患疫症醫治罔效於光緒二十二年二月十三日在任病故等情呈請核辦前來臣覆查無異相應奏明請旨開缺除查取該故員原領劄付及委員承查印甘各結另咨送部外所遺遊擊員缺甘省現有應補人員容臣另揀請補謹附片具陳伏乞聖鑒謹奏奉硃批兵部知道欽此○○陶模片再已革陜西河州廳總兵湯彥和去歲六月内在雙城集接仗潰退一案經前督臣楊昌濬據實叅劾奉旨革職留營戴罪自効嗣改帶鎭南中營駐防狄道之沙泥站因病奉檄交缷進省就醫現尚未痊乞假回籍養病等情前來臣查該革員歴年戎馬積受風寒觸發舊疾自屬實情可否給假回籍調治之處恭候恩裁謹附片陳明伏乞聖鑒謹奏奉硃批著照所請兵部知道欽此○○頭品頂戴署理陜甘總督新疆巡撫臣陶模跪奏爲揀員升補要缺遊擊以裨營伍恭摺仰祈聖鑒事竊查前准兵部咨覆肅州鎭屬嘉峪關營遊擊李正魯准其升補督標右營叅將所遺嘉峪關營遊擊員缺係第一輪第九缺輪用應補人員該省現無應補人員抵補迅卽揀選請補等因當經前督臣轉行遵照在案旋據督標中軍副將湯仁和詳稱遵於合例應升人員内揀選得督標中營都司雙祿樸誠老練熟悉營務堪以升補等情移交臣核辦前來查嘉峪關營爲新疆門户巡防稽查最關緊要非精明諳練之員難期勝任旣據該副將查看得該員雙祿熟悉營務實堪勝任合無仰懇天恩俯念員缺緊要准以督標中營都司雙祿升補嘉峪關營游擊員缺俾期得力如蒙俞允甘省現有軍務應請飭部先給署劄俟軍務大定卽行給咨送部引見以符定制除查取該員履歴送部外所遺督標中營都司員缺容臣另行揀選請補謹會同署甘肅提督臣張永清合詞恭摺具陳伏乞聖上聖鑒訓示再臣到任未及三月例不註考合並聲明謹奏奉硃批兵部議奏欽此○○陶模片再臣接准陜西固原提督臣雷正綰咨稱前據靜寍營中軍守備承恩禀稱年老患病懇請開缺回旗調養等語當經咨請前督臣楊昌濬委令該營千總潘迎春就近接署一面由提委員前往查看屬實並以該守備承恩病勢增劇已於交缷後卽由營起程前來正核辦間適據長武營守備黄榮貴禀稱靜寍營守備承恩於三月初一日帶病行抵長武地方初二日未刻卽行病故等情由提咨請核辦前來臣覆核無異相應請旨開缺除查取該故守備原領劄副及委員承查印甘各結另咨送部外所遺靜寍營中軍守備員缺陜甘現有應補人員容臣另揀請補理合附片具陳伏乞聖鑒謹奏奉硃批兵部知道欽此 
 
