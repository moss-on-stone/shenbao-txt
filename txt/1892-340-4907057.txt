# 1892 - 340 - 4907057

 

Page 1

 
 
[精印隨園三十種告成] [  圖書集成局啓]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存　刻老亥豕魯魚幾至莫可辨認本局覓得初印眞本悉心讎校排印成書紙張旣潔白無　墨色尤光潤可愛分釘四十八本盛以全据木箱刻巳告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[閱本報紀宜昌閙事系之以論]  
　　前日報章記本月十五日宜昌西人來信云新任宜昌鎭某鎭軍於華歴十月十四日午後四下鐘時乘招商局江通論船抵任卽有鄕民千百成羣勢如潮湧高聲喊殺西人各西人卽退入洋關鄕民以西人爲畏葸乘勢追赶一擁而入任情拆毁其爲首者手持一棍欲擊洋關西人適旁有一西人持棍擊中鄕民之頭其時西人齊出抵禦將大門關住鄕民百餘名盡閉在内復將木棍亂擊迨拘住爲首之鄕民始另開旁門放餘人出外更舉棍連擊之有碎額者有折臂者不計其數鄕民尚不肯休當有一西人及兵艦上兵官二人從人叢中奮勇突出赴英領事署隨由兵官放號箭調兵上岸其時夜色溟濛兵艦上卽放電光照耀岸上無殊白晝鄕民見各兵齊集始紛紛逃避是時洋關西人俱歸洋關餘歸領事署宜昌縣某大令聞信而至見鄕民業已解散遂不復以兵力從事各兵亦整隊回艦所拘爲首之鄕民交宜昌縣辦理縣宰訊以何等人答曰讀書人執筆者讀至此不禁喟然而歎曰噫何華人之好亂竟若此其甚哉夫中外通商垂册餘年西人之至中國經商者初時不免任性而行與華人格不相入今則日親日近意見漸融凡在通商口岸之人日與西人習處久已無虞無詐脫略形骸奈何内地居民猶是膠於成見耶猶憶去歲夏秋之交各處哥匪向西人作亂自蕪湖焚毁教堂而後如丹陽如如皋如無錫如武穴蒼黄起事幾令地方官防不勝防宜昌遠在楚蜀之交共禍尤鉅舉凡領事公署以及各洋行一炬無遺耗資不可以數計坐令上勞宵旰嚴譴各處地方官雖西人屢言調兵艦來華究不過虚聲恫嚇而籌資賠補亦已大費經營猶曰此皆匪黨之所爲與良民無相干涉不謂今秋吳清卿節帥秉鉞赴楚楚人恐其藏匿洋人在署大爲譁噪幾肇事端嘻異已夫清帥固堂堂然我中朝命官也旣爲中朝命官自應保護中朝赤子於洋人有何阿私所好而必槖載而來卽使雇用洋人以辦洋務亦惟供我指臂何所害於地方亦無怪清帥之艴然於心必出示以申禁約也今者宜昌一事更爲無理取閙之尤試思鎭軍履新而西人出觀事之常情夫何足怪乃竟連聲喊殺哄動多人直至西人退入洋關猶復擁入拆毁亦知洋關爲我國家所設藉以摧取稅銀惟雇西人以辦公固與西人無相干涉者耶旣與西人無相干涉而必拆之毁之是有意抗犯王章而非與西人爲敵矣在鄕愚無識肆意横行猶之可也乃所獲爲首之一人經宜昌縣訊取口供以讀書人對夫旣已讀書自應明理未能明理烏可厠足儒林且所謂讀書人者固一邑一鄕之望也鄕曲愚夫愚婦平時知識全無一聞讀書人講畫指陳無不翕然以服故嘗有地方公憤積不能平經士人婉曲開陳不數語而氷消瓦解者今者鄕民旣視西人如仇宼自有讀書人爲之領袖而一呼百應頃刻卽棼亂如麻然則鄕民固咎無可辭而所獲之讀書人其能免於罪戾耶顧我猶有一說焉西人旣見鄕民之肇禍避而去之可也旣避而鄕人復肆行摧挫事後冋地方官理論可也乃計不出此而持棍以擊旣傷一人之頭復於放出時胡亂擊之致碎額者折臂者多不可以數計此雖出於倉卒不及熟思恐亦難免鹵莽滅裂之誚所望此後西人之寄居各地者除公務外凡地方上一切熱閙之舉勿出縱觀卽或見挫於華人亦惟控之於官從公定斷勿卽逞我武勇與之爭持庶幾風浪易平不致激而生變往事已不可復挽矣此後宜愼之又愼各自留心則或者禍患可弭而千百年永敦和好乎非然者一朝遇禍猝不及防性命身家悉行委棄雖事後國家體懷柔之義辦理從　毁者賠之死者卹之而曲折良多已不免有所未便夫亦何樂而爲此歟晴窗多暇縱言及此知不免蹈隱居放言之失苟當　者不視爲河漢而以芻蕘之一得采之則幸甚矣 
[五雲樓閣]  
　　侍衛處爲知照事初九日奉旨朕于明日辦事用膳召見後於卯正二刻由勤政殿前乘轎出德昌門西苑門進西華門隆宗門内右門還宫稍坐辰初出乾清門隆宗門進永康左門步行至黄幄候皇太后升慈寗宫寳座至慈寍門率諸王貝勒大臣行禮畢出永康左門西華門進西苑門德昌門還瀛臺更衣欽此○新升太常寺卿溥曉峯大奉常善涓吉於本月十二日午時履新由博士廳示仰闔署官員樂舞三生以及書吏廚役宅隸人等至期一體謁見各宜懍遵毋違特示○十月初十日皇太后萬壽聖節凡駐京各國公使署第均於是晨高扯綵旗以　慶賀公使參贊繙譯皆具紅柬投遞總署道賀總署堂司亦以名片答覆中外敦睦卽此可見○户部山東司示傳吉林領餉之知縣王國楨等所領防餉銀兩定於本月十二日開放相應示傳該委員等務於是日辰刻赴庫支領毋違特傳○户部山東司示傳黑龍江領餉之主事晉昌等所領鎭邊軍餉銀兩定於本月十六日開放相應示傳該委員等務於是日辰刻赴庫去領毋違特傳○新任太常寺少卿徐少典常承煜擇吉於十月十三日午時履任由博士廳示仰闔署官員及樂舞三生書吏廚役皂隸人等至期一體謁見各宜凛遵毋違特示○吏部示傳所有花翎在任補用知府　江杭州府東塘同知高英保舉湖北補相知縣張嘉畹等二員本部改於十月十四日帶領引見相應示傳該二員於　三日晚在内城左近歇宿十四日丑刻穿天青褂備帶補褂並佩帶對子荷包手巾赴西苑門外六項公所吏部公所書到聽候排班帶領引見毋誤特示○刑部直隸司題缺漢主事艾慶瀾業已升授山西司員外郎所遺直隸　題缺主事一缺經司宼諸堂憲以提牢期滿候補主事左盛均應行題補是缺循例繕具題本擬於十三日送由内閣蓋印進呈請旨題補○總管内務府大臣爲知照事總管李連英口傳奉懿旨皇太后於十月初十日前詣壽皇殿行禮所有應行導引扈從以及跟隨關防侍衛官員均於是日寅刻在德昌門外伺候等因准此相應知照各衙門凡有　行傳派預備之處查照辦理○管理太常寺事務禮部尚書臣宗室崑岡等謹奏爲題奏請旨事恭照光緒十八年十一月十三日聖祖仁皇帝忌辰應行遣員恭詣景陵讀文致祭謹案臣寺祀則内載應由陵上守護公等中題遣一人就近恭往致祭准宗人府將守護公光裕意普銜名到寺臣寺繕入題本進呈恭候欽遣一人俟命下之日再由臣 
 
 

Page 2

 
 
　轉行遵照謹此題奏請旨十月初七日奉旨遣奉恩輔國公光裕行禮欽此○吏部示傳所有光緒十八年九月分月官内閣典籍劉嵩齡同知吳震知縣馮端魏學恒並截取舉人王樹屏等五員本部改於十月十六日帶領引見相應示傳該員等於十三日晚在内城左近歇宿是日丑刻穿天青褂備帶補褂元青褂佩帶對子荷包手巾赴西苑六項公所吏部公所書到伺候排班帶領引見如排班時不到卽將緑頭簽撤十毋違特示○户部爲片傳事俸餉處案呈所有各旗營等處應領本年十月分馬乾等銀准銀庫付稱於十月十二日開放爲此片傳貴處飭知承辦人員於是日辰刻赴庫支領莫誤○宗人府爲傳知事所有此次八旗各族呈報願送太常寺讀祝官贊禮郎之宗室等現經本府請定堂憲於本月十五日已時在府先行聽念以便册送太常寺聽候揀選爲此傳知各該族長飭知報送讀祝官贊禮郎之宗室等務於是晨衣冠進府報到以憑預備聽念莫誤○八旗步軍營兵應由官給皮襖訂於本月初九日經左右翼烏德兩翼尉各在本翼技藝廠内眼同開放並飭知各該技勇兵各將去歲所領皮襖呈繳如是日不繳除將應領本年皮襖暫停給領外並將本月餉銀停給俟繳官後再爲給領聞本年左右翼應放皮襖六千數百件每件值二兩左右俱係由官給值去歲所領皮袄仍繳於官以便分給各廳大　步兵穿用藉以禦寒○初十日○皇太后萬壽聖節召南府優伶及外班名角在南海純一齋演戲所有公主福晉命婦進内叩賀聖壽者均在海内侍戲　皇上亦率近臣聽戲所唱戲齣與外間無異惟每齣限以時刻諸伶各呈絶技每齣皆有賞賜皇太后所賜壽字小銀錁數僅五錢　皇上所賜壽字小銀錁則重　兩諸伶獲賞有差歡聲雷動 
[星火燎原]  
　　京師正陽門外大街大蔣家胡同口外路東王天祿膏藥鋪於本月十一晚十一點鐘時鋪夥吹息煤油燈用力稍猛致火油迸出墮於膏藥方紙上以致烈焰上炎適遇風姨肆虐幾如拉朽摧枯各水會聞警馳至設法救援而南隣襪子鋪北隣某店皆已延及鋪夥怱怱逸出所有三鋪發物房間皆付一炬計焚去房屋十餘間北隣瑞雲烟錢鋪門面業已焦灼賴水會竭力撲救始得息滅當由地方官將起火之人解城訊辦 
[神山晴旭]  
　　新任安徽潘憲德靜山方伯於十四日由金陵乘坐鈞和兵輪赴院履新當晚九點鐘行過蕪湖印委各員掉舟迎迓水陸防營亦各升砲致敬聲震山谷投牌上謁當蒙接見有差少作周旋卽命展輪上駛○前報蕪通保甲總局改歸蕪湖道憲辦理已於月之十六日視事所有差遣委員及勇丁口糧逐欵抄摺移交楊觀察核辦老謀碩畫想必有一番整頓也○大通厘局鄒墨賓太守和州知州周翊廷直剌俱於日前來蕪迎謁德方伯迨蜺旌旣發卽各馳回任所○新委皖南牙厘局督辦許小巖觀察於上月二十五日捧檄莅蕪已誌前報舊督辦袁觀察料理經手事件次第就緒遂於十六日清晨派員將關防卷册齎送許觀察卽就舟中排設香案望闕謝恩聞袁觀察已租賃公館擇日鶯遷許觀察卽可進局辦公矣○南岸浮橋上首新開典當一所名曰鼎裕於本月十三日開張櫃上諸朝奉和易近人不似他鋪之狼貪虎猛欺厭窮人若能歴久不渝始終勿換兩副面孔則美矣○某夕銀燈初上皖市喧闐有一大脚黄魚在長街井兒巷口扭一少年索償夜度資少年軟語甘言冀得少緩須臾黄魚竟老氣横秋謂老娘幾度嘗汝大蒜自味今再放汝是眞倒綳孩兒矣一手揪其胸襟一手强剝其衣一掙扎間已似金蟬脫壳少年猶欲爭奪被黄魚踢以蓮船已跌出數步之外觀者掩口葫蘆迨少年掙起黄魚已不知何往遂恨恨而去此魚滋味甚辣好嘗異味者當以此贈之○前報紀二街福善菴老尼空悟誘拐楊姓外孫女藏匿金陵某招提以爲他日可傳衣缽現已珠還合浦乃將老尼送縣懲辦邑尊已判定將該慕發封入官該二尼照例治罪惟意老尼所拐之女尚係留爲弟子與掠賣得贓者有間似可稍從末减或勒令還俗亦未可知此係道聽之詞想高坐堂皇者早有成竹在胸也 
[文斾過揚]  
　　江蘇學政溥大宗師按臨淮安舉行歲試已記前報兹聞已於本月中旬試竣當卽出棚登舟南旋按試江寗憲舟於十八日下午駛抵維揚印委各官均至碼頭恭迓鹽揚等營亦列隊江干燃鎗致敬文宗卽乘輿入城往各署答拜回舟時萬家燈火樓閣通明遂小　一宵於十九日黎明由一壺輪船拖帶出江向白門進發各官恭送如禮 
[禾中客述]  
　　本月十九日嘉興北門内天后雇宫雇全福堂崑班演戲一臺由水龍會設筵以待龍夫循年例也○有某甲者貿貿然入新塍鎭某甲家躡梯上樓闖入寢室婦女大驚而喊其人從樓窗躍下經鄰人拿解駐鎭糧廳正在研訊來由被數人一擁上堂刼之而去遂據情移文秀水縣縣宰劉大令派差前往拘捕刻已拿獲其一尚須查緝同黨以便盡法嚴懲也 
[粤嶠音書]  
　　番禺縣屬波羅鄕有南海神廟列入祀典靈應昭然撫憲剛子良中丞爲民祈福遂於初八日親往致祭由南門外天字馬頭登舟朝去暮回屬下文武各官齊赴河干送迎如禮○候補府潘植生太守培楷係廣西人由軍功起家洊保今職去年委署羅定直隸州篆務愛民勤政載道口碑於本年六月間交卸回省旋奉委學轅提調差措置裕如諸臻妥協試事旣竣又蒙藩憲札委總辦後瀝厘廠事務鞅掌賢　於此可見○粤省癸已年各書院掌教經李筱泉制軍剛子良中丞會送關書分别聘定應元書院爲廖澤羣太史廷相廣　書院爲朱蓉生太史一新端溪書院爲何蓉裳侍御榮階越華書院爲葉蘭臺太史衍蘭粤秀書院爲潘仲瑜太史寳琳羊城書院爲易蘭池農部學清各山長接受關書次第向兩院憲道謝○南海西樵鄕有陳姓者聚族而居貲財充牣遠近嘖嘖稱之初七突來盜匪多人明火執械入鄕行刼先揚言於衆曰如敢出外抗拒當縱火焚其居於是鄕人各顧身家不敢過問盜遂從窝刼掠一家不足又顧而之他連刦數家慾壑旣盈始呼嘯而去刦去贓物爲數甚巨賊勢披猖一至於此有地方之責者其亦有所聞耶○初八日白沙海口有鄕艇一艘乘風破浪快如箭激與某緝私輪船相遇避讓不及遂被撞沈艇中男女共十餘人悉墮海中他船見之代爲拯救十人得慶生全其餘數人杳無蹤跡想已赴鮫宫深處矣該鄕艇以諸人之死咎在某號緝私輪船遂擬禀官追究云 
[人犯解省]  
　　安徽穎州府屬太和縣有郭姚二姓於今年六月間因仇忿莫釋遂各糾人數百持械爭鬥是時地方官聞信會同營汛馳往彈壓一面具禀卽飭家丁星夜赴省通詳各大憲當由沈仲帥派員馳往查辦郭姓一聞此信畏罪潛逃其子郭其昌名列賢書本届會試名落孫山聞家中與姚姓爭鬥星馳南下自赴縣署代父請罪經縣令研訊數堂自認因忿爭鬥並無不法縣令遂將郭其昌派差起解於十七日黄昏時抵省其人年甫二十餘狀貌魁梧髮長二寸餘乘三人肩輿脚繫單鐐未識上臺如何定讞耳 
[皖事擷要]  
　　新授寍國府林少眉太守載亨由都門航海南下道出滬江小住旬日卽乘招商局江寛輪船於十三日抵皖旋卽登岸在湖南會館小憇卽赴大憲衙門禀安按太守籍隸湘省由軍功起家洊保今職昔年曾出守南康政聲載道今者捧檄皖江定有二番措置也○直隸候補縣高大令維敬奉李傅相札飭來皖展設舒城廬州一帶電綫大令抵皖後謁見沈仲帥當蒙仲帥札飭候補縣楊構堂明府兆琛會同前往舒廬一帶已於日前登程矣○新簡安徽藩憲德靜山方伯於十五日二更時抵皖是晚就舟中暫宿次早鐘鳴十點命駕晉城先赴撫轅叙談良久俄而拜會嵩書農方伯童次山廉訪丁恬生觀察及候補道府等官首縣句伯琴明府先期諭飭丁差在儀門外預備牲醴陳設香案方伯行禮畢頒發紅諭於十七日卯時接篆任事嵩書農廉訪卽於是日回按察使本任 
 
 

Page 3

 
 
[甌海寒濤]  
　　温州鎭周靜山鎭軍前月赴閩謁見譚制軍旋於十六早由滬起程晉省謁見撫憲面商要公○處州鎭李軍因病出缺由上憲委樂清恊秦茂林副戎代理所遺樂清協飭令實授斯缺之余鎭戎迅速赴任余鎭軍於十三酉刻搭乘海昌輪船來甌旋於十四日謁見鎭憲約於望後赴樂履新○初十日有泰順縣土人扛虎一隻約重三百餘斤腥臭異常初在四顧橋求售繼舁往府前橋所過之處人皆爲之掩鼻迨傍晚時將肝肚頸骨割開分售食肉寢皮昔日雄風而今安在哉　海昌輪船前次展輪出口甫抵黄華關水手某甲在艙面測量港水淺深偶不經心失足落水杳不知其所之船上急放舢板趕緊撈救已入水晶宫裏聞甲係甯波人年逾而立溺斃後遣該處土人代爲打撈先獲男屍兩具繼獲女屍一具俱無屍屬認領不知此屍從何處漂來至次日張網打撈始得甲屍當卽從豐棺殮仍將屍棺載運回甬俾正首邱又聞該　船裝貨有一小工在艙面墮落艙中受傷甚重未識能保全性命否○永嘉縣離城十里新橋地方某甲家於五月間產一孩頭大如斗雙目斜視其體上長下短手如雞爪足如猴掌啼聲呱呱然善啖飯如廉頗好事者聞風往視户限幾爲之穿又永嘉縣所轄　溪地方某甲家豢一母猪共產五豕内一豕人頭豕身其聲呱呱能作孩啼一時觀者如堵次日自斃亦奇事也○時交冬令寗鮝銷塲最旺向來白鮝進口由港船運載者歸東門卡報捐自河道來者歸狀元橋卡報捐近因東門卡减成收捐以致商人避重就輕都向東門卡報驗運至南門花柳塘銷售狀元卡委員趙二尹以捐數日絀禀請總局憲出示諭禁彭太尊允如所請出示曉諭著各商船照章投報不准繞越想此後捐務當可暢旺矣○十二晚有營兵某甲醉眼模糊闖入洞橋頭某士娼家適親兵某乙先在見甲突如其來大興醋海之波將甲號衣取去迨甲知覺追尋乙巳遠颺甲一時情急遽將乙之同伴吊打乙聞之糾集黨羽興師問罪甲知事不得了遂挽某弁爲之調處願以戲酒服禮其事始寢　 
[廟貌重新]  
　　江西城省垣相傳爲漢潁陰侯灌陰創築至今猶稱之曰灌城省城隍廟卽肖潁陰侯遺像世世尸祝以誌功德於不朽禮也沿及後代踵事增華後棟添建夫人殿旁列寢室添設羅帳綺牀綉被香匲粉具簽押公案泥塑侍童使女兩廊羅列十殿閻王下塑鬼像窮極罪惡諸狀歴年旣久棟宇漸就傾頽撫憲德曉峯中丞慨然興復自頭門二門以迄兩廊正殿翼亭皆煥然二新中丞撰文一通勒諸貞石以垂永久其文曰今國家之制祀也凡鬼神之有功德於民者例得奏請立祠　天子加封號賜匾額以答神庥蓋禦災捍患則祀之揆之聖人神道設教之意列之典禮在所不廢矧乎高城深池爲一方之保障者哉在易泰之上六曰城復於隍禮記天子大蜡八伊耆氏始爲蜡水庸居七水隍也庸城也說者謂卽古祀城隍之始江西省城隍舊傳爲漢丞相潁陰侯載之志乘有足徵者祠宇之建最古至　本朝已數修矣歲甲申奉簡命來撫是邦日思所以勞來而安集之今歴七稔矣民物康阜油油愉愉雖偶有災荒旱澇夭札疵厲祈禱輙有應秩諸百神之列而索饗之不亦宜乎然吾竊念神負雄偉俊傑之概佐高帝定天下攻城略地如槯枯拉朽所至輙靡直與蕭曹比烈焉至誅諸吕擁代王以安社稷功尤不在平勃下雖事猜主輔吕雉獨以明哲自全又豈韓彭諸臣所能幾及哉儒生家猶泥史傳僕御販　之言至謂淮陰羞與等列以相詆娸固神所隱桐焉而其功德之在民者卒不可没至於追崇隆禮歴千餘年血食斯土罔敢褻越斯固神所樂爲憑依而與化民成俗者交孚而輔相之者也因數謁廟見楝宇朽敝不治心焉負疚爰檄馮學灃鳩工庀材葺而新之閱八月工竣爲文以志之刻石於廟門之左藩司方汝翼臬司福裕糧儲道鄧蓉鏡鹽法道裕棍皆與斯役者例得并書 
[蘇臺火警]  
　　十九夜二更後蘇城婁門外某哺坊不戒於火時適風力甚緊祝融氏大肆猖獗烈烈轟轟不可嚮邇本城各水龍爭先馳至竭力澆灌逾時始得救息計焚去房屋四間鄰右雖未殃及然已受驚不淺矣 
[吳中近事]  
　　蘇州臨頓路有某甲者年逾知命向習米業酷嗜杯中物雖不能與劉伶阮籍嫓美然途遇麴生未嘗不涎垂口外也二十一日午後偕友數人至趙河齊橋堍金天成醬園内呼酒共酌猜拳行令采烈興高殘肴未撤玉山已頽始則高聲詈罵繼且揮拳毆人同輩以其不近人情皆舍之而去甲見桌下有巨石一塊雙手捧起向後河抛擲時河中泊有米船一艘船夥某乙在船頭上溲溺詎此石不偏不倚適中乙之頭顱登時鮮血直流倒臥船中不省人事船上人大聲譁噪甲驀受一驚酒亦稍醒意圖逃逸該醬園掌櫃人喝令夥伴將甲拉住交地甲看管地甲見乙傷勢甚重恐難保全性命遂將甲拘送總巡局局員以人命攸關飭差送往縣署懲辦○有名興枉者年近而立不詳其姓氏惟知其爲徽州產其同鄕人某甲向在護龍街開設舊貨鋪憫其落拓薦至某署内某廚司名下當火工先後一月工資計洋一元詎興枉不慣操作甫及二十七日不告而去至護龍街某烟膏鋪爲夥廚司向甲告知且令其索還透支三日工資甲聞而勃然遂邀興枉至通貫坊口錦雲臺茶肆啜茗評理謂好意薦汝何竟如此决裂汝旣不願作工當找出青蚨三百翼否則决不干休興枉答以照算三日工資祗須洋一角亦無三百文之多甲遽突上前揪住髮辮拳施脚踢兇毆一頓又將衣服剝下旋經旁人勸開並令還其衣服興枉受此大辱忿不欲生驀吞阿芙蓉膏畢命於烟膏鋪内此處並無親族卽經該鋪與甲商議各出洋銀數元購得　櫬草草棺殮○前報紀胥門外武總巡蘇都閫飭地甲投吳縣署報請騐屍一事兹悉此案之由始於胥門外開小烟鋪之張某是日因事進城行至三多巷遇見無賴甲乙二人不知因何啟釁將張扭住毒毆張心實不甘回至胥門外糾合著名流氓富生等十餘人至三多巷報復甲乙亦糾約多人竭力抗拒一塲鏖戰無異大敵當爾正在交綏之際張見勢不佳聳身逸去餘人亦披靡而遁惟富生足力不濟被甲黨追獲拳棒交加旋經旁人喝阻始得釋放富生受此大辱忿忿不平尋張理論謂爾不應首先奔逃致我飽伊毒手如今定不干休遂同至總巡局極口呼冤請拘甲乙等懲辦蘇都閫以其素行無賴飭地甲看管地甲卽與伊同至某烟館調處詎富生突將生烟二箬吞下地甲驚慌無措將情禀知都閫都閫飭令設法灌救亦無效騐延至翌日斃命報吳縣凌大令詣騐據仵作喝報委係吞烟斃命並無别故大令飭由善堂棺殮插標待認 
[法國官塲紀事]  
　　法國水師統領禺門駕鐵甲兵艦來滬以法租界密采里客館爲行臺前日會同駐滬法總領事微席葉並西友數人乘馬車赴江南製造局縱觀一切蓋亦留心時事者也○本任法國駐滬繙譯官升任西貢等處副領事官祁理恆於前日乘小火輪船往吳淞口登法公司某輪船鼓輪出口啟行之際寓滬法人及工部局辦公人均往碼頭恭送捕頭亦率同西捕數十名荷鎗致敬法讞員葛同轉則直送至吳淞口始返 
[滬南火警]  
　　昨晨七下鐘時滬南大東門外花園卉内寗波人某姓家不戒於火烈燄上騰幾似赤城霞起十六鋪地甲鳴鑼報警俄而果育復善輔元等堂及沈香閣坎濟社道轅二十鋪等各洋龍風馳電掣而來汲水灌救萬道銀泉從空倒下十六鋪中南北三局委員各率局勇地甲分投彈壓至七點半鐘祝融氏始退避三舍各龍亦次第言旋是役也共燬樓房三幢披屋一間聞起火之由因炊早膳遺火積薪致肇此禍 
[滬濵談屑]  
　　時交冬令宵小乘間搶帽時有所聞有某甲者家住南市海運局地方向在滬北貿易前夜十點鐘時由北回南行至楊家渡相近迎面忽來一人將甲所戴之紅呢風帽攫去甲飛步追赶該匪已從小弄内逸去甲無可如何悵然而返○滬南大東門外某石作夥某出前日糾率多人將某京貨店夥某乙擊傷乙不肯干休邀集友人向甲理論甲謂乙與我妻有私是以擊之一雪此恥衆人問甲可有証據甲謂雖無証據然由我侄通報諒非子虚衆人以甲不應以莫須有三字　端報復令甲自備香燭向乙服禮其事始寢 
 
 

Page 4

 
 
[欠租送縣]  
　　金紹榮向某甲租賃房屋虧欠租金甲屢索無著令金遷移他處金一味延約甲不得已投保甲總局控告帮辦總巡周明府飭將金提到於昨日備　送縣值日差張俊據情禀明黄愛棠大令諭飭看管候訊 
[研究行凶]  
　　左春林航船夥孫春亭被菱船主周克義行凶毆斃左卽知照屍叔孫錦雲屍母孫吳氏屍妻孙凌氏前來協同虹橋左近廿九保二圖地保高萬榮投上海縣報請相騐黄大令詣騐屬實飭原差吳翔將一干人帶回候訊此巳詳登前報前晚大令升堂研訊屍親均夫未 
到案該地保高萬榮投案候示周克義供稱係泰州人向作小本經紀此次岅菱來滬本月十三日經過虹橋西首適與左春林之航船相遇左之夥友孫春亭以攔路爲名將小的之船亂撞小的向之理論孫竟行兇小的將木棒招架悞中孫之頭頂延至次日斃命已由大老爺騐明小的實出無心叩求施恩周克琴供稱克義係小的之弟是日克義與孫爭執小的在旁解勸不敢帮凶周高氏供稱克義係小婦人之夫餘語與克琴略同大令得供以屍親未到判將克義先行釘鐐收禁克琴與高氏一併交地保高萬榮帶去候傳屍母孫吳氏等到案覆訊核辦 
[英界公堂瑣案]  
　　錢葉氏投捕房報稱忻陳氏之子名福生者囑向楊慶和銀樓賒取金臂釧一雙欠洋銀一百六十元約期付銀屢約屢爽情同誆騙請卽傳追捕頭命包探秦少卿查問情由將錢葉氏忻陳氏一併移公廨蔡太守諭令錢葉氏明白具詞呈候訊斷忻陳氏暫發官媒收管○管逹夫章介侯二人均充同文書局描字之役一日管失去稿本一紙遍尋不得章言爾漫不留意例須照賠然我當代爾找尋惟請暫貸小洋銀三角旣而管自行尋見疑章有心藏匿藉故索酬責問情由互相騷擾經局中提調一併送請公堂訊辦蔡太守諭候訊供發落○一百八十四號華捕巡至某處見有某甲者形同乞丐病不能行遂舁至捕房移送公廨蔡太守向之詰訊已噤口無言因飭送交棲流公所留養醫治俟病痊再謀安置之方○張永生朱松林二犯管押捕房限期已滿昨日捕頭飭捕移送公廨蔡太守著一併開釋 
[法界捕房紀事]  
　　元亨洋行主人之婦失去臥房中鎖匙一枚旣而查知此匙插入鐵箱鎖門内已將機關鏇壞不得已雇銅匠掭開檢點之餘計少去鷹銀一翼疑細崽某甲所竊將甲交捕送押捕房○前日有某乙者手携點心私入八仙橋捕房送交押犯適爲管獄洋人所見以其違犯定章立卽管押昨晨解至大自嗚鐘捕房始經捕頭開釋○租界中有諸無賴成羣結隊肆意横行每遇店鋪新開必約伴前來滿口好言强買便宜之物平日結黨十六人俗以十六個黨呼之中有某丙者力大如牛渾名阿夯前晚又邀同小流氓二人往新街二號弄内龜子姚某所設花烟館尋歡將洋烟二盒吸完卽大踏步出門而去被烟鴇六珠率領蝦兵蟹將擒送專管花烟館事務之某號巡捕送押大自鳴鐘捕房昨　經捕頭釋出○前日竊賊某丁在招商局江天輪船竊得信客某甲所帶之蒲包内盛絨布水菓等物正欲携之而逸適經某包探所見拘押捕　○昨日小竊某戊竊得英租界靖遠大街某店牌門兩扇逃過洋涇浜經巡街捕拘獲人贓扭入捕房管押昨晨謝捕頭詰知情節飭　包探送交英捕房辦理 
[好善可風]  
　　本館協賑所昨承日新盛寳號交來振華堂洋貨同業賑捐英洋八十八元五角囑爲轉解災區現届隆冬順直齊豫飢黎載道待哺嗷嗷以飢溺爲懷者正可於此時廣栽善果承大善士憫窮黎之無告集衆腋以成裘行見慈祥感召福祿駢臻駿業聿新鴻猷丕煥不難跂踵而待矣又蛟川不列名因尊閫病愈還願樂助賑洋二十元此亦好行其德者也從此康强逢吉樂叙天惀鴻案相莊燕安共慶孰非行仁積德之所致歟除分掣收條外彚紀報章一以伸謝悃一以昭激勸也 
[助賑摭要]  
　　皖北童子盛元修病愈由寳和莊來洋銀一百元蘇州吳善士經昌求病速愈由東來昇號交到洋銀一百元大晵記完原由和記來洋銀一百元吳善士經昌爲肝陽頭痛求速愈由惠泰莊來洋銀二百元助衣米之需常熟繆丈鴻泉同令弟求尊人病速愈來洋銀五十元金匱林丈文杰求消災延生來洋銀一百元福田佃者由甌海新關李希程善士託壽康莊來洋銀五十元鵑水八後人求尊堂病速愈抽硤石沈公信來洋銀五十元揚州清泰室來洋銀五十元皖省同春典趙太太由惠泰莊來洋銀一百元梁溪太原杯水居士來洋銀五十元浙湖慕雲道人爲次子久病求痊助棉衣洋銀五十元慷慨傾資慈祥普被福緣善慶澤其流長矣[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鷺江宦轍]  
　　新授福建水師提督楊軍門有月底履新之信申軍叅府飭人預備行臺以備旌麾涖止○興泉永遺缺道耀子久觀察恒已於日前到省謁見大憲至何時赴任尚未奉有明文也 
[江西官報]  
　　縣丞謝鏳調查　魚溜保甲知縣王之楨起復來江係河南乙酉拔貢李鏡銘委解第六批地丁進京李華芬委往萍鄕一帶緝私未入流周曾榮禀到係河南監主知縣薛銓勘估富倉圩堤同知潘懿由京起服來江者永寍縣陽暉璧卸事清理交代回省分發補用府李宗言繳照係福建壬午舉人補用縣楊景星繳照係福建内子舉人未入宗璠禀到係安徽監生巡檢陸元昌委往南昌瑞州各府屬勸辦順直賑捐 
[邗江官報]  
　　十六日王太史得庚婺源縣崔大令廷鏞均過揚十七日陳鹺尹延　銷南京餉差儀徵縣朱大令公幹抵揚十八日前辦儀徵鹽棧凌觀察蔭廷到揚海分司徐分轉禀知回署 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
