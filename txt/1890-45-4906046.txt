# 1890 - 45 - 4906046

 

Page 1

 
 
[招請蘇州訪事人] [  申報舘啓]  
　　本舘現欲招請一人在蘇訪事上自官塲要務下及里巷瑣談務須博采旁搜隨時函寄如有顧就斯職者請先郵示數則并關明住址姓名以便修書訂定也此啓 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[點石齋發售各種精本石印書籍]  
　　硃批雍正上諭御纂五經經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁大成増補角山樓先正事略○本齋種類繁多不及備載擇其尤者登報以供海内文人賞鑒價當格外從亷卽希光顧爲盼發售處一在三馬路申報舘東隔壁又設分局在二馬路横街三層樓紅墻洋房内此佈 
[論潮州風俗]  
　　天下事可用者必可以爲患可患者亦可以爲用嘗見人家子弟當幼稚時桀驁不馴嬉戱無度人皆目之爲下流敗頌而不知其才能智略實有大過人者焉使任其性而不之教將來放辟邪侈無所不爲習慣自然肇事釀禍陷罪戾而罹刑辟皆意中事也苟有以馳驅而束縳之引而納之於正軌則當卓然自立力爭上游不復能量其所至矣今夫居官者整頓澆風挽回末俗亦視乎其民爲何如民耳人第見粤東潮州之民獷悍鬥狠奸巧狙詐百弊叢生號稱難治遂以爲各省風俗之壞莫甚於粤東潮州夫風俗亦何常之有苟得良有司整頓之挽回之安知潮州風俗不高出於天下各省以上也哉何以知其然也曰髮逆之亂蹂躪半天下閱十餘年而蕩平雖歸功於湘軍而粤軍實與有力焉曽文正公云湘軍殄寇有功暮氣中之恐不復可用後世用兵當以粤軍爲最此武備之可恃也文風以江浙爲極盛而能與之抗者惟粤東而已歴任學政主考翕然稱其佳作林立美不勝收闈墨試牘之流傳者多圭臬奉之此文治之可觀也惟良有司知風俗之可患而亦可用也先之以告戒繼之以刑誅寛與猛兼施勸與懲互用挽其獷悍鬥狠之習使從事於武推其奸巧狙詐之智使從事於文向時牢不可破之弊一掃而空之此而謂潮州爲難治者吾不信也今署潮府曽太守目蒞任以來剔弊除奸政聲卓著諄諄示諭至再至三吾知潮州風俗將於斯而一變焉昔黃霽靑太守作樂府十首極言潮俗之壞與曽太守告示文若合符節詩長不及備錄錄其詩序如左一曰翻金罐戒遷葬也潮俗溺於風水妄思趨吉避凶既葬其親復出諸土水之火之兵之瘞骨以罈名曰金罐易其處曰翻甚有屢遷而卒暴露者是宜戒也二曰螟蛉子斥亂宗也潮俗人家以丁多爲强乞養他人子非獨單門然也其有貎爲鞠育而包藏禍心者更多故矣異姓亂宗顯有功令是宜斥也三日女兒布傷乖離也潮俗嫁女以葛布辦妝稱家有無爲多寡其極精細者名女兒布所以遺藁砧者婚姻道衰夫婦相棄布乎布乎非以結綢繆者乎是可傷也四曰打怨家懲械鬥也潮俗强悍負氣輕生小不相能動輙鬥殺名曰打怨家非條教可禁口舌所諭勢已積重難返官則權輕威褻無術可施惟臨之以兵便宜行事庶幾此風或息乎是宜懲也五曰買輪服哀被誣也潮俗非命死者其家每置凶徒於不問輙指告懦而富者爲索錢計欲壑旣滿大讐亦忘否則剔嬲不已也出錢者名爲買輸服弱肉强食傾家有之爲問可讞而保富者誰歟是可哀也六曰宰白鴨憫頂凶也潮俗殺人眞犯輙匿不出而被誣者又恇怯不自申理率買無業愚氓送官頂替貪利者甘之如飴問官雖研究之堅不肯翻供也名曰宰白鴨是可憫也七日速弟放惡擄贖也潮俗不逞之徒每結黨擄人關禁索賄甚有凌虐至死者被害訴牒必籲曰速弟放以人爲貨甚於盜賊是可惡也而能惡之者誰也八曰阿宫崽諷游冶也潮俗富家子弟習於浮蕩奸弄鬥靡爭妍取憐恬不爲怪土人目之爲阿官崽俗以物之小者曰崽阿官者少更事之謂是可諷也九曰打花會儆賭博也潮俗賭風莫甚於花會厲禁雖嚴旋革旋覆蓋誘以厚利趨之者多往往敗家喪身曽莫之悔是宜儆也十曰鶯粟瘴歎鴉片也向由西洋來本取鶯粟花脂熬膏而成近日内地多有種以射利者流毒日廣有識者爲鶯粟瘴是可歎也 
[諭旨恭錄]  
　　正月十五日奉上諭那爾蘇奏假期届滿病仍未痊懇請開去廂紅旂蒙古都統一摺那爾蘇着再賞假兩個月調理毋庸開去都統差使欽此 
[本館接奉電音]  
　　昨由京友電傳諭旨四道敬謹譯登○二月初一日奉上諭御史何福堃奏主事保送直隷州知州請飭通融辦理等語着吏部議奏欽此同日奉旨左翼前鋒統領着巴克坦布調補右翼前鋒統領着桂祥補授正黃旗護軍統領着崇禮調補正紅旗護軍統領着長春補授長春所署正藍旗護軍統領着秀吉署理欽此同日奉旨奉宸苑卿著奕劻補授欽此同日奉旨正藍旗蒙古副都統着托倫布補授欽此 
[皇州春色]  
　　正月初五日午後中城蘇司官率領仵役人等至前門外甘井胡同富户樊姓家是時隣右人等無不驚駭迨司官去後始得訪悉原委前一日樊姓家有一更夫夜被煤熏死樊不敢草草成殮因將案情禀報司官當經騐明實係被煤熏死並無别故當將屍格隣右甘結詳報城憲一俟更夫家屬來京再將全案詳城云○正月初間户部右堂曽劼　襲俟散班歸第在轎内見有隱名呈詞一紙呈中所言係顔料庫收放物料種種弊端當經襲候飭該庫官認眞稽察務使水落石出嗣經司官將庫儲收放簿詳細稽查實無破綻因將庫中所儲物料及去歲收放各欵逐一對明呈報襲侯始知呈詞所指各欵均係誑言襲侯大怒飭該庫究拿遞呈之人嚴行究辦聞日下尙未查出也　正月初九日早前門外打磨廠深溝地方有四十許之男子身穿棉袍馬褂不類乞丐滿面血跡傾跌道左而死當經看街兵役禀報中城司署次早經蘇司官親來相騐由仵役騐明實係凍餓而死面上血跡因腿足無力自行碰傷者經司官塡 
 
 

Page 2

 
 
明屍格詳報城憲一面飭差暫將該屍成殮寄放義地俟屍親到來再行核辦○東叫牌樓迤西大佛寺前有天運成雜貨店正月初旬被煤熏暈數人幸更夫知覺撬門入内以凉水澄於頭上逾時始甦惟一夥年逾五旬身體素弱竟自魂赴泉臺次日經東城司官相騐塡明屍格詳報城憲及提署嗣經提署取具該鋪及隣右甘結案遂結○工部每届燈節於署中土地祠懸燈掛采銀花燦爛士女如雲誠盛事也京師各署之燈推工部爲第一以致觀者較他處爲熱閙今年奉堂官面諭准其一律懸燈惟彈壓游人務當嚴密勿任滋生事端闔部吏役人等亦各興高采烈湊集巨金置辦各種新奇燈彩珍禽奇獸栩栩如生京師内外兩城士女無不以一擴眼界爲快也○前門外東河沿地方有王姓者某部書吏也家道小康正月初間有梁上君子黑夜撬門入其臥室見桌上肴饌紛紜飢腸轆轆不覺口吐涎沬其時王夫婦已入睡鄉鼾聲雷動該賊放腸大嚼不覺酩酊憑几鼾睡次早王夫婦起身見賊鼾睡如故始而大驚繼知是爲胠篋來者見其衣履敝敗不覺惻然將伊徐徐喚醒該賊覺後深恐送官懲辦乃向王叩頭乞饒並自陳因家計甚貧萬難過活致有此舉實非出於本心王甚憐之給以京票廿緡囑其以後改過當再給汝資斧俾得小本營生該賊感恩叩謝而去越三日忽担水果至王姓門前售賣王見之甚喜大爲照顧說者謂該賊之來原爲竊物計耳邂逅麯秀才便自得魚忘筌固是雛兒行徑他人見之必且捉將官襄去王以一念之仁不惟釋之去且又給以錢卒使穿窬匪類復爲負販良民其人其事豈不足以風世耶○正月初八日晚有某甲手携小燈籠由東河沿冰上行走詎料冰面有窟洞甲未看明致將右脚陷入甲惶急萬分將身橫臥冰窟旁不敢稍動逾時甚久有人岸上行走得聞喊救聲急來冰上將甲挽出聞甲爲某部書吏衣服華麗被泥水浸透歸家後大病至今尙未痊愈盖風霜兩感固不待言而臨深履薄之時惕厲戰兢又未免内憂交作無怪二豎之爲崇也○前門外迤南白興胡同妓館林立上月初張燈時忽有中西坊署差役多人將四家妓舘門嚴緊把守不許人出入有數役手持鐵鎖挨家搜查蓋拿某案盜犯也詎料妓舘龜奴疑諸役假冒官威從中取利遂糾同龜子龜孫數十人持械拒捕諸役寡不敵衆大受損傷血漬淋漓頸額破爛諸役中有狡黠者見勢不佳馳回到署邀得數十人持械飛奔而來將龜奴打得東逃西竄旋人四家妓舘無論嫖客妓女龜奴一併扭拿解回坊署嫖客十數人皆衣冠濟楚翩翩少年是日暫行收禁俟詳城後發落○前門大街迤南義順成錢鋪於正月十一日淸晨起持鈔來取現錢者擁擠異常迨至夜半該鋪銀錢皆罄勢難支持該鋪主人無可奈何潛投中城司署報稱銀錢一時掣肘自請收禁旋經司官將該鋪主收禁立派差役多人持封條立將該鋪封閉其時持鈔取錢者依然摩肩接種見差役將門封閉只得忿忿而去聞該鋪虧空約京蚨六七千串大約詳城後卽交刑部究辦也○十二日紙巷子萬盛錢鋪北大扇恒隆錢鋪煤市街東天德錢鋪皆被取錢者擁擠一畫夜幸各家皆有交易鋪户登時用車運錢源源接濟不致擠倒亦云幸矣○去臘興游兩倉憲因齊化門内各倉門前石路共計十數里之遥凸凹不平車馬難行奏請飭下工部興修工部擬於開印後奏派大臣查估工料以便擇吉興修○正月十三日午後有某家僕婦抱小主人約兩三齡往琉璃廠遊逛稍一踈忽被綹手將小主人腕上包金鐲竊去迨僕婦知覺綹手已無蹝跡恐主人見責放聲大哭見者無不驚訊幸有與主人相識者許與　歸代向主人說情僕始收涕同行該處自正月初一日至十五止有半月廟期游人輻輳車馬駢圍綹手往　溷跡其中流覽風景者所宜格外留意也○正月十三日薄暮有官役多人至前門迤東南官園地方查抄烟舘一家將吸烟者十數人扭　南城坊因其聚賭也如何辦理容俟續錄○正月十六日午後禮部六位堂官齊至署内排演慶隆歌舞觀者甚衆約一時之久演畢二十日恭進三海之紫光閣○正月十四日至十六日南營叅戎張子芳率領屬下各武弁夜間在前門外官廳伺候三堂總鎭各憲名曰調將第一夜三更時福葴亭協揆親至前門敵慺旁呼喚叅戎之名面囑小心火燭等事十五日爲容鎭軍十六日爲文鎭軍調將觀者約有萬餘人蓋向例也○前門外迤南東小市地方有某木廠門前堆積木料甚多正月中旬有十六齡之男孩與附近諸孩在木上玩耍俄而木堆倒塌别孩見勢不佳紛紛逃竄惟該孩壓於亂木之下木廠主人知覺前來救視氣已絶矣一面尋其家人一面禀報南城司署未知知何辦理也 
[殺斃新聞]  
　　金陵萬壽宮後一望皆瓦礫之塲日間趨捷徑者或取道於此故時有輪蹄之迹人夜則絶無燈火往來正月二十五日忽該處傳有男子被殺初意其爲飢寒交迫之健者來借樊將軍之頭耳旋經上元縣前來相騐始悉死者僅着藍呢舊馬褂灰色洋布舊棉袍寒儉如此落不着歹人眼裏可知至傷痕則額上一刀喉下一刀皆深入二三寸模樣在二三十歲傳者並謂其下體則有傷處於是咸知其必係失足色界中而蹈此不測者當塲官訊知旣無屍親并無識該死者係何處人氏因發善堂爲之棺殮卽簽値日差暗查明緝務獲兇手差乃向屍而祝曰何處芙蓉帳底誰家楊柳樓頭但憑一縷陰風卽許九泉昭雪祝畢遂取死者一物云持置所供之五猖神座下可使兇手終不得蕭然網外是亦若輩相傳之枕中秘訣也然則如在其上如在其左右其猖神之謂乎 
[松江韶景]  
　　茸城西門外品園茶肆主雇一堂倌名曰阿耕係郡治南鄉廊下人年逾而立膂力方剛上月某日之晚忽有眼線協同平湖縣捕役數名縶之而去詢其因何犯案則稱客臘之杪阿耕曽搶刼該縣某富紳家是以嚴拿懲辦也○北門外五里塘人謝某務農爲業家號小康上月某日爲其子完婚百兩盈門三星在户正在喧闐之際忽有偷兒入竊去諸物約値百金次晨有某紳家僕衣裳楚楚行而來疑卽妙手空空兒驀以老拳奉敬僕負痛而返訴諸某紳并言矢身畔鷹銀十餘翼謝偵知之急倩魯仲連其人爲之說項願具盛儀服禮始寢其事○上月某夜更魚四躣華亭縣署逃去竊犯三名適葛邑尊因公晉省經姚捕廉立派幹役跴緝旋於葉謝鎭一併拿獲解回○束門外某鄉農家突於某夜被梁上君子所算失去物件約値二三十千翌晨尋至廣明橋畔見某船上諸物似係眞贓遂訴知地保拘獲竊犯一名將船及物解交華亭縣署訊究 
[禾中紀事]  
　　秀水縣周邑尊兼攝嘉興縣篆定於正月廿六日接印已列前報王邑尊交卸後仍住本署聞有楊太守係奉大憲札委來禾訪查事件其詳俟訪明再錄○許竹筧太史之女公子正月廿六日歸於高姓親朋往賀轎馬紛紜洵屬一時盛事○嘉屬厘捐總辦劉太守到局已經兩載近奉大憲另委曾太守來禾接辦劉太守俟交卸後卽當回省云○前報張協戎調集左右兩營各外汛來城操練云云兹聞各汛弁兵赴外教塲叩祭大旗卽行開操始由錢守戎及龍焦王楊守戎千戎等閱看近日經楊都戎諭令各兵每晨先集内教塲俟都戎到挨次點名排齊隊伍經集街天寍寺街北門大街出北門過吊橋北麗橋走塘灣街直抵外教塲都戎升坐演武廳傳令開操先演四海淸晏陣雙龍陣梅花陣繼演扖雲梯打槍靶等技旗幟鮮明鎗械耀目沿途觀者無不稱軍容之盛都戎欲待操練純熟禀請協戎閱看然後靜候撫憲按臨大閱聞乍浦協水師近亦操練不稍閒斷云○去冬由省調來護軍親兵按三六九在内教塲演操洋槍惟所演陣式與禾地之兵不同○新年以來賭局極盛現在新年已過而賭局依然未撤旦設局者半係富室通宵逹旦輸贏甚鉅頗爲閭里之害未知賢有司其亦有所聞否 
[東粤郵音]  
　　去臘有商人擬倣呂宋票式設票四萬條每條收銀二元名曰萬益票每月開收二會禀請督憲照准開辦先繳餉銀六萬元刻蒙督憲批准飭下善後局司道會同妥議章程責成該商實力舉辦以期利益均沾而該商因集股未成無銀繳餉事遂中止○三湖書院設在西樵山係南海一縣育材之地院内租息微薄生童之肄業者有獎賞而無膏火現署南海縣王子展大令慨捐鶴俸銀三千兩撥充書院經費 
 
 

Page 3

 
 
嗣後生員取列正課十五名文童二十五名每名每月給銀一兩俾膏火有資絃誦不輟大令嘉惠士林旣優且渥八百孤寒孰不交口稱頌哉○小東門外某店有夥伴某甲前日携銀往佛山辦貨經過賭塲不覺見獵心喜遂入局詎料五木無靈全軍盡覆甲自念無以對店主一時情急遽萌短見逕赴河干投水自盡翌日屍始浮起旋經人報知親屬備棺成殮因賭害命比比皆然觀此可以爲戒○河南吳姓家有婢女年方二八姿色頗佳日前出門購物一去不返四處找尋茫無蹝跡適鄰右某甲向在武營當差素行佻㒓吳疑婢與甲有私串同　走遂將中扭赴琴堂請官追究想一經研訊定能水落石出也○現署南海縣王子展大令因事撤委遞遺該縣篆務大憲札委補用同知危帥丞司馬德連署理按司馬於光緖十年時曽攝是篆勤政愛民口碑載道後因衙内不戒於火遂致撤委今又奉檄車來想竹馬歡迎必有興歌來暮者矣 
[恩釋罪犯] 　 
　　王銀泉因毆斃荳腐司務陳阿金逮案訊實監禁奏廉元因踢斃賣柴之靑浦人潘榮發逮案訊實監禁兹悉兩人均奉 
恩赦前日上海縣奉到省憲行知晚堂經帮審委員陳伯葵明府提訊諭令均繳贖罪銀二十兩一併交保開釋 
[縱轡招殃]  
　　前日將晚時有馬車從英大馬路飛駛向西至石路口撞倒行人某甲巡捕見之將馬及馬夫拘至捕房甲則送至仁濟醫館醫療 
[綫人難靠]  
　　英巡捕頭查獲船上軍械云云已詳昨報兹查悉有上海縣捕役雇唐漢定李大發爲眼綫緝捕盜匪雇有船隻以便遄行而唐李竟紏同左仰亭等在船預備抬槍及火藥包擅自開至浦東爛坭渡捉拿趙子林所販私鹽趙等不服集衆與拒後又在英界浦灘毆鬥致趙受傷巡捕見之拘獲左等二人餘被逃脫當卽送趙至仁濟醫院醫傷并將船扣住查出軍械卽將二人解至捕房由捕頭禀明蔡太守該捕聞信卽尋唐着交同黨朱有順等五人送入捕房管押昨晨解送公堂該捕禀訴前情并稱唐李自願爲引翔港盜案之眼線小的繪以飯食令其察知盜在何處如帶夥同去拘拿火食船資均由小的給發不料唐另雇左等擅自至浦東拿捉私鹽以致傷趙及至捕房尙有認爲小的之夥者如果釀成人命豈非連累小的乎當唐之爲眼綫曽禀明上海縣裴大老爺奉准緝盜並非任其拿捉私鹽今着唐交到同黨朱等五人請爲訊辦捕頭稱趙傷重不能解案唐供稱小的係安徽廬州府人原思効力捕盜昨晨不在船上不知左等如何逕至浦東閙事左朱及王德有李德興王根梅　子爽周文季同供稱小的等聞盜犯在浦東爛坭渡是以前往捉拿豈知已被趙放走因向取鹽幾包趙等人多開船逃逸是以追及爭毆太守問爾等見鹽乎答稱未見不過知在浦東而已太守謂旣知盜蹝理應知照捕役同去豈容藉捕盜爲名捉拿私鹽致肇此禍隨將缘由告知易副領事及麥捕頭飭將左朱等七人及各種軍火交捕房帶回俟趙傷痊投案質訊核辦麥捕頭稱左等押在捕房屢次吵閙太守諭令暫押候質如再吵閙盡法嚴懲 
[縣案彚錄]  
　　祝欽欽姦匿陳炳炳女徐陳氏一案前日經帮審委員陳伯葵明府升堂訊究祝丙丙稱小的並非脫逃實係出外尋弟欽欽叩求鑒宥欽欽稱小的向業裁縫徐陳氏被夫家驅逐由小的領往蔡伯陽家藏匿嗣經地保辛紀忠領陳氏父炳炳到來將陳氏領去胞兄丙丙疑是假冐是以扭至捕房解送英公堂轉解案下叩求明鑒辛稱陳炳炳女被欽欽姦匿陳炳炳同小的尋見方欲解縣被祝丙丙覇阻扭進捕房旋由捕房將丙丙陳氏送至英公堂轉送到縣着交欽欽詎丙丙乘間脫逃由小的尋見知照原差赶往楊家宅將丙丙欽欽一併拘解叩求明察明府以祝丙丙情盧脫逃着發自新所管押欽欽誘拐情眞喝令笞責一百板發押是日黃昏時據普育堂董函送陳氏到縣備述陳氏跳墻投河幸經鐸𤲅前老虎灶夥救起送請核辦當經裴邑尊升堂訊究陳氏稱小婦人覊押堂中心中憂鬰故欲投河畢命邑尊飭交官媒暫行看管候集訊核辦○王東咸扭控許關麟誘醮寡姪媳王張氏一案當經裴邑尊訊押在案嗣據張氏之姑王高氏投案伸訴情由前晚經帮審委員陳伯葵明府升堂訊究高氏稱張氏自願再醮由小婦人作主再嫁與張根和爲室收得價洋一百四十元與許無涉夫弟東咸希圖索詐其實並無搶醮情事明府以孀婦再醮例所不禁東咸不應多事今姑從莧判將張氏交根和領回管束具結完案○邱生卿因欠款管押去年十一月間交保出外避匿不面前晚在英界四馬路某妓舘内由原差偵知立卽拘解到案裴邑尊着管押候訊 
[英界公堂瑣案]  
　　包探秦少卿禀稱寗紳馮植夫報稱外甥陳玉和串同余江桃竊去自來水公司股份票三紙値洋一千元已托項茂生售與梅阿順小的因拘獲一千人問明祗售洋七百元隨由陳交出一百元據稱有一百五十元寄在馮之妻處隨卽押同取出囑馮投案候質馮不願涉訟因祗將陳等解案易副領事謂馮旣不欲涉訟何必報捕旣已報捕豈容兒戲視之乎蔡太守飭該包探將陳余項梅及洋銀帶回捕房俟傳原告役案質訊核辦○工部局收捐西人某甲查得戴月亭茶館内設有書塲應繳月捐洋銀三元向收不付禀請蔡太守飭差傳案研訊戴供稱小的因茶館生理淸寥改爲書塲仍無起色月捐無從措繳尙乞從寛太守謂不繳則卽須閉歇戴唯唯而退 
[法界公堂瑣案]  
　　昨日祁繙譯並未到堂觀訊各案仍歸朱森庭明府獨斷○東洋車主朱芝山葉金和閔五山顧阿考傳阿高陸子良沈彪周祥八人呈遞公禀明府問因何事朱訴稱小的於去年十一月初七日失去已捐英法照會之東洋車輛至前月二十九日見木匠殷福生家拆毁之車確係小的所失向之查間據稱有人售下請爲訊究殷偕售車之中人左六吉林阿才呈售車筆據供稱車由小烟舘主周仁寳抵作木匠工資二元五角並未知竊來今將周邀同來案明府謂朱曰爾等爲此小事爲何邀同如許不倫不類之人殷出錢買車立有筆據並無不是之處朱稱小的願出洋二元五角向殷將車贖取明府以葉等七人無端同遞公禀判各掌頰二十下以儆殷買失贓理應究辦姑從寛典將贖車洋二元五角全數充公左林楻名寫據判各笞責四十板周來路不明判笞責一百板○顧紀生扭車夫陸阿二至案訴稱去年陸積欠車租錢三千八百文向索不還反肆兇橫陸供稱小的曾欠租錢一千四百餘文另有雨衣油布被友失去認賠錢八百文計共積欠二千二百餘文朱明府着押候三日内一併理楚如違比究○張潤生訴稱前日海定輪船由寍波抵埠時小的上船迎接友人將行李衣箱雇車裝載忽有葛五輿冒將竹箱雇小車裝去當將人贓拘獲送案請懲朱明府詰葛曰爾爲何至彼行竊葛供稱小的向在下海浦是日因母親抱病往南探望悞被拘拿陳通事禀稱昨日小車夫言由葛雇伊裝竹箱至小南門計錢八十文明府以葛人贓並獲豈容抵賴不承判笞責一百板贓給張領去○誠生烟館堂倌劉阿奎扭林春泉至案訴稱昨夜林偕友吸烟計錢一百六十八文其友旣去林仍臥在榻上及至夜深閉門時催林出去林竟分文不給反敢辱駡是以扭送案下朱明府詰林曰爾爲何不給烟資林供稱小的于昨夜至烟舘尋友偕坐在榻友忽一去不來小的並不吸烟何須給伊烟資明府着卽帶下如不給錢卽笞責一百六十八板以儆少頃有人代林繳八開洋二枚明府命帶林至案略加訓飭卽令開釋○祥順嫁妝店主王小芳訴稱前有木器囑漆匠作頭毛銀春髹漆毛方積欠房租及夥友工資隨卽避匿不面及小的至彼取物毛夥陸雲福劉桂林等覇阻逞蠻叩求提究朱明府詰毛曰爾是否積欠陸等工資毛供稱曽欠工資二月明府謂爾欠陸錢與嫁粧店無涉着將木器交與王領去陸等工洋自行料理土復訴稱倘毛仍不給還奈何明府謂如違准爾禀控提究可也○包探王榮培禀稱顧士氏與葉金寳有私經舊日姘識之蔡錢寅撞見頓起醋心將葉捆綁巡捕見之一併拘拿送案朱明府詰該氏曰爾今年幾歲家中尙有親夫否該氏供稱小婦人家在浦東丈夫顧阿大吸烟懶惰 
 
 

Page 4

 
 
不能顧家且患瘋病已二年小婦人度日艱難是以携子來申以延生命明府詰葉曰爾如何至彼葉供稱小的向在四馬路協隆洋行當發壽之役是日至該氏家取囑洗之衣被蔡撞見陡將小的捆毆明府詰蔡曰爾與顧王氏如何私識供稱三年前小的與該氏遇諸烟館中因之姘識所賺之錢均被該氏花用目下該氏另有私識内之抱恨在心明府正言斥曰賺錢非易爲何被姘頭花銷豈爾母教爾如此行爲乎復詰該氏曰葉至爾家如何被蔡所見供稱葉來取衣小婦人留其晚膳適被蔡撞見以致紛爭明府判笞蔡一百板葉笞五十板顧王氏家有親夫自宜紡織度日不應在外姘人判掌頰一百下一併斥釋 
[書格致書院課藝後]  
　　上海自創立裕致書院以來人才蔚起爭自灈磨究心於經濟之學山長天南遯叟王紫詮世伯又請各關道憲命題開課一年四季限期集卷寄請評定甲乙列上等者量予膏獎各憲又捐廉以贈花紅一時濟濟英才咸就範圍並將佳卷選付手民按年彚刊成蚨以資觀摩近已刊成三册丙戍年起戊子年止昨蒙見惠披閱一過傑搆林立以是見育人之盛事他　梁棟需材取而用之裕如矣謹綴數語以誌辛[  高昌寒食生識]  
[書各關警船燈册後]  
　　各關稅務司每於海面有礁之處設燈塔或浮椿俾舟行見之知所趨避年終則彚印一册詳細臚陳此定例也兹承以光緖十五年第十八册見貽其中北自山海關南迄臺瓊各處一一開叙瞭如指上螺紋附以各處圖式及朔望潮汐表尤爲行船者所必需特志數言以鳴謝悃 
[喜獲雙麟]  
　　王君菊人一舉而得兩雄母子俱慶平安諸親友致送湯餅儀計共鷹洋二十元如數囑充賑欵似此襄成賣舉惠濟飢民玉樹雙株定卜他年韶秀抑本館更有請焉倘諸君續送隆儀以申賀意可否概以銀洋代物俾王君仍助入賑捐庶幾爲蘭玉種福田益覺仁恩普被乎 
[罰洋助振] 　 
　　昨承洽記呂宋票店致函本館協賑所云同得利票號央人將生財牌號替與本店開張議旣諧矣忽又中止自願認罰酒席洋銀十元本店不忍收受而又不得不爲欺詐者警戒因如數送請貴舘協賑所悉充江浙賑捐代洪蘭翁修福本館拜登之下謹志數言并代飢民九頓首以謝貺 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[集腋社協振票得彩章程] 　　 
　　本館協振所以諸大善士陸續助來珍物猝難變價因設集腋社協振彩票一千二百張每張售洋一元以兾早日售罄俾成鉅欵迅解災區此爲一舉兩得之事誠恐遠近同仁尙未週知兹故將章程刊列左方以供衆覽惟望速來購取災民幸甚本館幸甚 
本協賑所以江浙被災籌資助賑仰承諸同仁陸續以銀洋捐助外尙有衣飾珍玩名人書畫等物計作價約洋一千餘元本所以災區待振孔急各件一時未能變價因作彩票一千二百號每張售洋一元統解災區俟售畢後當卽定期開彩諸君可憑票對號來取彩件各彩物開列於左 
頭彩一張○得烏雲豹皮袍統一件烏雲豹皮套統一件白陽山人蓮花中堂一軸赤金耳挖一支湯文正公墨跡手卷一軸 
二彩一張○得猞猁狲皮袍統一件猞猁狲皮套統一件刻絲壽字中堂一軸 
三彩一張○得金壳套大表一只倪文正公綾裱墨蹟中堂一軸 
四彩五張第一張○得八大山人敎五子畫中堂一軸大號千里鏡一個第二張○得董共昌墨蹟小中堂一軸第三張○得錦面九成宮法帖一册平金鍼綫五件一盒第四張○得新藍緞繡花裙一條靜宜女史山水絹橫披一張　趙　敏吳興賦法帖一册第五張○得銀表一只　文正公全集一部 
五彩廿張第一張○得呂新吾全集一部第二張○得硃紅萬壽綢一叚靜宜女史七言對一副第三張○得平金一品補服一副靜宜女史宣紙七言對一副第四張○得錦面趙文敏家傳法帖一册平金鍼綫五件一盒第五張○得硃紅緞裙一條靜宜女史中堂一軸 
第六張○得劉石𤲅先生小條幅一軸第七張○得白銀包金孩鐲一對陸比部花卉絹屏四張第八張○得平金三品補服一副玳瑁邊水晶眼鏡一副第九張潘伯寅尙書尺牘册頁一册第十張○得紫檀大理石小書床一架閨貞女史山水中堂一張第十一張○得文刻圖章一方　白玉搬指一個第十二張○得水晶大圖章一方點翠帽花二枚第十三張○得水晶二號圖章一方金剛眞　墨蹟一部第十四張○得萬荔靑墨蹟小中堂一軸刻絲四品補服一副第十五張○得周容齋墨蹟對聯一副刻絲五品補服一副第十六張○得水晶牛一只假琥珀朝珠一串余藴靑對一副第十七張○得大學中庸書板各一副第八張○得靜宜女史山水絹橫披一張錢吉生士女立軸一軸第十九張○得平金鍼綫七件一盒銅壳表一只第二十張○得王丹　墨蹟中堂一軸閨貞女史山水絹橫披一張六彩一百廿六張第一張○得余藴靑箋對一副木刻列國志一部第二張○得花縐繡花小孩襖褲一套第三張○得靜宜女史箋對一副木板綱鑑易知錄一部第四張○得余藴靑對一副玄秘塔帖一部第五張○得余藴靑箋對一副成月槎大中堂一張第六張○ 
得閙鐘一座第七張○得余藴靑箋對一副法藍茉莉花銀簪托一支第八張○得花縐小孩棉襖褲一套第九張○得靜宜女史七言對一副王府君碑帖一張第十張○得湖海樓全集一部第十一張○得余藴靑箋對一副關聖帝君眞經像註一部第十二張○得刻絲八品補服一副第十三張○得余藴靑箋對一副多寳塔碑一張第十四張○得余藴靑箋對一副　郭家廟碑一張　十五張○得假茄楠香朝珠一串第十六張○得花忭綢孩棉襖褲一套第十七張○得余藴靑箋對一副銀百歲鎖一具第十八張○得湖海樓全集一部第十九張○得余藴靑箋對一副銀帽花五朶第二十張○得靜宜女史箋對一副白銀長命富貴鎖一具○又六張○各得遂懷堂全集一部○又一百張○各得華由碑法帖一部 
七彩一百八十六張第一張○得成月槎小中堂一張第二張○得陳定生讀書三種二本第三張○得陳定生讀書三種三本第四張○得法藍銀蝴蝶籖一支第五張○得白銀孩扁鐲一副○又一百廿張○得　　　　一部○又五張各得剡原文鈔一部又六張各得經藝五美一部○又三張○各得歴代名人畫稿一部○又二張○各得敬信錄一部○又二張○各得六書通一部○又二張○各得筆花𨢒鏡一部○又五張○得蕭鑑堂先生史學綱領一部○又五張○各得周友勝着色梅花屏一堂○又十張○各得周友勝墨水獅子五尺中堂一張○又廿張○各得黃自元楷書屏一套○又一張○得董其昌神道碑帖一部 
八彩八百六十張○二百張○各得意琴室詩詞一本求治管見一本○又五十張○各得七十二家楚辭一部○又五張○各得天籟新韻一本又一百張○各得蘭言彚集一本又五百零五張○各得求治管見一本着色石印胡公壽山水立軸心一張 
 
 

Page 11

 
 
[光緖十六年正月十四十五日京報全錄]  
　　宮門抄○諭旨一道錄前○發抄　硃批四道○鄂撫奎　奏荆江三汛安瀾萬城大隄防護穩固摺○河督吳奏祀謝河神片○楚督裕等奏徵收錢漕年内掃數全完之員照例獎叙　○鄂撫奎奏委署知縣片○又奏委署州縣片○署新藩饒奏報接署藩篆日期摺○將軍長奏訊明中途疏脫斬犯限滿無獲之原解官兵按例定擬摺○正月十四日○恭王等謝賞春絹紙恩○怡王嵩申各續假十日○那貝勒續假兩個月○恩光請假十日○德慶祥霖各續假二十日○召見軍機皇上明日卯初二刻至奉先殿壽皇殿行禮畢還宮辰正升保和殿筵宴已刻皇太后進南海○正月十五日○那貝勒專　謝賞假兩個月恩○順天學政周德潤到京請安○吏部呈進春季搢紳○禮部呈進春山寳座○順天府呈進春牛圖○召見軍機明日廷臣宴午正入座○發抄李鴻章奏審明司監反獄斬犯希鳳山等定擬奉硃批刑部議奏欽此○又請仍以劉玉昌補南運河營守備奉硃批兵部議奏欽此○又已革提督周蘭亭等才力堪用奉硃批周蘭亭着交部帶領引見張文琳着毋庸議欽此○又候補道李興銳並滿奉硃批吏部知道欽此○○頭品頂戴湖北巡撫臣奎斌跪奏爲荆江三汎安瀾萬城大隄防護穩固恭摺具陳仰祈聖鑒事竊照荆州府萬城大隄濱臨荆江爲闔郡及下游民田廬舍保障最關緊要本年輸應臣等督防時因恭逢恩科舉行鄉試不克分身奏明飭委荆州府知府舒惠代防並飭荆宜施道方恭釗隨時查察督辦在案兹據荆州府知府舒惠禀稱本年自夏但秋川江及沮漳河諸水迭次盛漲建瓴直下勢甚洶湧加以襄南二水同時併發頂阻下游以致荆江之水停滯難消最大之時高過楊林洲石磯八尺七寸兼之秋間陰雨連綿風濤時作危險異常間有溜𣴶浸漏及浪刷殘缺之處均經該府親駐隄所不惜重資督率在工文武派委員弁晝夜梭巡搶築防護幸得化險爲平現已節逾霜降水漸消退全堤穩固普慶安瀾等情具禀前來除仍飭實力防護俟水落歸槽卽將應修各工詳細履勘照章派工興修以禦來年汎漲外所有本年防護荆州萬城大堤三汛安瀾緣由理合會同湖廣總督臣裕祿恭摺具陳伏乞皇上聖鑒謹奏奉硃批知道了欽此○○吳大澂片再臣奏報本年霜降安瀾案内欽奉上諭着發去大藏香十枝交吳大澂祗領虔詣河神廟恭代祀謝用答神庥等因欽此臣祗領之下欽遵於十月二十一日虔誠齋沐敬謹親詣河神廟恭代祀謝並分頒開歸河北運河三道各赴所屬本工河神廟虔潔祀謝以答神庥而昭誠敬理合附片陳明伏乞聖鑒謹奏奉硃批知道了欽此○○頭品頂戴新授盛京將軍湖廣總督臣裕祿頭品頂戴湖北巡撫臣奎斌跪奏爲徵收錢漕年内掃數全完之員懇請照例獎叙恭摺仰祈聖鑒事竊照錢漕爲維正之供催科乃有司專責鄂省頻年奉提京餉以及指撥協濟鄰省各餉全賴地丁等欵徵解踴躣藉資挹注是州縣催科勤惰實爲餉項所攸關其有催科勤奮先期完解之員歴經奏請獎叙均奉俞允在案兹據湖北布政使蒯德標署督糧道魏綱會詳稱查通城縣額徵光緖十四年司庫地丁等欵錢糧除坐支外實應解銀一萬四千一百八十四兩四錢一分八厘又應解道庫漕南正耗米折水脚兌費隨驢等欸銀一萬二千一百五十兩五錢七分五厘又黃安縣額徵光緖十四年司庫地丁等欵錢糧除坐支外實應解銀一萬六千八百三十一兩九錢四分五厘又應解道庫漕南正耗米折等欵銀四千二百九十三兩二錢二分一厘均於年内掃數全完等情詳請奏獎前來臣等查該二縣額徵各項錢糧銀兩合計俱在二萬兩以上均於年丙掃數全完洵屬催科勤奮自應專案請獎合無仰懇天恩俯准將通城縣知縣舒恭壽前署黃安縣事分缺先補用知縣徐九疇各照例給予紀錄二次以示鼓勵而昭激勸謹合詞恭摺具陳伏乞皇上聖鑒訓示謹奏奉硃批着照所請該部知道欽此○○奎斌片再署宜恩縣知縣李頴名調省所遺該員印務亟應委員往署以重職守查有本任東湖縣知縣斯康心地端方操履廉潔堪以署理據布政使蒯德標按察使覺羅成允會詳前來除檄飭遵照外謹會同督臣裕祿附片具陳伏乞聖鑒謹奏奉硃批吏部知道欽此○○奎斌片再署興國州事本任江夏縣知縣羅緗現丁母憂宜都縣知縣王冠勇調省察看所遺該州縣印務應卽委員往署以重職守查有本任隨州知州濮文昶老成諳練事理詳明堪以署理興國州印務新選蒲圻縣知縣文逹持躬謹飭樸實安詳堪以署理宜都縣印務據布政使蒯德標按察使覺羅成允會詳前來除檄飭遵照外謹會同督臣裕祿附片具陳伏乞聖鑒謹奏奉硃批吏部知道欽此○○二品銜署甘肅新疆布政使喀什噶爾道臣饒應祺跪奏爲恭報微臣接署藩篆日期叩謝天恩仰祈聖鑒事竊臣於署甘肅按察使任内接奉督臣楊昌濬飭知署新疆布政使喀什噶爾道袁堯齡因病出缺所遺藩司篆務委臣署理奏奉硃批吏部知道欽此遵卽交缺甘肅臬篆馳赴新疆奉護撫臣魏光燾照會卽赴署任於光緖十五年九月十五日准兼理布政使兼按察使銜鎭迪道恩綸將印信文卷移交前來臣當卽恭設香案望闕叩頭祇領任事伏思臣荆南下士關内微員　識庸愚毫無建樹迭荷九重之特簡忝膺一道以分巡方供職於蘭山復量移於葱嶺前已兩權臬事涓滴未酬兹更暫攝藩條氷淵滋惕受恩逾重報稱益難查新疆本創造之區藩司有旬宣之責理財則來源悉資隣省而節流實在所先用人則邊境端賴吏才而養民尤當務亟如臣檮昩懼不克勝惟有實力實心矢勤矢愼遇事禀商護撫臣認眞講求妥爲經理不敢以暫時署理稍涉因循以冀仰答　高厚鴻慈於萬一所有微臣接署藩篆日期並感激下忱謹繕摺叩謝天恩伏乞　皇上聖鑒謹奏奉　硃批知道了欽旨○○奴才長順卓凌阿跪奏爲訊明中途疏脫解審斬犯限滿無獲之原解官兵按例分别定擬緣由恭摺仰祈　聖鑒事竊查三姓差官雲騎尉成順帶兵由省解回駁審擬斬人犯陳葆山中途乘間脫逃一案當將原解官雲騎尉成順先行奏叅革職奉旨成順着先行革職仍勒限緝拿逃犯務獲究辦餘依議該部知道欽此欽遵轉行知照在案查此案自光緖十四年九月二十六日犯逃之日起扣至十五年九月二十六日一年限滿犯未弋獲隨提原解官兵等督飭司員細加研鞫緣已革雲騎尉成順係三姓廂白旗魁　佐領下人光緖十四年八月二十日奉派帶領甲兵德順玉貴成柱慶成等四名赴省接解因銷燬制錢案内駁審擬斬人犯陳葆山流犯趙喜偵二名於九月十九日由省領解押犯起程每夜令德順等四名輪流看守成順督同防範至二十六日行抵薩庫哩站天晚投店住宿一更餘時陳葆山聲言腹痛欲瀉成順令成柱慶成在屋看守趙喜偵令德順玉貴將陳葆山帶外蹲墻下出恭德順等在旁等候不料陳葆山乘夜扭脫刑具猛然站起跳墻跑逃成順驚覺出外查看遺有扭壞刑具連夜率同兵等追捕未獲次日分路追緝仍無蹤跡謹將趙喜偵連扭壞刑具解回呈經三姓副都統文格轉報到省當將成順叅革一面勒限嚴緝兹届限滿犯仍未獲復提該官兵等屢加研詰委係一時疎忽並無鬆刑賄縱情弊矢口不移案無遁飾查例載解審斬絞重犯果係依法管解偶致疎脫將長解暫行監禁一年限滿内無獲照犯本罪减一等問擬滿流等語此案甲兵德順玉貴奉派跟隨雲騎尉成順押解覆勘斬犯陳葆山帶外出恭並不小心防範以致乘間脫逃雖訊係依法管解並無賄縱情弊惟一年限滿犯未弋獲自應照例問擬德順玉貴均合依解審斬絞重犯果係依法管解偶致疎脫一年限内無獲照逃犯本罪減一等問擬例於逃犯陳葆山斬罪上减一等擬权一百流三千里事犯在恭逢光緖十五年三月十六日　恩詔以前覈其情節並無鬆刑賄縱等弊不在部議條欵不准援免之列應請准於援免甲兵成柱慶成訊係各看各犯請免置議雲騎尉成順督兵押解重犯致令中途脫逃寔屬異常疎忽惟訊非解兵賄縱業已奏叅革職請免再議事在赦前所得革職處分應否開復聽候部議逃犯陳葆山仍飭嚴緝獲日另結除鈔錄全案例招分咨兵刑二部外所有此案審明定擬緣由理合恭摺具奏伏乞皇上聖鑒　飭部覆議施行謹奏奉硃批刑部議奏欽此 
 
 

Page 12

 
 
[光緖十六年正月十六十七日京報全錄] 　 
　　宮門抄○發抄硃批三道○直督李奏賤役朦捐官職其子冐考中式查明叅革摺○又○奏擬補都司片○又○奏提督遵命捐賑循例建坊片○又奏典史等更正底銜片○又　奏甄别知縣片○又奏甄别直隷州等片○粤督李○奏報到任日期摺○楚督張奏報交卸兼署撫篆日期摺○署粤撫游　奏報接署撫篆日期摺○正月十六日○榮公等○東黃寺聽經覆○命○希朗阿請假十日○召見軍機○十七日○瀅貝勒由西陵回京請安○嵩山祿彭各假滿請安○芸公請假五日○崑岡請假十日○德公續假二十日○侍衛處奏派稽查壇墻之大臣派出榮祿容山明秀色普徵額英信耆齡○召見軍機○烏拉喜崇阿○發抄謙　奏承德守廷杰與平泉牧蓋永貞互相口角請撤任查辦奉硃批廷杰與屬員互相口角有無别項情弊着查明具奏請旨所請暫行解任之處着毋庸議欽此○又革令湯華袞才力堪用請開復奉硃批吏部議奏欽此○劉秉璋奏石泉令鄭銓期滿甄别奉硃批吏部知道欽此○○大學士直隷總督一等伯臣李鴻章跪奏爲賤役朦捐官職其子冐考中式查明據實叅革恭摺仰祈聖鑒事竊臣承准軍機大臣字寄光緖十五年十一月十七日奉　上諭御史崇齡奏直隸天津縣舉人劉燾身家不淸冐考中式其父劉愷伯曽充門丁該舉人目不識丁難保無槍冐情弊請旨飭查等語着李鴻章確切查明據實具奏原摺着抄給閱看等因欽此臣查天津縣舉人劉燾自上年已丑科中式後人言藉藉以爲身家不淸並聞其父劉愷伯實係曾充門丁業經被人告發當飭天津縣傳訊據該縣知縣孫錫康詳稱本年九月間據廪生孟繼墫等聨名呈控本科新中舉人劉燾其父劉愷伯曾充賤役身家不淸且先朦捐官職等情當經飭差查傳旋將劉燾並劉愷伯傳案訊究據劉愷伯卽劉裕鈞供認咸豐十年曾在該前縣張餘慶任内充當家丁旋經辭退報捐三品職銜並爲伊子劉燾捐納監生加捐同知上年已丑恩科伊子應順天鄉試中式舉人屬實質之劉燾供亦無異應請斥革等情具詳前來正在核辦閒欽奉前因復飭傳案研究據稱尙無槍冐情弊臣查劉愷伯卽劉裕鈞曾充丁役身家不淸輙敢朦捐職銜並爲子劉燾捐納監生同知冒考中式雖訊無槍冒情事究屬均于例禁應請旨將劉愷伯卽劉裕鈞三品職銜並劉燾舉人曁原捐監生同知一併斥革以淸流品而重名器除飭取捐照分咨部監外理合恭摺覆奏伏乞皇上聖鑒訓示謹奏奉硃批另有旨欽此○○李鴻章片再永定河營都司鄭龍彪升補大名鎭中營遊擊所遺員缺奏明請以儘先補用都司王益山補授旋准部覆應俟鄭龍彪赴部引見開缺而王益山於上年十月二十五日病故該河隄叚綿長險工林立該都司管轄弁兵督率修防責任綦重亟應另行揀員請補以專責成兹查有遊擊用留直儘先酌補都司李啓瑞年四十四歲湖南長沙縣人由武童轉戰立功歴保今職同治十一年奏准留直儘先酌補該員歴經帶隊隨辦永定河工於該處情形最稱熟悉操防工作勤奮耐勞擬補永定河營都司堪以勝任亦與例章相符應請准其補授以期有裨河防除飭取履歴送部外理合附片具陳伏乞聖鑒勅部核覆謹奏奉硃批兵部議奏欽此○○李鴻章片再據籌賑局司道詳稱安徽合肥縣人通永鎭總兵吳育仁四川涪州人統領楚軍提督銜記名總兵徐邦道皆於上年遵故父母遺命各捐院賑銀一千兩又廣東海陽縣人户部候補主事沈紹遠遵故祖父母遺命捐助直賑棉衣一千二百件已由局分别解撥災區散放洵屬克已救災善承先志查所捐棉衣照章合銀一千二百兩及所捐銀數均與建坊定例相符具詳請奏前來應請旨俯准吳育仁爲其故父一品封職吳有貞故母一品命婦吳朱氏徐邦道爲其故父一品封職徐増玉故母一品命婦徐吳氏沈紹遠爲其故祖父二品封職沈學金故祖母二品命婦沈莊氏各在原籍地方自行建坊給予樂善好施字様以示旌獎理合附片具陳伏乞聖鑒訓示謹奏奉硃批着照所請禮部知道欽此○○李鴻章片再准部咨上年天津辦理海運出力請獎各員内有補用典史俞葆森原請俟補缺後以主簿用又卽用知縣唐國珍原請以本班儘先補用因咨部立案單内俞葆森係北倉大使唐國珍係候補通判唐國楨該二員官階名字不符應查明覆奏核辦等因飭據天津道查明俞葆森實係補用典史署理北倉天使上年委辦海運咨部單内漏未開列底銜卽用知縣唐國珍並非候補通判唐國楨實係咨部立案單内繕寫錯誤應請更正仍　原保給獎具詳請奏前來理俞附片具陳伏乞聖鑒勅部查照謹奏奉硃批吏部知道欽此○○李鴻章片再道府州縣保歸候補班人員應自到省之日起予限一年詳加察看出具切實考語奏明補用兹查有順天差委候補知縣李燕昌到省一年期滿例應甄别准府尹臣以該員才具明敏辦事勤能咨請核辦前來臣查該員堪勝煩缺俟有應補缺出照例補用除履歴册咨部外理合會同兼管順天府府尹臣潘祖蔭署順天府府尹臣高萬鵬附片具陳伏乞聖鑒謹奏奉硃批吏部知道欽此○○李鴻章片再道府州縣無論候補試用人員應以到省之日起予限一年詳加察看出具切實考語奏明補用兹查有候補直隸州知州李禹言候補班儘先補用知縣王道範均到省一年期滿例應甄别據藩臬兩司詳請核辦前來臣查李禹言才具精明王道範辦事　實均堪留省補用俟有應補缺出照例奏補除履歴册咨部外理合附片具陳伏乞聖鑒謹奏奉硃批吏部知道欽此○○頭品頂戴兩廣總督臣李瀚章跪奏爲恭報微臣到任日期叩謝天恩仰祈聖鑒事竊臣蒙恩補授兩廣總督業將交卸漕運總督篆務曁起程赴粤日期奏報在案兹行抵粤省於光緖十五年十月二十二日准調任湖廣督臣張之洞將兩廣總督關防鹽政印信王命旗　文案卷宗派員齎送前來　當卽恭設香案望闕叩頭謝恩祗領任事伏念臣才識庸淺歴典封疆新自漕河重來嶺河昔綰雄藩於行省今膺重寄於連　極知炎徼粤區方屬南交大府雖情形之素悉已事變之頻更俗悍民囂用宏費絀吏治固應整飭戎政尤宜修明臣惟有竭慮殫精集思廣益與東西撫臣將兩省地方應辦事宜隨時會商妥辦勉濟時艱以期仰答高厚鴻慈於萬一所有微臣到任日期除恭疏題報外理合將感激下忱繕摺叩謝天恩再臣經道江蘇安徽江西各省地方秋雨過多晚禾稍捐尙有五六成收獲民情靜謐堪以上慰宸　合併陳明伏乞皇上聖鑒謹奏奉硃批知道了欽此○○前任兩廣總督調任湖廣總督兼署廣東巡撫臣張之洞跪奏爲恭報微臣交卸兼署撫篆日期仰祈聖鑒事竊臣恭閱邸鈔光緖十五年九月初七日奉上諭廣東巡撫着游智開署理等因欽此臣現已於十月二十二日交卸兩廣督篆奏報在案所有兼署撫篆應卽一併交卸惟游智開署理粤撫之部文俟至二十五日未到恐中途或有他故當經電請總理各國事務衙門代奏可否於奉到電旨後卽將撫印交游智開署理請旨遵行兹於二十六日承准總署復電奉旨張之洞電奏已悉廣東巡撫印務卽着移交游智開接署欽此遵卽於二十七日將廣東巡撫關防太平橋監督關防王命旗牌文案卷宗派員齎送游智開接收臣卽於是日交卸兼署撫篆卽日起程前赴虎門海口俟有輪船卽行馳赴調任所有交卸兼署撫篆日期除恭疏題報外理合恭摺具陳伏乞皇上聖鑒謹奏奉硃批知道了欽此○○署理廣東巡撫布政使臣游智開跪奏爲恭報微臣接署撫篆日期叩謝天恩仰祈聖鑒事竊臣於十月二十六日准督臣張之洞接准部咨光緖十五年九月初七日奉上諭廣東巡撫着游智開署理張之洞毋庸兼署欽此隨於十月二十七日准前兼署撫臣張之洞委員齎送廣東巡撫並太平橋監督各關防曁王命旗牌文卷前來臣當卽望闕叩頭謝恩祗領任事伏念臣楚南下士知識庸愚由知州薦升道員簡放四川按察使一權疆寄兩署藩條上年蒙恩補授廣東布政使今夏五日到粤履任迄今半載報稱毫無兹復仰荷温綸署理巡撫自天聞命伏地悚惶查廣東爲嶺海要區巡撫乃封圻重任舉凡安民察吏裕餉練兵在在均關緊要如臣檮昩懼　克勝惟有益勵廉隅屏除情面别賢否以飭吏治矢儉約以端民風節浮靡以裕餉源勤訓練以重防務遇事與督臣和衷商確實心辦理不敢以暫時攝篆稍因循冀答高厚鴻慈於萬一所有微臣接署撫篆日期並感激下忱除恭疏題報外理合繕摺叩謝天恩伏乞皇上聖鑒謹奏奉硃批知道了欽此 
　　兹接得十四十五十六十七四日京報合先排印尙有十二十三兩日京報俟到補登[  本館附誌]  
 
