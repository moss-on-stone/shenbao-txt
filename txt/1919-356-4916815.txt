# 1919 - 356 - 4916815

 

Page 1

 
 
   
 
 

Page 2

 
 
時評 
[終始（冷）]  
　　凡受一次之激刺而運動者其運動也當視爲事之開始而不當視爲事之終結視爲開始則必實力以行之雖不在運動之時而運動之精神尚在也若視爲終結則運動過而其事了矣不然必日日運動而其事乃能不廢矣 
　　當運動之時則必忿發其精神示人以大體運動旣過則必細心密慮安詳誠懇以到達其大體之究竟如是終始之道盡而事無不成不特抵拒外禍已也 
[命令]  
　　十二月七日大總統令　特任財政總長李思浩兼鹽務署督辦此令 
　　又令　財政次長潘復呈現有期服懇量予假期等語潘復着給假二十日財政次長着錢錦孫暫行署理此令 
　　又令　任命靳雲鶴爲陸軍第八混成旅旅長此令 
　　又令　博順林承謨均授爲海軍上校此令 
　　又令　海軍部呈請授沈奎藍寅莊允中齊兆霖藍道生張豫春爲海軍少校陳承植謝天佑王孝藩爲海軍輪機少校徐祖善爲海軍造艦少監均照准此令 
　　十二月二日大總統令　陸軍總長靳雲鵬呈請任命李永祥爲陸軍第二十師步兵第七十九團團附李濟智爲步兵第七十七團第一營營長魏宗淇爲步兵第三十九旅少校副官均照准此令 
　　又令　陸軍總長靳雲鵬呈請任命劉維注爲陸軍第一混成旅步兵第一團第一營營長應照准此令 
　　又令　陸軍總長靳雲鵬呈陸軍第二師步兵第八團第三營營長渠義臣另有差委請免本職應照准此令 
　　又令　陸軍總長靳雲鵬呈請任命史冬初爲陸軍第二師步兵第八團第三營營長應照准此令 
　　又令　衛興武晋給二等大綬嘉禾章此令 
　　又令　潘中晋給二等大綬嘉禾章此令 
　　又令　王億年李常均給予三等嘉禾章丁惟棠王承洛趙春　劉駿書均給予四等嘉禾章此令 
　　又令　歸舜丞晋給四等嘉禾章此令 
 
 

Page 3

 
 
[專電]  
　　北京電國民大會結果除决定對日六條外加入撤銷日領裁判權等兩欵並組抵貨十人團及委員會本日在北大成立訂十日推代表赴外部國院請願（八日下午二鐘） 
　　北京電總商會頃派員分赴向各商店調查日貨限三日内收束不得改牌混售所有日幣槪不進出（八日下午二鐘） 
　　北京電京滬各處國民大會堅决排貨日本因之有緩和態度消息又日商人向日使陳述意見 
（八日下午五鐘） 
　　北京電國院電復粤軍府閩案一面派員會查一面仍催日艦退出（八日下午二鐘） 
　　北京電靳内閣成立例應出席國會發表政見已命秘書起草 
（八日下午二鐘） 
　　北京電靳因屢受排擠仍露辭意東海昨召錢能訓入储令往勸說（八日下午五鐘） 
　　北京電周自齊今午到幣制局就職全國鐵路督辦以黃贊熙兼 
（八日下午二鐘） 
　　北京電意械案所獲八人已由警備司令依軍法槍决聞與陜某軍有關（八日下午七鐘） 
　　北京電此間查出之意國大批軍火由張作霖出頭認購現政府已允放行運送奉天（八日下午二鐘） 
　　北京電李思浩經手之紗廠借欵因某方面反對中止進行敎農兩長仍請段推舉（八日下午二鐘） 
　　北京電浙齊前電請禁白話文敎部據師範學校中學校各令注重國語規定駁復（八日下午七鐘） 
　　北京電院接岑春煊支電幹卿會談甚洽艶日返粤並致東海敬候起居（八日下午五鐘） 
　　北京電楊增新電俄新舊黨在特斯開仗新黨敗舊黨退紥小阿佈妍（八日下午五鐘） 
　　北京電鮑貴卿電哈埠俄勞動會與滿洲里機關職工預定武裝叛亂（八日下午五鐘） 
　　北京電沈琬慶等魚電閩交涉非李厚基所能辦請另派員蒞閩主持（八日下午五鐘） 
　　香港電兩院微日通電閩事由京交涉要求撤艦懲兇賠償保不再滋事如不照辦應由交外團裁判苟再讓步我族有滅絶虞 
（八日下午三鐘） 
　　香港電粤敎育會電主聯合全國謝美院通過保留（八日下午三鐘） 
　　香港電軍府建設會議擬尅日成立電各方派代表與會（八日下午三鐘） 
　　香港電省議會通過禁用外幣（八日下午三鐘） 
　　南昌電虞日午學生數千爲閩警游行執小旗散傳單觀者泣下 
（七日下午六鐘） 
　　南京電今午開國民大會到三四萬人决六條一撤退福州日領事二令新日領事道歉三賠償損失四中日兩國法官會審兇犯五撤退日艦六以後不准日人持械游行除電府院外推徐瀛陶知行謁軍民兩長請願當衆焚日貨掌聲雷動（八日下午六鐘） 
[各通信社電]  
　　北京電當軸對於民情激昻擬順民意再向日使力爭並諭各長官籌商防範意外專以文明手段辦理 
　　北京電直鄂奉湘贛皖各督來電對閩事請嚴重交涉願以兵力後盾 
　　北京電陸徵祥電聯盟期近駐巴黎各國代表欲悉我國加入意見請將方針電告顧王兩使以便轉述 
　　北京電南方電中央三事（一）閩交涉不可退讓（二）德約始終不可簽字（三）地方官制暫勿提議 
　　北京電今午開國民大會學商界到者五萬餘人秩序嚴肅議决八條公請商會長安迪生簽字督促實行 
　　北京電東海電李閩督切實加防並設法使日艦從速退出馬江又分電徵求各省意見 
　　北京電敎部調查員徐鴻寳由閩來密電報告肇事大略及近日學界狀况（以上八日） 
以上中華通訊社電 
　　北京電今日國民大會到三萬餘人商會當衆簽字即日實行不賣日貨不用日幣衆歡呼次議决對閩案辦法依照前擬六條要求政府嚴重交涉一時開會三時半散會軍警兩界共維秩序未生事故外人多到場參觀并拍照 
　　北京電敎育部訓令各學生不得越軌行動傳單措詞尤須愼重并將此意通電各省敎廳轉知學界遵照 
　　北京電吴炳湘王懐慶入府報告國民大會情形徐聞之甚慰謂民氣可用（以上七日） 
　　北京電靳閣聞將宣示大政方針其對時局仍承徐意謀和平統一以滬會爲機括 
　　北京電新國會宣言改訂菸酒署官制須提交同意不得以令代法逕行頒布 
　　北京電陳籙謁徐報告藏案準備俟陸歸即向英使提談判 
　　北京電顧維鈞電告歐洲和約實行期因故障展緩 
　　北京電劉冠雄已就公府高等軍事顧問 
　　北京電國民公報案孫畿伊不服判决已提起上訴 
　　北京電和議消息沉寂已久近又有活動氣象聞陸唐來電表示祗須北方對於條件誠意讓步即可開議 
　　北京電日人助恰克政府敵過激黨請協約軍同意各代表尚未一致表示我國决從協約軍後 
　　北京電于寶軒回京於南下所負責任未能見大效態度消極 
　　北京電交財議决繼續隴海路比借欵俾竣工程 
　　北京電抵制日貨因閩案而復烈聞日商對此事頗有怨言 
　　北京電鄂西滇軍將領爲斃蔡案將審唐克明川軍將領不允兩方意見日深（以上八日） 
　　齊齊哈爾電孫烈臣藉巡視防務查勘所屬森林情形將剏組林業大公司（八日） 
　　香港電岑西林返粤後曾以個人名義電京中某要人發表意見主張維持滬會將全局一同解决不可枝節爲之（八日）以上中孚通信社電 
[公電]  
　　北京國民大會報告開會情形電申報轉各報館各機關及全國國民公鑒七日我北京巿民十萬餘人聚集天安門前開國民大會對於福建問題全體表决向日本政府提出八條一更換駐福州日本領事二謝罪三慰卹死傷同胞四懲辦行兇日人五保證此後僑華日人不得携帶武器及再有此類行動七撤退日艦八由中國收回日本在華領事裁判權已就近通知政府嚴重交涉對於山東問題則一致通過防止德約補簽中日不得直接交涉務必爭回山東一切權利而後已對於政府則要求外交公開對於世界則宣布否認中日一切密約由我國民與日本斷絶經濟的國交並當場由總商會長簽字保證在京各商店一律不賣日貨億衆悲號聲震天地人心不死國尚可爲望我全國同胞速起圖之北京國民大會陽 
　　南京華僑學生聯合會電北京國務院鈞鑒福州日僑無故傷斃學警商民且派艦示威蔑視公理目無我國請速向日政府嚴重交涉以保國權南京華僑學生聯合會叩魚　　平湖國民大會電各報館各團體鑒日人在閩無端挑釁殺傷學生軍警派遣戰艦兵隊似此野蠻橫行實屬蔑視中國凡有血氣誰不痛心望全國人民羣策羣力共圖挽救臨電徬徨母任盼切平湖國民大會叩諫 
[中美新闻社電]  
　　四日巴黎電法國工業重造部總長勞休氏已赴倫敦討論關於法國供給品各問題 
　　四日巴黎電法國财政界以爲匯兌價未必立即有利於巴黎之變動巴称股票交易所形勢頗好 
　　三日巴黎電巴黎外交家評論歐洲各國政府風潮之事實如下羅曼尼内閣已辭職德内閣亦有辭職說衆信此係假計以窘和會蓋和會限羅國於十二月二十四日答覆故借内閣風潮以期展期德内閣之辭職說則殆欲阻和會勿逼簽附約又波蘭亦有内閣風潮而巴度路斯基得不動摇殆因無人願爲總理故巴氏得以無恙耳蓋以一新國家能勝總理之任也意國之風潮其始以總罷工聞今因檢查嚴厲眞相莫明此間意員言决非僅僅街巿中之混　否則何必秘密乎又據維也納消息該處情形至惡人民因飢寒交迫不能再忍維也納官員言大禍之來已不能免救亦無及因食物及煤均大缺有民多以家具及政府森林充燃料云西班牙危機因係復任已罷職之軍官七人而起表面上似屬小事但恐與醖釀已久之勞動問題有關云 
　　三日巴黎電巴黎大僧正安茂德氏今日發表宣言攻擊巴黎流行之跳舞及服裝彼警告一般少婦女郎於服飾及娱樂勿太恣肆彼極言有許多婦女在公共場所着半裸之衣恬不爲怪又流行之跳舞式種種怪相均極不正當各報皆信僧正之忠告恐無人肯聽惟巴黎人士頗思停止此等新流行之習尚而恢復從前之某種跳舞又有人運動廢除淫聲之音樂已開始數星期但因少表同情者顯已失敗其禁止跳舞之命令已收回依然跳舞如前云 
　　四日巴黎電奥國戰俘在法國者尚有數千人現奥政府竭力設法使彼等釋回近日以致一照會請法政府將奥俘於耶穌聖誕前遣送回國並言英國已釋放戰俘云現雙方已開談判擬送聖誕包件於此等奥俘云 
[世界路透電]  
　　二日巴黎電法國鐵路界盛傳如煤礦爭端漸轉惡劣政府將被迫停駛客車此事今爲審愼考慮之問題蓋如果缺煤則須施行嚴峻之計畫也 
　　三日巴黎電法國外交界謂協約國最近致德之牒文當視爲哀的美敦書如不得滿意之答覆則將重施封鎖或其他更嚴峻之舉動協約國對於遣回德俘及斯加巴佛洛德艦隊自沉問題不能接受任何調停辦法 
　　三日巴黎電塞維亞亞力山大親王今駐巴黎曾以宣言書致各報文曰塞維亞始終忠於其友且願恪行其義務但塞維亞克羅特與斯洛文三民族之新國必不可簽定關於賠償之約如欲此新國爲國際聯盟之有用會員則不强人以行其所不可行之主羲必須承認 
　　五日巴黎電國會開議時財政總長將請通過國用經費並發行新借欵 
　　五日巴黎電高等議會今日召福煦上將與議内容極秘密惟英美意日代表與會聞福煦上將交與高等議會之報告對於時局並未抱驚慌之觀念但陳明德國違約養兵四十萬人中歐與東歐將受其害耳法國國會所應亟須解决之難題軍役即其一端福煦與貝丹兩上將皆主張立卽解散一九一八年級兵士而以一九二○年級之新兵補其缺乏法國軍事當道現又討論軍役減爲一年之問題 
　　五日巴黎電衆議員多人建議現有之種種小政黨應自解散而結合大黨如共和黨全體應爲中央有力政黨之基礎而吸收右黨之穩健份子採用寛大之社會黨綱 
[太平洋路透電]  
　　六日伊爾庫次克電大本營公報云俄軍佔守沃木斯克東三百四十四俄里之柯哲洛車站力抗優勢之敵軍他方面戰局未有變遷 
　　七日伊爾庫次克電此間接到台尼金將軍文告據稱南面陣地之戰局業已復振過激黨在基夫與柴里新方面受創頗巨此說現由過激黨無線電徵實 
　　七日伊爾庫次克電十一月十六日逃離沃木斯克之難民已到此間據云特羅斯基氏已抵沃木斯克惟紅衛軍歡迎之居民則皆匿於屋内商舗食店均遭搶刦民食現狀已臻危點過激政府發出文告凡頭等工人每人准給麵包半磅云 
　　八日北京電英使署武隨員勞勃森陸軍大佐患小腸炎在津開割後因變徵於昨晚逝世 
　　八日香港電華商所有之輪船聯陞（譯音）ＬＮＥＮＳＨＮＩＧ自香港開往西貢於中途沉没溺斃華人三百七十九人船長與其他船員之存亡未悉 
[國外要聞]  
[和會中之中國希望條件（三）]  
　　四撤銷領事裁判權領土主權之行使與領事裁判制席之存在二者互相抵觸盡人而知無俟贅論茲第　此項制度之行於中國非根乎國際公法之原理乃純由條約强造而成條約訂設此制之最早者有一八四三年中英五口通商章程第十三欵此約雖經中英天津條約宣告廢棄而該欵要旨仍載入天津條約第十五每十六第十七等欵（見附件一）此外則有一八四四年中美五口貿易章程第二十一及第二十五欵（見附近二）及同年中法五口通商章程第二十五第二十七每二十八等欵（見附件三）原此制設置之理由蓋以當時中外法律懸殊中國司法制度未臻完備顧此項矯揉造作制度原屬暫設終歸撤廢試觀一九○二年中英商約第十二欵彰彰明甚其文如左（中國旣深願改良其司法制度期與泰西各國司法制度不相出入英國茲允盡力襄助此舉並俟中國法律狀况審檢辦法及其他情形足使英國滿意彼將允棄其治外法權）此外如一九○三年中美商約第十五欵及同年中日商約第二一欵亦有同等之條文焉諸友邦正式惠允抛去領事裁判權之約旣如此明顯則首應解决之問題即現時中國法律狀况審檢辦法是否已臻妥善足使英美日本及其他有約國咸覺滿意俾可實行抛棄領事裁判權是已我人雖未敢遽謂中國現時司法情形已足嫓美先進諸國然自上述商約締結以後中國司法改良之成績固已斐然可觀此實中外所共覩而共信姑擇要言之如左一中國臨時約法採三權分立之制凡所以保衛人民生命財產之根本權利及保障司法官之審判獨立不受立法行政兩權之干涉悉有明文規定載在憲章（見附件四）二中國業經編有法典草案五種一刑法二民法三商法四刑事訴訟法五民事訴訟法各種法律法典有已呈准暫行援用者如暫行新刑律及刑事民事訴訟法内管轄再理各節是已有業經正式公布者如法院編制法高等以下審判廳試辦章程等是已（見附件五六七八九）凡諸法與法律之編纂多取才於先進諸國劑量折衷並以不背於中國社會爲度三正式法院係分三級曰大理院曰高等審判廳曰地方審判廳並經採用檢察制度各級法院均配置有檢察廳焉（見附件十）四關於訴訟法律之改良其顯著者則民刑案件分庭受理審判取公開主義刑事案件注意證據刑訊勒供早經廢止辯護制亦已仿行凡業律師者須經法定考試或具有相當資格五各級法院之推事檢察官咸受有相當之法律敎育其中畢業於外國專門大學者甚夥六監獄警察諸制度均經整頓改良成績昭昭在人耳目（見附件十一十二十三十四十五十六）上列各項成績旣若是顯著而司法改良之進行且復駸駸未艾準是以推上列商約所訂撤銷條約之實行爲日當已不遠是昔日所據以設領事裁判之理由業已無復存在不特此也試舉此項制度之陋點其撤銷之不容緩更屬明甚一適用法律之參差也領事裁判之管轄依據被告國籍而定此爲通例訟英人者赴英領署訟法人者赴法領署訟美人者赴美領署餘準此類推而各國法律間有出入同一案也甲領署認爲有罪乙領署容爲無　此以爲證據未充彼容謂理由已足往往案情雖同而判决竟異寃濫之繁恒由斯起劣點一二領署對於異國之證人原告無管轄權也案中所需證人苟其國籍異於被告領署非特不能勒令出庭作證即彼自願作證或作證而所言不實領署旣不能科以罰金並不能科以妨害公務或僞證之罪對於他國籍之原告亦復发是且假使被告對於原告之請求雖不能抗辯而提起反訴以爲抵銷顧該領署旣無管轄原告之權該項反訴理由雖極充足無從爲之審理劣點二三外國人在中國内地犯罪搜集證據之艱難也外國人旅行内地如有犯罪情事按照條約（應变近送交領事官懲辦沿途止可拘禁不可凌虐）前美國駐華公使黎德曾有言曰此項條文質言之直謂旅行内地之外國人雖犯强姦故殺須解送遠在千里外之通商口岸領署懲辦沿途止得寛行看守日久遠遥搜檢證據之艱難不問可知矣劣點三（未完） 
 
 

Page 4

 
 
   
 
 

Page 5

 
 
   
 
 

Page 6

 
 
國内要聞 
[北京通信（一得）]  
　　政局暗潮中之大醖釀由兩徐而及日美 
　　政局暗潮無時或息靳内　雖告成立而形勢之險惡依然又非止靳雲鵬與安系之爭而已其最大醖釀則在兩徐間且與外交相牽涉非僅目前之問題也 
　　就其淺者言之靳氏以閣員問題與安系相持者一月有餘只周自齊長財政一事即大生險惡之政潮其結果則靳敗安系得步進步又反對張志潭陪之以夏壽康靳氏大恚致次長逕行任命如内務固不予安系而何煜尚係田文烈推荐之人財政竟不與李謀突然發表安福反對之潘復一似表示李思浩如憤而辭職代部有人正合孤意者致釀成李思浩忽就忽去忽又就之滑稽劇而安系挾段力以臨靳致潘復不能到任靳亦不許潘辭而倒閣之聲自小徐歸自庫倫已播於安系激急派之口前夜曾毓雋宅之安系密議又有倒靳而以由代理之言致靳氏氣憤一日不曾到院然靳閣甫立固未必卽倒而安系日與相抵小徐歸後段與小徐之感情双漸恢復如財政總次長兩問題皆由段當面吩咐靳氏者靳氏平日奉督辦論唯謹（從前初長陸軍時即曾向部員言之謂我不過奉督辦讑以來凡事皆禀承督辦）今之組閣其來源亦在段段旣左袒小徐靳氏雖欲不受安系之指揮或與小徐立異决做不到而自閣員問題與安系反目感情又無從融洽而安系方面早有定計兩三月後將靳推倒重擁段氏上台故今日以後靳安之激戰必難遽息而昨今兩日次長任命之不由總長副署敎　兩總長之不提安系已提質問數起有人晤靳氏於其私宅見其神氣沮喪不似初代閣時則靳安之暗潮正未艾而内閣仍不穩也然靳安之爭仍在兩徐暗潮之範圍中靳固接近東海非專奉段一人者如周自齊之任以前以錢錦孫代理次長靳已兩允李思浩且言俟見命令再行就職然東海堅持不可謂朝令暮更成何政體故此令本定昨上午發出者迄今日始發而與小徐交惡與靳親密之張志潭氏在公府方面頗能活動見有反對小徐之軍界人物輒引而致之公府故府院聯爲一氣與小徐派顯相抗衡加以錢能訓雖不在政局中心而近旣時入公府於外間亦頗活動如外交方面任徐恩元爲引線於各省督軍亦極意聯絡通函贈禮不絶於道其與小徐爲反對之行動蛛絲馬迹亦可見之至於財政問題則兩方最爲爭點而各各不肯退讓者實兩徐勢力消長之機且關係及於外交方面人第知安系之金融機關如發兩院歲費如發任重致遠費皆在王郅隆所經營之金城銀行而實際上安福派與新交通派本相倚賴小徐之大活動仍在日人所設陸宗輿所主持之匯業銀行李思浩之在財政部臨時通挪之機關全爲匯業且以安系關係借欵一層傾向日本即小徐之經營蒙古計畫聞亦與日人有成說彼輩將以日本爲後援也然老徐一派之人物亦計及此故欲聯絡美國以牽制日本者抵制小徐如公府之外交委員會殆全爲親美派人物而其最大計畫則在徐恩元所經畫之懋業銀行徐恩元美洲之行固議烟酒借欵者而懋業銀行之組織亦其主要任務其合辦者爲美資本家主持者爲錢能訓將來辦法將一仿匯業前例不獨在金融界與匯業對峙即政治上亦將與小徐諸人之利用匯業對峙故東海對於中國股欵竭力拉攏張勳認股五十萬河間認股二十萬皆東海親與商量者而東海與徐恩元手段又殊圓活旣曳入老段爲股東復拽傳良佐爲董事亦對小徐而設也然兩方面之經濟戰又牽入日美之爭則外交上關係影響於將來者亦大某外人評論此事謂親日親美兩派之暗圖從此益烈將不免引起國際問題云云叫實非僅目前之問題尤非小問題矣 
[福州事件交涉之經過]  
　　福州事件國人極爲憤激茲據政府方面非公式發表上月十七日至本月四日止交涉經過情形撮其大要如下十一月十七日外交部接福建督軍電稱十六日午後有基督　青年會學生在南台地方無故被日人及台籍人約百餘名持械　毆　傷一人刀傷共五人經巡警勸阻不服又槍傷警察一名嗣經警隊拿獲持槍日人福田源　等三名等語外交部當即派員典日使交涉告以福建肇事情形並言案情重大一切俟得詳細報告後再行商議請日使先以電報嚴令福州日領約束日本商民勿得再有若何舉動日使允即發電並請外部亦電令李督軍設法維持秩序　十八日福建特派員致電外交部稱日領電請日政府派艦來閩外交部復與日使交涉謂日本商民自有李督保護日本無庸派艦福州人心異常憤激派艦前往恐滋事端請電日政府中止派艦日使允發電惟言福州地方官須能維持秩序保護日僑使日僑不致陷於危險地位日本方可不派軍艦又是日外交部電福建督軍告以攔阻派艦事並請力維秩序十九日外交部電駐日莊代辦詳述日人滋事情形令即向日外部抗議並請中止派艦二十日外交部致抗議於日使叙述肇事情形責其不應無故逞兇並要求中止派艦二十一日日使照會外部大意謂據領事報告此次起釁係因學生抵制日貨日領屢次備文警告督軍等除發一二告示外毫無切實辦法日商憤極始設商品保護隊以爲抵制至當日肇事情形則因日本天纍产行派苦力運搬絲品有中國學生三人前往刧奪苦力不允致起爭鬥商品保護隊之日本人及台籍人上前相助獲一學生帶回私宅不久即又送至警廳學生團糾衆來奪彼此關槍互擊遂釀如是重案請中國方面設法約束學生云二十二日外交部電福建督軍告以日使照會大意請即查復二十三日福建督軍致外部電謂日艦嵯峨號已於二十三日入中二十四日福建督軍致外部電述肇事詳情及學生等受傷程度二十五日駐日莊代辦致電外交部述交涉情形日外部所持理由與日使所稱大致相同並謂非中國政府實有相當保護辦法使旅華日僑不至陷於危險地位政府暫難允將軍艦調回二十六日福建督軍致電外部日本海軍擬率隊登岸並進城游行等語外交部即與日使交涉謂福州已有李督軍擔負維持秩序之全責日僑保無危險海軍登岸游行一節最易激動人心滋生事端請電福州日領務將海軍登岸游行事作罷日使允以外交部意見電知日領令彼相機酌辦日使又稱李督軍來電雖聲明願負維持秩序之全責然本館頃接日領電稱二十三日夜又有中國學生十二三人圍毆一台灣人背部等處受傷甚重並以黑油烟遍擦其身棄置道旁嗣經路人發現報警始送回領館醫治生命能保否尚不可知等語足見福州情形仍甚危險軍艦恐難即行撤回云二十七日外交部陳次長面與日使交涉日使謂本案發生原因實由地方官不能約束學生而起日商在華經商本爲條約所許乃自本年五月以來學生排斥日貨日商受害多次日領屢次行文地方官要求禁阻除發一二告示外毫無切實辦法日商憤極始有商品保護隊以爲自衛之計本月十六日天田洋行命苦力運搬絲品復有學生三人前來刦奪苦力不允彼此爭鬭保護隊之日人及如灣人見而往助學生亦糾衆來援彼此開槍互繫遂致死傷多人推究原因不得不歸咎於地方官李督軍來電雖願負維持秩序之全責然二十三日夜又有學生十二三人圍毆一台灣人背部及大腿均受刀傷且以黑油烟徧塗全身生命能否保存尚不可知據此情形日本政府雖不願派艦並命水兵登岸勢亦有所不能等語陳次長答云此次之事日商實屬有意尋釁卽謂學生排貨有違約章自由通商之義然因排貨而直接受害者仍爲買日貨之中國人日商不過間接受損卽謂日商實有損害亦應由日領或公使與地方官及外交部商辦不應擅設商品保護隊按國家平等之理言之此種舉動已足傷害感情今日姑讓一步暫置此節不論學生排貨雖有不合然其行爲不過傷及財產日商果受損害自有條約保護可以請求賠償何以任意逞兇視中國如無政府况損害財產罪亦不至於死日商旣已擅立保護隊猶以爲未足竟將學生拘於私宅擅加毆打繼復聚衆放槍死傷多人謂非有意尋釁誰其信之日使謂死傷一節彼此同之綠當時彼此均持槍刀肆意開放又言此案曲直應俟查明事實方能論定陳次長復駁之曰中國方面已死三人此後有無尚不可知貴使言各持槍刀中國學生素無此物　於日領報告日人皆受磚瓦傷卽可知之日人如有死傷日領報告斷無不提之理至於本案曲直中外各報言之已詳卽不調查亦巳明　同日外交部復照會日使正式抗議照會大意首責日商組織團體儲備槍械有意尋釁爲不法次則比較彼此受傷情形指摘日領報告之不實並引肇事前日領照會認定日領於事前確曾預聞其事又次則援李督來電指駁日使照會所稱學生刦奪天田洋行貨物一事爲誣枉末段詳叙學生巡警等受傷情形及順記洋菜等損失之數目聲明俟查明後再商辦法同日外交部電駐日莊代辦再向日外部切實交涉廿八日外交部派王鴻年沈覲　赴閩調查同日外交部接國務院抄交福建督軍電報告日本水兵登岸游行未携軍械廿九日外交部與日使交涉謂日本水兵雖不穿軍服不携軍械以私人資格登岸然水兵時時來往究易滋事請電飭日領以後不得再令水兵登岸並告以本部已派王沈二員赴閩要求派員會查日使於水兵事允卽電知日領派員事則言須請示日政府後方能答復卅日外交部接福建特派交涉員電查明廿三日夜一鐘有台灣人李某闖入寗波船船户疑其爲賊肆行毆打並以桐油烟遍塗其身由船户送至警廳現將船户三人拘留待質此事與學生無涉船户亦未受學生指合台灣人傷勢不重十二月一日外交部派員赴日使館根據特派員來電面交手摺一件聲明台灣人被毆與學生無涉日領指爲學生所毆全屬誣枉又言福州現極平安日人毫無危險實無停泊軍艦之必要要求日使撤回軍艦日使允電詢福州情形後再議同日外交部電駐日莊代辦告以廿三日台灣人被毆事令向日外部交涉要求撤回軍艦二日外交部再要求日使撤回軍艦日使卽發電致其政府同日外交部所派委員因日使尚無派員復信不能更待啓程赴閩同日駐日莊代辦致外部電報告日外部據領事報告臺灣人被毆事指爲福州秩序尚未恢復之證不允撤艦並言日人聞此消息甚爲憤怒三日外交部據日本使館照會大意略謂續據福建領事報告此次衝突事件實因日貨調查會學生三名扣留日商天田洋行所運搬之貨物據該搬運夫役陳述極爲明瞭嗣經監視貨物之籍民捕一學生送交中國巡警衝突業已終了後經逃歸學生二名約同基督青年學生數址名各持棍棒對日本人肆行擊打籍民數十名持杖前往追至青年會門首即行馳返續更來學生二三百名開放手槍又有馳到之巡警及軍隊開槍援助學生逮捕籍民臺灣總督府繙譯馳往取締亦被瓦礫擊傷學生等並闖入順記料理店將全部器具毁壞中國巡警反偪迫順記主人出具賠償請求書謂損壤器具全係日本人所爲是地方官吏一味放任致使發生此事責任關係最重望電令福建督軍省長愼重辦理等情同日外交部陳次長會晤日本公使復與交涉云此次福州之事日商向學生逞兇且學生均係文人與土匪作亂殺人放火者絶對不同日僑毫無性命之危險本不難推測而得乃日領竟率請派艦日政府卽許之其實即使軍艦到閩亦不能任意攻擊手無軍械斆一派艦究有何益按派艦等事有爲示威起見者此種舉動其結果不過令中國人以爲日本故意表示强硬態度使人人腦中存一不快之念小幡云日領申請派艦則因肇事日僑聯名呈請無可如何日政府爲保護僑民生命財產不得已而許之原議事定即回並無表强硬態度之意並云日本外務省已派一等書記官松岡洋右會同駐京使館二等參記官西田耕一赴閩會查四日外交部電閩檢齊證據候查並電部派調查員卽速赴閩同日駐日本莊代辦致外部電日前根據督軍及特派員電報函向日外部交涉謂事前領事不加防範事後輕率派艦殊非愼重邦交之道務請中止去後茲據日外部復函略稱本國政府所得報告與來函不符蓋發生之動機及衝突之情况曁事後之經過其曲全在中國帝國顧念邦交當愼重公平查明眞相急速解决至派艦爲自衛計實不得已之舉其職務不外臨機保護日商果至認無必要之時立即撤退惟學生團之排日暴舉務請轉達貴國政府嚴行取締云云此福州事件交涉經過之最近情形也 
[紀北京國民大會之前一日]  
　　京師商學各界預定今日（七日）午後在天安門召集國民大會由十七團體聯名　起其經過情形已見前報此次大會除京中學界外各省代表亦已先後到京參與斯會昨日（六日）各校學生仍分隊在各處衝要地方演說並散佈一種傳單其原文云日本强佔我們的山東青島又殺戮我們的福建同胞我們若不快籌抵制方法亡國之慘即在目前現在定於本月七號下午一時在天安門外開國民大會共籌抵制方法凡我同胞均望届時到會共救危亡不勝盼禱之至云云至大會應行佈置事件業由各團體公推學生聯合會籌備一切所需經費由總商會敎育會國民外交協會分擔此次國民大會目的在我國對外表示態度各團體均可提出條件共同商定辦法要求政府與日晒交涉場内外秩序商定由清華學校童子軍維持并由國民大會籌備會函致警廳說明開會宗旨請其多派警察到會保護正午起三座門即禁止車馬通行各舗皆懸掛白旗各學校亦懸旗上書一致救國等字樣預計今日當有一番特别之情狀又昨日軍警方面爲維持秩序起見已派定任務以便照料聞步軍統領衙門及警察廳均出全隊參預此會東海昨午特傳見京師一帶稽查長周傳元密商防衛地方辦法届時並擬施行臨時無形戒嚴防範一切 
[京華短簡]  
　　昨日（六日）星期六國務例會上午十鐘靳曁各部總長陸續到齊要案頗夥議有結果者計有數起（一）福州交涉案對於日艦赴閩曾經政府提起抗議而日政府僅答以禁止兵士上岸含混其詞並未談及兵艦離閩與否當由陳次長檢出抗議書原文及李督電告等件經衆討論僉謂日艦赴閩人心激憤我國抗議要求日人撤退軍艦非禁止兵士上岸所能了事結果俟得調查員王鴻年詳報後再行核辦（一）處置德奥軍艦案討論結果擬將前此與大達公司所訂之契約解除另與裕豐公司重訂契約（一）中東路金幣抗議案駐威高等委員李家　來電報告霍爾瓦特已赴威埠聯絡協約各國擬將中東路改與西伯利亞鐵路同一制度討論結果再電鮑貴卿李家鏊詳細電復再行核辦（一）各省請領軍餉案檢閱吳佩孚張敬堯蔡成勳等電報討論結果提前籌辦又財次潘復因遭嬸母之喪具呈請假决定給假二十日派錢錦孫暫行署理又姚國楨升任交通次長後所遺參事一缺决定以王景春補授又兼署内務次長許寶　仍回參議本任其餘案件未議至十二時十五分散會由李思浩赴府報告 
　　聞安福部方面昨復遣人向靳要求速提農敎函長議員黃某質問田兼農商一節舉靳兼陸軍爲例謂閣員兼他部亦須交國會通過靳則舉從前陳振先以農林兼敎育及最近朱深以司法兼内務種種先例謂兼部無提出之必要至另提一層政府雖無絶對不提之意惟須覔得相當人物故一時碍難决定現聞安福方面擬自十一日起將臨時會延長二十日（原定十日閉會）以便促靳將敎農兩長重行提出但靳對於此節尚未允認 
　　此間得華盛頓消息國際勞動會議特殊國委員會於二十二日開會對於中國勞動之時間問題决議如下（一）勞動時間以每日十小時每星期六十小時爲原則其未滿十五歲之勞動時間以每日八小時每星期四十八小時爲原則（二）每星期得休息一日（三）凡工場之便用工人在百人以上者卽得適用工場法（四）外國租界上所有之工場亦適用此項同樣之時間制（五）速行制定工場法中國委員對於上述辦法雖曾以中國自身之事由中國自行决定之意提出抗議但多數之主張如此故遂决議又聞政府昨覆顧維鈞電云關於國際工會章程我國向無工業之規定當交農部核議今决定援照日本印度之工廠法規辦理希於列國委員前爲剴切之說明云 
　　奥國賠欵自中奥斷交後向由滬關稅司轉向中國銀行兌收歷届導辦在案惟奥幣行情自歐戰發生後與他國國幣價格甚難比較規定與中國亦無直接行情以致此項賠欵數目迄今只得約計核算現聞總稅司之意以目前中奥和約旣經簽押莫若卽將此欵停付以符約意况因常稅抵　賠欵不敷之數均係由洋稅項下補助如將該國賠欵停付則此項支出旣少至提用　餘時自必增益昨並擬具停付奥欵辦法呈請稅務督辦　咨財部核復大約此案可望同意實行照辦也 
　　邇來外交界對於我國烟禁問題頗不滿於陜西河南兩省當軸業得無數函電忠告且謂陜西烟苗最盛河南繼之前途殊爲可慮倘不迅速禁止外人將有相當干預辦法聞當軸以陜西境内南北劃界事之有無尚可推卸惟河南一省並無亂事卽應遵照禁烟章程進行乃竟來此責言殊覺抱愧特擬日内即派妥員密赴豫省切實調查 
[津各界四界請撤楊以德]  
　　六日下午三鐘天津各界聯合會公推代表馬千里孟震侯劉善庭伊素忱王卓忱馬駿李之常李毅韜王秀英等謁見省長爲撤楊以德事繼續請願曹省長託故未見由王敎育廳長邢副官長接見向各代表問明來意各代表答謂楊以德破壞共和誣陷公民曾經三次請願省長均蒙允許照辦而延期已久免職之令仍寂然無聞故此次請問省長對於此事究竟有何辦法王邢二君隨即轉達省長旋又回覆各代表云省長說今日諸君旣爲楊以德事無庸面見如有應譚之話可由余等（王邢自稱）轉達各代表因謂今日之來本爲楊以德事只在求我省長速予撤換不在省長之親身接見與否溯查十月十日楊以德蹂躏共和殘害學生是時人民激憤不可遏止故於十月二十一日請願省長速撤楊以德以弭患端幸我省長賢明嘉納民意許有辦法代表等於是轉將省長所言宣告各界人士因而各安生業學生等亦於翌日上課靜候辦法迄今將近兩月之久共謁省長已三次之多而竟無具體辦法似乎省長失信於代表而代表又失信於各界邇來外間喧傳此事已受省長之愚　來責問者實繁有徒代表等殊難應付在省長迭次回復確係誠實從事况又許以身家擔保代表等固知省長之苦衷然事實上尤宜積極去辦現在内閣又已正式成立究竟如何今日尙請明白指示撤楊日期王邢二君即將上述各情轉達曹省長少頃即來回復云省長說對於此事無論如何他們不辦吾一定要辦各代表云省長旣允一定辦即請省長致電中央呈請免楊以德日期以本月十日以前實行代表等十日再來候一准消息可也譚至此時已五鐘遂興辭退出 
[紀廣州之憲法法議（五）]  
　　大鬧一場無結果 
　　昨日（一日）之憲法會議按議事日程本係討論地方制度開會之初馬　忽提起修改議事規則（爲不出席限制問題）林議長主席未曾注意憲法會議規則無變更議事日程之規定即將馬議員動議咨詢有無附議當時附　者在四十人以上馬議員即要求表决萬鴻圖時功玖以憲法會議無變更議事日程之規定且此案業經前會打消不能再行提出反對將此案付討論並表决楊銘源馬驤堅執非付表决不可褚輔成謂前此在北京時似曾已有决議對於不出席者特加限制俟議長查明後下次再付討論及表决蓋欲調停也楊馬二君固執不可時以猛烈之聲高呼表决表决適有宋汝梅不知何故在議場大鬧似有用武之勢因此議場秩序大亂有若干議員以每星期僅能開會二次時間甚爲寳貴忽又提出無關重要之問題意圖摀亂心殊憤憤卽相率退席届時議長以不能維持秩序宣告休息十五分鐘及再開會人數已缺其大半乃宣告延會 
[粤學生罷課後之大巡行]  
　　昨（一日）各校學生又舉行大隊巡行十二時齊集天字碼頭出發男女大小學校數十校學生千餘人沿途分派學生第二次罷課宣言由天字码頭向西進行途經西濠口同興街十三行揚巷太平門大新街高第街南關等處浩浩蕩蕩直至四時之後復至原處散隊廣東省立第一中學校學生團亦發布罷課第二次宣言云某某不道毆辱學生屢次請　依法懲辦當道弗恤自有罷課之舉至今旬有日矣乃懲辦之事未見而嘉奬之文先頒是非顚倒黑白不分莫甚於此敝校對於此舉審察周詳全憑良心上之王張非肓從又非爲人所利用不達目的誓死不休若官廳不察强迫上課則惟有我　我是聽之　已總之服從公議與同志各校一致行動海枯石　此志不渝　又一消息云學生行經長堤先施大新兩公司門前該公司均預先關閉閘門各學生隊到時仍大呼抵制或拈粉筆在公司門首　寫各種字樣酌歷半小時始去嗣行經十八甫眞光公司時有女學生一隊尤爲奮勇門外聚觀如堵約一點餘鎭始去查三公司近已照常營業矣又是日各生所執旗幟有大書魏邦平一日不去學生一日不上課者更有大書弓長一日不去學生一日不上課者因張錦芳連日有禁止學生法外行動及限令三日上課之故 
[漳人對於福州事件之憤慨]  
　　漳州通訊云漳州各界於二十三日接到福州日人肇禍之訊輿情洶洶非常憤激連日各學生到處巡游演說喚醒同胞堅持抵制并聯請陳炯明轉電福州官吏嚴重交涉陳特於昨日召集文武屬官磋商應付辦法致電忠告李厚基藍建樞薩鎭氷等務以國權民命爲重嚴重交涉萬勿讓步俾慰輿情同時并電請軍政府轉電北京據理交涉又陳以漳城一帶爲日本籍民集處之區鑒於福州前轍自應嚴密保護以免别生枝節業由警廳長佈告所屬人民靜候解决母稍妄動對於日僑尤須互爲禮遇云云 
[軍警撤後之魯學界]  
　　濟南各學校門首日前由當局派軍警把守經學生會與當道交涉已於日昨一律撤退基交換條件學生方面承認暫不出發演講及散布傳單免貽日人口實而留政府方面外對之地步至提倡國貨研究會之總機關原在大馬路之崇德里因商埠地方中日雜處遂覓定　錦巿偏僻宅　遷往居住是日下午各界聯合曾卽就研究會會址開職員會議推定崔唯吾張正方二君爲上海全國各界聯合會之山東代表即於是晚乘津浦車南下其任務除對青島福州抵制日貨之各種問題與全國聯合會表示一致外對於高徐順濟兩路之贖回要求該會實行籌辦云 
　　齊魯大學校於本月三號晚全體學生聚會於醫科禮堂主席祈禱開會遂請本日赴省議會代表孫鴻君報告經過情形孫君登台曰在議會開會後約一小時我校大隊即到會場掁此以後我代表二十五人之見聞與諸君之見聞當不甚相遠也報告畢有李耀宗君提議謂吾輩終日盛唱愛國之說而成效寥寥豈非徒託空談不求實行之所致哉身受高等敎育尚且如此而望一般無知無識之同胞實行愛國是與綠木求魚無異如再不急籌辦法以身作則吾恐中華民國終無强勝之一日也試觀傳單文理淺薄易明道途往來之人一望而通曉者十無一二旣不能通曉則愛國心安能動於中乎是皆敎育未能普及之故也貧寒之人患病而無錢服藥幸則全愈不幸則斃命亦云苦矣是皆無人憐恤之故也年當力强可以勞力餬口而轉流爲盜賊爲害四方是　不講道德之故也此三者地方官固不得辭其咎然而吾輩學生豈可漠然視之乎吾深望趕快組織平民學校由文科擔任之組織施醫院由醫科擔任之組織演講會由神科擔任之其餘一切事情猶其末焉者也此三種機關成立借此啓發我同胞之愛國心俾與我同揚國徽此守眞正之目的也演說畢掌聲震天地主席謂李君之意誰不贊成但其中手續複雜討論頗費時光現已將至九鐘恐本晚難以竟其全功不如付諸本校學生會評議部討論然後實行衆以爲然遂閉會 
　　有周銳記者營米棉業與日人往來曾經商界會議决定全體與之斷絶往來有房不租有銀錢不通融全商界又有宣布周銳記罪狀之宣言書一種發現亦可見魯人憤慨之情形矣 
[鄂省各界之活動]  
　　漢口各界聯合會正會長馬君剛侯昨召集各團體代表會議對付閩案辦法到會者二百餘人首由馬君報告會議宗旨略謂福州日僑無故暴動槍斃學生傷及軍警商民其玩視公理蹂躏主權實堪痛恨凡我國人固當一致反抗然不可過於激烈爲越軌之舉鄙意擬聯合各界請願軍民兩長　武漢三鎭開設演講團九所（漢口四武昌三漢陽二）由 
 
 

Page 7

 
 
　　本會逐日派員分途演講將吾國迭次交涉失敗原因及根本抵制法並亡國後痛苦以白話遍告一般人民每日開演時由各該處警察酌派長警維持秩序云云經衆一致贊成並當場公推馬君爲總代表向鄂當道請願又學界方面於前星期三復在某會開會討論刷印白話傳單及聯絡各屬各學校一致進行辦法當已舉就撰著八員主纂白話復籌議發刋白話報袁君主張發行週刋汪君等謂週刋旣不能使國人注意又不足以表示國事危急應仍發行日刋每日出一大張編輯發行暫設武昌所有經費概由學生團擔任經衆贊成遂宣告散會武漢學生聯合會於前日致電李閩督云東鄰謀我日亟學生倡言抵制純出愛國熱忱執事何故甘爲虎倀竟將學生聯合會封閉倘不願與曹陸章爲伍望速收回成命臨電迫切勿任玢禱武漢學生聯合會叩冬又旅鄂福建同鄉會電云福州李督軍鑒日人傷斃學生軍警並派海陸軍登陸示威凌辱國權至於斯極君乃不向日人嚴重交涉反縱警吏封禁學生聯合會與學生週刋豈必盡箝國民喉舌使其一致媚外而後快耶君中國官吏也中國云亡毛將安附三韓末路可爲寒心君其鑒諸旅鄂福建同　會叩江 
[贛學生之閩事會議]  
　　十一月四日下午三時江西學生聯合會在百花洲沈公祠聞特别會中學以上各學生代表到四十餘人公推劉子池爲臨時主席宣布開會宗旨略謂福州日人無故傷斃我國學生警察事各省均已開會討論對付辦法或請願當道電京向日使嚴重交涉或逕電政府呼籲力爭獨我江西寂然無聞閩省與贛民連閩亡江西隨亡本會急宜籌對付方法李凌鶴云鄙人主張第一步向軍民兩長請願電致政府向日使交涉如軍民兩長不允所請即聯合全省學生游行警告再演講一事可以喚醒國人之注意擬由各學校組演講團幾人一組分途演講即日實行丁偉王圭並主張即日罷課實行演講李凌鶴云决不可驟然罷課應從長討論辦法當經大衆互相討論議决辦法三條（一）公推代表四人（傳競仁李凌鶴劉人龍陳競進）赴軍民兩署請求督軍省長轉電政府嚴重交涉（二）如請求軍民兩長未得圓滿結果即游行警告集衆請願再行罷課（三）由各校組織演講團就各該校附近地點實行演講日人在福建種種橫暴情形並由本會發佈白話傳單及調查部視察各校演講狀况彚集報告又以本省近有不肖商人私運日貨比前加甚本會調查員　積極進行母得懈怠並由本會特派秘密調查員分頭嚴密調查再散傳單通知各校准於五日三句鐘在沈公祠開全體學生特别緊急會討論積極進行　又第一師範學生復於本日下午齊集該校禮堂開會討論此事當推徐鳳祥爲臨時主席迭相演說極其沉痛經議定三種辦法（一）組織演講團（二）組織調查日貨部（三）印刷警告部最後发本校現在學生週刋可以隨時發表印刷警告部無須另設惟以後週刋應更力求刷新藉以警覺人民所有演講團及調查日貨部即就全校學生組織十人轉每團分任演講及調查各事由每班推出十人團起草員一人隨即擬定簡章决定星期六下午出發實行露天講演并具公函報告警廳請派警保護隨又推沈君擬具警告江西同胞書即日付印散發（警告同胞書從略） 
[湘學生爲閩案大演講]  
　　湖南學生聯合會昨因閩案特召集男女全體學生假第一聯合中學校開會討論對付辦法結果如下（一）二十九三十兩日由學生聯合會發布福州日僑暴　傅單並派男學生分東南西北外東外南外西外北八區講演國恥並派女學生向各住户挨户講演（二）以湖南學生聯合會名義電致中央請盡力交涉毋稍讓步並一面通函各省各團體請一致進行决議後即各自預備傅單種種至三十日上午八時許如長郡明德甲農雅禮長沙師範第十三聯合中學英算專科廣益等各公私學校學生即各手執小旗上書各種驚心動目字樣分途出發爲流動之講演回校午餐後再出講演並發布手寫傅單聽者皆甚憤慨至有泣下者至福湘周南各女校學生亦在學校附近一帶挨户講演燈明始歸是日學生聯合會致中央電云福州日人傷斃學警辱國侵權莫此爲甚懇向日使嚴重交涉勒令懲辦兇手撫恤傷民原領撤回新領謝罪有一未允當與力爭萬勿因循致遭後患又電福州各團體云貴處日僑傷斃學警主權掃地國體何存望竭力奮爭敝會誓爲後盾此外各團體除省議會業已星散外其餘皆以先後改選主腦者異常持重於此等問題絶不肯輕於動作故多淡然處之今得各學生之積極進行或足以振聾啓聵也 
[鎭江學生之遊行演講]  
　　江蘇鎭江中小各學校學生對於福州日僑暴行事異常憤慨特於六日一律停課整隊游行沿途散布傳單圖畫等件隊伍整齊態度嚴肅每人各執小旗上書衆志成城快快救國抵制日貨人心未死誓雪奇恥勿忘國恥敵愾同仇密死毋辱願同胞以台灣朝鮮爲戒願同胞犠牲生命以保國權等字樣並於各街巷演說日人在閩橫暴情形語極沈痛並勸同胞堅持到底口講指畫慷慨激昻聽者動容直至五時始各整隊回校七日學生團及其他各宣講團仍四出露天講演各就附近地方自行擔任並向各商號勸導勿進日貨協力同心以冀商界之覺悟云 
　　金壇益智高等小學校爲福建日僑暴行事於本月五日集合高小全部及國民三四年級各學生百餘人於是日上午十時整隊出發前導有校旗國旗學生亦各手執小白旗書有（速救福建）（快快抵制日貨）等字樣由該校出發經直溪橋石馬橋西暘諸鎭折而至近城諸名鎭并於游行時沿途分送傳單人數較多之處由隊長鳴笛停止進行分隊講演觀者頗有感觸聞不日尚擬聯合城巿各學校大游行云 
[南京學界憤慨之狀况（重公）]  
　　大警告大演講八日開國民大會 
　　南京學生聯合會派該會敎育科科長王德熙赴滬參與全國各界聯合會大會昨王君寄回報告謂以總會代表資格列席提議七項（内容從略）又聞南京學生聯合會因鑒於勸導之無效特召集評議執行兩部開聯席會議議决取嚴厲手段五日致函總商會云自五四以來國人猛省僉以抵制日貨爲對待之唯一手段薄海一致近數月來各地商界具有天良仍持抵制初志者不乏其人而奸商圖利私進日貨者所在多有如本城裕大公司業已暴露其他各業想亦不免除已直接警告裕大此後不得再進日貨外相應函請貴會轉告本城各商號自今以後不得再售如猶執迷不悟一經敝會查出卽行焚燬以儆效尤而伸公憤務乞貴會查照辦理並希於本星期日前有完滿之答復臨穎迫切毋任延企總商會除一面嚴切責成各業業董警告各商號外當於次日函復云頃准來函内開以現在商人圖利私進某貨者無在不有囑由敝會轉告本城各商號今後不得再售等因毅力熱心至堪欽佩查本年自五四以後敝會即已刋印傳單分勸各業勿進某貨在案因恐日久漸忘又推定任曹鄭宋四君爲調查主任常川調查俾贯初志頃因閩案發生復又召集與某貨有關係各業業董到會飭令分赴各該業商號剴切勸導不得再進以期一致茲准前因除再嚴切警告外相應函復貴聯合會查照可也 
　　六日學生聯合會報時評欄内關於大演講之評論對於進某貨商界已不啻表示一種哀的美敦書之意今日適值星期各校學生即分隊出發赴全城各商店實行警告並隨帶空白紙本囑令各商業加蓋戳記保證以後不再進日貨所有存貨亦須一律封存不准再賣復鄭重宣告明日　實行檢查如仍有日貨陳售即行焚燬各商家亦卽唯唯應命惟届時能免衝突否以記者之愚對於此舉殊不免鰓鰓過慮蓋恐操之過激有失商界同情救國苦心反不爲人所諒也學生聯合會及各界聯合會籌備會於四日議决舉行國民大會因須遵照保安警察條例先行報告鎭署警廳縣署頗費手續各官廳多方勸阻無效又未便壓迫只好暗爲防範免肇事端國民大會會場即在大中橋公共體育場準八日午後二時舉行 
[紀旅寗閩同鄉之聯合會]  
　　本月六號南京福建同鄉會憤日人在閩橫暴首由會長陳佐熙發起聯合邀集鎭揚二埠皮絲公會代表盧秉方盧紫驊王雲五等蒞寗即日在全閩堂開福建同鄉聯合大會議决電請政府嚴重交涉電文如下北京大總統國務院鈞鑒日人在閩橫暴全國共憤旅蘇閩人集寗開會誓死力爭作外交後盾籲懇嚴重交涉勿示退讓旅甯福建同鄉聯合會叩魚 
[南京飯店之慘劇]  
　　下關南京飯店經營經年始告厥成自九月二十五日開幕以來營業異常發達其一切建築均採最新式樣並於三層樓上設置屋頂花園另設俱樂部安居與遊戲劃分爲二設備完全電燈電風汽爐均係自備機器餘如彈子室閱報室理髮所販賣部軍樂亭影戲場網球場凡可增長旅中興味者幾於無微不至誠南京獨一無二之旅舍也近又另闢蒔花别墅搜羅中外時新花草並聘北京大鼓師及蘇州灘簧日夜在屋頂花園演唱影戲亦移演其中昨日（星期六）遊客異常擁擠門票售出四百餘張晚十一時屋頂正放電影而電箱忽走電火光陡起延燒樓門遊客四奔逃命無如樓門火勢猛烈四面太平門太平梯又經鎖閉不及開放無路可逃呼救之聲慘不忍聞有向牆外（高十餘丈）跳下跌斃者或跌傷臥於馬路因而踏斃者亦有人向屋内跳下跌斃或跌傷葬身火窟者火燄愈燒愈熾施救無法延燒二小時全屋成一片焦土事後調查旅客住於二層及三層樓者尚得逃出保全性命惟四層樓及屋頂花園影戲場之遊客不及逃生者甚多跌斃於馬路者有省議員顧希曾妓女高金紅及不知姓名之男女各一名跌傷送醫院不及救治之萬某等三人餘如跌斷手足及跌傷頭面者有蘇妓花雲仙花菊香及不知姓名之男女三十餘人至燒斃於屋内者一時尚無從查考 
　　省議員顧希曾人極誠篤平日向不涉足妓院酒館遊戲場昨晚因警察某區署長力邀赴下關觀影戲顧君因情不可却乃偕往不幸遭此浩刼亦云慘矣聞某署長亦跌斷手臂尚無性命之憂又省議員馮某昨晚亦在該店三層樓俱樂部宴本會同人幸散時尚早未罹是災查該店一切頗稱完備有自來水管滅火機太平門太平梯等以防意外之變無如茶房工役等均未練習一時變起倉卒遂致無所措手太平門不及啓鎖自來水管滅火機不知運用施救慌忙間各自奔逃遂致成此慘劇聞該店經理賬房招待茶房工役人等均各有押櫃洋數千元數百元不等保有火險十八萬云字林報六日南京通信云南京飯店大火全屋焚燬火起於屋頂花園開演影劇之際大衆驚慌電燈皆熄出路太狹傷者數百人恐喪命者不少有數人自屋頂墜下跌斃街中牆垣焦黑餘火未熄火勢之大可知警察現準備搜查死屍又七日通訊云南京飯店燬後餘烟未息警察須至明日始克開始搜查死屍頃赴警局詢問尚未知死者確數預料必多從屋頂躍下而死者計有三人已由警察查明 
[蘇議會記事（七）]  
　　蘇會自二十五日開會後至今十二日無日不發開會通知票無日不發議事日程（惟六日係專開决算審查會）而人數迄不足以故第二大會尚未開成其法定時間已滿因人數不足改開談話會者兩次第一次係商催促議員到會之法迄無結果其言論大槪分爲兩派一派主張議長到各公寓敦請一派主張實行十日不到除名之規定而五日四時之談話則幾變爲戰場記者於是蓋有以窺開會不成之徵矣蓋是日所談第一件係催促議員到會有主張由議長發信致各縣農商敎育會敦促各在籍　員到會者有主張將不到會議員姓名公布以便　紙　錄俾人民知　舉議員之何如者有主張各屬舉代表敦請者議長謂在省議員不難遍謁敦請至在籍議員决不能登門奉請惟有以電報快信催促之法較爲適用並希在省諸公共同招致第二件係儲議員南强近自北來於江蘇前途有所計畫而辭職書以未經大會准否未能答復若同人一致挽留儲議員要以撤銷辭職書則可免去經大會手續衆表决一致挽留請　撤銷第三件議長報告此次寗電廠購新機計價十五萬元經黃守孚等以此機是否應用且價格過巨外間　有煩言提出質問而省公署曾招往閱看合同昨省署來信囑復請公同討論龔廷鶚馮世德徐宗鑑謂議長不當往公署閱卷大肆詰難吳福康張援和之鄭立三說明議長有個人及代表全會二種資格如議長以個人資格往並無不合若以議長名義前往殊非所宜議長謂此事係黃君等質問於先赴省署閱合同於後我雖議長示去議員資格對於本省事件有所調查似未可遂認爲不合龔馮等乃謂議長　閱合同當日回會何以並不報告會員議長謂當日往閱案卷不齊由公署中說定檢齊再行送至會中請質問人及同意者閱看且質問案本以出咨及接答復後公布爲職務完了本無適用其他方法報告全會之必要也龔馮等以謂議長致省署函中有詢及同人等語所謂同人者是否爲全會會員議長謂同人二字之範圍可大可小此事本發生於黃守孚等之質問則質問人以外槪不負責當然無須訽及龔馮等大怒斥爲違法朱紹文謂馮議員聲聲言違法請問議長寫信不可稱同人係根據何法馮不能答朱謂此案關係省欵甚巨省署第四科長之不快猶有說也汝等藉此摀亂試問何意馮不能答朱迫之氣盛言宜馮窘甚衆起排解之而走出者紛紛談話會亦遂告終此爲蘇會中十餘日來最有趣味之話而省會不能開會之理由閱報諸君可於夾縫中求之矣外此尚有可記之事數端列之如左（一）六年度預算案已由省署交到但會期已過一半不知各位議員將以何法了之至五年度决算案則以數日大會不能開會多改爲决算審查會者已於上星期土曜結束刻正在印刷中只待大會開成便須行二讀矣（二）俞紀琦查辦案經張福增提出後王發蒙又提一案張福增又補一說明書而謁張爲俞疏通者頗不乏其人而（公道）（星期二五出版之報紙類聞係龔馮徐吳數姓所組織）則頗爲之辯護且以觸犯刑律怵張良可異也聞此外中級官吏尙有將遭查辦者刻方在醖釀中云論者謂查辦愈多大會益難成江蘇吏治前途眞不堪問矣（三）八年度預算退回箥署聞省署又復交會其措詞　省署確係二十一日收到故二十六日交覆議並未過期而據會中人則二十日送去且所有收條憑證具在省署云云殊不足據大約此案必又爲開成大會時一爭點矣（四）六日之夕下關南京飯店電機走火被燬議員顧希曾適在影戲場看影戲不及下樓由三層樓頂躍下竟致殞命顧君性情亢爽守正不阿故同會中多悼惜之會中爲之下半旗云 
[南京快信]  
　　今日（八日）下午二時在公共體育場開國民大會軍民兩長諭王憲兵司令王警察廳長勸各界勿作過激言論多派軍警彈壓以免别生枝節 
　　全城洋貨店因今日開國民大會多數閉門歇業門前均貼暫停交易字條 
　　學生今日上午在公共體育場焚燒某貨將全城各校學生分爲南北二大隊北大隊（一農高師高師附中金陵大學金陵附中曁南來復匯文赫德成美華中明德金陵神學女神學女基督）南大隊（求實一工一中河海一女師範四師金陵女大法政鍾英南京中學基督中學）北大隊以本會執行部長爲隊長各科正科長副之南大隊以本會執行部副部長爲隊長文科副科長副之北大隊在乾河沿金陵中學齊集南大隊在八附塘第一中學齊集上午八時半出發各校於八時半以前一律到齊組織交際勞働通訊輜重糾察五分隊各隊均由大隊長指揮秩序異常整齊午後仍參與國民大會 
　　省議員徐瀛提議查辦江南水利局局長沈佺違法溺職舞弊營私案王鴻飛提議請省欵補助德文同濟醫工專門學校學生案顏作賓提議議員無故不到會請依法宣告除名以重法紀而维會務案高郵徐震之請議咨請省長迅飭興修江北運堤閘洞以免水患而利農商案又議員薛鈞培提出寧省電燈廠訂購新機經黃議員守孚等提出質問　否覆加考核質問書胡允恭提出對於省令全提忙漕滯納罰金質問書昨已由會咨請省署於五日内答復 
　　南京河工辦事處昨日成立附設馬路工程處内 
[杭州快信]  
　　省議會今日午前九時開特務審查會審查購買前清侍御李慈銘遺藏書籍備列圖書館案下午開議鄞縣統捐局長陳炳華　國病民等案共十三起 
　　學生聯合會定期十日在鳳舞台化裝演講該台以房屋修理未竣不允假座現已决定改期 
　　此間錢業釐貼問題財政廳指爲現水復活函請商會籌議辦法并飭杭縣查禁昨悉該會已據情函復財廳大旨謂時至今日呼籲者迄無實際維持者徒託空言各銀行旣無實力救濟惟有任聽自行設法吸收現洋以維目前之急云云錢業會館准硤石商會函請設法接濟現洋維持米業該業領袖今午開會集議對付辦法 
　　梁士詒今午應蔣運使之招赴靈隱遊覽晚間文武各機關公請至西湖羅苑飲讌聞夜車卽將返滬 
地方通信 
[松江]  
　　敎育會員爲公欵事之疑問松江敎育會會員徐士　侯伯森張獻庚沈維華致函會長倪汗忱云閱十一月二十五日第七期新民報載農敎兩會爲公欵事具呈省長全縣命脈攸關如已經職員會之議决則近來職員會中未聞有此提議况本會中職員明白此事者甚多諒决不作此不明以白之表示如未經職員會議决遽爾列名上陳則會長不能以一人意思代表本會多數職員究竟此事曾否經過職員會議此會員等應行質問者一也清查公有欵產松人士咸請從辛亥年　前府移交起逐項清釐以昭公允而本會呈上獨於民國三年前之公欵竟無一字及之豈此數年間之公欵產非吾松所有乎抑此數年間之公欵產其中與敎育欵產絶無關係乎此會員等應行質問者又一也尤有陳者自此呈登載後人言嘖嘖有謂敎育會中有人受運動故作此違反民意之舉道路傳聞縱未足據爲事實但會員等爲愛護名譽計有不能已於言者務請立交職員會公决俾不致受左右袒之名也云云未知倪會長將何以答復也 
　　敎育會開會紀縣敎育會於七日午前開職員會及女子敎育研究會職員會由會長倪汗忱主席女子敎育研究會山恒德女校校長方綠君主席茲將兩會議案錄下職員會議案一件會員徐壽舜質問清查公欵案决　由會函請縣署宣佈卷宗以期澈底清查一件加入各界聯合會案决議本會已用團體名義加入該會凡爲本會會員均得爲各界聯合會會員毋庸再議加入女子敎育研究會議案一件松筠女子職業學校校長李東英提議改良　級烹飪兩科及增設紡織科案决議　級科不特須敎以運針縫合并須敎以裁剪及節省材料方案烹飪科亦須令學生自行支配作料俾合自學輔導主義增設紡織一科尤合時勢所需應照原案函知各女校酌量增設一件縣立第一女高校長楊紫雲提議學生訓練方法及補救留級學生方法案决議訓練須從嚴格入手然亦須動以至誠曉以利害俾自覺悟至留級 
由校購備課籍分配應用以資補救 
　　縣校學生聯合會宣言書縣立學校學生組織學生聯合會各情已誌昨報茲將發起組織該會之第一第二兩高小學生會宣言書錄下茲者魯難未已閩患　與瞻念前途怒焉如擣慨神州之陸沉心　報國痛强鄰之日迫志切復仇此四方義士之所以奔走呼號雲合帮應也凡我縣校學生縱能力尚有未充而愛國之心奚肯多讓汪踦不生誰執干戈衛國終軍雖幼何難弱冠請　敝會同人爰發起組織縣校學生聯合會作政府之後盾挽時局之　危謹訂簡章微求同意如蒙加入無任歡迎國危矣事急矣臥榻之旁豈容鼾睡覆巢之下寗有完卵衆志成城同舟共濟是所望於貴校諸同學者　貢葵誠伏希亮察專此佈達鵠候王　松江縣立第一二高小學生會同啓 
[蘇州]  
　　續派大批巡船水警二廳趙雲生廳長以第二次江浙聯巡之期已届特訓令游緝隊營長李　庭選派巡船十五艘又令二區師區　轉飭駐防洞庭東山之第四隊選派師船十艘又吳江第二隊選派五艘尅日赴柳湖　山湖一帶會查又令第三分隊長陳子伯　帶巡船八艘會同第三區駐常之薛如江赴唐巿沙洲調防統於昨日出發矣　　獎給救火受傷之隊士　晚聞門外石路美華鞋店失愼時火勢甚烈消防隊各隊士奮不顧身登屋施救以致跌傷六人内有二人受傷較重均經舁送美國惠更生醫院醫治茲崔怡庭廳長以該隊士等救火出力因公受傷特捐廉洋二十八元以二十元給予身受重傷之二隊士其餘四人每名賞給洋兩元以資調理 
[嘉興]  
　　各界聯合會之成立會嘉興各界聯合會會由籌備處通告各界定於七日下午在縣商會開成立大會到會者約三千餘人商會地點狹小改在講演廳開會當由籌備會幹事長顧鳳台報告經過情形後由上海代表王某與該邑各界依次陳述意見大致不外熱心愛國抵制日貨堅持到底勿貽五分鐘之笑柄等語旋即投票公選評議員乃以人數太多投票爲難且時亦薄暮經人提議俟日後由各界各推代表報告到會再行定期開會經衆討論多時卒無結果而散時已萬家燈火矣 
　　各界請願代表嘉邑學商工農警各界於六日上午在講演廳開國民大會推定男女代表二十一人向官廳請願等情已誌報端茲將各界請願代表姓氏探誌如下葛敬庚沈奇楊雍和趙冕陸費　余仁風周福慶潘應祥郭翊顧紹　顯紹鈞劉　廣黃式金周鼎銘陳知禮夏劍飛尚彝貞張學英徐祥芬陳才頴湯肇修 
雜評一 
[京學界要求發現（默）]  
　　處新潮激盪之世界人皆極力擴張敎育爲抵抗之利器而我則自毁棄之如今日學校敎員罷工之風潮將由湘而贛而京幾有不可遏止之勢此其故蓋非細也數年以來中國之言敎育類皆曰維持現狀所謂維持現狀者即不進步之代名詞也以世界日新之趨勢而我不能隨以俱進僅保守其固有之舊物其不能起而與世界抗已顯然可見况乎現狀且不能維持耶優待小學敎員之說當局屢有所表示乃考其實所謂優待者等於廢紙之紙幣耳政界不能枵腹從公而欲責小學敎員枵腹以盡心於敎育耶此種輕視敎育之心理苟常此不悟吾恐同盟罷工之風潮愈演愈烈前途將不堪聞問也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[日使署參贊官赴閩過滬]  
　　駐京日本公使近因福州日人槍傷學生安警一案遴派署中漢文參贊官西田畊一前往福州從事澈底調查以資研究昨西田參赞官已由说抵滬於午後拜謁駐滬楊交涉員聞該參贊官定於本月九號乘輪往福州云當經楊交涉員函致淞滬警察廳派員妥爲保護 
[工界集會討論閩事]  
　　昨日下午二時工界假座振華工廠開大會到者頗衆公推朱葭琯主席報告開會宗旨略謂閩省日人之暴行欺侮我國太甚並報告報載經過情形會衆聞之無不憤激公同議决先行電請中央據理力爭無稍讓步以保國權設無圓滿結果當爲最後動作電文如下北京國務院各部總長鈞鑒閩省日僑無故各持兇械傷害學生警商外人一案始則蓄意尋釁侵我主權繼則遣艦示威派兵登陸似此違背國際公法不顧人道主義實屬橫行無忌中日兩國親善徒託空談且視我燦爛中華民國待爲朝鮮琉球之屬矣凡有血氣者無不痛心疾乎引爲奇恥大辱乃閩督李厚基軍民兼治百政廢弛事前旣不妥爲防範設法制止事後又不速籌挽救據理力爭福州爲所轄範圍責無旁貸尤非撤任查辦不足以謝國人惟是工人爲四民之一熱忱愛國具有天良詎能袖手旁觀漠然置之度外况歐戰華工冒險疆場艱苦工作其贊助於協約國者守繁有徒以致美參院保留山東保工會催派代表成績昭然是其明證倘政府長此醖釀尚無具體解决辦法深恐民氣激昻一旦暴動罷工挺而走險大局不可收拾伏祈鈞院嚴重交涉勿稍退讓不屈不撓一面電請協約國力扞正論維持公理保全東亞和平以爲最後之援助而工界中人抵制日貨斷絶經濟來源接濟米糧實行嚴禁私運救國救民不得不表示决心全體工人一致願爲國家後盾藉可申張國威息平衆憤臨電惶悚不勝迫切待命之至 
[關於抵制之商界消息]  
　　南貨業本埠全埠南貨店各執事昨日在法租界小東門外雜貨公會開會討論永遠抵制劣貨事約二小時之久公同决定選舉調查員八人先後各店調查未曾售完之劣貨究竟共有若干及各店有否存店待調查清徹如何辦法再開大會邀集公衆會議永遠不進不售之事均皆贊成照議積極進行 
　　參行滬南裏鹹瓜街一帶參行林立門前持懸吊牌上書東西洋參高麗野參等字樣前日有某某等行經學生團勸告牌上字句大礙抵制請急另換字句勿售劣貨等語該行等均皆允從各行已一律將招牌上關於劣貨等字或貼没或改換昨日同行公同議决門前懸牌一律改換吉林人參眞西洋參云 
　　豫園小販攤邑廟豫園中所設露天各攤大半皆有另貨此次繼起抵制各攤主大爲恐慌業已舉出代表趙陳劉三　查明全園攤基共有三十六户乃向學生聯合會接洽昨日起一　蓋章簽字設立上海豫園日貨限期清理會俾可着手進 
[商界聯合會開會併紀]  
　　法租界前日（七號）法租界商業聯合會在東新橋街本會事務所開常會到者四十餘人葉貺辰主席沈開施紀錄由主席報告今接上海學生會來函擬組織劣貨調查會派代表一人本會應即派定覆報該會并謂福州槍傷學商軍警一事彼國不但不自引咎而且派艦示威欺藐太甚本會應步學生後塵設法組織使彼國有所警悟衆皆贊成又議前發通告請各段每舉評議二人幹事四人訂本日一律報會當由第一段時大鈞第二段周德潤第五段周鳳銓第六段江錦春各交名單未舉者請即舉定報會又議派收各號自認月捐一切手續仍定即日收取未議本會會所不合辦公由江錦春報告一時尚無相當房屋俟覔定再行宣告議畢散會 
　　文監師路文監師路工商聯合會於昨日開第二十次常會首由潘東林提議閩事問題言辭懇　謂若不急求對待方法將步埃及之後塵不得不急於討論經衆議决先書通告力勸各商號不進日貨爲第一步懇求本路各店塡寫誓不再進日貨之志願書爲第二步嗣後派員秘密調查爲第三步當衆議决即日施行次由陳震源提議組織義務夜學亦經通過聞不日即行開辦 
　　海寗路海甯路商界聯合會昨晚七時開全體職員會議宋誠彰主席（一）報告經過情形（二）爲福州日僑橫暴雖有各省各團體電請外交部嚴重交涉然吾國政府官僚對民意殊屬敷衍吾國民亟應自决自救各盡天職所存劣貨若干互相檢查限日售清不得再進劣貨衆贊成（三）照本會定章應再添舉副會長一人當投票選舉王永昌江潤卿得同票再决選五永昌得多數當選爲副會長（四）本會第一義務夜校業經成立茲據虞兆芳報告第二義務夜校已有相宜地點應卽設辦以便開通商家學徒之智識當付表决通過（五）選舉校董四人督察校務當公舉刁恒忠陸榮泉顧士俊洪嘆世四君爲校董遂散會 
　　滬西滬西商界聯合會於前日下午一時三大沽路福蘭里會所開成立大會選舉各職員會員到者百餘人來賓有各路商界聯合會代表二十餘人公推金省三爲主席徐雨岑爲速記先由主席報告開會宗旨畢卽請來賓演說各路商界聯合會總代表俞國珍演說略謂商界聯合會完全由商家組合勢力雄厚非他團體可比但願始終無懈竭力從事并望各會員互相友愛對於國事熱心進行庶不負組織斯會之本旨繼由張慕曾吕靜齋童理璋相繼演說多勉勵之詞隨由各會員投票選舉計當選者會董唐美甫戴富祥二人正會長金省三副會長顏芹香評議員徐雨岑等十一人調查王楚香等八人交際黃蔭甫等四人文牘王恩孚等二人庶務劉順昌等二人會計徐繼興迨理舉畢散會已鐘鳴七下矣 
[全國各界聯合會評議會紀]  
　　昨日（八日）全國各界聯合會開第十七次評議會施洋主席馬少奎盧任華记錄主席報告（一）蓬萊學生會來函認捐二十元（二）福建加派代表陳杰謝翔高到會（三）濟南補派代表張正方到會（四）討論張敬堯圍焚澧株姦淫搶殺摧殘敎育停兌紙幣私增鹽稅密賣湘鑛運米濟日勒種雅片盜賣紗廠强奪汽船殘害輿論槍斃記者種種禍湘罪惡（湖南代表彭璜提議）李宗鄴張敬之李耀南互有討論結果衆主張縷列其罪狀通告全國共伸公憤驅出湘境（五）倪嗣冲部下第八中第一營兵士加暴行於安慶蠶桑女校案（執行部建議）當决定辦法四項如下（甲）痛斥該省軍民長官縱殃民之罪名責令其嚴懲統兵官吏及不法兇兵（乙）切責安徽省議會敎育會法庭何以媚兵諂吏致使人民沉寃莫雪（丙）通告全國軍界請其正倪嗣冲之罪（丁）通告全國各界共爲皖女界伸寃（六）李耀南臨時動議陳樹藩之禍陜不亞於張敬堯之禍湘更甚於倪嗣冲之禍皖亦應由本會宣布其罪狀請天下共討史采丞潘惠齋附議付表决照動議案通過（七）潘惠齋臨時動議去函天津各界聯合會學生聯合會間接促全國商會聯合會令各省商人一律實行抵制日貨李耀南盧任華張敬之附議付表决通過盧任華並主直接函該會責以大義促其速行陸濟附議付表决通過散會 
[學生聯合會總會消息]  
　　兩日理事會紀前日（七號）下午三時學生聯合會總會開理事會到者王德熙狄侃馮復光劉振羣康白情主席狄侃提議（月刋經費問題）劉振羣主張籌足一千二百圓之經費即可一面出版一面再從長計劃各理事相互討論主席提起付表决康君謂經費與名稱手續先後倒置本席情願抛棄表决權其餘多數通過馮復光提議各報登載安徽小垣安武軍欺侮女學生事此種行爲暴戾恣睢大家宜設一相當辦法以平國人公憤而雪女同胞之寃恨狄君主張先打電問明詳細情形再妥籌辦法當場付表决全體通過昨日（八日）下午二時又開理事會到會者王德熙狄侃馮復光陳肇　康白情劉振羣理事長狄侃主席文牘員華振聲記錄先行討論月刋名稱問題康白情提議用（五四）二字理由（一）因五月四日爲我國青年奮鬭之開始紀念日（二）選擇材料可以有一定之標準（三）因（五四）二字已深印於國人腦海之中用之可以收廣告之效用王德熙亦主張用（五四）謂可以引起國人之注意可以使人回想當日吾人之犠牲因有是日世人方以爲世界上尚有吾人托足之餘地劉振羣主張用（中華民國學生聯合會總會月刋）理由（一）可引起國人注意（二）月刋銷路之伸縮關係内容不關係名稱且用本會名稱亦未必不能暢銷陳肇榮主張用（中華民國學生聯合會總會月刋）以是名之足以使國人注意未見不如（五四）馮復光以爲據康理事所發表意見本會雜誌旣以研究抽象的學問爲宗旨本席以爲用總會的名目範圍未免太廣若取紀念的意思用（五四）方面又嫌太小所以本席主張用（乙未潮聲）對於（五四）（中華民國學生聯合會總會月刋）的兩問題本席均不承認爲要當根據康理事的先例聲明抛棄表决權討論旣竟主席付表决除馮君放棄表决權外贊成（中華民國學生聯合會總會月刋）者二人（劉振羣陳肇榮）贊成（五四）者二人（康白情王德熙）因主席贊成前名故决定用（中華民國學生聯合會總會月刋） 
　　美國加利福尼亞省中國學生來電全國學生聯合會總會鑒日人禍閩望一致力抗同人等願作諸君後盾美國加利福尼亞小中國學生同叩（譯自英文） 
[關於演講之紀事]  
　　學生之演講（一）育才公學出校學生二號自公共體育場返會後即開緊急大會討論各種案件并由會長榮艦曾宣言本會同人皆出校生與在校者不同理當日日救國鞠躬盡瘁不可徒於五分鐘内呼號奔走而即自以爲愛國矣熱心矣此種愛匣實無異於賣國云三號在城中演講四號在閘北宣講下午在老太平街荳巿街等塡志願書六號上午復在閘北宣講並分隊調查各工廠結果幾無一廠無日貨并有大成織布廠者并不容調查員參觀下午在虹橋一帶塡志願書該處已有某某學校負責惟闕漏處頗多故特補其不足七號八號在倉橋一帶塡志願書及宣講此數日中該分會共發出傳單多種其在荳巿街所發者則尤注意於運米出口事云（二）老北門友誼學校自停課後連日出發演講并分散傳單前日（星期日）分作兩組出發第一組於午後一時在小東門大東門及南巿各處演講題爲（救福州不可忘青島）（抵制日貨是對抗的利器）（救國即是救已）聽者達二百餘人至五時始行返校第二組於夜間七時出發在民國路西門等處演講先吹軍號召集人衆然後登台演講題爲（買賣日貨不啻自殺）（抵制最（）久的不是暫時的）（福建及山東所處地位之重要）（青島租借之歷史）等聽者異常擁擠說到慷慨激昻時有鼓掌者有痛恨者最後三呼抵制日貨提倡國貨中華民國萬歲而散返校時已十點餘鐘矣（三）北浙江路兩江公學學生分會自二日參與大游行後得學生總會停課演講之决議即於三日上午開緊急會議提議分投演講及印刷傳單事四日分組出發至閘北一帶演講沿途遇有買日貨者婉爲勸導五日至各商店請塡寫永遠不進日貨志願書六日往城廂一帶演講七日至北火車站一帶演講（四）打鐵浜中華同義義務學校演講部自前日出外大演講後女生方面對於抵制日貨演講夏進一層昨日（八號）午後一時出發分向該女生等家庭附近各居户勸告婦女激發天良寗儉毋奢勿再購買日貨爲根本上抵制云 
　　各團體之演講（一）日前（七號）救國十人團聯合會出發至南翔宣講九時齊集車站到者三十人當搭快班車前往到站時即由該會團員馮松園所派招待引至鎭北意誠善會招街所經馮君親自慰問當派董天爵朱睿豐崇淦泉邱稼禾四人開赴該地十人團會長金君及義務小學校長吳君探詢一切嗣還意誠善會午膳　畢即排隊赴義務小學之臨時歡迎會旋即在該校門口開始宣講聽者三四百人首由崇淦泉說根本救國當自自己做起次董天爵述福州日人之蠻橫同胞之慘禍次朱睿豐說販賣日貨如授刀求殺次邱稼禾說亡國苦况十人團原旨次董天爵崇淦泉作官民問答講演奸商賣國之罪惡次虞植卿報告該地勸告情形惟新大洋貨號昧心反對等語又董天爵與樂志怡作中日商民五分鐘熱度滑稽辨難次王雪寗說採用日貨無異飲鴆止渴至是由邱稼禾宣告休息另覓馬路口爲第二次宣講由崇淦泉董天爵朱睿豐虞植卿相繼演講回滬時於火車中亦演講不息直到站時始散此次攝有照片多張以留紀念現定本星期（十四號）再往大塲鎭宣講（二）商界少年救國宣講團於七日晚在小東門舉行八十次幻燈宣講首由談馥祥講日人在閩魯之暴行次董伯堃講吃飯與救國之關係次何福春講抵制不尚空談次姚士箴講不除奸商焉能抵制次余文　講自動與被動利害結果之比較次　　畦講當局賣國之行爲　而吳進之陳仲子劉　仙等均有演說方極沉痛聽者三百餘人時有國員陳良才汪廣衡武動達等二十餘人照料秩序並分送諷剌書及警告單等件至十一時半始返（三）昨日下午二時青年五九團宣講隊出發在南巿豆巿街爲露天演講首由李恒林汪舜孝陳有德等宣講良心救國抵制劣貨亡國之痛苦等題繼以胡天祿吳紹彬唐良生等講救國之方針毋忘國恥勸用國貨並有周善甫孫小　　德華等在場照料（四）派克路百合里勵志愛國宣講團前日（星期）下午二時出發至城内邑廟星宿殿空塲及大殿前宣講講員爲朱稼甫徐惠施周少葵奚成良蔣少梅朱文華吳兆麟講題（某國在福建强暴之情形）（視劣貨當作砒霜毒特）（國貨不振興之原因）（人人注意國貨）（積極與消極抵制）末由張永綏萬海麟講（奸商販米接濟祗抱金錢主義不顧見孫做牛馬）（莫借外人爲護符大進劣貨）並有陸萬里沈學潮張同福戚世法居守仁王光仁等在旁照料聽者五六百人（五）滬北女學聯合會演講團於昨日出發往閘北嚴家閣一帶露天演講會員周仲達陸俊儀陳遜敏龐　英等十餘人均相繼演講聽者莫不動容 
[最近進口日貨表上海學生聯合會調查科稿]  
買號　　船名　　來埠　貨名　　件數　　　價值 
和昌盛　竹島丸　大阪　札脚帶　四○○打　二六○○元 
又　　　又　　　又　　絨線毯　二四○條　三二○元 
又　　　又　　　又　　錫箱　　六○個　　一八○元 
又　　　又　　　又　　面盆　　二四○打　九○○元 
又　　　又　　　又　　燈筒　　一二○打　一四○元 
又　　　又　　　又　　料燈　　一七○打　三八○元 
鼎記　　又　　　神户　香菌　　九八五斤　九○○○元 
又　　　又　　　又　　海參　　一六件　　一八○○元　　 
大盛公　春日丸　大阪　鏡子　　二四件　　七五○元 
又　　　又　　　又　　面盆　　　四件　　二六○元 
[愛國商號錄（上海學生聯合會調查科來稿）]  
　　上海學生聯合會近爲（抵制）事備有不買賣日貨之志願書一種送往本埠各商號徵求同意凡自願（抵制）之商號即行塡寫連日塡寫者甚踴躍足見商人之富於愛國心茲將已塡寫之各商號逐日發表 
　　老白渡街信昌成聚源長興萬隆恒順濟和昌張祥豐新森大慶源榮大大正永昌泰合太陸義源順大盛振昌裕茂永吉祥豆巿街鴻盛龍大成源盛太啓太隆昌大茂錦發周義太成茂順坤和泰同順楊順興源豐萬豐長愼永豐長義同德生義昌恒源永大昌來億葆大大碼頭聚源盛正興太安裕毛家弄豫源同興張順興吉祥街致祥仁元恒除益愼萃和元善老太平街立康同昌祥龍德橋裕和洪昇碼頭章東明虹橋西首義大和虹橋東首協茂順西唐家弄口芝記舊縣基路中德興祥城内小橋塊森茂義大和中華路太平弄萬愼德大東門外長太昌城内虹橋南首綺雲齋太平街夏日生小東門天生小南門勤信堂 
[海軍學生與新闻記者談話]  
　　烟台海軍學生昨（十一月八日）請本埠各報記者及外埠駐滬各報特派員假愛多亞路十三號開茶話會公推代表八人出席報告出校眞相先由查夷平起言略謂此次出校爲謀我國海軍敎育之改良及爲平民爭軍籍而起是校自民國五年黎前總統與前海軍程總長爲普及海軍敎育起見訂立專章規定每年向各省招考二次每次有五十人可應選從前二十一省祗十九省占有學額原額百人今尚餘八十五人自復避事變後原定章程即爲少數人更易將每年招考二次改爲臨時酌定改由中級以上軍官保送學生入學繼述該校課程之腐敗設置之不當極爲詳盡末言要求三事（已見各報不重錄）不達目的絶不回校之决心寗犠牲個人學業不忍以關係國防與商業前途之海軍任其腐敗而不加改革也極望各界體念海軍關係重大以精神上之同情力加贊助中國海軍敎育得有進步皆出今日諸君之賜詞極懇切經馮叔鸞包志拯謝碧田等各表同情並允協力贊助復由學生代表王啓剛報告海軍學校内容種種并將海軍部致陳恩　司長之部電出示大衆電云東函及學生請願書並冬二支電均悉查學校理宜隨時改良責在本部自應力求整頓海軍校課年限應加斟酌辦理總期能收實效至按年按省招生乃國家海防計畫洵非該生等所可任意妄求着即明白宣示由陳司長即日帶同各生回校按理由書所陳各節逐條秉公切實查明再行核辦倘有不遵是屬刁狡本部爲維持敎育起見不能姑恕所有理由書之解釋另寄海部魚云云討論多時擬由江蘇省敎育會上海學生聯合會上海各界聯合會上海報界公同函約陳司長會晤請基轉達海軍部容納學生之要求當揈沈卓吾與學生代表查夷平於今日同往省敎育會接洽 
[商界總聯合會致楊交涉員函]  
　　各路商界總聯合會昨致江蘇交涉公署函云（上略）敬啓者敝會接准福建路商界聯合會來函提議該路豐泰洋貨店於本月四日下午七點三刻鐘被盜匪四五人持槍入店刦去現洋鈔票數百元並槍傷店夥三人華捕路人各一名一案查本路地當衝要時非夜深竟有盜案發生殊於公衆治安有莫大關係本會於五日開會公决辦法兩條（一）已獲者嚴懲未獲者嚴緝（二）盜案發生地點每在熱鬧之處此次竟傷多人租界當局應負其責嗣後應多派探捕輪流在該處巡緝以保公安以上兩項請由總會函致交涉員要求工部局爲納稅華人維持公共安寗又准天潼路福德路商界聯合會函稱該兩路交叉之處扒竊極多凡由輪船碼頭上來客商所帶行李物件時見被人中途扒竊幾於無日無之租界地方華人旣負納稅義務應受公家保護租界當局對於租界安寗責無旁貸爲特函請總會函請楊交涉員要求該處捕房設法多派探捕輪流巡緝使宵小不至生心客商不至裹足等語查福建等路各分會來函所稱各節確係實情敝會同人僉謂租界當局旣負保衛界内地方之責任對於納稅大多數之華人應使其獲享安全自由之幸福今於福建等路最熱鬧之區竟有搶刦傷人及沿途扒竊等事内地所不經見者不圖竟於租界不能不使吾人失望者也故公决備函請求使長轉咨租界當局迅予查照辦理相應據情函陳并案核辦見覆實級公誼此致江蘇交涉使楊再啓者海寗路震泰烟紙店掛招上黏有要求巿民權字條於本　六日上午八時十五分被匯司捕房二十四號西捕將該店掛招用力擊碎昨據該路商界聯合會代表宋成璋報告到會查此項字條各商舗門首均有黏貼該西捕何獨與該舗爲難應責令賠償以爲無故侵人家宅者戒爲此函請核辦并希見覆爲盼 
[烟酒業再電請取煙酒借約]  
　　中國烟酒聯合會致北京政府電云北京大總統國務院財政部農商部鈞鑒巧電諒達鈞座未蒙明示日夜旁皇各省烟酒兩業紛紛函電到會羣以烟酒借欵病國害商要求轉懇取消湘浙閩皖豫陜等省情尤迫切今閱報載更有烟酒署以外人爲會辦之說從此稅權旁落稅法改良更受束縛華烟華酒永墜於重稅偏苛之境必致外貨日盛國貨日減公商交困演成自殺政策况目前鎊價正賤加以回扣實得之數不及七成止渴飲酖流毒何極務乞垂念兩業生機顧全國家大計取銷借約以挽危機倘南北和議早日告成國用不足經合法議會通過不妨舉辦國内烟酒公債商民苟得早享和平幸福實行稅則統一人民負擔合於法規則精力雖疲無不竭誠輸將也迫切陳詞伏希垂察中國烟酒聯合會全體同人叩庚 
[省敎育會敎育講演會第一日]  
　　（續七日） 
　　沈君信卿繼郭君講演山西之政治略謂頃聽郭先生講欲救中國須大家拚命培養實力此次至山西就所聞見覺得確在培養實力時代此行本爲敎育上之會議今日所報告者乃山西之政治則以山西政治實可謂之爲敎育的政治自閻督軍兼省長遂注全力於民政不啻以山西一省爲極大之學校而自爲校長以敎導全省人民茲就其政治上設施實况分别言之（第一）政治上之精神（一）閻督軍最明瞭服官責任及民國之根本以爲設置官吏原爲人民服務且其設施處處爲人民設想知現在人民多數尚無共和資格故先注意於培養國民之知識道德及發展其生計（二）每舉行一新政必先辦講習所招集合格人員講習數月使澈底了解辦事之宗旨及施行方法方派遣各縣實行非如他處行政僅以一紙空文了事實以陽明先生知行合一之精神贯輸於全省（三）軍署内設有大講堂時請中外名人講演閻省長必自行出席聽講省城軍政重要各官亦一律總講曾有二要語即知識求之世界應用切於地方常以此訓示其僚屬（四）星期日洗心社之講演及自省堂講演取古聖賢之規訓參以宗敎之儀式俾軍政人員得精神上之修養每星期上午九時定十分鐘自省其始行於軍人據陸軍醫院報告未行自省前軍人犯花柳病者十成七八自省後逐漸减少現在已無一人因此將自省之法推行政學人員現建自省堂尚未完工（五）縣知事之訓練其要語首爲爲事擇人勿爲人擇事又以專制時代官吏但求人民無事可保其位共和國當提倡人民做事須由官吏指導其對於縣知事亦能曲諒其爲難之處惟力戒烟循虚僞有官吏必要之覺悟一書實爲洞見癥結（第二）政治上之標準（一）定水利蠶業種樹剪髮天足禁烟爲六政（二）注意民德民智民財（三）提倡地方種種生利事業均印就專書分發各縣積極提倡此實以敎育的方法施行之於政治所編人民須知等書均極有價值（第三）政治上之組織就官治方面言在省則有六政考核處爲督促進行之機關並釐定各種單行章程頒布各縣有政治實察所考察各縣政績有地方行政講習所養成縣掾屬及地方自治人才在各縣則縣署之組織分承政員主計員承審員縣視學宣講員實業技士收發員七項佐理縣政縣知事有更動掾屬不因以變遷各縣分三區至六區區長兼管警察縣掾屬及區長均經考選由省委任在自治方面設街村長副除城巿外三百户爲一村户口多者增加村副又二十五家爲一閭分商閭民閭均設閭長自治職由公民加倍推舉由縣知事選任縣署宣講員及街村長副閭長及學校職員在農隙時均有宣講人民須知之義務省中所定政策官治自治兩方面有身使臂臂使指之氣象（第四）政治上之效果山西所定政策均從統計入手爲規畫之依據全省户口約一千餘萬物產方面各縣均以户口爲比例就產量之多寡定爲計畫短者五六年長者至三千年其施行六政如剪髮早經全省告成纒足之禁止十五歲以下女子已一律放足各縣設天足保婚會又令小學校學生佩帶不娶纒足女子徽章一方面保障放足者使之必得婚配一方面杜絶纒足者使之不得婚配深合社會心理故其進步非常迅速其老年婦女放足者奬以花紙三張女勸導員之有成績者給以奬章禁煙一事從前因先禁種後禁吸歷年經濟上之損失甚鉅且禁烟之時但處罰而不謀戒絶之方法故未能收禁絶之效現各縣已一律設戒烟局除處罰外均送局戒絶後然後放出諒全省烟毒肅清不遠矣種樹計畫定三十年每年每人至少種樹一株某樹應在某節氣布種種子如何保存均列表刋布各縣水利分三種辦法爲現有水道舊水道應開水道恢復舊水道及新開之水道達一百六十五道可灌田七十餘萬畝已開未竣工者一百十四道亦可灌田七十餘萬畝連三項併計共一千八百十四道可灌田四百五十餘萬畝此本年新刋之報告也蠶桑則按照緯度四十度以下之各縣均一律辦理此外如種棉牧羊養雞甜菜製糖等等亦均有印刷品分布各縣責成街村長副及閭長敎導人民各縣商會均設商業傳習所省城農會設籽種交換所均爲良法其經費來源亦未大加人民負擔取自釐金中飽及稅契二項爲多釐金改歸商人包辦後年增六十萬元稅契自宣布逾期免罰亦約增一百七八十萬惟其的數已記不甚清此種收入有提充省銀行資本者八年度全省敎育經費達一百六十餘萬較上年增九十餘萬其臨時建築費占七十餘萬下次則增加設備費矣大率收入之經常費卽充經常費收入之臨時費即充臨時費其最不可及者則在全省文武一致官廳與社會一致絶無界限可分山西有如此好長官所以有此成績但如閻督軍者通中匣不易得第二人如我蘇省要當急起直追且謀自動至吾人在社會方面所可倣效者（一）人人喚起良心（二）人人培養實力（三）每辦一事必討論精密然後下手即如近今提倡學生練習自治及服務社會等等亦應將種種方法討論明白主可確有成績云云沈君講至此暫休息五分鐘仍由郭君秉文繼講法國敎育改革之趨向法國敎育制度爲世界各國中最見畫一者自經戰後敎育界多有懐疑者以後學制正在討議改變於小學則主張廢去向來兩級制組織公共學校於中等敎育則注重科學減少授課時間分設必修科隨意科女子敎育加 
 
 

Page 11

 
 
增應用科目開放職業學校男女兼收於體育則設體育委員會特别提倡中等學校運動組織全國運動會各地設運動俱樂部及學校衛生聯合會爲體育基本之提倡法人近又力謀與各國敎育上之聯合派遣敎育團分赴英美各國研究敎育聯絡方法組織大學聯合會與各國交互留學並交換敎員灌輸本國文化於他國以增進國際上之親厚焉次言意大利之敎育意國敎育可供吾人參考者較法國爲多與其著者（一）敎育行政采協助主義（二）工業發達之地敎育亦必因以發達（三）蒙鐵梭利之敎育法以其不能發展兒童創造力及想像力故其敎具在今日認爲不適於用（四）職業學校種類極多屬農商部管轄其普通之職業學校則由敎育部管轄（五）農業學校主張遷移鄉野俾農家子弟便利入學得切實之智識經騐以改良農業此次參觀農校成績最優者則設在鄉野之某農校也（六）意大利全國人口不及我江蘇一省而有大學二十一（七）意人在外交上注意於敎育之聯絡曾發起各友邦學術聯合會（八）意立國之本凡三曰自由曰平等曰民族思想敎育注重於此三點曾晤羅馬大學校校長知其戰每更以種種主法發展國家思想彼以此次和平結果世界觀念之實現距離尚遠一方固當留意於世界觀念之提倡一方面仍須注重於國家思想云云講至此已過六時由主席宣布明日續由郭君演講瑞士英美之敎育及莊君百俞講演山西之敎育仍照本日所定時間遂散會 
[寰球學生會歡送留法學生]  
　　前日（七日）上午十時寰球中國學生會開會歡送留法學生到者有湖南四川等男女學生一百餘人進茶點後由主席朱少屏君致歡送詞除陳述謙詞外謂諸君遠涉重洋對歐西禮節應當注意同舟同志尤宜有團結力以互相贊助上次出發時以十人爲一團團設代表如一百五十人則舉代表十五人以爲領袖并可設種種部分如研究學術注重衛生等以謀途中之公衆利益云云次周緝庵學士演說略謂鄙人對於法國情形僅路過一次略知一二吾國學生之留學歐西者人數不爲少但不能有團結力此實爲一種缺點諸君此去實爲將來中國社會之重要分子希望對於法國種種情形實地考察以備參考尤以團結一致爲歸彼日本之强亦係人民團結力所致云云次湖南留法學生汪澤楷演說感謝寰球中國學生會開會歡送并扶助指導之詳盡次湖南留法學生向警予女士演說略謂今日到會者均係勤工儉學學生比較普通學生略有不同處今日之世界應各有自立之能力勤工儉學卽自立之實習亦即自立之基礎此去應各振精神以謀各個人自立之職業且吾人之求學宜抱供獻於人羣之宗旨以謀振刷東方民族之精神亦吾人應注意也末由朱少屏君答謝并攝影而散此項學生於今日乘　　號赴法所有姓名籍贯表容續錄　 
[美國修改進口稅請籌補救法]  
　　中美通信社云上海總商會專電農部云義國政府修改進口新章影響於華貨茶絲輸出者甚鉅懇請迅籌補救辦法 
[美軍人公宴蓋達將軍紀]  
　　文滙報云美國退伍軍人俱樂會今午在卡爾登飯店宴請蓋達將軍餐畢蓋達應主席之請起而演說西比利亞軍隊組織之梗槪參謀長繼述戰事情形美總領事亦有演詞云 
[轉運公會開會紀]  
　　滬杭甬轉運公會會長孫少卿高子嘉及總董盛鍾祥等發起由同業各轉運公司認購債劵集欵三千餘金在南車站後門外租地建造會所業經購料雇匠開工約古曆十一月中旬工竣惟新屋落成後所需動用一切器具曁檯橙木器各物尚無的欵預備故於前日常會并議籌欵方法旋由同業議决以會所所需應用物件准由全體會員各自盡方捐助以資公用又轉運公會前日開會提議安鎭救火會來函請爲捐募添裝高昌廟一帶太平龍頭經費一事同業答稱值此營業維艱之際募捐甚爲棘手惟事關公益容當盡力代爲勸募應請由會先行函復該公會查照云云 
[又有騐放軍米之廳令]  
　　稅務公所接財政廳令云奉江蘇督軍公署訓令内開案據江蘇陸軍糧服局局長梁建森呈稱現因前購軍米存儲無多擬派員續赴邵楊一帶採購軍米五千石藉應餉糈並懇發給運輸軍米五千石免稅護照一張以利遄行等情前來本署核與陸軍部規定購運軍米辦法尚屬相符應即照准除分别咨行外合行令仰該廳長即便遵照轉行經過各稅所一體查騐放行等因合行令仰該所長遵照 
[接防軍隊之管轄]  
　　上海防守司令榮道一昨接松滬何代護軍使函云案查駐滬陸軍步兵第十九旅所部之第三十七三十八兩團該管共計六營業經調赴浙屬寗台等處另由第八旅所屬兩團來滬接妨所有該旅之步兵第十五第十六兩團關於上海防守事宜往來文件及辦事手續仍希由貴司令直接命令辦理並一面函知第八旅旅長備案以期簡捷而便指揮除分别致函通令外相應函祈查照辦理 
[福建路刦案五誌]  
　　福建路（卽石路）豐泰洋貨店於本月四號夜被盜搶刧槍傷夥友韓商山李榮林汪樹齋三人肚腹咽喉等處由捕車送仁濟醫院療治李榮林一名已因傷殞命而韓由其家屬車回閘北華興坊自已家内醫治後綠受創太重復又送請西華德路同仁醫院設法療治等情已四誌本報茲悉韓商山延至前晚亦因傷殞命昨晨其家屬聞耗即商請店主轉禀捕房免予檢驗將屍舁回家内備棺收殮 
[拘獲刦米船案之嫌疑人]  
　　南帮米船四艘於陰曆八月十七日夜行經澱山湖被盜搶刦銀洋白米等贓並拒傷水警一案經南帮米業公所函由縣商會呈請江蘇督軍省長飭知該管青浦縣並水警廳嚴緝逸盜務獲追懲並通飭該處水陸軍警隨時保護在案茲聞此案發生後淞滬警察廳長已據水警第二廳一區二隊沈隊長聲請在滬購線緝拿請爲協助故已先後獲住四人收押警廳旣而該隊長又於昨日午後據缐人王阿狗指明與是案有關之王祥生現匿南巿油車碼頭當報該處崗警將王拘獲解入一區一分所請爲寄押王琴軒署員以是案未據報告該隊長乃派探李某持片到署證明一切請爲帶回未准當飭中解警廳司法科訊奪 
[携帶私鑄銅元之查獲]  
　　寗波人李文明由天津夾帶私板銅元三蒲包計重一百三十三斤附搭太古公司盛京輪船來滬昨日抵埠停泊浦東華通碼頭李即將銅元携取登岸被駐棧巡警劉雙全疑爲烟土喝令檢查致被查出當將人證拘解三區警署經曾警正略詰之下以此項私鑄銅元殊與金融前途大有妨礙飭將李文明嚴行收押候備文解警廳核辦 
[預備運送浙省軍衣]  
　　滬寗杭甬兩路管理局任局長昨接交通部電云准陸軍部咨稱現據浙督電稱第四師需用棉軍服六千七百六十套由滬採購軍杭請飭該路局備車裝運云云任局長奉電後已飭車務總管轉飭上海南站長預備車輛一俟上項軍服報到准即裝運等因聞此項軍衣尚未製齊須在十號左右始能製就分作兩批運送云 
[自治講習所學員考試展期]  
　　滬海道屬各縣自治講習所學員本定本月八日在道署考試茲因各縣學員不及遵限來滬故改期十一日下午考試業經遍發通告略謂本署舉行甄别前經通令各縣依限選送並榜示在案現因各縣選送人員除青浦寶山兩縣已來署報到其餘尚未選送茲展期十一日舉行仰各縣選定各生務於十日以前携定證明文件來署報到註册十一日下午赴署聽候命題考試切勿再誤是爲至要滬海道署通告 
[培德學校游藝會紀事]  
　　虹口培德學校昨日（十二月七號）假座虹江路上海大戲院開游藝會售劵籌欵來賓約一千二百人特别包廂爲甘熽初陳維淞兩君所得有袁松年洋畫爲贈馬玉山公司在塲發售食物所得約七十元悉以捐助該校下午一點半鐘開會孤兒院軍樂隊奏樂畢全體學生唱中華民國歌校歌校長報告朱賡石演說次唱歌游技書法李晋翔作揮戈逐日水彩畫一幅次英語演講及時事寓言國語問答敎員黎景崧演說注音字母勸人提倡使國語易於統一國民便於交接國乃强固云并製字母牌使學生　出以示來賓次女生唖鈴操童子軍旗語救傷偵探等　全體學生國恥歌技擊部團體對手操戰陣演　次精神博士余萍客施演催眠術可令人體各部温度高低不同以針穿過肌肉毫無損傷痛苦洵奇觀也演至此已六句鐘童子軍新劇除興影戲未及演出乃宣告散會是日會塲由育才公學童子軍維持秩序 
[繪畫展覽會審查出品]  
　　上海天馬會舉行第一屆繪畫展覽會已誌前報茲聞該會定本月十五十六兩日爲審查日期日來會員非會員之出品已有數百件之多國粹畫如吳昌碩王一亭華子唯等均有名作並有李平畫所珍藏之名畫數十幀陳列爲參考室西　畫如劉海票最近所繪油畫巨幹一幀頗有特殊之表現江頴年之油繪肖像及風景亦頗新奇届期開會展覽必有一番熱鬧也 
[國貨維持會定期開選舉會]  
　　中華國貨維持會昨致會員通啓云謹啓者本會按照定章擇於陽曆十二月十三日即陰曆十月二十二日下午一時舉行選舉大會選舉正副會長及議員等并報告第八年經過情形用特專函奉達屆時千乞蒞會繳納會費補領選舉票是爲至要 
[湖北義振會放員之最近函]  
　　本埠湖北義振會頃接放振員唐肇農武筱航來函云（上略）第二批棉衣六千二百件如數運到月之八日夏口各鄉振畢計　米五百石棉衣二千七百件共振三千餘户刻到孝感設局查振該縣災情實較夏口重大前託孫知事委各區紳董將被災最重各會極貧清册造齊當派查户分三路按册覆查第一路順樂樂育新德新治新善尚文陽和務本八會第二路查永豐法台仁壽興仁正行奸義靜善睦鄰八會第三路查壽域同本昭化里仁俗青五會共計二十一會陡查隨放以期利濟災黎一俟趕放完畢即赴黃陂擬於月内辦完折赴漢川天門等縣因現在時届嚴寒災民飢寒交迫朝不保暮岌岌可危沿路災民扶老携幼哀號之聲眞有目不忍視耳不忍聞非妥速辦理不能副諸公及捐欵各大善士之心隨來查災員數人不敷分派又要漢另約十人分頭赴鄰調查均能耐勞惟災重區廣斷非此數萬振欵所能普及况日冷一日各處以無食無衣而致斃者不知凡幾某等目擊心傷焦急萬狀領振者均求多給無奈祗有此數目下災民求衣之股尤甚求食仰乞諸公迅賜捐募鉅欵趕製棉衣從速運下以濟災民燃眉之急而第三批棉衣務求愈多愈妙至少亦須兩萬餘件方敷散放延　以待無任盼切云云 
[商團華隊隊令兩則]  
　　商團華隊公司令長葛第三百九十號隊令云本目接准總司令部第八 
會操之期叙集地點在靜安寺門首排隊時刻爲下午二句三十分各隊員軍裝小帽操綀服操演歐洲最新野戰方法並演各種攻擊炸毁橋樑焚燒軍營敵人雙方各守戰線要道云又令云據正備第八十一號隊員齊潤生君聲稱十年稱職自願退入常備等情茲特准如所請照章入四十八號常備並備用第五十五號槍械 
[憲兵營長檢查兵士]  
　　駐滬京師憲兵第三營營長張捷三以陳司令將次蒞滬校閱本營所轄之第九連第十連兵士之操學課術及軍裝馬匹是否均已預備應先檢查特定於今明兩日分往九十兩連親自檢查以免臨時忽促 
[代報兵士途中病故日期]  
　　駐閩二十四混成旅二團三營十連正兵潘永田因病請假回籍偕同伴送之副兵張國宗一同由閩來滬抵滬後病後增重倒臥路中經駐滬京師憲兵查見當將潘送交新普育堂醫治無效於本月五日在堂病故除由堂棺殮發埋外當由伴送之副兵張國宗將潘兵中途病故日期報請軍署求爲代電閩省二十四旅司令部查核 
[浴春池鍋子炸裂]  
　　昨日八句鐘時福州路即四馬路長樂茶館後面浴春池盆湯鍋爐間内熱水管之鍋子中水被煮乾經人覺察取水冲下忽轟然一聲鍋子炸裂燒煤人倪榮品不及奔避週身爲沸水燙傷仆倒於地即由該堂報知老閘捕房派五百九十號華捕到來車送醫院醫治無如受傷過重醫治無效於當晚斃命經院通知捕房將屍車入斐倫路騐屍所候今日報請公廨相騐 
[傭婦投河遇救]  
　　婦人朱金寳於數年前由常州原籍潛逃來滬近在北蘇州路王姓家爲傭前日被其姑朱錢氏遇見囑其回家不允即至新閘橋投河圖盡被包探王金生查見設法救起帶入捕房轉送公共公廨暫留昨由官媒將朱金寳解案請示中西官訊明前情判令開釋諭後勿再輕生 
[查究控訴冒名之冒名人]  
　　上海縣公署昨發牌示云案查二十七保南北上十二圖吳芳春承充期滿據圖董張玉聲出具保結扦名蓋章請以梱業吳梅卿接充正提騐間據張玉聲呈控吳梅卿私刻圖章冒名具保飭傳張玉聲到案詳細查詢據供前項保結實係該圖董自行蓋章並非吳梅卿冒名具保亦無呈控吳梅卿私刻圖章之事現提吳梅卿騐充應即嚴拿揑名遞呈之人以杜揑妄除嚴密查拿究辦外合行牌示仰縣屬諸色人等一體知照如有確知此案揑名之人准予舉發特此牌示 
[京警移提逃女]  
　　北京女子李靜淑與寓京粤籍人黃某相約來滬李改名黃翠娥當爲救濟會查見以其形跡可疑拘送上海地方審檢廳訊明以黃某和誘罪成立判監禁三個月該女送該會留養候家屬認領在案茲悉該女在會胡鬧不休是以該會將女送還檢廳收押一面函致北京由女母投北京警察廳具訴業由京警廳備文飭派巡長成壽帶同該家屬之家丁王廣譽南下於昨午到滬投地檢廳禀到經賀檢察官將李靜淑提案研訊一過當交來警帶去歸案訊核 
[被拐女子傳屬認領]  
　　浦東三區警署昨接救濟婦孺會函略謂敝會查得被拐女子顧朱氏一口年二十歲詢係浦東人請爲傳屬認領等情當經曾署長訊據該女子供稱現住東溝塘工局附近云云判函送東溝地方警察第六區就近飭傳家屬具領 
[包探協拿婦人]  
　　某捕房包探前日會同警廳偵緝隊在北四川路崇福里末弄查獲婦人潘張氏一口不知所犯何案將該氏暫寄閘北偵緝隊聽候公廨備文移提歸案訊辦 
[陳贊庥被控案又訊一次]  
　　浙江水上警察廳供稱范顯持前在法公堂指控陳贊庥在該處姦淫搶刦請求訊究等情被告延達商律師代辯一切奉判聽候復訊再核等情已誌前報昨又傳訊先據被告律師稱前蒙堂上着陳父至如州邀請陳之岳父王道生到案質訊實因王道生在台州官廳涉訟故一時不能離台應請堂上飭探前往台州調查即能明白川資等費由被告擔負等語中西官判退去聽候再行核奪 
[水警廳派探來提林炳生]  
　　江蘇水警第二廳前日派探持文來申投法捕房禀稱有住居法租界内之林炳生在紫家閣地方與洪連甫一案有關請求派探協拿等語當由捕頭飭探前往帮同將林拘獲帶入捕房昨解法公堂請究先據來探上堂禀明前情請求准予引渡詰之林炳生供民人向在徐家滙營業現虧本停止餘供支吾中西官判准予交來探帶去歸案訊辦 
[私鑄僞幣案補提房主]  
　　王永生陳友生姚金東等在閘北太陽廟北姚晶蘭（即姚周）家私鑄僞幣一案由游巡隊查護解送警廳司法科核辦經司法科一再研訊據獲案之五陳等三人供認與在逃之星主姚品蘭合夥私鑄此項僞幣有人運往外埠銷售每枚售四五角故劉科長昨飭偵緝隊補提姚品蘭到案聞姚匿居租界侯備文移請英法公廨一體協緝歸案懲辦 
[假銀票換洋之察破]  
　　紹興人李英餘不知何來南巿豐昌錢莊計銀四百三十七兩之假票前日持向寗波路四百十七號門牌某洋貨號内掉換現洋當被號夥王鳳翔察出報請老閘捕房派探姚錫卿往將李與僞票一併帶入捕房昨解公共公堂請究據中西包探投訴調查眞相請爲展期開審中西官判仍帶回捕房候展期七天再訊 
[僞造樂園游劵押半年]  
　　南京路先施公司指控浙江路意大昌烟紙店夥張芝山僞造該公司屋頂花園游券分售與南京路同業德豐生茂昌興等混售等情昨由老閘捕房包探居阿巧與西探搿勃脫將張芝山拘解公共公廨請究即據該探等上堂禀明將抄獲僞劵二百餘張呈案請察並據原告代表律師詰據見證嚴裕樑聲稱昨晚屋頂樂園發現假劵詢明游客來歷即報告捕房派探至意大昌烟紙店查得係由張芝山囑爲代消旋向德豐生茂昌興三家查詢據稱亦係張芝山處批來等語又據證人謝餘喜投訴是項游券張芝山向住居内地之張姓買來每百張價洋三元八角是實又據王兆榮管仁生投訴先施游劵係向張芝山買來每百張計洋四元二角錢六十文云云訊之張芝山供稱此項游劵張某託我代銷不知是僞而張某係謝餘喜介紹相識實係受愚求察旋由原告代表律師聲稱案已證實應請核辦關讞員核供商之英卓副領事以張芝山不應欺詐取財判押西牢半年以儆吊案之僞券銷燬 
[浦東巡官捉賭]  
　　浦東楊家宅地方邇來賭風大熾牌九撲克日以繼夜前夜經三區李巡官訪悉帶同長警前往察訪當在黃得勝家内查獲賭徒陳平望羅世德周福羣解子全萬四元王茂生陳阿毛徐有才姜成功等九人連同黃得勝並賭具等併解至署押候訊究 
[兩案改期再訊]  
　　魏阿芳呈控周其昌不理代付期票洋三百元一案昨日下午由張襄讞與英包副領事升座第四民庭傳訊原告之筆師請求改期堂上准之又鄉民陸德德控姑母抵單撌贖一案昨日下午亦由俞包兩君升座傳訊據被告堅稱該地係先夫向亡弟購買有中證人等可憑云云堂上諭改期傳證訊核 
[丹徒巨竊案在滬破獲]  
　　丹徒縣居民李志賽家於上月二十九號被南京人朱玉庭李福林串竊值洋數千元之金珠衣物逃逸經李報告該縣知事訪悉朱等現匿上海虹口鴨綠路二百四十七號門牌請爲移文協緝當由該知事備文飭警來滬投請該管捕房派探葛祖元於前日將朱玉庭李福林　獲起出皮箱等贓物昨解公共公堂經中西官豫審明晰判兩彼告併交來警帶去歸案訊辦 
[誌謝]  
　　昨承商務印書館惠贈第十卷第十一號小說月報一册謹謝　 
雜評二 
[演講（庸）]  
　　學生此次游行演講影響所及足使一般社會或感動而奮起或畏憚而歛跡其功效殊不能謂淺細也 
　　游行演講雖祗四日然學生以求學爲天職此四日中耗其寶貴之光陰個人犠牲已甚鉅大所望一般社會勿因學生演講終了感動者日漸淡忘畏憚者又肆故態更望學生於課餘之睱休息之日隨時隨地瘏口　音以警醒社會之迷夢固不必大舉游行而始演講也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係譚組雲先生手書 
游談 
[環游世界紀略（五）] [  蔣夢芸]  
　　是地爲美洲第三大城南美最大最重要之都會也有人口二百萬人繁盛亞於紐約支加哥兩地以全世界商業名城比較之則居於第七位牧畜業最盛每年平均產額居世界第二位惟住民多操西班牙語幾占全數十分之七八全城華人寥寥無幾嘗考其故則是地偏居極南華人知之者實鮮焉有華人所設之商店三余居此極久先四月專學習西班牙語稍純熟乃入當地國立某大學充秘書職閱二年方他去當暑期假日學校休課余頻往附近各地游覽若智利鳥拉圭各地等曾一度至法爾巴來索并由此乘火車往散地牙哥（ＳＡＲＩＮＧＯ）（智利之國都）訪世界第二大山系安達斯山（ＡＮＤＥＳＭＴＳ）是山高度離海面一萬二千尺秀峯林　風致絶優歸時卽越此山以返原地矣 
　　盤桓於阿根廷二年後復携笈他去初乘郵船至里約熱内盧余先時由歐渡美時曾過此未幾歐戰突起全球鼎沸乃　道赴美之紐約郵船航　海洋中途寢不安枕蓋恐敵艇之襲　也當其時協約國商船之破擊而沉者日有所聞吾等　天之幸卒安抵紐約自慶不置抵紐約後游三月乃啓程　其他名城旅行如波士頓ＢＯＴＯＮ非勒特而非亞ＰＬＩＮＤＥＬＰＨＩＡ游覽殆遍無意中國舊友門下數　天涯遇故人歡樂倍蓗渠等掬誠招　殷勤欵留不忍遽離我心殊感居留數星期方啓程赴華盛頓華盛頓爲美國中央政府所在地面積雖不若他城廣大然華麗中自有一種莊嚴氣象有名建築品極夥若　政廳ＣＯＪＩＴＡＬ白宫ＷＬＩＥＨＵＵＥ國會ＯＮＧＲＣＳ等其著者也游客至此每不忍遽去　較之法京巴黎英京倫敦等則生活廻殊矣 
　　離華頓先至支　哥是地爲美國第二大城在密執　湖西南岸水陸交通均當要衝肉類之交易最盛有大屠宰場無數風景亦足以悅人余居此四月餘復至舊金山車行三日有半乃　其時適屆巴拿馬賽賽繁盛倍於往日余暢游二月後至加釐福尼省在此盤桓年餘屈指自上海出游以來已五易寒暑倦游知還因整理行裝華輪返國船行五星期安抵香港至此余之游程始告終時則一九一七年二月十七也（完） 
　　夢芸按原著者ＪＯＨＮＥＨＯＥＡＲＪ先生係粤人現任上海省立商校敎授原文刋ＨＩＥＡＬＮＮＵＩＭＡＧＡＺＩＲＯＦＫＰＯＣ卷帙浩富記載詳明所譯僅其大意去原文達甚先生知之或不怪狂愚否 
醫學談 
[流行熱症ＬＮＦＬＵＯＮＺＮ（三）] [  上海愛仁醫院醫學博士周森友]  
　　普通治　最關堅要者凡人旣得此病宜使之安臥榻上據醫士之經驗凡依此種治法者不致有生命之危險病人與無病者切不可同室居住所吐之痰及鼻涕宜以火焚之大便若不通暢則服以平肝散或瀉藥宜作熱水浴飲熱茶或熱牛奶又或熱檸檬水及麥酒等蓋皆可助其發汗骨節若作酸痛宜服以醋柳酸十釐每三小時服一次凡咳嗽甚劇痰不易吐出者則服以寇篤印四分之一釐衣必格雜散五釐所食之物以易於消代者爲主尤以肉湯米粥牛奶等爲最適宜更必飲多量之水愈多愈妙蓋水能消除血中之毒也凡病人發熱甚輕者病期必亦短無須服藥卽能自愈惟此種熱病切不可以冷水沐浴以期減少病人之熱度蓋此種流行熱症與他種熱病性質不同故治法亦不能一例也分類治法流行熱症可分爲四類（一）呼吸部流行熱症（二）消化部流行熱症（三）腦部流行熱症（四）發熱之流行熱症然雖可分爲四類當臨症診斷時欲爲顯明之判定顧亦大難茲將各部流行熱症之病勢及其治法分别略述於下 
　　呼吸部流行熱症呼吸部流行熱症初起時喉際作癢杏仁核腫漲可即以消腫退熱藥治之若喉中紅腫更波及氣管以致氣管發炎則最良之治法莫如令病人吸取熱水之氣人其喉中此熱水内必加安息香酒一千分之四更將阿波冷一兩薄荷及猶加列托　十厘細細調和用噴霧具噴入其喉及鼻孔内再以熱　質鹽水洗其鼻孔每日約三四次蓋可以預防其中耳發炎也鼻孔内有時更紅腫呼吸不暢則必　腎上　精五千分之一用噴霧具射入孔内而鼻孔尤問有發炎者可以流行熱症之血液注射時有功效病人之中耳若已發炎或且生膿必得施以刀圭先使膿水流出再以藥治之此種發炎處若甚覺痛楚則非注射嗎啡不可除上述外凡患呼吸部流行熱症者其大小肺管亦每易發炎最顯明之病勢即痰多且含血質至於療治之法當病初起時卽以寇第印四分之一釐令病人服之每四小時服一次頗有功效迨痰已漸少惟不易吐出可再服　　鹽每日四五次每次五釐若久久咳嗽猶未全愈可服鐝氣鹽每日三四次每次五釐用牛乳送服必得漸止而最良之法病人宜遷居他地俾得更易水土　原較速也 
 
[湖北水災圖（四十）貧民受災後之度日（人）]  
　　本屆鄂災奇重由湖北義賑會敦請專員赴鄂親攝災民慘狀商請本館按日排登俾流離之狀得陳於仁人君子之前如蒙慨助捐欵請逕送上海棋盤街四百九十六號本館啓 
劇談 
[崑曲說微（上）] [  天亶]  
　　韓世昌旣來海上第一晚所演者爲游園驚夢少上一般顧曲空僅知爲事出牡丹亭旦角重唱而已吾友小隱今年春因事赴都曾一度聆韓伶之所謂崑劇歸來告我頗不以爲然繼聞寒雲言逸叟癯庵兩名家雖曾爲韓伶正拍然韓所演者仍爲韓世昌所演之崑劇匪趙吳兩名家所授之崑劇也雖然此爲余個人懸揣之談未足爲信史當於今晚（十六）往覘其究竟再進而論之爰於未覩韓伶之先試述游園驚夢之大槪 
　　游園驚夢之主角當然杜麗娘全齣共有（遶地游）（步步嬌）（醉扶歸）（皂羅袍）（好姐姐）（山坡羊）（小桃紅）（鮑老催）（雙聲子）（下山虎）（綿搭絮）十一個牌子而好姐姐之下有尾聲綿搭絮之下亦不尾聲蓋游園驚夢本爲兩折所以有兩尾聲杜麗娘獨唱十分之七春香唱十之一柳夢梅唱十之一花神僅不過一支鮑老催一支雙敎子而已全劇共敲小鑼九下遶地游（關情似去年）下一下睡魔上一下花神上一下花神念完四句定場白二下散花片驚夢一下柳夢梅下一下老旦念畢（辛勤做老娘）下一下而醒夢時貼旦雙手擦眼誤呌老旦一秀字下有（札浪）一下不在此例 
詩錄 
[不言無樓詩話（十）] [  莊蔚心]  
　　余詩贈屯艮先生曰杈枒緒不可說說微許波瀾筆底妍再數十年君亦老百千億口一何賢文章得失寸心事詩派西江洪炎傳（王寂詩嗣西江派得洪炎此事堂堂終付汝後生嗤點自喧塡先生和曰强欲中年遣寥寂爲廻冬抱入春妍坐憢秃管憐余老冥賞焦桐得子賢韓孟雲龍供士笑王盧前後定誰傳願卑文格祈庸福止鼓無聲故已缜 
新聞拾遺 
　　有奬劵害人近日彩票風行幾於無處無之一般愚夫愚婦想發大財或求神或問卜抛却正業殊可憫也今日有二三衣裳楚楚之男子手持香燭在省城隍廟叩頭口中喃喃有辭無非許願之意後有一年將而立者向神前大言曰保佑我得中大彩當以實錠厚謝當時觀者頗衆咸謂此人妄想發財無所不至何愚之甚耶皆大笑不置 
　　狗相打之交涉北下鄉陳四房有某甲者性好田獵前日呼同獵犬往陳三房一帶打獵被該處某乙家之大黃狗　斃獵犬一隻甲大怒將手中之槍擊斃黃狗犬主某乙固非善者出而交涉謂不該彈死我犬奪槍而去甲悻悻回家擬將起訴幸經魯連其人出而排解將原槍送還并向之服禮其事始寢 
　　想入非非之騙錢新法由無錫開往華墅之航船向有兩隻一來一往相聞開駛前月忽有某甲等新添一隻以致雙方涉訟某甲自敗訴後有住居北門外周師弄内之宿學朱某令其子游說某甲謂第二審衙門彼有内援可以打通關節若願以毛詩一部爲壽則上訴保可勝利云云某甲信之不疑議明見批後照數餽送日前朱某之子手持一紙裝作滿面歡容往招某甲謂批示已到甲視之見已批准不覺心花怒放立即照數履行朱欣然携欵而去豈料靜候多日杳無音信急至第二審衙門採詢則又並無其事甲至此方知被騙懊恨萬狀向縣署控告朱某父子詐欺取財昨已批准票傳朱某父子到庭審訊矣 
　　君士坦丁之地震十一月二十九日君士坦丁附近之（阿却克）（沙麥）諸城發現地震頗猛被毁者七邨損失不　死者二十人傷者無數房屋園林悉成荒邱陳設物品俱爲灰燼卽（杜輕）（好得）（茄倫）諸城亦覺微震人民已都呆若木雞蓋彼輩遇地震此第一次也 
小說 
[秋蟬脫殼（三）] [  仙籟]  
　　此時却不說明到後來方曉得那少年公子乃祝大娘假裝的船頭上見祝同喚他不應一直向東開去了爲何唐興唐桂不見却留在家中打掃收拾且丢開唐祝不講 
　　此船開進城去直至唐家門首岸邊停泊喚開四扇大牆門早有肩輿出外迎門上掛紅齊整備滿堂喜氣鬧盈盈大娘同七位先乘小轎抬進然後用大轎抬秋姑進門到大廳上八位同迎接進内但聽得沸耳笙歌一片聲香焚寶鼎氣氤氲軸描龍虎分開掛紅燭高擎徧掛燈六如見船巳向東去料他進城去即挽枝山一同到家到牆門口見打掃乾凈心内嘆奇進門到廳上嘆道這尤奇了霎時間爲什麽冷落場更熱鬧場可知道人情反覆總無常半年受盡書房苦今日揚眉返畫堂六如到此刻喜出望外枝山說你且進去見大娘速速出來六如到内先見大娘不免說卑人出外原屬欠通今蒙娘子這般要好卑人過意不去大娘說這話不必提起外面有沈先生周家文家兩位叔叔俱在書房内都爲大爺出外尋蹤覔跡訪佳音朋友情兼師弟情因而留宿齋頭不敢慢外邊拜謝理該應六如說是就到廳中枝册說此番對你實說我與文大回來回覆你家大嫂恰好周二老官到來沈老先生亦到都爲你出外杳無音信同來打聽六如道却難爲情了枝山同你進去看見六如走進書房先向先生作揖然後向周文二人叙禮叫聲先生說道唐寅自覺太荒唐游蕩全將師訓忘反累先生添掛念親扶竹杖進金閶從今痛把前情改意馬忙將勒住韁以下接沈面斥六如的話文周兩人勸解又與文周略叙寒温天色將抵暮了家中重行新婚禮再講 
　　天色已暮堂中點齊燈燭大娘請六如進去列換新衣行新婚禮但見身披紅縐簇新鮮頭上金花揷兩邊惯做新郎今九次新娘引出到堂前方巾覆面遮羞態舒緩輕移步步　天地望空參拜畢家堂香火祖和先俾娘儐相多喧鬧虎嘯龍吟奏管弦秋榜本來領桂籍嫦娥今日隆從天堂中參拜畢依舊紅綠長巾兩手牽後堂花燭合歡筵新人對面分賓坐儐相徐徐詩句宣掠鬚舉杯男女伴吳門俗例舊時沿美人八位都陪客排列東西如比肩一個新郎添九美十全福分賽神仙撤去筵席携花燭同秋姑入洞房還要吃夫婦夜飯完畢然後六如出來拜謝衆賓書房中排開筵席吃喜酒酒　大家欲睡忽聽得一片鑪聲牆門外有船停泊枝山知是華老追到向六如說照舊（未完） 
[自由談之自由談] [  不冷]  
　　大事小事小徐謂安福對政府小事勿爭大事不能放鬆嗚呼亦知有大事乎最大之事大抵黨費而已 
 
 

Page 15

 
 
   
 
 

Page 16

 
 
   
 
