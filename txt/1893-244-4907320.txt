# 1893 - 244 - 4907320

 

Page 1

 
 
[三百四十七號畫報告白] [  點石齋啓]  
　　本埠泥城外味蒓園遊客紛紜夙稱名勝前日有一少年挾婦乘四輪轎式馬車至園遊玩行至荷花池畔馬夫偶不謹愼馬忽驚躍以致跌入池中迨諸馬夫帮同救起已帶水拖泥淋漓盡致矣他若相士之欺人幼孩之失勢老捕也被騙于賊女童也見奬于師痴女子誤惹情魔獅林寺突出命案悍姑虐媳全無心肝山魈搏人竟敢猖獗及所附叢抄等　説並册頁告白等准於二十六日出售此佈 
[新印增注七家詩出售] [  圖書集成局代啓]  
　　試帖發源於唐而盛於我朝七家詩尤爲選本由之最善者前有石注少韻注今王注增韻注可謂無美不臻由本局以新鉛字代印紙色潔凈裝釘精工每部四本碼洋八角有欲揣摩帖括者請至逢源里熙記書莊及各書坊購取可也 
[憫號軍文]  
　　秋闈之何以有號軍曰以服事考生也考生何以需人服事曰秋闈功令與歲科試不同歲科試黎明時點名而入傍晚卽納卷而出考籃中略帶茶點已足爲果腹之資秋闈則連試三塲每塲需三日煎茶也煮飯也無一事可以從略故必用號軍以供使令庶士子能專心文戰不致以雜務紛其心也然則號軍以何人充當曰聞之故老言向例每逢秋試必先由各州縣押解人犯到省派入各號供士子之役使故謂之軍或曰非也例以軍士當之顧今則軍犯旣不解至軍士又不入闈凡充號軍者大抵皆貧苦無業之民納錢供給所中買得腰牌號衣始得入闈應役傳聞欲得腰牌號衣一副須納洋蚨二翼其人類皆鶉衣百結幾於乞丐無殊一逢秋試之年卽百計千方摒擋而得滿冀士子於出塲之後賞給錢文俾得襥被而歸聊資一家數口之食用在士子之心存愷惻者或憫其勞苦每塲賞給一二百文號軍卽喜逐顔開感恩不旣設遇吝嗇爲懷之士子辛勤供役日夜不休應召稍遲詈駡隨至甚且拳毆足踢賤之若犬豕牛羊號軍惟忍氣吞聲略不敢校洎乎納卷而出或竟一文不捨或則僅給二三十文號軍苟婉語求添動以禀訴號官爲恫喝噫誰非皮肉誰不惡勞苦而耽晏安在我輩安坐風檐寸晷中搦管作文猶苦身體之不舒服彼號軍日不得坐夜不得眠東走西奔殷勤承順而猶不肯腰纒稍解以酬數日之勞反叱燕嗔鶯作威作福坐視其向隅飲泣籲訴無門返之於心安乎否乎且號軍之甘於勞苦者惟出於貧困耳不必其皆下賤之人也猶記昔年申報登一士作文旣畢正欲交卷出塲一號軍取其卷而披之再三吟誦士盛氣斥之曰爾何知而亦欲一覽我之佳文乎號軍對曰小人不敢然小人亦幼承父師之訓鵠袍入試名列黌宫祗以癖染烟霞日在芙蓉洞中過活又以僻居鄉曲不能藉教讀以博饔飱此次東借西挪得以附舟至此又以遺才見𢷤不能志遂觀光意圖一舸還鄉而川資早已告竭不得已忝顔爲此以冀略博數文錢耳士子聞之默不一語同號者咸深憫惻爭解腰纒以佽號軍乃崩角叩首雀躍歡呼壬午科余在塲中遇友人某友素有烟霞痼疾題紙未下方一燈相對短笛横呼一號軍睨其旁幾至涎垂肳外半晌忽伸手曰老爺烟灰須挖矣乞賜小人一些余笑謂之曰爾亦有烟癮乎號軍曰小人素操南北貨業若無烟癮則方握算持籌在市井中稱巨擘何至爲老爺們服役耶友乃罊匣中餘烟而遣之嗟乎故紙難鑽空附斯文之列銅山何在竟儕厮養之流安見今之意氣激揚者他日不淪爲卑賤安見今之淪爲卑賤者他日不仍吐氣揚眉而尙忍於號軍而刻薄待之耶尙忍刻薄待之且更加以凌虐耶雖然號軍之良莠亦不一此種人大抵爲阿芙蓉所困旣爲阿芙蓉所困則必嬾於供役斥之則反桀鷔不馴及當給以錢文則又抖擻精神爭多論少或且竊取士子零星考具夾帶出闈是在號官約束從嚴賞罰必信勿謂號軍皆貧苦之輩而意存憐惜徒勸士子以格外哀矜也今者槐花已黄棘闈將啓秋風鏖戰正在斯時因就燈下走筆成文以告凡我同志者豐干饒舌幸毋視作等閒乎 
[蘇郡官塲紀事]  
　　崑山縣石浦司巡檢岳二尹廷幹因病請假逾限未銷現經上憲撒任並飭府尊騐看詳報所遺員缺於本月二十一日藩憲牌示以現署常州府知事正任平望司巡檢俞二尹盤龍調署所遺常州府知事一缺卽以正任是缺現署安港司巡檢許二尹承宜飭回本任所遺安港司巡檢卽飭准補是缺之許二尹祖蔭前赴新任又江陰縣丞朱二尹兆錡在任病故遺缺亦於二十日牌示以南匯縣縣丞劉二尹淦調補又華亭縣縣丞慶二尹多前奉牌示調補無錫縣縣丞兹已奉部覆准所遺華亭縣縣丞亦於二十日牌示以候補縣丞孫二尹繼釗堪以請補云 
[刦盜破案]  
　　本月二十日蘇州緝捕營拿獲巨盜三名又女盜一口解至長洲縣署王大令飭釘鐐收禁聞此四盜係前報黄埭地方搶刼某信船之案犯也當王大令詣勘後立飭差捕四處緝拿一面照會緝捕營請爲恊緝詎該盜等行刼之後卽在該處附近銷贓本月十九日一盜持大土一個在黄埭鎭某烟館求售被汛兵某甲瞥見疑而尾其後行至距鎭里許見有鎗船模樣之巨舟一艇繫泊河中該盜躍入後並不解纜當卽報知緝捕營營官立飭弁兵至該信局傳喚是日與盜奪土之舟子作眼綫營官率領兵勇數十名各持槍械由甲引至舟傍令舟子細視是否刼土之盜舟子認明無悮遂號令一聲各勇一哄而上當塲獲住男盜三名女盜一口餘皆鳬水而遁當卽解至李軍門公館軍門立飭備文送往長洲縣署請訊現聞王大令已訊過一堂該盜等供詞狡賴不肯承認想一經訊實卽當照律懲辦也 
[盜攀領哨]  
　　前者靑浦縣境盜刼絲船一案聞拘案之盜夥在靑浦縣堂上供攀駐防嘉寳之緝捕營領哨董麗祥者爲首當經統領李軍門將董設法招之來蘇不動聲色於本月二十日午後由軍門派一哨官帶領兵勇護送至臬轅陳廉訪升坐二堂哨官先行參見站立一傍時董猶未悉底藴乃降輿步至堂上衣冠濟楚翎頂輝煌向廉訪行參見禮畢亦立而不跪廉訪謂此係國家法堂不論何人到此不能不跪汝身犯巨案猶敢藐視乎董大驚慌忙跪下卽稱並未犯法廉訪訊以靑浦之刼絲一案供稱非但不犯而且頭緒毫無况身當領哨自應常在營中表率不能任意越雷池一步廉訪謂旣在嘉寳駐防何得來蘇供稱前日由當差者持統領札謂有緊要公務令至上海面見當卽同至上海詎又言統領已至黄渡在彼等候及至黄渡又言統領迫不及待已於昨夜返蘇矣立卽赶至蘇城當在公館拜會統領言臬憲大人有事傳喚是以特來參見也廉訪示以靑浦縣詳文董稱盜所攀者爲董麗祥卑職之名係董鳳鳴務求鑒察卑職如有此等案件情愿全家受戮决不稍有怨言也廉訪再三駁詰至有三點鐘之久仍無確供廉訪卽著原解哨官仍將解回公館請李軍門詳細查明再行核奪 
 
 

Page 2

 
 
[浙闈調簾單]  
　　藩司劉方伯委用浙闈内外簾官逐日懸牌札調額取尙未齊集就所先者亟錄之其餘俟委定後再當續登也卽用縣王家驥左宜之黄大華歐陽芬黄耀奎葉南金黄元福劉珊璸紀驤大挑縣吳炳修夏先楫施榮鼎馮炳奎葉紉蘭徐引清柳商賢鄭遇夔候補同知楊崇欽錢鴻策吳世欽余乾耀候補縣魏鵬展唐繼勛任環增 
[靑雲街考市]  
　　杭垣考市皆聚集於貢院西首靑雲街地方今秋尤爲熱閙各店鋪之開設者東至三角蕩文昌閣止西至横街觀橋清遠橋止南至仙林橋五福樓長慶街止西南至登雲橋有玉橋止東西南三隅折而算之約有二里之遥惟書坊最多玉器翡翠店次之骨董店又次之其餘筆店墨店磁器店紅木店洋貨店扇店考具店食物店照相店洋漆店不一而足士女之游觀者摩肩接踵途爲之塞丹桂軒茶園自午後至上燈時幾無揷足之地亦云盛已 
[烟館知幾]  
　　某甲邗江人設肆於金陵城南娶同鄉婦爲妻二九華年丰姿綽約閨房燕好其樂可知肆之斜對門爲剃髮鋪待詔某乙楚北人年輕貌美顧影自憐頗有惹草沾花之意暇時屢來甲肆作葉子戯眷屬亦不甚避忌前日婦澣衣怱卒袖内遺手帕一方旁無他人只乙在側俯而拾之婦猶未覺也乙欣然得意時出把玩增以穢詞描摩情態栩栩欲活甲有表兄適在整容卽以聞於乙者達於甲不遺一語並從而增益之甲大怒歸詢婦手帕何在曰遺之矣曰遺在何處曰不知甲信以爲實戟指而駡握拳而毆逼其供認姦狀婦極口分辯甲如弗聞迨捶至百餘始力疲而罷婦憤不欲生至晚間潜購阿芙蓉膏吞服仰臥在榻以待死期甲見其口吻有烟迹詰出實情亟覓人灌救據醫士云不像服毒問婦有所苦否曰毫無所苦候之良久神色如故起視杯中殘膏猶存涓滴以舌試之先苦後甘異而詢諸烟膏店乃恍然大悟蓋婦往購烟時淚痕如漬擲靑銅三百曰愈多愈妙店主人知有别故以已所服參蓍膏誑之也甲感激非常登門叩謝是時已知待詔詭譎切齒不已並揚言於衆曰會須撲殺此獠 
[禾中會景]  
　　中元節會各處皆然惟風氣各有不同禾俗會期闔城内外無論大小紳民概備紙桶裝以銀錠外附元寳封固咸赴郡廟神前拈香叩禱將紙桶焚化庫中以求飭交祖先以作冥途使用自晨至半夜携桶往焚沿路連接不絶府嘉秀三庫則秀水庫最盛殿上懸燈結彩奏樂全部並有諸老婦手持念珠咸在殿前席地露坐通宵口中喃喃念佛名曰伴城隍約計數百半夜時遠近各鄉民羣往燒香并以待次日會中認扮各項以及拜香提香爐等項此次較往年更多緣近得大雨稻田可免戽水鄉人皆得閒暇故也午前迎神出巡全副儀仗以及拜香等衆循例出東城門繞經西河街塘灣街到壇而後進北城門回殿在會以及看客人山人海往來挨擠不堪廟前糖攤賭攤並大洋片唱戲紅男緑女結隊而來初更時有數婦在大殿玩視有外路口音者數人見之有意走近作劉楨之平視口中褻語隨意亂噴本地人某甲見之不服大聲喝止竟大肆咆哮各不干休遂相扭打甲寡不敵衆被踢跌倒頭碰階石鮮血直湧不省人事旁人不服卽將行兇之人扭住喚地保到來一面將甲扶起敷傷止血飛報其家先行扶歸據情禀縣派差并護勇往拘飭卽管押以待提訊須待甲傷勢無礙方可無事也 
[浙臬過禾]  
　　禾郡文武大小各官於十八日咸出乘舟往迎新任本省臬憲聞廉訪係由京引見而來抵滬換乘官舫經禾赴省臬轅書差等早已來禾恭迎於十九日黎明時接著憲舟各官挨次投遞手版禀安臬憲就於靑閘地方沿塘傳見各官並不暫停經小火輪拖駛由麗橋河直過向杭州而去 
[糧憲過禾]  
　　嘉郡楊太守兩首縣於日前各出北門乘舟往迎本省糧道世觀察由京交卸漕務事畢回省過此及接着憲舟各官投遞手版禀安憲舟用小火輪拖帶並不暫停卽徑赴武林云 
[禾中氣候]  
　　前報嘉郡天雨連綿至初九晚始停點不意至二鼓時復大雨傾盆直至十一日午刻乃始放晴惟覺秋風襲裾耳 
[呈訴須知]  
　　代理德化縣薛俊甫明府銓才思敏捷聽斷神明今將六言告示一通照錄左方照得民間詞訟理宜據情直叙本縣下車伊始首在懲刁禁蠹接閲兩造呈詞每多牽文練句反將正案情形并不詳叙呈訴合亟出示諭禁各宜卽行省悟如再仍前違犯定當立提懲治所有本縣代書亦必一律警處 
[潯江雜錄]  
　　新授德化縣城子鎭巡檢吳佩生少尹灝業已到任卸署斯缺之林輔臣少尹志忠仍委辦理潯城内保甲差事○署理黄梅縣黎明府於本月十二子時因病出缺該縣印務由典史劉少尉瀛暫護一面飛禀上憲另行委員署理聞黄州府李荆南太守札委府經廳吳叅軍明前來代理卽日當可到任也○潯城西門外德誠南貨店夥吳觀松徽州人年三十二歲於十二夜出門觀盂蘭會數日未回現在四處找尋出有招帖如有送信者謝靑銅五竿似此年壯力强未必入於拐匪之手想江水滔滔恐與楚大夫偕遊矣 
[雲間雁字]  
　　松郡賊案層見疉出求其由捕役破獲者十不得一此何故哉良以捕與賊通同一氣或坐地分贓或勒索私敬甚而豢養在家非朋比窺偷卽親自導引種種弊竇筆不勝書如是而欲緝捕之勤奮奏功盖亦難矣華亭縣王幼根明府深知是弊訪悉距郡東鄉二十里左右之新橋某破廟久爲賊匪淵藪附近村莊被竊者時有所聞爰於本月中旬密飭捕廉蔣少尹督率壯役多名前往掩捕惟恐惡捕王某等傳消遞息先令禁入翼房斥革卯名再行核究少尹奉命之下密雇小舟乘夜進發將該廟團團圍住賊衆志不得逞束手就縳者十有餘人並搜獲贓物多件飛解到縣押候訊懲又聞東門外楊姓富翁近亦被梁上君子所算潛入後進樓房竊去新舊綢布衣服數十件並鄰近傳姓衣莊姜姓花米油蔴店亦先後失竊各數十千節經開單報縣王明府以竊案繁多輕車减從躬自勘騐想經良有司一番振作而今而後吾知捕務當日有起色矣○華邑亭林鎭胡某謬附衣冠夜郎自大鄉民被其魚肉者指不勝屈咸有敢怒不敢言之隠前年膽冒族兄某甲監照朦應鄉試節經庠序中人控告在案近又以監照瓜葛掯挪不還竟與甲之子某乙有不並立之勢馴至兄弟成仇聚集數十人之多彼此械鬥如臨大敵事爲華亭縣王明府訪查確實以胡形同痞棍專以唆訟糾打爲能集訊之下先將監照吊銷胡與某乙飭發捕廉看管并押胡弟某丁於公所以便察核嚴懲○松郡每届中元令節例舁府華婁三城隍神像出巡至北門外邑厲壇振濟孤魂駐節片刻當晚卽返神像俱乘暖轎向無健丁跟馬此届有游手閒徒策馬北郊緊隨於府城隍神像後冀遂其縱轡疾馳之概不期某二尹端坐輿中奉委入壇詣城隍神前拈香輿夫幾遭衝踏二尹亦魂飛天外大受驚慌洎乎禮畢而退趨禀府轅請爲澈底根查特未識府尊如何根究也○客歲泗涇鎭某錢土店並該鎭迤西停泊楊家汊之某划船先後被盜刦掠今春拿獲盜黨周雙林等研訊供認收入内監此已迭見報牘兹周盜於本月中旬病劇例斃婁邑尊趨禀府轅經恩太守飭委隣封華邑尊帶同仵作等赴監檢騐仵作以該盜腹大如瓠委係身患水臌脹而斃隨命塡格轉禀府尊一面飭備桐棺瘞諸壇基隨卽呵殿回署 
[嚴訊搶犯]  
　　寍波濠河頭所獲搶犯三名前已列報兹經鄞縣楊大令於十八十九等日又提案嚴訊始供一名楊福順一名楊阿藍一名楊豐才惟搶刼情節不肯招認仍飭還押再行覆訊云 
[疫氣盛行]  
　　皖垣自夏徂秋天氣時燠時凉往往易於生疾邇來城廂内外疫氣流行始以瘧疾傷寒繼而紅白痢症病者十之八九速則三五日遲則六七日死亡相繼聞鄉間疫氣尤甚邇來距城數里數十里一帶農人舁病人晉城診視者絡繹不絶每日東西北三門計出柩數 
 
 

Page 3

 
 
具十餘具不等聞之令人寒心現北門外紳耆約集各甲歛錢延羽士設壇建醮禳送瘟氣其果有濟否乎 
[會匪翻供]  
　　前紀安慶安澜差輪由湖北獲來會匪熊登萬綽號老五實係會中巨魁日來經承審文武營務各大員嚴鞫該匪自知法網難逃遂慷慨承認入會情形并刑斃數命一一招供不諱月之十二日承審官又復提訊該匪竟將前供狡翻不認入會只認誤殺斃兩人想須再行研鞫也 
[皖中近事]  
　　皖垣距城一帶田中遲稻紛紛刈獲登塲聞收成較昔年倍增農人皆歡欣鼓舞○撫標練軍馬步各營兵勇現奉統領宋佩箴軍門諭謂邇來入秋漸凉飭令開操俾資純熟精益求精日來各營主率哨弁督領兵丁早晚在校塲實力訓練不敢稍懈誠節制之歸也 
[虧欵三述]  
　　天津英工部局司事某甲侵挪公欵一千六百餘兩牽連乙丙一併被押嗣以乙係聽差内係畫圖查無干涉先行釋放業經兩列前報甲係粤産其虧項已由同鄉親屬認償銀一千兩甲擬爲妓女三順脱籍曾付定銀七百兩其餘議向該妓究追以償公欵聞已有十萬金鈴護落花者調停其間或不至漫無著落甲亦可脱牢籠矣 
[平糶述聞]  
　　李傅相接奉順天府尹電寄諭旨招商辦米赴京平糶當飭暫免厘税由津海關道出示遵行已列前報南來米石如岡如陵而價值曾不少貶自出示後每石已减銀二錢矣 
[鐵甕秋濤]  
　　前任京口副都統積藎臣統制在任逝世筮期七月十六日開吊已登前報是日署中懸結各種素彩光明奪目在城文武印委各官均往叩奠衣冠似雪賓從如雲聞薤露之歌當有黯然神傷者矣○署理鎭江府譚泰來太守於月之十五日抵鎭在貢院暫駐襜帷諏吉十八日卯時接印届時書差等擺設香案太守朝服望闕行三跪九叩禮祗領任事是日鎭城文武各員之詣署道賀者冠蓋絡繹車馬紛馳頗極一時之盛○特授鎭江營守府焦安邦守戎陛辭南下於月之十六日在申乘怡和公司泰和輪船溯江而上卽於十七日薄暮駛抵鎭江標下各兵弁均往馬頭迎接次日親詣文武各衙門拜客聞守戎日内赴金陵謁見劉制軍後卽須來鎭履新○本月十七日爲督標新兵後營趙文祥管帶之太夫人七秩誕辰管帶稱觴祝嘏樂叙天倫鎭城文武各官均乘舟赴東馬頭同詣署中道賀管帶設筵欵待戟門之外冠蓋往還輿馬喧闐極形熱閙○溧陽縣馬大令家騵因有要公於月之十八日午刻乘輿抵鎭謁見道憲黄觀察面禀事宜旋於次日親詣貢院謁譚太守道賀聞小住數日卽行返斾云 
[時疫盛行]  
　　本埠日來吊脚痧盛行居民患此者有朝不保暮之勢城中四牌樓某店夥某甲前日清晨在店工作安好如常亭午時忽呼腹痛同事者見其神色有異知患急痧赶請醫生施救迨醫生飛輿而至甲已長眠不醒矣又小東門外烟館夥某乙於晚膳後尙在操作未逾一刻忽跌於地氣息奄奄勢將垂斃店主卽命備轎將乙送回家中正欲請醫診治而一縷幽魂已遊墟墓蜉蝣身世良可慨也 
[造厠侵河]  
　　陳小園家住滬城虹橋左近曾在橋西造坑厠一所迫被該處圖董查明以其有佔官河禀明巡防局昨由局員飭勇前往押令將厠拆去違干提究 
[俗子佞神]  
　　本邑東嶽大帝行轅向在滬城火神廟中曾由住持顧某捐集金資在廟後建造大殿每逢七月廿六日舉行朝審大典習俗相沿不知何所取義今又届期先一日各會首赴轅伺候並預備一切 
[獄中建醮]  
　　每年七月三十日由縣尊延雇僧道在内外監建醮超度無祀孤魂今因醮期將届黄大令飭差傳僧會司到監伺候 
[冷賊]  
　　前日下午有小竊在邑廟内萃秀堂挖窓而入竊取零星雜物及堂丁知覺已無蹤影矣不竊於廛市喧闐之地而竊於園林寂寞之區所謂冷處著筆者非歟 
[撈獲孩屍]  
　　昨日小東門外河中浮起孩屍一具後由其父母倩人撈獲備棺盛殮聞係大風之日孩在陸家石橋嬉戲被風吹墮波心者其父尋覓多時至昨日始見屍身無計返魂惟號啕痛哭而已聞者咸爲之酸鼻 
[觀燈剩語]  
　　前晚滬南各藥材行舉行盂蘭勝會迎賽燈彩其詳已登昨報是晚天氣晴和故紅男緑女之結隊往觀者有塡街塞巷之勢保甲總局及廿三七鋪巡防局十六鋪南中北三局俱派出勇丁逐叚彈壓然宵小之徒仍有乘機攫物者有某姓女郎年約十七八翠羽明璫裝飾艷麗由租界乘車至陸家石橋擠入人叢中進退維谷忽覺頭上有人摸索立時呼喊則所戴翡翠小挖耳已不知去向更有浦東鄉人來滬買物行經鹹瓜街至某洋貨店旣已成交向身畔摸洋早已不翼而飛不覺呆如木偶乃悵然而回郎家橋有某姓小孩立於橋頂爲人所擁竟至跌入河中幸經人施救不至占滅頂之凶亦云幸矣花衣街附近有無賴數人因爭奪立足之地以致口角後卽呼朋引類誓欲一决雌雄爲勇丁所知馳往彈壓各流氓已有所聞遂紛紛逃散有住在英界偷鷄橋地方之余姓於午後携同一婦雇坐小車轆轆行來將至石街親戚家觀看燈景行至大東門外城脚迎面忽來一車兩相碰撞余之車夫力不能支致將余及婦翻入護城河中幸其時潮水未漲余大聲喊救行人甚衆當卽設法救起然已帶水拖泥受驚不淺矣又有住在大南門内之某姓女郎結伴往觀行至陸家石橋堍行人擁擠異常有無賴十餘人將二女團團圍住二女欲出不能欲進不得情急聲嘶無賴自恃其衆不暇瞻顧七手八脚致將一女之小衣拉脱拍掌大笑二女狂呼救命適十六鋪團勇聞聲而至無賴見勢不佳遂將二女手上銀釧捋去一哄而散二女整理殘粧央某某等保護始得入城又某姓妯娌二人由夫弟某甲作伴往花衣街看燈行過龍德橋背後忽來一人將耳上銀圈一隻攫去奔過龍德橋婦大呼捉賊甲飛步上前立時擒獲交某局丁解局請辦是時大街小巷莫不喧譁擾攘直至鐘鳴十一下始漸漸散歸小南門大南門二處遲至十一下鐘始行關閉亦可見人多於蟻矣 
[流氓猖獗]  
　　法界公館馬路義春茶園小烟館係流氓麕集之所以售烟爲名以拆梢爲實前日有某甲衣履翩翩至該烟館過癮堂倌見其懦弱可欺有意尋釁指甲行竊烟灰互相口角繼以用武甲孤掌難鳴老拳飽受適有某茂才行經是處見而憐之上前解勸該烟館主桂全遷怒於茂才上前揪打竟將眼鏡擊破某茂才狼狽而遁聞已赴法捕房控訴矣○有名阿文者不詳其姓至閘北唐家弄向薙髮匠王某處借錢不遂遂爲鷸蚌之紛爭爲該處巡防局員所見指爲拆梢扭入局中由陸二尹片送總巡判以枷示二月發犯事處示衆近日期滿釋放阿文餘恨未消前日又至閘北凌雲閣小烟館適王横陳一榻吞雲吐霧被阿文瞥見揪住便毆旁人再三解勸阿文置諸不理嗣經烟館主排解令王出洋一元給與阿文始寢其事○著名流氓陳茂裁號召黨羽在裏虹口一帶學習槍棒曾載本報該流氓前日又至某湖絲棧前向放工女子調笑被某甲所見大聲喝阻該流氓遂視甲爲怨府按倒在地拳如雨下觀者如堵咸抱不平欲羣起攻之該流氓始一哄而散合觀數事流氓之凶横已可概見除莠安良是所望於有地方之責者 
[局賭判押]  
　　包探張九意至英公堂禀稱樓英豪至捕房訴稱被慣事局賭之陳子峯卽陳介福引誘局賭輸去鈔票洋一百五十元現洋一百五十元另立票據九百廿元共計輸去洋一千二百廿元今在陳之家中搜出現洋一百四十元鈔票一百五十元及欠據請爲追究陳子峯卽介福供詞游移太守商之易副領事判將陳先行管押捕房六個月期滿再核 
 
 

Page 4

 
 
[拐孩續訊]  
　　前報載會訊拐孩一案昨由日總領事林君偕蔡太守覆訊據德國輪船水手夏玉珍卽夏寳珍供係山東萊州府　墨縣人家眷都住厦門並無子嗣祗有一女於去年十二月間至德國輪船當水手有同船人粗三者聞小的乏嗣言有長崎幼孩因該處連年旱荒米價踴貴難以度日孩父母均已逝世現有伊胞兄立據作主售賣須洋銀十餘元迨後有日本有三名帶領該孩上船一係摇舶板人一係該孩胞兄一係該孩胞兄之友聲言身價洋銀十四元小的卽向粗三還價洋八元粗三傳語伊之胞兄當時成交立劵所立字據係日本文字無人知識過割後該三人收洋上岸日孩哭泣不止小的卽問粗三何故如此伊如不愿儘可領伊回去粗三云伊欲食果物隨將洋銀兩角交與粗三上岸買到果物給與該孩食伊卽喜笑自如開船後小的卽央同事將伊頭髮剃去並無不願等情輪船到埠帶孩至小客寓住宿每日挈同上街置辦鞋襪衣服等物伊所供打伊等語因伊欲逃逸故向伊恐嚇不料伊乘小的不備卽至日本公館慌訴訊至此已一下鐘矣太守商之日總領事林君訂於次日再訊日孩仍交林君帶回夏陳還押 
[英界公堂瑣案]  
　　李包探禀周阿榮失竊衣褲兩件查係張阿生行竊太守判責一百板遞回原籍○永源押鋪夥韓錫甫訴稱陳阿和手持銅質首飾多件質錢當塲看出破綻卽行送究陳供係寳山人另有挑賣京貨人囑爲代當太守判責一百板押送寳山縣○酒館夥楊阿二訴稱往級陞客棧收碗口角被棧夥張阿六毆傷請究張供盆碗早已收去因伊重來收碗致與爭執太守判管押十四日交保○黄包探禀孫寳卿失竊洋傘一把查被周尙卿行竊送究周供詞支吾太守判押七日○姚阿仁訴稱被石春法行竊綢褲二條當塲追獲石俯首無詞太守判押七日 
[上海北市絲業會館籌辦順直新災振捐滬局瑣記十一]  
　　廿一日承如皋縣童芝田大令募助庫平足銀五百零一兩二錢并移送捐生履歴清册囑卽彚案核給奬叙又承江西廣豐縣屠時齋譜兄募助洋五百四十六元爲民造福感篆同深按十八日隨報分送災圖萬張敦懇四方善長量爲資助時閲五日應者寥寥則敬誠不足以感人至深慚悚惟事關民瘼坐視爲難諸君子如與則敬交誼素敦譬如請我飲一杯酒觀一齣戲卽或素昧生平亦何妨作一譬如之想移助振捐謹再奉懇一書抵百災黎生死關頭知必有聞風興起者謹拭目俟之七月廿二日錢塘施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界公堂瑣案]  
　　包探郁庭湘禀小竊周阿金持鐵燭扞一枝在途行走情有可疑拘住盤問供認竊自城隍廟玉清宫今特解案周供前晚玉清宫打醮小的前往觀看有友人將燭扞給與小的同轉謂爾友爲誰供不知其姓同轉謂明係爾竊毋庸抵賴判押候笞責四十板贓　捕房待領○包探禀積竊王福生前曾拘案懲責釋放未久又在法界福興里十四號門牌竊得布衣十二件逃至英租界被探夥所獲向之拆　致將衣服質錢二千文當票办被取去查該探夥業已辭歇無從追究惟將該賊解案同轉訊究之下供係徐家匯人經大老爺訊辦後痛攺前非拖車度日同轉飭令從寛開釋○開車寓之王吳氏扭其子王連根至案訴稱兒子名連根日與流氓爲伍向小婦人索錢以供揮霍不遂其意動輙辱駡問爾子究爲何業答稱租姚子亭之馬車前日欲付工資向小婦人索錢不遂膽敢辱駡不得已扭案請究王供年十八歲不敢違逆緣臥病初愈無錢使用向母索取同轉謂爾不能養母竟敢如此妄爲實堪痛恨判責一百板管押半月○寍有熊金福訴稱與婿曹子鑑之兄在菜市街股開成大煤炭店後因生意不佳將店閉歇小的卽回寗波今始來滬找潯妻女不知所在想被曹兄誘匿故將婿曹子鑑扭案請究同轉謂爾與曹可曾成婚由何人爲媒答稱尙未成婚係由曹兄作媒謂爾妻究在何處爾尙未探聽明白何忽將婿扭住答稱小的於本月二十日來滬找尋無著諒婿必然知情同轉遂將曹子鑑訊問供稱在興聖街元生煤炭店營生熊係小的岳父與胞兄股開成大煤炭店由熊經理店務小的之兄爲出店初開在虹口繼遷至法界緣積欠房租且熊竊取房東屋中物件被房東知覺意欲送官究辦遂將店閉歇逃回密波不知岳母等何往問聘熊女有憑証否答稱有據可查謂爾兄在何處須尋交來案供不知下落廿一日岳父前來借洋始悉兄不在滬上謂借洋若干供熊云爾兄逃遁虧欠股本須由小的償還洋三十元小的無以應之祗付二元旋有顧長生禀稱係元生煤炭店主曹子鑑乃小的所收學徒素來安分今被熊扭控案下愿爲作保俟曹出外將其兄尋至同轉准之謂曹曰限爾五日將兄交案質訊曹遵諭而退○孫包探解前曾犯竊之李桂榮至案禀稱在江孚輪船拘獲並有夾襖一件呈閲李供係丹陽人不敢犯竊夾袄係友人所送同轉謂人贓並獲不必巧辨供稱夾襖在輪船扶梯上取來小的目下有病妻亦來滬找尋求恩寛宥同轉將李送縣遞回原籍不准逗留滬上○新沙遜洋行收租西人偕華人李夢梅投案稱租户孔李氏積欠房租四月計洋十六元避匿不出今在西新橋一百六十七號屋内尋獲扭案請追李氏供無力還租同轉謂總不應逃避著將氏管押五日交付租洋如違比究○車主王玉坤扭控周海林硬借錢文不如其愿竟糾合無賴阿坤等六七人尋釁扭案請究周供不敢行兇惟向伊索取　子錢二百五十文問爾向爲何業家中尙有何人供稱向爲木匠家中尙有父親同轉著押候傳其父來案再核○潮州人何應春扭夥陳云生至案訴稱有貨洋十六元藏於衣箱中不翼而飛諒被陳竊去求請追究陳不　行竊通事禀何於初二日扭其友至捕房聲稱洋在抽屉内疑係友人所竊當時以指竊無憑不予深究今忽言洋在箱中失去顯見情節不符同轉反覆研詰各執一詞遂謂何曰爾至捕房控友與公堂所控不符究竟洋在何處失去答稱在箱中失去同轉以何指東話西難以憑信一併逐出俟查明實在再行控告○肇泰公司收租人孫厚卿控太和酒店主汪祥林欠租一案迭記前報昨晨孫同汪祥林及中人王其相劉兆卿等投案候示同轉問汪等曰爾等均係中保惟陳載福不知去向究竟汪祥林曾付陳房租否同稱確曾付過頂首謂日後陳來滬上爾須向陳説明又問汪曰所欠房租除呈案之十元拍賣之廿八元二角半外尙欠租洋七元三角半如何料理供月底可以歸楚問墻壁等項爾等曾否會估同稱小的等三人估看不過值洋廿餘元惟孫厚卿未曾同看同轉謂爾等此時同往一估可將實在情形於下期禀覆 
[晉賑餘記四十七]  
　　瀘州義賑所王柳堂諸君先後籌解一萬五千金又接來電云長寍縣鄧純翁南溪縣李浣翁均續到一百餘金永寗縣　叅戎捐墊三百金已收卽解國子翁陳洛翁處數千金捐户均以山西邊外災情較重萬不肯移順直已遵命退回又接福州陳次翁觀察電云捐户因順直屢捐均不願移仍須解晉廬州沙市及各處來電辭意相同吁嗟乎若使順直不災晉賑不停津滬諸君子於半年中必可再籌晉賑八十萬窮邊積困汔可小康廼天不祚晉人其奈何○七月初五日奉藩憲鄧公批諭據解山西義賑連前十五批共集規銀十一萬五千兩希候錄摺詳請院憲奏咨立案並候移知山西藩司查照可也此復○初十日奉直隷籌辦晋賑局批諭貴公所解到第一批至十二批晉賑銀兩業經轉解災區濟賑兹准續解到第十三批規銀五千兩藥茶膏一箱照數兑收此答六月二十日[  桃隝散人述]  
[金陵官報]  
　　七月十九日道庫大使五德齡由蘇來分寗指分江蘇試用從九楊顯肅禀知捐免直部騐看○二十日知縣洪恩培到代辦上新河保甲差州同王來牟禀附留寗差委並奉調闈差委署銅山四界司巡檢陳其慶謝委○二十一日同知慶錫壬磨對試卷通判邱光燦派核對印卷蕭堃三派試卷用印磨對知縣任治磨對印卷縣丞吳陛鏞謄錄啓閉五位均奉委文闈差○二十二日北河口木厘分局候補縣張貴成見謝委調辦鎭江水涇分局差通判劉秉銓禀知文正書院山長鄧於二十日酉時病故 
[邗江官報]  
　　七月十一日馬觀察聲煥公幹過揚莫守戎　奉棧憲委運北鹽○十二日金分轉耀忠由京回銷解銅差○十三日杜分轉際宸回孔涵差次萬鹾尹賢會銷楚鹽查艙王鹾尹彬解甘肅餉起程 
[上海北市絲業會館籌賑公所施少欽經收順直山東河南山西賑捐五月十七八九日第三千五百九十一二三次清單]  
　　十七日瑞盛春洋一百元孟霽意洋五十元憩　主人由寳順莊來規元五十兩求保公私平安齋洋四十元臨江隠憂子洋十一元又募洋十一元又安雅堂八元安定氏十元江寗吳酉季求雙親長雙　元揚州愼修堂主人因二令郎德星病求速愈十元崇德堂求母增壽康健平安由景德鎭九如甡寄來十元朱志清十元平江藥隠十元蕪湖拾翠主人完心願六元隠名氏求風平浪靜海不　波六元湖北朱潤甫酬願四元江西吳德煇募吳棟吳耆吳工吳煌四户各二元吳松吳晃各一元蘇省萬源陳慶鏢求合家平安生意順利二元遇安子洋一元○江西屈臣氏　亷崇募潘報本堂洋四元鄧輝南二元黄香史張鑑波葉鳴盛張玉基堂懿記大隆號閔昌順葉善卿葉星耀會守志堂閔餘愼堂廣益號凌焯廷陳香林陳璧堂十五户各一元汪香泉無名氏陳國猷梁安懷堂無名氏龍百祥黄星堂陳俊堂八户各五角熊閏芝錢一千九百文杜樹德堂陳竹友各九百五十文黄景賢七百六十文無名氏源順號厚德無名氏鍾號五户各五百文凌社秋無名氏各錢三百文無名氏二户各三百文鄒記黄在田無名氏選記無名氏條松子六户各二百文左記劉炯勛張信女宋樂杰無名氏馮長發六户各一百文共五十户合洋三十五元○十八日杭州徐子厪翁募山陰恊濟鹽廠由壽康莊來洋二百元蕭邑種書堂由漢口有成銀號寄來洋二十元助賑書畫社同人由無　蔡承裕寄來洋二十元又無名氏銅洋三元又隠氏銅洋一元孫端退思主人爲孫家錢病愈願送三聖經八百部折資移助完願洋十六元高郵丁玉軒募孫子勉寳銀十兩零三錢禾送人募由松江萬華寄來洋十元池氏十元許澤經堂七元河口集慶堂五元松江四知堂楊求風溼目跳全愈五元太　童馥堂繆季豐募覺悟軒五元金陵陳世澄求母病速大廖三元無錫安鎭孫洽源募稻香書屋二元又無知隠名氏各一元硤石南卡張桐伯二元羅增慶二元澤春莊徐玉翁貧民視惠章氏四户各一元安慶有心無力人爲第三兒驚嚇求速愈二元無錫保康典退思子平安陽氏悔罪子三户各一元平湖胡鹿苓膏伙移助一元太倉李楊氏求體康健諸病不發一元嘉定延陵氏求病速痊小洋二十角無名氏銅洋六元銅銀二塊○十九日山東登州府蓬萊縣天橋口税局關帝誕日向章及各署演戲三日兹由局折資湊集移助由泰亨源來登平足銀廿二兩公記洋二十元杭省恆豐順求遂厚人十元濟陽氏十元葵向居張氏十元龔　求病愈五元不留名求身體康健五角○韓江周寓來髠道士洋五十元周孫氏周鈞周楨三户各洋十元周穆如四元周蘭如二元周猶如一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
