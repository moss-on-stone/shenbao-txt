# 1900 - 308 - 4909905

 

Page 1

 
 
[添請金陵訪事友人] [  申報館主人啓]  
金陵爲制軍駐節之地官僚雲集營壘星羅兼之虎踞龍蟠山川雄秀六街三市轂擊肩摩本館僅一采訪友人未免顧此失彼卽如此次火藥局之禍偶一失檢不但寄遞遲滯且多雜摭浮談爰擬添請一人分投采訪如有熟悉官塲公事土俗民風廉介自持文理通達者請錄示藥局被災巓末及其他緊要新聞詳列居址姓名郵寄本館以便修書延定與前友相輔而行三山二水間不乏淵博之士幸毋金玉爾音也 
[閱報紀大員處死事感書]  
　　嗚呼自北省拳匪作亂各國聨軍入衛遂致釀成中外交鬨之禍端城郭邱墟生靈塗炭薄海士庶無不痛心疾首於驕縱亂匪之諸王大臣恨不得一伸國法以快天下人之心乃朝廷既格於親親之誼復欲避比匪之名又恐以生殺之權授之外國爲天下萬世所竊笑用是不肯指實其罪明正典刑而東西各邦則以戕害彼國官民之故銜拳匪刺骨并惡及於縱匪之諸王大臣常欲得而甘心以洩其忿特端王剛毅董福祥諸爲首者皆於聨軍入京時逃竄出外未爲所俘故得保全性命其被獲者僅直隸布政使廷雍及前烏里雅蘇臺將軍貴恒保定協王某三人而已聞三人被俘之由因聨軍攻入保定府知廷雍及王某曾戮泰西傳教士數人而貴恒則由端邸派爲保定拳匪領袖故併執之下之於獄而日前本埠西字報則謂刻得京師電音廷貴王三人已於本月十六日被聨軍開槍擊斃是三人者不徒爲聨軍所禁已由聨軍按軍律戮之矣但聞之中國官塲中人則言三人刻尙未死不過被西人所囚二說之孰非孰是吾不敢必第思廷與貴皆中國大員卽王某亦有一命之榮非細民可比縱使果有殺害教士統領拳匪之事情眞罪當不能憲典倖逃而中外既在議和自應暫禁囹圄俟日後歸之中朝俾自辦理或誅或禁朝廷必能深鑒從前之失嚴加懲治斷不致曲護其非貽外人以口實卽使各國窺我朝廷之意未必肯重治諸臣則不妨將如何懲治之處列入議和條欵中聲請中朝如約治罪詎可於中外方議和局而遽戕及命官非特置議和大臣之顏面於不顧中朝國法於何地而揆之各國以禮義自居之心恐亦不應有此背理之辦法或曰端王爲我皇上之叔而穆宗毅皇帝嗣子大阿哥溥儁之生父今以庇護拳匪各國猶於議和條約中載明將端王永遠監禁而欽命議和全權大臣李傅相亦開列五欵送交各國駐京使臣願將逆臣亂黨分别示懲是親貴如端王且不能保其寵榮何論其下彼廷貴王三人宜乎被俘以後由聨軍開槍擊斃也且端王剛毅董福祥諸人幸未爲聨軍所獲耳使當時先未出京恐廷貴王之事端剛董已先蹈之蓋聨軍之惡端剛董也必更甚於廷貴王三人假使於當日卽被執獲曾何所用其愛惜顧忌而不以泰西軍律治之耶吾嘗憶咸豐朝兩廣總督葉名琛被英人執歸印度盛以玻璃櫝舁游各處觀者人出一錢威有談其軼事者謂葉被擄登舟其僕陰勸之死葉不聽以致辱及其身且辱及於國迄今論世之士猶以葉不能一死惜之顧與廷貴王三人相較則盛櫝而游之恥猶未若以槍擊斃之恥爲尤甚也蓋盛櫝而遊不過外人藉洩其忿若以槍擊斃則是由外人明正其罪矣嗟乎中國之人中國不能自治其罪而欲各國代治其罪可恥之事孰有甚於此者乎是故論世之士以不能一死爲葉名琛惜而吾尤不能不爲廷貴王三人惜吾爲廷貴王三人惜而凡類於廷貴王者吾尤惜其不先以一死謝彌天之罪也矧如毓賢者倐傳其死倐又傳其不死貪生之念既如此其堅且切則爲聨軍所獲者卽欲不擊以槍而亦不得矣又何尤於西人哉 
[本館接奉電音]  
　　昨日午前十下鐘時西安行在飛電傳來上諭四道敬謹譯登○九月十六日奉上諭李殿林現出學差吏部左侍郎著陳邦瑜署理欽此同日奉上諭丄藍旗漢軍副都統著桂春補授欽此同日奉上諭詹事府詹事戴鴻慈翰林院侍讀學士陳秉和均著補授内閣學士兼禮部侍郎銜李昭煒仍著署理户部右侍郎欽此同日奉上諭貴州古州鎭總兵員缺著李昌麟補授欽此 
[德國覆書]  
　　天津直報登英京倫孰來電云中國皇上前曾電致德國國書以全交誼現經德皇由電聲覆略謂敝國故使克林德荷蒙賜祭甚爲感激惟願大皇帝勿再使無識之徒侍從左右而殺害克林德之仇人亦須明正其罪如能照此行事卽可和好復孰若大皇帝返蹕京歸則聨軍總統華爾德西自當妥速恭迎以軍力保衛大皇帝躬親庶政且敝國深願此次縱亂禍首得以聲明其罪庶凡旅華各西人從此不致再遭傷害藉可永保太平矣 
[聨軍退讓]  
　　昨得京師來電云各國聨軍之在京者已於華歴本月初一日將地壇社稷壇太廟等處交與華官並云一俟和議告成卽當將各署讓還政府 
[德使謁相]  
　　昨得京師來電云華歴本月初四日德國新簡駐華大臣孟氏往謁中國欽命和議全權大臣李使相互叙寒暄並不言及和議 
[德兵奉調]  
　　昨得天津來電云德國駐津統帥擬派步兵二百名砲兵一隊馬兵四千名前赴出海關不知有何事故也 
[記聨軍移駐秦皇島事]  
　　天津直報云近聞國聨軍統帥以山海關秦皇島冬季並不結冰利於轉運是以各派兵士前往駐紥所有船澳以及轉運糧餉軍火一切事宜擬歸英人妥爲照料 
[記各國駐華兵數]  
　　天津直報云西歴八月十號康倫日報載德國派赴中國之兵前後計共一萬五千名至二萬名兹又續派軍隊五千名前往又某西報云西歴八月中旬歐洲各國兵士之在直隷省者共二萬零五百人砲一百二十尊迨九月杪增至七萬人砲一百八十尊上海廣東京師等處之兵尙不在其内俄兵之在滿洲各屬者已有六萬七千名咆一百零四尊此外另有兵十萬五千名砲一百三十八尊現已調集預備赴華再閱六禮拜各國在華之兵當增至二十三萬名砲五百尊兵艦一百十七艘魚雷船二十一艘 
[據爲已有]  
　　昨得天津來電云華歴本月十七日駐津俄官發出告示一道遍貼所轄各街略謂自今以後天津租界對河自鐵路本站起直下二英里之地須歸入俄國版圖緣今夏五月十五日因保租界與華軍開兵端其地經俄人所得也 
 
 

Page 2

 
 
[梅軍剿匪記]  
　　日本報云頃得天津來信内開天津拳匪屢圖竄擾山東幸東撫袁慰帥嚴密設防是以不敢侵犯目下津匪魁首陳姓嘯聚醜類五千人益以來自山東之匪黨約多至一萬人之譜東歴十月十九日卽華歴閏八月二十六日天未黎明攻撲駐紥滄州之梅軍門東益營壘軍門麾下共有勇丁八千人分二千人守城而以砲步隊一千一百人阻匪歸路以四千餘人擇地埋伏是日自晨至晚鏖戰竟日拳匪右軍大受挫衂梅軍伏兵齊起實力圍攻拳匪力不能支相率望州城西北遁去梅軍張再翼追上擊諸大澤之畔匪首陳姓揮令手下三百餘人抵死抗拒梅軍發快砲轟之陳姓斃於陣上梅軍梟其首級懸掛城門是役也拳匪死者約六千人梅軍死者約三百人傷者約六百人經此大逆料約匪類終不能死灰復然矣 
[皇孫逝世]  
　　日本報云頃得倫孰來電悉英國女皇維多利亞之孫皮苦托路親王名苦利司氣矮痕者於西歴十月三十日卽華歴本月初八日薨於埔立托利矮府刻下尙未知所患何症也 
[豫撫行程]  
　　武昌訪事友人云前任湖北巡撫調補河南巡撫于次棠中丞於本月初七日交卸篆務次日卽秉節渡江就漢口三元殿暫駐襜帷初十日乘輿至爕昌自來火廠閱視一週本擬遵陸赴汴中嗣因政躬偶爾違和遂改由水路進發十四日命駕至集稼嘴馬頭乘官舫導以利江小輪船泝襄河而往瀕行漢陽府施鶴笙太守漢陽縣何石萊大令夏口廳陳少石司馬恭送如禮中丞淸風亮節雅不欲勞動地方因飭司馬知照前站各官毋庸盛設供張 
[金陵火藥局慘刼餘聞]  
　　金陵訪事友人云本月初八日馬鞍山火藥庫突遭火刼事後兩江督憲劉峴帥委員前往查勘見左近房屋已成灰燼局地蟄陷成塘深廣均二丈許燼餘火藥抛散滿地箱桶無一存者周圍三里以内人民牲畜有僅利一頭者有僅餘一體者且有肚腹轟裂腸臓飛挂樹梢者惟古林庵僧徒尙有三人臥於瓦礫中雖已頭破肢折而一息尙存某教堂西人好厅士也聞之携一照像器具親至其地照成圖畫而去洎委員將情禀知峴帥峴帥查得此庫所存火藥共計四千餘石在半新自外洋名廠購來今乃同付一炬不覺　灼萬狀寢食難安又念被災户口情殊可憫飭縣購備棺木前往將屍收殮然竟無一完全屍首僅將斷體零肢草草收拾至死者共有若干人則刻尙未經杳悉也 
[教案未了]  
　　武昌訪事友人云湖北各府縣天主教民與福音教民積不相能致蘄州境内釀成糾衆械鬥焚燬教堂之案湖廣總督張香濤制軍以蘄州牧凌仲桓刺史辦理不善立予撤任檄委候補道任小棠觀察子齡馳往查辦嗣經觀察一再調處兩造已息爭端惟被毁堂屋由法領事照會制軍索賠銀十二萬兩并以現署蘄州之謝刺史紹佐辦理此案不愜輿情請另委幹員接署州篆以善其後未知制軍若何核辦也 
[添募勇丁]  
　　武昌訪事友人云湖北居長江上游防務最關緊要現届外侮未已各處游勇會匪蠢焉思動節經大府調派營勇分駐要隘以遏亂萌惟省城兵力甚單亟須添練若干藉資震懾湖廣總督張香濤制軍體察情形擬籌集鉅欵添募新勇二營仍信照德國兵制教以洋操俾與護軍武愷各營聨爲一氣卽由武備學堂保送畢業之高材生派充營哨各官以資訓練現已遴委幹員馳往河南湖南安徽等省分投招募矣 
[私梟害命]  
　　姑蘇訪事人云蘇州府屬香山鎭近有梟匪麕集開塲聚賭煽誘愚民本月初旬某日有無賴名小弟者至賭塲中爲各賭徒裝水烟博得洋銀一二枚欣然入局一時五木有靈竟贏得洋銀百數十元梟黨涎之藉端與之爲難小弟不肯相讓角口之餘竟被梟黨拽至曠地併力兇毆至一息奄奄然後抛入河心一哄而散翌日同伴劉某逃回向人細述一切嘻梟黨横行至於此極有地方之責者何竟充耳不聞耶 
[厦門近事]  
　　厦門訪事人云某日有日本人數名至某酒樓沽飲酩酊之餘相率至某海味店購鮑魚一言不合竟將店中各物擊毁無遺鄰右咸抱不平欲與爲難幸後營哨弁宋君竭力排解始得寢事○太古洋行某西人近患氣喘症藥石無功延至本月初四日逝世海關及各領事署均下半旗以志哀悼○前者保商局擬租官輪船行駛外洋以擴貿易兹者省憲特派飛捷官輪船至厦因機器稍有損傷於本月初五日入塢修理約兩閱月卽可竣工聞屇時尙須派福安琛航兩船相偕出海○興泉永道延少山觀察前因偶患脇痛擬請假回省就醫嗣奉閩浙總督許筠菴制軍批牘略謂此次日事深勞碩畫始得轉危爲安現在善後事宜一切正資鎭定何可遽萌退志云云觀察感激憲恩遂力任鉅艱不再作優遊緑野之想矣 
[禹穴探奇]  
　　紹興訪事人云上虞縣學訓導童鏡涵廣文章秉鐸有年士論翕服秋初因病出缺禀報到省藩司惲菘耘方伯牌示委新選瑞安縣學訓導陸緝夫廣文費熙暫行署理刻已渡江來紹禀見府尊熊再靑太守擇日履新矣○紹屬沿海沙地之不宜五榖者悉皆種植棉花近來連年歉收價値甚貴今歲雨暘時若收穫頗豐新花上市時公議每擔售洋銀十三元有半各城鎭新開花行至數十家之多莊客如雲爲數年來所未有○正任會稽縣兪振巖大令鳳岡近奉藩司惲方伯札飭回任棒檄來紹暫假某書院爲公館署理縣篆之黃念屺明府福元因核算交代尙需時日其瀛眷先赴杭州當啓行時紹郡紳耆咸赴馬頭恭送○聞家堰向爲舟行要道近日大憲辦理防務派令錢江水師各砲艇駐守其間刻復委鄭副戎友臣來堰查哨并赴各處悛巡○紹郡地痞陶阿龍素行不法魚肉善良衆皆側目刻由保甲局官紳訪拿到案枷責游街示衆見者無不爲之稱快 
[平山題壁]  
　　揚州訪事友人云兩淮通屬石港塲員缺現届期滿例應委員接署運憲柯遜菴都轉查得候補大使金鹺尹兆榮雖已輪委到班而是處爲通屬首要之區政務殷繁未便稍存遷就爰將正任石港塲前調署北批騐馮鹺尹飭回本任所遺北批騐駷務檄委金鹺尹前往署理已禀奉督鹽憲劉峴帥批准分飭各員遵照矣○入秋以後雨澤過稀江都縣湯大令甘泉縣周大令以目下新榖雖已登塲播種來牟正資灌溉爰於本月初五日在郡廟設壇祈禱禁屠三日以迓天和初六日傍晚雨師果惠然稅駕初七日細雨如絲初八日淸晨急雨狂飛無異銀河倒瀉至午後三點鐘時始止約得甘霖二寸許農民無不額手相慶 
[嚴催捐欵]  
　　日前上海縣汪瑤庭大令曾向各紳富籌捐兹因各紳富類多觀望不前諭吏分投催繳其文曰爲飭催事案奉憲飭籌捐助餉迭經出示並備具捐簿令各紳切實勸捐彚集呈繳迄今日久未據繳到查此次開辦捐輸係屬籌濟餉需與尋常勸捐不同事在必行勢難稍緩現在鄰縣如奉賢已解二萬餘金崇明已解一萬餘元華婁各邑亦均集有成數本縣爲通商大埠商富雲集不應轉落人後致干憲詰合亟開單飭催爲此仰聽事吏林榮卽便遵照速赴單開各紳董處催令赶將前發捐簿彚集呈繳並先於單内親筆註明繳簿日期呈候查核該聽事吏毋得違延干咎切切 
[西兵肇禍]  
　　前日傍晚六點半鐘時有駐滬某國兵士甲已二人身藏手槍腰懸利刃闖入美租界北河南路錢業公所之後本邑人金壽所開老虎灶茶肆内借端滋擾擊毁茗碗復出利刃亂揮金壽及茶博士郭世榮恐遭毒手濳從後門逸出奔投老閘橋北首新巡捕房聲訴代 
 
 

Page 3

 
 
理捕頭事務之第十三號三畫西捕恐釀巨禍急偕某西捕往拘至則見甲已兩兵尙手無足蹈西捕以其身有軍器未敢拘拿遂設計騙至捕房不料甫進大門二兵見勢不佳卽以白刃亂刺幸西捕奮力奪去未致傷人旋又掣出手槍擊中郭世榮右足應手而倒迨藥彈既盡始由各西捕將甲拘獲而乙已乘間脫逃捕頭命將甲禁入牢中俟解送領事署禀請懲辦郭受傷頗重舁送同仁醫院療治經醫生取出彈了敷以妙藥大約未必有性命之虞也 
[誘拐宜懲]  
　　女郎施阿巧投英美租界公廨訴稱籍隸松江年二十有二幼時蒙養育堂收養後由楊秋芳撫爲螟蛉女至五歲被楊售與施姓閱十五年未通音問早已恩斷義絶矣未幾施姓義父母相繼去世子然一身無可依倚楊偵知其事誑稱滬上傭値甚豐當代覓枝棲以資餬口及携至滬上逼令賣娼不允致被扃閉空屋中私刑吊打痛苦難堪今幸乘間脫逃奔投案下叩乞靑天大老爺超豁讞員翁笠漁直刺謂爾苦節自持殊堪嘉尙著暫交官媒候發堂擇配特不知奸惡如楊者尙須治以應得之罪否 
[秋賽尾聲]  
　　昨日寓滬西商在賽馬塲爲馮河之戲卽俗所謂跳浜也午後微雨廉纎沾衣欲混冶遊士女意興稍衰寳馬香車無復如前日之盛而西人則仍興高采烈鼓其餘勇馳驟平原計共賽八次第一次七馬同賽公平洋行代厦門西人首到馬黃色衣帽均藍色第二次五馬同賽中有金山名駿某兵弁首到馬黃色衣帽均紅白色第三次十一馬同賽天津西人首到馬黑色衣黑黃色帽黑色第四次三馬同賽金山名駿某兵弁首到馬黃色衣帽均紅白色第五次五馬跳浜裕豐洋人首到馬黃色衣黑紅白色帽寳藍色第六次十馬同賽中有克明代揚子保險西人强克生首到馬靑灰色衣黃緑色帽黑色第七次五馬同賽中有金山名駿印度兵弁首到馬黑色衣湖紫色帽黑色第八次八馬同賽密司胖首到馬白色衣白緑色帽藍色第九次麥格里葛馬五騎同賽由馬夫小阿嬌首到馬黑色衣紅色帽黑色 
[滬壖零拾]  
　　昨日相傳爲觀音大士誕辰本城道營廳縣文武各官咸於淸晨命駕至沈香閣牛香行禮循舊例也○本城也是園文昌閣等處年久失修墻垣剝落前經蘇松太兵備道兼江海關監督余晉珊觀察撥欵興修刻已工竣昨日觀察札委江蘇候補知縣陳大令曾培前往騐收 
[上海巡局紀事]  
　　成衣匠凌信山於本年七月某日浼蔡國香爲媒文定蔡之姪女爲室議餽聘禮洋銀四十元既而蔡稱姪女前已字與人今其未婚夫某甲意欲迎娶完姻請卽别諧秦晉凌堅持不允蔡稱願立契據先還聘禮洋銀五元餘約九月中旬付楚凌遂首爲之肯至期向索一味遷延凌情急訴知地甲扭控二十三七鋪巡防局局員邱友林二尹提案研訊凌供小的被蔡所愚今祗求追還聘禮蔡供稱小的與凌同操成衣業此事自知不合尚求恩典二尹判責五百板勒限三天遷出境外不准逗留如違送縣究辦○寡婦沈韋氏在南市小南門外倉橋堍開設麫店前年撫許秀桂之女爲義女前日許忽將女挈去氏心不能甘將許扭至二十三七鋪巡防局呈控局員邱二尹研訊之下氏供稱前年小婦人領此女時年祗三齡刻已養育二年許時來借貸被擾不堪此次竟將女携去叩求斷迫許供小的因女兒患病挈往醫治並無别故二尹令氏將女領歸如果患病須延醫療治不准竣虐嗣後許毋得擅往滋擾著各具呈切結然後交人保去○南市董家渡天主堂前後街每被載貨車馳驟以致道路崎嶇冷街僻巷中又時有人堆積垃圾日前天主堂掌院顏司鐸照會二十三七鋪巡防局請出示曉諭居民鋪户不准再行作踐局員邱友林二尹允之除出示禁止外並派勇丁數名逐日巡緝有犯必懲 
[英美租界公堂會訊案]  
　　德商愛禮司興隆順全隆三洋行主控昌大錢莊掯付票銀由德領事函致讞員翁笠漁直刺昨晨直刺會同佛繙譯官升座研訊愛禮司主人投案訴稱商人處有昌大莊期票十八紙計銀二千八百六十餘兩興隆主人稱有期票八紙計銀一千四十九兩順全隆主人稱有期票三紙計銀七百八十八兩被千律師担文倩費律師上堂聲稱此案自經洋商控告後奉諭照會錢業董事理算帳目今莊主張若銘患病不能投質故倩本律師代爲核辦昌大所欠各洋商欵項自應逐一理明請補提經理人朱麗山蔣泮華陳少卿股東宋仲蘧到案方能淸理直刺商这佛君訂於禮拜四傳齊一干人覆訊核奪 
[美租界捕房紀事]  
　　甬人陳金氏賃居穿虹浜第三百三十八號屋内昨日忽投捕房訴稱前晚鄰婦某氏糾得小流氓多人來家滋擾强借洋銀三元請卽查拿究辦捕頭允之○前晚甲乙二縫工在吳淞路某茶肆口角既而互相扭敺巡街捕喝阻不依拘入捕房捕頭令各押乞丐牢一宵然後釋出 
[救濟善會第一批愛仁輪船載回被災官民名單]  
　　張蔚文温州平陽人候補同知女七口小孩二口男僕一口際安旗人候補知府旗兵學堂提調妻女二口小孩二口蔡蓮舟紹興人候補知州鐵路辦事丁仁蘩湖北漢陽人候補州判保甲局委員男一人女三口小孩二口何寄邠寗國南陵人侯補鹽大使女三口小孩一口卓厚齋候補鹽大使杭州錢塘人女二口小孩一口陸又香嘉興人候補府經歴童書常紹興會稽人幕友陳子良陽湖人鐵路票房司事歸緩甫常熟人鐵路公司辦事眷屬大小四人徐家樂合肥人哨官眷屬大小三人叚克昌合肥人差弁徐士望合肥人差官葉作霖紹興人電報局班家麟安徽巢縣人水師學堂杜秋生紹興人鐵路司事伊子常嘉興人鐵路司事女一口毛顯廷廣東人鐵路司事鄧保民福建人當差許銘甫福建人當差女三口范鈞衡安徽人當差楊椿福建人當差席家剛安徽人當差使李玉堂天津人金陵當差陳子廷天津人當差女一口李子朱廂藍旗駐金陵營務當差陳寳和陳祥根金陵人當差張恒山江西浮梁人東局差小孩一口殷成三寗波鄞縣人大昌洋行夥黃阿福崇明人大昌洋行出店謝寳森吳縣人業洋貨女一口小孩一口張玉隆溧水人業藥材胡聘生上海人業磗瓦眷屬大小三人胡廷選上海人業磗瓦范融士杭州錢塘人通匯銀號眷女二口鄭燮卿吳縣人洋行夥童培基上虞人男二人女一口趙阿愛寗波舟山人洗衣作業張友芳上海人業洋行彭阿榮李瑞卿同上黃氏上海人女一口小孩一口王小蓮鎭海人順全隆業嚴福寳同上戴小春河南人業洋行戴玉亭戴文舟董翰廷河南人業木行任有發寗波人嚴雲亭信義洋行宋炳初寗波人信局陳錦昌梅心根寍波人陳友三寗波人木匠葉紹豐寗波人茶食業女一口小孩四口楊岳卿温州人女一口小孩三口郭壽山蘇州人染業林知成王子明金陵人業玉器張保安寗波人業洋行黃長生通州人業洋行王孫氏上海四馬路玉蘭齋朱竹亭江蘇人女一口上虞宋秀峯之眷屬女三口小孩二口李至仁袁三珊通州人小生意击桂生吳縣人小生意陸阿華沈仁全陸少南沈福交沈永全張興福韓東林邢敬湘均崇明人小生电張春林王林書南匯人小生意徐昆生上海人陸阿根浦東人朱阿二孫明德顧和生均無錫人工作周渭濵吳金保常熟人項中淸寗波人邱雲山元和縣人姜　二海門人臧時和上元人營勇吳洪江合肥人生意張阿生上海人馬夫田鶴齡同上徐阿三蔡阿四上海人小工楊德懷常州人小工 
[救濟電音]  
　　敝善會前撥規元八千兩交淸江轉運局惲觀察彚解德州兹接山東撫憲袁慰帥來書知靑齊一帶南人之留滯者飢寒困苦悽慘萬狀爰由敝善會再撥匯銀四千兩現洋銀五百元棉衣褲六千件麫粉一千一百包派友姚君少明王君培元等四人於本月十七日赴濟寗今將往來電信錄後袁中丞來電云京津保三處逃難者日多如有善人請速來查援轉瞬嚴冬飢寒堪虞凱蔡和甫觀察去電云遵諭囑救濟會善士由申備銀糧衣物至濟寗恐難再進求飭各屬護送難民至濟俾接回南職道蔡鈞禀十八夜袁中丞來電云電悉卽分飭開辦凱[  上海慶順里救濟善會陸樹藩潘炳南丁紹芬等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　去春江南機嚴製造局繙譯委員趙靜涵明府家被盜搶劫至今正盜未獲日前明府行經高昌廟鎭見某縫衣店有報時鐘一架確係失贓因卽報請縣主汪瑤庭大令派捕往查責令店主將售鐘之熊省誠交案前晚研訊之下熊供小的係湖北襄陽縣人光緒二十年投某營當勇今春裁汰後由友人薦至英界大馬路某姓家當庖丁甫及一月卽被辭歇日前友人薦入高昌廟江南製造局機器廠内做工有同鄉向姓者持報時鐘一架託小的轉售與某縫衣店得洋銀二元二角此鐘由何處得來實不知情叩乞恩鑒大令諭令收入自新所候提向到案質訊○著名惡丐蘇阿如係戳斃沈義心案内之兇犯地棍謝掌華則曾開槍擊傷船户李顯華先後由大令飭差拘獲訊不承認收所候究前晚飭提覆訊蘇供小的向來安分自守從未犯事謝掌華供小的並未開槍傷人大令反覆研鞫堅不承認遂喝令將蘇阿如掌頰二十下笞臀五十板謝掌頰四十下笞臀四十板仍還押所中再訊○浦東陸家行圖董徐步靑控著名土棍王寳寳惡跡昭彰請提懲治汪大令准詞飭提到案訊取口供釘鐐收禁後續獲王之黨羽小流氓徐阿忠訊供之下一併禁押前晚提案覆訊徐供小的向爲茶博士曾偕王寳寳往某處向人訛詐四次已蒙訊責不敢再犯叩求恩典王供小的於十餘年前曾因酒醉肇事以後從不胡爲大令惡其狡展喝令笞責四十板還禁所中徐交保釋出○豆腐業領袖陳國安控流氓唐寳生向同業訛詐求恩究辦汪大令准詞提案研訊之下唐俯首求恩供稱小的自當攺過自新决不再犯大令判笞責二百板交人保去○自新所押犯張毛毛近因患病由看役禀知上海縣汪瑤誔大令帶案察騐張供稱小的現在患病父親亦染沈疴求恩交保出外調治大令准之飭具攺過切結呈案然後交人保釋 
[英租界公堂瑣案]  
　　前日杉板船户應財星至怡太錢莊稱有某兵船欲以銀兌換小銀錢如欲作生涯盍遣夥隨我一行乎莊中人不知其詐卽著友潘三持小銀錢三千五百枚同至某兵船上應令潘在艙外靜候携銀入内濳渡登他舟而遁潘鵠候移時不見應出急向探問始知被騙立卽投報捕房旋由包探劉光震緝獲人贓連窩留之王富根王倪氏解案請究應供小的只用去小銀錢一千枚尙有二百九十枚已交包探呈案餘均由王富根王倪氏收去求鑒王及氏供詞狡展堅不承招讞員翁笠漁直刺商之佛繙譯諭令帶回捕房限兩禮拜内將小銀錢三千一百六十枚繳案再行核辦○陸雲亭向褚理榮訛詐洋銀三元由包探顧阿六解案褚訴稱陸係某包探夥强向小的借去洋銀三元求恩訊追陸供認不諱俯首求恩直刺謂包探所用夥役常常在外索詐殊屬不成事體著將陸發回捕房管押一月以儆○小竊王福生行竊王陳氏家綢布衣服四件經包探趙銀河拘案請訊直刺判責一百板贓給還失主○施子靑在某烟館開燈過癮被石金齋騙去夾袍判一件由包探潘應奎拘解請究施供小的所穿夾袍堂時脫置諸烟榻上被石竊去求追石供此衣由小的向吳阿昌借用不知如何質去求鑒直刺將賠衣給施領去所有質本錢三千文著石繳呈始得交保開釋○小竊顧木根行竊王有福高仁順等家布衣二件帽一頂洋傘一頂經包探竇如海拘解請究直刺判枷號一月贓給還失主○黃寳榮竊取江天輪船搭客劉福生所携竹籃一具衣服七件毡毯一條及面盆等物經包探拘解請究直刺判責二百板遞解回籍○王雲卿向王木林訛詐竹布三疋衣服三件玉器三包經包探拘解請究直刺判責二百板發回捕房押一月贓給還失主○陳月紅李陳氏鍾金福曾阿星張金和等在路滋擾經二百零五號華捕拘解請究直刺判各罰洋銀二元充公○許根全向唐杏春訛詐洋銀十元不遂的欲肆意兇毆經包探拘案請究直刺發回捕房管押一月○楊正寳强褫張生所穿衣服向某押鋪質得小銀錢十枚經包探拘解請究直刺判責二百板枷號半月○有女郎顧林寳者花枝招展細步姗姗無賴王阿三陸福榮見之任意調戱經五百二十八號華捕拘解請究直刺判責二百板枷號半月林桂卿向黃金竹索詐不遂肆意行兇經包探拘案請究直刺判責二百板 
[法租界公堂瑣案]  
　　某硝皮坊主甘初興控稱曾倩掮客周仁富代辦牛皮付銀一百兩貨既無著銀亦延宕不還昨禮拜六讞員杜枝園大仅會同費繙譯官提集兩造庭訊周仁富供此欵由徐洪基浼唐炳奎出票並非小的所欠請提徐質對可也甘稱此欵沿在五月取去屢催不付任意宕求恩追給以恤商艱大令著將周押入捕房我人保出定於下期傳徐到案覆訊核辦○陸義順硝皮作主陸瑞卿控楊德寶欠洋銀三百八十五元圖賴不還大令訊倛之下諭令交保出外各邀公正人理處禀復核奪昨日兩造邀米震記范仁記到堂訴稱兩造帪目相去懸殊未便理勸大令謂爾等爲人息事不得各存私見以致糾葛難淸仍著秉公理算下期禀復核奪○某燭店執事王厚甫訴稱前日有劉紀生者來店混用銅質僞洋銀店夥一時失察被其所朦翌日又來混用當塲扭獲搜出僞洋銀一元今特送案請辦劉供此項洋圓小的向僑居錢業會館之叔父劉阿蘭處借來不知其僞且小的囑店中人估看實非混用大令著押候飭探查問是否屬實禀復核辦○王毛毛訴稱前日被流氓張阿三搶去臂釧一校追獲送案大令判責二百板贓給還失主○倪阿順訴稱小的在新闢租界内慈蔭里司閽某日儈兒倪開仲拆籬圖竊是以送案請辦大令判責二百板○包探禀稱偷兒沈連生竊取某姓家白米一斗衣服二件是以解宁請辦大令判責一百板○包探禀稱劉阿三竊取某姓家食鍋衣服是以送案請辦劉阿三供失主曾向小的收買竊贓祗給賤價此次因不遂其意誣指小的行竊求鑒大令著押候傳同失主質訊核辦○拐匪張桂生誘拐華阿根家女孩被控至案經大令研訊之下判將女孩給領張桂生笞責三百板送改過所監禁四個月期滿斥釋 
 
 
 

Page 10

 
 
   
 
