# 1899 - 149 - 4909387

 

Page 1

 
 
[中澤哀鴻] [  申報館協振所謹啓]  
　　皖北各屬連歲慘被奇災小民蕩析離居狼狽情形雖鄭監門流民圖亦不能彷彿萬一加以午匪作亂于戈遍野益不聊生本節協振所從諸君子後承辦義振募捐之牘乞振之書旣已歴登報端蒙海内諸大善士惻隨爲懷陸續慨捐巨欵生死入而肉白骨其功德何可限量惟是災區過廣來日方長杯水車薪終難濟事若不源源接濟誠恐凍餒餘生不免流爲盜賊言念及此可爲痛心所望諸君子節日用之資爲行善之舉慈暉所布自能感召天和他日福壽綿長公　萬代匪特百萬哀鴻所禱祀以求亦本協振所所馨香拜祝者也肅此布陳伏維垂鑒 
[沿海設立保商局說]  
　　華民之出洋以閩廣爲最早明之中葉南洋各島挾其所產薈萃於交廣二州沿海民人多以貨物與之互易亦或自駕巨艦遊歴諸島以其所有易其所無蓋互巿之說實於此肇端焉本朝康熙年間鄭成功父子竊據臺灣窺犯江浙閩粤招誘民人結爲死黨宼勢滋蔓沿海騷動罚是國家特嚴海禁凡閩人在番托故不歸復偷渡私回者一經拿獲卽行正法厥後臺灣旣平務在與民休息不欲生事海外康熙五十六年禁止南洋貿易一案經九卿會議凡出洋久留者行文外國解回正法蒙聖祖仁皇帝特恩令五十六年以前出洋之人俱准回原籍雍正六年奉諭出洋之人陸續返棹而彼地存留不歸者皆甘心異域違禁偷往之人不准回籍欽此乾隆十四年復奉高宗純皇帝特諭將私往噶羅巴充當甲必丹之陳怡老嚴加懲治貨物入官蓋因其時海盜未殲深慮内地民人一經出洋或洩軍情或張宼勢因不得不特懸厲禁藉嚴中外之防自道光二十二年以後與東西洋諸國立約通商英國江寗和約第一條載華英民人各住他國者必受保佑身家安全美國續約第五條中國與美國人民前往各國或願常住入籍或隨時來往總聽其自便融中外之畛域成宇宙之大同風氣廣開人民蒙福蓋從前苛例早已不廢而自廢不刪而自刪矣顧朝廷雖一視同仁而舊例未明與豁除則奸胥劣紳終得借隙以滋擾累曩時黄公度觀察爲新嘉坡總理事時查得南洋各島華民數不下百餘萬其中廣瓊惠嘉各籍占十之二三粤之潮州閩之漳泉占十之七八此項民人大半在外洋置田宅長子孫雖正朔服色尚守華風婚喪賓祭時沿舊俗而一語及歸計則皆蹙額相告以爲苟挾貲回國則官長之究查胥吏之侵擾宗黨鄰里之訛索種種貽累不可勝言甚有指爲逋盜者斥爲通番者誣爲偷運軍火接濟海盜者海外覊氓狐行孑立一遭誣陷控訴無門以是寍爲異域寓公斷不敢輕返故鄉致受無窮之累嗟乎國家方廣布仁慈而若　轉多方勒詐爲淵敺魚爲叢敺雀言念及此可爲寒心今者皇上特允浙閩總督許制軍應騤之奏准於厦門設立保商局遴選公正紳董妥爲經理凡有出洋回籍之人一經赴局報明卽爲之照料還鄉倘仍有各項擾累情事准受害之人禀局立子查辦恩綸所布薄海騰歡嗣又因潘侍御慶瀾奏福建厦門設立保商局保護出洋回籍華商請飭海疆各省一律推廣又奉明詔著南北洋大臣及沿海各督撫體察情形查照福建保商局章程遴選公正紳董妥籌辦理如有關津留難官吏苛索各情弊一經查實卽著從嚴究辦以恤商民懷保之情有加無已異邦　旅當無不感泣同聲然愚竊又有進者中國民人之在外洋多或百餘年少或數十年彼處風土人情久經習慣今雖明定新章擾累之情可以無慮而默念一經還鄉親戚故舊之暌違飲食起居之不便遲回審顧亦在意計之中是須得素有名望而又善於辭令之人親往外洋廣爲遊說諭以尊親之義動以桑梓之思庶故國之念油然而生卽或一時未必遽回而情誼旣孚他日有事亦可爲指臂之助如是則收旣溢之利源振將渙之民志豈非一舉而數善備哉有位君子幸毋忽之 
[本館接奉電音]  
　　昨日午前京師飛電傳來上諭一道敬謹譯登○四月二十四日奉上諭禮部右侍郎著吳廷芬署理李殿林著毋庸兼署欽此 
[意國師船表]  
　　日本某日報云意大利國派來兵艦計共十艘統帶者爲撾來納脫氏其中六艦業已駛到餘尚留滯途中所有船名及容積墩數備列左方裝甲巡洋艦兩艘一名埋司哭破陸容積四千五百八十三墩一名開而落矮而潑而脫容積六千五百墩二等巡洋艦兩艘名司脫倫扑離容積三千四百七十五墩一名葉脫那容積三千五百三十墩三等巡洋艦六艘一名依門突容積二千五百墩一名沿路罷容積二千七百三十墩一名矮霞離撾畏勢怕雞容積二千七百九十五墩一名瘟扑離矮容積二各二百八十墩一名葉脫而利矮容積二千二百八十墩一名坑司脫夫凹哭倫薄容積二千六百七十五墩日前有一艘駛至長崎水巡捕見之卽上船标止一面電逹東京及得回電指定碇泊之所始准入港船上卽鳴砲二十一門致敬亦足見日人之强項不撓矣 
[弭兵會章程]  
　　日本某日報云俄國所創弭兵會立有專約八條其一海陸兩軍常備兵額及預籌軍費核定若干且預計將來减少二海陸兩軍所用新式梒砲中爆裂物及現行之炸彈此後一槪禁用三現存之猛烈爆裂物此後不論陸戰海戰倘欲用之必立限制又有一種炸彈式如輕氣毬者亦須禁用海單戰時如濳行水雷艇及潑冷池取司之類專壞敵船機械者亦須禁用並禁軍艦互撞之器五西歴一千八百六十四年男婆規所定條約及一千八百六十八年再訂之條約均於海戰適宜須依此而行六凡遇海戰時中途見有遇難之船必爲之救助船舶亦須依理而行中立之國宜早宣言七西歴一千八百六十四年婆羅子衰羅埠會議時定而未批准之戰例今宜改正八國内人民凡遇交戰時須預期避出如有出爲調停者亦宜採擇其言 
[恐致寒盟]  
　　南洋新加坡實得力太唔士報云某日英國外部侍郎某君在議院時某議員作而致詞曰敢問俄人是否商諸中國欲將滿洲鐵路築至都門侍郎答以此事我國家尚未得聞詳細情形故本部院未便論其得失惟見倫敦太唔士報箸有論說云以鄙意觀之俄人此舉實有意欲毁前與我英所立之約夫英人商務全賴國家威力護持之今俄人如此舉動則於我英國體商途俱大有妨礙矣英俄兩國不將自此寒盟乎 
[惠我華民]  
　　南洋新加坡叻報云邇來本埠禁止日本銀圓入口遇有無知誤犯者一經執獲除罰鍰外將銀圓如數充公中國總理事官劉葆森觀察特於三月初十日函致英政府力陳不便之處大旨謂貧民出外謀生所獲銘 
 
 

Page 2

 
 
銖殊非容易每有愚而無識或僻居各島未聞禁令者當道出此間時篋中携有日銀以致犯禁被罰此等苦情殊堪憫惻云云旋由轉政司稱台教已悉敝國辦理此事已於日前函致巡理府聲明其意兹　原函錄呈電察便悉其詳函中略謂所有諸色人等若載日銀入口以致違犯禁章悞罹於罰者可將本案各供詳錄申報督轅并著本人呈禀本署以便聽候督憲查核酌奪給還等情善夫觀察及輔政司之惠我華民司謂無微不至矣爰特表而出之 
[毆官巨案]  
　　天津訪事友人云前者直隷某員領憑赴任由唐沽登舟忙亂中忽失去枕箱一口内有文憑及金銀各若干兩惶急無措禀知直隷總督裕壽帥本月十七日壽假派候補官張君帶同　線馬快及唐沽汛勇丁前往跴緝適招商局工人某中駐足可外眼線瞥見密告某君某君不問情由喝令拘拿旋至鍋鋪中欲遍加搜索鍋鋪係津諺蓋卽若輩食宿之處也若輩大都籍隷山東赳赳桓桓性頗强悍内有小把頭某甲挺身而出曰我等專卸招商局各輪船貨物類皆自食其力者安有賊盜錯雜其中某君謂爾言鍋鋪中無賊現已拿獲一名務須入内一搜方分皂白把頭謂若是則應知會招商局總辦否則有所不便也某君惡其言語挺撞喝令動手於是小工二三白人羣抱不平將某君及隨從之人偪至河邊肆意毆擊某君雙腿俱折兩臂亦斷復被抛入河中小工意猶未慊復用卸載之鐵鈎拖起拳石如雨竟至體無完膚地保向前解救亦被擊傷後又將某君縶於鍋鋪中唐沽汛某弁向之索回小工兇悍異常反向汛弁索還被拘之某甲汛弁不敢與校急令馬快將甲放回事後查點某君隨從中共少九人十八日清晨河内浮起四人皆受重傷尚少五人想已不免於禍至鍋鋪中各小工止傷一人亦無大碍說者謂此案雖由某君鹵莽所致然小工之兇横不法亦已極矣不知壽帥將何以處之 
[雙旌蒞省]  
　　姑蘇訪事友人云江蘇藩司聶仲芳方伯因公赴金陵謁見南洋大臣劉峴帥事畢與新任江蘇臬司陸春江廉訪同舟東下本月二十三日午後由滬抵省舟泊胥門外大馬頭文武印委各員齊集接官廳迎迓方伯及廉訪接見後卽命駕入城禀見撫憲德中丞洎辭出方伯回藩轅廉訪則公就館中暫駐示期本月二十六日接篆 
[刑人於巿]  
　　鎭江彩訪友人云本月二十三日清晨丹徒縣王伯芳大令接奉憲札飭將去秋行劫本城南門外某姓家之甲乙丙丁四盜犯就地正法因於午後三下鐘時移請城守營守備李守戎千總劉千戎督帶兵丁至署分站儀門之外少焉堂上連發三綁大令升坐大堂傳齊通班捕役發出監牌飭將四犯按名提出由東角門擁至案前跪唱犯人解到大令略詰數語用硃筆標就斬條擲一喝令綑綁並用小竹牌繕寫各犯姓名繫於髮辮旋押赴西門外凉篷山法塲刀光一閃血濺屍横槍聲砲聲響應山谷劊子隨將首級盛以木籠禀請大令發回犯事地方懸竿示衆 
[潤州火警]  
　　鎭江采訪友人云本月二十二日午前薛家巷南某姓家忽然火起是處鳧茨櫛比一經著火茅龍皆破壁飛騰適逢箕伯揚威以致拉配摧枯頃刻成燎原之勢迨救熄而貧民三十餘户已化爲瓦礫之塲矣事後常鎭通海道長久山觀察見若輩無家可歸露宿風餐情殊狼狽因慨捐白金百兩散給各户以免飢寒似此樂善好施宜乎頌聲載道也 
[金臺夕照]  
　　京師訪事友人云日前榮仲華中堂發出告示一道其文曰欽差大臣節制北洋各軍文淵閣大學士總理兵部事務軍機大臣榮爲曉諭事現在本閣大臣奉命建立武衛中軍所有本營員弁兵勇跟隨人等向皆嚴加約束恪守軍律惟輦轂之下五方雜處良莠不齊恐外間無知匪徒冐充本營員弁兵勇以及書吏家丁人等在外招摇生事希圖撞騙合行出示曉諭爲此示仰五城内外軍民人等知悉倘有假冐本營之人在外撞騙生事者准卽據實扭禀以憑從嚴懲辦其各凛遵勿違特示○武衛中軍刻已足額四月初十日發給軍火器械十三日發結餉銀步隊每月六兩馬隊九兩五錢總統張軍門俊復請於榮中堂每兵丁二名加長夫一名月給餉銀三兩中堂俯如所請亦已照數頒發矣○恩承之都護所募奉省馬隊步伐整齊紀律嚴肅榮中堂見而大喜令揀選精壯八十名作爲親軍小隊月餉照常例有加向章如有缺額則就西軍中抽補近日西軍多病死者連撥補奉營共缺二百人左右爰遣員赴皖招募以足之○已故兵部尚書孫萊山大司馬毓汶卒於京寓本月十三日舉襄靈柩暫停某古刹中開弔之日故舊門生咸往弔唁聞大司馬患兩腿浮腫已歴有年近招痬醫陳丹山鍼之陳本　人數年前忽自稱能以鍼治病虚實補瀉應手奏效大司馬耳其名遣人延請適陳赴天津某姓之招遂又赴津面訂陳先索回京路費日二十金迨診視之下大言炎炎力保無礙議定酬儀八百兩先付五百兩不數日精神日頽漸致不起陳乃託詞遠颺噫庸醫悞人賢者不免况尋常士庶家乎○京西金頂妙峰山每年四月初一日大開廟門佞佛之徒咸任頂禮某日有二嫗登山叩禱跋涉過勞行至半山一嫗失足墮深澗中經人救起則已頭顱跌跛幸不致命一嫗則跌折一　經人舁至下山送歸其家我佛有靈何竟不爲之呵護乎 
[鷺江夏漲]  
　　厦門訪事友人手簡云本年淡水各茶商大半停止貿易頭春茶遲至本月初四五日始運到四五千件蓋以去年大受　折故皆觀望不前也○海盜出没靡常最爲行旅之害近經金門協某鎭軍所帶巡洋師船拘獲六名送請金門分司訊實口供申解至厦由水師提督楊西園宫保轉發厦防廳覆訊核辦○去臘道憲惲觀察訪知邇來時有匪棍横行不法爲害閭閻因之札飭嚴拿旋經地方官拘獲數人從重懲辦餘黨聞風知懼紛紛逃往外洋無奈此輩白無一能異域飄流謀生乏術遂於邇日濳回故土逞兇索詐怙惡不悛觀察聞之立卽嚴札廳縣及保甲各員按名拘拿務獲究辦○本月初六日有賣油炸檜之某甲與賣米粉團之某乙紛爭乙力不能敵敗北回糾集同黨前往報復時有某内者植立甲之門外乙黨誤以爲甲也不問情由突舉扁擔擊之適中要害登時殞命旁人見釀命案卽將兇手獲　送交厦防分府想當按律懲之矣 
[鶴樓題壁]  
　　武昌訪事友來函云鄂中食米向恃湘省接濟前因米船到者甚多巿價頓貶上熟白米每石不過需錢三千餘文閭巷小民方深欣幸不料爲日未久忽又繼長增高現在上白米每石又需三千七八百文矣○入夏以來天時亢旱兹值揷秧之際田疇望澤孔殷本月十八九日雖得微雨尚未能原隰均沾所望此後天公做美雨暘時若則滿篝滿車庶可慰三農之望也○官錢局所出錢票本准完納稅釐近聞撫憲于次棠中丞以各局報解釐金皆用錢票以致現錢不敷周轉因檄飭各局嗣後一律改解現錢說者謂官錢票創行已久一旦釐局停收商情不無窒碍不知維持圜法者將何以善其後也 
[建業叢譚]  
　　金陵訪事人云省垣官輪船專供南洋大臣差遣定章奉差往返祇准裝載官物不准夾帶私貨月初某官輪船奉差送某大憲之公子往湘江管帶某守戎於卸差後沿途兠攬私貨滿載而歸約值數千金行至中途被蕪湖關役探悉不及查騐卽電逹金陵關其時船尚未抵下關稅務司安格聨君飭關役留心伺察及下椗稅務司率帶騐貨洋人二名及關役數人至船管帶初猶不服稽查稅務司聲色俱厲管帶始自願照章納稅稅務司惡其有心取巧爰飭關役將船扣留入城謁見督憲據情聲訴劉峴帥不禁震怒卽諭令將船内所載私貨照章充公並飭管帶聽候訊辦○有某甲者粗知醫理早年托足於某監司之門甲午歲督憲劉峴帥奉命東征欲招醫士隨往省垣無有應者某監司遂將甲薦峴帥偶沾清恙甲診治獲痊遂得特垂青眼南旋後請峴帥撥欵創設官醫館牛痘局去年又謀得某船廠帮辦差近因慕洋塲風景稽被赴申江一擴眼界適峴帥政躬不豫查知甲並不來轅請假竟敢私行離省曠誤要公不禁勃然大怒立飭將甲所辦各差撤去甲之家人聞耗 
 
 

Page 3

 
 
密電至申促甲星夜返省詣督轅乞恩號房吏一見甲至卽稱大帥有令毋庸進見甲乃廢然而返○銅作坊牛痘局創自光緒初年由官籌集巨欵存典生息作常年經費無論官紳士庶之家欲種牛痘者先赴局掛號訂期施種不取分文今屆局中委員以就種人多經費不敷特創一格每掛一號取制錢一百文自二月開種以來日可得錢二三十千文局費可無不足之慮矣 
[榷憲瓜代]  
　　兩江督憲劉峴帥接到浙閩總督許筠菴制軍浙江巡撫劉景韓中丞來電以意大利國强索三門灣防務日亟請飭升任臬司正任蘇松太兵備道李道從速赴浙商辦軍務等因因念新任黄花農觀察辦理招商津局事務頭緒紛繁未克尅期到任爰檄委前署常鎭通海道曾經郛觀察丙熙暫行代理觀察本寓滬江奉檄後定期本月二十六日未時上任上海縣王大令聞之先於昨晨飭差役豫備一切聞觀察卽在道轅　篆不必另設行轅李觀察則於交卸後卽當擇吉赴浙江 
[道示照登]  
　　欽命二品頂戴監督江南海關分巡蘇松太兵備道兼管銅務世襲三等男爵李爲出示曉諭事本年四月初三日准上海商務總局移承准兩江總督部堂劉照開青鉛一項曾經總理國事務衙門以有關軍火應作爲禁物咨行查禁在案兹准職商朱澄鏡等於上海地方設立青鉛公所官行舉商董辦經購運由商務局委員稽查保護以杜奸匪私販而免株累商人實於該商有益所需公費行用該商自應按章照繳除出示曉諭并行上海道分别照會移行稅務司各關道釐局一體遵照外照會查照飭令該職商等請帖開辦由局照章督飭辦理等因除諭飭遵章請帖於四月初一日設立青鉛公所恒裕成青鉛官行由局督率委員設局稽查外移道查照分别照會移行並請示禁奸徒私販青鉛曉諭各商定購青鉛須由公所官行經理所有公費行用隨卽按章照繳不得抗違等因到道准此除遵照憲札分别移行函致外合行出示曉諭　此示仰商民人等一體遵照毋違切切行示光緒二十五年四月日 
[示照登]  
　　上海縣正堂王爲錄批諭知事奉江蘇布政使司孨批本縣禀遵飭剴切勸據該典商等勉力認繳　徐海賑捐洋一千元據情　情示遵由奉批查此項振欵係奉督憲劉札飭派定每典須繳庫平銀二百兩事竣照章給奬在案據禀前情仰卽遵照由該令自行禀請督憲核示可也此繳等因下縣奉此查此案前奉本府憲轉奉督憲批婁縣詳各典輸繳淮徐海振銀無力遵繳一案奉批飭赶緊捐繳足數以資接濟毋任藉詞諉延等因業經諭飭遵照並飭先將本境現開典當若干是何牌號查開送候核轉迄今未據呈送要知此項捐欵攸關振濟旣奉督憲派定每典二百兩自應遵照捐繳况事竣准其請奬商等何藥而不爲雖近年捐事繁多在商等富有之家每典繳銀二百兩諒不爲難乃一再求免求减致禀奉藩憲以本縣不善勸導批駁並欲劃扣本縣解欵若再爲徑禀督憲必干嚴斥該商等具有天良以區區捐欵吝不遵繳使本縣代人受過於心何安奉批前因合再剴切諭勸諭到該衆典商等立卽遵照速將奉派每典捐銀二百兩尅日如數繳候轉解仍將現開典當若干是何牌號先行開具清摺覆縣核轉該商等毋再違延切切速速此諭 
[局示照登]  
　　閔行釐局爲再行出示明白勸諭事照得子花統捐偷漏之多由於爾行販短給捐錢水脚之故乃捐罰責之窮苦船户情實可憫法亦不平曾經出示勸戒爾行販務須增給捐錢水脚俾船户得以投卡完捐倘仍不肯加增此後查獲偷漏惟有提貨充公以昭炯戒明白曉諭在案惟念爾行販係屬血本經營因各此捐錢水脚逼使船户偷漏一經查獲充公不但無利可圖卽血本全行虚擲便宜有限虧折不貲每爲代籌何苦　此爲此再行明曰勸戒爲爾各行販質言之查子花統捐每擔一百八十文而船户所領每擔捐錢水脚僅只洋兩角完捐則水脚無著欲求不偷漏而不得旣偷漏被獲欲求不充公而不得是偷漏充公非船户貽害商販實爾商販自貽害也如妄冀本分府姑息偷漏亦思偷漏可縱則完捐者生意難做蓋一完捐一偷漏本旣不同價便兩様行情不一尤爲巿面之害本分府用是不憚再三申諭違例偷漏提貨充公之誡固爲整頓釐務起見而維持巿面之苦心亦在其中水懦火烈决不混衣莠而倒施千金垂堂愼勿履險巇而徼倖爾行販試一體會决不肯再貪小失大辜負本分府諄諄勸戒好意思之懍之 
[函辭修謁]  
　　新任奥國駐滬總領事畢士格君本定於前日至英界公廨拜會讞員翁笠漁直剌時適欽命查辦江南案件之剛子良中堂秉節過滬直剌理當迎迓因卽修函婉辭 
[解犯過站]  
　　浦東南匯縣瀕海匪人搶取木植行刧獄犯縣主汪蘅舫大令將沈宗約等四名及楊桂榮董阿金兩犯先後解省勘訊大憲旋將沈等發回原縣監禁昨日又將楊董兩犯續解至滬由嘉定縣差役投文上海縣署禀請寄禁縣主王欣甫大令命暫收内監一面飭承辦書吏繕備過站公文卽日轉解前往 
[盍往觀乎]  
　　西人賽孟氏携有蠟製人物陳諸虹口禮查西客寓惟妙惟肖觀者皆嘆爲得未曾有聞明日卽須收拾他往其有欲擴眼界者盍乘今日星期驅車而往乎 
[上海縣署瑣案]  
　　前者張坤全偕妻陸氏投二十三七鋪巡防局控被張子祥毆傷旋經局員將張拘獲送縣請究前晚縣主王大令提案訊問張供子祥係小的之從姪因向小的强借不遂糾同其弟肆意行兇叩求究辦子祥供小的之祖有田一方賤價活賣與人今由從伯坤全擅自贖回圖賣故向理論不敢逞兇大令謂卑幼欺凌尊長罪不容寛喝將子祥笞責二百板呈具改過結交保釋出○張阿鑑偕岳父王會泉扭韓德勳夏吉甫到縣控被强拆房屋王大令提訊之下張供前者小的租得大南門外夏長春之地一方蓋造房屋兩間議付頂首洋銀十六元每歲租錢二千八百文約於今日交付前日長春之督夏吉甫來收此欵小的以與彼無涉婉辭却之吉甫卽糾同武生韓德勳將屋强行拆毁不得已來案控陳求恩公斷王供詞相同夏吉甫供小的向在海防廳署當差有地一方小的與姪兒長春各半姪兒租與張阿鑑小的租與韓德勳本不相干今因張所造之屋其簷在韓之屋上且被拆毁竹笆向之理論王會泉不問情由卽將小的扭住毆擊實出意外韓供前日武生往彼處收租見夏與張等爭閙不休向之勸解卽被王扭案誣控尚求明察大令察核兩造供詞各有不合著張償還竹笆費洋銀四元具結呈案 
[上海巡局紀事]  
　　前晚南巿二十三七鋪巡防局委員盛雨村二尹督率地甲通丁巡至公義馬頭見有人設攤聚賭因飭拘獲爲首之盛阿如王永愼二名帶回局中略詰數語判令將盛掌頰二十下王掌頰四十下交地甲鎖在犯事處示衆○上月某日某處車寓主陶少泉失去第三十號東洋車一輛至前日得自大校塲左近王阿六所開小烟館内因投二十三七鋪巡防局控告局員邱友齡二尹飭捕役前往查看見車已拆毁然號數相符且王尚有竊取洋銀之案未經訊結爰命陶先將贓車領去候再提王究辦 
[嘉巡黎]  
　　昨日本館協振所接復善堂來函云諸翁先生　下敬啓者敝堂經辦普度善舉共收集捐洋銀六百三十九元八角以收抵支尚餘一百二十六元三角二分兹特如數送上祈察收移急振掣付執照爲禱云云似此裘成集腋嘉惠災黎廣種心田力培善果他日者上天眷佑疉降禎祥在事諸君當無不同膺福報也謹書此以表頌忱　 
[養狗須知]  
　　啓者邇來捕房捉狗之令視前益嚴推原其故因租界中時有瘋狗傷人故禁之不得不如此初非與狗爲難也惟嘴上套有皮製籠頭不致噬人者可以免捉爲此赶備籠頭若干凡養狗人家均可隨時來堂領取以全狗命不取分文恐未周知特乞登報布聞上海六馬路仁濟善堂謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[實學初基]  
　　江西訪事友人云前者在籍紳宦黄幼農觀察梅少巖太史程維菴主政華再雲侍御創設務實學堂現將開辦禀請撫憲松鶴齡中丞藩憲張筱船方伯札飭南昌府江訒吾太守爲堂中提調太守示期本月初十日甄别題爲講求實學應以何者爲先策次日將各卷評定甲乙分别正取備取曉示諸生於十二日開課屆時由總辦提調率同正取諸生衣冠整肅與各教習行士相見禮自此中西並課日進有功培國家有用之材洗儒者空疏之誚於諸生有厚望焉 
[南巿捕房紀事]  
　　前晚八點鐘時有年約四十餘歲之侯劉氏忽發癲狂在新馬路中手舞足蹈二十四號巡街捕恐其滋事拘入捕房捕頭盤詰之正自言寶山縣境正如鎭人丈夫名松濤餘語含糊旋卽禀知工程局會辦委員司徒貽芬司馬司馬諭令送城内普育善堂留養候家屬認領○前日工程局水巡丁向駁船户張富南收捐張非但不付反敢恃强辱駡因喚十八號巡街捕拘解捕房捕頭令押候照章罰鍰以儆兇頑○前日某號東洋車車夫張阿福與坐客黄春榮論價爭孰被黄扭入捕房捕頭以事屬細微一併斥釋○前日划船婦某氏在浦中與同帮爭奪生意以致口角氏子金大鏡子揷身多事由帮中人扭入捕房捕頭令管押一點鐘時魷後開釋○前日夜半時船户沈阿多投捕房報稱同帮周明祥將船上席棚戳破向論蠻横捕頭派水巡丁前在查問旋覆稱周於酒後回船行經沈之船首並未損及席棚捕頭乃將周管押二點鐘時釋之使去○每屇端陽令節浦江各划船相率划賽龍舟以爲娛樂捕頭恐若輩滋生事端派差頂爲禁止楊家渡江北流氓小九子不遵禁令竟於前日糾衆在浦中演習捕頭聞知立卽禀知工程局會辦委員司徒貽芬司馬司馬飭水巡丁將小九子查拿小九子在縣捕陳金處爲夥陳得悉其情自行解送捕房捕頭令暫行禁押至昨日由其友出爲擔保情願遵諭不賽捕頭允之 
[英界公堂瑣案]  
　　包探洪阿寶胡瑞龍同解續竊林阿寶到案禀稱此人專在虹口一帶輪船馬頭試其鼠竊狗偷之技前日竊取招商局棧内洋布十四疋當塲起獲四疋尚有十疋已被寄匿他處今特解案請究招商局司棧人某甲投案供稱棧中時時失物今旣獲賊尚乞究懲林供小的所竊之布數確相符尚有十尺窩　南巿今可押往取回求恩免究襄讞委員張司馬商之福繙譯官著押候吊齊贓物復訊核辦○包探竇如海禀稱張如金向在應本寶所開鞋店爲夥前日私取店中鑲鞋四雙出外不歸報捕後經小的緝獲人贓送案請究應投案供稱被竊之鞋今日吊出求恩給領張供小的在店學藝年少無知犯此不端之事尚乞大老爺格外原情司馬判責一百板贓給還失主○包探徐榮珊禀稱竊賊黄榮林竊取某洋人家洋銀二元經小的緝獲詰知此賊尚在法界犯案今由法界捕頭派包探移提爲此解案請示黄認竊求恩司馬謂本應懲辦姑念尚有别案免子施刑准交法界包探帶去洋銀給還失主○包探趙銀河禀稱前晚匪徒周阿二行至泥城河畔見周高氏踽踽獨行突前扭住攫取銀臂釧一枚氏大聲呼救經小的拘獲送案請究周高氏投案申訴前情並求究辦周供此釧係在途拾得不敢强攫司馬判責二百板枷號十天發犯事處示衆○抱探石金榮禀稱積竊沈長泰屢次犯案今又竊取金蓮開家水烟袋適經小的查獲送請究懲金投案領贓沈供窮苦無聊不得已而爲此行險徼倖之事司馬判令枷號一禮拜○三百六十一號華捕拘解胡長勝沈德興到案禀稱前晚美界莊成餘家失火時延及胡沈二姓家事後伊等見莊曾保火險向索償銀致相爭閙事經小的查知是以拘案請究莊供前晚小的偶不經心致遭回祿之禍幸曾保險尚可索賠伊等二人見財起意强欲瓜分胡沈同供前聞江海關道憲蔡大人核定新章凡起火家應將所得保險賠欵分派被累之家事已共見共聞小的故向理論司馬著一併從寛省釋○包探顧阿六禀稱徐阿四竊取蘇州河中顧金齊駁船上煤七十餘斤經小的查見送案請究司馬判責一百板 
[法界公堂瑣案]  
　　船户宋阿錫冐充金家航船將小東門外恒順蛋行托運之鴨蛋二千枚皮蛋五百枚魷魚十斤全行吞没經行主報知捕房捕頭遣某包探時朱拘押昨禮拜六堂期解請讞員朱森庭明府及何繙譯會訊恒順行夥戴春生投案申訴前情朱阿錫供稱貨已敗壞求寛　　　　　　　　一百下　　　數比追○鶴金川禀稱小的在紫來街生泰嫁妝店爲夥昨日失去一櫃旋在護城河畔某押店本獲原贓因將竊賊喬長順及同黨金阿華一併送入捕房解案請訊喬供年十歲浦東三林塘人先由金托小的代押布疋回至吊橋又遇紹興人阿華托押此櫃明府判將金笞責一百板喬責手心一百下贓給還失主○孫學志禀稱由楓涇挈眷來滬舟泊洋涇浜被車夫劉金海竊去皮箱一口求卽究追明府著押候嚴比○周小狗控錢陳氏誘妹爲娼前經明府押候傳本夫毛阿四復訊核辦昨日堂期周長春偕子小狗子壻毛阿四投案明府判將錢陳氏掌頰一百五十下毛周氏交本夫毛阿四領去○前者吉祥街德豐漆店主姚旭初控族姪姚行奎屢次訛詐並持石灰包及利刃恐嚇請發改過所監禁昨日堂期姚復遣店夥沈福順投案遞禀明府准如所請將姚阿奎押送改過所監禁○包探禀稱王文元由杭州附大通小輪船來滬中途與同船人某甲口角及抵埠後扭甲入捕房指爲竊賊然並無贓証且原告不到明府著將甲開釋○包探禀稱李阿三竊取某木匠所用之鋸向舊貨攤求售是以拘案請訊明府判責一百板○包探禀稱沈金甫竊取南巿教塲梢某姓家大小斧各一柄携至租界中求售是以拘案請辦明府判責一百板贓存待失主具領 
[美界捕房紀事]  
　　昨晚張阿四闖入裏虹口某姓有行竊衣服旋被包探劉阿炳查獲吊出原贓帶入捕房捕頭令押候解送公堂禀請讞員翁笠漁直剌訊供懲辦○昨日午刻賭棍倪阿寶在北河南路天后宫前設攤誘賭某號巡街捕見之立卽拘獲連賭具帶入捕房捕頭令押候解送公堂禀請究辦 
[有基勿壞]  
　　敝堂育嬰所年久失修本擬鳩工庀材就故址重新建造旋因恒產毫無殊不足以垂久遠爰將育嬰所改建巿房而以後進樓房改作育嬰所一移易間布置秩然各適其用無如經費浩繁一無所出幸蒙堂董嚴君筱舫慨助洋鈒二百元鄭君陶齋四十元經君蓮珊二十元周君詠椿二十元王君松堂二十元周君湘雲二十元陳君善亭規元五十兩此外又蒙各善士協力捐輸怡情軒規元二百兩懷永堂一百兩孫君根善洋銀一百元嚴君頌眉一百元永壽堂五十元德潤堂五十元金粟山房二十元兪順利號十八元高忠記十元董洽成號十元陳生記十元饒協泰號十元得以玉成其事溯自客歲八月興工至今幸告落成從此氣象聿新規制悉臻美備帡幪所及孤寒感戴生成爲敝堂立久遠之基爲一已造兒孫之福門庭光大簪笏聨翩胥於是乎基之矣[  滬北天后宫前廣益善堂同人謹誌]  
[藉資冥福]  
　　啓者本月初二日爲前董事蛟川李墨君先生神主陞座之期凡諸親友之來堂祭奠者輿馬輝煌衣冠濟楚頗極一時之盛内有餘大宏大瑞大升大等莊願將公分洋二十元移作本堂一切善舉經費誠一舉而兩得也夫善舉至今日辦理極形棘手來源稀少支絀不堪果使挹彼注兹移往來酬酢之資作濟衆博施之用皆如餘大等莊則辦理無不給之虞彼此獲無　之福不勝於競尚浮文也哉乞附報间藉伸謝悃[  滬北天后宫前廣益善堂伺人謹誌]  
 
 

Page 10

 
 
[蘇省官報]  
　　四月十六日候補道沈瑜慶辭行回寗同知黄琪禀銷南路總巡差又吳源禀知到南路總巡差通判梁書祥禀謝奉委發審局帮審差知州應祖銀禀知由宜興公幹回知縣許溎祥禀知赴十里亭稽查火藥　庫卽回又朱賡旦禀銷解金陵餉差府經楊元溥禀謝飭知比較有盈照章留辦縣丞鄧琦禀辭赴江北緝捕差主　葉爲驥禀知到調立中路二叚夏防巡查差○十七日通判郭廷沛禀銷上海調捐南卡差知縣程南金禀銷江陰厘局差又龔鴻揆由靖江公幹回府經歴沈振綵禀謝奉委下叚水巡卽日到差縣丞凌鳳曾由上海來管帶浙西鹽捕中營儘先都司胡昌寶前日禀辭赴松江帮帶水師中營補用都司夏大明禀知赴無錫彈壓繭行○十八日府經歴黄桂仙禀謝奉委胥門旱關差並銷荆溪縣保甲差又朱麐綬禀謝奉委常昭内河釐局司員差又徐清履由上海見道憲回指分江蘇試用巡檢沈恩形浙江人禀到○十九日江蘇候補道賀元彬湖南人由寗來大挑二等教職茆彥良高郵人由籍來縣丞戴修璋黄史劉文浩均禀銷押解秋審人犯赴江都回○二十日同知唐典由京起服回省禀到調補華亭縣王得庚由寗來禀到並禀知贛榆縣任内交代於初叅限内算結知縣陳其壽禀謝奉委兼發審局差縣丞韓繼龢禀銷解秋審人犯赴江寗回又凌鳳曾禀謝奉委無錫縣保甲差主簿雷星樵禀知奉府委代理常熟縣典史事卽辭巡檢李晉祜禀銷雪鴈橋里卡差又翁嗚球禀謝奉委蘇城厘局南橋卡司員差又李濬禀銷解秋　人犯赴六合回管駕靜平輪船把總簡傳斌禀知由滬回○二十一日籤掣江蘇試用知縣周文煐甘肅人由京領咨來省禀到府經歴黄桂仙禀知到胥門旱關差並銷城外下叚水巡差巡檢陳錫蕃禀謝奉委南路一叚夏防巡查差管帶新中水師飛划營副將歐陽成松管帶太湖水師正前營遊擊許相生均由平望江浙一帶查哨回管駕飛槎輪船千總徐嘉林禀知遂汪鳴鑾赴常熟○二十二日通判徐敦業禀知奉藩憲札委稽查常昭新等縣積榖差卽辭知縣傳鑫禀銷委提滬關藥厘銀兩差巡檢邵光煦禀知由京起服回省遊擊黄一桂禀知會同營務處在平望曾哨並獲賭匪回 
[江西官報]  
　　新選永新縣丞朱虎臣禀謝飭知吏部七品小京官石雲星辭行回籍欽賜翰林院檢討黄廷灼回湖北候補府李嘉賓接辦才厘總局提調劉家蔭督查惠民門候補縣周宗洛委往臨江府發審指分知縣鄭輔東繳照江蘇府經劉原道由江寗來省署南昌城守營都司王經綸現已委帶威武新軍後營所遺該都司事務查有請補斯缺借補廣信營守備李樹森堪以委令　署遞遺廣信營守備查有標下左營候補守備哈明聨堪以前往署理知縣林志延由長江催運回典史孫俊往豐城等縣催漕折王官駿往義寗催地相顧永誠禀芿服假新選新建教諭江發　禀謝考騐張鵬程由籍修墓回省汪培委讞局發審馬昌駿缷辦上高下回署銅鼓同知賀運隆缷事回泰和馬家司温錫壽俸滿騐看建昌府經石念慈卸事回知縣檀家琮解漕折由京回指分通判劉承先繳照 
[邗江官報]  
　　四月初九日兪鹺尹振塏委解南京餉起程○初十日杜鹺尉繹堂銷儀河委南掣額外聽差○十一日郭鹺尚銷南監　帮辦差○十二日江鹺尹寶年銷總局稽核張鹺尹承業到稽核差郭鹺尹鼎臣銷南監廳查騐陳鹺尹元章委南監廳帮辦差分發巡檢陳鹺尉葆鋆順天人禀到○十三日尹鹺尹政平王鹺尹鐸柳等二十二員新章報考褚鹺尹繼鍺銷龍溝卡○十四日湖北劉守戎藻棻解餉來彭鹺尹熙臣　通屬聽差○十五日永豐壩毛分轉昌駿禀辭戴鹺尹韶委清江餉何鹺尹乃升辭回十二圩差次○十六日丁觀察葆元到揚陳鹺尹聨仍由許坎關卡來李鹺尹世伊銷楚監查艙差湯鹺尉心益由十二圩來揚○十七日杜尉繹堂辭赴十二圩差次○十八日新科翰林李太史端棨過揚睚任江都縣朱大令江禀辭赴省童鹺尹士成委稽查駁船北掣繆司馬延恩抵揚公幹 
[新印鉛板各種書籍照碼折扣出售　三馬路申報館申昌書畫室發兌]  
聖武記六角○小五義三角五○分類尺牘五角○快心編五角○蟬史二角五○耳郵一角五○薈蕞编三角○東征集一角五○閩雜記二角五○澆愁集二角○東槎記一角五○春融堂二角○青樓夢五角○小豆棚三角五○薑露菴一角五○香咳集二角○新增宦鄉要則一角八○曾侯日記一角○使琉球紀一角八○東池草堂八分○禀啓零紈一角五○瀚海尺牘四角○三岡識略三角○夢園叢説二角○文海披沙二角○甕牖餘談二角○四夢彚談二角○和約彚抄二角○中東和約五分○中俄和約五分○瀛寰瑣記三十○寰宇瑣紀三十○四溟瑣紀三十○紀載彚編一角五○訂譌雜錄一角五○藝林伐山二角○靈檀碎金三角○景船齋雜記一角五○正續水滸四角○雲間據目抄一角○讀史探驪錄二角○騙砭軒質言一角○尊聞閣試帖二角○硯云甲乙編三角○螢窻異草初集二角二集二角三集二角○尊聞閣鄉會墨八分○有正味齋尺牘一角○六梅書屋尺牘一角五○詩句題解四集一角五五集一角五○歴代陵寢備考五角○鋤經書舍零墨一角○曾文正公家書四角又大事記一角五又求闕齋日記一角五又書札一元二角又白紙家書五種六角○海上羣芳譜一角○妙香室叢話四角○東藩紀要一角五○啓矇眞諦七分○紅樓夢補四角○名賢尺牘七分○歴下志游八分○西洋記四角○霆軍紀略二角五○淞南夢影錄八分○息菴尺牘一角二○籌海初集二角○戊子直省闈墨八分○嘯亭雜錄四角五○道聽塗說二角○三異筆談八分○漫遊紀略七分○中西紀事四角○壺天錄二角五○蕉軒摭錄二角五○滇南雜志五角○夜雨秋燈錄初集四角五又二集四角五○續綏寇紀略七分○尺牘初桄二角○音註小倉山房尺牘二角○思益堂日札八分○三借廬贅譚三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月夢三角○集錦尺牘一角○外科全生集八分○增註知愧軒尺牘一角五○筆耕齋尺牘七分○粤屑一角五○篤素堂文集一角五○通問便集二角○廿四年諭旨每本三角 
[公平洋行保險]  
啓者本行保險向例多年信實而行今告者現下加保號棧生財貨物保價格外公道望欲保者祈請至本行面議可也特此佈告 
[漁人遇救]  
余等於四月十六日由香港搭招商局富順輪船來滬十七午後船至汕頭附近遇風停輪十八早晨再展輪駛近厦門海面見有破舟一艘船主卽令停輪隨督同水手人等放杉板往視果救得三人回船據稱同舟六人係厦門人氏向在海面捕魚爲生不料十七夜遇大風打壞船底已被溺斃三人等語而船上買辦　陳君玉南憐其苦哀卽給與飯食衣服銀錢一切並代其勸各搭客簽得數十金更兼沿途照料至廿一日抵申又代其懇招商總局取得免票打發彼等三人回厦眞可謂週全至極矣彼等受此恩惠回當不忘其大德但余等航海往還所見亦莫及如富順之船主與及買辦居心之仁愛該局之濟人利物也故特誌揚於報端俾航海來往諸君有所知焉光緒廿五年四月廿三弟張鼎元劉祐邦等仝啓 
[包愈五淋白濁花栁重症如有不靈即退原洋]  
妙藥濟世 
本堂創製眞正珠珀五淋白濁丸外治花柳萬靈丹楊梅結毒丸花柳搜毒丹珠黄下疳散虔修六神丸奏效神速重者一料輕者半料每料四元起碼一元較市上暗用輕粉倒提之藥有天淵之别凡花柳重症莫甚於五淋白濁楊梅結毒横痃下疳魚口便毒容易傳染害及妻室則終身不能生育本主人心實憫之今將家傳秘方分門别類對症給藥全活甚衆久已口碑載道世之凡患沈疴者速請　函示一經試用卽登彼岸如不靈效願退原洋决不食言　上海英大馬路京都同德堂白 
[包愈吐血永逺斷根]  
久遠馳名廣東陳恒德堂秘製神效吐血藥膏○靈騐非凡○謂余不信一試便知 
吐血一症皆由身體虚弱或咳嗆而傷肺而其病原尤在憂鬱思慮過度日久不愈致成癆瘵本堂抱濟爲懷得祖傳良方不惜工本秘製此膏專治一切吐血之症以及勞傷咳嗽無論男女老少雖十年二十年老症服之立刻見功屢試屢騐重者二大盒除根輕者一大盒包愈永不復發妙在滋陰潤肺止咳化痰眞治吐血之天下第一良藥也若有虚言神明共鑒每大盒四元小盒二元先試一元亦可○假冐甚多購者認明○遠埠函購原局回件信力自給○鋪分上海英大馬路萬康醬園對門德仁里内石庫門廣東陳恆德堂謹識 
[通用福建銀圓]  
啓者福建省所造小銀圓舊造者因機力不足以致花紋不精已由英大馬路公裕錢莊一律收回今改用新模銀色頂眞花紋精細經奉　道憲提騐　示諭已在一律通行倘　商賈有不願藏存者請到公裕兌換可也 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年四月十六日京報全錄]  
　　宫門抄燕督裕奏爲遵旨籌議永定河上游築壩情形摺○侍讀學士濟奏爲嚴杜漏巵以裕正帑摺○御史葉奏爲請旨飭下嚴禁花會廟會片○吳撫德奏爲撥欵資遣災黎片○四月十六日工部鴻臚寺廂白旗值日無引　　見○瀅貝勒志公各假滿請安○新授江蘇道黄建笎謝恩○溥良徐承煜各請假十日○孫廷林預備召見○召見軍機孫　林黄建笎○○頭品頂戴直隷總督奴才裕祿跪奏爲遵旨籌議永定河上游築壩情形恭摺覆陳仰祈聖鑒事竊光緒二十五年三月十一日承准軍機大臣字寄三月初九日奉上諭翰林院侍讀黄思永奏預防永定河患敬陳管見並請特召道員辦理各摺片所陳治河各節是否切實可行著裕祿體察情形酌核辦理直隷候補道衛杰是否熟習河務並著查明具奏原摺片均著鈔給閱看戕此諭令知之欽此詳閱原奏所稱永定河上游數百瓴重巒疉嶂勢若建里中無停勒下益横恣與其於空峽隄岸設防不如於山間夾溝築壩使有節制層層遏抑以緩其馳驟之勢壩以本山亂石疉成闌以木樁或用柳條編成斷式使其罅能過水急流緩瀉下游自無暴漲之患不用條石工料亦省壩取流漏防照四川離堆成式使水道曲折紆緩不至横溢直趨係爲减緩上游水勢以紓下游河患起見伏查永定河夾泥帶沙渾流湍急久爲近畿大患自康熙乾隆年間以來屢經修治迤無一勞永逸之方黄思永所論辦法果能行之有效未始非補偏救弊之一策惟查永定河志内載乾隆八年大學士卾爾泰等會議直隷總督高斌奏稱永定河上游桑乾河由西寍縣之石閘村入山所經宣化境内之黑龍灣懷來境内之和合堡宛平境内之沿河口三處皆兩山夾峙全河之水東趨舍此更無别路若於此三處山口就近取石堆疉玲瓏水壩以勒其洶暴之勢則下游之患可以稍减再和合堡又爲衆河匯流之處應先於此處建壩約估銀二千餘兩應請一併在營田工本項下動支報銷俟試行有效再將黑龍灣沿河二處酌估增修俾層層截頓以殺其勢等語查永定河擁泥夾沙水勢洶湧若於和合堡等處建築玲瓏石壩果能截緩水勢措置得宜自可减奔騰直注之患但恐大小之水下流層層攔築上游不無阻遏擁泥之虞應令該督等酌度情形詳愼辦理俟試行有效再將黑龍灣沿河口二處酌估增修又查乾隆三十六年高晉裘曰修固之理會勘永定河事宜覆奏稱和合口原係兩山夾峙一水中通渾流至此本天然收束舊有玲瓏石壩意在稍緩其勢其實水小則無須抵禦水大則易於衝坍壩工旣難經久自可無庸修復各等語迨至光緒十九年十一月間欽派前東河總縣許振褘來直會勘永定河上下游工程籌商辦法彼時亦有建言請在蘆溝橋以上百餘里擇地建壩以殺水勢者經許振褘率同前臬司周馥道員張蓮芬視往履勘旋據奏稱該督臣繞出居庸關北直抵懷來縣之觀高鋪和合口兩崖石壁聳立數仭中如削瓜下盡没水兩岸相去二十餘丈與十餘丈不等河水深至五六丈與二三丈不等此險有七十餘里立足無地峽中不通一人一騎至沿河口以下單騎可通亦不能行車馬永定河發源山西附以塞外諸水羣支湊赴至懷來縣之水關鋪始迸入洋河一大支嬀川河一小支三水合流水勢益大不數里而趨入和合卽有兩岸收束天設奇險無論崖中湍流狂奔不能建壩卽和合口以上一片石沙沙外卽山如欲引水治田則無田可耕且不能設奇築壩激水以上百數十丈之山詳加查勘自蘆溝以上直抵懷來宣化實不能建壩公水等情覆陳在案叅稽往籍證以近事是永定河上游建壩分水乾隆年間曾經議行而無成效近年許振褘親往查勘亦謂勢不能行惟黄思永所稱四川離堆堰式與高斌前築之玲瓏壩較爲得法亦未嘗不可採擇而行期於河工有益該侍讀所陳之直隷候補道衛杰籍隷四川在直隷服官有年雖未辦過永定河大工而於畿輔水利平時尚能講求奴才當將該員由保定飭調來津面加考詢據言該道曾在川省充過堰長夙諳離堆辮法四川離堆堰係籠竹積石以分水力而澹洪流兼利灌漑其淘灘之法意在停渾流於其築堰之法意在蓄水分泄查岷江濁流來源由羌地羊膊嶺而下較永定河源爲遠其形勢山崖夾束萬壑千谿亦與永定河頭大致相似可以試行籌辦惟必須親赴上游詳勘水勢方能酌擬辦法等語奴才現擬卽飭該員前往永定河上游一帶妥細查勘乾隆年間所築之玲瓏壩何以不能經久行之無效如照四川離堆辦法較勝從前之玲瓏壩究須建立幾處每處需欵若干於該處上游有無阻遏壅淤之虞果能確有把握切實可行卽詳晰議覆再當奏明責成該道妥愼立理所有籌議永定河上游築壩情形謹先恭摺覆陳伏乞皇太后皇上聖鑒訓示謹奏奉硃批著卽督飭認眞查勘是否切實可行妥籌具奏匆稍含湖欽此○○日講起居注官翰林院侍讀學士奴才濟澂跪奏爲庫儲日絀各省外銷欵内濫支太多擬請核實充公理案報部以杜漏巵恭摺仰祈聖鑒事竊維目今時事艱難庫儲異常支絀又值河工驟增用欵數百萬兩之際全賴各省大吏破除情面無論何欵嚴杜冐濫涓滴歸公方不負實事求是之意乃近聞各省鹽務海關厘局不獨爲大吏安揷私人之地而且紳士或自謀津貼或代薦乾修甚至在京設立會館等事均向外間籌費地方官屈於情面卽於外銷欵内設法挪移多者數千兩少則數百兩並有定爲常例按年匯寄者種種名自幾倍於正用之欵其數目多寡時日入暫悉以勢力輕重爲衡以外銷辦公之資爲私情酬酢之用縱不侵漁國帑實亦貽害地方似此情形尚復成何事體奴才恭閱邸抄前者兩江督臣劉坤一疏内有江南庫空如洗之語而兩淮以有江南各海關等處如此等濫支各項正復指不勝屈何該督未計及此耶擬請明降諭旨飭下直省各該將軍督撫查照外銷欵内如有前項情事悉令提出歸公專案報部諒該疆臣等受恩深厚具有天良自能共體時艱實力推求認眞釐剔必不致意存見好敷衍塞責也奴才爲嚴杜漏巵以裕正帑起見是否有當謹恭摺具陳伏乞皇太后皇上聖鑒謹奏奉旨一道○○御史葉慶增片再花會廟會匪徒開塲聚衆以誘取民財律有明禁全賴地方官嚴拿重懲方不至民窮財盡因飢寒而起盜心釀成宼攘之患聞現在寍波之鄞慈奉鎭四縣紹興之上虞餘姚兩縣匪徒結黨成羣徧開花會廟會地方之耽安逸者形同聾聵置若罔聞卽有一二勤事耐勞之員訪聞確實思欲拿辦往往官未下鄉消息已先走漏匪徒早經聞風遠颺甚或明目張膽率領黨與公然拒捕地方官慮辦理不善易滋他變遂亦隱忍而止種種積弊實由衙門蠧役營汛劣兵得賄包庇一氣串通故匪徒敢愍不畏法至此若不從胥役兵弁中窮詰根源匪徒恃有護符拿辦終必漏網可否請旨飭下浙江撫臣嚴定章程令地方文武各官實心協力嚴拿重懲庶匪徒有所歛迹而愚民得安本業矣謹附片具陳伏乞聖鑒謹奏奉旨一道○○德壽片再徐海等屬上年重被災祲飢民紛紛南下就食顚沛流離困苦萬狀撫恤資遣需欵甚鉅業經奴才飭由蘇藩司庫籌撥銀一萬兩匯交揚州紳董附片具奏在案兹據辦理義賑紳士嚴作霖電禀各處災重且廣賑欵支絀請撥數萬金以備補振各路遣回災民之用奴才復飭由蘇藩司庫再籌銀二萬兩匯交該紳嚴作霖湊用以拯窮黎謹附片陳明伏乞聖鑒謹奏奉硃批户部知道欽此 
 
