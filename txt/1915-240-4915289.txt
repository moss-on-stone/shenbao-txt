# 1915 - 240 - 4915289

 

Page 1

 
 
   
 
 

Page 2

 
 
時評 
[守法（冷）]  
　　或問籌安會之大勢成矣即不附和庸有濟乎曰我豈不知之我等所以不能附和者非他爲守法也使今日共和政體之下而附和非共和政體然則他日無論共和不共和其將何以使人有法之觀念耶他日而仍共和者則此例旣開隨時使人可以有變更國體之妄想民心無日寧矣他日而非共和者則雖可强制而人心必覺法之前後不一而以法爲不足重矣 
　　嗚呼法者立國之本也法而不能守國家治安豈可得哉故他人之守法與否不能强我唯守其在我者而已矣 
[命令]  
　　九月二日大總統策令王家儉姜可欽給予三等嘉禾章汪守珍給予四等嘉禾章此令 
　　又令王雲贊給予五等文虎章此令 
　　又令張家藩加陸軍少將銜此令 
　　又令胡思義陳彰籌吳士椿均授爲中大夫此令 
　　又令内務部呈准直隷巡按使朱家寳咨請任命祁晉昌李貽紳賀宗儒孫銘珍劉桐椿賈樹楨裴本餘王天才爲直隷保定警察廳警正王延年爲技正應照准此令 
[專電]  
　　北京電定武上將軍將來京 
　　北京電吳廷燮有國庫總監之望 
　　北京電二日上午段將軍出京赴奉 
　　北京電古顧問一日未行三日出京 
　　北京電請願書領銜者晋谷好墉熱河鄭寳齡蜀張炳華鄂藍天蔚秦張鳳翽後藏夏付阿旺益喜 
[譯電]  
　　北京電籌安會恢復帝制之請願書已呈交參政院黎副總統於八月三十日辭職昨參政院代行立法會議行開院式黎未到院中外各界皆爲詫異政府諸公則謂黎因病阻不能到院與恢復帝制一舉無關袁克定昨已抵京籌安會之事務現大有進步（二日） 
　　北京電張勳張作霖均請袁總統恢復帝制十七省文武官員致電政府贊成帝制（三日） 
　　廣州電上海廣州間經過香港之日本郵包亦經英員拆視德人之函件均被扣留（三日） 
[特約路透電]  
　　北京電路透電社關於恢復帝制一舉得有某要津之意見如下一九一一年之革命所以用共和主義者僅求推翻滿人此純起於種族之偏見當時主張共和者並未研究此字之眞義迨共和政體旣定始知不適於國勢國民對之漸不滿意近兩年内各省有勢力之人主張改採立憲君主制者日見其多總統對於此種建議輒極力禁制惟民心所向非禁制所能爲力國民旣不敢公然討論遂有私會之組織如常用鎭壓手叚適增其勢力將來德患有不可勝言者政府深知此情常引以爲慮近來國民鑒於墨西哥之慘局遂有政客發起一會就共和與君主之優劣作學理上之研究政府於此事毫無成見如多數國民贊成共和則主張君主者之勢力自然減退若雙方勢力相埓則私會之隱患亦可減少即使多數國民果贊成君主則苟不逾出法律之範圍不擾亂國家之治安秩序未嘗不可自由公然研究彼此討論互換意見政府於此事尙無一定之辦法故爲暫時便利起見不干預籌安會之行爲但吾人當知袁總統經驗旣富見識又逮决不作不適當之舉動以損其名譽若政府今禁止國民開會不許其討論政體如前淸所爲則恐有勢力之國民將與政客聯合而中國將陷於視四年前革命時更爲危險之地位矣報界常有無謂之推測因其不悉眞相故也（三日） 
　　北京電湯薌銘張勳龍濟光張作霖馮麟閣均致電袁總統贊成帝制華人消息謂馮國璋倪嗣冲旦夕將在京與中央政府會商關於南方民情事務籌安會之發起人現望於年内告成大功然後由各省武員通電宣佈決定恢復帝制據消息靈通之人聲稱即使決定後一時亦不致實行北京湖北安徽山西陜西四川熱河後藏代表均上書贊成帝制惟皆由各省旅京之人遞入不能稱爲代表全體也（三日） 
[戰電]  
　　其一（英人路透電） 
　　彼得格勒電魯斯基將軍已被簡爲北部防軍總司令而雅呂希基維志將軍（居古拉大公之參謀長）被簡爲高加索之副總督所遺參謀長一職將由愛勒克西夫將軍擔任魯斯基氏疊著戰功嗣因患病甚重故未從事戰場今被簡爲總司令亦可見其病已告痊矣雅台希基維志氏實爲高加索陸軍之總司令乃俄將中之年紀最輕者（二日） 
　　哈佛爾電比軍目下聲勢大振已備足軍火更易戎裝預備出征凡未婚之比人年至二十五歲者均已入伍大約日後年至三十五歲者亦須入伍（一日） 
　　倫敦電各方面消息皆謂加里西亞之戰事極爲劇烈敵軍沿全戰線進攻其目的有二一欲驅出加里西亞之俄軍一欲逐退俄軍使其不能近羅馬尼亞邊界敵軍在該方面作戰者爲佛蘭齊爾將軍五軍團之一部份布斯克東南十英里布格河倍萊加們附近曾惡戰數次星期晨六時敵軍遣出一聯隊猛攻高原旋爲俄砲所敗遲兩小時敵軍又進攻且有圍攻倍萊加們南北之行動但仍失敗夜間敵軍得生力軍之援助復欲奪取高原夜十一小時疊攻五次皆大敗而退敵雖受挫仍圖進攻晨五時前續攻三次 
 
 
 

Page 3

 
 
終未得手而在倍萊加們南面側擊之敵軍亦被擊敗敵軍從士洛查夫南面士洛達里巴河上流前進擬渡斯特里巴河但全被擊退次日俄軍改取攻勢更南十英里布加洛夫附近敵軍自星期夜起至翌晨十時止疊攻九次迄未能渡越斯特里巴河（二日） 
　　巴黎電今日下午公報謂西歐陣線僅有砲戰及炸彈戰事八月最後一星期達達納爾南部戰地頗形沉寂惟英軍曾於北部戰地得有兩軍力爭之要地其地在半島對面四英里許之亞拉法太西間法軍飛機一架在亞恰希爾滿擊沉下椗之運船一艘英潛艇亦在該處擊沉運船兩艘又在加里波里與拉加拉之間擊沉兩艘（二日） 
　　倫敦電哈米爾登將軍屢戒人民對於加里波里半島聯軍之進步勿豫先歡欣惟觀其最近之戰報英軍確巳得有重要之地點蘇夫拉灣之軍現已與澳軍貫通聲氣而新戰區之陣地亦當穩固（二日） 
　　亞姆斯特丹電俄軍仍在波羅的海各省扼守陣地加里西亞之戰事異常劇烈德人承認巳爲俄軍猛戰所阻今日柏林公報謂德軍已抵格洛特洛外砲台前更南里哇波爾特之大軍戰於拉里夫河上游澤地麥剛森將軍仍在抵禦俄軍後衛之攻擊比士瑪將軍巳援助加里西亞佛蘭齊爾將軍萊姆堡東五十英里斯特里巴河高地及兩岸目下正在激戰中德國公報又謂八月間共俘軍官二千員兵二十六萬九千三百三十人獲砲二千二百尊機關槍五百六十枝（一日） 
　　其二（德人德文報專電） 
　　華盛頓電駐美奥國大使署宣布九月一日奥軍大本營公報云魯士克炮台昨已入奥軍之手第五十九步兵聯隊以槍刺逐走鎭北防營之俄兵奥軍入鎭時俄軍向北面及東北面敗逃愛爾摩萊將軍之軍在加里西亞東北部比亞萊及加米安附近廣二十基洛邁當之陣線擊敗俄軍俄軍現仍戰於斯特里巴河之西以爭渡河士波洛夫昨爲波士末將軍之軍占據該處附近之俄軍現亦退走斯特里巴河之戰事仍在進行中奥軍包圍之行動已逼俄軍忽遽退至布柴資北面之東岸敵軍進攻數次均爲奥軍擊敗受創甚重前數日奥軍在加里西亞東部及佛拉地米爾伏林斯克東面共俘軍官三十六員兵一萬五千二百五十名八月間奥將統帶之聯軍共俘軍官一百九十員兵五萬三千二百九十九人獲砲三十四尊機關槍二十二枝奥軍自五月初旬至今共俘軍官二千一百員兵六十四萬二千五百人獲砲三百九十四尊機關槍一千二百七十五枝（二日） 
　　柏林電（由倫敦轉）九月一日德軍大本營公報云尼們河東面之大戰仍在進行德軍已臨格洛特洛西面外砲台線前德軍仍在哇台爾克（孛柯爾加東）與比洛維虛森林間緊追敵軍里哇波爾特親王之軍已渡過拉里夫河上游擊退格洛加拉北面之敵軍穿過澤地麥剛森上將之軍仍在追擊敵軍敵軍每次抵禦輒爲德軍擊敗波士末將軍之軍已於勁敵前猛擊士波洛夫北面斯特里巴河兩岸之高地八月間德軍在東部及東南部戰地共俘軍官二千員兵二十六萬九千八百三十九人獲砲二千三百尊機關鎗五百六十枝中有俘虜二萬人砲八百二十七尊乃在柯夫洛所獲者又俘虜八萬人内有大將十五員軍官千餘員並砲一千二百尊機關鎗一百五十枝乃在洛伏喬治夫斯克所獲者洛伏喬治夫斯克所獲砲與機關鎗之總數尙未點淸柯夫洛所獲之機關鎗迄未查點兩砲台之子彈軍需則不勝紀數德奥軍於五月二日在加里西亞開始春戰迄今共俘有敵兵百餘萬人西歐戰局未變德飛行家一員曾擊落英飛機一架 
[東方通信社電（日本人組織）]  
　　東京電中國之帝制問題似愈切迫東京日有所報惟日本之言論依然冷靜以此事非議論係在實際故惟注意袁總統之决意如何耳（三日） 
　　東京電日本倉持（譯音）氏因謀中日兩國貿易之發展特組織日華貿易組合業已招募股分定於本月十日截止後即擬定章程宣告成立又該組合成立之後努力向各方面勸誘並期將來向南洋印度方面活動以成一大貿易會社云（三日） 
　　東京電井上侯之遺骸於今日午後七時入京一木内相代表内閣往送葬儀委員長擬爲伊藤博邦公 
　　衆議院各派代表者擬定議院弔詞如左驚聞國家勳功井上馨君之薨逝不勝哀悼之至茲恭呈弔詞（三日） 
　　東京電本年度之米作預想有五千七百六十八萬石巳經發表誠未曾有之豐作也（三日） 
　　東京電法學博士添田壽一氏任命爲鐵道院總裁已於本日發表（三日） 
　　東京電日皇降旨定於六日由日光行在啟蹕回宮（三日） 
要聞一 
[德軍包圍俄軍之戰畧]  
　　大陸報八月六日彼得格勒消息云德軍遲遲佔領華沙世人莫解其故或謂德軍所以不能早取華沙者由於進行之太緩及兵力之太弱其實不然德軍之不即進攻實有深意在焉蓋德軍之所欲者在於俄軍之按兵不退若疾趨以驅俄軍則非德軍之本意也德軍戰略籌畫極佳其目的所在乃欲强逼俄軍接戰若俄軍不戰而退則四面包圍之故北面之德軍從拉里夫河攻入取道於洛姆沙與哇斯特洛倫加（布格河之上）而南面軍隊則從恰克姆（在魯白林東）與魯白林之鐵路攻入其謀顯欲截斷維斯土拉河俄軍之歸路也興登堡統帥本擬驅拉里夫河之俄軍退往南方復驅南面俄軍卽散佈於呂巴杜夫與夫洛達伐中間者退至北方使南北兩方面退走之俄軍聚於一處然後德奥軍隊會合於東方至是俄軍可在其樊籠中而無可脫逃但此計似已失敗德軍遂另有大舉此爲第二道圍線蓋防俄軍逃出第一道圍線也欲求第二圍線得收善果則非深入東境不爲功故德軍擬取里加苟得此則德軍即可沿特維拉河而南行抄出俄軍於戰線之後同時又從南面進行以收合圍之局此種包圍之戰略範圍旣大用兵尤多易爲俄軍所阻卽使德軍猛力前進亦須多費時日將來結果若何須視德軍左翼（即北面）之戰情而定德軍刻以三十五萬人進窺柯夫洛及特維拉河亦可見德軍之注重此點矣若德軍果能擊破柯夫洛與特維拉中間之陣線而拉里夫河維斯土拉河與布格河之物軍不及退出則時局更爲困難矣 
　　黑鉗爲德軍第一次包圍陣式有紋之鉗爲第二次包圍陣式今仍在進行中 
[美之一工廠（本報旅行記者抱一）]  
　　此行觀美國各工廠殆不下數十處不盡述請述其一以槪其餘可乎 
　　方吾儕赴美海行多暇晷邀同舟之美人演講美國各地工商業槪况俾於遊覽時得所凖備且知所取捨某君乃演述曰美國北部當好倫與愛儷兩湖之濱有地名迭脫勞哀其最大之工業曰製造摩托車地不不廠其間有芳氏廠者一分鐘内能製成摩托車兩乘某君復言曰歐戰以後咸疑摩托車生意受此影響必大不利而豈知不然各地運物用此車甚至戰鬭亦用此車指同行之美人某君而言曰此君所創辦之輪船前日有一艘滿船載摩托車運至西伯利亞海參威等埠其數凡八千乘云 
　　六月十八日余輩行抵迭脫勞哀遂觀芳氏廠廠自創辦至今僅十三年現有資本金六千萬元其大廠屋落成僅一年半主人芳氏之爲人有不可及者初爲他廠夥以勤愼著貸資於友得十萬元獨立營此廠不數年遂大發達其人尙在中年觀其樸實長厚謹愿寡言笑有如我國之老司帳先生無一毫漂亮神氣而孰知其手創大事業一躍而得工業界之盛名（此行見美國鼎鼎有名之大實業家不少類皆樸實謹厚外觀若無所表見者而一般伶俐儇薄倜儻負意氣之徒乃僅一幹事雜務才具供樸實謹厚者之指揮奔走而已） 
　　芳氏廠有分廠二十餘處工人共一萬五千人每日作工八小時通常每日製成車一千乘與某君所言一分鐘出兩乘相合然盡廠機之力每日可出二千三百乘則一分鐘幾及五乘矣每車一乘售價最貴者九百七十五元最賤者四百五十元每年售出額共美金一萬五千萬元每乘車至少賺百分之二十 
　　廠屋爲五層高之大樓鐵工木工製電線工車上裝飾物製造工（若車篷車墊等）打圖樣工一一分配於各層之上分廠則分製各種機件自分廠運之本廠或自此廠運之他廠不用人力牛馬力也立竿架橋於空際以電力升物於較高處利用地心吸力斜溜向較低處但見大小輪軸也各種機件也一一自空中遠處盤旋飛舞而來順其大小輕重之物質於兩道歧出處自行分離若者自甲層窓牖入若者自乙層入不惟全廢入力即用電力亦甚省凡分廠所造機件無不運本廠廠以内但見各種機件物品隨皮帶鐵條來往上下工人則手不易器立不易地目不易向以物就人非以人就物故事專而藝精志定而神不紛全廠絕不見有一工人奔走往來蹀躞忙碌狀聚萬五千人於一廠作工而不亂者以此也其裝置成車法亦復精絕方皮帶鐵條往來上下一人首置一鐵桿於其上行及甲而甲益以板焉及乙而乙益以軸焉及丙而丙益以架焉再進而或益以筩或益以篷或益以褥最後一司機手携一機躍入嗚嗚一聲而赫然摩托車飛舞出現於廣場之上 
　　惟然而不僅人工省即需用地之面積亦極省何也運物往來多在空際也即需用時間亦極省何也以無一人耗其日力於往來奔走也尤有數事足見其計畫精密爲省用地面計廠每層工人便所皆支於空際旣不聞穢氣又不占地面爲愛惜材物計凡零星物件有人專司收拾分類編號專屋儲藏隨時配用（此種廢物利用方法各廠莫不注意嘗參觀波士頓華爾山鐘表廠無論零星瑣碎機件無不分類編號專屋儲藏隨時配用此外若棉花廠羊毛廠鋸木廠等則用空氣吸取廢料會集一處而利用之吾國工廠有狼藉滿地者惜其遺利多矣） 
　　其機械之研究改良日進不巳廠中大電機原動力舊用蒸汽今添置一煤氣機彼此互相利用力大而費省鐵輪外裝橡膠圈余輩參觀之一星期前尙用人工每人每日八小時裝三百枚現新創一機每小時裝六百枚 
　　芳氏廠之待工人以厚道著工資大小不等至少者每日兩元然每星期分一次花紅至少可得每日三元又不論何職任事滿六個月每星期加五元其稽查甚嚴分工之法旣如前述於一部分結束時必有人專司考核良窳而登記之工餘則設補習課此萬五千工人來自五十三國故統一語言爲現所最注重之功課 
　　其廣告之法亦精絕每車價格旣如前述然苟同樣之車於一年内售至三十萬乘時每乘返其價銀之一部分於買客最貴者買客可收回價銀每乘五十元自去年八月以來同樣之車售出滿三十萬乘者巳不少 
　　美國以工價貴故各種自動機發明使用之者最多此廠不惟用新式之機械尤用最新最良之科學的筦理法吾之略他廠而述芳氏摩托車廠以此也 
雜評一（無名） 
[承認]  
　　以人民言則妄動必至擾亂今之時試問再堪擾亂乎以國家言則變革之後各國之承認者歷幾何時試再變革則歐戰以前能得各國之承認乎未承認能參各國之會議乎於國亦大不利也故今之主張變革者勿謂外人不干涉不反對而已足也此敢爲主持此議者忠告也 
 
 
 

Page 4

 
 
   
 
 

Page 5

 
 
[上海惠羅公司廣告]  
本公司自本月三十號即星期一日起陳列第一批男女秋季所用之新貨其物之精美其價之公道皆爲上海他店所不能及諸君目覩之後方知言之非虚 
諸君曷不學習擊射乎諸君如購一台細鎗（式如右圖）則可得種種之樂處且可學習擊射此鎗室中户外均能用之且不發巨聲獵鳥最宜能用實彈或假彈每枝價洋二元 
 
 

Page 6

 
 
要聞二 
[梁任公與英報記者之談話]  
　　英文京報記者因籌安會事及憲法起草事特往天津訪問梁任公任公方患赤痢頗劇記者（京報記者）就病榻有所詢先生强答之今轉錄其談話如左記者問曰近來都中有人發起籌安會討論國體問題先生於意云何梁君答曰鄙人一年以來欲肆力於社會事業久已厭作政談即鄙人疇昔好爲政談之時亦曾標舉二語以告於衆曰祇論政體不論國體故國體問題尤鄙人所不願談也記者問曰旣云祗論政體不論國體則國體無論爲共和爲君主應無反對且先生於數年前不嘗著論力主君主立憲乎梁君答曰吾所爲只論政體不論國體者常欲在現行國體之下求政體之改革故當前淸末葉革命共和論極盛之時吾獨堅持君憲說與革黨筆戰累十數萬言直至辛亥八月武昌事起之後吾猶著新中國建設問題一書謂雖不得已而行共和亦當虛存君位近今某報所登古德諾博士論著商槯共和利病且引中美南美亂事爲證此種議論此種證據吾無一不於十年前痛切言之其言視古氏所說詳盡透闢更加十倍新民叢報飲冰室文集等書流布人間者不下數十萬本可覆按也即當辛亥九月著新中國建設問題時欲遷就以存虛君無聯之極思乃陳三義一曰仍戴淸室二曰虛擁衍聖三曰求立明後此雖滑稽之談然吾當時　於變更國體之危險情急之狀可以想見今之談　二次變更國體者猶以此三義爲研究之資料也吾當時豈有所愛於君主政體而必犯衆怒以爲之擁護者吾以爲國體與政體本絕不相蒙能行憲政則無論爲君主爲共和皆可也不行憲政則無論爲君主爲共和皆不可也兩者旣無所擇則母寗因仍現在之基礎而徐圖建設理想的政體於其上此吾十餘年來持論之一貫精神也夫天下重器也置器而屢遷之其傷實多吾滋懼焉故一面常欲促進理想的政體一面常欲尊重現在的國體此無他故焉蓋以政體之變遷其現象常爲進化的而國體之變更其現象常爲革命的謂革命可以求國利民福吾未之前聞是故吾自始未嘗反對共和吾自始未嘗反對君主雖然吾無論何時皆反對革命謂國家之大不幸莫過於革命也記者問曰籌安會一派之言論謂共和必不能立憲惟君主乃能立憲此理何如梁君答曰鄙人愚昧實不解此吾求諸中外古今學者之理論而不得其解吾求諸中外古今列國之故實而亦不得其解今日中國欲變專制爲立憲其一當視主權者擁護憲政之誠　何如其二當視國民運用憲政之能力何如謂此二者緣國體之變更而遂生異動吾百思不得其解也記者問曰古德諾博士謂中國欲變更國體須有三條件其第一條件則須國中多數優秀之民咸不反對此條件可望實現否梁君答曰國體而到必須變更之時則豈復更有反對之餘地除乘機徼利藉口生事之亂黨外决無人昌言反對吾敢斷言也雖然每變更國體一次則國家必喪失一部分熱心政治之正人吾又敢斷言之共和建設以還蔚起之時彦雖多然有用之才自甘遯棄者以吾所知蓋已不少識者未嘗不爲國家痛惜然士各有志無如何也若更有第二次之變更國體前此之遯棄者固斷不復出而繼此而遯棄者恐視前更多耳果爾則亦殊非國家之福也記者問曰變更國體之事將來能否成爲事實且大總統之意嚮何如先生亦有所聞否梁君答曰此事能否成爲事實吾殊難言就理論及先例觀之恐在所不免力學之理有動則必有反動此原則之無可逃避者也旣有第一次之變更國體自應有第二次之變更國體賡續而起其動因非在今次而實在前次也吾昔在新民叢報與革命黨論戰謂以革命求共和其究也必返於帝政以革命求立憲其究也必返於專制吾當時論此唇焦舌敝而國人莫余聽乃流傳浸淫以成今日之局今以同一之論調易時而出諸外國博士之口面臭腐忽爲神奇相率以研究之旣可怪詫尤當知吾十年前所豫言者今外國博士所稱述只得其半耳其餘一半則吾惟冀吾言之不中也若夫我大總統乎則兩次就任宣誓萬國共聞申令煌煌何翅三五即偶與人泛論及此問題其斷不肯帝制自爲之意亦旣屢次表示有以此致欵於我大總統者恐不敬莫大乎是也記者問曰籌安會一派謂古德諾博士實倡此說而本記者前訪博士則謂並無此種主張先生與博士夙交好嘗與論及否梁君答曰此次博士重來曾一見訪吾適在津未獲相見惟博士嘗有書致憲法起草會所言皆就民國憲法立論未嘗他及也記者問曰聞先生在憲法起草會列席頗少何故梁君答曰吾自南遊一次感受署熱繼續患病旋愈旋作中間或不能列席非有他故且前數次所討論尙未及憲法内容偶缺席尙無傷此後深願與同人作速進行將此種國家根本大法早具草案聊盡國民義務於萬一也談至此巳近一小時先生病體未痊不敢久擾因即興辭聞先生尙有一文洋洋萬言日間將發表想舉國必皆以先覩爲快也 
[京塵中之籌安會近訊]  
　　籌安會之進行觀籌安會前日兩次通電各省將軍巡按使要求派遣代表委員來京加入該會以便討論現下各將軍巡按使等陸續來電表示贊成並聞該委員中有已到京者或有現正首途者不久到會人員必達數十名之多據該會消息一俟委員多數到會後即開正式大會提出種種討論以謀會務之進行其開會日期約在九月上旬惟據一方面消息政界人物中對於籌安會懷抱反對之意思者現亦不少而甚反對之情形確可分爲兩派甲派則對該會所發表之宗旨表示根本的反對乙派則對於其宗旨並無何等之反對惟關於該會近日之行動態度其所見者頗不相同就二派之人數相比較屬於前者實占少數又自籌安會發起後一般醉心共和國體者紛紛上書反對斯時之士大夫等目此事關係重大當亦未敢率爾加入嗣見上書反對者多歸失敗而該會又積極進行遂致聯袂加入者日以漸多微聞此一班加入該會者之目的多於國體變更與國家前途有何利害外别有觀察云 
　　治安會之起滅說頃聞有人組織治安會意欲維持現今共和幷刋有宣言書分布各處其大意謂民主國體採行以來亦未見若何隍阢不安之象今驟聞變更國體殊堪駭怪此等問題存亡攸關所望邦人君子共起而討論之云云聞是會發起人爲周震勛鄒稷光蕭順垣陳政鄒實等五人並非厠身政界者云然又據一說云周震勛隷籍四川據川人少將黄禎祥所述治安會並無其事周等先本籌設及此嗣經黄少將多方解釋周等已入籌安會表示贊同治安會三字不過曇花一現耳兩說未知孰是姑並存之 
　　各地方之贊成電歸德電云籌安會鈞鑒電悉謀遠籌深異常欽佩德全等極表同意鎭守使寳德全參謀長鄂保榮叩卅貴陽電云籌安會鑒本署派蹇季常陳敬民黎伯言任宗珏諸公到會研究此復建章豓開封電云籌安會鑒電悉貴會爲國家籌治安爲人民謀幸福識卓慮遠欽佩良深敝會等極端贊成商會舉定代表杜光俊卽日赴京謹先電聞河南省敎育會長郭景岱省農會長趙彦卿總商會長羅以炘杜光俊卅廣東電云籌安會諸公同鑒兩電奉悉事關根本至計藎籌極佩囑派代表蒞會容即遴派姓名另電布達特復龍濟光勘印雲南電云籌安會鑒電悉已派楊晋趙鶴齡周鍾嶽楊本禮充滇省軍政商界代表就近赴會陳述希賜接洽爲盼唐繼堯任可澄曁商會同叩卅福建電云會計司胡同孫少侯君鑒茲加派林萬里梁鴻志二君爲代表望轉知籌安會世英豓印 
　　京商會之請願熱北京總商會致各省商會電云自籌安會發起後各界代表陸續來京現各省公民以九月一日爲參政院代行立法院之期對於討論國體問題擬向參政院遞書請願商民爲國家分子理應一致贊同現本會擬聯合全國商會提出請願書貴會如表同情務祈於九月一日以前電覆以便加入 
　　參政院之注意者參政院自今日（一號）起至十二月末日止將代行立法院職權此爲根據約法及立法院組織法所規定原屬當然之事昨日已有明令令其按照會期代行所有政府交議案件前報已誌其大略而要皆非時人所甚注意時人所最注意者即目前組織中之公民請願團此際將羣向該院提出請願書請其解決應以如何之手續變更國體也公民請願團由各省旅京人士分頭組織據京報所傳說謂已有十數省組織就緒所有　願書一律由籌安會起草聞已草成三十餘篇内容不外注重速行討論國體以定人心大約今日代行立法院舉行開院禮後明日此等請願書必麕集於參政院之門矣昨聞參政院院長黎副總統有因病不能蒞院之說議長職務將由副院長汪大爕暫代又聞參政諸人因此次所謂公民請願團將以絕大問題請其解决大有兢兢業業之意然此事關係國家存亡及四萬萬人安危諸參政旣身當重任深望其各出天良以自由討論自由解决之也 
　　汪榮寳之國體談昨有某君往晤汪榮寳氏叩其對於憲法之意見據某君轉述當時談話情形約略如下汪氏云民國以來四載於茲幾成無憲法之國家幸賴約法以施行否則政治紊亂不知至若何地位今大總統有鑒於斯特石鄙人起草憲法蓋憲法制定以後其他各種律法亦須次第頒行行政司法之組織固宜逐一改良而全國情勢變更之後國民之活動力亦必異於從前對於此種新社會之關係不能不多定法律以整齊之且我國對外之條約已計外人有領事裁判權今欲商廢此權尤非於民刑法典詳加釐訂不可凡此均與憲法有利害之關係故起草憲法實今日最要之事外間不察以爲籌安會之設立與此事有關不知籌安會乃一學理研究之機關起草會係法定機關在今日起草會祗知盡其本職外間之觸覺固不知也設使籌安會研究之結果須變更國體時則起草會對於此種問題自應再行討論斷無遽行更改憲法之理此則本會之方針一定不易也某君詢其正式開會期汪云現在正在討論中若俟正式開會則大體已經解决矣總使憲法可以永久存在不使有所搖動此起草之用意云云 
[江蘇敎育會議第三次講演會詳紀南京特約員]  
　　八月三十一日下午四時開第三次講演會於江蘇敎育會議議場到會約五百人是日主講者爲前司法總長王寵惠博士留美大學卒業南京高等師範敎務長郭秉文碩士並有活動影戲以佐餘興場中幾無容足地是日齊使赴會謁王博士茶話數刻而别 
　　郭秉文君講題爲吾國敎育行政之缺點於敎育原理頗多發明參以最新學說以憑印證論旨分缺點爲三項一無敎育標凖凡百事物足容吾人之推測試驗皆有一定標凖以爲鵠的如土木之於規矩計算之於單位均是也敎育行政之標凖何在乎有一定之尺度否有一定之單位否例以一縣敎育行政果以何者爲優劣判斷之具於今日尙未獲得故凡所謂優者劣者於眞正之矩度相合與否俱不得知此寗非一奇異現象再例以敎習試驗學生其評課給分人各一致甚且同一人稍有外界異感而給分亦隨之更變此其故因無公認之基點以爲考驗敎育之標凖爲之也敎育界之標凖問題近日歐美敎育家研究甚力頗多發明如美之某州有一大學歲需經費幾及我國全部行政費之鉅州行政者將考驗其成績分爲數十部各有一定之基點以爲標凖敎授管理訓練均可攷察例如敎授課程學生成績中之習字一科先以全國習字者之種類體裁優劣悉列一表自零分起至千分止區爲若干級再縮小之爲零至十之比勒爲一表考驗時即以所作習字與表相較應在何級得何分乃得最公平之分數其他皆以此法行之而調查决定者由一調查委員會執行蓋卽所以求考驗敎育標凖之確實基點也二無地方自動的能力前言敎育標凖不僅爲我國之缺點世界能有此標凖者方寥寥無幾然社會間自動能力則爲我國獨有之缺點現在敎育行政能力全出於政府苟能實行已減少社會部份應有之能力矧敷衍推諉毫無實效者亦不少社會缺少能力在無統一思想故自動精神難於實現如德法日諸國敎育悉取監督主義政府握其權然而社會能力亦相與幷進至英美敎育則社會自動爲其主要因此而得第三之缺點卽無通力合作之方針吾國現僅有政府對於敎育之權能在實力上與歐美諸國較不啻只有半數之敎育行政能力也美國敎育最發達之州即國家的社會的學校的三者通力合作最團結之州故吾人於社會間須有養成自動能力之覺悟幷促進學校與社會同負敎育改進之責與國家通力合作以爲補救而調查敎育各般事情藉作確立我國敎育之標凖尤爲急務也 
　　至此入場者更形擁擠王寵惠博士講題爲敎育感言思想銳敏說理圓滿態度藴藉姿勢從容演有二小時其論旨分四部首言平素於敎育未深研究唯有所感擬乘此機一爲討論敎育普及在今日巳不成問題唯求實行之道而普及之阻碍則在文字之扞格敎育重要實居各科之上西儒拍拉堅有言敎師實較兵士爲重故普及敎育必先去其阻碍近世文明各國悉皆趨於文言一致今試以瓷器譬之康熙窰貨自爲珍寳斷不能人人置爲日用品吾國文章誠屬優美斷不能責人人悉能應用然敎育之始不藉文字無由達其功用故吾國即名爲無國文之國家亦屬正當蓋國文者全國人人皆能使用皆能了解顧今則爲少數人之獨有吾國只有文學而無國文也且言語統一困難異常即以粤東一省論土語有二百餘種之多而文字則全國一致故仍以研究文宇爲改良之預備試以今日之文與乾嘉之文較則淺顯已多故文章之淺顯與世界之進化相爲比例彼英美日德法諸國之文自數十年前亦文語兩用而現已歸一致改良之道從言語入手即不用平常之俗語而以淺近文言代之如這是什麽東西爲此是何物意固相同且簡略易學此後兒童悉敎以文字之言語一面應用文字愈求淺近常用言語稍求文雅如是則言文一致甚易實現而敎育普及事半功倍矣有以畏難爲慮者殊不知近世滅人國家並滅人言語如德取法之薩爾亞斯兩州卽改法語爲德語法之取德地亦如之又日取朝鮮日語即爲通行試思外國之語尙可更易何同一本國之文易爲日用言語即困難耶吾知其不然矣至優美文字是爲文學列科學之中而國文則爲人人所共有敎育普及之希望始可達也學校之宗旨果爲何物乎能讀四年二十本之讀本即爲畢業乎學校所用畢業二字最爲不通學業原無窮盡何時可畢英語原意爲升高一級現在學校宗旨其以畢業爲足乎眞學業不在讀本眞正學校不在課堂蓋天下爲吾人之大學校社會事物爲吾人之讀本處世即爲試驗故學校之宗旨爲誘導學生研學之興趣出校後能獨立自助研究其學業是也近世學校多不用讀本而三法一實踐試驗即根本讀本在無讀本先僅理化科施行實驗今已用於各方面二全用參考書吾國參考書之缺乏殊甚若法德均盛用參考書三圖書館蓋圖書館者無窮盡之讀本也英國大敎育家康腦爾有言眞正大學校爲圖書館能普及於一般學子也愛國敎育之缺乏在吾國誠可奇異例如國歌能發揚精神連合羣力頃有美國駐歐觀戰訪員言德人之勝國歌與有力焉吾國至今日而國歌亦無之誠爲敎育界之劣點唱國歌因可慰心快樂尤能助合羣力之發展也體育之重要漸有提倡者蓋生存於二十世紀非日競前進不能保存已有之現狀他國體育發達異常而我則置爲緩事固不足進與人爭且已　之健康現狀而亦喪失體育與人生智育大有關係古希臘爲歐洲文明之泉源而其文學極盛時期即體育最發達之時期羅馬古諺有强健之心與强健之體魄近世心理學家醫學家所得之研究則腦力心力與體力之强弱相爲比例是體育匪僅健身且以健心腦故敎育界中體育之緊要實不減於德育智育也 
講畢約七時即開演活動影戲均關於敎育事物此機即爲通俗圖書館所有將來常可開演也當日演五六幕如海軍出發飛機駕駛植物花類之開落戰事情形體育情狀等均新頴之片有長二千尺者散會已將十時矣 
[西報紀南滿日人之嗎啡營業]  
　　字林報八月二十六日吉林通訊云南滿各處近來中國貧民之喜注射嗎啡者日增月盛其害實勝於吸食鴉片蓋貧民貪其費廉而效速雖以三銅圓亦能爲之然久之則體弱不堪任事遂死於溝壑此誠今日華員急須注意之一事也余（通信員自稱）嘗於哈爾濱長春吉林三鎭目覩一切今姑撮要述之於下哈爾濱爲俄人之居留地長春爲日人之居留地吉林固純由華員管理之三鎭狀態各不同而其運售嗎啡業全經日人之手則一也故導華人中嗎啡之害者實日人也其物大都由日本取道大連運入所謂特許藥商皆從事此業獲利頗豐哈爾濱嗎啡銷數不若南滿日本鐵路區域之駭人聽聞其故因俄國警吏查禁甚嚴凡查見俄人藏有嗎啡者卽寘之獄不能以罰錢抵罪也惟俄國警察對於日人之行爲則漠然置之蓋凡拘捕日人須先請准日領事旣捕之後又須即交日領事審訊往返旣多故不欲自苦也哈爾濱日人售藥者多雇華人携嗎啡針四出兜人注射鎭中背街小巷到處皆是故無被捕之虞長春鐵路區域狀態逈異是處主權旣操於日人之手日人乃公然經營鴉片嗎啡貿易日本警察視若罔覩北門大街左右藥舖酒肆鱗次櫛比藥舖爲日人所設售嗎啡者也酒肆爲俄人所設以供買賣鴉片者也驅車過此則見華人紛入購之多寡不計並無一人阻之也近有一店曾爲中國盜匪刦去嗎啡若干店主則遭痛毆該日人乃愬告日本警局日本警　卽直達華員不以爲嫌俄員今方竭力協助華員禁止鴉片嗎啡貿易且常拘俄人之犯罪 
 
 
 

Page 7

 
 
者寘之於法奈何日員不效其所爲乎日員當詳知日人之所爲及其貽害情形夫日人從事此業日政府實無所利也且此種惡習任令存立徒爲日人公共之羞辱故華員誠宜以必須禁絕之理由指告日員也吉林所居日人爲數無多惟售藥者占其大部分銷路最大者爲嗎啡也中國警察雖竭力查禁而日人以種種方法推廣銷路若輩　用華人按期以藥品送與購者往來秘密爲警察所不能覺其藥品皆由長春附火車運抵此間有時中國警察拘獲携帶大批毒品之日人數名即移交日領事訊辦據中國警吏聲稱此輩一入日領事署皆被開釋無一受懲也嗎啡之害爲諸惡所不能及今於滿洲蔓延甚速且侵及僻遠之村落若不急加補救則爲禍將不堪設想矣 
[段將軍蒞奉之先聲]  
　　奉省將軍行署日昨接新任鎭安上將軍段香岩來電謂與政府所議要政均巳就緒定於本月二十五日覲辭二十六日由京起程二十七日到奉張上將軍現已將諸事辦理完竣俟將軍到時卽行交代張上將軍昨又接段上將軍京電略謂東省地界兩强軍防吃緊又兼中日俄新約實行事事重要全賴熟手人員以資臂助張上將軍所羅致者均係一時人傑夙所欽佩望軍署各執事仍一體照常供職倘無他故决不輕加更動云 
　　新任鎭安上將軍來奉期巳經確定奉省各機關前往恭迎者甚多如奉天憲兵營長王文華團長張祥五參謀長馬凱軍需監富保廉江省敎育科長林傳甲總務課主任譚士先並有憲兵衛隊若干均於二十四五兩日相繼北上矣聞段上將軍來奉所帶隨員共十餘人此外尙有衛隊馬步各一營日昨其隨員王恩普（將來軍署之秘書長）陸軍少將李鑑藻（將來軍署之副官長）陸軍少將宋玉峰（將來軍署之參謀長）並帶衛隊一連先期來奉籌備新將軍接任時一切事宜 
　　段上將不日來奉張上將已預備啟節隨帶人員亦經選定聞張參謀長參謀各課長等均已電請辭職而衛隊亦擬酌帶數百人一面飭令庶務課預備接待新任故京奉車站上已紥有松枝牌樓上綴綵綢電燈聞已紥齊多日以備張將軍乘坐赴京 
[川邊軍事之近况]  
　　川邊邊軍十一營自尹昌衡以經略使赴邊時卽已積欠餉欵張毅任内不承認尹之欠餉然張應給之餉因餉源不繼亦未月淸月欵加以陳逆步三之變糧運又復阻滯其時劉統領瑞麟遠在鑪城賴劉贊廷分統彭日昇帮統設法挪濟得免無事刻張使雖已交卸而六月十一日以前由張使核發前次每遇請領欵悉以省欵未到爲詞不識川省究欠邊欵若干近日邊軍各營均派有專員來鑪候領據外間人言此數年來凡請餉來鑪者必住四五月之久方可得款其最可憐者州省解來龍洋係作市平七錢一分藏元作三錢二分而鑪城市面龍洋不生問題藏元僅作銀二錢六七分易制錢五百二三十文若遇解運龍元主持邊政者槪以易作藏洋散發軍餉每藏元一枚約受拆耗銀數分且又搭放軍票數成而軍票價値在邊地尤爲低下現邊境中乍鄕城僅換制錢三百一二十文其他各地尙苦不能掉換惟裏塘巴塘價値稍高百文上下現聞劉使視事拮据如故甚望當道從速維持庶莽莽邊疆或有澄淸之日也 
　　征鄕賴支隊長自奉命暫駐雅安後聞該支隊官兵均巳一律操演復於本月十二號調集全隊官兵在西較場演說並聞於下星期起每日均在西較場會操一次以葉崔兩營長爲督操官近日雅安城内極爲靜謐 
　　川軍第二師奉撥川邊第七八兩連駐防稻城近聞劉使將該兩連暫行編入川邊第二團三營日前該團第二營營長蔡賓藩巳奉命率兵兩連由鑪開往稻城換防 
地方通信 
[鎭江]  
　　省委查勘運河丹徒運河全淸本設有水利廳專管民國成立後無人過問河沿兩岸被民間侵佔不少現省中特委專員來鎭會同章知事派河役數名偕往運河兩岸查勘有以碍石駁岸毗連民地者有巳架木搭閣砌造房屋者河道因以窄狹該委員逐戶詢問並諭限十日内一律將各戶契紙送往庽所查驗以便會縣丈量淸理 
　　鄕民控告區員鎭郡對江施家橋卞區負曾經該處鄕民王其昌等聯名具控警所指卞縱盜擾民放棄職任警所恐有假名情事未予收受囑王等親自來城或舉代表親遞現聞王等已於日昨來城由王領銜連合三河等處鄕民親赴警所面謁警佐請按所控各節派員調查處辦聞沈警佐已允如所請矣 
　　七濠江岸又坍鎭江對岸七濠口之江岸屢次坍塌詎本月一號夜一句鐘時因狂風大作江潮盛漲波浪洶湧致該處東首堤岸又倒坍十餘丈之寛惟居民早巳遷避他處未致損傷人口 
[南通]  
　　鎭守使因公赴省通海鎭守使管雲臣君因有要公須至省與馮軍督面商特於三十一號乘輪赴寗所遺職務暫委張參謀長攝理並聞管君於寗垣公畢後擬順道返鹽城故里一行云 
[安徽]  
　　李巡按業巳履新新任安徽巡使李兆珍於昨晚九句鐘乘兵艦到皖維時在城各官廳長官曁公署各科人員均迎迓江干幷有軍樂隊歡迎沿途有巡警保護各舖戶張燈結彩頗爲熱閙李使由兵艦步行至接官廳與各員相見坐談片刻卽乘輿入公署於今日（九月一號）八時接篆視事隨即傳見本署各科人員仍令照常辦公幷飭安慶道尹徐鼎廳亦回本任 
　　馬景融得邀特赦懷寗馬景融本前淸閩省道員因虧空公款去官光復後寄居京師因交遊不愼被北洋偵探所獲判處四等有期徒刑解回原籍　押懷寗監獄迄今將近一年現聞咸武將事陸建章以馬才甚任用因援振式　上　軍保兆捷勳成　懇予特赦調陜差遣効力贖罪已奉總統批准昨由司法部轉行安徽巡按使遵照 
[廣東]  
　　女狀元眷戀舊夫婿粤省五華縣錫坑李某之女少時姿色佳麗各界名其爲女狀元初嫁於上山張姓因夫出洋日久不能自持加以夫兄威迫遂改嫁河口村朱姓爲妻今閱兩載對於原夫一方面觸起種種觀念有燕歸舊幕之思竟奔叩公庭請求離此復彼茲錄其呈詞及縣批如下呈云爲覆水難收冀其一收事痛氏命舛三歲許字張門十六齡子歸迨吉庸庸夫婿客邸營商鳬鴈分飛鴛鴦獨宿自笑楊花荏弱隨逝水以奔流萍梗輕浮逐狂風而飄泊遂使夫兄見嫉視若仇讐母氏蕩情聽其簧鼓於是注意金錢主張再醮畢竟氏之心理不愿變婚欲辯訴於姑前難求諒於讒佞驪歌一曲鵑血千行前配張家郎後竟作朱家婦回首曩時貌殊西子濫邀玉尺評量寵荷東皇博取花魁聲價乃者遇靑鸞作引效黄鵠高飛雖跡奮遷喬而情殷感舊最可憫者嬌兒四歲煢獨靡依夫婿頻年飄零孰恤興言及此如坐針氈况故鄕山水時深目想神游同志娣姨久覺魚沈鴈杳氏抱自由主義爲恢復方針祗思從一而終翻悟昨非今是恭維先生德庇同胞恩周女界爲此亟叩崇墀伏乞颺筆下春風潤墨池香露俾舊巢得復破鏡重圓　氏生定啣環死當結草迫切上呈縣批云呈悉據氏所稱初意不愿變婚委係夫兄牟利威逼再醮似有一種理由惟迫嫁之初儘可出首呈控堅持從一而終之義爲極端反對之謀乃任其指揮從容就道是誠何心况對於夫主嬰兒當時旣忍棄離今日始行追悔殊屬非策情詞雖極懇摯未免藉管城作用揚厲鋪張姑候飭警調查朱家能否退婚以期合浦珠還切實具覆核奪此批 
[吉林]  
　　勝福入覲長春函云黑龍江朱將軍在海拉爾與前蒙古統監勝福相遇遂邀聯袂赴京入覲總統已於二十四日經過長春查勝福曾於海拉爾逐出中國官吏企圖蒙古獨立後經北京政府勸告歸順此次晉京將受袁總統恩賞並授予何等官職也 
雜評二 
[地方自動力之缺乏（步陶）]  
　　郭秉文近在講演會論述吾國敎育行政之缺點於地方自動的能力之缺乏三致意焉本其講演之旨歸而紬繹之蓋謂敎育之爲物有國家的有社會的有學校的合之而相與並進則精神上之發展自可期日而待析之而僅得其半　或並半數而僅爲機械之運行其效果必無可觀此其意蓋至可玩味也顧吾以爲言敎育於今日之中國無論其爲國家的社會的學校的眞正自動的能力之程限若何頗難確定夫政府之敎育行政官吏奉行者巳多敷衍學校之實施者又參差不一而社會之諸般萌芽更多若隱若現無從着手以覓途徑郭氏僅僅以無自動的能力歸之地方蓋猶是一時之恕語云爾然亦謂敎育事業官吏本難期以若干成效誠使吾民早自覺悟由學校而社會一是胥以實力爲研求而勿惟政府說施之是賴庶其精神煥發政府亦自有途以相與其抵於有成此又其言外之微意也總之天下事爲己心所切認爲必需者恒能得其眞以收可期之效果反之則行也爲人而行止也爲人而止究其極不過爲機器之運用於實際亦奚以補夫豈敎育一端爲然哉特敎育其顯然者耳 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[西報紀國體問題之上海觀]  
　　大陸報云上海文武官員復接籌安會促請贊成帝制之電文聞文武各員尙無一覆電者蓋擬候南京作决後再行答覆外間傳說此次馮國璋之入京並非奉袁總統之命蓋由袁克定招之往也上海鄭鎭守使因恐匪徒乘機思逞故已命上海附近之砲船戒備一切且命砲船兩艘泊於製造局左近 
[籌安會通電之響應]  
　　自北京籌安會發起以後即通電各巡按使曁各省各埠商會請派代表入會討論上海總商會對於此事究持何種態度迄未稍露端倪茲於北京國民公報得見上海去電一則特爲轉錄於下籌安會鑒電悉已電請駐京商代表張弼士孫蔭庭馮潤田李勁鳳呂超伯宋渭潤諸參政就近研究矣上海總商會全國聯合會總事務所卅 
[趙振華被探拘拿]  
　　趙振華前晚在泥城橋新世界遊玩被江寗將軍署駐滬偵探崔玉成瞥見密報新閘捕房謂趙原名梁天標又名梁毛天係奉飭通緝之黨人當由捕頭飭派華探目陳雲忠包探劉阿三九號西探目斐司戤潑協同前往將趙拘入捕房在其身畔搜出黨魁所給之證劵一紙並經捕頭詰悉趙曾與現押西牢之同黨張春山於西曆一千九百十四年十月十一號在成都路五百八十三號屋内勒斃長江積匪許老么（卽許炳富）案發後逃往外洋近由日本來滬匿居法租界寳昌路三十一號門牌因即派探前往查詢據該處看門人聲稱趙已於三日前遷往他處遂飭嚴行看管昨晨押解公共公廨先由中西包探上堂禀明前情並將搜獲之黨人證劵呈案請察繼由江寧偵探崔玉成投訴曾與梁天標在武漢某營當差時相識云云俞代襄讞商之英繙譯官白君以被告在租界亦犯命案判押候下禮拜一開審核斷 
[私運烟土案重復辯論]  
　　粤人林根梁書譚九等七人由香港私運烟土一百斤乘輪來滬在吳淞口換裝譚阿炳之駁船運入浦江爲水巡捕房查獲解送地方審檢廳訊明梁書等六人與船戶譚阿炳均無干涉判令分别保釋林根私販烟土罪當成立判處徒刑二個月並罰金一百元烟土没收聽候焚燬在案茲悉此案自經判决之後原審之宗檢察官以審判廳判處林根徒刑與罰金與刑律有所牴觸請求審廳撤　原判另行判决昨日午後即經審判廳刑庭趙庭長會同端木錢兩推事官並宗檢察官等公開合議庭辯論問官命提林根至案研訊林供廣東人向爲小工有友人名阿忠者　在香港時與之認識此次一同來申舟抵淞口時阿　將一木箱托我雇譚阿炳之駁船裝運進口欲至公和祥碼頭上岸阿忠允於起卸事畢之後給我酬勞洋十元但木箱中所裝何物初未知悉實受阿忠之愚請求恩宥問官一再研訊矢口不移遂認爲辯論終結判林根還押聽候次日宣判 
[九盜同時伏法]  
　　同康等五典被刧案内之盜犯陳灿泉等八名及迭在租界路刧婦女金飾之盜犯許桂林即徐桂林一名均經鎭守使署軍法處訊供屬實判决死刑詳奉馮上將軍核覆照准業於前日將該九犯押赴西砲台執行槍斃宣布罪狀各一道如下 
　　上海鎭守使鄭爲示諭事案據公共公廨詳解拿獲本年五月間迭次持槍夥刦租界同康萬濟大昌允昌乾亨五家當舖案内盜犯陳灿泉吳小阿和章金寳張保險即張子全謝老四即謝貴生王福生即朱萃林藍長生即周正貴張江才陳雙全九名到署並准浙江興武將軍朱咨該盜等爲紹興積盜抄錄案由請併案訊辦等因當即發交軍法處審訊據陳灿泉供認於本年五月十一日夥同袁文標等六人持槍行刦牛莊路同康當舖一次又於同月十四日夥同謝老四等九人持槍行刦湖南路萬濟當舖一次共行刧得贓二次又據吳小阿和供認本年五月八日聽從袁文標糾約夥同陳雙全等持槍行刦老唐家衖乾亨當舖一次又同月九日聽從袁文標糾約夥同張保險等持槍行刦廣西路大昌當舖一次又於同月十四日聽從袁文標糾約夥同陳灿泉等持槍行刦湖南路萬濟當舖一次共行刧得贓三次又據張金寳供認先後聽從袁文標糾約夥同陳灿泉張保險等持槍行刦大昌萬濟等典得贓二次又於舊曆去年正月間在紹興夥刦下方橋尼庵一次共行刧三次又據張保險即張子全供認先後聽從袁文標糾約夥同章金寳陳秈泉等持槍行刦大昌萬濟等典得贓二次又據謝老四即謝貴生供認於舊曆去年正月及本年三月先後在紹興夥刦下方橋尼姑庵及織機坊得贓二次又聽從俞錫林糾約夥刦紹興不知地名居民得贓二次又在上海夥刦同康萬濟大昌允昌乾亨五典均分得贓洋共行刧九次又據王福生即朱萃林供認夥搶同康萬濟允昌三典均分得贓洋又於上年五月間在紹興夥劫五里排杜姓民居財物一次共行刧四次又據藍長生即周正貴供認先後夥衆持鎗搶劫同康允昌萬濟三典均分得贓洋又據張江才供認先後夥衆持槍搶刦同康萬濟乾亨允昌四典均分得贓洋又據陳雙全供認持鎗夥刦乾亨允昌等典二次均得贓俵分各等情不諱除陳雙全一犯訊供後因在押患病函送新普育堂醫治無效業巳身故經派員會驗屬實應免置議外查該犯陳灿泉張保險持鎗夥刦二次吳小阿和章金寳藍長生持鎗夥刧三次張江才王福生持鎗夥刧四次謝老四持鎗夥刧九次實各犯刑律第三百七十三條之俱發罪均屬强暴性成同惡相濟實爲地方巨害未便稍事姑容應按照懲治盜匪法第三條第五款一併科處死刑以昭烱戒業經電奉馮上將軍覆准照辦應將陳灿泉吳小阿和章金寳張保險即張子全謝老四即謝貴生王福生即朱萃林藍長生即周正貴張江才等八犯依照軍法執行鎗斃爲此示仰軍民人等一體知悉此示 
　　上海鎭守使鄭爲示諭事案據公共公廨詳解迭在租界持鎗夥劫婦女金鐲之盜犯許桂林即徐桂林一名到署發交軍法處審訊據該犯許桂林即徐桂林供認上年陰曆正月間先後夥同王阿大顧金寳戎阿發龔三郎等持槍行刦租界自來水橋及跑馬廳同德里行路婦女金鐲各一次又夥刦西新橋天津廟衖内婦人金鐲一次均兌洋俵分等情不諱查該犯許桂林卽徐桂林夥衆持鎗在途或在弄内行刧婦女金鐲三次實屬惡行昭著法難寛宥應照懲治盜匪法第三條第一欵判處死刑以昭烱戒業經電奉馮上將軍覆准照辦應將許桂林即徐桂林一犯依軍法執行鎗斃爲此示仰軍民人等一體知悉此示 
[古磁缸出現]  
　　上海南半城拆城塡濠一事現正開溝埋設瓦筒與城内之陰溝相接俾便洩水刻巳接至大南門地方行將築路茲聞前日有一小工在濠基下挖得古磁缸一隻花紋精緻光瑩可觀據云該磁缸係百餘年前之物値價頗昻業由該小工賣與大南門曹姓家得價若干嗣爲該處監工巡長武紹文所知當即報告一區三分署宋警佐函請丈放局長飭令工頭趕將原物交出以便歸公保存云 
[補助粤賑之影戲]  
　　粤省水火奇災需賑甚急茲承美國博洛士格君慨借新奇影戲片全副並由靑年會假以雅潔廣大之演台於陰曆七月二十五起連演數夕所收劵資（每劵五角）悉充賑欵茲將每夜劇目錄下（二十五晚）中國殺子報頭二三本新金山風景歴代古鏡刺泰羣盜辭退用人萬國飛艇大賽會衝烟冒火賀比之失算（二十七晚）利浦遇盜體操敎員威利之趣史密林之情景饑蚊洋火之變幻中國烏盆計艶情趣史（二十八晚）特奇之褲中國影片白玫瑰獅子口出險美國海軍斥堠隊掌上明珠要狗趣史（二十九晚）航空指引家之酒醉吉士地與梯奥道愛情艶史馬戲家之魔想末次赦免夢寐不寗叔祖之精象催眠術之報復書蠧（八月初一晚）海上之神女印度慘刧頭二本奇幻之脚車美國牧童空中航行藍灰之英雄銀行之建設（初二晚）馬智勝人逃走之瘋人鴿山綺思幻想難旗之懸掛母氏紀事牙痛趣片域非牧師逸史不可多得之件猫鼠之喻言幻術靑蛙 
[寗紹義賑會之通告]  
　　浙江寗紹義賬會昨致北京天津奉天吉林黑龍江山西山東河南成都重慶漢口武昌長沙江西江寗鎭江福州廣州等處各團體曁浙江同鄕通電云浙江寗紹沿江沿海颶風爲災損失甚巨承屈勳使電咨浙江旅滬學會組織籌賑團體邀集同鄕父老設立本會德澤被推爲正副會長自維棉薄敢呼將伯伏希慨助巨資並設法勸募滙解上海中國銀行及永豐莊災情甚重轉瞬深秋立盼仁施母任翹禱乞復電局掛號（賑）浙江甯紹義賑會虞和德田世澤等叩江 
[贛籍京官函請募賑]  
　　贛省水災慘狀及本埠旅滬江西公會籌辦賑捐情形已迭誌報端茲聞北京贛籍各京官已在京師順治門大街江西會館設立江西賑捐事務所昨日寄到一函並捐册一百份請旅滬贛商周扶九陳潤夫兩君轉爲勸募原函略謂此次吾贛上游山洪陡發綿亘千里已成巨災雖經頒發國帑實屬不敷分布自應設法勸募義賬以期集腋成裘茲特刋就捐册分編號數以備查考計送上募啓一百份希卽察存務懇費神極力提倡廣爲募集俾得籌匯鉅款惠此災黎闓省幸甚至該欵集有成數或徑寄贛省或匯由北京籌賬處代收轉交悉出衡奪如蒙先墊鉅欵賑此哀鴻俾免遽塡溝壑則尤拜仁人之賜矣云云聞周陳兩君已定於陰曆本月二十七日（即星期一）邀集旅滬贛籍同人在慶雲里旅滬江西公會研究籌募方法 
[勸用國貨會執行部開會記]  
　　勸用國貨會執行部前日會議首由陳良玉君報告老河口徐愼昌及揚州張君來函已在該處組織國貨會次討論接待各省儲金團代表事宜僉謂儲金團歡迎代表本會應趁此機會與之聯絡以便提倡國貨擬借紗業公所爲接待地點至應如何部署擬九月四日（卽今日）開大會議决云 
[國貨維持會調查部開會記]  
　　國貨維持會調查部於前晚開二十二次職員會到者爲王漢强汪星一等二十餘人由汪君主席報告山東會館來函爲威海儲金團委託調查棉紗一事業已查明卽經議决除函復威海儲金團外再分函該會館查照又提議第三版調查錄編輯雖竣尙須詳加校對當公推王漢强程伊耕主任校對事宜王君又報告調查三喜牙粉情形及另編調查表以便帶京至展覽會會場調查新出各種國貨擇要塡註俾得帶回參考散會時已十一句鐘矣 
[節婦仰事俯蓄之事略]  
　　上海縣沈知事昨據本邑引翔鄕經董王銓運禀稱竊維婦道係人倫之重女師端風化之原彤管流管允闡揚夫苦節靑年矢志實持守以甘心此誠梓里所同欽應共柏舟而共賦矣銓運母氏談二十一歲適先父增祚逾五年先父得病母氏刲臂療疾無效身故時銓運年方三歲未離提抱母氏誓不欲生嗣奉先祖父母慰喻再四勉承其命時先祖父母俱已年老侍奉克盡孝道疾病時不解帶者數月每逢祭祀靡不躬親能盡誠敬家貧無力日事針刺之餘資而爲銓運讀書之脩脯嗣蒙有濟李殿林宗師考入上庠猶時加勗勉力圖上進不可自滿核其慈孝貞節之行操早巳傳聞鄕里採入邑乘矣今年巳六十有八屈指守節已四十有三年查照大總統頒行褒揚條例第一條第一二欵可否申請轉詳頒發褒章爲敢歷陳母氏實在事略禀請察核准予轉詳俾得上邀國家褒奬之洪恩下盡人子顯揚之微意云云沈知事當即照章審查開具證明書分别轉詳江蘇巡按使及道尹公署轉咨内部核辦矣 
[續募公債之進行]  
　　蘇省派認四年分公債現因募未足額由財政廳胡廳長函請上海紳董姚子讓陸崧侯兩君恊助縣知事分投續募此函係發縣轉送昨日沈知事已備具公函連同胡廳長原函送交姚陸兩董查收矣茲將兩函照錄於後 
　　財政廳函逕啓者蘇省四年公債前奉財政部飭派認票額九十萬元業經廳署飭行各屬竭力籌募查現在解到債欵核與派額所短尙鉅近日迭奉部電催欵迫不及待自行另籌續募方法庶可早集鉅欵以資國家要需爲此由廳署訂定公債分級奬勵規則詳請巡按使批准電報大部照行業已飭知縣公署遵照辦理在案夙仰台端熱心愛國望重鄕邦登高一呼衆山響應附上公債奬章規則務望襄同縣署鼎力續募實深感盼此次破格給奬原爲接濟中央起見諒執事救國情殷必能竭力勸募也 
　　縣公署函逕啓者前以四年分公債募解之後奉飭續行勸募業經函請執事妥爲籌勸茲奉財政廳飭開各屬解到債欵六十餘萬元照原認九十萬元尙短二十餘萬元本廳長目擊時艱昕夕徬徨籌思再四國用旣必不可緩奬勸亦宜設法變通爲此查照公債奬勵章程推廣外額奬條例自五百元始迄四萬元止分爲十級不論獨購經募一律給奬以資鼓勵擬訂奬章規則詳經使座批准報部飭將規則分發函勸並出示曉諭務使人人知分債非捐輸可比他日還本有期息票又可抵納正稅現又按數頒發奬章名譽利益一舉並得所募之欵即爲本省續募四年公債不與前解前認之數牽混以淸界限等因並發奬章規則及致執事原函到縣茲將原函規則寄送即希查照迅速認購並切實勸募收繳深紉公誼並盼賜復 
[楊道尹不受壽禮]  
　　昨日（陰曆七月二十四日）爲滬海道尹楊　　君五十誕辰楊君慨念時艱並無舉動即問有一二親友送禮者均拒却不受惟本署屬員於晚間款以壽麵聊以誌慶云 
[寳山縣知事銷假]  
　　寳山縣張知事日前因公赴寗茲已事畢於昨日由寗來滬至道尹公署銷假當即回任 
[請求發還地産之批詞]  
　　南興公司在上海縣二十五保十四圖境内有地基一分五釐曾爲製造局於建造南卡兵房時借用茲因南卡已奉撤去故由該公司一再遞禀要求發還當奉鄭總辦批示云據先後兩禀均悉查本局南卡基地原購七分五釐前次淸查局産丈量實見凈地六分八釐六毫此次派員會同該公司將局地丈量連該公司所稱借用之一分五釐納入西首小浜以河心爲界按照官丈局辦法以六千六百方尺爲一畝切實丈量祗有地六分六釐六毫較前次淸查丈見之數尙少地二釐所稱借用該公司基地一分五釐無可證明禀請發還之處難以照准此批 
[防護軍廠之嚴密]  
　　製造局鄭總辦以軍廠重地防護宜嚴近又飭由防守本局之步兵三十八團團長馬錫藩轉飭各該營長着於每夜加派兵士二排分班巡邏所設各要隘之崗位一律派撥雙崗以昭嚴密凡有出入之工匠必須驗明佩有憑證方准放行云 
[南市酒業之公賣問題]  
　　上海南北市紹酒業前由章衍禀准烟酒公賣分局組織分棧其押櫃洋四千元尙未遵章呈繳緣同業中有人反抗章即悻悻回里迄未有人繼續承辦茲聞南市某某等十餘家刻已聯名具禀謝分局長並呈繳押櫃銀二千元仍擬組織分棧謝分局長已據情轉詳省局長核准將於日内開辦云 
[調查私立銀錢行號之財産]  
　　上海縣公署致南北商會公函云民國四年八月二十六日奉滬海道道尹飭奉巡按使飭准財政部咨開官商各銀行均應遵照銀行通行則例第五條之規定每半年詳造該行所有財産目錄及出入對照表詳送本部以資查核各省官立銀錢行號均已按期造送惟私立銀錢行號迄今尙未遵辦殊屬不合茲由本部規定銀行財産目錄及出入對照表式各一種咨送貴巡按使查照轉飭道尹責成所屬縣知事通飭銀行銀號票號錢莊以本年六月底止所有資産負債各項遵式塡列迅速詳報以後每半年須照造一次由該官廳彙齊詳報由貴公署咨送本部以符定章而資查核等因計附表式二紙准此除分行外印刷表式行道飭縣遵辦限文到十五日内通飭塡齊送縣詳道存轉案關期限母稍片延等因並發表式二紙到縣查銀行銀號票號錢莊無不有財産等項自應照章遵式塡表由縣彙齊詳送惟事關商業相應函請貴商會轉飭各銀錢行號一律遵辦爲荷 
[贅婿揮霍無度]  
　　滬城馬姚弄口吳良材眼鏡店主婦前因乏嗣招贅本店學徒鄧巧生爲婿改名吳培康成婚已久茲該店主婦以吳培康揮霍過鉅且有外遇至地方檢察廳具詞起訴昨由王推事官會同宗檢察官開庭辯論原告投案伸訴前情請求訊究而被告則匿不到案問官諭令原告退去聽候再行傳訊 
[何不提出證據]  
　　機器成衣同業前在滬北組織公所公舉喬春堂等爲代表至上海縣公署禀請立案並出示曉諭曾紀前報茲有王裕慶等投縣禀控喬春堂等以公所名義向同業中勒收捐欵沈知事以王等所禀各節皆出一面之詞且無實在證據如喬春堂等果有勒捐情事何不提出證據來案控究已於前日明晰批示矣 
[不願提起私訴]  
　　北新涇布莊主任介山（卽駕三）控訴其夥李玉廷冒收帳款冒取貨物共計洋六百餘元一案前日下午由閘北檢察分庭李檢察官提起公訴並囑原告附帶私訴俾可追償損失任謂被告所騙之六百餘元巳消耗盡凈查其家中亦無財産可以作抵故不願提起私訴當由施推事按照侵佔罪判决李玉廷處徒刑兩個月並罰洋二十元完案 
[索詐尙無實據]  
　　梁森泰至法公堂訴稱兒子梁一鳴前拜隋熙豪爲師學習唱戲嗣因隋欠吳星州洋三千七百元將一鳴抵在吳處後在漢口地方廳涉訟判决吳星州之洋歸民人拔還將一鳴領回了事詎一鳴來滬唱戲後於六月十六日忽有張家炳即張光裕來言如能出洋四百元伊可代爲賴去吳星州之欵民人不允而去現隋在公共公廨控告一鳴自被提去後張又來索洋四百元並稱交洋後即能爲一鳴請求開釋仍舊唱戲並能將吳星州處之拔據收回洋可賴去民人知係借端索詐扭控捕房求請訊究繼由捕頭到案聲稱張到捕房後言如能將伊釋出立刻可將隋控一鳴之案註銷等語訊之張供六月十六日由梁請民人向隋解勸交還關書故到過梁處一次前日又到梁處梁言有事同到捕房故此同往後梁忽控告民人借端索詐因無店舖作保卽被管押實則並無索詐之事求察中西官會商之下以張雖無索詐實據惟無端前往梁處兩次不無可疑着罰洋十元充公以儆 
[了結公大絲廠之債務]  
　　法商慕理前到法公堂控稱公大絲廠股東兼經理邱維寳茅廷奎曾將該廠房屋基地抵押銀兩抵據上書明逾限不贖願將房屋基地推抵由邱茅二人簽字爲憑今逾限巳久核計本利須銀二萬八千兩前次大風該廠房屋巳被風吹坍估計地價不値抵押之數現願認虧收管作抵等說而邱茅二人同稱尙有股東三人須得其同意方可照辦判限十四天理贖逾限拍賣作抵在案今巳届限原告又求訊追邱茅同稱現願將房屋基地推歸原告管業了事中西官諭邱茅二人當堂簽字抵欠並着兩被告合繳堂費銀二百八十兩完案 
[緝獲强搶烟土之匪徒]  
　　匪徒丁華干（即丁華中）近在滬南十六舖德順小客棧内搶取土販蔡老太値洋一百零七元之烟土逃匿滬西康腦脫路經氏偵悉控由淞滬警察廳於前日派警持文報告靜安寺捕房派令中西包探將丁查獲搜出原贓帶入捕房昨晨押解公共公廨經中西官訊知事出内地判人贓併交來警帶回歸案訊辦 
[烟膏店設榻賣烟]  
　　山西路一百三十號門牌烟膏店主金元高私設烟榻售烟被捕房查悉昨將金連同烟具拘解公共公廨經中西官訊明判金罰洋三十五元充公烟具銷毁 
[串吞布疋之嫌疑]  
　　李逸甫被徐泉源在總巡捕房指控串吞値洋七百六十元之江陰布七箱昨由包探將李拘解公共公堂請究原告延律師上堂代表請追訊之李供不承認中西官判李押候訂期研訊 
[敗子逐出後之作爲]  
　　上邑二十三保地保徐慶發之子徐成康不務正業甘與下流爲伍已被逐出前日因竊取塘山路鄕民劉阿才田内茄子一籃被捕查獲昨日傳同其父與失主將徐成康解至公共公廨訊明判押捕房兩禮拜以示薄懲 
[誑騙押櫃案尙待質證]  
　　皖人吳某因與在逃之查某冒充新永順輪船買辦以允用單左原王濟川方森林江益靑胡天英黄小王詹仲先等十五人爲賬房茶房等爲由先後騙取單等押櫃洋一百六十元被單等報告捕房將吳拘解公共公廨訊供管押候查在案昨晨復訊單等十一人相繼上堂禀明被騙情形請究中西官以尙有詹仲先等四原告尙未上堂證明判吳帶回捕房候捕房傳知詹等四人於下禮拜三來案質明核斷 
[買良爲娼之懲罰]  
　　法捕房昨解收買來歷不明女子丁蘭之花烟間鴇婦王劉氏至法公堂請訊先據女子王素貞供稱鹽城人在原籍被丁姓婦人拐來上海表姊丁蘭亦被拐來將女子售於英租界野鷄妓院丁蘭售入王劉氏花烟間内爲娼女子因被凌虐逃出至法租界將丁蘭尋見詎被劉氏攔阻不准言語女子等因此哭泣爲捕所見送案是實丁蘭供原籍鹽城餘供與素貞相同訊之劉氏供丁蘭由丁姓婦人領來出洋購下是實聶讞員判王丁兩女送救濟會遣回原籍王劉氏不應買良爲娼着罰洋一百五十元充公無洋改押三月 
[烟犯推車撞壁]  
　　烟犯李耀琛於六月間帶有印花土一包無印花土一兩六錢被五區探警在滬寗車站查獲移送閘北檢察分庭提起公訴經審判分庭孫推事判處徒刑一百十天後由該犯家屬迭次禀請易科罰金先後遞呈稟詞計有十餘次之多曾有兩次經李檢察官移請審判分庭决定均遭孫推事駁回仍照原判執行刻該犯因聞孫推事已經卸事故又續請昨奉檢庭批示云該犯聲請易科迭經决定駁回茲又聲明窒碍核與前狀無異未便照轉仰仍安分守法勿再曉凟此批 
[渡江救火]  
　　前晚十二時許楊樹浦對面浦東某姓家失愼當經美捕房暸望台鳴鐘告警由二號救火會立驅皮帶車前往施救因浦江隔斷中道折回遂用小火輪渡浦救熄 
[尙賢堂之敎務會]  
　　法租界寳昌路尙賢堂敎務聯合會曾於前星期下午由該堂主任李佳白博士演說反對基督敎者對於耶穌基督有可贊成之 
 
 
 

Page 11

 
 
理由惟尙未畢其說明日星期下午四時半仍由李君繼續演說以盡其藴聞此題宗旨在離開宗敎之範圍依據道德立言凡研究哲學者當必樂聞其議也 
[女孩迷路]  
　　女孩　阿毛前日在江灣鎭迷路由六區一分所崗警查見帶入該所昨解閘北司法科轉送慈善團惠兒院留養候再查核 
[小工爭鬥]  
　　小工錢阿金周阿林昨在怡和碼頭因爭奪扛貨起釁互相毆打由碼頭巡捕一併拘入捕房留候訊明處罰 
[日商追索欠欵]  
　　日商森大洋行在公共公廨控被寗波路已閉某錢莊倒欠銀八千餘兩一案昨日上午由會審員王肇之君會同日副領事西田君研訊據原告代表日本律師上堂譯稱被告五人祇該莊股東陸泰孚田永祥二人到案尙有股東蔡雨潮余子卿並經理人袁楚香未到應請併傳到案訊追訊之陸田二人亦各延律師到堂代爲辯護中西官判陸交三千兩田交二千兩人銀並保候再訊核 
[汽車違章疾馳]  
　　劉金州前日午後在湖北路駕駛汽車疾馳經三十七號西捕查見恐有危險向阻不服抄明該汽車號數呈報公共公廨出單昨將劉傳案訊明判罰洋五十元充公 
[巡捕拘獲贓賊]  
　　浦東人沈阿榮前日在張江棚地方竊取衣物携贓至租界圖消被捕查獲昨將人贓併解公共公堂經中西官訊知沈係過犯惟事出内地判送浦東警署查傳失主到案訊核 
[竊犯遞解囘籍]  
　　鎭江人李裕春浦東人王阿根崇明人秦河二前因竊取吳仁卿等九戶衣物由捕一併查獲解送公共公廨訊實押辦在案昨届期滿由捕將李等三人解案請示中西官諭令併送上海縣知事署分别遞回原籍 
[工巡捐局批示照錄]  
　　胡德昌禀批據禀已悉查邑廟攤捐往往持一捐照抬價轉租把持牟利致生種種糾葛最爲惡習周恒泰玩具攤基旣已停歇即不應掯照轉租仰候澈查再行核辦 
[氣候報告（上海徐家滙天文臺天氣測候報告）]  
　　八月二日晨間有雷雨且終日細雨上海一帶晴雨計上升中國南部有旋風菲律賓羣島之颶風向臺灣南進發 
　　三日晨間天多雲上海一帶有北和風 
　　三日下午四時三十分豫測海濱一帶北風頗犬呂宋臺灣兩方面天氣惡劣菲律賓羣島之颶風似在呂宋東北發展現正緩向西北偏西進發 
　　三日下午四時前二十四小時内上海氣候温度至高八一·八至低六九·三去年同日高九○·五至低七四 
雜評三 
[又有古物出現（宇）]  
　　上海拆城塡濠開工以後始則有萬杞良之石像出現巳引起滬人士好古之心不惜出其全力與一粗魯無知之工人相爭奪今萬杞良已惓遊湫隘囂塵之租界而入淸靜幽閒之也是園而南城濠基之下又有光瑩可愛之古磁缸出現其被工人私匿而經人覺察追出保存與前事如出一轍是亦上海拆城塡濠之一叚趣史也滬人固有不贊成拆城者他日者摩挲此石像磁缸其亦有無窮之感慨歟 
[英國輸入中國之止胖靈藥]  
　　中國各城鎭輒有男婦軀體肥胖步履維艱行於道中衆爲注目甚至加以訕笑彼等因脂肪之累困憊頗甚以致呼吸日促體力日弱遂不得享其天年焉有主節食運動爲醫治之法者然行之輙無效而肥胖則更甚有主任令肥胖不加醫治者彼等皆不自知身材與重量何以日增無已其初身體微胖尙不覺厭及至肥胖日甚遂以爲此非人力所致故亦無藥可治終乃聽其自然無可如何雖然是豈眞無藥哉特不之求耳今有一好消息須爲患肥胖之男女告者其消息來自英國蓋英國醫士嘗發明一種專消脂肪之藥品能止肥胖靈驗如神服此獲效者不勝紀數而皆有證書讚其功效藥名止胖在中國或爲創聞而在英國則巳馳名全國矣此藥乃屬流質色如紅酒味殊甘美全無損害奏效甚速一晝夜聞能減重量八翁士至三磅有奇其後日減無已至已臻本來之重量時即可止服此藥旣能減重量消脂肪然又能增氣力强筋骨服此者可使腰圓合度凸腹漸平擁腫之股回復美觀於是肢體伸縮自在而周身咸安寗矣此皆止胖藥之妙用有以致之也此藥各大藥房皆有寄售如無現貨訂購亦可苟有困難則直接滙洋十一元或二十二元（運費在内）與英國倫敦ＡntipouＴaboratoriesＳtoreＳtreet止胖藥房該藥房收到滙欵即以止胖藥一大箱寄交滙欵之人决不有誤（廣告） 
來函 
[救國儲金團總事務所致各界函]  
　　謹啓者九月九日各省代表聯合會議業經本團職員會籌訂程序函電敦促進行日來各事務所據已推定代表准期與會十有七八即有一二邊遠之方未盡融洽亦由快電責成庶裨一致各所成立陡增百餘處計共三百有奇總核儲數幾及八百萬默驗人心仍然未死本埠雖日收短縮救國大舉豈類强弩之末是聯合會之籌議舉行關係何等重大臨時要計惟賴執事之碩畫提攜藎謀策進同人等仰承敎益敢不步塵以終始所開大會急要手續要必先時預備藉共圖維爰定於九月五日（即禮拜日）午後三時先在愛而近路紗業公所開臨時全體幹事會俾預共决各項重要事宜並卽推選本團代表以便與會討論亟應備函申告務乞届期撥冗蒞會無任盼禱之至再者九月九日爲聯合大會開始之期同人擬於是日二時先在紗業公所開歡迎各省代表會諒亦執事所贊成也届時並乞惠臨以襄盛舉恕不另函奉邀專此並聞敬請日祺並頌熱忱中華救國儲金團總事務所謹啓 
[上海皮絲烟業公會來函]  
　　啓者敝業奉江蘇省第二區菸酒公賣分局委辦皮絲公賣第四分棧已奉局示批准立案定於八月三十日爲始按照部章以値百抽十二征收凡在江蘇省已完過公賣費粘貼印照者無論運至何省不再重收敬請貴報登入來函欄内俾敝同業咸得知悉無任感紉 
 
 
 

Page 12

 
 
   
 
 

Page 13

 
 
 [G 
[友人洵不我欺]  
敬啟者鄙人體氣素弱自担任路局職務繁重昕夕不遑用腦過甚輒覺頭目眩暈腰酸背痛雖在壯年頗現頽唐之象友人勸服五洲大藥房自來血據云渠亦曾患同等之疾幾成怯症繼服自來血一月諸恙悉除鄙人當即購服逾兩星期之久即覺精神活潑辦事竟日並無倦容一月以後容光煥發較諸昔日困憊情形奚啻判若天淵始信自來血眞有轉弱爲强之能力友人洵不我欺也因感貴藥房藥劑之靈驗謹貢尺書聊伸謝悃并以告世之同病者此上　津浦鐵路電務正段長徐德潤啟五洲大藥房主人大鑒　人造自來血係一種美味濃液之飲料服法每飯後用一羹匙開水十倍冲服總發行所上海五洲大藥房照原函錄登　 
[賓樂公棧啟事]  
本棧開辦迄今三年有餘經理王君眉伯已於本月初七日病故所有棧事理應邀請　各股東公同酌議善後辦法其逐年虧耗已備函報告各股東惟尙有積欠房租以及墊欵爲數甚巨如何籌畫應請限於一星期内惠臨本棧共商維持否則惟有任債權人對待也恐未週知特再聲明陰曆七月廿日賓樂公棧啓 
[彭壽堂半夏露救我險症]  
彭壽堂執事台鑒僕素患痰咳久藥勿效每經春旺不感即發苦累實不堪言前年在戎馬之中早發宵征明知不免受疾然事在當爲萬無規避馳驅三閱月共和告成乃卸甲歸田節勞養拙蓋時當去年二三月間也詎料未歷幾時木旺風淫勾起宿感咳病大作痰吐終日不絕涏沬黏膩喉間汩汩有聲因之戒烟戒酒咳勢纔覺稍緩而痰膩則日甚一日日常所納穀食血食悉變爲痰補養之力旣微消耗之漏莫塞積久浸削元氣大傷比及秋燥肺陰愈枯於是精神委頗漸不能支氣喘欲絕膈疼難舒慪僂之態其形可怖諸醫能識病根而不能配合適當之方紙任服何藥毫無動靜無聊之際檢齊各報紙將貴堂所登半夏露廣告及各證書彙合參究所治證案果已詳備而所獲功效則又神速無比繼復歷訪親友有曾患斯疾而服半夏露以愈者則云報紙所載眞實不虚君以素信西藥又不閱報紙不知斯露之神效不然何至病深若是僕因歷來求治醫藥俱窮獨貴堂此露却未問津姑從郵局滙洋函購一料遠地轉運頗費時日包件到時正在初冬復受新感嗆聲大作立卽冲飲一服頓時嗆止入夜復冲一服安睡直至天明蓋近數月以來未有如此之暢睡者遂日接服至藥盡所獲功效與各證書互有發明唯是天氣漸冷偶一大意便致觸發大約由病久體虚未能復原禦寒無力故致易召外感查視仿單此露實能補肺氣兼能滋腎調胃於滋養身體極宜遂續購大瓶半打服至今春絕不一發飯量加增氣機暢遂不但痰咳斷絕並使從前氣痛各病槪行驅除然後知肺筦一身運輸之氣肺氣强卽周身筋脉通靈無所阻滯而百病自消矣半夏露之功力如此其大而粗心之輩漫謂此露但治痰咳痰咳旣止卽半夏露之能事盡焉是豈能知此露之眞相哉感動於中因就身驗各情節寓之於筆以公參觀願爲貴堂通告之肅此即頌　壺安　廣西柳州蔣振亞上言　上海河南路七號彭壽堂照錄 
[錦州通裕路礦公司招股廣告]  
本公司自前淸光緒三十一年禀准　商部給照開採錦州大窰溝煤礦早著成效祇以交通不便銷路未宏去秋添邀陳應南等募集鉅股擴充辦理禀准　交通部自築鐵路直達女兒河與京奉接軌該路線長六十餘里今春分段開築計十月儘可通車本礦苗旺質良歷經中西礦師稱美現旣有鐵路以便轉運尤須闢礦井以濬利源原日礦區二百八十畝現增至五千四百畝於本年五月二十一日禀奉農商部批准註册並換給執照在案刻擬多鑿并坑以富出産但路礦兼營需款極鉅此刻仍須招集新股以期措置裕如如有願意附股者能認至十股照章加給優先一股若代募至千股另加給特别紅股一百股以表歡迎茲將招股簡章摘錄如後一本公司係完全商辦性質遵照部頒礦業條例民業鐵路條例辦理定爲股份有限公司如係洋股槪不附入一本公司資本新舊合計擬集足天津公砝化寳銀一百萬兩分作一萬股以一百兩爲一股其新集之股以本年十二月杪交銀爲限一本公司股銀限一次交足自交欵次日起算週年一分行息每年陽曆四月一號憑息摺支付一本公司每年結賬一次除礦路總分各局經費及各股利息外所獲盈餘分作二十成以三成爲公積十二成爲股東紅利二成爲總協理及創辦人酬勞三成爲酌給在事出力諸人酬勞以資鼓礚一本公司每年開股東會一次由總協理將上年辦理實在情形及進出欵項數目報告股東所有紅利股息照前兩條辦理一本公司股票可以任便轉售但須不　本公司章程方爲有效一本公司各股東應享礶利如派人查賬等事均以現行公司條例爲準一凡附股者其股欵無論多少必須交到本公司總局外埠則請滙交由總理簽字掣發收條以免錯悞本公司總局設在天津河北大馬路 
[錦州通裕路礦公司換給股票股東常會日期廣告]  
本公司上年添集鉅股經禀部存案新舊股份均應換給股票以昭劃一茲定陽曆九月一日起所有舊股票曁新股收條均請交到天津本公司總局賬房核明掣換新股票並定陽曆九月十八日在天津總局開股東常會其入座劵即於換股票時附給此佈 
[杭州巨紳許綬臣來函]  
景明先生軍胡葵甫閣下弟夙有牙疾時作痛楚所有市間所謂能殺虫固齒之牙水牙粉購試殆遍均鮮寔效後晤前兩廣制先生談悉先生監製之象牌漱口藥精及刷牙藥粉確爲神劑渠嘗躬親試之寔屬名不虚傳當向函購旋承惠贈各若干瓶漱刷不及一來復厥疾竟瘳不禁大爲嘆服抑有進者市間所售之品大都來自異國綜核一年漏巵爲數不可勝計今有先生之妙品出普照則凡愛齒者咸知向四川路四十號總牙局或四馬路嶺南樓隔壁發行所購買旣得有所問津而已失之利權又可挽回不少洵偉業也欣悉之餘用泐誌謝此頌道安弟許之印頓首 
[上海同順昌氈毯甌綢被面號廣告]  
本號創設滬上已歷六十六年自設廠製造各色毛毯羢氈督織蘇州窗帘等項行銷東西各國現因提倡國貨推廣營業起見兼售各式甌綢被面温州玉石竹絲屏對及皮籐椅　零躉批發售價比衆格外從廉以廣招徠如　承賜顧請認明法界大馬路吉祥街口本號老店庶不致誤　 
[創辦商業衆濟醫院緣起]  
旅滬越人何君鞠如等發起創辦上海商業衆濟醫院爲商界闢一獨立慈善機關意美法良造福於前途正未有艾滬上各商業不乏樂善君子必能勇於從事以觀厥成也何君等所發之緣起略云（上略）同人等洞觀默察若鐵路若工業皆立有醫院而商界獨抱向隅豈非一大缺點此衆濟醫院之所由設也其籌辦手續雖較瑣屑第以事屬善舉生命攸關慨一木之難支賴衆擎之易舉（中略）茲擬每一商家　募經費合全埠衆商結一大圑體庶羣策羣力樂觀厥成云云　發起錢榮桂李左民孫緯才朱雲祥倪芝山何汝舟謝承恩金康記宓德鎔戚延昌何　齡黄調士同人啓　通訊處　浙江路貽德里一百十七號 
[專門醫咳唐拾義咳丸]  
廣東省城下九甫唐拾義老醫生世業中醫並由西醫大學專門畢業購備各國儀器專門醫治各種咳症所醫必效遐邇知名自應世以來治愈證書不可勝數其最著名之（久咳丸）乃以中藥之精液煉蜜製成曾服試者無不認爲治咳聖藥故外洋内地遠近爭購是以名譽日高消流日廣敝號專爲普救同胞起見特運到此丸一大帮以便諸君就近採買謹將其功用列左○一治戒烟之咳一治酒色過度之咳一治喉癢虚寒之咳一治腎虚脅痛之咳一治憂慮成患之咳一治老人虚弱之咳一治胃弱飽滯之咳一切日咳夜咳連聲咳單聲咳黄痰咳白痰咳唾血咳破金咳潮熱盜汗心跳氣喘肺癰肺痿五癆七傷等唾咳雖最日久不愈之咳症無不百試百驗每樽大洋一元每打大洋十元總代理上海抛球場二馬路西口永順成廣洋貨雲紗拷綢莊披露 
[吉益醫院遷移廣告]  
本院向設虹口西華德路第二號歷來診察承蒙各界讚許現遷移廣東路（五馬路）口第一號照常開診由院長吉益醫學士自上午八時至下午四時診察各症凡諸病家希臨該處診治爲荷木院置設專門各科如下（内外科産科婦人科眼科牙科小兒科皮梅科） 
[癡病霍然]  
夫癲癎一症華醫則謂之痰入心包西醫以爲病在神經雖然而我華醫素著理想代有專書西醫注重解剖日闢新論何其中西兩法治之鮮見其效騐也僕略知醫術而未敢爲人療治斯疾亦緣其兩論紛紜莫衷一是故也夫何僕之侄女於去秋趁楊樹浦電車下車之際受汽車横衝而來大受驚嚇當時呆若木鷄遍請中西諸名醫悉心診治多次症勢依然後由友人孫良玉君介紹至（英大馬路泥城橋西首居仁里第一百十號瞿鼎彜大醫士處）求醫付以金衣定心丹七粒連服七次竟然痰涎汢盡霍然而愈愧無寸報聊登報端以頌先生之一片婆心耳浦東欽賜仰殿西村張筱儒謹揚 
[上海四明銀行廣吿]  
本銀行總行開設上海寗波路分行先設寧波江北岸温州府城内兩處重整營業章程商業櫃存銀活期三厘計息定期三個月四厘六個月五厘一年六厘存洋活期二厘計息定期六個月四厘一年五厘兼營各業商號往來逐日收解無不克己儲蓄櫃存洋活期三釐計息定期六個月五釐一年六釐二年七釐其餘滙兌各欵格外公道　賜顧者請至本行面議可也 
[香港香安水火保險有限公司特設滬局代理通告]  
本公司集足資本一百萬圓完全華股總局設在香港德輔道二百二十五號資本雄厚保費通融章程妥善賠償迅速開辦以來信用昭著現因推廣營業特設滬局代理於四川路騰鳳里大新公司内承保南北市房傢私衣服與夫輪船裝儎各等貨物各界惠顧無任歡迎滬局代理四川路騰鳳里七十九號大新公司 
[立止白濁丸]  
京都天寳齋○天下馳名○凡購白濁丸白帶丸必須認明牌號 
夫淋濁一症因酒濕熱毒而成或花柳場中傳染以致小便刺痛點滴不止步履艱難腫痛不堪大受其累服此丸立刻消腫利便止濁定痛消火化癮去濕輕者一二瓶重者二三瓶可能包痊不但病除而且壯身健體誠治淋濁之妙藥也每盒洋一元八寳化毒丹每瓶洋二元珍珠下疳散每瓶洋七角專治楊梅結毒横痃下疳等症下部腫爛服則立愈永無後患如不效驗原洋奉還確係第一靈驗 
[立止白帶丸]  
另有小兒救命丹名曰萬應保赤散專治小兒急慢驚鳳　等症每瓶一元立服立愈 
大凡婦女赤白帶下寳由體質素虧以致白帶常臨晝夜不休或因肝經鬱熱脾經濕熱藴結膀胱睡夢遺洩甚至面黄肌瘦飲食乏味四肢無力久淹子宮寒冷是丸功能滋陰平火調經理氣開胃平肝自然胃長體健氣血充盈也惟本齋存心濟世秘受良方再加不惜工資始獲效驗非常　每盒洋一元每料六盒洋五元　舖設上海二馬路西鼎新里石庫門 
[順泰木行分設南棧廣告]  
本行在上海下海浦地方開設已歷四十年專營美國松木柚木及外洋各項雜木交易誠信公平向蒙遠近華洋各客商所深信惟僻處東段於南段主客交通頗不便利今於南市薛家浜分設南棧新舊主顧駕臨購辦當竭誠相待以廣招來謹此布告伏祈公鑒 
[介紹儒醫劉子猷先生]  
先生爲松江名士家本世醫早爲陳蓮舫徵君得意高足歷遊顯幕往選國會議員經騐旣富醫學益精凡有施治罔不種善今從同人之請以辦公餘晷設診於南石路日新里人和旅館其時間上午八時至十時下午四時至八時存心濟世非尋常　壼可比用敢介紹周金箴施子英顧馨一張紹蓮朱葆三虞洽卿吳引之徐寳琪同啓 
[建昌真正陰沉花板出現]  
此板藏入土中數千年因其崩山而出本主人不惜巨資特運來申其色黑而香其紋成形貯以鮮物在内年久不腐眞罕見之至寳不易觏之良材也另有香杉紫油花板數具賜顧者請至棋盤街永和祥内看可也鎰順祥主人白 
[治肺秘寳雅製貝母精止咳除痰補肺順氣不論新久妙不可言]  
雅製貝母精乃救世經驗之秘方除痰止咳之神品具有空前獨創之奇功藥力所至立致肺經健壯能止生新痰將粘滯肺體之陳痰推運出喉隨嚯而出爽滑非常若口吐白沬之薄痰能變爲若凍若珠灰色之厚痰此種奇功皆可目覩新痰已止陳痰將凈之明證也神奇若此雖極重極深之痰咳不論新久定能完全治愈不寗惟是尚有添增精神不畏風寒之妙能若夜寐不安虚汗盜汗虚熱脚軟遇風如剪驚入骨髓者每次服三四片日凡三次服至三四天後立覺神壯氣爽痰咳消除飯量加增若傷風塞鼻腦脹流涕者連服二天立能全愈一切肺病均可保險凡久患痰咳曾服他藥而未得絕根者連服雅製貝母精三四天所見之效力便有比衆不同之奇妙若痰滯咳劇氣喘喉癢寒痰嘔噁體胖痰塞作聲痰腥痰紅喉啞胸痛老年痰粘毒急一切咳傷癆血肺炎肺脹肺損肺痿等症不論男女祈速試服幸勿錯誤本堂濟世心切誓不欺人特訂試服章程凡購雅製貝母精六盒如服盡一盒未見效力者可將餘藥退換原洋六元以昭信實若傷風新咳一二盒可愈者不在此例●每盒售洋一元二角●每料十二盒售洋十二元各埠郵購加費半成原班回件保險寄奉呈郵票代價九五作用　上海四馬路中西藥房對面光華堂藥房啓 
[徐里橋河南眼科專家于伯葵門人吳耀祖來申廣告醫例]  
門診號金八角出診面議每逢月之初四初五十四十五廿四廿五日十二點開診至四點鐘止自舊曆七月廿四日起局在上海寳善街祥麟里民興旅館内候診家在浦東奉賢 
[立愈小腸疝氣限三日永遠斷根]  
京都天寳齋○人患疝症○從速購試○立能消脹平囊○可以一刻而止矣○宜愼宜認○毌以自誤另有咳嗽順氣化痰丸每瓶洋五角服法另詳仿單 
本齋秘製小腸疝氣膏藥其靈效之神速可以推倒天下之疝氣藥也無論陰囊腫大陰核偏墜甚至坐臥不安痛苦難忍速將此膏貼於膀胱之處立刻陰囊縮小氣鳴脹消極至三日包能斷根屢試屢騐百發百中倘若諸醫束手諸藥罔效請試立奏奇功每張一元二角如内服第一靈驗疝氣丸雖數十年老病服丸一料包可永遠不發眞乃神藥也每盒一元每料六盒五元每打十二盒洋十元郵局函購當即回件不誤舖分上海二馬路西鼎新里石庫門内便是○遠埠函購原班回件信力自給　京都天寳齋啓 
[惜陰公會商業學英文夜校通告]  
本會商業學校所招免費生半費生業已滿額務乞本外埠諸君注意中英文二三年級稍有餘額有志者尙得挿班本會英文夜校開辦有年成效素著茲特添請西洋女士擔任敎授不日開學欲知詳細及優待章程者請至美租界愛而近路均益里本會所接洽可也惜陰公會謹啓 
[常州路鑛學校添招插班生]  
本校舊址不甚寛大今已遷移故添招插班生二十名宗旨敎課已登新時兩報又另招附屬班三十名宗旨專門注重英法文算學國文等科兩年畢業卽可升入路鑛預科班學習學費半年祇收十元欲索詳章即寄郵票十分校址東門城内關帝廟東首五號門牌校長程雪父啓 
[英文專修學堂招收日夜新生]  
（資格）品行端方年在十四歲以上者（程度）已有三年英文程度者得入正科不及者入預科（學費每半年十七元半膳宿生加膳宿雜費三十一元半（報名）報名費一元由學費内扣算夜班學費每月二元（開學九月一號（校址）新閘路三角場張振新醬園西隔壁弄内一九二四號函索章程須附郵票 
[商界遠近同胞注意中國商業函授學校廣招免費生]  
本校爲感傷世界商業競爭之猛烈力求中國商業學識之普及起見特添設普通科定額一千名准陽曆九月二十五號開課專授商業文商業算術商業尺牘萬國商業史中國商律商業理財學經濟學銀行學商業簿記商業文件隨時通函問答一年畢業不收學費分文有志者請迅速來函開明姓名年歲籍貫住址並附滙半年郵費講義費洋二元到校當即寄還收據届時照章函授萬勿觀望遲延免致額滿不收函索章程須附郵票　　通信部在上海美租界愛而近路均益里惜陰公會本校主任楊公炎佈 
[商界遠近同胞注意中國商業函授學校廣招免費生]  
本校爲感傷世界商業競爭之猛烈力求中國商業學識之普及起見特添設普通科定額一千名准陽曆九月二十五號開課專授商業文商業算術商業尺牘萬國商業史中國商律商業理財學經濟學銀行學商業簿記商業文件隨時通函問答一年畢業不收學費分文有志者請迅速來函開明姓名年歲籍貫住址並附滙半年郵費講義費洋二元到校當即寄還收據届時照章函授萬勿觀望遲延免致額滿不收函索章程須附郵票　　通信部在上海租界愛而近路均益里惜陰公會本校主任楊公炎佈 
[上海中洋大藥房]  
定期陰曆本月十九日起謹備特别贈品先行交易擇吉開張本藥房專運歐洲各國名藥搜求中外經騐良方延請著名西醫以西法配合各種藥水藥粉藥丸藥酒藥餅藥糖以及發明日保丸明丹一切化粧用品衛生良劑無不品高質凈精心製鍊採辦照相材料醫界用具化學彝器肢體模型均擇泰西名廠式樣最新效用最便有美必臻無物不備所有太和堂廣東各種蠟丸槪歸本藥房經售現因歐戰未休外洋訂定藥品未能刻期齊到爰特定期於陰曆本月十九日起先行交易另擇正式開市日期今因開幕伊始爲存心濟世起見各貨定價一律只取工本不圖謀利謹備各項特别贈品以酬惠顧諸君雅意除批發登帳及照相材料外一律奉贈贈期本埠以二十天爲限外埠一月爲限倘蒙函購卽班寄呈如有滙兌不通之處郵票一律通用贈品章程詳列如下 
滿大洋一元贈正號毛巾一條滿大洋三元贈牙粉一瓶洋巾一條滿大洋五元贈綢巾一條滿大洋十五元贈皮夾一只綢巾一條生髮水一瓶滿大洋三十元皮夾兩只綢巾兩條大號生髮水一瓶滿大洋五十元贈赤金耳環一副多則類推滿大洋兩元贈西式牙刷一支滿大洋四元贈大號花露水一瓶滿大洋十元贈皮夾一只生髮水一瓶滿大洋念元贈口香粉一瓶皮夾一只洋巾一打大號花露水一瓶滿大洋四十元贈皮夾兩只二元香水一瓶大號生髮油一瓶滿大洋一百元贈赤金戒一隻五馬路棋盤街電話四五八八本藥房啓 
 
 

Page 14

 
 
自由談 
游戲文章 
[陰國産調查員呈陰産淸理處文] [  蓮僧]  
　　曩自奉命調查官産對於搜羅方法無微不至凡屬官産悉經調查測繪估計後即登拍賣廣告徒以價格太高一時上門顧問者鬼影俱無嗣經體察情形始知各鬼之鬼縮不前者皆因陽世正値風災水厄之秋民不聊生本届中元鬼節所焚紙課較之柱歲大爲減色陽世之來源旣竭陰間之銀根自緊無怪乎官産之出脫爲難也然而名勝古跡之區苟有鬼焉略加修葺即成利藪誠能貶價招徠自較其他官産易於脫卸茲將調查各項古跡名勝應先變賣者說明於後即請察核施行實爲公便 
[計開]  
　　一孟婆亭亭之風景甲於陰國因被孟婆估據賣茶遂變官産爲私産亟應收歸變賣或招人承祖開設茶亭 
　　一血汚池自上古火山爆烈成爲天然温度血池因向未淸理遂爲婦女公共沐浴之地亟應收歸變賣或招人承租開設盆湯浴池之類 
　　一望鄕臺本爲陰國名勝之區士女登臨之地因年深日久以致坍廢而應收歸變賣或招人承租略加修葺實爲陰國大好游覽之地調查員冒失鬼謹呈 
[顚倒四書] [  覺迷]  
　　子曰不患貧而患不安悲哉悲哉亡之命矣乎 
　　子路請禱子曰丘之禱久矣 
　　子曰是可忍也孰不可忍也天下有道則見無道則隱乘桴浮於海遵海濱而處子出 
[村館先生傳（仿五柳先生傳）] [  詩癯]  
　　先生不知何許人也亦不詳其姓氏設館於鄕村間因以爲號焉之乎者也常識别字好讀書不求甚解每獲束管便欣然忘食性嗜酒囊空不能常得東家知其如此每置酒而餉之豪飲輙盡期在必醉旣醉而醒依舊纔涎欲滴環堵蕭然不蔽風日猪窩牛圈穢氣觸鼻晏如也聞自由談徴文不覺技癢東抄西襲終未錄取　曰古人有言牧童八九縱橫坐天地元黄喊一年其言卽若人之類乎好爲人師誰憐其苦前淸之遺老歟學界之怪物歟 
詩選 
[無雜詠] [  佐彤]  
掩銅鋪日就沈幾重簾幕桂堂深雨添秋意疏紅豆風接晴薈亂晚陰淺睇輕榘渾底事　腸蕩氣更何心懷華放誕知多少薄福偏儂直到今 
　　望月停　寄遠　靈犀耿耿　妝　風花私警宮絲省潦草閑情畫舫知鏡裏漸傷成老大病中愈覺益嬌盤前因後果憑誰證殘稿狂塗未是詩 
　　細數歡娛味獨長傘華如水月如霜綠楊門巷鸚哥怨白傅風情荳䓻香漫道幾生修福慧分明依樣學瀟湘蛩聲幽緩蛙聲急添到愁人一叚腸 
小說 
[奇情小說秘密汽車] [  東埜譯]  
　　第六章（續） 
　　勃立南起身說道訪我麽怎麽會尋到這裏來你不要聽差來者名字呌什麽呢那僕人道他不曾告訴我只我聽他口音乃是蘇格蘭北鄙人他說有極緊要的事情要面禀子爵滕達便說道不要是廠中管事人麥典他來此何幹這樣冒冒失失的勃立南道這事情來得蹊蹺我們廠裏並没要公他何爲鄭重要其待我出去見他里芙道你不如喚他進來倘爲私人關係我們不便與聞的可以領他到公爵寫字房裏去叙談勃立南道謝夫人厚意我想麥典特地來尋我必不爲廠裏的事情倘然爲廠裏的事情他何以不尋滕達單單只尋我一個人呢他鄭重其事前來或者和那秘密汽車有關係我們可以大家聽聽里芙拍手說道你說得對了他帶來的信息必甚重要只不曉得是凶是吉勃朗你快去領他進來 
　　僕人去不多時便領着一個人進門滕達一眼瞧見是麥典不待他開口先問道麥典你帶　甚麽消息前來你道種舉動驚嚇我們不淺麥典恭恭敬敬答　有一封信在此是帶給子爵的信面上標出一行斜字（緊要函件别人不得拆閱）我惟恐躭誤了時候又恐落在他人手裏所以親身直尋到這裏來說着就從衣袋中摸出信來勃立南望見欲接不接的間道麥典你何以曉得我在這裏追踪尋來麥典　我先到子爵寓所烏麥萊告訴我聽主人說今天在公書邸第中會餐所以尋來滕達搶　問道信是誰人給你的麥典道是一位年輕的姑娘慌慌張張跑進來說是要見子爵我回答他說兩位主人一齊出位去了姑娘來得不巧他一聽之下萬分失望眼珠兒水汪汪的幾乎要滾出淚來我見他這般年紀這般容貌這般性情這般可憐心裏老大不忍便向他說道姑娘倘有要事和子爵商議請到寫字間裏靜坐一會待我差人或是打電話請子爵來那姑娘眉峰緊蹙說道等不得等不得虧我先事預防帶得一封書信在此你替我親手授給子爵切不可委託他人轉交或致遺失我答應了他他說一聲謝一溜烟走出門外去了主人你不曾看見他當時一種失望的形狀眞個可憐呢滕達道不要囉囌了他當時可曾告訴你名字麥典道他名字雖不曾告訴我說出那姑娘的容貌身材量主人等也自曉得以前兩次來廠裏參觀汽車的便是他勃立南不聽猶可一聽麥典最後幾句說話登時顔色慘變一歪身靠在椅上手裏接着的那封信不知不覺竟脫落在地衆人都着了慌問他如何了勃立南嘆一口氣說道你們放心我没有什麽只心緒惡劣罷了信在地板上你們都不是外人替我拆開來朗誦罷那時滕達巳拾信在手聽勃立南吩咐便兢兢拆去信封展開來從頭至尾的念道 
　　妾茉莉兒挨屬無狀謹掬辛酸一點排障礙千重奉書我至親愛之勃立南君左右君啓封發篋琅琅以誦手簡之事乃妾戴月披星迢迢以上征車之候也攬明月以入懷圓猶如故裁朶雲以寄恨幻不可言往事分明歷歷心頭之影初衷舛誤空空眼底之花孰謂我兩人親愛之情乃以幾回覿面兩字相思作一收束耶妾至今日舉止不得自由魂夢殊　寗貼帳外蛩聲唧嚦助我淒凉陌頭草色萎黄爲郎憔悴此中况味原不足爲君道然以君關係之密切又烏忍緘口不以實告哉嗚呼人生最難處者家庭而至不易言者伉儷處兩難之間而别無萬全之策跋前而疐後顧此則失彼妾之心緒實爲郎寸寸斷矣所期從茲以後指天上之參商出没永難相見師人間之勞燕來回各自分飛君身旣安妾心亦爲之稍慰倘或追蹤逐鹿撥草尋蛇藕旣斷而苦絲連弦甫折而謀膠續則前途荆棘危險萬分妾固不願使愛我者負我然亦不忍以愛君者禍君也妾之於君自從相知以迄今日有懷待白欲言而止者屢矣今者處危疑震撼之交契闊死生之際若再退縮不言則妾心永無自白於君之一日勃立南誌之妾之身雖未能屬君而妾之心則固已許君君未得我主中饋而猶得我思遠道每當春朝花發秋夜月明靜言思之或亦可以破涕爲笑耳里芙夫人於妾厚意惓惓妾實不知所以言感君於暇時當爲妾一伸謝悃亞拉夫公爵老成碩望爲祖國棟梁乃有挾嫌懷恨謀不利於其身者蜂蠆有毒亦不可不愼防之也妾爲此書篝燈下帷實費無限心血冒極端危險以底於成然而雙鯉不來孤鴻難覔未　果有一日能入君之目否也嗚呼已矣前生有分後會難期願君規劃宏猷懺除綺障以妾之言爲鑒而勿以妾之身爲念也 
哀情小說 
[琴雲刧（四續）] [  稚童振鐸]  
　　光陰荏苒去裘媼去世期已逾半載喪事已料理告竣而子琴綺雲之病亦不知不覺而痊曩者面黄而舌枯今竟紅而潤矣目凹而足輭今亦凸而健矣子琴此時預備束裝歸省然以綺雲戀戀故又不忍遽别日復一日而行志始决 
　　一葉扁舟送我南行子琴旣歸家其母亟問數年經歷事子琴詳述始末殷勤訴裘媼之知遇垂死之遺書及綺雲之賢慧其母聞言旣悲且感經數日綺雲來一函書曰 
　　琴哥愛鑒妹生不辰於哥去之夕突有奸人來至吾家刧去財物無論矣更刧妹至一僻舍次日鬻人某妓院妹不從即以短刃相向妹孑孑孤身舉目無親本欲一死然又不忍與哥訣别而逆阿母臨死之遺言哥憐我幸援妹一臂幸甚 
　　妹綺雲上 
　　子琴讀畢驚愕萬狀乃捉筆疾書作函以答綺雲幷告其事於母預備明日作杭行 
　　紅樓一角歌聲漫簷惟一女郎憑窗面夕陽而坐容靨有若天仙皓齒微露秋波含情面現不豫色旁立一年可四旬之婦人貌頗不惡徐娘雖老丰韻猶存手舞足蹈且言且笑若爲此女郎解哀者嗟夫女郎卽綺雲卽墜入妓院時也旁立婦人乃爲院中之鴇母嘵嘵於前示其殷勸之狀勸慰多方眼紅耳赤蓋目綺雲黄金之神不啻也綺雲慧人固知其用意者默念若久居此則我淸白之身必致受玷不禁泫然而淚綿綿不休旣而恍然曰綺雲乎汝膽何小也人生末路終不免一死遲早耳今至此有死而已何懼爲且亦無負琴哥死見阿母於地下有辭矣思已自以爲得計某日之午驛使遞子琴書至誤落鴇母手鴇母接書蹙眉失措繼取鬚上簪啓其封閱知子琴係綺雲之兄略云明農當來杭事容面商鴇母關至此心神始定點首似會意乃緘其封囑少婢達綺雲綺雲得書悲喜不自勝蓋人在難刧中最足歡慰者厥惟書信則寄者非其親人亦必視若至親天性使然固不待言也 
文字因緣 
[琴南述庵兩先生詩沈鬱蒼凉悲歌慷慨具識曲中意因知弦外音感不絕於予心爰次韵以代札] [  仁後]  
　　天涯放浪兩吟朋太息中原半犬鷹我輩鼻端空出火若曹血管已成冰輿情只合供摧抑淸議何妨任沸騰老去朱家應自惜一身俠骨尙生稜 
　　爭得沈沈學睡仙百無聊賴始谈禪衰時若使亡英物老國何從享大年君縱工愁非善病人皆欲殺是相憐雄心不逐韶光駛底事先鞭讓昔賢 
　　憂時老杜苦吟詩萬種傷心酒一巵古劍已韞芒作作故宮應見黍離離起衰政策無人問勸進文章有鬼知滿眼凄凉誰解得斜陽如血俯樓時 
　　幾曾洗甲向天河豎子强顔慶止戈名士只今知恥少好官但解得錢多賈生痛哭原無補屈子佯狂亦太頗我爲蒼生先請命幸母高隱到岩阿 
救國儲金 
[中國銀行收欵淸單]  
　　八月○十六日第一百十三次報告 
　　　四百八十三册七十號至八十四號徐乾麟一元徐乾麟一元陳乃昌一元周宏治一元孫其相一元單陛華一元陸耕陽一元嘉定甲種帥範講習所學生三元武南金二元范鍾秀一元孫其文二元沈書徴五元俞抗瀾二十元朱起雲五元陳開成一元 
　　八月二十六日第一百十三日計取儲金銀元四十六元連前共計巳收儲金銀元六十四萬九千零三十五元銀四千零三十二兩五錢二分中國銀行謹啓 
[八月三十一日第一百十次報告]  
　　第四百八十四册十一號至三十八號沈立礎三元王賓二元陸經記一元王保生邢芳五一元松江第一校全體學生二元又第二校王志賢二元又第二校全體學生一元陳復初二元松江第三校全體學生一元石梅亭一元錢心農一元徐伯賢一元松江第四校本校學生一元張仲淸一元陳學文一元徐少泉三元韓子平一元楊垚江二元松江第六校全體學生一元朱益二三元松元第七校全體學生一元以上均松江敎育會梁慶堂十元吳文軒十元李八氏十元鮑式周五元馬廉階三元楊子麟二元黄希齡一元以上均日本横濱親仁會 
　　第四百八十五册一號至十四號郁文哉一元　壽臣一元張守純一元唐仁堉一元侯紹龍一元潘潤生一元姚菊生一元潘壽生一元張季梅一元宋芳潤一元徐雄飛一元朱二一元林友竹一元秦中和二元 
　　八月三十一日第一百十六日計收儲金銀元八十七元連前共計已收儲金銀元六二四萬零一百六十元銀四千一百十五兩九錢四分中國銀行謹啓 
[交通銀行收欵淸單]  
　　八月三十一日第七十六次報告 
　　第七十九册一百號范仁卿五元 
　　第八十册一號至九號崔敬享五元李蓮似五元吳崇本五元顧文淸二元周連元二元陳緒良二元譚文鑫二元張晉孫二元吳潤棠四元 
　　八月三十一日第七十六日計收儲金銀元三十四元連前共計已收儲金銀元七萬九千八百十二元銀一千四百九十三兩三錢二分四釐交通銀行謹啓 
 
 
 

Page 15

 
 
   
 
 

Page 16

 
 
   
 
