# 1894 - 213 - 4907648

 

Page 1

 
 
[石印中外地輿圖說集成] [  點石齋啓]  
　　近科鄉會試三塲策學爲要務地輿之學義藴靡窮非博覧莘書不能詳爲條對同康里主人彚輯中外名人著作敦請名宿數人相與攷證大則　代疆域小則風土物産遠則羣洋海島之形勢近則與國山海之源流擁及寰宇五大洲之新奇瑰偉莫不源源本本而考据東三省尤爲詳備是書有圖有表經緯度里縷析條分令閱者瞭如指掌凡留心時務者尚祈先睹爲快准於七月初十日出書每部卅二本收回工料實洋不折不扣在上海本齋分莊出售并三洋涇橋緯文閣以及各省考棚街各書莊 
[朝鮮輿地圖出售] [  點石齋啓]  
　　倭人起衅擾我藩封用兵進剿首在地利則朝鮮輿地圖在所宜講焉曩年本齋曾印此圖早經售罄爰取原圖用潔白料半紙印成其中山川之形勝城郭之參差莫不一覽了然譚時事者當必先覩爲快也每幅價洋兩角請向棋盤街申昌本分局及各省分局購取 
[三百八十一號畫報告白] [  點石齋啓]  
　　荆州某武員家畜鸚鵡二頭善作人言平日背誦詩詞顚之倒之頭頭是道主人甚愛之一日因漏洩春光爲人毒斃其一其生者亦不食死是鳥竟以言賈禍矣他若電母之接生醫生之狂妄鼠之妖也作祟犬之義也解紛憎燃炮以明心神倚鞭而　貴生魂則歴見鬼犯醜夫則難得佳人及所附叢抄等圖說准于初六日出售此佈 
[論禁米以絶日人之糧]  
　　日本此次突如其來與中國爲難借朝鮮爲題以逞其封豕長蛇之計固已爲神人所共憤天地所不容而又毒手很心天良滅絶阻截高陞載兵之船明見其扯英國旗號尚在未經知照各與國戰信之前而竟肆無忌憚不顧公法且於已經落水之人對之放槍必欲盡絶其命英人謂其爲海盜中國直視之如虎狼而已矣然而日人之所以如此兇横者究亦何所恃哉内庫則已空矣民心則不順矣與中國之兵在牙山之麓一戰再戰無不望風而靡國中募兵而至於無人應募尚復何以爲國乎有友自日本回華者昨過余齋詢以日本情形則曰日本之外强中乾固已久矣其國庫所藏之現銀本屬無幾更爲主庫之官將銀存放銀行生息此次軍務需用現銀提取此項存欵而一時不得現銀仍以紙幣歸數而緍幣則軍務中所不能用銀行又不能使之換取現銀此一節已覺支絀萬狀加以今年收成荒歉米價大昻查日本地方本自出米其米圓大頗佳日人不肯留以自食則悉以售之西洋販運出口以博厚利而本國食米則取給於朝鮮今朝鮮之釁旣開則米糧來路已斷國中食米殊甚欠缺所收旣薄所望又絶不過派出之兵士等得以爲就食河東之計國中民食則無所指望焉其所指望者由香港販運而去之米而已夫香港初非産米之區廣東食米本已仰給於廣西不能分潤香港香港之米全賴暹羅販運而來米船遲到數日米價立卽騰貴然暹羅之米亦可以暫濟而不可以常恃所常恃者則惟在蕪湖蕪湖米糧爲天下之大宗往常皆售與粤客粤客販去載至香港源源接濟以豢港中居人而此等米販但知牟利他事不暇計算大義亦所不知近來竟有蕪湖販至香港再由香港販往日本是則所謂齎盜糧也當此之時師行而糧食軍糧最關緊要而日本之人乃購取中國之米以爲軍糧士飽馬騰則卽以攻中國之師是何異以己之矛刺己之盾天下庸有是理乎僕由日本啓程之前二三日聞米商之由香港而至者抛盤已至九月爲期則可見該商之運米以濟日本者早已先有成竹在胸故日人亦有恃無恐倘禁香港之米不准運往東洋則日人皆有菜色矣然而香港地屬英國必行文商之英官援萬國公法局外之例不以煤米私相接濟而中國奸商如有私自販出者卽請英官嚴查明示不准顆粒出口而日本之糧道絶矣至於中國自己所可禁之處則首先禁止蕪湖之米不得出口而他處凡有可通之路處處防守刻刻稽查一面大張告示明白曉諭使民間皆知日人之當絶斷不可與之私相交易資其接濟以害中國之人人人皆知此中道理則卽使奸商不顧大局仍有私濟之者而無論軍民人等一有所見立卽可以阻止報官不聽出口人人可自爲禁而奸商之技無所施食米爲軍中要需無論何國一遇戰事必先禁止米糧出口此固萬國之通例非中國之創例也有例可援前此法人内擾亦曾申此厲禁則此時日本事同一律雖尚未擾及中國之境而已擾及中國之藩屬且業經開戰近日又已通知各國戰信中日兩國互駐使臣以及各處領事官亦皆下旗遄返邦交已絶更復何用留情所宜嚴申禁令必使令出惟行禁之也嚴查之也密絶之也凈持之也久如是則不出數月而日人將何所恃以爲戰於是中國奮其武怒以飽騰之士馬攻槁餓之倭奴不但可以盡逐駐韓之日兵而且可以乘勝長驅縱横於東西兩京而肆我東封之志朝鮮固安然無恙琉球亦還我舊藩所謂制鯨鯢於東海者在此舉矣余整襟危坐傾耳而聽之不禁鼓掌大笑曰快哉此論妙哉此論截糧斷水固行軍之善策也請爲當軸諸公敬告之論甫脫稿適蕪湖函來云袁爽秋關憲已奉劉峴帥札知高懸厲禁不准米糧出口矣不禁喜溢眉宇 
[本館接奉電音]  
　　昨由京友電傳上諭一道謹敬譯登○七月初四日奉上諭長順等奏已故大臣功在吉林旗民思慕不忘籲懇各建專祠一摺已故大學士富俊於嘉慶道光年間久任吉林將軍辦理屯務始終其事勞怨不辭兵農樂利又建立義學儲集倉穀善政甚多已故黑龍江將軍德英於同治年間署吉林將軍時值馬賊肆擾力籌戰守省會得保無虞均屬有功地方勳勞懋著據該紳耆張光鼐等臚陳事實合詞籲請富俊德英均著准其在吉林省城各建專祠由地方官春秋致祭以彰忠藎而順輿情欽此 
[天威震怒]  
　　京師訪事人云聞捷報處於六月初十日傍午由軍機處領出廷寄天津李溥相密諭一道用四百里驛遞天津該處官領出加封差官立爲馳遞至廷寄何事外間例不得聞惟據傳聞本日皇上見日本署使臣小村壽大郎日使語似倔强應如何議辦令傳相妥爲籌畫等語日本以蕞爾島國輙敢藐視中邦宜我皇上赫然震怒聲罪致討今者雄師大捷天討用彰不足伸中國之威而奪日人之氣哉 
[軍書旁午]  
　　京友信云日本稱兵朝鮮事勢紛擾軍書旁午譯署堂司各員承辦公事較爲忙迫至駐京各使署專員赴津者亦時有所聞電報局中傳遞公文倍蓰於往日 
[勁旅赴鮮]  
　　本館派駐營口訪事人來函云六月廿七日道署接天津電信某大師奉李傅相諭統帶盛軍全隊赴朝鮮義州廿八日當過營口飭備大車百輛車價由衛統領給發至廿八日午後廣濟海定兩船載送淮軍盛字營五千人行抵營口登岸後在東營子各大車店分住營關道善觀察飭備白麫五千斤並粳米酒肉之類犒賞三軍聞次 
 
 

Page 2

 
 
日尚有續到者各兵携帶帳棚行糧晝夜䟎程所過之處秋毫無犯洵不愧爲節制之師惟陰雨連綿道途泥濘迢迢八百里約須旬日可逹朝鮮葉聶二軍門以少勝衆旣已大壯聲威此次大兵旣到水陸並進内外夾攻何難將漢城仁川釜山等處日兵悉數殲除哉捷書夜奏甘泉宮不禁引領俟之 
[大兵已到]  
　　昨日本埠官塲接得高麗電信云中國奉天練軍統領左軍門督率雄師二萬由陸路馳赴高麗刻已行近韓京掃蕩敵氛可操左劵矣 
[兵艦赴高]  
　　初四日倫敦電報云中日戰鬥靡有已時各國互商須調兵艦至高麗觀戰刻下德意志已調出三艘日斯巴尼雅亦已調出一艘矣 
[德艦救人]  
　　日前高陞輪船被擊而沈由法國利宏兵船將入水之人救起兹聞德國砲船意而諦司目覩日人開砲及高陞沈下意而諦司亦救起一百五十人 
[崎電譯登]  
　　初四日日本長崎來電云英國水師提督派捱辣格里的兵船往長崎欲赴佐世堡向日人索回所獲高陞船上之人日人拒之告以當自行送至至晚送高陞船主及大副同赴長崎有人見船主並未受傷聞所傷者係呂宋水手目下尚留住佐世堡醫院中 
[勝日續聞]  
　　昨報記滬上傳聞中國兵船與日本人戰於海面大獲勝仗擊毁日本兵艦若干兹又聞兩軍相見之時日本兵艦或沈或碎糜爛不堪我軍廣甲一船亦被日人以大砲轟擊幾不能支統帶某君憤無可宣竭力開足火機突向日本某兵船衝撞以致兩船同時沈入波心廣甲船上有三人鳬水得生傳電至申告捷若是則此事似非子虚烏有從此日人心驚膽破不敢抗拒天戈挫彼兇鋒揚我偉烈三韓乾凈土當不復有狼奔豕突之蹤矣究竟如何俟得訪事人確實書函再行登報 
[日關稅絀]  
　　日本與我國通商帶水盈盈往來甚便行商坐賈貨物如山邇者兵釁旣開各華商相約不復與日人交易長崎神户横濵各口岸稅銀甚絀關吏皆跂足而眠雖日人刻意招徠而各華商咸掉頭不顧甘爲戎首伊戚自貽不知其亦自知悔悟否 
[日本修船]  
　　前晚英公司皇后輪船卽西語所謂安勃來思者由日本行抵滬江有友附之而返述及我中國致遠鐵甲船獲勝時擊毁日本之浪速吉野二鐵皮戰艦及八重山木質遞信艦船身粉碎幾不能行刻已帶至東瀛在長崎船塢中大加修治矣按浪速艦倭語爲浪泥挖更吉野艦倭語爲尤希諾更八重山艦倭語爲雅依雅馬更倭人名兵船爲艦更卽艦字之音云 
[續記瀛眷抵申]  
　　中國駐日大臣汪芝房星使之瀛眷乘怡和洋行代理之英國皇后輪船來滬昨已記諸報端兹悉到者係星使之夫人及公子一女公子二婢僕若干人由前代理横濵理事官邱玉符明府在船照料明府蓋星使之親串行也旣到卽乘輿入洋涇浜全安棧行轅是日又有供事黄君梅生及神户理事官鄭蘇盦太守東西繙譯官兩羅君之眷口同乘是船回國 
[理事回華]  
　　中國駐紥日本長崎理事官張子豫司馬於本月初一日接奉汪芝房星使電札著卽下旗回國遂將理署文案卷宗逐加收拾挈眷附英國皇后輪船遄返於前日向晚抵申在崎各華商相約隨之而至自此而崎陽一帶華人寥落若晨星矣 
[嚴杜接濟]  
　　營口訪事人云六月廿八日飛龍輪船進口掛日本三井洋行旗號道憲查知三井洋行商人現寓東永茂油坊遂飭委員傳知東永茂謂目下中日失和不得再爲該商裝載糧荳等貨駛往東洋如敢違犯當以國法從事該油坊唯唯遵諭 
[營口設防]  
　　營口信云道憲以中日業已開戰遂飭鎭海營各砲臺安設砲位並在位口密放水雷使倭船不能進口備豫不虞古之善教道憲眞深得此意者 
[有備無患]  
　　中日失和南北洋最爲緊要兩江總督劉峴帥接各處電音知戰事已開恐倭人竄入中國各口督飭委員馳往要害處詳勘砲臺添兵駐守並刊刻日本兵船數目名號及鐵皮厚薄造自何年成自何日俾一覽周知庶進口時不致有悞連日傳水師學堂桂觀察支應局吳觀察機器局郭觀察籌防局曾觀察進署面商要公想係催辦軍裝廣籌兵餉等事凡事豫則立如峴師者可謂有備無患矣三江保障非公而誰 
[潤州火警]  
　　距鎭江之西十餘里有地名鮎魚套一小市集也房屋則櫛比鱗次人民則轂擊肩摩本月初一日之夜譙樓已報二更南街有陳姓油酒店主婦手持洋油燈捕捉蜰蟲偶不經心將油翻潑於席一霎時烈焰驟起火勢飛揚延燒蚊帳繼而冐穿屋頂熊熊回回紅光四照大有不可嚮邇之勢左右隣見而驚起赶卽鳴鑼報警各善堂水龍風馳電掣而來其時封家姨並不肆虐然風乾物燥茅檐遇火卽如燎毛遂致一發難收蔓延無際所幸各水龍取水狂噴宛如銀河倒瀉又得龍夫將火路拆斷祝融氏漸不能敵始命駕而返計焚去草房二十餘間事後查知被災者皆係小本營生當火烈時雖未傷人而棲息之所頃刻化爲烏有亦可憐已 
[主試過鎭]  
　　浙江正副主考梁秦兩星使由京南下乘坐頭號官舫用小火輪拖帶於本月初二日駛抵瓜洲口時則晚風習習凉透蕉衫兩星使乃命繫纜鎭署碼頭瓜洲鎭總兵謝福田鎭軍曁遊擊各官均往迎接麾下健兒咸在碼頭站隊燃放排槍至初三日淸晨兩星使傳諭啓輪渡江丹徒縣王伯芳大令一聞文斾遥臨卽飭辦差人等在皇華亭碼頭搭蓋彩棚高掛紅燈輝煌奪目直至鐘鳴九點憲舟進大閘口鎭城道府廳縣各官均出城恭迓各官投呈手版禀安俄而水陸各營勇丁亦列隊河干惟見旌旗蔽日劍戟凝霜槍砲之聲震動江滸旣而憲舟並不下椗由内河逕赴姑蘇然後向武林進發 
[自貽伊戚]  
　　蕪湖本非日商薈萃之地乃數年前有倭人田中氏者挾數貫錢來蕪稅屋於洋關街口售賣零星洋貨操奇計贏大獲其利近因彼國無故稱捕薄海内外咸懷敵愾同仇之意田以異類蝨處其間自知踧踖不安然因生意大佳又不忍恝然舍去近數日風聲愈緊知華兵大獲勝仗日本情見勢絀不免鹿撞心頭繼念店中貨物曾經信義洋行西人保險或可有恃無恐乃六月廿八日傍晚　前鋪地保忽至該店語以風鶴頻驚爾宜早自爲計田聞言色然以駭急謀諸保險西人令其立刻將牌門關閉時門外適有幼童十餘輩跳躍嬉戯見田驚駭狀故意敲門以恐之適有小工靑皮數人道經門外聞人談論中日事忿忿不平卽乘機一鬨而進攫取貨物有挾洋傘數柄者有携銅錢兩貫者甫經奔出老湘營兵卽已聞信馳至當門把守並逐閒人靑皮等遂遠立觀望團總聞信從南首奔來途次適見一人肩荷洋傘知是該店之物卽時拘獲保甲總局饒刺史分叚委員吳少尹俱分頭掩至竭力彈壓俄頃道憲袁觀察縣宰王明府城守張守戎俱帶兵飛輿而至則已浪靜風平惟遠近居人追蹤奔視者實繁有徒道路幾爲擠塞田中與眷屬並夥已避入新關店中貨物所失亦甚微細苟非文武官兵迅速到塲則不堪設想矣邑尊當卽禀奉道憲將店門標封責成地保鋪差晝夜看守鐘鳴八下各官見大勢已平閒人亦驅逐凈盡始鳴騶回署是夜保甲局勇徹夜巡邏逹旦方罷所有當塲拘獲之靑皮兩名解經保甲總局旋卽移送蕪湖縣押候訊懲田中已於六月廿九日附搭運米之鯉門輪船駛赴上海矣 
[變賣機器]  
　　前報池州府流波磯煤礦封閉之後因積欠關鈔稅課爲徵甚鉅迄今絲毫未繳奉道憲袁觀察札委蕪湖關陳小泉少尹前往查勘廠中所存機器押令該故董楊明軒之子楊蘭禧從速變價以重部欵兹悉是案少尹往勘後該故董之子亦自請設法變賣速了爲快 
 
 

Page 3

 
 
少尹遂將廠中所存機器逐一點騐計天地字挖礦抽水機器兩副吴地字添水機器兩副鑽眼炸礦機器一副修整機器車床一副共計六大部細查舊帳開列淸單並帶該故董之子回蕪銷差奉諭卽與其子從速招商减價變賣聞此項機器皆光緒十三年由上海某洋行定購來價每部皆合紋銀千餘兩刻下變價幾不堪復問而且機軸皆新毫無損壞苟能購去仍作開礦之用自必大得便宜卽作鐵貨購去改鑄别物亦有盈餘也 
[疫氣盛行]  
　　鎭江訪事人云近日城廂内外疫氣流行纒綿牀席者呻吟之聲通宵逹旦城中居民患霍亂轉筋諸症時有所聞惟西南鄉一帶患瘧疾紅白痢症者十之八九速則三五日遲則六七日死亡相繼聞之鄉農云西鄉袁家村有某甲年將而立向在該村某槽坊爲夥於上月二十八日下午忽然腹痛繼而上吐下瀉未逾半時氣息奄奄勢將垂斃坊主目覩情形當卽雇人將甲舁送回家行至半途而一縷幽魂已游墟墓蜉蝣身世良可慨也 
[惑衆宜懲]  
　　揚城南門外三汊河一帶當咸豐季年髮逆將次肅淸時防營雲集雷欽差鶴皋營内鞠副將殿華忠勇非常威振遐邇人皆以鞠將軍呼之迄今垂三十餘年父老猶能道其戰績第將軍死事節烈一縷忠魂當已早升天界不復再履紅塵詎南門外香火某甲忽於上月杪縱躍咆哮瞪目大言身爲神附神爲誰鞠將軍也自稱應於此方享受血食於是哄傳遠近無知愚民爭來祈禱有患疾者無論何症服香灰一撮卽愈甫數日門外還愿旂杆已櫛比如林事爲江都縣林大令訪聞惡其妖言惑衆難保無歛費等情帶同差役親往該處將香花供几及門外旂杆全行拆毁并將香火拘至升座研訊香火叩頭不已嗣經其母求稱兒子向有瘋疾遂予薄懲令具不再生事安分切結大令卽呵殿而回當拆毁香案時愚夫愚婦咸掩耳急走若恐干將軍之怒也者及事後亦了無他異愚民之易於受惑殊不值識者一笑 
[邀笛步納凉記]  
　　金陵訪事人云六月二十六日瑞茀侯方伯傳集各叚保甲委員諭以省垣人烟稠密良莠不齊非挨户稽查門牌不可夜間尤宜謹愼勤則錄功怠則記過勿視爲尋常致干未便也諭畢後會同城内城外保甲局總辦親自出轅巡綽見者羣以爲科塲在卽匪類易於潛蹤故爲先事預防之計然曩逢大比並未如此嚴防或者恐日人滋擾海疆故爲此綢繆未雨乎○文德橋畔時有一瘋婦往來年三十餘不知其姓氏終日喃喃若與人語怒則哭泣喜則憨笑甚至敞襟露乳徧示途人遇之者輒疾趨而過某日有一惡少與之晤談若忘其爲瘋也者正在得意洋洋時婦忽攬少年裙直奔至秦淮畔嬉笑而呼曰有好去處奴當與郎君共之兩臂力大無窮如提鷄雛不覺相隨而去俄頃水已没腰幸舟人鱗集力救登岸婦猶痛詈招招者之不解事囉唣良久始拖泥帶水狂笑而去○内城爲八旗駐防地養馬之家十有六七夏日草深輒放馬於空廓之區俾自求芻豢或十餘匹或二三十匹未嘗隨一人以照料至日暮自行歸廐從無叅差遺失之患六月二十四日通濟門内有良驥一羣臨流飲水被兒童驅逐奔入街衢適一老嫗在門外納凉白髮龍鍾猝不及避竟被霜蹄所踏腰足俱受重傷經途人將馬扣留而莫知爲誰氏所牧有黠者曰晚間縱馬所之令人相隨而行卽得主人廬舍矣嫗家拍手稱善未識晤主人面後作何區處萬一性命不保其能免於匍匐公堂耶○五月内雨水過多低田悉成澤國乃季夏後又異常亢旱依山諸阡陌望澤孔殷聞之老農云如再十日不雨魚夢之占恐難必矣蒼蒼者天其將何以慰民心乎 
[廟貌常新]  
　　茸城普照寺前經華亭縣童大令禀請松江府恩太尊札飭所屬官紳富户量力捐助業於六月上旬開工修葺丹靑土木煥然一新旣照原建大殿羅漢堂山門等處修復尚須於殿之西北隅創建二陸祠相傳此寺原爲二陸首創今特設祠其内以示木本水源之意先賢遺澤歴久常新當與三泖九峯同兹不朽矣 
[大令騐屍]  
　　上月廿八晨杭垣運司河下忽有一屍浮於水面地甲就近察訪並無屍親遂禀報錢塘縣朱邑尊於午後帶同書差仵作人等至河之東岸相騐屍已腐爛不堪旋用門板從水中扛起屍身穿藍洋布衫藍布大脚褲腰帶上挂銅鑰匙一枚當卽如法檢騐自頂至足並無傷痕惟腹膨脝欲裂遂飭塡明屍格棺殮加封發壇召認 
[電局獲利]  
　　滬上電報總局第十二屆結帳每股派息洋十元已登本報後幅告白足見電局諸君經理得法故有蒸蒸日上之機書此爲有股諸君賀 
[美界火災]  
　　昨日天將破曙虹口乍浦路弄中第九十一號門牌蔡公館中猝然火起延燒九十八十九八十八號房屋各捕房旣鳴鐘報警水龍卽電掣風馳而至竭力灌救歴一點鐘之久火始告衰鄰人衆口一詞皆言蔡公館樓上潑翻火油燈以致釀成斯厄蔡係前任某鎭總兵日前卸任來申僦居於此曾保火險銀五千兩想保險行須照例賠償也聞九十號房屋爲西洋人名燒力四所居其人向在匯豐銀行執業屋中雜物一炬無遺又有某西婦家於是處其子在電燈公司當鐵匠火起時不及回家救護致西婦衣寢衣奔出哀哀啜泣聞者憐之 
[載馬被阻]  
　　招商局總辦沈子枚觀察畜有馬匹爲駕車之用前日一馬病斃觀察以三林塘地方有空地一所卽飭家丁雇船將死馬載往是處埋葬行至半途爲厘卡巡丁查艙所見以馬亦在禁例禀明卡員將船扣留該家丁述明情節無如卡中終以無據爲欵該家丁祗得回禀主人沈觀察飭令赴縣禀明前情黄大令命值日差持片與該家丁同往厘卡告以此馬乃招商局沈子枚觀察駕車之馬並非私養軍馬及用以宰肉者可比望卽放行載往三林塘埋葬卡員見有黄大令名片函件卽令放行原差取有卡員回文到縣禀覆 
[畏罪投河]  
　　昨報紀震源正錢莊倒閉案内之馮珊林馮夢篆黄楚寳三人奉提解省一則黄大令諭飭卽行起程原差禀明當日不及定於昨日動身大令允之馮夢篆係珊林之胞兄已捐鹽大使平素不做生意本不在此案内嗣因珊林之案不能了結遂挺身投案擔保愿代珊林赴寗波催索咸德莊放出未收之欵不料催索許久分文未收以致原告益加催促遂將夢篆發典史看管迄今兩載分毫未繳原告赴省控追奉藩憲鄧方伯將馮昆季及黄一併提省前日黄大令升堂訊鞠仍發典史看管候原差部署停當於昨日起程解省不料鐘鳴三下典史署家丁見花廳池内有屍身一具穿敲綢短衫褲卽行撈起乃馮夢篆也胸前尚温肚腹業已膨脹救治不及而斃典史蔡少尉飛報黄大令請示并將疎忽之看役送縣懲辦黄大令擬禀請府憲飭委鄰封相騐一面申報各大憲又聞屍屬擬求免騐自行收殮俟有定見再行續錄 
[更夫受責]  
　　前晚保甲總巡葉臨恭司馬督率勇甲按叚梭巡行經八鋪晝錦牌樓地方見栅欄未閉司馬大怒卽傳栅夫究問栅夫訴稱未打三更是以未閉司馬曰刻已一點半鐘何以不打三更立傳該更夫詰問更夫供小的已打三更然後回去司馬怒其狡展喝笞四百板以儆將來并將該鋪地甲嚴行申斥諭令嗣後更夫如有疏忽惟爾是問地甲唯唯退去 
[命案求銷]  
　　浦東三林塘人湯和尚之妻湯羅氏被夫責駡憤無所洩躍入後河身死由屍兄羅阿根恊同地保赴縣請騐經黄大令騐明委係落水身死並無别故惟羅阿根供係親家湯木金欲向妹借銀練一條不允被毆大令諭以屍已騐明無傷飭令棺殮當將屍夫湯和尚帶回縣署收押再行核辦早記前報現有羅之母舅孫翰卿湯之親戚蘇雲卿呈稱與羅湯皆係至親兩造皆已允勸息訟求恩俯准將湯和尚釋放黄大令准詞飭傳羅阿根及孫蘇兩人到案並飭原差從押所提出湯和尚齊跪案下孫蘇同供小的等誼屬至親不忍坐視已將兩造勸令息訟重念親情和好如初求大老爺恩准銷案大令曰羅阿根當時不應擅將湯家衣物携去燒燬鄉人作事往往如此大壞風俗羅訴稱所燒皆係妹 
 
 

Page 4

 
 
子平日所穿之衣其餘不敢擅動今憑親戚解勸妹子委係墮河身死旣念親情不願終訟求恩釋放大令著各具求銷結存案斥退 
[覓保料理]  
　　邢麗記報關行主邢志勳投英公廨呈控義生榮裝船字號經理人吳竹賢藉端誑騙銀兩求請提究宋通刺准詞簽差提集人証於前晚訊問邢供稱職員本邑人開設麗記代客報關攬載客貨水脚去年正月有洋布洋棉紗等客貨雇義生榮號輪船載運至牛莊言定水脚銀九百三十兩零至二月中旬出口駛至牛莊當因營口洋關查騐本埠洋關稅單内多莊洋棉紗二十五件致被將貨扣留旋有義生榮夥吳竹賢來行聲稱此項貨物被營口洋關查出必須科罰銀四百三十五兩否則將貨充公當時職員信以爲眞卽將銀兩如數付吳收去執有義生榮所雇洋人耍簽字爲憑直至四月間吳並不將前項洋紗二十五件提回上海交還職行屢經職員催索而吳一再延約不得已復托營口旗昌洋人至洋關查明原貨商懇補捐銀五十九兩始得將貨提出因此職員與吳理論詎吳置此事於不問爲此情急檢據求公祖大老爺訊究吳供職員係寍波人向在義生榮爲經事前因邢向職行租船載貨至牛莊被營口洋關查出漏稅洋紗二十五件將貨扣住職員聞悉前情旋卽告知邢志勳嗣邢疉次來行與職員商懇職員轉托本行寫字洋人耍函致營口洋關說情彼時邢與耍當面商定銀四百三十四兩零兩下交銀職員並不過付銀兩本應職員邀同耍來案質訊兹因耍有事至日本約兩禮拜後可以回滬現求寛限數日容職員邀同耍來案事可水落石出通刺以供詞各執惟吳不得置身事外著覔的實人來案具保自向邢料理淸楚不得推諉邢遵諭而退 
[免災行善]  
　　上月二十七日下午四下二刻小東門外南寄園新號東首樓上天花板中忽然火起墜下一板烟客見之大聲呼喊園中入急爲察看則火勢已冐穿屋頂慌卽取新備之日本唧筒二具吸水上噴幸卽息滅法捕房聞之急舁小洋龍到來已無須助力矣此事幸在日間設或夜深何堪設想園主朱少梅與友人某甲言及甲曰君樂善不倦屢次解囊此番隣店火延及已旋得轉危爲安此非樂善之報乎少梅乃以洋銀五十元托中交本館恊振所充順直振捐並請登諸報章勸居民鋪户多備唧筒俾事起倉黄得以有備無患云 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西調簾單]  
　　江西本屆甲午鄉試調簾各官現經大憲核定雖臨時或有一二因事更易而大致則已定奪所有姓名列後備覽李用曾胡欽吳慶揚劉步元周鳳藻顧家相黄嘉爾杜璘光楊承曾楊國璋張瓊李祥和何敬釗鄧神霖黄大焜汪鴻方任棟倪廷慶吳寳鎔彭履德彭厚基孫泂孫啓瑞鄭德凝孫如璸鍾體志潘尚志陳乃績李克鑅周景祁彭瑞麐沈維楨 
[上海縣署瑣案]  
　　道轅書吏莊某控俞桂卿欠錢一百千文俞無力歸趙當袁海觀大令握篆時酌斷减償至今尚虧三十五千莊又遞禀求催經黄大令提案前晚倩葉司馬升坐花廳諭曰爾之欠欵極應及早歸償爲何拖延數年之久此次到案能如數呈繳否俞訴稱頻年失就困苦異常求恩寛限司馬曰寛限幾時答稱求寛限五日措齊繳案司馬允之莊某投案禀稱此款拖延數年受虧不少求請押追司馬曰所虧祗三十五千旣求寛限五日自應准伊措繳不能押追飭退去俞交保著卽繳案候核○陳坤法陸松亭潘阿寳葉隆山等前在口外承造塔燈因向工頭索取工資把持停工經洋關稅務司送請道轅發縣查究當經黄大令訊責收押已登前報大令因據陳等供稱尚有工資未付申明道憲轉致稅務司確查此項工資曾否付淸現奉來文工資業經付淸大令遂於前日飭提陳等問曰爾等工資究是工頭經發否答稱是問旣是工頭所發查照來文業經付淸爾等可具結保釋陳等始稱願具結呈案大令准其一槪交保○前報句容人郭寳璜至徐公館借貸經徐片送上海縣押候備文遞回原籍在案前日黄大令訊案時郭遣人投禀訴稱攻苦芸窓早領靑衿一襲現蒙遞解回籍辱没斯文矣求恩交保自行回籍生死啣感大令閱畢謂郭曰爾旣係庠生理應自愛何得效無賴行徑郭再四苦求天令問爾有保人否答稱四牌樓某店鋪主人可保大令飭差帶往該店問明店主是否願保禀覆核奪 
[英界公堂瑣案]  
　　蔣陳氏同胞兄陳阿坤控稱堂伯蔣阿根心懷不良意欲將氏串賣禀請究辦宋通刺閱禀之下諭著該氏靜候批示核奪○沈云愷控盛在朝欠銀逃避意圖抵賴一案因原保盛德裕置之不理尚有吳問亭亦係案中應審之人未便任其逍遥事外請爲提訊宋通刺知吳現在湖北之漢陽縣地方因卽備文飭差前往關提現已由原差將吳緝獲於前晚乘坐江孚輪船抵滬當卽禀明通刺著押候提集應審之人核訊○王金氏生有一女小字阿大年方二八風致嫣然氏視如掌中珍前日晚餐後呼之不應覓之不得早已如樓中黄鶴飛向天涯矣氏駭甚偵騎四出至今未獲後訪得阿大實被嚴徐氏之姪才寳誘拐藏匿遂於昨日將嚴徐氏扭住向索正在紛紛擾擾之際適爲二百四十四號巡街華捕所見一併拘入捕房由捕頭詰問情由著轉送至英公堂值日差禀明宋通刺著將嚴徐氏暫交官媒看管聽候訊核○寡婦黄蔣氏控瑞昌照相店主婦曾楊氏卽三奶奶圖賴欠欵一案前曾奉諭飭差查復昨由黄蔣氏續遞禀詞請速將曾楊氏提訊通刺得禀之餘准卽出票將曾楊氏提案研究 
[法界捕房紀事]  
　　揚州東臺縣人某甲附舟來滬於前日下午與挑運行李之人至某烟館開燈迨過癮後其人竊取烟槍而遁甲猶未之知也值堂人見之指爲串窮扭入八仙橋捕房轉解大自鳴鐘捕房克捕頭謂值堂人自不小心亦難辭咎遂將甲釋出諭以遇見竊槍人隨時扭入捕房究辦○有二流氓至興聖街某花烟館尋歡吸烟八匣不名一錢龜子向索烟資到相口角遂扭入捕房聲訴捕頭命押候繳到烟資始行開釋○昨日下午三點鐘時有三十餘歲之男子持手巾包行經小東門外至閬仙園烟館吸烟值堂人見其神色有異急奔訴捕房捕頭立遣某號西捕雇車舁送仁濟醫館據云命已垂絶未知能施救否 
[美界捕房紀事]  
　　前晚二下鐘時福和輪船抵埠下碇虹口金記碼頭小竊王永泰混入艙中瞰人不及隄防撬箱行竊適爲某水手所見飽以老拳擊碎頭顱鮮血被面旋由包探竇如海拘送捕房押候解送公堂究辦○前日小竊桂全至虹口某押店質銅衣架一具包探竇如海向之盤詰答稱竊自穿虹浜某西人遊船上竇探卽傳船上舵工阿全領物阿全將桂全斥責數語桂全忿甚大言曰爾亦竊百老匯路同利修船作銅板八方硬樹輪十一枚此時尚在家中何獨指我行竊耶竇探聞之卽將阿全扣住依言往吊原物果在遂一併押入捕房 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
