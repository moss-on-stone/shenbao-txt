# 1899 - 324 - 4909562

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學曾諸君洞燭外情周知華故著書十載信足端風教而杜窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報蘆舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購圖書集成局啓 
[論日本受侮於俄]  
　　亞洲諸國中國爲大而日本爲强若高麗僅存焉而已顧三國者同文唇齒之國也傳曰輔車相依唇亡齒寒虢滅而虞亦不臘則三國宜守我無爾詐爾無我虞之誼而勿稍啓猜嫌乃前年日本以高麗故與中國失和挾其士卒之猛槍砲之利鐵甲戰艦之快巨一戰於海再戰於陸而中國當之皆披靡償二百三十兆之巨欵割臺灣省之腴地在中國所失固已多矣而日本亦未爲有得也且不僅日本未爲有得職是之故高麗受其困中國受其困日本亦自受其困其得利者獨一俄國而已俄虎狼之國也其人沈雄其地廣漠國不以富著而養兵獨多兵不以强稱而滅國獨衆歐西大國如英吉利法蘭西德意志者猶且畏之忌之不敢驟與之抗則俄之强大可知矣俄不能得志於歐西乃轉而圖東亞其蓄念已非朝夕特以時尚未至勢尚有待耳迨中日高三國自亂而俄遂乘隙以圖始也逼日人退讓遼東之地中國似受其益乃未幾而租我旅順口大連灣之險要矣又未幾而恃勢以商接東三省之鐵路矣且德之據膠州灣英之據威海衛法之據廣州灣皆因俄人在亞東之勢日益大故迫而爲此也而中國受其困馬關訂約之先俄日兩國創議共扶高麗爲自主之國似較昔之臣服於中朝者國勢尊矣乃有自主之名而無自主之實其釜山相近之皮挨海島高麗形勝之地也俄欲租爲屯煤之所而高麗不得不從由漢城至義洲鐵路高麗固自有興築之權也俄與法通謀使法人索之而高麗亦不得不從今其駐高麗之公使又於西歴十月二十八號晉謁高麗國王肆行要挾高麗王不允議論移時始憤憤而出雖不知要挾者爲何事大約不過土地財産兩端而高麗受其困雖然高麗之困中國之困固猶意中事耳若日本之困人或有未之信者而豈知其困亦不下於二國高麗馬山浦一帶之地前已大半爲日人購定矣乃俄公使施搭音君忽晉謁高麗政府請爲相讓政府答以此地早經日本賃去而公使遂致書日本一意要求并奏知國家派令載重一萬墩之拿破阿棱戰艦及載重六千墩之烏拉斯米模巡洋艦鼓浪而來停泊是處測量技師等人亦隨之而至一若卽欲將此地收入版籍者日人無如之何僅答以如貴國免將此地强占則本國人所買之地决然退讓云云觀其情之怯語之卑一何畏俄之甚而帖耳以服若此耶且不僅此也日高之間有名鬱林島者亦名蔚陵島按之日本古籍則或名松島或名竹島島中多榆檜松杉頗饒材木之利雖本係高麗舊地而爲日人所佔踞者亦旣有年今俄人忽不認此島爲日人所有逕向高麗索之日人已可謂受侮之甚矣乃天長節島中旅居日民方懸旗結綵以慶日皇誕辰不虞突來俄軍艦一艘驅兵登岸將所懸旗綵撕毁無遺聲稱此島已歸我俄管轄爾等不得在此覊留遂將島上所駐之日人及高麗人等一併驅至海濵迫令乘舟返國嗚呼日本亦一國也其皇誕日各國類皆傳電致祝以申誠敬之情乃俄人獨肆其雄强旣佔奪其地復毁裂其旗其爲受侮不更甚耶他日者俄更肆其雄强圖謀日本本國之地則其受困當更有何如者不與中國高麗若合一轍乎而要自日人之自啓之也語云鷸蚌相爭漁人得其利螳蟬捕蟬黄雀伺其後蓋今日本之謂矣 
[本館接奉電音]  
　　昨日午後京師友人飛電傳來上諭四道敬謹譯登○十月二十二日奉上諭著派大學士李鴻章爲商務大臣前往通商各埠考察一切商務事宜欽此同日奉上諭本日召見之分省補用道魏景桂著發往陜西交魏光燾差遣委用欽此同日奉上諭裕長奏已故革員虧欠交代銀兩逾限不完請查抄備抵一摺已故河南孟縣知縣王蘭前在調署榮陽縣任内虧欠正雜並驛站等銀兩爲數甚鉅業經奏叅革職飭令將家屬勒追迄今限期已逾未據完解實屬膽玩著裕長飭查該故員歴過任所寓所有無資財寄頓嚴密查封備抵並著安徽巡撫將該故員原籍家産一併查抵以重庫欵餘著照所議辦理該部知道欽此同日奉上諭裕祿奏特叅諱匿盜案之地方官請旨嚴懲一摺直隷蔚州知州石賡臣身任地方任境内窩聚盜賊一日之内連刼多家又復併案具報希圖規避實屬有心諱盜巧爲掩飾石賡臣著卽行革職永不叙用著裕祿嚴飭緝拿在逃各犯務獲究辦以靖地方該部知道欽此 
[起釁有因]  
　　廣州博聞報云英搭兩國之齟齬也固因爭權而起然其兆則已萌於西歴一千八百八十四年兩國所立之約按此約計二十欵其中最有關繫者爲第四欵其意云搭國若非英皇俯允則不得與天下各國及其東方各部并南方自主之國訂立約章惟阿連芝浮里士的一國不在其内若旣准與他邦立約須先將約稿照繕一紙呈送英皇察閱六閱月内英皇並不發回搭國卽不准行至第十四條則云除本洲土人外所有外人及其眷屬均可前往搭國遊玩或寄居并惟建造房屋創興各廠局開設各行店無論本人於此經商抑託人代理貿易所償賦稅均當視如一體約内復聲明搭國應尊英爲上國迨一千八百八十四年續約則無此等字様今者兩國因此起爭端英人謂前後兩約意旨皆同搭國則堅執後約爲言謂此約旣無尊英爲上國字様卽屬平等之國因是之故相持不下譯而登之善 
 
 

Page 2

 
 
觀時勢者或可藉以攷鏡焉 
[英求韓礦]  
　　日本大阪埠每日新聞云曩者高麗國王曾許英人在國内得一礦山今英使某君已選定平安道殷山金礦向高麗外部索取不知外部若何應之 
[日艇裝砲]  
　　日本東京日日新聞云日本海軍省倩英國某廠製造駈逐水雷艇一艘命其名曰不知火旣落成卽航海而東東歴十一月初十日清晨九下鐘閱三十分時行抵横須賀軍港將艇中一切逐加整頓配置十八寸口水雷發射管二具十二斤安式砲一尊六斤保砲五尊艇長係海軍少佐笠間氏名直其下有大尉高木氏名重太郎箕島氏名捨松大機器師黑川氏名已太郎大主計佐野氏名廉太郎大軍醫門倉氏名梅三郎此外則有士官三人下士卒四十九人 
[勁旅赴防]  
　　揚州訪事友來函云邇者兩江總督劉峴帥以長江爲數省門户防務最爲緊要而吳淞係長江咽喉尤應重兵防守前日特飛檄駐防五臺山之南字營統領吳軍門恒山督隊赴某處要隘防堵軍門奉檄後遵卽傳諭三軍料理篷帳置辦糗糧涓吉本月十九日起程刻不尚有左旗一營暫駐於此聞日内亦須奉調赴防也 
[德員抵省]  
　　金陵訪事友人云本月某日有德國某君乘兵輪船赴白門由洋務局總辦汪叔芾觀察陪同晉謁南洋大臣劉峴帥並派德文繙譯黄君爲舌人峴帥延見之餘優禮相待及某君辭出卽假陸師學堂小駐行旌聞前者峴帥與蘇宫保咨由總理衙門電請德國政府代聘將領數員航海來華教習南洋練軍德政府因派某君來此與峴帥商訂章程或謂鄂督張香濤制軍署理南洋時曾借德銀八百萬兩購辦戰艦軍械訂明分年由南洋措還迄今尚未償清某君特來索取二說未知孰是姑兩存之 
[請補要缺]  
　　姑蘇采訪友人云上海縣係衝繁疲難四字要缺自黄愛棠觀察保升道員後所遺知縣一缺歴經王藍二大令署理至本月二十二日午後始由署江蘇藩司陸春江方伯牌示以現署長洲縣汪瑶庭大令懋錕請補 
[接錄江蘇撫憲整頓吏治章程]  
　　教案宜預防也近來教案繁多其肇釁之初多因細故地方官不能先事預防再三開導使民教悉泯猜嫌迨至涉訟又不持平速結因循畏葸遇事遷就致令平民屈抑積忿不伸有因犯事涉訟而遂入教者亦有彼造入天主教而此造入耶蘇教者兩教相持隱然樹敵淵魚叢爵實爲地方大害亟宜平日留心常向公正解事之紳耆曉以利害務使民教相安及步訟到官但論是非不論民教須知教民仍是百姓仍應一律歸官管理條約載明卽教士出頭于預折之以理堅持勿葸切勿稍有偏袒致滋怨忿凡屬内教堂教士常駐往來處所令其隨時報明地方官照約保護並時與教士接見待之以禮聨之以情遇有莠民入教或因犯案欲藉入教爲護符者應告以彼教原爲勸善起見不宜容納無賴欺侮平民抗糧騙租無惡不作旣壞西教之聲名更貽後日之隱患况民教一體不容歧視使平民獨受屈抑積忿日久必釀釁端是持平乃無形之保護偏抑乃决裂之根由至誠感人彼亦自能省悟至教民各鄉散處良莠不齊現在舉辦團練保甲宜於編查户口之際就便察訪分册詳記一鄉之中入教者若干人孰爲善良孰爲狡黠孰者安分無過孰者不守教規聞有教中多事之人則預向教士告之使之管束有犯不得護庇總之地方官能多盡一分心卽百姓多受一分福庶臨事不致茫無所措而緊要關鍵尤在持平速結蓋躭延日久易啓猜疑必致枝節横生而辦理愈形棘手嗣後州縣凡有教案卽將兩造情形禀明以備領事照會據以駁詰能速結者結案後照錄禀報其教案最多之處每月中錄一册將已結未結註明卽以訊結教案之多寡覘牧令之才能尚其留心毋忽緝捕宜認眞也近聞盜賊充斥梟黨横行鄉鎭搶劫之案時有所聞固由於游惰者多亦由地方官悠忽養奸旣不能防範於平時更不能嚴緝於臨事迨至盜案過多遂相率諱匿不報並聞江北一帶有報案者亦不親往勘騐動飭司捕代勘一禀之後遂以爲可了事間獲一二從犯藉以搪塞能獲首犯者十不得一以致匪徒肆行刦據良懦受害稍有積蓄者夜不安枕似此長盜風害閭閻清夜捫心能無内疚現在奉旨籌辦保甲團練赶緊選派公正紳耆認眞編查保甲剴切示諭其有素行不法者准其改過自新編入甲内其著名積匪怙惡不悛者卽懸立重賞認眞嚴拿務獲重辦丁户查清卽抽丁訓練就地籌費　番操練使一鄉之内聲氣聨絡技勇可資散則爲良民聚則成勁旅明諭以各保身家勿事征調庶幾各匪不敢窺伺盜案自然漸稀如再欺飾擠塞使盜賊依舊肆行定卽從嚴叅辦風聞江震一帶如嚴墓震澤金澤盛澤等鎭處處與浙省相毗連本地無賴勾串梟匪搭棚開賭鄉愚無知往往以貿絲貿布之資付之一擲婦女終歲勞苦悉化烏有甚有父母因之凍餒家室因之仳㒧者此種梟黨視人命如兒戲擄人勒贖事所時有地方官一經查拿或避入浙境或忽散忽聚動輙用槍砲傷人此風斷不可長除飭營嚴緝外細思外匪必藉内棍爲爪牙該處平日著名棍徒必須不動聲色訪拿嚴辦切勿僅諭差保一禀了事不啻示之趨避蓋若輩無不通同一氣也該牧令欲做好官當先從除暴安良起此章程仍未畢明日再續登 
[沙巿火警]  
　　沙巿訪事友來函云本月初四日夜半時便河橋東孫永茂榨坊不戒於火燬去正屋一間燒斃水牛二頭各水龍夫聞警馳至汲水灌澆得卽熄滅左右隣未遭池魚之殃亦幸事也 
[津郡官塲紀事]  
　　天津訪事友人云本月初六日直隷布政司廷用賓方伯命駕抵津假江蘇會館爲行轅旋卽詣督轅禀見裕壽帥面陳一切迨十一日恭祝壽帥六旬壽誕然後部署行裝卽於十四日返保定任所○江安糧道吳觀察押運八帮漕船赴北通州交兌現已事畢催䟎回津連檣南下蓋恐轉瞬北河冰凍未能逕過臨清也○本月初十日恭逢皇太后萬壽聖節是日卯刻直隷總督裕壽帥率同文武各官趨詣龍亭朝賀鵷班鷺序濟濟蹌蹌至八點鐘始禮畢而散○本月十一日爲督憲裕壽帥六旬壽誕皇太后皇上眷念重臣優加寵錫頒賜壽儀多品遣員齎送至津初十日迎入河北行宫屆期壽帥飭人恭備黄亭二十座由行宫敬舁御賞多珍導以武弁二十員每亭左右以戈什哈兩名扶掖而行儀仗顯赫鼓樂悠揚迤邐至督署壽帥率同公子朝服朝冠在東轅門跪接入内陳列廳事望闕謝恩是日壽域宏開自司道以至府廳州縣先後　正祝嘏稱觴壽帥命文員宴於浙江會館武員宴於曾公祠美盡東南歡聨樽爼宴畢各詣鈴轅禀謝閱日外來各官將次第遄返天津縣原筱篷大令在署設筵餞之○本月十六日爲直隷提督聶功庭軍門六旬華誕適軍門奉召入京上承清問是以一切儀節並不揚厲鋪張○前者督辦鐵路礦務大臣盛杏蓀京卿航海入都籌商要務兹已就緒將於本月二十日前後乘火車來津小作勾留然後乘舟南下 
[漢水文鱗]  
　　漢口訪事友來函云鄂省銀圓局開辦以來成效頗蕃兹者鑄錢局亦兼鑄銀圓通計兩局共機器二百副每日鎔銀四千兩將來行銷日廣諒可再事擴充也○某甲籍隷皖省現操綢縀業日前向某乙索取積欠一言不合遽起爭端事後乙忽自縊而死屍親遂控諸夏口廳署刻已由廳尊陳司馬臨塲相騐矣○本月十二三四等日爲寓漢西商賽馬之期適遇天氣晴和游人如蟻西人更興高采烈馳騁於十里圍塲直至夕照西沈始各揮鞭而返○邇者英人立德太君欲在漢皋舉辦天足會某日假小波樓酒肆邀請華紳會議約歴數點鐘之久始各興辭○歴有人在漢口創辦自來水事迄未成兹者又有殷實紳商禀請湖廣總督張香濤制軍重行開辦已蒙批准嗣因集股艱難仍未就緒是可見凡事創始之不易也○日前有西國礦師三人進謁湖廣總督張香濤制軍禀請在鄂省内地開辦礦務並懇給予文憑赴宜昌重慶各處游 
 
 

Page 3

 
 
覧　以考騐礦質制軍允之○漢口清軍府署改爲夏口廳同知署經營數月現已落成鳥革翬飛規模宏敞書吏辦公之所亦寛展有餘是亦庶務振興之氣象也 
[五馬言旋]  
　　松江府濮紫泉太守訪悉本邑西南鄉秋收歉薄特於日前乘舟至滬小泊南巿大東門外大碼頭旋偕上海縣主藍雲峯大令帶領差役赴徐家匯漕河涇一帶查勘被災輕重以便酌量蠲緩事畢乘馬車赴江南製造局拜會總辦林觀察志道觀察備筵欵待主賓酬酢歡洽逾恒及興辭而出卽乘原舟詣各屬次第履勘然後遄返茸城 
[大令讌客]  
　　前晚新任上海縣藍雲峯大令在敬業書院肆筵設席柬請英美租界公廨讞員翁笠漁直剌法租界公廨讞員朱森庭明府候補道桂觀祭及各巡防局委員讌飲直至斗轉參横始盡歡而散 
[道批照錄]  
　　江南分巡蘇松太兵備道余晉珊觀察批職員楊兆鏊禀查湖絲到滬定章憑棧商簿完稅過卡至出口時仍憑原棧印簿赴銀號完稅蓋戳鋪號均有根底可查此項舞弊漏稅之絲旣係宏記豐記號客收來而該絲究在某棧掛號該棧並無來歴查明輙子通融代售縱非串通僞造而各該棧平日不遵定章致滋弊竇實已咎無可辭至官銀號祗有掣給號收並不經收號收何能立時查出該職員又豈能因此諉過所稱宏記豐記是否卽係交付僞收之徐曉春姚柳江自應責令該職員交出訊究仰會審委員翁丞張丞傳諭道照該丞等仍遵前檄迅速辦理毋稍狥隱切切此缴原禀批發 
[新令放告]  
　　昨爲新任上海縣主藍雲峯大令放告之期午後傳點升堂遞禀者紛紛而進約共二十餘起大令逐一察閱諭令靜候批示 
[板輿旋里]  
　　前署上海縣知縣王欣甫大令之太夫人前經迎養署中昨日午前大令排齊一切執事親送至大東門外大馬頭乘舟回海昌珂里 
[禀知投到]  
　　本城人李映伯前在山海關鐵路局當司事盗賣材料潛逃回滬經督辦行文蘇松太道轅道憲蔡和甫觀察札飭上海縣拘拿解往時王欣甫大令方署理篆務奉札後飭差喚李至案研訊之下供稱情願自行投到求交人保出以全顏面大令准之旋由其戚孟迪卿具結保去遲之又久李匿不投到總辦復行文來滬催提大令乃將孟迪卿傳案限令卽日尋交兹孟迪卿以李映伯已由其弟尋獲押赴山海關遂投縣禀復縣主藍雲峯大令命具禀存案備查 
[朦控送縣]  
　　安徽人胡明才卽胡明培又卽胡明台前投法租界公堂控稱曾納妓女林佩香卽馮蕊初爲簉室不料竟串同其兄姚桂生捲去金銀首飾及衣服等物開單呈請究追讞員朱森庭明府准之飭提訊問林妓訴稱被胡吞没衣飾等物值五六千金反敢來此誣控求恩究辦明府著押候查明再核兹經查悉胡並不旅居租界輙敢肆其鬼蜮之技影戤門牌砌詞朦控不禁勃然大怒特於昨日堂期飭包探將一千人移送上海縣署禀請縣主藍大令訊辦 
[觀泰西女伶國那拉戲術記]  
　　泰西戲術之奇往往能變幻有無炫易耳目令觀者驚心駭魄舌撟而不能下然大都由於手法靈敏又佐之以光學化學以是人不見其連動之迹而倐忽靈變足以炫觀聽而娛心神獨前晚西國女伶國那拉所演諸戲則更有神妙不可思議者是戲久已馳名於瀛西各國邇者航海來滬假圓明園路西戲園登塲試演執筆人於九點鐘時驅車而往中西士女已履舄駢闐華燈大張琴音　作錦帷捲處一術士先演各種戲術桌上置酒瓶酒杯各一用紙罩之頃刻間已互易其位又以白紙一幅捲作旋螺形中忽傾出無數紙毬五色繽紛恍覩天女散花之妙維時臺之上下鼓掌稱奇者已聲喧芳雷有頃一西女自臺後出纎腰一搦顧盼生姿術士以片帛蔽其兩目使之回面内嚮術士旋至臺下隨意向坐客索取各物西女歴歴報之毫釐不爽時臺中懸一方數尺之牛革令坐客任報何數以白粉一一書於革上迨加至千百數而令西女縱横猜之皆若燭照數計曾不稍有舛誤噫是殆東方曼倩射覆之遺意歟何其神異至斯也末後倩坐客數人用布條緊縳西女手足令坐於錦帳中面前置鐵器十數事帳甫掩而鈴聲琤然鐵器已縱横擲於帳外最奇者令一客坐於西女之前帳略掩卽啓已紅帕蔽於面而客之衣則穿於西女之身其變換之速固奇尤不解當脫衣蒙帕時此客豈絶無所知耶是眞不可解矣觀至此已蓮漏催人賓客星散子亦廻車而歸挑燈誌之恍若身入化人之國令人目眩神迷而不能自已也 
[上海巡局瑣案]  
　　本邑袁姓家有一雛婢年祗十一齡前日行至南巿王家馬頭徘徊啜泣經好事者送至十六鋪巡防南局請爲安揷局勇詰知此婢住法界菜巿街新興里時被主人扑責懼而逃出窮無所歸因卽禀知局員曾二尹二尹交地甲裘鎭帶回留養俟家屬認領不准需索違于咎戻○前日偷兒曹紫山潛至南巿生義弄沈姓家竊取皮衣一件旋由汛捕查獲解送十六鋪巡防中局局員文斌臣二尹提訊之下判責八十板驅逐出境贓給失主領去 
[美租界捕房紀事]  
　　甬人沈阿榮挈其梅鶴稅居裏虹口漢璧禮路某里以餘屋轉租與同鄉人王阿勝昨日忽失衣服若干件疑王竊取致相扭毆旋赴捕房聲訴捕頭以疑竊無憑揮之使出○昨晨江北小竊劉小扣仔混入裏虹口某姓家竊取布衣適爲包探邵潤和所見因卽拘入捕房捕頭令押候解送公堂禀請讞員翁笠漁直剌訊究○昨日午前梁上君子曹阿大潛至北穿虹浜某姓家竊取衣物被事主扭交巡街捕帶入捕房捕頭令押候解送公堂禀請訊辦　 
[來信照登]  
　　前讀報章歴論鎭江非刑鉅案兹再爲貴館詳哉言之當時楊大令士晟慘施非刑之後士民震怒塡街塞巷幾欲激成事變府縣驚悉飛禀道憲一面由府尊王太守飭人守提人証旣而親詣局中者再楊大令猶未悔悟抗不肯遵丹徒縣王大令因卽差人至各處彈壓並請嚴大善士佑之先向英美兩領事及華洋各商委婉排解然後婆心佛口勸喻士民水陸總巡周都戎更力爲開導衆人始解散商民亦允照常貿易然洋商及士紳猶未妥洽也後王大令將情回禀道府及回署復細閱柳姓及闔郡紳董兩學生員各業商人公禀逐一批示無非剴切勸慰以安民心至兩領事與各華商仍請嚴大善士設法務以勿著痕跡爲要初七日王大令升坐二堂將士娼陳秀蘭等一干人逐一質訊謂必有人唆使龜奴釀此大事而龜奴堅不肯供乃分别管押交保及　堂嚴大善士乘輿而至大令與之茗談歴一點鐘時之久嚴大善士略謂目下英領事及洋商處均可消弭無形惟美領事尚未慨然允諾必須請道憲婉言解釋爲妙近聞撫憲鹿中丞已飭楊大令來鎭並委郭大令子華襄理其事此信一傳人情又異常洶湧未識道府如何措置也 
[申報館恊振所經收山東河南江西皖北浙紹賑捐十月十一日至十月二十日止第二十八次清單]  
　　十月十一日雙福堂求合家平安洋三十元○十二日無名氏洋一元隱名氏洋八元永記銅洋三元姚杏記銅洋一元老誠濟銅洋二元○十四日姚錫漢積省生日費移助求身體康强合家平安洋十元還讀軒童求嬰孩平安洋十元守拙氏陳厚記求保平順洋十元嘯邑全盛　阮靜齋浙紹洋十元松江汪恊源來力不從心子洋十元○十七日　德齋　妹　速愈元五百兩無錫隱名氏求病速痊洋十元○十九日桃源寓客江縉卿因誕育次子承諸親雅意寵儀移助洋十元春鏡廔主銅洋二元蘇州全盛來徐小海　臂痛愈求後不發洋三元蔣　琴應濕瘡愈洋二元東海布衣人壽儀移明洋二十元○二十日陽羡愼餘堂丁老太爺洋一百元祝小汀爲本生父二十週忌懺資移助洋十元寗波讀順　來蔡姓酬愿洋二元鎭江鮑君洋二十元乾大昌在號交來莫釐鄭於鐘記求身體强壯讀書進益洋十元以上總共收洋二百七十五元票元五百兩銅洋八元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[人財兩失]  
　　姑蘇訪事友人云本月十六日吳縣署某幕友人之子由紹興原籍來蘇探親舟抵青　地雇野雞来挑送行　甫一轉瞬挑夫忽不知所往其子以篋笥所𫏎價值甚巨一旦盡化烏有恐父譴責不敢入城旋經人告知某幕友　請縣主田大令飭差跴緝一面遣人尋覓其子未識能珠還台浦否也 
[英美租界晚堂瑣案]  
　　雉妓兪吕氏呈控姘夫姜阿雪逼娼勒索等情前晚經讞員翁笠漁直剌倩襄讞委員張柄樞司馬提訊兪氏供小婦人係寗波府屬慈谿縣人自幼許字兪姓未幾丈夫逝世孤苦無依被姜勾引成姦前年誘領來申賃居虹口旋按鬻入寶和里野雞妓院逼令賣娼每月須貼付洋銀五元前日不知何故來院吵閙任意勒索聲稱如不給洋銀定以利刃從剌小婦人畏其兇横奔投案下求恩嚴究姜供小的向習縫衣前年出洋銀一百三十元娶再醮婦吕氏爲室挈之來滬詎料吕氏不守婦猶私自賣娼小的確曾向之申斥然並無逼娼勒索情事求鑒司馬詰以何年聘娶何人作媒姜供詞支吾司馬訊得兩造均非善　　姜嗣後不許再去逼索如違提究各具切結存案釋之使出○去年曹阿記呈控汪煥卿圖賴欠欵經前讞員鄭瀚生大令斷　洋銀一百七十元汪抗不遵斷以致迄今案懸未結日前曹復具禀到廨經張司馬提訊曹投案請追汪供前曾販賣玉器現在失業已久窮極無聊容緩日設法清理求恩鑒宥司馬判令每月拔還洋銀六元著具結存案備查違干提究 
[英美租界公堂瑣案]  
　　一百六十八號巡街捕拘解流氓陸梅梅兪連生李寶梅到案禀稱伊等糾衆至葉永香所開茶館内索欠無著卽將器物擊毁並扭葉攢毆適經小的查見爲特拘案請究葉永香投案申訴前情並稱被毁物件約值洋銀五角求　陸梅梅等同供小的等與葉向無嫌隙實因飲酒過醉以致肇事此後當痛改前非讞員翁笠漁直剌商之任繙譯判將陸　一百　兪責五十板李賠洋銀五角○包探顧福其解送竊賊唐春和到案禀稱此人竊取通泰生烟館内烟槍一枝經小的緝獲人贓送案請究通泰生主遣人投案請領失贓唐春和供認行竊不諱惟求恩典直剌判責一百板以儆○九十四號印度巡捕解送馬夫陳阿二到案禀稱昨日傍晚時伊忽拾取磚石將捕房玻璃窓擊碎經小的拘獲送案請究陳阿二供小的並未抛擲磚石實被悞拘直剌判令枷號七天○三百零三號華捕解送竊賊譚阿福到案禀稱此人闖入包探陳阿九家竊取綢衣三件適爲小的所見拘請究懲陳倩人投案請領失贓譚供認行竊俯首求恩直剌判責二百板贓給還失主○包探洪阿寶禀稱昨日王阿四唐阿榮飲酒過醇行經某處將途人周阿瑞扭毆不釋適爲小的查見拘案請究周阿瑞投案申訴前情王唐同供小的等酒醉所悞以後不敢再犯矣　剌判令各責五十板以儆 
[法租界公堂瑣案]  
　　公館馬路恒和小錢莊主許正卿販兌銅質小銀錢被包探訪悉拘獲裘桂生薛鳳山二人起出銷實四開八百餘枚詰其從何得來答稱在小東門外利康錢莊兌換包探遂命學徒同至利康錢莊僞稱尚欲兌換利康莊胡錦榮允之旋將銅質小銀錢送往遂被包探一併拘獲押至捕房昨日堂期捕頭令將一干人解請讞員朱森庭明府何繙譯會訊起獲之綱竇小銀錢呈案胡錦榮供此項銅質小銀錢由海琛輪船自廣東販來分售各莊明府謂爾作此犯法之事諒非一次在滬窩頓何處從實供明尚可從寛辦理胡不肯吐實明府著押候先責四百板再行嚴究恒和莊主許正卿罰洋銀一百元枷號半個月免責裘薛各枷一個月責三百板○前者教民董玉堂由梁逹忠爲媒文定某姓之女迄今六年延不迎娶兹由梁訴知某教士請朱明府拘案訊斷董玉堂供崇明人前曾由梁逹忠執柯聘定某姓之女本擬擇日完姻因索取聘禮過奢小的力有未逮以致遲遲今擬送財禮洋銀一百元迎娶過門而女家仍不允從反欲退婚愆期之咎小的實不甘任也明府謂梁曰爾與董誼屬葭莩理應代爲說合何必涉訟致傷親情飭將董押候傳到妻母再核○朱銀生張春林禀稱前日行經小東門外突被流氓陳錦榮糾同羽黨多人褫去衣　　錢瓜分鳴捕拘案請爲嚴辦陳供向業縫紉朱張二人因與蕩婦偕行致有流氓拆梢之事然與小的毫無干涉明府謂觀爾形狀殊非善類著押候笞責二百板○仁泰靛青行主黄阿三强姦女奴徐阿寶控奉明府訊供飭薦頭張陳氏邀阿寶之姊來案候訊昨日張陳氏偕阿寶之姊李徐氏投案禀稱家住吳淞丈夫小本經營今年二月小婦人薦妹至城内馮公館服役七月辭出托張陳氏薦至黄姓家爲傭今被姦污求恩重辦明府謂事關强姦公堂不能判斷除將黄陳氏開釋張陳氏交保外黄與阿寶一併押候過堂　縣辦理○張仲山前控鴇婦錢朱氏欠洋銀二百五十元明府訊供之下著交保出外理處昨日張投案求追明府謂曰爾將帶擋洋銀飾詞控訴殊屬荒謬本應責懲今姑從寛免究朱氏供小婦人被控之後將洋銀二百五十元交與保人今被吞没求追明府謂保人退保時爾保不供著押候掌頰一百下提到保人復核○包探禀稱寍波人葉恒川在洋涇浜往來蹀　巡街捕以形跡可欵　拘案請訊明府見葉狀類瘋顚乃飭探押至江天輪船送回寍波原籍○家丁王桂禀稱家主唐某現任山東某縣小的托陳協泰船局購得船票附重慶輪船往烟臺當時將行李交付及至輪船一無所有以致不能啓行暫投周昌記客棧住宿迄今已及一月盤川用罄行將流落異鄉可否求恩速爲追給船局主陳友根禀稱此事係局夥王梅卿經手王失去行李後已經人相勸允償洋銀五十元王不允故未了結旋有經勸之郎昌韓投案禀稱王桂失去行李情殊可憫今茶房亦願賠洋銀二十元以了其事明府著將陳郎押候償洋銀七十元○協記魚行金順之前控魚販沈炳林之夥顧根泉吞没行李明府訊供之下著押候復核昨日堂期金偕見証舟老四投案請追明府叱令退去候傳魚販沈炳林到堂再核○盛世琛控南潯航船户莊俊才私用託寄之洋銀一百元迭經明府訊供諭令押候覓保昨日飭傳原告到案移送縣署請縣主備文移解烏程縣辦理○包探禀稱楊阿寶胡文章陳紀榮三人均係義虹積竊因特一并拘案請爲訊辦明府見楊等三人均患腫病遂與何繙譯會商從寛開釋諭令自行回籍不准逗留 
[共登仁壽]  
　　時交冬令沴戾全消宜乎就診者日見其少矣但敝堂實事求是醫士則盡屬名流藥材則必求道地遠遲聞名趨之若騖是以按期尚有二三百號之多兹蒙各善士念經費之難籌願解囊以相助計徐棣山翁經募沈炳榮善士洋五十元　生昌蘇班快船各善士助小洋一百角又戴生昌撥助萬金榮罰欵洋十元潤濤和尚經募洋十元似此利濟爲懷共襄善舉人受其賜天鑒其誠而謂不足以迓祥和而消災患者無是理也昔歐陽文忠公云爲善無不報而遲速有時諸君子盍靜以俟之乞附報羣藉伸謝悃[  滬北天后宫前廣益善堂司董嚴信厚施則敬朱佩珍唐榮俊等謹誌]  
[善捐誌謝]  
　　昨承無名氏求兄病速愈助施粥經費洋一百元王子顯善士施粥施衣洋四十元無名氏洋二十元蘇戲　館小洋五十角因時利濟感戴同深查滬地人烟稠密米薪兩價又昻當此寒信頻催貧民終日奔波賺錢不易飢寒兩字可憫可矜所望遠近諸大善士不分畛域渥沛仁施俾敝堂得所憑藉及時煮粥授衣其爲感激實非言喻至於積善獲福古訓照然不復贅云[  上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌]  
 
 

Page 10

 
 
[金陵官報]  
　　十月十五日候補道柯逢時到由西壩公幹回知縣孫籛齡奉藩憲委充江南格致書院院長縣丞張星禀知到通濟門保甲並銷觀音門保甲差鑒巡撫　　善奉示騐看○十六日河南候補道易順鼎到交卸湖南督銷回會辦吳淞開埠事宜新授鎭江府向萬鑅到由滬來叩謝帮辦天津軍械　指分江西補用府汪文綬奉北澤大臣選赴上海領運奥槍辭松江城守遊擊曾恆德叩謝福安輪船黄友勝到送黄宫保赴太平閱操回○十七日長江提臺黄宫保江南提臺李軍門均辭行松江城守遊擊曾　　辭福　輪船黄友勝辭送黄宫保赴鎭江知州許炳常禀知江北一帶辦積榖回虎威蚊船鄭倫辭送李提臺赴松江署金陵營叅將陳麟書到見由京引見回通判程埏禀知由早寗公　回藩轅牌示署沐陽縣典史趙從傑病故遺缺掣得試用從九陳其慶又如臯歩主簿朱廷幹病故遺缺掣得分缺先巡檢向天家又興化縣典史謝裕思病故遺缺掣得試用從九趙惟嵚均堪以署理 
[邗江官報]  
　　十月十一日新興塲瞿鹺尹到揚繆鹺尹延祉辭回寶坊寺楊鹺尉樹芬起復回淮○十二日齊大令堯年辭赴喬墅堤工局總辦馬觀察由工次來揚公幹○十三日甘分轉樹勛銷海屬查災鹺尹家駒銷如臯南閘王鹺尹宏沛銷泗溝卡○十四日興鹺尹安方鹺尹効忠均委北鹽 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年十月十五日京報全錄]  
　　宫門抄○諭旨四道錄前○隴藩岑奏敬陳廣東釐金積弊並特叅侵蝕鉅欵之局員請旨遴派大臣查辦摺○十月十五日理藩院鑾儀衛光祿寺廂白旗值日無引見○○李秉衡到京請安○阿克東阿假滿請安○正白漢副都統恩祥到京請安○慶公請假十五日○召見軍機恩祥李秉衡○○甘肅布政使臣岑春煊跪奏爲敬陳廣東釐金積弊並恃叅侵蝕鉅欵之局員請旨遴派大臣查辦以儆官邪百裕正帑恭摺仰祈聖鑒事竊臣恭讀光緒二十五年四月二十八日上諭從來練兵籌餉事理本屬相松近日朝廷整頓軍務於籌餉一事尤在所當急各省關稅釐金鹽課等項取資於民者歲有常經但使各督撫認眞整頓裁汰冗員嚴除中餉事事涓滴歸公何患餉項不濟無如封疆大吏瞻徇情面不能力祛因循積習以致委員司巡人等窟穴其間種種侵欺難以枚舉積弊至此若不眞認革除日復一日將復何所底止等因欽此仰見朝廷綜核明實之至意欽佩莫名臣維關稅厘金鹽課等項各省雖多寡不同而近來號稱財賦之區莫不以江浙廣東爲最他省積弊臣不敢臆度至於廣東釐金之積弊自去年臣蒙恩簡放廣東藩司以後實有灼見眞知署恭值皇太后皇上以國用孔亟周諮博訪力求整頓之時臣知而不言是負恩也使臣不言而該省督撫言之臣亦何敢以言自見竊見該省督撫誠如聖諭封疆大吏瞻　情面不能力祛因循積習是臣不言而終無人肯言也徬徨中夜再四思維用敢不避出位之嫻敬爲我皇太后皇上陳其梗槪查廣東進出口正雜項各釐金旺時每歲二百二三十萬近四五年每歲不過二三百萬其各局卡收數盛衰之關　全在省河補抽海口釐金一局何也廣東進口各貨奸商每冐充洋貨請領半稅單冀全免内地厘金自調任兩廣督臣張之洞創設省河補抽海口厘金局而奸商冐領稅單之弊遂鮮若果該局辦理得法則進口時旣無稅單之弊混凡運行内地自不能不逢關納稅遇卡完厘是補抽一局確有關乎全省厘金也自光緒十九年廣東補用道候補知府王存善總辦該局以來迄臣去年在廣東藩司任内五六年間該局弊竇日甚一日當臣到任之始卽有所聞旋據王存善報臣清册與其報厘務局季册核對兩册數目大有叅差復訪聞該員家素寒微始以佐雜到省今忽至擁資數百萬房屋之多至有王半城之名因思以一總辦厘局之員何能鉅富若此乃一面派員密查一面調取該局册報及各商人帳簿並訊據該局巡勇口供及各商人呈詞甘結等件勾稽考核確得其歴年侵蝕情弊當經詳請督臣譚鍾麟撤去該員差使會同司道澈底澄查務得究竟臣旋奉旨來京豫備召見交卸北上未能蕆事隨將查已確切之欵十欵詳覆督臣核辦方謂譚鍾麟受恩深重必能督同司道秉公查　除鉅蠧而裕餉源嗣讀邸抄見譚鍾麟查明藩司禀揭屬員一摺並未將臣原揭各欵詳晰根究且逐層爲王存善洗刷避重就輕含糊具奏是否接查此案之司道欺該督臣抑該督臣欲以欺朝廷庇一王存善不足責而廣東厘金之弊將愈不可挽回是該督臣僅知徇庇私人不復計及國家公帑今將王存善歴年侵蝕各欵及譚鍾麟原奏不實各節爲皇太后皇上縷晰言之一火水油由廣東省城進口運　廣東所屬内地及廣西雲南兩省銷路最廣故進口最多然奸商往往冐充洋貨請領稅單混免内地釐金辦理頗難得手光緒十八年經前補　釐金委員王秉恩設法勸集公司責成商人按照逐日進口相數十分華洋商所販槪令該公司商人抽繳完納厘金先議定一額餉數目按月匀繳一年期滿除額餉廠用外再有贏餘酌給津貼如抽數大贏下年酌加額餉不足商人照額賠補並貼一年廠用永杜奸商勾結洋人走漏厘金之弊立法至爲詳善光緒二十年額餉已自十萬元增至十三萬元二十年十二月王存善乃勾結奸商巧爲盤算借籌增餉項爲名暗以營其私計朦禀前兩廣督臣李瀚章請飭公司商人卽日退辦改歸新商王繼棠包辦每箱加抽銀七分二厘比從前抽數加三分之一每年認繳餉銀十八萬元定爲永遠額餉原辦之公司商人以承辦數年未有貽誤願仿照王繼棠包斷辦法每年認繳餉銀二十二萬元比王商多繳四萬通　請承有案可考如果王存善爲籌餉起見自應准認餉較多之舊商承辦不准認餉較少之新商承辦乃王存善當時竟准新商不准舊商棄多　少置國帑於不顧是其隱微並非眞爲籌餉起見不過因原定章程甚嚴不便侵蝕特藉端更改以冀濟其私且原定章程所以不包斷額餉者本以有餘可增官受其益不足商人照賠官不受害况旣加抽釐銀若不包斷則豈止十八萬元之數訪聞此事王存善受王繼棠重賂故力爲主持臣查王存善遽改每年加增之額餉爲包斷辦法復不准認繳二十二萬元之舊商反准認繳十八萬元之新商種種情形確爲受賄袒庇無疑是其串通商人侵蝕鉅欵者一迨光緒二十四年王繼棠經總理衙門去電斥退自二月起火水釐金改歸補抽局抽收旋據王存善禀稱自三月二十三日起至八月底止以本行司事陳復昌代收代繳自九月起每年責成代理商人繳銀十萬元除用費一萬元外實繳銀九萬元等語查火水釐銀未加抽未包斷以前額餉已自十萬元增至十三萬元卽包斷以後王存善取其少者亦至十八萬元何以此次包商又止令其實繳銀九萬元也據王存善聲稱火水油每箱收釐三毫收數太重以致洋商嘖有煩言陳訴總署將王繼棠斥退是以不能不减收一半釐銀旣减收額　只能定十萬元其情似爲斟酌恤商起見然經訪查則又不然臣查王繼棠斥退之故實因誤緝德商之貨德商乃陳訴總署電斥並非由釐金太重所致且從前公司商人通禀請承每年認繳二十二萬圓以此數推之卽减收一半每年亦應得十一萬圓王存善只令實繳銀九萬圓又少二萬圓之數矣可知其心又非爲恤商起見不過藉减少厘銀因以减少額饟掩飾其串商侵蝕之跡用意至曲如見肺肝商人由王存善自包實與王存善自辦無異包商之數每次遞减情弊顯然是串其通商人侵蝕鉅欵者二且自王繼棠革退以後陳復昌未經代理以前中間一月有餘由補抽局自行抽收該局並未分毫報解據王存善聲稱此一月餘適無進口之火水油故無從抽取然臣查洋關進口貨册及火水商人帳簿此一月餘又皆有進口火水箱數若非侵蝕該局何以毫無抽收且各貨經過厘卡之厘票均由厘局　給以備稽查各省定章皆然惟火水油王存善竟率用補抽局印票不用總局厘票廢法便私莫此爲甚據王存善聲稱補抽局向章商人代收者由補抽局給與印票俟商人繳厘銀到局時始照數換塡總局厘票因火水商人始終未繳厘銀到局是以不能換塡等語復據接辦委員劉清泰禀稱檢查商人陳復昌繳到清册自三月二十三日起至八月底止共抽銀三萬三千餘兩除支銷銀二萬二千二百餘兩尚餘一萬餘兩撥抵華商王繼棠押餉是商人所抽厘銀實有成數　半年之久並無可換塡厘票之事而譚鍾麟奏稱火水油一項先由補抽局塡給印票迨厘銀繳局換塡總局厘票歴久如斯不自王存善始等語該督所稱與王存善所稱如出一口臣查自出印票不但廣東各局無此辦法卽各省亦無此辦法不知譚鍾麟王存善所稱向章如是歴久如斯果何所據卽使向章如是而換塡釐票之時多少悉憑該局印票是印票反重於釐票也譚鍾麟若思整頓卽應更定章程荷得反從其曲說乎又據王存善聲稱先有印票而後換釐票猶捐官之先有實收而後換部照其說甚辯而於理尤非臣查捐官有實收而必以部照爲憑部照與實收仍二而一若王存善所行之印票並與人釐票徑行各卡查騐放行是有該局之印票卽可不用釐票也使報捐各員執實收而卽指分到省有是理乎廣東大小釐卡數十處若皆可自行出票與釐票並行則釐局曷由稽其收數　其侵蝕與否此摺未完 
 
