# 1910 - 301 - 4913560

 

Page 1

 
 
   
 
 

Page 2

 
 
[上諭]  
　　監國攝政王鈐章　十月初三日内閣奉 
　　上諭前據各省督撫等先後電奏以欽頒憲法組織内閣開設議院爲請又據資政院奏稱據順直各省諮議局及各省人民代表等陳請速開國會等語當將原摺電交内閣會議政務處王大臣公同閱看旋據該王大臣等各抒所見具說呈進又於本月初二日召見該王大臣等詳細垂詢切實討論意見大致相同溯自分年籌備立憲期限定自先朝朕仰承付託之重夙多兢惕無時不以繼志述事爲心旣不敢少事遲迴亦不敢過形急切前經都察院兩次代奏呈請速開國會均卽明白剴切宣諭彼時爲鄭重要政起見誠有不得不一再審愼者乃揆度時勢瞬息不同危迫情形日甚一日朝廷宵旰焦思亟圖挽救惟有促行憲政俾日起而有功不待臣庶請求亦已計及於此第恐民智尙未盡開通財力又不敷分布操之過蹙或有欲速不逹之虞故不能不騐向背於輿情决是非於廷議今者人民代表籲懇明出於至誠内外臣工强半皆主張急進民氣奮發衆論僉同自必於人民應擔之義務確有把握應即俯順臣民之請用協好惡之公惟是召集議院以前應行籌備各大端事體重要頭緒紛繁計非一二年所能蕆事着縮改於宣統五年實行開設議院先將官制釐訂提前頒布試辦預卽組織内閣迅速遵照欽定憲法大綱編訂憲法條欵並將議院法上下議院議員選舉法及有關於憲法範圍以内必須提前赶辦事項均着同時並舉於召集議院之前一例完備奏請欽定頒行不得少有延誤總之决疑定計惟斷乃成此次縮定期限係採取各督撫等奏章及由王大臣等悉心謀議請旨定奪洵屬斟酌妥恊折衷至當緩之固無可緩急亦無可再急應即作爲確定年限一經宣布萬不能再議更張爾内外各大臣務當協力進行時艱共濟各省督撫領治疆圻責任尤重凡地方應行籌備各事宜更當淬厲精神督飭所屬妥速籌辦勿再有名無實空言搪塞必使一事有一事之成績一時有一時之進步無論如何爲難總當力副委任如或因循誤事粉飾邀功定即嚴懲不少寛假顧官吏有應顧之考成國民亦有應循之秩序此後倘有無知愚氓藉詞煽惑或希圖破壞或踰越範圍均足擾害治安必即按法懲辦斷不使於憲政前途稍有窒礙以期計時收效尅日觀成上慰先帝在天之靈下慰海内喁喁之望將此通諭知之欽此 
　　上諭現經降旨以宣統五年爲開設議院之期所有各省代表人等著民政部及各省督撫剴切曉諭令其即日散歸各安職業靜候朝廷詳定一切次第施行欽此會議政務處王大臣署名奕劻毓郎那桐徐世昌世續陸潤庠鄒嘉來李殿林善耆載澤榮慶唐景崇廕昌載洵（差）廷杰溥 
 
 
 

Page 3

 
 
頲唐紹怡壽耆 
　　按此電傳上諭本館於初四日晨九點鐘始承電局送來是以昨報未及登出 
　　監國攝政王鈐章十月初四日内閣奉 
　　上諭欽定憲法爲萬年不易之典則現在提前籌辦憲政亟應首先纂擬憲法以備頒布遵行著派溥倫載澤充纂擬憲法大臣悉心討論詳愼擬議隨時逐條呈候欽定如應添派協同纂擬之員並著隨時奏聞候朕簡派以期迅速辦理尅期告成欽此軍機大臣署名奕劻毓朗那桐徐世昌 
論說 
[讀宣統五年開設國會上諭恭注（醒）]  
　　宣統五年開設國會。已奉明詔宣示。積以去冬今夏人民兩次之請願。加以此次人民第三次之請願。各省諮議局聯合之請願。各省督撫之奏請。資政院之奏請。僅僅縮短三年。雖未能滿足一般渴望國會者之希望。然更先朝之成規。順薄海之輿情。亦不可謂非朝廷同民好惡之舉也。我人民迴溯前兩次請願之未邀。允准。而姑抑其卽開國會之奢望。則對此縮短三年之國會。亦可視爲慰情勝無者矣。諭旨中旣云此次改定期限。萬不能再議更張。在我人民亦不必再起。得隴望蜀之念。國會開設之期。去今不過二。年若能於此二年中。籌備。關於開設國會一切事宜。届期明。頒大詔。召集國會。舉行我國四千年來第一次創開國會之大典。無闕略。亦無凌亂。一舉而組織完全之國會。巍然崛起於東亞。以與隔海三島相對峙。誠世界國會史上之新資料。而我國立國以來首逢之大紀念日也。我人民試神遊於宣統五年國會開會之。第一日。寗特手足舞蹈而已耶。開設國會。旣改於宣統五年實行矣。以我人民渴望國會速開之念推之。殊覺遙遙歲月。去今尙有二載。不無怏怏不樂之感。第一經平心靜思。又覺此二年中所應籌備之事宜。頭緒紛繁。殊非急切所可告成者。苟欲審愼從。事不容。稍有苟且。誠宜立時舉辦。計日程功。方不致誤國會大計。其應籌備者爲何。卽諭旨中所舉釐訂官制。組織内閣。編訂憲法及議院法議員選舉法縈犖諸大端而已。謹就此數項而槪論之。以備當局者之借鑑焉。 
　　官制之良否。有關行政之得失。在籌備憲政。固應視爲切要之圖者。是以丙午之秋。下詔預備立憲。即從改訂官制入手。當時羣情歡躍。旁考東西各立憲國成規。議訂官制大綱。亦尙楚楚可觀。惜爲反對者所阻。致僅將中央官制。稍稍變更。蓋不過裁併一二。增設一二。餘將户部改名度部。刑部改名法部而。已識者早詆朝廷無實行憲政之。心嗣擱置不議者累年及九年籌備之說起。亦將改訂官制。列爲一項。然至今尙無眉目吏禮兩部。依然不裁。行政綱目。不載内閣制度。至外省官制。不過增設交涉。使數缺。改按察使爲提法使而已。如此支節之謀。試問國家政事。果能起色乎。今去開設國會。已不遠矣。若欲行政之稍改舊觀。期於國會未開之前有所籌備。誠宜將内外官制。一律重訂。同時實行。除舊布新。出以果斷。不容再涉游移。此應急急籌備者一也。 
　　内閣與國會。本爲上下對待之機關。有内閣不可無國會。即有國會不可無内閣。誠宜同時組織。不應有先後之分者。蓋先有内閣。則内閣對何者而負責任。先有國會。則國會又責。何者而負責任。觀此可悟内閣國會之宜同時。組織矣。第國會旣定宣統五年開設。以今日大勢論。組織内閣。斷不宜俟諸宣統五年者。諭旨中僅云預即組織内閣。並未明示期限。竊謂殊非所宜。今欲求中央各部。外省各督撫之施行政事。有統一之趨向。以期治理之日有起色。非即組織内閣不爲功。否則各自爲謀。紛亂錯雜。國事日趨敗壞。一至開設國會之後。上下必有劇烈之爭執。倘能先期組織内閣。預將關於籌備憲政重要事項。責成内外臣工。循序舉辦。期於有條不紊。則開設國會後。不必多議變革事宜。但能上下一德。各將使國家致於郅治之根本大計。悉心籌議可耳。此應急急籌備者又一也。 
　　憲法旣曰欽定。應由朝廷訂布。必非臣下所能過問。故於開設國會之前。應即頒布憲法。以示準繩。第憲法爲衆法之母。自天子以至庶人。均應恪守。且一經訂定。即爲萬卅不刋之典。苟非有大不便。斷不宜輕議變更者。其關係之重大。殊非他項法律可比。我國憲法大綱。早經先帝頒示。煌煌大典。已具雛形。今旣擬於開設國會之前。宣布天下。誠宜簡派大臣。詳愼參酌。編訂條欵。期於至當。免致臨時迫促。有虞闕略。他若議院法議員選舉法等。爲組織議院主要之法典。國會之完全與否。惟此是視。亦宜寛以時日。詳愼參訂。務以確合立憲之旨。期收國會之效爲歸。此應急急籌備者又一也。 
　　關於開設國會所應籌備者。謹本綸音。略述如右。有其責者。極宜鄭重出之。近年來。内政紛亂。外患滋逼。已有岌岌不可終日之勢。言挽救者。雖不一其道。然探源立論。自必以開設國會爲握要之圖。然亦非謂國會一開而萬事即可不治而自治也。不過藉國會之開。振刷全國上下之精神。各明責任。各擔義務。各以實心辦實事。一掃往日因循敷衍。苟且偷安之習。徐圖國事之漸見起色而已。非然者。雖開國會。亦何補於危局乎。吾願全國官紳商學各界。自今日起。各注意於洗心革面。以勉造立憲國民之資格也可。愼勿謂一開國會。即可藉國會二字。以修内政而禦外侮也。仍惟視運用國會者之熱心毅力之如何耳。言盡于此願共勉之。 
 
 

Page 4

 
 
專電 
[電一（北京）]  
　　各督撫加緊電請國會内閣必同時舉辦以防民氣否則如有失敗必歸過君上且監督甚難此電由錫督領銜 
[電二（北京）]  
　　楊度奏召集國會五年太緩請速設弼德院審查憲法機關留中 
[電三（北京）]  
　　昨日縮改國會年限上諭本有宣統四年設立内閣語某樞以關係甚鉅力請删去 
[電四（北京）]  
　　政務處奏派專事法典大臣單開七人于式枚居首攝政王於倫貝子外加書澤公 
[電五（北京）]  
　　民政部昨飭通班巡警荷槍嚴防如臨大敵 
[電六（北京）]  
　　京城慶賀准開國會懸旗三天 
[電七（北京）]  
　　魯撫借欵一百萬建築芝罘埠 
[電八（北京）]  
　　憲政館奏覆核各衙門簽註行政綱目又奏核訂新刑律告竣開單呈覽均奉旨依議 
[公電（南京）]  
　　各報館鑒請願國會有效敝局已電資政院叩謝擇日開歡祝會請登報轉全省自治公所竭誠歡祝諮議局 
緊要新聞一 
[西報紀國會請願代表近狀]  
　　文滙報載初三日北京電云今日有旨允於宣統五年召集國會此間之人異常滿意各處均掛旗誌慶後又下諭命國會請願代表即離北京各代表已電問本省諮議局請示辦法初四日北京電云請願代表尙未離京且刋發傳單定於今晚開會集議因恐政府將用威力逼之出京云 
[資政院陳請股審查種種北京]  
　　廿五日資政院陳請股員審查事件錄下關於諮議局章程三件（甲）陳請根據章程確定權限解釋公呈案（乙）陳請解决諮議局辦理困難情形案（丙）陳請更正諮議局文書體式建議案三件均係各省諮議局聯合會提出議决本院爲諮議局上級機關自應有核議章程之權應交會議作爲議案關於禁烟事二件（甲）各省諮議局提出（乙）山西諮議局提出議决關係全國利害照章交議關於稅法二件（甲）請變通鹽法就塲徵稅案各省諮議局提出議咨鹽政大臣核辦（乙）請照約速定裁釐加稅案各省諮議局提出議决關係全國稅法應交會議關於東三省事二件（甲）請補救奉天危局條舉辦法案奉天地方自治選民廣輪等提出議咨東督核辦（乙）變通黑龍江墾務章程人民唐映奎提出議關係邊務重要應交會議關係結社集會律一件各省諮議局提議議關係人民政治知識之發逹與他日政黨之發生應交會議關於公布法令條例一件各省諮議局提出議咨憲政編查館核辦關於纏足一件人民戴峻鵬提出議照前次審查王劭廉陳請事件一律辦理毋庸會議 
[美財政家反對日俄協約]  
　　文滙報載初三日鈕約電云日皇萬壽之日美國財政家司乞夫君在鈕約日本總領事署赴宴曾于席間演說深以俄日協約爲憾謂此約殊與美國利益有所不利特因該約疏間美日友誼之故並謂如此同盟斷難持久云 
[川人對付喬樹枬大會北京]  
　　上月二十八日永光寺西街全蜀會館四川同鄉政學商界開川漢鐵路維持大會到者一百三十餘人首由杜藥洲宣佈開會宗旨對付喬樹枬不認借用外欵公推總幹事四人副幹事十二人起艸四人其進行方法一公呈郵傳部都察院二公呈資政院請願書三具呈攝政王四遣人赴滬其具呈領銜已舉定甘大璋云 
[學部又奏派視學官矣北京]  
　　學部去年十月二十九日奏定之視學官章程定于今年實行現該部已經指定劉寳和蕭友梅常順三君視察直隸山西山東三省徐煥董鴻褘林錫光三君視察廣東廣西福建三省已於昨日具奏請旨矣又聞另劄委平君遠帮同視察廣東等省學務聞係因平君熟悉廣東情形故特行添派云 
[俄國要求北滿勦賊權北京]  
　　上月十九日在一面坡與阿什河之間俄國所設石鐵叔木廠忽有馬賊脅迫該廠俄人索取鎗枝彈藥麥粉金錢等物由附近駐紥之俄兵二十餘名赶來與馬賊對戰旋於東清鐵路車站又有大隊步兵來援馬賊遂即逃散俄兵亦有負傷者聞東清鐵路俄官欲藉此攫獲北滿洲之勦賊權乃電請俄使向外務部嚴行交涉要求今後北滿洲之馬賊應由俄國勦辦聞俄使已向外 
 
 

Page 5

 
 
務部開始交涉矣 
[聲覆宗室覺羅訴訟章程緩行之理由北京]  
　　法部咨資政院文云准貴院咨開查院章第二十條資政院於各衙門行政事件及内閣會議政務處議决事件如有疑問得由總裁副總裁咨請答覆等語茲據議員易宗夔提出質問說帖業經諮詢本院法定相應刷印說帖照章咨請貴部大臣酌定日期以文書或口說答覆等因到部恭查本年六月十四日内閣奉上諭所有新定宗室覺羅訴訟章程著俟新訂法律實行及將來皇室大典並民刑訴訟頒布後再行會同奏明實行現在宗室覺羅訴訟一切事宜著暫行仍照向章辦理毋庸按照新章更改該衙門知道欽此本大臣恭繹諭旨明言著俟各項法典頒布後再行會同奏明實行現在暫照向章辦理是一俟各項法典頒布所有宗室覺羅訴訟仍應歸大理院高等審判廳審理目前不過暫展實行期限並未將此項章程取銷仰見朝廷鄭重法權期歸允當之至意是以本部未便陳奏力爭爲此照章以文書答覆相應咨行貴院查照 
[郵部派員調查東清鐵路情形北京]  
　　郵傳部前派關賡麟等巡視京奉吉長等鐵路並調查東清鐵路一切辦理情形茲報告如左（一）東清鐵路辦法大率與俄國相同機關車係燒劈柴火刀甚弱沿途行駛頗緩速率比較京漢客車慢度三分之一（以該路無烟煤採用所致）因此馬賊等攻掠甚易故常遭險頭等車外窗下皆釘鐵板以防槍彈二等無之（二）每次客車掛至十三四輛之多（三）中國地面所築之路不爲便利華人起見所有時刻表章程等俄文爲多甚至一車站之名亦不註明華字（四）首尾大站雖設存貨房以備客人存貨惟須收納租金（五）大中小各站均未設風雨篷（六）沿途各站停車甚久有至半小時者頭二等各車四軸八輪約長二十法尺（七）兩車接連之處非新式撞鈎係用小鐵鈎加鐵鍊連絡非人力不能爲此法甚笨因此掛鈎躭延時刻且難堅妥（八）囚犯車畧如三等車式窗外用粗鐵條爲網使不可越此俄路所特有者爲歲政西伯利亞囚徒之用 
[湘議員再爭奏辦公債案湖南]  
　　湘諮議局以楊撫奏辦公債未交局議屢電資政院力爭均紀前報上月二十五日資政院又接湖南諮議局電云資政院均鑒楊撫蒸電内稱上年湖北安徽奏辦發行公債亦未交局議决等語查鄂皖奏辦公債時諮議局尙未成立何得援以爲例現奉天擬辦公債錫督即交局議况湘省饑亂之後本局五月曾開臨時會平時亦有常駐議員可備諮詢楊撫槪不與議竟獨斷獨行其有意侵權違法顯而易見務懇鈞院顧全局章毋爲所惑不勝迫切盻禱之至湘議局叩有 
　　附諮議局呈資政院文爲遵章呈請核辦事竊照諮議局章程第二十一條諮議局應辦事件第四欵議决本省稅法及公債事件伏繹憲政編查館會同鈞院案語此欵與二三五等欵同爲監察財政事宜第五欵議决本省擔任義務增加事件與第四欵實互相發明誠以公債必由本省地方擔任亦即爲增加義務事件且發行公債皆爲舉辦實業方期挹注有資不至終歸消耗如係出於地方財政困難始爲此補塡之方法尤應公諸輿論以防流弊故局章於議决公債特設專條規定嚴明允宜遵守本局於去年九月初一日恪遵欽限成立本年五月間以災變善後事宜緊要遵章呈請開臨時會現查湖南巡撫部院楊文鼎奏請試辦公債用以彌補積虧并非舉辦實業旣未於臨時會起草交議又未諮詢常駐議員實係濫用權力藐玩憲政視定章如弁髦等本局於虚設本届常年會開會之第三日本局公同議决僉以爲違法侵權當即電逹鈞院在案查諮議局章程第二十七條内開本省督撫如有侵奪諮議局權限或違背法律等事諮議局得呈請資政院核辦等語除呈請巡撫部院批答外理合遵章備文呈請鈞院核辦即乞迅予施行 
[京師近事]  
　　外務部日前接到軍機處交片嗣後外交官無論在本國在外國准其一律剪髮 
　　憲政編查各員薪水開支甚鉅聞每年經費須十萬兩較之會議政務處加五倍之多（政務處每年一萬八千兩）未審資政院豫算股能審查及之否 
　　度支部現以山東省大清銀行總辦朱占科因病辭差奏請以張家口銀行總辦許涵修調充張家口事務清簡即將分局改爲分號不另派員辦理 
　　奏定法院編制法所有在北京考取法官須一律引見請旨授職詎法部廷尙書以年逾七旬步履維艱擬將引見改爲驗放已商之左右兩堂不日具奏矣 
　　朗貝勒連次詳查各項專科畢業學員履歷名册聞以現今各蒙邊要政待舉斷非舊員所能勝任决議將各項專科畢業人員分發各蒙邊交由各將軍大臣分别實用以便一舉兩得 
　　廂紅旗副都統吳祿貞因出洋觀操即日回國經陸軍部廕尙書以該副都統素於軍政有得會商軍諮處俟陸軍各鎭統制缺出擬將吳祿貞即行奏補 
 
 

Page 6

 
 
　　北苑第一鎭朱許藻李奎元兩協統因禁衞軍將有組織飛行艇軍隊之舉向統制何宗蓮議商俟禁衞軍編制該隊時向軍諮大臣禀請由本鎭選派軍官數員隨同練習以便研究軍事上之利用云云統制頗是其說聞兩恊統邇來已向各處採購各國飛行艇及其圖說以備隨時叅考 
　　法律新舊班學員畢業奬勵頗不平等甲班已經法部奏免第二考試乙班今年年終畢業擬免一次考試刻由乙班全體學員公舉代表擬向沈子敦大臣請求必與平等待遇方可無事否則請將區别理由奏請明發上諭庶同學人等方能允服 
　　京師自源豐潤倒閉後錢莊銀號無不受其影響幸經商會請由大清銀行撥欵救濟故市面照常安靖其倒閉各家亦紛紛復業惟聞東單牌樓之天義錢號經理人現在地方審判廳供云不愿復業至虧累之欵即請官府治以應得之罪等語經廳員再三勸導令其籌欵彌補所虧該商人竟自堅執不允不識何故 
　　前次法官覆試扣去七十餘人現伊等以章程六十分即爲及格今被扣之中有得六十五分者日前訂期集議賓宴樓擬遞禀法部請其一律錄用 
　　内務府財政困難向四恒銀號籌借時該號要求内府堂官擔保以致未成其司官等復向大清銀行商借業已妥定約六個月歸還詎甫將立約被恒利銀號出而干涉遂又中止現聞該府財政日益窘迫無法籌措惟竟甘受銀號挾制不知其内容有何等糾葛也 
　　保定火藥庫失愼及新泰厚銀號倒閉外間傳言於陸軍二六兩鎭大有關係聞陸軍部廕尙書現已派員前往密查謂果有其事决不姑寛云 
　　庫倫辦事大臣三多於本月二十四日電致學部謂現在擬在庫倫設立邊務學堂一所堂中分漢文蒙文俄文三科其蒙俄文均聘有敎習惟漢文一席缺乏擬在大部聘請師範畢業生四員敎授漢文及輿地算學等科其路費每員一百兩月薪每員八十兩聞學部已飭督學局遴選委派 
　　郵政局所用郵票向由外國承印近議自行印刷已由度支部印刷局製造底樣矣 
　　海軍處譚學衡叅贊定於二十八日出京赴塘沽迎接海軍大臣洵邸回京 
　　洵貝勒安抵日本後特電致某巨公謂此次途中遭險幸保性命以歸從此當以萊綵娱親不復與聞朝政云云聞者爲之太息 
　　大學堂總監督劉廷琛已請假兩月遄回九江刻已函致同鄉京官某侍御探問樞府意旨如何如可告終養即擬乞休 
　　外務部近接駐德欽使來電知德太子於明春三月可以到京刻已轉咨京中各衙門派員預備歡迎 
[時評]  
　　其一 
　　國會縮短三年之諭下矣。向之人民喁喁焉延頸企足而望者。今縱未能大滿其志願。然慰情己聊勝於。無不可謂非我人民奔走呼號之功矣。 
　　記者曰。我人民何功之有。不觀上諭乎曰不待臣庶請求亦已計及於。此是此次縮短年。限出於朝廷之本意也。又曰。此係採取各督撫等奏章及由王大臣等悉心謀議。請旨定奪。是此。次縮短年限。非應人民之請求。乃應各督撫等之請求也。於我人民何功之有。 
　　嗚呼。政府旣不以我人民之心爲心。而俯鑒其苦衷。則我人民。又何必以政府之心爲心。而仰體其德意。 
　　其二 
　　愚哉政府。旣有縮短三年之意。則曷不送此絶好之人情於國民。而必。歸其。功於一已與各督撫。 
　　譎哉政府其所以必歸其功於一已與各督撫者一以。示大權之。非人民所能干預。一以示縮短年限之出於朝廷獨斷。 
　　然而人民愚蠢。必不諒朝廷獨斷。縮短國會之熱心。而徒憾政府心目中無人民而已。 
　　其三 
　　倘朝廷堅執不允縮短之宗旨。則迫令代表出京可耳。今旣徇而改之。又推而遠之。一若代表在京。必將若何胡閙者。寃哉表代。 
　　然而政府非以此寃代表也。正以証明此次縮短年限之不關人民請求也。 
　　其四 
　　縮短年限之諭。旣不關於人民之請求。然則政府果熱心國會而出於獨斷。與曲徇各督撫之請乎。抑别有用意乎曰上諭自必於人民。應擔之。義務。確有把握一語。實爲政府允許縮短年限之宗旨。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞一 
[浙諮議局第三次續開正式會杭州]  
　　浙省諮議局因路事兩次停議以致發生懲罰之命令議員愈憤决擬預備解散不料初二日夜半突然分配議事日程定期初三開會一般社會深爲詫怪茲經詳細調查知因上月三十日資政院一電增無頗悔懲罰之過激遂改變方針重行勸告而全體議員仍堅持先奏之說經陳議長往返磋商增撫允卽代表故特布告開會是日下午一時增撫揩同藩臬二司杭糧巡勸四道及各署審查員先後蒞止振鈴入座首由書記長報告出席議員八十六人次議員王世裕請登台發言說明憲政編查館復電侵奪諮議局權限應加討論錢糧徵信册議案于上届議决早經公布施行今憲政館率請取銷則諮議局議决各案槪無效力何必有此諮議局消耗人民脂膏各議員莫不拍掌次副議長陳時夏請宣布本日開會之原因當由增撫逐節說明陳云撫台旣已代奏亦請布告時間增撫答稱於本日十二句鐘出奏並飭代理委員沈令惟賢詳述内容議員禇輔成起言此次部臣以命令變更法律實因無國會故現在各省爭先請願奔走呼號浙人非居化外何至無動於中應請議長變更議事日程先提國會全體賛成褚云動議旣經成立請議長表决討論陳議長言討論國會問題重大鄙人微有感冒應請副議長臨席表决變更請發意見議員吳賡廷演說國會應策羣力之理由劉耀東請呈院代奏禇輔成請由局直接電致樞垣大衆贊成禇說禇又提議錢糧徵信册一案官廳以經濟困難請撥部欵部臣悍然具奏作爲無效無庸置議一語已明見上諭應請議長表决再行變更議事日程全體認可作爲臨時動議即席分配呈請書議决呈請資政院核辦增撫亦聲明庫欵支絀不得不請示部臣請撥内帑旋由禇輔成登台說明提出此案之原委謂上年諮議局成立糜費鉅萬而其結果僅僅得十七件之公布案今館部以不便官廳之故任情取銷　諮議局將來尙有何事可做呈文云云非敢責難撫台爲人民計不得不爾因諮議局爲人民設非爲官廳設也况議案公布責在撫台不得推諉館部即使經濟爲難亦當磋商於未公布之前不當取銷於已公布之後實爲官廳違背規則似宜呈請資政院核辦全體起立賛成時方擬提議丙案議員張傳保詰問撫台兩次懲罰劄文根據何種法律代理委員谷鐘秀突起辯誣爲議長呵止謂議員質問監督委員非奉委任不得攙雜嗣奉增撫諭飭各委員說明理由經應貽誥禇輔成諸議員逐字駁斥該員語塞而罷後經大衆議决以不應懲罰之懲罰應具呈資政院請示核辦即席分配呈文暫停休息三時二十分復席提議戊案籌辦全省廳州縣簡易工藝廠及二次正式會甲案乙案大衆以三案同一理由無庸討論决議先付庶政審查會議員張傳保起問此次辭職諸議員應否付交審查會未經規定應請表决褚輔成亦言今日開議對于資政院如何呈復呈請書如何投遞亦應解决經大衆决議將呈文節略大意發一電報順便報告開議情形議員辭職應照局章第四十八條作爲無效禇輔成又云國會請願宜速發電衆贊成時已五句五十分鐘遂散會 
[江蘇巡勸兩道無庸分設之建議南京]  
　　江蘇諮議局議員姚文枬以江蘇一省巡警勸業兩道無庸寗蘇各設一缺當即建議云查新官制巡警勸業兩道皆上禀部章下頒省令以爲疆臣佐理之專員省各一人無虞不給江蘇地不加大事不加繁徒以舊設兩藩司似對立者然遂於寗設勸業道蘇設巡警道時皆聲明後來尙預備各添一缺顧遲久而不更保員試署者督部堂撫部院之盛意固亦深諒行政經費之支絀不忍糜永久之國帑以目前見好於一二屬員也近觀寗勸業道實業之規畫如督部堂交議之案則以寗鎭淮徐海之墾務爲一議題言墾政而寗蘇合一矣勸業道方測勘赤山湖爲興利除害之計而赤山湖又分隸寗蘇各邑矣即此以觀苟分設兩勸業道徒多移會往覆之煩而終不免事勢牽掣之慮至巡警道則宣布警政督促各地方官江蘇數十州縣較之他省加繁之故安在而一經分設則兩衙署之畦畛互相牽掣而有餘兩衙署之開支已較他省而加倍財政拮据如今日更有何心張此無謂之門面乎本局用敢披瀝建議懇請資政院曁督部堂撫部院據情代奏擴充現設巡警勸業之職權俾各以全省爲限而於前日分設之計畫聲明作罷實於政體民艱兩俱大有裨益迫切上呈乞資政院曁督部堂撫部院憫念施行是否請付公决 
[滇督質問議廢礦約之理由雲南]  
　　雲南諮議局據胡源等公呈請願轉請滇督力廢七府礦約經李制軍批云查隆興公司承辦雲南各屬礦產係由庚子議和之際該兩國得政府允許協議法國彌樂石來滇議訂草章彌樂石未能滿意託詞去滇二十八年復由英公使向外部催訂正式合同反復磋商始由部核議奏准派員畫押胡源等旣稱於該約業經研究苟實有可廢之理必能直紓所見原書僅稱非國民所敢妄擬其並無正當理由可知事涉外交豈能冒昧提議至民間礦地照原章不能私勘亦須查無窒碍始由官代爲租給公司固不能私向民間租用官長亦不至强迫人民勒令出租惟胡源等請由局速編廣告飛寄各屬剴切宣導查議局爲議决機關不兼任對外活動之機關所擬編之廣告固不宜以該局名義發布且此類公布文字措詞宜愼嗣後無論由何會何人出名均須先呈由巡警道檢查允准始可付印發表來文對於原書所陳兩事不賛一詞當亦有見於此造就礦才一節最爲滇 
 
 

Page 11

 
 
省急務本部堂甚望人民以實力自行籌辦而礦材不興空言奚補夙夜籌思不外兩種辦法一面自設礦校一面選派留學現就省垣設立工礦學堂延聘西洋礦師敎授高等礦學（中畧）希即傳知該生胡源等知照 
分類新聞 
政界 
[贛諮議局要求預算案之决議南昌]  
　　贛省諮議局於九月廿九日開會提議撫院發交預算總册案由議長謝侍御遠涵宣布經馮撫飭交來局預算表册殘缺不全無從核議應如何對付方法請公决議當經葉先圻徐鳳鈞修思永孫振渭等約十餘人先後發抒意見語言複雜惟副議長葉先圻所言預算一案爲照章試辦之事萬不可稍事放棄責限務必要求撫台發交完全預算核議爲目的否則不能提議開會審查而議員等不能任責會期迫促不容稍緩言之懇切多數賛成當時起立表决由局呈索者實居多數云 
[地方自治進行會開幕紀事長沙]  
　　湘省長善士紳組織地方自治進行會曾禀由全省地方自治籌辦處批准立案其會塲即附設公立法政學堂内會中一切事件均已布置妥帖昨經會董知照各會員於二十一日齊集會塲舉行成立正式是日午後二句鐘由發起人振鈴開會並報告開會宗旨次由各會員投票公舉幹事長及幹事再次幹事長登台演說其大畧謂此會宗旨在恪遵先朝遺訓促自治之進行輔官治之不及凡我會員務望各員法律上之責任毋事囂張毋過規避始合於本會之本旨茲將幹事長及幹事姓名探錄如下幹事長一人易宗鵠幹事八人楊履直萬鵬胡岱年黃翼球蔣鎭南常治楊先覺劉時俊 
[審判廳請開法律專修科安慶]  
　　皖省審判研究所業已奉飭停辦茲聞審判廳檢察長郭觀察振墉以該所之設原爲審判廳造就人材起見將來各州縣普通成立審判之時自必需員辦理非精通法律人員難資委任刻又擬具章程援照京師法律學堂辦法詳請撫憲擬請開辦法律專修科招收官紳兩班學員一百一十名以備任使 
[皖紳建議倡辦籌賑會安慶]  
　　皖紳趙曾重等以皖北水災較重雖經賑撫局派委籌辦賑撫然勸募義賑調查户口分别散放事務較繁自應設立籌賑會由官紳會同辦理以資輔佐刻由該紳具呈撫台請予核示照准以便開辦矣 
交涉 
[寶石山交涉近聞杭州]  
　　西湖寳石山交涉疊經錢氏後裔圑結抗爭收回土地磋商兩年迄無效果夏秋間續又發生盜採山石等案前任錢塘縣李階孫大令認眞查辦拿究石工一般奸倀得以稍稍歛跡日前烟霞洞老僧物化忽有蘇省士紳廉姓隱圖佔踞一節事爲錢裔所聞謂烟霞洞本係武肅王香火院載入志乘彰彰可考何能在聽外人無端蹂躙並訪聞英醫梅滕更亦將次回華此案結果尤不得不聯合大圑共策羣力業已就商師範監督徐班侯侍御謂西湖者乃全浙人之西湖不得坐視錢族獨當衝要慨允聯合紳商學界首先領銜具呈中座重申前議要求照會英領事質問梅醫來浙確期俾便訂期會議磋商收回辦法 
軍界 
[湘撫保奬平亂出力之鄂軍湖南]  
　　鄂軍第八鎭步隊二十九標自本年三月開赴長沙省分派岳州益陽沅江瀏陽各處彈壓迄今已逾半年匪氛平定地方安謐率賴該軍保護之力現湘撫楊中丞以該軍將次返鄂所有從前分防駐紥各軍隊在事出力人員不能不擇尤請奬以資激勸昨特飭令十六協統領官王得勝分别官兵各若干員名詳具履歷開摺呈核王協統當即開具官弁三十二員兵丁四十七名應如何保奬之處已請楊中丞擬辦會同鄂督列銜具奏至步隊三十標全軍係於六月間開赴湘省其時亂事已平故不能與二十九標同列保案聞楊中丞擬給予外奬以資鼓勵 
[淮河水師禀請添購槍划安慶]  
　　淮河水師沈統領振慶以近年皖北一帶水災極重飢民遍野淮岸綿長難保無帮會各匪勾結槍掠情事雖防範嚴密而巡邏緝捕尤爲緊要關鍵擬請添購槍划招募水勇分佈設防以期有備無患一俟冬防事竣再行遣撤刻已禀報省台核示矣 
學務 
[吉安學生毆辱官長之結果江西]  
　　江西吉安府高等小學堂學生周必榮等前於十七日邀集中學校學生出頭喝打官長一案現聞中校學生王敏吉之父王汝佐充當縣勸學總董及縣視學老誠忠厚深知禮法是晚即帶其子至易大令順豫署屈膝請罪易大令因汝佐愛子情切未便禀府開除十八日小學堂管理即將該校無理取閙之學生周必榮等五名查明禀覆易大令按名開除以示薄懲至十九日各學堂學生均照常上課矣 
[求忠中學舉行畢業考試長沙]  
　　湘省荷花池官立求忠中學堂總理鄭從耘太史監督張幼甫别駕日前咨呈學司略謂敝堂學生在堂肄業已滿十學期應照章准予畢業請即委員來堂會同考試等因當經吳文宗核與定章相符即飭由學務公所按日派員前往該堂會同敎授各員分門試騐一俟試竣即行擇期舉行正式畢業 
實業 
[總商會維持杭市金融辦法杭州]  
　　錢市風潮震動全國以致商界恐慌岌岌不可終日杭垣總商會爰訂期初二日下午邀集城廂全體公籌保存辦法四時入席首由總理顧竹溪報告市面危狀雖由滬市牽動而莊號繼倒根本大傷致九月底長期咸停放賬各業無欵週轉勢必紛紛歇業本會萬難坐視聞滬市已息借商欵浙省事同一律業於前日晋謁勸業道面陳借欵辦法蒙允即日轉詳電部請示惟將來領欵應如何提綱挈領或用連環結保之處請諸君公决扇董俞君謂連環結保流弊甚多莫如仿照上海辦法較爲妥當協理王湘泉君言向例官廳借欵期限短促一展再展亦不過六月九月而止於商情週轉仍多窒碍聞此次滬商所借有規定十年之說杭商亦應酌中寛限爲妥嗣經大衆决議以領欵結保各業情形不同擬請各業自就圑體分别開會妥定辦法尅期報告商會再向官廳磋商總數或責成各業董事全體均贊成惟浙江銀行經理丁億誠起言庫欵支絀各署同一爲難必無餘欵息借商人此議恐無效果語次意存阻撓衆聞丁語羣起大譁並經某業董宣布銀行壟斷之鐵證要求總協理立刻晋謁勸業道代表全體聲明此中理由預 
 
 

Page 12

 
 
破奸儈之叵測會衆贊成至六時散會 
[皖省商會選舉總協理安慶]  
　　安慶商會總理張君杏書協理吕君賢銘自充任以來熱心公益頗孚衆望現因一年期滿照章辭職曾經衆商再四挽留以資熟手奈張吕二君决意堅辭故於日昨商界復開選舉大會衆商齊集投票公舉當塲宣布吳君朝俊得十八票蔡君正得十二票以之接任總協理之職爰即公同具禀撫台請咨部札委矣 
[武漢信義銀行倒欵有着武昌]  
　　漢口武昌兩埠原設有信義銀行三處自去春倒塌後各存欵均未償還鄂督雖將該行總理尹克昌李褆等參革而尹克昌覊押上海不能來鄂與李褆對質致案懸年餘迄無兩全辦法茲李褆之友陳太守昌年因李軟禁漢上不能脫身特出爲調解願將自已在湖北大冶水泥廠股本每年應得紅利項下分十五年將武漢各存欵攤償清楚已與水泥廠總辦程觀察祖福商妥日前呈院核示瑞制軍以該守等因信義銀行虧欠欵項日久歸結無期酌擬辦法除鎭江紙廠押抵有着之欵外其餘欠項願以水泥廠陳彝記名下股本每年應得紅利銀合規元一萬零四百兩以十五年還清爲期代爲攤償倘每年或有不足水泥廠並允暫爲代墊以期案有結束李道得免覊累至尹湘琳虧挪各欵仍懇隨案飭追是該守等此舉不但仗義救友且使各户債欵有著不致落空古誼可風深堪嘉尙惟以後付欵一切事宜均塡水泥廠擔任經理應先由該守等會同程道祖福禀明立案再行分别飭遵並提尹湘琳飭追可也昨已批飭勸業道轉飭知照 
雜記 
[鄂督親驗道員烟疾武昌]  
　　湖北候補道前礦業學堂監督聶雋威觀察其昌已故浙撫聶仲帥之次子也幼年曾染烟疾據聞早已戒斷日前瑞制軍傳見該道察其形容枯槁詢問是否染有嗜好聶以戒斷對制軍云戒斷雖好亦應赴禁烟公所查驗詎禁烟公所坐辦郭觀察調元與聶同鄉且有戚誼深恐官塲詆其袒護乃謁見鄂督自請迴避並乘間施其傾軋手叚故瑞制軍日昨特傳聶道至轅令其居住署内七日並委幕職廳某某兩文案伴其起居以資監察一斑烟員聞此事莫不咋舌葢此例一開將來形迹可疑者必均調入督轅查騐則難施其作弊之技矣 
[警道示禁詆毁議長武昌]  
　　湖北諮議局議長湯化龍被人刋布傳單百端詆毁經卾督飭提學司查辦並飭巡警道銷毁此項傳單以息浮言後茲聞提學司已經查復此項傳單所載人名均屬盜竊並非郭肇明等所爲而巡警道亦出示諭謂刋布傳單毁人名譽本爲警政嚴禁况諮議局爲全省代表輿論機關現正開會時期豈容妄揑浮言希圖煽惑藉起風潮除會同提學使澈查究辦外合亟示仰武漢各色人等一體知悉所有前項傳單不准再行散佈亦不准收受傳觀隨聲附和倘敢故違一經查覺定卽照章懲罰云云然究不知此一紙空文能發生幾許效力也 
[法司鹽道之逐鹿者江西]  
　　贛省新簡九江關道保恒於上月初出京赴寗回省謁見督撫再行到任而文法使炳足疾久治不愈終抱憂思現擬將全眷寄潯赴滬就醫若一時難痊即請開缺贛省官塲冀升法使缺者以巡警道張檢之心爲最熱惟　鹽道亦於日前禀懇馮撫代奏開缺修墓以致此間一般道黃赴京運動者實不乏人聞馮撫以鹽道一缺向例外補已徐記名簡放道曹樹藩儘先補用道陸長佑補用道李嘉德堪以簡補矣 
[杭垣喉疫之病斃者浙江]  
　　近來秋陽燥烈城廂内外河井半多乾涸居民莫講衞生飲食不潔致微生物飛揚跋扈日前巡警局通告人民謂堆積物中有一種亞莫尼亞之污質及穢水中生長一種微生蟲如菌藻等類中人輒病大碍衞生等語無如積習太深變更不易聞此數日中上下城喉症盛行往往一家數口傳染殆遍死亡相繼如下祠堂巷袁宅長幼五口死者二人寳善巷汪宅全眷十一口無一幸免而死者三人楊凌芝巷女子師範學堂亦患是疫前後半星期傳染者已三十七人海寗某女生及本城某生相繼慘斃今日又聞某學堂突然發見是疫全校大起恐慌紛紛請假或云此項疫症雖被秋陽激發然實釀於煤毒飲食不潔尤爲遠因云 
清談 
[今日之修辭學]  
　　有由衷之言。即有欺飾之言。有剴切之言。卽有誕謾之言。言之無文。行而不遠。修辭之學之不可不講也如是夫。 
　　微特下之於上。辭尙體要。即上之於下。亦宜審愼。宜旁皇。宜歸美於臣工。而不宜將順子民庶。宜責望其義務。而不宜屢涉夫更張。語語玄玅。字字廻翔。此亦足見朝廷之上之大有人在矣。 
　　說者曰。中國之以文學立國也。數千年矣。經數千百輩文人學士之墨舞筆歌。因革損益。以有此郁郁彬彬之一日。今日者。豈敢數典而忘其祖。 
　　嗚呼吾。於以見天澤之。嚴吾於以見階級之貴。吾於以見臣工之程度。畢亮高於國民一等。吾更絡繹低徊。沉吟再四。而知其修辭學之優美。吾無以名之名曰今日之。修辭學。 
[嗚呼代表盍歸乎來]  
　　宣統五年。開設議院矣。嗚呼各代表今後自可各安職業。功成不居矣。 
　　年限確定。萬難更張矣。鳴呼各代表今後自可各安職業。靜候朝廷分配。應擔義務矣。内外臣工。强半急進矣。鳴呼各代表今後自可各安職業。毋得再四凟訴。促行憲政矣。鳴呼。代表。盍歸乎來。内有王大臣。外有各督撫。朝廷之大計。一任朝廷悉心謀議耳。倘或嘵嘵者。自有湯壽潜之前例在。 
傳紀 
[微菌學發明大家洛白爾脫靠哈氏小傳（續）]  
　　蓋洛氏之前。已有二人極注意於微菌學矣。一爲法人柏司脫氏。（發明發酵及腐敗之原理）一爲英人李司得氏。（因柏氏之發明而悟及創口傳染之理由）此二人者。於微菌之學。深有所得。而其應行研究者甚多。苦無第三人以補助之。不謂德國即贈此第三人於世。不特能成前二人未遂之。志並能集微菌學之大成。解千古未解之疑。圑洛氏之功與才豈不偉哉。不獨。德人稱之。即外人亦無不重之。如英人之聘。洛氏爲檢查。菌官。其明証也。考洛氏最著明之新發明。爲動物試驗。氏嘗將腐敗物注射於兎與鼠之體内。觀其反應及作用。經此試驗得良美之結果。即於此被注射鼠與兎之。血内發見無量。數之微菌。往來　逐。游泳自得。再移射。於他動物體内。亦得同病。因此。知各病所由致。有一定之微菌也。 
　　自此理通曉後氏即於一千八百七十六年及一千八百七十八年間。著作二書。供諸世人。一爲脾脫疽之原理。一爲創口傳染之原理。自此二大作發現後。全世界之視線。均集於彼人一身。一千八百八十年氏。應德國栢林城衛生處之聘。更檢出動物體外發生之微菌數種。以顯微鏡檢查微菌及純淨接種各微菌諸方法。 
　　一千八百八十一年。　將生平所發及經驗諸事於倫敦醫學大會時。當衆演述。在座者無不驚歎不止。即　之先驅栢。李二氏亦均爲彼折服。（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
資政院旁聽錄 
[九月二十六日議事（續）]  
　　胡家祺謂地方學務向歸勸學所辦理於地方極有信用不可遽然廢去本員贊成李榘之說牟琳遂請逐條議决時學部特派員范源濂起謂此案兩次再讀俱討論大體未能逐條議决如此遷延於資政院議事進行頗多阻碍今請先言此案交議之理由所以不能不交資政院核議之理以敎育普及爲本部責任但從前地方學務皆倚賴官力爲多即本部頒一章程亦先行文於各省提學使學使乃行文各州縣其效力及此而止因無最下級之機關而望敎育普及豈能驟致故從前雖倚勸學所效力仍不能大見今日提出此案其中以關係籌欵者爲多且欵亦不易籌故注重於鄉學聯合會此章程寥寥數條且多參照日本然本部實有用意决非敷衍塞責諸君切不可看輕也諸君對於本國敎育最希望者非强迫敎育乎使無學堂何有學童雖欲行强迫命令終無實濟故不如倚賴自治機關俟學堂旣多强迫命令旣不至無效而後敎育普及或有可望又此章程本由自治章程而來然在本部命令範圍者因不難隨時修改將來當於自治級内酌設學務專任員章程即由其執行本部當即有規定至勸學所旣决其不可廢若與自治章程不洽時本部可設法調和之總之此案决不可視爲太輕云云於是陶鎔起謂視學官與勸學員不能歸於自治内范源濂答謂宜歸自治範圍内又謂此學務專任員人數及其資格當速行酌定將來應歸在實行細則内云牟琳即請遵守細則將章程逐條討論議長宣告謂不得再爲大體討論須逐條討論之衆無異議嗣由秘書官朗讀該章程其第一條即經多人辨論贊成修正案者多數隨即表决此時已三時四十五分隨由議長宣告休息逾時三十分後大衆仍入塲開議當由秘書官逐條朗讀又經大衆逐條辨論有某議員見已五時即起主張散會者議長方止之謂此案今日非全部議决不得散會衆贊成及六時二十分全部討論畢表决亦竣正欲散會間而于邦華乃謂我等議事固不可躭誤時間亦不可潦草了事必須鄭重其事免致日後頒行又生出許多障礙其言至當許鼎霖因檢日程謂關於浙江諮議局停會事件須得該省諮議局電復始能核議時己六時半遂由議長宣告散會此日議長之言動頗爲衆所敬服焉 
要摺 
[兩江總督張人駿奏南匯縣董佃控爭五圑蕩地一案訊結情形摺]  
　　奏爲南滙縣董佃人等控爭五圑蕩地一案謹將查訊斷結情形恭摺覆陳仰祈聖鑒事竊臣於宣統元年八月初三日承准軍機大臣字寄宣統元年七月二十一日奉上諭有人奏江蘇松江府南滙縣五圑蕩地曾歸普濟堂承管該堂劣董陳錦栢等意圖併吞等語著張人駿按照所奏各節確切查明秉公訊辦據實覆奏毋稍徇隱原片著鈔給閱看欽此遵旨寄信前來等因遵即查案札飭蘇州布政使陸鍾琦按察使左孝同確查訊辦去後茲據該司等委員查明並行提本案人証督飭蘇州府知府何剛德訊明斷結由司詳復前來臣復加查核緣南匯縣五圑蕩地係新漲沙灘同治十三年該前署縣金福曾詳准設立普濟堂將該蕩地擬歸該堂暫收租息收養孤貧擬俟田地堅實再行由佃價買升科光緒七年清理沙灘復丈出百畝有奇一併諭飭堂董承買該堂因無欵可籌由江蘇紳士費承蔭等出銀一千九百七十餘兩報買升科另捐錢八千串歸堂發典生息以充善舉之用迨十二年費承蔭等因收租不便將該地及另買二圑蕩地七百五十餘畝併歸普濟堂收管情願減讓價值作錢一萬五千串堂董蘇學海等籌措不足因向武舉顧斯盛等商議遂由顧斯盛與樊鳳祥張國安顧餘慶唐留耕五人出錢五千串作爲頂價許令永佃該地即以顧斯盛等五人爲董佃由該董佃另立字樣分給各小佃承耕董佃遞年向各小佃收租每畝三百文至一千文不等而轉向普濟堂歲繳租錢共八百串繳蘆課錢二百千文厥後董佃以該蕩地逐漸成熟令各小佃層遞加租因而結訟成仇疊起衅端甚至請兵彈壓派員查辦於是有給還頂價收地歸堂之議復有設局召買之舉而轉頂董佃之蔡順舟等從中霸阻又有客紳陳柟等出頭揷訟嗣經該前署縣吳熙會同紳士朱紫綬籌議擬令圩外之地賣給沙民圩内之地歸現種各户承佃詳經前督撫臣批准卽由朱紫綬與堂董陳錦柏等辦理旋據沙民黃金生朱錫卿等紛紛集股報買圩外之地所餘無幾陳柟與轉頂董佃之陳楚儒等心懷不甘疊次飾詞上控經前督臣劉坤一札行查辦陳柟因他案避匿陳楚儒等仍以董事賄縣朦詳爲詞嘵嘵不已旋飭提省審訊兩造各執一詞其原承董佃之顧斯盛等復囑令其黨張隆生等疊向買户朱錫卿等尋衅搶奪柴薪張隆生又紏率子姪張阿松阿阿虎及雇工吳金咸等多人至張阿妹宋德榮家滋閙致被宋德榮張阿妹各自用刀戳傷張阿虎吳金咸身死報縣詣驗獲犯訊詳張阿虎之母張鳳氏又控經步軍統領衙門咨解回蘇行提犯証到省訊明將宋德榮張阿妹分别擬抵旋各在監病故咨部議結嗣署督臣周馥飭將控案改發松江府就近訊斷顧斯盛等一味狡執經該府戚揚博採輿論酌擬辦法議令普濟堂產業悉歸堂董經理其圩外蕩地沙民已經繳價者仍行賣給其未繳價之蕩與圩内熟田不許普濟堂出賣以保公產至董佃原照旣有永佃字樣仍留董佃之名惟如小佃完租應向堂董直接其圩外蕩柴及蘆課等項悉由堂董經理不假董佃之手每年由普濟堂於所收租息内酌給董佃十成之一以示體恤詳經前督撫臣批行藩臬兩司核准照辦嗣疊提顧斯盛等開導已願遵斷惟陳楚儒無禮混爭抗不具結暫行收押示懲旋卽因病交保避匿不到此歷年搆訟之情形也（未完） 
本埠新聞 
[懲辦冒官撞騙之匪徒]  
　　公共公廨昨日派差押解巨騙金谷亭（即陳輔臣）王伯秦（即王伯欽）及江南禁烟公所公文封套禁烟公所僞印兩江督轅文巡捕僞戳禁烟公所委員内閣中書癸卯科南元李鍾奇名片多張五品銜江蘇試用知縣程堯階名片道員鄧炬名片補用按察使司照磨王洪鵬名片四川礦政總局信函多封一併移送到縣田大 
 
 

Page 19

 
 
令立卽升堂提同在押之曾子唯研訊金谷亭供稱向在湖南某署充當西席有事來滬假寓滬北寳善街某客棧所有僞印等件均係曾子唯之物王伯秦供稱今秋到滬欲尋生意寓居該棧遂與曾子唯認識僞印等件是否曾子唯之物抑係金谷亭之物實難指明詰之曾子唯供稱係湖北師範畢業生因事來申寓於該棧嗣悉金谷亭王伯秦二人專造大憲僞札持向官塲索詐近又欲往滬軍營王管帶處勒索學生遂先往通信並無歹意詎被王管帶函送到案收押多日求恩明鑒大令曰爾曾至本縣收發處冒官撞騙借過銀元實屬可惡喝責一百五十板金谷亭王伯秦各責二百板分别收押候禀請上憲照私鑄僞印例嚴辦 
[是亦一大疑圑]  
　　淫伶李春來之堂兄李明住居英租界厦門路榮壽里第一百零八號屋内不知因何重大倩事（可疑可疑）於前晚八句鐘時吞烟斃命事經老閘捕房偵悉卽派包探劉森堂將屍舁入虹口斐倫路騐屍所一面傳諭地保報請上海縣田大令前往相騐 
[法租界肉莊罷市]  
　　昨日法界各肉莊因宰牲所取締甚苛生計將絶一律停止交易未知工部局將如何解决也 
[鄉民聚賭賣淫]  
　　西南鄉馬橋鎭統計調查員奚佐湯圖董孫錫安投縣禀稱民人史錫昌開塲聚賭抽頭漁利并任伊女勾誘青年子弟渾入同賭實與土娼無異傷風敗俗莫此爲甚不求飭差驅逐何以保自安而靖地方等語田大令諭候批示遵行 
[偵探緝獲盜黨]  
　　道署偵探長程品山昨日率領通班夥役協同寳山縣偵探劉登與滬寗鐵路偵探沈阿三在崑山火車站緝獲上年臘月間搶刧嘉定縣境廣福鎭某當舖拒傷事主案内之盜犯陳福堂陳孟津黃阿春戴炳生等四名當在陳福生身畔抄出皮九龍袋鎗珠二十粒戴炳生身畔抄出手槍一支一併解由鐵路巡警官王鈞硯略訊一過暫行管押一面由程探回禀滬道請爲核示 
[閔行卡官記過]  
　　蘇撫程中丞查悉本縣西南鄉閔行卡官鐵榮紀苛剝商民任意勒索南度橋閘港塘口各分卡捐户輸錢捐票十不給一無論大小捐欵盡入私囊中丞聞之大怒立將閔行卡官先記大過兩次以觀後効刻已分别札行藩司關道一體註册飭知矣 
[上海之孝廉方正]  
　　本邑孝廉方正業已舉定李梯雲明經吳吉生茂才由學開單到縣詳請各大憲核准在案惟李明經年近古稀不願再應考驗爰又由學移縣詳請免驗吳茂才則已赴省於上月杪禀奉蘇撫程中丞親自考騐不日將赴寗垣聽候江督察看如果合格即行會咨大部入奏 
[秋季賽馬終了]  
　　昨爲旅滬西商秋季賽馬之第四日計賽跑七次跳浜一次第一次十六馬利逹洋人代老公茂洋行藍衣黃帽黃馬勝第二次十三馬福格洋人黑衣藍帽花馬勝第三次五馬瑞記大班西人代裕泰洋人湖色衣帽白馬勝第四次十三馬洋人老林子代滙票西人小科子黑衣帽白馬勝第五次六馬（跳浜）海司洋人代大英公司西人黃衣帽青馬勝第六次七馬利逹洋人代西人麥格利格紅衣黑帽黑馬勝第七次八馬英捕房副捕頭紅衣黑帽黑馬勝第八次馬夫賽跑共九馬順全隆馬夫白衣黑帽白馬勝 
[城内]  
　　滬道宴客○滬道劉襄孫觀察昨晚在洋務局設筵邀請前駐美欽使伍廷芳前陜西提學使沈衛鐵路總辦鍾文耀觀察翰林院問清太史等飲宴 
　　深夜聚賭○西門内陶沙塲第六十一號門牌浦永記成衣店前日夜半時集衆聚賭被西四區巡邏隊巡警葛其科郭正萬查獲當將賭具連同賭徒浦永記葉秋全張根泉錢和尙張錫囝等解局請究各責二百板具改過詰存查 
　　覊押積竊○積竊趙德仁前由英公堂移送到縣訊供責押在案昨復由田大令提案判發押改過局兩年半以儆 
　　道批兩則○馬明禀批候飭給執照持赴郵政局掛號遞寄並候彚案申報督撫憲咨明民政部存　可也清摺附劉少吕禀批查該生前於光緒三十四年禀請給照時曾聲明係應庽美親友之聘赴美敎授華童旋據聲稱計期已逾請將護照吊銷在案茲時閱兩年又以應友邀往興學爲言是否新近接有庽美華友信函以及該生前稱向在虹口蒙養學堂敎讀曾否得有何項學堂畢業文憑姑着一併呈驗再行核辦可也 
　　縣批兩則○趙雲浦禀批旣稱買來何以不將筆據呈驗可見爾平日辦事均屬疏忽姑念奉賢縣來　亦稱係本夫方關東搶賣核與該民人現呈情節相符候移知奉賢縣先提方關東到案訊明再提該民人及朱淑英質訊可也鮑張氏禀批鮑觀山專於謀已固屬非是而該氏於屋據之外必欲將存欵提回亦不能令人無疑無怪鮑觀山振振有詞應着謹愼度日仍照原斷協同向鮑觀山領取息錢安分守已兩造俱勿執迷自尋煩惱一面候先飭房註册 
　　官事○三林塘巡防局委員從九汪鳴謙昨日到道禀見施粥廠委員從九朱士模到道禀知即日開辦施粥廠彈壓委員都司曾毓麟到道謝委禀知到差道署譯員陳世光禀銷中英換書局差新委龍華巡防局委員候選巡檢吳耀宗到道謝委新委梅家弄巡防局委員從九胡同祖到道謝委禀知即日到差 
[南市]  
　　言者諄諄○自治公所警務處因邇來竊案迭出偵探人等從未破獲殊屬延玩公事昨特嚴諭自即日起每夜值叚巡緝迅將各案破出論功行賞如再故違定行比究 
　　限制貨車○寗紹碼頭運貨車輛近多繞行馬路阻碍行旅昨由自治公所出示曉諭略謂嗣後車輛運送行李貨色過十六舖橋者宜向東至該公司碼頭行走不得再在馬路行過亦不得將回車載客繞走横街如車運向南以該公司四號棧即大鴻路爲止其各遵照幸勿故違 
　　補提匪首○匪黨薛阿四張金標因用鉛餅掉騙貧兒院傭婦顧杜氏洋銀五十元由西區查獲解送工程局昨經陳裁判訊究薛供係匪首張正東所爲小的分用洋兩元後被張金標在茶肆内分去五角詰之張供認不諱判各戒責二百下押限交出騙洋候提同張正東併究 
　　同是姘識○崇明人龔二郎之姘婦陳氏八月間領女林妹私逃昨在賴義馬頭同順堂處尋見扭控南區移至工程局訊究龔供與氏姘識六年女係該氏前夫所生被同居之周順堂誘佔求究氏供因龔難以過度故與周姘並陳明夫故後被龔從引翔港家内誘出判周及該氏母女一併留候傳同氏姑訊明核辦龔暫飭交保候示 
　　又獲一人○婁縣米商董文淵前在該縣控告米船户姜鑑昌盛銀濤短欠漕米由縣派差來滬會同工程局將盛提獲判交管帮具保昨又續獲姜鑑昌至案經湯裁判略訊數語亦命該管帮保去俟該縣派差移提歸案訊理 
[閘北]  
　　覺察已遲○木作頭魏宗萬前日至四路二區控稱蔡文奎之子蔡明之前在小的處爲司帳私用洋二千餘元迨歇退後始經察悉讀爲提究當經該區副巡官將蔡文奎逮案移送一區昨由黃正巡官質訊蔡供兒子出外營業原告所控均不知情求鑒判蔡交保限三禮拜交到其子再行訊斷 
 
 

Page 20

 
 
　　分期清還○馬鳳英日前至四路分局禀控恆盛祥京貨店主周桂香欠洋一百元屢次延約求請究追昨經黃正巡官傳訊屬實判周分兩期清還 
　　具結保辜○住居天保里之俞李氏前日至四路分局控稱氏所雇之包車夫沈小麻被同住里内之西裝華人逹信恆無端兇毆受傷甚重當役二區喊控該局龔巡官非惟不理反將氏申斥求請提究黃正巡官聞報立飭地保將逹傳案質訊一過判將受傷人送院醫治飭逹具限二十天之保辜結存案再核 
　　小孩不端○婦人喬李氏昨將江北小孩余阿四扭至四路分局控被搶去銀簪一支余供實由小六子所搶交與小的收藏判責手心二百下逐出 
[英租界]  
　　有無妨礙○湖北人張玉堦蕭公文湯少坡丁鰲近由原籍携帶芝蔴膏料來滬庽居廣東路新益公客棧内前日張等將此項蔴膏携至坭城外圖銷被包探陳永康查獲當將四人一併拘入捕房昨解公堂請究張等供稱此項蔴膏食之並無妨礙孫襄讞商之德裴繙譯判張等還押候查明羅福祥前案之膏料是否發還於下禮拜六再行訊核 
　　兜售彩票○湖北籤捐彩票早經蔡前道與汪巡警道出示禁售本埠各彩票店亦已一律收歇詎邇來城廂内外仍有私售之處前日有鮑和尙者手持湖北彩票三十二條至靜安寺地方兜售被探查見拘入捕房昨解公堂訊究孫襄讞與德裴繙譯官以鮑有違憲諭並背工部局定章判罰洋十元與彩票一併元公 
　　洋人流落○西人克利四金萬雪林與卡立萬雪林均無領事管束流落滬上無所依賴捕房以其情况堪憐特於昨日將兩人併送公堂請奪中西官諭飭暫留捕房俟有便輪一併遣回本國 
　　妓傭罰洋○妓傭張老三將瀏河婦人沈張氏之幼女帶入浙江路八百零八號妓女紅如玉院中游玩適被捕房查見以其違章將女拘送濟良所昨解公堂訊悉前情中西官以張老三違章屬實判罰洋三十元充公女交其母領回 
　　不認拐匿○甬婦戎何氏控李張氏拐匿十二歲男孩春法昨由捕房解廨訊究李張氏供孩係王老二與一素不相識之老婦領來並非拐匿判孩先交其母領回李張氏押候補提人証再訊 
　　西人交保○無領事管束西人克而特興因欠俄商涉寗汽水價銀被控昨由包探將被告西人傳至公堂判交妥保候訂期與英領會訊 
　　違禁售烟○靖遠街五十一號王天培所開之客棧與月桂里趙金生徐福生等所開之客棧均因私設烟榻售烟昨由捕房將三人一併傳至公廨訊明判各罰洋十元充公並着各具切結存查烟具銷毁 
　　匪黨就獲○徐雲玉控王金生行兇欔物案内之潘阿根昨由包深查獲解送公堂訊究判押候下禮拜二解訊 
　　誘良爲娼○徐阿賢控戴郭氏誘拐伊妻阿翠爲娼昨由包探將氏與阿翠一併提至公堂押候下禮拜一訊究 
　　流氓復來○南京流氓王長興屢在租界犯案由廨訊判逐出茲又潜來前日被八十二號西探查獲昨解公堂訊明判押候備文遞回江寗原籍 
　　姦拐販賣○江西人韓昌來姦拐同鄉婦人張胡氏至寗波圖賣未成串同伊叔韓炳豐復將胡氏帶滬押入妓院爲娼近由狎客陳金生爲氏贖身被新閘捕房查悉派挆將韓叔姪與氏一併查獲昨解公堂訊明中西官以韓等不法已極判各押三月胡氏准陳覔保領回 
　　形跡可疑○沈掌福前日携有銅佛一尊銅瓶一個在馬路行走被包探何正喜查見以其形跡可疑盤詰支吾拘入捕房昨解公堂訊究沈供銅佛銅瓶在湖州圓通菴收來小的向爲古董掮客求鑒判物存捕房沈交保候查明實情於下禮拜六再訊 
　　硬索銅元○　阿三控何光才硬索銅元昨由捕房將何拘解公堂訊係過犯判押四月期滿再逐出界 
　　傭婦行竊○徐福壽控傭婦陸顧氏竊取寳鑫機器廠股單及法國銀幣一案昨由公堂復訊氏仍不認判押女所兩月 
　　串竊珠飾○王桂生李坡雨串竊梁利生珠飾各物由探一併查獲昨解公堂訊明判各押六禮拜候查明另案再究 
　　祇能自堙○復順興號主王金榮因欠胡順興鐵店主胡阿意碾米機器打價銀二百三十餘兩被控前晚由廨傳訊王供因所裝爐子尺寸不符向調不允故未將價找清讞員以兩造供詞各執諭令自行理處 
　　早已劃扣○山西路匯正記洋雜貨店主程思義控後馬路晉和莊陳子藩掯付存欵銀一萬餘兩前晚由廨提訊據供與程往來係由衛芝山挽陳忠烈介紹當出匯正記鍾記公記三摺嗣因被鍾公兩記欠去銀一萬二千餘兩不理由衛知照將程欵劃扣並非掯付乞鑒判陳交保候移送商會着邀衛芝山帮同理明禀復候核 
　　勒限繳銀○王萼軒因虧欠信記原大等土價銀一萬六千餘兩被控前晚由廨集訊原告由孫怡陳子芳到案求追訊之王供土係代辦其價已由紹興源泰莊匯滬大慶莊因被將銀扣留故未照付判王押限十天將銀繳案如違改歸早堂訊辦 
　　追償借欵○朱錦華控徐小弟不還借欵前晚由廨提訊徐供所借原告洋二百元已還一百元餘愿設法清理讞員以原告未到且查據上載明祇收過洋五十五元判徐交保限半月向原告清理 
[美租界]  
　　奬勵包探○美捕房二等華探宋掌桂因辦公勤愼昨奉總探目阿君禀請卜總巡推升頭等包探以資鼓勵 
　有何怨憤○僧人某甲前晚在老閘橋北自用利刃戳傷腦部倒臥於地由捕車送同仁醫院醫治再核 
　　西人失竊○北四川路二十二號某西人昨晨至蓬路小菜場購物失竊金表金練各一件報請捕房飭探查緝 
　　日人酗酒○徐阿大昨拖東洋車過漢壁禮路被一酒醉日本人將車推翻致碎葉子板並傷乘車人之頭面報由捕房飭探查辦 
　　挪用帳洋○住居公平路之某西入昨至捕房報稱被侍者鄭旺森將囑付店帳洋二十餘元私自挪用請爲究追捕頭飭探將鄭拘押候查 
　　車夫疏忽○車夫某甲昨載木料經過乍浦路將一百二十九號自來火燈撞碎由捕查見拘入捕房押候查核 
[法租界]  
　　就商要事○法總領事喇伯第君昨爲華界自來水之事偕同會審員顧寳君繙譯徐仁才君乘坐馬車至洋務局與滬道劉襄孫觀察磋商良久興辭而别 
　　殃及隣居○老北門大街復興昌帳簿店昨晨失愼延燒貼　許姓房屋及長豐榮豐兩悃膏店門面兩間樓面七間事後即由捕房派探調查起火情由聽候核辦 
　　未必失物○傅鴻昌前向陳竹賢温文俊朱賢康魏耀江等定購麵粉尙未出貨旋因有事回甬被陳等以傅有意逃逸在船截住傅即控由工程局移解公廨請追在船遺失之珠花銀洋等物經中西官判各退去候查再核昨又集訊陳温等請飭出貨中西官以傅所控失物無憑碍難准理將案註銷陳等所控定貨不出一節判傅交保候再訊斷 
　　串拐小孩○江北人陳源庭陳楊氏汪俞氏串拐同鄉汪姓小孩匿跡法界由捕拘獲解廨請究聶司馬以汪等現均僑居閘北移送四路一區巡警局訊辦 
　　勿再狂飲○陳寳生日前在某酒店估飲大醉旋向楊小弟尋釁致將楊頭額擊破旁座徐桂生上前　勸亦被帶傷均送醫院醫治昨由捕房將陳送廨請究陳供實因醉後無知以致肇禍求恩寛宥判枷號一月示儆 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[憲政館規定諮議局範圍咨各督撫文]  
　　查諮議局欽奉特旨設立關係極爲重要原訂章程頭緒繁多條理細密迭據各省咨詢疑義業經本館隨時詳爲解釋並按期印有解釋彚抄通行在案現在諮議局開辦已歷一年第二次開會之期又届嗣後各該局遵章議定可行事件旣經呈由各督撫公布後若不立見施行不但無以副朝廷好惡同民之懷抑且甚非官府綜核名實之計本年資政院第一次召集議員行將開院諮議局章程於權限爭議各條旣定有由督撫咨送資政院核議或由諮議局呈請資政院核辦各明文設將來經由院核之件過多則文牘往返之繁官民隔閡之虞政務因循之弊勢必層見迭出在疆吏旣不免蒙摧殘輿論之名在該局亦難免負侵越政權之責國家歲糜巨欵創設各諮議局原期於本省地方應興應革之利弊切實指陳使國民與聞政事負担義務以示大公除實係踰越範圍違背法律者由督撫照章辦理外其應辦事宜若局中之議决盡託空談官吏之施行鮮求實效則該局直同虚設其何以資振飭而濟時艱本館體察情形特將該局議决呈請以及公布施行曁交局覆議各項辦法按照章程分别釐訂使遇事各有一定之程庶幾可以範圍不越至於局用豫算亦應力求畫一收支出入尤應嚴防冒濫以免紛歧而重公欵相應逐欵開列清單咨行貴督撫查照辦理並轉行該局遵照可也 
　　計粘抄單 
　　計開 
　　一督撫對於諮議局議决呈請之件答覆過遲以致不能覆議不但諮議局議論多而成功少而使應興應革之件掩滯動逾年歲於政事尤多不利自以定明答覆期限爲是惟各項事件中實有非詳細調查不能答覆者此當分别三項辦理一督撫提交之案是必先已籌畫研究無待議决後始行調查此類議案可决後應限於呈到十日内答覆二諮議局提議之案於分配議事日表及草案之時應一面分呈督撫俾得交會議廳先事調查研究則議决呈請之後决定答覆方針可不至多費時日此類議案限於呈到十五日内答覆三諮議局提議之案在各省各局署及會議廳並無案牘文報可稽必須行取勘查始能答覆者其通電及汽車輪船處所立須刻期派查答覆期限至遲不得過二十五日其事非詳細調查不能裁奪或不通輪電之地事實上無可如何者應將不能如期答覆緣由先行劄知諮議局查照但於下期開會以前必須答覆 
　　二督撫對於諮議局議案旣無不答覆之理由則答覆文中係非批准者無論有無交局覆議字樣諮議局得依據章程照督撫不以爲然之件按章覆議再行呈請未便遽認爲侵奪諮議局權限輒行呈請資政院核辦如有不依定章任意禁止及拒絶覆議明文或批駁取消者方得適用侵越權限之條呈請資政院照章辦理 
　　三凡議案自須指明一定辦法若但作策問之辭即不成爲議案惟督撫對於諮議局有提議事件及諮詢事件之别劄行時應於題目上標明提議或諮詢字樣除諮詢事件外若題係議案而尙無一定辦法或間作問辭者得由諮議局呈請指明辦法意旨然後付議 
　　四督撫批准公布施行之件旣由督撫行文文到後行政官吏亟應實力奉行惟須有限期與無限期之别如明定期限以到所定期限爲斷不定期限之案以到次期常年會爲斷如於各該限内而該管官吏未經聲明窒碍情形詳奉督撫批准展限在前故意延宕不行者該局得照局章二十八條指明確據呈候督撫查辦 
　　五預算年度所以統一國家會計諮議局亦不能獨異且局章並無以九月爲預算年度明文應於本年開會時從本年九月截至本年十二月特别造一預算另於明年正月起至十二月止造列全年正式預算以後即逐年遞推均以通行預算年度爲準至於經費出入本係按月清查一次則開會時對於議員即以按月實支數目造册憑其審查而將九月以後應存應支數目按照本届特别預算附册聲明嗣後對於督撫清報仍以一年爲終始庶無含混之虞至該局預算案呈報督撫時仍應由督撫嚴核有無濫費以定准駁如决算不實得照例嚴行查辦 
小說 
[奇情小說鸚鵡禪（六十九）]  
　　第二十一章讀畫 
　　琴宜在道上與哈羅别即分道而行。乘電車赴根布斯巴洛訪海而明。約下午二句半鐘。抵站。舍車徒步。見側巷之中。有别墅一。門前種月桂及白菩提樹數行。綠陰翳赤。晴翠靄空。門上皆繫銅鈴。黝然或作黑色。即海而明之庽也。乃叩門入。時海而明於一句鐘前。以購松脂赴高街。其母海而明夫人方假寐室中。聞鈴聲。即出迎。延琴宜入畫室。 
　　室中丹青滿目。所懸皆手蹟。殘縑零紈。積貯其旁。繪具畫架之屬。無不畢陳。琴宜顧而羨之。亟稱其精雅。若甚有樂乎此者。夫人與琴宜久不相見。乃寒暄數語。即告以其家之事。謂海而明之師。名蓬挪德者。居巴黎稱海而明之畫。且優於道弼格尼。（法蘭西著名畫師）今已有出四千佛郎。從蓬挪德購一幅去者。惟海而明實無意售畫。故求者日踵吾門。多悵然而返。言己。更述其年少時與其夫結婚之歷史。爲琴宜𤨏𤨏道之 
　　蓋海而明夫人。牧師女也。少有美色。悅特德來名海而明。因奔焉。于時特德來方執役商業中。其父設鐵肆於疴克斯福德街。門第殊微賤。以是人皆罪牧師。不能防閑其女。終其身未得遷秩。有妹五人。俱美。而豪右子弟。欲與之聯姻者。亦爲夫人故。不願有絲蘿之託。一時人言嘖嘖。内外戚屬莫不詆諆之。而羞與爲伍。 
　　顧夫人一念之惑。旣失足情障慾海中。蓬門相守。辛苦年年。惟昧旦鷄鳴。勗其夫以義。冀一鳴驚人。可洗其從前之恥。未幾。特德來荐升爲市長。又 
 
 

Page 27

 
 
以肺炎飲瑪啡。病消渴而没。漆棺空横。紙灰飛起。於是備遭艱苦。慟心薤露之句。誓死柏舟之操。幸也亞蘭海而明天資敏慧。專注意美術。蔚然以善畫之名。著聞一國。皆謂犁牛有子。幹蠱可占。而時運不齊。命途多。舛亞蘭以憂患餘生。積思與勞。竟抱釆薪之疾。其所以從醫士言。徙居根布斯巴洛。固爲清淨計也。孰知宿恙未瘳。又疲於所求。自害相思之病。自跳舞會遇琴宜後。帶圍欲減。鬢髮將斑。蕭齋靜坐時。往往想像琴宜之容。展素箋。研精墨。作琴宜小影。以寄紅豆南國之。思然琴宜之名。則未嘗一告其母也。迨其師爲售畫之事。傳聞至根布斯巴洛。一時洛陽紙貴。名震歐西。乃悄然謂其母曰。嗟乎。何不使予早知之也。海而明夫人。乃始知其子之病。實在是耳。夏簟晝永。冬釭夜長。每自念已於前日之傾愛其夫。亦正如是。嗣後亞蘭之因緣。不知竟有無奇遇。憧憧往來。須臾不釋。 
國外新聞 
[列强競爭海上兵力]  
　　初三日倫敦電云據維也納電稱納拂萊報載稱英國奪雷諾脫式戰艦改用十三寸半口徑大砲殊使奥國逼處危境蓋奥之奪雷諾脫式新戰艦將於落水之前降落等級否則必增加極巨之經費云 
[土耳其廢王病篤]  
　　初三日倫敦電云路透電報薩洛里卡通信員電稱土耳其廢王阿白特爾哈米特患疾甚劇 
[英國殖民新政策]  
　　初三日倫敦電云英政府擬將自治各屬地與國家殖民地分部管轄一節目下全屬推度之意見惟現已召集帝國大會殖民事務大致必有更動政府曾以分部之事詢諸海外各屬地代表彼等深爲賛成蓋此舉可以利便商業故也 
[澳洲專賣權歸爲國有]  
　　初三日倫敦電云據曼爾邦電稱澳洲聯邦下議院已將專賣權准歸國有之議案第三次宣讀通過賛成者三十八人反對者二十人此適爲定制應有之多數 
[駐日英使游歷朝鮮]  
　　初三日東京電云駐日英國大使竇洛爾君偕其夫人於星期六日由東京啓程前往朝鮮游歷三星期 
[法國新内閣告成]  
　　初三日倫敦電云白利盎君已組織新内閣（以上譯字林報） 
[法國新内閣之黨派]  
　　初四日倫敦電云法國新内閣人員和平黨居其多數該黨現助首相白利盎君抗拒社會黨及急進黨甚力 
[俄皇會晤德皇]  
　　初四日倫敦電云俄皇已抵巴斯丹姆德皇及各親王與首相華爾維格君均在車站迎接 
[英皇申賀日皇萬壽]  
　　初四日倫敦電云日皇萬壽之日禮部大臣韋爾虐君曾赴倫敦日本大使署爲英皇代逹賀忱 
[德太子出遊瑣聞]  
　　初三日栢靈電云德國皇太子出游坐船至地中海爲止一切消息均以無線電報傳送前次爲皇太子及太子妃宣讀擬游各國紀述之維格納君現亦隨行將爲編輯游紀（以上譯文滙報） 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
