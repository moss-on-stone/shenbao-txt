# 1883 - 96 - 4903571

 

Page 1

 
 
[四書味根錄出售] [  點石齋主人啓]  
　　啓者本齋用石印照相法所印各書不特字樣縮小以便行篋携帶並務求點畫分明俾閱者不費目力此固久爲海內文人所賞鑒無待贅言茲又將圖書味根錄飭工照印其字雖較原本略小然仍縷晰條分無論童叟卽燈下亦堪彼誦兼之紙色潔白墨光濃淡相宜裝潢亦極精雅現約於三禮拜後卽二月二十外當可出書欲購者祈屆時至三馬路大禮拜堂南首申報館間壁申昌書畫室購閱各外埠由賣報人代售此布 
[開濬吳淞江議] [  青浦探梅𨓜史來稿]  
　　客有問於僕曰子知上年江浙水患之由乎僕曰不知也客日由於東南水利之不講而吳淞淺狹故也夫吳淞西受太湖之水東注於海最爲捷徑是以吳越時錢氏導之宋景佑嘉佑間范仲淹李復圭濬之明永樂隆慶之間尚書夏元吉巡撫海頊開之　本朝康熙間布政慕天顏陳母琯浚之乾隆時巡撫莊有恭治之至道光初婦撫陶澍陳鑾大濬之此數公者皆深知東南水利吳淞深廣則江蘇之蘇松常以及浙之杭嘉湖六府均沾其利吳淞淤塞則六府均受其災是一江之通塞六府之國賦係焉六府之民命關焉若之何而司任其淤淺哉向使諸公不爲疏導則吳淞已爲平陸而民爲魚鼈久矣是以談水利者猶嘖嘖稱數公之德不衰夫吳淞潮汐往來旋開旋塞固無足怪惟賴繼起有人而前功不廢耳無如自陶公以後無大開吳淞者惟劉中丞郇膏宰上海時開其東段應方伯寶時備兵上海時飭開西叚然亦僅通流水而淺狹不堪嘗考昔之吳淞本廣一百五十餘丈元大德間猶廣二十五丈深十五丈今則僅廣數丈深數尺而已如是安能洩水乎而况吳淞江之源出於吳江寶帶橋石塘之下經龎山湖九里湖以入江今寶帶橋石塘則淤塞矣龎山九里湖　灘漲矣他若吳江之十八港十七橋吳縣之鮎魚口大缺口皆湖水入江之要道無不淺阻上流來路旣緩下流水勢愈見軟弱不敵穢濁之潮而易於淤淺以致吳淞口近有橫巨之沙更遏其出口之勢江浙之水災亦勢所必至上年梅雨幸而卽止倘再雨數天人民能不大饑乎夫上年雖爲小水安知他日之必無大水乎是以今日之事以開濬吳淞口爲急務僕曰開之當奈何客曰古有力役之征自有兵以後民共出地丁之銀則　國家之力役當用兵雖然開濬吳淞爲東南一大政事國計攸關民生所賴若僅用兵力未能神速不若兵民共用之爲得也兵則本有糧餉無須工食民則槪給工食所費之銀當稍請　國帑而蘇松常太四屬之條銀於每兩二千二百文之內抽出百文以充公費又按畝攤捐凡有田者無不樂輸謂與其旣水而减額蠲租孰若未水而有備無患也而紳富巨商於畝捐之外另行捐納亦無不踴躍謂與其捐於旣荒徒濟其飢餓孰若捐於未荒而使民安全也卽杭嘉湖三府亦應樂於津貼謂與其不貼而水淹堪憂孰若貼之而豐年屢頌也吳淞口有橫亘之沙旣能挖去而海舶輪船無不樂於捐納謂與其不捐而勞於駁貨孰若捐之而出入自如也是以開濬大舉其欵雖鉅究不患經費之不足亦不患其事之難爲苟倡率有人卽可奏效其開濬之法始則墾之次用西洋新式小機器以挖之極爲靈捷價非昂貴而挖士勝於人工遠甚控至七尺以下機器所不能挖者用炮船民船千餘號行刷沙之法順流刷之使渾泥之水盡流於海須刷深數十丈而止疏啍旣竣吳淞永立刷沙兵船百號自寶帶橋至海口分段刷之簡缺之官督之無冬無夏無日不刷則吳淞日刷日深而東南永無水患矣此皆未雨綢繆之計弭患於無形防患於未然者也僕喜其水利精明是爲救時良䇿亟書之以俟當路採焉 
[諭旨　恭錄]  
　　○二月初八日奉　上諭左宗棠衛榮光奏神靈顯應請加封號並頒匾額一摺江蘇儀徵縣　城隍神素著靈應迭遇水旱虫灾經該縣率衆祈禱旋卽雨暘時若歲獲有秋上年夏秋間江潮泛漲大雨連宵圩田岌岌難保復經籲禱卒能轉危爲安害深寅感着南書房翰林恭書匾額一方交左宗棠等祇領敬謹懸挂以答　神庥所請加封號之處着禮部議奏欽此○初九日奉　上諭桂昂着來京聽候部議馬蘭鎭總兵兼總管內務府大臣着文秀補授欽此同日奉　上諭右翼總兵着翼尉富森布署理欽此同日奉　旨孔憲瑴補授吏科掌印給事中欽此同日奏　旨正白旗護軍統領着明安調補廂白旗護軍統領着英麟補授欽此同日奉　旨正黃旗滿洲副都統着恩全調補廂藍旗滿洲副都統着敬信調補正紅旗蒙古副都統着芬車補授欽此同日奉　上諭伯彥訥謨祐閻敬銘奏查明馬蘭鎭營兵起衅滋事情形分別定擬並前任總兵景瑞辦理不善致虧帑項據實叅辦勒限追陪各摺片前因馬蘭鎭營兵滋事特派伯彥訥謨祜閻敬銘馳往查辦兹據查明詳晰具奏此案兵丁王殿漳等因馬蘭鎭修造營房工程不實先經匿名呈控嗣復紏合新舊兵二百餘人呈册控告總兵桂昂咨請直𨽻總督派隊查辦該兵丁等聞信輒敢聚集多人圍繞官廳擅取庫械並有轟傷官弁掠取財物各情現經嚴訊明確爲首倡亂之兵丁王殿漳徐汶如李景隆宋潮林均着卽行正法以昭烱戒其餘聽從滋事各兵丁均照所擬分別完給馬蘭鎭總兵桂昂於兵丁呈控時並不妥爲查訊率請調隊會辦以致衆情疑懼釀成重案實屬昏庸畏葸着交部嚴加議處遊擊清保辦理不善任意妄禀又復飾非諉過把總閻文選王貴蔭甘受逼辱懦劣無恥均着革職發往軍台効力贖罪外委楊藴秀任意妄爲王懋印輕躁喜事均着革去外委杖一百徒三年守備鄧啓華楊桿侯各有專轄未能約束均着以千總降補把總劉振麟于委查事件毫無振作着以外委降補王懋謙盧晉于兵丁商議遞呈未能阻止均着革去外委貝子毓橚公榮毓有守護　陵寢之責乃于兵丁滋事重案未能卽時具奏均着交宗人府議處至營房工程欵項甚鉅正黃旂滿洲副都統景瑞前在馬蘭鎭總兵任內首議建造身任承修並不核實經理任令屬員借支薪水挪移爲短迨飭令明白回奏又復巧爲掩飾謬妄欺朦着卽行革職所有虧短銀兩除各員弁等借支各欵分別追繳外其已故革弁徐永興所短銀二萬八千六百十九兩零着責令景端與徐永興之子徐晉笏各半賠繳景端應繳銀兩着依限自行交納部庫如限滿不完照例監追倘完不足數定行從重治罪守備隋登第把總李蔭長叚瑞徵支借銀兩爲數最多着卽行革職其餘借用銀兩之遊擊萬祿着革去遊擊仍留騎都尉世職兼世管佐領回旗當差守備李瑛着以杷總降補千總郝作霖着以外委降補把总徐永绶劉定方榮振邦李良貴劉振武均着以外委降補千總劉廣仁俟廷樑劉寶堂均着以把總降補把總梁丙陞王仲盧承志郝晋 
 
 

Page 2

 
 
恒均着以外委降補李良福叚春林均着革去外委仍留馬兵钱粮稿房外委杨锡恩著卽斥革商人邢锡昌揽修营房含混草率工料不實着卽革去布經歴及五品職銜仍勒限賠修如限滿工程不完收工時再有獘端卽行從重治罪另片奏員外郎懿綿查無倚官壓商情事惟於應發欵項並未全數發給致令商人挪墊偷减　東陵工部員外郎懿綿著交部照例議處懿綿應交銀一千二百兩並景瑞應交挂匾銀一千兩均限於一月內交納馬蘭鎭員弁兵丁積習甚深着成責該總兵認眞整頓嚴由紀律以肅營規餘着照所議辦理欽此 
[相節將臨]  
　　○析津郵音云李傅相請假回籍營葬前經奉　旨賞假兩月兹聞憲節定於本月二十日登程約念四五當可抵埠惟憲輪是否暫泊吳淞抑或入口稍駐襜帷則一時尚未定也 
[茶莊减少]  
　　○寍郡今歲開辦之茶莊似較去年减少三分之一統計江北城西兩處不滿十莊茶業之敝如是夫 
[失竊報官]  
　　○前夜寍城西花轎弄某宅有賊直入內室當時未及驚覺直至天明始見高墻洞穿一穴急檢物件計失去衣物銀錢約値數百金當卽投保報縣飭捕跴緝惟此賊穿垣而入仍復由竇而出蹤跡飄忽恐一時難以破案也 
[悍婦宜懲]  
　　○寍之西鄕黃泥孔地方有某氏婦素性悍潑一日與姑口角其夫呵斥之婦卽持器毆夫夫山門而𨓜婦追之不及乃席坐街中且笑且駡拍手頓足畫地指天咆哮不已里人惡其潑賴亦莫之問焉吁凌其夫而虐其姑天下亦安用此悍婦哉而爲之夫者小杖則受大杖則走不但無以遏其勢且更有以長其夼驕何怪娘子軍之猖獗如此也 
[觸石碎舟]  
　　○元宵前有數西人乘船入川行至歸州新灘湍急流湧縴力偶弱舟卽碰於石上全船粉碎人皆落水幸有紅船救援不致葬於魚腹惟行李則盡付清流矣蜀道之難有如此 
[種烟宜禁]  
　　○宜昌所出穀米本不敷本地食用近又多種烟苗糧食愈形匱乏近有船自南省去載米約三四百石盡被川省人及施南府人購去聞此兩處粮食亦少亦因多種烟苗之故也現在宜昌米價每石約六千內外云按近來疆臣中固有以禁煙爲急務者然彼省則禁之此省則種之源之不清而徒節其流亦何裨于事哉 
[皖垣近事]  
　　○舒城縣緝私滋事一案已詳前報兹悉上宪已將邑尊撤任而拘滋事之犯解案訊究前次所派之弁兵亦已回省消差矣○安慶府屬潛太宿望等縣去夏被災後各處城闉橋梁多有傾圮者業經大憲派員陸續修理兹又委熊叅戎招募泥水匠四十名小工百名卽日赴潜山修理城闉及橋梁從此雉堞峨峨不慮丸泥之塞馬蹄得得可以越水而來矣○某甲年甫弱冠竊取更棚某乙之衣爲乙夥所獲揮以老拳甲羞愧自投荷花塘而死甲之族控於縣邑尊詣騐謂爲無制命之傷甲族不服復控於府府尊知甲族之有意圖累也諭以爾等當靜候縣詳照案辦理甲族乃唯唯而退 
[閫令森嚴]  
　　○某甲秣陵人本世家子家亦小康生有賭癖以故家資已耗去大半幸有季常之風每客至婦輙從屏後竊聽遇有談五木訣者婦卽出惡聲驅逐并將甲嚴加管束雖跬步必窮其所往年來甲得保其先業皆婦之力也近因積久生玩閫威稍弛而甲竟兩日不歸婦竊遣人偵探知在戚串某乙家作葉子戯婦乃率婢僕僞爲賀年者門旣啓直入密室衆賭客方呼么喝二興會淋漓見婦至羣相驚詫婦先取賭具納之於懷繼乃慷慨向其戚曰甲素不肖現幸悔過自新不至使妻子凍餒以爲戚黨羞與君誼託葭莩乃不匡其失而復引誘之是欲置妾等於何地耶現當先赴公庭待對質時再備阿芙蓉三錢以了此生憑君措置耳言訖不顧其夫飄然竟去乙大窘急令家人挽之歸負荊請罪婦初不允嗣因衆爲緩頰婦謂本不欲爲已甚旣釋怨爲好當由乙出立筆據如以後甲再犯賭惟乙是問乙初不允後見婦必欲控官遂書以付之婦乃挾其夫從容登輿而去 
[奉南續聞]  
　　○奉南兩縣飢民於各鄕鎭索錢乞米前已錄報兹又聞南匯縣杜家行鎭于初九日飢民向富戶求給錢米经董保等商给口粮復至魯家匯鎭徐姓家計發丟錢二十餘千觀橋徐姓亦發去米八石餘十一日航頭鎭方姓家發去錢二十餘千李姓家發去米九石餘十二日奉賢北陳地方徐姓發米十三石零南匯城內於初九日亦有一千餘人經該縣飭拿以致散去故奉邑尊萬分焦灼又聞飢民中有一女子年可十七八薄有委色因被人調戯飢民不服幾致肇事惟醫生徐琴浦弟兄與吳立山家飢民向索錢米醫生見若輩皆平日醫治之人乃好言慰謝衆皆赧然而散是可幸也 
[武穆誕辰]  
　　○前日係岳武穆王誕辰邑廟左傍之岳王廟由各會董奏樂設宴以迓神庥而殿傍設有鍋灶以致神面爲烟所熏黑會中人心滋不悅擬將埽除殿廡然後爲神開光云 
[品蘭勝會]  
　　○幽蘭生於空谷不以無人而不芳蘭豈求人之賞鑒哉近來蒔蘭者往往辨蘭之色定蘭之品雖曰好事尚不夫爲韵事也邑廟豫園每年有蘭花會之舉邇聞藝蘭之家擬於十八十九二十等三日集蘭於船舫廳以供騷人𨓜士之品鑒倘屇時淑景爭妍名花齊放則豫園中當又添一番景色矣否則尚須攺期云 
[節期停訊]  
　　○昨係節期江海新關停辦公事及各銀行暫止兌銀等情迭經列報兹悉昨日英美諸捕房停解一日公事是以英會審公堂亦停訊一切案件併歸於今日解案發落云 
[邑尊騐屍]  
　　○昨報無端覔死一節其情形已據探事者訪聞照錄兹悉黎邑尊於昨午後三點鐘時帶同仵作書役人等前往仁濟醫院相騐時三圖地保石兆祥禀衛阿五到致遠街地方之花烟館妓陳巧雲處吞烟尋死初請陳竹坪救治無效該妓報知捕房送解衛到醫院仍無效而斃查衛係唯亭人滬上並無親屬祇有其友人張慶堂今已令彼投質妓女陳巧雲供衛於十二日同張到我處張則自去衛則住宿十三日夜飯後約八點鐘時衛又來臥在我床上旋有別客到來我卽呼衛讓房間豈料呼之不應惟將手掩面我察其面色不佳卽問是否發痧伊卽曰非是我恐是吞煙急請陳竹坪救治無效又報捕送到此間一面招其友人張姓前來詎仍無效而斃張慶堂供年二十八歲係唯亭鄕間元和縣境人與衛係同里我在鄕時曾在衛處做工今與衛先後來滬尋生意衛則曾爲煙館堂倌我則在虹口做小工前日衛約我同到巧雲處玩耍我卽走出昨由巧雲央人前來招我說衛吞烟及我來看衛已氣絕確不知其爲向尋死至衛年二十六歲家中尚有父母及二兄一弟伊妻於去年病故邑尊隨騐得衛阿五的係自服洋煙身死隨飭保安堂棺殮發封寄檀井飭將陳巧雲張慶堂帶回再行覆訊察究張稱可否暫免釘蓋容函追其親人來滬邑尊不准其請并令催衛之家属投案云 
[妓女吞煙]  
　　○英租界兆貴里內都是長三妓院昨午後聞某妓院之某妓不知何故亦吞洋煙急請陳君竹坪往救恐其無效擬送仁濟醫院云 
 
 

Page 3

 
 
[論理帳項]  
　　○前報自尋短見一案上海縣黎邑尊飭差將恒慶公棧主王近勇并劉鶴樓五康莊夥趙裁園帶回縣署後於前日晚堂研訊二人各照前供邑尊謂原告王近勇曰現在王蓉生業已吞烟身死虧空之項諒無可追爾須好爲斟酌又謂劉趙兩人王蓉生寃單有牽涉之語斷不盡属子虛爾等不能將此事置之不理今着交保出外善爲調停王劉趙三人各遵諭而退 
[河中浮屍]  
　　○前日午後裏虹橋河內有別處汆來無名男屍一口年約二十餘歲身穿緜綢棉𧝉緜綢棉襖洋布短衫藍布小脚袴白布襪藍布束腰帶白布搭膊鞋帽俱無身已浮腫衣服亦沾染污泥難辨顏色巡街捕見之卽囑該圖地保報明保安堂收殮葬於義地插標待領云 
[尋芳肇釁]  
　　○花嬌柳媚之塲豈容荊棘爲舞鶯歌之地安有豺狼乃有某甲者厮𨽻之流亞也與某戯園伶人爲莫逆交前晚甲與兩伶人聨袂偕行至東棋盤街某妓院遊戯爲樂妓院傭人猶能識兩伶人之本來面目於是言冰語鐵不以青眼相待三人以妓之欺已也拍凳搥檯遂作灌夫之駡座喧閙間而巡捕至矣詢詰緣由歴歴述之而甲等見巡捕來遂觸其怒狂詈不止巡捕又不肯干休將某甲拘入捕房後幸有人調處不知如何了結也 
[榜人互鬥]  
　　○本埠小東門外浦灘素有蔴雀舢板從前駕舟者大率閩人爲多近來則寍波人亦有業此者而閩人之倔强恣肆聚衆肇事固非甯人所能及前日有閩人林專義者撑蔴雀舢板船遵照法工部局定章按月輸捐其仝帮仝鄕仝姓之林阿式則往往規避前日兩林爲爭泊船起見林阿式竟聚其黨數十人將林專義毆打且頂裝石子於船亂擲如雨而林專義亦邀其素識者協刀抵禦兩下各有受傷者遂赴小東門外捕房伸訴而値班捕頭以事在浦中置之不理兩造又赴上海縣署將受傷人抬騐經帮審蔣委員騐得受傷者不過畧帶皮傷並無大害令自行調處兩林出外後林阿式尚不肯十休號令同黨將再興問罪之師而爲捕房所聞前晚八點餘鐘法捕頭特遣法包探協捕前往彈壓云 
[客述十三]  
　　○本報登有客述所遇一則陸續錄出計爲叚者十二載至客赴朱民岳家之宴歸舟而止後因客無暇相過余亦未遑窮究其說暫止但神龍固不必露其全身美玉終有貴乎完璧現皆有暇於是乎焚栢葉之香煖椒花之酒友拉客去吾拉客來鎭日清談以續其說編首標記仍用前數而次第之尚望惠鑒諸君作鏡花水月之觀弗以記事瑣陋不文笑之爲幸客云旋舟之翌晨船主出資囑余倩朱代購薪糧食物定於明旦開行余亦欲詣朱話別並謝其導　之惠乃搜檢行　覓物之可贈於朱者爲投桃之報遍視阮囊竟無新鮮可重之物堪作永好之貽忽憶朱前有或者得一歸故國之語思得相贈之物乃取自家鄕帶山之裏衣長衫以及襪褲各一事外並黑綾小帽一頂藍絨雲履一雙辮線一縷持以贈彼備他年東歸之用卽有願莫償此乃熙朝之服色亦可留示子孫未始非木本水源之思也檢定包好卽携以登岸漫步而往方入朴中見余舟初抵該處時所識數小童正在樹下捉迷藏爲戯覩余至咸拍手歡呼相迎余因就草地而坐笑撫羣童之首以手作勢詢其早食否一童錯會其意疑爲余指口向彼索食遽起向林深處狂奔而去少刻見其以中盛物回置於余前啓視之內乃香蕉林禽諸菓自樹新摘者以錯就錯卽取其香蕉剝食之香甘過於粵產忽聞樹稍有嘯聲自上而下驚視之蓋卽前日銜履之山人聞菓之香貪食下降也及地伏余前不敢擾取而涎垂爲續饞態可掬因擲與林禽一枚獸乃拾菓傍蹲大嚼余起諸童隨之直至朱之門首衆始踏歌散去余方入門架上鸚鵡操土音報客至朱自廚中笑出日今早吾已着兒輩往視歸報君舟並無戒行之象是以知君今日不去故率內人治具欲邀君一醉聊盡祖餞之意君竟不速而至何其巧也登樓白來意並進留贈之物朱再拜而受之當卽挈之入室試着而出居然大國人物惟顶少一辮耳並呼母妻出視見其装束咸笑矢聲朱告余相贈之意又皆舉手爲謝而其妻有愀然之色余度其意蓋不欲良人之有遠行也因笑詢於朱曰異日倘遇機會作哉國之游或挈孥以行抑翩然獨旋乎朱正色曰此間雖好究屬荒服之鄕不及祖宗故士之萬一吾雖生於是未獲一瞻華海雲山然竊聞先君之訓及閱書傳所載心嚮往者久矣他年倘能遂願作東旋之行當留一子住此守田園吾則奉母挈眷而往若得築斗室於內地購田敷耕種吾願常居不願歸璞反眞留此一子卽使守是土之墳墓奉斯處之香烟不亦可于若入華足迹無託則翩然言旋而其願已償又何傷也余唯其言論正大深欽佩之朱言訖乃指點妻子陳肴進酒仍如前邀余席地就飲此稿未完 
　　選錄阞報 
[更正詩句]  
　　○閱正月念五日報內錄及鐵瓶道人五律一首道人字子衡非字子恒倦臥章門老於詩律擯江舟中寄懷鄕人之作不知是何遊客道聽塗說牽連以入貴報四十字中首尾複樓韻四六兩句複不字五句錯難字使海內同人覽及必竊然滋疑今將原稿刻本寄閱請卽更正毋任以訛傳訛庶知詩人之自有眞也原詩云何意醉翁酒更從公擇游別來曾幾日歸去未停舟龍劍終須合魚書不待郵春波容易緑遲我話江樓 
　　西江梅　詩社主人白 
 
 

Page 4

 
 
[江督轅門抄]  
　　○二月初五日辦五河鹽厘知府黎福保辭回局○初六日江西知府鮑孝光辭回上海　巡檢傳棋誚粥廠差　藩轅牌示海州學正遺缺查有敎諭萬言試山陽縣敎識臧季琳病故繳委遺缺查有訓導車宮藻均署理　○初七日周圩港釐捐梁得山到　○初八日知縣魏紹仁謝委發審差　江寗縣丞金　巡檢楊保申　主簿吳向春均鎖粥廠差　○初九日江運縣盧辭回署　○初十日候補道韋考吏治知州袁瑞麟吏治局監塲 
[浙省撫轅抄]  
　　○二月初九日張升猷禀見銷上城總巡差　敷文監院鍾鸞藻禀辭赴都　○初十日補用縣錢廷珪由海寗回省禀到叩見　施振成禀知𣳻司委督審提調差叩謝　侯康田禀知奉委調辦上城保甲　縣丞康達兼禀謝藩司委署衢州府經歴事禀見 
[蘇省撫轅抄]  
　　○二月十二日蘇糧道王辭行赴天津有於十四五日起程由清江北上之信浙江候補知府楊葆銘銷督銷局差卽辭回浙江　請補太倉州萬葉封禀謝飭知升補　候補縣吳其芳禀辭赴海運津局差　蔣一桂銷官藥局提調差　金匱縣訓導殷如珠禀知交卸来省卽辭由滬赴都會試　縣丞賈立方禀知辭奉　𣳻憲委赴江北緝捕差　從九王綬章禀知到蔣門水關差　林守亷銷對門水關差　○十三日縣丞胡綬聨禀辭奉飭赴淞滬厘局差遣　○十四日候補縣過湘禀辭赴海運津局差　侯補道庫大使郭岡壽禀知辭奉津滬電報局盛道憲委赴浙江寗紹温一帶勘路繪圖差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[京報三百六十號]  
[光緒九年二月初四日京報全錄]  
　　宮門抄○發抄　旨十三道○晉撫張　奏現飭通行保甲守助之法請　飭部詳定就地正法章程摺○江督左　奏請暫緩知府北上片○陝督譚　奏請署知縣摺子○鄂撫彭　奏爲調調知縣夾片○二月初四日兵部太常寺太僕寺廂黃旗値日無引　見○瑞聨等各謝調授缺　恩○恩福謝授𤍠河都統　恩○岳林文壽各假滿請　安○莊王請假十日○掌儀司奏初七日祭　奉先殿惇王行禮○太常寺奏攺派致祭　昆朋湖等處　派出定昌繼勳0召見軍機○發抄　卞寶第奏請將晉賑不清之補用道等革訊奉　旨唐廉唐其銓均着革職提案訊究欽此○又原叅虧空各員查明已未完解分別勸懲奉　旨着照所請該部知道欽此○又請將虧短錢糧之補用令王珠憲先行摘去頂戴奉　旨着照所請該部知道欽此○又請將完交銀兩之永明令什們開復原叅處分奉　旨着照所請該部知道欽此○左宗棠奏病痊銷假閱視工程起程各日期奉　旨知道了欽此○張樹聲奏請將借銀不遂縱兵屢閙之昌平營守備穆鴻亮革職奉　旨穆鴻亮着卽行革職餘依議該部知道欽此○金順奏營總薩克新圖虧短公項服烟自盡將其遺物馬匹查對抵補奉　旨知道了欽此○又松壽等補墨爾根城正紅旗恊領等缺奉　旨兵部議奉欽此○譚鍾麟奏蘭州道曹秉哲丁繼母憂請簡奉　旨已朋旨簡放陶模矣欽此○又儘先道雅爾隹納署有凉道奉　旨知道了欽此○又蘭州守恩霖署鞏秦階道奉　旨知道了欽此○李鴻章奏遵查山海道書吏叅欵請將張國英等捐職斥革奉　旨著照所請該部知道欽此○又東海關八十九結收支稅數奉　旨該衙門知道單併發欽此○○山西巡撫臣張之洞跪　奏爲晉省糾夥劫盜日多積久賅成巨患現飭通行保甲守助之法並請　飭部詳定就地正法章程以遏盜萌而安民生仰祈　聖鑒事竊惟晉省二十年前稀有盜案非無盜也本省民情謹弱不能爲盜曩年殷盛之時聚落稠密屋宇堅完游民族少村規甚　流亡亦不容棲止匪　更無敢窩留外來之盜旣無引線又無窩家自然無從託足自同治年間設防河之軍客勇數十營紛紜累年而後　以後屢駐大枝營勇遣者不盡還鄕於是晋有遊勇邊外七廳土地荒闊亡命灒蹤自新疆用兵大軍出塞入塞皆以歸綏爲轉輸屯駐之塲莠民莘焉於是晉有馬賊自丁戊荐飢戶口大减墟落蕭條村規稍弛貧民誘於小利漸有勾賊喬匪之事此罅一開趨之若鶩於是晉有外來糾夥刦盜比年日益橫肆光緒五年通省刼案凡四十九起六年刼案凡二十九起七年劫案凡五十七起本年十一月以前劫案凡二十九起最甚者莫如去年三月浦縣黑龍關有盜匪直入汎署刼奪獲犯戕殺把總王標一案今年十月泰義縣有盜匪多人白晝入城開放洋鎗劫奪錢舖奪門逃𨓜一案解州有盜匪十三人踰城而入開放洋鎗刦奪錢舖旋於五日內連刦陝豫境內拒傷弁兵一案各盜大率皆直東豫三省界上游匪平日冒充賣布賣帶小販分股入境混匿城市伺便而發蓋直豫兵力較壯未能大逞稔知晉省兵單函民懦輾轉招引踵接而來此據各盜供詞與諸路採訪一一相同加以今年大青山後荒旱流民南徙就食者麕集歸綏多方彈壓時虞滋事臣節次嚴檄通省文武防營將領講求緝捕協力擒拿調派馬步兵勇於南北路分叚梭巡惟是兵役之力僅能及於城汎要冲非集勸民間自謀守衛不可因飭通省地方官力行保甲勸諭居民聨爲守助約查晉俗每一村爲一社若一村有二三公廟則一村爲二三社社各有長村民悉聽指揮因令卽以社長爲約長仿古人連村置鼓之法令其鳴鐘鳴鑼　聞平日則自清萵匪聞驚則互相救援協助兵役攔截追捕優懸賞格詳定條規不令造册點名以免吏胥滋擾如將來辦有成効戢匪安民其勸辦有効之地方官捕獲巨盜尢爲出力之約長可否由臣查明奏懇　恩施酌予獎勵庶可以鼓民氣之積懦輔官力之不周惟查歴任撫臣奏定章程皆以南北路盜風未息迭請將就地正法章程懇免停止而查辦過成案於糾夥持械搶刦兇暴衆著者多多有酌量情形卽比照土匪馬賊游勇辦理實所以力懲奸宄俯順輿情本年四月准刑郃咨酌議就地正法章程原奏內稱各省實係土匪馬賊會匪游勇案情重大並形同叛逆之犯均暫准就地正法隨待具奏錄供咨部其餘尋常盜案統限一年　律規復舊制倘實係距省寫遠地方長途恐　疏虞人犯解赴該管巡道訊明詳由督撫分別題奏等因查核所指六項旣見執法之愼仍示戢暴之嚴極爲明允惟原議語意渾括不得不再請明晰定章以資遵守蓋刼盜中多有五方游匪猝然聚會糾夥多人執持刀械火槍出沒各省界上攔路扒掠迭劫多次逞兇傷人公然拒捕復有窩盜招匪作綫分贓謂之馬賊則仍係徒行謂者游勇則未著號褂謂之會匪則不肯供出會黨姓名謂之土匪則非籍隸本境而其爲害則較之馬賊游勇會匪土匪僅止二三人者而有甚焉其人數旣多器械旣利則擒獲不易其鄕貫旣雜則追捕無蹤卽如目前解州盜案幸而兵役促之河于始克陸續全獲若在平原必已大半竄𨓜而悍盜兼爲窩主之姜汰榮就縛以後依然遁去歸綏道温圪齊等處盜案賴有大隊樹軍防營窮搜山後始獲數名然盜首張均等尚未弋獲若羈禁解勘旣恐難免疏虞　不在劫所行誅亦不足以昭烱戒擬請嗣後晋省盜案如有執持刀械火鎗者衆至三人以上者糾劫三次者糾刦致傷事主者拒捕傷人者入城行刦贓數較多者窩綫分贓至二次者有一於此卽由該州縣錄供通禀撫臣查核情形批飭該管道府前往提訊供認確實暫准就地正法如距離管道府較遠者由省泒委道府大員前往提訊供証確實亦卽就地正法均卽隨時奏咨緣此七項實與部議馬賊游勇會匪土匪案情重大諸多情節相等則辦法亦應一律設過事拘牽必致因噎廢食俾盜風止息再復舊制如不在部議原定諸條及此七項之內者仍照例解勘其尋常盜案而距省寫遠者仍照此次部章辦理如此明列條目則奸暴旣可知儆而州縣亦不致含糊遷就上下其手與部章防濫殺重民命之意正相符合抑或遇有糾夥持械搶刦兇暴衆著者暫准酌量情州卽比照土匪馬賊游勇一律辦理無庸分別條目統俟部臣核議夫弭亂於旣兆不如防患於將然以晉省近　輔臨邊而盜風日熾若不極力懲遏則南路爲他省匪徒所垂涎皆將以晋爲壑北路挽引朔漠藩部雜居尤多隱患養癰伏莽臣實懼焉竊謂撫良民則以熙媼寬平爲治懲亂民則以　斷疾速爲功地方官果能於訟獄賦歛存愷悌之心不以敲撲拖累使良懦困斃於無形則一省之中一年之內全活者己不下數百十人正不在稍緩此數十　暴匪徒之死而後爲愼重民命也臣爲晉省盜風日熾因時因地制宜起見所有力行保甲以資守助並請詳定就地正法章程各緣由理合繕摺奏陳伏乞　皇太后　皇上聖鑒勅部速議施行謹　奏軍機大臣奉　旨刑部速議具奏欽此○○左宗棠片　再准部咨江蘇省光緒六年　大計荐舉卓異江寍府知府趙佑宸心地篤實才乾老成應侯到京引　見准其卓異註册光緒七年五月十八日具奏奉　旨着准其送部引見等因钦此當經轉飭依限交代請咨赴部去後玆據江寍布政使梁肇煌詳稱查趙佑宸由鎭江府知府候補江寍府知府前因奉省三江發審要案多起及京控案件正在研訊定讞之時尚難交卸卽經詳咨展緩赴部在案兹查該府近又奏發京控案件並各省要案數起尚未訊有端倪未便遽易生手而要案審結又需時日勢難令其交卸查前江寍府知府蔣啓勛因有經手事件詳請咨展曾奉部文聲明不得過半年之限如半年外方　竣事應令據實聲明等因今趙佑宸咨展之案雖未奉准部覆第半年之限已屇自應照案詳請奏明展緩等情前來臣覆核無異相應請　旨飭部准將趙佑宸俟前項經手案件完結再行給　赴部引　見以符定例謹會同江蘇巡撫臣衛榮光附片陳明伏乞　聖鑒謹　奏軍機大臣奉　旨着照所請吏部知道欽此　○○頭品頂戴陜甘總督臣譚鐘麟跪　奏爲揀員請署知縣以裨地方恭摺仰祈　聖鑒事竊據甘肅藩𣳻兩司詳稱古浪縣知縣吳恩棨高補張掖縣知縣奉部覆准所有開缺日期業已報部在案查前奉部章甘肅升調補缺變通辦理無論何項缺出擇人地相宜之員請補俟軍務告竣另起序補班次各等語今古浪縣知縣係冲疲二項中　該司等查分發甘肅大挑試用知縣陳善年五十歲四川萬縣附生咸豐巳未科舉人光緒庚午科會試大挑一等經　欽派王大臣騐數簽掣甘肅領照到省試用年滿甄別以原官留省補用在案該司等以陳善明愼有爲請署古浪縣知縣實堪勝任人地亦極相宜會詳請奏前來臣查該員陳善才具明晰合無仰懇　天恩准以該員試署古浪縣知堪以裨地方如蒙　兪允該員係大挑知縣請署知縣銜缺相當毋庸送部引　見仍俟試署期滿如果稱職另請實授爲此恭摺具奏伏乞　皇太后　皇上聖鑒訓示謹　奏軍機大臣奉　旨吏部議奏欽此　○○彭祖賢片　再署江陵縣知縣葉樹南到任已閱兩年應卽改員往署以均勞逸查有靳水縣知縣多祺熟悉情形堪以調署據布政使主大經按察使蒯德標曾詳前來除檄簡遵照外謹會同督臣涂宗瀛附片具奏伏乞　聖鑒謹　奏軍機大臣奉　旨知道了欽此 
 
