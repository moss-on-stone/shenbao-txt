# 1896 - 335 - 4908449

 

Page 1

 
 
[新印四國日記四國志略告成] [  圖書集成局啓]  
　　四國日記一書爲無錫薛叔耘京卿奉使英法義比時所撰京卿於洋務素所精熟故能言之有物纖細無遺以視紙上空談者實有天淵之判至四明沈仲禮觀察弱冠時曾游歴泰西由英而法而德而俄所至必與彼國之王公大臣名儒碩彦游以故問俗采風必詳必盡著寫志略于沿革疆域文學武備物産民風縷析條分無微不至是二者體例雖各異而同爲留心洋務者不可不讀之書茲經本局付諸手民印以新式鉛板紙墨精善　校謹嚴刻巳告成分裝四冊釐定碼洋六角正請臨三馬路申報館帳房申昌書室隨意選購可也外埠則各處申昌皆有出售 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑揷架頓空茲復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[論盛京卿宣懷奉命督辦鐵路總公司事]  
　　地球各國之有鐵路也猶水之有支幹人身之有脉絡也支幹通逹則水無淤塞之患脉絡貫輸則身無疾病之虞此造化自然之氣機也國之有鐵路也亦然商賈之所輻輳游歴之所麕集星軺之所往返莫不於鐵路是恃至於敵國有警徵調防兵百萬之衆指日可聚尤爲國家之要務歐西各國近百年來莫不興造鐵路俄人西卑利亞之路由聖彼得羅堡以迄湳潮斯德指日可成直包中國北境而英由印度以逹西藏之大吉嶺法由越南以逹雲南邊界此二路者又包中國西南兩境合之海疆儼有四面受敵之勢論時事者莫不岌岌乎危之謂鄰國皆有鐵路而中國未有譬之善弈棋者卽不能爭先着亦不可無應着見兔顧犬亡羊補牢計未爲晩乃溯光緒六年劉省三爵帥上疏開辦鐵路因劉雲生副使抗言力爭議遂中止論者惜之以爲未至其時也厥後朝臣屢以爲言廷議决意舉辦由北逹南分爲四叚期以八年之工而以南皮張尚書移督兩湖兼辦鐵政自鍊鐵軌以免取諸外洋利權外溢計至善也七八年來鄂局所鍊鐵軌未知已足敷用與否而由北逹南之鐵路卒未興工僅自天津北抵山海關曁唐山開平等處小試其效未始非中國興辦鐵路之嚆矢也甲午乙未兩年中東之役旣竣言者尤以鐵路爲至要之務朝廷鋭意興辦顧議近期年而尚無頭緒則以由北逹南地歴四五省事權不一未得專任其責之人故也昨者恭讀電傳上諭有云九月十四日奉上諭王文韶張之洞臚陳鐵路辦理事宜請設立鐵路總公司保薦盛宣懷督辦等語直隷津海關道盛宣懷着開缺以四品京堂候補督辦鐵路總公司事務欽此不禁額手而慶曰幸哉從此中國鐵路之成可翹首而待矣夫以盛京卿之老成練逹卓著能聲十餘年來督辦招商電報等局歴有成效其於鐵路一事諒必胸有成竹自能措置裕如兹得王張兩尚書特疏薦舉自非知之極深烏能至是固宜上邀俞允特畀以督辦總公司之事權也鐵路之興自當以官督商辦爲至當不易之論今觀總公司名目其太旨已可想見至於股分如何糾集地叚如何勘定物料如何取資員役如何分委以及路成之後養路若何籌欵修路若何定期想兩尚書所臚陳必已摭其大要將來此疏發鈔定當中外傳誦爲本朝名臣奏議中有數文字卽或疏中有未及之處而盛京卿太邱道廣幕府多才將來詳細章程定臻妥善所願京卿虚懷以納之卓識以决之精心果力以成之清操介節以持之所謂非常之功必待非常之人者非京卿之謂歟或者謂事權旣重則位望宜隆朝廷旣畀以督辦總公司之任似當崇階特晉何乃僅以四品京堂候補也不知以官階而論則京卿本任關道秩正四品似與四品之京堂相將而以體制論之則京堂與督撫並行可以專摺奏事京卿旣膺此命自當特製關防與各省督撫文移俱用平行是固與督撫無異矣况總公司之任凡鐵路所經之處自北迄南俱爲所轄不啻綜四五省之事權而一之矣其位望又何嘗不崇耶若夫頭銜之烜赫則京卿固已有之又何加焉前此所聞南北各省督撫委員承辦及紳商願請糾股承辦者不一其人自有此旨則濟濟多才皆歸京卿統屬所謂青萍結緑長價於薛卞之門行見各奏爾能衆擎易舉則信乎中國鐵路之成可翹首而待矣又何慮異說之或撓其功局外之或掣其肘哉語云薦賢受上賞兩尚書其庶幾乎 
[本館按奉電音]  
　　昨日京師飛電傳來上諭二道謹敬譯登○九月十六日奉旨杭州織造仍著書正接管欽此同日奉上諭良培著充國史館清文總校欽此 
[西電譯登]  
　　廣州中西報登英京路打局來電云英俄法三國已商允照會土耳其國王請將國中政治大加整頓庶使亞棉尼亞人得以安居樂業緣日前亞棉尼亞人屢遭土人殺害故三國有是言也電報又云南美洲伊嬌亞多國之佳亞輝勞城猝被匪人縱火慘不可言焚燬房屋財物約值銀六百萬磅全城鋪戶幾至同付一炬洵屬非常之災也 
[津門寒信]  
　　天津采訪友人云月初新任直隸布政使司員梧岡方伯鳳林陛辭南下屈指重陽前後可抵天津地方官聞信之餘亟預備行臺以便薇旌暫駐○前雲南楚雄府知府裘太守祖誥原籍河間邇者奉諱丁艱由滇南扶柩遄回安葬月初行過津郡恭請王夔師題主○下園土地廟左近民婦王于氏年逾花信一索得男挈印提戈計經三歲去冬再孕忽患怔忡夜不安眠心常驚悸至九月初又賦弄璋由是氣血大虧時被病魔纏繞不特不能起坐抑且衣食需人某夜斗轉星横四邊人靜突匍匐至牀下拔𢹞出戶躍入水中幸旁有弄潮兒聞聲出視見未沈下援之誕登審視之則固洛陽女兒對門居者也乃倩其妻伴送歸家叩其覓死之由模糊以對意者病苦難捱故欲自尋鬼趣乎至謂由寃鬼索命而然則僕固阮瞻一流人不敢效東坡之說 
[示和民教]  
　　廣州中西報云西教士遠來傳教不啻中國儒生游學與人爲學之意入其教者不拒出其教者不追彼非必援儒入墨也而我中國人入者主之出者奴之入者附之出者汙之且不特奴之汙之以爲非我聖教中人動與爲難此各處閙教之案所以月起而日甚也前月二十四日有英國教士經行廣州西門外第六鋪適該街中建醮禳熒觀者人如山海教士厠身人叢進退維谷遂被路人推擁加以辱駡醮臺上復有喝衆逞兇者街中練勇置之不理後經南海縣照准英國廣州領事函開該國教士被辱前情出示曉諭各街嗣後如遇洋人毋許以非禮相干以敦與國和好之意兹將原示附錄於後南海縣正堂黄爲出示曉諭事照得現准英國廣州領事官法函開八月二十四日有本國教士行經西門外第六鋪適值該街建醮人多互將教士推擁辱駡不容前行醮臺上人喝衆逞兇街坊壯勇置之不 
 
 

Page 2

 
 
理等情函請飭傳該街值事到案嚴懲并通諭建醮各街遵照等由准此查各街建醮最爲粤省敝俗前經大憲嚴禁無如言諄聽藐積習相沿牢不可破夜則通宵逹旦火燭堪虞日則麕聚蜂屯人多擠擁宵小乘機綹竊往來阻礙行人雜沓喧譁每易釀禍合行出示曉諭爲此示諭城廂内外各街值事及更保人等知悉爾等須知建醮本于厲禁且觀醮人衆最易滋事嗣後遇有洋人經過醮塲該處更練壯勇卽應妥爲彈壓保護毋得任聽閒人擠擁辱駡以期中外相安倘觀醮人等不服彈壓許值事練勇將閙事之人扭禀解究惟不准妄拿無辜是爲至要如該值事及更保人等有心容縱嚷駡坐視不理一經洋人照知本縣定卽飭差傳提到案從嚴究懲决不姑寛其各凛遵毋違特示光緒二十二年九月初一日 
[謀叛被擒]  
　　廣州中西報云潮州近日出有巨案一起言之殊覺駭人緣八月初六日汪把總子良奉上憲札飭密往潮州竹木門外某烟館内捕得三點會黨八名皆長樂籍人會首李細招招審訊之下供稱匪黨在潮州鳳凰臺拜會結盟業已數次黨中人俱客籍約有數千人至於潮州人一概不收恐其出首洩漏也擬俟訪有能幹之人始請其入會現尚未得其人當拜會時曾約明候鎭平縣建造天主教堂之日卽行動手并聨絡平遠縣會匪魏元之同時舉事旋在李之寓所搜出狂悖字樣其中章程約列三十餘條又搜出畫紙二張其一畫一城門旁有二屍城門上寫木陽城三字其一畫一厦屋似是祠堂下亦寫狂悖字樣初八日卽經道憲單提李細招招一名訊問李又供招渠係會中第二名其總會首現尚在長樂招集黨徒云 
[遼東秋夢]  
　　營口采訪友人云海城縣楊逸山明府升補軍糧同知新民同知馬源濵司馬調補金州同知營口電報局委員王芷棠大令調辦蘆臺電報局務所遺營口電報一差委楊勉貽才尹接辦已於九月初二日到局視事矣前分統鎭東三營何子寛大令交卸營務後行抵營口關道卽委辦海局稽征税務兼發審差○前報載吉林某太守雇得鏕師偕幕友赴某處行至鐡嶺縣境被盜行刦殺斃一案兹悉事由某客由吉林運金砂人參鹿茸等貨至營口其鑣師雇自福順鑣局半路水阻不通改而乘舟南下路遇太守王姓及幕友秋姓乃素識者因之結伴同行某晩泊舟距鐵嶺縣城十數里之某村落突有盜匪扮作官兵爲首者藍頂花翎餘亦戰裙號褂一擁而上喝令開艙查貨客未及防備羣盜卽登舟砍斷篷素鑣師固老於江湖者心知有異急持槍轟擊羣盜亦開槍拒之鑣師身受槍子傷一處行裝均被刼去幸所裝參茸等貴品另在一船先已駛出一里外得保瓦全附近某防營勇丁聞有槍聲尋蹤而至遥開數槍以示威武太守正出船阻止忽被羣子擊倒秋姓向之理說勇丁竟不分玉石連斫兩刀事後營官勒令秋姓認太守被盜所殺秋姓堅不允從不知此案將如何定讞也然勇丁之横行不法已於此可見一斑○營口向駐守尉及巡檢各一員蓋以其地距牛莊只陸路九十里距海城祗三十里地甚繁富商賈雲屯故不得不設官分治也昔時海舶可直逹牛莊故至今南省尚稱營口爲牛莊實則地分兩處營口設有兩典當鋪當日兵占據之際先被銘軍搶掠繼遭日人蹂躪巨萬貲本幾致蕩焉無存至本年七月初海城縣出示令典商將所失貨物照三成折價賠償雖質期已遠者亦只准除去一年二分利息至新質下者則照月數扣除遠近鄉民立時聚至數萬人粉紛持票來取典商無從措手致被擁至旗署旗員向鄉民婉言開導無如衆口嘵嘵幾致釀事故不得已拘爲首之數人送縣核辦鄉人未受絲毫實惠反致廢時失業匍匐公庭殊不值得也○奉天所産野蠶絲向來薈萃於蓋平海城岫巖三處南帮絲客皆於此收買自行打疉成包運至營口裝輪船赴申江今年有天津人王韵清者與海城人王朗泉赴盛京戶部捐領牙帖開設絲行按照章程凡鄉間貿絲者須由行轉手方准售與絲客與前之自相貿易情形各不相同矣 
[之罘山色]  
　　烟臺訪事人函云滋大洋行碼頭旁有空地一區日前聞准俄人於此修蓋房屋今悉此說並非子虚鳩工庀材已將起造廣厦矣○登州府城前爲倭人肆擾望樓城雉多被砲彈所傷凋殘之景不堪屬目近經縣令楊邑尊勸諭紳民捐資葺補以壯觀瞻而資扞衞亦守土者所宜然也○初三日夜塘子街某鋪廚房失愼幸施求得早未兆焚如後詢悉由竃下遺火所致曲突徙薪有執炊之責者何不加意留心乎○東省練勇雖經裁汰而衝要之區駐紥留防者仍復不少近由撫軍委派大員隨處校閲聞於上月廿七八等日已由省垣起程想不日卽可蒞止矣○月之初八日晨炊後忽聞隆隆之聲震動山谷嗣悉係西國兵船在口外演砲越國過都而猶勤操練宜乎雄視一切也○有一種無賴形同鷄肋之弱臉似牛皮之厚日徜徉於娼寮妓館中見有塲面闊綽者則脅肩謟笑趨承恐後見有可欺者則借端索詐以爲一家八口終日三餐之用前經道憲劉觀察開列姓名出示查拿始爲斂跡奈日久玩生復萌故態現任道憲錫觀察聞而惡之重申禁令惟前次有四十餘名之多今則祗在二十名左右豈若輩果有改過遷善者歟蓋道憲但擇其尤著者爲懲一警白之舉不欲吹毛索瘢過於苛察所以養其廉耻者至矣○月之初九日重陽佳節商民人等皆於是日相約登高終年勞力片刻偷閒誠樂事也惟染作坊生意必歇工一日置酒高會痛飲狂呼據云是日爲染作祖師葛仙翁誕辰夫仙翁以抱朴稱號而門下弟子多操青黄紅緑之業者師弟之間何風馬牛若是○廛市繁華所居房室必極高大向之湫隘囂塵者今則競尚重樓傑閣而以烟館爲尤極美奂蓋欲招引芙蓉城中人向此中小作勾留不得不如此也兹聞塘子街某烟館新造樓屋一所大有王子安所云飛閣流丹下臨無地景象誠爲彼業中首屈一指烟霞勝侣欲作元龍高臥者其亦於此振衣而登乎 
[秋風亭攬勝記]  
　　宜昌采訪友人函云鹽局惲觀察之介弟日前由省城附楚恭小輪船抵宜外間傳聞查辦事件又云奉差上川未知孰是該輪上又有武弁一員兵丁數十名實係來宜解税餉下省者從前後月送餉均雇用民船近以江水甚大税餉係屬要件是以令楚恭解運以期穩妥無意外虞云○陰雨連綿昕宵不斷諺所謂開門七件事者無一不異常昻貴聞有南米船數十隻停泊大溪口及虎牙山地方只待天氣一晴江水下退卽可來宜米價似可不愁再貴矣仰首蒼蒼何但使屏翳揚威而不令羲和廻馭耶○夏秋之交亢炎過甚居人只圖凉爽莫不露坐深宵或竟有設榻竹陰作臥看牽牛織女星者久之深入黑甜不覺露華浸骨二竪子卽乘此而入故近日病症甚多懸壺市上者莫不如山陰道上應接不暇然究非扁鵲不能窺見人之臟腑以施其折肱之能亦不過投以疏散之品而已○江水退後羣以爲河伯不復揚威矣不料一波未平一波又起忽漲忽落仍不能浪息瀾安猶幸前此水勢早經消退否則眞有不堪設想者市上生意因之極爲清淡卽小菜一項亦無可買蓋園蔬先被乾壞後被水淹生意盡矣欲齩采根者并菜根亦不得齩奈何 
[潯陽絃韻]  
　　九江訪事人函云西門外慶錩廣貨店主盧少坡被地痞傅陶崔三人僞造字據向店索銀二百兩經盧送保甲局究治局員羅海源少尹訊之傅聲稱字據係盧之妻舅陳義彬所與已交還焚化矣少尹大怒謂爾等狼狽爲奸形同索詐殊堪痛恨卽飭傳陳義彬到案陳供稱此字係故父遺下而陳之母忽來案禀稱並無其事兒子不法請懲少尹喝令重責二千三百板枷號示衆字據塗銷○湖北人朱海年在潯城貿易娶桂氏女爲室妻舅桂丹墀不務生業時向索借朱悉應之前月朱有事赴滬丹墀又往索借不遂所欲暗使其妻黄氏吞烟盤踞幸同居有李道生者藏有急救吞烟藥爲之灌救得以一吐而蘇不意氏父黄選賓以李爲多事糾帶男婦多人反將李之什物打毁一空鄰舍大爲不服遂將黄等送保甲局懲治羅海源少尹訊問之下黄稱有錯少尹念其老免責餘人分别懲治飭令賠償毁物并出具以後不得滋事甘結完案人咸推少尹爲廉能焉 
[鴛湖櫂歌]  
　　嘉興訪事人函云恒益酒店主某至同業某店閒玩同業皆年輕之友卽取酒欵待之轟飲多時不覺銘酊辭别出店行至菩薩橋相近立足不牢滾入河内幸經人拖起否則難免滅頂之兇矣○本月初十日桐鄉縣李邑尊懸弧之誕文武官紳咸往道賀邑等亦盛設 
 
 

Page 3

 
 
華筵以相欵洽往還輿馬絡繹於途誠盛會也○南門内報忠埭蓮花橋某剃頭店於前晩設局聚賭後經人入内查拿諸博徒遂一閧而散聞該店設賭已非一次何愍不畏法如是耶　 
[之江冠蓋]  
　　杭州訪事人函云下三叚保甲分巡候補主簿蒯少尹廷燮現奉藩憲委署長興主簿本月初二日銷差所遺保甲差務已由臬憲委候補縣丞魏二尹觀瀾接辦○紹郡聞家堰釐局總辦李大令文慧現屆期满由牙厘局憲札委大挑知縣范大令澤溥接辦○請補歸安縣朱逹夫大令現奉藩憲飭知先行署理大令卽於初九日禀辭赴任○浙省鑄錢局需用銅斤由申採辦陸續運杭以資接濟刻下防軍局憲委楊大令蘧前往運解以期迅速云○調補浙江温州府王雪廬太守琛日前由閩給咨來杭禀到現奉藩憲札飭赴新任太守隨上各大憲衙門叩謝聞太守於十四日起程由下碼頭乘坐小輪至申換搭輪舟往甌履新 
[一牟利異想]  
　　杭州訪事人函云吉日良辰屈指一年不可多得本月十一爲周堂良日杭地居民於是日嫁娶者計有二百餘家城中執事行中僅有彩輿一百四十餘乘因向蕭山紹興等處賃來尚不足二百之數其尋常之家則俟他家新婦　與後卽用此轎迎娶而塲面闊大者必循俗例須於先一日亮轎以爲非此不利也有陳某者工於謀利素與綵結行中相熟知是日彩輿必至不敷所用預向各行包定上等新式之轎十餘乘先付定洋及至他家向行雇用欲求新色者已不可得乃向陳某轉賃陳於是高擡價值較諸常價或至倍蓰一日之間獲利二百餘元此項生意從未有人做過而陳獨異想天開大獲利益眞可謂工於心計矣 
[火未成災]  
　　金陵訪事人函云省城自夏秋以來祝融氏韜威息燄閭閻頗覺平安某夜更魚二躍成賢街吳姓家偶因尋覓失物執燈火赴廚下不料遺火積薪未及覺察致兆焚如燬去廚屋一椽幸卽撲滅並未殃及他所與左右居鄰亦云幸矣 
[署篆傳聞]  
　　鎭江友人來函云蘇松太道黄幼農觀察之太夫人於九月十四日駕返瑶池觀察當卽發電至蘇禀報丁憂刻聞官塲中消息所遺斯缺上憲擬檄飭常鎭通海道吕鏡字觀察署理而以蔡和甫觀察署理常鎭道篆之說然尚未見明　不敢據以爲眞也 
[滬上官塲]  
　　江寗府屬六合縣税課大使婁露山鹽尹光仁昨從省垣來申乘輿赴各衙署拜謁○前任浙省湖州府知府謙和庵太尊貴昨日因公來申假寓長發棧暫駐行旌午後登輿進城分赴各署拜客旋至上海縣署值黄大令公出卽由家丁擋駕 
[試騐火鏡]  
　　同文館算學生簫開泰赴督轅遞禀略謂月初趨轅禀辭卽赴上海自措商本製造火鏡鎔鍊玻璃現在上海高昌廟左近業已造成一具火力約在萬度以上用以鍊鋼鎔鐵以及升鍊炮架膠藥蒸取氣球輕氣煎熬上等極厚玻璃似覺頗有可用惟造爐需用不灰木現已專人到直隷永平府購買大約本月中旬可回諸凡一切定於本月二十日内可以完工伏乞委員騐試檄飭地方官彈壓以免擾累碍工禀懇察核等由奉兩江總督部堂劉批開查該生創造火鏡是否確資利用仰上海製造局劉道派委熟諳西法精於測算之員確切考究試騐據實復奪一面行縣查明彈壓等因劉康侯觀察奉批後卽遴委製造局提調王直刺世綬繙譯館委亷徐二尹華封水雷廠委廉華少尹備鈺前往試騐并飭上海縣派差前往該學生製造處彈壓黄大令已選幹差薛貴全順等帶同各副役前往照料矣 
[限催酒捐]  
　　辦理閔行厘卡卽補縣梁明府奉淞滬厘捐牙帖總局憲札飭籌勸西南各鄉酒作坊捐閔行等處各作坊均已認繳惟華亭縣境之莘莊及華上毗連之朱家行數鎭有恒源等五酒作坊藉口於松屬各處未曾辦齊遷延觀望掯不認繳梁明府恐悮要公禀復局憲經福觀察批示略謂此項酒捐奉大部奏准通飭籌辦現在各處均已遵繳未便任令久延藉口規避仰華亭等縣各照所轄境内之五作坊傳催限繳毋任再延致于懲治云云想恒源等酒作坊從此當不能再有推諉矣 
[准收鹵汁]  
　　殷商錢源茂措集鉅資在南橋鎭開廠收集鹵汁禀請地方官批准詳請鹺憲立案查沿海坼鹵之地民多煮鹽貿利松府各屬與浙之杭嘉毗連三屬監斤設官倉厫屯積不免有汁瀝出是名苦滷此種滷汁若任其流入地中或傾之河内旣不能汲飲而附近農田以之灌溉禾功逺致鹹損歴有富商設廠裝往他埠提熬特廠中每有夾帶鹽斤僞作苦滷偷税之弊故錢源茂已奉示諭令其小心收集勿犯以上諸弊致于查究云 
[演戲酬神]  
　　新閘大王廟自前年重修以來香烟鼎盛又添塑雷祖像並李總辦長生祿位相傳本月十七日爲大王誕辰由該會首集資雇天仙菊部演劇三天以伸誠敬紅男緑女如蟻附羶頗極一時之盛 
[捉姦捉雙]  
　　寗波人某甲向在大馬路升和洋貨店爲櫃夥性好漁色見婦女之往購什物者撥雨撩雲多方挑逗曾與某寡婦有染賃屋牛莊路第十八號屋内假片席地以作陽臺暮合朝離已非一日氏姑微有所聞屢屢規誡奈氏戀姦情熱置若罔聞前晩氏又往姦所其姑因卽邀同親友十餘人於昨日清晨六點鐘時撞門直入見姦夫淫婦正交頸而臥不覺怒氣塡胸袖出快剪將男女結辮一併剪下以後作何了結尚待續聞 
[竊犯病斃]  
　　竊犯王金寳經前讞員葛大令訊供枷責嗣因在押患病送普育堂留養醫治瞬息之間已經兩易寒暑詎該竊病入膏肓延至前晩竟登鬼籙由堂董函致讞員鄭大令請備棺收殮發壇標誌 
[縣案照錄]  
　　昨有張志成扭陸子新至上海縣喊控據稱小的前聘民婦張王氏之外甥女盛阿妹爲室有婚帖往現欲擇吉迎娶不料張王氏頓悔前言將女藏匿向論恃蠻是以將媒証陸子新扭案請訊等語經值日差據情入署禀明黄大令飭卽交差看管候訊核辦○德商咪吔洋行欲於浦東踵設火油池棧黄大令擬往會勘已誌前報昨日上午大令傳齊書役人等出城由南碼頭渡浦至廿四保廿一圖勘視該商租也至應如何辦理尚容續錄 
[英公堂案]  
　　包探秦少卿禀句容人巫啓壽在滬開設薙髮店其子巫阿三曾經娶妻毛氏因不務正業於夏間被啓壽逐出毛氏則依翁度日在某繅絲廠做工詎阿三竟於前日邀同流氓秦得林王阿福雇就馬車一輛候於路側見毛氏散工出外阿三卽上前拖入車中載至满庭芳小客棧中日邀烟鴇等人至棧觀看意圖賣去因毛氏不允至未成交當由啓壽投報捕房由小的往拘送案請究巫啓壽投案供係句容人開薙髮鋪巫毛氏是媳婦今忽被搶去欲賣旣經獲案求爲給領毛氏供本地人是阿三之妻今遭秦得林等突然搶去求究巫阿三供是受秦等之愚秦得林王阿龍同供是阿三自願賣妻而小的等被借去洋銀十元求爲鑒核别駕據情商之慈繙譯判將巫阿三與秦得林王阿龍等押候過堂覆訊巫啓壽巫毛氏隨堂候訊○秦包探又解積竊許阿增到案禀稱此人已三次遞解均係竊案今又來滬卽身穿之衣亦皆在鄉間竊得爲此解案請究質之許阿增供寗波人衣服都是自已做的並非竊取求鑒别駕得供判將許責二百板管押兩月期满遞解○包探施奎江禀稱楊樹浦一帶向多流氓昨有瞿阿海在路行走被沈滎滎突然用刀戳傷右臀右腿等處當經瞿友顧海林扭住送交捕房爲此解案請究受傷之瞿阿海現在醫院醫治據言傷勢沈重恐有性命之憂不知五禮拜内能否痊愈顧海林供本邑人瞿阿海是小的之友被沈戳傷故代報捕獲送請究質之沈榮榮供亦本邑虹口人實被瞿毆打無奈出刀恐嚇意圖脱逃不意悮傷如今只求恩典别駕以瞿旣受傷著卽將沈榮榮送縣訊辦○二百二十九號華捕解陳阿桂到案稟爯其人昨在勞合路左近將婦人俞阿多拉住任情調戲俞極聲呌喊由小的拘獲送究俞阿多供稱昨 
 
 

Page 4

 
 
從繅絲廠工作而回被陳扭住說長道短小婦人大聲喊救經巡街華捕拘案求究陳供寗波人與該婦素識昨日途遇故與閒談並非調戲别駕着笞責一百板○包探倪順泉禀稱過犯尤才桂前經遞解今又潛來拘案請訊尤供以後不敢再來矣别駕着責一百板仍行遞解○西捕禀稱昨有流氓衞阿寳喬仁卿二人攫取馬夫朱桂林之洋六元銀表一隻當經朱告知往拘惟贓洋已不知在何處今特遂案請究朱桂林投案供爲馬夫被攫洋銀今旣獲案求爲究追衞阿和供爲鋸木匠喬仁卿係小的之夥不敢攫取洋銀實被悮拘叩求恩典喬仁卿供與相同惟求鑒核别駕以流氓肇事最爲可惡判將衞喬各枷一月示衆○包探趙銀河禀稱陸阿炳原是過犯曾經遞解今復來行竊衣物等件經小的拘送質之陸阿炳供寗波人實因原籍不能存活故復來滬如今只求恩典别駕判責一百板仍遞原籍○包探孔阿才禀稱昨有楊子榮向烏利文洋行用人龔士林處滋擾經小的拘獲送究龔士林供楊子榮本是車夫因其貪懶停歇不料竟來滋擾楊子榮供不敢滋事叩求恩典别駕以情實滋擾判責五十板以儆○二百五十四號華捕拘解馬夫朱順昌到案禀稱此人昨日駕車在途與他車爭先違章故拘送請判别駕照章判罰洋五元充醫費以儆 
[法捕房案一則]  
　　昨報吉祥街某竹布店失去竹布一箱將江北人某甲拘送捕房請究一則兹悉此案業已破獲失布省係粤人某姓在三洋涇橋開設竹布店竹布一箱計共三百十六疋報關請騐時被歇夥某乙在傍窺伺待貨騐畢卽雇小車一輛推至新北門另喚野雞挑夫扛至老北門相近又雇别車至八仙橋長浜寄於揀湖絲之姘婦某氏處事爲地保所聞扭至局内擬請局員訊問適法包探跴緝至此請卽帶回捕房歸案辦理該夥將竹布十疋送與姘婦其餘均在英界候吊到原贓解堂訊究 
[順屬勸捐棉衣弟四]  
　　逕啓者近聞畿輔一帶災民愈聚愈多轉瞬冬令冰天雪地之中禦無具雖已赶做棉衣褲四萬件計二萬套仍不克遍處分給其最苦者蓆棚樓止之人夜來殭臥其間朔風凛冽勢更難堪昨蒙楊藝芳觀察來電囑將各紡紗廠所捐之飛花除棉衣内以二白新花四六攙搭重釋外其餘之飛花以棉絲網成被胎每條用花五斤計四尺闊五尺長約可成做被脱一千條已遵照赶辦藝公思慮周密從來勸捐棉衣未有顧及夜凍者眞一片婆心也感佩無已[  上海三馬路源通官銀號義振公所嚴信厚謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[南市二則]  
　　大東門内恒裕泰紙店内前日有漏捐表心紙十六梱裝在小車上行經十六鋪被貨捐局巡勇瞥見已詳前報兹悉該店主孫某昨日投局自願罰捐云○江北人李長生以掮木爲生前日在十六鋪竊取鄉人某甲之鞋意圖脱逃當被甲瞥見扭住飽以老拳並欲送局究辦經人解勸始縱之使去 
[美界捕房紀事]  
　　本邑人王甲王乙昆季行也同居虹口武昌路甲名杏林勤儉持家頗堪温飽季名東海尤類其兄之爲人漸入下流與痞棍無異杏林素不以弟目之某日乘杏林工作商同流氓劉阿林潛入臥室竊取綢布皮衣十餘件付諸長生庫中得錢俵分以作嫖賭之費事後杏林查知底細恨深刺骨訴諸捕房昨日午後捕頭派包探石金榮將東海及劉拘獲詰問之下直認不辭爰押候原贓解送公堂請辦○寗波府屬某邑人尤福林積年老贓也上月初旬破獲到案經屠興之别駕遞解回籍兹又潛來滬上竊取百老匯路日升里某姓家布衣若干件旋由四百六十一號華捕拘入捕房捕頭令押候解送公堂請辦○昨日清晨寗波府屬某邑人藩阿喜潛至漢壁禮路某木作内竊得棉被一條行甫數武卽爲包探倪順泉緝獲解入捕房捕頭令解送公堂禀請訊究○馬夫邵慧卿僑居四拷脱路第五十一號房屋昨晨將衣一襲懸掛壁問被江北某邑人陳紹餘携之而去邵查知其事奔告捕房捕頭派包探竇如海將陳拘獲押候解送公堂禀請訊辦○晉平小輪船下椗蘇州河曰大橋左近前日下午將啓輪時烟筒中濃烟噴薄隨風四散北蘇州路某洋房近在咫尺房主某洋人惡之喚二百十一號三道華捕至令將舵工某甲拘入捕房捕頭以其並不犯事碍難懲辦因卽釋回諭令從速將船移泊○蘇州府屬某邑人葉陸氏僦居漢璧禮路永祥里第九百六十號房屋置臥榻於樓上而以樓下餘屋轉租與縫工某甲前晩不知何故與甲忽起爭端旋復揎袂搯拳各矜勇力致氏目珠被甲擊傷負痛奔告捕房捕頭令自行將甲扭案以便解送公廨請懲○前晩有一小車裝載衣箱等物甚多行至黄浦路一百五十四號華捕見其並無人押之以走　有逃失情事因卽帶入捕房捕頭令押候貨主認領○前晩西人某甲飲酒過醉行經篷路胡閙不堪經一百四十一號印度捕拘送捕房捕頭　押至昨晨開釋○前晩吳淞路第十一號洋房某西人家細崽某甲行至漢璧禮路菜市了不避人任意小便經二百六十七號華捕拘入捕房捕頭令照章覊押旋經其主爲之保釋 
 
 
