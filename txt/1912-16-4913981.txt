# 1912 - 16 - 4913981

 

Page 1

 
 
   
 
 

Page 2

 
 
評論 
[淸帝遜位問題]  
　　和局之談判亦數月矣每遇一次停戰期滿北廷必有一次退讓之問題出現上次停戰期限將滿時即有國會解决政體問題之發生此次停戰展期告終時又有淸帝决意遜位問題之傳說此其心果誠意求和耶抑亦藉此以緩我北伐之師耶殆非吾人所敢知矣 
　　雖然國會解决政體之一語非明明出自袁内閣署名之淸旨乎曾幾何時而唐使忽公然撤銷矣國會解决政體之問題旣定則所謂會議之日期及其地點亦枝葉間事耳果何必借此以爲悔議之階電牘往返屢磋議而屢不成陽爲鄭重輿論之地實隂以遂其緩兵之私况政體問題旣曰公决則其選舉之法規召集之手續與夫日期地點之規定一切自宜出於人民之公意民淸之協商初何得據一方面之旨趣强執爲必行之法典耶夫以兩代表之公同集議爲非而反對之中悔之使民淸之和議有退步而無進行必沾沾焉狃於專制之積習而以北京爲發號施令之地嗚呼折衷輿論之謂何殆亦所謂司馬昭之心路人皆知者耳 
　　語曰前事之不忘後事之師也然則今日淸帝之遜位他時果能絕無異議不再蹈國會問題之覆轍乎此亦今日事實上一問題也在我民軍素以人道主義爲指歸不忍塗炭生靈以章其神武與彼詐降取勝之淸軍誠有不可同年而語者矣况今日遜位問題較之昔日國會問題爲尤大當停戰展限期滿之時忽焉而有此不待國會解决即日遜位之宣言此亦迫於大局之無可如何而始出此遜位之策也但此後遜位時期之如何酌定優待條約之如何會訂退居地點之如何協商問題愈重大窒礙愈繁多苟有一端不愜於北庭無不可取以爲悔議之地此時之宣言旣以懾於民軍北伐之聲威不得己而承允安知他時不更借端反覆以爲延宕和議之階在袁内閣之狡詐亦多端矣寄語民軍諸當道愼勿因遜位之宣言遂欣欣焉以和平解决爲可望而北伐之師可倖免也 
　　更正昨日停戰罪言篇第十三行彼其心殆己反對共和一句爲手民所誤排作彼其心殆己絕對反對共和者絕對字者字俱衍文特此更正 
要件 
[常州伍逹呈敎育部總長各省都督學務議二（議社會敎育之重要）]  
　　曩嘗與日本某政客論日本進化史則曰日本之有今日譬之煮飯以急火成之有味哉其言也今試反觀吾國普通敎育之成效且勿論年長人民有國民常識者果佔百分之幾今日而欲造成東亞偉大之强國非以急火煮成其道何由是以組成國家之要素學校敎育居其半社會敎育亦居其半欲提倡一邑之學務應以社會敎育開其先欲圖敎育之進步發逹應以社會敎育促其後當茲大局初定之際欲鼓勵各地有秩序之民氣蠲除無意識之紛擾更非社會敎育不可竊謂新政府對於全國敎育之計畫除一方規定學校制度外一方亟應注重社會敎育特籌欵項實力施行惟各種方法同時並舉不特財力有不足抑亦事實所不能茲謹酌擬辦法分别先後陳述如左 
　　甲目前必要辦法 
　　一各州縣就行政經費或地方公欵内先行籌措一千至二千元辦理臨時共和講演會以優等俸給延聘富於學識長於辯才之講員任之在本州縣境内流通宣講兩月或三月並附巡回圖書社選備圖書報紙隨地縱覽能兼備活動寫眞幻燈以爲輔佐品者尤善按每縣須費一二千元當此財力極絀之時安得有此鉅欵聞者或訝其持論迂遠抑知各省州縣光復後軍政之費民政司法之費其數且倍蓰於一二千元未聞以地方無欵停罷且地以人民爲主體行政機關爲人民而設當此革新之初人民正以智識不足心志浮動致令地方政治不能進行故社會敎育實爲急中之急不能以無欵而作罷至宣講二三月所以必需一二千元者則以宣講一事至易亦至難非得富於學識而又長於口辯者任之則其効力不宏大欲收宏大之効力萬不能不需鉅欵蓋熱心義務之說可暫而不可久可偶然而斷不能普及也 
　　一都會及省會應由中央政府各省軍政府委任專員擬訂簡要辦法選定臨時講演資料督促各州縣從速實行並分至各地爲模範講演（未完） 
專電 
　　今日（舊歷二十八）袁世凱赴宫會商遜位問題歸途有人向擲炸彈一枚衞兵兩名立斃並傷警兵數人惟袁世凱倖脫 
　　今日（二十八）袁世凱行至東華門附近忽遇炸彈斃馬二匹袁以急逃未中要害兵士及路人受傷者頗多 
　　按此電係另一訪員所發 
　　袁世凱被剌後拘獲剌客四人北京大爲震動各街道均有兵士執鎗實彈防守 
　　滿親貴善耆載濤毓朗及良弼蔭昌壽勳等連日密議謀害袁世凱聞俟鐵良一到即將實行暗殺 
　　袁世凱今日面請淸太后率同淸帝遜位 
　　袁世凱請淸帝遜位以辭職相要挾惟淸廷仍竭力挽留之 
　　奕劻載醴昨日同訪袁世凱勸其暫勿辭職并商遜位一事 
　　袁世凱連日赴宫與淸太后籌商遜位事宜聞淸廷之意欲仍居北京袁世凱則主張移至熱河 
　　京中盛傳民黨將於今晚（十六）在京起事故一律戒嚴（以上北京） 
　　二十七日停戰期滿淸軍又與民軍開戰民軍獲勝進據祁家灣淸軍己向北漸退叚祺瑞由孝感退至信陽州 
　　由漢陽漢口退出之淸軍在河南　池襲擊秦晋聯軍聯軍不及備乃向西而退 
　　靈寶淸軍爲秦軍聲勢所懾退至函谷關復退守陜州現又退守　池 
　　升允統帶甘肅淸軍違約進行距西安府僅一百六十里（以上開封） 
　　張勳仍在徐州駐於火車之上車頭日夜生火不絕 
　　聞有大隊民軍己開抵距徐州二十里之某地 
　　南洋勸業會審查廳現改爲中央政府交通部農業館爲敎育部一俟修理工竣即當遷入辦事 
　　大總統新自外洋購到飛艇數艘安放大堂以備北伐之用 
　　寗垣聯軍中近得可靠消息北軍逐日率兵南下并有數處電綫己被割斷消息不通（以上南京） 
　　有運送船三艘巡洋艦三艘載兵二千餘名携帶野戰砲三尊機關槍八架今晚可抵烟台 
　　聞開至煙台之民軍將與山東第五鎭陸軍聯合 
（以上煙台） 
　　新舉浙江都督蔣尊簋（字百器）己於十五日接印任事（杭州） 
公電 
[杭州湯總長電]  
　　南京大總統各部長武昌副總統各省都督各軍統各總司令浙江省各軍政分府民事長轉各圑體鑒浙省公舉軍統蔣尊簋爲都督侵電己呈潛於今日交卸謹聞壽潛删 
[桂林軍政府電南京大總統鈞鑒各部總長參議院諸君武昌副總統各]  
省都督各軍政分府各總司令官均鑒謹率全桂國民恭賀新禧陸榮廷王芝祥叩鹽 
[安慶孫都督電]  
　　孫大總統黎副總統曁中央部總長各都督各總司令各軍政分府各軍隊長各府州縣行政廳均鑒今日補行慶祝元旦大典國旗煥采百度維新筠謹率所部祝大總統以及共和萬歳皖都督 
孫毓筠叩咸 
[南京浙軍司令部電]  
　　上海陳都督鑒安慶來電云徐烈士柩今日未刻到寗本部定明日午後一點起開追悼大會尊處是否派專車來迎於何日何時由寗出發淸即電復駐寗浙軍司令部朱綸删 
[寗波軍政分府電]  
　　陳都督鑒餘姚馬烈士靈柩今日由甬興輪船帶申請明晨派人照料寗軍政分府 
[桂林政學商界電]  
　　上海泰安棧轉趙竺垣先生鑒來函敬悉鄕人慰甚陸都督由梧起程王鐵老統兵赴鄂吾桂才財兩乏意見紛歧無人維持勢將糜爛盼公速回調和諸界保全治安桂林政學商界代表唐尚光陳智偉等公叩 
[徽州府議會電]  
　　各報餣鑒本籍胡君孝齡帶隊回徽己與本會接洽公舉爲徽州軍政長可資保衞滁兵己去分府取銷商民安堵請鄕父老勿念徽州府議會 
[烟台急進會電]  
　　各報館山東同鄕會鑒今早九句鐘急進會正副會長徐鏡心劉藝舟偕同志五百光復登州乞布告天下烟台共和急進會 
[陜西代表電]  
　　南京孫大總統鑒頃據字林西報載升允於停戰期内統兵數千己由長武至距西安百六十里之地省城危急萬狀現雖與袁世凱議和彼賊素頑萬難守約乞速發兵援救不但數千萬生靈引領翹盻且西北失敗恐難免於牽動東西大局也陜西代表甘錫澤高正中泣叩銑 
[又電]  
　　武昌黎副總統鑒頃據字林西報載升允於停戰期内統兵數千己由長武距西安百六十里之地省城危在旦夕現雖與袁世凱議和彼賊素 
 
 

Page 3

 
 
申報第三版 
頑萬難守約乞電派西路招討速援以救數百萬生靈陜西代表甘錫澤高正中泣叩銑 
[伍代表致袁内閣電]  
　　北京袁内閣鑒停戰展期此間輿論均謂係君緩南攻西之計本代表素童誠信不忍以不肖之心待人乃近據字林西報載前淸督升允率甘兵西下己距西安百六十里某西敎士陜州急電亦與略同輿論譁然預晋秦隴四省旅滬人士抗拒和議尤爲激烈閣下如果有和平解決大局之意宜速電飭升允退歸平凉原駐地並遵照原約科以違約進兵之罪辦法如何速復伍廷芳 
[長沙社會黨支部電]  
　　上海社會黨本部轉各報館敝處支部己於前日宣布成立各界異常權迎公舉湯君焱堂爲支部長孫君冀預爲副部長徐君遠爲總幹事請公布長沙社會黨支部 
[蘇州社會黨支部電]  
　　上海社會黨本部轉各報館蘇州支部昨日開成立會男女黨員三百五十人來賓千二百人江亢虎君裴珏珍女士陳翼龍詹天雁李融五朱純夫演說提議各事均通過蘇州閶門外利濟寺社會黨支部 
譯電 
　　據北京電稱停戰之約己於今日（十五日）滿期民軍現由武昌進攻孝感（淸軍大本營在此）復有運船十一艦巡洋艦二艘預備開往烟台其他民軍則分四攻進攻北京（倫敦） 
　　民軍政府逐日由津浦鐵路運兵赴北每日南京出發之軍約有五百名之譜（南京） 
　　黎副總統接伊犁起義之電謂該處民人業己宣布願隷屬於共和政府之下淸將軍被殺旗兵反對者亦殺之前任蒙古將軍則己投降該處治安一律恢復 
　　湖南各處頗爲安靜外間所傳民軍意見不和之說寔屬不確 
　　河南大局甚危恐戰事將向漢口進行現有淸軍兩鎭佔守其地（以上漢口） 
　　廣東敢死隊統領黄某其屋内忽有炸彈爆烈遂遭慘死（香港） 
　　民軍巡洋艦三艘今尚未至聞將於星期三日駛抵此間現巿間安靜如常城中滿懸民軍旗號港内泊有美國及口本巡洋艦各一艘（烟台） 
　　北京日本某報近宣載外國各銀行收存淸皇族及滿洲各大員之金數如下正金銀行一千六百萬圓匯豐銀行一千二百萬圓道勝銀行九百萬圓法國銀行三百萬圓德國銀行八百萬圓美國銀行四百萬固綜計共銀三千六百萬圓（北京） 
要聞 
[討論淸帝遜位問題]  
　　大陸報十五日北京電云今日夜半全城暄傳淸帝即將遜位豫料明日淸帝或將頒諭宣布此事 
　　或謂停戰期限之展是足爲遜位一事將延緩寔行之證蓋滿皇族中尚未一律議妥辦法也 
　　又電云外間盛傳宣統帝己决意遜位退居熱河且謂此舉在此數日以内卽可實行惟官場嚴守秘密尚不能得其確信 
　　袁世凱與淸皇族討論遜位問題業己密會數次尚未能議决辦法但據種種現象觀之滿人因屢受外界之壓逼其勢力己漸衰弱矣 
　　民軍最近提出要求淸廷遜位之條件己電告袁世凱由袁轉逹淸太后及諸皇族聞其内容淸帝仍可予以尊崇之徽號與外國君主並列且准其退居熱河祭奉先陵而皇堂之私産均當爲之保存惟歳給養贍金若干及旗民之生計均須由國會公决此時未便預定並謂以上條欵淸廷如不即允則將撤銷另議但以後提出之條欵决無如此優待云 
[共和大國平和成立之希望]  
　　近日北省漸有趨向共和之意日前直隷河南兩省諮議局會電孫大總統詢問三事（一）淸帝退位後能否袁世凱爲總統（二）共和國成立後接管淸廷所有北方軍隊能否不追旣往與南軍一律待遇（三）優待皇室及旗民生計能否先行協定條件 
　　孫大總統隨卽覆電略云臨時政府惟一目的在速定共和本總統受職誓言即以專制傾覆民國成立爲解職條件淸帝退位共和成立袁有大功爲衆所屬第一條件自無不能南北旣成一致轉敵爲友彼此解釋嫌疑更無不一律待遇之理至於皇室可崇以尊號給以年金而復保其財産旗民生計則各省正在籌議中若復拘牽小節反覆游疑抗億兆國民之心保一姓專制之位則必重聽解决於武力云 
[北伐軍嚇倒北京人]  
　　前日京奉路局有一等急電到京謂現有北伐艦數艘己到葫蘆島預登岸云云因此都人士近日携眷潜逃者又絡繹不絕 
　　刻下秦皇島湯河車站海陽鎭一帶駐有淸軍數千以防北伐民軍由該島登岸 
　　駐湯河之淮軍日前於該島附近之白塔嶺安設大砲多尊現該島口外駐有英國兵艦一艘 
　　又聞日　張懷芝急電袁内閣云現調赴秦皇島之兵己有二萬餘名　續進發袁卽電以民軍旣違約北伐俟登岸時卽迎頭痛擊 
　　淸直督陳夔龍因聞民軍兵艦將抵秦皇島葫蘆島等處乃於天津新設水雷總局以備佈置各海口水雷之總機關二十日己發出水雷多件交第四鎭軍隊應用并電致淸郵部鐵路總局請飭京奉鐵路預備車輛裝運此項水雷前赴各海岸要口安設然淸政府祗能防海口而不能防人心將奈之何 
[灤軍起義之眞相]  
　　灤軍起義以來外間傳說不一而尤以淸政府方面之言爲不可聽蓋其善造謡言每說出不近人情之事而無定識者則又時爲所惑寔憾事也茲將本館續得確實消息録之如下 
　　民軍起義以後淸兵來薄民軍奮勇擊之淸軍大敗獲其馬隊十六人軍械亦不少前後二役皆得勝利後因淸兵來者益衆且我民軍缺少大砲於是公决退至昌黎該地利於堅守子彈糧食亦足應用專俟北伐隊到來即與聯合直攻北京然我軍寔未傷一卒所謂火車出軌爲淸軍所敗者全是淸人揑造以懈各地曫應之鬼計也 
　　又有直友函述灤軍反正時情形云自南北兩軍議和未成淸政府恐北伐隊在秦皇島登岸預先將駐紥永平府之第二十鎭反隊調撥十營移駐湯河一帶以備抵禦又調三營駐紥灤州以爲後援住北關外師範學堂内均歸王鎭懷慶節制惟營中各官長及其兵士皆受完全敎育外有政治思想聞北伐隊不日可到故亦預先部署一切以便臨時響應嗣又探悉淸政府欵項己罄本月軍需難給若不趁此建設獨立籌辦糧糈豈不束手待斃於是舉義之心乃堅惟姚標統向無智識且少敎育深恐日後被累竟於前數日私自逃走各官長見事機日逼遂於十二日先將旗兵數十人先行解散令其繳回軍裝每人給以十元以作回奉路費至十三日邀同州官及各局所紳商學界等在師範學堂集議宣布獨立并籌欵各事官紳商學各界皆表同情惟兵士口糧約一萬元急須籌辦嗣經州官鹽務所籌欵局三處熱心擔任此款以免商受累歡呼而散十四日正午十二時本城商民遂一律懸掛光復漢族旗號兵民各守秩序安堵如常并请輿論機關爲之宣布眞相以免政府又以土匪二字誣壓民軍施其隂毒手叚　　灤軍都督致淮軍將士書云諸大志士鑒久仰威名不勝欽佩愛國苦衷諫亦相同敝軍舉義寔爲冒味然亦以和議無成共和難望四萬萬同胞將歸塗炭十八行省尤恐瓜分萬不得己而出此萬死一生之舉凡我同胞莫不共諒貴軍將士素明大義無論何地與敝軍相遇想不忍同種自殘貽笑外人敝軍將士亦皆抱人不攻我我不攻人之義以保我中外欽敬爲民爭利之民軍義聲也且我軍平日所食之糧餉不可謂不厚亦不可謂不久而此旣久且厚之糧餉果爲淸廷所固有耶亦涓滴剥奪各同胞之脂膏而己以同胞之脂膏厚養吾輩於千日而不能救之於危急存亡之秋拔之於水深火熱之中是可忍不孰可忍此敝軍所以不敢貪生怕死畏難苟安者尤敝軍所以不敢緘默而不得不先與貴軍商榷者也倘能相助或確守中立他日大局平定協力禦外則寔中華之幸山河暌違人言失寔誠恐悮會致生惡感特此佈逹即請健安並希垂鑒（十六日午後發） 
[其二]  
　　又北京友人述州軍變情形云當灤州起義時不過六百餘人每人袖纒白布一方聞未變之先曾電政伍廷芳請參入民軍之列並請上海參謀部派員至灤以資輔助又同時電致袁世凱要求共和政體其出名發電者係施從雲邱仁等及初十日起事後紛至灤州車站要求站長開車至津祗准運兵不准載客站長未敢應允遂發電至天津總局請示而電線己被割斷不得逹遂允其所請特開專車裝運民兵向天津進行不意該處淮軍有探馬二匹探悉此情飛報該軍上官將雷莊車站附近軌路拆毁十丈二面出發兵隊防堵待火車行至雷莊時全車出軌民兵知軌路己爲淮軍所斷遂在火車内向淮軍開鎗淮軍兵械不利紛紛敗退而津京陸軍己到即開巨砲然此項巨砲祗能擊遠故附近之民兵皆未受傷而砲子皆落於灤州山上旋因巨砲無效又放機關鎗民兵知衆寡不敵不得己向後退走其未及退走者尚有上級官兵六名兵士三百餘名均被拘留看守旋皆棄械回籍再待時機 
　　又有友人由灤州來京告人云當晚三鐘有灤軍千人截留加車若干輛裝運軍火若干并將車站電報機器及電報局管事等挾同開車西來意在直抵京都不料行至半途軌拆車毁淸軍乘勢撲攻民軍與之交戰許久始以衆寡不敵而退然淸軍傷亡亦復不少并有統領一員受彈陣亡至十九日灤州城内尚有獨立軍一百數十名緊閉四門以爲固守計惟該城業爲淸軍圍困祇留東南一面意欲使其出走云 
　　灤州之事旣定王懷慶在開平古冶雷莊一帶大興寃獄凡剪髮者即目爲革命黨嚴行拘留十四日有由津赴奉之劉某李某在開平被捕十八日由奉回京之白某熊某在古冶亦被拘並將灤州電報局顧某任意殘殺淸軍之無人道往往如是 
　　淮軍駐紥雷莊一帶奸淫搶掠無所不至查灤西十里地之沈姓被搶搶後繼之以火又安各莊某富室被淮軍綑綁賄洋七百餘元始釋後又一淮軍至將其綑綁復賄洋五百元未幾又來一淮軍又賄洋三百元一人而三被搶其他可想而知矣 
[俄使進兵庫倫之藉口]  
　　前淸庫倫辦事大臣三多因庫倫宣告獨立初九日己携印回京近駐京俄國公使宣言庫倫本中國之藩屬地方現在宣告獨立本爲自謀幸福起見我俄人本不宜干涉奈有種種問題不能不有干預之舉動平日庫倫地方中國有辦事大臣辦理交涉事宜今該處大臣己去我俄與中國各種交涉勢必與庫倫獨立之稱王者直接不意庫倫宣告獨立後逹賴徒以佛事愚弄人民不理事務於中俄交涉尤置之度外率衆獨立旣不理事而相隨起事者又頗擾害地方勢不能不進兵前來彈壓云云其計誠狡其口誠辯我試觀共和大局底定以後俄人將何以對我共和政府者 
[載洵多財爲累矣]  
　　載洶炳權不過兩年而賄賂公行積資不下七八百萬刻因軍人迫勒捐餉有激烈對待等語因之大恐將其家財細數開列淸單呈請淸内閣發布以明其有毁家紓難之意然按諸寔數殆不及什一也茲將原函照録於下以博閱報者一粲 
　　敬啟者連日欽奉懿旨令各王公等認購公債用敢將所有私産和盤托出細繕淸單奉閱載洵雖不敢爲諸王公之倡然區區之心寔盡於此唯家産雖屬積有成數而一時究難盡易現銀祗得先行拜懇台端將此寔在情形轉知諸督撫諸將帥並求民政大臣轉知京中諸議事會董事會俾使載洵之心昭然共白於願足矣敬請勛安 
　　附列淸單己購愛國公債七萬五千元大淸銀行定期存欵七萬七千兩電燈公司股票四萬兩漢冶萍煤鐵公司股票三萬兩蒙養院房産一處一萬五千兩自建西式三層樓房一座連傢具電燈氣管鋪陳等項並隨西式花園一處球房一所約計價銀十三萬餘兩珠石金銀首飾等物可變價四萬餘兩金時表等物約值銀四千餘兩新式電氣車二輛價一萬元有奇新式大菜器具各種銀器等約價銀一萬餘兩除官産租地曁車輛馬匹衣服皮物書畫磁器棹椅繡片等不易變價者之外查以上十項共計銀四十萬零七千兩有奇合銀元五十七萬三千元有奇查以上數目即爲載洵之家産特縷晰開明情願易得現銀儘數認購公債以盡毁家紓難之義此外在外國銀行寔無絲毫存欵用特函爲聲明倘查有確據除請儘數充公外並願自行奏請懲處至信意揑造之人大半毫無依據意涉含混載洵甚願與之同赴各銀行質詢以白此心諸維亮察 
[淸談（東吳）]  
　　革命軍起義後以吳禄貞之死事爲最慘烈而其關係於我民軍之進行者亦最鉅 
　　吳禄貞旣抵石家莊即命正太鐵路站長備車運兵（其地爲正太京漢兩路之交點）站長故意請示曰向南乎抑向北乎蓋站長亦民黨中人以吳新受淸廷命恐其有變志故有此問吳曰此何待問自然向南但行軍之道須進可以戰退可以守宜更裝一車頭向北站長會其意車旣備復入内請曰即南行可乎吳倉卒不能答旁立者爲張之洞之孫卒然曰不往南亦可吳大驚止以目站長亦逡巡却退然猶以爲未至洩漏秘密也不意座右有某標統爲吳之通譜兄弟密奉袁世凱令來監察動者見狀疑之立發二密電至京而吳禄貞即於是晚被人暗殺矣 
　　此爲新自北軍中潛逃返南之某志士所言余聞之不覺髮指貲裂而起急問該標統何處人曰蘇人又問何名曰忘之矣余乃　然歎曰記者亦蘇人曾是我山淸水秀之鄕里而竟生出如此梟獍之人物耶宜乎老耄之陸潤庠輩屢電陳都督思取消獨立矣凡我蘇人均宜留意探緝該標統之姓氏而手刃之母貽我蘇人士羞 
 
 

Page 4

 
 
   
 
 

Page 5

 
 
　　中華民國元年元月十七日卽舊曆辛亥十一月廿九日共三張 
　　西曆一千九百十二年一月十七號星期三 
接要聞 
[灤州起事時之遭難者]  
　　凌鉞者河南固始縣人爲上海軍政府炸彈隊長往來京保各處此次灤軍起事凌實與焉被王懷慶所獲訊據供認不諱王云汝是革命黨吾所欲殺者是吾軍中之叛官不與汝事請去自便吾不加害凌答云吾所來乃舉事耳吾事不成必欲吾去非携汝首級不可彼此爭執不己王云果如此固執卽殺之以成汝名灤州軍官被殺六名凌其一也按凌年二十七歳爲天津北洋法政學堂五年學生今年上學期尚在該堂肄業也 
　　順直諮議局議員李津舟裴廷楹兩君因灤州變亂恐地方滋擾特來該局陳請善後辦法行經古冶車站被陸軍第二十鎭認爲民黨卽行拘捕該處紳商學各界以李裴兩君爲永平紳士極力禀保一面即與諮議局書云貴局議員被陸軍認作民黨捆縛拘捕鄙等竭力禀保曾禀請王懷慶鎭軍萬勿處置請貴局趕緊救治云云後又接李裴兩君來信云刻己稅難日内到局報告一切 
[贛省政要彚聞]  
　　贛省臨時議會馬都督在省時主張從速組織以便開議而表輿論高等顧問官吳介璋護理督篆亦抱馬督宗旨進行辦理惟手續極繁政事部長賀贊元與諮議局舊議員因上届提議贛路債案大起衝突互有意見有不承認舊議員之隱衷留學界以賀辦事仍屬專制帮助舊議員在諮議局開複選舉大會每縣選出臨時議員一人電告議會成立並以賀贊元把持政柄破壞共和電控於南京大總統發電之次日賀部長不肯承認把持議會之咎葉議員先圻又與賀部長爲同事不肯頂名控告即在此間報紙互相辯明冀博美名現聞馬都督擬以和平解決可告無事惟議會深恐後患預備設法與賀訴訟以求逹到推翻政事部長爲目的似此黨見益深恐非贛省之福也 
　　贛軍都督諭云財政一項關係軍事民政至爲重要非劃一事權萬難統籌全局本府有見於此特設立財政部以總其成近因各銀行存放欵項賑目未能淸結乃設臨時淸理財政處以輔助之此外一切勸捐事宜均歸公債總局辦理綱舉目張組織己臻完備嗣後軍警圑警倘未奉到本府命令均不得擅自在外查封財産及私自募捐以一權限而杜騷擾如有非關本管範圍以内之案件均須本人呈請本府核明辦理該軍營圑警等處概不許收受此項呈　並不得擅自拘案刑訊貽民間以口實自此次通飭之後該軍營圑警各長官務宜約束兵士嚴守紀律保全名譽倘敢違犯本府定卽分别懲究 
　　贛省光復以來城巿各處輙有一般痞棍胆敢揑造黑白指平民爲漢奸不分晝夜乘機索人財産或遇有孤弱輙敢誣良爲娼闖入人家希圖强佔搶刦似此不法行爲殊堪痛恨現經軍政府訪聞及此通飭軍警認眞巡邏從嚴拿辦云 
[閩省整頓實業]  
　　閩民政部移請南洋商會籌設勸業銀行文云竊維振興實業首重金融機關方今大局粗安中央政府行且有國立銀行之規畫而閩疆背麓面海相度地理正將　農工發逹之區金穴銅山前此所以視等石田者無供給資本之機關致不能收經營之成効查東西各國對於實業設備必有勸業銀行與國立銀行相對峙此項銀行專爲興辦農工業需用巨欵而設爲長期借貸得以不動産爲抵當且能募集勸業債劵與普通銀行性質不同故普通銀行以人爲信用而勸業銀行則以物爲信用如某種實業可期萬全成功而必待巨額長期之資本方能興辦者可由勸業銀行貸之以欵而不取重利故實業家得藉此以成其事而銀行旣得利子又能勸勉人民之勸業即萬一全年利子不能及五分之時可由政府補助之使滿五分利而後己是銀行終無虧空之一日也且所貸予之欵爲三十年或五十年之長期而實業家亦可賴此極力經營無半途而廢之患如有銀行臨時急需尚可發行勸業債劵查普通之社債劵額面不能過小惟勸業銀行之債劵能以五元或以十元行之利子亦較普通爲厚人民因額小利厚遂無不應募者是又不慮應急之無術也且普通銀行發行債劵時其總額不能超過股東所己繳股本之數而勸業銀行可以超過己繳股本十倍爲止有此等之利益何患一事乎不成况此種銀行不限於一區域苟力之所及可對於全國施行其所以奬勵農工振興實業者豈淺鮮哉各國地方實業之發逹與否亦趕此項銀行之有無此例惟資本鉅大約需百萬左右非藉衆力難期早成現吾閩光復伊始百廢待興勸業銀行似當速行設立貴會諸君子僑居海外廣見多聞具振興實業之思想勸業銀行與實業關係之處諒早在諸君子洞鑒之中敝部揣度情形相應照請貴會希爲極力提倡並祈開會招集同志完成斯舉其詳細辦法容再妥議續聞貴會倘表同情先祈見覆爲幸 
　　閩交通部通飭調查各屬商船漁船文云照得從前各廳縣所轄地方大小商漁船隻向有編列號數頒給牌照以便按號稽查而杜奸宄溷跡辦法本屬至善無如行之旣久弊竇叢生編號給牌己成虚應故事稽查騐照亦皆有名無實任官但知收取牌費胥役更復加索陋規種種弊端不勝枚舉由是奸宄之潛蹤旣無從稽察盜賊之肆刧遂層見疊出商旅船戶均大受其害現在通省航政旣歸本部統轄本部負有重責况當光復伊始庶政維新此等積弊尤宜極力掃除以期共享昇平幸福惟閩省地方遼闊各屬船牌辦法處各不同若非確切調查莫能詳知底藴究竟該縣所轄地面共有澳塢若干處現有大小商漁船隻若干艘編列何字何號船戶是何姓名曾否統頒牌照向分幾等輸完牌費每年可收若干作何運用牌費之外尚有何項陋規歳可收取若干其欵向歸何人經收稽查頒照各事向由何人經理應即由該縣澈底查明限文到拾日内造具細册並將牌照式樣及歴來辦理情形詳晰禀復以憑逐細察核通籌整頓並將經收牌費一切按月造册解部本部但期補救於將來不咎其旣往幸祈直言無隱切勿掩飾瞻徇 
　　閩民政部保護木商文云據杉木客商祥美和等來部呈遞意見書内稱商等入山採辦杉木由山徑逹溪危險萬狀卽或無事順流而下則有鹽商奸梢故意以破艘裝鹽少許觸木使沉私吞其承儎之鹽揑報而禍移木客呈請憐察革除切實保護前來查閩省杉木爲出産之大宗各木商採運來省實屬艱險異常如果鹽船有故意觸木使沉肆行揑報藉圖移禍此等弊害亟宜革除應即照請鹽政處通告各帮鹽船凡遇木客放排務須彼此距離行駛以免互觸滋生事端一面由部通飭延建邵三府曁所屬廳縣一律認眞保護以恤商艱 
[厦門近事種種]  
　　民政長視事厦防廳一缺公議改爲民政長請前同安縣陳子元大令到厦接辦己紀前報現陳民政長己於十五日到厦接印因厦廳衙門己被拆毁暫借同安公館作辦公處每月上下薪工夥食以省垣定章上五十元不敷開銷經叅事會公决除民政長廉俸外月支洋五百元由商會支付此外不得再收民間分文云 
　　北伐隊成立厦門自反正後一國三公棼如亂絲富者又一毛不拔因之財政十分困難迭議組織北伐軍均以餉絀中止刻由華僑及南聲報館發起己告成立報名以學生爲多計有四五百人 
　　僑商之熱心厦門各署局公欵多被司事捲逃故起事至今各項開支大半仰給南洋僑商計己六七萬之多前日又由周少甫君帶洋七萬元到厦僑商之熱心祖國誠不可及 
[粤東二要議案]  
　　剔除徵糧積弊十一月二十二號黄汝剛議士提出剔除徵粮積弊議案云此案經衆表决交貴會察查但事關剔除積弊不厭求詳謹就意見所及詳訂暫行辦法送請貴會審查付衆表决幸甚（一）辦法專爲剔除積弊起見現在稅則雖未規定可按照舊日稅則寔徵寔解仍由糧房經理以資熟手俟自治區成立協同襄辦以重國課（二）舊日各屬繳交藩庫原有一定稅則但各屬徵收多寡不同一則舊日官吏藉口津貼故浮收漫無限制恒溢出定原稅則過倍有奇（如南海徵糧約十七八萬而繳入藩庫僅七八萬）一則房吏承充州縣動索取公禮巨萬今此弊己革除一切房吏每縣宜酌定若干員優給薪費以資辦公（三）此次徵收凡舊日州縣中飽及房差種種陋規宜一律化私爲公以充公用所謂公者指舊日繳交藩庫寔數而言所謂私者指舊日州縣中飽及房差一切浮費而言（四）凡此次徵收之法以毫子爲本任一切色米條銀各名目一律删除以歸簡便（五）凡糧房徵收須由縣長派員監收或責成該管自治區協同調查但各屬陋規種種名目多寡不一須通飭各屬糧房將所徵銀數凡舊日公私所收入一切欵項除據寔造册報告財政部外另繕册一份送交省會以便查核（六）凡造册登記之法須刊一簡明表式先列納戶某屬某司某圖甲某土名某則稅若干畝次列徵收銀數不得混報總數（七）凡舊日納戶多有親赴糧房繳納者亦有由圖甲戶長包收繳騐糧房者并許該納戶隨時報知財政部及省會存查此係愼重公欵力除中飽起見如未及赴省報明可任便郵寄財政部及省會但須註明某屬某司某圖甲某戶某土名該數銀數若干及繳納日期以憑核對（八）舊日州縣向有魚鱗册存查除現在應行轄免積欠外此後再有抗繳及欠糧等弊仍由糧房禀明縣長分别懲罰另附列一册以備參考而杜混報其登記法與上同（九）現在各屬臨時自治議會勢必次第成立須由縣長知會該管轄自治區協同糧房調查襄辦（如未設立者仍由糧房一手經理）此次剔除中飽化私爲公擬將舊日公欵照舊由縣長繳交財政部其舊日各屬縣吏浮收私欵撥回該屬辦理地方自治一切事宜但一切房吏公欵須由舊日浮收私欵項下支給（十一）凡糧房徵收列册須分别舊日公私兩項收入數報明如公欵若干私欵若干分别列册不得含糊混稱總數除舊日公欵由縣長提交財政部外（指舊日繳交稅則寔數）舊日私欵由該屬自治區公舉公正人存貯以資地方辦公之用仍由縣長核明自治區若干匀撥以昭畫一（如設自治區可暫撥該屬商務分或鄕局）（十一）此爲剔除中飽化私爲公原於國家正稅兩無妨碍而自治區又得以辦理一切地方上事可以補官治之不及且兼任調查田土之責更足以補助國家正稅之收入此爲一舉而數善備之法（十二）省會各屬代議士對於本縣有維持自治之責對於本縣徵收多少均有調查之責不難隨時分寄耳目補助以策進行而求完善 
　　提議實行禁賭吾粤獨立以來大局粗定而賭博之風觸目皆是誠粤之最大污點也邇者警部再申禁約凡犯賭者施以猛烈之手叚蠢爾賭徒其或不敢仍前猖狹乎然在鄙人之意仍望其切寔進行勿徒事虚聲恫喝也夫我粤人生計者短絀時至今日誠不忍言矣商賈坐困工民輟業米珠薪桂仰屋咨嗟倘仍有賭博一途以剥奪其衣食之資粤民生機更不堪問爲今日計似當通飭各處民軍協助警兵凡開賭地方轟殺無敎至於離城各墟巿賭場林立爲省中兵力所不及者似非往日紳者所能禁止惟有責成駐紥該處民軍嚴行禁絕以靖地方大局幸甚吾粤幸甚是否有當仰懇議長發交審查提作議案如表贊同轉請軍政府施行贊成員李英偉林維亞 
[皖江之潮聲]  
　　皖省新軍經朱家寶解散於前軍械局又被潯軍搶刦於後所有軍械散棄民間爲數甚多除經機關處查檢收贖外所失尚鉅頃軍務部長桂君丹墀奉都督命令一面蒐討軍寔迅掃虜廷一面收贖槍械保衞治安業己出示曉諭無論何人每繳快槍一支給洋八元替管手槍一支給洋十二元附有子彈另行酌加否則一經查出定按照軍法懲治云 
　　孫都督自蒞皖後首先整頓軍政近以衛兵單薄殊不足以壯觀瞻特札委靳管帶熙臣在各營隊中挑選精壯數百人編爲兩隊勤加訓練以期成勁旅而資防衞 
　　懷寗縣城自治議員前因潯軍擾亂逃避一空現自孫都督蒞皖大局粗安所有進行事件亟須籌備而自治一事尤爲共和憲政之要務故各議員己先後返城定於本月十二號在前城自治公所重行組織成立惟吳張兩議長前己辭職茲經各議員公選宋君玉田爲正議長舒君兆華爲副議長仍以邵君國霖爲總董其所需經費公議仿照各州縣辦法均提丁漕稅欵十分之三以資應用 
[新浙江事物記]  
　　湯蟄仙之風趣湯都督受任以來兩月有餘調兵籌餉日夕憂勞茲因被舉臨時政府交通部長誼無可辭不得不交卸浙江都督之任己於前日將經手事件交代淸楚午後無事偷半日之閒偕王湘泉君赴湖上訪友看雪在杏花村小酌湯先生向不飲酒亦勉盡一觴日暮回城又略拼擋家務於昨日午後一時快車赴滬 
　　秋案之眞相秋瑾之獄舉世同悲當時一切案卷盡存紹府兵科所有越紳告密情形類皆茫然莫曉頃聞同盟會女會員石門徐寄塵君己密遣同志赴越將此項卷宗全行取出不日擇要宣布據稱告密者確爲胡道南領首惟其人己早槍斃其餘似可不問而毁墓主動之章介眉者尚居紹城業由紹軍分府拿獲將令其賠償當年損失云 
　　官産之淸理財政部照會各民事長文云案准官産經理局呈稱敝局係經理全省官産非僅指杭州一隅而言所有各府廳州縣官産均在經理範圍之内自應一律淸查庶足以資整頓而裕財源但敝局創辦伊始除各處緑營營産有前淸擋册可查外餘則無案可稽非逐一詳細淸查必致茫無頭緒然各府廳州縣如均須敝局派員往查不獨需欵浩繁且恐難收成效可否請鈞部移知各府縣民事長請其將管轄境内所有前淸衙署局所緑營旗地牧塲各官産先行詳造表册移送敝局以便再行派員携帶表册前往會同該民事長照册查明以便措理而免隔閡况省垣光復後各府縣次第宣告獨立署中卷宗并未散佚各項官産不難飭前淸承管書吏檢齊卷宗詳造淸册在各民事長不過按圓索驥毫不困難而敝局即可舉重若輕事半功倍設非如此着手進行固恐往查之員無所依據遺漏寔多尤恐各民事長以爲事不干己作壁上觀官産一途何能淸理殊非鈞部設立專局妥爲經理之至意至敝局長有負委任猶其後焉者也（中略）准此查前淸官吏向視淸理官産爲畏途一任民間强佔私種於國家收入虧損殊甚方今大漢光復百度惟新自非澈底淸查分别整理不足以淸界限而裕國帑惟調查之初事端繁雜端賴羣策羣力方能有成請煩查照迅將管轄境内所有前項各官産造具表册尅日送部 
 
 

Page 6

 
 
各省通信 
[東三省通信]  
　　賓州府大獄囚犯命盜各案積押一百餘人内有陸軍各營解送胡匪不下五十餘名在獄暗勾各犯約冬月初九日晚十餘鐘起事先擬撞碎獄門越獄而逃屆時因封鎖堅固急不易破遂將看内封之楊九齡毆斃並斃更夫一名經護獄兵丁知覺馳報許守立調警兵並捕盜營各警聞信火速至府署圍守大獄當各警未來時衆犯業將女封罪犯十餘名全行姦污喧罵之聲逹於通衢幸各警保護甚嚴此外乂絕無響應否則郡城商民不堪設想矣此役也警務長舜君率領警兵勇敢直前府署隊官劉麟閣持槍先上獄牆捕盜營外委李占元帶隊圍擊天至微明獄中喊聲方息各隊槍聲亦上有數名勇敢士卒進獄始將各犯綁縛釘鐐嚴禁看守於是絕大風波悉歸平靜 
[福州通信]  
　　民政臨時政府成立閩省應舉參議員三人前往元月三日由政務院推舉林森藩潘祖尋陳承澤三人林潘二君己在南京陳君係政務院書記官長陳君被舉後復由政務院推舉叙官局長劉君伯仁暫行代理書記官初六日政務院參議員受委任狀式政務院長彭君代都督演說有不爭到共和願三君均勿生還之語聞者莫不感動陳君即於是晚搭新裕赴滬矣 
　　船政局局長經都督府派船政頭班畢業生前充南北洋兵艦管駕林永啟充當又留學法國專門船政七年留學美國船政三年之沈希南充當副長至提調楊廉臣仍舊尚有日本商船畢業何則澐宋震二人所派何差容探再登 
　　福州有漁戶者浮舟爲家素爲人所不齒聞其先世係得罪於皇家因罰爲奴隷至今己數十百世雖有孝子慈孫不能脫其賤籍斯眞一世界大不平之事近聞有人欲具禀政務院請除該漁戶等賤籍使一切賦稅選舉與齊民無輕所重此事若行該漁戶等或有出頭之日非然者同是黄帝子孫而貴賤乃而懸殊寧非怪事 
[溫州通信]  
　　陽曆一月七號温州軍政分府曁各界假座師範學堂慶祝總統受任先由東甌日報館用彩輿迎孫中山先生肖像蒞會計男女來賓不下數千人均行脫帽禮水陸軍隊舉槍致敬三呼萬歳奏軍樂徐分府乃報告開會宗旨宗讀祝詞次東甌日報館代表黄儻夫君警界代表林幹臣君維民會代表郭寶玉君相繼讀祝詞畢西賓謝牧師道培演說次東賓田寬甫君演說日語由繆君代譯次東甌日報館周子由君林立夫君項任秋君相繼演說畢來賓奏琴唱歌次奏軍樂全塲均三呼中華民國大總統萬歳當即搖鈴散會是日會塲秩序極爲整肅當晚行提燈會軍政分府人員及巡防遊擊各隊商圑民圑及學生均於七句鐘齊集由小南門瑞安門循大街而行國旗飄揚燈光燦爛各小學校學生高唱慶祝歌舖戶燃放爆竹不絕日商亦送提燈三百盞隨行以表慶祝眞盛事也 
　　本年温屬各處歉收各鄕村爲自保之計不許運榖出境因之郡城米舖來源亦絕相繼閉歇米價日增一般貧民無不惶恐遂於日前邀集多人各執炷香至軍政府署求爲安插當經徐分府懸牌安慰衆始解散徐分府深恐演成閙荒之舉己飭米業公會及商會妥行設法矣 
本埠新聞 
[舉行祝典之尾聲]  
　　前日爲補祝中華民國元年元旦及慶賀共和民國成立大總統履任之紀念日閘北自治公所民政總局各區局各軍隊各圑體及商號住戶一律升旗懸燈共伸祝賀晚間舉行提燈會由自治所出發除軍樂隊消防隊商圑隊外並有各學堂學生曁童子軍等游行大街西街總局路新大橋路光復路朝東沿河至天后宫過鐵馬路寶山路王家宅等處路過各局均由警員等燃放爆竹排隊歡迎民國萬歳總統萬歳之聲如雷灌耳直至三點鐘回所始盡歡而散 
　　商界共和圑前日招集東川各帮曁各業代表在火車站對面該圑領袖嚴如齡君宅内懸燈升旗作樂飲宴來賓甚衆滬西商圑會友亦均赴會晚八時許北五區商圑提燈經過鳴砲致敬案客歡呼至十時閘北南圑會及全體提燈排隊而來共和圑即相率至火車站前排列歡迎並欵以茶點行相見禮高呼民國共和萬歳一時軍樂大作鞭砲齊鳴歡聲震地誠盛舉也是夜滬寧車站電燈至十二時始熄亦足見人人贊成共和之心理矣滬南改良學塾集益社第二分社於十五日晚補行祝典由經理單貽孫君幹事單菊孫袁頌豐龔坤臣三君偕同東區第二小學貧民小學萃秀小學蘭言小學育德小學育新小學全英小學有志小學舉行提燈會以伸慶賀學生二百餘人進小東門出大東門沿途高唱軍歌觀者如堵頗極一時之盛 
　　滬南商務分會商圑公會及救火聯合會等於前晚舉行提燈會繞行至滬南巿政廳時由巿政長製備新曆月份牌逐一分贈各會友尤覺興高彩烈 
[陶煥卿被剌續誌]  
　　會稽陶煥卿君在法新租界廣慈醫院内被人槍擊害命己誌前報茲悉捕房麥總巡聞警後即飭幹探查緝兇手並飛禀顧副領事咨請聶讞員同蒞該院查勘兇手出入痕跡旋至二層樓頭號病房内騐視陶君屍身騐得槍彈係從左邊頸項深入腦部未經穿出騐畢即由陶君親友備具衣　到院收殮 
[歡送北伐軍]  
　　商界共和圑因滬上第一師圑三千人北伐出發由副會長嚴如齡陸維　紀魯香君等購備毛巾三千條彩旂兩大幅以表歡送之忱並贈詞如下維中華民國元年正月口號爲滬上第一師圑先鋒隊北伐出發之期同人等從事商業愧未能親執槖鍵以隨諸君後謹備不腆聊用將意且繫以辭和議遷延袁賊詭計北虜一日不滅共和一日不成凡屬同胞皆所憤激而况諸君固以殺敵爲目的者哉吉日良辰風和氣淸軍容如荼天容如笑佳徵哉吾知一戰而捷直搗幽燕痛飲黄龍洵足榮也他時振旅歸來同人等再當洗樽郊迎以爲諸君壽行矣勉之其揚我大漢之光頌曰 
　　桓桓武士國之干城有三千人其惟一心劍氣如虹刀光似雪殲厭凶頑滅此朝食朔風凛冽堅冰初厚熱血潮勇嚴　胡　馬革裹屍壯士勿懼天不祐胡更何足慮亟稱爾干或比　戈勒銘燕支策馬　沱揮鐵如意酌金叵羅佳音北來以待凱歌 
[組織北伐鐵血圑之手續]  
　　北伐鐵血圑發起人王鼎君等現將組織軍隊及籌餉購械操衣章程於二十五日親赴金陵禀請陸軍部立案並請給發印諭以便回滬招募想能邀准也 
[製造局起運大砲]  
　　製造局李總理近接陸軍部黄總長來電謂金陵現有軍隊出發往北需用車輪大砲二尊並配子彈四百顆及銅引等件飭即起解等語李總理遵即配齊於舊曆二十七日裝由滬寗火車運寧交納 
[光復軍請撥紅藥]  
　　吳淞光復軍總司令李爕和君因軍中須用紅火藥二百磅特於二十六日派弁來滬呈請製造局李總理如數照撥 
[十字軍將次出發]  
　　十字軍全體軍人現奉滬軍陳都督命令開往金陵會齊各省軍隊前赴煙台繞道進取北京各軍人遵即預備行裝不日出發 
[軍人乘坐舟車之限制]  
　　滬軍陳都督訪聞近來每有軍人恃有印布隨意趁搭火車不給車資者殊失體恤商民之意尤恐匪徒冐　混入肆擾特於昨日諭知各營將佐兵士嗣後乘坐火車輪船如未領有本軍政府特别執照自應一律購票不得越級乘坐如違嚴究 
[陳司令以德服人]  
　　滬軍游擊工程隊自由南馬頭移駐斜橋銅錫公所後所用食米悉向附近裕通米店購取乃各軍人忽以升斗不足向之饒舌該店主知難了結自願認罰業由各軍人報告總司令陳君當派檢查員徐君德至該隊代表演說略謂該店主旣願認罰自應息事希各軍士文明對待從寬免議遂自捐廉洋十一元作爲該商罰欵以平衆怒昨日復由一等行長鄭君德勝對衆演說謂總司令體恤商艱衆俱服從不敢領賞隨將原洋送還總司令而總司令則欣感尤甚仍將原洋奬給軍士以洽軍商兩界之感情 
[中國靑年會宣講共和憲法]  
　　中國靑年會爲輸進共和智識起見特設政法宣講會請各國政治專家分期演講美法等國共和憲法并延通人傳譯俾聽者引伸觸類知所此較茲定於元月十七日（舊歷十一月二十九日）晚間八句鐘開第一次宣講會請美國法學博士韓伯克君宣講美國憲法凡該會會員帶有憑照或會費收據者皆可入座如非會員有志聽講者先向該會事務部索取入塲劵届時亦一律招待 
[香港華商熱心籌賑]  
　　華洋義賑會近承港商劉鑄伯君聯合東華醫院及總商圑陸續募交香港萬國銀行卽花旂銀行前後共洋六萬八千元並委任彭君仲宜携帶餅乾壹萬磅棉衣七千八百三十八件藥丸藥茶壹箱預備在江皖漢口各災區施放港人夙稱好義於茲益信 
[徐烈士靈柩到滬]  
　　死難先烈士徐君錫鱗之靈柩近由皖省轉運至寧於十六日裝載滬寧火車至滬陳英士都督得悉後立即知照鐵路局請將徐君靈柩漸寄一宵准於明日派人迎迓滬上軍學商各界尚須特開追悼大會以慰英魂而鼓士氣一俟北伐凱旋並須鑄一銅像永留紀念 
[預防需索陋規]  
　　上海貨物稅總公所佈告云照得稅務最易滋弊助理首在得人本公所奉江蘇都督訓令裁厘抵補方法暫定本省出産及外省運入之貨應徵稅項總名貨物稅飭即遵照辦理等因當即遵令分别設立總分公所稽查處核實稽徵在案查上海五方雜處良莠不齊當此開辦伊始難保無冐充司巡藉端需索情事殊與榷政商情兩有妨碍不得不先事預防除由本所隨時嚴密查察外合亟出示嚴禁爲此示仰戶諸色人等一體知悉本所司巡類皆潔己奉公一洗從前積習並各佩徽章腰牌以資記識自示之後如有借端需索准即扭送來所按例懲辦該船戶亦母得隱匿偷漏致千究罰其各凛遵母違 
[硬剪行人髮辮]  
　　趙元龍王阿炳姚德彩懷初郎曹海卿紀竹林等十人均未將髮辮剪去前日午後在虹口天浦路吳淞路等處被粤人梁少倫王阿春葉阿林鍾維新魏頌平徐阿榮朱阿元朱竹林蘇查榮董阿會鄧田雪等斥爲滿人奴隸借取剪刀將趙等髮辮逐一　去以致爭執扭控捕房昨經公共公堂傳訊先據捕房代表侃克律師上堂譯稱梁等不應用强硬手叚剪人髮辮應請究辮以免效尤而生事故議由各原告持髮辮上堂訴明前情關讞員商之美海副領事以梁等雖屬熱心未免過激遂判將董阿會收押一月鄧田雪押七天餘人各押六禮拜示儆 
[都督府批示]  
　　說書業光裕社同人王綬卿等禀批禀悉該社同人擬於滬蘇二地藉演說皷吹文明近世各國視爲社會敎育機關之一種其關係至重我國舊有說書一業說者固無敎育社會之思想聽者亦視爲尋常口技無足重輕今自民國樹立以後敎育一事正擬從演說入手所請合設公所於蘇州名曰光裕社如果宗旨在開通風氣並及敎育非舊日演說淫詞小說可比自應准其立案旣經呈報蘇滬巿政長仍候蘇滬巿政長批示可也 
　　學員周光琪呈批一禀悉協濟軍餉一事前據該學員條陳籌餉辦法不爲無見除照會中華民軍協濟總會接洽辦理外仰卽　録章程速赴該總會呈遞可也 
[仁源典當失愼]  
　　前晚三句半鐘公共租界泥城外馬霍路第五十八九號門牌仁源典舖失火當經救火會西人趕往灌息祇焚該當一家共燬房屋五間左右隣居幸未殃及又聞該典保有火險銀六萬五千兩是晚係從包樓上起火至五句鐘始熄 
瑣聞 
城内 
[嚴禁索詐]  
　　地方審判廳通告云案查上海審檢各廳現己成立司法署名義亦即取消現在所用廳内承發吏司法警察庭丁廳丁等均由公家僱用優給薪工以資養瞻而杜營私所有差役等項名目一概消滅凈盡所有前上海縣司法署傳提名票亦己一律繳銷作爲無效此後如有冒充前縣差役及持前縣及司法暑傳提名票私行嚇詐訛索種種情弊仰即來廳指名呈訴一經查實卽行按律懲治决不寬貸爲此通告其各知照 
[撤消官醫]  
　　地方審判廳宣告云照得本廳成立以後所有看守所監獄罪犯習藝所醫員業經選派充任其從前官醫名稱應卽撤消此後如有借此名目在外私收規費等情准被害人來廳具訴當卽究懲 
[何堪偏聽]  
　　地方檢察廳批戴惠鴻呈云卷查此案前經司法署傳訊以爾妻王氏是否葉張氏誘匿毫無確據當卽諭飭帮同尋找茲據前情爾妻王氏究被何人誘拐現在何處仍未查明確實憑証本廳斷難據爾一面之詞遽將葉張氏提案押追仍着遵照前判趕緊查訪爾妻王氏現在確實下落再行呈請核辦葉張氏旣處於嫌疑地位亦應帮同找尋不得置身事外併飭遵照 
[批詞彚録]  
　　地方審判廳批劉江氏呈云此案給旣經斷給應侯曹槐江將分給業産領訖分别飭遷完案又批陳子雲呈控顧鏡淸盜賣田畝一案云仰侯傳　人証質訊察奪又批孫雲圻呈控張景　文絲價銀一案云　訴各節始由祥記絲廠欠汝絲價不付繼又受盧惠堂等訂改牌號之愚足見該商處事亦太草率惟查欵目頗鉅准候傳案核辦 
南巿 
[人手一編]  
　　警務長穆君出示曉諭云照得本警務長受任以來倐己兩月一切務長穆君出示曉諭云照得本警務長受任以各區巡土招募太多雖略識詩書而尚無敎育前經通飭各區巡員就從前所貧職務功過章私飭令分班宣講現在每名發給一本仰各長警於下差時詳細講解以後本警務長稽考長警即以此章私爲憑有功必賞有過必罰本警務長無一毫私心於其間也將此通諭知之其如凑遵母違 
閘北 
[民政總局批示]  
　　商民李東濤禀批禀悉該商所禀是否屬實仰騎巡隊長查明具復再行核奪民人崔玉林禀批所禀是否屬實仰司法科飭提高顧氏到案質明核辦毋庸多瀆孀婦王譚氏禀批旣據一再禀求姑准飭傳訊究孀婦侯倪氏禀批旣據一再禀求候飭科傳案訊明核奪商民諸傳金禀批此案旣據調處不能免訟候飭科傳案訊明核斷工人　順興禀批禀及發票均悉該被告陳鐘權住址未據叙明無從核辦民人顧根華禀批此案姚藎臣果有担保飯欵之責何能延宕不付其中有無别情候飭科傳案訊明核斷 
英租界 
[人銀並保]  
　　湖州新巿鎭宏裕典舖經理石長春因侵吞公欵銀二萬二千四百餘兩逃匿滬上經該典主姚仲蓀來滬尋獲控奉公廨訊供收押在案昨晨復由捕房解廨經中西官訊供一過判石交人銀並保訂期下禮拜一會訊 
[太無良心]  
　　屈阿寶奸拐沈惠卿之養媳姚阿妺繼復串同胡蕭氏欲將該女價賣爲娼被捕查獲昨將屈與蕭氏並女併解公堂訊明中西官以沈旣奸又賣實屬不法着押西牢二年氏押女所一年姚女交其翁領回管東 
[尚須踏勘]  
　　侃克律師代表捕房控裏虹口街二十八號門牌荳腐店主蔡主堂縱火圖賠保險銀兩等情昨由捕房將蔡拘解公堂略訊數語判押候會勘火場於禮拜四訊核 
[聚賭抽頭]  
　　賭徒陳阿四陳王氏兪阿四前晚在虹口東嘉興路六號屋内聚賭抽頭被哈爾濱捕房捕頭查悉密飭中西包探前往經將同賭之沈阿二徐福生李阿四顧阿三王阿三朱春泉施阿福蔡阿三劉阿大高阿二汪阿根洪嘉袁阿三等二十人連同賭具一併拘入捕房兪阿四陳王氏二人存洋保出餘人押至昨晨解奉公廨王襄讞會同美强副領事訊明以兪與陳王氏保出未到着將保洋充公陳阿四罰洋五元如無力認罰改改七天餘人各罰洋兩元一併充公無力均改押兩天賭具銷燬 
[累及主人]  
　　江西路某客棧寓客饒海帆周坤甫張澤生朱玉等同控該棧茶房徐阿寶高老三張甫生楊相鎭洪寶周阿三等擅搬值洋二千餘元之衣箱等情昨由捕房將該棧主姚丁山與徐等一併拘解公堂質訊一過判徐等各茶房均仍還押姚交妥保趕向各原告理明禀候核奪 
[瘋人肇禍]  
　　顧金川素有神經病前日持刀在虹口將行人陶長元砍傷被捕拘獲昨解公堂訊悉前情中西官以顧己經西醫驗明果有瘋病判交其父顧春山領回並貼原告醫費洋十元着令繳洋開釋 
[幸無傷痕]  
　　海寗路一千六百五十三號住戶駱炳坤因將十歳婢女雪香凌虐受傷被匪四捕房西探查獲昨將女與駱一併拘解公堂請究女供常州人由父母得洋二十元押與駱姓爲婢時遭虐待訊之駱供詞推賴中西官以女無傷痕姑寬判駱覔保領回惟不准虐待 
[原告重情]  
　　周仲若控楊漱芳私用銀九千兩一案昨經公堂復訊據原告投訴楊己央人調處其母亦屢來懇情請爲免究中西官以爲數過巨未便遽行開釋判楊還押候商明辦法再核 
[私掘墳墓]  
　　王金元控黄都郎與子黄福生雇令洪恒生洪阿二私掘祖坆破壞風水等情由廨判將黄父子與兩洪一併收押在案昨日復訊王供因被黄等破壤風水致十一歳之男孩遽卽天亡請爲訊究訊之黄等供係地皮紏葛並非私掘坆墓王襄讞商之美旨副領事以黄父子掘人坆墓實屬不合惟旣係地皮紏葛着交妥保歸華案訊理兩洪各押滿十天然後開釋 
[攫取首飾]  
　　流氓王福生潘連生邵炳生陳正桂在南京路等處攫取章兪氏吳沈氏王張氏等金珠押髮及金挖耳由探將各人查獲昨晨併解公堂分别訊明判潘押西牢半年王邵各押三月陳押候查明於下禮拜二訊辦 
[串拐小孩]  
　　季培林控姚王氏張氏王氏串拐六歳孫兒小毛等情昨由捕房將兩氏拘解公堂質訊一過判均押限一月將小毛交案再核 
[勒交女孩]  
　　許兆富姚富姚童氏串將女孩賣與陸吳氏得洋八十元繼復領回被控捕房將許與童氏解送公堂分别收押在案昨經中西官復訊一過判仍分别押限兩禮拜將該女孩交案再核 
[竊賊待究]  
　　日商東華公司控羅俊才竊取木鐘等物又日商西意喜控鍾福淸行竊棉紗昨由捕房將羅鍾二人拘解公堂訊供一過判分别押候照會日領事訂期會訊 
美租界 
[醉漢妄爲]  
　　前晚有酒醉日人二名雇坐顧元良張桂林之東洋車手執手槍向人恐嚇由西捕拘解日領事署訊辦 
[汽車傷人]  
　　胡石生前晚行經北四川路被一百一號門車撞跌受傷由捕車送同仁醫院療治 
[車夫猝斃]  
　　東洋車夫王長松昨載某甲過火車站猝然倒　由捕房報請中西廨員蒞所相驗係奔跑太速氣閉而死當飭屍妻王邵氏具結收殮 
[隣居受累]  
　　住茂海路一百六十六號之陳萬興昨報捕房云對門某茶館招人唱書鑼聲喧閙隣居均不得安眠求請核奪捕頭飭探傳諭停止如違拘辦不貸 
[拖欠車租]  
　　劉阿喜昨至捕房控某甲拖欠車租洋十餘元係刁阿坤担保請追捕頭諭赴公廨控告 
法租界 
[婦人遇騙]  
　　邱錢氏前日行經城河浜忽遇匪徒尤羅海徐蘭英水協甫徐春壽等故將僞金練預置地上尤等從後赶來互相爭取繼令錢氏持往押店結估價並令該氏將身上所穿之皮背心脫下作抵該氏不察墮其術中迨至覺察尤等巳鳥獸散因　報探一併緝獲昨日解廨經中西官訊知尤巳辦　兩次未便輕恕判押西牢六月逐出租界餘人各押一月以儆 
[展限理處]  
　　王方桂前假開設影戲館欲用售票人爲由騙取施廷言押櫃洋二十元避匿不見後由捕房查獲解廨審實判交人銀兩保限七天料理在案茲巳逾限挺押不理昨日復經提訊王供在押無可設法並非有意杭違聶讞員判仍還押再限七天理楚 
[交保料理]  
　　徐萬興虧欠天主堂房金數月計洋五十七元控由公堂判令交保限理在案嗣因在押日久尚未措交昨久提訊據稱須求開釋方可設法料理聶讞員商之西官准予開釋趕速理楚 
來函 
[向芳初來函]  
　　申報大主筆先生賜鑒鄙人於元月初十挈十歳女一口由漢口搭美利第廿九次進口船來滬於十三日午後抵浦東輪埠當託該輪茶房鄞人陳雲山與阿良代僱本帮划船一艘將行李並人送往新聞庽次當該划離輪之頃有一鼻尖高面臘白人飛身上船以爲趁便渡浦也不之拒亦不之請划行甫五六丈彼人卽變臉相向其口則稱須給彼押送錢其手即握拳向胸次撞來鄙人旅申多年時遭戤碼頭人敲詐亦習知彼輩兇燄尚以爲尋常需索也當許稍爲資給面舟人亦雙方能解勸冀以息事不料一波未平而划後盪槳之人喊聲頓作舉目看時後面一划中有三人如飛追來緊身窄袖統身元色三人一式喊聲未絕己有兩人縱身過船其一面目與先前跟蹤上船人同其一則面方左眼角有深凸紋一長條口作滬甬音方面者即將行李搜索兩高鼻人則一脫鄙人衣至赤身一人握拳亂擊而最後過船之人則捫小女之口不許聲嗁口稱奉滬都督命令搜查夾帶爾從漢口來必係滿軍奸細無疑如要性命可作速將銀錢繳充軍餉否則定將汝投入浦中云云鄙人明知事出假托然當此在水中央雪花飛舞孤掌難嗚呼援無侣之時不得不任他有情搜括計被在身畔搜去雜版銀一元小洋一角興業五元票一張在手提皮格内取去墨銀五元新版銀幣拾元雜版銀兩元銅幣八十四枚慾又未足復欲强扭小女金小耳墜幸小女幼年不知生死耳痛不能大聲呼喊而划船又行近水巡捕坐船始釋手縱身向浦東而去登岸之地離巡船祇十丈内外也嗣據划船人告知自九月中滬上光復凡輪船抵埠遇有旗音人及孤身客若輩必跟蹤敲詐無有免者不如其欲在水則推墜浦中在陸則持刀亂剌惟但刧銀錢與若輩相宜之衣服貨物弗取也非薄之也蓋設遇水陸巡查可托詞向客討賞索酒以求免也划帮以其有碍生計也屢紏同業與鬥冀騙而之他無如彼黨衆多力旣不敵而爲一次之鬥卽少一且事畜之資財又弗勝孤舟遠出又慮報復故終無如彼何夫自武漢起義以來四方之人無弗向滬上而來歸以滬都督曁民政長能安集之也乃諸當事方於水陸要隘嚴爲警備日恐一夫之不獲所而若輩於靑天白日之中中外輻凑之地竟胆敢假借名號肆其恐嚇劫奪之技其罪實不容於誅况如鄙人者雖遭刧奪之慘旣抵庽次或尚可設法牽補當此擾攘之秋行旅之所備大都但敷程途之所需其有過路客商一遇此輩資費立盡其不至落魄無依流落中途者幾希言念及此殊堪髮指素稔大主筆以維持世道驅除敗類爲壞爲將身受之苦僂晣上陳冀　來面一門俾搭輪客商知所去從行輪公司謀所以保護握水陸　　之柄者藉知若輩擾害之情形與臨捕求免之　辭加以　　則　人雖蒙今日之損失而大衆得免將來之刧奪則成佩無　矣　元月十四旅居梅白克路尚德里底里七百念六號　海向芳　頓首 
 
 

Page 7

 
 
[第十次報告淸單]  
　　英鑿吳洋三元董仙章洋一元羅保記洋一元夏海廟洋一元寗紹棧房洋六元蔣星樓命館洋一元何琥堂洋十元福壽堂洋一元舒順甫洋八元何保豐洋五元天津廟金祥云合洋一元貿孚洋三元金恆善洋二元陳君洋二元謝厚卿洋二元毛君洋二元謝耀廷洋二元祥記洋二元孔欽萱洋二元順興洋二元聶籋昌洋一元張君洋一元姚慶安洋一元陳君洋一元徐云卿洋一元惠記洋一元余金泉洋一元徐琴記洋一元謝筱齋洋一元馬鯉庭洋一元陳初蓀洋一元沈楚珍洋一元許旌甫洋一元莊智鴻洋一元元昌洋一元無名氏洋一元季小草洋一元王君洋五角馬樵雲洋一元沈君洋五角無名字洋一元　記洋五角王烱甫洋一元毛松泉洋五角　承三洋一元王兆麟洋四角陸金來洋五角竭力子洋二角泰康永洋二角柯興堯洋五元利記洋三元林先生洋四元宓萬泰隆洋二元陳先生洋二元姚同興洋一元包震楊洋一元豫昌祥一元劉榮昌洋一元豫昌祥洋一元新記洋一元紫淸順洋五角周友記洋一元徐阿銀洋五角謝仲記洋五角岑琥林洋五角謝崇記洋五角顧新年洋五角益泰洋二元戎夏生洋五角曹久香洋二元施阿菊洋五角邵芝山洋二元阿囡洋五角周昌祥洋二元張春香洋五角胡炳章洋二元陳榮林洋五角德豐洋二元王金林洋五角胡金生洋一元徐際堂洋五角萬椿號洋一元董阿堂洋五角源德洋一元熊喜生洋五角施金泉洋十元熊堃生洋五角日并公司洋十元信記洋五元盈餘呌貨同人洋六元錢麟祥洋二元趙豐記洋五元徐芝庭洋二元周元昌洋五元沈詠棠洋二元傅浩雨洋三元胡錫祺洋二元黄合興洋三元程銘卿洋二元陳興記洋三元夏其振洋一元鄭琥甫洋三元龔志松洋一元江良記洋一元毛桂生洋一元熊佑生洋一元包田玉洋一元郭林生洋五角光記洋一元包加興洋五角吕友記洋十元史全泰洋五角王有生洋五元陳萬順洋五角五福公司洋四元來興洋五角邵德銘洋四元陸阿如洋五角船戶梅阿犯洋三元鍾云洋二元德興源二元王寶明洋二元新大方棧洋二元船戶未世木洋二元薛倍卿洋二元仇阿玉田元三角公記洋二元張悅生洋三元九角蓮公記洋二元忻姜才捐石片孔阿章石片合大洋六元錢嘯雲洋二元沈馮記洋二元董天郎洋三元五角榮錦興洋二元周干洋三元四角恆大洋二元邱安才洋三元四角葉萬章洋二元周楚恆洋三元三角綸新洋二元李紀生洋二元九角春陽洋二元施生才洋二元八角陳餘耕洋一元王新來洋二元六角華星山洋一元阿毛洋二元三角朱錦山洋一元周嘉林洋二元二角朱月淸洋一元黄金木洋二元一角王老君洋一元張緑之洋一元董有來洋一元謝金　洋五元郭得表洋一元謝祥麟洋五元施得寅洋一元尤錦文洋五元吳慶麟洋一元季詠詠洋五元劉阿金洋一元季蕙蓀洋五元棖記洋一元季炳森洋五元李子美洋五元季訓老洋五元鍾姓洋一元朱鳳岐洋三元林福生洋一元薛仲賢洋二元吳嘉會洋一元鴻發祥洋二元吳鍾麟洋一元葉萱洋二元吳蓉　洋一元馮姓洋二元仇學愚洋一元仇陶女士洋一元孫國貴洋一元吳徐女氏洋一元沈伯卿洋一元吳陸女士洋一元譚正保洋一元張倍德洋一元朱道夫洋一元張慧英女士洋一元徐壽根洋一元羅雨泉洋一元周阿珍洋一元徐報生洋一元楊秉章洋一元范祥泰洋一元　永堂洋一元穗利號洋一元朱連生洋一元徐鳳鳴洋一元林俊卿洋一元王兆貴洋一元施永泉洋一元沈淸卿洋一元蔡寶差洋一元張潤卿洋一元劉蘭亭洋一元陳劉氏洋一元李秋林洋一元陳鑑淸洋一元顔志泉洋一元甡泰洋一元唐琥鰲洋一元顧正範洋一元譚厚齋洋一元毛友良洋一元茅績臣洋一元劉仁甫洋五角王星齋洋五角倪加生周寶玉合洋十角楊少卿洋五角李萬德洋五角劉衡甫洋一元殷筱龍洋五角桂　海洋五角嚴書樓洋五角方迎祥洋五角吕才寶洋五角韓文宗洋五角玉德宗洋五角張德棠劉順榮洋四角張正如洋五角晉豐公司洋三元楊榮愛洋五角大有公司洋三元王錦章洋五角全大和洋二元殷栽魁洋五角吕金才洋二元王子康洋五角祝寅甫洋五角殷健庵洋三角包錫五洋五角陸加榮洋三角徐桂亭洋七角姜厚成洋三角菜子蓮洋五角郭雨田洋三角李炳魁洋五角周志全洋三角張從明洋五角孫正林洋三角周渭源洋五角單恩貴洋三角石懷音洋五角周琥生洋三角張小孔洋五角吕煥初洋三角汪錦云洋五角施琥林洋三角陳筱亭洋五角栽連生洋三角趙漢章洋五角茅坤太洋三角鄒松亭洋五角車少鎔洋三角吳舜卿洋五角朱琥良洋三角　愼餘洋五角江松泉洋三角湯茂林洋五角江阿富洋三角田子波洋五角沈錫堂洋三角殷桂芳洋五角段金夫洋三角張芝芳洋五角趙炳林洋三角王祥雲洋五角韓德昌洋三角朱龍高洋五角包吉廷洋三角許春榮洋五角錢雙林洋三角田琥堂洋五角莊壽卿洋二角楊如　洋五角李連　二角高珊琳五角沈長福二角施巧生洋三角王喜壽洋二角趙照明洋三角尹興茂洋二角杜阿龍洋三角孫　倍洋二角劉泰金洋三角程啓貴洋二角孫榮桂洋三角喬倍氓洋二角孔照才洋二角陳理中洋一元陳中和洋二角楊勤蓀洋一元土秉元洋二角成恆武洋十角郁松年洋二角林阿三洋四角陳鳳祥洋二　少根洋二角洽錦春二角安記洋三元六角鄒泰琥洋二元阿朱洋三元五角顧梅卿洋一元楊子云洋三元四角盧棕椿洋五元林阿三洋三元四角廣盛隆洋十元泉云嫂洋二元九角鄭香懷洋三十元周少福洋二　八角洪記洋念元楊子云洋二元七角朱同森洋十五元徐玉生洋二元五角兪東照洋十元徐雲寗洋二元四角善鍾馬　洋十元補金水洋二元二角公盛洋五元何阿夫洋二元二元陳明福洋五元曹阿有洋二元一角何春濤洋五元云發洋一元八角陳良記洋二元安記洋一元七角　芝芳洋二元林阿寶洋一元五角房登高洋一元定記洋九角奚紀生洋一元靜宜朝盛洋一元蔡秉爾洋一元姚先生洋二角衡林記洋一元施　洋二角朱爾林洋一元印咸福洋一元王海棠洋一元公大洋一元顧福車夫錢五百文大生永一元（月捐）陳文鑑洋十元王寶仁四元王寶訓洋五元黄可方洋四元朱永康洋三元金倉揚洋二元傅杰烈洋二元張友梅洋一元趙晉卿洋四元四角吳永亷洋三元四角　淸廷洋一元八角曹子祥洋一元八角陳逸雲洋一元七角韓梅郎洋一元六角鮑土伯洋一元三角孫顯家洋一元三角陳坤宏洋一元三角朱省齋洋一元二角叶小山洋一元一角張紹　洋九角陳鶴鳴洋九角丁寶康洋八角劉松林洋五角莊餘臣洋五角陳增福洋五角土定　洋五角張明森三角五分樊連仁洋三角五分王小寶洋三角王阿文洋三角樊興仁洋三角張阿三洋二角五分張仁法洋二角五分張連法洋二角張明興洋二角董也溪洋二元夏寶荇洋一元共收月捐洋七十二元共收洋六百念五元角六百卅角錢五百文軍事易　博啓 
 
 

Page 8

 
 
自由談 
游戲文章 
[瓜子妹妹傳] [  愛]  
　　瓜子妹妹乃山林塘産嬌小玲瓏善伺人意酬應之技舉世寡儔姊妹行約六七人以號玟瑰水炒者爲最負時名貌則柳媚花嬌無分伯仲其先世有爲邵平家婢者胡爲乎泥中亦頗有詩婢之目嗣家道中落到處飄零有投入靑樓作賣嘴不賣身之舉者靑樓以其能邀遊客靑睞也多雇作靑衣之列凡客至若倌人他出則瓜子妹妹與客娓娓淸談令人忘倦客憐其如小鳥依人時與接吻爲歡妹妹無忤意至客興盡始罷滅燭留髠爲妹妹所不許登徒子極盡誘惑之計終未能得桃源寸進居風華靡麗之塲而能抱璞含貞不受微瑕點污者舍瓜子妹妹外蓋無第二人焉瓜子妹妹平生之長技在能化狂躁爲靜穆夫能令人改易氣度者其人必得大匠之稱今瓜子妹妹一弱女子耳凡對之者必現優柔之情雍容之度其能潜移默化人之性情者功不在良師益友下是烏可以不傳也耶 
[三先生合論] [  愛]  
　　敎習稱先生醫生稱先生而滬上妓女亦稱先生其稱呼無可别也然則敎習賺錢用口醫生用手妓女用斗此三先生之藝術大有别也論品敎習最尊醫生次之妓女更次之似妓女决不能稱先生者也論價值妓女最貴醫生次之敎習更次之世間之物皆以貴者爲上品則妓女當居首也口不如手手不如斗愈高而愈賤愈下而愈貴世間倒置之事正多也妓女待人以媚醫生待人以和敎習待大以嚴嚴則學生怨媚則嗇夫豪故世人師妓法也然而世人欲名高乎誰不欲名高思爲敎習欲多財乎誰不欲多財思爲妓女畢竟上焉者雖占厚利下焉者不得淸名轉令不上不下若淸若濁之醫生翹然突出於中流而攫世上無窮之利也 
[專制太后傳（仿五柳先生傳）] [  六合]  
　　太后不知何許人也亦不詳其姓氏垂簾而用專制因以爲號焉身出寒微深慕榮利好臨朝不知公理每有民情便無從上逹性嗜淫寡居不能常得近侍知其如此選面首而進之枕席之間大加寵幸旣幸而後曾不加意防閑宫廷騷然傳爲笑柄大安小李先後當朝紛如也常以立憲自欺頗存私見驕奢淫佚以此自終贊曰尚書有言牝鷄司晨維家之索其言茲若人之儔乎放僻邪侈無所不爲唐武后之流歟晋賈后之流歟 
海外奇談 
[電氣間接照相] [  頌斌]  
　　美國理科家巴潑君ＰＯＰＥ近新創日照之法能於相距數十里外以日光電氣吸照影象其法以光鏡數面反正圍豎中綴以鐵絲置之闇室無光處而以鐵絲之一端遠置十里或二十里外亦設鏡同前無論人物但吸光鏡中然後以電氣由鐵絲遞光於闇室中之鏡内旋返照於紙能使神采如生絲毫不爽見之者咸呼爲咄咄怪事曾在合衆國經博士攷驗後又經英法各大學諸學士親試其奇令人於二十里外以果物刀匕時錶洋票貍奴等物更迭試照無不酷肖一時歎賞不置各酬奬牌有差云 
[西班牙人民去國之多] [  欽]  
　　西班牙人於一千九百十一年遷居南美洲之幾里埃及丁那與巴西等國者較前數年更多其僑民漸遍布全南美洲近几星期中西人在埃及丁那京城登岸者逹八千人以致輪船不及載運西班牙政府以此事關係甚大特派專員調查此事設法免去每年二十五萬民人之損失令民人回至内地耕種田地輕其賦稅但其結果終不能十分滿意也 
尊聞閣詞選 
[壯士行] [  野民]  
　　寒窗枯坐偶持杜工部詩集讀至滄海未全歸禹貢薊門何處盡堯封句不禁引領望我義士速擣幽蕪廓淸區字因作長歌行以勵我北伐健兒 
　　龍飛甲子七十六丹楓葉落霜初肅水上靑山削鐵起（蘇軾武昌銅劍歌神物欲出山自裂水上靑山如削鐵）八月革命風雲簇鐵裳己捲漢臯月鐵騎正躪胡虜肉寰宇社士抽戈起飛揚漢幟漫山谷東南半壁一反掌巖疆開府傳都督金陵小醜正跳梁一鼓殄滅來辰告斯湏秣馬擣幽燕整頓黄威戰涿鹿君不見軒轅臺上悲風起禹域淪没尚千里渡河宗澤痛三呼黄龍未飲千年恥周家百年爲戎懼九世仇深筆魯史率我　兒慷慨去一洗河山荆棘裏君不見女眞靼韃犬羊孽資竊神州作巢穴攫我子女若玉帛膏若欲壑沃若血衣冠毁滅豪傑芟百世髮指眦欲裂揚州嘉定屠城記父老至今流涕說祝我壯士慷慨去虜肉不食根不雪君不見甲午庚子堪痛哭割我金甌讓敵國志士殺戮薊門前奸宄滿朝眠不覺生靈膏血剥蝕盡醜后丹楹更刻角邇時四面楚歌起猶催羯鼓龜茲樂瓜分頻兆累警示假名立憲專制爆率我健兒慷慨去一掃腥穢細澣濯吁嗟乎蜀道啼血血未乾漢臯雞犬復生殘 
 
 

Page 9

 
 
[申報第三張第三版]  
野蠻慘酷無人理結黨暗殺尚蜂攢率我義師慷慨去速殄餘孽就安磐槍林砲雨健兒餐壯士九萬鯤　搏師陳牧野屹如山撼山較易撼軍難亞夫金鼓從天降要離劍氣貫日虹長纓横草草蓊菶　馬大呼隂山動胡兒胆落漢兒勇一戰功成天下悚東迴遼海白雲間西登靑海日月山犁庭掃穴燕然　立馬塞上風蕭蕭崑崙之麓萬花放花菲萬里鬱迢迢共和民國千秋艶自由旗幟海天搖嗚呼壯士兮壯士長歌聲裂薄雲霄一燈　屋萬山寥 
[十五夕補賀元旦提燈會聯語] [  冰盦]  
　　赤血黄金鑄成新世界 
　　銀燈華燭並放自由花 
　　廢宣統舉總統統滿蒙回藏大地山河歸一　 
　　拒議和主共和和農工商學萬家燈火祝時和 
遺聞軼事 
[民族慘史嘉定血] [  嘉定二我]  
　　（二）二黄先生（再續） 
　　先生兄弟知事不可爲方下城遇其紀綱僕急問我大人安在僕　　曰死亂兵矣問何所曰南城先生兄弟慟哭仆地不能起從者四人掖先生遯先生正色曰爾輩不識時勢未有城破而城外猶得幸免者也淵耀在旁見從者持先生急大言曰阿兄主意須定時大雨後濘甚不能行淵耀自控一馬至趣先生急乘之親爲執轡至中途力竭有王姓者擁之行得抵西林庵平日與友陳俶讀書處也兄弟　手入閉門拒從者排戶入求出不巳先生曰吾意素定豈汝輩哀祈能驟易乎偉恭曰汝輩不去爲乏行　耶出袖中遺金投之曰速去同死無益從者慟哭而去 
　　主僧無等與先生兄弟爲方外交奉茶畢曰君進士猶未　官可以無死先生曰城亡與亡豈以出處貳心出身之士猶許嫁之女夫死殉節亦其所也軍聲益迫淵耀曰此其時矣先生乃索紙筆謂無等曰大師急避余兄弟卽此逝矣遂鍵戶禮佛取筆大書云大明進士黄淳耀於宏光元年七月初四日自裁于西城僧舍嗚呼進不能宣力王朝退不能潔身自隱讀書寡益學道無成耿耿不没此心而巳異日虜氛復靖中華士庶再見天日論其世者尚知予心書罷北向再拜兄弟同就縊焉淵耀見先生頭帻墜地復下拾而冠之乃引決暴屍七晝夜同殉者蛆蟲穿漏膏血訌潰獨先生兄弟鬚眉皆赫然膚肉不敗里中仗義子弟與無等必而殯之 
　　先生精心理學于書無所不覽著述甚富旣聯捷巍科布衣徒步不異秀才時嚴勅家人勿預外事居常鬱鬱恨所志不遂自聞國變益復無聊淵耀每譬解之一日淵耀自外人見幼弟戲于庭撫其背曰六郎汝豎子何知國事至此汝大兄必死節兄死吾不忍獨生汝將來未知流落何處爾尚嘻笑耶時北兵未至家人詫爲不祥至是其言悉驗矣 
瞎費心思 
[俗語對] [  虞哲夫]  
　　堂前敎子背後勸妻時來得好友局敗遇佳人没脚蟹帶毛猪小耳朶老臉皮動壽氣發酒風葢碗葢盤香盤望門寡擱筆窮咬耳朶打嘴巴倒眉坍眼尖酸老辣方便圓通吃醋爬灰酒脚茶頭脫濕布襖翻熱燒餅餓　臭蟲凍倒蒼蠅數米煮飯扣鐵打釘興風作浪堆山塞海布袋和尚鐵冠道人搭三脚棚騎兩頭馬秤鈎打釘袈裟補帳三心兩意衆口一詞啞謎盲詞 
小說 
[短篇小說棍徒籌餉會] [  嘉定　二我]  
　　夕陽西下淡靄模糊人影依稀歸鴉棲息一片寂寞荒原但見亂草孤墳間燐火點點作蒼白色遙聞村犬牢牢長吠相應答其聲幽以慘 
　　此荒凉世界中乃有一年久失葺之破壞古廟孤立其間 
　　是日晚某邑之棍徒適於此開全體大會若訟棍若蟻棍若賭棍若梁山黨若匿名黨若烟徒若竊賊若土娼陸續齊集外此若蠧役劣差地棍土豪無賴不肖亦皆蒞會地狹人稠會場爲之擁塞 
　　鐘十二下人靜更深乃吹呌號開會書記員訟棍隂拆字用泥圑爲筆書開會順序於牆壁 
　　於是主席梁山黨首領小公明布告大衆曰今日開大會請衆位到此有特别事件商議本會近得江湖弟兄報告謂民軍起義後各省光復救我四萬萬同胞出水火刻正預備聯軍北伐直搗黄龍但軍餉異常缺乏我等雖爲地方之敗類社會之蟊賊然亦國民中一分子母放棄責任因此我衆位兄弟須預籌助餉之法 
　　匿名黨代表暗裏諸葛聞之獨談笑自若徐徐曰此何庸多慮我輩匿名黨本以恫嚇威逼爲宗旨民軍果若缺乏軍餉者祗須出一二紙匿名信件賣國奴若某守財虜若某爲富不仁若某漢奸若某若者使之勒捐軍餉若干萬兩若者使之於家産内抽助若干萬兩若者使之龊龌錢盡歸烏有若者使之賣路錢不翼而飛否則約以某日夜集衆刦其財約以某日放火燒其屋約以某日請伊炸彈約以某日飽伊老拳若輩多守錢如命貪生怕死之徒聞此能不寒心怕懼乎若是餉銀可得源源而至溯自去年來我輩匿名書信之效用己彰明較著如某村之富翁一紙條去即饗我烟茶酒費五十元某莊之財主八行書傳即送我輩白銀二百兩 
　　時則有賭棍頭目老麻雀揚眉吐氣而言曰爾輩匿名黨之籌餉法誠善若我輩亦能開場聚賭抽頭錢爲軍餉安得不爲妙法耶近日賭博事業社會上己爲流行品即學界中亦漸有萌芽欲抽頭助餉須善爲招徠况值此農人還租之際年終收賑之時富家兒郎紈絝子弟腰纒滿貫囊櫜充盈設圈套弋厚利正在斯時 
　　竊賊領袖賽時遷亦發言曰地方上若家富若家貧某姓新發横財某姓近得不義錢吾輩消息極靈均一一知之民軍旣缺軍餉行將一試我輩穿墻掘壁之手段矣貪官墨吏刑求威脅之財豪商暴富搜括小民之財漢奸功狗貪婪賄賂之財横行惡霸剥削地方之財我輩均去取之來以充軍餉於理亦正當耳（未完） 
 
 

Page 10

 
 
   
 
