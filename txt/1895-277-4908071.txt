# 1895 - 277 - 4908071

 

Page 1

 
 
[乙未夏季諭旨告成] [  申報舘主人拜手]  
　　本舘於所奉諭旨隨時照錄報首外又按春夏秋冬四季分訂成帙俾懍尊王大義者咸得整襟莊誦光緒廿一年乙未夏季諭旨今已恭印告成每本碼洋六分版式堂皇紙墨精緻有欲莊誦綸綍者卽請移玉爲盼 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○稽圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六都處分則例碼洋一元二角○補註洗冤錄碼洋六角○康熙字興碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○除霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大淸會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[閱本報所紀刼案送縣及釁起蕭墻二則感而論之]  
　　古有之曰積財以貽子孫子孫未必能守積書以貽子孫子孫未必能讀惟積德以貽子孫庶子孫用之不盡然積德談何容易且非一端之可竟也總之有財者輕財無財者守分則積德之道在乎其中矣嘗見富有之人揮金如土不能不謂之輕財也然用於花天酒地者有之用於車馬宫室衣服飲食者有之用於官塲酬酢勢利往來者有之而於戚黨僚友之間骨肉至親之地則反漠不相關更何論周人之急濟人之危哉卽有時賑濟則不吝解囊舍親以就疎非眞好行其德也不過欲邀冥福耳大學仁者以財發身不仁者以身發財二語雖爲有天下者而言然凡爲人者何不可以類推往往聚財之家宗族怨之親戚恨之鄉黨僚友又從而忌之彼旣恐宗族親戚鄉黨僚友之相累又復恨宗族親戚鄉黨僚友之寡情而不知先有以疎宗族而宗族始怨之先有以遠親戚而親戚始恨之先有以絶鄉黨僚友而鄉黨僚友始忌之然自不顧宗族不顧親戚不顧鄉黨僚友者觀之以爲宗族雖怨我而究不能奪我也親戚雖恨我而究不能爭我也鄉黨僚友雖忌我而究不能損我也我惟妻子之自貽必使妻子長此享用而心始安誠以妻子者非怨之恨之忌之之人幷非爭之奪之損之之人也卽妻子享用浩繁致財日絀不必爭之奪之有無異爭之奪之者人且不肯以爭之奪之視妻子大抵人情皆溺於妻子猶不失爲正理也斷無有自疎自遠自絶於妻子而防及妻子之爭之奪之而有以損之者亦斷無有妻子之怨之恨之忌之而甚且爭之奪之而有以損之者至有自疏自遠自絶於妻子因防及妻子之爭之奪之而有以損之則不必問其妻子之若何而其人可知矣至其妻子之怨之恨之忌之而且爭之奪之而有以損之亦不必問其人之若何而其妻子亦概可知矣閱本報前日所紀刦案送縣及釁起蕭牆二則不禁渺然思悚然懼喟然長歎何倫常之變風俗之衰至於此極耶語云漫藏誨盜觀察而被盜亦不足爲異所異刦之者卽觀察之夫人公子也夫人公子取觀察之物亦不足爲異所異取之者必欲另居於客棧而觀察又必欲照搶刦報案也豈取物之時觀察不在家中不知夫人公子之所爲故貿然報案耶不然亦何至輕率若此若竟以妻子及子婦爲刦物之盜則己固盜之夫盜之父盜之翁也縱妻子爲盜亦有應得之罪若以爲己物而以失主自居則夫之物固婦之物也父之物卽子之物也不能言刦也不能言刼亦不能言失也亦何可報之案耶乃不特報縣而且投報租界之各捕房致其夫人公子夫婦爲中西捕役拘入捕房押解公堂何不知自愛若此雖滬上風俗之壞江河日下公堂婦女之案無日無之然皆小家娼寮之所爲而斷無有仕宦家之眷屬也况觀察歴佐榷幕積貲富厚日日花天酒地纒頭一擲不惜千金十餘年來揮霍奚止數萬乃不忍割愛一箱七八萬之金珠首飾而竟指妻子爲盜刼致妻若媳出頭露面被不賢之名且公子固某科孝廉也刼物者烏得謂廉刦父之物而致父涉訟烏得謂孝將來何以爲人觀察何不爲令嗣稍留餘地耶家庭骨肉之事暗昧殊多律以隱惡揚善之條是宜存而不論而必著爲論說列之報端未免蹈文人輕薄之所爲乃觀察旣報縣報捕涉訟公庭拘人吊贓奚啻千人之皆見且屢列報章姓名鑿鑿傳播殆徧卽欲爲之諱而亦無從諱者矣執筆人傷風俗之日衰嘆人心之不古爰陳利害爲觀察勸及早消除乖戾之氣重敦雍睦尚不失爲解人世之家庭不睦者亦當以此爲殷鑒禮云人弑其君子弑其父非一朝一夕之故其所由來者漸矣人可不愼之於早哉 
[本館接奉電音]  
　　昨日午後京師飛電傳來硃筆一道敬謹譯登○八月十八日奉硃筆印啓補授通政使司副使欽此 
[古田查案續聞]  
　　福州十八日發來西電云前英美兩國領事官同至古田查問教案現因與地方官意見不洽卽回福州 
[相見緣慳]  
　　前紀英國水師提督派英兵船多艘駛赴長江一帶兹又接西信云提督行抵金陵拜會兩江總督張香帥因香帥抱恙未痊不能見客善詞謝之提督遂展輪改道而去 
[請留營勇]  
　　沙市訪事人云武漢械鬥之役府縣電請上游派勇以遏亂萌署湖廣總督譚中丞特撥武勝營彈壓時兩帮之肇事者已得財遠去其後來者更屬烏合之師見營兵至卽鳥獸散地方官議請留駐月餘川帮會館首張如春則請留武勝營勇四百名常川駐紥餉由省中給發至屝屨栅帳之屬則悉由本地籌給焉 
[文駕抵寗]  
　　金陵訪事人云江蘇提督學政龍大宗師前經札諭江寗府轉飭所屬一府七縣文武生童於八月十七日齊集江寗聽候按臨考試江寗府李太守奉札後卽於十一日委候補巡檢陳少尉秉圭赴江隂迎迓幷飭上元江寗兩邑宰在碼頭搭蓋綵棚以俟文星拱照十七日天甫黎明會同上元縣朱大令江寗縣翁大令至旱西門外接官廳小坐少頃江南鹽巡道桂觀察江寗織造常尙衣都統志統制中恊兪恊戎以及印委各員先後排導而至督標營新建營城守營督捕營滿字營鶴字營亦皆整隊出城在江干站立戈矛銛利旌斾飛揚待至二下鐘時遥望黄天蕩中一縷濃烟上蔽霄漢窺以干里鏡知宗師已乘官舫帶以小火輪船衝波而上轉瞬卽舟抵碼頭當過下關時砲臺上連放巨砲各隊紛紛跪接燃放排槍俄而各官登舟呈遞職名宗師接見之餘赴接官廳與統制尚衣晤談良久始鳴騶入城至信府河下江考棚駐節旣而府縣各儒學廣文整蕭衣冠入内謁見想宗師少停一二日卽須牔示考期矣 
[觀察啓行]  
　　安慶訪事人云新授廣東惠潮嘉道聯仙蘅觀察元諏吉本月十四日由安徽起節辰初街紳局 
 
 

Page 2

 
 
董就淸節堂行轅設席錢行酒罄三蕉卽排導而出由四牌樓府城隍廟前出南門輿前有銜牌德政牌萬民傘約百餘事城守練軍先在江干排隊及憲駕遥臨各勇齊放排鎗安慶府曾怡莊太守懷寗縣吳雲濤大令以及印委各員均至躉船上官廳鵠候觀察寒暄之次暫駐一宵次日江永輪船到時卽乘之赴白下啓行之際福少農中丞王介艇方伯丁潛生廉訪潘作卿觀察接踵而至握手依依珍重再三始命駕而返 
[詳述柴行被刦事]  
　　杭州鳳山門外張同泰柴行被刦幷刀傷事主張某當經拘獲一盜送入仁和縣署此已列諸報端矣兹接杭友信縷述所聞較前報更詳盡爰再錄之有張某者江山縣人生有勇力幼年曾習拳棒其妻某氏亦膂力過人可謂巾幗英雄在杭開設柴行業已多年生意顚佳資本充裕行中夥伴均係同鄉亦屬精壯有力者是夜盜匪撞門而入張某及一學徒臥於店堂之内聞聲卽起張自恃有力卽竭力相拒學徒奔入後進通知夥伴盜匪均手持利刃張徒手拒之被其砍傷數處張忍痛扭住一人抵死不放餘盜卽任意搜索方欲闖入後進適張妻及夥伴飛奔而出盜衆遂一哄而逃比出門適保甲委員吳大令忠炳已會同江防水師哨官帶勇而來卽將所獲之盜交付大令帶去餘黨俱已遠颺追赶不及次日送入縣署經伍邑尊嚴訊該盜將餘黨姓名供出一面飭差派捕嚴拿務獲所獲之犯係温州人年約二十餘當卽收禁張某亦具呈幷開失單用門板擡入縣署騐傷共計刀傷六處均不致命所失之物僅帳箱内洋二百餘元幷零物約值數十千而已至前報鳳山門書作艮山門者因是夜艮山門外某姓小錢店亦有匪徒二人撬門而入手持利器恐喝店主當被攫去洋四十餘元幷錢十餘千遂合二事爲一事也 
[救火釀禍]  
　　沙市訪事人云咸同以前沙市無水會一經火警卽以笆斗注水潑之自水砲出商紳集貲購置數十架發往各碼頭令工商中之有膂力者共襄厥事願入此會者署名於牌不受工資無論雪夜風晨一聞警鉦卽須踴躍從事有署名而不到者罰之蓋本之古者守望相助之意誠義舉也每一水砲置鑼二面用以警衆白日遇火竪地名旗一夜間則竪燈牌俾擔水者知所向往邇者彌月不雨物燥風乾本月初七日太師淵居民某甲家失愼武勝營之往彈壓者蹩𨇨於途與水會中人爭捷足營官拘數人責之水會中人以爲救火甚急地方官猶不我阻爾等竟敢與之爭持乎營勇不由分說刃傷會中人及旁觀者數十名正喧嚷間復開鎗轟擊約計受傷及赴水者數十百人他處水會中人有已至火塲者聞信皆四散以致火勢蔓延燬至土城墻而止維時市情洶湧男啼女哭絡繹途間次日縣主往火塲勘騐災民咸痛哭呼冤謂武勝營縱火殃民不然胡爲阻救火者而成此巨災也縣主撫慰再三始將各水砲移至南嶽廟除旁觀受傷者各自調養外其在會中而受傷較重者十有八人皆舁至廟中給發湯藥縣主旋向統帶歐陽君請示一言不合拂袖而去回廟與紳士聚議三日訖無頭緒以上皆係訪事人所函述姑删削其詞之蕪蔓者而列之報端至所言是否眞情執筆人固不能懸揣也 
[皖省决囚]  
　　安慶訪事人云本月十四日午刻臬轅接到刑部釘封文卽札飭懷寗縣吳明府都司朱都戎在府獄提出男犯一名押至臬轅如法綑綁其時城守營兵丁早已排齊隊伍伺候轅前俄而明府及都戎押犯赴北門斬於市曹聞此犯係某縣所獲巨盜年將知命鬚髮已斑當綁出時一路高歌自鳴得意其眞如古所謂戾氣所鍾者耶 
[茅龍煽燄]  
　　蘇州訪事人云本月十八日淸晨省城胥門内月城畔某缸甏鋪後茅屋不知因何火起霎時熊熊之勢漸及屋梁屋頂焚穿干霄直上而鋪中人尚未之知也鄰右某姓見之疾聲呼喊衆人齊來施救一面四出鳴鉦少焉各叚水龍夫紛紛舁水龍馳至猶幸風姨斂迹尚不致一發難收迨地方官聞警出轅則祝融氏已退避三舍矣計焚去草屋七八椽瓦屋皆無恙 
[電杆起運]  
　　七月間北洋添設電杆自瀋至石山站盛督辦委劉子修二尹押解電杆二千三百五十根裝公平輪船到營暫卸仁裕碼頭待雇牛槽小船轉運新民屯盛京兩處因小船索價每杆水脚十吊所費不資經二尹請英領事飭巡捕區長等封捉小船定價每杆兩吊四百文合錢三千近日河下小船幾被捉盡得錢賣放從中漁利者聞亦不少致上河小船聞風裹足豆價因此而長每石三兩五錢八分廣潮商家吃虧較甚各國各領事駐紥各口向無捉船之權今乃授權於西人毋乃不顧大局耶 
[疫氣頓消]  
　　江省城廂各鄉先後染患疫症死亡甚慘迭紀報端兹於初十日小雨廉纎晝夜不止天氣亦凉爽滋潤秋陽燥烈一掃而空瘟疫神已退避三舍矣 
[懲儆莠民]  
　　姑蘇訪事人云惡丐某甲手持巨蛇至各鋪戸强索錢文不與則將蛇置櫃上委蛇盤繞令人見而驚怖四月間曾經總捕同知劉少峯司馬訪拿笞責驅逐出境甲愍不畏法近復來蘇仍操故業復經司馬訪悉飭差拘案訊鞫之下判令重笞一千板飭差押逐出境不准逗留○本月十六日午後有一卑田院中人至養育巷柳巷口某飯鋪强索靑銅二百鋪主以三十文予之其人艴然不悅大肆譁騷適劉司馬呵殿而來喝令差役拿至輿前嚴訊其人供稱小的在此處支更並非乞丐特向鋪中收取節規耳司馬怒謂支更人强索節規更屬荒謬喝令重責二百板諭以嗣後若再如此當禁入化莠堂其人連稱不敢叩首而去 
[懸賞緝犯]  
　　海州所屬之贛榆縣今夏逸去賊犯二名邑尊立飭幹役分投跴緝迄今未獲現恐此犯遠颺特移請隣封一體恊緝某日有公事到揚州並頒發賞格一通黏貼通衢格内略云照得本縣外監賊犯仲三張鷄二名乘六月廿七夜風狂雨驟甲墻坍塌之際扭斷鐐銬逃逸飭緝未獲誠恐日久遠颺合亟懸賞勒緝爲此格仰諸色人等知悉有能拿獲後開賊犯仲三一名賞銀二百兩張鷄卽張鈺皆一名賞銀一百兩知風報信因而拿獲者每名賞銀五十兩本縣捐廉儲庫待領决不食言云云計開逸犯仲三贛榆縣人年三十六歲身中面黄無鬚張鷄卽張鈺皆山東人年三十七歲身中面白無鬚見者咸曰有此重賞想此犯定可弋獲斷不能久逃法網也 
[示禁小說]  
　　巴縣正堂何爲示禁事照得昨閱抄報省城各報房妄將福建省臺灣戰略事跡附會裝點揑造上諭小說刻板刷賣漁利當經首府縣查拿責禁在案渝郡人心浮動此等揑造小說當亦不免除差查外合行出示嚴禁爲此示仰本城各書鋪知悉自示之後所有前項揑造小說及有關時政等書未經奉有明文者一概不准刻賣以免煽惑人心倘敢不遵一經本縣查出定行從嚴懲辦不貸特示 
[因賭肇釁]  
　　胥門内柳巷居人某甲年逾而立懶惰性成終日與芙蓉洞主爲伍不務正業藉妻某氏設碰和樹爲業雇用大姐二人偕主婦妖嬈伺客名爲碰和實則不知所云甲一頂緑頭巾早已牢牢戴上乙丙二客含蓄醋意已非一日前夜又集甲家賭博賭客十餘輩正在靑龍白虎采烈興高之際乙丙突啓釁端各奪老拳爭鬥霎時間樹翻凳倒盞擲盆飛洶洶之聲達於戸外一時駐足而觀者幾若堵墻之塞旋經力爲排解始各紛紛散去然甲與婦皆已受虧不淺矣 
[潞江零墨]  
　　北通州訪事人云城北五里橋某姓姑嫂二人嫂年二十左右不施脂粉娬媚天然姑則瓜字初分尤饒丰致某夜燈前繡倦閱展芳衾蘭麝初薰正擬向甜鄉選夢突有盜逾牆入室劍負而去並被刼衣飾若干嫂房内有一十四齡小姑在牀酣睡及曉始知覺急哭告其母奔投州署擊鼓鳴冤未識州刺史若何辦理也○鄉人某姓駈車入市售糧事畢由東壩携銀歸車上共五人備有火槍以防刼奪行至後窰見有甲乙二人肩負行李婉告之云此間道途不靖我等出門惘惘頗在戒心未識可容暫坐車沿一同歸去否鄉人並不疑慮信口諾之及行至僻靜處二人佯欲吸烟手執火繩袖出小槍驀地施放擊傷二鄉人將銀掠取並解下騾二頭乘之飛馳而去○孫刺史定於八月初三日開徵本 
 
 

Page 3

 
 
州下忙地丁銀及正雜旗租逢五逢十日比較○孫刺史出示嚴拿訟棍兇徒申禁酗酒滋事窩娼聚賭糾衆械鬥偷挖城土等情如敢故違重懲不貸○京都提督衙門大班某捕騎馬至通州外河沿不知何故與河運船水手口角突然施放洋槍水手急閃身避之槍子適中扛米夫韓姓洞其胸肊捕遂揚鞭馳去越日韓身死迨孫刺史比捕嚴拿兇手卽聞風投到 
[巫峽秋猿]  
　　重慶訪事人云今春四川洋務局出示凡賣田地房屋與教士者須先禀明地方官等因旣而法國使臣右京改訂新章現在四川成都已准咨出示矣○總署電寄諭旨一道至四川湖北等省因中日新約第六欵有添設蘇杭沙市重慶口岸并在各口工藝製造一節其通商行船於國計民生有無妨碍之處著籌議禀覆等因川東道奉文後卽札委府縣叅酌核轉○巴縣差役蘇白平及營兵劉某俱善拳棒一日遇諸通遠門互相角勝劉力竭而敗次日約集同營數十人持刃尋蘇報復途次與挑糞人某甲遇惡其不潔持刃一揮甲身重漡倒仆於地旋經巴縣拘押候訊書此以爲好勇者戒 
[星火卽熄]  
　　寗波人陳雙喜者未悉者操何生業携其梅鶴賃居美租界伯頓路鴻興里第七百六十二號屋内昨日上午十一下鐘因祭祖焚化紙錢畢將紙爐置於榻下不隄防餘焰未息竟將牀褥燃者霎時濃烟密布烈燄上騰梁柱木壁相繼而熾家中人驚駭欲絶左右聞聲馳至灌以淸泉得卽息滅幸未冐穿屋頂事後三百九十三號捕告諸捕頭派包探金阿狗查明核奪 
[女孩發所]  
　　老妓吳新寳凌虐買女招弟一事已列昨報昨日早堂由包探顧阿六將吳新寳及招弟解至英公堂禀稱招弟年甫六歳時遭凌虐手臂等處均有傷痕爲此拘送請究招弟因年幼不能取供質之吳新寳供稱前雖賣娼現已從良丈夫李虎臣因小婦人不能生育由丈夫作主領招弟爲義女素來愛惜並無凌虐情事别駕判將女孩招弟發交棲流女所留養吳新寳著具改過切結存查 
[博徒宜辦]  
　　美界天后宫廟塲排設各種賭攤呼盧喝雉不下數十起屢經巡捕驅拿無如若輩舍此無以爲生凡巡捕派差是處必入内驅逐一週賭徒循例暫避迨捕退後仍復興高彩烈昨晨二百二十一號華捕巡緝至此流氓某甲自恃膂力將捕阻於戸外捕怒甲復出小洋一角餂之捕怒甚因卽拘送捕房述明情節捕頭命押候解請英讞員訊究 
[竊珠重辦]  
　　李新法在寍人趙福壽家傭工已歴多年穿房入室習以爲常趙頗信任之不料李竟陸續竊取滴珠兩料及金珠翠飾並綢衣數十件值價頗鉅家中婦女人等毫不知覺近因欲用滴珠不見始行查悉失物當卽據情投報捕房由包探杜雲卿往查李直認不諱卽將各贓吊出惟缺少滴珠一粒翡翠帽花一粒昨晨解案趙福壽投案申訴前情並稱李在家傭工已歴二十餘年不料竟作此不端之事今旣破獲求爲追究餘贓李新法供認陸續行竊所少珠翠帽花係售與販珠寳之人業已無從尋找惟求大老爺恩典别駕謂趙曰衣服首飾均係陸續被竊爾家中婦女何至糊塗若是一無知覺惟李行竊多贓實屬可惡判笞四百板管押半年期滿遞解回籍趙問之又代求免責别駕俯允商之薩副領事亦以爲可 
[英公堂案]  
　　包探秦少卿禀稱粤人王阿淸乘醉至粤妓薛阿三處尋歡無故竟將妓房之火油燈擊毁爲此拘送請究粤妓薛阿三投案申訴前情王供實因酒醉糊塗以致肇事以後不敢再犯矣别駕得供判將王罰洋十元否則管押一禮拜○二百五十四號華捕拘解小工王雲堂到案禀稱此人與年老之小工衞順三同在馬頭扛物此人嫌衞無力將衞用力一推以致跌斷足骨現在醫院療治須俟兩月方能告痊王供一時失手所致别駕判將王罰洋八元否則笞二百板管押兩個月○金阿六在日本婦人處爲侍者竟於日前竊取木鐘一架而逸報捕後經包探倪順泉拘獲人贓送究日本婦人投案請領失贓金供認行竊别駕判將金笞一百板遞解蘇州○倪包探又解積竊康紀山到案禀稱此人竊取張阿良家布衣十一件經小的拘獲人贓送究張投案申訴前情並請領贓康供本地人因窮苦無聊不得已而犯竊别駕判將康笞一百板管押一月○周桂生曾經犯事懲辦昨又向王桂芬羅吉泰兩人處竊取對時表一只紗馬褂一件由包探竇如海拘獲人贓送究王羅投案申訴前情求爲領贓周供浦東人在滬爲小負販安分營生不敢行竊前雖犯事尚求勿咎旣往别駕訊得周行竊有贓豈容抵賴判笞四百板管押二月○二百二十七號華捕拘解張阿雨到案禀稱此人在路滋閙向喝不依反敢扭毆爲此送請訊究别駕略詰數語判將張罰洋一元○二百六十七號華捕禀稱過犯王阿福糾同王阿寳高阿金二人在虹口地方聚賭小的以其有違租界章程爲此拘解請究王等一味求恩稱以後决不敢再犯矣别駕判令各押一禮拜○某華捕拘解兪桂生到案禀稱今晨浜北失火有兪桂生攫取唐王氏家首飾匣一隻適經小的所見爲此送請訊究唐王氏投案供因鄰人失愼兪係與小婦人認識故來帮同搬物並非攫取兪供因帮搬物件致被華捕悞拘别駕訊得並非火塲攫取飭令釋放○昨報紀重墮情天一則昨晨由何黄兩包探將娶主趙雪卿媒人朱和卿及鴇母陳朱氏妓女陳小紅並牽涉之流氓陳阿大帮忙兪小寳並一干人解案請訊别駕略詰之下以此案曾經來案控告未准今旣由捕心拘解卽著過堂訊判薩君曰諾○何包探又解曾經犯事遞解寗波之徐阿炳到案請判徐供因有要事不得已而復來自知不合尚求明鑒别駕卽飭押候仍行遞解○包探黄四福禀稱胡明錦在杭州竊取珠飾一匣來滬後又在三馬路鼎陞棧竊取胡藍田之摹本縀馬褂一件經小的拘獲人贓送究别駕略詰之下著令押候復訊○蔡榮林前曾犯竊懲辦今又竊取張法法家布被一條經包探孔阿才拘獲人贓送究張法法投案申訴前情蔡榮林認竊不諱惟求恩典别駕判將蔡笞責二百板管押四日○馬夫金阿錦駕車不愼撞傷王寳生家小孩頭面由四百零八號華捕拘解至案請判王投案申訴金供實出無心尚求恩典别駕判將金罰洋十元給王寳生爲孩醫傷之費○流氓潘玉林在尚仁里拉住大姐連阿秀肆意調戲連大聲呌喊經四百零七號華捕將潘拘解到案請判連投案申訴前情潘供不敢調戲别駕判將潘管押七天 
[美捕房案]  
　　積竊劉阿福屢經破獲前晚在篷路中踯躅往來爲包探竇如海查獲拘解捕房管押昨晨捕頭略加研詰知其犯竊纍纍令押候飭竇探查明送辦○寗人婁永桂不知在何處竊得馬車燈二盞前晚持往北河南路某馬車行求售爲包探金阿狗查獲人贓一倂解入捕房押候查傳失主送廨訊究 
[法捕房瑣案]  
　　寗波　人王陳氏被蟻媒王阿毛帶至上海托名帮傭旋爲蟻黨陳鳳年陳五周王氏等轉輾押入新街花烟館繼又調至小東門麻皮阿四家爲娼瓜分身價銀洋爲法包探拘入捕房解經鄭大令訊供分别責懲勒令交出吞用銀洋充公王陳氏飭送普育堂留養待家屬來案具領此又五月初三禮拜四堂期事也昨上午九點鐘鄭大令蒞八仙橋捕房會同謝副捕頭發落各案突有張長林陳阿順二人投案禀稱在小東門戲館街開煤炭店請將發堂留養之烟妓交保出外送回寍波大令謂爾所保何人供稱母家姓王幼時寄養於小的之兄今爲姪女大令謂爾根底未淸希圖朦保著斥逐出外不得率請○僧人光榮控聚新園浴堂堂倌王洪喜陳鳴峯掉換鈔票一案迭經大令研訊押交在案昨聚新園浴堂金永福投案遞禀聲稱王陳二人無辜被累求請釋放大令閱禀問金曰爾當時曾否在塲禀稱並不在塲惟堂倌素來規矩决無其事大令謂此事業經迭次研訊爾不得聽信一面之詞率請保釋將原禀擲還不准○會捕局綫勇拿獲水販陳楊氏迭經大令研訊各情屢紀前報昨命提在押之兪海舟到案復訊兪供湖南攸縣人七月十八日同弟媳李氏姪女陳兪氏等由籍來滬陳楊氏卽陳介甫師爺之室二小孩卽伊之子女彭漢卿係親戚同來共八人大令謂兪蔡氏究竟是否拐來爾可從實供明兪供並無别情來此玩耍大令謂路隔數千里豈有 
 
 

Page 4

 
 
無故而來况爾弟在家弟媳來此顯有别情旣不供認著從重掌頰二十下矢口不移又問弟兄幾人供兄弟三人小的居大大令謂前供長者已故今又稱居大顯見不符兪供在家二弟一名尤高一名倉南陳兪氏卽小的姪女適陳楊氏爲媳本年七月初八過門姪壻年十六歲在家讀書命還押提陳楊氏供稱母家實姓兪德舟卽小婦人之哥哥蔡氏係弟媳問爾弟是何名字陳兪氏一時語塞禀稱待我想來大令謂爾弟之名豈有不知著掌頰二十下供稱在外多年一時忘却又問二女是否誘拐來滬供稱小婦人與陳介甫姘識四年同住滬上伊等慕洋塲世界來此玩要並無别情研詰再四矢口不移命還押復訊○榮華棧帳房陳子連偕茶房秦象谷周炳香投案禀稱棧客兪鶴年兪直卿失竊一事已在外間調處來案禀復大令著赶緊清理明白同原告禀復核銷○竊犯張小二計阿美著照原斷各笞一百板釋出不准逗留○積竊李少山照原斷重笞二百板還押過堂送縣遞籍○竊犯陳桂發王阿二照原斷各笞一百板勒令回藉○枷犯湯金照王阿寳枷期已滿命帶案疎枷照原斷各笞一百板驅逐出境不准逗留 
[恩戴二天]  
　　本館恊振所昨承埭溪繆山氏來書曰前閱貴報所登山左汴梁災狀令人慘目傷心埭山瘠苦著名戸鮮蓋藏兵燹後元氣愈薄雖獨力難支勸募之際亦應曲爲羅掘兹特捐銀十二兩八錢合申規元十三兩五錢九分二厘聊作杯水之助交全豐信局寄上伏乞檢收當靑黄不接之時得此仁漿義粟彼鮒魚哀雁自當恩戴二天矣爲綴蕪詞以昭感謝 
 
 
 

Page 5

 
 
　　廣東濟世堂包醫五淋白濁立見奇功○婦人白帶藥到回春限日包好兼可調經種子祖傳秘方濟人甚衆非誇口也 
　　秘製新法當日見功白濁丸 
　　此丸用眞正珠珀等藥製成耑治五淋白濁小便刺痛溺管閉塞點滴不止日久不愈腫痛不堪受累非淺但服此丸立刻止濁定痛利便清火消腫解熱去毒除濕不過一二天包能全愈最奇者愈後非但不發且能培元固本身體更强無論花柳所染濕熱所致房勞所傷各種淋濁雖症極險重服丸二瓶包能除根輕者一瓶立愈屢試屢騐百發百中誠治淋濁之聖藥也每大瓶二元小瓶一元　　調經種子立止白濁丸 
　　婦女白帶十有七八若不早治必致氣血虧損面黄肌瘦四肢乏力潮熱陰虧等症此丸乃治帶聖藥雖十廿年老症百藥不効者一服卽可除根兼能大補身體調經種子却病延年每盒一元近多假冐赐顧認明上海二馬路泰和里口西首廣東濟世堂便是祗此一家餘者一槪假冐　　廣東養元堂大藥房分設上洋英大馬路石路西首自運吉林發記人參關東鹿茸暹羅官燕零躉均可看貨定價近多假冐購者留神 
　　参茸烏鷄白鳳丸 
　　此丸係本藥房主人獨得秘方親自監造以人參鹿茸爲君佐以各種上上妙藥共有數十味之多加工加料精製成丸實爲女科中之聖藥比衆不同專治婦人經水不調子宫寒冷赤白帶下經期腹痛四肢無力腰酸神疲多年不育一切虚損等症凡婦人於胎前産後以及不能生育者均可購服專能調經種子補血養陰開胃平肝止痛暖宫延年益壽功用甚大效騐甚速自服之後體弱者卽變爲强壯不育者卽可有弄瓦弄璋之喜百試百中其妙如神凡抱伯道無兒之戚者請先嘗試之而休自誤也每粒雙料一元單料五角○烏鷄白鳳丸每粒雙料二角五分單料角半○五鞭壯陽種子丸壯陽種子丸壯陽種子可稱第一功效甚大每料一元○三鞭壯陽丸每瓶二角酒資自理　　廣東壽全堂藥局分設上洋二馬路乾泰豐土行内 
　　包愈萬應珠黄下疳散 
　　專治男婦一切楊梅結毒濕瘡濃窠魚口横痃便毒下疳腐爛等症明醫諸藥不效者惟本堂搜覔海外奇方存心濟世不惜工本修合用珍貴之品君臣佐使之良藥獨奇者無倫新症舊發爛而不堪難以收功或爛陽物成筋者或爛去半者卽搽此散立見去腐生新輕症十天重則半月仍還願形就能度後種子屢試屢騐如神每料一元内服陰陽珠黄掃毒丸能掃凈腹中一切毒氣永無後患之累眞乃海外第一善治之良法每料五角若用倒提丸等害人之物雷殛火焚遠購信資自理　　聲明冐收貨賬 
　　本莊自前月新設倩董某經手各安生業詎意前月二十六日爲董某經理之前號卜文記誣告紅手未了等情涉訟公堂致遭牽連幸蒙憲恩明察當將兩號存貨封禁在案絶伊妄想並承錢江會館各仝行寳莊倩人公理所有該號與董某交涉事件不難水落石出孰是孰非難逃公論理應遵奉憲諭靜候核結不料該號竟敢起意不良私盜本莊簿據往各客號冐收節帳得聞之下殊屬駭然除已往各號止付外特登告白聲明務望與小莊交往之家萬勿受渠誑騙總以事了之後仍歸原經手董某憑帳親收設有私付卜文記等情與福昌無涉欲免後言特此奉告福昌杭莊主人謹白　　異數難邀 
　　謹按上年倭奴犯順江浙兩省辦理海防籌兵籌餉當道何等焦勞又疊奉諭旨勸辦紳富及各業捐輸以濟軍餉並准奬實職以示鼓勵凡屬士民無不同仇敵　踴躍輸將迨至今年江南辦法早經設局核給實奬而浙江格於部議祗准虚奬夫同此報効同此捐輸而給奬一虚一實判若兩途雖頂戴榮身亦朝廷恩典士民原無不感德乃近來傳説不一或言如當業者捐輸一月息錢外奉部飭每當再捐銀二百兩其息捐方准實職奬叙或言二百兩無煩另籌但就月息捐内照數扣出以復大部之命卽作爲部餉亦准奬實官是則同一當捐有月息捐外再捐部餉者有月息捐内扣抵部餉者其中巧妙各有不同又如錢業一項議令歸入紳富捐内請奬實職查浙江紳富除朱姓龐姓報効專奏外不聞另有紳富捐輸則紳富捐名何由而至或謂凡開錢鋪皆是紳富錢業旣捐紳富應免否則名實不符紳富亦不願擔此虚名冐此實職之奬又聞烟土醬缸洋藥酒缸等項捐輸均與錢典各業一律報効悉一律核給虚奬論報効回無區别論行業自有大小當局者亦頗費躊躇可見一峩冠博帶之榮不能倖得苟非時運亨通素有福命者要不能遽邀異數之賞也故卽本此義以命此題而爲之伸此説局外閑人論 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖省官塲紀事]  
　　籖分安徽卽用縣姜大令良材指發安徽試用從九陳少尉昌孚新海防試用典史熊少尉繼章指發安徽試用從九陳少尹昌壽候補班補用典史蔣少尉紹誠分缺間補用浙檢蕭少尹承焜指發安微試用州同潘同刺福增分發安徽補用直隸州陳刺史先覲均禀到○候補巡檢楊少尹長春赴徽州府差遣候補縣丞金二尹慶元往廬州府差遣候補巡檢金少尹炳赴鳳陽府差遣○藩轅牌示試用縣丞王樽委署涇縣典史署當塗縣典史黄少尉萬增候補典史顧少尉尚勳委赴上海探訪洋磺價值○候補從九品劉少尹兆梅禀知丁父艱○缺署靈璧縣典史綦少尉南英候補縣丞吳二尹國琠由巢縣查牙帖從九張少尹淸藻由皖南辦土藥局差均回省○典史劉少尉文炯禀知奉道憲委查來安縣驛站○四品頂戴候補知州彭刺史名保由京引見回省○候補縣許大令金綬禀知奉委押解京餉銀○候補縣左大令元麟禀知奉臬司委赴皖北公幹○候補縣丞陳二尹懷棟禀知委解長江水師餉銀赴金陵○候補縣丞劉二尹潔禀知奉臬司委查北門外街道○新授廣東惠潮嘉道聯觀察元辭行○委辦六安州釐卡卽用縣楊大令紀元調辦三埠管厘卡候補縣丞鄧二尹瑜禀知　省○候補縣兪明府炳章由京引見回○本任鳳陽府通判訥通刺淸安委辦建平定埠厘卡候補典史宋少尉毓衡均到省○候補巡檢元少尹溎禀知奉臬司札委接查被門外街道 
[烟窟操戈]  
　　揚城三義閣左近小烟間不一而足竟有招雇鄉間大脚少婦卽俗所謂黄魚　溷跡其中如酒家之帘引人入勝然鮮豐者絶少類皆鷄皮秃鬖較無鹽　母尤有過焉每至夕陽西下亦復抺紛塗脂臨風障　或門前小立招誘游蜂醜態多端眞令人見之欲嘔本月十四夕趙某烟館忽來少年二人高呼開燈趙視之靑皮也素知慣吸曰烟趙傲不爲禮並以冷語相譏少年怒遂與角口始猶唇槍舌劍繼竟踢足飛拳趙曰老子開燈多年豈懼人哉言次潛將房中便桶輕輕提起冋少年驀然擲去少年等未加防範不覺淋漓盡致口鼻中亦均沾有木樨香味忿不可遏不發一言忽忽奔去未及片時率領同黨多人蜂擁而　聲勢洶洶街鄰恐釀事端赶急出爲調處事始寢息或曰現當江都邑宰下車伊始正在風行雷厲頒發告示查拿靑皮地痞乃若輩不知歛跡猶敢耀武揚威肆行蠻横其眞視煌煌示語爲具文耶抑果有銅筋鐵骨也至周開設烟燈已干例禁矧係花烟繩以官法應與靑皮等厥罪惟均云 
[縣案登]  
　　王洪三呈控張錫華毛桂春趙介林横行鄉里結黨行兇並結拜小弟兄名目請提嚴究黄大令准詞簽差按名拘拿解案經夏明府提訊原告王洪三供本地人耕種度日家住浦東曹家行因圖内張錫華毛桂春趙介林私結盟黨專以行兇拆梢爲事擾害地方小的恐肇釁端禀求懲一儆百以安閭閻質之張等同供小的等皆是種田爲生素守本分從未非爲亦無結黨情事王洪三乃是鄉間地棍前因借錢不遂挾恨誣控以期報復大老爺明察秋毫可查可訪小的等如有刁供願甘重辦明府察得張等均已年老兩造供詞均尀憑信彼此攻訐皆非安分之輩本應各責姑念初犯從寛著各具安分切結著差帶往交圖董殷昌賢管束以後再有　事定予提案嚴懲○文芸閣　上前因由名利棧動身失去衣箱三隻一案前日經法公堂移送車夫彭心發並起獲原贓到縣一則已列昨報昨日又據捕役遵飭持票前往　界名利棧將司帳　海峯茶房楊應來兩人解案請訊奉黄大令諭餫看管聽候與彭心發一倂訊明辦理○本城老北門内計家弄放印子錢王錦如之移山四人李阿林於閏五月廿三日被人砍死一案黄大令騐屍後命將王錦如及他夥張希源等屢次研訊毫無端倪因特加差查緝兇犯迄今仍未弋獲前晚倩帮審委員夏明府飭傳此案差甲人等至案比催同稱叩求寛限實是一時難以破獲尙無下落務求恩典明府以該差等緝兄不力　令各責二百板限三日内務獲解究如延再行血比○前有陳炳榮投縣呈控卜金華强奪田單地保張正卿偏護陳金發陳保生行兇請求提　黄大令准提全案人証前晚亦經夏明府訊斷陳炳榮供浦東人務農度日前經卜金華之父抵押小的處田單一紙今卜金華串同地保張止卿僞稱取贖田單先付六元將單騙去至今屢催應付找價三十餘元置之不理向伊理說反敢糾同陳金發陳保生父子兇毆小的被毆授心實不甘扭赴　泥渡巡防局控訴局員劉老爺准提送案求恩公斷卜金華供故父在日並無抵押田單契據惟田單被伊竊去當時被伊揑造假據哄騙囑令備洋四十元向伊取贖地保受其所愚當時付洋六元後來小的查明並無抵押契據故不肯照付價洋伊是著名地棍專造假　惑人地保張正卿供據陳炳榮說及卜父抵押伊處田單一紙囑令取贖卜初認以爲眞央小的向他取回付洋六元後來查知被騙與他理論反敢赴巡防局並案下控告陳金發陳保生同供小的父子二人與陳炳榮是同族某日在田畔執鋤炳榮走來拖去要帮他冋卜金玵是論小的不依因卽口角挾恨誣控明府察核抵據上有朱雲佳代筆卽命差傳朱到案訊問卽有朱品田投案稱朱雲佳是小的外甥實姓龔非姓朱况因患病未到小的代質爲卜姓代筆一事並無此說實乃陳炳榮揑造假據設計騙錢冐寫朱雲佳名字且將姓氏冩錯求恩明鑒明府得供衡情之下陳炳榮刁騙地棍揑據誣控實屬可惡判笞二百板限四日内交還張正卿洋六元如違究辦陳遵斷具結完案一倂飭退 
[孝忠克永]  
　　張伊甡仁翁由甬乾大莊匯來鷹洋二十元囑充安懷經費以祈父母冥福厚意有加不憚運廣長之舌孝思克永定能通冥漠之神德比布金誠同刻木拜登之下欽佩莫名除掣奉收條外請誌報章以證善果滬北廣益善堂司董施善昌唐廷桂拜手 
[江西官報]  
　　七月十六日府經吳錦蓉由金陵驗看來省萬安灘頭司鄒承燾往辦金谿保甲中書科中書張鍾琪辭行進京補用府姜秀瀾往辦瑞洪釐卡江蘇縣丞龔世棟由蘇回藉守制指分縣丞張觀墀禀到係直隷附貢生准補南昌縣丞楊兆鏊飭赴新任○十八日欽賜翰林院檢討程鸞翔由京回湖北籍來江戸部主事范德鎔由湖北來江知縣李澂往辦吳城上卡余官濬往九江措貲縣丞譚元瑞查進外保甲兼新塡洲渡口汪承豫銷德外保甲沈世鑅查德外保甲彭昌期往辦瑞洪釐卡○十九日知縣孫如賓兆祺俱解九江關餉進京指分捐免驗看從九徐以道由安徽來省○二十日候補縣潘紹誼解九江關餉進京馮永年由浮梁公翰回 
[邦江官報]  
　　八月初十日通分司凌分轉公幹到揚沈分轉曾棨由准北來揚彭鹺尹家骐銷楚鹽查艙廖鹺尹錫九起復回淮○十一日項鹺尹兆騋汕省回揚○十二日陳分轉宗旭由京回揚禀銷押解餉銀差新選安豐塲章鹺尹禀謝飭知赴任 
[蘇撫轅門抄]  
　　八月十四日同知鄧文堉銷假知縣潘宜經藍鏞均禀知奉飭派蘇差委林毓菁請瘧疾假五天縣丞孫尚寬禀知分松差遣期滿回省銷差巡檢朱　绶請假赴滬措資蔣裕鈺謝委武進縣保甲差管帶飛划水師營補用都司黄春懷由江震查哨回臬憲七月分考試候補佐雜月課給奬○十五日蘇松太道營務處委員鹽運使銜四川候補知府劉慶汾由上海來元和縣葉昨日禀知下鄉相騐知縣王慶埏禀知赴蘇屬公幹知縣周淸溱展假三天理問張振榮禀銷海運津局差縣丞孫玉堂東知於山東河工出力蒙保免補本班以知縣仍歸原省補用統領忠字營記名總兵王心忠由寗來辭赴浙江公幹管帶江蘇緝捕水師叅將銜儘先補用遊擊任毓禀知赴江震查哨調船回帮帶飛划水師都司胡昌寳禀知出巡回○十六日江南提督譚到蘇卽辭行元和縣葉禀知下鄉回記名截取同知吳嶔分發江蘇卽用知縣都守仁均由京領憑來省禀到直州同王希曾禀銷水利局文案差縣丞吳秉衡禀銷武進縣保甲差未入陸夔請期服假二十一天管帶江蘇緝捕水師營補用遊擊任毓山禀知赴江震各鄉鎭梭巡蒙人禀報家主世襲雲騎尉候補縣丞趙啓封于十五日酉時病故 
[上海虹口元濟善堂閏五月至七月經收送堂一文愿捐欵淸單]  
　　閏五月分黄鎔六翁募一册十六戸廿九愿共洋十一元海口厘捐局四戸四五又月三元九角滸涌口隆茂行七戸三元無名氏二元徐炳才八戸一元六角五分大錢一百五十文百忍堂四戸一元王乾祿敦厚堂無名氏袁陳氏四戸各一元亞騷又五月六月四角無名氏四角麥汝穰藥水小洋二角無名氏銅洋五元是月共收大洋廿五元小洋二十五角半大錢一百五十文○六月分巽慮小主二戸五元晋源學生四元黄壽華十二戸一元十七角吳保安堂二元嵐樵子三戸一元五角七分袁陳氏無名氏凌炳榮三戸各一元盧門花仔浩泉五角愈魁錢一百李姓銅洋一元是月共收大洋十六元小洋廿七角七分大錢一百文○七月分山東源泰一册廿四戸京錢四千二百文源盛一册卅六戸京錢五千文二共京錢折洋五元寓蘇極愚人二元如臯載久一元二角韋陳氏一元小英洋二角亞騷小洋二角不留名小洋五角銅洋一元是月共收大洋九元小洋十一角銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
