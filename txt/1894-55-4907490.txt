# 1894 - 55 - 4907490

 

Page 1

 
 
[附送捐册] [  本館附識]  
　　本埠元濟善堂遵曩例以捐册若干扣託本館今日隨報分送倘能各解腰囊多多輸助俾得襄善舉而結善緣是所望於與人爲善之君子 
[新印仁在堂全集告成] [  圖書集成局代啓]  
　　盩厔路閏生先生文壇老宿海内皆奉爲經師坐擁臯比門盈桃李一時承學之士及門箸錄者多至数千人所居講舍曰仁在堂其集因以堂名名之初時刻于關中後經各省翻刻魯魚亥豕辨認良難初學蒙童貽悞非淺茲覔得關中初印本用大號鉛字從新排印以廣流傳圈點眉批一仍其舊紙墨裝訂務極其佳刻已告成定　月杪出售集分十四種曰時藝引曰時藝辨曰時藝核曰時藝課曰時藝綜曰時藝階曰時藝話曰課士詩曰課士賦曰文藝金銊曰訓蒙艸曰時藝核續編曰訓蒙艸注釋曰賦大抵窮源竟委由淺人深理法詞華彚擅其勝而乂悉心評駡細意推求　出　鷔金針暗度學者苟揣摩簡練簡夕阻含則破璧而飛正不難于此操左劵焉計全集分裝十六本碼洋三元賜購者請臨本埠三馬路甲昌書室江左書林及蘇申兩處掃葉山房爲盼 
[漕運昔聞]  
　　中國近來知有海運而不知有漕運雖有漕運總督及各衞所員弁今皆無所用之故國家漕運之數亦莫能舉之良可哂也查元代濬會通河明時導汶水北會漳衛而東北之運以通本朝鑿桃宿之道開中運河以避黃河之險而糧艘由淮浦渡河徑赴山東達帝都銜尾無阻此漕督之設所以駐紥淮浦也計歲漕京師者八省其漕有五等曰正兌米則入之京倉以待八旗三衛兵之用曰攺兌米則入通倉以待王公百官俸廪之用曰白糧則分入京通倉以供内府光祿寺以待王公百官各國貢使廪餼之用曰麰麥則入京倉以供内府之用曰黑豆亦入京倉以待八旗官運及賓館牧馬之用此五等也供此各省則爲山東河南江蘇安徽浙江江西湖南湖北此八省也計山東正兌十五萬有奇河南八萬有奇江蘇一百零七萬有奇安徽三十萬有奇江西三十五萬有奇浙江五十五萬有奇湖南北各九萬有奇攺兌則山東六萬餘河南三萬餘江蘇九萬餘安徽十一萬餘江西十五萬餘浙江二萬餘湖南北皆無之折糧則祗有江蘇六萬九千餘石浙江三萬餘石他省皆無之麰麥則惟河南正兌五千餘石攺兌三千餘石黑豆則惟山東正兌四萬餘石攺兌萬六千餘石河南正兌三萬二千餘石攺兌萬五千餘石他省皆不與焉此外則有攺折曰永折米徴銀解部山東河南折徴各七萬石江蘇十一萬六千餘石安徽七萬五千餘石湖北三萬二千餘石湖南五千二百餘石獨浙江不與焉曰攺折灰石米徴银解部以待工部灰石之用江蘇歲折徴二萬一千餘石浙江萬三千餘石他省皆不與焉至於濳糧經費正耗則各省正兌米每石二斗五升加耗攺兌每石一斗七升加耗以備通州五牐運耗貯倉折耗及運軍回船食米之用曰輕齎正兌米山東河南每石六一加耗江蘇安徽二六加耗江西浙江湖北湖南皆三六加耗攺兌米則江鮮安徽浙江江西每石二升加耗山東河南則攺兌米不徴輕齎湖南北則本無攺兌米其應徴者均折銀徴解倉　通濟庫曰船耗除山東河南及江蘇徐州所屬之銅豐沛蕭碭漕船不給耗餘餘船正兌米每石一五及五升加耗攺兌米則二三一三及八升加耗各有差以給運軍沿途耗折曰席米則各省正兌攺兌米每二石徴葦席一以十分之一七隨船解通爲倉庾苦蓋之用江西湖南北每正兌米二千石徴楞木一松板九以十分之五解通爲倉庚鋪墊之用餘均折銀徴解通濟庫曰行糧月糧各省運弁運軍凡出運之年各支行糧二石四斗至三石有差運軍月量八石九斗至十二石有差或折銀徴給或銀米各半各因其地之宜山東江蘇江安糧道所屬半於領運時發給半徴解水次六倉山東則歸臨淸德州江蘇安徽則歸江寍鳳陽淮安徐州沿途發給曰贈貼明代漕糧係軍民交兌民受需索之苦國朝改爲官收官兌因酌定贈貼官爲支給隨其方俗各省異名山東河南漕船每運米百石給潤耗銀五兩米五石江安糧道所屬給漕贈如之蘇松糧道所屬米　　倍浙江給漕截銀三十四兩有奇江西給貼運銀三兩米三石副耗米十有三石湖北湖南給貼運米二十石皆隨漕科徴其白糧經費則江蘇每石正耗三斗浙江四斗五升以備入倉耗折及運軍沿途折耗之費江蘇每船給束包人夫工食銀十四兩每運米百石給漕截銀三十四兩食米七石各有奇又盤耗米二十石浙江給漕截銀如江蘇而食米三十四石有奇運弁行糧運軍行糧與漕糧同皆隨糧科徴此皆國家漕運之定制也至於今日海運旣行而漕運幾廢然一切耗費則仍不免或有冀後日仍廢海運而復漕運吾則以爲海運漕運終不如北邊興水利以事農桑南邊折糧徴而由匯兌乃爲有利無弊之上策眷言古昔不禁感槪係之矣 
[古潤官塲紀事]  
　　本館派赴鎭江訪事人來書云新任蘇松太兵備道魯公甫觀察伯陽由金陵赴姑蘇謁見奎大中丞叩賀年禧事畢於本月十五日午刻由蘇垣起節十七日行抵申江是晚乘招商局江孚輪船溯江而上十八日傍晚五點鐘時行抵鎭江道府廳縣各官預在躉船鵠候迨輪船下椗各官卽登船呈遞手版觀察接見之下互叙寒暄移時各官興辭而出觀察命啓輪上駛瀕行時寳蓋山新兵各營勇丁列隊江干以送旌旗蔽日劍戟凝霜鎗砲之聲　震山谷○鎭江府彥詠之太守秀前赴姑蘇向各大憲賀年旋於十六日遄回十九日破曉駛抵鎭江舟泊怡和碼頭隨排導入城視事○丹徒縣王伯芳大令芝蘭於二十日上午九點鐘時詣六吉園碼頭乘滿江紅船進丹徒口赴姑蘇公幹大約稽延數日當可言旋也○常鎭通海道黃幼農觀察祖絡於正月二十日申刻接奎中丞來札著署理江蘇臬司遺缺委候補道蔡和甫觀察鈞署理二十一日淸晨文武印委各員均往道轅叩賀薄暮觀察卽排導出西門至六吉園碼頭乘招商局江寛輪船由滬赴姑蘇賀年謝委聞尙須回鎭料理一切然後擇吉履新也 
[潯上官塲紀事]  
　　本館派赴九江訪事人來書云長江水師湖口鎭總兵柳馥堂鎭運前赴金陵叩賀劉峴莊制軍黃昌岐爵軍門年禧十七日午刻附招商局江寛輪船返潯標下龍開河守備王彩庭守戎興明率同千把外委恭迎鎭軍小作勾留卽乘長龍船回湖口○九江府邵傅巖太守赴省賀年於十八日乘紅船遄返德化縣薛明府曁印委各員俱出城迎迓○新關委員萬協五少尹象春飭丁禀報丁憂所遺差使經誠果泉觀察札委沈築夫二尹霖巖辦理○文報局委員郁仲孚司馬震培之少君名鍾圻者靑年韶秀高擷芹香喜信到潯寅寮皆往道賀 
[安慶官塲紀事]  
　　安徽按照磨兪藹人懷寍縣典史陳小雲兩少尉於客臘奉德靜山方伯之命赴湖北江西一帶採辦樅櫚以備　皇太后萬壽時應用兩少尉遵札前往陸續採　計有數批刻下頭批經兪少尉附招商局江裕 
 
 

Page 2

 
 
輪船裝運至省十八日午後一點鐘時抵埠隨飭運過躉船俟二批到齊再行打捆領照起解赴京○本任廬州府知府范映泉太守於某日到省小駐江西會館次日赴各憲轅禀安想不日卽束裝就道也 
[皖垣火警]  
　　本月二十二日得本館派往安慶省垣訪事人來書云小南門外河沿某甲堆積蘆柴五垜約値錢數百千文平日屢爲偷兒所竊惡之甚每有所獲卽肆毒毆偷兒忿不能平思有以中傷之遂於十七晚初更後乘天時陰雨種火柴中霎時紅焰熊熊無從撲救文武有司聞　而出指揮水龍夫紛紛噴射無如火勢甚烈人力難施祝融氏耀武揚威直至魚鼓再鳴始行返斾 
[花縣哀聲]  
　　浙江嘉興縣王邑尊忽患痰閉延靑浦珠街閣陳蓮舫醫生診治翌日病機稍轉卽進參苓等劑以致夢光膏肓公子竭誠禱天終於無騐延至二十日淸晨鐘鳴八下遽爾仙遊宗太守聞訃之餘迅速肩輿而往飭卽依儀料理喪務一面委秀水縣劉邑尊暫行兼署翌日太守卽乘小火輪船赴省謁見各大憲禀商一切要公公子擗踊哀號延僧誦經禮懴隨於三朝成殮停柩署中 
[記神童]  
　　廣東開平水口人潘某娶妻某氏于歸未久一索得男潘卽出洋貿易韶光荏苒其子潘乙今已七齡矣依其祖含飴爲樂而髫年岐嶷頭角峥嶸每出一言能驚四座潘家有竹園篠蕩千條琅玗十畝潘子一日忽向其祖謂我家竹園無人看守不日將有盜賊前來行竊盍早防之其祖不信以爲童子何知詎能先機坐照因慢應之翌曰潘子又催促謂祖如不信孫言恐悔之晚矣其祖以其言之異也姑倩數人防堵是晚果有賊至見已有備急卽奔逃衆逐之傷其二祖至是始覺其言之奇騐仍以爲事出偶然耳詎賊被傷後以園中向無人防守何竟忽爾豫備疑黨徒風聲洩漏迨細爲訪察始知其童孫之預爲逆億也遂擬於翌晚刦而斃之以洩其忿不料潘子亦若預知也者亟促其母携往外祖家以避其母亦信之遂偕子歸寍及至魚更三躍果有數匪明火持仗至潘家行刦遍搜其子不獲而去於是人皆以其子爲有先覺之明村有塾師舌耕爲業近以兒童冬學聲閙比鄰潘子亦請於其祖入學鼓篋祖曰家無檐石釋菜何從汝縱有志讀書其如束修莫具何也潘子曰祖毋慮我父行將有白金寄回矣未及數日其父果有洋蚨數百由金山寄回於是延師爲之啓蒙一目十行宛如夙業現届府考其族黨擬欲帶赴入塲以勵其志云噫慧業文人本前生因果如此童者豈眞有得天獨厚者乎 
[記慧婢]  
　　肇慶某鄉譚某家有婢年届破瓜承主婦命肩挑茶食往鄰村親串家鄧某爲饋歲之儀兩家相距三四里歸途天色已暮不及抵家見有支蓋篷寮牧鵝者因往投之寮主甲乙二人兄弟也兄恐婢夜行不免或遭强暴遂止之弟年少見色心動濳欲亂之爲兄所覺斥其非而防閑之弟終情不自禁背兄調婢婢託言父本瘋人已身禀受諱疾恐見棄於人故賣之爲婢今雖未現於面而身有隱疾染之恐貽後悔弟懼而中止翌晨行抵主家以情告諸主婦主婦羡婢之能保其身而多甲之以義訓弟也飭僕具炙肉德禽往謝焉昔李庚女奴給阿堵於櫻桃花下同此慧心同此貞節彼謝芳姿之於王珉胡婢之於阮咸未可同日道矣 
[酒政]  
　　西人之嗜酒與華人之嗜鴉片同是固人皆知之不知西人雖麴蘖是耽然其中亦有多寡重輕之别非可爲之槪論但就歐洲而計則嗜酒之最甚者莫如法人其人每年所飲之酒約有廿三牙蘭每牙蘭計有四大瓶約共五斤之譜然則廿三牙蘭則至一百一十五斤之數矣至於英人之嗜酒則遠不及法人今就英國而核之每歲每人所飲之酒不過得半牙蘭之譜可知同是西人而嗜酒之重輕各國不同有如是者爰記之以便叅攷 
[懸橋]  
　　西人造橋有用木支架兩岸中間中柱懸板以渡者其最大者有十三座英國多伊地方於一千八百二十年造一懸橋長一百三十七梅忒按一梅忒合中尺三尺伽肋地方一橋於一千八百二十六年造成長一百七十四梅忒敦乃斯地方於一千八百四十三年造一橋長一百九十八梅忒法國辣勞恩勃爾那地方於一千八百四十五年造一橋長一百九十八梅忒翁克里地方於一千八百三十年造一橋長二百零三梅忒倫敦賈林格勞思地方於一各八百四十五年造一橋長二百零六梅忒英之克理當地方於一千八百六十年造一橋長二百十四梅忒尼亞枷辣地方於一千八百四十八年造一橋長二百四十八梅忒蘇依士國弗里布地方於一千八百三十四年造一橋長二百六十八梅忒武邑林地方於一千八百四十八年造一橋長三百八梅忒井井納的地方於一千八百六十六年造一橋長三百二十二梅忒又尼亞嘉辣地方於一去八百六十九年造一橋長三百八十一梅忒紐約地方於一千八百八十三年造一橋長四百八十八梅忒 
[書生魚]  
　　鯊魚一物水族中最饕饕者也其形亦奇怪不一有名龜鯊者其狀類龜有名鰻鯊者其貎似鰻有名帶魚鯊者亦以其形如帶魚也有時因失水而高擱於荒山礁石之上年久化爲虎爲鹿蓋魚屬之善變者日前象山鹽倉前有漁人某甲自海外網得鯊魚一頭其體其尾亦與常魚大略相同惟首則口鼻目面彷彿人面且首上生有硬骨形如古時書生所戴之帽共頂不露愈形斯文故人皆以書生鯊名之惟烹而食之味甚惡劣書生乎書生乎其亦未脫酸丁氣味乎嘻 
[理事及瓜]  
　　中國簡駐日本函館兼新潟夷港三口理事官黃太守書霖自前任李伯行星使奏派後今届三年任滿例合更調汪芝房星使因於日前札委洪明府濤爲之庖代明府本在函館理署襄辦公務奉札後卽接辦一切事宜 
[看畫敗興]  
　　京師西單牌樓有買西洋鏡者數處内藏春色去臘二十八日有一旗婦年約二十餘粉白脂紅口銜潮烟管亦來此處一擴眼界忽來一光棍將洋畫攤踼倒扭住買洋畫者而叱曰春畫本干例禁况買與女子看耶同汝到官裏去旗女大怒曰老娘在此尋樂干汝甚事扭住光棍而批其頰光棍與之爭扭買洋畫者乘間將攤收拾飛步奔逃二人相持良久在塵埃中亂滾迨經路人勸開旂女則徧身淤泥光棍亦滿面血漬觀者無不掩口葫蘆 
[錢鋪欺人]  
　　京城錢鋪往往將銀色作低平頭壓短罔利欺人勝於南中之小錢店去臘二十七日有寓居某會館之某孝廉係南中人持銀一錠計重十兩八錢赴前門外某錢鋪換錢錢鋪夥平作九兩三錢孝廉與之爭論該夥不理遽將錢票與銀擲於櫃上孝廉曰爾如不換我可舍而之他惟原銀須見還也該夥曰票已開好不能退還語畢肆意謾駡孝廉人本懦弱力不能爭正在爲難之際適旁有某京員亦在換錢見此情形不覺憤甚叱該夥將銀再平確有十兩八錢乃批該夥之頰　令補足錢票再向孝廉叩頭賠罪否則不肯干休合店人見勢不佳俱曳該夥向孝廉叩頭孝廉乃向京員道謝而去一時觀者如堵咸拍手稱快 
[貞節可風]  
　　兪某寓上元縣屬蘆妃巷以錢業爲生計娶妻某氏于歸三載忽抱鼓盆之戚去歲秋間續聘朱氏女爲繼室方擬梅花香裏賡穠李之章詠夭桃之句鸞膠再接鳳翼雙飛乃六禮未成而二䜿爲禍和緩束手參术無功竟於吉期之前三日溘然長逝時正臘月中旬也兪年未滿三十而母已週花甲旣無叔伯終鮮兄弟㷀㷀獨守凄楚可憐朱姓旣接訃音相戒不令女聞擬另擇高門再占羅附忽兪成服之夕女夢一少年郎君掩涙相向囑以善事萱堂號泣而别女久知兪病醒而大疑次日獨携一十齡弟餌以糖果細詢顚末弟曰聞阿母言新姊夫已死戒我不許洩漏姊幸勿多言不然將撻我女知確耗痛不欲生家人慰勸不語亦不食誓以身殉其母無奈聽憑守節始稍稍啜粥米母囑媒妁往返數次乃於歲底過門抱木主行禮當晚卸妝易服麻衣如雪晨起事姑周旋盡禮雖在新年亦必添弱線度金針藉刺繡供菽水近聞人云兪原籍爲南徐鄉人有負郭之田三十餘畝久已置而不問其族人因新媳貞節足生閂閭之光公議嗣一子爲後並將原田淸理雇人耕耨取其餘以 
 
 

Page 3

 
 
爲衣食之需已派人泛舟來接不日將移家京口矣困阨之中怱得一縷生機豈非天哉豈非天哉 
[嚴辦流氓]  
　　蘇州府林太守之公子於去臘某日因事出外行經學士街某茶肆門首聞喧鬧聲駐足視之見有甲乙二流氓率領數人圍一中年婦藉端拆稍甲乙敲檯拍桌聲勢洶洶婦痴若木雞一言不發被剝取身上棉領衣而去公子忿甚當向旁人詢知甲姓陶名金生乙姓姚名三蓋皆著名流氓也迨回署將前情禀知太守立卽飭差訪拿原差奉命之下先將陶獲案太守升堂提訊陶俯首無詞太守飭拖下重責二百板交圖看管俟獲姚再行重辦前日原差在吳縣前將姚拘獲解案太守升座提訊姚供稱小的並非姚三實姓陳名耀山素來安分不敢犯法太守飭原差暫行看管俟訪明後再行核辦 
[書院開課] 　 
　　寍波崇實書院肆業舉貢生員每年甄别一次兹聞道憲吳觀察仍照曩例定於正月二十一日扁試先期赴禮房塡册届時各具衣冠齊集書院聽候點名給卷命題考試 
[牛痘開局]  
　　施種牛痘其法極簡其事極便較中國古法誠遠勝之惟施種者苟或掉以輕心蓄漿不善卽有毫厘十里之差寍郡去冬天花盛行不但未種牛痘者無不被染卽已種牛痘者亦有重出之患迄今各處傳染尙未凈絶以致各牛痘局遲延觀望均不開局施種惟府署土地祠内之老局已於正月十八日開局然赴局掛號者仍寥落如晨星也 
[查案續聞]  
　　湖北巡撫譚敬甫中丞奉命入川查辦事件本館疉經錄報兹聞中丞之隨員裕觀察赴巴縣監卡查看後所有因案覊留各犯四五十名經邑宰於去臘二十九日一律釋回度歲用示體恤 
[劍閣春雲]  
　　重慶新關向例於新年初一二三等日暫停辦公至初四日依舊開關報稅者尙屬寥寥惟百貨厘金局異常擁擠緣每歲新春例放恩關一次照例八折抽收是以各商船皆爭先恐後也○賭博一事平日例禁綦嚴獨至新年則槪行弛禁上自衙署下迄閭閻無不以鬥牌擲骰爲樂王遵文太守力除積習於除夕前三日面諭耿大令嚴行示禁並派差梭巡如有違者立提究辦大令言出法隨向不以姑息爲事一經示禁彼游手好閒者當不敢以身試法矣 
[擬闢商務]  
　　聞有法國商人四五名擬赴重慶開設商務局一所因重慶口岸向無法國商人此舉係屬創辦特派前漢口法國領事官哈思開往該處以便與華官商辦一切 
[豁除海禁]  
　　成都將軍恭四川總督部堂劉爲通飭曉諭事照得光緒十九年准欽命總理各國事務衙門咨議覆出使英法義比國大臣薛奏請申明新章豁除海禁一摺奏奉硃批依議欽此由總理衙門咨行前來合行出示通飭曉諭爲此示仰闔省軍民人等一體遵照新章旣定舊禁已除除僞冒洋商包攬貨稅及有不法重情者仍應查禁外其餘良善商民無論在洋久暫婚娶生息一槪准由出使大臣或領事官給與護照任其回國治生置業與内地人民一律看待並聽其隨時經商出洋毋得仍前藉端訛索違者按律懲治决不姑寛各宜凛遵勿違特示 
[同文館出洋人員名單]  
　　二品頂戴記名知府翰林院編修出使日本大臣汪鳳藻四品銜户部郎中巴克他訥四品銜工部郎中慶常四品銜工部郎中王鎭賢花翎二品銜分省補用道左秉隆鹽運使銜候選知府吳宗濂知府銜候選直隷州知州那三知府銜分省補用同知黃致堯候選同知賡音泰四品銜候選知州黎子祥同知銜直隷候補知縣王豐鎬通判銜候選府經歴縣丞王宗　六品銜本衙門八品官李德順生員世增學生黃恩煥學生郭家驥學生李鳳年○龔大臣奏調繙譯官四品銜大理寺候補寺丞聨湧咨調學生六品銜本衙門八品官劉式訓六品銜本衙門八品官劉鏡人 
[芝生於房]  
　　勁曰芝輭曰㧫可食者曰葦又曰樹雞言其味如雞也惟芝有地芝肉芝金芝之分地芝如人肉芝如臂金芝有聲亦有光外此則飛節留雲三秀挹露皆間世不常出所謂神靈之始結仙人之奇寳也廣東順德人某甲前數年於本村買得吉地一區經營宅宇落成後園内忽生一芝其大如盤家人婦子不知其爲瑞也拔而棄之前數日忽偶遺物於地搜之牀下見有物甚重累燭之一芝大如五斗栲栳週身作五色暈結頂葴甤如流蘇大異之半月後仍不萎以手撫之質勁如鐵乃連根移於盎倩識者觀之舞不嘖嘖歎爲奇物有繪圖者昔漢武之世芝生於房今之所生時处何若請好語祥瑞者騐之 
[海外壽民]  
　　琉球八重山石垣間切竹富村與那國筑登地方有一老翁居焉翁年八十一歲童顏鶴髮神采飛揚翁子孫已多至百又七人計男三十九女六十八殤者僅三人餘皆頭角崢嶸含飴繞膝家庭之内怡怡如也有見者謂翁五六年前曾患目疾目力稍减唇齒體容均未衰頽且其妻亦健在誠海外之壽民也 
[上海官塲記事]  
　　昨日上海縣黃愛棠大令探得松江府恩詩農太守將次來申遂飭辦差家人赴大馬頭伺候○常鎭通海道黃幼農觀察由鎭江來申雇定官舫小泊英租界觀音閣馬頭昨日上午以小火輪船帶向蘇垣晋發印委各員均往恭送○署太倉州金直刺元烺乘官舫來申昨晨抵埠舟泊老閘午後乘馬車至小東門外換乘筍輿入城赴道轅禀見聶觀察然後拜會黃愛棠大令大令飭家丁擋駕直刺遂命駕回舟卽晚解纜就道○福山鎭總兵韓總戎晋昌於昨晨乘砲艇來申假英租界後馬路協順乾票號爲行轅文武各員均往謁見午後總戎入城謝步至縣署時黃大令飭家丁擋駕 
[滬城紀事]  
　　寍波人某甲不知其何所事事家在滬城學前街向與捕夥某乙不合前日糾合友人在家聚賭至晚乙聞之怒髮衝冠紏得同事多人奔至甲家破扉直入甲等不知其細立刻奔逃或扒窻或登屋或越墻擾紛紛勢如絲亂隣人疑爲火警大聲疾呼未幾甲知係乙擾所爲召集同儕向乙理論而乙已去如黃鶴不知所之矣昨晨甲遇乙於途軋至某小茶肆評理後不知究竟何如○某甲家在本城西門内杜家灣前開絲線店業已閉歇有馬某者與甲爲鄰且係同業前日午後甲因事出外行經馬店之前向之辱駡不休甲心不能甘向之論說馬不服扭住兇毆當經旁人竭力勸開甲回家卽臥牀不起至晚其妻某氏奔至馬處聲稱丈夫今日被毆受傷其勢沈重在床亂滾氣息如絲馬一笑置諸氏遂於昨晨邀同地甲前往理說訪事人述之如此其中曲直執筆者不敢置一詞也○每交春令卽有小孩高放風筝一至晚間加以燈火偶一不愼線斷燈落易肇禍端刻經上海縣黃愛棠大令循照向章出示嚴禁矣 
[魯班憒憒]  
　　前日廣東人某甲因二䜿爲災匍匐至虹口新虹橋魯班殿求賜藥方及一籖躍出筒中視之大書洋烟和藥煎飲甲信以爲神靈指示如法飲之飲畢臥床未幾卽呻楚哀號腸斷而斃噫神方之悞人甚矣哉鴉片爲何等毒物奈何可和煎劑中魯班顚憒憒哉雖然魯班何嘗憒憒仍信而服之者之伊戚自貽耳於魯班乎何責 
[協提犯婦]  
　　泰安棧接客夥朱阿萬被中和棧夥呂三等邀同泰昌高陞大方永安萬安樓榮華等棧接客夥在江裕輪船上用刀戳死並刃傷梁阿林上海縣黃大令騐明傷勢及後蒞騐屍身飭差役薛貴持名片赴英法兩公堂請派差協提各犯解案訊供等情已詳前報昨日薛貴齎上海縣移文投法公堂向讞員葛同轉恊提禀稱中和棧執事王少坡由英公堂宋老爷派差協提到案本官大老爺訊取供詞以呂三家眷 
 
 

Page 4

 
 
住大老爺所轄臨平里第八號屋中又保人許雙奎供出當日在塲帮毆王長春棧夥周弟福住八仙橋畔其母可以指領請大老爺派探恊提同轉閱視來文諭以租界定章非公事須送領事公館由値年領事大人簽字方可奉行但此係緊要之件未便稽遲遂飭探請克捕頭派探協提旋由包探郁廷湘帶同探夥提到呂三之妻某氏連房東解入捕房待明日堂期移送歸案隨飭薛貴將原件齎送領事公館補簽名字薛貴叩首遵諭而退 
[賭棍兇頑兩志]  
　　浦東三十圖龍王廟人楊坤林無賴也某晚紏同其友充倌在家賭傅呼朋引類意興甚豪有徒長生者贏得洋銀四元向楊索取楊不付一言不合遂致揮拳徒力不能支喪氣垂頭而去去後愈思愈忿因於前晚糾合友人數十輩至楊處興問罪師楊早已豫爲之防招集湖南人三四十人守候在家及徒督隊到來洶洶其勢忽聞賭塲中一聲號令伏捕齊出呐喊連天徒知墮其術中返身欲遁已團團圍住出麻繩捆之吊在樹顚持械攢毆徒及其黨均受重傷後經附近村落中人出爲解勸始將徒等釋去然恐波淇未易卽平也○紹興人某甲向在南市某酒肆傭工前晚在某處賭錢贏得洋蚨若干翼懷之而返行經董家渡突有無賴某乙抻手乞錢卽俗所云拆小頭也甲吝而弗與乙怒將甲扭住定欲索取洋銀一元否則以老拳奉敬甲知事不佳大聲喊救乙恐有人知覺飛步奔逃而甲已嚇得汗涔涔下矣 
[賭徒載道]  
　　前夜有人在英界廣東路卽帶釣橋北長春客棧聚賭捕頭訪聞其事督同中西探捕並去拿獲賭徒二十餘人連棧主婦徐顧氏賭具洋銀解送公堂包探沈金隆禀稱小的查得爲首聚賭抽頭者爲錢金生其黨兪阿福亦屢犯賭案洪子卿則旣至捕房卽存洋銀十元爲質今不到案賭檯上及各人身畔共有洋銀十九元又在地下拾得鈔票洋銀五元捕頭騐明假造匯豐銀行牌號無從使用徐顧氏供　小婦人家住泗涇現在治下開長春客棧錢來賃一房間邀人賭博錢供稱小的係蘇州人夙與徐顧氏相識是以約同四友借屋挖花後人數過多改爲牌九兪供稱小的前往訪友並不賭錢求老爺恩恕華梅林王少卿王阿六顧阿四陳阿根朱阿寳徐阿大趙紅林趙金生吳德福張友堂江阿方汪利元何阿二翁阿四李金寳趙敬三王三福陸桂雲同供稱如蒙老爺寛恕以後不敢再犯矣宋通刺問鈔票何人所帶各犯均不承認通刺隨判罰徐顧氏洋銀二十元如不能繳則發官媒管押半月錢兪各罰五十元否則各管押一月華等十九人各罰十元否則管押兩禮拜洪所存洋銀連獲賭時搜出賭贓暫存捕房俟繳到所罰洋銀再行商充何項善舉賭具存候銷毁 
[培養人才]  
　　型方訓俗行仁卽是興仁施教因材大學必基小學兹承北窓高臥生爲敝堂復設義塾慨助長年費用洋一百二十元照數拜登具徴大善士繫念生靈垂憐寒畯仗高懷而育物桃李成陰媲臥治以凝庥柏微晉秩虔伸謝悃並誌頌忱上海虹口元濟善堂董事唐廷桂等拜啓 
[再謝册捐]  
　　謹啓者敝堂叩募常年施醫給藥經費分送咸有一德捐册荷蒙本埠曁松江珠家角等諸　善士見册解囊首先樂助自十八至二十一日四天計收回捐册四十一扣奉到英洋一百十六元三角錢二千八百八十文仰見胞與爲懷痌瘝在抱仗衆善同心共濟助良醫著手成春祗領之餘謹恭篆鎭宅靈符並附呈四十八孝圖詩以還祝諸大善士常邀天佑永保平安除淸單細數另附日報外敬謝鴻施再祈公鑒[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　江灣某米店主彭玉廷訴稱店夥山雲淸用空洋銀五十四元據言被人所欠然竟避不見面昨始尋見　交巡　　案請追山供稱小的並未用空實因欠去四十五元有帳可查尙乞老爺明察宋通刺著交人保出與彭查對帪目○一百十五號華捕禀稱昨日小的見邵寳康等在路打架是以一併拘拿送案邵供稱胡得康向來客膳於小的家中積欠飯錢向索不付反糾令嚴阿寳向小的逞兇胡供稱小的已付半元早經淸楚嚴供與胡爲友不敢帮兇宋通刺判令將胡嚴各管押三日○三百七十九號華捕禀稱小的見陳阿茂等在路爭毆是以一併拘拿送案陳供稱浦金榮薦小的之妻洪氏往某龜花烟舘内賣娼妻子堅不依從浦强行逼勒妻子回來告知小的故與爭閙洪氏供稱小婦人向與浦爲鄰今浦忽邀往某花烟館賣娼小婦人誓死不從浦一味恃蠻小婦人無奈奔告丈夫與之理論浦供稱陳送其妻洪氏來爲娼取去帶擋洋銀十元未及十日卽一去不來爲向索還帶擋現願不索洋銀惟乞老爺開釋宋通刺問陳是否先向浦取去帶擋十元陳供詞支吾通刺著陳領妻回去不許縱令爲娼浦具結開釋○浦東人沈錫江訴稱小的路遇友人奚根寳借銀不遂遽爾行兇致被撕破皮袍由捕拘拿送安奚供稱小的亦浦東人與沈同鄉偶然商借只求施恩宋通刺判令枷號一禮拜發頭門示衆○包探秦少卿禀稱王阿林卽徐阿林前因犯竊送請蔡大老爺訊懲查得伊曾在魯意師摩洋行當出店替工前夜又闖入傭婦房中竊取銀飾三件衣服十三件由某號西捕阻獲人贓今特送請老爺發落魯意師摩訴稱傭婦失竊情眞因撫小孩不能到堂故由商人代爲申訴王供稱小的係上海人宋通刺判令管押二月期滿笞責一百板贓給還失主○趙李氏控優伶王小山誘匿伊未婚媳黃金寳一案宋通刺歴經提訊已記報章前晚覆訊李氏之子趙裕寛訴稱母親因病未能投案叩求恩斷黃沈氏供稱小婦人家在泰興丈夫夢祥素患瘋癲實因家道貧苦女兒金寳出外傭工先在城内王公館不知如何與小山私識通刺謂爾曾否將金寳許字趙姓供稱實無其事媒人沈月秋供稱黃沈氏係小的之母姑夫向患瘋癲小的與裘振東王維谷李長喜卽阿喜均是同鄉又兼親戚是以爲之作伐由趙姓出聘洋銀十元姑母書有八字婚帖爲憑今奉老爺質訊不敢妄供通刺問黃沈氏曰爾姪已供出實情爾亦須從直供認本委尙可寛恕供稱姪子前有仇恨故此串誣實未將女兒許字趙姓通刺謂媒人亦已供明尙敢狡賴乎遂命掌顂五十下黃沈氏始供認許字情由金寳供稱父母貧苦無聊將小婦人押在三馬路花烟館爲娼後因线親作主嫁王爲室已歴三年王出有身價洋銀三十元所生女孩現祗三月小婦人實不知前者許字與趙之事通刺謂爾母現已供認爾尙思狡賴耶著掌頰二百下小山供稱小的向在天仙茶園唱戲黃沈氏與金寳常來觀劇後誘小的至春花秋月樓經裕寛之哥哥趙老二說合出洋銀三十元娶金寳爲室洋銀卽交老二收去通刺謂爾旣知金寳已許字趙姓不應擅娶有夫之婦供稱小的實出不知通刺命重笞二百板覆問洋銀交何人收去供稱實交岳母之手小的一時糊塗求老爺寛恕通刺着裕寛當堂出具領金寳回家是後不再凌辱切結金寳具願隨聘夫回家成婚謹守婦道不再犯前項情事切結黃沈氏具以後不得引誘女兒違犯情事切結小山交的實人保去以後不再犯前項情事並令出具領孩妥爲撫養不得蹧蹋切結各存案備查○周德明控沈紀生與妻張氏犯姦訊鞫情形業經登報前晚宋通刺升堂覆訊周訴稱小的前娶醮婦張氏已歴多年向在寍波常與母親口角是以挈之來滬不料疉次犯姦訓之不改如今小的不願領回因帶前夫所生男孩二口來案叩求一併斷離張氏供稱小婦人實因欠沈修鞋錢並無犯姦之事通刺謂爾夫不願領爾回家爾思棲身何處供稱小婦人有哥哥開設酒店擬將兒子暫時寄養然後傭工度日通刺謂沈曰周家被爾折散爾心安否沈俯首求恩通刺判令將沈笞責一百板著具改過切結張氏掌頰一百下交官媒看管諭令周邀其兄來案具領男孩二口仍著周暫且領回 
[法界捕房瑣案]  
　　正月十九夜松盛米行失去各物及閱申報知已由包探破獲遂偕十二圖地保顧桂生投案領贓葛同　訊取供詞將各贓分别給領昨日蒞八仙橋捕房命提竊賊劉金泉蕭正殿李海發覆詰包探呈到鑼鼓香爐鉛錫燭臺高昌廟巡防局員　家丁持名片投案候示同轉閱視失單謂劉曰松盛失布共五十餘匹値洋銀二十餘元爾只認二十六匹餘藏何處李供稱竊得布匹在龍華街　　　出售得洋銀五元五角業已賭輸同轉著將李笞責一百二十板劉蕭各笞責一百板顧保呈到酬費洋銀六元同轉諭令顧保及巡防局員　　家丁曰餘贓似已難追所有押本著失主措繳一半顧保叩頭遵諭領贓而退劉供有老北門委員　保小的出外同轉著押候取保蕭李押候移送上海縣請黃大老爺分别遞回湖南湘鄉衡州原籍德康發大大興旗昌各質鋪夥投案求給質本同轉將各票給予算淸償還一半仍將票送回捕　各質鋪夥遵諭而退○去年陳馨甫僞稱欲充某洋行買辦騙取鄭如九洋銀六十元經鄭投訴公堂葛同轉著於年　先　一半餘限期歸楚不料陳只繳十五元昨日鄭又投案請追陳呈繳五元同轉謂本分府已從寛酌斷爾尙故意還刁乎著將繳案之五元先給鄭具領餘限本月二十六日先繳三十元如敢玩延定予追比○著易堂書坊主涂家樑控學徒王杏林竊取鉛字一案葛同轉訊供之下吊贓給領王責懲後押候覓人保出昨日陳順興福興牛肉莊陳厚生偕杏林之父王鑑堂持保單投案訴稱小的已向涂說妥求恩交保同轉命是杏林到案略訊數語交　　出○去年金雨卿竊取天成綢莊縐紗十四匹及甯綢若干葛同轉判令枷號三月期滿判責業已滿期遂著照原斷笞責三百板問家住何　　稱小的在浦東二十四保二十五圖同轉著押候過堂復核○去年趙福生王阿發在太古棧房竊取白糖葛同轉判令枷號昨日飭提到案將枷開去各笞責二百板卽行開釋○去年王阿狗顧必春在招商局某號棧竊取藥料冰糖經葛同轉訊責枷號昨已期滿著各笞責二百板卽行　釋諭以從速出境不准逗留○前日包探拘獲竊取西新橋某姓家緑缸及濕衣之竊賊陳桂生昨經葛同轉著照原斷笞責六十板卽行開釋○陳和生騙取祥茂皮貨店學徒金桂生之皮貨控經葛同轉訊押吊贓昨日金投案領贓同轉命提陳到案照原斷掌頰一百二十下著具改過切結然後開釋 
 
 
 

Page 10

 
 
   
 
