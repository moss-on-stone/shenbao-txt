# 1906 - 330 - 4912080

 

Page 1

 
 
   
 
 

Page 2

 
 
[電傳上諭十月十八日奉]  
　　上諭現在天氣漸寒京師兵丁當差勤苦殊深軫念所有八旗及綠步各營官兵均著加恩賞給半月錢糧以示體恤欽此同日奉上諭現届天氣漸寒所有食餉之間散宗室覺羅人等生計維艱殊深軫念著加恩賞給一月錢粮其宗室覺羅孤寡除有恩賞錢粮外著再加賞半月錢糧以示體恤欽此 
[電傳宮門抄]  
　　十月十八日召見軍機唐文治顧筆新張百熙唐紹儀 
[江蘇敎育總會復端制軍書代論]  
　　敬復者本月初一日接奉電示内開曾紳樸等禀請設立之常昭敎育會雖經批准復現有人更立敎育會名目爭撥公欵查部章一地方只許設一會如該兩會宗旨相同自應歸併一處辦理倘係新舊各挾意見於學務甚有妨礙請派員查明見復再行核辦等因奉准此隨由敝會公推澄衷學堂監督白中書作霖前往茲據調查回滬其詳細情形另具報告書一通抄呈台鑒茲不復贅但紬繹尊電新舊意見之　爲之剖陳界說作社會之談判可乎夫兩會歸併與否先問其宗旨之何若學務妨碍與否當視其意見之何若而新舊之說不與焉何則知新温故學者當奉以爲師舊邦維新政治日益徵進步不有舊者何以吸受夫新不有新者何以保存其舊顧今日新舊之說則大異是自科舉旣廢朝廷頒興學之詔其興學者不必非昔日科舉中人也同是科舉中人或則興學或則阻學興學者固咸目之爲新阻學者遂强詆之爲舊積之又久阻學之人惟向之志於科舉者居多數遂以守舊爲科舉中人之代名嗚呼如其阻學也則豈惟舊之云爾謚之曰愚貶之曰頑號之曰腐敗曰病夫皆可也别於新者而稱之曰舊則眞彼愚頑腐敗病夫遁形之美名而借以自處於對待之一羣囂囂然挾其所謂意見横决離奇以冀遂其破壞之目的而地方實受其禍弊弊然不可言矣夫人才出科舉非科舉出人才搢紳先生類能誦之明之王文成國朝中興時之曾胡林沈諸老皆科舉中人出其緖論以任當世艱鉅天下不敢以儒爲詬病亦不敢以科舉爲詬病其詬病者必其以小楷帖括而視爲科舉業者也彼其人窮老盡氣而僥倖於科舉除科舉以外固已豪無餘藴卽置之科舉時代已爲稍知研究詞章訓詁者所鄙薄况科舉已廢則其滿腔迂謬抑塞之氣正無地發洩遂大言曰我守舊我守舊守舊云何則大約摘取先儒之理論不曰正人心即曰距邪說而其所以正人距人者仍不過平日小楷帖括豪無餘藴之伎倆甚或摭襲興學之皮貌爲爭持地方財政之計詰其宗旨則又若不得已者然曰位置寒士此言一出遂有多數恃科舉爲生活之徒斷斷幾微膏火奔走呼號而助其熱力又惡夫一般興學之人日占優勢則媒孽其生平之短而思遂其搆陷傾覆之手叚其地方有司之賢者雖心知其故仍迫於此輩居鄉儼然一命之榮有頤指鄉閭之習慣或有所憑藉而畏其反噬則時時處於調人而移不可得一當不賢者則且依草附木惟親炙手之可熱有助紂爲虐而不顧者矣如是則一言蔽之曰妨碍學務可也曰愚頑腐敗病夫可也謂之舊不可也夫所謂舊者指有質料者言之也　已無質料之可言直敝焉而已故夏鼎商彝古色斑斕舊也而不可爲布帛菽粟之用然置諸儿席供摩挲而不厭者完全其固有之質料舊固無害於新也此舊之說也頽垣朽棟風雨苓落而不可終日者敝也而非舊也東傾西崩與之隣者昕夕兇懼一日不加剗除卽一日無可建說舊而妨碍於新者也此敝之說也今日眞知守舊之爲用者自愧聞道之晚而亟亟提倡新知貫輸文明以自保國粹者上也自揣柄鑿於時寗爲深閉固拒人不坿我我亦不坿人出門一步便非乾凈土則日本至今尙有豋樓不截髮之老人中國舊時亦不著書不紀元之甲子尙無害其爲賢次也旣不能令又不受命削人之足而納公之屨而徒爲取悅寒士之具陰行其阻撓興學之謀實保其把持鄉里之故智彼興學者固未必盡嬮人望然即就形式上言優勝劣敗已難逃陶汰之列彼阻撓者必又曰某也踰閑某也蕩檢毛舉昔日之細微爲推波助瀾之語無論君子惡訐爲直且溲冠之行袴下之辱士有負俗之累而立功名是非固不在是新舊更不在是天下惟怠者不能修而忌者畏人修怠與忌皆爲阻撓學務之根由舊學說所不許而今何時哉學無古今無中外無新舊已則不競何尤於人克已復禮天下歸仁焉我知彼肆爲阻撓者訑訑之聲音顔色縱距人於千里之外設清夜問心當亦有幾幾不能自克之處克而復之火然泉達莫之能禦此卽良知之妙用也尤顧一般被阻撓之社會苟有幾微之質料不足以受世之磨礱則母寗先自陶汰之外侮孔多干戈自衛尙不在蕭墻以内敝會成立一年往往調查各處學務所謂各挾意見者尙非眞有新學舊學各立門户之實在不過一見衝突便曰新舊轉與以巧爲藏身之具似不如袪新舊之說而專論是非以貢之左右固不必專爲常昭發也至常昭學務報告書已具載得之調查員所目擊幸裁擇焉 
[專電一北京]  
　　郵傳部侍郎補人消息 
北京專電云郵傳部右侍郎胡燏芬病故出缺後有楊士琦補授消息而瞿軍機絶不贊成張尙書薦袁樹勛唐侍郎薦朱寶奎現均未定（四） 
[專電二同上]  
　　度支部侍郎補人消息北京專電云度支部右侍郎陳璧出差（爲調查各省造幣分廠）擬以軍機林紹年署理（四） 
[外部請修海底電線廣東]  
　　香港海底電線本與北海海口交通因屢次失修致往來電信愆誤時日駐京各公使屢以爲言聞外部近日電致粤督略謂據德使稱北海海口與對馬海峽陸路相聯之海底電線已半載不通其旱路電線更屬不妥若從 
 
 
 

Page 3

 
 
香港發電致北海道須届三四日始到似此遲誤則船户不能電探巿面用貨以致失利每遇颶風又不能先時電申早爲布置於中外航業均有妨害請飭諭地方官力圖攺良井嚴飭各局同人隨到隨遞勿得致延云云粤督接電後若何辦理俟探明再錄（常） 
　　按海口在廣東省肇慶府赤谿廳南 
[交還營口條約之内容]  
　　十七日東京電云營口交還中國條約之緊要條欵傳述如下（一）中國承認日本軍政署所定治理地方用欵在海關稅欵外提撥（二）自來水公司及中日合辦各公司所得之正當利權應仍其舊至辦理衛生檢疫事宜亦須認可（三）日本人所擇之租界應建造鐵路與南滿洲鐵路銜接（四）凡軍政署所定之案不得翻控譯字林報 
[振徐兩欽使行程]  
　　十六日東京電云振具子徐尙書由齊齊哈爾前往吉林已於昨日道經長春譯字林報 
[浙撫致駐滬法總領事照會（爲台州敎案事）]  
　　爲照會事本年九月二十三二十四等日台州海門地方有天主耶蘇兩敎華民聚衆械鬭情事當經本部院疊電地方文武員弁竭力彈壓妥爲保護迅飭查復並電告貴總領事曁電寗波世升道轉告駐寗英領事趙總主敎在案茲據署海門鎭吳鼎統領台防常備軍副將曹世華台州府知府張西園等禀稱天主敎民前在海門新街築墻與耶蘇敎民爭界知府得信即飭委員潘令崇桂就近查勘因耶穌敎堂契在上海尙未定議九月二十三日早晨天主敎民忽糾率多人將租與耶穌敎民王順興烟店逼令遷出搗毁同時左近阜生堂藥鋪耶穌敎民在旁議論一併遷怒搗毁經職鎭與副將馳往彈壓方散午後天主敎民又糾衆至東門耶穌敎民邱兆坦家搗毁什物防哨當塲獲住一人被該敎派人索去是晚天主敎民吹號放槍分隊横行二十四早晨執槍搖旗者遍地皆是商民惶駭已刻天主敎華司事阮瑞銘率衆帶械又將墻界强築耶穌敎華司事郭愼言率衆伏處備鬭經潘委員解勸暫退未刻耶穌敎民亦糾衆執槍從北岸來天主敎民放槍阻止傷及耶穌敎民邱姓一人維時天主敎亦有一隊自北岸來其時該處天主敎民正在鬨閙誤認爲耶穌敎民開槍對擊致傷天主敎民五人一人倒地當擾攘之際職鎭等帶隊趕到各執木棍未帶洋槍人衆不服彈壓甚至對官轟擊副將等見來勢兇猛上前撲拿奪得天主敎民後瞠槍四桿前膛鎗十六桿小槍一桿馬丁刀十一把衆始稍退仍恐相持不下先令耶穌敎郭司事押回敎衆職鎭等即馳赴耶穌敎堂查看副將馳抵天主堂防守華神甫阮振鐸一見卽索取所奪鎗械并誣哨弁誤傷其人要挾情形不堪言狀副將忍不與較幸職鎭得信赶到遂一同出堂巡街彈壓是夜耶穌敎郭司事猶聚衆搖旗執鎗經職鎭勸解始散次日天主敎民誤擊受傷之王姓因傷斃命請蕭令邦愷檢驗耶穌敎郭司事乘船赴郡復經蕭令驗明兩敎受傷之人并赴搗毁烟藥店及邱姓家履勘此兩敎先後聚衆械鬭并解散查辦之實在情形也等因准此查該鎭等所禀自係當日情形現又電派新任浙海關喻道台親赴海門確切查明俟得實情即行核辦因思台屬兩敎相爭積嫌已久皆由華民藉敎妄爲西敎士耳目有所不及敎士遵約傳敎原以勸善戒惡爲宗旨本部院於新舊兩敎並無歧視惟于敎民不守敎規損及敎堂名譽必當按律嚴懲查此次兩敎以爭墻起釁並不靜候地方官履勘訊斷輙敢搗毁店屋聚衆執鎗連日械鬭驚擾商民形同寇盜實屬妨碍地方之治安破壤和平之秩序以致兩敎華民誤傷誤斃均係咎由自取若非該鎭將等立時彈壓設法解散奪獲鎗械防範匪徒恐損及敎堂害及多人已釀巨禍乃華神甫阮振鐸反肆誣衊任意要挾殊出情理之外惟兩造滋事皆係華民自應以中國法律治之中律凡聚衆械鬭即有應得之罪民間私藏軍火科罪尤重現已專派喻道台前往覆查一面嚴飭地方文武員弁緝拿滋事首要就地痞棍盡法懲治應請貴總領事知會趙總主敎查明該敎民鎗械何來勒令盡數繳出革除不法敎民由官懲辦以保名譽而安地方華神甫阮振鐸不知約束敎民來衆滋事輙敢誣衊官弁肆行要挾司事阮瑞銘從中鼓煽不服彈壓均屬罪有應得除電咨外務部告知貴國駐京欽差大臣並照會駐寗英國領事知會内地敎會查明鎗械盡行追繳革除不法敎民由官懲辦外爲此照會請煩貴總領事查照施行須至照會者（運） 
[稅務大臣咨鄂督文（爲兩湖特設郵政司并各口岸更調稅務司事）]  
稅務大臣咨光緖三十二年九月初七日據總稅務司申稱兩湖地方郵政事宜日形緊要各該關稅務司兼顧難周自非特設郵政司不足以資統馭茲查有宜昌關署稅務司吳樂福（德國人）堪以派駐漢口作爲湖廣兩省郵政司其宜昌關稅務司一缺查有現任蕪湖稅務司慶丕（英國人）堪以調補遞遺之缺即派山海關稅務司客納格（美國人）前往充補其山海關稅務司一缺即派留東議辦開關事宜之蘇州關稅務司歐禮斐（英國人）就近充補所遺蘇州關稅務司之缺查有銷假來華之前任宜昌關稅務司安文（英國）人）堪以補授又前任九龍關副稅務司哥嘉（英國人）現經銷假回華聽調應卽飭回本任原署此缺之超等幫葛雲森（英國人）仍充九龍超等幇辦除箚飭該員等遵照並分别申照外理合備文申請鈞鑒施行等因前來除分咨外相應咨行貴督查照轉飭該關道知悉可也（爲） 
[潘道呈繳銀銅圓局欠款南京]  
　　前紀江督端午帥委府監盤銅圓廠追查欠欵昨經潘道學祖備銀八萬餘兩呈繳江督禀云此款係採買紫銅之定銀此外添造新廠購買機器已用去銀百餘萬兩等語現端督咨部核奪尙不知如何議復（才） 
[奉文備解藏書入都杭州]  
　　杭省西湖文瀾閣及官書局編印之書藉現奉學部行文調取計九通等二十餘種當經浙撫諭飭照單備齊於十五日交解餉委員陶彬解送入都（的） 
[瓜哇閩商總監學將次起程蘇州]  
　　蘇省督練公所測繪正科官陳君華現奉浙閩總督崇福建提學司姚備文 
 
 

Page 4

 
 
來蘇咨調派赴南洋瓜哇島駐紥辦理瓜島閩商總監學事務昨陳君已將測繪科公事交代清楚即日赴福建先將各學堂課學章程調查一過再行赴瓜云（容） 
[飭議游學生謁聖定章開封]  
　　河南開封府石庚以游學生歸國仍效洋裝躬爲敎員多有未能隨班謁聖者因特禀請申禁張安帥批飭提學使會同布按兩司妥議定章通飭遵行以防流弊（荒） 
[通飭查懲阻撓興學杭州]  
　　蕭山縣胡克之大令以蕭山士民囿於風氣每多阻撓學務禀請浙撫嚴行諭禁當奉批飭學務處札行各屬一體遵照札文照錄如下 
　　案奉撫憲張批蕭山縣禀學務阻隔風氣難開敬陳管見請示由奉批民智漸開稍有知識者皆知興學之爲急地方官但能推誠曉諭實力倡導誠之所感金石爲開復何慮頑固之阻撓查奏定章程内開如紳士有從中阻撓者准地方官禀請懲處等語立有專條　義極爲明晰况現値振興學務之際上立專部下設專官方將畫區設學實行强迫敎育之制凡在士紳應知恊力興學爲應盡之義務倘再有阻撓生事者准即由地方官據實禀明本部院當分别輕重執法懲治以去阻力仰卽通飭各屬一體遵辦等因奉此除轉飭該縣知照外仰卽一體遵辦母違（荷） 
[紹興中學堂全體解散]  
　　紹興中學堂衝突情形已誌前報茲悉該堂監督蔡國親業已辭退而各敎員與學生亦均星散勸學所諸紳董連日會議苦無善策且年内爲日無多不及整理擬俟明春再行妥訂章程招生開學云（桐） 
[湖南學務處偏責學生長沙]  
　　湘省學界組織德育會經學務處訪聞飭由該叚警察嚴密查拿並出示禁止等情已誌前報茲悉民立高等普通學堂算學敎習某君亦曾與會致爲該堂監督聶祖汀詰責旋至彼此齟齬各學生亦大起衝突聶監督遂將爲首之新化學生禀送長沙縣收押訊辦於是駐省之新化學界中人大動公憤徧發公啟相與理論聶監督現以破壞學堂等情禀請學務處懲治當奉批示云學生係曾受敎育之人應如何束身自愛爲學界增長名譽乃竟爲此横暴不特全失學生資格直下流社會中人所不屑爲如果所禀不虚尙復成何事體仰長沙縣查明辦理並將遵辦情形禀覆核奪（旦） 
[川漢鐵路易員測勘漢口]  
　　川漢鐵路鄂境路綫前經委員俞耀坤勘至漢川縣境刻由省憲更派鄧太守鶴鳴丁直刺其忱會同由漢川止勘至荆宜昨由俞大令將經手事件及善後局撥派之小輪並洋員繙譯各司巡等一併于初十日移交鄧丁两委員接辦（爲） 
[委員查緝匪徒南京]  
　　長江水師提督程軍門從周近以沿江水灾飢民甚衆且訪聞孫汶黨有潛入長江滋事之說日昨特派差弁四人分往長江上下游認眞查緝並委前充浙西緝私營管帶黎受田督同辦理（男） 
[法國兵隊由滬赴津駐防]  
　　　文匯報云駐紥天津之法國戌兵近因期滿回國上禮拜有法兵官三人兵士六十六人分乘太古洋行順天盛京兩輪前往天津駐防 
[端督飭議阜豐公司麥捐]  
　　本埠華商阜豐麵粉公司前以松滬釐局違章征收落地捐禀奉商部咨行南洋大臣飭據前楊臬司會同滬道釐局詳稱此次麥捐並非格外苛征應請母庸减免以重課欵等情咨復商部批飭該公司遵照在案同後該公司以上海租界機器麪粉廠共有六所華廠祇阜豐一家捐局今置洋廠於不問專與該公司爲難且阜豐設在租界以内捐局需納落地捐旣與租界定章不符於落地捐之名義亦屬不合當此商戰劇烈之時必須旣統籌華洋全局母令華商偏枯致虧歇倒閉始於餉需有益等詞復經禀奉農工商部咨行端午帥分飭滬道及松滬釐局再行核議詳復以憑核辦（似） 
[日本輪船在遼河觸礁]  
　　十六日東京電云日本輪船一艘在遼河口觸礁北直隸海灣廟鳥左近驟起大風日本捕魚船三十七艘不知下落十七電云日本輪船一艘業已浮起 
[德國簡派駐漢口領事]  
　　十六日柏林電云駐紥南京德國副領事盧乃森（譯音）已奉簡充駐漢口正領事因原任之德使署叅賛碩爾資已於數月前病故也 
[德外部辯誣]  
　　十六日柏林電云外間謠傳德國反對南美洲各國參預海牙和平會及辯論弭問題德外部駁斥不認 
[英國勸修武備]  
　　十六日柏林電云英國陸軍部大臣哈爾登力言砲兵應加整頓 
[美國整頓海軍]  
　　十六日倫敦電云美國宣言亞西亞艦隊及太平洋艦隊當併合成一太平洋艦隊歸一極品水師提督統帶 
[美日兩國之交涉]  
　　十六日倫敦電云華盛頓消息謂美總統羅斯福　令國會予政府以逼迫各省遵守條約之權美日交涉問題又復提及嘉禮福尼省之白人皆决議屏斥日本人不使入校肄業云譯字林報十七日倫敦電云駐美日本公使靑木子爵之公牘内云彼頗信任美總統當能調和舊金山美人排斥日本人之困難使彼此滿意並云日本人對於此事已不發議抗論矣譯文匯報 
[法與西班牙通告德國辦理摩洛哥亂事之政策]  
　　十六日柏林電云駐德法國公使畢霍行文德政府切實聲明法國對於摩洛哥亂事當按照爱爾基西亞條約而行西班牙政府亦以此語通告駐紮西班牙之德國公使德國報　自摩洛哥亂事起後頗爲鎭靜 
[英屬坎拿大興盛之前途]  
　　十六日倫敦電云英屬坎拿大總督葛雷伯爵在倫多城坎拿大人民所立總會内演說坎拿大之財富出産是爲英語通行處商業出品最旺之國有謂坎拿大將被美國兼併者實爲可耻目前西北各省日見發達坎拿大之農民當以亞洲爲坎拿大物産之販賣區也 
[法外部行文各國]  
　　十六日倫敦電云法報載稱法國外部大臣畢初行文各國申明法與西班牙干涉摩洛哥應有之舉動列强並無反對者 
[俄國内政腐敗之一班]  
　　十六日倫敦電云俄國伏爾嘉省大　内部副大臣葛科與麥行訂立合同購買大麥合價英金四萬磅俾勞力傭工糴購並先付英金八萬磅惟麥行初未將麥交付聲言目前披等不能交麥救濟災民因之人人憤怒葛科亦言此事原委未能向俄皇解明云又電云俄皇已派大臣查辦此事之弊　矣　字林報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[淮揚道易員署埋揚州]  
　　丁蘭生觀察前奉周玉帥委署淮 
揚道缺現在徐海饑民紛紛南下海州汪牧疉次詳報而該道絶未聲敍現已爲午帥查知將丁道撤任委楊觀察文鼎署理（引） 
[調補首府先聲紹興]  
　　杭州府喻庶三太守業已升授寗紹台道遺缺聞擬以紹興府貴壽鋆太守奏請調補（早） 
[詳請實授縣缺揚州]  
　　江都縣陳大令因案撤任遺缺由袁大令國鈞署埋茲寗藩繼方伯以袁大令視事以來剔弊歸公堪爲表率因詳請實授江都縣缺（引） 
[申送兩淮官册揚州]  
　　江督向係兼管兩淮鹽政端午帥蒞任後淮運司例應申送官册現趙轉已飭承將在淮候補及實任各員一併趕造官册申送備查（引） 
[江督札飭各司關局催解洋欵南京]  
　　江督近札各司關局畧謂照得瑞記洋欵本年十一月十七日係届第二十三次本息兼還之期共需英金八萬四千六百六十六磅十三先令四辦士約需庫平銀六十五萬兩照案仍由各司關局認解統限於十月二十五日以前籌齊解交江海關兌收彙付仰各司關局務各移緩就急設法應解云云（拜） 
[蘇府札飭三縣查辦鄉董舞弊蘇州]  
　　前紀蘇州各鄉董查造荒熟田畆清册鄉民以各董以熟作荒以荒作熟串同地保舞弊等情投縣控告茲悉此事業由丁氏義莊爲首將各董舞弊情形繕禀投府轅上控何太守閱禀札飭長元吳三首縣詳細查明禀復候核（康） 
[清江又鑄銅元揚州]  
　　江北提督蔭午樓軍門以所屬營務學堂開支浩繁所有恊助等欵不敷應用因將所停歇之銅元局奏請開鑄三個月以濟要需大約不日可邀俞允矣（引） 
[粤省購辦機器員將次來漢漢口]  
　　粤督以自來水一道於衛生救火功用甚大現已設立公司聘洋工程師開辦惟機器水管尙未購辦日前特派員來漢在鐵廠訂購聞不日可以蒞漢云（荒） 
[提督晉省酌攺軍制廈門]  
　　厦門提督洪永安軍門近奉閩督電曯酌攺閩省軍制軍門即乘輪晉省（中） 
[給發巡士畢業文憑杭州]  
　　杭省警察學堂甲班學生現已畢業奉浙撫張筱帥塡列文憑六十份發交總辦袁巽初觀察於十五日偕同提調丁璧蒼大令至宗陽宮總巡局傳集發給并演說鼓勵以重警政（的） 
[南匯召樓學堂恭祝立憲電文松江]  
　　初九日南匯縣召樓小學堂經董奚在旒等慶祝立憲電云學部王爺大人鈞鑒明詔預備立憲各校同伸歡慶特謹祝皇太后萬壽皇上萬福併切望頒示憲政寔行定期通飭地方速辦自治以息浮言而收寔效伏乞代奏施行不勝待命之至 
[拒烟會赴周莊鎭開會蘇州]  
　　蘇州拒烟會於本月初十日雇舟至周莊鎭開會勸導戒烟十一日在該處元江两等小學堂開演說會由姚清溪許孟賢洪惕安汪鳳椿演說感動者尙多該鎭户口僅千餘而烟舘多至六十餘家民風閉塞異常現由鎭董陶肖至孝廉沈仲梅茂才擔任設立分會常年勸戒洋烟云（客） 
[學堂聯合運動太倉]  
　　十月十三十四兩日太倉思益高等小學普通公復正誼九學堂發起特開秋季運動會入塲運動者共有十四校其餘男女各校均來參觀精神活潑規則整齊頗極一時之盛（望） 
[朱涇柘湖學堂游藝會松江]  
　　柘湖高等小學於十月十二日開第一次游藝會是日參觀者除官商外各學堂及男女來賓共八百餘人（望） 
[禀請添開新河南京]  
　　江南省城西南向有内河一道環繞城邊上由南門以通句容溧水縣等處由南門通水漢西門繞至儀鳳門水出下關口近因下關添設惠民龍江洋橋二道所有出入船隻諸多不便昨經商會籌款禀請江督在三汊河地方添開新河直通大江計寛三十餘丈長一里現已插立小紅旗勘定地勢擬於冬月間開工（才） 
[長沙新關碼頭將次竣工湖南]  
　　湘省西門外長沙新關建築碼頭沿河北岸均以整塊方石層累砌成中段及北岸層階均約三四十級前面立有水表高約二丈與北岸平齊現已將次完竣行旅往來莫不稱便（佐） 
[湘省擬設汾酒公司長沙]  
　　湘省銷售山西漢口之汾酒爲數頗巨現有省垣農記實業學社因歷年所辦酒精以脫香油橘酒油墨等項已著成效又擬創設公司仿造汾酒以圖擴充實業（時） 
[醴陵磁業公司截止招股長沙]  
　　醴陵磁業製造公司原定招股五萬元以十一月底截止旋因取出試驗品極佳認股者更形踴躍上月底已收有股本六萬元溢于原額遂即截止（時） 
[大宅擬報效公家漢口]  
　　郡城西門内師範學堂旁有大宅前重佔地甚廣爲已革四川某武員之産昨聞該員以川漢鐵路章程内有鐵路經過之處准地作股西門離原定路綫較近擬請通融作價報效公家開復虚銜刻已在動運之中（爲） 
[水雷沉没厦門]  
　　日本某軍艦前日在金門料羅灣中央洋面沉没水雷一具尋無蹤迹茲經駐厦日本領事懸賞尋覔略謂如有知此水雷者一月内通報賞日本金票一百元二月内賞七十元三月内賞五十元存儲候領云（中） 
[災民禀請查辦運麥出洋鎭江]  
　　今年徐海大饑當道本尤免米麥捐項以惠災黎嗣因海州麵粉公司曾經運麥出洋釐捐總局防其借平糶之名含混影射是以攺爲不捐米而捐麥踓經出示曉諭尙未周知刻下平糶麥船悉被淮關等處扣留索捐災民待哺嗷嗷爰禀請大憲派員查明是否運麥出洋分别捐免（稽） 
[設桶募賑揚州]  
　　徐海災民來揚甚衆前經地方有司給發錢米擬遺回籍詎意皆不領取不肯言歸麥者未回至者更衆遂致沿河露處幾無插足地啼飢號寒日有斃命昨有某君目擊苦狀因設救命桶於左衛街宏德等錢庄門首於初六日起至初九晚僅三 
 
 

Page 10

 
 
四日已得洋九千元外尚有江柴六百担嗟爾災黎或可有更生之望乎（悚） 
[磁土公司委員獲咎安慶]  
　　祁門縣官立磁土公司係由鐵庫撥欵開辦已及二年近因該公司委員辦理不善致有虧折數萬金之鉅日前該委員晉省卽奉皖撫發交首縣看管一面派委赴祁澈查禀候核辦（多） 
[貨攤反對巡警紹興]  
　　紹郡巡警學生敎練已及三月茲届冬防緊要奉貴太守校試給憑派出站崗須驅逐售賣洋貨食物菜蔬各攤以致小販等與之反對未議能免滋事否（早） 
[兵工廠匠徒定罪漢口]  
　　　兵工廠砲彈廠房前月因火藥轟斃匠徒五名受傷三名曾由漢陽縣收禁在案業經鄂督札飭漢陽縣以該廠匠目王雙福裝剩火藥未及取出致令炸裂情罪甚重應即監禁一年罰繳工資六個月以充卹銀而示薄懲（爲） 
[刼案迭出紹興]  
　　山陰縣屬之道墟鎭一帶邇來屢被搶刧月前侍郎漊周姓家被劫數千金未及旬日其貼鄰之章姓亦復被掠旣而長塘航船亦於途中被盜截劫雖皆報案迄尙未獲一名紹興府貴太守因嚴飭該縣勒限緝拿並飭將會稽烏門山施姓刦案内破獲之盜犯一名先行斬决以昭炯戒（早） 
[輪局被驅鎭江]  
　　鎭江戴生昌小輪局有自蘇寄來銀洋千元於十三日被人冐用道生莊印戳將該銀全數提去至晚覺察即禀警察局求追（任） 
[上海官事]  
　新簡四川川東道前署松江府知府陳邇聲湖北提學司黄紹箕奏派全浙鐵路總理候補京堂劉錦藻等昨均到道拜會湖南提學司吳慶坻昨日到道辭行乘江裕輪船起節 
陜西購辦學堂用品委員繆明府昨由日本回滬詣道禀見（宜） 
[觀察赴粤]  
　　番禺許苓西觀察炳榛經周玉帥電調赴粤差委端午帥知其前辦江南賑捐僅虚銜封典二頂不及一載已集至十餘萬特加札飭令駐滬辦理並先墊匯數萬金以濟冬賑之急觀察現已電商粤局設法籌墊並聞定於二十日附美公司船赴粤云（助） 
[厘局批示二則]  
　　釣船商人孔永茂等禀批據禀該商民等裝運之台柴與杭柴向有區别且稱關稅亦分等次捐完果如所言則厘捐亦應分别辦理方昭平允至稱淞口風潮險惡守候不便請將此項柴捐援照石版捐章分别大中小三等分完免予扦驗是否可行仰貨捐局轉行遵照體察商情妥議覆候核奪母遲此批○牙商沈蔚雲等禀批旣經控縣差提仰南匯縣集訊明確如張柳堂果係隱射頂替即行分别吊銷押令來局捐帖執充母任朦混切切此批（宜） 
[興築屯柴場屋]  
　　上海徙薪公所垷因所運薪柴無處屯積因就大南門外陸家浜西沿河覔就𨻶地圍笆建屋業已繪圖呈報總工程局勘明給照准予即日興工（尺） 
[請禁航業毁壞輪機]  
　　前紀東溝航船失事後由各商民專雇小輪行駛高橋東溝一帶嗣爲各航船暗將輪機毁壞等情茲悉此事已爲紳董李平書明府查明飭令該輪修整照常行駛一面即禀請上海縣出示嚴禁（宜） 
[限交案卷]  
　　浦東總巡謝岳松明府交卸後未將各項案卷交管新委總巡梁明府禀知道意奉諭謝明府於五日内將案卷呈送到道以便轉發（宜） 
[禀請懲辦船主]  
　　救生局委員目前禀請滬道請飭上海縣將失事之東溝航船主顧元生從嚴懲辦　爲貪裝搭客行駛不愼者戒觀察閱禀後已准照辦理矣（宜） 
[公共公廨斥革差役]  
　　昨午後讞員關太守發出革條云斥革朦混交保之差役胡陞一名不准攺名復充（力） 
[西人縱火]  
　　美租界蓬路九十二號西酒店失火捕房以其可疑飭西探往查各情已紀昨報茲悉捕房昨又飭探劉阿炳將該酒店用人邵阿榮五名提入捕房盤詰知已於三日前將各物運盡實係種火等語捕頭當飭將該酒店西人拘入捕房押候送領事署訊究（力） 
[英界失火兩則]  
　　前晚九點鐘時九江里口唐日昇雜貨店起火旋即救熄焚去房屋一幢○又上午十一點鐘南京路某洋房内失火亦卽取水救滅不致成災（力） 
[大令驗屍三則]  
　　廣福南王家樓下潘姓命案上海縣王大令于十六日往驗驗得頭上有竹器傷一處兇手王木朦業已投案候質○江灣南天通菴結一圖本月十六日有無主屍身一具大令遂于十七日馳抵屍所驗得已死男子年約二十餘歳紥牢兩足咽喉内有匕首傷三處委係受傷斃命因無屍親出認大令著圖總鳴鑼三天召認具領如二日外無屍屬來認飭埋義塜插標立記○傭婦沈嚴氏被主人黄記生誣竊自縊報捕飭傳地保投縣請驗已紀昨報昨午十一點鐘上海縣王大令帶同刑仵書役蒞場相驗據仵作喝報委係自縊身死惟屍身已懷胎五六月大令親視無訛飭備棺收殮發壇候屍屬具領（似） 
[爭風斃命]  
　　夥縣人汪挺俊向在洋涇浜晉大仁洋貨店爲夥前夜與友人至迎春三謝寶珍家茶圍與姚姓爭風用武汪受傷留院延醫診視不料汪傷勢過重昨晨竟然殞命當經該院鴇婦投報捕房捕頭飭探張全林前往查明情由並知照二圖地保報縣請驗（當） 
[請懲船户勒索]  
　　南巿大馬頭江北帮划船户近日糾衆將包裝信泰行火油之船户趙毛毛軋至某茶館多方勒索行主聞之即禀請商會禁除並請上海縣查提懲辦（尺） 
[妄控竊表]  
　　英員卡門君病故後不見對時表一枚詢諸醫生與某小姐均疑西崽王有衡所竊去日前投報捕房捕頭飭中西探搜查無蹤將王帶回管押昨日解廨請究有見証人某小姐與醫生到案申明曾見此表在案王延雪鬥律帥到案辯駁並與某小姐及醫生質証一番請堂上判斷關太守與英巴副領事互商以所控匿表一節毫無憑據判將控案註銷（力） 
 
 

Page 11

 
 
[總工程局記事]  
　　長盛鴨行夥張蘇堂扭控歇夥李元銓經放賬目八十餘千逃避不歸經孫明府訊判帶同出外限两天理明○車夫姚二寶將羊毛筆店主唐根元之子軋傷脚骨由南區解案孫明府訊判給洋一元醫傷唐不遵斷乃命姚向唐服禮○花衣掮客榮寶泰之妻被孫丁氏與丁金福之妻勾串五十六號巡士無竭毆打致失金飾各物報由南區解局明府訊判孫丁氏發堂候提丁妻到案傳同巡士再訊徐朗川推運馬路磚料被久記棧行塌車夫頭阿榮等壓斷脚指拘送到局明府判給洋四元差傷○郭金福控蔡妙陳糾賭一案提到沈新觀訊押因牽涉南區包探汪銓朦保情事當將汪罰去工食半月昨又復訊蔡將洋三十五元呈案内有十五元係新觀湊出希　朦保當被察出將洋充公並判蔡罰洋五元給郭具領沈罰洋三十元○游勇王有生竊某姓家棉被由南區解局訊判戒賣二百下押三天贓給原主領回（寸） 
[公共公廨早堂案]  
　　福利公司控出店邵洪連與喬其友等串竊肥皂絲巾洋紗衛生衫手套等物昨又復解訊喬供洋紗等皆自已買來發票已被小孩撕毁不敢竊取邵等供詞相同讞員關太守商之英巴副領事判邵喬各發押西牢六月嚴吳各押捕房一月贓還失主○王李氏螟蛉女林妹凌虐致斃已見昨報昨將氏解堂請究濟良所西董聲情與死者伸雪太守以該地保陳蘭方姚子祥玩視人命判將王李氏交官媒並派差押送两地保赴上海縣報驗後再行核辦○蕩婦張王氏誘拐沈阿三賣人雉妓院由濟良所訪悉報捕派探拿獲在案昨早解案太守判張交官婢女發濟良所俟復訊再奪○婦人吳金氏被夫吳榮生凌虐亦由濟良所送請訊究安插判交棲流女所俟復訊再斷○周小弟與楊佛福竊平和洋行内羊毛由捕解究判各押捕房一月○時和號王阿三屢次用病馬駕車判罰一百元在案茲已多日無力照繳昨解請究判交保候示○劉榮生即小天津因細故向姘婦姊丈朱兆元拆梢不允戳傷三刀報捕解究判朱開釋劉押候查明再辦○王阿大調戲女人由捕解究判押兩月○木匠吳阿寶先後誘拐陸桂華之妻陸張氏張阿五之妻張蔡氏逃逸有蔡阿彩目見報捕解究判押限七天交人如違究處○蔣阿金竊沈蔣氏鈔票金押髮被頭等物官判押限七天交贓如違重辦○姚大坤嚴阿勝欠洋傳案判過堂訊○英籍婦人辜汪氏控鄧玉芝購買鑦戒不交銀兩一案昨奉關讞員傳鄧到案鄧供所有鑽戒商民向保人張沛英所取與該婦無涉太守判鄧交保候訂期會訊○鄒秀昌控鄒章保佔妻吞産昨奉傳案判押候過堂訊奪（力） 
[法租界公堂案]  
　　賚興洋行控成茂洋貨號定貨不出一案早經斷結昨晨成茂夥楊永祥又投案請示陳明府謂案已斷結成單作廢所欠找銀亦不追還作貼償所定沙魚之費斥退○怡隆行控復一成洋貨號主周子銓定貨不出昨晨解訊周供因貨樣不合以致未出後已商准展限兩個月將貨出清未知何故忽又來案控告中西官會商之下以該行旣經允寛兩月出貨亦毋庸置議惟有銀行利息二百五十两業已到期不能再延展限七天將息銀先行交案○立興行管門印入控王德卿竊蓬布等情質之周供爲該印入騙人行内欲行非禮小的情急狂喊洋東奔出印入即揑詞竊物致被送案官判交保候核○施壽祥唐陳氏串匿朱安堂之妻子女孩一案昨晨解訊施唐互相推諉官判押候查明再辦○顧杏生行竊船主洋二百元昨晨解訊據供竊洋後即逃往崇明後爲匪人將洋搶去故難交贓官判還押候傳原告到案再核○曹許氏因收王瑞華所失木頭八根報捕拘訊官判罰洋兩元贓給領（深） 
[美租界捕房事]  
　　陳裕林昨晨至北蘇州河輪船上竊姜吉服考　一只由三百八十二號捕拘入捕房捕頭以姜急於離滬不願赴廨當將贓物給領陳從寛開釋○某西童昨在百老匯路將石擲破陳才寶馬車玻璃由捕拘入奉飭陳自向童父索賠○昨有四歳男孩在華記路啼哭由朱某送留捕房旋經孩父啓昌成投領而去○粤妓張阿彩王阿根報稱前晚有一百九十九號落差印捕來院尋歡不遂被毆並被毆失金飾而去請究奉飭包探查辦（似） 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
