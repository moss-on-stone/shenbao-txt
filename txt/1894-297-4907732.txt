# 1894 - 297 - 4907732

 

Page 1

 
 
[新科福建闈墨出售] [  圖書集成局啓]  
　　閩省文風素盛每科闈墨旣出士林爭先快覩幾如左太冲三都賦成洛陽紙貴本局急　新科闈墨付諸手民排以新鉛字印以雪白連史紙每本價洋六分賜顧者請移玉三馬路申昌書室各埠申昌及售申報人購取此佈 
[重印六部處分則例及花月痕告成] [  圖書集成局啓]  
　　六部處分則例一書爲道光朝　欽定條分縷析詳盡無遺誠服官及佐慕者所不可不覽者也前經售罄兹復印成每部分裝八本盛以錦函計碼洋一元二角花月痕亦已重印告成雖係小説家言而寫怨言情口吻逼肖　曹雪芹石頭記足以輝映後先每部四本碼洋四角諸君子請臨申報館帳房購取可也此佈 
[售藥助振] [  申報舘同人啓]  
　　啓者兹承徐君聞韶以救治吞服生烟藥三十瓶貽贈同人同人以振務方殷願變價以充此欵此藥靈妙無匹每瓶照原價售洋半元祗須洋　也單卽可如法施救諸君子有樂善不倦才請臨本館帳房購取以廣流傳也可 
[論禁止小票事]  
　　發財票西人謂之竦得里卽分派股分之意盖售出後有財可以分派也粤人以此舉可以得財與放鴿之裹合成羣相彷彿故謂之白鴿票當四百餘年前約在前明嘉靖年間西國始創設此票以助國家經理各地方之費用製票出售编列號數每張售洋若干核定付彩若干伏出各彩後其餘提出作爲國家正用所以補捐項之不足也五六十年前有數國以此事近於誘人賭博卽行禁止並設一例違者議罰尚有數國未經禁止因所收地方捐欵不敷應用故仍製票出售以爲挹注之計此皆國家所創設也此外有由公司出售以佐各項經費者如管理地方者有修路濬河修理公家產業等事必先開列章程請官查閲俟官核准蓋印方可舉行又有行善會中人因經費不敷亦可議立章程出售票張請官核准然後舉行更有前富後貧置有許多房產一時不能出售將房產编成號數製票出售種種不一滬上嘗見有荷蘭票呂宋票澳門票麥西哥票出售此種票皆由官府允准方可出售售票有一定之人開彩時有官當塲查察使無弊竇購票之人或得彩可不行彩皆有一定章程是以購票者皆深信不疑又以其創設此舉或關繫國家正供或有裨地方善舉故西國並不加以禁止不意利之所在卽有作僞營私之輩相率趨之私製彩票出售於人二十年前上海一隅小票盛行開設多家有每日開彩一次者有每日早晚開彩二次者更有陳列紫檀大理石諸器具以爲之餌者及得彩後前往領取則見門户依然人蹝已杳室中空空洞洞惟剩一檯一椅而已騙人貲財直不可以數計後由工部局領事官公同商議將此種小票禁止不逾時又有人另出一法製成小票其中彩與否以呂宋票對號單爲憑經巡捕查提送往英公廨審訊或充公或罰鍰或枷號或管押或笞責或送縣遞籍亦可謂雷厲颼行執法懲辦矣不謂至今仍有人重蹈故轍出售先令等小票一家倡之别家從而效之數月以來購者趨之若騖卽蓬户甕牗中人短褐不完三餐不飽亦爭解腰纒作孤注之一擲甚有脱下衣衫付長生庫以購票者盖謂儻來之物可以倖致而孰知靑蚨一去不復飛還此時意興索然窮悉鬱結家人之詬誶由此而起婦女之輕生亦由此而致而彼售票者神通廣大開彩一次卽得一次之利是不啻舉良民之脂膏供彼呼吸也清平世界斷不容有此等奸猾之徒混迹市廛致滋貽害此次經捕頭禀明領事官嚴密查拿俟先令票開彩之日不動聲色率領巡捕包探等疾馳而往使彼猝不及防遂將自稱經手之甘時雨及當時在塲之數人拘獲以甘曾隷英籍由英國駐滬副按察司訊問照英律應罰英金五百磅姑念無知悞犯從寛發落判罰洋銀十元並諭以此後永不得再犯違則重懲尚有各華人當歸英會審公廨審訊其各夥供出開公司之機利士當由西官審訊現尚未見分曉夫同一售票而顧有應禁有不應禁者豈有他哉亦判之於公私之間而已呂宋澳門等票因抽捐不足以敷國用不得已而有售票之法是所以佐捐欵之不逮爲他人所共諒又其售票開彩時時由官督理毫無弊竇是公也而非私也故不在禁止之列内地雖經官府示禁而自西人視之則固有區别矣若近來各種小票專騙人財以供已槖名雖售票實則與誘人賭博無異是私也而非公也不獨上海之小票也福建等處花會盛行其掛巴多在深山窮谷先期密令夥伴赴城鄉各處廣行兠攬婦女童稚欲得意外之財靡不爭解腰纏以希冀不可必得之數甚有叩籖古廟祈夢荒墳求示以朕兆然後默購者洎乎掛巴期近則又台酸秀才之望榜方寸之中患得患失營營焉擾擾焉幾疑八公山草木皆兵迨至一擊不中則又夫怨其婦母詈其女形神沮喪如鬥敗之獸落湯之雞雖曰見獵心喜購者亦不得爲無咎然歛千萬窮民之資財以飽囊槖此誠不操矛弧之大盜較之誘賭局騙其罪更增千百倍地方官雖亦以一紙告示爲循例奉行之舉然息旗鼓於一時終不免然死灰於日後轉不若租界領事官欲禁則禁曾不旋踵而寄售小票之店已不敢高懸招帖可知法立令行苟能雷厲風發意在必辦自不爲他人所蒙蔽豈特禁止小票爲然哉天下事類如此矣 
[本館接奉電音]  
　　昨由京友電傳上諭一道敬謹譯登○九月二十九日奉上諭步軍統領管理地方事務責任綦重福錕差使較多深恐未能兼顧著開去步軍統領之缺步軍統領著榮綍補授欽此 
[額駙統師]  
　　京師訪事人云近聞皇上密諭御前行走總理神機營正藍蒙都統鎭國公銜和碩额駙扎拉豐阿酌統勁旅前往防剿等因然日内尚未首途或謂桂爵帥近有微恙故上意欲扎駙馬都尉接統大軍俾桂爵帥得以安養云 
[挑選禁旅]  
　　神機營分檄馬步各隊奉管營堂諭卽令馬步各隊管帶等知悉飭將各本管全隊官兵於九月初九日晨齊赴宣成門皮庫胡同勝字威遠隊駐兵廠内聽候點名以北挑派撥往赴防 
[詭報勝仗]  
　　九月廿八日東京橫濵兩處發電致西字報云本日日本第一鎭兵過鴨緑江進攻九連城駐守該地之華兵有三千五百人兩軍相見鏖戰至三點鐘之久華軍潰退九連城遂被日軍所據此隊日軍由陸軍大將山縣有朋統率前去其先鋒先渡鴨緑江抵九連城大隊尚在義州有頃山縣有朋始領大隊渡江與華軍格鬥日兵官死五人兵死九十名華兵死二百人其餘逃遁又有武員大山巖於廿四日由日本領兵三萬名起程臨行時並不告人往何處廿八日至旅順口之東北邊一百二十里登岸此電登諸西字報然來自日本則其揚日抑中詭報勝仗固已不問 
 
 

Page 2

 
 
而知惟中國電局異常秘密不准傳報軍情本館亦無從考証姑照譯之以觀其後 
[義旗共建]  
　　九月廿九日橫濵來電云廿八日高麗東學黨二千人至安北地方攻擊蓋知日人有食用諸物藏在此處故前往奪取也日本調兵抵禦東學黨有死傷者亦有被擒者此電亦由日本發來想仍是詭報勝仗之故智也東學黨旣已不服日人羣起而與之爲難日人雖欲久踞高麗豈可得哉 
[勁旅到津]  
　　聞前湖北提督程從周軍門奉召募勇赴防業已募得步隊八營砲隊二營分起首途日前有湖北新勇一起由將領管帶行經都門取道通州以往天津聽候調撥 
[武略出羣]  
　　帮辦臺灣防務南澳鎭總兵劉淵亭鎭軍前從臺南到臺北在舊時淡水縣署暫駐襜帷屢與撫藩兩憲及楊西園軍門籌商防務以臺地爲他族垂涎之地儘可籌防而敵不至毋使敵至而防未籌雖有砲臺抵之於外防營禦之於内仍不可不作萬全無失之計爰於日前親赴滬尾一帶統籌南北岸形勢另於關渡地方開拓地營約寛數百丈四圍以梅花樁築之並須於沿海安設地雷似此籌畫無遺臺防當賴以無恐矣 
[示禁謡言]  
　　鎭江關道呂鏡宇觀察月前出有簡明告示其文曰爲曉諭事照得鎭郡爲通商口岸華洋交涉五方雜處良莠不齊現值中日失和雖與各國無涉難保無棍徒造謡藉圖滋事本道下車伊始自應預先防範隱消後患除派員弁並札丹徒縣曁彈壓公所保甲局一體遵照訪拿究辦外合亟出示曉諭爲此示仰商民人等一體知悉爾等須知中日現雖開釁各國依舊和好凡各國教士商民之在中國者仍應照約妥爲保護不容稍有悞會自示之後倘有棍徒散佈谣言惑衆滋擾或於租界内外各處訛詐等事許卽報知彈壓公所保甲局提拿訊問輕則責枷重則送縣訊明從嚴懲辦决不寛貸其各凛遵毋違特示 
[鹿宴盛儀]  
　　江南鄉試揭曉後兩主考遷至監臨堂居住以便駐守貢院之大仙遷回此向例也所有鹿鳴筵宴擇於九月二十六日在至公堂舉行向例首府縣率同上下江新舉人各赴上下江學憲考棚齊集學憲率新舉人恭詣文廟謁聖今科上下江學憲均早回省辦理武生錄遺遂將此禮緩行二十六日辰初先後共到新舉人七人已初外提調胡方伯内提調穆觀察外監試王觀察鹽巡道李觀察點名道十二人首府陳太守上江兩縣陳趙兩大令先後到院内監試陳太守十八房同考官並内外各所官各執事官咸蟒袍補服齊集内外官廳候至已正至公堂巡捕官捧出胡方伯穆王兩觀察手版三扣飭弁飛請制軍午初一刻劉岘帥用全副儀仗排導而至大門外升砲三聲明遠樓奏樂新舉人立迎於二門外東邊首府陳太守首縣陳趙兩大令内外供給羅太守翁葉兩明府楊屠兩通刺同考官盧大令維雝張大令壯彩侯大令紹瀛朱大令本文大令緝熙王大令慶　黃大令金鉞王大令獄崧梁大令慶桂劉大令崇照王大令世楨黃大令澍棻陳大令瑜顧大令仲安徐大令樹鍔柯大令劭憼劉大令正斆林大令頤山曁各所執事官迎於龍門内胡方伯與各道迎於陛下峴帥先至監臨堂拜馮黃兩主試然後入衡鑑堂外提調胡方伯内提調外監試穆王兩觀察請峴帥發名帖三請馮黃兩主考至衡鑑堂府縣曁新舉人均於簾門外立迎司道迎於簾門内峴帥迎於堂檐前升堂相見峴帥一揖馮黃兩主考答揖叙坐而椅披坐褥已被家人轎夫閒雜人等取去供給所鋪陳房委員急爲補齊各官晤見均向上三揖茶罷府縣各官率新舉人詣露臺下左右序立俟馮黃兩主考劉峴帥曁胡方伯各觀察咸具朝服出堂各官以次隨行到堂下新舉人立於後北向設萬歲牌禮生禀請詣香案前望闕謝恩行三跪九叩首禮畢升堂旅揖更衣執事官敬謹將萬歲牌請下送至供給所珍藏而堂上椅披坐墊又不翼而飛矣鋪陳房無可奈何又卽補齊各憲小坐禮生贊行新舉人至堂檐下序立謁見正副兩主試次謁督憲次謁司道憲均行四拜禮後二拜均答揖次拜同考官各所官次拜府縣執事官均行二拜禮各答再揖禮畢設宴執事官禀請赴至公堂筵宴馮黃兩主考偏左座劉制軍主席偏右座三席均設於至公堂之正中南向司道席設於堂之左右按序相向坐共設十六席次同考官各所官曁府縣各執事官均設於堂下次新舉人席設於各官下均左右相向二人共一席坐旣定第一巡酒武弁三員各捧一杯分送堂上第二巡酒佐雜官三員分送第三巡酒仍由武弁分送司道府縣各官均自派家人分送新舉人由供給官派人分送禮生贊作樂升歌鹿鳴三章一章未了忽聞轟然一聲桌椅碗盞已瑽瑽琤琤作金戈鐵馬聲各官宴畢退入衡鑑堂新舉人不及恭送而堂内一切鋪陳早已不和去向鋪陳委員手足無措由别處借來暫爲鋪設二首縣本係供給所之會辦陳仰山大令覩此情形勃然大怒謂提調大人早有告示在外若輩目無法紀膽敢如此厲聲叱差不論何人手有搶物者立拿重辦當塲拘到某大員之輿夫肩荷桌子手提椅子七橫八竪尚敢出言不遜曰我當某大人之差除主人外谁敢管我斯時人聲鼎沸大令怒喝令重笞見血方止一長夫亦隨聲附和手取二椅亦飽贈以竹笋煨肉並賞獨桌酒是亦鹿鳴筵之餘波也少焉兩主考送制軍出堂新舉人趨出至明遠樓前西邊序立恭送各官在龍門内立送制軍在檐下升輿大門外砲聲隆然司道各憲均於明遠樓前升輿明遠樓均奏樂同考官或有仍回内簾磨勘中式硃墨卷者或有同各所官各執事諸官在二門外升輿回署或公館者新舉人隨之而出頭門外均以鼓樂相送由是而鹿鳴宴始畢馮黃兩主考排齊全副儀仗出院回拜各官聞司道各憲俟制軍請宴後擬借文正書院公宴兩主考 
[老成凋謝]  
　　張右堂軍門爲淮右夙將前曾建牙江寗省解兵柄後愛六朝山水之勝搆廬冶山側年近古稀於今秋七月作古其二公子瑾卿觀察向在臺灣綜理鐵路製造四公子楚寳觀察在天津辦理軍械局聞訃之下先後奔喪回寗九月二十三日扶櫬回里二十一日開弔戚友年家曁合城紳士赴弔者爛其盈門地方公送挽聨多至數百對可謂盛矣 
[疑案再誌]  
　　前報紀蕪湖當道於重九日在弋磯山福音堂西醫院内拘獲裝束似高麗人之韓世富一名據供原籍安南國幼居京師後在　御前某太監及某公爺府第充當侍役繼而看破红塵蓄髮改裝遁迹方外托爲僧道一流人兹因患病來此就醫實非倭奴遣使之間諜云云經道憲禀復南洋大臣劉峴帥請示辦理近接督轅批文大略以其人旣非高麗產且曾居京師賣入閹署究竟曾否閹截飭再騐明禀聞核奪道憲袁觀察親蒞縣署勘訊一番並由縣宰派人騐明謂下體固依然如常人據韓自稱因賣入閹署時僅六歲閲四年卽經剔出故未截割等語觀察復據禀飛申現在其人仍由邑宰派家丁二名伴住署内俟接督轅回批再行發落 
[襄水繼至]  
　　漢口信云江潮甫落襄水又來九月二十夜漢關道憲派役荷牌沿江鳴鑼告以襄電報水驟漲於是内河外江艤岸之巨艦小舠一律釘樁打橛繫纜抛錨二十一早大水陡至河口各船因先期準備得免碰撞衝刷之害辰刻有上流駛下竹簰似尚不知襄河發水駛至晴川閣下河口被水衝斷纜索船遂欹側竹簰飄流滿江皆爲沿岸小艇攫去旋經救生紅船馳至江心將人船救起不逐長江東逝亦云幸矣 
[設局勸借]  
　　中日開戰需餉浩繁於是有息借商欵之事京師由户部辦理外省由督撫憲督飭藩司關道辦理兹聞兩江督憲劉制軍已札委火藥局總辦蔡觀察世保防營報銷局李觀察經楚候補道朱觀察成度及軍械所魏觀察總理其事設一公所各曰勸借商欵局想各商民具有天良必當踴躍輪將維持大局也 
[臺嶠魚書]  
　　臺北於九月十六日接到電傳上諭撫憲邵大中丞調補湖南巡撫所遺臺灣撫篆以藩憲唐薇卿方　升署闔屬文武印委各員均詣撫藩兩轅叩賀方伯旋與中丞商定所遺藩局篆務應委臺彭兵備道顧緝廷觀察署理而以現任臺灣府陳仲英太尊文騄升署 
 
 

Page 3

 
 
道篆因太尊本以道員在任候補且係科甲出身資格較優故也遞遺臺灣府篆卽以擬補南雅同知在任候補知府孫蕚齋太尊傳袞升署太尊籍隷安徽壽州爲今孫燮臣大司空猶子以名考廉　歴仕途前任淡水縣事一旦五馬榮膺咸翹首而觀新政矣至各憲抵任之期邵中丞則擬於廿三日已刻將巡撫及海關學政等印信交由唐方伯護理至顧觀察想須俟陳孫兩太尊交替後方能至郡接署藩篆也○滬尾水師守備某君到任未久因事爲地方紳耆禀訐奉檄撤任另由中丞札委本轅武巡捕王雨田守戎鳳岐前往接署守戎係湖南人抵任數日適總統滬尾防軍之王蘭亭鎭軍在防仙逝其坐營爲定海後營又奉憲檄卽委守戎兼帶○基隆滬尾兩處自海防告警後頓增數十營之多天氣亢旱過甚各勇皆在海口駐紥濕熱交注以致疫癘盛行病者十殞其六現值海防孔亟大憲深以爲憂雖有府城各官醫生不敷調遺近又於縣佐兩班中擇稍識醫理之凌翟俞唐四君派往籌防局差遣以備分赴基滬各營診治病勇○臺灣府屬爲臺南往來之要衝外濵鹿港海口内連番社亦當防務緊要之地前有棟字防軍等營在此駐守自海防告警以後大憲恐地廣人稀所駐數營不敷調遣因飭中路營務處陳仲英太尊轉飭某統領另募健勇一營分駐中路各海口刻已招募成軍命名曰臺中防軍副營委記名簡放總鎭孫怡庭鎭軍管帶又於鹿港海口命水師游府賴君另募水勇數百人名爲中路水勇營已將成軍之日及駐紥處所禀報各大憲矣○臺北大嵙崁地方新設南雅同知一員有兼查腦灶及節制屯兵之責擬補是缺之孫蕚齋太尊現奉憲檄委署臺灣府篆所遺南雅同知一缺委籌防局差遣之宋别駕維釗接署俾仍就近稽查内山一帶腦務以專責成 
[遼陽寒洲]  
　　營口訪事人云近日沙寍船到者甚多油價驟漲至每擔售銀三十九兩此亦市中人所宜知者也○近者市面蕭疎各貨擁滯上海匯票匯水貶至十七兩誠近時所罕有者也○英國排而來兵輪船將桅檣橫放預備在此過冬○日前銀價驟貶每兩祗兌東錢六千八百文因九月初十日海定廣濟兩兵輪船由天津運到軍裝帶有前敵餉銀十餘萬兩欲在營口換錢故也○九月十二日上午東永茂碼頭小袋上出一命案死者年六十餘不知姓氏聞與兇手嬉戲一跌而斃其地爲蓋平縣所轄事後鄉約將兇手拘獲入城報案大約須蓋邑尊臨騐方知致傷之處也 
[北通州近聞]  
　　東西南北四街鋪商在鼓樓新立永安水會捐置大小水龍十架有雲龍飛龍臥龍靑龍騰龍等名目水　二十擔水桶六個大鈎十二杆擇於九月初九日在鼓樓上恭祀水火二神陳司馬親詣拈香是日在教子胡同晉翼會館大設筵宴公請在會人夫四百餘人宴畢各舁水龍至外河沿排演汲水狂噴滔滔不已銀濤萬丈幾疑天上飛來兩岸人皆喝采至演畢時夕陽已西下矣○九月初八日倉憲騐視江廣漕米一律告竣祥許二倉憲諏吉於十一日由通州行轅啓程回巡此後每月逢三八日堂期一切書差舍班咸往京署伺候辦公○各省督撫提鎭呈進貢物由東關碼頭下船或用車推運或雇人肩擡上揷黃旗寫　上用貢物順石路進京自八月起至今將及兩月之久源源不絶洵盛典也○今科北通州應試士子一百三十二人中式六名金鏡芙齊徵薛士鴻王恩紹孫豫桐張振湘副榜一名李潭謄錄一名馬御荃文風之盛可見一斑○通永道張小船觀察東路廳陳小亭司馬通州榮心莊刺史於九月十七日在大關帝廟設筵邀請四街兩關紳商宴飲擬在巷口安設栅欄並嚴查保甲以防盜賊紳商唯唯領命惟尚須詳定章程始能舉辦○本邑城垣半多傾圮不足以資保衛張觀察擬籌欵四萬金爲修城之費未識能見諸施行否○今屇雜糧昻貴菜蔬歉收京中菜價尤貴芥菜白菜裝車運京每百斤值銀一兩二三錢白菜每百斤值銀一兩一錢實從來所未有也○張觀察由省領到火藥二十簍分給四街兩關團練俾資操演 
[下貨甚少]  
　　宜昌信云江水尚未大退上下船隻依然開駛並無阻碍前此快利沙市昌和固陵等輪船輪流來宜上貨極多各棧房至無地可以堆放惟下貨寥寥每船開往漢口必須守候下貨多日始得成行故每次下水船必改期數次也 
[令節停公]  
　　今日爲下元令節上海縣黃大令懸示頭門給假一天不理訟案 
[南市火災]  
　　昨日午後下下鐘時本邑南市大東門外毛家弄口忽然火起霎時間已焚去裕大等米行三家及泰源鞋店某薙髮店某飯鋪并燬小烟館數家正在火勢飛揚不可抑遏而古雲臺花業荳業錢業水神閣復善堂江蘇海運局木商等各洋龍飛馳而至汲水狂噴旋聞掌號聲江南海關道署及同仁輔元堂果育堂普育堂松滬釐捐總局火神廟戴日湧壇濟社十鋪衆姓邑廟春申候祠萃秀堂各洋龍亦相繼出城旣至火塲分四面排列噴射上海縣黃愛棠大令松海防同知劉乙笙司馬保甲總巡葉臨恭司馬曁提右營廖楚才叅戎程守戎李千戎十六鋪二十三七鋪巡防局員咸帶同勇丁周圍彈壓江南海關道劉康侯觀察適因公赴製造局聞有火警立卽命駕折回時有一人肩荷一洋銀箱形狀慌張東探西望卽由勇丁扣住後聞晉豐錢莊被火時紛紛搬移此箱遂被匪人所攫也焚至鐘鳴三下火始漸熄其起火之家僉云係某老虎灶灶中火力過猛以致冒出烟囱一發難收燬去房屋一百間左右當火盛時忽訛傳小南門外小並陀橋左近又有火警各洋龍乃分往施救及旣至小南門知並無其事爰卽折回 
[美界火災]  
　　昨日四下一刻鐘時天甫黎明本邑美租界武昌路仁智里口第五百十四號門牌廣東人魚生粥店失愼火光上燭直透雲霄旋越過東首垝垣將仁智里門樓一捲而盡延至第五百十五號茗馨居消夜店第五百十六號廣和生肉店第五百十七號盧章水果店斯時各工部局皮帶車救火會諸西人皆坌息而至四面噴澆火遂漸漸衰退計焚去樓房五幢其中第五百十四十五兩幢盡成瓦礫之塲餘三幢但燬去樓面而已 
[英界火警續述]  
　　前晚英租界福建路失愼已紀昨報兹悉火起於第二百零五號門牌之祥豐泰糖果店因炒花生爐火過猛釜内花生業已焦灼而炒者尚未知覺以致烈焰上騰店夥大聲呼救赶卽灌澆勢已不及旋卽冒穿屋頂幸各洋龍先後馳至竭力施救得以卽息僅延及第二百零四號門牌之協昌衣莊後樓面半間而公陽里口之竹器店則並未殃及其時公陽里各妓女倉惶聞警相與呼姨喚姊奔避不遑固已小瞻驚殘脩眉撩亂矣至被焚各家曾保火險故不致十分受虧也 
[騙子被獲]  
　　有董麻皮者不知其名紹興產也專在滬上憑三寸不爛之舌引人入彀誆騙錢財屢經英法公堂懲辦無如此輩怙惡不悛一若非此不足以爲生計也者日前董又向法大馬路余和源南北貨店小主某甲以甘言相餌謂可薦至某洋行作買辦惟須籌墊洋銀一百四十元甲信之當卽如數交付以待好音詎料董一去不回杳如黃鶴徧訪亦無蹝迹遂投法捕房控訴捕頭准其隨時遇見扭入捕房甲於前日遇　於帶鈎橋北首某茶肆中立卽倩人知照包探將董拘入捕房捕頭略訊情形命押候堂期解案请訊 
[包探捉賊]  
　　包探夜間緝捕謂之擺路頭個中人自有取義非門外漢所能强解也前晚三點鐘時某包探巡至法大馬路某里口見一人舉止慌張知非善類上前盤詰言語支吾搜其身畔有新鞋一雙及水烟袋一枝一併解入捕房捕頭命押候堂期解訊 
[上海縣署瑣案]  
　　前由法公堂移送童笙陔控竊元寳之　餘慶並在西門打架案仙之羅阿金兩人到縣均收自新所前日周與羅在所互毆看役喝阻置若罔聞經管所家丁禀明黃大令卽委典史蔡季卿少尉飭差提至捕署升坐二堂訊問周供因有土皮忽爾失去知係羅所竊向問不認是以口角羅供實未偷取土皮周性情兇悍常欲與人尋衅求恩明察少尉詰問看役究竟如何禀稱周不安分少尉喝將周笞責三 
 
 

Page 4

 
 
百五十板羅笞一百五十板仍飭還所諭令以後如敢在所滋事定當從重治罪○吳少卿在老北門内某靛靑行爲夥因蘇州道前街孫培記靛靑店向買靛靑計價八百元分文未付前日孫培記店夥毛念思來申赴别家還洋一百元偶被吳少卿所見盤問爾此次來申可有錢還我行毛答以不知吳卽將毛扭至巡防北局由藍二尹轉送上海縣黃大令請帮審委員葉司馬提訊兩造均照前供明毛供店東囑小的帶洋一百元來申付還某家並未言及吳處之事當成交時小的又不在塲何由而知之司馬諭吳曰此貨旣由孫培記向爾買去爾祗可尋孫姓索取與毛姓無干况毛於此事全無分曉豈能斷令理償判將毛開釋著吳赴蘇控追吳稱毛旣釋放可否請關提孫培記到案究追司馬准之 
[巡局紀事]  
　　昨日南市二十三七鋪巡防局委員戴憶珊二尹傳二十三二十七兩鋪地甲陶小弟錢炳奎等飭令將兩鋪中茶肆主曹毛毛等一律傳案諭以自換新門牌後務當各守店規不得任令流氓喫講茶及聚賭押頭等事如敢故違定將茶館主提辦立時封閉不准復開地甲等知風不報一經察出定將該地甲斥革不貸○前日將晚時有王餘德曹德明二人從糟邱臺畔覔醉而歸行至十六鋪南首某雜貨鋪購 
買燈燭一枝忽與店夥某甲口角旣而各奮老拳扭毆不已遂扭赴十六鋪巡防局請斷當由局員李蘭史二尹訊問王曹同供小的等向伊店買燭偶然口角店中多人一擁而出將小的等拖入肆意兇毆以致身受重傷店夥某甲供稱伊等酗酒閙事直入店堂欲攫洋銀是以送案請辦二尹以兩造供詞各執未便訊斷惟恐王等日後再往尋仇著具改過切結了事○昨日北局巡防委員王二尹帶同地甲等向本叚居民鋪户換給門牌遇有茶肆必親囑肆主不准復有人喫講茶如有人犯此爾可來局控告各肆主皆唯唯 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[貨船沈溺]  
　　湖南有一種埠頭船俗呼之曰倒扒子又曰兩頭船首尾一式可前可　往來利便九月十五日午刻有倒扒子船一隻行至漢口邱家巷口適遇川襄匯流奔騰淜湃雪浪翻空忽來一衡州小駁煤船溯江而上恰與倒扒子迎頭相撞倒扒子勢力不敵被小駁撞沈船貨均浸於水適當漢江最深處桅杆盡没蹝影毫無幸舟子及搭　均以遇救得生舟人婦見船已沈下勢將逐水漂流正深惶急適一苎麻　駛過卽躍上船中亦慶更生事後倒扒船主與小駁船主評理二造均係湖南人想當大開會館倩會首公評曲直也 
[米炭價廉]  
　　漢口訪事人函云湘南米炭船類皆重載非波平浪穩不敢竟渡長湖益以禁米出口商販裏足米炭至漢者日益稀少　故月前漢市米炭價爲之飛漲此次新兵到漢各船莫不攬載米炭藉免厘金歲下漢江共到新米五萬餘石柴炭稱是貨旣多而價日貶先時上米售二兩零者此際祗值一兩七錢零尚無受主緣米糧旣經禁止出口則來貨旣多銷路轉滯宜乎價值驟跌也煤炭先售三百五六十文一　者此際祗值二百五六十文在商人不免折閲而武漢貧黎得此大宗米炭則可無薪桂米珠之歎矣 
[驅逐流娼]  
　　寍波江北岸近有江西唱班蘇帮娼妓　集於此約有百餘家之多紈袴子弟沈溺其中蕩產傾家指不勝屈前夜有某署幕友在某妓家飲酒適洋廣局某委員巡查過此因夜漏已深雙扉洞啓遂入内查問某幕友恃有護符出言挺撞某委員卽於次日面禀道憲吳觀察大發雷霆嚴諭巡捕房將該處遊娼一槪驅逐又出告示一道其文曰寗紹台道吳爲出示曉諭嚴禁事照得現值籌辦防務巡查奸菲亟應認眞江北岸地方華洋雜處良莠不齊尤爲緊要已派寗防勇會同巡捕嚴查並諭該保遵辦前因遊娼彩鳳堂有抗查情事卽經　逐在案兹本道訪聞江北岸江西班江蘇帮娼妓紛至沓來竟有數十家之多藏垢納污人跡混雜夜不閉户宵小濳蹝實爲地方之害當此海防嚴備之時更難稍事姑容現經本道嚴諭巡捕房卽將該遊娼驅逐出境如違卽拿送鄞縣究辦其土娼亦諭令一律嚴禁並札府縣一體實力查禁外合行出示曉諭嚴禁爲此示仰寍郡各色人等知悉自示之後凡該處江西班江蘇帮娼妓速卽遵示尅日全行出境不准逗留致干拿辦亦不得再行濳來倘敢有違定卽嚴拿從重究治至土娼亦卽改邪歸正毋再爲妓違則併辦此後江北岸房屋不准租作娼寮如有人仍敢出租卽將房屋入官並將房主及該處地保究懲决不寛貨本道言出法隨事在必行除將江北岸遊娼驅逐凈盡並畫夜嚴查匪類以靖閭閻而重防堵其各凛遵毋違特示 
[升上官塲紀事]  
　　揚州府屬甘泉縣汪瑶廷大令懋琨筮仕江蘇已歴多年其太夫人仍在山東珂里精神康健當大令抵任時曾數遣板輿恭迓太夫人以南居不慣不欲遠離鄉井未果來揚然大令每以不克親承色笑爲憾九月初大令接竹報知太夫人玉體違和倚閭甚切大令遂决計言旋侍奉湯　立卽具禀上憲願遂烏私連日正在料理經手事件俟批准後交卸登程乃批尚未回忽接噩耗驚悉太夫人已於九月某日駕返瑶池大令純孝性成聞信之餘哀毁無似立卽具報丁艱一俟接署有人卽當星夜奔喪圖籍○兩淮泰州分司安豐場大使談子調鹺尹思忠莅任多年政聲卓著忽於九月上旬某日偶攖微疾遽賦　游當由該管分司暫先委員庖代一面詳請鹺憲遴員接署 
[潯郡官塲紀事]  
　　特授九江府崇濟川太守赴瑞昌德化二縣所屬之各鄉踏勘夏季起蛟災象回署後又於九月二十二日黎明馳往德安縣屬踏勘○九月十七日德化縣旱厘卡奉到牙厘總局藩憲札飭裁撤卽於十八日停徵○通遠驛爲江省各邑孔道常有匪人出没行人　爲畏途前經周德泉鎭軍禀商撫憲派新勁營哨弁何把戎帶勇四十名馳往駐紥凡遇餉銀過境撥勇護送以免疎虞定章兩月一換以均勞逸兹逢更換之期遂於前營派武舉秦君鼎魁後營派外委丁君受恩各帶兵士二十名爲之瓜代○駐九江文報局委員郁仲服司馬震培調辦沿溪渡厘卡接辦局務之王涵之明府祖彝於九月二十二日抵潯二十三日任事○長江水師湖口鎭中營遊擊王吉階遊戎於九月二十日附江孚輪船至金陵祭奠　昌岐尚書標下龍開河守備王彩亭守戎督率弁員恭送 
[釁起山梁]  
　　前日午後六點鐘時有雉一頭飛至虹口漢璧禮路某花衣店前華某見之竟效子路之拱揚揚自得携之而歸途遇某號巡街華捕向之爭奪華不肯讓以致忿爭捕怒將華扭入捕房捕頭將捕申斥數言釋之使去越一時許華又與此捕遇各揮老拳扭入捕房控告捕頭著將華覊至晚間十二下鐘時釋出 
[英廨晚堂案]  
　　某號巡捕巡至河南路如意里門首見有曹徐氏孫楊氏盛甫廷等在路爭吵當經拘至捕房轉解公堂請訊宋通刺提訊之下徐氏訴稱家在揚州現隨丈夫鶆滬太夫曹蘭坡卽蘭谷向當武戏小婦人前曾開設客棧孫楊氏曾來棧借住故與稔識近因楊氏挾怨紏其私姘之盛甫廷突至氏家大逞兇鋒互相爭論及查點各物失去金表金練金簪等物訴知巡捕將盛甫廷一併拘案请究孫楊氏供浙江嘉興縣人曾至曹徐氏所開客棧内借住後與徐氏結爲手帕交詎徐氏心懷叵測串同伊之姘夫曹蘭谷先以甜言蜜語糾合小婦人股開錢鋪陸續被騙洋銀約二百元並玳瑁骨泥金摺扇一柄昨日徐氏行過小婦人門首向索前欵伊竟出言不遜查行徐氏卽朱素卿曾經賣娼並曾與福建人蔡伯陶姘識理以串騙財物爲事現蔡覊押案下可訪可查求恩嚴究盛供是生員孫楊氏係生員之姨母伊等索錢爭闹生員爲之解勸並　帮兇事通刺以兩造均非安分之人著一併交保並令徐氏交出曹蘭谷到案再行訊辦○三百廿七號巡捕拘送在路爭鬧之謝二寳許李氏至廨宋通刺於前晚研詰謝供小本營生曾在法界充當巡捕與李氏姘識有年邇來小的失業囊資告罄未免時形拮据李氏陰懷異志常與小的尋釁並無别故李氏供年三十四歲丈夫逝世後與謝私姘詎謝不務正業日事遊蕩以致度日艱難翁姑均已物故願回母家苦守通刺判將謝交差管押李氏亦交官媒看管著赶追伊母來案再行訊核 
[英界公堂瑣案]  
　　四百二十二號華捕拘送王裕良劉桃時王黃氏黃顧氏等到廨據王裕良言王黃氏係髮妻被劉佔奪故與理諭劉言黃氏係出銀聘娶值日差據情禀明宋通刺著分别押候訊核○梁何氏手持雜物在火塲瞻顧徘徊適爲三百零四號華捕所見以其形跡可疑上前詢問該氏支吾以對立卽拘入捕房捕頭略問數語飭該捕將氏轉送英公廨值日差禀明宋通刺著暫交官媒收管於十月初一日解案訊究○三百八十號華捕送粤東女孩王阿大至廨禀稱此孩係某姓之養女時遭某姓鞭撻苦楚難堪昨日又因細故致被凌虐是以送案值日差禀明宋通刺著押候訊核 
[金陵官報]  
　　九月二十日直隸候補道徐建寅辭赴天津洋火藥局候補道蔡奉委息借華欵通判吳瞻文銷查上元秋災回並謝委武闈供給差皖岸三河分銷知縣陳其璟由京引　見回知州汪紹賢到釐局提調差並銷榖米　差○二十一日候補道范德培由北洋回奉委天津鑄造銀錢局差同知胡鍔由蘇來分寗差委○二十二日統領新毅後軍前營堪勝提鎭龍殿揚到直隸來○二十三日呂憲　禀知正任豐縣王乃霖丁母憂○二十四日阮祖棠謝委會辦釐捐局分發江西試用知府魏裕光到周曾萬未入胡顯珍並奉釐捐局委出差公幹卽辭○二十五日統領湘軍營前新疆藩臺魏光　到會候補道蔡世保魏嘉齡朱成渡李經楚均謝委勸借商欵知縣王治觀交缷代理能徵縣回江蘇試用從九黃啓昆由京來到省 
[蘇省官報]  
　　十九日知縣吳熙專丁來省禀銷吳淞　捐分局差十月初三松江　恩初四候補道汪官太太黃氏初五署上海道劉官太太李氏十五前淮揚道桂老太太陳氏均壽辰○二十日正任吳江縣李汾謝飭回任知縣項兆驤銷海運津局差並禀知蘇浙賑捐案再奉保　缺復以直隸州用趙鴻禀謝奉委稽核文件　分　江蘇試用縣丞白　北通州人禀到指分江蘇試用巡檢王積深浙江人到省前安徽巡撫沈秉成大人本月廿八日　帖○廿四日藩庫廳沈錫榮禀知奉委隨辦海防籌餉差　　　　指分江蘇試用府經楊逢霖又縣丞呂鹿颺又王鴻　均山東人由京領憑到省候選從九　廷鴻海防營務　遣卽到差○廿五日同知　　禀知奉委牙釐局　　　謝差 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年九月二十二日京報全錄]  
　　宮門抄○大臣壽奏爲奏聞摺○江藩胡奏報接篆日期摺○江督劉奏揀補知縣摺○又奏更換防營管帶片○九月二十二日工部鴻　寺八旗兩翼值日無引見○莊王假滿請安○額中堂等謝加級恩○漕運總督松椿到京請安○廣東陸路提督唐仁廉到京請安○山東臬司松林到京請安○顧璜謝授通政使恩○召見軍機○○臣宗室壽耆跪奏爲奏聞事竊臣等於十八日據受卷官刑部主事王學伊光祿寺署正謝汝賡呈稱本科鄉試人數衆多第三塲尤形喧擠書吏接卷不及倉猝之間未遑清查凈塲後查有直隷保定府定興縣監生張慶雲順天府文安縣恩貢生趙繩祖試卷二本未經收到嚴究經管書吏委無别項情弊尋覓無著自行檢舉前來查科塲條例内開順天鄉試及會試受卷所官遺失士子墨卷由監監知貢舉奏明密傳該士子到貢院補行默寫謄送内簾仍將該所官交刑部察議等語臣等覆查該所官倉猝收卷之際勢難逐一清查以致遺失張慶雲趙繩祖試卷二本係屬實在情形雖經該所官自行檢舉究屬疏忽除行文國子監順天學政密傳該士子到貢院補行默寫外相應請旨將受卷官刑部主事王學伊光祿寺署正謝汝賡交部照例察議至該所經手書吏疉經臣等派員嚴切追究委因士子交卷擁擠接收不及致有遺失尚無别項情弊卽發交順天府責革示懲理合會同留闈監試臣國秀臣錦昌臣王會英臣曹榕提皗臣李鴻　照例奏叅伏乞皇上聖鑒謹奏○○二品頂戴署江甯布政使江南鹽巡道臣胡家楨跪奏爲恭報微臣接署藩司篆務聩謝天恩恭摺仰祈聖鑒事竊臣接奉兩江督臣劉坤一江蘇撫臣奎俊行知本年十月恭逢皇太后六旬萬壽江甯布政使瑞璋入都祝嘏委署藩司篆務七月二十九日准布政使瑞璋派員將印信文卷等件移交前來當卽恭設香案望闕叩頭謝恩祇領任事伏念臣浙東下士江左分巡本年正月奉委署理江甯藩司篆務在任四月未報涓埃兹復重攝薇垣彌增悚惕查江甯爲繁要之區藩司有承宣之責舉凡安民察吏用人理財在在均關緊要歲下鄉試伊邇文闈一應事宜尤形繁重如臣　昧深懼弗勝惟有實力實心隨時隨事禀商督臣撫臣認眞經理不敢以暫時攝篆稍涉因循以冀仰答高厚鴻慈於萬一所有微臣接署蕃篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴兩江總督臣劉坤一頭品頂戴江蘇巡撫臣奎俟跪奏爲揀員請補沿海沿河要缺知縣恭摺仰祈聖鑒事竊照阜甯縣知縣武麟於光緒十九年十二月初一日聞訃丁母憂開缺應歸十二月分截缺所遺阜甯縣知縣係沿海沿河繁疲難兼三要缺例應在外揀員調補該縣地處海濵民情强悍巡緝撫綏均關緊要必須幹練有爲之員方足以資治理兹於通省現任知縣内逐加遴選非現居要缺卽人地未宜一時實無堪調之員惟查有卽用知縣盧維雝年三十六歲湖北附生中式光緒十七年辛卯科本省鄉試舉人壬辰會試中式貢士殿試三甲進士引見奉旨以知縣卽用欽此遵例捐指江蘇領照起程十八年閏六月二十六日到省覆查該員年力富强才具明練於河工情形亦甚熟悉以之請補阜甯縣要缺知縣人地相宜實堪勝任據江甯布政使瑞璋等會詳請奏前來臣等往返函商意見相同合無仰懇天恩俯念員缺緊要准以卽用知縣盧維雝補授阜甯縣要缺知縣實於地方有裨如蒙俞允該員係卽用知縣請補知縣銜缺相當毋庸送部引見亦無須查造叅罰謹會同漕運總督臣松椿合詞恭摺具奏伏乞皇上聖鑒訓示謹奏奉硃批吏部議奏欽此○○德馨片再查案准兵部咨光緒十五年十月二十八日欽奉上諭各省设立防營如有更換管帶員弁或移紥他處並著隨時奏聞等因欽此欽遵辦理在案兹查代理贛州鎭標選鋒右營營官贛標左營遊擊王振邦於光緒十九年十月十六日交卸所遺贑州鎭標選鋒右營營官事務歸贑標後營都司國興阿於十九年十月十六日接管又内河水師前營營官副將銜儘先補用叅將張國柱於光緒十九年十一月十一日交卸所遺内河水師前營營官事務委陞用提督記名簡放總兵唐貽全代辦於十九年十一月十一日接管又管帶親兵營提督銜記名簡放總兵周有才於光緒十九年十一月十五日交卸所遺親兵營管帶事務委副將銜儘先補用叅將張國柱代辦於十九年十一月十五日接管又統帶九江鎭標選鋒左右兩營並新勁營及節制河口砲隊營堪勝提鎭記名簡放總兵署江西九江鎭總兵何明亮於光緒十九年十二月初十日交卸所遺統帶九江鎭標選鋒左右兩營並新勁營及節制湖口砲隊營事務歸提督銜記名簡放總兵署江西九江鎭總兵周有才於十九年十二月初十日接管又統帶贑州鎭標選鋒左右兩營記名提督江西南贛鎭總兵懋勇巴圖魯姚廣武於光緒十九年十月十二日病故所遺贛州鎭標選鋒左右兩營統帶事務補授江西南贛鎭總兵何明亮於光緒二十年正月二十五日接管何明亮未到任以前委兼護南贑鎭篆務贑標中營遊擊熊得勝兼管又管帶吉字營補用總兵李茂乾於光緒十九年十二月初一日交卸所遺吉安營管帶各務委遊擊銜儘先補用都司曹文元代理十九年十二月初一日接管又管帶親兵副營記名堪勝提鎭准補臣標右營遊擊王國權于光緒十九年十二月初七日交卸所遺親兵副營管帶事務委副將銜儘先補用叅將張國柱接帶張國柱示到營以前委補用總兵李茂乾代理於十九年十二月初七日接管又暫帶辰武軍後營留江儘先補用遊擊劉洪鶚於光緒十九年十二月十七日交卸所遺振武軍後營管帶事務委記名堪勝提鎭准補臣標右營遊擊王國權於十九年十二月十七日接管又江軍水師前營營官臣標左營候補遊擊歐陽清於光緒十九年十二月二十一日病故所遺江軍水師前營營官事務委臣標左營儘先補用都司周志華於光緒二十年二月十八日接辦周忠華未接辦以前委拔補外委中全福儘先補用都司費河清暫行代理又剛字營调派弁勇三百員名赴南安府等處防剿歸頭品頂戴兩江題奏提督訥齊欣巴圖魯申道發管帶於光緒十九年十二月二十七日由吉安府起程光緒二十年正月初八日至南安府城初十日進紥海關各隘口又親兵正營調勇一百名赴南安府等處防剿派補用守備吳修甫管帶於光緒十九年十二月三十日到南安府在各城駐紥又振武軍前營調勇一百名派藍翎守備莫玉和管帶於光緒二十年正月初五日到信豐縣塡紥又调弁勇一百名派補用遊擊劉經煦帶赴贛縣牛軛崠地方駐紥又贛防水師調勇一百名赴南安府等處防剿歸記名提督前雲南順雲恊副將李榮春管帶於光緒十九年十二月二十八日由贑州府起程三十日到南安府在老城駐紥光緒二十年正月二十三日帶勇回防又駐紥袁州府並萍鄉縣屬蘆谿市之剛字營弁勇調赴龍泉永寍永新等縣防剿派補用叅將申同祿管帶光緒二十年正月十九日拔隊起程二十二日抵永新縣二十四日抵龍泉縣大小井等處搜捕二月十三日抵永寍縣城現在龍泉永寗永新等縣分别駐紥巡防又調振武軍後營前哨哨官儘先副將胡賞清帶領弁勇於光緒二十年二月初三日到萍鄉縣蘆谿市駐防又蓮花營調兵丁五十名派額外傳得亮管帶於光緒二十年正月十二日到永寗縣防剿二十日回營歸伍又督辦軍裝所官帶壯勇委員候補知府葉佩瑲另有差委於光緒二十年三月初一日交卸所遺督辦軍裝所管帶壯勇事務歸候補知府徐元霖於光緒二十年三月初一日接辦又據永寍縣知縣鄭恭禀報永寗城守汛兵二十九名於光緒二十年正月初五日由外委張得標帶領上城防禦二月三十日撤防又贑州鎭標選鋒右營營官　標後營都司國興阿係於光緒二十年三月初一日交卸所遺贛州鎭標選鋒右營營官事務委贛標左營遊擊王振邦於三月初一日接管又統帶贛州鎭標選鋒左右兩營江西南贛鎭總兵何明亮遵旨赴引於四月初三日交卸所遺贛州鎭總兵申道發於四月初三日接管又九江鎭標選鋒左營營官九江前營遊擊周步雲請咨赴引於五月十九日交卸所遺九江鎭標選鋒左營營官事務歸兼護九江前營遊擊事九江前營守備丁如高於五月十九日接管據善後局司道具詳請奏前來所有各營更換管帶銜名並調防移駐處所緣由理合附片陳明伏乞聖鑒謹奏奉硃批兵部知道欽此 
 
