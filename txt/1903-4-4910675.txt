# 1903 - 4 - 4910675

 

Page 1

 
 
[第六次印二十四史售書啓] [  圖書集成局謹白]  
　　經世之學備於乙部二十四史薈萃歴朝之典章制度興衰治亂斟今酌古洵足以因革損益上以佐隆冶之宏規下以起民生之疾苦矧自科舉改章以後大小考試皆以史事命題博求通達之才藉收宏濟之效若非貫通全史本本原原斷不足以應俊乂之旁求挽艱危之時局本局有見於此因又校印是書業已竣工裝訂成册紙張潔白墨色精良視前所印售者尤臻精美定價仍遵曩例每部洋銀五十六元海内通碩有抱經濟之宏願而欲以致學鳴者請卽惠臨申報館購取可也此啓 
[閱申報墨籌金幣及勸改金幣二事因而論之]  
　　自來錢幣金銀銅三品並重惟以金爲上幣則自古至今無不以金爲至貴至重之物以爲貴重而不用之亦何貴此物何重此物耶中國自漢唐以後率皆用銀至今沿其習金則僅以爲裝飾寳藏之貨以有用之物而視若無用不啻競豢千里之馬而不使奔馳滿儲太倉之粟而聽其陳腐有識者無不以中國之圜法有未善也然雖不用金而金則未嘗稍缺乃自通商以後外人以銀元進口華人便之竸用銀元初尙以銀易銀耗折雖多而於金尙無所損嗣後雖仍以銀易銀元而外人卽以中國之銀更易中國之金以去漸易漸多而中國之金亦漸貴矣近三十年來不特以銀元所易之銀購金以去凡各國貨物之運至中國者所易中國之銀無不購金以去故薛叔耘星使云中國通商以來論者每慮銀錢流出外洋不知外洋之耗中國乃黃金非白銀也然在三十年前黃金雖有流出而價尙在十兩以外十餘年前則漸増至二十兩以外今則增至四十兩外幾及五十兩以從前之價核算則已增至四分之三可知中國之金已流出四分之三礦務又未振興雖每年稍有金砂出產而所入之數不敵所出之數十分之一恐不數年後中國之金盡爲外人所耗矣夫外人欲購中國之金亦並非欲以此窮中國也誠以各國皆用金幣不能不收從前用金幣者不過數國而今則皆欲保守金利無不改用本報前錄日本報云西歴一千九百零二年十月十六號墨西哥財政大臣預將明歲國用當衆宣言并謂今當採取各國章程改鑄貨幣以金爲準考墨西哥夙以產銀聞於世以銀爲幣大者名杯索準一元卽運用中國之鷹餅也然從前亦非不用金有金質者曰雙黑大爾屋値二十杯索曰單黑大爾屋値十杯索曰中黑大爾屋値五杯索曰黑大爾屋値二元半曰小黑大爾屋値一元惟皆以杯索爲準耳以銀爲準則尙重銀而輕金今欲以金爲準則亦重金而輕銀矣重金輕銀則銀愈多必至運至中國愈衆而中國之金愈多一出路矣况墨圓徧行中國絶之非易墨國而以銀爲準彼此購易所耗已經不貲若以金爲準則將來所耗何可勝計現在亟亟改行金幣則尙存四分之三之金尙可保守若再遲遲現金盡耗即欲改製更何措手耶若轉購外洋恐并銀而盡耗矣本報又紀日報云華歴十一月某日俄羅斯外務大臣辣磨司獨路夫氏入謁中國簡駐聖彼得羅堡代理使臣某公勸令速行金幣謂設或一時資本支絀不妨稱貸國債以益之蓋以中國庫藏漸虚非此無以挽救俄人雖居心叵測在在欲圖中國而勸行金幣則不可謂非忠告之言中國情形在外人無不洞悉而自反在睡夢之中不能覺察耳竊意如欲舉辦亦無須國債誠以改行金幣不過以金爲準仍不能舍銀幣合中國所存之金大約尙敷改制惟須嚴禁婦女裝飾及一切浪費之事漸漸推廣若欲一持如西國之多非但現在不能卽從前金多之時亦斷不能一氣鼓鑄也率筆書此質之當軸能不以予言爲河漢否也 
[本館接奉電音]  
　　昨日午刻京師飛電傳來上諭一道敬謹譯登○十二月初二日内閣抄奉上諭李經羲著賞給三品頂戴署理貴州巡撫欽此 
[宮門抄]  
　　十一月二十一日户部廂紅旗値日無引見貴州知府李澐謝恩慶王因伊子在御前行走謝恩肅王謝賞穿帶縢貂褂恩瀛貝勒等謝在御前行走恩善豫等謝挑在御前侍衞恩新授奏事官明謙謝恩補用和府范軾等謝恩徐國楨謝交軍機處存記恩希朗阿假滿請安召見軍機克王毓秀各請假十日○二十二日禮部宗人府欽天監正藍旗値日無引見内閣呈進表文召見軍機 
皇上明日卯正二刻升太和殿看版已正至天壇入齋宮○二十三日兵部太常寺太僕寺廂藍旗値日無引見壽耆續假十日阿公孚琦各續假五日召見軍機皇上明日寅正由壇内上祭禮成後還宮辦事召見大臣 
[危事電音]  
　　日本某日報登西歴一千九百零二年十二月二十五號英京倫敦來電云本日意大利國幾啞烏矮尼及薄殺痕二軍艦捕獲危地馬拉商船五艘其時德意智軍艦名派痕他者亦將危商船二艘扣住至日前英國悞行淺瀨以致觸礁之夫矮痕托軍艦刻已行駛自如矣又云危國海口被封之後卡辣卡司京城中所儲之糧僅足支持二禮拜迨二十七號復得電音云英德意三國已將封堵危國海口之軍艦撤回所獲諸商船亦皆交還危國一切事件允由荷京弭兵會公評 
[土國地震]  
　　西歴一千九百零二年十二月二十六日法京巴黎斯來電云本日土耳其國矮痕希其耶痕省地忽連震數次頽壞房屋無數壓斃者約有四千人翌晚又得英京倫敦來電云今日矮痕希其耶痕地又連震四五次 
[大磯浩劫]  
　　日本某日報云明治三十五年十二月二十五日午後四下鐘越四十分時神奈川縣所轄中郡大磯町字南北町離警察署三四家有旅館名宮代屋者廚下忽然火起時則狂風捲地炎威陡張四面沿燒無從抑遏一霎時上町下町盡成灰燼其地距水口甚遠水龍夫役皆搓手跌足無策可施未幾街上電竿亦皆摧折至夜二點鐘 
 
 

Page 2

 
 
許始經人報知神奈川縣警察署迨三下鐘後火漸式微而民户八百四十餘家已盡化劫灰惟滄浪閣巍然獨存無異魯靈光殿註謒浪閣伊藤靑畝侯邸第名是日伊侯要擬讌待政友會中諸議員因是遲至二十七日始開讌 
[大索書林五志]  
　　日本某日報云檢定敎科書官受賄一案牽涉原亮一郎前已下之鍛治橋官獄明治二十五年十二月二十七日中川豫審判官飭提訊鞫旋由中川判官事傳訊見證德丸由之助及某甲二人午後復傳集被告中村猪三郎國枝傳太郎河久津鄰四郎三人叧由判事官潮君飭傳齋藤熊太郎木野崎吉辰二人蓋皆案中應訊者也是日午前十一十鐘時德島縣師範學校教諭森萬吉拘解東京警視廳又聞木野崎氏係福島縣師範學校長正七位此次事發後受某書肆主人之囑入京斡旋十二月二十七日之夜正與同人會於已故鋒是三郎之妻某氏家中互商壹是突有警部敂扉而入連校中教諭兼訓導大窪敬治氏縶之而去此外貴族院議員宮中顧問官男爵船越衛亦於是日之晚七下鐘時被東京地方裁判所拘繫按船越氏自創設國光社書肆以來歴久主持社務此次受賄事亦有關係大約日内卽須對簿公庭矣又有隈本繁吉者係前文部省視學官兼圖書審查官今亦疑有受賄之事於數日前飭役往提東歴十二月二十七日之夜適由某處附火車至新橋歸牛达辨天町家内翌晨九下鐘許突被官役拘入警視廳 
[親藩赴會]  
　　日本某日報云頃得中國京師來電悉明治三十六年在大阪埠開設第五次勸業博覽會中朝擬簡恭親王航海往勸其隨員爲張燕謀侍郎及陳玉蒼大京兆 
[老成凋謝]  
　　日本友人來函云日本上議院議員長谷子爵名篤信者年八十有五仕至麝香間祗候從一位勳三等平時沈靜寡言笑氣體頗甚充强二三日前忽抱病危篤日后聞之特遣人赴邸第存問至明治三十五年十二月二十七日之夜九下鐘越三十分時奄然而逝臨歾日皇下詔叙勳二等賞佩旭日重光章 
[貸資開礦]  
　　日本某日報云頃得中國京師來電悉近有人向意大利國貸銀五百萬兩創設道泰公司遍開浙之温處嚴衢四府煤鐵諸礦刻已由浙江巡撫移知外務部及路礦大臣矣 
[牧師行善]  
　　日本某日報云有客自棧雲峽雨中躡屐上蓬萊披雲採藥與人言及四川拳匪之亂刻已敉平惟人民困苦流離大有飢不得食寒不得衣之勢英國傳教士木利沙痕氏見而惻然慨捐洋銀一萬圓以資振撫似此好善急公不分畛域誠滔滔末世中難能而可貴者矣 
[德使蒙旌]  
　　京師訪事人云德國原任駐京使臣克林德遇害之後中朝憫其死事之慘敕就東單牌樓迤北建造石坊經營數月將告成功坊上恭刊諭旨一道其文曰德國吏臣男爵克林德駐華以來辦理交涉朕甚倚任廼光緖二十六年五月拳匪作亂該使臣於是月二十四日遇害朕甚悼焉特於死事地方敕建石坊以彰令名並表朕旌善惡惡之意凡我臣民其各懲前毖後無忘朕命欽此 
綸音下逮恩及九原死者有知當亦無感矣 
[法使覲光]  
　　京師友人來函云法國使臣呂班於十一月二十二日已正二刻入覲天顔皇上升乾淸宮賜見迨禮或而退則已槐陰轉午日之方中矣 
[仕學更章]  
　　漢口訪事友人云鄂省所設仕學院近已工竣兼署湖廣總督湖北巡撫端午帥擬令同通州縣分明考試惟原定章程凡年逾五旬者概不准以投考以致與考者甚屬寥寥現經設法變通俾茫茫宦海中不致抱可隅之憾聞佐雜各官已於上月二十三日考試到省三百餘員 
[三紀典史作賊事]  
　　湖北候補典史董忠杰行竊傷人訊實後忽又翻供等情已誌前報兹武昌訪事人來函云上月某日之晚武昌府梁集庵太守督同陳介菴大令及警察東局委員何大令蔚紳訊鞫董狡展不承懾以嚴刑毫不畏懼後由太守提伊妾胡梁二氏質証始俯首無亂照初八日原供畫押 
[白畫殺人]  
　　蘇州采訪友人云本月初二日常熟縣境某村人某甲用舟載稻草至省垣售與桃花塢某姓家得洋銀六圓及靑蚨三百翼懷之而出適爲對門無賴藥水金生所見頓起歹心糾回癆蟲阿三等十餘人蜂擁而上拳足交施旋以小七首割破甲中衣就袋中攫取去洋銀一哄而散時甲已傷重踣地哀痛呻吟未幾卽溘然而斃鄰近各鋪户見已釀成巨案急將金生及阿三拘獲扭交地甲解送吳縣署禀報情由縣主林蔚生大令立卽帶同刑仵書差鳴騶前往騐得死者腰際及小腹腎囊共受致命傷三處因飭吏塡明屍格將屋交其弟某乙棺殮兇手則釘上脚鐐下獄候訊 
[借役行刑]  
　　松江訪事人云金山縣衙署久毁邑宰向駐洙涇自髮亂盪平至今未决一犯至去歲泰山頭高孝廉家盜刼案發始將六犯處斬祗以劊役無人承値不得已借華亭縣署劊子行刑月前又有張春泉葉世榮二犯例應斬絞縣主蔣瀾江大令仍移文華署請飭劊子三人馳往供役聞張係推義父墮河身死葉係將本圖地保毆斃故皆法無可寛云 
[潤州火警]  
　　鎭江訪事友人云上月二十九日郡城西門外京畿嶺左近某姓草屋中不戒於火致兆焚如霎時警鑼亂鳴水龍雲集竭力施救始得火滅烟消計焚去草屋三十餘户事後常鎮通海長久山觀察查悉被災者皆係貧苦小民特沛廉泉派員按户散給洋銀數元俾得暫資食宿 
[鎭郡官塲紀事]  
　　鎭江采訪友人云新任江寗將軍信立民留守秉節出都由滬乘招商局江寛輪船沂江而上十一月二十四日道出京口駐防旗員以及地方文武各官均往江干迎迓翌晨卽展輪赴白下履新瀕行水陸各營勇丁均列隊鳴槍志敬○前者鎭江下游釐局總辦胡太守玉瀛命駕赴蘇垣謁見上憲事畢後於十一月二十三日乘舟回潤○新勝水陸各營管帶徐寶山都戎訪得圌山下游一帶近有紅帮梟匪開塲聚賭爲害地方爰於十一月二十三日親帶師船前往巡緝○十一月下旬某日常鎮鹽捕緝私右營管帶宋都戎永新親率師船赴宜興一帶截獲紅帮梟船若干艘擊斃梟黨數人旋命駕至鎮江詣南洋常備右軍兼蘇常鹽捕緝私營統領杜雲秋觀察行轅禀陳一切小作勾留卽遄回常郡 
[蘇省官塲紀事]  
　　蘇州訪事人云太倉州知州蔣羹臣直刺於上月下旬某日在任丁憂藩司陸春江方伯得報後於二十九日牌示以 
 
 

Page 3

 
 
候補直隷州知州謝直刺謙酌委署理○省垣六門釐捐總辦勞太守乃寛年逾七　素患哮喘之症今冬更劇遍謁名醫百無一效延至本月初三日殁於差次家中人飭丁禀報各憲轅筮期初五日大殮 
[邗水氷花]  
　　揚州訪事人云郡城保甲總局督辦李觀察查得本局向有洋龍一架經費由鋪户捐助近來銀根緊迫街市生涯淸淡因另籌欵項於本月起一律停止月捐○保甲督辦李觀察下車伊始忽有李王兩少尹具禀求賞差使觀察批其牘尾云補用從九李某留揚候補縣丞王某兩禀均悉本道蒞差伊始各差均未更動良以宦海苦情得差不易其間循分供職者固不乏人而藉端需索恐亦難免惟該員等素昧平生率爾自薦此端一開必致紛紛效尤尙復成何政體且行藏用舍權操自上斷不能因干求而遂可如願以償也所禀應毋庸議○淮南各塲所產之鹽上等者曰眞梁次曰正梁再次曰頂梁刻下堆存十二圩待售者計眞梁正梁僅得一萬四千餘引不敷配運而金沙石港豐利及上新興等塲存堆益少片引俱無棧憲程觀察因卽札行淮南局員略謂當此岸銷暢旺又値儀河灌塘堵壩之時合亟札飭札到該局即便轉諭各商將存照引鹽迅卽領運出塲其已運在途者尤當乘大壩未合時星夜趲運入壩以便灌塘浮送等因局員接閱之下立卽示諭各商一體遵照○客有從十二圩來者言及儀棧秤手不一其人當收鹽入倉時各鹽船均須有所餽贈否則指爲短少斤數責令補足招招者呑聲忍氣已蜚一朝上月某日北鹽船戶某甲以船中所載之鹽有盈無絀堅不出資次日秤收竟少至數千斤甲忿甚具禀棧中𤁋忱控訴棧憲程觀察准詞另飭南掣秤手復較非惟不缺反溢出若干斤觀察大怒立將儀棧秤手發交儀徴縣某大令訊明笞責一千板荷枷示衆多年積習一經嚴辦或可從此革除矣 
[雲間寒雁]  
　　松江訪事人云江南提督兼南洋兵輪船統領李壽亭軍門於十一月初八日秉節回轅次日中軍張華園叅戎送張王馬三外委至轅騐看軍門傳見之下委張外委升署孟河汛把總馬外委升署南翔汛把總旋復騐放城守營馬兵二缺○金山營所轄胡家橋汛弁譚把戎棄妻不顧流連滬上别有所歡被妻弟控諸提轅提憲李壽亭軍門閱詞震怒立飭傳譚訊懲○十一月初十日有人興販私鹽兩船由柘林至郡被鹽捕營管帶某遊戎緝獲擬卽解堂充公販戶情急浼某貴介出爲緩頰遊戎以閉門羹待之貴介遂悻悻而返○前者華亭縣東鄉太七圖河中浮有屍骸地保見而報縣翌日縣主陳仲陶大令帶同刑仵往騐仵役唱報死者身患痢疾週身並無傷痕惟用蘆席包裹或由他處移至此間大令遂飭備棺收殮一面派差查訪實情○嗎啡一物久干厲禁上月某日新橋鎭某首飾店學徒某甲不知因何潛服嗎啡殞命店主急遣人報知家屬一面浼人排解除從豐棺殮外復餽以洋銀一百元始免口舌事後鎭人以此物購自天成藥鋪羣往詰責不知有牧民之責者能嚴申禁令俾若輩不敢陽奉陰違否○十一月二十日西鄉甲乙二農人用船載米十餘石赴郡城某姓家完租行經西門外斜塘水勢湍急船忽沈没所載之米悉付東流人亦同占滅頂事後經人報知家屬撈屍棺殮聞者憐之 
[飭挑教習]  
　　前日署兩江總督張香濤宫保札行江南機器製造局飭挑送砲隊教習六名以便飭赴廣西効用并著撥解新式快砲數尊等因總辦毛實君觀察奉文後卽飭砲隊營教習張雨村千戎捧檄前往 
[擔水須知]  
　　昨日九鋪地甲李升見挑水夫金奎全桶上不加蔑罩以致水濺街頭行人繭足爰卽解送保甲總巡局總巡朱森庭明府研訊之下金供小的在憲局東首某小茶肆執役無知悞犯叩乞施恩明府判笞責二十下飭工製一蔑罩交金帶去諭令照樣編製應用後再違犯定連茶肆主究懲李升賞給小洋銀二角经奬其勞隨卽出示遍貼各茶肆門前俾知遵守 
[懲治劣差]  
　　方哲卿前與沈康源因房契糾葛在英美法各租界公廨互控旋經法界讞員孫建臣大令訊明諭令兩造自行理處時英美租界讞員張柄樞司馬以方家居城内移請上海縣主汪瑤庭大令派差恊提迨案結此票尙未繳銷縣差夥役王慶林張新泉一再藉端索賄方曾給洋銀三十二元王張懲壑未盈堅索五十元私將方禁押城内一宵翌日復扭至法界新協成烟館勒偪不休方不得已又給洋銀十元隨據情投訴捕房捕頭令包探將王張拘獲昨日連方解案方遞鸇歴訴前情王張俯首求恩大令與法總領事署費繙譯官會商判令各枷號一個月責五百板第二次所索洋銀十元追給方具領 
[法兵肇事]  
　　前日午後有法國陸軍二名行至英界福州路與人口角扭毆旋經中西巡捕馳至拘送法界捕房大約須轉解該管營官按照軍律懲治矣 
[寳令騐屍]  
　　本埠租界迤北寳山縣頭圖所轄天通菴巡防局前遺有男屍一具身上刀傷數處地保嚴利侯報請縣主王緯辰大令相騐等情已登昨報兹悉大令聞報卽乘火車至屍塲嚴保跪禀前情大令命仵作如法細騐旋唱報其人實被人用刀戳斃大令親視無悞飭吏塡明屍格令嚴保備棺收殮標封發壇一面派捕嚴緝兇手務獲究辦 
[上海縣署瑣案]  
　　前日陸王氏控龔明山誘醮姪媳等情至晚縣主汪瑤庭大令升堂研訊氏供小婦人年老無子向依姪兒度日不幸姪於前年病故今者姪媳張氏被龔及金桂生誘令再醮小婦人向之理斥反被兇毆叩求騐明提究大令察得並無傷痕諭令靜候核辦○顧信卿與趙阿桃互控佔地案懸數載尙未讞成日前大令飭亭耆前往丈量繪圖禀覆前晚提案訊詰顧供小的與趙爲鄰光緒二十四年小的翻造房屋東首廂房原與趙屋毗連以中柱爲界時小的自願讓進半柱不料趙猶纒擾不已并在門外排設糞缸阻不許小的出入趙供顧造廂房時迤北侵佔小的之地尺餘至圍墻之外伊並無餘地不應在墻上開門大令飭趙將糞缸移開顧亦不准在牆上開門以昭公允○前日陳錦常扭張和福到縣請追欠欵大令升堂詰訊陳供張於光緒二十五年向小的借去洋銀二百五十元其後向索無著將洪春泉欠伊會欵洋銀二百六十七元劃付小的由洪立據按月願付洋銀十元迄今分文未付是以扭請究追張供洪借陳洋銀事與小的無涉不應將小的株連大令以事難憑信不予准追 
[糾繆補闕]  
　　昨日本報第二頁起節電音内兼署雲貴總督句悞雲爲南第三頁釐凖時刻内環球各處句悞環爲琉俾兵艦所鳴正午砲句悞俾爲伊蓋皆手民漫不經心所致也又附張所登英美租界公堂瑣案内商之英總領事署迪繙譯句悞遺總領事署四字以致語意不明合并校正於此 
[倒懸紓困]  
　　今據昇昌鐵號周舜卿翁函述黃河决口惄焉憂之特募文德堂謝善士病僡助願洋五百元補拙子善士助規銀五十兩委解山東災區奔濤洶涌北風怒號當此勸導惟艱而厚惠有加彼倀倀無之者應亦喜形眉睫矣上海北市絲業會館籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[浦東總巡局案]  
　　流氓姚阿四在浦東一帶糾衆滋事擾害閭閻前日保甲總巡謝岳松明府飭差拘獲研訊之下叱令重責六百板管押候懲 
[馬路工程局瑣案]  
　　前日張茂銓陳樹堂徐蓉州在途互扭被第一號巡街拘至捕房捕頭轉解馬路工程局總辦翁子文太守倩襄讞委員黃衡堂二尹研訊張供小的係南匯縣人在原籍開設花行徐供小的在法商伊麽田洋行爲夥日前行主囑購棉花付下洋銀九百元旋轉付與陳約期交貨執有承票註明棉花二千包計一千二百擔每擔洋銀八元三角不料陳延不交貨不得已前往南匯邀來料理求恩明斷陳供張係花販本年十月向小的購去棉花四百六十砠每砠六十斤尾找未清向之理論張許偕往上海如數歸還小的隨之來滬忽遭誣指尙求明察二尹諭令交人保出理處○海寗人朱阿東文定揚州人周錦同之女招姊爲室近忽被周藏匿前日阿東之兄洪壽在大馬路萬順水果行尋獲扭至捕房捕頭轉解馬路工程局黃二尹研訊之下洪壽供胞弟阿東向習印書業去年由龎徐氏白楊氏執柯聘定周女爲室過門童養送去財禮洋銀五十元及金銀首飾不料今年六月某日母親囑往街頭購線一去不回今見在萬順行内學習機器縫衣詢知由張利生薦往是以一併扭求訊斷周供小的開設老虎灶茶肆女兒許字阿東言明財禮洋銀一百元先收五十元過門後被姑凌虐乘隙逃回二尹將招姊交洪壽領去俟阿東完姻時再送周洋銀七十元 
[英美租界公堂瑣案]  
　　包探朱桂生解俞阿明到案禀稱此人偵知王財順有衣箱一口寄存某姓家因之冐名取出將箱内衣物質得洋銀四十元被王查和報由小的拘解請究俞供小的實向王暫借此箱並非冐取襄讞委員魏蒓塢大令商之德總領事署麥繙譯著將俞發回捕房押候傳同某姓訊明核斷○包探張才寳解樂秀錦到案禀稱前日此人僞造棧單向陳達夫抵銀一千八百兩旋經陳察破報由小的獲案請追兹樂已將所編之欵繳齊送請發落陳供除已繳外尙少某姓所保銀三百兩求恩究追大令謂樂旣繳銀應從寛宥麥君不以爲然遂判令枷號一月遊行示衆期滿管押捕房一月○包探石錦榮解李阿二王金福王桂萬到案禀稱伊等先後串竊趙關林等家皮衣及山羊一頭報由小的拘獲送請究懲大令判各責三百板○包探沈阿岳解張阿餘到案禀稱此人濳入洪源盛竊取衣物報由小的拘獲送請究懲大令判責三百板○包探劉阿炳解東洋車夫陳阿三到案禀稱此人見某西人醉容可掬乘間攫取衣物報經小的查獲在身畔搜出對時表一枚是以解請究懲大令判責一百板對時表存候西人認領 
[法租界公堂瑣案]  
　　陳寶光前控馬炳元馬金榮父子賒取古銅器付質延約不還等情迭奉讞員孫建臣大令訊供將金榮押追炳元交保出外赶緊理處迄今稽延日久仍未了結昨日陳投案求追大令著保人某甲將炳元交案甲籲求退保炳元呈遞質珠票一紙計質本洋銀四十元大令交陳贖出抵欠並著炳元再繳洋銀三十元另覓妥實人保去○梁福卿前控沈仲明以田單抵押洋銀二千餘元過期不贖迭奉大令訊供飭交的實人保出赶緊理楚今已延宕一年之久仍未理明梁屢次求追大令以沈屢傳不到著將保人王永和拘案押追○磚瓦匠曹福生與馬雲生口角爭毆突掣利刃將馬戳傷經巡街捕拘入捕房昨日解案請訊馬袒衣求騐大令騐得受傷屬實著將曹重責八百板發改過所監禁二月期滿叧候發落○偷兒孔秀山潛入鄱陽輪船竊取某客所携衣服被包探拘獲連贓解案請究大令判枷號一個月責三百板贓給失主具領○偷兒陳金春行竊某船户衣物經船户扟送捕房轉解至案大令判責一百板贓給領 
[美租界捕房紀事]  
　　昨晨積竊王阿三混入百老匯路第二十一號門牌某姓家行竊衣物携至某押鋪質錢適爲包探錢榮堂所見連贓帶入捕房捕頭令押候轉解公堂禀請讞員張柄樞司馬訊辦○昨日午前甬婦王許氏投捕房訴稱僑居虹口老街某號門牌屋内同鄉人名阿紅者借宿家中忽於前夜身死捕頭允俟派令包探查明然後定奪 
[十月十七日至十一月望日安懷册捐清單]  
　　隱名氏洋四角平安氏洋五角平心氏洋一元一本萬利洋五角耕心草堂隱名氏各洋五角李雲生洋二角無名氏銅洋二元愼餘莊無名氏各洋二元黎里無名士洋一元守樸齋蕩然閣各洋一元李白玉堂積善堂文輝堂各洋四角劉聞九錢二千五百念文徐少范錢三百六十文隱名氏愿助氏各洋一元金大善士代募念户計趙杰張綬金星謝順四户各洋一元馬立洋八角孔璧花房各洋六角李紹嚴桂華濟三户各洋五角陳宮洋四角王基蔣城許植三户各洋三角孫植鄒緯姜鐵楊煒葛評朱順六户各洋二角鹿苹書屋陶福州無力人各洋一元以上總共收大小洋念五元八角銅洋二元錢二千八百八十文滬北天后宮前廣益善堂司董嚴信厚龔心釗施則敬朱佩珍唐榮俊葉貽釗等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年十一月十九日京報全錄]  
宫門抄諭旨均已錄前○湖南巡撫兪奏爲揀員調補首邑要缺摺○又奏報辦理粤鹽加價滋事緣由片○大學士榮奏爲請獎繕辦漢字檔册各員片 
頭品頂戴革職留任湖南巡撫臣兪廉三跪奏爲省會首邑要缺揀員調補恭摺仰祈聖鑒事竊照湖南長沙縣知縣盛綸升補郴州直𨽻州知州遺缺於光緒二十八年七月初九日奉旨按程限應歸八月分截缺咨部在案查長沙縣知縣係省會首邑衝繁難兼三缺應在外揀選題補定例先儘候補正途無人以應升人員再無人始於現任人員内揀選調補又現任要缺概不得藉詞更調其有必須更調者查係由三項更調四項要缺及最要之缺或由四項及最要之缺更調附省首邑該員委非另有不合事故卽行議准又首府首縣缺出於通省正途人員内揀調如無合例或人地不宜始准聲明以各項出身人員請調又本任内歴俸已滿三年方准調補又再調人員前任應繳罰俸銀兩完繳後方准再赴調任各等因今長沙縣知縣爲省會首邑政務殷繁時有發審案件必須精明幹練之員方足以資治理查應行題補人員及通省　缺正途人員非不台例卽人地不甚相宜自應於各項出身實缺人員内遴選調補臣與布政使張紹華察使黃建笎查有衡山縣知縣黎墉年六十三歲四川奉節縣人由監生報捐縣丞同治二年保免選本班以知縣不論雙單月遇缺　選並　藍翎三年保俟選缺後以同知直隸州知州補用並加運同銜五年保換花翎光緒九年五月選授湖北來鳳縣知縣十年正月二十四日到鄂繳憑因胞兄　先經在鄂曾任實缺廻避湖南調補安鄉縣知縣十一年四月二十二日到任旋調補衡山縣知縣二十四年七月初二日到任二十七年大計保薦卓異據藩臬兩司會詳前來臣查該員宅心寛恕治理熟嫻以之調補長沙縣知縣洵堪勝任係各項出身現任知縣調補附省首邑人地實在相需合無仰懇天恩俯念省會首邑要缺需員准以衡山縣知縣黎墉調補長沙縣知縣實於治理有裨如蒙兪允該員係現任知縣請補知縣銜缺相當毋庸送部引 
見再該員係由安鄉縣知縣調補衡山縣知縣係屬再調人員前任内罰俸案件另册開報所遺衡山縣知縣衝繁難要缺應在外揀選題補容俟接准部覆照例截缺揀補謹會同兼署湖廣督臣端方恭摺具奏伏乞皇太后皇上聖鑒敕部核覆施行謹奏奉硃批吏部議奏欽此 
兪廉三片再湖省前因籌備償欵議將淮粤川鹽一體加價並附收口捐其昔供銷粤鹽尙未規復之淮引慶岸設局收運粤鹽化私爲官仍配銷淮鹽北冀漸復引地各緣由均經奏明在案寳慶府屬之新寗縣本係淮引地界隨委員於縣城設立粤鹽官運分局先期出示曉諭凡商販運到粤鹽將加價口捐繳淸卽聽轉售其零星小販未能預先交納由局將鹽收買以恤商艱另於城外放生閣地方設卡稽查　漏所帶緝私勇丁及軍火器械均於該處駐紥存儲嗣各船戶承運商販粤鹽到縣停泊河干求免加價口　委員補用知縣沈文林未經允許該船戶等復聲言未攜帶錢文推延支展新甯縣知縣陳作儀與沈文林商酌變通令以鹽斤照價抵繳各船戶仍不遵依陸續行積一百六十餘船顯有恃衆挾制之意光緒二十八年四月二十四日有船戶林淸河曠宗林等至官運局門首稱欲進内觀看經局勇攔阻口角爭閙沈文林走向彈壓曠宗林不服頂撞沈文林飭勇將其拘帶送縣維時船戶地痞與觀看之人齊聲喊嚷不許送縣隨擁入局内將匾額燈籠器物任意打毁該縣陳作儀赶往彈壓船戶人等始各奔避旋據擁至放生閣吵閙勇丁何會元等將門關閉船戶鄧在清鄧在棣扛抬木筒撞開大門聲喊打搶何會元與勇丁劉耀雲任吉慶見勢情兇惡恐軍火有失急取洋槍施放抵禦致傷鄧在清鄧在棣林達上俱各身死船戶地痞遂各跑散經該縣陳作儀詣騐通禀寶慶府知府潘清聞　馳往查辦復有鄧在清等之族人文生鄧景軒卽鄧善燠與陳漢賢倡議派令粤鹽商販按鹽出費各鹽販均未應允卽經該縣訪拿詳革經臣批府提審據情訊擬禀辦又經行司札委候補通判林佑前往會同該府潘　覆審無異禀由臬司黃建笎會同藩司張紹華及督銷等局議詳前來查粤鹽官運局係奏明設立該船戶等輙敢拆毁實屬藐法第釁　口角尙無豫先聨謀聚衆重情且事出倉猝亦無首從可分擬請將首先滋閙之林清河曠宗林與在塲助勢之李顯貴各予分别監禁以示懲儆文生鄧景軒陳漢賢堅供僅欲派錢撫恤已死鄧在清等家屬並無扛帮搆訟情弊其錢法亦未收獲事尙未成第事不干已從旁出頭實屬不安本分請革去文生不准開復何會元劉耀雲任吉慶充當勇丁有護局之責因鄧在清鄧在棣毁門喊搶將其槍斃係屬格殺律得勿論惟林達上一名訊係隨往觀看之人應照捕役誤殺旁人之例追銀給屬具領該縣粤鹽加價與口捐錢文仍照章抽收聽其運售現在商民均各稱便並無異言地方亦皆安靜如常所有辦理緣由謹附片具陳伏乞皇太后皇上聖鑒謹奏奉硃批該部知道欽此 
榮祿等片再查歴届繕辦漢字檔案告竣所有派出總司校對之軍機章京及尤爲出力之供事均經懇　鼓勵查光緒十年十二月十三日奉旨軍機處歴次請奬向有專案可循與别項保舉人員不同毋庸援照新章核議等因欽此光緒二十五年繕修檔漢保奏總校之章京甘大璋等及尤爲出力之供事陸慶敷等均經奉旨允准在案此次派出總校之章京歐陽熙等總可校對頗爲詳愼平日行走亦皆奮勉自　參酌成案量予鼓勵合無抑懇天恩准將卽補郎中禮部員外郎歐陽熙俟補缺後作爲歴俸期滿並加三品銜補缺後在任選用知府工部候補郎中曹垣仍以本部郎中無論題選咨留遇缺卽補刑部主事叚書雲以本部員外郎無論題選咨留遇缺卽補兵部主事高樹以本部員外郎無論題選咨留遇缺卽補並請將尤爲出力之承辦供事分省補用縣丞高廷翰以知縣仍分省補用並加運同銜補用直𨽻州知州分省補用知縣成占元以知川仍分省補用俟補缺後在任以知府補用先換頂戴同知銜補用直𨽻州知州分省補用知縣徐文彬以知州不論雙單月歸勞績分缺先卽選俟得缺後在任以知府補用先換頂戴分省補用鹽大使張作霖以知縣不論雙單月歸勞績分缺先選用俟得缺後在任以直隸州知州補用先換頂戴議叙雙單卽選用巡檢楊德潤俟選缺後在任以鹽大使歸各頂議叙班先選用並加五品銜補用直隸州知州分省補用知縣余鵬以直𨽻州知州仍分省補用俟補缺後在任以知府補用先換頂戴分省補用縣丞潘殿保馬鳴鑾均以知縣仍分省補用並加運同銜分省補用縣丞馮銈趙傳眞彭嵩齡王海候選縣丞潘德藻議叙縣丞甘育才均以　縣分省補用俟補缺後在任以直𨽻州知州補用候選從九品李書績議叙從九品李汝桂均以縣丞分省補用俟補缺後在任以知縣補用候選未入流李多培以府經歴分省補州俟補用後在任以知縣補用議叙未入流蕭忠源以鹽大使分省補用俟補缺後在任以知縣補用議叙從九品胡恩鎬以巡檢分省歸候補班補用並加五品銜以示鼓勵再此次檔册因前年多有散失是以臣等奏請於例派章京外添派二員恊同辦理其承辦供事亦酌量多派數人嗣後不得援以爲例合併　明謹附片具奏奉旨欽此 
 
