# 1895 - 219 - 4908013

 

Page 1

 
 
[珍物待購] [  申報館協振所拜啓]  
　　本館協振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圃誠一舉而兩得也計開古銅大香爐一只朱漁珊帖一部高澹游山水一幅米南宮字手卷一軸天青縀馬褂料一件 
[續霍亂論]  
　　一雨成秋新凉砭骨海濱疫氣當可漸消有客躡尊聞閣之梯翩然入座語於執筆人曰貴館前論霍亂一症可謂明辨以晰推闡靡遺矣顧所述藥品皆出自化學家煉製而成雖各藥房可以購求而門外漢究不敢輕於嘗試敢問尚有便易之法可以盡人皆能者乎曰僕素不操軒歧業烏敢强不知以爲知然嘗聞之四明王君惕齋謂此症由春雪過多積寒未散加以時逢小暑天氣過凉以致所積之寒驟然發洩釀成疫癘一發難收法宜用芥辣粉若干温水調匀如糊攤於布上貼病者胸腹間迨病者知皮肉發燒立卽揭去否則恐燒壞皮肉疼痛難禁也客曰於何知其爲病起積寒曰子試以西醫生所用法倫寒暑表置病人舌底或腑間測之平人水銀高至九十八度或九十八度有半患此病者則由九十二度以迄八十度亦有低至七十五度及七十二度者謂非病由寒起之明徵乎病旣由於寒起豈不可以性熱之芥辣粉治之乎况王君亦曾治愈數人始敢與僕言之僕始敢信而爲子述之子尚何有所疑慮耶且本報曾登過數方矣本月初十日登一方用肉桂末以膏藥一枚放上貼肚臍上另用艾蓬燒酒木瓜煎水洗通身及手足手足灣二十日又登一方用猺桂吳茱萸各三分木瓜白芍各三錢半夏陳皮木香廣藿香各一錢半桑枝五錢厚樸七分香薷六分荷梗一尺又一方用猺桂心八錢母丁香一兩二錢倭硫磺五錢生香附一兩八錢當門子四錢研末每用三分納臍中外用膏藥封貼症重者用生薑放臍中外用食鹽噴酒炒熱在膏藥上摩運按之本草如肉桂燒酒桂枝茱萸生薑丁香硫磺之類或則辛温或則大熱皆不離以熱拒寒者近是苟不見效何敢貿貿然函請録登人奈何尚惑於無知妄作者流謂有熱痧寒痧之分以致畏首畏尾哉客曰由子之言是霍亂皆寒症而非熱症矣然嘗見有徒行烈日中忽然氣厥倒地進以清凉之劑旋轉危爲安者抑又何說則應之曰是觸暑而非染疫也人偶觸暑邪自然得清凉之劑而愈若與疫症同日而語其不致悮人性命者幾希矣客曰然則何以謂之癟螺痧曰癟者收縮也螺卽指上螺紋也人當冬日嚴寒時以手搏冰雪或伸手探入寒水中指上之螺立卽收縮然則以彼例此癟螺痧一症其爲因寒而發不尤覺不煩言而自明乎客曰我聞泰西醫家言霍亂每由微細蟲在腸中爲患以致不及救治而斃子能爲僕言其詳乎曰僕嘗聞之此種微細蟲隨風飄蕩映以一千二百倍之顯微鏡其大祗如半粒胡麻不特疫症有之卽他症之能傳染者如爛喉痧時行傷寒之類亦皆有之西醫雖知之而未經詳攷迨去夏香港時疫流行死亡相繼日本東京帝國大學醫科教習北里氏偕其友青山氏航海而往細察病緣厥後青山氏因剖騐屍骸悮傷其手毒由血入幾於疫死港中北里氏則細察月餘始知疫蟲來歷曾箸爲論說列入報章大旨謂五百年前歐亞二洲嘗有此種毒蟲之症西歷一千六百六十五年倫敦亦有之兹粤人所謂鷄子瘟者與此症相類昔者雲南各屬今歲粤之瓊州亦皆滋蔓難圖十死八九原其初必由傳染而致若無根苗傳染雖極污穢之地必不能不召而自來惟其蟲性本汚穢不堪一至潔净之區卽不能爲患因其性不能離汚穢且一見日光卽死故也强壯者受此或不至於遭殃但一落於孱弱者之身則必逐漸孳生卒至病斃欲籌辟疫之良法須將汚穢房屋盡行拆毁患疫之地溝渠泥土務必挖掘净盡垃圾則糞掃一清將來重復建房勿任人烟過於稠密否則閱時再發其禍之慘烈與目下無殊雖有辟疫之藥水藥粉四處灑布亦恐無濟於事徒勞罔功必使穢物無一毫之留存庶此種疫蟲無處容留而疫氣不復爲厲而尤要者凡有疫蟲之處外來船隻切勿駛入口門俾免人身及行李中將疫蟲帶至他處蔓延無際貽害於人北里氏之所論如此合之前論所引西醫之說不誠可以互相發明乎客曰以子觀之其治此疫也從西法乎抑從中法乎則正襟而告之曰治之得其道則從西法可愈從中法亦可愈治之苟不得其道則悮用中法固足以害人悮用西法亦不足以救人僕非業軒歧者不敢與子言醫術惟與子略言醫理濟人利物是在子慎以擇之可也於是乎操管而續爲霍亂論 
[輪船觸礁]  
　　西信云仁記洋行輪船名格德騰者由新金山來華於本月十七日開行至十八日觸於礁石全船皆没此船係滿載貨物將赴日本中國兩處失事後淹斃六十人其中有華人四十六名同逐波臣而去吁慘矣 
[都下談資]  
　　六月初六夜都中大雨如銀濤之傾注次日廉繊似織未放晴光崇文門内迤東有蘭若焉歷年旣久雨打風吹古佛金身大都剥落忽來四人各牽騾一匹入殿小憩借以避雨蓋皆貧民之爲牧豎者正席地間一騾忽騰躍自殿中出牧童繫韁於腕被騾拖出門外童驚定回顧則殿宇三楹全行坍倒殿中三人三畜俱壓斃而牧童獨得不死豈非有定數歟鄰右報宫後於次日相騐將三人暫殮以待屍屬來認○閏月杪夜間永定門内先農壇二道門外棄一女屍以席裹體經官役解視見傷痕鱗次有七十餘處之多且缺一足女年纔有笄死狀甚慘官府相騐後訪無頭緒飭暫棺殮懸案待查○六月初間有一鄉人歸自永定門外携扁擔一根被橋上一人認爲失物向鄉人究詰來歷鄉人答以出錢三千買來兩人爭論不已經人勸橋上人出錢三千買回鄉人不甘轉售兩相揪扭繼揮老拳鄉人力不能敵横被毆辱衆復勸解鄉人竟棄扁擔於地躍入橋下淹斃事經報官乃將橋上人繫獄以些微之事而竟釀成命案殊不值得○旗人某甲生一女自幼許字某乙爲室旣畫鳳凰之諾遂聯鶼鰈之緣瑟靜琴耽歷六七寒暑已生一子啼聲乍試居然英物也今春女因厭乙貧寠鬱鬱不自得唆使甲向乙索離婚書改醮於某丙丙亦旗丁食餉者按月口糧不足供女歡合卺不及兩月女又將棄丙一如前之所以處乙者歸訴於甲甲愛女智昏仍循故步復向丙索離婚書内大恚翁壻反目丙向甲索娶妻花費銀廿五兩以易離書申無奈如數與之女乃再賦離鸞之曲娟娟此豸閱人多矣流水桃花東風柳絮當亦無此輕狂而其父又從而袒護之曲徇之是父是女可謂天造地設 
[官犯逮訊]  
　　京友信云客歲奉旨交拿官犯聶桂林黄仕林二人刻已先後解送刑部聶已定軍臺効力罪名黄於六月初五日到部經刑部司員訊問供詞閃爍牽涉某大臣意存要挾故尚未定案云 
[裁减冗費]  
　　都門來書云前此户部本有開源節流章程頒行各直省目下時勢不同飭令北檔房速議節流 
 
 

Page 2

 
 
新章聞已　裁米折銀一項京師自大小文武官員以及滿漢食餉兵丁均照現放章程裁减米折一欵官員春秋兩季每月均自六月始由部庫放銀項下扣存以應要需 
[詳述古田閙教情形]  
　　福州府屬之古田縣閙教本報早接西信譯登梗概兹接本館派赴閩中訪事之友人馳書相告所　較詳合亟録之以供衆覽來書云古田縣屬離省城二百八十里前任邑尊王大令汝霖因辦理齋匪案件未能妥協上憲立予撤任卽委新任易大令往署縣篆尚未視事不料齋匪敢恃衆滋閙其勢蔓延曰甚時當炎夏天氣蒸悶令人不可一日居西國士女之寄居南臺一帶者相率携孥挈子嘯侣命儔往古嶺等處藉以招凉暫謝紅塵怡情碧水誠人生快意事也有英國教士史君在閩十餘年名望素著亦因避暑携其妻子同行又有教士鹿君及美國寳高諸姑娘則往古邑城外四十里華山之巔小築幽棲以烟霞爲供養以風月作伴侣此所謂與世無競與人無爭也迨本月初間史教士見齋匪尚不安靖曾詣琴堂面陳此事王大令答以齋匪雖有事不過與官爲難斷無預西國事史教士以爲言屬近理遂置之不問不料本月十一日早五點鐘許卽聞有人吹螺壳聲彷彿塞上哀笳始不過數人少頃又聞號砲一聲卽有齋匪十餘人在洋樓外往來不定勢若穿梭繼有二三百人蜂擁而來洋樓中之廚丁某甲出問何爲齋匪答以我來打虎耳不逾時齋匪便搥門打壁聲勢洶洶史教士不知其與已爲仇也便振衣出視未嘗準備倉卒中被齋匪所刼他若史教士之妻子及姑娘皆因出視亦被刦去閱片時有齋匪頭目持黄旗至大喝曰令到於是各匪一擁而前羣以白刃從事將屍身盡納諸洋樓中付之一炬可謂傷心慘目矣史教士夫婦及洋乾嬷小孩各一人皆於受刃傷後復葬身火坑中又有洋姑娘三人小孩三人立時被戕未遭火刦計殺害九人半途又斃受傷洋孩一人至鹿教士幸住在某武孝廉家中得保無恙其得生存者有寳姑娘額角帶刀傷尚無性命之憂又一高姑娘被刺四刀受傷甚重又三小孩一背受棍傷尚可救治一脚受刀傷一眼被刺傷醫者均言不可救藥現在被難之教中士女業已輿櫬回閩安葬倉前山之麓教會中之白衣冠相送者實繁有徒無不爲之潸然涙下閩督憲聞報卽時委福州府秦太尊炳直帶勇前往彈壓越日又添派勇丁一營赴古田拿辦此古田閙教之詳細情形也至如何辦理想袞袞諸公自有權衡耳 
[滴翠軒逭暑記]  
　　蕪湖向設洋務局辦理交涉各事惟西官遇事動輙逕赴道轅故近年瑣事較易清理現辦是局之袁石甫别駕紀柱近奉藩憲檄調回省接辦牙厘總局文案差所遺蕪湖洋務另委候補知縣黄履之粝令來蕪接辦大令數年前曾以縣丞分蕪差委兼洋務會辦旋赴皖北捐升過班知縣今者舊地重游可以頓償素志矣○三聖坊後有荷葉塘焉一灣水淺兩岸風清每當溽暑蒸人時有兒童游泳其中向荷花深處避暑招凉一日有某姓兩童相約入水泛泛若鳧鷖自以爲身在不晶宮不復知人世尚有煩惱矣乃酣嬉過久一童力弱不勝竟占滅頂之爻又某姓茶博士年逾弱冠每日下午呼朋引類覓沂水之趣旣浴後以爲尺澤之鯢豈足與量江海之大遂相約同赴徽州碼頭大河一躍而下謂必如此始見乃公手叚初猶如燕之掠波鱷之鼓浪究之大溜湍激非眞能徒手斬蛟者未幾卽沈没波心良久不起迨其母與姊聞信奔至臨水招魂渺然不見次日屍身浮起水面早已腐臭男兒好身手果何在哉○鈔關便商委員差滿詳委主簿袁澤民二尹接辦又泥關委員瓜期已屆詳委縣丞濮荷亭二尹接辦兹均接奉回批並道憲委札遂赴道轅謝委擇吉於月之旣望接差視事 
[思患預防]  
　　蕪湖爲長江上下樞紐向多會匪出没自光緒十七年閙教事起大憲懲前毖後特委副將李葆林副戎振標來蕪專司緝捕數載以來大奸大憝之羅致法網者已不知凡幾匪燄爲之一衰本年自四川有閙教案長江一帶謡言紛起皖撫福少農中丞思患預防特再加札副戎格外嚴密訪拿並飭支應局刊發關防一顆文曰委辦沿江緝捕兼稽查輪船事務關防連札一併頒由蕪湖道轉交副戎具領開用並又移咨沿江各省地方官俾副戎此後凡遇應緝要犯鼠竄他省亦可隨處移會地方文武協同兜捕不致再有此疆彼界之限中丞之防患深切於此可見 
[分符苦命]  
　　揚州某鹽大使聽鼓有年前月杪奉江都轉札委某塲鹺缺大使接札後先至金陵叩謁督憲張香帥然後滑吉履新本月初二日騶從晉省業已禀見准備次日起程不料禍福無常大使在陳慶陞客棧忽於三更時觸發暴疾竟赴泉臺所有身後一切均蒙香帥飭員料理困頓若此同寅者莫不爲之傷悼 
[五羊談屑]  
　　南韶連道阿觀察初八日起程取道北江馳赴韶關履任是日道府以下文武各官均齊赴河干如禮恭送長隄官碼頭一帶旌旗夾道車馬如雲頗極一時之盛云○省中現在開辦保甲每叚派委員二名合城廂内外及河南計之共需委員約近百名於保衛地方之中亦得調劑屬員之意誠一舉而兩善皆備聽鼓閒員得之雖薪水無多亦勝於賦閒坐食且期滿之後可望超委故紛紛營謀而大憲按班遴委絶不徇且前曾得過差缺者概不派及憲德無私屬員咸歌頌不置云○大憲嚴禁賭博雷厲風行無敢輕於嘗試詎前日西門外撒金巷竟有匪徒聚衆開賭明目張膽顧忌毫無事爲地方官訪聞飭派營勇馳往查禁乃該匪徒膽敢持械逞兇與勇相抗槍砲互施如同對敵歷數時之久匪徒藥彈用罄不能支持始鳥獸散去當塲被營勇拘獲一人解縣審辦大憲以該匪如此兇横罪無可赦擬處以重刑以爲愍不畏法者儆云○前日有某甲手携洋銀數十元欲進城購物行至增沙街路靜人稀忽有暴客迎面而來乘甲不備搶掠其銀而去甲由後追逐大聲喊賊見者皆爲引避不敢擒拿甲亦無可如何懊惱而返○初九晚有甲乙等數人衣服華麗固翩翩然濁世之佳公子也乘一小艇泛乎中流將欲駛往榖埠津頭爲尋芳之舉詎河水盛漲波浪洶洶舟子把握不牢艇遂沈凤賴得他船拯救將艇内諸人次第救出不致問諸水濱亦云幸矣 
[呈報失竊]  
　　揚城西北鄉陳家集地方烟户繁多亦大鎭也鎭有紳士丁姓廣厦良田爲該鎭首屈一指本月某日夜分忽來歹匪將丁門撞開蜂擁入内分赴各房飽掠所有呼嘯一聲揚長而去迨丁姓家長集衆追赶已蹤跡杳然當該匪入内時聞有一傭人喊捕因之受傷次日丁喚司坊保來城報案甘邑宰立卽躬往履勘被竊屬實允爲赶緊比緝刻已遴派幹捕四出查拿想天網恢恢斷不容若輩逍遥法外也 
[宦海鴻泥]  
　　温州府徐乃秋太尊因與鄭芝巖儲憲婣親回避已奉省憲飭委新任舒端甫太守大章來甌接篆約在桂花香裏卽可五馬遥臨云○署永嘉縣沈子榖别駕瓜期已逮現奉藩司牌示題補新任陳康侯明府熙增實授斯缺惟程明府現任湖州德清縣缺一時未遽交卸榮蒞之期尚難預定云○温州總捕府吳建侯司馬因公晉省已綴前報兹於初四已刻附坐招商局馬嘉利輪船公旋隨卽進城回衙云○原任中衡遊府胡星貴遊戎碩功奉文陞署提中叅甫於月前交卸篆務赴甬履新不意逾期過久該陞缺已奉張奎垣軍門委署有人仍奉飭回本任兹於初四日已刻搭趁招商局馬加利輪船來甌隨筮初五日接篆回任麾下弁兵之送舊迎新者忽變而爲送新迎舊宦海萍蹤眞飄流無定矣○新署温標中營遊府沈秋亭遊戎馥甫於五月廿六日履新旋奉飭回本任消息現於初五日交卸隨卽携同瀛眷於初七日搭趁招商局馬加利輪船仍回原任○平陽閙教之案刻已妥爲了結彈壓兵勇均經先後撤回兹奉道憲示諭其略曰各國教士在内地傳教無非勸人行善爾百姓信則從之不信則遠之何必民教相仇致開釁隙刻下平邑教案業經酌賠了事民情安謐嗣後務各安業不得兩相齟龉倘敢再蹈前轍定卽嚴切懲辦勿謂言之不預也○元凱兵輪前月廿二日抵甌裝勇七百餘人暫駐南郊至本月初二日出口附載防營裁撤勇丁七百餘人而去大約送原招處遣散也 
[刼銀訊實]  
　　蕪湖元泰紙店遣夥潘姓赴江北裕溪收帳歸時經過和州所屬之官棚又名公棚地方被匪戕害於蘆荻叢中事隔月餘 
 
 

Page 3

 
 
始經訪悉赴和州報案州尊朱直刺於本月朔日勘騐已録前報兹接續信云此案聞已拿獲兇手劉五一犯訊有端倪據供正兇係蕪湖陡門巷開烟館之高姓唐姓當潘由蕪動身時高等卽跟隨在後詭言亦至江北討帳者迨抵裕溪高等又時探歸期五月廿六日潘夥事畢回蕪高等又與之同行且謂恰值收帳事竣結伴同行可免途中岑寂遂相約安步當車行廿五里至二壩渡江甫行五里至官棚附近高等卽拔刀將潘戕害棄屍蘆荻叢中又恐死者面目易爲人識乃將頭顱割下去屍七八十步掘地掩埋潘夥身畔有洋八十餘元當與同黨俵分此訊供之大略也州尊得供一面將劉五收獄一面卽派差至蕪密拿高唐等犯不料若輩已於先數日逃逸現聞朱直刺已移文蕪湖並各鄰封一體協緝矣本館按此事已紀十六日本報所謂案中有宁也今接續信叙述正案供詞不甚懸殊而於另案則未免有捕風捉影之談旣未見諸公牘豈可以道聽塗說率爾登報故於正案則不妨續述而另案則概行抺却俾閱者知載筆者自有體例也 
[格致書院乙未春季課卷出案]  
　　今年春季正課由蘇松太道劉康侯觀察命題共題二道其一中國富强之策宜推廣西學講求實際嚴祛欺蔽論其二書鼉錯論守邊備塞書後所有各卷早經彚齊呈觀察鑒閱甄别優劣次第甲乙以爲肄業諸生勸今已出案計取超等八名特等二十四名一等一百八名超等陳翼爲鳳曾叙朱其鋆梁揆平殷之輅潘敦先胡庸朱文熊特等許玉庭劉富槐張一鵬宜濟時王惟泰郭種　項藻馨錢經銘李鼎元朱增麟朱其鋆吳鎔史馮溦程希岳項思勳黄志曾楊毓煇吳恩元葛尚鈞葛士濬張思祺林與九劉宗毅曹毓忠壹等梁揆方項懋勳劉嘉澍王植善儲桂山陳善項丹聯王鵬飛汪及光董琪吳毓奎王炳李文震袁希濤富佐理凌溯純王佐才葉祖鼎朱璜樊炳清劉欽寔左世林世馨王潭汪炳勳施景徽曹毓錩孫超吳士培方忠奎黄裳林士榖張大根余宏淦薛莎李寳鑄葉永孚錢淦李師勣鄦文治汪詒年林如九孫述祖吳肇基項蘭生孫德準楊史彬夏祥孚席素亮王廷颺黄佩益許樹枌祁介侯龔銘鳳陶思鳳夏之時趙廷玉劉祖培何長慶周雪恩張郁周林文瑞朱裹笙張權顧仰基王良謨鈕家齊吳佐清李紀堂王玨顧其義羅蘭堂黄文照譚林黄岡平彝姚文枏王衡齡張同福周玉卿楊泰階孫國仁程祖勳張光照唐祖純計維瀚王銓遂樂以成張玉燕張世昌許象樞王佐清解元吳曰虎顧學瀚黄慶瀾殷履階陳彭壽張世杰樂俊秩吳馨叢熾昌王其榮王詠之楊葆庚奚世棟姚維沂陸熙元觀察以人數旣衆奬勵特優大沛廉泉廣分清俸計加奬洋一百四十二元今計開超等首名正奬十兩加奬十元二名正奬七兩加奬八元三名正奬五兩加奬八元四名五名正奬各一兩加奬各七元六名至八名各奬洋六元特等首名至五名各奬洋五元六名至十名各奬洋四元十一名至十五名各奬洋三元十六名至二十四名各奬洋二元一等首名奬洋二元自二名至五名各奬洋一元觀察之樂育人才激勵士子可謂宏且至矣兹自出案之日爲始凡在書院肄業諸生仍至三馬路格致書室領奬閱卷可也按此次朱其鋆卷有兩本同籍同科必有一僞投卷向無限制何必慕人虚名頂名入課照例應置不録觀察因前卷已定格外從寛並列前茅足見觀察憐才愛士之心有加無已也 
[備迎憲節]  
　　聞卸任江蘇巡撫奎大中丞約於本月二十二日抵滬上海縣黄大令因飭辦差丁役在觀音閣碼頭伺候旋恐屆時潮汛盛張官舫不便直達碼頭是以復在垃圾橋北首錫金公所碼頭預備供張 
[幕友讌賓]  
　　上海縣署幕友沈少堂於昨日設筵邑廟萃秀堂柬請廣東惠潮嘉道陸春江觀察赴讌簉座者爲松海防同知劉乙笙司馬上海縣黄愛棠大令自五點鐘時入席獻籌交錯賓主忘形直至日下崦嵫始各盡歡而散 
[續興馬路]  
　　本邑南巿浦灘每有江北流民誅茅爲屋家人婦子蟄處其中一遇火災卽難施救當聶仲芳方伯綰江海關道篆時曾飭令上海縣黄大令出示驅逐拆毁草棚翦除荆榛興築馬路及去秋中日有事事不果行兹者和議告成休兵息事江海關道劉康侯觀察奉兩江總督張香帥札飭續興是舉觀察因面諭大令妥爲辦理大令卽著工科書吏帶同差役薛貴及夥役亭耆人等前往丈量計去秋已由集水街口築至水利局碼頭今擬從是處續築至迤南豐記碼頭爲止限五日内繪圖貼說呈候核奪興工 
[蚊烟遺火]  
　　本邑南巿裏篾作街風箱弄南首費某家於前晚二點三刻時因點蚊烟以致火星飛墮衣包中登時燃著鋪蓋竹箱炎炎上熾時舉家方在客堂中作葉子戲聞聲入内早已勢若燎原急汲水灌之得以告熄誠險矣哉 
[撤勇過申]  
　　駐紥乍浦之撫標湘軍二營因和議告成奉檄裁撤昨日管帶王軍門督同來滬舟泊江南機器製造局前由江海關道劉觀察向怡和洋行賃得和琛輪船載往原籍遣散 
[管押脫逃]  
　　上海縣署自新所所押賊犯張子銀張漢卿桂得勝三名於昨日午間掘後壁成洞側身而出相繼脫逃迨看役查知早已去如黄鶴無奈據實向黄大令禀陳大令飭卽用心尋訪務獲解懲 
[强姦幼女]  
　　法界某氏婦與小東門外花烟館某鴇婦結爲手帕交意合情聯如膠投漆婦有幼子僅五齡愛如拱璧鴇時來探望並携之去住宿不歸婦遣十一齡之雛鬟至鴇處携孩回家當晚被鴇留宿花烟館内與蕩子成姦大姐回家泣訴反遭主人呵斥揮諸門外大姐有寃莫訴沿途哭泣行至英界爲人領至法捕房向捕頭伸訴克捕頭以此風斷不可長立飭包探將鴇與婦一併拘至捕房押候堂期解訊 
[自縊免騐]  
　　湖北人老俞年逾而立藉膂力以覓蠅頭向在新開河一帶充當野鷄小工日則在外奔波夜則假永安街房屋與同鄉人夏大和同宿其中本月十六日老俞患病偃臥在牀賴同業人爲之料量藥物共備飮膳前晚不知何故忽自縊於泰安里弄内義井中翌晨有看門之王春如掃除街道見井内懸有一人視之已魂歸泉壤當卽投報捕房捕頭立飭包探偕地甲投縣報請相騐午後鐘鳴三下黄大令帶同刑仵書役人等臨塲相騐當由十二鋪地甲金文預設公案大令升座地甲帶同居之夏大和及同鄉人賀家藩並看門之王春如一并投案大令問死者曾否與人口角夏等同供並不與人口角實因病魔纒擾忿鬱難伸自縊身死小的等誼屬同鄉不忍坐視求大老爺特沛恩施免予相騐小的等情願備棺收殮大令憫之俯如所請遂飭地甲令夏等出具自行棺殮求免相騐切結存案備查遂鳴騶回署時已鐘鳴三點二刻矣 
[英廨晚堂案]  
　　著名流氓陸星發與江北人王阿坤在途爭毆經巡捕解案請究先經公堂會訊屠别駕訊得陸星發旣是著名地棍未便寛恕與王阿坤一併交差候過堂發落前晚别駕升堂陸供前爲馬夫今已停歇推車度日昨日路過盆湯弄偶遇無賴王阿坤勒索銀洋一元未遂其欲致遭毆擊後有巡捕拘至捕房轉解案下王供家在江北寄跡治下藉推車以餬口昨日偶然無事在某酒肆沽飮適與著名流棍陸星發相遇向索前欠非但不還反與小的爲難經　號巡街捕前來見其兇横異常一併拘案别駕訊得陸星發旣是著名地棍喝重笞四百板以儆將來王阿坤亦非安分之徒本當嚴辦今姑從寛免究大加申飭揮之使去○前者陳英毓控施春榮侵吞資本銀兩向索圖賴奉前讞員蔡二源太守訊供判施交保將帳目清算一面央人向原告理處在案陳以施延玩不理案懸莫結禀請交案嚴追屠别駕准之前日經原差將一千人提案至晚由别駕訊理陳供甯波人此案於光緒十八年蒙蔡太老爺訊間著施交保核帳理處迄今四載有餘施竟逍遥法外置此事於不問屢經催令司帳何金榮將帳目遂欵核明施實欠銀五百三十餘兩屢催罔應始終延約今悉施頗有餘資有意圖賴惟求嚴追何供光緒十八年間陳與施合夥充當洋行買辦倩小的爲司帳所需資本均由陳一人籌墊兹被施陸續侵蝕銀五百三十餘兩帳目均已算清施仍刁延不理今奉傳質不敢妄供施供所虧陳銀五百三十餘兩實非小的一人虧用司帳何金榮亦侵蝕洋五十餘元銀二十餘兩求大老爺寛限以便赶緊料理决 
 
 

Page 4

 
 
不再延别駕衡情酌斷著施折還陳洋三百元就此了案施堅稱小的實因一時無力尚乞格外寛限别駕判施先繳現洋二百元並票洋各五十元分兩期至明年二月歸還判畢飭具遵斷切結存查並令陳著俟施繳到洋二百元再行投案具領陳唯唯而退 
[美界捕房紀事]  
　　甯波人李占蘭在德公司某輪船上執業前者船由上海駛赴香港李於途中竊取同船人某甲所帶金八開二十六枚金四開數枚于抵埠時附他船仍回滬上及失主查知被竊立卽電告本埠各捕房請爲偵緝黎捕頭接電之下遣包探張阿五在公和祥碼頭守候前晚壯李拿獲解入捕房捕頭盤詰再三堅不認竊大約須押候解送公堂也○昨晨偷兒王小雲潛入英租界某木作内竊取斧鑿之類持至北河南路求售經包探范進才拘入捕房捕頭令押候傅到失主送請屠讞員訊辦○甯波人陳阿林僑居有恒路第五十九號屋内有一女郎年甫十餘齡前日下午忽然失去追尋無獲奔愬捕房捕頭遣包探倪順泉尋至天通菴附近得以尋見帶入捕房捕頭令傳陳領　○邵林木賃居武昌路第九百六十三號門牌屋内前日下午身佩對時表出外閒游途被剪綹賊竊去因之投訴捕房捕頭許遣包探爲之查緝 
[仁風遠播]  
　　近日屢接北地諸君子告振書備述億萬飢黎流離瑣尾情形令人見而惻然此固仁人君子解囊種德時也本館　振所昨承同吉祥厚記大寳號慨助英洋二十元撥充濟急之需求闔號人口平安凡有大願力者必有大福澤修德獲報理有固然大寳號諸君子宏此善願不但平安永慶且卜利巿常來旣奉收條合綴數言於報牘以誌勿諼 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[武漢官塲紀事]  
　　漢口訪事人云駐漢督銷湘卾　　居總辦志觀察鈞因公赴江蘇省會業於閏五月二十七日禀辭乘某輪船東下矣○襄河水漲衝壞數縣生靈卾撫譚大中丞遴委某員前赴災區踏勘旋以荆門州鐘祥縣等處江堤又决川峽之水來勢更洶湧異常因又飭候補巡檢李承東少尹馳往察騐潰堤○漢陽府逄子政太守山左人以名翰林起家兩任漢陽府篆閏五月二十七日爲古稀攬揆之辰各憲及闔屬文武紳商咸赴府轅祝嘏太守大開東閣盛設華筵賓主盡歡移時始散 
[英界公堂瑣案]  
　　粤東人包毓芝在茂源土行執事近又令其子阿懷在行當出店日前命送大土四十一枚川土二十四塊至南巿其信局阿懷一去不回報捕後捕頭遣包探沈金隆往查途中見林杏企手持大土四枚向之詢問知係原贓並稱阿懷取土至法租界曹隆興小　　　住後卽與客棧主曹四奎之母曹阿岳同往崇明開設烟膏店遂將一干人拘入捕房昨晨解送至案毓芝呈遞清供並請關提嚴辦四奎供稱　懷携取各土後倩林賣去川土四塊後卽偕小的之母阿岳往崇明開設烟膏店其餘小　並不知情林供稱小的向操棉花業此次四奎囑售大土四枚小的以其來路不明不敢代售不料中途卽被拘獲尚乞鑒原屠别駕判令四奎　岳及林暫行管押候備文關提阿懷到案覆訊核奪○張大生零剪店夥周阿康私往太和綢莊賒取官紗五匹持至某鄉向某典鋪質錢事由張　報捕房捕頭遣包探竇如海將周拘獲查知贓物尚未質去因卽拘入捕房昨晨解案請追張訴稱小的在治下虹口開設零剪店雇周執事不料日前周竟至太和綢莊私取官紗五匹逃往鄉間意欲質錢使用幸有鄉人勒住報知小的旋由包探拘獲求卽訊懲周供稱小的在張店執事因有粤人欲定製衣服故取得官紗持往選擇粤人均未入選正欲退還忽有友人約往某茶寮旋被拘押别駕商諸單繙譯官然後判令管押兩禮拜期滿解回寧波原籍○賊犯楊阿福屢次犯案經包探拘送請蔡大令宋通刺各讞員訊懲今又竊取葛老頂王金榮二家銀手釧翡翠手釧及零星首飾經包探張阿五拘獲人贓昨晨送請訊究曷王投案訴稱小的等均以繅絲爲業早出晚歸是日楊乘室内無人捱身而入扭去箱鎖四具竊物奔逃管房人見之立卽扭住楊供稱小的係寍波人父親在日曾開染坊今者家道中落不得已而犯竊求大老爺念小的年幼格外施恩别駕判令交張探帶回捕房管押兩月期滿遞解回籍○二十一號西捕解秦福生至案禀稱昨日出巡時見此人在路與薛陸氏互毆是以拘解請究薛陸氏供稱昨日小婦人與隣人陳金山出外購物途與秦遇藉端拆梢致被擊壞洋傘失去銀押髮簪秦供稱小的以驅車爲業與薛陸氏同居現欲回家向取餘物突被毆擊尚乞哀矜别駕著該捕將秦帶回捕房確查實在情由禀候察奪○一百九十八號華捕解小孩陸順榮至案禀稱此人在業廣公司作塲中當碍瓦匠作中時時失物昨日小的巡至是處見其人竊取鑤兩具當塲獲住送請訊懲陸供稱小的並未行竊實被悮拘别駕著連鑤帶回捕房送還作主查明如非行竊情眞卽行開釋○三百六十五號華捕解高德形胡德林至案禀稱高胡在某處合開薙髮鋪收取小孩葛昌松習業時用非刑拷打慘酷不堪昨又以繩高吊鋪之後屋經左右鄰告知小的拘送請懲葛訴稱小的係揚州人年一十有五時被師父毒毆叩求判斷高胡同供稱小的等不敢毒毆尚求恩典别駕判令各掌頰五十下○十七號西捕解陳阿福陳太仁陳照坤王友根王山外張生和張阿皆曹阿生張桂生蔣喜子張欠如王榮明劉扣子等馬夫十四名至案禀稱此等人均係龍飛馬房所雇日前馬房遷移時主人失去銀對時表一枚向伊等詢問伊卽以爲有壞聲名一律不肯做工事類把持解請訊究陳等同供稱小的等被欠工貲洋銀七十圓求准判給别駕判將工貲一半罰去撥充某善舉 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
