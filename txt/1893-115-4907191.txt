# 1893 - 115 - 4907191

 

Page 1

 
 
[新印花月痕告成] [  圖書集成局啓]  
　　是書爲眠鶴主人新箸而棲霞居士爲之評點者也書凡五十二回雖不脫章回格局然其言情寫意娓娓動人才子文章固遠勝稗官野史中間　詞歌賦酒令楹聯尤極淸厘綿芊哀感頑艶蓋作者剽零湖海閱盡炎涼借花月之纏綿寓滄桑之感慨繪將影事勘破情禈說不謂足與石頭記一書後先嫓美焉藁尚初脫絕少流傳本局不齊重資搜求原本印以新鑄鉛字紙則務選潔白如雪者校讐再四訛悮胥刊而又上列眉詮旁加圈鄰茲己告蕆分裝四册每部核定碼洋七角正諸君子如欲於酒後茶餘藉資消遣請移玉惠臨上海申報館帳房及各埠申昌書室購取可也 
[論租界宜仿港例廣設義塾]  
　　從來聖王之治民也養之尤必教之讀夫子適衞一章首歎衞民之庶而旣庶矣必富之旣富矣必教之倉廪實而後知禮節及食足而後知榮辱始勞其手足繼裕其身家民生在勤勤則不匱故宜使之勞勞則善心生勿使之逸逸則淫心起前聖後王所以洽天下治　國者皆恃有此道也顧欲正其始基端其歧趨莫若由童子始務使先入才爲之主庶幾日後勿迷其向往焉中國各府州縣皆設有義塾貧家子弟皆得入學鼓篋誦讀揣摩由小學而至大學其中功成名就者有之或因循日久視爲具文者有之或塾中經費半被侵蝕或多延闒茸之師昧於教導以至子弟無所董率造就卒鮮成材雖有義塾同於虚設此固邇來之通弊也今欲一反其弊莫如以實心行實事余觀泰西英法德美奥義諸國其化民成俗率以義塾爲先有一定之成法可循其延之爲師者率由考授甄别綦嚴非其人不能濫厠視其學問之高卑分教授之品級必循序而升不能躐等而進優者有賞劣者有罰每歳訓迪咸有程度設立學校師長周行巡歴一有不遵立行廢黜毋狥情焉毋虚縻焉毋尚繁文縟節朝稽夕覈日有課月有程而後能歳著實效義塾中子弟其學蒸蒸日上彬彬然郁郁然稱盛於一時幾於俗嫓豳歧化追鄒魯其所習爲有用之學其所成爲有益之舉富國强兵悉根乎此然則義塾所關豈淺鮮哉其繫於人材之升降國家治運之盛衰學術之隆替教化之流行豈不大哉其經費之所出或由於官或由於民私家或有不足則公家得以助之國帑或有未及則紳董得以量力贊成之總使上自朝廷下至草野一心一體一力一志以扶持其間以國事爲家事視衆民若一己其公而忘私國而忘家可概見己卽如香港一隅固蕞爾彈丸小島也開創之始民俗蠢野教化蔑如幾不識文字爲何物其初設有鵝湖書院保羅書院英華書院招徠子弟擇其中之俊秀者並習中西之學斐然成章其學成業就者散之四方多負盛名爭相效力於國家繼而推行益廣設立大書院一時至者畢集濟濟蹌蹌後先嫓美多至四五百人惟恐不見收録其中高材捷足者不知凡幾此外國家義塾凡分二等一專務西學一但教華文行之幾四十餘年規模擴充增設愈多約略得數千人所有經費出自房屋捐欵者多居民之蒙化導受惠賜以漸漬於無形感通於不覺者實繁有徒焉其課勤惰評優劣嚴考稽量功過行賞罰一如西國之法而亦專任一師按月巡查周而復始歳終則按簿察覈一秉至公無所私焉然則西人之待其民亦云 
旅滬西儒務欲推廣此法行之於上海租界中租界之民日增月盛其林林總總生育之繁不讓於港也衡宇相望蟬聨櫛比屋廬之密亦不亞於港也肩摩轂擊貨物雲屯客商雨集巿廛之旺財力之富亦不下於港也或且有過之無不及焉而所以施教訓設學校以啓迪幼童使之有成則無聞焉豈非一大憾事哉豈以經費無所出尚待於遲廻審顧擘畫躊踖歟則非也其所以相助爲理使此美舉克底於有成者則自有工部局在夫固議之久矣特所有設施章程頒行條例必令其斟酌盡善毫髮無有遺憾而後事乃可行夫創始者難爲功繼起者易爲力租界之廣設義塾似創而實因一切咸有港規可循卽或稍爲變通亦不能出乎範圍之外惟上海租界與香港情形頗有不同香港居住者旣皆粤人而往來販運者亦不外乎閩粤商賈教授土音無妨一律上海則介於南北要衝五方雜處其方音非一如教以西國之語言文字原不妨延粤人以主臬比若屬華書所延之師可以不拘一例必擇性情醇謹學問優長品行端方者爲之其木致不外乎蘇滬寍三處之人爲多虹口一隅粤人羣居萃處者亦復不少如設義學强延粤人爲師則招徠必廣始創之時但讀華人塾中之書不必叅以他說庶幾來者可多蓋華童讀書其深者將圖上進出其家修以爲廷献淺者亦欲習書字記數目持籌握算以餬口於四方藉養其身家性命餘則非其所急如必强以授之彼必藉口於所習非所用且至於廢時失業而來者不廣矣天下事急之不如其緩之有始則甚隘而後日行之甚廣者則由漸摩使之然也且在塾申能勤學勵志端行植品一切循乎矩矱其在家能孝順父母敬長上信乎友朋卽爲佳子弟循其道他日卽爲好人亦何求乎他哉嗚呼樂育人才造就後進非設義塾不爲功是所望於租界諸君子竭方以成之也 
[册寶請鈐]  
　　恭值甲午年皇太后六旬萬壽奏蒙慈允加上徽號嗣由内閣撰擬字樣奉硃筆鈐出崇熙二字欽此所有慈禧端佑康頤昭豫莊誠壽恭欽獻皇太后六旬萬壽恭上徽號援照成案遵用王册王寶以極尊崇除製造玉册玉寶應由内務府交飭造辦處敬謹辦理厘架龍袱鎖鑰等項交由工部辦理册文寶文由翰林院撰擬外其此次應行預備之玉册玉寶謹照乾隆年間諭旨仍用廣儲司存儲喜字號純潔玉料刻經内務府擬將應行預備玉册玉寶現在廣儲司所存之喜字號玉料二分進呈御覽奉旨鈐用一分以便鐫製繕摺會同總辦慶典之王大臣於二月初五日具奏進呈玉料恭候鈐用矣 
[輦下述聞]  
　　西苑門内建有五孔橋由西苑門通德昌門此橋雖以磚石築成而上面鋪以木板船由南准淮過中海卽可將板撤去以備遄行惟自皇上駐蹕瀛臺每晨入值人員較前百倍木板非經久之物往來人馬阢　可危近奉持旨諭飭奉宸苑將此五孔橋木板拆去按照御可橋式樣改建石橋一座仍修五孔旣無碍於行船又於人馬往來無虞損折並飭尅期告竣現己派令廣豐等廠多集工匠赶緊興修矣○戶部各堂憲以戶部内倉監督重副郎燠一年期滿例應簡員更换因遴得戶部郎中惠昌擬正戶部員外郎英琦擬陪於二月二十四日帶領引見請旨更換本日奉硃筆圈出這戶部内倉監督著戶部郎中惠昌去欽此○熱河圍塲總管玉書三年期滿循例入都圖咨請奎都統據情代奏奉旨著來見欽此欽遵原摺齎回卽應交卸回京遺缺由都統遴委圍塲右翼翼長永銘暫行護理○理藩院以欽差烏蘭唅噠管理稅務理藩院員外郎世蔭現届差滿應卽另行更換因揀擬正陪於二月二十四日帶領引見請旨本日奉硃筆圈出管理烏蘭哈噠稅務著理藩院員外郎常典去欽此○侍衞處爲知照事二月二十六日奉旨朕於明日辦事用膳召見大臣後乘轎出德昌門至瀛秀園門步行至皇庆后前請安跪送畢 
 
 

Page 2

 
 
仍進德昌門還瀛臺小坐己初二刻出德昌門西苑門進西華門隆宗門内右門還宫欽此○目前津沽大吏以黄花魚包載入京經崇文門監督飭稅課司收訖於二十六日子時派員分齎一分送交奉先殿總管薦新於列聖列后前一分送交太廟由廟官分薦中殿後殿並齎數包至總管内務府交納呈進御用○禮部爲知照事本部主客司主事王集所出之缺請以奏留本部候補主事李德炳擬補於本年二月廿四日帶領引見本日奉旨擬補禮部主客司主事李德炳著准其補授欽此廿五日述旨本日奉旨是欽此欽遵到部相應知照吏部查照○本年舉行八旗各營兵丁軍改之期經兵部開列都統副都統銜名請旨派員考騐兵丁軍政奉硃筆圈出廂紅滿都統貝子奕謨正紅漢都統熙敬署廂白漢都統权果勒敏正白漢副都統慶福正藍滿副都統希朗阿正黄漢副都統彭壽廂紅漢副都統色普徵額廂藍漢副都統吉恒欽此當經恭録諭旨移咨值年旗查照辦理至請定何堂在左翼何堂在右翼訂於何日開棚考騐須俟值年旗禀請謨貝子等議定○吏部爲曉諭事所有二月分月官知縣陳祥燕愛仁林孝恂梁啓榮王宗武彭祖春陳慶驤楊鼎新等相應傳令於廿八日黎明赴上諭館考試畢偕同佐雜縣丞劉杰巡檢韓玉書等於己刻赴午門前聽候點名上班騐看勿得違悮○戶部爲知照事所有奏補滿洲主事等缺本部於二月廿四日帶領引見本日奉旨奏補戶部滿洲主事候補主事福蘇哩著准其補授奏補戶部滿洲筆帖式候補筆帖式蘇崇阿著准其補授欽此廿五日述旨奉旨是欽此欽遵到部相應知照吏部查照 
[德使遄回]  
　　德國駐華欽差巴君蘭德文定美國駐高欽差之女公子奏請解組赴韓就婚旣而携夫人之申江以便取道回國本館己隨時詳訪列入報章巴君到申後德國各紳商公讌於德總會殽陳水陸歡洽逾恒隨於十三日淸晨乘德公司輪船返國展輪之際江海新關輪船上連放三砲以表敬忱并聞巴君在韓成親時北洋大臣李傅相特發電音遥甲駕悃亦足見中德交誼之深矣 
[華官抵界]  
　　西字報云中國簡派某員會同法國委員赴安南交界處畫定界址建立石碑巳於西三月二十一號卽華正月十三日行抵邊境矣 
[李顯謀服毒案紀餘]  
　　哥老會首犯匡生明收禁金陵監獄疉次訊供及李顯謀在獄服毒自斃前報己備細載明兹聞官塲中人云連日提匡匪及美生之細崽徐春山徐春亭二犯隔别研訊所供大略相同上間謡傳匡匪忽地攺供稱另有李鴻其人並非卽監禁之李顯謀小的與李顯謀素不相識前日悮聽楊姓教供云云此蓋捕風捉影之談原不是信惟前次供出李顯謀爲匪首之萬松亭早己由獄釋出在某營効力贖罪一妻一妾移寓省垣近忽提案訊供重復釘上雙鐐覊諸犴狴或云萬此次供詞與前次不甚符合上憲惡其反覆故欲嚴懲並牽涉督捕營何姓哨官聞己備文調省候質又聞匡匪實姓况確否未敢臆料也 
[火船遺火]  
　　有友人於本月初三日乘太古洋行大通輪船由上海回江寍言及行至泰興縣屬江面忽聞警鐘亂擊聲沸如鼎急起探之知大艙失愼燃及所置棉花包船主督率多人用藥水瓶及水龍竭力噴救火漸衰退得以轉危爲安至今思之猶心爲之悸也查致火之由或云搭客吸淡巴菰遺下火星久而上熾或云此船于未鼓輪之先拿獲扒手一名私刑吊打其黨恨之剌骨故種火以害之云 
[江撫行程續紀]  
　　江西巡撫德曉峯中丞節抵九江巳詳前報初九日辰刻中丞排導登岸往各署投剌答拜旋卽回船申刻鎭道府廳 
營縣及文報招商電報查輪各委員在招商局公備盛席敦請中丞赴宴初十日辰刻中丞乘祥雲輪船東下各官恭送如儀十一日上午　鳴十下憲舟駛抵安慶省垣就西門外官碼頭寄椗先是水陸兵勇就江干站隊恭迎擐甲執戈如林之列繼而文武印委各員弁紛紛命駕出城各兵勇遥見憲舟破浪而來卽升砲鳴槍聲如珠少焉而沈仲復中丞登舟拜會晤談片刻隨卽興辭次接見德靜山方伯嵩書農廉訪丁潛生觀察及候補道數員餘則一概命巡捕官擋駕俄而命駕入城答拜輿之前後有戈什哈曁護衞親兵數十名由大西門詣撫轅先拜仲帥以次及藩臬道各署是日仲帥率同司道備筵節署爲之洗塵中丞修函婉辭未經赴席十二日淸曉卽啓節東下仲帥以下趨詣驛亭恭設香案寄請聖安 
[漢皋零拾]  
　　漢鎭牙厘總局事務大憲委余堯衢太守督辦於本月初八日進局視事聞各處司事近己裁去大半以節糜費其未裁去者亦多調動也○上月中旬漢江水勢己漲一丈五六尺數日來漲落無定陽侯之不可測如是 
[津沽養會]  
　　春到九分九人逢三月三俗以是日爲西王母誕辰津郡城西營門外福壽宫又名蟠桃宫供奉西王母届期焚香膜拜者絡繹如梭璇閨弱質莫不轅兠鳳小扇掩鸞低時向柳隂掩映廟後更搭臺演戲三日於是村落之中大有城巿之象矣○東門外天后宫向於三月神誕之前迎會數日謂之皇會向稱繁盛自經兵燹幾如廣陵散嗣以承平日久前規不可以不紹遂於數年前舉行嗣因抬閣悮斃幼孩一名此舉遂又中止今年會首人等以春祈秋報賽會迎神爲黎庶之恒情律例所不禁擬於本月十六十八二十廿二等日賽會四天如高蹺秧歌凡涉游戲者一律不准隨駕出行以免滋生事端想屇時遠近雲集巿廛當因而生色也 
[花田拾翠]  
　　廣州訪事人云香山縣解逆倫重犯鄭亞新至省垣由府臬會訊明確轉詳督撫二月二十七日李制軍會同剛中丞覆訊情由以成信讞緣此犯平日素患瘋癲父母舚犢情深不忍加以鎖錮一日忽又痰迷心竅手持剪刀跳舞其父見而攔阻以致悮傷殞命訊鞫時或哭或歌語無偷次隨令解回犯事地方照例凌遲處死○某日之晚南海縣屬關邊鄕忽起風災雜以冰雹大者如碗小者如拳擊瓦敲窓其聲甚厲居民恐垣頽棟折莫不駭懼交并詰朝起視田間禾麥損傷過半老農老圃無不雙鎖愁眉矣○番禺人陳德昌席豐履厚素性慈祥憐貧恤寡贈藥施棺行之數十載至老仍不攺初心某日談笑雍容溘然而逝年七十有四聞者咸謂爲行善之報云○某大令係湖南人由軍功起家聽鼓有年屢得差缺去年在某縣任内因聲名惡劣被大憲列入計典卸篆後方擬言返珂鄕怡情山水嗣以虧欠公欵數千金經大憲勒限淸繳否則押追大令自念兩袖淸風何從籌此鉅欵愁急萬分竟欲投繯自盡幸爲家人所見立卽解救得慶更生宦途之苦可勝慨哉 
[粤垣火警]  
　　本月初六日侵曉廣州省垣九鋪新巷郭姓家方就竹根爐煮茶遺火積薪中致兆焚如之禍水龍聞報踴躍而來則己一派紅光上衝霄漢噴救一時許祝融氏始漸漸收威僅焚去廚屋一椽餘未延及當火之始熾也匪徒四出剽掠猖獗異常後經某營兵拘獲二人解縣訊辦嘻何人之無良至於此極哉 
[揚州火警]  
　　本月十一日下午四點三刻時揚州天寍門街十字口錢振和南貨兼炒貨店後進不戒於火致丙丁神大逞厥威水龍聞警而來爭先噴救文武各員弁次第鳴騶而至彈壓匪人時烈焰衝霄濃烟匝地火鴉飛去著物卽燃幸大西門外護城河近在咫尺取水甚便得免蔓延然頃刻之間己焚去樓房兩進臨街店屋雖己灼焦尚未延燒事後查起火之由咸謂三日前店主之子成婚是日適宴會新親廚下備辦酒筵百般忙碌遺火柴内致肇禍端有一男孩不知下落或曰己葬身火穴中云 
[大閙書院]  
　　有客自棧雲峽雨中後函本館云重慶創修渝郡書院計各屬捐欵及府署罰欵共銀一萬五六千兩發交各當鋪生息以爲膏火之需二月二十三日開課由王太守在院點名給卷諸生童魚貫而入約有千人有林生所執課籖未注名姓庆守厭其疎忽薄責示懲諸生童羣作不平之鳴齊聲喧嚷擁至公案擠倒籖向筆架欲與太守爲難太守立傳巴縣耿鶴峯大令曁各學官前來解勸始各相安旋牌示云一 
 
 

Page 3

 
 
特授重慶府正堂王示諭應課生童知悉本府創設渝郡書院原期認眞培養成就大器並非僅給膏火藉此見好以博虚名想諸生童自當諒之乃本日初開官課該生童等因江北文生林昌齡以空白籖領卷被責羣相喊閙不聽吩示幾誤課期殊不可解本府蒞任以來與民相期以信示敢稍忽今事在創始生童若不以信相從何以圖終况生童俱係子民遇有不合規矩者教責十下難道卽不服耶又聞喊稱課籖空白咎在禮房似乎近理而其實則非試思諭令投卷給籖均令自註姓名該生童領籖到手時未暇文明回寓後亦不暇註明耶本府查有五名巳經給籖未售註寫卷面者自應嚴責禮房以儆疎忽枯府責備書差從不稍寛其餘胡得無故苛責致涉殘刻總之本府創修書院萬不敢虚應故事今認眞點名散卷不遂向日重名冐領之習卽藉端喊吼羣相阻撓是以本府此舉爲不是本府殊深滋愧不能不與諸生童共商之其各再三熟思如此事可興嗣後務各勉就範圍痛攺積習所有投卷領籖本日未入塲者俟下月課時准其持籖聽點領卷不必另行報保如以此事不可興亦各於三 
日内具呈確指其弊本府卽詳請停辦以此銀另作别項功果可也此諭 
[巫峽聲]  
　　重慶洋關則例凡掛旗船在途中遇潮濕損壞等事准報明附近關卡或地方官查明並無弊端始於關照内詳細載明蓋用鈐記憑連赴之口查騐之法可謂周詳矣前有怡和洋行船由宜昌赴渝城船戶暗中將貨物二十餘件先行移去揑稱在灘失事赴巫山縣朦禀存案及抵重慶見有地方官印信遂各深信不疑詎事隔月餘經行中查知弊病禀由巫山縣搜出眞贓九件而船戶則己遠颺矣○聚賭抽頭大干例禁近有某孝廉家呼盧喝雉逹旦通宵事爲重慶府王太守所聞派人往拘未獲而孝廉反到府申辨太守未經接見惟示以八字曰有則改之無則加勉○某日收縣某大令傳集城鄕團紳壽議舉辦順直振捐一事切實開導志在必行並頒發簡明告示云勸辦順直振捐己經發給章程貢監各項捐數其中歴歴分明紳糧夙稱好義况復子以功名成裘須待積腋毋庸催促頻仍如有報捐鉅欵專案奏奬褒榮特諭各坊監正就地妥速勸行 
[蕪湖雜述]  
　　道署西轅門外有空屋一所寥靜闃寂向有某靑皮勾串署中輿夫某某等開塲聚賭籍以抽頭喝雉呼盧千金一擲有劉盤龍之癖者日夕麕集其中氣燄彌天人莫敢近良家子弟一入迷龍陣裏傾家敗産甚至流入卑田院中陷人之坑殊足令人髮指兹經李觀察訪悉赫然震怒將輿夫及洋務房某某二書吏一併斥革送縣嚴懲並諭令縣局各員常往查察俾免死灰復燃造福郶閻豈淺鮮哉○上月二十八日有一病夫一息懨懨斤亍吉祥寺後小山之麓是處白楊蕭瑟荒冡纍纍偶紏葛藤一跌而斃地保聞而察視守候良久不見親屬到來乃乞善堂給以衣棺爲之殮瘞○日前某輪船抵埠有客喚渡登岸舟子攔江婪索聲勢洶洶事經保甲局查知笞責五百板枷號江干示衆想從此招招舟子當不敢鴈瞵虎視魚肉行人矣○靑皮地棍氣燄猖狂雖經官憲嚴懲終未能根株凈絕邇年縣宰與保甲局合力懲治隨時密訪明查凡有稍不安分之流儲之夾袋中共香一三十輩適大憲以嚴辦靑皮爲囑遂各列名榜示通衢飭差嚴密查拿並准受害民人指名禀控原告一訊卽釋决不株連賢長官鋤莠安良亦可謂無微不至矣 
[鎭江考事]  
　　本月初九日鎭江府王可莊太守初覆丹徒丹陽兩屬文童丹徒四書題故爲淵毆魚者丹陽四書題爲叢毆爵者通塲經題公會晉侯宋公衞侯曹伯莒子　子齊世子光膝子薛伯杞伯小邾子伐鄭襄公十年詩題賦得屈刀爲鏡得刀字 
[犬義]  
　　廣東新寍縣某鄕有陳姓者豢一黄耳每日在門前熟睡陳惡之欲售諸屠戶其妻屢阻之曰彼無事則任其眠耳何惡爲一日有昉匪經過其門妻方在廚房有事其子年歳餘匍匐門外拐匪見左右無人抱之而去犬突起追其後或囓其足或銜其衣拐匪手抱小孩不能驅逐爲犬所困村人見情形有異攔截盤詰匪以爲破綻己露放孩於地犬盤旋孩子左右若甚得意者然而陳妻己追至矣犬急上前摇尾跳躍若知其爲尋孩而至告以孩旣得回之狀妻抱孩致謝村人而返從此愛犬與兒等蓋陳夫婦四十餘歳方得此子苟非犬則一落拐匪之手竟如燕入他家矣 
[蛇毒]  
　　粤西婦女多有放蠱者關某在梧州開張烟店娶一西女爲妻關性暴戾小不如意便拳足交下女一日告之曰與君旣爲結髮何無夫婦情動輒以棰楚從事耶今與君約带改厥性否則奴發手之後噬臍莫及矣關不信其言凶悍如故然從此一舉手卽胸腹作痛始懼而向詰則女正色告之曰奴己放蛇蠱矣郎如不信請脫衣騐之衣甫解果隱有蛇現於皮肉之間求共用藥以解女不語關由是不敢作惡 
[魚軒戾止]  
　　江西巡撫德曉峰中丞將次來甲航海入都陛見上海縣黄大令因飭在英會審署後預備行轅昨晨中丞之夫人先乘江裕輪船戾止並聞哲嗣亦巳馳到中丞則亦可指日遥臨云 
[儲憲祭海]  
　　浙江督糧道世敬生觀祭來滬後於十一日淸晨九下鐘時率同運糧總辦及各員在南巿荷花池海運局内致祭海神聞定於十六日附招商局某輪船北上云 
[拘獲盜犯]  
　　去年九月間太倉州境三家巿錢姓家被盜當由程直剌移文上海縣及英法兩公廨緝拿先後拘獲王彌施連州二犯訊實收禁此己列入前報兹悉英公廨捕役趙金恊同太倉州捕役凌正購眼線陳鳳明於初十日黎明時在海門廳境把掌鎭拿獲盜首施茂之押解來滬送往英會審署蔡太守飭押候備文移送太倉州歸案訊辦 
[靑絲斬斷]  
　　李蘭亭者不知何許人數年前挈其姘婦在虹口北河南路開設得興飯餣老饕之輩趨之若鶩其子阿毛聘某舟子之友阿娥爲童養媳尚未成婚阿娥華年三七姿色可人裙下雙鈎宛如春筍見阿毛有侏儒之短又有籧篨之陋常鬱鬱不樂在後李將飯店閉歇携其婦子賃居英租界地方阿娥則暫歸母家搽脂抺粉勾引狂蜂浪蝶有在天潼路開聚仙園小茶肆之施大郎者性喜狎邪與阿娥有嚙臂盟賃居老閘地方而阿娥貪得無厭去冬復與某甲有私被施撞破機關雙雙拘獲敬以老拳經人勸散遂遷居西穿虹浜以免粘花惹草而阿物　猶未慊與侍者某乙情投意合前日相約往龍華遊玩行至中途施迎面而來大興醋意欲將乙扭毆嗣經同行者排解乙得兔脫携阿娥歸窮究始未鞭撻無算正在爭閙時李阿毛摇頭擺尾而來見此情形疾若木雞不敢出一語乙又邀同無賴數人風馳而至欲與施一决雌雄阿娥自念釁隙由己而起突取利刃將煩惱絲齊根剗去欲以一蒲團地頂禮空王及施瞥見則斷者己不可復續矣欲將阿娥及乙送入捕房嗣經人押解始各紛然散去 
[水手酗酒]  
　　前晚十點鐘時有某國水手酒氣薰蒸雇東洋車至外虹口百老會路不名一錢揚長逕去車夫向索致被毆擊跌扑在地略受損傷及扒起該水手卽飛步而逸車夫搶得其帽奔訴美捕房黎副捕頭騐明該車夫受傷屬實飭中西包探在外尋緝昨晨該水手正在外虹口一帶購帽被包探所見上前拘獲送入捕房捕頭以其酗酒滋事著罰洋兩元爲該車夫養傷費將帽給還了事 
[道批照録]  
　　昨日道轅中發出批示一道照録於左職員徐友蘭禀批此案前據黄鎭心等來轅具禀當以馮景韓藉口甬帳係弟珊 * 
林經手非派差督令親收不可是否可行候批飭察核儃遵在案據禀前情仰上海縣察酌辦理具報違戒特飭 
[滬濱瑣綴]  
　　賭棍范勝祥之子范毛前日糾合王阿寶在南巿賭博王輸錢若干以范毛毛暗中舞弊向之理論毛毛不服遂致爭毆 
 
 

Page 4

 
 
王母知之奔至十六鋪南局喊控鍾偉臣二尹以情節不符著自行調處旋有名梁和及混名長毛阿金等諸無賴出爲調處令毛毛出錢七百文給王母子爲小本貿易之資王母子初尚不允旋經梁和等排解再三王始首肯○南巿十六鋪橋迤南民記水果行去年與馬德甫往來至歳底結欠洋四百餘元屢次向索僅收洋一百元有奇餘則無著經張姓嫗出爲擔保約於次年歸償邇來逾限巳久前日民記又央水果行公所司事汪某向馬理論不知如何了結○小東門外洽興街成大雜貨行前晚被賊從晒檯上扒進翻箱倒篋竊去綢布衣服十餘件及零物至黎明始行知覺遂報知地甲及十六鋪汛捕等請爲查緝○浦東陸家行地方有程某者現爲成衣匠因中饋尚虚去冬由孫某爲媒先付禮洋三十元文近滬城縣橋相近熊姓之女爲室諏吉今春完姻孫從中勒索洋六十元不遂其計遂將婚期延約至本月初旬程有事來滬入城購物行至縣前地方與熊邂逅相遇熊詰問愆期之故程告以前情熊不勝駭異遂言去年之三十元亦未收到目下並無再索六十元之事爾可速去備轎前來迎娶程喜出望外卽於前日備轎將熊女迎回紅氍交拜孫聞之以程不應瞞人作此便宜事糾合鄕人十餘名至程家問罪將程扭住飽以老拳當經鄰人非解令程出酬媒洋十元始寢其事 
[南巿瑣聞]  
　　前晚十一下鐘時本邑南巿花衣街匯源泰烟館己收巿矣值堂人正欲赴黑甜鄕尋游仙好夢忽有某印者闖然而入大呼開燈值堂人阿三告之曰銅壺刻漏己報三更客請歸歟莫使芙蓉洞中仙笑人忘却神雞之枕也甲怒而斥之阿三亦出言不遜遂致兩相口角各逞詞鋒後經十六鋪地甲出爲調停以堂倌不應得罪烟客罰令點香燭放鞭爆爲之賠罪甲遂不復有言○前月午後三泰碼頭金義全雜貨店中人扑責某學徒竹肉聲喧歴一時許適廿三七鋪某巡丁過此惡其肆行凌虐向之喝阻取竹板視之則長三尺闊二寸餘一如官衙訊案時所用者然上有字云奉師命不打不成人成人勿要打隨携至巡防局據情禀訴局員聽候裁斷 
[爻占歸妹]  
　　本邑大南門外甃工張某之妹捲物脫逃本報己紀其大略張自失妹後屢次託人緝訪至前日探明被比鄰某氏婦訪匿南匯縣境與氏姪同啓遂於昨日向氏盤詰氏初不承認旣而詞窮理絀始直訴情由張怒不可遏欲扭氏至縣署控告中途經鄰人某甲婉言解勸頤爲氏擔保限三日内將妹送還張始釋之而去 
[捲逃被獲]  
　　本邑日暉橋人孫丫頭向爲輿夫其妻顧氏在滬南陳曉倉家爲傭去冬該氏與成衣匠丁廷濤結露水因緣山盟海誓不願分離今年正月間與丁相約捲逃匿跡十六鋪增祥碼頭與胡昌海賃屋同居陳自孫顧氏走失後卽知照孫丫頭派人四處尋緝至前日探明蹤迹當經陳央汪啓林投十六鋪保甲北局禀報求請提究視翼雲二尹立飭局勇協同地甲往拘適丁他出未回俄而聞悉前情卽行逃逸局勇無奈遂將孫顧氏解至局中二尹升坐訊供孫丫頭投案申訴該氏供丫頭係小婦人之夫向在陳家傭工母親顧孫氏令小婦人出外與母親之寄子胡昌海同居今胡處尚有衣服餘無别情二尹謂孫顧氏背夫私逃殊屬不合本當責懲今姑從寛交丫頭具領一面著顧孫氏將胡及孫顧氏之衣服交局候核 
[施當其厄]  
　　招商局文案房諸君節省席資移賑洋銀二十元恊和成烟行主曁王春華李海珊三君合助五十二元均入並賑項下查山西二府七廳四十餘縣民不聊生存亡呼吸西出歸化城一片姜凉鴻嗷徧野得諸君子仁漿義粟源源而來當厄之施功德無量矣又志成信票號由金陵匯來無名氏及杭州沈延潼兩大善士各洋一百元又陳桂英校書樂助山西賑洋十元其書略云桂英賦姿孱弱溷跡風鄜未種善根遂生業果身世之際亦可悲矣昨閱報章晉災方亟藐兹杯水無救車薪或緣一念之微少解六塵之縛聊節脂粉稍助粥饘所願普結善緣或亦不無小補云云種得菩提之樹留將功德之雲亦可爲靑樓中好善者矣連類及之請附報牘閱者其亦聞風興起乎上海六馬路仁濟善堂籌賑公所施善昌等謹誌 
[鉅欵助振]  
　　蔣選卿先生俯憫時艱在山東募得不留名善士一百七十三戶由新泰厚號匯來漕平銀五千兩合規元五千三百七十七兩五錢委解山西集此鉅資活人無算實近來籌賑中難得之選彼顚連無告者固當鑄金以事之矣 
[  上海北巿絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[不認池濯纓記]  
　　日本川越巿大火後地方官以事上聞日皇惻然憫之特與皇后合賜銀一千五百圓爲撫恤之費又遣片岡御侍前茌查視情形○上月十六號函館北海汽船會社江榮丸行至燒尻遇險沈没救援肖主以致溺死七十人日皇與皇后憫航海之艱死事之苦特於二十八號賜銀三百圓以恤死者之遺族○上月十二號皇太后幸鐮倉皇后恭送至新橋停車塲始致聲珍重而别○日本櫻花之盛甲於天下錦天繡地蒸成萬斛紅霞河陽縣中恐亦無此繁盛是以文人墨客淑媛嬌娃類皆約伴遊觀賦詩飲酒其花推東京　沱江邊爲第一大和國次之現在正當吐葩之際日皇特就宫中開觀櫻會設筵内苑賜在京敕任官及奏任官陪觀循向例也 
[好勇鬥很]  
　　天津紫竹林永和棧夥畢六血氣方剛好以口給禦人不勝則以武力相角習以爲常上月廿五夜有中和棧夥胡萬和同坐划船至輪舟接客一言不合遽執船篙向胡面上直剌胡急閃避巳中腮頰脫落齒牙五個傷及舌本飲食不進據傷科云如過七日無恙始免性命之憂廿六日其舅氏胡春投縣喊控永和棧主鍾十及夥畢六舁胡懇請騐傷讞員騐得胡之傷勢沈重連夜硃標出票拘鍾及畢以免遠颺差役星馳而出鍾避匿不到而畢於廿七日被差拿解訊問之餘判責蟒鞭一百三十下戒尺二百五十下押候補傳划船上人覆訊以憑判斷 
[嚴拿拐匪]  
　　金陵自前月中旬起拐風大熾男女孩之被拐者日有所聞近日拐匪四出每以迷藥彈人卽相隨而去掌上珍珠往往無端失去幾如麻叔謀開河時欲藏兒於鐵櫃中矣上憲風聞此事飭各城門見面生可疑之人携帶童男女者必逐細盤查並密派人在輪船停泊之所嚴密偵察如有形跡可疑者立卽扣住想此後拐風當可稍戢矣 
[服毒案]  
　　金陵人某甲開設米行虧欠客銀致被控提訊究當夜卽自斃於江寗縣差館之顚末前巳紀諸報章次日禀請上游札委上元縣陶大令親臨相騐實係吞服洋烟斃命遂仍歸本縣藍雲峯大令訊辦大令立提原差到案問何以私自將人管押供稱小的提甲到案時業經二鼓未能進署禀陳意欲暫且釋回又苦無人具保是以安置差館樓上並未有刑具加身惟囑樓下二差隨時登樓巡視不料二差睡熟致甲乘間吞烟供畢呈上甲在差館中自書寃單一紙歴訴虧折之由陳明己欠人若干人欠己若干如果上堂必遭笞責與其受辱而生曷若一死之爲乾凈云云大令閱畢擲與死親諭曰欠債提訊法令如斯甲之輕生實由自取姑念爾等嗷嗷數口衣食不周當斷令控甲之戶押甲之差及曾欠甲銀之人鳩集洋蚨四百番給爾等當堂具領自行棺殮餘資爲日後餬口之資爾等如無後言可卽具結完案親屬聞諭首肯者再受罰者亦願照股繳銀以免拖累大令俟諸人畫押畢始將原差開釋 
[洞房浩刼]  
　　蕪湖信云上月廿四日傍晚街坊警鑼驟報探悉二街北首六度庵左灌園叟家失愼是日叟方爲子授室以了向平之願彩輿臨門親朋畢集新人交拜禮成扶入洞房紅巾乍揭妙麗如仙賀客方向叟極意揄揚津津有味忽報祝融稅駕由廚房飛入洞房轉出草堂轟轟烈烈勢等摧枯諸客咸倉皇失措有戴纓帽而抱甕汲水者有驚魂飛越抱頭鼠竄者迨至官憲遥臨水龍畢集則竹籬茅舍己化飛灰且延燒比鄰五家各龍奮勇噴救得以火滅烟消新婦己越陌度阡遁至西湖池邊某姓簷下紅妝零亂粉面如灰今夕何夕罹此鞠凶祝融氏可謂不諒人只矣 
[打鴨驚鴛]  
　　　　蕪湖小鳳校書色藝並佳艶名大噪顧性奇傲尋常大腹賈未易接一譚聆一曲纒頭山積視之蔑如與某顯宦交最深燈紅酒緑之塲座無鳳不歡鳳亦傾心事之形影不離時有飛鳥依人之態一日有某叅戎設筵速客姊妹花無不紅矜翠謔侑琖飛觴獨鳳繡闥深藏終不微呈半面叅戎促之再四始姗姗其來而面鐵顔氷語如話刃叅戎怒謂何物小妮子敢藐視若此豈以爲莽男兒不能打鴨驚鴛乎乃白諸邑尊請卽驅逐邑尊笑謂東山女支亦是蒼生南曲歌姬罔非赤子何苦毁妝風暴必令個中人飲泣吞聲乎於是一紙官符久而不下叅戎恚甚轉請河口巡檢於上月二十八日將妓院發封聲言務作薦鸇之逐後有憐香惜玉者出爲解鈴想不致有月缺花殘之恨矣 
[瞎子會]  
　　揚城每年三月三日通城瞽目及街頭賣卜之流迎三茅眞君出巡卽俗所稱瞎子會也其經費係由會首瞎湊而來前導旗傘外亦有香亭數座各種燈若干輝煌璀璨頗覺可觀本届適遇天氣晴朗輕寒薄暖風物宜人黎明時各瞎子至北河下齊集由會中首事率領羣瞎於神前拈瞎香行瞎禮排瞎執事音樂兩班絲絃畢備瞎敲瞎擂瞎彈瞎吹鏜鏜然鳴鳴然各自成調各瞎成羣結黨瞎拉瞎扯魚貫隨行一路瞎喊瞎呌隨意瞎行幸所過之處尚無靑皮瞎閙迎至申牌時候忽紅日韜光雨師稅駕一時道六觀者奪路狂奔爭先恐後會中各瞎聞此情景心中瞎想不如送駕回官遂亦瞎擠瞎碰紛紛瞎跑直至六街燈六齊明始得瞎摸回寺衆瞎皆散獨瞎會首數人復瞎排筵宴瞎坐瞎喫瞎飲三蕉旣罄不禁瞎爨喜於是瞎行令瞎猜拳因彼此無覩不免瞎疑惑瞎吵瞎嚷瞎駡幾至瞎打直至杯盤狼藉瞎灌得爛醉如泥東倒西歪不問何處便倒身瞎睡至是而瞎子會始畢緩步歸來就所見者倩中書君一一紀之閱者幸勿斥爲瞎說 
[春婆夢醒]  
　　江省去冬氷雪過久入春以來寒威未退蒙袂乞食之徒倒斃於道旁者時有所聞惟章江門内倒斃一人皆以趙少爺呼 
之生前寸樓不完死後百禮皆備一時傳爲奇事當咸豐同治年間趙某爲撫轅文巡捕書法秀勁繕寫奏摺甚見信任積家資數萬金聲勢赫奕幾於炙手可熱脅肩諂笑者無不奔走於其門未幾趙某病故所謂趙少爺者不能世其家洋烟嫖賭無一不精與貴介公子爭奇角勝特開風氣之先至今日甚一日流毒無所底止而趙少爺首尾不及二十年己一敗塗地不可復振屢向親友告貸終難滿其漏挃流落爲丐者數年近始倒斃於道故人子見而憐之殯殮如禮語云遺子黄金滿籝不如教子一經傳家者尚其積德累仁毋使後嗣蹈趙少爺之覆轍也則善矣 
[粥廠紀事]  
　　去冬冰雪過多爲數十年來所未有本報屢著論說勸人煮粥振飢當日竟有俯采芻蕘見諸實事者先是吉安府屬連日積雪寒凍異常貧民不能出門求食有餓斃者在籍王侍御邦璽偕同志諸君子煮粥散放宋子懋善士萬載人也道經其地見而欣然願散米一日人二升就領者八百餘人歡聲雷動侍御因作紀事詩有過客分將仁者粟怎教桑梓不關情煮爛廬陵米作粥麥舟豈讓范堯夫之句一時傳誦殆徧○江省兩粥廠展振一月於花朝停杓攺給米粟人僅半升不意外面謡傳人給數升貧民不暇詳察絡繹而來人數過多愈擠愈緊自寅至辰踏斃一男一女一婦其受傷而未斃者數十人委員憫死者之慘各給錢五串米三斗令其親屬備棺掩埋又聞月前有孚婦至廠領粥腹大 
如五石瓠未幾呱呱聲出自褲中不能復動蹲伏在地委員賞錢二串令其回家安養 
[江西官報]  
　　卽用縣傅晉泰加一級紀録二次府照孫澄淸由順直賑捐奬加藍翎並賞五品頂戴九江前衞千總趙匡由順直賑捐 
奬加藍翎候補府朱寶常委往廣信公幹同知鄭榜詔委往上海公幹巡檢曾柄銓調查惠内保甲知縣張紹箕委往饒州府屬測量輿圖崇泰委往萬載提案任光宸賞加五品頂戴補用府崔湘由湖口分局來省典史方瑞麟由安福辦保甲回省禀謝准補安仁典史行知准補寗都州施葆修己飭赴任兹據具報病故所遺印務以廬陵縣金時宣調署遞遺廬陵印務以廣昌縣周晉鑣調署又遺廣昌印務以卽用縣袁信芳輪委署理又署上猶典史蔡絢飭回幾義鉛廠司本任該上猶典史事務以署崇義鉛廠司程逢盛飭回本任又署鄱陽石門司嵇縉留辦義寗保甲差使該汛務以候補巡檢郭浩署理通判范啓恒起服來江指分巡檢劉國琛繳照係江蘇監生 
[搉使掄才]  
　　九江關道誠果泉觀察示期三月初五日攷試濂溪書院肄業生童生監題此謂物格此謂知之至也賦得落花游絲白日靜得恒字童題蓋曰天之所以爲天也賦得鳴鳩乳燕靑春深得埤字通塲經古題小戎棧收五楘梁輈游環脅驅隂靷　續文茵暢轂城郭不必中規知道路不必中準繩論聽燕賦以又軟語商量不定爲韵太學石鼓歌傚昌黎體限六麻韻采茶歌五言傚永明體不拘首數問尚書古文自吳棫朱子疑其僞至近氏閻惠辨之愈晣百餘年來以爲定論然閻惠旨皆以二十五篇與鄭註書序逸二十四篇不台而二十四篇中實有鄭註之者　篇爲何篇又何說以處一十六篇諸家動謂僞書作俑于王肅然肅尚書註實止今文二十八篇且其解釋見於正義釋文者皆與孔不合豈肅故作兩註且使舛異與抑寃之與頴逹謂王肅註今失厥道爲夏太康爲竊見孔傳今攷肅家註實爲夏桀豈頴逹妄言與抑别有据與諸家悉據鄭以攷孔然鄭志趙商商周官立太師太傅太保曰三公乃引古文豈康成作僞與諸家謂孔傳爲東晉人作然郭璞爾雅註己引之又謂魏晋間人作然張衡自註思元賦己引之豈衡與璞皆僞與諸家又謂僞書出皇甫謐手然旁王世記見引於正義者多與孔不合豈謐故作二書與抑寃之與指贓必有作竊之人斥贋必得眞者爲證今乃以千百年前疑案遽斷爲僞實不能明舉一作僞之人又不能如漢帝斥張覇書有眞者可對質捕風捉彰誣李陷張林連無數無罪之人果卓識與抑有意騎齕與陽湖孫氏尚書馬鄭註至不能分正義句讀悮以古又爲今文又据左溥以補盤庚可謂至愚極妄乃近人猶盛推其經學且欲爲立學官豈漢學家别有門徑與仰亦門戶習氣使然隨聲附君實無一好學深思之人耶尚書爲帝王治適三文爲列聖心傳諸生講習有年各舉新知以對 
 
 

Page 10

 
 
[鄂垣官報]  
　　署糧道凌武昌府李俱禀謝候補府札勒哈哩接管兩湖書院提調余肇康銷兩湖書院提調均禀知大挑縣孔繼鎡奉漢陽府委辦理漢陽縣保甲局赴兩院禀知馬鞍山差遣委員試用從九徐之棫請假回省銷差禀到江蘇委駐鄂省分辦賑捐候選知州陶大濬赴兩院禀知開局 
[縣案彚録]  
　　陳錫寶施朝淸王金海王阿狗等四人在英界混用銅洋被捕拘送公堂蔡太守於去臘備文送縣黄大令訊供之下判令分别收所候核此己列報邇來阿狗在所患病由看役彭春據情禀報大令飭發普育善堂醫治昨日上午大令飭提陳施及金海至案研訊陳等同供係寶山人向作小本生意此次混用銅洋實係無知悮犯大令問陳曰爾是否爲首答稱不敢大令謂伊等何以均在爾處躭擱陳供實無其事大令判將陳錫寶施朝淸王金海分别枷號一月發新老北門及西門等處示衆期滿責釋王阿狗俟病痊後再核○朱貴榮迭次犯竊由英公堂懲辦遞解回籍後復來仍被捕拘送公堂蔡太守於前日備函送縣昨日經黄大令研詰朱認竊不諱大令判先行收所聽候覆訊○有某甲在縣具控朱金堂虧欠英洋三百五十元一案奉黄大令訊供押交在案詎朱挺押至今分文不繳甲亦投縣求催昨日大令問案時飭提朱訊比供稱現在無力措交惟求寛限數日如數交案大令著限十日交洋如違比究○去臘有瞿志賢在縣具控趙發茂並地保沈關茂冐收地價洋二百元黄大令准詞飭提到案訊供之下判將沈收所押繳趙旋將分用之五十元如數交案昨日大令提沈帶比沈供本邑人小的冐收洋元奉斷以來押在所中不能設法措洋現求交保出外以便措洋呈案大令曰挺押不交自應責比今日姑從寛恕限十日將洋交案違干血比 
[英界公堂瑣案]  
　　包探張九意禀稱王德玉投捕房報稱有事來滬暫住某客棧倩跑碼頭人王順卿代寫德興輪船票附之而往臺灣前日己登船矣突有葉某偕倪煥利鍾大棗子等入聲言查貨問箱内有洋藥及銀兩乎旋被將鎖探開悉數取去萬分情急意欲投入浦江有人指令控諸捕房是以來此聲訴當經小的查得葉與德玉同住客棧順卿與之串合復糾令倪鍾假冐捕房中人搜得銀兩烟土按股瓜分鍾得洋銀五千倪得烟土若干早巳熬膏吸食葉則乘間遞逃其臥處尚有刀及手槍銅帽等物今特一併送案德玉訴稱小的係安徽人向在臺北當勇月前告假回里兹將赴臺道出此間小住客棧箱内有銀三十兩零八錢烟土十二兩順卿皆所知悉小的曾倩伊寫輪船票及上船後順卿忽偕葉及倪鍾到來葉自稱官員大模大樣肆行呼喝倪鍾則稱捕房中人問小的是否携土十二兩銀三十兩零八錢小的不解其故順卿忽將箱銷探開取出烟土銀兩交與葉手葉復裝腔做勢欲將小的拘至捕房順卿等或以軟語商量或用威勢恐嚇小的不知所措惟有聽其自然及伊等去後小的思自尋短見有人問及情由告以投捕房控訴順卿供稱小的在某客棧爲夥葉亦是棧客不知其如何糾人攫物德玉又稱土及銀兩實被順卿取交與葉倪供稱小的係江北人現在治下開小車寓是日由葉邀去查私事後分得烟土鍾供稱小的亦江北人現在治下開老虎　由倪分給洋銀五元刻己交還矣張探又禀稱鍾前充探夥現開老虎灶倪開車寓順卿是棧夥物雖被葉取去然可著伊等照賠蔡太守飲將　干人交張探帶回俟拘葉到案再行訊究諭德玉靜候追給○葉耀川訴稱小的係某客棧夥棧客管守香等因起賭起釁與蕭桃淸等口角互　毁壞棧中水烟袋等物是以報捕拘案管供稱原籍寶山因公來滬暫住棧内偶然擲骰賭錢蕭强欲入局向之攔阻卽被將骰取去是以口角互毆蕭供稱武生亦寶山縣人見伊等團坐擲骰告以不可聚賭以致口角王洪羣王嘉福應吉祥同供稱留寓棧中並不同賭惟與口角而己蔡十守飭將管蕭移送寶山縣究辦二王及應交人保去○包探黄四福禀稱李阿春前因犯事送請大老爺遞回嘉定原籍今又來滬故特拘送案下李供稱小的現己改過自新不敢犯事矣蔡太守判令笞責一百板仍行遞解○二百三十四號華捕禀稱王二郎竊取張銀和家衣服飛步奔逃經小的追獲人贓解送案下張訴請領贓王供稱小的因饔飱不繼冐死犯法尚求大老爺格外開恩蔡太守判令管押三禮拜贓給失主領去○包控江阿三甲稱吳阿三竊取王阿全家衣服經小的追獲人贓解送案下王訴請領贓吳供稱小的本係好人家子弟近爲飢寒所迫致習爲肤篋生涯蔡太守判令管押三禮拜贓給失主領去○二百七十五號華捕禀稱陸阿虎至某店購物將所携雨蓋戤在櫃旁旋被綹手陳阿榮竊去經小的見而追獲送案請懲陳供稱小的無衣無食不耐飢寒初學穿窬並非 
[法界公堂瑣案]  
　　蘇州婦人小妹子卽葉王氏在菜巿街開設小烟館專與流娼賤妓互相勾串引誘佛門弟子入内吸烟敬能意合情　投則送客留髠亦所不禁眞害人之坑也前晚有阿囡及金寶兩蕩婦由新街畔誘得頂上光光者四輩開燈呼吸調笑譏嘲一點靈犀各有所屬旣而酸風大起四男三女舌戰不休過其門者咸駐足閒觀以致途爲之塞適五十八號華捕巡街至此入内查視四僧知事不妙與阿轨等乘間脫逃巡捕送將葉王氏帶入捕房捕頭以此事敗俗傷風著押至昨晨解送公堂請辦葛同轉訊問之下葉王氏補尚託詞推諉詰之再四始供稱當日四僧結伴而至開燈兩盞阿囡金寚則另開一燈伊等一有交情故敢公然調戲同轉與魯繙譯官商定然後判令將葉王氏押交阿囡金寶及四僧再行核奪○葉鏡藩訴稱小的係南匯縣新塲鎭人向在治下新北門外蔣雲從水烟袋店習業光緒十六年由師兄徐天生及姨母方氏執柯文定店主之女蔣氏是年女十六歳小的二十歳旋於十一月二十七日娶往新塲鎭合卺十七年生有一子去年八月父親病故小的回新塲料理喪務將妻寄與西門外鳳翔里姪婿康勤大家十月又産一孩未幾卽夭十一月蔣氏忽然沈逸現始遇諸同春樓街是以扭送來案蔣氏供稱小婦人實被葉誘至鄕間並未成婚叩求明鑒葉隨檢呈小庚帖一紙訴稱母親及姪壻均己來案求大老爺傳訊便知葛同轉飭傳兩人至案葉母陳氏訴稱媳婦蔣氏實係明媒正娶可訪可查去年逃逸迄今始得尋獲同轉問康曰爾之叔岳將妻寄在爾爱爾如何任其走逸答稱去年十月蔣氏生下一孩十一月十九日云欲出外爲傭小的阻之不聽二十八日自行出外并囑鄰人將孩抱去小的立卽函致新塲追到叔岳訪尋日久影響全無兹始查獲特此來案禀陳同轉問蔣氏曰爾爲何出外傭工孩子藏在何處供稱丈夫回後鄕將小婦人棄而不顧小婦人産孩時丈夫及姑均未到來康時時逼索飯資小婦人無可存身故至大東門外某姓家傭工繼復傭於虹口小孩因出痘己夭亡矣葉訴稱孩子實被王慶壽售去叩請追還同轉謂蔣氏曰爾己隨葉多年生有兩孩勢難分拆矣蔣氏供稱小婦人父親己故尚有胞兄在店現願隨兄過活包探王榮培禀稱伊兄己向小的說過蔣氏實被葉誘逃目下無面目相見同轉著押候傳到其兄再行核奪○册雨香卽山裕香又卽山嘉大控其妾起氏脫逃請發善堂寄養氏在堂忽患瘋疾此己見諸報章昨日由某包探帶至公堂山遺車夫劉阿金投案聲稱主人往杭州進杳小的特來禀訴葛同轉將山趙氏申斥一番飭包探送交山妻談氏收領○瑪禮孫洋行收租人馬如堂訴稱鄭益泰竹布店閉戶私逃虧欠租屋洋銀四十元控蒙勒限付淸今己届期求准將生財拍賣葛同轉允之○包探王榮培禀稱王金有竊得江天輪船上某客所携錢一千三百文是以送案請究葛同轉判令笞貢六十板○包探郁廷湘禀稱陸萬春至匯得豐小錢莊圖竊有撬下之木板爲憑葛同轉判令笞貢六十板 
 
 
 

Page 11

 
 
   
 
 

Page 12

 
 
   
 
