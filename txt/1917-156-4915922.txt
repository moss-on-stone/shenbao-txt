# 1917 - 156 - 4915922

 

Page 1

 
 
   
 
 

Page 2

 
 
時評 
[法與力之决鬭（冷）]  
　　嗚呼人皆謂此次武人逼迫解散國會之舉動爲法弱而力强將爲法危然而余則以謂此乃表示法之力量足以抗敵武力之徵也國會之在今日不能開會不能議事不能質問不能彈劾國會所有之權力已一無可用矣若在前淸若在袁氏時代以一紙書解散之誰復抗議者今乃動數省之兵力聚無數之武人莫敢自爲而惟逼總統以解散是總統可犯而國會不可犯也總統被逼而允解散矣而副暑無人何以無人蓋恐解散國會爲違法也違法之舉非特不主張解散者不敢爲即主張解散者亦不敢爲於是請之伍而伍不副署請之李而李不副署請之段而段不副署然則法之力量非經此次之磨折烏足以表示若何之厚且大哉 
命令 
　　六月十一日大總統令署交通次長代理部務權量呈請任命張家鼐署視察邵萬龢試署僉事應照准此令 
　　又令師景山給予四等文虎章此令 
專電 
[北京電]  
　　解散國會令至下午四時伍仍拒署召之不來江朝宗錢能訓至伍宅就商伍匿不見召伍朝樞入府亦不允該令已蓋印無解散字樣但言改選因無副署仍未下（十一日下午九鐘） 
[北京電]  
　　伍不副署解散國會令昨又電邀張李先行來京張必欲先解散國會答言俟一二日再來李亦不肯負解散國會之責任陳宦夏壽康又以令稿偕易迺謙往謁段拒不見聞府中擬三辦法（一）請伍副署（二）李副署（三）段副署現無一辦到故仍未發表（十一日下午四鐘） 
[北京電]  
　　姜桂題上午到津反對督軍團頗力赴津專使今晚可歸聞副署辦法仍未得要領 
（十二日上午九鐘） 
[北京電]  
　　伍辭職文爲時事多艱精力不濟懇免外長並代總理兼職一面督催新任即日來都一面選擇賢能速行到部俾我遂初一意衛生云云黎即據以催李并電張挾之同來今晨兩電鈕在津迎候飭部預備我車（十二日下午四鐘） 
[北京電]  
　　擬段代伍署（十三日上午二鐘） 
[北京電]  
　　解散國會令昨派夏壽康陳宦携津請李副署不肯遣易迺謙請段副署叚拒不見現擬用王警備司令名義函兩院暫停會俟新内閣成再下明令（十一日下午四鐘） 
[北京電]  
　　張勳復稱解散令朝下夕入都面商附件辦法否即回徐不管（十一日下午四鐘） 
[北京電]  
　　張軍初到尙守紀律旋出遊市場劇館今晨在前門兌錢忽生衝突江陳大懼告王面黎促將解散令速下俾張來可管束府幕僚從而環請遂派李盛鐸往約張偕李來就職副署然李必不從津派連日靜候無活動地此令恐一時不致發表（十一日下午十鐘） 
[北京電]  
　　定武軍到京每以紙幣出兌不認折扣到起爭端兹經統領示諭發餉均用現洋並無給鈔事各商應按市兌予 
（十二日下午四鐘） 
[北京電]  
　　獨立省復交部運兵不得已之舉截欵無其事（十二日下午四鐘） 
[北京電]  
　　李思浩楊壽枬聲明時局難迫財部關係餉源協力支持决不畏避牽動人心報載辭職失實（十二日下午四鐘） 
[北京電]  
　　聞張已通電獨立省言元首已允解散國會要求各省三件（一）撤回軍隊（二）取消脫離中央之宣告（三）向中央謝罪（十一日下午九鐘） 
[北京電]  
　　督軍團主張宣布戒嚴不由副署解散國會（十一日下午三鐘） 
[北京電]  
　　伍朝樞力阻乃父副暑某方面以某國駐使一席爲報酬請其婉勸（十一日下午四鐘） 
[北京電]  
　　伍拒副署將出京命令已下說係誤傳（十一日下午十一鐘） 
[北京電]  
　　吳景濓尙在與會員商全體辭職（十一日下午三鐘） 
[北京電]  
　　蔡儒楷自津歸言李亦不肯負解散責（十一日下午九鐘） 
[北京電]  
　　府副秘長饒漢祥見令稿退出即上書辭職（十一日下午四鐘） 
[北京電]  
　　府英文秘書郭泰祺反對解散辭職語極憤切（十二日下午四鐘） 
[北京電]  
　　張欲爲江蘇督軍（十一日下午四鐘） 
[北京電]  
　　張在津訪者極衆託運動閣員（十一日下午四鐘） 
[北京電]  
　　張徐會議徐主段復職李内閣一時不易實現（十一日下午三鐘） 
[北京電]  
　　駐豐台楊村定武軍昨今又開來四營餘亦拔隊盡數入京（十一日下午四鐘） 
[北京電]  
　　張軍又續開三營來京（十一日下午四鐘） 
[北京電]  
　　有賀氏主張解會最便之法莫如將去年召集之令取消因總統亦無召集權云（十一日下午四鐘） 
[北京電]  
　　鹽欵商準銀團照撥後法使指隴海借欵利息意在扣抵李代長亟請法顧問寳道疏通另籌將息補償乃允如期交付（十一日下午四鐘） 
[北京電]  
　　唐繼堯佳電後又來密電約川軍兩粤聯軍假道湘贛扼守長江（十一日下午四鐘） 
[廣東電]  
　　陳督眞日通電兩京請懲辦禍首有一息尙存决難坐視語（十二日上午九鐘） 
[廣東電]  
　　戒嚴後粤局安謐李烈鈞主張在粤組軍事統一機關聯絡六省推陸爲盟主惟陸東下未有確期（十二日上午九鐘） 
[廣東電]  
　　督署今日開大會議會商大計（十二日上午九鐘） 
[漢口電]  
　　金永炎哈漢章已回武漢金述黎另抱九字訣即不貪位不打仗不違法有决不散會譩（十二日下午四鐘） 
外電 
[北京電]  
　　國會之命運繫於伍廷芳總統今晨擬就解散國會令伍視爲違法不允副署張勳連發兩電請伍副署伍覆稱張宜先入京師午時總統以此令送伍伍以辭呈報之總統不允當將辭呈退還目下伍受極大壓力能否堅持尚屬疑問外交部終日爲官吏所圍困總統代表絡繹於途津又派人來勸此令或將發表無待副署今晚張勳電告總統如國會不立解散即將返徐任令各督自由行動王士珍代總統覆電稱願照要求辦理未幾王正廷代表國會向大陸報發表下述之宣言略稱總統發表命令解散國會此舉破壞憲法違背民意三日前總統猶向兩院議長力稱决不發表此種命令致違憲法乃言雖在耳事已全非以總統之爲人而竟有此舉致成背棄國民付託破壞國家憲法之人深可悲痛云云查督軍等之哀的美敦書係於八日午後送來總統連夜集議决定與國會共存亡九日天津督軍團大爲忙碌謂黎不依其要求則革命暴動由黎負責 
 
 
 

Page 3

 
 
黎仍不爲所動蓋依伍博士之言也十日公府開會總統意稍動國會之急進派奥之爭辯請伍赴會伍力陳不可讓歩詞甚懇切謂余法學士也余未見憲法許總統解散國會余决不與聞此舉寗死不從黎聞言感動伹其秘書等再三辯駁黎遂未能堅持卒决定解散伍卽退出英文秘書郭泰祺從黎五年向黎作最後之勸告總統謂年少人能言不能知郭乃辭職退出公府督軍黨羽立即赴津報告結果靑年人物對於總統大不滿意現在總統處於孤立之地位張勳仍裝腔作勢須命令發表後始允來京此間傳說黎總統實爲其幕僚所賣彼等所遞呈之哀的美敦書實屬自擬並未先得張勳之同意不過張願爲其奥援耳京中輿情尤集矢於公府秘書長夏壽康夏會代表總統赴津接洽也（十一日）大陸報 
[北京電]  
　　張勳調和條件究竟若何尚未經天津消息證實聞張刻仍亟亟從事冀與各督軍等覓一共同之地歩張自命調人而不承認挾有他種意思國民黨領袖已向督軍等某代表聲明憲法上準備退讓之各點如得同意則議員將繼續開會趕速制成憲法然後國會解散另行選舉察其讓歩不爲不大行政者得此其地位較依照約法時强固多矣惜督軍等一部份旣欲推翻國會又欲廢除憲法以便遂其設立純粹軍人制度之謀對於保全憲法或國會之讓歩輒肆訕笑而已但衆信集於天津諸人當不致全無腦筋强行解决之策致再陷國家於内亂也數日來聞總統與國會領袖意見不能一致惟總統未必因此遽即脫離國會而行事（十一日） 
[北京電]  
　　黎總統擬就命令略謂國會與憲法會議旣已停會應卽另行選舉云云送交伍代總理副署伍根據憲法理由堅不允署有人獻議於總統先致文於國會請其討論如國會集議之人不足法定之數然後再下另行選舉之令方屬名正言順政團領袖自認因政局風潮暫行停會但若有要事開議尚可得法定人數（十一日）以上字林報 
[北京電]  
　　聞黎總統之决議解散國會乃由秘書長夏壽康等竭力慫恿所致長勳抵津日夏壽康往謁未見後晤李經羲夏回京謂李囑以張勳限四十八小時内解散國會之言傳逹黎總統於是公府即會商此事與議之諸議員堅持解散不合法之說後由黎總統允再熟商而散翌日有議員兩人赴津謁張張否認曾要求於四十八小時内解散國會之說甚至謂並未要求解散彼此來惟願於大總統與督軍實行開談判前爲雙方傳逹意見耳兩議員回京後於昨日下午入謁黎總統未能見之顯爲府中秘書所阻軍界甚怒伍廷芳博士不肯副署解散國會命令且責其前副署免段命令偏於國民黨天津消息謂張勳以力能控制大局沾沾自喜且以有功於國欲得蘇督軍職而以馮上將改任陸軍參謀總長（十一日） 
[廣州電]  
　　陳督軍昨已宣布戒嚴且禁止擅自募兵李烈鈞已抵此時與軍事當道會商陳炯明亦在此襄助一切陸榮廷上將本月十日後可來粤惟已下令準備各事粤人深信當局必能應付現局並阻止恢復帝制（）九日 
　　以上路透電 
[北京電]  
　　錢能訓代表黎總統請李經羲副署解散國會命令李不允據北京日報載稱張勳之意如無人敢副署此令則大總統應自行解散且宣布戒嚴伍廷芳兩次辭職未邀准順天時報與國風報載稱滇黔粤桂四省督軍固請黎總統勿解散國會且言如不得已則擬興義師以議法云（十二日）德文電 
[北京電]  
　　伍廷芳呈請辭職其辭呈之内容大略如左其間並不提及關於處分國會之事廷芳久處林泉不聞世事厚受知遇任長外交半年以來極力從公屢以病軀呈請辭職迭蒙慰留不惜以身勉擔重任更蒙寵命代理國務總理雖自顧不才知無裨益而時適過渡時代暫代總理忽忽經旬殆處虚位幸李經羲旣得衆之同意任命總理任得其人堪爲慶賀蓋當此時局困難之際須得有才之人政治方能刷新廷芳衰老無爲而鄙見又與時勢不能適合惟有去任一意衛生頤大總統免去外交總長並兼代總理之職促令李經羲來京就職一面選派有才之人處理外交俾廷芳得以歸隱今後數年之休養皆出大總統之所賜云云（十二日） 
[北京電]  
　　李經羲亦拒副署解散國會命令赴津之夏壽康空回北京於日張勳亦大憤慨云將南歸命令之發布遂又頓挫 
（十二日） 
[漢口電]  
　　漢口總商會十日之夜接到北京總商會急電謂張勳北上强請於四十八小時内解散國會形勢已甚危急務聯各省商會努力擁護中央云云故武漢兩商會會長特謁王督軍要求電致張勳務當以平和解决（十二日） 
[漢口電]  
　　湖南湖北四川之參衆兩院議員八人由京南下昨乘京漢鐵路火車來漢（十二日） 
[南京電]  
　　據某有力者言收拾時局經馮國璋之努力業已著著進歩南方諸省旣經確實擁護黎總統他如北洋派之意見似亦疏通是解决時局内中已益接近云云（十二日） 
　　以上東方通信社電 
戰電 
[俄京電]  
　　　全國農民代表大會通過决議案主張聯邦民主共和國會選舉法起草會决議國民年十八歲有有選舉權（十日） 
[倫敦電]  
　　匈國政治風潮忽然變國民現正　行普及秘密投票制以組織平民主義之政府（十日） 
[蘇里區電]  
　　匈國新首相愛斯特哈齊伯爵年僅三十有六在奥期福大學肄業兩年現居立憲黨與政府黨中間之地恒力主聯英政策（十日） 
[西班牙京城電]  
　　西班牙内閣之辭職乃因不贊成軍人派干預行政之故現由逹土氏組織新内閣（九日） 
[開羅電]  
　　日本已承認希臘民黨領袖維里齊洛斯氏組織之臨時政府（六日） 
公電 
[海軍總長程壁光通電]  
　　蚌埠倪省長直隸曹督軍朱省長濟南張督軍奉天張督軍開封趙督軍田省長西安陳督軍李省長太原閻督軍孫省長杭州楊督軍齊省長福建李督軍鑒洎自民國締迢喪亂送經所賴羣力維持以迄今日此次各省以政爭相繼獨立原諸君之心實非爲國伹鬩牆之禍外侮堪憂纍黍之間分崩立見倘因是而轉促危機亦大違諸君初意感憤激剌人之恒情反省知幾古有朋訓望即取銷獨立以免窺伺　冀國家存在儘多討論之方倘成巢卵傾危安人皮毛之附千鈞一髮憂心如焚風雨同舟敢輸忠告至海軍人士素抱保障共和擁護中央維持治安本旨始終贯澈一德一心敢布區區並祈鑒察程璧光文 
[孫洪伊致曹銀張懷芝趙倜張敬堯電]  
　　仲珊姻丈子植倜人諸兄動臣仁弟鑒稱兵要迫法紀何存即此猖披中央之威信墮盡國家之形式存在亦無餘地者　憲大業係屬諸閎逹之士而又法律所賦予得處創制地位之人公已袛許建議請願此不易之則也苟無其位雖有其德亦不敢作禮樂宣尼所詔亦至嚴明况諸公武人祗有執干戈以捍社稷之責乃行使强權干涉大典已屬不道更復悍然弄兵畿甸偪壓總統解散國會無國會是無約法也無約法是無民國也當此約法時代總統旣未有解散國會之權督軍豈容有强制總統解散國會之理諸公馳騖意氣而竟不惜舉國家以爲之殉取快一時得罪萬世甚爲諸公痛惜焉此次逆舉發難於倪雷主動於一三熱中權位之陰謀家諸公偶動於客戚或涉及私交因牽率而附和知者或能相諒而究何解於天下後世之口日非棄私歸義討賊贖愆厥道固無由也君子之過如日月食况此千積萬　事流芳遺吳惟公擇焉屬在契末謹布大義臨電不勝愴悢孫洪伊叩灰 
[孫洪伊致王李兩督軍電]  
　　子春秀山督車兄鑒倪雷盜兵叛國藐法隳中央之威信破國家之統一迫壓元首解散國會總統由國會產出國會根據約法而成立散國會是無約法也無約法是無民國也憲法未良改善之可也元首左右任用非人罷黜之亦可也總統旣未有解散國會之權疆吏更無容有迫挾元首散國會之理乃藉端煽亂犯法稱兵國紀尙存罪在不赦我公領袖軍人屏翰國家張皇六師殲兹渠醜護法討逆此其時矣乃不聞討伐而竟尙調停民賊本不並存邪正尤無兩立隱忍爲國屈法就逆所謂斫顱便冠何止伐趾適履名不正言不順何以令天下即此收拾是養癰遺患將來之崩潰烈且無窮愛國仁人豈忍以此誤大局乎西南義師雲興霞湧幸公提挈以楊戡伐之烈而收統一之功也時局艱難端資碩望臨電欽慕謹佈區區孫洪伊叩灰 
[東京神州學會來電]  
　　馮副總統陸巡閱使滇粤桂黔川湘贛各督軍鈞鑒叛徒逞兵法窮理絀諸公愛國寗忍待亡乞誓師致討以副民望神州學會文 
要聞一 
[大總統與國會前途]  
　　孫武齊電　吳宗慈等上書 
　　數日來政潮遷變國會命脈不絶如縷大總統雖决定守法而四圍迫壓已陷於進退維谷之境兹聞孫武由漢口致電中央主張總統勿退位國會勿解散其文曰大總統國務院參衆兩院議員諸公鈞鑒奸徒亂國人神共憤國會由約法而生總統由國會而出國基所繫何可動搖報載總統有辭職之說議員有自解之勢消息果確不惟奸徒長燄且恐人心解體内啟割據之爭外召瓜分之禍明雖潔身暗實禍國武處草野竊爲寒心近查奸徒舉動天津方面已與各獨立督軍原意背道而馳想深明大義者必不肯自陷叛逆使陰謀輩坐收漁利也總統繫國家安危議員爲人民代表際兹横逆之來正宜公忠體國迅謀殱除藉此機會刷新政治辭職固不可自解亦不宜國亡與亡國存與存臨電惶恐伏希採納孫武叩齊 
兩院議員吳慈等上大總統書云大總統鈞鑒日前而叩崇階致承廳訓竊謂時局艱危楚囚相對於國於家均屬無補故已聯袂出京准期南下今日之事如無最後辦法奚能宏濟艱難當禍機初發嘗而懇明發命令聲罪致討明是非以收天下人心乃鈞座恐國家有破裂之憂不惜曲意求全冀和平解决今遷延姑息倏已浹旬逆黨終無悔禍之心而野心暴露確在推翻民國縱令憲法修改國會解散元首退位亦終不能返民國一線之生旣如此矣則爲民國永遠生存起見亦何惜國民一時痛苦與武力相見期根本肅淸蓋敷衍調停無論如何結局積毒藴含乘隙即發國民痛苦之日方長何若趁此時機聲明大義大張撻伐以袪國民永遠之痛苦至外交干涉固在意中特默察外情其於雙方順逆之勢固洞察極明未必去順助逆今兩廣滇黔川湘各省義師即將出發以順討逆勝算可操縱有不然成敗利鈍亦當聽之天命慈等誓與民國共生死大總統爲手　民國之一人所願對於國事勿存苟且調停之志勿發違法亂憲之令勿爲幽囚傀儡之人則誓與民國同生死與元首共存亡者海内正大有人在也鈞座今日對於國家所應處之態度一言以蔽勿令海内興討逆之師者因鈞座應隻有不明瞭或不堅决有以關其口而奪其氣則天下正大可有爲也今叛黨有必敗者數事主張復辟及專制違國内之人心逆世界之趨勢一也排斥元首并排馮氏甘爲叛逆多樹勁敵二也内部主張不一號令紛歧三也但鈞座臨以堅剛不屈之心則彼輩所謂獨立者行見羽黨渙散部曲離貳終成孤立而已矣義師旣起以順制逆摧枯拉朽直意中事彼輩至不得已時或將以維持國家擁護元首爲名要求解散國會而以三朝元老之馮道出總内閣軍權政權把持一手期以鈞座空名抵制西南實力斯則民國所存留者軀殼耳其靈魂早澌滅盡矣慈等心在國家義無返顧今當遠離敢披心腹婁不盡言言不盡意願鈞座善保此力以保民國如斯而已（下略）吳宗慈王乃昌蕭晋榮彭介石等同叩 
[國會問題之解决難]  
　　無人副署　總統憂慮 
　　張勳所提出之調停條偉據聞張氏并未列舉出來不過與夏壽康氏面談及之而其最要者則爲解散國會一語而已此一個條件爲張氏允認調停與否之標準當日夏氏回京報告後總統並無不允之意兹經召集議會中要人商議中途又經頓挫直至昨日總統又與王聘老江統領等熟商始經確實决定承認隨即請伍博士入府告以此　伍博士偕其公子梯雲至府總統將解散國會之命令請其副署伍博士凝思久之尙未發言其公子梯雲從旁用廣東土語謂其父曰阿父年已七十餘尙復何求若一經副署便受千古惡名頗不値得云云伍博士點首乃謂總統曰我不副署遂不能發表總統無法乃派蔡儒楷赴津邀張勳及李經羲來京謂張要解散國會我可答應伹須當面更好說話又李係總理副署一事當然請其同來辦理於是此事又被停頓矣解散國會雖已漸成事實而當局要人每一提及此事亦若有甚難爲懷者主張解散者進言總統曰好好解散就解散不主張解散者進言總統曰好好不解散就不解散其情形大可見矣即在津之徐世昌段祺瑞亦從未提明此事所以然者以此次國會究竟負何種重大罪惡雖平日痛惡者亦不能脫口而指出之也 
　　公府秘書饒君漢祥爲黎總統之老幕客日昨具呈辭職亦引解散國會一事爲詞閱者觀其文義可以覘時局之程度矣呈云大總統鈞鑒時局危急人心動搖漢祥備位秘書竊聞餘緒以明令解散國會旣不敢導違法之嫌當今日拒絶調停亦不忍激喪邦之禍旣道謀之未定實辰告之無方爲此呈請辭職伏乞允行云云 
　　前午總統因解散國會問題召莫利遜及有賀長雄兩顧問入見徵其意見已誌昨報昨有人特訪兩顧問叩以當時談話情形據云公府於下午三點以電招往任繙譯者英語伍朝樞日語劉鍾秀元首詢解散可否莫氏先從政治上立論謂因武力屈伏而出於解散則紀綱盡失主張不可有賀氏從法律上立論謂共和國主權分寄於國會政府法院三部不宜偏重民國脫專制爲共和甫及六年若以一切大權集中國會最易釀亂此予向來主張也去年六月二十九明令召集國會申明專爲制憲今各省發難集矢憲法有國會在轉足妨碍制憲則解散良是蓋今之解散與昔之召集同爲促成憲法起見有何不可且各省多數責難議員多數辭職事實已屬難能解散爲不容已至解散名義民國總統本無召集與解散權然去年依何召集卽今年即可依何解散最便之法莫如將去年六月二十九日召集國會之明令取消則國會不解散而自解散總統亦並無違法之嫌云云但有賀爲夙主君憲主義者其言固應爾爾也 
　　又得天津電傳消息各督軍自接伍總理不允副署電報後頗爲憤慨謂伍總理對於日前免段總理職之命令則副署對於現在解散國會之命令則不允副署實屬不公且大總統對於免段總理職之命令旣可以不用段總理副署現在解散國會又必須伍總理副署何其前後自相矛盾若是並主張現在京師已頒布戒嚴大總統可以適用戒嚴令不用副署解散國會云云外間有謂總統派員赴津請李經羲就總理職以便副署者但總統府昨接天津電話謂李云總理一職前已懇辭更說不上副署解散國會之命令云云又據共同通信社云督軍團方面由張勳代爲轉逹要求大總統解散國會而民黨方面仍擬死守國會故大總統亦處於進退兩難之境聞王聘卿江朝宗夏壽康三君爲維持治安起見勸告元首不得已解散國會以資解决大局等語近據面謁大總統某要人謂大總統近數日來因憂慮國事異常懊惱顏色憔悴起居失常神經昂奮而不多語左右人物亦無策可施深爲憂慮云 
[張勳氣勢與其軍隊]  
　　張勳此次北來氣勢非常闊綽大有維持總統提挈總理指揮督軍一切之意味其地位之高實並世無兩津門之喜謔者至有人上張以太上大總統之綽號其威武情勢殆可槪見據聞張之調停時局條件係張之參謀長萬繩栻面告公府秘書長夏壽康者非張氏直接提出以表面言張之此來一面對於政府有要求履行相當條件之權能一面對於稱兵軍人有勸告取消獨立之責任大槪解散國會如可辦到其他息兵組閣諸事均可迎刃而解但聞張自内蒙獨立後亦頗以爲慮蓋認該處獨立與各省不同也且以事實言張於中央方面之要求未嘗稍讓一字而於稱兵諸人則係履行其所預定之計畫並無何等實在之勸告不然豈有如此驚天動地之舉動自由行動之各軍人遂可一無責罰之條欵耶所謂公平調人之職責顧專以强制中央爲前提耶此爲一般人所不能無疑慮之點也至於此次張氏所帶隨從聞有參謀長萬繩栻秘書長顧錫箴秘書宋奉義顧問饒士端商衍瀛王怡三張鵬諮議鄒道濟書記長傳元善書記朱遇伯委員楊濟生箴 
　　前日（九日）歩軍江統領以張勳軍隊暫駐京中紀律雖尙無大疵但遷軍易地感情極待疏通方免主客兩軍情誼膈閡倘偶生意見上衝突影響及於治安者甚巨故特治備欵筵宴定武軍統領李紹臣等於歩軍統領南營公所并令鮑參戎維翰等招待是日主客各將領盡歡而散並議定即以該公所爲主客軍長隨時接洽之所因該公 
所地居天橋密鸍邇天擅張軍駐屯之所故也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[張軍與京津間恐慌]  
　　英文京報云前日駐京日本使館武參贊齋籐少將走訪王總長聘卿以非正式忠告中國政府謂旅京外人對於大隊定武軍來京一節大不滿意行將提起反抗云云王總長得信後當派徐德懋往津托徐世昌與段祺瑞二君轉請張勳不必帶兵來京並於昨日早另行電致徐段請其要求張將兵隊暫駐楊柳靑以免惹起外人交涉一面並用萬急電請姜桂題軍門趕速親至天津偕同勸阻蓋張勳本係姜軍門部下所以姜去格外有力不意張勳不待姜氏之來竟於昨日將大隊軍馬開至北京將來究竟如何結局則難言矣 
張勳到津後張軍陸續北上京津一般人民對此非常恐慌有人以張宗旨往詢於天津楊以德氏楊氏語之曰張紹帥來津先貼布告表示宗旨今早七點來廳又切實宣布其意見云兄弟奉大總統電召北上擔負調停之責專以維持國家大局爲重私人交誼在所不顧至所採之調停辦法皆以各界所最希望而不可得者且擬迅速辦結彼持極端主張者實爲吾所不取而外間不明眞相妄相揣測兄弟不會作總理不會作總長亦且無此思想此心可表天日並云如蒙總統准許調停辦法後卽請總統發布命令各省取消獨立云云楊氏鑒於人心不定深恐釀出事端或别生枝節昨特以直隸全省警務處長名義發出通告首言本省因維持治安起見不得不宣告與中央脫離關係藉免地方之騷亂又恐有不法之徒乘機肆逞擾害商民故設直隸天津戒嚴司令官以資防範又自言素以注重人道爲宗旨以維持治安爲天職歷經事變無不本此主義而行諸事開誠布公今又際兹政變余職司所在專知保護地立對於政事槪不參以意見倘有不法匪徒及暴烈分子在該管境内潛謀作亂破壞地方安寗秩序查明有據者定即按法嚴辦决不姑寛對於其他安分之黨人及議員仍照常擔任保護毋庸自相驚擾至於復辟之說確係一種謠傳决難成爲事實卽各省獨立之舉亦不過爲情勢所迫長江巡閱使張將軍旣已來作調人指日定可和平解决亦絶不致有嚴事之發生望各商民如常安業勿自驚恐云云同時警廳亦有一布告其文曰查中交兩銀行鈔票係照常兌換信用昭著該兩行向稱殷實斷不至乘此宣布獨立之際藉便營私各錢舖錢攤以及各項商號亦不提捉影捕風因緣爲利倘敢揑造謠言有私行少換銅元情事一經查出或被告發定卽嚴行懲辦决不寛貸云云據此各節情形觀京津間人心之感於張勳軍隊者其狀槪蓋可想見矣 
[免段命令並不違法之答覆]  
　　前月二十七日衆議員黃羣劉崇佑等對於政府罷免叚褀瑞命令一事提出質問書兹聞伍代總理昨已咨覆衆院其文曰大總統爲咨復事國務院呈稱於衆議院咨大總統文開本院議員黃羣等提出政府違背約法發布命令質問書一件相應咨送大總統查照卽希政府如限答覆等因查質問各節係就一方面觀察而法律之正當解釋當就各方面討論命令副暑之時伍廷芳實已取得代理國務總理之資格蓋舊總理資格之消滅與夫新總理資格之取得同在一俄頃間不容有一瞬之間斷也證之吾國先例何獨不然　民國三年二月十二日大總統令免熊希齡國務總理之職又令任孫寳琦代理國務總理係國務總理熊希齡副署此二命令若依據此次質問書理由解釋則熊希齡國務總理資格已於第一命令副署時消滅矣第二命令焉得復有國務總理熊希齡之副署若兩命令視爲同時發生效力則熊希齡之副署絶無可議之處此例情節雖異然正足爲此次副署合法之反證即徵諸立憲先國往往有卸任總理副署本身之免職同時副署繼任者之任命若持不同時發生效力之說則已身之總理資格已於副署免職時消滅矣尚焉能副署繼任總理之命令乎故必以同時發生效力之說解釋之乃爲有效至國務員之副署有時乘兼列本職有名有時祗列人名不列本職本無一定成規伍廷芳係外交總長本爲國務員之一即副署時未署明外交總長而外交總長之資格自在本月二十五日伍廷芳致各省通電係證明命令無須前總理副署與此次質問所持理由不同不能混作一談議員等質問自係因重法律有此懷疑然政府此項命令實不違法擬請大總統咨復衆議院查照等情相應咨復貴院查照此咨衆議院國務總理伍廷芳 
[銀團撥付鹽餘之兩說]  
　　日前四國銀行團因我時局不靖有將本月份鹽稅餘欵扣留不付之說兹聞銀團已允照章撥付矣其中曲折蓋以交付鹽稅餘欵一事前因中國陷於混亂狀態及中國對於銀行團尙未履行某種約束協商國曾經協議停止交付然最近時局稍見安定且政府亦復踐言履行約束故銀行團擬於日内將上月份盈餘共三百八十餘萬元交付財政部矣又一消息謂五月份鹽稅共四百四十萬已經銀行團會議决定交付政府某某兩國公使之反對亦已自行取消現已與外國銀行商議妥洽准今日將該欵交與政府財政部已得此欵通告北京市面得此四百餘萬元之大宗現欵流通其間必可救濟一時中國銀行之鈔票其價現亦漸漲即係外人已允交付鹽欵之故又云自中德絶交後我國政府曾向銀行團提議請以中國銀行代替德華銀行以後凡鹽欵之應存於德華銀行者槪存之於中國銀行當時協約各國銀行團拒絶不允謂存於德華銀行之鹽欵應由銀行團自行分配存之現聞銀行之團已允我國政府之請定自六月一日以後之鹽欵凡應存於德華銀行者槪存之於中國銀行云 
[曹趙獨立之直豫交通影響]  
　　扣留路欵與檢查電報 
　　開封趙倜田文烈等扣留路欵一節交通部曾於支日電令趙田等將欵交還兹聞交通部近又接到京漢路局電略稱駐鄭軍隊於四號起收取各站進欵自鄭州至豐樂鎭由第四次車收取自謝莊至新店由第三次車收取均由趙氏所派之員收齊後提交趙氏云云此項舉動前此保定曹錕本亦擬有同樣辦法曾經部中去電請其仍由鐵路自行派員監收嗣接曹氏歌日覆電略以脫離範圍之際恐有侵蝕公欵影射携逃等弊所以暫爲按站監視其欵仍由路員每日簽字自行存管兹准尊電自當專由路員經理并飭敝署各員毋庸監視云云該部接覆後已經實行今者部中見趙田等派員監收站欵以意度之或亦爲保護路欵起見諒與曹氏同一用意爰於魚日又去一電叙述曹氏旣已撤回監視各員各節擬請趙田查照支日部電辦理並云擬請俯念路欵業爲債票擔保之品仍准由路員自行派員監收免致債權者希冀干涉一面即請將監收各員撤回所有尊處派員提取各欵即予發還或存交通汴行非鐵路需欵不得動支俾與直隸奉天對於路欵辦法咸歸一致我公本與直奉等省取一致行動度當無不贊成也特再奉逹守候明敎云云 
　　曹錕趙倜田文烈等宣布獨立後直豫境内郵電皆經派人嚴密檢查而往來交電之遲延擱置遂在所不免兹將正定等局報告交通部電文錄下以見直豫等省已感受獨立影響之一斑交通部收正定電報局電云交通部鈞鑒正定戒嚴司令部派人駐局檢查往來電報各貴局來電設有延誤敝局不負責任祈請查照爲荷正定呈微又收大同電報局電云交通部鈞鑒大同戒嚴刻由晉北鎭守使派員駐局檢查一切報務所有各局發來經轉各報均須檢查如有躭延情事職局不負責任特此電聞大同局微又收昌邑電報局電云交通部鈞鑒頃駐昌巡防馬隊第三營函開案奉薊榆鎭守使范訓令内開以奉直隸督軍曹戒嚴令第三條内開凡管區内之郵電報社等均須檢查自六月一日起實行仰該營遵照辦理等因奉此除本營隨時派員檢查外如遇有跡近可疑有害治安之電報即應扣留等因所有各局往來官商各電如有延阻扣留等情昌局實難負責特聞昌叩又收南陽電報局電云交通部鈞鑒汴已戒嚴鎭署派員到局檢查所有官商各轉報詳細檢查各貴局來報如有延阻等情敝局實難負責謹聞又收壽州電報局電云交通部鈞鑒壽縣戒嚴營務處派員駐局檢查報務各貴報如有遲延敝局實難負責謹聞壽州微 
[張懷芝電答西南各省]  
　　倪張獨立稱兵以後西南各省多致電反對兹聞山東張懷芝曾於五日覆電解釋蓋專在稱兵一層立說也表面觀之所言似較和平而自身所處之地位不明所言所行之於理於例一無依據恐終不足以爲西南各省解釋也兹錄其原電如下南寗巡閱使督軍省長廣州督軍省長成都督軍省長劉師長雲南貴陽督軍省長並轉各師旅長各報館均鑒接奉陸巡閱使譚督軍劉省長陳督軍朱省長東電唐督軍冬電朱省長冬電敬悉持論正大欽佩良深憲法不良無以立國前由孟督軍領銜於五月巧日通電所指各條諒邀鑒察兹復將此次興師請命不得已之苦衷爲諸公再詳陳之竊以憲法爲國家根本議員爲人民代表當此外交逼迫　勢阽危宜如何保護維持共謀救濟乃不謂陰謀派藉便私圖以憲法爲倒閣利器因人而施以國會操行政大權肆意以逞暴民專制莫此爲甚根本動搖國將不國懷芝在京隨諸督軍後合詞請願蓋以國家興亡匹夫有責我輩亦國民一分子安能坐視危亡而不顧極峯不察爲左右宵小所朦蔽反採用未經宣布之憲法遽免總理職而同時即下戒嚴令是視總理如寇讐待各省若敵國揆之情理豈得謂平而一般國會議員益肆鴟張氣燄愈熾重大外交擱置不議凡百内政停頓不行國已陷於無政府地位存亡呼吸一髮千鈞各省軍民長官責任攸關力圖挽救不得已爲民請命同時響應舉國翕然此次非從根本上解决不足以廓淸塵翳重放光明大總統仁慈寛厚惜爲僉壬錮蔽聪明大權旁落政令之失職是之由應芟除府中羣小以消隱患憲法爲萬世不易之經應特别組織憲法會議重訂條文以垂永久國會議員多搗亂分子應一律解散嚴定資格另行選舉内閣實行責任應迅速組織以謀統一凡此諸端皆救時之要策爲懐芝等所瘄口曉音以力爭者也敢布悃忱佇候明敎張懷芝歌印 
[内蒙獨立後之匪亂]  
　　東蒙各旗已接踵與中央脫離關係聞其王公未經旋旗者多滯留天津關於一切行政軍事多與奉吉黑三省長官磋商對於時局自稱與三省取一致行動然自巴匪倡亂以還蒙邊時有零星股匪竄擾沿蒙昌懷各縣入賓逹各旗搶刦且地方胡匪蜂起常約集百數十人肆擾勢同流寇雖經防警會剿蒙旗王公派本旗團練截擊然終未能殱滅洮北一帶仍時時發現匪蹤各蒙現正與奉天張作霖等磋商聯防辦法以防靑紗帳起時更爲劇烈云 
[皖變聲中之湘金融]  
　　湘省譚督軍對於此次變亂力主調和已電請馮河間主持調處在案兹因倪等愈鬧愈烈故昨又電詢馮公調處之近情若何倪等有無悔禍决心請速見復並聲明如果倪等忍心破壞則延閣爲國家計惟有申明正義主張公道决不坐視大局之沉淪尙望我副總統一致主持以圖挽救云云 
　　五號省議員蕭翼鯤在大會動議討論大局時有吳光新前站聞巳抵湘陰不知是何居心等語譚督以吳軍實無至湘陰之事特於六號早電告彭議長轉告各議員勿得輕信以安人心 
　　湘省金融恐慌至今逹於極點其救濟辦法有主張限制兌現者有主張限期兌現者有主張一律兌現者有主張停鑄銅元者有主張銅元減量者有主張增發紙洋者然以上辦法能否有補於金融尙未可測省議會財政股股長蕭翼鯤等有鑒於此特開會再三研究其研究事項之大要（一）銅紙相差之原因（二）目前救濟之辦法（三）根本上之解决法分兩項（甲）政府須厲行收支適合之預算（乙）須籌集現金爲兌現之準備 
　　長沙商務總會昨出通告云爲通告事緣商人所希望的是天下太平蓋天下太平乃可安心營業此理至明人人能曉乃者内閣免職安徽獨立警電傳來滙水飛漲凡我商人當此時候自應力持鎭靜聽候解决萬不可輕信謠言自相驚擾此爲第一要議至於貿易上之宗旨宜採穩愼主義不宜放手進行進口貨物均應少辦旣免助長滙水復免將來之受損俟風潮平息再行擴張貿易自不爲遲尤有奉勸者投機行生意現在萬不可做蓋當此市面恐慌之時金融前途至爲危險一或不中磋跌堪虞即幸而獲中而此不道德不名譽之事已不免貽社會之譏嘲來政府之干涉吾湘商界多明大義識時務之人當不以本會之言爲河漢也特此通告 
　　湖南銀行總理因日來滙水飛漲金融奇緊六號傳集省垣各銀行行長總理錢業董事與著名商人等在行内開茶話會籌商自救方法决議先以　平滙水爲入手 
　　省長公署咨省議會文云爲咨行事案照湘省金融紊亂已非一日欲謀整理自以收回紙幣爲前提而收回紙幣當以籌集現欵爲先着敝省長任事以來目擊情形時縈焦慮旣無羅掘之方當思補救之策兹擬籌地方有獎公債五百萬元備收回銀兩紙幣之用分期募集事尙易行相應按照省議會暫行法十六條擬具條例章程及說明書咨請貴會查照議决見復施行此咨 
[鄂議員忠告兩院電]  
　　湖北省議會議員傳作楫上大總統一電請早定大計已錄昨報兹再將其致參衆兩院電錄下北京參衆兩院鈞鑒内政外交原屬兩橛段内閣政策不能實施以致内閣瓦解政象杌隍是内閣自身先無存在之餘地大總統免叚總理之職實具有苦心彼時即無免職令下而閣中闐寂無人政務停滯段總理雖欲永久存在其何以自處則倒段内閣者非他人實自倒之耳貴院旣無術以延長其運命又無從以催促其命運也乃近者有少數野心家竟不惜將内政牽混於外交中致有督軍團藉口干憲之舉擁兵犯順猖獗已極無非冀其解散國會搖動根本以便遂其私圖夫憲法爲根本大法豈容會外人干涉萬祈貴院持以鎭靜平心制定良好憲法務期行之無弊卽督軍等之言論亦未嘗不可以備採擇萬勿自相惶惑紛擾致引起社會一般恐慌也聊布區區伏望鑒查是荷湖北省議會議員傳作楫叩陽 
[粤東之時事影響（平生通信）]  
　　有保龍團出現 
　　自倪嗣冲等抗命事發生而後中外注目亟欲一視其態度如何者莫如兩廣巡閱使陸榮廷岑春煊李烈鈞旣於東日致電陸使請示戡亂方針馮副總統聞又商請陸使曁湖南雲南貴州兩廣一同聯名電致各省之稱兵者極力調和以圖挽救惟陸使自回桂而後方優遊林下日來粤議會已致電敦請其早日東來陳督軍亦有電催促並請其先電示應付時局辦法聞陸使業已有電到粤大致以對粤宜先顧全治安對外省暫勿表示態度其餘一切問題除隨時電商外俟抵粤再行妥商解决方法故陳督軍現在對於省外一切舉動並未有何種態度表示者即以此故至陸使究竟何時東來尙未有確期有謂須待譚督軍抵桂履新後即將防務佈置完備乃能離桂約於十號左右當右東下有謂陸使頗厭倦風塵東下尙未期者故檢閱專使王芝祥原爲檢閱粤省各軍隊而來兹因時局已變方針亦改遂將檢閱事宜暫爲延擱昨已起程赴桂并偕軍署參議雷殷及禁烟總辦嚴端同行或謂王鐵珊此行欲與陸巡閱使密商對付時局方法擬由桂入湘湘桂聯合一氣以圖進行想其中必别有謀略矣 
　　近日來又忽傳省長地位搖動之說粤省長朱慶瀾原與段芝泉關係密切早傳其必不能安於位况前時朱陸異同實因警衛軍管轄權而起今聞陳督軍蒞任後於警衛軍之權限仍欲有所統一而對於財政事宜尤極端注意近已邀請財政廳長嚴家熾及各軍統領等到署會商給餉辦法及分明籌撥伙食辦法務須籌一妥善方法俾免貽誤於是外間傳說嚴財政廳長以軍費重要有欲自請辭職而繼任者或爲田承斌及胡銘槃二人此皆由粤西新來者倘使財政權警衛軍權一切皆歸於督軍管轄則省長宛同虚設故朱省長亦有自行辭職之說其繼任省長一席聞朱省長則保薦陳炯明而陳督軍則屬意王芝祥此說傳之甚盛日昨陳炯明抵省確由朱省長邀之而來各報登載謂爲决定廣東大計及財政民政兩大問題然次日省會正副議長已致函各報辯白其函云段總理退職之後各省雖有不法行動我粤並無絲毫影響所有地方警備各種問題今日固無研究之價値此次陳炯明君因由朱省長公請來省弟等先後到座亦祗暢談時事並未將地方治安問題秘密磋商乃近閱報載竟有省議會正副議長在西濠酒店决定廣東大計及財政民政兩大問題云云殊非實情現因多人到來查問幾疑我粤將有重要軍事出現於治安上關係非輕理合將實在情形請爲宣佈 
　　省會此函因外間謠傳甚盛其勢不得不辦然陳烔明之上省其於省長職位實非無關矣至粤中更有爲衆人特别注意者莫如瓊崖之龍濟光前傳其有晉京之說人多驚異聞龍刻已由瓊州起程行抵香港粤省從前受其豢養之官僚聞此消息紛紛聯袂前往迎迓近日北系軍人風潮正劇而龍氏忽離瓊島當於時局或有關係且粤省土匪如毛近竟有揭保龍團爲標幟者昨朱省長致廣惠莫鎭守使函云逕啓者現據粤海關監督呈稱准粤海關稅務司密函内開陳村常關二十五夜接到保龍團函稱向關内主任先生籌借港紙二萬大元限於本禮拜内即交省城長堤蘭亭酒店轉交卽發回收條爲憑倘逾期不交定將關内人員拿獲鎗决並用火焚燬等語除將該函另紙抄錄隨函附送請飭派撥軍隊前往陳村保護常關藉資鎭懾而免意外等由查匪徒膽敢向稅關打單勒索危詞恫嚇實爲猖獗已極准函前由理合連同抄函呈請鈞署察核迅飭派撥軍隊前往保護藉弭匪患而維稅務等情據此查匪徒膽敢向陳村常關投函打單勒索大屬干法亟應加以保護以弭後患相應函致貴鎭守使希即電令順德淸鄕營立派軍隊尅日前往該處駐紥認 
眞保護並嚴拿匪徒究辦實紉公誼云云 
[成都之災民與邊亂（成都通信）]  
　　四川省城自四月二十七八號以後川滇軍開去受災難民紛紛進省男女老幼約逹萬數有本城居因亂避鄕而歸者有從牛市口（一名得勝場距省城五里）大麵舖沙河舖黌門舖及附城東區各處并簡陽所屬龍泉驛簡陽資陽資中一帶地方來者各災民近日先後來省向省議會請願并向督軍省長西川道尹成都地方檢察廳起訴者凡屬省會各街之旅店曁各舖户人家寄站者無不爲陳訴災苦而來此等災民均係受軍事直接影響更有省外各屬州縣因宵小乘機搶刦被害者此種土匪動輒糾黨數百或一二千肆行騷擾刦縣城搶鄕場種種荼毒不堪言狀縣知事征收局釐稅統捐警察各局人員曁鄕場市鎭人民凡被鎗殺淫刦財產蕩然者均於近日先後紛紛投奔省城具陳慘况向立法行政司法各機關請願訴苦或請軍民上級官廳發兵前往戡定以故省城茶坊酒肆旅館等所在皆是此等災民亦以萬數計伹最慘酷最可憫者爲川西極邊與蠻夷毘連雜居之懋功縣知事楊震宇撫邊屯知事張鎭燈春溝屯守備古仕忠綏靖屯守備穩緝熙曁懋功沃日土司大頭人明朝富楊顯明孫全章蘆桂芳及衆頭人等二百餘人自四月十八號被該處察都和尙糾集夷匪漢奸數千將懋功 
 
 
 

Page 7

 
 
縣署攻擊并將撫邊燈春溝一帶從横千數百里地方漢夷人民慘殺千餘人燒燬民房無數各該處之知事屯官土司頭人等各率所部兵勇抵禦戰敗後均紛紛逃奔成都具陳夷匪猖獗及慘殺燒燬狀况請督軍省長連派大兵前往剿撫五月二十四號丹巴縣（古名章古屯前歸懋轄今歸打箭爐管轄距懋百八十里）又有警耗來省言察都和尙現已運動邊外二十一部土司各土司已派有夷官前往察視大意謂眞係皇帝則率土兵歸順僞者反對云云該察都和尙又分兵攻襲綏靖屯崇化屯丹巴縣之屯千總雍鼎昌率土兵數百在澤龍地方與該匪大戰因兵力單弱大敗雍千總已逃往半扇門地方亦請駐省頭人懇省署速派大兵往戡並寄有僞皇帝所出告示一張文云中國連年不幸痛恨權雄循因彼此鷹瞵虎視天而未厭我淸新主復稱御極國號通治中興敢有遏截關隘執戟御駕視征降者前非勿論通衙安撫勿驚苗蒙回漢諸族士農工商從聽告聞各安生理估霸革殺勿論令出法即隨之其各一體欽遵大淸通治元年三月初九日可謂荒謬不通已極現在夷漢回各族之災民均有來者故今日之成都可謂災民滙萃之成都矣 
[杭州快信]  
　　楊善德准馮副座電商聯合湘贛等省加入調停極表同情李顯謨來浙卽磋議此事 
　　省議會議員兪佐新（遂安人）在江干船妓林坤忠家呼隣妓錢高鳳侑酒不到衝突互歐各受重傷已由地檢廳驗明起訴 
　　吳興泗安梟匪竊發省署昨咨松江鹽捕營統領蔡和林合力會剿 
　　各齊水利經費呈報每多浮濫由齊省長派委知事王寳謙等分赴調查現已陸續回省銷差 
　　新昌自治辦公處二年度縣議會收支等項匿不宣布省署已飭縣切實查覆 
　　第一監獄署罪犯家屬探視規定每星期一次現典獄長劉亷以際此潮流恐有疏虞詳准高檢廳改爲第月一次並禁止妄談國事 
[南京快信]  
　　滇黔粤桂湘鄂贛直豫晋閩浙各省督軍省長連日均紛電來寗勸慰馮副座勿辭副總統職 
　　馮副座昨電津勸告張勳須持調人態度 
　　闻段合肥昨有電復馮副座謂各省獨立係出自由行動與已無關勸告取消無能爲力等語程壁光由滬致電馮副座准卽乘艦來寗接洽江防事宜 
　　蚌埠消息謂倪嗣冲已向張勳借兵四營調駐蚌埠倪准日内重行赴津 
　　調查浦口共駐張勳軍隊六營 
　　軍械火藥局已加兵保護晚七時附近斷絶交通又聞昨由滬運來軍械子彈甚夥軍署派孔副官驗收 
　　建威建安兩艦昨由寗關赴安慶停泊 
　　師參謀長晚又由京公畢回寗 
　　省議會今日（十二）午前十時仍開各項審查會自今日（十二）起停止接收提議請議案 
　　各屬旱災已成各縣知事紛電省署乞賑昨日得兩尺許白米每擔已跌至五元四角公濟協濟兩公典昨已照常開當 
[徐州快信]  
　　張勳由津電獨立各省黎總統如不承認所提條件决不入京並謂必貫澈其主張囑各省速爲聲援 
　　巡閱使署昨接李烈鈞由香港來電内容聞係勸張勳勿附倪此電由惲參謀長囑密電處轉津 
　　定武軍第四十二三四五四營昨亦奉令開拔北發聞張勳本預定調所部四十營北發嗣經人勸阻故恐即以此爲最終出發隊 
　　湯玉麟奉張勳派赴兗州招兵兹聞已募足四營不日開抜來徐訓練 
　　張司令昨令傳心田派探訪營士兵三十名駐車站盤查旅客行李 
　　定武軍第八路統領楊瑞文昨率所部三營開赴宿遷駐防 
　　馬隊分統尹鳳山昨奉令率所部開赴碭山豐沛等縣防匪 
　　參謀長萬繩栻在津患病昨電徐促眷屬赴津淞滬護軍使盧永祥之代表馬鴻烈昨過徐赴津 
地方通信 
[松江]  
　　苦旱已慶得雨此間因一月不雨河水乾涸田中車水爲難不克准時挿秧已現旱荒之象兹於本月七日起已慶得雨田中積水尙多鄕人已可乘此種秧如嗣後能風調雨順則可免旱災矣 
　　地方安靖如常李知事自奉道尹令飭保衛地方之公牘後因松洒一隅之治安已由何司令擔負保護且有警察協力輔助商民均安居樂業並無驚惶氣象行將照此呈復一面並擬出示布告禁止造謠如有不法之徒乘間思逞立卽依拿辦云 
　　巡官破獲賭窟西外擺渡口許良甫家因恃地處僻靜房屋深密每聚富紳闊少開場聚賭輸赢之巨動輙千數該處爲巡警第三分駐所巡官徐惠林轄境前晚徐巡官偵悉許家正在聚賭帶同警察一排密往捕拿當場獲住許等二十二人當時聚賭者多至二百餘人紛紛圖逃致將廳上裝修盡行毁損所獲各人由徐巡官解送總所轉解縣署訊究今日（十一）已由劉承審分别判罰一併繳欵釋放惟所獲各犯中有富家子弟獲後卽被保釋者兩人亦有以下人搪塞代替者 
　　派兵保護鐵路松江東西車站及楓涇鐵路站房向有軍隊駐防保護而石湖蕩車站因地居偏僻且在松楓中間是以並無軍隊駐守近日何司令以時局不靖且石湖蕩左近有斜塘角釣灣圓洩涇等鐵路大橋自應酌派軍隊保護以昭愼密故已飭令十五團選派兵士一排前往駐紥矣 
[無錫]  
　　參議員接眷回南此次皖魯舉兵北犯要求解散國會因此兩院議員辭職者辭職出京者出京勢難繼續開會錫籍參議員蔣曾燠前因私事請假回錫日來假滿本應北上値此風雲緊迫遂抱消極主義刻托其友某君於日昨首途北上代將眷屬接歸以俟大局平靖再作進退 
　　師範校招考新生省立第三師範顧校長現以暑假將至擬定招考新生規章呈報省署飭縣通告聞入學資格須在高等小學畢業備具保證書及本人相片呈由本縣知事備文保送其籍隸外省者由各省本籍或寄籍之縣活事保送試驗係七月十五號唯於前一日須至校陳驗文憑云 
　　楊知事喪母開弔縣知事楊畦韭昨日在遷善局爲母設奠除軍警各機關長官咸到場致祭外本邑紳商學各界亦均蒞祭 
[鎭江]  
　　紳耆擬請久任知事金壇縣知事自曹元鼎調任淮安後一歲之中官經數易以致凡百進行均皆停滯蓋履斯任者無不存五日京兆之心少辦一事即少一件未完耳惟現任代理知事吳鵬自楊曆二月視事以來對於一切興革事宜頗能積極進行如周前知事所籌辦之苗圃及公共體育場並𣿼河工程均經次第實踐將告成功而聽　一　尤必躬觀多所平反是以與論翕然僉稱良吏惟代理慣例不過三月現在已届瓜期行將受代一般人士頗爲怏怏以爲行政機關乃如奕棋實非地方之福殊足阻碍一切進行爰有紳耆數輩擬請當道體恤民情予以久任云 
　　警察議員更調丹徒縣知事兼警察局長倪和甫昨日令調第五區區長朱煕遠爲警局二等督察員所遺五區區長委任第九區區長茅乃金調充遞遣九區區長委任警局一等督率員劉文毅接充其原充二等督察員之王其著升充一等均各奉有委令准於十二號蒞差視事一又一等警佐甘景煌辭職遺缺經倪局長委沈讓接充定於十五號蒞差 
　　大批饑民過鎭江北鹽阜高寳興　東等七縣均遭旱荒饑民遍野待哺嗷嗷日昨有大帮高寳興饑民船三四十艘陸續過鎭逕向蘇常等處覔食并未上岸逗遛 
[揚州]  
　　金融已見活動揚州金融界現頗活動中國交通兩銀行存底現洋約二十萬元各錢莊存現洋亦近二十萬元現因大局可望解决人心稍定洋釐步鬆今日（十一日）早市跌至七錢零半分較之前一星期已鬆二分之多 
　　押借敎育經費江都敎育經費以鹽釐及附加稅爲大宗近來天旱不雨河水淺涸鹽運阻塞附加稅因四鄕均報旱荒亦無從收入以致本月份（六月）敎育經費無着學欵經理處所存之欵僅有二百餘元（每月約需五千元）無濟於事特將基本金存欵執照向中國銀行押借五千元以爲第一學區兩高等及二十五國民學校本月份之經費 
[杭州]  
　　憑副座派員聯絡楊善德昨聞官場消息馮副總統發來致楊善德蒸電准卽日派參謀李顯謨到杭磋商要公乘早車抵浙云云楊氏已派員招待說者謂馮副座派李到杭蓋以浙僅脫離中央非若皖奉等省之自由行動故派員請其加入調停已聯電湘鄂蘇贛四省一致調停並由馮副座領銜於蒸日通電知照矣 
[南昌]  
　　李督軍回贛紀贛省李督軍前往北京已經兩月經贛人迭電請回兹悉李督軍由津抵漢後已於本月七號由漢抵徵八號午前九句鐘乘車抵省軍政紳商各界渡河前往歡迎李督軍見各界至即下輿致歉偕行至河干乘輪過渡各砲船升砲致敬直抵滕王閣下軍警舉鎗行禮軍樂合作觀者甚衆當由戚省長迎入滕王閣憇息片刻李督軍與各界歡迎者相見後與戚省長略談數語即偕入城李督軍回署後各軍官均趨前問安經督軍一一慰勞而退隨即通電北京及各省報告回任並於是日視事齊代督亦於是日交代督軍事務仍執師長之職 
　　請禁錢米出境贛省自皖事發生金融恐慌曾由滙劃公所開會提議維持辦法即經公决禁止現金出口並用滙劃公所名義函請德勝門外石灰窰稅局查禁兹聞羅財政廳長以該所請禁現洋出境係爲維持市面起見自當准行惟僅由德勝門外稅局查禁耳目難週故於前日函逹警務處飭即查禁閣處長已通飭所屬一體遵照矣米業公會因糧食出口甚多將來靑黃不接之時恐將運罄有妨民食故於日昨開會召齊各會董公同討論議决備文呈請行政官廳暫禁糧食出口以維民食並由公會函請總商會轉請官廳辦理 
雜評一 
[時局感言（步陶）]  
　　今日之稱兵者不可以理喻不可以情商不可與言利害安危興之所至欲如何便如何卽古昔專制君主之所謂口含國憲朕卽國家者恐亦不是過也然而猶必今日一通電明日一通電不曰我以爲國爲民卽曰我以救時護法一若眞有萬不得已之苦衷以曲逹吾民之所願望者嗚呼吾民豈果不能自逹其願望而必待有人爲之興師動衆以代謀耶是何厚誣吾民之甚也 
　　已之所欲無論如何誣罔如何横决但兵柄在握均可肆行無忌亘古今中外曾有如是之共和國家之軍人耶且旣具决心又奚必掩飾以調停假手於命令以爲是迂曲之行徑豈眞舉國之人一無知覺但使留一傀儡之中央名義遂足壓服全國耶以力學之原理言其原動愈巨者則反動亦愈巨我恐中原之無寗字也 
　　嗚呼利權爭奪此覆彼起寗亦放眼神州外一念伺於吾旁者固大有人在耶 
 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[海軍總長由滬赴寗]  
　　海軍總長程壁光來滬駐節海軍總司令處迭誌前報兹悉程總長此次來滬專爲檢查海軍現因海陸各軍甚爲和洽地方秩序亦極寗靜故已於昨晨六時三十分乘滬寗頭班火車遄赴寗垣與馮齊軍民兩長接洽一切再行回京本埠文武各官均親往閘北車站送行 
[淞滬間之海軍防務]  
　　海軍程總長吳淞海口爲浦江門户關係緊要曾派海籌等艦駐泊防範而南市浦面有兵工廠緊靠江邊亦甚重要昨特令飭同安湖鶚張字列字四魚雷艇及飛鷹江元建康海容等艦會同駐泊浦江以重防務 
[閩省長棄職來滬]  
　　福建省長胡瑞霖因督軍李厚基宣布與中央脫離關係政見不洽已將省署一切事宜交由科長暫權彼卽乘招商局輪船於前日抵滬暫假某旅館不日乘輪北上聞與胡君夙有交誼者均前往問候胡君詳述閩中近狀頗抱悲觀云 
[水警應盡保護地方之責]  
　　江蘇水警第二廳長趙雲生昨日通令所屬各專署長云此次各省宣告脫離中央係屬政治爭議一經調解當可和平解决我水警所屬官員有地方保護之責自應謹守責任範圍抱定服從主義力持鎭靜保衛地方治安不得擅離汛地聽信浮言致滋紛擾合行令仰該專署長即便遵照並須曉以大義申明利害切實誥誡所屬官警一體凛遵勿違 
[補錄省長力持鎭靜之通電]  
　　本埠水陸警察及上海縣公署日前曾接省公署通電兹補錄其大旨如下此次皖魯等省宣告脫離純爲爭論憲法不日即可轉圜各該員等有維持治安之責務須持以鎭定嚴禁浮言免致紛擾嗣後非經呈准不得來省前日接准督軍署電開皖省宣告與中央脫離關係我蘇應力持鎭靜態度特電逹等因卽經轉令在案兹於日内復迭接魯豫奉陜各省先後來電均以公府任用羣小議員違法弄權爲詞力請解散國會另行改組浙省並已宣告與皖省等取一致行動此事有關大局亟當速爲設法調解方不至别生危險惟查各省此次所爭者祇在政局所有各軍隊務各仍持鎭靜力保治安深恐各處傳聞異詞未明眞相爲特詳逹祈查照云云 
[三次磋商懲治淫毒女之辦法]  
　　公共租界北海路仁壽里隔壁弄内第三百三十七號門牌馬來福之養女仁寳潛購鏹水將其母馬陸氏（即馬來福之妻）毒斃後當經捕房將仁寳及關係人李順金見證丁阿五等一併拘解公共公廨迭經訊明判李順金與見證丁阿五等開釋馬女應得何罪因中西官意見不同着仍押候會商判决在案昨届宣判之期由官媒將馬仁寳解案請示捕房刑事科代表牛門律師投案仍以被告年輕聲請從輕核辦而原審華官王肇之襄讞以馬女用鏹水砒礵燐火三次謀害其母案關逆倫法難寛容仍擬解送檢察廳按律懲治以維風化商之美柯副領事柯君終以馬女年輕商請王君援照五十四條新刑律從寛判决徒刑磋商良久未决王君即於華文案由單簽判曰馬仁寳謀殺其母一案原審中西官意見不同應另易會審官陪審官訊理以昭公允此判判畢諭令官媒仍將馬仁寳帶回還押 
[看戲婦人擬抛炸彈續誌]  
　　公共租界福州路（即四馬路）丹桂第一台戲園於十號夜十一句餘鐘樓上特别包廂内有一中年安徽婦人在衣袋内摸出一物正欲往下抛擲被調查人瞥見奪下察係炸彈電告老閘捕房立飭中西包探到來將該氏與炸彈一併帶回捕房詢知指使各人之住址選派中西包探協往拘拿各情已誌昨報兹悉前日經捕頭詢知該婦係安方氏其夫前在魯省帶領軍隊此項炸彈係由現居法租界霞飛路某號門牌成衣店樓上之徐某等指使抛掷捕頭立飭包探王寳生沈阿岳張炳成協同十五號西探目依克投請法捕房加派中西包探協往所供地址查拿未獲回禀捕頭飭將安方氏解送公共公廨發交官媒看管昨晨解廨請究據包探王寳生投訴查得被告安方氏曾於五月二十七號夜已在該戲園掷過炸彈一枚所有供出同黨尙未緝獲請爲展期研訊會審員王肇之君商之美柯副領事判安方氏還押候補提人證再訊 
　　又一訪函云丹桂第一台本請由捕房遴派暗探四名駐紥偵查該園前後台亦各派四人隨時留意六月十日晚七時許夜戲將次開場之時有一四十餘歲之婦人一口操徐州音偕同二男子到來購買特别座戲劵該婦身穿本色蓆法衫褲頭梳東洋髻小脚携有小皮篋一只二男子旋即匆匆出座而去茶房等見其形跡可疑當向賬房報告該賬房商之包探派人將該婦邀至賬房向詰問言語支吾檢查皮篋内有香烟一包洋鐵罐一個罐内藏有一物形似炸彈詰其同夥僅有一人遂將人證併交包探帶至捕房押候解送公堂訊辦 
[烟紙店白晝被搶]  
　　匪徒劉炳榮於昨日午後四　三十五分糾合同黨某甲至小東門内長生橋附近范盈豐烟紙店内以購物爲由躍入櫃中攫取小洋四十九角鈔票洋一元銅元三十枚出外奔逃該店主范盈生在後喊捕經第十三守望巡警李振興帮同追趕將劉拘獲甲乘間逸去該警將劉押送一區二分駐所抄出原贜經王警佐研訊范投訴被搶情形質之劉供四川人年四十四歲現住法租界小客棧中邇因失業不得已爲此不端之事求宥王警佐以該匪白晝搶刦不法已極當即備文派警將人贜申送淞滬警察廳請爲訊辦范盈生着自行投廳候質 
[命盜關係案又獲一人]  
　　山東人鄒春泉范瑞卿安徽人李懷元王國佐等十二人經總巡捕房華探目陳雲忠查與楊樹浦路耿漢亭家被刦値洋四百元之衣飾及拒捕開鎗擊斃滙山捕房華探余炳炎並總巡捕房一千二百四十八號華捕王子明等案均有關係業將鄒等各人先後拘解公共公廨一併押候查明澈究在案兹悉前日又經陳探目查得山東人尤泉誠亦係鄒等之同黨禀明捕頭率同包探張林泰將尤提獲拘押昨晨押解公共公廨經中西官向尤略詰一過判仍帶回捕房候帶同在押各人特别訂期研訊 
[兩路局務紀要]  
　　滬寗滬杭甬路局總務科長鍾毓麟前奉部電調升株欽鐵路總務處處長本擬北上就職嗣經周局長挽留始允暫緩啓程擬以一月爲度以便料理一切業已電部照准鍾君本兼充滬寗總文案一差現在兩路改組布置一新所有滬寗總文案一缺改稱滬寗文牘科科長毋庸由總務科科長兼領聞該科長一缺已由周局長遴委副文案王恩恒升署日内即呈請交通部核委 
　　滬寗總繙譯朱禮琦前由江局長調充兩路核算科兼統計科科長未及一月周代局長蒞局即電部飭回總繙譯原職朱君因不安於位當請病假旬日現届期滿尙未銷假聞朱君有辭職北上之說所遺總繙譯一缺由周局長暫委滬杭甬秘書朱廷祺代理 
　　兩路被裁員司不下四十人現在先後復職已有半數聞周局長因奉部電有調用新舊員司均須請核　之語故已將復職員司開單彙呈交通部核准立案其被裁者除上次發給一月薪水外擬按其到局年資分别補給酬金以示體恤 
　　兩路局長前奉交通部來電已委株欽局長孫多鈺調任不日來滬接事周代局長已飭各科預備交代乃昨聞孫局長一時尙難南下部電仍飭周代局長暫爲兼顧以維現狀 
　　滬杭甬駐杭辦事處庶務科科長兼田畝員姚維善對於該科事務亟擬整頓此次兩路實行改組姚君已補充庶務科科長其所屬地畝經租各事極爲繁瑣且弊竇叢生積重難返事爲周代局長所聞日昨已電令姚科長即日來局面詢以便着手整理 
[華商電車改築軌道續紀]  
　　華商電車公司擬在南市董家渡迤南至薛家浜一帶改鋪雙軌招工包築已紀昨報兹悉此項鋼軌等材　已陸續車運該處暫就路旁堆放並由該公司函請該管一區一分駐所張警佐於開工之後撥派岡警逐段保護一面將該段添設雙軌路線圖式呈請工巡捐局轉知工程員會同前往該地規畫一切 
[印花稅暫緩檢查]  
　　蘇省推銷印花稅之後本定於陽曆六月舉行大檢查兹悉江蘇齊省長因現値政局紛爭商界已備受影響是以夏季大檢查之舉暫行從緩以示體恤已令淞滬徐警廳長轉知所屬各區署所一體遵照一面仍由稅務分處李處長函請縣商會實力推銷 
[警務會議又被雨阻]  
　　淞滬警察徐廳長前定星期日（十日）召集所屬各區署所隊警正警佐等會議地方防務及維持商業辦法嗣因是日别有要公展期昨日開會詎昨日又因陰雨不及開議由徐廳長用電話通知各署所隊一切防務照常進行毋庸變更俟訂定日期再行召集會議云 
[六誌違背中立條規之控訴]  
　　公共總巡捕房刑事科指控僑居虹口南潯路三十號洋房之西人愛汀搿（譯音）身藏僞造西班牙領事所給羅馬尼人之護照違犯中國中立條約等情由捕將愛汀搿及牽涉之英人勞得門送至公共公堂研訊各情已迭詳本報前日午後由王崧生襄讞會同英卓副領事升座續訊先由被告代表斐斯律師上堂譯稱被告方面見證已經完全敝律師於未經定案之前尚有數言向堂上聲明當被告取到此項護照後本欲送至荷蘭領事署調查因是日適値星期六領事署於下午停止辦公故未送去詎至翌日即被逮捕至於勞得門與被告之關係各見證所稱各節已足證明今原告所控被告身藏假護照一節並未宣佈其犯罪情形故敝律師亦毋須辯護查西律一千六百八十八條所載身帶僞據而無害人實據者不能成立且此項僞護照實係勞得門所雇之調查員所造敝律師於此事發生之後亦已詳細研究實與被告無絲毫利益原告所云中立條約二十七條所載無論何人不能在中國土地内剌探敵國軍情等語然原告不能證明被告確係偵探是以不能指被告爲違犯中立其違犯中立者實係勞得門手下之調查員原告所控被告之第一層係由第二層發生敝律師前堂已經聲明僞護照旣係勞得門所爲則被告無犯罪行爲應請堂上將被告開釋次由原告代表牛門律師辯稱被告律師所辯各節均屬不實所云勞得門係英國政府之調查員做成圈套陷害被告等語實係被告律師揑造查自歐戰以來迄今數載並無此種下流之事發現惟某國曾有偵探陷人之事其餘各國則從無此事且勞得門並非偵探乃係羅馬尼人入籍英國故特派伊調查虹口各輪船上往來之羅馬尼人然勞於此事發生之前已經停歇未必再有陷人之事况被告身藏之護照係西班牙領事給與羅馬尼人者並無名字其照上則粘一德國人牛爾生之肖像故此照定係牛爾生等指使他人所造至於印人名單並非正式定係勞得門揑造出來欲使被告信彼之誠實即勞將僞護照給予被告定係被告因前德領事曾欲覔取此項護照故向勞得門索取在勞得門以爲此種護照給予被告並無何種關係而於本國政府亦無關碍且被告覔取此照必有相當之酬謝耳至其到堂不肯承認被告之所云各節因於本國方面有所未便被告律師云勞與西探串通一節係屬意想之詞故彼並無實在證據呈出至被告律師以西探未向　堂請出牌票先自拘人指爲違法一節其理由亦不充足譬如有人遇見盜賊豈能待其從容至廨請出牌票然後拿人被告身藏僞照係屬違法譬之有人將僞鈔票或僞幣藏在身畔捕房定須拘捕俟儲藏之人證明來歷或證明並非希圖混用始得無罪現在被告身藏此種僞照並非作爲玩物實有希圖使用之意故有違犯中立條約之罪應請察核中西讞員會商之下判被告仍存洋保出候禮拜三早堂商明核奪 
[李佳白案之終結]  
　　李佳白博士文字獲罪一案昨日三次開審檢士侯魯公律師起稱李旣自行懺悔似可不必深究美國法律對於報紙向持寛大主義平時言論縱對於政治不甚檢點亦不爲人注意惟在有事之時則當别論耳李旣稱此後格外愼重似宜許其自新若以後言論再逾出範圍則當受法庭之制裁云云按察使遂從其言宣告結案 
[唐繼星靈櫬返滬續誌]  
　　烈士唐繼星靈櫬由華僑代表盧漢生胡軍俠自京起運返滬已誌本報兹悉該烈士靈櫬已由新豐輪船運送抵滬擬於本月十七日暫厝廣東山莊並聞盧君謂有歐陽萼黃孝績二君及阜豐米號熱忱慷慨已爲唐烈士覓葬地於杭州西湖所有營葬一切費用槪歸擔認云云 
[破獲夏月潤家盜案之酬報]  
　　公共租界長浜路七號新舞台藝員夏月潤家前被盜匪周鰲等搶刦巨贜匿跡法界爲法捕房華探目黃金榮沈德福包探韓邦逹等偵悉匪蹝前往拘獲並抄出原贜拘入捕房解經法公廨訊知是案發生英界應歸公共公堂究辦業已訊明判决監禁執行在案兹夏以是案發生後即懸賞洋一千元分報捕房請予協緝刻旣破案自應酬報聞已於昨日上午九時先由夏備洋五百元派人送至法租界總巡捕房請爲分别酌給以酬勞勵云 
[美國徵求中國縣志]  
　　中美兩國本有交換籍之約兹因美國圖書館漢籍部主任江亢虎回華該館長委託代向我國徵求各省地方縣志俾資參考日前江君曾致函交涉署請爲轉陳即經朱交涉員分呈中央及省長察核施行 
[浙江鎭繭市消息]  
　　本埠絲繭總公所總理沈聯芳因悉今届江浙皖各屬新添繭行甚多曾經致函三省分公所調查各處新添繭行究有若干以備查考昨接浙江嘉禾六屬分所函告今届各處新添繭行刻已派人調查計杭州嘉興湖州等埠新領行帖上市收繭者有四十六家故浙屬產繭雖没上年略多而養户四處分售致有行多貨少之憾後因獨立風潮倏起繭市益見冷落故新舊各繭行大都半途停秤不易獲利云云又接鎭江分所來函云本届頭蠶新繭品質不佳華商各繭行因獨立風潮銀根緊急不敢多收大半業已停辦准法日意等國各洋商仍照常收入有携欵至龍潭等鄕收購今届鎭埠繭市洋商實佔十分之七華商不過三份駐鎭十九師楊師長以現在地方不靖華洋各商携帶現銀收繭恐有匪徒搶刦情事前派軍隊慮有不敷即日又加派百餘名分布各繭行常川保護頗爲認眞云 
[保護烟廠營業之公告]  
　　上海縣公署昨發布告云爲公告事案查商人通例第十條業經註册之事項該管官廳隨即公告等語兹據商人王佐卿呈稱竊商人於上海美租界狄思威路十號開設振勝烟廠製造各種烟捲計資本洋十萬元自民國四年開辦以來所製總統牌新總統黎大總統紅十字金鼎黃包車等各種商標紙捲烟行銷各省内地深荷各界歡迎爭相購吃邇來銷額日增營業已有進步兹爲保護商業免受侵害起見謹遵商人通例及註册規則呈請鈞署准予照例註册給照並依法公告俾資保護而維營業謹一商人通例所定聲明各欵開具於後並遵繳註册費洋三元並將各項商標圖式附呈察核仰祈恩准一併備案以昭信守伏乞迅賜施行示遵等情並繳註册費銀三元到署據此除批示將商標　案並塡發執照外合行依法公告仰商民人等知悉該廠旣經遵例註册官廳應予保護如有他人冒用該廠牌號或以類似之商標爲不正之競爭准由該依照商人通例呈請禁止以杜假冒而維商業其各遵照特此公告 
[江亢虎參觀貧兒院]  
　　上海貧兒院於辛亥鼎革時經江亢虎君囑往南京戰地收養貧兒甚衆敎養迄今頗多造就兹江君由美回滬昨特蒞院參觀見課業完備藝術精良辦法一主勤儉潔實四字留養各兒多有已能自立者頗爲贊許江君素抱社會主義對於該院頗盡提倡之力此次歸國必又裨益貧兒不少也 
[觀濤小學之紀念會]  
　　浦東魯家滙觀濤高等小學校於六月十號開十六週紀念會參觀者六七百人上午八時開會表演三十六節除國文用問答講演算術取社會應用鄕土講本地農產圖畫多寳物寫生理化英語當衆試騐歷史地理注重時事外並有音樂會留聲劇片化裝講演來賓演說幻術家癸技等至十二時一刻休息午膳下午一時二刻續開運動會計各級體操跳舞拳術田徑賽及童子軍技藝共三十二節由潘靖夫傳益謙吳靜虚三君評判中以孫唐二生之大套拳童子軍之擬戰最爲活潑純熟至傍晚閉會而散 
 
 
 

Page 11

 
 
[靑年會演說時疫預防法]  
　　四川路靑年會今晚（星期三）八時一刻請體育家史文君演說時疫預防法近日天氣不正各處時疫甚盛如喉痧猩紅熱痧疹腸炎傷寒天花痧氣痢疾肺炎等症均可預防凡留意衛生者届時盍往一聽且無需有劵均可入座云 
[創設女子圖畫專校]  
　　畫家徐詠靑等擬在北四川路全福里創辦女子美術圖畫專門學校其内容分預科本科選科業已布置就緒招生投攷凡女界有志美術者可往報名 
[振新女校將添手工專修科]  
　　大東門内火腿弄私立振新女學校校長爲顧霖周主任敎員爲馮振璋其科學向重國文手工英文算術今因女界注重手工者較多故該校多加手工鐘點凡手工種類中如抽絲結線剌繡摘棉等盡行敎授除校課外並承辦各線莊之結線品近更加授花邊結網二種所得工資均歸學生自收並聞該校從下學期起擬添設手工專修科云 
[高等檢廳長來滬]  
　　蘇州高等廳檢察長王樹榮昨日因公來滬至地方審檢廳與袁林兩廳長晤談片刻而别 
[修志局同人公祭張芷舫]  
　　邑紳張芷舫君堅係前淸庚寅科進士歷任河南武安新蔡固始等縣知縣辛亥春告請終養卸任南旋近因重修邑志擔任分纂上月間因舊恙陡發遽歸道山昨爲設奠之期修志局同人均往致祭以表哀思 
[德昌質舖失愼]  
　　公共租界山東路尙仁里第三百十五號門牌德昌質舖於昨晚七句半鐘忽然起火焚燬包樓飾房四幢事後老閘捕房飭派包探王寳生陳阿根往查起火情形禀候核奪 
[美國眼科醫生遷寓]  
　　美國眼科專家方臺君蒞滬以來一以醫治我華人目疾爲已任凡經診治者無不著手回春現方醫士遷至英租界雲南路墓爾堂内除禮拜日外每日上午十二時半至午後一時半在堂候診祗取藥水費五角 
[不吸捲烟會近事]  
　　不吸捲烟聯合會星期遊行演說團團員周益民丁浩鄒剛言等前星期在江灣演說鄒君演說衛生之道以戒吸各種煙草爲第一要義周君演說爲人處世以耐苦爲先聽者頗衆又該會陸治天陸學煥二君日前有事至吳淞在協盛豐米行晤王文駒陸文彪郁春波張雲卿等討論吳淞分會事宜王君等遂定於本月十三號在財神廟開勸戒捲烟大會並請陸治天到會演說 
[垃圾亟宜淸除]  
　　南市沿浦一帶自經工巡捐局推放岸線後業已塡築工竣由局在推放地點埋設瓦筒陰溝以便洩水並禁止人民傾堆垃圾以淸道路曾經釘立木牌標示工程已竣不准傾棄垃圾字様兹因各淸道夫頭減少駁運垃圾船隻故淸道夫將各處垃圾挑至碼頭時往往不及運裝即在浦畔傾棄堆積日久雨淋日炙穢氣四佈現小南門外橋浜與大東門壩基橋等處浜内均有垃圾堆存朱局長因迭據地方商民具函報告未便久置不理故已函請淞滬警廳長轉飭各區署淸道員督飭夫役趕將沿岸及浜口所積垃圾挑除盡淨並多備船隻隨時運駁勿再任其屯積致與公衆衛生有所妨碍云 
[電車碾斃行人之結果]  
　　李居寄日前行經法租界民國路永安街口適有雷掌生所駕之電車由西駛來不及避讓致被撞倒碾傷身死當由巡捕錄明電車號碼將尸車送捕房經捕頭察得李委係撞傷殞命旋由尸弟投案請求免騐捕頭准如所請着令自行備棺收殮聽候公堂核辦在案昨日傳齊原被至法公堂請訊原告投稱胞兄慘遭撞斃求請伸雪詰之雷掌生供是日民人開車甚慢且沿路踏鈴不料李居寄由横路衝出一時不及停車致肇此禍實係李自不經心非民人之過請察中西官以李居寄自不小心遂判將案註銷被告斥退 
[窶人被人毆斃]  
　　浦東楊家渡南首日商大倉碼頭前夜有一衣衫襤褸形似江北人之某甲被人兇毆受傷殞命翌晨經該管三區一分駐所孟警佐查悉以事關人命諭飭該圖地保於昨午投報地方檢察廳請求相騐 
[塘山路之小人命]  
　　虹口塘山路陳開桂家之十五歲男子才明於前日午後在附近遊嬉不知何故與年約十二三歲之甲乙兩孩起疊互相扭毆陳孩倒地不省人事甲乙兩孩即乘間逃去當經一千零二十號華捕查見上前察視見陳孩業已氣絶立即回禀捕頭派探將屍舁入驗屍所昨晨報請公共公廨兪襄讞與英副領事白君於午後蒞所驗得該孩本有心疾於揪扭時疾發身死塡明屍格升坐公案命將一千零二十號華捕傳案詰據禀稱昨日午後上差至塘山路見死者與年歲稍輕之兩孩扭毆當因小孩爭吵事所恒有不以爲意後見陳孩倒地不起上前察看詎已殞命云云繼由屍父陳開桂投案請求伸雪中西官諭陳開桂具給領屍棺殮聽候緝提甲乙兩孩解廨訊究 
[奇怪之小猪]  
　　滬南三角街萬春醬園後面某姓家畜一母猪前日產下小猪十二只内有一只其形似象鼻亦甚長惟祗有一目堅生於頭部中央狀頗奇異一時哄動遠近往觀者甚衆後爲該處警區所聞因恐擠軋肇禍即將園觀之人驅之使散聞有人擬往購買送至游戲場收取看資以冀好奇者之惠顧云 
[查獲私帶烟土]  
　　前夜有甲乙二人私帶烟土由營口搭招商局圖南輪船來滬停泊浦東楊家渡碼頭雇乘划船渡浦駛至中流被浦江水巡隊士上船搜查當在甲乙二人身畔抄出烟土數包即將人證拘解該隊昨送地方檢察廳訊辦 
[小輪船搭客私帶紅土]  
　　水巡隊巡警昨午在南市浦灘小輪上查見王阿元私帶紅土四十九兩六錢吳金池私帶紅土十二兩四錢唐阿虎洪阿毛合帶紅土三十七兩五錢當即一併拘送該隊轉送警廳移解地方廳即經檢察官提案預審之下判將王阿元等分别收押候究烟土存候消燬 
[追繳販土罰欵]  
　　陸象楨曾於上年因私販烟土爲探查獲解送法公堂訊判罰洋五百元嗣據陸供一時無力如數措繳祗在親友處凑得洋二百五十元繳案餘洋求請寛限呈案故復判令先繳一半餘洋着交人銀並保限六個月内交淸在案昨已届限傳訊據保人王維範投稱陸現在崇明原籍商人已函致陸象楨約五六天即可來申中西官判限七天内將陸交案再行核辦 
[崗警查獲私鹽]  
　　湖北人劉德勝等前夜在浦東公司碼頭夥販私鹽因拆賬不均互相口角幾致用武經三區岡警郭長生到來盤問劉卽賄洋二元求免拘拿該警拒却不受即將劉及私鹽五包連同賄洋併解至署經解警正略詰一遇判劉從寛開釋私鹽賄洋没收郭警拒却賄賂着賞六三元以示奬勵 
[查究招搖撞騙]  
　　南市第一區署董警正訪悉洞庭山碼頭弄口某紙烟店主甬人某甲有冒充警界中人在外招搖撞騙情事特派長　秘密調查實有犯罪行爲昨已飭提到署拘留候傳受害之人質訊核辦 
[拐賣女孩之追悔]  
　　住居海寗路二千二百零二號門牌之劉田卿指控張金山將伊七歲女孩蓮貞拐賣於嘉興東棚口楊廟弄張姓等情由探將張金山拘解公共公廨訊供押候移提劉女到廨再核在案昨晨復訊由中西包探投訴協往嘉興將劉女移提到案情形訊之張金山供與原告相識此事實係在逃之朱某指使誘拐今已自知不合已向原告聲明求察中西官以張誘拐女孩本應重究姑念年輕受愚且已自向原告說明從寛判押西牢半年女交其父領回 
[兩婦拐賣一女]  
　　住居海寗路之江北婦人席楊氏王梁氏因將某姓女孩誘至閘北議價售賣被淞滬警察廳偵探偵悉報告滙司捕房派探協往將兩氏拘獲昨解公共公廨經中西官訊供一過判兩氏准交閘北來警帶回作證於一禮拜後送回公廨訊奪 
[本夫親告誘拐]  
　　拐匪吳海郎湯章林等誘拐婦人趙施氏邢季氏希圖販往他埠當爲氏夫趙才元邢銀根查悉於昨午將吳湯扭控一區二分駐所派警將趙施氏邢季氏追提到案經王警佐訊據趙才元供崇明人年二十七歲家住小東門内平安里十號向爲大司務妻施氏於今年四月十四日夜被人拐去現悉爲吳海郎所誘匿因此扭案求究邢銀根供年三十歲妻季氏亦於前日被拐餘供與趙略同施氏供年二十七歲季氏供年三十二歲復同供實被吳湯二人設計拐匿現願隨夫回家質之吳供浦東人年二十九歲湯供本地人年二十七歲均在英租界大馬路浦灘操舟爲生趙施氏邢季氏二人自願跟隨我二人度活並非誘拐王警膸立即備函將吳湯兩匪及趙邢兩婦移送警察廳請辦趙才元邢銀根着自行投廳候質 
[匿名信中之逃婦蹤跡]  
　　僑居浦東爛泥渡揚州人盧少之妻張氏年二十五歲於上月間潛逃無蹤找尋未獲前日盧忽接得郵遞匿名信一封内稱張氏係被鄰居王六葉子串同高吉喜管學魯徐老五等拐匿揚州某鎭等語盧接函後即於昨日具禀地方檢察廳請求備文移提訊究 
[追還被人搶去之金戒]  
　　許招生昨至法公堂控稱商人日前出外購物行經法租界内突被匪徒數人將商人手上所戴之金戒一隻强行捋去業已報經捕房飭探陳三林將趙阿毛拘獲抄出原贜求請訊究詰之趙阿毛供此戒實係小蘇州等搶來轉交民人代爲付質允給民人酬勞洋若干正欲典質被探拘案實非民人所搶求宥聶讞員判趙押二月贜給原告領去 
[收買贜物彼拘]  
　　住居楊樹浦路三十零四十九號門牌之夏文德於前日收買價値甚鉅之金銀衣飾各物被楊樹浦捕房包探程明德與探目陳銀松查係賊贜將夏連同贜證帶入捕房禀明捕頭諭飭押候查明失主解廨請究 
[婦人幸得脫累]  
　　木行主施鼎華前至法公堂控被作頭朱綬記虧欠貨價銀二百兩又洋三十元向索延約後竟避匿不面求請傳案訊追當經公堂飭傳不到判着原告交呈證據候再核奪嗣由原告交案經聶讞員察閱之下准予缺席判决候朱出面再行押追在案昨由原告將朱妻王氏扭案聲稱商人至伊家與朱遇見當卽出外鳴捕詎被王氏將伊夫縱放脫逃故將王氏扭案請究朱王氏供丈夫出門已久所欠之欵婦人向未知悉並無將夫縱放情事中西官判王氏無干開釋仍照前斷執行 
[匪黨同入西牢]  
　　匪徒夏一萱曾與現已禁押西牢之姜阿二王小二仔顧四等在虹口閔行路串攫某西人値洋三百元之金表金練由探將夏拘解公共公廨訊供收押在案昨晨由王崧生襄讞會同美博副領事復訊屬實判夏押西牢年半期滿逐出租界 
[迎提張堰協和典被竊案犯]  
　　張堰鎭協和典被竊鉅贜一案經該鎭警察分所徐警佐查悉係該典已歇學徒吳裕來等所竊吳等逃往溧陽故卽親率警探赴溧拘獲謝潤周一名并在謝家中搜出金飾二十二件金十二兩金環三十五付重六兩六錢珍珠一包重八兩三錢大珠十二粒金戒二十九只重十兩五錢寳石金戒十一只金圏一包重五兩六錢回禀金山詹知事特派二等警佐孫偉休於昨日來滬卽日轉赴溧陽迎提謝潤周歸案訊辦 
[夫婦串竊衣物]  
　　住居靜安寺路七號門牌之劉玉長及華特路九十號門牌虞陳氏同控理髮匠管福候與其妻劉氏串竊衣物匿居天津路四百二十二號門牌小客棧内由探將管夫婦一併拘解公共公廨訊供分别收押在案昨晨復訊兩原告投訴前情訊之管夫婦供認不諱中西官判管押西牢年半期滿逐出租界劉氏押女所四月期滿帶堂再核 
[自由行動之婚姻]  
　　浦東人蕭雲卿在閘北共和路開設乾復順雜貨店與談家宅鄕民朱香寳之女私識已久蕭曾央媒向朱求親爲朱拒絶前日蕭竟糾集多人守候於义袋角乘朱女放工歸家時突行將女搶至租界另租房屋行结婚禮昨朱已具訴地方廳請究矣 
[不認索詐攫物]  
鍾大春與朱馬氏指控袁生福王阿寳陳彩香祈情竊四人藉端索詐不遂其欲卽被攫去烟膏現洋等情昨由捕房將袁等四人一併拘解公共公廨請究原告投訴前情訊之袁等供稱原告兩人同在九江路（即二馬路）三百七十四號屋内私售烟膏因往挑膏與之爭執並非索詐亦未攫物中西官判被告四人還押聽候查明再行訊核 
[弔閱纏訟多年之債務案卷]  
　　婦人戴周氏在地方審判廳控李家震李家鰲等抵產不贖一案經該廳長袁麟伯查得此案開始於前淸宣統年間全案卷宗均在上海縣署遂備文移請沈知事將所有案卷送廳查核聞此項案卷積有尺許業已送歸審廳前日經袁廳長通知兩造律師即日來廳檢閱全卷以便訂期開審 
[包探拘獲烟犯]  
　　無賴鍾三元近在美租界阿拉白司脫路二百二十八號屋内私］ 
設烟具容留湖州人趙金榮嚴金山及楊章倫金阿有吳阿榮等在内過瘾被包探奚德安王桂生與四十號西探目潘林士查見當將鍾與趙等各人連同烟具帶入捕房押候解廨訊究 
[究竟是否訛詐]  
　　江北人陳有南前日扭大統路老虎灶主陳吉慶至四區警署控稱頃至該老虎灶洗澡失去衣袋内大洋八元小洋四十五角請爲究追訊之陳吉慶稱係原告誣訴圖詐姚警正諭候調查再核 
[赴法華工家屬注意]  
　　五月份在法工作之華工其一部份工資應由其家族具領者本定於本月二十日二十一日信二十二日由法界愛來格路二十五號門牌專辦華工發欵事之道信洋行按號給發此事會經登報聲明兹爲整齊與利便起見特定於二十日專付一號起至二百五十號止二十一日專付二百五十號起至五百號止其餘五百號以上者則於二十二日發給凡未能於此三天内前往領資者儘可於期後每星期一日前往支領該公司曾擬凡在法華工因病或别種理由而不能工作以致無欵寄回家屬者其姓名號碼本應宣布於衆兹爲敦篤兩國人民情誼起見此項華工姓名號碼只在該公司辦公處内張貼第五月份内因以上事項輟工之人殊屬稀少凡欲悉詳情者前往法界愛來格路二十五號門牌與該處每日當駐中西辦事人員接洽可也 
[介紹印刷品]  
　　文明書局特製蘭譜一種前有小序語頗典雅後幅留有一步以便塡寫家屬紙墨精美五色成章泃廳别開生面廣交者試往購之 
[謝劵]  
　　翕濟學校以經費支絀於陰曆四月二十四晚假大舞台演戲籌欵承贈入座劵兩紙書此誌謝 
中華職業敎育社通訊 
[上海市花邊傳習所一覽表]  
　　花邊銷路之發展其影響已漸及於内地比來各地來函詢及此者日多而尤注意傳習所之地點木社因將上海市之花邊傳習所就調查所及者列爲一表以供衆覽如有詳告本社以補其闕漏者尤所感盼 
　　花邊女子手工學校（東中華路七十八號）益華花邊女子傳習所（天燈衖）花邊女子傳習所（喬家浜）以上在上海舊南半城調查所見 
　　大同花邊廠傳習所（舊縣署北）花邊傳習所（北張家衖老縣前南倉衖三十五號）花邊女子傳習所（太平街六十號） 
　　　以上在上海舊半城調查所見 
　　花邊傳習所（小南門外倉基小學校隔壁）以上在十六舖至董家渡調查所見 
　　中華婦女手工傳習所（西門小菜場斜對過怡和里二號）以上在方浜橋至西門調查所見 
[師範學校注意職業敎育入手法]  
　　第一步一各師範校長職敎員及附屬小學職敎員各就本校分區範圍調查社會之職業一各師範校長通告畢業生各就擔任職務之學校周圍調查社會之職業並陳述施行職業敎育之意見於母校一各師範校長通告師範生利用寒暑假調查本鄕土社會之職業報告於本校（以上三項之調查并須注意物產）一各師範學校從速籌設農工商科（如有困難即提出問題研究） 
　　第二步一各師範學校就調查結果於敎授訓練時間隨時輸入本校分區内職業上之應用知識並於師範生作業時間練習之一各師範附屬小學校就調查結果酌設職業科并於兒童作業時間（包敎室作業在内）酌量情形練習關於職業之事項一各師範畢業生陳述意見於母校後各就擔任職務之學校酌設職業科或於兒童作業時間酌量情形實騐其所主張並隨時報告成續於母校 
　　（以上各條請各師範學校將辦理之狀况及結果隨時報告於本會） 
來函 
[救濟婦孺會來函]  
　　六月九日閱貴報來函欄内載有程欣木致敝會函内述及其室人丁氏被人拐逃一則敝會並未接到程欣木此種函件旋經查悉程欣木眷屬亦無被拐情事想是他人挾仇揑造故意損人名譽應請貴報館登入來函門内更正爲荷中國救濟婦孺總會啓 
雜評二 
[求死不得（一子）]  
　　人病至危篤時求生旣不能而死又不遽死張目氣喘宛轉呼號非最可悲之事乎今日之國會亦若是矣 
　　此一道催命符若伍若李若段皆不肯籨押於是遂欲死不得死而又不能不死有哀其求死不得之慘狀者謂不妨以王警備名義速彼自殊又謂取消去歲召集令可不加功而自斃然而人孰無心又鳥忍出此於是門以内情急無策而門以外則已洶洶不及待矣鳴呼痛哉 
 
 
 
 
 
 

Page 12

 
 
 
 
 

Page 13

 
 
   
 
 

Page 14

 
 
自由談 
泰西名人傳 
[華盛頓] [  魯瞻]  
　　合衆國第一任大總統佐治華盛頓（ＧＥＯＲＧＥＷＡＳＨＩＮＧＴＯＮ）以一七三二年生於韋斯馬蘭（ＷＥＳＴＭＯＬＥＬＡＮＤ）州之浮靖呢（ＶＩＲＧＪＮＪＡ）其先本英人當十七世紀中葉始遷於斯十歲失怙故讀書未深造年十六習測量術旣充丈量員一七五一年受命爲當地軍隊中之副都統一七五三年法人侵美地方賴以安一七五五年英法交戰隨勃萊特將軍（ＢＲＡＤＤＯＣＫ）於蒙農葛里（ＭＯＲＯＮＧＡＨＥＬＡ）之役頗著能名一七五八年退伍次年娶妻治家事者十五年及母國與殖民地不睦（時美爲英之殖民地）華氏竭其力以抗英之加稅一七七四年第一次議院成立翌年即被選爲大陸軍隊之總司令時軍紀蕩然武夫好與聞政事華氏意勿善也迺重行編制之一七七六年英軍入據紐約（ＮＥＷＹＯＲＫ）次年于勃蘭狄温（ＴＨＥＢＫＡＮＤＹＷＪＮＥ）及求門鎭（ＧＥＬＭＡＮＴＯＷＮ）二戰美人復大敗一七七八年美與法及飛而特而飛（ＰＨＪＬＡＤＥＬＰＨＩＮ）（美之一邦）交攻英軍又不利一七八一年美兵變華氏力鎭之始無大患是年秋復偕法師攻英軍所佔之約克鎭（ＹＯＩＫＴＯＷＮ）迫英大將康韋爾（ＣＯＲＮＷＡＬＬＩＳ）降一七八三年英人棄紐約而去和平之議旣洽而美之獨立遂彰於世溯華氏督師出征雖曰與祖國相頡頏然一以仁義爲師束功旣成辭厥職全國人民莫不謂華氏建國之奇動可與日月爭光云一七八九年被舉爲第一任大總統一七九三年復被選乃連任至一七九七年約翰亞丹（ＪＯＨＮＡＤＡＭＳ）繼之一七九九年卒身後無嗣華氏軀體魁梧英明果决能虚心下人勇毅敢作爲好行其所能言而不欲言其所不能行雖屢踏危機而卒抵成功者以其中心光明不雜私也 
　　魯瞻曰當國家草創之初武夫類跋扈爲之上者若不仁義與剛果並行未見其可也彼優柔寡斷之流而欲登人民於袵席者毋亦類於緣木求魚蒸沙求飯歟（不受酬） 
家庭常識 
藏皮免蛀 
　　藏各種皮衣之簡易法唯置於酷日中曝之四五小時然不宜有夏季塵埃吹入故晒後須用鞭鞭之然後收藏（惟三月間楊花落時萬不可曝曬皮衣因楊花最易生蛀也）又一法以樟腦（藥肆有售）用紙包成小包散置衣箱内或已放未放之曝竹置箱内亦可免蛀惟白狐水獺黃狐等於收藏之前宜先用軟刷刷之再以濕水調麥皮或糠包於柔軟法藍絨或洋紗内擦之使皮潔白曝日中令乾然後收藏如潔淨之黑皮可以新鮮之糠或麥皮少許置小鍋内炒之毋令焦用手擦數次然後以刷刷之如毛過長宜用梳梳之及潔淨布止曝日中然後收藏可免蛀患　 
辨金 
　　金之足赤與否不難辨别可用馬鬃緊之投水缸中上端緊於戥秤盤上戥之（戥盤勿入水）即知呈色之高低赤金一兩下水（九五）折九呈金（九四五）八呈金（九四）七呈金（九三五）三呈則只（九一五）金包銀（八四七五）試之極準 
冰鮮 
　　以水少許灑魚上置於冷至二十八度之處則魚上之水冰凝甚固雖歷三月餘而味仍無異於鮮若裝於冷至十五度之密笥可運賣他處惟魚骨柔軟者不宜用此法因其骨旣軟其味已壞也 
去紙縐痕 
　　以頭髮入肥皂水洗淨晾極乾作團用抺縐紙直而且光[  寄盧]  
蒲芽 
　　剝取蒲根滙以火腿汁味頗適口春初蒲芽初生最爲嫩美夏間多剝數會味亦佳勝此品惟淮人食之外人少有仿製者殊可惜也 
粉蒸肉 
　　將猪肉切長方塊浸透醬油和炒米粉包入鮮荷葉内蒸之淸香四溢[  宋焜]  
上等肥料 
　　牛骨煆後稍和硫酸而加熱則成過燐酸石灰植物肥料此爲上上[  孤舟]  
　　附答甘油即製洋蜜之原料原名ＱＬＹＯＥＲＩＮＥ譯名屈里設林或譯各里司里尼又名甘醇藥房及儀器館均有售[  栩]  
集益錄 
[答二十二問]  
　　草帽洗染法頗多余所知者以綠氣染法爲最佳是法不論陳年小工所戴黑如煤色之草帽均可轉爲潔白無倫兹錄其法如下（一）先備淸水一盆用毛刷將帽上之浮塵雜垢洗盡（二）用結晶炭酸鈉之溶液刷之此時帽呈金黃色（三）用亞硫酸鈉溶液刷之帽色更黃（四）用稀鹽酸（水十分之九酸十分之一）刷之卽白（五）再用淸水刷去其餘藥雜物陰而乾之帽已光白完好矣惟上列各藥須預先備置刷時手續不可間斷蓋酸類等皆有腐敗作用苟拭時一少遲則帽中之線卽被其侵蝕而發臭味且帽易毁裂也[  愴然]  
　　按炭酸鈉（卽小蘇打）亞硫酸鈉（卽大蘇打）等相合則炭養淡等氣均由化學作用散布以去中惟存綠氣六分綠氣之變色素最烈且物理原理云黃與藍合則成白試以藍玻片疊黃玻片上即成白色綠色之成分爲黃藍綠氣色綠帽色黃故洗染之色能潔白逾常非若硫黃漂白粉等所洗染者帶有黯黑色也又俠男君答素藥物相同故不贅綠另有葉澤庭君二法手續稍異更綠於左以供參考 
　　草帽用硫磺薰法殊爲危險且與酒精同燃則發硫養三氣（ＳＯ２）其味剌鼻甚劇若非明醫理化學之人呼吸不愼實足損人不適於用兹有二法列左（一）鈵養硫二養三十五分溶化於七十五分水中而滤之加各里司里尼五分酒精十分各品調和爲甲液又以檸檬酸二分水九十分酒精十分調和而滤之爲乙液先將甲液塗於草帽上二十四小時後再又以乙液塗之待其乾燥即白（二）苛性曹逹十分水百分待其溶化塗於草帽上後以淸水洗去又以鹽强水十分水百分調和塗於帽上卽白 
　　栩按鈉養硫二養三即（亞硫酸鈉）各里司里尼即（甘油）右列各藥品儀器館均有售刷洗大批草帽每頂不過費洋一分惟小試驗則殊不合算耳 
長篇小說 
[寫情小說柳暗花明綠] [  常覺小蝶天虚我生合譯]  
　　第十章（四） 
　　羅倫聞語思維頃之曰維廉吾今所短即爲不善理其生計矧吾倫敦及愛爾蘭尙有產業今即以之托汝如何維廉大愕曰伯爵句羅倫曰毋吾言皆誠初非戲汝蓋我本欲聘一經理之人今即聘汝其事亦同今吾亦不作客語汝伹爲我經理我亦依例報酬以我收益計之及汝責任之重年酬千錢亦不爲過若有不合則將來再爲增減可矣羅倫言時狀態鄭重不類戲語遂使維廉善頳之頰紅白乃不知所可曰伯爵汝言眞耶吾心忡忡乃莫知所答羅倫曰胡忡忡爲汝但曰諾事即定矣維廉頽軟坐全身皆靠於椅背之上嘆曰伯爵汝眞大善乃爲我闢天國之門矣又起而鶴步曰年金千此何事哉嗟乎吾身乃不能自主矣吾今頭沉沉然大似例立而行也伯爵汝當知我心中感謝之言顧乃無能宣之於口羅倫曰此無用謝吾能助汝及薏德之成亦爲我心之至願維廉曰薏德耶是則吾事固有望矣伯爵汝爲善有汝亦能爲我致其熱忱向薏德作一二語否蓋汝旣不愛薏德則何樂而不助我羅倫聞語有所驚亟廻首以向爐火不使面色爲維廉所見維廉曰汝必有以助我矣吾但能得薏德終身更無他望永爲汝僕吾必永矢其忠吾知薏德重汝但汝有言其應如響得君爲我先容吾知薏德必重汝言而廻心向我此事於汝無損於我則大有裨也羅倫默然無語靜聽壁上秒鐘的的作響可六十度始回首曰諾我助汝矣言時聲低至不能辨顧（一）入維廉之耳其響乃類天磬立握羅倫之臂曰伯爵吾此生永不忘汝矣今吾心已馳欲擇一語亦竟有所不能别矣明日再見維廉去室中惟剩羅倫一人木然有如石像目光仍注爐水久之始恍然有似夢醒則以手捧面發爲悲痛之聲曰上帝加福於女郎（第十章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之寓言 
[鳩鵲爭巢（鐵沙平原蔚杉氏）]  
　　（見本報壬申年十一月二十六日） 
　　茂樹之間有鵲巢焉當其經管之始擇方向拾薪柴縱横交錯住復循環冀得搆就以蔽風雨而安卵胎亦甚矣憊乃成之未久鳩獨羡之率其族黨以與鵲爭曰萬物並育而不相害彼鳥與鼠不類也猶且同穴矧鳩與鵲實類也何不同巢乎鵲曰子旣拙而不能爲巢欲得成巢而居之則阿閣有鳳巢矣　嶺有鶴巢矣縱户有燕巢　豈獨區區鵲巢云爾哉乃竟不顧而盼惟我是求則曷以故鳩曰鳳王也王可尊而不可犯鶴仙也仙可望而不可即燕客也客可敬而不可慢子非其偶而巢獨完固我是以爭且居亦視乎其分耳催種者我而子不聞也名官者我而子不聞也我之性能盡慈而盡孝我之音能呼雨而呼晴而子又不聞也由是較之則子之巢方讓之不暇而敢據爲糾紛不已聽者厭之從而諭曰天下勞者之所有皆逸者之所得也巧者之所爲皆拙者之所安也鵲乎爾不見世之營宫室者乎興土木飾丹靑竭數十載之勒劬以成此輪奂自謂爰居爰處爰得我所矣未幾而爲子孫　之豪强并之者亦何可勝慨若以鳩之力而佔爾鵲之巢猶渺乎其小焉者也爾何怪焉於是奮翼而飛噪聲遂息 
尊聞閣筆記 
[聘盟日記（見本報癸酉年五月十二日）（續）]  
　　又命我前提督携余手前行數步離寳座約五六尺許命余坐於正向一席於是余謝坐又命熱敎師細詢一路情形並俄國京城去赤道若干度離汲蘭法郎西意大利大西洋荷蘭諸國里數余亦逐一謹對語畢上親執金杯酒（滿語名阿拉奇）顧提督賚我飲余飲少許仍還敬提督余詢通問官云是酒係馬乳所製後又命隨帶各俄官至一丈七八尺前亦以此酒賜之余照西洋禮謝恩提督仍携余退至原處坐刻許光景宴畢上顧我點頭下座出左邊門還宫余方下殿上又命提督問國家曾遣一西洋敎師名郭禮瑪地前往西洋有何新聞答曰自本國京城起程時聞其隨帶廿五人行至土而其國四迷而那城意欲從法耳西（卽波斯）及印度還京提督曰此人現至瓜窪國地方行已七年今將至矣遂退凡余進内一切見聞俟詳後序兹先將皇城（宜作禁城）宫殿及寳座略述大槪城長方式以磚砌城深較寛約倍宫殿悉覆以琉璃黃瓦有獅龍各獸形殿高約六丈四尺階十數層窗與西洋不甚差而格較小却不通透以紙糊故也東西二門上刻木如古王侯形帽皆飾以金光閃閃射目殿頂不作圓棚均金漆彩畫各種物形深約十八丈寛殆六丈地上鋪以絨毯上織各種草蟲寳座設向東門儘近後壁殿之前面及左右皆有陛可尋級上四周護以雕欄以鏤葉度金爲飾或刻各種物形有謂係金裝者有謂係銀製者然外則金彩華麗中如佛龕有門二扇内即寳座高二尺　貂皮爲褥皇土盤膝而坐抑瞻御容非必秀出人寰然視之則令人忠愛之心油然而生黑睛奕奕面額隆準上鬚黑而短頦下頗疏面多細麻身適中衣靑緞袍藍靑色馬褂銀鼠出風項掛珊瑚朝珠垂於胸腹冠貂冠紅絨結頂後披孔雀翎數層髮後結一辮無他金寳之飾足穿玄色絨靴用膳時合殿寂然惟見各大臣均兩目下視無敢發言者次日皇上特遣官二員帶領游觀城内勝景並馬五十匹爲從人乘騎余即備馬同行隨至一處似是戲園房廊高大内一高臺上多雕彩各畫臺上正中有一方孔周圍有樓樓上有欄二官照料坐位欵待茶酒戲之佳不待言兼有戲法亦極數妙有從空手變出香桃金橘葡萄各鮮果又變飛鳥螃蟹各生物其餘亦有在西洋曾見者又有一技人以玻璃圈數枚大者如人首疊置森梴梢頭横飛豎舞無一落地眞妙絶也已而六人共舁一竹竿長約數尺直立地上一童猱升至頂匍匐其上轉運如輪盤旋不已旣而以一手執竹梢徐躡足立於梢上拍手騰空飛身而下此外之技不可枚舉均屬佳甚聞此伶人皆供奉内廷無怪藝之精絶戲綵之衣悉金珠晃漾所演戲爲一英雄破敵還朝大似第勳飮至並有多神下界神内一人赤面如硃云是先皇帝也戲之中間忽出美婦二人曲眉修領麗服炫裝各立二人肩上蹁躚而舞應絃合拍如履平地又二童子衣奇異之衣奏技如果斯提克（此戲俄國所出其詳不聞今失傳矣）盡日所演無不入妙曲終拜謝而回是日遵滿洲禮上幸虎圏打虎卽日還宫内大臣提督索額圖請宴至其宅情欵甚密從内書房携手客舍桌椅精潔上覆金絲滿繡各色生物桌單余另一綾絹爲之因時値隆冬無鮮花故假此以作點綴也前案羅列銀碟内焚沉香氣頗馥郁旁設文玩數寸小人木質金裝飾畫工細余及主人所坐椅上覆以虎豹之皮文采威重衆客先飮茶果茶盃放銀匙一枚盃内有胡桃榛瓤之屬茶畢以瑪瑙杯奉酒此酒須和淋水飲之隨上盤盞多道皆臠切魚肉層層疊累上貼鮮細花草列於一旁又魚肉六品齊上食少許又珍品數道各種小食末上各種蜜餞如葡萄香桃金橘等物筵有優伶女裝演戲侑酒舞裙歌扇盛極一時有從傍窺客者朱門半啓紅袖微呈則夫人及女公子也其裝飾則皆依其國俗服色極爲華麗在此開懷暢叙約有三點鐘之久乃同隨員致謝散去 
[大蛛（見本報甲荗年四月初一日）]  
　　金陵桃葉渡口雷繫蜘蛛並撑天籩木料一根木自首至尾劈作兩半梢際有火燒痕尺許離木數武地遺一蜘蛛腿長約尺許色灰黑有毛另有蛛絲一段約五六寸組不盈指而晶瑩綿軟氣極腥羶他亦無異一老翁述此物曾於三十年前在通濟門之大中橋目覩並述其事蓋其時橋有一靴鞋舖迎街櫃上置洗底水一盆一日來一西客願以重價購其盆主人疑有寳物堅不肯賣並恐人盜去移置内座次日客至見其盆移置他處曰可惜可惜並曰爾昨故高價今雖雙手奉送我亦無須此笨物矣主人疑其言因叩其故客曰此地城上有一蜘蛛約已五百年矣得天地陰陽之氣日月之精煉就明珠一粒即俗所謂避風珠也每逢七日必來一飮飲時必吐珠於盆内日久寳氣凝結盆底必飲水珠乃光媚吾之購此盆實爲明珠計耳今移置他所寳氣已洩蛛亦不復來矣此後又須數年或可得其蹤跡然當前失之誠可惜哉爾等如不見信當俟後日黎明即七日來飲之期便知吾言非妄及期果一蜘蛛大若盌口突如其來正待捕捉轉瞬已杳僕於是日一親見之不期今日怱遭雷擊想即當年之故物也 
文苑 
[游仙詩（見本報癸酉年三月二十六日）]  
　　（支機石畔人） 
　　夫至可懷者好音而最難忘者綺夢是以翠管徵歌粉本爭傳玉茗紅牙按拍霞箋共譜金衣又况僕本恨人艷說仙多情刦蘭香之嫁張碩定有因緣彩鸞之遇文簫亦同游戲乃或熱腸冷而難猜卿意云何但憐花貌蕉心應信我聞如是爰托桃源故事偷翻瓊樹新聲風吹縐一池春水終愁忍俊而未能禪好參四壁秋波竊笑書空之有以云 
　　銀河風浪太無端欲乞支機倍惘然巫峽雨雲寧夢想瓊樓花月自因緣倘逢靑鳥通鴛牒可要黃姑黃聘錢搔首碧虚問消息乘槎何日到天邊　 
　　奪目朱霞燦九光仙家風景太迷茫偶因駕鵲思河鼓直欲乘鸞到女牀玉杵有情春蜥蝪瑤琴别調譜鴛鴦碧城十二欄干外多少名花莫品量 
　　蓬萊宫闕彩雲　閬苑重未識舊題香篆埀簾縈睡鴨情苗隔座逗靈犀五銖衣薄渾如霧七寳樓開自有梯寄語藩籬諸燕雀碧梧只合應雙棲 
　　海上樓臺結構新霓車風馬往來頻舉頭鸞鹤紛成列過眼烟雲别有春可許鳳簫迎弄玉斷無仙犬吠劉星天台依舊桃花笑前度人來好問津 
　　 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 

Page 18

 
 
 
 
