# 1918 - 138 - 4916261

 

Page 1

 
 
   
 
 

Page 2

 
 
時評 
[不和（冷）]  
　　南北以不和而相戰其事不必言矣馮段意見不一其不和隱約可見也徐樹錚至漢而曹張求退愈力將帥之不和非又明露其端乎然則今日國内之有權者其不和亦甚矣世間不和之原因大抵由於不平一方用力多而得益少他方用力少而得益多於是不平之心起而不和之象見焉今之將帥之不和其亦由是乎以身不能赴前敵之人而爲前敵一切之主宰宜乎諸將之心灰意懶矣 
[命令]  
　　五月二十三日大總統令外交總長陸徵祥呈請任命魏子京爲駐澳大利亞總領事徐善慶爲駐巴拿馬總領事邵恒濬爲駐海參崴總領事朱兆莘爲駐金山總領事孫士頤爲駐古巴總領事林軾恒爲駐紐絲倫領事王麟閣爲駐温哥華領事周國賢爲駐一光領事魏渤爲駐伊爾庫次克領事賈文燕爲駐泗水領事胡襄爲駐甑南浦副領事均照准此令 
又令參謀總長蔭昌呈請任命李式訓爲陸軍第十一師一等參謀官宋福林爲二等參謀官均照准此令 
又令達喜呢瑪給予三等嘉禾章此令 
又令國務總理段祺瑞呈准山東督軍兼省長張懷芝電陳試署恩縣知事米是署在平縣知事蕭贄昌匪來先遁匪去不剿擅離職守殃害人民請予褫職等語米是蕭贄昌均着即予褫職以示懲處而儆效尤此令 
[專電]  
　　北京電徐樹錚抵漢後曹請歸益堅昨密電言徐到已有人主持務懇暫准某退（二十五日下午五鐘） 
北京電徐樹錚到漢曹張請休益堅昨電前敵主持有人可容錕等交卸合肥閱後甚爲焦灼因徐須即還京奉軍司令定由孫烈臣擔任後路仍應曹張暫管頃電徐旣不能留漢速統籌全局商妥而歸（二十五日上午十二鐘） 
北京電方樞承小徐恉命將院秘廳改組各科主任盡易徐親信人員（二十五日下午二鐘） 
北京電李厚基兵敗退出武平童保暄兵進駐黄岡 
（二十五日下午五鐘） 
北京電曹爲馮玉祥告捷段命參陸處去電嘉奘奬（二十五日上午十二鐘） 
北京電段擬在電報借欵項下提出四百萬充四兵工廠固本經費（二十五日上午十二鐘） 
北京電張敬堯請截留湘鹽每月三十萬以三個月爲限 
（二十五日下午五鐘） 
北京電警監昨召學生全體到廳給閱陸軍協定正文及附錄四件由阮湘當衆宣讀公决歸後細加研究再定行止並要求查看海軍協定文吳允兩三日内交閱（二十五日上午十二鐘） 
北京電留學生昨在公園茶會警廳派人解釋日約勸速出京（二十五日下午五鐘） 
北京電商會吕安二代表爲 
廢約謁府馮傳語如關外交去見總理往而不見復謁馮謂總理不見予亦未便接見遂怏怏而歸（二十四日下午一鐘） 
北京電公府消息日約仍交閣研究可宣布否（二十五日下午五鐘） 
北京電北京四校通電各省商會實行提倡國貨（二十五日上午十二鐘） 
北京電日議員團十二人抵京政界均在站歡迎（二十五日上午十二鐘） 
北京電中瑞條約經閣議討論即電章宗祥與訂約並訓令外交上某項機宜（二十五日下午二鐘） 
北京電英使以陜省私開烟禁提出質問段電陳督查詢限今日答覆（二十四日下午一鐘） 
北京電馮對梁啓超談仍聲言不願連任（二十五日下午二鐘） 
北京電張紹曾來京後昨又出京赴津（二十五日下午五鐘） 
北京電七年預算案國議准予通過辦理（二十四日下午一鐘） 
北京電洪 [/T ]述祖解地廳後巳着手偵查罪證昨由主任檢官秘密豫審一次尙未問到正案 
（二十五日上午十二鐘） 
北京電察哈爾墾務局長私組福利公司强奪人民墾熟之地每頃僅價四十兩聞十二莊台地每頃實値百餘元人民不服已聚衆數次並派人來京控告（二十五日下午二鐘） 
[外電]  
北京電新疆蒙古均來電報告華商受俄人虐待情形惟俄人電報則稱新疆回民近殊活動華員巳封閉該處回民之各機關（二十三日） 
北京電現有多省舉行初選惟有十一省已自五月二十日展至六月五日故覆選不能於七月十日告竣惟十月十日選舉總統仍可照行七月十日各議員到京者如有全數三分之二則將於是日召集國會（二十三日） 
北京電華人興辦之股票交易公司將於六月五日開巿資本五十萬元以王璟芳爲總理（二十三日） 
以上路透電 
北京電德國現正煽動全球各處回敎中人欲利用之以逞其詭計近來德人運動新疆省之回敎人民尤爲劇烈該省督軍楊增新屢向中央政府告急（二十五日） 
北京電馮德麟今夜（二十四日）八時起仍回奉天擬在張作霖之下着手招募新兵 
（二十四日） 
漢口電奉天第二十七師師長孫烈臣爲此次援湖軍副司令昨日率衞兵二營來漢 
（二十四日） 
漢口電近來湖南避難之民來漢者已至二三千人此間湖南會館正在研究救濟之方法（二十四日） 
漢口電長沙來電云南北軍之現狀如左中路方面北軍旣佔領常寗之戰線南軍向永州建州（譯音）退却左翼方面南軍增加援兵於茶陵方面再欲奪回醴陵勢頗猛烈北軍亦增添援兵防戰其形勢正未可樂觀寳慶方面北軍現有佔領南市廣西軍多潰散湘西方面馮玉祥巳克復安鄉南縣將又進迫常德（二十四日） 
東京電日本政府將於四五兩日内發表中日軍事協定之大略（二十五日） 
東京電傳聞昨日開内閣會議决議於内閣中新設軍需局任命法制局參事官原象一郎爲軍需局長（二十五日） 
東京電今日國民新聞論中日協約曰欲令此協力得顯完全之效力第一須中國全國人民一致忠實於此協約中國所以不能在國際上佔重要地位者因國内不統一且無可與共事之與國也今於此次全世界大戰期内果與日本相提携乘此機運舉國一致以從事焉自能成就爲全世界中之大國家之志願可無疑義第二則歐美各國依賴此兩國協同之力以發揮其實力也亞洲之事不可不由中日兩國共任之彼等似亦以此次之協約爲對於全世界國民之公敵獲得一大保障則大勢之推移當不難知也 
（二十五日） 
以上東方通信社電 
[戰電]  
　　倫敦電今晨海格將軍報稱昨夜敵軍衝擊亞佛吕叢　防營一座英兵失二人英軍在愛特附近與波瓦勒聖瑪爾襲擊獲勝重創敵軍敵軍在里愛特維拉巨附近襲擊敗退 
安克河流域·蘭斯南面·羅白克東面等處敵砲隊頗爲活動今晚報稱英軍在亞佛吕叢林及希布台勒南面敗襲擊之敵軍英軍攻擊亞佛吕叢林之機關鎗營頗得利法軍在貝葉北面洛克東面襲擊得利奪獲機關鎗一架俘敵數人 
英飛機擊落敵飛機十四架又逐走兩架英飛機失蹤者三架（二十三日） 
巴黎電今晚公報云松末河瓦斯河陣線各地點雙方炮隊交轟頗烈（二十二日） 
巴黎電今日下午公報云亞佛河南面有間斷之砲火敵軍在芒吉伐爾叢林突擊於法軍砲火下敗退法軍斥堠隊與枝隊於香巴業等數處入敵陣線俘敵若干人（二十三日） 
華盛頓電衆議院陸軍股員會之加爾特韋爾氏預料本年六月間法境美兵可以增至百萬人（二十三日） 
羅馬電公報云意軍奪獲伐爾貝拉山東北哨營一座並攻入斯士加里杜村重創敵軍天空戰事甚爲活動意軍擊落敵飛機八架（二十三日） 
雅典電阿爾巴尼亞之法意軍於近三日内深入十一英里之遙俘敵多人協約軍損失甚輕（二十一日） 
莫斯科電烏克蘭國會現正召集聽命之軍隊圍攻迪克推多斯柯羅巴特斯基將軍之邸聞斯氏已受重創（二十二日）亞姆斯特丹電洛加琐铵齊桀報載稱德國陸軍當道已解散波蘭童子隊各機關（二十二日） 
倫敦電據遲到之莫斯科電稱烏克蘭國會與斯柯羅巴特斯基之起爭乃因斯氏召集白旗軍宣布解散國會之故聞德軍與贊助國會之軍曾於奇里哥夫激戰贊助國會之軍已逐走數處之德軍（二十三日） 
亞姆斯特丹電伏細斯施報載由俄回國某俘虜之言謂曾於二月二十六日在洛伏奇加斯克親見過激黨鎗决柯尼洛夫將軍與亞力克齊夫將軍惟此說尙未由他方面徵實 
（二十三日） 
倫敦電荷政府禁止船舶出口其故未悉衆料乃因德國壓迫所致（二十二日） 
亞姆斯特丹電德國已將荷船瑪格策士號拘至斯文孟特 
 
 
 

Page 3

 
 
因其未携德政府平安證狀之故（二十二日） 
紐約電荷政府請准現泊美國之荷船三艘載威爾遜總統所許濟荷糧食之餘數回國美政府不允並通告荷政府派船至美運之（二十二日） 
海牙電新郵報載稱德比間之林堡鐵路將於六月四日通車每日開車二十輛駛入荷境即由荷員管理車務 
（二十三日） 
巴黎電公報云昨晚敵飛機在巴黎天空抛擲炸彈無所損傷侵晨第二次襲擊共有飛機三十架法飛機升空者五十四架敵機一架飛抵巴黎擲下炸彈數枚死一人傷十二人外境尙死傷數人（二十三日） 
倫敦電新芬黨幹事部職員兼充少年愛爾蘭報記者藍倫氏昨夜在杜白林就逮愛爾蘭被逐出境諸人了曾由當道通知可由裁判官二員檢查彼等之控案聞彼等皆加拒絶 
（二十三日） 
巴黎電法國糧食管理長波策氏巡閱各州面回據稱本年各州可望豐收麵包口糧必能增加重量云（二十二日） 
巴黎電時報評論中日條約謂凡欲保存自由之各國今於遠東共其利害北京所訂之條約實爲協約國共同經營之第一步時報又以沉重之詞欣然聲明戰爭結果之一爲中日兩國更相親近云（二十二日） 
倫敦電英政储視二十二日電傳之中日條約殊爲滿意（二十三日） 
要聞一 
[時局將有變動之機]  
　　北京各界之近日揣測自王芝祥張紹曾兩氏先後入京以來各方面喧傳時局將有重大變化據某當局言亦謂時局確將有重要之變化惟變化之原因不在王張兩氏身上考其遠因則在和戰主張素不相同近因則在競爭選舉問題感情巳有日益惡劣之勢而某某兩派等復從而慫恿之故日來漸呈破裂之象至曹仲三請調回第一路軍隊藉資休息曁張雨亭態度漸就和緩各節皆足爲促成時局發生變化之波瀾而軍餉問題尤爲重要之關鍵至王張來京一節實係枝節中之枝節並非時局變化之主因也又一方面云湖南戰事勝負靡常自二路潰敗日催奉軍曹督軍疊電請准第一路休息最近一電尤極懇切張懷芝督軍則日盼回任懇辭檢閱故原來討南主力軍之一二兩路近旬以來已不欲當戰事之衝而戰局重心全傾向於奉軍一面此一月來之形勢也徐樹錚氏徘徊京津籌劃選舉前敵日日勸駕而遲遲其行直至前晚六時半始啟行赴漢惟徐氏此去與湘中戰事恐難有重大影響徐氏對二路司令巳堅辭不就此行只到漢口徐之不欲爲司令卽不啻表示其躊躇顧盼不欲當戰事之責任此中内幕重重尙難明悉而一方面醴陵之奉軍據最近電訊又彷彿不大得手奉軍大隊旣遲遲不能赴湘奉軍三師長尙在奉天并未南下奉軍之究竟能擔負責任至冋等限度本爲一大疑問而現在前線之奉軍又復如此故世之過厚望於奉軍之活動力者至是又不能不感想一變也戰事進行旣如是濡滯加以財政如是萬難人心如是厭亂則和平運動當然在發生之列西南方面自發請停戰之庚電後政府方面并無反響而西南所反對之外交案且巳簽字一方面廣州聯合機關組織告成於求和之後又汲汲爲統一之謀一部分論者頗因此疑調停妥協終屬空談然據深知南方情形者則云廣州形勢變更之後與南北調停益趨便利至統一機關之設置與調和前途絶無妨碍政府嘗云南方不統一無從議和今統一成立豈反不便於收束最近南北之在野各派要人頻頻接洽效果頗好正分頭向南北當局試爲疏通以目下形勢言南方較易疏通至政府方面則目下主戰之熱度雖巳銳減罷戰之决心亦確尙無有將來須再經幾番曲折之後始能導内閣八於妥協之途故今後之大局固非絶對悲觀而亦難遽抱樂觀也 
[北京外交方面紀聞]  
　　日委員功成回國日本委員以於此項協約簽字後本擬卽日回國嗣經我國軍事委員等與之宴會周旋稍事稽遲茲聞吉田等現已携得圓滿互換之合璧文書於二十二日早車聯翩出京回國覆命靳雲鵬上將與我國參列此案之軍事委員一律到站歡送頗形熱鬧馮總統祖餞日員馮總統於二十二日晚設筵爲日本陸軍中將青木宣純氏祖餞茲悉昨晚六點三十分總統即在春藕齋舉行筵宴陪宴者有張紹曾（二十二日午十二鐘二十分到京）蔣雁行王廷楨師景雲四君直至八點二十分始散並聞青木中將准於二十四日星期五由京起程歸國 
日議員到京日程日本議員團來華視察茲悉乙組定於二十四日到京茲調查其在京之日程表如下五月二十四日到北京（時間不定）同日午後七時半中日實業公司觀劇會五月二十五日午前訪問段總理（國務院）歸途參觀武英殿正午大和俱樂部歡迎會午後二時半訪問王議長那副議長同時參觀參議院午後四時訪問陸外交總長（參觀雍和宫孔子廟北海）午後八時林公使宴會五月二十六日往遊長城午前八時三十九分自西直門出發午前十一時二十七分到青龍橋午前二時二十三分自青龍橋出發同五時五十一分到西直門午後七時半參議院議長晚餐會五月二十七日午前八時半往萬壽山參觀農事試驗場正午十二時進步黨員午餐會（中央公園）午後三時晋謁大總統午後四時北京報界歡迎會（中央公園）午後五時參觀天壇午後八時陸外交總長宴會（迎賓館）五月二十八日午前九時二十分向漢口出發 
[天津學生請願紀詳]  
　　二十二日南開中學新學書院成美學校德華學校四校學生約千餘人於午前十時左右齊集省長公要求見省長蒙求轉達政府不承認此次條約其他各校高等工業學校學生亦欲參與爲校長勸阴僅休課一小時卽仍照常上課法政學校校長則集全體學生於講堂勸其不必外出此外各校亦悉由校長擔任謁見省長代陳學生愛國之忱四校學生於十時後齊集省公署大門警務處楊處長派代表杜小琴君到場撫慰學生諸君亦極守秩序敎育廳王廳長於各生到公署時已邀同南開張校長同至公署與學生約謹守秩序聽從指示學生均首肯王君乃囑令代表謁省長由四校到署學生公推汪旭東（號皡如奉天人新學書院）馬骏（號　泉吉林人南開中學）鄒竟凡（號查塵河南人南開中學）吳紹宗（號繼曾安徽人南開中學）張長治（號策安天津人德華學校）沙主培（號仰慈天津人成美學校）爲代表入謁省長其他各生咸在轅門等候態度極爲靜穆代表見曹省長時省長和靄相待爲言中日新條件係爲防敵而設决與國權無害外邊謠言萬不可聽並云身爲一省長官又爲直隸公民果其眞有亡國條件早已出面反對不待學生要求先當請學生相助云云各代表聆此頗爲滿足當即告退報告衆人至十二時後相率散歸聞官立各校校長亦擬代表學生關懷國事之熱忱云 
[北京大學生請願後之各面觀]  
　　前日北京大學工業學校法政學校高等師範學校等四校學生自反對中日新約齊集總統府求見總統請勿蓋印等情已二誌本報茲聞蔡孑民校長以勸阻學生無效二十二日巳到國務院呈遞辭呈段總理適不在院如何結局未悉惟聞傅沅叔總長尙加以慰留而該校學生見校長决意求去即由二十一日晉見元首之代表到校長室面請留任蔡君當衆演說自入長大學以來之種種苦心及此次風潮自己約束不到之不是謂非辭職不可該校學生乃向蔡校長聲明但望校長不辭則此後當各自加檢點必無意外舉動倘有以文字籲請當道宣布諸事則學生衆多關乎個人行動自難加以拘束並聞二十二日敎育部亦爲此事訓令各校長略謂接公府電稱現有本京各學校學生多人羣集府門要求謁見大總統取消中日協約等語查學生聚衆干涉政治實屬違犯校規亟應嚴行禁止所有各該校學生等應予嚴令照常上課不准出校其被脅出校現集府門各生應由校長速令回校如有不遵校諭者應即嚴予處分云云而高工高師法政各校長二十二日午間曾同赴北京大學與蔡校長商議善後諸事並面留蔡校長不可輕於言去而蔡校長似亦稍轉其意如總理不准其去或可留任傅沅叔總長對此事亦頗不愉快二十二日曾向段總理自請處分惟此事係出之口頭抑用公文呈式則不得而知聞傅總長二十二日至下午五鐘尙未到部有謂其一日未曾到部者惟四校學生憤中日新約之喪失國權旣謁見總統未得滿意之結果歸校後隨即開會商議今後應取之態度先標出二種主義（一）不以國事廢學業决議自二十二日起四校一律照常上課（二）不以求學忘國事决議課餘研究時事事以保守團結之精神四校互通聲氣又决議着手進行之事凡二端其一四校各以全體學生名義分頭挽留各該校校長諫阻辭職并呈請政府弗准各校長之辭職其二四校共同上書政府痛陳新約之足以亡國務須設法打消此約云傅沅叔總長巳向各校頒布訓令兩道第一訓令係嚴飭各校校長務令出校各生趕回本校照常上課不得在外滋事第二訓令係歷述學生求學時期不能干預政治并謂各校校長有管理學生之責萬不可聽憑學生再有此種舉動云云訓令之中措詞均極嚴厲 
又據新聞交通社消息二十一日學界聯合請願北京大學校長蔡子民氏以學生不服勸阻因而引咎辭職前日提出辭書於敎育部學生返校得悉茲事當晚開一大會議决三事（一）舉定代表分謁敎育當局請挽留蔡校長（二）請校長按照校規處罰學生或請全體記過（三）如校長不可留則全體學生自行解散以謝蔡君聞議决後當晚即往謁傅沅叔總長請留蔡君傅答以必竭力挽留以慰諸君之望又往謁某要人則謂蔡之求去非專爲此次之事實感於辦事之困難各方攻擊者衆藉此求擺脫耳學生當告以全體與蔡君共去留之意始允向傅總長共商挽留至二十二日由敎育部將蔡君辭呈却還請仍照常任事但聞某要人二十二日曾致江蘇敎育會一電云（蔡鶴老辭職巳准此間繼任無人）等語其眞意如何殊不可知則蔡氏之能否不再辭亦未敢料也 
前日學界在總統前請願之後翌日四校已照常上課惟目下四校仍互通聲氣一般學生對新約之觀念自與未見總統前稍有不同但以未見附件尙未盡釋懷疑故恐更有所要求也又聞前日中國大學本亦準備參加全體學生已齊集操場方欲出門適得報告四校學生巳歸遂即中止高等警官學校學生昨晨上課後亦紛紛欲開大會討論旋經敎員勸阻謂請願事巳成過去勿庸倣行各學生遂遵命未果集會帷表警官學校學生許際春浙江人於二十日夜間斷指上血書於政府一致大總統一致段總理上大總統書中並附有華盛頓事紀一册望我大總統亦如華盛頓之爲人上段總理書中附有加里波的事紀一册望段總理以加里波的自負書詞略謂吾國宜息内訌一致對外切勿以私人意見置國權於不顧云云末署學生一份子並自書一紙云中華民國七年五月二十日夜截指上血書於政府嗟乎吾將來出事亦當洒此熱血耳誓於北京學舍等語 
[敎育部訓令留學生東歸之布告]  
　　敎育部布告第五號云歐戰形勢日益變化其爲遠東全局與我國領土國防上之關繫亦日益危迫政府切籌國家前途之利害認爲與東邦有協定軍事計畫之必要徒以此項協定關係軍事秘密未便遽行宣布以致未能消釋國民一部分之疑慮此殆事勢之無可如何者初不料身處海外熟諳國際情鵱之留學士子亦未能深察而曲諒乃至奔走呼號廢時輟學甚且相率回國此則本總長所深爲耿耿者也國之不競根本原因在於人才學術諸生誠有恫夫侮辱之侵尋權利之損失則所爲發奮淬勵矢以薪膽者將必有道聞力學以救國者矣未聞廢學以救國者也不寗惟是國家危急存亡之際其所賴於士夫學子之貢獻者在發揮其充實之學問以貫澈其百折不撓之識力居恒尙意氣侈言愛國之士其爲裨於實際者曾無幾焉吾國今日正人才絶續之交爲學子者不自專精致力於修養之途而猥以奔走國事相標飾舉國家根本託命所在加之以戕賊人才之希望將絶國事乃益不可問矣外變方殷内憂未已士夫溷於權利之競爭學生者狃於目前之利害進無以應世界之潮流退無以培國家之基礎諸生處此應具有絶大之覺悟發奮猛省獨立孤行不爲一時情感所驅遣不爲羣衆心理所搖奪須知改造個人乃建設國家之根本而修養學行即諸生唯一報國之道也本總長深願現時回國諸生尅日東渡鎭靜求學其未經回國者亦各互相警策幡然就校勿以寳貴之時日供無聊之犧牲倘猶藉口國是放棄學業或直接間接施其阴礙挑撥之手段貽誤我國家前途所托命之青年是何異自棄固我國人所當共棄者本總長亦不能無嚴重之制裁也惟諸生勉之戒之除訓令留日監督外特此布告 
[北京啓商報館被封]  
　　北京啟商報因登載中日新約發論涉及河間經京畿警備總司令部以該報當此時局俶擾之際發此挑撥煽惑之論調顯係揑造謠言有意妨碍治安按照戒嚴法認爲妨害時機立請警察廳封閉該報館並查傳該報經理編輯人等解廳訊究將來訊明後該經理人等如何處置容探明續誌 
[東藏瀕危之西報消息]  
　　字林報四月二十七日打箭爐通訊云中國軍事當道自知未能以武力抵禦藏匪保護邊疆故現與拉薩政府磋商和解方法三個月前川邊鎭守使曾派專員往晤察木多以西之藏軍司令似尙有和解希望閱一月鎭守使又派曾在拉薩辦事之官員二人前往接洽本月初旬又有第三次委員出發赴達爾幾俾在察木多境内與拉薩政府代表開議和局按第三次代表爲乍丫前王今已携帶公文通請各酋長及啦嘛寺領袖沿途照料惟乍丫前王雖榮膺使命然須自措川資當道前曾允發經費但在出發時財庫空虚竟不名一錢也雙方意見今尙未有確聞有人謂拉薩政府欲擴張邊界由湄江而至揚子上游中政府願否尙待後今拉薩藏人已據有湄江與揚子上游間之土地聞藏人最近所攻陷之地爲同普其地在從達爾幾至察木多之大道上察木多今仍由華兵據守但同普旣已陷落則由打箭爐往援察木多之事業更不易進行矣若川邊鎭守使力能組織大軍以恢復失地則鎭守使當能爲之但軍隊無多彈藥餉銀皆苦不足將來接濟又不可恃故鎭守使不得不愼重行事今雖派員議和鎭守使亦不敢遽信成功觀其續派軍隊即可知之半月前派出援兵約及半營今又有兩營行將出發内有一營係在打箭爐北方招集之新兵鎭守使因目前財政支絀請當地商人籌借盧比十四萬枚俾出發之兵及駐守巴塘之兵稍得餉銀此欵一經分配估計每兵三個月共得盧比十五枚僅敷購買菜蔬耳商人所墊之欵將來由茶稅及出入貨稅項下提還同普原駐華兵一團同普失落後大約此團兵士逃赴察木多但在中途已爲藏匪所阻同普知事想已爲藏人拘往藏地此間華人對於時局頗抱悲觀咸以東藏將非中國所有爲慮乍丫道孚甘孜昌都達爾幾數處之藏人今尙未叛變但恐藏匪越過揚子而入達爾幾時各處藏人將全起響應也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[兩日之中央政紀]  
　　二十二日公府情形馮總統二十二日午後一時三十五分至辦公室披閱曹銀張懷芝孟恩遠張宗昌諸要人拍來要電七八件三時傳見新派駐日本留學生監督江庸四時又見廣東粤海道道尹唐恩溥垂詢粤省事件歷一小時之久唐道尹出府後元首略爲休息於七時在居仁堂設筵與青木中將祖餞又一消息馮總統近因與各方面接洽某項要務每日必接見來賓數人二十二日到居仁常披閱例電數起及張奉督之要電一件始回私宅旋復至辦公室先後接見來賓多人復與張仲仁惲公孚師嵐峯諸氏接談良久因晚間爲讌請日賓之期故退休時間較遲 
二十三日國務會議二十三日務例會之議事日程由方立之秘書長於二十一日閣議散會時與段芝泉總理商定二十二日上午九時發布議案中之稍重大者均爲上次未議之各項財政問題内中如湘督請欵奉軍請餉之案皆非即日决定不可之件故段總理於二十二日派員敦勸曹總長二十三日務必列席此外如某項軍事外交問題聞陸段兩總長均有最重要之報告並聞段總理對於時局某項問題尙須發表己見又一消息二十三日國務會議之議案除續議解釋國民誤會中日共同條件之辦法及電示劉川督平川行軍方針外尙有例案數件（一）張湘督最近來電請撥太宗軍費問題（一）電覆閩浙兩省海防聯防問題（一）甘督張廣建電請追加該省軍費問題其餘尙有任命官吏問題及内務陸軍財政各部例案數件我國與瑞士國立約通好一案前在日本東京經章仲和公使與瑞士公使磋議條件内容略巳就緒現於二十二日由章公使將全案郵寄到京聞政府接到此項議案定於二十三日提付國務會議討論矣 
[贛閩與粤之戰訊]  
　　政府接江西督軍陳秀峯馬日急電據稱丁旅（即丁效蘭）巳撥隊一團編爲追躡隊向江口方面追擊子彈業經運到前路軍事頗振相丁旅長兼任追　司令用專責成又有禡電謂我軍攻粤正在積極進行之際擬請電令蘇軍師長楊春普速率軍隊開往南雄協攻李軍（即李烈鈞軍隊）以期早克韶州云云又據某要人消息謂政府二十一二十二兩日先後接贛南吳鴻昌爲贛督陳光遠告急電報後已電催倪李兩督將援軍速拔二十二日又接贛南探報敵軍五路犯贛第一路由平遠攻會昌第二路由長寗攻安遠第三路由和平犯定南第三路由大嶽山攻信豐第五路由韶關攻南雄李烈鈞擔任總事令即在韶州李根源擔任地方警備又聞贛軍攻粤副司令丁效蘭旅長自南雄致電政府略云莫榮新派譚榮爲第一飛機隊隊長開往零陵派周啟亮爲第二飛機隊隊長開往韶州派歐陽堯爲第三飛機隊隊長開往潮州請政府特别注意 
援閩浙軍開抵閩邊後已會同閩軍向粤省潮梅一帶進發茲據某交通機關所得之廈門電訊畆閩軍臧致平旅長浙軍童保暄師長現已會師向潮梅進發粤軍亦趕至分水關地方迎戰哿馬兩日已有激戰發生并聞中央某軍事機關亦得有閩督此類之報告又聞攻粤總司令李培芝督軍號日由厦門致電政府略稱閩省海防緊急原有信使艦及内河砲艦不敷分布請調第二艦隊内楚同江亨兩艦來閩協防云云又一消息云閩省自浙軍開抵後李厚基督軍即偕童保暄司令親赴前敵隨即在樟州設立行營司令部派隊逾過大峯山進開詔安分攻潮梅茲聞閩浙兩軍刻下確已在分水關各處與粤軍接戰閩軍有敗退之說 
[廣東戰局之最近觀（平生）]  
　　自用兵以來西南大局全以粤省爲中堅北方圖粤近來呼聲愈高探其計畫不惟欲圖粤東並將由湘粤邊界侵入粤西而其最喫要之關鍵則在於湖南自北軍大隊入湖南而後聲勢大張旁觀者幾疑西南處於必敗之局矣殊不知南軍變更其作戰計畫自攸醴得手後今又有克復長沙之電告發現於此間報紙其文云譚行營來電十萬火急現據馬賁田周各司令飛報我軍於寒日（十四）開始進攻長沙各將兵奮勇異常砲火連天敵軍畏怯毫無鬭志自晨至未　然潰散馬賁各司令即由西門入城田周各司令亦由北門入城申刻已將長沙完全克復是役奪獲器械甚夥斃敵八百餘人除俟得詳情再行電達外謹先佈聞浩明叩删印是電得諸南軍方面固未敢即信爲事實然桂省新軍逐漸輸入湖南者確巳不少前因聯軍退守衡州休養兵力聯軍司令譚浩明决議增編補充團兩混成旅大舉進行即經電達陸幹卿積極籌備陸准電後業令韋參謀長曁榮字軍各將領按照指示機宜分頭募集業巳先行成立數團定名爲桂省援湘軍補充團集合全州尅期遄赴湘南爲前線軍隊補充之備而聯軍總參謀鈕永建日前返粤亦係籌集添兵故有反對和議催促進兵各路同時并舉之通電聞陸使接電擬即躬親出馬總飯領師干而命譚浩明留守後方藉資策應現正籌畫一切大抵生死關頭全在湖南北軍旣宣言須肅清湘省然湘不守則桂粤亦不保故不得不以死力相爭所幸粤省討龍現在軍事可以結束凡桂省之討龍軍均可逐漸挪出以赴前敵梧州鎭守使黄培桂前奉令出發討龍經率桂軍十餘營開赴興樂預備會同攻擊現因高雷戰務漸次平定經將所部各營一律回桂尅日移拔大抵亦爲援湘之用矣日來南軍在湘省軍事得手故贛軍侵粤之計畫亦因之受一挫擊贛軍前巳過庾嶺侵入南雄矣然到南雄後停頓不進不敢渡始興江口南軍以始興一帶爲韶關之咽喉要地現在增屯重兵注意扼守暫不取攻勢則因布置尙未大定也 
現在韶關防禦贛軍者全以滇軍爲中堅討龍得手後李烈鈞李根源以統率之討龍軍悉巳移往北江又加以化州一役龍軍大敗其濟軍之歸降者共有三千餘人皆屬滇籍自林虎受其降後現撥歸李根源編練李亦滇人以鄉土關係諸降軍皆頗受李統率故現在由高州運載降軍回省者共有三千餘人皆安置於廣雅書院中其軍械子彈共百餘箱即機關鎗亦有十餘架一律陳列大堂中此皆從龍軍中奪得者將由滇軍團長楊益謙統率日間卽從粤漢鐵路赴韶關編爲防禦贛軍之用現滇軍巳聲勢大壯器械充實蓋皆拜龍濟光之賜也龍濟光自高州失敗後早巳勢力窮蹙率領殘兵逃匿廣州灣租界聞最近復有一電拍致京政府乞援語極迫切大致謂廉江電茂因兵盡彈窮相繼失守化縣一役督師死戰挫折尤多失地喪師殃民誤國引慝負疚應請嚴予處分以爲辜恩溺職者儆電末並謂現巳率隊退守雷州惟敵軍步步進逼勢難久守務乞迅潑大帮子彈接濟並促一二路及閩贛各軍星夜前進以解倒懸否則全軍盡覆根據毫無彼時治濟光以喪師辱國之罪亦於大局無濟云云龍之窮促亦可見一斑矣 
[廣東維持紙幣之海珠會議]  
　　自中國銀行行長貝祖詒棄職潛逃後中行即停止兌換連日官商會議維持辦法已有頭緒月之十九日伍廷芳林葆擇會請各界在海珠再行會議辦法是日財政廳長李運使羅交涉員歐陽統領曁總商會九善堂并紳商各要人到者百餘人二句鐘開會公推伍氏主席先由主席說明開會理由略稱現北京政府欲擾亂我廣東金融以害我廣東中國銀行貝行長擅離潛逃至該行紙幣略有低折速即維持不難恢復原狀若棄置不理勢必再行低折我廣東人必大受痛苦故今日請各位到來研究辦法我商人尤有切膚之痛應請各抒所見從速維持繼由楊梅賓起言鄙人日前到港會晤貝行長據伊云并非有意擾亂金融因恐獨力不能維持故不得不去至所發出紙幣洋毫兌換劵二百餘萬大洋劵百餘萬今日或明日當可將數目詳報督軍等語鄙人對伊云未發出之纸幣當交出封存沙面伊答云可照辦歐陽榮之起言須急籌欵以便維持現官廳已决意將廣海船出賣約得七十萬元再從各方面籌集巨欵惟非一二日所能集事刻擬由官廳即籌二十萬請各商籌借二十萬即行小兌換再陸續籌集欵項便是完全辦法曾廳長起言官廳本擬即行小兌換因先須調查紙幣數目并籌足百數十萬現欵方可舉行請各界協力則事自易舉魏廳長起言維持方法望大家悉心研究至社會上對於紙幣有不法行爲自當從嚴干涉陳廉伯起言據各位所言則現在已有維持辦法因維持辦法不外兩層第一維持人心第二預備實力現廣海可售七十萬官廳方面可立籌二十萬并可陸續籌出巨欵而紳商各位又極願協力則實力必足至維持人心則由官廳出示明負責任說明辦法則人心一定而紙價立可恢復矣胡頌堂起言商會對於維持事巳籌商數次并力勸各行勉力籌借已立得三萬餘元仍可勉力進行以副官力之不足云云至對於賣廣海船一節衆意均主張開投以免有人從中作幣伍主席對衆云請官廳將廣海交總商會開投如何衆極贊成遂散會茲將中國銀行副經理貝祖詒覆俞寰澄函錄下寰澄先生賜鑒詒到港後連　兩書敬聆壹是粤中金融得我公與文起行長榮之先生出而維持力顧大局承並垂愛不以詒爲敗軍之將而猶引爲共事之人感激涕零無可言喻惟承責以粤中金融不敗壞於軍興之時而敗壞於祖詒一人之手且數百萬鈔劵跌價損失皆由詒等負責並見疑以或受恫嚇逼迫使然披讀之餘殊深駭異在各方面嚴加責備情形隔閡固無足怪惟我公曾總裁銀行於粤中内容旣知之有素且近月來凡屬行内一切困難固無不爲我公陳者而尙無恕詞耶若非力求維持　肯聽其敗壞則當上年復業之後適値軍興之時兌現提存未匝月而準備垂罄勢已岌岌寗能持至今日其中不知幾歷困難一年之久迄未嘗獲一日之寗設措騰挪備嘗艱險設非至於萬不得已豈忍聽其敗於垂成至發行劵額達數百餘萬而準備金盡爲官廳先後挪用淨盡所以至於不能維持而價格低落者其故皆由於此且查官廳欠欵或係奉部撥墊或由總行訂借並非經理者之不自量力致蹈覆餗之咎然即鈔劵跌價受損伊誰之責尙待論耶至慮或受恫嚇逼迫詒本向爲營業中人絶不涉及政治意味所足恫嚇我者惟市面之恐慌所足逼迫我者惟硬貨之現金此外有何恫嚇逼迫之有若在當局早能籌撥則綢繆於事前尙易初不若補救於事後之爲難乃請當局設法維持輾轉籌商並無辦法迫於無已又復預爲密商宣佈暫停兌現一面設法維持劵價於金融上不致驟生若何變動視必要時然後行之亦未見許迨本月初勢已不支祖詒奔走求助集得現金四十餘萬豈料杯水無救車薪一星期而仍復告罄遂又於星期六赴港竭力籌措雖無成議尙非絶望至星期一早渡抵省仍擬照常維持適前一日人心驚惶市面震動元劵價已低折毫劵亦須扣水遂由電話向督軍署仍申前請卒未能得要領空拳赤手回可再支至不得已始行宣告停業知我罪我祇可聽之今幸公等出而維持欵已籌得議有辦法原狀不難立復文公擔任行務詒亦可釋仔肩此次宣告暫停雖奉總行命令亦係筋疲力盡如兵家之糧盡援絶陷於窮境雖目前未加深諒而日後必獲見原現巳奉飭在港設辦事處巳由總處請英公使電知港督接洽知念奉陳 
莫督軍昨亦召集僚屬會商維持中行規復兌現辦法現據續查該行發出大元毫洋紙幣流行市面者確數三百餘萬當由運使李茂之擔任借撥鹽欵一百萬拍賣廣海巡艦約得六七十萬合之紳富認定借撥之欵約一百萬其餘三四十萬經財政廳曾彦擔任籌備莫督並以認欵旣皆確有把握即力請各方趕緊會交彚集尅日開兌聞曾彦回廳後告其廳員謂觀今日各方面情形本星期内約可集欵二百萬云 
[伍博士贊助美紅十字會宣言]  
　　美國紅十字會來粤募集會員現該會已定於今日（十八）下午二時通請各界在沙面美領事署内開第一次茶會星期日又由學界發起仍在該署通請學界叙會籌商進行昨伍廷芳博士特因此事發出宣言書云吾人處此世界欲求個人之幸福當先求衆人之幸福衆人旣得幸福卽個人之幸福已寓乎其中此其理至淺其事至易明也然欲求衆人之幸福其道何由必使人類明相愛相助之義而袪其自私自利之心舉一切畛域之見咸滌蕩而掃除之其有舉辦公益見義勇爲者吾人尤當殫思致力以左右扶持之其希望始可得而逹也吾人基此理由故對於美國紅十字會廣州協會欲得華人會員十萬籌戰務慈善欵五十萬元一事深表同情而并願我國人各致其力超道此預期會員額與欵項也夫世界各國之紅十字會對於濟饑治病療傷各事均猛力進行世人作書贊美其行事連篇累牘日不暇給而就吾人所深知則美國之紅十字會其組織之完善閱歷之深廣恩惠及於人羣尤爲世界紅十字會之冠蓋美國人數約一萬萬而爲紅十字會會員者計三千萬觀此則會務内容之發達與其國人之致力於該會者可深知矣然今美國紅十字會何以向我國徵求會員乎因此次歐洲發生空前之戰爭人類痛苦有非筆墨所能形容者其需紅十字會之急固不待言而美國紅十字會第一次已集捐欵一百兆元以應戰期救濟之需及美國加入戰爭以後益知責任之重要會中當事人預料更須多籌一百兆元藉資接濟故不得不呼將伯於我國人也而我國人應贊助美國紅十字會之理由尤可得而言焉夫見義勇爲當仁不讓爲我國之古訓今美國之紅十字會救濟人類不分畛域熱心宏願爲世宗仰故列名會員者計有四十國人我國人有志於慈善事業者不少而此最有成效最能普及之慈善事業而反可不援手耶此其一也差國與我國同立國於太平洋之濱地理上商業上關係最爲實切我國人之經商美國者較别國倍多而美國政府及其人民願提挈我國以享受文明之幸福者尤有可徵如庚子賠欵美國首先退還以爲宛國振興敎育之助又我國去歲水災哀鴻遍野美國紅十字會嘗由函電滙欵數十萬元分發災區實行拯救其他利益我國之善舉尙不勝指數故揆之投桃報李之義吾人亦宜盡力而况贊助美國紅十字會非徒贊助美國人而實足以利濟全球乎此又其一也國於大地不能孤立交鄰有道自昔已然然彼此兩國政府之外交往往不及彼此兩國國民外交尤易親善者因國民外交不及政略之關係而純爲感情作用故也今我國人多加民入美國紅十字會共事善舉則彼此感情日益浹洽必收互相提携之益而無誤會隔閡之虞此又其一也夫戰爭之惡人類痛心自歐洲戰務發生影響及於全球爭城爭地死傷如積析骸易子羅掘俱窮人道至此幾不可復問矣今美國紅十字會 
員親赴戰地毅然救死扶傷爲務人類互相愛助之美德賴以光明於天地之間大足以起殘民以逞者之必悟急求所以弭兵息亂之道此吾人贊助美國紅十字會其前途之希望至爲鉅大此又其一也或曰吾國旣有紅十辽會吾粤復有分會則擴充吾國固有之紅十字會足矣何待外求乎不知我國紅十字會其美舉未能及而慈善事業無國界無種界而以普及爲滞者也誠不必故步自封也語云愛人者人恒愛之敬人者人恒敬之故吾人赞助美國紅十字會愛人亦自愛也又何疑焉 
[川北重興戰事記（成都通信）]  
　　川省在兩月來已無戰事醖釀復醖釀今川北又復發動矣鍾體道在前本與熊克武有利害上之衡突因推倒劉存厚而貌合神離此次藉援陜問題鍾師遂將亘於北道梓潼劍閣之靖國軍完全逐退與廣元昭化之劉存厚軍聯合熊克武軍遂開向綿陽方面現得前方報告各軍已進綿城矣 
當五月三日靖國軍與鍾體道之三師激戰於綿陽縣西新舖等處三師及賴田各軍自揣難支夤夜由青　開門等場有直奔江油中壩者又有由七星横山等處雇船而渡到石馬場用早膳奔赴魏城梓　者紛紛退却人民懽其拉夫均各匿形潛影躱避於菜子林中是日有鄉民負麥冬一擔被一軍人强拉鄉民謂麥冬値銀數十兩待我送往即來應命該軍人不允執刀傷之街衆大忿同赴預備團張煜團部告訴張大怒即飭鎗斃是夜聞兵敗之耗衆皆惶駭雇船一百餘隻擁擠爭渡至中流沉二舟斃一百餘人靖國軍入綿城後即派隊追趕聞鍾人師長二十四夜宿梓潼後隊宿魏城追兵只隔十里張煜至青蓮場過河將船停止開駛追兵雖至亦徒望洋而嘆兩面隔岸開鎗猛攻大戰多時吕司令由綿陽行營來電其一云羅江但司令鑑超巳於本日巳刻抵綿當令彭團全部向中壩方面追擊特遣隊及吕團之一部向梓潼方面追擊特此電聞并請催促蔣副官長速將職部大小行李星夜運綿爲禱超叩支印其二云羅江蔣副官長鑒速督本埠來綿超支印并聞羅江援陜司令留守部蔣副官長綸得電後立督全部離羅赴綿刻已入綿城矣援陜司令吕漢羣於五月一號自綿竹進駐羅江時所部兵力一師有餘取道綿陽爲鍾師隊伍所阻函使紛馳交涉無效遂决意進攻掃清北道於五月三號午前五時會同喻團進攻敵勢不支潰往龍安梓潼方面四號午前吕軍佔領綿陽此次吕氏親上前線故奏功如此之速也羅江司令留守部已於五號開往綿陽 
[孫楊入關之奉軍關係]  
　　孫師長楊參謀長一行入關尙非直向前方督戰因奉軍擔任川湘戰線其運輸軍隊尙未盡數開赴前方現須支配妥洽又　軍入關各派分駐於直魯蘇豫湘鄂有互相銜接之勢一經開戰距離不能過遠須將各軍隊調撥適當（一）以駐蘇第三旅開赴戰線（一）以駐魯第二旅調蘇（一）以駐直第一旅調魯此孫等入關之職務也運輸糧餉在直設有兵站總部總部現爲靈敏整齊起見續募運輸兩大隊在直編制敎導後分遣於戰線服務從前運輸軍隊分插各方居於指導地位至此次入關之各軍隊雖配有機關鎗連及砲兵然係由奉軍原有軍隊中抽調不相統屬此次孫楊兩氏入關亦即將此項均匀分配每旅配足機關砲二連不敷者續由奉調往其前方需用之砲即以駐在直豫之砲隊開赴備用以此觀之孫師長等此行不過代各軍布置並非任指揮戰鬭之役也頃又聞張作霖之態度已非如前之堅持主戰故非特不令孫等督戰且於已開赴前方之軍隊或有變更也 
[中東路罷工續詳]  
　　中東鐵路罷工風潮情形已略誌本報昨據赴哈歸客道及前日中東路罷工原委較詳特誌之以饗閱者鐵路工黨因近日暗殺之案層出不窮鐵路聯合會要求拘捕罪犯並宣布罷工爲要挾之計遂通知三十六棚工人印字局工人以及電報電話生鐵路車手等宣布自十五號夜十二點鐘起至十六夜十二點鐘止一致罷工一晝夜聚於中央病院敎堂追悼慘死之敎習烏滿士自該工黨宣布罷工後謠傳百出人心爲之震動俄商一致罷工華商不明眞象亦紛紛停巿一般奸人乘間揑造種種謠言有謂多數黨攻入滿洲里火車因之停止者有謂霍將軍被剌者皆無影響之說也華俄商人停巿後巿面陡現一種不穩狀况警備陶司令傳知軍警頒布臨時戒嚴俄國民團亦加派團兵彈壓地面故彼時未發生意外之虞華俄商人停巿之舉係屬出於盲從由警察廳及俄董事會派人分頭宣布俄工黨罷工之眞象促令各商號一律開巿風潮乃平是役雖僅罷工一晝夜該路所蒙損失極鉅聞其損失羗帖約三十餘萬之譜 
[吉林發見僞幣]  
　　吉林縣署准長春縣遞到僞造永衡官帖人犯劉寳恒係奉省懷德縣人現住公主嶺河北鐵道用地内日前在其姪劉鳳田家中吃喜酒被警兵會同日警拿獲即經公主嶺交涉局長戴復氏向日警　索回訊辦當據該犯供稱幼年讀書能描寫各種字跡上 
 
 
 

Page 7

 
 
年與孫伶福認識彼在吉林開設石印局託其書寫名片樣本以便付印後由孫得石印機器各物品搬入劉寓計議印刷各種紙幣行使曾得吉林永衡官銀號一百吊一張之眞帖照其描寫字跡票面之字描得與眞者無二背面字跡不易描好業已印好多張其紙係由鎭街所購此外製造懷德縣黑林鎭萬發泉商號所出小洋三十角洋票亦巳印好懷德縣毛家城子世合泉五元紙幣與開通縣所發之一元的錢條子兩種均已描有樣張尙未付印等語訊其孫伶福何往則稱現在樺甸廠住在某客棧内日警等在其家内搜出石印之石板機器顔色瓶木戮子各項僞造永衡官帖計三十八張萬泉之三十角四張戴局長以證物確鑿又經供認不諱正擬呈請奉天張省長核示辦理乃奉吉長陶道尹電稱此案關係吉省紙幣信用已派員赴嶺提回訊辦經戴局長電請省憲核准故將劉寳恒及起出各項證物交由長春委員解回矣 
[江蘇視學講習會之結束]  
　　江蘇縣視學講習會演講二星期於二十三日下午行閉會式開會奏樂後由主任陶知行先生報告本會經過狀况云講員共請十七人皆盡義務熱心可感聽講員各縣視學員到會者有五十四縣合旁聽員計最多時達二百五十九人共講四十二課每課聽講者平均得一百二十二人雖時期甚短而聽講者能始終不懈虚心研究至可欣佩課程中本定有參觀滬上英法美日等國所設學校俟敎育行政會議第币江蘇省敎育會介紹導引此次雖名講習會實則講多習少不過習之時無限習之地無窮種子在講收成在習願諸君子母虚此行次敎育廳長訓詞次講員鄒霽澄先生演說次聽講員宿遷縣視學員杜壽祺君演說次高師校長郭鴻聲博士致閉會詞以繼續研究聯絡進行八字相勗散會後至校園梅庵茶話遂興辭而散 
[杭州快信]  
　　留學經費鎊餘欵一萬九千零八元有奇前准敎育部來咨撥充各校敎職員出洋研究及考察學務等費現省議會否認已列入七年度預算臨時歲入門省署昨已電部請示 
内務部咨稱浙省第三師範學校校址不敷准將舊烏程縣學宫東首文裏隙地撥用已令敎育廳轉飭該校查照 
農工銀行准下月十五日開幕自一日起先行交易籌足基本金三十萬元財政廳借撥官欵十萬金 
寗屬戒嚴司令官二團團長陳璠呈報業於哿日回防地方安謐 
台屬各縣一律呈報到省巡查各鄉烟苗均無寸卉發現 
建德民婦徐俞氏昨准内務部覆准褒揚頒到婦德母儀四字區額一方並加給褒詞已飭縣轉發給領 
李經羲氏於二十四日由滬乘特别快車來杭寓清泰二旅館二十四日夜間三時舊藩司前小井巷口大火延燒市屋百餘間損失頗鉅探係鄭明榮女帽店失愼所致並焚斃某整容店十三齡女孩一口 
[地方通信]  
松江 
　　金山衆議員初選狀况金山縣諸議員初選事務所於本月二十號分八區投票由初選監督詹亮疇委任徐亞伯洪樹棠孫偉休詹少榮郭永昇許亮公詹鳳山任吉華舒展等爲管理員錢潤澤張孝章姜伯承錢模憲等爲監察員分任管理監察各事宜當日有一人塡寫兩票或往來連投敷次者都被察破騙出投畢後由各區管理員將票匭當衆封鎖於翌朝護送金山縣署旋於二十二號在縣公署大堂上開票唱名由初選監督詹亮疇率同各管理各監察及各區調查主任在旁監唱唱畢總計全邑實到投票人三千八百六十四名遵照省令選出初選當選人四名陶名珍六百九十二票黄開泰四百二十五票陳葆琪三百二十四票金兆芬三百二十三票候補當選人盧淦三百二十二票 
又一信云金山衆議員選舉開票日張堰衞鄉二處票匭晚間八時始到而其他六區之票是日上午巳經開畢次日補開票口較册上人數少一百十二票於是當場大起風潮雖經監督力爲緩頰連聲看兄弟面上作爲有效而六區之人非常憤激一閧而散後由葉徐等爲首聯名擬稿星夜派人到松電請省長核示電云南京齊省長鈞鑒金山衆議員初選計分八投票區箇日開票所不待各投票匭到齊遽於上午十時違法開票下午三時完畢而未到之張堰衞鄉二匭延至晚間八時始到按法遲延至八九小時之多其舞弊情形顯然可見迨次日開檢則張堰匭投票人與投票總數竟少一百十二票此項票紙全無着落而被選票額之高竟超出箇日六匭之上在場參觀人一致譁然否認後經辦理選舉人設法將張堰匭被選人盧淦所得票紙作廢數十票降爲候補當選人另將箇日所開東二鄉匭不滿當選票額之被選人金兆芬加入先經公决無效之廢票十三票提作當選人似此違法舞弊當然選舉無效伏乞總監督核奪電令金山初選監督重行選舉以維選政國家幸甚 
農校員生實地參觀奉賢縣立乙種農校校長周鳳岐於本月二十日率學生五十許來閔行參觀農校詳細考察農場布置及各級課程竟日始去并往各鄉遊覽調查農作物學生帶有筆記簿摘記見聞蓋由敎室敎授而進於實地觀察云 
[蘇州]  
　　吳縣衆院初選揭曉衆議院議員初選舉業於二十三日在縣署大堂開票吳初選舉監督以票數太多特多派監察管理人員以期當日竣事嗣至下午五時左右第一區票數僅開得三分之二若照原定六時閉會項限萬難終了於是依法延長期間至二十四日上午四時告竣當選人姓名如下吳勤亮吳幹卿周大經宋銘勳潘邦俊洪玉麟張榮綬吳曾湛嚴良燦袁培基蔡家駒錢鼎王鳴岡彭應蕃戈日煥袁開骃姚元模蔣炳華張福保馮澤衍申璜殷雷余則章殷愼初張寅恭袁步青黄竣伯高梧江馮世德金天民此外尙有唐伯謙等三十六名票數均在六百票以下云（另一訪函當選人中有顧賡熙袁天一朱熙廷徐雲泉楊政盧謙頤郭紹裘蔡畏之李大楨吳大治錢嘉謨王雲五徐秀侯心德施曾蔭朱振采宋光昭李澄遠陶惟坻張嘉猷張震生沈少庭等而無戈日煥黄竣伯唐伯謙三名未知孰是）又公民蘇紹柄簣敏伯因選民册内並未塡列又謝鑑之一名選民册内悮塡謝鑑三均先後呈請分别補列更正吳初選舉監督以此項聲請應依選舉法在宣布後五日内行之今簣敏伯等聲請已逾期限均批駁不准又聞此次衆議院議員初選舉已有人在縣署呈控違法業經吳初選舉監督批令依法起訴矣 
[鎭江]  
　　城外大火二十四日午後一時鎭郡城外浮橋巷王姓家不戒於火致兆焚如雲時烈燄飛騰幾成燎原之勞城内外各坊洋水龍紛紛馳至吸水灌救地方文武各官聞警之下亦先後蒞場督飭軍警竭力救護直至三時始煙銷火滅是役也計延燒草房八十餘家瓦屋百餘户誠巨災也 
鎗斃白晝搶洋逃兵日前鎭郡小街永元和米店學徒孫文祥在中國銀行換洋二十餘元行經西塢街左近被逃兵李全興等攔刦經崗警當場拿獲解送駐鎭憲兵營轉解省垣當經江蘇憲兵司令部楊恩培君傳集燈人訊明屬實呈奉督軍令發軍事審判處訊辦現經該處證實得供呈奉督軍令開李全興身充士卒無故潛逃巳屬大干法紀復於戒嚴區域膽敢白晝在途搶取民人銀洋核其情節自與平時常人强奪他人財物者不同著即處以死刑以昭炯戒而肅軍紀該處奉此遵即於本月二十一日午後將該犯李全興綁赴省城南門外執行鎗斃矣 
[揚州]  
　　邵伯鎭選舉大决鬭衆議院初選邵伯鎭巳於二十日在城隍廟内開始投票紳董朱某許某得票較多江都縣雖曾派來監督周某而該紳等將周某約赴茶館啜茗可無顧忌詎商會長吳某預將各處選舉證設法收集以冀得占多數有預受吳某運動來投票者二十餘人因是日舟行逆風直至下午六時餘始到朱許二派之人昌言選章規定上午九時至下午六時爲投票時間今時間巳過票匭巳封不能收票吳某大怒雙方辯難繼以用武朱許派内之龔某頭顱毆傷現聞有人出而調解尙未了結也 
鹽務近聞北京鹽政署前派稽核所員耿布氏蒞淮考查鹽務狀况其關係最重者爲江甘五岸官鹽沿用小秤迭被人民控告故該員蒞揚時即雇人購買食鹽復秤果係短少已據情呈報總所核奪現該員已於昨日赴泰縣查察稽核支所狀况及鹽運過壩事宜云又揚州稽核所高洲太助氏現以岸商定章多散漫無稽昨特飭令各商查照現時制度逐細沙呈以備查考又江都五岸食商公賣豐售鹽之秤現經部定改用巿秤（即十四兩四錢）以資劃一聞運使奉令已飭遵照矣 
[嘉興]  
　　盜犯執行鎗斃嘉屬戒嚴司令部前經軍警緝獲解送著名盜匪張請善許來軒孟阿唐王阿麻（即尤和）等四名經執法官一再開庭研訊供認爲首結夥刦掠嘉興縣屬騰雲橋等處及嘉善楊廟港青浦縣白魚蕩等處行刦不諱業經判處死刑電奉督軍核准於本月二十四日下午二時將該盜匪張清善等四人驗明正身押赴東效外執行鎗斃矣 
縣屬又現盜刦拒捕案嘉興縣屬王店區坍石港屠家橋地方周永庭家於前晚二鼓時被盜匪三十餘人明火執械破扉入内連刦五家該處鄉民當卽鳴鑼聚衆奮力追捕該盜匪膽敢持械拒捕雙方激戰有三時之久嗣因鄉民愈聚愈衆盜匪勢不能支乃均逃逸當場擊斃盜匪四人拘捕二人鄉人方面受傷者亦有十餘人業經事主報縣請驗並由縣飭屬協緝矣 
[寗波]  
　　福寗輪從寛處罰閩商大昌號黄鼎將福寗輪船冒昧來寗被稅務司扣留於日前具禀海關請求驗放昨奉關督批云呈悉此案現據稅務司函開茲據福寗輪船報稱由厦門空艙出口開駛寗波不料私至興化載裝客貨四百九十六件到寗本稅務司查該船於厦門寗波並無航線不領内地專照膽敢擅裝客貨故巳將船扣留該貨不准起下應照章重罰以爲懲戒等由到署當以該輪現巳改指航線確經呈報電部有案情事尙屬可原函復稅務司請予從寛免罰暫先放行去後茲准函稱該輪如從寛免罰將來各輪難免一再違犯關章旣准函商俯轿商艱此次格外從寛罰該關平銀十五兩如再誤犯定應重究前來仰即遵照母違云 
新繭市價慈谿各鄉本年育蠶之家頗形發達近日外來繭客到各處收買者不絶於途惟産額略遜於昔價値亦因之較貴每百斤四十三元開盤以來漸漸漲價現已增至四十八元五十元云 
[杭州]  
　　省議會常會浙江省議會二十四日下午一時振鈴開會秦副議長主席報告昨日大會對於辦事處擅發一電主張取消茲經再四籌商以爲措詞困難還是不取消爲是至擅發電報之人業已自行辭職可否免予置議衆贊成議長云水利委員會及各測量隊經費尙沬經過二讀應補行二讀一律通過惟所加文牘會計書記薪水概行删除議長云追加磁業傳習工場預算案提前付議交財政股修正議長云補助瑞安縣立中學校經費案提前付議准補助一千元議長提出議員錢豫辭職事件公决准其辭職議長開讀浙江省中華民國七年度省地方歲入預算書逐欵通過財政股審查報告修正磁業傳習工場預算通過開議建議審查股報告事件因不足法定人數宣告延會 
各縣繭價彚誌浙省蠶繭一項爲出産之大宗本年蠶眠期内冷暖不時故收繭減少市價較昂茲將各縣繭市調查如下 
杭縣蠶繭每百斤計價四十四元餘杭蠶繭每百斤計價四十五元崇德蠶繭每百斤計價四十三元嘉興蠶繭每百百計價四十四元吳興蠶繭每百斤計價四十七元嵊縣蠶繭每百斤計價四十八元蕭山蠶繭每百斤計價四十六元紹興蠶繭每百斤計價四十五元 
發明新機准予專利浙省各廠所用機器均係舶來品利權外溢殊爲可惜茲有平湖人姚建翎等新發明農業機器三種一名鋤田機一名除蟲機一名戽水機均屬理想新奇爲農業上之主要機械現已將三種模型與理由書呈請農商部准予專利十年聞大部已准如所請已咨行到浙矣 
取締學生集衆開會省長公署昨准敎育部電以此次中日協議條件專屬防敵範圍以前報載殊多誤會各學校生員不得行意干預如有聚衆開會及刋布流言等事應卽由各該校長嚴行取締以維學風等因業經齊省長令行各學校長遵照矣 
[安徽]  
　　敎育界挽留盧廳長安徽敎育廳長盧殿虎自蒞任以來對於皖省敎育頗具熱心現奉中央命令調任甘肅頃皖省敎育界甚爲敎育前途惜昨日六十縣敎育行政會議代表人員開特别會議研究辦法一致主張電達大總統國務總理曁敎育部請求收回成命并分電倪督軍並呈請黄省長代達中央務乞俯順輿情就近又派代表謁見部視學陳述安徽敎育待興甚急盧廳長正事經營萬不可輕於簡調大有不逹目的不止之勢而省立各校校長亦均一致進行 
皖省選舉參議院議員繼續投票日昨二十一號爲第一區參議院議員舉行初選投票之期因投票處所狹小投票又不依法以致大起風潮是日懷寗朱知事隨卽出示改期舉辦一面拿辦爲首滋事之人二十三日繼續舉行朱知事親自監督投票依法辦理所有未投票各選民均赴縣署秩序較前日整齊云 
[武昌]  
　　楚材管帶之乞憐此次江寛被楚材撞沉損失無數生命財産楚材管帶趙進銳及領港曾漢亭等實不能辭其咎茲探聞趙等懼會審被究特上海軍部及王督軍書洋洋千言歷述被撞之原因及兩造誤會之處懇原情審判減輕罪名云 
造幣廠内部之改良胆該廠至武勝門外濷濱之鐵道於起義後文定祥任廠長時曾經修築通車嗣無物料可運照料無人又漸損壞金廠長以此項鐵道迂長八里鋼軌枕木値價甚巨若任廢置年久不無損失茲特商經省長允准决定拆卸所有大東門外拆料存於武勝門江濱車站大東門内拆料則移存本廠刻已招工投標限定拆卸運送工資以期迅速而免糜費云又該廠開辦多年所有鍋爐日漸損壞前在洗馬池方面新造鍋爐三副刻巳工竣雇工拖運至廠以便更換 
前敵奬金又到據政界消息湘中戰爭北軍頗占優勢曹宣撫使爲鼓勵起見曾電請政府酌給奬金刻已復電核准滙洋七萬元分發前敵前次克復各地之將士計分配爲克復醴陵奬金二萬元克復攸縣朱亭奬金二萬元克復寳慶奬金三萬元 
商會會長舉定漢口總商會近因遵照舊章設匭投票選舉正副會長昨開票之時王君芹圃得票十五當選爲正會長萬君澤生得票十四當選爲副會長業巳揭曉矣 
雜評一 
[爲愛惜名譽者告（默）]  
　　名譽爲第二生命人孰不愛惜然而名譽云者非博一般流俗人稱許者也必也其宗旨光明正大其行動不越軌範乃能保存其眞名譽今此選舉之怪象百出非必盡有特别之用意也不過以爲我輩在社會辦事而不獲初選當選之頭銜殊爲少色其有進而懷議員熱者亦不過以議員之頭銜爲榮乃不謂欲博流俗人之稱許而先受盡睡駡更爲有識者齒冷自計亦殊不値得然則何苦而必爲此耶吾爲愛惜名譽者進一解 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[七大團體歡送美總領事]  
　　駐滬美總領事薩門司君定於二十五日返國寰球中國學生會江蘇省敎育會留美學生會上海總商會建設會青年會於前日正午在東亞菜館特開歡送會一時到者百餘人皆上海知名之士而薩君亦於掌聲如雷中翩然蒞止即由朱少屏君招待入座由王儒堂君主席致歡送辭對介紹朱葆三君沈信卿君黄任之君錢新元君趙晋卿君曹錫庚君李耀邦君聶雲台君相繼演說大致以中美邦交素篤中美商務益見發展其在美國受高等敎育而歸者又日見其多而薩君旅滬有年崇尙和平對於有益兩國交誼之事提但不遺餘力今茲回國深望將此地近情及欽佩美國之意思代爲宣達於貴國人士之前並望薩君早日返滬將兩國國民之好感情帶去帶來云云次由薩君致答辭迨餐畢全體起立高呼薩門司君萬歲遂合攝一影而散薩君巳於昨日下午五時在海關碼頭起程恭送行旌者頗不乏人 
[回國留日學生在江蘇省敎育會之談話]  
　　星期五下午三時江蘇省敎育會邀集回國留日學生代表本埠各學校校長及該會職員在議事場開談話會到者爲留日學生代表張有桐柳飛雄莊善昶彭紹基張心沛田景奇閔肇魯喻義陳隔仁諸君浦東中學校長朱叔源江蘇省立第二師範學校校長賈季英第一商業學校校長黄揆百水産學校校長張公鏐同濟學校校長阮介蕃澄衷學校校長曹慕管南京曁南學校校長趙厚生上海交通銀行副行長錢新之諸君浙江沈衡山君及該會各幹事員首由副會長黄任之略述本會及本埠各學校屢據學生前來陳訴一般敎育界非常震動同人以茲事重大必須鄭重研究求一妥善方法此爲今日開會本旨遂請代表陳述留日學生回國之意見大旨有兩層宗旨一請求政府取消中日協约二請中國自立大學俾學生等得在中國求學請貴會諸君帮助云云又謂此次回國爲對外行動絶不干涉内政各代表陳述畢黄任之沈信卿曹慕管趙厚生朱叔源諸君相繼發表意見一面勸導一面研究種種善後方法並請代表將是日所議諸事轉告學生諸書共同研究一面由省敎育會開幹事會研究擇日再開會議商酌一切時已七時遂散會聞此次回國學生分頭辦事共分八部内有勞働部販賣報紙信紙各種物品所賺之錢充團體維持費又設一種職員專司稽察勸戒學生不得涉足戲園及娱樂場所現回國至上海者巳達八百人不知此事將何以善其後也 
[附留日學生救國團自治規約]  
　　一一致對外絶不干涉内政 
二束身自爱保全高尙人格不得有嫖賭及其他不正行爲　 
三本團團員務宜勤儉質樸極力屏除浮華惡習 
四對於本團有維持擁護之責任不得敗壞全體名譽及濫用本團名義 
五對於本團服務之外有暇時仍須勉學如常不得荒棄學業 
[上海初次發見之水泥船]  
　　本埠楊樹浦路瑞瑢船廠造成水泥質船一艘於二十四日下水試行成績頗優船長六十五尺闊十五尺深六尺六寸暗輪三十馬力之火油摩託機每小時能行八海里船身厚二寸半此船將專作運鐵及拖曳之用上海之有水泥船以此爲第一艘聞此種船隻三星期内即可造成造價甚廉云 
[大宗生絲出口]  
　　花旗輪船公司之厄瓜多號本日由滬取道日本開往舊金山載有生絲二千零五十五包値銀二百餘萬兩其數之巨爲近來所未有此外尙有銻質三千箱鎢質三百箱 
[皮箱工人索加工資之解决]  
　　南北巿皮箱業包皮工匠因要求大行各店主加增工資未遂全體停工由大行方面迭開會議迄未解决後由板壳業出任調停等情迭紀前報茲悉大行各店主自經板壳業向之熟商後亦以雙方相持將届兩旬雖有學徒等勉力維持出貨甚微殊非久長之計故又於二十三日午後邀集大行董事林某及大小行各代表在城内火神廟公所特開會議以期解决惟會議良久祗允加錢一百文小行尙未承認時又爭執他事小行代表遂不俟議决而散是以該會議仍無結果並因爲時已晚由大行各店主宣告再行集議而出待至翌日各店主以遷延不决究與營業有關故又會集各店主於一林春茶會磋議至再始經决定即由各司年前往寳善街怡園小行茶會向工匠代表等宣告謂現在大行决定每工錢千文加給一百五十文限令即日開工等語小行代表聞之當即與衆會商各工匠全體滿意始彼此簽允惟彼業中學徒向由店主收領至滿師時須由店主向小行報告方始入行或小行司年詢問店主店主不令入行小行亦不能强迫故往往滿師多年由店主包瞞可以規避入行費今小行要求嗣後不准隱瞞如有學徒能賺工資即須遵章令其繳費入行旋經大行代代表向衆聲稱各師務明天當先行開工所有提議遵守行規諸問題應俟各店主於三天内集議决定後再行答復以免廢時夫業衆皆允從故小行司年代表等於即晚分投傳知各工匠即日開手工作是以昨晨南北市各店包皮工匠業巳一律上工所有浦東西各鄉工匠之返家者亦分别去函通知來滬工作至紹屬工匠返家者俟閱報得悉事已解决自必來申各歸原店上工或則由各店主去函通知亦各聽便云 
[張曜被拘續誌]  
　　寓居法租界巨籟達路之張耀（即張曜）經老閘捕房包探張炳成等偵悉張係黨人曾將虹口某醫生誘入機關部綑绑出了赤手鎗嚇詐巨欵禀明捕頭協同法包探前往該處將張曜緝獲搜出某黨魁所給委狀寄押法捕房候請公共公廨備文提回歸案訊辦各情巳誌昨報茲悉張曜已於前日午後提至老閘捕房收押昨晨解送公廨由西探目依克華探張炳成陳維坤相繼上堂禀稱查得張曜係安徽人與串誘某醫生勒詐一事並無關係惟於本年正月二十九號起至二月二十二號止迭次串黨繕寫恐嚇信函送至福州路（即四馬路）青蓮閣茶館内向該茶館經理孫雲珊圖詐巨欵曾經飭緝未獲茲悉張匿居法租界巨籟達路五號門牌故即協同法捕房中西包探將張拿獲提回解請訊究王襄讞商之義副領事羅君判張曜押候查明再訊 
[請緝擄人勒贖之首犯]  
　　强擄浙省奉化縣富户王杏均案内之匪徒唐敦宣錢白卿鄭洪慶三名業經護軍使署訊實於二十二日一併鎗斃已誌前報茲悉盧護軍使查得該三犯原供强擄王杏均之起意犯爲溥現尙在逃未獲且查王恩溥在浙屢犯擄人勒贖巨案自應嚴密查緝業於前日咨請浙省軍民兩長飭屬查緝務獲解辦 
[再誌反對電燈加價之堅决]  
　　南巿電燈加價一事初由志成堂太豆米業錢業等八團體出而反對致函總商會及該公司要求取銷加價旋據該公司復稱電燈之光發生於煤煤價旣增電價自不能不漲該團體等得復後查得煤價近尙平定復經集議多次茲除原有團體外又有參藥業山東帮青口帮（沙船字號）等六團體加入共同反對計共有二十團體此外之要求加入者尙接踵而起於是各團體組織監臨時事務所討論對付方法昨又查得閘北水電廠省立官辦同在上海市區各用户係燃三十二支燭光之晝夜線不過收費一元八角以此比例則南巿二十五支燭光之全夜線應收一元四五角半夜線應收一元左右始見平允今全夜線巳收至一元七角設欲再增二角與官辦電燈費大相懸殊商辦反不如官辦之善故各用户對於該公司之加價誓不承認如果該公司堅不取消擬按照電氣事業取締條例第五十六條之規定予以相當對付云 
[新訂檢查密電簡則]  
　　江蘇李督軍龍華盧會辦近又會訂檢查密電簡則除會銜知會江蘇電政周監督外並通令所部各旅團營一體遵照簡則如下二現於戒嚴期内檢查密電不厭詳愼應依本簡則所規定切實辦理以昭周密 
一凡左列各機關無論外省本省各處往來密電均一律母須檢查（一）督軍公署（二）省長公署（三）松滬護軍使署（四）海軍司令辦公處（五）長江副巡閱使署（六）督辦浦口商埠局（七）外國領事署（八）郵政局一凡左列各機關與所屬互相往來密電均母庸檢查惟與外省或與非直屬機關往來密電時均應照章檢查（一）各鎭守使（二）各師旅團營（團營係指分防而言）（三）各道尹（四）各警察廳（五）財政廳（六）高等審判廳（七）高等檢察廳（八）敎育廳（九）實業廳（十）兩淮鹽運使（十）（一）清理官産處（十）（二）印花稅處（十）（三）烟酒公賣局一凡外省來電經過電局者應免予檢查扣送以省周折　一檢查密碼法悉按交通部定章辦理二各該檢查人員奉到本節則之日實行 
[一星期間之金融狀况]  
　　自五月二十號迄今滬埠各外國銀行並無大條銀及銀洋進口惟麥加利花旗等銀行裝往安南等埠大條銀二千餘條及寳銀三十萬兩至國内來往銀洋仍絡繹不絶其中以蘇杭兩省尤佔多數今將逐日進出口數目錄後（二十一號）客帮從南京載來國幣二十萬元又中國交通兩銀行各來龍洋十八萬元又裝赴南京造幣廠寳銀各十四萬兩交通銀行裝赴無錫洋五萬元（二十二號）客帮由天津裝來洋二十萬元中國交通兩銀行又各從南京來洋九萬元又裝去寳銀各七萬兩中國銀行裝赴嘉興洋十一萬元（二十三號）各帮由南京來洋十辩萬元又由漢口鎭江各來洋五萬元交通銀行由南京來洋九萬元又交通來洋四萬元中國交通兩行各裝去銀七萬兩又客帮裝去銀十三萬兩（二十四號）中國銀行由南京來洋九萬元又交通來洋四萬元又中國交通兩行裝去寳銀各七萬兩各錢莊代客運往無錫洋七十萬元又運往嘉興洋三十萬元（二十五號）中國銀行從南京來洋十八萬元又交通來洋四萬元中國銀行裝往無錫洋二十萬元又裝往南京寳銀十四萬兩又交通裝去銀七萬兩花旗銀行裝赴防備銀六萬兩又大條銀八百零五條又麥加利裝去大條銀一千二百零一條東方銀行裝往安南寳銀三十萬兩繭帮裝往杭州洋九十萬元嘉興洋二十萬元無錫洋四十萬元 
鎊價自七號至今未有升降大條銀價自十四號迄今亦無改動日本滙水自二十號縮去一二五以後亦未有升縮是以本月份驃金之價最大（二十一號上午）開過二百三十九兩最小（二十三日上午）開過二百三十六兩五錢昨日收盤爲二百三十七兩国錢漲落相差祇有一兩六錢公會交易亦甚清淡 
現貨赤條市上頗爲缺乏且仍有出口故三日間每條漲銀十兩有餘恒孚等銀樓飾金亦自四十三元五角漲至四十一元五角國幣與墨洋十八號午後收盤爲七錢三分零八毫七五嗣因南京造幣廠運滬之國幣日有四十萬元之多而各繭商收買鮮繭之洋早已籌備故本埠街底存洋豐富洋釐因此漸回昨日午後國幣收盤爲七錢二分九釐五墨洋七錢二分九釐二五銀拆較前稍大常在四五分之間蓋因入夏以來對内對外之貿易不甚發展也 
昨爲星期六調查中外各銀行所存銀洋曁大條銀之數錄後 
麥加利存銀一百八十萬洋二百二十萬大條一百九十一條滙豐存銀四百九十三萬洋一百七十九萬大條二條德華存銀四十六萬正金存銀三百六十萬洋七十萬大條一百八十三條道勝存銀一百九十一萬洋三十一萬大條三百三十七條通商存銀三十萬洋六十萬東方存銀二百八十二萬洋七十七萬花旗存銀一百三十八萬洋八十七萬華比存銀六十八萬洋四十萬和囒存銀四十四萬洋八十四萬中國存銀一百四十萬洋二百五十一萬台灣存銀一百八十六萬洋七十六萬住友存銀十四萬洋七萬各錢莊存銀二百二十萬洋八百四十五萬交通存銀七十萬洋一百八十六萬有利存銀三十萬洋十二萬三井存銀十二萬洋四萬三菱存銀十三暪洋六萬朝鮮存銀三十五萬洋四萬中法存銀五十三萬洋二十七萬總計存銀二千六百零五萬洋二千二百六十六萬大條銀七百十三條其中華商方面存銀四百六十萬存洋一千三百四十二萬 
[修正省敎育行政會議章程]  
　　上海縣知事接江蘇敎育廳訓令云案照本省第三次敎育行政會議前經呈奉省長核准舉行當即通令召集並修訂會議章程呈請省長核示各在案茲奉省長第七六九一號指令呈報修正江蘇第三次省敎育行政會議章程由奉令呈及章程均悉准予存查並仰通令各縣知事知照此令等因奉此合亟抄附章程令仰各該知事知照此令計抄江蘇第三次省敎育行政會議章程第一條本會議以考察各地方敎育狀况集合研究俾省敎育行政得適當之方法以利推行而促進步爲宗旨第二條 
本會議以本省敎育行政事宜爲限第三條本會議議員以左列人員充之（甲）敎育廳廳長（乙）敎育廳科長科員省視學（丙）縣公署主辦敎育行政之掾屬及縣視學勸鏵所所長第四條本會議以敎育廳廳長爲議長議長有事不能出席時得於議員中指定一人代理之第五條本會議議案如遇與其他機關有關聯者得臨時請其派員蒞會惟須先將議案送閱 
第六條議長依會議規則維持議場秩序會議規則另訂之 
第七條本會議除由省公署交議之件應行交議外其餘議案由敎育廳編列交議其議决案統由敎育廳呈報省長核示施行第八條本章程第三條丙項議員得具請議書先期送敎育廳酌核交議但會議時須由本員說明趣旨第九條本省省縣敎育會得具意見書五日前送敎育廳采酌交議第十條 
本會議以七日爲限如應議事項未畢得延長三日以内其開議時日及場所由敎育廳長定之第十一條本章程第三條丙項議員赴議時得由縣公署支給相當之川資旅費第十二條本會議議案應付審查者由議長於會員中指定若干人擔任之第十三條本會議設幹事一人幹事員四人書記官長一人書記官四人由敎育廳長就廳員中指派第十四條本章程有未盡事宜得由敎育廳長隨時修正請省長核定之第十五條本章程由敎育廳呈請省長核准施行 
[浙省派員來滬開辦繭捐]  
　　浙江財政廳長委葉大澂來滬開辦繭捐昨日已於滬寗滬杭甬站日暉港車袋角吳淞江等處設立稽查繭捐分處凡有報運新繭者一律檢查對數給票以便起運除呈報蘇浙各上級外並分函本埠各機關一體查照 
[水警廳派艦護送繭船]  
　　江蘇水警第二廳趙廳長查得太湖東西兩山素爲産繭之區華洋各商前往設所收繭者頗多各商携帶現銀雇船儎送恐有水盜搶刦自應派令淺水兵艦馳往遊巡保護又無錫常熟崑山内河各港爲繭船經過之要道亦須派艦往來護送除巳調派靖湖昭武洪平安靖四艦駛往太湖遊巡外因仁勇陪戎兩淺水艦刻在上海華興船塢修換機鍋未竣昨特電催務於月杪竣工以便開往無錫等處巡邏云 
[兩商會公宴日商]  
　　上海總商會正副會長朱葆三沈聯芳縣商會正副會長顧馨一蘇筠尙並商董王一亭等於昨日午後一時在會設備西餐柬請日商茂木公司社長社員讌飲到者爲該社長茂木惣兵衞社員木鐇恭山中島虎吉古賀雄四郎溝添金助大泉偉八等席間互致頌詞答詞直至三時餘始各握手而别 
[蔡廷幹行將來滬]  
　　新任修改現行進口稅則委員會正主任蔡廷幹自奉任命後已於昨日電致該委員會略謂現正與財部外部稅務處接洽一切約月杪到滬等語舊任曾述棨君現已督促部屬趕辦移交云 
[開棺覆驗之請求]  
　　浦東爛泥渡湖北帮小工頭沈仁英上月間因與同鄉人陳成瑞等爭奪小工頭目起釁各糾數十人互相爭鬭當爲該處三區警局訪悉飭派全班長警馳往拘拿雙方紛紛逃散祇得爲首之沈仁英陳成瑞等拘獲送至上海地方審檢廳訊供明確當以陳成瑞略受微傷判令自行醫治沈仁英利令監禁一個月送監執行在案不料前日上午沈仁英忽然在獄中斃命報告檢廳派員至分監騐明委係急病而死因無家屬到場判令由堂棺殮發封厝壇候示昨午忽據湖北人沈之堂弟沈仁平偕李國進等至檢廳具禀請求伸雪禀中列名者多至七十六人略稱我兄沈仁英當時實遭陳成瑞等毆擊致傷要害而陳成瑞受傷甚微形之額面我兄所傷係在内部以致因傷致斃况我兄在監倒斃官廳並不前來通知所以奉諭派員檢騐時未有屍屬到場現請廳長定期委員開棺覆驗究竟有無傷痕情願實究虚坐俾雪死者之沉寃云云奉諭靜候核示 
[偵緝嘉定逆倫案兇手]  
　　嘉定西門外花業商人趙緝文故後無嗣其姪元善（即趙聲楊）覬觎遺産强爭承繼不遂乃與其母馮氏同謀將寡嬸趙壽氏勒斃經家人覺察急請平慈醫院長周懷慈用藥水針救活惟喉腹兩部受傷過重一時尙難平復一面由壽氏母族投控該邑縣署飭警拘捕祗獲馮氏到案訊據供認與子謀害寡嬸收押候辦而元善則在逃未獲姚知事恐其匿居滬地故特派警持文來滬設法偵緝務獲解究 
[浦東迭出盜案後之查防]  
　　近來浦東一帶盜刼之案層見迭出鄉民頗難安枕查該處警察本分兩種一爲淞滬巡警一爲縣警察各失主被刼後雖分投各官廳禀求查緝無如十不破一茲爲上海縣沈知事訪悉以匪盜充斥實與地方治安大有關係乃與淞滬徐警廳長往返籌商除令飭管轄區域警所各長警上緊查拿限日破案外一面選派得力偵探不分晝夜在該鄉四周實力梭巡以安閭閻云 
[青年會之德育演講會]  
　　本月二十六號星期晚間八時青年會德育演講會請全國協會體育專科敎員蔡樂爾君演講智育與體育之發達有志青年届時盍往聽之 
[閔行農校之遠足會]  
　　閔行鎭上海縣立乙種農業學校於昨日（二十五日）舉行遠足由敎員率領學生六十餘人清晨五時出發導以軍樂繞道北橋顓橋等鎭至莘莊火車站乘車赴龍華沿途考察各種作物採集博物標本並有該校組織之上海縣第七團童子軍三隊携帶餐具隨同前往聞今晚即須回校云 
[愛儷園書畫劵奪標再誌]  
　　十五日爲愛儷園所售書畫籌賑劵第二次開標之期仍於廣倉學宭設摸標處午後一時奪標者紛紛而至是日又係廣倉學會古物研究常會以故會員到者亦衆陳列諸品以葉浦蓀送來者爲最精萬木草堂旣精且夥其餘汪鷗客鄒適廬姚虞琴董哲香高䍩之哈少甫諸人亦各致精品四時許由姬覺彌與會員茶話至六時計開標七百餘號首標爲江陰繆谷瑛所得聞兩次到場奪標者祗一千三百餘號尙未完竣五月十五日尙須繼續辦理云 
[西人獻技助學]  
　　西人台而斯爲歐洲技擊大家工魔術善舞藝此次道經滬濱適女工傳習分所陸女士假廣西路笑舞台演劇籌欵台君以該所爲提倡女子生計敎育殊爲可貴特偕其夫人同盡義務助演生平絶藝定於今日午後三時在笑舞台施演云 
[請發臨時路警之制服]  
　　南車站警區王巡官奉令添招防護繭巿之巡警二十名現已編制成隊定於下月一號實行巡視惟巡士制服未奉發給故於昨日呈請路局長迅速核發 
[紹興繭巿消息]  
　　本埠華洋各絲廠昨接紹興來電略謂本年蠶繭絲身欠佳價格反昂上等每擔六十二三元次者五十三四元統扯在五十八元之譜其繭價昻貴之原因由於繭户自行繅絲並不出售鮮繭所致云云 
[造彈零件解送德州]  
　　魯省德州兵工廠承造之快鎗其鎗彈尖頭上之鋼盂向由上海兵工廠造解邇來德州廠内缺少鋼盂特函上海兵工廠請爲造解業經謝總辦令由練鋼廠檢發鎗頭鋼盂二十六箱計重三百七十餘磅於昨日交由滬寗火車運寗渡江換裝津浦火車解往德州收領 
[新普育堂新屋落成]  
　　滬南新普育堂董事莫子經陸伯鴻近將該堂病舍推廣添造新屋業已落成訂期二十七日（陰曆四月十八日）在該堂設筵柬請軍警各官長並各官廳等到堂參觀 
 
 
 

Page 11

 
 
[周浦巿敎育會復活]  
　　浦東周浦市敎育會前於民國元年成立至民國三年市鄉議會奉令取銷敎育會與市農會亦無莆消滅近因奉令組織乃於前日由學務員顧嘉勳邀集學界會議僉以前會長早經滿任照章投票公舉宋裕疇得票最多當選爲正會長蘇裕國當選副會長其餘會員幹事書記等各項職員均以次推定即以本日爲成立日期呈請杜知事核轉敎育廳備案 
[救濟會偵獲拐案]  
　　鎭江婦人高屠氏前至救濟婦孺會稱有親生女兒馮高氏小字二姑娘現年二十六歲於今年舊曆二月十三日由原籍被拐撫蹤現悉女兒實遭拐匪帶來上海因此來會請求查緝等語該會立派偵探虞占順分投偵查去後茲經虞探查得二姑娘現匿城内九畝地恒裕里二弄第三家四號門牌即於前日協同該管警區長警前往將二姑娘查獲向之詢問據稱實被潘雲陞誘拐來申先住法租界方板橋壽祥里郭三家數天旋被潘糾同郭三朱老二等將氏賣與法租界自來火街楊子里九號王金標處爲娼得價洋一百二十元由潘等分用氏旋即逃出等語該探遂將二姑娘帶回會中留養一面復將郭三朱老二等在閘北地方一併查獲解入四區警署轉送警察廳訊辦並由該探查得潘雲陞因誘另鎭江婦人葉王氏案發爲氏夫葉敬三報捕將潘拘獲解送公共公廨訊明判决禁錮西牢一年云 
[叔翁姪媳之亂倫]  
　　浦東陸家鎭顧家宅民人顧順林之子大奎曾娶楊氏爲室詎有該氏叔翁顧林桂勾引該氏亂倫通姦茲爲順林父子探悉前晚突入姦所將男婦一併拘送地方第六分所昨午申送事務所由陸司法員提訊據顧順林訴稱本地人同子大奎在滬北望平街爲刻字生理媳婦楊氏不安於室與堂弟林桂通姦求究該氏供年十九歲丈夫在外日多致與叔翁犯姦求宥顧林桂供年二十七歲在鄉間爲竹匠與姪媳犯姦是實陸君立命將原被移送地方廳檢察廳訊辦 
[養媳不知去向]  
　　賃居南巿彭家荒場之寗波人李茂生向業庖丁家有童養媳長寳年十五歲日前由李子長發之寄母陳蔡氏招該媳至梅家弄家中學習黏貼自來火盒手工甫閱三天被氏夫陳春生阻止該媳遂别陳蔡氏而去詎意並不返家不知何往旋經李父子同往陳家詰問指爲拐匿陳夫婦不服大起衝突致李受有微傷後由崗警到來一併帶至一區一分駐所詰據陳稱行醫爲業李媳雖來學習手工然已回去實未藏匿張警佐以案涉刑事飭送地方檢察廳騐訊核辦 
[採購鮮繭之出發]  
　　蘇浙皖三省産繭之區向以浙江紹興等處爲最早江蘇無錫江陰則較遲惟無錫江陰常州等處鄉民向售鮮繭不自繅絲故前往該處收繭者甚多本年天氣寒暖無常故須遲至二十日開秤昨日華洋各廠出發者巳有六七家今日尙有大帮啓行故滬寗鐵路車務處於即日加派拖車爲之載送云 
[運貨帆船失事]  
　　雜糧客商宋也香前日有運往浙江之黄荳二百十六石在滬南雇令潘木蘭帆船爲之裝運詎駛經閔行鎭相近突遇狂風猛浪全船沉没貨物漂失幸舟子十餘人均得遇救聞所裝之貨係由華商萬豐公司承保水險業已由宋向之索償昨該公司巳派人前往調查失事情形并設法打撈沉貨矣 
[薦頭與傭婦之兇横]  
　　西門内九畝地相近孔家弄永仁里二十八號門牌爲洋行生意之王姓家日前向西門外陳姓薦頭處喚雇江北女傭名阿巧者到家服務詎雇用兩日卽將主婦珍珠一粒竊取而逃經王姓向薦頭追理不睬正擬控究詎該薦頭忽於昨午帶領該傭婦及江北婦女十餘人同至王家指爲誣竊適王在行辦事家中祗有婦女小孩任其羅唣後因鄰居不服向之論理詎該薦頭等自仗人多一言不合即動手用武所有王姓主婦及小孩與鄰人等均遭毆傷並乘間搶掠該主婦頭上金挖耳一枝紛紛奪門逃竄幸經隔鄰楊姓奔喚崗警馳來始拘獲陳薦頭及該傭婦阿巧等三口餘被逸去即經崗警將所拘三人連同受傷之王姓婦女小孩等併解二區一分署經警佐詰詢并驗明王婦受傷屬實以該薦頭傭婦膽敢糾衆毆人不法巳極除令原告回家自醫外當將三人收押并飭警趕提帮兇諸人併解司法科訊明追贓懲治 
[工巡捐南局工程員撤差]  
　　滬南工巡捐局路政工程員王文淑（字蘭生）對於海神廟對面某姓家造屋所讓路線一事未照定章辦理致爲救火聯合會揭發後王又登報聲辯該會於丈見後以其所指路線數目大不相符又函致該局指摘等情巳紀前報昨日姚局長訓令該員云爲訓令事照得該員經理路政工程對於翻造房屋退讓路線向須禀承本局長指示惟於豐記碼頭退讓路線一案事先未經陳明巳屬疏忽事後又遭人指摘更爲辦理不善着先行撤差聽候查辦合行令仰該員卽便遵照於此案未完之先不准擅自離局此令 
[楊月如銅像改期開幕]  
　　尙文門内省立第二師範第一部附屬主任楊聘漁發起醵資爲巳故前師範敎員楊月如建立銅像於該校園内原定昨日午後行開幕禮並舉行演說運動會乃是日適逢天雨楊君恐與會者不多故擬延至天晴另定時日開幕業已分别通告各機關查照矣 
[兩女孩候查來歷]  
　　前日上午五時新北京輪船抵埠搭客俱已上岸尙有一十二歲及十三歲之兩女孩默坐無語經法捕房某號巡捕查見向之詰問據稱同一婦人乘船來滬現在不知何往云云當由該捕將兩女帶至大自鳴鐘捕房轉報總巡捕房經施總巡諭將兩女暫留俟派探查明來歷再行核辦 
[寡嫂犯姦之干涉]  
　　住居閘北新民路洪吉里之揚州寡婦梁袁氏其夫順山於去年八月間病故該氏近與同居爲鞋子司務之吳廣茂私識儼若夫婦前晚吳在該氏家處被氏之夫弟梁順泉偵知喚同多人入内雙雙捉獲用繩綑縛抬送四區警署控告余警正命暫收押聽候訊究 
[婦人被指通姦之憤恨]  
　　住居閘北王家宅吳金龍之妻高氏前日扭鄰居婦人何任氏至五區二分所控稱被任氏無端毆傷頭部請爲究辦經牛警佐訊據被告供稱高氏因指婦人與其夫私姘憤而出此云云牛警佐飭解送司法科訊辦 
[蓆店主失媳之追究]  
　　閘北寳興路蓆店主甬人李頌林之長媳某氏近忽失蹤李四尋無着旋據次子阿寳言鄰居籐床店夥李阿綸時至長嫂室内情有可疑李即偕同阿寳扭李阿綸至五區警署控告經王警正訊問一過昨解司法科訊辦 
[金號司賬還押候訊]  
　　北京路惇豐永金號主劉年春指控司帳王桐叔私用賬銀一萬二千七百兩業經捕房將王拘解公共公廨訊供收押在案昨晨復訊由原告代表律師上堂譯訴前情並以此案手續尙未完備請爲展項研訊中西官判王還押候特别訂期研鞫 
[肉店主婦扭控逃夥]  
　　陸稿薦肉店主婦陳王氏昨扭李阿福至法公堂控稱李於去年在婦人店中爲夥詎至年終向各主顧私收客賬並宕用賬洋共計一百零八元察悉後李即逃逸今始在途遇見扭案求追並將賬簿呈鑒詰之李阿福供民人祗向店主陸績挪用洋三十餘元並無如此之多旋由捕頭上堂禀稱李在捕房供認欠洋八十元今忽稱欠洋三十餘元請核聶讞員向李詰問究欠若干李則一味支吾判交人銀並保出外限十四天如數還清 
[小孩咎由自取]  
　　汽車夫陳金路日前駕車至法租界内撞傷陳徐氏家男孩陳蒙華之面部後由巡捕到來目該孩送往醫院醫治一面將陳傳至法公堂判令退去候陳孩傷痊再核在案昨因該孩傷巳痊愈故又傳訊先據陳金路稱是日民人與車主陸阿當駕車經過該處見該孩糾同數孩在馬路上游玩民人即撳喇叭他孩均各散去獨該孩不及避讓以致撞倒受傷惟民人之車並未疾馳實係該孩自取其咎求察次由陳蒙華稱是日與數孩在馬路上游玩是實中西官以陳孩咎由自取惟察得甚爲貧苦判令車主陸阿堂出洋五元給予原告爲養傷費了事 
[欠欵不准劃抵]  
　　方彝倫至法公堂控稱前與董永茂股開銅錫店商人計得兩股當出股本洋二百元店事歸董經理後因意見不合商人將股拆出憑董核算除去虧耗等欵應找還商人洋一百二十元當時因無現洋出立期票書明本年正月間歸還詎到期向索置之不問請求訊追票據呈鑒訊之董供原告之胞弟虧欠商人欵項亦有票據故此將洋扣付作抵聶讞員以各清各欵豈能劃抵判董交人銀兩保限十四天繳洋 
[汽車夫恃蠻受罰]  
　　法捕房昨解汽車夫金阿根至法公堂聲稱金日前駕車至小東門外由七號西捕上前向金查看執照詎金不肯交出一味恃蠻故此拘案請究並由七號西捕上堂禀明前情詰之金供是日該西人向民人查看司機執照民人誤爲查閱車照因車照係在洋東處故一時難以交出實係誤會今將司機執照呈鑒中西官以金不應動蠻判罰洋五元充公以儆 
[菜場夥毆打小販]  
　　小販毛學義王毛氏二人前日扭春申公司菜場夥友薛師至閘北五區一分所控稱民等今早設攤該菜楊向薛照章捐納臨時執照一張詎薛堅拒不允爭執之下被薛毆打請爲究懲經孟署員詰訊一過判解司法科訊辦 
[誘賭花會之薄罰]  
　　甬人王生陽昨在浦東陸家嘴一帶誘人與賭花會爲三區第二派出所巡長趙竹元查獲將王拘解三區經解警正訊據王供稱五十六歲住怡和里係友人阿土託爲兜攬等語因判王罰洋一元以示薄懲 
[小酒店深夜賣酒]  
　　甬人葉秀全在老閘唐家弄一千零十五號屋内開設小酒店深夜賣酒被三百五十七號華捕查見以其違章禀請公共公廨出單昨日將葉傳案經中日官訊明判令罰洋五元充公 
[茶館聚賭抽頭]  
　　美租界愛而拷克路十一號門牌小茶館主李阿三因容人聚賭抽頭漁利被捕查見以其違章當將賭具帶入捕房禀明捕頭請廨出單將李傳案訊罰 
[無賴設攤誘賭]  
　　無賴李巨榮前日在滬寗車站附近擺設賭攤用外國紙以甩三張法誘賭歛錢被一千零八十四號華捕查見帶入捕房昨解公共公廨經中西官訊實判李押西牢五天紙牌銷燬 
[捕頭偵獲賭窟]  
　　賭徒張阿狗在香港路七十六號屋内糾賭抽頭前日被總巡捕房捕頭偵悉即飭中西包探前往將張阿狗與賭客陸梅泉俞榮根張壽福楊德福等一併拘獲陸梅泉因跳窗圖逃跌仆受傷當經該探等將陸軍送醫院醫治一面將張阿狗等連同賭具帶入捕房昨解公共公廨經中西官研訊屬實判張阿狗罰洋二十五元餘人各罰洋七元一併充公賭具銷燬 
[竊賊禁押西牢]  
　　王長根前晚竊取北蘇州路九百十四號門牌丁翰章之鐵板三塊由探查獲人贓昨解公共公廨經中日官研訊屬實判王押西牢兩禮拜贓交丁領回又楊樹浦路二千八百二十八號門牌住户鄧耀廷指控鎭江人季希根串黨撬門入内窮取銅元等物昨由捕房將季拘解公廨請究原告偕證隣人李聚生及五百二十九號華捕上堂禀明前情訊之季供詞支吾中日官判令管押西牢九月 
[兩賊均是過犯]  
　　瞿景安周阿三串竊北海路一百八十三號門牌陸榮生家衣物由探查獲昨解公共公廨經中西官訊知瞿周均係過犯實屬怙惡不悛判瞿押西牢三年周押一年期滿均逐出租界贓交原告領回 
[商議搶竊之敗露]  
　　過犯王金生前日與陳金生在愛多亞路某小茶館内密商希圖搶竊被捕查見一併帶入捕房昨解公共公廨經中西官訊明判王押西牢三年期滿仍逐出租界陳押三月分别示儆 
[懲治搶物匪徒]  
　　匪徒范阿毛前日午後在北河南路攫取郭陳氏金挖耳圖逃由捕追獲拘押捕房昨晨解送公共公廨經關讞員會同日副領事林君研訊屬實判范押西牢半年期滿逐出租界 
[包探查獲竊賊]  
　　無赖王少卿闖入熱河路一百三十七號門牌蔡裕祥家竊得縐紗棉袍子一件携至某押當求質被包探王桂生查見當將人贓帶入捕房捕頭諭飭押候解送公堂請究 
[過犯復來租界]  
　　本邑人陳賢卿前因犯案經公廨訊判逐出租界昨日陳復潛來在西華德路被探陳廣義查見帶入捕房捕頭飭令押候解廨請究 
[冒充工人行竊]  
　　高郵人薛順興昨日冒充工人混入浦東陸家嘴英美香烟廠内竊取錫條七根携贓圖逃當爲洋人撞見將人贓併解三區警署解警正判薛罰洋八元錫條給該廠具領 
[滬南工巡捐局批示]  
　　滬南工巡捐局批黄秋舫禀爲黏呈行規環求備案由禀及黏件均悉查本局攤捐底册該業請領執照尙屬寥寥旣據該董等聯名公呈姑准飭令稅務處嗣後請領豆腐攤執照者須查有該業行單再行發給如無即予停發以示維持仰即知照此批 
[介紹新刋]  
　　商務印書館英語週刋第一百三十九期出版　 
本期插圖中國留美學生賽船會會員攝影紅十辽會事業之圖等等補習材料如火柴小史前置詞用法簡易作文商業尺牘商業會話等等名目繁多不及備述補白亦饒興趣其中以一鎖鎖數屜之法尤不可不知也每册五分全年二元半年一元一角郵費國内每册半分 
[謝劵]  
　　中華婦女青年會體育師範學校定六月一號假新靶子路晏摩氏女校操場於下午四時半起表演新劇（中國體育觀）如遇天雨延至五號昨承贈劵一紙又雅歌集定今日假座南巿十六舖鳳鳴舞台舉行慶祝紀念日夜演戲亦承贈劵四紙合書誌謝來件 
[美國紅十字會第五日報告]  
　　昨日（二十五日）結果共徵得一萬五千四百六十九人計銀二萬二千八百零二元五角朱少屏隊仍是第一名 
美紅會游行因雨改期於下禮拜二午後二時舉行一切照舊 
[又辦事處通告]  
　　歐戰蔓延生靈塗炭美國紅十字會以人道爲主義熱心救濟畛域不分其在戰地所辦事業卓著成效現設徵求贊成員事務所於上海南京路二十六號定例普通贊成員每人納費一元五角幼年（十八歲以下者）贊成員每人納費小洋四角收費後各給收據一紙并送紅十字徽章一枚其餘尙有出售紅十字印花每枚分一角二角半兩種各處學校敎會均有代理此外並無派人在外籌募捐項深恐遠地悮會或有奸人藉名招搖情事爲特聲明惟希公鑒美國紅十字會辦事處謹啓 
[留日學生救國團會計部報告]  
　　第二次捐助本團經費諸君芳名錄本團成立以來經費異常支絀業經分派募捐人員就地勸募頃得募捐員汪君收到捐欵百零八元五角特將助捐諸君姓名及數目敬錄於后用彰高誼謝裕良君一元伍金山君一元 
朱光遠君一元李兆麟君一元晋祥金號十元晉昌永金號十元同昌杭線號十元顧君五元周高年君五元游少溪君五元童夫人五元汪夫人二元汪自新君十元 
雷君五元大源祥洋貨號五元程字灃君一元張三吉君五角程雲卿君一元吳蓉清君五角邵德長君五角汪松唐君五角胡毓修君三角汪振擇君三角汪善承君三角汪正大君三角汪順連君三角程瑞卿君一元姚樹培君五角胡幾第君五角汪開理君五角汪柏林君五角高夫人二元劉君二元魏君一元劉然青君十角張君一元余良君一元姚興化君一元謝惠唐君五元 
本團第三次募捐承左列諸君慨助特宣布芳名并樂欵數以鳴感謝 
楊晤君捐洋五元祝欽康君捐洋二元何芝園君捐洋二元浙江杭州報國寺省立甲種工業學校一年級機織科諸君捐洋三元二角徐言君捐洋一元五角劉邦亮君亮君捐洋一元三角徐慶顔君王訪漁君徐之圭君姜瑞渭君姜宗禹君周鳳樓君徐陟君祝增輝君徐玨君鄭烜光君 
祝枚光君朱崇良君周家範君毛鳳君吳克進君宋堯年君何增譜君吳瑞君江志中君戴本中君姜水紋君張裕榮君胡爲勤君戴文周君王一德君以上各捐洋一元總計捐洋四十元正周基長君經募 
雜評二　 
[美紅十會感言（訥）]  
　　今日我國人對於美國紅十字會如此之踴躍說者謂中美感情素好之故又謂爲國人漸知國民外交之故雖然而不盡然也蓋紅十字會爲世界最大之慈善事業其宗旨在救人類之傷殘故無所謂國界與種界之分也此次歐戰所受之慘苦爲人類之大不幸凡爲人類者莫不同此悲憫之心故國人對此而奮然起者更非僅以博慈善之美名而實發於人類同具之良心其結果之優美乃出於自然者也 
立國於世界其人民能推此愛惜人類之心而弗侵奪人傷害人視他國如己國者人亦必還以愛之則雖不言親善有不親善者哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[農事試騐場之弊] [  赤霞仙客]  
　　吾國承千數百年專制之遺毒人心委靡辦事因循鼎革後萬象刷新昔日惡習剗除顷盡以言農事試驗場固爲一般農民先導之機關也其設施之能務本崇實宜爲各界之冠豈復當有絲毫虚僞之情足以貽人口實者顧予於去歲春厠身於某試驗場耳聞目見弊竇叢出方之前清殆無以異農業前途貽害何堪雖各省未必一一盡同然人心相去不遠旣有其一即不免無其偶揭而出之或亦爲臨其上者所願聞歟 
（一）報銷之弊試驗場之用地極爲遼闊多則四五頃少亦百餘畝以偌大之面積加以新法應用則有技師爲之指揮也疾病防除則有藥液爲之療治也多置工人以勤其操作厚壅肥料以促其育成培護之功旣若是其殷則其産特之豐穰品質之優美必能高出於鄉邨之農氓者此理明甚而抑知效果離奇適形其反如予所親歷之試驗場占地三百餘畝農工三十餘人席豐履厚發令指示者又不下三十人年耗二萬金而所得於田間之代價乃不過數百元當事者亦知無以自解因藉口於試種作物或來自遠隔　洋之外國或取諸燥濕異宜之隣省風土互苏故成績屢下官廳不察輒受其欺夫擇善留良爲種藝家之要訣優者蕃之劣者汰之一二年間巳可别其適否况經濟之虧折若是其巨而猶故爲其難植嘉禾於石田愚者不爲然則若剕之飾詞搪塞是亦不可以巳乎 
（二）技術員與事務員之弊試驗場之職員大半尸位素餐以致收成歉薄遠不如人彼居技術職者顧名思義責有攸歸於是不得不絞腦瀝思謀一彌縫之策如權則用十四兩或十五兩量則用九折或九五折者務使收穫之量稍覺冠冕藉以減輕若干溺職之愆爲術之工可謂巧矣然同時在事務方面之事務員則爲接受其産物而販諸商人者也凡此過渡機關經理人例得私潤奈技術員於輕重多少之數旣多浮報而於品質良窳之間又故抬價格使爲事務員者匪持無利可漁精而核之且將負侵蝕之惡名故彼此之間常多齟齬甚且視若寇仇而究其眞相則一爲位置問題一爲金錢問題也 
（三）成績報告書之弊各試驗場之成績報告書類皆鴻篇巨帙淹博可觀然一察其内容則大都東鱗西爪捕風捉影之談不曰某節莖高若干即曰某時色彩如何且於何日發芽放花等瑣屑不堪之事拉維記載從未聞有明言某種作物確適於某地某處風土則决偿宜於某種等然使技術員而於此等瑣屑之事果能一一躬親其勞則栽植改良或有發現之一日亦未可知而無如彼輩足跡不肯輕涉田間報告之書率本於農夫之傳述間有未合則參以東西洋之成績報告删訂而潤色之是不啻以發明改良之重任而加諸無學無識之農人且又出於軥輈格磔之譯文演成不痛不癢之文字又何試驗之足云（六） 
家庭常識 
[止血藥] [  鴛湖鶴隱] 　　 
用桂圓核置瓦上煆灰俟冷研細貯瓶遇有刀傷跌破血流不止即以敷上立能止血止痛愈後亦無痕跡此方自家祖流傳屢試極驗如神（却酬） 
[擦玻璃窗] [  鴛湖鶴隱]  
可用烏　魚之骨隨意擦之透亮如新（却酬） 
[髮黄須知] [  母民]  
人家婦女多患髮黄雖用生髮等油終不得有黑色實恨事也今有一法不費分文可使極黄之髮變爲黑而有光其法即採野又葉數十張泡水洗鑧約二三次則髮變黑色而漸有光矣 
[治鼻血法] [  母民]  
鼻内出血最傷身體治法雖多然皆不妙如用生螺　肉塞於鼻内則血雖久出不止亦可立見效驗 
[烹鯿魚法] [  母民]  
魚鯿身扁肉細人多喜食惟尋常所烹者味不甚佳使以網油（猪油之一種）包絡於魚身置釜煎之約五分鐘即下酒糖醬鹽及葱薑等物及熟盛而食之其味與刀魚相埓 
[蠶豆楷灰可以代皂] [  母民]  
蠶豆楷内含鹼質最多燒成灰後將灰置於宵箕内下盛脚盆乃用熱水自上銜下卽以盛得之水洗濯衣服尤爲潔白 
工業須知 
[製照相鋅版法（八）] [  冠宇]  
　　減薄法者以像片過厚時行之即將過厚之像片浸於減薄液中則微視之銀粒漸次消去而自薄矣其方如左減薄液方（甲液）次亞硫酸鍋（卽大蘇打）SodiumHyyosulhite五錢清水二兩半 
（乙液）赤血鹽PotossjumFerricyonjde一錢清水一兩有甲乙二液（貯藏乙液宜用有色之瓶或以黑紙包之藏於暗處赤血鹽不宜久觸日光）各貯於瓶標以藥名候用用時取甲液百份與乙液五份相和以過厚之像片浸入液中至減其恰好之度卽提出以水洗之待乾（早乙兩液混合使用後不能久貯即當傾棄） 
像片旣已修整卽可應用但僅爲形之像片如欲印成大圖則必須放大茲述放大法於左（未完） 
集益錄 
[補答五十三問] [  孤舟]  
　　毛巾漂手之不龜手藥甚多惟價多極貴非漂手所能備茲得一種所費無幾漂手人人能備其製法及用法如下（製法）取豚脂一兩置鍋内加熱至已熔融取元明粉（中藥舖有售價極賤）三錢研細而加入之極力攪和即成可注入廣口磁瓶使凝而備用（用法）工畢時先用明礬水將手洗淨揩乾後塗擦如用洋蜜然此藥如終年不斷使用雖遇至寒至燥之冬不復龜裂 
長篇小說 
[氷山奇俠傳] [  常覺小蝶合譯天虚我生潤文]  
　　（原名HANOFICELAND）法國囂俄著第三章見舒（五） 
雅谷低聲曰君之禱詞吾頃已聞之矣吾敬爲是人謝君盛意瓊仙知己所禱固巳爲雅谷所聞色乃愈頳曰不圖貴爵乃喜竊聽人語吾不知貴爵近狀佳否白根城中必有新知其人美麗如何耶雅谷此時萬分委曲然又無從辨白不禁跽而捧其手親之以曰瓊仙亦不禁破顰爲笑掖之起曰起耳何必向我作此惺惺之態夫一年之别在我固巳爲久在君則以爲暫耳雅谷大窘則力抱其肩曰利口哉吾恨不能剖心以示汝矣瓊仙亟拒雅谷却立曰雅谷此何禮雅谷曰嗟乎汝更窘我我且癎矣願汝語我謂我尙愛雅谷也瓊仙乃展笑曰可憐哉吾但不爲人棄足矣乃猶敢自言愛人乎雅谷曰然則吾亦如是云耳因抱瓊仙而接其吻此時月光如水度微雲而過窺此有情眷屬似亦展爲微笑久之瓊仙乃曰雅谷頃在甬道之間汝實避我此何故耶雅谷曰吾安有此睢乍接天人正如盲人驟覩日光不期羞明而怯瓊仙曰否此語誑也以我思之人苟心無所歉又何必畏見其相諗之人雅谷曰汝母再爲是言使我無能爲答自今以往我當居此堡中永弗他去以贖前此小别之愆瓊仙曰此言信耶雅谷曰惟吾今日尙有一事未了明日者吾必再來能引君等出此堡最佳否則吾必留此侍君瓊仙微笑曰已而吾固知汝之言不足信也雅谷曰嗟乎吾言皆出眞心而君必以我爲謊吾將何以自明我惟矢之則誓曰使我而··瓊仙亟掩其口曰足矣吾信汝又何必誓顧語未畢忽有狂笑之聲直破空氣而出二人皆爲之一驚廻顧則爲軍官提羊角之燈燈光適射二人之面耀如石火乃使瓊仙羞縮無地而雅谷則怒且詫手扶瓊仙以待其人之近此人蓋即樓下倚壁之軍官而崇拜茜晴小說之言情家也適聞塔後鐘聲催戌兵上夜乃始勉强抛其小說從情夢之中抽身而出提其羊角之燈爲循例之逡巡及至甬道乃見二人並肩之狀不禁失笑且曰異哉愛河之永竟一葦而可杭乃從晤面之後已抄捷徑而至接吻之程度則汝手段亦可謂不弱於我矣（未完） 
 
 
 

Page 15

 
 
   
 
 

Page 16

 
 
　　　　　　　　　　　　　 
 
