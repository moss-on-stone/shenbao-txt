# 1893 - 167 - 4907243

 

Page 1

 
 
[添請京師訪事人] [  申報館主人啓]  
　　京師爲首善之區觀聽所繫紀載不厭共詳本館現擬添請一人在京師採訪時事有願俯就者望先寄緊要新聞數則並開明姓名住址以便擇定後專函奉訂不中選者概不作答俾免繁璜謹布下忱卽希諒察 
[預定六科準繩書票出售] [  圖書集成局啓]  
　　前明王肯堂先生以名進士精軒歧之學探幽索隱矹矹窮年所箸有六科準繩一書多至一百二十卷可謂集醫學之大成矣兹由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如于成書後始來購取價值當再釐定特此布陳惟糞雅鑒 
[新印增註飲香尺牘告成] [  圖書集成局代啓]  
　　魚鴈往還藉通情愫尺牘雖小道然非腹空如瓠者所能走筆而成是書係白下慵隱子所箸由頌揚禀請以迄箴戒致覆分爲二十八門門各數十首或駢或散其體不同要皆縷月裁雲精心結撰卷首冠以時令賀壽賀喜諸集句尤爲切要之文兹由飲香居士倩本局排印刻已告成每部四本定碼洋三角世有先覩爲快者請臨上海逢源里熙記書莊以及各書坊購取可也 
[裒多益寡論人]  
　　今中國之災區廣矣待振者衆矣山東河患竟無已時而目前之所尤爲傷心慘目者則莫甚於山西山西之災雖非全省皆荒而災之所及已至如此之甚觀於各處來信電報所述未有不聞之酸鼻思之痛心者昨見有人言及該處婦女每口不過值錢數千文其有將死未死之人已爲人割食其肉嗚呼慘禍至此又烏忍言哉雖蒙皇恩汪濊發帑截漕開捐募資以活民命其欵已不可爲不厚又蒙南中諸善士紛紛籌募源源接濟其數不可爲不多然而待哺者衆約計十萬金散放一邑數猶不敷則縱有宏願大力而終歸無濟嘗有辦賑友人言及得洋一元可以救一人之命同人中有聞而惻然心動急解囊慨助者顧杯水之於車薪又豈足有所補救也乎而籌振之法則至今日而口舌筆墨之力俱窮因與友人閒談言及近來有某友偶然游戲購吕宋票數條居然倖中獲萬餘金而某友固寒士也既得彩慨然謂人曰我輩寒畯陡然得此巨資將安用之乃取此次所獲者以助賑捐前後計不下八九千金不禁肅然起敬曰妙哉是眞可謂能用其財者矣夫吕宋票行入中國其情形有似乎賭博固不可以此爲希兾也然僕居滬數十年所聞所見凡得此彩者頗不乏人而究之因此而致富得此而終享者則殊寥寥焉猶憶有某甲者爲洋行中薩拉夫偶獲彩六千元乃付其兄合股經營不數年而生涯虧折不但所獲之六千擲於虚牝而且虧空他人之資幾首不能爲人又有某乙者本係綢莊學徒忽焉得彩數千金遂以資合股開綢莊不爲學徒而爲東翁閱數年而貿易失利所得皆失而其人則於生意經絡全然不知蓋生意尚未學成忽升爲東家則不琢之玉仍未成器如欲仍爲學徒則齒已加長且意似有所不屑卒至一事無成又有某内者向爲土業掮客一旦忽得頭彩乃大加恢廓開土行欣欣得意詎意不數年而虧折甚多債臺高築甚而至於爲人控告對簿公庭卒以吞烟畢其命由是觀之塞翁之得馬乃其禍非其福也然而得彩而安享者亦豈無人哉有某丁者連年疉得三大彩第一次爲數不多乃悉數以助賑捐不留一文孰意無幾時而又獲第二次多於第一次仍取以助賑至第三次又獲近則已回原籍安享不復棲身滬瀆矣又有某戊者亦以偶獲小彩爲數不過五十元送入賑所全以助賑次年仍於是月得彩二千元可謂巧矣某已則因見災賑孔急而力不從心因出洋六元購吕宋票一張交諸賑所開彩而中卽煩賑所收以彚解災區若此者曾見於振所清單其間亦得失參半夫以所得之彩洋全數助賑而且不過已手此其立念可謂眞且摯矣而亦有不應者可知彼蒼福善之道深微奥妙固不可以常情測也而某反之言則朗朗如日星彼蓋但知已之本係寒士不應效貧兒暴富之所爲故以所得捐以助賑蓋於天理人情見得十分透闢故有此義舉於此而必欲使凡得彩者皆步其後塵則或者將議爲不情第思中國人之購吕宋票者實繁有徒其不獲者固多獲者亦頗有人苟能念及資財之來必出於勤苦而後可以悠久斷不可以意外暴得之財而思久享倘有偶得意外之彩無論數之大小立願提出幾成以作助賑之資則一年之中屈指當亦不菲以此補賑欵之未逮吾知嗷嗷中野者其獲益已不知凡幾矣試思一洋可以救一命則千元卽可救千命萬元卽可救萬命爲善祈福之機孰有加於今日乎天下之大兆民之衆人之欲善誰不如我倘得有人焉舉吾之說而見諸施行災民之幸也亦迓天休命之劵也竊願與諸君子婉約商之或不斥爲迂談也乎 
[本館接奉電音]  
　　昨由京友電傳諭旨三道敬謹譯登○五月初六日奉硃筆着派懷塔布崑岡監馬步射欽此同日奉硃筆這監試着桂斌去欽此○初七日奉硃筆張仁黼轉補左春坊左中允李殿林補授右春坊右中允欽此 
[暹法近情]  
　　法國佔據美江之兵前在江島爲暹兵所敗此已紀諸報端兹由英京來信言暹士曾於事後行文法國言江島一役此心殊形耿耿然則蟭羅雖略伸士氣仍以强鄰偪處有遜謝不遑之意也 
[西事譯新]  
　　有荷蘭國火輪船名侯敦的路才於四月初七日行抵深馬連打海面旋卽購備煤斤然後展輪赴泗里末埠迨行經登加郎海面又在煤礦附近之處權爲寄椗不意船内水鑊猝爆機器及烟筒等件多被擊碎飛墜空中且蒸氣四散儼如大霧蔽天船首機器師身受重傷與船主並赴水中遊登彼岸船則卽時沈下刻下查悉因傷斃命者計副管機一名火工三名此船乃渣華商人之業遭此意外想虧耗必不資矣○有意大利國親王三人由馬斯利士島附法國郵船往日本遊歴約本月中旬可抵新加坡○英國駐暹公使曁英國總領事約同駐暹法公使等人定於本月下旬同赴潭華遍遊各名勝觀此則暹法紛爭之事想已調停就緒故各官得以遊自騁懷也 
[會塲述事]  
　　香港報云美國芝加高開賽四百年大會各國人之乘興遨遊者幾於無遠弗至新金山各商亦多逐隊而往適值各銀行屢有倒閉以致所携匯票大半不能通用往往行囊告匱逗留實金山雖可以作告糴之書然未免大費躊躇矣又聞四月初三日有閨秀會塲中女客堂各抒緒論忽堂屋倒塌諸人逃避不及被壓受傷者七十五人重傷者八人當此意外災生不僅有粉墜脂零之憾矣 
[苛例已停]  
　　美國機利所設新例欲令寓美華人概行映相註册華人大不悅服延擱不行兹得美國來信言 
 
 

Page 2

 
 
此例已决意廢棄查寓美華人約十萬名允遵此例者祗四千人辦理固爲棘手且照例將不遵例之人遞解出境非破費金錢一兆磅不足以始終其事故雖銳意頒行現亦廢然思返也又聞美國諸教士有願此例之得行者亦有力持公道不憚以口舌爭者大抵論理者多而徇情者少云 
[招工近述]  
　　巴西國地土饒沃樹藝各項極爲蕃盛五金等礦亦極豐旺倘留心整頓則振興正有未艾向來意大利葡萄牙大吕宋及法國南境之人旅居甚衆英意兩國亦有人前往當工然其水土雖佳與歐洲人不甚相合曩時嘗有土著黑人帮助意人作工及約滿陸續星散或與歐洲人同往城外貿易種植家因欲由亞西亞洲招工前往一千八百九十年國家出有禁例不准亞細亞及亞非利加洲人擅入本土必須携有特照方許托足其地至九十二年巴西國王親降諭旨始准中國日本人入口並設立代理人或領事官在中國日本口岸招工前去又派令西員邊拿必士到香港探察情形講求招工善法移植公司亦託西人劉申及加利士在香港僑寓代理招工事務其所招人數約以五十萬爲率務與中國官會商一切然須守候數月聽候總理衙門咨覆始能定奪因前者秘魯國招工一役違背成約虐待華人故不得不以愼重出之也刻下所招者須有殷實保人勿與奴僕等視勿令各工人或有後悔方無遺憾事果有成意必在香港廣爲招致卽由香港附航而去其載運工人之船亦必向英商租賃香港官憲雖處於局外然亦不可不留心查察恐其或蹈秘魯故轍查香港原有定例禁止華人出口如果港官執法辦理則中國與巴西商立條約更有定見現聞香港總督羅制軍已委華民政務司駱君禀商英國外部大臣如此事可望有成再往巴西國詳細訪查庶將來易於措辦云此皆西字報所言特譯其略如右 
[寍波火警]  
　　本月初三夜三鼓時寍波三角地捧花橋下某柴店悞墮火星登時上熾警鑼報處遠近各水龍絡繹而來奮力噴澆得以熄滅計焚去樓房五六幢當塲拿獲搶火匪犯一名地方官飭枷號犯事地方示衆 
[德使過厦]  
　　德國新簡駐華欽差紳大臣珂乘德公司輪舟抵粤後於四月廿七日至香港乘得忌利士公司海壇輪船於五月初一早六點鐘抵厦門署興泉永道許秋槎觀察已接閩省督憲電札從優欵接先期知照砲臺迨海壇進口頭桅升德國旗號砲臺亦升德國旗燃砲十五門以迎之并派賴委員帶繙譯官上船迎接俄而紳大臣登岸道憲親詣德公館拜會以茶葉香硃等物爲贈藉伸縞紵之情紳大臣再三謙謝而後受之駐厦西商及各國領事官均往德公館晉謁宦海相逢異常歡洽紳大臣本訂於初二日到省拜會督憲軍憲因海　輪船載貨甚多不及起卸須俟至初二日始克啓行遂改期初三嗣悉初三日爲中國忌辰又改於初四日上午函請道憲電逹福　通商局司道禀明督憲軍憲紳大臣旋於初四日午刻帶同厦門德領事署佛繙譯乘海壇輪船赴省俟拜會督憲軍憲後仍搭商輪逕赴上海再往天津會晤李傅相然後進京呈遞國書 
[賞格]  
　　欽加知府銜特用同知直隷州江蘇松江府青浦縣正堂卓異加一級錢爲懸賞事本年五月初四日據船戸施二大報稱裝洋一萬元開至攔路口被盜刦去除指勘飭緝外合亟懸賞無論軍民人等有能將是案眞贓正盜全數拿獲解案者本縣給賞洋一千元拿獲盜首一名者賞洋二百元拿獲從盜每名賞洋一百元知風報信因而拿獲者賞給一百元如有盜夥出首破案者除免罪外仍予給賞兹將洋封存外庫候賞决不食言各宜知悉須至賞格者光緒十九年五月初六日 
[禾中雜錄]  
　　嘉興東栅口各絲行於四月廿六日開秤收買頂好洋莊細絲每百兩售洋二十五元次者照此遞减聞買客不甚踴躍也○平湖東門内外燈巿異常繁盛某染坊中埭房屋偶爾遺火焚燒數間傳者遂以爲該坊不肯收梁燈綵致被神明譴責無稽之談眞不值識者一笑也○陳大宗師准於五月朔日取齊湖府俟試竣按臨禾君當在望後矣○郡城觀橋相近周宦家於四月二十九夜被匪越墻而進入室行刦傭僕驚覺卽欲喊救該匪遂取刀恫嚇室中人畏其聲勢瑟縮不敢動任其館掠而去揚都戎張協戎錢守戎等得信卽帶兵差追捕匪已去如黄鶴尋至東門外迤南城根見有烟槍一枝知係該匪遺落者遂雇舟各帶兵役四出追捕當日經捕廉等前往履勘據報失去皮箱數隻及衣飾等物不知卽能破案否○日前有某統領由省抵郡查辦匪類旋赴嘉善舟泊西門外乘輿入城親兵擡轎誤經文廟前爲諸生所見約平俟之有頃回來依舊安坐輿中諸生一擁而前棄文用武揭去轎頂欲拖親兵扭打統領見勢不妙叱退親兵鞠躬請罪諸生尚不肯干休後絶廣文及江邑尊等調處令統領向至聖前拈香叩首始寢其事 
[海盜横行]  
　　厦門信云蔴灶地方前此盜風甚熾經楊西園軍門派兵防護盜舟卽移至鼓浪嶼後沿海猴嶼各島　行刼掠受其害者不一而足有李某者駕駛小船裝載番客回鄕離厦門二里之遥在閩海關分口對面山下卽被同安官蟳鄕盜船二艘攔　搶刼空諸所有並將李某之洋毡衣服攫去見李某手帶包銀籐鐲盜欲奪取李某欲自行捋下倉卒不能脫盜迫不及待擬用刀斷其臂李不得已忍痛捋下舉而相贈此四月廿一夜事也二十夜間有番客三人雇舟裝載衣箱等件回海澄行至鼓浪嶼賴厝澳西首小嶼前被盜　刦刃傷事主内有一人登時斃命盜黨得贓欲遁爲此處農民眺見追獲兩人送官究辦此處離厦門甚近爲同安海澄交界之處官斯土者豈可視爲甌脫漠焉不加喜　於心耶 
[焚燬拐船]  
　　金陵水西門外停泊小舟二艘掩映於綠楊隂裏初不疑爲拐船也適某姓女孩　甫十四於四月廿一日往戚里閒遊歸途遇一白髮嫗在後牽其腕女卽坦然相隨而去心知爲匪人所誘苦於口不能言足不能主須臾登舟閉諸艙後聞人云事畢矣胡不解纜嫗曰宜少待尚有一活寳貝未到手時女藥性稍解惟雙目枯澀秋水不波腹又脹滿坐而小遺淋漓滿褲以掌掬涓滴塗其眶穢氣一聞豁然頓醒向之反舌無聲者今則鸚鵡能言矣回眸四顧駭詫異常見船外水不甚深思得一計奮身躍出女半截立波中以手攀援大呼救命時正午後行人如蟻亟上船將諸拐匪一網打盡計其數乃二嫗三男也並牽女登岸詢問情形具陳顚方當卽報知保甲總局將拐匪等拘往略訊大概立卽備文送縣俟供詞確鑿照例嚴懲一面飭人送女回家取該父兄領狀備案此當日事也越二日保甲局親兵十餘人將拐舟置之岸上搜出器具衣服著役挑回僅餘空船二艘付之一炬旁有牌示言焚燬匪舟河干示衆云云迄今過其地者猶於灰燼之餘彷彿其蹤跡云 
[戎旌已返]  
　　本邑提右營叅將廖叅戎赴松江謁見譚軍門曾詳前報前晚叅戎已乘船回申矣 
[歇浦談資]  
　　鄕人張子香由周浦搭潘硯齋航船來滬行抵董家渡惠却船資怱怱上岸行未數武忽憶所帶紙扇遺忘舟中遂回身找取見扇在潘手中向之索取潘云此扇有人抵押渡資汝何得妄認張指定已物如有人抵押可同往尋覓二人相將上岸至小茶館中見押扇之人在焉向問此扇何來則曰在船拾得番怒謂張曰我豈欲將汝扇藏過乎順手批其頰張亦不肯稍讓互結不解扭至巡防局請訊局員以事起細微著地甲妥爲理處○顧天生年逾花甲鬚髮蒼然昨日午後携紫花布二十一疋行經大東門外城根將入巿以求售忽有一少年迎面而來向顧曰布豈欲出售乎顧曰然問價值幾何曰每疋約五百餘文少年卽與之論價繼而講定每疋四百五十文命顧先找出錢二百七十文應給洋九元同往收取及至某處門首擺有裁縫攤少年命顧略待顧見其衣履翩翩坦然不疑守候許久不見其出遂回級工問曰煩爾通報小主人言賣布人候久矣豈忘之耶級工對曰爾休矣此係總弄居戸約有數十家適間抱布而入者已行數十里路矣顧聞言如聞晴空霹靂痴若木雞 
 
 

Page 3

 
 
無可如何灑淚而去○子卿者係小船帮中巨擘也昨與同業何扣子搶奪生涯以致用武何力不能敵受有微傷後經船帮中人勸至某茶肆評理衆亦不直子卿所爲乃令子卿惠去茶鈔紛然散去○湖北人某甲在某兵輪當差前日午後至小東門外登樓萬里春吞雲吐霧其樂陶陶迨興盡而回竟將所帶搭連袋忘却内有鈔票一張計洋十元寳石一塊碎翠衙花籖一枝被堂倌拾得及甲來尋均答以不知未幾甲又往吸烟見該堂倌將寳石等物傳觀甲出其不意一鼓成擒欲交與巡捕後經和事老排解甲始取物而去 
[歇夥行兇]  
　　滬城館驛橋荳腐店係寡婦顧氏所開昔時有店夥某甲因作事不端遂辭歇甲自歇業後無人雇用每逢令節必向氏借錢此次節届端陽又至氏處借青蚨數貫氏以舊欠未歸對甲出言不遜氏亦反唇相稽口角之餘繼以毆扭氏力不能敵被甲按倒於地氏有一女年已及笄見母被辱上前救護甲突出利刃刺之適中乳旁鮮血直噴痛極倒地隣居恐成巨禍急喚地甲至邀兩造至某茶肆評理不知若何了結也 
[瘋婦待領]  
　　前日下午三點鐘時法包探見有瘋婦在菜巿街某酒肆前胡鬧因卽拘入捕房葛同轉訊問之餘此婦雙膝跪下怒目圓睁口中喃喃不知作何語同轉問爾係何處人婦將手南指包探禀稱此婦第一日來時小的曾向詢問據言家住龍華其夫充當營勇同轉見其痴態可掬無可取供遂商諸繙譯官暫押捕房并囑本館登明申報俾家屬見而認領有見其狀貌者謂此婦年約四十許身穿元色布夾懊内襯柳條布衫月白花布鑲邊褲耳上有環一枚 
[研訊拐妻謀命案]  
　　拐妻謀命一案由上海縣黄大令訊供及補提人證情形屢詳前報前晚大令倩幫審委員葉司馬升堂提訊鄭劉氏供稱小婦人家在本邑丈夫在英界寳善街開設悅來客棧向來安分已歴多年今年二月初三日忽有素不相識之吳妙林携一婦投宿當時向之查詢據稱伊等是花燭夫妻小婦人等信以爲眞留住客堂樓上二十號房内每日房飯錢二百文日痋吳必偕婦出外晚上回棧至三月初旬小婦人向索棧貲吳稱初十日有會錢可收小婦人允之届期又向索取伊云今日會錢不齊是以尚未收下欲商緩數日十一日吳與婦遷人上林里永發小客棧結欠棧貲二千數百文至今未付伊等臨行時將襪底及水烟袋等寄在小婦人處至謀斃阮阿狗時並不在小婦人棧内阮張氏所稱住在小婦人棧内被小婦人霸阻等情實無其事如果氏被小婦人霸阻則二十號房屋係衆人進出必由之路氏豈不能喊呌乎譚梁氏卽阿龍姐供稱小婦人家住蘇州現在三馬路富春里開設花烟館阮張氏並不在小婦人處賣娼由曹德標之母價買後在小婦人處借房間甫住三天卽於三月二十八日經局差拘去曹母得信將所遺銀釧一雙及縐紗夾襖等取去此事非小婦人所爲實係平空誣累司馬問曹母現往何處供稱不知問阮張氏賣與曹母出洋銀若干供稱不知司馬著跪在一旁命提曹研訊供稱小的係揚州人在三馬路開設花烟館並在某貨行執役三月二十日有素識之馬阿二領阮張氏來抵押先取去洋銀三十元二十四日又取去五元小的與吳妙林等均不相識至二十八日小的聞阿眞卽阮張氏被巡防局趙大老爺拘去當卽奔至阿二處理論其時阿二在家洗脚後小的等亦拘往局中轉解案下是以三月十八晚謀斃阮阿狗之事小的實不知情司馬著跪大練良久仍無實供又提張金堂研詰供稱小的在案下充當捕夥向來安分此次奉諭拘吳妙林到局致被誣指其實小的並非同黨獨眼阿六卽俞阿六供稱小的亦當捕夥知阮張氏被吳妙林誘拐唆使阿狗之母阮徐氏赴局控告以致吳妙林挾嫌硬指小的帮兇司馬提馬至案謂現在曹不肯實供以致受刑爾若含糊亦難免責馬供稱小的實在冤枉三月十八日之事小的實未同去是日小的在英大馬路遇見吳妙林伊卽糾合小的同去行事小的行至八仙橋問有何事吳妙林言今日欲擊斃仇人小的卽畏而逃避司馬大怒喝跪大練並上挺棍良久仍矢口不移司馬令差役加踏杠子馬始稱願供司馬命將諸犯帶下馬供稱是日午後在法馬路丹鳳樓茶肆遇吳妙林卽糾令小的同去報仇小的不允吳妙林必欲小的同去小的不得已允之晚間九點鐘時先至阿狗家呼阿狗出來司馬問爾等前去可有燈籠供稱臨行時手持燈籠將至阿狗家將燈熄滅問動手者究有幾人供稱五人問如何五人答稱妙林金堂阿六桂華及小的問曹德標在塲否供稱實不在塲問五人俱動手否答稱餘人俱動手肆毆惟小的旁觀而已問褲帶是爾之物否供稱是問此帶給與何人供稱正月間小的給與吳妙林司馬曰此言不實究竟何時付給馬初尚含糊繼供稱十八日吳妙林向小的言今日欲擊斃一人須買麻繩應用小的告以不必買我有褲帶在此遂解下付給問此帶用何物製成約長若干價值多少供稱是縐紗帶長八尺以洋銀五角買來問勒斃阿狗可是爾下手答稱小的等與阿狗正行走間桂華卽將阿狗胸前猛擊一下阿狗大呼救命小的自思作此等兇惡之事恐受天誅當卽奔避在旁見伊等四人下手後吳妙林取小的之帶將其勒死此係實情只求超豁司馬曰金堂阿六究竟在塲否供稱在塲司馬向金堂阿六盤詰依然狡展司馬飭分别還所譚梁氏即阿龍姐等交官媒收管 
[誣竊案結]  
　　張超倫投法公堂誣控榮陞竊物葛同轉訊供之下送縣請懲此已列諸前報矣前晚黄愛棠大令升堂挺訊張訴稱監生原籍四川榮昌縣此次由貴州赴順天鄕試四月中旬在香港乘廣利輪船來此中途遇見榮陞與之絮語二十二日抵埠同寓名利棧二十五日榮向監生借洋銀一元五角言欲遷往泰安棧至二十六日榮先遷往二十七日乘監生不在取去衣箱等物迨監生回棧檢點之下失去金表一枚紋銀四十餘兩及零星諸物二十八日監生介友人陳金齋喚來詢問榮不承認以致爭閙由巡捕拘送公堂轉送案下榮尚有綢袍及寗綢馬甲各一件套褲一雙布褲一條及鞋子等均在監生處求諭令取去以免日後拖累張之傭人高貴投案供稱榮姓衣服之外尚有鞋子一雙雨傘一頂大令問張曰爾等當爭論時可有人目見答稱名利棧主胡建齋司帳人陳某均目見陳金齋答稱與張同卿係副將銜賞給巴圖魯名號亦住名利棧内張姓失物於二十八日央職呼喚榮到來職往喚時見榮在棋盤街某妓院内向詢姓氏畢問其有無職銜伊稱是守備遂請其到棧便飯迨到後伊等兩造忽然爭執以致由捕拘至捕房此事與職無涉大令問曰爾之奬札在否答稱不在問爾在漉上作何事答稱暫住棧中守候孔惠忠差船大令曰此是爾一面之詞爾不應插身多事况爾之官銜甚大本縣尚不深信爾須將札子交案陳稱可交大令問曰漉上有相識人否答稱楊軍門與職相識大令將陳交差帶下發捕廳看管聽候查明核奪又提榮研訊榮供稱附生是旗人此次由景州往順德轉至香港乘廣利來滬途中與張相識同住法界名利棧當船至香港時張糾合附生登岸閒游附生不允伊借去火腿糖魚等物二十五日附生言表兄將次抵申住泰安棧我亦將遷往既而張告我帶有私貨兩桶附生見其非規矩人是以分别張旋將私貨售與二擺渡開記號内劉姓處二十七日附生往名利棧取鋪陳張不在棧惟留伊家人看守臨行時將貨交與家人點明無悞二十八日張等來棧佯合附生出外午餐附生遂將烟槍烟盒洋傘帶往不料行至三洋涇橋不由分說將附生毆擊有一短衣人最爲凶横甚至髮辫拉斷復扭至捕房搜查贓証無著附生身　文書七件鎖匙六枚並烟槍等一併搜出解送公堂轉解到案現在登諸申報諒父親己知此事此後難以爲人矣大令謂總之爾等各有不是榮欲　物理應乘張在棧時張雖失物贓証全無不應指樂行竊况爾等均是宦家子弟不必涉訟公庭現在本縣已將陳姓發廳看管爾等如願罷訟卽可具結了案如不願具結可指出見証待本縣爲爾等深究張榮良久不言旋願具結了案大令將公堂解來之文書七件烟槍烟盒洋傘各一鎖起六枚一併給榮具領 
 
 

Page 4

 
 
[聲明]  
　　本月初一日報登請君入甕一事兹悉阿招並不在塲故特聲明如左 
[救災恤鄰]  
　　本館恊賑所昨接陳厚齋善長惠函云僕光隂荏苒五十年矣月前爲僕初度之期延蒙友世親誼寵錫隆貺却恐不恭敬謹祗領理宜薄具蔬酌用酬盛意因念山西荒歉以人相食有勸以此筵資助振者節口福而惠飢黎實爲當時之急今送上英洋五十元請貴振所彚解災區爲諸親友種　云云所謂一舉而二善備者陳君有焉又安省祺祉麟善士由永善堂交來無名氏助山西賑祥廿元好善有同心彚而誌之當必有聞風興起者 
[催繳捐册]  
　　謹啓者敝同仁自月前分送善人是富捐册一萬二千扣勸募齊晉賑濟以來卽蒙各埠諸善長慷慨捐輸計端節爲止立大莊共收到英洋一千一百十七元一角五分其洋已經統交申報館協賑所照收日前仁濟善堂彚解災區銀兩亦曾附入解過一次均經隨時登報聲明諒已早邀洞鑒嗣後仍當隨收隨解總期災民早沾實惠以副諸君樂助之盛意惟查分送之捐册已蒙交還者僅一百五十餘扣其未交還者數尚不少若能早日繳還則聚沙成塔亦有可觀日來連接放振諸君來函皆云梅雨時行屍骸狼藉凡屬災區均已釀成瘟疫所述情形慘不認聞是以催發振欵以思補救弟等繞屋徬篁計無所出惟有叩請諸大善長如有敝處前送之捐册祈早擲還不拘多寡總之多施一分則多得一分之力早到一日則早救多人之命作善降祥報應當捷於桴鼓矣不禁代齊晉災黎望雲九叩席裕祺席正甫陳笙郊陳福保立大莊袁聯清俞亮臣袁景齊同啓 
[千金助賑]  
　　啓者頃承吳興成劬求長公子僊吉病愈合家人口平安賜助晉賑規元一千兩拜登之下感篆同深天佑善人定卜喜占勿藥家慶駢蕃善昌謬司收解惟有望風頌禱而已謹乞附登日報藉誌感忱[  上海北巿絲業會館籌賑公所施善昌謹誌]  
[施當共時]  
　　現届夏令天氣漸熱疾病滋生邇來貧民到堂求醫乞藥者接踵而至以及各善舉在在孔殷正在籌欵維艱迺蒙○各大善士源源而至廣叨將伯之功滴滴歸公深荷同仁之助今將輸助清單開列於左○杭省晋義莊周大善士瑞豐莊周大善士温州程大善士三戸各助四元西塘大懋號江西德盛莊包大善　吳淞席耀彩善士清江許大善士四戸各助十元蕪湖德厚祥常州朱季三善士漢口寳成號朱善士晉泰杭莊交來秉禮堂四戸各助五元金陵陶品三大善士募助五十二元饒州姜符卿善士助銀十兩寗國王祥和王大善士募助廿三元金陵高楚翁交來王子九大善士募助十三元武穴春祥典江隂孝友堂揚州德興興温州李善士滸浦夏一泉善士五戸各助三元福建愼生棧錢大善士募助五元四角杭州李梅岩大善士助十六元蕪湖同春和莊交來胡蘭軒大善士助念元石門顏簡候太善士募助十元銅洋四元蘇州宋佑甫善士助二元五角種德堂張大善士助痧藥三百瓶隱名氏助臥龍丹二百瓶廣東石井鎭程大善士募助十二元二角揚州河間堂章善士眠雲樵子太倉楊善士臨川朱善士蕪湖關無名氏丹陽鹽棧募王莊氏病愈六戸各助兩元蘇省恆興莊殷善士募助一元三角五分新倉鼎新朱善士淮安孫葭舲善士二戸各助一元謹登報章以昭徵信鳴謝鴻施滬北同仁永善堂司董孫光謙謹誌 
 
 
 

Page 5

 
 
 
　　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[曇花遽萎]  
　　寗波人殷兆蘭在滬北造紙局營生去年十一月間經同鄕人某甲爲媒擇定孀婦馬康氏之女文雅爲室年已十八以洋蚨百元爲聘諏吉於四月初八日成婚三月間殷邀原媒迎氏母女來滬賃居北山西路德安里第十弄四百七十號房屋此女未慣出門道路奔波風霜感冐抵滬後疾病淹纒臥牀不起延至前晚身死其母於昨晨訪尋族人馮未元内姪康蘭生不遇及回家則見雙扉已釘遂向管屋人訊問云被二房東欠租是以封釘須俟房租付清始可啓關氏尚抱三歲幼孩在門前痛哭觀者如堵後不知其所終 
[竊犯被拘]  
　　蘇鄕婦許某氏早喪所天生有一子名玉春年已十九歲素以游蕩爲事四壁蕭然無以爲生氏遂挈以來滬冀覓枝棲氏經人汲引在英租界雲南路第二百七十五號門牌許承互家傭工玉春仍如失羣之雁零亂隨風氏愛子情切婉求主人翁收諸門下俾啖現成茶飯不料玉春故態復萌竊取銀水烟袋一枝銀粉盒一個携至虹口北山西路允昶質鋪押錢被包探王阿二拘獲送入捕房俟解公堂請究 
[上海縣署瑣案]  
　　林阿興控林阿蘭林阿來林阿羅林阿丁等凶毆一案已見報章前日葉司馬覆訊之下差役禀稱小的奉諭查得阿興所居係周姓之産周現在出門不能傳案司馬令阿蘭等四人合繳洋銀二元給阿興爲養傷之費案遂結○捕役解竊犯施金金至案葉司馬研訊之下供稱小的係青浦人年三十五歲本月初竊得南巿董家渡某姓家衣服二件中途被縣役拿獲所有竊贓今已巾案捕役呈上當票二十餘張衣服二件司馬問施曰爾屢次犯竊終不改過此等質票爲自已之物抑係竊來答稱俱是已物叩乞開恩司馬判令枷號一月發頭門示衆期滿責釋○竊賊陸桂全被獲解案葉司馬問曰爾係何處人年幾歲竊過幾次供稱小的係本邑浦東人年二十九歲向來上本經營此次實係初犯司馬判令枷號一月發頭門示衆期滿責釋 
[英界公堂瑣案]  
　　三百號華捕禀稱昨日小的見李松林投河自盡因爲之救送案下李供稱小的係嘉定縣境南翔鎭人流落此間難以度日故思身赴清流耳蔡太守飭移送嘉定縣安置○包探唐寳榮禀稱沈三元之子被周星銀東洋車碾傷左腿是以將周送案沈申訴前情周供稱此孩自已撞在車上以致碾傷與小的無相干涉蔡太守飭交人保出俟孩傷痊再訊○曾恒信控被陳雨全持刃戳傷蔡太守飭將陳押候曾傷痊再訊此已列諸報端昨日曾訴稱現在傷已告痊陳央人來說願贈養傷資求恩免究太守准之○包探黄四福禀稱楊萬豐絲棧中失去縐紗衣服金鑲玳瑁釧翡翠耳墜茉莉蠶等物經小的查知樍竊顧仁寳所竊其贓寄在表兄侯四四處先已質去衣二件將錢俵分使用因拘獲顧侯二人將贓弔出有徐阿海者與侯同居情亦可疑是以一併送案楊遣司帳人訴稱是夜棧中人均出門觀劇樓上房門未閉致被顧闖入行竊今既破獲願賞包探洋銀十元顧供認行竊略不隱瞞侯供稱小的現在徐阿海小木作做工顧來寄贓貪小分用徐供稱小的在治下開小木作侯留住作中並不知其寄存贓物黄探又禀稱顧前因犯竊送請大老爺管押甫於是日期滿開釋當夜卽至楊棧行竊小的察看情形難免不與侯串合蔡太守判令將顧笞責二百板管押一年侯笞責一百板管押半年徐無千省釋贓給失主領去酬勞洋銀交與捕頭轉賞包探○包探黄四福禀稱瞿阿林因犯竊事發送請大老爺遞解回籍今又來滬竊取菜巿中布衣二件銀約指一枚經小的查獲人贓解送案下瞿供稱小的屢次行竊尚乞施恩蔡太守判令笞責一百板仍備文遞解回籍贓存捕房以待失主認領○三百六十二號華捕禀稱方生祥嚴初言二人飲酒過醉尚途滋事見有女郎行走故意與之碰撞致女郎失去耳環壓髮簪小的見之拘拿送案方嚴同供稱小的等見人打架爲之勸開蔡太守飭押候查明於禮拜四再訊○陳顏氏訴稱方阿生向小婦人拆梢不遂遽爾行兇陳阿香訴稱方是流氓時向小的等硬借方供稱小的雖向借錢不敢訛詐蔡太守判令笞責一百板枷號兩禮拜發頭門示衆○包探何瑞福禀稱莫秀珍投捕房報稱雇坐徐高夫之車被徐竊去洋傘是以獲案請訊莫訴稱某日小的偕妹子坐伊之車傘由妹子放在車上卽被竊藏徐供稱伊等兄妹同坐小的之車小的並不竊傘蔡太守飭暫行管押着莫邀其妹子投案再訊○王友生訴稱小的行路時突被醉人工銀寳奚松桃碰撞與之理論喧閙不堪致由巡捕拘案王奚同供稱小的等偶入醉鄕以致如此蔡太守判罰洋銀一元撥充某處西醫院經費○包探何瑞福禀稱沈金英酒店中昨夜幾肇火災當卽知而灌熄事後店主疑係歇夥宋竹三李忠康種火是以投報捕房拘拿送案沈訴稱端節前將宋李辭歇然鋪蓋尚未移去昨夜睡後忽聞火起立卽下樓查看見廚房及夾弄中均有花萁灑以火油以致火勢甚烈幸卽救熄不致成災宋供稱小的係崇明人並不放火李供稱小的係本邑人住在樓上聞店主狂呼救火隨卽下樓取水救滅太守一再研詰各執前詞問沈曰爾宋李　人同在樓上當火未起時曾見有人下樓否答稱小的住後樓並不知有人下樓問宋李曰爾等見火之情形否答稱似是放火太守飭將宋李管押候查明情節於下禮拜二覆訊究辦 
[法界公堂瑣案]  
　　洋人戴方培而在洋涇浜開設酒肆有佛爾乾及司歹愛而南齊西來同住肆中佛爾乾積欠房飯資計共洋銀五十一元五角六分司歹愛而南積欠二十三元四角齊西來積欠三十四元七角五分向之索取三人竟相約潛逃乘人不及隄防將鋪蓋衣箱從樓窗縋下戴方培而見之卽呼巡捕至將三人及行李一併押入捕房捕頭檢其衣箱内藏有私雕之領事印信及外國紙數張已將僞印鈐在紙上揆其情狀似欲僞爲領事公文查訊三人並無領事管束因卽解送公堂請祁繙譯會同葛同轉訊問訊畢將供詞譯成西字給三人看明無悞遂判令將佛爾乾管押三月司歹愛而南及齊西來各管押兩月期滿驅出租界不准再來鋪蓋衣箱等物暫存捕房○電報局閽人胡敬章扭闖入局内乘間行竊之陳阿毛至捕房轉解公廨葛同轉向胡研訊胡禀稱此人於上月十三日潛入帮辦房中問伊意欲何爲伊卽遁去至十三日尋獲復向詢問據云來訪小張同轉問陳曰小張是何人陳供稱是小的之友問胡曰局中有小張其人否胡禀稱小張在局中當茶房問失竊何物事在何時禀稱本月初五日局中失去馬褂上月十一日失去竹布長衫羽綢馬甲十三日失去套袴問失物時小張在樓上否樓上房間保人所住禀稱樓上房間爲帮辦刁老爺所住小張在郭老爺處充當茶房問陳曰爾潛身上樓非圖竊而何陳供稱此事實在冤枉當日小的並不至小張處惟探望姨夫而已問爾姨夫是何名姓現住何處供稱小的之姨夫姓邱名阿大現住電報局隔壁同轉問胡曰爾局中失衣時有人目見否供稱有車夫目見同轉遂飭將陳押候覆訊又諭令胡於明日傳覔張至八仙橋捕房再核○孫慶元携小孩徵福上堂訴稱小的家住揚州向在寍波王大人處當差昨日乘江天輪船到滬碼頭上人多擁擠被偷兒計生攫去小孩臂上之釧今將計生扭案請究計生供稱小的年十四歲家住南巿鹽碼頭父名如春向習木匠葛同轉謂爾年紀尚輕卽能學作剪綹乎同黨共有若干人供稱小的拜王阿大爲師學習此業自去年十一月起至本年五月初四日時時亦步亦趨目下阿大已回寍波小的始得出手同轉問爾隨阿大竊過幾次供稱小的隨阿大竊取銅壺脚爐及零星諸物不計其數台阿大回去後小的祗在小孩手上捋取銀釧一枚包探呈上搭連袋内剪刀一把同轉問剪刀何用供稱小的自蒙師父阿大傳授剪綹之技卽用此剪向人剪竊問袋内押票一張押錢二百文在何處竊來供稱所質者爲挖耳簪一枝某日嫂嫂意欲抹牌倩小的押錢以作孤注並非竊來阿大家住南巿新太平街年纔十八歲其父作野雞挑夫同轉謂究竟竊過幾次從實供來本委念爾年輕尚可寛恕供稱小的實係初次行竊同轉飭押候傳到其父如春及其嫂再行核辦贓給失主領去 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年四月二十九日京報全錄]  
　　宫門抄○雲督王等奏官軍剿辦越南游匪擇尤請奬摺○滇撫譚奏甄别知縣片○又奏借發阿陋井柴本銀兩摺○雲督王奏另委署理鶴麗鎭篆片○定海鎭陳奏恭報交卸署篆仍回本任日期摺○陝撫鹿奏遵照部駁揀員調補撫標叅將摺○皖撫沈奏前永州鎭總兵服滿起程北上日期片○四月二十九日戸部通政司詹事府正藍旗值日無引見○禮王等謝賞紗葛恩○睿王瀾公各假滿請安○徐中堂等抖晾實錄覆命○景善巴克坦布各請假十日○宗人府奏派點騐軍器派出絪貝勒謨貝子○掌儀司奏初三日祭奉先殿溥僎行禮○提督衙門奏拿獲要犯林三一名請交刑部○召見軍機熙敬張蔭桓徐用儀○○雲貴總督臣王文韶雲南巡撫臣譚鈞培跪奉爲越南游匪竄擾開化府屬歸仁里地方經官軍剿辦肅清擇尤擬請奬叙恭摺仰祈聖鑒事竊查開化府屬歸仁里地方界連滇越游匪時來窺伺意圖佔踞節經嚴飭各防營相機堵勦毋任闌入界内上年冬臘月間迭據管帶綏遠營補用知府前龍陵同知覃克振先後禀報該里黄榆皮一帶游匪大肆猖獗匪首夏桂安匪目黄原賽等嘯聚千餘入滋擾聚仁奮武兩甲地方於十一月二十八日黎明襲破老寨復進攻猛崗經覃克振派委都司袁用和等帶兵馳往剿辦於二十九日圍攻老寨槍斃游匪五名三十日匪衆潰圍衝突我軍乘勢追剿至上下陽坡斃匪六十餘名奪獲馬匹軍械多件該匪　入新寨十二月初二日官軍四面圍攻該匪出寨迎敵陣斬賊目黄原賽并匪黨二十餘名匪等仍退入寨内初六初七初八等日迭次進攻擊斃游匪五十餘名首匪夏桂安身受重傷率其死黨由羊坡坤老敗竄我軍乘勝追擊沿途斬殺匪黨二十餘名該匪等卽竄歸坤老寨等處初十十一等日攻克坤老大塘等寨十二十三等日攻克南箐漫美漫幫等處該匪勢窮力竟不戰而逃悉竄回黄樹皮一帶先後傷斃勇丁十五名適署開化府知府馬世麟抽調忠字前營叅將馬遇龍帶隊到營經覃克振飭令都司郭先陽等會合攻剿於十五日先將五柯樹熱水塘漫瓜等處攻克斃匪二十餘名匪衆敗歸黄樹皮深匿不出我軍合力圍剿十八日該匪傾巢出撲槍砲齊施我軍接仗陣亡勇丁二十餘名帶傷三十餘名十九日夜復整隊進攻該匪等仍大股迎拒我軍設伏奮力抄殺斃匪一百餘名該匪驚潰奔竄墜崖落河死者無數餘匪逃回越南當將黄樹皮收復歸仁里一律肅清並探聞匪首夏桂安已因傷斃命請將出力員弁擇尤請奬各等情當經批據雲南善後局會同布按兩司核明詳請會奏前來臣等覆查此次匪首夏桂安黄原賽等瞻敢聚集悍黨千餘乘我軍換防之時突入險要分襲村寨搶擄焚殺槮不忍言覃克振甫經到防猝逢劇宼卒能激勵將士分路馳剿兩旬之間攻克要隘十餘處槍斃游匪數百名並將匪首夏桂安黄原賽等先後陣斬殲斃地方一律肅清辦理頗爲迅速所有在事出力文武員弁自應擇尤請奬以勵將來謹酌保武職十二員文職六員另繕清單恭呈御鑒伏候恩施以昭激勸其陣亡弁兵容俟查明彚案辦理除咨部查照外謹合詞恭摺具陳伏乞皇上聖鑒訓示謹奏奉硃批覃克振著賞給謀勇巴圖魯名號餘著照所請奬勵該部知道單併發欽此○謹將游匪滋擾開化府屬歸仁里地方剿辦肅清在事出力文武員弁擇尤請奬繕具清單恭呈御覽補用都司袁用和郭先陽均請免補都司以遊擊儘先補用補用守備王士斌請免補守備以都司儘先補用勇目項從周歐杰山周天長羅治章麥鎔江何見雄李能黄玉悅吳榮懋均請免補外委以把總儘先拔補雲南補用知府前龍陵同知覃克振請賞給勇號廪生何炳德鄭標均請以訓導歸部前先選用監生余廷誌文童夏文炳余拯勳均请以從九品歸部前先選用硃批鑒○○譚鈞培片再道府同通州縣等官到省試用一年期滿例應督撫察看出具切實考語奏明甄别以肅官方兹查有在任補用直隷州知州蒙自縣知縣姚鈺遇缺儘先補用知縣王鎭邦均各試用一年期滿例應甄别據藩臬兩司先後會詳前來臣查該員姚鈺明練有爲王鎭邦年强才裕俱堪以各本班分别在任留省補用除將履歴　册咨部查照外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○頭品頂戴雲南巡撫臣譚鈞培跪奏爲借發阿陋井柴本銀兩預採供煎以顧課欵恭摺仰祈聖鑒事竊查前准戸部議覆嗣後如有必需煎鹽柴本卽應遵照奏案先期奏明始准出借以昭愼重等因當經轉行在案兹據鹽法道普津會同布政使史念祖詳稱據阿陋井大使陳文燦詳借光緒十九年交柴本銀六百兩卽在道庫征存鹽課項下如數借給飭該大使出具印領將銀發交殷實灶戸採備供煎以顧課欵仍照例自次年夏季起分作四季在於灶戸應領薪本項下扣收隨課解繳扣繳不足飭該大使賠繳照例叅處承借之員遇有交卸查未逾限實欠在灶者准其移交後任扣繳清還並飭將前借十八年分柴本銀兩扣解清欵以符例案等情詳請具奏前來臣覆查無異除咨部查照外所有借發阿陋井柴本銀兩預採供煎以顧課欵緣由謹會同雲貴總督臣王文韶恭摺具陳伏乞皇上聖鑒訓示謹奏奉硃批戸部知道欽此○○王文韶片再鶴麗鎭總兵吳永安遺缺前經奏委記名提督李維述署理在案該署總兵未及到任遽患中風於三月十八日在省出缺所遺篆務查有提督銜記名總兵雲南撫標中軍叅將岑有富歴練老成饒有識略隨前督臣岑毓英帶兵最久無役不從蒙恩以總兵記名垂二十年資格最深堪以署理除檄飭遵照并咨兵部外謹附片具奏伏乞聖鑒謹奏奉硃批兵部知道欽此○○浙江定海鎭總兵奴才陳永春跪奏爲恭報奴才卸署海門鎭篆仍回定海鎭本任日期叩謝天恩仰祈聖鑒事竊奴才於光緒十九年三月十八日准浙江撫臣崧駿照會新任海門鎭孫昌凱業已京旋到省應就近照會卽赴新任以重職守奴才仍回定海鎭本任等因兹新任海門鎭奴才孫昌凱已抵海門奴才遵於是日交卸署篆移送奴才孫昌凱接收卽於二十八日由海道行抵定海署任定海鎭奴才劉祥勝將欽頒嘉字六百四十一號關防一顆王命旗牌五面桿副曁上諭書籍火牌文卷飭委中軍遊擊郁文勝敬謹齎送前來奴才當卽恭設香案望闕叩頭謝恩祗領任事伏念奴才備員浙水識淺知疏承乏海疆勉辛勞於夙夜退經官守無報稱於涓埃兹值漁汛届期巡防亦關緊要雖舊轍有堪循守而愚忱益勵愼勤惟有禀承督撫提臣隨事認眞整頓不敢稍涉疏忽以期仰答高厚鴻慈於萬一謹將奴才卸署海門鎭篆仍回定海鎭本任日期除恭疏題報外所有感激下忱敬謹繕摺叩謝天恩伏乞皇上聖鑒謹奏奉硃批知道了欽此○○頭品頂戴陝西巡撫臣鹿傳霖跪奏爲遵照部駁揀員調補撫標叅將以重營務恭摺仰祈聖鑒事竊照陝西撫標中軍叅將常瑛病故遺缺前經臣兩次奏請以借補陝安鎭標中營遊擊李志剛升補旋准部議均以李志剛借補遊擊甫經引見歴任未滿與例不符應另揀合例人員升調等因覆奏奉旨依議欽此欽遵咨行到省臣查撫標中軍叅將係省會要缺有整率行伍之責必須精明幹練之員方克勝任復於通省應調應升合例人員内逐加遴選惟查有提督用記名總兵神木營叅將田玉廣現年五十一歲貴州人由武童投効軍營轉戰川陝兩省歴保提督用花翎總兵並蒙賞給圖勒炳阿巴圖魯勇號同治十二年十二月委署神本營叅將光緒元年四月借補神木營叅將兩次請咨赴部引見十一年九月回任該員久歴戎行樸誠勇敢在陝二十餘年營務情形尤爲熟悉以之調補中軍叅將洵堪勝任與例亦屬相符合無仰懇天恩俯准以神木營叅將田玉廣調補撫標中軍叅將實於營伍地方均有裨益如蒙俞允該員以叅將調補叅將銜缺相當毋庸送部引見所遺神木營叅將原缺陝甘現有應補人員俟接部咨另行辦理除該員履歴送部外謹會同陝甘總督臣楊昌濬固原提督臣雷正綰恭摺具陳伏乞皇上聖鑒訓示謹奏奉硃批兵部議奏欽此○○沈秉成片再據前任湖南永州鎭總兵韓晋昌呈稱前於光緒十六年十月初八日在永州鎭任内聞訃丁母憂回籍守制扣至十九年正月初八日不計閏二十七個月服滿因措資一時未能北上現擬四月初二日起程航海入都等情呈請代奏前來理合附片陳明伏乞聖鑒謹奏奉硃批知道了欽此 
 
 

Page 14

 
 
[光緒十九年五月初一日京報全錄]  
　　宫門抄○諭旨三道錄前○皖撫沈奏拿獲盜犯分别審擬摺○直督李奏疏防監犯越獄脫逃之刑禁人等審明定擬摺○又奏委司代勘秋審人犯片○五月初一日禮部宗人府欽天監廂藍旗值日無引見○肅王鍾公齡公各假滿請安○張百熙請假十日○吏部呈進月官卷○召見軍機崑岡錢應溥○○頭品頂戴安徽巡撫臣沈秉成跪奏爲拿獲盜刼得贓拒斃事主案犯分别審擬恭摺仰祈聖鑒事竊照阜陽縣事主馬春家被刼拒傷馬廷榮身死並傷馬姚氏等平復一案先經該縣蕭先鎬會營勘騐獲犯丁大椒等訊供通詳並聲明究出該犯朱汰有高洪濱另犯夥竊事主張允中家臨時行强得贓一案經臣批飭緝審去後旋據報該犯丁大椒丁爭王烟匠王琳先後在監患病病故經委鄰封太和縣知縣劉慶光曁該縣自行騐訊刑禁人等並無凌虐情斃繪具圖結詳批該入正案辦理兹據該縣以勒緝逸犯無獲飭查事主人等傷均平復將現犯覆訊議擬由府解道委審經前署鳳頴道丁峻勘訊移由臬司嵩崑核議轉詳前來臣詳加覆核緣丁大椒王蓋卽王三朱汰有高洪濱王閨女王烟匠卽繼昌王淋丁爭卽丁立剛分隷該縣曁太和縣均游蕩度日光緒十六年八月初五日已獲病故之丁大椒在該縣地方先後會遇素識已獲之朱汰有高洪濱並在逃之李侈彭半吊孜丁胡鬧曹秃孜任四朱倣輕趙振各道貧難丁大椒稔知馬春家道殷實起意糾刼得贓分用各犯允從朱汰有又另邀已獲之王蓋卽王三王閨女並已獲病故之王淋丁争卽丁立剛土烟匠卽王繼昌入夥卽於是夜二更時分在僻處會齊丁大椒携洋槍油捻王蓋帶桿子槍朱汰有執繩鞭高洪濱持鐮刀餘各分携刀棍鐵尺及徒手不等一共十五人行至中途王淋丁爭慮被事主認識不敢同行王烟匠陡患腹痛不能行走丁大椒令各在路旁坐歇等候並留王閨女在旁看守自與朱汰有等偕抵事主門首丁大椒點燃油捻留丁胡鬧曹秃孜任四在外把風接贓餘俱撞開大門進内行刦事主之妻馬姚氏與其子馬廷應其姪馬廷榮雇工馬臻驚起喊捕丁大椒開放洋槍轟傷馬廷榮肚腹倒地王蓋李俊各將馬姚氏馬廷應馬臻拒傷分投搜刼銀錢衣物陸續遞交丁胡鬧等接收分携同逃找見王淋等告知行刦拒捕情由同至僻處點贓俵分各散詎馬廷榮傷重延至次早殞命事主馬春投保報經該縣會營勘驗詳緝勒據兵役恊同太和縣先後獲犯丁大椒等八名解縣訊係前情並究出朱汰有高洪濱另犯夥竊事主張允中家臨時行强得贓一案錄供詳批緝審據報該犯丁大椒丁爭王烟匠王淋先後在監病故禀府委騐並由該縣自行騐訊繪具結詳報嗣據該縣查逸犯屢緝無獲事主人等傷均平復先就現犯覆訊議擬由府解道委審勘訊移司核議轉詳到臣覆核此案既經鳳頴道提犯訊據各供悉前情不諱犯係先後拿獲供出一轍正盜無疑查律載强盜已行而但得財者不分首從皆斬又例載强盜殺人不分曾否得財俱照得財律奏請審决梟示又光緒十三年通行盜刦之案但有一人執持洋槍在塲者不論曾否傷人不分首從均擬斬立决梟示又例載共謀爲强盜夥犯臨時畏懼不行事後分贓者杖一百流二千里如因患病及别故不行事後分贓者發新疆給官兵爲奴又光緒八年通行尋常盜案實係距省窵遠酌照秋審事例人犯解赴該管巡道訊明詳由督撫分别題奏各等語此案丁大椒起意糾同王蓋等夥刦事主馬春家得贓拒殺事主之姪馬廷榮身死自應按例問擬丁大椒應如該府道司所擬合依强盜殺人不分曾否得財俱照得財律斬决梟示例擬斬立决梟示業已在監病故仍照例戮屍梟示王蓋朱汰有高洪濱聽糾夥刦入室收贓拒傷事主平復亦應按律問擬王蓋卽王三朱汰有高洪濱亦如所擬均合依强盜已行而得財者不分首從皆斬律各擬斬立决案内首夥各犯執持洋槍應照通行各加梟示仍於左面剌强盜二字王烟匠聽糾夥刦臨時因患腹痛未經同行王閨女並經丁大椒留令在旁看守亦未隨同上盜該犯等均各事後分受贓物亦應按例問擬王烟匠卽王繼昌王閨女亦如所擬均合依共謀爲强盜臨時因患病及别故不行事後分贓者發新疆給官兵爲奴例各擬發新疆給官兵爲奴仍照例改發極邊烟瘴充軍以足四千里爲限到配後鎖帶鐵桿石墩二年王烟匠業已在監病故應毋庸議王閨女照例刺字定地發配王淋等聽糾夥刼臨時慮被事主認識不敢同行事後亦各分贓物亦應按律問擬王淋丁爭卽丁立剛亦如所擬均合依共謀爲强盜夥犯臨時畏懼不行事後分贓者杖一百流二各里例各擬杖一百流二千里均已在監病故亦毋庸議該犯朱汰有高洪濱尚有夥竊事主張允中臨時行强得贓一案罪應斬决應歸此案從重擬結餘訊無另犯窩夥竊刼别案及同居親屬分贓牌保得財包庇情事逃後亦無知情容留人家應與丁大椒等在監病故訊無凌虐情斃之刑禁人等並高洪濱在外爲匪無從究察之原籍牌保均毋庸議王烟匠之父王見問丁爭之父丁化汝朱汰有之兄朱茂得均不能禁約子弟爲匪與失察各犯爲匪之牌保分别照例提責買贓之不識姓名人請免查提失贓照估追賠盜械供棄免追監斃盜犯四名管獄官例無處分屍棺飭埋逸犯李俊等飭緝獲日另結此案首夥十五人已於二叅限内拿獲首夥八名獲犯過半兼得盜首請免開叅所有首先拿獲鄰境斬决盜犯朱汰有高洪濱二名應叙職名係署太和縣知縣劉慶光相應開報除供招圖結咨部外理合恭摺具陳伏乞皇上聖鑒勅部核覆施行謹奏奉硃批刑部速議具奏欽此○○大學士直隷總督一等伯臣李鴻章跪奏爲疏防監犯越獄脫逃案内刑禁人等審明定擬恭摺仰祈聖鑒事竊查前據署冀州直隷州知州梁丹銘禀報該州公出期内光緒十八年八月初九日夜監犯楊長幅乘問越獄脫逃查楊長幅係妒姦紏邀祁長在等將李六綑縛擲入井内被淹身死案内審依謀殺人造意律擬斬監候業經具題尚未准到部覆之犯經臣批司飭緝並將署冀州直隷州吏目試用從九品李廣盛請旨革職拿問發交保定府提同刑禁人等研審擬辦兹據保定府知府朱靖旬審明擬議詳由藩臬兩司勘轉前來值臣駐津委審無異臣覆加確核緣李占青劉仁傑籍隷冀州充該州内監禁卒該吏目李廣盛平日經管監犯認眞防範李占青等亦小心看守光緒十八年八月初九日晚該吏目帶領刑書蘇考祥進監收封騐明楊長幅刑具完固收入西監籠内封鎖監門飭令禁卒更夫人等小心防範該吏目回署刑書蘇考祥回科辦事是夜五更時天刮大風飛沙迷目李占青劉仁傑與外監禁卒方見文更夫劉門樓均進屋避風困倦睡熟楊長幅乘間扭斷銬鐐扳折籠柱並將栅欄門横木板折鑽出監外由墻缺處爬出更道又在外圍墻下挖窟越獄逃逸更夫劉門樓睡醒出屋巡更瞥見栅欄門横木扳下喊同李占青等查知楊長幅脫逃追捕無蹤禀知該吏目進監看明該署州梁丹銘赴省公出申請馳回勘訊差緝禀經批飭勒緝並將該吏目李廣盛撤任一面奏叅革職拿問並提刑禁人等來省審供不諱更夫劉門樓旋經在押病故委騐訊詳應卽擬結查例載監犯越獄如獄卒果係依法看守一時疎忽偶致脫逃並無賄縱情弊審有確據者依律减囚罪二等治罪等語此案李占青劉仁傑身充内監禁卒看守監犯並不小心防範致斬候重犯楊長幅越獄脫逃雖訊無鬆刑賄縱情弊疏忽之咎實屬難辭自應按例問擬李占青劉仁傑合依監犯越獄如獄卒果係依法看守一時疏忽偶致脫逃並無賄縱情弊審有確據者依律减囚罪二等例應於逃犯楊長幅斬候罪上减二等擬杖一百徒三年至配折責拘役照章習藝限滿預詳遞籍安揷刑書蘇考祥係帶管獄務並不在監值宿應與疎於巡防之外監卒方見文均照不應重律各杖八十折責革役更夫劉門樓病故免議逸犯楊長幅飭緝獲日另結管獄官該吏目李廣盛疎防斬犯越獄脫逃業經革職應照例飭令留於該地方勒限嚴緝有獄官前署州梁丹銘當楊長幅越獄脫逃實在赴省公出期内可否免其議處聽候部議除備錄供招並將劉門樓病故圖結咨部外所有審明定擬緣由理合恭摺具陳伏乞皇上聖鑒勅部核覆謹奏奉硃批刑部議奏欽此○○李鴻章片再近年秋審人犯因臣駐津均委司道代勘本届審錄之期清河道潘駿德出省督辦河工臣已照案飭委藩司裕長臬司周馥代爲提勘由臣逐案覆核具題理合附片陳明伏乞聖鑒謹奏奉硃批知道了欽此 
 
