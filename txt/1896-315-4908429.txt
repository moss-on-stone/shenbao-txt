# 1896 - 315 - 4908429

 

Page 1

 
 
[校宋本黄帝内經靈樞王氷註告成] [  圖書集成局代啓]  
　　内經素問爲醫家之祖卽秦越難經亦發明是書之旨皇甫謐甲乙經惟撮是書之精要邇來岐黄家所讀馬元臺注素問厭其繁雜汪氏素靈類纂惜又太略板且漫漶誤字亦多吳門汪氏藏有宋刻王氷注内經廿四卷後附遺篇一卷靈樞十二卷爲當時林億孫奇等奉敕校正全部　本局新字排　用以潔白連泗裝訂六本碼洋一元存上海棋盤街文瑞樓蘇州閶門綠蔭堂書坊出售 
[校印王氏濳齋醫書五種○脈學四種] [  圖書集成局代啓]  
　　濳齋醫書五種海寗王士雄先生所著先生博覽羣書研究醫學數十年著手成春名布遐邇其書風行海内久爲醫林鴻寳惜原板久巳　漫翻刻訛悮甚多讀者憾之今緯文閣主人倩本局用新鑄鉛字校印紙張潔白字畫清楚一洗模糊之弊首醫案正續次病源匯參次古今辯論一案一方條分縷析誠醫學津梁也○温熱經緯是書彚輯名人方論互相參考發明仲景諸家奥義實辨别温熱之要書也○飮食譜詳考食物之本性功用洵衞生之寳鑑醫家不可不知○增訂霍亂論是書經烏程汪曰楨先生重加編訂益爲詳備首病情次治法次醫案次藥方共五種每部洋一元半○脉學四種一爲李瀕湖脉訣二爲奇經八脉考三爲脉學輯要四爲李士材診家正眼每部碼洋六角在上海三洋涇橋緯文閣　莊發售 
[論查辦蠧役事]  
　　嗟乎蠹役之害人誠甚矣哉嘗讀柳柳州捕蛇者說謂悍吏之來吾鄉呌囂乎東西豗突乎南北譁然而起者雖雞狗不得寍在有唐之世去古未遙而狐假虎威已若此之甚亦何怪居今之世平民畏吏役如虎雖有寃抑不敢以一紙訟諸公庭乎乃閱本月二十六日本報所登查辦蠧役一事而不禁欣然於大吏之造福斯民正未有艾矣本報之言曰江北通海如泰四州縣僻處海濵民情質樸差役不無擾害上年冬經言官據情入告奉旨著督撫通飭所屬嚴除積弊毋令蠧役擾害閭閻等因欽此趙大中丞卽檄飭郭大令寅階改裝易服前往詳查旋據禀覆通州差役前此多至一百五六十名現經裁存八十名海州差役現經汰賸六十六名並核定章程以後只革不補如泰兩縣向有八九十名逐漸减削刻下如皋存六十二名泰興存五十四名至前任如皋縣童秉厚泰興縣王肇嵩信任丁役巳經叅革目下此風稍息查無蠧役害民實據云云中丞遂會同制軍據情入告兹復將查辦緣由抄黏通飭各屬本邑江海關道奉札後卽轉行所屬各州縣一律遵行嗟乎役亦猶是人耳奈何一入公門卽倚仗官威以良民爲魚肉曾見地方官下鄉騐屍善堂已照章發給屍塲費而差役必百方羅掘按户誅求苟吝解囊卽迫令到官作証株連受苦抑鬱難伸以致官一下鄉百姓皆閉門而避豈官之有意厲民哉實差役階之厲耳苟或官令持票提人票上硃標差役某人而差役必携帶票上無名之白役多人或乘舟或坐轎一至其地卽多方勒索務滿腰纒貧苦之家每致鬻女賣男供若輩無底之槖未見長官之面而家中已懸磬興嗟甚有被偪難堪懸梁服毒者嗟乎嗟乎雖有清如水明如鏡之賢長官其聲名能免爲若輩所敗壞乎至於拘人則私押也取保則勒錢也臨審則須先講堂費也領贓領欵則肆意侵吞也蹪其無惡不作之情形雖古人鑄鼎象姦亦難曲肖此魑魅罔兩而謂懲之其可稍寛乎恭讀大清律例刑律載内外大小衙門蠧役恐嚇索詐貧民者計贓一兩以下杖一百一兩至五兩杖一百加枷號一個月六兩至十兩杖一百徒三年十兩以上發邊近充軍其因索詐致令賣男鬻女者十兩以上亦照例充發至一百二十兩者照枉法例擬絞如嚇詐致斃人命不論贓數多寡己未入手擬絞立决拷打致死擬斬立决白役詐贓斃命之案除將白役照例擬抵外如正役知情同行在塲邦索及正役雖未同行而主使詐贓者俱發極邊足四千里充軍正身衙役違禁私帶白役者並杖一百革役如白役犯贓照衙役犯贓例治罪差役有因索詐不遂將奉官傳喚人犯私行覊押拷打凌虐者爲首枷號兩個月發雲貴兩廣極邊烟瘴充軍其僅止私行覊押無拷打凌虐情事爲首杖一百徒三年爲從各减一等煌煌聖訓立法何等森嚴乃地方官公事冗煩旣不克時加約束若輩遂明目張瞻視定例如弁髦每一正身必有白役數輩在正身領有工飯上卯當差尙或懾於官之威嚴稍稍斂跡彼當白役者大抵地方匪類甘爲正身當走狗者官旣不知其名姓無從施以刑章而虎旣傅翼以逞雄蛇更掉尾而猛噬毒痡四海將無窮期竊以爲中丞旣通飭各地方官嚴禁蠧役之爲民害曷若嚴禁若輩雇用白役以免流毒無窮否則一經陶汰减裁正身卽可改而爲白役勢必正身日見其少白役卽日見其多而厲民乃更甚於前日矣愚昧之見未知當道者能俯采芻蕘否 
[本館接奉電音]  
　　昨日午刻京師飛電傳來上諭一道敬謹譯登○八月十五日奉上諭邊寳泉奏查明庸劣不職各員分别叅劾等語福建前署延建邵道候補道孫漷任用私人被控有案著以同知降補候補同知唐雨時久當善後局員盤踞把持著以府經歴縣丞降補武平縣知縣調補惠安縣知縣唐志爕辦理案件急迫失當著開缺留省另補前署崇安縣知縣候補知縣汪起鳳辦事乖謬不洽輿情福安縣白石巡檢王德溥縱差滋擾物議沸騰署雲霄廳照磨長樂縣典史吳瑞違例擅受不守官箴署清流縣典史歸化縣典史龍紀官行止浮蕩舉動乖方均著卽行革職永安縣安砂巡檢胡頤齡疲弱因循難期振作著勒令休致餘著照所議辦理該部知道欽此 
[鐵路將成]  
　　中外新報云俄國西卑里亞火車鐵路邇日加工赶築惟期速告成功核定西歴一千九百年正月一號火車須一律開行此後祗須四十日便可環遊地毬各國有志四方者應無不翹企維殷也 
[英民核數]  
　　廣州中西報云稽查户口之法中國行之已久然皆奉行故事未得其眞泰西諸國其立例最嚴者莫如羅馬舊制當稽查時使其人詳書己之姓名并妻子奴僕之姓名年歲及財産若干纎細無遺末作誓言以爲信據倘事後查出有隱瞞情弊則盡没其所有仍笞其人而官賣之爲奴其立法所以必如是之嚴者因須據其人自書者以徵稅故也近時英國所設查户之法每一户付與户口單一紙使其人傚羅馬例一一詳書户口以百分計合英境六十一大埠當中國嘉慶時居民約有百分之二十四至咸豐年多至百分之三十五是生齒較爲繁盛矣現將英民册内之數匀分爲二一勞力而得食者一不勞力而得食者又中分爲二一則若儒若醫若商若兵一則别分五類爲僕婢爲織工爲衣匠爲農夫爲治田雜作傭人每類人數約在百萬上下無分男女各工之以男子從事者計一千零五十七種以女子從事者計七百四十六種又按泰西各國每至十年則合計民數一次其詳皆如此亦有國者所宜講求也 
[口外不靖]  
　　天津訪事人函云朝陽縣在口外其地漢蒙雜處兩不相安由來已久五年前曾有匪類聚集醜類蹂躪地方由前直隷總督李傅相派兵征剿得以指日蕩平匪酋亦當塲授首其時謡傳匪中有妖道能以術制槍砲使不得燃均係無稽讕語然地方已大遭糜爛矣現在此處有無業之民流爲土匪勾同游勇漸漸出爲民患又到處謡 
 
 

Page 2

 
 
傳謂有某奸道爲軍師能興妖作怪比前更厲婦豎多信爲口實不知現在古北口以及熱河均有練兵駐紥土匪如敢蠢動正不啻釜底游魂不知死所矣又大名府於八月間亦有大股馬賊爲害閭閻經地方官禀報到津時適前任天津鎭現調大名鎭吳掄峯鎭軍來津賀節聞知此信立刻禀請督憲王夔帥派令馬隊會同地方營伍前往相機剿撫一面禀辭星夜馳回鎭懾以備不虞 
[行鈔告示]  
　　重慶采訪友人云重慶府王太守巴縣國大令抄奉督憲札發告示内開爲示諭事照得川省近年制錢缺乏私鑄充斥以致圜法大壞民生日困當經通飭嚴禁私錢嗣因體察民間仍有錢荒之害是以興設官錢局創行官票先於省城試辦然後推行内屬遠及通省現察所行官票省城業已暢銷成屬州縣亦俱辦有端倪訪諸輿論悉俱稱便亟應通行各屬以均利益而廣銷路惟當此創辦之初誠恐行使官票之利未能家喻户曉不免心懷疑貳除檄藩司鹽道及官運總局分飭照辦外合行摘鉧章程出示曉諭俾衆周知爲此示仰闔省諸色人等知悉爾等詳玩後開章程卽知舉辦官票全爲便民起見抑且有利無害行之日久將見用錢不如用票則錢價不期平而自平矣其各一體遵行切勿懷疑觀望是爲至要勿違特示○節錄推廣錢票章程如左一宫票省城行銷無多亟應推行外屬以廣銷路今擬飭令成屬州縣鹽商承領官票若干張代爲行使果能行銷隨時請領按月禀報一各屬之平大小不一價値各異今擬每票一張作九七平紋銀八錢銀錢互易皆以八錢爲準一官票必須代籌銷路今擬飭令各州縣徵收地丁津帖捐輸搭收官票一成一當商通民緩急遇有以票贖當者均須一律收用其典當衣物有願用票者亦卽量給一各行赴省買買每多携帶銀兩今擬勸令一體用票帶票進省赴官錢局或代銷錢店隨時取换銀錢與帶銀無異一鹽店代銷之票任便民間掉换均須以銀换票按照九七平合算不得以錢易票以免清數之煩一省外鹽店每日售錢無多誠恐當衝之處大差過境周轉不開無錢應付應由該鹽店禀請就近地方官設法通融若猝不及辦應赴前途取用不得抑勒該鹽店亦不得藉此推諉一内屬官票現用成都府印如推行外屬擬請改用司印以符體制 
[開礦採銀]  
　　廣西善後總局布政使司游署按察使司何署鹽法道謝爲出示曉諭事照得前奉特旨飭將有礦可採之處設法開辦當查潯州府屬貴縣之小天平山有礦可採委員會同地方官查勘實係出産銀礦一面招商開辦兹據廣東廣州府新安縣商人陳慶昌等禀稱自備資本繳納照費前來除由局批准給諭開辦飭令照章繳納稅銀并俟運到機器之日由局委員前往駐廠彈壓監爐收稅曁諭該商陳慶昌等及行潯府貴縣一體遵照外合行出示曉諭爲此示諭仰潯州府貴縣屬之小天平山地方一帶團保甲長紳民人等知悉須知礦務係奉特旨開辦該處銀礦旣據該商陳慶昌赴局承領開採遵章繳稅并經本局委員駐廠彈壓如陳慶昌等購運機器前來建廠開爐爾等附近紳耆團甲務須約束鄉族子弟毋得阻撓偷挖藉端生事倘敢故違卽由委員會同地方官嚴拿懲辦至礦丁工役人等該商亦須妥爲招雇嚴加管束勿任良莠混雜致啓釁端是爲至要再據該商等禀稱小天平山地方高大寛闊上下周圍舊龍口約有數百之多除由該商等擇地開採外其餘舊龍口應卽一概封禁不准土人仍前私挖私燒各宜凛遵毋違持示光緒二十二年七月二十六日此示見香港中外新報 
[蘇垣火警]  
　　姑蘇采訪友人云本月二十五之夜上燈後省城大郎橋巷中師婆巷内某姓家方作晚炊遺火積薪中霎時間烈焰衝天狂飛亂　家人立卽鳴鉦告警各叚水龍夫聞警之下分舁水龍馳至吸水以噴時適封姨怒號祝融氏乃大肆淫威愈覺飛揚跋扈俄而地方文武印委各員弁次第到塲督飭差役竭力施救歴一時許得以漸漸救息各水龍遂唱凱言旋翌日訪悉焚去某姓内屋二進延及左右鄰共燬二十餘幢某姓新遷甫定未及三百遽付刦灰所失衣服金珠價値殊貴誠意外之災哉 
[西湖秋景]  
　　杭州訪事人箋云本月初六夜省垣保佑坊大街元和堂樂材失愼延燒一百三十餘家已列報端其未受災者不知綢繆未雨反謂仰邀天佑得保無恙爰集鉅資在火塲中高搭篷廠張掛燈綵并製就紙紥人物備極精巧延羽士啟建醮壇三天焚化冥鏹數十萬道塲旣畢復請僧人禮拜梁王寳懴三天施放燄口十餘堂以禳火神城中紅男緑女結隊同行往彼遊玩絡繹不絶此處係極大巿面店鋪林立類多殷實之家集資較易回回堂一帶亦作佛事三天以答神庥神道設教踵事增華殊無謂也○浙省自夏秋以來雨暘時若各鄉田禾齊賡種之黄茂以樂實穎實栗維魚之占爲數年來所絶無而僅有刻下早稻業已見新曬乾入巿每石售洋一元三四角之譜舂成白米不過三元左右據個中人云米價本可從廉各米店存貨無多而嘗新之時又反以陳米爲貴故一時尙難驟减大約晚稻齊登後節過重陽價可望賤○前台州府臨海縣吳大令鴻賓　　計典得膺上考今夏因錢塘縣束季符大令呈請開缺過班藩憲龍仁陔方伯卽以吳大令請調斯缺已奉部覆刻下大令交卸臨海來杭禀　一俟奉到飭知卽當履新欲覘新政者無不翹首以望也○浙江巡撫部院廖牌示照得新選黄巖縣教諭王爲榦分發訓導嚴翼鋆汪成釗均著於十九日來轅聽候本部院考騐毋違特示又藩憲龍牌示秀水縣縣丞曹利浩病故遺缺以候補縣丞汪昌熙請補 
[烟雨樓霽色]  
　　嘉興訪事人函云前報塘匯鎭於十九日恭迎温元帥勝會以爲是亦鄉村農隙樂事也不意屆期天忽降雨時落時停入夜矯首空際依然點點滴滴飛上眉梢方慮來日必當雨阻豈知東方旣白簷鵲有聲牆外人云好箇天公做美相與問答喜溢言表因是在會諸君更覺高興清晨拈香者絡繹不絶先後三探馬飛冋會經之處一路招呼請送接駕無奈街路泥滑第三探馬係一少年欲以俊俏顯好身手飛奔至城内廣平橋堍連人帶馬滾跌街心猶自忍痛扒起謂衆曰馬劣致爲諸公所笑一躍上鞍而去少頃在會首事排設全副儀仗除銜牌旗鑼傘扇鑾架香亭等外一切所扮各司各役判官等不减前迎武惠王之盛先繞迎闔鎭而後由長縴塘冷水灣太平橋石條街過秋涇橋端平橋出塘灣街月河中街過麗橋吊橋進北城門周歴城内旣畢仍折出北門護城河由原路回殿沿途經安樂王諸神恭迎欵以午宴茶點皆舊例也○前報東栅口鎭自十九日爲始建醮七日兹各店鋪均已上燈大有隱隱爭勝之意以故有鮮明新式者無不人上託人詭詞懇借以壯觀瞻年少夥友尤忙忙碌碌爲裝門面幾無暇晷可見一時之風氣尙新不尙舊也 
[中江浪影]  
　　蕪湖采訪友人云蕪湖關道袁觀察月前略抱采薪適接浙中本籍從兄弟來函略謂夏間雨水過多先塋年久失修亟須培土又一從弟向來隨宦京邸者陡於六月某日染疾作古因之心緒煩悶因擬引漢儒通義例以期功之喪去官又恐乞病例應由大府派員騐看轉多累贅因徑密禀大憲交卸應辦事宜請四個月假開缺回籍修墓緣觀察久宦倦遊澹於進取其意縱使蒙兩院憲加恩諭留亦仍欲乞歸廬墓以盡微忱特未識大憲批示若何耳○中江書院近又大興土木添造齋舍十間分顔之曰經義曰治事俾駐院肄業者大加推廣並擬就皖南所屬府州縣選取高才生各設學長一人導以進取蔚爲後起棟梁云○新關稅務司班謨君前因觸暑患病於六月下浣赴滬就醫所有榷務委本關帮辦龍伊君庖代旣而龍君以卒病逝世禀奉總稅務司電調江漢關大寫慕天錫來蕪權攝兹者班君已爻占勿藥建飯如初爰於本月十四日回蕪銷假旋奉總稅務司電飭於二十四日赴九江代理數日然後重返鳩兹 
[陶谷秋聲]  
　　金陵訪事人云城西驍騎營地方有護國寺係釋迦氏布金地也内有某僧由北而南者自幼在祗園剃度雲游南省亦旣有年今齒且四十餘矣到寺卽拜本庵住持老頭陀爲師父曇花貝葉同叅眞諦老僧衣鉢自喜付託有人每値暮鼓晨鐘膜拜佛前梵音互答頗不岑寂徒北産性稍暴然師老朽且優容之日前不知因何事互相誚讓後徒卽自走开以爲當作罷論遂徑上蒲團打坐欲定未定詎呵斥比前更厲聲聲入耳不覺怒從心起自　光光者云俺老子豈畏事者祗以龍華會上略有香火因緣故忍氣吞聲以至今日今爾亦有何大法力請卽 
 
 

Page 3

 
 
施行俺亦當甘心折服也老頭陀初不料其不遵訓戒至此思略振清規爰向韋䭾神前叩首再三求借護法杵以爲背師訓者作當頭棒喝時堂下有客師數輩和南慰勸始未大動干戈未幾陡竟潛購阿芙蓉膏背人吞服抵暮有小沙彌察覺赶緊延醫療治須臾毒發巳圓寂矣○聚寳門内城東一帶皆機坊作某機房者其家夥徒計十餘人某日學徒某甲於午飯後小立門首忽來一婦肩挑珍珠米兩桶沿街呌賣甲遂向之購買因爭價値兩相口角婦山東人性戅直見徒年輕欺人語涉不遜甲怒入語同夥某乙乙忿忿出與計較婦益肆駡將甲所買奪還聲稱不賣彼此用手招架不意將婦碰跌於地婦遽起並不言語挑其桶徑去不顧未幾忽偕城外草棚内難民二三十人來原處與機房爲難聲言懷孕三月有餘今因撲跌致令小産相率擁入拼命訛索街鄰聚觀如堵嗣有魯仲連其人者排解再四婦等恃衆蠻横未允後經機房主出番佛二尊以爲和事老始如約而散 
[鶴巿清談]  
　　升任安徽巡撫鄧小赤中丞華熙交卸江蘇藩篆行抵上海已紀報章昨日午後姑蘇采訪友人來信云本月二十一日午刻中丞由藩轅排導出胥門至官碼頭降輿入接官廳與文武各官相見茗談片刻遙聞呵殿聲則趙中丞亦鳴騶戾止各官迎入與鄧中丞互叙寒暄俄卽步至香案前行三跪九叩首禮寄請聖安禮畢鄧中丞卽向各官揖别登舟撫標各營列隊江干鳴槍志敬水師各砲艇亦升砲數聲各憲旋命駕而回府尊及三縣主則乘舟送至滸墅關外○正任元和縣李紫璈大令經上憲飭回本任遂於本月十八日交卸陽湖縣署篆十九日抵省筮期二十二日接印○署元和縣葉潤齋大令交卸篆務後卽至胥門外叩送鄧小赤中丞行旌迨中丞鼓輪而去大令另坐小舟尾隨其後怱迫之際悮觸小火輪船以致船婦某氏從後梢墮入波心氏年甫二十餘身懷六甲旦晚將臨盆至是無端葬身魚腹之中誠慘矣哉○蘇垣某甲年二十餘衣履翩翩幾似大家子弟而不知其爲胠篋中之老斵輪手也偕某乙同居西善長巷某客棧舉止闊綽棧主禮之逾恒本月十五夜掩入石巖橋王姓家翻箱倒　將金珠首飾打成一包負之登空屋樓上伺間圖逸詎一夜未眠至此忽被睡魔纒擾枕包裹而假寐焉甫一合眼頭已欹由是栩栩然爲周爲蝶置身黑甜鄉裏竟不知東方之旣白王姓晨起聞樓頭鼾聲如雷登視始知爲梁上君子下顧當卽喚集多人當塲獲住喚地甲解送西路總巡局請辦 
[上海官塲紀事]  
　　陜西解餉委員張棲梧刺史鳳翮押解銀鞘到滬僑寓泰安棧昨日入城拜謁各當道禮也○山西卽用縣丞楊止愼二尹祖五原籍湖南日前有事抵申卸裝英界鼎陞棧昨日至各衙署晉謁○江蘇卽補知縣蕭仲迪明府啓英原籍豫章昨日來申下榻五馬路昌記棧旋至各署入謁○户部郎中朱硯桃部郎錕於日前抵滬在紡紗局暫駐昨日午刻至各署拜會抵縣署時黄愛棠大令延入花廳欵以茶點○昨日本邑浦東鄉三林塘鄉董湯君頴齋昆玉及楊溜漊武舉周景溪孝廉希濂等至上海縣署謁見黄大令聞係商辦開濬三林塘楊溜漊兩處河道 
[騐犯公出]  
　　奉賢縣金大令接奉府尊陳蓉曙太守札飭前往南匯縣鄰封相騐因病倒斃之盜犯林器一名遂於日前帶齊傳招刑仵前往一面分移各鄰縣知會因公出境並通報各憲查考循向章也 
[移骨嫁禍]  
　　童心田孝廉迥前控學師宣廣文盜賣學田等欵節經上海縣黄大令將學田一案訊明著田内支蓋草屋之王小二赶緊拆屋具給前日九圖地保王才寳投縣禀稱昨日王及唐介福童迥等五人突將瓦甕二口滿儲白骨置諸王所搭草屋簷下令小的看守小的不敢擔受因特投案禀明大令升座訊供王保禀稱學田一案已蒙大老爺訊明將小的笞責王所搭草房奉判拆去王抗持不拆日前反偕唐及童迥將骨殖二甕移放簷下喚令小的看守伊等旋卽遠颺小的以骨殖不能暴露况日夜看守實在未便因倩人運寄附近果育堂殯房將情禀請果育堂董事姚子讓老爺想姚老爺亦已前來詳述矣大令叱令退去靜候核示 
[假官起贓]  
　　前日安徽壽州人涂鶴壽至上海縣署拜會黄大令意欲招搖撞騙大令飭發典史署看管候辦昨日午後縣役至大方棧將涂所携鋪蓋一捲竹箱二具上縛竹烟槍二枝鋼烟籖一包壽縣松記烟斗十餘枚狗皮毯一方秋葉式印板一方上刊壽州松記精製紫銅砂烟斗數字一併起獲解回縣署禀明大令飭將各物儲庫俟再訊懲 
[新藥靈奇]  
　　春夏之交本報曾譯登法國名醫葉麗生查察疫之緣起製成一藥頗能起死回生曾携至香港厦門有二十餘人遇救而愈兹者日本　菌博士北里氏亦精心研究製爲血精患疫者取以刺入皮膚大有著手成春之妙本月某日寓滬日人松浦氏卒患此疫暴吐洞瀉四肢厥冷脉息甚微意其爲將登鬼籙矣適醫學士原口氏藥籠中儲有血精用以療之至翌日午前十一點鐘時卽漸瘳測以寒温針已復常度吐瀉亦止而不作近已康健如常按此種疫症華人謂之霍亂吐瀉日語則稱爲虎列剌百人中愈者不及八九今旣有此妙藥更何患二豎之爲災哉因紀之以告病家 
[坍屋連誌]  
　　美租界周浦路唐慶里新建樓房六幢工已十成八九矣惟居人尙未遷入詎前晚七點鐘時此房忽然坍倒並將後面之舊房第五百四十七號五百四十八號五百四十九號三幢一同壓倒傷及老嫗一口又甲乙丙三人聞此四人中有二人傷重刻已送仁濟醫館爲之醫治又是晚十點鐘頭壩路第一千二百零五號某鐵店房屋亦坍半間幸人口未傷惟壓毁器皿無數 
[滬南零綴]  
　　滬南王家碼頭汪裕太茶葉店房屋朱姓産也歴年積欠房金至七百餘千之多屢次催討店主置之不睬房東不得已請十六鋪南局鍾偉臣二尹飭令押遷當已具願遷甘給矣奈店主刁猾綽號橄欖核迄今仍不遵斷反强索搬費三百千並節外生枝謂披屋一間係伊所造以爲作擾地步朱姓不得已於七月初赴縣禀控請究昨日黄愛棠大令飭差薛貴恊同十六鋪地甲裘鎭將橄欖核拿解到縣究辦○惡丐陳阿寳混名小楊州昨約同黨四五人將張阿毛重重毆打張卽報知二十七鋪局中黄衡堂二尹立提該丐到局審實情形重責二百　　號七天遊街示衆○王家碼頭昨倒斃乞丐一名當由十六鋪地甲關照丐頭轉報善堂給棺收殮 
[上海縣署瑣案]  
　　馬路工程總局帮辦朱森亭明府以沈堂堂竊取木植因將失察工頭郁慶山收贓人沈五山解送至縣黄大令判令將郁枷責并罰洋銀五十圓沈枷責後限交伊弟堂堂一面飭差赶緊查緝共出之同黨羅維生昨日差役協同地保提羅至案大令向之詰問羅供稱小的係浦東人年二十有二與郁素識曾欠小的工資洋銀四角日前在洋涇遇見向索給還旋自稱有洋銀八圓五角在堂堂處小的並未竊木大令謂爾竊取木植不少尙敢狡賴不承乎喝令笞責三百板枷示犯事地方并著帮賠失木洋銀二十五圓限卽日繳案郁供稱木植失竊之事小的並不知情事後始悉係堂堂所竊五全係堂堂胞弟兄大老爺限交可也小的前奉枷責著賠失木洋銀一時無力照繳大令令再責三百板荷以重枷限繳洋銀五十圓五全供稱堂堂竊木後托小的銷贓現在找尋不著容緩尋交陸秋橋丁阿大同禀稱小的等身充地保羅已恊拿解案堂堂尙未拿獲容求寛限五天大令准之○朱明府又送竊取鐵條之小竊吳丫頭阿全至縣前日鐘鳴十二下黄大令升堂提訊吳供稱小的係本邑人家住浦東前在小東門外集水街某老虎灶當挑水夫目下已歇日前閒游馬路旁見鐵條碍路因取起堆放一邊並非竊取不料看役卽上前扭住不由分說指爲偷兒現在鐵條仍由工頭堆存並未缺少大令笑謂爾竟說得如此體面旣已當塲拘獲奚容巧語花言并聞馬路上前曾失鐵二十條想亦被爾所竊當罰賠洋銀二三十圓或自備資斧將馬路挑泥塡築吳一味求恩堅稱旣無洋銀又無氣力大令乃命拖 
 
 

Page 4

 
 
下重責三百板枷號三月發犯事地方示衆 
[英廨瑣案]  
　　竇如海倪順泉兩包探同禀稱前日有某洋行已歇侍　方召興因向素識之陳金堂索借不遂　同流氓王阿生陸生大宋阿泉楊生林等將陳拔往分水廟地方勒索洋十元並出利刃恐嚇陳母得知立投捕房由小的等拘獲方等五人查該流氓等專以拆梢打架拔人勒贖爲事居民受害不淺陳金堂供在某洋人處當侍者方係鄰居洋人侍者略略認識日前忽向小的借洋不允卽被扭毆事爲洋東聞知卽函告方之洋東以方不安本分旋卽停歇方因此懷恨屢屢尋釁此次竟將小的拔至分水廟勒索洋十元幸由包探拘獲如今惟求訊判方召興供不敢糾合流氓實是途遇向論前情王陸沈楊四人同供向來安分並未拔人勒贖求鑒别駕據情商之單繙譯以流氓拆梢最爲惡習况敢拔人勒贖著將方等五人各責六百板管押一個月○包探施奎江禀稱流氓王毛毛曾因調戲婦女懲辦今又欲勾引同居之楊陶氏以致爭鬧扭毆經小的查知解案楊陶氏供稱小婦人與王同居王時常調以非語屢經正言斥之詎伊老羞成怒竟將小婦人扭毆幸由包探拘解案下請究王供本地人雖曾與氏口角然並無勾引情事實被誣指求明察别駕著笞責四百板管押一個月○包探石金榮禀稱昨日周安吉與趙根寳二人在作爭鬧查係周妻被趙拐逃因之送究周供無錫人妻子秦氏走失一月之久小的四處找尋前日在途遇見與趙根寳同行因上前欲拉詎趙猛將小的髮辮拉住致氏脫逃小的將趙扭住由包探送案請究賛之趙根寳供吳淞人周妻確係小的所拐惟目下不知何往别駕判責三百板管押一月○包探竇如海禀稱日前日商主田洋行被車夫周長春竊取縐布兩疋寄在周和才處詎又被高小寳陳金寳串竊質錢經小的查知起到原贓送究三田洋東遣人　案領贓周等供認前情别駕著各責一百板贓還失主○包探黄四福禀稱積竊陳春山竊取徐子卿家洋貨雜物經小的拘獲人贓請爲訊究汪投案領贓陳供本地人行竊該死求恩别駕判責二百板贓還失主○包探秦少卿禀稱昨日陳小洲手持小銅鐘一架小的見其形跡可疑向之根究知在安慶輪船船上房中竊得送案請究惟安慶船現已開往長江須俟禮拜方回陳供常熟人販米爲生偶往安慶船閒玩竊物自知不合别駕著押候該船回滬後再行復訊○水巡捕唐寳榮禀稱教會中賣書人此次駕游船來滬失去千里鏡布衣等件衣在舟子施大郎處查出惟千里鏡不見向詢不認送案請究傅至堂供訴前情至千里鏡一個確係施　有湯姓見証施供崇明人在傅處撑駕游船千里鏡實係孫約夫所竊問孫現在何處答在鎭江别駕得供判將施管押三禮拜布衣先行給領 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界公堂瑣案]  
　　鄭家木橋南首宏生煤炭店與元泰染坊來往被欠洋銀六十餘圓某日率領洋人至元泰携取寄染之衣料綢緞以致互相口角經巡街捕拘入捕房解請鄭大令訊詰大令以宏生不應率領洋人擅取貨物判令將店夥計馮金林陳世勛押候究辦元泰主王桂生著交人保出將欠欵理償昨日禮拜六大令會同代理繙譯事務之布朗君升座馮子橋偕莊子香投案訴稱此事業已理明禀求銷案大令檢閱原卷名姓不符謂馮曰爾店何敢倚仗洋人聲勢取人貨物遂著與莊一併管押飭傳兩造店主到案候核○日前某客棧主趙曾氏控吳家棟串同歇夥孫明由舞弊吞没洋銀大令訊供之下飭呈清帳再核昨日趙曾氏呈遞清帳訴稱吳孫吞没洋銀二百餘圖盤踞棧中肆行吵鬧大令謂吳曰棧非爾開何得盤踞滋擾又以趙曾氏所控欠項未能詳細叙明飭傳棧中執事人許德明司帳人吳德生來案候核○上月初五日寗波某邑人張阿海張企林控方阿多誘拐幼女杏雲鬻入英租界世泰巷某姊應方氏所開花烟館内賣倡大令訊悉情由將杏雲交二張領回方及應方氏押候懲辦已而方母方胡氏及胡鳳寳邀同杏雲之父張瞎子投案聲稱小的並非誘拐此女實由瞎子寄養家中大令訊知其僞飭連方胡氏等押候究辦昨日命帶案下方胡氏叩首求恩大令謂爾等串同瞎子來案朦禀前已供　得洋銀三十圓今尙敢慫恿瞎子赴道轅矇禀著一并還押飭傳原告到案覆訊○上月初五日包探拘獲賊犯蔣長桂解經大令訊供蔣供認寄　十六鋪汛捕麻皮阿金家大令以汛捕密留竊賊窩頓竊贓實屬可惡飭提嚴辦阿金始具神通延至於今尙未到案昨日包探以蔣在押患病解請發落蔣供稱小的患病沈重求恩開釋回家大令頷之著赶緊回籍不准逗留○包探禀稱賊犯張德仁在菜巿街搶得某人所帶洋銀五圓經某號巡街捕拘獲偕失主投捕房禀報捕令將贓給還兹特解張請訊張俯首無詞大令押候笞責二百板○前者廣東人郭善元控丁阿全勾诱婦女潛逃大令訊取口供飭押候比責兹者丁患病非輕包探據情禀報大令命帶至案下騐訊本供稱當時郭欲小的出洋銀一百五十圓將婢女嫁與小的小的無力應允以致被控受誣大令著傳家屬來案具保○日前賊犯徐子三在某處竊取燈罩洋酒等物售與唐阿松旣到案大令訊供之下飭將徐唐押候究辦兹者患病已久　包探解案請訊大令著將唐交大保出徐從寛開釋諭以卽回湖北原籍不准逗留○天成昌烟館已歇値堂人沈莊有私販硝磺案發經包探　　解經大令訊供諭令交保出外將販私人交案迨至逾限一月延不能交大令著保人交沈押追昨日命帶至案下略加詰訊仍著交人保出限三日内將販私人交案延干嚴比○包探禀稱永安街某報關行王永發控賊犯何阿三竊去硼砂五十餘斤賊供出一售與南巿十六鋪某叟一再與新北門内某銅作兹先帶到新北門内之贓並將收贓人甘克齋解案請訊甘供稱小的共買硼砂十三斤出洋銀兩角此種硼砂每斤値銀一錢大令謂無論價値多少爾總不應收買竊贓姑念生意中人罰洋銀五圓以後不准再買十六　原贓及收贓人飭著包探吊傳究辦○數日前大昌洋行出店人嚴福春押裝貨物中途失去小車一輛被行主拘送請追大令著交保出外尋訪車夫絃因逾限不交著保人交案訊究嚴供稱小的查得收贓之嚴定方向操南貨業所買之贓寄存協和酒店中失令命押候拘嚴到案究辦 
[美界捕房瑣記]  
　　北四川路第二十七號門牌粤人某姓家失耦皮箱一日計値洋一百餘元曾控　昨　包探張阿五查悉係粤人陳　宏所竊當卽拘押候送公廨訊究○紹興積竊許少卿　農耒悉由何處竊　　　爐　　　　物　　袋　至崇明路包探高阿九緝　人贓拿解捕房押候送廨訊辦○車夫某甲欠江北人某乙青蚨　平屢索不　前日下午申拖第三千二百七十二號東洋車在漢　禮路與乙　遇復申前說甲無以應乙遂奪其車送捕房押繳 
 
 
 

Page 10

 
 
   
 
