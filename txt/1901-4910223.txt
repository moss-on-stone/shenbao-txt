# 1901 - 201 - 4910223

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本末次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良佼讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[西國聽訟用律師論]  
　　天下之强陵弱智陵愚貴陵賤者莫如獄訟而獄訟之爲世蠧者莫如擇肥而噬藉端起釁之訟棍顚倒是非舞文羅織之訟師原訟棍訟師之所以得譸張爲幻者則以鄉黨自好之儒以不與訟事爲名高不見官吏爲安分而一二桀黠巧猾之徒乃得肆其傾害之計良善柔懦者雖至控訴無門破家傾産而局外之人卽灼知其誣亦坐視而無從援手獄訟之禍於是乎益烈西國聽訟之用律師殆亦有鑒於此乎今夫人之消黑白以求勝者必其桀黠巧猾之尤者也彼其駕虚爲實言之娓娓苟被告巽懦無能囁嚅而言南面者雖無左袒之私心其難免　聽而枉斷也必矣故西國之於律師試以律例察其素行而授以文憑許訟者延之以代兩造俾盡其詞詰難辯駁之間理直者辭自壯理曲者辭自窮而堂上之人乃從而判其曲直如是則問官旣無所容其偏袒亦不致眩而誤斷而律師以及訟費皆責理曲者出之又可以儆造誣之人卽古者鉤金束矢之意此其所以爲法良意美而通行於西國歟中國以訟師爲大禁而訟師乃大爲閭閻害其故何也蓋天下必不能廢之事而上欲禁之則其爲害必有什百於不禁者如丁銀之有耗銀也漕糧之有耗米運費也地方衙門之有公費也戶部書吏之有飯食也皆理之所當然而不可廢者自立法不准額外取一錢而陽奉陰違者乃幸其無定數而婪索無厭及明定章程以私爲公而舞弊者反有所顧忌而不敢逞今夫鄉愿無知之徒而一旦有事於訟其必有須於訟師亦理之當然而不可廢者也而例乃禁之雖官設之代書稍得其意而其品等於胥吏有學者旣不屑充抑其權不許代辯枉斷者又無與理限其數止於一二人被誣者仍無所投事未成而索費不貲索不遂而轉以中傷是代書與訟師其害又無以稍異也然則何不效西國之明立律假明定訟費俾反有所顧忌而不敢逞乎而中國所以不爲此者抑自有說以爲我中國以無訟爲心者也若明立訟師是招民使訟而顯有訟之名於各國也招民使訟猶可顯有訟之名於各國則大不可嗚呼我中國務粉飾以示文明者凡事類此殊不知小民之飲泣吞聲而受累於無名之訟師者數倍於西人有名之律師乎夫欲絶訟師之爲害誠必以無訟爲本西國之用律師雖稍有裨益於民究亦未嘗無納賄舞文之弊然所以使民無訟者不在乎不立訟師之名而在聽訟者之公聽並聽自古聽訟之道必不能聽一二人之辭而遽定曲直是非之所在周禮朝士掌外朝之法小司宼之職詢衆庶而皆屬於秋官者外朝之位衆庶亦得與之與三公州長同北面詢衆庶之事以讞獄爲最要也故司刺訊羣臣羣吏之後繼以詢萬民家語載孔子爲司宼斷獄皆進衆議而問之孟子言國人皆曰可殺然後察之然則西國之律師者亦用察之一端而已至於簡孚有衆之道則必人人皆可爲訟師而人人不爲訟師斯乃庶幾乎無訟之郅治歟噫此又非西國之用律師者所得知矣 
[本館接奉電音]  
　　昨日午前西安行在飛電傳來上諭三道敬謹譯登○八月十九日行在内閣鈔奉上諭湖北學政著彭述去欽此同日奉上諭順天府府丞著謝希銓署理欽此同日奉上諭湖北武昌府知府員缺緊要著該督撫於通省知府内揀員調補所遺員缺著梁鼎芬補授欽此 
[退兵不易]  
　　南洋新加坡叻報云西人現欲聲請中國政府將皇上前所允行之諭旨速爲頒發以定人心中國政府中人則謂洋人退兵一事已食前言其由海至京之大道所留兵數旣較前定者加多而屯紥天津者尤多不可以數計須俟撤退若干之後始得綸綍宏宣各國以爲退兵事宜最爲重大英國不願退兵之意尤較他國爲堅英提督格利氏曾力勸政府目下斷不可輕退一兵其所以創建此議者非恐中國復有亂事實爲俄國舉動使然緣俄國近復屯兵直隸交界處深恐中國再亂俄人乘機兵調至天津倘各國一經退兵則俄兵到時無可抵制現在英國已在天津建立上等兵房以爲禦冬之計矣 
[保路將還]  
　　天津直報云去歲拳匪亂後蘆保鐵路暫歸法軍管轄兹者和議已定遂訂於中歴八月之杪交付華人然尙未見明文的否總難豫必也 
[兵船記數]  
　　天津直報云八月十三日駐泊大沽口内外之各國兵艦運船祗共一十三艘其中英國四艘美國一艘德國三艘法國一艘俄國二艘日本國一艘義國一艘蓋較日前益少矣 
[有功者賞]  
　　西字報云德皇近飭工程部製就銅牌四萬面鋼牌五萬面以備將來頒賞駐華德兵有見者謂其牌一面探　德皇所御之冠旁注特賞一千九百零一年戰勝中國軍士云云一面刻一飛　盤旋於毒蛇惡獸之上其用意可不煩言而知矣 
[俄浚運河]  
　　南洋新加坡叻報云俄人現欲由聖彼得羅堡開一運河繞出波羅的海以通北冰洋約計工程頗甚容易因由波羅的海至北冰洋原有河道祇須開使深廣便可通行此河旣告成苟與歐洲各大國開兵端兵船卽可出入自如無須假道他國况俄人已在北冰洋科臘灣開一新口岸規模闊大卽最大戰艦亦可停泊其間又彼處潮汐皆温以故北冰洋雖甚嚴寒彼處並不見氷凌膠滯一旦運河旣濬俄國戰艦卽可於彼處及波羅的海暢行矣聞自 
 
 

Page 2

 
 
俄京出運河至新口岸計程一千零九十英里若繞由波羅的海前往亦只二千八百七十英里說者谓俄人爲此雖爲將來用兵地步然商務亦與有利益蓋俄國東陲亞爾高河一帶所産之米將來由運河運至北氷洋白海各埠其運費必較現在從廉也 
[不任調停]  
　　南洋新加坡叻報云土法兩國幾致失和土王曾求德皇爲之調處德皇會心獨遠竟將此事推辭蓋因土法齟龉之由其曲在法若使德皇出而干預自必責法人無理法苟不爲遷就則德又結成新仇彼法人之强實非中國可比斷不能任從德國爲所欲爲也 
[日人築路]  
　　日本某日報云北海道所轄舞鶴港海岸刻已鳩工建一長堤以備與鐵路互相連屬約計東歴十月卽可告成說者謂此路約需日金六兆圓日廷貸自民間每年攤還一百五十萬圓之譜其地正與琿春相對深恐俄人未免有忌於心也 
[東海觀兵]  
　　杭州采訪友人云浙江温台鹽局總辦程少周觀察奉撫憲任筱沅中丞札調至省禀見後卽於本月十四日飭赴日本閱視彼國秋季大操并歴覽學堂製造一切事宜伯得取彼所長爲我國維新之助觀察院謝委即日部署行裝擇於二十日馳赴滬江以便附郵船前往 
[法船到肇]  
　　香港循環日報云有客由端江來言及肇慶郡城外近有一法國戰艦四處游弋船上有大砲多尊砲臺一座桅頂更安設砲臺如火如荼軍容壯盛城中人初不知其來意未免見而驚疑嗣詢知其因游歴而來心始安帖 
[防城患盜]  
　　香港循環日報云廣東欽州防城一帶内通高連外控越南時有游勇痞徒爲患閭里本月某日在籍紳士潮州營游擊馮游戎兆玉聨合諸人遞禀督轅聲請剿撫兼施以免萑苻嘯聚督憲陶芷芳制軍批示曰欽防一帶盜匪猖獗小民不能安生本部堂早有所聞現在籌畫整頓據禀及黏抄所陳民間疾苦自係實在情形恐尙有不能詳盡之處閱之殊覺疚心自當設法整頰候飭文武去莠安良以紓民困仰卽知照抄黏附 
[逆蹟昭彰]  
　　蕪湖訪事友人云駐蕪精健左營統帶李葆林副戎拿獲自立逆會副龍頭陳和尙研訊數四並無確供嗣經　　卿遊戎訪知其兄僑居蕪湖究厥來由一一吻合乃據情禀報上游旋奉回批大旨謂查得陳和尙卽陳天保有一人一在建平縣當差一隸徐弁懐禮麾下恐有桃僵李代之弊等因旋又札委徽寗池太廣兵備道吳季卿觀察精健營統領兼統武衞全軍李本清軍門於本月十三日督同保甲局總辦許少靑司馬蕪湖縣知縣陳雲湘大令在中江書院會同推鞫并提前與陳同居之某甲質對甲供出陳平生逆跡歴歴如數家珍陳遂俯首無詞刻已備文上詳大約即當按律定罪矣 
[大將修文]  
　　蕪湖訪事友人云長江水師提督程從周軍門以近日欽奉上諭著將各處書院攺設學堂等因深恐一時經費不敷孤負諸生向學之志爰擬捐銀一萬兩並請津門某軍門亦以萬金佽之俾建立學堂經費無虞支絀如軍門者誠天下之有心人哉所冀勿違初願而河漢其言也 
[示靖飢黎]  
　　南昌訪事人云江西南昌新建兩縣前被水災灾民頗衆雖經官紳平糶米榖散放急振無如惠難普徧每有莠民藉端滋事當經兩縣主會銜示諭曰代理南昌縣陳署理新建縣孔爲出示嚴禁事本年五月上旬以來久雨不止低田早稻被淹小民困苦自係實在情形惟訪聞有等游手好閒無業貧民輙敢遇事生風藉此偏灾妄生無　之慾始則乞貸繼則攘奪聚衆滋閙情殊藐法除飭差嚴密查拿究懲外合行示禁爲此示仰合邑無業貧民並諸色人等一體知悉此次地方偶遭水患良由灾祲使然理應各自省惕存心向善庶幾感召天和冀獲有秋自示之後凡爾無業貧民以及不法棍徒務須痛攺前非安守本分倘敢仍前妄爲藉端滋閙抑或聚衆攘奪擾累良民一經察覺或被告發定卽簽拘到案照例究辦本縣爲綏蜻地方起見言出法隨决不寬貸其各凛遵毋違特示 
[粤東火警]  
　　廣州訪事人云本月初六日清晨省城大馬站高州會館後進張復盛烟絲棧房不知因何火失一時濃烟囂地狂燄蔽天附近水龍聞警赴救幸四圍墻垣高　祗焚去棧房前後進左右鄰並未遭殃迨初七日之夜四鼓時蜻海門外吉昌街如意茶居亦因焙茶不愼火勢燎原雖經多人立時撲滅然貨物已毁壞不少矣 
[鄂省官塲紀事]  
　　漢口訪事人云漢口營都司陳慶門都戎經大憲奏請調補鄖陽前營都司接任者爲楊善夫都戎大約日内卽須擇吉交替矣○漢陽鋼藥廠委員高司馬松如奉上憲札委坐辦鄂垣官錢局事務涓吉本月初一日到差 
[漢津問渡]  
　　漢口訪事人云各茶商所辦花香茶每箱約銀十二兩左右詎料西人多方挑剔每箱僅許銀七兩數錢各茶商因之觀望徘徊一律儲棧以俟不知將來果能善價而沽否也○武弁黄福華禀准江漢關監督購定小輪船載客往來武漢甫於本月朔日開行卽有兩岸划船戶三千餘人聲勢洶洶恐與之尋釁恐不能免於滋生事端也 
[上海官塲紀事]  
　　昨日江蘇候補縣葛氷如明府命駕至上海縣署拜會縣主汪瑤庭大令茗談良久而别○昨日某營遊擊章茂齋游戎命駕至上海縣署投刺縣主汪瑤庭大令飭丁擋駕○新委上海水利局總辦高　之司馬擇吉昨日午前十一點鐘時命駕蒞局任事同僚咸往道賀 
[遠迓星軺]  
　　欽命專使日本大臣那琴軒星使將次回華昨日午前十一點鐘時招商局總辦某觀察特派新裕輪船前往迎迓聞星使擬逕赴天津並不繞道上海 
[委員課士]  
　　昨日輪應蘇松太兵備道課試敬業書院肄業生童適道憲袁海觀觀察别有要公委松海防同知劉乙笙司馬會同上海縣學教諭邱贊思廣文命題課試 
[嚴懲誘拐]  
　　前日有張姚氏者與老嫗杜沈氏及其媳杜張氏在南市新馬路中互相揪扭旣而張姚氏貿然躍入浦江由巡街捕援起一併解入捕房捕頭轉解馬路工程局總辦翁子文太守倩襄讞委員余叅軍升堂研訊杜沈氏供小婦人年五十有四家居浦東高橋二十二保三十五圖丈夫去世已久遺下二子長名章章次名順順均從事耕作光緒二十五年二月順順由某甲執柯娶同村張徐氏之女爲室完姻迄今已閱三載本年三月十四日之夜媳藉口掃墓遽回母家小婦人隨遣人接回次夜復出竟一去不返近訪知被蟻媒張姚氏與媳母張徐氏同謀攺嫁朱姓得身價洋銀七十八元正欲告知地甲送案請追不料張徐氏卽乘機逸去祗獲媳及張姚氏今已解案請卽訊懲杜張氏供小婦人年一十有九前年經母親許嫁杜姓丈夫嫌小婦人家貧時肄毆　本年二月十五夜復占反目之爻小婦人氣忿出門奔向父親泣訴迨二十日張姚氏許薦小婦人至某大戶傭工小婦人信之四月初八日張姚氏佯稱領往驀被雇肩輿舁往油車碼頭船上偪令攺嫁與朱壽天朱年僅二十有四約俟十一月某日成親後被婆婆訪知糾人理論張姚氏知事敗急將身價洋銀七十八元如數交還現婆婆向索偵尋小婦人時所費洋銀二十元扭至浦濱張姚氏卽投水圖盡小婦人現已深自悔恨願隨婆婆回家叩求恩宥張姚氏供係浦東川沙廳人年七十有八夫故多年杜張氏由伊戚某老嫗領至小婦人家囑爲擇配因之與朱撮合所有身價洋銀六十元均由其母收去現經小婦人如數措還求恩明鑒叅軍謂爾擅將有夫之婦誘出價賣情殊可惡姑念年老格外從寛判責手心四十一具呈攺過切結然後交人保釋杜張氏交其姑領回不得凌虐 
 
 

Page 3

 
 
[嚴辦流氓]  
　　日前英美租界公廨讞員張柄樞司馬接奉蘇松太兵備道憲袁海觀觀察嚴辦流氓之札因於前日發出諭單嚴飭各差役如見流氓滋事立卽協同包探拘拿來案聽候究懲 
[攙水者鑒]  
　　英商老公茂紡紗廠查驗棉花之某洋人於前日查獲鄉人洪應海所售棉花七包中有水蹟爰卽拘押南市捕房旣復將棉花焙乾騐明禀請馬路工程局總辦翁子文太守從嚴懲罰太守倩襄讞委員余叅軍升堂研訊判令提出花價三成充某公欵洪遂遵斷具結而退 
[法員回滬]  
　　駐滬法總領事巨籟達君前往寗波辦理教案刻已事畢昨日清晨六點鐘時乘太古公司北京輪船抵埠隨即回署照常辦事 
[工人慘斃]  
　　江北人劉文子在本邑美租界南潯路粤人某甲所開泰記棧工作前日午後甲遣劉至公和祥馬頭某輪船上運貨一失足從高墜下以致腦漿迸出殞命艙中後由甲告知其家備棺收殮聞者憐之 
[上海縣署瑣案]  
　　法租界公廨讞員杜枝園大令移送王春林金子湘至縣前晚縣主汪瑤庭大令升堂研訊王供小的係金陵人日前偕許本元到申借住名利棧金持翡翠臂釧一雙來棧求售議定洋銀二百四十元即由司帳人王仲卿代付後倩人估價皆云太貴欲向退還金不允許叩求公斷許所供相同並將臂釧呈案大令察得翠質果不甚佳向金詰問供稱此係小的掮來之物旣已議定價值無可退還大令惡其挺撞喝令掌頰十下押候傳玉器公所董事到案估價再核○孟劉氏扭其子阿三至縣控呈忤逆前晚大令升堂研訊氏供小婦人原籍無錫寄居治下兒子阿三不務正業前曾控經大老爺訊責遞回交族長管束今又潛行來滬時竊取零星衣物質錢浪費且癖嗜洋烟訓斥不服是以扭案請懲阿三俯首求恩大令判責二百板發攺過所管押二年○張嘉漢扭控伶人熊文通圖賴洋銀前晚大令研訊之　張訴稱小的前在熊所開天寶戯園當茶房曾出押櫃洋銀四百元後遇火災戯園閉歇熊遂藉端圖賴曾控蒙大老爺訊令將熊交人保出理處後熊祇還洋銀四十元今日路遇向索逞蠻是以扭案請追熊供天寳戯園由諸人合股開設小的祇得一股應繳洋銀四十元業已措還餘係陸姓股東所欠理應向陸索取大令以熊所欠旣已還清諭令退去著張另向陸姓追償 
[上海巡局紀事]  
　　南市某花衣行夥黄秀卿家居浦東高家行鎭前日因事旋里見其妻某氏方與鄰人顧長發之妻口角不免意存袒護鄰婦某氏旁觀不服附舟來滬訴知其夫某甲扭黄至萬裕馬頭滬南第一樓茶肆評論曲直顧亦糾約多人貿貿然至突將穢物向黄口邊塗抺旋復互扭至十六鋪巡防南局聲訴局員陳禾亭二尹飭地甲帶出善爲調處免致訐控不休○南市新馬路安仁里房屋係新英商沙遜洋行之産近由收租人某甲冋各租戶加收租值有馬姓者唆令各租戶霸阻不允甲遂訴知行主函致十六鋪巡防南局請將馬提案研訊局員陳二尹允之 
[英美租界晚堂案]  
　　陸炳堂之妻陸錢氏控席仁甫施王氏糾衆攫取衣箱等情讞員張柄樞司馬以情節支離暂行管押前晚提集復訊陸錢氏供小婦人被伊搶　皮箱五口除吊到外尙少一口内有金距金戒指珍珠衣服所值甚巨務乞究追施王氏供小婦人與席私識十有餘年近席又與陸錢氏往來小婦人心有不甘故將衣箱取去席供此事小的並不知情小的與氏相識實祗數月伊家衣物均係自行付質現有質票數十紙爲証叩求明鑒司馬著將席責五百板飭具呈安分切結然後開釋施王氏掌頰一百下交人保出勒令回崇明原籍不准逗留陸錢氏姑從寬宥著將衣箱等物具狀領回 
[英美租界公堂瑣案]  
　　前者老公茂洋行某洋人家被細崽章裕本汪錫如串竊金臂釧金約指及鑽石逃匿杭州報經包探前往查獲吊出各贓物帶回解案讞員張柄樞司馬訊暚民少贓物被拱宸橋巡防局勇搜去因判令各責五百板管押捕房一年一面備文移提局勇鄭吉士到案究訊鄭供出同類蘇長生鄭紀生二名司馬判責五百板押候補提蘇及紀生再核昨經包探連汪鄭解案司馬推鞫之下汪供小的在杭州被獲時蘇將髮辮扭住喝令紀生搜取身畔所藏金物蘇供當日包探托步的拘汪小的即交紀生帶赴局中並未搜取贓物紀生供其時小的方患病在牀此事實不知情叩求明鑒司馬商之偉繙譯官飭將汪還押蘇鄭及紀生押候備文解赴杭州請仁和縣主懲辦○陳阿生行竊沈翠章家銀對時表衣及服等物報經包探張阿五拘解請究司馬判責三百板○扒手張三郎狙伏盆湯弄中竊取不知姓名人所佩眼鏡旋經包探趙銀河拘獲解請究懲司馬判責一百板眼鏡存候失主認領林阿昌行竊錢清禾家白布一疋報經包探劉杏春拘解請究司馬判責二百板○頑童王海福攫取倪開陽家小孩臂上所籠銀釧報經包探邊槐州拘解請究司馬判責手心一百下○季家福王芝忠二無賴向女郎雷秀金及邵王氏恣情調戯適爲五百二十號巡捕所見拘入捕房告知捕頭解案請究司馬責判責季三百板王一百板○陳極二行竊楊志高家酒一瓶報經包探趙銀河拘解請究司馬判責一百板 
[英美租界公堂會訊案]  
　　英商謙和洋行主投本管領事署控元亨號主時景洲購定花布二十箱花標十箱延久不出等情領事據情函致公廨讞員張柄樞司馬准之飭差傳到時景洲訂於前日午後與英繙譯官偉晉頌君升堂研訊謙和行主聲訴前情跑街夥王梅芝稱去年正月某日時景洲浼小的向謙和行定花布二十箱計銀二千九百五十餘兩立有合同蓋印圖章甫出兩箱卽因拳匪擾亂拖延至今至於姜國楨所定者因洋人於貨到後定欲加價遂浼小的退還無奈洋人不允求察時景洲供職員在金陵開設元亨洋貨鋪時或來申購辦洋貨一二箱均係現銀交易並無向謙和定賀洋布之事王與職員同鄉前在謙和爲殺拉夫後已辭歇去年十二月職員冋王買過花布一箱其時職員寓滬不過一禮拜之久並未帶有圖章何以合同内蓋有圖章爲據明係王冐刊作弊求即究懲姜供前年十二月某日職員由金陵到申　王定購花標十箱嗣因到貨逾限洋人又欲加價有如不願加任憑退還之語是以職員向王退去迄今事隔一年何得又來控告司馬與偉君互商之下以兩造供詞各執難保非王作弊著一併交人保出於下禮拜二再行會訊核奪○英商公發洋行主控曹厚記主曹曰義定購洋貨六箱計銀一千六百五十餘兩延不出清司馬於前午會訊原告投案聲訴前情曹供稱此案已由職員在外言明准於兩月内出清認付六釐利息司馬商之佛君判令先付銀一百二十兩准九十兩月内將貨出清在價内扣除如逾限不出作爲罰欵兩造遵斷而退 
[美租界捕房紀事]  
　　昨晨粤人陳和江乘脚踏車至西華德路適童子毛阿桂迎面而來不及避讓致被撞倒傷及面部血湧如泉某號巡街捕見之一併拘入捕房捕頭察得毛傷勢尙輕令陳給洋銀若干從寛釋出○前晚跑灘賊陳阿順闖入公和祥碼頭棧中竊取舊鐵若干携之而逸適爲閽人某甲所見連贓送入捕房捕頭令押候轉解公堂禀請讞員張柄樞司馬訊辦○昨日亭午時無賴姜阿勝至西華德路某飯館午餐不名一錢揚長欲去值堂人某甲向索姜非但不給反肄兇毆遂由飯館主喚某號巡街捕到來將姜拘入捕房捕頭詰知事起細微令押乞丐牢半日以儆 
[正悞]  
　　本月十五日報載捕東某鹽塲大使某鹺尹因病出缺云云實係横浦塲大使王鹺尹丁憂閱缺横浦塲在金山衛非浦東也即更正以破疑團 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鼓浪嶼公地章程]  
　　厦門鼓浪嶼作爲萬國公地設立租界經興泉永道延少山觀察擬定章程十二條與各領事會　妥洽然後頒　本館曾將稿本錄入本月初七日報章兹又得厦門訪事人郵示管理公地章程十六條蓋别經西員議訂之本也合再登之以供衆覽第一條租界之限租界之内現定章程各應遵守地方係由鼓浪嶼環島潮落之處算出十丈以外酌擬無形之處周圍爲界此島係在厦門西南向之西約周圍有地合英國一方里有半卽華四方里有半第二條常年公會界内應設立工部局專理界内應辦事宜西歴每年正月由是年之領袖領事官傳知界内有鬮之租業戶公會一次核對該局前年支發帳目推舉值年局員并將是年局中公費以及該局照例應爲各項之事酌議訂定應於公議前十日先行傳知公會時由是年領袖領事官主會該會係指衆人公集及未會者統計有鬮管業人不到由付字代理人來者有逾大半位數而定可以續開規例抽收捐欵照費估指田産房屋等之捐并可抽收運入藏貯界内貨物之輸惟百貨之輸無論係運來及藏貯均不得貨過值百四分之一該會衆人公集或來會者數逾大半并可酌核抽收别項捐輸第三條特會領袖領事官註指當時者言或出已意或由别領事註指一人或數人而言公局與有鬮之人註必十人聨名片請可以傳知完納捐輸之人在常會外别集辦公會惟特會辦之事仍須十日前通知并將何事特會先期宣布會時何人主其會與常會時例同會時議定之事經在座之有鬮人三分之二允准者在租界内之人均應遵行惟其時在座之舉辦局事人不得少過三分之一事經常會或特會議定仍候各領事核准如無各領事中之大半批准何項條議雖經議允槪不准行第四條界内工部總局局中辦事之員以五人爲限由公會時經有鬮之人拈鬮推舉應任辦公事至次年常會接辦之員舉定後方行交卸何項在會議時有鬮舉人員之權一凡洋人在鼓浪嶼管地在領事存案估值不在一千元之下者可以舉一執照有恃字代前項管業人之不在此口者可以舉一洋人及在地紳商除照費外每年完捐在五千元以上者可以舉何項人員可以舉充局員列左一洋人及在地紳商有應管産業在鼓浪嶼估值五千元以上者可以舉充局員一寓居鼓浪嶼洋人及在地紳商租捐每年納在四百元者無論該租係伊行伊會或公司代償均可舉充惟同行同會同公司之内只許一人舉充同居一屋者亦只許一人舉充局員缺出如值年局員任内有缺出者由值年局員公推補充仍執三占從二之例凡局員舉充後皆應即行辦事每年支銷册報均於次年常會者核辦每年新舉局員應於首次會議時公舉正局董一人副局董一人凡遇局中議事可否三人平分則視正局董之議爲可否凡議事均以三人爲衆可以作斷註如二人可二人否而局董可則可者多一人餘類推所用洋人兩字係别中國人而言凡中國之生長他國及入他國籍者均不得混入第五條局員權分所能爲之事照章將局員選定後凡已經批准附入章程以後規例内一切權柄勢力并規例爲議歸局董應辦之事應得之物均全给與公局值年之董事及將來接辦之後任該局董有隨時另行酌定規例之權以便章程各項更臻完善并可將已定規例隨時刪除增攺但不可與章程之旨相背仍候批准定示方可施行其局董照章酌定之例除專指局内及所用上下人等事件必奉有約各國領事官駐就欽差批准及特請衆位執業租主齊集會議應允方可照辦第六條局中員役公局供役上下人等各巡捕員丁等公局可隨時派委雇用以辦章程應辦事件所需月支薪工由局核定作正開銷并可酌定規例以便管束此等人其任用辭退亦由公局作主惟未經特會允准派員額缺均不逾三年第七條追欠倘有人不肯照付章程所定各項抽捐及不遵繳後附規例内犯罰之欵准由公局或其總經理事人赴該管領事署或别署控告俟奉准後卽遵照將欠繳之欵追回章程未畢明日續登 
[法租界捕房瑣案]  
　　前者某報關行主周仁章控其夥羅文輝侵吞稅餉銀四行餘兩讞員杜枝園大令訊取口供准予交人保出秉公理處昨日大令蒞捕房發落各案時羅友某甲投案求保大令准之諭令赶緊理處○榮華棧執事人車阿連前控蘇州人沈阿三縱釋竊犯李六寳等情大令研訊之下著押交李到案訊追昨日沈妻某氏偕車投案籲恩大令諭候獲李到案然後酌奪○李瑞生販運銅質僞洋銀被包探　獲解經大令訊明判責手心一百下照取小影然後送縣遞籍○東洋車夫趙福壽吞没坐客所遺縐紗被包探緝獲解經大令訊明判令枷號半月期滿責釋○偷兒張小福張雲生何少山朱福林均由包深拘獲解經大令訊明判將二張各枷一月期滿責釋何責四百板朱責二百板卽行開釋 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴兵部尙書銜山西巡撫臣岑春煊跪奏爲按班　補問缺知縣照章攺題爲奏恭摺具陳仰祈聖鑒事竊照孝義縣間缺知　　學康於光緒二十七年二月十四日病故應以病故本日作爲　缺日期當經咨部閱缺並請扣留外　在案查二月分病故間缺知縣祇此一缺毋庸掣簽應卽按班序補查定例知縣輪補班次如遇告病　故　致一項缺出係應歸月　者准其將一缺題補各項候補並進士卽用之員以一缺題補大挑舉人候補即用分班相間輪用與題補升調所遺同又選缺知縣遇輪用候補正班時于本班中先用正　出身及曾任知縣曾任應升知縣者一人再用各項出身者一人各等語山西病故体知縣上次屯留縣一缺業經以大挑試用人員請補其次　氏縣一缺請以分　同人員揷補又次懐仁縣一缺請以候補前先人員請補今此一缺例内不入輪次之坐補原缺裁缺卽用廻避卽用留省另補等項及五缺爲輪之鄭工新海防遇缺先舊海防先舊海防卽舊例銀捐遇缺先舊例遇缺各花樣均皆無人接用各班　屆候補正班人員從未　到候補正班時已用過曾任應升知縣一人應題用正途出身及曾任知縣曾任應升知縣者一人是班内名次在前之惲寶善丁憂未經起復其次之常冠嵩未　引見均應扣補查有曾任應升知縣候補知縣葉雲程現年五十四歲係安徽靑陽縣人由監生遵籌餉例報捐府經歴指分江西到省後捐離原省攺捐山西試用於同治十一年六月二十二日到晉報捐分缺先補用光緒五年咨補寗武府經歴六年十二月到任歴委代理甯武神池等縣知縣因前在新疆軍營收還伊犁歴年剿辦竄匪案内出力經伊犂將軍金順彚案保奏請以知縣在任候補十一年十二月二十六日奉旨著照所請欽此奉文以光緒十二年正月十四日作爲候補知縣到省日期在任候補十三年十二月聞訃丁憂開缺回籍十六年三月服　十七年十二月到晉嗣經請咨赴部二十四年閏三月初五日引見奉旨著照例用欽此領照回晉四月十八日到省歴經差委無誤並無叅罰案件由署布政使吳廷斌署按察使恩霖會詳謂補孝義縣知縣前來臣查該員葉雲程才具穏練吏事留心以之請補孝義縣知縣與例相符堪以勝任合無仰懇天恩俯准以候補知縣葉雲程補授孝義縣知縣洵于地方有裨如蒙兪允該員係知縣請補知縣銜缺相當毋庸送部引見至山西請補簡缺知縣冋用題本嗣准吏部通行同通州縣各缺請補合例人員攺爲具奏等語是以攺題爲奏除咨部查核外所有按班請補孝義縣簡缺知縣緣由理合恭摺具陳伏乞皇太后皇上聖鑒施行謹奏六月二十三日奉硃批吏部謹奏欽此 
　　甘肅新疆巡撫臣饒應祺跪奏爲援案請襲回子郡王世爵恭摺仰祈聖鑒事竊土魯番札薩克回子郡王瑪穆特于光緒二十六年七月初七日病故經臣奏明回部事務緊要已飭頭等台吉銜葉明和卓暫行管理郡王印信是年九月二十一日奉硃批該衙門知道欽此欽遵飭將所遺郡王世爵照例遴選承襲去後兹據新疆布政使文光詳稱該台吉葉明和卓現年十五歲實係已故郡王瑪穆特　長子于二十三年經瑪穆特預保頭等台吉職銜以備日後承襲父爵理藩院議准具奏是年十二月二十二日奉旨著照所請欽此欽遵接奉行知在案葉明和卓例應承襲伊父所遺郡王世爵繪具宗譜邀取族鄰甘結呈由該管　知加具印結聲明並無揑冐情弊等情轉詳懇請奏咨前來臣查回子王公承襲爵職向照蒙古例案辦理又蒙古世爵均准預保子承襲歴經遵辦有案今土魯番札薩克回子郡王瑪穆特因病出缺請以預保子頭等台吉職銜葉明和卓承襲核與例案相符且該台吉自管郡王印信以來辦理回部一切諸臻妥恊　民亦皆悅服合無仰懇天恩俯准援照蒙古承襲成案准以預保子頭丢台吉職銜葉明和卓承襲土魯番札薩克回子郡王世爵以昭榮寵除飭取該故郡王原領　爵誥封並宗譜各結咨送理藩院外謹會同陜甘督臣崧蕃恭摺具陳伏乞皇太后皇上聖鑒訓示謹奏六月二十三日奉硃批著照所請該衙門知道欽此 
　　饒應祺片再據丁憂卸署濟木薩叅將留新儘先補用總兵謝典禮禀稱自同治十一年投入湘軍轉戰陜甘新疆等省歴保叅將光緒十七年奉劄補授撫標中營左旗守備二十年奉飭帶隊解砲赴京旋復援剿甘肅叛回洊保總兵肅清後回省復蒙委署　木薩叅將二十五年六月十九日在任丁生母憂當卽請假回籍奔喪適值綏來回匪謀叛防務吃緊未邀遽准現在防境謐安方業經禀蒙批准給假惟萬里奔喪往返需時懇請開去守備實缺以免久曠呈繳原領答付懇請核辦又據庫爾喀喇烏蘇營遊擊徐積誠呈稱該營中軍守備吕方仁因感受風寒醫藥罔效于光緒二十六年五月初九日在任病故收齎原領劄付呈請核辦各等情前來臣查謝典禮邊疆効力資勞頗深嗣復援剿甘回戰功卓著歴任守備叅將均能措置裕如此次禀請開缺回籍情詞實出至誠且該員借補守備已及十年歴俸旣久升階較大業經批准相應同吕方仁病故之案一併奏明開缺所遺撫標中營左旗及庫爾喀喇烏蘇營中軍各守備缺容臣另行揀員請補除將劄付送部外謹會同陜甘總督臣崧蕃署喀什噶爾提督臣張宗本附片具陳伏乞聖鑒訓示謹奏六月二十三日奉硃批兵部知道欽此 
　　奴才宗室崇善奇克伸佈跪奏爲遵照部章謹將擬挑人員出具切實考語奏請補授恭摺仰祈聖鑒事竊奴才等前准行在兵部咨開光緒二十六年十一月初四日奏請武職引見人員分别辦理一摺本日奉旨依議欽此並單開原奏各省滿營應升應補擬定正陪人員向由兵部　核歸原旗帶領引見此時旣未能帶領而員缺又未便久懸擬請由該省將軍都統等隨　開單出具切實考語奏請硃筆圈出補授等因咨行前來奴才等現查京口駐防廂藍旗蒙古驍騎校興祿因病遺缺經奴才等挑選得正黄旗　　金和擬正廂紅旗候補筆帖式領催彭年擬陪自應遵照部章具奏請補除將切實考語别繕清單恭呈御覽外理合恭摺具陳伏乞皇太后皇上聖鑒訓示謹奏謹將挑選人員出具切實考語敬繕清單恭呈御覽光緒二十七年六月二十三日奉硃筆　出擬正驍騎校正黄旗領催金和馬步嫻熟擬陪驍騎校廂紅旗候補筆帖式領催彭年差操勤愼欽此 
　　臣奕劻等跪奏爲請飭部鑄造外務部印信並先刊用木質關防恭摺仰祈聖鑒事竊臣等接准軍機處電傳六月初九日内閣奉上諭總理各國事務衙門著攺爲外務部班列六部之前等因欽此伏查總理各國事務衙門旣經攺爲外務部自應照六部之例換鑄銀質外務部印以昭信守請飭下禮部從速照式製造惟臣部日行文牘均關緊要原有總署關防未便沿用若俟新印造就再行更換恐稽時日　先行刊刻木質關防一顆文曰外務部關防刊就後卽日開用舊用之銅質關防卽由臣等咨禮部照例銷毁至各旬印信應俟詳細章程謹定後再行奏請飭鑄所有請換鑄外務部印信並先行刊用木質關防緣由謹繕摺具陳伏乞皇太后皇上聖鑒謹奏六月二十四日奉硃批禮部知道欽此 
張之洞片再天門縣知縣梁葆仁因病請給假囘省就醫所遺該縣印務亟應揀員往署以重職守查有本任江陵縣知縣劉秉彝吏事老練　斷公平堪以署理據湖北布政使瞿廷韶署按察使札勒哈哩會詳前來除檄飭遵照外理合附片具陳再湖廣總督係臣本任應毋庸會銜合並陳明伏乞聖鑒謹奏奉硃批吏部知道欽此 
 
