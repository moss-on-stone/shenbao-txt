# 1885 - 23 - 4904235

 

Page 1

 
 
[今日分送朝鮮輿地圖] [  申報舘主人啓]  
　　本館託點石齋石印朝鮮輿圖刻已告竣甲外國潔白紙印成精雅絶倫眉目朗列較前所分送之越南東京地圖大且倍之懸之座隅殊堪玩賞不但便於檢查道里已也定於今日隨報分送不取分文但本館按報紙數目刷印旣無短少亦無多餘倘有挂漏之處無論遠近儘可向賣報人索取此佈 
[二十七號畫報出售] [  申報舘主人啓]  
　　親迎爲大喜回祿爲奇殃兩事而並出於一家賀者未離吊者接至不獨袍帽欹斜舉止失錯之可歎亦可笑也圖之以博閱者一粲再法人聘娶婦人不用媒妁彼此致書約期聚會於一室以花骰子置器中輪搖核色占多者爲奪標焉事屬創聞故圖之以新人耳目兩圖俱編入此次二十七號畫　准於初六日出售後仍附淞隱漫錄圖說一則閱者鑒之此布 
[訪購殿板康熙字典啓] [  點石齋主人啓]  
　　本齋創行石印書籍以來荷蒙海内君子同聲許可年來精益求精故消售之數日益加廣現因需用康熙字典一書藏書家如有殿板初印紙張潔曰字畫架黑願從割愛者務請寄至上海點石齋或議值或酬書均無不可尙祈不吝賜教爲幸此啓 
[論日人先與朝鮮立約] [  冷眼熱腸人來稿]  
　　朝鮮之事以曩年六月守舊開化兩黨不合致啓亂萌事過以後中國特派兵輪以吳筱帥統率東渡而副之以馬觀察諸人不動聲色計刼大院君歸於保定用是亂人無有主腦頃刻解體難平國復君返后安孰不稱中國之以智謀勝人抑强鄰而扶瀋屬不事戰鬥而遽奏大功日人雖横亦惟從旁觀望頓增嫉妬之心兩年以來無隙可乘而賠卹之名且肯安然忍受平情論之日本或者兵力實有未足自揣不能抵禦華軍况朝鮮禁旅及八道鎭兵豈必盡皆無用若與華軍聯絡聲勢正盛豈可輕敵乃轉爲變計以退避三舍者徐觀其變以伺其機而所列於通商各國者亦止如歐洲之英德亞墨之美利堅而巳並不以其同在地球之東半而尊之逾禮親之過情也若朝鮮有事須與上　商行者則槪以中國主之論者方謂似此辦理使中國數百年之藩封不至失於一旦而狡啓之日人又何所乘隙以煽亂從此朝鮮永享太平長懷内附而北境之俄壤地錯雜見日本無可藉口卽彼亦罔敢生心朝鮮安則中國安區區數日之經營數船之藩止不可謂無益於國家也絶不意前月間又有倉卒之亂事後思之正不知日本何取乎此而忽焉隨朝鮮之亂賊慌忙行事以自取惡名爲天下所竊笑也繼而知日朝兩國於事定之後先將和約議畢簽押以爲彼此仍復言歸於好一似可以藉此愚人者不禁展轉反側深思竭慮而不知其故也蓋此次朝鮮之亂起意在洪英植金玉均等諸賊臣欲攬全國之權借重日使以爲將來攔當他國聲明公法歸罪莫逃之時可以躲閃地步觀於諸賊入宫逼土遷移袖出洋紙以鉛筆書日使來衛四字甫經發出而日兵業已排列門外此則徵諸事實而可信者欲蓋彌彰日人亦徒逞其私智而難免乎公是公非也旣爲罪魁禍首則事平卽與朝土修約謂爲日本本無仇視朝鮮肇亂朝鮮之意誰其信之而顧　顔相與議約若汲汲焉惟欲速和者豈非掩耳盜鈴之智耶且曩年守舊黨戕殺日人罪在朝鮮而日人轉以中國之故而退無後言今則罪在日人日人乃不知有中國而自與朝鮮訂立條約何其詐爲痴聾不自知恥乎因而觀其五條之事始恍然於日人之急欲和而惟恐中朝執前年攬權之例而當我之先也盖條約中無非要求朝鮮賠償財産與夫朝人行事不得自專後五條之外可以徐徐比例推擴行之旣久不啻以朝鮮爲日本之屬易屬中爲屬日妙在朝人困於不覺耳夫朝人淺識寡謀卽在朝王急於强富求治太猛閔氏之言日有浸潤誠如紀東甫條陳所云偏信日人漸疏中國而不知適爲日人所給此次亂黨猖狂竹添爲之助逆至於刼遷之廢立之幽囚之然則日人果何德於朝王而朝王猶若幸中國之未及知恐中國之或有知者深以條約所議爲平允簡當便宜之極一惟日人之命是聽噫此騃豎之所爲曾是親政十餘年而尚爲人玩弄股掌矣乎或者謂日人此次先與朝和在朝王無所可否其大臣如金玉均等身爲叛賊國無討罪之人居然首據要地羽黨聯合心腹布置其於國王且有右之左之之勢與入宫偪遷之時氣焰尙無少異王卽明知亂在日使將平日聽信日人急思富强之見一掃而空而此時亦實不能自主中朝以事起日本釁開日使特命吳清帥馳赴日本與其執政外務大臣熟商朝鮮經變事宜乃清帥甫在東渡而日廷巳遣井上馨至朝若預知華使之必來而先使人以夫庶幾不與晤面而後所要求於朝鮮者可以惟我之欲苟中朝詰問彼乃振振有詞謂日之和朝皆日與朝交涉之事無與於中國今中國不棄舊好仍興日人言和兩國使臣全權在握何難悉心酌擬俾歸妥善而不知日朝之約在先必有所不便之處嗚呼日人行事近者與法人息脈相通跡其此次之約正與越南順化之約同一用意人疑法日交通我固料其必無此事乃今觀於此而有難於釋然者夫亦安得務爲之諱哉 
右論係友人郵來諄囑登報但事閱數日刻下日高之好旣合中日之誼津友傳電報知業登昨報則此一論亦不啻明日黄花矣閱者但觀其意而弗泥其詞可也[  本館附識]  
[諭旨恭錄]  
　　十一月十六日奉上諭京師入冬以來得雪稀少農田待澤孔殷實深寅盼允宜虔申祈禱朕於本月十九日親詣大高殿拈香時應宫着派惇親王奕誴昭顯廟着派惠郡王奕詳宣仁廟着派貝勒載澂凝和廟着派貝勒載瀅同於是日分詣拈香欽此 
[本舘接奉電音]  
　　昨接京都友人專發來電内有十二月初五初六日旨二道敬謹譯登○十二月初五日奉旨龍湛林補授右春坊右庶子欽此○初六日奉旨直隸長蘆鹽運使司着季邦楨補授欽此 
[西信譯略]  
　　英友問皋來信云近閱各報知中國勁旅出關前赴東京之後法兵頗有舉動各報所登時有戰事並言中國某日有敗退之信然亦不聞法人有何勝捷進取何地諒山老界依然如舊自去年法兵進兵諒山相近之地敗績而回自此不敢越雷池一步法人所添五千之兵止以補病亡戰殁之缺額而已現又聞續添之六千兵將次可以到越可以供法帥之指揮而華兵之駐紥觀音橋者頗爲可慮未知能扼險固守否華兵此時亦頗大異從前可以一 
 
 

Page 2

 
 
戰苟得良將爲之督率足食足衣則以之摧敵不難不但東京之事可以早定卽越南西貢全境皆可恢復舊觀矣來信所述大略如此譯而登之亦以見英友之卓識焉 
[確實捷音]  
　　客有就幕赤嵌城者于十月初七日將目擊情形函致本舘嗣以敵氛甚惡飛渡爲難至昨日始得遞到據稱基隆於九月十五日與法開仗未能得手以後官軍伏而未動至九月二十二日法人迫令百姓傳語暖暖庄民令其從速遷移以便進縶庄民不允遂由武孝廉王君遇理督率戒備在對河石梯嶺頂築卡以守一面赴曹統領大營請給子藥法人恨之入骨誓必將暖暖攻下旋于二十五日午刻率兵二百餘名由新煤井一路進犯石梯嶺庄民開炮奮擊彼亦回鎗仰攻該處山路崎嶇難於登越戰至申刻法人敗退是日法人傷亡三名義民傷二名法人益憤不能平必欲滅此朝食至二十六日辰刻率衆四五百名分兩路進撲一由石梯嶺約百餘人一由大水窟約二百餘人義民亦分隊拒敵迨官軍出隊義民已獲大勝是日傷斃法人三十餘名内有三畫兵頭一名亦已就戮因天晚大雨法人不能收屍抵死紥住不肯退回是晚尙占據大水窟越日卯刻復率五六百名仍由石梯嶺大水窟兩路分進義民仍率衆抵拒是日大雨義民之砲不靈曹統領救兵未至幾瀕於危幸各義民拚死担戰法人不知虚實亦未敢越嶺而來戰至申刻旋卽退去此次法人以全力犯暖暖庄連戰三日義民扼險而守無不奮不顧身遂使法人不敢稍逞其技且傷亡其衆數十人可謂有勇知方同仇敵愾者矣本館以其事經目覩非同掠影浮光因卽詮次其語排列報端閱者幸無視爲失晨雞也 
[臺灣消息]  
　　金陵友來信云近得臺灣信息台南於前月接到由厦門逕解之軍餉軍械各十數萬劉蘭舟觀察卽星夜派員運赴淡水接濟台北所患者不在將星不耀不在士氣不揚特海外風氣與内地殊其人多悍戾梗化不知仰體省帥運　帷幄之苦心以致動多扞格省帥如天之福往往以少勝多惟基隆被法人布置周密難於攻復故帥意在養精銳蓄待時而動此卽兵法地利不得勿浪戰意也然土人已竊竊然議其後不知以省帥之豪槪誠所謂吞雲夢者八九於其胸中曾不芥蒂何法人之是畏而避其鋒哉現在奏調之江蘇候補知縣黎功叙已蒙省帥委以營務處兼署鳳山縣事李牧喜用趙人取其與性相習質之今日何獨不然又聞金陵近接閩省大吏來信稱前次基隆失守劉省帥實爲李彤恩所誤非戰之罪也李彤恩向在浙江嗣赴粤中夤緣得爲關上書吏驟獲多資報捐知府前因台灣招人伐木遂以李彤恩總理其事以彤恩在台多年情形熟悉委以前敵重任兼理營務可謂破格求才彤恩於此應如何殫慮竭忠以酧知已乃悞報軍情以致基隆失守八閩士民無不銜之切骨又有爵帥麾下舊弁返自台灣述及台灣近來食用較貴疫氣流行海口均爲法人所堵該弁因水土不服在台大病辭職而歸臨行在海濱居住多日方雇定漁船一隻上船之後先將營中託帶信件交漁人收好恐爲法人搜獲布置定妥然後解纜開行顚播三日始抵厦門業已奄奄一息嗣在厦養息數日另附商船回金陵該弁自謂本已拚葬身異域不圖今日得生入玉門關與諸親友歡然道故言訖爲嗟歎者久之 
[閩省諸紳耆挽留左爵閣東渡禀]  
　　爲防省根本重於渡台萬衆攀留仰求恩准事竊福州自本年夏秋間法船犯順以來人心惶惶不可旦暮欣逢欽差侯中堂奉命入閩督辦軍務於是距督閩之歲盖十有餘稔矣抵境之日衢路歡迎若旱壤之得甘雨良由父老婦孺謳思功德欲重瞻温霽而不能冀者今乃一日償之宜乎喁喁之私若是其眞且摯也比聞不日東渡台瀛躬膺撻伐則莫不惘惘然若失所恃且台隔重瀛不在親臨而在遙制軍火勇粮動資内地欲求决勝必先運籌宜選擇將領面授機宜挈部遄征與已駐台北之師相機合剿可以集事大帥内固根本外壯聲威正勿庸親臨前敵以柱石之重臣當么麽之小醜所以攀轅臥轍萬衆同聲顧使今日之扼要者果獨在台則漢相渡瀘晉公入蔡率皆身先士卒不避艱難亦何敢冒昧上陳徒擾藎聽而某等所深憂竊計者則以省會海口敵船往來窺伺營勇甫集廢壘甫完凡扼險要籌餉需正難一日鬆勁民間風聲鶴唳萬有一警則訛言日甚百變叢生而惟有宿望如令公舊愛如召伯者坐鎭其間不特足以繫安危併足以消反側且省會電線四達凡有徵調公牘朝發夕至台則孤懸海外斷不能得心應手一一如期駐省以援台與駐台而顧省事半功倍較然可覩矣以東南門戶視全台則台重以省會唇齒視全台則省會不可輕輕重見斯緩急隨之况駐省無異駐台台事在籌援不在勁渡也募集土勇以厚吾力傳檄外軍以蹙彼圍嚴守要隘而老彼師采備軍儲以濟吾用非駐省則如隔閡何如紆緩何援台而欲入台重邊防也駐台而必顧省重腹地也故駐省而善安内攘外之謀又無顧此失彼之慮兩全非兩妨也抑更有慮者法人狡譎異常往往有避實擊虚之舉此次眈眈台地停輪日久未敢復闖省門實以震攝威名自寒心胆一旦移節東渡彼族求戰不敢潜遯不甘窮蹙之餘且思變計勢移窺台之艘分擾他口或竟入長江難保南洋各省不因而震動駐省以綴全台之勢并可固半壁之防策應居中計無不善於此者某等身受國恩誼關桑梓不克荷戈敵愾且憤且慙敢竭一得之愚誠爰合萬民而遮道懇求侯中堂准停憲節上以慰宫廷倚畀之忱下以順蒼赤攀留之請海防幸甚天下幸甚 
[閩事紀聞]  
　　張幼樵學士前抱微疴現已痊愈船政事宜無不親手辦理廠中工作監督甚嚴不辭况瘁且擢薩都戎鎭永爲横海輪船管駕尤洽衆心於是向之訾學士者或轉而諒學士孟明屢敗卒報秦仇曹沬喪師終還魯地伊古來豪傑豈可以成敗論哉○福建候補各員極爲擁擠巡檢等班且有候補數年未得一差者聞刻下各局差事皆委新來隨員雖未指省者亦可奉委果爾則積年聽鼓閒曹安得有揚眉吐氣之一日譬如積薪後來居上汲長孺之言不我欺也○左侯相赴八閩督辦軍務人望之如慈父母沿途投遞詞禀共有七十五案侯相均行彚發批仰裴臬司妥速辦理以後毋許越　呈訴○考試爲掄才大典雖童子試亦未可以兒戲視之曩者林福泉太守蒞福郡時釐剔塲弊拔取眞才以故閩邑縣試塲規極肅近數年來綱紀易然未點名時諸童羣擁而入師友戚屬爭相捉刀販夫雜沓僮奴踵接不啻四達之衢書院蠧役乘機取利任令紈絝子弟携卷回家便於鎗替倣作僞戳朦混繳送其弊不可勝言約束而整齊之是所望於賢令尹○鼓樓前石欄倒壞巳久經金玉堂明府承修頗足以壯觀瞻 
[首善雜聞]  
　　上月十八日未刻有李四李五二閹人率領閑人數名在隆宗門前試演梧桐鳥打彈藉作嬉娛值班官兵見之上前攔阻李等置若罔聞　官兵卽禀知鑲黄旗司鑰長前往禁止李等非特不依反敢肆行恫喝司鑰長遂令官兵將二李扭赴景運門禀明值班大臣德前鋒統領福統領諭將二李先交東華門外偏吉官廳看管著檔房速卽繕摺奏交愼刑司懲辦至酉刻突有内管領劉印喜面見統領諄懇恩施免奏祈卽交下嚴懲統領俯允所求令劉出具切寔甘結存案遂將二李交劉領回查邇來内廷太監往往任意妄爲玩視功令願當軸諸公設法約束有犯必懲庶幾藐視禁令之風或可漸杜乎○伯王面諭武備院卿所有御用弓箭鞍韉鞦轡等件着該院刻卽敬謹製備務於封印以前呈進事關御用勿得遲悞以備明春皇上赴西廠子演習騎射云○風聞邇來神機營火藥局趕製軍裝竟有不遑飲食之勢並謂奉有札諭所有在局官員弁兵等非有親喪大事不准擅行告假云○上月二十日召見新簡江西副將興壽聖上垂詢爾當差若干年是否通曉營務協戎對以奴才幼習武事由雲騎尉迭蒙聖恩洊升侍衛在大門上行走二十二年旋授今職到任後當於營伍操防各事加意講求以仰副 
 
 

Page 3

 
 
聖主整飭戎行之意查協戎係廂黄旗滿洲人雲騎尉世職軍政引見恩賞三等侍衞在大門上行走歴擢頭等侍衛此次召對歴練頗深始能條對不紊也○駐紥天津之俄國正領事韋貝今秋齎朝俄和約回國現經俄廷簡爲駐高欽使其天津正領事之缺飭派北京吏署隨員委郎格充補倭君擬於明春赴津履任現署天津領事施君仍爲該處副領事云○上月二十日兩點鐘時内廷廣儲司銀庫發放造辦處銀四千兩○風聞吉林川廠地方現有土匪糾衆百數餘名揭竿起事搶掠糧食銀錢各舖傷斃人口各情吉林將軍聞信速派防兵練舅三百餘名馳往兠擊擒獲十餘名其餘飛奔竄去經希爵帥札令該官兵趕緊搜捕毋任一名漏網云○仰山窪合操後恩賞八旗各營官兵一月餉銀按照舊章此餉自奉旨之日起限四十日開放不准稽遲乃本年恩賞迄今已五十餘日尙未有開放之期都下弁兵莫不昕夕顧盼冀得早霑雨露之恩云 
[鹽梟作盜]  
　　張涇匯盜案詳列前報兹聞此案盜犯向在金澤鎭包領私鹽船近來販私絶迹若輩無以爲生不得巳而作盜屠姓所失贓物巳在該鎭典當中查出數件官憲雖知其蹤跡苦於無從下手聞前日有江南巡鹽砲船十數艘在金澤鎭獲盜三名旋卽解送松江矣 
[獲犯餘聞]  
　　前報嘉興捕役來滬拿獲盜犯曾阿玉曾阿高陳阿大三名由上海縣收禁先將二曾解赴嘉興歸案訊辦兹聞曾阿玉等係打刼曹庄郭姓案内之犯當經嘉興縣踏勘飭捕嚴緝歴二十餘日始能破案前報悞以爲張涇匯釐卡案内之犯乃傳聞之失實也 
[湖北官報]  
　　江漢關道惲觀察之太夫人於上月杪仙逝觀察照例詳禀省憲請委員署理現聞以武昌鹽法道武時東觀察震接署業於月之初三日履新 
[羽檄屋馳]  
　　聞左侯相有八百里排單公文飛催南北洋各兵艦赶緊赴閩援臺限六十點鐘時赶到不准遲延聞已有三艘開往閩洋矣侯相另有六百里排單公文飭傳崇明縣漁團董事某君趕速赴閩並令携帶崇明各海口輿圖一紙前在聞某君已乘輪在閩矣 
[星使訊案]  
　　孫文起星使奉命莅滬查辦事件等情巳列前報昨日午後星使駕臨城内求志書院上海縣莫邑尊先飭原差着保將妓女李銀珠押候研訊旋邑尊帶同是案卷宗親赴書院大廳上設公案五桌星使正南端坐蘇松太道邵觀蔡坐東首邑尊曁二隨員坐西首該差將李帶進星使問何處人氏現在何處爲妓李供原籍蘇州現在英租界爲妓問認識幾位大人答稱一位姓吳號徵三問尙有别人否如何與吳認識是何官名現居何職答稱祗一吳大人官名未悉惟悉現在管帶輪船小婦人前在蘇州卽與伊認識今年九月間曾在滬上會過星使問畢飭即畫供并印箕斗隨着仍交原保當卽退堂 
[浦東火警]  
　　上月廿九夜浦曾四處失愼計是夜二更時張江栅東首蔣家廟地方蔣姓家因晚炊遺火延及簷下積薪焚去房屋四間鄉間無水龍故不易撲滅又張江栅東南唐網橋地方有顧姓草房是晚亦遭刼火横污鎭則焚去平房三間六灶鎭則焚去五六間地不出一隅火警已有四起何祝融氏之不憚煩耶 
[歇浦瑣談]  
　　南京人某甲向在中國電報局司修造電線等事頗有巧思家中陳設自鳴鐘數架俱係自製並不購諸市廛在局督工矢勤矢愼故自總辦以下均各優禮待之家亦因此小康日前在局晚膳後悞飲藥水立卽倒斃及衆驚視見甲之下頦巳經脫落藥水之毒如此可不愼哉○前日虹口捕房有充當苦工之犯某甲常出外做工時突將大鐵鍊脫去圖遁卽經巡捕拘獲○昨日虹口白墮橋下泊有官船兩艘旗幟則書督標慶軍右營字樣○英美兩租界共設捕房四處所有中西捕時在老巡捕房空塲輪流操演前日午後三點鐘時輪值西捕操演鎗砲各陣號令森嚴步伐整齊頗爲可觀○時屆隆冬宵小出没無常租界人烟稠密尤易藏奸前夜八點鐘時有蘇婦某氏行至法租界野花園西首突被匪人攫去金荷花板大呼捉賊而賊己從小弄中避匿巡捕聞聲赶至已不及矣昨午前又有某氏在英租界打狗橋畔洗衣將已凈者安放竹籃内詎被賊挈籃以去追之不及失路王孫乃竟爲漂母累耶 
[便宜敗子]  
　　本埠小東門黑橋左近舒甲在某棧房堆莊生有一子亦從父業惟時常躱避在外同諸惡少作葉子戲甲屢欲加以朴責無奈其母多方迴護近子恃母爲護身符非特不攺前非且游蕩較前更甚前日甲忿極私購芙蓉膏和高粱酒服之不一時已手足冰冷面如土色其妻疑而詰得其故急請陳君竹屏至家施救始不致有性命之虞當經各隣居探悉隱情咸爲震怒定欲將其子送官究辦後經旁人解勸着其子向之伏禮並稱以後聽從父命不敢再犯始各罷手噫下流自處竟爲花骨沈迷老命甘拚幾致椿陰萎謝此等人眞狗彘之不如矣處以極刑亦覺情眞罪當僅以伏禮了事不誠大便宜哉 
[控妓不准]  
　　陳德發投英會審公廨控稱曾爲甥女王銀珠作媒擇配在蘇州因姊夫王阿金不安本分將女學習唱書男宅知之向論不服故投元和縣衙門呈控嗣經提訊判責王阿金着嗣後不得將女爲娼俟年長完婚在案不料王阿金又挈女來滬現在西　芳里爲娼攺名吳秀英求提王阿金及女到案訊究等因由黄太守准詞飭差持票請值年德國領事簽字蓋印然後報捕協提因王阿金已經囘蘇祗將王銀珠卽吳秀英提至捕房由麥總巡差傅原告陳德發訴明前因王銀珠稱陳德發雖是母舅然祇幼時見面後不往來况我父母均在蘇州並未言擇配情事且知母舅向不安分恐係揑情妄控尙乞明察捕頭隨飭包探將王銀珠解送公廨一面將情禀知翟副領事轉告太守以陳所控不實可否將王銀珠開釋太守飭差立卽將原被解案升堂訊供陳德發王銀珠各訴前因太守問陳王銀珠來滬幾年答稱已有三年太守謂來滬旣有三年何至今日始行控告答稱男宅催促迎娶故始來滬訪尋太守謂果爾儘可向爾姊夫王阿金理說何故徑自呈控陳答稱屢次往說伊總不允王銀珠稱母舅從未來過况我父回蘇祗有三日忽奉憲差來提毫無頭緒太守又謂陳曰此案本分府未便准理姑將王銀珠開釋倘果在元和縣控告有案則仍投本縣續控俻文前來卽可提送歸案否則不准斥退 
[刑訊鹽案]  
　　盜冒捕鹽一案疉次訊供早登本報前晚帮審委員王雁臣司馬飭復提一千人証集訊先問李文明謂伊等四人均已供認並供由爾一人起意器械亦由爾分給究竟是否爾向馮姓船索取領帮洋元以致肇禍伊等衆口一詞爾亦無從抵賴從實供認本分府當格外施仁答供是晚實由小仁寶令我帮伊緝鹽我惟跟伊仝往並無别故司馬謂緝鹽亦是公事何致該船呼喊捕盜答稱該船藏有私鹽我等欲放至大碼頭以便報局該船情急呼救沙船聞警鳴鑼卽有砲船前來拿捉司馬又謂捕鹽係公事卽使砲船來拘爾等儘　陳明何致越水而遁顯見逞刁遂令上天平架又提干香爾徐金標陸小長小仁寶四人上堂質訊謂爾等究竟係何人進艙戳斃馮姓皆稱或解纜或搖櫓或在船頭俱未進艙惟小仁寳堅稱在小船觀望並不上船司馬謂干曰爾前堂巳供認切實何故再欲翻供照此行爲定將拖死隨命上挺棍復詰干李兩人約閱兩點餘鐘李供認在船頭持刀恐嚇並未進艙餘皆堅執不認司馬命鬆刑飭將一千人仍行帶回收禁候覆訊再核 
 
 

Page 4

 
 
[英界公堂瑣案]  
　　石朗山稱張錦山曾將房屋抵押與我今張欲加押銀我不允張糾擾不休昨又在烟館持蠻報捕拘案張錦山供將房屋抵押與石計洋二百元後加百元共計三百元祗付我洋五十元尙有五十元石扣作前抵之利然以前巳付過利銀故向索取五十元黄太守謂石曰旣因抵房轇轕起見何至報捕當據包探秦少卿禀張與石饒舌屢扭至捕豐捕頭曾令兩造退出央中清理後因張又與石爭扭始行解案張曾充華捕現已斥退太守着石張退候冉訊及石退出又被張妻扭住因又上堂太守怒喝將張管押候訊○一百八十號華捕稱昨見乞丐從大橋來喝阻不依反敢毆傷我鼻爲此拘案太守騐得該捕略受微傷判將乞丐杜忠良笞責二十板冉送粥廠安置○包洪甫稱雇張兆松小車裝錢四十五千文及交卸忽少一千向論不認且敢持蠻報捕拘案張兆松供裝運錢文包自押車並不知少錢千文太守謂包控失無憑不准惟張不應持蠻判押十天以儆○唐張氏稱開煤炭店被余阿長欠錢九百文向索無着反被毆傷頭面報捕拘案余阿長供欠錢是實然有傢伙抵押昨因索錢爭執有葉阿木解勸詎被一併拘案葉供該氏與余索欠爭執我確解勸太守隨判余交洋一元給償該氏欠欵養傷所有傢伙亦應歸還葉無于斥退○胡葉氏控被胡增壽紏同許兆甫拉去東洋車六輛棉被二條由包探陸栢林拘獲胡許二人并查到車二輛由太守訊供押令胡許交出車被巳列前報昨據該包探又獲胡永扣一名東洋車一輛解案太守問胡尙有三車何在答稱在潮陽樓地方之范姓處隨飭一併押令繳齊東洋車棉被再訊○包探陳阿九稱前經禀奉派差協提賭犯送案懲辦尙有張阿福等避匿未到今始獲張因再解案太守判張阿福枷號一月發頭門示衆 
[法界公堂瑣案]  
　　捕房解送王某扭送之朱長清并洋三十八元請爲訊辦王稱被朱欠去洋元向索不還朱供在正豐街義發爲夥因買土轇轕被王弟王幹臣將我弟朱長坤扭押縣署經人講過出洋三十元了結因向同鄉友人紏集洋三十八元擬卽料理完案昨在小東門外王硬欲取去以致互扭翁太守謂縣署旣有案着將朱送縣諭王自行投案候斷○前報列捉獲私土一案販私人　君山卽經人保出昨由保交案遞呈禀詞翁太守閱竟問此禀荒謬巳極究係何人所繕此案除巳捐之土外尙有三十八包是官是私從實供認　可從寛潘俯首無詞包探將洋藥局巡丁查到之帳簿呈案太守見係永記具名進出甚鉅詰伊賣出之貨諒必盡是私土潘堅稱均己報過捐太守着將私土三十八包送局餘暫畱捕房潘仍交保 
[助賑彚誌]  
　　山東人郭守山兄弟四人及親眷某向在俄國海參威營業小有贏餘今年十月間挈同胞弟守基欲回本籍娶親行抵長崎登岸候船往滬住在甯波人某乙之家某乙見其行篋頗重不覺垂涎於是串同丙某導以花局彼此徵逐甚歡郭如入桃源樂而忘返酒後耳熱爲丙某所弄誘其出本在崎經營郭某尙未實允而丙與乙以爲奇貨可居一夕正在酣飲時手中出一紙單說已經託友在上海置買生財家器約須用洋銀二三百元等語郭某尙未允認但所攜銀箱先巳寄託丙某收存　郭某收取銀箱之時丙强取洋銀三百元郭與之爭遂訟於公庭中國理事傳集審訊查事屬糊塗斷令丙某立將洋銀三百元繳案給還原主郭某兩造具結銷案並罰郭某繳捐洋銀三十元充作上海賑局善事之費以昭公允○本埠六馬路仁濟善堂紳董程官印宣篆岷江　籍江蘇盛澤鎭人係程瑞盛綢莊東翁屆六旬榮慶承滬上諸親友賜　介壽稱觴壽翁因念山東江西安徽三省水災待賑孔迫再三固辭節省壽筵之費親自送到敝公所洋五十元囑解災區據述　間助過五十元送陳家木橋賑捐公所明知杯水車薪無裨於事但望鉅商紳富聞風興起亦可補救災黎於萬一也竊思壽翁垂念時艱籌捐不易仔此仁心移助救急神明鑒察定必錫福降祥今特託登貴報共祝壽翁福如東海壽比南山並鳴謝悃祗請公鑒上海北市三省籌賑公所愚弟施善昌啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年十一月十五日京報全錄]  
　　宫門抄○發抄旨三道○大臣延等奏查明山東巡撫被叅各欵據實覆陳摺○十一月十五日内務府國子監侍衛處值日無引見○莊王等點騐軍器覆命○兆鈺假滿請安○内閣奏派騐放之大臣派出漪貝勒錫珍胡瑞瀾周家楣○太常寺奏派　選官缺之大臣派出　中堂慶麟○召見軍機○發抄張曜奏查明歴年籌解及轉運餉項出力員弁可否擇尤保奬奉旨着准其擇尤保奬毋許冒濫卽由該提督知照河南巡撫辦理欽此○克蒙額等奏遵勘牧界請將貝子台吉等議處奉旨索特那木棚索克着交理藩院議處綽克圖莽奈巴圖那遜着先　革職該將軍務當秉公查核奏明辦理欽此○劉錦棠奏查明落井身死之同知李佐興並無别故奉旨知道了欽此○○臣宗室延煦臣祁世長跪奏爲查明山東巡撫被叅各欵據實覆陳恭摺仰祈聖鑒事　臣等奉查辦山東事件於八月二十三日奏報抵省日期並聲明踏看堤工緣由復於本月二十三日馳奏查明烟臺海防情形各在案臣等由歴城前赴章邱齊東濟陽惠民濱州利津各州縣詳勘南北岸大堤民埝面諭各該州縣將大堤距河遠近里數被灾村莊數目並堤身高厚頂寛底寛丈尺詳細繪圖貼說以備考核沿途災民呈懇賑濟者動輒遮道攀轅當飭司員傳詢民間疾苦兼訪築堤修埝情形復將原叅各節明察暗訪回省後督同司員調齊案卷細加查核於原叅緊要關鍵中有涉疑竇之處分日接見布政使崇保按察使林述訓鹽運使黄大鶴濟東泰武臨道王作孚濟南府知府福閏等面加詰問叅互考証復按照原叅各欵分别咨查該無密札司道府縣逐細確查詳覆去後兹據先後逐欵查覆前來臣等詳稽案牘　以採訪各情形謹條分縷晰敬爲我皇太后皇上陳之如原叅堤工各條臣等親往履勘大堤底寛八丈頂寬二丈高八尺民埝底寬四丈頂寛一丈高八尺核與奏定丈尺相符其臨河低窪民埝並有加高培厚過於原定丈尺之處原叅所謂堤工高厚丈尺與原奏定之數全不相符等語查無其事又查據河工局覆稱閏五月初九初十等日黄水陡漲丈餘齊東縣之蕭莊閻家莊二處民埝尙未竣工於十二日同時漫决水勢洶湧直趨縣城東月堤先决西月堤及升家寨牛莊大張家莊八里莊各大堤陸續冲决壩河復連决七處該縣闔境被淹者無一完善之區歴城縣各堤埝自閏五月初十日以後險工迭出該縣禀經該撫派委員弁搶築完固十七日北岸桃園民埝出險亦經該撫飭令府縣協同在工員弁搶護平穩並未决口十八日南岸霍家溜河套圈民埝同時被水冲决馮家庄大堤遂　漫潰復查溜白圈是否歴城馮家莊大隄左近地名據歴城縣查覆該縣下游霍家溜河套圈二處民埝其地向有洩水河溝故地名曰溜白圈該撫原奏水勢從溝圈直撲大堤兩水夾冲其力倍猛仍指霍家溜河套圈兩處之水而言非另有溜白圈之地名以河溝之水冲潰大堤也原叅謂溜白圈係屬河溝者恐係傳寫悞曰字爲白字以致原叅悞會此節應毋庸議齊河縣郭家閘民埝於閏五月十八日决口雖經隨時堵築而漫出之水積於該縣最低之黑家佳深至數尺無處宣洩六月初間連日大雨黑家窪積水愈深初九日黑家窪大堤决口初十日紅廟李家岸民埝連漫兩叚水由大堤决口北趨直入徒駭河而下因水勢過急黑家窪相連之姚吕莊大堤又决一叚此齊東歴城齊河三縣當日决口之原委也原叅謂齊東大堤决後印委各員扒開民捻以洩畜水等語臣等勘得防河民埝莫不逼近河身民埝之外三四五里不等始爲大堤者無民埝未開大堤先决之理且河旣已先决民埝次决大堤勢不能復由民埝及洩蓄水使之仍歸河槽所叅齊東印委各員扒開民埝一節當是傳聞之誤至陳士杰原摺所稱章邱齊河兩縣百姓偷掘大堤以洩蓄水並勒交倡首之人訊明正法各節臣等伏思當民埝旣决之持水深數尺　長無消若大堤不開則堤埝之中無數村莊必皆淪没死生呼吸之間匪使居民冒法掘堤暫逃性命情亦實爲可憫該撫之勒交首犯以正法爲詞者似亦欲愚民知罪名之重不敢肆掘長堤藉以保全大局旣經該二縣禀明爲首之人無從查考則臣等於此亦未便深究以仰副聖主子惠元元之至意總之該撫之力修堤埝所以顧全省人局者意頗深遠卽其開小清河亦爲收南路諸水順流歸海不至助黄爲虐而本年黄水之陡漲丈餘接連大雨屢降以致堤工甫竣而旋决小清河甫濬而旋淤實非意料所能及其節節搶護事後補修均經奏報有案原奏所謂糜帑悞工上欺朝廷下欺百姓者臣等至愚度其必不至此惟黃河爲患非使暢消入海不能洩盛漲而衛民生該撫詳於堤埝而略於口門竟至謂近海多一洩水之處於全局實無大益無如所見稍左卽如到津六十四戶臣等親往履勘其地正當河流正冲上年旣經决口正宜助以人力導使入海卽孔憲㲄等原奏所謂下游疏暢正可藉作尾閭者也該撫於此極力堵築工頗堅實此口一堵上游横决之處遂多利津一縣卽有張家灘張家莊甯海莊等三處其明証也現在寗海一口雖經該撫留入海之運而口門不暢能否宣洩尙不可知孔憲㲄等謂其聽信鹽務官商之言雖無實據而該撫原奏堵築十四戶時輒稱全省有淡食之虞似亦言之過　蓋山東鹽塲非盡在十四戶也惟有請旨飭下該撫悉心籌畫務於濱海地方尋出口門設法令河流暢消然後止游堤埝方收衛民之益該撫受恩深重勇於任事當不至膠執成見徒重鹽務以自取怨尤也至原叅築堤土方例有定價該撫刻减等語查核河工局覆稱奏定每土一方給價銀一錢五分八厘有零砌工在内按市價合錢初築堤基施工較易每方發給京錢四百二十文迨堤身漸高挑土較難每方發給京錢百六十文核計銀數與例相符實無僅給三百二十文之事應給土價係由印委各員與紳土會辦按照丈尺計算如　發交首事分給民夫逐丁付價均有領狀可憑委員弁勇無從剥削似不至有每土四方止作一方付價等事至長堤　壓民田應給地價雖經奏定有案各州縣因業戶繁多尙未一律查齊造册　領地價旣未給發委員自無從侵蝕築堤時度地揷標係委道府前往親臨揷記弁役亦無從訛索民夫向由首事督催亦不至有鞭笞情事臣等於踏看堤工時曾經訪之沿途卿民皆無異議此查明土方地價並無尅扣索擾之實在情形也以上各節臣等就原叅沿河一事有關該撫心迹之誠僞政事之得失者逐　實陳其十餘州縣被水緣由雖經河工局飭各州縣逐細詳　而情節瑣細節目煩多只能存案備查未便槪形奏牘又原叅該撫演戲宴會一節查該撫到任以來從不演戲閏五月初七日因堤工告成演戯一日係爲酬　司道各官隨同行禮亦河工相沿故事並非宴會齊東十二日决口該縣十四日禀報到省歴城十八日决口該縣戍刻禀報卽經該撫添泒守備沙明亮叅將張連魁　往兩處會辦省中演戯酬神之日實非各堤决口之日修工各員均在工次搶護並未在省又原叅十四戶合龍後該撫回省歴城令押令鋪戶居民張燈跪迎一節查前撫丁寳槓辦理買莊侯家林等工合龍回省時省城鋪戶曾將凶宵所用舊燈懸掛此次該撫回省各商民照前舉行並未焚香跪迎歴城縣亦無押令情事又原叅新歲兩旬各屬晉省賀年有一府中總兵府縣全行在省正月紛紛調署皆在省賀年之人並家丁婪索門包一節臣等於封門之日卽飭巡捕守取藩司正月至六日號簿曁補署各缺底册並飭取巡撫號簿細加核對内惟曹州鎭總兵曹州府知府兗州鎭總兵兗州府知府先後晉省兗州府尙有兗沂曹濟道曹州府尙有荷澤縣知縣俱未晉省其各州縣亦有正月晉省數日卽回者復檢查調署底册正月部選有准補調署之員共十四缺内有晉省者四人其餘十人或新選來省或在省候補或未經晉省正月時調署原叅謂紛紛調署皆在省賀年之　想係傳聞之過至家丁婪索門包查據濟南府知府歴城縣知縣　稱並未送過巡撫門丁門包亦未聞該門丁有婪索門包之事旣據該首府縣稱無其事自亦無從深究又原叅前河南臬司豫山未習河務並稱前臬司潘駿文以特旨派往之員該撫輙以意見不合置之閑散一簡查據藩　兩司覆稱潘駿文上年十月到東後卽經該撫委辦河工總局豫山於本年四月到東該撫委赴各州縣督辦民埝工程並據該撫覆稱奏調豫山來東聲明專辦民埝潘駿文專司稽查大堤臣等查閱河工局申文該前臬司潘駿文豫山與藩臬運道銜名並列其非置之閑散不全專司河務己有明徵又原叅候補道張上達浮收稭料苛役民夫及乘坐八轎一節查張上達由縣丞捐升同知遞保道員前辦桃園决口派管料廠料價運價悉有定數惟稭料不多難以過秤堆垜斤重照向例丈尺量估與民間鄉秤輕重不能吻合加以沿途抛洒運料維艱難保民無浮言然實無浮收苛役之弊該道於九年十月間因母病請假十年正月請咨回籍並未前往蒲台丈量隄岸所叅乘坐八轎等情自無其事[  此稿未完]  
 
