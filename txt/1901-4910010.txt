# 1901 - 55 - 4910010

 

Page 1

 
 
[論辨難未嘗無益] 　續前稿 
　　某報又云俄以地與日本互易其地即千島因譏本館記憶不真故渾言以地噫本館豈有記憶不真之理乎正見彼之不諳地學耳夫千島者二十餘島之總名俄所互易者僅十八島其餘如國後擇捉等島本是日本屬地不關互易之事即得撫三島徳川氏亦嘗遣吏經理此又所謂東蝦夷者也本館渾言以地祗是為省文起見非不能舉千島之名正為舉其名而反有溷淆不分晣之處此豈該館所能知之而諒之者乎然此猶曰域外地遠非淺人所能蠡測則盍覩之於域内如哈薩克隸理藩院稱為屬藩明明載於會典在本朝從無覊縻地之稱何得以古溷今其疏一吉林邊地及黑龍江以北並非同時所失何得概指為咸豐十年其疏二本館原稿以攷略為名示以崖略而已故往往舉一以概其餘不然喀爾喀蒙古外尚有著名之屬部與俄各分其半哈薩克回部外尚有著名之屬藩數部亦隸理藩院並列於職員國某報既存吹毛索瘢之心亦能舉其名以再為指摘否俄所竊據之地朝廷既未明許我輩何得割棄界外即中國翻刻舊圖於吉黑兩邊不肯遽認俄屬此是正理某報乃亦牽連議之豈獨無人心者耶疆塲之事一彼一此安見前所失者後不更得法人於愛爾塞斯兩省嗹人於荷爾斯丹兩省雖已折入於德而皆不肯輕改舊圖是其例也本館排字人偶有誤排之處如南界二字誤作北界彼已嘖有煩言乃西界瑞典誤作瑞士相隔太遠誠非移山之力萬萬不能移至此地安放而某報反寂無一言挑剔何耶是其於校字之役亦未克　任烏敢妄談學術自明以來用八股取士其間魁儒輩岀照灼古今何可勝計而某報以為近數百載學術之陋　此不可　試　如伴者之至愚極阿妄自矜詡雖八股中極平常之人亦何嘗有此也作者如欲知近數百載之學術恐尚非十年讀書所能窺其大略何乃侈口言之甚易耶某報平日自以為能研究新政新學而每岀一論必杜造一理不今不古非中非西閲者無不自笑存之亦或笑之以鼻本館因事不干已從未昌言然奉其父母遺軀供人捧腹誠有如彼所自疑為幾幾不可以為人者兹因其好辨而略舉正之俾自知枵腹可憐不必無理取閙從此藏拙則為益於彼者甚大故曰辨難未嘗無益也此件本係年底脱稿必俟至今年初十後始岀者蓋本館之意欲稍留其面目使之含笑而過新年也　稿完　昨稿為官稱乎為私爾乎下脱去何以妄視為偶然或然之數乎一句附補於此 
[本館接奉電音]  
　　○昨日午後西安行在飛電傳來上諭三道道敬謹譯登○正月十一日奉上諭廂紅旗蒙古副都統著黄永安補授欽此同日奉上諭崇勳著調補廂白旗滿洲副都統所遺廂黄旗漢軍副都統著毓橚補授欽此同日奉上諭崑岡等奏遵旨查明殉難儒臣子嗣一摺已故國子監熙元之子承褘旗恩著賞主事俟及嵗時分部行走欽此 
[俄臣籌欵]  
　　○日本長崎埠訪事人云去年北方拳匪之亂各國聯軍入京計俄國軍費約須六千三百萬羅布此欵已由大藏大臣烏衣子推氏籌集惟嗣後所費尚多加以修建鐵路費用尤巨庫欵不數故擬於今嵗復募公債計一億三千萬羅布以應急需俄王嘉其辦事之能因於日前特頒羅布二十萬賜與烏衣子推氏及陸軍大臣枯六排為金氏並外務大臣拉姆司卜而夫伯三人以示奬勵 
[日本節費]  
　　○長崎訪事友人云日本因連年用兵糜餉甚鉅以致府庫十分支絀雖經伊籐侯擘畫擬加烟糖酒税然尚不敷兹接東京來電略謂東歷二月四號衆議院集議籌資擬將各府縣郡長判任官税務屬裁判所書記監獄書記郵便書記及半任官等凡前所增禄俸及見員等一律裁汰計兩項之費約可撙節至二百五十萬元云 
[日人獲利]  
　　○日本訪事人云中國拳匪之亂各國驅兵入京保衛公使神京殘毁百姓亂離刦掠之事以俄德兩軍為最然日本所得寶銀亦有三百十萬内一百九十萬業已運回本國呈交大藏省此外尚有一百二十萬存留軍中而米糧竟獲至三十九萬九千石之多均於當地岀售日人聞之咸以為此次戰事頗獲利益也 
[俄人請地]  
　　○日本長崎埠訪事人云俄國駐韓公使日前謁見韓王轉述俄廷之意請租鎮海灣如能允准此事則日後俄當竭力保護三韓免為他國所侮噫是説也果俄人由衷之言耶多見其恃强要挾而已 
[俄佔韓島述聞]  
　　○日本訪事人云朝鮮豆滿江下流有所謂鹿島者海中之孤嶼也此島界乎俄韓之間在南烏蘇里境鄰近江之支流直達於俄刻下已被俄兵將此島强行佔據韓民不服禀知政府詎俄國即欲韓廷割讓此島傳聞如是尚未見有確音然外間人言藉藉想必有一番齟齬也 
[中丞請假]  
　　○杭州訪事友人云新署浙江廵撫余晉珊中丞邇因感受風寒觸發舊疾專摺奏請賞假調養一切公務仍親自主裁屬員中有要公禀謁者即在簽押房接見餘則概行辭謝以省酬應之煩 
[力辭供應]  
　　○九江訪事友人云新任江西廵撫李勉林中丞秉節藩任時道經潯上嚴飭各屬地方官不准供應一切時德化縣主某大令先已雇備小輪船二艘以便拖帶官舫中丞傳問大令兩船需價若干大令不敢隱對以一百六十元中丞即命如數還之 
[票匪正法]  
　　○九江訪事友人云去嵗臘月某日富有票匪李某在南康府屬星子縣境内謀為不軌由縣主左大令查悉飭差拘獲訊明口供申詳上憲核辦本月初四日府尊葉太守接奉回批飭即就地正法遂轉飭大令押犯至城外法塲梟首示衆一朝從逆俯首伏誅彼黨中人當亦可廢然知返矣 
 
 

Page 2

 
 
[贑學觀風]  
　　○九江訪事友人云新任江西學政吴綗齋大宗師下車伊始以江省為人文淵藪名儒輩岀不乏通經致用之才循例命題觀風以覘各士子學問優劣予限兩月一律繳卷生員文題子曰興於詩兩章經題東方曰寄南方曰象西方曰狄鞮北方曰譯詩題賦得聖域探姫孔得探字五言八韻鄭君箋詩注禮異同説公羊逸禮考劉申受論語述何紏繆讀五代史四夷附錄書後南北朝學派論地學當知測繪説問墨子之學駁而不純然備城門備梯備水諸篇實兵家言之最古者今文多脱誤試訂正之問滜天儀器今所用者以何種為要能臚舉之否言志仿枚乘七發體擬訪求豫章先哲遺書啓駢體擬衡作候風地動儀賦以施關發機八龍銜丸為韻擬杜工部洗兵馬用原韻廬山懷古五古七古不限韻童生文題子所雅言詩書執禮經題虎拜稽首天子萬年詩題賦得諸君何以答昇平得平字五言六韻餘題與生　同 
[武林火警]  
　　○杭州訪事友人云新正初三日望江門外吕姓家午炊遺火延及竹籬頃刻間烈飛騰不可嚮邇所有茅舍三楹悉付楚人一炬火之為害豈不烈哉 
[甬江火警]  
　　○波訪事友人云本月初七日下午四點鐘時郡城呼董巷陳姓家不戒於火霎時烟衝天不可嚮邇幸渡母橋靖安社水龍近在咫尺首先馳至吸水狂噴道府憲亦聞警臨塲竭力督救未及片刻得即火滅烟消並未殃及鄰右亦幸事也 
[揚城火警]  
　　○揚州訪事人云揚城馬市口東首燈草行附近王姓雜貨店突於新正初七夜十點鐘時後進房屋失慎頃刻間烈燄飛騰蔓延不可收拾鄰人急即鳴鉦　警各善堂水龍均紛紛馳至汲水狂噴奈祝融氏左衝右突鋭不可當幸武衛楚軍督隊而至見火猛烈急以橈鈎拉倒房屋火路始斷移時即熄是役計燬鋪户居家約八九户内有西邊凹道草屋三椽亦同歸於燼其餘左右鄰雖受虚驚尚稱無恙惟遺失物件者不知凡幾當火熾時文武印委各官均臨塲彈壓至起火之由或謂因小孩司爨遺火灶外延燒積薪致肇此禍云 
[粵盗何多]  
　　○廣州訪事人云去臘初一日淸晨城西福星生茂珠寶店甫拔擾啓門即有匪徒五六人闖然而入開槍恐嚇店夥不敢聲張任其將櫃内洋銀并貴重物件全行掠去事後岀門呼救而匪已不知所之聞失贓約值三四千金現已懸賞購緝矣○地西黄沙德安里有周亞全者以販魚為業近有族人由外洋携　而回腰頗富寄居其家為匪偵悉紏黨撞門而入詎知其族人已於先一日赴香港僅存衣箱數口當匪入門時周即與之抗拒匪拔刀砍之周負傷呼救聲聞鄰里亟邀更練至拘獲匪人翌晨解赴南海縣署訊辦并舁周至縣騐傷聞傷甚重恐難免性命之虞也○永興街全利票館開未多時去臘某日忽被匪二三十人持械而入將銀盡行掠去近來搶劫票館幾於無日無之公司中雖岀有花紅惟必須經官審實方能領賞故人皆觀望不前致匪膽愈大耳○臘月二十日午刻老城内馬鞍街謙受官銀號被匪人入内嚇禁各夥不許聲張將現存洋銀悉數劫去分携而逸　知南邑尊親赴勘騐飭差赶緝捕未知能破獲否同日五點鐘時城西渡夏新基西街餘茂號亦被匪人入内圖搶詎知銀儲鐵箱無從劫取而管匙人又不在店紛擾多時為近處練勇知悉咸來拘捕匪遂乘機逸去 
[懸賞緝盗]  
　　○鎮江訪事友人云去年嘉平月二十七日之夜二鼓後城内張飯店巷南首高姓家突來盗匪多人明火執仗撞門而入將室中人分别縶縛然後大加搜索劫去洋銀衣物約值數百金呼嘯一聲携贓遠遁迨營兵至集衆尾追已無蹤跡翌日事主繕單投丹徒縣署報案縣主莫嶼香大令親臨察勘許以嚴緝一面發岀賞格黏貼通衢謂有能將此案贓盗全獲者賞洋銀千元拿獲首盗一人賞洋銀五百元未識鴻飛冥冥果能入弋人之手否 
[浙省官塲紀事]  
　　○杭州訪事友人云正任嘉興府調補杭州府宗子材太守於去年嘉平月二十一日交缷嘉興府篆後部署行裝即於新正初二日乘舟來省赴各憲轅禀到旋復徧詣各衙門叩賀年禧涓吉初九日接印任事○中城分廵委員某二尹訪聞葵巷某姓家有開塲聚賭情事因於本月初六日二鼓時帶同廵役破扉直入當塲獲住賭徒四人起岀賭具一并帶回局中分别訊供笞責次日解送總局聽候提調王太守發落○省防統領王副戎以時屆新正各營暫停操演深恐勇丁岀外滋擾特派哨官八人各持令箭帶領親兵分投廵查遇有營勇之滋生事端者立即拘回營中據實禀明從嚴懲辦○正任嘉興縣知縣升授乍浦理事同知劉司馬矞祺奉藩憲榮伯衡方伯飭赴新任所遺嘉興縣缺委候補縣宋大令鳯儀接署 
[潯上官塲紀事]  
　　○九江訪事友人云新正月初二日湖口縣倪樸齋明府套口釐局裘達臣明府來潯拜賀鎮道府各憲年禧并謁同寅○初四日九江鎮總兵王雲笙鎮軍乘長龍砲船晉省拜賀江西廵撫李勉林中丞年禧兼賀任禧禮也○初六日廣饒九南兵備道兼九江關監督明華亭觀察乘舟赴金陵叩賀兩江督憲劉峴莊制軍年禧瀕行各官恭送如儀 
[蘇堤新柳]  
　　○武林訪事人云省垣自交春令無日不天氣晴和至去臘二十三日忽北風怒號異常寒冷四點鐘後彤雲密布滕六君命駕而來移時雲影繽紛不啻搓棉扯絮次早鴛鴦瓦上積有寸餘而紅日一輪已高懸樹杪此後春風和煦當又景象一新矣○有某甲者向在省城木塲巷開設成衣鋪平時因酷好杯中物店務不能經理以致虧累日深去嵗臘杪鈎稽岀入計欠店帳至三百餘千之多一時無可歸償遂於某日私購阿芙蓉膏和燒酒吞服旋歸家熟睡迨毒發呻吟其妻察知其隱急命人舁至大英醫院求治無如受毒已深不逾時即行氣絶身後殯殮之資均賴同人相助亦慘矣哉○去嵗銀根急年終數日往來拆息竟加至三分以外以是各業貿易轉運不靈綢莊中閉歇者計有十餘家○新正初七日有某甲者在鳯山門賃一劣骑放轡疾馳行經淸和坊左近馬忽脱韁甲顛墜於地受傷甚重行路者不及避讓亦被撞倒三人内有一年約五十左右之老者傷較重其二人不過略受微傷後經是處居民將馬扣住送交保甲局暫行收管擬將此馬變賣分給受傷之人藉充醫樂之費○調署仁和縣沈劍芙大令到任後查禁賭博不遺餘力邇聞下城地方有名箍桶阿四者平日專而訛詐為生新正以來又有聚賭抽頭情事爰飭差役會同保甲廵勇前往密拿旋於初七日在貢院前拘獲到案想須從嚴懲辦也○去嵗冬間杭垣雨澤甚少天氣燥烈異常以是新正以來民間患喉症及春温者實繁有徒攝生君子不可不慎益加慎也○省城粥廠向例於新正十一日開杓本年因貧民較多改於初六日開放○珠寶巷有某甲者向有賭癖邇因五木無靈屢戰屢北不得已將妻之衣飾竊取而去比及歸來則又盡為花骨頭攫去矣其妻以遇人不淑痛不欲生遂於新正初四夜間潛服鹽滷而斃母家聞知其事率同多人洶洶前來云將涉訟後經親友再三調處令其從豐殯殮始得了事賭之為害豈不烈哉 
[粵海春濤]  
　　○廣州訪事人云惠泰公司承辦全省緝捕經費增欵甚巨故各處子廠亦須加價領辦兹聞各廠祗肯照前輸納南海西檇各子廠有因此釀成事端者又聞佛山各賭徒亦不肯加增餉項與彼處承辦局員為難刻下佛山各賭館已一律罷設矣未悉公司將何以善其後也○西關糾士擬抽房捐招募安字勇一營保衛閭閻事非不善無奈人各懷疑謂紳藉此漁利故開辦以後認捐者寥寥紳士既無經費亦相率而退可見公事之難於創辦也遑論久長之計哉○新任督憲陶梓帥於去臘十九日安抵省垣停泊天字馬頭闔城文武各官迎入接官廳叩請聖安茶話片時即興辭而别梓帥即登輿入署旋頒發紅諭示期二十一日接印○私販軍器例禁綦嚴介字營弁偵悉沙基修整槍械之店均有私販軍器情事派勇向各店查掌搜岀洋槍數十枝隨將各店執事人帶回營中訊辦旋在簔衣街某雜貨店搜岀洋槍二十餘枝該店司事等知機而遁未經拿獲○去臘初六日十一甫某巷時利票館拿獲槍匪葉西成一名解送南海縣署研訊監禁十三日大令由監提岀押至北門外醫靈廟高岡站籠示衆越日斃命既而大令又將在河西河内假冒緝役肆行搶劫之積匪三人飭站木籠發德興街輪船碼頭示衆 
 
 

Page 3

 
 
[邦上瑣聞]  
　　○揚州訪事人云各衙署不肖書吏藉端需索已成通病前運司柯升憲抵任時訪悉鹺曹各事幾幾乎無一不有使費因特竭力革除並擇其聲名尤劣者分别斥革下車未及匝月頌聲載道兹繼其任者為程雨亭都轉訪悉此弊尤為痛恨庫廰許鹺尹衙參時嘗奉面諭認真查禁鹺尹隨發誥誡一通略云照得運庫每逢堂期支收錢銀各欵及委員請領差薪等本廳均親自在堂督同支放向無絲毫規費兹奉憲諭以庫期收放錢銀各欵及各員具文請領差薪所有本署書差及在堂執事各役均不准留難需索倘有故違准即指名禀訴等因合亟岀示曉諭為此示仰憲轅胥吏及在堂執事各役知悉務各謹慎從公毋蹈惡習倘有不遵一經本廳覺察定行禀請憲示從嚴懲辦○兩淮泰屬安豐塲署事某鹺尹因病岀缺運憲程雨亭都轉聞報即飭正任安豐塲前調署河垛塲章鹺尹仍回本任所遺河垜塲缺查有候補知事朱鹺尹士良輪委到班因特詳請督鹽憲示遵旋奉劉峴帥批准都轉隨於新正初五日牌示轅門一面札飭遵照聞鹺尹刻已料理行裝擬於元宵左右前往履任矣 
[潤州新語]  
　　○鎮江訪事友人云每屆年終街坊甚形擁擠去嵗臘底常鎮通海道長久山觀察面諭水陸總廵周錦堂遊戎帶領差勇梭廵㕓市府尊向子振太守亦飭保甲局員唐秩庭二尹鎮防營管帶王守戎元各帶差役兵丁四處廵察遇有口角鬥毆之事隨時解散太守恐有奸宄溷跡諭飭烟間客寓城門栅欄均以二砲為度一律關閉二十八日之夜更焦四躍太守親自督勇廵至租界左近訪悉廣發棧内某客招妓侑酒有傷風化遂飭保甲總局楊大令提案訊辦○嵗除之日府尊向子振太守念各貧民無衣無食瑟縮可憐慨捐鶴俸購製棉衣數千襲又向某米鋪定購米票若干密飭親信家丁往各僻靜之處散給亦可謂好行其德者矣○獻嵗以來賭風大熾道憲長久山觀察於新正初四日即岀示曉諭厲禁重申市肆之為牧猪奴戯者俱為歛跡○鎮江西門外洋浮橋薛家巷一帶花烟館林立現經鎮江府向子振太守訪知札飭保甲局總辦楊紹時大令岀示嚴禁一面飭差將著名之小二子王花子兩家先行發封房屋以示懲儆○廣東會館屋宇寛敞金碧輝煌向例每屆新正必演戲數日以答神庥今届董其事者捐集公欵擇於初六日徵召菊部登臺演唱展花下之氈舞翻渾脱拈屏間之豆曲記玲瓏是日風和日麗梅柳争妍故紅男緑女結隊往觀者無不争先恐後也○臘鼓聲中鎮江内河貨船停泊者寥寥無幾刻下已連檣銜尾而至百貨麕集物價或可從此稍平矣○道轅聽鼓閒曹嵗暮向有炭敬由當道諸公捐廉湊集去冬約得百二秦關之數封印後由鎮江關委員王增楣别駕查明次貧極貧分别饋送雖不能為杜陵廣厦概庇孤寒而藉此以為卒嵗之資亦未始非小補也而仕途苦况亦可見矣○去臘丹徒縣莫嶼香大令以時值嵗闌犴狴中人未獲歸家一叙婦子家人之樂殊堪憐憫爰特捐廉每人賞給白米五升猪肉五斤待質所人犯每名賞給青蚨五百翼以示體恤○京口濱臨長江魚甚鮮美價值亦廉去年雨雪過多漁翁撒網江濱終日不得一尾以致魚價昂貴尺許之鯉非青蚨三百餘翼不能觀我朶頤也 
[京卿來滬]  
　　○日前張燕謀京卿偕某西人蒞滬假英租界五馬路開平礦務局暫駐襜帷 
[致祭猛將]  
　　○昨日為劉猛將誕辰上海縣汪瑶庭大令適值赴蘇由典史趙敬臣少尉代詣本城小東門内猛將祠致祭 
[舉殯盛儀]  
　　○已故協辦大學士孫燮臣恊揆家居英租界新馬路日前其嫂方夫人因病仙逝昨日為開吊之期素車白馬吊客盈門靈柩暫厝於平江公所以待燕期回籍 
[花販須知]  
　　○洋商老公茂怡和協隆等各綿紗廠聯名具禀英總領事璧利南君略謂本埠販賣棉花之人近屢舞弊將棉花攙水以圖觔兩加重迨運往外洋霉　不堪受虧非淺各廠收買為數甚巨受虧極重應請查禁懲罰以儆奸商等情璧君即據情備函照會蘇松太兵備道兼江海關監督袁海觀觀察請為申禁而美國代理總領事海君亦以前情函致蘇松太兵備道道憲袁觀察接到兩領事來函業已准飭岀示申禁矣 
[控案移縣]  
　　○去年十二月某日有楊伯寅者投法界公廨控常州人劉翰甫偕伊姪少屏串騙田單逃避原籍等情讞員杜枝園大令准題飭探提到劉翰甫研訊之下著交保出外限交伊姪少屏到案再核旋有王胡氏投公廨附控大令以此案紏葛甚多商諸費繙譯移送上海縣署請縣主汪瑶庭大令辦理 
[查獲竊贓]  
　　○程福田將川土一包托潮州人蕭子來向某土店抵押洋銀二十元近為包探查明此係竊贓當將程蕭一併拘入捕房捕頭詰問之下將蕭暫行交保岀外飭交原贓程押候解送公堂禀請讞員杜枝園大令訊究 
[解犯過站]  
　　○嘉定縣章大令鴻森派差押解竊犯徐根福至申投文上海縣署内開此犯係由嘉邑某弁查獲訊係川沙廳人合行遞解請為過站縣署接文後立即加備公文派差轉解 
[押犯病斃]  
　　○去臘蘇松太兵備道袁海觀觀察以在新關當差之祝財秀行竊海中燈塔上火油七箱札飭上海縣汪瑶庭大令提究當經大令訊責管押旋因在押患病大令遂禀知觀察發堂醫治至昨午斃於堂中由堂董函報至縣大令適值赴蘇内署遂派原捕到堂監視棺殮發壇暫厝待屍屬認領 
[上海廵局紀事]  
　　○前晚南市二十三七鋪廵防局委員邱友林二尹督率勇甲廵至南馬頭見栅門虚掩不禁震怒立提栅夫顧小弟至輿前笞責一百板斥逐岀境并諭令十二圖地保迅即易人管栅以昭慎重○前日大南門外薛家浜有一划船無人看守地甲見之稟明二十三七鋪廵防局委員邱二尹命船埠看管候失主認領 
[英美租界晚堂瑣案]  
　　○前者日商村井公司主人以買辦戈冠英虧欠逃逸保人陳鶴亭殷駿齋曾擔保銀三千兩控請提案追賠當經員張柄樞司馬疊次會訊斷令押限追繳殷即措繳銀一千餘兩陳延宕至今迄未了結前晚司馬提案覆訊殷陳同請寛限准交保岀外方可淸理司馬諭令還押候函商原告再行核奪○趙美郎控陳趙氏將田單抵銀糾葛經司馬訊明勒限措繳洋銀一千九百四十元當由地保黄士泉保岀嗣僅繳到洋銀一千二百元尚少七百四十元延不淸理前晚司馬覆訊黄保求恩寛限司馬姑念封印期内從寛予限十日如數繳淸延干重比 
[英美租界公廨紀事]  
　　○尤張氏投上海縣控陳增沛將妾林鳯寶虐斃一案經縣主汪瑶庭大令移文英美租界公廨以尤張氏僑居英界請派差協提昨日讞員張柄樞司馬特飭差役將尤張氏提到押候訊核○喴厘洋行控大興昌怡昌兩洋貨號定貨不岀前經司馬提到大興昌號主韓少康訊明諭令交保岀貨怡昌即義昌店主林祺昌因已聞風逃逸尚未訊核昨由原差提到股東余和卿禀知司馬司馬諭令押候訂期會訊 
[英租界捕房紀事]  
　　○前晚著名流氓阿根與榮泉口角起釁紏同惡丐鄭子明之羽黨二十餘人將榮泉軋至某老虎灶肆意兇毆一百四十號廵捕見之立即上前拘拿阿根等見不佳紛紛逃逸僅獲餘黨三名帶入捕房捕頭令押候解送公堂禀請讞員張柄樞司馬訊辦○前晚波路二百零八號門牌某姓家因烟囱積煤過多火星冒岀幾兆焚如左近鄰人見之恐肇禍端羣向理論某姓不服遂互扭至捕房聲訴捕頭即派包探前往詳查知未肇災申斥一番從寛釋岀 
 
 

Page 4

 
 
[申報館恊振所經收陝西振捐新正月初四日至初十日止第一次淸單]  
　　正月初四日　淸軒洋十元嚴价人湯餅資移助洋六十元梁庚生洋二元○初五日梁姓花洋五元銅洋一元○初六日芝記銅洋一元○初七日泗水謹身子為内産一豚兒將諸親友隆儀及湯餅資移助洋十元吴宅洋二元綺琴軒觀雲閣主也要學好人三户節省遊資移助各助洋一元○初八日瑞豐銅洋四元銅小洋一百三十八角杭州杜仁義堂祈保平安順遂洋四元○初九日翁寅初洋三十元吴敬堂洋五元吴日煊洋一元吴黄氏洋一元無名氏銅洋廿七角○初十日王烈如小洋十角銅洋二元泰和銅小洋二百零六角以上總共收洋一百廿九元花洋五元銅洋四十五元一角 
 
 
 

Page 5

 
 
   
 
 

Page 6

 
 
　　　 
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　○前日張如山至南市新馬路義善源票店内購取彩票店夥趙貴堂梅雪榮指其多取兩條藏匿袖内扭住理論某號廵街捕見之一併拘入捕房移解馬路工程局總辦葉孟紀司馬研訊之下張供小的在英租界某洋貨店執業偶往購票忽被趙等誣指行竊請為究辦司馬謂趙等誣良為竊本應重懲姑念並非有心從寛押候覓人具保○前日粵商廣昌和公司所用夥友龎覆恂投馬路工程局控南市萬聚馬頭駁船户楊毛毛葉阿發等裝貨後延不開行乘機竊取花生一百六十包請提究廹葉司馬飭差提楊到案研訊廣昌和夥友陳阿德投案聲稱小的目覩楊乘搬貨時竊匿花生數包求鍳楊堅不承認司馬判責二十板枷號一月從寛開釋○去年周張氏將女孩過繼與陳仁保得身價洋銀二十元其夫周庭榮則未之知也日前張氏將女領回越數日陳挽媒証王寶生前往迎回周不允將王扭控捕房轉解工程局總辦葉孟紀司馬提案研訊氏供常州府屬無錫縣人女兒過繼與陳姓言明彼此可以往來司馬謂如將原價交還當將女斷歸給領氏尚嘵嘵争辯維時媒証王寶生禀稱此事尚有婦人金妹在塲請提訊核司馬准之○去冬增祥馬頭失慎時有許連生者在火塲逞兇　葉司馬所見拘案訊明笞責四百板枷號一月昨已期滿命提案疏枷開釋 
[英美租界公堂會訊案]  
　　○德商泰來洋行主投本管領事署控通匯公絲廠執事人陳杏村掯匿存單不肯付銀由德總領事據情函致讞員張柄樞司馬傳陳杏村到案訂於前日會訊屆時德總領事署繙譯佛爾克君蒞廨會同司馬升座原告洋人投案聲稱前者通匯公絲厰主陳伯藴定購製造洋紗之機器除已付銀若干外尚應找五萬四千兩悉數存在匯豐銀行不料執事陳杏村竟將　項存單　不交岀請為究追陳杏村供職員在通匯公絲廠經理一切去嵗臘杪結　帳目廠主陳伯藴欠職員銀一萬餘兩一時無力歸還遂將匯豐銀行五萬四千兩之存單作抵職員與泰來洋行並無干涉亦不知有應找機器銀兩情事叩求明察陳杏村所延律師小威金生帮辦律師勃勒虚費訴稱此案應找機器銀兩係陳伯藴所欠與陳杏村絶不相干存單實由陳伯藴交與陳杏村欲明此案請傳陳伯藴到案方可追究司馬商之佛君判將陳杏村交原保候提到陳伯藴再行訊核 
[美租界捕房紀事]  
　　○甬婦陳盛氏住外虹口元芳路第三百三十六號門牌房屋内氏向為鄰近某鞭砲作製造藥線昨日午前製線方完取自來火煮膳不意火星燦入線中一齊爆烈氏不及退避以致攔額焦頭極聲呼救五百八十號廵街捕聞聲而至則氏已血流滿面昏臥在地矣立即雇車送入捕房捕頭騐得氏傷頗重令轉送同仁醫院醫治未知能免性命之虞否然猶幸事在日中經鄰人竭力將火救熄故未釀成臣禍也○鎮江府屬某縣人士阿大前因犯竊遞解回藉日前又乘某輪船來藏匿居於吴淞路某里内經包探何阿春遇見拘入捕房捕頭令押候轉解公堂禀請讞員張柄樞司馬訊辦○前晚偷兒張阿桂掩入北河南路某姓粵人家行竊衣服等物被包探劉光震查獲拘入捕房候解公堂禀請訊究 
 
 
