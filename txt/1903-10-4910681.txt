# 1903 - 10 - 4910681

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請即臨購閱可也此啓 
[主筆不可爲說]  
　　觀日前本館所登英美租界公堂瑣案捕頭以種德園粤東藥肆出售畏三廬春藥春方拘送公廨襄讞委員魏蒓塢大令欲提新申兩報主筆人究辦云云不禁色然以駭曰危乎哉主筆其尙可爲哉夫中國本無主筆之名自西人航海來華開設報館延文士宰筆政而主筆之名以起而願爲主筆之人亦日多報館定章論說則主筆者撰之新聞雜事則訪事者報之而主筆者潤飾之電傳諭旨則主筆者敬謹譯而登之凡此皆主筆所應爲而責無旁貸是故論說有偏僻處惟主筆者尸其咎新聞有增損處惟主筆者握其權若夫大哉王言如綸如綍則主筆者斷不敢妄攺一字以得罪於朝廷從未有貿易中人浼登告白如種德園所售春方春藥而主筆者能越爼代庖者何大令竟移東就西貿然欲以主筆爲集矢之鵠耶夫主筆之行檢敗壞者原未嘗無人圖賄賂而謗及長官肆謠諑而侮及宫閫附亂人而以革命流血爲義務越名分而以民權自由爲恒言凡此行爲胥乖正理試問申報主筆者有一於此乎而奈何欲一網打盡不爲之黑白剖分也抑大令之欲究辦主筆豈爲是謗長官侮宫閫主張民權自由之說侈陳革命流血之言哉意蓋謂各處旣有報紙官卽不便良多聽斷偶一不公報紙得直言無隱行止偶一失檢報紙類燭照靡遺心焉惡之而又無術以箝其口而結其舌故借此出售春藥春方之告白擅作威福使懾於南面者之法令森嚴耳雖然申報之於魏大令自間誠未嘗有所開罪也大令初由道憲委充浦東保甲總巡適張柄樞司馬小極偶櫻禀請代操讞政遂居然堂皇高坐南面臨民及後捧檄爲帮審委員也目擊上海租界中良莠不齊民多骩法因日以嚴刑峻法爲事甘追蹤郅虎甯鷹其讞案也責而後枷枷而後押責必數百板或千板枷必兩三月押有至二三年四五年者書諸報章幾罄南山之竹主筆者方歌功頌德擬請工部局酌籌經費將押所擴而大之俾能容公堂所判罪犯數千人而堂下行刑伍伯亦必增至數百名鎖杻枷鐐增至數千副庶幾種種善政不致廢於半途由是言之主筆者果嘗狎侮好官乎抑稱頌好官乎我嘗不知大令有何不快於心而必欲將主筆者借端魚肉也抑租界之有會審公廨數十年于兹矣其間陳寳渠太守以慈祥忠厚稱羅少　觀察以精審明察著翁笠漁直剌以廉平正直聞其餘未免碌碌無所短長惟曾任鹽城縣知縣今充某處總領事之某君司讞滬濱萬人指摘星霜屢易民猶未忘而如大令者手未嘗握銅符祗區區一帮審之員而已衆口皆碑詛咒遍於遐邇乃猶欲以究辦主筆爲能事侈威福於洋塲十里中其眞濁世滔滔第一出人頭地者耶竊嘗聞之昔興化鄭板橋進士出宰山左時戲書衙齋一匾曰難得糊塗蓋謂與其精明而朘削民財不若一味糊塗尙不致大傷元氣如大令者人謂其因告白而欲究主筆人可謂糊塗已極僕則以爲其平日升堂判事誠無一不板橋之所謂精明其偶然糊塗者正以此事之公私胥無干係耳噫余老矣回首少年時亦嘗平揖公卿作戟門上客今者因主報館筆政致幾遭官吏之辱蒲伏公庭則信乎主筆之不可爲而深悔當年未及委　策名得以昏暮乞憐驕人白日萬一幸操讞政卽不難煽其威燄襲服依人槖筆之儒因搦管爲是說旣用自警亦以告凡爲主筆者事須謹愼切勿以告白之故重勞賢長官究懲也 
[宫門抄]  
　　十一月二十七日理藩院鑾儀衛光祿寺正黄旗値日兵部引見八十員莊王恭王由東陵西陵回京請安江西正考官李昭煒到京請安恭王謝管理新舊營房恩溥良等考試漢廕生覆命肅王那王善豫善旌各請假十日文璞請假五日卓公續假十日恩公續假十五日溥侗續假五日召見軍機及李昭煒○二十八日外務部正白旗値日兵部引見八十員裕德祥普孚琦松鶴各假滿請安湖北副考官沈曾桐到京請安訥欽謝授駐藏帮辦大臣恩陸鍾琦預備召見德公請假二十日敬昌請假十日掌儀司奏十二月初一日祭奉先殿洵貝勒行禮召見軍機○二十九日吏部翰林院正紅旗値日兵部引見八十員鹿傳霖等同鄉官謝恩良泰等演放水師砲位覆命松公阿公各假滿請安値年旗奏派稽查七倉派出綽哈布召見軍機 
[星使抵法]  
　　法京巴黎司來電云中國駐法大臣孫慕韓星使於十一月十六日午前十點鐘時行抵巴黎司法國外部大臣派員迎接如禮 
[啓節傳聞]  
　　邗江采訪友人云邇來傳述署理兩江總督兼南洋通商大臣張香濤宫保有於日内秉節至十二圩盤查堆鹽並閱視長江砲台之信本城印委各官俱已准備遠迎特不知憲節果何日出轅也 
[軍麾蒞省]  
　　金陵訪事友人云上月二十五日新簡江寗京口將軍性軍帥由京抵省滿漢文武各官咸往迎迓署兩江督憲張香濤宫保亦詣舟次投刺軍帥延入艙中晤談一切旣而軍帥登岸入接官廳宫保會同署軍憲額介如統制率領各官恭請聖安禮成小憇片刻軍帥言於宫保將先勘金陵扼要各砲臺宫保欣然從之卽偕車帥各乘馬車馳抵江口及獅子林等處巡視一周然後並斾入城屬下各官旋復趨赴軍署禀安始各回署 
[保留江督]  
　　金陵訪事友人云邇聞官塲傳述駐寗各國領事自聞上諭以雲貴總督魏午莊制軍調補 
 
 

Page 2

 
 
兩江總督兼南洋通商大臣之缺咸以制軍久居邊遠恐於外交之道不甚講求電致南洋各國領事商諸各總領事電達各國駐京欽使請諸中國政府務令署督憲張香濤宫保辦理南洋事務政府不忍重拂其情聞已允如所請特本館則尙未有所聞也 
[大帥行程]  
　　金陵訪事友人云日前官塲接得消息知雲貴總督魏午莊制軍自奉調補兩江總督兼南洋大臣之命卽交卸篆務起程履新奈内地並無鐵路兼乏輪船爰附法國輪船取道越南由閩而浙以達江蘇大約年内可抵白門也 
[學師出卸]  
　　松江訪事人云婁縣學教諭儲晉三廣文寳琛秉鐸五茸歴有年所近爲二豎所祟醫藥無效遽於本月初八日出缺隨由家屬投府署禀報筮期初十日盛殮 
[鄂中仕學院紀事]  
　　武昌訪事人云日前湖北巡撫兼署湖廣總督端午帥牌示曰仕學院原以儲養人材今已考試二次而報名者仍屬無幾兹限三日内凡在省候補知府同通州縣佐雜各員無論有差無差均速向仕學院報名投考違卽停委切弗自悞特諭聞院中第一次應考人員由午帥評定甲乙於月初某日揭曉共取超等二十員特等三十員平等四十員超等首列爲胡少卿大令棣華 
[北洋大臣袁通飭上海天津招商局札文]  
　　爲札飭事照得招商局開辦多年卓著成效各股東慘淡經營誠屬不易其所集股本亟應妥爲維持切實振興藉慰各股東創辦之苦心但各局浪費一分卽股本受虧一分局中多一弊竇卽股本多一漏巵該員董等總司其事一切局務必須力任勞怨核實整頓方不負各股東付託之重本大臣凛遵諭旨認眞經理舉其所知臚列九條合行札分仰卽遵照認眞辦理其未盡事宜該員董等隨時妥議禀請核奪遵辦此札計開一局用各項應切實核减以節糜費一各船帳房應叧妥擬章程認眞選派一切水脚收支毋任侵蝕漏報一各局自總局以下凡遇客商到局必須和平接待不得沿用官塲積習一各船搭載客商必須妥爲照料其裝運貨物凡潮溼損壞遺失等弊均須切防一在局各員如有兼營貿易者不得有悞局務曁有碍局中生意尤不得侵奪局中利益一動支欵項在一萬兩以上者須禀請本大臣核准方可開支如有急需應電禀請示核辦一與各國洋商或他國輪船公司定立合同須先將合同草稿呈請本大臣核准後方准簽字一各分局委員應擇人地相宜熟悉船務商務者充當局董不得濫用戚友一局中雇用洋員遇有提升職位或加增薪俸及應行更換者須禀請本大臣核奪 
[京師大學堂各敎習銜名單]  
　　大學堂總教習吳摰甫京卿汝綸副總教習張圃觀察鶴齡中國史學教習王孝廉舟瑤輿地教習鄒沅帆大令代鈞掌故教習楊仁山農部道霖外國輿地學史學教育學教習日本文學博士服部宇之吉法律學政治學教習日本法愛博士巖谷孫藏理財學習日本經濟科博士杉雄三郎算學教習日本太田某算學教習胡樹蕃比部玉麟倫理科教習張某東文助教陸潤生宗輿胡玉先宗瀛吕愼哉烈煇體操助教劉伯鄉光謙俄文助教周寶臣叧有英法俄德各國正教習及英法德俄各國助教各館教習或尙未聘或聘而未到 
[限換部照]  
　　揚州訪事人云淮南總局歴年經辦各捐所有部照雖已頒發到局然尙有多人未經領去日前局員特定限示催略謂本局歴辦各捐有請獎實官者有請獎封銜貢監翎枝者部照久已奉發到局除各捐生領換不計外其餘未換者尙多兹特定限以年内換淸以淸捐案如逾限不換本局惟有呈請核銷各捐各捐生幸勿自悞 
[再續黔撫鄧小赤中丞新訂貴州武備學堂章程]  
　　第四節漢文亦武備功課之一由教習評定甲乙送呈總教習總核匯入季課給獎第六章考課獎資第一節每季課每年課酌量發給獎資用示鼓勵獎資多寡以等第高下而定等第高下由分數多寡而定季課等第則憑一季之總分年課等第則憑一年之總分第二節每年五月十二日爲學期試騐十二月學期試騐兼學年試騐第三節每課及試驗分優等特等一等不列等者爲四等不給獎第四節每課由總教習評定甲乙送總理司核准榜示所有學獎多少由監督命支發按名封固交與隊長由隊長發給學生第七章學堂禮制第一節堂内奉祀孔聖神位關帝神位每月朔望由監督率同中教習漢文敎習繙譯委員等並領班及全堂學生各穿禮服行禮禮畢退下學生成排站立俟監督教習等出然後退班第二節每年恭逢慶辰令節由監督率領堂内學生齊班行禮第三節每年開學日期及恭逢孔聖誕日關聖誕日亦由監督率領堂内學生齊班行禮第四節學生見總教習監督及教習均執弟子禮必須整齊嚴肅以昭師範之重第五節凡學生無論堂内堂外遇見師長及堂内執事官員均須恭立道傍或見師長及堂内執事官員入學生齊舍亦當肅然起立以盡尊師敬長之義第六節學生係承總理總教習監督命令爲領班學生及衆學生之長理應敬禮聽其指示約束第八章學堂禁例第一節凡禁例所列堂中無論上下人等均當遵守違者由總教習監督禀承總理由總理轉禀巡撫分别懲辦第二節學堂堂規理應嚴肅禁酗酒賭博吸食鴉片並喧囂爭詈鬭毆等事第三節堂中事無鉅細各有專責如有違犯堂規不勤其職不專其學不愼其事者由總理查明情節輕重分别辦理第四節學堂購置書籍圖畫儀器等項原備學生講習考騐之用堂中無論何人有私攜出外及隨意汚損者分别罰賠第五節堂内房少人多各處住房務宜　凈凡住房之外不得任意小溲以免穢氣薰蒸致釀疾疫第九章賞罰條規第一節賞罰之例最宜嚴明學生庶知勸懲而學乃專堂中賞罰功過由總教習監督會同秉公辦理第二節凡應記功記過之學生由總教習監督會同牌示第三節學生如能恪守堂内條規一月中無一過失者記功一次如能勤謹功課一月中無一次假者記功一次記功三次作一大功由總教習監督會同呈由本堂總理核定轉呈巡撫傳論嘉獎凡記功之學生小有過失隹其相抵第四節學生有犯堂規學規由總教習會商監督記過一次一月記過二次作一大過如一月記兩大過直是自甘暴棄不堪造就無疑由總教習監督會同呈由總理核定轉呈巡撫將該學生除名第五節領班學生旣爲一排之長其功課自應較優於諸生堂中章程亦應格外遵守如每季課屢居不列等或犯堂規而記大過者除扣獎資外正額領班降爲附額領班卽以附額領班之屢列優等或得大功嘉獎者選補附額領班降爲正額學生以正額學生屢列優等或得大功嘉獎者選補以昭勸懲 
[巨梟起解]  
　　松江訪事人云前者巨梟孔老窩子投誠後又至奉賢縣境因事釀禍旣而遁跡漕涇由鹽捕前營管帶孔子元遊戎捕獲覊禁營中邇日府尊許子原太守疉奉撫憲恩藝棠中丞嚴札傕解遂移知游戎將孔老窩子押解奉賢縣歸案訊辦奉邑主傅伯梅大令卽於本月初九日督勇偕鹽捕某哨弁轉解來郡詣府轅禀謁卽奉太守飭發婁獄寄禁婁邑尊屈吉士大令略詰口供立飭禁卒加釘鐐銬派壯役妥解入獄聞不日卽須備文撥兵解往省垣聽候發落 
 
 

Page 3

 
 
[私鑄破案]  
　　杭州訪事人云省城錢巿日壞綖環鵝眼觸目皆然居民患之苦不得私鑄者之蹤跡城内西街小橋左近某姓家房屋深䆳非熟其門徑者不能入有某甲者貨以鼓鑄私錢事爲比鄰某乙所聞告諸保甲局叚董上月晦日之夜率同多人破屝而進起出泥模砂錢衆工匠皆踰垣而遁僅獲一名暫交地甲看管以待送官究治 
[派勇濬河]  
　　寗波訪事人云寗郡城内各河渠於道光年間開濬後至今多年未濬淤塞不堪郡尊高嶼卿太守議將各河復濬因近來米價騰貴經費浩大未即舉辦兹聞高太守與吕軍門懇商派勇挑濬俾省經費軍門允許後已於上月二十日動工開辦矣 
[查拿土棍]  
　　松江訪事人云華亭縣陳仲陶大令於本月初九日傍晚帶同皀快壯捕多名赴南鄉後罔松隱一帶密捕土匪說者謂是處與金山縣接壤最爲土棍麕聚之區有王秀餘者由金邑越獄逃歸後仍勾串鹽梟魚肉良懦居民之來郡聲控者踵趾相錯以故大令密往嚴拿冀爲地方除害也 
[漢皋火警]  
　　漢口訪事友人云本月初四日亭午時漢鎭馬王廟河街上首日商東肥洋行内忽然失火霎時熊熊烈燄上燭層　幸各鋪水龍及救火會各西人聞警齊集竭力救援得卽熄滅僅燬起火之家餘未殃及 
[揚城火警]  
　　邗江訪事人云揚城北河下糖坊巷後某姓家於月之初四日寅刻遽兆焚如左右鄰從夢中驚醒急卽鳴鉦告警各水龍聞信咸坌息而來吸水灌澆得漸息滅計燬草屋十七八椽起火之某姓家並焚斃老嫗一口據聞因嫗以火爐烘被忘却取出致遭此厄次日屍身尋出已成焦炭一叚見者莫不慘然 
[四明火警]  
　　寗波訪事人云郡治西南鄉石馬塘一小巿鎭也月之初三日鐘鳴二下鎭上某姓家不戒於火地甲鳴鉦報警適左近關帝廟演劇酬神觀者皆聞聲而至帮同救援始得熄滅然已焚去房屋二十餘間矣 
[潯上官塲紀事]  
　　九江訪事人云調署九江關兼窰廠事務寳湘石觀察接篆後一切率由舊章凡屬下各員均於上月二十五日下札加委○某日接南昌官塲信云臬憲瑞莘儒廉訪於上月某日抵省後已於十八日接篆視事矣○巡江委員黄樂天少尉禀報丁憂遺差由關道憲寶湘石觀察札委劉其仙叅軍接辦 
[浙省官塲紀事]  
　　杭州訪事人云總辦温州釐務楊少筠太守祖述交卸是差後乘招商局某輪船繞道滬江然後回省○仁和塲鹽大使缺前經運使黄都轉札委正任海沙塲張鹺尹汝昭調署鹺尹於上月二十八日晉省涓吉於本月初三日接印任事○請補仙居縣典史湯少尉守銘現奉部文准其補授藩憲黄方伯遂於上月二十九日下札飭知○新選嘉善縣教諭沈廣文震於上月二十九日奉撫憲傳知赴轅考騐以便給憑赴任 
[上海官塲紀事]  
　　福建主考戴克臣星使前日來滬小襜帷駐兹已定於明日起節入都昨日遣丁入城赴道營廳縣各署辭行○前柘林通判蔡二源直刺邇須因事入京昨亦赴各署辭行○清丈局委員劉若庚明府鈞和兵輪管帶馬鎔軒千戎昨日均有要公先後至縣署拜謁汪大令晤商良久始别 
[定期兌漕]  
　　昨日浙江海運滬局帮辦尹明府良由杭州乘某小輪船來滬登岸後卽詣局中定於十三日開局收兌漕糧 
[英界火警]  
　　昨日上午十一點半鐘寶善街王大吉弄内第五十一號門牌某姓家不知如何起火當卽冐穿屋頂瞭臺鳴鐘報警經救火會西人風馳而至竭力救熄僅燬去五十一五十二兩號巿房兩幢 
[失竊輕生]  
　　安慶輪船管艙人劉某因失去某西人所帶藥料價値不貲服毒圖盡經同船人查悉急送仁濟醫院求治奈受毒已深不及施救延至昨晨遽爾斃命當卽函致家屬備棺收殮 
[上海縣署瑣案]  
　　蔡關福控高蘭堂强取花米一案前晚縣主汪瑤庭大令升堂提訊蔡供小的長次兩兄早已浙世均無子嗣小的於去年成親亦未生子次嫂高氏於本年四月間病故遺有田八畝小的售去四畝五分得洋銀八十元爲購買衣棺之費小的尙貼洋銀數元次嫂生有兩女嫂之胞弟高蘭堂强於領去將長女出賣小的不允被高取去米六袋棉花兩袋求追蔡星堂供係族長關福賣去田畝價値甚高名爲棺殮之費然多浮開蘭堂是否取伊花米實不知悉高供故姊遺下田畝及甥女兩人田被關福出賣兩甥女時受飢寒小的不能坐視向之理論即被誣控求察地保高明卿供查悉高蘭堂並未取蔡花米大令核供判高氏死後所有餘田作爲撫養二女之用不准關福再賣惟控高蘭堂搬米究竟有無其事著蔡星堂協同地保查明據實禀復○前日有踏布坊司帳王錦川投上海縣控工人馮阿六吳新發壽阿奎聚衆停工擊破頭顱亦經汪大令研訊王供小的向在坊中司帳因董事周樹鏞作事不公被控斥逐周疑小的主使聳今各坊工人邀齊停工意圖把持已有四天集衆百餘人向小的尋釁有馮阿六者竟將小的頭顱擊破求辦馮供小的在坊内爲踏布工王錦川在坊司帳向章染資一千文應提酒錢三十文歴年均係王經收迄今並不付給今知王謀充董事故小的等著令將酒錢帳目當衆結算王知難延約自將頭額　破揑詞誣求控鑒吳壽兩人供亦相同大令察得王面上雖有血汚確係皮傷判曰王果無情弊何故干犯衆怒惟馮等不應集衆停工滋事各責一百五十板著令卽時開工如再滋閙立卽提究○范陳氏偕媳趙氏投縣控被夫弟媳朱氏縰子霸產亦奉大令提訊陳氏供丈夫及子均已故世小婦人與媳兩代寡居有太翁朝珍遣下田房方單向由夫弟勝全執管去年勝全亦故弟婦朱氏縱子阿毛將田私自售賣向之理讑僅給墳地方單半帋餘被吞沒叩求提究趙氏供與姑同大令判令退去候飭差堤訊核斷 
[上海巡局紀事]  
　　前日江南製造局文報房内忽失衣服數件經司事某君報知彼處巡防局員馬午橋叅軍卽傅汛捕地保到案喝令各責三百板限期緝獲贓賊以憑訊究○昨日南巿施家弄錢業公所司事以前夜被賊竊去雜物開單投十六鋪巡防南局請爲查緝局員賈叅軍飭提汛捕錢福到案喝責二百板限期破案○前日有韓某者至小南門外某鋪中購物偶不經心被賊竊去對時表一枚比及查知已杳如黄鶴遂赴二十三七鋪巡防局禀請緝拿 
[美租界捕房紀事]  
　　昨日黎明時梁上君子李阿四潛入武昌路第十三號門牌某姓家圖竊被事主拘獲扭交四百六十一號巡街捕拘入捕房捕頭令押候轉解公堂凛請讞員張柄樞司馬懲辦○昨晨小竊吳阿福混入唐家弄甬人某姓家竊取布衣若干件携之而出適爲某號巡街捕所見連贓帶入捕房捕頭令押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　南巿三十一號巡捕潘祝齡扭吳蘭生至捕房稱被欠會欵洋銀六元等情轉解工程局總辦翁子文太　　譸襄委員黄衡堂二尹研訊潘供本年五月間吳約小的入會被欠洋銀六元叩求追繳吳供潘前借小的洋銀三元尙被將衣付質素有交情今小的欠伊洋銀六元伊又取去鐵鏟等物可抵三元求鑒二尹斷令先還三元其餘按月拔還○鄭家木橋廣茂木行傭人前將木排繫諸馬路木　上被巡街捕查見拘入捕房轉解工程局黄二尹研訊之下斷令各罰洋銀二元從寛開釋 
[英美租界公堂瑣案]  
　　包探張天林解任寳生到案禀稱伊當四百十八號巡捕前夜見曹立卿踽踽獨行向之盤詰曹不服因卽拘入捕房嗣詰知在鄉間總會當細崽立卽釋去曹因此挾恨訴知洋東函致捕頭聲稱當夜被捕毆擊失去鞋帽爲此解案請究曹投案訴稱前月二十九夜道經王家庫被任無端毆傷眼下曾經洋東看明洋東以工部局向章不能擅自毆人因代訴知捕頭叩求究辦任供小的見曹夜行故向查問並無兇毆情事求鑒襄讞委員魏蒓塢大令商之英總領事署迪繙譯官以控毆無憑未便究辦著將任開釋○包探張天林解陳阿狗敝阿寳到案禀稱伊等二人串竊洋東家白絲一包除吊到若干外尙少數斤拘請究辦大令判各責三百板枷號二月○包探陳金標解吳瀛洲到案禀稱此人行竊王太安等家衣物報由小的拘獲請究大令判責四百板枷號二月期滿遞解回籍○包探何阿春解李六到案禀稱此人前因冐取沈長桂應領工資洋銀四十元解經訊押今僅措繳洋銀二十元請爲核奪大令著還押再追二十元俟繳齊仍須究辦○包探張天林解孫賢茂到案禀稱此人前因將鼠活釘板上解經訊明惡其殘忍判罰洋銀二十五元奈伊實無力照繳請爲核辦大令判枷號一月○包探倪順泉解朱阿二到案禀稱此人行竊李金郎家篷布等物請爲訊究大令判責四百板○包探徐阿華解毛阿桂到案禀稱此人在某洋人處透支工資有老大爲証請爲訊究大令著押候傅老大到案方可訊追 
[法租界捕房瑣案]  
　　通聚泰報關行主祁雨村以支票銀三千兩向和源成天津號客朱墨林調換現銀届期票樓不到向收無著由朱據情具控讞員孫建臣大令提訊之下著交的實保人赶緊理明昨日大令提案復訊祁供此票已將承裕莊支票三千兩對調朱亦未付銀求鑒大令著還押候飭探至錢莊查明朱曾否付銀禀復核奪○鴇婦丁王氏控陳幹陳王氏誘拐炳妓韋桂紅奉大令訊得兩造均非善類押候分别責懲昨日提案復訊丁王氏供本年七月間由蟻媒劉春揚經手曾出洋銀一百八十元買得烟妓韋桂紅寄與陳幹所開花烟間内賣娼旋被陳夫婦誘出賣與楊樹浦江北人某姓家經小婦人尋獲是以向陳理論陳幹陳王氏同供桂紅爲熟客領去與小的等無干大令著一并還押飭丁王氏速卽函致韋桂紅家父母來案訊明給領陳幹陳王氏候過堂核辦○吳必有前因收買竊贓解經大令訊供判罰洋銀十元迄今日久挺押不繳昨日提案復訊吳供小的貧苦不堪無力措繳求恩寛免大令著候過堂核辦○販運銅洋之任福生偷兒黄信卿李敬章均奉大令訊供押候分别責懲昨日提案著照原斷任責五百板黄責三百板李責一百板一併斥釋 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年十一月二十五日京報全錄]  
　　宫門抄諭旨均已錄前○慶王奏爲裁撤京畿地方善後營務公所摺○護直隷總督吳奏爲審明營員疑竊釀命按例定擬摺○盛京將軍增奏爲核銷辦理大凌河收荒委員書役應支薪水片○閩浙總督許奏爲鄰員請補知縣摺 
　　奴才弈劻跪奏爲裁撤京畿地方善後營務公所恭摺仰祈聖鑒事光緒二十八年十一月初一日據襄辦京畿地方善後營務事宜刑部侍郎胡燏棻詳稱上年五月蒙奏奉諭旨令燏棻襄辦京畿善後營務事宜遵卽設立公所派員分辦各事歴將辦理情形奏明並咨呈在案查京城内外地面本係歩軍統領衙門順天府五城直隷總督專責其時聨軍尙未撤退各衙門事權不屬交涉　　棘手特設公所以資襄助竊藉以聨絡洋情原屬一時權宜之計嗣收回各國所佔地界並先在近畿禁城等處接引姜桂題一軍進城分駐防衞權官始復迄今一載有餘時局大定附近匪徙始猶搶刧頻仍屢經飭營並派弁拿獲首要二千餘起訊明奏請懲辦所有各使館函送偷竊鬭毆各案亦復隨時審結京城地面已就綏謐又有姜軍擇要屯駐洋界交涉案件可田近設工巡局所辦營中如有破獲要案在城内者可咨送提督衙門送部審辦在近畿者可送交天津營務處審明禀請直隷總督懲辦揣度事務燏棻現辦京畿善後營務公所似可裁撤等語奴才查京畿地方當聨軍未撤之時各衙門事權不屬交涉棘手經奴才會同前大學士李鴻章奏請諭旨特派侍郎胡燏棻襄辦善後營務事宜刊給關防設立公所該侍郎自任事以來聨絡洋情弋獲匪犯條理精詳頗著功效惟該侍郎所辦各事本係步軍統領衙門順天府五城御史直隷總督向辦之事前爲一時權宜之計固不妨藉資襄助以濟時艱現在時局大定官權已復該侍郎所辦善後營伍公所自應請旨裁撤如蒙兪允卽由奴才飭令請侍郎將經手未結案件從速清結一面將撤局日期具報並將關防繳銷其由户部月撥經費統於撤局日截止開草咨部核銷以清欵目所有請撤京畿善後營務公所緣由理合恭摺具陳伏乞皇太后皇上聖鑒謹奏奉硃批依議欽此 
　　護理北洋大臣直隷總督布政使臣吳重憙跪奏爲審明營員疑竊釀命照例定擬恭摺仰祈聖鑒事竊查廣昌縣已革白石口營都司田培林因署内被竊餉銀疑係營兵賈文所竊屢次搜查無獲仍令賠贓致賈文服毒自盡一案由縣禀經前督臣袁世凱將該都司奏叅革職飭司提省審辦兹據臬司楊士驤督同保定府知府朱家寳訊明擬議詳奏前來臣復加確核緣田培林籍隷湖北京山縣由武進士授爲藍翎侍衛差滿選補泰寗鎭標白石口營都司在任十三年與已死營兵賈文素無嫌隙光緒二十八年一月二十三日田培林領回餉銀待期支放暫存衙署上房樞内是夜被賊掇門入室扭落櫃鎖竊去餉銀一百兩當派營兵劉明周通訪緝贓賊無蹤是月二十八日田培林稔知村婦齊李氏占卦靈騐邀其推測口稱被竊餉銀在西南角上收藏田培林憶及賈文住處靠近衙署西南並查是夜未見賈文上班値宿疑係賈文偷竊卽督同營兵劉明周通屢至賈文家搜查無獲田培林聲言賈文形迹可疑應令賠贓詎賈文愁急莫釋至三月初二日自服洋烟毒發殞命報由廣昌縣騐訊禀經飭司提省審辦據各供晣前情不諱查例載疑賊致斃人命之案若止空言查問死由自盡者杖一百徒三年又律載不應爲而爲事理重者杖八十各等語此案可革都司田培林因署内被竊餉銀輙聽女巫影響之詞疑係營兵賈文所竊以致賈文情急服毒自盡查死者雖係該革員所管營兵惟因疑竊屢次搜查無獲仍令賠贓情節較重未便量予酌减自應樓例間擬田培林合依疑賊致斃人命之案若止空言查問死由自盡者杖一百徒三年例擬杖一百徒三年職官發往軍臺效力贖罪據供母老丁單是否屬實應否留養飭縣查訊　確照例詳辦營　劉明周通並不禀明但隨同搜查致釀人命齊李氏占卦推測謂被竊銀兩在西南角上雖未指明賈文行竊亦無燒香誦咒情事究屬肇釁釀命劉明周通齊李氏均酌照不應重律擬杖八十劉明周通折責斥革齊李氏係婦女照例收贖追取贖銀入官册報被竊餉銀已由該革員田培林如數賠出散放未獲贓賊飭緝獲日另結除備錄供招咨呈刑部外所有審明定擬緣由理合恭摺具陳伏乞皇太后皇上聖鑒飭部議覆謹奏奉硃批刑部議奏欽此 
　　增祺片再向來出放荒地昜滋弊端此次勘放大凌河收荒曾經嚴飭不准需索舞弊但責人以嚴必須養人以寛所有委員書役應支薪水以及辦公各項不能不從優酌給當於奏定荒價正欵之外另收一成五釐經費專爲辦公一切需用現在全叚竣事通計共動用過銀四萬零六百七十二兩零尙餘銀四萬六千八百三十一兩叧零行存儲查奉天省城將來届期交還舉凡宫殿城垣以及各衙門公所均須修　工程旣鉅需欵亦繁擬卽由前欵提用實用實銷如有不敷再容奴才叧行籌備除咨部查照外謹此附片陳明伏乞聖鑒謹奏奉硃批吏部知道欽此 
　　閩浙總督臣許應騤跪奏爲遴員請補知縣以裨地方恭摺仰祈聖鑒事竊查光緒二十八年五月二十七日准吏部咨　鼎縣知縣丁芳調補霞浦縣知縣仙遊縣知縣王煒堂調補福清縣知縣所遺福鼎仙遊二縣選缺准其留於該省另行請補四月二十四日具奏奉旨依　欽此坐四月二十九日行文閩省照限减半計算扣至二十八年六月初八日作爲開缺日期均歸六月分截缺係屬同月並出同項之缺　於　缺案内掣簽第一缺仙遊縣第二缺福鼎縣咨部在案所遺仙遊縣福鼎縣均係選缺應卽按班遴員請補查閩省截缺卽用廻避卽用留省叧　鄭工新海防遇缺先及海防先用卽用各班均無人所遺第一缺仙遊縣知縣按班輪應孝廉方正知縣到班緣該班儘先無人例應插用分缺先用人員應以正途出身新海防遇缺先用人員請補查有正途出身新海防分缺先補用知縣祝維垙年四十五歲江西鉛山縣優廪生考取光緒丁酉科拔貢朝考一等以知縣用遵例捐指福建引見領照於光緒二十四年十月初四日到省遵新海防例加捐分缺先補用二十五年十二月二十日奉部行文過班按照限减半計算扣至二十六年正月二十九日作爲新海防分缺先知縣到省日期遵照定章業已扣滿一年該員祝維垙謹愼耐勞以之請補仙遊縣知縣洵屬人地相宜與例亦符又第二缺福鼎縣知縣按班輪應孝廉方正知縣本班到班緣該班無人應行過班係兩輪孝廉方正知縣過班之後輪屇教習知縣到班應用儘先人員查有新海防教習補用知縣張恩誠年四十八歲四川瀘州廪生由光緒乙酉科拔貢考取八旗漢教習期滿引見奉旨以知縣用欽此呈請分發簽掣福建領照於光緒二十一年六月二十七日到省遵新海防例加捐本班儘先補用二十二年十二月二十日奉部行文過班按照限减半計算扣至二十三年正月二十九日作爲新海防教習儘先知縣到省日期照章早已扣滿一年該員樸實安詳以之請補福鼎縣知縣洵屬人地相宜與例亦符合無仰懇○天恩俯准正途出身新海防分缺先補用知縣祝維垙補授仙游縣知縣新海防教習儘先補用知縣張恩誠補授福鼎縣知縣俾資治理如蒙兪允該員祝維垙係分缺先用知縣張恩誠係教習儘先知縣請補知縣銜缺相當均毋庸送　引見並免核計叅罰據福建藩司周蓮臬司楊文鼎會詳前來除咨部外理合恭摺具奉伏乞皇太后皇上聖鑒敕部議覆施行謹奏奉硃批吏部議奏欽此 
 
