# 1881 - 79 - 4902837

 

Page 1

 
 
[新印直省地圖出售] [  點石齋主啓]  
　　本齋現用石印照相法印得皇朝直省地圖出售圖中界畫分明廣衺精確加以五彩渲染愈見　晰條分兹已刷印竣工有裱成横披可作補壁者亦有全張裱成摺　便　携帶者價洋均三角五分本埠及外省售處仍遵舊例此佈 
[兒女英雄傳出售] [  本舘告白]  
　　兒女英雄傳一書共四十回係近時人所著其措辭也宜風宜雅其叙事也有色有聲尤妙無脂粉呌囂之氣本舘現已裝印齊全每部訂成十六本　洋八角準於月之二十五日出書閱者祈來購取此布 
[論香船覆没案]  
　　香船覆没一節據前日信稱船中共有二十餘人覆没後祇救起七八人本館聞之不禁駭悼竊怪夫天心之顚倒以若輩之行善而乃遭此大厄也昨得確信乃知同船十九人僅淹斃其三餘則均得慶更生等語本舘又不禁爲被救之人稱幸再三以爲燒香拜佛之善人終有菩薩保佑彼三人者或者命祿該盡適遇風浪爲虐耳又或同船燒香身雖在此而心實不誠故天降之罰歟雖然斃人止及其三與十餘人之多固猶是災厄也其能救不能救與救得多少乃人事使然也夫行船險事也人生不幸不能家食自安而爲饑驅所迫渡江泛海拚生死於洪濤駭浪之中此誠不得已之所爲以故仕宦而至富貴商賈而有贏餘莫不翻然變計作歸老鄉里之想良由出門之險不如居家之安也乃以燒香而履此危地是亦不可以已者乎燒香拜佛經所不言湖山名勝之區自古迄今建造刹宇乃以爲點綴地方萃艈靈秀之觀亦自崇佛教者營搆之而非諸佛菩薩之眞欲居於是也佞佛者曰南海觀音之所居也天竺觀音之所生也嗚呼佛家之所謂南海乃由我中國至印度所必經之南海豈鎭海之普陀山也耶其所謂天竺亦曰天竺國又豈杭州之天竺山乎總之佛在西土觀音亦西土一信奉佛教之人俗傳高歡國王之第三女與所謂香山卷中之語皆誕妄陋俗之極稍明理者不願聞也夫漢唐至今釋氏盛行釋伽之寳座文珠普賢之獅象與夫韋馱之鞭金剛之琵琶十八尊者七十二化身幾於無處不雕塑之卽大村落之中或建文武廟一所其後殿必有佛菩薩金身善男信女奇欲修因證果焚香膜拜卽數里之内何嘗不可者而乃舍其近而求其遠以自蹈於危地哉人生之樂不外人倫出弟入孝敬髭愛親日用行習之内何事不可以尋生活能爲完人則天神敬之災禍避之求福之道莫善於此若不孝其親不敬其長不齒於鄉里不行於妻子而欲藉燒香拜佛以自懴悔罪過則遠甚矣若不自知其有忝於人倫而漫以燒香拜佛爲祈福之地則更遠而又遠矣昔有人不孝其母居常游蕩必深夜始歸其母每爲之候閂一日見里人有結羣往某處進香者意欲附之旁一人止之曰爾欲見佛不必進香也今夜爾第歸家見有倒躡履者卽佛也當禮而事之其人果歸則其母假睡於牀聞叩門聲驚而起恐子性躁不耐門外久立遂忙曳履而不覺其倒也子見之頓悟其人之言私念必神人教我遂抱母大器自矢改過從此事母至孝卒爲善人可見拜佛不必在遠也夫佛之爲言以禪家解之謂卽心也人之心中皆有佛在事事求吾心中過得去卽此是佛蓋心中之佛無形有形者也廟中之佛不過土木之質而已其在佛之教人本不欲人之塑已之象而拜之也琳宮梵宇後人尊奉之過而始有者也然則佛亦何須拜者更何須渡江航海以拜之者彼淹斃之三人毋亦自取其殃乎夫水火本無情之物行路有不測之危人生不能自少至老足不出户則風濤之險亦以性命拚之不但普陀進香然也然進香之人其爲拜佛而往也其意以爲燒香乃行善也人卽至惡而於進香之時此心未有不降伏者以理言之天亦宜若佑其一念之善而勿遽死之乃斃者旣不免於禍而生者亦大受其驚豈非天之深惡此等進香之人不欲其入於清淨世界也耶噫紏香會趕香市者其亦廢然思返乎 
[星軺暫駐]  
　　俄京報言中俄和約刻將定局曾侯暫駐星軺命叅賛官將和約賫回中國俟朝廷核准盖用御寳送至俄京然後可以啓行也 
[俄船聚會]  
　　横濵來信云俄國兵船皆聚會於長崎將次齊集一因俄皇嗣立發誓共輔新君一因欲往高麗邊境尋取口岸故共赴該處與俄提督沙司鴿晤商云 
[德使賀年]  
　　晋源報載英國公司船寄來一信云中國駐伯靈京城之李丹崖欽使於今年元旦拜賀新禧東向行朝賀禮畢邀請德國各官飲宴席上皆用中國餚饌山珍海錯羅列滿前隨從等官並皆與宴欽使公子僅十二齡亦出見客禮貌彬彬盡歡而散亦足見中外一家之氣象焉 
[天花盛行]  
　　廣東省城近日天花盛行死者頗衆而滿洲駐防兵丁尤甚故華人之赴外國醫院請種牛痘者皆成羣而往也 
[島主赴津]  
　　火奴魯魯島主來滬各情已列前報刻聞島主欲往天津遊矚故於昨日乘保大輪船赴津李伯相已預備迎欵矣聞島主善於乘馬到津之後如天氣晴朗當策欵叚進都門也 
 
 

Page 2

 
 
第二章 
[章門市價]  
　　邇來錢價驟漲紋銀六錢零三四釐方可兌錢一千文蓋因義武兩處之辦茶者大庄或萬串小庄亦數千串　由省垣解去故錢鋪抑銀而貴錢也又米價零售每升漲二文茶油一担至四兩二三錢炭薪蔬菜皆較去冬約昻十之二三云 
[新製炮成]  
　　本埠製造局新製七寸口大炮一尊其彈重一百五十磅用塊頭火藥三十磅已於禮拜三試騐頗爲得法云 
[織造趁任]  
　　江寍織造部院文憲前由天津來滬小駐幨帷曾經列報兹悉已於昨日啓節附招商局之江寛輪船前往蒞任矣 
[路斃可憐]  
　　英租界滿庭芳街南首靜遠街口昨晨有路斃之屍年約三十餘身穿破棉襖狀似乞丐或云某客寓所抛棄者並無親屬往認當經地保查訪亦無着落隨報堂檢埋矣 
[妓請入堂]  
　　昨法公堂據捕房解到花烟綰爭鬥一起人計男二名女三名請訊翁太守分别詰問先據妓女沈氏遞禀稱係揚州鹽城人年二十歲在八歲時父親亡故至十二歲母沈羅氏將我許字與同鄉江熙照嗣我母誤聽徐二之言竟然退婚以致江姓父氣忿而死江熙照見父死寔緣已事隨亦自縊身亡而徐二與我家並無親誼母忽屬我稱伊叔子後徐二又聳勸母親領我到滬入老北門外韓李氏家做包帳得洋一百元今已爲妓五年矣現母親又欲令我稱徐二爲哥哥等語其母沈羅氏供稱年五十一歲沈氏係我親生女兒隨指傍跪者徐柏城卽徐二謂係姨姪係女之婿自幼婚配兹我女思從馬姓客人故我婿與馬爭論徐供與沈羅氏相同太守又究其可有婚帖稱在原籍家中而媒人又不能舉述太守訊及馬姓四稱非姓馬姓金名雨霖南京人業骨董玉器住紫來街泰升客棧間住城内於去年到韓李氏家因識沈氏前日正在伊家有名徐二者突向我尋釁毆鬥一併被捕拘押經人保出又據韓李氏供稽沈氏到我處已有五年其母另自居住太守謂然則與徐二同居乎卽謂金雨霖曰彼等家事與爾何干本應懲辦今姑寛宥嗣後不准再到伊家倘敢不遵其時到案定子軍辦金　霖唯唯答應太守又謂沈氏今旣爾之前夫已亡可從母親回家旣將爾許與徐二自應順從母命沈氏聞言連叩首稱夫已慘亡若再嫁則難對前夫况徐二係曰螞蟻實不願從甘心守節太守謂汝夫亡後作妓五年稱欲守節眞乃胡話想爾欲嫁馬姓耳着卽從母回去不然定行重責沈氏復稱求大老爺將我送歸善堂守節不然便死於當堂太守謂今死已遲設爾夫亡時便死倒是完人今毋多凟卽着遵斷回家　爾母再令爾爲娼准來伸訴沈羅氏聞言卽起身携女無如沈氏堅不肯行聲請管押問官飭暫行帶回捕房再爲發落 
[控拐案結]  
　　拐女杻控一案昨法捕房又將王長生孫徐氏解訊翁太守再行研詰據王長生供稱正月間張小姐囑我雇馬車乘坐答以無錢至托孫徐氏一節實無其事所有張小姐送我物件已於十九日晨在城内上元樓茶舘由我兄到場交還事已過去不料另生枝節太守斥謂爾自圖串人誘拐不自知罪尙敢誣陷他人實屬可恨王長生答稱知罪太守謂此事本應重辦姑念無知從寛飭責一百板以儆孫徐氏飭掌頰一百下完案 
[傷馬賠洋]  
　　小工滋事一案昨據小工頭張才德將是日起衅之扛夫葉允祥張景堂兩人交案馬車主楊春橋與李阿强亦投到候質翁太守先詰葉張兩人啓釁情由據供是日因赶緊下貨兼之天色已暗故馬車駛來避讓不及遂將糖包抛下閃開馬觸於糖包上以致受傷並未生事太守聞其時馬車曾否損壞車夫司曾跌下葉張俱答無有太守謂然則毆打屬實不然李阿强初次投控臉上確有傷痕今據供人未傾跌則其傷痕何自而來雖然馬夫之駕馭亦屬不愼兩造均有錯處現在病馬能否無礙楊答稱自來難活實情吃虧不起又問此馬買時何價答稱由天祥洋行拍賣買得給價銀四十五兩中外官同謂馬車之馬豈有如此價值不過十餘元而已令張才德賠償其半出洋五元張遵斷繳案翁太守飭將此項暫存捕房仍觀其馬究竟如何再爲酌核 
[竊案彙誌]  
　　英公堂據小禮查洋行管事人陳阿紀投案控稱前日晨失去皮褂一件值價洋二十一元當查無外人入内惟洋東婦見已歇之細崽徐阿生進後門來過向伊盤問不認並不肯認到行是以交捕送究詎其父到行内及我家中吵閙洋人亦稱我婦確見伊來過徐供到行取舗蓋是實並未行竊陳太守飭徐交保俟捕房查有實據再行核辦又據華捕禀稱前日江裕昌茶棧内有徽客動身　後一人手持畫五幅形色慌張向彼盤問初云畫係棧夥楊姓令取者及令指出該夥却未見面繼云徽客之物該客出認問以畫之圖樣則不能舉亦云楊姓所託復尋楊不見故將人贓一併送究其人供名陸炳堂此畫實係棧夥楊某令我携去質於五福押舗太守飭將陸暫行管押俟傳楊某再理又據周阿保投稱失去皮馬掛報知捕房查得係一僧人所竊已被質洋九元隨卽拿獲其洋尙存衣亦吊到又李阿三稱失棉被一條現由捕房查得亦係此僧竊去贓亦吊到請辦僧人志慧供係杭州護國寺僧今流落滬地無奈行竊求賜寛典太守判該僧荷枷三月起案之洋給還押本贓交失主收領又公義絲棧之茶房李阿金稱賊竊綢棉襔幸卽看見獲住交捕送辦該竊潘錦山供認求恩富捕頭禀潘曾犯竊太守判押三月以儆又王阿六稱開設烟舘失去金戒　銀洋當時開單報捕今由包探緝獲人贓送案請辦該竊王文仙供係山東人認竊求恩太守判押二月以懲又金桂戯園富荼房之金巧林投稱見一人胸前藏有銀二馬車水烟袋情似竊賊交捕送究其人供名張其祥到戯園觀劇不知何人遺此烟袋於桌上我見而取之只求施恩太守判押半月贓存捕房候失主認領其餘贓物交各失主領去 
[飭遷積料]  
　　惠捕頭赴英公堂禀稱洋涇浜兩灘堆積木料甚多有礙行舟查知係法租界堃記發記英租界豐記等木行之貨并有洽興石作堆積石板請傳案諭令搬移陳太守准請飭差傳該木行石作主到案諭禁云 
[孩戯責罰]  
　　華捕赴英公堂禀稱有四五童孩在大馬路地方游戯見有西婦乘馬馳過伊等均拾碎磚抛擲適中西婦之帽當時獲住三人送請究辦該童等李雨林供年十五歲徐永德供十一歲鄭正揚供十歲均稱以後不敢如此夏繙譯怒謂此種童孩殊屬可惡請加責懲並傳其父母到案科罰以儆陳太守隨喝責李手心百下徐六十下鄭四十下再傳其父母到案領孩各罰洋三元云 
 
 

Page 3

 
 
第三章 
[光緒七年二月初四日京報接錄]  
　　嗣何懷恕接任後清查營内公項卽以董家祥將領存兵餉挪支别用未盡發給等情禀請查辦升任撫臣張樹聲於本年三月接據禀報適右江鎭總兵李維述田公晉省當經張樹聲咨行查詢實在情形旋准咨覆該缷署副將董家祥語多含混應請先行叅革究辦卽經張樹聲於本年三月二十八日將董家祥及都司陸朝普千總范永茂一併奏叅革職行提陸朝普范永茂來省訊辦並行司札飭桂林府先將董家祥嚴密看管聽候質審詎董祥家先因李維恕向其查訊餉項慮恐叅革究追卽於三月二十四日潜逃回籍意欲措資賠繳公項當經該府會營派撥兵弁移行各属四路截拿並關會董家祥原籍查緝比董家祥回籍後探聞拿辦信息當卽赶緊回粤於四月二十九日回至省城赴司投案發府審訊據供實止挪用扣存曠缺餉銀一千三百八十七兩七厘六毫四絲五忽情願照數賠繳續又提到都司陸朝普千總范永茂發交桂林府知府秦煥會同讞局委員訊取親供由司覆審詳解前來臣親提覆訊據各供認前情不諱研詰實係虧挪並無侵吞入已情事查董家祥挪用銀兩業已照數完繳且密派委員前往確查董家祥實因修理衙署添置號衣等項將曠缺餉項挪用所有虧挪數目亦與各供相符案無遁飾查例載挪用庫銀五千兩以下者照律擬雜犯流總徒四年限一年全完免罪又名例載現任文武職官負罪濳逃犯該軍流以下無論本罪輕重一經脫逃被獲俱改爲擬絞監候又聞拿投首之犯除律不准首外其餘一切罪犯俱於本罪上减一等科罪各等語此案已革升用副將董家祥在署鎭安恊副將任内擅自挪用曠缺兵餉銀一千三百餘兩數在五千兩以下罪應總徒四年該革員到案後未及一年業已照數繳足例得免罪其於交卸返省後慮恐叅革究追輙逃回原籍係屬負罪潛逃但其逃走已在返省之後核與在任負罪潛逃者究屬有間徧查律例並無職官署任交卸返省後負罪逃走作何治罪專條該革員原犯挪用曠缺兵餉係属庫欵罪應總徒係在軍流以下自應照例减等問擬董家祥合依現任職官負罪潛逃犯該軍流以下無論本罪輕重一經脫逃被獲擬絞監候例量减一等擬杖一百流三千里該革員所犯情節並非例不准首旣因聞拿自行投首例得減等科罪應再於滿流上减一等擬杖一百徒三年惟現當整頓營伍該革員職任副將擅行挪用兵餉至一千餘兩之多且敢負罪濳逃實屬胆玩擬請將該革員從重發往軍台効力贖罪懲儆已革鎭安協中軍都　陸朝普因董家祥修理衙署添置號衣等項無從　欵支發聽從挪用曠缺餉銀雖據董家祥照數賠繳例得免罪但陸朝普係該協中軍都司有經管糧餉之責當時　能阻止事後又不禀報糊塗已極業經革職應毋庸議已革千總范永茂訊止赴省領餉解回交收清楚並無别項情弊其於董家祥挪用兵餉先不知情亦未經手支發尙無不合惟經張樹聲查其在任聲名平常未便姑容業經革職亦毋庸議董家祥賠繳扣存曠缺兵餉銀兩已解交司庫飭令入册造報除將全案供招咨部查核外所有審明議擬緣由謹會同兩廣總督臣張樹聲恭摺具奏伏乞皇太后皇上聖鑒勅部核覆施行謹奏軍機大臣奉旨刑部議奏欽此○○杜嘠爾片再查奴才桂祥曾由科布多監帶委員花翎四品頂戴卽補空花翎鳥　護軍校多斌同知銜儘先理事同知筆帖式扎克丹綠營兵三名前已奏明有案奴才等兹查該官兵五員名旣已到烏當經分派營務文案兩處差委旋准科布多叅贊大臣清安咨開所有委員斌扎克丹等二員兵三名應支口分銀兩截至十月底業由科城支領自十一月初一日起支口分銀兩自應仍由烏城項下支發等因除該官兵五員名應支口分銀兩仍照城定章散放另行報部核銷外理合附片具奏伏乞聖鑒謹奉軍機大臣奉旨知道了欽此○○貴州巡撫臣岑毓英跪奏爲查明光緒六年分黔省各屬並無未結盜案循例恭摺具奏仰祈聖鍳事竊查咸豐元年欽奉上諭給事中焦友麟奏吏治因循亟宜綜核名實一摺等因欽此欽遵查黔省地處苗疆民多頑梗加以山深籌密地僻人稀賊匪易於潜踪宵小時常竊發臣迭經嚴飭各屬地方官認眞緝捕實力稽查遇有詳報盜刧之案查其案之輕重核其贓之多寡勒限緝拿分别記過嚴叅其巳獲盜案均經隨時懲辦不敢稍涉寛縱兹據按察使吳德漙查明光緒五年十一月記至光緒六年十月底止黔省各屬並無未結盜案詳請具奏前來臣覆查無異除仍督飭各屬於緝捕事宜實力整頓外所有查明光緒六年分黔省各屬並無未結盜案緣由謹循例恭摺覆奏伏乞皇太后皇上聖鍳再本年並無奉旨交辦案件合併陳明謹奏軍機大臣奉旨知道了欽此 
[光緒七年二月初五日京報全錄]  
　　宮門抄○旨一道錄前○發抄旨六道○蘇撫吳奏審明按例定擬摺○江督劉等奏甄别知府摺○又奏調補知縣摺○二月初五日内務府國子監正紅旗值日無引見○文煜前往東陵請訓○内閣奏泒騐放之王大臣派出伯王夏家鎬恩麟錢寳廉○掌儀司奏初七日祭奉先殿惇王行禮○召見軍機○發抄張樹聲奏知府蘇佩訓飭赴本任奉旨知道了欽此○又委署惠州守奉旨知道了欽此○又守備曹經元等革職奉旨看照所請該部知道欽此○慶裕奏越南使臣起程日期奉旨知道了欽此○又派委遊撃護送越南使臣奉旨知道了欽此○又張業銓調臨桂令奉旨吏部議奏欽此○○江蘇巡撫臣吳元炳跪奏爲縣丞擅受民詞致釀人命審明按例定擬恭摺癸祈聖鑒事竊據太倉州知州吳承潞禀據崇明縣知縣鄧澤培禀報訪聞縣丞胡恕有因擅受釀命情事正在查辦間卽據孀婦周李氏報稱伊夫周富生乞養一子名金全憑媒聘定沈淮江之姪女金餘爲妻過門童養光緒五年六月沈淮江將金餘領回伊夫屢接不放意欲另許八月十五日沈淮江在縣丞衙門控告十九日縣丞門丁錢升傳喚投審伊夫懦弱不敢到案又被錢升恐嚇以致情急吞服洋烟身死禀州委員馳往查騐揭報提省叅革審辦等情並據藩臬兩司會詳經臣批飭將該縣丞胡恕撤任行提人卷解省審辦旋據州委寳山縣知縣王樹棻以周富生委係吞服洋煙身死填格詳報催提人証至省發委蘇州府督同帮審委員候補知縣周邦慶提訊供詞各執胡恕於撤任後丁母憂案未審定輒赴周邦慶寓所拚閙實屬胆大妄爲查明該縣丞曾保以知縣在任候補又據藩臬兩司詳經臣附片奏叅革職審訊奉旨胡恕着卽行革職歸案嚴訊按律懲辦該部知道欽此欽遵轉飭遵辦兹據蘇州府畢保釐訊明由前兼理臬司王毓藻親訊無異移交現任臬司許應鑅核明議擬詳請核奏前來臣詳加查核緣胡恕籍隷四川宜賓縣由議叙縣丞分發江蘇候補因辦理海運曾保補缺後以知縣用咨補崇明縣丞光緒三年八月十三日到任錢升卽謝二亦籍隸宜賓縣向隨胡恕服役派充門丁與已死周富生先未相識周富生乞養一子取名金全憑媒楊漢章聘定沈淮江姪女即已故沈漣先之女金餘爲媳過門童養尙未完婚周富生之妻李氏因金餘年幼性懶時加訓責五年六月間沈准江將金餘領回周富生屢次往接沈淮江欲令退婚另許不允放歸周富生欲　　追交又因素性懦弱從未見過官 
 
 

Page 4

 
 
第四章 
長慮及涉訟受累含忍未較八月十五日沈淮江見縣丞胡恕拈香回署卽攔輿禀控周富生夫婦將其姪女時加凌虐性命難保懇求公斷意欲使周富生聽聞畏累不敢向追胡恕因事涉家常准子傳案開導當飭錢升往喚周富生諭話十九日錢升以不識路徑令茶夫錢禾尙領至堡鎭尋見地保金萬春囑將周富生喚至錢禾尙因另有别事先自折回金萬春將周富生喚至茶店錢升向周富生告知經沈淮江現控本官令其投案候質周富生胆怯畏事且知沈淮江平日逞刁好訟恐難爭勝未敢到案錢升慮被本官申飭卽以如不投訊定須禀官捉拿之言向其恐嚇有龔念郎在店詢知卽爲担保許令次日投審而散周富生回向其兄周申生述悉前情並稱沈淮江旣揹留其媳今反搶先控告挾制忿實難忍錢升又稱定須禀官捉拿一經到官必致受苦不願爲人周申生再三勸慰詎周富生被嚇情急遽萌短見卽於是日買得洋烟私自吞服經其妻周李氏僣周申生看出情形問明灌救無效旋卽毒發殞命胡恕聞知恐被屍親告發挽監生楊梅軒往勸周申生將屍身先行棺殮許爲申理經縣訪聞查辦屍妻周李氏卽報縣禀州委驗詳報將該縣丞胡恕揭報撤任提省審辦旋據報沈淮江在家病故訊取保隣人等切結行提人証至省發委蘇州府督同帮審委員候補知縣周邦慶訊供各執胡恕於撤任後因丁母憂一時奔喪情切急圖完案請咨回籍赴周邦慶寓所探問消息適周邦慶他出胡恕疑係避嫌不見卽在該寓拚閙禀報奏叅革審據各供悉前情不諱誠恐尙有不實不盡再三究詰犯供矢口不移質之屍兄周申生亦供明縣丞門丁錢升委無索詐情弊案無遁飾查例載差役逼斃人命訊無詐贓情事但輕藉差嚇逼致令忿迫輕生者爲首仗一百流三千里等語此案錢升因周富生被沈淮江控告畏累不肯到案輒以如不投訊定欲禀官捉拿之言向其恐嚇致令被嚇情急吞服洋烟身死該犯以家丁奉本官深令傳喚卽與差役無異自應比例問擬錢升卽謝二請比依差役逼斃人命訊無詐贓情事但經藉差嚇逼致令忿迫輕生爲首杖一百流三千里例擬杖一百流三千里定地發配折責安置據供父老丁單係門丁藉差嚇逼斃命情節較重應不准其查辦留養茶夫錢禾尙訊止聽從引路並未隨同嚇逼應與聽受胡恕囑托勸令屍親棺殮訊無抑勒賄和之楊梅軒均照不應重律各擬杖八十錢禾尙所責發落楊梅軒係監生照例納贖追銀册報沈淮江因姪女被姑訓責領回留住意圖另許復向縣丞控告致周富生被錢升嚇逼輕生罪有應得業已病故應毋庸議已革縣丞胡恕擅受民詞致釀人命迨撤任後輒赴帮審委員寓所拚閙雖由聞訃丁憂奔喪情切急圖完案起見究屬胆大妄爲胡恕應請照遠制律杖一百業已革職應毋庸議周申生於伊弟被嚇自盡先聽楊梅軒解勸將屍棺殮旋卽在縣供明並無賄和情事應與訓責子媳並無不合之周李氏均毋庸議沈金餘被姑訓責經其叔領回留住年幼無知不能自主亦毋庸議仍給周李氏領回完聚屍棺飭埋除供招咨部外謹會同兩江總督臣劉坤一恭摺具奏伏乞皇太后皇上聖鑒飭部核覆施行謹奏軍機大臣奉旨刑部議奏欽此○○兩江總督臣劉坤一江蘇巡撫臣吳元炳跪奏爲知府試看一年期滿照章甄别恭摺仰祈聖鑒事竊照前准部咨嗣後道府州縣無論何項勞績保奏歸入候補班補用人員卽以到省之日起予限一年詳加考核奏明分别煩簡補用又勞績保舉原係在省人員如有奉旨日期可計者應以奉旨後第五日行文按江蘇省照限減半計算以接到部文之日起計扣試看各等因兹據署蘇州布政使許應鑅會同兼理江蘇按察使王毓藻詳稱查有儘先補用知府張榆年六十一歲安徽五河縣人由附生應道光甲辰恩科本省鄉試中式舉人咸豐八年在籍勸捐出力以知縣不論雙單月歸部儘先選用同治元年九月調赴蘇省軍營差委克復常昭等城出力彙保二年十月二十五日奉上諭着免選本班以同知留於江蘇歸候補班補用欽此克復蘇州省城等處出力彙保賞戴花翎五年二月請咨赴部引見六月十九日奉旨着照例發往欽此領照出京於八月初五日到省復於蘇軍分援浙皖閩三省出力彙保俟補缺後以知府用先換頂戴七年於任賴捻股一律肅清案内出力彙保七年八月初九日奉上諭着免補本班以知府仍留原省儘先補用並加三品銜欽此計自同治七年八月初九日保奏奉旨後第五日行文起按江蘇省照限減半計算應作九月初九爲到省日期扣至八年九月初九日試看已滿一年例應甄别該員悃幅無華辦事勤愼堪勝繁缺知府之任詳請具奏前來臣等覆查張榆保舉知府扣作到省之期起試看已滿一年應卽照章甄别補用察看張榆居心篤實識見老成堪勝繁缺知府之任合無仰懇天恩俯准將儘先補用知府張榆留省以繁缺知府補用謹合詞恭摺具奏伏乞皇太后皇上聖鑒訓示謹奏軍機大臣奉旨吏部知道欽此○○兩江總督臣劉坤一江蘇巡撫臣吳元炳跪奏爲揀員調補要缺知縣恭摺奏祈聖　事竊照吳江縣知縣陳鵬休致奉准部咨開缺於光緒六年六月十九日奉旨後第五日行文按江蘇省照限减半計算扣至七月十九日開缺業奉截缺　照在案所遺吳江縣知縣係冲煩難三項要缺例應在外揀員調補該縣界連浙省地處冲涂政務殷煩素稱難治必得精明幹練勤求　治之員方克勝任臣等於通省現任正途知縣内逐加　選非現居要缺卽人地未宜惟查有崑山縣知縣金吳瀾原名　瀾年五十六歲浙江嘉興縣人由廪貢生遵籌餉例報捐復設訓導加捐知縣指發江蘇加同知升銜投効鎭營出力保歸候補班　光補用懲創台員案内以縣承降補徵濟鹽厘接濟要防保舉賞戴藍翎鎭餉票請奬加隨帶二級糧台出力保舉聞復原官仍留江蘇歸原班補用攻克丹陽出力保奏賞換花　皖營籌餉出力准給四品頂戴克復金陵出力保舉免繳捐復銀兩同治五年七月初六日經東部帶領引日奉旨着開復原官仍留原省照例用欽此又於八月初十日奉欽派王大臣驗放奉旨着照例發　欽此又因米捐出力保俟補缺後以直隸州知州用在部具呈更名吳瀾是年十月初一日回省試着期滿甄别奏明堪勝煩缺之任先經投効玉　館保奏案内歸候補班前先遇缺卽補七年署理　陽縣事六月　繼母憂請咨回籍東捻肅清案内保舉補缺後以知府用嗣經前直　督臣曾國藩奏調專辦清訟事宜八年正月十七日奉上諭着發往直隸以知縣補用欽此四月到省因前辦六年分海運出力保加三品銜直隸緒訟勤奮保給隨帶加二級積年皖捐出力准給三品封典九年九月服滿固籍補咨赴部道經江蘇經前兩江督臣曾國藩奏請仍回江蘇補用嗣經服滿奉准起復於十年二月十六理繳去回省八月十一日奉旨着准其仍歸江蘇以知縣補　欽此光緒元年題署崑山縣知縣奉准部　二年閏五月十一日到任試署一年期滿題請實授奉部覆准伏查該員潔已愛人盡心民事核計試俸已滿三年且由稟貢出身毋庸考試以之調　吳　　要缺知縣洵堪勝任與例亦屬相符據署蘇州布政使許應鑅會同兼理江蘇按察使王毓藻詳請且奏前來臣等覆查無異合無仰懇天恩俯念員缺緊要准以崑山縣知縣金吳　訓補吳江縣要缺知縣如蒙俞允該國係現十知縣請調知縣銜缺相當毋　送部引見一切因公處分例　核計至該員任内並無積案未清亦無承審案件承　盜案銜解錢糧已起降調革職叅限之案且係兩次請調所有應完罰俸銀兩仍飭查明依限完繳清楚造册咨銷謹合詞恭摺具奏伏乞皇太后皇上聖鑒訓示再所遺崑山縣知縣雖應歸部選惟江蘇省現有應補人員應請留外俟奉部覆准截缺後另行遴員請補合併陳明謹奏軍機大臣奉旨吏部議奏欽此 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
