# 1884 - 185 - 4904038

 

Page 1

 
 
[弭兵説]  
　　中法此次之失和其聲勢較前此未和之時尤爲緊急蓋前者法兵皆在東京即使終於不和中國尚可與法搆兵於東京而不至以中國之地爲戰塲至目下則法水師提督孤拔統率兵船鼓行來華會於吳淞口以俟法國朝命再定　止　其意似乎法人此番猝不及備爲華兵所攻至於死傷一百餘人創巨痛深故必欲比死者一洗其恥然　役也華兵度亦必有死傷特尚未悉其數耳夫疆塲之事彼此死傷足以相當又何得過爲激烈自居於直而强予人　曲觀於昨報所登粤西友人來信則是兩邊皆有悞會之處而變起倉猝並非久蓄殺機也更觀於前報所載電音譯要則是繙譯和約業經悞會今此之悞所謂一悞而再悞者也夫繙譯法文而以爲悞其實非繙者之過乃事出怱促而不及細　文義遂於三月定約之後然後撤兵一層竟未明載約中而但以赶緊撤回一語概括故説者或謂此語實中法人之狡謀蓋和約既以法文爲正則法文和約所載止有趕緊撤回字義而未嘗有三月後撤回之字義可知繙譯法文者但能照文繙義不能於字義之外無中生有也故此次之釁　根實生於和約之未盡周匝似法人之狡謀預有所伏即如第一欵內所謂機會及他人等字樣讀之不甚明晰初以爲就法文譯出故其文義如此而不知法人固早有命意在焉法人既於立約之時早伏日後尋釁之根則是此番乘隙而入大有不肯罷手之勢於是人心惶惶議論紛如謡言四起倫敦羅偷傳電報謂法人欲索中國賠償兵費二千萬磅等語羅偷之爲此言或者亦屬得諸傳聞然前此中法未訂簡明和約之先該電局曾有索兵費六百萬磅之説迨細加查核則法廷並無此言議院中亦並無此議正不知該電局何所命意而爲此不根之言今者有二千萬磅之説而訪諸上海之法官則亦云並未聞有此説然則此言亦與六百萬磅之説相類同爲不根之語而已夫法人前者用兵越南所用兵餉軍械不知凡幾前後閲三四年大小數十戰李威利喪元法軍及黑兵客兵之喪於越者不可勝數而福尼兒忽授全權到津定立草約載明法人情願不索賠兵費彼於如許巨費尚且不向索賠豈有前約既定即因諒山一戰而法人遽食前言索費之巨至於如此吾知法人必不然矣或者謂法人以中國違約用兵前約所訂皆不足恃可以棄而勿顧然法人既責中國以違約法人又豈得自違其約情願不索償兵費此法人之所自願非中國有以强之也於中則責以失約於己則不顧前約是不公也因中國違約而已亦違約則所謂尤而效之罪又甚焉法人即有預埋開釁之根亦安得矛盾若此况此事既出於誤會則苟中國而稍稍降心法人亦不難解甲轉輪而去吾知不特羅偷之電音不足爲據即外間紛紛謡諑亦可盡息羣喙矣夫當和議觕成甫訂簡明和約之後聞都中言官紛紛上書言事大都詆和議之非謂中國當與法人决一死戰戰而勝從此可以寒敵人之胆戰而敗再與言和未遲獨不知戰而勝法人未必遽罷兵連禍結出無已時戰而敗又將加何試思羅偷所云二千萬磅之説合中國銀則有八千萬兩就中國所入税餉各項核計須十八閲月國中絲毫不用官則無俸兵則無餉且一無水旱偏災而後可以淸完則天下事尚可問哉徒爲大言而坐而談者不能起而行何取乎有此言耶吾則以爲中國之言戰者大抵若輩之大言居多其在稍有閲歷者即斷不肯輕易言兵况其爲老成宿將乎法人之欲戰者亦非必皆出於法廷及法民之心或有貪功如流丕及李威利等任情妄作耳略有見識之人必不肯固執成見兩邊皆非有必欲一戰之心特以其勢兩不相下而激而出此苟有一人略肯自下即易争爲讓不難矣吾故曰弭兵之術在近不在遠 
[本舘接奉電音]  
　　○昨由通州電局專發電音到本舘有閏五月十六日上諭二道敬謹譯登○閏五月十六日奉上諭吏部奏遵議大員處分一摺前兩廣總督張樹聲應得革職處分着加恩改爲革職留任仍遵前旨督率所部辦理廣東防務力圖自贖廣東廵撫倪文尉應得降二級調用處分着加恩改爲革職留任欽此同日奉上諭吳大澂奏遵旨保荐人才各摺片直隸候補直隸州知州戴宗騫吉林滿洲正藍旗公中佐領恩祥候補直隸州知州羅豐祿均着俟經手事件完竣後送部帶領引見欽此 
[析津要電]  
　　○昨晨接到本館在津友人專發電音云總税務司赫君德於十六日乘坐武昌輪船來申當赫君未啓行之時劻貝勒曾與晤談許久赫君辭出後即怱怱就道大約爲中法之事也又云正任津海關道周玉山觀察亦於十六日前赴旅順口辦理海防云下午六點半鐘又接津電云中法之事或和或戰現已有欽派大員錫總憲珍廖閣學壽恒會同辦理昨日已莅津門矣 
[法事述聞]  
　　○聞得法城欽差巴德諾脱並未有津門之行法提督孤拔則專待法廷之命大約法廷之命今日可到朝命一到孤拔即當啓行北上其如何與中國開議等情均須遵照法國朝命也又聞法國大兵船巴夏爾即水師提督之坐船前日已到吳淞以船身過大不能駛入浦中其同來之小兵船名曰愛司比克大五百墩砲四尊兵八十五人則已駛入泊於總會門前此外尚有未拉司縳爾德的斯丹并孤拔提督所坐以來華之赫墨林均泊在浦中連吳淞口所泊之巴夏爾共計法兵船之已到者厥有六艘又聞法人所雇之引港西人其辛工每人月給三百五十元訂明六閲月爲期欲往何處則於四點鐘前傳令即須伺候云按法人如果欲用兵於中國則雇用引港等事自必機密不肯使人知之今乃張揚若此殆亦欲恫喝中國之意耳 
 
 

Page 2

 
 
[法艦來華]  
　　○昨又聞法國兵船之在越南東京者皆當開來中國洋面有一艘名靈士已於十二日駛到香港矣 
[茶船到英]  
　　○聞近自電報來滬言有茶船名葢西由漢裝茶開行業已抵英其所載之茶售價較前略好茶市亦稍有生色矣 
[都憲抵浦]  
　　○昨晚本館接淸江訪事人專發電信云祁子和都憲於前日午刻抵浦小駐襜帷即當北上也 
[廣州府試]  
　　○本月初七日廣府簫紀山太守在貢院舉行府試先考南海花縣兩屬文童太守傷規嚴肅與院考無異凡各寒士欲代人捉刀以獲繩頭微利者皆無所施其技焉據聞人才首數南海花縣次之 
[民歎其魚]  
　　○粤友來函云前月下旬惠州府屬突然山嶽崩頺泉水湧出頃刻間高至數丈歸善博羅等縣一望汪洋受災最重有某鄉二百餘户盡被冲刷溺斃人民不可勝計刻下水勢漸退廬舍無存民難安哀鴻遍野待賑維殷大憲據惠邑太守禀報立委符通判翕前往察看情形并令勸諭隣邑紳商竭力捐助俾得就近賑恤云 
[百粤近聞]  
　　○初八日江南解有地雷藥彈各軍裝到粤督憲即委黄叅將定邦用輪船拖解梧州交轉運局驗收○邇日西江水勢泛濫往來船艇如過瞿塘灔澦大有危險之意初六日有貨船駛近河口水勢猛急舵工把持不住冲至山側猛觸石上船底洞穿水勢汨汨而入幸有一小火船駛過急將各人拯起不至罹滅頂之凶然貨物已盡付流水矣○黄沙沿海地面河流泛濫各家俱浸水中間劉姓家有一小孩甫經周歳穩臥榻上其母下廚作食水勢陡長溢過臥榻該孩竟被淹斃其母知覺急爲拯起而呱呱之聲已不能復作矣慘哉○珠江前新建龍王廟一所鳥革翬飛規模壯麗初八日該廟值事人邀請各鄉龍舟至廟前競渡金鼓喧天旌旗映日傾城士女連袂往觀飯店茶寮無不利市三倍云○鄭鎭憲所統之安勇現又添募一千名初六日調三百名赴前山駐守委都司麥坤管帶 
[彈壓茶娘]  
　　○九江各茶棧每逢茶到衆婦女爭先入棧時有擁擠斃命等事日前倉巷內之恒昌茶棧所辦各茶陸續運到擬于月望前後揀茶詎早爲各婦女偵知自月初以來麕聚棧門守候給票至初九日尤爲擁擠竟擁進棧房棧上樓下幾無容足地棧主無可如何投保甲局請士委員彈壓委員即帶同局勇來棧向婦女善言開導謂茶葉明日可以到齊十一日本委員當親來給票開揀務各回家候信婦女中有年長者曰王老爺平日待人恩厚必無虚言始各散去十一日十一點鐘王委員仍帶同局勇至棧仿學院考課例着衆婦女鵠立棧門外委員按次給票有票者進棧揀茶無票者不得擅入其形容貧苦者逐一給票若艷裝盛服而年輕者概行擯退告以爾等穿戴皆殷實之家大可回去操井臼習女紅何必與貧女爭此微利耶於是皆含羞而退論者謂委員真善爲説辭也 
[江西官報]  
　　○新簡江臬王廉訪於本月初二日抵省各官俱在滕王閣附近之接官亭迎迓廉訪於三更後進城初三日辰刻中丞恭請聖安行三跪九叩禮已末回署 
[三易其壻]  
　　○天津金家窰王某本滄州人略識數字遂以兎園册子授鄉里小兒有一女年近花信之數初字同鄉某甲嗣嫌甲窮改字某乙乙有地一頃餘兼開油坊視甲已勝一籌因詭詞付甲津錢廿五千寫立離婚筆據了事適有某丙者有地兩頃餘兼開米　舖視乙又勝一籌遂又將女改字某丙詎料乙非甲比不肯以一縷紅絲任人繫解女則摽梅已過嫁杏難遲兩家催娶孔殷而王顧此失彼無法可處一日仰阿芙蓉膏竟圖畢命旋經灌救得生女不直父之所爲覓得修脚刀一把謂無以女故重罹親憂女生則兩姓爭待女死則兩家罷歇何惜一死爲父解圍遂持刀向喉儘力一抹幸刀鋒甚小食管未斷女復用纎手將傷痕撕破擬再奏刀而玉山已倒昏不知人逾時始醒鄉鄰畢集一面請傷科醫治面函致乙丙兩家兩濵亦滄州人各率親屬來視女傷王某已捉將官裏去矣視相攸爲兒戯老奴抑何憒憒哉 
[倒店彚錄]  
　　○漢鎗倒店之案層見疉出幾於書不勝書前月初六七日京都東昇酒樓倒閉虧空浙帮甲乙兩海味舖二千餘金中旬老天泉槽坊又倒該坊共分二三舖是日一齊閉歇聞亦有一萬數千金之譜本月初四五日鮑家巷公昌棧陝帮源興順俱係百數十年老舖亦驟然倒帳該鎭某號兩錢莊共被負規元七八千兩之多既倒之後前無貨物存棧聞該號沙市莊口最多負人十餘萬金稍有棉花等物存貯重慶莊口亦負人數萬金刻下本鎭尚未派人往收緣存貨無多不敷　派故也 
[皖垣官報]  
　　○初六日藩轅牌示霍邱縣典史一缺檄委試用廵檢張恭檢署理○准補徽州府同知黄國璸現奉部覆准補飭赴新任○烏孫兩欽差聞將由鄂來皖查辦事件故已預備行轅恭迓矣按本館前據九江來信謂兩欽憲將至江西今得皖友之信則又謂欲抵安慶事機秘密姑俟行旌駐定再詳 
[禾郡瑣聞]  
　　○大西門內姚六丐頭也前因家養二竊囑二夥至西門外許家地上採葉該夥連桑枝　落許婦出謂如此採桑恐明年頭桑不發君但採葉勿折枝也該夥轉以惡言痛詈婦忿極往告姚詎姚六袒夥而斥婦於是婦即買洋烟吞服臥於姚姓門前逾時覺察急救已無及矣婦年二十三歳向以摇船爲生其夫性愚柔雖向姚吵閙姚賄地保出爲嚇禁僅買棺收　禮懴一堂洋五十元了結但姚連賄地保高三並一切費用亦須七十元光景費此許多銀而送人一命兩何益哉此可爲不能服氣者戒○北麗河中有裝木船兩只自西過東一鄉艇從東來慮撞木船先以竹篙撐拄不料一脱空人即落河趕急撈救無着木船遂向前去嗣經扒螺船撈起抛在水天菴對面灘上該郡船趕急追上直至太平橋將木船拖回縛於該屍之灘邊經地保出問各執一詞隨着鄉船停止另雇小快船至沈蕩鄉囑屍親前來一面報與乍浦木行嗣經屍親到塲聞姓許死者年二十七住沈蕩鄉近名新善寺此人係七房所合五房已無人惟剩叔母與生父而已去年聨姻未娶前日爲張姓來約同至嘉興賣絲帮同摇船許原不願張再三嬲之兹竟因之而死張故願養老許父以終立有筆據屍父人極仁厚不願有事然乍浦木行推出不認謂貨已歸買客裝出此事與行無涉可向買客料理買客聞在梅溪一時亦不能到木船又無餘洋但死已三日斷難再緩嗣承塘灣吳紳出爲調妥代墊洋念二元買衣棺收殮開發扒螺船縣差看夜地保等餘則給屍父領歸禮懴木船户將空船一只作押叩謝而去待貨送到梅溪即行設法來贖空船云○各土行今尚停閉聞所費已有八百多元矣然仍未調妥各行之意務要將廵丁斥革始能開市也○城鄉之養二蠶者皆云較上年見好數成釋絲亦佳與頭蠶絲不相上下惟絲價仍無上落○東路鄉民將已田種竣後約伴至禾地帮種田畝歷年如是緣禾地鄉民稀少須蠶事畢然後種田故較别處略遲刻下東路鄉民陸續到齊每日淸晨在北麗橋上已俟雇主往年散工每工須二百五六十文至三百爲止今則每工多至二百一二十文可見謀生艱難也 
[嚴詰拐匪]  
　　○前報列自稱監生之淸江人力四又名力耀堂經翁太守訪知光緒八年十月間曾經手販賣人口有女子名玉紅者力四居中賣與張五花烟館內取去身價洋二百六十元有王小東深知底細因着包探傳王到案翁太守着其從實供明嗣後改過此次當不究辦王稱玉紅之事雖知力四作中但未悉其詳大老爺問楊得昌當亦知悉太守即着王小東出外邀楊同投補房并着法包探前往張五家吊取玉紅身契并傳該鴇張孔氏到案昨晨太守至捕房王小東已將楊交案王楊等同供祇知玉紅一事餘不得知有住褚家橋之花子老太婆前曾價買 
 
 

Page 3

 
 
一女亦係力四經手現已轉賣六馬路妓女阿寳家太守訊之張孔氏供認玉紅係馬姓領來力四經手太守閲吊到之身契果有力耀堂名字花押即提力四研詰一味狡展將身契給伊觀看仍敢辯稱我名並未藏庋誰人不可冐寫太守喝掌頰二十下始認得過中金洋兩元及詰身價若干又推不知復實二十下仍稱身價實已忘記太守又詰其去年冐充官長販人到浙究竟情節若何力四抵死不認翁太守着再責二十下管押俟查明再當比責 
[相騐孩屍]  
　　○浦東二十四保三十一圖地保沈君卿混名猪　有該處大沈家宅鄉人何元丙一日在田耕作與二三農人戯謂曰沈君卿若與隔壁某姓婦私通真可謂猪　相對老母猪矣不意此言轉輾傳述竟吹入該婦之耳該婦聞之大怒於拾三日竟邀沈並糾多人至何元丙家理論着其指出憑証爭吵之間互相毆打何之妻潘氏上前拉勸不料何之四歳女孩隨母在傍人多手雜女孩驚跌旋即氣絶何元丙即指爲沈君卿踏斃同妻潘氏投上海縣喊控黎邑尊訊悉前情何亦不能指明實被沈君卿踏斃惟求提究可請免騐黎邑尊着即具結候飭差提訊核辦詎何退出之後並不具結不知聽何人唆使復喊求請騐而沈君卿亦投到黎邑尊傳訊據沈君卿供稱前因何元丙拐賣錢錫耕之小孩經我理勸寢事我代墊費用洋兩元錢六百文當有伊叔何晉卿担保我時向索討無着伊叔亦因怒其屢索不還曾將何掌頰兩下因此挾嫌誣傅我與某婦有私該婦聞悉向何理論並未毆打至何之女孩本係有病於十三日病斃詎何即指爲我踏斃旋聞何已投案朦供故特投質如死孩騐有踏傷我可領罪邑尊問何元丙夫婦曰爾昨日稱不欲相騐今忽又求驗何也何稱因我夫婦亦被毆傷吐血是以愈想愈氣須求相騐邑尊曰爾女孩在十三日斃命現在天氣炎熱待屍腐變忽求相騐且爾稱自己亦被毆傷與死孩無涉昨不氣忿而今日氣忿顯見索詐不遂其中必有唆訟之人如果請騐爾即具結况本縣見爾如此逞刁必非善類亦須臨騐方免藉口如果騐實踏傷將沈君卿辦罪如騐係病斃無傷則辦爾誣控反坐藉屍圖詐何即遵具結故黎邑尊於前日帶同書役刑仵人等前往騐屍詎屍已腐變蛆虫滿身臭氣難聞據仵作喝報該尸並無致命傷痕因受驚而斃其時尸場之人觀者如堵邑尊即飭將各人証帶回訊究 
[枷責拐匪]  
　　○前日甯波石浦廳飭差遞解到拐匪王楊湖張洪桂二名並小孩姚金發倪阿松到縣黎邑尊訊問該拐匪俱係福建人供詞刁狡邑尊飭各責二百板枷號一月發新北門示衆其小孩姚金發稱年十歳向住鬥雞塲地方倪阿松稱年九歳向住董家渡相近餘供含糊邑尊飭候查明家屬具領 
[妖由人興]  
　　○裏虹口新街公平繅絲棧前面某姓薙髮匠設肆樓下將樓面轉租與嘉定某甲昨日甲因事他出下午四點鐘時棧內諸夥伴見樓面後窗上有一婦人憑闌眺望初似臉色青白無異變相夜又一轉瞬間忽玉貌花容異常妍麗該棧夥大爲詫異喧傳其事一時繅絲女伴及路上行人無不駐足昻頭爭先觀看斯時甲尚未歸樓扉扃鐍如故於是或疑爲鬼或疑爲妖論説紛紛莫衷一是予謂此殆淫奔之婦見樓空無人遂潛蹤其內耳化日光天之下詎有妖異乎哉 
[醫院冗煩]  
　　○虹口公濟醫院停診後病人之赴同仁醫院求治者愈覺繁多醫生切脉開方竟有應接不暇之勢緣近日本埠時疫甚多往往起病至死不及一時故倉公　鵲者流若斯忙廹也 
[索詐宜懲]  
　　○昨報嚴辦流氓一則經黄太守知照麥總廵派捕梭廵若輩自應稍知斂跡詎昨日下午有夏千勝全等數人至垃圾碼頭第一號炒茶棧內向工人等每人索洋兩元詢其何故索洋則稱爾儕倘與人口角等事可代爲出頭將其人拔住港北鄉間私刑吊打各工人皆設詞推却該流氓遂至鐵路大橋北首將某甲拖至鄉間今日尚未釋放該流氓如此行爲亦可謂肆無忌憚之極者矣 
[法捕房案]  
　　○前日法公堂訊案畢翁太守以朱汪氏由銅作店樓上拘到而朱汪氏曾供周徐氏之女阿招領去太守恐另有别情即飭法包探嚴頌眉將該婦蔣張氏拘押銅作店主以朱汪氏及阿招係珠姐領來故將珠姐亦送捕房昨晨翁太守臨捕房時法包探禀稱蔣張氏住後新街四十二號門牌業已拘押翁太守着先提朱汪氏到案詰其在蘇住何處如何來滬朱汪氏供稱住舊學前周徐氏住元和縣前伊女阿招與我同住有人邀伊同我來滬時周徐氏尚未知悉我於二十三日晚下船阿招至次晨在婁門跨塘橋下船路上囑我認周徐氏爲母太守問阿招可曾出嫁到滬何事答稱阿招夫徐姓椀店生涯據伊説到滬探親謂我丈夫不顧家室故約我來滬傭工前保出後住張茂家八天繼而阿招之母先囘蘇我等亦出城外太守又問城外住過幾日可有男子同住平日可有人來看相朱汪氏答稱出城住四夜並無人來看過丈夫朱松泉初六日到滬太守謂爾　具禀在案稱見爾同男女多人在路行走故來控訴遂喝掌頰二十下詰其張茂家可有婦人答稱張茂之婦不在家中銅匠店樓上之婦係阿春認得阿春與阿招熟識因借住他家太守問阿春可住樓上答稱否太守着帶過一邊提蔣張氏及珠姐即徐王氏詰問據蔣張氏供稱嘉興人住該處已十數年太守問何以度日答稱女兒芳寳在英界爲妓現已從良兩婦人係十二日張茂領來太守詰其可有男子到來答稱祗有阿春同住據聞阿春姓張十三日已同阿招他往太守又詰徐王氏作何勾當答稱去年收塲太守問何謂收塲徐王氏勉强説本是帮傭現已停歇太守謂收塲兩字明是開花烟館之口談究竟兩婦人如何住樓上答稱係張茂暫寄斯時斯捕柴樛已奉官諭投案太守問張茂可是捕夥此事爾可知悉前次保單曾立爾名今伊本夫尋到案已訊明柴樛叩稱張茂確是夥計充十二十九舖禁地伊比小的上卯在先此事並未通知請大老爺提張茂質訊可也且小的當時不在上海太守又詰張茂答稱局員面諭保單必須列捕頭之名故即列上並未向伊説知太守詰其可有妻子答稱妻子住丁家棋杆我因阿珠向撑航船故而認識太守又問周徐氏姊妹可即住丁家棋桿內者答稱此實另是一婦現已到蘇訊至此法分探又傳到銅作店主朱蘭寳據稱蔣張氏住該處已多年房屋係伊轉租與我此事一概不知阿招阿春幸已回蘇太守謂四人均曾交爾今祇交到一人餘三人限七日交出張茂即交柴樛保去 
[英界公堂瑣案]  
　　○外虹口有草屋三間於十三日午後三點鐘火起焚毁咸謂捕房包探吳良德同捉狗捕役孫錦堂放火事爲虹口副捕頭所聞即拿到奚阿土供認見吳孫等四人從草房出外旋即火起副捕頭旋往該處查訪有何阿三王張氏婁氏曹沈氏均稱目擊其事捕頭隨命至捕房作証一面立傳吳良德到案吳矢口不承孫錦堂亦不供認當由西包探麥根向副捕頭力辯吳良德因拿獲賭徒致該賭徒懷恨圖陷且吳是日在同益烟館吸烟有該館及寄園堂倌可証副捕頭將情告知麥總廵隨飭解交公堂昨捕房將諸人送案吳良德供實因獲賭被誣故見証人皆係賭徒是日我在同益烟舘將晚始出同西包探辦公孫錦堂亦同我捉賭致亦挾嫌被誣孫錦堂供與略同并稱是日在寄園烟舘吃烟奚阿土供十三日午後在是處浜沿捉得一蟹思拾串繩縶縳驀見吳孫及不識姓名者二人從屋內跑出即見火透屋頂我等偶然説及被捕傳案我與吳無寃無仇豈有誣伊之理太守問草屋係何人之業答稱不知何阿三供挑糞至田見草屋火起其餘與奚供相同王張氏供是日正在脱花見草屋火起吳良德等跑出太守問爾如何與吳認得答稱伊日在虹口聚賭人所共知孫常捉狗故亦識面此外二人却不相認婁氏供亦與王張氏同曹沈氏供我有花田與草屋相近雇王張氏婁氏在田鋤草回來報知草房起火因兒子棺木停在傍邊急往察看當據衆言是 
 
 

Page 4

 
 
吳孫等放火奚何二人又稱吳係賭首共見共聞如何反説我是睹塲中人寄園同益堂倌王阿毛萬阿和一同上堂翟副領事飭差將王帶開太守問萬十三日吳可在爾處吸烟答稱約一點鐘時來至晚始去又問平素可與吳相識答稱稍有相識又命帶王上堂如前問訊供亦從同太守笑曰吳良德一人如何能分兩處又問寄園與同益開設何處王答稱寄園在打狗橋北首同益在望中街是日在我處吸烟者非吳良德係孫錦堂同不知姓名二人太守問該氏等草房係何人産業均稱不知又有捕房地保陸阿昌稱吳放火屬實且曾造假賭簿害人我與胞弟均在其內實則理應受罪今既訊明是假亦應究誣又有一人稱遭陸毆打陸又稱此人係吳夥計有心混説且吳夥共十餘人皆非安分之徒吳又嘵嘵還辯務請澈究又有包探張樹堂稱是日吳同伊辦公實未下鄉太守謂翟君曰此事雖各執一詞理合查明實在吳又稱查得放火者係粤人二名尚容細訪太守又謂翟君曰此事已稍有端倪惟房主何以不來控告翟君然之時已二點餘鐘遂即另訊他案○西人愛簿祿司處種花園人張桂榮控九圖副保朱覽一案已列前報昨據張桂榮投案申訴愛簿祿司亦投案稱見朱覽糾同多人欲扭張圖詐但張並未犯事爲此訴捕拘朱送案朱姚均執如前並稱曾遣人知照縣差允今晨投案呈明牌票太守隨飭仍行管押俟禮拜五再訊旋據縣差呈上牌票翟副領事請將牌票帶回細閲核辦太守允之○前報列孔雲亭控王錦山一案昨公堂覆訊孔雲亭周舟林各執如前周求請交保情願帮尋王錦山太守俯如所請僞物存堂待究○王見林稱開老虎灶妻室王李氏昨日忽有湖南人洪順全前來手持鐵尺將鍋灶等件盡行打毁由捕拘案洪順全供在九畝地護軍營當勇曾與該氏拚識有年詎該氏現拚王見林視我如陌路蕭　故與理論爭毆某甲供係王之店夥洪前日欲晤開店娘娘因不在未晤昨夜開店娘娘在內洗澡洪又來硬要進去略爲阻止便即行兇至王李氏從未與洪相識華捕禀洪昨在捕房服洋烟覓死幸即知覺請陳竹坪善士救治得生黄太守隨飭將洪順全送交該營官究辦○王長林至英公堂稱是糟坊夥周阿金來買酒五文向調小錢二文不依爭執伊將油吊打破我頭顱爲此訴捕拘案周阿金供向伊買酒並無極小之錢商免調換以致爭執頭顱係伊自己碰傷黄太守騐得王長林受傷屬實判罰周阿金二元給王養傷完結 
[招訪屍親]  
　　○同仁輔元分局來信云據長發棧來報有北京人宋惟一年約四十左右從廣東來申忽患急痧延醫無效病殁由棧主備棺本堂代爲收殮所有竹籃二只小帳箱一只及衣服等同司事到棧當傷檢收存堂如有親屬即來認領可也 
[店名更正]  
　　○十一日報列報塍許大生醬園被打一事兹接大生來信謂係族中許恒隆醬園之分店許四美非大生也合即更正 
[疉來賑捐登報叩謝]  
　　○謹啓者今有本埠南市敦仁里順元錢庄執事楊桂生仁兄代募捐册交到吳中吏隱大善士助來賑捐規銀一百兩囑解災區敝公所承楊君自去年秋間至今代募捐册公餘之下陸續募來如此誠心帮辦不辭勞瘁一片熱腸實事求是籌賑中之大得力人也謹代災黎九叩奉謝以慰捐生樂助救災之垂念如能各省各埠代募敝公所賑捐册子諸大君子仿照本埠楊君存救人救澈之心不厭不倦始終如一災黎均沾再造之恩也囑登貴報以昭激勸　　[  上海絲業會館籌賑公所施少欽謹告閏五月望日]  
[輪船來滬電音]  
　　○太古公司武昌輪船前日由天津開來上海 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
