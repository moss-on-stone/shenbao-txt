# 1904 - 67 - 4911096

 

Page 1

 
 
[古今圖書集成增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價值每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遲恐悉數售罄不能應命矣再是書間有誤訂處現亦悉數查准補訂完全可稱毫無遺憾惟海内鑒之此佈 
[欽定商律續正月十六日報首所登]  
　　第三節股東權利各事宜第四十五條公司招集股東會議至少於十五日前通知並登報布告其知單及告白中應載明所議事項第四十六條公司董事局每年應招集衆股東舉行尋常會議至少以一次爲度第四十七條舉行尋常會議董事局應於十五日前將公司年報及總結分送衆股東查核第四十八條舉行尋常會議時公司董事應對衆股東宣讀年報並由衆股東查閱帳目衆股東如無異言卽行列册作准决定分派利息並公舉次年董事衆股東有以帳目爲未明析者可卽公舉查察人一二名詳細查核第四十九條公司遇有緊要事件董事局可隨時招集衆股東舉行特别會議第五十條有股本共合全數十分之一之股東註或一人或多人不限人數有事欲會議者可卽知照董事局招集衆股東舉行特别會議惟必須將會議事項及緣由逐一聲明如公司董事局不於十五日内照辦該股東可禀由商部覈准自行招集衆股東會議第五十一條股東於所認股數到期不能繳納者不能會議第五十二條衆股東無論舉行尋常及特别會議卽將所議各事由書記列册凡議定之事一經主席簽押作准後該公司董事人等必須遵行第五十三條衆股東會議時如有議定之事董事或股東以爲違背商律或公司章程者均准赴商部禀控核辦惟須在一月以内呈告逾期不理至股東禀控必須將股票呈部爲據第五十四條公司創辦時所訂合同及記載衆股東歴次會議時决定各事之册並股東總單須分存公司總號及分號俾衆股東及公司債主可以隨時前往查閱第五十五條公司總號應立股東姓名册册内所應載者如左一股東姓名住址二股東所有股數並其股票號數三每股已繳銀若干何時所繳四股東購入股票之年月日第五十六條凡購買股票者一經公司註册卽得爲股東所有權利與創辦時附股者無異其應有之責成亦與各股東一律承任如須續加股銀亦應照繳第五十七條中國人設立公司外國人有附股者卽作爲允許遵守中國商律及公司條例第五十八條凡公司有股之人股票用已名者無論股本多少遇有事情准其赴公司查核帳目第五十九條股東赴公司查核帳目應先期三日函告該公司總辦如無總辦卽總司理人俾可預備註公司股東不一其人司事有逐日應辦之事任意查帳未免難於應接致有掣肘誤公等弊故應先行函訂第六十條公司往來書札及各項事件如股東欲赴公司查閱亦須先期三日函告公司總辦或總司理人預備如所查之書札及各事於該公司較有關係或略有窒礙者總辦或總司理人可請董事局酌奪如有應行秘密之書函不事宣布者亦不得交與股東閱看第六十一條如有股東以查核公司帳目書札及各事爲名實係借端窺覷虚實私自别圖他項利益損礙公司大局者董事局應禁阻其查閱第四節董事第六十二條公司已成初次招集衆股東會議時由衆股東公舉董事數人名爲董事局第六十三條公司董事至少三人至多不過十三人惟必須舉成單數爲合例第六十四條董事局議會如有三人到場卽可議定各事惟務須遵守會議條例第六十五條充董事者必須用本人姓名曁至少有該公司股分十股以上者第六十六條董事薪俸如創辦合同未經載明者應由衆股東會議酌奪第六十七條各公司以董事局爲綱領董事不必常川住公司内然無論大小應辦應商各事宜總辦或總司理人悉宜秉承於董事局第六十八條董事任事之期以一年爲限期滿卽退最初一年應掣籖定留三分之二以後按舉輪替註如人數不能合三分之二者卽取其相近之數第六十九條董事期滿如衆股東以爲勝任可於尋常會議時公舉續任第七十條董事期滿股東欲另舉他人應於尋常會議兩日前將擬舉之人姓名通知公司總辦或總司理人其願充董事者亦可先向公司報名俟會議時由衆股東公舉第七十一條董事如有事故不能滿任董事局人數不敷司由董事局暫委一妥愼之股東代理俟衆股東於尋常會議時再行公舉充補第七十二條董事辦事不妥或不孚衆望衆股東可於會議時决定卽行開除第七十三條董事遇有以下各事卽行退任一倒帳二被控監禁三患瘋癲疾四董事局會議時並未商明他董事接連三月不到第七十四條董事未經衆股東會議允許不得作與該公司相同之貿易第七十五條公司股本及公司各項銀兩係專做蝕辦合同内所載之事者不得移作他用第七十六條公司虧蝕股本至半應卽招集衆股東會議籌定辦法第七十七條公司總辦或總司理人司事人等均由董事局選派如有不勝任及舞弊者亦由董事局開除其薪水酬勞等項均由董事局定 
[本館接奉電音]  
　　昨晚七點鐘越二十五分時京師飛電傳來上諭二道敬謹譯登○正月二十四日内閣抄奉上諭本科會試知貢舉著熙瑛去欽此同日奉上諭二月二十六日祭先農壇朕親詣行禮欽此 
[電傳宮門抄]  
　　昨晚七點鐘越二十五分時京師友人專電告知本館云正月二十四日皇上召見軍機大臣及聨寳華 
[俄軍近狀]  
　　日本東京某日報云目下俄國陸軍方麕集鴨緑江右岸計步兵約四聨隊騎兵砲兵各一聨隊聞尚有砲兵一聨隊早經就道將次到來然道路崎嶇行軍甚不利例輜重糧食轉運尤覺艱難至義州以北所設電線 
 
 

Page 2

 
 
以被俄人占奪除通報軍務外禁人傳遞消息以免洩漏機謀 
[俄民蠢動]  
　　英京倫敦來電云俄日開戰之初俄京革命黨叛人卽蠢蠢欲動漸且蔓延至高加索逆謀顯路人心咸惴惴不自安當此之時警察官惟四處勸人以忠君愛國爲心一面嚴加壓制迨亞東敗耗傳至本邦叛人益復狼跋鴟張肆無忌憚 
[俄人好善]  
　　俄國舊京木司哥來電云自與日人開戰之後此間商業會議所卽醵集盧布一百萬枚爲救恤軍士之用未幾又有人以盧布八十萬枚捐入所中此外獵禽總會捐盧布五千枚指充軍士病院費用無名氏亦捐盧布二萬五千枚惟撫卹陣亡軍士家屬之資尚未有人籌及註盧布係俄國通用銀圓名 
[日人節費]  
　　日本大阪某日報云年來我日政府將各部公中經費大爲撙節以裕利源其中最巨者遞信省改建官設鐵路之費計日銀九百餘萬圓除支給本年訂購材料及工值三百餘萬圓外約省六百萬圓歸入次年經費内航海奬勵費八百餘萬圓除撥助内海及中韓上海各郵費外尚餘五訂五十餘萬圓又以俄日搆兵行駛海外之各輪船大半停輪以待約省臨時經費約十三萬圓通共節省一千一百五六十萬圓 
[日韓約章]  
　　日本高與麗立訂約章前已略登於報兹日本大阪某日報登有和文全約爰再照譯以存其眞其約文曰大日本帝國皇帝特命全權公使林權助及大韓帝國皇帝所簡外部大臣臨時署理陸軍參將李址鎔各受相當之命恊定各條如左一日韓兩國爲欲保持邦交永久弗替并確立東洋昇平之基址是以大韓政府凡有關於政教號令革不善而底於至善者當確信大日本政府之忠告二大日本政府與大韓政府確敦睦誼以期皇室安寍三大日本政府確欲保護大韓獨立自主及土地完全無缺四如有第三國從中侵害及國有亂事致大韓皇室不得安寗土地不得完固則當危險之際日本政府必相機行事大韓政府應準其有所舉動胥得十分便宜大日本政府欲踐前項事機以致興師動衆則必不可無之地得以臨時占用五兩國政府經此次互相承認之後不得違背此約意旨與第三國訂立約章六有與此約相關未經詳列之條目由大日本代國家行事之人與大韓外部大臣隨時商定明治三十七年二月二十三日特命全權公使林權助光武八年二月二十三日外部大臣臨時署理陸軍參將李址鎔 
[意切調停]  
　　德京柏林來電云法國駐英使臣卡磨朋君刻已遄回巴黎司俄國駐英使臣楞鏗獨露夫伯爵亦由倫敦辭返聖彼得羅堡聞之奥京維也納某日報云兩使之歸蓋將攷察目下情形以便調停戰事云 
[車中人語]  
　　日本大阪某日報云俄日開戰之後某西報館訪事人某甲與德國將校氣耶伊氣誇夫同附西伯利亞鐵路火車至旅順每抵車站氣君必呼集守衛鐵路兵丁宣告一切兵丁聞而悅甚三呼萬歲聲若春雷氣君之言曰邇來西伯利亞火車來往昕夕頻煩無非用以載送軍士貝加爾湖路工未竣曾聞一工程師述及途中山崇嶺峻必須多鑿隧道大約今春未必全路開通目下貝加爾湖厚結冰凌所有冰槎曳以三馬歴三小時許方可過湖俄人就河之中央搆木爲屋便人休憇兼售茶湯兵士另用極大氷槎載之以期遄行迅速及抵旅順復與氣君同宿西客館名捕騰司者捕騰司房屋曾被日砲所擊損害之處甚多鄰近街市中亦多有毁於兵火者當日艦環攻之際其砲皆對準山上砲臺轟擊彈丸輙飛墮市中或擊中市外山腹比鄰有一園囿墜下二三十珊智彈丸居人謂此屋幾不保存今尚心爲之悸尚有一彈擊中德律風局屋局破碎地上成一大穴窸櫺亦零落不堪俄艦名拔路拉逹者避入口内後艄遽沈水道因之窒礙艨艟巨艦不復能容與中流另有俄艦名氣愛殺立烏伊之氣者刻方在東港船塢中修治至矮司誇利毒艦則傷壞烟通四具浮在港中深僻處其他諸艦之被彈所破者亦皆在口内暫停又以日艦猝然進攻非人意料之所及以致婦人孺子慌急異常苟非身列戎行者爭先逃避火車站内蟻聚蜂屯日來物價奇昂食物未易購致而俄兵之陸續調集者尚相屬於途云 
[堵塞旅順餘聞]  
　　日本東京某日報云當東歴二月二十四日日船堵塞旅順口門時派令偵察敵船巡哨海面者係逐水雷艇隊中海軍中佐眞野氏所統叢雲夕霧不知火陽炎四號逐水雷艇救援船中從事各人得歸艦隊者者係海軍少佐櫻井氏所統隼鵲燕眞鶴千鳥五號水雷艇 
[沈船有價]  
　　日本大阪某日報云我日海軍貲購商輪船五艘堵塞旅順口其中二船尚未𡮦朽無用當開戰之始先自各輪船中選定平匀計之每船約值日銀二十萬圓以外蓋共失百餘萬圓云 
[感謝日人]  
　　高麗漢京來電云目下俄國在韓一切事宜暫由法國某領事代理某日法領事過訪日本紅十字會總董三增氏告以俄政府深感仁川一役受傷兵士日人悉心救療俾獲生全并言所費醫膳之資願由俄政府照償目下行將設法寄至矣註三增氏卽日本駐韓總領事官 
[錯疑俄諜]  
　　前報曾登日本三宅島有西人十二名分乘二小艇登岸日人疑爲俄諜以致驚駭非常兹閱日本大阪某日報云東歴二月二十二日東京警視廳警部島田氏一得電報卽帶同巡查二名舌人一名馳往島中悉心查究旋知若輩於上月三十日由横須乘帆船名培騰唔者赴美國舊金山船主殺鐵氏同伴十有一人途經距三宅島東南十五西里船忽沈没泗水得生島民見彼等携有銀錢逞强攘奪旣而知所携者實係俄銀盧布因疑俄軍所遺諜人云 
[無須借助]  
　　日本大阪苛日報云當海軍開戰之初暫借東洋輪船公司之亞米利加丸日本郵船公司之八幡丸擬歸入巡洋艦隊日前亞米利加丸已駛入横須賀船塢配罷軍裝嗣以俄艦殲滅殆盡兩軍勢力優劣懸殊此後無須借助於商船因卽將軍裝缷去不日將歸還原主仍操航海生涯八幡丸甫自新金山回神户亦註銷借劵俾卽駛赴申江 
[物價奇昂]  
　　高麗漢京來電云俄日戰端旣啓市中物價陡昻目下木工石工以搬運木植工人每日工值須加到韓金三圓以外尋常執役之人每日給以韓金二圓尚苦無從雇得兼之食物匱乏居民一飽難謀惟深望日本大阪商社公司各輪船照常往來得以轉運所需諸貨物云 
[馬賊横行]  
　　日本大阪某日報云馬賊渠魁馮凌閣前在遼陽嘯聚八百餘人結爲六合會欲將電線割斷使軍中消息不通俄人昕夕戒嚴每隔六丁派巡警兵一名小心巡綽漸且添至三名而若輩著著奏功致俄督所報軍情屢次貽誤邇者其燄愈熾其黨愈多不獨毁去電線 
 
 

Page 3

 
 
電竿且於鐵路行車殊多妨害彼等旣於第一第二次計畫得遂遂擬拊俄軍之背後自夾攻堂堂義軍之旗到處臨風招展矣日報之言如此嘻馬賊也而謂之義軍乎哉我蓋惜其立言之失體矣 
[培植將材]  
　　廣州訪事人云兩廣總督岑雲帥深慨將材不可多得擬在省垣開設將弁學堂招集粤屬武職人員練習爲將之道札委李觀察光覲總理其事觀察接奉憲檄已轉飭南番二縣主擇地營建齋舍操塲矣 
[梟首投誠]  
　　姑蘇訪事人云浦東南帮梟首林得勝暴戾恣睢不法已極去臘某日浙西鹽捕營統領孫少襄軍門飭麾下徐梅亭副戎馳至奉賢縣境南橋鎮開導再三林遂俯首就撫已約定正月某日解散脅從傾心投効矣 
[劣員被劾]  
　　姑蘇訪事人云候補知縣邵明府於去冬某日奉臬憲朱廉訪委赴江都守提某京控案旣抵江邑卽自稱廉訪親戚任意招摇並有賄釋覊押人犯情事邇爲廉訪查知迭次電催回省本月二十日明府詣轅請謁廉訪嚴加申斥旋卽飭吏備文詳請撫憲恩中丞奏參 
[劇盜正法]  
　　姑蘇訪事人云行劫新陽縣某當鋪之盜犯李大驢經元和縣署探役孔老四獲諸上海英租界某小客棧解回新陽縣主某大令訊實一切錄供申詳隨由上憲札委元和縣金大令馳往會訊供詞與前無異撫憲恩中丞因批飭就地正法大令遂於本月二十一日傍晚綁赴法塲梟首示衆 
[白下客譚]  
　　金陵訪事人云長江上下游凡有暗礁之處設有警燈俾行船者知所趨避皖省攔江磯警燈刻已移設池州府貴池縣江濱又有太子磯者添設一燈光作深紅色日前已由關道憲出示曉諭矣○去歲金陵太古洋行輪船碼頭驟然崩塌壓損搭客若干人事後太古執事人在附近另築新碼頭本月初旬忽又崩裂日内方雇工修建大約不日卽可告成也 
[邸駕蒞申]  
　　出使美利堅國觀覽博覽會之倫貝子銜命出京由大沽乘安平輪船南下前日駛抵吳淞昨日清晨七點鐘時鼓浪入浦江在法界小東門外招商局金利源碼頭下椗駐滬各防營統帶咸督勇列隊江干擎槍致敬文武印委各員紛紛登舟呈遞手版貝子傳命擋駕獨延法總領事署繙譯官魏武逹君進見隨率同各隨員登岸乘黄韁雙馬車啓行法界副捕頭戎服佩刀率領通班探捕沿途護送黄家庫捕頭預派西捕一名戎裝策騎督領乘馬持矛之印捕四名前導隨行者爲呂鏡宇尚書嚴筱舫觀察盛杏蓀宮保及蘇松太兵備道袁海觀觀察鐘鳴八下二刻抵泥城外洋務局行邸少選各官遞手版禀安貝子隨傳見袁觀察諭以一切供張概從儉約迨上午十一下鐘時英美俄比和奥義法日諸國總領事官次第請謁由道署譯員萬君鏡元迎入貝子接見之下以西式茶點欵之傍晚七下鐘時美總領事古衲君在署設筵恭讌貝子仍乘黄韁雙馬路帶同各隨員由印捕乘馬護衛而往今晨委袁觀察報謁各國總領事親往南洋公學一觀正午十二點鐘時至江南機器製造局午膳并閱視各廠製造工程晚由江海關稅務司裴式楷君讌於虹口禮查西客館聞貝子定於本月二十九日啓行昨日又接見日本裁津洲兵艦統帶海軍中佐山屋他人及陸軍中佐恒叶道忠租界工部局總辦濮蘭德山東巡撫派赴美國觀賽之余觀察思詒江南提督李軍門占椿内閣侍讀劉閣讀宇泰大成紡紗廠總辦盛觀察昌頤江南機器製造局總辦沈觀察邦憲電報局會辦楊觀察士琦淞滬釐捐局總辦朱觀察宜振輪船招商局會辦徐觀察潤直隸候補道施觀察則敬江蘇候補道周觀察晉鑣候選道周觀察鴻孫寗滬鐵路總辦潘觀察學祖上海電報局總辦朱太守寳奎和蘭銀行買辦虞和德商約參贊洋員福開森英國商約大臣傑彌遜及德眞耶穌教士李提摩太江海關稅務司裴式楷及好博遜所帶隨員爲黄京卿開甲彭主政榖孫誠正郎章金通刺森程觀察大徵護衛爲長祥許瑞祥所過之處紅男緑女夾道縱觀咸見貝子頭戴雙眼花翎寳石項身穿黄馬褂年甫二十餘歲丰神峻整望之儼然眞不愧天潢貴胄云 
[上海官塲紀事]  
　　昨日義渡局委員吳昌碩明府以前者封翁仙逝蒙滬上各同僚親臨弔唁因分詣各當道處叩謝及至上海縣署時縣主汪大令飭丁擋駕○癸卯科翰林李厚安太史由珂鄉來滬赴各署送試卷昨日復至道營廳縣各署辭行 
[示期放告]  
　　昨日上海縣主汪瑶庭大令以本月十九日開篆以來尚未收閱呈詞爰牌示署前定期本月二十八日放告蓋淸理詞訟之道宜然也 
[解犯過站]  
　　前者南匯縣主張玉泉明府拘獲梟匪二名一爲湖北人張老五一爲廣東人蔡玉堂訊明口供押候分虽遞解回籍交地方官嚴加管束昨日派差押解過滬上海縣主汪瑶庭大令披閱公文命將兩犯暫收押所立飭書吏備文轉解嘉定縣下站 
[普濟羣生]  
　　敬啓者敝會自正月十七日集議後汲汲皇皇擬援萬國紅十字會例力籌振救北方被難民人之策明知格於會中公法窒礙難行然事在必成固未敢稍退志也現復會商同志日與寓滬西國官商議行合力舉辦之法承諸善士關垂詢及用撮端倪略陳清聽並以告我東南各省善士之關心是事者按萬國紅十字會於我咸豐九年創始於瑞士國同治三年各國特遣專員會議於瑞之傑乃法京城締約成盟者十一國訂約十條其大綱有三一在戰地設立醫院專醫軍士之因戰受傷及民間悞中砲彈之人二置醫藥大車凡遇傷者卽就車中醫治三因戰禍開後拯救流亡及因戰被累之人事經各國簽約允准凡在同盟例得用紅十字旗幟前往救援其未與傑乃法條約者不得享此利權自是不數十年間歐美各國遂相繼入會我光緖十二年日本亦與之締約聨盟凡東西各國遇有戰事會中人出險入夷永保無患並可自行其救療愛護之權吾華未與其列故至今不能享此利權現值俄日兩國在旅順仁川等處驟開兵釁被難人民能出險者百不及一轉瞬陸路又將開戰恐東三省萬萬生靈必盡斃於槍林彈雨之中實屬令人慘痛查東三省行旅往來向惟雇坐騾車繼則改搭火車其官幕以南人爲多各項貿易及自食其力者以順直山左右之人爲多自開戰後火車旣禁不裝載騾車又匿不受雇以致官幕商民欲逃無路欲訴無門卽不死於刀兵亦將成爲餓殍同人憫之亟思設法援救徒以事權不屬辦理爲難不得已商請寓滬西國官商及工部局值年總董事同行合辦各國官商及總董以戰禍方殷慨允在上海設立萬國紅十字分會舉英美德法官商各十餘人並舉中國紳商十人會商籌欵及遣赴戰地治傷救人等法訂期本月二十四日五點鐘在工部局議事廳公議是爲初次集議之期溯自中外通商以來萬國一心踴躍奔赴能與我華合辦大善事者在上海當推此爲第一偉舉一經議定辦法同人卽就盆湯弄絲業會館設局開辦並電禀各省大憲撥助捐欵一面先行籌墊仍刊印捐册分寄各省好善官紳源源募助英美德法各官商亦當另設會所籌募洋欵謹鈔乞登報布告同仁倘蒙逹官顯宦志士仁人俯念時艱解囊慨助請速擲寄絲業會館查收卽當塡奉收條按旬乞登申報所有向收議振之申報館新聞報館仁濟善堂及現收卹欵之中外日報館擬請分别代收襄義舉欵愈多則所救之人亦愈多惟諸善長鑒憐爲幸[  同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[申斥商人]  
　　廣州訪事人云日前有鄭陳二商具禀督轅請准開設銀行督憲岑雲帥批飭如限繳欵二商逾限毫無舉動知其意存嘗試乃命將案註銷一面懸示申斥曰照得前據商人鄭席儒陳斗南禀請集資開立銀行並稱已有資本一百五十萬員可於四十五日内繳騐等情前來當經批示准其將股本一百五十萬如限内繳到並將銀行詳細章程擬呈核定之後再予批准並誡以勿蹈粤商空言無實之習當卽懸示在案查現已逾限四十五日未據該商繳驗前來自係揑詞飾聽希冀批准之後借以招摇迨經批示繳驗遂至計窮遠遁此等積習固本部堂逆料早及該商等乃敢輒爲嘗試除將案註銷外自應將鄭席儒陳斗南二名立案以後不准承辦一切關於商業之事以爲空言無實者戒 
[令君赴滬]  
　　姑蘇訪事人云正月初十日昧爽時法商内河輪船局某船駛至蘇垣葑門外燒香橋附近河中纜斷船傾人多溺斃報經元和縣金大令詣騐後將甲乙二舵工帶回候懲旋接到駐滬法總領事來文請將甲乙開釋大令因於二十日親赴上海謁見蘇松太兵備道憲袁海觀觀察禀請核示遵行 
[耶谿於櫂]  
　　紹興訪事人云時届新春居民之有劉盤龍癖者相率開設賭場喝雉呼盧毫無顧忌山會二邑尊曾出示嚴禁兹復飭保甲員弁認眞稽查某日獲到賭棍數名笞責荷枷以昭儆戒○諸曁縣學堂自去春奉張穉厚大令捐廉創辦以來一切章程頗極周備去臘假館之際大令親臨校試分别給奬兹將開課仍延富陽章嘯軒孝廉爲總教習西安詹澤普明經爲西文算學教習徐鄧諸君爲分教習並擬增加額數以廣裁成○越郡各錢莊新正結帳概獲贏餘蓋因去歲銀拆殊昂故得利市三倍惜現邇因俄日開戰大宗貿易殊屬寥寥恐將來不免有折閱之慮也○餘上等邑濱臨大海本爲盜匪出没之所近更糾集私販日益披猖以致劫案頻仍眞有羣盜如毛之概新正十七日餘邑西村某農家正在夜間宴客賓朋滿座醉月飛觴突有暴客持刃而入禁勿聲張直至搜括一空始呼嘯而去刻已禀官請緝矣○去臘開化縣典史趙少尉因病逝世現經上憲派委劉少尉昌坼署埋不日卽可來紹履新矣 
[上海巡局紀事]  
　　本邑南市二十三七鋪汛捕瞿慶辦公疲玩並不將所報各竊案從速破獲昨日局員姚李兩二尹傳案研訊以張家弄張姓竊案最關緊要該捕有意列延遂函送上海縣署請縣主汪瑶庭大令重懲○前晚汛捕夥役某甲行至小南門外小神閣見有名阿榮者手携衣服器物形跡可疑遂拘解二十三七鋪巡防局禀請局員李二尹訊懲 
[馬路工程局瑣案]  
　　去年船户施金桂投馬路工程局控沈揚華索詐洋銀二十四元等情總辦翁子文太守飭提未獲昨日諭令水巡捕頭目陳向榮恊同公義馬頭渡夫頭目楊桂生速將沈及伊父金福一併拘獲解案毋得玩延○昨日畢天壽王芝濱因索賭欵互毆在馬路中巡街捕見之一併拘入捕房捕頭令解送工程局總辦翁子文太守倩襄讞委員黄衡堂二尹研訊以兩造均非安分之徒申斥數語取具改過切結然後麾之使去 
[英美租界晚堂瑣案]  
　　前有鄧華林者遣其僕張玉投公廨控邱少鳳串同王玉書騙去銀兩等情讞員關絅之司馬提邱研訊飭暫管押限一禮拜内將王交案前晚飭提復訊邱供王已赴廣東無從尋獲聞鄧曾在靑蓮閣茶肆與王相晤嗣後不知如何賭輸司馬判責二百板仍還押所展限五日交王如違定干血比○前者胡星輝控唐伯華欠銀圖賴等情司馬研訊屬實飭將所繳洋銀一百二十元給胡具領限正月二十四日再繳銀一百四十兩前晚飭提覆訊唐供現已浼人措銀叩求寛限司馬著具限照繳違干嚴比○前日午後女郎張秋香奔投公廨呼冤至晚司馬升堂研訊秋香供奴年十八自幼被人拐賣與張蘭生家爲婢張見奴稍有姿色逼令成姦奴誓死不從乘隙奔出司馬飭暫交官媒看管候飭差查明復奪○流妓林芝香控鴇母霸阻從良等情司馬升堂研訊林供小婦人年方二十揚州某邑人自幼被歹人拐出賣與龜奴張長芝迫令賣娼現有狎客陳姓欲娶爲妻被張霸阻叩求超豁司馬飭發棲流女所擇良婚配 
[英租界捕房紀事]  
王詹氏投黄家庫捕房訴稱在戈登路車袋角染衣公司工作女工頭目某氏無故尋釁失去金戒指一枚銀首飾數事請提究追捕頭派包探陳雲忠前往查察○二百零九號印捕見老白生路三百五十九號馬路旁所栽之樹被人砍去數株因卽回告捕頭捕頭著地保查明送案究辦○張阿三用病馬駕車被二百零二號印捕拘入捕房捕頭察得此馬尚可醫治將張申斥一番從寛釋去○重慶路六百十三號門牌嚴姓家被梁上君子所算失去洋銀衣服等件因於昨日投報捕房請派包探查緝捕頭允之 
[法界述聞]  
　　昨爲捕房發落案犯之期讞員魏蒓塢大令須隨同道憲以下各員赴招商局金利源碼頭恭迎出使美國之倫貝子特飭家丁知照捕頭暫停讞務○羊肉攤主楊阿七所宰之羊未經工部局宰牲公所察騐適被巡街捕查悉拘入捕房捕頭令押候堂期解請讞員魏蒓塢大令訊斷 
[美租界捕房紀事]  
　　昨日無賴費阿毛嚴阿品在西華德路因賭起釁互相扭毆費忿不能平突出利刃向嚴頭顱猛刺以致血流如注痛極聲嘶經一百五十三號巡捕一并帶入捕房捕頭見嚴受傷屬實令送同仁醫院求治費押候解送公堂禀請讞員關絅之司馬訊辦○昨日崑山路第十八號門牌某洋人家所雇細崽王銀和行竊主人篋内洋銀十枚報經包探朱桂生拘入捕房捕頭令押候解送公堂禀請懲辦○昨日三百三十二號巡捕巡至元芳路某弄内見有男屍一具衣衫藍縷狀類乞人因卽據情回報捕房捕頭令地保轉報某善堂備棺收殮○昨晨積竊黄阿冬在篷路菜市左近竊取某甲身畔所藏洋銀八元適爲包探倪順泉所見拘入捕房捕頭令押候解送公堂禀請究辦 
[癸卯年十二月份經收月捐年捐淸單]  
　　李珊記年節洋二百元王欣儒翁年捐洋念六元道署洋念元吳渭川翁洋十三元怡情軒十一月十二月洋十二元隱名氏華英大藥房二户各洋十元李雪巖翁十月十一月十二月洋九元唐傑臣翁龔府十一月十二月周湘雲翁十十一十二月善記十十一十二月趙馥疇翁半年綸華絲廠十一十二月天順祥半年七户各洋六元陳善亭翁汪萃利五個月二户各洋五元通濟小洋四十五角泰昌徐俊良翁四個月道信四個月泰康祥年捐張子貞翁半年五户各洋四元源豐潤十一十二月洋三元六角謙記恆升保安丹會三户各小洋三十九角泳記小洋三十六角鳴昌洋三元五角益昌小洋三十五角恆泰小洋三十三角戴季蒓翁韓潤生翁貿孚復泰十十一十二月義昌成十十一十二月燮昌十十一十二月呂義泰半年源昌米廠華興公司十十一十二月九户各洋三元允章五個月小洋三十角恆升七個月小洋念八角余洪記馮德基翁恊興三户各洋二元六角金松泉翁五個月洋二元五角楊萬順洋二元四角大昌源順裕泰鴻生寅記盛大隆六户各小洋念六角朱葆三翁徐貫雲翁譚幹臣翁韓山曦翁老順記南順記戴生昌祝源昌何瑞棠翁十一十二月老悅生十一十二月錦章十一十二月信昌隆十一十二月江南烟雨樓十一十二月陳富齋翁半年元昌十一十二月敦泰年捐十六户各洋二元莊源大洋一元六角隆昇十十一十二月永成豐半年二户各小洋十五角和記洋一元三角永裕成十一十二月怡園十十一十二月咸章四個月三户各小洋十二角戴運來翁滬江第一樓存濟堂蘇寳森翁新順記大觀樓愼餘堂老德記申茂瑞昌順陳志雲翁聚昌王陽生翁十三户各洋一元梁煥南翁十一十二月祥順五個月二户各小洋十角中利帳房洋六角五分我成九章北天成其萃樓十一十二月晋昌十一十二月復記萬椿十一十二月七户各洋六角萬有全李　　龐竹卿翁 
 
 

Page 10

 
 
思補齋湯蓮笙翁章佩華翁萬康七户各洋五角義盛一壼春二户各洋四角春園尹梅生施德豐徵昌怡昌熾大恆茂七户各洋三角靑蓮閣曹德大二户各洋二角源通官銀號十十一十二月錢五千四百文木商會館十十一十二月錢三千六百文嘉綸周耕記三個月元成十一十二月義森昌十一月十二月五雲日昇樓三個月和康壽康晉和愼餘徐大元甡元茂衍大恆益永豐存德恊昇宏大宏元源吉寳和寳順承裕正大升大彚康崇餘永康瑞大晉大延源義痒源福康兆豐恆德仁大久大源利森康厚大源餘瑞元鈞康壽豐鎭昌鴻餘鉅豐志大鉅元怡豐鼎康永大同餘豐和同和同福五十六户各錢六百怡大莊十一十二月錢四百張家鶴大章九和宏章泰四户各錢三百怡大金合順萬興十一十二月三户各錢二百恊成祥永愼鉅康三户各錢一百文英法美三界一文願大洋三十四元小洋八百六十二角五分錢念千零六百八十五文以上共收大洋四百九十六元小洋一千五百九十二角錢六十五千七百八十五文滬北天后宮前廣益善堂司董嚴信厚龔心銘施則敬朱佩珍葉貽釗周鴻孫等謹誌 
 
 

Page 11

 
 
   
 
 

Page 12

 
 
   
 
 

Page 13

 
 
　　桑冀開清淮風氣豫省土性沃暖地本宜桑如南陽魯山等處向亦講求蠶事惟飼蠶水盡如法土桑種亦不佳以致所織絲綢銷路不暢亟應由官提倡廣勸植桑查省城本有桑園一區年久廢置殊覺可惜臣現派員先將舊有之樹擇其尚可生發者量加修葺一面籌欵赴湖州採購接桑十萬株來豫補種併分發河北等處栽植兼募浙省匠師數人來教本省子弟講求栽桑養蠶摘繭繅絲諸法以握農政之本圖卽以立富民之基礎一曰創建農務實業學堂農學之進步要以學堂爲權輿古昔有教稼之官各國設專門之學良以欲盡夫地力必先啓發其心思惟非得曠衍之區不敷設場試騐兹查河内縣東有荒地數十頃堪爲設立此項學堂之用當經臣派委候補道韓國鈞前往該處擇地建屋妥訂課程購書延師招考肄業舉凡化分土質精審籽種測量氣候以及澆培糞壅之法務令考究研求實有心得卒業後轉相傳授並于學堂附近設試驗場廣購各種植物分别試種以資試騐一面由臣出示曉諭民間通飭各屬各就地方情形一律設法提倡切實興辦蓋農工商三者分言之則農可足民工可利用商可裕財合觀之則農事興斯工藝盛工藝盛斯商業隆臣謂商務初基以提倡土貨爲第一要義誠屬確論此微臣發慮造端所以尤兢兢於振興農務也至於商務工藝現雖民質尚陋物産未豐亦應由粗及精由近及遠漸次整齊利導查河南均瓷汝瓷久已著名近則粙色迥不如前僅止坯樣仍舊擬卽設法改造以期適用易銷革帽緶一物以鹿邰所製爲最佳每歲出口甚多頗爲西人稱許現已飭各屬一律仿造必精必良以收自然之利他如製洋皂造番布織毛由諸事執業非難行銷尚易亦宜設法籌辦以改良已有之工創辦未有之工爲主所有各廳州縣應設之化莠習藝所及工藝學堂現已通飭籌立講求一切工作如果漸著成績似亦足爲勸工之一助此試辦之工藝大概情形也豫省地多斥鹵硝鹻爲出産太宗果能提煉如法不第推行内地且可出售外洋應卽酌定辦法廣籌銷路以爲商務　矢蘆漢幹路南北皆入豫境需煤甚鉅查禹州三峯山煤鑛已由本地紳商集股開採創設公司現經設法維持疏通水運如能煤旺暢銷亦屬大宗貿易并擬俟桑株茂發蠶事日興卽當設廠贖機加精織造以圖進步而利懋遷至若百貨之盈虚各業之衰旺市價若百貨之盈虚各業之衰旺市價之漲落皆當綜核詳求隨時調劑此擬興商務之大概情形也總之商民百業相需以生相輔以成其間事體繁博亟宜兼營並舉暫時開辦伊始循獲粗立規模其應如何招集擴充土産斯精製造以及保護勸懲諸事已督飭該司道等妥擬詳細章程籌發的欵次第認眞興辦要貴因地制宜實事求是臣不敢鋪張揚厲託空言以欺聖明亦不敢敷衍因循昧遠圖而狃積習惟有督同司道悉心規畫竭力經營務期百度維新財原日闢以仰副朝廷利用厚生之至意除將應辦事宜隨時不奏咨並咨部立案外所有豫省籌設農商工局開辦大概情形是否有當理合恭摺具陳伏乞皇太后皇上聖鑒訓示謹奏奉硃批商部知道欽此 
[河南巡撫陳奏遵旨整頓菸酒兩稅分别議辦緣由片二十三日]  
　　陳夔龍片再臣承准軍機大臣字寄光緖二十九年十一月初六日奉上諭百度之興端資經費前經户部通行各省整頓菸酒稅以濟要需乃報解之無多實由稽徵之不力據直隸總督袁世凱奏稱直隸抽收菸酒兩稅計歲入銀八十餘萬兩卽著鈔錄直隸現辦章程咨送各省責成該將軍督撫等一體倣行並量其省分之繁簡派定稅額之多寡河南安徽湖南陝西吉林各省每年應各派二十萬兩經此次派定稅額之後各該將軍督撫務卽遴選妥實明幹委員實力奉行認眞稽徵並明定賞罰督徵不力惟該將軍督撫是問毋得視爲具文也將此通諭知之等因欽此仰見朝廷崇本抑末綜核名實之至意欽悚莫名臣當卽恭錄轉行釐稅局司道欽遵辦理兹據詳覆前來伏查菸酒兩稅在水陸交衝商賈繁盛之地行銷廣而製造多袒使經理得人便可徵收鉅欵豫省地處中原習俗安於儉樸所産皆係粗大菸葉價值甚低銷售亦寡且惟禹州鄧州襄城河内上蔡郟縣等數處境内有之光緖二十二年間前撫臣奏加菸稅每斤抽收二文由各州縣招行繳納有釐局處所兼派委員會辦至今仍不過五六千金本年火車暢行商人由鄂來豫購運率向江漢關請領三聨單票各局驗票放行以致短收甚鉅現雖竭力推廣加重抽收至多增至一兩倍而止殊難恃爲大宗酒稅一項臣到任後卽奏請倣照直隸章程减則試辦無論自釀以及運自他處一律按斤抽收四文責成各州縣就地經理原以豫省販酒之户生計皆不殷實非直省燒鍋多以重貲開設者可比加價過多旣恐民力未逮另設局卡又懼縻費徒增定章之初蓋亦幾經審愼迨奉旨允准後卽派員分赴各屬切實詳查合計通省釀售運銷酒數約共一千餘萬斤果能照數收足可得四五萬串之譜惟開辦未久成效尚難逆覩今旣奉諭整頓擬自明年正月起再令按斤續加四文統計抽收八文仍歸各該州縣一併經理以節縻費雖較直隸之每斤十六文多寡懸殊而揆諸豫省目下情形已屬不遺餘力能否集有成數尚無把握臣謹當督同司道認眞考查各屬中如有報解甚多確著成效者擬卽擇尤奏請奬叙儻有徇情隱匿徵解不實者亦卽分别嚴叅時時以信賞必罰相提撕庶人人知所勸懲而精神爲之一振矣將來如果市面興盛商賈輻湊或者漸有起色容俟隨時體察情形奏明辦理所有遵旨整頓菸酒兩稅分别議辦緣由謹附片陳明伏乞聖鑒訓示謹奏奉硃批户部知道欽此 
[河南巡撫陳奏遵裁豫省緑營官弁兵丁騰出的餉銀以裨實用摺二十三日]  
　　河南巡撫兼管河工事務臣陳夔龍跪奏爲遵裁豫省綠營官弁兵丁騰出的餉以裨實用謹辦情形繕具情單恭摺仰祈聖鑒事竊查接管卷内光緖二十三四年間迭奉寄諭以綠營廢弛已久通行裁七留三當經前撫臣欽遵陸續裁汰三成有餘二十七年七月十三日復奉上諭飭令認眞裁汰冗兵悉心歸畫核實釐剔節省虚耗之餉另練有用之兵等因欽此並准政務處咨各省更定兵制仿照湖北裁兵辦法馬戰守各兵分年裁撤各標營實缺將弁視每年所裁兵數層遞裁缺各等因節經分别咨行辦理在案臣抵任以來體察地方情形武備旣屬空虚餉項復極支絀轉瞬鐵路交互五方雜處彈壓保護分布難周而已練之常備軍尚須設法擴充待改之續備後備等軍亦祗就原存防營次第歸併訓練此外巡警一項餉源無著而咨送北洋學堂弁兵常年經費亦苦無從羅掘不得已思一變通之法謹遵疉次諭旨應將本省緑營兵弁再裁二成節省餉需稍咨目前周轉移咨各鎭並 
 
 

Page 14

 
 
轉飭臣標各營去後旋據覆稱自二十二三兩年以後各營弁兵逐加裁汰約計已三成有餘現在未裁各官弁兵丁非分紥要地卽撥入操防有謂宜多裁城守少裁外汛者有謂裁缺官弁仍補守糧者有謂額外外委不裁留馬並留馬兵者有謂邊圉要衝馬守兵可酌裁一成半成者雖持論各有所見而通案未免兩歧臣復與營務處司道悉心核議裁兵節餉原係萬不得已之舉各省均已奏裁豫省詎容獨異惟辦法不宜過驟而淘汰原可徐施其標兵之額餉甚微而官弁之俸薪較厚多裁一弁卽可少裁數兵除挑選練軍仍令暫留不計亦所有通省緑營弁兵自明年正月起弁則自干把以下兵則不論馬兵守兵統按實支餉數裁汰二成裁弁之法汛地必不可少者留之無甚關繫者去之裁兵之法年力糧壯者留之老弱充數者去之每營留馬拾匹以備偵探其經制外委未裁各缺餉乾馬匹仍悉數劃留以示體恤額外外委擬裁者歸入馬兵數内照案核减似此變通辦理綜計裁汰官弁兵共一千五百餘員名每年節省之項按照部章實支七成核算約銀三萬三千餘兩全數留作咨送北洋學堂弁兵常年經費及創練巡警軍之用惟河南地方界鄰七省四通八逹時有票匪出没各弁兵分防这汛及護送往來餉鞘人犯亦不可少經此次裁汰整頓以後下餘者均係歴年簡　頗資得力似未便盡裁應一律改爲守兵以爲歸併巡警張本且節年已裁之數合之現裁之數已將及六成亦與裁七存三成案尚相吻合如蒙俞允臣卽以奉旨之日作爲開辦之日分别咨行各鎭營一體遵行應支餉項由司核扣停發至千總以下裁缺各官仍歸本標叙補見缺還缺不令向隅經制外委缺出卽由各營挑留練軍並守兵内揀選拔補其全裁之額外外委如遇有汛地一律改設墩鋪飭令未裁鄰汛會同地方官酌派練勇協力巡防如有未盡事宜容臣隨時籌商名鎮另案辦理所有擬裁緑營官弁兵丁詳細情莆謹繕具清單恭呈御覽除分咨外理合恭摺瀝陳伏乞皇太后皇上聖鑒訓示遵行謹奏奉硃批該衙門知道單併發欽此 
[大臣增奏查明協領知縣巡撫等官被叅各節據實覆陳片二十四日]  
　　奴才增祺跪奏爲遵旨查明協領知縣巡檢等官被叅各節據實覆陳恭摺仰祈聖鑒事竊奴才承准軍機大臣字寄光緖二十九年五月十七日奉上諭有人奏奉天錦州天橋廠海口巡檢耿藎臣夥通奸商偷漏國課請飭查辦等語著增祺按照所稱各節確切查明具奏原摺著鈔給閱看將此諭令知之欽此遵旨寄信前來遵卽派員分往密查據報如原叅天橋廠船店忠義信執事人劉忠佐領有店帖向各棧房抽釐不與遂在巡檢衙門呈訴該巡檢袒護福順興瑞生德魁裕永信泰號永遠發五家棧房將劉忠佐責押送縣竟置稅課於不問一節查天橋廠海口向無領帖貨店惟有順興永興兩船店領帖納課凡商船到口報官掛號於應輸捐稅悉歸經理另有福順興等五家棧房專住船商其船商投住之所必擇殷寔相信之家舉凡收留賸貨墊辦錢文匯存銀兩代買回載經理裝運均仰賴所住之店棧故每值船貨出售時店棧留取費用一二成謂之辛力錢以爲雇用人夫工食之費由來已久與稅課無關迨光緖二十三年間劉忠佐薛俊戈永淸等呈請盛京户部發給店帖於天橋廠小馬蹄溝兩處開設忠義信東發合裕豐雜貨糧店祗因船商各投舊交棧店劉忠佐無利可圖復呈請由部委員會同錦州協領錦縣知縣斷以有帖船店五號輪流住客接報船隻無帖者不得爭攬會禀結案嗣據順興永興兩船店以船商投店交易各以信義爲主輪流投住商多不便而天橋廠巡檢又以該口無帖各棧因不准寓住船客進口商船多有揚帆轉向他口者有關大局等情先後禀經錦縣知縣何厚琦擬以有帖之家輪流報船經理船現捐稅其船務投住仍聽自便於行商坐賈兩無所容各棧住客裝載且控經巡檢衙門該巡檢以其迹近把持於稅課大有關礙將劉忠佐送縣核辦自係因公起見尚非袒護棧房置稅課於不問原叅又稱忠義信領有船帖包賠船稅七年之久該巡檢夥通五家客棧偷漏稅課一節查劉忠佐自二十三年領帖開張後卽經涉訟屢判未結該號旋開閉原領部帖又不繳銷而應交帖課必須按年完納所稱包賠船稅七年之久殆卽指此外别無包稅之據至船商到口皆歸船店報官掛號經理稅捐分别呈交海關道署曁地方旗民衙門核收册報福順興等五家棧房雖住船商僅止代爲買賣船載收用辛力實與稅捐毫不干涉旣無交官之欵該巡檢耿藎臣自無從與之夥通偷漏稅課等語正在核辦間復於七月二十二日承准軍機大臣字寄奉上諭有人奏錦州恊領繩昌錦縣知縣何厚琦信任門丁勒捐商人等語著增祺查明具奏毋稍徇隱原片著鈔給閱看等因欽此奴才業於七月間將署錦縣知縣何厚琦另案撤省當卽札飭署錦州府知府查富璣按照原叅情節就近詳查并提訊各該門丁有從中勒索據實禀覆去後據稱轉飭署錦縣李延祜確查據報劉忠佐自光緖二十三年承領店帖後卽起訟端歴經前縣批飭不准該商號把持蓋以福順興等店開設有年與船商交易最久信義相孚前經勒令改住致商船有改口他去之舉歴經前縣恐礙船規額稅疉飭聽客自投並經前縣何厚琦會旗出示報省有案復經差提恊領門丁德印李松森前縣門丁羅鳳鳴等到案並傳忠義信裕豐昌東發合三店商人劉忠佐等對質如原叅忠義信等三家船店復又開張往請照上次出示曉諭該縣縣堅執不發顯係兩衙門丁從中勒索一節訊據德印李松森羅鳳鳴等均未向忠義信等號勒過規費厭過告示質之劉忠佐等僉等自伊等領帖在天橋廠開設店時請由盛京户部發給告示並札飭錦州恊縣兩衙門先後出示三次二十六年後並未續請告示除每年在協領衙門各交納稅銀二十兩外均未向恊領衙門化過分又規費且與德印等三人皆不認識不敢妄指等情該商等言之歴歴自係確鑿可信當各取具供結附卷諭令劉忠佐等回店生理門丁德印等保釋各等情禀覆前來奴才覆查此案協領繩昌知縣何厚琦巡檢耿藎臣等被叅各等疉經派員確查或出有因或並無其事均請免其置議門丁德印等旣據質明尚無勒索情事業准保釋亦毋庸議至劉思佐等所領部帖開設船商不領部帖未免爲劉忠佐等有所藉口自應由該地方官飭令一律領帖旣於部課有加於商情亦昭平允儻有荒閉歇業之家儘可隨時將部帖繳銷以免餘累所有查明恊領知縣巡檢等官被叅各緣由謹據實覆陳伏乞皇太后皇上聖鑒訓示謹奏奉硃批知道了欽此 
[河南巡撫陳奏愚童割肺療親孝行可憫籲懇旌表以勵薄俗片二十四日]  
 
