# 1899 - 303 - 4909541

 

Page 1

 
 
[廣學會新譯李傅相歴聘歐美記每部三角五○又出售新著富國眞理說教雪] [  圖書集成局代啓]  
　　前年李傅相奉使至俄旋歴聘歐美各與國衆皆以傅相本中國偉人充外洋貴使爭見顔色自幸光榮各報館更遣人日伺行臺記動記言歸登報簡廣學會林藥知先生以爲中國關繫之大莫甚於此爰與蔡君芝紱詳譯華文藉作星軺日記更博選西報論議附譯於後是皆華人不可不知之事卽屬不可不讀之書今託本局以鉛字印成筆畫分明圖點允當卽在棋盤街老巡捕房對門廣學會總局豐各省西士售賣處分别出售○富國眞理爲前任厦門英領事賈君所著中國今正患貧誠取是書而仿行之朝野上下間吾知其必有合也每部三角○說教雪爲王君煜初所著盖惜彭君光譽說教之誣而雪之也每部一角半○附售學古堂文集二角售處皆同前 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小瀏覽刺目難以翻閱復商放大字體攺托本局用大號新字排印廣延名宿悉心校對方輿紀要三月間　已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封而後有二林齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑票找洋向經售處取書 
[論梟匪刼人勒贖事]  
　　鹽梟者何販鹽之匪徒也何以名之曰梟梟爲食母之鳥厥性兇惡故名之以比其無法無天悍鷙若相頌也光蛋者何廣州之蛋匪也百粤間有一種蛋艇其形如蛋名曰蛋艇行駛甚疾不逞之徒常藉此種蛋艇以劫奪行旅故廣人名之曰蛋匪軍興時水師嘗製小船巡緝内河小港以殲逃竄賊匪江浙間呼之爲槍船其後軍事敉平游勇散兵謀生無計流爲匪類遂致以殺人越貨爲生涯常駕此種小舟出没於烟波深處人以其有類於廣州之蛋匪也故咸稱之爲光蛋然何以不曰廣蛋而曰光蛋豈人皆不知廣州蛋匪之義乎非也事旣不出於廣州而匪人又不盡來自粤嶠故不曰廣蛋而曰光蛋攺廣爲光殆取光棍之義歟要之所謂鹽梟也光蛋也皆頑梗不率教之民固一而二二而一者也鹽梟未必不殺人越貨而爲光蛋之事光蛋未必不販鹽而爲鹽梟之事人或呼之爲鹽梟或呼之爲光蛋實則無所分别總之一匪類而已近年以來此種匪類愈多大都聚處於江浙兩省且不僅以販鹽搶物爲事而更肆其劫人勒贖之兇遠處吾弗暇言且近證之松江本郡上月二十二日郡城北門外相距二十里許之塘橋鎭有徐甲朱乙兩人者忽被梟匪刦去後遣人致信其家稱此時船尚暫泊燒香山每人須以洋銀二百元往贖否則將挈之高飛遠走矣翌日兩姓投婁縣署喊控繼復繕詞求鹽捕營統領胡游戎昌寳恊緝有知其事者謂徐朱被劫之前數日有江北船三艘滿載私鹽駛泊是處居民貪其價廉紛紛向購未幾鹽已告罄而船仍徘徊不去徐薄有積儲是夜若輩遂穴壁圖竊驚覺喊捕朱與爲鄰聞聲相應追至河干梟匪泅水面逸旋卽糾集多人將徐朱刦去說者謂松郡塘橋鎭刼人勒贖之事已不止一次去夏鎭人張象貞被刼家屬以洋銀三百元贖歸今春某烟館主名阿五者又蹈其覆轍餽以洋銀二百元始得釋出因是婁縣主屈吉士大令商之鹽捕營月貼制錢六十千文請撥師船四號梭巡縣屬各鄉鎭以衛閭閻在屈大令可謂懲前毖後思患預防矣乃不意上月又有刼人勒贖之事是則受人之錢而爲之巡緝各處者所司果何事耶虎兕出於柙龜玉毁於櫝吾恐其咎不能百喙辭也或曰松郡各縣何處不有鹽梟光蛋之蹤卽以婁縣一邑而論亦豈止塘橋鎭一處爲若輩薈萃之所區區四巡船本不足以資巡緝且郡之西門外繁市也嘗有友告余曰數月前彼處土倡某姓家忽來光蛋數人破門而入稱爾家以聚賭爲事所得頭錢甚多今豈不可略破慳囊爲某等夀乎時適有諸少年在室作牧猪奴戱懼其釀事令彼姝者子給以洋銀五十元然猶言後當再來如不如心當劫去錢樹子以待贖取於是彼美遂不敢安居避於滬者多日夫以郡西門外繁市之地而若輩敢横行無忌勒索錢財吾不知駐紥城中之提標各營兵何以漫無聞見若此耶嗟乎近城如此遠處可知有提標各營兵而猶不足以資震懾又何論區區巡船四號已哉雖然趙展如尚書之巡撫江蘇也嚴辦鹽梟光蛋而匪徒絶跡民間得以高枕無憂及尚書升任入京吳民皆攀轅臥轍曾幾何時此風又熾且加甚焉吾是以於尚書益不勝去思之感而歎鹽梟光蛋尚非無法以治之也倘自今以後尚不早爲之防令其支蔓難圖馴致於無法可治是則江浙間必遭其蹂躪也可不懼哉富軸者愼毋以小而忽諸 
[本館接奉電音]  
　　昨日午刻京師飛電傳來上諭四道敬謹譯登○十月初一日奉上諭鄧華熙著調補山西巡撫安徽巡撫著王之春調補欽此同日奉上諭前據御史余誠格奏知府貪劣各欵當經諭令李秉衡查辦兹據查明覆奏奉天昌圖府知府陳震營私納賄縱賊擾民藉端苛求怨聲載道著卽革職永不叙用餘著照所議辦理該部知道欽此同日奉上諭松夀奏特叅庸劣不職各員請旨分别懲處一摺江西萬載縣知縣黄瑶聽信劣書在外招摇以致衆怨沸騰候補知縣周應熙委辦釐卡信用非人怨聲載路崇義縣鉛廠司巡檢蔡洵縱丁擾民上饒縣八房司巡檢潘潮卑鄙貪詐浮梁縣景德司巡檢樊琳縱役釀案萍鄉縣安樂司巡檢費士炎擅受私押大庾縣赤石司巡檢程良駿行爲浮躁著一併革職本任新淦縣知縣陳兆棻性情疏放政事廢弛著以府經歴縣丞降補彭澤縣知縣黄嘉爾性耽安逸不洽輿情惟文理尚優著以教職銓選龍泉縣知縣何品玉近患瘋疾難期整頓吉水縣阜寗司巡檢劉肇唐年力就衰均著勒令休致宜春縣知縣徐維屏訊斷輕率尚欠歴練著開缺另補以肅吏治餘著照所議辦理該部知道欽此○初二日奉上諭世續補授内閣學士兼禮部侍郎銜欽此 
[英人被困]  
　　華歴本月初一日倫敦來電云英軍之屯於來的西米司人埠者被搭浪施華列人所圍各處電音均不能達華歴九月二十六日兩軍相見之餘有英弁六員殞命此外更傷及英弁九員軍士死者五十四名傷者二百三十一名 
[適彼樂郊]  
　　天津國聞報云俄人屢有壓制芬蘭人之事芬蘭人不堪其虐多願移家他適刻已派員至美洲租得大平洋畔英之屬地哥倫維亞埠日内約有芬蘭人一萬名口將舍故國而適樂效矣 
[紀中韓訂約事]  
　　天津國聞報云中韓兩國所訂通商條約頃始由兩國執政大臣商議妥協奏請鈐璽批准定期交换初韓政府之繕就約稿也其中第八欵有禁止華人在漢城寄居設肆之語中朝斷然排斥韓廷亦固執不移相持至數月之久方俯首屈服云 
[研求工藝]  
　　英京西報云中國駐英使臣擬於日内遍遊英國各製造所研求各項工藝以便纂輯成書蓋其 
 
 

Page 2

 
 
意欲使華人洞識英國製造之方使各貨廣爲流播也并聞擬令各英商將所製器物寄至京師及上海二處招集華人往觀云 
[日本防俄]  
　　香港循環日報譯登日本經濟報云俄羅斯雄據亞北形勢獨雄鶚視鷹瞵張目伺隙倘日本坐視其恣横而不爲之所日後必致大失利權　思有良策二焉其一宜速築京釜鐵道更進而兼併義州枝路以保滿洲鐵路之利益兼可防備俄兵其二宜維持牛莊大連灣天津北洋諸港船業而與西伯利亞鐵道之尾相連絡以擅海權此二策以地利而論於日本易於措施時乎不再曷弗亟起圖之 
[領事軍火]  
　　寍波訪事友來函云邇者海防戒嚴寗郡各防營由省局領到新式後膛洋槍彈子若干然火藥尚不足用現又赴郡城西門外儲藥局領藥數千箱載往鎭海各防營以備加緊操防是誠有備無患之計也 
[貴溪閙教餘聞]  
　　江西廣信府屬貴溪縣匪徒閙教情形迭詳前報兹接九江訪事友人來信謂客有自彼處來者言及當日匪燄猖狂之際某西人見勢不佳逃入縣署匪黨圍之咸欲得而甘心焉縣主楊少庭明府出謂衆曰本縣有保護教士之責爾等必欲傷之何　殺我若輩中有稍知順逆者以爲犯上不祥遂相約而退明府乃送西人他往暫避凶鋒 
[屯溪通電]  
　　蕪湖訪事友人云屯溪鎭在徽州府治迤南五十里爲皖南極大市集輪蹄星聚闤闠雲騰素爲茶市總匯之處每屆三春新茶上市茶莊百餘家製造紅緑各茶行銷海外五都市上益復繡錯綺交專計娼婦之留寓其間待有情人題詩照春屏作風流佳話者何啻盈千累萬蓋豪商巨賈皆將於此寄蹤跡故百業亦用以日興惟其地深處山腹中僅有一河遥通浙省餘杭縣距浙皖豫三省電局均約四五百里故電綫尚付闕如欲謀接設而工程浩大經費難籌茶商恒引爲憾事近聞電局督辦盛杏蓀京卿定議由浙添設屯溪各路電綫委前辦蕪湖電局安徽候補直隷州王叔英直刺踏勘綫路帶領工師估計工料俟部署就緒卽當尅日興工從此商情貨價呼吸靈通裨益於苦荈生涯洵非淺鮮也聞之不禁代浮一大白 
[營川見雪]  
　　天津國聞報云營口久晴未雨九月初九日忽起烈風峭寒驟至鳶肩雙聳可御輕裘港中大小各船有因風撞破者電竿亦被摧折若干株初十日傍晚同雲密布夜半滕六君駕玉龍而至璚瑶密灑一白無垠迨十一日晨起望之雪花皚皚積厚至二寸許簷垂冰箸嚴似隆冬居民皆欣欣然曰祥霙早降此後疫氣得以全消矣 
[甬上官塲紀事]  
　　寗波訪事友來函云日前護理浙江提督吳吉人軍門由鎭海防營蒞甬吊奠原任浙江提督陳雲卿軍門旋卽回鎭海防次上月二十六日復由鎭海蒞甬江郡城文武官員均至馬頭迎迓○上月二十六日浙江臬司李健齋爵廉訪由象山回寗郡行轅○上月二十八日爲府尊莊掔白太守懸弧令旦所屬文武各員均往叩祝太守特遣家丁擋駕辭不敢當○新委寗郡牙釐局總辦錢甘卿太守於上月某日抵甬擇於十月初一日接鈐任事 
[白下官塲紀事]  
　　金陵訪事友人云前者廣西提督蘇子熙宫保命駕至省與南洋大臣兩江總督劉峴帥會商防務擬招募精壯訓練成軍分駐吳淞江隂各要隘藉資防守議定後旋赴廣州灣辦理劃界事宜頻行相約梅開嶺上時復蒞省垣以竣其事近日宫保已委南洋練兵提調廣東候補道譚觀察啓緒抵白門趨詣督轅請示方略不日卽須赴湖南招募三湘子弟俾成勁旅而重操防○外侮紛乘内訌四起兩江總督劉峴帥老謀勝算布置周詳除通飭沿江沿海各砲臺嚴加防守並飭各屬州縣將會匪土棍隨時查緝務獲重懲外近更檄飭水師叅將某叅戎乘師船赴長江上下游查察各防營勤惰及沿江一帶有無匪蹤現已捧檄登程矣○前者浙江臬司督辦浙海防務李健齋爵廉訪委員至省禀明南洋大臣兩江督憲劉峴帥在下關上河等處招募勇丁業已次第足額電禀爵廉訪未幾爵廉訪派超武兵輪船來省裝載九月二十二日駛抵金陵管帶李直刺文慧率同管駕鄧把戎詣督轅禀知行將起程赴浙矣○江寗府南北兩捕通判向例兼辦保甲分局事宜自今歲攺歸江寍府劉嘉樹太守經理議定五路各設總巡一員分巡兩員皆用候補班中人承其乏南北通判遂無兼攝事宜近者太守以城北道路迢遥民居寥落尤爲匪徒出没之區轉瞬冬令誠恐巡緝難周允宜添委總巡一員以資臂助乃委北捕通判吳别駕瞻遠兼辦是差已於上月二十三日到差視事矣 
[雲津樹色]  
　　天津訪事友人云甬人謝某在東局司理機器僑寓紫竹林法租界去歳聘本地人李氏女爲室結褵已逾一載生一女孩甫閱四月不意九月十二日清晨其妻忽逃逸無蹤衣飾亦多被携去檢其牀上遺一字條略謂伊本訂婚某姓當日父母貪賄悔婚致有此事云云遂向岳家索人岳家亦責壻逼逃紛紛擾擾各執一詞其果效嫦娥之奔月窟耶何竟抛却嬌娃忍而爲此也○九月某日武清縣差役丁奎元王萬義押解要犯赴省途經某縣境偶一疏虞乘間逃逸縣主吕大令聞之將差拘案研訊同供逸犯已由武清快役拘獲小人等咎無可辭只求恩典大令飭卽釘鐐收禁俟解往武清質明核辦○閘口土地祠中寓有老學究某甲異鄉人也孤苦伶仃並無親屬近日忽賦仙遊因由住持僧爲之棺殮雇人舁至北極寺高原妥爲埋葬方欲入壙忽棺縫中青烟縷縷而出見者大驚急邀附近水會中人將棺蓋撬開激以清泉始得熄滅嘻異已 
[潯江楓荻]  
　　九江訪事友來函云德化縣應莘臣明府詹吉九月十五日接印後卽於二十二日舉行縣試正塲已冠首題其爲仁之本與未冠首題行有餘力通塲次題民事不可緩也通塲詩題賦得霜葉紅於二月花得花字○上月某日督辦江西淮鹽總局江蘇候補道達右文觀察命駕來潯爲其女公子行韓張相攸故事旋卽事畢於二十日起程回省○上月二十四日德化縣應莘臣明府開徵下忙錢糧政重催科亦百里侯不得已之事也○九江府孫景裴太守訪知邇來市中錢價日漲銀價日低皆由奸商將制錢販運出境所致爰於九月某日發出示諭嚴行禁止示中大旨謂卽遇購備貨物必須運錢出外亦不得逾五十千之數違于查究似此防微杜漸其或可稍挽頽波歟○新任德化縣應莘臣明府查悉差役陳貴由前任史大令飭令持票赴鄉查傳人証覊延一月餘始回署銷差且頭上血跡模糊貼以膏藥詰之稱被鄉民毆擊並恃强撕毁官票不禁心竊疑之惟旣稱受傷姑飭仵作騐視仵作含糊禀覆明府命將膏藥揭去洗滌血跡下堂審視並無傷痕遂勃然大怒詎鼠輩奉票赴鄉覊延踰月凌虐鄉民概可想見尚敢欺朦官長可惡巳極令取站籠伺候各役相顧失色環跪求免始攺令重責一千五百板　除卯名　者爲之大快 
[邗溝紅葉]  
　　揚州訪事友人云本年秋末冬初各項生涯都無起色豆油忽漲忽跌近日增至每擔售銀九兩數錢聞因北省豆子歉收所致芝麻尚稱豐稔而麻油市價甚昻殊不可解柏油則因上江收成不旺價亦日上蒸蒸刻下蠟燭每斤售錢二百餘文其餘柴米之類亦有增無减開門七事不亦難乎○九月十三日兩淮運司江蓉舫都轉爲其女孫贅新科翰林葉太史爲壻一切禮儀悉從儉約前報謂都轉文孫入贅何宅蓋傳聞之誤也○甘泉縣主周大令以下忙錢糧開徵已久而數收仍屬寥寥特定限期嚴諭書差赶緊催繳文曰照得本年下忙錢糧早經示期啓徵照章分鄉設櫃復簽差前往並給發追繳印簿按户挨催迄今完者無多兹本縣酌定限期一律繳清以九月二十五日爲初限十月初五爲二限十五爲三限倘逾限不完立卽提追不貸至每逢牌示限期該糧差等須親身到堂比追如有一名不到立提斥革想經此嚴諭各差　 
 
 

Page 3

 
 
當實力奉行矣 
[獵塲衰草]  
　　訟江訪事友來函云兇棍陸升堂戳斃翁姓閨女兩次由府縣官訊實解省翻供發回九月某日臬憲朱竹石廉訪飭將通案人証解省發交蘇州府彦太守訊實口供收禁府獄以俟按律論抵其波累諸人陸續釋回迨九月二十二日陸棍之婦某氏猝然倒斃或謂因墮胎而殞或謂别染時症姑存兩說未知孰是○新任華亭縣王緯辰大令蒞任以來訪知鹽梟到處横行大爲生民之害因卽飭役嚴拿並張示通衢俾若輩聞風斂迹九月某夜三鼓時忽有鎭江人胡姓在普照寺西某點心鋪領略雙弓米滋味突經某勇上前拘住翌晨解入貢院王大令略訊數語飭將著名各匪黨窩頓處所逐一供出以便按圖索驥旋將胡犯發自新所收押以待覆訊似此雷厲風行想若輩聞之當亦瞻懾心驚不復敢肆行無忌矣○松郡邇來百物騰貴小民度日維艱大有長安居大不易之慨目下市中白米每石將漲至洋銀五元菜油每斤錢一百十二文鮮肉每斤一百六十餘文雞子每枚十文其他菜蔬等物更無不繼長增高魚蟹亦較上屆增至倍蓰綜計日用所需無一不　貴於昔惟銀元日益加賤吁可慨哉 
[示禁臺基]  
　　欽命江南分巡蘇松太兵備道余爲出示嚴禁以端風化事照得上海一隅淫風最熾租界中大小妓院所在都有已覺廉恥蕩然究其毁節敗名尚未害及於良家婦女獨有一種淫惡老嫗在隱僻之處租屋數椽開設臺基勾引青年婦女與不肖子弟苟合成姦雖向有志節之人一墮其阱身不由主莫可如何以致羞恨自盡者時有所聞敗人名節莫此爲甚亟應嚴行示禁以挽澆風除行縣委實力查拿一面懸賞招告務獲究辦外爲此示仰上海城廂租界内外居民人等一體知悉須知臺基最傷風化自示之後如再有人膽敢開設准爾等據實就近禀報巡局指拿送縣訊實照例嚴辦本道照例給賞嗣後爲父兄者務各約束子弟不得再肆邪謀有夫男者尤應整肅閨門毋令任意外出倘始終不知自愛當塲被拿到案定行一併嚴懲决不寛貸其各凛遵毋違特示 
[示給哨單]  
　　每屆三冬例有鄰邑會哨之舉蓋以防宵小爲害閭閻也昨日上海縣主王欣甫大令給發哨單云上海縣正堂王爲給單會哨事照得現屇冬令宵小易於竊發巡防更應加嚴除移知鄰封各縣一體哨巡外合行給單會哨爲此仰捕役等會同營兵在於本縣境内大小河港並吳淞黄浦一帶及與鄰邑接壤河道無論風雨昏夜嚴密梭巡仍按三八日期在鄰邑交界處所與各邑巡船户會哨一次换單呈騐備查該役等務須認眞緝捕實力巡防毋稍疏忽致于重咎須至哨單者 
[示查烟館]  
　　王欣甫大令自綰上海縣篆卽留意民間疾苦力除種種弊端兹已受代有期仍復不稍疏懈昨日繕發示諭曰欽加四品銜補用直隷州署理松江府上海縣正堂王爲出示諭遵事照得每屆冬令必須嚴密巡防使宵小無從窺伺所有城廂内外各鋪烟館均應給發示諭限令每於二鼓關閉以免匪徒溷迹歴經出示諭遵在案兹屆冬令且近來裁營節餉游兵散勇到處逗留每以勾結爲患尤應認眞查察合行查案示諭爲此示仰各該保甲立卽遵照查明城鄉村鎭現開烟館共有若干户造具年歳藉貫清册限三日呈縣以憑核發條諭各該烟館務須遵照定章依限於二鼓關閉不准深夜開燈以及容留來歴不明之人住宿如違提究至本境烟館前經明定章程祗准閉歇不准添開垷在訪聞城廂内外以及四鄉各鎭時有添開之户大都保甲得賄容隱實屬顯違禁令自示之後如有再敢私行添開者一經訪實定卽立提到案嚴懲並將得賄包庇之地保一併究革房屋發封入官决不寛貸各宜凛遵毋違切切特示 
[局員赴省]  
　　昨日馬路工程局會辦委員司徒貽芬司馬乘舟赴省謁見江蘇巡撫鹿芝圃大中丞面禀要事大約小作勾留不日卽須遄返也 
[巡員失物]  
　　本邑西門外巡防保甲局委員潘仲泉二尹之公館在南市升吉里中前晚忽有竊賊踰墻而入潛至樓上竊去房中所贮皮衣及金銀首飾等物約值錢百餘千文昨晨開列失單飭家丁報知十六鋪巡防中局局員文斌臣二尹立卽傳到汛捕諭令前往勘明限期查緝務獲究懲 
[屍身請騐]  
　　有地江灣鎭者離滬城約十餘里歸太倉州屬寳山縣所轄前日凌晨有人行至鎭之附近香花橋南畔驀見某姓家内舍後荒田中有無名男屍一口年約三十左右頸間繫有　繩下半身埋入土中似係被人勒死後移屍於此者因卽告知本圖地保某甲投縣署禀請蒞騐緝兇 
[秋賽志餘]  
　　西人於賽馬之後必令馬夫賽跑一日其有餘興未闌者亦得賈其餘勇一程罄控之能昨日適值其期午後共賽六次第一次十四馬沙遜洋行經理匯票之拖攝氏首到第二次七馬工部局磅氏首到第三次七馬怡和洋行某氏首到第四次五馬爲馮河之戲卽俗所謂跳浜者小累司氏首到第五次馬夫共賽凡十馬騰驤而出順全隆洋行執鞭之頂兒首到第六次八馬來自香港僑居龍飛馬房之某氏首到第七次十馬怡和洋行某氏首到 
[賽會例誌]  
　　昨日爲本邑大南門外高昌司廟賽會之期會中人咸以天公做美興高彩烈踴躍異常午後三點鐘時以神像納輿中排齊各種儀仗遊行南市一帶紅男緑女爭先快覩幾於塞恭塡衢端木氏所謂舉國之人皆若狂者殆指此歟迨神像回廟則已暮靄横山萬家燈火矣 
[通事邀恩]  
　　英美租界公廨閩廣通事李蕙坪因庇護賭棍方士其投捕房誣訴本署差役劉榮奉票提人違犯定章致寃遭帮審委員張柄樞司馬責押嗣經讞員翁笠漁直刺訊悉情由赫然震怒將李重責手心二十下交吏房看管候差夥宋志顯期滿開釋再行核辦昨日李一再苦求直刺以宋業已開釋因從寛釋去諭令安分營生毋再滋事 
[英界租界晚堂瑣案]  
　　張竹賢遣家丁丁升控唐錫春圖賴欠欵前晚讞員翁笠漁直刺倩襄讞委員張柄樞司馬提訊丁升禀稱家主張竹賢被唐錫春積欠洋銀一百五十元無力歸還央人緩頰願每月拔付十元家主允之當時僅付洋銀五元尚欠一百四十五元至今置之不理求恩押追唐供此係李姓劃抵之會欵並非小的所欠小的前已賠償五元刻下無力再賠求恩鑒宥司馬著將唐管押限一月内先繳洋銀七十元餘俟明年分期拔付○前者某米店主楊益品控徐順生積欠米價洋銀六十五元張司馬判令將徐押繳洋銀三十元迄今仍未繳呈前晚提案詰訊楊益品倩司帳人某甲申訴前情徐供小的被押於此無可籌措求恩交保出外赶緊清理司馬怒曰本委斷令折償三十元已格外施恩爾竟挺押不繳有意逞刁遂著責手心一百下還押展限十日如再不措繳卽當嚴比○傅安泰等木號被陳鶴興積欠木料銀一百三十餘兩逃避無蹤由號主遣人將保人陳森木扭案請追張司馬訊供之下著押候繳銀六十九兩前晚森木繳呈洋銀九十元合銀六十九兩司馬命卽開釋洋銀存候原告到案給領 
[美租界捕房紀事]  
　　昨日午刻甬人李阿芳持僞銀錢若干枚至斐倫路向各鋪混用適經包探洪阿寳所見執而搜之身畔纍纍者皆銅鑄番佛遂卽解入捕房捕頭令押候轉解公堂禀請讞員翁笠漁直刺訊辦○昨日清晨有江北小竊混名三麻子者混入外虹口某碼頭上貨棧中竊取所儲舊鐵不隄防爲某號巡捕所見拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[圖脱受懲]  
　　前者錢長林張桂發丁阿虎等在浦東老白渡張和生所開小茶肆内賭博經南市包探黄量海查獲解請工程局會辦委員司徒貽芬司馬訊責枷示日前丁阿虎忽毁去所荷之枷意圖兔脱黄探查悉情形禀知司馬司馬諭令解案研訊看役兪阿新供稱丁阿虎不知如何將枷毁去小的並無賄縱情事求恩鑒察丁供小的身患疾病故思脱逃司馬命笞二百板與錢長林一併交人保釋張桂發並無保人仍管押候核兪阿新雖無賄縱情事然疎忽之咎亦所難辭命責二百板 
[上海縣署瑣案]  
　　馮珊林結欠震源錢莊銀十三萬五千兩控經上海縣監追迄今九年尚未結案邇者馮迭次禀請取保出外清理縣主王欣甫大令准如所請而震源莊主黄鎭心已赴臬轅上控昨日署臬司朱竹石廉訪派委候補縣楊明府紹芝來滬提馮到省訊追午前命駕至縣署拜會王大令面交憲札王大令披閱之下立卽飭吏備文將馮交楊明府解赴省垣○江北艒艒船向奉道憲示禁不准在租界中浦濵停泊兹者船户三金仔抗不遵示由縣署公差拘拿到案前晚帮審委員馬明府提訊三金仔供稱小的於七月某日由江北來申不知禁令以致誤犯現已移泊南市萬瑞碼頭求恩寛宥明府飭差帶往傳諭各船概行移至董家渡南首停泊違干提辦○前者馬路工程局移送徐長福控陳福卿薛金川誘拐女兒美囡一案到縣縣主王大令訊供之下將被告收押待懲前晚倩馬明府覆訊徐供女兒失去之後鄰人蔣國泰云親見陳薛兩人帶之行走因將陳薛拘住女兒卽逃往小東門一帶明府謂蔣國泰曰爾旣見徐女何不當時獲住其中顯有情弊著帮同找尋到案陳薛兩人同供實被蔣挾兼誣指迄今在押日久俱患疾病求恩開釋明府察得患病屬實飭交保出外醫治 
[上海巡局瑣案]  
　　日前米業掮客任芝山串同虞少泉及已閉恊盛米店學徒孫坤全等至李紹華運米船上冒取白米三十五石事後李察知其僞投控十六鋪巡防中局經局員文二尹提訊命補提任芝山訊究前日王少雲將任尋獲送入局中二尹訊悉情由飭責二百下押候取保○前者滬軍營勇丁李萬青因事至萬裕馬頭不知緣何被賭徒刃傷控之十六鋪巡防南局嗣由汛捕拘獲在塲望風之陳坤松解送至案局員文二尹研訊之下嚴行責辦前日陳之家屬投禀局中稱陳患病甚重求恩開釋嗣後當攺過自新不再犯事二尹准之諭令覓人具保 
[英美租界公堂瑣案]  
　　包探秦少卿解騙子潘雲林到案禀稱此人向施鵬飛等誆取毡帽五十頂麻線三百觔麻雀竹牌五十副逃逸無蹤報捕後經小的拘獲惟各贓均已銷罄無從查吊今特送案請究施鵬飛供小的開毡帽店孫桂芳供小的開麻線店沈雲福應梅慶同供小的等開竹牌店又同稱潘來騙去貨物時自稱在三洋涇橋開設悦來客棧且爲掮客因坐莊客陳某欲購各貨議定價值囑卽送往不料次日往收價銀人已逃逸貨亦銷售一空爲此情急投報捕房今旣獲案求卽究追潘供小的在三洋涇橋左近同新里開設客棧代銷各貨今以價銀尚未收到因此未付小的開有客棧豈有貿然行騙之事求鑒讞員翁笠漁直刺商之任繙譯官著留候過堂復訊○包探費阿銀解魏志林到案禀稱此人向董丙奎家小孩騙取高麗參八枝報捕後經小的拘獲起到原贓送請訊究董投案供稱家中藏有高麗參一匣被魏偵知誘令兒子私取八枝意圖盜賣今旣獲案叩求訊究魏供偶與董孩游戯不敢誆騙尚求明察直刺判令笞責一百板○包探張阿五解趙老虎到案禀稱此人向在义袋角裕源紡紗廠工作前日散工時私帶棉紗四絞被廠丁查獲送入捕房今者捕頭令小的解請訊究趙供貪小携出今已知過後當痛攺前非直刺判令笞責二百板○包探徐榮珊解乞丐張小寳到案禀稱此丐在大馬路泥城橋迤西專向洋人乞錢爲此拘案請究張供無錫人流落申江飢寒交迫不得已而效鄭元知行徑叩乞恩寛直刺著押候函送棲流公所留養○包探顧阿六解小工頭劉阿四到案禀稱此人在錫金公所左近塡泥並未向工部局領取執照小的惡其違章爲特傳案禀請究罰劉供小的並非承包之人不知章程故未向工部局領照直刺判罰洋銀十五元 
[法租界公堂瑣案]  
　　日前捕頭房内忽失去皮箱一口内儲文契鈔票洋銀之類事後查得當日細崽周瑞生曾至房内正欲向之研詰周聞之卽向捕頭告辭潛回浦東周浦鎭家中捕頭因令某包探跟蹤而往將周拘回解入捕房詰問之下堅不認竊惟稱情願賠償昨日捕頭令解請讞員朱森庭明府與何繙譯官訊究明府謂周曰爾旣自願賠償本委當從寛免究著押候交的實人保出限三日内如數措繳延干押追○惡丐徐阿四張阿毛陳金寳張和尚王阿林吳阿毛等每在洋涇浜一帶沿途攫取行人財物前日由包探拘獲詰知若輩平日窩留陳董氏所開小客棧内因卽前往起獲原贓土布四匹並至英租界某押店吊到各色布十餘匹昨日傳同失主吳勝奎解案請訊明府著將爲首攫物之吳阿毛押候荷枷一月期滿重責四百板徐阿四等五人各責三百板陳董氏不應窩留歹人本當照例重辦姑念懷孕從寛免辦著賠給失主贓物洋銀一元六角並具以後不再窩留匪人切結呈案備查○英租界寳善街恒裕昌洋廣貨店學徒夏紀林投案禀稱日前有錢福生者來店購取留聲機器一副及千里鏡一架計值洋銀三十四元七角囑小的送至城内收取價值行至中途錢忽持物逃逸報捕後查得錢將各物押在三洋涇橋同生泰押店内今已吊到原贓求恩給領同生泰店主某甲投案求給押本明府叱之使退不予准理判將錢福生枷號半月笞責二百板贓給失主具領○湖州府歸安縣採辦糧米之司事徐石麒禀稱前日雇坐高學成之東洋車至某處遺失縐紗一匹報捕後經包探查獲原贓求恩給領免予究辦明府謂車夫不應匿留贓物不報捕房判責手心五十下以示之儆贓給失主領去○郎裕成提莊庖丁陸阿瑞串同出店人張星堂竊取皮衣十二件分押各當得洋銀九十元托周錫堂寄回周浦經失主報捕查獲昨日捕頭令包探傳同失主郎生堂解案請訊郎禀稱陸父情願賠贓求恩核斷明府判將三人一併押候陸父到案再核○太古碼頭工頭李有全禀稱小工張長生竊取小土一包報捕查獲原贓解案請辦明府判責一百板贓給失主領回○張阿林禀稱泊舟小東門外浦中被竊賊李銀泉竊去衣服二件報捕查獲求准領贓明府判將李笞責三百板贓給還失主○郭泰長禀稱小的在十六鋪郭煜興土行爲夥學徒陳茂德竊取大小洋土若干兹經包探拿獲求准領回免辦明府准之著將人贓交郭領去○包探禀稱許三彭翰卿二賊在安慶輪船行竊衣服當塲拘獲送案請辦明府判各責二百板○包探禀稱賭棍陳龍生年十四歳設攤聚賭拘案請辦明府判責手心五十下飭傳其父領回管束 
[九月分選單]  
　　小京官翰林院典簿張毓麟順天附知州廣西横州王芝祥順天舉知縣四川綦江張明毅江西甲河南寳豐劉訓燫江西舉江西雩都陳鈺山西監直隷高陽鄰洪緯江蘇甲江西建昌王拱裳江蘇舉湖南瀘溪程夀保安徽舉縣丞廣東番禺楊榮祖江西廪巡檢江西寗都虞恩祜安徽監湖南湘隂張寳山直隸監典史浙江常山莊秉泰江蘇供事貴州永從藍柄勳四川附直隸清豐李武周山東吏員甘肅通渭萬選成順天監 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年九月二十四日京報全錄]  
　　宫門抄○諭旨一道錄前○將軍增奏爲變通奉天吏治摺○江督劉奏爲奸商虚設公司行鋪倒騙存欵擬請照京城錢鋪定例分别辦理摺○湘藩錫奏恭報接護撫篆日期摺糧儲道但奏爲接署藩篆日期摺○湘撫兪奏添製外洋快砲軍火片○九月二十四日内務府國子監廂紅旗值日無引見○熙貝勒續假十日○鳳鳴請假五日○孫中堂奏請開缺○李祖榮預備召見○掌儀司奏二十七二十九日祭奉先殿澤公載瀛行禮○關防衙門奏初一日大高殿拜表慶王行禮○召見軍機李祖榮○○奴才增祺恒夀跪奏爲奉天吏治略爲變通以重刑獄而專責成恭摺仰祈聖鑒事竊查各省秋審案件起於縣申於府轉於道而定於臬司覆勘於督撫以達之刑部所以專責成重民命也奉天自光緒初年經前署將軍崇實奏攺吏治一切規模半同行省惟秋審一事仍由府廳州縣逕達該部未攺舊章蓋因該前署將軍籌畫多端率多未竟遽然出缺展轉因循以至今日當此時勢艱難何敢妄議更張藉圖諉謝實以民命所關卽人心所繫在當時州縣初經添設人民無多尚可仍安簡易今則開墾旣久人民益蕃案情亦因之日衆少一番覆勘卽缺一覆審限期卽按之秋審定章亦有未符奴才等伏查新疆吉林等省因未設立臬司通省案件以及秋審均責成首道辦理奉天爲根本重地較新疆等省事務益繁奴才等商酌再三　擬援照新疆成案請將奉天驛巡道一員加按察使銜通省命盜各案並秋審案件統歸審勘辦理俟其定擬仍由奴才等再加覆勘以昭詳愼至奉天府屬各廳州縣向由驛巡道勘轉案件以及該道所管發審局事務統歸奉天軍糧同知管理似此略爲變通於刑案足昭愼密亦於秋審事例俱屬相符奴才等爲愼重刑章起見是否有當理合恭摺具陳伏乞皇太后皇上聖鑒飭部核議施行謹奏奉硃批該部議奏欽此○○頭品頂戴南洋通商大臣兩江總督臣劉坤一跪奏爲奸商虚設公司行鋪倒騙存欵有礙商務擬照京城錢鋪定例分别辦理恭摺仰祈聖鑒事竊臣前據上海商務總局紳董呈稱近來市面日緊倒閉之局愈出愈奇以有挾爲護符以延訟爲得財甚至朝集股本暮旣捲逃昨方下貨今已移匿棧單房契輕遁遠例於是倒盤貶價弊端百出貽害無窮請奏明照騙人財物律倒辦理當經咨准户部鈔錄刑部律例咨覆查照奏明辦理等因又經飭據署江蘇按察使朱之榛詳稱嗣後商民設公司錢鋪卽援照京城錢鋪定例無論新開舊設均令五家聨名互保報官存案如有侵蝕倒閉商民各欵由地方官立拿監禁分别查封寓所資財及原籍家産限兩月全數完竣起意關閉之犯枷號兩個月杖一百折責釋放若逾限不完無論財主管事人及鋪夥侵吞賠折統計數在一百二十兩以下者照誆騙財物律計贓照竊盜論罪至一百二十兩發附近充軍一百二十兩以上至三百三十兩發近邊六百六十兩發邊遠一千兩發極邊足四千里充軍一千兩以上發黑龍江安置仍照章發新疆種地當差攺發極邊足四千里充軍到配後枷號三個月一萬兩以上擬絞監候均勒限一年追賠全完枷責釋放不完再限一年追賠全完歸罪减二等定卽軍流以下仍枷責發落若不完軍流以下人犯卽行發配死罪人犯再限一年追賠若再不完卽永遠監禁所欠銀錢卽勒令互保均匀給限代發免其治罪仍咨行本犯原籍於家屬名下追償如互保不願代發或限代發未完拘拿到案照准竊盜爲從律减一等杖一百徒三年其互保代還銀錢如本犯於監禁及到配後給還者軍流以下卽行釋放死罪人犯减二等發落互保同時關閉一併拘拿監追照前冶罪未還銀錢仍们各犯家屬名下嚴追給領其有虚設别項行鋪侵蝕商民各欵情節相似者亦卽照此辦理詳請覆奏前來臣查奸商市儈虚設公司行鋪招徠客商存欵希圖倒騙巨資自開自歇席捲潛逃恃爲得計而存欵之户旣已罄其財産甚且釀成命案近來迭有所聞殊於商務大局攸關尤於平民生計有碍若不申明例章嚴定辦法不足以示儆戒除咨部立案外所有公司行鋪倒騙存欵擬照京城錢鋪定例辦理緣由理合恭摺具奏伏乞皇太后皇上聖鑒訓示謹奏奉硃批該部議奏欽此○○護理湖南巡撫布政使奴才錫良跪奏爲恭報奴才接護撫篆日期叩謝天恩仰祈聖鑒事竊奴才奉撫臣兪兼三咨行光緒二十五年八月初九日差弁齎回原摺奉硃批兪廉三著來京陛見湖南巡撫著錫良護理欽此旋於八月十七日准撫臣兪廉三委員將湖南巡撫關防王命旗牌文卷等件齎送前來當卽恭設香案望闕叩頭謝恩祗領任事伏念奴才一介庸愚毫無知識藩條忝綰方漸報稱之未能撫篆命權更覺悚惶之無地查湖南外通江漢内控湖山本上游衝要之區值時局艱難之會展星拱衛自强則軍政宜修未雨綢繆先事則饟源當裕剔税釐之中飽財重節流興礦墾之利源事方圖始况又岳州開埠交涉日繁宜保自主之權預杜外侵之漸與夫肅吏治厚民生固疆防正學術以及團練保甲諸大端在在均關緊要奴才檮昧懼弗克勝幸撫臣兪廉三籌辦各具規模惟有殫竭血誠倍加勤愼一切事宜督同司道熟思審處遇有要件隨時電咨督臣悉心經理不敢以暫時護篆稍涉因循以冀仰答高厚鴻慈於萬一所有奴才接護撫篆日期並感激下忱除恭疏題報外謹繕摺叩謝天恩伏乞皇太后皇上聖鑒謹奏奉硃批知道了欽此○○二品銜署湖南布政使糧儲道臣但湘良跪奏爲恭報微臣接署藩篆日期叩謝天恩仰祈聖鑒事竊臣於光緒二十五年八月初十日奉撫臣兪廉三行知布政使錫良奉旨護理撫篆所遺藩司篆務委臣署理旋於八月十七日護撫臣錫良將藩司印信文卷等件移交前來當卽恭設香案望闕叩頭祗領任事伏念臣鄂州下士知識庸愚前隨原任湖北撫臣胡林翼軍營効力荐保道員分發湖南五攝監司一署臬事糧儲叙補竊祿將屇六年藩篆曾權卸任甫逾三月恩深雨露生成之德靡涯效乏涓埃愧奮之忱正切旬宣重忝兢惕彌深查湖南山叢水衍物産尚豐地隘人稠治安匪易藩司職掌舉錯綜核度支課吏卽以保民裕財必先節用况當墾荒開礦時事方殷足食練軍自强宜亟且臣前奉奏委總理營務處責任尤繁自顧輇材益切弗勝之懼惟有矢勤矢愼實力實心遇事禀承督臣隨同護撫臣妥爲辦理不敢以暫時攝篆稍涉因循以冀仰答高厚鴻慈於萬一所有微臣接署藩篆日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此○○兪廉三片再查湖南省於光緒二十四年募練新軍威字旗並開辦武備學堂經前撫臣陳寳箴先後飭向上海德商禮和洋行訂購德國格魯森廠五生的七密里口徑新式快砲配用過山砲架六全具並開花子彈馬鞍裝卸彈子器具測遠鏡等件交威字旗操演備用議價德銀十二萬三千四百八十六馬克約計合上海規元五萬餘兩又訂購格魯廠五生的七密里口徑新式快砲配用過山砲架六全具並彈箱砲彈馬鞍等件給武備學生練習議價德銀七萬七百九十二馬克約計合上海規元銀二萬八九千兩陳寳箴旋奉旨革職未及奏明卸事隨經善後局及管理武備學堂各司道等籌議前項快砲價值需欵較鉅湘省庫儲匱乏措備維艱函商該洋行暫行緩辦兹據該司道等詳稱該洋行以各項砲械旣經議明價值訂立合同不允緩辦復據電知與外洋商人交易要當以信義爲先前項砲械先旣訂立合同自難退悔况現在威字五旗並添募勁字五營皆用西洋訓練其武備學堂亦已分設各營俾將士弁勇朝夕講求期收實效則此項新式快砲爲營中之所必需擬請將此項砲械價值在於湘省釐全項下作正開銷庶可如期應付而湘中得此利器於操防亦大有裨益等情詳請奏咨前來臣覆核無異除咨户兵二部查照外謹附片具奏伏乞聖鑒飭部核覆施行謹奏奉硃批該部知道欽此 
 
