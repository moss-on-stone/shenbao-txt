# 1912 - 133 - 4914098

 

Page 1

 
 
評論 
[論今日急宜遣散兵隊]  
　　遣兵其今日之急務哉遣兵其今日之急務哉兵隊一日不遣則財政一日不得而理無論其為外債為國民捐為愛國公債為不換紙幣要之祇可救一時之急需而不可供永久之支用以一國終歲所入而悉數用之於兵隊而且猶日恐其不足吾不知民國初立共和告成果何為而需如此之雄師養兵所以救亡而吾乃反轉以速亡耶 
　　為問監督財政之說何來曰借債也借債何用曰養多數之軍人也軍人何不如是之多曰仁人志士熱心革命奔走運動廣招濫募而後有此八十師團之總數耗一國之財源者以此招外人之干預者亦以此革命倖成干戈可戢兵隊之遣散此其時矣 
　　况今日者外人監散軍隊之說嘖嘖焉傳播於耳鼓雖或派高等軍官或托稅務司尙未必有一定之成議然究之風聲所播駭目驚心此日雖可通融他年必駸駸焉成為實事否則外人之欵將不可得而借而全國軍隊勢必終有譁潰之一日嗚呼彼實為之謂之何哉 
　　是故民國之大患匪惟無財之患而兵多耗財之為患竭一國有限之財以養八十師團之衆當國諸公憂時志士雖高掌遠蹠紛然而為抵制外債之謀以為國民能革命能建共和區區之金錢亦愛國心之一分子際此時艱何難呼集不知盡力革命者全數雖在幾百萬以上內中至少亦有過半之數須人為養以須人為養之國民而欲責其枍腹以報國此可决其必非人情况竭國民之脂膏而虛牝浪擲以供給此無藝之軍隊日復一日其何能繼此又對乎今日之軍隊而茫茫四顧百感交集者矣 
　　抑余竊有進者軍興以來人人以廣募兵隊為得計援鄂也北伐也無非當年藉口之資繼自今軍隊連雲方競爭其起義之首功一若淸廷之退位共和之統一無不賴吾糾糾桓桓之武士某也首功應予位置某也起義宜有報酬此時而望其遣散歸田以為减少借債抵制監督之計不猶行舟於逆水之中而尙欲其奮勇以直前乎雖然不如是不足以鞏固新邦之丕基而為民國謀樂利也願今日之秉國鈞者急起圖之 
專電 
　　昨日（二十）唐總理率各國務員至叅議院秘議臨時借欵謂資本團擬將條件略加改動且加函要求各省自後不得自由借債並將來大借欵須適用此次所訂條件其改動之處因熊總長堅持不允外人已允不提惟加函要求兩款爭持極力不得不允議員多數反對唐云巳簽字承認衆大攻擊李國珍斥其外交失敗張伯烈斥其違背臨時約法其他各議員有掩護者有調笑者有請急辦國民捐者熊答俟再備案交議 
　　各國資本代表在倫敦會議之結果日俄兩國因不允拋棄滿蒙利益不願加入銀行團該團現將解散 
　　熊總長擬將本年六月起至年底止中央及各省行政軍用經費卽日登載公報以徴信用 
　　袁總統命令胡惟德密商外交團要求日俄兩國撤退駐滿兵隊 
　　英使朱爾典謂唐總理曰中國亂事當猶未已否則各省何以仍向各國多購軍火 
　　章太炎在總統府遇見唐紹儀戲出手鎗擬之唐怯懼逸去一時傳為奇談 
　　交通部南來各員逼施總長委任職務有葉允崧破口大駡施允轉圜現已派葉為秘書員 
　　江北爭設民政財政各司長一事袁總統謂須得江蘇都督之同意然後解决 
　　直隸借用奧欵現已作罷 
　　　　　　（以上北京） 
公電 
　　藍天蔚電　北京袁大總統武昌黎副總統國務院參議院各省都督各報館均鑒邦基初奠庶政繁興司農仰屋外債是賴乃自借款以來迭起糾葛委曲求全卒難就範監督財政事旣關於存亡餉源竭蹶策將何以應付况値兵隊林立謠啄叢生內憂外患在在危險際茲興廢交替之秋言治靡不需財萬一借欵决裂難免牽動全局若不預謀接濟無巽束手坐待國民之捐其計誠善但恐礙於事實驟難立致鉅款似不若於國民捐外另行組織中央銀行發行愛國債券調查各地殷實勸令貸放現欵視家資之多寡定貸放之比例專募富戶不擾貧寒委託公正紳商設法切實勸募事雖不可強迫然須期於必行如此辦法於財政上或能稍資補救顧我國險象環生凡屬神胄自當激發愛國天良勉盡一分義務須知國强則個人之私產常存國亡則個人之私產不保今不樂輸患且立至國於不存捐將安用茲陳管見聊盡言論天職倘以為然即祈從速實行早收厥效事關存亡特貢區區藍天蔚叩　附條件如下　一中央銀行須完全由民國另行創設不可以亡淸虧空至鉅之銀行為基礎　一宜速簡定能員專其責成提倡組織中央銀行之事兼調查各地富戶　一宜派妥員至各通商口岸及大都會招集中央銀行股本　一愛國債券即由中央銀行各分行擔任發行　一愛國債額定一萬萬元週年利息五釐限五年後起首攤還至十年內還完　一凡借愛國債者須給獎牌計分金銀銅三品以借債額之大小為等差 
　　南京留守府電　程都督陳都督各報館均鑒國民捐一事蒙各界同胞盡力提倡踴躍輸將具徴我國民熱誠愛國好義急公無任欽佩惟茲事重大未可率然從事前經電請中央政府擬定章程提交參議院議决宣布以期一致進行庶足以昭信用而杜流弊現在各界有願輸捐者應俟章程宣布收欵機關指定通告後始行繳納此時各同志只能喚起一般國民義務心不得以私人資格收受捐欵誠恐勸道伊始而一二營私者或致乘機欺騙轉失熱誠諸君子愛國之苦心於國民捐前途實多窒碍請由尊處隨時勸告查禁以維公益至為盻禱留守府叩 
　　南京國民捐總會電　袁大總統參議院各國務員副總統鑒南京六十團體開會組織國民捐總會現已成立公推孫中山君充總理王人文沈秉堃二君充幹事長均願毀家紓難不願見外人監督財政蹈埃及覆轍借款事要挾過甚誓不承認國民捐總會泣叩號 
 
 
 

Page 2

 
 
　　安慶各團體電　袁大總統國務院參議院黎副總統黃留守各都督鈞鑒敝省國民捐由高等學校同學會發起組織全皖國民捐總會於銑日開成立大會公舉廬君恩澤為總理趙君曾薰為恊理業經妥籌辦法選定職員分途勸募儲存安徽中華銀行除呈請都督立案外謹以奉聞各團體管鵬葉鳴鸞何崇傑張宗海朱鏡淸傅誰心范圍夏崇讓沈瀛洪忠愷后樹聲聲公叩栢文蔚代 
　　烟台姜致中等電　袁大總統黃留守周都督各報館鑒滬軍司令劉基炎日前通電各省謂登黃難民紛擾攫食富戶並無土匪持槍聚衆搶刦刀傷事主情事查黃邑各鄕於四月下旬五日之間如位荘邢家伯九里店南梧桐韓家洞周容庵城西頭三甲仲家石橋路家等廿餘村同時被搶損失資財無算其先後遭害之多從可想見就中曲文壇之父丁毓翽之子均受刀傷幾致殘命似此凶暴非土匪而何該司令手握重兵坐食供給報案者非惟不立予昭雪往往借端苛派拘留罰金以去若輩肆無忌憚白晝橫行該司令不自咎勦撫無方反美其名曰愛民曰不忍何其巧於粉飾耶至於勒捐一節該司令謂係急進會連承基徐鏡心所為與伊無涉查登黃自光復後經連承基劉藝舟諸人募集鉅金充軍政府經費迨及黃邑失陷魯軍不支該司令援隊重來淸軍退登黃遂入滬軍掌握查該司令初來時所統滬軍不足兩營後增加至七千餘人購械籌餉羅掘萬端何一非登黃脂血迺該司令前電謂僅募集公債捐五萬元從未受分文捐款查滬軍支銷每月需十數萬金軍興三月有餘斷非五萬公債所能敷用該司令謂無勒捐情事語將誰欺計登州尙志堂宋捐銀十二萬當商及各號規銀各戶富紳共捐四萬餘元黃邑富紳如單翰臣丁毓翽李祖盛王日靈等商號如利美當等共勒捐至二十餘萬元此僅就大宗而言零星捐款不勝枚舉日前該司令在議會演說謂刻下非籌十二萬金軍隊恐難免譁潰並謂旅烟同鄉會汚伊囗囗囑令議會致電北京代爲刷洗恫嚇要脅情詞畢露至各軍每日所需米麵猪羊油薪等費不下二千餘元槪由民間供給登黃中小蒙養各項學校教育巡警各局所存欵槪為滬軍支用罄盡將來善後事件無欵可籌學校中停教育永無改良之望該司令稍有天良覩此鋒鏑餘生何忍再三敲剝迺非惟不念民間疾苦轉謂登黃人舞文弄墨熒惑衆聽該電中並有炸彈手槍聽君所施之語此種無賴言談竟出自上級軍官之口行為跋扈可想而知為此敢懇大總統速將該軍調離登黃免致與士紳衝突設或一時無消納之法嗣後該軍一切餉糈請槪由中央政府按時籌撥登黃幸甚姜致中鄭重王常翰等叩廾 
　　南昌李都督電　袁大總統國務院黎副總統黃留守各都督各軍司令各報館均鑒民國初建締造萬艱尤以財無所出政莫能舉餉無所節財末由生為受病之總因險象之極點謀國諸公不得不食鴆茹蓼借用外債而列强本其經濟侵略主義協謀刧持監督我財政督察我裁兵直欲以借欵之成裂制我國之生死黃留守大聲疾呼提倡國民捐以國人之資財救國事之危阽義槪所標全國感動各省都督先後通電贛省江蘇程都督且條擬辦法冀肋實行南京曁皖浙等省各軍將校亦均分等捐助此皆諸公赤誠愛國之深烈鈞五體投地當首囑在省軍隊幸各將校深明大義竭力贊成均擬本月即照南京各軍之例一律捐助現復召集政商學界曁各公團於省城設立國民捐總會研究募收方法並飭各府縣知事公團各設分會就本地情形討論辦法鈞雖棉薄具有血氣卽糜頂踵亦所懽愉顧側念前途積憂成痗猶欲為根本之救濟期邀賢哲之贊同蓋外債固足以墟人國然投諸生產事業或可興一國之利源而國內募債利不外溢尤各國補助財政通例然專以恃充消耗亦大損國民之富力今者我國軍餉纍纍而政費又一無所出議借款議募捐所趨不同究其極仍以供給軍餉或用諸行政經費不生產而消耗則一若不奮然改圖徵論外債之成立足以影響吾國前途即使全國縮食節衣罄涓滴以供國用以杜絕外債而竭有窮之脂膏供無限之耗費民力旣敝其結果不終至仰人鼻息不止埃及之亡非亡於外債之輸入實亡於舉債而不知所以整理之方故債舉而財政以亂而國以亡鈞愚竊謂吾國今日無論借債募捐而根本解决非先减縮國家糜耗之鉅費使舊有財政基礎日臻鞏固然後以新舉之債建敷於上不可顧欲减少全國糜費非從裁兵節餉無所着手蓋吾國自改造以來除擴張軍事外其他百政率多停滯而全國收入除關稅存留洋關藉抵賠欵外其餘欵項又幾耗用於軍事一途誠能裁軍節餉减輕軍事負擔則行政費自不患無所取給政費範圍確定則國家稅地方稅亦可從而劃分各省於府縣徴收稅項地方經費逐加整飭務使收支漸合不得自徴自用先樹一省財政規模則全國原有財政自可日趨穩固一國財政之基旣立國本卽無虞動搖然後募集公債發行不兌換紙幣繼之以國民捐不足再濟以外債補助行政經費之外餘為設立銀行振興實業之用如是則募債勸捐旣不至虛耗一國之富殖即借用外債亦不至橫受列邦之挾持今日救亡至計似莫逾於此烈鈞不敏任事以來首施此裁兵節餉政策除第一期遣散萬餘人外近復將步砲工輜各營設法次第裁併均經通電報告迺者南京軍界聯名通電全國請從速裁撤軍隊减除軍餉經營要政陳詞痛切動魄驚心敢掬忱悃貢緬罪言伏乞我大總統速定全國軍額通令各省將所募軍隊切實裁撤我愛國諸公共鑒此旨亦請集會將校討論辦法我輩旣以鐵血鑄造共和詎敢專顧足兵不問民力轉貽國家無窮之累此次國民捐發起軍界同胞競相捐助急公好義具有同情尙冀正本清源通籌熟計烈鈞憂時念亂言不盡意區區愚忱尙希垂察贛都督李烈鈞效 
　　南京留守府電　袁大總統唐總理陸軍參謀兩部黎副總統各都督各報館均鑒第二師長朱先志第五師長劉毅先後自請取消司令部犧牲權利拯救危亡愛國血誠可歌可感夫以兩君之學術經騐皆軍界一時人傑徒以財政困難民窮國病爭相解甲為天下先此等襟期洵足風厲當世興忝有統辖南方軍隊之責未便湮沒其志用特電聞統希垂察南方留守黃興叩 
　　黑龍江宋都督電　大總統參議院國務院武昌黎副總統南京黃留守各省都督省議會均鑒前讀黃留守豔電以募集國民捐為减小外債輸入之計並殷殷以收集法相商榷權衡得失深得至計而愛國熱誠尤使人望風興起擬貢呈一得之愚適接程都督元電籌擬勸捐辦法有三收欵辦法有四詳盡精賅小　極表同情但勸捐三端尙有應再研究之處如特別捐之第二種在商業發達之時加收附捐實足募集多資惟自去秋以來金融滯塞商業彫敝已達極點所謂最旺者不過勉强支持未至荒閉且以何項為最旺標準殊難解决附加含有强制性質辨別一有不審畸重畸輕必生阻力似宜將此種酌刪增入勸募海外華僑一種華僑日與文明國人相競逐愛國熱力最高且資本雄厚募集較易若能由國務院參議院公推聞望素著為華僑信仰之人前往各島將民國無資建設危急情形痛切陳說必能激發義憤募得多資惟須與普通捐一律發給公債票遇有慨捐鉅欵者仍與特別捐之第一種同等待遇以昭優異然我國民窮財盡非急謀經濟發達將演成國家破產之慘劇如以國民捐為惟一辦法卽幸達目的公家獲其補助私計實日形枯竭且以不換紙幣為代價全國幾三分之二僅有虛數而無實品建設有資生產無坿本實先撥敗亡立至其危險有甚於今日者仍宜一體吸收實在外資用之生產為培養根本之計雙方並進庶目前雖積重累尙可取償於將來是否仍希卓裁小濂自媿疏庸救國乏策幸承諸公熱誠提倡謹當商同本省官吏先將特別捐竭力措辦捐有成數即行奉聞黑龍江都督宋小　巧 
　　袁大總統電　陳工商總長巧電悉諸君提倡國民捐議定辦法條理秩然具見熱誠愛國深用佩慰已交財政部備案矣大總統效 
　　海州陶思澄電　申報館轉大同黨章水天先生鑒去年我公任兩淮鹽政部長時曾以正式公文派委婁君善篪王君蔭庭來壩調查鹽務當時并携去海分司案卷七宗現在思澄已交卸海州鹽政急待交代伏乞迅將此項案卷專差送至淸江西壩交代局陳蔚如君代收專差各費均由敝處付給特此奉懇并乞電覆交代局陳蔚如君轉致為叩前海州鹽政分部長陶思澄叩卄 
譯電 
　　每日捷報載稱英國海軍部因德國擴張防務故本年建造戰艦次序表至少將加速六個月藉以抵制德國（倫敦） 
　　美國官場前因英國商船違背塔孚脫總統之宣告運載軍火前往墨西哥當卽加意扣留船中載有子彈十萬顆馬鎗十箱現美總統已將此項禁例刪除該商船亦卽釋放　（鈕約） 
　　英國女子梅萊卡前在俄國華沙地方因與革命黨結交判定監禁四年之罪今已决意禀訴俄皇請加寬赦 
　　　　　　　　　（倫敦） 
　　一千九百十一年俄國預算案其入欵盈餘羅卜九十三兆　（柏林） 
　　此次日本國會選舉其結果無所變動政友會大臣三人均獲選衆議院中有基督教徒十人　　　（東京） 
要聞一 
[財政總長之整頓鹽務談]  
　　財政總長熊希齡君對于籌款問題以改良鹽政為着手之策尤以不損鹽商利益為本旨在國務院參議院討論屢經發表意見茲聞擬由國家收買鹽票入手刻下時價每票不過數千金設國家以萬元易票各商必爭先恐後願歸國有如備欵一萬萬元即可收鹽票一萬張操縱之權在握引商旣無所損尙可加惠于竃戶每人食鹽平均以每年十二斤計（連北方喂牲口之用在內）每斤征收厘課二分即可得一千萬元視原收已加至一倍而民間食鹽之價或較以前少賤惟目前不能驟行就場徴稅之法緝私一層尙不可疏忽日內正飭所司詳細籌畫聞其製鹽之法則須改用機器云 
[袁總統飭訂民國服制]  
　　十四日國務院接到大總統交文一件探悉內容略云民國甫建百務待理公服便服制度迄今尙未釐訂現在統一各政組織略有端緒即應由國務總理交令法制局博考中外服制審擇本國材料參酌人民習慣以及社會情形從速擬訂民國公服便服制度繪圖具說俟經國務會議同意後即呈由本總統提交參議院議决頒布施行 
　　另函云上級官禮服暫用西服前由總統府秘書廳通電各處在案惟禮服不僅上級官廳有即下級官亦應有不僅官家應有即平民亦應有故現又從新議定分中西兩式西式禮服以呢羽等材料為之自大總統以至平民其式樣一律中式禮服以絲緞等材料為之藍色袍對襟短褂於彼於此聽人自擇此亦過渡時代之一法也 
[英法又將進兵滇邊矣]  
　　國務院昨奉袁大總統咨文內開據雲南都督電稱英法兩國藉口雲南勢將有變卽欲進兵請由中央政府向法英兩使交涉阻止等因蓋此事關係重要宜由外交部婉商該兩使去電阻止並力任保護外人生命財產决不使僑商稍受損失等語聞唐總理已囑外交次長顏惠慶先行致函交涉倘無結果再開談判一面電覆滇督切實約束兵隊嚴防土匪生變俾免外人再有藉口至請欵援濟一節因刻下大借欵尙未成立故只含混覆之 
[英公使善於詞令]  
　　臨時借欵未成立時駐京英使朱爾典因監督財政一事兩方爭持甚力特致熊總長密函一件略云美國建設之初亦嘗息借大批借欵債權國亦有監督用途之事嗣後全數償還未聞有若何之損失近且成為一等强大之國今貴國提議借款資本團中雖有一二人之私意願取消監督財政之要求者第恐衆議難拂歸於無效况貴國需欵甚殷地方現象幾有迫不急待之勢本公使為力主平和顧全邦交起見特進忠告莫若貴政府暫受監督之名至於權限事實本公使當力任周旋必使貴國權利不受絲毫損失權宜輕重惟公審之 
[臨時借欵最近談]  
　　大陸報云借欵情形今日稍有變動參議院開秘密談話會兩次與唐總理討論此項問題聞唐總理頗受詰問且有詆其政策之不善者 
　　俄國之未加入借欵實因倫敦開大會開議時俄國代表要求關於蒙古及中國西部之特別利益四國代表未經承認之故且對於發行債票一節彼此意見亦未融洽英法德美四國銀行家主張俄國應在其本國發行債票不得流行他國市上而俄國則欲聽其自由發行也 
　　銀行家不能承認俄國要求之特別權利係含有政治的意味此事殊足令人注意如俄國之要求得償所願則蒙古將與中國分離現新疆有反對共和之舉關係不小也 
　　銀行家豫交銀三百萬兩其條欵已經參議院於秘密會議時認可但此項條款呈入參議院時已經簽定且內有要點數處與上星期原議者不同因此議員中有謂唐紹怡已自加修改以朦蔽參議院者 
　　現叅議院議决此後各項合同須先交叅議院認可始能簽押但此次參議院承認之合同於舉派稽核員一事并未反對 
　　又字林報北京電云今日下午（二十日）叅議院討論借款問題唐紹怡亦到院聞該院已承認各項條件 
　　近傳俄日兩國不欲加入中國借欵一節實屬不確至其延不加入之原因係為關於財政之詳細條件尙未議妥須本星期始能告竣也至俄日兩國所約各節須由各國政府核斷非萬國銀行團之事矣 
　　陳錦濤之同僚徐某已舉為中國稽核員聞中政府將舉陳錦濤為監理部或稽核部總長以冀兩部得以協利辦事現中政府巳在編訂稽核部辦事章程 
[江皖振災借欵之文牘]  
　　江蘇叅議員楊廷楝秦瑞玠王家寶張鶴節汪榮寶上唐總理書云敬啟者江皖災重亟待賑救前奉大總統電復張君謇督辦工賑并以籌款艱難假張君全權令卽在滬籌借外債一百六十萬兩仍歸中央政府承認比者張君已在上海新沙遜洋行借定欵項電請政府承認側聞貴總理以大宗外債尙未借定各地方未便零星籌借故尙未承認查此項急賑刻不容緩非可以尋常行政經費相例近據南來報告徐州府城每日饑斃之人率在白外海州中正鎭地方亦日斃四五十人此僅就報告者所目擊之情形而言其他各地方以災情例之死亡之數當亦相等政府旣以救濟之策委任地方又於地方所籌借之欵加以阻撓勢不至令江北饑民全數塡於溝墾不止豈日日言利國福民者所忍出乎大宗借欵何日成立政府有無把握未聞宣示必待此項問題解决之後而後徐圖賑救恐江皖數百萬饑民巳在枯魚之肆矣議員等誼關桑梓未敢緘默不言用特商懇迅與電覆承認以解倒懸無任企盼之 
 
 
 

Page 3

 
 
至 
　　唐總理覆書　云接誦台函以江皖災重亟待賑救張君謇籌借新沙遜欵項懇迅與電復承認等因查張君議借新沙遜洋欵一百六十萬兩擔保代借二百四十萬兩前於四月中道經上海時業已與張君面商致一正式函聲明歸中央政府承認歸還厥後相距十餘日該行迄未商妥交欵旋於四月二十四日接張君電開新沙遜昨云條件已滿意今日復問政府對於以全權委謇向借工賑欵事目下此權有無變動損缺並云代兩省各縣所借之二百四十萬可否亦指鹽厘作抵等語當以現與四國外交團商酌漸有頭緒日間可望與銀行團協商交欵如能在大宗借款內挹注似較零星抵押為宜尊意以為何如等語於四月二十六日電覆去後原以該行借款久不成議且財政當謀統一零星押借恐滋轇轕故復電熟商並非遽行阻止工賑慈善性質本總理對於張君借欵始終承認毫無阻撓之意現准來函復經電致張君請其迅即設法籌借以濟急需將來由政府承認歸還但現在中央大借欵擬以鹽務抵押此項工賑借欵自未便指押鹽厘以免抵觸等語並希執事將以上情形轉達張君為禱 
[京師無謂之謠諑]  
　　天津謠言兵變人民頗受虛驚經紀前報茲聞京師地方亦復謠言四起有謂二十八日京津兩處復將兵變者有謂宗社黨詭謀成熟已約定日期舉事者又有謂軍興以來庫款支絀萬狀兵警餉銀久未發放不日即將鼓噪滋事者且有謂天津地方巳有傳單發現宗社黨某日即將入京圖為不軌者又十一號直隸督署以遣散署內衛隊百名微起衝突而外間遂傳為督署被圍以訛傳訛頃刻電話傳至北京竟有危急萬分之勢種種謠諑不一而足人心甚為惶惑現聞警廳擬出一白話告示禁止並將以上各說辯駁淸晰大致謂北京近日所紮兵隊人數甚少决無擾害治安之虞至宗社黨舉事云云類皆捕風捉影之談有無此黨尙屬不可知即使有之其能舉事與否以今日情形論之卽至愚者亦必不信且兵警餉銀均按期給發卽本月之餉亦巳於日前放完况財政部所借大宗欵項現已磋商就緒允於三星期內先交六百萬兩以後逐月繼續交納卽使此欵為不足據而部庫尙有八百餘萬兵餉警餉實足支應兩三月之久云云此示一出想人心必可稍安定矣 
[國務員薪俸一覽表]  
　　國務員薪水問題各報紛傳不一有謂每月二十元者有謂每月數金者言人人殊茲得確實消息各部總長月支薪俸二百元各部次長月支薪俸百五十元至於科長以下則約分三等一等八十元二等五十元三等三十元以事務之多寡辦事之勤惰為標準所定如是然借欵難成國庫如洗安能籌此薪俸之鉅金聞熊總長頗有以不換紙幣為代價之意 
[京華零拾]  
　　自唐紹儀氏借用比款后京津一帶之外國銀行爭先購買銀條一時銀價倐漲迄今尙無絲毫之跌落以故先零之大聲喧騰於京津之市面操奇計贏此商之人恒情無足怪者孰料其帶有政治上的臭味也緣吾國目前用款全在於現貨四國銀行團深恐現銀為比欵所採買無以阻其借欵之進行故先收買一空迨京津現貨旣已淨盡縱令比欵團採購於倫敦紐約至速亦須三十五日遠水仍不救近火矣外間謂其購買銀行條係為借款立金磅換銀之預備不知尙是第二義云 
　　前南京財政部總長陳錦濤於十二日晚車到京聞此次來京之原因有四（一）就財政顧問之職（二）襄辦六國借欵事宜（三）編定南京决算案（四）與政府籌畫組織中央銀行事宜十三日上午十一鍾即往謁見袁大總統矣 
　　劉君道仁謁見大總統時言吾國正在求各國之承認對於條約之應行繼續及應行修改者不可不先行準備總統甚韙其議擬即於府內設一條約研究處招集精於外交之人及法學家共同研究以備將來對外之方針 
　　國務院人云理財部熊總長現正核訂民國元年預算說明書以便提交參議院承認聞熊曾向各總長聲明謂預算旣經厘定本總長卽應負完全責任惟前南京政府之公債票一千餘萬唐總理借用之比欵一百餘萬一切用途非本總長所預聞勢難擔負責任云云各總長均默無一言未置可否 
要件 
[邊藏最近聞見録] 　　（續） 
　　邊地之財政　川憶　　年亦數十萬但改土歸流後牛馬有稅田地有稅每羊十頭抵牛一頭馬與牛同每頭納稅銀八錢如察木多一處年收一千四百餘金石渠三多納糧分為三等上等地下種一斗納一斗二升中等地下種一斗納一斗下等地下種一斗納八升察木多年收二千一百五十石江卡年收七百餘石開辦伊始查察未周實數或不止此至邊地全境糧稅若干巴塘收支總局內有統計科按冊稽之可窺全豹聞趙爾豐未將實數張部故有調查秘而不宣此外入欵則為鹽井之鹽課云 
　　邊地設治委員定章州縣月百六十金佐二八十金其實州縣一月不滿百金佐二更可想見例如江卡委員周一前淸知縣每月薪水五十兩公費十金即弁巡丁十名每月共三十六兩司書司事共三名每月共二十六兩繙譯通事共三名共十六兩五錢計之亦不過一百三十八兩有奇奔衣走食到處皆然又何必謀此生活於邊地其不惜長征欣然就道者非無地噉飯之庸吏卽為謀開復之革員或如昌都糧台劉少卿聸對委員寇勵予輩其出關原因非有絕大之野心卽由長官所强迫不數數覩西藏亦復如是邊藏重地委諸若輩欲謀整頓不俟河淸耶 
　　藏軍之武器　隊官以上所用自動式十響手槍購自德國排長及砲隊弁目所用舊式五響手槍購自廣東步隊所用五響槍購自湖北馬隊所用之槍半為日本三十年式之馬槍半為湖北造之步槍過山砲六門皆日本三十年式邊軍亦有過山砲六門附於西軍 
　　藏軍出關時攜有槍彈口口口發并由聯豫另購口口口發除進藏時及波密戰役消耗約口口發外尙存口口口發內外砲彈原有口口口發除消耗外尙存口口口發湖北兵工廠所造之步鎗依波密戰役之實驗射擊多至口口發少僅口口發游底卽不能開新槍尤甚兵卒譁然不禁歲餒咸謂游頭膨脹所致將周　　去少許仍不能開蓋尾筒或菜莢膨脹後不能旋復原形之故但令兵卒以油浸布常拭尾筒射擊後速將油底抽出或射擊若干發後令空氣將油庇吹冷再行射擊則雖多至百餘發開閉仍無支障卽裝藥量亦有關係邊軍征剿鄕城時將槍彈裝藥退出少許游底開閉亦能自由波密戰役有一傳令兵下坡時偶爾失足并有受傷而槍身斷為二截此煉鋼不精之明証當事者宜急謀改良 
　　抽筒子之裝置亦不合法最易失落約計步槍百枝中失落抽筒子者幾有十餘枝是戰時萬不可無預備品川藏萬里轉運需時尤宜注意 
　　軍餉之善後　邊藏餉糈恊自川省中原多故籌欵維艱斷接濟者已五閱月窮邊戍卒待哺嗷嗷聞鍾穎不得巳有權開彩票之舉藉其餘利餉我軍人餘利無幾來日方長度為當局者所諒及惟是　　以西不用紙幣銀根奇緊羅掘何從無米為炊難强巧婦此又當局者之苦衷且成渝合併條約內有西藏為全國之西藏一欵是亦正當之辦法然民國初基未開國會此等重大問題恐非一電文卽可解決四川邊藏唇齒相依際此同舟遇風詎容隔岸觀火以記者度川省當局之心當亦如是但不能不籌一權宜之運輸法其法為何即以現行紙幣招商承領令購貨物輸往邊藏示以地點限以日期如數繳還現銀或有以貨物滯銷為慮者不知邊藏之日用品皆仰給於內地往歲滇陝商人熙往攘來不絕於道其獲利輒以倍數計如上年用兵波密時紙煙一匣索銀三錢二分大曲酒一小碗索銀一兩五錢有奇洋蠟一枝索銀六錢四分而買者爭先恐後此猶例外事卽如河口地方跟打箭鑪纔站五耳白米四斤售銀三錢二分豆腐一方售銅元二枚下等信紙二張售銅元一枚其他可以想見自去秋變　　凍道途梗塞百貨告罄需用孔殷是滯銷之說不必慮又有以舊苻不嫧標掠堪虞為慮者聞四川派兵西征行將出發藉負保護決可無虞但不識當局者以為何如商業家又以為何如耳 
淸談　　[  （東吳）]  
　　民國服制所以遲遲未定之原因慮用西式則中國尙無呢羽之出品勢必取資於外貨而用華式則滿淸舊制尙較前明為簡便若欲免去此制亦覺無所取裁也 
　　余謂禮服取西式則綢緞亦可用何必呢羽便服則此時舊式萬不可更一可安民間之習慣一可免商業之損失此事關係物力非如南政府之改用陽暦可於一朝一夕間草草下筆者也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[宗社黨在鄂之詭謀]  
　　鄂省近因宗社黨人潛伏謀亂某政黨又欲藉武力攘奪政柄現狀極為危險故黎副總統飭各軍隊嚴密防範連日以來聞武昌漢陽漢口各處陸續拿獲匪黨二十餘名並違禁物多件均經軍法局密訊得實於夜間在軍務司署內正法其事極為秘密外間鮮得其詳頃經探悉該黨人所供密情云宗社黨之總機關部在津保奉天熱河各地派出黨羽分佈南方各行省武漢蘇寗浙皖贛各省城各商埠皆有支部前鄂督瑞麻子係南省支部總長駐鄂首領係前淸湖北軍事參議官小鐵良（即鐵忠）駐湘首領係朗札鐵忠已剃去鬍子密藏漢口某國租界某洋行內有某公司經理黃某為其總收支聯絡軍隊散布謠言皆黃居間所為現黎公已通電各省都督一體嚴緝並派密查多員在漢口租界偵尋巢穴但若輩倚洋人為護符深藏於密室之內非探得實在憑據不能輕率逮捕且前日該黨被捕之時某洋行忽造出謠言謂北京宗社黨已起事與袁總統部下大戰無辮髮者多被害一時人心大為驚惶後探悉無事始各釋然某洋行造出此種讕言巳非一次人皆疑其為宗社黨機關也 
[僑商承借漢口建築費]  
　　漢口建築新市塲開闢馬路工程浩大預算需銀二千萬兩現在公私交困官欵旣無可籌撥市價亦難以募集故開辦之始外人運動借欵包建者實繁有徒黎副總統因愼防流弊不輕應允嗣以南洋各埠華僑熱心振興祖國實業而漢口新市塲又為民國唯一之大建築華僑必願輸資贊助是以派建築籌辦處協理蔣君文漢赴上海與華僑聯合會諸君商議借欵該會代表陳楚楠荘嘯國徐瑞霖邵南棠四君皆僑商中之極有聲望者當力任代為勸借十六日蔣君特偕同來鄂副總統派李逢年等竭誠招待極為優禮連日巳陪同在漢口考查詳盡聞陳君等己承認為貸欵人總代表担負此項借欵如照定期不能交銀即賠建築籌辦處種種損害業由副總統草定借欵合同十五條雙方商妥簽字其辦法大槪以鄂軍政府名義向僑商貸款與代表陳楚楠等約定借銀二千萬兩常年三釐息以漢口全市房稅為担保限二十五年還淸定約之後即由鄂都督製成二千萬債券分期交其携赴南洋出售非本國人購買者作為無效借欵收到之日起息至第六年以後還本若欲提前淸還亦可聽便惟息金到期三月以後如無欵付給持債券人對於漢口房屋得實行其應享之權利然在建築期內不得藉詞干涉且非經公家之許可業主之同意並不得包修工程如借欵未償淸期內遇有非常事變不能按期還本得商議將償還之期展長此合同兩份一存鄂軍政府一存貸欵總代表陳荘徐邵四君處此二千萬巨金由四君擔負完全責任云 
[湘省鹽政問題]  
　　湖南督銷淮鹽總局自去歲湘省光復後即將該局改為湖南鹽政處其處長黃桐階君曾任前淸南通州鹽大使去冬由譚都督派充處長旋卽發抒政見以近來淮鹽產不敷銷曾經借運東蘆以資接濟東蘆鹽質價廉物美最利銷行但由淮塲借運抽去稅課以致價値加昂擬由公家籌備鉅欵逕向東蘆購運分赴湘省各邊境與淮鹽配銷不特公家可収絕大利益而民食亦可從廉是為一舉兩得比經商請都督電致兩淮鹽政總處核議實行以後東蘆無庸由淮塲借運張季直君以湘省向為淮鹽引地即因出產不旺搭銷東蘆亦應由淮塲借運以保淮引之權當即馳電力爭並呈袁大總統與湘都督往返電商迄未解决惟湘省淮鹽票商運商早已集衆會議與本省鹽政處反對謂湘省淮鹽大票合計四百餘張有自票自運者有出租運商者有將全票或半票抵押他人者今由公家自運東蘆旣屬價廉物美則盡人皆食東蘆淮鹽必無人過問所有鹽票頓成廢紙票商運商同歸於盡即受鹽票抵押之人及與鹽商來往之票號錢號亦皆受其影響牽動市面全體湖南商業岌岌可危且去歲光復後需用軍餉甚急設局開捐迫不及待曾向各票商先行借用每票一張借銀三千兩各票商均已慨然認借原冀公家有以保護今不但不能保護反欲令其作廢無論衆心不甘並於市面全體大有關碍屢經開會集議並將實在情形呈明都督曁鹽政處請將前議取銷而鹽政處堅不允許聲稱公家所運東蘆僅銷邊境爾等仍運淮鹽行銷內地並不相妨各鹽商以為僅銷邊境純係欺人之語旣屬價廉貨美則沿途勢必爭售淮鹽質味較劣加入稅課價又大昂此後又無引地不分官私安有舍東蘆而食淮鹽之理所謂不廢自廢也爰於十三號（舊暦三月二十七日）又開大會議約計本月底比期凡關於鹽務及往來各商號款目共需銀二百數十萬兩擬於次日前詣商務總會請由該會代借銀二百萬兩以濟目前否則市面必有搖動如商會不允代借則該商等須面謁都督請示辦法並聲明此後如激成暴動商等决不任咎云 
[湖南民政次長與報館之]  
　　　　訴訟 
　　湖南民政司次長左學謙前經湘漢新聞揭載投稿一則將該司長受賄賫缺情事臚列罪狀十條該司長因此辭職出署等情已誌前報旋經該司長赴各級審判廳起訴謂該報館所登係屬平白揑誣應照損壞個人名譽律責令賠償前日經高等審判廳傳集兩造質訊左司長親自到案並延請辯護士陳說被誣情形湘漢新聞則由記者孫君兾預及委任人一同到案廳長盛君時督同各推事審理先問原告據左次長略陳前由再問被告據孫君述及當日投稿原文係用油印投入自必印有多張本報即不照登亦必到處發佈且報館通例凡屬投稿應歸投稿人負其責任本報决不任咎原告辯護士聲稱旣有投稿人負其責任可將投稿人交出質證廳長亦令將投稿人交案孫君答以投稿人現未到案廳長又問投稿人係何姓名現居何處孫君答以當日未問姓名廳長又問是否本人投入抑係使人送來有無店家作保孫君答以由收發處收稿非由記者手收故未及細詢廳長又問稿中所指受賄各節有無證據孫君答以有據遂令委任人一一指證原告辯護士與之辯駁良久廳長謂所指各節尙非確據斷令仍於新聞紙上聲明前次所登均係投稿人一面之詞並無確證又不知投稿人姓名住址無從查究想係挾嫌誣指亟應登報申明以恢復個人之名譽云云孫君抗不允許廳長令將此次庭判登入報章孫君亦不允許廳長遂稱此案旣不能交出投稿人又無受賄確據猶不肯登報申明本廳為終審機關斷不能由爾抗不結案如爾有所不服亦必暫行照此斷結俟查出投稿人或覓有受賄確據再行赴廳起訴孫君無辭祇得暫為應允然其心仍有不服故果否登報尙未可必也 
[豫人與張都督之惡感]  
　　豫省臨時省議會於五月六號有議員某君倡議選舉民政長經衆私決於午後一鍾特開全體會投票公舉旋經選定統一黨豫支部長修武王印川君為全省民政長並咨明都督電達總統懇請委任以劃淸軍民權限詎為都督張鎭芳密電阻撓以致袁大總統覆電否認於是激動議員公憤全體力圖抵制當舉代表往謁張督責問發電理由該督支吾以對始終不得要領代表辭出後詣電局交涉遂得偷電底稿現由省會一方面電致總統駁辯力爭一方面提議張督劣跡預備彈劾風潮洶湧抑遏惟艱卽達軍民分權之目的亦將不利於張督矣 
　　前此豫都督張鎭芳曾保薦官界葉濟等二十餘人紳界李時燦等十一人於袁大總統之前懇請破格錄用惟李時燦胡汝麟二人素為豫人不齒於是輿論譁然一般新界志士奔走呼號羣圖抵制之策旋由教育革新社司法籌進會共和急進黨聯合三黨同人致書北京略謂李時燦現充都督府秘書長胡汝麟現為秘書員此次保薦電文實出此二人之手所謂假正人以自重署　頭銜以自薦豈非全球駭聞之事乎按時燦為人陰險殘忍卑污茍賤初入河南運動留東學生一二人喑假留東同鄕會名義舉伊為學務議長後經留東學生劉積學時經調查知全體旣不承認伊仍忝然居之昔年高等學堂學生王心恒等因功課事與　督王安潤爭執伊曾力主監禁遞解學生多人前淸宣統二年為學界　　　　學務公所案伊捕拿追繳學生趙傑中等文憑今春學界改選教育會伊運動兵隊壓迫欲驅散學界團體去歲漢陽失守伊歡喜吟詩似此頑劣惡紳旣蹂躙學界復反對共和不獨學界公敵亦實為政界蟊賊至汝麟為人乃衣冠禽獸每以賈寶玉自况尤為學界所不齒昔年伊與其繼父胡雲章搶其姑祖胡靑玉縣令杜玉捕責伊父子等在案去歲春間又同其族兄胡汝弼率匪搶其婦祖錢數百千麥數百石本省學務處及其本縣尙有控案可稽但縣官畏其勢力不敢過問李為議長為之彌縫得無事耳伊又因爭廟產事使縣令薩起崴板責其世叔趙蓬灝至死種種挾勢欺凌鄕里不法之舉擢髪難數前在高等學堂因壓抑學生陷害教員被學生斥逐控訴有案去冬盜假諮議局全體名義發電被衆彈劾竊逃又濫用議局公欵在現省議會查辦之中此二人在吾汴狼狽為奸把持公事吾省學務實敗壞此二人之手此人得志吾河南無　類矣等語未知大總統如何批覆也 
[杭垣發現叛黨証據]  
　　五月十五日下午滬車回杭見有皮包一個在人力車上並無坐客形跡可疑當被偵探隊長孫君人鏡呼住打開檢視內係上海共進會英雨亭文瑩發起會員張德明墨熙鳳聲鄭金標宗福等介紹福建人李建章李佐淸陳洪元三人誓書三紙立言推倒民國等語蓋有圖章指印載記宣統四年二三月字樣包內衛生衣一件布褲一條銅元數枚此外並無他物當經會同崗警將人力車夫一併解交二分署第二派出所據情馳報杭縣警察署長察奪矣 
[浙江之匪警]  
　　昨日武康簰頭鎭被匪蹂躪即晚電稟都督請兵略謂十六夜武康簰頭鎭突來大股匪黨數百人放火搶刧擄人殺人揚言為王世照報仇焚屋數十間死傷若干全鎭罷市乞速委查剿辦等情蔣都督以該處接近莫干山防務重要已電飭費統領迅派兵隊會同該知事恊力剿辦以靖匪氛 
　　衢州各屬自被贛兵竄擾土匪頗有蠢動之勢現聞江山知事姚應泰會同該處防營管帶呂桂榮電禀都督要求迅派大隊剿匪略稱江山土匪自光復後煞費戢綏前晚據壇石頭鄕董報稱黨匪毛七月宜等藉端蠢動即派兵警彈壓該匪竟聚二百餘人抗拒槍械彈被奪旋調分駐防軍會往查辦匪黨退守距壇五里之牛塘崗山督兵警往捕始敗竄登山搜捕無獲乃監犯蔣殻勞等又乘虛反獄王哨官帶兵往捕追獲六人逃逸十二名兵單難恃除請劉統領衢分府就近速派防兵五六棚星夜來江協同鎭禦外並乞電飭等因本日亦經蔣都督電檄劉統領星夜赴剿矣 
[澉浦阻止駐紮凱旋軍]  
　　海鹽知事盛同枝昨日馳禀都督云據游擊隊統領陸函開該軍由南京前敵凱旋各隊近因天氣漸熱禾城地狹人稠必須分駐查澉城地近海疆時虞匪患分兵駐紮藉資保衛茲擬派兵八十名會商徐隊官卽日開拔詎澉浦紳商聞耗紛紛函阻續據該鎭自治會長吳亮等呈謂兵隊開蒞本鎭正擬會同民團預備招待間突聞該隊兵以地方僻陋不願移駐致起意外衝突中途折回幸未醲成巨變澉鎭　汛緊要該軍凱旋未久遽令移紮交通不便之區難免鬰鬰之感倘因細故爭執鄕愚無知衝突匪徒乘間造謠殊非閭閻之福籲請緩派前來查沿海各區民團足資捍禦且地方偏僻萬不足以容客兵現該軍在通元鎭突起風潮自相衝突設到防後鄕民誤會不免轉醲事端所陳亦屬實情云云本日奉蔣都督核准並謂該軍大部現已調省所請緩派應卽准行云 
[沙泉驛戰况紀實]  
　　新疆沙泉驛之役伊犁新報觀戰員歸述所見云余自附隨軍隊以來住精（精河廳）日久傳聞新伊有停戰議和之信息擬於前月（陰暦正月）二十七日返伊忽於二十五六兩日民軍突傳緊急命令有袁軍巡哨隊馳驟於沙泉驛地方預備戰事祇見民軍哨兵往來如織二十七日卽傳有袁軍馬隊一標駐紮龍王廟不時來窺沙泉二十八日民軍卽移馬隊一營駐守該驛二十九日袁軍忽發現馬兵六七百人向沙營進撲適値民軍本營郝叅謀馬隊二標馬標統帶領所部警衛兵察看地勢到此即指揮該防守馬隊棄騎列成步陣以誘袁軍袁馬隊遠放一排槍民軍屹未少動遙望見沙堡各處伏有民軍馬匹遂率隊東下民軍亦未追趕三十日民軍徐支隊長率大隊親駐沙泉終日不見袁軍消息當夜將士槪行路宿二月初一日因帳棚不齊恐兵士疲勞過甚亦即率隊回精祇留步隊第一標馬隊第一標一營過山砲三尊駐守沙泉為第一防禦線是夜即有奸細報知袁軍嗾其速來襲殺初二日早七點半鍾忽有袁軍發現馬兵八營步兵四營工程隊兩大隊陸砲隊兩隊約共二千餘人遠遠散開隊伍戰線延長二十餘里馬隊分張左右兩翼逼向沙泉包圍民軍民軍步馬炮各營共計七八百人亦即布陣抵抗鏖戰三點鍾終以袁軍勢大力漸不支民軍左翼馬隊忽然退下未幾而右翼亦退獨留步隊居中奮戰袁軍馬隊遂將步隊圍在垓心左右衝突不能得出袁軍馬隊勒令繳械投降不屈者均被慘殺計傷亡官兵數十人被虜百餘人餘各逃散余尾隨邵帮統邵見勢急猛力槍斃袁軍馬兵數人衝出直奔精河中途卽遇著民軍援隊馬標統邵始喘息嘔血至是日午後三鍾支部大隊到時袁軍巳過沙營二十里矣兩陣對閴互射巨砲數彈民軍馬隊分三路抄襲袁軍猝不及備遂大敗馬隊驚逸奔逃紛紛鼠竄步　工各隊巳被民軍包圍四面殺聲大起駭魄驚魂其最精練之工程營因護炮力抵民軍誅戮過半計陣斬生擒者數百人奪獲大砲彈藥輜重無數民軍馬隊隨後追擊直至次日（初三日）天明始行歸隊旋奉支隊長轉奉都督命令不准窮追各營遂於即日整隊囘精休息生擒兵士槪行分編各營除奸細訊明正法外並未濫殺一人當日即聽支隊長傳知各標營暫時休養俟得都督命令再行預備東進此初二日沙泉兩軍兩次激戰之實在情形也 
[伊迪停戰要電]  
　　迪化袁大化電　伊廣將軍鑒文電悉二十四初五初二三次交戰彼此傷亡投降損失皆自知之此非化與公所能遙制不必以軍事為退讓和平証據尊意以塔城為會議地彼此各派委員並不帶兵與戰事上原無所慮其有傷害情事亦無須保証請即照辦尊處擬派何人帶幾人何日由何處前往何日停戰請先電知敝處亦照此行化刪印（陰暦二月十八日） 
　　伊犁廣福電　塔城轉迪袁帥鑒刪電悉尊意旣轉福亦願早和平我兵已止勿前進公兵亦請電知惟兩方須遵大總統令不得暗襲至停戰期恐往返繞道電商遲滯擬定自廿六早七點鍾起即祈電告公軍並速電覆委員擬由俄道赴塔員名人數啓程日期商定再電達福歌印（陰暦二月廿日） 
[秦州反正顚末紀]  
　　秦州都督黃鉞函云前淸宣統三年九月一日陝師起義甘法司彭英甲甘藩司劉榖孫巡警道趙惟熙勸業道張炳華時同充甘肅營務處總理初六日長督將兵備處所辖之軍械局及新軍改隸營務處管理英甲氣熖獨熾力主招募回隊以抗陝師且昌言新軍必變勒繳器械更編營制時鉞總理甘肅兵備甫兩閱月深慮操戈同室為友邦訕笑進言長督請宜保境息民為中立計長督意頗動英甲嫉之聯合劉榖孫朝夕媒孽以革命危詞相恫愒長督疑信參半令鉞統兵數百出防秦州英甲又慮鉞擁兵為害陽隸以回將崔正午所部五營旗而陰嗾其反誣請餉領械又多方掣肘終以出强迫手段而後成軍迨英甲得署陝藩併總理東路行營營務喜出望外則以革命不足平乃我輩升官發財之日到了為言日與奴黨相笑樂於是而關隴之兵禍起鉞亦不能安居 
 
 
 

Page 7

 
 
於蘭垣矣十月初鉞率師抵秦適崔兵陷固關屠戮刧掠慘無人道屢牘斥誡反以忌功禀揭大府嘉其能改所部隸固原提台張雲亭部下為恊窺陝鳳之計是時也鉞竊慮陝甘之兵一日不解即共和之局一日不定一旅孤立計無所出隨遣周望英胡文炌赴醴泉乾州以反正事商之張都督鳳翽張統領雲山十二月十五日胡使回得報書荷允贊助并附旗式陰暦本年正月初二復遣胡使偕魏國英赴陝初十日鳳翔萬統領炳南函示赴奉師期二十二日魏國英又偕陝軍之三十七標標統程傳霖持萬函來秦約期舉義此聯絡陝軍之大畧也　　（未完） 
[厦門政界更調記]  
　　厦門道一缺光復後省委原炳堂到廈任事半年以來辦理各事極為得力地方亦獲又安惟原道迭次告退刻得省電巳另委李君接署大約不久當實行更替矣 
　　閩省通商口岸有三以廈門為第一第二為福州第三為都廈當中外之衝洋商最多交涉案件層見迭出非設外交專官不足以聯邦交現省議會公决在廈添設外交次官一缺與廈道平職巳委林能光氏到厦不日將建築次官衙門於道署左右云 
[海外桃源紀]  
　　南太武處有一海島名曰梧嶼居民無多只陳林蔡三姓而已該地向係海濱浮嶼廈門前例凡海地均歸水師營弁管理是以濱海各處多有向中府租地起造而納以租稅者日前吳中恊派委陳某到地收租乃陳某到嶼云欲追回前淸官吏所給契紙另換民國新據居民惴惴焉深恐老字繳出新字給否尙未可知反先失承管之權相約槪不繳交陳某怒加斥責居民遂不認陳某為官派収租員抗不遵諭陳即喝令隨從人夫將居民綑縛適與該嶼正演劇酬神見此强梁立即鳴鑼通衆欲得陳某而甘心陳懼乃釋所綑縛之人歸告中府訴居民種種野蠻中府又發隊前往究辦至則掠奪刦搶居民呼籲慘切告訴無門日昨中府又親到該嶼勸令照舊交繳地租居民無可如何乃遵諭繳納惟林姓則未交繳聞所收之欵為數頗巨未知此等欵項將來作何報消也 
[雲間魚雁]  
　　巡警不法　去冬松郡光復時因舊有各巡士紛紛赴滬投軍遂議添招巡警當時倉卒招補類皆市井烏合未受教練以故不規則之舉時有所聞前日西外區某警於夜間入長橋南繆姓家姦佔婢女由主人併縛送局十七號亭午又有巡士潘震祺擅入後猪行街謝姓屋內調謔圖姦謝婦大聲呼喊其夫馳救反被毒打後隣右聞聲畢集詢悉顚末羣抱不平扭潘送警察總局沈警務長以該警不法至此立飭轉解檢察廳請盡法懲治　 
　　銀行開市　去冬金融恐慌牽動全市錢業五家先後倒閉惟甡源允康貲本豐富幸慶無恙地方士紳以錢荘僅此兩家殊欠便利爰另組銀行賃屋於莫家弄西石庫門內現巳部署完全定於初四日開市 
本埠新聞 
[交涉使劃淸權限]  
　　駐滬通商交涉使陳貽範君以閘北華界警區轄境處處與公共租界毗連近自界務問題發生後時起齟齬辦理殊費周折因特重整舊章嗣後刑名案件槪以起案之地點為斷民事訴訟按照以原就被之例兩不相侵如遇移提人犯彼此照章協助除飭南北市政廳遵行外並令公共公廨遵照辦理聞昨日關讞員巳據情照會英美總巡卜羅斯君轉飭各捕房一體遵照矣 
[寗波同鄕會要電彙錄]  
　　　　　　　　　　為採運平糶米事 
　　杭州蔣都督鑒寧波食米缺乏除慈北鎭北巳辦外各處危急萬狀現巳向江蘇邊界安徽等處辦就三萬石惟運行必須護照請電咨蘇督給發過境護照以免沿途阻碍其欵雖有籌備所少尙多並請撥借公欵十萬元由敝會担任照還寗波旅滬同鄕會虞和德沈敦和朱佩珍叩效 
　　杭州蔣都督鑒效電諒經鈞覽米尚可設法惟欵無可籌和德與吳錦堂君鎭北慈北兩處勉力籌墊其餘力難再願自應由公家撥借前面商褚民政長巳蒙俯允現事在萬迫我寗波同是浙民想一視同仁斷無向隅况灾在寗紹尤比別處更急前電乞卽電復寗波旅滬同鄕會虞和德沈敦和朱佩珍敂馬 
　　杭州蔣都督鑒前商准徐寶山軍統在江北一帶購米一萬餘石分撥寗波五千台州二千慈北五千鎭北五千除鈞船火車分運外尙有四千在鎭被國計民生會阻運據稱新立定章非有本省都督護照萬難轉運惟辦米在先定章在後乞迅速電咨江蘇都督整飭鎭江民政長凡此項過境之米不得阻止並請補給咨文為要 
　　鎭江國計民生會自治會諸公鑒去年敝鄕秋潮淹沒田禾其被災最甚之區以草樹為食故商准徐寶山軍統於江北一帶辦米萬餘石以資平糴除陸續運甬外尙有四千裝運火車須由鎭江過境忽為貴會阻運貴會為全國國計民生而設宜統謀大局化除疆界庶與滿淸時代官吏有別凡在同胞急人之急乞放行以顧大局 
[漢蒙聯絡之感情]  
　　范乘團布致滬都督書　英士先生鈞鑒久耳大名禾能謀而茲者龔君來蒙得聆執事碩畫鴻謀欣佩曷極蒙古之贊成共和者亦惟欲政治改良人民之得幸福耳相扶助何分南北弟於尊意甚表同情刻下正聯合各旗商同進行之法以自治之能力為聯合之趨向至一切辦法已與龔君面談請卽轉詢當可代逹尙望時惠教言以匡不逮 
　　滬都督致喀喇沁王府電　　場應轉蒙古喀喇沁王府夔　先生台鑒　君鏡淸歸讀示欣悉在羨辱荷優待尤感南中同志此屆舉事志在改建政體與全國人民同沐共和幸福至種族見解早經通人齒冷無待贅陳先生神識高朗夙所欽佩我國現勢五大民族非井力團結將謀我者衆易受損失先生達人當已洞澈其微目下未能一致進行者由於人民程度參差致生阻格而危險之機已隱伏於此言之怵心其美默察我國情狀實行聯合必自蒙漢始而建茲偉業非先生莫屬謹掬素誠願與先生相提相携共謀東亞人民幸福其有誤會而生猜疑之際請協同解釋使歸至當蓋大丈夫舉動當以事實之有效為目的不以議論之無謂易其初心也先生何日南來伏希預示行期俾得竭誠待命內蒙志士倘能　然偕行賴先生之紹介得與諸同志握手言歡尤所深願言不盡意　　何似滬軍都督陳其美叩馬 
[福建同鄕電請維持省議會]  
　　北京大總統唐總理參議院武昌黎副總統南京黄留守鑒旅滬閩人黃鍾瑛等七十五人咸日因孫都督云旅閩議員專額大背法理閩人决不承認前由中央政府電令取消巳否遵行蔣筠白畫被戕事隔多日已否拿獲兇犯究出根由辦法如何統乞迅速電示以釋衆情等語距今六日未得覆本日報紙見孫都督篠日上大總統辭職電讀全文雖無一語及咸日電詢之事而言外之意似以閩人不諒當局為難情形並含有省界意見未免大誤福建自光復後閶井尙稱安謐旅滬閩人曾何敢摭拾道路種種傳言遽興責問實因專額議員不合法理蔣筠事尤可駭電詢各節毫無成心應請大總統電飭孫都督參議院議決案將專額議員卽行取消並將省議會迅速成立蔣筠事切實根究公懇設法維持勿任糜爛不勝迫切待命之至旅電福建同鄕會正副會長高而謙藍建樞等個 
　　附致福州電　神州省議會鑒旅滬閩人因專額議員並蔣筠事咸日曾電孫都督文見滬各報本日又電大總統唐總理參議院副總統黃留守咸日電文全述又云距今六日未得覆本日報紙見孫都督篠日上大總統辭職電雖無一語及咸日電詢之事而言外之意似以閩人不諒當局為難情形含有省界意見未免大誤福建自光復後閭井尙稱安謐旅閩人曾何敢摭拾道路種種傳言遽興責問實因專額議員不合法理蔣筠事尤可駭電詢各節毫無成心應請大總統電飭孫都督照參議院議决案將專額議員卽行取消並將省議會迅速成立蔣筠事切實根究云云本會昨在三山會館會議請貴會將近日情形詳細見示並請尅日派人來滬指導一切無任企盼旅滬福建同鄕會正副會長高而謙藍建樞等個 
[軍士熱心捐餉]  
　　步兵第八十九團第三營第十二隊兵士陳希治日前上條陳於該隊官長大致謂現在吾國各處軍餉浩繁財政竭蹶非籌挽救之策斷不能濟目前之急吾等軍人更當力盡義務減少軍餉稍輕國家之擔負等語且聞該兵士前月餉銀亦已捐去軍界中人如此熱心實不多得倘全國軍官兵士聞風興起則民國前途之幸福也 
[退卒臨別之依依]  
　　陸軍二十三師各軍官以現在財政奇窘軍餉為難是以屢次會議决用汰弱留强之法裁減兵額近日以來已陸續裁去數百名之多昨日駐紮吳淞之步兵第九十團又裁去五十餘人該兵士俱係浙籍故由師長黃郛派員親送該兵士至杭滬車站乘車回浙當臨別時該兵士對於送行之長官聲言現在國家經濟竭蹶軍餉浩繁吾輩軍人坐縻鉅費問心何安師長為國家財政計用汰弱留强之法裁減兵額精壯者留營可以備干城之選衰弱者遣歸不致糜國家之餉苦心孤詣欽佩無量吾等五十餘人體魄孱弱致在被裁之列然對於衛國之熱心固未嘗稍減况在營受各官長之教育久矣臨歧分襟黯然神傷吾等名籍住址均各存記於本連連長處萬一此後國家有事仍望師長函召俾償素願言時聲淚俱下而送行之長官亦不覺泫然出涕云 
[南市華洋裁判所瑣案]  
　　沈阿和滐夜在吉林小輪船上圖竊布衣兩件當被舵工羅廷海撞見扭交水巡解至華洋裁判所經承審官徐縈峰君訊得羅廷海指為行竊憑據不足况昨晨羅已將沈阿和私刑弔打受傷屬實判沈拘留三天羅罰洋一元充公另再賠償養傷費洋一元 
　　洋水巡梅羅又解李洪芝至案因其在東洋公司碼頭私裝煤灰請為究辦當由徐紫峰君提訊李供係受東家之囑不知情實判李交保出外以後不准再裝所有小船一只暫留洋水巡處候其東家認領　又解香烟公司女工毛王氏到案因其行竊錫紙約二斤卽日徐君提訊屬實因該氏尙有周歲小孩待哺從寬拘留七天或罰洋一元以儆 
[造就交通人才]  
　　甬人鈕永傑君發起設立航業鐵路專門學校業已租賃盆湯弄右首高大洋房為校址一俟章程議定並延聘中西教習布置完備卽行招生上課一面呈請都督府立案以便造就交通人才 
[同年團出現]  
　　前淸壬辰進士煇毓嘉等二十人發起壬辰旅滬同年團謂將徴集團友同心救國事務所暫設上海裏虹口朱家木橋塘山路一號龍心銘寓所應有詳細會章俟開大會時公同議定 
[籌辦選舉之忙碌]  
　　南市市政廳籌辦選舉事宜現正在宣示人名冊期內凡有錯悮遺漏可由本人聲請更正補列日來合於選舉資格之人赴市政廳請補及更正者甚多是以辦理此事者編造人名簿及塡寫選舉傳單甚形忙碌現定於本月二十一日卽陰曆四月十五日為宣示截止之期以後不得再請補列 
[陳都督維持民食]  
　　上海米價飛漲已至十元以外貧民糧食維艱甚為惶迫雖經民政總長迭次出示勸令平價該業中人仍視若其文日見增漲刻經滬軍都督訪悉前情以滬地人民之衆甲於他埠需米尤多須賴米市流通方免缺乏爰卽照會該總長電稟蘇都督迅將米稅撤除並嚴諭米商平價出售以甦民困 
[外人參觀操練]  
　　英美二國軍務參贊羅員勝黎富思二君擬會同二十三師師長黃君參觀陸軍第十師所轄各旅團營操練現經師長吳紹璘允准派委本部三等參謀李袩偕陪往各團營閱操一面命令衛隊營營長廖守忠迅卽轉致各團營長官預為整備 
[浦東添增防兵]  
　　浦東塘工局鈡董謝酉山朱福田黃星階等以浦東高陸兩行錢郎中橋西溝高廟等各鄕鎭盜賊甚多時常騷擾特於前日稟求陸軍第十師加派兵隊馳往該處駐防以資保護昨吳師長已派衛隊營第二連全部兵士九班卽日由滬前往各鄕鎭分班駐紮並由衛隊營營長廖守忠親赴塘工局會商一切矣 
[騎兵派往江陰]  
　　駐紮西門外斜橋之陸軍第五師騎兵第五團茲奉第五師劉師長命令以江陰地方為長江下游第一門戶防務甚為緊要飭令該騎兵移駐江陰藉以防守現團附章炳文君已於昨午乘輪先行赴澄探勘駐防地點矣 
[福字營弁兵犯規]  
　　福字營前隊兵士時永盛不守軍律又前隊七棚兵士徐棟臣擅將軍服典押均為該營劉司令查悉一併斥革　又右隊三棚兵士嚴順福不尊營規夜不歸營而該隊隊長王佐樑行長趙金雲又代為隱瞞匿不報告亦為劉司令查明着各記大過一次以示薄懲 
[爭論垃圾罰欵之效果]  
　　英美工部局議訂新章凡居民違章傾倒垃圾者一經公堂傳案按照房租大小以一成科罰嗣有四馬路奇芳等數十戶均因傾棄垃圾違章由廨一併傳案判照新章辦理而該戶等咸以房租昂貴照罰過巨不愿繳呈公延律師到廨請減未經解决昨晨奇芳居裕泰王榮生徐子根周企臣管吉生王子蘭陸阿才等八戶復偕代表律師愛理司投案譯稱租界定章如傾棄垃圾違章者不分貧富一律辦理今照房租大小論罰殊欠公允且該戶等店面均在馬路垃圾係里內居民傾棄此項新章取締過嚴查泰西文明各國無此定例應請仍照向章辦理關讞員商之美强副領事以此案原係王襄讞承審當時因該戶等未將以上理由切實聲明故照新章判決現在旣據聲明自應原諒遂判到堂八戶槪免科罰准将前斷取消 
[發現裸體女屍]  
　　义袋角廣肇山莊後面荒地上前日發現年約二十歲身穿破棉 
襖下身裸體小脚有鞋之女屍一具經八區巡警查見回報區員轉稟蔣警務長立飭偵探往查並無屍屬着十一圖地保報請檢察廳員葛尙冲於昨晨到場驗明因病身死並無別故由堂棺殮厝壇候認 
瑣聞 
[城內]  
　　民政長批示○譚翼珪禀批據禀已悉前據禀控佃戶何老妹等積欠租案業經飭吏協追嗣據該吏禀稱何老妹卽陳老妹聲云此項租田本向焦姓租稱已於前淸宣統二年出價購買焦長生之產契據有地保康吟松蓋戳以致不肯付租等情察核案情前原票稱係租遺何以焦姓可以出賣顯有糾葛別情民事訴訟不在民政範圍應赴審判廳起訴批飭將案注銷着卽知照　牙甲蔣昇稟批查征收正雜錢糧抵支軍餉重要入完報解本有定限向來牙稅一項歷係所內淸完不容拖欠該甲承催不力已屬懈怠况各牙戶尙係前淸舊帖未予取消勒令捐換可謂體卹至周乃於應納牙稅不知急公輸將恐後竟敢任意延宕相率觀望實屬昧於事理不明大義該甲不善開導尤屬無能已極據禀單開各戶屢催不繳甚至恃蠻刁抗候卽飭吏提案押迫一面吊貼查核與新章所定貨目是否符合分別取消捐換方准開張營業以為抗欠稅項者戒單附 
　　檢察廳批示○陳陸氏呈訴徐長根毆斃一案乞示遵循由批訴悉查此案本廳於四月十一號起訴經同級審判廳公開辯論於本月十七號判决徐長根對於陳阿毛雖因妨衛過當致搆成傷害人之身體因而致死之罪按該犯心術及犯罪事實應依照刑律第三百零七條第一項及第十五條第五十四條酌減本刑共三等徐長根處四等有期徒刑監禁一年零六個月現計上訴期間已過其半該氏如有不服理由聲明控告於本月二十三號以前儘可向審判廳提出聲明書呈請控告至此案旣經審判廳公開辯論判决何得謂為草菅人命訴殊屬不倫特斥 
　　審判廳民庭批示○吳裕金辯訴其弟吳關銓匿單私賣由據稱糧田十二畝係汝母援給與汝與兄弟無涉汝母喪費不與兄弟公攤而獨自担負恐未必友愛如此是否屬實仰卽准期來聽聽候公開辯論並將分給各據檢齊呈核以憑解決切切 
　　女子打架○女子顧仁新住居西門內蕭家棋杆對門一百零四號門牌與住居穿心河橋五十三號門牌之王小妹素來交好儼如姊妹近日顧忽失去金壓髪一支疑係小妹所竊嘖有煩言旋為小妹所知以不應誣良為竊損壞名譽昨日糾同女黨多人大興問罪將顧軋至流星弄口某老虎灶評論一言不合大肆雌威顧被毆之下當卽鳴警一併帶入西四區經區官訊得顧仁新疑竊無憑毀壞名譽果有不合惟王小妹糾衆兇毆亦屬非是判各罰小洋五角以後不准再行滋事斥釋 
[南市]  
　　誘拐小孩○駐紮南市商船會館之陸軍第十師團籍重隊排長賀勝培家住小南門外前日失去四歲幼子迨經尋回之後查悉實被積竊顧金標（混名小蘇州）所誘拐當將顧尋見向問不認卽被該隊兵士田福順等多人毆傷旋復送由南區移經陳裁判略訊數語轉解地方檢察廳訊究 
　　期票爽約○錢德福前雇木作頭胡志記造屋付給期票一紙計洋一百二十元由錢福生担保胡卽轉付某磚灰行主張振元後因到期不付控洋圖騙昨經裁判所傳到被告及保人訊供之下判交保限十四天先繳洋五十元餘限端午中秋兩節分理 
　　米店追欠○尙文門外裕通米店主姜友生扭控包飯作主葛阿木欠洋六十餘元不理經陳裁判訊實判交保先繳洋二十元餘限五月朔六月杪分理 
[閘北]  
　　是否同黨○閘北偵探隊前日緝獲盜匪喬大三同黨江北人吳小居子一名解送警務公所於昨日轉解裁判所經孫所長提訊據供向在飛龍包車公司內為小工雖與喬大同居並未通同犯案押候查辦 
　　蟻媒翻供○施張氏前日投裁判所控告蟻媒張李氏混名阿寶姐誘拐其弟媳賣於浦東鄕人王姓得洋六十元等情昨經孫所長提訊不認孫君以其曾在警務所預審處已經供認未便推賴着押候查明嚴辦 
　　拔還房租○閘北順風圜茶館主楊桃桃因欠房主陳南橋租金一百六十四元被控裁判所昨奉孫所長提訊據楊供賃居陳姓房屋已二十餘年近因生意淸淡且係歷年積欠計共一百五十八元求請寬限判李交保着分三期拔付 
[英租界]  
　　各執一詞○馮炳奎因余永泰糟坊主紹興人余賢謂前開緯綸絲廠時借去銀二千兩屢索不理投控公廨迭經傳訊在案前晚復訊原告延費性惇律師上堂請追質之余供不承認並稱此欵曾由信大絲廠沈福祥理勸聶襄讞以兩造各執一詞判交原保候補傳沈福祥到案再核 
　　須問存戶○黃仁魁控汪裕泰茶葉店陳永松不付夏吉記劃付存欵洋一百五十元前晚由廨復訊被告由皖人周子文投案代質判周交保着原告於兩星期內邀同存戶夏吉堂到案質証再核 
　　不認為匪○盜匪王大因與同黨俞德因等夥刦邱六生等衣飾並持刀在新閘路某茶館向吳榮生嚇詐被探查獲解送公堂判王與姘婦嚴陳氏分別押辦在案昨由捕房將王與陳氏並王之同黨李三一併解案復訊仍無實供判仍分別押候再訊 
　　虎兒出柙○盜匪王起鳳前曾糾黨在租界內搶刧由探拘解公堂於舊歷正月廿三日訊實判押西牢十年嗣因患病送往海能克路工部局醫院醫治詎前晚王忽乘隙脫逃經捕頭得悉昨將看守不愼之華捕王金山郭德福一併拘解公堂訊明判兩捕先行斥革並着各押三月以儆 
　　印捕揑控○美捕房一百十四號印捕控虹口天潼路鐘表店主陸慶記無端行兇昨經公堂傳訊被告偕見証包葉卿上堂証明實因該印捕索取所修時表爭論並不行兇讞員以原告所控不實將案註銷 
　　男女野戰○泥水匠王錫根與住居戈登路附近陳家浜同業金某之妻張氏眉目傳情已非一日前日適金外出向氏求歡因同居人衆不便遂約氏出外於麥田內野合詎被鄰孩瞥見奔告氏夫前往尋見一時憤火中燒卽喚巡捕將兩人拘入捕房氏不承認捕頭卽飭送往醫院驗視王則收押於昨日解送公堂由中西探捕禀明調查情形王襄讞商之美盖副領事以原告未到判王還押候禮拜四質究 
　　未便提回○醫生徐某控石樹林誘拐其妾何四寶俞彩鶯徐媛媛並捲取値洋三千餘元之衣飾一案昨日復由捕房將石解廨請究法捕房仍派中西包探投案聲請提回中西讞員磋商之下以原告曾入英籍此案應歸英領陪審遂判石仍還押候今晨英領堂期解訊 
　　跳出火坑○濟良所昨解不愿為娼之幼妓趙巧林王阿媛胡巧寶到廨請示趙妓供年十五歲被賣與廣東路四百三十號妓院內為娼因苦逃出王妓供年十五歲在浙江路四十八號妓院內賣娼被鴇虐待是以投所求援胡妓供年十四歲被人拐賣與廣東路三百三十五號妓院內賣娼因不善逢迎日遭凌虐自行投所求恩超豁判併發濟良所留養 
　　違章受罰○籮間夫頭俞阿金因將已廢　賬塗改朦混又毛阿五家私售燈吃均屬違章被工部局西人查獲昨將二人拘解公堂訊實判俞罰洋五十元無洋改押六禮拜廢賬毀去毛罰洋十元一併充公無洋改押十天烟具銷燬 
　　毆傷婦人○杜阿毛因無故將方宰氏毆傷被捕拘獲昨解公堂請究讞員以原告未到判杜押候氏傷愈於下禮拜二訊核 
　　阻立界石○周桂生周朱氏控族人周增寶與地保孟康祥阻立界石等情昨由捕房將周增寶傳至公堂過堂候訊並因孟未經到案諭飭再傳 
　　女孩待領○女孩祁小了頭前日在海寗路迷途由捕查見帶入捕房轉送公廨昨由官媒解案請示據供年十四歲淸江人母親陳氏現在原籍判留候函致淸江司法署移傳其母來廨具領 
　　定貨不出○崔殷六控王斌閣定貨不出等情昨由捕房將王傳至公堂交保過堂候訊 
[美租界]  
　　船夥决鬥○駁船夥陳仁　王春樓劉明郎等昨在兆豐路碼頭互爭　口致相鬥毆將劉之頭顱擊破被捕拘入捕房捕頭命赴水巡捕房控訴 
　　拍賣抵租○七浦路二百廿三號住戶某姓因欠房租被房主控准公堂發封已經多日昨日該房主復禀請啓封將物拍賣捕頭准之 
　　指鹿為馬○王周氏前晚行經西華得路被匪徒搶去首飾悮將行人陸金牛扭住由捕併送捕房經捕頭詢明開釋諭候查緝 
　　走失養媳○元芳路二百九十五號住戶張徐氏昨至捕房報稱前晚走失十四歲養媳名順秀請為訪查捕頭准之 
[法租界]  
　　帮尋小孩○楊寶貴控史順龍拐孩一案迭經公堂研訊始終不認押候查究在案昨又解訊史仍堅執前供聶讞員商之李副領事判史開釋帮同找尋 
　　展限料理○吳子卿前向紀仁龍烟紙店購得大淸銀行鈔票八百元立有保單言明如有假造退還現洋後因該票不能通用向退不允控由公堂提訊判限兩禮拜料理清楚迄巳逾限仍不料理原告復又投追判再限七天理明 
　　車寓聚賭○王永興張洪子兩家車寓因通宵聚賭為一百廿九號六十二號兩捕查知禀由捕房一併飭傳至廨判各罰洋兩元示儆 
　　西官過滬○升任四川成都領事前任本埠法公堂會審員順寶君前日由南京領事署任交卸來滬卽在總領事署小住不日赴川 
來件 
[中華民國世界語會講習函授部規約]  
　　講習部 
定名　中華民國世界語會中央講習部（各地方事務所附設者卽名中華民國世界語會某地講習部） 
宗旨　實行本會普及之旨造就速成師範推廣各地講習部學員　入本會學習者不論男女不分界限均為學員 
學期　半年為一學期期滿考驗合格給予証書由本會紹介為他處講員 
學費　一學期預繳銀陸圓期滿未得証書者每補習一月繳銀壹圓 
時間　便各界普習分早晚及午後三班每班上課一時或二時臨時酌定（早班七時十分起下午五時十分起晚上七時三十分起四月十一日開課） 
地址　早班及午後上課在事務所中央講習部晚班附設中國社會黨本部 
報名　將報名單塡明向上海西門外林蔭路中華民國世語界會中央事務所講習部報名或本埠西新橋中國社會黨本部 
　　函授部 
定名　中華民國世界語會函授部（各地方事務所不另設函授部俾免分歧） 
宗旨　輔講習部所不逮達本會普及之旨 
學員　能閱淺近中文不論何人均得為本部學員 
學期　一年為修學期滿平時由本部通信試驗期滿由本會流動部矯正讀音當面考試合格者亦給証書介紹為講員 
學費　祇納郵資講義費每月銀壹圓收到幾月便陸續照寄 
函數　每星期函寄講義三次每四星期考驗一次平時學員質問無不立卽詳答惟須附郵票若干分 
報名　須將報名單詳細塡明向本會中央事務所函授部報名隨繳郵資講義費若干月 
　　附告（甲）郵信不通之處未便遞寄 
　　　　（乙）學員通信處更改時須一星期前知照本部 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[游戲命令（仿通婚命令）] [  匹志]  
　　香國大都督命令現在國體改定聯合長三么二野雞私門台基五大族組織新帮必使生意聯絡嫖客相通查舊例長三么二野難皆有不通往來之習慣卽私門台基交通者亦少近年雖稍有變通而猶多疑阻刻下共和伊始五族一家若仍於交通一節有此疆彼界之拘則暌隔殊多何以免叅差而昭聯合寫此用勸長三么二野雞私門台基五大族各宜互相交通一以除異同之跡一以期情誼之孚其營業確有派別如侑酒移茶乾濕花粉資等類並不相强一致本可各自謀生幸毋畏懼特派野雞大王荷花大少苦口相勗改弦更張庶我香國共除舊見敦睦新歡行聯合之實使我五大族相親相愛於無極所有各馬路各小弄機關部均即出示勸諭俾衆周知益擴胞與之懷永絕醋海之禍是則本大都督所深望焉此令 
[戲擬奴隸養成所簡章] [  白圭]  
　　一宗旨　本所以錮蔽知識消磨志氣養成世界上一種超等奴性為宗旨 
　　二命名　本所抱定世人盡為奴之宏願故命名為奴隸養成所� 
　　三定額　暫定學額一百兆名不分男女不限國界有志奴學者皆得入所研究 
　　四編制　分本科附科兩種 
　　甲　本科應分三種如左 
　　（子）探役科　此科在借西人勢力實行（强索）（硬敲）（屈害）（誣衊）（欺窮）之手段除分發各種講義外應多設茶會成羣結黨以備實地練習俾可交歡外人而喪失國民之自主權 
　　（丑）西崽科　此科專習伏侍西人學成（厚皮）（謟笑）（狐假虎威）諸本領可充洋關差役拷詐需索以裕私財 
　　（寅）捕役科　此科最為要緊務期速成奴性充當外人手下捕役欺侮貧苦誣陷冒功比之印度安南諸捕當加倍認眞格外狠心方可使市間行人絕跡故本所特授（木棍術）能打人腦壳見血及致人死命又授（捉人術）改去揪辮舊法學為拉耳新法 
　　乙　附科　養成書童小婢妓女寵妾之資格使其不覺羞恥常有靦顏自得之樂 
　　有志入學者請速至印度馬路押制橋黑暗弄本所報名可也 
[窮夫借內債條件] [  戲]  
　　一窮夫為救急起見特向內人借女債千金兒債百萬以五百年為期每月每元行息二釐先交女債千金限四十年內將兒債分年勻計陸續交付淸楚 
　　一此項債欵指定以下礦產作抵押（甲）姻緣石（乙）望夫山（丙）丈人峰（丁）小女峰（戊）丫髻嶺（已）思子山 
　　一窮夫得此借款不能浪費花消須由內人監察用途以昭愼重 
　　一此項借款除准其供給娘子軍隊外餘半須投於生利事業方於窮夫有益 
　　一內人旣有債權須派一人為窮夫財政顧問 
　　一此債約自雙方承認簽押日起發生效力 
海外奇談 
[賣髪育子之賢婦]  
　　紐約婦人孟羅必注忽於月初剪其髻髪入市鬻錢以為育孩之費政界聞之以氏原有夫何致若此特發票拘氏夫到官勒卽勤儉作工以養家口夫乃當木匠者自述貧况甚悲時並傳氏到揭帽視之髪果禿而淚隨落也 
[世界最輕小之嬰兒]  
　　布爐頓西報載卡路拉杜省端華地方有一女嬰兒於一月前出世稱重僅二磅人見其身體太小以為必不能生乃閱六禮拜而身體無恙其四歲大之姊視為玩物云 
尊聞閣詞選 
　　前讀珂君轆轤體淸麗纏緜距躍三百日長無事續成五律東施效顰定卜軒渠　[  佐彤]  
　　恨無慧劍斬情痴辛苦天涯寄遠思皓月只圓人去後狂風偏送蝶來時拋殘紅豆絲牽挂嚼到靑梅味怕疑愛煞六郎年貌好熏馨傳粉不如伊 
　　細雨廉織織軟絲恨無慧劍斬情痴私書着手歡顏色密約驚心誤日期杏子衫輕膚掩映桃花扇暖玉參差孤眠况味原經慣一樣殘更為底遲 
　　賣花聲澈小樓西姊妹相呼看畫眉擬託良醫療病妬恨無慧劍斬情痴愁腸默默潮消長淚眼熒熒起早遲畢竟芳心防婢覺一回歡笑一矜持 
　　記否棠陰捧酒巵犬憎生客吠東籬可憐蕩魄驚魂處正是心牽意惹時剩有瑤琴彈畫永恨無慧劍斬情痴牡丹開放君休折多少啼紅點染之 
　　練裙寬褪舊腰肢茶熟燈昏强自支臨别暗祈千日雨合歡羞譜十香詞教成鹦鹉翻成夢不續鸳鸯獨續詩郎太工愁儂善病恨無慧劍斬情痴 
 
 

Page 11

 
 
 
[春閨怨] [  情生]  
　　樓空院靜掩雙扉消減容光逐漸非春日當牕簾不捲背人私晒嫁時衣 
　　高髻慵鬟感鬢鴉羞將淪落訴琵琶近來不用胭脂水滿面殘紅似落花 
　　記得儂家少小時手携女伴折花枝今朝相見難為語重疊教兒喚阿姨 
　　寂寂春寒弱不禁開來奩具暗傷心自從　學新敗樣停上灰塵一寸深 
心直口快 
[竹杖與眼鏡] [  虎癡]  
　　有少年自詡為新人物者穿帶舶來品衣帽手執竹杖一行時以杖上下盤旋如武劇中之戰闘式忽有雉妓出其前則急追尾之以杖頻撩妓之足妓返身怒以目則更以杖之首觸妓小腹下妓罵殺千刀乃閉目伸舌搖頭擺尾而去我見之我恨不奪其杖而折之 
　　星期日大馬路之女學生往來如鯽好戴藍色玻璃眼鏡恐其眼鏡之墜落乃昂首挺胸作體操步途遇美男子則又嫌其藍色玻璃眼鏡之不明瞭乃俯其首使眼光從眼鏡邊上射出直視於美男子之身我見之我恨不除其眼鏡而碎之 
[我道] [  式而]  
　　我道當眞共和了　我道總統是我了　我道釐卡不設了　我道國民捐成功了　我道高枕無憂了　我道外國人不敢欺了 
[豈不掃興] [  心石]  
　　一部好小說看到中間缺了一頁豈不掃興吃了鴉片煙被人說氣色不好豈不掃興吃鑲邊酒被妓女冷眼相看豈不掃興唱京戲偏偏來了一塊老痰豈不掃興坐馬車馬夫跌觔斗豈不掃興生兒子三日而夭豈不掃興想吃點心身邊無錢豈不掃興作滑稽談人看了不笑豈不掃興 
戲攷[  健兒]  
[海潮珠一名碧塵帕]  
　　春秋時齊荘公寵任崔慶荒淫無道齊大夫棠公之妻棠姜美而艷適値新寡崔抒吊諸其室見棠姜妖冶風流驚為國色卽納之為妻荘公又通焉以海潮珠賜之姜亦贈以碧塵帕崔窺破其情恚甚屢謀弒公而不得間適齊與晋修好會於北郭荘公命崔與會崔託病辭之以賺荘公公率勇士為衛往崔處探病實則借此機遇欲暗度巫峯而偷會神女也崔知公來先伏甲士於密室約鍾鳴為號公抵崔門從者為閽人所阻不得隨入內室祇偃息於兩階公甫入門鍾聲忽起甲士盡出崔拔劍逐公公再四哀求願讓位於崔以保餘生崔不允不得巳踰垣而走失足墜傷其股崔遂援弓射殺之隨行勇士力不敵崔多為甲士所殺亦有自刎以殉君難逃亡以避禍者崔旣弒公遂與慶封扶立景公為君挾之以令百官僚屬俱畏崔慶勢焰薰天莫敢枝梧惟命是從惟晏平仲不畏强禦入崔府枕公屍於股而哭以盡君臣之誼崔敬其忠亦不之罪後崔氏嫡庶爭權變起蕭牆卒致自相殘殺家破人亡姜死於難崔亦自縊而死此亦權臣弒君以暴易暴之報也梨園中演此劇每見旣殺荘公并殺棠姜實係誤會而未嘗一考其事實也 
小說 
[短篇哀情舊宮人（續）] 　 
　　由是數日輙一見往來旣稔彼此敬愛訂為兄妹客中頗不寂寞吳旣抑塞不得志胸中憤懣恒以意氣凌人又好以詩詞譏刺時事久之為怨家所摭拾揭之下於理女奔走省視不避艱險常出入獄中迨吳定案遣出女送之於長亭牽衣握手涕洒滂沱臨歧女出黃金二錠授吳曰此妾當年得之於田貴妃者故主之賜隨身珍藏顚沛流離所不忍棄今度君長途乏用敢以此略備資斧吳峻却之女曰妾十指自可養活留此無用故敬以贈君且朋友有通財之誼况兄妹邪吳為感泣受之女復賦詩贈別中有靑衫紅粉天涯淚白草黃雲塞外秋之句最為傳誦吳至戌所數載音書間絕困頓無聊侵尋遂病一日病中恍惚覺有人以手撫之曰吳郎吳郎何憔悴至此張目視之女也吳大喜過望一躍遂起遽執其手熟視之曰卿果何來是邪非邪豈其夢邪女曰眞也爾日別後凄楚傷心歸而遘病遂輟生計迨妾愈而媼又卒益覺貧不自存不得已託鄰媼荐援傭為某將軍家司針黹今將軍調任遼陽故妾得相從至此前日將軍閱文書謂戍卒某人告病妾驚是君名審知寓所偽為至戚以告將軍故得來相省也吳曰卿於我情誼可謂至盡矣此生難報俟來生耳女殷勤撫慰珍重別去日以珍餌遺問數日輒復親到省視吳由是遂痊未幾以期滿釋歸女乃以情告將軍從之入關將軍薄有所贈吳至京不復留寓匆匆偕女南下送歸維揚維揚經亂後女之親故無復存者女至是乃祝髪為尼緇素以終吳亦終身不復仕云 
 
 

Page 12

 
 
   
 
