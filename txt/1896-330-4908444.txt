# 1896 - 330 - 4908444

 

Page 1

 
 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所緝而我朝乾隆中浙江魏玉衡先生爲之研搜考訂并補續集六十卷其中條析病狀援据力書臚列治法斧藻羣言足稱黄岐之功臣青囊之盛業誠醫學入門之階梯刋印行世板久燬失今覔得善本詳加校訂紙張潔白裝訂二十本定價洋每部四元今已出書欲樹醫林之幟者請向各書坊購取此佈 
[閲昨日本報紀俄國崇儒事爲之引申其說]  
　　昨日本報譯寓京西友來函言俄羅斯國現方崇尚中國學問特派員商請總署禮延明師七百人分赴各學校教授俄人子弟總署允之聞在京之貢士舉人生員多有願應聘者執筆人不禁三復斯語曰有是哉俄人之勤學好問竟至於斯哉在西人之好爲議論者謂俄人素以强大著名亦以事事倣效歐西故能鶚視鷹瞵蒸蒸日上耳中華爲最疲　之國專講仁義道德從不知留心於國計民生以致民日以頹國日以敝自士人一中六經時文之毒畢世昏昏如醉無復有豁然醒悟之時俄人而苟奉以爲師勢必以占畢爲生涯以誦絃爲事業取亞洲之文學敵歐洲之甲兵未及數十年將雄强矯健之儔一變而爲迂腐斯文之輩豈非俄之失策而亞洲將從此無奮發有爲之時乎或曰是中國化行及遠之一大機會也中國孔子之教歴千百禩僅僅行之於域中海外諸邦絶少欽崇佩服者今俄國先開其風氣尊師重道禮聘名儒座有皋比諸生環侍我儒之澤漸且化及遐方文教昌明可立而待從此雜霸驩虞之術改而爲爼豆冠裳謂非尼山一脈之眞傳傳之永遠而弗替乎或又曰是俄人之窺伺夫中國也俄人之於中國未嘗不存鯨吞虎噬之心向惟未識内情以故無由發難今旣延師講學將中國之山川形勢政教兵刑一一了然於胸中然後可徐圖兼併此正俄人之深謀遠慮中國所不可不豫爲之防者僕則以爲皆非也攷俄羅斯譯音爲露西雅或曰卽漢之北丁零堅昆奄蔡或曰卽康居大宛大月氐烏孫或曰卽元魏時之烏洛候聚訟紛紜頗無碻說惟其疆域實與中國毗連數百年來聘問不絶蓋以視歐羅巴各國之遠隔重洋者不可同日而語矣我朝柔懷備至雀俄羅斯子弟留學京師彼往此來不絶於道是以俄人之深思好學者於中國典籍久已融會貫通猶憶光緒十三年江陰繆主政佑孫奉命游歴彼國有顆利李甫者出所譯满文通鑑及蒙古各雜說就正自言將譯皇朝聖武記又欲假海國圖志且出其塾師所撰諸生教一首見示言中國之學以三綱五常爲重分疏五常之義約百餘言又有格倭爾幾牙甫司克者博覽中國書籍能通曉大義曾讀五經四書家語老子墨子莊子列子國語國策資治通鑑三國志路史闕里文獻考太平御覽策府元龜淵鑑類函陔餘叢考五禮通考顔氏家訓温公家範文正家禮歴代名臣奏議古文淵鑒經義考毛西河全集諸書及光緒二十年湘中王芍棠方伯使俄游其國書庫見庋有清文經書東華錄性理精義朱子全書中樞政要戶部則例卽小說中如西廂記紅樓夢之類亦無不羅列廚中都計所藏多至數十萬卷若是則俄人之於中國學問素所究心惟向者祗就學中華兹則生面别開更復延師往教耳且留心於中國學問者豈只俄羅斯一國已哉聞之法都有文士姓儒蓮者素不通華言而獨能解我華字義自言曾讀中國書三十載譯成禮記三字經千字文及各說部英都大書院名波犁地士母席俺者中儲十三經註疏欽定七經皇汪經解二十四史通鑑綱目康熙雍正上諭大清會典大清律例及羣儒諸子釋道雜教諸書每日男女往觀者約三百餘人德國文學士芍克氏曾撰中國古文古語考譯契丹志遼金元三史八年前德國大學校更聘南海潘君蘭士往柏林爲諸弟子講解六經此豈各國之心慕中華而欲舍彼而就此哉蓋西人以能通各國學問爲貴囿於一國人共恥之中國經史子集諸書亦學問之一種故各國之號爲淹雅者皆以餘力悉心研究務極其精彼俄人之延聘華師蓋亦同此意見不過使子弟日後多出一種學問得以著譽於儒林夫安見其必舍彼夙習之横行書以從事於至聖先師之道亦何致一習中國之學而國勢遂因之疲弱通國皆易兵戰爲文戰不復能在海上稱雄哉至謂其因此而生窺伺之心則六經皆糟粕而非精華歴史亦盡古人之陳迹卽使覃思竭慮亦與厚生利用之至計無關也質之好談時事者其以鄙說爲何如 
[本館接奉電音]  
　　昨日午前京師飛電傳來上諭二道敬謹譯登○九月十一日奉上諭依克唐阿奏署城守尉貪婪不職據實叅辦一摺署復州城守尉候補協領佐領成春任用劣胥勾通領催等遇事賄囑情托侵吞倉米勒罰良民經依克唐阿派員查明均有確據成春著卽行革職並著查明倉庫各欵如有虧短嚴行懲究餘著照所議辦理該部知道欽此同日奉上諭桂斌著來京當差連順著調補庫倫辦事大臣寳昌著賞給副都統銜作爲科布多叅贊大臣照例馳驛前往欽此 
[窰事續譚]  
　　江西景德鎭窰案屢翻屢定屢定屢翻並八月十八日殺斃坯工各節前經報知兹查悉工作如恒惟匪徒仍欲逼令停工翻案希圖漁利良懦坯工固所不願卽稍涉强横者亦不敢肆意胡爲匪徒技無所施因向坯房索取謝禮未遂慾壑致有十八日之變殺斃祗有一名然匪徒仍屢欲向坯房擾害洩忿二十日營勇查夜突遇匪徒多名極力圍拿反被槍傷數名當卽高懸賞格嚴密購拿想難倖逃法網也又上月德中丞批示大致謂如果此案係程英華主持余四九等濟惡率衆滋事余和福拒斃保安軍勇丁均屬玩法然程英華等一日不獲則景鎭大局一日不定自應上緊緝拿按名務獲督飭印委分别究辦以遏刁風又本月賀觀察批據馮克薪等禀陳程英華主令余四九等糾衆不法各情本道坻鎭月餘訪查此案頗知其詳屢次停工情節雖屬匪徒挑唆實由爾等自誤其始因近來洋價陡落爾等向客商議减洋價坯工亦向爾等議减乃屬情理之常爾等如推已及人酌中定議照爾等商减客商之數推减給貲坯工自然心平氣和雖有匪徒何所藉口爾等與坯工兩相齟齬波浪掀天爾同行竟有穩坐舟中快然自得者其明證也乃爾等决意不允使局外匪徒生心從中漁利以大錢歆動各行坯工愚頑墮其術中糾衆横行挾制官長一發莫遏坐廢今歲極暢旺生理爾等之自悮者一也其繼府委德興縣陳令來鎭查辦爾等豈不知余四九等糾衆横行卽應 
 
 

Page 2

 
 
指名直訴亦可知其病源乃意存偏袒隱忍不言致陳令費盡無窮之力始能羅致余四九等與爾等赴府求斷洋價當時兵勇木來匪徒勢盛坯衆正爲所惑猶謂衆怒難犯及到饒郡則虎已離山并無羽翼爾等如對黄堂指出余四九等實係局外匪徒並非坯工吳守爲一府之主景鎭係所屬緊要之區豈肯姑息養奸必能不動聲色立將余四九等拿辦因而酌斷洋價令爾等與坯工和好如初除莠安良何等爽快乃爾等各袒各姓猶隱忍不言低首下心甘與匪徒同堂具結實所不解然猶謂委曲求全保身免禍實出於不得已之苦衷但旣已具結六月底找結工貲卽當遵守乃以洋價未定且正兵勇來臨又復陽奉陰違欺凌坯工致使匪徒片紙傳單停工如故彼時官司治民如醫生之治病徒據爾等控稱匪徒唆使坯工匿不露面之詞望聞問切皆不可得從何立方官長爲國家安撫生民任怨任勞本屬分内之事爾等爭一時忿氣廢兩月營謀回首思之與其受累傷財擲之於搆訟興兵之地何若憐貧恤苦施之於同鄉共井之人豈非一舉兩得乎爾等之自悮者二也厥後本道與王軍門督勇來鎭下車之始爾等卽控余匹九等主謀其實本道抵饒州時聞兩造各情卽料雖遞輸服甘結斷難相安無事但使息事甯人豈肯輕許翻異曾囑任令開導一切應爾等之所深知及六月底找價不公坯衆復聽匪徒唆使一律停工甚至趁中元歸祭之例相率四散明知坯衆幼習坯業舍此别無謀生之路不過藉以要挾其時謡言四起遠道流傳皆謂大兵激之使然查辦之責其何以堪然匪徒之心實屬叵測藉非本道沈機觀變定志相持鮮不爲所摇惑受其挾制及江光朝沈聖佑供出余四九等仍踞饒郡陰爲主持擒王射馬古有明言騎虎勢成不能不移知吳守飭縣嚴拿不能不飭浮梁縣督率爾等多覓眼線派勇協拿爾等　皆如余和福之自送到案官司豈能開脱罪人乎乃計不出此以剥膚切近之災爲袖手旁觀之態雖除暴安良官司責任然非爾等引導卽匪人對面兵勇亦不能辨識爾等捫心自問係官長之不爲民除害乎抑爾等之自貽伊戚乎至於程英華素行不端在鎭數載怨聲載道本道抵鎭數日卽有所聞此案人言嘖嘖多所指斥但無人控告又無供詞安能以疑似之言加人以莫大之罪爾等如及早舉發則程英華每日騎馬乘輿往來街市祗一二人卽已擒獲毫不費力爲景鎭除一巨害何快如之及本道訪聞打坯匪類蹤跡飄忽無常雖余四九等遥爲主持必有人暗地就近操縱程英華耳目甚廣情虚畏罪挈眷而逃迄今鴻飛天外弋者關弓虎入山中獵者設阱爾等悔之何及且爾等徒知近日坯房安靜因除程英華之内訌豈知實因移知饒州府會拿余四九等之外患尤爲要着乎前此陳令費盡無窮之力暗中摩挲覓出余四九等爾等卽控余四九爲主謀近來本道暗中摩挲訪出程英華爾等又控程英華爲主令殊不知余四九等爲坯衆之主謀程英華爲余四九等之主令本道訪聞程英華不過瞻大妄爲包攬詞訟嗜利忘害之粗人尚有爲程英華主令者爾等其知之否聞爾等雖在市廛讀書明理頗不乏人倘有一二辦事公正曲體人情見利思義衆望　歸者自能化大爲小化小爲無程英華余四九等雖屬狡黠卽欲蠱衆漁利何敢藐視一切爾等之自誤者三也有此三誤今又具禀其意何居豈聞本道與王軍門將欲回省始爲此備案之虚文乎則亦備案之虚文而已抑見本道與王軍門尚未啓行將欲見獲犯之實效乎亡羊補牢猶未晩也果能同仇共齒自能同心協力覓線弋獲斷非難事余四九等有各本姓首事在必能一一交出余四九旣能到案則程英華虚實自明及早努力毋令挺而走險又滋事端爲　等驅鋤巨患本道有　望焉除前已飭浮梁縣出示驅逐程英華不准來鎭并已移知饒州府密拿余四九程英華等外特此批示 
[屧廊晩眺]  
　　閶門内錢姓近在虹橋左側租地建屋擬開大茶肆其房屋悉照中市大街鴻春園式樣計三開間門面三進廳事披廂俱係走馬樓前後可通先倩著名作頭繪圖估值皆謂包造須得價洋二千元錢嫌過昻不與之論旋爲小木匠李某承攬議定工料一應在内共計洋銀一千二百枚於是雲斤月斧昕夕從事至本月初工竣上下髹漆皆已完備居然金碧輝煌耀人眼目錢已擇吉開張矣不料傍晩時忽聞樑上格格作響四顧間砉然一聲竟將一座新屋一齊坍倒當壓傷隔壁老虎灶之主婦一口雖經傷科醫治聞難保其不成殘廢事後錢向李作頭理論欲責令加堅再造李以無力爲辭現聞已涉訟公庭云○有渾名生瘡阿四者蘇垣之著名流氓也常在閶門一帶遇事生風拆梢訛詐屢經地方官獲懲終不略改前非上月杪糾同黨箍桶四福大頭阿根混堂雙金機房小阿和等四人至魏家橋金興祥烟館開燈過癮吞雲吐霧之餘核計該價錢七百五十文不名一錢大踏步去烟館主崔金逹上前拉住阿四等非但不應反將崔毆倒攫取烟鎗五支而逸臨行聲言欲糾人來打毁云云崔情急卽偕地甲繕禀投總捕署控告劉司馬准詞飭差將阿四等三人拘案各重責二千板荷校游行示衆惟混堂雙金及機房小阿和則尚逃法網○王某者吳縣書吏也家住養育巷眞廬照相館内本月初六夜二鼓時臥室内不知如何失愼延燒牀帳登時烈烈轟轟不可遏抑向外大聲呼救一面又至牀上搶取小孩兩頰已爲燻焦幸爲時尚早房主及鄰右人等均未就寢聞聲集救得以立時救息然室内牀帳等件皆被祝融氏收去矣王以未成巨災得邀神佑爰於初八日倩羽士虔設火醮二壇諸鄰右咸往拈香焉 
[鷺嶼延秋]  
　　厦門訪事人函云鷺島自夏徂秋天久不雨雖欲暴巫暴尫而老天終無雨意大田向不多稼惟種蕃薯雜糧屈計數月中無不一律枯死興化泉州兩郡尤甚地方官幾欲剪爪代犧以祈雨提道廳憲均憂心如焚訂於上月二十日禁屠先就廟設壇祈禱十七日各出示諭天鑒其誠俯從人願竟於十八日大沛甘霖自早至暮傾盆如注入夜更如銀河倒瀉直至十九日晨方住點居民苦旱日久不啻如曹瞒所謂此兒欲着吾踞火爐上熱甚則疾病叢生家家誦雲漢昭回而自嘆大命近止至是忽如一帖清凉散灑遍塵寰天女散花無此眞個無論何人喜形於色○小火輪之設久已議定誠爲靖盜衛商之善策所有往來泉州安海厦門之人日日盼望以爲可以指日載搭從此商旅安如泰山乃迄今未見開駛屬目海濵者怪其姗姗來遲無異久旱之望雨未識大憲因何旣已批准又復任其延擱也○中秋節前二日有興化船代客向厦門嘉士南順兩洋行販運洋麫粉二百餘包煤油數百箱載赴泉州興化等處及駛出洋面將近崇武地方突有海盜攔住去路向船上抛鄭火藥包舵工恐船被焚卽停帆聽其登船詎盜僅駕兩小船顧貨物多好容易得此大宗財水棄之可惜乃將舵工水手等共七人驅之下艙將艙板封釘留四盜在外守候風信一俟風順卽駛赴澎湖將油與粉出售後抛舵工等於海中以滅其迹計誠毒也時餘盜已分駕兩小船裝貨揚帆先　所留四盜以船大貨重不善駕駛又值風吹水立浪湧如山四盜懼謂艙底水手曰今日之事如肯當天盟誓彼此不相害卽將爾等放出合力駛入澎湖將船貨售賣匀分何如水手聞言喜允於是舵工仍掌舵一盜監之輪番下艙休息詎三盜俱睡去舵工知盜不知澎湖何向乘折駛之際將舵繩扣緊轉斜向厦門回駛風順船快并使眼色與船頭水手令其到舵旁帮扶乘盜不防急制其刀連砍推落海中迨三盜驚醒欲上艙來而水手已將鎗蓋釘不得出歴三四點鐘船已駛入厦港遂投報水汛官兵將三盜捉去禀送提轅飭發厦防廳審訊供認不諱并經　士南順兩洋行夾　此貨乃請子口單運赴泉州者聞日内省中一有回電三盜卽當明正典刑也 
[隋堤柳]  
　　揚州采訪友人函云昨有從公路浦來者述及淮揚海道謝子受觀察嫉惡如仇愛民如子凡有滋擾地方之痞棍會匪等一有所聞必設法搜捕盡情懲辦今歲孟秋之月觀察赴澗河看工風聞山陽縣鄉間有名朱大柏者與惡僧昭歡在該鄉拜會結盟　收徒衆擄人勒贖搶奪良民民人之被其害者懼有後患多隱忍而不敢言觀察回署後不動聲色密約地方文武設計會拿不數日某叅戎於鹽城縣境將朱大柏緝獲又數日惡僧昭歡亦爲山陽縣宰拿解來浦觀察親提研訊該二匪直供不諱隨卽禀詳上憲奉批該二匪罪不容誅卽子就地正法當於上月某日派委清河縣宰押赴市曹梟首刻聞觀察以匪首雖誅而黨羽尚多深恐餘孽復燼當札飭淮安揚州海州等屬一體查拿並頒發告示多張分貼各處曉諭如觀察者誠長淮之保障哉○揚城人烟輻輳素稱繁富之區膏捐一事久有此議昨府尊沈太守奉到寗藩瑞方伯來 
 
 

Page 3

 
 
文飭令舉辦文内大旨謂奉兩江總督部堂劉札開批儀徵縣禀並無出售烟膏店鋪開燈零售亦寥寥數家生意式微可否從寛免予查辦查該縣十二圩素稱繁盛據稱該地並無售膏店鋪卽開燈零星挑售亦寥寥無幾殊不足信當此時事維艱財用竭蹶凡有可開源籌措之處亟應仰體時艱力圖設法籌辦不得畏難苟安仰該司速卽飭令查明該處膏店若干開燈之家若干責董認繳妥議籌辦禀覆核奪等因到司除飭查覆外合亟札府飭屬一體遵照並催令江甘兩縣籌議舉辦等語太守接閲之下遵卽通飭所屬並嚴催江甘兩縣赶卽邀集紳董妥議章程設局開辦聞江甘兩邑宰邀董集議已有端倪大約日内將章程議定卽當諭示通衢矣○識時務者爲俊傑當今之世凡通權逹變之士莫不以講求西法爲要圖揚城人文淵藪素稱名盛之區在城紳士議於城内創設中西學堂延聘中西宿彦分門教習爲他日國家指臂之用當已禀蒙各憲批准惟經費甚鉅不能恢張廣厦盡庇寒士於内曾有議及膏捐者每兩酌捐廿文以資津貼嗣以未見施行議亦遂息兹聞府太守奉到上憲公文檄令江甘兩縣諭董舉辦膏捐各紳知此舉必成因又聨名具禀請於膏捐内提出七成以四成作學堂經費三成作捐局辦公其餘三成儲候上憲發用等語刻聞亦奉批准一俟膏捐議定學堂亦可接踵開辦矣 
[練潭秋影]  
　　安慶省垣采訪友人云鳳鳴書院每月向有官師兩課連年因彼處他事未及舉行本年七月前任懷寗縣吳雲濤明府以事同告朔之餼未容遽廢因又依期課試俾多士收以文會友之功兹者署縣陳明府兆慶於上月二十四日接任後首先蒞院觀風生題忠信重祿所以勸士也童題斯民也詩題賦得满城風雨近重陽官韻未詳○本月初五日安徽臬轅接奉刑部釘封卽由趙廉訪飭縣獄提出男犯劉霜一名復由司監提出女犯劉邢氏綁至臬轅委文武員弁督率兵丁押赴北關外男則斬首女則凌遲聞係亳州嫂叔通姦謀斃夫兄之案也○銅陵縣查生家被盜行刼控請追贓以致閧堂大閙縣主申詳臬憲請爲重辦生亦以縣主縱盜不捕等情上控臬司趙亷訪批示云爲銅陵生員查激昻禀詞批示照得明火搶刦與竊賊行强拒捕事雖不同而罪實相同地方官之處分亦同非能有所規避該生亦非能藉控挾制至後任接緝盜案亦有定例處分亦無不自顧考成力圖破獲而遲早則難一律况新官接任未久爾只當呈催不能倚仗事主蔑視官長須知百姓是無知之人尚不敢公然犯上犯上必有明刑何况爾係在庠生員豈可不知禮法前據該署縣吉令以該生乘醉至署大肆咆哮等情具詳前來當經批飭緝犯一面行查該生能否知悔各在案蓋强盜非同人類傷人刦財常有之事而生員不同凡民豈敢犯上乃反常之事本司嫉惡如仇執法尤嚴固不能縱强盜而不捕寛有司而不責亦斷不能置法紀於不問長成犯上作亂之風其禍更深於盜竊兹經當堂訓飭該生亦俛首知過姑免押發著　赴縣認罪爾縣主必能恩施格外切勿固執信人唆使自取重咎至此案究竟是强是臨時行强係前任之事無所用其廻護仰銅陵縣再行確查應更正者卽行更正以服該事主之心仍懸賞購緝此案贓盜務獲究報勿以案懸已久稍寛比捕切切詞發保狀附後又硃批云現在倚恃事主或公堂咆哮之案甚有數起本司已隨案嚴辦特并批黏貼俾衆共知免致誤犯也 
[松江府陳太守八月分會課案]  
　　超等二名各奬洋三元朱祥黻張作楫特等二名各奬洋二元王曾頤謝起鳳一等七名各奬洋一元許毓麟胡紹曾周鉞葛尚冲宋士祁錢學乾盛家悌備等八名李文彪奚文煥張毓英莊致中葉其秦徐公輔葉有圭陳大猷院試在邇本月會課試畢補行 
[開河給諭]  
　　上海縣黄愛棠大令疉奉府憲陳轉奉撫憲趙札飭興浚本邑各河道當卽諄諄諭董期於大興水利已屢誌報端時屆秋成轉瞬卽隆冬農隙力役堪徵兹據浦東三林塘鎭董優廪生趙履福湯學釗趙履信湯福基任恩勤楊思橋鎭董武舉周希濓楊孝惇周希泳龎允諧喬永修等聨名禀請開浚三林塘楊淄漊兩河擇於九月望後開工築壩所有工費約需二萬串請卽禀請道憲借領工費擬有章程二十餘條繕具詳細圖說禀請通詳各憲立案出示曉諭一面設局三林塘楊思橋海會寺等處另行籌勸鎭市店鋪捐欵並請照會該處三林書院紳董秦月汀封翁榮光爲總董經理兩河一切事務並諭飭殷富職監喬永修上舍竹邨在鎭籌勸殷富各捐欵以濟工用當經黄大令批准赶飭工書繕就照會送與秦封翁將諭帖分致各董並繪圖抄章通詳各憲出有六言告示數百道發貼城鄉村鎭及沿河地方曉諭各鄉民如有沿河田畝近十丈以内卽須挑屯泥土今冬緩種小熟豆麥以免空擲工資也 
[請卹餘聞] 安和輪船被撞遭難家屬請卹屢誌本報昨黄觀察續發批示懸牌頭門抄登於右汪桂興歐慶光禀批云禀悉候彚核辦理朱王氏禀批云禀悉候彚核辦理惟查此案控辦需時該氏應先回籍免耗旅費俟定案後行知鎭海縣傳諭赴領可也陳長春禀批云死者陳伯謙旣有祖母按照西例應由其祖母出名具禀惟旣據聲明陳黄氏實因年老不能來滬囑爾代爲請卹候察核辦理王善禀批云爾子王見有歲得辛資若干仍未聲叙著再查明禀候核辦 
[查勘漲灘]  
　　昨日亭午時上海縣黄愛棠大令帶同亭耆人等至新閘大王廟一帶查勘漲灘以便舉辦升科事宜詎該處十圖地保金梅亭向圖内各業戶吊閲方單以致各業戶不知所爲何事紛紛議論頗有煩言云 
[示禁滋事]  
　　四品銜上海英美租界會審事務屠在任候選道上海縣正堂黄爲出示曉諭事准義總領事計函稱新閘乾豐順絲廠本國監工女路以加這沙各日前正督工作忽遭坐凳擲傷一臂等情曾經函請關道札行查拿示禁在案本領事查上海租界外絲廠本國監理者頗不乏人若不及早諭禁設有華人欺凌致釁情事所繫匪淺函請會銜示諭等因到廨縣准此合行出示曉諭爲此示仰該處保甲鄉民人等知悉爾等須知租界外絲廠西人監理者甚多倘有無知之徒阻撓滋事一經訪聞或被告發定卽提案從嚴究辦决不姑寛其各凛遵毋違特示 
[諭逐女伶]  
　　英界满庭芳同慶廣東戲園前因生涯寥落特雇女伶美玉與小生桃仔登臺演劇迷離撲朔觀者幾莫辨其爲雌雄該伶色藝俱佳以故座客常满頗獲厚利嗣爲捕房訪聞麥總巡捕頭惡其男女混雜據情禀知英讞員屠興之别駕函致廣肇公所董事傳諭該園主立卽停止並飭赶速回籍不准逗留一面出示永禁迭登五月間報章矣詎該園主神通廣大先倩某洋商出面繼又託某律師向關道憲黄觀察懇商以園中虧累　巨可否准該女伶續演兩月不掛牌號一俟满期卽當回籍觀察體恤商情俯從所請不料現已歴三個餘月該女伶依舊在園演唱兹觀察查知該園逾期已久何得仍令女伶演劇因面諭屠别駕速卽知照捕房傳諭速行停演該女伶不得再事遷延致干未便别駕已遵憲諭辦理矣 
[臺基又見]  
　　租界臺基自釀命案後稍知歛跡近來日久玩生各處仍有以此爲生涯者卽從前閉歇之家近亦逐漸開後有名小四者該業中之領袖也自　春里閉後近見禁令漸弛卽賃勞合路升和里第四百十一號房屋兩椽招致無恥男女作無遮大會六月間有富家子某甲入其設中小四膽敢以大言恫嚇勒索洋銀數百元甲不允竟被關閉十餘天至前日甲向言如要洋銀須得出外方能措置小四乃隨之同往甲以旣已出外卽欲將小四扭赴捕房控告小四見勢不佳只得任甲長揚他去噫臺基之害如此有地方之責者何以不嚴加禁絶仍令復萌故智良可歎也 
[西鄉小火]  
　　徐家匯鎭東首有地名西廟橋者一小村也鄉民聚而居者數十家有顧姓老婦闢地誅茅支蓋草屋三間聊蔽風雨伊夫在時小本經管頗稱自得昔年夫故子亡乃媳乃孫因難度日均往滬北某絲廠内謀生而顧氏老婦孑然一身仍在草屋内居住本月某晩婦方 
 
 

Page 4

 
 
進夜膳因年老龍鍾遺火在薪未及知覺及至二鼓時火卽炎炎上升幸四鄰尚未安睡立卽往救將老婦竭力搶出然草屋三椽已爲祝融氏收去矣事後該婦棲身無所徐家匯天主堂中司鐸聞而憐之出洋數元爲之周卹誠善舉也 
[巡局兩誌]  
　　新碼頭陸氏昨日扭伊子李生至十六鋪中局喊控忤逆請爲懲辦李蘭史二尹提訊之下判責金生二百板並令當堂向伊　服禮交保了案○朱阿泰之子名阿榮年僅五齡昨因迷途走失在外馬路啼哭被十六鋪巡勇瞥見帶回局中待領朱阿泰得信卽至局中收領李二尹恐有冒領等事飭朱須尋的實保人方准給領朱卽挽新泰木行夥某甲至局担保領回 
[英廨瑣事]  
　　蘇婦金張氏係顧國才之妻嗣顧失業窮迫將氏轉售與金某爲妾詎入門後大婦兇悍異常撻鳳笞鸞時遭挫折氏每向金訴說金亦無如河東獅子何日昨潛逃出外欲投控英廨一路悲啼啜泣事爲四百零九號華捕所見當卽拘入捕房轉送英公堂别駕著留候訊奪○婦人王楊氏向某甲索錢在途爭閙適爲巡街華捕所見上前欲拘甲卽飛步逃逸只得將氏送至英公堂别駕著押候明日公堂會判○近來胡家宅一帶到有寍波婦人甚多賃屋一椽均爲野雞娼婦入夜翔集通衢見有衣服略整者卽多方勾引甚或拖拉雖經捕房拘辦伊等仍不顧也前晩由三百七十九號等各華捕拘獲在途拉客之張朱氏陳小寳張羅氏顧蔣氏等四人因卽轉送英公堂值日差禀知屠别駕飭交官媒押候公堂訊判○昨晨有胡杏春鍾春山二人在福州路爭毆由一百四十九號華捕拘入捕房捕頭飭轉送英公廨值日差向問據言因細故起見當卽入禀别駕著一併押候訊奪 
[叩募棉衣]  
　　西風漸緊北地早寒災民瑟縮於冰天雪地中其苦楚情形尤屬不堪設想敝所前接順天胡大京兆電飭赶辦棉衣於封河前解到以便及時散放等諭遵卽面懇嚴筱舫觀察代辦三新棉衣六千套尅日竣工解京以副憲厪惟是災區甚廣所辦之數不敷甚鉅不得已再作無厭之請叩求各省大善士俯念時近隆冬災黎禦寒無具大發慈悲慨輪鉅欸敝所再當續辦新衣解往散給諸善士如有自製棉衣願爲佽助者亦可代收彚解如有捐助至一千套者當專案禀請大憲照例奏請建坊給予樂善好施字樣且今歲節候較早十月底卽須封河務望救人救澈愈速愈妙不勝急切待命之至此外各寳典倘有捐助舊棉衣者亦可代收代解藉補新衣之不足合併附聞伏乞公鑒上海六馬路仁濟善堂盆湯弄絲業會館籌賑公所制施則敬子英甫九叩 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市一則]  
　　洪昇碣頭聚源由號首以　　　　　　　　　　　　　　　　　　　　　　　　　　　　賞　　客察出　　　回後由公興泰廣福祥向聚源理論以致涉訟刻聞該粤商至公所内公同　定　　　中以後再買聚源油件罰洋二百元以充善舉 
[上海縣署瑣案]  
　　本邑高家行鎭向監分　一所以便鄉民完納錢漕糧賦兹屆下忙起徵櫃書胡翰鄉卽在鄉設櫃征收豈知前晩忽被宵小入室竊去英洋二十八元大錢二千文及零星衣物等比天明知覺賊已去如黄鶴乃於昨日奔回縣署禀請黄大令飭捕緝拿○王芝雲上邑人向爲小竊在常州府江陰縣境疉次犯竊破案責遞日昨到滬縣捕惠陞當卽入内禀明收管兹奉大令飭卽開單送訊候發落交保保回管束○拐婦金王氏將萬源祥信昌正源蔣雲溪等各家掮得珠寳質在德祥質鋪被管包夥沈麟祥盜出花消經屠别駕送縣訊押查究盜失　物已誌前報前晩黄大令又升座花廳親訊先據趙孝同供在信昌經事金王氏於上年五月起被欠貨洋八千五百四十元萬源祥執事施慶生供金王氏於上年十月起結欠洋三千四百十五元掮客吕長榮稱被金王氏陸續積欠眞珠等價洋三千七百五十元蔣雪溪供與吕長榮同做辦客共被金王氏欠去貨物廿九件估值賣價約洋一萬四千二百元内眞珠手釧一事買價要五千元自已血本進價有千數百元周媽媽供住在王醫馬弄亦做掮客陸續被金王氏欠去貨價洋一千零四十元並非自己之貨從蔡小奎處取來求請追給金王氏供所取貨物均皆符合各原告處己由江六姐付過洋三千元惟質物均被沈麟祥盜出花消内眞珠二百粒由小婦人以帽準三粒換出當將一百粒質在城内另眞珠四十粒以金戒指一只掉出餘均被吞應求追出俾了各欠乃訊提到之孫鹿鳴供是監生海寗人在德祥質鋪做櫃夥金王氏來質各物由監生手質進出有質票物均交沈收管詎沈於八月十二日將各物捲取逃至江天輪船圖往他埠後經拿回請向沈追問陳步鰲供是海寗州人在德祥當　金王氏質贓被沈所盜求追周鶴汀供監生在經綸絲廠做工並非在鋪華絲廠珠子等小的均已交遠實未捐匿大令得供謂此項質物被盜　有可疑之處兹姑免予深究判著監守自盜之沈麟祥賠失物洋一千八百元并責手心一百陳步鰲身當質　執事糊塗失察並著帮賠洋四　元周鶴汀與沈私相授受亦賠洋一千元節著限繳分給各欠戶領去金王氏仍交官媒著俟伊婿及江六姐等來案保出赶速清理人証斥　　　關榮等擅賣虹口送子者基地賣與婁　李方昭爲黄大令所知飭差傳集人證解由蔣剌史升座訊問瞿關榮供年五十有二木匠餬口　項地基出　由顧蘭亭總司其務小的不過帮辦作小中人得過洋十一元餘爲瞿梅生朱桃桃顧蘭亭等分得求鑒訊之朱陳氏供得洋八十　元就以此洋發心另至寳山境内重造送子菴朱桃桃供是朱陳氏之子洋未收過顧蘭亭未到命子顧錫卿投稱父年已七十有五有病未來　過洋元情願繳出沈菊唐供做鞋子店生意年三十八歲住引翔港鎭此項基地由顧瞿等托做中人賣與李姓　屋十五間連地共洋二千元　賣據三張呈閲朱永全供炒茶葉爲生此事做小中人得洋十一元談子卿供小的亦是小中人得洋十一元瞿梅生供做中人得洋二百元是　剌史得供謂朱陳氏得洋已另遷建庵無于省釋餘人限將所得洋元統於五天内如數呈案再行定奪 
[法界捕房紀事]  
　　提標中營所轄甲乙丙三兵由英界雇坐東洋車至新北門外下車車夫向索車資分文不給以致互相口角滋擾不休　有巡街捕得得而來中見勢不佳乘間逸去捕乃將車夫及乙丙一併拘入捕房經捕頭問悉情由令將甲乙押候解送公堂請鄭大令訊究○賊犯某甲竊得某姓老嫗家衣服二件旋經包探拘獲詰知原贓寄存五十七號門牌屋内押往吊贓無著重向研詰甲又稱寄在虹口迤北寳山縣境某姓家爰告知捕頭帶往查吊然後解送公堂禀請鄭大令訊究○買菜傭某甲家在慧山之麓邇者僑居滬上醬園弄中昨日其子向某鄉人購柿子論價不合遽起爭端鄉人身受微傷勢不肯休旋經巡街捕一併拘入捕房捕頭令送鄉人至仁濟醫館求治醫生察得傷痕並非關礙捕頭乃將賣菜傭之子釋出○甲乙二人因索欠項沿路爭毆被巡街捕一併拘入捕房捕頭以事屬細微揮之使出 
[美界捕房紀事]  
　　有不知名之輪船下矴虹口下海浦新碼頭外浦江中前晩甲乙丙丁四水手喚乘第六百六十號杉板船登岸船小載重沈入江心幸一百零三號三道華捕巡至江濵遥見情形立呼各船往救將四水手及舟子援起捕見並無妨害卽將情回告捕頭○西婦某氏僦居乍浦路第五十七號洋房偶爲二竪所侵因就某醫院調養屋中器物倩傭人沈阿福照管沈心懷叵測商同昆季行竊取貨箱一口而逃十三號三道西捕見之一併拘入捕房訴知一切捕頭令押候遣包探張阿五查明然後解送公堂禀請訊究○浙江寗波府屬某邑人王某携其妻孥卜居西華德路同文書局西首雇李陳氏陳王氏二婦爲傭旣而瞰主人不在陸續竊取衣飾若干兹者被王查知投捕房聲訴捕頭遣包探石金榮將二婦拘入捕房押候解送公堂禀請訊核○前晩賊犯陳阿增潛入吳淞路四百九十七號門牌張苟郎屋内竊取水烟袋一枝事爲苟　查悉投報捕房捕頭遣包探倪順泉將陳拘獲押候解送公堂禀請訊辦○昨日午後江北某邑人周蘭生溷混老閘某繅絲棧竊得絲頭一包携之而出中途經包探竇如海緝獲解入捕房捕頭令押候解送公堂禀請究辦○昨日午後有江北某邑貧婦四五人相約至漢璧禮路某姓木作内竊取松板若干方經支更夫役扭獲一婦解至捕房捕頭姑念婦女無知迫於飢寒所致不予深究祗令禁押半天○某洋行執事人某甲原籍粤東前晩深入醉鄉行經北江西路倒臥於地神思昏沈經三百四十八號華捕送至捕房捕頭令押至昨晨始行開釋 
[申報舘協賑所經收順直山東廣西湖南賑捐九月初一日至九月初十日止第廿四次清單]  
　　九月初一日源記號遞來神戶無名氏洋卅元隱名氏洋六十元○初二日遺德堂汪求合家平安洋十五元○初三日蘆州全泰盛來皖北行餘弟子爲三子病愈還原洋二元○初四日無名氏洋二元吳宅洋一元○初五日寳順來溧陽退思齋主人洋一百元穩名氏洋一千元○初七日惕俊記得子洋五十元○初八日厥成氏求母病愈洋五元隱名氏洋一元不留名洋二元○初九日潘錫堂交來大昌莊洋三元○初十日延州來季子求家人病痊洋二元以上總共收洋一千二百七十三元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
