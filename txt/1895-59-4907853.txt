# 1895 - 59 - 4907853

 

Page 1

 
 
[新印資治新書出售] [  圖書集成局啓]  
　　資治新書爲李笠翁先生所蒐輯其中羅列有明諸大老及國初名公鉅卿奏　文移遺聞軼事門分類别令閱者如登聞風而挅玉泛滄海以　珠不特仕版中人可資考証卽茶餘酒罷藉此以消遣閒愁亦屬相　本局印以新鑄銅字刷以雪白紙張計初集十四卷二集二十卷訂成十二本裝以錦套每部碼洋一元五角賜顧者請移玉三馬路申昌書室各埠申昌及售申報人購取可也此布 
[論行善舉宜取法於泰西]  
　　泰西諸邦立國雖僅千年而善政宏多不勝枚舉且行之皆有實效非徒奉行故事而已也卽如官之待民從不敢嚴刑苛罰暴斂横征苞苴公行簠簋不飭朘萬民之脂膏飽一已之囊槖其民亦奉公守法令甲高懸毋敢或犯其犯法者但赴案録供如得其情則定罪繫獄從無敲撲笞杖血肉狼籍之慘其在獄也供以衣食無使饑寒教以工作無使嬉惰七日間有教師爲之勸導使之悔悟自新獄史亦從無苛待之者獄制之善三代以來所未有也此雖非善舉亦善舉之所自見國中所定死罪歲不過二三人刑止於絞而從無梟示叛逆重罪止及一身父子兄弟妻孥皆不相累民間因事涉訟不費一錢從未有因訟事株連而傾家失業曠日廢時者雖賤至隷役亦不敢受賄也此亦由善舉所推廣而充之者也國中所徵田賦之外商稅爲重其所抽雖若繁瑣而每歲量出以爲入凡一切善堂經費以及橋梁道路悉皆撥自官庫藉以養民故取諸民而民不怨奉諸君而民無私焉國中之鰥寡孤獨廢疾老弱無不有養凡入一境其地方官必來告曰若者爲何堂若者爲何院其中一切供給無不周備盲聾殘缺者亦能使之各事其事罔有一夫之失所其待民可謂厚矣無論郡邑鄉鎭教堂林立七日一詣雍容敬禮無敢懈者自能革其非心而消其惡念教化之行漸渍然也由是觀之在上之人能以民事爲已事教養兼施身心並淑蓋有足多如此者原其國中善舉曰育嬰曰施醫曰禁酒曰自新曰恤孤曰勸和曰訓啞曰教聾皆設有專會委人以督理之歷久而罔懈焉入其境中無丐食巿廛者亦無無業游民游行衢路者問何以故則皆爲恤貧院收入院中教之養之擇其材質之所近教之以淺近手藝藝成足以自食然後使之出院則不至無所依賴流爲餓殍其用意之深且厚蓋如此問其何以能然則皆由國家給發帑金官紳捐集貲財實力舉辦歲支經費自十萬至數十萬上集厚貲下沾實惠不同中國諸善堂有名而無實所捐之項歲非不巨多爲諸董事所蝕善堂紳士結納官長出入衙門氣燄甚張聲勢甚盛局外之人雖知其身家殷實囊槖豐肥莫敢過而問焉卽官長亦復容情徇隱莫發其覆如積榖倉善後局何嘗有實惠及人問其歷年所儲茫然莫對中國之所謂善董者如此良可浩歎昔者文王發政施仁必先窮民之無告者漢文頒詔國中凡鰥寡孤獨廢疾者皆有養焉其始立法未嘗不善行之旣久流弊至於如此今中國沿街乞丐無業游民宵小流氓盜賊匪類不可勝數充斥乎境中欲治之無可治也欲置之狴犴中狴犴所不能容也弱者填委於溝壑强者搶攘於鄉閭一旦變作揭竿而起劫奪焚殺皆此輩也此坐中國官紳不養不教之故也嗚呼泰西之善舉何其盛中國之善舉何其衰兩兩相形慙悔交集所冀有有心人起而整頓之也今欲創立恤貧院其章程宜采之西國惟一時措置巨貲則殊有難焉者竊以爲無難也中國地大物博民阜人衆誠能實事求是卽以衆人之所輸以供衆人之用何患不給卽以一歲之所入以支一歲之所出何患不敷中國善堂林立豈盡屬有裨實用擇其可廢者廢之宜改者改之卽其規模開拓之卽其屋業擴充之此外凡有充公之基地田畝或房屋寺觀悉可以普養貧民貧民之中亦宜分爲數等一曰貸以耕貲農民家徒壁立當種植之時無牛耔榖種勢必無以爲生其不至於鬻子賣妻者幾希今使貸之以貲至成熟之時而收其本免其利則所以救一時之急實有無量功德而不至於散而之四方矣一曰戒絶烟癮貧民嗜賭者或有之然錢盡則尚可戒也至於吸烟成癮則爲附骨之疽非至死日不可除今爲别設一院給之以藥餌調之以飮食烟癮旣絶然後教之以藝術俾其養生有具自不至於爲非矣一曰教之以藝術民之所以貧而無所歸者由其惰懒性成流蕩忘返遂至流爲乞丐然爲丐猶爲民之馴良者也强悍桀逆者鋌而走險其禍無窮今收之於院中先剴切曉諭使之翻然感悔然後視其性之所近力之所能教之以各藝藝成然後出院或薦之於工作之所俾得自食其力而院中得再以其貲養贍他貧民一曰嚴之以課程院中收入之貧民大抵皆係無賴匪類居多其中雖有畏葸荏弱者蓋亦僅耳若但養其身體恣其口腹則將放縱惰逸之滋甚非所以爲教也必先督其工作早午晚三時務須各事其事各業其業告之以準則示之以限制勤者有賞怠者有罰敏者有奬拙則有懲木石金玉銅鐵製造之物使之各造其長織絍氈毯使之各務其用旣成則售之於巿肆收還工料之值所餘之貲存儲院中出則畀之藉爲其食用之所需是教一廢民使之成材也而後院非虚設矣如是則不獨有益於貧民而於國家亦大有所裨矣嗚呼莫謂泰西之善舉不足取法也 
[逆蹟記]  
　　倭兵之占　東省者並未裹糧而往全恃沿途搶掠以實飢腸眞宼盜之行徑也計從倭邦發出之餉上月中祗乾餅一千五百罐糖五十缾由榮城丸載往散給以數萬之衆而所食祗此區區卽不就戮於沙塲恐亦將腹枵而死矣尚能鴟張跋扈也哉○僞陸軍少將大寺氏於倭歷一月三十日卽我聖清正月初五日督率第二第六師團犯我威海胸部足部中砲而斃訃至廣島僞天王詔加一級賜卹按該少將面作貓形人咸以大寺貓呼之意者其面善如貓心兇似蝎者歟○僞后一條美子工於要結假托仁慈見軍士被砲火所傷多有斷臂折脛者因令義足製造師万木氏入廣島倭巢豫備病院爲受傷軍士裝假手假足計上等兵大塚彌巿一等卒近藤直吉及被擄之華兵張萬春已將殘缺之肢體補完矣○倭邦軍需不繼捐及民間東京新宮町藝妓新大黑及小新捐助手巾五十方分給木挽町從軍士卒嘻倭奴其自願爲龜奴耶奈何向皮肉生涯中恣行苛歛也○有棲川僞親王受傷倒斃後其子載仁僞親王不識寢　枕塊惟知豕突狼奔於華歷正月十三日糾同海軍大尉大田氏等數僞官稱兵犯順近見其致函某報館云某日偕第三師團司令部由海城進發所過之處道路險惡加之風雪連天寒威凛冽夜間止宿處惟空屋敗窓地下略鋪高粱稈數把和衣蜷伏飮食亦粗爄不能下咽及至岫巖州以北寒益甚路益險馬足渭不能行不得已下馬徒步足穿長鞾身披雨衣計自韓地行軍以來未嘗遭如此之苦楚以致身罹疾病消瘦異常噫多行不義必自斃天殆將降之以罰使追隨乃父於九泉矣僅受顚連尚爲幸事 
[萬惡之首]  
　　日本萬朝報云東學黨渠魁安教善崖在浩二人於上月二十一號經倭兵拿獲梟首昭義門外 
 
 

Page 2

 
 
○高麗刑法向分斬决凌遲今倭主强令改爲繯首其犯軍令者以槍擊斃謂之銃刑○金玉均朴泳孝等十一人罪惡滔天法無可宥祗以依附日本故得殘喘苟延上月十六號日人迫令高王赦免其罪并開復原官○本月七號高王遣軍務參議官犒勞日本軍士饋遺甚豐蓋倭酋迫之使然也○按日本之蹂躪高麗幾與我國三十年前髮逆無異種種惡蹟聞者每怒髮衝冠乃萬朝報獨歷歷紀之意者其甘爲萬惡之首歟 
[大兵抵漢]  
　　正月廿六七日武漢又到新兵十餘營皆自黔省及湘南招募成軍乘船抵漢停泊江中守候輪船裝載前赴下游瓜州口起岸北上一爲丁衡山軍門之介弟觀察公所部之古州鎭標兵及山東新魁營昌勇各勇年約二十内外短小精悍遊行街巿有見者謂其狀類餓虎饑鷹誠勁旅也一爲毅新營一爲山東湘軍定字營一爲建威營統計各四營不等在鎭購物頗能恪守營規而其意氣則慷慨激昂頗有氣吞蓬島席捲蛉洲之概他日出關當能拚命殺敵出死力以報國家也近日江寛固陵二商輪業已抵漢各兵隨於上月杪起行 
[水手受傷]  
　　自泰西各國在漢口互巿已垂三十年各大憲仰體朝廷懷柔遠人之意優加保護畛域無分卽華商與西商相處日久亦以誠信相待永免欺陵惟有一種幼孩及巿井無賴不諳太義往往因细故啓釁西人每禮拜日結伴游行徜徉郊外尋山玩水藉以消遣閒情鄉間幼孩及無知之輩見西人服色言貌不類華人每每出語揶揄正月半前有法國兵船杉板一艘泊於卾垣織布官局下首皇華館碼頭江岸小孩及一身穿號褂之兵勇見西人露坐船頭戲拾瓦礫抛擲致有水手一名被石擊傷當爲行道者喝止法艦亦卽開至租界停泊旋經法兵頭某君告知駐漢領事照會卾撫譚大中丞卽於正月廿六日内遍貼告示曉諭軍民略云有法國兵船杉板一艘停泊皇華館碼頭被小孩及身穿號衣之兵勇擲石擊傷水手一名船上懸有法國旗號爾兵勇無故滋擾友邦官船殊屬不成事體除飭營務處查明滋事兵勇嚴行責飭並行知各營將領約束兵丁外合行出示曉諭仰軍民人等知悉爾等須知泰西各國皆屬友好之邦其官商教士遊歷所到均宜以禮相待妥爲保護至兵勇身列行伍尤須謹守紀律云云亦可見中丞之輯睦邦交申明紀律矣 
[約束營勇]  
　　欽差大臣劉峴帥雖已統師就道而老成卓識猶惓惓於江左近由驛站遞到告示貼於江甯縣署照壁觀者蟻集示文録左欽差大臣帮辦海軍事務南洋通商大臣碩勇巴圖魯劉爲出示曉諭事照得行軍必先紀律除宼爲安地方今本大臣奉命督師每當將弁進謁之時必諄諄告誡約束所部恪守營規不准稍有滋擾現聞遊勇甚多每每强佔房屋搶奪物件肆行無忌以致商人難安民不聊生卽應責成各軍營弁及各州縣官隨時查拿驅逐以安閭閻除分别咨行飭遵外合行出示諭曉爲此仰商民知悉自後如有營勇遊勇佔踞房屋恃强滋擾情事卽在該商民就近禀請營縣嚴拿懲辦倘該營稍涉寛縱一經查出定卽分别撤叅其各凛遵毋違特示 
[團兵得力]  
　　團練之設宜於鄉而不宜於城宜於内地州縣而不宜於通商口岸此爲一定不易之理何則鄉多曠野村居錯落率衆禦宼人人皆有守望相助之意城巿則五方雜處貧富不齊抽丁旣不能比户精壯而人心又多畏避通商之埠良莠混淆欲提綱而挈領更如棼絲之不可奏手是以蕪湖道袁觀察早鑒及此官商合力籌辦月捐七百金專募精壯二百名統以驍幹奮勇之武將名曰保衛營巡守地方防衛盜賊數月以來閭閻深資捍衛營官善爲統馭精其教習凡軍中所練槍砲打靶及命中致遠之法無不兼攻併進每日由哨長悉心訓練三五日又在南北兩岸會操一次袁觀察不時親臨校閱擇其技勇過人者優加賞賚因是弁兵益鼓舞興起嘗謂兵須新練而不宜舊宿將須後起而不宜老成更不宜拘之於資格一味以專閫大員任事蓋舊營士卒月餉季糧徒糜國帑習染嗜好幾不自知爲何事將則徒知頭銜赫奕富貴功名所欲皆備惟聲色貨利之是娱大敵當前非望風潰避卽苟求免死以冀享其未盡之福祿不若後起之士僅列偏裨一意奮勇圖功以期立躋專閫平揖公卿此中先進後進之志趣及收效之利鈍觀之蕪湖保衛營益見所論不謬矣聞觀察亦嘗論及於此行將以保衛營專立一軍爲游擊之帥云 
[戎旌赴皖]  
　　皖南鎭標中軍遊擊牛韻齋遊戎於正月廿九日督帶練軍二百名至蕪湖屯紥本月初三日乘江裕輪船赴皖省一行禀見福少帥聽候指揮 
[懇弛米禁]  
　　蕪湖米糧禁止出洋迄已半載餘矣商務不旺民生困憊歷經米業董事彭君及米商等環禀道憲懇請開禁並情願每石加捐海防經費一百零四文以濟餉需轉詳上游各大憲嗣後雖蒙撫憲批示確係實在情形而南洋商憲迄無隻字批復至今杳無消息客臘道憲又專弁馳禀督轅依然如石沈大海傳者謂因事關總署欽奉諭旨且當餉需孔亟之秋自鎭江開糶無湖内地商販滿載下駛以就消巿幾於帆影蔽江而下金陵大勝關大河口兩處稅厘每月陡增至數萬餘金商憲以籌餉爲先自未睱計及蕪地客臘又於十二圩以上私鹽溝地方添設釐十一道每米一石抽厘五十文於江海各防餉源尤爲取精用宏設一旦俯准輪船直抵鳩江裝運則民船孰肯舍近求速以上關卡三處不將等於虚設耶南洋大憲始終無隻字批復蓋亦有不得已之苦心存於其間也惟是商人志各有屬皖省軍需亦注意於蕪日久閉糶官商居民交受其困故上禀以來無不昕夕盼望聞袁觀蔡此次由皖繞赴金陵謁見張香帥志在面懇專摺奏請豁糶俾皖省奉撥軍餉有所藉手商家得以流通民生亦藉以暢遂云 
[錢塘春鯉]  
　　前廣東學政徐花農太史任滿請假回籍住居姚園寺巷舊第上月廿八日爲女公子設帨良辰大開筵宴傳班演劇連日接演共有五本賓客盈門輿馬往來不絶於道其第一日之戯筵係太史自辦餘四日乃親朋公餞蓋太史素性慷慨平日親朋往來禮物無不從豐受其惠者特借女公子之事以報之○有某甲向來交結公門中人藉以欺壓鄉愚許星臺方伯任浙藩時甲與祝太守慶年之門丁串通一氣指官撞騙經方伯訪拿枷號轅門兩月發遷善所拘禁方伯去任後甲乃託人斡旋得以保釋現仍怙惡不悛又有盗賣某宦墳地之事尚未成交爲宦家所聞將欲送官究治經旁人調處罰令修墳并寫不敢再犯甘結始得了事 
[文旌赴太]  
　　江蘇學憲龍宗師按臨蘇郡考試合屬生童業已告竣擇於本月初六日起馬按臨太倉已紀前報兹悉宗師於是日午前應奎中丞之請排導至撫轅中丞以禮迎入肆筵設席永陸紛陳宗師讌畢卽於午後二點鐘排導出胥門至官馬頭登舟省憲以下文武各官咸往馬頭恭送撫標營兵丁列隊江干鳴鎗致敬文宗坐船並不用小火輪拖帶蘇州府及三首縣均乘舟送至許墅關外然後言旋宗師卽望太倉進發 
[京江春浪]  
　　鎭江訪事人來書云江甯布政使瑞茀侯方伯由省起節乘某輪船過鎭江赴姑蘇謁見奎中丞於上月三十日自姑蘇乘　抵申江　於本月初一晚十點鐘時乘招商局江裕輪船上駛初二日曜靈西墜時駛抵京口迨輪船下碇寳蓋山新兵營勇丁在六吉園碼頭站隊惟聞砲聲發於水面幾疑石破天驚所有停泊江中各砲船亦連放巨砲道府廳縣各官先後出西門詣江干迎接旋登船呈遞手版方伯以次接見略談片時興辭而出鐘鳴九點卽命啓輪溯江而上烟波浩渺之中但見旌旆飄揚大憲威儀令人嘖嘖稱羡不置○倭奴無故稱兵奪我藩封佔我邊境凡有心知血氣者莫不髮指眥裂恨不得食其肉而寢其皮聞原任四川總督丁稚簧制軍寳楨之公子於去臘統帶雲貴兩省精兵十餘營前赴奉天助剿本月初二日上午後隊弁兵由漢皋乘民船用小火輪船帶引駛抵瓜洲暫泊大馬碼惟見各兵年均强壯絶無老弱充　身穿大呢及羽毛襖褲號衣上註明得勝全軍恪守營規異常安靖當抵碼頭時各哨官不准兵丁登岸游蕩統領爲郭軍門萬春此次所統之 
 
 

Page 3

 
 
兵共計八營初三日上午解纜由揚河向袁江進發迨至津沽然後調往征戰想掃除倭宼鄭定山河卽在指顧間也○統領廣義全軍李軍門先義前奉南洋大臣張香帥檄令統帶武毅春字馬步全軍本月初二日躬往文武各衙投刺辭行旋於初四日就道是日午刻鎭江關道吕觀察以及廣義各營管帶創議在北固山設筵祖餞羅水陸之珍盡東南之美至鐘鳴四下始各出席散歸軍門遂坐轎赴甘露寺碼頭乘滿江紅官舫用福安官輪船帶之順流而下逕赴江陰瀕行文武各官曁各營管帶咸詣舟次相送驪歌唱罷别緒依依廣義前後營弁兵亦在江干列隊鳴槍誌敬所遺統領廣義軍一差由張制軍委陳軍門榮坤接統○海氛不靖軍裝火藥由申江過鎭者絡繹不絶二月初三日登瀛洲兵艦及禮裕輪船滿載軍器由滬運抵潤州停泊焦山江中當經轉運總局錢觀察飭委員雇南灣船數十號將軍裝悉數過船並見有後膛快槍二萬枝洋鎗一萬枝抬鎗數千枝開花砲三四十尊巨炮十數尊火藥三千袋鎗彈銅帽四五千箱○倭人肇釁風鶴驚心聞諸錢業中人云歲首各同行船帳均尚平平其中獲利最豐者爲風神廟巷内晉源計贏二萬數千圓次爲銀山門咸泰計贏六七千圓再次爲西塢街鎭源計贏四五千圓其餘日新街各錢莊贏二三千圓及數百圓不等惟城内堰頭街和豐虧本三四千城外東塢街泰源昶及源生福泰源永諸莊皆閉歇○兩江總督張制軍以倭奴稱兵犯順凡我沿海沿江各口不可不屯紥重兵特於上月下旬檄飭駐紥鎭江之廣義左右兩營調往江　防堵李管帶奉調後卽於本月初三日統率虎旅乘飛濤輪船東下似此嚴密設防金湯鞏固當可有恃無恐矣○常鎭通海道吕鏡宇觀察於本月初五日夕照銜山時排導出西門詣大陰溝碼頭乘招商局江永輪船下駛由申江赴姑蘇謁見奎中丞當啓行時彦太守王大令以及文武各官均在躉船恭送督票新兵前營吳管帶率麾下健兒在小閳口一帶列隊旌旗耀日槍砲凝霜隆隆之聲不絶於耳聞觀察在省無甚躭擱約五六日後當可遄回 
[招商承運]  
　　皖省之滁州來安全椒三邑本係淮鹽引地現署蘇臬黄幼農廉訪前在皖岸督銷時因見此處兵燹之後居民漸復遂創爲官運約可歲銷一千引近年居户日臻繁盛已銷至五六千引之多極形暢旺兩江總督張香帥以現在軍情緊迫需餉浩繁亟宜寛爲籌備擬將滁來全官運引鹽改爲商運查皖票每張計一百廿引向來票本四千兩卽以現銷之六千引核計共得五十票應繳票本二十萬兩承運者由官發給印據永遠執業循環轉運似此一轉移間於餉項究不無小補刻已檄飭儀棧提調許太守會同淮南總局出示局門招商承運想揚城爲富商薈聚之區此舉旣助餉源且沾利益又何憚而不爲乎 
[房捐查竣]  
　　蕪湖所辦房捐自正月二十左右起由王邑尊遴委公正紳商彭梅程吳四董事分叚將南北兩岸所有　房逐細查開業主姓氏及房客店號月租幾何繕成清册呈交縣署不及旬日已竣其事聞以主客各捐一月計之約可得萬金蓋當米巿停止後各業異常清淡巿房且多空閉得此區區從事諸人已費盡唇舌矣現聞邑尊已轉詳上憲恭候批示一俟核定將於本月内挨户徵收專欵批解而辦事諸公仰沐恩施或奬語頻加或頭銜寵錫亦意計中事可勝羡哉 
[秦淮春漲]  
　　金陵某寓公素有樂善之稱凡有窮而無告者有求必應上年鄉試時有某生毛遂自薦願爲捉刀寓公子弟八股爛熟不煩借助於他山笑而却之然憐其苦况略給錢米使得暫依皋廡迨榜發後寓公之弟獲雋某生謂諒倩别人捉刀同一經營何以不倩我爲甘讓美利於他人斷不甘休先欲懸梁於寓公之門首繼欲吞烟畢命經其同學諄諄開導雖已醒悟然自此造言生事混淆黑白可見小人之難養也○中正街某姓雇工造屋打樁不下主人謂今日可暫停工明晨齋戒沐浴焚香以謝各土然後再打是晚主人夫婦拈香開掘見绿缸覆於泥中啓而視之下有五斗甕甕中皆黄白物次日衆匠赴工主人各給青蚨三百翼令其休息三日各匠嘖嘖私議後見羽士進門禮懴三日以答神祗始恍然於主人之得儻來物也此上月杪事○江北人某甲向買小粉爲業寄居金陵安品街其妻某氏素性兇横每有不如意事卽與甲拳脚交揮前日不知因何事婦手持門閂毆甲申力不能敵致被擊倒於地頭破血流不可收拾鄰人出爲勸阻婦尚不甘心欲將甲置之死地後經旁觀者將婦恫嚇謂爾如不悛當送保甲局婦始畏懼不敢聲張然河東獅吼悍名已流播一時矣○龜奴最屬勢利而以釣魚巷爲尤甚蓋其往來甚多貴顯每有富家子弟誤入其中始則任意揮霍及至囊空金盡便以白眼相待稍有龃龉則羣相侮辱卽有能興問罪之師者奈龜黨人多勢衆未易取勝釣魚巷内之三和堂乃大三子卽譚榮桂陸八子韓玉發三龜於前歲合開樓閣美煥均仿洋式雛妓數十人龜奴數百輩前日午後有某公子帶親兵四人並著短皮衣偶往問津龜以鐵面相向致啓爭端旋將龜門緊閉喝令龜奴圍擊而五人均屬技勇超羣力禦衆龜奴並將妓室搗毁無如龜奴愈聚愈衆甲等乘間躍上屋簷取瓦擲之良久始踰墻而出龜衆見其孔武有力亦不敢窮追甲等破圍而出復糾多人爲報復之計一擁而進所向無前將龜窟搗成虀粉龜奴至此相與縮頭曳尾不復如曩日之龐然自大矣 
[折梅肇釁]  
　　西湖孤山之麓林處土墳前向種梅樹數十株每逢早春時節疎影横斜暗香浮動儼置身於羅浮仙境數年後被游人攀折一空殘枝斷榦無復遺留幽人探梅之興亦遂止焉現復補種三四樹方期新枝煥發獨占花魁上月二十四日午後有少年六七人裝束類京式俗所謂么六是也先在兩宜樓與麴秀才游乘興至孤山聞花香撲鼻隨手攀折茶博士見而呵之少年謂折花與爾何干互相鬥口盛怒之下竟將梅樹攀倒復毆茶博士旋爲巢居閣放生局董所聞出爲排解少年不服將飭地保送官少年始懼而散 
[上海官塲紀事]  
　　江海關道劉康侯觀察赴金陵謁見張香帥前日傍晚乘江永輪船回滬下碇金利源碼頭屬員齊往恭迎觀察隨排導回署○常鎭道吕鏡宇觀察赴姑蘇謁叩各大憲道出滬上上海縣黄大令前往恭迎觀察卽換乘官舫以小火輪船帶往蘇垣○昨日湖北督銷局總辦志觀察鈞因公來滬假住泰安棧 
[鞍馬餘生]  
　　前日下午四點鐘生義輪船由烟臺行抵滬江載有福建兵四百餘名類皆形容枯槁狼狽不堪由彼處地方官給以護照附輪來滬旋回原籍登岸後分赴各客棧住宿一身之外别無長物據云共有二千餘名待輪船回南時陸續遣歸故里 
[杳無蹤跡]  
　　法兵船水手二人於禮拜六請假登岸遊玩至晚不歸翌日由船主報知法捕房捕頭命三道頭協同朱包探尋緝前日上午十點半鐘乘小火輪至吳淞登法公司輪船詢問並無下落適風狂浪湧艤舟登岸各處找尋杳無消息及詢諸鄉人據稱　有外國兵二名在張華捠購買雞蛋食物包探等向南尋訪仍無蹤影遂乘車而回時已五點鐘矣 
[美界火災]  
　　粤人唐順生者不知其操何業携眷賃居本邑美租界崇明路第一百十六號房屋有一傭嫗夜間宿於樓下昨晨六下五十分時偶遺星火以致燎原嫗從夢中驚起駭極奔逃霎時火勢上炎樓梯燒斷樓上人均從窓口躍下多受傷者唐有女兒小字阿榮年方二九弓鞵三寸細步伶仃未及下樓葬身火穴斯時火已冒穿屋頂捕房急鳴鐘告警水龍絡繹而來然已延至東首第一百十五一百十四號樓房西首殃及第一百十七一百十八一百十九號樓房迨火熄後查之共焚去石庫門樓房六幢 
[曉諭販户]  
　　欽加五品銜代理上海英美租界會審分府宋爲出示曉諭事據工部局函稱查得屠夫販户凡由内地販運菜牛羊隻來申先落八仙橋牛廠然後屠宰兹本局已在蘇州河卽吳淞江西首相近本局宰牛塲地方另設廠房基地甚寛計有十畝之大能容茶牛六百頭羊一千六七百頭申請出示曉諭屠夫販户凡有外來牛羊均至工部局所設牛羊廠棚不得再至八仙橋存頓等情據此合行出示曉諭爲此示仰屠夫販户人等知悉自示之後内地運申牛羊均至蘇州河卽吳淞江西首相近工部局宰牛塲地方之新設廠棚内存頓旣免先落八仙橋牛 
 
 

Page 4

 
 
廠再至工部局宰牛塲屠宰之煩事屬逕便其各遵照毋湋特示 
[飭捕緝查]  
　　昨報紀信擔被刦一案兹由全盛等信局九家聯名投上海縣訴稱脚夫行經江橋被盜匪刦去信三千封及公文等件請大老爺飭捕嚴緝黄大令准之立飭捕役查訪原贓毋得違誤 
[豆芽幾折]  
　　有名豆茅者不知何許人亦不詳其姓氏日以引人賭博爲事藉以抽頭肥已凡人之受其害不知幾許有甲乙等數人受害尤甚耗費財物爲數不貲遂相約向之理讑豆芽知事不得了挽某丙出爲排解不料豆芽雖請丙說和而與丙忽亦不睦以致前日在某茶館爭閙不休旋經同黨出爲勸解始各分散不然捉將官裏去竟作階下囚不將令人朶頤而染指也哉 
[上海巡局瑣案]  
　　陸祥云投保甲總巡局控稱有巿房一座坐落邑廟東首大街租與周樹堂開設帽鋪現在周將鋪閉歇閒住其中積欠租屋錢三十餘千當租屋時由潘如山施雲夫二人介紹今向索取樹堂之子金生竟信口毒詈甚至持刃行兇叩乞押遷感恩無旣翁明府諭令靜候批示○福建人林阿計林阿滄在小東門外馬頭操麻雀杉板船爲業前日與同業丁之春爭閙至十六鋪南首養和樓評理一言不合大動干戈丁力不能支奔赴十六鋪巡防北局控拆局員祝二尹飭勇甲將二林拘住見丁受傷屬實因備函移送上海縣請辦 
[法捕房紀事]  
　　法捕房三道頭捕雇用侍者以漫不經心致主人失去絨衫一副送捕請究克捕頭命禁押一宵着薦頭照價賠償卽予釋出○某甲竊取某客馬褂一件爲包探拘入捕房解經葛同轉研訊供出同黨一名飭探拘拿解送捕房押候堂期解訊○首善里某姓家曾於去年報失銀洋衣服等物迄今尚未破獲昨據失主將木匠某乙送請研究捕頭以尚在疑似之間未便指爲竊賊着押候堂期解請葛同　訊究 
[虎旅銘恩]  
　　本館昨承天順祥陳公館捐助奉天烟臺行軍醫傷費洋十元又許印記洋廿元寄鷗生洋四元無名氏洋二元又筆耕主人函云閱貴報知北地用兵受傷兵士蒙西國醫生代爲調治今寄洋四元祈查收彚解區區之數不過聊表微心耳施闓澤以拯瘡痍較之尋常善舉積德尤宏福報緜緜直可操劵而待旣掣收條復綴數言以當心香一瓣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[拉客被拘]  
　　野雞娼婦張愛金在途彳亍兜攬狎客　爲三百五十號華捕所見當卽拘入捕房捕頭略問數語飭卽轉送英公廨值日　差向　情節據言因鴇婦勒令如此不得已而忍辱含羞作此下賤之事遂　情入禀宋通刺旋奉　著暫交官媒看管聽候今日早堂訊核 
[美界捕房紀事]  
　　上月杪閔行路第五號門牌某西人屋内失去報時鐘二架當卽訴諸捕房捕頭遣包探張阿五訪查前日下午查得　贓一質於吳淞路　興　店一質於百老匯路廣興押店惟偷兒尚未查獲捕頭令將贓吊出暫儲捕房候拿獲偷兒再行核辦○英公司某輪於禮拜五卽本月初五日抵滬停泊順泰碼頭昨晨檢點貨物知失去洋銀四千圓因卽奔訴捕房捕頭立傳通班中西包探令火速查拿○流氓小方串同沈海朝糾集粤潮賭徒在虹口沈家灣設樹聚賭雇本邑人顧福生爲拉牌頭顧日在虹口一帶游行凡遇衣服華美之人卽誘至賭場傾其囊槖前日下午某包探帶領偷兒往查贓物顧悮以爲賭客誘赴局中包探佯諾隨至捕房前大喝一聲拘入捕房管押○有名小炳者自租界乘東洋車至吳淞路下車缺給車資致與車夫口角適某號巡街捕至一併拘入捕房○有一騙子冒稱修整自來水營溷入人家行竊自去歲十月起被竊者已不知若干家有龔阿虎者於前日午後行至鐵路舊基包探江阿三見其情節可疑盤詰之餘卽係若輩黨羽乃卽拘入捕房捕頭令帶往被騙之家一一查對 
 
 
 

Page 10

 
 
   
 
