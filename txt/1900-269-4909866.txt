# 1900 - 269 - 4909866

 

Page 1

 
 
[善堂善會諸君均鑒] [  申報舘執筆房啓]  
　　各處善堂善會凡有事關行善者囑登報尾例得蠲免刊資惟是篇幅有限時或新聞擠壓則登報不免稍遲而各善士心急如焚往往重覆投函以致無從清理卽如昨日慶順里救濟善會囑登捐欵清帳中有已登本月初六日本報附張者亦有未經列入者壓線怱忙之際未能一一訂正祗得暫付闕如此誠不得已之苦衷當亦諸善士所共鑒者也所望以後凡有單件之旣交本館者不必一再抄來庶本館排日附登不致山重水複手此謹白幸垂諒焉 
[懲虛憍說]  
　　嗚呼吾壹不解中國人民無論貴賤上下何竟習於虛憍浮僞而不知實事求是也夫國家當艱危之際外有强鄰之窺伺内有伏莽之潛滋迭起環生無一日得以寍靜宗社之危殆哉岌岌矣然使上果有臥薪嘗膽之意下果有枕戈待旦之心卽一介小民亦知迫辱難堪敵愾同仇競圖自立則時艱雖亟當亦不難挽回在昔吳之敗於越也携李一役三軍盡殲受辱不爲不至吳王夫差恥之使人立於庭凡出入必呼以自儆未逾三年卒俘越君而幾滅其國德之敗於法也都城殘破宫闕爲墟賠欵之鉅爲地球各國所罕有且國中均被法人派駐重兵一舉一動無不掣肘德皇受此寄辱與相臣俾思麥克及將軍毛奇收拾燼餘勵精圖治又恐民人之漸忘恥辱也將受創情形令畫工悉繪爲圖懸諸通衢俾民人競相傳觀以激勵其奮發有爲之氣旣而乘法有事於他邦潛出奇兵一戰大捷侵地悉返國以富强彼二君者豈不知見敗於人之可恥然不肯稍爲掩飾且又加甚焉者誠以非此不足以觸目警心戒晏安而圖報復也其民亦能深體此意互相勸勉互相激勵引一國之恥爲一人之恥慷慨激烈誓報前仇用能轉危爲安復建中興之業今中國受侮於外人甚矣自通商以來一敗於英再敗於法琉球越南悉被占割國威之損凡有血氣者冝無不忿怒填膺乃不意朝廷雖迭下圖治之詔而在上者之掩飾如故在下者之虛僞如故中日一役平壤之戰未及交綏紛紛潰散喪師失地貽誚鄰邦宜乎臣民可以知所愧悔矣豈知敗覆之音已傳於域外而勝敵之說猶遍於國中迨乎和議告成臺灣割讓劉淵亭軍門以一旅一成孤守臺南無餉無援豈能持久乃好事者忽揑造種種戰守之策附會演義中荒誕不經之語撰成戰記流爲丹青上自士夫下至婦孺紛紛傳播贊歎同聲稍與分辯卽怒目相向以爲食毛踐土不應出此謬戾之言嗚呼辱國深仇不思報復而徒假荒渺無據之詞以相炫耀豈不深可慨哉至此次北省義和拳匪假托邪術煽誘愚民羣焉與外人啓釁妄欲以血肉之軀與砲火抵禦豈不立見危亡乃愚民無知猶繪成聨軍戰圖到處出售描繪拳匪之如何神奇洋兵之如何潰敗鋪張揚厲一如實有其事者甚而粤垣官報房亦敢刊登揑造諭首僞稱拳匪得勝輾轉傳布人咸信之夫人惟知我之如何孱弱如何忍辱始能淬厲其精神激發其志氣由忿生恥而勇敢之氣因之而生如當屢敗之餘而上猶以掩蓋爲心下猶以虛僞相尚吾恐羞惡之心一汨日復一日終無自强之時矣吾故引吳越及德法之事而推論之如左世有明於事理者其盍引以爲鑑哉 
[本館接奉電音]  
　　昨日西安及太原行在先後飛電傳來上諭十三道旨一道敬謹譯登○八月十九日西安行在奉上諭江蘇巡撫著松壽調補欽此同日奉上諭景星著補授江西巡撫河南布政使著延祈補授鍾培著補授河南按察使所遺直隸口北道員缺著靈椿補授欽此同日奉上諭直隸宣化府知府李著開缺送部引見所遺員缺著陳本補授欽此同日奉上諭晉昌著開缺聽候查辦盛京副都統著訥欽補授欽此同日奉上諭壽山著開缺聽候查辦黑龍江將軍著延茂補授卽赴新任毋庸來京請訓未到任以前著薩偉暫行署理欽此○閏八月初四日太原行在奉上諭鹿傅霖奏詞臣殉難請旨優卹等語翰林院編修王廷相勵行敦品學有本源經李秉衡調赴軍前臨難捐軀大節凛然殊深軫惜著追贈五品銜交部從優議卹伊子舉人王晉豐以身殉父遇救得生洵屬孝行可風加恩著以主事用用示篤念忠藎至意欽此同日奉上諭江蘇江安糧儲道員缺著效曾補授欽此同日奉上諭步軍統領著敬信補授欽此同日奉上諭廂紅旗滿洲都統著懷塔布調補崇稷著調補廂藍旗滿洲都統廂黃旗蒙古都統著善耆補授芬車著補授廂白旗蒙古都統廂藍旗蒙古都統著博迪蘇補授戴卓著補授廂紅旗漢軍都統欽此同日奉上諭鹿傳霖奏請將官犯改發配所並嚴追虧欵一摺江蘇海州分司徐紹垣前因官售私鹽種種舞弊經鹿傳霖委查明確奏請革職發往軍臺効力贖罪兹據鹿傳霖奏稱該革員詭詐貪横實爲鹽務巨蠧查其交代挪短至六七十萬兩之多若任其牽混輾轉以雜作正蒙混了案無以爲罔利營私者儆等語鹿傳霖現已調任難保該革員不逞其故智希圖牽混著松壽督飭運司柯逢時將該革員所虧交代確切查算勒限繳清該革員淮揚一帶私産甚多徜限内不繳卽著一併查抄備抵並將該革員改發新疆尅日起解以重公欵而儆官邪該部知道欽此○初五日太原行在奉上諭李廷簫調補甘肅布政使山西布政使著升允調補欽此同日奉上諭漙良著調補廂黃旗護軍統領廂紅旗護軍統領著那蘇圖補授欽此同日奉上諭正黃旗漢軍副都統著那桐補授繼著補授正白旗漢軍副都統欽此○初六日太原行在内閣抄奉旨現定閏八月初八日啓鑾西幸長安清江所設轉運總局著卽移至漢口清江改爲分局自漢口以上應如何添設分局之處著劉坤一張之洞飭令惲祖祁妥籌辦理欽此 
[使旌將發]  
　　天津友人來信云欽命議和全權大臣李傅相旣抵天津卽派巡捕官楊君查探入京之路是否平安并在京城豫備行臺以便節麾小駐月初楊君已回津禀復大約日内傅相卽須擇吉登程矣 
[冠裳星聚]  
　　天津友人來信云當義和拳匪作亂之際長蘆鹽運司楊藝芳都轉帶印赴德州暫避兹得欽命議和全權大臣李傅相蒞津之信遂於某日由德返斾趨謁行轅至天津府林太守際康天津縣阮大令國楨前者避赴省垣並未遇害刻已遄回津郡然尚未能重綰銅符也 
[雄關被占]  
　　昨日大沽來電云上月下浣俄德兩國兵士攻占北塘旋復往攻蘆臺華軍皆不戰而潰西兵遂長驅直入已於華歴本月初二日占踞山海關大營矣 
[煤礦被奪]  
　　昨日大沽來電云拳匪作亂順直震驚唐山及開平各煤礦所雇洋工師皆赴南中避難惟留粤人四百銀名在彼開采迨德兵攻入蘆臺之後旋復將礦占據粤人無工可作已於某日附新裕輪船返申江矣 
 
 

Page 2

 
 
[不貪爲寳]  
　　昨日英京倫敦來電云西歴九月三十號卽華歴本月初七日英國戶部尚書六等世爵皮次氏在勃歴斯多城對衆宣言曰我英屬地已多豈有垂涎中國疆圉之理不知各國何以貪求無饜欲將中國剖分誠亦知拓土易而行政難是以我英但期商務振興决不欲以土地重勞擘畫也 
[研鞫票匪]  
　　始蘇采訪友人云本月初八日午後昭文縣署差役協同某營勇丁押解富有票匪甲乙丙三名至撫署禀經護理江蘇巡撫聶仲芳中丞發交蘇州府署收管旋由府尊濮紫泉太守督同發審局員董明府觀瀛升座推鞫甲匪供稱小的姓龔名紹全向在昭文縣治彭家橋開設小烟館三日前有邱姓者出清台山明德堂匪票一百數十張囑小人代爲出售小人悮受其愚尚求恩鑒乙匪供稱小人姓楊名小汶月前在某處與龔相識迨八月二十一日龔言有事出門倩小人伴其妻子本月初二日龔偕一友歸初三日卽被營勇拿獲小人實不與龔同黨叩乞施恩丙匪供稱小人姓戴向在陳墓鎭某老爺處當差本月初二日因事至彭家橋由龔留宿一宵翌日卽遭波累太守飭發長元吳三縣獄分别收禁聽候覆訊核奪 
[示繳匪票]  
　　鎭江采訪友人云本月初六日常鎭通海道兼鎭江關監督長久山觀察繕發告示分貼通衢其文曰爲剴切勸諭事照得本道現奉保宮兩江督憲劉札以富有票到處煽惑近又勾引和衙門書役兵丁入黨以期消息靈通札飭嚴寗查察如有受愚買票情事卽令呈燬免罪倘仍隱匿不繳則是甘心從逆一經覺察卽予從嚴懲辦並奉另札飭在各鄉村鎭檢查如有鄉民誤買富有票限令赶緊彍銷不問其罪倘能指拿扭禀賣放富有票頭目分别大小定當給予奬賞若再匿票不繳卽行從重懲辦各等因到道奉此本道復查近畿一帶前因拳教仇殺激成中外巨釁以致地方糜爛生靈塗炭慘不忍言所幸東南各省仰賴各大憲力任保護與駐滬各國總領事約定兩不相擾得以轉危爲安凡稍有血氣者莫不感奮圖報詎有竄身異國之逆犯康有爲等竟乘朝廷危急之時僞立國會名目私造富有錢票隂遣叛黨潛至沿江沿海等處逞其簧鼓紛紛散賣不獨勾結匪類爲其瓜牙抑且煽誘書差兵勇暗通消息甚以得有此票可保身家之言聳惑愚民買爲護符幾於遍處皆有殊不知此等舉動係屬去順效逆召禍必速卽如大通兵匪合變不轉瞬間卽被大軍剿平而漢口等處則逆謀甫起亦卽破獲正法多名此外金陵鎭江一帶亦陸續訪獲渠魁斬梟示衆可見逆惡滔天不容倖逃顯戮爾等食毛踐土具有天良際此時局艱危正宜奮身報國藉圖顯揚卽或才力不及亦當安分守法逸爲善良豈可甘心從逆置身家性命於不顧現奉督憲飭查限繳准其悔過免罪係屬法外施仁本道亦不忍不教而誅故將順逆禍福明白曉示爾等買票之人無論良莠當知利害與其留此僞據自貽滅門之憂何如及早繳銷得安家室之樂惟爾等旣被煽惑於前勢必疑懼於後若令當堂首繳恐多畏縮特在本道署前及鎭郡四城門口置設木桶加封鎖錮蓋留孔洞限令一月内將票自投桶中不究來蹤去跡凡投票者卽爲悔過之人務各將投票日期及柰填號數自行記出仍由本官設立印簿每日清晨親自開桶檢視先將繳期號數逐一登記簿内隨時將票燒燬倘日後獲匪到案供扳指拿爾等如已繳票卽將繳期號數自行投案禀明若與印簿相符立卽免究釋回斷不稍事覊累倘再隱匿不繳則是怙惡不悛别經發覺定當治以大逆不道之罪决不曲予寛貸如此辦法可謂仁至義盡爾等能否改悔自新總以有無繳票爲斷除將本衙門書差兵丁另行責成卯首書及差頭什長各自稽察取結備查並分别移營飭屬一體仿辦外合亟剴切曉諭爲此示仰闔屬軍民書差兵勇諸色人等一體知悉爾等如已誤買匪票務各依限投繳愼勿觀望遲疑致貽後患此後尤宜父誡其子兄勉其弟安分謀生毋再爲匪所惑自罹法網徒嗟噬臍倘能將賣票匪徒扭送指獲必當從優給賞如訊係大頭目並予詳請保奬以示鼓勵本道愛民如子嫉惡如仇故不憚煩言諄諄告誡切勿視爲具文也其各凛遵毋違特示又於木桶陽面黏貼四言韻示曰富有票匪是禍之胎特設木桶勸諭改悔如有誤買投桶免罪隱匿事發嚴懲不貸 
[禁售兇器]  
　　鎭江訪事友人云鎭江府向子振太守查悉本郡流氓動輙持刀傷人所帶刺刀皆由鐵店製造因特出示諭禁略謂嗣後無讑軍民人等如再購取刀械准各店鋪指名控究各鐵店亦不准再造已成者急宜銷毁如敢故違一經發覺嚴辦不貸亦可見賢太守杜漸防微之意矣 
[戕姪駭聞]  
　　松江采訪友人云出郡城暘谷門渡黃歇浦而南有張澤鎭焉爲華亭縣所轄鎭尾二十一圖民人馮金海鋤雲犁雨世業耕農某年其兄馮甲因病而殂金海涎其遺貲逼令嫂顧氏再醮氏不敢抗祗得含涙登輿臨行謂之曰而弟遺有薄田五畝米字渡渡船半艘奴旣另抱琵琶儘可歸而承受惟腹中一塊肉係而弟所遺而苟撫而育之則而弟瞑目於地下矣時氏子名銀虎者僅六七齡耳未一年卽被金海逐出依富室作灶下厮稍長賣菜爲生伫苦停辛薄有儲蓄近思娶妻以延嗣續歸而謀之金海且索故父遺貲金海怒竟於本月初五日之夜缚以巨絙持菜刀剁去右足銀虎大呌而絶事聞於其母翌日來唁復被中道攔截閉置比鄰空屋中入晚逸出投華亭縣署鳴寃縣主林霨生大令諭候翌晨往騐金海知事不得了挾其親族長兩人至郡向氏關說願付還所佔田畝及渡船並爲死者誦經超薦氏堅不允許金海遂誣稱銀虎屢次行竊故割其脚筋初八日大令馳赴屍塲查得死者已棺殮爰飭役撬去棺底將屍舁出騐得年約二十二三歳右足自膝蓋以下垂垂欲絶膝灣後刀痕横長五寸許深一寸二三分骨已砍斷約一寸五分騐畢飭帶兇手回城聽候訊辦 
[閩省官塲要事]  
　　福州訪事友人云上月某日藩轅牌示漳州府劉溎焴調省差委遺缺委候補知府孫傳襄署理署連江縣典史蔡起榮署事期滿遺缺輪應分缺先用巡檢章鎭生署理署北鄉寨巡檢梁志誠因病請假遺缺輪應過缺先用巡檢尹承緒署理委署南安縣大盈巡檢吳培因病出缺輪應試用巡檢姚榕署理○洪梓青都戎所帶長門各營勇額缺少經上憲撤去左差使聽候查辦所遺帮統一差管帶閩安南北岸砲臺常游戎英接任○前署雲霄廳同知倪峯泉司馬私贓案發經漳泉道某觀察札飭後任方司馬查覆屬實通詳上憲提府訊辦現已管押翼房因要证錢小堂在逃故尚無從定讞○署政和縣知縣蔣小山司馬經大府奏保卓異 
[浙省官塲紀事]  
　　杭州訪事人來函云正任温州府王雪廬太守琛前因福建福寍府啓迪齋太守照例呈請廻避閩浙總督許筠菴制軍咨商浙江巡撫劉景韓中丞與之對調嗣因啓太守辦圑不善由制軍檄令解任旋商之撫憲會銜奏請開缺王太守赴閩後尚未履新制軍給予咨文仍回本任已於上月二十八日馳抵省垣矣○浙江候補知府莊太守殿華經藩憲惲菘耘方伯札委辦理農工商務局提調禀謝後擇於上月二十六日到差○上月二十六日藩轅牌示處州府經歴缺委試用府照磨吕應靖署理鎭海縣長山巡檢缺委試用從九品江景炎署理○辦理青田釐局候補知縣李大令鏡因收數盈餘記功拔委前經藩憲惲方伯札委署理遂昌縣事所遺釐局一差委大挑知縣張大令西庚接辦○大挑知縣洪大令濤本辦理營務處文案現由上憲改委烏鎭釐局總辦所遺文案一差委候補知縣陳大令宗接辦○某日撫轅牌示閏八月初一日一概換戴暖帽 
[南徐攬勝]  
　　鎭江訪事友來函云自北省義和拳匪滋事以來郡中謡諑紛紜人心惶惑上憲思患预防特飭水陵各營派勇分駐城内外各教堂及各西人宅左近悉心保護邇日常鎭通海兵備道長久山觀察鎭江府向子振太守深恐各勇防衛未周每至傍晚時各帶護軍小隊親出稽查俾匪徒無從托足○上月二十九日鎭江府向子振太守發出示諭一道略謂照得鎭屬内河一帶各埠往來航船歴奉憲飭禁止夜行 
 
 

Page 3

 
 
目應遵守近來道途不靖搶刧頻聞業經本府設立巡船多艘派委武弁管帶巡緝並行縣遵照在案兹查各船户仍有違禁夜行情事實堪痛恨合再出示曉諭爲此示仰各埠船戶人等知悉爾等須知禁船夜行原爲保全行旅起見自示之後凡有往來航船務須早駛夜進不得夤夜冐險行駛倘敢不遵一經查出定將船戶提究不貸○自各國聨軍入京慈輿西狩兩江總督南洋通商大臣劉峴帥繫懷君國持繕摺派員齎往行在請安並祗備方物隨摺敬呈御用八月二十八日道經京口丹徒縣莫嶼香大令以禮迎之 
[監司謁客]  
　　前日午後蘇松太兵備道兼江海關監督俞晉珊觀察排導至德總領事署拜會德總領事某君延入廳事中茗談良久而别 
[緝匪轇轕]  
　　前日駐紥吳淞之盛字營統領班馥齋軍門派哨弁秦君福庵來滬密拿富有票匪張四曹子清並同居之熊錦堂夫婦事爲美界捕頭所知以未經知照一併拘入捕房向詰情由熊稱奉有道憲文憑捕頭卽將熊夫婦解送英美租界公廨讞員翁笠漁直刺傳入簽押房研訊熊供小的本在滬散賣富有匪票現已至日暉港顔大人處投誠願往拘匪首曾國章葛良臣等自贖蒙顔大人帶見道憲給有文憑今忽被探捕拘案叩求鑒宥旋經顔梓琴總戎遣丁持名片將熊保釋曹張二人亦由捕頭釋出 
[英使將行]  
　　郊迎英使一事曾登本月初七日報章兹悉英使薩君已於初六日莅申目下小駐英總領事署中不日卽當乘某捕艦赴天津以便入都供職矣 
[灰船被劫]  
　　月初無錫人吳阿順約同甲乙丙三人裝運石灰來滬售得洋銀九十一元四角隨於初八日駛回行至周太僕廟釐卡左近刺篙待騐突來强徒七八人手持利刃一躍登舟吳等見勢不佳避入艙底任其搜括一空而去迨盗去遠始奔至卡員處禀報卡員立派護勇追拿已皆杳如黃鶴吳等不得已重復駛回浼錫金公所司事人繕詞報縣 
[淫戯宜禁]  
　　桂仙戲園主應桂馨新排捉拿張桂卿一劇前晚開演時巡捕頭帶同包探趙銀河片觀見其中情節淫穢不堪因情英美租界讞員翁笠漁直刺訊罰昨晨應自行投案供稱職員新排張桂卿戯並無淫穢關目乃趙探帶同某號西捕直入職員家各處搜查職員顔面有關務求究辦直刺商之白總譯官著候禮拜三會訊察奪 
[覆水難收]  
　　巨豐洋行買辦卓少庭納薈芳里妓女嚴蘭貞爲妾曾出身價洋銀四百元嗣因蘭貞不守婦道時時出外閒游遂於前日扭送英美租界公堂禀請發堂擇配讞員翁笠漁直刺准之至晚倩襄讞委員張柄樞司馬研訊卓遣家丁姚桂聲訴前情蘭貞供小婦人係湖北人年二十有一自幼來滬在薈芳里王金姐處爲賣笑生涯本年正月蒙卓娶爲小星日前小婦人偶赴某戯園觀劇自知不合叩求恩宥司馬以卓旣不願領回著押候發堂擇配 
[姑停訊案]  
　　昨日禮拜二爲法界公堂訊案之期法總領事白藻泰君以讞員朱森庭明府勘視新擴馬路時曾諭令工部局所雇小工暫停工作未免心滋不悗爰命姑停訊案候據情照會蘇松太兵備道余晉珊觀察請示核奪 
[上海縣署紀事]  
　　昨日本城巡防東局委員陳二尹派地甲押解黃瑞堂汪品山黃汪氏請訊縣主汪瑶庭大令諭令分别看管候訊○前者江南機器製造局總辦潘芸笙觀察以局中地基狹隘未能布置從容因在二十四保某圖内添購民田四畝以便將局擴充昨日行文到縣請大令過註駐册大令披閱來文卽飭戶書遵照辦理○本縣應徵下忙錢糧自開櫃迄今完納者頗形踴躍日前大令飭各櫃書赶緊掣版串若干以備分給各戶 
[上海巡局紀事]  
　　本邑南市新馬頭陶家飯店主陳炳和向與倉橋街某肉莊主王綱布往來積欠貨欵洋銀二百餘元王屢索無著遂投總巡局禀控局員傅辛崖明府准詞飭差鳳翔恊同十六鋪地甲前往拘案訊追○鐵錨弄口金德源秤鋪積欠房租房主屢索不付遂投十六鋪巡防北局控追局員文韻松二尹准之飭地甲往傅店主金某到案訊核○前晚大東門外外郎家橋左近松茂煤炭店被賊竊去衣服若干因於昨日開列失單投十六鋪巡防中局禀請查緝局員文斌臣二尹立傳捕役前往查勘勒限緝拿○前日浦東人張進生醉態酕醄至唐橋至近莊阿松所設小茶肆啜茗不知因何起釁擊毁器物甚多莊忿不能平奔投巡防局聲訴局員王芝仙叅軍飭差拘張到局研訊之下判責五百板枷號一禮拜以儆 
[南市捕房紀事]  
　　前日江北某邑人姜徐氏失去某某等號東洋車三輛在新馬路中緝獲其一正欲將車夫拘住盤問已被乘間兎脫遂投報捕房請爲查緝捕頭允之○日前新馬路泉漳會館馬頭左近劉洪泰野味店中人被賊竊去衣物當卽開單投報捕房捕頭倩某汛捕嚴加跴緝至今尚未破獲昨日各華捕出外巡街時捕頭告以務須留心巡察將賊犯緝獲以便解送馬路工程局禀請總辦程雨村大令訊究原贓 
[美租界捕房紀事]  
　　前晚崑山路第七號洋房某西人家傭工名阿士者不知在何處沽飲而歸醉態酕醄沿途胡閙行至天潼路被五百八十號巡街捕所見拘入捕房捕頭令押至酒醒時釋之使去○前月沈家灣合記洗衣作中人至某國兵船上收得衣服若干件日久尚未送還兵船管帶某君疑之函致捕房請爲查緝捕頭卽令包探劉阿炳向作主某甲問明情由再行定奪○前晚甲乙二甬人偕至吳淞路某浴堂澡身及出門甲忽稱失去金錢一枚疑乙竊取投報捕房捕頭令包探劉阿炳將乙拘獲押候解送公堂禀請讞員翁笠漁直刺訊究○日前閔行路公益里某西人家失去金銀首飾等物所値不貲疑係鄰人江文祥所竊因卽函致捕房請爲查緝捕頭允之令包探沈阿岳將江拘獲押候解送公堂禀請究辦 
[實事求是]  
　　閏八月初五日報登漢口潮商新興號因折閱歇業云云昨得本埠聚安號來函略謂新興素來殷實目下貿易如故前之所紀實係訛傳合卽聲明以昭本館實事求是之意 
[濟急第二號公函]  
　　彝卿蓮甫次舟莘伯仁兄大人均鑒閏八月初三日肅具公函由弟宣附入包封内寄上諒荷察照兹由道勝銀行匯奉九八規銀二萬兩卽托該行代買英洋五千元約合規銀三千七百兩左右餘卽儘數連洋一併匯上作爲東南濟急善會第一批解欵清查收示復仍祈代陳傅相并查照初三日函内章程從速妥商辦理至前項銀兩中有宋養初給諫之世兄託匯京平足銀二百兩卽請照數提出連同家信一併探交又金籛孫兄託寄朱君仁壽一函亦乞設法探送爲感餘另函詳專此敬請均安并祈先賜電覆愚弟盛宣懷顧肇熙任錫汾鄭官應嚴信厚龎元濟陸樹藩楊廷杲施則敬席裕福頓首閏八月初五日第二號○附啓者前項規元二萬兩係蒙盛杏蓀京卿籌墊五千兩天順祥陳君潤夫另墊三千兩元濟籌墊二千兩并與則敬集捐一萬兩卽於初六日照數匯京以便及時開辦所有託查同鄉京官姓名住址及陳桓士司馬託寄徐花農先生一函已於初三日先行寄去俟奉有回信再當分别函告謹一併附陳上海北市絲業會館濟急善會龎元濟施則敬附誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[畏罪自盡]  
　　寗波訪事友人致書本館云寗波著名賭棍綽號大脚毛蟹說者不詳其姓氏府署差役曹士華之徒也當府尊高嶼卿太守下車伊始卽榜示通衢并飭曹嚴拿在案詎知曹非但延宕不理反縱令在爵溪公所開塲聚賭太守訪悉乃於上月二十三日之夜輕車减從命駕親臨當塲拘獲賭徒八九名皆衣冠中人略訊情由判令各責手心一百下取具永不犯賭切結存案以示薄懲及回署嚴諭曹於八月二十日緝拿到案如再延宕定予嚴懲屆期曹終置若罔聞太守因飭站籠示衆曹自知罪無可逭爰於三十日吞烟自盡管役禀知太守太守飭訪查屬實不予深求 
[洋油肇禍]  
　　杭州訪事友人來函云上月二十五日傍晚鳳山門外南新橋畔某姓小藥店學徒手持洋油燈入内取物適店主婦某氏懷抱小孩而出互相碰撞致將洋油潑翻火著氏衣勢不可遏學徒張皇無措舉手亂撲火亦著身店夥聞聲趨視怨將小孩搶出隨取稻草灰罨之火始熄滅而氏與學徒均已半身焦灼火毒攻心延至二十七日氏溘然而斃學徒則氣息奄奄恐亦難保全性命惟小孩僅傷左足可保無虞耳 
[上海縣署瑣案]  
　　本月初五日廣東人某甲在英租界清和里張小蓮子妓院内自縊身死報經縣主汪瑶庭大令蒞騐後前晚飭提張小蓮子研訊供稱小婦人係揚州府屬某邑人由父母携來滬上押入張王氏妓院爲娼本月初五夜來一不知名姓之廣東人給洋銀二元同選巫山之夢朦朧中見其起身穿衣服詢以何故則稱粤俗如此小婦人不以爲意迨天明始見其缢於牀後有無别情實不知悉今小婦人急欲回鄉叩求寛宥大令命暫交官媒看管候備文遞解原籍請地方官傳家屬具領○前有沈文彩者因欠王寳訓之欵被王扭控縣署經大令訊責押追兹又有某姓等四人投縣禀稱有房屋一所坐落十六鋪前與沈文彩之父合資蓋造今被文彩霸占務請附追前晚大令提沈研訊供稱小的八歳時卽與胞兄分産刻下兄已逝世此房由寡嫂經管小的不知底細大令令押候復訊○張海榮控胞姪張仲春吞賣木器前晚經大令研訊張仲春供父親在日與胞叔海榮合開木器店共資本洋銀一千七百元故父祗出二百元餘係叔父之欵去年父親逝世時店中共有木器二十一副除租出十九副外餘存二副小的點交叔父接管今因繼母度日艱難向索二副租價每月洋銀四元叔父初已應允不料後又反悔是以繼母向彼理論小的並無吞賣之事求察張海榮供稱胞兄故後店中木器均被仲春賣去得錢浪用又唆伊母到小的處滋擾今所供並非實情求鑒大令著仲春速將租出之木器開明各租戶姓名呈案以便飭差往查禀覆核奪○前者本邑曹家渡著名巨棍譚阿連因造言生事經大令訪拿到案發交改過局覊押前日曹之叔祖譚亮卿投縣訴稱從姪孫阿連前與女兒途遇竟被用强姦汚當時畏其兇横不敢告發今旣拘獲務求嚴辦大令飭帶同伊女到案訊明核辦 
[英美租界公堂瑣案]  
　　包探竇如海禀稱朱杏生在某處竊得玻璃瓶經小的拘拿請訊讞員翁笠漁直刺商之白繙譯判責五十板○一百七十九號華捕禀陳金榮行竊某西人家鷄一頭由小的拘獲請究直刺判押二日贓給還失主○一百七十九號華捕禀趙阿祥唐抻生孫仁生錢阿曾在香港路口角扭毆是以拘請訊究直刺從寛斥釋○六百二十五號華捕禀陳阿金張得法趙銀保在某飯館内果腹將周餘寳無故毆擊是以拘請究懲周供小的在某飯館爲夥若輩嫌菜蔬不佳突將小的扭毆陳等供認不諱直刺判各責一百板○包探劉光震禀顧安福潛入某浴堂行竊朱阿二周生福之衣服當塲拘獲解請訊懲直刺判押捕房十日○五百五十三號華捕禀陸招福在楊子路碼頭竊取船纜一條請究直刺判責一百板○水巡捕何瑞福禀洪福來陳阿良行竊荷國某兵艦煤一墩售與渡船婦王陳氏是以拘請究辦直刺判令將洪陳各責一百板王陳氏管押七日○五十六號西包探一百三十號華捕同禀陸崔氏與計蓮羣計金連弟兄因事扭至捕房聲訴捕頭不理陸崔氏竟將捕頭辱駡是以送案請究直刺以事屬細微一併斥退○七十五號華捕禀潘金法酗酒滋擾小的見之拘解請究直刺判押二日○包探顧福其禀毛根生行竊公順昇大二家衣被等物持赴某質店質錢適經小的所見拘請訊懲直刺判責二百板○包探顧阿六禀張阿四行竊王子金家東洋車一輛兹由小的拘獲請卽訊懲直刺判責一百板車給還失主○包探張寳榮禀劉青泉行竊沈榮生家布衣四件木桶一口兹由小的緝獲人贓解請究辦直刺判責一百板○八百十五號華捕禀王阿二行竊王阿三家水烟袋一枚兹由小的緝獲解請究懲直刺判責五十板○包探王四福禀王阿大行竊西人家鷄三頭兹由小的緝獲解請訊懲直刺判責五十板○包探陸阿九王四福同禀馬夫陳阿四拉韁不愼致將五十四號西包探所乘脚踏車撞倒并擦傷其臂是以拘解請究直刺判罰洋銀五元並賠修車洋銀二十元 
[法界案牘]  
　　本年正月滬上電報學生周金寳由總辦派赴吉林局當差臨行央其兄周子雲向土某借貸洋銀一百元立有筆據至三月金寳在吉林病故王聞信卽向子雲索償子雲告以電局中人因公殞命例有卹銀一百零八元請俟領得後以之抵欠事爲周姊蔡周氏所聞謂此係撫卹家屬之貲並非代爲還債再四理論致電局至今尚未給發王不得已據情控請法界讞員朱森庭明府咨照電局將銀移送公堂訊明給領未知明府能俯如所請否也○前夜某氏婦賭興勃發大义麻雀直至斗轉叅横興猶未艾某號巡街捕行經門外聞牌聲丁丁然因卽喝令停歇婦雌威大發惡捕多事將號衣恣情撕破捕怒拘入捕房捕頭姑念婦女無知不予深究著罰洋銀二元婦抗不肯遵遂押候解送公堂禀請讞員朱森庭明府訊究 
 
 
 

Page 10

 
 
   
 
