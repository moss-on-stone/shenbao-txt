# 1920 - 98 - 4916935

 

Page 1

 
 
   
 
 

Page 2

 
 
   
 
 

Page 3

 
 
時評 
[時與勢（冷）]  
　　何謂時勢謂得其時則得勢不得其時則不能得勢也故時與勢有密切之關係焉何謂得其時因其時四周之情狀有需乎此乃起而應之適與時合之謂也故未至所需而起應者謂之先時旣過所需而起應者謂之後時先時與後時均失時也失時則人必漠視而不能得勢焉 
　　是故同爲一事同屬一種人而事後之影響人之視之輕重有不同者即得時得勢與不得時不得勢之故也人之擇其時也可不愼歟 
專電一 
　　北京電政府非正式向岑陸提出（一）和議仍認軍府爲對手（二）雙方合組憲會新國會卽停（三）副座歸南（四）閩李湘張陜陳不動但省長畀南（五）善後借欵依關餘成分攤派（六）設弼政院加入南方首領設學術院加入南方學者（七）裁兵以五年度爲準（八）組南北聯立内閣（十四日下午二鐘） 
　　北京電前夜南池子曾宅會議主三總長安系必得二國會可新舊合併爲一院互通過憲草 
　　（十四日下午三鐘） 
　　北京電今日下午靳宅邀拉門德及李思浩潘復曾毓雋張壽齡梁士詒周自齊商新借欵團條件烟酒善後各借欵梁周又擬華北銀公司加入銀團（十四日下午二鐘） 
　　北京電地檢廳批學生自首呈應無庸議昨請保安隊至廳門首防自首者（十四日下午二鐘） 
　　北京電魯代表昨謁陳籙促駁回日牒陳謂已有此意但手續尚待研究又詢軍事協約及高徐順濟約事答語尤模棱（十四日下午三鐘） 
　　北京電莊代辦電謂日對閩案意在延宕昨閣議擬再促日使續議（十四日下午三鐘） 
　　北京電徐昨召徐樹錚面催赴庫（十四日下午二鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電張作霖請廢軍事協定又函府院謂陸榮廷無過甚要求請速進行和議（十四日下午二鐘） 
　　北京電波斯立約允不取領事裁判權（十四日下午二鐘） 
　　北京電顧使電請派員加入萬國交通會議（十四日下午二鐘） 
　　北京電勞農政府代表昨到京寓東安飯店今日邀宴要人但政府未接待（十四日下午二鐘） 
　　哈爾濱電海拉爾訊昨日日拘解俄電生七人赴滿州里俄民要求釋放不允致起衝突日兵傷八人死五人捷克軍傷十四人死六人我軍傷二人死一人電已不通（十三日下午九鐘） 
　　北京電日使照會謂威雙激戰除防激黨保日僑外無他意 
（十四日下午三鐘） 
　　北京電赤塔廟街領事各電外部辭職（十四日下午二鐘） 
　　北京電黑電謝米諾夫將以鐵甲車衝入我境（十四日下午三鐘） 
　　北京電哈電伯力日俄軍開戰雙方死傷甚多俄軍失敗退入山谷雙城五站鐵路隧道被毁交通斷絶（十三日下午三鐘） 
　　北京電崴報雙城日俄激戰甚烈鐵路電線均斷絶俄兵被日軍拘留約千餘人巿面秩序現由日軍保護我軍駐防地正在日俄兩軍之間兩軍開戰時我軍中流彈死傷七八人俄軍敗退避入我營有五六十人經卽解除武裝現日軍要求引渡已拒絶（十三日下午三鐘） 
　　北京電崴報崴埠現有日軍二萬六千雙城伯力有日軍各一萬五千斯巴斯克有日軍六千尚有運送艦八隻由元山運兵萬餘前往（十三日下午三鐘） 
　　北京電曹錕又電謂吳軍久戍疲勞加以欠餉纍纍請速派隊接防以便撤回（十三日下午三鐘） 
　　北京電擬以張宗昌部下接防衡山祁陽卽電吳佩孚俟接防後始能撤兵（十四日下午二鐘） 
　　香港電伍廷芳蒸日通電政務會議不足法數任免職官全屬亂命特携關餘赴滬仍負外財長責（十四日下午二鐘） 
　　香港電林葆懌允留總裁海長復辭閩兼督（十四日下午二鐘） 
　　香港電澳要求開挖海口將泥塡靑州將來築妥俟中葡畫界公决如屬澳歸葡屬中仍歸中工程費用願不取償若許開工則中國向澳提犯與中船到澳章程可修改（十四日下午二鐘） 
各通信社電 
　　北京電哈爾濱附近之海拉爾中日兵士間發生嚴重之衝突華兵卒將日兵逐退日兵向捷克兵轟擊致死傷多人日兵又向美國委員團總辦事處轟擊有無死傷尚無所聞日人刻亟調援兵前赴海拉爾亂事定將繼續發生而日軍或竟將中東鐵路佔領（十三日） 
　　大陸報電 
　　北京電天津曹錕等來電省議會函稱石德公債抵借日欵請協電力爭查此路無論就何方觀察均屬弊多利少請熟權利害迅予取消 
　　北京電孫烈臣電眞日日軍將所捕俄工押赴火車英法美及赤哈軍均抱不平勸阻無效赤軍因奪回俄工與日軍交戰我軍未動護目許玉田中流彈殞命　　北京電英使艾斯敦今晚抵京 
　　北京電院致西林電據財部復稱關餘四月前已撥訖嗣後應撥何處請電示（以上十四日） 
　　以上中華通訊社電 
　　北京電報載八省同盟會議有各省防軍一律撤退之說政府密電詢曹錕曹派員謁徐否認此事謂追悼會無政治臭味 
　　北京電政府擬與西南實力派携手促成和局惟聯滇聯桂主張不同尚在斟酌中 
　　北京電旅京舊議員七十餘人集會對於盧浙督合併制憲之意見將一致表示贊成 
　　北京電前由蘇督接洽之和議近因軍府解體難成事實已歸停頓 
　　北京電日要求共同出兵防俄徐派人詢段段主張拒郤并擬即日撤退駐俄華兵免生枝節 
　　北京電霍爾瓦特來京將由交部聘爲顧問 
　　北京電閩案有人主張將事實刊布請求世界公判說閩紳多不贊成謂彼曲我直應據理力爭何必依賴他人裁判决催外部續議 
　　北京電李閩督電告西南海軍入閩登陸助方聲濤戰陳除令我軍嚴守防線外請電軍府飭阻以免閩南糜爛 
　　北京電田中玉函府院因病留津就醫請准給假　　香港電聞李烈鈞回粤垣被桂軍軟行監視不能自由 
　　香港電伍因關餘案遣眷先詣滬自留港備辯訴　　福州電附南之浙軍陳部以軍府不能給餉願與北軍通欵由厦防浙軍代遠李督（以上十四日） 
　　　以上中孚通訊社電 
公電 
　　浙法政學生爭魯閩案電申報館轉各報館各省省議會省敎育會農會工會商會全國各界聯合會全國學生聯合會總會公鑒本日致大總統國務總理快郵代電其文曰天禍中華東鄰虎視魯案閩案轇轕未清而蘇州日僑槍斃兵士之事又見告矣溯自魯案發生於今一載專使堅持於和會邦人呼號於國中無非以弱國外交全憑公論與其作直接之開談毋寗待聯盟之公判乃近聞日本政府竟以直接交涉通牒我邦存亡一綫舉國驚駭我政府對於國人素以不肯直接交涉等辭一再宣示務懇力踐前言駁回通牒至於閩案蘇案亦宜堅持到底須知日人何厭之有得步進步來日其難此學生等所由瞻念前途不寒而慄者也惟是外交失敗皆由於内患未平我國迭年以來變亂相仍推原禍始厥惟安福溯自該部成立以來包攬選舉暗送利權辱我國體亂我法紀離間我南北摧殘我民氣罪惡貫盈神人共憤慶父不去魯難未已伏懇政府毅然下令解散務使城狐社鼠失所憑依民國前途庶幾有豸至京津被拘學生代表亦請早日釋放當此世道凌夷人心將死學生之仗義責言實爲天地間留一綫之正氣亦卽爲我國人心保一綫之生機政府縱不能鼓勵甯忍摧殘此學生等所又不能已於請求者也學生等自脫離杭州學生聯合會以來國事主張久未與他校作一致之行動惟上列諸端爲國家生死存亡關鍵不辭瘏口聊貢罪言惟當局者圖之等語特聞浙江公立法政專門學校全體學生同叩寒 
世界路透電 
[魯爾問題近記]  
　　九日巴黎電上年八月議定書中所規定遣散德國陸軍大部分並撤退留駐魯爾區域德軍之期限明日將滿法國聲稱中立區域内現仍有兵約四萬人此外孟斯特與哇斯拉白魯克間區域内尚有兵六萬人此項軍隊應卽解除武裝德國陸軍應減至和約規定二十萬人之數額公安隊義勇隊國民隊及携械之學生均在内 
　　十一日柏林電洛加爾安才格報載稱聞法軍現復開始佔據斯托克斯太特鎭與巴白諾森鎭並逼近亞斯夏芳堡鎭且由逹姆斯太特南進 
　　十一日巴黎電法總理米勒蘭氏覆告德代表謂法國並無擴張佔地範圍之志 
　　十一日巴黎電此間消息靈通各界以爲法總理米勒蘭之牒文可望結束佔據德鎭之交涉各報載稱駐巴黎英國大使以米勒蘭之牒文送逹倫敦時附以彼所擬就之覆文即經英内閣許可送回巴黎法報倫敦訪員電稱米氏牒文已引起英國政界良好之印象現信不日兩國可得完全之同意 
　　十二日巴黎電米勒蘭氏今日告英國大使謂法軍將同時退出德鎭並恢復諸鎭在法軍初佔時之狀况 
　　十二日巴黎電駐巴黎英國大使今晨英政府覆法國第三牒之公文送交法總理衆意此案將近解决 
[美國新罷工記]  
　　十二日美國第特羅電電氣公司因司開關之工人罷工决議停止供給非必要工業所需之電氣及減少街燈十一日紐約電鐵路現局因減少所開火車次數及停開貨車極形嚴重勞工領袖戈泊士氏已赴克里夫倫協助同胞會職員約束工人鐵路官員不允與自稱代表罷工者之聯合會談判政府允於必要時出而干涉 
　　十三日芝加哥電地方檢事長克萊恩氏通告芝加哥罷工路工領袖謂工人當即上工否則須另圖他業又稱政府現要求恢復車務並允輔助各路招人以實虚額 
　　十二日華盛頓電郵務部宣稱郵件遞發未受鐵路罷工之重大影響 
　　十二日芝加哥電火車工人聯合會職員否認副會長維特萊曾發罷工者將儘速全體上工之言 
　　十二日紐約電克里夫倫開路工大會時四鐵路聯合會之領袖詆責罷工者希圖破壞火車工人與轉轍工人聯合會以期建設一大鐵路聯合會罷工風潮今已延至紐約傑賽城長島三處間之赫特森地下鐵路 
　　十二日哥倫布斯（倭海哇州）電鐵路軌道工人公會已令運客火車之轉轍人罷工 
[各國近事記]  
　　十二日墨京電各報載瓜特瑪拉消息謂瓜特瑪拉共和國（中美洲）之總統加特里拉氏已被推倒革命軍已組織新政府以赫特拉氏爲總統合衆黨現已得勢京城附近戰事進行未已加特里拉總統之命運傳說不一或謂已被俘或謂被圍某處瓜特瑪拉城續來消息謂城中除義勇隊若干人外無人防守加特里拉總統在鄉間據險固守 
　　十一日華盛頓電海軍局長華盛頓氏在澈查西姆斯海軍大將控案之委員會前宣稱國會必須增加海軍人員辛俸以杜大患查一九一九年上半年海軍兵士之逃脫者共有四千六百六十六人一九二○年前兩個月内逃脫者共有一千六百六十三人自休戰至今軍官辭職者已逾千人 
　　十日倫敦電海軍部現正考慮派德國所交出之軍艦若干艘游弋帝國各部之提議 
　　十一日紐約電墨西哥索諾拉之國會已通過與加蘭柴政府斷絶關係之議案索諾拉革命黨已佔據亞瓜白里亞太之稅關 
　　十日君士坦丁電過激軍已佔據距愛加特里諾逹南七十哩黑海濱之杜亞泊斯鎭 
　　十一日紐海文電耶魯大學校長海特雷氏辭職已邀准氏年六十四歲於八七九年任事該校一八九九年充校長 
　　十日巴黎電前總理班勒凡氏應中國之請定期四月十五日啓程赴華班氏此行之目的聞爲發展中法間之學識與專門關係 
　　十二日舊金山電洛基山東大風雨交通被阻 
太平洋路透電 
　　十三日大阪電今日午後股票巿場復開徒使一星期所積之出賣通知單一時紛至且有來自内地者日本銀行雖有决計維持巿面之說然僅無效報紙頗訾議日本銀行扶助股票仲賣人之决議日本國内財政現狀現尚不足使人恐慌一俟過度膨脹得適當清理後巿面當可較前更穏棉紗巿面現呈驚恐之象蓋經營此業者因一般財政現狀而抱不適當之憂慮咸欲不顧代價而清理之也 
　　十三日大阪電全國日報大會今日開會於大阪旅館通過議案如下（一）促請政府修訂報律以應時代進步之趨勢（二）改良國内外之交通制以應新時代報紙之需求 
　　十三日東京電日皇不豫故新任英國大使艾里哇氏之國書將於明晨呈交日皇太子轉逹日皇 
　　十四日香港電伍廷芳博士今日啓程赴滬 
　　十四日香港電電話公司機械部用人請增加工資 
　　十四日香港電香港電車公司今日開常年會議主席述及罷工事宜謂主人方面頗願應工人正當之要求惟增加工資百分之四十碍難照准非俟工人願意討論合情理之條件時難得滿意之解决主席又稱電車本可再駛多日但摩托車夫與售票者屢接恫嚇信件故乃决議完全停止開車 
　　十四日香港電香港總督接殖民部電文如下賠償委員會宣稱將在六月十五日以後瓜分前德國船隻凡按照凡爾塞和約第八章附件第二第二十節對於此項船隻有所要求者應於一九二○年四月十五日以前由要求人之政府通告賠償委員會之航務員過此以後之要求概不理問 
國外要聞 
[美國敎育之實騐主義]  
　　中美新聞社紐約通信云美國專爲小兒而設之實騐學堂今已風起雲湧紛紛成立其根本上之宗旨在供給兒童生長時有關本性之需要物置之於肘腋之間聽其取用其發起此等學堂之敎育家聲言世間之擔任敎育者殆無一人能敎育兒童之生長亦不能加以訓練蓋此等知識頗有限也至講求實騐之學堂敎師似立於後方指導兒童令知學問之源流并使兒童作爲上得活動之能力至何種作爲則當由兒童自决矣凡其所爲總以稱其個人富有興趣者爲上其先使彼獨爲繼以二三人加入終則以全班共爲此事一班中人數自不宜過多多則易亂也漸次引其注意脫去於自已一人之身傾嚮一羣一社會并使彼爲一種社會上之人物知負擔其應盡之責任於是設法以學堂中之環境凑合之俾成習慣兒童旣知負責不特宜於入社會即爲其他百事亦無不合宜如供給食宿之學堂一般男女學童均能與僕役等通力合作不分界限無論何事皆知合羣如欲善爲之則不可不預有眞正之民治主義也今紐約已有多人致力於革新敎育以實騐爲指歸特闢一部曰實騐敎育部籌備種種實騐方法留爲永久之用他日有爲實騐敎育之組織者即可取以應用兹將紐約城及其左近諸校實騐敎育之成績據報告所得記之於下史冬李福德學校者本爲一舊式之田莊後經改築悉合於衛生上之理家法其校中兒童凡一切瑣屑之校務無不合力同作每一星期分配一次以二人任管家司銀錢出入及其他細事一日三餐以二人司烹飪以三人司餐後收拾杯皿之役如有粗疏則他兒皆可起而責備之故兒童等無有不克盡其責任者後此作事即可知所鄭重爲尋常兒童所不可及者校中兒童無論讀書或工作均分班爲之其時間在每日晨及午後之一部分其於有關美術之課程則跳舞演劇及歌唱亦習爲之兒童應知之事物初無一定之目錄足資參考然亦能指導之使得一類之智識而與個人及社會之生活有關係者其種類约分爲二曰原理與實際原理方面爲一事之原由·結果·與發展之程度實際方面則爲人類史·地理學·博物學·實業·美術·經濟與社會組織·生理學其敎授法之最妙者則以極大地圖二紙一爲歐洲地圖一爲世界地圖用以開發兒童地理城邑及實業上之知識一圖鋪於餐室中之地板上按各國所産之重要品物卽分置各物少許於各國之地位上如小片之橡皮·棉花·鐵·羊毛等等·互相通商以半日爲期貨物購售咸用紙幣其所用以輸運者則爲紙製之船及鉛皮製之火車圖固極大每一國之地位可供一踞坐其中一千九百十九年此校中有三幼兒當其未能作語時即予以品性上之訓練勿互相攘奪物品并於臨睡時敎以收拾衣帽等物校長某女士對於此三兒之進步特作一詳細之記錄如體育德育智育各至何種程度而作語與行步二端亦注意及之其他敎師亦爲同樣之記錄焉 
國内要聞 
[北京通信（平心）]  
　　京校學生向法庭自首紀 
　　京師地方檢察廳對於衛戍司令部所移交之被捕學生除將方豪王名烈夏秀峯三人釋放外其餘四十人不惟未能繼續釋放且於目前向同級審判廳提起公訴擬坐以聚衆騷擾罪及妨害交通罪於是各校學生聞之大憤以爲當日講演乃係公同行動並無犯意與犯形何能强加罪名且何能獨加彼四十人以罪名本來各校在春假之前已有全體自首之議第因法庭偵察手續未完且有行將釋放消息故議成而未及實行近自方王夏三人釋放後遷延多日知繼續釋放毫無希望而提起公訴且成事實於是乃萬衆一心亟謀自首日前法政工專北大各校開歡迎及慰勞會時業將此事討論一次所有自首訴狀並已擬就至願署名之學生在春假前早由各人簽名於簿據聞已有三萬餘人之多昨晚學生聯合會復在某處開會議决由專門以上十三校共同組成自首隊自十二日（卽今日）起逐日向法庭投到第一次每校應出十人以上其總數卽爲一百三十人以上二百人以下隨帶訴狀投遞其出赴法庭時間在下午二時至三時集合地點在太僕寺街法政專門學校今日）十二日）上午九時各校均召集學校會開全體大會報告昨晚聯合會議决事件並决定自首人名北大方面仍在第三院法科大禮堂開會當時簽名願入自首隊之人頗衆但依先後次序排列議定本日赴法庭者爲前列之十五人訴狀約二千餘字逐層辨明至爲警動今日北京大風驟起沙塵滿空午後一時即已有各校自首隊隊員來至法校至二時各校之人大都到齊於是略略計議到廳投狀時互相問答之詞當即推定數人預備代表回話三時即由法校出發總數約一百餘人行時係自由陸續前往不排隊不持旗步行者居多記者曾遇諸途見人人面帶風塵之色到地方審判廳後羣衆咸立於大門之外由代表者數人將訴狀遞去並說明來意由警察入内通報約二十分鐘始出令舉代表四人進内訊問一切卒以人數衆多無法收容不肯受理學生等一再堅請收受乃始收受呈詞延至五時始散各回本校報告一切據聞明日自首隊仍於下午二三時到廳其用意無非表示團體固結互助之精神藉以引起一般注意且促法官之反省蓋此等自首實與普通犯罪自首者有别因此係表明同負行爲責任之意並非先承認自身有罪也聞法界人傳說此案結果或將被捕者宣告無罪而各校學生羣衆自首之舉亦無非希望出同學於囹圄而已當不致再引起若何之波瀾也 
　　附錄全體三萬餘人之自首原文如下呈爲同學無故被捕義應全體負責謹同投案事竊自日本通牒中國直接交涉山東問題以來國内稍有天良者莫不疾首痛心椎胸飲泣義憤所迫薄海沸騰學生等同爲國民復受敎育良知未滅廉恥猶存能不於薪盡火滅之時赴披髮攖冠之難此二月四日北京全體學生出發演講之苦心亦即五四以來奔走呼號之素志也（中述二月四五兩日講演之經過及學生被拘之情形業載各報兹姑從略）竊思共和國體言論自由事關對外政府尤應予人民以十分討論之機會以占公意以爲應付之方針學生等演講外交並無他種目的無待剖辯走手徒行秩序嚴整掬其血悃告我同胞更無所用强暴脅迫之舉動如謂阻礙交通則縱或一時聽者稍多致高貴豪强之車馬於短少時間未獲如常馳騁然演講者植立路旁并非有心阻礙亦無自爲阻礙之事何得妄爲牽涉况當時數千軍警尚可列隊通過學生等莫不垂首聽命則所謂阻礙交通愈知其不攻自破更進言之此被捕之四十餘人并非在天安門一帶逐一捕獲送往衛戍司令部其久被拘留今復被起訴之故不過因在天安門深夜昏黑之中不幸爲軍警隨意强拉而去當時昏夜囚拘旣無被推爲代表之事實而學生社會爲純粹求學之結合全體一律平等又非若無聊政黨有魁首黨羽之可言誠不知有何根據認演講爲犯罪且認此四十人爲本事件犯罪之主體今日約法具在國體未更當局者雖手握大權諒不能蔑置法律任意嫁罪於不從己之人貴廳職司所在務在持平向爲學生等所欽服此次對於本案之辦法無乃近於舍事實棄法律而貽天下以法庭信用之疑總之當日經過各情全國之人有 
 
 

Page 7

 
 
目共見如其非罪則此四十人當受國法保障應卽日恢復其自由如其爲罪則事非四十人所爲學生全體皆負責任貴廳爲公平起見亦應一併拘案聽候懲辦在國家固可以保全法律之尊嚴在學生亦可以維持良心之安逸生死榮辱已非學生之所問也外氛日迫國難如斯孰非中國國民孰非炎黄之遺胃煑豆燃萁相煎太急顧瞻中夏血與涕零敢布眞情惟神聖莊嚴之法律察之爲此具狀自首伏候執法以臨不勝迫切之至謹狀高尚德祁大鵬陳命凡瞿吉英顧文萃俞勁等三萬餘人 
[日俄軍激戰與中東路]  
　　北京益世報載外交團消息云謝米諾夫在滿洲里一帶行動原以日本爲護符日前滿洲里日本軍事聯絡員佐佐木曾要求我國訂定中日共同保障謝軍條約我國當局以此事與日本情形不同未便曲徇其請當時業巳拒絶惟日軍在中東路一帶己有自由行動之勢謝軍在滿洲里之行動亦多係日本之默認此事與我國領土主權有關日前政府業已向駐京日武官東乙彦提出抗議東氏雖否認其事但多係推宕之詞最近謝軍得日本之援助捲土重來復與新黨開戰迭獲勝利謝擬乘此時機以圖大舉前日密派代表克魯撥斯基來京與某使有所接洽擬在滿洲里一帶重整舊黨勢力日本方面頗爲贊同並擬再再行要求我國共同保障謝軍故外交團對於此事極爲注意 
　　北京晨報所載可靠消息近日伯利方面日俄兩軍戰事甚烈俄軍敗入小谷伯利已爲日軍完全佔領又一消息駐在伯利之日軍於五日對於俄軍强迫解除武裝因此開始作猛烈之巿街戰全巿竟成一片焦土至夜俄軍之一部降服戰鬭漸息俄軍遂向黑龍江左岸潰走日軍死傷二百六十七名俄軍戰死約四百名捕虜一千五百名 
　　日軍强佔滿洲里車站安置機關槍並禁止海關人員查騐來車後聞總稅務司安格聯對於日人不准查騐一事極爲憤慨已向駐京公使團函訴不平其理由以稅務司之職權係各國所賦予管理關務者故海關行使其職務無論何國均不能干與兹日人强佔滿洲里車站不准關員登車查驗是有悮海關之職務侵犯中國之主權爲此函請各公使出爲主張公道云云 
　　哈爾濱消息據中東路之俄工言一面坡醫院近有俄人二名爲日軍槍斃又哈埠江橋地面某日有俄人二名經過一爲日軍推置橋下一爲擊傷頭部又海拉爾站有俄人八名被日軍逮捕所有前項情事均在中東路沿線之内現在工黨與情憤激將謀罷工以行抵制云云聞鮑吉督以中東路沿線爲我國主權所在日軍有此不法行動且將惹起俄工罷工風潮情勢殊爲險惡已向日領提起嚴重交涉又間鮑督以維持中東路之安寗非充實軍備不可現正與中央及張作霖協議如得同意擬將吉林第九混成旅及駐在吉境之本軍一旅合編成一師配置中東路沿線之守備於七月中實行又對於俄人之從事鐵路職員不稱職者應逐漸更換以期改良聞此次隨同葉恭綽赴東之津浦路副局長俞人鳳特從各路選拔得力人員甚夥率之赴東將該路中之不稱職人員預備切實更換以期整頓路政 
[北京政局之近訊]  
　　國内時局因西南内部破裂岑陸一派將與中央直接言和聞此事發生不僅受西南破裂之影響實與八省聯防大有關係蓋北方八省先有一種約束然後進而與岑派接洽也昨據某軍事機關確訊八省聯盟成立後即有八省聯防之組織長江某督日來與某使信使往來協議聯防之辦法約分爲三大區（一）長江（二）直奉（三）西南並聞將各舉領袖以爲共同携手交換政見之張本云云至中央方面對於此事雖尚未有何等明白之宣示惟聞曹錕近已特派口北鎭守使汪學謙於昨日（十二）上午十一點半車來京已赴府院報到聞有要事陳述即定於本日入府候見而政學會派之谷鍾秀氏亦於昨日上午十時赴國務院謁靳氏關於時局問題有所陳述是皆時局變化中可注目之點也 
　　此外尚有一事可紀即段四日内（自七號至十號）往返於京團間凡二次蹤跡匆匆竟置局外人於五里霧中兹據府中某公言段初次進京之眞相確難名其妙自表面察之不過答謝王聘卿之促駕乃係友輩應酬中之一種禮節耳惟其九號進京之内幕大有可述者（一）皖督問題政府以逐鹿者太多尤關於直皖兩系暗潮之前途故徐不得不商之於段請其籌措善後問題但此二公亦屬同牀異夢當面彼此又不好說明故仍無結果（二）吳軍譁變問題自駐紥信陽之吳軍發生譁變以來汴督日有要電要求政府撤退河南之客軍並言吳軍紀律不嚴久留汴省更非幸福而吳又來電辯明此次譁變乃係趙之宏威軍并非吳部云云惟昨接殷貴來電報告則謂四日兵變確係吳軍而吳軍欺人自欺之實乃見惟吳與段之關係無人不知政府頗有公私兩難之苦衷故不得不急商於段請其代爲發落（三）段之自身問題蓋段之欲住團河非自今日始其往返匆匆者正表明其欲久住團河之態度耳段恐徐再煩大員促其返京故借王（士珍）爲徐敦請之便四日内往返者凡二次某公言目前寂寞之行宫將來必變爲山陰道上應接不暇之府學胡同矣 
[拉門德謁徐紀]  
　　美資本家代表拉門德到京後與外交財政各當局分途接洽前日復謁見靳閣於對華投資一節亦略有表示聞昨日下午二時拉氏又晋謁東海接見之後拉氏談話要旨第一謂新銀團希望在中國經濟上發展能予以實質上輔助第二中國須信任新銀團之主旨與行事以貫澈其願望第三新銀團對於中國所當擔任之借欵以有益於建設者爲限中國人與新銀團兩方面宜設立正當會計檢查機關以重投資者所負道義上之責任云云東海謂新銀團投資事業極所歡迎中美邦交素篤能爲經濟上之協力提携尤爲心佩倘不妨害中國主權不至人民藉口有包辦借欵監督財政之說則對於投資美意當無不樂從也末又談及中國時局問題拉氏謂深望南北早日統一美國必極力贊助以圖中國經濟上之發逹彼此縱談約一小時方散東海約拉氏於本星期三在大禮堂午餐又昨晚外交大樓宴會中國重要各銀行領袖全體作陪由梁士詒代表致歡迎詞一說則云拉門德昨日偕同美代使丁家立覲見東海晤談約一小時之久並未提及新銀行團投資問題僅言中美友誼素篤美人極望中國能自樹尤盼南北早就統一俾國際地位日見增進將來南北妥協之後所有裁撤軍隊發展交通以及振興實業等一切用欵美國力之所至自當積極協助但亦絶無侵犯中國主權及人民利益之意參雜其間此實美人所競自矢度亦爲中華全國人素所共信者也云云 
[京華短簡]  
　　某方消息華乙船案經駐意王廣圻與意政府一再交涉結果意政府亦願和平了結已允飭所司將原船放還中國此案已告結束 
　　霍爾瓦特中將同鮑貴卿所派之伴送員陳瀚於昨晨九時到京有人訪之於車站霍氏自言接管路事十有九年與中國感情非常融洽此次實新黨脅迫解職情頗不甘因念徐大總統是當年老上司﹁徐爲東三省總督時霍巳到哈局任﹂故來京一謁云云聞政府將以優美位置挽留霍氏在京霍暫住俄使館日内即分謁當道 
　　吳師撤防問題日來頗形沈寂外間多謂該師已允緩撤者惟近聞保定曹經略使昨日尚有電到京仍申前請原文如下湘南戍卒籲請換防屢經懇切電陳均爲實在狀况諒早在洞鑒之中比因時局未寗各路防軍未撤而疲苦情形實以湘南爲最戰役之後瘡痍難復暴露依然猶爲防務服勞積至兩年餘之久該將領等拊循慰勉已甚爲難治軍紀律雖嚴所恃以激勵軍心者惟望餉需無缺耳今則司農仰屋庫藏空虚月餉愆期軍費不繼纍纍拖欠疲憊益深遷延歲月旣無披裘果腹之歡愈觸背井離鄉之感迫切呼籲自爲恒情銀惟以大義相勗迭經訓勉暫忍須臾而鬱久思伸殊難逆料竊察中央意旨亦非不顧念兵艱無如該將領等備述空言終無以奉宣德意惟有仍懇鈞院垂念困難情形迅賜籌濟一面將接防事宜速即實施俾得早釋憂慮免有意外之虞迭次瀆陳幸賜諒察並祈轉陳大總統鑒核施行曹錕蒸印 
[東三省通訊（國奴）]  
　　東邊韓黨之活動 
　　延吉函云吉林省屬之延吉汪清和龍琿春四縣與朝鮮俄境爲鄰又有中韓圖們江界務條欵之關係年來日人對於各該縣非常注意其故由於汪和兩縣居民十八九係韓人謂之墾民即越境之韓民也自韓國革命黨創義以後該處韓人頗躍躍欲試我國地方官吏不許其公然爲革命行動韓人甚爲鬱悶自上年以來韓黨蹤跡益多其對岸之朝鮮境内時有黨人攻擊日官日官甚爲苦困嘗怪中國軍警保護不力最近則以有數百武裝韓黨到鮮爲詞照會我國當道頗有責備之意我國當道反詞詰責日始無辭但心中總不甚滿意其實此間防制韓黨之不易由於日本警察時有與中國軍警尋釁情事否則我國官吏雖不主以强力壓迫韓黨然亦不准該黨在我境内有何公然之舉動旣不致拂韓人之心亦可以保日本之安也無如日官不能覺悟朝出之言夕卽爽約最近延吉官吏捕獲韓黨鄭柱等十六名酌訊之餘據供該隊係屬光復團長李東柱管轄發起此事係在汪清縣大坎子地方後則移於奉天省之白山組織光復團部作爲根據地點本團曁他團目今編成隊伍約有二萬餘人槍械齊備本黨之派往俄境源渠河一帶者不少皆在該處傭工所得工資就地購買槍械子彈暗中運送白山團部道經東寗縣小綏芬及延吉寒葱溝而入安圖皆係渡嶺而行不令軍警所見此次係奉團長李東柱命率領本團選任之募捐隊員宋昌郁金正華金敬立朴根立許杓崔廷根金成洛李京七方秉淳朴敬贊崔昌律金德三趙龍周鄭昌舜金正洛等十五人來延吉和龍汪清等處收捐云云可見韓國黨人現在勢力極大且有馬賊情願暗中援助日人如能改變政策尚可望其稍從和平否則激之過烈難免流血之慘矣現在延邊地方黨人大約分爲兩派一爲激烈派捐欵之時采用强迫者一爲和緩派重在勸導地方官對於激烈派擬用强力阻止至於外來印刷物品亦經次第搜查不令散佈然在我境内之韓黨其力僅爲募捐而止其眞能用武力者悉在俄境至在朝鮮本境之韓黨亦殊激烈故朝鮮邊境時有韓黨殺傷刦掠日官之事也最近韓黨又有憲警隊之組織其規則分爲十四條錄之如下（一）名稱本隊定名憲警隊（二）目的本隊以警察軍人之行動護衛光復團以備不虞之變爲目的（三）隊員本隊員資格以願入士官學校之學生品行端正·年在十八歲以上者爲合格（四）機關本隊應即配置憲警隊所以便執務（五）位置本隊所設於大坎子迎春洞（六）職權本隊應有各等職權如左（一）關於培養軍人之精神即忠義禮義武勇信義等件（二）關於軍人服從上官之命令等件（三）關於爲上官者對於軍人主持公道愛人如己等件（四）關於軍人之衣食住等件（五）關於對軍人故違軍律等情應用軍律等件（六）關於本隊應行巡邏維持本隊與光復團所在地之秩序等件（七）關於本隊員視務不認眞造誣招搖凌辱長上蔑視上官私自分黨不愼言語破壞機密貽害公衆害人財命不愛同僚不公浪費者等隨時處分等件（八）關於敎授本隊員應使知各條等件（九）關於護衛光復團之方法等件（十）關於對危急事實發生時應行報告手續等件（七）任員本隊應用人員如下憲警隊長一人副長一人司監二人司憲二人憲醫一人秘書一人憲警隊員全體（八）職務本隊所有任員應行職務如下（一）憲警隊長應統轄本隊全體（二）副長應輔佐隊長執務若隊長有故闕務時代行隊長之職務（三）司監應承隊長之指揮隨時監督（四）司憲應承隊長之指揮管理隊内所有憲法與賞罰等件（五）憲醫應承隊長之指揮隨時注意隊内衛生上一切事宜（六）秘書應承隊長之指揮掌理本隊文簿上一切事宜（九）權利本隊員之權利如下（一）對於應有任員有選舉及被選舉權（二）對於隊義有發言權及提出意見權（三）對於隊議有可否取决權（十）義務本隊員之義務如下（一）服從隊規（二）恪遵上官命令（三）對於隊務各自盡力（十一）賞則本隊賞則如下（一）賞品（二）升任（三）禮問（四）勲章（十二）罰則本隊罰則如下（一）責諭（二）笞罰（三）黜隊（四）奪權（十三）會期本隊會期以臨時召集爲限（十四）巡邏本隊巡邏次第如下甲時間第一回按日自上午四時起至五時止第二回按日自上午九時起至下午五時止第三回自下午八時起至十二時止乙班次第一回二人一班第二回一人一班第三回二人一班但在光復團就近地以隊員二人按日上班又在於本隊所就近地隨時酌用之就以上各端觀之韓黨之進行頗有步驟將來未知如何發展也 
[湖南國貨維持會通電]  
　　各報館鑒本會以愛國自衛之精神作政府外交之後盾自開辦以來但促人民之覺悟從未與日本僑商稍有牽涉不謂近日因查獲日貨乃有不肖奸人暗中勾串本月二日日商大石洋行木村好之助忽偕同一日人一華人闖入本會逢人即毆見物即毁并侵入同户李姓私人住宅本會調查員朱立村當被重傷抬往紅十字會醫治所有被毁及刦去雜物共損失約值洋二千元之鉅均經警員及交涉署與日本領事館派員會同察勘屬實似此自由行動野蠻無理直不知國際條約世界正義爲何物除呈請省長令行交涉署嚴重向該領事交涉要求懲兇賠償並擔保此後不再有此等行動外謹以奉聞敬乞主持公論以保國權湖南國貨維持會叩 
[西南政局之觀察（平）]  
　　國會南遷軍府組立西南護法以此爲中樞今則軍府國會皆已根本動搖西南政局頓呈變化最近消息聞兩粤當局將履行講和條件取消自主承認徐世昌爲大總統軍府國會同時解散然此亦屬揣測之辭其實現之期當不如是迅速也目前軍府方面自秩老去粤已陷於困難之境因軍府及各軍經費多仰給關餘今伍已離職關餘欵項自無從應付日昨政務會議議决免去伍職簡員清理部務並設法取回二百六十餘萬元之鉅欵八日政務會議已發出命令云外交部長兼財政部長伍廷芳應免去本兼各職特任陳錦濤爲財政部長財政部次長吳滌宣應免去本職任命文羣爲財政部次長陳錦濤未到任以前以文羣暫行代理部務特任温宗堯爲外交部長任命王建祖爲外交部次長温宗堯未到任以前以劉玉麟暫行兼署外交次長兼軍政府總務廳長伍朝樞應免本職任命俞鳳韶爲軍政府總務廳長﹁軍府免伍職之通電錄下萬急（銜略）本年三月二十八日外交部長兼財政部長伍廷芳忽然携帶文件行李及關餘欵項離職赴港事前並未聲述理由當由本會議曁各省軍代表聯名具函并公推趙世鈺毛仲芳俞鳳韶持函赴港敦請回省任職迭據回報伍部長迄無回省之表示遷延至今復未有正式交代查西南所有收關稅餘欵均由伍部長一手經理據其二月間所開清單共收關餘五次計共港幣三百九十六萬九千三百五十九元除支付二百四十三萬九千零五十三元外收支相抵實存港紙一百八十三萬三千三百零六元又第六次關餘有五十餘萬兩約計洋八十萬元左右此批係伍部長赴港前數日領去會議尚未得其報告無從知其確數以上各欵未據移交目下庫空如洗而各軍各機關例須軍府補助及前敵湘軍浙軍專恃此欵接濟者紛紛請領無從應付又將贛滇兩軍收回軍府直轉需欵甚鉅焦灼萬狀當於本日政務會議提議僉謂部務不可久懸因此議决免去伍廷芳外交部長及財政部長本兼職特任温宗堯爲外交部長陳錦濤爲財政部長特此奉聞政務會議齊印﹂觀此則軍府之對於伍氏巳無復留有餘地考其原因（一）由於關餘存欵在伍掌握不得不免去其職以便向各銀行交涉提取（二）由於民黨政學系勢不兩立近日粤中民黨勢力已全行消失僅得伍氏一老懋遺未嘗不爲政學係進行之碍故毅然下此軍府組織大綱政務會議以總裁行之西南總裁七人過半數出席至少須有四人始生效力今總裁已去其四不足法定人數政務會議已屬擱淺安得復有任免之議决命令之頒行然則今後之軍府實可謂已爲兩粤之軍府其所發命令亦不過岑陸之命令而已至國會方面自三議長赴港議員大部亦相率離去廣州日昨吳褚兩議長聞已往滬則國會在滬召集勢將成爲事實惟此間則已推定孫光庭代理議長職務對於維持國會計畫有四（一）駐省議員人數散處四方無從通訊應即登報召集（二）兩院議員積欠月薪開議後分兩期淸支（三）先將秘書廳從速組織成立以壯先聲（四）將存在之案卷點明派妥人保管現聞已在鹽稅項内支撥四萬元發四月份上半期歲費以爲維繫在粤議員之計但留粤議員以團體表示態度者惟石行會館一團體而已其所議維持之辦法擬請岑莫兩公發出通電對於已去粤或未去粤之議員加以懇切之挽留然預料莫督方面决難照辦故未有結果則在粤議員之能否開議尚未可知也惟當局之維持國會實欲打消赴滬議員之特别舉動是否有護法到底之决心此時尚難懸揣所謂西南政局之大變化斯時殆將實現試拭目以觀其後可耳 
　　另據報載云國會議員大部分業己離去廣州此事關係西南大局至爲重大石行會館於前日（七日）特開會議討論維持議員之方法其結果即推舉人員向岑總裁莫督軍接洽其惟一辦法即請岑莫兩公發出通電對於已去粤或未去粤之議員加以懇切之挽留又擬向莫督軍磋商以現下議員在粤實尚有三百餘人若每月僅撥毫紙三萬尤不足以維持生活擬請仍照每月十萬撥發惟前次曾有人以此向莫督婉商莫終未允故此次亦决春必不能行多不願與莫督接洽李根源現調充瓊崖鎭守使不日赴任乃託名辭行向與其素日接近之議員表示懇切慰留之意並極願向岑催促趕發挽留議員之通電惟某議員向之詢問謂岑總裁挽留議員是否能正式誓言護法到底無論何時决不犧牲國會李則期期未有以對也五十號方面對於此事從未有一度之會議惟間有催促本派議員速赴香港表示態度領取川資而巳李烈鈞自始興歸來卽派何子奇到港與吳蓮伯議長接洽其重要之語即爲協和决不料出巡旬日廣州一變至此此種變局在始興時一概不知直至省城二十餘里始在火車中得悉現况悔已無及矣云云李之態度可見一般海軍方面對於此事聞亦有討論惟其事極密殊難明春眞象惟其略可得聞者則海軍對於國會之離去廣州實抱有無窮之憾以海軍與國會同時來廣州而海軍又即爲護法而來實即爲擁護國會而來今國會以種種障碍離去廣州實緣海軍擁護不力之所致現已有多數擬與國會同其來去卽駛出廣州以與國會相終始多數意見大略相同惟魏子浩則尚在游移云云 
[伍廷芳留港之原因]  
　　爲關餘之交涉 
　　香港消息云外間暄傳軍府總裁兼外交財政總長伍老博士廷芳已於禮拜四搭船北上并偕同參議院長林森吳景濂褚輔成搭亞洲皇后船赴滬云云兹向各方面調查並非事實昨日附亞洲皇后赴滬者乃伍博士之家眷耳伍君與其子梯雲尚在本港聞伍公之所以不卽赴滬而逗留於本港者實因軍政府曾託律師通函與伍公曾放存欵之某銀行函中有伍氏私逃所有軍府之存欵不能交伍氏收取等字樣惟聞存欵是署伍公名字非伍公簽抽無從收取者該銀行自接軍政府通信後亦不知何所適從然又不肯遽然將存欵交伍公收取所以爲此緊要問題遂尼其行以預備與銀行交涉也至前傳岑春煊擬親來港挽留伍總裁一節亦屬子虚查岑氏自伍公來港後前後遣派代表來港勸伍氏回省者不下十餘人函件交馳但伍公均不置答前日（六號）岑再派劉德裕到港力勸伍氏急速回省措詞極爲懇切昨晚又在金陵酒店設筵請伍梯雲及傳秉常與昭隆泰號之區君愼初等叙會懇梯雲力勸乃父返省且力求其介紹見伍公一面後卒在昭隆泰見之劉德裕先述來意繼云岑春煊極端歡迎總裁回省維持軍政府不可任其半途而廢博士一經返省卽任令如何設施各人惟有奉命遵行云云其形狀之誠摯恍如申包胥之哭秦庭惟伍公絶無所動從容答之曰我始意非不欲返省城但汝等一面謂竭誠來歡迎我回省一面又通函外人謂我私逃似含有通緝之意報載岑春煊謂我不接見各代表態度不明瞭吾反謂汝等之態度不明瞭也云云劉德裕喪氣而退旋卽於八號日乘早車返省覆命矣聞劉先於七日復軍府信略謂六號九時進謁伍總裁將函呈上請其尅日回省而伍氏態度極爲含渾旣不表示回省亦無絶對不回之言語但謂我爲總裁又兼財政外交兩部部長我到那裏軍政府即在那裏且有此職即有此權對於關稅餘欵由我簽收我自應保管等語測其意似現時尚未有回省之意云云另一消息伍總裁廷芳之眷屬搭亞洲皇后船往滬同行者有衆議院長吳景濂副議長褚輔成國會議員多人及李錦綸何永貞數人送行者户限爲穿聞岑春煊以軍政府名義控伍氏於香港法庭故伍總裁暫留港交涉妥當然後啓行 
[軍府請廢除軍事協定電]  
　　北京靳翼靑先生鑒漾電悉軍事協定原爲共同防止德粤而設歐戰早結局此項軍事協定久無存在之餘地即令俄有内亂我無士涉之理况協約各國除白本外皆已撤兵我國宜及早撤退邇聞日人將駐西比利亞軍隊移駐滿洲里一帶藉口軍事協定尤屬變本加厲不速宣布廢約後患正不可知來電所稱効力終止究在何時以詔國民疇復見信總之軍事協定不經明白廢除無論若何解釋難免全國之疑懼至王揖唐之地位實興議和有碍仍請查照從前各電辦理迅電解决冀幸實多專布悃忱希爲察照岑春煊陸榮廷唐繼堯林葆懌齊印 
[尚有要聞二及地方通信轉入後頁]  
雜評一 
[軍府免伍職命令（默）]  
　　伍氏逗留港寓岑等果以誠意挽留未始無轉圜之望其前之所以不遽赴滬者蓋即不忍遽拆軍府之台而尚有幾微留戀之意也乃岑等一面派員勸慰一面突然發表其免職命令而軍府破裂之局勢始定况乎政務會議須有過半數方能開議今政務會議旣不能開則岑將依何人之議决根據何種之法律以免伍職耶岑一人可發命令則七總裁何人不可發命令耶伍之不受此亂命而憤然赴滬者固無足怪也在岑意不過急欲取回關餘以爲免伍職卽可控追殊不知此種非法命令能否生效關餘能否索回尚未可知而軍府最後之命運則已隨此一命令而去矣嗚呼岑氏此舉實無可挽救之第一失着也 
 
 

Page 8

 
 
國内要聞二 
[邕垣將開會議之消息]  
　　前次滇粤兩省受政黨挑撥搆成誤會致有自相殘殺之舉及滇督派代表徐之琛來邕後桂省陸榮廷即於哿日電致滇粤兩督力懇雙方急行罷戰聽候邕垣妥商辦法今幸風潮已息惟滇黔桂粤四省當局欲於此平和時期各派信任代表秘密會議於廣州籌商西南各省連横之事嗣以廣州爲軍政府所在地政客時常來往秘密結合必感不便故特將此種會議遷至邕垣現時粤軍統領陸蘭清·及粤督署甘參謀等均已陸續赴會一俟黔省代表抵邕即行開始建設至其預議何事外間不易探悉即電文有關於此事者電局必送至督署秘書廳檢查不准拍發兹據督署某參議所稱西南四省督軍將聯名致電北方聲明西林三月眞日致李曹解决時局電文非西南各省所認定并謂以後凡關於和會事務應以全權畀與唐總代表倘各省分代表與唐意見相左者宜急商議撤換以謀和議條件之統一其餘關於軍府之存廢及國會之召集均未得預聞惟現時與政學會相敵之桂省議員梁培蒙經覃超梁士模均已紛紛回邕是則西南大局將來如何變化尚未能預定也 
[杭學生會宣告罷課之第二日]  
　　杭州學生聯合會於十二日起實行罷課是日全體會員遊行街巿）其目的爲爭外交與去齊夏兹記十三日經過情形如下是日晨七時該會評議部在會所開會即有警察憲兵多名闖入與各校代表行種種談判實則不外若再開會卽拘捕一語而已各代表洞悉其意因答以拘留爲吾等所甘心警察等卽令諸代表同行至省敎育會（欲免拘捕學生之名因至此地）於是將省敎育會圍住其圍法亦有足供國人解頣者先驅代表於大會場内乃以憲兵守之爲第一層房屋之外以警察守之爲第二層圍牆之外以陸軍守之爲第三層門户皆守閉除會内辦事員出入外即欲會客亦不允入各校同學得悉即舉第二班代表上午十一時各校第二班代表均産出遂羣集於西湖某處開秘密會下午三時中國銀行行長蔡谷卿先生至謂官廳之意請學生讓步取消去齊夏之目的軍警卽可撤回各代表乃以對齊夏之條件要求督軍擔保蔡行長初思磋商繼以各校皆有校長則由校長理之可也因請各校校長至誰知各校長雖至不過說一句﹁你們情願出去那麽領你們出去好了﹂一語各校代表深不以爲然因置之不理四時後軍警忽再趨於聯合會内各代表遂假敎育會開會第二班代表聞軍警已去亦羣赴敎育會共同會議至七時憲兵警察復至迫代表取消去齊夏之目的代表則要求其不監督開會後再行講話而憲兵等不可兩方遂不相下各校代表男女五十餘人（第一班第二班合併）恐將均宿於省敎育會之大會場中矣至各校校門之首亦有警察守住學生不得出入而第一師校門首警察尤多監督亦尤嚴街道上憲兵往來不絶陸軍亦四方密佈上午十時起陸軍且排隊游行以示其威然學生則漠然視之毫不爲意也聞學生之主張以代表苟一班被捕即舉一班至全體被捕後再由獄中商議云 
[杭州快信]  
　　學生聯合會昨夜奉軍民兩長會銜訓令實行解散并多派軍警到場彈壓該會會址設法院街今午（十四）已由警廳派員守管並將門首懸牌除去省城電話公司昨經官廳派員檢查各種印刷品亦特别注意 
學生聯合會昨午前開會經官廳禁阻不從乃將各校代表十四人（男校十二人女校二人）一併帶至省敎育會勸令中止仍無效果旋由各學校復推新代表曁蔡谷清蔣夢麟到會演說女代表始退去男校代表至今晨仍留敎育會不肯解散 
　　中等以上各校校長昨午後二時在敎育廳開校長會議畢即詣省敎育會勸令各校學生代表回校要求先訂條件該校長等不允負擔羣置不理 
　　公衆運動場今日（十四）派駐十三團某連軍士巡視國民大會已無形打銷新巿場城站及敎育廳省敎會前軍隊巡邏川流不絶較昨日尤爲嚴密然聞學生部份仍有分組出發講演者惟繁要地點未駐足 
　　省城絲綢茶箱各業因錢巿迄今未開金融停頓商巿恐慌昨紛紛陳請總商會請速設法維持早日解决 
[南京快信]  
　　警察廳近日對於學生行動防範極嚴昨學生聯合會改在某校講堂開會 
　　敎育廳委第三科長楊傳福籌備本屆聯合運動會事宜已設籌備事務所於通俗圖書館 
　　新任英使艾斯敦氏昨過寗未入城即轉車北上 
　　蘇紳馮夢華昨謁李督齊長請重申米禁嚴飭各關卡認眞稽查 
　　軍民兩署昨接國務院蒸電云准天津整理棉業局周督辦陽電開近日報載整理棉業處大借日欵致各界羣情惶惑紛紛來電詰問除已電復並無其事外深恐有人造謠生事更恐有人藉此招搖請通令查禁以安人心等語除電復外希即飭屬一體查禁爲盼 
　　徐淮海各屬菸酒聯合分會呈請省事務局取消菸酒門銷牌照稅文局長批令不准 
第十九師已全數由贛回蘇李督昨派陳參謀赴鎭犒勞第七十四旅旅長陳調元昨由揚回謁李督陳報何紹賢懇求緩期半月待各事理楚即辦移交陳即辭回徐州防次第三混成補充旅參謀何紹章爲乃兄紹賢事秘密赴京向某系乞援現被李督查悉立予撤差 
　　葉長盛啣東海命會晤李督接洽要公昨午車赴滬 
　　章行嚴昨來寗謁李督晚車返滬 
　　十三日載交通部路政司長丁淇南下視察路政一節兹據本人函稱實係部員并非司長亦無視察路政事合亟更正 
地方通信 
[蘇州]  
　　日人肇禍案已提起交涉日人角間孝二在虎邱山槍殺兵士胡宗漢一案業由楊交涉員照會駐蘇日領事略謂角間孝二初以槍口向兵士某甲瞄準作射式甲扭頭避讓又以槍口向兵士其乙乙亦側身避讓旣向兵士胡宗漢胡不及避致被擊斃實屬故意殺人且對於我國軍人爲大不敬之行動共提出要求辦法四條（一）角間孝二應處以死刑執行日期由日領事照會（二）死者家屬應撫恤墨洋一萬元並喪葬運柩費二千元（三）駐蘇日領與駐寗日領同時向蘇軍曁督軍署道歡（四）駐蘇日領與駐寗日領應保證以後日人不再有此等蠻横行爲並請從速答覆否則地方上對於日人如發生意外舉動中國官廳不能負責云云日領事接到照會後已於昨日答覆大致謂角間孝二之槍殺胡宗漢係屬過失蓋當日胡死後角間孝二即將屍身抱住戰慄不已并出洋十元尚欲囑同道兵士代爲請醫醫治可見并非有意故對於交涉員提出之第一條僅允照日本刑法過失殺人治罪對於第二條僅允撫恤洋一千元對於第三第四條絶對否認其否認理由謂角間孝二之槍擊兵士胡宗漢純係個人行動帝國官廨不能負何等之責任云云未識楊交涉員能否據理力爭也 
[松江]  
　　私和命案之請究奉賢西三鄉王阿四因打龍鳳燈釀成命案縣委金區長代騐被屍族將金毆落河内金歸訴縣追究經某甲出而排解償金區長傷費千元及屍族恤金四百五十元私和完案又柘林鄉李大因賭博起釁被何桂祥毆斃該處地保王海堂出而私和一方令吳變産一方令屍親棺殮并令出具甘結存案何桂祥竟因此破産而屍妻李氏僅收到棺殮費四十元聞李母因痛子枉死已絶食數日經該處紳商倪嘉祥張翀等廉得實情電請高檢廳及省公署澈底究辦原電如下奉賢西三鄉柘林鎭李大被何桂祥聚賭擊斃鎭保王海堂勒何破産中飽巨欵又敢賄庇運動威逼私和現李母痛子枉死絶食兩天命在旦夕苦楚堪憐該保膜視命案後患何堪迫求派員迅騐按律澈究以肅國紀而雪沉寃柘林鄉公民代表倪嘉祥張翀叩 
[鎭江]  
　　江北疫症盛行江北高郵寶應各鄉時症盛行傳染迅速起病後僅數小時即斃故居民咸有戒心 
[安慶]  
　　學務彚聞本年春季小學運動會已經籌備昨事務所召集各校會議討論運動節目（一）團體運動（二）選手運動（三）柔軟操及應用操（四）童子軍表演（五）國技（六）球戲（七）兵式操並推舉董亨衢爲運動會長主持一切又懷寗縣敎育會昨開會討論地方敎育與社敎育事宜次推學産輪丹代表赴省敎育會會議 
[嘉興]  
　　巡廻指導員先赴鄉區嘉興巡廻指導員陳文洲錢作霖二人以各校春假屆滿鄉校不及半月又將放蠶假故擬先至鄉區各校指導俟蠶假時再赴城區各校指導云 
[香港]  
　　相持中之罷工風潮打磨匠罷工昨日並無如何發展因機器會代表上省向各人代逹每句鐘加工三仙尚未得覆之故未回省之工人亦以省城用度較廉相繼搭輪返省靜候解决惟據德臣西報則云機器會已得在省工人之消息言各工人自聞每句鐘允加工三仙之議後皆以爲本港米糧太貴若有家室而添一兒女者則每月費用至少需三十九元但各工人每日所得工金平均計之不滿一元且復有星期日及公衆假期之休息所入難敷所出據罷工者言本港西人工廠工人頗有不滿之意因每遇廠中生意不佳則工人之退留無定是以間有工人每月只得三星期之工值者其難以接濟日用益可想見工人在省城會議時皆以爲非得工金加四成發給則無以爲養家之費如不逹目的寗不回港現有工人多名已在省城求棲身之所因此間各物較廉且又有新起之機器廠正在用人之際工人大有求工門路若能每日得八九毫之工值加以多開夜工之彌補則月中所得除養一家三口外尚有餘資以敎育子女不若香港之習慣使幼稚兒童以作工爲生活也云云又聞機器工人自七號决裂後牛奶　廠工人得消息亦已罷工其他各工廠亦有搖動之勢聞英泥公司　該處十三窰均已停頓今合廠内全數西人管工亦　開得一　花旗磚窰二個亦均停頓但英泥公司全年無一日停工今一日停工則該爐無用須從新建復矣 
來函 
[河南交涉署來函]  
　　逕啓者准駐津英總領事柯韙良函稱近見申報三月二十九日所載豫省土匪戕害敎士案内有孟敎士當塲斃匪一名之語據此而論人將疑孟敎士身帶槍械容心擊賊然核與事實大不相符查孟敎士被戕係因捉獲一賊爭扎難釋間適有他賊從旁槍擊以致孟敎士與匪均中彈而亡用特附送申報一紙即請核問並希轉令該報照函更正俾明眞相等因特此函請責報查照速賜更正以期徵實而免誤會是爲至荷河南交涉公署啓四月十一日按是日本報所登通信首段本載明孟敎士扭住一匪有他匪自旁開槍先中匪臂又發一槍始中孟腹倒地氣絶云云與當日情形未嘗不符惟後段轉錄督長會銜電中有孟敎士起捕當塲斃匪一名一語用代更正合併聲明 
 
 

Page 9

 
 
   
 
 

Page 10

 
 
本埠新聞 
[學生全體大會紀事]  
　　上海學生聯合會評議部議决遵照全國學生會通告自昨日（十四日）起先行停課七日期滿後視工商等各界情形如何再定辦法已見前報昨日下午二時本埠各校學生在公共體育場開全體大會繼以游行以喚起各界之注意到會各校如下浦東中學·寰球學生會日夜校·育才公學·東吳第二中學·復旦大學·省立第二師範·同德醫校·靑年會夜校義學·中西女學·務本女學·文生氏高等英門學校·中華工業專門學校·滬江大學·上海專科師範·滬濱英文專門學校·上海美術學校·上海公學·民生女學·愛國女學·淸心實業學校·南洋路礦學校·上海中學·東亞體育學校·神州醫學校·巿北公學範·裨文女學·明强中學·體育師範學校·晏摩氏女學·神州女學·中國女子體操學校·靑年會中學·承天英華學校·英華書館·震亞學校·南洋公學·兩江公學·澄衷中學·北區公學·約翰靑年會·女子愛國實業義務學校·約翰大學·崇德女學·啓秀女學·省立第一商業學校·南洋醫學校·民國女子工藝學校·聖瑪利亞女學·另有各界人士如警察廳總務科長沈維杰行政科長黄奎元司法科長劉紀正高等顧問陸芷亭二區署長杜金釗督察長張竹蓀保安隊長馬毓麟游巡隊長劉得魁等共八千人旗幟鮮明肅靜無譁先散傳單及學生聯合會日刊公推上海學生聯合會會長程學愉主席登壇報告開會宗旨略謂此次全體大會與去年之大會略異去年大會含有一種要求政府之性質今年今日之大會實無復有要求之意味但爲爭國家之人格起見希望大家努力奮鬥盪滌一切尤望工商等各界羣起而赴此相同之目的庶使吾輩學生不立於孤掌難鳴之地位則國家幸甚人民幸甚云云次全國學生聯合會評議部長李峻華演說旨在希望各界有澈底之覺悟而爲努力之奮鬭繼由上海學生聯合會評議部長何世楨江西學生聯合會代表周公謀浙江學生聯合會代表連瑞琦江蘇省立第二師範學生吳匡南京學生聯合會代表李宏義諸君次第演說均極沉痛意旨與主席所言略同遂請各校隊伍按次移動由公共體育場正門而出游行巿中進小西門過虹橋出大東門經中華路進小東門經九畝地出小北門沿民國路返體育場沿途步伐整齊精神發越巿民觀者如堵均有無限感觸之態度回體育場後復稍延留始各散隊 
　　昨日散會後學生聯合會致各地學生會電云各地學生聯合會均鑒上海學生自十四日起全體罷課下午在公共體育場開全體大會到者八千餘人演說後游行秩序極佳望尊處墠日一致行動盼復上海學生聯合會叩 
[兩大學罷課中消息]  
　　約翰大學約翰大學自前日接到學生聯合會通告後卽晚開全體大會議决服從學生聯合會通告定於昨晨（十四）停課先由約翰分會會長擬就請願書致敎員會當日由校長卜舫濟宣佈敎員議案五條大旨以此次罷課各敎職員均表同情惟該校係美國敎會組織似不便准學生在校行動故欲罷課者不論家住本埠或内地均須於停課第二日離校繼由學生開全體大會全體贊成罷課回家至於外埠諸君由幹事部設法在該校附近賃屋暫居對於學生家長已由文牘部詳告一切以免誤會 
　　滬江大學滬江大學自接上海學生聯合會通告一律停課後已於十四日起全體停課七天並於是日由會長薛俊升召集全體同學對國旗行宣誓禮自十二時起宣講·調查·敎育·三部一律出外演講留編輯幹事二部在校辦事並組織劇團往附近鄉鎭演劇分配完備秩序井然又該校分會因籌經費舉行大募捐一時輸欵者頗形踴躍立得洋三百元而尤以大學三年級中學二年級輸欵最多云 
[旅滬浙人之公電]  
　　爲杭州解散學生會事 
　　浙江旅滬公民王文瀚·潘志漁·宓大祥等昨爲杭州解散學生聯合會上該省軍民兩長代電照錄如下 
　　其一浙江盧督軍鈞鑒吾公在滬向來愛護靑年表同情於學子滬浙人士方將倚若長城何以蒞浙未久頓變初衷報載解散學生聯合會首列公銜抑壓民氣摧殘學子莫此爲甚竊謂機關可以解散人心不能解散精神尤不能解散吾浙恐從此多事或云係因學生罷課而起殊不知學生爲愛國表示正可相機利導何致非解散學生聯合會别無良法公民等因念吾公向表愛國同情深慮桑梓相煎多故爲敢冒昧上言須知民氣不可侮人心不可逆貫澈初衷愼毋爲人傀儡國家幸甚桑梓幸甚本籍公民王文瀚潘志漁宓大祥等八十三人公叩寒 
　　其二杭州齊省長鑒吾浙不幸時而摧殘敎育圍捕學生近又解散學生聯合會激成全浙罷課風潮·心肝别具公憤難逃現本籍人士將調查蒞浙以來之事跡昭告天下陳訴同鄉桑梓多故不盡欲言本籍公民同叩寒 
[日人在蘇肇禍案之滬上輿情]  
　　蘇州同鄉之開會蘇州旅滬同鄉會前日（星期）爲日人在虎邱無故槍殺軍士案在法租界寶安里事務所開緊急會議到者甚衆由陳則民主席報告日人在虎邱冷香閣上將駐蘇第五團兵士胡宗漢無端槍擊斃命當時幸吾軍深明大義力持鎭靜不致激成暴動而日人乃凶悍如此應請衆討論辦法即由汪星一起言日人逞凶殺人宜要求該管領事嚴懲凶手厚卹屍屬至外人赴内地游歷依據條約應請護照方能前往現該日人等任意隨處游行實係違背約法亦應嚴行取締以防將來危害經衆討論後公同决定除通電軍民二長及蘇常鎭守使交涉員要求嚴重交涉外並决定取締辦法二條（一）日人於租界附近百華里之内游歷時不得携帶獵槍及其他危險之物（二）日人不住租界内者須於一個月内遷入租界表决後即擬電拍發電文錄後督軍省長鈞鑒日人角間孝二在蘇州虎邱冷香閣槍斃兵士胡宗漢一案已由鈞署於庚電宣布實情嚴重交涉誦讀之餘感戴無旣惟尚有不能已於言者自靑島問題福州事件發生以來中日感情日趨險惡此次日人游玩吾蘇名勝挾其獵槍殺吾親愛之兵士日人仇殺之心乘機即發若非吾蘇軍深明大義而以仇殺之心相報則蘇州事件不知釀成如何地步今雖幸而無事然積怨於心終有暴發之一日倘不先事預防必有一發而不可收拾之勢敝會同人研究再四除由朱師長提出四項要求之外應再請聲明者有二（一）凡日人於租界附近百華里之内游歷時不得携帶獵槍及其他危險之物（二）凡日人不住租界内者須於一個月内遷入租界如逾期而發生他項問題中國官廳不負保護之責此二項本爲條約上當然之事不必與彼交涉者也蓋一者所以禁人之心二者亦以免吾民復仇之意敝會同人雖旅居滬江而對於故鄉之關係至爲深切爲特馳電上聞希即據約聲明云云 
　　明潤身等之公電工界志成會明潤身等昨上江蘇李督軍齊省長電云江蘇李督軍齊省長鈞鑒魯案未决閩案久懸各方面奔走呼號我政府視同秦越壓救國之民氣長强鄰之驕燄夫人自悔而後人侮先哲之言良不我欺此次日人角間孝二槍殺二師兵士胡宗漢據所載情形直以人命爲兒戲以人類爲瞄準如鳥獸然欲射則射之欲殺則殺之是眞暗無天日肆無忌憚視中國如無物矣夫有國者不外土地人民主權而藉以保障此三者厥惟軍人反是則不可以爲國蘇之虎邱爲我腹地日人横衝直撞騷擾名勝與該軍旣未衝突於先居然肆殺於後持槍射擊以人爲鵠縱翻遍中西歷史無斯怪事無斯慘狀内地如此其他可知軍人如此人民可知况殺人者死律有專條日本號稱文明國豈無法律并據日領對朱鎭守使云凶犯角間孝二係大學畢業以彼國最高畢業學生敢於大庭廣衆之地槍害我保衛地方之軍人豈尚以中國有絲毫主權乎無土地無人民無主權試問我中國同胞安有立足世界之一日乎彼留學東洋僑居日本其將來之危險不卜可知且日人最近以來肆凶逞暴屢見迭見不一見然尚未聞涉及我軍人也彼曰親睦我顧邦交久已言歸於好非如日淸之甲午一役也虎邱山冷香閣彼此飲茶渺不相關又非如牙山大東溝之戰也日民之與蘇軍旣非敵國又非仇怨殺人利器敢於嘗試軍人爲國家之干城以禦侮爲天職軍民一體何等重要國家養兵何等重大軍人之生命被人摧殘國於何有即此而論實軍界之大辱爲中國之汚點此而可忍孰不可忍揆諸寗死不辱之義興亡有責之言稍有天良安能膜視犧牲爲國分所當然再查此案發生日領僅向朱使口頭道歉稍予撫卹完案直視我中國人命已草芥之不若認誤傷不認故殺直是遁詞卽按諸當日事實亦大謬不然查角間與該軍人同居一室如欲射獵則室中并非圍場如曰誤傷則角間肇事之時係持槍用跪放式先向兵士某甲次向兵士某乙迨甲乙均避而受害之兵士胡宗漢不及見遂被槍中要害立時斃命乃日領不問事由不顧法律輕縱凶犯任意護庇然試問虎邱何地軍人何人鳥槍何物當游人如織之場注意兵士射擊其忍心殘害不問可知其蔑視我中國軍界更可知明明故殺百喙奚辭揆厥原因實由我國外交屢次失敗領事裁判中國無權往事追縱可爲痛悼昨聞省委專員謝傅安君提出交涉四條論法論情論理對外已極優遇對内差强人意果能辦到尚可稍慰死者之魂而平生者之憤所望我政府治軍當道據此力爭不稍讓步東鄰雖狡輿論難誣倘玩而忽之輕以縱之一再顢頇定失人心瓦解土崩形諸眉睫我督軍省長駐節兩江素著棠績遺愛在人有口皆碑對於同澤同袍當必加意愛護保國體全人命得軍心均在鈞座一轉移間耳臨電神馳無任迫切駐滬公民明德胡芳圃胡鶚王卜亨夏鼎凌庚吉蔡爕和鄭大成等五十四人同叩 
[公共租界工部局通告一束]  
　　取締集會工部局十五日通告略謂近來有不滿意於政治者對於中政府出不檢點之言攻擊公共人物發表激烈議論其性質足以擾動人心礙及公安工部局爲外人租界行政機關有保衛秩序之責爰依其所賦有之權頒佈取締政治集會之條例以便界内居民遵守即日實行之條例如下（一）苟未經工部局特别允許不得在外人租界中開政治性質之會議（二）凡有欲開此項會議者須至少於四十八小時前向捕房請求必要之核准同時說明開會之目的及到會人物與所議事項之詳情 
　　發行公債工部局十三日通告謂依照本年四月七日納捐人年會所通過之第七條議案特請人認購本年七釐債劵自繳欵之日起利每年六月底與十二月底發息兩次實收九二·五回贖之期定一九三○年十二月底債劵份一千兩·五百兩·一百兩三種惟認購之數在五百兩以下者僅以在工部局儲蓄銀行儲欵人爲限有願購者可至江西路二十四號工部局財政處接洽云　　諭領狗照工部局十五日通告養狗各家苟未領有狗執照宜即帶每狗洋五元之執照費向收捐處領取凡狗在道路中或公共場所宜戴有狗套以防噬人而以戴上狗套不妨及其呼吸或飲水爲度如不戴套無論有人牽引與否巡捕得於租界内或工部局道路上拘捕之送交戈登路捕房留養一星期或酌量展長期限狗主人一經查知即由捕房起訴凡戴無效用之套者視爲無套辦理凡失狗者宜向戈登路捕房詢間云 
　　旅館酒店添新例十五日工部局通告旅館酒店之領照條例新添一條定本日起實行其文如下屋内不許有醉酒·滋閙·不規則·或淫褻行爲·聚賭·及懸獎比鬭等情事 
[工部局提早辦公時間]  
　　工部局自五月一日起各部提早辦公午前八時半起至十二時午後二時至四時半星期六日午後不辦公 
[工部局對於建築木屋之答覆]  
　　信亨洋行於三月一日函致工部局略謂木屋可否輸入上海之問題近頗爲人所討論工部局對之抱何態度租界中可否許竪木屋統希示知爲荷三月十八日工部局答稱建造木牆房屋查與租界建築章程不合但在一定地點起築木屋工部局亦不反對惟須房主具函聲明在木屋之四周留一至少五十英尺之空地耳除牆而外凡各構造須照建築章程爲之 
[江海關建築關棧之動議]  
　　出口各業公會前接上海總商會函云本會呈請取銷土貨出口派司展限辦法一案本日奉農商部批呈悉當經本部據情咨請稅務處核辦去後兹准復稱准咨轉據上海總商會呈明各情當亦屬實爰將此意令行總稅司妥議具復在案兹據復呈并附件到處本處復查出洋土貨派司寛限展期旣據江海關稅務司查明於全國商務無益與滬埠更多妨害應即仍照舊章辦理無庸另爲訂定並即照該稅務司所擬嗣後各商如有出洋土貨一年内尚未運出者准其於報運出洋時將未運緣由向關切實聲明作爲特别案件由關察酌情節隨時另呈候核辦理以便商情至所稱應由政府擇地建築關棧一節應由該稅務司預爲籌畫詳細陳明後再行轉商酌辦除令行總稅務司轉令該稅務司遵辦外相應照錄總稅務司原呈曁附件咨復查照等因到部合抄錄總稅務司呈復稅務處原呈批示仰卽轉知各商遵照此批照錄總稅務司呈復稅務處文呈爲奉令籌議改訂土貨出口派司限期謹就滬關稅司查明窒碍情形並擬具根本辦法據情復請鈞鑒事案奉上年第一八五四號令以案查取消土貨出口派司展限辦法其曾領展限派司者仍即以一年爲起運出洋限期一事前經本處於第一六五七號令行知總稅務司特令江海關稅務司遵辦並咨行農商部轉令各商會遵照各在案兹准農商部咨開准咨當經令行上海總商會遵照去後兹據該會呈稱上海出口各業公會復稱目下歐戰雖終而先令步漲船隻稀少種種損害甚於歐戰期内若派司規復舊章仍以一年爲限一年之内設因價不合划或噸位缺乏逾限卽須再納稅項是商等之成本更須加重業土貨者將裹足不前查洋商進口派司限以三年土貨出口派司祇限一年定例本非平允與泰西減輕稅則提倡暢銷土貨之意正相反背前蒙准展限商等稍有輾轉之餘地若遽與取銷於商情實多未便且派司展限於納餉毫無所損而商等裨益實多應請轉呈懇准仍予展限以恤商艱理合據情呈乞俯准仍予展限俾止貨得以暢銷商民免多阻滯等情到部查原呈所請派司展限一節可否酌予變通以示體恤應咨請核辦見復等因前來本處查土貨出口派司准予展限本爲歐戰期内通融辦法自不能於歐戰告終而後仍相沿不改是以本處前照江海關稅務司所請特將此項辦法取銷兹復准農商部轉據上海總商會呈明前由其所述各情當亦屬實惟爲便利商情起見與其長此展限致紊定章自不如由根本上將限期從寛另爲訂定較爲劃一但如此辦理究竟有無窒礙相應令行總稅務司查照迅卽妥議具復以憑核奪等因奉此當經轉令江海關稅務司查明如將土貨出口派司限期另爲訂定究竟有無窒礙情形並對於此案之根本辦法有何建議令爲妥籌具復去訖兹據呈復前來大致以此項限期舊章一年若從此永遠改爲三年於全國商務無益與本埠更多妨害爲今之計祇有令他口擬運出洋貨物在未起運之先暫存原口俟訂有輪船噸位再運來滬俾免擁擠且可輕減棧租再出洋各貨以生貨爲多生貨存儲日久易於損耗如存過一年新貨價值又必受其影響産地鄉農所得微利更將因之減少竊思全國人民鄉農居其大半政府似宜予以保護藉示體恤至總商會所稱銀價日高船隻稀少等語查現在出洋船隻並不稀少銀價雖高而目前各國需用中國土貨除絨毛及生皮外均有公平之利不過商人冀獲厚利不欲於此時脫手惟以全國利益而論如商人能將土貨源源運出利雖不厚比之囤積待價者裨益實多按向章土貨存滬一年後再運出洋除已完復進口半稅外仍應再完出口正稅正以約束囤積土貨之商人令將存貨早運出洋耳有此種種形卽暫行從寛另訂限期稅務司亦不敢贊同似以仍照原章辦理並訂明嗣後各商如有出洋土貨一年内尚未運出者於報運出洋時須將未運緣由來關切實聲明准作特别案件由關察酌情節隨時另呈核辦較爲妥便抑本口土貨復出口辦法若就根本上而論似應由政府擇地建築關棧凡由他口運來出洋之貨均准入棧候船出口不限時日入棧之貨在原出口海關報運時卽予詳細騐明抵滬後入棧出棧均不再騐一切稅項概予史徵亦不另結單據在海關旣免徵收查騐之煩本口貿易亦獲益非淺於省事節費除弊便商之道似有實際等情總稅務司復查該稅務司所陳派司不展限期自屬實在情形而所陳另築關棧存積轉運貨物亦曾由總稅務司在鈞處面叙深以爲然現據前因應仍請鈞處酌核示遵除將江海關稅務司原呈附送外理合備文復請鑒核施行 
[海關焚土紀]  
　　烟土烟膏嗎啡等案一百四十四起 
　　計重一千二百三十三斤三兩五錢 
　　昨爲江海關焚燬私土之期由姚監督委派代表潘少璇·偕同副稅務司貝勒·總巡道生·管棧房西人勞勃等於上午八時渡浦前往浦東汔窰督率小工火夫人等佈置一切烟土由海關棧房起出裝運駁船渡浦各機關監視人員如江蘇齊省長代表滬海王道尹偕同科員顔德清其餘爲松滬護軍使署廖守忠交涉公署鄭經緯淞滬警察廳王維賢地方檢察廳郭壽璜會審公堂姚家琳等均齊集海關碼頭乘坐小輪渡浦九時開始焚燒副稅務司貝勒·管棧西人勞勃·會同姚監督代表潘少璇在場服務先將烟土逐包過磅然後投入窰内焚燬至十二時始畢有陸軍步兵十五團第二營排長榮義勝率步兵一排松滬三區署長曾永奎·巡官李鶴鳴·游巡第四隊隊長趙玉珂各率所部警士二十名在場彈壓事後由曾署長酌派巡警值夜看守所餘灰燼亦須抛棄海洋此項烟土嗎啡戒烟丸等係由海關扦巡陸續在各輪船上抄獲者（其中亦有少數爲郵政局工部局送存者）自八年十二月十六日起至九年三月十九日止共計烟土烟膏案一百十七起計重十二擔三十三斤三兩五錢又嗎啡高根安洛因印度麻戒烟丸等共計二十七起烟土種類以西比利亞土·波斯土·小土·最居多數其次爲烟膏等紅土一項從前甚多今已減少惟其中有四川土六起·雲南土三起總計積存私土之日爲期僅祇三月而合計嗎啡烟土等案爲數已逹一百四十四起此僅就海關範圍内搜查發覺者通扯已日有數獲若以内地輪泊及南北車站計之爲數當益倍蓰上海一部私土之充斥於此可見一斑矣 
[派員赴英學製飛機之滬聞]  
　　自義大利飛行團飛行亞洲消息到京後頗引起吾國航空思想之奮進而該處長丁錦氏由滬歸京後卽將前所規畫發展飛行事業之計畫設法實施特就航空學校畢業人員中考取六名派赴英國威伯瑞芝廠學習製造飛機聞考取者計蔣逹·鄒文耀·沈德燮·呂李芬·江先瀛·鄧繼等六人昨已有到滬者一俟到齊即行搭輪放洋本埠交涉公署昨接外交部來電曯爲照料一切 
[意國展覽會徵求貨品]  
　　字林報云本埠意商會接到那泊爾ＮＡＰＬＥＳ來函據稱該處不久將開展覽會查從前德奥對華之商業今已有一大部份轉入意人之手故意國甚願與中國格外親近是以此次展覽會中國可將出産各物樣品送會陳列凡中國商行與商業團體有欲送去貨品者可與意商會接洽云 
[友華銀行銀巿報告]  
　　中美新聞社譯友華銀行十四日報告云昨日倫敦當地銀價跌一先令四便士遠期銀跌三先令四便士此間開巿時金鎊價不動金圓價一百二十七元日金價三十七元收巿時金鎊跌至六先令三便士金元價一百二十三元日金三十八元數日來之要求今日仍未止結果巿况又軟弱交易頗不少略有出口交易倫敦紐約間往來滙價跌至三百九十二元又四分之一紐約銀價跌至一百十九元 
[機器碾米公所之通告]  
　　本埠機器碾米公所昨日因與米行交易歸賬了囤事通告同業云通告者本公所與米行訂定歸賬三日了囤七日限制辦法前經函致仁榖公所去後二月初七日據仁榖公所函開以此案經大會通過各行家亦表示贊同但要求歸賬至遲不得延過五日成貨至遲不得延過十日等語本公所復於二月初八日常會經衆集議以本同業對於行家交易本係隨買隨結隨卽出斛歸賬因感於巿面之遲滯不得不嚴定限制並非執定以五日十日而後歸賬了囤之意也故仍函致仁榖公所鄭重聲明並准定自二月二十日起實行請其轉知各行家查照矣爲特通告本公所各同業照行廠限制章程一體遵辦如將來或有發生遲至限外者務即報告本公所决照上次所議各條辦理務希各寶廠查照爲荷此佈附章程之淺近解釋於後例如行家於初一日買米一百石初二日斛出二十石該二十石之賬即須隨結至遲不得過初五日以後歸賬其餘八十石至遲不得過初十日又例如八十石之中初三日斛出二十石該賬卽須初四日付結至遲不得過初七日初四日斛出二十石卽須初五日結賬至遲不得過初八日餘皆類推總而言之斛票或成單交易之後斛清至遲不得過十日未斛出之後無論數目多寡或未斛結或斛清歸賬至遲不得過五日 
[閘北米行設立公會]  
　　閘北一帶米行現設立北巿米行公會舉定錢貴三爲正會長唐秀甫·徐瑞歧爲副會長昨日一時該同業二十三家（有行帖米行）在錢恒泰米行内開臨時會議互商進行辦法經公衆議决自初一起各行暫抽每石二文之公會經費以固團體而垂永久並舉定司月六家計錢恒泰·德大公·同興恒·恒隆·恒昌德·源順·輪流擔任收存欵項並公舉錢貴三爲代表請總商會註册至辦公事務所已覔定新閘橋北堍沿河江海北關之樓上云 
[崇明酒業風潮之餘聞]  
　　縣商會請免撤施經理 
　　本埠烟酒事務分局接崇明縣商會電云據酒商秦協和等三十餘家報告自施儀生經理支棧以來收稅平允一掃從前積弊同業翕然乃有前徵收員沈則飛要求施經理繼續雇用不遂勾串張志剛陳雲梯等借名酒業聯合會爲攻訐之具商等曾於去冬呈請分局委查在案詎沈則飛等近竟明目張膽號召黨徒廣播傳單旗幟煽惑外沙酒商罷巿要挾借苛勤大題陰施搗亂攘奪之計酒商中有不服從者即施强暴脅迫且言此舉可逹另組支棧目的實爲分治之先聲一部分外沙人莫不早存分治之見與内沙水火久矣事實俱在當難爲諱秦鏡高懸奸謀自露乃閱本月九日滬報載厲委齊電 
 
 

Page 11

 
 
　　請撤經理羣情惶惑查沈則飛抗稅覇持煽惑同業罷巿要挾甚至聚衆强暴脅迫此而不懲國稅前途何堪設想若容納奸謀違反羣情遽行撤換何以維威信商等僉以兹事攸關自己痛癢用敢不揣冒昧報請轉電請免予撤換等情到會據此理合據情電請核辦崇明縣商會龔祖庚叩 
[法輪船離滬消息]  
　　法國輪船公司之阿孟陪　克號及其船主高鸞君定於今日（星期四）上午八時離南滿鐵路公司碼頭儎日本郵件之黄浦號渡船十四日（星期三）下午五時即當離工部局碼頭 
[輪船因霧被撞]  
　　大陸報云英國輪船公司之輪船狄爾華拉號昨日開赴香港到吳淞時值大霧爲一日船所撞船身撞成一洞幸損失甚微當卽駛回浦東修理定星期五日駛出 
[敖典獄長預備交替]  
　　漕河涇江蘇第二監獄此次越獄事發生後敖典獄長曾向軍署請兵駐防未邀允准旋商淞滬警廳酌撥保安隊到監助防徐廳長亦以該監不屬淞滬區域管轄範圍之内婉辭却之敖典獄長遂以受傷後病勢日增衰弱之軀難以支持等詞提出三次辭呈請求立予解職兹接高等廳指令云呈及藥方均悉該典獄長受傷抱病當經呈請司法部派員代理在案據陳前情應即准予解職仰候司法部派員到日再行交替可也藥方存此令等因敖典獄長奉文後已飭各科速行預備移交事宜以俾交替 
[劉冠雄在半淞園答宴]  
　　前海軍總長劉冠雄由京往閩道出滬江經本埠海軍總司令率同各艦艇長兼公署職員等開會歡迎等情已詳前報劉氏抵滬後對於各界酬應極忙日前又與丙眷同往蘇州虎邱杭州天竺六橋等各名勝游玩現已游畢返滬前日劉氏在南巿半淞園設宴答請代理松滬護軍使何豐林上海縣知事沈寶昌等宴飲盡歡而散聞劉氏在滬稍作勾留即須乘艦往閩 
[聯華總會年會紀]  
　　日前黄浦灘十八號聯華總會舉行年會由會長馬賽君（泰和大班）主席報告上届經過之情形及帳目略謂本總會自開幕以來甚形發逹會員已逹二百二十二人内美國會員三十二人華會員九十四人英會員七十六人融融洽洽友誼益睦刻與天津中英美商業聯合會聯合凡本會會員赴津者得享該會會員之權利十四天該會會員之來滬者亦如之尚望商界名人相將來入本會則本會愈發逹亦中西人士之感情愈聯絡愈親密也云云嗣修改會章選舉董事而散今年新選董事爲夏開蘭勒·培格兒·馬賽·尼哥爾·濮宛爾·朱葆三·盛澤丞·勞敬修諸君會長陶勒副會長馬賽朱葆三 
[寗波同鄉會徵求會消息（六）]  
　　寗波同鄉會徵求大會昨又由寗商隊寗福隊寗興隊報告組成隊員名單照錄如下 
　　寗商隊正隊長朱葆三副隊長孫衡甫·張昌齡參謀陳學堅隊員徐玉生·何積璠·倪挺枝·丁耿庭·陳正翔·張繼光·曹蘭彬·樂葆廷·李谷卿·陸懷邦·周友珊寗福隊正隊長陳文鑑副隊長陳才寶·金芝珊參謀鄔挺生隊員王孝嘉·王孝楷·汪永孝·陳曉峰·袁富昌·何進來·沈明立·張椿蔭·姜子祥·沈星德·沈順昌·夏畢生·裘順餘·陳坤鴻·姜啓楣·吳坤元·謝葆璋· 
　　寗興隊正隊長樓恂如副隊長馮芝汀·劉敏齋參謀陳正翔隊員孔渭川·樓復來·盛連城·劉綸章·胡相生·王敏善·袁禮文·馮變文·李懷珍·洪炳渭·陳紫照·林瑞庭·馮筱康·沈光衍·葛昌岐·羅嘉澄·錢志忍·周詩幕·錢仰靑· 
　　該會各隊日來因距開幕祇有四日先　預向各同鄉徵求聞有已足定額二千五百分者兹經總辦事處議决能於二十八日成立會當場先繳二千五百分者由會贈以特别紀念品並由孫梅堂擔任獨助贈品以示踴躍緣是各隊競爭更爲劇烈兹將二十八日成立會宴會秩序預誌如下一奏音樂二致歡迎詞（張會長）三宣布徵求會辦法（總隊長）四報告建築情形（方會長）五奏音樂六演說（一）過去之寗波同鄉會（二）現在之寗波同鄉會（三）未來之寗波同鄉會七奏音樂八隊長演說九分送徵求會各種印件十奏樂散會 
[女靑年會大會預誌]  
　　崑山路女靑年會昨發通啓云謹啓者自體育師範學校遷去荆州路之後崑山路十一號之屋宇全部歸上海女靑年會應用使本會事務及寄宿舍得發展之機會現已大致楚楚謹訂於陽曆四月十六及十七兩日星期五六兩日特開大會届時恭請惠臨參觀無任盼禱兹將開會秩序錄下 
　　十六日（四時至五時）（一）參觀會所（二）茶宴（五時）（一）主席報告ＭＲＳＥ·Ｌ·ＭＡＲＳＨ（二）演說梅華銓夫人（主席及演說用英語）（三）音樂（四）體育表演女靑年會體育師範學校 
　　十七日（四時至五時）（一）參觀會所（二）茶宴（五時）（一）主席報告朱庭祺夫人（二）演說王正廷博士（主席及演說用國語）（三）音樂（四）體育表演女靑年會體育師範學校 
[商業聯合會開會併紀]  
　　法租界前晚（十三日）法租界商業聯合會於下午八時許開緊急會議推汪醒齋主席紀錄如下（一）主席報告出席學生會情形略謂學生以山東直接交涉等問題政府並無覆電已决議於十四號（星期三）罷課在公共體育場開全體大會并游行演講以期挽救吾儕應取何等態度請衆討論（一）錢土湧報告學生會開會鄙人亦係本會代表之一深感該學生熱心愛國願犧牲寶貴光陰作奮鬥之豪舉殊屬可嘉我商界同屬國民亦應贊助請來會諸君各自酌奪結果與各界取同一舉動以示一致次劉屏仙樊競美張敬園等均有提議至十一時散會豫園昨日邑廟豫園商業聯合會在文昌殿開第一次全體職員會正會長張寄生主席施笑山紀錄首由李文洪報告昨日出席學生會情形付衆表决一致進行次副會長蘇醴源提議籌備義務夜校經衆贊成推張寄生蘇醴源汪慶棠蔡伯琴張耀初施笑山李文洪潘德春顧玉山九人爲籌備員十時散會 
[半夜促醒隊第十三次游行紀]  
　　靑年會商業夜校學生分會半夜游行促醒隊於前星期六（十號）晚九時由主任孫道勝召集隊員卞毓英姜維良林昌兆謝炳炎俞炳祺陳宗璉陶孝英趙邦榮排隊往閘北一帶至寶山路口即舉行演講孫道勝講﹁組織半夜促醒隊的原因﹂及﹁我人當覺悟奮鬭﹂姜維良講﹁衛生的必要﹂與﹁强健體力即救國的第一步﹂陳宗璉講﹁抵制劣貨即爲無形之爭戰﹂謝炳炎講﹁保存人格﹂卞毓英講﹁蘇州日人暴行之眞相及其經過情形﹂其後又游行寶興路虬江路等散隊之時鐘已鳴十二時矣 
[虹口刦案盜匪已解軍署]  
　　糾衆持槍搶刦有恒路日本人别有西郎·及海勒路張炳生等兩户衣飾現洋之贓盜鄭玉忠·朱振文·劉德峯李小二子·吳煥文·錢煥章·金潤章·等七名由特别機關中西探目獲解公堂迭次研訊明晰判令連同起案之手槍四支子彈四十四粒兇刀三把併解護軍使署按律懲治已誌昨報昨晨承審官陸襄讞飭令秘書抄錄各盜供詞繕就正式呈文發交該管特别機關西探長壳羅香命將各盜犯從牢中帶出逐一驗明正身加上手銬派令探目張芝卿鍾星南包探王長根蘇長生與西探麥克納司將各犯押乘汽車解送護軍使署軍法課按律訊究矣 
[汽車疾馳肇禍]  
　　前日下午有一千一百零五號汽車夫王桂松駕車至西門外民國路該管二區巡警上前查看車照王開機疾馳該警躍上汽車向阻不服馳至法租界西新橋街適有住居該處高陽里南首四十二號門牌内年五十二歲之蘇州黄台鎭人趙寶富從内出外被該汽車撞倒碾傷内部身死王桂松見已肇禍仍往北開馳直至公共租界新閘捕房管轄之處始由英捕帮同拘住由英捕房將人車送回二區警署事爲法捕頭得悉以事雖先在華界發生惟傷斃人命在法租界地方故將尸身車送同仁輔元堂騐尸所並傳尸妻趙俞氏到案訊問被撞情形當即禀請陳讞員雷副領事到場後尸妻求請免騐中西讞員准如所請着即自行棺殮並由捕頭飭探前往警署將王桂松移提到案管押捕房聽候解堂訊辦 
[女靑年會今日之演說]  
　　女靑年會少女修養團現因將次出發旅行爲天然界的研究所以定於四月十五日（星期四）午後四時請及美大學理科博士復旦大學物理教授張君謀博士來會演講﹁植物學的要義﹂張博士爲物理學專家届時必有一番有趣味學理以壓聽者也 
[定期開會籌建浦東醫院]  
　　浦東醫院籌備處主任曹永奎昨致各界公函去敬啓者浦東籌辦常久醫院迭承執事熱心贊助代募捐欵地畝現已購就建築亟應籌商進行爲再定於夏曆本月二十二日即禮拜六下午三鐘在三區警署開臨時會一次以便公决進行務乞届時駕臨爲禱 
[昨日公共公廨訊案紀]  
　　昨日公共公廨早堂民事訟案由關讞員會同美丁副領事審訊共三宗挨次錄下（一）﹁任錫藩訴船户紹興人許小裕違背承運官鹽合同請追損失及定洋案﹂此案早經判决被告賠償原告損失及付還定洋二千二百元嗣因被告無欵拘留押所一面函請紹興官廳查封被告財産在案兹被告以在押業已十月有餘原籍並無財産延代表朱斯芾律師到堂請求開釋而原告之律師到堂反對以查被告有許恒興許怡和許惠源字號之艫蛋船三隻請堂上函詢杭州海關調查﹁結果﹂以被告在押已久准予開釋一面函請杭關監督查明該船三艘是否許小裕個人所有復到再核（二）﹁松江縣移傳許如鑄所控其妻程時敏背逃來滬案﹂被告仍稱病不到﹁結果﹂派本廨官醫蘭生騐明程時敏是否患病候報告到堂展期七天再訊（三）﹁張紱卿訴趙松壽不還民國二年寄存字畫古玩案﹂初審判决以此案發生地點係在北京未便受理着原告投北京起訴兹係原告奉判不服請求復審據原告上堂訴供民國二三年被告實在上海營業伊在京屢與通信自民國五年至去秋伊先後被袁世凱及慶王之子監禁於京津兩處直至釋出即來滬找尋被告交涉寄存物品不能解决乃始起訴故自入民國以來與被告在上海會面去秋實爲第一次等語旋由被告代表羅斯律師向張盤駁至午始畢﹁結界﹂改期再訊 
　　又晚堂民事訟案預先排定審訊﹁沈廷芳訴袁近初不還存租洋四千元﹂﹁婦人吳福泰訴女子吳仲逹不還借洋二百元﹂﹁婦人季史氏訴李銘傳不給傢具﹂三案屆時因陪審英包副領事未到由承審官張襄讞諭令檢察處通知各案當事人或其代表律師一律改期再訊 
[冒名領銀之懲儆]  
　　褚林生本在黄浦灘一號門牌滙票掮客英國人克理登處爲侍者前日私取計銀二千九百四十元之滙豐銀行支單一紙冒簽姓名並加蓋揑刻蔣錦榮名字之假圖章至該銀行冒領現銀當被收支處西人察悉知照捕房派探將褚拘押昨晨解送公共公堂即據中西包探上堂禀明前情並將支單及假圖章等呈案並據原告西人克理登投訴被竊情形訊之被告供認不諱中西官核供以褚犯有竊盜支單冒簽名字私刊圖章三罪未便從輕判押西牢五年示儆支單發還原主 
[凌文水違犯押所規則]  
　　凌文水（即凌方水）因錢債糾葛在押公共公廨前日其送飯人曹香林挾帶烟膏入所被八百六十一號門崗華捕察出訴知駐廨西捕梟復偕繙譯在凌床舗下搜出烟膏數盒於昨將凌與曹香林併解公堂即據該捕等上堂訴明押所内不准將鴉片嗎啡及引火等物帶入去年七月間曾奉關正會審官出示布告被告等故違禁令是以解究云云訊之凌文水不認囑曹挾帶惟據曹供在凌子店内爲學徒烟係凌子囑爲携帶等語經張襄讞核供商之英包副領事以凌違犯所規判發押西牢七天期滿帶回曹香林姑念年幼無知從寛開釋烟膏送海關銷燬 
[小南門口京貨店失愼]  
　　南巿小南門外口大街震大昌京貨店係李維純所開前晚夜半十二點鐘時該店忽然火起頃刻成災當由救火聯合會鳴鐘報警俄由該處附近之六區救火會等各將救火器具皮帶馬車馳往取水施救約歷半小時始熄燬該店機房一幢其樓上比隣雅叙樓茶肆尚未殃及後由崗　將李帶入一區三分駐所由劉署員間其起火之由據稱是晚人俱睡臥突聞警信披衣起視火已滿室赶即挈妻及女傭等從貼隣露臺洋臺上分投逃命得由崗警帮同接救不致受傷實不知從何起火等語劉署員飭交保繳呈罰洋五元至昨日忽由該處衆隣指李暗中保有火險若干羣相譁噪並公呈該管警所請爲詳查事實不知如何結果也 
[閘北火警續誌]  
　　閘北邢家本橋煤屑路裕康里四百四十七號徐輝廷家保險起火連徐所開之麗生襪廠盡付一炬當火熾時二段救火會隊長徐幼棠駕救火汽車到場其時尚未延及襪廠而廠中前後緊閉事後徐隊長赴五區一分所請孟署員特别注意嗣經孟君查得該襪廠由徐開設僅二三月起火之住宅止燬去樓面襪廠房屋則被焚無遺翌日由魯意斯摩洋行到來檢查火場祇有織襪機十餘部往宅樓下亦無值價器具厨窗内並無織成之襪及原料等貨因將徐輝廷傳案解廳收押候查明徐之住宅連襪廠共保火險若干再行核辦 
[欠繳捐欵之控追]  
　　工部局捐務處在公共公廨呈訴山海關路二百七十七號門牌萬泰木行主金祝三抗繳捐欵昨晨由廨傳訊據工部局代表高易律師上堂譯訴前情請飭追繳春季捐洋四元六角訊之金供該處有一空地於去秋向業主租賃堆放木植迨至陰暦年終忽被工部局四圍竹笆木植不能起出是以不付捐欵云云中西官核供判金退候七天再核 
[老叟中風猝斃三誌]  
　　昨午有朱少卿投地檢廳稟稱寶山人向在治下開設肉莊有一寄父名孫建問現年六十八歲向充寶山縣余一圖地保日前因事來申在十六舗集水街生源飯店果腹倒斃當奉派員騐明兹有寄父家屬來申訪尋查悉該飯店已死老者確爲寄父無疑查寄父家有二妻一子其子年僅五齡委任民人來廳具詞請領寄父屍棺俾得歸葬等語梅廳長准如所請諭着該處地甲前往指交認領 
[婦人發濟良所擇配]  
　　濟良所昨晨伴送婦人張三媛到廨請示並據包探禀稱張婦所供地點調查無着等語並據張婦供稱由父母賣與粤人某甲爲妾繼被轉押妓院賣娼因苦走出投所求援是實中西官核供判三媛發濟良所照章擇配 
[買良爲娼之科罰]  
　　淸江婦人丁范氏（即王范氏）於今正被伊夫王賣全帶來上海賣與法租界吉祥街戴楊氏所開之花烟間内爲娼計身價洋二百二十五元現爲氏之胞姊陳范氏得悉投報法捕房將范氏楊氏與中人劉周氏一併拘解法公堂請訊限原告交父母到案再核昨因届限提訊原告稱父母因路途遙遠一時難以到案請求察核王范氏供婦人實因丈夫帶出售賣並非被人拐來是實鴇婦戴楊氏供婦人實係憑劉周氏爲中買下等語劉周氏供王范氏實由伊夫王寳全領來托婦人爲中售與楊氏家爲娼事後分得中費洋二十五元是實中西官判戴楊氏劉周氏各罰洋五十元充公王范氏發堂留養 
[私賣鴉片之懲儆]  
　　法捕房西探長石維也日前偵悉張寅初開設廣生義烟紙店與朱有樑周金生等三户均有私賣洋烟情事爰於前晚督同探目黄金榮等前往張家抄出烟膏烟土數十兩朱周兩家搜出烟膏四缸一併帶入捕房諭令張等交保候究昨解法公堂請究先由石西探長稟明前情並將烟膏呈鑒詰之張等供認私賣不諱中西官判張罰洋四百元朱周兩人各罰洋一百元充公以儆烟膏等物一併銷燬 
[違犯煙禁各罰五十元]  
　　虹口捕房華副捕頭邢西捕頭愛前日在密勒路一千一百四十號門牌潮州人李柏蓮家及北四川路靑雲里四號門牌南京人陳四寳家分别查獲烟灣烟具於昨將李陳兩人拘解公共公堂請究並稟明該兩人當時各存洋五十元保出等語中西官得稟向二人逐一訊明以其故違禁令判各罰洋十五元充公烟膏烟具銷燬 
[劉祥生資遣回籍]  
　　虹口捕房九百三十九號華捕昨解劉祥生到廨禀稱此人昨在狄思威路碼頭投浦圖盡當時設法將其救起爲特送案請示訊之劉供年五十六歲崇明人向爲舊貨生意因年老貧苦無依是以投浦圖盡並無别故中西官得供判劉函送上海縣知事署轉遣回籍 
[行兇案送檢廳訊辦]  
　　南翔人金壽山住居閘北新疆路錫金公所西首鴻源京貨店樓上金妻李氏近因小産於前日身死當晚成殮死者有胞兄胞弟李根生李正泰李阿興及胞妹湯李氏等均來送殯因嫌金所辦喪事太爲草率大不滿意衝突之下金遂持刀將李等四人砍傷四人中李阿興傷勢最重並有金陸氏金王氏楊行等在場帮兇經四區一分所警士聞信到來一併拘解司法科由段科員訊問之下以案關傷害判送地方檢察廳訊究 
[工匠尋獲逃妻]  
　　住居高昌廟之砲廠工匠徐阿會其妻吳氏現年四十一歲於去年八月間背夫私逃徐各處找尋無着前日徐因事行經徐家滙見吳氏匿居楊林泉家當即向領被楊覇阻遂喚警將楊連同吳氏一併拘送警區當因案關刑事立即函送地方廳下午經檢察官提案預審之下判楊與該氏分别收押曹退去候示 
[警廳召認失竊皮衣之牌示]  
　　淞滬警察廳徐廳長揭出牌示云案查廳屬二區二分駐所崗警截獲懷挾羊皮女襖二件之人犯王祥裕一名卽據解廳預審據供在南巿不知地名地方掩入住户人家行竊得來不諱比即派警押同指傳事主據稱黑夜怱促未將門户認清駁詰再三供矢如一查該犯竊盜衣服業已自白於庭祇以地址未明未能查傳物主領贓殊爲缺憾除飭科將王祥裕發押外合亟牌示如有被竊皮襖之人仰速開繕花樣顔色具呈聲明以憑查核給領須至牌示者 
[護軍使署批示兩則]  
　　沈朱氏呈請保釋伊夫沈建侯批呈悉爾夫沈建歐即沈建候係由新世界炸彈一案跡涉嫌疑由公共捕房報經警區協同獲解到署現已飭課詳加查訊如果確被誣陷不難水落石出應候查訊明確再行發落所請保釋碍難照准仰即知照此批 
　　於紀盛呈請省釋楊秉田被刦案内嫌疑犯韓四韓七批呈悉前據該氏及韓鄒氏等分别具禀來署均經明晣批示本案現尚在查訊中仰即遵照前批靜候查訊明確再行發落所請保釋仍不准行此批 
[道署批示兩則]  
　　崇明縣外沙全體酒商宋興隆等呈爲萬惡支棧迫我失業主管局又聽之藐藐不得已越瀆鈞座流離待命由呈悉查此案前據該縣外沙商會等先後來電迭經電令崇明縣知事查明確情妥爲處理具報並函知二區菸酒公賣分局查明核辦在案據呈前情仰崇明縣知事迅速查明確情會商二區分局妥爲處理以息糾紛而保公安毋延切切 
　　黄亦生等呈爲受抵田單未贖又被地保混用僞單通同出賣朦轉道契串吞抵欵迫求照會英領事吊契註銷並請飭縣勒提地保革究嚴追以償血本由呈悉該商等旣曾在公廨起訴有案如果沈孫寶等確將已抵田單有串同地保揑單轉契出賣情事儘可再向公廨呈請追究毋庸來道急瀆 
[滬南工巡捐局批示照錄]  
　　滬南工巡捐局批商人譚起鳳呈爲懇請續辦蒲肇河河工船捐由呈及認保各結均悉查該商承辦蒲肇河河工船捐尚無欠欵貽誤情事旣據加認捐欵援案請求續辦自可照准仰候諭飭遵照辦理可也此批結存 
[淞滬警察廳批示六則]  
　　民婦張薛氏請求保釋伊子張阿六由呈悉查爾子張阿六闖入貨船搜查烟土按其情罪應即以法相繩前次處以拘留已是恩寛逾格該氏不知己子之過失而輒代爲請求殊屬不合所請釋放着毋庸議 
　　僧人法元呈爲被人偷竊緣簿戒牒請求拘究由呈悉查僧人眞元惟心現匿地址來呈並未聲叙無從提辦應由該僧自行尋訪隨時扭交崗警解究可也 
　　民人陳紹麟呈爲串謀捲逃避匿不理由呈悉候再着保將張福全交案移送可也 
　　民人張鶴記呈爲覇吞生財木器請求追交由據呈周阿三覇吞生財木器各節果如所呈殊屬不合仰候令行三區警署秉公查辦可也 
　　商人符佳耀呈爲棧貨失竊請求追贓由呈悉仰候據情令行水巡隊查辦可也 
　　商人萬貴孫呈爲恃蠻覇屋妨害治安由據呈陸桂棠欠租覇屋等情此種妄人自應繩之以法律惟事不屬於警察範圍以内仰速逕赴法庭正式起訴可也 
[誌謝]  
　　昨承銀行週報社贈第一百四十三號銀行週報兩册謝謝 
雜評二 
[怪哉和（訥）]  
　　和之聲浪喧傳於北京而究與何人和則尚在惝恍迷離中也南方之民黨力攻政系之苟和政系亦攻民黨私和是兩方皆不欲苟私之和也而據外間所傳滇系正與皖系接洽條件桂系亦與直系接洽條件且皆謂妥協有望是兩方又皆亟謀和之進行也然則今日北京所傳之和將滇皖之和耶抑桂直之和耶不然除此苟私之和外南北和會代表間另有不苟私之接洽耶抑代表之所接洽者仍不外此苟私之和耶吾人但聞和之聲而不知與誰言和與誰成和是誠和之怪現象也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[遊歐漫記（五）] [  楚僧]  
　　（四）沿途的聞見 
　　我們是二月十五日上午十點鐘由上海起程十七日下午五點鐘到香港温度由五十昇至七十五度大家都換夾衣服了船的碼頭在九龍雖香港隔一道窄海我們看了停船的時間牌子曉得要到明天下午三點鐘開才分别上岸（每逢船靠碼頭他有一個停船的時間牌子大概掛在船上的過路處我們上岸只要記好他開行的時間先一兩點鐘上船萬無一失）由九龍到香港有小汽船頭等賣洋一角二等六分三等四分約八分鐘到香港我在上海的時候聽得人說在香港用國内的洋錢要貼水我換些先令和香港紙幣我的同伴楊君他換些金鎊那曉得到了香港國内通用的英洋可用而香港紙幣和先令金鎊倒要貼其水以後西貢海防也能用英洋以後來的朋友大批的錢儘可盡換弗郎零星十八塊錢就帶英洋不必另換到香港是晚上大雨不能遍處遊覽看他的報紙很是沉寂没生氣關於國内新發生的事和外交消息也没有什麽精密的記載我們一個很好的港灣等别人弄去建築得非常完善我們對此應該有兩種感想一種是羞愧的一種是興奮的 
筆剳 
[殉情錄] [  吳調梅]  
　　鹿荷珠卽墨娼家女年十八與邑中藍氏子契誓不二鴇勿善也然以藍富故忍之藍之母某氏家法嚴且藍已授室鴇偵知之餂鹿拒藍鹿不可撻之見血藍微聞之私語鹿則笑應曰無之鴇勿加禮藍亦勿覺也鴇無如之何遂挈女遯於濰濰之少年爭媚之鹿益自介介一茶之外罕有見其言笑者諸少年憾之相約勿至其門而鴇之貧益甚藍聞荷珠之在濰也施從之多予鴇金乃得與荷珠偕日中門不啓壞户入見其並枕臥撫之已僵蓋不得已而俱死也先是藍之至濰也鹿不喜而悲私於藍曰數月不見君今且見之矣然妾之所以爲君累與鴇之以妾餌君者皆以妾未死故也且君鮮兄弟又無子坐是喪家失業妾何以爲人矣藍曰此來無他願得俱死耳鹿曰不然君家有母妻所係良重若妾者不死勢必再辱於人君又何以爲情妾之死正爲君也藍曰卿爲僕死又何生爲鹿咄之乃不復言豈料其果出於此乎旣而藍之母妻以尸歸荷珠遂留葬於濰曹頴甫先生又爲荷珠哀以識其事曰城南有嘉禾不生連理枝我來濰水陽憯憯鹿家兒十六彈箜篌十七調絃絲十八應賓客中心多苦悲云是即墨産顧盼生光儀珊枝壓鬢鴉翡翠飾巾綦南都買石黛北山奪胭脂臂上守宫砂常恐不及時邑中少年士自言藍家子車輪雙駿馬聲華耀戚里顔色湛春華才思溢朝藥觀書弄柔翰冶游良不喜顧影自翩翩出門愛少年東風不解事吹落大道邊道邊有靑樓佳人在上頭朱顔照窗牖皎皎希匹儔郎君駐馬看欲去心復留譬彼河漢間服箱覇牽牛杕杜何修修心好在道周下車爲僧關　希芳澤近一朝道渴人求漿得良醖開我玉女　登我木蘭堂搴我薜蘿幃進我芍藥房房中何所有流蘇白玉牀錦帳繫羅帶面面雙鴛鴦相對各無語驚魂自廻翔日暮不忍别復此燈燭光打殺長鳴鷄不愁春夜長未暇長相思但願永不忘郎殊波上萍妾異風前絮願祝合歡花翳翳碧窗曙照人顔色好不逐春陽去願祝博山香好避風吹嘘烟凝常不散戀此生香處藍家有阿母間日得聞之有子若失敎一染悲素絲閨中有少婦去歲新結褵自顧成遺跡日夕暗嗟咨上堂拜阿母新婦今何爲欲訴還吞聲恨恨不盡辭阿母語新婦男兒情意痴照水見黑白妍媸久自知糞壤不充幃屏絶相與期老魅得此信宛轉商阿女云彼家法嚴難可戒傷汝時時出少年改覓同心侣言畢看顔色心傷不能語老魅摘杖起三撻折箠楚敎汝昔云何一夕乃心許藍生微聞之入户發長歎累汝得殃咎撫心大不安亦知天邊月不見常團　亦知林中鳥孤飛成離鸞我今且暫去庶無蒙險難女郎聞此言飾詞來相寛斯言固虚妄乃致妾煢單妾固甘煢單君心亦易謾廻身還復駐相處無朝暮儂如石作花不愁風雨妬郎心復孤直不畏楊朱路誰知責聘錢闊絶天孫渡岧岧雷鼓山山木化茅茹涓涓白狼河河水淸無魚出門無所見相思采芙渠芙渠花易老日望故人書珠玉不脛走開顔驚里閭被服九霞裳出入七香車碧玉何足論東家媿不如淮陽諸 
[國家兴亡匹夫有責]  
　　少年金張舊家世爭擲纒頭錦願託新相契蛾眉舒嫚湪宜哭復凝涕清談未終席驚鴻倐已逝匪怨知音稀舊意憐相違好音託悲風日夕懷東歸棠棣何翩翻楊柳何依依謝彼諸少年望遠成嗟欷嗟欷良未已門外車聲止未入先聞聲彷彿藍家子不圖故人心契闊尚能邇入門更無言四目但相視睊睊爲多金老魅良可鄙荷珠慘無色剖心輸故人長日衣帶緩君心亦太眞君心固純白所累在妾身妾身何足云苦海悲沈淪欲飛無羽翰欲涉無河津願當從此辭長爲泉下塵冥冥入大暮千載永不晨一言謹相告從今還自珍下有紅顔婦上有白髮親急爲嗣續計螽羽期振振勿以薄命故　頷徒傷神聊以贖妾罪此别道無恨藍生感知已所願同一死以涇入渭水誰能離别此荷珠大不然吁嗟士無耽毁身殉卑賤天枉非奇男妾身何所屬人言靑出藍大人故相疑屏斥空抱慙强迫應他人妾心固未甘偷生蒙垢辱君心復何堪此行得兩全願君亮妾意丈夫貴逹權愼無渝妾志采采汚泥蓮飛飛委蛻蟬所慕在芳潔舊意當棄捐藍生涕交頣憂心百沸煎忍似二心人獨自珍芳年是夜天微雲缺月掛窗前老鳥向月嘷鵂鶹鳴樹巓誰憐芳草心一夕化秋烟誰憐桃花色當春難久延雙雙人定後憀慄歸重泉日中門不啓老魅始惶惑壞户觀所由當下大失色禍事不可掩馳書赴即墨少婦在閨中方侍阿母惻昨夜夢不祥欲言常惻惻上堂强歡笑垂頭苦相憶奈此凶耗音越境來相逼前日出門去翩翩少年郎今兹素服迎寒風濰水陽苔花數行迹一一增慘傷寃魂不可招焉知還故鄉歸骨見離異終天各一方遺此荷珠墳城南道相望牽牛自營室欲渡悲無梁我來復何有望空奠椒酒斯事近百年傳者果園叟蘧廬在天地此情應不朽此情如可淪天地不長久老拙爲此言評量悉待後世有傷心人片言勝瓊玖道學不同科甘心覆醬瓿傳語少年人出門愼所守噫精衛投石銜恨蒼波玉樹交枝同歸黄土得頴甫詩采荷栩栩矣 
劇談 
[梅訊（二）] [  春醪]  
　　二十五日玉堂春友人調以浣溪沙一詞云縲絏風塵苦不堪啼珠忍說舊香奩公堂不敢認雙鶔今世雖然稱老大前生或即是王三相思還債又天蟾可發一噱 
　　畹華今日二時即起身御華絲葛絲棉袍子家居不御馬褂髮敷膏澤中分作燕尾式行轅中下午謁者不如昨日之多蕙風先生當代詞宗於劇場中匆匆調清平樂贈之曰東風絃管花底回靑眼文杏夭桃都看遍爭似素娥妝面滄州少駐仙雲軟紅低盡香塵珍重兩潮聲裏更聽一曲陽春此詞方成即於劇場覔紙書之付畹華畹華已卽夕轉寄北京羅癭公矣 
　　某名士今午往晤畹華並見玉芙擬譜清平樂十闋見貽尚未脫稿但憶其二闋之下四句云烏衣公子翩𦒘羽衣仙子嬋媛碧海靑天夜夜良長美景年年又云五雲依約仙蓬夢中能幾相逢何况這回非夢舞茵特地嬌紅縱不成章亦錄以相示畹華欣受而去想王城如海中癭公復得蠅頭小楷循誦不已矣 
　　坐談時玉芙忽詢康聖人亦至梨園否 
　　畹華能作小楷並畫花卉特勞頓中不多作見者極少耳海上名流聞有組織迎梅之舉擬徵集名士傳觴歡飲特此間尚不得確實消息未敢宣示名單也今晚赴藍季老之召是日畹華以十點零七分到劇場後台略與明海山王德全熊文通輩點首即往私室治裝朱粉初施麝蘭微溢亭亭玉樹忽而欵欵佳人俟治粉已畢披絳紅之衣接席對語者魄奪神移不知天上人間矣 
　　今日觀客有一號汽車之周君孟德蘭路之朱君山海關路之錢君此外不悉記 
新聞拾遺 
　　異僧食蛇客有自峨眉山來者言四川大邑縣武廟數年前有某瘋僧俗本戚姓好與小兒嬉戲性嗜蛇羣兒得蛇必爭獻之僧喃喃作咒嚼而食之血肉狼藉不以爲怪一日有賣凉粉劉麻二者見而異之向之索食僧吝不與索之再四始以蛇尾示劉曰不嫌穢毒卽此若何就勢一擲落於某姓醬園之旁劉趨視之乃係鮮藕一節不禁大喜取而啖之從此貿易驟利獲金數百諸如此類不一而足及僧圓寂都人士始知其異有深悔當日未與相親者殁後舉其棺若輕無所有或曰是濟顛復生也是耶非耶[  覺醒]  
　　火裏鴛鴦寗垣氷西門外有某姓婦者徐娘雖老丰韻猶存賦性風騷曾與同里某少年有不解緣朝鶼暮鰈情好極篤鄰右咸知恬不爲恥昨夕少年又至婦處續歌同夢詎知夜半二時祝融肆虐屋兆焚如少年與婦好夢驚覺躱避不遑竟雙雙同殉於火窟矣[  幻夢]  
西太后吃雪茄烟廣西路和平新劇社星期日演二十三二十四本西太后飾西太后者爲著名新劇家鄒劍魂演至光緒被困瀛台被西太后批頰折齒流血鄒劍魂非常賣力一種凶很險鷙之表情令人見之髮指正廳上有一觀劇者憤不可遏高喊﹁可殺﹂﹁豈有此理﹂之聲不絶并以雪茄烟向鄒亂擲旁觀者莫不大噱前人筆記有﹁皮匠殺秦檜﹂﹁巡撫笞許仙﹂余初以爲妄觀於此事始信前人非嚮壁虚造者[  亶]  
　　顯微鏡作照妖鏡小沙渡某姓家有空宅一間無人租住傳聞有妖怪在内每至深夜如蟋蟀聲相鳴兹聞鄰宅居民有膽大者夜伺聲作携顯微鏡映月光窺探時已無所怪異惟見形如緑田鷄者往來跳躍共有數十云[  不倒翁]  
小說 
[社會小說衆醉獨醒（十二）] [  瞻廬]  
　　歸原位坐了（可憐）勉齋又道敝東人遴選西席本有三項條件第一項便是年歲問題年紀太輕了只怕坐性不好年紀太老了又怕精神不足現在諸位裏面年輕的果然没有但是這位曹墨亭先生高壽已逾六旬還有方先生和廉先生都是望六年紀論起來年高德劭原是一句佳話可惜被這條件所限兄弟也難於爲力别件事都可通融辦理惟有年歲一層却是隠瞞不得三位請便恕不恭送方廉二老嘆了一口氣駝腰曲背的出門去了（可憐）曹墨亭哀懇道勉翁你在令東翁面前替我縮短了十年只說是五十六歲我便可以欄杆充數了勉齋瞪了他一眼理都不理墨亭見不是頭路只得告退臨出門時一陣欬嗆咯咯的吐出許多痰來（可憐）列位勉齋剔退老年人畢竟什麽用意原來勉齋存了按月分肥的念頭老年人没得多年在世他不能永享利益所以横一横良心把老年人多剔退了這時七位斯文走了三位勉齋重又宣言道第二項便是束脩問題這件事兄弟雖可便宜行事然而敝東人抱着價廉物美的主義按月束脩自然愈少愈妙現在且不說出這個數目先要動問諸位倘願在敝東人處坐館願得多少薪水衆斯文聽得愈少愈妙四字滿肚皮的高興打消了大半勉齋問他們要多少薪水你看着我我看着你大家做聲不得文甫這時忍不住提起着雌雞噪子說道徐先生薪水多少須得你老判斷怎好自己定價倘然自已定價是貨之也焉有君子而可以貨取乎俗語道蝦蟇跳在戥盤裏自秤自賣如之何其使得也耶（絶妙文理）勉齋高聲道不是這般講（西廂記云不是這樣講怎樣講）現在各處包造工程都有個投標辦法標價最廉便算合格人家請的西席雖然不是工匠若論他的性質却與工匠無異（此之謂敎書匠）現在兄弟的意見便要仿照包工的投標辦法薪水要多少由得諸位索價合格不合格由得兄弟做主諸位贊成的不妨標出一個最克己最廉賤的工價不贊成的儘管自由退席兄弟也不强留（咄咄逼人）那時四位斯文裏面有兩位怒形於色悻悻的拂衣而去（羞惡之心人皆有之） 
[自由談之自由談] [  鵑]  
　　全國學生昨又以罷課聞矣風聲所樹如桃花之燦發如桃花水之怒漲今者春氣如酥中國人對於國事似感春困得此一貼奮興劑神爲之王惟是學生之行動仍宜出以鄭重幸勿貽譏於人而亦以輕薄桃花相目也 
 
 

Page 15

 
 
   
 
 

Page 16

 
 
   
 
