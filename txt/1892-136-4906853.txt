# 1892 - 136 - 4906853

 

Page 1

 
 
[二百九十號畫報告白] [  點石齋啓]  
　　松江府署頭門東偏有一亭亭下有鐵入地深數尺郡人相傳爲鐵山焉月初有酉士三人冒雨而至雇人掘之得一鐵如栲栳椅　將以照相法攝版形模爲府尊所聞立卽禁止西士無奈砍鐵一角以去不知有何作用也他若魚骨之奇觀蜃樓之幻景售却寶刀以濟困託名活佛以盜財瞽有聚賭之娱魚有成城之異嫠也遇騙賴急智而名節克全人之無良遇蟻媒而人財兩失及所附山水人物各册頁等准於二十六日出售此佈 
[論辦理洋務在得人上]  
　　兵志曰知彼知已百戰百勝盖爲戰守攻取言之也吾於今之辦理洋務者亦云然夫以中國之與泰西相去數萬里文字不同言語不通政教互異禁令攸殊一旦相逼處此而欲雍容壇坫修兩國之好使天下晏然享昇平之福是非得深知洋務之人爲之駕馭控制於其間無以善柔遠之經也一旦釁起齟齬而欲辨其是非理其曲直彼此各得其平依然言歸於好不至變玉帛爲干戈是非得深知洋務之人爲之折衝排解於其間無以得轉圜之力也方今聖朝勵精圖治仿行西法凡所以策富强而臻上理者孜孜爲之使非得深知洋務之人爲之提倡規畫於其間更無以爲先路之導也然洋務之於今日顧不重哉辦理洋務之能得其人不尤重哉雖然難言之矣方今略諳西國語言文字之輩孰不詡詡　自命爲深知洋務乎在上者不察其學問之純疵詣力之深淺漫加指使承乏其間者大抵以虚浮相尚求其無忝所司而克稱厥職者實難其選此非中國人才之不泰西若也良由於鼓勵未得其道而濫進之弊深也欲捄其失莫若綜名而覈實覈實之道奈何莫若令講求洋務者於洋務中自擇一門以專精其業迨至成材之後上之人分途以取之簡長而用之斯得之矣奚以明其然也蓋所謂洋務者特其總名耳洋務中若格致若製造若語言若文字若公法若律例豈一端所能盡今欲求辦理洋務之克稱厥職無隕越羞必先得人而後可欲得其人必先其人之精明洋務而後可然而洋務如彼其深且繁也欲舉衆長而萃之一身烏乎可哉且夫龍舟整楫王良不能執驥騄齊行越人不敢御人各有能有不能從其能而順導之則易爲力從其所不能者而强就之則難爲功是故學問之道泛騖則紛而無益專營則精而有獲古今同此一理中西亦同此一理泰西藝士之稱專門名家者大抵竭其畢生之心思力學不倦從事於一途未嘗或作或輟輕於徙業用力專而成藝精此其所以獨擅其長也今以中國人民其心思材力豈必遠出西人之下第以心思愈用而愈入才力愈用而愈出西人用之而中人閟之不及之勢自判然矣譬有隨珠和璧而不加磨礱拂拭亦惟塊然與沙石爲伍烏能爲希世之珍乎今誠能令天下聰頴之士願習洋務者各就其性之所近擇一途以自處有專營無泛鶩深探力索以求至乎其極夫而後本幼學爲壯行出家修爲廷獻自必措置得宜迎刃而解綽綽然有餘裕矣蓋天下全才少而偏才恒多欲求人人爲全才而全才恒不可得不如就其偏才而造就之使各擅一長則分之見爲偏合之卽見爲全方今辦理洋務莫先於得人得人之道無有善其此者質之高明當不河漢斯言意有未盡更爲條目以申明之一曰通西文洋務之所以難辦者蓋由不諳其語言不習其文字以致難於措手然通商以來五十年於兹巿井佻逹之徒多能習其文字操其語言而洋務人員中反瞢然無所知者抑獨何哉則以不習之故也夫西人中其習我語言文字者甚多其尤者能讀我經史於我國朝章吏治類能言之而我顧不能盡悉泰西之政治相形之下不亦見絀矣乎夫朝章吏治悉之甚難至其語言文字猶其淺而易曉者也乃併此而罕有能者一遇交涉事件不得不寄耳目於繙譯繙譯者固所以通中西之隔閡逹彼此之情意者也而今之任斯實者大抵造詣淺薄或格於口而不能逹　辭辭逹矣或詞氣之輕重失其宜輾轉傳述終不免失其本指故措事之際先後乖序緩急失當往往敗於此輩之手良可歎也今誠能令洋務諸員悉能操其言語習其文字則公牘往來雖有胥吏屬稿可以正其謬誤與西官商辦事件辨難剖詰可以曲暢其辭無所假於繙譯之口直截簡括省却無數周折豈不爲辦理洋務之先務乎哉 
[諭旨恭錄]  
　　四月十七日太常寺題五月十三日致祭關帝廟奉旨遣魁斌行禮欽此同日又題二十七日夏至大祀地於方澤奉旨朕親詣行禮四從壇遣英俊錫光黃永安文熙各分獻欽此 
[寧郡火警]  
　　月之二十二日初更時寗城渡母橋下乾大裁縫店失火紅光高燭警鑼亂鳴靖安水龍雖近在咫尺無如倉猝間不能舁出嗣幸各處水龍聞警齊來文武各官亦均來彈壓督救得卽撲滅僅焚去樓房三間云 
[松郡蒐軍餘話]  
　　兩江督憲劉峴帥蒞松大閱情形本報已紀其詳當峴帥閱視營伍後繞道龍門寺後小校塲至火藥局周覽形勢各紳士皆隨至局中恭聆訓誨峴帥以火藥局僻處城隅蔓艸荒烟人跡罕至四圍環以深濠濠之内外密排竹籬高可丈許布置可謂周密若遷移他處不特經費浩繁苦難籌措而欲擇一穩妥之處亦非易易且四民各有身家各有性命此地若可移安知他處獨可建乎但嗣後不准多儲火藥嚴密防維斯亦可矣峴帥卽於座上手批紳士禀稿洋洋灑灑至五百餘言之多宛轉開導理明詞暢及憲舟將抵碼頭卽有三人鳬水遞禀均蒙收受其一爲蔣姓係婁邑泗涇相近人以猶子某甲桀驁不馴時常忤犯禀請究辦聞已札飭婁縣提案訊理云 
[拐騙破案]  
　　有廣東女子兩人年近破瓜姿逾穠李在滬上妓寮逸出爲織機匠某甲所見以爲奇貨可居遂乘制軍旌節莅松時甘言巧語挈至五茸城畔入巿閒游適被某甲等覷破究厥由來語多矛盾甲等飽以老拳擁人某茶寮中訴之地保某乙乙盤詰再四卽將二女與甲一併解交婁署張邑侯庭訊之下喝令將甲笞責八百押候保釋二女著暫發育嬰堂以俟備文移查另擇良匹不知誰是有情人得成眷屬耳 
[星火燎原]  
　　本月十七夜三點鐘時漢鎭廣福恭對面新泰厚票號夥某甲在百尺樓上横陳一榻吸阿芙蓉膏夙癮旣過不覺瞢騰熟睡栩栩然效莊生之化蝶偶一翻身悮將帳角撩於燈火之上頃刻延燒甲在夢中驚起呆若木雞不暇聲喊祗顧逃命俄而大衆皆醒已成燎原之勢不可遏抑烈焰冲霄鑼聲匝地文武印委各官均來彈壓各水龍竭力灌救祗燬一家祝融氏已掃興而返當餘燼未息時水龍潑玉跳珠不啻飛泉百道忽見數仞高牆霎時倒下水夫不及趨避致傷三十餘人惟傷處不在要害可無性命之虞尚稱幸事 
[寃沈海底]  
　　蘇州嚴衙前劉公館中慘斃婢隨暗囑庖丁某甲將屍裹藏鋪蓋内寄存對户某漆盤鋪旋爲 
 
 

Page 2

 
 
鋪主某乙覷破告知地甲赴元和縣報請相騐李紫璈大令臨騐之下仵作喝報發痧身死而死者之外祖母某嫗及母姨某氏同稱屍身有火籖印七處且渾身青腫其爲虐斃無疑如果發痧則死後何以移屍他處云云早已紀諸報牘兹接訪事人續報仍不言劉爲何如人惟稱此婢家在鄕間關上年十三歲早失怙恃僅存一兄耕田苦度已則傭於劉處已有年所月得工資四白文是日因將主母曖昧之事告人是以慘遭虐斃究屬如何處死則人命攸關不敢稍形點綴惟聞鄰右傳言隔夜聞婢哀號聲甚慘初不以爲怪至案發始明其故洎邑尊檢騐後嫗與氏誓不肯休定欲上控劉急飭人覓屍兄至告以汝妹因發急痧延挑痧匠百般挑治效騐全無旣而趨出至對户鋪中倒地而斃現願以番佛一百尊爲撫恤之費并從豐棺殮逢七延僧超度另以洋銀二十元酬汝往返之勞可乎屍兄一見雪亮之不動尊早已喜出望外何暇計及寃沈海底卽連連點首稱謝不遑卽殮以桐棺扶之而返 
[比差緝犯]  
　　滬南王家碼頭天和荳行主張良溪控吳杏山陸鳳山串吞貨洋五百餘元蔡太守備文飭差赴松至亭林鎭關提華亭縣尊飭差馬升並署中海勇一名往提去後該差等延不往拘以致吳杏山並擔保之胡承勲均聞風避匿前日華邑尊以該差等實屬疲玩立卽升堂飭提馬之夥役至案喝令笞責五白板帮同辦理之高海泉笞責八百板責畢限五日交案如延照比 
[淞軍荼火]  
　　兩江總督劉峴帥於本月二十四日赴吳淞口先是上午十點鐘時江南提督譚軍門乘官舫抵淞駐紥蕰草浜之水陸軍兵均鳴砲以迓至鐘鳴十二下蘇松太道聶觀察及峴帥所帶營務處候補道周觀察嘉猷隨員候補府阮太守祖棠并支應處等員分乘兵輪船剪江而至斯時水帥鳴砲陸勇放鎗聲若連珠屋宇爲之震動及下午一點二刻遥望峴帥駕登瀛洲輪船直下距淞祗二三里其時水中别吳淞營金叅戎土田川沙營韓君掘港陸游戎新園南匯袁游戎中營滕叅戎左營湯游戎統帶廣艇十二艘又南洋龍驤虎威飛霆測電威靖測海保民萬泰南琛南瑞鈞和等兵船岸上則曹肯堂軍門帶中營朱春圃軍門帶左營曹輝廷軍門帶右營周福堂軍門帶前營班福齋軍門帶後營鎗砲齊鳴紛紛迎接峴帥舟抵官碼頭文武各員以次唱名禀見中軍官傳諭免見各員遂退先是寶山縣馬漁珊明府就六營公所預備行轅派撥差役勇丁禁阻閒人不容擅入及峴帥旣抵淞卽懸牌示諭略謂本部堂於本月二十四日辰時蒞吳淞閱看蘇淞鎭標練軍海澄二營合操洋陣籐牌小陣内洋外海各營合採三豐槍陣慶軍六營合操洋陣其蘇中營陸防守備千把外委世職候補額外馬步戰守兵馬步箭及練軍海澄二營哨弁兵勇内洋外海官弁兵丁並慶軍哨弁勇丁洋槍打靶應行分圍先後校閱至慶軍各營營官均免考試陸防官兵均免馬箭多射步箭一矢以示體卹所有外海内洋各營水操並慶車小隊操演水雷及吳淞南石塘等處砲臺打靶定於次日在吳淞親行校閱合再曉示又牌示云外洋水師各營水操内洋水師各營水操慶軍小隊操演水雷吳淞南石　兩砲臺砲位試靶獅子林砲臺砲位校試砲靶本部堂於二十五日在吳淞口親行校閱蘇字營陸防守備千把外委及世職候補額外馬步戰守兵步箭四十三員以上應委營務處郭鎭校閱内洋外海各營都守千把外委世職候補洋槍打靶一百廿一員海澄營哨兵弁勇丁洋槍打靶四十六名以上應委新營總領李鎭忠信統帶楊提督校閱内洋外海各營各兵丁洋槍打靶一百六十名蘇鎭練軍營練兵洋槍打靶四十名以上應委營務處曾道隨員周道校閱慶軍六營哨弁勇丁洋槍打靶二百六十名以上應委狼山宋鎭福山黃鎭校閱當二十日峴帥未莅時曹肯堂軍門先傳齊馬步軍兵在六營公所前大校塲教演各式陣法及打靶步箭等技數日内四方民庶不遠數百里麕集吳淞鎭上一觀大帥威儀酒館茶樓烟寮妓室無不利巿三倍喜逐顔開更有無　之徒遇事生風羣聚打架偷雞摸狗之輩則乘間攫取人財有上海老閘橋北某布店夥甲乙二人同往遊行校塲内中忽失去一對時表正在尋問而竊賊已被乙扭住當卽父與寶山縣馬快送案請懲某營官之少君亦失去一表未知下落至各營旗號三板廣艇梢上白鑲邊三角紅旂頭上曰鑲邊方紅旗砲船頭上白鑲邊方紅旗梢上三角黃龍旗中間長白旗亦有中間懸三角紅旗梢上紅鑲邊大方緑旂者輪船則一律五色綵旂峴帥坐船高懸帥字旗陸軍則或懸方紅旗中央綴黃字或曰鑲邊大黑旗或五色綵旂要皆臨風飄颺足壯軍威云 
[恭送節麾]  
　　兩江督憲劉峴帥由申啓節往吳淞校閱水操屢見本報昨日黎明時上海縣袁海觀大令命駕出城乘坐轎式馬車往吳淞恭送 
[馬戲述聞]  
　　哈驀司敦馬戲抵滬以來每晚開演因恐婦女小孩或未能秉燭夜游故於禮拜三六兩日增演日戲俾得乘興來觀意至善也近以禮拜三西國小孩在塾讀書未便放假來觀遂改於禮拜四六兩日開演日戲又閱本報後幅告曰該戲班以三等客位華人觀看者甚多遂定每位祗收洋二角以廣招徠至該戲班向大花園所購各種奇獸本以娱觀者之目因舊籠稍壞須易以新者俟布置停妥添建篷廠卽當任人觀看且拭目以俟之 
[慈幼須知]  
　　牛乳一物爲西人所必需而尤宜於小孩凡西國小孩一二月後卽飫以牛乳故泰西於此物最爲精究有熬煉成膏藏之弗壞者尤　愼於决擇兹見魯麟洋行登告白於本報後其牌子則爲鵲橋蓋取牛女良會之義其製極佳利於食用嘗見西孩從學堂中出莫不壯健靈便肥胖無疾想以乳哺得法之故中國之幼幼者曷不倣而行之亦慈幼之一端也 
[幾肇火災]  
　　某甲者不知何　人僑寓滬城三牌樓中巿前晚在家煮飯不知如何遺火積薪直至九點鐘濃烟縷縷火星冒出屋頂其光熊熊隣人見之大呼喊幸爲時尚早人手衆多帮同汲水灌救得以熄滅而隣居均已受驚不淺矣 
[不准輕釋]  
　　著名地棍萬高頭徐春春卽狂徒阿春在外迭次滋事經上海縣哀大令訪明屬實立提到案訊責收所已見去秋報章前日午後大令　客回　時突有萬母某氏在大堂上瀾輿遞禀聲稱小婦人夫故無依只生此子前雖犯事今蒙訊責業已知悔可否求大老爺恩施格外將子保釋大令曰爾子係著名無賴豈容輕縱著令退去不准該氏唯唯而退 
[酒醉墮河]  
　　本邑人某甲冋在某商船上爲水手前晚登岸沽飲直　魚更二下酩酊大醉而回行至老白渡碼頭雇江北人某乙划船渡至該商　上甫到甲卽將舟資付清欲登已船不料偶一不愼失足墮河乙見而呼救鄰船赶攏施救已無及矣乙恐遭波累卽向善堂報明堂中亦派人四處打撈直至昨午屍身尚未撈獲也 
[堂治疾]  
　　木工葉順昌因欠同業錢阿貴工資錢四千二百文鐵屢索無著唆使林金心萬惠如夏雲祥往索行兇將葉毆斃屍兄葉福元投縣具報哀大令詣騐之下原差將錢林萬三人一併拿獲大令請帮審委員宋二尹迭次研　一切情形早登日報邇錢阿貴在所患病原差飛報大令仍倩二尹於昨午升堂提訊錢供稱寶山縣人家住高橋地方小的奉大老爺訊供收所迄今忽患寒熱之病求請恩典二尹問曰爾可有保人答稱叔父願保無奈現不到案二尹乃飭原差持片將錢送往善堂醫治 
[諭候覆訊]  
　　前日上午十一點二刻時德國勒副領事會同蔡太守訊泰順洋行控恒大主吳梅軒定羽紗十箱提出四箱尚存六箱計價銀連稅共一千一百餘兩置之不理等情吳及合股之任燮潘同供稱此事曾經了結陳秉恒投案訴稱此事生員與泰順員辦李和生同爲料理貼去銀八十四兩已　律過割矣李供稱所貼八十四兩係貼在先提出之四箱上尚有存貨並未過割是以未立憑據中西官以當日爲恒大 
 
 

Page 3

 
 
簽押之李懷玉尚未到堂諭令待下禮拜三卽四月二十九日下午三點鐘時覆訊 
[續訊臺基]  
　　臺基一案爲前報所已詳昨晨捕房又將陸楊氏卽小喜娘葉沈氏周明生等一併解案同轉問周明生曰爾是晚至陸楊氏家爲何事須從直供明如敢隱瞞定干重辦供稱陸楊氏之夫與小的爲友現在人家充庖人小的有事往伊家探問第二次前去時適包探來捉小的毫無頭緒倉卒不知所爲問爾在陸楊氏家進出見有何等人供稱小的坐在客堂中並未見有外人旋據包探郁庭湘禀稱是日奉捕頭命前往拘拿探知有一人身穿醬色寗綢馬甲竹布長衫年約三十餘在樓上臥房中開燈吸烟及入室其人從後面逃出惟周明生獨坐客堂中查問爲誰據陸楊氏言周係司務不知伊是何等司務是以帶案同轉問周曰爾作何事稱爲司務供稱身穿醬色馬甲之人係放繡花生活故稱爲司務非指小的也問葉沈氏曰爾家住城中被陸楊氏哄出已有幾次供稱因做傭婦替工經陸楊氏前來喚出已有二次小婦人出外傭工丈夫葉才林亦知其詳目下丈夫在外面伺候可請傳問同轉問曰爾之丈夫向爲何業供稱冋以製造燈籠爲業同轉謂陸楊氏曰爾供是規矩住家何以一屋内竟有鋪七隻各有烟燈供稱欲開設烟館並非臺基謂情形顯露豈能抵賴商諸祁繙譯官判陸楊氏押候鞭責竹梢三百下葉沈氏掌責二百下周明生押候再行比究 
[澈底根查]  
　　昨報列研訊拐販一則昨晨經捕房將被拐之鹽城女子韓小妹子及老嫗周楊氏卽楊周氏等解案同轉先問韓小妹子曰爾家在何處供稱夫家在興化小婦人家住沙溝地方問被拐之三女孩究竟售與何處韓小妹子不肯直說同轉謂昨日　在堂上歴歴供明何以　日緘口不言想與楊周氏管押一起聽其唆弄爾若從直供明本委當送爾回去爾若受人之愚不肯直言公堂自有刑法悔之晚矣又問楊周氏是爾何人平日是何稱呼供稱平日呼伊爲老太婆並無别樣稱呼問爾被許姓嫗拐騙後何時到滬如何轉交與楊周氏供　於三月十六日來滬經許嫗帶同上岸送交虹口廣東街地方楊周氏家問許嫗現往何處答稱到滬未久許嫗卽回家鄕問同來之三女是何名姓約有若干年紀供稱一名小三仔一名小冬仔年甫五齡一名小藍仔年僅八歲問爾與許嫗素來認識否當日如何騙至舟中供稱與許嫗仝村居住當日在路遇伊喚小婦人至舟中說話小婦人悮信其計及下舟尚未交談遽爾開行小婦人雖大聲呼喊無如地僻人稀寂無聞者問駕船者爲誰可有船主答稱船係楊周氏所置其夫獨隻眼帮同駕船問爾父爲誰家中可有昆弟供稱父親名韓萬富外婆家姓陳母親去世多年並無兄弟祇有八歲妹子名小五仔問小三仔等三人被騙在爾前抑在爾後供稱小婦人被騙下舟開行兩日中途停泊許嫗卽登岸少頃領小三仔來旋卽解維至第三日又領小藍仔來第五日領小冬仔來一路䟎行略有停泊時小婦人初次出門不甚解事問小三仔等到船後號泣否供稱不但三孩號哭小婦人亦痛哭數日惟水路迢遞無人聽聞耳問孩子號哭時曾否遭許嫗責打供稱三孩年幼被伊恐嚇卽不敢高聲惟小婦人倔强不依曾遭許嫗毆辱問到滬住楊周氏家許嫗隔幾日卽去小三仔等售與何處可曾將爾領往妓院估看供稱小三仔等在途中已被許嫗售與官船上及到滬該嫗將小婦人送交楊周氏家言若能售洋一百二十元最好如不到此數情願將小婦人送回家中及經蟻媒之手接連看過三四家嫌小婦人身材太高不合爲娼致未成交同轉命將楊周氏帶案問曰許嫗之夫是何名字供稱祗知其是　眼不知名姓問船是否許嫗所置供稱小婦人不知其詳謂爾與許嫗串通拐騙豈有不知之理供稱小婦人與許嫗並非深交三月十六日伊領韓小妹仔前來小婦人不允收留囑令帶回許嫗硬將韓小妹仔留下以致拖累務求恩宥同轉謂若無深交斷不肯將女子寄售可見爾兩人實係老斵輪手著將楊周氏押交出許嫗並追到售去三女再行核奪韓小妹子仍押捕房 
[一言啓釁]  
　　前晚有甲乙丙丁等四人至南巿油車碼頭某飯店晚膳卽向堂倌問價竹笋鹹肉起碼幾文堂倌答以五十六文甲等曰何以如此昻貴堂倌曰欲便宜則食荳腐可耳甲等大怒欲將老拳奉敬卽經旁人出勸罰令飯店中出洋四元姶寢其事屍兄首肯南巿竹行碼頭某甲薙髮店學徒某乙自縊身死已見昨報兹悉店主某甲央人向屍兄王阿弟一再理勸情願備棺收殮再貼英洋十七元王初則不允繼而首肯至前日始得備棺收殮 
[縣署瑣案]  
　　金珠如在縣控周顯和尤貴泉誘拐妻子首飾一案袁大令訊供不認分别懲責枷號在案昨日周尤枷期已滿午堂由帮審委員宋二尹研訊周尤同供稱小的等實在不取首飾叩求明蔡二尹問原差曰該犯等可曾責過差禀稱前堂已責二尹曰旣已責懲今當從寛著開枷分别具改過結交保○金祥順控隣人周媽串通李麻子卽李洪圖誘匿髮妻一案由袁大令屢訊前報已詳之矣昨日午堂帮審委員宋二尹問案時金投案究追並稱妻子實遭周李串誘小的之友人江云中亦知其事今將江致小的書信一封呈案二尹閱竟問曰江可到案答稱未到問在何處答稱在南京下關地方二尹曰現在不能聽爾一面之詞况周媽李麻子均不承認恐其中另有糾葛著往邀江云中到案再訊○魏阿華糾同羅阿華洪阿德等强搶章社和之妻妹郁氏章投局喊控局中派勇將羅洪等拿獲送案袁大令訊供收所已見報章邇來魏知事不了賄通郁唐氏僞爲當時主娼並令著名蟻販姚和尚爲乾媒著名土棍土慶和爲坤媒私造庚帖一紙前日魏邀同一千人投案昨午由宋二尹升堂研訊郁唐氏供稱本邑人家住浦東陸家渡東首二十三保地方郁氏係我姪女夫弟　婦故後一切由我經理大姪女許與章爲室次姪女卽郁氏尚未字人於去冬十二月十八日由姚王二人爲媒許與魏爲室此次實遭章覇佔叩求明察姚王同供爲媒是實郁氏確由郁唐氏主婚魏供稱南匯縣人家住三十保今年五十三歲向與叔父在治下董家渡擺設魚攤度日髮妻在日祗生一女前年妻故後因内顧無人於去冬十八日憑姚王爲媒出茶禮洋二十元金圈一對銀鐲一雙聘定郁唐氏姪女爲妻上月間意欲迎娶被章覇阻是以作搶親之舉婚據呈閱章供稱徽州人現在醉白園爲夥前年娶郁老治之長女爲室當時入贅過門成婚後岳父母相繼病殁均由小的收殮所遺妻妹岳母臨終時囑托小的須擇門當户對之佳婿方可許配郁唐氏係遠房族嬸在鄕著名女棍去冬與魏阿華到來說親旋悉魏係南匯惡棍而且年歲甚太以故妻妹不允不料上月間魏不問情由糾領多人到來搶親幸我妻覺察甚早投局喊控拘獲羅洪二人送案後魏知事不了串通姚王爲媒郁唐氏爲主婚揑造婚帖叩求明察二尹問曰郁氏現在何處答稱在小的家中二尹曰此事郁氏若不到案總難明曰姑著章社和於三天内將郁氏交案並飭交保姚和尚交魏阿華帶去王慶和交郁唐氏收領候郁氏到案再訊 
[英界公堂瑣案]  
　　包探秦少卿禀稱小的查得寧波人戎洪生前者曾犯竊案送請大老爺遞解回籍今復來此圖竊拿獲送案戎供稱小的前雖犯竊現在不敢再犯矣蔡太守著押候備文遞解○劉金台訴稱小的係本地人現在某處開蒸籠店同業張金大等聲言欲齊行小的不依伊等卽逞兇並言尚須前來尋釁無奈報請捕房拘拿送案張供稱小的惟向伊說及行規伊卽與小的口角王阿三龔阿甫同供稱小的等與劉張皆同業故向解勸不敢助之逞蠻蔡太守判令將張管押十日王龔各管押一禮拜期滿交人保釋○包探徐雲香禀稱萬寶銀樓曾投捕房稱失去衣飾兹經小的查獲竊犯楊阿四惟原贓尚未吊齊楊供稱小的係太倉人偶然行竊尚乞施恩蔡太守飭交徐探帶回查吊原贓并傳失主到案覆訊核辦○二百八十號巡捕禀稱昨日小的巡路時見劉朝水等三人互相打架向詢原委知劉首先起釁今特一併拘送案下劉供稱小的因被伊等所辱故與爭閙非敢打架乞賜從寛崔順貴張順福同供稱小的等平空被毆並未將伊摧辱蔡太守判令將劉管押五日崔張 
 
 

Page 4

 
 
卽行開釋○包探江阿三禀稱小的查知竊賊馮彩紀屢次犯案因之拘住吊出棉被水烟袋詰知是朱阿林徐松山等失贓今特解送案下朱徐投案同請領贓馮供稱小的係江蘇如皋縣人行竊該死尚求大老爺開一線之恩蔡太守判令笞責二百板發捕房管押三月期滿遞解回籍　地方官嚴行管束毋任再出贓給兩失主分别認領○虹口薙髮匠陳阿四訴稱徐林生闖人小的店中打架致碎玻璃窗索賠洋銀八角徐不允賠是以報捕拘案徐供稱小的係本地人偶行至陳薙髮店前與杭州人王阿四口角爭扭之際碰碎玻璃情願賠償求免究辦王供稱陳店玻璃窗係徐碰碎小的以後不敢爭閙矣此次求全顔面免予笞臂蔡太守判令徐繳洋銀八角與王各押兩日○包探王阿二禀稱小的查知竊賊王馬才在南　鎭竊取某姓家布夾被等物又至上海城内城隍廟中竊取不知姓名之路人皮夾袋二枚其一枚内有洋銀一元今特解送案下王供稱小的係寶山縣人雖曾行竊然願改過自新如下次再蹈前愆自甘處死蔡夫守判令管押一月贓存捕房給還失主○李阿明訴稱小的傭於治下某洋行昨夜薛阿金闖入臥房圖竊小的見而呼喊薛卽跳窓逃去飛步追獲交捕送案請懲包探王阿二禀稱薛雖幼稚前曾犯竊薛供稱小的係上海人年十五歲自知作事不端然以後不敢再犯矣尚求大老爺暫饒一次蔡太守判令責手心二百下○包探王阿二禀稱沈陸氏失去金簪一枝經小的查獲行竊之王月峯起到原贓送案請　沈陸氏訴稱王係木工小婦人曾雇令工作不料其竟竊取金簪王供稱小的係寧波人竊取金簪自知不合如蒙恩恕没齒不忘蔡太守判令管押三禮拜贓給氏領去○娼奴周氏卽阿金行至尚仁里適與流氓周春亭吕順坤相遇卽肆行調戲深手胸前恣情捫搎不甘辱係投訴公堂蔡太守庭訊之餘周吕同供稱有周小舟者與娼奴爭閙小的等實不相干蔡太守飭將春亭等押候補提小舟再訊此已列入報章矣昨日提到向之嚴詰小舟供稱小的悮撞阿金事出無心不敢因娼奴而恣行調戲春亭與吕所供如前阿金裝出妖淫似笑非笑訴稱是時小婦人突遭强暴的係春亭小舟二人爲首吕亦同黨太守判令將二周各枷號十日發交捕房帶往犯事地方示衆吕管押十日○包探黃四福禀稱江夏氏投捕房報稱某日在某飯店具膳被范士堂等攫去洋銀三元及小的拘獲范等詰之均不承認江夏氏訴稱小婦人正在午餐范等向之取笑突被取去洋銀三元范及孫來順熊阿根姜長富同供稱小的等並不取伊洋銀蔡太守飭將范等暫行管押俟傳飯店堂倌覆訊○二百四十八號華捕禀稱馬夫虞阿毛駕車至靜安寺加鞭飛駛有意爭先顯違工部局所定章程是以拘案請罰虞供稱是日客人屢促加鞭致被拘押以後不敢違章矣如免罰鍰感恩無旣蔡太守判令罰洋銀五元充某處西醫院經費○包探顧阿六禀稱小的巡至某處目覩張關林被謝瑞生擊傷因之拘謝送案張則留在某醫院不能投質謝供稱小的係寧波人不敢行兇叩求開釋蔡太守謂張旣留醫院無從質訊姑飭將謝管押一禮拜俟張傷痊覆訊核辦 
[法界公堂瑣案]  
　　包探孫錦榮禀稱小工姜謂林張毛頭丁阿桂陳日生劉萬月徐生發張惠亨張阿林張阿炳等二十餘人在租界中連日賭牌九前晚小的奉捕頭命往拿伊等四散奔逃祗將姜謂林等九人及洋銀一枚現錢五百餘文烏木骨牌一副拘獲送案請辦同轉訊究之下姜等供稱或在太古碼頭或在金利源碼頭作小工閒時前去賭博求恩開擇同轉見姜謂林等九人情形困苦商諸祁繙譯官從寛各罰洋銀一元惟張惠亨係二房東應多罰一元著一併押交當有小工頭目代姜謂林等籌措洋銀共十元如數交案同轉准將各人開釋賭具銷毁搜出之錢洋一律充公○裕盛荳麥行夥童德興控稱前日有扁荳晒在金利源棧房門首有小乞丐陳阿生等五六人前來搶取時有出店一人在彼看守因丐等人多手雜出店不及攔阻致被搶失扁荳六七十斤當將陳阿生追獲送案請究同轉訊究之餘陳供稱搶荳者祇小的一人並無羽黨同轉以其年輕嘴利著押候懲責○東洋車主張阿四偕車夫劉阿四韓寶等訴稱在老八仙橋睦和里内開設車寓昨日韓寶拖車出外行經弄口有素不認識之汪三男等在酒店中走出故意與韓寶撞碰韓寶詢問何爲便遭毆打小的等四人聞聲而出代爲辭勸不料汪等聚集數十人將小的等扭住痛毆身受鱗傷韓寶身畔失去小洋五角並第二十五百四十九號法工部局車照一張小的卽赴捕房控告捕頭飭巡捕往拘僅獲在塲行兇之姚阿狗陳才生洪阿如尤才金杜阿寶魯男男錢金等七人送案請究同轉訊問之下汪三男供稱小的向在釘書作爲工匠是日工畢回家雇坐韓寶之車行至睦和里停車因論車錢口角被韓寶等數十人蜂擁而來蔣小的扭住痛毆受傷甚重洪阿如供小的等在酒店沽飲見車夫韓寶等數十人將汪三男毆擊小的向前解勸悮被毆傷當卽走散閱數照鐘時車主張阿四等忽帶車夫數十名找尋小的等拖至捕房旋據尤才金之母尤張氏陳才生之母陳徐氏等投案訴稱兒子賣曰糖梅子度日不敢行兇求請釋放同轉一再研訊兩下各執一詞同轉命受傷之張阿四自往　院療治餘人押候查究○通事禀稱車夫李恒宣因辱罵落差西捕拘案請訊李恒宣供種該西人在洋涇浜走過小的上前兠攬生意被西人毆打同轉謂西人不欲坐車爾不應辱駡著押候掌　四十下○通事禀　朱阿海卽朱升於黎明時在租界中阻住行人在身畔搜索物件經巡街捕所見立卽拘獲送案請究朱稱在捕役李桂名下　夥因城中將姓家失去錫字件香爐等物巡防北局監老爺命小的在外搜查並無别情同轉謂租界中自有捕探爾不應在租界查案本應究辦姑念奉公差遣著包探符名片將朱送交北局收管○　賢閣酒店夥陳寶卿訴稱張鳳山等前來沽飲有不知姓名人向張索欠洋兩元張不允致相毆打擊毁板凳一隻約值價錢二百文尚有酒錢一百文將張送案請追張鳳山供與友人同往飲酒向友索欠反遭毆打小的不　行兇同轉謂受陽人未到著將張押候交保如受傷人竟不來案當令賠還酒店毁物再罰洋半元充公○幼孩袁阿紀在法界失路經捕帶案屢列於報昨有孩之叔父哀阿伴投案聲　阿紀係我姪兒其父去世多年由我撫養富日不的　楊家渡鐵店作工姪兒閒走矢路一去不回迄今始知被捕拘留特來具領同轉得　准將孩子父伊領去○謙和洋行陳堯堂控葉維生欠期票銀二　六十兩同轉提葉訊問葉稱此票由陳夥包丹書經手核算並不欠洋同轉謂旣有糾葛著退去先行理帳再行禀覆○王墨林訴　小的家與野難妓女之姘大金子仁爲隣日前該妓行至小的門首兠住狎客經我詈駡金子仁懷恨在心初九晚小的行經洋涇橋被金扭住毆打搶失銀洋爲此扭送到案同轉著將王送往醫院騐傷金押候核　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[酗酒打架]  
　　松江府署西首德元酒館係嚴姓所　數月於兹門常如巿本月望後突有某營馬兵某某武孝廉徐某並上海新進武生王某等六七人入座開樽猜枚行令意興頗豪迨酒闌席散某等貿貿然欲向該店掛帳店主答以本小利微概不賖欠且與諸貴客素木識荆尚祈慨解囊金勿以鄙人爲罪葉等聞言勃然大怒遽效灌夫之罵座而新生王某恃其孔武有力振臂一呼拳足交下將上下堂檯桌盆碗酒菜盡行打毁幾於涓滴無存並毆傷酒傭蔡某右脇店主以無端被擾心實不甘訴諸地保暫停交易詞由地甲出爲調處燃點香燭邊爆勒令照常開肆一面勸葉徐等酌給青蚨賠償婁物而葉徐等强項不稍屈聞店主已遞禀琴堂不識若何批判也 
[恩施再造]  
　　謹啓者敝堂本年施　每日就　者僅有三百餘號奈經費鉅大資産全無惟有循照舊軰勸募一文錢愿以資辦理如斯瑣屑彌覺抱慙然而善雖似小勿以小而弗爲惠屬至輕止以輕而易舉所冀解囊資助庶使集腋裘成自蒙申報館代派出捐册之後陸續荷蒙慈悲君子慷慨丈夫善與人同幸不見嫌於大　愿隨緣助寶是所望於羣公計由四月初一日至十五日收回捐册十三扣共收到規銀一百零五兩洋四十一元七角五分銅洋二元花洋二元錢三十四文拜領鴻施寶深鰲戴仁風廣扇厲疫皆消浹髓陽和歡聲雷動以故閭閻頌德家家絲綉平原定知川岳鍾靈代代綬紆廊廟善祺垂後福澤綿長還祈富賈豪商善人義士慈暉普照覆温煦於茅檐甘雨　施沛恩膏於蔀屋寅丹頌禱于墨難宣謹誌報章伏惟德鑒[  上海虹口元濟堂同人等頓啓]  
 
 
 

Page 10

 
 
   
 
 

Page 11

 
 
[光緒十八年四月十六日京報全錄]  
　　宫門抄○諭旨二道錄前○發抄硃批四道○直督李奏查明宣化練軍會剿熱河教匪出力各員請分别奬叙摺○豫撫裕奏審明定擬摺○又奏甄别道員片○江督劉奏調補守備片○又奏更換防營　帶員弁片○粤督李奏知府實心愛民請量加奬擢片○滇撫譚奏委署府縣各缺片○四月十六日刑部都察院大理寺正紅旗值日無引見○信侯徐致祥各假滿請安○豫公全山前往口外賜奠請訓○延茂續假十日○英信續假五日○内務府奏派致祭昭顯廟派出珠爾杭阿○召見軍機豫公全山○發抄陶模奏審明已革教諭王恂之京控汜水令馮爾熾察議奉硃批刑部議奏欽此○又上年冬季分委署各缺奉硃批吏部知道欽此○又革令唐開文欠欵查抄備抵奉硃批著照所請該部知道欽此○又丁憂通判錢長福完欵開復　戴奉硃批著照所請該部知道欽此○○欽差大臣大學士直隸總督一等伯臣李鴻章跪奏爲查明宣化練軍會剿熱河教匪出力各員分别酌請奬叙繕具清單恭摺仰祈聖鑒事竊查直隸派出淮練各營去冬剿辦熱河教匪肅清全境業將出力文武將弁彚案奏奬聲明宣化練軍各員俟開報到日再行請奬在案兹據宣化鎭總兵王可陞查明出力人員開單呈請核奏前來查上年熱河教匪倡亂各股響應勢甚猖獗臣恐賊匪分竄西北蔓延内地飛飭宣化鎭總兵王可陞迅帶練軍馳赴多倫赤峰一帶相機防剿該鎭奉調後親督馬隊由多倫遶赴蒙古敖罕巴林各部落擇要扼紥並派署多倫　副將徐平川副將徐萬隆練軍翼長提督楊正清由　棚白岔撥隊前往分投堵截旋據赤峯縣營飛報該處股匪蠭起佔踞村鎭縣境被圍緊急該軍折回赴援於十一月十五日行至縣屬七顆樹川地方突遇大股匪首李幗珍率悍黨數千直撲合成公燒　店徐平川等四面奮擊迭獲大勝擒斬悍賊甚衆餘匪敗回南路遂爲銘軍潘萬才悉數殄滅自是赤峯圍解賊始不敢北犯繼又派撥馬隊裹帶行粮分赴克什克騰巴林翁牛特三旗地面覘賊所向游弋兠擊各股竄匪搜捕殆盡西北兩路各王旗游牧均賴以保全不致被賊擾害其大概情形前經葉志超奏明有案伏念該軍自出口會剿以來馳驅轉戰艱苦備嘗卒能掃蕩賊氛保衛藩服遮蔽畿疆實屬異常奮勇其沿邊張理獨石多倫三廳文武營汛籌辦團防轉運餉械亦有微勞足錄兹當大功告竣各營從征將士均邀甄叙該軍出力人員自應一體優奬謹分别酌擬奬敘彚繕清單恭呈御覽仰懇天恩俯准照擬給奬以示鼓勵記名提督宣化鎭總兵王可陞督率有方勤勞懋著並請一勅部從優議敘出自恩施除應奬千把等項照章咨部註册並飭取各員履歴分送外理合恭摺具奏伏乞皇上聖鑒訓示謹一奏奉硃批王可陞着交部從優議叙餘着該部議奏單併發欽此○○河南巡撫奴才裕寛跪奏爲審明職官因瘋扎傷伊妻身死按例定擬恭摺具奏仰祈聖鑒事竊據彰德府禀臨漳縣知縣連英因瘋扎傷伊妻關氏越日身死一案當經行司委員查明將該員奏叅革職提省飭發開封府審明按擬由臬司長祿覆審解勘前來奴才親提研訊緣連英係漢軍廂黃旗人由筆帖式保以知縣在任候選光緒十四年選授臨漳縣知縣十五年七月到任與伊妻關氏結褵多年生有子女平日夫婦和睦光緒十七年六月二十二日連英陡患瘋病哭閙不知人事經其父裕安延醫調治漸就痊愈二十七日晚連英與關氏在房坐歇瘋病復發手持火鐮帶刀扎傷關氏右脅倒地裕安聽聞趨視連英持刀尚在跳舞喝令家丁將連英關禁詎關氏傷重延至二十八日早殞命經該縣典史蕭成雯禀府先經前彰德府知府謝祖源訪聞委員前往憚壓分禀院司委員接署嗣據典史禀報加委候補知縣張莘前往將連英禁綑看守檄委内黃縣知縣吳淯庚往攝臨漳縣篆務親詣騐明查訊連英目瞪神呆語無倫次飭醫診視六脈洪大患瘋屬實詳報奴才恐有裝揑起釁别情行司札委候補知府許葆連馳往查明委係因瘋禀經奴才附片奏叅革職提省審辦經開封府查驗連英瘋病業已醫痊審擬由臬司覆審解勘奴才　提研鞫據供前情不諱詰無裝撏情弊案無遁飾杳例載瘋病殺人到案騐係瘋迷覆審供吐明晰訊取屍親切實甘結方准擬以鬥　又律載夫毆妻至死者絞監候各等語此案已革臨漳縣知縣連英因瘋扎傷其妻關氏身死到案時騐係瘋迷覆審供吐明晰取有屍切結自應按例問擬連英合依瘋病殺人到案騐係瘋迷覆審供吐明晰訊取屍親切實甘結方准擬以鬥殺夫毆妻至死者絞律擬　監　秋後處决無干省釋屍棺飭埋除供招咨部外所有審擬緣由理合恭摺具陳伏乞皇上聖鑒勅部議覆施行謹奏奉硃批刑部議奏欽此○○裕寛片再查定例捐納人員分發到省試用一年後例應核實甄别補用等因通行遵照在案兹查有分發河南試用道崔鴻鼎現年二十九歲江蘇銅山縣人於光緒十七年正月二十八日領照到省扣至十八年正月二十八日試用一年期滿據藩臬兩司會詳請奏前來奴才詳加察看該員崔鴻鼎才明年壯穩愼安詳堪勝道員之任應請留省遵照定例遇有升調所遺選缺扣留補用相應附片具陳伏乞聖鑒謹奏奉硃批吏部知道欽此○○劉坤一片再查常州營左軍守備駐紥無錫縣城該處地當衝要爲蘇省出入門户緝捕巡防均關緊要必須熟悉情形之員方資得力查有奇兵營守備李桂芳年力富强才具穩練堪以調補所遺奇兵營守備員缺卽以正任常州營左軍守備林壽康調補人地均各相宜似與營務地方兩有裨益且各本任内均無承緝展叅案件與例亦符合無仰懇天恩俯准李桂芳調補常州營左軍守備林壽康調補奇兵營守備以收人地相宜之效如蒙俞允該員等係屬對品調補毋庸送部引見除飭取履歴咨部查核外謹會同江南提督臣譚碧理附片陳請伏乞聖鑒訓示謹奏奉硃批兵部議奏欽此○○劉坤一片再各省防營如有更換員弁前於光緒十五年十月間欽奉上諭飭令隨時奏聞等因歴經遵辦在案兹查管帶新湘左營記名總兵潘在田請假銷差所遺營務飭委記名總兵錢永勝接帶又　帶督標新兵後營兩江補用都司何開元應行撤換所遺營務飭委兩江補用副將蔣永和接帶又提標中營叅將兼帶新兵中營劉漢章因病請假回籍調理前經臣飭委該營守備楊金濤兼護並兼帶新兵中營應令委員接署查有記名提督陳輝章堪以飭委署理並兼帶新兵中營事務又管帶徐州鎭標新兵右營儘先副將黃振清病故所遺營務飭委儘先副將王鳳如接帶又統統老湘合字等營舒永勝所遺　帶老湘合字後營飭委記名提營陳元麒接帶又淮揚水師與恪靖水師等營零畸夾雜眉目難分飭將瓜洲總兵吳家榜管帶之淮揚水師前營改爲督標水師前營副將周國興管帶之淮揚水師右營改爲督標水師左營總兵陳清泰管帶之淮揚水師新後營改爲督標水師右營署福山鎭總兵黃本富營帶之恪靖水師中營改爲督標水師中營總兵王俊南管帶之恪靖水師前營改爲督標水師後營並飭各該鎭將會商各營務處派定駐防地叚各守各　以歸劃一而專責成除分别飭取各該員履歴咨部查核外理合附片陳明伏乞聖鑒謹奏奉硃批兵部知道欽此○○李瀚章片再三品銜在任候補知府羅定直隸州署香山縣知縣楊文駿器識閎遠爲守兼優臣於光緒十六年曾以循良保薦該員始終精勤不懈署理香山年餘興利除弊治行爲通省之冠前歲順直災賑一手勸捐數萬金兹復自捐銀一萬餘兩爲地方養士恤民起見殊堪嘉許雖據禀稱不敢邀奬而臣知其賢能未便匿不上陳該員係實缺直隸州知州在任候補知府可否仰懇天恩量加奬　以爲實心愛民者勸出自逾格鴻施謹附片具陳伏乞聖鑒訓示謹奏奉硃批楊文駿著在任以知府卽補欽此○○譚鈞培片再雲南府知府陳燦准升迤南道遺缺查有現任永昌府准調該府知府鄒馨蘭應飭赴任遞　永昌府知府缺飭准補該府知府湯子坤赴任思茅同知朱坦能據報病故查有新　曰鹽井提舉丁恩榮堪以署理建水縣知縣劉琪棻據報病故查有試用知縣林濟勲精明幹練堪以署理據藩臬兩司先後會詳前來當經分檄飭遵所遺思茅同知係烟瘴要缺例應由外揀補又建水縣知縣係月選之缺滇省現有合例人員應由外揀補除將各該員因病出缺日期另疏題報聲請揀補及留滇請補外理合會同雲貴總督臣王文韶附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒十八年四月十七日京報全錄]  
　　宫門抄○諭旨三道錄前○發抄硃批四道○將軍定等奏保奬勦匪出力員弁摺○皖撫沈奏揀員請補知府摺○護東撫湯奏查明光緒十七年下半年審辦京控各案分别已未完結摺○又奏恭報漕　開行北上日期　○又奏恭報出省勘騐河工日期片○四月十七日工部鴻臚寺廂白旗值日無引見○兆伯請假十日○常明請假五日○孫毓汶續假二十日○文佩祥福預備召見○召見軍機英年文佩祥福派出閱卷徐中堂廖壽恒薛允升汪鳴鑾譚鍾麟洪鈞許庚身周德潤松森貴恒徐郙景善○發抄陶模奏請將積勞病故之儘先副將高以祥議卹奉硃批著照所請該部知道欽此○劉樹堂奏接護浙撫篆務謝恩奉硃批知道了欽此○黃毓恩奏接署浙藩日期謝恩奉硃批知道了欽此○王祖光奏接署浙臬日期謝恩奉硃批知道了欽此○○奴才定安裕祿跪奏爲遵保援剿熱河朝陽匪徒在事出力員弁開單請奬恭摺仰祈聖鑒事竊奴才等欽奉光緒十七年十二月初八日上諭定安裕祿奏援　朝陽各軍迭獲勝仗大股逆匪俱經殄滅現在分兵搜捕餘匪一摺此次奉天派出各軍奮勇剿賊與直隸各軍同奏膚功深堪嘉尚所有出力員弁著定安裕祿核實保奏候旨施恩該部知道等因欽此仰見聖主策勵戎行微勞必錄之至意跪誦之下欽感莫名奴才等伏查上年十月間熱河朝陽匪徒倡亂奉省派隊出邊分路馳剿仰伏天威士卒踴躍得以迅速竣事當經奴才等於奏報派赴朝陽各軍援剿事竣分别留防回省摺内將此次勞績最著各員隨摺奏蒙天恩先子奬叙其餘在事出力員弁並經於前摺内聲明容奴才等詳細查明彚開清單續行具奏籲懇恩施以示鼓勵在案兹據各營將在事尤爲出力各員弁彚開清單請奬前來奴才等覆查此次熱河教匪突起旬日之間聚集數萬蔓延於平建朝赤四州縣股數衆多所有派出各營文武員弁出境援　馳驅於　天雪地之中轉戰千餘先後在於奉天邊界之朝陽北營子照樹溝石佛溝朝陽境内之八角出桃花吐老崖溝朱力各歹大周貝子府興隆窪小人溝黑城子大幛子開太廟鄂而土板寶各圖建昌境内之干溝子二十家子等地方迭獲勝仕殲斃賊匪數千人各股要逆亦俱斬擒殆盡實屬異常奮勉倍著勤勞其蒙古旗官弁壯丁並喇嘛廟宇及屯鎭團練人等或隨同官軍併力助剿或探明匪首協往擒拿各營分路搜緝頗資嚮導之力至奉省之錦州義州新民廣寗等邊界均與熱河處處接壤距賊滋事處所概不過百數十里當賊氛逼近時邊外逃難人等紛入邊内人心惶惑一夕數警各該文武官紳内則查緝奸宄安撫難民外則招集鄕團籌備守禦使奸匪無從勾結地方鎭定無擾亦屬勤奮出力不無微勞足錄現經各營曁營務處詳細查明開單請奬奴才等復核實考察刪减除出力較次弁兵分别以千　外委拔補曁酌給功牌咨部註册外其在事尤爲出力各員謹繕具清單恭呈御覽合無仰懇天恩俯唯照擬給奬以昭激勸至迭次打仗陣亡及在營傷故兵弁理合一併開單懇恩勅部照例議卹謹會同恭摺具陳伏乞皇上聖鑒訓示謹奏奉硃批另有旨欽此○○頭品頂戴安徽巡撫臣沈秉成跪奏爲揀員請補知府員缺以資治理恭摺仰祈聖鑒事竊照廬州府知府張端本在任丁憂業經臣恭疏題報開缺並聲請留外遴補在案所遺員缺本應輪用候補正班請補惟查安省知府　内現有特旨儘先卽補人員此項班次無論何項到班均准酌量先儘補用不積各項班次之缺此外截取班内亦復有人例應酌量先儘補用當經咨部查覆現准部咨該省旣有特旨截取兩班人員應由該撫酌量先儘特旨儘先卽補人員請補不積各項班次之缺等因卽經行司遴員請補兹據布政使阿克逹春按察使嵩崑會同遴選查有不積各項班次之卽用知府范保廉堪以請補廬州府知府詳請具奏前來臣查例載欽奉特旨以何項官員留省卽補及明保人員引見奉特旨以何項官員留省補用儘先補用　有缺出應准該督撫酌量先儘補用不積各項班次之缺此項人員補缺不扣甄别等語今廬州府知府係衝難中缺查安省並無鄭工新海防遇缺先舊海防先海防卽舊例銀捐遇缺先銀捐遇缺各班知府應卽先儘特旨卽用人員請補查有不積各項班次之卽用知府范保廉現年四十五歲江西瑞昌縣人由廪生應同治庚午正科本省鄕試中式舉人光緒二年揀選知縣三年丁丑科欽取覺羅官學漢教習未經傳補六年庚辰科大挑一等奉旨以知縣用簽掣安徽於是年九月初四日到省試用期滿甄别留省補用嗣在直隸籌賑局報捐同知升銜八年因奉委管解京餉無誤議給本班儘先補用九年題補貴池縣知縣奉部覆准飭知赴任十年正月到任試署期滿題請實授歴署廬江懷寗等縣篆務因前在貴池縣任内拿獲鄰境青陽縣斬决首夥盜犯三名題請送部引　十三年十月初四日奉旨依議欽此十四年調署宣城縣事復在江皖賑捐局報捐花翎十五年調補宣城縣知縣又於皖省歴年辦賑辦工及勸捐案内保加一級紀錄三次是年十一月經臣以人品方正歴任煩劇措置裕如輿情悅服堪膺循良之選奏奉傳旨嘉奬十六年正月復調署懷寗縣事二月初六日交卸宣城縣篆是月二十九日到懷寗縣任迭次恭逢恩詔加四級五月遵新海防例在京銅局報捐知府仍分安徽試用奉給執照祗領禀請開缺於八月初八日交卸懷寗縣事交代清楚給咨送部帶領引見十一月十二日奉旨着照例發往欽此復因前在貴池縣任内有獲犯之案經吏部仍以知縣原官帶領引見十二月初八日奉旨范保廉著以知府儘先卽補欽此初十日領照起程光緒十七年正月十一日限内到省奉准部咨歸於特旨卽用班内回省後遇有應題應調應選之缺無論何項班次到班均准酌量先儘補用不積各項班次之缺又於勸辦順直賑捐案内出力該大學士直隸督臣李鴻章奏保俟補缺後以道員升用經部核准於是年十二月十六日具奏奉旨依議欽此等因在案該員才識穩練有守有爲以之請補廬州府知府實堪勝任不積各項班次之缺與例亦屬相符合無仰懇天恩俯准以該員范保廉補授廬州府知府俾資治理而重地方如蒙俞允該員由不積班卽用知府請補知府銜缺相當毋庸送部引見除將履歴清册咨部查核外謹　同兩江總督臣劉坤一恭摺具陳伏乞皇上聖鑒勅部議覆施行謹奏奉硃批吏部議奏欽此○○護理山東巡撫布政使誠勇巴圖魯臣湯聘珍跪奏爲查明光緒十七年下半年山東省審辦京控各案分别已未完結彚繕清單恭摺仰祈聖鑒事竊前准部咨嗣後各省京控交審案件無論奏咨每年將已未完結數目分兩次彚開清單具奏摘錄案由註以交審月日並將未結各案因何未能審結緣由詳細聲敘等因業經將光緒十七年上半年山東省已未審結各案奏報在案兹自光緒十七年七月初一日起至十二月底止交審京控案件依限審結者十四起尚未審結者二十七起據按察使松林造册具詳前來臣覆查無異除咨部外謹將已未完結各案摘錄事由並交審月日及因何未結緣由謹繕清單恭摺具奏伏乞皇上聖鑒謹奏奉硃批刑部知道單併發欽此○○護理山東巡撫布政使誠勇巴圖魯臣湯聘珍跪奏爲恭報漕船開行北上日期仰祈聖鑒事竊山東省本年起運光緒十七年漕糧除蠲緩外下餘應兌米數業經撫臣福潤專摺奏報在案兹據督糧道恩壽禀稱督飭縣帮愼選乾圓潔淨米石赶緊兌連外僅德正首邦現已兌齊逐船盤騐定於三月初七日開行北上其餘各帮船隻亦卽依次前進等情臣覆查無異除飭該糧道督押北上依限赴通交兌並俟全帮出境冉行奏報所有山東德正首帮漕船開行日期謹循例恭摺具奏伏乞皇上聖鑒謹奏奉硃批知道了欽此○○湯聘珍片再節交桃汛黃河工程緊要臣先經札飭各游總辦並各防營小心修守兹據具報三月初一至十五日水勢時漲時落十六至十八連日陡漲六尺餘各處埽壩間有蟄陷臣聞報縣繫現定於本月二十五日出省赴工勘騐所有尋常公事檄委藩司代拆代行緊要事件仍包封寄臣行次核辦惟兼署藩司本任臬司松林公事已多而巡撫事更繁重臣到工察看如修防尚妥水勢漸平應仍赶緊回省謹附片陳明伏乞聖鑒謹奏奉硃批知道了欽此 
 
 

Page 13

 
 
[光緒十八年四月十八日京報全錄]  
　　宫門抄○諭旨四道錄前○發抄硃批五道○直督李奏請准已故總兵從優議卹並將事蹟宣付史館立傳片○又奏請仍照擬給奬片○滇撫譚奏借發阿陋井柴本銀兩摺○又奏請免茨通壩者米等寨籽粒銀兩摺○豫撫裕奏補用知府照例廻避片○陜撫鹿奏叅將因病出缺委員署理片○四月十八日内務府國子監廂紅旗值日無引見○睿王等塲差完竣覆命○恩分懷塔布各假滿請安○湖北學政趙尚輔到京請安○福建總兵胡德興請訓○貴恒請假五日○文熙請假十日○志顔請假十日○壽蔭續假二十日○徐致祥遞明曰回奏○倉塲漕船五日回空○召見軍機懷塔布趙尚輔胡德興○閱看繙譯試卷派出松溎清安派出閱卷張中堂翁同龢烏拉喜崇阿徐　廖壽恒洪鈞周德潤汪鳴鑾皇上明日用膳辦事後　園寓醇賢親王金棺前行禮畢至頤和園皇太后前請安畢駐　頤和園次日至園寓目送金棺還海辦事召見大臣○發抄李瀚章奏兼署撫篆謝恩奉硃批知道了欽此○希元奏副將許振湘等留閩補用奉硃批著照所請兵部知道欽此○又提臣彭楚漢母病請假奉硃批彭楚漢著賞假兩月欽此○又候補守張僖署漳州守奉硃批吏部知道欽此○又處州鎭右營遊擊萬禮彬補浙江中軍叅將奉硃批兵部議奏欽此○○李鴻章片再已故記名提督大名鎭總兵徐道奎於上年正月十二日因病出缺當經馳奏並聲明該故鎭戰功勞績俟行查詳確再行上陳在案兹據統領武毅軍直隸提督葉志超等臚具事實聯名呈請奏卹前來臣查徐道奎於咸豐年間以義勇從軍歴隨故提督傳振邦曾秉忠江南軍營克復溧陽縣城防勦松滬一帶慺挫賊鋒臣於同治元年督師赴滬委帶親兵水師營隨同進剿二年攻克福山石城解常熟昭文縣圍旋調授浙江力戰新埭張涇匯等處克復平湖縣城斬賊目陶雲從胡金鏘降賊目　殿選等乘勝連克海鹽乍浦二城三年失破新豐鎭吳涇橋賊壘近逼嘉興拔幟先登噴筒傷右目裹創猱進諸軍繼之遂復府城時湖州踞賊以晟舍爲門户集悍黨死守該故鎭以帥船力戰二十餘日擊散守賊率衆登陸由昇山八里橋追殺直薄湖州府城奪門首入身受刀矛數傷五年調剿捻匪率師船由清江浦一帶與大股悍黨投使屢勝進紥濟寗扼防運河賊由戴廟竄撲濰縣膠恭等處該故鎭抽撥砲勇由陸堵　復以舟帥截擊於南陽湖袁家口賊不得逞東捻以平七年西捻驟至復調渡黃北援時章　河淤道梗該故鎭督勇星夜疏濬兩月工竣遂以所部分扼東昌臨清德州故城一帶運汀綿延數百里賊屢從高家店漫口桑園第二屯老君堂等處盡力衝撲圖竄直境該故鎭　水堵擊堅守多日賊終不能搶渡遂蹙之徒駭河全股肅清前後積功迭家恩奬以無論水陸提督總兵缺出開列在前賞穿黃馬褂賞給正一品封典恊勇巴圖魯名號八年　鄂九年調陜旋調直隸辦理海防創修水師營壘砲台工程十一年簡放大名鎭總兵光緒五年到任大名界連東晋豫三省向爲盗賊出没之區該故鎭先後擒治著名大盜一百餘名曁河南巨案要犯劉德安范二等刦案漸稀黃河北徙後東明爲大溜要冲近年下游淤墊險　疉出該故與以汛兵積習太重修防多不可恃分撥練勇一營專駐河干平時令作工程遇險親督搶辦又建議添築下汛月隄戧隄以禦激湍十餘年來來境　歲不患河災十三年上游復决於　州而大名居其中隄障屹然非該故鎭之力不及此迭次安瀾案内蒙褒並叙有加漳河歳久失修盛漲輙壞城垣漂没田舍該故鎭疏鑿白水灘舊河濬深城濠及城東之三里河引漳水入衛河就土培隄近城可免水患工作悉資兵力不費公家一錢身殁之日家無餘財其廉公尤爲一時所推服臣伏念徐道奎早歲從戎身經百戰屢當大敵迭克名城曾受重傷力任危險忠勇血性始終如一在大名十三年捕盜治河尤著名績年雖七十精力未衰遽以微疾觸發舊傷奄忽致殞宿將漸稀深爲痛措溯其居官之績戰陣之功卓然可傳不容泯没合無籲懇天恩俯准將已故記名提督大名鎭總兵徐道奎照軍營立功後積勞病故例從優議卹將事蹟宣付　史館立傳並兩祀各省淮軍昭忠祠以彰藎績出自○逾格兹施理合附片陳請伏乞聖鑒訓示謹奏奉硃批著照所請該衙門知道欽此○○李鴻章片再上年挑辦寶坻青龍灣减河工程出力各員内有附貢生陳壽山請以主簿不論雙單月選用經部議覆以該員捐作貢生核准日期在後保案奉旨日期在先核與定章不符應請撤銷等因查上年青龍灣挑河築隄計長六十餘里工程艱鉅各該員在工經營數月之久勞苦異常保奬仍照尋常勞績核給陳壽山本係附生因曾經捐責故以附貢生開保　捐案核准在後惟由附生請保主簿實與定章相符貢生之有無與奬案無關並非因保捐貢借作階梯冀圖取巧卽如本案請　主簿不論雙單月選用之附生袁方榖吳蹈仁兩員均經部議准陳壽山同係在事出力未便獨抱向隅據直隸提督葉志超查明請奏前來臣覆核無異相應仰懇天恩俯准將附生陳壽山仍以主簿不論雙單月選用出自慈施逾格理合附片陳請伏乞聖鑒勅部查照謹奏奉硃批吏部議奏欽此○○頭品頂戴雲南巡撫臣譚鈞培跪奏爲借發阿陋井柴本銀兩預採供煎以顧課欵恭摺仰祈聖鑒事竊查前准户部議覆嗣後如有必需煎鹽柴本卽應遵照奏案先生奏明始准出借以昭愼重等因富經轉行在案兹據鹽法道普津會同布政使史念祖詳稱據署阿陋井大使農嘉祥詳借阿陋井光緒十八年分柴本銀六百兩卽在道庫徵存鹽課項下如數借給飭該大使出具白領將銀發交殷實灶户採備供煎以顧課欵仍照例自次年夏季起分作四季在於灶户應領薪本項下扣收隨課解繳扣繳不足飭該大使賠繳照例叅處承借之員遇有交卸查未逾限實欠在灶者准其移交後任扣繳清還並飭將前借十七年分柴本銀兩扣解清欵以符例案等情詳請具奏前來臣查核相符除咨部查照外所有借發阿陋井柴本銀兩緣由謹會同雲貴督臣王文韶恭摺具陳伏乞皇上聖鑒訓示謹奏奉硃批户部知道欽此○○頭品頂戴雲南巡撫臣譚鈞培跪奏爲請免茨通霸者米等寨籽粒銀兩恭摺仰祈聖鑒事竊查光緒十六年建水縣屬之茨通壩者米寨地方被游　滋擾居民四散雜糧相榖踐踏無收前經臣檄飭司道籌銀一千兩交由前署臨安開廣道蔡信義福近委員馳往賑濟一面檄飭該縣會同委員妥爲賑恤在案兹據布政使史念祖會同善後局司道詳稱據建水縣知縣劉琪棻查明十六年分茨通壩應納籽粒銀三十兩者米寨應納籽粒銀五十兩因被擾過重民力拮据異常實屬無從徵收可否詳請豁免以示體恤　聲明該處係屬夷寨前項籽粒四由各寨土掌寨統徵繳官並無田畝花户名册可稽邀免造册等情詳由司局核明轉請具奏前來臣覆加確核委係實在情形合仰懇天恩俯念民情困苦准將光緒十六年分該二寨籽粒銀兩如數豁免以舒民困除咨部查照外所有請免茨通者米等寨籽粒銀兩緣由謹會同　貴督臣王又韶恭摺具陳伏乞皇上聖鑒訓示謹奏奉硃批着照所請户部知道欽此○○裕寛片再據布政使廖壽豐詳稱查定例統轄　省之道員有外姻親屬應廻避者俱令廻避隣省另補又原係　捐　省之員准其另指一省俟接到核准部文由該督撫給咨前往各等語兹於光緒十八年正月二十四日據河南儘先補用知府晏振恪　稱該員之第五子於光緒十六年十二月間聘定河南候補道王維翰之次女爲婚雖未過門現在王維翰准補糧儲鹽法道尚未到任該員例應廻避擬改指直隸省仍歸原班補用等情並據准補糧儲鹽注道王維翰亦於未到任之前咨同前由查糧儲鹽法道係統轄全省之員旣與該員晏振恪爲兒女姻親自應以官小之晏振恪照例廻避該員本係報捐指省之員應請准其改指直隸省仍歸原班　用俟奉准部覆再請給咨等情具詳前來奴才覆查無異相應附片具奏伏乞聖鑒勅部核覆施行謹奏奉硃批吏部議奏　　○○鹿傳霖片再據代理撫標中營守備何林呈報陜西撫禁中軍叅將常瑛得患背疽病症醫治罔效當於光緒十八年正月二十八日病故等情前來臣覆查無異除檄委右營遊擊吳雲伍接署撫禁中軍叅將篆務並將該員病故日期及原領劄　照　　　　　　　遺撫禁中軍叅將員缺陜省現有應調人員容俟另行揀員升補理合附片陳明伏乞聖鑒謹奏奉硃批兵部　　 
 
