# 1901 - 16 - 4909971

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○網鑑易知錄白紙價洋一元五角竹紙一元三角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世娼緣碼洋一元四角○繪芳錄碼洋一元二角○紅樓夢補六角○閲微草堂五角○諸君欲購者請移玉至三馬路申昌書畫室或申報館帳房可也此佈 
[書多羅楞郡王奏請練兵籌餉摺後]  
　　自來立國之道首圖自强而自强之基端資兵備所謂百年可以不用兵而斷不能一日無兵備者職是故也故兵旣云備必多選精壯足其額數精其器械常川訓練治不忘亂安不忘危庶一旦事起倉皇足敷調遣否則老弱充數器械銹鈍平時雖有兵備之名而臨事無一兵可用有兵與無兵等亦曷足云備乎惟練兵以籌餉爲先爲常川練兵計必先籌常川之餉若兵額旣足器械旣精而餉項或有不繼必至半途而廢有始無終蓋餉項一缺卽無戰事而兵心已散兵氣不揚於是因循怠玩之習日深漸至於疲弱而不能用及至有事之秋始爲籌畫則必至羅雀掘鼠刓肉補瘡國厙爲之空虚閭閻苦其搜索卽使暫時敷用而旣非常備之餉安能得素練之兵欲以禦敵不亦戞戞乎難哉嘗觀泰西各國明年應用兵餉若干必先於今年預爲核算核算旣定臨事始無羅掘之虞從可知泰西兵力之强實由於兵餉之足也中國自與务國交涉以來日形孱弱推原其故皆由兵備之不足説者無不諉爲訓練之不精器械之不利兵額之不足斯言誠是也然中國商務旣不若泰西之講求民心又不若泰西之踴躍而况連年生釁去路浩繁貸自外洋債　高築卽欲練兵禦侮而疆吏皆苦無米之炊然亦究不能因餉項難籌而遂置兵備於不問也必於無可如何之中籌一安上全下之計以冀轉弱爲强其庶爲今日之要務乎乃閲喀拉沁札薩多羅楞郡王貢桑諾爾布奏請恩准就地籌餉練兵一摺不啻實獲我心矣竊念目下練兵爲必不可少之事所苦餉之籌無可籌原摺擬將旗屬礦苗甚旺之賀連溝大小槽碾溝除虎溝朱家溝板橋子五處責成本地居民及所募之兵用土法開採照京師路礦總局定章按一百分提二十五分報効國家云云吾以爲郡王此舉其利有五用土法則自無洋人干預可免交涉之難其利一兵餉旣盡取資於礦無事之時以工抵餉有事之時旣有礦利餉自無缺其利二國庫當支絀之時兵餉旣可不動支帑項且尚有贏餘報効其利三邊地之民窮而且悍得礦工以養贍可免因飢作亂其利四俄人爲切膚之憲礦利一開兵餉自裕更可多設兵額永固邊陲其利五有此五利所以一經奏請卽蒙俞允惟開辦礦務究非易易旣知苗之所在又須股本充足力除中飽之弊郡王之意美矣郡王之法良矣尤願郡王擇人而使不致爲人所欺則礦務未有不成礦務成而兵力未有不强中國邊境安有不固若金湯者哉 
[譯西人論俄人占據東三省事]  
　　香港循環日報登牛莊西友來函云前者各國聨軍分占榆關時俄人並不計校惟統兵向東三省西南方前進迨目下已將門户扼守阻他國不得越雷池一步按東三省本係膏腴之地各國商况甚佳約較俄人在中國各口岸貿易多至兩倍幅員之廣可與歐洲相匹今俄人占而有之各國並不遣一軍一卒前往保其利源誠不可解爲今之計惟有令中國廣開門户建築鐵路通至榆關再由榆關築一路達東三省庶各國商務或不至於一敗無餘乎 
[法員抗議]  
　　法京巴黎斯來電云日前法京下議院集議外藩費用一事某議員駁之曰朝廷日以增擴外藩爲事祗知侵占他人土地並不通核利害是非此等作爲不惟無益且耗費餉械所損實多我法於此若再不兢兢審愼則中國滇南境内恐花梳打之事不免復見於今兹矣又有某議員前曾久寓中國南邊是日亦詳論法國不應在滇南用詭計拓土大旨謂我法權力祗可在歐洲自守斷不能越海遠征以利他人土地按花梳打爲埃及蘇丹後路曩年英國進攻蘇丹時法人見英師前途被阻未能一蹴而至因遣其將繞出蘇丹之後先將花梳打據而有之迨英軍旣破蘇丹其帥吉職那氏傳令法人速離此境於是英法幾致失和嗣法人自知力不能敵不得已而將其地讓與英人今法人在滇南所行之事頗與花梳打事相類故某議員有此言也 
[暹路告成]  
　　南洋新加坡叻報云歲在壬辰暹羅創建火車鐵路由高力以達昌眉鳩工從事業已有年現始大工告竣本月初二日暹工親赴車站舉行落成之禮按此路險阻異常長不過二百七十英里而工程竟閲八年有半所需欵項多至一千七百五十八萬五千餘圓工役之病亡傷斃者不下七千人其中以華工爲多至西人之當工頭者祗斃三十五人云 
[董田匪亂]  
　　温州訪事友人云瑞安縣境董田村近有土匪揭竿起事與教民爲難鎭道各憲聞報立卽飭湯副戎福翔督率親兵前往彈壓新任中軍徐瑞堂游戎復督率練軍於本月十七日申刻拔隊起程相機剿撫刻聞已將匪徒槍斃五人并擒斬匪首二名不日卽可奏凱回郡矣 
[鑄匪破獲]  
　　漢口訪事友人云本月十七日淸晨長江緝梟武弁徐君全孝督同勇丁在漢口太和橋拿獲私鑄湖北龍銀之要犯王西亭阮永興二名搜出僞銀三十三元同日在孝感縣境余家垸拿獲同黨張明山王韋山王家周岳國鈞數人搜出鑄銀器具一併解送武昌糧捕同知署請馮少石别駕訊懲 
[迭獲會匪]  
　　蕪湖訪事人云自今秋自立會匪糾合營兵在大通煽亂後各處土匪咸蠢焉思動大江南北伏莽孔多雖經地方文武各員實力訪拿而蔓草難圖頗滋隱患上月下旬某營勇在皖江北岸運漕鎭拿獲會匪雍三貓王連喜隨於本月初七日將案情較重之雍三貓梟首示衆未幾精健營統領徐壽之協戎又在蕪湖南岸拿獲唐得勝一匪立卽解送蕪湖縣署縣主陳雲湘大令研訊收禁禀詳上憲刻下尚未知如何懲治也 
[擒獲海盜]  
　　寗波訪事人云本月二十一日有漁船駛至舟山洋面突被海盜高根土丁金橋陳高木朱厚發 
 
 

Page 2

 
 
胡曾有陳有毛頭林甫陳家孚陳連牛郭阿桂徐家隆等人截刦船上人狂呼救命駐泊附近之紅單水師船聞聲而至將盜擒獲解送鄞縣署是晚二鼓時縣主徐蓉齋大令升堂研訊高盜供認寍海縣境某鄉殺死營弁王標相一案其餘各盜亦一一訊明遂一併釘鐐收禁是日又在盜船上搜出難民七名内有兩名臂已斫傷想難免於殘廢矣 
[兵艦何來]  
　　松江訪事友人云日前有客由金山衛來郡言及彼處海濵忽有一兵艦隨波逐浪而至巡海兵差見其中一切機器空無所有心焉疑之就近報知金山營某遊戎游戎飭丁小心看守以便禀請上游核奪説者謂近日海上旣無戰禍又未聞有兵船遭風失事誠不知其何自而來也 
[鳩江防務]  
　　蕪湖訪事人云前出使美日秘大臣崔惠人星使禀請大憲檄調衡字右營來蕪駐劄將太及半年地方賴以安謐今者照章舉辦冬防營官洪梅卿叅戎親自督率勇丁徹夜梭巡不稍疏懈本月十六日總理皖南營務處高壽農觀察會同徽寗池太廣兵備道兼蕪湖關監督吳季卿觀察在湖南會館點騐至兩點鐘之久始事畢而回 
[積榖備荒]  
　　蕪湖訪事人云蕪湖爲産米之區農民爭先販運出口以致蓋藏素鮮倘經荒歉勢必無米難炊去秋署蕪湖縣張筱𡊢大令下車伊始首以勸民積榖爲務諭令昇百驛三鋪六帮總董倡買稻榖存儲厥後推十三帮亦皆照章辦理今歲附近各州縣皆慶豐收縣主陳𡊢湘大令因傳諭各帮總董照舊收積多多益善並令各紳董捐資建築倉厫收貯蓋本朱子社倉之法而推廣之也 
[甬試八志]  
　　寗波訪事友人云本月二十日爲寗波府高嶼卿太守考試鎭海縣童生正塲之期已冠首題於吾言無所不説至南容三復白圭未冠首題牧仲其三人通塲次題類也聖人之於民亦類也詩題賦得潮平風靜日浮海得浮字五言六韻是日發出鄞縣正塲案共招覆七百八十名示期二十三日初覆前列諸君爲張佑黼陳祖謨余廷楨汪培經蔡和鏗鮑士康董達斌李漢庶江義均李翊照 
[購緝火匪]  
　　鎭江訪事友人云本月二十日之晚南門某錢莊後屋忽爾火起層霄上燭光燄熊熊迨經人救熄後細加查視似係匪人種火因赴丹徒縣署據實禀陳縣主莫嶼香明府以此風斷不可長高懸重賞出示購緝務獲嚴懲 
[輪船肇禍]  
　　鎭江訪事友人云本月二十日之夜更魚三躍時太古洋行安慶輪船由上海抵埠客貨裝畢正擬鼓輪上駛忽輪機悞撥遂至倒行逆施是處爲往來各船停泊之所時當深夜人皆熟睡致被撞沈十餘艘淹斃人口不少所載貨物無不隨波逐流其餘各船亦頗有磕撞受損耆至怡和躉船所搭跳板約長二里許亦被截爲數叚當夜稽查長江輪船委員周錦堂都戎深恐釀成巨禍飛禀常鎭通海道兼鎭江關監督長久山觀察觀察親帶小隊若干名至江干查察迨天明安慶輪船溯江上駛旋由太古洋行某西人詣駐鎭英國領事署禀謁博諾德君會商辦理之法尚未識作何了結也 
[禾郡官塲紀事]  
　　嘉興訪事人云本月二十日傍晚時郡城文武各員均乘舟至北馬頭恭迓新任浙江提督學政李大宗師至翌日天將破曉憲舟駛抵大西門外官馬頭各官登舟呈遞手版宗師接見有差旋卽解維上駛各官仍恭送如儀○秀水縣熊明府邇患氣喘之症禀請上峰開缺以便靜心調攝藩憲榮伯衡方伯准之札委上虞縣吳明府前往署理 
[甌郡官塲紀事]  
　　温州訪事友人云温州鎭標中營遊擊徐樹堂游戎富春於本月十七日接篆任事後卽接瑞平一帶土匪蠢動警報遂於是晚督飭練兵前往彈壓○定字營統帶廖碧堂太守雄瀚擇吉本月十五日任事○前瑞安縣華筠如大令松年交卸篆務後於本月十七日赴郡二十日附招商局普濟輪船至滬江然後換船赴省其瀛眷先已買舟回珂里矣○前定字營統帶范寳山副戎交卸後偶沾淸恙一俟醫治稍痊卽可束裝赴省矣○温州府林少筠太守因今歲秋收尚稱中稔而米價未能遽平本地倉榖已於春間糶盡深恐明歲靑黃不接民食維艱爰託招商局派某輪船往蕪湖及仙女鎭一帶産米之區購榖運甌藉以補足 
[漢上官塲紀事]  
　　漢口訪事友人云官塲傳述楚督張香濤制軍擬委員馳赴襄陽修造行臺以備將來閲兵時行旌小駐○漢陽縣壤地寛博稽察難周時有奸人私鑄小錢入市混用府尊趙楚江太守聞之委朱二尹其樞嚴密查拿重懲不貸○武昌府同知長司馬病故遺缺經藩憲瞿賡甫方伯牌示以准補漢陽府通判童通守絢勳補授所遺漢陽府通判員缺以現署武昌府通判試用同知馮司馬啓鈞署理遞遺武昌府通判員缺飭新選是缺之祥通守泰赴任供職○秦中苦旱待振孔殷漢口轉運局除陸續將米運往散放外復裝運雜糧接濟撫憲景月汀中丞業經札委馮明府錫綬往赴陝州設局分運矣○前福建興泉永道漢口轉運總局憲惲莘耘觀察由白門返旆後卽於本月十六日親赴兩院禀辭馳往江蘇公幹 
[郡官塲紀事]  
　　松江訪事友人云甲午翰林洪遺叵太史良弼籍隸湖北某邑前日因事至松下榻高陞客棧旋乘輿詣文武各署投刺晉謁○日前松江府余石蓀太守探悉新任蘇松太兵備道兼江海關監督袁海觀觀察將次履新先期乘輿至大漲涇馬頭登舟赴申叩賀任禧 
[鷺水寒雲]  
　　厦門訪事友人云本月初三日之晚八點鐘時文圃茶莊執事人某甲怱怱回去行經南澳公館左近突來匪徒四人强褫衣服祗留一小衫始縱之去荆天棘地蓋可知已○邇來誘拐小孩之案層見迭出本月初四日拐匪某甲由祖廟婆前拐得某店六齡之幼子挈至靈應殿某僧覷出破綻設法扣留告知其家得以領回團聚旋將拐匪扭交紳董函送厦防同知署禀請嚴懲○距厦門十里許有地名江頭社者一小市集也日前集中某姓忽與烏樵浦蕭姓起釁各紏黨類械鬥不休保甲局委員某君闻之飛禀厦防同知張司馬司馬委石潯巡檢葉少尹前往彈壓得卽浪息波平 
[方伯行期]  
　　升任湖南布政使余晉珊方伯交卸蘇松太兵備道兼江海關監督篆務後定於本月二十七日乘招商局某輪船至漢皋前赴新任 
[委解餉銀]  
　　昨日新任蘇松太兵備道兼江海關監督袁海觀觀察委江蘇候補知府趙太守鉅弼候補知縣霍明府鎔炳督解武衛中軍餉銀五萬兩至陝西行在交納現已整理行裝將次釘鞘起解矣 
[觀察閲城]  
　　昨晨八下鐘時蘇松太兵備道兼江海關監督袁海觀觀察排齊全副儀仗巡閲本邑城垣上海縣汪瑤庭大令城汛周鑑之千戎隨侍其後由大南門迤邐至大東門撫標滬軍營管帶龍葆珊遊戎迎入城樓小憇談次論及治兵之道觀察謂兵士固宜體恤然軍令亦不可不嚴遊戎唯唯稱是隨拾級而下分道回轅 
[賭徒狡獪]  
　　廣東著名賭棍萬生阿天在在邑美租界外虹口菜市街第三百三十三號及三百二十七號門牌屋内各張旗鼓大開賭塲事爲藍副捕頭訪聞卽於昨日派三十六號西包探協同華包探劉阿炳前往拘拿不意若輩已有所聞均從後門逸去以致徒手而返未獲一人 
 
 

Page 3

 
 
[逃婢易名]  
　　前晚英界老閘橋南首朱公館婢女王阿秀陳阿四行竊首飾箱一口約値四千餘金並銀水烟袋等物臨行復圖縱炎焚屋幸卽撲滅事後開單投報捕房詎知二婢已携贓投法界長豐客棧住宿棧主以形迹可疑向之盤詰　一王二寶一稱王三寶蓋恐人物色已先攺姓名矣迨投報捕房捕頭立派包探拘押候傳家屬領回事聞於英界捕頭翌日遣包探趙銀河偕西包探訴知法界捕頭請將人贓帶回歸案訊辦捕頭以案在法界破獲未便准行昨日解送公堂讞員杜枝園大令會同費繙譯官研訊朱公館家丁謝金元投案伸訴情由英界包探趙銀河呈遞失單並二婢照相片大令命將首飾箱當堂開視失主朱仲賢稱並未缺少大令卽給朱領去旋查得朱在英界捕房報失時有破案後願賞給洋銀四百元之説諭以今旣破獲理應酌酬隨飭具領狀將二婢一并挈回 
[南市捕房紀事]  
　　福建某邑人劉金生向在南市祥記馬頭浦中駕杉板船前晚不知因何忽至同帮陳阿土船上蜷臥陳叱之使去劉竟攫取其衣穿諸身上以致互相扭毆旋由某號巡街捕拘入捕房捕頭令押候解送馬路工程局禀請總辦葉孟紀司馬訊辦○昨日午後妙手空空兒胡阿四潛至泉漳會館左近榮華樓茶肆前某姓餅攤上竊取菜刀一柄携之而逸適爲某號巡街捕所見拘入捕房捕頭令押候解送馬路工程局禀請懲辦 
[英美租界晚堂瑣案]  
　　熊芝琴控某倡家傭婦沈阿寳卽沈大寳向租木器延不付錢經前讞員翁翌漁直刺訊明諭令繳還洋銀十元阿寳延不淸理前日熊又投案請追至晚讞員張柄樞司馬升堂研訊熊供本年正月阿寳向小的租用紅木器物至端午節積欠房租洋銀二百四十三元被房主釘門小的代付房租洋銀五十元始得將木器取出事後向之理算一味延約叩乞究追阿寳供小婦人傭於尚仁里某妓院所欠租價已蒙翁大老爺恩斷還過十元至房金曾由小婦人與鴇婦算淸應付五十元繕立憑據約年内歸楚叩求明察司馬謂熊代墊之欵不能任爾遲延著於年内先繳洋銀五十元如鴇婦向索准卽投案控告阿寳遵斷叩謝而退○前有曾入西洋箱之唐焯光將陳顯達户名田單二紙向立中洋行抵銀一千八百兩旋由業户陳芝山投案具控立中洋行主亦控追抵價前讞員翁直刺訊明是地由陳秀堂陳芝山抵押與唐取去洋銀三百五十元因諭令繳還抵價贖取田單旣而芝山赴道轅上控道憲札飭覆訊定斷前晚司馬提案質訊芝山供小的有祖遺墳地三畝六分咸豐七年抵與盛日晉由盛轉抵與唐計洋銀三百五十元浼趙子餘爲中詎料唐卽向立中洋行抵銀一千八百兩小的不願售地叩乞究追陳供詞略同盛供前曾抵下陳之田單後由陳贖去二紙尚存二紙轉抵與唐趙一味狡供司馬諭令仍遵前斷著芝山繳洋銀二百五十元趙繳一百元向唐贖單覆核 
[法租界公堂瑣案]  
　　上期陳文炳遞禀公廨控侯佛南朱雲軒串吞會欵洋銀二百三十元昨日包探將朱解案請訊朱呈繳洋銀二百十元稱小的向與侯往來尚該小的洋銀一百八十餘元讞員杜枝園大令將所繳洋銀存候給領往來帳欵著自行理算○蘇廷翰前控林三和絲皮烟店主林培喜欠銀一千兩大令著押候人銀並保予限十日出外理楚迄今置之不理蘇迭次求追昨日大令提林到案著赶緊覓保理處延干未便○日前王阿根扭控王阿四王阿寶酗酒行兇攫取洋銀二元昨日大令將二王略詰情由著押候傳原告到案質訊○有俞正興耆身穿長江水師提督親兵號褂刼奪行人所携錢四百文被包探拘獲昨日解案請訊大令判責二百板○教民劉成發在天主堂内圖竊經某教士送案請辦在令判責二百板○積竊劉四觀楊金寶在某輪船圖竊被包探拘獲送案大令判各責二百板○劉春茂張坤山在英界行竊銀對時表一枚携至法界求售被包探緝獲送案大令判各枷一個月期滿各責二百板贓存捕房待失主認领○偷兒王阿根在老北門外行竊某鄉婦所携衣服一包被包探拘案大令判枷號一個月責五百板贓存待失主具領○女孩王貞吉童養於某姓家日遭惡姑凌虐逃至法界迷失歸途由巡街捕帶回捕房昨日解案請訊大令著暫留捕房候傳其父到案具領○頑童唐桂生剝取沿路樹皮被西人送案童父唐成發投案求恩大令以其不加教訓致干西人之怒未便從寛著押捕房二日桂生籲稱父親肩挑餬口未便禁押小的願代赴捕房大令准之 
[杭州裘少溪孝廉彬上安徽徽寗池太廣兵備道吳季卿觀察論籌欵裕國書]  
　　近聞在京議和各國索償賠欵至銀二百八十兆兩之多仰見皇太后皇上勞心焦思籌措無策其不得不議和者總無非爲中外百姓安享太平起見是以當道諸大吏上體聖意首籌欵項若殷富捐烟膏捐并議開實官捐歴日見諸報章者不一而足可謂竭力設法矣夫處此之時値此之勢百姓沐祖宗深仁厚澤已數百餘年自當激發于良共圖報効但蚩蚩者膏血幾何取之多固難惟取之少而積少足以成多一若無關百姓之痛癢者計惟有萬民均攤一法謹述其略於後合中國有四萬萬人民每人每年取銀一錢可得銀四千萬兩若積至十年可得銀四萬萬兩惟收法不能過促過促則恐貧苦者力猶不及當一年分四季收每銀一錢作制錢一百四十文每季分收僅制錢三十五文似此區區卽極貧極苦者亦不難措辦有謂口眷多奈何不知口眷多則營生理者必有其人稍從减省卽可補歸此欵何難措之有况此爲報効國家萬民由公憤而生鼓舞亦必然之理也今如明頒諭旨吾中國四萬萬人民無論貧富貴賤大小男女除乞丐不計外按年按季一律均攤由每縣每區殷紳代收繳送知縣由知縣繳送撫臺由撫臺繳送國家收儲不得絲毫假吏胥之手或設局聽百姓自行辦理國家坐受其利薪水由數内提給此亦一辦法總之不拘官辦民辦凡轉運交兑層折斷不窒太多多則中飽亦因之而多並於命下之日申諭百姓有願先行繳楚者當事奬以急公有願爲人代繳者由知縣詳請賞給匾額頂戴爲殷富勸若明年開辦今年地方官先查開户口册待來春按册逐收繳收每人給執照一紙至冬季合算每省户口若干應收銀若干天下户口若干應收銀若干總而計之積至十年非籌銀四萬萬兩哉而且保甲已隱寓在内匪盜亦難匿其間一舉而數善備不但集巨欵而已欵旣集賠償一項不十年卽可付訖何必五十年其有餘則以佐軍需可焉此法竊嘗質諸父老詢及窮黎俱無難色想普天率土人心大抵相同旣見下洽輿情何恤上妨政體謹呈 
[籌辦陝振十七誌]  
　　啓者則敬昨禀安徽撫憲王爵帥江蘇護撫憲聶仲仲帥云前奉兩江督憲札飭欽奉諭旨飭籌陝西義振等因遵經墊解庫平銀一萬二千兩交嚴訓導作霖携帶前往擇尤散放一面刊册函懇各省好善官紳及時募助兹查有知府用在任候補直隸州安徽石埭縣知縣調署懷寗縣知縣姚令錫光在任候選知州安徽布政司經歴吳經歴毓庭江蘇候補同知許丞鑫試用知縣鍾令蓀歴年籌助義振深資得力此次陝省被災奇慘待振甚殷可否仰乞憲恩俯准札飭姚令吳經歴許丞鍾令等帮同則敬卽在皖省浙省分投勸助之處出自逾格成全除分别移知外理合禀請大人察核俯賜批示遵行實爲公便則敬謹禀○奏辦陝西義振駐滬總局爲移請事案照敝局奉兩江督憲札開欽奉諭旨飭辦陝西義振又奉陝西撫憲岑電飭奏奉上諭准照光緒三年山西振捐成案照新海防例請奬五品以下實職除遇缺先花樣仍歸新海防捐輸外餘劃歸振捐並准報捐各項封典銜翎貢監頌發空白執照實收在事人員有能勸集鉅欵准照異常勞績保奬各等因當經在滬設局勸募並先後墊解銀兩在案查此次陝災情形奇重亟應派員分頭勸辦以資接濟貴縣貴經廳貴分府歴辦各省振捐均著成效自應移請一體籌勸除分别禀咨並俟空白執照實收捐章頒發到日再行移送外相應備文移請爲此合移貴縣貴經廳請煩查照希卽設法廣爲勸募收到捐欵隨时彚解敝局轉解以濟振需望切施行須至移者右移安徽懷寗縣正堂姚布政司經廳吳江蘇卽補分府許卽補縣正堂鍾[  上海六馬路仁濟善堂盆湯弄絲業會館奏辦陝西義振總局施則敬錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　金裕慶行竊南市裕大錢莊寳銀十五錠前經縣捕拘獲禀請縣主汪瑤庭大令研訊金供稱小的竊銀後附舟赴姑蘇借住老椿記客棧販買綢縀訖某某等人銷售大令著釘上脚鐐飭捕帶往蘇州查吊原贓至昨日捕役押解回申禀稱贓物均宋弔著大令　收入自新所候訊○本邑漕河涇人王阿生平日專向族人訛詐致干衆怒今春由王海和王關福爲首糾約同族諸人綑縛祖墳前焚斃事經前署上海縣戴子邁明府訪悉騐明屍身飭拘海和訊辦旣而屍妻王蔡氏屢次哀求紳董撫卹旋經各董公議給恤嫠局口糧並令族中醵集洋銀五十元送呈縣署請大令核示前晚大令提氏訊詰氏供丈夫被族人焚斃後小婦人衣食俱無不能度日叩求撫恤大令曰爾夫干犯衆怒死由自取今已集得洋銀五十元並恤嫠局月給錢七百文本縣再捐廉賞給洋銀五十元湊成一百元爾儘可藉以度日矣氏泥首稱謝具領而退○前者蔡金祥控蔣省三王永祥霸贖田單前晚縣主汪大令研訊之下蔡訴稱光緖五年小的之父因有正用將田單二紙向蔣省三之父抵得洋銀十五元現在父親逝世小的備本向贖蔣意圖吞沒是以控乞訊追王供前者蔣省三以田單二紙向小的抵押洋銀若干嗣蔣又至小的家中向母親騙去田單將地售與洋商小的並未阻贖求恩追給借項蔣供田單現抵與某洋商處計洋銀一百元叩求寛限措贖大令判責二百板諭令蔡將洋銀五十元給蔣限一月内向洋商贖取給還王之借欵著自向理處○前日鄉人蔡建山扭控堂姪蔡新泉縣主汪大令研訊之下訴稱新泉時將小的毆詈求卽嚴懲大令詰其因何致此建山一味含糊大令以其情節支離斥退不准甫至署前復互相毆擊大令聞之立飭差役帶回喝令將建山掌頰五十下 
[馬路工程局瑣案]  
　　前日無錫快船户楊士發與其弟士慶在船上爭鬥二十八號巡街捕見之拘入捕房轉解馬路工程局禀請總辦葉孟紀司馬研訊士發供小的年三十歲常州府屬無錫縣人昆季四人皆隨父親駕舟爲業小泊治下永盛馬頭已歴年所今小的見父親年老擬備洋銀四十元爲將來身後費用并派令士慶出四十六元士慶祗允三十六元致相爭論士慶供胞兄堅囑小的豫備洋銀四十六元奈小的一時無力以致忿爭叩求恩斷司馬謂爾等誼屬同胞不應妄自生釁所有供養父母之費應著昆季四人公同籌備不得稍有參差旋由天主堂司鐸沈君宗錫查得楊等均係教中人遣人投案保釋○前日南市鄭洽記土行主鄭福猷以行夥陳阿來被莊阿蓋卽莊耀亭吞沒貨價洋銀二十餘元控諸馬路工程局總辦葉孟紀司馬准之派十五號巡街捕將莊拘獲當晚升堂研訊陳投案供稱小的係潮州府屬潮陽縣人年四十有七在洽記土行執業莊雖係同鄉未謀一面上月某日始遇諸某處倩伊代銷零土言明洋銀一元扣給用錢三十文不料伊竟串同買主吞沒土價反糾合流氓與小的爲難叩乞訊追莊供小的爲陳兠售零土陳以低貨搪塞致購者嘖有煩言前日小的向某烟館主索取土價正在爭論忽被旁人將小的所收洋銀十三元五角搶去小的急起直追又被烟館主扭住不能脱身叩求鑒宥司馬謂爾欺陳懦弱串合吞銀不法已極喝令從重笞責伍伯正行刑時莊同鄉人鄭雲昌投案訴稱小的在南市太平弄開設元昌小押鋪與洽記土行主鄭福猷同族今由莊之岳母紀王氏浼小的投案求恩覔人保出料理司馬准如所請飭將莊還押捕房著覓妥實人保出赶緊淸理違干比究○前晚某號印捕巡至竹行馬頭見黃長春陳阿四二人蜷臥某姓船上形跡可疑因之拘入捕房轉解工程局總辦葉孟紀司馬研訊之下黃供小的年三十有六家住甫東向在北市某輪船公司馬頭肩挑度日行經是處時已昏夜阮囊羞澀不能投宿旅邸因見此船無人看守暫資棲息並不爲非陳供小的年二十有三與黃同鄉餘語略同司馬憐其貧苦從寛免究釋之使去 
[英美租界公堂瑣案]  
　　前者流氓顧爛頭等戳斃孟金定案内在逃未獲之寗波瑞后生一犯經上海縣飭役緝拿旋由縣役連升在新閘梅園弄相遇奮力扭住忽被流氓郭木金紏衆劫去連升忿甚將郭扭回路經英界五百九十號巡捕指爲違犯定章一并拘入捕房昨晨捕頭令解案請訊連升禀稱此犯係小的在租界外拘獲求鑒讞員張柄樞司馬商之白繙譯將該犯移送縣署歸案辦理○著名賭棍陳阿玉李阿福糾集曾阿金林阿根等十餘人在虹口百老匯路賃屋聚賭捕頭查知派中西探捕前往拘獲陳李及孟阿福張明林洪阿林曾阿金林阿根姜阿來等八人昨晨連賭具解送公堂司馬訊得陳李二犯甫入捕房卽以洋銀五十元爲質得以暫行釋出今日並未到堂遂判令將洋銀如數充公曾等各罰洋銀十元○偷兒王阿根潛入公一馬房圖竊被馬夫汪金三拘住處以私刑五百四十六號巡捕聞之一併拘入捕房送案請究司馬判罰汪洋銀十元王笞責一百板○五百四十二號三百七十六號二巡捕解設攤誘賭之喬阿虎吳金泰到案司馬判責喬三百板吳二百板枷號一月○積賊何仁興行竊復興信隆宏太等家衣物經包探張才寳解案請究司馬判責四百板遞解回籍贓給失主具領○朱阿二行竊顧銀奎家布一匹經包探李佩之拘解請究司馬判責三百板管押捕房一月贓給還失主○周阿根行竊張錫隆家衣服十二件及金戒銀表等物經包探張阿五拘案請究司馬判責三百板管押捕房三月贓給還失主○張金生狙伏路旁搶取行人之帽經包探孫阿星拘案請究司馬判責三百板管押捕房三月○王金發行竊陳文甫家皮衣一件經西包探拘案請究司馬判責三百板管押捕房二月期滿遞解回籍贓給還失主○王小春行竊顧立書家衣服一件經包探邊槐州拘案請究司馬判責一百板贓給還失主 
[美租界捕房紀事]  
　　日前駁船户李根夫張根福爲某煤炭行載煤數百墩往某兵船交納中途串竊數十墩變價瓜分昨爲包探張阿五石金榮查悉一并拘入捕房捕頭令押候轉解公堂禀請讞員張柄樞司馬訊辦○昨晨虹口漢壁禮路恒大錢莊主王仲賢被著名流氓張永林張桂法訛詐不遂糾黨曳至鄉間肆意兇毆以洩其忿事後王投訴捕房捕頭令包探劉光震前往查拿以便轉送公堂禀請懲辦○昨日午前馬夫徐來生駕四輪馬車至外虹口百老匯路馬忽驚逸致將道旁印度兵某甲撞倒傷及額角某號巡街捕見之拘入捕房捕頭令押候解送公堂禀請訊究 
 
 
 

Page 10

 
 
   
 
