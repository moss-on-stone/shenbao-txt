# 1903 - 85 - 4910756

 

Page 1

 
 
[正通志出書并發售新編九通全書目錄啓] [  圖書集成局謹白]  
　　九通一書集歴代政治之大成爲本朝掌故之淵藪本局旣據精本校印以餉學人又以全書卷帙浩繁檢閱或多不便爰不惜重貲禮延通才博學將是書條分件繫編成九通目錄四十卷語節繁蕪事無滲漏提綱挈領井然秩然現已付印不日出書定價每部大洋一元八角曾購本局九通股票者僅收工料英洋一元以示區别諸君有欲購取者請於領正通志時繳洋預定掣給憑單俟正通攷告成一併登報發書特此佈聞諸維雅鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下咸究心經世之務官書卷帙繁重購寘匪易私集事育龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[論昨報紀華官照會俄人禁米繞道出洋事]  
　　日本之與中國自甲戌一戰之後重修盟誓睦誼益敦玉帛往還頓攺從前遠交近攻之策其不滿於華人之意者獨此僞造貨幣及購積米糧二端夫貨幣製自奸人政府示嘗不心焉惡之特藉口於例無專條不復嚴加懲治致華人不免嘖有煩言耳若夫購積米糧則華商販之日商購之在我華原有禁米出洋之明文而彼國素不聞禁米入口則以彼之貨易我之糧在貿易章程初未嘗有所違悖我惟懲治奸商之暗中偷漏而已於日人乎何尤雖然自有此種奸商而中國之倉廪空中國之黔黎困久之且民窮思𣀵揭竿而起亂萌漸滋則禁令嚴申誠中國必不可緩之舉彼奸商亦知官吏之將申禁令也於是由上海香港二處繞行俄國所租旅順口然後鼓輪而東俄國夙不禁米石過關津加以奸商詭計多端關吏無從究察致每月出洋之米以數萬石數十萬石計而中國之黔黎益困中國之倉廪益空日本雖遇凶年民食乃不憂匱乏噫吁嘻奸商之肉其足食乎夫日本之所以購積中國米糧多多益善者豈爲是以困中國哉亦以去歲秋收失望餓殍盈途不得不借助鄰那以免鴻嗷中澤耳然亦安知其非因備俄之故　籌豫積軍糧觀日報記俄人於鴨緑江之西轉運軍械芻芟昕宵不絶所撤屯據奉天之兵士一律暫駐火車站旁其爲虎視眈眈已可槪見日　歲譏洊告而又强鄰壓境備戰不遑苟非厚積軍糈一旦從事于戈軍士曷以資果腹此所以托稱備荒之故不惜重　以購中國米糧乎俄人亦忌之深防之亟以故一經華官照會立卽高懸厲禁使粒米不得由旅順經行此豈結好於中華哉亦借此以阻日人之計耳抑嘗攷之日本通商條約十十二欵兩國所産米麥糧食除照章轉運别口外各不准販運出洋若船上水手搭客自需約計數目報明海關給照准其照買存船備用觀此是不特中國之米不得販運赴日卽日本之米亦不能販運來華雖昔年戰後言和約章重訂而通商則例並未攺絃更張以故頻年日使屢請購米以振民飢政府迄未允許奈何奸商暗中販運而日人即貿然購之試問他時中國乏糧潛向日本購以濟急日人將照約禁阻乎抑竟聽客所爲乎是奸商固罪無可逃而日人之購以存儲似亦忘却約中條欵矣雖然販米之奸商中國民人也向奸商購米者日本之商賈也中國旣不能將奸商懲罰又不敢以背約詰日人而惟藉手於俄以禁其出洋未免有失國體特欲保民食當亦共諒其孤詣苦心而如日本者旣欲保全睦誼自應將購米一事明向我華商定然後轉運出洋我華允之固日人之幸設竟不允亦祇付之無可如何夫如是始磊落光明爲堂堂亞細亞洲望國否則惟以保護民人爲念而於本國之奸宄旣設詞以姑容於他國之奸商復背約而貿易其始他國被其所困繼則本國亦必致有損聲名我甚爲日本不取也 
[本館接奉電音]  
　　昨日午前京師飛電傳來上諭一道敬謹譯登○三月初三日内閣抄奉上諭前因京師入春以來雨澤稀少朕迭次親詣大高殿拈香祈禱並派醕親王載澧等分詣時應宮等處拈香仰荷昊蒼眷佑得沛甘霖朕心實深寅感允宜敬謹報謝用答天庥朕於本月初六日親詣大高殿拈香時應宮著仍派醕親王載澧昭顯廟著仍派貝子載洵宣仁廟著仍派貝子溥倫凝和廟著仍派貝勒載濤同於是日分詣拈香仍冀渥邀鴻貺甘澍普沾以慰農望欽此 
[德欲併荷]  
　　香港循環日報登小呂宋來電云頃聞荷德兩邦有聯而爲一之勢緣德皇甚欲將荷境歸入版圖而仍留其國政府荷大臣多有深喜此議者蓋因德國大隊陸軍可以爲荷保障也 
[墨難用金]  
　　香港循環日報登美國紐約克來電云墨西哥國近擬攺用金圓以致通國巨商大爲震動日來殷實店鋪倒閉多家銀價驟低貿易因之阻窒加以核疫流行死亡相繼國勢如此爲歴來所未有者也 
[償欵議結]  
　　天津直報云拳匪之亂遼陽一帶教中人大受傷夷去冬經奉天將軍增軍帥與法主教蘇裴理君議定償銀一百三十五萬九千五百兩十二月先付四十萬兩尙餘九十五萬九千五百兩分九次交付每次應付十萬零六千六百一十二兩至光緖三十一年付淸近已附片奏請立案以備將來作正開銷矣 
[照譯日本推廣天津租界草約]  
　　天津直報云日本推廣租界業已由駐津領事官伊集院君與中國津海關道唐少儀觀察及租界事務總辦錢觀察定議章程茲從日文譯其大略一推廣租界之地約計四百畝編入界内其 
 
 

Page 2

 
 
他所占地方及小劉莊埠頭仍歸還中國二外國人不許租借三中國人雖許買賣若將來日本推廣界内有應用應買處不能有異議四交通水道等公共事業祗許中國自籌資本建築若外國人建築時須商之日本意見相同方可允許五從南門外抵海光寺止爲日本軍道至無用時當交還中國由中國自行修築作爲公共道路六日本租界中修築道路告成後中國道路可與之聯絡貫通 
[示定奥國所訂天津租界章程界]  
　　聞之天津友人云拳匪之亂奥人在津度地駐兵迨事平卽互訂章程將此地作爲租界日前直𨽻總督北洋大臣袁慰庭宮保出示曉諭曰照得天津河東地方前於光緖二十六年兵亂時曾經奥國軍隊佔紥該處當卽劃定外限旋由大奥國欽差大臣齊與前北洋大臣李商准在該處地方開闢租界尙未定議嗣經本大臣派委津海關唐道天津張道候補錢道會同大奥國欽差大臣齊派駐紥天津之貝副領事會商妥訂租界章程兹據該道等詳稱以奥國租界地方係由軍隊佔定劃有地址勢難减小抵換惟有設法補救民艱以及妥定鹽垞遷移等事當卽擬定租界章程所有界内中國業主如果有整齊照例紅契均可照舊存業惟或係因公用或用以興旺租界或有利於滌蕩汚穢奥國有權可以將此地購買至房價及地價應按義國租界章程辦理按照租界工部局自行分定應歸何等何類定價其界内奥國不用之地仍准民間執業任便買賣但不得賣與他國洋人管業倘欲或租或典或押與他國洋人於未經奥國工部局允准之前不得租出及或典或押至購業時候將價値付淸後仍准業主暫住由付給價値之日起限六個月騰空交出若彼此另有商法亦可辦理又租界内所有鹽課官商之鹽准可以照常存放惟將來奥國領事或有遷攺之意向該商彼此公平商議章程辦理又租界内不知業主之産業奥國領事出示俾業主得知將契紙持送閱看如出示起十二個月後仍無人投報奥國領事可將該業充公現在界内坍塌房産不准修蓋如該業主持有整齊房契投報前來奥國政府可以按照第三欵所載購買至租界内所有墳墓如本主自行遷葬每棺由奥國給費銀四兩毋庸另給地價若係無主義塚其應如何遷葬田地方官及奥國委員會同商議購地遷葬其費用歸奥國籌備各等情並繪具圖說具復前來本大臣查所訂章程尙屬妥恊業經咨呈外務部查照在案誠恐津郡人民未及周知合行出示曉諭爲此示仰居民人等知悉自示之後爾等如有在奥國租界居住執業者均須遵照界内章程辦理其各凛遵毋違特示 
[政務處議覆護理山西巡撫趙大中丞通籌本計摺]  
　　爲遵旨覆陳仰祈聖鑒事光緖二十八年十月二十八日軍機處片交護理山西巡撫趙爾巽奏通籌本計一摺奉硃批政務處議奏單併發欽此將原奏及清單抄送前來竊維民爲邦本本固則安雖外患交乘猶能自治是以秦隋之極盛不如東漢南宋之積弱則正人心厚風俗存紀綱實爲政治之原兹該撫所陳十條以教民養民爲先洵屬深知本計臣等詳查各條同有已議行者有宜舉行者有未能盡行者謹逐條分析議覆以備聖明采擇施行第一條廣行教化以開民智據稱學堂之效必在十年以後不如白話講演之力敷陳甚淺收效彌多等語臣等於上年四月間議覆侍郎戴鴻慈奏請置宣諭化導使摺内奏請飭下各省督撫學政督飭各教官隨時親歴誠鄉傳集紳庶詳細講解聖諭廣訓並將近年疉奉諭旨凡有關於民教者切實開導俾知朝廷懷柔遠人無非爲息事愛民起見庶顓蒙悉化不啓猜嫌正與該撫所奏用意相符教官籍𨽻本省與士民氣誼相習職掌又極清簡不至有曠廢需索之虞該撫所請兼用分駐雜職人員自不如專用教官之爲要善至京話報白話報悉里巷小說以其意在勸善似可聽其流傳所請飭下督撫訂購頒行究非政體總之教民本義莫先於興學今泰西各國每以人民識字之多少爲國勢盛衰治亂之等差果能遵奉疉次諭旨多設蒙小學堂久之僻壤窮鄉人皆讀書明理十年之效原不爲迂至講解演說以導愚頑亦足輔學校之不及但使地方官師盡力勸導於化民成俗不爲無裨所請給經費予獎勵應由各該地方官隨宜辦理其化導確有成效人才可用者自可隨時專摺保薦不必定以年限致成循例保獎轉開倖進之門第二條增設民官以消隱患各等語查歴代之制内地則治以郡縣邊外則治以軍府然考漢之河西列郡至今仍𨽻版圖唐之安西北庭未幾仍淪異域是治邊外軍府仍不如郡縣確有明証史稱元代之盛遼陽嶺北俱設行省貴賦租稅比於内地遼陽今奉天以南嶺北則遠過外蒙古先朝肇造東土綏服北庭開闢西域疆宇遠邁漢唐其初地曠人稀今則遷徙滋生情形迥異故崇實於奉天銘安於吉林先後奏請增設郡縣左宗棠於西事甫定卽有不可不設行省之議蓋將帥不分滿漢則取才較寛治民必用文臣則課吏有本查新疆旣設巡撫奉天將軍府尹以督撫爲兼官從前銘安亦有吉林將軍兼巡撫之請近日增祺長順饒應祺各有添設州縣之奏均經議行因時制宜難拘舊制内外蒙古部分廣遠地多饒沃礦産甚繁興利實邊當務之急惟攺設行省事體重大經費浩繁必須詳愼察度預籌布置其如何增設民官辦理新政均應請旨飭下各將軍大臣悉心規畫並先行查明各城各旗量户口之多寡計道路之遠近酌設廳縣詳細奏陳旣可知邊將之才識是否留心邊事亦可知塞上之虚實情形俟覆奏到日請旨飭下集議舉辦至内地繁富州縣應否分置苗猺土司能否攺流應由各督撫查看地方情形隨時奏明辦理此摺未畢明日續登 
[大帥過潯]  
　　九江采訪友人云署兩江總督張香濤宮保交卸後由省起節赴鄂上月二十六日道出潯陽時江西護撫柯遜𤲅中丞適在潯查閱砲臺及湖口開埠事宜因往舟次謁見商榷稅釐約歴三點鐘之久 
[鐵路將興]  
　　金陵訪事人云江蘇候補道潘芸蓀觀察於光緖二十五年經前南洋大臣劉忠誠公會同督辦鐵路大臣盛杏蓀宮保委勘由江甯達鎭江路基嗣以欵巨難籌暫從緩辦兹已籌集的欵復於本年正月委令開購料興工迨宮保卸篆後觀察卽趨赴省垣謁見新任南洋大臣魏午帥禀陳一切一俟加給委札飭卽將擇吉開工矣 
[會匪將誅]  
　　廣東訪事友來函云去臘之杪省垣三點會匪陰謀作亂事洩官中拘獲梁慕光蘇子山等諸逆首歴經研訊得有端倪二月二十三日藩司丁方伯臬司吳廉訪糧道周觀察復會同緝捕總局憲升坐公堂隨由南海番禺兩縣解到逆犯梁慕光等十名研訊之下俱供認前情毫不諱飾惟葉阿昌等二逆狡展圖翻迨加以嚴刑亦卽承認各憲令在供單上蓋印指模以成信讞隨擬定將梁蘇等八名斬决梁平等二名留候緝拿餘黨以便面質至梁平之叔梁某在逃未獲議將花埭等處所有産業查封入官一面懸賞購緝大約日間奉到憲批卽須分别正法矣 
[查獲軍械]  
　　廣州訪事人云某日巡江水師統領李太守在番禺縣屬蓮花山附近大墩村鄉某姓家查獲洋槍數百桿解送省垣禀請大憲核辦 
[委探桂亂]  
　　廣州訪事人云廣西匪徒肇亂雖經官軍剿辦迄今尙未肅清署四川總督岑雲階制軍以桂省爲桑梓之邦休戚相關時 
 
 

Page 3

 
 
縈寤寐特於日前電傳來粤委督轅交案沈司馬毓高坐探軍情 
[府試定期]  
　　金陵訪事友人云上元江寗縣試刻已告竣造册呈送到府旣而府尊羅少傑太守接奉江蘇提督學政李蔭墀宗師來文飭將府試迅速舉行遂定於本月初九日開考刻已行文各縣學傳諭諸童限初七日齊集省垣聽候示期考試矣 
[蘇省官塲紀事]  
　　蘇州訪事人云每屇端陽各省督撫例有貢品解京進呈御用本届江蘇巡撫恩藝棠大中丞已采辦齊全委本轅武巡捕秦都戎羅松起解都戎奉委後卽於本月初一日禀辭就道○候補府經歴周叅軍紹棠經上憲委赴南匯候補從九品周少尹思讀委赴江陰辦理沙洲已於上月三十日禀辭前往矣○署丹徒縣典史王少尉桂墀奉到委札後卽於上月三十日禀辭赴任○分發江蘇試用同知聶司馬宗羲籍𨽻安徽二月三十日由京領憑來省詣各憲轅禀到○太倉州州同王别駕慶耀奉上憲飭知赴任不日卽當禀辭履新矣○候補通判陳通刺亮恭奉江寗牙釐局憲委辦揚州認報局差業已到局視事矣○沙洲公所文案現經撫憲恩大中丞遴委秦通刺基辦理通刺奉札後於上月杪日禀謝到局○蘇海防同知缺經藩憲陸春江方伯牌示委孫司馬鳳鈞署理司馬奉到委札卽於上月三十日詣各憲轅禀謝擇吉履新 
[神京瑣紀]  
　　京師訪事人云南苑餘地招墾升科歸内務府會計司經辦客冬森昌木廠商人李某承攬清丈事宜刻已告竣呈報内務府被會計司查出以多報少情弊大約須定期覆勘矣○前者新任中城滿察院貴待御秀蒞任後卽將所轄地方各娼寮一律封禁嗣有冐充察院家丁在外招搖撞騙者侍御訪悉復於二月中旬派勇將諸娼寮把守並鎖帶娼妓鴇兒到官訊究限十日内交出冐名撞騙之人以憑究辦掌貴州道監察御史巡視北城察院成侍御昌之封翁尙書銜前山東布政使崇公保年已八旬有九二月十六日攬揆良辰侍御在虎坊橋湖廣會館演劇稱觴一時賀客盈門車馬絡繹見者無不嘖嘖稱羡○本科會試總裁簾官均於二月十九日乘蘆保鐵路火車赴汴輿馬人夫咸集前門外車站順天府特派巡警軍護送○二月二十日内廷稽查上諭事件處考取供事赴考者三百餘人題爲勸諭地方多設蒙學堂培植子弟示○上月十七日細雨如絲沾衣欲濕忽有兩人舁蘆席一捲赴南下窪空曠處抛棄半途被北城練勇所見向之詰問舁者言語支吾啓而視之中有女屍一具因卽解赴官廳訊究兩人供稱死者係某妓鴇兒圖省殮費囑小的等私行抛棄乃將兩人收禁翌日司官率同仵役往騐果係病斃並無别情然移棄屍身究有應得之咎大約須送交刑部發落矣 
[晉謁軍麾]  
　　昨日午後蘇松太兵備道袁海觀觀察命駕至小南門外董家渡舟次謁見江南提督李壽亭軍門適軍門公務紛繁特飭家丁擋駕 
[軍門謝步]  
　　前日江南提督李壽亭軍門因公來滬滬上各官咸詣舟次請見昨日午前軍門命駕入城赴各署謝步至道轅時蘇松太兵備道袁海觀觀察肅入花廳設筵以欵 
[道轅勘犯]  
　　昨日太倉州知州謝桂卿直刺申解販賣私鹽船户陸兆生至蘇松太兵備道轅午刻道憲袁海觀觀察傳齊上海縣署書差升坐二堂勘訊陸犯供稱小的係崇明縣人年六十歲向行駕船往來太倉今次有王姓客携帶私鹽數包被鹽捕營緝私船查見將船扣住王姓及船夥施狗郎情急登岸奔逃被巡勇開槍擊斃小的恐懼蝟伏艙底被拿解送太倉州所有槍斃之人均由屍屬自行棺殮觀察傳太倉州解差至案問槍斃兩人是否屬寔禀稱確有其事觀察遂著陸犯在供單上蓋印指模飭發上海縣監禁候札太倉州辦理 
[局員謁縣]  
　　昨日龍華巡防局員沈秋蓀二尹乘輿詣上海縣署謁見縣主汪瑤庭大令聞因蘇松太兵備道袁海觀觀察飭嚴禁龍華寺僧人容留婦女所與大令面商辦理章程也 
[議收鋪捐]  
　　去年本邑南巿馬路工程局總辦翁子文太守擬將裹街逐加整頓迄今已越半載所需電燈公費巡捕薪水等項槪行設法籌墊從未捐及鋪户分文邇與各董一再籌商擬仿照浦灘馬路定章一律抽收捐欵將於日内出示曉諭矣 
[預修火政]  
　　本邑南巿馬路工程局總辦翁子文太守查悉馬路中居民鋪户鱗次櫛比每遇火警局中並無洋龍施救以致吳回作崇四出蔓延因禀明蘇松太兵備道袁海觀觀察籌出公欵若干向某洋行購得三號洋龍一架昨日舁至局前吸水試演 
[火警續聞]  
　　昨報所紀英界火警兹悉起火之處實在泥城外新閘路及黄家厙新闢各國公共租界中泥城外之火起自第四十四號門牌某洋人家披屋幸卽救熄得免延燒黄家厙之火起自日新公司因烟囱爆裂所致共焚去房屋十餘間 
[英美租界公堂會訊案]  
　　英商密得敦投本管總領事署控華人傅榮春將地永遠租出掯勒不交等情讞員張柄樞司馬接准英總領事照會卽於前日午後會同英繙譯官迪比南君提傅研訊密得敦投案聲稱商人向傅永遠承租地七分五釐四毫立有定單言明稍緩數日即行交割今已逾數月竟不將地交出請卽訊追此外尙有傅弟名桂榮者浼朱章桂介紹將地永遠租與商人細加核算被伊透收洋銀六百二十五元現亦到案務請併究所立定單呈求察騐榮春供小的將地出租是實尙求寛限料理不敢有違司馬商之迪君著押候一禮拜内立契交地始准交人保釋桂榮及朱供詞狡賴著押候將所收之價如數繳呈 
[英美租界公廨判牘]  
　　英國美查圖書集成局經理人畢禮納投英美租界公廨控金陵人陳鶴甫即陳世彦翻印時務通考一案迭經讞員張柄樞司馬會同英總領事署繙譯官迪比南君訊明翻印是實特於前日發出堂諭云會訊此案據英商美查公司控陳鶴甫翻印時務通考業已飭兩造各將書籍先行校對現據原告堂呈校對時所記清悵其原告經管之點石齋所著時務通考原書共有四萬七千五百四十一行與陳鶴甫所印增廣時務通考輯要内中祗有一千一百七十五行不同其餘皆是雷同核計不過十分之一何得謂之增廣其爲翻印無疑自應傳諭陳鶴甫先行停印並將所印該書之底以及照片等繳案銷毁以爲翻印者戒一面據情禀詳道憲示遵可也此判 
[法租界捕房瑣案]  
　　山西人趙少惠向爲珠寳掮客庚子八月向姚陸氏取得金剛鑽鑽嵌之戒指二枚約値洋銀八百元年深月久一去不回上月某日姚陸氏之壻周寶生在途相遇扭入捕房解奉讞員孫建臣大令訊供管押昨日氏投案求追大令復訊之下趙求交包探帶出覔人具保設法歸還大令准之諭以如無保人仍帶回捕房押候嚴比○偷兒張絡基季阿五行竊某姓家肥皂油衣花瓶等物被包探拘獲解案請懲大令著各責三百板○陳金福李阿加潛入江天輪船行竊搭客所携衣服棉被等物被包探查獲解奉大令訊明飭各責一百板○陳阿榮劉阿三行竊某姓家燈罩及濕衣等物被包探拘入捕房解請大令訊鞫大令飭各責五百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　去冬十一月某日縣署西首被火時虞德記顧繡店付之一炬事後店主虞德榮投縣控王福堂顧志雲吞没所寄之衣物田單縣主汪瑤庭大令飭提王顧研訊責令檢呈至今未據呈到前晚帶案比追顧供小的處所寄之物已被徐某借質現方備價贖回求恩寛限王供小的現已向虞商請免追大令著交人保出赶緊理處○前日張阿五訴請騐傷大令升堂研訊張供小的向操水果業生有一女年十七歲許字吳小弟之子吳順發爲室擇吉去年九月十四日完姻届期順發犯案拘押後蒙恩釋正擬攺期迎娶又遭伊父之喪伊母央媒來說欲於服内成親小的允之今年二月初旬過門後壻與其母迭將女兒凌虐不堪致女兒乘間逃出不敢回家小的聞知前往責問吳母子非惟不自引咎反將小的毆傷叩求騐明提究大令以其情節支離不予准理○前日余邦濤扭金小壽到縣大令詰訊之下余供小的在大馬頭開漆店金與店中交易由店夥黄槐庭經手被欠銀一百零三兩去年七月初十日黄忽病故當將死未死之時小的邀金核對帳目言所欠之數無訛至中秋節收得洋銀十五元以後屢索遊移繼竟圖賴因浼地甲勸令陸續拔還延至目今又妄稱黄未死之前還過一百十元早經清訖查金屢次所付不過十元八元從未見有巨數是以扭案請追帳簿呈電金供小的欠余店帳於去年六月在謙益烟館付黄五十元七月初四日又付黄六十元至初十日黄患病時小的與黄當面對明帳目余亦在旁黄言俟伊病痊再算不料旋卽逝世總因黄於帳上並未寫明收到若干致余屢向小的索擾大令察閱余所呈帳目歴年金所付從未過五六十元之多顯係藉端圖賴遂飭余認虧一半著金還洋銀六十元限三個月還楚 
[浦東總巡局瑣案]  
　　浦左三林塘土匪孫阿丙與蟠踞鎭上之梟匪小麥粞者積不相能前日各糾黨羽在附近龍家宅持械互鬥事爲巡防局員孫二尹所聞督勇前往兠拿及至則小麥粞已先幾逃去僅將孫帶回轉解保甲總巡局總巡謝岳松明府研訊之下孫供小的與小麥粞因賭起釁明府飭送攺過所禁押半年一面嚴拿小麥粞到案訊究○昨日鄉民某甲赴浦左保甲總巡局控稱前晚行經陸家嘴左近突被衆流氓攔住去路將所携洋銀二十四元悉數攫去請卽究追總巡謝明府立飭差役訪拿務獲重辦 
[英美租界公堂瑣案]  
　　包探李星福禀稱女郎陳桂英由父母許字某姓尙未成婚前日午後某姓忽糾同張阿二王阿三陳阿德等人伺女郎行至三馬路中上前强搶適爲小的所見因將一干人拘案請究讞員張柄樞司馬商之英總領事署繙譯官迪比南君著分别押候訊奪○包探陳洪德解楊春甫到案禀稱伊前曾犯案遞解回籍今又潛入租界中滋生事端經小的拿獲送究司馬判責六百板遞解回籍○包探張全林解張金龍到案禀稱此人行竊張承法家衣物報由小的拿獲吊到原贓送請訊究司馬判責五百板遞解回籍贓給張承法具領○包探竇如海解楊德福到案禀稱此人行竊林維卿俞仁發二家衣服報由小的緝獲人贜送案請究司馬判責六百板押捕房半年然後遞解回籍○包探沈阿岳解朱常福到案禀稱此人先後行竊李阿芳等七家衣物報由小的緝獲人贓送案請究司馬判責五百板荷校一月發押捕房一年然後逐出租界○包探沈阿岳解薛楊子到案禀稱此人在美租界西華德路開設小茶肆某日糾約無賴聚賭抽頭兹由小的拿獲連賭具送請訊懲司馬判罰洋銀四十元○包探張全林解朱蘭亭到案禀等此人前者因事被控奉大老爺出票飭提兹由小的拘獲請卽訊供司馬者押候照會西員訂期會訊 
[美租界捕房紀事]  
　　虹口各局廠打包工人共分三帮其中有茂順帮者由趙富全爲首凡有欲習斯業者須　　見洋銀十元近日趙夥薛海木以趙斂錢肥已等詞投訴捕房捕頭令包探劉阿炳將趙拘押聽候轉解公堂禀請讞員張柄樞司馬訊究○江北人小陽子卽薛陽子在西華德路開設小茶肆每晚招集賭棍呼么喝六互角輸贏近爲捕頭所聞禀請司馬出牌派包探前往拘拿懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
