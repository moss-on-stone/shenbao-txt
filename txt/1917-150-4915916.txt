# 1917 - 150 - 4915916

 

Page 1

 
 
   
 
 

Page 2

 
 
時評 
[不上不下（冷）]  
　　中國事大抵陷於不上不下之間蓋使人莫可如何者也民國六年矣而憲法乃在將成將廢之間議院散而復集者二次矣而今日又在似解散與不解散之間對德交涉已數月矣而今日又在宣戰與不宣戰之間内閣今在有無之間總統今在退否之間張勳今在晉京不晉京之間時局今在調和不調和之間獨立之督軍今在進兵不進兵之間統觀諸事無近無遠無大無小無一非不上不下之情形也 
　　此不上不下之情形其最大之效驗何在曰惟在使人心搖搖百業敗廢於無形無影中促滅我人民之生計而已他安所有哉 
[命令]  
　　六月四日大總統令　司法總長張耀曾呈北京英文京報記者陳友仁因案判處徒刑其情不無可原請予特赦等語本大總統依照約法第四十條將陳友仁原判徒刑特赦免其執行此令 
　　又令　孫志曾授爲陸軍一等軍法正此令 
　　又令　陸軍次長代理部務張士鈺呈據陸軍軍法裁判處處長周肇祥呈請任命舒廣勳石春心爲陸軍軍法裁判處一等法官應照准此令 
　　又令　陸軍次長代理部務張士鈺呈請授展廷傑爲陸軍二等測量正徐維朝楊德彬爲陸軍二等軍需正倪惟明張藩疆王兆能爲陸軍二等軍醫正趙錫焜蘇駿李迪爲陸軍二等軍法正柳家驤爲陸軍三等測量正李夔龍李兆芙楊沛霖羅堯相孔繁焜黄承佑施以德鮑泉錢煥章張楷蔭王用賓曹炳仁楊華沈文錦何光烔周薇史宗漢高從仁周業成王朝宗秦勳馬萬生張瑞熊馬崇善鄧奇雲符泰階李應觀趙友琴王嘉續爲陸軍三等軍需正陳揚李珍吴鴻鈞楊天傑王發東段克鑑段振東阮大有陳金源楊綸姜源周嘉行陳廷英繆嘉煦文澤民陳官箴爲陸軍三等　　　　 
軍醫正孫榮先爲陸軍三等獸　正宋熾昌潘偉爲陸軍三等司藥正杜煥章夏紹曾爲陸軍三等軍法正應照准此令 
　　又令　參謀總長王士珍呈請任命何瑞麒爲廣西督軍公署少校參謀應照准照准此令 
　　六月五日大總統令　王廷藻戴作楫龔師曾均給予四等文虎章此令 
專電 
　　天津電　清至數次密議嚴避復辟祸災世續載澧逐日入値並議請政府爲之保護（六日下午八鐘） 
　　天津電　伍代總理昨發密封公式照會一件分致駐京各條約國公使據聞爲上星期與各使議定關於治安及履行某項國際條約正式聲明之件外交界漸生問題（六日下午八鐘） 
　　北京電　頃傳曹錕來京會議善後條件聘老俟張勳到津親去協商再導入京聞國是日内可立决財政尙足維持半月内保無患（六日下午二鐘） 
　　北京電　張勳電準七日晚北上帶衛隊千名過津約停半日與段徐面商要件約八日到津九十兩日中到京王士珍提出否須俟張到後議有頭緖再定（六日下午一鐘） 
　　北京電　張勳明日到京姜桂題亦入京作調人王内閣説又打消（六日下午三鐘） 
　　北京電　津機關派張鎭芳赴徐詢張對於復辟意見張答余個人主張復辟若以此爲害國則意見亦可犧牲仍當到津與東海面商（六日下午一鐘） 
　　北京電　研究會因反對復辟巳與津機關分裂（六日下午一鐘） 
　　北京電　聞該參謀總處派别奇離内含君憲復辟共和各派極不一致而尤以爭奪總長爲分裂主因（六日下午一鐘） 
　　北京電　忽傳馮並辭副總統因浙滬皆獨立難對中央又不贊成獨立軍故被逼出此（六日下午一鐘） 
　　北京電　馮有取消獨立之勸告（六日下午二鐘）　 
　　北京電　外傳黎聞某某省已發動外團又一致贊助退意已打消仍示鎭靜對待態度一面促王造閣王擬專車赴津商决辦法再示同意一説王仍堅却故咨備就未送（五日下午三鐘） 
　　北京電　李純復入京商國是未得要領（五日下午三鐘） 
　　天津電　自各省扣車撥費阻止交通商民及路局纷電來京外人以債權所關紛紛質問交部昨特電各省求保護（六日下午八鐘） 
　　北京電　唐繼堯來電請速組内閣（六日下午一鐘） 
　　北京電　今日參院兩點開會到百三十八人副議長主席報告王議長大批議員辭職併付表决一致否認張魯泉動議變程提出議會期復議案宋淵源主付審查解樹强首反對張説明主不閉會召集候補者抵辭者缺王試功請先討論表决少數依程開議劉崇佑詆解不要臉解還詰遂交鬨而散（六日下午五鐘） 
　　漢口電　敎育會長梅寳璣電黎勸退商會電馮張王請調釋速和平解决（六日下午五鐘） 
　　漢口電　吴光新擬運兵北上經王督勸阻（六日下午五鐘） 
　　北京電　中行與財部因中票跌價特聲明無濫發紙幣事查謠言係因交通系之復仇而發（六日下午一鐘） 
　　北京電　中鈔添印僅百萬係京行所請徐恩元經江提保出可無事（六日下午五鐘） 
　　北京電　免徐令下中鈔跌至七折由部會行救濟並傳單闢謠價已旋復（六日下午三鐘） 
　　北京電　陳錦濤案昨辯論終結命各律師補具意見書定期公判（六日下午三鐘） 
　　北京電　陳錦濤案昨休息後命律師依次辯護陶潤波鄧鎔爲張金等辯無行賄意張孝琅爲虞辯甚久甲欵確由虞交廷銘係受殷脅迫因即告錦濤舉發留作證據乙欵分紅爲營業關係與財政無關不成刑事時逾六鐘餘定今日陳述（五日下午三鐘） 
　　北京電　陳友仁赦令地廳因張未副署認無效（六日下午三鐘） 
　　北京電　陳友仁今晨出獄（六日下午五鐘） 
　　北京電　日駐津司令來京探係會田中參謀（六日下午五鐘） 
　　大阪朝日新聞致本館英文電　日本輿論對於貴國内目下因反對民政高尙主義而起之騒擾極爲反對總統應守嚴厲之態度以對待逆督此爲總統可以自全並可保全中國利益與遠東利益之唯一方法若總統竟屈從督軍所有之要挾則是犧牲中國之前途傳説總統將解散國會深望此説不確蓋此舉乃共和國總統所不可輕行者也總統可勿以日政府出而干涉傾向叛徒或贊助非民政之破壞舉動爲慮就吾人所探知日政府最高機關並無贊助叛徒之意深望貴國總統熟察中華民國所遇之嚴重時局而旋行適當之辦法（六月六日下午） 
[外電]  
　　蚌埠電　記者往晤倪嗣冲談兩小時倪稱已以哀的美敦書送交北京黎必須於三日内解散國會否則黎退位如黎依從督軍之要求尙可許其留位不然必舉徐世昌爲總統倪否認有復辟之意惟發警吿之詞謂張勳如赴北京則張不去議和但將設法推翻總統恢復清室倪直認反對張勳赴京又謂他督軍僅欲另選國會而張勳則志在帝政倪贊成以王士珍或徐世昌任總理但不贊成唐紹儀或岑春煊倪不信戰事將實現謂北京軍隊皆傾向督軍　總統之衛隊亦然督軍能不戰而推翻總統解散國會此事即北京軍隊亦可獨力爲之皖軍刻距津三十英里奉軍距京一百英里若總統不於三日内解散國會則督軍定於此後三日内自行動手解散之然後再於一星期内撤去總統預料半月内即可辦理完竣俟新國會選出後即對德宣戰此即督軍所定之行事程序也倪不認督軍次行動出於預先佈置以爲其起因僅爲國會之拒絶宣戰云（五日） 
[大陸報]  
　　北京電　黎總統之辭職在最後時間爲馮國璋段祺瑞陸榮廷所阻溤等所主張解决風潮保全總統地位之辦法爲解散國會與决不復辟兩種當此危亟之際馮段陸有此聯合行動總統之地位當可因以保全最近附逆者爲第八師師長李長泰而北京第一與第十二兩師司令今日亦呈請總統解散國會以便開議和平解决方法天津臨時政府今尙未成立（五日）　　 
[大陸報]  
　　北京電　徐恩元於四日午後被捕係由北洋派末秩武員所指使黎總統與王士珍聞之憤怒當飭立即釋放（五日） 
　　北京電　天津在實際上業已戒嚴警廳警吿各報對於時事愼重發言（五日） 
　　廣州電　自昨日起當道已重派軍隊防護邊界岑春煊與李烈鈞自滬電粤請即發兵討逆胡漢民陳炯明已被邀入省共商保護總統與國會之辦法陳炳焜於一日就粤省督軍職譚浩明定四日赴桂粤人請陸榮廷即由廣西來粤朱省長乃浙人頃已電致浙督勸其服從總統各政團皆已集議伹重要領袖未到之前尙未决定辦法就報紙與官民面言莫不誠意擁護中央傳説軍務院行將恢復庶可聯合他省共討逆督（四日） 
　　成都電　王人文主張暫留滇兵一師於叙府自� 
流井瀘州三處餉由川省籌撥劉存厚所統川兵一師則隨其入京前一説大約可由雙方採納藉此解爭後一説殊難照行（四日） 
　　以上路透電 
　　北京電　曹汝霖今日來京以天津督軍總參謀處名義探問外使對於天津臨時政府之熊度各使答稱須請示本國政府徐世昌或仍將任天津臨時政府之大元帥而以熊希齡任總理號國務長湯化龍任内務曹汝霖任外交陸宗輿任財政雷震春任軍法課長新政府成立後兩月以内召集國會進步 
 
 
 

Page 3

 
 
黨議員二百人已抵天津新議員百人將由獨立各省選舉聞段芝貴倪嗣冲與王某將爲臨時政府主要發起人（六日） 
　　北京電　徐恩元免職後已逃往大連（六日）　 
　　北京電　北京憲兵軍團長仍効忠政府（六日） 
　　北京電　馮副總統之態度以根據憲法爲主現正設法維持蘇浙之治安陸榮廷巡閲使則管轄兩廣雲貴四省及川省之一部分故附段者僅北省之中部李純昨赴寗與馮副總統討論時局王士珍任總理案將於張勳抵京後提交國會閣錫山之軍已抵石家莊（六日） 
　　以上德文電 
　　北京電　倪嗣冲昨（五日）派易某至京謁見總統聲稱此次之舉目的係在□□（二字電文不明）總統儘可在職觀測者多以爲反對馮國璋之總統云（七日） 
　　北京電　黎總統昨曾提示徐世昌五條件茲徐亦提出解散國會維持國體總統辭職與否聽總統之自由等四條件以答之（六日） 
　　北京電　獨立督軍向天津總參謀處要求軍費難以應付故各督軍將取不平之態度而此等督軍擬扣留鐵路收入之欵因有外國借欵之關係亦甚困難故有需欵窮乏之報又集天津諸人中段祺瑞之一派謂若圖復辟吾人卽　民黨提携以反對之故復辟一事終難成立（七日） 
　　北京電　日本林公使今日午前偕　田中參謀次長並　員等晋謁黎總統執介紹之勞會談約三十分退出黎總統今夕招待田中參謀次長等晚餐（六日） 
　　天津電　　由此間有力者組織之護法武力保正團於本日併入獨立軍總參謀處（六日） 
　　北京電　天津電云張勳豫定七日晨由徐州啟行是夜至津天津方面擬俟張勳到後令張先行取消其所持復辟之説並捕議員中之暴烈分子禇輔成丁世睪唐寳鍔陳策吴景濂呂復張伯烈李肇甫葉夏聲田桐凌越等十六人目下正在密查該議員等之所在（六日） 
　　北京電　近有馮副總統來電辭職之報質諸總統府方面亦實有其事（六日） 
　　南京電　馮副總統暗中盡力調停極力與各方面聯絡以維持大局又馮副總統有辭任之風説此間人均否認以非事實也（七日） 
　　北京電　徐樹錚奉段祺瑞之命今晨由津來京晉謁黎大總統想係勸吿黎總不必辭職（六日） 
　　北京電　美國公使　日以個人之資格派遣書記官往見徐世昌告以不設臨時政府仍採維持現政府之方針始爲中國之有利云云（六日） 
　　天津電　第二十七師所屬之步兵第一百七團及砲騎兵等約三千昨到灤州（六日） 
　　漢口電　王督軍爲調停時局巳提議四條件（六日） 
　　漢口電　王督軍將湖北全省分爲十五區下特别戒嚴之令任命各團長爲特别戒嚴區域司令官（六日） 
　　北京電　今日參議院因出席議員已達法定人數當即開會討議王家襄等之辭職因鑒此時局决定不許又有人臨時動議該院閉會亦終不成立（七日） 
　　東京電　今日午前宮中舉行後藤新平加藤友三郎大島健一本野一郎平田東助原敬牧野伸顯伊東已代治犬養毅等九氏臨時外交調查會委員親任式指命寺内首相爲該會總裁本野一郎子爵爲幹事長鈴木貫太郎幣原喜十郎山田隆一兒玉秀雄四氏爲幹事非現國務大臣之平田原牧野伊東犬養五氏均特賜以國務大臣之禮遇親任式終各委員各元老並首相以下各國務大臣等均蒙賜御宴（六日） 
　　東京電　臨時外交調查委員會官制五日午後七時由内閣發表如左　朕鑒時局之擴大慮永遠之利害認有特設臨時委員會考查中外之情勢當皇基啓翼之任之必要核准臨時外交調查委員會官制茲特公布 
　　臨時外交調查委員會官制　第一條　於宫中設臨時外交調查委員會直隸天皇考查審議關於時局重要之事件　第二條　臨時外交調查委員會以總裁一人委員若干人組機之　第三條　總裁以内閣總理大臣充之委員於國務大臣内閣總理大臣及前受國務大臣之禮遇者或曾任國務大臣並親任官中選拔勅命　第四條　總裁當承旨統督委員會整理議事伏奏之任總裁有事故時由首班之委員代理第五條臨時外交調查委員會置幹事長一人幹事若干人幹事長由委員之中兼任整理會務幹事就内閣及外務省高等官並陸海軍將校之中任命受幹事長之指揮整理會務　第六條　有特别之必要時不限第三條之規定可勅命有學識經驗者爲臨時委員　第七條　委員之待遇原有官職即就其官職待遇未有官職則别定之附則本令由公布之日施行（六日） 
　　以上東方通信社電 
[戰電]  
　　倫敦電　海軍部發表公報如下據統帶社佛　　隊之海軍中將報稱今日　晨英軍猛轟比境德海軍根據地哇斯丹及該港之工廠發彈多枚獲有佳果岸上曾發砲回擊伹英軍未稍受損又據艦隊司令　爾徴特報稱今日侵晨部下之輕巡艦與驅逐艦曾瞭見德國驅逐艦六艘逐遥相交戰德軍且戰且逃英砲擊沈德驅逐艦Ｓ二十號又重損敝艦一艘英軍救起Ｓ二十號之兵七人英軍無一死傷（五日） 
　　倫敦電　海軍部報稱星期一日夜間英海軍飛機以炸彈擲擊聖特尼韋斯特朗德軍飛機所獲有佳果同時有海面飛機攻擊齊不魯日敵海面飛機根據地且以炸彈擲擊不魯日之船舶（五日） 
　　倫敦電　敵飛機在太晤士河口境内從事襲擊現猶未退曾於爱山克斯及干特天空擲下炸彈聞有一機中彈墜落（五日） 
　　羅馬電　公報宣稱軍在戈里西亞與伏第斯東面重行進攻仍爲意軍所敗敵軍在加沙高原猛轟數日後星期日夜間在杜沙菲底與海岸間密集進攻激戰之後不支而退意軍已將加斯太格拉維柴與佛細哇附近之陣地前擴張意軍回攻後幾全奪回加米亞洛南面之失地（五日） 
　　俄京電　亞力克齊夫將軍已辭俄軍總司令之職白魯細洛夫將軍已任爲大元帥戈柯將軍代白魯細洛夫將軍統帶西南陣線之俄軍（四日） 
　　巴黎電　法政府下令組織自治之波蘭軍以波蘭旗從戎戰地而歸法軍總司令節制即以法軍中之波蘭兵爲新軍中堅（五日） 
　　紐約電　此間拘獲四人被控以海陸軍消息及美國驅逐艦赴英日期密報德國四人中有德人與瑞典人各一今均存巨欵保釋（四日） 
[公電]  
　　馮副總統辭職通電馮副總統頃於江日發出辭職之通電其文曰北京大總統國務院各部署南寗巡閲使各都統各報館均鑒竊國璋一介武夫服務民國念險阻艱難之迭試誓効忠盡力而勿渝謬承兩院公推竟以副總統相屬受職以後兢惕彌深冀竭懇欵之愚誠上贊中樞之密勿舉動必恪遵法律不敢希非分之寵榮建議期有益國家不敢謀個人之權利德薄任重才短心長耿耿寸衷差堪自信今者邦基未定民志難孚外交無確定之方針内政有杌隍之現象舉國上下意見紛歧已厝火之潛燃懼覆巢之將壓國障忝從驂勒徒慨魴勞不能辰吿遠猷弼成法治上之無以爲元首壤流之助下之無以酬同胞責望之殷内省藐躬負慚清夜顧論守土之重寄自應揮戈勵志勉荷仔肩而竊備位之榮名終慮舉鼎貽譏無裨毫髪已於本月三日電達參衆兩院請辭中華民國副總統一職以釋重負而讓賢能除將原受證書另具咨文派員送繳兩院外謹電上陳伏祈鑒察江蘇督軍馮國璋叩江 
要聞一 
[南京地位與督軍稱兵前途]  
　　大陸報四日南京通訊云南京者中國一有内亂輒首蒙其禍之地也今在此次風潮中居然有從容鈸靜篤信不疑之狀態是可異已風波雖惡不致開戰一般人士成作此　而華人信之尤堅推其由來殆因信任馮國璋不錯所致外人對於此層未能確信然華人自謂馮不開戰亦不容他人在其境内開戰且亦無人作戰彼督軍之宣告脱離不過示威而已督軍行動之絶不爲國民所贊成殆無絲毫疑義學界與稍有知識者不獨不贊成之且積極反對之焉馮國璋對之果何如乎彼信馮氏眞心設法以冀挽回風潮勸散督軍者未嘗無眞好理由惟馮爲此果有何種用意則多屬猜測之詞副總統府中之參謀副官等員謂馮假心共和且知督軍挾兵力以要求此風不可長着予以任何讓步則將成一前例而永遠和平必不可覩馮所以設法以息風潮者即以此故或謂馮與黎共事已久今馮此舉乃忠於總統也而懷疑派則謂督軍得勢則馮之兵權必削督軍失勢則激烈黨必責馮徒擁副總統名義一籌莫展絶無擁護政府之行爲茲無論如何第取前事觀之似馮氏未嘗不設法消弭叛變馮不贊成軍事會議之旨趣諭其代表勿與聞反對政府之行逕迨督軍在京决定反　中央馮又派員游説冀寢其謀凡此數端爲人共悉卽在上星期四日聞馮猶派王委員赴徐緩和張勳而其他委員之出發者今猶奔走於督軍之間勸令息爭也自亂謀初醖釀時馮即屏絶不聞試觀數星期前馮之託病不赴京即可知督軍叛謀蓄之已久固不待國會之拒絶宣戰而始發作馮之某副官曾直稱馮不願入京故裝痛以避之蓋若在京則必爲勢所迫有所表示非擁護此方即附和他方終至陷於漩渦而後已今事旣决裂馮乃公然自任調人馮自謂渠率兵出場之時機或不在遠據其對記者所發之言馮立於總統方面但馮亦欲總統有所讓步耳馮主張解散國會之傳言殆由此面作馮謂渠方籌思調和之方法然則犧牲國會殆其調和辦法中之一條件歟馮雖立於總統方面然不自取積極之動作寗願從中調處使雙方讓步如是旣可維持政府權勢又可保全督軍顏面總統不待戰而地位以保督軍不待戰而要索以遂雙方將感馮之出力而馮之勢力亦將因以大增或謂黎若被逐馮當繼任總統安知馮不抱此目的而偏袒督軍乎馮之代表則稱總統一席在馮視之不足大動其心蓋馮知因此而得爲總統則其在位之壽命必不長久武人旣嘗試中央之權力一旦不滿所望勢必起而逐之恐較黎爲尤速也人有訾馮騎牆觀望隨風轉舵者馮聞之悻悻馮之代表師景雲等亟爲部白謂馮以識人自任者非不敢活動出埸特以必須有人立於局外地位以　和耳否則不將人人作戰乎中國時事尙有一暗潮以激盪之者即爲馮國璋與張勳間之關係馮張皆爲中國極有勢力之軍人領袖分據長江兩岸彼此對視當然有各自爭雄之一念事實上郤無仇視的行動彼此旣各有所恃自不便相侵如執華人而詢之則彼必曰馮張今已同盟在一二年前已成盟弟兄矣雖然中　之所謂盟弟兄者未必盡屬和好今馮黨謂張隨馮之意見爲進退張必與馮一致行動張所行者决不與馮之意見相反夫馮之有以阻張與張之受馮影響稍抑其獰惡態度皆屬事實將來張之進退將以馮爲原動力亦屬　中應有之事張即派兵北趨亦必爲數無多蓋若督軍失敗而張在徐州擁兵不衆則馮或將起而言曰爲國家利益計不可不求安寗今欲促平内亂其最善之策惟有出兵削除叛徒耳至是張勳在中國最要軍略鐡路上之威權將成壓史之材料矣惟副總統府中人皆謂必無戰爭彼督軍之出言愈烈者乃愈不欲作戰之人黎總統所有之軍隊悉爲北兵如果開戰則爲北兵對北兵之戰事與從前革命時不同行見砲彈鎗珠盡向天空而發耳 
[政局形勢之變遷]  
　　總統辭職問題 
　　有提王内閣説 
　　昨日政局情形又稍有變動前日所聞張勳不來京消息係天津傳來者蓋天津方面對於張之來京頗有幾分畏怯之意其設法阻止張督軍之行自在意中而張亦頗有猶豫徘徊之態度故前日公府消息遂有總統即日宣布辭職之語昨日又得徐州消息始知張已决計來京一行並聞定於六號起程公府所派往迎接之專車前晚已到徐州矣張到津後當有一半日之勾留天津方面之人物聞尙有欲尼張督軍之行者但張氏人甚嵋强或不至中道而返也至公府方面則已成空空洞洞毫無城府之現象故聞張之不來也卽定總統辭職之計畫聞張之來也則徐徐云爾以待張督軍之來或有調停之辦法故昨日公府内之消息又傳總統暫不辭職矣 
　　政局變遷至最近數日其危險無可諱言加以恫喝虚聲道聽途説京津咫尺傳聞異辭幸王士珍總長力保治安都門重地秩序如常據政界消息日昨江西李督軍由天津早車來京入見大總統説明維持大局之種種主張請王聘卿組織内閣謂應時勢之需要各督軍亦無異言總統甚爲嘉納卽囑李督軍與王氏磋商午十二時公府電招參衆兩院正副議長王家襄吴景濂王正廷在懷仁堂談話大致稱時局緊迫内閣不宜虚懸李仲軒旣不果來政府擬改提王君聘卿任國務總理勉爲其難今明日即咨交國會依式投票并詢兩議長云議員有出京請假辭職者是否尙足法定人數該議長等答以據最近調查衆議員出席者滿法定人數參議員約少十餘名然多屬請假臨時可通知來院兩院同意票之通遇自在意中但稱兵各督能否從此收場使中華轉危爲安不至糜爛到底無可救藥則刻下尙難决定云云旣而又由大總統提議謂邀求王聘卿同意以前須定下記條件爲必要（一）大總統地位不更動如大總統辭職時其繼任者依照約法定之（二）打銷復辟説（三）各省之獨立及如臨時軍政府等機關一律取消（四）一切紛紏由平和手段解决以免南北搆兵之虞（五）外交方針不改變以上條件宜先諮之徐東海求其後援若得東海同意王亦允擔任鉅艱云云三議長質問大總統條件不言及國會問題之故大總統答覆謂予在總統之任一日尊重國會一日决不解散　於此節諸君莫庸過慮云云三議長旋即興辭出府大總統特派印鑄局長吴笈孫於昨夕乘車赴津與徐東海磋商前項條件能邀東海同意與否於本日午時以前當有正確之答覆如得東海同意則王内閣案明日提出議院又一說謂公府於昨日下午七時在公府開一次重要會議决定北京方面之事交王士珍主持派遣專便一至南京接馮副座來京一至天津與督軍團所設之總機關接洽疎通意見總統提出五個條件（一）不得有外人干涉（二）不得使南北分離（三）不得有復辟行動（四）不得於約法外另覓繼任之人（五）不得以命令解散國會（此條言外之意係依他種方法解散亦可）并聞此種消息與前條所紀總統暫不退位之語毫不衝突蓋總統之意以爲如能辦到此種條件則犧牲個人地位亦所不辭云 
[徐州快信]  
　　段芝貴昨由津來電致張勳力主脅迫元首退位推段祺瑞或徐世昌爲臨時大總統 
　　倪嗣冲昨晚偕裴景福董翥軒由徐乘車赴津張勳因夫人力阻天津之行已打消 
　　據張勳之親信昨語人云張近日頗消極因張平日最喜出頭此次不能自握牛耳貫澈其特殊主張故甚爲不樂 
　　梁士詒昨日早車抵徐張勳頗加優禮現住　　使署簽押房聞梁准明日即回津參與六日之大會議 
　　勞乃宣昨乘車赴寗聞與運動復辟有關 
　　陸宗輿昨來徐擬明日乘車赴寗 
　　贛督軍李純實已赴津秘密回贛説不確 
[南京快信]  
　　梁啓超湯化龍昨已回津聞馮河間電參衆兩院辭副總統職 
　　馮河間昨接黎總統來電敦促北上代理職務馮復電謝絶並謂亦已電參衆兩院辭副總統職 
　　伍代理國務總理昨通電軍民兩署請派代表入京商議善後聞軍署擬派胡嗣援省署擬派曹豫謙卽日北上參與會議 
　　鄂督軍三占元昨來電决與贛省取同一態度保守中立 
　　聞中央電馮副座轉海軍薩上將迅令巡洋各艦開赴烟台大沽等處 
　　馮耿光奉黎總統特派來寗慰勞軍隊昨日晚車赴蘇 
　　蘇國會議員陶保晉陶遜陳士髦孫潤宇等昨均聯袂乘車回寗 
　　勞乃宣昨來寗謁軍民兩長旋即乘晚車赴滬通海鎭守使管雲臣昨來省謁馮副座請示防務機宣津浦路線昨日已照常通車聞徐蚌亦已無阻難 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信（十）（六）（心危）]  
　　現銀問題 
　　近今國内商業不振之原因多矣而現銀短少銀拆奇貴銀行錢莊不敢放膽營業馴致流轉不靈爲其最要之一端滬上仕商因是擬議救濟之方函電紛傳就商外人請命政府然而奏效蓋微恐慌如故循是以往現銀問題之毒我商民於今日者恐將斬我命脈於今後也可不懼或現銀之所以短少由於流出過多流出過多由於各國需要之量增加及紋銀產額之減少需要供給旣背道而馳銀價由是貴矣歐戰之初銀價低落論者疑紋銀不得復稱貴金屬使用銀貨如吾國者將不能久保其幣制而必趨向於金幣也曾無幾時忽飛騰至三十八辨士左右銀價之變遷即足以反證各國需要之增減初各國政府吸收現金金價乃貴銀價乃賤其後各國以行軍國外須得現欵爲軍費然不利於現金之流出也乃以現銀代之此需要現銀之量忽然增加之原因一也平時各國皆流通金幣戰旣始政府吸收之而分布紙幣與銀幣此其原二也變亂之世紙幣信用當然視現銀爲薄故民間樂藏現銀此其原因三也中國及印度需銀最多藏銀亦富戰後以各國之吸收滔滔流出藏銀頓減而需要之量反增此其原因四也反之墨西哥產銀之地也近以内亂不休採銀事業殆有停頓之觀此現銀供給之所以減少也需要之增加如彼供給之減少如此銀價安得而不貴債務累累如我國者現銀安得而不減少哉 
　　戰後之銀價如何則有二説焉一謂價將復跌一謂價貴如故要皆持之有故言之成理主前説者以爲現在銀價之貴乃一時之現象其原因在各國以戰事而需要現銀之量增加及墨西哥以内亂而供給現銀之量減少故戰平亂治之日銀貴之原因隨減而其跌價無疑也主後説者謂討論銀價不能若是其简單因各國在戰時發行不換紙幣及戰時公債之總額極鉅善後之法有二其一永採不換紙幣制度即以不了了之也其二籌鉅額之金貨以償之第一法之不可行無待言辯第二法則以籌得鉅額之金貨爲前提得之則易如反掌求之不得則紙上空談而已故二法皆不取也外乎二者惟斷行萬國金銀複本位制度之一法此制法國主唱旣久以英德反對未見實行然戰後最需此制者殆即英德因非此不足善其後也至於美國雖席戰爭餘蔭金貨充足兼採複本位制之必要然亦有可採此制之理由美國產銀若與各國共取複本位制則銀價貴而美國利此其一美工商業漸發逹然貨物能否多輸出國外則視各國購買力而定故美國有助長各國購買力之必要以現狀推之各國採複本位時之購買力必較保持金本位制時爲大也此其二各國實際上不能保持金本位而又不採複本位制則必採不換紙幣本位制如是以金貨對外支付者惟美國而已愚不若此此其三然則美國亦不必反對萬國複本位制度矣信若是金銀並爲萬國幣制本位紋銀需要額之高自然較戰前取金本位制時爲甚則戰後銀價之不以戰畢而低落可知二説之主張如上述吾人固不必深信之然銀價在相當之時期内不致驟跌其需要量之不致猝減殆可斷言而吾國現銀之流出市面之恐慌恐非一時之現象歟我國通用者爲紋銀商民生活依之今日恐慌旣如是之甚若不早自補救將來現象必有不忍言者然上海一埠爲全國樞紐而其金融機關之爲外人操緃又無可諱言則雖欲救急亦惟仰之外人可勝浩嗼哉嘗聞滬人有請禁現銀出口之舉固不失爲一策然不免有舍本逐末之譏况事之未必能達目的乎即使下禁令矣以紋銀體積之小偷漏殊易即使杜絶此幣然久遠之計固不易言即一時之恐慌能否救濟亦屬疑問也若謂舉外債以救濟恐亦不旋踵而流出僅使市面活動一時終無補也吾人經此一度之痛苦必當剷除此痛苦之原因而求不再痛苦則窮源務本之道不可不策立抑亦國人應有覺悟歟若夫改良中國銀行之組織使副中央銀行之實而負左右全國金融之權能此一法也聯絡本國銀行及錢莊以厚資力增信用而廣營業此又一法也振興國内產業以啓利源而塞漏巵此又一法也努力改良輸出品以增加輸出額此又一法也此數者盡人所知茲贅述之者亦欲國人經此挫折而尤注意之云爾雖然言之匪艱行之惟艱且遠水不救近火今日言此毋乃太遠然遠者可兼程而進厭其遠而置之終無得達之日而恐慌之來將未有艾也抑更有爲外人告者輸出現銀之有利其母國固不待言然所利者幾何又以流出現銀而減少華人購買力遺其不利於外人者又幾何竊疑所利未必多不利未必少則輸出現銀之謬舉可以已矣 
[張李行止與督軍北上影響]  
　　李經羲雖經元首屢次派員勸駕而李以時局日危不肯輕易出台前日又有電來辭職其原電云大總統鈞鑒總理一職辭呈再上對使堅謝亦數次矣乃昨奉艶電屬望益殷當此時艱苟利國家頂踵可捐人非木石何忍更行續請惟經羲萬難就職理由日昨專使來津業經詳切聲明懇陳鈞聽困難不敢避寵命不能承最終請求仍懇准予免職一俟奉有明令力所能盡不敢憚勞謹布腹心萬祈鑒允李經義叩冬 
　　昨日下午二時又由交通部派僉事張仁侃乘專車赴徐迎張督軍聞抵津後尙須稍停係因商請李仲仙親赴徐州勸駕聞張督軍昨又有電來允即來京又聞昨日張覆電國務院有道阻難行之説大約入京調停將成畫餅矣惟以上兩説似皆揣測之詞督軍團方面現似以張爲對中央説話之關鍵故如總理去職問題向美借欵問題等皆先由張氏致電來京詢問將來該省等與中央磋商條件自然必推張氏張之所以不宣布與中央脱離關係亦正以留爲後日之用一旦時機成熟張氏自必來京張昨電言部署就緒即行來京亦待各省部署就緒再行來京庶發言可以有效至於督軍團日前所要求之條件近聞已不成問題蓋以段總理復職一條黄陂緃曲徇其請而芝泉亦决不肯來解散國會一層則日來議員紛紛辭職不能開會已有自行閉會之趨勢公府左右一條黎總統亦已有指令能免哈饒等職憲法問題國會旣將閉會則二讀未完之憲法當然不能頒布現在所難者中央已僅留黃陂守府前允來京商議挽救之張勳聞又爲某派阻撓故惟有坐視淪胥而已 
　　國會議員馬君武等提出議案請討伐倪嗣冲等其文曰共和恢復至今一年舉國人民皆希望維持平和徐　建設民國政治漸入軌道乃安徽省長倪嗣冲等背叛國家倡首作亂公然通電各省反抗元首借憲法爲名目圖國會之消亡以保衛人民之兵爲破壞國家之具若不聲明罪狀興師致討則順逆不明邪正不分法紀蕩然何以立國應請政府即日宣布倪嗣冲等叛國罪惡令擁護中央各省督軍師長旅長尅期興師致討民國基礎庶不致於動搖人心是非乃不至於淆亂此事關係重大敬希公决云云惟是此案提出之後馬氏已自南下議員又多紛紛出京此後能否成會尙屬問題故此案亦多分難成事實也 
　　各督軍擁兵北向以來京師人心甚爲恐慌移居天津者實繁有徒茲據軍界某要人云京師治安王總長自任必維持到底元首之意旣主柔和惟盼張少軒來京爲作調人絶無軍事上之準備則京津附近自不至有軍隊衝突之事發生又倪嗣冲軍隊之預定計畫亦僅至多至豐台而止不入京城蓋秩序萬一有亂必至惹起重大外交問題或重演庚子辛亥之慘劇中國直可由此而亡現兩方似皆顧念及此故京師治安當可無虞云云 
[陳譚對於時局態度（廣東通信平生）]  
　　旬月以來粤省裁兵積進行方以爲大局安寗上下漸遵正軌矣不謂惡消息紛至沓來令人驚駭不已而廣東居重要地位裁兵之舉恐又不免擱淺矣當公民團圍擾議院後督軍團又指斥國會未幾而總統免總理職各督軍相繼出京此數日間逆知大局必有决裂朱省長爲地方治安起見曾飭警廳致函報界公會禁止登載非常可駭之文電無如事已弄大有欲諱而無可諱者新督軍陳炳焜自抵梧州後回翔審顧或言晋京或言接篆紛紛不一迨因時局緊迫乃不得不速行接篆 
　　陳督軍抵粤後聞内閣總理已選出李經羲以爲新内閣成立在卽國政當有進行擬再變計仍决意北上暫不接任已飭人購定廣利輸船實行起程不期變生意外心與事違霎然間倪嗣冲張作霖等獨立之電南北交馳震動全國陳督聞之笑謂諸將曰老倪眞欲造反耶予觀其如何演此劇也陳督以亂象已成我們負責正大於是不得不將晋京之行再爲中止决於六月一日正午實行接任聞陳督接任後即先將粤省防務嚴密布置預備實力應付時局云陳督尙未接任之先五月三十一日午前十一時省會開會歡迎陳督軍並請譚督軍朱省長曁各廳長蒞會謝議長主席述歡迎理由大致謂陳督恢復共和有功吾粤今日之會特一形式上之歡迎耳旋由朱省長起言本日偕陳督赴會略遲因接有皖省長浙督軍省長來電藉詞反對憲法舉動軼出常軌此實不知自爱極無意識之舉必爲全省人民反對謂之自殺政策亦可今幸我粤新舊督軍眼光均極遠大對於政局抱定維持法律擁護中央爲主旨與鄙人政見極合頃因籌商要政之故赴會稍遲然所得結果兩粤一致維持現狀實足爲大局之慶陳督軍政嚴明極爲欽佩云云陳督起言今日政府與議會總須和衷共濟方可圖存目下皖浙兩省不以國家爲前提徒爲個人感情用事自取敗亡倘彼確有不法舉動斷不坐視願宣布衆人勿爲庸人自擾云云後言財政困難當同負責任謝議長答稱感謝督軍省長安慰懇切之意並謂財政困難省長與省會應共負責苟不背法律不害人民有可助力者當力任之并向譚督代表粤人致謝謂譚督到粤以後維持治安厥功最偉今日奉調粤西身雖遠離仍望精神關切云云茶會後陳督軍吿辭遂散會隨開會議議員到者一百人簡經綸動議據軍民兩署曾接安徽倪嗣冲浙江楊善德來電藉口國會所議憲法不良迫中央解散國會不成遂與中央脱離關係宣布獨立是則倪楊兩人甘爲禍首省會爲一省代表機關宜急電中央力持正誼關越傑羅曉峰贊成李冠華并動議併電各省協爭遂表决照行致北京電云大總統鈞鑒近聞皖省長浙督軍省長兩省藉詞反對憲法舉動軼出常軌殊屬違法應請大總統執正不撓倘有不遵即予懲創以維國紀而彰民意粤議會致各省電云各省督軍省長議會鑒近聞皖省長浙督軍省長兩省藉詞反對憲法舉動軼出常軌殊屬違法憲法當由國會議定總統公布今尙未有明文紛擾何爲各督軍省議員皆爲恢復共和鉅子務當協力維持法律擁護中央以國家爲前提勿爲個人感情用事大局幸甚粤議會 
　　粤省會電文如此可謂詞嚴義正矣而陳督軍自赴省會後卽晉城抵軍署與譚督軍晤商粤事以迭接皖浙奉等省電文粤爲海疆要地保護治安尤應嚴密昨特聯名電致南寗催促陸巡閲使尅日東來以便籌防及共同應付解决大局問題聞兩督軍在署籌商甚久當堂傳飭秘書擬電文趕即發去以粤省現狀言之其安内較之進取尤要瓊崖方面尙有一龍此决非池中物日前有晋京消息雖未成行然駐瓊之兵實數必一師有餘故當道以高雷欽廉各屬與瓊崖相距不遠日來頗關重要前日已下令將申葆藩所部開往欽廉並將黄明堂所部開往高雷擇要防堵此亦一預防之策也 
　　但粤省徧地皆匪所裁之兵現又多與匪合彼欲圖事者如顏啟漢之流又不難起而勾結匪類以謀暴動此亦極爲可慮者也譚督昨據探報謂南順股匪如順德梁林之聯義堂廣西林十九之保龍堂順德梁日之洪義堂梁標之宏義堂南海周敬之明義堂等現在聯同一氣組織合義堂厚集勢力以汀洲白蛇漩一帶爲根據地肆行擄刦勒收行水本月初七日膽敢僞擬檄文馳報軍團並函請各軍團轉勒商人給匪行水復四鄉標貼布吿影響所及致各商人採辦貨物恐遭損失相戒不前實於工商生計民生日用均有大碍云云譚督已令行莫統領水警廳會商痛剿矣 
[時局恐慌中之王督宣言]  
　　各省獨立消息傳來金融商業受莫大之影響三十日漢口市面因聞皖奉等省警耗來往交收卽突加奇緊三十一日尙小有活動然不過找尾而已至一日則收交來往竟至繼絶窺各商之意非待現在之時局解决就緒往來各生意不敢冒險進行是日銀錢行情每銀一元可兑官票一千五百二十文每官票一紙則換銅元九十一枚金融之阻滯與去歲滇黔獨立時無異謠言且加甚焉蓋滇黔之役湖北並無獨立之説茲則謠言極盛有駐岳長江警備司令吴光新將率所部由武岳路來鄂垣逼迫王占元獨立之謠又謂武漢駐軍將有舉動故人心非常恐慌幸是日午後二時王氏傳集商界開茶話會吿以確能維持治安擔保决無何種危險並命漢口中國銀行立時放出現洋十餘萬元官錢局亦放出現欵若干交通銀行浙江興業鄂州興業等行亦各擔任放欵維持市面二日銀根遂稍鬆動每元換票已少二十文官錢票亦提至九二折第以貨物停滯水陸運輸幾至全盤繼絶即洋商辦茶亦意存觀望此後市面之恐慌恐非一時所能救濟也 
　　武漢於一日頒布特别戒嚴令京漢武蒲二路火車到埠（京漢車祇河南宣告獨立時停滯一日現仍照常開行）皆有大批軍隊在站檢查郵電各局往來郵電則由警廳派員檢閲拆視二日之夜十句鐘省垣即靜街禁止人行軍署一帶尤爲加緊薄暮卽不許車轎往來頭門側架有快砲二尊如臨大敵各街巷軍警巡查放哨革履之聲徹夜不絶水面亦有楚義楚太鄂巡襄巡等巡輪上下梭查襄河各屬清匪前以萑苻未靖展限應於五月底截止茲又延長兩個月所有與陜交界之竹山竹西鄖西等縣與汴交界之襄陽棗陽光化榖城應山等縣與皖交界之羅田黄梅圻水等縣均已調遣軍隊嚴重設防惟俱以保境安民爲宗旨並非預備出兵聞王督軍以此次爭點繼無調停不洽之理現皖督張勳旣承認入京作和事老渠與馮副座又從中斡旋必能和平解决其所以特别戒嚴者恐匪徒乘機擾亂也聞頃已派軍務課長楊文凱入京代表參與挽救危局之策矣 
　　王督軍於一日召集武漢商會領袖會議已紀昨報茲再將王之宣言錄下予自赴京而徐歸後即以擁護中央維持秩序爲職志今者安徽倪嗣冲宣吿獨立而山東山西陜西河南浙江福建奉天等七省相繼獨立其宣言均不過爲爭憲法請散國會似殆暫與中央斷絶關係而已一面與各政團協商修改適合國情之憲法一面着手疏通從事調停所有能擔調停者惟馮副總統最爲適合中央電予調停予已力請於副座諒副座老成謀國手腕靈活不難從容解决此諸君勿庸過慮者也然爲維持秩序起見不能不暫行宣布特别戒嚴此亦諸君所能諒者予固籍隸他省所有以人民爲前提之宗旨始終一如黎總統之在鄂區區此衷敢可自信湖北乃君等之湖北此次予當盡力保衛一草一木或有侵害均惟予是問如查有擾害秩序者則唯嚴法懲治不稍優容以盡予責庶上副大總統爱國爱民之至意下可吿無罪於貴省人民今與諸君相見以誠作此披肝瀝膽之談話尙望代爲佈達勸導各安生業勿聽浮言自相驚擾云云當時武昌商會殷友于張則先徐榮庭等均唯唯表示極滿足極快慰之態度起而謝曰謹代全鄂商民感謝德意當代宣佈市面情形尙懇維持王督軍亦允隨時斟酌乃散會 
　　六月一號漢口總商會協理渡江謁王督軍返會後於下午七時即發出臨時傳單云逕啓者今日本會會長偕同前總協理諸君渡江晋謁督軍兼省長王詢及北京秩序暨現時狀况當蒙開誠布公謂兩院與内閣稍有意見卽近日報載獨立各省分係爲政見爭持并非他項問題旋奉面諭本督軍旣爲湖北長官總以擁護中央維持全省商民爲宗旨業經通知官錢局及各銀行照常收放切勿聽信無稽之言並分飭軍警嚴密稽查倘有無端造謠生事者一經拿獲重則就地正法經則依法懲辦務祈轉囑各商家安靜營業一律照常勿爲傳言所誤等因奉此合亟飛達台端請煩查照分知爲盼此頌時綏漢口總商會啓 
[皖省獨立後之種種]  
　　皖省自宣布與中央脱離關係以來金融界大起恐惶昨行政官廳特請商會會議維持中交兩銀行紙幣兑現辦法其結果一面由該行分電滬潯兩處銀行暫借現欵若干一面派員分赴蕪通兩處提現一面再請本城各商號錢莊擔任五萬元俾可維持午後商會正副會長卽邀各商籌欵然當時僅能籌出現洋二萬元 
　　中國銀行欠解軍餉三十餘萬昨商請軍需科暫緩三五日提用陳科長當即商之李司令並會街電請倪示今晨得倪覆電准暫緩提以維銀行信用 
　　茲據某要人由蚌來省云此次聯合各省宣布與中央繼絶關係其主動力另有人在並言中央前日電商張勳欲免倪職請張兼代省長張覆電謂爲不可惟一面電倪告知此事謂中央視彼輩如兒戲故倪進行益急張現已派兵三十營往臨城勘日倪嗣冲致王參謀總長電係某公手筆聞梁刻在蚌埠 
　　安武軍第三路統領高振善皖北鎭守使殷恭先均奉倪總司令電任爲警備司令 
　　頃聞山東滁州等軍致電倪氏推爲總司令現在安武軍共有八路約四十餘營聞倪氏以第八路駐省第三路駐蚌第一路酌留數排駐蕪悉委警備司令留守巡防其餘馬步砲以迄軍樂衛隊憲兵等營隊一律改編爲五大隊向北進發聞已訂期不日督師啓行云 
　　安徽警務處長易迺謙前已回皖近因各省聯合與中央脱離關係之事赴蚌埠滁州等處與張倪兩氏接洽所有警務處兼警廳一職暫由第一科長吴慶元代理昨吴氏出示（一）禁演劇（二）禁燃爆（三）禁造謠言夜間除加站崗位外復令警隊輪班巡邏 
　　頃聞省公署通令各縣知事以皖省脱離中央關係各縣管轄地方戒嚴事同一律所有已裁之團防局擬暫規復保衛治安以補軍力之不足 
[宣布獨立後之蕪湖]  
　　蕪湖自本月三日安武軍第一路統領馬聯甲率隊出發蚌埠後地方防務悉由副官長儲莘擔任是日下午軍警及各機關又在統部集議所議條件如下（一）編劃駐蕪軍隊第四營劃爲兩哨第五營劃爲兩哨本部衛隊編爲一哨（一）警戒區域由四五兩營各負責任（一）每日夜由兩營及本部衛隊派官兵查街日自二時至四時夜十時至天明分班查街（一）客棧妓館由本部隨時派兵稽查（一）南岸軍隊調住第四營（一）南岸地區請道尹派兵駐守（一）各官兵自編劃後一切仍照常辦理（一）每營及本部各派得力兵士充當暗查着便衣遇有造謠生事者隨時報告拘　　拿（一）每日各營長官於下午一時來部會議一次蕪湖近日銀根緊迫金融阻滯首當其衝者厥惟錢業故該業同行十七家於三日致函總商會請爲維持略云欠人者紛紛取出人欠者委婉商求十無一應是以 
 
 
 

Page 7

 
 
應付甚爲困難長此以往危險何堪應請開特别大會設法維持云云該會接函後即於四日午後二時召集會董討論此事因各錢莊除鎭滬往來外尙有外存之欵約三十餘萬各貨店欠錢莊之欵共有一百三十餘萬市面恐慌生意寥寥貨店之欵萬難收入而存戶又紛紛向錢莊提現應對爲艱聞是日公决請商會出陰曆五月底期證劵二十萬兩分一千兩五百兩一百兩三種由錢莊取貨店五月底期欠條來會如一千兩之欠條可抵押商會有期證劵五百兩如此類推錢莊再將此項證劵分給存戶作爲臨時擔保品以濟目前之急聞一俟陳明道尹知事即可實行矣 
[浙省獨立後之新談片]  
　　浙省自脱離中央關係後省議會正議長沈劍侯曾致函齊省長陳述浙省處此時局不應獨立之理由嗣後往謁齊省長晤談一切齊省長自謂係今大總統十年舊交雅不願有此現狀不過大勢所趨無可如何祇得聽之而已旋由齊省長將沈函封送楊督軍督軍閲函殊不謂然隨卽遣人專請沈議長入署談話當面解釋浙省此次脱離中央理由及促成解决時局之希望並謂君係省議會議長理應顧全大局云云沈固民黨分子其心理作何感想即非明眼人亦能指出現聞沈爲暫避政潮起見業已乘車赴滬而與黎十年舊交之齊省長前聞有電向中央辭職殊不知浙省旣與中央脱離關係則中央已失其固有之任免權此電何能核准齊省長因未接到中央覆電即將印信賚交督軍署意欲從此卸任旋爲楊督軍勸阻謂當時局紛擾人心惶惑之時省内外官吏不可有所更動况省長爲一省最高級之行政官尤宜力保原狀以示鎭定云 
　　今春及去年冬間浙省軍隊曾辦過退伍二次是項退伍兵士照章應由該管長官送回原藉但至今逗遛省垣者頗多亦有送回原籍以後不務正當職業無所事事因之重來省垣者自聞本省脱離中央後楊督軍即加意防範故尙不至發生意外聞日昨有大批退伍兵士在西湖青蓮寺開會爲數不下三四百人其開會内容如何不必詳訪故軍警長官日來協防更爲嚴密欲使地方治安一無妨碍也 
[杭州快信]  
　　省長公署組織臨時調查所就原有警備隊司令部稽查差遣各員選充另委蒯驥（山東人）爲調查長不日卽將成立 
　　督署衛兵團昨就原有崗位各加派雙崗陸軍監獄署典獄官馬志援奉飭加派衛兵嚴密巡邏自昨日起已由看守長趙樹榮督率親查 
　　拱埠原駐憲兵第三連前奉令撤回現由營長包煥庚改派二連兵士馳往駐防澈夜梭巡 
　　省金庫異常支絀齊省長查悉嘉興鄞縣吴興平湖四縣欠解最多昨已分别委員守提 
　　各縣通俗宣講稿改由道尹署簽改呈轉省公署昨通令四道尹對於此次政治問題講稿編錄時宜認定宗旨格外審愼 
　　紹郡周家橋匪徒演戲釀祸毆斃水警（二署三分隊）朱克勤鄭得勝并傷李菊祥等二名奪去鎗彈内河水警廳已派員查辦 
　　省城絲市昨日甫有起色統計收絲二百八十四包較前收數日約增三倍有奇現水亦减至一元一角 
[福州學校罷課風潮續誌]  
　　福州省立之女子師範第一師範工業農業商業第一中學各校敎員罷課一節已誌前報考其眞因雖爲各敎員爭五元三元之數其實由少數敎員所播弄換言之即由舶來品與土貨爭雄長（閩學界呼出洋敎員爲舶來品本省學生爲土貨）故出此無聊之舉省長令星期六銷假上課仍未實行旋由閩海道尹王善荃以查辦人而作和事老星期日（二十七日）將第一中學校長王修第一師範校長林元喬工業專門學校長梁志和開除而以何彥先尤則程孫世華三人補充此令旣下各敎員均不寒而慄星期一遂完全開課矣查閩省校務素由少數留學生所把持此次爲本地學生稍占優勝故有此無謂之罷課福州報紙咸嘲之日敎育界同盟罷工不過爭三元五元云 
[揚州快信]  
　　三岔河添駐一百五十二團顧團長所部之步兵一連以資防守（該地原有駐防兵一連距離瓜洲十五華里五月份之餉銀已由軍署派王君來揚監放事畢於昨日返寗 
　　東鈔關兩城門現均六時開晚十時閉 
　　張勳曾商劉佑常擬在鹽釐項下提撥數萬元劉現在徐州此事尙未實行 
　　揚州商務分會於昨日召集各商董討論民食及推行新輔幣辦法 
　　中國交通兩銀行現均照常營業發行一元五元之鈔票仍一律通用 
　　連日銀根已稍活動非如前日之吃緊洋釐漸鬆今日落小一分而金價亦小現時每兩四十六元 
　　此間米價每石回鬆二角銷路亦頗呆滯黄荳一項因四鄉農民收買做種故價値驟漲刻已逹七元左右 
　　由寗開來之小輪搭客頗爲擁擠 
[江北之匪耗]  
　　江北地廣民强交通實業事事落後惟土匪二字爲其特產邇年以來迄無寗歲去秋雨水爲災由冬徂春六月不雨水旱相仍民生大囦而匪患之披猖亦相緣而至初猶出没於洪澤灘及各縣毗連之處近更横行無忌漸及附近城郭之地小南門外之李文亮家刦案距城不過二里亦可覘匪勢之盛矣 
　　著匪傅立容綽號小丫頭爲泗陽縣傅家窪人黨羽衆多四出搶掠曾經白軍在沭陽追捕竟敢開搶抗拒嗣因搜捕嚴緊乃潛入淮陰境内糾同宋善之王鳳釆在蔣家圩抬架某某兩姓幼孩（俗呼抱肉蛋）勒贖事主已各願予六百金尙未允釋藏匿於淮泗交界之李國賓（其子文隆亦因案繫獄）家爲縣警備隊連長王振鵬偵悉立即率隊密往適王鳳釆抱孩在村邊閒望出其不意立將生擒傅宋在内聞聲開鎗拒捕由官軍圍攻歷數小時助攻漸多匪彈亦竭該兩匪猶在院内高唱皮黄官軍衝入則見已受傷殞命遂將王鳳釆及所抬兩孩解送淮陰縣知事署審訊供認夥刦淮陰誔登寺泗陽張家圩等家不諱遂先收監一面將已死二匪戮屍示衆淮陰五市二鄉農會長徐作霖等總董周壽齡等以警備隊連長王振　緝匪得力歷破要案特會銜詳請馮督軍齊省長請予核獎以昭激勸 
　　淮陰縣知事趙邦彥近忽中風症半身麻木動作維艱連日召請浦城有名之醫生診視惟其致病之原因據政界傳説則以上月二十八日夜分小南門外李文亮家匪警趙聞聲卽擬出視迨呼警隊未能即時立至因忿激成疾此説確否當問之該知事矣自淮陰陳集連刦案發生後連日緝獲人犯甚多問有因嫌疑被逮　鄉人來浦紛紛具保第一混成旅除將蔣某訊明交第二市總董黄作賓保釋外餘俟訊明後再行定奪 
地方通信 
[鎭江]  
　　反對創辦體育場　鎭郡公共體育場早經省公署敎育科委任陳子祥來鎭創辦祇以場基未能指定且有一般人民從中阻撓以致至今尙無頭緖茲聞陳君已呈請縣署擇定城内小營盤一帶荒地爲場址正在興工建築詎忽有學界中人陶少芝等以掘平荒塜棄拖屍骸有傷人道等詞具訴倪知事意圖反對一面遍發傳單於紳學各界及商會商團等處極力破壞現聞陳君擬與之交涉云 
　　獨立聲中之鎭江　駐鎭陸軍十九師楊春普師長現因各省宣布與中央脱離關係特於今晨乘車赴寗請示防務辦法日來持中國交通兩銀行紙幣向該本行兑換現金者紛紛不絶金融狀况頗呈恐慌之象 
[揚州]  
　　食岸商借隣鹽　江都五岸食商公寳豐因十二圩揚子總棧存鹽無多加之天旱不雨河水亁涸轉運不便日前具禀運署請援照舊章商借鄰岸浦六食商乙和祥在東台場重盬四百引以濟岸需税則按照江都例呈繳兩淮運使以所請尙屬可辦特轉咨稽核分所核奪　 
　　揚州農務現狀　本邑四境小麥現均收割登場麥粒頗大收成通扯六成據麵紛廠調查江蘇一省以揚州府八屬爲最優惟天公不雨稻秧均將枯萎務農者多半改種旱穀（卽黄荳芝蔴菉荳等類）然旱穀亦須降雨此間知事已祈雨六日未得大雨 
[九江]  
　　商議維持民食　九江米糧自去臘至今其價尙廉熟米每石不過六千七八百文近因出口銷路過大價忽騰漲每石熟米須在八千以上邑紳劉若梅等以米價騰貴貧民不堪其苦特邀請地方各紳並商會會長舒法甲等商議維持辦法經衆議决照以前辦法凡米船到潯每日截留三百石月九千石此九千石由商民至商會或潯關督公所請領護照載明石數運潯銷售可免統税十餘分凡未請護照即須完足統税如有奸商私將領照運潯銷售之米偷運出口經商會或官廳查實將米充公並從重議罰 
雜評一 
[政府（一子）]  
　　古人有言一國三公我誰適從一國而三政府將若之何人謂今日已陷於無政府吾則謂政府將有三中央雖危總統猶在内閣雖散代理有人中華民國政府之名義固依然在也 
　　稱兵北犯之各督軍又在天津設總參謀處立大元帥名目嚴然以組織臨時政府自任是又政府也 
　　據今日之路透電廣東官民一致擁護中央民黨領袖議復軍務院爲約合南省聯攻獨立軍之總機關將來必以一臨時政府 
　　夫政府一已矣安有所謂三政府而有三非即紛亂之脱兆歟然則破壞統一之罪獨立各督軍其烏能辭 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[各省脱離關係之影響（八）]  
　　安徽河南陜西直隸奉天黑龍江浙江福建等省先後宣布與中央脱離關係以後迄已旬日尙未解决滬埠所受種種影響已疊紀前報茲將昨日所得消息分别錄后 
　　副總統誓任調停　上海南北兩商會接南京馮副總統復電云總商會縣商會鑒冬電悉邦家不造政局瀕危民困未蘇旱荒又吿丁茲世會曷可再見兵爭國璋抱疾深居聞變憂皇亟謀挽救當於東日力疾銷假並分電各省誓任調停刻中央令促紹帥入都提挈有人匪無轉圜之望承囑感愧布臆復聞國璋支 
　　盧永祥表明宗旨　松滬盧護軍使復天津憲法研究會電云天津探投憲法研究會鑒東電悉貴會宗旨素主持平對於各方面以恪守黨綱苦心調節爲職志熱心毅力久所欽佩卽兩院議員中優秀人物亦復實居多數其所抱政見要皆不外尊崇法律裨益國家中外口碑舉無異議無如分子複雜良莠不齊少數僉壬從中播弄弁髦約法顚倒是非朋比爲奸幾於專制鄙人爲尊重憲法擁護共和急不擇言遂有解散國會之請但所謂解散者乃解散現有議員另行改選非根本取消國會之機關也變更國體尤屬讕言稍有人心寗能議及倘有持此謬論者鄙人首當反對對於元首則夙主擁戴對於政體則翊贊共和對於地方則力維秩序其他利害俱非所知區區愚志敢用質陳幸釋疑懷無任禱切盧永祥支叩 
　　軍警宜保持安寗　松滬盧護軍使因奉馮副總統電令政局風潮應處以鎭靜聽候解决故已轉令軍警各機關切實保護地方維持商業以免匪徒乘隙造謠煽惑生事並聞淞滬徐警廳長亦已面諭所屬警正警佐及各巡官一體維持商業保護地方安寗以盡天職云又聞徐廳長除飭令各區署於轄境内各要道加派崗警會同憲兵愼重防範外昨日復飭偵緝隊長翟世清加派隊士分赴民國路及華租交界處嚴密偵察並於晚間飭派隊士二人會同崗警查察行人又着翟隊長隨時前往各處抽查各隊士有無懈怠以防疎忽 
　　護軍使保護鐵路　盧護軍使前以滬寗鐵路之梵皇渡徐家滙等處及滬杭路之二十九三十三十一三十四號各橋梁曾經飭令第三十九團第二營及十五團第三營各派軍隊二連分别保護在案茲因滬上近有少數匪徒造謠煸惑希圖乘間騷擾又於日昨令由松滬防守司令王何二旅長轉飭駐防鐵路軍隊嚴加防範並於火車抵站時特别注意云云 
　　蕯上將布置防務海軍總司令部以近日政潮倐起謠諑繁興防務亟應戒備故昨日薩上將除飭駐泊淞口之海容軍艦等嚴加防範外並令現泊滬南之江元砲艦即日駛赴江陰駐泊以資鎭懾　　憲兵營嚴禁造謠　京畿憲兵營長張輔漢因奉盧護軍使令飭查禁造謠煽惑以遏亂萌故已轉令駐防高昌廟之第一連吴連長於每日飭令憲兵穿着便服在董家渡以南及斜橋高昌廟等處畫夜分班嚴密梭巡遇有造謠生事之徒即行禁阻並分飭駐防閘北之第二連朱連長一體查照辦理 
　　財政廳促解現欵　江蘇財政廳長現因公欵支絀待用甚殷特令上海税務總公所高所長將徵存現欵從速滙解來省以濟急需惟從前解欵向歸國家銀行劃滙茲値需欵緊急須將應解之欵派委妥員押解到省切勿稍緩等因高所長遵即將上月份徵存税欵派員即日起程如數繳解 
　　絲繭業格外謹愼　本埠江浙皖絲繭總公所總協理沈聯芳黄晋紳等因時局驟變一再集議僉以絲繭成本頗巨不得不格外謹愼以免日後受虧曾於日前通告江陰無錫武進各繭行略云安徽浙江奉天河南福建等省均已宣吿與中央脱離關係已見本日報章大局風波正不知何時平定國内旣如此多故國外歐戰牽我中國加入深慮實行長此以往商業首當其難豈能互相爭持不顧血本乎今日滬市大緊銀拆飛漲洋釐迨至七錢三分各路金融勢必阻塞頃據洋商來所忠告外國禁止絲茶進口或重加進口關税事在必行因此發電毫無交易已抛之絲尙恐無船可裝現値無錫武進江陰一帶鮮繭正在上市如果價在四十元以内或可少受危險如在四十元以外萬不能收蓋今年亁繭到滬每擔押銀八十兩尙恐銀行不能收押等語本總所念其忠吿均在情理特此轉吿 
[關於加徵貨税釐金之電文]  
　　總商會去電　南京省長鈞鑒財政廳鑒滬上各業聞省議會爲抵補預算議决加徵貨税釐金百分之五咨請公布羣情惶駭歐戰之影響無窮國内之風雲日惡商業困頓呼籲無門若再加徵釐税更不聊生非不知公家收入以釐税爲大宗抵補預算亦非得已之舉然與其剜肉醫瘡元氣終竭何如别籌方法稍養生機幸聞省長洞悉商業現况業將是案咨回覆議感戴萬分誠恐省會堅持前議務懇始終維持以救垂斃之商人而扶飄搖之大局臨電不勝急切徬徨之至並乞示復以慰輿情上海總商會東 
　　省議會來電　上海總商會鑒東電敬悉此次本會議决徵收貨税釐金百分之五一案因否認地丁省附税二角五分後本省預算不敷至六十八萬餘元除設法搜羅並於敎育實業項下酌量删削外尙有不敷不得已而議及貨税係照浙省附加百分之二十成例減之又減僅收百分之五且於業經帶徵河工等費以及税率較重之區斟酌減除計通省總六百數十萬僅附二十二萬餘元其實際尙不及百分之五貴會已鑒及議會不得已之苦心尙能力任其艱維持省政無任盻荷至蘇民負擔本以漕糧爲大宗現經本會請願國會將漕南特税劃歸本省一俟政局略定即日由本會代表赴京力爭即不能完全解决但得爭回若干即將此項附税首議解除斷不久重商困合并附聞江蘇省議會冬 
[造幣廠趕鑄現洋運滬]  
　　本埠中國交通兩銀行因滬地缺乏現洋曾經商請寗垣造幣廠設法添鑄以平市面南北商會亦呈請趕鑄以維滬埠金融茲悉寗垣造幣廠業已遵照趕鑄银銀洋陸續運滬故連日中交兩行由寗運送來申之現洋爲數不少均係民國三年之新幣是以洋水得以平定云 
[昨日進口出口之金銀]  
　　進口　聚德隆由厦門裝泰順船來英洋兩箱合銀三千九百兩益順盛由烟台裝新銘船來寳銀及小洋合銀一千兩大德昌由廣東裝廣利船來香港洋三箱合銀八千兩永安長由大連裝榊丸來寳銀七千兩太古由寗波裝新北京來英洋一箱合銀一千三百三十三兩三錢三分以上共計進口銀洋合銀二萬一千二百三十三兩三錢三分 
　　出口　滙豊銀行裝高西高丸船赴神戶寳銀二十二箱合銀六十三萬六千一百兩大德昌裝山東船赴香港龍洋三十二箱合銀三萬一千兩新昌源裝鄱陽船赴九江日洋一箱合銀二千一百兩福新公裝海晏船赴福建金條一箱合銀二千五百兩恒義公裝怡生赴汕頭英洋一箱合銀千八百六十四兩古河公司裝三陽丸赴青島小洋十箱合銀三萬三千三百三十三兩三錢三分信昌恒裝鄱陽船赴九江龍洋一箱合銀二千六百六十四兩南榮記裝泰順船赴汕頭龍洋兩箱合銀五千三百三十三兩大豐永裝裝海晏船赴福建金條一箱合銀五千兩南榮記亦裝海晏船赴福州英洋一箱合銀六百十六兩以上出口銀洋金洋合銀七十二萬零六百十兩零三錢三分按昨報進口誤爲出口出口誤爲進口今特梭正 
[開招第五批赴法華工]  
　　本埠道信洋行代理法人招募華工業已出發四次日前又接法國招工局來電請爲續招第五批華工該行華總理梁耀卿接電後當即發出通吿於昨日（六日）起開始招募聞第五批共招二百人如有逾額即作備取並通知第四批已試驗而未出發之工匠即來報名云　 
[代人投遞恐嚇信之就擒]  
　　邑廟豫園勸業場近來迭次發現炸彈經淞滬警察廳飭令警探嚴行查緝在案昨日午後二時半有一少年持函至該場帳房投遞此人身穿魚白舊竹布長衫頭戴草帽形似下流社會中人信内詞意大致請該場總理付欵若干即交來友携下以免後患等語具名者爲劉少華陳斌兩人該場帳房中人正在拆信傳觀而警廳派駐梨園公所之游巡隊第二隊長郝釆章已預得線人密報謂有匪徒挾帶炸彈前往該場希圖抛擲郝隊長除由電話報明廳署外立率隊士線人馳往該場指拿維時該少年將信交付後即至該場内第四屢樓上遊覽一過回至三層樓新劇場東隔壁茶座中正欲品茗郝隊長已率隊馳來經線人指認無誤遂由郝隊長上前先將該少年掌頰一下立飭隊士擒住搜檢身畔當在衣袋内搜出炸彈一枚其式扁而長圓如五十枚銅元包之大小體質亦不甚重似爲洋鐵所製成遂將該少年用繩綑縛車至梨園公所内經郝隊長詰據聲稱姓劉名紹良因原籍湖北故人以小湖北相呼現年十九歲今日由何存義唐某王某等三人託我送信至勸業場交於經理並囑在場内三層樓啜茗等候何存義等亦即到來遊玩等語郝隊長詰詢後當即將劉連同炸彈信函一併押解廳署請交司法科訊辦並以該犯供有同黨何存義等約定至該場會面復派隊士前往該場内外守候擒拿先是廳署得報亦派偵緝隊員郝士林隊士顧陞馳往協捕因人雖就擒尙有餘黨踵至之説故亦同在該場留心巡緝 
　　又另一訪員報吿昨日午後二時許有一身穿舊竹布長衫之少年手持信函一封紙包一個至勸業場收票處稱欲送往帳房交於張先生收票處信以爲眞任令入内詎行至扶梯旁正擬登樓爲駐防該處之淞滬警察遊巡隊第二隊隊長郝采章所見（或謂經人指點）以其形跡可疑上前盤詰言語支吾郝隊長當將其人扣留拆閲信内略謂來條請將欵項若干即交來人帶下以免後患云云郝隊長知係恐嚇圖詐復將紙包啓視係是炸藥即將其人帶至帳房述明後始將信函炸藥連人併解該管淞滬警察一區二分署訊核當經該區警佐王金山向之研詰據稱年十七歲湖北人名劉紹良又名小湖北今日在某處由何仁義王士舟二人交我信函一封紙包一個囑令送至該場交納函中之語及包内之物不知其詳云云王警佐以事關索詐並携有危險品自應澈究主名以憑懲辦故即備文連同人證呈解淞滬警察廳發交司法科嚴訊核辦惟聞在場目睹之人均稱此事情有可疑或者有人設計栽贓希圖獲賞蓋此自稱劉紹良者年祗十七歲面目顦顇衣服汚穢實一乞丐之流其言語亦不甚清晰或因貪圖不費遊資得以入内一飽眼福致爲人所愚弄亦未可知想執法者必能詳細推究以明虚實也　 
[寺僧又接恐嚇信]  
　　小南門外某寺僧日前接到郵遞索詐書信並在殿旁拾獲炸彈一枚業經報警請緝茲悉該信中書明具函人住居法租界霞飛路某號門牌當由警廳偵緝隊士前往調查見該號門牌係是空屋遂返廳禀復另候偵查在案詎該僧近又接到來函略謂爾如報告官廳我等惟有將爾寺轟毁莫怪無情等説聞該僧頗覺躊躇云 
[傷害巡捕之關係]  
　　劉錢氏前至法公堂控稱婦人有餘屋轉租於俞光祖開設織布機坊時有形跡可疑之人出入今忽聚集數十人在内互毆向阻不服恐有後患報吿捕房往拘餘均逸去祇獲到俞光祖一人求請限遷判俞罰洋十元限三天遷移在案現爲公共捕房偵知俞光祖與擊斃英界華捕案頗有關係故飭中西包探至法捕房移提訊究而法捕房又在該坊内續獲李友民吴志開顧炳英陳子義葛倫興方仁照陳如發等七人連同俞光祖併解法公廨訊問李等同供均爲織布工人至俞處找友致被獲案餘供支吾中西讞員判俞光祖等八人一併交公共捕房來探帶回歸案訊辦 
[研鞫夏月潤家盜案]  
　　英租界爱多亞路成都路轉角伶人夏月潤家於四月十一號晚被盜持械刦去値洋七千餘元之金鋼鑽戒金珠衣飾等物後經事主報捕懸賞請緝由法捕房包探韓邦達查獲盜黨沈鳳記顧桂友並在身畔抄出各盜分贓名單當即禀明捕頭協同西探前往打鐵浜得勝里五號屋内拘獲揚州人周鰲（化名關正昌）陳瑞庭苗振元（即繆振元）呂寳仁翁士濟李少山趙于庭蕭生余少山楊春友王芝祥等十一人拘入捕房吊出原贓鑽戒四隻及時表翡翠金飾等物並抄出鈔票洋六百餘元解送法公堂訊供收押嗣經英界老閘捕房捕頭得悉禀請公共公廨備文派令中西探前往法捕房將周鰲等十三名連同贓物帶回捕房解送公共公廨押候研訊等情已迭誌前報前日午後由捕傳集人證將周鰲等解廨經王肇之襄讞曾同美博副領事升坐刑庭研鞫先由捕房刑事科代表牛門律師上堂譯明案情並由中西探禀明至法捕房移提各被吿及調查情形繼據法捕房包探韓邦達投案聲稱四月十一號夏姓家發生盜案後於五月一號緝獲盜犯顧桂友沈鳳記抄出各盜分贓名姓單詰明匪窟地址前往將周鰲等先後拘入捕房在王芝祥身畔抄出兑換鑽戒一隻之價洋五百九十元據稱此戒兑於三馬路某珠寳店得洋六百五十元由阮某擔保扣佣洋六十元尙有三隻向某當質洋一千零五元等語我即分别前往吊出原贓後由事主認明惟當時抄至周鰲身畔見周將一有字之紙嚙呑我即上前在其口内挖出紙已濕爛由捕頭用藥水化開見紙上書有北京楊度等字樣業已攝成照片呈察據云此項字據係民黨中事與本案並無關係等語旋由牛門律師向韓探略詰一過經中西官會商之下判周鰲等十三人還押候飭傳某當將賬簿呈案特别訂訊 
[稻灰中發現腐爛女屍]  
　　住居東北鄉引翔港相近崇明人陸登雲之妻某氏於數月前不知因何被人謀斃當時將屍體移入附近稻草灰堆中陸亦忽然失蹤迄今日久無人吿發日前該處農民將灰搬運忽將氏尸扒出農民大駭當即報吿巡警查得陸妻斃命後曾由同鄉甲乙兩人爲之移尸是以派警將甲乙先後拘送地方廳一面由二十三保十四圖地保到廳禀請相騐前日下午該廳委派檢察官沈檢騐員等下鄉驗得該氏身死已久尸已腐爛實係生前被人用木器毆傷要害身死塡明屍格判由善堂棺殮發封厝壇樓沈二員返廳後將甲 
 
 
 

Page 11

 
 
乙提案研訊之下判分别收押候緝陸登雲到案再行訊究 
[三誌違背中立條規之控訴]  
　　僑居公共租界南潯路三十號門牌洋房内之德國人愛汀搿因藏有西班牙領事署護照經公共總巡捕房刑事科查悉以該德人冒籍他國違背中立條規諭令美捕房八十四號西探目利扶司將該德人解至公共公廨迭經訊供判令押候會商管轄問題再行訊核在案昨晨十時仍由王崧生襄讞曾同英卓副領事升坐正式刑庭研訊先由捕房刑事科代表牛門律師上堂譯訴原吿控訴理由繼由卓君宣諭管轄問題及此案應歸會審公堂訊問之理由大旨以被吿由其代表律師聲明係土耳其人上海未設土耳其領事故應歸公堂訊理諭畢由被告代表斐斯律師譯稱貴公堂旣不准敝律師所請將被吿解歸另一領事訊理應請准予被吿上訴復據牛門律師聲稱被吿所帶西班牙領事之護照已由該領事署派員到堂證明係是假造且查是項護照係交戰時所給不論何處均可前往如中立國人持此護照自應享此利權現當交戰之時落於敵國人手中對方之國未免受莫大損害况中國大總統曾經頒佈令命如有違犯國際公法必須控究言至此將大總統宣佈之章程及條約十七條呈案請察後由一百十三號西探斯密司投訴是日奉諭往拘另一西人（即西婦指控嚇詐之德國人雷射）時見被吿與雷射同坐於外大橋畔公園内鐵椅上假眠因之一併帶入捕房旋至南潯路三十號門牌被吿家内搜查抄出信函一封僞護照一紙供至此即由被吿代表斐斯律師向該西探盤詰數語堂上以時已過午宣布退庭判被告帶回捕房候禮拜五再行訊核 
[演説遠東運動會失敗後之希望]  
　　此次赴日本遠東運動會之幹事員郝伯陽君前晚在寰球中國學生會演説略謂第三次遠東運動大會在日本東京舉行自五月十號起至十三號止中國派往代表及運動員幹事等共三百三十二人此次運動大會日本得第一名平均一百二十分菲列濱得第二名平均八十分中國得第三名平均四十九分此次運動所以失敗之原因甚多第一因經費不甚充足航行及飲食均不能適宜兼有患暈船者第二天氣不和非特中國人有疾病菲列濱人亦多患病故到日本以後運動員精神甚疲倦而腦力亦不足有如此種種原因豈有不失敗之道哉然余謂此次失敗不足爲異但不可因此挫折稍萌畏縮之心而減少百折不回之志必將鑒失敗之故奪發猛進共圖優勝所謂以短補長以絀取盈則將來何患無最後之勝利哉夫中國之留日學生精神非常充足咸有一種愛國之心當中國運動員將至車站時歡聲如雷即開會歡迎恐有人不通日話故凡坐車或購物必一一指導又因缺費而開會演劇以助費用足以使日人視吾國人熱心愛國有團結力之現象也但此次之行非特於運動得新智識而且於國際極有關係因吾人向來與日本人之感情稍形淡薄此次日人相待非常親密中國運動員至日本時東京派代表至横濱迎接頗切同種之情誼所有各處花園場所平常人民所不能至者亦領同遊玩種種欵待亦極其精細周到且日人平素視錢頗重而此次迎接中國運動員竟耗費鉅資招待毫不吝惜是何故哉蓋欲收吾國多數學生之心冀將來有利於彼也日本人與菲人運動之姿勢極佳不論任何運動即有各種姿勢推原其故蓋幼稚時已有運動之敎育如各學校所訂課程限定鐘點勤加演習又如公共場所任令各人入内操練不取資費直視運動爲人生一種當然之職務不可一日廢棄也我國非但無此種敎育且無此種敎員而學生之父兄又禁止子弟運動視爲危險豈不甚謬夫日人與菲人之運動於科學極有關係能分别何時用記憶力何時用腦力何時可用全力各有分際而不相雜此尤運動之尙精神而不徒留形式也雖然第三次運動大曾巳失敗矣然又有第四次運動大會於一九一九年在菲列濱舉行但不可再如第三次之失敗然吾國人民之性質往往有始無終而無堅忍耐久之氣槪要之凡成大業者必用許多腦力必能永久堅忍方可成功但視中國於一九一五年第二次運動至一九一七年之間能有進步否能成立若干處運動場所否比較日人自第二次失敗後無論商界軍界學界多有預備運動之器規定運動之時間且有商界願助鉅資以提倡運動而中國巨商大賈能輸資提倡有若日商否乎試觀其後夫運動爲有趣味有關係之事凡人生於世天然有運動之性質如嬰兒初生手足卽有知覺卽能運動然父母所以禁止運動者猶野蠻未開化之人種不知運動爲何事而一般强悍凶很之行爲往往造成非常之惡歷史如幼稚時代不敎以運動之規則卽將來必與野蠻一般必有敎育方法使其童而習之養成自然之體格使思想敏捷辦事有精神且於各種營業上亦能使之發逹皆由此基礎啓之故凡我學生中有好運動者即好學生也好運動者即愛國也然連動第一要結團體有競爭心而無凌躐心使進步迅速姿勢健强一洗東方病夫之恥豈不光榮惟中國學生未免有許多意見不能一致以後宜痛改前非湔除舊惡則後生可畏來日大佳在此一舉諸君年華甚少有志竟成正可提倡運動興起人羣使全國人民俱有運動之資格是所深望焉云云 
[南滙公民呈請鐲免糧賦]  
　　南滙縣公民儲學祖黄元吉等呈江蘇財政廳文云呈爲雨雹水涸災象環生籲求緩免糧賦以紓民困事竊氷雹乃陰氣脅陽氣而成又名硬雨爲亢旱先聲五月三號夜雷電交作氷雹驟下璃窗屋瓦砰磅作聲歷一小時積至五六寸厚秧鍼畦菜受損殊多蠶豆麥苗剝落殆盡近日沿塘左右溝涸澤竭田水抛荒榖不可播重疊之災何堪設想當是時使不體恤民生勢將不利於國矣公民等關懷時局用特略備地方情形冒昧上聞查浦東災患年復一年遠如光緒乙己秋近若民國四年夏遭遇凶災民死幾半鬧荒鉅案層見疊出每嘆前清横征暴歛脂膏巳竭今人國家需用浩繁度支仰屋念切時艱小民亦未嘗無心何如連年荒歉米珠薪桂十室九空困苦顚連民力益復凋敝此次雹災縣長業已履勘且令各經董據情呈報而旱魃爲災尙未提及夫雹災旱患同關小民生計無分彼此也聽嗷鴻遍野而呼籲莫聞斷無此忍心之分子茲爲萬民請命何幸假手於長官拔水火而登衽席是用備陳萬民苦累及今災患情形伏乞廳長鑒核恩准分級減免糧賦至本年忙銀一律緩徵幸遇廳長仁民愛物慮事周詳必能宣猷入告以紓民困而慰民生戴德上呈 
[印花税票銷數不旺]  
　　上海縣商會經辦推銷印花税票以來銷數未能暢旺其故因前次各商購存舊票積數尙鉅是以一時不易推銷茲因開辦已届一月故由督查員函詢銷數刻由該會將五月份經銷票數及收欵實數具函聲復矣 
[糧食源源進口]  
　　邇來天時亢旱糧食價昂由官商協力禁運出口以維民食等情經紀前報茲悉最近一星期内糧商由漢口蕪湖等處棌購至滬者共有米一萬九千七百九十五擔麥二萬七千七百八十六擔其餘豆麥雜糧向由北路裝津浦車轉運至滬者聞近日亦照常進口源源不絶云 
[五月份所收之郵包關税]  
　　本埠郵務總局遞寄包裹凡有應納各項關税者由海關税務司派員經徵按月彙總報明海關監督核收前經結報至四月分止在案茲悉五月分此項税洋共收二萬四千五百三十七元四角八分其中由外國寄來完進口税者九千九百四十九元五角三分由各省寄來完進口税者四千三百二十二元零四分出口寄往外國者一千六百二十一元八角四分寄往各省者八千六百四十四元零七分 
[洋商携欵至澄收繭之電告]  
　　本埠絲繭總公所昨致江陰分所電云明日有義商携欵二十五萬乘滬寜早車至江陰各處收繭請禀該處軍警沿途護送云 
[德僑請領旅行護照]  
　　德僑婦女麥令豪及秀惹均携帶小孩擬乘遊船赴蘇州太湖一帶旅行又德人于布擬乘輪赴北戴河德加利轉往牯嶺等處先後由和國總領事函請交涉署發給護照當經朱交涉員飭令臨時檢查所分别准駁塡給旅行護照送由和領事轉知本人知照並電各該處交涉員妥爲保護 
[呈送法租界華董辦事處計算書]  
　　法租界華董辦公處經費向由蘇省財政廳核發茲悉該處紳董陸伯鴻已將本年一月至三月支出計算書曁四五六三個月支付預算書呈由交涉公署轉呈省長令行財政廳分别核銷發放俾資應用 
[清心節制會募捐]  
　　南門清心節制會自會長陸福震鮑周師二君辦理以來已届半載茲因經費不足已函請該校董及各善士募捐矣 
[慈善協會施診給藥]  
　　七浦路源吉里中華慈善協會每逢夏令循例施診給藥聘請内外專科醫生在該會開診茲定即日起每日上午九點至十二點下午二點至五點止凡貧民無力醫治者可赴該會就診按方給藥不取分文惟須先期掛號云 
[青年會夜校招考新生]  
　　青年會商業半夜學校現定今晚（七號）招考新生明晚（星期五）爲舊有學生排班至星期六晚一律開課科目如國文英文法文德文國語救傷測繪銀行簿記商界剳記商律商業地理商學縮寫打字等無不齊備並聞當此夏日時間過早恐與學生洗澡晚餐等不便特改遲半小時英文每晚七時半起九時半止國文五時半起七時半止凡各界青年有志求學者盍往報名也 
[惠中清心决賽棒球預誌]  
　　惠中清心二校棒球隊曾比賽四次前二次清心勝後二次惠中勝茲悉該二校已商假西門斜橋公共體育場於今日（七號）午後四時作最後之比賽想届時雙方球隊必更加竭力以奪最後之錦標凡研究體育者盍往觀之無須入場劵也 
[控告私贖田單之不實]  
　　趙唐氏前至法公堂控稱有祖遺坐落二十七保五　内地基一方前曾抵押於韓鳳祥詎被故夫堂弟趙連生私自贖去請求追還等情當因趙在南京執業未到故傳該圖地保韓孝岩訊據供稱因趙連生執有契據全套故由地保領趙前往取贖等語判各退聽候查明核辦在案昨日趙由南京來申投案聲稱該地係是祖墳葬有三代棺木契據於父親臨終時交下並言田單由祖父在日抵於韓鳳祥計洋五十元至民國元年由地保韓孝岩領至韓鳳祥處將單贖出是實况趙姓族中並無多人商人居長單契應歸商人執管商人爲保全祖墳起見故備齊本利將單贖出毫無他意求察聶讞員問唐氏曰該地旣爲你所執管何以契據在被吿處唐氏答稱前清光緒三十四年間丈夫身故後婦人將故夫所遺各種憑據托連生檢視該墳地契據諒在檢點時被伊取去惟不能指實中西讞員宣判曰趙連生單契均全况係保存祖墳毫無不合應將單契發還趙連生執管此乃公共之產兩造均不准售賣永遠保存惟唐氏不廳誣控本應價還被吿往返川資損失今被吿念同宗之誼不願具領免予追繳堂費歸唐氏繳出再罰洋十元以儆 
[不還土價案缺席判决]  
　　信泰土行主鄭際光前至法公堂控稱同業安泰店主鄭蘭庭前來交易大小烟土其價除收過外結欠洋四千一百元向索延約求請訊追當因飭傳不到諭着原吿繳呈賬簿察閲候核在案昨日原吿將簿據呈案聲稱被吿共計交易四次結欠此數請鑒聶讞員察閲簿據欠洋屬實准予缺席判决如數還洋俟被吿出面後隨時扭案訊追 
[抵欵緩期繳還]  
　　傳筱菴在公共公廨呈控張某不理抵欵一案前日上午由關會審員會同英卓副領事升坐民庭傳訊原吿代表律師上堂譯訴案情請追本利銀九萬六千八百二十餘兩訊之張亦延律師到堂聲稱原吿所控抵欵被吿業已承認請爲寛限料理中西官即曾同簽判云據被吿律師承認抵押借欵無訛原吿得直着被吿備欵取贖准緩十四天執行此判 
[禁止假冒廣生化裝品]  
　　滬海道公署昨發佈吿云案據上海廣生行有限公司呈稱竊商行創自粤省歷十餘年所製雙妹老牌花露水生髪油雪花粉等各種化裝物品行銷各省久已膾炙人口曾經於前清光緒年間禀奉粤省勸業道並海關税務司曁農工商部等先後批准商標註册嗣因推廣銷路於滬濱設立分行前年曾被奸商製造僞貨影射商標及摹仿貨樣形式欺騙購戶商行營業因之大受影響故即禀准前江蘇特派交涉員兼滬海道尹楊給示諭禁保護在案邇來由總行運到新出貨品種類甚多如現售之紅雪花膏保髮水潤髮水超等牙粉及玫瑰生髪油等行銷各地惟查近來商業道德日趨卑汚或以僞貨影殘或以假冒仿單於商行營業前途影響甚大且恐奸商日久玩生難免復萌故智爲此呈請給示保謢以杜假冒而維商務等情並附呈樣品五種出品册一本到道據此合行布告商民人等一體知悉爾等如敢假冒該公司現售各品影射漁利一經發覺或指名吿發定即嚴懲不貨其各凛遵毋違 
[刑事不能成立]  
　　虹口密勒路九百六十五號門牌粤人黄添指控同鄉人鄧有以薦至某輪船上爲火夫爲由騙去金鎊四枚業經捕房將鄧拘解公共公廨訊供不認判押候查在案昨晨復訊由原吿投訴前情訊之被吿仍不認行騙中西官判將刑事案註銷着原吿另行具禀歸民事案訊理 
[原告貼償飯資]  
　　丁金常前至法公堂控牛肉店主華老五虧欠牛價洋二千九百餘元向索不付店已倒閉求請訊追等情被吿押追至今已届一載昨又訊追華稱在押終難設法祇能俟後來興隆再行歸還判令原吿繳呈飯資洋六元繼續押追 
[供訴串竊原因之離奇]  
　　浦東高橋鄉民陳掌福家居杜家宅去冬十二月二十九日失竊衣服首飾等物曾經報官查緝未獲茲有胡長生向陳報吿謂此項物件爲同居之王土土王明林王金生等所竊原贜現在家中等語乃投報淞滬警察六區二分駐所派警前往將土土等拘獲吊出原贓多件解送到廳經司法科訊據土土等同供陳掌福向與大碼頭王某之妻姘識王子秋濤因此懷恨但不便捉母之姦所以糾合小民等前往串竊是實科員飭將一千人連同贓物移送地方廳經檢察官略詰之下判令押候補褆人證到案再訊 
[帮匪藉端索詐]  
　　浦東洋涇鎭南首衛家宅鄉民衛金生之女許配於鄰村顧姓前日由顧姓送去聘金五十元事爲帮匪諸伯鈞等得悉糾集同黨十餘人前往藉端索詐衛姓遂暗地派人飛報三區二分駐所經馬恩起警佐飭派劉巡官督率長警前往拘拿若輩即四散逃逸僅將諸伯鈞一名拘獲帶所在諸身畔搜出利刃一柄即經馬警佐詰據供出同黨姓名數百人並稱有四十餘人專在洋涇一帶拆梢度日旋又經探警拘獲許振海楊阿毛兩名一併解送警廳司法科訊辦一面諭飭探警嚴拿羽黨務獲解究 
[新閘路火警]  
　　前晚十二時公共租界新閘路二千零八十八號門牌慶華園徽州菜館内忽然起火由救火會西人驅車馳往澆息計燬樓房兩間並延及比隣空房與某電燈店樓面事後新閘捕房捕頭卽飭中西包探前往查察 
[季家弄火警]  
　　昨日黎明四時半老北門内季家弄第二十五號門牌周姓成衣店擱樓上不知如何失火冒穿屋頂後經各區救火會驅皮帶車前往救熄僅燬平屋一間　 
[兩匪各押半年]  
　　匪徒陸阿福陸阿四前日在廣東路攫取舒吴氏金押髮持向某押店質洋分用旋被老閘捕房包探曹錦珊查悉當將兩陸拘入捕房昨解公共公廨經中西官訊實判被告兩人各押西牢半年示儆 
[德人報告失竊]  
　　住居小沙渡之某德人前日至四區警署報吿失竊當經姚警正帶同偵緝隊士親往該處勘得竊賊由窗牗而入惟所失僅細崽之什物數件已飭偵緝隊士分投跴緝 
[藉端敲詐之薄懲]  
　　住居叉袋角仁記里之江北人鄭寳德日前因其妻走失無蹤託鄰居丁子恒尋回後該處無賴陳鴻生即藉端向丁拆梢當由偵緝隊拘送警署業經四區姚警正訊明判陳處拘役十五天以儆　　　 
[鐵梗擊傷腰部]  
　　通州人曹富文在美租界北山西路衡内手持鐵梗將老虎灶夥友王寳順之腰部繫傷被捕查見將曹與王一併帶入捕房將曹收押王送醫院醫治 
[包探吊取贓物]  
　　法捕房五號包探楊正甫昨至美捕房請派包探同往天潼路七十六號源盛押店吊取贓物珍珠二十粒捕頭准派西探堯克華探沈阿炳前往將贓吊出候送公堂請示 
[人力車撞傷小孩]  
　　通州男孩姜桂生昨在閘北大統路被王阿貴所拖之人力車撞傷頭面當由四區崗警將該車夫拘入區署押候訊辦 
[車夫運繭被疑]  
　　小車夫周麻子前日車運繭子四包經過閘北大統路四區崗警見其形跡可疑向詰支吾因即將周帶區暫留旋由胡家木橋源豐絲廠小車夫頭朱阿二投案報稱此項繭子由杭班火車運滬令周送往該廠因其不諳路徑悮入貴區轄境請爲釋放該廠亦備函送區請將車夫開釋姚警正准如所請將周釋出 
[小妹屢次潛逃]  
　　本邑二十五保十四圖張家宅人張阿海於陰曆閏二月間憑媒爲其子雲根娶南碼頭周雲龍之妹小妹爲室詎小妹過門後屢次背夫私逃均經隨時尋獲日前又復潛逃被其夫雲根暼見扭至高昌廟警察分署由署員飭警送回家中詎小妹不願遂轉解西區經區員訊問一過飭將小妹押候覔保釋放 
[調戲女工之釁端]  
　　張妙林（即張學勸）曾犯姦拐重案經南滙縣公署押辦有案邇來又在陸家嘴一帶哄騙女工錢財受害者不知凡幾前日傍晚　　　　　 
張偕多人在途調戲女工被陳姓女工家屬暼見將張扭住痛毆事後張糾同數十人前往報復將陳阿金及其女寳英等毆打受傷頗重由陳報吿三區警署解警正飭拿張等到案務獲解究 
[幼妓請求援救]  
　　濟良所昨解幼妓姜四寳至公共公廨由西女董投訴該女年祗十四歲在汕頭路一百十七號門牌妓院内爲娼因遭鴇婦虐待自行投所求援因特送案請示當經中西官向女詰問屬實判發濟良所留養 
[尙無買良爲娼之實據]  
　　僑居蘇垣揚州人秦鶴山之妹秦小十仔被人誘拐來滬賣於馬霍路三十九號門牌鴇婦杜王氏處學唱戲曲預備賣娼被秦偵悉禀請吴縣知事備文派警來滬協同捕房將杜鴇與女一併拘解公共公廨訊判杜鴇交二百元人洋並保秦女留候訊核在案昨晨復訊先由中西包探上堂訴明協同來警將秦女等拘案情形訊之杜鴇延朱斯芾律師到堂辯明並不買良爲娼要求將案註銷經俞襄讞商之英白副領事以並無買良爲娼實據判將杜王氏開釋秦女仍留濟良所候核 
[粤妓拉客被拘]  
　　北四川路崇業里一千四百十三號門牌粤妓院妓女楊老四在弄口强拖某西人入内狎游被捕查見將該妓拘入捕房存洋二十元保出聽候公廨傳訊懲罰 
[賣花草須有執照]  
　　蘇州人張阿裕孫生林曹坤生在虹口小菜場售賣花草未向工部局捐領執照被衛生處西人查見喚到三百二十六號華捕將張等拘入捕房押候解廨訊究 
[交涉公署批示照錄]  
　　民人黄中等在交涉公署公呈爲修築小塘確係民產粘串懇求飭遵一案昨經朱交涉員批示云呈悉已將來呈轉送浚浦局核辦矣仰卽知照此批 
雜評二 
[大阪朝日新聞來電感言（訥）]  
　　古人有言是非之心人皆有之又曰師直爲壯曲爲老蓋是非曲直之辦即人心向背之機也人而不明是非曲直則失其爲人之人格國而不明是非曲直則失其爲國之國格故是非曲直而不淆亂於國内者則其國必尙有救今日倪嗣冲等之舉動國人無不憤懣不平者卽此是非曲直之理未滅也非特國人憤懣不平卽鄰國之輿論亦代爲黎總統抱憤懣不平觀大阪朝日新聞致本館電（見第一張要電欄）代表其國人之主張公道並聲明其政府所棌之態度固爲我國人所深感然亦可見是非曲直之終不冺於天壞間乎　 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[自由談人名與列仙對（四）] [  楓隠]  
　　人間才子皆屬天上神仙是以李白稱謫仙人石曼卿爲芙蓉城主曹子建作遮須國王佳話流傳夫豈欺我况自由談投稿同志織錦爲心粲花作舌吐咳九天隨風珠玉眞所謂自是君身有仙骨世人那得知其故者又豈一般銅臭翁紈袴子與夫附羶逐臭之徒所能比儗乎爰擬是作寄登報端諸君見之得毌謂士别三日狂奴故態猶昔耶 
　　天父啞生素公紅樹梅儔劍平 
　　月姊麻姑玄女赤松桂父琴高 
　　白雲白山筑公丙元詩隠紫裘 
　　絳雪黄石織女丁令壺公青琴 
　　仰山一民蝶仙鳳生雪舫鐵兒 
　　浮邱八公龍女羊權雲房金母 
　　黑子詩癯香佛能寒梅儔頑鐵 
　　素娥茶姥簫史純陽柳仙飛瓊 
　　浪游生張病鳳書癖子彭佛初胡我生 
　　河上公吴彩鸞鐵拐仙何仙姑魏夫人 
　　王情仙夢夢生飼鶴生繫鈴人守拙子 
　　盧眉娘空空兒釣鼇客磨鏡生容成公 
　　敬修子嬾瘦生烏墊廬包駢齋 
　　安期生廣成子綠萼華董雙成 
　　天虚我生西湖月樵青陵居士小孤山人 
　　月下老人北燭神女白石先生藐姑仙子 
　　瓊華館主襄陽午峯羅雀翟公 
　　青藜老人羡門子高跨鳳秦女 
家庭常識 
　　救吞金法　法以韭菜入鍋使軟爲度取出後加麻油調之令吞者食之惟須靜臥則不出一日韮菜裹金由大便而出此方得之於家嚴屢試屢驗（栩按此則與前刋一法理同） 
　　却夢遺法　兩膝宜曲身宜側曲右手之肱而枕於左手之掌又法曲一膝一足伸直加於所曲之足上二手置於兩肋之旁面向上臥此上二法余學技擊時敎師楊君言之同學夢遺者使試之果得良效惟年過三十外者恐不甚效蓋此二法只可試之十二歲至三十歲耳[  鄭留隠] 不受酬 
　　香雲拷　昨承粤友述拷綢之用法謂製成衣袴切勿用力摺疊并囑成衣匠勿加熨燙受汗之後只可用毛巾蘸冷水揩抺永遠勿宜洗濯至秋季收藏時亦勿浣滌但團製於箱橱中任其發霉明年取出用濕布拭爭卽得若不欲浣只可以冷水漂之拭乾勿曝最忌搓洗及皂碱等物依此法用之則棉軟光澤耐用十倍粤人衣此類較常人爲完美者蓋由於此也[  栩園]  
　　梨樹結實法　梨樹每有不結實者可將不結實之枝剪去俾日光得以透射而使空氣流通於秋末落葉後施以適量過燐酸石灰堆肥魚粕等肥料則來年結果必盛 
　　花葉黄變　植物葉往往漸次黄變或至枯死此因其所吸收之養分中缺乏鐵之成分不能生固有之葉綠素以同化作用故也故凡黄變之葉於培養料中加以鐵分則此害可免 
　　鑑雛雌雄法　鑑别雛雞之雌雄其法種種不一今述其緊要確實者（一）檢其頭頭大者雄小者雌長者雄短者雌（二）視其眼眼有威容者雄否則雌（三）聽其聲聲尖脆者雄微小者雌（四）檢其毛三星期先出肩毛者雄後出肩毛者雌（五）視其色羽帶紅色或青色而有光彩者雄反之者雌 
　　肉食注意　凡獸肉落地不沾塵煑之不熟或煑熟不歛水肉色異常生而歛者及自死無傷痕者俱有毒不可食（栩按肉熟而有青黑之棒傷痕者食之不化巿上現成之熟肉往往有此）　　製漿糊　以小粉一錢一分明礬四分和水一百分調之温以文火迨成糊後再加石炭酸液數滴即能久存不壞[  翼翼]  
　　墨盒中去除油垢及臭味法　墨盒中墨日久則生油垢粘滯筆端若注以炭酸鉀水或酒精則油垢可去若發臭味可注花露水少許或撒以腦末則臭味可除[  嵇顯庭]  
　　附答　鏡面散之菉豆須去壳磨粉或向香粉店購菉豆粉尤便荷花瓣則以白者爲宜 
集益錄 
　　第二十問　花邊手工有無函授講義以便遠埠願學之人上海有無傳習所之設能否收容學生乞賜示知[  孫菉如]  
　　答第二十問　是項手工學習甚易但欲編爲函授講義則殊難能蓋無論如何繪圖立説終不能使人明白了解也矧即函授而居然能之苟無擔承銷售之人亦徒無益傳習所之設未之前聞僕爲此事屢承各埠函詢甫於前日就商於成昌花邊公司得其許可附設一傳習所請直接函詢該公司（在上海老西門内西倉路高家弄）經理吴科成君但言係僕介紹必不拒也[  栩園]  
　　附白　近以疾病囑爲登錄徵方者日必數起無如篇幅有限此例一開勢將應接不睱祇得一槪謝絶如必欲徵方者請登廣吿自行直接收稿庶幾兩無妨碍乞亮鑒之 
長篇小説 
[寫情小説柳暗花明錄] [  常覺小蝶天虚我生合譯]  
　　第九章（一） 
　　薏德忍其微歎之聲目送其人去遠自驚且復自慰羅倫亦展顏微笑以慰薏德曰今事畢矣不圖吾人竟躬爲逃囚同黨豈不甚奇薏德亦微笑曰汝度其人今亦能逃脱否羅倫曰今或能之矣蓋彼旣已易裝當能掩過邏者之目薏德乃復微微一歎似以自慰笑而言曰吾亦但望其如此夫救人於危難之中猶開籠而縱雀亦一樂也羅倫曰果姑娘樂者則吾亦樂但自今以後當勿更提其事薏德願汝以面相我母使歸時餘驚在面致爲人窺破也薏德聞語竟不猶疑仰面以向羅倫此時月色幽蒨映薏德雙靨乃如被月之梨花益形嬌美羅倫笑曰可矣願汝晚安明日再圖相見薏德方欲引手忽又驚呼曰噫幾忘之矣君必與我同歸蒞吾家晚餐羅倫聞語安有不允顧又謝曰謝君今晚恐不能矣薏德笑曰願君能之蓋我適吿白萊生固謂君在吾家晚餐也羅倫乃失笑曰然則君亦謊矣無已吾其從君行乎薏德曰然行耳但吾恐君必後悔蓋吾家此時必已過餐時矣卽有飲饌亦不過冷炙殘羹耳羅倫笑曰此何碍卽冷如氷吾亦能咽之明日汝但問之白萊生者卽知吾言之非謊矣二人且言且行已至牧師家門次薏德攝衣登堦推門欲進雙頰又不期而頳俯首以願羅倫曰伯爵吾儕此事當以不言爲佳羅倫曰吾亦云然此事實違法憲吾二人當共守其秘密矣薏德乃微頷其首著者曰自海船共餐之後此二人之胸中蓋已有兩種共有之秘密矣時薏德靨紅未褪已行入餐室則諸人方晚餐未散維廉亦在薏德笑曰父乎伯爵來晚餐矣此語出諸人乃立停其七鬯牧師旣驚且喜展笑以迎羅倫茜雪則顧桌上殘肴現爲局促之態夫以一家之人方在餐時而突來一不速之客已足使主人爲難矧今已在餐罷之時矣願羅倫心地至靈一語已足解茜雪之困笑且言曰客來不速在理應罰我食牛油麵包但密斯薏德必欲我來乃不能却其情耳薏德聞語則含嗔向羅倫一盼心念曰彼人又第二次謊矣　　 
　　投函諸君鑒　來函如須答復務請繕就回片同時寄下以便塡註付郵因篇幅有限而來函甚多殊不便於報尾答復也諒之 
 
 
 

Page 15

 
 
[四十年前之褒揚] 　 
　　陜撫邵奏據情請以原任撫臣劉蓉入祀名宦祠摺子（見本報甲戍年十月二十三日） 
　　陜西巡撫臣邵亨豫跪奏爲據情請以原任撫臣劉蓉入祀名宦祠以光國典而愜與情恭摺仰祈　鑒事竊維賢勞報國允銘事業於鼎葬遺愛留民合荷褒榮於俎豆功德果昭於一世馨香宜報以千秋臣查原任陜西撫臣劉蓉起家儒素擢任封圻自同治三年三月由川統兵來陜時値逆燄方張寇氛四逼會同前荊州將軍臣多隆阿籌畫機宜親冒鋒鏑粤回各逆次第剿除旋卽奉命督辦全陜軍務其治兵籌餉察吏安民凡一切興利除弊之事無一不竭盡心力措置咸宜日夜憂勤積勞成疾五年因病乞退奉旨留陜專辦軍務六年病劇始吿准歸田迄今軍民愛戴不忘迨本年春夏間士民聞知劉蓉在湖南本籍病故轉相驚吿暛悼不已旋據紳士翰林院編修高岳崧等開具劉蓉撫陜時事實政蹟清摺呈請崇祀名宦祠由藩司譚鍾麟具詳請奏前來臣覆查原任陜西撫臣劉蓉謹愼持躬廉隅率屬當誓師而入陜境蕩平南棧粤氛旋整旅而抵省垣殲滅西陲回燄當軍書之旁午已政事之克申察吏則黜陟惟明寅恭自矢愛民則痌　在抱子惠徧孚三輔肅清億萬家尨吠無驚　熄烽烟之警全泰安謐八百里鴻嗷克集兵銷日月之光借賑代工葺壇廟以救荒歉因地興利修溝渠以禦旱災至若開闢營田兵民享利栽培學校庠序臚歡凡茲善政之在人實徧生民而被澤宜土邀乎祀典用答賢良庶下慰乎輿情長留模楷旣據該紳等聯名籲懇合無仰懇天恩俯允所請將原任陜西撫臣劉蓉入祀名宦俾資觀感除清摺咨部外謹會同陜甘督臣左宗棠陜甘學臣吴大澂恭摺具陳伏乞皇上聖鑒訓示遵行再所需册結業已行司飭取俟至日另文咨部合併陳明謹奏（錄十月初五日京報） 
[尊聞閣筆記]  
　　鄧解元殺虎（見本報甲戍年六月十二日） 
　　鄂渚之古黄西南一帶崗巒叢疊草木葱蘢時有巨獸往來臥伏於其中麓有古刹名曰迴龍庵依山而立結茅爲瓦寺後菜畦半畝近因住持僧出遊漸就荒蕪綠茵如席色遍葺蒙隣右牧牛兒往往結伴而往刈草圃中一日牧童三四人潛入廢圃正在輕運月鎌疾施風剪暼見牆陰叢草中伏一黄毛斑虎一聲長嘯谷應山鳴牧童驚倒即棄草而返近有鄧解元者多膂力善用寸標發無不中以無心時事隠於半畦雲谷中野服黄冠蕭然自得人有見之者莫辨其爲戟門將才也是日聞庵後有虎患遂選村中壯士九人中有鐵工又善火鎗解元與之撥草搜尋相距十步外虎忽昂首蹲視鐵工手擊一鎗中虎額虎遂縱身一躍高與籲齊又用雙爪前撲解元奮步直前右手挾住虎項虎雖前後低昂十餘次哮聲震動山谷而解元一手擒定任其顚簸而不稍釋少頃以利刃洞剌虎目血濺丈餘遂斃觀者咸爲昨舌而鄧解元從容不迫其神勇歟 
[笛中奇遇（見本報甲戍年六月十五日）]  
　　餞翁閩人也家世業賈翁少讀書粗解章句父死肆中乏人照料遂不竟所學棄而爲賈性肫篤無所嗜好獨喜吹笛嘗以兼金購　　　　 
笛一枝飾以金玉視同拱璧每逢天清月朗輒據胡床吹之以遣岑寂聞有善吹笛者雖千里眆之不以爲違必從之游蓋其技而後已嘗乘舟泛洞庭天低野曠素水不波翁醉後興酣倚舫三弄木葉自下宿鳥亂飛曲終臨流長笑意頗自得適隣舫有三客坐船頭聚飲中一少年竊竊私語似有微詞翁覺其譏己急過舟求敎少年曰君技誠精矣然未合於古也請假笛一奏薄技可乎翁從之少年俯唇而吹翁凝神靜聽覺心如止水萬念皆空爲人間之所未有乃長跪求爲弟子少年於袖中出書一卷相赠翁歸而按譜習之遂妙絶天下後歷紅羊之刦翁年已六十家破於賊乃走從軍大帥以其謹願甚倚重之帥故精樂律尤好笛由是益引翁爲知己欲以翁名列　章入吿翁以老辭乃更保其三子皆擢至縣令長子補官湘中翁年七十猶能爲子理度支云 
[文苑]  
　　簾鈎詩四首（錫山杜季英）（見本報癸酉年正月二十八日） 
　　银蒜深垂碧戶中櫻桃花底約廉欄樓東乙字初三享北丁當廿四風翡翠倒含春水綠珊瑚遍掛夕陽紅雙燕子驚飛處鸚鵡無言倚玉龍 
　　了叉扶上瑣窗間押住爐烟玳瑁四面有珠聲珠絡索一拳無力玉彎環攀來桃竹招紅袖輕　楊花上翠鬟記得前宵踏歌處有　　　　 
人連臂唱刀鐶 
　　曲瓊猶記楚人詞落日偏宜子美詩一樣書空摹躉尾三分月影却蛾眉玲瓏腕弱衣無力宛轉繩輕風不知玉鳳半垂釵半　簪花人去未移時 
　　綠楊深處最關情十二紅牆界碧城似我勾留原有約滯人消息久無聲帶三分暖收丁字隔一重紗放午晴却憶太眞含笑入釵光鬢影可憐生 
[屈戌詩四首（前人）]  
　　斷續連環約曉風枇杷花下掩房櫳屏山六曲香難入鏡檻三更夢不通甲帳分燈窺研北丁簾悉索誤樓東夜來閨思知多少深銷春光一院中 
　　一桁窗紗日欲催更無人處燕低徊靈犀心小重關透了鳥聲傳槅子開北戶零星深悵望南華胠篋幾疑猜璇宮沓冒中宵徹留待昭陽赤鳳來 
　　掩入燈光鬲子青自敲詩處夜堂肩誰歌樂府關防密人約重門宛轉輕碧月雙鈎金虎乙紅樓四面玉魚丁殘釵夢斷聞殘語小玉初開十二屏 
　　未向黄庭悟玉　低垂絡索感罘罳金蟾衣囓人私語銅雀春深暖不知别院有心同曲折中宵無夢扣葳　當時留枕空相憶長爪工吟七字詩 
雜錄 
[疫毒霍亂一夕談（四續）]  
　　防疫之便法　防疫之法各學校往往用石炭酸取其所發炭酸瓦斯能驅滅疫毒也巿區中有採用之者然不能處處用之使瓦斯徧滿於空中盡殺此毒亦是一慽西國騐疫往往委其責於醫生以各有專長非襲其一二所能也今有一至便之法凡有疫之區宜常燒蚊子藥懸於戶内因内有雄黄含鉀二養三質能殺此菌或用硫黄末做蚊子藥最妙因煨硫黄能發硫養二氣亦能殺此毒質燒硫時當以書畫衣飾藏於别處以防退色變壞凡疫死之家宜將蚊藥處處懸燒死者載出後房内須用鞭砲千響則硫養二氣與淡氣充塞四關雖低窪處皆到毒種自易滅盡併宜人人服吸收疫毒藥則一家中可免傳染所有吐出瀉出之料以綠礬水冲之或用稻草灰厚覆之床帳及草席以火燒去不可棄於河中家家如是疫種其尙有噍類哉 
　　後論　疫症之險人人知之我國醫書於霍亂一門聚訟紛紛莫衷一是所號稱儒醫者每爲舊説所誤以陰陽五行相糾纏或拘於宜温宜涼之説即偶遇輕症而獲救詡詡然以爲奇功甚且有雜投痧暑等藥使愈者不知何藥致愈死者不知何藥致死豈不可歎世有仁人君子乞將是編傳布於世此固余所歷驗而得者又吸收疫毒方兼治小兒諸種瀉利及大人休息痢等症極效 
 
 
 

Page 16

 
 
   
 
