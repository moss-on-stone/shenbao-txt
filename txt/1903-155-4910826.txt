# 1903 - 155 - 4910826

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黃河決口數百里内外室廬牲畜漂沒無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操　卜也肅此佈陳惟希垂鑒 
[交際交涉辨]  
　　中國向惟閉關自守而已自與外洋各國通商以來迄今已五十餘載使車互駐貿易交通創數千年未經見之事聚數萬里不相識之人而欲與之周旋於壇坫相挾以性情大之國事小之民事因應悉當措置裕如是詎非甚難之事哉面况中外國勢强弱相懸勢力不敵狎侮旣久攘利侵權其視我也幾幾乎如印度如土耳其如波蘭與之論理則理不肯守與之言情則情不能通抵隙蹈瑕得寸則寸於此而欲求折衝　俎之選交鄰有道不亢不卑遇有應爭之事則力與之爭毋稍自退抑遇有可讓之事則稍示以讓毋輕啓釁端俾我中國自有之權利自主之政教不侵奪於外人而環球輯睦之風亦不因我而破敗兹事之綦難綦重當世果誰能任之乃或有自命爲熟諳洋務者曰此中西交涉之事處之不得其法皆因平日不善與交以故臨時有扞格之情遇事多掣肘之慮必也教士則時時接挾之洋員則處處聨絡之衣冠之會不厭其煩酒食之歡毋惜所費如是則情相浹意相投交誼旣深然後或遇事端可與從容商榷且冀其推平昔相交之雅辦理稍示圓通乃吾獨不解今之辦交涉者於所謂接浹教士之道固未嘗不盡其心也於所謂聯絡洋員之道亦未嘗不竭其力也似乎往來酬酢之間友誼已極其厚何以一遇國事民事之應爭應辯者則從前情好洋人乃一槪棄之百折千回每爭持而不肯下是豈洋人之獨無情誼歟蓋以酬應之瑣事乃中外所以示和好親密之意所謂交際也國家之大事乃中外所當爭互有之利益所謂交涉也交際交涉二者截然不同洋人守之極嚴辨之極析故於交際雖饔餼迎送親厚殊常而遇交涉則反覆辯論不稍遷就試觀洋人每與華人宴會時彼此稱揚互相愛重然無非空言酬答不足重輕或有以公事爲言者則洋人必默不一答或竟亂以他詞蓋以此時乃當論交際不當以交涉之事侵之也易地以觀卽可知洋人於辦理交涉時斷不顧及前者交際之若何親若何厚而稍有苟且以私廢公矣我中國内外大小臣工皆不知洋人於交際交涉其界限分之極明斷不能稍有侵越誤以交際之親暱遂可冀交涉之通融乃不研求交涉之法盡其辦理交涉之心而一惟情意殷勤謂可期辦　交涉之順遂此其受虧之處所以多而一遇外交遂日受外人之凌侮也夫辦理交涉當以公理相爭此人人能知者也而愚以爲必先定一宗旨於其心而後出之以强固之力今日不能定則姑緩之俟明日再伸其說此事不能允則姑舍之就他事先要其准盤旋曲折必赴其宗旨而後已大抵與各國論交際則當示之以誠實處之以隨和而與各國辦交涉則當應之以詭變持之以堅忍蓋不詭變無以折其詐而我必爲其所窮不堅忍無以餒其氣而我必爲其所迫此其分析之處洋人知之故無往而不勝中國昧之故無往而不敗吾故不可以不辨俾膺是責者知所取鑒焉 
[諭旨恭錄]  
　　五月初五日奉旨國子監監丞著張維彬補授廣西桂平梧鹽法道著惠綸補授河南河南府知府著吳筠孫補授江蘇江寗府江防船政同知著王耀煥補授雲南雲南府督捕水利同知著潤福補授安徽太平府池太同知著志寛補授四川漢州知州著王光昭補授江西瀘溪縣知縣著沈善謙補授山東鄆城縣知縣著馬德驥補授湖南甯遠縣知縣著李璡補授廣西平樂縣知縣著樓守愚補授截取舉人張天桂著以知縣用鄧承武著以敎職用李式曾著以知縣用彭策敏著以教職用張榮熙著以知縣用王震著以教職用蕭駿著以教職用婁逢甲著以教職用常書雲著以教職用俸滿教職陰立儀著以知縣用王政著以教職用馮盛世著以知縣用董文海著以知縣用周鍾麟著以教職用起居注筆帖式著錫榮補授四品廕生麟瑞著以七品筆帖式用吏科給事中著忠廉補授工科給事中著陳嘉言補授擬補内閣中書崔登瀛籍忠宣俱准其補授保舉湖北候補知府汪鳳瀛湖北候補知州張清山東候補知縣祝鋆河南候補知縣趙炳勛陸壽圖浙江候補知縣陶霦廉佺廣東候補知縣許成熙俱照例用升補陜西漢陰廳通判崔純祖著准其升補開復候選道前湖北補用知府魯欲仁著准其開復原銜翎枝升階以原官仍留原省補用開復在任候補知州前奉天承德縣知縣陳善寶著准其開復原官升階仍留原省補用欽此同日軍機大臣面奉諭旨本日京察補行引見之吏部員外郎宗室海錕著以五品京堂候補俟内務府京察人員召見完竣後預備召見欽此同日軍機大臣面奉諭旨本日引見之候選道前甘肅中衛縣知縣王樹枬著發往甘肅以道員卽補並交軍機處存記陜西安塞縣教諭孫炳麟著以知縣用欽此 
[本館接奉電音]  
　　昨日午前京師飛電傳來上諭一道敬謹譯登○五月十四日内閣抄奉上諭景灃奏報効銀兩備建兵部衙署一摺署兵部右侍郎户部左侍郎景灃著加恩賞給頭品頂戴欽此 
[電傳宫門抄]  
　　昨日午前京師友人專電告知本館云五月十四日皇上召見軍機大臣及連甲文紳崇康 
[俄約述聞]  
　　日本大阪某日報云近日各處喧傳中俄訂有密約或言八則或言七則或言五則道聽塗說幾於言人人殊兹有錄寄歐洲者其大要如左一滿洲諸港口及諸巿廛今後不得任外人來此貿易二今後各國不得派 
 
 

Page 2

 
 
委領事往駐滿洲三除俄人外不得任他國之人干涉滿洲事務四滿洲一切政務今後須賡續行之不得有所更變五牛莊關税須存貯中俄銀行六衛生事務須用俄官管理七滿洲各處電綫電竿除中國政府所設外俄人亦有添設之權八滿洲土地不論如何總不得讓與他國顧俄國外務大臣向人辯論此事則謂第一欵全係空中樓閣與我俄毫不相關第二欵應視中國意見如何我俄並不與之爭論第三欵悉屬虚僞第四欵實爲重要之事第五欵刻下方在商議第六欵緣西歷一千九百零二年曾由英船傳疫氣到來以故防衛彌嚴視爲重大之件第七欵亦係無據　言第八欵中國因欲保全土地采用我俄所獻之策以故約中特意提及指爲重大事機 
[俄兵入藏]  
　　○日本大阪某日報登中國天津來電云某日駐藏大臣電達政府略謂四月下旬有俄國工兵一百四十三名由東陲迤邐入藏中準備安營久駐目下方赴各處測量一切藏民頗極驚惶 
[令嚴逐客]  
　　○英京倫敦來電云太晤士報館向有彩訪人僑居俄京聖彼得羅堡隨時將所聞所見電致館中俄人惡之近已逐至俄境之外矣 
[美增兵艦]  
　　○美國紐約克來信云日來海軍大臣下令添派三師船歸入東方艦隊中有名希痕希那氣者重三千二百八十三墩名矮路拔尼者重三千七百六十九墩名辣立者重三千二百一十三墩刻已相繼鼓浪東行矣 
[英儲游印]  
　　○英京倫敦來電云英國皇天子烏賢路司親王將於日內携其妃至印度采風問俗以擴見聞天潢貴冑跋涉長途歐洲習尚宜然不似中國之專以養尊處優爲事也 
[俄臣赴日]  
　　○西字報云俄國兵部大臣某君將赴日本游歷日前已行抵琿春隨定於下禮拜一由琿春啓行逕赴十洲三島間考求一切 
[地震傷人]  
　　○英京倫敦來電云西歷五月下旬某日小亞西亞某處地軸忽然震動房屋坍陷壓斃男婦數千人事後連守戍之兵已扒二日至四日展緩三日欽此 
[演砲肇禍]  
　　○日本大阪某日報云有軍艦名鎭遠者因事至伊勢港東歷五月二十七日午後一下鐘時艦中演放快砲有三十珊半之苦路之扶砲火藥忽由砲尾噴出致有兵士六名身受重傷另有六名所傷尚無大害二十九日駛抵横濱將受傷者舁送海軍醫院療治中有一名先於二十八日斃於途間刻下此事已詳報海軍省矣 
[滇亂已平]  
　　○日本人阪某日報登中國京師來電云某日外務部王大臣照會各國駐京使臣大旨謂目下雲南臨城縣已經收復匪黨四散無蹤寄居蒙自縣境之西人方嚴飭官軍悉心保護 
[鐵路興工]  
　　○京師來電云由天津以達鎭江鐵路刻已度定地址將於日內興工目下中德兩國官員方在互商一切彼來此往幾於車殆馬煩 
[四續京師大學堂譯學館開辦章程]  
　　○第七章　文典　第一節　文典以品彚中外音名會通中外詞意集思廣益勒成官書爲宗旨　第二節　文典應分英法俄德日本五國每國分三種一種以中文爲目以外國文繫綴於後一種以外國文爲目以中文繫綴於後一種編列中外專名繫以定義定音　第三節　文典辦法以搜羅爲始基凡已譯書籍字典及本館外國文教課譯出之字或外來函告所及者概行纂錄　第四節　創辦文典爲中外學術會通之郵國家文教振興之本海內通儒游學志士共有斯責研討有獲即當函告本館以備纂錄　第五節　外國文字數十百倍於中國且時有增益中文勢不敷用應博搜古詞古義以備審用若猶不足再議變通之法　第六節　專科學術名義非精其學者不能繙譯應俟學術大興專家奮起始能議及　第七節外國文字繙成中文有一字足當數字之用者有求一名一義之允當而不可得者本館以兼收衆説戒除武斷爲主　第八節　文典每成一國送呈管學大臣鑒定之後即行刷印頒發各處學堂及各處辦理交涉衙門以備應用並當另印多册以備學者購取　第九節　文典刷印應歸官書局辦理其帋張印費由本館開銷　第十節　文典編定之後凡繙譯書籍文報者皆當遵守文典所定名義不得臆造其未備及訛誤之處應即告知本館續修時更正其隨時審定之名義雖未成書可知照譯書局及大學堂潤色講義處以歸畫　　第十一節　文典由監督主持陳告管學大臣核定一切於館中所設文典處辦理　第十二節　文典處設總纂一員總理文典事務並參議館中一切事宜分纂二員主搜羅纂輯兼理外來函告繙譯一員恊理外國文字兼繙譯館中外國文件辦理刊印書籍一員士刊印文典及館中一切刊印之件　第八章　辦事　第一節監督主持館務稽察學規選擇人員裁定經費凡館中開辦章程及將來應興應革應改之事得博採館中各員意見呈明管學大臣核定施行　第二節　提調受成於監督有實行辦事之責開辦時經理工程及購置物件平時酌度應辦事宜稽察辦事委員夫役　辦事自支應以下提調應有稽察之權並照料學生出入　第三節　文案主館中文墨凡館中章奏咨移信函等件由管學大臣監督審定意言授與文案繕備並管理往來文件　第四節　支應主經手銀錢收發出入應設總分帳籍隨時登載務詳務實並收掌購給學生洋文課本及紙筆墨石板等項　第五節　照料學生事務委員主按照課程時刻報發鐘點學生上講堂時按照班列查看坐次並照料學生晨興夜寢及餐飯休息自修時分一切事宜遇有學生違犯規則之處應分别告知教習暨提調照學生規則施行其給發學生操衣操靴及發給洋燭等事並向提調處承領分發　第六節　雜務委員督察館中夫役切實照料兼管廚務如遇監督提調有不時差遣應即承應　第七節　館中章奏由管學大臣主持其餘咨移信函等件涉及教法者由監督與總教習會商涉及文典者由監督與文典總纂會商　　章程未畢容再續登 
[軍麾過潤]  
　　○鎭江訪事友人云總統南洋常備左軍正任雲南提督張蘭陔軍門由袁公浦防次乘舟南下月之初六日駛抵京口假水陸總廵局小駐行旌旋能柔輿拜會各當道初八日附某輪船赴金陵謁見兩江督憲魏午莊制軍籌商機要瀕行水陸各營員弁咸往江干送行 
[浙學重興]  
　　○杭州訪事友人云浙省大學堂劣生藉端散學後所留者僅二十餘名嗣由諸生父兄浼人轉圜去而復來者以數十計堂中原定學額一百二十名現擬另招八十名皆須篤志觀摩循規蹈矩其有無知妄作意氣陵者概不收錄大約月內即可開堂矣 
 
 

Page 3

 
 
[兼綰花封]  
　　蘇州訪事友人云知吳縣事林蔚生大令請假回籍修墓所遺篆務經藩憲陸春江方伯於本月初旬某日札委長洲縣蘇靜菴大令兼理十一日大令已接印視事矣 
[温州火警]  
　　温州訪事人云本月初三日之晚更魚三躍新橋某棺木鋪失火焚燬店屋兩間十一日天甫黎明花柳塘東和祥行又以失火告延燒鄰居十二家 
[瀼水棹影]  
　　宜昌訪事人云天氣暢晴菜麥將次上巿日來江水陡漲土潤泥鬆轉瞬插秧農人咸欣然有喜色惟荳苗不大結實較往年收成只及一半云○宜昌土藥局與膏捐局向分兩處今春合而爲一悉由湖北補用道錢觀察綜理雇用緝私勇丁一百名近日大憲忽飭局將一切開銷明白開報不知是何用意也 
[漢皋小志]  
　　漢口訪事友人云本月初三日到有俄國運茶船一艘停泊英租界江畔一俟將茶裝滿即須航海遄回○藥王廟左近某甲以其妻某氏不安於室時占反目之爻近日憤氣塡膺遽爾吞烟畢命吁亦可謂視性命如鴻毛者矣○意國商人某甲涎漢陽鑄磚廠之利就漢口劉家廟左近添設一廠以冀利益分沾○節届端陽各業均稍有起色大小各錢店亦無倒閉之虞目下金價稍平惟孔方兄則尙自高聲價也 
[金焦夏黛]  
　　鎮江訪事人云本月初六日慈祥小輪船載客赴蘇行經丹徒附近偶不經心撞翻某姓划船以致船中人盡遭滅頂嗣經鄰船以拯起九人尙有一人已魂遊地府矣○時逢夏令疾病叢生鎭郡誠仁普仁兩善堂均於五月初六日始施醫貧民之就診者絡繹不絶於道○駐防常州之常備右軍副中營管帶彭叅戎書麟於月之初七日乘舟至潤拜會道府縣各官小作勾留卽須遄返○三月迄今寒重雨多馬頭娘頗遭摧折以故新繭較上年祇得四成巿中絲價過昂貿絲者殊形寥落目下上等細絲每莊秤百兩値洋銀四十二元次者三十八九元此後恐尙有增無减也 
[遠迎粤督]  
　　前日蘇松太兵備道袁海觀觀察探悉調任兩廣總督岑雲卿制軍由蜀起節將過吳淞因於午後乘鈞和兵輪船赴淞迎謁至昨午尙未回滬縣主汪瑤庭大令則因别有公務未及往迎 
[擬辦保甲]  
　　浦東上南二邑各鄕鎭時有梟匪糾黨械鬥擾害地方撫憲恩藝棠大中丞檄飭飛划營統帶徐輔臣參戎鹽捕營統領吳福海參戎會同姚靖波軍門督勇前往剿洗梟匪聞風四散蹤跡杳然日來蘇松太兵備道憲袁海觀觀察上海縣知縣汪瑤庭大令深恐若輩暫時匿蹟消聲兵去依然嘯聚爰擬通飭四鄕各董舉辦團防保甲認眞守衞一遇梟匪麕聚立即四面兠拿刻已遍發諭單飭二邑各鄕董一律遵照舉辦矣 
[受篆展期] 　　 
　　日前署理南匯縣知縣戴子邁明府由蘇捧檄過滬小駐行旌隨由南匯縣署辦差丁役詣滬恭迎並有南邑紳士相約而來以禮晉謁面陳梟匪勢甚猖獗急宜妥籌剿捕之方明府頷之聞本已擇定五月二十日受篆兹擬展緩數日俟諸務部署妥貼然後前赴鶴沙履新 
[會議籌捐]  
　　内地各船運米至滬停泊南巿投行銷售向章每石由行中扣錢一文積存米業公所仁榖堂以備各船户遇有失事時取以佽助近日本城普育堂董事以經費支絀商請米業董事籌欵津貼昨因柬請衆商在仁榖堂會議 
[集議捐章]  
　　寳山縣境建有馬路之附近各處工部局將收取捐貲以興利益因是寄居是處之西國商民定於昨晚在北京路長老會會堂集議至捐章若何俟議定後當詳爲削簡也 
[西儒講學]  
　　美國進士李佳白先生定於本禮拜四晚間八點鐘時在六馬路格致書院宣講希利尼與意大利政治之異同想届時欲聆偉議者又必濟濟盈堂矣圖希利尼卽希臘 
[上海縣署瑣案]  
　　袁劉氏控劉毛毛盜賣墳地掘遷祖棺等情前晚縣主汪瑤庭大令升堂研訊氏供母家有墳地一畝九分胞弟劉海 
全出外貿易託丈夫經管去冬丈夫逝世之後族姪劉毛毛乘機盜賣遷去祖棺小婦人向之理論突被毆傷當故父在日曾被毛毛盜賣田二畝控奉黃升憲訊辦有案大令諭曰爾係劉姓已嫁之女不應干涉母屬之事惟掘棺是否屬實候飭差查明核斷毋庸騐傷○前日黃畢氏扭姚劉氏到縣控訴大令訊究之下黃畢氏供小婦人生有三女長女已嫁欠女阿多年二十歲本月十一日被鄰人劉星高拐去藏匿伊妹姚劉氏處刻下劉已逃避家内器物及學徒均遷在姚劉氏家是以扭氏到案求究姚劉氏供劉向與母親同居母親於前月往崇明原籍劉亦赴别處營生故將器物寄存惟不知現在何處大令曰爾兄將物寄存爾處爾豈有不知往何處之理顯係刁供遂飭交人保出速將劉交案訊究○前日應鳳樓舁其妻卜氏到縣訴請騐傷大令訊詰之下應供小的現住虹口中虹橋左近將樓面轉租與賈姓賈妻將廚灶任情汚穢卜氏見而面斥因此挾嫌本月初九日有輕薄少年數人至賈妻處閒坐笑語暄闐卜氏正言斥之賈妻因羞成怒糾同伊甲乙二叔兇毆幷舉足踢傷下體至今不能飮食求卽騐明提究大令飭仵役騐得卜氏稍有傷痕著回家醫治靜候飭差查復 
[英美租界晚堂案]  
　　茂記大和等綢莊土號環控陳金波等串騙貨銀等情前晚讞員孫建臣直刺升堂研訊高松巖供在逃之陳石屛騙去綢縀計銀一千三百十二兩有奇陳鏞供某日陳石屛來賒去綢縀計銀一千五百九十五兩有奇衞幼西供在卜文記執事陳石屛來賒去綢縀計銀三百二十四兩八錢鄔廷方供在九章執事陳石屛賒去綢縐計銀一百九十五兩王培卿供被欠貨銀二百二十五兩李大元供被欠貨銀一百二十兩宗上義供被欠貨銀一百三十五兩有奇汪素銀供被欠貨銀二百二十四兩華小泉供被欠貨銀一百四十五兩有奇錢金如供被欠貨銀四百五十一兩有奇吳友立供被欠貨銀八百三十一兩有奇陳守道供被欠川土找價銀十八兩八錢其土四箱已被汪衡石冐取請卽提案給還劉子雲供被欠貨銀四百七十三兩有奇此外尙有六七　未到約共被騙銀七千餘兩直刺諭令退去提訊陳金波供小的係潮州人向在同吉泰米行經理宜安保險公司事宜去歲之秋陳石屛及周仰卿周子英等人糾合小的出洋銀六百元與王江村開設恊泰字號由王總理一切周等三人分司各事不料伊等　比爲奸誑騙各貨逃避無蹤小的實不知情現已懸賞三百金購緝矣同吉泰主陳炳禎　抱呈吳華卿投案供稱陳金波係行主之族姪伊等股開協泰字號行主並不知情直刺飭將陳金波還押勒令赶緊將陳周等人交案並飭吳與陳炳禎帮同尋緝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬南塗說]  
　　前日之晚七點鐘時内地自來水廠所設總水管忽然逬裂致各處小水管涓滴不通經人告知公司中人隨於昨日興工修葺○南巿馬路工程局總辦翁子文太守查得電燈廠機器已壞禀知蘇松太兵備道袁海觀觀察就外洋定購汽爐一具運至滬上擬安設新造廠中並將馬路中所懸電燈一律更換俾每晚光明大放行人得免暗中摸索之虞 
[英美租界公堂瑣案]  
　　包探竇如海解錢步高到案禀稱伊控蟻棍翁正南等拐賣妻子等情大老爺飭提翁等訊押兹者捕頭令小的解請判斷翁及沈甲吳乙咸俯首求恩讞員孫建臣直刺判令各責三百板枷號一月期滿之後將翁發押捕房兩月吳沈各押三月仍勒令賠錢所失約指洋銀十六元○包探何阿春解沈阿全到案禀稱此人前在路中拾得匯豐銀行支票一帋匿不報捕持至匯豐取銀經行中人察出報由小的送請懲辦直刺判責手心三百下押捕房一月○包探李星福解龔江氏李張氏到案禀稱李張氏係李遠昌之妾龔江氏爲所雇傭婦前日互相串合與所歡朱新寶捲物而逃經李控諸案下小的奉諭至蘇協同長洲縣差拘獲朱已脫逃及吊原贜尙少洋銀二百元之譜兹特送請究懲龔江氏俯首求恩直刺判令掌頰三百下發押棲流女所半年然後交其夫領回管束李張氏掌頰二百下發押棲流女所半年然後另行擇配贓給李具領○包探倪順泉解剪綹賊張順寳到案禀稱此人行竊周生華衣袋内銀對時表經周扭獲竟敢行兇是以指交小的解請訊懲直刺判責五百板○包探陳洪德解黃子謙到案禀稱此人係東洋車寓主僞造工部局火烙印是以送請究辦直刺判罰洋銀二百五十元○包探石金榮解鄔美生到案禀稱此人行竊沈會炳木作内刀鋸斧鑿百餘件窩寄川沙某處報由小的送請究辦直刺飭押候移吊原贓○包探倪順泉解張阿三林蘭卿到案禀稱伊等二人用刀戳傷鄧毛囡報由小的將鄧送某醫院醫愈兹特解請訊懲直刺判各責三百板枷號半月 
[法租界公堂瑣案]  
　　韓仁生張阿四吳阿三串竊嚴家橋駐卡委員某君籃内洋銀八十元及銀質對時表一枚衣服若干件隨由某君禀請蘇松太兵備道袁海觀觀察札飭馬路工程局總辦翁子文太守查辦旣而法界讞員魏蒓塢大令查得韓等在租界中亦曾犯事因於昨日移提到案略訊口供商之法總領事署費繙譯官判將韓吳各枷一月期滿之後責五百板張枷一月期滿之後責四百板○積竊彭漢卿至某輪船上行竊經包探拘獲解案請訊大令判責二百板○陸阿弟行至小東門外途遇張仁山沈福順强曳至城下持刀恐嚇攫去洋銀二元迨報捕拘獲後於昨日送案請辦陸投案聲訴前情大令判將張沈各枷一個月期滿之後責一千板○賭棍張張富徐榮堂陳金山張長生以僞牌誘賭被包探拘獲解案請懲大令判各枷半個月期滿之後責二百板○包探解施子榮到案禀稱前日某號巡街捕在某處拘拿賊犯某甲甲情急將衣包抛棄途中被施拾取當塲拘獲搜其身畔有洋銀十元今特解請訊核大令判責手心二百下洋銀撥充公欵○竊賊陳寶生前在英界犯案收禁西獄半年近甫釋出卽又掩入謝金山家行竊皮箱一口報捕緝獲吊到原贜解案請辦謝投案領贓旋有張泉林者聲稱所吊各贜内有皮袍一件洋銀十五元係小的所失求恩給領大令判將陳枷號半個月期滿之後責五百板各贜分給各失主具領○顧阿根者髮長逾寸覆額毿毿然行經租界中包探疑係獄中逃犯拘解公堂顧供小的係金匱縣人前日由蘇來滬不知何故忽被拘案尙乞恩施大令著送上海縣署請縣主汪瑤庭大令遞解金匱交地方官管束○包探解賈金標到案禀稱此人向爲運糧工頭邇因盜案牽涉奉縣主汪大老爺派差來此協提今得提獲送請訊核大令准交縣差帶回歸案核辦○包探解竊犯朱阿福到案禀稱此人前在英界犯案收禁西獄近已期滿釋出未幾卽至法界圖竊經小的拘請訊究大令著從寛開釋○包探解徐阿發到案禀稱伊在某店習業不安本分被店主逐出前晚至比鄰某姓家撬毁後門圖竊獲交小的送請訊懲大令判責二百板○包探解周阿六到案禀稱此人在虹口某姓家竊得衣服七件持至本租界中經小的拘獲並在其身畔搜出質票吊到各贜解請訊辦大令判責五百板然後發攺過所監禁三個月○包探解李阿生劉阿元到案禀稱伊等二人串竊某姓家茶壺衣物報經小的拘獲搜出質　吊到原贓解請訊辦大令訊得李所質係自已之衣從寛釋出劉責五百板 
[法租界捕房紀事]  
　　有某甲者僑居英租界五馬路長興里家中藏有五洲圖攷一書前日不知因何糾葛忽由某教士函致法界捕房請爲查究捕頭卽派中西包探投英界捕房會同英探前往將書搜獲連甲妻某氏帶回旣而捕頭令甲妻交人保出書暫留存○陳陸氏僑居八仙橋左近家有東洋車二十餘輙賃與各車夫近由英界捕頭查悉某號巡捕有收受陋規情事因於昨日派令包探投法界捕房請派探協同前往查明將氏帶回交人保出 
[美租界捕房紀事]  
　　昨晨戴阿玉駕駁船至外虹口武昌路碼頭時適早潮盛漲力不能支致將岸上鐵欄杆撞壞六百零七號巡街華捕見之將戴拘入捕房捕頭姑念事出無心令償修費若干從寛釋出○前日傍晚有甲乙丙等數銅工相約至西華德路黃鶴樓烟館開燈過癮不知緣何忽與司帳人馮某忿爭肆行毆擊事後馮心不能甘奔投捕房聲訴捕頭令某包探前往查明然後拘解公堂禀請讞員孫建臣直刺訊供核辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年五月初二日京報全錄]  
　　宫門抄諭旨均錄正張○大臣瑞奏核銷辦理邊防挑留營兵一切動支各欵摺○又奏請保獎辦理邊防之州同片○護　撫柯奏遴員請補知縣摺○順天學政陸奏恭報錄科緣由片 
瑞洵跪奏爲光緒二十六年布置邊防辦理蒙古團練曁護城護卡蒙軍用過口分津貼隨營各處文武薪費一切犒賞修理等項銀兩並桃留蒙兵發給薪費口分謹將收支欵目遵旨開單報銷繕摺具陳仰祈聖鑒事竊照光緖二十六年軍務猝啓北路戒嚴奴才是年六月到任後卽接理藩院飛咨祗錄諭旨飭令蒙古各旗簡練隊伍辦理邊防旋欽奉寄諭令奴才就所轄地方妥籌布置嚴加防守復奉　　諭旨准令挑練蒙兵自固邊防等因　此當以換防屯田兵丁額數甚稀又别無滿營軍隊可資調度祇有舉辦蒙古團練並叅用清野之法安其游牧卽以効我扦衛杜彼侵掠因令杜爾伯特土爾滬特霍碩特明阿特額魯特札哈沁烏梁海諸部三十旗每旗挑選兵丁二百名一半馬隊一半步隊駐防本旗通合六千名又另於杜爾伯特明阿特額魯特三旗復行挑選兵丁馬隊二千名以一千名飭調來城駐防以一千名分派前赴阿拉克圖克昌吉斯台八卡倫助守其團兵營制餉章酌照光緖六年結練札薩克圖漢蒙兵成案辦理護城護卡之兵營制餉章則按同治十一年前大臣長順練兵成案辦理所有團練並護兵辦齊起支口分日期均經奏明在案旋因經費難繼防務稍鬆復經奴才附奏先行裁撤團兵三千名護城護卡兵一千名截至光緖二十六年閏八月底　嗣奉諭旨全將團練蒙兵全行裁撤護城護卡兵裁撤一千五百名指撥留五百名認眞挑選分防各處等因奴才謹卽遵旨辦理算至是年十月底止復共裁撤三千五百名其月支津貼口分薪費各項全係動用庫存平餘雜欵及挪借商欵等項撙節開支以上各節節經奴才陸續奏練隨時咨行户兵二部查照至奉旨留兵五百名奴才於去年四月又經奏明减數攺爲保護洋商之兵奉旨允准嗣於十月間並奉户部咨會辦理聲覆惟以餉項籌無的欵祗於上年十二月底先行裁撤三百名仍未能按照每旗十兵飭令挑補以事關護商計授不宜或放或停恐滋懈弛轉致疏虞也所有辦防用欵及留兵餉需値庫儲虚竭之秋邊防吃緊之際全仗騰挪乞貸催索欠餉設法支應煞費苦心旣無不合例之動支更無不核實之欵目前經奴才奏請免造細册欽奉恩旨准其開支報銷欽此奴才感激之餘倍增悚惕卽飭前管籌防支發委員會同糧餉處詳細鈎稽核算辦理兹據該委員等分晣開報繕列簡明清單呈請奏咨前來奴才詳加覆核舊管無項新收提用庫存平餘雜欵經費挪借商欵新疆墊撥奉旨飭部撥給山西河南協解舊欠台費曁糧石變價扣收一分平餘六分减平一倂列入正項統共合庫平銀十五萬四千八百九十七兩三錢六分開除團練蒙軍護城護卡蒙軍奉旨轉留蒙兵各營官弁兵丁口分並籌防文案支發各處派辦清野駐台駐卡督催文報偵探軍情隨營文武員弁酌給薪水津貼及修補器械鞍韉添購馬匹氈房皮衣曁一切雜支各項共庫平銀十五萬八千六百一十八兩應扣减平餘銀兩悉遵部辦理實在仍不敷銀三千七百二十兩六錢四分欠借商欵銀四萬九千三百兩其不敷銀兩已於糧餉處存留雜欵項下如數撥補至商墊之欵自應俟山西河南兩省將舊欠台費銀兩解到陸續歸還惟近年興辦屯工整頓地方各事時有通融旣不宜失信商民而巿廛枯窘異常總須官力維持方與地方有益除山西舊欠台費銀兩據該藩司許俟今年夏間撥解清欵外應乞天恩飭部再爲行催河南巡撫轉　藩司仍照舊欠解台費銀兩速予籌撥俾資彌補而免賠累出自鴻慈所有辦理邊防挑留營兵一切動支各欵逐一確核委係實用實銷毫無浮濫仰懇飭部准銷以清欵目除將清單分咨户兵工三部查核外理合繕摺具陳並敬繕清單祇呈御覽伏乞皇太后皇上聖鑒飭部准銷施行謹奏奉硃批該部知道單倂發欽此 
瑞洵片再籌防出力章京各員奴才已於前年十二月間具摺奏保欽奉硃批著照所請該部知道欽此嗣准部咨均已　遵註册此外尙有當時在事同一出力之文員自未便獨令向隅查有州同職銜崔象侯前經奴才奏明留營派在文案處辦事並籌防處當差祇以到營未久止將其勞績錄記候獎未肯遽加保舉惟查庚子之變北路戒嚴敇籌邊備當以兵力太單難資禦侮惟有試辦蒙古團練叅用前人清野之法保游牧以支危局遂委該員專任督查周巡諸部經歴三秋辛劬罔懈其於隨辦城防疉奉差委亦均奮勉去春派赴布倫托海勘修渠工布置屯務百端草創煞費經營該員備嘗艱險毫無畏縮且留營瞬及三年查看該員雖無過人才智而肯任勞怨卽爲難得現値籌邊用人之際似當量加激勸獎　前勞卽以策其後效合無仰懇天恩俯准勅部將州同職銜崔象侯以直隷州州同不論雙單月遇缺儘先卽選並請賞加五品銜以昭勸勉出自鴻慈逾格除飭取該員履歴咨部外理合附片具陳伏乞聖鑒訓示謹奏奉硃批吏部議奏欽此護理江西巡撫布政使臣柯逢時跪奏爲遴員請補知縣以資治理恭摺具陳仰祈聖鑒事竊照饒州府屬之餘干縣知縣洪錦標經臣奏請開缺撤回另補所遺餘干縣知縣係次衝兼難中缺聲明扣留外補在案同時有吉水縣知縣華文匯亦開缺另補俱係應歸九月分序補之缺缺項相同例應掣簽餘干縣掣得第一缺查定例知縣攺教撤回降補避所遺選缺係進士卽用與候補分班酌補輪用進士卽用卽將進士卽用班前與進士卽用本班合爲一班由該督撫酌量請補卽積進士卽用正班之缺輪用候補將候補班前與候補本班合爲一班由督撫酌量請補卽積候補正班之缺又光緖廿五年十一月奏定章程進士以部屬中書用者自行呈請攺就知縣人員如遇攺教職撤回降補迴避等項扣留選缺俟卽用候補分班酌補兩輪後插用京員攺歸知縣一人仍與本班先人員合爲一班一體酌署一人各等語江西省現自光緖二十五年十一月奉到新章後已將卽用候補分班酌補兩輪今餘干縣知縣洪錦標撤回另補遺缺按班插用京員攺就知縣一人查有内閣中書呈請分發江西攺歸截取進士知縣兪省三年四十歲浙江蕭山縣人由廪生中式光緖已丑科舉人甲午科會試中式進士奉旨著以内閣中書用欽此二十一年九月在部呈請攺歸截取進士原班知縣選用捐指江西領照起程光緖二十二年三月十四日到省坐掣第一名期滿甄别補用委署過宜黃縣知縣印務該員勤求吏治明幹有爲堪以署理餘干縣知縣與例相符卽積京員攺歸知縣班之缺仍俟試署期滿如果稱職或另請實授據署藩司陳慶滋署臬司瑞澂會詳前來合無仰懇天恩俯准將兪省三署理餘干縣知縣如蒙兪尤該員係内閣中書攺歸進士截取知縣請署知縣銜缺相當毋庸送部引見亦例不核計叅罰再此案藩司於光緖二十九年三月三十日出詳合倂陳明謹會同兩江督臣魏光　合詞恭摺具陳伏乞皇太后皇上聖鑒訓示謹奏奉硃批吏部議奏欽此 
陸寶忠片再上年錄科臣適在正定棚地處適中是以奏請隨棚辦理迨到汴後士子陸續投到後補試一塲本年臣現奉派前往河南應统俟到汴後辦理錄科事宜以省地方供億之煩士子覊旅之費似爲兩便臣拜摺後卽通飭各屬一體出示曉諭至考試優生亦應在汴就近調考所有合覆一塲仍照去年奏明章程由臣核定正取備取名次後卽將試卷封送順天府尹府丞公閱以符定制謹附片具陳伏乞聖鑒謹奏奉硃批禮部知道欽此 
 
