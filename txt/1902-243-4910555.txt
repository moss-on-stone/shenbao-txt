# 1902 - 243 - 4910555

 

Page 1

 
 
[新印大字本正續資治通鑑并通鑑目錄出書  圖書集成局啓]  
宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰編續爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[論粤督陶公奏裁府學生員以興學堂事]  
　　有客叩尊聞閣之門以兩廣總督陶公奏片見　其言曰查各省舊有各府學生員額數均由所屬各州縣撥取而各州縣本自有學額此事近於冗濫今當變通學制鼓勵人才之始倘未能竟廢科舉似宜將各府學學額先行裁去留備新設學堂學生將來考拔之階至府學教官經年無事本同虚設應一併裁汰　隷府學之廪增附生可回隷原籍各州縣學其府學文廟衙署齋舍學田概歸新設各府中學堂經理如此一轉移間於舊制無甚妨礙於新學大有裨益應請 
旨飭下政務處禮部管學大臣一併核議是否有當理合附片陳明伏乞聖鑒執筆人讀此不禁雀躍驩呼曰美哉其殆停止科舉振興學校之先聲哉鄙人　嘗蓄此意而未發而不料陶公之竟先得我心也客訝之曰子曩者痛論學堂之流弊洋洋灑灑博數千言一似學堂愈多則宗旨愈謬學生愈衆則禍患愈深今乃盼其停科舉而興學堂不將與前論自相矛盾乎執筆人曰否不然僕所患者惟科舉不停是以士之伏案埋頭篤志勵學者仍日以應試爲務不樂從事於學堂其所肆業堂中者大都狂妄少年飛楊浮躁胸無主宰悮於先入之言以革命爲口頭禪以民權爲分内事妄欲立自由平等國不復臣服我聖清擾擾紛紛乖張謬戾是以欷歔感喟謂禍天下者在此學堂反不若科舉中人墨守四書五經沈酣五言八股迂拘謹厚猶不致昧於綱常名教之大閑耳誠能將科舉永停人必由學堂出身始得遂其幼學壯行之志則向之從事於五言八股四書五經者自必攺其絃而更張之爭入學堂研求新法以中學爲體以西學爲用以中法爲經以西法爲權日就月將漸臻　奥而根柢旣植悖謬目除彼向之狂妄少年飛揚浮躁胸無主宰悮於先入之言以革命爲口頭禪以民權爲分内事妄欲立自由平等之國不復臣服我聖清者爝火螢光見晛而熄不必嚴加淘汰自無不匿蹟消聲矣顧科舉方攺定新章驟然而欲請停措詞誠不易易陶公籌之熟計之深乃先請將各府學生員改歸本州縣學所有各府學文廟衙署齋舍學田概歸學堂經理使人盡知學堂之獲益而科舉中未嘗有眞才庶昔之以學堂爲非者至此亦徐徐識所遵循一洗其迂拘謹厚之習而後裁革科舉併力學堂絃誦琅然新機漸闢我知不數十年之後學堂遍天下人才咸得奮興或展其專對之長或盡其補袞之職或以開邊著功績或以攘外策勛猷興也浡焉蒸蒸日上何莫非陶公此奏導其先哉且夫需者事之賊而其進太銳亦不免廢於半途當戊戌之年皇上銳志維新求才過急康梁諸巨憝遂得乘機而入紊亂朝綱陶公鑒及前車因思事必由漸而來不以立時廢科舉興學堂爲事惟先撤府學以覘士人之意　苟多士皆心悅誠服則或漸　各州縣學額選諸生入學堂或展緩鄕會試之期使諸生咸致其力於實學種種善後之策宜皆有成竹在胸柱石名臣所見固自卓犖夫豈俔俔伈伈尸位素餐者所可同年而語耶爰書鄙見於譽之深也 
[本館接奉電音]  
　　昨日午刻京師飛電傳來上諭二道敬謹譯登○八月初三日内閣抄奉上諭壽健等奏孤寡聚衆譁索餉米情形當派敬信前往查辦兹據查明復奏此案萬趙氏等因欠發銀米起意率衆至文錦家索借並擁入鎭署喧閙實屬不法惟因錢糧被扣起見與實在聨謀聚衆者有閒郎中文錦開放米折藉端尅扣領催文廣等擅扣米折銀兩製送匾繖均屬不合著照所擬罪名分别辦理守護大臣壽健奎瑛馬蘭鎭總兵堃岫於開放米折時並未奏明另籌經費率准文錦等扣减銀數致釀事端均屬咎無可辭惟尙無廻護情事著交宗人府兵部照例議處餘著照所議辦理該部知道欽此同日奉上諭湖南常德府知府著岑春煊調補餘慶著調補直隷廣平府知府欽此 
[晉材楚用]  
　　日本長崎訪事友人云韓廷禮延日本加藤君名增雄者爲顧問官襄理農商工部庶事近已與之立約爲特照錄左方第一條加藤增雄應大韓國農商工部顧問官之聘第二條所定期限内加藤藤增雄來京城之日起以三年爲期期滿後如彼此合意得以再行　續第三條大韓國於前記期限間每月約與加藤增雄日貸金百圓第四條大韓國於聘用加藤增雄期内與以最高等之禮遇第五條一應政事須諮詢農商工部大臣籌議妥洽方可施行第六條大韓國給與加藤增雄農商工部官舍若不能給則每月給以賃屋金三十圓第七條加藤增雄顧問期滿或未滿期前如有疾病不得已而欲辭聘歸國田大韓國農商工部支給旅費以上各條已交政府會議俟各大臣首肯卽可定期畫諾矣 
[奏裁吏目]  
　　京師訪事友人云前者政務處會同吏部議裁五城吏目各一缺所有應管一切事宜攺歸正指揮兼理其以前實缺吏目曁揀發五城候補各員改作巡檢典史掣簽分發各省候補未曾揀發分城各吏目亦攺作巡檢典史歸部銓選至正副指揮兩班則仍其舊其實缺者回署辦公聞已欽奉諭旨依議轉飭遵行矣 
[定期赴任]  
　　廣州安雅書局世說編云廣西撫憲王芍堂中丞由香港抵省暫駐行旌旋以西省軍務方殷定於七月二十日乘官舫赴梧州二十四日接篆視事 
[粤撫過潯]  
　　九江訪事友人云正任江西巡撫調署廣東巡撫李勉林中丞於上月十八日交卸篆後至二 
 
 

Page 2

 
 
十四日始由南昌起節二十五日行抵湖口潯城道鎭府縣各員俱至姑塘迎謁時兩江總督劉峴莊宫太保已選派保民兵艦俟於湖口二十六日中丞卽乘之東下各官皆恭送如儀 
[鄂闈文告]  
　　昨得武昌友人手椾云今歲補行庚子辛丑恩正兩科鄕試湖北例應撫憲端午帥監臨日前午帥出示曉諭諸生略謂恭逢明詔釐改試章屏絶浮華力崇實學裁撤謄錄對讀兩所俾士子得以試藝直逹主司之前常格盡除眞才自見鄂省人才之藪風氣久開諸生半皆熟循學堂之規講求有用之學惟是章程雖變功令未更才智方增修名宜愛用特分條刊布務期一律遵行諸生方沐新恩庶其不習舊染本部院有厚望焉後列簡明章程七則錄其尤要者謂文字以雅正爲宗凡文理荒謬者自士貼例本届試題兼中西政藝發言爲文不拘一格然亦自有法度第一塲第三塲所試史事經義擇言尤宜雅馴近日文體多歧如攺良基礎目的問題二十四紀四萬萬人之類不可枚舉徒令閱者生厭日本漢文家有相約不用此種文義者效顰拾慧宜可得也若夫革命流血等說則詞涉悖亂卽當貼出以正文體諸生務宜檢點勿致自悮前程蓋午帥爲八旗故家學古入官根基素裕宜乎守經逹變不同新進浮囂也 
[閩闈紀事]  
　　福州訪事友人云本屆庚子辛丑恩正兩科鄕試閩人士之賦槐黄而踏省門者不甚踴躍迄今到者不過六七千人貢院前各考寓幾於顧問無人租價因之大貶各業生意亦無甚起色惟書肆獨占利市前之售洋銀一二元者今已增至五六元尙苦無書可售市情變幻若此亦關心時事者所不可不知也 
[愼重簾員]  
　　杭州訪事友人云浙江藩憲誠果泉方伯辦理本屇秋闈事宜所需内外簾執事人前已札調十八員兹又添調正任會稽縣俞大令鳳岡嵊縣丁大令良翰前湻安縣王大令廷樑候補同知高司馬向瀛候補知縣汝大令夢庚薛大令應樞李大令登雲顧大令曾　上月二十八日禀知撫憲任筱沅中丞然後送入簾官公所 
續錄北洋大臣袁慰帥創設保定警務局曁警務學堂章程　○第十三節馬巡水巡暗巡均係必不可少而暗巡尤爲難得其選另有專門教練法隨後陸續挑選馬巡現就舊有緝捕馬小隊改充水巡隨後增練第十四節嗣後擴充警務先由保定所屬各邑辦起依次籌辦外府外縣均歸省城總局督率辦理第三節職守第一節警務人員無論官職大小必須舉止端方作爲嚴正第二節總辦爲各局表率凡有應興應革事宜均須斟酌盡善期於必行考各國警察條例固極美備其能行於彼而不便於我者亦復不少總以審時度勢因地制宜爲主否則徒滋流弊有名無實第三節各分局以巡官主之歸總局管轄清理街面保衛人民是其專責本叚戶口數目衙署廟宇教堂坐落橋梁溝渠一切情形悉應留心考察某利宜興某弊宜除均當詳禀總局一經准行除諭所屬員弁恪遵外逐條書明傳　界内人民名曰警務傳單必使家喻戶曉然後舉辦自然樂從第四節巡弁管本局巡長巡目巡兵操防派差輪班梭巡是其專責須聽巡官指揮不得擅專以一事權第五節巡記管理本局帳目戶册文牘卷宗是其專責須聽巡官命令第六節巡長巡目本有約束巡兵之責遇巡兵部街巡街時有懈怠不合處必須詳細指示如屢教不悛俟退班時禀明巡弁分别責儆不得在街上擅打以存體面第七節凡巡兵職守於本叚戶口情形均須平時留心了然於胸方能勝任第八節凡各局書辦註錄案情務須設立一簿將各案來歴情由及經手巡兵姓名悉註簿内巡官閱後轉呈總局第四章辦法第一節
各國警察名目甚繁包括甚廣而其要領不外司法行政二大端第二節司法者專管業經犯事之人捕拿懲治等事屬之第三節行政者防患未然不使人民陷於過失第四節警蔡入手以清查戶口爲先清查有二法曰定時清查曰隨時清查第五節定時清查者各局開辦時卽將所管地叚悉數稽核編列號牌挨戶釘於門額以後再按時清查第六節隨時清查者偶查一叚或查一隅情資印證第七節凡查戶應於紳士平民之外有分别者開列如左文武官員自四品以上者爲一項五品以下者爲一項食餉兵役爲一項無業遊民爲一項曾經犯過刑律者爲一項第八節凡查戶應詳記册檔開列如左家主姓名年歲籍貫家口人數僕御人等姓名來歴眷屬有遠出者現在何地作何事業有無田産生計所得多寡所住房間若干是否已産或租自他人者價若干第九節凡查戶最宜著意者開列如左某家某人來歴若何進項若何用度若何有無過分情事來往親友是否良善有無匪人同院居住忽然貧窘與陡然暴富均須考查情由烟館小店均係易藏奸宄之地客店妓館並窩隱良家婦女等處車店騾廠及貧民居住之空廟破屋暗通别處或不通别處之幽曲小巷第十節巡兵當差有站街有巡街有休息站街應在指派之地隨時留心查看一切情形非奉該管官命令不得擅離如遇大雪大雨准其避立簷下巡街應在所管界内往來巡行不准坐臥及買食零物休息雖得在該管局内隨意寢食仍不得誤應當之差有事給假往返須有定時第十一節凡巡兵每日輪班更替以三點鐘爲一班捱次輪換周而復始第十一節凡巡街時吹　聲數多寡長短隨時酌定更變以免賊匪察知動靜第十三節巡兵當差應辦事宜須照以後各節第十四節應訪應查之事不能預定凡有關於來往行人及挾帶物件者尤須加意開列如左夜間無燈行車形跡可疑者或跣足疾走狀類瘋癲者携帶刀槍等物者或身有傷痕者婦女亂髮疾走或欲投水或欲自縊情形可疑者手携肩負車馬運載物件墜落道途不自知覺者第十五節凡有關於道路橋梁溝渠急宜察看者開列如左凡橋梁朽毁應卽補修者潑水掃雪除穢一切凈街之法未能周備者商貨堆積或設貨攤妨礙道路者車馬馳驟損壞道路並搬運重貨妨礙人行者設有標記禁止通行之處仍有人通行者投棄瓦礫灰土及污物於道上者穉子幼女登欄攀壁疾逐河邊爲諸危險之戯者路旁店戶販賣腐敗食物及不熟果品者無論本國人或外國人於步行休息時羣聚觀望者聚市劇塲喧譁爭鬥或剪綹者[  章程未畢明日續登]  
[閩江船政]  
　　福建采訪友人云去冬北洋海籌海琛兩快船奉統領葉桐侯軍門之諭鼓浪來閩迨本年六月初三日海籌駛至馬江船政局修理七月初三日海琛亦隨之入塢至十八日次第修竣海籌卽展輪出口海琛則於二十七日駛抵滬江先期管帶藍季北都戎趨赴各憲轅辭别 
[七濠盜案]  
　　鎭江訪事友人云七月二十六日之晚初更時七濠紅橋左近某布店突召衆匪徒一擁而入施放洋槍店中人不敢聲張咸匿伏暗陬聽其搜括致被劫去銀兩等物所值不貲事後投巡查局歴訴惜形局員允卽派勇嚴緝 
[鄂省官塲紀事]  
　　漢口訪事友人云湖北自强學堂提調程司馬頌藩捐升知府例應人都引見見於八月初旬起程矣○月前湖北補用道繆觀察嘉玉由京抵鄂趨詣督撫轅禀到○湖北候補典史鮑少尉鼎辦理武昌城外鮎魚套釐金頗稱得力上憲嘉之特准留辦一 
 
 

Page 3

 
 
年以示鼓勵○七月某日湖北藩憲瞿賡甫方伯牌示云隨州州判事務詳委以補用府經歴周文驥隨州吏目事務詳委以補用巡檢劉鑑泉荆門州吏目事務詳委以補用巡檢彭貴德咸寍縣典史事務詳委以儘先補用府司獄王權崇陽縣桂口巡檢事務詳委以試用州吏目朱垚俱署理○漢口下釐金局委員陣斗峯明府已届瓜期遺差由撫憲端午橋中丞札委程稻村太守接辦○简授雲南藩司李馥庭方伯起程赴任繞道鄂垣回鄕省墓兹已事畢於七月二十四啓行 
[江邊浴鷺]  
　　厦門訪事人云七月二十一日颶風大作急雨狂飛港中各輪船均預避鼓浪山後岸上房屋多有被風吹坍者惟幸未傷人聞之天文家謂此風來自小吕宋理或然歟○七月某日德記洋行北山輪船由香港開往厦門駛至中途觸礁而没船中諸客不知有無損傷現尙未得確信也 
[鶴市客談]  
　　姑蘇訪事人云七月二十一日之夜吳縣署承發房中被梁上君子所算翌日檢知失去水烟袋銅茶壺及壁上對聨扇屏各一架上案牘則亂翻如藩葉桌上遺有字條書法甚工而語多狂悖因卽據情禀知縣主田春庭大令大令親臨騐視飭捕嚴緝務獲究懲○小販某甲寄居婁門内北街跨塘橋附近某嫗家已歴年所近忽時時失去錢物疑嫗母女所竊然存諸心尙未出諸口也至七月初旬某日復失去青蚨數百翼及銅壺銅水烟袋約值洋銀二三枚言語之間未免微露譏剌嫗聞之怒從心起突取擣衣杵向甲當頭猛擊中其腦彀血湧如泉鄰人知釀禍端急喚令地甲延傷科敷治據云傷勢過重恐難保無性命之虞也○光福鎭附近石踏渡徐姓婦生有一子尙在孩提家中豢有猪一頭已歴數載上月某日其夫出外贸易氏將孩置竹籃内然後至河濱浣衣迨浣畢而返見猪在庭中嚙物格格有聲俯而視之孩首也不覺大駭急趨入則竹籃内祗一手一足餘無所存一時慟哭失聲鄰右亦爲之酸鼻亦可謂異事矣然執筆人則謂爲齊東野語未敢信以爲眞也 
[駿奔執豆]  
　　昨爲秋祭文昌帝君之期清晨道營廳縣以及佐貳各官咸詣本城也是園蕊珠宫恪恭致祭禮畢復往水仙宫致祭純陽吕祖及陳公吉公袁公劉公愍忠等祠 
[撫軍謁客]  
　　本任江西巡撫調任廣東巡撫李勉林大中丞於前日到滬假洋務北局爲行轅昨日午前十點鐘時命駕赴道營廳縣各署投剌至上海縣署時縣主汪瑶庭大令飭丁擋駕 
[榷使禮賓]  
　　前嘉定縣知縣捐升道員仍發江蘇候補之張子密觀察由蘇來滬前赴金陵公幹昨日命駕詣道轅拜會蘇松太兵備道袁海觀觀察旋至上海縣署投剌縣主汪瑶庭大令延入花廳茗談良久而别 
[禀修馬路]  
　　本邑南市馬路工程局總辦翁子文太守查得數日前雨驟風狂浦潮盛漲沿浦馬路及工程局多所傷殘電燈廠烟囱亦被風吹折因據情禀知蘇松太兵備道憲袁海觀觀察請卽撥欵興修 
[委員襄理]  
　　蘇松太兵備道袁海觀觀察札飭保甲總巡朱森庭明府上海縣知縣汪瑶庭大令商之花業董事在南市創騐棉局查騐鄕人所販棉花昨復札委何吉生明府帮同辦理 
[局員視事]  
　　本邑南市二十三七鋪巡防局員盛雨村二尹經蘇松太兵備道袁海觀觀察撤差另委高文軒明府接辦昨已到差視事矣 
[廣艇例修]  
　　本年輪應江南提標水師廣艇修理之期前月各艇已駛入本邑引翔港軍工廠塢中計川沙營二艘南匯營一艘掘港營一艘中營一艘適連日風雨交加塢中各工人不克操斧斤從事是以迄今尙未告成 
[上海格致書院八月分課題]  
　　策論現今考試功令攺八比爲書義經義問八比昉自何時書義經義與口義墨義及帖括制藝何别試詳言之十六國春秋論算學按八線備所旨附總習問量法第十問之算式其變項尙欠清晰今試詳陳其細草觀本年航海通書知西歴十月十六號月與日相衝於哥爾尼平時十八點十分十三零十分之一秒而月赤緯度北九度八分五十二零十分之八秒日赤緯度南八度五十五分二十零十分之五秒每小時月移赤經三十四分三十四零十分之七秒日移赤經二分二十秒又每小時月移赤緯北十分六零十分之四秒月移赤緯南五十五零十分之二秒月之地平視差五十九分十三零十分之二秒日之地平視差八零百分之八十四秒又月視半徑十六分八零百分之三十七秒日視半徑十六分三零百分之十五秒試繪圖求月蝕諸事 
[火頭免究]  
　　上月二十四日之夜帶鈎堍橋北源大押店被火後捕頭查得曾保火險銀二千二百兩疑有别情令包探趙銀河將店主朱仁伯拘解英美租界會審公廨讞員張柄樞司馬會同英總領事署迪繙譯官研訊飭暫行管押昨日朱母某氏以其子實未縱火延博易律師到堂聲訴司馬飭包探將朱及諸店夥衆鄰人解訊鄧芝蘭供小的係徽州人與陳雨亮在源大執業上月二十四日之夜十點鐘許朱因事出門至十二點鐘時回店其時小的在櫃檯旁假寐雨亮安睡店後屋中朱未及上樓卽至後屋與寄居店内之新沙遜洋行收租人葉錦文對榻而臥捕鯉問是晚爾至捕房所供尙得否答略能記憶徐吳氏供小婦人係源大左鄰是晚火延小婦人牀上蚊帳始披衣逃出不知如何起火回憶未火前兩三日見源大有衣服四包雇車運出想係滿期之貨出售與人王清　供向開提莊與朱相識七月二十二日向源大買得没貨四包計洋銀二百九十九元葉所供與前次相同朱供小的之店本名復興與韓姓合開曾保火險銀三千五百兩嗣因隔鄰某錢店失火被災保險行賠銀一千五百兩燼餘之貨仍歸店中收受今年三月始攺名源大先保火險銀二千七百兩嗣减去五百兩帳上載明七月二十九日期交銀一百二十兩係協源盛提莊所付餘供與鄧相同張德順供在治下開協源盛提莊七月二十二日買源大貨四包二十九日付期票銀一百二十兩今將票根呈驗司馬核對無訛轉問王阿二供小的在治下開花烟館與源大爲鄰當夜二點鐘時火起小的見朱在櫃内携取洋銀帳簿狀頗慌張朱稱其時葉將小的喚醒見火已不可收拾急至櫃内欲取帳箱已無從下手因携取洋銀及鈔票共一百八十餘元尙有若干元忙亂中遺散於地實不知火從何來叩求明察博律師起而言曰捕房與保險行皆疑朱縱火然本律師細核各鄰人口供並無證據案關罪名出入務求公斷以免寃誣司馬與迪君會商之下著卽開釋不復深求 
[申報館恊振所經收順直江西長江振捐七月廿一日至七月廿九日止第二十次清單]  
七月廿二日海寗順成局來豢龍氏今年六十榮慶節省酒筵資移助洋廿元杭州老恊興來頴川求安子洋一元求勿藥子洋二元○廿三日京口政大源來一經堂求保合家大小孕安洋六元○廿四日庸　主人洋十元無名氏洋一元銅洋一元蛟川子洋十元○廿六日鎭江隱名氏洋一百元以　總共收洋一百五十元銅洋一元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣]  
　　前者家於浦東唐橋鎭之上海縣學生員孫步雲控流氓朱連生糾黨行兇致被戳傷一案縣主汪瑶庭大令飭捕役緝獲朱連生及其黨姚掌生旋又移請南匯縣主汪蘅芳大令拘到趙和尙金阿海兩名移解前來前晚大令升堂研訊趙供小的向在董家渡駕駛義渡船前月某日至浦東楊家鎭啜茗見某酒坊夥三人各挑洋紗一擔行經是處有金阿海者偶向街頭潑水濺及洋紗三坊夥立卽扭住兇毆小的助之抵禦致被連金扭送巡防局解至南匯縣署汪大老爺惡小的插身多事枷號以儆迨期滿移解大老爺案下與朱連生一案實不相千金所供大旨相同大令問朱將孫戳傷究竟因何起釁爾等知之否同供小的等與孫同住一街孫平日行止不端素與各流氓有釁今年四月某日有方姓者娶某寡婦爲室孫得受陋規若干旣復冐朱之名索得洋銀四十元悉數吞没迨朱向索取孫大言恐嚇朱忿極糾　嚴福生姚掌生至某烟室内將孫尋見拔刀戳傷其時小的亦在彼處吸烟孫怒小的不爲排解遂以帮兇見誣金供孫自被朱戳傷後屢邀小的助伊報復小的不允致被誣控大令飭分别收押所中候派差查明所供各情虚實若何以便核辦○寡婦劉王氏租某姓家房屋開設象牙店旣而某姓欲將屋出售令氏遷移氏嗾令夫兄劉文懷逞强霸占致被某姓扭控縣署大令訊供之下飭具結遷移今已逾限依然占踞其中前晚大令飭提劉及氏復訊劉供小的在城外開烟室弟婦因何至今未遷小的並不知悉氏供小婦人屢次租屋皆不合宜求恩寛限大令准予展限半月讓屋如違將店封閉 
[馬路工程局瑣案]  
　　前日潮州人鄭三弟持破衣數件至洽興街茂興押鋪求質不知因何與鋪夥李月生口角互肆凶毆巡街捕見之拘至捕房捕頭令轉解馬路工程局總辦翁子文太守倩襄讞委員黄衡堂二尹研訊判責鄭五十板以儆○小販榮阿生在日本大阪公司小輪船馬頭上貨被巡街捕拘至捕房轉解工程局黄二尹研訊之下榮供小的不知章程偶然違犯二尹判罰洋銀十元 
[法租界捕房瑣案]  
　　江裕輪船水手李阿標方富寳串同扒手竊取某客所携金首飾若干件得贓縱逸案發解經讞員杜枝園大令訊供李方互相推諉大令因令暫行管押昨日提案覆詰依然狡展不承遂著重笞三百板還押捕房○甯波人張心根之妻陳氏被王有才誘逃旋經尋獲一併扭入捕房解經大令訊供判將王枷責張陳氏暫行管押昨日張投案求領大令飭提張陳氏到案著掌頰五十下交張領回嚴加管束○車夫陳文揚前與陸阿六季寳善口角爭毆被包探解請大令訊明判罰洋銀十元嗣因力不能繳攺責四百板昨日陳兄阿三如數繳呈求恩免責大令准之卽交阿三帶出○無錫人榮錦芳向德裕號主王芬購去小麥七百數十石值銀二千餘兩運至天津銷售後藉口　拳將銀吞没控經大令迭次訊追案懸未結昨日提案略訊飭包探帶出赶緊覓人保去清理延干比追○某西人家細崽趙阿榮行竊金質對時表一枚持往鼎興押店求質適爲包探所獲解經大令訊供判令枷號兩個月發碼頭示衆期滿責釋○偷兒朱阿三陳阿弟方大兒陳阿二均經包探解請大令訊供著將朱與阿弟各枷一個月期滿責釋方與阿二各責二百板 
[美租界捕房紀事]  
　　前晚小竊張阿連行竊自來水公司鐵管若干旋經包探倪順泉拘獲解入捕房捕頭令押候轉解公堂禀請讞員張柄樞司馬訊辦○昨晨妙手空空兒錢阿奎潛入公和祥碼頭某號貨棧中竊得鉛絲若干携之而出適爲包探阿劉阿炳所見贓帶入捕房捕頭令押候解送公堂禀請懲辦○前日傍晚二百八十五號巡街捕見下海廟左近倒斃一無名男子衣衫藍縷狀類乞兒因卽回報捕房捕頭令地保報請某善堂備棺收殮 
[六七月經收月捐清單]  
　　道署五六月洋四十元隱名氏洋廿元唐傑臣翁洋十二元陳善亭翁洋十元泰昌洋八元戴季蒓翁韓潤生翁周湘雲翁四五六月善記四五六月趙馥疇半年贸孚號六戶各洋六元李葆三翁徐貫雲韓三曦翁老順　南順記祝源昌萬順源譚幹臣翁戴生昌九戶各洋四元源豐潤洋三元六角莊源大洋三元二角李雪巖翁六月龔府六月蘇賓森翁五六七月義昌成四五六月俞順利半年五戶三元戴運來翁豐泰帳房五月存濟堂何瑞棠翁老悅生新順記錦章順泰五六月復泰五六月信昌隆愼餘堂燮昌五六月鳴昌三四五六月申茂道信第一樓大觀樓瑞昌順敦泰全年十九戶各洋二元中和帳房六五七月洋一元九角五分永裕成五六七月洋一元八角益昌五六七月思補齋五六七月二戶各洋一元五角嘉綸洋一元四角久成　章北天成三戶各洋一元二角徐俊良翁五月可熾五六月可熾順五六月萬有全李珊記龐竹卿翁隆昇梁煥南翁金松泉翁五六月湯蓮生翁　佩華翁信義公五六月泰康祥四五六月十三戶各洋一元恆升怡園四五月二戶各洋八角泳記六月尹梅生翁施德豐徵昌怡昌熾大晉昌恆茂允章亦新園其卒樓春園咸章四五月生大五六七月鴻生四五六月一壺春五六七月十六戶各洋六角通濟六月洋五角義盛曹德大萬椿五六月祥順五六月怡隆傅梅發青蓮閣七戶各洋四角復記六月洋三角鴻運樓六月洋二角木商會館三四五六月錢四千八百源通錢三千六百和康壽康晉和餘大愼餘元甡茂　大恆益永豐存德鉅亨協昇宏大宏元彚康崇餘永康瑞大晉大延源義善源福康兆豐恆德仁大久大協餘源利森康源餘瑞元鈞康壽豐鎭昌惠餘永順和順鉅元怡豐賓豐昇康源吉寳和寳順承裕正大升大四十八戶各錢一千二百厚大六月張家鶴翁錦章大章九和宏章泰元成義森昌　雲日昇樓五六七月永成豐四五六月十戶各錢六百怡大金合順怡大三戶各錢四百萬興協成祥鉅康　戶各錢二百永愼六月錢一百英法美三界一文捐大小洋六十二元三角錢廿千另七百另九文以上總共收大小洋三百廿四元七角五分錢九十四千六百另九文滬北天后宫前廣益善堂司董嚴信厚龔釗施則敬朱佩珍唐榮俊葉貽釗等謹誌 
 
 
 

Page 10

 
 
　　　　　　　　　　 
 
 

Page 11

 
 
   
 
 

Page 12

 
 
   
 
