# 1916 - 21 - 4915428

 

Page 1

 
 
   
 
 

Page 2

 
 
時評 
[困難之時（冷）]  
　　今日中國其爲最困難之時乎以前之困難不得進之困難也不得進則退退則其困難即解故以前屢有困難困難之說及再三讓步而所謂困難者已烟銷雲滅矣今則不然進旣不可退又不能此所謂困難之眞困難也 
以前之困難皆人與我以困難都也人與之困難其權雖在人而我尚可以自由進退者至萬不得已之時而曰我萬不得已而退讓矣人亦有諒我者也至此次之困難則我自取之也本無困難本非萬不得已乃我自設阱而自陷之所以進旣不可而退又不能也所謂最困難之時也 
[命令]  
　　一月十九日政事堂奉策令　范樂田給予二等文虎章此令又令　張永成給予三等文虎章王鳳祥給予四等文虎章王汀荻楊光哲李恩重吳鵬嶽何桂榮王貫一張光　均給予五等文虎章此令 
又令　李靜成彭玉勝王敬銘黄自新均給予四等文虎章此令又令　王樹琮周鼎銘李振龍均給予四等嘉禾章段世琛李沛霖均給予五等嘉禾章此令 
又令　高國樑楊振江劉恩敬胡忠林馬金河李高陞高得功賈培仁姜文友文澤田王就封劉保智姚洪魁劉得勝張振魁王殿樞高文祥席建陞蔡長盛張明卿鍾續印冉繁瑞樊德光孫日興均給予五等文虎章此令 
[專電]  
　　北京電　京師警察廳督察長袁某與黨人通謀前晚濳赴天津至黨人機關部會議被天津警務長楊以德捕獲送交伊父當由其父呈明奉温諭云小孩子胡鬧伊父意不自安師古人大義滅親之法已將其子送軍政執法處訊問並聞有黨人致袁之函及其復信底稿均已搜出 
　　北京電　袁乃寬之子因反對帝制經袁乃寬親送至軍政執法處意欲槍斃雷震春極阻旣送至公處當以法律解决不得由私人執刑 
　　北京電　蔡鍔此次出京有破　沈舟之槪其所有物件預先變賣二妾給錢遣散妻令其回里子然一身其志頗爲堅决 
　　北京電　現在外交頗涉困難地位據確實消息日本始態度不明近已漸漸表示反對之象此次特使周自齊之派遣始由外交次長曹汝霖與日使交涉日使尚爲答應現忽於十六日回絶當局諸公頓爲失色又外交部行文部公使始用洪憲元年各國紛紛退回不得已暫寫西曆各國乃肯收受 
　　北京電　據重要機關消息四川危急萬分雲南軍隊已到川境叙州滇軍共分四路進攻� 
成都城内無兵異常危險 
　　北京電　英文報載駐京各使署近接匿名信多件其中語言令人疑訝 
　　北京電　黔巡按劉顯濳電懇辭職省親 
　　北京電　黔桂粤添設鎭守使分駐普安西林欽州 
　　北京電　喧傳京官中某某等牽涉嫌疑 
　　北京電　交通部以郵局尚未奉行改元年號現與總稅務司交涉 
　　北京電　飭郵務司遵用年號 
　　北京電　外交圑聞日派靑木駐滬極注意 
　　北京電　菸酒公賣局長劉聲槐捲欵濳逃難免重懲 
　　北京電　京官俸擬自下月七成發給 
　　北京電　天津巧夜（十八號）法租界失愼延燒木廠住宅多家 
　　北京電　登極朝服除用冕　外秉笏特任牙質簡竹荐下用木 
　　北京電　派黃開文等充習禮指導員前三日分班敎演 
　　北京電　楊晟將簡滬防護使 
[特約路透電]  
　　北京電　英文京報紀炸彈案事謂從有力方面探得詳情如下初北京憲軍長張紹曾將軍接到謀害元首之消息牽涉某秘書此人自袁氏任事高麗時即隨袁氏及總統親侍一人當即拘捕交執法處鞫問嚴訊三日未有確證昨將所捕諸人釋放聞執法處曾請張將軍宣布自何方面得此消息伹張未能照行外交部已派畢桂芳爲專員赴哈爾濱歡迎由日回國之俄國大公日政府於一月十七日照會驻日中國公使聲明請賀使暫緩出發之理由謂中國黨人或將加害且日本輿論反對袁總統之稱帝尤恐有所陰謀公文中引及李鴻章赴日遇險及此次大隈狙擊事（二十日） 
　　北京電　據可恃消息云星期一日宮中確曾搜獲陰謀者多人但未查見炸彈日人所傳各節似不盡確而華員方面則謂外間所傳全無根據實則政府中下役官員若干因容留形跡可疑之南人致被捕獲再被捕之某人屋内藏有炸彈數枚已被搜得今此事正在追究中云云（二十日） 
　　成都電　官兵刻在會理州叙州兩處南面凖備接戰瀘州軍隊刻由北方某司令統帶聞犯革命嫌疑之被捕學生已有一人治死餘六人分别判罪（十八日） 
　　北京電　日人方面謂日政府因日本人民反對袁氏之接受帝位恐周使赴東將發生意外之事故尼其行日政府并無絲毫侮辱中國之意云云（二十日） 
　　東京電　大隈伯炸彈案今已捕獲四人首領福田氏爲某通信社著名社員且爲反對現内閣某政治俱樂部之重要會員餘者爲下村氏年二十九歲自認抛擲炸彈又和田氏聞此人與數年前暗殺外務省阿部氏有關警察方面云轟擊大隈伯之謀出於與國内政治有關係者之唆使其意乃欲威嚇大隈伯使其辭職云（二十日） 
　　彼得格勒電　聞日政府爲一重要政治問題擬於本年四月間派一親王赴英俄兩國 
（十九日） 
　　香港電　此間英人刻擬聯名上書殖民部大臣要求加增行政會議與司法會議之民選議員（十九日） 
[譯電]  
　　北京電　英文北京日報今日載有社論謂日本靑木中將已奉命赴上海駐日領事署辦公日政府派若是之高級軍官赴純粹商業地之上海辦理軍務甚堪詫異云 
　　北京電　英文北京日報載稱總稅務司安格聯君本星期内將由稅務總辦梁士詒引見袁總統届時擬面陳按照中外條約裁釐加稅事且擬提議改革稅關制度（二十日） 
[戰電]  
（英人路透電） 
　　倫敦電　法無線電報稱孟國降服之說言之尚屬過早今聞奥孟談判業已决裂奥國提出之條件孟國全不能承認云（十九日） 
　　巴黎電　孟領署發佈公文曰孟國爲勢所迫不得不降誠屬不幸但陸軍力戰直至鎗彈悉罄之後孟皇與政府始罷戰言和此乃實情當可爲人所共諒且敵軍駐於邊界而阿爾巴尼亞人又扼守於後孟軍雖欲突圍而去亦不可得投降條件尚可從容討論今所得之内容乃由敵人方面傳來戰敗之後或不免於恥辱然勇武之孟國在此大戰中所得之榮譽必不因此而墜落也（十八日） 
　　倫敦電　意國各報近皆力駁意大利未助孟國之說今復痛詆孟國之降服謂孟皇尼古拉斯於去年十月間私允奥國商訂單獨媾和條約後此拒敵不過爲掩飾計耳各報又謂孟國之降服僅屬閒事奥軍日後將在斯庫太里及阿爾巴尼亞遇種種勁敵云（十九日） 
　　羅馬電　今晚公報謂意軍激戰後奪回星期六日所失哥里齊亞西北各戰壕故今復駐於舊陣線（十八日） 
　　彼得格勒電　波斯及高加索俄軍之攻勢發 
 
 

Page 3

 
 
展殊爲順利俄軍占據土軍　固之陣地而所受損失頗微俄軍獲砲十二尊及子彈甚夥且俘敵多人有土兵數聯隊全數被殱（十八日） 
　　巴黎電　今日下午公報請前敵無事可報今晚公報謂瓦斯河與愛恩河間法排砲擊毀　　土凡德軍戰壕法砲隊攻擊香巴業及華愛佛敵軍陣線各地點甚爲活動伏斯巨敵排砲爲法軍砲火加以重創（十九日） 
　　倫敦電　海格將軍公報謂昨日英軍在佛里柯爾附近炸一地雷毀敵軍戰壕女牆一大部分英軍繼復發砲轟擊敵軍大受損失今日除有間斷之砲火外餘均安静（十八日） 
　　柏林電　今日德公報云及英軍猛轟蘭斯且承認俄軍在里加東南進攻獲勝（十八日） 
　　亞姆斯特電　比國愛柯報載稱比境近毀齊泊林飛船兩艘尚有一艘受重損（十九日） 
　　華盛頓電　柏林美國大使報稱地中海之德濳艇均不承認曾擊沉英船波斯號（十九日） 
　　倫敦電　下議院工黨議員贊成强迫軍役議案政府之修正文防杜實業强迫制之施行政府亦贊成修正文規定由海軍部先行召集應需人數美克拉瑪拉君宣稱海軍部有權召集三十萬人該部至三月三十一日尚需五萬人前已招有二十萬人預料此五萬人不難召集但修正文殊合該議案精神故加贊成云（十九日） 
　　倫敦電　昨日討論强迫軍役議案决議凡在一九一五年十一月二日後娶妻者仍照强迫軍役例未婚男子辦理按原定之期爲一九一五年八月十五日（十八日） 
　　彼得格勒電　聞内閣决議設立大員高等會議研究關於戰爭之經濟商業實業狀况各大員已回至特文斯克（十八日） 
　　倫敦電　路透電社得悉今日曾舉行軍務會議討論戰局與議者有法首相及其他法大員並海陸軍官多人法大使在署宴待各員英首相及英大臣均在座（十九日） 
　　雅典電　商業聯合會代表呈請希皇禁止日用品漲價及商家恣意買賣空盤（十九日） 
　　哇太　電　財政大臣今日在下議院宣稱坎拿大遠征軍經費現全由坎拿籌撥（十九日） 
　　倫敦電　每日新聞及每日紀聞均謂嚴報所載美國運往中立國各貨之總額殊不確實蓋荷蘭與斯坎狄拉維亞之三國前由德國運入之品今均改由英美運入也（十九日）　　倫敦電　法首相昨晚抵倫敦協約國各大使今日在倫敦會議（十九日） 
　　倫敦電　英國皇太子已赴前敵（十九日） 
[東方通信社電（日本人組織）]  
　　北京電　都中傳聞江蘇將軍馮國璋浙江將軍朱瑞有於帝制實施之時世襲將軍之意足見各省聯邦制之議論已漸萌芽云（二十日） 
　　東京電　拒絶特使之後中國政府頻頻剌探日本政府之意向同時一面限於國内實行帝制謂於外交上無妨害而用其内面的政策惟日本政府决不承認之意志更爲堅固云 
（二十日） 
　　東京電　電命在新嘉坡之軍艦秋津洲號開向上海在中立地帶以外駐泊（二十日） 
　　北京電　政府以本月爲舊曆年末需欵甚鉅除種種籌措外尚不足八百萬元茲擬適當之方法分令交通銀行籌欵五百萬元中國銀行二百萬元並其他與政府有關係之各銀行籌欵一百萬元以濟急需（二十日） 
　　東京電　襲擊大隈首相之犯人業已就獲其首犯爲下村馬太郎鬼倉重次郎和田政吉等三人敎唆者爲福田和五郎均經分别收監其動機有政黨之關係意在顚覆内閣云 
（二十日） 
　　東京電　俄國大公將於明日出發日皇特於今日在宮賜宴並命元老大臣陪席（二十日） 
要聞一 
[泰晤士報論帝制問題]  
　　上海泰晤士報社論曰星期二日本報（英報）載有一日本拒絶中國之特使中日間無秘密外交日本仍保守其對於帝制問題之原有態度一一電此電根據中國困難事態之新現象非出無因也袁氏擬於二月七日踐位大典之籌備迅速進行種種佈置無微不至雖御用之衣冠裝飾之珠玉與夫王公大臣所應着之禮服亦莫不詳細議定夫帝制之所以遲遲至今不遽實行者實怵於各國之警告乃警告之聲未絶而雲南獨立之宣言已發於是以爵位加諸滇省長官以圖挽回滇省却之南方諸省又有擬起響應以保共和之說各國研究南方警耗頗爲愼審而日本對之尤加意焉此殆日政府拒絶周使之由來乎今宗社黨希圖復滿之消息又見告矣統觀時局危機四伏將來中國政府果否悍然實行其計畫而於二月七日實行帝制記者竊不能無疑使其果悍然行之也則不獨輕視列强且亦激怒國民内外受其揶揄則必無安寗之日此等舉動直安排擾亂時代之基礎耳國福云乎哉各國旣有警告在先登位後自難望列强承認即以國民眞意論亦何嘗願有皇帝則登位後又難望國民愛戴此固勢所必至者也今觀其所行之政策極爲强硬蓋亦謂弱則召侮耳然以　際言於今日强硬態度中固已表示其無與比倫之弱點矣世有力排衆議以求國民最後幸福者亦有不恤國民眞意不顧列强警告而登帝位者二者之態度雖似同一强硬然實有大區别存乎其間未可相混蓋前者表示其德性之强力後者表示其營私之奢望而此奢望者非基於德性之强力乃基於德性之弱點而生也驟然登位不顧其他勢且貽笑萬邦凡各國以民政主義爲憲法者孰肯承認之今日之中國憲法已非民政主義實行登極後勢必變本加厲試問選出皇帝之組織法果適於民政主義乎當軸者若果取國家之亂象國民之眞意及列强之輿論而一一詳察之當可恍然而知今日所行政策苟不改其現有之方針則將以不可救藥之大害加諸國家而使中國有復列於世界國家之林矣中國而爲民國也則爲世界國家之一份子中國而改爲帝民國也則失其所固有之國家資格中國苟棄共和而取帝制不爲世界國家之一份子則徒以極難肩荷之重負加諸國人耳記者憶袁氏就總統職時曾有爲國家福利出力之言今觀其所行記者不敢信其果爲國家福利出力而不貽害國家也記者深望政府當局及早注意列强之警告察知使日不成之因果勿使後悔無及則幸甚矣一言以蔽之恢復帝制乃中國退化之謂非進步也 
遠生遺言 
[游美隨紀第十信（八）（在舊金山）]  
（十一月二十五日）（遠生） 
　　火車道中　一次幾飽殺　一次幾餓殺　車船無别車到窩客倫Ｏakland即下車過渡余下車至一極大車站見有無數長凳乘客紛紛坐下及考究則已坐船上未久則云已到舊金山乃到眞正車站亦不覺其係已經過渡者蓋其渡船即車站式仰望不見烟突俯視又不見機器側聽又不聞機聲而車船之間又天衣無縫故也 
　　以此類推一切皆機械之力如上所述出入車站須自携行李不便極矣然一到碼頭則所有行李均係運送公司以自動車分配憑票收物所有客人均有各大客棧以自動車迎送各有所歸公司之力機械之力可一嗅而知者也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[政府對滇政策之京訊]  
　　迭次軍事會議聞公府軍事處訂定於十八日下午一時特開軍事會議所有統率辦事處將軍府各辦事人員及海陸軍參謀三部總次長與參政院參政等均令一律出席預議所提議者大致爲駐防各地之軍隊與赴滇軍隊之軍額有無調換增加等問題是日又開軍事密議裁决關於滇省軍事上各要略一赴滇各軍之進行及應特别注重之要點一四川陳二安將軍兩次訽問之萬急密電急陳川邊及川中各緊要軍情分别指示之要略一内地各省之特别軍防以免有黨人運動起事之警耗一川黔湘粤桂鄂各省之聯防政策及應注重之要點閉議後即將議决之辦法交張士鈺廳長以新頒發之吉字特别密碼分拍各將軍總司令等查照又聞四川陳將軍密電川省防務一事政府已有回電批示大旨謂川省大局責在將軍當此時機緊迫自應審愼變通所陳困難之處亦所深悉决不至有何責難即着隨時變通籌辦云云 
　　各方主張計畫滇事現狀之内部情形已生種種之困難目下中央軍政兩界中堅人物仍皆主戰以爲必如是始能使國人曉然政府之威力政府對於此項主張異常注意於十六日特將所呈之各說略一律彙交於臨時軍事處妥實核議次日上午黎明時内史處奉交拍發密電係分致奉天山東江蘇廣東各將軍巡按使等各一道闻係有最緊要之問題　求意見限當日密覆并囑以萬勿延遲大致爲參政院全體參政對於滇事之建議案有三大要素政府未便議定特提出諮詢以覘趨向至於軍事上政策公府中幾於無日不開密會討議茲得可靠消息政府已議定平滇政策一切内容外間鮮有知者據云所議定之計畫確分三時期以十星期爲削平之預限第一時期爲分路扼要駐守斷其各方面之援助孤其勢力一方面秘密宣慰削其脅從使其接濟窮促無來源之可恃待其發生内潰再行相機進兵以省兵力如其冒險出攻即行隨時禦擊其第二第三兩時期之計畫尚未施行且亦未便宣布 
　　外交聲明因果　外交部於十六日上午十鐘發出照會一件用密封致送於各國駐京公使館據聞原稿即係十五日政府所開緊要會議議定之事其内容大略係聲明政府對滇現狀因已無再行勸導之餘地决以武力解决俾得早日肅清請希查照先是日英法俄美五國有爲滇事之質問案提出後政府旋即有答覆案該五國對此答覆案是否滿意此際尚難預料惟聞駐京各公使曾致本國電報並互開連合密議政府現極注意此項行動曾指派某某數人切實調查十六日均有陳覆之　並　調查所最注重者則係日法兩國次日上午公府特召陸務卿曹次長楊錢兩丞及外交各顧問張廳長王局長阮内史諸人在居仁堂密議要公據聞大略以蔡唐等在滇起事現已派虎威將軍等率師� 
赴滇將來滇地黨人難保不取道越南出攻他省以圖牽制亟應設法防範以杜後患陸氏之意謂此事可由外交部往商法公使請其電致法屬安南官吏不准黨人假道則黨人必束手無策矣議决後聞即照陸氏所議辦理　　滇邊地理關係　滇黔事件正在吃緊之際而帝制之籌備亦與有同一速度之進行此於各省地方上之防務關係至爲重要政府籌畫情形已逹極點前曾先後迭據各省將軍鎭守使特别行政長官紛紛密電報告所有一切防務已均籌畫周密可望無意外之變動并負其完全之責任昨聞十六日江寗廣西廣東湖北四川各將軍又相繼來電均請另訂相當辦法未稔何故此次用兵滇省四川貴州等省之布置防務殊關緊要所有地理上一切情形自應切實檢查政府爰於是日特派軍事諮詢員六人出京前往該處實地調查並提出要件多端飭與各該處將軍鎭守使晤商辦法旋又思滇省地勢嶮巘凡開赴滇邊之軍隊非習於該處地理未易進行且進攻滇省非從貴州四川廣西四面兜截不能制勝故參謀本部唐次長現飭製圖課趕製滇黔川桂詳細地圖以備軍用並限一月内造成 
　　龍氏將來勳賞　聞政府日昨接廣東龍將軍自告奮勇之來電擬請統率軍隊親自征滇政府以廣東素爲黨人出入之地正賴該將軍坐鎭至於征滇軍隊已派有重兵前往無須該將軍親率所部離粤入滇故特飭統率辦事處覆電詳諭此意飭其坐鎭勿動云云或云龍將軍並未自告奮勇此電係止龍覲光勿行未知孰是又近數日來廣東各處迭有黨人乘機起事多由龍將軍調兵前往擊散並隨時有電敷陳戰功政府昨特交諭統率辦事處令以大元帥名義致電詳叙該將軍最近防剿黨人維持秩序之功績極爲嘉奬並責成務當勉勵將士審愼機宜以維大局而紓朝廷南顧之憂將來滇事敉平自當有不次之賞以酬隆勛等語此外另有特别密交之要端 
　　雲南洋票作廢　頃聞財政部張筱松次 
長於十七日上午曾遞政事堂請核示通告文一件據聞爲現接報告雲南省中國分銀行現被滇軍占據擅發存票請政事堂通告全國並飭外交部照會各國公使申明雲南中國分銀行所發行之各洋票如無主任監督簽字蓋章者總行槪不承認有效等情聞日内將發表於政府公報 
[外交上最近之要題]  
　　十七日下午三時在純一齋召開會議各部院長官及外交曹汝霖財政張壽齡兩次長並梁士詒參政等均蒞會與議據聞爲外交部呈報駐京日本公使照會該部以該國政府因事未便招待中國特派致賀大使周自齊之問題並駐日駐俄陸劉兩公使先後電陳關於此事之應議各要點是日午前外交部曹次長呈政事堂請代遞電報一件聞即係該部十六晚接到駐俄劉鏡人公使遵諭密陳俄國此次特派米大公爵赴日致賀兼奉密命協議某項最重要之條約等情當由陸國務卿遞呈埀詢約三十分鐘之久或謂此事與東三省甚有關係惟詳情未悉至於陸使密電則政府已於十六日密覆一電約百餘字係由阮内史監督拍後復將原稿繳回其内容係飭調查三事一係日本政府是否有簡派外交大員來華之事一係留東黨人對於周自齊到日有何項謀議之處一係俄親王此次赴日慶賀是否與外間所傳帶有他項政治性質之意味迅即電覆云云其在京中一方面是日下午政府曾派出外交專員四人分赴駐京各國公使館會晤各公使有密商之要件聞赴日英兩使館者爲黃開文赴俄意比荷等國使館者爲蔡廷幹赴美法德奥等國使館者爲曹汝霖畢桂芳所談之問題内容非常緊要聞有關係極重之問題發生云 
[北京密謀案之所聞]  
　　北京最近發現重要密謀一節京中報紙惟順天時報略載數語且亦僅謂某公子與反對帝制派人物暗通消息事覺被拘送交執法處辦理云云天津某報同時載一發現違禁物案似即隠指密謀一事其文曰日前中央發現破露之違禁物一案後一般政界人士莫不疑駭元首對於此事非常注意爲欲調查其間眞象曾密派某某三將軍及某内史秘密偵探以備嚴重核辦十六日某將軍到新華宮密陳調查所得實據並另有密要問題請示辦法退出後復詣蕉雨軒會見是日値班左丞楊杏城密談甚久又聞當事發之日下午時曾有某要人請元首對於此事勿庸深究免牽動政局之現狀是否允許尚未得悉云云然則此案牽涉重要人物之多蓋可槪見矣 
[雲南快信（一月五日發）]  
　　雲南旣反對帝制以爲將軍名稱不宜再存故將軍行署業於陽曆一月一號取消仍改爲軍都督府中央所頒發之開武將軍督理雲南軍務之印信亦已毀棄另刋中華民國雲南軍都督之印巡按使一官本於去年就民政長改設現亦已取消另行改組高等地方審判廳檢察廳滇人本不甚滿意現當� 
軍務倥　需欵正亟之際聞擬將地方審檢廳先行裁撤其高等廳亦須另行改組大加淘汰 
日昨軍都督特電令各州縣擬再添募陸軍十師凡從前退伍之軍人及現在有願當兵者均可招募日昨已派一梯圑分道赴川蒙自道尹周沆阿迷縣知事張一鯤向與地方感情甚惡此次一聞滇省獨立即將所存公欵携逃張一鯤並挾滇妓張素娥同去至河口被副督辦拿獲周末知下落正在搜索中高等審判廳長張仁普現爲反對獨立之嫌疑故已被捕滇人於一月一日至三日開擁護共和紀念會遍街均搭布棚牌坊及懸五彩國旗換掛新對聯甚忙 
[兩粤征滇說]  
　　廣東報云龍鎭守使刻因督師平滇出發在即現特預備開花砲二十尊砲彈八百顆機關鎗四十桿子彈一百箱曁各項鎗彈六百箱聽候定期出發並聞前鋒隊一營已於昨日拔隊起程來往省城廣西之南寗輪船定期本月十二號上午八時由省白鵝潭啟行是晨龍將軍發出命令派員將該輪包封除船員水手外不准搭客船上之波臣（即厨房）亦祇留一人餘均飭令登岸午刻有一兵輪泊近南寗船旁有多數將官軍士赴搭管駕人旋即動輪聞係前往西省者 
廣西陸將軍現因出兵征滇鎗械不敷應用昨特電商龍將軍撥借六米里八無烟鎗二百枝尖鋼彈四萬顆以利軍需或云西省所借軍械並非爲征滇之用係備以防範本省者 
[廣東之炸彈]  
　　黨人昨晚在五仙門外長堤電燈局門首施放炸彈一事聞其原因由警衞軍統領賀文彪查拿黨人最力久爲黨人所恨十二號晚十時（適警兵換班）賀統領因公登岸有衛隊數人擁護正擬登車黨人向其抛擲炸彈　然一聲將電登局之大門地上炸一大穴闊盈尺深可二寸附近牆壁窗門多被炸爛並炸斃穿白衫褲頭戴　帽足履舊皮鞋者一名重傷過路人八名賀統領聞耗躍身下車故未遇害師船軍隊即放空槍示威黨人乘勢遁去末有捕獲後由各處軍隊馳至由陸軍捕獲嫌疑犯兩名一係某金店之夥伴因此人聞警時躍入海中故此被擒一係過路人至被傷之八人内有車夫一人區某尚能言語據稱施放炸彈係一穿灰布衫褲者旋將各人扛往城内九躍坊廣東醫院調理警察　留心偵緝適有身穿灰布衫褲者行經電燈局門首即被警兵帶往警察第五區暑審訊死者屍身於十三號早晨用薄棺將其收殮其棺木現放橋頭公厠之旁五區陳區長即晚加派特别警兵兩名荷鎗在電燈局門首巡邏長堤一帶商店常炸彈暴發時尚疑爲電登局爆炸水鑊後查得詳情一律關門行人絶省查電燈局門首被炸之處其樓上即洋工程師辦公地方尚幸並未傷及洋人聞黨人所抛炸彈全屬玻璃質者約重半磅茲將是晚因炸彈受傷現在廣東醫院留醫者姓名開列如下吳有　兆梁允興梁先中有兩名受傷甚重有四名微傷者經已出院至炸斃之人姓名現尚末悉聞係　貨小販因在五仙門瑞如樓品茗出門後即行遇害自昨晚長堤發現炸彈後軍警預加戒嚴商場亦大受影響現陸軍第二混成旅司令部之後牆各窗門口已用磗砌塞多開砲孔水上警察廳因署前爲辦公重地恐有人藉名在沙艇住宿諸多流弊現令各船户入夜六時一律離開廳前堤邊如違究辦五仙門電燈局被炸之牆壁窗門即日僱匠修復各處鐵閘俱皆關閉其窗門鐵枝之内加築鐵網一層長堤之大洋貨公司向係上午八時開市下午十時關門現因地方多故改期入夜八時關門省河之軍艦頻以探海燈照射堤岸查炸彈着地之處係在電燈局正門右便之前正對該局之大玻璃窻下約離該局牆根二尺三四寸是即馬路旁依近街渠之處其地業已爆裂成一小　該局正面牆壁孔點無數其最大者横闊將及一尺各窗門之玻片亦多震破以痕迹推之此彈炸力在二丈内當之者必無倖免也刻下大吏已下令嚴緝兇手當時該處商店頗爲驚慌後見並無别項影響亦已一律照常貿易矣 
城内西濠街昨日下午發現炸彈頃查得該十八號門牌之住宅係馮姓人遷入僱匠修葺屋宇是日四時許工匠梁永深等五人正在挖掘門外餘泥篩去沙石約由地面掘至二尺深之時即有炸彈發現梁某誤觸訇然爆炸重傷梁之手足餘四人則受　傷附近屋宇亦無倒塌後警兵馳至即將傷者扛往廣東醫院調治並已查究該炸彈之所由來矣 
[瑞豐輪船被刧續詳]  
　　香港通信云福海公司之瑞豐火船被刦一事詳情已紀前報茲續聞該輪船辦事房夾箱内所藏之款均係搭客寄存連該公司所有三百餘元外共一千三百餘元連搭客所失不下萬餘金就以現在投報警局者論柯永記失去現銀七百五十元衣物首飾約値銀二百元陳永利失去現銀四百元另有一南洋客係在南洋營業數年收得本利銀一千七百元欲在該埠買滙單返港因嫌滙水太貴遂盡購港紙携同其妻到港附搭此船返汕尾者不圖亦盡被刧去夫妻均椎胸大哭謂數年之血汗資本一旦付與賊手寗死不欲復生云又聞各賊旣將搭客搜掠淨盡後喝令船主慢車駛往白沙湖海面即在船上分贓據船上人云有以一人而佔三四份者據謂此輩即係賊之資本家所有駁壳短火均由伊購辦故所佔贓物獨巨其衣服各物合穿者穿之一時扮作金山客者苦力者肩挑圓籮兩個如商家者扮畢均呼嘯向華界駛去未去之前有一賊復對船主自言此次雖得多金然兄弟等在港亦費去資本不少即在港居住客棧以等候機會每人之食宿費至少亦費去十數元其他可知云云又有一搭客一聞槍響立將自已所有圓籮暗置諸船上爐邊黑暗之處迨賊去後方將圓籮取回内載有現銀六百元並衣物不少未被搜去亦云幸矣此外身上懹有一二百元見賊到跳下頭艙得免搜刧者亦有數人 
[滇警聲中之梧州大火]  
　　梧州通信去昨日（八號）下午約一點半鐘本處較場後便某屋不戒於火致兆焚如計燒去屋宇百五十八間（一說謂二百餘家）損失資財數百萬其中多係以竹木建造者其起火原因稱係一小童在厨中煑物而厨中之牆以木板爲之當燒着木板時該童因驚恐過甚不能出聲迨至全屋燒着已無能爲力且因河水太涸救火機無水應用致肇此巨禍云 
[江西之特别戒備]  
　　贛省戚使以滇事發生謠言迭起杯蛇市虎時有所聞特於日昨手諭公署及所屬各機關人員大致謂王政首重安民豈宜過自驚擾邇來滇南抗命愚民或不免疑懼惟在官人員類皆明逹當此國家多事之時豈容妄生議論致淆視聽嗣後除發行公文外所有私人函牘無論家書及與朋友信札均不許談及國事如陽奉陰違一經查出或被偵知定行究治云云幅末並請各人自行簽名畫押各機關奉諭後自長官以至雇員均簽字約二百人聞近日明查暗察頗爲緊嚴昌武查將軍以第六師現已開赴湖南本省不可無重兵鎭守除電請中央酌調皖軍三營駐紥九江湖口以固贛北防務外並電令向駐贛州之第二旅抽派一營回省駐紥現該旅已派第三圑第一營長張宗元督帶全營兵士於十四號晚抵省駐紥德勝門外銅元廠内十五號張營長已親赴將軍行署晉謁將軍面禀兵士到省情形　　贛省破獲黨人近來多係軍界警察阎廳長深爲抱愧曾勉勵各屬員茲聞水上警察李廳長亦以滇事發生又値冬防吃緊特仿阎廳長冬防辦法凡所中及各署所長員巡官每夜梭巡集合并訂駐省各汛會哨辦法數條現已實行惟會哨地點較遠有距城三十里而每夜輪往會哨各官須於所會地點籤名蓋章於簿上以便考核 
[滇事聲中之武漢觀]  
　　自滇警發生以來鄂省運兵籌餉異常忙碌將軍署臨時支出及各項軍事臨時費數逾百萬由中央撥給者半由本省財政廳撥解者半惟近日商業停滯捐稅短收即錢糧正賦鄉民亦存一冀望登極加恩蠲免之心拖延不肯即繳致財廳將積存金庫各款悉數撥濟軍用後竟無以爲繼民政費遂成空懸十二月底應經各局所薪俸至今多末發放王將軍段巡按現焦灼已極電商中央准將鹽關各欵截留充用猶不敷支不得已暫弛米禁冀增捐稅一百餘萬串但此項捐稅非一時可以收集米價若再漲不已即須復禁不能俟至一百五十萬石滿數故究竟能收若干並無十分把握即令收數能如預想亦不能抵關稅釐金之所失連日將軍巡按互相商酌籌欵方法迭開財政會議命各官條陳搜括之策尚未知將操何衞以濟此厄也 
鄂省官錢局歷年發行銅元百枚之鈔票數逾 
 
 

Page 7

 
 
　　四千萬全恃造幣廠鑄造銅元兌換以維持之近自滇警� 
發生造幣廠雖已增加鑄數然所出現貨皆運往川湘供征滇軍用多日無銅元發賣於商人而漢口商務又停滯装運銅元來漢辦貨者絶無所聞以致錢荒甚於銀荒官票價値大跌每張祇換九十五六枚商民吃虧不可勝言自小輪盛行以來民船營業已成弩末獲利者頗鮮近因運兵征滇所有各大小輪船悉被拉差民船雖不能免因其船數多於輪船停泊於此者仍夥刻値陰曆年關各處客商辦貨回籍度歲者絡繹祇得改雇民船各船户因此居奇漲價數倍其獲利遂推爲近日各業之冠　　鄂垣近日防務專重在城市其附郭四鄉雖派有馬隊巡邏不過虚應故事以致離城數里地方迭出大刦案如靑山户紳胡咸吉家五里界富室王作賓家均失贓盈千累萬茲靑山鎭鷄窩黃紳培元家亦於十二夜半被匪撞門搶刦失物値數千金槍傷鄰人五名内有張萬發者係在黃宅前進開烟店傷重越日斃命聞各匪均負快槍装朿若軍人口音亦非本省人至省外各縣搶風更甚幾於遍地盜匪說者謂鄂省無業壯丁因失却當兵之飯碗故挺而走險者日多是亦一說也 
漢口人力車夫之在租界者於十五日早一律罷市聞其罷市原因由租界巡捕房以人力車每每擁塞要路攬客阻碍交通特飭巡捕嚴行干涉於十四日夜晚拘罰不遵之車夫數人致生惡感鎭守使警察廳長恐釀事變當派員至租界會同審委員向各車夫竭力開導并將拘留捕房之人釋出風潮遂得平息當日午後各車夫仍舊營業並未滋生他事 
地方通信 
[蘇州]  
　　喜娘誑騙飾物　蘇垣富家因貪圖小利每將珠翠金飾衣服等物出租於喜事人家應用槪由喜娘賣花婆等代爲經手已成習慣日前有住居護龍街古市巷北首向爲喜娘之李氏向元妙觀前恒孚銀樓租借珍珠頭面二付珠花二只並向某富户家租珠手鐲某紳家租珠花珠表鍊金鐲等貴重品聲稱爲某姓家喜事代租約期陰曆初六日歸還詎該婦設心不良竟携此項物品抛棄兒女遠颺昨由恒孚經理人往李家催討李媳言語支吾該經理卽報告北區王宗嘉署長派長警前往將李氏之子媳一併向區略訊案由立刻備文移送警廳司法科核辦 
[海州]  
　　鎭署定期成立　江北海州地方今爲緊要之區亟須有人鎭守經馮將軍籌畫電請政府添設鎭守使駐紥該處鎭懾並請任命駐防大伊山之定武軍統領白寳山充任等情曾紀前報茲悉白軍統已奉到中央任命一切布置就緒昨日電報軍巡兩使定於十六號成立 
[南京]  
　　知事補實十二人　江蘇省各縣知事多係署理者現齊使已請補實授十二人聞江　縣吳其昌靑浦縣高繼宗江　鐵路局長連德莫均在請補之内 
　　請委驗收城墻工　定淮門外清凉山下儀鳳門外獅子山下兩處城墻垜日前倒塌各有十數墚經警察王廳長詳請勘估興修齊巡按即飭江寗知事會勘後開工修築現已於昨日完竣吳知事特加具保固切結詳請齊使飭委驗收 
　　保存宋敎仁書籍　省警廳前在城北碑亭巷龍姓私宅查出宋敎仁君所存書籍六十一箱送交龍蟠里圖書館保存現該局保管員汪家聲陳圉等詳請派委協同警員點收齊巡按昨特飭委姚炳熊馬蔭棠二君會同王桂林廳長按照單開書目逐一點交該局員查收保存 
　　慶祝登極之籌備　登極之期中央已定二月六日舉行馮將軍齊巡按使均已接到政府電令現已通飭軍警行政司法各機關籌備届時慶祝 
[杭州]  
　　電催五期股欵　浙路股款清算處處長葉揆初君以第四期股欵業於本月十七日起接續開付所有第五期股欵原定本年二月十日爲償還之期現在爲日無多前項股欵有否籌備完全事關國信昨又電致交通部鐵路會計司迅飭交通銀行總管理處從速指撥的欵務於二月十日以前滙解到處以便如期開付部中現尚未有復電 
[江西]  
　　各縣酌設督徵員　贛財政廳羅廳長前接部咨令於各省繁盛縣分設立督徵員以便稽核各項稅捐現羅廳長已將本省情形切實考查擬每三大縣或五小縣設一督徵員全省合計共設二十一員每員月薪五十元另加公費二十元又各設司事一員月薪十元刻已飭科擬定詳細章程呈請核奪矣 
　　財廳長查禁招搖　贛省財政廳自羅廳長蒞任後對於廳内人員曾嚴申誥誡茲悉羅廳長近訪聞有旅居省垣謀事之徒假賄賣差缺之名施招搖騙詐之技若不嚴行查察不獨與本廳名譽攸關且與治安有碍故特函請警廳通飭各署所及偵探嚴行調查如有此等棍徒在外招搖斂財立即拿究 
[安徽]  
　　拘獲運動起事之黨人　自滇南告警後皖省防範頗嚴市面� 
尚稱安　詎日昨有本地人受黨人運動令其勾引某營兵士起事經某兵士報告營長禀由李統領密派兵士多人在錢家牌樓某酒館内拘獲黨人七名並搜有僞參謀之委任狀等件當即解送將軍府交軍法處研訊該處詰問該黨人受運動後將來有何種利益據供能運動一營即爲營長一圑即爲圑長一旅即爲旅長等語刻聞軍法處已禀請將軍核辦矣 
　　部派專員調查皖礦　農商部以皖省礦產甚富特派該部技正丁文江隨帶學生二人來皖調查該員現已到省擬先往涇縣太湖宿松廣德懹遠等邑詳細勘驗李巡按已飭令各該縣知事派人鄉導並妥爲保護 
　　提倡舉辦茶葉轉運公司　前次中國茶葉赴美賽會得占優勝獲奬者七省皖省亦列其中惟茶葉向無專運公司致不能　銷各國此次賽會監督特爲提倡擬在上海設一完全商辦收貨轉運總機關禀部通行各省巡按使轉知各口岸茶商協力舉辦蕪湖道尹奉飭後已飭蕪湖轉知皖南各茶商妥議招股赴滬籌商進行 
[湖北]  
　　又有新軍到鄂　第二師前派員赴直隸正定灣城高邑臨城等縣添招新軍一千五百名茲已招齊於十三日由京漢車装運到漢旋於午後十二時遇鄂駐賓陽門内左旗第三旅司令部内　　開放米禁紀詳　叚巡按昨出示云照得武漢米糧禁止出口原因來源不廣愼重民食起見嗣因湘省米禁已開鄂省米價淅落並據漢鎭外河糧食帮董陳由漢商務會一再轉詳請暫弛禁當經飭據武漢兩商會查視情形核議詳覆到署又經迭飭財政廳查明前清出口振　捐成數妥籌核議去後茲據詳覆遵飭酌定出口米一百五十萬石每石以一百斤爲凖捐關平銀一錢俟運滿定額之後如米價尚平再行詳察來源酌量續增以示限制並規定收捐手續六條（一）商人運米出口須先完清鄂省過境銷場稅方准報運（二）運米出口運照由廳刋製派員駐漢就近給發每日將給照准運米數報告察查（三）運米出口商人須先將姓名米數及指運地點詳細報明並將過境銷場稅票繳由駐漢委員驗明核給運照持赴江漢海關完捐掣票（四）江漢海關接到運照以後過磅相符按核定捐率如數代收其末經給有運照之米不准装輪出口（五）給有運照准運之米限即日報捐出運逾限無效將照扣留註銷（六）出口振糶捐捐票由廳製送江漢海關會印塡用每届月終由關將代收捐欵連同回照及截存運照一併送廳查核等情附擬運照捐票各式陳請核示前來查該廳所擬均屬妥洽應准照辦惟鄂屬米糧向賴外產接濟如開運以後米價復漲雖運額末滿仍應隨時禁止以重民食茲定本年一月十日開禁試辦除批示由廳分别咨飭遵照辦理外合行出示曉諭爲此示仰商民人等一體遵照勿違特示 
[奉天]  
　　查獲黨人之詳情　日昨軍署偵探員王某查悉近日黨人來奉者計有十餘名之多或住車站或赴他埠適該黨人中有徐祥生者王向與之認識隔别多年今遇於日站中歡然道故遂與盤桓數日盡悉其行爲據徐某言某日有大宗軍火運到奉省該探本擬待其到時一併拿獲詎料徐某等四五人住在日站旅館中忽有日警來詢行蹤飭令赴警署報名徐答以明日開具履歷凖赴警署掛號該探知掛號後再行拿捕必生交涉遂於前日午後三鐘時請徐等赴料理店徐祥生李鳳閣徐禪生等三名允諾尚有二人末去即呌馬車一　共坐而往該探先與車夫言明拉到中國第六警署及到署門已有警兵守候遂將該三人獲住當經該署羅署長訽問徐等知事已洩直言不諱且在身畔搜出委任狀等由署電話告知軍署警廳各派軍警多名到署將該黨人提入城内送交瀋陽監獄管押現已密訊數次供詞尚未宣布也 
雜評一 
[國花（默）]  
　　日本之櫻花日人自誇爲大和魂蓋國有魂也而後有花我國自民國建後所謂自由之花共和之花亦徧傳人口矣然僅有花之名而尚末有實在足爲花之代表者今代民國之花而興者又有所謂國花者焉 
雖然西南風雨橫捲而來此含苞末放之花得不受無情之摧折耶 
[國福]  
　　今日之中國亦可謂多事矣東則有日本交涉之緊急也北則有宗社黨胡匪之活動也西南則有各地黨人之起事也而中央又有所謂密謀案出現誰實爲之籌安會福國之計爲之也今其所謂國福者乃如是 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[小圑體之大精采]  
　　中國中部幼稚園聯合會昨日假北四川路一百三十五號美華書館禮拜堂開第四次常年大會先由會長盧愛林女士致開會詞次上海啟秀女學宋女士致歡迎詞次蘇杭滬各幼稚園委辦職員等報告各幼稚園之現狀次蘇州幼稚園師範學堂哈女士演說題爲社會工作與幼稚園有密切之關係哈女士新自美國調查幼稚敎育歸識見甚廣演說有半點鐘之久語語動聽無不稱善詞畢即討論種種問題散會時已鐘鳴五下矣　今日上午九時半又假四川路靑年會開會有新目美國哥倫比亞大學理學士文科碩士劉吳卓生女士曁日本幼稚師範畢業生張女士演說會後又討論各種問題如中華中部應否創立一公立幼稚師範學校等事午後二時半仍在靑年會開會秩序大略如下（一）主席朱少屏君開會詞（二）馬清渠女士報告懇親會（三）幼稚生各種游戲（啓秀養眞培眞三幼稚園）（四）吳懹疚黃任之兩君演說（五）敎員合演種種家庭敎育之狀况會畢後尚須展覽各園手工等成績云 
[海軍總長蒞滬續紀]  
　　海軍總長劉冠雄君由京來滬已迭紀本報茲聞劉君此次南下除報載各事外尚有四大要務探誌如下甲甄别人員海軍占全國重要勢力故中央對於海軍人材極爲注意自前年由劉總長將所有軍艦編艦隊各設司令管轄迄已三年例須甄别一次以覘成續乙視察學校劉君來滬後須往南京一行除與馮上將軍晤商要政外乘便至南洋海軍大學考察一切丙查勘軍港軍港之議起於前清迄末建設聞此次考察各事後須往粤之北海三河灣浙之象山灣魯之葫蘆島等處查勘一切以便回報中央籌劃進行丁權限問題前此海軍司令可秉承陸軍部酌量調遣所轄各艦現擬專歸海軍部直轄以期軍事上之統一 
[停止滇黔兩省之郵匯]  
　　滇省自宣告獨立後滬上各商號寄往該省之信函匯票郵局仍照常遞寄並無阻滯茲因袁總統命調之征滇軍隊業已陸續出發貴州邊界將有戰事故上海郵務局長羅士君已於本月十八號起將滇黔兩省之郵遞匯兌暫時停止信函仍可遞寄昨已通告上海郵政各支店一體照辦 
[南匯災民攔入滬境]  
　　浦東南匯縣境災民鬧荒迭詳前報茲悉連日仍聚集數百人扶老携幼到處乞食昨晨延至上海縣境三林塘等處向盈實舖户强索錢米由該處大小各商店報告地方警察第五區王警佐立派巡警馳往開導戒勿滋事各災民乃向東而去 
另一訪員報告謂南滙縣災民現已聚集六七千人連日至南川兩縣各村莊求乞騒擾各鄉富户咸散給銅元每名數十文前日下午四時又有二千餘人擁至上海縣境之三林塘地方要求不已嗣在喬竹村家門首因人多擠軋將災民中之九歲男子踏傷斃命昨該營警所已報告上海縣沈知事並景警佐請示該辦 
[南匯辦賬之救急法]  
　　南匯義賬公所通禀中央省道借欵辦賬曾誌前報茲由所長顧德鈺盛家勗陳佐漢商請滬紳擔保議由商號出名先向銀行暫借賬欵其備案詳文略謂圑區東瀕大海斥鹵之地宜棉而不宜禾今歲迭遭蝗蝻大水颶風等災以致秋收無着民不聊生採野草以爲餐合家人而仰藥災情奇重慘不忍言爰議將南邑育嬰公產蕩單四千五畝向中國銀行抵押洋五萬元施辦義賬已奉通詳核准在案但沿海十萬哀鴻嗷嗷待哺必待京行允借電復滬行然後舉辦實屬緩不濟急德鈺等商請滬紳祝蘭舫顧馨一穆杼齋吳畹九擔保當蒙慨允陪同鈞座逕往銀行議定於禀借五萬之内先借一萬五千元以資開辦常年六釐起息照銀行章程須由滬上商號出名轉借爰又商允濟宏典大成綢莊内濟宏轉借洋八千元大成轉借洋七千元一面由德鈺等立抵借劵於濟宏大成其利率亦年定六釐暫以一月爲期查照詳定議决原案就圑田按畝帶捐由縣征收加息歸還各圑代表共負完全責任一俟原議禀借五萬元有着即將現借一萬五千元劃還歸楚所立濟宏大成借劵及濟宏大成轉立中國銀行借款證書一并取銷而清手續 
[規復分運單期限之請求]  
　　本埠米麥雜糧同業仁榖公所司月長義行等前因糧食分運單停止塡給羣起反對要求上海稅務所長吳静山君禀詳蘇省財政廳轉逹財政部批准照舊塡給惟已縮短期限該同業因仍多不便又由司月行商等具禀吳所長請求通融已紀前報茲將原禀照錄如下禀爲米糧分運縮短期限實難遵行籲求俯念商艱准賜詳請仍照舊章事竊司月等謹奉通知米榖雜糧不給分運一案已蒙據情電陳奉廳長虞電上海情形旣有不同原難相强等因不勝感戴惟内開分運期限原定一年末免過寬自應嚴加取締嗣後以五個月爲限以示限制業經電奉廳長電復所擬取締米業分運單辦法尚屬可行應准照辦飭即遵照等因同業奉此仍深惶急僉謂商人如果可行無不樂於遵諭無如上海爲聚市商場交通便利到貨擁擠之時每有久擱難銷之慮由沙船民船火車大宗運來勢不能隨到隨銷盡必將原貨儲棧待沽累月經年不能銷去者隨時有之故前清規定稅票分運准以一年爲限誠如所長所謂商人持產地稅票到滬換給驗單憑單分運即按單開擔數分足八成即將驗單扣留塗銷防弊已甚　密因此通行至今數十載相安無異去夏油豆餅分運財政廳亦曾改章縮短期限卒以上海情形不同窒碍難行仍飭遵照舊章一年爲限米榖雜糧事同一體如忽取締限期五月實難周轉必致一貨兩征伏念賢長官持衡平正上維國稅亦必下體商艱如得其情必無偏枯爲特不避干凟據實陳求務乞鑒察情由准即詳請廳長俯念商艱准賜米榖雜糧稅票分運與油豆餅一律仍照舊章一年爲限以示體卹而蘇困不勝感戴之至 
[購地築營之進行]  
　　龍華附近百步橋之南由楊護軍使擬購民田建築營壘曾經飭由上海縣沈知事示諭該處業户不准高抬地價在案茲悉此項營地約需六百畝自百步橋南小吳家宅起迤西南直至鄭家橋爲止均已劃入除飭二十六保小九圖地保宣连甫迅將業主户名及墳墓民房田地畝分詳細開報外昨又派委吳工程師前往該處勘丈繪圖呈候核奪 
[押解黨人來滬之一瞥]  
　　南京將軍署軍事偵探近在下關拿獲黨人劉某等供出同黨楊奎其機關設在無錫即經軍事偵緝處派蔣某等四員前往無錫北門外拿獲楊奎（即楊麻子）羅萬忠二名並抄出手槍一枝大漢新中國江浙大元帥委任狀徽章各一件所招同黨名單一紙因滬地尚有關係故蔣探等特於前日押乘滬寗火車來滬一行當晚即由火車押解赴寗歸案訊辦 
[惠羅公司失竊之線索]  
　　大陸報云惠羅公司失竊案茲已得有導線蓋日者該公司某侍者無意中在貨架上得鑰匙數事細察後知係樓上所存之保險箱上者乃即啓箱視之見前失竊儲欵之小箱安置在内箱中銀洋均經取去惟留有銀行支票及買辦支票簿而已 
[匪徒白晝搶刦續誌]  
　　匪徒李忠玉於前日上市之時至小東門景福銀樓搶刦金押髮四支奔逃當經巡警追獲在衣服夾縫中抄出原贓由一區二分駐所送至警廳司法科請爲訊辦已紀昨報茲悉此案業經該科派員研訊據李供年二十九歲案徽人此次由皖來滬祇有四天住在英租界小客棧内因找尋親友借貸不遂無奈出此下策求恩寬宥問官當於昨午備函連同人贓送至地方檢察廳午後經宗檢察官預審該銀樓遣櫃夥李賡餘投案領贓問官判李忠玉先行收押候查明有無他案再行核辦起案原贓當堂交李夥具領 
[匪徒圖刧末成]  
　　公共租界徐家滙路十六號洋房李伯可家於前晚一時許突來匪徒數人用鐵棍猛擊大門希圖搶刦經李聞悉大聲喊捕當由八十九號馬巡印捕聞聲馳往該匪等即往西逃竄經該印捕追至曹家渡附近攔獲二人帶入静安寺捕房當由捕頭詢明一爲方錦章一爲朱曾林均安徽人並搜出尺餘長之鐵棍一根飭將二人收押昨晨併解公共公廨請究先由中西包探上堂禀明勘得李姓大門已被擊壞請爲訊究並將鐵棍及擊壞門上之板呈案請察訊之方朱二人供不承認王襄讞商之美領郭君判仍還押聽候查明於下禮拜四再訊 
[卡德路盜案預審終結]  
　　卡德路黃寶和小京貨店於上月二十八號被盜刦去現洋鈔票共一百另八元業經静安寺捕房包探陳維坤與西探海明威協同法捕房中西包探在法租界潮州路緝獲與是案有關之盜匪許吉仁楊餘康羅春六陳長根（即陳長林又名陳三林）等四人解至公共公廨經中西官訊供不認管押候查在案昨晨復訊據中西包探相繼上堂禀稱許吉仁已在捕房供認手鎗亦在許身畔抄出陳長根對於此案雖不承認然陳曾與已經伏誅之著匪楊三獵子等五人擊斃華探田廣林前與楊等同時解送鎭守使署訊供開釋搶刦黃寶和亦分得贓洋十元請爲併究並據事主黃久裕投訴是夜七時正在結賬之際突來匪徒三人各執手鎗嚇禁聲張當被刦去大洋五十九元小洋三百餘角銅元二十三千文惟是否被告等所爲面貌難以辨認訊之許吉仁供爲木匠與陳長林相識本在無錫建造惠中旅館房屋於七月間來滬由陳薦至王金生處爲飯司該手鎗係王給我現王不知遷居何處又據陳長林供家住閘北在道尹公署某偵探處帮同辦案並末舉薦許吉仁至王金山爲飯司與王金山亦不相識至楊三獵子等擊斃華探一事迭經鎭守使署訊明與我無干開釋黃寶和被刦一案並不知情亦末分得贓洋乞鑒質之楊餘康供爲車夫羅春六供爲放車人與許等均不相識實遭誤拘求釋王襄讞商之美領郭君判許吉仁陳長林併解護軍使署按例懲辦楊餘康羅春六各押西牢三月期滿均送上海縣知事署遞回鹽城原籍 
[檳榔路盜案又獲一人]  
　　盜匪周標顏芝順高佩香張長貴羅子清等持械搶刦滬西檳榔路華洋交界處居户兪新桃兪鳳亭李瑞林等衣飾現洋業經捕房將周等五盜緝獲解送公共公廨諭着候提齊人證併究在案前日又經捕房續獲同黨王桂連一名昨解公廨經中西官略詰一過以尚有同黨在逃判王仍帶回捕房候補提同黨於下禮拜四解究 
[通緝截刦商船之强盜]  
　　淞滬警廳長徐君飭知所屬各區署所文云案據水巡隊詳稱竊據派駐所巡官劉熙棠於昨日（十六）上午九時報稱據寗波船夥徐士林赴所報稱偕同船主吳林根由安亭地方駕舟來申装載客貨陰曆初十夜約九句鐘時駛至小沙渡西面之譚家渡忽見南岸租界有七八人躍下岸旁空船追靠我舟一擁而上爲首二人各持單刀一柄嚇禁聲張搶去大洋二百四十六元小洋二十餘角銀表一只船主與之爭奪致被匪徒用刀戳傷頭部四處右膀一處有刀一柄當被船主奪下時兩手亦被劃破三處該盜匪卽携贓下舟分途向南岸逃逸等情據此當由警佐乘輪趕往閘北會同巡官劉熙棠馳至譚家渡查驗得該寗波船被搶以後事主吳林根三十二歲寗波人受傷屬實已自往仁濟醫院醫治西醫云無大碍並悉有盜匪一名往岸逃遁時被四區四分駐所曹家渡派駐所巡邏警拘獲解往四區四分駐所等因警佐隨即至北新涇四區四分駐所會晤蕭署員得悉所獲盜匪王阿發一名供認確係是案之盜犯不諱並稱有相識之阿龍阿狗春生合不知姓名三人連我七人上船搶刦所有銀洋等均在阿龍阿狗處爲首執刀者即此兩人我因一時糊塗聽從阿龍邀往等語除該犯王阿發一名及盜匪遺棄原告船上之單刀一柄昨由四區四分駐所備文乘輪派警押解至閘北辦公處訊究並由隊嚴飭警探上緊查緝外合亟備文詳請鑒核並乞飭屬一體通緝等情據此除批示外合亟飭仰該署所即便遵照轉飭所屬 
一體嚴密查緝 
[寰球中國學生會日校休假]  
　　寰球中國學生會日校於昨日上午十時舉行寒假禮各級學生俱聞鈴齊集一室而敎職員及來賓亦相繼蒞止首由校長楊德鈞君報告各生考試分數繼以敎務長董東蘇君訓勉詞文仿李白春夜宴桃李園體復請朱少屏君頒發奬憑得憑者爲姚家琨鍾祿楊毓明等諸生又演說學生之勤惰敎員之責任曁小學敎育與國家强弱之關係並主張改良小學生之品性演詞甚長英文主任徐紉蓀國文敎員林禹川二君各有演說徐君以愛惜光陰爲勗林君則謂於休假期内宜知光陰之寳貴未可專事嬉遊荒廢所學復以世俗之常情喩學生之進步聞者無不鼓掌稱善迨宣告散會已十二時矣 
[上海商業儲蓄銀行之發逹]  
　　寗波路九號上海商業儲蓄銀行爲陳光甫莊得之等所組織成立末及一載營業已甚發逹該行資本總額本僅十萬本年新增十萬各方面均大加擴張東首一屋亦已爲該行租賃行中設有商業儲蓄二部商業部與各大銀行相彷儲蓄部利息較他行爲多活存週息四釐存額自一元起每月不得過二百元總額不得過三千元收付時刻亦特别加長每日自午前九時至午後六時即星期日亦有半日營業自九時至十二時爲止該行總理陳光甫名輝德鎭江人美國本薜文義大學經濟科學士　辦江蘇銀行二年解職後任中國銀行顧問至去歲始組織上海商業儲蓄銀行經理宋芸生在金融界亦頗有經驗其大股東莊得之尤頗負聲望云 
[朱家角與無錫之米市消息]  
　　閘北米帮昨得朱家角鎭快信謂連日來貨稍銷場甚佳今日米價增起一角零角里早糙梗每石洋五元六角晚糙梗五元六角五分高陰糙元五元七角五分糙秈五元七角　又接無錫快信謂來源日少滬上南市某米行主在錫廣購高糙梗數千石以致市價頓漲一角市上售開高糙粳每石洋五元五角中等五元三四角高糙元五元三角五分高糙秈五元一角五分糙羊秈五元二角糙客秈四元八角粳稻每百斤兩元八角二秈稻兩元六角五分糯稻兩元六角大麥兩元七角五分小麥每一百五十斤五元七角五分 
[省委會勘烟苗]  
　　省委上海縣查勘烟苗委員昨日會同縣警佐景毓華前往閔行高行陸行楊思陳行蒲淞市三林塘各鄉查勘並無烟苗發現尚有浦東東溝杜家行徐家滙等處日内亦將次抽查以待事竣回省報告云 
[清查牙稅之協助]  
　　上海縣公署昨致淞滬警廳公函云案查牙行登錄憑證自經委員催告之後核計繳捐領證各户尚較少於上年完納牙稅之户顯見隠漏甚多現復經本署遴員楊澐按户清查凡該委所至之處如在貴廳轄境應請轉飭各區協助方期周妥相應函請貴廳即希分飭至紉公誼 
　　 
[製造局收買民地]  
　　製造局西栅内北局門之外有楊家宅民地二十六畝餘茲爲　辦李守嶽君查悉以軍廠之旁建築民房諸多窒碍自應歸局購買開拓廠基業經諭令上邑十四圖地保查報楊家宅基地究有若干以便出價收買 
[要求開釋之無效]  
　　婦人張熊氏前日具禀護軍使署要求將伊夫張樹森從寬開釋昨奉批示略謂爾夫張樹森因向郭裕生訛詐業經提訊供認確鑿應候照律科刑末便遽行開釋 
[查緝攔刦行兇之私販]  
　　兩浙緝私第二營魏營長據上南川隊官張占忠報稱職隊二十一號艙長張連陞帶隊至浦東老擺渡地方拿獲小擺渡船一隻内装私鹽數包突被私販鹽臬爛鼻金標等糾領數十人上前刦奪私鹽並將舵勇施少泉毆傷甚重請核辦等情該營長除飭張隊官督飭弁勇上緊查拿並詳報兩浙緝私營統領外昨已咨請上海縣公署一體查緝 
[勾引捲逃之敗露]  
　　安徽人林榮慶向爲糖業家住吉祥街地方於去年十一月間買一嘉善女子金小弟爲婢不料該女於本月中席捲衣飾各物値洋一千餘元逃逸無蹤當報法捕房請緝在案茲經包探韓邦逹查得金小弟係由劉開明勾引捲逃避匿滬南老營盤附近張寶泉家當於昨晨帶同眼線劉長清投報二區警署派警協同往提詎劉開明已從後户逸出探警將張拘獲抄出網籃一只内有失主原贓嗣有鄭薪發奔來謂籃中各物爲伊所寄於是將鄭一併扣留責令將劉交出張即領至日　橋張沈氏劉柏二家將金小弟查獲又起出零星贓物該探警遂將金小弟張寳泉鄭薪發沈張氏劉柏二等連同各贓押送二區警署轉送地方檢察廳訊辦一面着林榮慶與眼線劉長清自行投質 
[拐犯歸案懲辦]  
　　拐犯黃金方邢陳氏前在閘北誘拐女孩楊阿巧陸桂花二口至租界圖賣被探查獲解經公共公堂判將被拐二女孩送請四區警署安插内有楊阿巧一口已由家屬投區認領茲悉前日公廨已將該犯送交四區歸案懲辦矣 
[賣良爲娼]  
　　王正元之妹福英前被唐阿寳串同王錢氏陳廣才李孔氏等誘往租界賣於某妓院得洋三百五十元由嚴鍾氏經手過付前日爲閘北偵緝隊士張金海查悉將該拐匪等一併逮獲解送四區警署押侯究辦 
[巡捕證明姦案]  
　　荳腐店主金桂生在公共公廨呈控兪阿德姦佔伊妻蘭貞由廨訊判被告交三百元人洋並保候訊在案昨晨復訊原告投訴前情訊之被告延律師到堂辯護旋由一百四十一號華捕上堂證明當時兩造爭執見被告男女均不穿衣服中西官以兪與蘭貞和姦屬實遂判男女各押三月以儆 
[車夫誘拐小孩]  
　　黃包車夫陸阿二前日誘拐七浦路九百四十一號門牌邵陳氏之四歲男孩茂裕圖賣被包探蔣阿林查見詢悉其情當將陸與小孩一併帶入捕房昨傳孩母邵陳氏併解公共公廨經關讞員會同美領博君質訊屬實判陸押西牢二年孩交其母領回完案 
[包探查獲拐匪]  
　　安徽人過玉山在厦門地方誘拐幼女小裕子及七歲男孩小蘭子來滬匿居愛文義路某號屋内希圖販賣被包探朱子藩查悉前日將過拘入捕房昨解公共公堂請究中西官判過押候查明再行訊核 
[不認串放白鴿]  
　　康木林至法公堂控稱上月初八日憑范六甫爲媒出洋九十元娶季阿三之女爲室詎前日忽然逃逸現始偵知季實開花烟間所娶者並非伊之女兒實係串放白鴿請求訊究范供曾爲作伐惟該氏如何逃逸不得而知不敢串放白鴿人在何處請向季訊追季供此女實係民人之姨甥女此次逃逸實非民人唆使求宥判季押限七天交人范交保限令帮同尋緝 
[迷路男孩待認]  
　　平橋路進仁里管門人何明德於本月十六日領一迷路男孩送至救濟婦孺會詢知該孩姓吳名阿二年五歲父做裁縫餘均不知詢其家在何處亦不能答當經該會劉養一面派人尋找家屬 
[再紀焚斃數命之慘劇]  
　　本月十四號黎明時法租界鄭家木橋街一百另二號門樓上後面起火焚斃錢張氏及男女小孩三口已誌前報昨由捕房將同居之王長生等傳至法公堂請訊王供商人住在前樓火係後樓所起商人家屬均從樓窻跳下妻母已傷重斃命未保火險是實 
 
 

Page 11

 
 
　　　　　　　　　　祝兆林王阿法陳阿桂等　供與王長生同居亦均跌傷輕重不等聶讞員判各退去了事 
[漆店失愼]  
　　昨日黎明時大東門内東街兪天順漆店柴房中失愼當經各區救火會會員驅皮帶車到場救熄前埭幸末殃及祇燬平屋二間該處一區二分駐所王警佐業已飭探謂查並傳該店主兪季昌來局詰問 
[燃放鞭砲之違禁]  
　　陳市安橋東首嚴恒興糕　店前晚在店酧神俗稱謝年崗警因其燃放邊砲有違禁令將該店主拘送一區二分駐所由王警佐略加詰問以現當戒備之時不應放燃邊砲令人驚疑着罰洋五元以儆 
[家庭變端]  
　　小西門内胡家弄有年逾六十之南京織機工人陳虚林生有三子長名春元爲小工三名金堂爲馬夫次名東海素無恒業時與乃父吵閙昨午東海又因索錢起　膽敢將父推跌受傷事爲春元金堂所見向之理斥東海不服持刀行兇將兄弟截傷當爲巡警查悉將東海拘獲抄出兇刀解由二區二分駐所轉解地方檢察廳訊辦春元金堂亦經人擡送到廳午後經檢察官提案預審見春元金堂受傷頗重諭令擡回醫治東海收押候究 
[婦人與挑糞夫衝突]  
　　住居漢壁禮路之陳王氏昨早與挑糞夫某甲口角王氏忽失金押髮一只扭至美捕房請究捕頭以事無佐證一併斥退 
[阿嫂認領屍棺]  
　　粤人某甲在北四川路被汽車撞傷腦部末幾身死當由地保報堂棺殮厝壇候領在案前日有婦人李陸氏至美捕房訴稱死者係是夫弟李阿劉現年三十八歲住居華界龔家宅其身畔有鎖匙數個身着元布祅褲等語捕頭察得所禀各節均屬符合准其將棺舁回安葬 
[移交商會算賬]  
　　上海同益轉運公司股東與經理楊永材在公共公廨涉訟訊判兩造將賬核對清楚禀候復訊在案昨日上午由廨復訊據原告代表羅傑律師上堂譯稱現查所開賬目諸多不符請移交總商會核算明白禀復再核兪代襄讞商之英領卓君判將案卷賬目一併移送總會著兩造自赴該會核算明白禀候復訊核斷 
[限期三月理處]  
　　德商福來德洋行因王文卿不理欠銀二千一百二十八兩禀經該管領事照請公共公廨飭傳到案諭令交保候核嗣因無人具保押候復訊在案前日午後德領裴君蒞廨由王崧生襄讞會同升坐特别公堂復訊先由原告西人偕買辦沈志雲上堂請追被欠銀兩質之被告承認欠銀屬實惟因在押日久無力料理請求寬限設法理處中西官判被告仍着交保從寬限三個月向原告清理 
[先還房租]  
　　順昌五金雜貨店虧欠首善堂房租及萬興逹摩等各户往來貨欵倒閉逃逸由收租人等投報捕房諭將生財拍賣在案現經賣得洋五十元昨日傳同各原告至法公堂中西官以所賣之洋抵租尚有不敷當先如數給予收租人領去萬興等款候提該店主到案再行訊追 
[誑騙押櫃]  
　　蘇州人顧阿四以代薦曹阿和倒取南京路坭城橋　某大餐館肴饌渣汁爲由向曹騙取押櫃洋四十七元被曹控由捕房於昨日派探將顧拘解公共公廨經中西官訊實判顧押西牢四月如 
能還洋准予隨時酌減押期 
[聚賭賣烟之罰欵]  
　　新閘路一千一百十一號門牌茶館主陳鶴山聚賭抽頭又愛而近路二千零三十二號門牌馮銀生家私售燈吃經捕房查悉昨將陳馮二人傳至公共公堂經中西官訊明判陳罰洋二十元馮罰十元一併充公烟賭具銷燬 
[遺失皮夾者注意]  
　　本月十二號清晨有人失落皮夾一隻經法租界某號巡捕拾起送至捕房當由捕頭檢視内儲鈔票多張爲數甚巨茲經石總巡諭飭封存捕房並着包探偵訪失主來案認領 
[補提搶匪同黨]  
　　匪徒劉章子呂慶長糾黨在虹口文監師路弄内串搶酒醉西人金戒鈔票時表等物前日由探將劉呂兩匪查獲昨晨押解公共公廨請究即經中西包探上堂禀明前情並稱尚有同黨五人逃匿某處請出票提究中西官判被告還押候提齊同黨於下禮拜四解案併究 
[串竊煤觔之控訴]  
　　寳興煤行在四區警署控張愛生戴阿興沈阿大等串竊煤觔四十餘噸前日經偵緝隊將各被告逮案訊押候辦 
[包探查獲竊賊]  
　　陳洪元前日在公益里竊取李義德之牛皮一張雇坐黃包車經過租界被探查獲解至公共公廨訊判事出華界移送四區警署請辦 
[行竊與收贓並究]  
　　鈕福壽至法公堂控被沈阿全竊去玻璃數十方售於石瑞銀及胡源昌主人胡桂山已由包探拘獲請求訊追沈供認行竊後售於胡等不諱石等不認收贓後與竊賊質對始各無詞判沈押一年石瑞銀胡桂山各罰洋十元充公 
[通俗宣講社紀事]  
　　通俗宣講社定於二十三日午後二時假英租界愛文義路啓明學校開弟九十三期宣講會請汪春鑑等宣講並有各種印刷品分贈來賓又聞益湯弄橋南首北無錫路務本學校因是日午後二時舉行寒假休業式柬邀各生家族與會以資聯絡並由該校長朱稼甫函請宣講社届時派員至校宣講業由該社顧翕周等復函允許矣 
[敎會紀事三則]  
　　麥家圈耶敎慕道會播道圑所設之聖經常課因値舊曆年關伊邇所招學員多商界中人無暇赴會故定於今日起休課三星期 
　　三馬路慕爾堂每逢禮拜二爲益賽會常課之期前期（十一） 
由查經祈禱處主任余慈渡女士講解聖道本期（十八）請尚賢堂總理美儒李啓東博士演說 
　　江浙倫敦會委辦於昨日午後五時在本埠事務室開本届末次職員會由中西職員議訂省議會弟四次年會之日期地點及會場秩序交由書記分函兩省各支會一體知照 
[關於舉行考試之文告]  
　　上海縣公署得出示諭云案奉滬海道尹公署飭開本年一月十三日奉江蘇巡按使公署飭開奉政事堂咨開本年十二月十六日奉申令文官等考試及文官甄用（令文已見前報從略）此令等因奉此除甄用人員應由各長官依甄用令所規定先期分别保薦外其文官高等考試尤爲掄才大典所有舉行考試日期自應由各省長官轉飭所屬一體出示曉諭俾莘莘學子温故知新待時奮發以期仰副明令搜採賢能之至意相應恭錄申令咨行查照轉飭遵辦等因准此合行該道尹仰即轉飭所屬一體出示曉諭俾衆周知等因奉此合行飭仰該知事遵照辦理此飭等因奉此合行出示曉諭爲此示仰　邑紳商人等一體知悉 
[頒布追祭忠烈之禮節]  
　　上海縣公署奉巡按使飭開案准内務部咨開案查忠烈祠與禮業由政事堂禮制館編訂於四年十二月十七日奉令批准通行在案自應遵辦現經本部將京兆及各地方追祭禮節依據原案分别編校刷印成册相應咨行查照即希轉飭祇遵可也等因並附禮制一本到署准此除分行外合飭該知事即便遵照 
氣候報告 
[上海徐家滙天文臺天氣測候報告]  
　　已過者之報告　一月十九日反旋風移往掦子江口並有一低度成於蒙古掦子流城氣候甚和直隸並然海濱一帶涼風微弱而無定向二十日上海天晴而濕風向東與東南吹氣壓下降較速二十日下午四時前二十四小時内上海氣候温度至高六一八至低三五八去年同日至高六三六至低三一一　　未來者之推測二十日下午四時三十分預測掦子流域低度今正擴張　灣海峽北面風自東南吹來天氣不定恐將降雨 
雜評二 
[幼稚（訥）]  
　　人生一世之基礎在孩提故保育之道最爲重要世言保育方法者在利用孩提之優點易敎導易部勒易發育固爲其優點然亦易致流弊苟稍不愼害即中之欲確能利用其優點而預防種種流弊者其法至精至微非息心研究不可此今日幼稚聯合會之開誠我幼稚界前途之好現象歟 
吾因有感乎我民亦所謂幼稚之民也所謂易敎導易部勒易發育之民也種種優點不讓於西人者也顧乃現象至於如此誰司保育之政者耶嗚呼 
來件 
[江蘇省烟酒公賣暫行細則駁議（崇通海泰總商會稿）]  
第一條　本細則所徵收烟酒公賣費遵照部訂全國烟酒公賣章程第十條就產銷各地市價暫行加收百分之十二即十分之一分二釐 
規定一稅之後通行全國不再重征本條當然修改 
第二條各區公賣價格由分棧或支棧體察市情計算成本捐稅利益按旬規定經各分賣監察所核准详報省局刋布通知市價如有漲落得隨時規定之 
鹽價賣買均由官定無市價漲落所以行之數千年相安無異果如烟酒實行公賣買賣價格均由官定猶可言也若商人出資營業買價猶商人自定賣價須由官定試問如何定價本條市價如有漲落得隨時規定之二語在表面觀之似與商人營業尚無窒碍而細譯上文經分局核准詳報省局刋布通知等語烟酒市價各地不同時有漲落買賣價格無日不在請示之中商人以營利爲目的明明今日之貨可以獲利欲漲價而不得明明今日之貨減價出售可以脫手不致大虧其本欲減價而不得不知代爲經理之分支棧經理人是否負盈虧完全責任以必不可行之事而著爲定章頒行全國省章更從而附和之法理商情習慣槪置不問自有章程以來末聞有舍習慣人情而可以定爲法規者也部章修改後本條當然取消 
第三條公賣費按產地烟酒市價分徵其半產製末運時無買賣行爲不在此例 
產銷分征最多流弊本條又定產銷分徵不知是何命意殆又是比較考成之關係歟應請取銷 
第六條本細則所訂烟類除鄰省烟絲輸入照章檢定價格加貼印照一道徵收烟草不論本省外省輸入商店時均由棧檢查收費黏貼印照製成烟絲不再重徵 
查鄰省烟絲輸入加貼印照一道等語如果改爲產地一次稅足通行全國不再重徵本條當然取消又烟草不論本省外省輸入商店時均由棧檢查收費黏貼印照製成烟絲不再重徵等語此又部章所無而江蘇省章特定絶對抵觸之條文也無論何種烟絲均烟草製成照本條所定本省外省輸入烟草均已收費黏照何以又有第四條第七條之規定是烟草一稅烟絲再稅無一種烟絲不是重徵所謂不重徵者試問如何區别明知烟草製成烟絲之時印照已不能存在故違部章特定此重徵之例恐無印以昭大信於商人烟酒爲相對的消耗品雖烟酒重徵世界通例而我國釐金末裁進口稅末改外國烟酒進口稅均不足値百抽五爲淵敺魚不能不稍稍顧及應請取消以免重徵 
第七條販運烟酒出省者應按起運之區市價由棧核徵公賣費百分之十二黏貼甲種印照聽其起運赴他省 
如果改爲產地一次收足通行全國不再重徵本條當然取消 
（未完） 
 
 

Page 12

 
 
   
 
 

Page 13

 
 
自由談 
游戲文章 
[介紹飯桶上全國民飯局督辦書] [  小竸]  
　　督辦先生鈞鑒敬啓者閱一月七日本報自由談敬悉先生惜重資徵求飯桶聞之至爲欣喜鄙人交接雖不甚廣而於各界飯桶見之頗多自信介紹前來必能恰合先生之所求適宜飯局之應用用敢據實報告加以說明如左 
一官界之飯桶容量甚大盛飯多多益善凡取用食客雖便便大腹可無慮枵腹從公且胃口有不倒食量日增用於官界成效卓著至装置之法亦極精妙兩旁有耳甚長取携可聽客之所爲桶底又有兩輪取飯時運動尤便今各衙門中用爲花廳上之装飾品者其模型正相似也 
一紳界之飯桶桶之装飾甚佳外觀之美可比之繡花枕所謂金玉其外也從前價値頗昻輒以奇貨自居政府嘗欲採用卒以經濟困難實行減政故反棄置不用如貴局需此可取諸高閣悉行奉上想貴局會客廳上陳設此物尤爲合宜另備空架子全座隨桶附送不取分文以昭公道 
一學界之飯桶器量最小装飾亦大不如紳界所見間有　仿異式略加装潢者必待賈而售然以無人過問近來取價較廉矣一商界之飯桶商界多大腹賈亦多斗　之人故飯桶之大小不一然至小亦可盛飯至米一斗以上桶之装置口大底小工料脆薄雖係木質擊之有聲竟與敲竹槓無别店家多悅之者因價値公道也 
右述種種是否有當尊意倘蒙賜顧即予採辦該價若干請先生直接與前途商議可也專此佈逹順請公安介紹人小竸謹上五 
筆記 
[師水齋遊記] [  師水遺稿]  
黃海紀略（續） 
發茅蓬至天都峯記 
越宿日出東隅緣舊徑過慈光寺不復入翻左罔而下溪　略如湯嶺而峯　秀拔則百倍過之捫崖涉　皆傍硃砂峯趾蛇盤而上五里抵觀音崖踞石小飮壁上有小柏根若盤虬頂如　鶴此山多松而少柏余翫之不忍去里許燥渴適有小僧擔紫花菘至買嚼之甜香盈齒翹首見蒼顏駘背者立於紗帽石之旁則老人峯也二子雀躍前余策杖捫蘿踵至琯先登珙次之余又次之肩隨老人而立追憶四十餘年所萃處者皆食烟火人今父子得與此老晤對片時不可謂非清福也峯之右爲洪　左爲剥瓜剥瓜之左爲橫雲跨此卽天門峽也出峽迤東北行至半嶺回視老人面朝天都背對蓮花餐霞飮露與太極相終始斜睨而送余余轉恨此身之不化石矣轉身入雲巢洞深二丈許東南透天如井口瞻觀音石端立天都右峯根手中楊枝僅存其幹前有石如香鑪如幡幢對面石壁刻觀止二字天都峯聳拔千丈尊嚴正大面面如削無堦可升按此即山海經所謂三天子都也明一統志何喬遠輿地記汪循張公山記皆以休寗之率山當三天子都恐末確惟錢氏載新安吳時憲曰黃山有最高峯曰三天子都東西南北皆有鄞婺有三天子都南鄣也匡廬亦稱天子鄣西鄣也績溪有大鄣東北鄣也天都爲天子都率山匡廬大鄣爲天子都之鄣吳任臣以爲允錄此姑俟有識者考之 
小說 
[俠情小說紅蘩蕗别傳] [  天虚我生]  
第七章（續） 
　　西蒙大譁曰國民汝奈何不願聞此海龍亦嗤以鼻曰勃斯汝何故欲出蒲伯蠢然曰此先生者殆欲嘉蓓坐於寳椅之上俯服而親其足馬丹西蒙亦曰此先生之心殆不可問勃斯見衆口膠膠乃大窘以手握門鍵言曰吾聆此甚樂但室中熱故欲出而一吸空鮮之氣西蒙曰朋友汝欲出者可循孺子之例睡此白色奴隸之旗又曰嘉蓓汝事已了可睡休言次把其臂而以膝搘其背孺子背痛失聲號西蒙復扑之凡此西蒙亦非有意侮辱蓋其出身賤業粗暴之態已成慣常正如乳獅撫人雖愛亦傷也時太子已倦極亦不及卸衣立登榻而睡海龍顧西蒙曰朋友汝保護此孺子甚佳唯汝妻則當加以懲戒蓋彼孺子之首殊不應加以高枕明日可告之以我國民宵旰勤勞猶無一人得享高枕之福也即其履吾亦不甚滿意可以木履易之馬丹欲辯西蒙怒之以目遂不聲勃斯至此始隨海龍退出回視太子沉睡已酣蓋彼勞若終日已殊不能自持故着枕即寐唯適間西蒙問其母后怱遽末及置答乃猶盤腦際久久不釋 
[神怪短篇召鬼術（英國柯南逹利原著）（再續）] [  新]  
　　四人者均圍一方桌坐予於暗中猶見法蘭西人以手抵案手肥小而方言曰此誠有味吾已數年不作此静坐矣馬丹君爲居間人乎台朗梅曰然曰然則君亦能魂游乎台郎梅曰不能吾但覺神昏昏耳保羅曰此即第一步即少須汝魂即能出竅則汝軀壳便可爲他魂附麗之宮則吾事集矣又曰噫怪甚奈何來此獨角之獸哈倍聞語一驚保羅回視曰奈何纍纍者皆此怪物豈是間有人心中乃正思此乎哈倍曰君技神哉吾乃思此已一日保羅曰然則君思時殆即在此室哈倍曰然保羅曰思想者事實之母汝旣思及此物即無營造此一物汝豈不知吾之見此獨角獸非特目觀且能以心靈通之哈倍曰豈吾一念之微卽能將此天下絶無之物竟造成其形質乎保羅曰然思想即爲事實故凡人惡念實不可存存之即爲人崇約翰曰此殆屬於幽冥之界乎保羅曰此純本於心理而來初不屬之何界比如風月耳得之而爲聲目遇之而成色初亦何嘗有所界屬哈倍曰然則君所謂獨角獸亦可得見乎保羅曰但須將之化成爲質即可得見諸君母躁容吾姑試爲之又曰諸君能聽我指揮乎哈倍曰今夜之事汝爲政有所令一一唯命保羅乃令曰今須一易位置馬丹坐原處不動予與瑪汶則坐馬丹肩下哈倍先生對馬丹坐慕爾可坐於馬丹與哈倍之間如是則肥瘦相間於事較宜旣而曰可矣今吾當盡熄室中火予因問曰何必令室中漆黑致人不歡保羅曰吾今藉以太之彈動之力以行我術故不能使有其他光線炭氣糝雜其中於是熄燈室中陡黑沈沈如入死墓眼張乃不見物數分鐘後目光漸習始稍稍辨見人影但覺有黑影四堆圍桌而坐此外仍無所覩頃之保羅又曰置而手於桌上復曰馬丹汝苟覺神昏者可入睡不必凝神而待衆咸緘默無聲保羅之吻口亦扁但静待事變室中空氣沉寂幾於堕針之聲亦聞間有車聲輅輅自門外過車燈之光亦自窗隙探入轉瞬即滅速乃如電而衆皆無聲即呼吸亦閉如是者復有頃而朕兆乃漸顯覺有寒風一縷砭人肌骨足心如蹈堅冰冷尤剌入腠理漸漸而上胸腹亦冷終乃手足牽動而左手尤甚以其適與行術之人相貼近也更視諸人則危坐屏息厥狀亦復如予此時忽有一種喘息之聲破空氣而出似一婦人嚙唇而嘘哈倍乃低語曰此間人均佳乎則聞保羅答曰均佳唯馬丹已入睡適所聞其鼾聲也此語後聲浪復寂唯馬車之燈光時時從窗外射入此窗者初不料即爲陰陽之隔界抑亦奇矣 
[滑稽短篇長吁短歎] [  佚名]  
　　一日晚在下經過一所大公館門外聽得裏面有人長吁短歎道咱們不是撒謊咱們的交際手腕可推獨步咱們的手腕濶綽也是世界數一數二的了這番奉主人的命做個主人代表也算得生平第一椿快事了可恨那：：這句話兒還没有說完又聽得有一位婦人嬌聲道　時候不早好睡覺去了裏面的人話端就也打斷在下這篇小說也就完了 
 
 

Page 14

 
 
   
 
