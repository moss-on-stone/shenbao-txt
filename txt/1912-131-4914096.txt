# 1912 - 131 - 4914096

 

Page 1

 
 
評論 
[大借欵成立感言]  
　　處今日而惟聞借債借債之聲不絕於耳鼓唐總理之動議中輟熊總長之轉圜隨來墊欵總額甫磋商而確定七大條件又相因以發生警耗遙傳驚心動魄初不謂愛國志士苦心締造之新民國而竟搆斯波蘭埃及之惡現象 
　　然則謂外債果不當借乎夫以破壞告終建設伊始之新民國軍隊之供需行政之設備萬端待理需欵孔殷値茲大農懸磬之時寗有無米可炊之理即曰外債之輸入實為引狼入室之媒介然欲力拒外債之輸入必先有以代此外債之轉輸者而後方可措大局於敉平鞏新邦如磐石環顧今日之內國民窮財盡實力之告殫已非一日此時即欲出其餘財以供國用恐羅雀掘鼠終無足以濟用之一日同為民間供億之資外貸與內募不過緩急先後之差池初無所謂當借不當借也要而言之善用外債集巨萬之貲財即因以紓內國之民力不善用外債借欵愈多損失愈著國威因之而陵夷邦基因之而阢隉耳 
　　然則謂條件果不當訂乎夫以舉債國之需用而須聽命於債權國之稽核立國大地寗有是理况復用款之報告兵額之裁减勢須一一債權國主命是從七大條件之咄咄逼人得毋欺人太甚顯當我國需用之日又為各資本家合團之時不借則大局之瓦解害且中於杼軸其空欲借則飲酖止渴雖或不甘究之可以止渴於須臾者似亦何必强為矯飾以嚴行拒絕又况迭經國務院之再四磋磨兢兢焉為此亡旦夕之計我國民亦何敢不稍忍須臾坐使借欵一端多議論而少成功致隣築室道謀之誚無巳惟有於墊欵用盡撤銷稽核員之時請國務諸公亡羊補牢力謀善後而已雖然記者竊有一言於此國為民而立利害相同患難相依而執政諸公殆不過為斯民之代表以處分一國之要政者民强斯國强民富斯國亦富古語有之曰民為邦未本固邦寧竊願秉國鈞者於此軫念民生之疾苦刻刻以撙節制用為前提身膺國民之公僕而以不忍坐視國民之一絲一粟為要鍵相與蕩亡淸之毒螫敦民國之官箴行見大信昭於吾民出一國之公財以措置一國之事業籌捐募債藏富於民人人以此次借欵為殷鑒而不再求助於友邦民國之興計日可待否則七千五百萬之大借欵轉瞬即盡而國用所需正無已時且恐過此以往之痛定思痛勢將倍蓰今日而不已也鳴呼噫嘻 
命令 
　　五月十八日 
　　臨時大總統命令塔爾巴哈台參贊額勒王電呈懇請開缺應即照准此令 
　　任命畢桂芳為塔爾巴哈台叅贊未到任以前任命塔爾巴哈台領隊文琦兼署此令 
　　署科布多辦事大臣怕勒塔改任為阿爾泰辦事長官此令 
專電 
　　聞政府除此次借欵外擬再借一萬五千萬辦理食鹽專賣及開辦國家銀行建築開海鐵路之用不再照墊欵機關辦法 
　　熊總長依參議院之同意挽回借欵權限已與資本團交涉定妥取消稽核員有批准提欵之權許由外人設立經理墊欵核算處 
　　熊總長明日（二十）至參議院宣布借欵近狀 
　　臨時借欵日內先交三百萬六星期內共交三千五百萬七八九十四個月內每月交一千萬共合七千五百萬其用途專為遣散軍隊及撥濟行政經費 
　　國務院議定各部總次長均盡義務不支薪俸參事以下各員一律月支洋六十元 
　　唐總理及各國務員明日（二十）又須至參議院商議要事 
　　袁總統派蔣作賓赴鄂寗兩處商辦取消留守事宜 
　　新疆都督袁鴻祐因强迫剪髮被軍人戕害聞袁總統擬以楊增新繼任 
　　在京新聞記者團謁見唐總理熊總長詢問借欵用途唐熊所答之言不能滿意又詢改任胡瑛為新疆靑海屯懇使之理由唐無詞以答 
　　昨日（十八）下午二時國務院開新聞記者談話會各總長均到記者團略詢南京用會（原碼如此當有誤）及借欵事而散 
　　此係另一訪員所發可與前電叅觀 
　　借欵稽核處俟墊欵用盡於五個月後裁撤 
　　此亦係另一訪員所發與前電微有出入　　　　　　　　　　　（以上北京） 
公電 
　　留守府憲兵營電　粵胡都督各軍司令憲兵隊巡警局上海陳都督各軍司令憲兵隊巡警局商團煙台天津北京各憲兵隊均鑒前因犯人白圭脫逃電請恊助緝拿現已於十二日經本營排長拿獲解寗知注謹聞留守府憲兵營營長成國屏叩印 
　　贛省李都督電　北京袁大總統國務院武昌黎副總統黃留守曁各省都督鑒頃接雲南蔡 
都督來電迭接印度陸興祺靖西同知馬師周等電告西藏達賴詭謀自立擊敗漢兵驅逐班禪後藏要害巳失拉薩危在旦夕請廷速籌維持等語查西藏為滇蜀藩籬倘有挫失滇蜀首當其衝而吾國防亦因以破裂關係大局至為重要自非力圖拯救無以奠此危疆而欲赴機迅速仍非滇蜀 
 
 
 

Page 2

 
 
協力不可藏人旣有呼滇援救之文而滇都督則為滇軍早經撤還派兵恐生鄰省疑忌懸軍深入滇力難勝竊謂藏藩旣為滇蜀之輔車滇蜀即同有披髪往救之義滇都督素切卹鄰蜀都督關懷邊事恊力救藏知兩公必有同心川省財力號豐軍士訓練有素以鈞愚見惟有川濟以欵滇濟以兵連合一氣派遣勁旅迅赴拉薩以戡反側而杜外削秦隴若能助以軍聲遙為策應更足樹藜霍之威際此國步方艱邊警迭見中樞旣苦鞭長而莫及鄰江或為壁上之坐視今者藏事危急至此若仍互相袖視則耽耽强鄰乘隙而動西藩將非吾有而列强援例刧持恐黑水白山與圖易色狂潮所撼大陸為傾藩蜀前途罔知所之滇蜀都督高瞻遠慮必能以保藏者保滇蜀大總統通籌國計必思以固一隅者固邦基烈鈞憂國籌邊五中如擣用是忘越爼之嫌申借箸之意惟大總統曁各都督設法維持迅予協拯西藩幸甚大局幸甚贛都督李烈鈞叩 
　　胡瑛連承基等電　袁大總統各部總次長黎副總統黃留守各省都督各軍長師長各埠報館各省議會均鑒六國借欵要挾過甚民國前途何堪設想黃留守提倡國民捐力圖補救栢軍長巳合全軍議决認捐五萬七千餘元先為之倡凡我民國各界君子自當共體此意集腋成裘藉紓國難敝軍全體對此極表同情現已議决叅軍階級捐一月全俸都尉階級捐月俸二分之一軍校階級捐三分之一額外官佐捐五分之一計得五千餘元軍政府各司辦事人員共捐三千餘元雖為數極少而聚滴亦可成流不無小補至月捐一節容俟議定辦法再行奉聞前魯軍都督新任新疆靑海屯懇使胡瑛魯軍總司令連承基第一師長李烱合全軍官佐仝叩效 
　　山西都督電　北京袁大總統國務院叅議院武昌黎副總統南京黃留守均鑒安慶柏都督省議會曁各省議會各省都督公鑒黃留守艷電提倡國民捐讀至與其因債而致亡母寗毀家而紓難語語是血憂心如擣旋讀留守佳電曁安徽都督文電廣東議會尤電均極紉佩錫山擬採取南京安徽辦法交由本省議會提議先從軍政各界認捐入手俟集有成數再為通告仍請國務員叅議院速頒國民捐章程以便遵照天下興亡匹夫有責人之好善誰不如我望合力提倡以救危亡晉都督閻錫山叩銑 
　　陝西臨時議會電　北京大總統參議院武昌黎副總統各省都督及臨時議會鈞鑒陝西臨時省議會巳於五月十五號成立嗣後如有直接交涉請逕達敝會為盼秦省臨時議會銑 
　　同盟會揚州分部電　申報轉中國同盟會本部各支部曁各報均鑒揚分部於本月十二日假大同戲園開成立會公舉胡維楝君為正部長湯肇曾君為副部長並舉定評議員十人特聞中國同盟會揚分部刪 
　　泰州同盟會改進黨支部電　各報館轉南京同盟改進黨總部鑒舉正副黨領總務長陳何鄧三君全體歡迎泰縣支部叩 
要聞一 
[國務員與參議院]  
　　開幕後第一　　　國民注意 
　　十三日國務員蒞參議院發表政見業將其演說詞摘要電傳登錄前報茲得北京特別通信述其詳情云五月十三日參議院開會國務員除趙內務總長病假外全體到院計唐總理胡署總長熊總長段總長劉總長蔡總長宋總長王總長施總長及海軍工商兩次長共十一人上午九時開會名為陳述政見實則輪流演說或又似上堂授課歷四小時而畢旁聽人非常擁擠各國人及吾國女國民列旁聽席者約各六七人此為參議院開幕後第一重大之事特將詳情分誌如下 
　　但有一言須先告閱者此次政府全體到院各有演說一篇出自夾袋聞者毫無興趣議員亦倦而思睡各國無此辦法可見國務員毫無經騐貿然出席令中外人有不滿意之感故記載時詳加評論俾知取舍于下次宣布政見時或有當焉 
　　此次各員所述以熊為第一叚為第二唐為第三故分述各情即以此為先後其餘等諸自檜以下隨筆敘之無先後次序之可言 
　　議員質問舍其大者遠者而硜硜於末節亦無収也惟秩序尙整肅并附記之　　熊總長首言財政之困難前淸已然在民國紀元前每年已虧銀八千八百萬兩民國紀元後虧數驟增至二萬八千餘萬兩言之可駭國家旣將破產民間經濟遂爾停滯但云救濟市面仍于事無補蓋必國家財政整理而後民間有經濟之可言補苴之策約有八端一節軍費二設國家銀行三定幣制四改稅則五專賣鹽與烟草六劃分稅目七定會計法八整理公債（前報電傳已詳故不贅）陳述時氣度從容語意高朗徴引繁富而於鹽專賣之辦法尤似確有把握 
　　記者曰熊氏庶幾為今日適宜之財政總長凡其所述皆非一二日間所能預備於新舊遞嬗之間言之歷歷如貫珠前淸長度支者未見有如此也即論借債事熊氏到京不及旬日磋商已有成議亦可見其手腕之敏活民國前途有賴於熊氏者甚多熊氏其益勉旃 
　　叚總長起言破壞之時巳過建設之業方鉅在革命時惟恐兵之不多今乃惟恐其不少而不肖軍官恒持兵以恐嚇中央地方冀永保其祿位故余敢斷言天下無不可裁之兵所以不能裁者以有軍官把持也今首宜有消納軍隊辦法裁兵固急然裁而不為安頓仍足為害此非本部所能全擔其責任次之定軍官為終身官使其有所資養自可斷其擁兵自衛之念一而仍須培植陸軍人才今綜全國陸軍出身者僅足十師之用正當人才不足用妄者乘機而進望將來軍政之良必於今日養人才并須勵行徴兵制度畫一全國製造廠使槍炮子藥歸於一律改良馬政使能合於砲馬之用 
　　記者曰段氏誠懇之形溢於其面與矜才使氣自命為高等軍官者不同所言極有條理於今日時局尤有稗益不可以尋常軍官目之此又可為統一政府得人慶也 
　　唐總理起言大總統旣取穩健政策某等自應奉行現以軍民分治為最要辦法對於各友邦確守和平切實履行各條約惟財政為難已達極點暫借外債救急仍須酌辦國民捐等以為蘇息之具而後於租稅銀行幣制方可次第着手尤願國會早開為五族共謀樂利云云（原演說稿載後要件欄）　　記者曰唐氏之言雖不甚滿意然簡單明瞭尙不失宣布大政方針之態度容貌枯瘠可見為國勞苦聞借款决裂而後飲食銳減益見事之不易為也然而唐氏亦不宜寬於自責 
　　蔡總長起言今日宜先定教育方針以道德為主不可偏於實利主義或軍國民主義蓋望造就健全無缺之共和國民也高等教育歸國家辦普通教育歸地方辦社會教育歸各自治團體辦教育云者實道德哲學美三種搏合而成之名詞故人不可無道德亦不可無哲學與美反反復復皆重複語忽言尙有二大問題於教育極有關係國旗之式必本哲學與美之思想而定前聞貴院議以五色旗為國旗斷斷不可至女子必須有參政權貴院定選舉法時切勿僅及男子又云餘杭章炳麟人極乖張然其小學及古文詞的是可取厦門辜鴻銘性尤怪僻然英文程度不淺云云點首而退 
　　記者曰蔡氏之說前後合計不止千言然能節為十語鍜練出之未始不合於教育總長之態度奈何嘵嘵不休歷一小時有半如老僧之誦咒如學究之授課加以滿口鄕音旁聽席人人搖首停筆以俟其退議員中亦有故意拍掌以促其畢言者蔡仍毫無感覺忽又詆及個人忽又斥國旗要求女權聞者疑駭莫明其妙經議長干涉始戞然中止否則大有卜夜之勢蔡氏道德學問記者固佩之然使其立於行政其自苦實已千萬而人且非笑之公私俱失何所取乎 
　　宋總長起言今簡單述之計畫農林非有十年預備不可如改良種植方法改良肥料使土地生產力日有增加荒地之開墾森林之護養水利之濬治皆非旦夕可竟其功惟日夜循此以行鄙意由各地量力自辦而由國家提倡獎勵又須俟財政就緒金融流通乃可有為 
　　記者曰宋氏之言雖老生常談不見精采然在官言官固尙在範圍中也惜亦失於冗長致踏瑣屑委靡之病甚矣簡單之不易也 
　　王總長起言司法首貴獨立獨立而後可以保障人民之生命財產再四推闡亦數百言 
　　記者曰王氏之言甚是然亦知今日到院為陳述政見乎主張司法獨立亦一種政見乎無怪聞者非笑不已也且王氏所居地位與司法獨立何涉雖有學問毫無經騐貿然自任國務員其弊必至於此 
　　劉總長起言吾國海岸線長現有之海軍實不敷防守何論攻取至擴張之說當俟財政寬裕惟報告各軍艦之噸數價値甚詳 
　　記者曰劉氏之言宛如海軍部事務員在財政審查會之報告 
　　施總長起言電報為交通要政首宜分別公電私電公電可不收費私電不可不收費至所收之費全國宜一律不可過昂致阻電政之發達 
　　記者曰初聞其言疑為交通部特派之電報科員轉詢傍人知為交通總長鳴呼異矣天下有如此不識大體之部長當以民國之統一政府為噶矢其所云云無評論之價値 
　　王次長起言今日工商彫敝急宜整頓 
　　記者曰王氏之言與無言等然於簡單二字尙能體會 
　　至此國務員發言巳畢議長問各議員有無質問 
　　李國珍日本席對於軍政上有三疑問（一）如何編制（二）常備額定若干（三）遣散兵隊方法陸軍總長答以編制須合南北規定畫一辦法稍形困難尙須遲日至於常備兵額乃國防問題須全盤打算方能確定第三問題現正籌畫惟命令未下不便盡行宣布大致兵丁各給以兩月餉軍官予以休養金慰勞金 
　　張耀曾發言曰財政總長所言乃政綱非財政計畫目前政務（一）解散兵隊問題（二）商民損失何以補助（三）收入問題由中央政府抑由地方設法（四）各省地方官去歲因亂携欵逃走者何以追究（五）紙幣如何辦法（六）公債如何辦法熊總長答以此中有不能盡行宣布者解散軍隊現正在籌畫中補救工商一節非先立銀行不可至於紙幣去歲各種鈔票約計各省達兩萬萬元新發行之鈔票又一萬萬元將來或由部備欵收回或地方自己收回尙須斟酌其各省應解之欵正擬追究但南省多無案卷殊為困難張又問南京所辦二萬萬公債照舊執行乎抑廢止乎熊總長答擬停止 
　　孫鍾問酒稅契稅以何為標準每年槪算若干鹽務如何整理熊總長答以契稅乃臨時手續因其有更換年號之關係也數目尙在研究至少亦有七千萬至於酒稅則以斤數為標準鹽務就塲專賣約計有一千餘萬元旣能減稅又能增加收入 
　　李肇甫亦有疑問三（一）軍民分治之大槪辦法東三省亦軍民分治否（二）借欵之外有無方針（三）南京議决公債取消否唐總理答曰第一問乃有題目未有事實財政未能統一軍民不能分治東三省趙爾巽日前有說帖主張不分國務院不 
以為然其他二問請財政總長答覆熊總長乃曰借債本非國家原則但他項辦法一時不能實行至於廢止公債乃為民輕負擔耳又有某議員問已發行者亦廢止乎熊總長答以就未發行者廢止然尙須借欵成立方能實行此時開會鍾點已延長三次又因下午尙有談話會乃宣告散會已一點五十分矣 
[借債秘密談話會]  
　　十三日國務員至參議院出席後午后三時即在院與各議員開談話會內容甚秘密但其事則可想而知總不出於借欵之一途并聞唐總理於秘密會議時議員質問比欵之用途唐僅能答以某處數百萬或數十萬而數百萬或數十萬之用途則不能言其所以然非各總長從中擾亂之唐幾至大窘但其用途聞終未說明云 
[借欵糾葛之別報]  
　　當唐總理向銀行團謝過後銀行團即允續議事尙順手乃第一次開會時唐索三千五 
百萬各資本家代表請其開列詳細淸單唐卽援筆分配某省若干某省若干多寡不等而於南京則列六百萬最後計北京所用僅有三百萬時前度支部副首領陸潤生在座告唐北京軍警各餉月需四百萬絲毫不能短少現以六星期之用欵計非得六百萬不可唐又援筆將各省分配之數依次畧减而南京所列之六百萬則始終未動乃湊成北京六百萬遂散會其時銀行團卽不滿意謂各省用欵應有預算豈可任意增减照唐之舉動增減由其一人究竟分配之數是否適當無從而知且其薄待北京厚視南京之意顯然流露尤為可異於是第二次會議卽提出監督遣撤兵隊稽查出入各欵之條件并明言對唐實難信任云云蓋各國習於預算見唐隨筆點竄增减數目自屬駭異此不能不咎唐之先事不愼也 
　　借款决裂後部庫僅餘三萬兩多方向交通銀行及各銀號搜括居然得五十四萬兩約可支持至陰曆三月二十四但二十六為放拱衛警衛兩軍餉銀之期由陸潤生向外國某資本家暫借一百萬兩現奔走三日受盡氣惱借到現洋三十萬元銀三十萬兩又可支持至月終然下月初四又須放旗營餉銀尙須先事綢繆也 
　　前京中報紙喧載借款决裂部庫空虛內外城巡警幾乎罷崗幸立即開庫發餉得免無事然近日謠言又復不息 
　　銀行團允續撥之六百萬於北京所用之三百萬巳無異議約下星期內可交惟對於南京所索之三百萬尙待磋商云 
　　按本報前晚得京電銀行團已允在上海北京各先交一百五十萬大致此函發遞時此議尙未成立也 
[教育部召集臨時教育會]  
　　教育部召集臨時教育會昨日已通電各省其會員資格以曾受師範教育有辦學三年以上之經驗者為合格其會員分二種（一）由部選擇者（一）由各省推舉者但每省代表以二員為限其召集期暑假後之第十日其會期一個月又其對於會員到京之限制則規定於開會前五日其召集之宗旨趨重於學校制度亦於電中宣明云 
[國旗統一案之調和主義]  
　　國旗統一案中之十八星陸軍旗一案衆議紛紛未得表决已經再付審查并指定楊策等六人為審查員聞前日開特別審查會時多主張十八星球係保存湖北首義之歷史并無十八省之意義惟東三省參議員仍極力反對以為置東三省於域外終未免有此疆彼界之嫌某議員 
 
 
 

Page 3

 
 
乃取調和主義將十八星减去一星改為十七星內八星外九星取八月十九日湖北首義之意聞湖北參議員對於此說亦不甚反對想大會時當可和平解决也 
[國務院又開大會議]  
　　唐總理於前日召集各部總長在國務院大開會議茲探得其內容如下　一續議外交部簽定應行修訂之各國條約及預備通告萬國平和會之議案　二為議定償還新債舊債之方法及分配新借欵之用途三為分訂各部行政進行之方針限三日內議定端緒開具淸冊呈由總統核奪後再由唐總理率各總長提出參議院求其通過 
要件 
[唐總理蒞參議院演說詞]  
　　前次紹儀等隨大總統恭蒞貴院時蒙大總統宣示政見於財政實業軍事法律外交諸端均已包舉尤所諄諄者曰建設從穩健入手措置以實事為歸紹儀等自當本諸大總統之政見以為措施之方當此建設肇始經緯萬端紹儀等忝任國務夙夕以不克負荷為懼審度現狀至艱且鉅惟分別其先後緩急而後措施有所根據謹布其愚俟諸君教我國土宇廣大二十二行省與蒙藏諸邊地舊習相承未能一旦化除固難以一種制度統治然軍民分治黎副總統倡議於前大總統贊成於後紹儀等按之東西各國皆持此法以為治人之道因以進於强盛之域我中華民國自當引為導師紹儀等擬本軍民分治之意漸舉行政之實因時因勢因地施以合宜之地方制度軍興以來各處增兵以廣勢力軍務不免繁多而複雜循此不變不獨人民之担負有加無已抑地方秩序亦無從保其安寗現已由參謀部陸軍部籌畫善後方略務期按切全國形勢統一政軍簡選精銳加以訓練整飭紀律俾成勁旅庶餉稰不致虛糜而國防因之鞏固外人對我之態度皆以保守和平為宗旨今日痛定思痛宜深感謝各友邦之懇誠今後當益敦睦誼推誠想與維持東亞和平之局從前淸廷所訂各項條約合同自應切實履行以彰信用改良法律建設獨立司法制度普及教育統一幣制整頓金融機關振興實業發達交通等事亦當以漸進主義次第施行目下尤為緊急者厥為財政往年歲入號稱有二百九十餘兆自軍興以來迄今七月各地消耗之費已數倍之現雖全國統一而農廢於野工荒於肆商買滯於途求有敷於政府所規畫之用茫然無所取給如租稅公債金融等事皆關係財政之最要者而又緩不濟急故不得已惟擬輸入外債以救急需迭經財政總長與各國銀行團竭力磋商尙未達正確之解决俟有成議再提交貴院决議至於借債之條件則政府確信其必為正當不至有損害權利之事雖然籌借外債固以救目前之急需又必自有切實之預備方能為繼已由財政部編製决算結束以前之支出編製預算規定以後之支出必守節約主義令支出之欵皆屬正當之用途然僅恃外債仍不能使我國財政復見生活之機就目前方法而論尙應有國民捐國庫券等項以為運轉之樞紐則於租稅貨幣銀行實業等事方可籌畫整理之策次第勵行否則急無已時而救急之術亦難為繼也抑紹儀等所尤切望者共和精神端在國會國會不開基址不固深願貴院將國會組織及選舉法從速議定使國會得以早日觀成我五大民族之幸福實攸賴焉 
譯林 
[脚踏車上之無線電]  
　　北美合衆國馬沙曲塞州有鳥而夫氏者發明於脚踏車上安置無綫電報機此種裝置係於脚踏車上附設發信器上立高十尺之桿其頂有三根鋼鐵針金之綫能於距離三里四分之一之地與其他脚踏車上之受信器通信 
[世界最高之隧道]  
　　世界最高之隧道首推瑞士國容古夫郎鐵道會社沿線中之隧道其高距海面有一萬一千四百尺 
[公道中之果樹]  
　　德國哈諾巴亘長七千里之公道其兩側皆植果樹平均一里能收値價一千一百九十元之果品為地方自治團體歲入之一種此等果實派有官吏乘脚踏車往來看守 
[蘇彜士運河之面積]  
　　蘇彜士運河現經測定計長九十九里寬一百二十一尺 
[女子有權最多之處]  
　　美國之卡利弗而利亞州有選舉權女子之數較男子有權者約多八萬人 
[法國之投資額]  
　　法國人向外國投資之金額總計有十六億萬磅其中借與俄國者有五億磅 
[美國之面積]  
　　北美合衆國之面積並其屬地阿那司加除布哇外有三百二萬六千七百八十九平方里 
[德國之活動寫眞]  
　　德國全國活動寫眞館現經調查計有一千五百處其中有三百六十家設於柏林 
淸談　　[  （東吳）]  
　　記者恒言外人之視察我國較我國自視為尤切　　各省光復以後各軍政府盛唱招兵之議其兵額究有若干莫從而知之但聞某處月需五百萬某處月需二百萬而已　　然而外人監視遣散軍隊之要求竟不肯放鬆一步 
小說 
[俄王之偵探] 　　　（七十八）　　　[  （無名）]  
　　自後余與霍林忒便各自分別霍林忒自回店內余卽乘車往訪照相店這照相店便是我在綠蠟船上小客間內看見丟去的肖照上印有店號的又在來納克房子內密烏蘭爾書房中看見的那照上也有這店號的這兩張肖照是同一個極美的女子據密烏蘭爾說他是叫做愛未余旣尋着了那照相店便去見了那女管事請他查這愛未的肖照那女管事尋了多時向余回報道客人郤對不起你這肖照的玻璃已被人買了去不能再印了余聞言甚為駭異便問由何人買去女管事便翻出那記事簿來指於我看我見上面寫道　　來信定印肖照一打并買原照玻璃寄至俄國聖彼得堡惠魯街四十八號華勃男爵　　余忙問道那肖照上的女子來拍照時可是同那男爵來的女管事道這個我卻不知這拍照的時候已有兩年多了我來此處只有一年多余道那麼你去問問那照相的人他們可有知道的女管事道他們决計不能知道的他們都是半年內纔來的人那裏能知前年的事這家店裏去年新易了主人以前的雇計都已去了余聽了這話知道無可想法僅將那記事簿上所謂華勃男爵的住址鈔了下來遂又別了那女管事出了照相家 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
　　南北政界之暗潮 
　　兼差乾薪本為前淸惡習茲由南京政軍各界查得北方政界仍有此等舊習其最著者如交通次長馮元鼎兼津浦路帮辦總統府秘書長梁士詒兼交通銀行總理秘書官陸宗與兼交通銀行協理津浦路督辦朱啓鈐仍兼北段總辦以入款最豐之優差尙且兼充如故則其餘之兼差者更不可以勝數旣令舊部員獨抱向隅亦於共和國官制有礙是以積不能平日來已有起而抗議之者惟常時有主張和平辦法者則謂為地擇人事所常有惟祇准兼差不准兼薪似於節省公費不無小補况現在國庫如洗籌欵惟艱黃留守旣創議籌辦國民捐似不妨以此項兼薪劃作捐款旋以有礙政體作罷僅議請願袁大總統撤去兼差以符民國官制 
[白下叢談錄]  
　　津浦南局前被張勳攫去火車二百餘輛現經陶華二局長與張再三函商已於日前交還一百餘輛其餘仍須借用未允交還 
　　下關現到有粵僑炸彈隊兵士數百人此項軍士頗守紀律故商民安堵如常至城內各客軍亦已陸續遣去數千人故妓館酒樓已不似從前之熱鬧矣 
　　由浦口開往浦鎭一段之火車於前日有一小本經營之山東人正在軌上閒走瞥見火車到來猝不及避竟致攔腰截斃肝腸迸裂殊令人目不忍覩 
　　張勳之妾小毛子前巳遄返維揚旋張因其有娠特派人至揚迎迓而小毛子亦因舊主人不忘故劍極願重圓破鏡故已於十七日抵甯卽日扁舟渡浦改乘火車赴兗矣有見之者咸謂小毛子綺年玉貌秀色可餐仍不減當年丰韻云 
[趙烈士靈櫬抵鎭]  
　　鎭江趙伯先烈士憤廣州之役不成去年在香港病歿前已由孫中山先生派委其弟趙翊三君赴香港迎迓烈士靈櫬以便歸鎭安葬藉妥毅魂茲悉趙君靈櫬業於五月十八日早七時由滬寗專車載抵鎭江維時駐鎭第十六師各營兵士咸至車站列隊恭迎緜延約三里許隊容整肅觀者如堵靈櫬下車後暫置琴園園中遍懸各種素色燈彩輝煌奪目有頃顧忠琛師長以及各營長官等均蒞園致祭輿馬喧闐頗極一時之盛 
[天津受驚之原因]  
　　天津於五月十一夜突受虛驚其詳情已紀昨報茲又據警界中人云十日北叚副中區接到某巡防營函意在相約暴動該區朱區官知部下警士不但不為浮言所惑且可以資其保障於是發給槍彈以備抵禦巡防營作亂事為巡警道聞知責朱區官不應如此冒昧發給槍彈設有不虞豈非授人以柄因是大加申斥並撤其差該區官與其部下感情極好今因此事撤差部下聞之大勃公憤故十一夜間之槍聲卽該區巡士因憤而發者非暴動可比也又云此番巡防營雖有暴動之心因無人接應必不敢獨自為之縱使敢為必致失敗緣各租界及華界各處防備頗極嚴密也 
[天津大火紀聞]  
　　五月十三日午後津埠日界天仙茶園對過突兆焚如立時烈焰騰空不可響邇計焚燒義成彩三間大有茶葉舖三間美德成烟草公司三間稻香村三間趙家包子舖一間周家瓷器舖一間曹淸泉小錢舖一間興成泰洋貨舖一間日本福榮洋行一間芙蓉帶子舖二間隆記洋布舖五間新昌錢舖一間同昌參藥局一間羲慶恒錢舖一間孫家鐵舖一間立達增小鞋舖一間天成厚茶葉舖三間鹽店一間盛源齋茶食店及鮮菓舖三間義陞園數間並雜貨舖煤油舖（以上皆係門面）利津北里小民房十餘間南至裕德里口北至拐角一帶均付一炬經巡警消防隊日本火捕及各水會趕到至兩點鍾始行熄滅云 
[民政司愼重禁烟之眞相]  
　　杭垣禁烟調查員本月初旬在前淸杭道署左近獲得私吸鴉片之葉景崗卽解送禁烟局查騐經局董騐明無誤旋以葉某患病由吳姓請暫保釋局董循向例允許未幾仍赴局候騐看後照章釋出外間傳言與鍾姓有涉并謂有溫姓具保實非當日眞情因葉景崗被獲時及由局釋出調查巡警及局中案證均無遁飾即民政司飭查亦係指葉景崗之案未甞牽及多人云 
[收繭洋商絡繹赴浙]  
　　浙省每屆絲茶繭旺汛之時中外商人挾資偕來絡繹不絕前日蔣都督以刻値大局初定伏莽尙多特會商司僚電請滬上外交官通告各國嗣後洋商來浙務請先期知照以便保護萬不可自由行動致釀意外昨日接陳交涉使貽範電告有怡和英商運銀來浙收繭今日又據日領事函稱明日（即十九號）有日商前島次郎搭下午快車直赴南星橋過船往諸曁買繭又小村為三郎擬赴蕭山附近之瓜瀝鎭亦於明日到杭謁商保護辦法請為先容並祈派員招待云云蔣都督已准照函電飭屬妥為保護 
[蔣都督電飭勦辦紹匪]  
　　紹屬各縣向多匪患近日新嵊餘上沿海各區竟有私購軍火暗中偷運情事際此絲繭上市商民頗形危懼蔣都督徇紳民之請特派駐省游擊隊趙廷玉星夜渡江會合寧紹兩防嚴密守禦去後本日聞舊山陰縣所屬之魚鱗關又報匪警查該處於前淸時本為匪藪開棚聚賭動輒累月水陸商旅槪須納捐謂之買路錢自光復後匪首朱阿二業奉政事部電飭拿辦該匪胆敢號召黨衆排隊拒捕槍械精利紹河水師曾遭挫折附近紳富如金乙麒等戶及民團局軍火均為擄搶一而再三刦贜甚多被難諸紳因於昨日聯名瀝呈省軍府要求派兵嚴勦本日都督已電令紹分府王逸及水師統領何旦君迅速合兵剿辦以保地方云 
[杭垣亦報大火]  
　　五日十八日午後五點鍾杭州太平坊大街惠民巷口開泰紙店不戒於火倐時蔓延因街道窄狹不便灌救至延燒四十餘家下至多福弄口拆斷火路始得救息時已七句鍾矣當火熾時電話電燈之綫均斷交通幾絕綜計被焚各號雖間有保火險者其損失當必不資也 
[湘省禁烟之棘手]  
　　湘省禁烟之令自去冬以來異常嚴厲乃因溆浦縣查拔烟苗鄕民聚集數千人毆斃彭龍兩委員之後雖經譚都督派兵勦辦並通電各屬照舊嚴禁然各屬之效尤反抗者時有所聞茲將近日調查情形彙紀如下 
　　桂陽州烟苗甚多人民嗜煙者亦復不少該處煙戶動謂如有禁烟委員來拔烟苗非聚衆將其殺却不可因此該州印委各官恐罹溆浦之禍已持放任主義矣 
　　武岡州煙苗遍野前經知事派員剷除詎烟戶陳嘉謨竟敢率衆抗拒殺斃勇丁賀鴻發一名刻經禀由都督劄行民政司飭即令行知事從嚴究辦 
　　安化縣羅某私吸鴉片並於宅後菜圃內藏匿煙膏極多經禁烟公所查悉卽在羅宅搜獲烟膏煙具甚夥當將羅某帶回公所方擬照章責罰詎一般煙民竟滿城造謠聲言須將委員李子奇等殺却聞李等亦懼罹溆浦之禍竟已預先逃逸矣 
　　石門縣舉行烟禁因該處人民刁惡頗難實行日前竟有鄕民覃章彩督率子姪將剷除烟苗之局兵橫加毆辱禁烟委員劉君暫為退避聞已赴省呈請民政司從速整頓矣 
　　零陵縣崇文鄕通德里胡家橋洋子洞一帶自前尙多烟苗團總呂竹筠等因鑒於溆浦之案不敢據實禀報恐致釀成事變云 
　　永州府陳子元在裕和祥與惠生店購買私土當被專賣局巡丁拿獲帶局經該局唐委員派人往查該店不惟藉衆逞兇並架抄毀大題朦禀商會代電都督昨由都督電飭府知事將陳子元等查照禁烟律分別懲儆 
[鄂省又下戒嚴令]  
　　鄂垣近日拿獲宗社黨人數名均經訊明陸續處以死刑無虞蠢動乃軍隊中因盛傳將裁營减餉軍心頗為不靖並有勾通宗社黨以三次革命為名冀圖破壞大局者黎副總統迭據密探報告已飭各鎭協將領嚴為防範不得張皇擾民一面廣派偵探訪拿該黨首要盡法懲辦以除禍根聞十二十三兩號又拿獲七八人內有六名牽涉宗社黨餘二人係極有勢力某會會員此人在軍中煽惑時云各司處要差不日當盡易老人新進民黨將退處無權其意似欲挑動軍人助該黨爭奪政柄又省議會向黎公告密云該會與都督府地位均極危險恐有挾武力以爭政柄之人四方八面消息至惡夜間且時有槍聲商民咸為憂懼黎公不得已於十四夜復下緊急命令飭近衛軍及第四鎭曁將校團教導團學生軍一律戒嚴持槍上彈晝夜棱巡有敢擅自放槍者格殺不論都督府省議會兩處復均添兵加班守衛藉防意外 
[駐鄂贛軍大衝突]  
　　去歲各省援鄂軍隊自大局安定業已先後撤歸原省惟江西都督李烈鈞前統一混成協駐紮鄂省下遊陽邏倉子埠一帶尙未撤回該協統馮嗣鴻現因李都督電調赴省另有差委遺差即以該協某標統帶毛某升任十五日毛恊統到陽邏接事馮協統尙未交卸詎各營軍士咸不承認毛為協統而尤以第三標為最激烈至擬以炸彈轟擊因此毛之部下標軍遂與三標大起衝突風潮頗劇刻毛巳避至鄂省謁見黎副總統陳明起釁情形黎公恐贛軍等操戈同室特派兵輪二艘前往彈壓調和兩方意見使歸和好以免牽動大局聞陽邏一帶數十里居民因聞贛軍有自相殘殺之信甚為驚懼連日已遷避一空故素稱繁盛之陽邏鎭今日頓成寂寞荒凉之景象矣 
[炭山灣煤礦收回]  
　　湖北興國縣炭山灣煤礦極旺前經余延澤禀准招股開採詎暗中與法人蒲旭訂約合辦歷年以來頗獲巨利近經鄂省實業司查知前情以其暗攙洋股不獨損失利權且係違背礦章爰禀奉黎都督批准會同外交司設法收囘官辦迭與漢口法領事及蒲旭等磋商議定由湖北政府給銀八十萬元取銷與余私訂之合同此欵分作十年交淸仍以該礦為抵押按年給與息金聞十五日已由黎公與法領簽訂合同矣 
[大總統倚重楚材]  
　　袁大總統前曾電調鄂省起義元勛蔣翌武等十八員赴京裏佐國務當時應徴而往者已有七人惟孫武張振武項繼驤等三員聲價自高非餘子碌碌可比不欲一徴卽往故黎副總統復為推荐請大總統另電延聘以示倚重茲袁大總統以孫等久調未至且聞尙有張眆彭方傳二員亦才學過人特再致電黎公勸駕北上并調張等同往原電照錄如下 
　　黎副總統鑒建設伊始佐治需才前承推薦孫武項繼驤張振武三員迭經電調尙未北來又張眆彭方傳二員聞文學優長亟思藉重擬請飭令該五員不我遐棄迅卽來京用資襄助曷勝翹盼世凱元 
[漳州鬧捐詳聞]  
　　漳州龍溪縣原有三釐局一在西溪一在石碼廳一在北溪浦南墟前淸時代立法繁苛又於江東橋設立一局此處為浦南距石碼適中之地原為調騐票單以防偷漏自局丁百端留難濫行苛索遂成重征陋習光復後由道委王某總辦該處王某旣不能體恤民情甚至一絲一縷槪行抽收商民早已側目兼之王某為左近鄕人素與隣鄕林某不恊此次辦理捐局均係王姓社人一遇林姓肆行毆打因之私　公憤雙方俱發由林姓招集各鄕力謀抵制衆情洶洶遂於前月湧到該局悉行拆毀王某不願即於是夜稟請兵隊令其姪督帶掩至該鄕擒獲林姓五人送官懲辦因之衆怒益甚僉議不准進城並與王姓一鄕為難道府聞知頗為危懼遂由在城紳士及四鄕恊會召集道署開會討論此事經衆紳詳陳王某辦理不善情形聞道府已允將王某撤差所有拆毀各物則由鄕民賠償被獲五人暫行保釋惟各鄕均要求將江東局所裁撤以免重徴未知能邀長官允准否 
[貴州統一黨支部成立]  
　　貴州統一黨支部前由符經甫任志淸諸君發起於四月二十一日假貴州公學地址開正式會會員蒞會者約四百餘人先由任君志淸演說世界立憲國家無論為君主國為共和國皆必有政黨政黨先有政綱政綱先定出條目使人注意其目的進行我們支部政綱共十一條日後逐條分說今且言其最要者莫如固結全國領土厘正行政區域所謂領土是國家權力所能行使之地如不固結就是一盤散沙使全國人民無所統一統一之方法要研究中國人民之性質并合滿蒙回藏為一體若固結漢族尙不能收大效果是必合各族皆要固結而後國可以强而各族之難於固結者由於交通不便彼此難於往來往往不能化除畛域况中國二十二行省其病最大者莫如挿花今欲實行統一非此疆彼界釐然不淆無使犬牙相錯則行政可免阻滯爭執云云（下略）次由符君經甫演說今天開會是統一黨貴州支部成立大會詩鎔無才無識且短於言辭現將統一黨之組織略為報告統一黨即中國聯合會所改去年中國反正各國對於中國有贊民軍的有暗助淸廷的有欲乘機瓜分的至內部各省山東則反覆無常山西陝西革命屢起章太炎先生發起這聯合會是外聯各國內聯各省的宗旨自此會成立入會者日多而暗助中國之事亦不少去年淸帝辭位共和政府成立聯合會之目的已達當斯會發起時曾經聲明為目的達後即發起政黨詩鎔去年到上海彼時上海的會頗多各省志士主張亦不同卽令宗旨相同而如此會者實不能得於是决意入此會被舉為參議員會中諸公委託詩鎔到貴州後當急組織分會詩鎔到貴州値二次改革到二月初纔提議發起而上海信來改會為統一黨乃與熱心諸君組織分黨近日入黨者已得四五百人之多大家目的趨向總不能出政黨範圍由是竭力進行中國不愁不為一大强國諸君其細思之等語一時會員等均聚精會神注聽演述計三小時之久無一倦怠及離座者終由郭君子華報告選舉手續共分三次第一次選舉支部長一人郭君子華以二百餘票當選第二次選舉理事三人任君志淸劉君如固符君經甫當選第三次選舉評議員八人周君季楨戴君循若陳君智橒華君之鴻錢君靑甫何君季綱唐君積福黃君幹夫當選每次均由臨時職員發票票後書選舉人姓名第一票開畢後方投第二次票第二次票開畢後方投第三次票秩序井然誠最文明之政治結社也 
[定番苗民蠢動]  
　　黔省定番州屬之崗渡地方向來苗多漢少該處苗民自聞漢族光復遂有苗民羅某糾集黨徒建立忠孝團以禦漢人而保苗族各苗之聞風響應者莫不爭先附和并謂漢人旣可獨立我輩何不可光復乎故日來勢力蔓延人數已達千餘當道者愼不以潢池弄兵視之也 
[大舉淸鄕之計畫]  
　　日前粵商維持公安會因陳龍兩軍統擬大舉淸鄕特查明東西此各江盜賊最多之地點函請分頭并舉嚴行剿辦以靖地方茲得陳軍統胡都督復函照錄如下軍統函云逕覆者展讀惠函具見關心時局規畫精詳感佩無似至應如何辦理務必相機而行不使復留餘孽惟總綏靖處經理全省治安事繁責重深懼才力棉薄不足以濟時艱素稔貴會維持公安熱心桑梓伏望宏茲願力示我機宜俾得日起有功非獨弟一人之幸我粵與有賴焉專泐奉覆敬請公安都督函云諸先生鈞鑒來書於淸鄕一事調查確鑿規畫周詳足見諸君熱心公益裨助於吾粵治安誠非淺鮮現在籌 
 
 
 

Page 7

 
 
議進行蓋盜賊多一日之蔓延即吾民多受一日之水火敢不盡心力以圖之此復順頌日祉胡漢民謹上 
[擬設廣汕鐵路]  
　　粵省現有人擬集合貲本二十兆元建築廣汕鐵路由東莞石龍與廣九鐵路接軌以達廣州省城經惠州府城海豐陸豐歷潮屬各縣以至潮州府城與潮汕鐵路接軌現正在組織中想不日卽可成立矣 
[勒繳林軍槍械]  
　　港報云林激眞軍由汕頭奉命回省預備繳槍解散及船抵黃埔軍政府異常戒嚴沿岸列陣堵禦不許登岸並派兵輪截止中流勒令繳槍林軍憤極而又不能登岸無反抗力各兵欲將槍械悉沈於海為將官阻止然聞投諸水者已有快槍三百餘枝機關鎗一枝其繳諸政府者僅快槍一千二百餘枝繳槍後兵與將官皆發給餉銀十元各將官咸憤不願領聞前日各將官紛紛來港與林激眞相向涕泣有誓雪此辱之語林激眞則以槍械已繳無可為計勸導各暫歸農並聞交銀四千餘元與其標統某匯回惠州為撫恤在汕戰死軍士之用 
[贛江魚鱗片片]  
　　胡謙生死之疑問　胡謙因槍斃鍾震川由都督命令正法及譁傳受槍未斃暗入某國醫院醫治情形迭紀報端近聞鍾黨正在四處偵探並電告孫中山及黃留守詳述情形務須以胡死為目的現孫黃均有電來贛詰問李督令答復此案之眞相云 
　　吉郡安靜之報告　吉安楊統帶祖時電李都督云祖時自接統左路各營後派員四出開誠佈公諄諄勸導不遺餘力自問德薄能鮮誠恐不孚衆望幸各軍士頗知大義均就範圍各屬土匪亦聞風歛迹各界仍鎭靜如常頃接省友來函謠傳吉安兵匪不分現象慌恐殊深駭異查各屬土匪時出時沒藉洪江會擾害公安仰仗威福不難一鼓盪平刻下新舊交接俟拼擋一切即督隊出巡祈將吉郡安靜情形向公團宣布無任盼禱 
　　商會總理之神通　九江商務總會總理舒法甲於光復後擅攬財權頗作威福近因被人告發謂舒經理糧餉侵吞鉅欵由李督電飭駐潯司令官將舒押解來省核算舒以恐犯死刑頗涉慌張當運動京漢要津來電關說冀免脫罪詎潯商復電陳李督證明其事聞李督大不謂然當電九江陳司令轉知商會略稱元電已悉凡在贛商人勿論本籍客籍無不力與保護舒法甲係為淸算經手飭令來省有弊則懲無弊則釋决不以各處電報之有無而定處罰與否也云云 
　　內務司長之選舉　贛省內務司正長鍾震川自被胡謙挾仇槍斃之後懸缺日久尙無人接任現經實業司長曾貞君首先提議由各司投票公舉多數贊成業於十四號午間舉定萍鄕賀國昌君承乏此任已將票數呈送都督核給委任促其來省接視內政惟程道存君票數雖少亦頗有望未識都督如何圈委也 
　　淸查公產之通令　李都督通令云照得全省公產為各公團辦公地點本來名正言順乃自光復以來所有地方公產撥為地方辦公之所曾經呈報備案者固不乏人卽假公濟私希圖漁利未經呈明者亦居多數若不認眞淸查將來互相尤效誠恐流弊滋多本都督為顧全公益起見所有現在公產為各公團居住者無論從前已未呈明統限七日內准由各公團一律據情呈報以憑查核毋得隱匿致干罰究合亟通令各界周知切切此令 
[倪軍在潁之罪狀]  
　　皖垣潁屬維持會頃據該州士紳連君等晉省報告略稱倪嗣冲軍隊在潁盤踞數月迹其所為儼然匪類勒捐索欵人民生計將盡且如此恃威凌虐妨害公安殊於民國統一前途大有妨碍其罪狀之最著者如把持郵電及令守城兵士拏辦剪髪人等當時駐潁軍隊本有一鎭前日已陸續撤防詎近復調派來潁異常騷擾人民處此水深火熱之中若不迅速撤消何堪設想云云聞維持會會長高君亞東等已備文呈請柏署都督轉電大總統請飭令倪軍速撤以救潁民云 
[軍用票累及商人]  
　　日前川軍開往松潘行至灌縣各錢店曾經關閉及張宣慰使到保寧保寧之錢店亦紛紛關閉今聞寗雅邛宣慰使在邛邛州之錢店又大半歇業問其原因均係軍士所帶軍用票各處不能通行一律向錢店兌換各錢店應接不暇欲換而資本全無不換則兵士爭論與其開設而受凌辱何如關閉之為愈也各處地方受軍用票之困難大率類此若不設法疏通吾恐人民與政府必兩受其害矣 
[吉林議改銀本位]  
　　吉省金融機關向以錢為本位近來銀價日昂糧價日漲小民生計愈促昨聞陳督擬將通省改為銀元本位所有官銀錢號前發錢幣一律收回改發銀元幣以便維持市面已交省議會會議矣 
[全椒縣議會請留舊知事]  
　　皖省全椒縣地介江淮為水陸通衢去歲光復之際所有來往客軍經過該處均由商民擔任餉需以致地方財政更形支絀至十二月間又有張子壽帶領淮上軍隊數百人前往該縣駐紮於農業求是兩學校每月餉糈亦責令地方籌付當時商民以財盡民窮不允擔任乃該縣邵知事恐有意外之虞極力勸捐接濟嗣後張卽盤踞該處任意勒索商民頗不堪其擾該縣議會特呈請都督調往改編藉紓民困不意日前孫都督反委張子壽為全椒知事該縣紳商各界驚懼非常迭次電懇撤消淮上軍取消前令並派代表赴省面陳迄無辦法近日該縣謠言四起人心惶惶禍機隱伏勢將决裂頃經全椒縣議會會同各界電懇柏署都督收回成命仍委邵全為該縣知事以順與情而彌隱患未知柏都督若何辦理也 
[會拿霍邱著匪]  
　　霍邱縣屬毗連豫省素為盜匪出沒之區聞該處有小刀會匪首李熙楝近日紏集黨羽數百人竟敢搶擄姦淫擾亂地方無所不至經霍邱維持會澹臺樹人等呈請柏署都督轉電豫都督派撥軍隊會同駐霍防營管帶王傳　合力兜拿以靖地方刻柏都督已電請豫省並令王管帶會拿懲辦矣 
本埠新聞 
[集議抵制貨物稅辦法]  
　　滬南油豆餅同業因反對貨物稅總公所改章加稅將該公所雜物打毀後由農工商務總長王一亭君出為排解暫照舊章征稅已誌昨報茲悉該業仍不為然特於昨日午後一時在龍王廟開會議籌抵制方法到者百餘人首由該業中人陳明意見次通告大衆謂當滬上光復之初兵單餉絀凡操持兵權者萬分棘手我油荳餅業遂各集議創辦臨時軍需籌備處旣而貨物稅成立卽行併入辦理茲易張夀鏞為所長擅改前章以洋易銀我同業萬難允認云云旣有人提議謂此項新章祇能以一省為限不准縣縣層加一時認可者甚少反對者仍居多數須再訂期集議妥籌方法 
　　附錄稅務公所與蘇都督往返電文 
　　呈蘇都督電　都督鈞鑒油豆餅稅較舊章加重曾由商會電請准收一進省半稅現尙未奉電復究應如何征稅求卽電示夀鏞刪 
　　呈蘇都督電　蘇州都督鈞鑒油豆餅稅一時殊難解决請暫照光復後章程辦理以順商情乞電復壽鏞刪　 
　　蘇都督覆電　稅務公所覽兩電悉油豆餅稅前接商會來電當以進出省各収半稅係經省會議决碍難更改電復在案此項稅率如果較舊章加重應准酌減希查復以憑核奪都督府銑 
　　呈蘇都督電　蘇州都督鈞鑒豆餅稅比較光復後章程凡銷本省者無甚出入銷外省者加至一倍出口者加二分五厘油稅加六分邇日滬商紛紛集議正値油豆餅暢銷之時立待出運暫照光復章程已與僅征進省稅有加若酌減稅率出省者與本地銷者必不得其平務懇准如刪電所請以順商情迫切上陳乞電示鏞篠 
　　蘇都督覆電　上海稅務張所長覽篠電悉汕豆餅稅准如刪電所請暫照光復後章程辦理以順商情都督府巧 
[議定對付欠租辦法]  
　　公共租界向章凡租戶虧欠房租者以三個月為限逾限請廨發封自前年要求減租風潮發現後洋商各房主反嚴加取締欠租一月卽須發封要求英領事轉請公共公廨照辦當由寶前議員據情駁復嗣因去秋武漢起義此事遂暫置不問近又由英副領事翰君重申前議要求關獄員核准關君以現在民生困苦一再磋商始得議定仍照西暦一千九百零七年關君前任公廨正會審時與英副領事巴爾敦君所議辦法並議定新章如欠租發封後逾兩禮拜不為料理卽將所封物件拍賣抵租如二房主欠租發封時三房東並未欠租或欠租者卽於發封時付淸准將物件發還如有別項欠欵須俟拍賣抵償租金後再將餘欵公攤惟妓院不在此例此項辦法前日已由英領函請關獄員飭承　就　明告示數十道一俟送請西官簽字卽可發表 
[工部局越界設捕之籍口]  
　　英美工部局在北四川路迤北華界黑獅路添建捕房後各商民以其多方干涉稟請閘北市政應轉稟前通商交涉使溫宗堯君向外交團據約力爭迄無效果茲自陳交涉使受任後復一再照會工部局詰問理由聞工部局籍口彼處早與前淸滬道袁海觀訂立約章劃歸租界開築馬路並非侵佔云云惟此項成案無卷可稽業由陳君移咨本邑民政署詳細調查以憑核奪 
[商會籌募國民捐之先聲]  
　　南京黃留守發起之國民捐自通電各處後聞風興起者已實繁有徒茲聞滬北商會諸君亦擬盡力提倡惟以年來商業疲憊恐多窒碍决議先邀各商董集議後再行妥籌辦法量力助捐 
[取締小販喊賣]  
　　英美捕房管理華捕張正巡官昨日出有條示云照得本界內時有肩挑販夫往往在通行馬路高聲喊售罔顧公益在彼勞働負販雖屬習慣為常不知受者殊厭聽聞誠非顧全公益之道為此特諭爾等各華捕嗣後在差不拘何處遇有上項情事應即立刻阻止勿使擾及居戶其各凜遵 
[陳都督頒發獎憑]  
　　滬軍都督陳英土君因去年光復上海時南北各業商團大為出力日前特製金牌並撰序文派人事科員贈送商團公會轉送各團已詳前報茲又擬就獎憑各商團會友各給一紙其文如下為頒給獎憑事竊自武漢倡義以來大陸蛟龍並起四方響應漢土光復我滬濱壯士投袂奮興爰舉義旗膚功克奏茍非決心於平昔奚能得志於崇朝為國為民可嘉可敬在志士熱心竭力天職固然本都督崇德報功人事當　表彰所在等級略分想移時掃盡胡氛銅像鑄由公論喜今日功成歇浦錫獎藉表微忱茲將調查切實出力人員頒給獎憑以示鼓勵須至獎憑者 
[採取以麪代米之救急法]  
　　上海縣民政長吳君出示云案據民生國計會　宛明陸近朱程杏坪江確生陸連魁等呈稱近來米價逐漸增高有加無巳若不急為維持恐政食力貧民難求一飽挺而走險其禍何堪設想本會同志甚為殷憂爰於前日開會討論補救方針除嚴查囤戶力勸平價出售外別無良策雖有執政諸公現向各省採辦米石以救時艱終屬供浮於求終難支持幸有本會員程杏坪獻議急則治標之計而日以麵代食一經討論大衆贊成僉謂米麥兩項本為日食並行之品南人食米北人食麥自古巳然歐美各邦亦以麵為正食品而米為附屬物可知强健之西人未始不由於食麵而至此也今當南方來貨缺乏米如珠貴理應暫依北人之慣例以救南人之不足故本會除發通告白話外用敢略具理由呈請出示勸諭滬上貧民一日三餐須以米麪參半先行試食然後推及各縣通行全省或於米貴之原因亦可稍補於萬一是否有當伏乞查核等情據此查米貴原因甚為複雜而欲平米價其道亦復多端據呈開會討論以麪代食等情足為目前補救之一策除批答外合行出示勸諭為此仰圖邑居民人等一體知悉 
[敬業學校紀念會]  
　　縣立敬業高等小學校由前學董姚子讓項連生諸君將書院改建以來日形發達現學生有三百八十名昨日開十週紀念會男女賓到者甚多一時開會先由學生唱歌次校長報告校史次來賓諸君靑來演說勗勉學生求學須有確定之知育民政長代表學務課長李君頌唐演說對於敬業有足紀念者甚多末以喚起國家觀念以鞏共和國基礎前任教員丁賡堯君演說分過去現在未來三大綱而以固定基本金恢擴校舍保障教育權為結束次畢業生演說朱封侯君有設校友會之意郁天泰君倡　校友會研究學問俞義範君注重體育王廷圭君述學習師范之心得陳則忠君主張求學以靜為主義樊達琳君注重英文姚昭仁君昐望本校擴張中學陸鼎君致頌詞一篇洋洋千萬言讀時激昂慷慨聞者鼓掌現在教員汪季航君演說勗同學勿以成績為可喜當以進步為急圖時時振刷精神日新又新始不負一敬字云散會後攝影至組織校友會一事擬於暑假期內添建校舍以　教育云 
[組織航業團總機關]  
　　中國航業黨領袖藍浩吾君擬在滬上組織總機關巳得姚勇忱戴天仇張秋生周舜卿沈仲禮朱葆三倪逢伯江確生臧凌雲沈仲芳陳月荘張雲卿朱薪之王佑之諸君之贊成俟開成立大會時以黨字改為團字以示與政黨有別純然一實業團體藍君又擬與華僑聯合會諸君接洽布置一切其本部早經成立於南京所有總統府及內閣交通部留守府亦已次第批准立案從此妥籌進行於航業前途不無裨益云 
[建築公共會塲之預備]  
　　上海民政總長擬在西門外斜橋附近厲壇舊址興造公共大會場一所已紀前報茲復議定此種會場須容三千人房屋地基須求堅固不尙外觀現已函請實業長朱子堯君核實估價矣 
[續開國民捐大會預誌]  
　　開辦國民捐辦法大綱已於十七日在新舞台開大會當衆議决經紀前報茲聞民政總長李平書君尙擬另定日期續開大會邀集各界各團體各舉正式代表一人到會共商進行方法並由各團體舉出監察員數人以昭鄭重 
[滬軍籌募國民捐]  
　　滬防全軍統領李英石前日在司令部傳齊各官佐集議籌認國民捐辦法並通飭各營管帶一體捐助所有本部各官佐人員業已决議各捐薪水半月所集捐欵現均存諸司令部軍需科一俟存欵機關成立卽行如數呈繳 
　　又鈞和兵輪管帶董仲發亦慨捐五月分薪水一個月計洋一百五十元並勸諭全船官弁水手人等各自認捐衆皆踴躍贊成統計該輪全體捐洋四百五十三元三角現已禀報滬防全軍李統領請為轉報矣 
[高昌廟警局之捐款]  
　　高昌廟巡警分局於五月分起開辦東洋車捐執照本月分共收捐洋二百五十餘元又有各店鋪之淸道捐路燈捐本月分亦有一百四十餘元查該處警局甫經開辦而所收捐欵已有此數亦可見該處市面之發達矣 
[派探查緝土匪]  
　　滬軍陳都督以浦東三林塘上邑二十四保四五兩區及方二區等處時有土匪葉阿龍等紏黨搶刧殊為地方之害茲查有穆警務長處之偵探張雷聲熟悉該處情形特於前日移文穆警務長商借張探代為查緝 
瑣聞 
[城內]  
　　都督府批示○尙俠學校校長姚勇忱稟批稟悉學校為造成社會而設道德法律首宜注重該校長期本男女平等之眞理造成民國共和之精神深足高尚惟地方公產非屬官有欲求改建藉資補助當由議會解決非本都督一紙空文所能有效所請將果育善堂廢址改建校址一層應候令飭民政總長付與地方議會取决可也　朱英汪貞等禀批禀悉該發起人等關心國事慷慨輸將出其寶藏之金珠首飾古玩玉器以為興學育才之用並提二成充作國民捐熱忱宏愿人所難能本都督無任欽佩之至所称捐充物件議定章程編成號數分售標券一層是否合於公意無碍施行應候飭令民政總長核辦付議可也 
　　檢察廳批示○章瀚臣呈批據訴及粘單均悉顧全華與顧洪氏因家務財產涉訟於假扣押時致將該商人衣箱三只一併誤行查封在內如果非虛係屬民事範圍自應逕赴同級之審判廳呈請查明發還或照律參加訴訟主張權利當有一定之辦法不能　入刑事至所訴原告在法庭舉示該商與岳母洪氏合拍照片損壞名譽一節檢查該案訴訟紀錄原告並無正式呈訴僅於法庭由代理人演述經審判長當時却下並未認為有效且此等演述旣經口頭立時却下退庭後當然不負責任實無提起公訴之必要倘該商對於前項演述認為確有其事則無名譽可言以所演述為並無其事則於名譽毫無損害况以巳經法庭却下認為無效之演述耶該商其細思之愼毋為此無益之請求應卽却下　高雲生呈批此案前據沈杏苑辯訴與該民所控情節大相逕庭經本廳函致浦東裁判所就近查明集訊去後茲據復稱亦與該民所訴不符現沈杏苑業巳投案多日該民如果理由充足儘可到所對質何必避近就遠一再隢凟其中顯有不實不盡之處案經浦東裁判所核辦本廳不能違一事再理之原則除函復外着卽遵照前批赴所候質可也 
[南市]  
　　警服一新○南市各區巡員巡士夏季制服刻已製就淡黃色袖口上加紅底白銀線定五月廿一號一律更換 
　　警長續絃○警務長穆杼齋君喪偶未續茲聘定浦東某學堂學生傅女士為室定期五月廿二號假市政廳行結婚禮現已預備一切矣 
　　私賣燈泡○內地電燈公司工人湯厚生查悉戴桂生屢將舊燈泡售與陸稿荐醬肉店有違定章立卽拘送裁判所訊飭罰寶洋九元六角如違改押一月 
[閘北]  
　　誣控妹夫○劉少卿前託妹夫曹瑞康將子帶往山東習業近因曹營業虧耗人經控拉濟南府署劉子仍覊留在魯詎劉忽於日前抹煞實情以曹誘拐等詞具控裁判所昨經孫所長將曹妻劉氏傳案訊明前情判令退去着劉氏函致其夫將劉子帶回交還完案 
　　一女兩字○茅李氏之女前由其母許配與李國稽為媳近忽另嫁與徐姓故由李投報裁判所經孫所長於昨日傳集兩造訊據李氏供稱前雖將女許過李姓並未受聘判候傳徐姓到案再核 
　　私收賬欵○德大米行主羅映雪控夥楊葆辰私收經放帳洋八百餘元逃匿等情昨經孫裁判長提訊判交人洋并保限一個月淸理 
　　不欲拖累○北叚二區巡士張洪卿因吞沒拐匪陳三案內之銀洋金飾牽涉巡長鄭金陵昨由警務長提訊據張供稱實由我一人起意與鄭無涉判張斥革再押兩月鄭斥退候核 
[英租界]  
　　强搶金飾○徐唐氏前日午後至山西路購物行經三馬路附近被匪攫去値洋四十元之金押髪一支當時追拿未獲卽投捕房報請飭探偵緝 
　　騙取行李○陳金寶昨因驅収杭州人胡阿生之行李被控由老閘捕房派探顧阿根往查屬實遂將胡拘入捕房押候解廨訊究 
　　撞傷行人○季尙懷前日在南京路被某西人之馬車撞倒跌傷又王阿大在廣東路外灘被電車撞傷頭面等處由捕查見業已先後車送仁濟醫院請為醫治 
　　失竊報捕○方水臣寓居三馬路一百三十八號門牌某客棧內前日失竊現洋鈔票一百十二元又汪某在新新舞臺門前被竊値洋一百十元之金表等物又溫州路丁蘭軒家重慶路王瑞甫家亦均失竊衣物業已分別開單投報就近捕房派探查緝 
　　馬車肇禍○前日下午某西人乘坐馬車行經三馬路山西路口因馬夫拉韁不愼馬忽驚躍撞壞東洋車兩部馬卽非奔當由七百九十九號華捕追獲將馬帶入捕房稟明捕頭留候飭傳該馬夫到廨訊究 
　　包探升級○英美總巡卜羅斯君查得二等華探王金茂顧阿根殷玉鼎鍾鏢三等華探蔣阿二鍾新田試用華探浦榮貴陳阿根等八人均辦公得力昨日諭將該探等拔升一級資激勸　又總巡捕房九十九號西探亦因辦法勤愼昨經卜總巡諭令升為探目仍留本捕房當差 
[美租界]  
　　收殮路斃○昨晨華記路旁有形似小工之無名男屍一具由捕查見禀報捕頭飭地保前往查明收殮 
　　少婦私逃○應劉氏住居裏虹口街昨報捕房云媳婦陸氏年廿二歲於前日逃逸無蹤捕頭允為查緝 
　　乘車跌傷○前日傍晚有甲乙二洗衣工人在吳淞路搭廿六號電車甲先跳上因未站穩從車上墜下受傷甚重嗣由乙雇東洋車送回醫治並報捕房請查 
　　逐出復來○過犯胡阿榮前經公堂逐出界外昨又潛來被探緝獲解押捕房候辦 
　　補領執照○鄧脫路三百三十二號房屋昨因修理門面未領執照被捕查見飭赴工部局補領 
　　小工行竊○陳阿得在東洋公司棧房內做小工乘間竊取殘磺出外私售昨被包探查獲押候究辦 
[法租界]  
　　祇可推抵○鄕民陸尙卿前將田單向胡敦裕抵押洋二百三十元茲尙卿已故無人料理常由胡控奉公堂將中人陸少卿傳訊少卿供與尙卿是堂弟兄其家祇剩孤兒寡婦無力取贖我亦貧困難以代債祇得將田推抵求請作主聶襄獄商之李副領事准將該田推歸原告限一月內邀同地保立契蓋戳竪立界石禀復備案 
　　借欵無着○黃錫福前控木作頭沈茂堂不還經手借欵及磚灰貨洋共三百餘元一案昨日復由公堂集訊沈仍堅稱祇欠貨洋餘欵均是誣控聶裁判察核發票並不齊全判借欵不理所欠貨洋着折還一百元限一月交淸了案 
　　鴇婦罰洋○小東門外高王氏所開之花烟間前因　妓拉客經公堂懲罰有案詎近來仍不畏懼復萌故態當由捕房查知傳鴇到廨判罰洋五元充公 
　　限期理楚○陸庭章郁金狗前因合開店業曾向唐夢堯借得資本洋一百六十元近因生意不佳店遂閉歇該欵亦未理還致被具控公堂傳案訊追並由房東追欠房租銀二十兩陸郁同稱店雖關閉尙欲重開情願先行料理判交保限七天理楚 
[來函]  
　　西北城地方自治恊贊會函 
　　女子縫紉社借用白衣菴一事敝會自接該社來函後以事關公衆卽於十五號開臨時職員會公議辦法嗣以該社並未舉有正式代表來會接洽以致未曾深悉底蘊不便驟表歡迎閉會已在七時左右未將此事議决乃十六號見貴報本埠新聞欄內載有敝會復函同人等不勝駭異縫紉社借用白衣菴並未表決萬　承認務請將是函登入來函更正以釋羣疑無任切　 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[凉友傅] [  爱]  
　　凉友秦漢時人世居凉州善與人交足跡滿天下所至皆倒屣爭近在漢時曾為廷尉官班婕妤失寵將怨恨之情盡訴於凉友至秋棄官而去匿跡淸凉山黃香往問事親之道凉友一一指授之香得列名於二十四孝傳中者皆凉友力也至後漢諸葛武侯受三顧恩出膺總攝軍事之職用凉友為行軍參謀决策運籌多資其力出師時必携手同行亦武侯一生之知已也迨武侯薨凉友以世無賞音遂隱身山林間以書畫自娛嘗乞得王右軍書以炫人人爭購之至宋時又與陸放翁為友深交至契形影不離蓋凉友本非功名熱中者流故與風雅中人交莫不深相契合也其妻竹夫人頗以賢聞凉友性極圓融每與人作風月長談娓娓不倦然為富貴熱中者所不容爐公湯婆子尤與反對百計傾軋之凉友知人世炎凉難以久居遂借中秋賞月為名偕妻竹夫人遁入深山不知所終臨行馳書諸戚交約以來年再見云 
海外奇談 
[鑽石裝] [  頌斌]  
　　中法新彙報載丹王勿萊特利克之女於上月十八日遊歷巴黎其裝飾之華美衣服之麗都可謂全球僅見其衣以最珍貴之羽毛織成而又滿嵌各種金鋼寶石其帽上所嵌珍寶較衣尤多而帽頂所嵌之大金鋼鑽粗如蠶豆尤為光明熌爍所躡銳履亦於鞋尖上嵌有鑽石數粒總其一身自頂自踵無不為鑽石所環繞故見之者咸目眩神迷嘖嘖稱贊并有濳攝其影以留紀念者噫美矣 
尊聞閣詞選 
[浣溪沙春晚] [  瘦蝶]  
　　一枕新醒午夢賖流鶯解事寂無譁撲簾風絮送春華牙管有時膽小艸膽瓶排日換鮮花閑窓淸課又添些 
[虞美人題全國名姬小影] [  瘦蝶]  
　　夕陽門巷桃花繞萬樹迎人笑春風一卷門嬋娟展向水晶簾底細相憐鶯嬌燕婉平量處惹起閑愁緒紅顏誰不是蒼生試問天涯多少護花鈴 
[摸魚兒] 　壬子春暮偕內子就醫直水歸舟無俚譜此遣懷[  瘦蝶] 　　　　　　　　　　　 
　　盪晴漪幾聲桑艣閒漚時繞歸艇飛紅成陣垂楊瘦春色憑誰管領肩乍並對千頃琉璃嘯傲添淸興風恬水靜看夾岸人家沿堤花木倒浸碧波泠　卿和我一樣襟懷高逈劇憐何事多病甚時一棹携梅鶴遊徧五湖佳境烟樹瞑聽隔浦漁歌聲與歸鴉應漫辜好景且徒倚篷窓瑤尊互勸素月照雙影 
[春思] [  煦堂]  
　　積雨初晴蝶粉乾幾回晴暖又晴寒卷簾欲問春深淺廿二番風到牡丹　　夜雨深深睡起遲流鶯嗁久隔牆枝客愁眞箇如芳艸綠遍天涯二月時　　東風吹暖賣餳天三月鶯花最可憐落盡棠梨多少淚暮雲春樹自年年　　蒼苔白石掩柴門新漲溶溶鬥　喧盻得天晴剛穀雨玉樓春色最銷魂　　一番踈雨一番風幾樹桃花墜粉紅燕子不歸簾半捲篆烟縷縷欲浮空　　人間何事不須論檢點衣衫半酒痕落盡梨花春已老蘆蕭風雨近黃昏 
心直口快 
　　廣州黃花崗諸英魂其生也犧牲其頭顱為國民謀幸福其死也身後蕭條不名一錢較諸尸位盜名一無建設者攫民財百餘萬而去其相懸為何如 
　　國民日盼共和今共和矣日謀推翻淸政府今淸政府亡矣豈非我國民莫大之幸福乎乃何以國雖共和而政則腐敗如故任用私人如故宵小巨奸盤據要津如故賄賂公行如故奔競鑽營如故徇情枉法如故有言事之責者皆熟視而無覩掩耳而無聞嗚呼議員議員其何以對我諸死難同胞於地下也每念及此尤令人追思安小峰江杏村不置[  息影廬]  
　　我國產石油甚富何以定要美孚我國宜畜牧何以毛織物購自外洋我國森林足供鐵道之用何以要向外國採購我國綢縀紗羅極美何以必欲購洋貨為衣料我國草帽邊甚佳何不自製草帽而必用外國草帽　　　[  野國]  
坐馬車嫖堂子······闊鑽狗洞碰釘子······冤登議場拖辮子······醜拿手槍打耗子······費求差事遞條子······忙閙醋興割靴子······酸充大少擺架子······空慪閒氣戳刀子······笨虧本錢關鋪子······窮擺檯面搭桌子······樂當巡捕拿棍子······兇當議員學啞子······妙開報館集股子······苦人問共和國何物最多　我謂總統最多　人說 
 
 

Page 11

 
 
一國僅一總統何以多　我說人人都有做總統的希望所以多　人問共和國何物最少　我說國民最少　人說四萬萬國民如何少　我說人人都想做總統做議員做國務卿所以純粹的國民極少了　人問民國比較法蘭西美利堅是勝些是差些　我說勝些　人問何故　我說人人都能做總統做議員做國務卿法美兩國那裏赶得上[  國民]  
　　我女界旣欲脫出男子勢力範圍必先去其倚賴性質　　我女界旣欲不為男子之玩物不可不去其濃粧艷飾　　吾願吾女界之目用以觀書勿用以傳情　　吾願吾女界之口用以讀書勿用以唱曲　　吾願吾女界之手用以作工業及美術品勿用以調脂弄粉[  芝卿]  
戲攷[  健兒]  
[金玉奴棒打薄情郎一名紅鸞禧]  
　　昔臨安有丐頭金大平日節衣縮食薄積家私所生一女名玉奴愛如珍璧自幼教以詩書長而亭亭玉立才貌出衆擬招一讀書種子入贅以光門楣適有寒士莫秀才稰悉其家道小康可資膏火託隣翁作伐隣翁述之金大金喜其士林中人遽允之莫入贅後衣食無慮專心攻讀不數年一舉成名衣錦榮歸職授無為軍司戶登時趾高氣揚得寵忘恩鄙薄丐頭羞為翁壻携妻赴任泊舟采石磯邊哄妻至船頭玩月卽推墮江心遽令解纜啓行移泊他處始諱言夫人失足溺水援救不及已葬魚腹偽為歎息不置方玉奴之墮江也竭力掙至江邊為淮西轉運使許德厚所救哭陳丈夫薄倖厭棄糟糠設計陷害幾遭溺斃許公憐其夫也不良零丁孤苦認為義女囑咐家丁嚴秘其事蒞任後許公接見僚屬謂有女待字閨中欲擇一乘龍佳壻入贅署中僚屬爭薦莫稰才華蓋世堪入東床許公笑允之莫稰以蒹葭依玉樹揚揚得意合卺後甫入洞房棒如雨下躲避不及即遭痛打經玉奴喝阻始止莫稰見玉奴疑其冤魂索命驚駭失色玉奴唾其面責以富貴驕人忘恩負義莫稰羞慚無地惟叩頭求恕而已後經許公夫婦訓斥解勸夫婦始和好如初 
小說 
[零碎小說辱國痛] [  鈍根]  
　　不好了！不好了！我國大亂了滿地是强盜了鄕間住不得了快搬到租界上去外國人的勢力强還是靠他勢力過幾天安樂日子　　哦好了好了你看租界上好平安人頭好擁擠外國人中國人不知有多多少少　　咳外國人好不氣慨中國人好不可憐巡捕踢打中國人似貓狗中國商人謟事外國人如神聖呀這不是一個包車夫麼為甚麼外國巡長跑上去狠狠的一巴掌打得皮破血流哀哀哀車夫一路哭一路拖着車去了旁邊瞧熱鬧的人都埋怨車夫道你自己不好該打該打 
　　喏喏這老兒掇着一個甏衝過大馬路險些兒被汽車撞倒紅頭巡捕恨他不過雙手揪住他腦袋亂搖了一陣老兒昏了把甏磕碎在地下只得哭着去了 
　　啊呀一個小孩興怱怱從小弄裏跑出來後面汽車來了躲避不及頃刻碾做了肉醬還算巡捕慈悲止住滊車查問那坐車的外國人在身邊摸出一張名片交與巡捕依然坐着車去了後來公堂上斷他出洋二百元給死孩的父母那外國人不肯一時拿出來只肯分做十個月攤給死孩的父母也答應了啊呀一個性命竟値到二百元不太貴麼 
　　我還沒有說完我的朋友却硬拖着我去吃花酒我說我沒有心情作樂那朋友笑道都像你這樣的迂腐租界上嫖堂子坐汽車吃大菜穿洋貨出風頭的人也沒有了 
　　我被他說得目定口呆無言可答 
[零碎小說情絲]  
　　富家兒某乙風調邁俗妻柳氏年少貌麗鴛鴦相匹未嘗一日離也乙嗜飲酒柳則半盞便醉乙時時導之飲柳畏甚乙曰蓮臉被酒益增其妍我愛卿斜臥之臉波我尤愛卿薄醉時之煩色也久之柳亦不甚畏酒 
　　剪髪令下乙頭被短髪效美國式理髪師為之多塗花士蓮膏衾枕皆膩柳哂其不潔勸勿復塗 
　　於是親為乙梳髪髪中但漬花露水細意爬壓務令平滑自是乙不肯倩他人梳頭而柳為整髪需四十分鍾始畢事乙亦不以為嫌人或問之乙笑曰往日之梳頭人立於我後且非吾婦故憎之今日之整髪佳人對我立相去不寸吹氣如蘭纖手如玉時親余額我謂斯樂甚於畫眉雖然余髪矗散每當羅帳燈昏惡夢自警納頭婦枕髪掩其目余時自慙又或玉枕紗橱縮身衾裏髪似新鬚猛剌玉面當斯之時恨不全剪郤也 
　　乙外出恆不御帽人詰其故笑而不答或曰不忍亂佳人手印耶乙笑頷之 
 
 

Page 12

 
 
   
 
