# 1934 - 70 - 4908587

 

Page 1

 
 
[王氏潛齋醫書五種○脉學四種] [  圖書集成局代啓]  
　　海寗王孟英先生所著濳齋醫書五種首醫案霍亂論等縱談古今之同異百家之得失滔滔滾滾折衷悉當一案一方發明病源莫不崇論閎議續晣條分久爲醫家寶笈前印五百部早經售罄今倩本局二次重印每部八本定價洋一元半○校印脉學四種每部四本洋六角寄上海三洋涇橋緯文閣發售 
[增註目耕齋精本初二三集告成] [  圖書集成局代啓]  
是書風行巳久海内之士莫不奉爲韋臬無如坊間木板未刋註釋近來雖出石印購者尙嫌字細有碍目力茲有天祿書局將是書重復校讐增評加註倩本局用大字鑄板加人圈點上眉評旁線批後附總評註釋字蹟淸朗條緒分明誠讀本盡善盡美之書也以潔紙上墨印成六太本碼洋七角七折劃一如道購駐釋目耕齋水題折實一角八分另有評點小題正鵠初二三集後附訓蒙草養正草字跡與目耕齋同碼洋六角七折劃一由三馬路南晝錦里天祿書局南京天祿閣發兑 
[滬北新閘橋宜速建説]  
　　滬北建有石閘所以遏浦中潮汐往來之急溜俾施篙打槳者至此有所把握自建以來歴有年所至今所稱之老閘是也嗣復因老閘尙不足以遏其溜於老閘之西相去里許又建一閘以輔之謂之新閘建有新閘而老閘遂有名而無實矣旣建閘復建橋橋係可放可收不但使人無病涉之患且使往來船隻可以張帆直駛不致有碰撞之患法至良意至美然當時從浦江入吳淞江直抵黄渡鎭之千秋橋除閘橋之外别無所謂橋也自通商以後西人來華於滬北一帶開闢租界沿浦灘由南而北江以南爲英租界江以北爲美租界於是設橋以通之浦灘建有大橋迤邐而西頻年建造駕若長虹有白大橋焉有自來水橋焉因橋堍設自來水公司故因以名又有鐵路大橋盆湯弄大橋又名新橋老閘橋垃圾橋以迄新閘橋層層雁齒節節虹腰當橋少之時行人未必擁擠自各橋創建車馬往來絡繹不絶可見人烟之日漸稠密而各橋之斷不可少也各橋均爲西人所建平坦堅固旣便車馬而行人亦無高下之患惟新閘橋則可收可放尙係舊式雖便檣帆起見而行人車馬皆病之然西北鄉往來孔道自滬赴各鄉自各鄕來滬者皆藉此橋以通達焉無如年久失修橋木朽壞恐爲行人之患至客臘遂懸而不放以待重修至是而人之往來者皆無不望橋興歎矣且是處爲往來要道舍之他適非但行人憚於繞道而鄉間小車旣無照會恐至美界爲巡捕所拘不得不喚渡舟以濟一時謀利之駁船皆　集於閘之南北此來彼往恐後爭先并聞鄉問有航船數艘寗停開航之期以爭濟渡之利每日行人喚渡之多渡船得資之厚可想而知余往返鄉間必由此道每見渡船無一刻之能停無一船之不滿人雖憚繞道之艱貪舟濟之便而守候之苦擁擠之險則又無人不知無人不怨無不日盼此橋之速成也余自去冬經其處亦親嘗守候之苦擁擠之險至今往返心猶惴惴説者謂守候擁擠亦喚渡之常何足介意余曾作論説以辨之謂暫渡旣不如常渡馬頭船隻皆係急就之章而又當溜急之處一或不愼卽遭滅頂况現在小輪往返窒碍良多失事者已不至一二次雖非目見實有所聞此橋速成功德非淺且宜改作平橋以冀當事者之採擇而果焉於去臘十二日本報紀有橋工將啓一則云本邑西北鄉新閘橋年久失修早經朽壞行人過此者皆岌岌可危刻由瞿君梧生俞君幼山諸人禀請道署撥欵一千五百金以便　工庀材易以鐵質平橋車馬往來毫無阻滯而核計工費約需五千金尙有不敷擬勸令就近各絲廠及置有地畝之諸巨商醵資添湊聞刻下已有成議大約年内可擇日興工矣閲竟爲之喜而不寐非但改建平橋幸鄙言之偶中而此橋之成卽在指顧間滿意此橋早成一日則守候之苦擁擠之險可以早免一日前云年内可以開工大約經事者因歲務忙碌計不到此或所醵之資一時不能聚集且工程須斟酌盡善材料須選擇精良似非一朝一夕之事所謂年内興工逆料其不能如願也乃開歲以來仍無動靜豈所醵之資尙未能聚集乎工程尙未經斟酌乎材料尙未經選擇乎誠知此橋無有不造無有不成惟稍事因循工程遲一日之興卽行人多受一　日累不深閲歴者不知世道之險巘不出戸庭者不知行路之難易亦知此邦之人日盼橋梁如農夫之望歲耶寄語諸君醵資能從速聚集工程能從速斟酌材料能從速選擇尅日興工以副衆望其功德豈淺鮮哉諸君以方便爲懷以濟人爲念諒不以芻蕘爲河漢也 
[譯西報論梧州通商事]  
　　廣州省城博聞報云廣西梧州一口踞江西之上流通兩粤之財貨其形勢固佳而地亦興旺故英國屢請於中朝求作通商口岸也香港西報特著論説專言此事略曰一年前英國宰臣沙里士百里侯與中國駐英京星使商議在西江地面通商自是而後時有西人運貨前往發賣惟來往無常未甚踴躍耳夫英官之於西江立意通商早已定奪於三閲月内卽行開辦惟是尙無明文曉諭於衆是以商人仍遲疑觀望蓋以西江通商一事尙無確據故不敢勇往向前也聞各大行店之在梧州貿易者尙未接京師及羊城各大憲明文倘商務局得悉此情定必卽行布告使衆周知矣據現下商人之在西江貿易者稱説將來通商之處祗准在梧州及三水兩城他未之及查梧州一城目下已日盛一日而三水一城地居西北兩江之河口亦屬扼要從此生意可期拓廣惟是西江之來路甚長隨處皆可貿易深望英官盡力經營早爲商議請自梧州以至羊城沿河各處皆准洋人通商則生意之盛當不限於一隅聞梧州水道春夏秋冬深淺不一税關人員議用西瓜扁船建作關署騐貨廠其設廠之處將在梧州毗連渣甸行所購之地叚云 
[廣興蠶政]  
　　九江釆訪友人云昔年南昌府江訒吾太守在瑞州府任内與吉安府許淸臣太守講求種桑養蠶之法著有成效旣而藩司翁筱山方伯蒞任後卽飭各府廳州縣一律仿行復分别委沈芷卿叅軍光訓蔡麗齋少尉錢汝梅叅軍蔭枬藩筱帆少尹祖熙蔡次眉二尹濟良於正月初旬赴浙江採辦桑秧陸續到潯分派各屬栽植奉新縣鍾澤生明府素精枝萟之法更印刷知單曰一栽桑樹須春分前後十天冬間先把地挖坑見方二尺深二尺離六尺遠如品字形土宜鋤鬆草宜鋤凈坑内用陳糞三升同細土和匀倒水一桶攪如麫糊把買來桑秧下面直根剪去只留横根理齊坐在泥漿内按到坑底輕輕往上提三五下務要根鬚舒暢用土築實與地相平靠樹根處略高沿坑用土傾圈内如圓溝以便澆水一買來桑秧係屬已經接過之桑只要用席包好不透風日看似枯的種後照法澆灌自然得活千萬不可用水泡一泡便壞一桑最喜肥却怕新糞不論人畜諸糞須平時積在窖内臨時用水和匀澆灌要分輕重如初生小桑苗只澆水纔移栽之桑秧用一分糞九分水澆灌長活後用二分糞八分水芽剛肥時用三分糞七分水 
 
 

Page 2

 
 
澆兩回等到樹大根深平時不必澆水只要冬月正月淸明四月剪桑之後用五分糞五分水和匀共澆四回澆時先把根下土挖開不可傷根儘量澆足用新土蓋好此四回萬不可少年年照樣澆灌一移栽接好桑秧栽定後將上截同枝椏一齊剪去只留一尺長等枝條發出葉如錢大擇肥的留兩枝不剪并不翦梢子留的條并不可採葉下剩枝條一齊剪去定要剪不可折等到十二月把所留兩枝剪去梢子每枝只留一尺長第二年春天長出新條只在去年所留兩枝上各留兩枝不剪梢子下剩亦一槪剪去到十二月又將今年所留四枝剪去梢子每枝各留一尺長第三第四第五等年都照這樣留這樣剪凡剪時須留桑眼卽發芽處不可拘定一尺長留到第五年便成一本十六枝以後永遠如此年年新條都剪齊老地方將來十六枝枝頭長如拳樣名爲拳桑一桑樹最怕水浸須培埂開溝以免積水小桑秧春天初發芽最怕泥糊大雨後必須看有泥要挑去桑眼怕霜凍如遇大風寒冷在上風堆糞草夜間燒著可以解凍燒過之灰還可作糞怕生苔皮上生黑苔或生白點漸長成蘆蔔子大再長卽變蟲赶緊刮凈怕生蟲樹身或大枝黄水流處其裏卽有蟲子如米粒大將樹皮刨開把蟲子刮破若已成蟲樹上必有小洞有蛙木屑用桐油灌入洞深用鐵絲插入把蟲插死若蟲已能飛名桑牛又名天水牛務要隨時打死一桑下空地可種菉豆蠶豆黑豆芝麻及一切菜蔬旣不荒地又使土鬆於桑有益惟大麥粟殻及各種籐菜均不可種於桑有損并出示云欽加知府銜賞換花翎卽補淸軍府直隸州特授奉新縣正堂加十級鍾爲出示曉諭事照得蠶桑之利與農事并重迭奉上憲札飭各屬董勸紳民分買桑秧領種并發告示書籍諄諄勸導奉經分發張貼諭勸在案經本縣邀同邑紳徐士信宋傳柯諸人籌集股本在城設局並由本縣捐廉二百千文提撥公欵二百千文彚解本府衙門購買湖桑二萬株俟明年春間運到之後酌提四五千株在於附城荒地由局種植一俟長成卽行育蠶繅絲以爲民倡其餘湖桑分給各鄉領種不取分文惟種桑必先墾地儲蓄肥糞按時修剪培壅除撰發種桑事宜以便仿辦外合先出示曉諭爲此示仰闔邑士庶軍民人等知悉爾等須知蠶桑一事乃天地自然之利爲斯民致富之源旣無賦税之繁又無水旱之慮現已購辦湖桑不取爾等錢文飭令領種并集股設局以資效法不惜心力爲民興利各鄉圖會均有公産該士民等或湊集股本或撥圖會錢文以爲種桑工糞之費先將荒地照法開墾用備明春領桑栽植每地一畝約可種桑四五十株届時赴局報明請領本縣卽以此次報墾領桑之多寡課該處民情之勤惰至農民人等各有隙地園圃願種桑秧者亦准一體領種如不諳種植修剪諸法准其派人來局學習此次工糞所費無多數年之後桑樹成林育蠶繅絲獲利甚大費由集股來者按股分息費由某公欵撥付者所獲之利仍歸公欵各宜互相勸勉按法廣種以溥利源愼勿負本縣購桑設局一片苦心是所厚望其各凛遵毋違特示 
[營弁肇禍]  
　　寗波訪事人云武弁李某充當提署戈什哈本月初九日傍晚時在内關署前與西門外范賓利酒坊工人王阿庚偶然碰撞初則角口繼則鬥毆李以足踼之不防所著釘靴適踼中王之腎囊一時鮮血迸流昏暈倒地奄奄一息面色如灰李見勢不佳奔逃至提憲行轅大門内幸王有同伴甲乙等數人尾從於後在大門外喧閙並通知酒坊主聚集同夥數十人將受傷人舁人求騐旋經中營萬叅戎聞知飭勇前來彈壓將李交地保看管踼傷之酒坊工人則命舁人李家延傷科醫治未知能無性命之虞否 
[遼東燕語]  
　　營口采訪友人云鳳凰廳同知樊司馬葆昶懷仁縣徐大令芾堂及海城縣楊逸山大令均經上游調省所遺鳳凰廳篆以現署營口廳同知范高也司馬署理遞遺營口廳篆飭准調是缺之軍糧廳同知耆松年司馬赴任遞遺軍糧廳篆以陳刺史署理至署理海城縣篆者爲卽用縣米大令穜署理懷仁縣篆者爲屠大令○新簡東邊道榮觀察己將奉檄履新矣○目眄車輛甚稀不敷轉運以致巿中元豆堆存十七萬餘石豆油堆存七百餘萬簍通江各處堆存雜糧共一百四十餘萬石○聞之官塲中人云由琿春至吉林省城鐵路朝廷准俄人興築定期二月内開工限歲杪告竣如此情形大約營口支路三年内卽可通行矣○西律本年正月一號卽中歴去冬十一月二十八日起經税務司開辦●中國郵政局所有民設之輪船信局各給諭單一紙准其收受信函○英國簡駐營口之領事謝君經外部調赴福州瀕行商請東邊道就營口河沿自西至東綿長十里許修築馬頭以便起卸貨物估計需銀十餘萬兩擬在客貨成本内每百兩捐二錢限三年爲期道憲謂此事須邀集廣建潮各帮和平商議但封河後各帮皆已回南目下祗得徐以圖之傳聞謝君已電雇工程師來營勘估矣○月初巿上寶銀每兩作東錢八吊四百六十文豆六月期五兩七錢現貨五兩五錢五分豆油現貨六兩一錢五分六月期六兩三錢豆餅現貨六兩一錢火油每箱値銀二兩八錢亦留心商務者所不可不知者也 
[春明夢蹟]  
　　京師采訪友人云京察爲朝廷激揚大典所有六部九卿十三科道均須赴吏部過堂從左階上口背履歴後從右階下此定例也此次京察一等之刑部秋審處帮提調熊正郎起磻接奉刑部知照内開已報丁艱咨請扣留等語其時正在聽候唱名不勝詫異自思久未接有家報何來具報丁憂之事因卽乘車回署訪查後未知其究竟傳聞正郎與某友素有嫌隙是以乘京察時揑名爲此所呈者實係白片未鈐堂印然有此窒碍恐本届不及帶領引見矣眞惡作劇哉○上月某日打磨廠某銅鋪掌櫃人某甲自銀巿回步入正陽門時巳昏黄見護城河厚結冰凌遂履之而過不料悞蹈冰穴致占滅頂之爻鋪中人絶無知者惟疑其有事他適而已及雪消冰泮屍始上浮總甲見之急報請淸化寺街南城某指揮蒞騐旋由銅鋪主補具呈詞備棺收殮○順天府府丞出示曉諭大興宛平兩縣文童定於二月十二日審音十三日考試務於審音考試之日黎明咸集聽候點名至試卷自行買備審音時領取卷票以便考試日換給試卷 
[潞江漁唱]  
　　北通州采訪友人云州署劊子王雨子每遇决囚時必向猪羊肉鋪索取陋規去歲臘月二十四日爲燕郊鎭集之期見各鄉人之挑負牛羊猪肉求售者每挑索東錢五百文其有駄以牲口者則索至一千文二十六日索錢如故集上爲首者聞而忿甚禀請雲字營營官某君派馬隊到集將王獲住捆送州署請懲孫直剌怒髮衝冠叱令笞責八百板押候懲辦以儆其餘○歴年冬令封河後輪船停駛由通州至上海之信經各信局之雇人從旱道傳遞爲期不過二十日今届春頭臘尾竟遲至一月有餘詢其所以然云山東直交界處雪深　數尺人馬難行故也○立春前一日劉雨田司馬孫眉生直刺循例迎春淸晨各排儀仗迤邐赴芒神祠丁役手執春花頭插春扇熙熙皞皞同上春臺及時届立春東路廳署高搭席棚中供芒神及春牛戌刻通永道張觀察率同屬下衣冠致祭執絲鞭鞭之然後排導回署是蓋古者出土牛以送寒氣之遺意也○提督順天學政徐大宗師擇吉正月初八日出亦道出通州就西門外天成　小駐各員咸恭請聖安宗師隨排導入城繞出東門至燕郊鎭午膳是晚宿三河縣初九日起節赴永平府考試 
[析木星光]  
　　天津采訪友人云國家設立驛站所傳遞者惟公文摺報而已至民間往來信物則另由信局受寄鴻來雁往無悞程期自去歲國家郵政局創興各處信局所收信函例得交郵政局投遞開河之後輪船次第抵津郵政局執事人恐各輪船私帶信包遂向海關及三公司訂立章程無論何船均不許私相授受倘違此例或經查出定罰銀五十兩以示之懲○津盧鐵路興工後去冬十一月某日已有火車由天津駛至楊村至楊村迤北之路其時尙未通行聞本月中始可通至迤北二十里之油房又北則爲樂發擬再擇日開行從此軌道通行直指顧間事矣○混混械鬥之案無歲無之近更黨羽衆多動輙尋仇釀命司空見慣幾致習爲常矣正月十一日之夜河北關上混混約集同類二百餘人各執刀槍奔至關下與人打架口稱我等與林起山有仇旁人無相涉也旣而一唱百和竟將河北大街各鋪戸拆毁三十三家林聞之挺身出鬥兵刃旣接身受重傷旋經護衛營通丁及鄉甲局團勇拿獲十數人奪獲刀械七十餘件邑尊會同鄉甲局總辦嚴加審訊飭縣吏備文申詳督 
 
 

Page 3

 
 
憲本月初五日四點鐘後接奉憲批飭卽就地正法邑尊卽升坐大堂派役持名片請三營撥勇護衛隨提出陳林孫趙四犯綁赴巿曹斬首○督轅牌示泰寗鎭標易州營游撃張長勝病故遺缺應以儘先游撃李仁元請補又廣昌營都司王逢泰勒休遺缺應以儘先都司袁占魁補授正定鎭標固關營守備苗開泰過叅將班遺缺應以儘先守備盧金堂補授又督標後營守備許正宗病故遺缺應以馬蘭鎭標薊州營千總李占春升補 
[蘇隄柳色]  
　　杭州訪事人云本月初八日丁卯爲上丁釋菜之期浙省丁祭局紳董先期傳集諸生赴學演習禮樂至初七日午後府學教授翁廣文訓導陳廣文親詣明倫堂行省牲禮繋太牢頭於庭披以紅綵兩廣文詣前省視一過奠酒一杯隨命夫役宰割至三更時兩邑尊先詣本學祭奠畢隨赴府學局紳及兩廣文均在官廳迎接嗣林太守亦命駕戾止先祭崇聖祠太守主祭兩縣兩學分獻禮畢司道以下各官及旗務武職均已陸續而至方交五鼓廖中丞駕臨各官迎入小坐片時辦差人等已將大成殿上下燈燭點齊檽星門下撃鼓在通撫憲及與祭各官均更朝服由引贊生引入　洗所　洗畢卽行就位文東武西行三跪丸叩首禮執事各生排班由東階而上各就位次正殿撫憲主祭藩臬運道分獻兩廡係仁錢兩邑尊及兩廣文分獻其餘官員均在下陪祭初行上香禮堂下樂作佾生三十六人手持干羽而舞歌生六人朗誦詩章繼行初獻禮兼奠帛讀祝者宣誦祝文迨三獻巳畢舞生暫退然後徹饌送神庭燎高燒各官俱退入官廳門外鐘聲連撃一百八杵撫憲更衣後隨乘輿回轅文武各憲亦分道而去執事生齊至明倫堂領取胙肉及筆墨輿金時已東方大明矣○武林學海堂爲諸孝廉肄業之所向例二月初八日由撫憲甄别監院張夏兩君以是日適値丁祭請改初十日嗣奉撫憲札知以丁祭執事係三學生員充當與諸孝廉無涉不准改期故仍於初八日考試命鄧太守嘉純前往點名給卷文題見其禮而知其政五句賦題玉蘭花賦以木筆初開第一花爲韻詩題賦得含風鴨緑鱗鱗起得風字五言八韻卽日亥刻繳卷○浙省設立電氣燈公司本在館驛後賃屋舉辦後因地方偏僻兼之房屋狹小所用機器不甚靈通因是暫停刻下已將各器修整一新遷移至三元坊某染坊舊址爲總廠是處係往來通衢地頗熱閙房極寛舒本月初三日復行試點光亮異常行人無不稱便至初八夜忽又停點不知何故也○兩浙鹽庫應解京餉本年未經起解現已開河輪船次第北上世都轉特撥庫平銀五萬兩委候補運判廖分轉宇泰管解分轉奉札後卽擬於初十日起程○去年杭地絲價昻貴各綢莊會議加價以致各貨滯銷其資本不充者輒多私行减售以圖生意之繁今正各調業在忠淸里觀成堂會館集議擬减五分一尺各莊允者已有十之六七其不允者僅三四分聞本月間尙須復議將來定價想須稍减矣 
[鴛湖放棹]  
　　嘉興訪事人云平湖乍浦及嘉善等處居民每有聚賭之事地方官雖飭幹差嚴密查訪若輩竟視若無賭陣設迷龍聲聞喝雉其興仍不少减长聞聚賭者皆高廳大厦深藏内室之中非箇中人罕知消息故訪拿頗爲不易且皆係有聲有勢者卽有所聞差役亦不敢顧問是眞閭閻之蠹也○日前平湖縣幹差在某烟間拿獲賭犯一名禀請縣尊升堂訊鞫知係松江府屬著名賭犯阿德裕刻已備文解赴松江府究辦矣○某甲曾在捐局司事負債纍纍索逋臨門無計彌補乃潛服芙蓉膏以圖畢命幸經家人覺察急卽用呑烟藥灌救得以一吐而愈聞某所欠均係賭欵噫賭之害人豈淺鮮哉 
[蘭江春漲]  
　　寍波訪事人云浙江提督陳軍門於本月初二日由省回署初六日乘輪赴閩謁見邊制軍寍郡文武官員均至碼頭恭送標下健兒皆往江干列隊燃槍誌敬○寍郡自元旦以後雨多晴少晴則鬱悶難堪雨則寒威料峭至本月初六日南風括地礎潤如油居人脱帽露頂汗猶不止初七日黎明雷聲隠隠風伯雨師並轡而至始之夾衣欲試者至此忽變爲禦棉不暖矣初九日隂雲四合細雨廉纎檐溜丁東徹夜不絶初十日天未明時北風怒號雨勢更大雜以雪珠天氣頓寒無異隆冬氣候似此天時不正不但菜畦麥隴有歉收之憂且恐攝衛失時居民亦易染疾病也 
[扶櫬回籍]  
　　前署淮揚鎭總兵統帶南洋兵輪船吳徵三軍門殁於滬寓寄櫬某會館中昨日由公子輩扶櫬回籍鐘鳴十下挑齊全副儀仗自四馬路胡家宅公館啓行繞道法界經三茅閣橋入公館馬路迤邐至浦灘金利源碼頭登招商局江永輪船法界鴻運樓酒館門首及首善里口均由同鄉各寅僚設筵路祭捕房特派包探及中西各捕分赴碼頭照料 
[四言韻示]  
　　江海關道劉康侯觀察自接任後訪悉滬上有開設臺基等事實屬有關風化故面諭總巡鍾壽伯明府轉諭各分局一體嚴拿鍾明府奉諭之下擬就賞格遍帖通衢本報前已紀之矣昨日上海縣黄愛棠大令又出有四言告示一道照錄於左其文曰上海淫風臺基爲最惡婦奸嫗深房暗昧勾引婦女恣行淫慾敗節喪身良家受害貪利忘恥天理何在迭經示禁聽者如聵王法難容惡積必敗現奉道憲嚴行禁誡特懸賞格密拿不懈本縣執法斷難輕貸擬定新章有犯加倍監禁牢獄用示大戒房主鄰甲首報免罪倘敢容隱牽連莫悔房屋入官惡習自改人家婦女嚴加教誨在室習勤出偕老輩勿使獨行致遭無賴頽風立挽知恥爲貴 
[上海縣案彚錄]  
　　馬土生禀控學徒陸阿全私竊洋銀若干元前晚蔣刺史升堂提訊馬土生供本邑浦東人向以攻木爲業學徒陸阿全係顧榮章所薦前年十一月間竊取洋十元三角錢三百文私自逃逸至去年八月在陸家行賭塲賭傅適被小的所見囑其同歸家中不料被著名流氓王寶寶等出爲攔阻以致仍被逃　後阿全之母沈氏反向小的索人今已尋獲請將王寶寶一併提案訊究陸阿全供今年十五歲前曾在馬土生處學業因被時常毆打不堪度日以故逃出三日後卽被母親及顧榮章尋獲送至馬處又遭兇毆故仍至家中並無竊洋之事實被誣指陸沈氏供兒子在馬土生處學業未作歹事因被時常毆打以致逃出顧榮章供阿全由小的薦在馬處習業並未竊取洋元求察刺史得供以馬土生控竊無憑礙難准理陸阿全著交沈氏具領完案○李國發　拐土小妹姦宿一案前經蔣刺史將朱李氏何朱氏何張氏王仲禮張隆安束鴻如朱渭玉王小妹李國發等一千人提案訊問前晚黄愛棠大令親自升堂詳加讞鞫知王小妹實被李國發誘拐姦宿李國發亦供認不諱大令以案已訊明並無遁飾喝將李國發重責一千一百板押候五行　辦朱李氏仍發官媒看管王小妹不應背母私逃本應重辦姑念女流無知格外從寛著交伊翁束鴻如伊母何束氏具領管束○英界公堂移送李炳生李茂堂等至縣前經黄大令屢次訊供收押在案前晚大令升堂覆訊王錫文投案聲稱去年奉訊之下諭著李氏交出帳簿實則王軍門遺下之銀均在李氏處甚爲不少現求訊究以便扶柩回籍前李氏取出之銀一千二百兩及洋五百元因軍門死後料理喪費已將用罄所存不敷所用矣王亦在亦供現欲扶軍門靈柩回籍請將遺下之銀迅速追給李氏供去年奉訊後飭交帳簿現在呈案請閲軍門在日係三月中接任十月間卸任無多時日安有多金况在滬逐日開銷巳將所遺銀兩用盡後軍門病篤由其侄子來滬氏又將銀兩交　開銷一切用去銀一千二百兩洋五百元均其侄子經手大令得供飭候傳齊人証再行提案訊斷 
[上海巡局瑣案]  
　　小南門外油紙　有　姓家紏人聚賭抽頭附近流氓偵知紏合十餘人各持利刃破門而　搶去洋數百元幾成巨案事爲廿三七鋪副甲王慶所目見有意蒙蔽匿不報案昨被局員卲子怡二尹訪知立傳王慶到局審訊詰以何不將流氓送案究辦顯係包庇判責六百板暫行斥革俟拘獲流氓後再行酌核○大東門外花園弄口某洋貨店前被小竊踰垣而入竊去貨物約値錢數十千當卽報知十六 
 
 

Page 4

 
 
鋪巡防北局請爲追緝祝翼雲二尹履勘之下以此處栅夫所司何事當卽帶至局中轉送總巡局懲辦昨日經鍾明府提訊將栅夫枷號發大馬頭示衆○有汪三者現充總巡局差某晚糾合賭徒百餘人在大東門内孫家弄朱姓家中開塲聚賭正在興高采烈之際向做成衣匠之某甲偵知此事遂投總巡局據情禀報鍾明府得禀之下督領勇丁多名至賭塲破扉直入獲住朱寶寶朱金三張阿大吳阿三等十五名帶回局中訊問後以汪三身充局差膽敢糾衆犯賭著笞責八百板枷號一月發小東門示衆示寶寶等各責二百板一併交人保釋張阿大由伊祖母投案苦求明府飭責手心二百下著補提房主到案覆訊核奪○總巡局家丁某甲昨日至火神廟前某點心店購買小食聊以充飢因爭論一文錢互相吵閙旣復用武正在紛擾之間適有護勇某乙等行經是處見甲係同道中人上前帮助勒令店主出洋若干元爲了事之費未幾被鍾明府訪悉其事密傳點心店主到局盤問情由後傳甲乙等訊問均稱偶然口角不敢有勒索情事明府訊得甲乙等刁不供認飭退候核 
[法界捕房瑣紀]  
　　某教士於三年前由漢口附輪船來滬在船失去金十字架並有金練一條報捕查緝迄今尙未弋獲前日拘到長江積竊小三子供出竊取金十字架及金練一併交與陶金標之婦收藏嗣將金練鑿斷分押各質鋪捕頭立飭包探將陶及婦拘入捕房押候堂期解請讞員鄭大令究訊○金陵人張勝紹旅居八仙橋向與安慶道友爲伍前日包探拘到長江積竊某甲供有皮箱兩口及所竊各贓寄存張處當將張勝紹拘入捕房捕頭著押候解堂訊究○江北某氏婦背夫私逃匿於菜巿街某車寓内越三日爲其夫尋獲將婦與車寓主一併扭送捕房翌晨經捕頭訊問婦稱向車寓主索債其夫則稱與車寓主並不相識何有欠項堅指爲私自逃匿捕頭得供命押候堂期解訊飭其夫届時投案備質○鄉人某甲在曹家渡某姓茗肆内爲茶博士前日之晚忽將肆主之棉被一修脚爐一枚暗自竊取儲入麻袋背負而行至新北門護城河畔爲包探拘獲盤詰之下認竊不諱遂送入捕房押候堂期解訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探洪阿寶禀稱昨日常州府屬無錫人秦兆文潛入虹口薛根全家竊取水烟袋經　扭獲送入捕房兹者捕頭令小的解案請究薛投案領贓秦供稱小的向日讀書賣文爲活近因失館又吸洋烟以致不能餬口偶然竊物尙乞格外矜全屠别駕據情商諸薩副領事官然後判令管押一禮拜贓給還失主○包探竇如海禀稱日前馬阿興之子兇犯阿榮糾人刦物取賭檯上洋銀戳傷王大振兹經小的拘獲奉捕頭之令送請訊懲阿榮供稱小的係廣東潮州府屬某邑人不敢行兇别駕飭送縣辦理○包探石金榮禀稱賊犯潘阿根竊取潘廣來家布被布衣兹經小的緝獲吊出原贓告知鋪頭送請訊判廣來投案領贓阿根供稱小的係本邑人窮苦難堪無奈犯竊别駕判令笞責五十板○包探張阿五禀稱賊犯雲小齊專竊往來長江之各輪船上客人行李前晚潛上招商局某輪船竊取陳蔡生所携綢衣數件及鋪蓋適經小的查見拘入捕房兹由捕頭派令解案請究陳投案訴稱昨晚欲往金陵公幹所有行李被雲竊去今由包探查獲請准領歸雲供稱小的係湖北某邑人流落異鄉苦難存活雖經犯去尙乞原情别駕判令笞責二百板管押兩月期滿之後遞解回籍○包探陳阿九禀稱竊犯王阿友竊取高阿大家布被綢洋傘等物報捕後捕頭令小的拘獲查此人前已屢次犯案合卽禀明高投案領贓王供稱小的確曾行竊不敢隱瞞大老爺惻隱爲懷叩求赦免别駕判令笞責一板管押一月期滿之後遞解回籍○包探孔阿才禀稱竊犯俞發寶竊取張小富家水烟袋一枝報捕後捕頭令小的拘獲吊出原贓送請究辦張投案領贓俞供稱小的係浙江寗波府屬某邑人失業無聊江湖落魄雖爲扒竊尙思改過自新别駕判令押送回籍○包探趙銀河禀稱竊犯李金生前曾迭次犯案解經大老爺懲辦前日不知在何處竊得水烟袋一枝小的見其來歴不明因之拘入捕房送請究辦李供稱小的係蘇州府屬某邑人以後不敢再犯竊案矣叩求曲恕一遭别駕判令笞責一百板管押一月○包探黄四福禀稱賊犯葉茂生竊取王壽生家布棉被一條報捕後捕頭令小的緝獲人贓送請訊究王投案領贓葉供稱小的係揚州府屬某邑人胞兄在城中當鞋匠别駕判令笞責五十板贓給還失主○代理德和洋行事務之道達控已歇買辦張信泉虧空銀兩歴經别駕詰訊信泉供稱久患沈痼行事均由兒子省吾經理有道契數紙被妾周氏藏匿此前次讞詞也昨晨别駕飭傳省吾並佶泉之妾周氏復訊省吾之弟省臣投案供稱胞兄現亦患病所有道契確在周氏處周氏供稱道契鐍鐵箱家主不令交出小婦人不敢檢呈别駕與薩副領事官互商之下著留候再核 
[美界捕房紀事]  
　　前日有甲乙二人偕至吳淞路某浴堂洗澡甲浴畢先出乘人不備將乙脱下之棉袍棉襖穿去迨乙欲穿衣而衣已不知去向責之値堂人阿炳阿炳固少年好事者不自引咎反唇相稽於是互扭至捕房聲訴捕頭將乙大加申斥揮令出門○折江寗波府屬某邑人朱阿二曾被同鄉人尤阿六積欠會欵若干昨日遇諸篷路始則互相舌戰繼復各奮老拳正在固結不解之時經四百零六號華捕一併拘入捕房捕頭因錢債非所宜管叱之使去○昨日馬夫某甲駕馬車至北河南路馬忽驚躍將某乙小車撞翻軸爲之折乙堅素賠錢譁囂不已旋經三百三十八號巡街捕拘送捕房捕頭以甲太不小心令給甲鷹蚨若干翼○某西人素有劉伶之癖醉則輙效灌夫之駡座前晚又在壚頭覓酌回時途經百老匯路手舞足蹈滋閙不休經十三號西捕拘解捕房捕頭令押候酒醒時再核○粤東某邑人黎某賃居北四川路靑雲里邇者賃價加昻遂將樓底餘屋轉賃與某成衣匠成衣匠年年壓綫所得幾何近以積欠屋租席捲所有而遁昨日尋至天潼路得以覿面向之論説蠻横不堪遂扭至捕房將情聲訴捕頭令赴英界公堂自行控理 
[邗江官報]  
　　二月初一日板浦場全鹺尹到揚趙鹺尹經綸回六閘巡護差次丁鹺尹兑孚由大伊山卡來○初二三日淮揚總鎭軍萬才由省　　過○初四日中正場陳鹺尹抵揚公幹分發巡檢劉鹺尉孚存禀到 
[鎭江粤商卓杏村郭文典陳心農卓翼堂經募英屬印度孟米等處災區賑欵徵信錄]  
　　廣撃公所助洋一百元義安公棧助洋四十五元卓恕庵助洋廿元德記助洋廿元廣誠隆助洋廿元均昌泰助洋廿元廣德和助洋十一元第一樓助洋十一元裕德助洋十元乾和號助洋十元廣義和助洋十元德茂號助洋十元德隆源助洋十元廣　隆助洋十元郭振德助洋十元同豐號助洋十元恊泰興助洋十元德泰號助洋十元淸記號助洋十元寶生長助洋九元裕和恆助洋九　合和詳助洋六元利記號助洋六元廣安號助洋六元廣怡泰助洋六元李述溪助洋六元凌楚南助洋五元鄭泰盛助洋五元運昌隆助洋二元謝公昌助洋二元恆義號助洋二元鎭昌號助洋二元廣福泰助洋二元益昌　助洋一元以上共收英洋四百二十六元正今收到鎭江粤商捐銀四百廿六元謹當轉寄印度灾區振濟飢民以彰各粤商見義勇爲之德除刋付中西報徵信外藉申謝悃 
大英欽命駐滬按察使兼總領事韓能識 
 
 
 

Page 10

 
 
本號夥友蘇君如軒李君秉已李君友如刻均另有高就不在本號任事恐未週知特此奉佈江西省城頣壽堂告白 
 
 

Page 11

 
 
   
 
 

Page 12

 
 
[光緒二十三年正月二十四日京報全錄]  
　　宮門抄○雲督崧奏遵旨查明疆臣被叅各欵據實覆陳摺○正月二十四日刑部都察院大理寺正紅旗値日無引見○前直隸布改使裕長服滿請安○召見　　薛允升裕長○皇上明日已正二刻還宮少座午初升文華殿畢遷海○○頭品頂戴雲貴總督臣崧蕃雲南巡撫臣　　　　　奏爲遵旨查明貴州巡撫嵩崑被叅各欵據實詳細覆陳恭摺仰祈聖鑒事竊臣等承准軍機大臣字寄光緒二十二年八月二十二日奉上諭有人奏疆臣溺職列欵糾叅一摺貴州巡撫崑嵩前在藩司任内需索供應遺失庫銀飭令官吏攤賠自升任巡撫後動支官項修理衙署地方官報災輒被嚴飭遵義府屬辦理平糶扣發欵項甕安等縣被旱入奏遲延遵義災情文武禀報兩歧並不委員查勘並私添營勇積壓公牘信任家丁請飭查辦等語著崧蕃黄愧森按照所叅各節確切查明據實具奏原摺著抄給閲看將此各諭令知之欽此遵旨寄信前來等因遵卽遴派雲南臬司湯壽銘選帶隨員馳赴貴州按照所叅各欵逐細確查先經附片陳明在案兹據查明回滇具詳前來臣等覆加確核如原叅嵩崑初升貴州藩司全眷赴任隨行八百餘人所過屬境需索供應格外繁華至鎭遠府時値仲冬飭鎭遠縣知縣陳葆恩備具灰鼠皮轎眷屬婢妾均令一律陳葆恩倉猝莫辦拆袍褂爲之一節查嵩崑携眷赴黔僕從之外連夫役計人數誠不爲少州縣祗辦尖宿兩站並無格外需索經過鎭遠縣時値冬寒陳葆恩僅備灰鼠皮轎一乘聞鎭遠地方向無皮貨拆袍褂爲之亦勢所必至若謂其眷屬婢妾均令一律實無其事又原叅嵩崑由藩司升任尙未移署五月十七日東庫失銀七百五十兩嵩崑與藩司互相推諉所失銀兩但飭庫官書吏攤賠迄未獲犯一節查藩司東庫夫銀七百八十六兩九錢七分三厘係在光緒二十一年五月二十五日當經嵩崑飭前署貴筑縣知縣李盛卿同撫署哨弁親往勘騐盜蹤見東庫房上揭去瓦片兩路砍斷椽子數根下面樓板完好如故當以盜日不確禀將庫書人等發縣訊問於閏五月初二日如數追賠繳庫淸欵復飭前貴陽府知府文海提審經書楊元達等詳稱堅供實無監守自盜情事請從寛免議仍飭縣查拿贓賊有案惟迄未獲賊究辦並無嵩崑與藩司互相推諉之説又原叅嵩崑自升任後動支善後局萬金大修衙署亭臺池沼窮極華麗演劇宴客兩月有餘民間荒歉若罔聞知時省城紳民禁屠祈雨嵩崑反向民間索取差肉一節查貴州撫署年久失修梁柱墻壁本多杇壞早應修理經嵩崑升任後飭善後局估工委員監修共實用工料銀三千六百餘兩並未動支萬金之數撫署西花廳院中舊有小曲池石塊散亂崑嵩因而修濬旁邊累石數堆整潔有之殊非華麗皆係捐廉自辦未動公欵當時省城祈雨禁屠嵩崑有無索取差肉及演戲宴客查無確據又原叅貴州連年旱災均未陳奏嵩崑諱之尤甚府廳州縣報災輒被嚴斥後遂迎合催科轉急早征早解示無荒象覊押比追囹圄皆滿一節查貴州光緒二十年小麥間有歉收秋稼尙非歉薄二十一年亢旱自春至閏五月下旬及六月初始連次得雨迨七月間乾旱如故田禾多半無收經府廳州縣報災雖未被嚴斥惟前藩司唐樹森批飭先造花戸姓名被災分數收成分數應免應完丁糧耗若干册結以憑委員查勘各屬因黔省自兵燹後並錢糧額徵魚鱗底册每年徵收錢糧均係責成糧頭或苗民之首人若被災亦令造册必有展轉推延有逾報災限期遂不造報前藩司唐樹森亦不委員往勘各州縣亦照常微腵錢糧民困無完押追欠戸在所不免此皆前藩司唐樹森批飭先造册後委勘措施倒置貽誤又不將已報災州縣先上詳奏以致嵩崑無憑奏報之實情也又原叅貴州旱災幾及徧省而遵義府屬尤甚前川東道黎庶昌籍隸遵義憫念桑梓禀請直隸總督王文韶籌給賑捐銀兩撥賑黔黎嵩崑一意諱災不允收放經黎庶昌再三禀懇始肯存放僅撥賑銀五千兩購米至遵義平糶其餘五千兩未見報銷一節查前川東道黎庶昌禀請撥解直隸賑捐銀一萬兩當於欵未匯到時嵩崑曾電直隸總督請暫存俟急需再電請匯並無不肯存放之意迨由川東道解到此欵亦以銀五千兩發交遵義府買榖平糶其餘五千兩係交善後局積榖備荒雖未均匀放賑而五千銀兩並非無因是黔銀分半留省備荒似亦無不可就災情而論自以遵義爲最重詳查遵義縣知縣劉葆厚報災一案經藩司唐樹森批飭造册聽候委勘之後劉葆厚禀請免造册委勘禀内有緩徵一分未能大紓民困照常徵收亦不致大爲民害等語竟爲唐樹森批准無怪原叅有仰承諱災意旨之説也劉葆厚始則報災繼則請免委勘復請照常徵收似此顚倒迎合咎實難辭又原叅上年平越州歲試學政傳牌秋間按臨該州禀據甕安湄潭等縣生童公禀現直荒旱救死不暇懇請展限至冬學政允准奏明在案嵩崑知災情已露始奏稱本年入夏雨暘不時各屬間有偏災未能一律栽種至秋雨露少滋飭令補種等語貴州春耕秋收萬無補種之理一節查學政於二十一年六月二十二日奏據平越州裴良崑禀稱該州得雨太遲糧價昻貴各屬士子以艱於旅費公懇轉禀至秋成後再行按臨當經批准等語嵩崑已先於六月初十日有奏黔省入夏頗有旱象閏五月底至六月初連沛甘霖嗣後如雨暘時若可望有秋一片迨九月初九日復有奏前次得雨後補種晚秋莠糧栽養失時天氣仍復亢陽收成歉薄各府廳州縣禀報秋收約有二三成四五成六七成不等一片是則嵩崑旣奏報在學政出奏之前復詳陳於善後似非因學政之奏已露災情始行奏報惟旣稱補種收成歉薄則原奏萬難補種之語亦屬有因又原奏遵義府年終向有同仁會善舉去臘二十三日董事等在城内祝釐寺發給米票飢民過多數倍往歲擁擠爭先撲斃百十六人遵義縣劉葆厚承嵩崑諱災意旨揑禀房傾壓斃三十餘人而在塲彈壓之遵義副將則據實直陳文武兩歧嵩崑並不委員查勘一節查遵義縣劉葆厚所禀同仁會董事辦理善舉在城内城隍廟散給男丁在對門祝釐寺散給女口壓斃男婦七十四名口核其附呈淸摺實有七十七名口數有叅差時因飢民過多廟寺兩處委係擁擠踐踏以致傷斃多命劉葆厚並未親往彈壓殊爲玩忽於將晚始派差查騐除昏迷復蘇不計外與所報七十七名口人數約略相符實無房傾壓斃之事嵩崑亦未委員查勘復查武員並無禀報有案原奏多歧無從查考又原叅嵩崑上年於撫標親兵外添設護衛三百人經部議駁仍復設號精練營口糧由防營月餉武弁月課項下加撥開支精練營倚勢滋事適城防局提調候補知府熊寶田遇見將勇丁枷責嵩崑以爲擅責撫轅勇丁撤去差使記大過五次停委十年勇丁釋放亦不斥革一節查精練營募勇係因湖南芷江麻陽等縣與貴州銅仁思恩府向與毗連時有土會各匪聚衆搶刼殺人情事黔省練勇屢次裁减恐不敷調防經前藩臬司詳請募精練營勇三百三十名以備緩急自光緒二十一年七月初一日成軍日起支薪餉係由釐金善後兩局歴年節省項下動支聲明歸節省暫時辦理經嵩崑批准在案本年因存欵已罄無從籌撥當由司庫公局酌議禀商嵩崑於七月初一日裁撤營勇八十名復於通省綀額之内抽提馬步兵六百九十名以四百四十名分隸四鎭作爲遊撃之師以二百五十名撥歸省城作爲精練勇之餉以免另籌欵項由司局會同總營務處詳請奏咨於光緒二十二年十一月初六日奉硃批着照所請欽遵在案維精練營勇成軍業經一年雖歸外辦究未奏明原叅私設事非無因所稱經部駁之言或亦未確至勇丁欺辱過路婦女經候補知府熊寶田巡防遇見立將勇丁枷責實有其事但熊寶田係因病辭差並無記過停委案據勇丁亦聞已斥革矣又原叅嵩崑不理政事專親細務日召木石等匠面教以營造雕鏤之法屬吏無暇接見公牘積壓無暇淸釐池水取自龍片日役勇丁數百人將晚方許民汲擔水價貴至四十文其砌山之石在附郭山挖出民間塋地有被毁者一節查詢貴州官紳尙稱嵩崑操守廉潔性情爽直原叅日召木石等匠面教營造雕鏤或係指修理衙署濬池砌石時事而言　　　　　　　此摺未完 
 
 

Page 13

 
 
[光緒二十三年正月二十五日京報全錄]  
　　宮門抄○諭旨一道錄前○正月分選單○接續前扬○吏部○奏爲遵旨議處摺○江督劉奏前辦籌餉捐輪請將勸捐尤爲出力之員循例給奬摺○又奏道員送部引見在途患病暫緩北上片○鄂撫譚奏委員接署知州員缺片○湘撫陳奏甄别知州留省補用片○正月二十五日工部鴻臚寺廂白旗値日無引見○關防衙門奏初一日大高殿拜表端王行禮○召見軍機許應騤○本日皇上升文華殿美國使臣田具法國使臣施阿蘭英國使臣竇納樂德國使臣海靖和國使臣克羅伯比國使臣費葛俄國使臣巴布羅福義國署使臣威達雷日本國署使臣内田康哉日國署使臣瑟理威奥國署使臣羅士恒覲見○正月分選單知州山東寍海孔昭璸河南附貢通判廣東惠州馮聲萬順天舉知縣安徽霍山陳藻華江西拔廣東海康徐仁傑浙江賈開平袁銜江蘇舉陜西安塞項夢熊浙江廣東開建李章銘湖南四川興文竇以莊安徵俱監廣東西寍李瑋堂山東甲福建長汀文銓正紅監屏南孫鵬儀安徽甲廣西雊容王佐廷廂黄舉廣東英德呂光琦江西舉安徽懷遠程蘭階江西甲布經浙江邱兆金江蘇監州判甘肅河州王照山東監縣丞湖南湘潭俞錫礽浙江監巡檢湖南郴州陳鳳　四川人廣東合浦石熾然湖北附順天密雲陸光祖河南監典史直隸阜平程秉衡江蘇監江西廣昌蘭維琦直隸人○接前稿公牘尙無積壓亦無屬吏請謁不見確據但役勇丁三十人擔水灌池并未禁民間汲取時當亢旱水源枯竭擔水價値四十文貴一二十文不等亦勢所必然取石砌山并未聞有民間塋地被毁之事又原叅嵩崑親信門丁和齡事無鉅細悉由主持甚至公牘畫行亦出其手和齡與丙妹縣丞梁秉均狠狽爲奸凡文武肥缺優差管帶副哨多由和齡梁秉鈞交通賄賂一節查和齡自幼跟隨嵩崑充當門丁人甚能幹嵩崑是否信任公牘畫行是否亦出其手外間傳聞難得其實至丙妹縣丞梁秉鈞上年署理布政使經歴與和齡極爲親暱凡文武差委是否由二人交通賄賂亦查無確據惟訪聞梁秉鈞曾託首縣致函省外各州縣稱和齡爲撫署硃筆墨師爺卽此一端則二人之朋比招搖致滋物議已可槪見以上各節據雲南臬司湯壽銘詳細查覆核與臣等所聞尙屬相符伏查嵩崑被叅各欵或查無案據或事出有因或所言屬實而稍有異同至旱災一事原奏屢稱嵩崑諱災然於上年六月初十九月初九等日兩次奏報災情摺内並聲明委勘確實應否减免以紓民困再行辦理等詞有案可據所有駭異者前藩司唐樹森據各屬報災不速委員會勘卽各屬未造戸口丁糧淸册亦可先行委勘大槪情形詳請奏報竟任延擱不辦甚至已委勘明之處亦置之不理復批准帶徵舊欠錢糧延玩之罪實無可辭而嵩崑並未嚴行催司赶辦詳奏又遵義被災最重不將直隸撥賑銀兩全數給發賑濟雖所留五千兩買榖備荒並非無著似於事情緩急災案輕重尙欠斟酌和齡雖無信任確據其與縣丞梁秉鈞往來親暱致滋物議縱無賄通情弊亦屬蔬於覺察嵩崑應如何置議之處恭候聖裁前藩司唐樹森年老昏憒不恤民艱施行顚倒業經病故應否免議出自天恩遵義縣知縣劉葆厚欺罔上司玩視民瘼丙妹縣丞梁秉鈞結交門丁和齡雖無賄通實據物議沸騰不知自愛該二員均請卽行革職以肅吏治而儆官邪所有遵旨查明貴州巡撫被叅各欵緣由謹合詞據實縷陳伏乞皇上聖鑒訓示再此摺係臣黄槐森主稿合併聲明謹奏奉硃批另有旨欽此○○大學士管理吏部事務臣徐桐等謹奏爲遵旨議處具奏事光緒二十三年正月二十三日内閣奉上諭前據御史彭述奏叅貴州巡撫嵩崑需索供應各節當諭令崧藩黄槐森確查具奏兹據查明奏稱嵩崑雖無需索供應諱災不報等情惟二十一年間貴州地方秋收歉薄前藩司唐樹森並不據禀委勘嵩崑亦未嚴行催司赶辦詳奏遵義被災最重不將直隸撥賑銀兩全數給發賑濟又縱令門丁和齡與縣丞梁秉鈞往來交結致滋物議殊屬蔬於覺察嵩崑著交部議處前貴州藩司唐樹森年老昏憒不恤民艱雖經病故仍著革職遵義縣知縣劉葆厚欺罔上司玩視民瘼内妹縣丞梁秉鈞結交門丁不知自愛均著卽行革職以肅吏治餘著照所議辦理該部知道欽此欽遵鈔出到部除前貴州藩司唐樹森等革職之處另行辦理知照外查定例官員溺職者革職私罪又縱容家人長隨在任所招搖詐騙者照縱役得贓例革職私罪各等語此案貴州巡撫嵩崑前經御史彭述奏叅兹據崧蕃等查明覆奏欽奉諭旨交臣部議處臣等查訪巡撫被叅各欵經崧蕃等查明奏稱雖無需索供應諱災不報等情惟於地方秋收歉薄並未嚴行催司赶辦詳奏遵義被災最重不將賑銀全數給發等因應請將貴州巡撫嵩崑照官員溺職革職私罪例議以革職該巡撫又縱令門丁與縣丞往來交結致滋物議應再照縱容家人在任所招搖詐騙革職私罪例議以革職註册所有臣等遵旨議處緣由理合恭摺具奏伏乞皇上聖鑒訓示遵行謹奏奉旨另有旨欽此○○頭品頂戴兩江總督臣劉坤一跪奏爲江南前辦籌餉捐輸請將勸捐尤爲出力之員照尋常勞績給奬恭摺仰祈聖鑒事竊查江南議辦紳富捐輸始於光緒二十年欽遵就地籌欵之旨當經派員各處各就情形設法勸辦迨後由江面調經榆關内外增至五十一營七哨月需餉項十餘萬兩皆取給於江南而南洋亦在辦防司局各庫動撥如洗不得不藉捐欵以資接濟無如南省紳商頻年捐賑本已勢成弩未時値商務艱滯人心驚惶勸募更難應手因又多派熟悉捐務之員訪明他省行商於江南之紳富及本省商富之流寓宦寄於他省者均各前往推廣籌勸雖海外商埠亦復不憚遠涉以息義激發人心閲時一年有餘集欵一百二十餘萬悉以供北軍糧餉連同就地勸捐團練經費三十餘萬合共有一百五十餘萬之鉅查昔年捐賑係以各省之豐餘助災區之不足此次捎餉値各省均須籌防籌捐之際辦理更覺爲難是各委員之勸募於外省者較之賑捐尤爲不易前經署督臣張之洞奏明奉部議覆准予援照勸辦賑捐之案統按尋常勞績請奬自當酌量擬保第賑捐大半咨由各省經辦故可分省開列餉捐皆由水省委員隨地往勸無須分省應卽彚爲一次請奬合之覺見爲多然與賑捐每省分請奬叙實已爲數較少除出力稍次人員酌給外奬外謹　其尤爲出力集數較鉅者計七十九員各擬請給予應升官階及應得虚銜頂戴封典核與定章相符所保　數按照賑捐以銀計奬之數亦無浮濫間有鹽務人員因行鹽地方之商富非該員等不能熟悉情形此次海防地方均隸鹽塲是以一體委派勸辦於推廣另案認捐鉅欵之外多有籌集百元援照蘇皖蘇浙賑捐請奬成案辦理據籌餉局司道等詳請具奏前來臣覆覈無異謹將擬保人員名數繕具淸單恭呈御覺合無仰懇 
天恩俯念該員等勸捐濟餉著有微勞准照給奬以示鼓勵而昭激勸除將該員等履歴分咨吏部兵部查照外理合會同江蘇巡撫臣趙舒翹恭摺具陳伏乞皇上聖鑒訓示謹奏奉硃批該部議奏單併發欽此○○劉坤一片再據前福建督糧道陳鳴志禀稱前奉上諭著開缺送部引見等因遵於本年五月二十日將關防案卷移交新任接收盤查倉庫並無經手未完事件咨由福建藩司會詳閩浙督臣邊寶泉繕給咨文祇領赴赴都道經上海感受暑溼兩足軟弱調治未效現至江寗就醫迄今尙未痊愈禀繳咨文懇請奏明暫緩北上俾得從容調理等情前來臣覆查無異除咨吏部及閩浙總督臣查照外理合附片陳明伏乞聖鑒謹奏奉硃批吏部知道欽此○○譚繼洵片再興國州知州宋熙曾調省差委所遺該州印務應亟委員接署以重職守查有本任黄梅縣知縣徐士彦才具明幹奮勉有爲堪以署理據布政使王之春署按察使瞿廷韶會詳前來除飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○陳寶箴片再查定例道府州縣保歸候補班人員予限一年察看甄别等因歴經遵辦在案茲查有補用直隸州知州皮爾梅年四十九歲係江西淸江縣人於光緒二十一年十月初八日到省扣至二十二年十月初八日一年期滿例應甄别據藩司何樞臬司桂中行會詳前來臣詳加察看該員皮爾梅講求吏治　練老成堪以留省照例補　除將詳細履歴咨送吏部查照外謹會同湖廣總督臣張之洞附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十三年正月二十六日京報全錄]  
　　宮門抄○諭旨二道錄前○正月分教職單○江督劉奏剿獲幅匪餘黨訊明懲辦並將在事也力員弁酌予奬叙摺○晉撫胡奏委署知府片○江督劉奏邊隅防務吃重請將前次領存槍砲撥防片○陜督陶奏遴員辦理甘肅全省防務片○陜撫魏奏遣撤勇丁增發月餉緣由片○陜督陶奏遊撃因病出缺片○正月二十六日内務府國子監鑲紅旗値日吏部引見五十七名廂白漢二名兩翼十九名○恭王等謝議叙恩○李中堂謝議叙恩○英俊恩慶各假滿請安○八額駙續假五日○吏部奏派騐看官派出浦善陳學棻楊頣李端　薩廉張英麟鳳鳴陸寶忠褚成博富亮艾慶瀾達椿胡蕙馨富通阿李念兹龎鴻書掌儀司奏二十九日初一日祭奉先殿偉具勒謨具子行禮○召見軍機溥善吳廷芬○正月分教職單正諭奉天興京范陳書河間山西平定楊善晉太原陜西邰陽高照熙綏德福建仙遊黄啓瑞福州廣西宜山鄒焯桂林上思廳羅慶澄柳州俱舉江西義寗李緝熙建昌拔上饒萬立賡南昌優訓導直隸容城范陳經河間安徽渦陽　鴻才寗國山東淸平牟庭芸靑州山東邱縣張衍中武定山西山隂孫志祖平定福建政和陳綬恩福州泰寗黄　和福州江西雩都傅啓心南昌湖北光化王孔彰黄州廣東海康龍恩銘廣州文昌李若金高州電白梁豪廣州廣西昭平王國瑞　州四川射洪彭元瑾重慶供舉山東嶧縣董心葵萊州歲廣東興寗朝勳高州優復諭山東觀城仇星吉濟南附海豐梁鳴琨萊州福建羅源葉孔煌延平湖南湘　陳爲鋼郴州四川綿竹陳忻瀘州俱廪河南鞏縣韓桂芳南陽拔新鄭周建棠衛渾恩復訓山東滋陽許正圖東昌江西南昌趙汝明撫州湖北黄安呂用賓武昌漢陽丁鎭山襄陽俱禀浙江會稽沈謙安寗波舉福建延平施紹吾福州副湖南寶慶周政寛常德增貴州定番李少亢鎭遠歲○○頭品頂戴兩江總督臣劉坤一跪奏爲勦獲幅匪餘黨訊明懲辦籲懇天恩准將出力員弁酌予奬叙以照激恭勸摺仰祈聖鑒事竊徐州地方界連三省向爲匪徒出没之區前有幅匪大王三等聚衆滋事雖經卽時樸滅而大王三等黨内尙有漏網渠魁李中信卽李二添耶稔惡已久兇狡異常並有該匪義子郝二妮卽郝二大王及竿首于潰城等同惡相濟勢燄日張在豐縣碭山等縣强刦殺人及勒索錢物之案指不勝屈屢經該地方文武設法嚴拿期在必獲無知该匪等聚散靡定黨夥極多一闻官軍往捕少則豫期區散逃匿多則聚衆負嵎上年閏五月李中信等在碭山縣歐莊及孟樓地方拒敵官兵殺傷練勇經營縣先後拿獲悍黨張喬等十餘名禀經前署督臣張之洞批飭徐州道分别嚴辦而李中信一匪仍未弋獲嗣據徐州道禀稱上年十一月初六日豐縣知縣王得庚探聞李中信紏黨在碭山蔣莊地方盛踞圖刼經該縣會同辦團委員已革河南延津縣知縣郭古陶徐防馬步哨官劉士義王淑崑署徐州鎭標中營遊撃劉玉泉署豐汛千總勝承惠額外高鑑堂各帶兵勇馳往樸捕李中信等業已得信潛匿竿首于潰城一匪拚命拒捕將什長顧長淸胸膛戳傷二處該匪亦卽自戕身死初九日探明李中信復聚匪黨在豐縣境内鄧家莊地方意圖起事王得庚等正慮官軍兵力尙單適徐防左營哨官郜均知西路汛守備戴鳳鳴及團練委員試用通判姚維衡練董蔣念熙等各帶練勇前來會勦經王得庚會同各該文武督帶隊伍星馳前往該匪等嘯聚多人勢甚猖獗官軍奮勇圍捕該匪等開槍拒敵致傷馬步兵勇五名捕役二名郭古陶馬匹亦被轟傷卽行換騎與王得庚親冐槍彈率衆合力上前格鬥先將匪犯沈殿標閻廣得轟砍斃命並將李中信格傷與麻與曰沈殿驁一併拿獲奪獲靑馬一匹洋槍五桿餘匪知勢力不支拚命突圍逃散維時已在黑夜追捕無蹤復於十六日槍斃劉蟲蟻一犯十七日探明郝二妮等由山東竄回甫至蔣單樓地方卽經王得庚會同郭古陶等馳往剿捕碭山縣知縣朱學煌等帶同兵役亦至該處巡捕趙常五葛生二匪棄械先逃當匪卽拿獲郝二妮仍列陣抗拒鏖戰有一時之久官兵練勇亦多受傷始將李遇平沈殿選郝二妮三匪格傷獲住並夥犯王廷忠王萬興辛據高田馬四共五名奪獲洋槍七杆刀棍十一件餘匪多有帶傷分投逃散所獲各匪並另獲之司振續王夢藍二名一併解經該道提訊各認爲匪不諱錄供禀請懲辦經臣覈明該犯李中信卽李二添耶郝二妮卽郝二大王麻興曰馬心目王廷忠卽王伸興馬四王萬興卽王二李遇平卽李藍辛據八名或揭竿肇亂約期起事或聽紏搶刦多案勒索居民錢物迨經官軍拿獲均予正法並與監故之高田卽高文田司振續沈殿選沈殿驁四名及格殺之沈殿標閻廣得二名一併戮屍梟示以昭炯戒常五葛生路廷郝二妮等均係疲逼同行臨拿棄械先逃並未帮同拒捕淸尙可原並飭查照懲辦會匪章程酌予監禁期滿分别辦理王夢藍一犯僅止事後看守秦芳固侯續並未凌虐及同謀行刦分贓等事由道擬結臣查李中信郝二妮等乃漏網巨匪平日以搶刼爲生並有結搶庫鞘稔惡多端實爲地方之害迨官兵圍捕猶復恃衆抗拒實屬形同叛逆其兇橫情形實與大王三等無異各該文武合力剿捕奮不顧身防患未萌辦理尙稱迅速上年獲辦大王三等案内出力員弁經前署督臣張之洞奏准給奬在案此案事同一律所有在事尤爲出力之豐縣知縣王得庚試用知縣蔣念熙已革河南延津縣知縣郭古陶試用通判姚維衡縣丞職銜高龍翰附生李道源諸兆熊署徐州鎭標中營遊撃劉王泉儘先補用守備王淑崑其次出力之署碭山縣候補知縣朱學煌徐州鎭標西路汛守備戴鳳鳴儘先補用守備劉士義署徐州鎭標中營豐汛千總滕承惠補用把總拔補外委郜均知徐州鎭標豐汛存城額外高鑑堂監生阮光奎武生蔣少白可否仰懇天恩准予分别給奬以資鼓勵如蒙俞允再行開具淸單照章擬保具奏其餘出力員弁練董已由臣酌給外奬除飭勒緝逸犯史中沅等務獲究報並咨吏兵二部查照外謹會同江蘇巡撫臣趙舒翹恭摺具陳伏乞皇上聖鑒訓示謹奏奉 
硃批著准其酌保毋許冐濫欽此○○胡聘之片再澤州府知府周天麟俸滿請咨赴部引見所遺員缺應卽委員前往接署查有候補知府豫臨穩練精詳堪以署理據布政使俞廉三按察使劉　會詳請奏前來除咨部並核飭遵照外謹附片具陳伏乞聖鑒謹奏奉硃批吏部知道欽此○○劉坤一片再雲南僻處邊隅防務尤爲吃重據統帶衡字營貴州古州鎭總兵丁槐禀稱該省防軍因限於經費尙有購用新式槍砲現在該鎭蒙恩賞假回雲南本籍所有該營前在山東及南北洋領存各種快槍快砲除酌留衡字伍底營應用各件外其餘快槍四千三百二十四杆快砲五尊並子彈等件擬請撥解雲南濟用等情臣察覈所禀係爲力顧邊防起見自應照准除飭該府城迎提外謹附片陳明伏乞聖鑒謹奏奉硃批該部知道欽此○○陶模片再甘肅軍務雖平而防務不宜稍懈所有防練各軍營務仍須逐一整頓非有明幹大員經理不足以收實效查甘肅布政使曾鉌器識閎通不辭勞怨堪以總理甘肅全省防練各軍營務事宜除札委並刊發關防外理合附片具陳伏乞聖鑒謹奏奉硃批知道了欽此○○魏光燾片再臣此次遣撤湘軍武威各營弁勇應給恩餉按照督臣奏定章程已由奉撥專餉内動支其營哨和官亦各按兩個月薪糧數目支給並無統領公費委員川資銀兩業經造報在案現准部咨凡營官哨官均於截止各營正餉外給予一月薪水不給公費等因自應遵照辦理惟查湘軍各營於本年六七八九等月遣撤該營哨官等責令押送勇丁當經各給兩月薪糧統計多發一月共支銀二千九百餘兩此特均巳回籍實屬無從核减惟有　懇天恩俯念此桨發餉在先奉文在後仍准照兩個月核銷免其追繳之處出自鴻慈謹附片陳明伏乞聖鑒謹奏奉硃批戸部知道欽此○○陶模片再據肅州鎭總兵田在田禀稱鎭標右營遊撃喻經魁患病日久醫治罔效於光緒二十二年十月二十七日在任病故等情前來臣覆查無相應請旨開缺除查取該故員　領劄付及委員承查印甘各結另咨送部外所遺肅州鎭標右營遊撃員缺陜甘現有應補人員容臣另揀請補理合附片具陳伏乞聖鑒訓示諱奏奉硃批兵部知道欽此 
 
 

Page 15

 
 
[光緒二十三年正月二十七日京報全錄]  
　　宮門抄○諭旨七道錄前○陜督陶奏爲懇恩免扣滿營官兵原營支欵摺○浙撫廖奏匯解北洋海防經費摺○皖學政李安報皖省科試一律告竣摺○粤督譚奏甄别庸劣各員請旨分别降革摺○將軍恩奏借墊銀兩抵還砲價片○御史潘奏請整飭士習片○鄂撫譚奏動撥帮津銀兩彚解甘肅片○正月二十七日理藩院鑾儀衛光祿寺正藍旗値日無引　見○德公假滿請安○麟中堂等謝照舊供職恩○吳廷芬前往東陵請訓○裕德續假五日○端王阿克東阿各請假十日○彭壽續假十日○召見軍機廖壽恒○頭品頂戴陜甘總督臣陶模跪奏爲懇恩免扣滿營官兵原營支欵以恤兵艱恭摺仰祈聖鑒事竊前督臣准戸部議覆查凉莊二滿營防剿官兵奏調原摺與此次原單人數歧異應令查明聲覆至所支行糧旣係照寍夏滿營調駐通州支銷章程應將原營支欵分别截扣提存等因當經轉行遵照去後兹據甘肅布政使曾鉌詳稱准凉州副都統依楞額莊浪城守尉英秀先後咨覆奉查人數歧異之處已經造具官兵旗佐花名淸册詳細聲覆在案至原營支欵飭令分别截扣提存一節查凉莊滿營奉調官兵如同治年間調赴靖遠鹽茶廳慶陽等處防剿竄賊奏派副都統帶領官兵出關征剿新疆等處回逆皆支食行糧並不截扣原營支欵此次奉調官兵値餉需不斷行裝裹帶每兵僅給銀二兩路途梗塞百物昻貴拮据情形實難殫　况奉調後進剿武勝等處竄匪生擒有賊陣亡有人似非前調寍夏滿營僅駐通州並未接仗者可比且行糧以恤兵艱坐餉以贍家口往年十成餉項尙未截扣原營支欵今兵丁僅領五成餉乾如再截扣支欵實有凍餒之患咨請將去歲奉調赴省防剿官兵原營支欵仍照同治年間奉調出征官兵支銷舊案免其分别截扣以恤兵艱而昭公允各等因前來經該司查凉莊奉調官兵人數歧異緣由前據該滿營造到官旗佐花名淸册業經詳由前督臣咨送在案兹准聲覆官兵五成坐餉已甚拮据若再截扣便至凍餒並援引同治年間疉次出征未扣原營支欵成案請予免扣由藩司詳請具奏前來臣覆核無異合無仰懇天恩俯准免扣凉莊二滿營此次奉調官兵原營支欵以恤兵艱除咨部查照外謹恭摺具陳伏乞皇上聖鑒飭部查照施行謹奏奉硃批著照所請戸部知道欽此○○頭品頂戴浙江巡撫臣廖壽豐跪奏爲匯解光緒二十二年第四批北洋海防經費銀兩恭摺仰祈聖鑒事竊准戸部咨議復北洋大臣王文韶奏豫籌北洋經費一摺光緒二十一年十二月十二日奏奉旨依議欽此並抄單内開浙江厘金銀四十萬兩撥給北洋經費按八成解足等因業經第三批籌解銀十六萬兩奏咨在案兹據署布政使丁峻詳稱移准厘捐總局在於厘金項下籌動銀四萬兩解司應卽發交裕源號商匯解北洋大臣直隸總督衙門投納守候掣批回銷作爲浙江省籌解光緒二十二年第四批北洋防費等情奏咨前來臣覆核無異除分咨查照並取領匯日期咨報外理合恭摺具陳伏乞皇上聖鑒謹奏奉硃批戸部知道欽此○○安徽學政臣李端遇跪奏爲皖省科試一律告竣恭摺仰祈聖鑒事竊臣科試寗國廣德徽州池州安慶各屬完竣業於五月奏報在案兹於七月十三日出棚按試廬州次及六安潁州壽州鳳陽洒州滁州和州於十二月初四返回駐者考試太平是月二十日一律竣事通省選拔生員亦均先後錄取如額此次科考皖北仍照皖南關防加意嚴密不敢稍涉疎懈生童等範我馳驅諸弊以次漸除惟槍冒一節不能盡絶根株幸各廪保自支年知有奬罰皆能認眞舉發潁州阜陽童生正塲廪保田振鐸高延芳許鴻動李樹森寗大宗鹿鳴潘德馨劉樹丹于體仁當塲盤獲槍手李桂芳梁占元郭士卿張桂馨張杏圃劉錫九等滁州童生正塲廪保徐金輅孫傳曾當塲盤獲槍手王邦彦一名均將該槍手照塲外盤獲之例枷號示衆各該廪保給予奬賞用資鼓勵發落日臣仍面朂該生童等敦品勵學勉爲異日有用之才諸生童亦頗知領會過年臣卽陸續淸理駐署積牘俟七月初旬再赴金陵辦理錄遺會考事宜所有微臣科試皖省一律告竣緣由理合繕摺奏報伏乞皇上聖鑒再臣經過皖北地方夏秋雨水並多迨交冬令雨雪應時麥苗日旺民情亦極安謐堪以上慰 
宸廑合併陳明謹奏奉硃批知道了欽此○○太子少保頭品頂戴兩廣總督臣譚鍾麟頭品頂戴廣東巡撫臣許振褘跪奏爲甄别庸劣不職各員請旨分别降革以肅官常恭摺仰祈聖鑒事竊維世運之升降係乎人才民俗之轉移在於牧令自登進寛而流品雜咸以位途爲利途而吏治不可問矣臣等惟有隨時考察嚴加甄别俾有所儆惕而稍挽頽風查有開平縣知縣劉盛堂以甲科出身補授斯邑操守尙嚴惟聽斷糊塗幾至釀成寃獄英德縣知縣朱怡和性極優柔不自振作西寍縣知縣淸安性情迂緩辦事竭蹶候補按經歴泰煥章委辦厘卡納賄縱私縣丞張煥斗購買料木任意浮冒從九品成宗藩行同巿儈卑鄙無恥合浦縣珠塲司巡檢張麟辦事粗率操守平常以上七員均難姑容相應請旨將開平縣知縣劉盛堂降爲教職歸部選用英德縣知縣朱怡和西寗縣知縣淸安均開缺另補按經歴秦煥章縣丞張煥斗從九品成宗藩珠塲司巡檢張麟均請革職以示懲儆所有臣等甄别各員緣由謹合詞繕摺具陳伏乞皇上聖鑒訓示謹奏奉硃批另有旨欽此○○恩澤等片再奴才等前經附奏上年定購克魯森砲價約共銀八萬餘兩核計鎭邊軍年額餉餘存無多若待分年開支莫濟急用請由漠河金廠二十一年報効軍餉尾欵留抵一片現准戸部議奏核與請購快砲原奏不符應仍照上年奏案由鎭邊軍内作正開支毋庸議撥等因於光緒二十二年十月初六日具奏奉旨依議欽此欽遵知照前來奴才等查定購克魯森快砲八尊酌配子藥並應需水脚保險等項扣實德銀三十六萬六千七百餘馬克俟交砲時再按馬克時價找算淸楚當由鎭邊軍餉内共墊匯過銀十一萬餘兩除已籌有燒當捐銀一萬八千三百兩及上年抽扣搬運夫價銀剩存萬兩之譜又本年截至十二月底止抽扣搬運夫價剩銀一萬餘兩如數抵補尙不敷銀六萬餘兩惟此項銀兩係本年秋季應發之餉時値水災之後薪米昻貴數倍於前各營練兵萬難懸　待炊只得由庫存齊字營所剩夫價項下暫行挹注借墊發放各軍先濟眉急嗣後每年卽以抽扣鎭邊軍搬運○價餘項分年抵還以淸欵目而符原議除咨戸部查照外理合附片陳明伏乞聖鑒謹奏奉硃批該部知道欽此○○御史　慶瀾片再士爲四民之首故政教所及先由學校近來士習日壞士子不知束身自愛讀書立品爲國家儲有用之材倖博一衿遽爾干預地方公事甚至以訟詞爲業尤爲地方之蠧而地方官不能隨時查察良莠不分一槪輕視生員有犯往往擅自扑責亦非所以待士之道查定例生員關涉詞訟者地方官摘叙事由申報學政查核若不守學規好訟多事者斥革又生員所犯有應戒飭者地方官擅自扑責者嚴行叅處等因擬請飭下各省督撫學政遵行舊例隨時查察各學生員有好訟多事經地方官詳報者斥革地方官有　責生員者嚴叅庶使士子知朝廷責士之嚴而待士之重亦養其廉恥之道也謹附片具陳伏乞聖鑒謹奏奉旨已錄○○譚繼　　　再據總辦湖北善後　布政使　　　　　　　　糧道庘存帮津水脚兑費等欵銀兩前於咸豐年間必辦折徵奏准統充軍餉嗣於光緒九年經戸部叅令　　　　　有　要飭籌由　　事案奏　　　　　　　　　　省年内有應預解光緒二十三年分甘肅新餉銀十萬兩現已認還俄法英德各欵司局各庫悉索一空而　　　　　鶉短絀實屬还數周　　　　　　　　　　　　糧滋庫動撥帮津水脚兑費等銀五萬兩俾資湊解詳請專案奏明等情前來臣等查甘餉係應速解要欵　　　　　　　　動撥帮津等銀歴　　　　　　　　　請係　援案辦理核與部議專案奏明動撥意程相符除咨戸部外謹合詞附片具陳伏乞聖鑒謹奏奉硃批戸部知道欽 
 
 

Page 16

 
 
[光緒十十三年正月二十八日京報全錄]  
　　宮門抄○論旨三道錄前○雲督崧奏土匪闌入鎭康土屬業經官兵撲滅請將在事出力員弁擇尤保奬摺○督劉奏起運蘇省應徵漕白二糧交倉約數摺　　　　　　並次　　裁官刼獄焚燬兵糧刼去庫存地丁請旨免追片○正月二十八日吏部翰林院廂監旗値日廂紅漢引　見二十　　　　　　　堂慶福各假滿請安○薩廉等謝照舊供職恩○莊王續假五日○提督衙門奏拿獲勒贖人犯趙全信等八名請交刑部會同宗人府○召見軍機熙敬阿克丹○○頭品頂戴雲貴總督臣崧蕃雲南巡撫臣黄槐森跪奏爲土匪闌入鎭康土屬焚掠村寨業經官兵撲滅地方安定查明在事出力員弁籲懇天恩俯准奬叙恭摺具陳仰祈聖鑒事竊查雲南鎭康土知州隸永昌府管轄距府三百餘里地方遼闊獞人雜處性情獷悍外連野番叛亂靡常前於光緒十六年四月有土族刁老五勾結外匪戕殺土牧司悶錦圖佔踞土城經前永昌府知府鄒馨蘭督率紳團土練登時撲滅札委司線民護印撫孤相理州事禀經前督臣王文韶撫臣譚鈞培奏報在案數年以來尙屬安靖上年十一月間突有土匪繆八陳小黑龔得勝等聚衆六七百人並勾野番老元三百餘家分投竄踞鎭康屬之東路白泥塘李子樹西路猛棒衛等處焚掠村寨樹幟紥營大肆猖獗又有匪首馬上飛率黨三百餘人潛踞箐門口白龍塘等寨欲圖進窺土城永昌府知府湯子坤聞警電禀臣崧蕃卽電飭該府調集民團土練馳往相機勦辦並飛飭帶辦騰永前營叅將王明光左營管帶顧洪右營管帶陳國泰等各率所部弁兵分路援勦及飭順寗府縣會營嚴行堵禦先經湯子坤探白泥墉一股匪勢鴟張卽率土目穆子惠革員胡緒昌等調集土練團勇於十二月初八日馳抵攻剿賊衆迎距鏖戰一日互有傷斃陣斬賊首繆八擒獲賊目李小黑王二兩名因傷重卽就軍前正法匪衆奔潰我軍乘勝追撃殺賊三十餘人餘黨逃竄將白泥塘李子樹茨芭林等十餘村寨以次收復西路猛捧之賊聞繆八等敗亡卽環紥八營深溝高壘爲死守計野匪老元又添來二百餘人進踞崩卡營思斷我軍後路胡緒昌率圑堵禦勢將不支十二月十六日管帶顧洪領兵驅至左右夾撃斃賊數十餘人始行敗退奔回老巢是日王明光陳國泰率兵齊到猛捧先經開城招撫匪衆不聽負固自如我軍始逼進紥營合力圍攻因賊壘　峙互相援應數日不下至二十一日寅刻大霧迷漫我軍暗約齊進先將猛捧老營攻破殺賊無算乘勢分頭攻撃各營賊匪齊出救援死力抗拒把總羅星垣力戰陣亡衆軍奮勇前驅快槍各發斃賊數十人斬獲首級三顆賊怯潰逃衆軍追捕傷獲賊目李小山等五名並就軍前斬首梟示賊壘一併蕩平餘匪紛紛竄逸衆軍尾追賊由麻栗壩等處奔回未便越界窮追被脅番民投誠就撫分别遣散歸業是役也我軍陣亡把總一員兵團土練二十五名受傷七十辩名此次攻克東西兩路賊匪收復村寨之實在情形也其潛踞箐門之馬上飛一股先經湯子坤飛檄孟定土司帶練援堵該匪一聞東路賊敗卽率黨逃往耿馬地方五月二十二日經署順寗府知府王培心督飭雲州知州蔡茂秩順寍縣知縣曹衍瀚率團搜捕解散脅從將該匪拿獲解府訊明正法被擾村寨逐一撫恤鎭地一律肅淸禀由雲南善後局司道裕祥等核明詳奏前來臣等覆查無異此次土匪繆八等勾結野番阑入鎭康番地焚掠村寨潛窺土城固由該土司平日防範不密亦因該處地處極邊爲游匪潛匿野番出没之所以致盈千累百易於聞風嘯聚若辦理稍失機宜則沿邊野番勢必附和蠢動將復不可收拾幸該府湯子坤聞警卽與各管帶同心協勦匝月之間卽將賊首次第殲除保全土城地方安定辦理尙屬妥速所有在事出力員弁深入瘴鄉不避艱險克奏膚功均屬著有微勞合無仰懇天恩俯准將已革運同銜在任補用同知雲南嵩明州知州胡緒昌請賞還原銜中書科中書銜候選從九品湯衡有請俟選缺後以府經歴用同知銜順寗縣知縣曹衍瀚請在任以同知直隸州知州補用孟定土知府罕世傑請賞加三品銜灣甸土知州景紹文請賞加四品銜花翎副將銜儘先補用叅將王明光請俟補缺後以副將補用花翎叅將銜儘先補用遊撃顧洪請俟補缺後以叅將補用花翎副將雲南武定營叅將陳國泰請在任以副將升用花翎守備補缺後以都司補用蕭萬吉請賞加遊撃銜守備銜花翎儘先千總羅世煥請俟補缺後以守備儘先補用把總穆子惠劉文申均請以千總升用以昭激勸出自逾格鴻施陣亡把總羅星垣爲國捐軀情殊可憫並懇勅部照例從優議叙以慰忠魂其餘陣亡兵練人等應卽歸入彚案辦理除將請奬各員履歴分送吏兵部查核外謹合詞恭摺具陳伏乞皇上聖鑒訓示再此案早經肅淸因尙有逸匪龔得勝屢次勒拿未獲並飭湯子坤等辦理善後招集流亡及照章查取該員等履歴有稽時日是以奏報稍遲合併聲明謹奏奉硃批胡緒昌等均著照所請　勵該部知道欽此○○兩江總督臣劉坤一江蘇巡撫臣趙舒翹跪奏爲光緒二十二年分蘇省應徵漕白二糧核計起運交倉約數恭摺仰祈聖鑒事竊照蘇州等五府州屬本年應徵漕白米石前經戸部奏請力籌足額並經直隸總督臣王文韶奏請將蘇漕一律統歸海運各等因移咨前來卽經轉飭遵辦在案伏查蘇省漕項久蒙恩旨永减現値京倉需米孔殷極應力籌足額加徵起運以裕支放無如蘇州等屬自遭兵災荒田向多節經飭屬設法招墾雖報增新墾不少祗以頻年歉收農田又本不繼一時驟難復額而本年應徵原復熟及届徵新墾各田因入夏以來暘雨失調交秋後又因雨水過多禾棉被淹受傷秋成殊形減歉不得不確切查明剔荒徵熟業經飭屬逐一查勘被歉輕重情形分别蠲减緩徵另行奏懇恩施並將鎭江府屬之丹徒縣應徵漕糧循舊坐撥旗營兵米請免起運外今將蘇州等屬之長洲元和吳照震澤常熟昭文崑山新陽華亭奉賢婁縣金山上海南匯靑浦川沙武進陽湖無錫金匱江隂宜興荆溪丹陽金壇溧陽太倉鎭陽嘉定寶山等三十一州廳縣應徵漕白二糧經臣等督同怀道飭屬將復熟及新墾届各田核實釐剔約交倉漕白正耗米七十九萬七千一百四十餘石又備帶津通經剥耗食等三欵米二萬一千四百八十餘石籌備二升餘米一萬四千五百六十餘石外有支給沙船耗米六萬五千二百一十餘石今届以起運交倉米數核與上年河運並運計短少社六千四百餘石實因本年秋成减歉所致委係核實搜剔不遺餘力應請就數起運兹據蘇州布政使聶緝槼蘇松糧儲道陸元鼎會詳請奏前來臣等覆核無異除飭司道督率各屬愼選乾潔稉米剥解騐兑起運並酌義辦理章程確核漕白各細數另行詳請奏咨暨咨部查照外謹會同漕運總督臣松椿恭摺由驛馳陳伏乞皇上聖鑒訓示謹奏奉硃批戸部知道欽此○○陶模片再准戸部咨前署海城縣知縣柏以麗接收前任惠福錢糧交代案内册造開除被賊刧去銀一千一百兩又被焚倉糧六十餘石均係倉庫正欵究應歸人賠補還欵應令查明聲覆核辦等因當經轉行遵照去後茲據布政便曾鉌詳稱查二十一年五月初七日海城回匪戕官刧獄焚燬豌豆二百餘石刧去庫存地丁銀一千一百兩捐欵銀一百八十兩業巳委勘確實詳經前督臣楊昌濬專摺奏報在案前案開除被焚豌豆止六十九石二斗四升三勺尙有被焚己估未支兵糧豌豆一百辩十六石二斗一升二合八勺巳於接署知縣楊廷槐接收柏以麗交代案内續列開除正符原奏二百餘石之數知縣惠福猝遇盜賊身被戕殺室家同死衣物蕩然實屬無從賠補查例載倉庫財物若猝遇賊刧奪事出不測而有損失者委官保勘核實顯跡明白免罪不賠等語此項銀糧委係叛匪戕官所失前經　勘明白例應免賠應請奏懇天恩飭部核准免　原奏被　之捐欵銀一百八十兩係開辦籌餉新捐時捐生張瀾等報捐儲庫該縣正擬解銀請奬同時被刧欵雖無著而該捐生實口呈交在官未便置之不議致令向隅可否仍准奬叙併請隨案奏請飭部核覆等情前來臣覆查無異相應請旨飭部將海城縣被刧庫存地丁銀一千一百兩被焚豌豆二百餘石照例准免賠補並刧去捐生張潣等報捐存庫銀兩應否仍准給奬之處一併核覆俾有遵循爲此附片伏乞聖鑒訓示謹奏奉硃批該知道欽此 
 
