# 1894 - 319 - 4907754

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○潘頤福咸豐朝東華録實洋一元三角○王益吾咸豐朝東華續録實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃録碼洋六角○康熙字典碼洋二元五角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈　 
[新印繪圖繪芳録告成] [  三馬路申昌書室啓]  
　　繪芳録一書歴叙才子佳人之事描情寫景細膩風光雖體例不脫章回而妙筆奇思有非他人屐齒所能到者更延名手繪成圖象冠諸卷端頰上添毫栩栩欲活誠小說中生面别開者也兹已告成分裝八本價洋一元二角諸君子請移玉三馬路申昌書室購取一觀或亦所供酒後茶餘之談助乎 
[以柔遠爲防奸之法論]  
　　中倭失和化玉帛而爲干戈前此之相與彼此往來晉接者至此皆成仇敵然而中國素尙寛大並不措意也而倭人量小不能容物將寓倭之中國商民多方挑剔報名注册禁其出入先示之以不廣華人之在倭地者遭此苛虐苦不堪言惟時中國何妨仿其所爲以待寓華之倭人而中國若仍有所不忍不屑尤而效之無如倭人反不以爲德而以爲中國之可欺藉此以逞其狡謀潛爲奸細將中國軍情傳達倭國以至屢掣華軍之肘其當塲現獲與夫查有實據者則照軍法明正典刑不待言矣而其中包藏禍心混跡中土者尙不乏人幾於無處蔑有並聞有朝鮮之人爲倭作奸細者夫朝鮮本無兵禍卽東學黨之爲梗於國中亦不過癬疥之疾不足爲大患也而乃倭人蓄心已久一旦借以爲名據其國而幽其君蹂躪其百姓專制其國政而且開罪於中國兵連禍結不知何日是了是倭人之爲鮮人所痛恨也必矣東學黨先時肇禍此時亦深惡倭人之所爲而起與爲難則鮮民更可知矣夫豈有肯與倭人爲細作反自傾害其國家者吾聞之初不之信然而衆口可以鑠金往往有人謂此時朝鮮方憂禍亂而常有鮮人携取參斤到處逗遛其中必有異圖並恐倭人狡計用重賄以買囑鮮人鮮人或不免貪利忘義則亦有防不勝防者於是有雷厲風行擬查議禁者倭人此時旣不由美國保獲則華人偶有所見如遇仇敵豈有保全之理朝鮮之人若有作奸而查得實據者則其人亦狗彘不食所謂人人得而誅之者也官民一體嚴查概行驅逐不準容留誰復敢有議其後者蓋中國本不欲效倭人之尤而勢處於不得不然也然中國則猶不欲自失其寛大之政其於倭人也但令其報名註册領照仍可以各安生業並未下逐客之令而倭人之寓中國者果係安分商民並非作奸犯科華官仍爲之保護不以仇視而以德報固不失懷遠之經而有爲匪作奸者則亦不難稽察而得其實至於朝鮮之人他處姑不之論卽就上海而言尙有五十餘人昨聞友人言及劉康侯觀察以鮮人錯處不免爲倭人所誘代作間諜刺探軍情不可不預爲之防而顯爲查核明予編管似乎有傷於國體因悉心籌畫命某二尹與朝鮮在滬之董事李姓者相商另在租界賃屋數椽設一客棧由李董事悉數將在滬鮮人招而致之同處棧中一切飲食房金仍照各客棧之例不必動支公欵蓋鮮人在滬本寓客棧亦須各出租錢也惟旣設客棧之後則他客棧中不准容留一朝鮮之人以便同在一處易於稽核觀察則責成某二尹某二尹則責成朝鮮董事董事則常川在棧專稽出入不時知照委員禀報情形聞董事李君爲朝鮮王族年已七十餘寓滬已二十餘年曾經放過欽差故黄大令已奉觀察札飭照會李君卽日辦理如此則朝鮮之國體旣不至有失而奸細亦無存身之處軍情又無漏洩之時於倭人則如彼於鮮人則如此此其辦理可謂仁之至義之盡矣抑亦思周藻密無微不至矣其傳遞信函電報等事再能仿照西例逐一查明不准私發則防奸之道毫髮無遺憾也惟是中國之人食毛踐土誰非大清之子民無論爲官爲商爲農爲士服先疇而食舊德苟非異類必有同仇之志敵愾之忱而乃亦有貪倭人之厚餌而爲之作間諜運餉糈辦軍火以資接濟所謂漢奸者亦頗不乏人其陰謀詭計令人不可識度此種人竟無法以禁絶之且亦從未有破獲者蓋官雖知之或畏其勢或憚其力或慮其反噬或懼其奥援以是明知之而隠忍不發此種人不顧天理不識王章其良心早經死絶卽能倖逃法網亦必終遭陰譴固不妨以冷眼觀之然而此時之受其害者則亦不小一言之洩而全船遭燬一時之漏而中途被截死傷者以千百計而彼方欣欣然自爲得意而安享倭人之供奉不已此患不去則倭奸韓奸雖防之察之不遺餘力而多魚之漏仍有所不免宼糧之齎終有所難防是尙宜别籌良法者也若其辦理倭人鮮人則深合乎以柔遠爲防奸之法於我心有實獲焉故樂得而書之 
[諭旨恭録]  
　　十月十五日軍機大臣面奉諭旨十月十七日着推班欽此 
[觚棱日麗]  
　　吏部爲示傳事現出有兩浙長亭塲鹽大使一缺查有在部投供之新海防遇缺先鹽大使張炳坤應行擬補相應示傳該員於三日内親身赴部騐到有執照者携帶呈騐毋違特示○本月初五六等日本應在皇極殿筵宴初一日准軍機處交出軍機大臣面奉諭旨所有初五初六兩日筵宴著暫行緩期候旨舉行欽此○十二日卯正二刻在皇極殿舉行宗親宴所以重懿親而伸燕樂也奉懿旨派出是日入宗親宴東邊慶親王奕劻醕親王載貝勒載濂貝勒載澍貝勒載潤輔國公載澤鎭國將軍載瀛鎭國將軍載振鎭國將軍溥侗西邊端郡王載漪貝勒載瀅貝子奕謨貝子溥倫鎭國公載洵不入八分輔國公載瀾鎭國將軍載津鎭國將軍溥僎鎭國將軍溥偉○侍衛處爲知照事初一日奉旨朕於明日卯初一刻出德昌門至椒園門率王公百官跪送皇太后前行出東三座門進神武門順貞門走長街出内右門景運門至錫慶門率王公百官跪迎皇太后前行進寗壽門至閱是樓進果膳畢還宫欽此○廣東陸路提督唐仁廉由軍機處傳旨令其卽日請訓出京募勇馳赴北洋軍次唐軍門赶繕安摺膳牌齎往西苑門呈由奏事官遞入唐軍門卽於初一日寅正趨詣西苑門在九卿房内候旨軍機處傳單發出唐仁廉頭起備見軍門步入西苑上於勤政殿煖閣内諭内北洋前敵軍事軍門奏對如儀上飭軍門立卽起程前往軍門奏以初二日卽往軍次陛辭退下復與樞臣商議機密遂出西苑乘騎回寓作速俶裝卽於次晨首途○綏遠城將軍克 
 
 

Page 2

 
 
軍帥蒙額前福建陸路提督彭軍門楚漢奉軍機處傳知於本月初一日辰刻赴西苑門軍機處有面詢事件二君於初一日晨赴西苑樞臣與之商議多時大約爲徵兵赴防事也○甘肅凉州鎭總兵田鎭軍在田奉旨馳回山東原籍招募鄉勇近已招足十營管帶起程全隊已抵通州惟應需軍械火藥等項尙未頒給由田鎭軍具奏請旨奉旨著由神機營籌撥軍器欽此○欽派辦理京師團練事宜已將派出銜名恭録前報兹聞敬懷李汪四堂憲以舉辦團練事務紛煩自應擇一寛敞地叚方足以敷辦公擬假宣武門内城根馴象所暫作團練處已向鑾儀衛堂官借定矣○俄羅斯國皇薨逝電報傳來各國駐京公使署均下半旗我總署亦往俄使署弔唁以盡敦睦之誼 
[中倭戰事]  
　　昨接本館派赴烟臺專探軍務之友人來信云本月十八日有西國某輪船來此述及威海口外復有倭船來往又有言登州廟島一帶洋面亦時見倭船出没由此觀之倭人殆故作疑陣以牽製我軍乎○有友來自旅順口言及自大連灣失守後倭人卽由陸路圖犯旅順口各統領率兵禦之倭人力不能支退至貔口按此係本月中浣事情今則大連灣旣已收回斷不敢再恣雎暴戾矣○有客自遼東至烟臺言及九連鳳凰二城已相繼恢復沿江兩岸並無倭奴蹤跡宋帥大管已移駐蓋平縣境蓋以防花園登陸之倭奴西竄也按恢復九連鳳凰二城之事日來未得電音然倭奴已疊次敗逃則恢復亦意計中之事紅旂報捷跂而俟之可也○西人以倭奴過江後所傳戰事紛紛不一遂派數人分往東邊及旅順口等處偵查 
[憲節蒞鎭]  
　　鎭江訪事人來信云江蘇巡撫奎樂峯中丞於本月十九日午刻自姑蘇起程乘坐頭號官舫用小火輪拖帶由内河行駛卽於二十日晚九點鐘行抵丹徒口在新碼頭下椗其時鎭江關道吕觀察副都統保統制及文武印委各官均坐紅船赴丹徒迎迓並在碼頭上搭蓋綵棚鋪陳一切迨棨戟遥臨象山砲臺升砲三響幾訝天警石破鎭城水陸各營並未列隊恭迓蓋以路程較遠不克前去俄而文武各官先後登舟呈遞手版中丞接見之下互叙寒暄旋卽興辭而出各官因時晚不及遄回卽在舟中住宿又聞官塲接到金陵電音悉劉峴莊制軍及新署兩江總督張香帥定於二十一日清晨乘坐兵艦來鎭與奎中丞會勘象山焦山砲臺想届時脚靴手版又有一番起迓之勞矣 
[柴篷失火]  
　　鎭江西門外拖板橋東首興隆柴篷係本城人王姓所開前數日在太平洲裝到蘆柴千餘擔堆在篷内門市售價每擔較别柴篷少錢二三十文貧小家貪圖便宜羣向購買生涯因之繁盛十九日王以篷内存柴無多恐不敷銷售親赴各洲採購不料是日午刻篷夥因作午餐遺火積薪一刹那間黑烟蔽空赤熛怒起不可嚮邇俄而警鑼四出城内外各善堂水龍紛紛到塲竭力取水灌救所幸風姨不甚猖狂始得息滅是役也計焚去瓦屋一間蘆柴二百餘擔迨各官及天主堂洋龍馳至祝融氏已退避三舍矣 
[粤東火警]  
　　粤東訪事人云十一日上午時小東門外羅基街口某店失愼警鑼飛報水會紛來約歴兩點鐘之久祝融氏始肯歛威鋪户十餘間已化爲焦土當火烈時地方文武各官均到塲彈壓故匪徒之欲乘機搶掠者皆有所畏懼不敢動手又初八晚初更時西門外百子里林姓家不戒於火光燄熊熊上冲霄漢遠近水龍聞警畢集頃刻撲滅僅燬一間鄰里皆慶無恙聞兩次起火之由係因作炊遺燼於積薪中致有此禍一星之火可以燎原寄語居民尙宜加意防維哉 
[揚州火警]  
　　揚州訪事人云天晴日久物燥風乾城外柴篷疊遭火刦本月十七夜二鼓時徐凝門外對河某姓柴篷又有祝融氏稅駕登時轟轟烈烈光燭層霄直至三點鐘時始見火光衰熄翌晨探聞燬去柴一堆餘皆無恙 
[星曹聯軫]  
　　揚州訪事人云欽命查辦四川事件裕廖兩星使事畢回京由長江東下本月十七日午刻憲舟入瓜州口以抵維揚地方文武印委先在碼頭迎迓鹽揚等營則列隊河干鳴鎗示敬迨下椗後各官紛紛遞呈手版兩星使接見有差隨於是晚起椗揚帆向袁浦進發 
[設局巡防]  
　　杭垣爲省會要區兹因倭奴犯順漢奸倭諜徧布内地不得不加意梭巡從嚴防範撫憲廖榖帥飭杭州府陳六笙太守會同紳士設立巡防局擇地於梅花牌宗陽宫内帮辦者爲候補府張太守濬萬通判徐别駕樹淵候補縣錢大令汝安 
[儲憲進署]  
　　浙江糧道鄭芝巖儲憲接印後尙在行臺辦理公務迄今糧道衙署修理已竣擇於十二日午刻移入署中 
[柴薪漲價]  
　　杭垣各户炊爨之資有松柴雜柴兩種而貧民所用名爲把兒柴亦以松柴爲之就地擘成小塊每值二十文柴之來也均由金華蘭溪等處用船從溪澗中運入錢塘江隨潮而至旣登岸過壩入城河分投各柴店發賣近日天氣久旱河乾水淺而柴之從上江而來者不獨溪澗中不能暢行卽至省垣城河亦不能游行自如故水脚日增而柴價日漲松柴每百擔向祗三十三四元者今則增至三十七八元雜柴尤貴較前每百擔增六七元之譜至把兒柴一時難以增價惟每把輕一二斤貧民愈形困苦矣 
[禾中談屑]  
　　平湖縣城内外各店鋪懸掛萬壽燈彩自初七日始至十三日止爭奇鬥勝采烈興高遠近居民咸各約伴而往一開眼界入晚鰲山萬疊大放光明如入不夜之城縣署傳鴻福堂京班自初九日始十三日止演戲五日吳邑尊之太夫人亦值壽誕之期在城各官紳咸往道賀邑尊設筵欵待佐以梨園歌舞主賓酬酢盡歡始散○海鹽桐鄉石門嘉善四縣傳班演戲各店鋪亦懸掛燈彩或五日或七日乍浦各店鋪亦然海防廳特傳鴻福堂借三山會館演戲一日同效嵩呼游人接襼聯裾頗有如水如雲之盛○嘉興縣劉邑尊以公子翔步木天擇於十五日傳鴻福堂在署内演戲在城文武官紳咸往道賀劉邑尊設筵相欵翎頂輝煌車馬絡繹賢使君累仁積德固宜繼起有人也○禾城懸掛一萬壽燈有七日五日之不同至十四晚爲止惟恒春京貨店十五夜尙奏樂全部以申慶祝 
[典鋪賠欵]  
　　金陵沙灣地方同源典當係傅翁二姓合開迄今將近二十年獲利甚厚宵小之徒不免垂涎十月初間聞該典包房失竊一案當卽詢明賊在間壁布莊後屋廚房挖墻而進又挖穿包墻至夾弄由夾弄挖穿該典包墻遂入包房之内此房向無人住宿任其搬運次日查點失去當本四百餘千典東卽請出官紳士禀訴縣尊趙小帆明府前任勘騐將坊快地甲帶回比緝惟各當户持票取贖原物已歸無何有之鄉不免大費唇舌經趙明府詳請上憲核辦聞已核定照例當本千文照賠千文不日曉諭各當户持票取資然該典一失一賠竟折耗一竿之數亦可謂无妄之災矣 
[三峽江聲]  
　　宜昌訪事人云英國兵船之在宜昌保護官商者前於八月初開往漢口九月二十九日清晨又由漢口開駛來宜稅務司及領事悉往拜會船上兵官○荆宜施道周觀察本欲早至宜昌閱武嗣因刑南出有隄工是以遲留不發九月二十八日夜半始命駕而至文武員弁迎迓如儀觀察旋赴南門外朱楊巷公館二十九日拜會稅務司及英領事惟是適逢國忌是以沿途並不鳴金○行臺文案向由魏大令襄辦兹者大令署理東湖縣篆上憲乃調龍大令艮山襄理文案龍大令曾權東湖篆務適因丁憂交卸故委是差云○上月三十日清晨有某號鹽船一艘載川鹽五百五十包備歴諸險始抵宜昌意欲開往荆沙不料駕長年略不小心竟横觸英兵船首鐡練多方設法不能出險船上水手急將行李搬過小划兵船上亦將小划放不少選鹽船已截而爲兩沈入江心所幸人皆渡上各划得以無恙所失貨物約值銀一萬數千兩惜哉 
[惡僕宜懲]  
　　揚城馬市口某客寓住有過客某君聞亦宦海中人現因讀禮將次服闋由籍赴省摒當一切未能如願遂覊留此間行李蕭條旅况甚窘寓主屢下逐客令已覺難堪而惡僕某甲見主人近况如此時時逼索工資其暴戾情形輙令見者髮指而某君亦無如何也一昨甲出閒遊不知因何滋事爲團防局拘送有司邑宰升堂提訊略詰數語見其桀驁不馴不禁大怒喝令掌頰二百下旋飭具結釋放歸寓後頰腫 
 
 

Page 3

 
 
如桃一時見者無不爲某君稱快録之以爲惡奴欺主者戒 
[漢皋雜珮]  
　　楚省所派赴防兵勇二十營業已水陸登程開差北上所餘鐡字愷字二營亦於初五六連日雇坐小划裝運前赴離鄂之三十里灄口地方棄舟登陸迤邐前行尙餘武勝新營及威武營因部署未清尙須一二日躭擱昨有愷字營勇返漢言至鄂垣催趲各軍齊集臼口地方俾大兵同行首尾相顧迅赴邊廷云○漢鎭劉姓某甲無事之忙人也平日最喜浪遊街市凡戲塲書塲滋閙把戲等事最喜往觀雖路遠亦弗計及也本月十一日鄂省武試演射地球甲亦偷得片刻之暇買舟渡江趨立圍塲之側延頸覷視適一武生騎怒馬揚鑣疾馳道上滿曳弓弦穏扣箭桿直對地球射去馬至球所驀然驚起武生防備不及手鬆箭脫其矢飛集甲項穿頸而過暈撲於地巡塲官急令扶起拔出箭鏃當時血溢不止急以刀傷藥敷之飭兵勇扶至醫所施治雖未傷及致命之所然亦不卜有無性命之憂也○近來惡習地痞流氓多喜結鬆抛辮髮徜徉通市意氣自豪十一日鄂垣武闈閱馬廠正在爭道揚鞭人山人海圍成栲栳大圈忽一少年青皮年約二十餘歲聽其音似崇陽通山之人髮辮蓬鬆辮尾散髮不結處約五六寸與辮線迎風飄揚腦後適值江夏捕役數輩在側見青皮形跡可疑一人直前拍其背曰咍我等吸茶去青皮驟聞捕言面卽改色强詞答曰素不謀面何吸茶爲衆捕觀其顔色知必有異一擁直前將青皮拖扭而去究竟是否匪徒俟續聞再録○南皮制軍與吳清帥歡聯秦晉共訂鴛盟近因軍書旁午無復爲兒女情牽清帥北馳防所香帥東赴金陵吳夫人送女公子至鄂業往派人料理八旗會館暫駐蓮輿月之十二爲週堂吉期武漢男婚女嫁者絡繹於道張夫人亦於是日敬備彩輿排齊執事命次公子至寓親迎一對璧人交拜合巹屬下文武員弁齊往督署道賀輿馬紛紛熱閙異常○江蘇候補道志仲魯觀察鈞今春奉兩江督憲委辦鄂岸督銷局事到差數月剔弊除奸私梟歛跡官引暢行鹺商額手稱慶近因軍需孔急復奉憲委兼辦武勝新營及威武營之營務處云 
[剔荒徵熟]  
　　丹徒縣王芝蘭明府日前出示曉諭各區各圖里運者業人等知悉照得本年山鄉田禾被旱業經本縣親詣四鄉履勘明確遵奉憲諭辦理剔荒徵熟所有各區各圖内應徵應剔荒熟田畝分數均由本縣分别輕重秉公親定書差人等無從高下其手爾等毋爲書差所愚妄有希冀串同揑混暗耗無益之錢更不得藉災歛費舞弊營私如敢故違察出定當從嚴究辦與受同科其各凛遵毋違切切 
[申禁考寓開賭]  
　　甯郡地方每屆考試向有賭棍冒充考生租賃考寓勾誘聚賭在房主貪得多金無不樂從最爲地方之害現在縣試屆期寗波府錢太守深恐若輩故智復萌除行縣飭差嚴密查拿外特行出示嚴禁略謂爾等須知開塲聚賭定例綦嚴輕則枷杖重則遣戌法令煌煌不容違犯現屆考試之期如再敢冒充考生租寓賭博房主知情租給容隠不首一經訪聞或被告發定卽差提到案盡法懲辦差保得規分肥不報一併提案究治租賃房屋一體查封入官决不寛貸似此認眞嚴禁不作故事之虚行則賭徒無所施其技倆矣 
[壽聯續録]  
　　江西辦理　皇太后六旬萬壽慶典各署所懸楹帙已擇尤列入報章兹又拾其遺珠以供衆覽萬壽亭曰慈恩緜筴算端本則於億萬斯年康民心昭帝眷莊强凝度壽嘏凝神欽日月重華崇德邁女中堯舜禧祉溥垓埏佑羣生者千八百國頤養正豫立孚誠惠洽朝恭和洽野獻雲霞五色熙光貫天上星辰慈暉日永端皇極以綏猷康濟溥羣生昭景運於六十載莊嚴寳相壽寓同登欽若璇圖崇徽允嗣禧事天成佑下民而錫福頤和敦至養豫丕基者億萬年誠格寰瀛恭衷寅協獻偕琛盡熙績辰凝又曰爽氣挹西山畫棟延庥四海雍熙開壽宇祥光依北斗璇圖益算萬邦和協戴堯天撫轅戲臺曰一曲謁金門睇南海慈雲鸞鳳龢鳴歌萬歲雙聲聽鐡笛想東瀛戰績鯨鯢馴服祝千春　又曰西江歌舞慶成節東海謳謡策力勳又曰歌大海潮音百丈蓮花佛功德祝恒河沙壽萬年蘐草帝賡颺學轅曰寳婺輝騰北斗文星光萬丈　瑶池歌獻西江詩派壽千秋恩榜廣搜羅鐡網波澄江水遠温綸隆簡畀玉衡星指孟冬明臬轅聯曰福蔭集蘭宫錫類推恩萬國臚歡承愛日温綸頒柏省恤刑赦獄八條寛宥播仁風景麗烏臺糺縵星雲騰慶靄恩承鳳闕緜延歲月介蕃釐東閣開樽十月梅花傳驛使人外臺秉節四方英蕩耀蜺旌鹽道署曰慶洽九重天祝巷歌衢玉笈光華同介壽歡騰千萬竃熬波煮海晶鹽貢獻並輸誠日照朱門萬樹花明香滿屋春回綺户九華燈麗壽稱觥南昌府署曰億萬年祜集禨翔北闕絲綸寵頒慈壽二千石政平訟理南州冠冕績茂循良領袖風清甘雨四郊多黍稌觚棱日遠祥雲五色繞蓬萊南昌縣署曰南山算衍南浦雲慈望南海春濃南極星煇照南服昌後野賡昌言朝拜值昌期瑞獻昌符氣藹兆昌年拜堯母門頌九五福之康德願聖人壽緜八千歲爲春秋月軌闡坤珍聖謨從南朔東西訖乎四海星暉占泰運頌聲聽狄鞮象譯惟曰萬年前廣西右江兵備道崔第春觀察公館曰至孝莫大乎尊親億萬姓比户興仁天下謳歌歸有極厚德乃所以載物廿一省稱觴祝嘏女中堯舜頌無疆母德著雍和喜今日六旬設帨萬壽稱觴遥知俯伏朝端左皋右夔共贊皇猷昭黼黻帝恩深浩蕩憶曩時四載隨營卅年筮仕值此優游林下黄童白叟同觀燈綵燦雲霞 
[匡廬紀勝]  
　　九江訪事人云江西巡撫德曉峯中丞委前署九江關道候補道涂仰昉觀察椿年統領江軍四營前赴北洋征剿本月十五日申刻全隊抵潯十六日清晨觀察拜會鎭道府縣各官至午刻卽乘鄱陽輪船東下所帶隨員爲建昌同知唐筱寅司馬繼周候補知縣石幹臣明府守謙○兩江督標長勝營管帶陳君起鳳能伸昆季行也現已募得新勇二千餘名於十六七等日陸續開差東下○九江總鎭周德泉鎭軍之五公子於本月十六日晬週標下各將領曁都守千把外額哨弁印委各員咸往道賀○稽查輪船扒手委員吳儀生明府於本月十四日在江永輪船拿獲偷割皮箱之干姓竊犯一名笞責八百板枷號河岸示衆 
[瘋馬噬人]  
　　洪九皋者向在某營當差因事斥革後以販馬爲生於某日來滬帶馬十餘匹欲販往松江等處出售行經閔行相近中有黄色馬忽發瘋狂逢人卽噬致傷十餘人有一桂姓孩年甫十一受傷最重該處鄉人以其縱畜噬人羣起攻之勒令洪將黄馬刺死否則送官請辦洪以所帶之馬惟黃色者最佳販至營伍中可得重價一經刺死豈不可惜再三向衆鄉人商酌情願出洋數元給受傷諸人醫治鄉人初不允後經和事老爲之排解始寢其事 
[局賭糾葛]  
　　有某甲者牌九司務也卜居水邑西門外已閱多年素精五木訣凡紈袴少年被其誘入迷龍陣中無不傾槖而返此次在杭州與候補道某賭博甲糾合衣冠楚楚者三五輩與之通同一氣先將某員邀至酒肆啖以佳肴飲以美酒歡呼拇戰興會淋漓俟其玉山將頽卽相與慫恿共作牧猪奴戲某員五木無靈屢戰屢北致輸去鈔票及現洋不下二千餘元賭畢甲遂乘舟滿載而歸某員後經查悉甲係牌九司務遂跟蹤來滬欲將所輸之洋索還不知能如願否 
[火警續聞]  
　　昨報紀前晚誤報火警兹悉火起於美租界吳淞路北首球港橋相近僅焚去茅屋一椽是晚八下鐘時捕房又擊警鐘每二下一歇不知災在何處訪事者尚未報知也 
[飭保瘞屍]  
　　前日有孩屍二具抛於虹口迤東燮昌自來火廠之後裹以蒲包眉目分明約生四五月左右公平路下海廟西首亦有一孩屍漢壁禮路公部局馬房左近則一屍已被野獸嚙去其半捕頭聞之立傳二圖地保奚坤寶至告以情節令分投收殮舁往義塜瘞埋 
[並不佔地]  
　　南市十六鋪外灘迤南至江海大關一帶開築馬路本報已屢紀之矣前由工程局委員姜二尹查得鹽碼頭外灘有盛姓在該處建造房屋佔官地二丈有餘姜二尹禀請上海縣黄愛棠大令核辦黄大令於昨日飭工房至鹽碼頭復勘查閱册子盛姓並不佔官地禀 
 
 

Page 4

 
 
覆大令一面令該業主照常建造 
[英廨晚堂案]  
　　蔡永豐李文彬廖友豐等投英公廨呈稱瑞和靛青行主黄少齋圖賴靛青價銀環求究追宋通剌准詞飭提於前晚升　　座訊判蔡供家在浙江素以販賣靛青爲生今春曾有山靛一百二十五担運滬兠售當有瑞和行主黄少齋攬去代爲銷售曾言明現銀交易詎黄心存叵測初以甘言哄騙陸續將貨代爲售去旋經小的索討貨銀黄一再延約迄今八閱月之久僅付過現洋一百二十餘元尙欠洋八百餘元黄以小的懦弱可欺志在鯨吞爲此情急投訴求大老爺嚴追李供小的於今春同蔡販運山靛來滬共貨八十担亦被黄攬去代售僅收過現洋五十餘元餘欠洋銀分毫無著黄爲圖賴地步忽將往來摺據掯匿不交求請訊究廖供小的與蔡等同來貿易亦被黄欠靛洋二百九十餘元曾收過洋五十餘元餘欠無著爲此檢呈往來摺據附求究追黄供監生現開瑞和靛行此項靛貨經監生代售與浦東等處各染坊惟貨銀均須至年底方可收清業經監生代墊蔡等零用洋三百餘元並水脚洋三百餘元共代墊過洋六百元零尙欠洋銀容監生赶向各染坊催追歸欵通剌以黄所欠貨洋屬實臨訊尚敢推諉著卽交差押繳如有人銀並保准其具保措繳並派差督同兩造查對各帳復候再核○前有寳昌成東洋字號主陳舒勳控同業錢益號東徐焦生及夥范六生揭欠往來銀一千一百餘兩一案宋通刺庭訊之餘判令經勸之董茂衡督同兩造核明帳目均著徐焦生交保出外赶將司帳范六生交案再行覆訊兹據董茂衡等以屢次邀徐核算帳目伊竟置之不理求請著保交案通刺准之飭差著保將徐交案於前晚升堂集訊陳舒勳投案聲訴前情求恩嚴追王文瑞供寍波人監生曾在寳昌成爲司帳上年曾被徐等東夥揭欠生號往來銀一千一百六十兩零由監生至東洋向徐收到匯票銀五百三十五兩嗣因所收票銀到期不付又經函致東洋向徐催追當由徐陸續寄來縐布洋珠烟絲及銅香爐等貨約值洋七百餘元合計銀五百餘兩尙欠銀六百數十兩至年終徐由東洋回滬出立期票一紙計銀四百兩約至今春歸楚另有伊夥范六生認去銀二百兩零現將范認欠之數除去外徐實該票銀四百兩求請訊追董供曾蒙諭飭監生督同兩造核帳並從中理處徐自保出後經監生屢邀奈伊竟置之不問逍遥法外餘供與前堂相同徐供今蒙訊明求寛限容監生陸續措繳通刺衡情酌斷判徐具限交保分四期至明年底一併繳清各具遵斷切結存查陳等遵斷叩謝案遂結 
[鉅賑特誌]  
　　謝彩明仁翁交來永安室主助賑銀二千兩頤壽老人助賑銀五十兩樂安堂洋一百元眠琴書屋洋二百元長樂軒洋一百元攀雲主人洋五十元邱大善士由浙湖仁濟堂姚守梅翁交來助舊棉衣二百件九江二套口釐局趙大善士病愈完願助賑銀一百兩蕭山縣人渭災氏求小兒患病速愈助賑洋二百元慈谿無名氏病愈完願賑洋五十元隠名氏求病全愈助賑洋五十元惇裕和號交來利記助棉衣洋四十二元現交冬令北地早寒凍餒何堪設想卽滬上貧民無衣無褐亦難卒歲籲懇仁人善士體諸君之宏慈善願不論施衣施錢不拘新衣舊衣但俾黍谷春回卽是眼前功德鴻施及早福報靡涯請登報章臨風叩謝[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　高行鎭人朱其蒓家於八月初六日被竊巨貲嗣查悉本宅傭工莊迪華莊掌掌父子及木工薛掌生所竊是以送縣比追並株連掌生之父薛永昌及伊所雇之夥金桂旣而掌生供認爲首起意約同迪華父子行竊得贓於八月十四日將緊要契劵金師包好抛諸墻門内由迪華拾起繳還其餘各贓藏在家内大令飭捕役往吊吊出小皮箱一口衣兩包給朱具領朱稱尙少金師三十件及三十元借票三畝田單各一紙大令隨又訊比掌生堅供其贓盡行弔出借劵田單在八月十四日所抛包袱内當時分給迪華金荷花瓣簪一枚小鎖一具掌掌金小如意簪一枝金耳環一對此外並無别物迪華供稱小的但得荷花瓣簪並無小鎖掌掌供認金飾兩件放在朱宅牀鋪下永昌金桂此屬無干判令將薛掌生莊掌掌收禁外監金桂收押永昌交捕帶往鄉間細查餘物兹據捕役回禀餘物實係無有莊掌掌所供放在牀下之金飾逐一檢尋亦屬子虚大令於前晚升坐花廳飭提覆訊迪華供認分給金荷花瓣一枝餘無别物莊掌掌仍執定前供薛掌生供稱各物已盡行吊出借劵田單前已繳還金桂供稱小的實在寃枉薛掌生供稱金桂司是無干永昌患瘡未愈不能到案大令飭迪華赶信到家速將贓物三件繳案問違嚴辦莊掌掌還禁薛掌生再四盤詰執定前詞亦飭還禁永昌金桂旣屬無干飭具改過切結交人保釋並諭補役向朱說明薛掌生供無别物可再行細查究竟是否缺少速卽來案禀覆以憑核奪○二十六圖人陸飛熊承種洒掃局田積欠計銀五十二圓四角此田係華婁兩縣籌傳竇眞費之用離松郡十八里由局董開單禀請松江府恩太守追繳太守查核陸及田均在上海縣境内以故批發到縣飭提訊追黄大令奉札後飭差傳陸及二十六圖地保李渭永升堂研訊李禀今年三月小的接充二十六圖地保其地在閔行西七里許問陸虧欠田糧之事爾知之否禀稱小的查知此田計共四畝數分陸承種多年所欠幾何不知確細問陸家内有若干人禀稱有三四人大令提陸到案詰問供稱小的家住二十六圖沙渚年六十三歲生有兩子均習手藝大令曰爾承種租田爲何不肯納租實爲可惡現在滬董赴府控追所欠洋銀五十二圓四角爾如何捐繳供稱此田自道光二十四年承種至今歴年膏壅不少收成並不見佳每年納洋銀十圓分文不欠不知局董爲何忽然誣控大令曰光緒十年起每年並不納清何稱分文不欠耶陸供稱小的在上海境内完糧照上海規例價銀賤些而局董要照華邑糧規計算價銀較大以至兩不相符况小的屢次退還不願承種局董又不依將奈之何大令曰爾欲退租有何不可然須先將所欠繳清供稱去年弟死今年子死以致窘追異常無力措繳大令曰查閱案卷爾前曾充過地保爲何積欠租金非知法犯法而何今姑念爾赤貧减去一半限半月内繳洋銀二十六圓并具遵限切結交地保帶去如屆期不繳惟地保是問一面飭差協同地保前往約同局中司事將田收還另招妥户承種取具承種切結來案禀呈○前報載八月二十三日雲龍軋花廠小工殷阿明傅和尚莫阿三與廠内長工趙明升互毆趙力竭受傷送至仁濟醫館醫治殷等扭請英公廨宋讞員發落現日趙傷勢見重某甲等聯名赴英公廨具禀讞員遂將殷等三人送縣黄大令訊供後帶至仁濟醫館趙指認殷傅兩人用鐡器擊傷大令飭仵作騐明趙之傷勢見醫生用刀割開之處尙未痊愈至前之傷勢已略平旋將殷等三人帶回縣署至晚升堂提訊傳供稱在廠内帮工偶將花簍傾翻長工毛毛卽不許工作小的走至弄内毛毛追蹤而至將小的兇毆殷來勸解亦被毆及嗣由莫阿三邀伊等至茗樓講和行至英國牢獄前長工蠟梨頭忽糾集湖北帮數十人手持扁擔攢毆人多手雜之時不知如何傷趙大令曰前日帶爾等至仁濟醫館趙指認爾等兩人所毆尙何抵賴耶又問莫究竟曾否動手供稱並未動手實係事後邀至茗樓意圖勸解忽見湖北帮蜂擁而至伊卽奔逃小的等並無器械在手中鐡器是伊等所帶大令謂趙稱爾等均用鐡拳襯猛毆爲何如此兇横供稱小的等並無此事大令判令將殷傅收入自新所莫暫行使差看管候出票傳原告到案訊奪 
[英界公堂瑣案]  
　　東棋盤街風聲一嘯樓門前有賭徒擺設二十一門賭攤引人賭博輸贏甚大受其害者不知凡藩前日午後新充包探傳雲卿奉捕頭命帶同夥伴前往兠拿當塲拘獲爲首之王金山望風之李二寳並賭徒周瑞富陳子卿陳阿生王金生趙廣裕徐小弟等多人解案請訊王金山李二寳俯首無詞惟求恩典周瑞富等供我爲洋貨生意或爲書局生意或爲小本營生昨因無事偶然往賭現已知悔宋通判商之匯副領事判將爲首之王金山交捕房管押一禮拜期滿罰洋十元望風之李二寳亦押一禮拜期滿判罰洋五元否則枷號周瑞富等不應往賭各闕洋三元○杜包探又解陸阿寳至案禀稱此人在火塲竊取焚餘人木窓兩扇適爲小的所見是以拘送請爲究辦陸阿寳供本地人向爲泥水匠近因窮苦不堪出此下策通刺以乘災攫物最爲可惡判令管押七天期滿再枷號五天○東洋車夫張阿玉昨因推車出外撞壞某洋人之包車經某號華捕拘案請究張阿玉供崇明人悞撞洋人包車自知不合理應賠償實因患病多日現甫全愈故無力修還通刺得供判令管押三天以示薄懲○三百六十一號華捕拘解王小狗至案禀稱王在虹口開設利興舊鐡店昨晚十二點鐘巡經該處見伊尙在上舊鐡小的疑是賊贓入内往查王卽將小的拉入店中旋吹號呌幸有他捕前來帮同將王拘入捕房當時王又將洋一元私給該捕囑伊包瞞該捕不允卽將洋呈明捕頭求爲研究王供無錫人在虹口開設舊鐡店所有舊鐡一百五十餘擔俱從洋人處買來現有派司及發票呈電至給捕洋一元實係小的在門首小便該捕欲拉小的情願照罰洋三角故給洋托爲兌換小洋並無别故通刺得供判令王小狗暫行交保候飭差查明所有店中舊鐡是否賊贓於禮拜三覆訊再核○四百八十五號華捕拘解毆妻之陸少發至案請爲研究陸妻吳氏供寍波人丈夫陸少發向在寍波慈谿縣充當捕役後因案斥革於八月間將小婦人帶來滬上意圖變賣小婦人不肯致觸丈夫之怒時加毆打前日清晨七點鐘時竟將小婦人紥縛吊起肆意兇毆小婦人大聲呼救丈夫又用棉絮塞口小婦人受刑不起以致氣絶旋用冷水澆醒今幸巡捕拘解來案務求大老爺超豁陸少發供寍波人因妻將物擅寄木匠錢景揚處往取被掯故將妻責打並無刑吊之事林雪卿王土生供與陸爲隣當晚聞陸少發將妻責打不止曾往解勸並無帮兇情事通刺以陸少發將吳氏兇毆殊堪深惡著押候備文移送上海縣辦理○包探江阿三禀稱花油一物曾經禁止販賣昨見沈金生洪德來挑有花核油二担在虹口兠賣有違禁令是以拘案請究沈洪同供此油從作内販來售與人家作點火之用通刺著押候查明復訊○孔黄二包探拘解在大馬路火塲拾取零物之李春元陳大毛至案通刺略詰情形判將李春元驅逐出境陳大毛姑念年幼無知從寛斥釋○孔包探拘解在火塲扛物私取氈帽洋布等件之劉阿狗陸阿三到案請判劉陸同供一時貪小如今惟求施恩通刺判將劉阿狗陸阿三各交捕房帶回管押一禮拜○二百十五號華捕拘解馬夫王阿三至案禀稱此人駕車飛駛有違定章是以拘案請究王阿三供爲馬夫昨日駕車並未飛駛巡捕卽喝令停車欲拉入捕房小的告以並未違章何得欲拉卽被掌頰數下該捕不認掌頰如有其事王何不於寫字房中訴明通刺判令查明於禮拜三復訊○包探張阿五禀稱董王氏之夫董紀生及陳阿友因爭奪輪船生火生意致與張阿毛口角爭毆張阿毛受有傷痕今未到案張妻某氏投案伸訴前情並稱丈夫實受内傷求爲研究董王氏供丈夫有事他往並不在家通刺諭令某氏將伊夫張阿毛送至醫院騐明傷痕輕重若何於禮拜三投案復訊董王氏陳阿友暫行管押○工部局管理馬路西人控稱有洪慶餘堂之房屋陰溝積有污穢請將該房主傳案訊究通刺略問數語飭差往查該處陰溝是否房主管理抑係房客自行清理禀覆後再行核辦 
[法捕房瑣事]  
　　永安街某雜貨號於八月間控新閘某紙店欠銀四百餘兩一案法讞員葛同轉准詞出票飭探協提被告某甲到案交保清理昨據原告以甲保出之後遷延不理投案催訊同轉令著保交案以憑究追○興聖街某客棧前晚有三人投宿形跡可疑當卽知照包探禀明捕頭將三人拘入捕房在身畔搜出鑰匙一把鐡鑿一柄捕頭略詰數語命押候堂期解訊 
[金陵官報]  
　　十月十八日准補挑源縣沈佺由蘇來奉飭赴任委辦湖南督銷譚信榘江西督銷李維翰均赴差巡檢龔璋交卸上官司巡檢事回○十九日湖北宜昌加抽川鹽釐候補道沈謝委總辦江南籌防局善後防營報銷局候補道李經楚展假三天江西營務處候補道涂椿年蘇松鎭朱淮森皖南鎭李占椿大通營叅將張華照四位均禀辭會辦淮軍報銷局兼帮辦江蘇防營報銷事務布政使銜分省補用道吳學濂天津回狼山鎭朱洪章謝委會辦兩江營務處 
[邗江官報]  
　　十月十五日運判經知大巡各班同禀銷查緝船私差○十六日黎分轉鵾委通屬五場稽收差○十七日通分司李分轉到揚公幹秦鹺尹鴻翥禀銷淮北龍溝卡 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年十月十五日京報全録]  
　　宫門抄○諭旨六道録前○浙撫廖奏海運漕米完竣動支經費數目摺○護湘撫王奏請准已故提督劉清亮飭部議卹片○川督劉奏請開復縣丞片○又奏夔州城内建造鮑超專祠告成片○又奏派員隨同進京祝嘏摺○十月十五日吏部翰林院廂藍旗值日無引見○剛毅謝賞朝馬並謝署侍郎恩○雲南布政使史念祖請訓○召見軍機麟中堂史念祖○本日皇上升文華殿○美國使臣田貝俄國使臣喀希呢英國使臣歐格訥德國使臣紳珂法國使臣施阿蘭比國使臣陸彌業瑞國使臣柏固日國署使臣梁威理覲見呈遞賀書○○頭品頂戴浙江巡撫臣廖壽豐跪奏爲浙江省光緒二十年起運十九年漕米海運完竣謹將動支經費數目恭摺仰祈聖鑒事竊查浙江省杭州嘉興湖州三府屬漕曰糧米仍由海運所需水脚運費各欵前經户部議覆准漕截等項正耗銀兩儘數動支統計每石不得逾八錢之數按年奏結免其造銷等因欽奉諭旨允准業將上次給過商船水脚並各局正雜用項數目核實奏報由部核准各在案兹據護理督糧道郭式昌會同署布政使惠年詳稱光緒二十年起運十九年漕白糧米五十一萬一千六百八十六石零内除由南折價經耗剥倉等米二千四百一十三石零又商船耗米三萬七千四百五十七石零均不給水脚外實交商船運津米四十七萬一千八百一十四石零所需商船水脚北河剥價以及津通解給各欵並滬津通三局正雜用項爲數浩繁經該道督飭各局員查照歴届成案節益求節核實支銷計本届共用庫平銀三十七萬六千三十六兩零以起運米數統共分算仍支銷庫平銀七錢九分七厘其由津運通一切用欵卽以餘剩曰糧經耗八合漕糧經耗五合折價項下撙節捐支自應照章免予報銷又因商船折本歇業倍形困苦經前撫臣奏准每石加給水脚銀一錢五分統計本届加給銀七萬七百七十二兩二錢四分五厘又天津大沽口岸添設外局一切經費核計不敷前撫臣奏經户部議復每石准加銀五分卽以七成津租并行月車夫等欵湊濟核計本届應銷銀二萬三千五百九十兩七錢四分八厘又天津剥船苦累弊竇叢生奏奉諭旨自同治十一年爲始無論正供籌備每剥運洪斛米一百石加給剥價銀五兩本届起運漕糧除商耗剥食等米不給剥價外實運通　漕糧四十四萬六百三十一石八斗四升三合三勺折洪斛米三十五萬二千五百五石四斗七升四合六勺每一百石加給剥價京平銀五兩共計折實庫平銀一萬六千五百六十七兩七錢五分七厘仍請照案在於扣存給丁津租行月等項欵内動支所有加給水脚續增經費並加增剥價等欵均係另案加給不在奏定八錢數内自應按數造報並據聲稱本屆招商輪船承運漕白正耗米二十五萬一千五百五十一石零每石核減銀一錢五分共計節省銀三萬七千七百三十二兩零又寍州船承運漕糧正耗米二十二萬二百六十三石零每不奉文核减修艌銀一錢共計節省銀二萬二千二十六兩零又商輪各船承運漕糧每石折存三分水脚共計節省一萬四千一百五十四兩零三共節省銀七萬三千九百一十三兩五錢九厘業已專案造册送部所有前項節省銀兩應遵部行批解審庫作爲慶典織務用欵之需等情詳請具奏前來臣復核無異除批飭將加給各欵分解造報外理合恭摺具奏伏乞皇上聖鑒敕部查照施行謹奏奉硃批户部知道欽此○○王廉片再據提督銜記名總兵署永州鎭總兵劉樹元等聯名禀稱已故提督劉清亮係瀏陽縣人由武童於咸豐二年投効出力隨同前總統湘軍廣西布政使蔣益澧剿辦髮匪迭次克復府縣城池擒獲首要其時羣宼蠭起饋餉不繼該提督以忠義激勵將士卒戰必身先湘軍每倚爲衝衛咸豐八年髮逆占踞廣西慶遠府屢攻不下大爲西路之梗該提督一鼓薄城援堞先登衆軍乘之遂克慶遠生擒逆首忽報僞翼王石達開巨股趨攻桂林省城該提督率勇由間道星夜折回省城極力守禦卒賴轉危爲安同治元年以總兵統帶湘軍老五旗奉調隨總統蔣益澧入粤入浙援剿先後在湯溪金華紹興桐廬富陽湖州餘杭各郡縣卓著戰功同治三年進逼杭州省城時該提督已兼統正中營新五旗由羅司門外進攻賊壘如林槍彈如雨督率各營層層進逼血戰兩晝一夜卒復省城其整軍用命欠爲駱秉章胡林翼左宗棠所器識洊保遇缺請旨簡放提督並賞西林巴圖魯名號又於克復武康德清石門安吉湖州各城曁三次截剿竄賊出力案内奉旨從優議叙是年十月經督辦軍務閩浙總督左宗棠奏署浙江衢州鎭總兵十二月賊黨糾股竄擾閩粤隨奉委率領所部馬隊各營前赴漳州跟蹤追剿四年冬進逼嘉應州城正在圍攻聞訃丁生父憂左宗棠以督攻緊急夫便驟易生手勉以移孝作忠該提督飲泣誓師連營進逼以必克州城爲志正督陣力攻忽被槍擊中洞穿左肩猶復裹創力戰立克州城旋復怒馬疾馳黄少嶂地方兠剿遂爾全股蕩平因負傷苦戰用力過猛溢血過多回營牽動迭次肋足之傷受病增劇經左宗棠奏請解任回籍補行守制並調養傷病當呻吟就道時尙奉委押解凱撤勇丁回籍力疾料理毫無遺誤樹元等同軍共患相隨轉戰各省於該提督生平戰績目擊深知念其忠勤莫名感涕該提督回籍養傷猶每以受國恩厚涓埃未報不安牖下爲言至光緒八年傷瘡潰裂元氣全損於九月初一日身故維時樹元等多有從役正外未及呈請今思念該提督平生戰績未忍聽其湮没公懇援案奏請賜卹等情前來適值撫臣吳大徵交卸未及覈辦移交到臣查故提督劉清亮立功數省迭克名城雖受重傷未嘗少退旋以養傷回籍滿擬復出圖報不意傷重病劇在籍身故殊里憫惜相應據情奏懇天恩俯准敕部照軍營立功後積勞病故例議卹以彰忠藎出自逾格恩施除咨兵部外理合附片陳明伏乞聖鑒訓示謹奏奉硃批著照所請該部知道欽此○○劉秉璋片再查前管瀘沽厘務已革縣丞袁增煇因串票短少取結遲逾當經臣咨部斥革勒限追繳旋據厘金總局詳稱案據寗遠府知府唐承烈禀遵查該革員袁增煇於光緒十五年二月委管瀘沽厘務至是年十月初一日交卸時值丁憂奔喪情切未及取結嗣奉勒追已依限交清由接管委員出結齎投行至越嶲地方山水陡漲將差淹斃以致總結未能齎局因此獲咎現已查明補結請將已革候補縣丞袁增煇原叅開復經臣咨部旋准部咨查該員斥革原案前經彚題未便據咨開復等因臣查該革員交代遲延事出有因並非任意玩延業已交清補結合無仰懇天恩俯准敕部將該革員袁增煇開復原宫俾免廢棄出自逾格鴻慈除咨部外理合附片具陳伏乞聖鑒訓示謹奏奉硃批著照所請該部知道欽此○○劉秉璋片再據浙江金衢嚴道鮑祖齡禀稱職道追憶先父原任湖南提督鮑超曩年從事軍營不辭勞勩屢著戰功嗣於光緒十一年冬由雲南撤防因病請假回籍就醫方期愛日正長不意積勞過甚沉疴不起於十二年七月間身故旋奉上諭所有原籍及立功省分勅建專祠等因欽此跪誦之下感激涕零職道遵於十四年春間在夔州府奉節縣城内孝子坊自行捐建專祠一所計大小房屋二十四間卽於是年工竣設位在内祗因職道赴京候選尙未禀請立案復荷聖恩優渥特授浙江金衢嚴道現供今職距西蜀程途遥隔勢難顧及家屬業已來署原籍乏人照應懇祈據情代奏伏乞聖鑒訓示施行謹奏奉硃批著照所請禮部知道欽此○○革職留任太子少保四川總督臣劉秉璋跪奏爲遵旨選派知府叅將遊擊隨同將軍等進京祝嘏恭摺具陳仰祈聖鑒事光緒二十年正月十五日奉上諭本年恭逢慈禧端佑康頤昭豫莊誠壽恭欽獻崇煕皇太后六旬萬壽寰宇臚歡薄海人民咸深慶忭朕欽奉懿旨於各省將軍督撫副部統提鎭藩臬内每省酌派二三員並各酌帶道府丞倅將備二三人隨同班列欽此十八日復奉上諭欽奉懿旨四川派成都將軍恭壽松藩鎭總兵陳金鰲著於十月初一日以前到京恭候届期隨同祝嘏等因欽此欽遵在案臣現已會同成都將軍恭壽選派得成都府知府恩壽普安營參將祥雲又陳金鰲隨外松藩中營遊擊李祥椿均令於七月間隨同恭壽等一齊赴京恭候届期隨同祝嘏除自川起程日期由成都將軍恭壽另行奏報帶理合恭摺具奏伏乞皇上聖鑒謹奏奉硃批知道了欽此 
 
