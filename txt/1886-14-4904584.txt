# 1886 - 14 - 4904584

 

Page 1

 
 
[顧惠卿先生精繪山水衆神圖出售] [  申報舘點石齋主人啓]  
　　本舘向有山水衆神圖出售摹繪精工着色鮮麗早已不脛而走惟神像尚未全備或以爲憾兹復不惜工本請顧惠卿先生夑别出心裁另開生面其中神像較前增至數倍山水則深深可愛諸像更奕奕有神工緻精雅有目共賞懸之堂中可以使敬神如在之意油然自生刻已用照相石印成軸　日出售每幅着色者收回工本洋一元三角水墨者洋五角裱成者洋一元六角五分售處仍照襲例諸君幸卽賜顧爲盻 
[古今圖書集成出書告白] [  申報舘點石齋主人啓]  
　　本齋開印古今圖書集成工程迅速擬分六期出書其第一期本可早出兹因石印事繁圖畫不能速印故遲至丙戌年四月内始可出書六月終出第二期倘有因他故而第二次應繳之銀今年内未能繳到以致限滿罰去應歸本齋者無論若干部均湏出售自丙戌年正月分起至六月底止每部售銀二百兩其銀交足者卽付六期出書之憑單如過六月則湏加至每部三百五十兩先付定銀一百兩尚餘二百五十兩俟書成之後繳銀取書此　 
[六十三號畫報出售] [  申報舘主人啓]  
　　美國紐約口岸爲商賈薈萃之區口外礁島林立有碍帆輪出入該處將軍命工匠在島面穿穴而下旁通曲逹安置炸藥方於本年九月初三日用火炸去蓋工程已九年於兹矣本齋照西國畫報脫下以供諸君觀覽報首畫譜羅漢兩圖爲任君阜長所繪後附淞隱漫錄圖說一則准於初六日出售此佈 
[論黑龍江民變事]  
　　南方之地卑下故民氣多柔弱而率爲含容北方之地高厚故民性多剛强而習於果敢弱者易於驅使强者難于輯服故治民者每曰南易於北然剛强者徑行自遂不事文飾若能約之以禮驅之以法待之厚愛之深則雖有盜賊不難變爲良善而况其本爲良民也若治之不得其道則彼固粗疎者一不得志卽不難冐法律觸刑禁以伸其一時之忿其挺而走險者迫之故也豈眞北方難治哉前有牛庄友人函述黑龍江鄉約黄姓兄弟三人獲盜八名送於軍憲衙門盜恨之誣其子合夥官憲信之立拘入城不加細察與盜同斬黄姓兄弟三人祇一子以承宗祧見被拘也駭甚隨後入城思託人具保及至而子已被殺遂怒甚回家號召其親黨四百餘人爲子報讐攻入軍憲衙門戕殺上下人等三十二名復糾同工人馬賊五千人奪據城池云俟欽差查辦自甘受罪禀於某大憲請爲代奏此其人不亦横乎然其所以爲變者豈其本性哉亦在上者有以激之耳論者謂此風不可長聚衆爲亂國有常刑而况戕殺官吏攻奪城池此而不加嚴誅則將何以令民後之蒞斯土者不能安其位矣孟子曰今有殺人者孰可以殺之曰爲士師則可以殺之蓋言非執法者不可以殺人也而况其爲下殺上耶且軍憲者天子之大臣也黄某兄弟鄉約耳憑其衆恃其强起而與天子之大臣爲難不亦近於叛乎雖黄某有擒盜之功官長以盜言爲憑不加詳察戮及無辜致黄氏之祀斬於一旦民心不平激而爲此平情而衡亦有自取戮辱之咎然爲黄某計何不上叩九閽以求昭雪而乃不勝忿忿必欲手刃仇讐亦知天子之大臣固不可以相讐乎且亦知死者不可復生耶如曰以祀續爲重故不惜以身殉然亦思旣喪具子復自喪具身宗祀其遂有繼乎且手刃其妻女自焚其室家悻悻之態旁觀者幾於齒冷何其冒昧乃爾耶夫兄弟三人共此一子宗祀只此一綫之延就老年華恃此一人之奉養一旦死於非辜傷心慘目痛何可言然禮云身者親之枝也敢不敬乎今愛其子而不自愛其身是不敬其親之遺體也可謂之善用其愛乎且越禮亦甚矣黑龍江之地邊鄙之區民性固强悍而樂鬥一言不合立起干戈蠻觸相爭習俗如是今者變而加厲至於聚衆數千攻城奪地辦理者止不妨痛加剿滅爲殺一警百之計及亂黨已平而後教以詩書道以禮義徐化其强悍之氣使樸陋無文者皆變而爲彬彬之君子亦猛以濟寛之一道也而或者又謂辦理此事宜柔不宜剛黄氏兄弟旣有獲盜之功其爲變也因激於在上者之過虐且云欽差查辦自甘服罪以是觀之固非心乎爲亂者若加以重誅將失邊民之望且以獲盜之故爲盜所誣旣死其子破其家而復殺其身後此者誰復肯出死力以相守助而盗將横行無忌矣若據理以斷此固在所當懲而略迹原情此事亦堪憫惻蘇子有言曰禮之權止于死生死生之機去則禮無權今彼愛子之心敺諸其中是非不平之氣攻諸其外炎炎而生不顧利害先以死自處其身豈此區區無權之禮所能閑耶辦理此事者當示之以誠鎭之以靜如郭子儀之盟回紇張方平之鎭西蜀庶乎可耳此亦一道也然皆一偏之論也中國爲海内文物之邦人之明詩書而習禮義者不可勝計而獨於西北之黑龍江等處則皆樸野成風雖隷版圖幾同化外筮仕者以此爲畏途未嘗思一化民之道每曰民性剛强由於地氣一若不能以人力回者在官者不以中原之道待邊民而邊民亦不以中原之道自待其身嗟乎教化之道固難矣夫黄氏兄弟之緝盜亦勤矣彼食重祿獲厚俸而置盗於不問者正復何限彼黄氏兄弟非加人一等者耶乃竟激而爲變不學無術之故也愛一子而致棄功獲罪嘻愚矣雖然此一論也但就事論事而已此事刻下尚無續信或係傳聞之訛亦未可知閱者但會其意而弗泥其詞可也 
[上諭恭錄]  
　　十一月十八日奉上諭劉秉璋奏保舉人才一摺記名提督借補江西撫標右營遊擊錢玉興着交軍機處存記江西補用直隷州知州候補知縣徐春榮着該撫出具切實考語送部帶領引見欽此同日奉上諭廣東水師提督着方耀補授欽此同日奉上諭吏部右侍郎張家驤品端學粹謹愼安詳由翰林洊躋　貳迭掌文衡在南書房行走自入直毓慶宮以來朝夕納誨深資啓沃前因患病懇請開缺賞假調理遽聞溢逝悼惜殊深着賞給陀羅經被派貝勒載漪帶領侍衛十員卽日前往奠醊加恩賞銀二千兩經理喪事由廣儲司給發照侍郎例賜卹任内一切處分悉予開復應得卹典該衙門察例具奏伊子張有培養賞給舉人准其一體會試張有埰張有埏張有垣均着俟及歲時由吏部帶領引見以示恩眷欽此同日奉上諭李鴻章奏提督傷疾舉發懇請開缺一摺廣東水師擬督曹克忠着准其開缺加恩賞食全俸欽此○十九日軍機大臣面奉諭旨御史趙爾巽奏請旌表節婦等語馬蔡氏著准其旌表禮部知道欽此○廿一日奉上諭前因陳寳琛奏請將黄宗羲顧炎武從祀文廟當令禮部議奏本日據該部會同大學士九卿具奏請毋庸從祀又據潘祖蔭等另奏請旨准行各一摺着大學士六部九卿翰詹科道再行評議具奏欽此同日奉上諭前因京師入冬以來得雪稀少朕於本月初八日親詣大高殿拈香並派惇親王奕誴等分詣 
 
 

Page 2

 
 
時應宮等處拈香虔申祈禱十七等日雖經得有雪澤尚未優渥農田待澤仍殷允宜再申祈禱本月二十四日朕仍親詣大高殿拈香時應宮着仍派惇親王奕誴昭顯廟着仍派惠郡王奕詳宣仁廟着仍派貝子奕謨凝和廟着仍派貝勒載漪同於是日分詣拈香欽此○廿二日奉上諭湖南學政曹鴻勛奏援案保荐教職並保經明行修之士懇恩奬勵等語六品銜升用知縣桃源縣教諭嚴家鬯着交部議叙長沙府教授祝松雲着賞加五品銜所請將廪生成克襄蕭榮昌叚復昌援照成案以教職選用之處着該部議奏欽此同日奉上諭兵部等衙門奏遵議處分一摺庫倫辦事大臣桂祥着照部議卽行革職不准留營蒙古庫倫辦事大臣那遜綽克圖應得降二級留任照例罰札薩克俸三年及恊領音德泰筆帖式松蔭應降二級留任處分均着准其抵銷欽此同日奉旨鈺昌着恊理京畿道事務欽此同日奉旨庫倫掌印辦事大臣着色楞額調補文碩着賞給副都統銜作爲駐藏辦事大臣均着照例馳驛交往色楞額未到任以前着那遜綽克圖兼署欽此 
[京華尺一]  
　　户部俸餉處八旗領銀文册淸查尚未告竣該部堂官復令關署各司及三庫司員將每年放銀一律查明開單呈閱亦剔獘興利之要務也○滿漢京官五品以下秋季俸米經户部劄派　太倉開攴自十一月初一日放至二十日始畢所放米石一律　圓潔淨領者皆欣然有喜色○醇邸奏准神機營製造六輪炮車五十乘以備操演之需經廊房頭巷萬盛車鋪承製三十乘西河沿增盛車鋪承製二十乘前月之杪製成車樣呈諸醇邸醇邸甚爲合意遂酌定價值每乘工料銀一千數百兩定於明春在京西三家店興工限三月交齊○距東直門十里許徐家屯張姓年方不惑寳瑟絃摧十月下旬有隣村婦新喪其偶因由月下老人撮合再醮于張擇定七月十七晚成嘉禮兩村相隔一河止如織女黄姑盈盈相望輿夫見氷已腹堅履之而過甫至河心氷忽中裂幸河水不深諸人得免於死然新人已濡首沾裳狼狽萬狀矣詩有之曰士如歸妻待氷未泮何張竟如君瑞之急攘攘情懷致姐姐鶯鶯懷履氷之懼耶 
[韓國采風]  
　　日商三四人夜覿一女郎近前調戲女作投梭之拒竭力高呼居民畢集將日商執住痛抶而釋之○游勇過多易於生事朝官嚴飭民間不許容留此輩遂有散而之四鄉者正本淸源良不易也○袁觀察諭令嚴拿游勇惟自首者不加以罪近已拿獲數十名覊押署内有一犯乘夜踰垣而逸次日在南門外獲之當卽梟取首級遞送仁川懸竿示衆○海鏡輪船内渡時袁觀察所押遊勇皆給以川資解之回籍寛以濟猛觀察有焉○邇日帽拖紅氂尾作武士裝束者紛紛於道詢之知將放兵米故京畿道之兵悉來領取也○高麗最少狸奴近宮中現從日本購得數頭珍如拱璧○某孀婦茹苦安貧守節已四十餘載近日返駕瑶池忽有異香出室中遠聞數里○驢儱然一物耳而彼國貴之非官不能乘坐仁川華人購得一頭使之推磨土人見之傳爲奇事○本地所産之馬不利於戰鬥近從中國購買若干匹頗極雄壯韓王選用數十匹餘皆分派各營○日官請各國欽差赴宴各欽差亦皆設席報之來而必往禮也○日本湯池頗潔淨韓人往浴者多獲利甚夥以内有日妓伺應故韓人皆大歡喜也○金君英植雖辭職閒居而國有大事必咨訪之山中宰相此其遺徽歟○日商來貨甚多每次運到洋布不下數十萬疋○王以茶秧不至甚爲焦急函催經手之人不得再行遲緩○仁川窰工以天寒泥凍遂卽停工而所定磚瓦甚多明春卽須應用想開正後必異常忙迫也○十月十八日爲去歲國亂諸臣盡節之期人民追思不置因設趙君寗夏之位以祭之趙君生而爲英殁而爲靈血食千秋當無愧色○聞元山理事劉君子林調往釜山而以張君春泉　元山理事 
[高籌國債]  
　　高麗政府欲借美德兩國之銀以補國用之不足現已定議三十萬元噫借則易而還則難雖欲築臺以避其可得乎 
[甯郡决囚]  
　　本月初七日下午甯波南門外法塲斬决盜犯兩名聞皆係搶劫之犯其一麻面者年約二十餘身軀雄壯臨刑之際雙淚交流極口高呼寃枉監斬者爲鄞縣程邑尊及城守營松叅戎 
[鄮山叢話]  
　　近日甬江官憲辦理冬防異常嚴密城外各處分派營勇擇要駐劄城内保甲分局再更督令巡丁上街一二次並飭各栅欄更夫認眞稽查達旦不寐文武各員更時督勇丁稽查街巷每晚十點鐘至四點鐘時擊柝之聲聞於遠近民安蝶夢盜鮮雞鳴皆賢長官之賜也○近日無業游民多設攤售賣淫畫靑年子弟咸以爲見所未見爭相購致圍繞成團懲而逐之是在良有司矣○西鄉黄泥墻張姓婦夫死未幾其姑逼令再醮婦以柏舟自誓之死靡他窘迫再三遂吞紫霞膏自盡母家聞信率領多人前來索命并將具呈赴縣爲女雪寃經隣佑人等再四懇求爲之厚殮而超度之事乃已 
[潯陽瑣紀]  
　　龍開河口近有兩船載土妓二三人年均十六七花開姊妹臨水檻以弄姿曲奏琵琶展風窓而送響少年喜事者相與事擲纏頭此亦畫舫之附庸山塘之别派也○小池口楊某有女幼字黄梅李姓連年水患李家因之日落翁姑又相繼殁女母隱有賴婚之意適有販花客金某艷女之色遂以重金啗族叔强委禽焉女見事急卽往小池司衙門喊控經親友攔勸乃謝絶於金而仍歸李噫女僅蓬門弱質耳而能深明從一之義世之攀援富貴朝盟而夕背者有愧此女多多矣○某甲在新壩開設小飯鋪其妻亦效文君之當爐搔頭弄姿藉以引客隣人吳某素無賴瞰甲他出輒與婦調笑婦惡其輕薄私與甲謀所以制之次日甲託故他出吳故態復作入室求歡甲率衆掩至飽以老拳並欲送官處治有識者勸吳負荆請罪事遂寢吳之受辱也固宜然婦之設計亦狡矣 
[營口日記]  
　　小庄子在營河之北今年小河水發數百里農田盡成澤國居民顚沛流離掘草剝樹以充飢腸其强悍者則糾集徒黨向富家乞食如或拒之便肆劫掠有心人深以爲憂父母斯民者可不急籌撫卹耶○甘軍移駐東邊業經陸續起行近日道憲接到雷帥電音以東邊粮價甚貴留營之勇且俟明春再行前去故近日大小車輛不復封捉矣○慶茂德號倒閉後各帳皆無着落惟該號所置瓦房四十餘間輕寳司馬召賣得價銀三千五百兩以之擬償各票約得五成之數遂由寳司馬出示於十一月二十八日令各户持票至西大廟領銀○五臺于某翁以積蓄起家去年失耦爲嗣續計以金賂媒氏娶南城某姓女爲繼室女年方十八耳以鬑鬑者不解人意遂與某少年有私翁知之而不能禁亦遂聽之而女則視翁如贅疣必欲去之而復快一日翁外出及歸已晚女已預備酒肉下藥其中見翁歸笑語承迎異於平日且曰途中得無寒乎妾有旨酒與郎共飲當盡一夕歡翁喜甚不覺大醉欣然就寢逹旦已死傭婦知其情托故辭去親友集視女以暴疾告遂　棺殮而翁之寃竟不得白枯楊生稊大易所誡翁死後有知當悔見幾之不早 
[漢皋雜珮]  
　　各善堂例於十一十二正二等月煮粥賤售以便貧民餬口每椀售錢二文計米一升止能熬粥六七椀月前敦實道生培心等堂業已開辦其餘各堂定期本月初六日爲始云○前紀江寛輪船茶房某甲墮水斃命一事事閱旬餘經本地水庥子在近處江中將屍撈獲查該茶房回船時腰槖存洋百餘元及獲屍之日此項洋銀已歸烏有矣其柩由江孚輪船寄回滬上聞在局諸君念甲死於非命擬各捐助洋以資家屬云○某甲素在襪子街某事行爲夥債臺層累無可支排遂先將眷口濳送上船意圖遠遁然後舉火焚屋以絶根株正在引火時被卡房升字營兵所見立卽拘送到官次日將其住屋封閉聽候嚴懲 
 
 

Page 3

 
 
[宜昌雜誌]  
　　上月杪某商雇船載運洋貨赴重慶駛至歸州之新灘致遭傾覆幸人口無傷而貨則已如水面落花漂流無定本月初旬又有一船駛至巴東以上之萬户沱地方失事貨已浸濕雇人打包然後載去諺云巴東三峽巫峽長猿鳴三聲淚霑裳盖言蜀道之險也○上月廿一日由川中解下犯人四十三名聞已在歸州逃去三名○近日查街委員辦事更爲嚴密廿五日在南門外烟館拿獲吸烟之人責小板三百下并將烟館主拿去重辦以示懲一儆百之意○操防營副帶官張姓於上月二十四日黎明忽患急病醫治不及旋卽溘逝傳聞接任者爲史守戎輔淸未知確否 
[鄉練得力]  
　　金陵爲紙醉金迷之地加以總督建牙駐節兼轄南洋於是爭名者薈萃爭利者輪蹄而異服異言遂禁之無可禁矣前年海上有警招勇散勇悉以金陵爲咽喉一時無籍可歸之遊手招之使來不能揮之使去積而至於饔飱不繼不覺三五成羣爲所不當爲于郵亭保聚間矣上年如某鄉以嫁女妝奩爲賊所覷乃僞爲清客吹笙鼓籥闌入洞房將箱籠盡行搜括且刼新人於路使具百金以贖又有某婦歸甯其夫送之至半途忽被蠻靴窄袖者十餘人劫入叢薄中縳其夫將宮之婦抱持不可且願臠割以代賊乃輪歡而罷又某鄉巨塘中養魚甚夥爲人强取者屢矣一日婦女持帚相逐賊遂去入夜忽來赳赳者數十人分入詬者之家時男子已先踰垣遁賊乃驅其老稚爲具食而留少艾於室種種有天無日之事不勝枚舉兩縣登聞鼓皮爲之碎宫以犯無主名不能執途人而訊之也制府曾九帥聞其事大怒乃創爲正本淸源之法令鄉民無論遠近各團丁壯爲守望之助一村　警隣村聞聲赴救其不及救者則率丁壯保其境又淸查户口立門牌册使奸類無所隱匿不數月螺不宵鳴犬無夜吠不料十一月之下旬秣陵關相近之洪口地方忽有被劫一案查被刼之家某姓以饒於租遂在城開設小礱坊水涸矣米價漲該礱坊獨擅乃積乃倉之利鄉民益交口稱羡爲盜所聞是夜有盜數十人明火執仗破其門而入一以知其闃無人　者　飽掠去鄉人始知狀乃亟鳴鑼　團練隨其所往分數道追果獲十一人時督捕營亦以跴緝在彼相率協拿計營獲六人練獲五人次日陸續解至江甯縣桂大令當堂訊供據供爲首者係事主之姪挾索借不遂之嫌因在某烟舘内糾合伊軰爲報復計伊見追急已潜投小徑逃脫亦不知其所之又供伊軍一千人皆籍隷湘楚以營頭遣散欲歸不得桂大令悉爲收禁且慰勉各鄉團以時迫歲暮尤宜支更防夜以俻不虞因之城内外各保甲亦嚴加防範鎗則三響四響柝則千聲萬聲一似程不識之刁斗森嚴究不知昔爲兵而今爲盜者能不蹈其隙而攻其瑕否因思被盜之處若非團練得力則盜未必遽去去亦未必遽獲夫乃知曾九帥之造福於金陵者甚大也 
[茗園射利]  
　　杭垣上城黑橋及過軍橋兩處茶肆新創一法凡入内試茗者人輸錢百文茗瀹一盞紿以竹籌一枝待滿百人茶博士將籌收放筩中由店主隨手抽取抽得某籌則歸其摇會摇用骰子六枚以點數最多者得會點或相同則準先不準後得會者收錢十千須除出茶金八百文茶博士勞金二百文净得九千每月共摇九次一時嗜利之徒如蟻附羶如蠅逐臭數里之外聞風畢至下城各茶肆亦將有踵而行之者至本月初二日下午黑橋茶肆中方在呼么喝六突來巡兵四人大呼捉賭衆乃奔散隨將店主及骰子錢文一齊帶云 
[儲憲啓行]  
　　江安糧道馬儲憲由京陛見抵津乘輪來滬復赴金陵謁見曾制軍然後折往蘇垣前日由蘇乘坐民船用小火船拖駛來滬暫泊英界觀音閣碼頭乘輿拜客本埠各員咸往答拜至昨晨解維赴白下履新 
[恭賀新禧]  
　　昨爲俄羅斯元旦英公廨讞員羅少耕太守命駕至道轅會同邵小村觀察提右營陳叅戎松海防分府劉司馬上海縣莫邑尊往駐滬俄領事署恭賀旋各排導而回 
[巡捕投河]  
　　英捕房第二百七十號華捕阿洪供役多年素稱謹愼近日忽患瘋癲語無倫次前日由家出外自言自語剌剌不休至晚未歸家人四處找尋難覔踪影昨晨另一華捕巡至公家花園旁老大橋堍見有衣褲鞋襪一套察之卽阿洪所穿諒必因瘋投水隨卽擕報捕房傳其家屬認明無悞現已雇人將屍身打撈矣 
[形迹可疑]  
　　會捕局勇陳桂荃至法巡捕房禀稱昨晚十點鐘時見法馬路益泰烟館中有一江北人携有手鎗彈子形跡可疑因鳴捕解送捕房管押包探旋將鎗彈當票呈案翁太守研詰之下陳文彬供稱揚州人向有運粮船隻旋於去年賣去在大關前碧春樓茶寮前擺設餅攤後又以虧本停歇襆被回家今年又來找尋朋友太守問友在何處答稱在某營中九畆地營中王春林亦素相識太守問尚有别事否答稱有烟妓願嫁小的爲室小的因回去售田十畝得錢八十千問家中尚有何人答稱父母已亡惟有一叔妻已訂姻尚未迎娶太守問鎗彈何用答稱小的携錢到滬詎該妓有一姘頭硬佔而小的已將田賣去不得回家故欲持鎗將伊擊死太守謂該妓非爾之妻爾何得平白地將伊姘頭擊死實屬不法嚴包探禀稱伊裏邊尚穿密門鈕扣緊身太守見其衣服麗都不類餅攤人裝束因問衣服究從何來答稱從家中帶來太守謂爾回家可曾發財答稱卽將賣田所得錢文置辦太守訊其當票何來陳不承認局勇禀稱由烟妓雙林交出云是陳物太守復細心研問始供從常州小河口妻子處騙來太守謂爾頃云定親未娶今何又云由妻處騙來答稱自幼與妻同在一處太守着將陳暫押俟吊到質物解案候核 
[訊究押女]  
　　前報列英公堂移送郭炳汪三才一案昨鴇婦倪孔氏投案遞呈並呈身契汪三才卽王三才經保交到郭烟偕婦李氏投案該鴇訴稱郭名錦榮伊女左小兒於十三歲時押在我家經汪三才田順昌余正蘭張雲廷秦二經手今已十六歲郭同伊婦立有押女筆據計押去身價洋一百六十元現余已死昨奉傳訊左小兒適患傷寒不能到案契據藥方呈請明鑒太守問汪爲何不將田邀來汪供田住老閘小的押在捕房不能關照郭供稱小的不是錦榮女兒今年祗十三歲光緒八年經小的寄在汪處伊與本家串通勒逼爲娼汪稱照爾所言左小兒年紀不符非爾女兒太守問郭爾向在何處爲何將女寄在汪家答稱小的向在鎭江馬大老爺處爲家丁光緒五年馬大老爺交卸後小的將女帶來上海太守調爾於何年到上海何年回鎭江爾婦向在何處答稱八年七月初二帶同妻女到申旋因父病於九月初五日偕妻回去十四日到家十七日父親病故女兒因不及帶去故寄在汪家太守謂爾旣有正事回家何故不將女兒帶去爾主人於五年交卸後六七兩年住在何處答稱亦在鎭江太守謂爾將女兒抛在上海已有三年何爲不來控望直待今日始找尋乎答稱小的常寄信問汪汪終無回信至今年小的到申問汪汪言須問田姓小的去問田姓又云須問本家及見本家又稱與小的素不相識實則伊等俱已串通汪稱爾用過洋一百六十元郭未承認爭辨喧呶太守怒謂此何地也是爾爭執之塲乎隨詰李氏曰爾女究於何時來申押在花煙舘内爾取過多少錢洋答稱並不押在花烟舘亦未取錢汪稱該氏係郭之姘婦向住六馬路請爲訪查太守謂郭爾在英公堂控告時爾婦可曾到案答稱未到二人又復紛爭太守斥之郭稱小的女兒要緊太守謂爾女現有着落何用著急可卽退去又謂汪曰伊之押女是爾經手爾咎亦難辭遂着仍交原保並着倪孔氏回去赶緊延醫將左小兒調治痊愈送案候質倪汪所呈各契發還倪孔氏叩謝而出 
[吊回戮記]  
　　本縣訓術司李炳榮積惡多端聲名狼藉事爲莫邑尊訪聞因將戮記吊回另召他充補旋有高橋鎭人曹某投縣承充未識莫邑尊允准與否 
 
 

Page 4

 
 
[盗案紀餘]  
　　昨報所登本邑盜案報縣後由本縣捕役查看情形據實回禀邑尊着赶緊跴緝一面傳該處地保到案　訊聞事主姓秦向爲貨捐局巡丁嗣因事　革放租東洋車度日比隣係某洋行大寫西人住屋盜劫之時西人從睡夢中驚醒驚惶無措赶急逃奔迄今尚未回去現已由家人投英領事署禀請照會道憲飭查矣 
[賭案已結]  
　　前報列莫邑尊訪拿賭棍季湘舟唐祥甫訊供收押等情兹悉季卽該圖地保前晚邑尊庭訊之餘季供賭局係唐七七沈雲山二人爲首小的並不干涉邑尊問唐祥甫是賭首否答稱祥甫惟在塲伺應日得錢百數十文爲首者實是沈唐二人邑尊飭提祥甫詰訊供與季同并稱小的不知賭係犯法之事偶然入局現奉拘提不敢再犯細加盤詰堅執如前邑尊復謂季曰爾旣充地保伊等有犯賭事情自當早爲阻止今竟置之不聞不見咎亦難辭判責四十板以示薄懲祥甫旣不與賭亦不應在局伺應本應一體重辦姑念無知着笞八十板押候交保季當堂斥釋 
[法界公堂瑣案]  
　　冐充家丁案内之陳金珠懲責後管押捕房靜候親人來領至昨日有陳小弟者投案禀稱小的係金珠之堂兄叩請將金珠給領翁太守問爾之妹丈爲何不來答稱侍奉母疾不克前來太守諭以旣欲領人可覓的保○計順春計阿金同稱家在浦東曹家路口到申購物携帶英洋二元路過新街驀被某婦拉住吸烟小的不允該婦卽將帽子搶去與之爭論旋被多人痛打并欲扭往河中小的情急呼救始得脫身　帶之洋已被摸去翁太守詰訊被告王陳氏供稱伊等在門前打架帽落於地小婦人代爲拾起送還伊反言小婦人搶帽太守問二計曰搶帽者可是此人答稱不是另一年輕婦人太守着王陳氏將搶帽人交案該氏旋挈一十六七女郎到來稱係王巧寳所供與王陳氏相同太守怒其欺侮鄉人着將巧寳掌頰五十下又謂二計爾等嗣後不得再往該處洋元無憑不究 
[敬謝嘉貺]  
　　歲云暮矣頒　禮成洋行主人亦競製西歴本年月份牌莫不窮工極巧而尤莫奇於屈臣氏大藥房之所製昨以西字月份牌一紙並香摺兩扣見惠拜登之下見其精工奪目陸離光怪固不待言而牌上有空處牌後有旋機逐日逐月旋轉如意自能一覽了然彌覺新奇出色於濟人利物之暇復以此嘉惠同人誠所謂仁智兩全者矣據聞尚有華字月份牌亦將　就當必更爲可觀先書數語以　謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年十一月十八日京報全錄]  
　　宮門抄○上諭四道錄前○發抄旨五道○接續前摺○疆撫劉奏員缺緊要亟宜改設摺○直督李奏爲揀員請補河務同知片○又奏請飭部更正片○十一月十八日理藩院鑾儀衞光祿寺正藍旗值日無引見○畢道遠等覆勘試卷覆命○張家驤遞遺摺○召見軍機○發抄李鴻章奏預辦來年稭料如增運脚銀兩奉旨該部知道欽此○又節婦等請旌奉旨李周氏等均着准其旌表禮部知道欽此○孫鳳翔奏減支世職俸銀奉旨户部議奏欽此○又學政華金壽幕友姓名奉旨知道了欽此○又歸德守李廷簫調補開封守文悌補歸德守奉旨吏部議奏欽此○○接續前稿訊據劉璈供稱台南上年解過台北銀三十餘萬兩又解存嘉彰兩縣聽候提用銀十五萬兩並非絲毫不肯接濟全台捐輸台南已報捐三十餘萬兩陸續禀繳糧臺有案可稽亦非至今未辦等語所供似尚無揑飾其加足夫價正當臺防吃緊之時軍情緊迫臺北若潰臺南豈能獨全原叅謂其意在擠令臺北速潰並阻絶餉械運道劉璈身在局中或尚愚不至此陳嗚志初查道府兩庫存欵數目據禀時當軍務控偬簿據多未提齊查報實有參差現將收支各欵確查開摺詳報截至上年十一月止道府兩庫並支廳局共存銀二十餘萬兩係連雜欵截曠勇丁存項均報在内並據劉璈供稱尚有應給緑營兵餉備募團勇並例支各欵除去此數欵是臺南存餉本屬無多卽撥用臺北協餉亦係禀經該撫批准令至次年二月内籌還尚無藉口截留情事以上各節臣等恐有不實不　復將案卷逐加查核均尚相符並親提劉璈訊問初猶辨理再三研鞫始據供認如前案無遁飾外出之衛伊才等傳到無期應先擬結查律載管軍官吏冒支軍粮承委放支而冒支者以監守自盜論又例載監守盜倉庫錢粮入已數在一千兩以上者擬斬監候又律載不應爲而爲事理重者杖八十各等語此案已革臺灣道劉璈身任監司大員兼統營務粮餉不思潔己奉公正身率屬輙藉設立公夫募勇船價並營官包營侵漁多贓查冒支公夫月餉虚開招勇船價該革員自用自銷均係取之於官俱應以監守自盜論計贓各在一萬兩以上按律均罪應擬斬應從一科斷其將營官應領公費等項私扣入己係屬取之於軍計贓四千五百餘兩律應准竊盜論罪止擬流係屬輕罪自應從重問擬劉璈合依監守盜倉庫錢糧入己數在一千兩以上者斬例擬斬監候該革員資産現已查抄應追各贓倘數不敷抵仍應照例監追業經臣等提省監禁應否解部監禁追贓之處恭候聖裁已革提督高登玉所部營勇短額訊係漏未册報餉銀查無浮冒惟明知劉璈虚報公夫名數輙代出印領扣繳多贓雖未分肥入己實屬朋比爲奸僅予革職不足蔽辜應從重發往軍臺効力贖罪李德福周志侃均係訊無通同作弊朋比爲奸情事胡培滋再三研詰亦堅不承認惟李德福於營勇截曠並不詳細册報點騐致有短額雖餉銀未領究屬意存浮冒周志侃以一實缺府經歴在臺屢委署知縣並委鹽舘提調訊以鹽務利弊槪諉不知非有意諱匿卽係公事　頇業均革職免再置議胡培滋充當支應局提調多年於劉璈虚報募勇船價並營官包營均毫無覺察已屬溺職且明知公夫餉有浮冒又不據實舉發更屬知情徇隱前經奏叅革職應請永不叙用仍行驅逐回籍張兆連訊無進女情事林鏘亦係轉託代買使女應與訊無虧短項之李立綱及並無不合之黄瑞淸均毋庸議張福勝雖亦訊無送女實據惟陳鳴志禀稱該副將在臺年久聲名平常應請旨革職以肅營伍劉濟南係分省補用知府其浮開募勇船價業已罪坐其父惟查該員素行不檢物議滋多應請旨一併革職以肅官方陳郁堂包辦厘金數目不報迨經查知始行解繳屢經飭提猶敢延不到案雖無侵吞情弊究屬意存隱匿陳郁堂應酌照不應重杖八十律擬杖八十係監生照律納贖未到之衛伊才張慶雲仍令該撫飭催傳案並承修西壘之林春培亦應飭令造册詳報查訊有無行賄浮冐一併分别辦理各鹽舘帮辦業經札飭陳鳴志如查無虧短厘課卽行裁撤以後並不准再有添派所提四成薪水槪令歸公以濟餉需其提交道署之滷耗一片旣係爲修理等項之用不復再由各縣攤派應仍其舊以免賠累基隆礦務或歸商辦或歸官辦總期經費不致虚糜有裨船政官輪爲妥應由該撫體察情形妥議籌辦無干槪行省釋調到案卷發還供招咨部查核再劉璈未到之先差人投到一禀揭告本管上司懇請代奏臣等查該革員業已拿問所遞禀詞意存反噬語多過當未敢遽行入奏謹將原禀咨呈軍機處備查所有臣等查訊明確定擬緣由謹恭摺具奏伏乞皇太后皇上聖鑒臣等於拜摺後臣錫珍率同隨帶　員由驛回京臣衛榮光仍回江蘇巡撫本任合併陳明謹奏奉旨已錄○○欽差大臣督辦新彊事宜尚書銜降一級留任甘肅新疆巡撫二等男臣劉錦棠跪奏爲邊彊員缺緊要粮員難資鎭撫亟宜量爲裁改以期整頓而重地方恭摺仰祈聖鑒事竊查庫爾喀喇烏蘇舊設領隊大臣一員管理庫城精河土爾扈特游牧及屯田事宜設庫城糧員一員精河糧員一員由部揀派司理户民糧務軍興以來糧員暫行由外委署查庫城爲西路衝衢東距迪化城六百九十里距綏來城三百五十里西連伊犁至精河界二百五十里北通塔城至塔城界三百三十里幅𢄙廣闊地方扼要軍務初定游民商旅雜出其途兼有土爾扈特游牧民人稽查彈壓悉關緊要現在領隊員缺裁撤粮員旣無地方之責竊恐難資鎭撫臣前奏設南北兩路驛站請將庫城精河兩處改臺爲驛歸該糧員經管嗣奉部咨覆准地方情形體制均與曩時迥殊自應變通籌辦改設官員以期有裨但欲隷歸綏來則相距較遠鞭長莫及因查庫城舊設縣丞後改同知於乾隆四十八年裁改粮員擬請仿照舊制裁汰糧員仍改設庫爾喀喇烏蘇撫民直隷同知一員兼理事銜管理地方户籍田賦刑案兼管土爾扈特游牧諸事宜並轄精河屬境精河西與伊犁接界相距二百二十里東接庫城界一百七十五里舊設典史後改粮員所管四驛轄境亦廣擬請裁粮員缺設分防驛糧巡檢一員管理户粮驛站緝捕等事仍隷同知管轄遇事由同知核轉其同知仍隸道屬以專責成又鎭迪道舊轄喀喇巴爾噶遜糧員一員地在迪化南一百八十里原管户民本由迪化分撥兵燹後員缺久懸户民均係由州經管臣前奏請升迪化直隷州爲迪化府增迪化縣爲附郭首縣該處距城較近一切事宜縣中自能兼顧其原設糧員一缺亦應裁汰庫城精河原額户民屯兵及徵納額粮房租園租等項均歴有成案可考現在户口凋零兵屯未復一切徵收雖屬寥寥然爲撫綏彈壓起見似亦因時制宜莫要于此官制旣定得人而理數年之後自必日有起色其改設各官應定爲何項缺分俟設定後再行擬議辦理仍懇照吉林新設各缺酌補一次成案由外先行揀補一次據藩司魏光燾詳請具奏前來臣覆查無異合無仰懇天恩俯僉邊疆員缺緊要量爲變更以資整頓實於地方大有裨益如蒙俞允應請飭部核覆示遵所有擬請裁撤庫爾喀喇烏蘇精河喀喇巴爾噶遜三糧員改設同知巡檢各缺緣由是否有當謹會同伊犁將軍臣金順陜甘總督臣譚鍾麟署烏魯木齊都統臣升泰恭摺具陳伏乞皇太后皇上聖鑒訓示謹奏軍機大臣奉旨該部議奏欽此○○李鴻章片再大名府管河同知魏箴言奏恭開缺所遺係專管東明黄河隄工要缺前因該河近來奇險迭出工程艱鉅須有明習河務耐勞樸實之員方可勝任當於應用分缺間同知班内照章揀得高其品堪以酌署具奏在案旋經部覆分缺間同知尚有李蔭梧一員到省在先應以李蔭梧更換等因飭據署藩司松椿署臬司劉樹堂署大順廣道許鈐身遵照部議改以名次在前之分缺間用同知李蔭梧詳請奏署前來臣查李蔭梧年二十八歲河南延津縣監生遵例報捐同知分發直隷試用復捐離原省改捐北河並捐分缺間補用光緒五年接准部咨該員年壯才明請補大名府管河同知與例相符仍照例經歴三汛期滿如果稱職再行保題實授給咨送部引見理合附片具陳伏乞聖鑒勅部核覆再此缺係屬更換請免扣限合併聲明謹奏軍機大臣奉旨吏部議奏欽此○○李鴻章片再臣於光緒二年正月奏保建築天津新城砲臺出力人員内有叅將銜兩江儘先游擊孫在純照章請加副將銜業經兵部議准在案當時將該員坐銜寫作儘先叅將係由營開保筆誤據統盛字等營署湖南提督周盛波禀請更正前來臣覆查無異理合附片陳明伏乞聖鑒飭部更正註册謹奏軍機大臣奉旨兵部知道欽此 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十一年十一月十九日京報全錄]  
　　宮門抄○上諭三道錄前○發抄旨四道○東撫陳奏辦理趙莊等口情形摺○又奏撥鬲津河津貼銀兩夾片○又奏照會總兵官回駐本任片○晉撫奎奏留分省府經歴辦理淸丈宜片○將軍恭奏雲騎尉被戮照例訊辦摺○粤督張奏揀員請補守備片○總兵曹奏恭報到任日期摺○十一月十九日吏部翰林院廂藍旂值日無引見○莊王肅王等由東西陵回京請安○遷公耀年各假滿請安○河南巡撫邊寳泉請訓○崇公續假二十日○巴克坦布請假數日○崧蕃請假一月○順天府奏京師得雪二寸有餘○召見軍機邊寳泉○發抄奎斌奏猗氏令馬毓芬等署定襄縣等缺奉旨吏部知道欽此○又撫標右營守備丁繼昌請免騎射奉旨着照所請兵部知道欽此○崧駿奏煩缺衛守備出缺較多請展限揀調奉旨着照所請兵部知道欽此○又變通調煩守備章程奉旨兵部議奏欽此○○降三級留任山東巡撫臣陳士杰跪奏爲趙莊溞溝兩口現在辦理情形恭摺仰祈聖鑒事竊臣前奏管辦溞溝趙莊情形於九月二十一日奉旨鑒奏已悉着卽督飭各員弁迅將溞溝趙莊决口一律堵合等因欽此臣更番親詣兩口查看十月以來趙莊口門水深雖二十餘尺一面挑水一面進占現已進三十丈水勢尚覺平穩惟溞溝一口大溜全歸口門正河通行淤墊形勢十分危險臣再四思維非開挖引河稍爲分洩難期堵合當調回海防四營從口門迤上開引河一道並雇覓土夫於口門以西亦開挖河一道現在兩壩進占北壩已進八十丈水深一丈以外再進則水深二丈南壩已進二十丈水深二丈再進則水深二丈五六尺不等所挑引河應俟一律深通約須十一月初旬前後方開壩放水計時兩壩當可赶做金門占仰仗朝廷宏福如能水勢分入引河則合龍稍有把握查山東自黄流改道以來所出險工未有此次溞溝之險者臣惟有懔遵諭旨督飭在工員弁隨時審度水勢妥愼進築以冀仰副聖主軫念河防之至意所有趙莊溞溝兩口現在辦理情形謹專摺具奏伏乞皇太后皇上聖鑒訓示謹奏軍機大臣奉旨知道了仍着督飭在工員弁妥愼進築以期早日合龍毋稍遲緩欽此○○陳士杰片再海豐縣境内之鬲津河爲直省宣尾專河入海尾閭前准直隷督臣李鴻章咨請一律挑挖以洩水勢當經飭屬籌辦發給津貼銀三千兩於本年三月初四日恭摺具奏在案查此河自直境入海豐界起至包家莊止應挑十叚長四千八百丈口寛挑八九丈深二尺餘至三尺餘不等共計出土九萬八千餘方直隷委員原估每方需銀一錢合錢九千八百餘兩臣以東省庫欵支絀飭令該縣設法勸導民夫通力合作酌給津貼銀三千兩藉資節省嗣據印委各員禀稱工叚錦長役夫至數千人實屬不敷餬口請再加發以示體恤等語復經臣飭司續發銀二千兩嚴飭該印委上緊辦理旋於六月十五日挑修完竣委員查騐寛深均屬如式上游直隷來源暢行入海毫無阻滯所需津貼兩次共發銀五千兩均在司庫地丁項下動支不敷銀四千八百二兩二錢二分係由紳民捐湊應請免其造報除咨部查照外謹附片具陳乞伏聖鑒謹奏軍機大臣奉旨該部知道欽此○○陳士杰片再臣上年照會兗州鎭總兵全祖凱自募親兵一營駐防烟臺各營均歸節制曾經奏明在案該鎭在烟臺年餘樸勇耐勞約束嚴明而操守廉潔尤爲近來將領中所僅見惟現在所統各軍已次第裁减而兗州沂州與江皖接界匪徒出没無常隆冬九甚自應照會該鎭回駐兗州鎭本任督率營汛嚴密巡緝藉以綏靖地方謹附片具奏伏乞聖鑒謹奏軍機大臣奉旨知道了欽此○○奎斌片再前　陽曲縣額粮短絀經升任撫臣張之洞奏明設局舉辦淸丈以解州紳士孫守恒總理其事該紳報捐府經歴指　陜西試用上年冬間赴部騐看領照回晉其時正該縣粮額合龍之際據署陽曲縣知縣白昶等禀請將該紳暫行截留俾得一手經理當經臣咨明吏部並將執照咨送陜西撫臣繳銷在案兹准部咨以在部騐看領照赴省之員照章不准經過地方督撫截留差委所有咨請將該員留辦陽曲淸丈之處碍難照准等因自應遵飭該員迅卽起程赴陜試用惟查晋省自大祲以後地土荒蕪粮額多有短缺而陽曲縣爲通省首邑管轄八百二十餘村額地一萬六千餘頃錢糧六萬五百兩有奇於稻平沙圾磏崗粮則外復有圈地屯地更名分　等名日緒繁事重淸理綦難孫守恒係辦理解州淸丈著有成效之人此次招致前來殫竭經營稽核精細卒將百餘年迷失地畝賠累糧銀逐一淸理悉照舊額現在該縣糧地業經該員率同各局糾民分段分圍照造魚鱗細册於本月初一日一律開徵第册籍雖已查造齊全而徵納勾稽正當緊要設有分厘舛悞盡棄全功該員於陽曲淸丈事宜首尾貫通利弊透澈自應仍令始終其事庶於地方糧賦有裨合無仰懇天恩俯准將指分陜西試用府經歴孫守恒暫行留晋一俟經手事竣卽行飭令赴陜之處出自鴻慈據藩司高崇基具詳前來理合附片具陳伏乞聖鑒謹奏軍機大臣奉旨着照所請吏部知道欽此○○署理杭州將軍副都統奴才恭壽跪奏爲雲騎尉穆特奔被弟戮傷越日身死並立時拿獲兇犯照例訊辦恭摺仰祈聖鑒事竊據正白旗協領長志佐領廣福等呈報本旂三佐領下世襲雲騎尉穆特奔於本年九月十四日寅刻與胞弟閒散依里本因家常口角彼此吵閙依里本竟將穆特奔戮傷經該管協佐領等立將該犯依里本拿獲禀請究辦旋據呈報該雲騎尉穆特奔於十五日申刻因傷身死各等情前來當由奴才札令理事同知會同仁和縣請騐屍傷塡格詳報並將該犯依里本發交廳縣嚴行訊辦一面援案咨請浙江巡撫會按察司轉飭府縣並飭理事同知審訊按律定擬以重人命所有雲騎尉穆特奔被弟戮傷越日身死並立時拿獲兇犯照例訊辦緣由理合恭摺奏報伏乞皇太后皇上聖鑒謹奏軍機大臣奉旨知道了欽此○○張之洞片再准兵部咨廣東碣石鎭標中營守備邱榮高病故遺缺係外海水師題補第四輪第四缺輪用儘先人員旣據聲明扣留應卽訊揀合例人員請補等因查定例各省題調武職各缺如因員缺緊要人地相需將不合例人員保奏應於摺内聲明請旨交部核覆恭候欽定等語兹會同署廣東水師提督臣方耀在於經部核准註册序補之外海水師儘先守備内詳加揀選其名次在前之龔振高林成蘇永祥沈榮光　奮揚湯廷相滿俊均於此缺人地未宜黄炳麟因出缺在先丁憂服闋在後周榮宗告假往江浙措資未回均未便請補黄廷琛現已另片請補水師提標左營守俻員缺惟查有澄海營左營左哨千總儘先守俻蔡烈熙年四十三歲廣東廣州府澄海縣人由勇目在南省洋面迭次捕盜出力遞拔澄海營左營左哨千總光緒四年三月二十六日給札於潮州台灣香港南洋各埠勸捐晉賑分濟豫賑出力案内經直隷總督李鴻章　奏以守俻儘先補用經部議准於光緒五年七月初九日奉旨依議欽此咨送履歴經部覆註册序補該員年力强健熟習水師並無在外省事營叅　朦保情弊以之補授碣石鎭中營守俻洵堪勝任雖名次略後與例稍有未符惟在前各員均不合請補未便稍涉遷就謹隨摺聲明合無仰懇天恩俯准以蔡烈熙補授碣石鎭中營守備俾營伍藉資整飭如蒙俞允候部覆到日給咨送部引見以符定制謹會同署廣東水師提督臣方耀附片具陳伏乞聖鑒勅部核覆施行謹奏軍機大臣奉旨兵部議奏欽此○○記名提督福建福寗鎭總兵奴才曹志忠跪奏爲恭報奴才到任　叩請天恩仰　聖鑒事竊奴才於光緒九年九月十二日奉上　福建福寗鎭總兵員缺着曹志忠補授欽此欽遵當經呈請前督臣何璟代奏謝恩　　微勞奉旨賞穿黄馬褂旋經撫臣劉銘傳會摺奏准暫緩陛見内渡　奉督臣楊昌濬檄飭赴任遵於本年九月初三日行抵福寗准署總兵侯名貴將福甯鎭總兵關防並旗牌文　等項移送前來隨恭設香案望闕叩頭祇領任事伏念奴才湖湘薄植　識庸愚自咸豐五年從軍轉戰皖鄂江粤等省遞保以水陸提督總　記名蒙恩補　斯缺荷一降施琱疉實感悚以交縈查福甯爲濵海要區總兵有統轄專責惟有隨時隨事禀商督撫曁水陸提臣實力講求認　整頓以期仰答高厚鴻兹於萬一所有奴才到任　期並感激下　理合恭摺具奏叩謝天恩伏乞皇太后皇上聖鑒謹奏軍機大臣奉旨知道了欽此 
 
