# 1913 - 156 - 4914474

 

Page 1

 
 
論說 
[倫敦泰晤士報之中國論]  
　　日前倫敦泰晤士報著論略謂中國正式國會不久成立倘就一般輿論之所主張則上下兩院召集之後即當先舉總統然至今除袁世凱外不聞有其他之候補總統出現誠以時勢艱難舍袁實無他人勝此重任者當爲中外所同認也歐人普通意見以爲袁定被舉惟袁旣被舉後能有實權與否此則殊難預料内國全體漸有分崩離析之勢南方已有數省時表示其不服從中央之態度且忌中央有權宋教仁被刺後情形更可危慮南北或竟以此决裂亦未可知暗殺之禍自革命來殆已見不一見而宋氏之被刺則爲奇之又奇宋乃屬國民黨其黨人在新選舉中占上下兩院之大多數勢力最爲雄偉有謂宋利用此大多數以反對中央集權實行其所主張之聯邦政治與袁及現政府極不相容今旣中道被刺國民黨其受一絶大之打擊乎在地方分權派借口爲防中央專制表面觀之似極合理按其實際别有用意充類至盡必令中國全失統一袁知當務之急首在集權中央對於各省行其嚴重監督庶能有所建設然此權必以憲法規定始有施展餘地否則雖以雄材大略被舉爲正式總統固亦無所補救於中國也各省秩序至今未復如江西者顯抗中央命令本報專電且稱江西備兵設防令人駭異其在山西亦有擁兵謀叛之舉廣東盜賊横行四川雲南時有兵變凡此種種險象固未必卽能制中國之死命惟各省之不尊敬中央以及中央權力之不强大實已莫能再諱倘不速爲注意勢將裂爲無數之小半獨立國而所謂共和所謂統一全成泡幻袁之視此爲第一關鍵殆眞具大政治家之常識者歟蒙藏問題無關緊要袁能洞悉國際情勢對付英俄綽有餘裕有稱袁已備兵將與俄蒙决戰此决不確森彼得堡各電故作驚人之詞不值有識者一笑中國最大困難全在財政問題袁倘得大借欵則可改良現狀滿清之失敗者以未得有借欵袁如再至失敗亦同此一理由耳六國大借欵問題近已日趨複雜更無成功之望中國需此借欵之理由已與一年前略有不同前謂借欵爲解散南方軍隊現則多數軍隊早經遣發需欵决不爲此其於他面中國入不敷出外債壓迫日甚一日刻已不能盡付前借各債本利是大借款即成仍難整理財政明年更須再有一大借款勢將伊於胡底投資者異常恐慌而六國所提條件復不能盡爲中國所許則談判更難就緒此外别有一意則大總統選舉問題或者正式總統早定其所選出之人能得各國信任此種猶豫遲疑之處能盡銷去談判轉機亦未可定美新總統現忽宣言不願再爲美資本家在六國資本團内者之後盾而美資本家亦聲明脫離六國資本團本報華盛頓來電力言威爾遜之眞實目的在維持中國門户開放政策本報深知威氏用意與其所祈嚮者適相背馳然亦不願深辨中國或將因此益失經濟上之助力而威氏公布之詞尤足與反對袁總統者以無上之利器袁實關係中國存亡袁如失敗則中國必致亘古未有之大亂列强有利益於遠東者於此當細斟酌此時中國商務不特恢復舊觀更有突飛進步之希望是卽中國不能滅亡之證據當此大革命後民生未盡凋敝則其力量宏大固非弱小之國所能望其肩背也 
要件 
[鹽之研究（三）（遯庵譯述）]  
　　第二節　鹹水採取法 
　　日本舊時之鹹水採收法每逢天日晴露撒布潮水於砂濱從事採鹽前節已表明之當封建時代寳歷年間諸藩頻頻開闢鹽田肆力製鹽然失産銷相抵之權衡鹽價墮落銷場窒滯製鹽家頗陷於困難時則備後安藝周防長門伊豫各藩之業鹽者集議補救方法議决自寳歷十二年以降（去今百五十年以前）每年起二月迄九月限八個月採鹹餘月一槪停採適值降雨稀尠採鹽豐富鹽價有一落千丈强之勢於是更縮短期間爲七個月數年後有賤丈夫焉陽則贊成停採隂則四季採製蘄於壟斷鹽利物議沸騰遂廢棄月餘停採之約世稱爲寳歷庚辰之瓦解洎明和初年鹽田再陷於困難如三田尻地方鹽業家之無副業者舉抛棄所有之鹽田移徙四方蓬飄雲散時三田尻鶴濱地方有田中藤六其人者建議用三八法（謂限三月至八月採鹽）及易地採鹽法（謂鹽田劃爲數區輪流採晒）藉資補捄聞者韙之其結果先試辦於三田尻濱駸駸普及於十州地方此法至明治十七八間頃尚風行全國後漸廢弛今惟三田尻地方尚有數處行之者而内地現今常用之鹽田採鹽法厥有揚濱法及入濱法二種前法於鹽田整理以前山隂北陸東山等道以此爲主後法則通行於瀨户内海九州東海及山東道之一部 
　　第一揚濱法 
　　此法隨地方而有差異有等鹽田不造地盤利用天然之砂濱徑撒布潮水而採鹹（山隂東山北陸道之一部皆然）今廢止獨綸登半島曁九州鹿兒島灣内（加治木村東國分村垂水村等）尚剩此製法之雛形而已兹略序北陸地方輪島曁宇出津一帶之工作如左 
　　甲鹽田地盤之構造 
　　將造鹽田地盤必相視土地之構成汲灌潮水之便否河流之奚若其構造之法非一種試述其槪况先於海岸築數之防波堤以防土地之坍塌而得豫想之盤函其法於濱海一帶以條石或自然巖石築最堅牢之石垣其高以海面爲標準值潮汐盛漲之 
 
 
 

Page 2

 
 
際大抵高出六七寸亦有高出四五寸者其地盤之構造用赤褐色或黄褐色之粘土造五六寸厚之盤地勢過於凹凸者矯正之先撒布粉砂以防盤面之龜裂然後於其上平鋪撒砂各地所用撒砂無甚區别以眞砂黑色爲最良貝砂次之（灰黄色）至撒砂數量對於鹽田一畝步以六石内外爲度因季節而有增減（未完） 
時評 
[歐洲三皇握手（默）]  
　　英皇俄皇同時抵德歐洲三大國皇握手一堂歡言相洽誠國交史上之大紀念也記者於此不能無感 
　　英皇英后抵德時舉國歡欣萬人空巷英皇衣德制服德皇衣英制服新郎新婦同赴歡迎全國上下莫不極表其快樂誠懇之意盛况爲從來所未見俄皇抵德則西報稱熱閙不及英皇英后到時第見其兵警森嚴防護周密而已可見兩國交際其感情生於平日辦理國交者當在在以誠意相見决非臨時僅用一種周旋手段所能生其感情也不然英德與俄德均有親婭關係而其歡迎之忱國民心理何乃若有所判焉者此可以知兩國間之交際不能徒恃一種手叚也 
　　英皇英后抵德後隨　游行任人瞻仰坦然無所顧忌而俄皇抵德時則警兵幾層圍繞車站遮斷交通憲兵隨處盤詰上車後則直赴宫中不敢逗遛亦不許人民一瞻丰采可見專制國之主平日不以眞心待國民而以迫壓待國民者之苦即至外國猶若有刺客暗隨於樽俎之間車從之後亦甚可憐矣 
　　西報謂英俄德三皇握手於政事上必大有進步斯言誠然歐洲大勢近自三大問題牽掣後久已停滯而不進近東問題目前雖在進行而解决尚未有日遠東問題則初無眉目也交際上通例於兩國增一分感情即於協商收一分效果故三皇握手於大局誠不無裨益吾國於遠東問題多所牽涉且民國新立正與各大國壇坫相見之始國人對此感情將如之何哉 
[命令]  
　　五月二十三日臨時大總統命令　領參謀總長事黎元洪呈請任命周郁文爲廣西陸軍第一師參謀長董培爲廣西陸軍第二師參謀長應照准此令 
　　領參謀總長事黎元洪呈請任命劉權爲黑龍江都督府參謀應照准此令 
　　代理國務總理段祺瑞呈請任命裴景元爲晉北榷運局局長應照准此令 
　　代理國務總理段祺瑞呈稱據署甘肅都督兼署民政長趙惟熙呈請任命盧求古爲臯蘭縣知事李迺棻爲安定縣知事陳澤藩爲秦安縣知事張孝慈爲通渭縣知事劉文蔚爲伏羗縣知事馬國禮爲徽縣知事陳嘉猷爲禮縣知事劉汝霖爲成亭縣知事張瀛學爲合水縣知事渥霖爲崇信縣知事敏翰章爲正甯縣知事程宗伊爲隆德縣知事李繼訓爲鎭原縣知事箇世材爲平遠縣知事蔣人杰爲平番縣知事王肇基爲鎭番縣知事楊光熊爲古縣知事陳良均爲華浪縣知事趙應瑞爲高台縣知事周彝章爲玉門縣知事宋運貢爲狄道縣知事朱兆圭爲岷縣知事張元森爲天水縣知事王學伊爲固原縣知事潘祖瞻爲靜寗縣知事馬廷勷爲化平縣知事崔純祖爲貴德縣知事冬國珍爲皇源縣知領冬鋐口爲金縣知事黄天相爲靖遠縣知事成謙爲渭源縣知事張紹文爲西和縣知事蔣廷奎爲清水縣知事張毓芳爲海城縣知事王珍爲平凉縣知事鍾彤雲爲寗遠縣知事高彝爲安化縣知事曾麟綬爲環縣知事劉慶昌爲會寗縣知事徐登第爲西寗縣知事叚士俊爲靈台縣知事鍾文海爲甯夏縣知事王景沂爲甯朔縣知事康嚴爲中衛縣知事侯榮邦爲平羅縣知事米幢爲大通縣知事程天錫爲碾伯縣知事郭世輔爲永昌縣知事王國柱爲山丹縣知事張鑑淵爲張掖縣知事宋萬選爲敦煌縣知事林遭韶爲臨潭縣知事陳欽銘爲武郭縣知事鄧德銘爲甯縣知事康敷鎔爲靈武縣知事湛雪濤爲金積縣知事孫鴻年爲涇縣知事劉秉權爲巴戎縣知事卜世潘爲撫彝縣知事郁華爲酒泉縣知事彭立栻爲安西縣知事陳鴻寳爲隴西縣知事白文俊爲兩當縣知事謝汝瀛爲文縣知事鄧隆爲武威縣知事蔣康爲導河縣知事李香國爲循化縣知事張家鼎爲紅水縣知事孫賢爲漳縣知事冀國政爲沙縣知事江命職爲西固縣知事王之臣爲鹽池縣知事劉循良爲莊浪縣知事劉長基爲東樂縣知事吳詠霓爲金塔縣知事周化南爲毛目縣知事應照准此令 
　　陸軍總長段祺瑞呈核覆鑲白旗滿洲都統擬以檉琿泰襲世管佐領請准予接襲等語應照准此令 
蒙藏事務局呈稱據師烏達盟敖漢右旗扎薩克親王色凌端魯布呈請任命扎木養喇克巴什濟特多爾濟均爲敖漢右旗協理台吉應照准此令 
　　張懷芝授爲陸軍中將此令 
　　陸軍總長段祺瑞呈請授何靖爲陸軍步兵中校應照准此令 
　　代理國務總理叚祺瑞呈稱據黑龍江都督兼署民政長宋小濂轉呈黑龍江省城兼商埠警察廳長翟文選呈請任命方光爲秘書烏森爲勤務督察長張殿卿劉毓德趙繩武王文燦爲科長李鴻臣爲消防督察長應照准此令 
　　代理國務總理段祺瑞呈稱據浙江都督兼署民政長朱瑞呈請任命周季光爲杌縣知事盛同枝爲富陽縣知事程士毅爲臨安縣知事王家琦爲海鹽縣知事李盛爲石門縣知事陳毓琳爲吳興縣知事谷蘭爲武康縣知事沈祖綿爲鄞縣知事徐鼎年爲諸曁縣知事趙次勝爲嵊縣知事來長泰爲臨海縣知事周日宣爲金華縣知事保應泰爲江山縣知事余重耀爲建德縣知事楊道淵爲遂安縣知事俞鑑澄爲夀昌縣知事于振越爲玉環縣知事應照准此令 
[專電]  
　　北京電　昨日衆議院盧元弼毆打丁廷謇時王敬芳聲明此係現行犯並非懲罰問題兩黨議員互相詬駡强悍者均擁至議台警衛十餘人亦雜其中湯議長無法制止搖鈴休會李肇甫指係互毆兩面俱有證人而向袒國民黨之順天時報所載實係盧先下手現丁决欲起訴 
　　北京電　衆議院昨日開會仍爭借欵案國民黨盧廷弼毆打進步黨丁廷蹇李國珍等請議長交警國民黨反噬全場擾亂 
　　北京電　袁派孫發緒赴鄂商處置贛督事袁面斥譚人鳳等接近國民黨之說略謂若眞係政黨豈特接近但國民黨北京本部與南方黨員主張懸絶如何可認作政黨 
　　北京電　新社會日報載國民黨本部電黄謂宋案待法廷解决借欵案已與進步黨協商前項計畫請作罷論等語最近國民黨本部開會到會者輙僅五六十人 
　　北京電　政府通告使團謂凡各省行政官署需欵以及商民因辦路礦而借債者須由中央核准後乃有效力一以爲統一敝國財政管理法計一以使貴國借欵担保確實計祈轉知貴國商民云云 
　　北京電　日本議員團今日早到京中日協會即定明午開會舉會長晚間即開會歡迎 
　　南京電　程督現派第八師十七團開往清江駐紥該團之兵船經過揚州被徐軍長截留不准開駛聞已電呈中央俟有覆電方能放行 
　　南京電　程督接鈕永建電云聞有人假建名義在蘇招兵此等暴亂行爲直是民國妖孽應請查拿嚴辦藉杜亂萌而免謠惑 
　　南京電　程都督以無錫某團兩營因歸併問題幾酿譁變特飭李參謀前往勸導昨該營已繳軍械當發給恩餉三月一律遣散 
　　南京電　蘇五屬改食蘇鹽已由蘇省議會議决昨浙省公民鍾文成等電請應省長設法維持 
　　南京電　應省長現委任顧琪爲本署常任調查員 
　　南京電　昨日江寕縣署開參觀蘇常滬通教育講演會 
[特約路透電]  
　　武昌電　今日（二十三日）此間拘獲叛徒若干名搜出票布及其他叛據大約將定死罪 
　　武昌電　近日鄂省到有大隊北軍當道恐人民張皇故按日出示安民 
　　大理府電　川省新鑄民國銀幣此間人民多不信用以致貶價川人現購之運回本省 
　　東京電　日皇之病漸有起色 
　　東京電　退任駐美英國大使夫人已啓程前往神户擬乘蒙古號郵船赴滬 
[譯電]  
　　北京電　據國權報載稱外交總長陸徵祥署理財政總長梁士詒日内將至參衆兩院宣布借欵用途五國銀行團扣除經理費外將付中政府英金二千一百萬磅其中一千二百萬磅將以解付庚子賠欵三百萬磅供政府自正月至七月之雜用尚餘六百萬磅用以改革鹽政振興實業國權報謂所交之數僅敷用至臨時政府取銷之日國會如不承認借欵用途則政府擬請另籌善法云 
　　北京電　今日（二十三日）衆議院開會國民黨議員某氏反對五國借欵及該借欵訂成之辦法進步黨議員丁廷蹇詆其輕浮國民黨議員盧元弼即揮拳怒毆有人欲招警察拘之爭閙多時而散 
　　北京電　今日（二十三日）參議院多數議員决議旋接覆音謂一俟手續辦妥卽當詣院宣布某議員提議從早通過本院議事規則以免時起衝突業經多數議員贊成通過 
　　北京電　中國新聞電報近常爲北京電報局延擱各華字報大爲不平聞政府現派員十人常駐電報局將英文各電譯成華文如有重要消息卽送内務部檢查 
　　北京電　國民黨已舉吳景濂爲理事長並舉林森爲參議院本黨議員領袖張耀曾爲衆議院本黨議員領袖 
　　北京電　進步黨現欲設法組織進步黨内閣 
　　東京電　日皇現患肺炎徵候並不沉重今晨（二十四日）熱度已降至三十七度七豫料一兩星期内可以復原今日青山宫前人民麕集禱其速愈 
　　柏林電　德皇與俄皇今日（二十三日）同乘汽車至却爾洛丹堡與亞山力大聯隊各士官宴會德國首相旋晉謁俄皇互談一小時之久 
　　柏林電　英皇對於柏林人民之竭誠歡迎極爲滿意各報皆謂三國君主此次會晤實爲政治大局進步之佳徵 
　　巴黎電　法國財政大臣克洛兹君宣稱國防經費須用特别欵項其數約在法郎八萬萬至十萬萬之間不得不舉　借欵以籌之今擬於一九一五年起每半年發行二十年公債劵一次而以所增進欵稅爲抵 
　　巴黎電　上議院今日（二十二日）開議時有議員質問各處軍隊示威反對三年兵役議案問題陸軍部大臣愛地安君答稱此事之令其驚詫當無他人能如之政府今將嚴密查究主謀之人設法絶除此惡云 
　　美京電　威爾遜總統致電日皇慰問病狀並祝其早占勿藥 
　　舊金山電　今日（二十三日）此間某日本報接電謂日皇業已宴駕日本僑民聞之大爲震動旋接電音謂御躬睡臥頗安衆始心慰 
　　柏林電　美國國會米沙里洲護員白沙爾特君宣布擬提議嗣後凡關外國僑民之議案當由國會通過以免美日兩國續生齟齬 
　　柏林電　巴拉瑪運河通航時舊金山將舉行環球博覧大會德國各鋼鐵廠已宣言不願與會 
　　西姆萊電　印度班茄里斯地方前有名員三十人被告同謀鼓動叛拒英皇兹定五月二十六日在巴里山爾開庭審問聞警察已搜得證據知由某某數學校經營革命其機關極多云 
　　意京電　五月二十日意軍在特里波里亞與阿拉伯人交戰詳情今已得悉當時意軍正在豫備整隊回營忽有阿拉伯人四面包圍開鎗猛攻意軍乃倉皇退至特拉地方遺棄大炮四尊特里波里戍軍統領賴其將軍已由意政府准其告退將派茄里哇里將軍代之 
　　薩洛里卡電　五月二十二日有步軍一隊開入前所畫定之中立地内希圖進至希軍所佔之境因爲希軍所阻遂相激戰至今未已希臘政府已向布政府提出抗議謂布軍之舉動實違條約應卽撤退云 
　　倫敦電　據布人聲稱希布兩軍之開戰實因希軍開槍轟擊布軍哨隊所致兩軍戰時炮火並不劇烈布軍未受損失 
　　倫敦電　巴爾幹各邦代表因據現象觀之土耳其對於媾和草約所欲修改之處不若彼等豫料之遠大故今夜（二十三日）大局已覺更爲有望某代表告路透電社謂媾和草約下星期内可望簽定 
　　柏林電　列强豫料媾和草約之障礙下星期二日可以消除 
 
 
 

Page 3

 
 
　　柏林電　巴黎財政大會已展期於七月上旬開會因媾和問題尚未就緒之故 
[公電]  
　　南京電　吳知事穆廳長准國務院效電法定團體惟國會爲立法總機關上院議員由各省省議會選出省議會無自由聯合發生會長之餘地乃上海忽有自稱省議會聯合會者電稱本會舉定王建中容伯挾爲正副會長等語該會旣非法定機關上海况在租界地點蔑視國會自爲駢枝兩院固萬難承認政府又豈能默視租界外人環視設有質問貽民國羞聞蘇省議會已聲明將該會蘇代表取消不愧文明省分該聯合會擅舉會長通電各處應由貴都督民政長依法解散以明統系而保秩序等因准此除電復外合亟電令遵照都督程民政長應漾印 
要聞一 
[華法聯進會大會]  
　　十八日下午華法聯進會在安徽會舘歡迎歐洲各國議員聯華代表韓君汝甲是日會員與各黨代表及中外男女來賓到場者約數百人頗極一時之盛三時許奏軍樂開會先由主席胡秉柯君報告韓君組織聯華黨之歷史并開會歡迎之理由次由本會代表王夀杞君述歡迎詞次由韓汝甲君致答謝詞并報告聯華黨情形大要謂歐洲各國分右黨左黨二種右黨卽政黨爲侵略派左黨卽民黨爲平和派而左黨頗有勢力如法國全係自由黨英有埃爾蘭黨進步黨社會黨以及自由社會黨皆主張平和人道主義奥葡西義諸國與英法大致相同此次聯華黨之組織皆係聯絡左黨人物德議院黨爭最烈有教黨王黨民主黨進步黨由四黨之中各舉二人組織不易義前國務總理羅石的君曾充吾國財政顧問與吾國感情素恰學問宏富對於此舉極具熱心此次議員團來華羅君因事不克同來此組織聯華黨之大槪也此聯華黨與各國輿論界中關係最大緣各國輿論主持公道最有力量立法機關以輿論爲主新聞一紙鼓動全國此黨可以聯絡輿論對於吾國爲極公平之批評收效甚大至鄙人此次先行來京一因被舉爲聯華黨代表報告一切情形二因將來議員團來華吾國政府議會政黨及新聞各界不可無一致之歡迎與招待來接洽預爲布置須知此次該團之來非尋常游歷可比從前歐人來華可分三種一外交官二教士三商人外交官純係政治關係教士有宗教性質商人則抱經濟主義皆於吾國無甚利益至學問家則來者甚希此次聯華黨爲第四種人與吾國有重大關係以後議員團到華後考察吾國内容裨益實非淺鮮届時招待手續尤願各界之來贊同者熱心扶助也 
　　次由衆議院院長湯化龍君演說謂本日貴會歡迎韓汝甲先生鄙人躬逢盛舉曷勝榮幸現在世界大同絶非閉關主義顧於此成立國家貴在能得各國之信用吾國自革命以迄今日外人對於吾國稍有信用實以韓君在歐聯絡鼓吹之力爲多惟此信用能保持永久與否爲不可知因此信用亦係一種傳聞信用所以承認之舉不過少數國家現在吾國國情外人未盡深悉前年法國報紙曾繪議員肖像意謂中國國會從來未有議員所著衣服不知作何形式衣服尚如此注意遑論其他韓君組織聯華黨聞議員團不日來華觀光將來信用增加一分即承認可以促進一步此韓君之卓識也民國成立以來能否滿足外人之望難操左劵吾國代議制度從來所無自難與列强媲美然溯法蘭西大革命數十年來始有今日吾國一年有餘程度不足亦奚足怪將來議員團到華他山借助可收觀摩之益是韓君有助於吾國立法機關殊非小也夫關於外交純係政府責任非國民所得干預然國民外交可以輔助政府外交國家以國民爲主體國民以輿論爲根本故外交方針輿論實左右之吾國國民交際東洋人多西洋人少以後與歐西人士交際之發展實以此會爲嚆矢從此國家與國家國民與國民交接日密感情日深庶吾國資格亦日堅固此係後來之希望鄙人深盻貴會達此目的亦卽以答謝君之勤勞也 
　　次由參議院議長張繼君演說謂今日對於貴會歡迎韓君盛舉有三種喜幸（甲）個人私情從前韓君留學比京鄙人適在巴黎記某日韓君挈遊滑鐵盧戰場觀拿破崙戰敗紀念豐碑高立上植石獅自曳其尾當日韓君曾言十九世紀爲戰爭時代二十世爲平和時代以後世界國家當趨於日相親愛之地位云云自是奮志讀書對於祖國極抱熱誠前年革命韓君在歐鼓吹力量不小鄙人在歐與韓君往來日密多承鄉導又蒙佽助旅費此箇人之私情也（乙）國家公益吾國國民素抱平和主意此爲美德曠觀各國日俄德主用武力英美取經濟政策所尚不同而十九世紀之潮流則皆趨於帝國主義時代經過在曆史上如此中華民國在二十世紀立國不可主張武力緣平和乃吾國國性極當保其固有組成一種尚和平持人道之國家美國素非侵略主義在美洲極力主張平和吾國處於亞陸應以美國爲模範從前吾國不甚信重於友邦其弊全在於不相知韓君組織聯華黨意在使各國國家知彼知已互釋疑團俾收和平結果其力量遠勝於十萬精兵韓君對於吾國觀念如此鄙人所極表同情者也（丙）世界平和韓君在歐洲刻苦求學希望吾國以平和立國先後遊英法德奥義比葡瑞等國頗有世界思想各國情形熟於腦中此次代表聯華黨到華冀以吾國國情介紹於世界各國俾二十世紀之人類親如兄弟不尚單簡之國家主義而採取世界之大同主義此鄙人與諸君最大之希望也 
　　次由趙總理代表顧瑗君報告趙總理因在病假不能到會爲述對於一會贊成之意 
　　次由沈佩貞女士演說略謂今日之舉非特貴會之榮實亦全國之幸現在吾國程度幼稚正在建設時代以後議員團到華聯絡一切得以研究改良俾文明進步吾國得成爲世界最完善之國家亦女界所極希望者也五時許軍樂散會并合撮一影以作紀念 
[國事維持會之調停]  
　　前日國事維持會孫少侯君邀集進步國民兩黨重要人物晚餐藉商兩黨對於大局宜設法維持自七時起至夜半一時始散國民黨已知大勢日去深恐該黨因主勸謀叛將有意外之虞特主中央不必用兵皖贛兩督可以勸其聽命中央撤換决不反抗惟宋案及大借欵兩事可以和平解結惟政府必須推翻任他黨出而組織然必須黨籍旗幟顯明者進步黨極不贊成謂政府現在萬不可全體推翻總理及内務財政教育總長當然重行提出蓋以各黨現均無組織政黨内閣相當之人才也當討論時李肇甫演說甚久語極哀痛幾至咽不成聲非復在會場時狂叫之狀態湯漪并謂江西如更換都督可以函勸李列鈞自去某君謂李固可以函勸蔡陳輩能保其俯首聽命乎湯無以答聞現在兩黨已允協商妥洽後再行定奪云 
來函一 
[章太炎之宣言]  
　　頃得章太炎先生來函云敬啓者鄙人此次往來滬鄂獲與諸君子游言談之間時及政治而報章所錄多非實情除親筆函電外託辭者幾三分居二特寄宣言一首望貴報卽予登錄以解國人之疑不勝盼禱章炳麟白五月二十一日 
　　章太炎宣言　僕自長春赴滬本以官事南來適因宋案借欵發生人情憤激而反是者又以敷衍爲宗僕則以爲草昧經綸人才爲急况承亡清餘烈在在須改絃更張然則任賢去佞今之要務不必專指一端瑣瑣與較若當局蔽于莠言不能剗破謳歌訟獄自有所歸必不能逆輓也若同志妄思暴動釁自已開斯亦取禍之道凡所陳說無過二端自此上溯武昌亦懷此旨所上大總統函電具有明文而兩黨殊塗各欲假借鄙言以抒已見浮辭飛語大半無根或云不承認大總統或云勸副總統征討黄興此何等語而可借名影射耶舐糠及米素未昌言煑豆燃箕尤深隱痛所願報紙傳單等類據實著錄弗據傳聞弗尚假托尤願世界明眼人信所可信疑所當疑毋爲危言蒙蔽致貽禍於邦家也章炳麟 
[雜評一（無名）]  
　　推翻政府　余謂今日欲推翻政府甚易事也臨時政府之期已告終正式國會已開始祗須國會中速開會速制定憲法速選舉總統自能速組織内閣則現時政府不推翻而自推翻矣今乃不此之務院内祇事搗亂院外屢行協商是蓋口說推翻政府之言力行延長政府之實竊謂兩院中人不智也 
　　組織内閣　今之組織進步黨内閣之說已屢聞不一聞矣雖然余不解今組織内閣者將組織正式之内閣歟抑仍組織臨時之内閣歟如謂組織正式之内閣則憲法未定總統未舉何如是急急也如謂仍組織臨時内閣以爲解救此紛爭相持之時局計則内閣者所以厲行其政策非調和時局之手段我恐用此以事調和非特調和無益更多一層紛爭耳願組織者愼思之 
[]  
[]  
[]  
[]  
[]  
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[岑西林與章太炎]  
　　岑西林之態度　西林膺鐵路督辦之任已久遷延未來接收總公所事務兹由滬抵鄂外間紛傳其將與譚人鳳赴京調和南北衝突頃悉前日黎公請其讌會叩以日前與李伍諸君聯名之電及是否赴京一行岑答言此時須辦路務不願赴京黎公意欲挽其調停岑謂此時在路言路他事不敢與聞遂縱談川粤路用人購料工程種種計畫絶不提及宋案借欵憲法總統諸問題黎公再三言之岑云得公斡旋無難了事其態度似居旁觀地位者又聞岑略理總公所事卽往湖南接收路務 
　　章太炎之辯答　章太炎此次來鄂謁黎公之言論與對國民黨之演說大相矛盾經共和國民兩黨報紙披露後國民黨鄂支部諸人見之大憤卽遣人前往詰問而章寄住都督府門禁森嚴一時未能會晤特馳書要其答復當接章氏復函以前在滬上與克强相見數次並無暴亂之謀縱四都督有示威運動亦非有意興戎鄙人見黎公後方爲盛情解說黎勸某擁戴袁氏之言則有之某豈有勸其征討之事報章有意顚倒殊不足信已移書囑其更正云云然紀載此事之某報連日猶有評論章氏對於黎公之語並未見有更正之詞云 
[湖北軍事紀]  
　　建築炮臺定議　鄂垣武勝門外下三十里之青山濱臨大江極佔形勝參陸二部黎段二公以方今内訌時起爭端難弭特議定由二部遴員來鄂會勘修建青山永久炮臺其欵由中央担任部員抵鄂後黎公又命令測量局長朱次璋陸軍工程局長羅鴻昇隨帶人員偕至青山測量及估勘工程需費若干聞已繪定兩圖即擇地於前歳戰時所築炮臺之處其一稍偏甲圖須開隧道工程較大約須十四萬元乙圖祇須十萬元業已寄部審定以便携欵開工 
　　懲戒軍人滋擾　北軍現屯駐武漢及鐵道一帶曁沿江下游者共有二萬餘人之多紀律雖稱嚴肅終難免不與商民衝突前日李秀山軍統曾將騷擾商民之兵士斬决四名示衆該管營連長均懲罰有差並遴選五百人編爲稽查隊巡查現更由京津調來陸軍警察第七團抵漢後該團長張維周卽帶同營長王耀廷何文遠陳繼超晋謁黎公當蒙賞酒犒勞其下官佐兵士亦按賞酒肉並給着副總統制服照片二百張由團長分發各將士以示親睦 
[湘省紛擾之一斑]  
　　報界之衝突　湘省所出報紙合計將近十種其銷數較多者則以長沙日報湖南公報兩種爲最近日兩報大起衝突緣長沙日報雖非國民黨機關報而辦報之人均係國民黨中人物至湖南公報純粹爲共和黨機關報兩報宗旨不同持論各異長沙日報向來攻訐政府甚力近則以宋案及大借欵斥責尤嚴詞意極爲激烈湖南公報則多係反對之詞彼此漸萌惡感日來兩報論說時評往往針鋒相對始而意含影射各肆譏彈繼則旗鼓大張顯露稜角近且出言鄙俚互相謾罵至以齷齪不堪入耳之詞極力詆毀聒聒不休日昨湖南公報又有社論一篇題爲蒙藏粤贛皖湘以粤贛皖湘比之蒙藏指數其相同之點略有十端立詞頗烈惹起一般暴徒紛紛聚議急欲搗毀以快其心省議會議員羅良幹等等前次充當籌餉委員時爲湖南公報所指罵亦挾舊嫌在議會中秘密運動以該報罵人太甚擬請都督封禁其暴烈者謂祇有以野蠻手段對待事爲該報所聞以謂彼以野蠻來我以野蠻去羣指手鎗爲正當之防衛現各記者出入時均帶手鎗一枝尚不知將來鬧出何等景象也 
　　議員之危險　湘中自聞郭人漳陳家鼎宣告脫黨相率一班議員以去後該黨黨員恨入骨髓各報肆行謾駡恨憤之餘幾有欲食其肉而寢其皮之意日前開公民聯合會時卽有倡言遣人赴京暗殺該二人者近日該黨激烈派以爲非實行不足懲其罪其對陳之惡感尤甚于郭前夜特在湘支部集議擬先往織機巷陳家鼎住宅悉數抄毀再派人赴甯鄉掘其祖墓經譚都督等從中調停極力阻止始罷現擬電詰陳郭脫黨理由令速明白答覆再行商定對付辦法云 
　　獨立說之取銷　宋案發生後湖南獨立獨立之聲不絶於耳報紙之喧傳黨員之鼓吹除和平派外幾於異口同聲日前公民團公民聯合會六十四屬聯合等在教育總會開會一般演說者或主張湖南獨立或主張聯合東南各省獨立慷慨陳詞一若非實行不止者會議猶非一次徒以兵單餉缺近已稍變其主張矣但此言旣出謠言隨之而起都督譚延闓以人心惶惶恐滋事變特於昨日出示曉諭謂獨立之說實無其事並謂本府負完全責任倘有痞徒再行乘機煽惑揑造黑白卽行從嚴拿辦並一面令行軍警兩廳通飭一律遵照 
[湘省烟苗一律凈盡矣]  
　　撤銷公所　湘省禁煙總公所已經依限撤銷附設民政司署内近日查緝雖仍嚴密而犯煙者實屬寥寥卽偶有一二違犯者卽由民政司署核辦惟聞各屬禁煙委員因此致富者十居八九而尋仇報怨致起訴訟者亦復不少云 
　　調查完畢　前由滬漢來湘之英國地素兵輪係專爲調查煙禁而來兹以西南各屬確無私種烟苗情事該參事官何德美等已於本月十四號仍乘該兵輪前赴下游一帶考察矣 
　　交涉廢約　湖南禁煙總會昨准美人丁義華君電稱英人熱心贊成中國禁煙昨接倫敦來電英議員脫辣君聨合多人定於五月七號提議開放中國自由禁煙此爲最好機會請速電中央與外交部速出公文交涉廢約萬勿錯過爲要等因該會以鴉片爲全球共棄之物禁止輸入卽爲我國自有之權從前昧於外情應付失宜致禁煙内政牽入外交受條約之朿縛反客爲主障碍實多不獨吾人隱忍痛心卽英人亦引爲國恥主張釋還我國自由禁烟權徒以煙商惟利是圖我國亦自甘放棄不肯力爭以致主權終未收回查烟約第九條本有可以全行删改之根據前經全國禁煙聯合會呈請中央政府速議廢約停運印土在案兹佳報傳來機不可失爰電請外交部迅速備文與英人交涉廢約並請大總統參議衆議國務等院一致進行以毋失此機會云 
[贛省之軍事忙]  
　　贛省所屬贛州寗都兩處與粤毗連會匪嘯聚搶刦滋事時有所聞原駐防兵兩團（係第四旅七八兩團）現經李督悉數調省預備派撥赴潯以厚兵力所遺贛甯防務特電駐紥贛州蔡旅長另撥兵隊担任保衛治安完全責任 
　　駐紥松柏巷之第二連憲兵今日下午奉都督緊急命令於夜晚出發開赴景德鎭 
　　駐紥贛州之憲兵業於昨日調回省垣聞將於日間開赴建昌未知確否 
　　第一師第三團團長伍毓瑞於十五號開赴瑞昌駐紥因該團所屬前有一連移駐武穴藉以就近節制 
　　又聞軍政一方面事務繁冗不堪各軍事機關供職人員異常忙碌軍政司以現舉軍事吃緊之時不可有一着疏懈雖星期日爲各機關辦公人員休息之期軍事機關似未便援例停滯或誤要公特於十八日由司長特下命令星期照常到司辦公一體不得休息亦足見軍務倥偬之一斑矣 
[贛省近事紀要]  
　　嚴防刺客之布置　李都督因接報告謂刺客張某抵贛卽諭警視總監周希頤分飭警官盤查旅館往來客商遇有形跡可疑之人卽行拿問以致警官從事盤查不分晝夜異常嚴密至都督府官員弁役人數甚多現均更換新式徽幟凡出入員役均須呈驗徽幟方許出入以重門禁 
　　李督已允取消彭民政長　贛省議會反對李督私請彭程萬代理民政長設署辦公一案要求取消情詞强硬現經李督二次答復文謂議員邱漢宗提議取消民政長並發還行政公署咨文十八件一案過府准此竊本都督前以民政事繁益以病軀恐悞大局照請彭君程萬分任共圖治理原係暫時權宜辦法區區苦衷節經咨達兹復准咨前因自未便過拂尊意致碍進行嗣後關於民政事宜仍暫由本都督勉負完全責任其有與貴議會往來文牘卽以本都督名義咨商至行政公署當如何改組應俟另案辦理 
　　借欵已支消百萬　贛省市面前因現欵缺乏洋色陡漲以致人心異常慌恐當經李督開會特電上海借欵三百萬來贛維持現聞此項借欵由李督委派民國銀行總理傅國俊往滬接洽欵已到手卽奉電諭支消一百萬所遺二百萬不日卽可酌購申票來贛維持市面惟民國銀行兼辦省庫墊放兵餉爲數頗鉅昨由李督特令淮鹽總局迅提鹽庫銀四十萬兩交民國銀行存墊餉需 
　　電請取締公民會　上海江西公會致省議會李都督電云省議會李都督鑒共和告成迄將一載其間變態倐忽幾抵覆亡兹幸國會開幕友邦承認卽當於此時稍蘇民困鞏固邦基想諸公再不忍蔽於謠惑指摘中央嫌構已彰戎機踵至重啓天下以分崩陷吾民於水火不獨非起義之初心必遺糜爛之慘劇同人等蒿目時艱疚心夙夜以諸公受鄉邦之重寄休戚之說理宜相關何致冒天下之不韙故爲背城借一之舉議會爲地方代表機關發言自宜詳愼都督負保護治安責任尤宜杜漸防微近見公民大會傳單措詞激烈不無煽惑人心當此謠言蠭起之際君不加以取締蛇影杯弓恐市面爲之牽動同人等西望故廬不無憂懼聊上數言伏乞裁擇上海江西公會叩 
　　李督再電安慰商民　李督以近日謠言蠭起人心恐慌特再通電云國會旣已組成民意得以發展政治將見改良果能朝野一心各盡厥職民國前途正未有量乃近因政論未一黨見未融政府與國民感情未盡融洽之故不免謠諑繁興商旅觀望本都督負保衛全責雖文武官吏軍警士兵服務勤能全省秩序日臻上理而人心不安國本所繫本都督豈能膜視用特重申告誡文武官吏有地方之責旣爲人民服務當爲人民造福於謠言之起當究其因其有匪徒藉故煽惑希圖擾亂者應予嚴拿禀辦各處商民具有常識須知政客政見之爭本屬常事主張雖殊愛國則一斷不至妨害民生何所用其惶恐應仍各安生業以固邦基仰卽公布周知 
[贛省米貴之大恐慌]  
　　米價之陡漲　近日米價陡漲每石價突加至五六百文十八日早間各米店已多空桶卽有賣米之店或僅設一桶觀音尖價值則每石須八千五六百文貧民無力購買粗米雖尚售賣然限定每人只能糴五升本省從來荒相未有如是之甚者 
　　平糶之布置　南新兩縣平糶積穀有領穀較少不敷救濟之處會同請益業經内務司准其續添一萬石分給兩縣以前少派之鄉藉資補助所有南昌南鄉三江中洲新村萬舍墨山潭沙蓮塘七鎭區已由各紳派定每區應派九百餘石聞不日當槪行發出云 
　　商會之哀電　商務總會以本城米價日漲一日貧民生計幾有絶食之虞異常恐慌卽急電武昌商會轉各行政長官文云贛省米慌歷年罕見况以産數之地迭濟隣災久爲各省所公認今因上年水旱偶遇凶荒倉庾告空鴻嗷滿地求食無所慘目凄心始由敝會會商内財兩司派員分赴蕪漢購辦賑米據委報告在漢辦米一萬三千石裝船被阻此電傳到米價更昂幾於絶食覩此慌象危險堪虞諸公大局關懷當亦聞而心惻救災同願况屬恤隣請將已辦米數速賜放行敢代無數飢民請命 
　　警廳之布告　今日（十八）警廳布告云米糧一項生命所資關係最爲重要營米業者不得任意居奇久經警廳垂爲厲禁兹經查得近日米價飛漲日甚一日居民頗形恐慌似此抬價營私殊堪痛恨警廳有保衛人民生命之責用特重申禁令以儆刁風除飭各警署遵照辦理外佈告米商人等一體知悉須知米糧爲民間生命攸關務宜平價出售毋得任意居奇致干懲究 
　　都督之通令　晚間李都督公布云近日省城内外米價騰漲貧民度日爲艱以致嗷嗷道路現經本都督調查各處倉厫存米尚多又派員向蕪湖購米八萬石湖南購米十萬石均經購定不日陸續起運來贛當此青黄不接之交足以接濟而有餘除函知商務總會轉飭米商平價出售外爲此諭仰居民人等一體知之 
[粤省會催訊臨高議長被殺案之討論]  
　　粤省會於十五日關便時提議臨高縣議長被殺請咨飭嚴究案議長介紹代表陳述意見畢紀孟飛謂此案曾經臨時省會議决議案所述諒必實情何以日久未辦閱審查股報告所擬辦法甚合似可照付表决丘晉豐謂縣議長原一邑代表乃以調和地方之責任遽遭慘殺旣殺其身復剖其心尤爲絶無人道但此案旣經迭控上級官廳何以日久未辦結此中情節亦難懸揣惟照案咨請行政長官分别嚴行究辦而已賴鑑明謂林議長之被殺雖由美珠村兇徒然亦未始非該縣之勒抽警捐不待調停所致然則林之被殺實譚知事殺之本員意見不特殺林之兇固應嚴辦卽譚知事亦應治以激成慘禍之罪名羅曉峯關越傑和之王家灝謂譚知事辦理不善激成莫大之事端雖經撤任亦應嚴辦以免法外逍遙至該兇等雖經指名禀控但一紙空文恐終不足以伸寃抑惟有咨請都督嚴飭鎭守限期拿辦以免案懸至期限應由本會表决隨文咨請辦理杜應魁和之成符孟謂殺人者死律有明條照杜議員所言兇手究未知屬何人據代表言軍隊圜城而鄉民蜂擁攻城此案實分兩方面就殺人而論則應以死罪科抵若就攻城而論則是擾亂治安罪須體察情形辦理乃合杜應魁謂兇手滋事必有爲首之人今非謂盡數嚴辦不分别而懲治也伍于簪謂案經討論已久但殺人之事本刑事範圍至關於此案之成立否則由本會議决然議長被殺必居調和地位可知惟其中内容如何實非本會盡悉况官廳辦理此案多時今惟有質問官廳如何辦法李綺庵謂譚知事人確糊塗然臨高之紳士亦甚横行本員夙有所聞此案情節疑點尚多雖殘殺議員不法已極若定期催官廳照辦則有不能只可咨請查明分别究辦而已張以銘和之容文鎭謂事關命案應在司法研究况控訴後辦理不妥本會只可質問今官廳正在開辦本會惟有搜集證據爲後來手續計羅曉峰謂凡事須從大體討論况定期本行政官手續此案初起政界已押留譚知事今只可催咨提解來省審訊便明議長以照案咨督加入查明分别究辦字樣付表决多數通過 
[廣西人之促進政治熱]  
　　事前之布告　公啓者敝同人等前接北京上海廣東各處議院政治促進會簡章文件旋由同人等發起組織廣西支部於梧州而省内紳商軍學各界之愛國士夫救時英俊咸表同情簽名來會接踵而至同人等痛内政之不綱怵外患之危迫徬徨悽惻視畫爲昏以爲非急開成立大會尤不足以資提挈而救垂亡乃擬於五月十八日上午十二時假座東門外鳴盛戲院開成立大會推舉幹事商議進行之方法務期議院政治早日完成凡我會員及表同意於本會之賢人君子届時均懇撥冗赴公爲盻爲叩（織組員）徐世强劉崛區紹璜蘇無涯區家彦劉錫藜梁寳熙鍾蕚周之濟同啓 
　　開會之情形　議院政治促進會廣西支部於十八日假座嗚盛戲院開成立大會到會約數百人異常擠擁兹將開會儀式錄下（一搖鈴開會二推舉臨時主席三報告本會宗旨及支部成立之理由四公推正副部長及各科正副主任五研究進行方法并籌設各分部於各地方並議電北京本部報告本支部成立六請本省都督存案七演說八搖鈴散會）是日由衆公推區家彦爲臨時主席區卽就席宣布隨舉定劉崛爲正部長（容縣人）譚育麟（桂平人）區家彦（蒼梧人）爲副部長總務科正主任徐世强（容縣人）副主任區紹璜（蒼梧人）調查科正主任馬榮駒（北流人）副主任蘇雄（永淳人）演說科正主任何其英（平樂人）副主任高鵬萬（桂平人）編緝科正主任劉屹（容縣人）舉定後由正部長劉崛就席演說次由高鵬萬劉錫藜陳伯高何其英先後演說均極痛快淋漓至下午三時始搖鈴散會 
[四川怪異之匪黨]  
　　陳廷傑被刧續聞　川西觀察使陳廷傑家被刦並爲匪殺斃數人其情形已見各報兹得渝函云陳家住距城二十里之長生塲四月二十四號廷傑甫起程入省有匪徒多人入其家其家人謂之曰財物不多任汝取賊卽大聲應曰我輩只要命財不足圖也汝家五老爺（指廷傑）姪少爺（指廷傑之姪嗣煌現爲大竹知事當時嗣煌在城内安在速出見我其家人謂已出門賊怒遂大肆殺掠陳之表親蘭錫九貌似廷傑亦罹賊鋒賊猶搜索廷傑嗣煌像片不已後恐被捕始捆載各物而去 
　　彭縣之袍界鉅子　彭縣近數日間謠言蜂起有謂某界將打起發有謂某匪徒將行刦獄傳說不一人心惶惑兹探得謠言之因係爲日前該審判廳長往紅巖子萬家塲等處捕匪匪均逃逸惟獲窩匪李某邊某帶廳追究李邊均袍界鉅子也黨羽見其被捕遂聲稱如不將二人釋放必行暗殺手段一面又造出種種謠言故外間有打起發刧獄之說聞都督府現已飭第四師派隊前往鎭壓矣 
　　簡州僞皇帝被逃　昨三號下午地方檢察廳處决匪徒四名均由簡州拿獲到案者其一爲自稱都督楊某其二爲僞都督之文牘員其三爲僞都督之交涉員尚有僞皇帝一名逃往灌縣未獲聞尚有印信文件國號大明皇緣僞皇帝姓宋也 
[川邊之小奏凱]  
　　古樹鏖兵　駐防古樹劉光文報稱本月十七號鹽井河測近有絨壩匪千餘人驟至夥仔仲十八夜四鼓後蜂擁來攻古樹我軍四面夾攻鏖戰至黎明時鎗斃匪人數十名負傷者甚衆並奪獲九子鎗及蠻鎗蠻刀叉矛各件逆番奔潰我軍力追至午後一鐘收隊回防毫無損失云 
　　壩上告捷　又聞是夜逆匪攻撲山後防卡時馮排長當卽支配什兵同劉隨員率領大隊前往接應又派軍士直向壩上抵禦詎該匪已派人來此搶米以攻我軍不備蠭擁上前甫放數鎗我軍卽放一大排砲應敵該匪退在矮屋互相鳴砲約一小時許該匪不支悉躱在山頂溝内竭力抗拒至天甫黎明壩上餘匪悉狼狽奔出我軍四面開砲當斃匪四名其山後各卡亦斃匪五名乘勢夾擊該逆悉向山後逃竄我軍窮追數十里見沿途血痕狼藉知負重傷者甚多現正進攻喬家寺矣 
 
 
 

Page 7

 
 
地方通信 
[鎭江]  
　　警廳改組紀聞　新任鎭江警察廳長龔玉輝君接事後已奉省長電令謂警察署長及分署長等員須有警察畢業文憑或曾辦過一年半以上之警察者方爲合格云云聞鎭城内外擬設署長二分署長六署長缺已有位置惟分署長缺尚未定奪刻下鑽謀此缺者已有八九十人之衆至龔廳長自接事以來尚未遷入本署仍寓萬全樓旅舘各區長請見者齊赴該旅館有要求位置者有要求鮎魚套改爲商埠警察者目的所在紛紛不一云 
[杭州]  
　　日領事强爭管理權　杭垣下城三角蕩申姓家日前忽有多數日本人出入該處警官親往盤查知係拱埠軍服商人受第六師團長張國威之招來城營業嗣據張團長聲明承認並願擔任限令月内遷回拱埠在案詎駐杭日領事因此强爭管理權投函外交官温世珍略稱二十日某報載日商竟敢違約耶一節内有現聞警局限於本月底令其遷出内地等語查本國商人按照條約全歸本國領事官管轄如有事故應由該管官署先行知會本領事辦理未便由警局直接命令也相應函致貴交涉員請煩查照將有無命令遷出早日示復云 
　　擾亂黨人判决結果　杭垣西湖玉佛寺城内新昌同鄉會兩處經軍警聯合破獲亂黨機關除領袖張天幕等聞風脫逃外其同謀俞化龍周夢熊徐旭齋卽徐奮等三人供認同謀擾亂不諱並經軍事偵探對質罪證確鑿昨日復開二次會審判决俞化龍等三犯各監禁五年女犯文樂伽一名訊與張天幕關係除　　飭拿張匪歸案再斷先將文樂伽保釋交陸軍監獄執行矣 
[廣東]  
　　香山全家被焚之家庭禍　香山濠頭鄉鄭暢將家人焚殺一案家庭巨變實駭聽聞兹將詳細情形錄下兇人名暢爲鄭瑞祥次子瑞惡暢性頑梗不知作工月給銀五兩與之暢不務正業見瑞對於庶子與以大權而已則賤如牛馬憤恨塡胸久有一網打盡之想先將乾柴布置一切又往涌口興記買火水一罐以爲預備適濠頭將民團更練解散改辦警察之際管理無人遂於月之五號四更焚燒全家慘斃查火起時暢手携雙刀匿在水巷門口其弟卓知有異逃出呼救暢乘卓不覺砍傷卓胸部至面部阜負痛與較血流如注暢欲推於火中此時火勢甚烈冒險逃出疾呼在内之人速出暢聞言乘勢追入持刀亂砍復擲於火此時暢在内火已封門不能逃出暢長子揮涙哀求免死不獲暢仍牽於火中暢妻亦被焚其兄之妾砍傷腦部頭腫如斗舌已突出瞬息而斃其兄之妻傷肚部受傷甚重至六號而死其兄幼子刀傷腎囊其餘均飽食火煙而斃現在瓦礫中搜出十一尸已死之尸或有言 
頭無脚有脚無手血迹糢糊幾不能認可謂慘哉其最幸者其兄居於書房之樓下水車疾救射濕樓板不至焚燒火滅時兇人左右手各携一男女而出已不能言蓋謂火煙所懵也此三人乃得復生是日有石岐赤十字會本鄉醫生十餘人到來施救是晚買棺木大小十二套暢妻外家已禀官請檢七號九句鐘始收殮或云此係瘋人也其說較確 
[雜評二]  
　　贛湘之近事　凡人莫逃乎實事日日籌備戰略而日日宜告國人曰我無戰意國人終將不信吾於贛事見之 
　　凡事又莫貴乎實力日日宣言獨立而日日互相計議曰餉械不足則目的終不能達吾於湘事見之 
　　是故實事發表於外者决非空言所能消解實力不充於内者亦非空言所能收效不獨贛湘事爲然百事皆然也 
　　岑西林不譚國事　岑西林抵鄂不談國事雖經黎督力勸調停而岑終以在路言路他非所知爲言不願任調停之職人疑其漠視國事太甚然記者則以爲人人能如岑之在路言路不稍越職分内事則爭端自消何庸調停乎岑之不調停實勝於調停也 
　　湘省之言論界　言論界之責任在各抒政見而已各盡其指導監督之職而已至不得已而出於爭辯亦祇有就法律上事實上解釋而已若出於謾駡互以齷齪不堪之語相挑戰則言論界之價值掃地已盡而况謾駡不已至欲决之於武力各挾手鎗以自防夫以日日痛責議院搗亂之言論界而亦效彼議員之所爲尚存絲毫體面乎（默） 
　　嗚呼湘人之自由　報舘之言論自由議員之黨籍自由卽輿論之主張亦歸自由要之皆以保衛治安爲前提不當以鼓吹擾亂爲宗旨 
　　乃湘報舘之言論若必歸於一致湘議員之黨籍若必出於一途紛紛擾擾入主出奴甚者且欲刃其身燬其居掘其祖墓嗚呼抑何酷耶 
　　然自記者言之彼以皖贛湘粤與蒙藏並論者誠亦未免失詞郭陳二議員之宣告脫黨律以黨誼小小不忠質問之可矣責斥之可矣乃必以最後之手叚示對付之辦法其如何人之自由者何哉（萍） 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宋案今日觀]  
　　地方審檢廳上程都督電　南京程都督鈞鑒宋案証物前蒙派員保存現定陷日公判亟須檢証請先期派員會同開檢上海審檢廳敬 
　　原審西官之觀審　駐滬英副領事康君以應桂馨一犯係由公共公堂訊明移解今旣定期公開審判原審領事自應到庭觀審聞已於昨日函致陳交涉使請飭地方審判廳長遵照矣 
　　法捕房派員聽審　法捕房藍捕頭以宋案要犯應桂馨曁各嫌疑犯已由地方審判廳定期開審届時應派西探頭目石維翰偕同譯員石文禹及華探頭目黄錦榮等到庭觀審昨已飭黄探目先行赴廳知照矣 
　　索取旁聽劵之掃興　宋案要犯應桂馨等已經地方審判廳訂期五月三十日午後二時公判應發觀審劵亦已製就分送公私各機關並將法庭坐位及發送劵數繪圖列表宣布在案惟此案發生後滬上人士極爲注意皆欲於開庭辯論時一覩眞相故自公判日期宣布後中華民國法律學校等各團體各私人紛至地方審判署索劵以備旁聽張代廳長以法庭容積不寛未能多備坐位均已婉辭謝却矣 
　　地方審判廳令楊律師景斌文　爲命令事卷查貴律師爲宋案被告應夔丞辦理案件狀内有應夔丞簽押委任究竟應夔丞之押係在何地何日所簽交由貴律師遞送應卽尅日呈復以憑核辦特此命令 
　　楊律師尚欲抗告　律師楊景斌担任爲宋案要犯應桂馨辯護前經具呈地方審判廳要求移轉管轄將案移歸北京地方審判廳審理因遭駁拒提起抗告復經該廳刑庭推事駁復在案兹聞楊律師仍不甘服已决定爲二次之抗告俟抗告書擬妥卽向地方審判廳投遞云 
　　宋墓之經營　宋鈍初君之靈柩由譚人鳳等等發起葬於滬上業已在西鄉徐家匯李公祠北首訂購地基週圍計有田四十餘畝除鑄立宋君銅像外並須建築花園以留紀念聞刻已由譚君商准袁大總統撥欵二十萬兩以爲購地建築之費除已匯到五萬金交譚君先行支用外兹因地已議定需欵支付故譚君已於前日由滬赴京面請大總統核發並聞譚君此行兼爲調和南北意見云 
[商界大受影響]  
　　南市花糖布北貨四業各號商以滬上自宋案發生以來謠言紛起人心惶惑以致各貨滯銷週轉不靈現届端節需欵支付故於前晚在南商會集議商請市政長陸崧侯君等擬將四業現存棧貨提單暫向中華銀行抵銀若干以資接濟聞陸君允俟商明商董顧馨一君等再行集議解决云 
[無錫繭業公所大會議]  
　　五月二十二號無錫繭業公所開全體大會午後二鐘上海總公所曁全體繭商均到座爲之滿首由錫公所坐辦華藝三君報告提議事件並由總公所董事楊信之沈聯芳君等討論如下 
　　一報告本届蒙應省長單廳長體恤商艱核减繭稅准今年每百斤納稅洋五元四角當由沈聯芳君報告長官之意無非推廣實業一種好意願産繭各區凡未開之行一律開辦庶幾維持稅務本届不致短絀 
　　二報告鄉公所特稅問題磋商再三現已定議惟各鄉市義務非繭商一業擔承地方産貨均應一律起征各鄉董亦應擔承禁止私秤私竈之責任當由沈董討論各鄉收支將來應將决算報告繭業明年新繭以前應再討論故此事祇能擔負一年旋由楊信之君起言旣鄉董擔任禁止私竈私秤如本届某鄉私竈私秤不能禁絶則某鄉繭行卽不認繳地方公費衆贊成 
　　三提議繭價候二十一日（卽五月二十六號）再議某君謂繭價旣至二十一日再商則開秤日期亦應至二十一日再定衆贊成 
　　四提議本届防護事宜沈聯芳君起言前已呈請程都督撥淺水兵艦除赴洞庭山二艘外到錫者四艘尚有飛划營鎗划一百二十號如各商要撥鎗划者望於隂曆二十日爲限至錫公所先行報明以便各董支配至二十一日開會宣布此外無錫防營祇能保衛本境而各鄉鎭尚恐兵力單薄擬再電請程都督咨商借撥長江炮艇二十號到錫各處分駐以資策應卽可與兵艦防營鎗划互相聯絡錫董孫鶴卿薛南溟二君論及去歳公所費外另收繭商保護費每擔二角今年此費取消則公所支項恐有不敷議由各董於公所經費内妥爲支配 
　　五本届各縣均不設立分莊已奉省長通令禁止惟聞常熟有新開繭行擬仍設分莊請大衆公决旋由沈聯芳報告四月二十六號上海曾開大會提議此事如有違背作爲全體之公敵常熟一隅萬難破壞大局且已咨商常熟縣知事稅公所商會備述種種流弊請爲禁止現接常熟知事回文已允嚴禁分莊旣已擔承似已無慮倘臨時果有此等破壞舉動同業中均可干涉解送公所送請長官嚴辦嗣由華用舟君起言確知常熟繭行已經議定不設分莊請大衆探察如有設者准定送究可也 
[反對海關新章之進行]  
　　商業各團體致各幫董事代表函云頃由總商會遞來北京總稅司箇電海關新章未能撤銷衆商協謀對待應再電達稅務處總稅司曁各部院全體要求務達取銷目的並分具公呈郵寄至京向政府各署正式起訴進行事件尚多手續准於本星期五月二十五日（卽今日）下午三時齊集廣肇公所會議請駕臨妥商爲荷 
　　附北京總稅司來電　總商會鑒文巧兩電悉據衆商所訴苦難顯因各棧主限制棧内儲貨免費時期此節原於海關無涉若斯撤銷海關新章恐棧主堅定仍不肯改其辦法况關上新章却爲維持稅課起見動不能免難以撤銷此復總稅司安箇 
[整頓慈善事業]  
　　上海縣知事昨奉省長通令云内務司案呈准内務部文開准國務院函開奉大總統發下孫綬卿呈請整頓留養附設習藝等語相應將原呈送由貴部查核辦理等因准此除批查寓教於養本助長行政之一端該生關心民瘼計畫周詳不無可採本部實深嘉許仰俟通行各省都督民政長轉飭地方行政長官酌量採擇施行外合行印刷原呈令該民政長轉飭所屬地方長官查核各該地方情形酌量辦理等因並印刷原呈一件到本公署准此合行訓令該知事仰即查照此令 
計抄發原呈 
　　竊以哀鴻徧野嗷嗷有待哺之心涸鮒堪虞奄奄思求生之路沿門乞丐庚癸頻呼日不再餐饔飱誰給覩流亡之滿目切痌瘝於寸衷凡天下疲癃殘疾恆獨鰥寡皆吾兄弟之顚連而無告者也是以先王以不忍人之心行不忍人之政在京都首善之區設立各項粥廠癢濟院孤兒院育嬰堂外省及各府廳州縣地方普通設立留養局凡以痛窮黎失所作逾格之解推多方之體恤意非不美也法非不良也乃查近今各處留養局中照章由本年冬月初一日開局施粥至明年二月初一日截止而局中留養者多不過二三十人少則寥寥數人而已推原其故係由相沿日久視爲具文或奉行之不力也或經理之失宜也泄泄沓沓玩視民瘼伊於胡底若不極力擴充整頓恐天下無告之窮民轉徙流離未有不塡於溝壑者也擴充整頓之法維何一在募集捐欵以籌常年經費也好善之心人所固有理亦同然要在地方長官誘掖之奬勸之惟不强人以所難斯不累人以所苦其捐助之多者或呈請封贈或錫予匾額其少者亦必給以花紅奬賞揭載芳名登諸報端顯以施寛大之仁實以寓褒榮之典則踴躍輸將者自源源而來矣倘有不足可由地方稅欵項下酌量提用以本地之財辦本地慈善之事雖多取之不爲害將所收欵項儘數立案發商行息權其子母列入預算决算之内聲明報部不准挪移動用以示永久而垂無窮欵項充足局中事務措置自較裕如矣一在附設工藝以課工與食也飽食終日無所用心亦斯世所詬病凡人逸則淫淫則忘善忘善則惡心生勸則謹謹則有功有功則交相勸凡來局就養者或課以織紡或責以縫紉寸累株積鬻錢得以自給是董其事者督飭之然僅就其淺而易知粗而易能者教導之以便勇於從事而速於收功也每至月終考其勤惰分爲殿最其勤者嘉奬之其惰者懲戒之仁慈一體不恕不縱此所謂日省月試餼廪稱事所以勸百工也一在地址寛敞屋宇潔凈也查從前腐敗陋習輒十數人蝟集於一室擁擁擠擠幾無容足之地且語聲嘈囃臭氣薰蒸日久一經傳染湫溢囂塵之現象每致疾病之叢生本欲養之適以害之捫心自問何忍出此惟就原有之房屋聊爲擴充修葺掃盪其塵氛刷磨其烟垢但求清肅不求完美倘踵事而增華更多滋其流弊此所以節省經費也且男與男相處女與女同居界限分明不容絲毫紊亂也天下事必樂羣者方能敬業睚眦之報口角之爭實爲人羣之障碍必使雍熙和睦如家人婦子之相親相親則相愛相愛則相成課最報功互相勸勉業精於勤必不致功荒於嬉矣一在責成該管地方長官認眞辦理也查泰西文明諸國一夫行乞同種之恥我中華堂堂民國五族一家忍抱此不文明之愧乎飢無食寒無衣聚天下愁苦之氣萃然恫於一身哀哉我同胞何辜而罹此慘狀也懷仁望澤百倍恒情是在長民者飲食教誨拯救流離之苦廣開方便之門油衫席帽長途俱戴仁風青芻薄　敢忘注意常年開辦改從前之短期每日兩餐維近今之新法總之無業貧民願託大裘於萬里流亡乞者冀同廣厦之千人維望大總統勅頒命令各省一律遵行將見惠周普宇允爲一代福星澤徧寰區洵是萬家生佛是否有當伏乞鈞鑒施行謹呈 
[禁烟調查員之陳請書]  
　　閘北禁煙調查處全體職員祝鑫等呈禁烟局嚴局長文云竊維禁煙條例紀載詳明司法權衡尤嚴科罰吾國於禁烟一事不知耗費公財煩勞手續有幾許矣查滬上自設局禁煙而後雷厲風行所獲煙犯煙具不下數百餘起而卒未能一律肅清者由於租界之土膏行號有加無已日盛一日而租界土膏業之所以發達不肯停止者由於内地之販運者夥獲利者厚所謂利之所在人必趨焉而内地商人之所以販運土膏毫無顧忌者由於上海之各輪局車站不能搜查嚴厲實行懲究所致也查滬南大達崇通各輪局自涇我局長派員嚴查後一班販運土膏之人歛跡改業者時有所聞可知置人於法人必畏之而招商日清立興各輪船總機關開設美界之老閘橋中叚地係租界自無查問之權然該輪開赴蘇錫常等埠必須行經華界新閘橋而西如能於周太爺廟洋關内附設辦事一所選派幹員挨次嚴查勿使漏網則業此者自然膽落而不敢爲内地之土由水路而去者日見稀少矣（未完） 
[男煙鬼庇護女烟鬼]  
　　南市姜衍澤蕊記藥店主姜登三同妾鄒氏賃屋小南門内喬家浜私吸鴉片經禁烟局調查員查獲煙具報告嚴局長將姜拘送第一初級檢察廳預審令繳保証金四百元保出另派法警補傳鄒氏在案兹由姜赴廳聲訴謂伊妾現在臥病不能投案請爲照章將保証金四百元没收其半等語昨奉批示略云鄒氏患病原因何不聲叙明晰爾妾每日吸烟若干亦未陳明是否因烟致病候派警調查病因再行核辦 
[生理學家之研究科]  
　　大南門内陳篐桶橋地方有朱某者向業花行娶妻已十六載尚無子女數年以來求神服藥所費不貲去年幸得受孚合家慶幸前日其妻忽呼腹痛朱急喚顧家弄之宗穩婆到家伺候詎産下一女啼聲甚響而其頭則扁如班皷眼生額上無鼻無髮無頸無乳無臀兩耳生在腦後雙手長過膝蓋見者均甚驚駭未幾卽斃棄於該處橋畔由善堂收去埋葬聞當時往觀者途爲之塞咸謂上身似壁虎下身似青蛙云 
[少婦寃沉醋海續誌]  
　　浦東爛泥渡婦人秦唐氏控伊婿任叔平外有姘婦將妻任秦氏兇毆斃命請求開棺相驗經地方檢察廳長飭警將任拘案管押候訊等情已紀昨報昨日蔡廳長又命法警前往調查嗣據該警查得陽曆五月六號任叔平與妻任秦氏在外觀看金姓家出殯回家後忽然口角爭毆當晚任秦氏卽僵臥床上任叔平疑是服毒立請紅十字會會員來家診治並非服毒迨至夜半氏卽氣絶而死其時該氏之母秦唐氏亦在任家次日秦唐氏因伊女身死不明迭向吵鬧嗣經親族解勸令任出立二百元之筆據交於秦唐氏收執限三天付洋其事始寢卽行成殮寄勵晋安公所内不料任叔平忽然患病連日臥床不起以致允許之洋不能如期交付秦唐氏遂來案控告至任秦氏究竟有無傷痕因已棺殮無可調查業已據情禀陳蔡君又派法警往傳晉安公所寄棺處之地保來案候再研詰 
[鐵公鷄飛出籠來]  
　　向爲洋貨生意之曹季安（混名鐵公鷄）前因姦拐堂妹沈曹氏被氏翁控經前清上海縣將曹逮案嗣因曹虧欠洋商貨欵由公共公廨函致縣署將曹移提到廨訊供押追迄已三年之久兹曹已將洋商貨欵理清曾延筆師代表投廨聲請開釋諭候函致地方檢察廳詢明再核在案昨日復由捕房將曹解廨請示並由曹之代表律師上堂請爲開釋關讞員以此事前准德領來函已於本月十五日轉致檢察廳查照迄未接復擬令還押候函催該廳再核而德領裴君則以曹已將洋商貨欵理清且已在押日久應即省釋遂會同判决將曹開釋一面函致檢察廳查照 
[移提男女盜犯]  
　　夥刧浦東楊家鎭仁元雜貨店及松江某當舖衣飾鉅贓之盜匪周掌生曹金寳俞德勝盜婦夏張氏分贓逃匿虹口經美捕房探目石金榮一併查獲並抄出鎗珠等物解送公堂分别收押在案兹由老閘捕房續獲盜黨王連生一名於昨日併解公堂請究先由事主梁寳奎投訴起案之皮袍馬褂均係原贓請爲給領並由松軍葆安第四營第一連連長王春和投案聲請移提王襄讞商之德領衛君以案經預審明白判將周等男女五盜准交王連長帶回歸案訊辦起案之皮袍等物先交梁具領 
[商事公斷處推舉處長]  
　　南商會商事公斷處定於今日午後投票於評議員二十一人中推舉處長一人惟有評議員郁屏翰君因先應北市總商會之舉實難兼顧昨已謝絶矣 
[劃分地方警察之手續]  
　　本邑地方警務長景毓華君以地方警察已與商埠警察劃分所有長警服務規則應卽另行編訂以資遵守昨特分函各區徵集意見其函云逕啓者現在地方警察旣與商埠警察劃分區域機關旣不相同事實因之亦異所有長警服務規則自應另行編訂以昭畫一而資執守本事務所刻將此項服務規則參酌改訂惟鄉區與城市發生事件往往不同必須將一般人民習慣禁例斟酌採取列入專條庶長警執行時得資依據於地方固可收保衛之實效卽警務亦可期切實之進行特此專函佈逹卽希執事於函到時會同鄉公所諸君徵集意見各就地方情形而於巡警職權内所應注意者分别開示不拘條數務於五日内具復到所俾資採擇幸勿稽遲 
　　警務長景君又出第三號布告云爲布告事照得上海地方警察現經本事務所規定各區陸續開放所需巡士應先招選訓練以資預備而便擴充兹奉縣知事吳令開查照省章於本事務所内暫附設警察教練所房屋暫擇定公署西首巷内卽前商埠巡警局教練所舊址招考警生四十名按照學科分班訓練以三箇月爲修了期卒業後派往各區服務等因自應遵照辦理爲此示抑前此報名人等知悉兹定於五月二十八日（卽星期三）上午九鐘起在教練所考驗凡從前在本事務所報名者届時可各携帶筆墨前赴教練所聽候考試分别去取其各知照切切特此布告 
[水公司定期開會]  
　　内地自來水公司自城内盧家弄火警後備受詰責兹定於五月二十八號卽隂曆四月二十三日開股東大會集議整頓廠務方法現已由總理莫君備函通告矣 
[運販川米出洋之敗露]  
　　本埠現有粤籍奸商創設公司朦禀蘇省長准給護照咨文赴川採米十萬石名爲販滬發賣實則偷運出洋希圖漁利經四川旅滬律師團徐懷霖同鄉會王石麟等查悉特電請川督禁止該奸商運米出口以維民食兹將所得復電錄下　四川旅滬律師團徐懷霖及同鄉會王石麟諸君鑒巧電悉川中米糧缺乏刻正禁運出口來電所述俟該商到後再行核辦胡景伊養 
[孔孟正學會支部成立]  
　　伍廷芳徐固卿李平書諸君發起之孔孟正學會前晚在南市學商公會設立第一支部開成立大會來賓到者甚衆七時開會先由總部主任梁幹臣君報告繼由戈朋雲君演說聞昨日總部伍君已委任顧翕周君爲副主任袁頌豐君爲總幹事辦理第一支部一切事務矣 
[城内]  
　　縣知事批○（上海正乙道教公會正會長邱金生等批）據呈已悉民國肇新破除迷信洵爲先務一般迎神賽會及太保男女巫師等相沿積習迭經本知事通告各市鄉剴切曉諭禁止在案此係行政範圍以内應行之職權私立社團不得藉詞干涉致滋流弊所請應毋庸議至該公會係何時呈准官廳立案刋給圖記仰卽呈明察奪 
　　地方檢察廳批○（鄭曹氏訴王楊氏在押有病求准交保批爾表妹王楊氏業經送堂留養醫治一俟審廳判决自當發落所請先行交保碍難照准（王金寳等爲環求投案聲明批）據訴已悉究竟王阿勝等有無毆傷金氏情事應候質訊明白再行决定處分仰卽知照 
　　拐匪宜懲○拐匪阮占奎誘拐婦人劉宋氏至奉天販賣不成復帶回滬前日在浦東爭論經崗巡詢悉情由拘送第三初級廳昨解地方檢察廳訊辦 
　　拐賣婦女○徐炳興徐懷仁父子控蘇式金誘拐伊媳馬氏出外圖賣爲娼等情由商埠警廳將一干人證拘案發交司法科員研訊以案關刑事判令備文將蘇並該氏并送地方檢察廳訊究並令徐炳興携子徐懷仁自行赴廳投質 
　　巡士犯法○第二區巡士顧立基因犯拐案由區長查明拘送商埠警廳先行斥革發交司法科訊供狡展昨午押送地方檢察廳訊辦 
　　罪犯瘐斃○罪犯習藝所押犯丁裕生在押患病不及醫治於昨日身死經所長報告檢察廳長委令危檢察官帶同檢騐吏等蒞所驗明由堂棺殮 
[南市]  
　　召買房産○第一初級審判廳公告云案照本廳執行劉陳氏訴周開雨抵産不贖一案應將被告坐落西門外斜橋南首南陽里正屋一座及後面樓房十三幢平房十二間廟宇一所連基地約八畝正定期競賣兹定於六月十六日下午一時至四時在本廳投標並估定該不動産最低價額共計銀一萬六千六百五十兩正如欲購此不動産者仰即加蓋殷實店戳開明住址如期前來投標可也特此公告 
　　定期會議○市政廳行政研究會定於本月二十六號下午三時開會集議行政進行方法昨已由總董陸崧侯君函知各會員知照矣 
　　船户逞凶○王家碼頭祥和米行駁船户朱敬被三泰碼頭同業人徐仁夀因爭奪生意凶毆受傷卽經該行執事杜最道將徐扭送一區移解第一初級檢察廳請究 
[閘北]  
　　委任署員○淞滬警察廳穆廳長委任各區署長署員已記昨報兹又探悉第四區第二分署署員亦已委任余祖琛字次珊其第三分署歸併於眞如鎭則委朱偉字筱荃爲署員云 
　　一再潛逃○施更生之妻沈氏去年夏間與姘夫偕逃被施尋獲扭控三區經區長給予領回管束在案不料前日該氏復又潛逃匿居十二間地方昨經本夫尋見口角由三區崗巡拘解司法科判移檢察廳核辦 
　　販賣烟土○前日有王順峰私帶烟土三包欲搭火車往他埠販賣被車站巡扦查獲送交四區解司法科判移檢察廳究辦 
　　小孩行竊○常州小孩嚴桂林年十三歳今年春間由同鄉帶來上海荐於某姓家爲傭前日竊取主人大洋二元小洋十一角欲搭火車回籍被鐵路巡警查獲送交四區解司法科判送惠兒院留養聽候查核 
[公共租界]  
　　互相控告○同昌脚踏車行主諸同生控張榮貴私收賬洋業經公廨將張傳案諭令交保在案兹悉張以伊與諸同生合夥被吞盈餘銀兩反被控告心不甘服亦卽具控公廨批准飭傳前日由其兄諸高林投案代質中西官以其並非被告諭着諸同生自行投案候訊 
　　犯案纍纍○匪人陳阿四陳錫根陸阿大迭在租界内搶竊贓物業已由探一併拿獲解送公堂訊實發押西牢在案兹由新閘捕房九號西探目查得梅白克路八百四十一號某姓家失竊值洋五千元之衣飾巨贓亦係該匪等所爲昨將該匪等一併帶堂請爲復訊中西官諭仍還押候下禮拜六解訊 
　　同業衝突○福建路五十九號門牌成衣匠方阿定控同伴王阿星用剪刀戳傷眼角等情昨由捕房將王拘解公堂訊供推諉判押候查明再核 
　　不認敲詐○金玉山控蔣金生陳福根在靜安寺路圖詐行兇等情昨由捕房將被告拘解公堂訊供不認判押候查辦 
　　私賣車輛○新閘桂飛脚踏車行主婦劉梅氏控自稱在勝家公司爲業之康洪進租乘脚車一輛托何兆祺胡畏三爲中得洋二十二元賣於夏瑞邦等情昨由捕房將何胡二人拘解公堂訊明判胡罰洋十元何罰洋二十元充公並着合賠夏洋二十二元車交原主具領並着提康解究 
　　各執一詞○木作頭經同春因結欠李韻齋磚灰價洋被控前晚由廨傳訊先由原告偕代表律師上堂訴明被欠情由請爲追繳訊之被告亦延律師到堂辯護並據供稱因原告所開價目較之市面上過於昻貴是以不能照付曾經嘉善商會理勸質之原告堅稱所開各貨價目當時悉照市面實係被告有意藉口請爲明察孫襄讞以兩造各執一詞究竟孰是孰非遽難定讞惟旣經嘉善商會理過應卽函詢以憑核斷遂判經交原保候函請嘉善商務分會查明當時各貨市價以及理處情形復到再核 
　　混用銅洋○匪人周阿四前日與婦人袁朱氏至北四川路周老春小飯店内果腹後因混用銅質小洋當被察出鳴捕將二人帶入捕房經捕頭詢知周係過犯昨解公堂訊究判周押西牢九月期滿逐出租界朱氏押女所四月 
　　流氓攫物○流氓王阿卿在九江路攫取婦人陸瑞玉金挖耳又王阿甫在肇勒路攫取黄王氏銅吊均經包探查獲昨將兩王解送公堂經中西官分别訊明判各押三月以儆 
　　私拆洋信○甬人王如茂向在大英書信舘爲式拉夫近因私拆洋信吞用洋一百九十元前日經西人查悉報請總巡捕房派探何正喜將王拘獲昨解公堂請究判押候下禮拜一英領堂期解訊 
　　尋獲逃妻○杭州婦人沈李氏近與其夫沈友生反目由原籍逃至滬上匿居公共租界前日被沈尋獲扭送捕房昨解公堂經中西官訊明前情判氏交沈具結領回 
　　造屋違章○英美工部局營造處控海寗路三百四十六號住户陳玉麟造屋不砌隂溝違背定章昨由捕房將陳傳至公堂訊明判罰洋五元充公並限七天照章砌造 
　　巡捕降級○三百二十一號華捕前日下午落差後在漢璧禮路不知何故與銅匠顔章才周阿福口角相毆扭赴捕房該捕誣控顔周二人攫去號衣經捕頭查明送交張正巡官降爲五等巡捕三月以儆 
 
 
 

Page 11

 
 
　　幸未燎原○吳淞路四百六十七號門牌吳木林紅帮成衣店灶披内昨晨失火經鄰衆幫同救熄房屋未燬 
　　婦人受欺○婦人蔡萬氏住居楊樹浦昨日行經西華得路被丢包匪騙去金線圈一副當報捕房捕頭允爲緝辦 
[法租界]  
　　罪犯悔過○張金林於前年正月間因犯縱火案由公堂判禁藹君察看屬實昨送公堂請示張供雖經判押五年小民自知罪有應得故此在押格外守法中西讞員以該犯頗知悔過現在已押兩年四個月從寛取銷押期八個月尚有押期兩年准予每天納銀一兩贖罪 
　　各有不是○蔡紹安投廨控稱商人乘坐脚踏車從法馬路由東往西適有王阿榮之馬車從背後馳來撞倒損壞求請訊究王供係蔡自已撞在馬車上與我無干旋據見証華捕禀稱蔡之脚踏車與王之馬車互相爭先以致碰撞中西官以各有不合將案註銷 
　　横行不法○王士初投廨禀稱前晚與胞弟王如發行經外國坆山前突有流氓二三十人將商人等軋住拆梢洋五元不遂行兇胞弟被毆受傷現在醫院醫治業已報捕拘獲鮑如來鮑瑞逢二人求請訊究又據包探禀稱在瑞逢身上抄出鐵尺一根呈案請察兩鮑同供實係某某等行兇小民等雖曾在場實未幫兇求宥判押候受傷人醫痊再行訊辦 
　　追繳房租○新瑞和收租人控房客沈阿根虧欠房租四月共洋三十二元延約不付昨經公堂提訊沈供因生意清淡以致拖欠求恩寛限措交判交保限七天交清 
　　私賣燈吃○捕房派人到廨禀稱蔡坤順以挑膏爲由私設煙具多副售賣燈吸業已查獲煙具解案請辦訊之蔡供以後不敢再售求宥判罰洋三十元充公煙具銷毀 
[雜評三（萍）]  
　　煙禁問題　禁烟之令嚴於内地而疏於商埠疏於航路疏於蘇滬間一帶駛行之小輪 
　　近有人建議於周太爺廟洋關内附設辦事所以爲厲行烟禁張本誠哉得洒澹沈災之微旨矣 
　　然尤望其能推行於商埠華洋接界之處師其意以設卡嚴查勿使漏入内地則烟禍之消弭庶有豸乎 
　　金融問題　滬上執全國金融之牛耳欲觀全國金融之大勢觀於滬上得其半矣 
　　溯自海通以來進出口之漏巵大賠欵之輸出現金問題坐是益困民國成立元氣大傷宋案發生謠言蠭起各商之貨物停滯舊節之需應立見不得已而花糖布北貨四業有將棧貨提單暫向中華銀行抵銀挹注之舉此誠可謂痛哭傷心者矣 
　　然而今猶有以搗亂爲得計者 
來函二 
[旅滬華僑代表團布告同胞]  
　　報界公會曁各報館鑒是晨披閱各報内載華僑總商會電詢華僑聯合會一則亟爲聲叙想本團自本年正二月間因華僑選舉事薈萃都門已經發起衆所共知當日與工商部來往公文咸用本團名義迨選舉事竣各回所屬者固多而逗遛滬瀆者亦復不少近日因見宋案借欵兩事發生謠言蠭起大局阽危同人等勉盡責任採訪公平輿論通電海外冀息謠諑以安人心乃該來電反謂爲政府辯護恣意改竄文義惟本團純抱超然主義不爭黨見所發原電俱是實在情形毫無偏倚但恐未知底藴者習焉不察有負初心用特錄呈原電尚祈刋登報端俾遐邇同胞得知梗槪共維大局實所深望此請撰安　旅滬華僑代表團公啓五月二十四日 
　　附原電　中華商務總會並轉各團體公鑒宋案借欵兩事發生以來少數暴徒借端破壞抨擊政府散布謠言人心惶惑商業停滯行旅戒途莽莽神州勢將分裂自趙總理周總長通電解晰復經黎副總統熊前財政長各省都督省長議會商學團體各種民意機關連日發出公平言論函電紛馳羣疑大釋咸謂宋案純屬法律範圍一經法庭裁判自然水落石出借欵確經前參議院通過昔以借欵不就全國恐慌今幸告成又思反對是直欲陷政府於破産而已萬衆一聲遐邇傳播人心漸次鎭定對於搗亂行爲莫不切齒痛恨可見公論難磨我等在滬調查確切深恐海外僑胞遠道傳謠易滋誤會爲人傀儡用特詳聞旅滬華僑代表團篠 
[黄復生君函]  
　　大主筆大鑒鄙人自前清攝政王炸彈案繫獄前年返正後始釋出猥以虚聲被舉爲參議員去年解職後返里省親繼爲墾植協會赴京旋至滬任同盟會俱樂部募欵事以是往來於京滬之間自信光明正大並無曖昧不可告人之處乃近閱貴報與時報時事新報神州日報等載鄙人在滬組織血光黨圖謀不軌殊堪詫異此事影響於參議員謝持被捕然當以有無證據爲斷其意以鄙人曾謀刺前清攝政王遂揑造一血光黨名目硬派鄙人爲會長趙鐵橋爲副會長謝持爲財政部長疑似之言使不察者易爲所惑而因以遂其陷害謝持之心詭謀狡計思之毛戴此必出於怨家所爲本擬一笑置之惟恐杯蛇市虎淆亂觀聽或有奸人乘此搆煽擾害治安莫此爲甚除登各報申明外特請貴報更正以昭核實無任盼禱此頌箸安　黄復生免冠 
 
 
 

Page 12

 
 
   
 
 

Page 13

 
 
自由談 
游戲文章 
[勸吳維翹女士] [  鈍根戲作]  
　　前國務總理唐紹儀君定於二十八日與吳維翹女士結婚女士爲吳滌孫君之女公子中西女塾之高材生也偉人配才女老夫得少婦其樂可想惟昨日大陸報載女士要求唐君之條件一不准置妾二剃去鬍鬚三給與相當之財産恐係傳聞之訛如果屬實竊以爲第一第三兩條件固甚正當而第二條殊少明確之理由方今歐化東漸吾國婦女相率從風然歐洲男子多少年蓄鬚婦女亦樂有其夫之美髯况唐君年已垂老無鬚人必譏爲太監唐君又爲民國偉人無鬚不足以壯觀瞻意者女士妙齡未諳鬍鬚之佳處耳古人言閨房之樂甚於畫眉所謂甚者何蓋捋鬚也撫摩撚弄旣足以增進愛情粉頰相偎又足以充當刷帚且鬚之黑白關係人體之榮枯若唐君旣婚之後私背條件又修外好則精神耗費女士可於其鬚覘之如華氏表之察寒温不爽累黍唐君不能諱飾也故爲女士計宜取消第二條件矜全唐君幾莖之鬍子在唐君不失身體自由而女士亦足示雅量於全國也忠告之言未識芳心以爲何如 
自由談話會 
　　近日滬上之報館大約可分爲三種一曰激烈派一曰媚上派一曰和平派 
　　激烈派者爲一般浮躁少年日事鼓動殺機之報紙 
　　媚上派者爲一般腐儒俗子日事擁護官僚之報紙 
　　總之皆爲亡國之尤物推其實不過受人雇用聊以爲報耳 
　　充激烈派之意必須二次革命充媚上派之意不妨恢復專制兩派極端反對乃致極端爭執二虎相爭必有一傷尋仇報復無已時而國民苦矣 
　　或問申報爲何派 
　　孽兒曰申報者爲中立之和平派浮躁少年觀之惡其不主張破壞媚上派觀之惡其不袒護政府然而申報自若也對於循規蹈矩之國民感情爲最深 
　　至若自由談雖屬游戲文字然寓抑强扶弱彰善癉惡之美意閱者之眼福投稿者之愛友也[  孽兒]  
　　吾國最同心者莫如投稿諸同志他日四萬萬同胞盡爲自由談投稿者則吾國何患乎不强 
　　今之所謂政治改革者改革服式耳以前清之貪官汚吏易以民國新式禮服卽可謂之偉人 
　　吾願城河浜新馬路開闢後租界之熱鬧移於華界[  休笑]  
小說 
政治小說 
[鐵血男兒（一百三十四）] [  常覺　獨鹤]  
　　第四十五章 
　　黑與陶相繼入尼室語良久尼但默不發言面色慘白蓋二人素爲尼所不齒今兹會晤一室不啻自墮尊榮甚以爲辱梅麗在側知其意卽慰之曰陶黑二君建議固與兄平日宗旨略相鑿柄即妹亦願别有良策足救危機惟再四思維覺西奥司前途非如二君言决不能弭祻亂而安百姓願兄一嘉納焉兄試思烏突苟經敗衂必屈服求和則此後......尼不待詞畢即攙言曰後此將若何妹且勿言問陶君有何說陶岸然曰後此事甚易處置何庸疑難倘西京一破烏突面壁乞降吾儕即可挺身而出先要土人以罷兵繼召集立法院議烏誤國之罪流之異域終乃奉君爲西奥司王　　投稿者空閒子 
　　唐澄字頌清江蘇上海人年二十五歳住老北門内七十八號 
一舉手間大事定而大局安矣爲君計必須與吾儕推心置腹和衷共濟方有裨益若百端顧慮花樣頻翻恐非君之幸亦豈西奥司之福哉尼曰僕凡事自有主宰非他人所可播弄烏王不德僕因退休以示决絶亦已足矣若必通謀異國擾亂宗邦甚非僕所願聞也黑生曰公爵自具卓見吾儕本不應多凟惟念變故之來非可預測兹者九仞爲山功虧一簣正不得不盡智竭力以免事敗垂成彼英人白來特方日肆簧鼓淆亂觀聽風聞英德各國已爲其所動擬出而干預戰事扶助烏突倘此說果確吾儕計劃豈非盡歸泡影事機危迫必速圖之以公爵明達當表同意况就西奥司現狀論若戰祻不戢必致社稷淪亡生靈塗炭成大功者不拘小節公爵果熱忱愛國似不宜爲無道之君徒抱愚忠也語未已尼疾呼曰止！二 
言情小說 
[麗綃記（二十一）] [  栩]  
　　喜尤曰嗟乎君之心誠苦矣惟此一席話殊惝恍而迷離予縱信君不爲讕語要亦不得不認爲無稽之談耳翟愛曰汝弗信者證之席顔當春之初汝來賴合旅館之先一日我固已告之席顔而托子女於彼特予以關係數萬黨人之利害不得不爲愼守秘密非必以影響閃爍之辭聳君之聽喜尤乃復尋繹其所言思之久之則曰然則君遂不復自爲之計卽宛轉以就死乎翟愛曰此吾籌之已熟人孰不死死而重於泰山則雖死猶勝於虚生耳吾黨之能成大事者必在和平一派而主激烈者出其輕舉妄動之手叚必至於失敗而無疑然而吾黨必不因其一敗而遂塗地他日之享大名立大業者必在力主和平之黨魁一人今吾以成其美而犧牲此身要必不失其代價也已此君可毋庸爲我慮者第請爲麗綃計可矣喜尤曰君乃有此危難吾心至爲君急且勿言麗綃綜君所言安知激烈黨魁不於此二百日中居然失敗果其失敗則餘黨亦必廢然知改悉轉爲和平黨人則君可以無死翟愛曰此亦在於不可自知之數喜尤曰然則爲麗綃計要不妨取决於彼時翟愛曰嗟乎汝曾不爲我一思此可憐可貴之光隂我方屏棄一切日夕以玩高柔之婦猶恐不足乃使一人而爲之中梗並佔我室處踞我枕席以去我何堪哉果如彼爲石人則將來歸汝藺卿之璧猶可言也而奈何無所憑證則掬黄河之水亦不足以浣彼我之虚名耳喜尤笑曰君誠魯男子第二然我今時亦不復强君但與君約君果克保無恙則麗綃必當使備金之列否則我當再爲處置渠當幼時其繼母以其爲東瀛之産深恐墮其家風乃於左臂間誌以守宫至今猶殷然也吾愛之而自知不能終始爲愛故爲留之以至於今所敢移贈此玉人於君者亦以此足徵耳君固愛情中之神聖但亦留此爲徵可矣又何必拘拘於坐臥間哉翟愛旣聞是言不禁喜而躍起曰此足以安我之心矣謹如所約二人者乃相對渙然二 
愛情小說 
[自由花彈詞（六十九）] [  天虚我生]  
　　一夜無話到了次早愛蘭先已醒來看看戀春一種睡容實是可愛回心想到自已的終身却又恍然若失因想終是自家命薄所以纔有這一叚的寃緣想到這裏不禁弔下滬來却却弔在戀春的頰上愛蘭怕他知覺忙去替他揩時戀春已自醒了因見愛蘭忍着涙裝作一種笑容心裏寛覺憐愛萬分因道姊姊我承你愛我至此我也不忍欺你我如今和你講了罷 
　　我是个西廂月下的小紅娘　慣替人間做撮合山　雖與你同衾還共枕　也不過權時郁李代桃僵　戀春說着嗤嗤笑　怪煞了嬌痴竇愛蘭　因說此言儂不解　請求你從頭直說莫裝腔 
　　戀春笑道我講便講了你可不要大驚小怪我且問你你究竟是不是和儷簫姐姐情願共事一人愛蘭道這个自在那有什麽不情願來戀春道這就是了但是儷簫嫁的却是我的兄弟便是那眞的萬書並不是我戀春今兒只因儷簫要和姊姊開个頑笑所以央着我假扮來的愛蘭道原來如此怪道儷簫說你姊弟兩个相貌相同據此看來果然一模一樣若不是你自已說破我總道是當初見過你來那裏會錯戀春笑道姊姊當初見的本來是我何曾認錯了來倒是儷簫自已睡在鼓中却把我兄弟認做了我呢愛蘭駭異道此話我又不懂了戀春因把前事細細地表述一番又道儷簫以爲今兒我們三个商量通了騙你一騙誰知自已吃我姊弟兩个騙了過來直到如今還不曾知道豈不可笑愛蘭聽了這一席話也覺好笑此時疑團盡釋因道話雖如此我想儷簫這人何等機巧只怕他心裏早已識透只因礙着臉兒怕講破了下不得臺所以隱忍着有意做个將錯就錯也未可知但只我和你兄弟毫無情愫我如何甘心嫁他你若今晚把他換轉來時我可萬不承認那時我就少不得和他翻了臉兒叫穿這事你可怪不得我戀春慌道這个萬使不得你若一叫穿時儷簫也少不得和我翻了臉兒那時叫我如何說法愛蘭道那便你不能把你兄弟換來大家含混着罷了戀春只得應着因便 
　　相携玉手下檀床　開放丫鬟入洞房　梳洗繁文休細說且說那風流渴病的小徐郎　明鏡畔　看梳妝　愛煞那弄玉的仙姿没比方　密意相憐深體貼　蛾眉初畫細評量　却好那戀春含笑翩然到　忙煞他兩小夫妻問短長 
　　戀春因把昨夜的情景大略演說了一番却把今兒早晨的話隱忍不提儷簫聽他說到愛蘭失望的神情不禁笑个不了因對萬書道如今還該你去陪他到你母親那裏去請安去萬書道這也索性煩我姊姊替代一下子便了戀春道母親面前如何瞞得儷簫嗔道我不是早先取締過了你還快不把衣服還你姊姊萬書笑着也就不敢違抝便把昨夜換下的外衣還了戀春戀春也把穿着的衣服換給了萬書二 
文字因緣 
[次韻雙璧女士] [  逸民]  
　　畫裏春風鏡裏身不須添頰也傳神芙蓉出水天然好風度才華兩絶塵 
　　也因愛月夜眠遲早起花開惜未知翻美夢中癡婢子海棠春睡爲扶持（次首須與原作對看意乃醒豁） 
[寄贈雙璧女士] [  宜紅女子]  
　　金爐香盡小窗閑色相傳來一紙間識得班曹期後會百般珍重是芳顔 
[女士寓京口不悉住址未得通訊爲憾]  
　　敢將文字結同儔欲晤無由志未酬浪迹天涯君爲客音書何計達妝樓 
 
 
 

Page 14

 
 
   
 
