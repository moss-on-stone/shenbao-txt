# 1900 - 60 - 4909657

 

Page 1

 
 
[新印各書籍發售] [  圖書集成局謹]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資洽　書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄　洋一元二角○中東戰紀本末一元五角○續中東戰紀七角○文學興國策二角○正　　東戰紀興國策合一部二○時事新論六角○中國度支者一角五分○新學彚編洋八角○英興記三角半○諸君欲購者請移玉至三馬路申昌書晝室或申報館帳房可也此佈 
[發明申報宗旨]  
　　申報何爲而作也曰將以開發華人之聰明增長華人之見識俾新機漸啓得以坐致國富兵强也當中國同治朝本館主目覩髮逆初平外侮未已朝野上下於外情尚屬懵如雖滬瀆香江已有人創爲日報而流傅未廣閱者寥寥因於十一年三月二十三日爲始日出申報一紙於政治學問兵商工作無日不發爲議論務闕新基通電音所以速傳遞也駛輪船所以利轉輸也修鐵路所以便往來也購兵艦製槍礮所以振軍威也習洋操延西教習所以令兵士改觀也開五金諸礦設同文廣方言諸館所以濬利源而致文治也蓋實見夫中國積弱之餘弊端百出故不憚悉心開導務使上而政府下而士民得此攻錯之資一洗從前因陋就簡文明丕煥奮發有爲也庸詎知歴十數年中國仍故步自封不能實事求是以致强鄰外侮宵人内訌洎乎光緒九年法越事起馬江之戰大受傷夷帥船盡焚海水爲赭斯時本報屢陳戰守之策苦心孤詣勞怨胥忘而外人不察情由反詬本報爲袒護敵國甚有謂受法之賄以致立論偏私者本報誠不屑與校惟一心歸向中華而已迨諒山獲勝和約告成斯時宜若豁然警醒矣乃仍不思變法惟是購堅艦募重兵建砲臺延洋將白白費此金貲千百萬依然官樣文章致光緒二十年大爲日本所挫喪師失地幾爲城下之盟冨天劉車死守臺南支持數月一籌莫展卒至易服潛逃本報刻意偵求務期確實而外人又詬爲袒護日本甚有謂受日之賄以致匿勝不報損辱國威者本報仍不屑與校惟一心歸向中華而已自是以後皇上勵精圖治日昃不遑疉降綸音銳行新政乃有康有爲者聯合公車舉子歴次上書洋洋千萬言大旨以維新爲主然其所說大半爲本報所已言雖極意鋪張未免有類拾人牙慧至其欲攺民主遷都城興議政院易官民服色凡此違於事理之說與本報絶不相干爾時本館主深喜皇上除舊更新鴻猷大啓申國二十一行省從此當不難驟致富强初不料未幾而成命收回依然株守是何以故則以皇太后垂簾訓政康有爲事敗而逃也斯時薄海内外尚未知康有爲犯罪之由閱時而詔旨疉頒一則曰康有爲謀圍頤和園威偪皇太后及朕躬再則曰康有爲私設保國會謂保中國不保大清三則曰推譚嗣同爲伯理璽之選謂朝廷爲不足輔於是逆蹟顯著陬澨咸知本報亦恍然於康有爲之陽欲興中華陰實藉以謀作亂其心叵測其惡昭彰由是筆伐口誅不稍寛假蓋惟顧定本館設報之宗旨並非與康有爲有私仇也不料去臘之杪外人謠言蜂起謂本報主筆得受賄洋三百元今正又於同文滬報登告白題曰普天同憤仍指定本報主筆受賄三百元之事本館主謹按大淸律例匿名揭帖有治罪專條卽泰西亦例禁綦嚴兹但以傷時客署名適合匿名之例因卽函詢該館該館答以不知何人所撰由一出店人送來囑登十天刊資先付本館主告以各國報章通例凡登錄匿名告白壞人聲名者苟不能指出囑登之人卽與報館自登無異旋查悉該館係日本人所設爰訴之日本駐滬領事領事亦深知該館不應爲此囑本館主代該館擬一引咎告白送登該報並謂倘不登出則當由本領事飭登乃遲至於今竟不見該報登錄不知此後領事尚須詰問否耶至二月初二日突有廣學會牧師季理斐投書本館主略謂有人言申報係舊物屢斥康有爲之不是且時時恐嚇新黨中人缘主筆黄姓受舊黨賄洋三百元故也云云另用華字指摘申報不合之處數條言申報不應謗毁康有爲經蓮珊諸人嘻異矣謂申報開發華人之聰明增長華人之見識爲舊豈必如他人之汚辱宫闈詬詈朝政而始謂之新乎謂指斥逆蹟敗露奉旨購拿之康有爲爲謗毁豈妄指本館持論嚴正之主筆得賄三百元反不謂之謗毁乎妄登本館得賄之告白事在去臘下浣及今歲新正然則本報於康有爲未敗露之前卽微言諷剌及旣敗露更嚴詞痛斥至再至三試問彼時果受何人之賄乎在牧師誠心傳道分外之事宜不相于其殆悮被彼黨中人所愚而貿然致書本館乎本館　仍不屑與校惟有顧定同治十一年三月二十三日第一號報章之宗旨俾華人新機漸啓坐致國富兵强泰西有良法望中國仿之中國有粃政以西法改之而已矣若夫康有爲之徒大言炎炎日勦襲歴年申報中講求新理新法之言聳動人聽陰謀不軌包藏禍心本館主定力堅持誓不黨同阿附因爲此說以告中華四萬萬人民及早舍舊圖新興利除弊俾内除僉壬之作亂外免鄰國之欺凌亞洲興起之機其在此乎至於匿名告白妄以得賄誣人憑証全無豈能悮信敬以二語正告之曰幸早銷聲匿蹟莫再枉費心思也 
[本館接奉電音]  
　　昨日午前京師飛電傳來上諭二道敬謹譯登○二月初六日奉上諭克勤郡王晉祺持躬端謹練逹老成前於咸豐年間承襲王爵同治年間蒙恩賞戴三眼花翎歴充御前大臣閱兵大臣領侍衛内大臣都統並賞加親王銜管理御營火槍處善撲營精銳營各處事務均能恪恭盡職近因患病賞假方冀調理就痊長承恩眷兹聞溘逝悼惜殊深著賞給陀羅經被派貝子溥倫卽日帶領侍衛十員前往奠醊賜銀三千兩治喪由廣儲司給發所有任内一切處分悉子開復其餘飾終典禮著該衙門查例具奏伊子崧杰加恩卽子承襲王爵崧熙及伊孫晏森均著賞給頭口頂戴用示篤念勲親至意欽此同日奉上諭此次京察一等圈出人員各該堂官再行出具切實考語交吏部帶領引見圈出之滿洲蒙古中書筆帖式等官著歸入理事同知通判内遇有缺出與舊記名人員一體帶領引見漢軍漢人著交部以撫民同知通判等官分别選補大理寺寺丞武承志太常寺寺丞兼讀祝官崇恩光祿寺署正崇勲倉塲興平倉監督户部主事桑唐古忒學司業承慶順天府治中王夢齡宗人府委署主事常瑞禮部主事慶徵太常寺贊禮郎慶隆讀祝官啓順博士志寛國子監助教松廷朱嶲福鴻臚寺鳴贊額圖琿侍衛處署主事潤福鑾儀衛鳴贊鞭官耀震欽天監五官正桂芾雲臺即古啓圖俱著交部照例以應升之缺升用其内閣侍讀靈 
 
 

Page 2

 
 
椿等二百七十一員俱著准其加一級欽此 
[巨艦東來]  
　　香港循環日報云日本新從歐洲某名廠定製一鐵甲戰艦現已航海東來計載重一萬五千零八十八噸在日本艦隊中可稱巨擘卽各國戰艦之經蘇彞士河者亦莫與此艦比倫屈計本月下浣卽可安抵扶桑矣 
[丹藩游蹟]  
　　前報曾紀丹墨國親王由華航海至日東游歴云云兹閱日本東京日報悉日廷聞此信悉卽簡式部官稻葉氏陸軍大佐坂本氏赴横濵遠迓東歴三月五日丹王趨詣芝濵離宫覲見明治天皇及皇后一條美子天皇賜以御筵蓋以盡柔懷之道也 
[從軍苦况]  
　　香港循環日報云從軍之苦古人已見之歌詠然在磊落懷才之士欲立不世之功取斗大黄金印繫肘後每以馬革裏屍爲幸男兒意氣百折不回雖骨暴沙塲亦所不惜正不必詠一將功成萬骨枯之句謂爲視人命如草菅也西報載南阿非利加洲英軍所至之地類皆嚴谷險惡路徑紛歧軍士樵汲時多致失道加以毒蛇惡獸出没其間日中寒暑表卄至一百四十餘度夜則峭寒砭骨寒署表縮至四十度晴時溪澗可褰裳而涉或一遇積雨雷電交飛山水頃刻奔騰各營哨隊及樵汲兵非由本營設法使渡每數日不得歸且其地又多毒草人馬依林避暑時時見害蠅則好吮人血其狀復穢惡異常方食時須頻頻拂逐略停則布滿諸食品令人嘔吐不寍每戰必至夜始罷負傷及失路之兵未暇派隊往尋一夜中非凍死卽被虎狼所噬征戰之苦未有甚於此者幸英軍皆忠義奮發雖備嘗艱楚亦絶無退志絶無怨言其遇可憫其志誠可嘉已 
[俄索砲臺]  
　　營口訪事友人云正月初四日俄國正副提督二員隨帶武弁三十餘人由海參威乘火車起程初六晚行抵營口暫駐午家屯聞欲向中國索取是處所築砲臺俾火車直逹海口砲臺統領周蘭亭軍門以事關重大未便擅專立卽進京詣總署面商機要未知能否轉圜也 
[逃官已獲續聞]  
　　上海電報局總辦經元善卽經蓮珊於去歲臘杪侵蝕公欵逃至澳門日前署兩廣總督李傅相照會葡官設法拘獲此已紀諸報端矣兹者香港西字報云日來駐港葡領事官曾言及刻下葡官將經看管砲臺營内因經係中國官吏故不能下之於獄俾與罪犯爲儔至葡例如經因國事犯法而逃自應憐而輔翼倘果侵蝕公欵証據昭然則不得不交與華官照章追繳大約此事須禀陳外部候示施行非一二日所能定奪也 
[王事靡盬]  
　　金陵訪事友人云署理兩江總督鹿滋帥下車伊始卽孜孜求治昕夕不遑自正月二十四日親詣籌防支應兩局盤點庫儲二十五日復至銀圓局將各廠逐加勘視稍有疑竇必細意推求日來尚須次第蒞軍械火藥製造等局及各善堂查察事無巨細必躬必親詩曰王事靡盬不遑啓處滋帥有焉 
[留下辦團]  
　　杭州訪事人云距省垣武林門十八里之遙有留下鎭焉下通嘉湖西接餘杭商賈如雲頗極熱閙惟地當孔道盜賊時出没其間向由省防統領特撥營勇六棚駐紥鎭中以資保衛現聞餘杭縣境靑山方時有匪徒四出刦掠鎭上商賈咸有戒心爰於新正某日集議按户輸捐招募壯丁百名舉行團練一面禀請官憲立案定於二月朔日爲始竟夜巡行 
[浙省官塲紀事]  
　　杭州訪事友人云去年正任温州鎭總兵劉吉園總戎祥勝奉調統領防軍駐紥石浦本擬新正交卸赴省禀見劉中丞兹因鎭海洋面時有意國兵船游弋防務戒嚴到省之期尚須從緩矣○原任浙江按察司李爵帥之憲眷於正月二十四日起程回籍省中官吏探悉新任臬憲榮廉訪約在二月中旬到浙因飭辦差人雇工匠將衙署興修 
[越郡官塲紀事]  
　　紹興訪事友人致書本館云浙江提督學政文叔平大宗師諏吉本月初四日命駕出轅東渡錢江繞道紹興按臨台州舉行科試○諸曁縣沈劍芙大令寳靑蒞任已四年現經浙江藩司惲菘耘方伯調署錢塘縣篆所遺諸曁縣篆委曾任是缺之倪愚山大令望重署理 
[厦島官塲紀事]  
　　厦門訪事人云正月二十七日福建水師提督楊西園尚書乘元凱輪船赴省賀許筠菴制軍年禧及新任鎭閩將軍善留守任禧文武各官均至碼頭恭送是日南澳鎭總兵某鎭軍偕前署石馬同知李别駕銅山營遊擊彭遊戎同附是船赴省叩賀各大憲年禧○漳州府某太守於正月某日至厦小作勾留俟有輪船卽當赴省勾當公事 
[贑省官塲紀事]  
　　南昌訪事人云前者欽奉諭旨命江西臬司陳雨人廉訪辦理江西全省水陸防練各軍營務繼又欽派統領武衛軍右營赴江北擇要駐守撫憲松鶴齡中丞遂奏派藩司張筱船方伯署臬司春會東廉訪接辦江西水陸軍營事務俾得力加整飭蔚爲荼火之容○近年以來中外交涉事宜日漸繁瑣撫憲松鶴齡中丞委督糧道李少歴觀察候補道丁少蘭觀察爲洋務局總辦想兩觀察智珠在握必能免於覆餗之譏也○中午朝鮮之役蔣茂齋觀察奉派赴關外視師旣而以丁艱回奉天珂里守制去年服闋到省新正奉委總辦城内外保甲事務遂於某日趨詣鈴轅禀知視事 
[遼河春漲]  
　　營口訪事友人云上月某日水西門左近小聖廟之側忽陳一女屍髮梳大辫一耳帶小環年約二八左右身畔遺一及包好事者詢諸近處居民皆不相識遂由鄉民代爲殮埋誠不知有無寃抑也○正月十二日營地官塲假座三江公所舉行團拜禮羣推山海關道明觀察良佐爲領袖開筵演劇曲盡綢繆是亦宦途之樂事也○上年十月某日三江公所司事童餘亮偕友鍾某乘舟至烟臺將易輪船南返童素患哮喘病輪船上人見之皆不肯載後倩合順號中人轉求海天兵輪船統帶某君方允挈帶不意行至黑水洋童卽逝世船中兵士欲棄諸海鍾不忍坐視哀求保全始免葬身魚腹○自去冬十一月望日至正月十一日止先後運到油車共計五千四百六十四輛計油二千二百萬斤現屆春氣融和續到者寥寥無幾巿價每擔需銀六兩二錢豆餅每擔八兩二錢豆子每擔五兩六錢 
[鷺嶼春光]  
　　厦門訪事人云上月某茂才具禀道憲延觀察在厦創辦電燈觀察允之申請省憲立案給諭并照會海關及各釐局凡機器材料至厦概予免徵特不知於何日鳩工庀材俾三巿六街盡成光明世界也○同安縣民風强悍械鬥之事時有所聞正月某日灌口鄉陳姓忽與葉姓啓釁聚衆數百人互相爭鬥槍聲隆隆如臨大敵灌口司巡檢司徒少尹知之飛禀同安縣鍾大令請派差彈壓兩造知大令將至卽偃旗息鼓而退然已各斃二人矣大令旣戾止立傳陳葉兩家族長及地保至案訊明起事之由嚴加申斥死者每人斷給撫卹洋銀三百六十元其事遂寢○正月十九日之晚有日本人某甲偕乙丙丁等數人至酒樓小飲旣復至某妓院尋芳而出行至三十六崎頂昏黑中與闖棍某戊等互撞爭閙之下戊等袖出利刃向甲亂砍以致身受重傷乙等亦受傷血流如注奔至厦門廳署控訴廳主李司馬立卽帶捕役人等至是處查拿兇手然已鴻飛冥冥不知去向矣甲舁回後延西醫調治幸無性命之憂而日本領事照會道憲定欲將行兇之人拿獲懲辦想須從嚴躧緝矣○厦門係通商口岸洋行林立每有奸商隠戤洋商牌號希圖偷漏釐金某日關帝廟前某洋　店中人至某輪船駁運洋油四百箱隠戤某洋行不納釐金儼然上棧事被總局司巡識破禀明提調將貨扣留一面詳請厦防廳立將某店封閉並提執事人嚴辦以儆效尤○江西流娼來厦作皮肉生涯者多若過江之鯽其香巢皆在寮子後街兹者附近設立日本東亞會及英華司文書院諸生絃誦鼓舞不下三百餘輩朝暮出入未免惹 
 
 

Page 3

 
 
草黏花日本領事惡之特於正月某日禀請駐京公使照會提署轉咨閩督許制軍札飭厦防同知將流娼悉數驅逐一時鶯燕亂飛芳蹤轂定雖有大力者亦不能以護花旛自居也 
[四明山色]  
　　寗波訪事人云邇來天氣奇寒貧乏者裋褐不完不免鳶肩高聳府尊莊太守憐之捐廉製就棉衣交保甲局員分給曰傅大裘宜乎口碑載道出○巿上所用龍元價值日賤屢經道府縣各官出示嚴禁無如巿僧積習難返小龍圓尤挑剔過嚴貧乏小民受虧不淺○近來米價日漸昂貴最上者每石需洋銀六元左右荳麥二項價亦飛騰謀升斗者眞如長安居大不易矣○向時沿街賭攤不過抺牌擲骰　已邇來彼中人忽出新法改用骰一粒任人猜壓中者每錢一文可得五文劉盤龍輩無不三戰三北是誠蕩産傾家之陷阱也不可以不禁○本月初二日午後大雨如注雷聲隆隆驚蟄未交而阿香車已先推轂俗有驚蟄前聞雷四十九日雲不開之語果若是不惟春花失收恐禾苗亦不能播種矣抱杞憂者咸不免爲之惴惴焉○正任寗波府高嶼卿太守頒到紅諭定於本月十二日接印憲眷先已蒞甬暫假江北岸鄭姓房屋爲公館想須擇日鶯遷也 
[白門春柳]  
　　金陵訪事友人云每屆大比之年各州縣應試士子皆有賓興之費惟江寗府所屬句容縣付之闕如蓋以地素瘠苦籌欵維艱以致寒儒資斧難籌莫遂觀光之願亦憾事也署理句容縣張昨五大令有鑒於此捐廉籌備此項經費嘉惠士林又以是處向無義塾貧苦子弟類不能　書明理因於署旁創設義塾延師教習每屆朔望親詣塾中稽查功課謂非良有司之善政哉○自去臘小除夕李府巷寳善源銀號被刼以來地方官恐賭塲爲納汚藏垢之區禁令維嚴不稍寛假迨開篆後查禁益力江寗府劉嘉樹太守率同上元江寗兩邑宰大張示諭俾劉盤龍輩革面洗心是亦正本淸源之道也 
[隋堤春柳]  
　　揚州訪事友人來函云江蘇督糧道羅少耕儲憲嘉杰因公赴氾水正月晦日道出揚州府縣各官咸至徐凝門碼頭恭迓脚靴手版紛至沓來少選儲憲命輿登岸躬往各衙署報謁隨卽回舟起碇北上○軍捕河務淸軍同知平時駐紥陽州一遇大汛將臨卽移駐高郵本署新正下旬某日新任淸軍同知徐司馬由郵蒞揚舟抵碼頭卽命輿至萬壽寺公館僕從押解行李隨後比抵公館忽少一擔内有衣箱及拜匣等緊要物件司馬大怒飭傳脚夫頭目某甲研究甲諉爲不知司馬命責二百板限繳人贓嗣甲遣人密查知逸者係邳州人實非本行夫役蓋卽滬諺所謂野鷄挑夫彼旣贓物到手恐已如黄鶴高翔矣或曰城外脚夫盤踞一方往往因爭索挑資欺凌過客蠻横情形令人髮指司馬本有緝捕之責當必有以嚴懲之俾戢兇鋒而安行旅也○俗傳二月初二日爲福德神誕期好事之徒預於前數日歛資將本坊土地廟修飾一新並彩繪各種戯劇以壯觀瞻先一日盛設香花醴酒爲之預祝並雇樂部彈唱淸音屆期遍懸小圓紅燈任人攫取得之者謂可誕育寍馨不經之談眞堪發　 
[上海官塲紀事]  
　　本城保甲委員褚二尹得和一年期滿上憲札委候補縣丞李二尹熊飛接辦○新任上海縣典史趙少尉熙將次來滬接鈐已紀前報昨日少尉頒到紅諭擇吉本月十二日任事 
[漏捐判罰]  
　　去年九月十三日之夜貨捐局委員某君至浦濵查獲一船内裝煤油七百箱詰知係恒生廣貨店之貨尚未報捐遂禀知總辦王旭莊太守提一百箱存局聽候查明核辦旣而恒生店主知干未便浼人商請稅務司爲之緩頰稅務司允之據情行知江海關道署道憲余晉珊觀察飭上海縣提訊前日代理縣篆之戴子邁明府命駕至貨捐局與會辦陳荇香太守提恒生執事人某甲研訊判令照數捐錢二十一千文罰欵亦如之 
[解犯過站]  
　　日前南匯縣汪蘅舫大令派差押解弑夫犯婦吳周氏姦夫唐連生帮兇瞿桂銓三名口至松江請府尊濮紫泉太守勘訊瞿桂銓堅稱小的並未同謀姦夫淫婦雖各承認而情節尚稍有不符因之發回原縣訊究昨日解經上海解差投縣署禀報過站代理縣篆戴子邁明府飭將各犯分别寄禁獄中俟書吏備文解回南匯又行竊拒殺事主之唐得華金木文沈錫全三犯亦由汪大令解赴松江勘訊道經滬上明府飭寄禁候解 
[竊賊脫逃]  
　　前者閔行汛弁某君獲送竊賊何阿和至上海縣署經代理縣篆之戴子邁明府訊明笞責發交頭鋪地甲看管前晚忽被脫逃因赴縣署據情禀報明府諭令嚴緝務獲究懲 
[德兵操練]  
　　昨日午後三點鐘時有德國兵一隊約百餘人由黄浦灘迤邐至英界大馬路迤西泥城橋畔賽馬塲操練步伐至日色西沈始振旅而返 
[上海縣署瑣案]  
　　前日川沙廳撫民同知陳桓士司馬派差押解放曰鴿之黄小妹李吳氏兩口至上海縣署經帮審委員吳端甫明府提訊黄小妹供小婦人係上海縣人家住浦東年二十三歲丈夫向在虹口爲船夥貧病難支囑小婦人傭工度日去冬十月由陳姓婦帶往川沙楊姓家爲傭近悉楊欲將小婦人售去故約同李吳氏逃出旋被尋回扭送川沙廳署指爲放白鴿李吳氏供小婦人亦上海縣人家住西門年二十六歲丈夫李阿巧在某營當勇小婦人因家中貧苦往川沙楊姓家暫住思尋大户帮傭楊忽起歹心是以逃出明府飭交官媒看管候查明核辦○蘇州府屬吳縣人汪子勤於光緒十七年由其母王氏控告忤逆前縣主黄愛棠觀察訊明收入外監禀詳各大憲永遠監禁今母已故汪兩足潰爛指脫骨露禁卒方成禀明戴明府明府提騐屬實飭送入普育善堂醫治○王阿寳鄒周氏串竊主母首飾　值價頗鉅控經法界公堂讞員朱森庭明府訊供遊移解送縣署昨日經吳明府提訊王供小的係本地人父親王仁貴充當憲案差役小的年二十八歲在法界父親所開浴堂内執役鄒周氏傭於卜鄰里朱鶴鳴家曾囑小的代書信札因之相識今被誣攀叩求明察鄒周氏供小婦人係常熟縣人年二十九歲丈夫久病不愈因於上年至朱家帮傭去臘二十七日至主母房内見衣服物件抛散滿地急呼主母查看失去廚内首飾匣一口實不知被何人竊去求鑒明府曰爾前在法界公堂供認所竊首飾匣交與王阿寳今忽翻異殊爲可惡如不實供定予鞭責氏供仍遊移大呼寃枉明府判令將王收入自新所氏交官媒看管 
[英美租界公堂會審案]  
　　日商平林洋行主投本管領事署控掮客李錦堂吞没煤五千噸之棧單日副領事松村君准之據情照會英美租界公廨前日午後與讞員翁笠漁直刺會訊平林行主投案供稱去冬十二月某日付李棧單一紙計煤五千噸被李押去向索避匿請卽究追倘棧單不能付還則償銀亦可李代棧單已押在中庸洋行前曾代平林付關稅等銀請飭付還方能購出直剌與松村君互商之下著將李管押子限七日呈出棧單再行核辦 
[美租界捕房紀事]  
　　昨日午前翦綹賊李春甫行至虹口百老匯路見翁紹仁向某攤購物乘其不備竊取身畔所藏皮夾袋内洋銀三元及金約指一枚被翁扭交五百十九號華捕帶入捕房捕頭令押候解送公堂禀請讞員翁笠漁直剌訊辦○昨晨梁上君子王小大至公和祥碼頭英公司船圖竊銅板經船上人拘送捕房捕頭令押候轉解公堂稟請究辦○甬人俞介海張四寳二人在某西人處爲細崽日前串竊脚踏車一輛昨由包探朱阿高查獲吊出原贓拘入捕捕房捕頭令押候解送公堂禀請懲治 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　前日流氓沈福生向南巿某染坊夥陸子嘉藉端訛詐不遂所欲扭住兇毆適爲汛捕所見拘解二十三七鋪巡防局局員邱友林二尹提訊之下判責二百板押候查明此外有無劣跡再行核辦○歹人談雲泉賃居本邑大東門外篾作街馬添興畔弄中不務正業遇事生風前日傍晚時向江金隆索詐洋銀江無以應談怒拔刀相向幾肇禍端十六鋪巡防中局勇丁聞之禀知局員文斌臣二尹二尹拘談研訊談嘵嘵置辯二尹令交人保釋 
[英美租界公堂瑣案]  
　　著名惡棍高春泉王扣子等皆小黄牛之黨也近見靑口帮承攬招商局糧米獲利甚厚遂糾人往奪時肇事端前日又糾合同黨百餘人各持刀械與靑口帮尋仇事爲招商局管棧西人所知知照捕房捕頭命包探朱阿高沈阿岳沈翠濤及四十三號西包探帶同通班夥役馳往彈壓高黨紛紛棄械而逃僅將高春泉王扣子陸阿三王立祖陳金榮陳甫金李雲生沈阿二馬四奎張和尚周長卿程雨生葉二子張阿和徐阿八張阿五楊文子鄧小坡金阿桂方阿二馬蘭廷何毛毛張阿三袁阿川錢得升賈小山胡文才毛阿四等二十八人拘獲暫押捕房昨日連刀槍鐵尺竹竿等物解送至案招商局管棧西人投案訴稱裝運糧米之事早已包與靑口帮人小黄牛黨時思爭奪業經拿獲二十餘人務請從嚴究辦高春泉等同供小的等均係安分良民並不滋擾讞員翁笠漁直剌再三研詰均推諉不承乃商之梅繙譯判令各責一千板管押二年○丁如雲前在西人茄鴿處當細崽迨辭歇後忽於前日乘間掩入竊去金銀對時表各一枚及鈔票銀五十兩小洋銀三十枚報經包探沈阿岳緝獲人贓送請究辦西人匣茄鴿投案申訴前情丁如雲供認行竊惟求恩寡直剌判責二百板管押半年○竊賊嚴阿和王小山潛至何小甫家撬門圖竊經包探秦少卿查見拘送公堂何小甫投案申訴前情嚴王同供小的等叩門訪友並非圖竊直刺判各責二百板○粤人葉阿芬向與粤婦錢才妹私識某日忽串同陳阿中梁阿茂竊取金約指一枚金鑲藤臂釧兩副報捕後經包探劉阿丙緝獲送案錢才妹投案領贓葉阿芬供小的並非行竊實向商借陳梁供小的等並不知情直剌判將葉管押五日○包探沈阿岳解送小工陸阿狗至案禀稱此人向工頭徐阿二强借小洋銀二枚情同訛詐是以送案請懲徐阿二申訴前情陸阿狗供小的適爲病魔所擾是以向之商借不敢行强直剌著徐給予小洋銀二枚 
[法租界捕房瑣案]  
　　流氓趙仁山在太古洋行行駛長江一帶之鄱陽輪船聚衆滋事持刃傷人解經讞員朱森庭明府訊取口从飭包探拿獲爲首肇禍之余阿松及同黨陳小木陳桂生到案訊供管押昨日提案覆訊著將余枷號半月趙及二陳各枷號一禮拜發馬頭示衆期滿責釋○流氓朱阿松偷兒董阿二犯事被拘曾解經明府訊明昨日命提到案著將朱笞責四百板董一百板○扛夫沈阿二王阿寶金阿生在太古棧聚衆滋事被管棧西人拘入捕房解經明府訊明判各枷一禮拜昨日期滿命提案疎枷各責二百板卽行釋出○野雞扛夫周桂才張阿春李阿寳王阿華桑阿毛施阿榮張開林在招商局金利源馬頭聚衆强挑行李由捕解送公堂明府訊取口供判各枷一禮拜昨日期滿命提案疎枷各責三百板然後開釋○朱長根徐阿春設攤誘賭被包探拘獲解經明府訊明判各枷半月昨日期滿命各責二百板然後開釋○金陵人畢松培前因包攬詞訟勒索重賄控經明府訊明判枷兩月笞責六百板昨日枷期已滿飭提覆訊畢一再苦求明府從寛斥釋諭以如敢再犯定卽重懲 
[金陵官報]  
　　正月二十九日支應局候補道郭禀知庫欵已由憲委盤竣丁憂湖北候補道薛華培到由籍來糧道柯傳見○二月初一日藩臺恩糧道柯巡道徐均見吳淞清丈局候補道沈諭慶到由湖北來統領武衛先鋒右軍江西臬臺陳澤霖到委辦銀圓局候補道劉思訓禀知到差初四日開工黏魚套騐補金陵釐捐長江票貨局通判趙廷寀到請補睢寗縣葉保慶叩謝准補飭知四川遊擊翁煥章叩謝咨銷限票酌留兩江差遣候補道劉思訓禀知在銀圓局盤庫並謝委銀圓局差通判潘世杰程恩炳謝委河運差卽辭赴三河兌米 
[法公堂自一千八百九十九年七月至十二月底罰欵收付清單]  
　　七月初一日收上半年除付餘洋五百十四元七角八月二十三日收王金生犯賭搜洋十元三角日收紹九牛乳攙水罰洋五元九月三十日收徐理生收贓罰洋五元同日收李秀觀收贜罰洋三元同日收合元收押違章罰洋十五元十月初三日收王金生犯賭搜洋十元三角初五日收王阿三用銅洋罰洋一元初十日收恆德燭店失火免責繳洋四十元十九日收徐婁氏窩贜罰洋十元同日收瞿阿根繳寄贓洋二元二角二十六日收劉得勝兌洋行竊搜洋八元九角二十八日收沈三犯賭搜洋四元十一月二十三日收張阿四收贜罰洋五元三十日收王阿金戲賭搜洋六元六角五分十二月初二日收俞慶林收贓罰洋二十元初七日收楊阿福打病馬罰洋二元初十日收許正卿免出銅洋罰洋一百元十六日收張吳氏押良爲娼罰洋十元三十日收晉康吞没押珠罰洋十元以上共收洋八百二十二元七角六分○七月初一日付楊金保工洋七圓初七日付阿姜拉風工洋三圓十二日　顧順堂工食洋七圓二十七日付李福榮撫恤洋五圓八月初一日付楊金保工洋七圓初五日付陸桂臬拉風工洋三圓初十日付顧順堂工食洋七圓同日付公堂用拖布掃箒洋四角九月初一日付楊金保工洋七圓初四付陸桂泉拉風工洋三圓初九日付顧順堂工食洋七圓二十日付陳娘子投捕恤洋四圓同日付照李淸小照洋四角十月初二日付楊金保工洋七圓初九日付顧順堂工食洋七圓十四日付仁濟醫館治王和春飯賞洋八　十九日付王金福往南京查案川資洋二十四圓三十一日付楊金保工洋七圓十一月初七日付顧順堂工食洋七圓三十日付楊金保工洋七元十二月初二日付彚成煤洋十七圓三角同日付王惠南做捕房　被三十條工料洋七十二圓初七日付顧順堂工食洋七圓三十日付楊金保工洋七圓同日付怡順印案由單洋四圓三十一日付顧順堂工食洋七圓同日付彚成煤洋二十三圓同日付普育堂善舉洋一百八十元同日付張雲松撫卹洋二十圓同日付輔元分局善舉洋二百四十四圓八角六分同日付仁濟醫館善舉洋一日二十圓以上共付洋八百二十二圓七角六分 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十六年正月二十三日京報全錄]  
宫門抄○諭旨一道錄前○桂撫黄奏爲請將梧州新關所徵洋稅撥補浙江貨釐摺○將軍恩奏爲籌設製造軍火專局摺○江督劉等 
奏會保剿辦渦匪出力文職各員懇恩飭部照擬給獎摺○護湘撫錫奏爲岳州府知府因病出缺遴員署理片○正月二十三日兵部太常寺太僕寺正白旗值日無引見○莊王熙公各請假五日○錫侯續假二十日○徐承煜請假十日○太常寺奏派致祭二日龍潭 
派出阿公○召見軍機○○廣西巡撫臣黄槐森跪奏爲户部指撥廣西裁兵節餉銀兩報補浙江貨釐查無節存的欵無憑提解擬由梧州新關洋稅項下撥補恭摺仰祈聖鑒事竊臣前准户部咨循案撥補各關釐金抵借洋欵一案指撥廣西省裁兵節餉銀四萬兩解赴浙江等因當卽飭據司道查明廣西省異常竭蹶情形實無餘欵可解經臣奏請勅下另行改撥旋准部咨各省攤還洋債奏明由本省丁釐稅課籌解并未指明裁兵節餉各省均應將遞年裁節銀兩另欵存儲聽候撥用今廣西裁減兵勇共計節餉銀十餘萬兩經部提銀四萬兩撥浙束貨釐并未全數提解似該省餉力尚不至異常支絀應仍令將前項指撥銀兩照數解赴浙江應用不得以派還洋債爲詞另請攺撥等因當卽轉行遵照去後兹據署布政使張廷燎以西省實無裁兵節存餉銀可解等情具詳前來臣查廣西每年兵餉户部皆按實存兵數指撥迨光緒二十二年奉文裁兵之後計每年可節餉七萬餘兩户部因兵已裁减餉可節省此七萬餘兩旣不再撥廣廣何有餘餉可節憑何專欵存儲且前撫臣史念祖原奏請將裁兵節餉銀兩湊抵洋債已奉户部准知照有案惟户部并未照光緒二十二年以前原額指撥僅照現兵撥給現餉實無餘欵可抵洋債是以每屇提還洋債之期俱係將庫儲各欵零星湊集以致存留等項搜括殆盡若邊營勇餉雖每年匀减三萬八千兩而廣東因聞西省裁减邊營復奏明將應解廣西協餉每年减去銀四萬兩湊解廣東應還洋欵是邊營减餉不特無所節存且不得爲廣西還洋債之用計自奉文派還洋債四年以來籌備已逾五十萬兩之多實屬力盡筋疲西省邊瘠之區連年防邊剿匪糧餉軍火需用浩繁兼之近年洋票盛行釐收日絀儘數撥充軍餉雖極力節省常虞不繼所有防軍月餉尚待各省協撥其竭蹶情形早在聖明洞鑒之中亦爲部臣所深悉前因兩湖協　積欠甚多雖經奏奉諭旨飭催先僅湖北報解長沙平銀七千兩何以濟急焦灼萬分臣深知時勢艱難部臣全局通籌已倍極苦心廣西稍可設法騰挪决不敢藉詞推諉奈入不敷出實無餘欵可提屢與司道再四籌維惟有梧州新關所徵洋稅尚可藉資挹注合無仰懇天恩飭將撥補浙江貨釐　西萬兩由梧州新關洋稅項下撥解赴浙以免貽誤理合恭摺具奏伏乞皇太后皇上聖鑒訓謹奏奉 
硃批户部議奏欽此○○奴才恩澤壽山跪奏爲鎭邊各軍歲需軍火浩繁擬請仿照奉吉兩省成案籌設製造專司以廣邊備而利操防恭摺仰祈聖鑒事竊查黑龍江鎭邊軍奏定每年由練餉内提銀三萬兩充作軍火經費歸吉林機器局兼造歴辦在案光緒二十二年准前吉林將軍延茂來咨以該局購料日以騰貴鎭邊軍歲撥軍火銀三萬兩實不敷用擬將此項原開支員司工匠經費節省儘數抵充料價於三萬兩外尚虧銀在千八百餘兩因商由歲需軍火内减造一成本年秋間復准吉林將軍來咨仍以局員禀請近年料價愈昂鎭邊軍每歲軍火其料價應需銀四萬餘兩而歲撥三萬兩仍不敷用已竟虧銀一萬一千五百餘兩矣請嗣後或仍减造軍火或另籌添經費等因咨行核辦前來奴才等悉心籌畫實以鎭邊軍歲撥軍火三萬兩不敷旣已减造軍火十分之一今若再减勢須减造三分之一以三萬兩經費核之所得軍火不過三分之二非不知料價逐年增長各局迫於無可如何第歲需軍火减造過多實不足以供常操之用如另加經費又苦無欵可籌查本年所添鎭邊新軍雖有歲提軍火銀三萬兩惟以新造之師行陣技藝操練務在於勤軍火所需尤爲繁巨况軍火乃營中要務苟非儲備於夙日何能取携於臨時傳曰不備不虞不可以師蓋言備也奴才等函電互商擬卽仿照奉吉兩省設局製造軍火成案選派妥員於黑龍江省城擇地設立專局督飭核實製造計此項購買機器建備廠屋各經費約需銀十萬餘兩擬由奴才等設法籌墊當此帑項奇絀之時實難另請正欵應請自二十六年起由原設鎭邊軍及鎭邊新軍歲需軍火經費京二兩平銀六萬兩項下分年代抵以節經費其未開工以前各軍常操軍火在所必需擬將歴年積存軍火按季分發各軍照常演練仍由兩軍歲需軍火經費内各提銀一萬兩歸吉代造以補支應之不足至此地開工後冉爲停止代造如此權宜辦理二三年内購機建廠可期一律告成旣節用以濟事亦一勞而永逸洵於江省邊備操防大有裨益合無仰懇天恩飭部立案施行如蒙俞允再將開局日期及開支員司工匠薪工等項購買機器建修廠屋一切隨時分别報部備核除咨户兵工部查照外所有擬請仿照奉吉成案籌設製造軍火專局各緣由是否有當理合恭摺具陳伏乞皇太后皇上聖鑒謹奏奉硃批該部知道欽此○○頭品頂戴兩江總督臣劉坤一頭品頂戴安徽巡撫臣鄧華熙頭品頂戴河南巡撫臣裕長跪奏爲遵照部咨會保勦辦渦陽土匪出力文職各員籲懇天恩俯准照擬給獎恭摺仰祈聖鑒事竊查上年冬間渦陽土匪牛疙疸等滋事經江蘇安徽河南三省派兵剿辦一律肅清所有出力人員奏奉諭旨准其請獎當經臣裕長查明豫省文武各員臣坤一臣華熙會同查明江皖兩省文武各員先後具摺均奉硃批該部議奏等因欽此嗣准吏部來咨以并未經三省會奏江皖所保員數亦較多於河南未便照准行令會同核實奏獎等因自應遵照辦理惟查此次渦匪倉猝起事浹旬之内蟻附至二萬餘人北至歸德南至蒙城阜陽東至宿州西至毫州太和數百里之間均有賊蹤警報紛馳遠近震動若不赶緊剿滅爲患何可勝言幸賴三省官軍赴機迅速各該地方官紳隨地剿辦未及旬日一鼓盪平有裨大局實非淺鮮各該員於嚴寒大雪之時星夜進剿奮不顧身掃穴擒渠勤勞懋著自應照軍功勞績請獎與尋常獲匪迥不相同三省所保人數雖共有百餘員然併係隨營効力及地方官紳合計在内其實每軍每縣多者十餘員少者不過數員各該營請保人數實不止此業經臣等再三核减江皖兩省所保員數多於河南者則以事隷皖省被賊蹂躪地方較廣出力之州縣紳董自較豫省爲多且内有江蘇碭山徐鳴燕一役亦係奉旨飭剿在事出力員紳彚案一體奏獎臣坤一臣華熙業於前奏聲明現又遵照部咨删除汪壽椿程壽藩洪鶴齡吳汝霖四員其餘各員曁豫省各員臣等覆加查核委屬無可再减謹合繕清單恭呈御覽合無仰懇天恩勅下吏部照擬給獎以示鼓勵而策將來出自鴻施逾格除飭取各員履歴另行咨部查核並河南武職員弁業經兵部覆准江皖武職聽候兵部核議外所有會保剿辦渦匪出力文職各員緣由謹合詞恭摺具陳伏乞 
皇太后皇上聖鑒訓示謹奏奉硃批吏部議奏單併發欽此○○錫良片再據湖南署岳常灃道張鴻順稱署岳州府知府翟秉樞因病出缺查有候補知府豫章老成穏練委辦岳州釐金局務有年情形熟悉堪以委令接署據署布政使但湘良署按察使湍多布會詳前來除批飭就近接署以重職守外謹會同湖廣總督臣張之洞附片具陳伏乞聖鑒謹奏奉硃批吏部知道欽此 
 
 

Page 13

 
 
[六年正月二十四日京報全錄]  
　　宫門抄○諭旨一道錄前○蜀督奎奏爲遵旨查明川省商務學堂現辦情形據實覆陳摺○泰寗鎭總兵祥奏爲廢員留臺又屆期滿奏聞請旨摺○蜀督奎奏請查川省積榖照章勸辦摺○御史連奏遵保拿獲斬梟盜犯尤爲出力之員弁紳董併案請獎摺○正月二十四日刑部都察院大理寺正紅旗值日無引見○松溎假滿請安○廣東提督張春發請訓○盛京禮部侍郎崇寛請 
訓○凉州副都統明惠請訓○山東學政尹銘綬請訓○浙江臬司榮銓到京請安○大額駙會章各續假十日○召見軍機崇寛張春發尹銘綬○○頭品頂戴四川總督奴才奎俊跪奏爲遵旨查明川省商務學堂現辦情形據實覆陳仰祈聖鑒事竊奴才前准部咨光緒二十二年四月二十九日奉上諭商務之振興者究爲何項各省設立學堂不容虚糜經費有名無實著各督撫將辦理情形一體奏報等因欽此伏查四川商務光緒二十五年經前督臣鹿傳霖奏准設局招商開辦前因風氣未開商情不免頓阻近以鑛務大興亦多禀請承商者而開辦至今則以白蠟分司爲實著成効蓋白蠟自設公司後凡行户抑價捐買及奸販攙假等弊爲之一清商民無不　便從前落地釐金由行户代收每年不過繳銀二三千兩今歸公司代收剔除中飽涓滴歸公自二十三年四月起至本年八月止計兩年四個月共收解銀五萬六千餘兩較前增至十餘倍此商務振興之大端也此外如重慶仿造泰西烟捲先僅出售本省現亦製成大批運銷上海又所製洋蠟頗能合用若更精益求精當可抵制洋貨又成都車務公司旣便行人而拉車貧民且可藉資養活其餘如重慶邛州各煤棧瀘州隆昌各煤廠亦在陸續開辦逐漸推行竊維商務一事其大要在考究物産講求製造廣開銷路必須官商不隔聲氣素孚者方能聯絡商情而廣招徠奴才所以奏請以三品卿銜李徵庸爲四川礦務商務大臣以候選道陳光弼會辦礦務商務已奉諭旨允准在案一俟李徵庸到川當與晤商妥議竭力經營並將農工事務詳訂切實辦法務在能收地利斷不敢稍事推延空言塞責至川省學堂有二曰中西曰武備中西學堂係光緒二十二年前督臣鹿傅霖奏明開設並附算學館由總理衙門派來英文法文教習二員額定學生六十名肄習語言文字及地輿測算各國史策等學旋聘華教習一名俾知中西並重不致偏廢現經奴才傳集各生到署考試大抵英法文字均能通曉其他造詣尚未克精惟算學一門不乏潛心研究之士統計一年用費需銀七千餘兩諸從撙節並無浮冐武備學堂係光緒二十四年前署督臣恭壽派員由湖北採取章程回川試辦延訂教習招選正額備額學生設立講堂操塲試辦肄業習測繪輿算槍砲營壘等學當塲造就其技藝精熟者隨時挑選分撥營教練洋操亦頗得力歲需經費約銀二萬四五千兩前經奴才奏明動用本省扣存勇餉湘平一欵奉硃批該部知道欽此欽遵在案惟時艱餉絀不能不事事格外節省已飭酌减一萬五千兩另案奏明仍隨時嚴飭委員責成該教習等盡心誘掖認眞操演總期學有實用欵不虚糜上副朝廷作育人才循名核實之至意所有查明川省商務學堂現辦情形理合恭摺覆陳伏乞皇太后皇上聖鑒謹奏奉硃批知道了欽此 
○○奴才祥麟奴才明秀跪奏爲廢員留臺又屇期滿恭摺具奏仰祈聖鑒事竊據張家口管站部員耀豫報稱廢員安維峻前在御史任内因言事獲咎發往軍臺効力贖罪於光緒二十年十二月十八日到口點派十二臺腰站次年正月初十日到臺當差光緒二十四年正月初十日効力三年期滿遵例遣丁赴部呈繳臺費銀兩在案嗣經接准部咨奏請照例釋回奉硃批著再留二年欽此計自光緒二十四年正月初十日起扣至光緒二十六年正月初十日又屇二年期滿先期呈報前來奴才等查該廢員安維峻在臺効力前後五年矢愼矢勤安靜讀書深得古人退思補過之義又聞該廢員家有老親年逾八旬倚閭望切爲情勢所必然伏思聖朝以孝治天下凡臣子隠情無不體恤周至如該廢員之久覊臺所孤苦零丁親老家貧奉養有缺撥諸皇太后如天之仁皇上錫類之孝聞之當有歉然者今該廢員留臺又經二年期滿合無仰懇天恩准予釋回以示體恤之處俟奉旨後欽遵辦理爲此恭摺具陳伏乞皇太后皇上聖鑒訓示謹奏奉硃批著准其釋回欽此○○奎俊片再川省積榖前經奴才澈底淸查並飭於本年秋成實力勸辦奏硃批著俟秋成一律照章勸辦並將通省實存數目詳細奏報又光緒二十五年四月二十九日奏上諭積榖之籌備者實有若干荒田之墾闢者計有幾處務將開辦情形按季奏報各等因欽此當卽通行遵辦陸續據各廳州縣具報有因地方偏災禀請振撫者有因不肖紳士經管虧短身故家貧無從追繳者奴才飭令藩司彚造清册截至九月止作爲本年秋季報到者計之共實存倉斗積榖一百零九萬六千七百五十石零包榖三百六十二石零蔽子一百二十九石零又實存積價銀八千七百一十七兩零錢八百千零又川東道夏峕購齊各前道所籌積榖共建倉一百四十九厫實存斗榖二萬七百六十六石零皆責成各該地方官認眞經理勿任霉變侵虧所存銀錢飭速買榖還倉不准稍有延誤其尚未報到省亦於册内分晣註明勒限禀覆歸入下季補報以昭核實至本年新辦積榖經奴才督飭藩司查照前督臣丁寳楨辦法叅酌現在情形妥定告示章程劄發全省一體遵辦惟秋雨失調收成不一中稔者多已舉行歉薄者禀請從緩均批飭細加體察酌量勸辦目下秋收甫畢何處新積若干何處當緩辦理應俟各屬隨時報到再行按季奏明伏念積榖爲備荒要需民力旣有不逮公家宜代籌備且本年川東各屬因夏旱秋潦窮黎不免乏食今冬明春尚須分别輕重酌辦賑糶更當預爲綢繆以資接濟現於司庫設法搜羅湊得庫平銀十萬兩發交殷實商號承領會同地方官採辦榖石分存水陸適中之資州廬州重慶等處以期有備無患上副聖慈惠保無疆足食救荒之至意再川省人民繁庶凡有田業早已成熟實係野無曠土卽邊夷偶有荒山均係不毛之地與他省情形不同並無墾荒報熟田畝合併陳明除淸册咨部查核外理合附片具奏伏乞聖鑒謹奏奉硃批户部知道欽此○○巡視西城御史掌浙江道監察御史臣連陞等跪奏爲遵保拿獲盜犯尤爲出力員弁紳董併案請獎恭摺仰祈聖鑒事竊准刑部移稱前據西城御史並步軍統領衙門先後拿獲結夥持械白晝搶奪槍斃事主盜犯王大卽王景又名小王蘇得考尹有兒卽小尹三名奏交刑部經刑部審明將王大蘇得考尹有兒擬以斬决王大係首犯執洋槍加擬梟示奏結並聲明拿獲此案出力員弁紳董應由該衙門自行請獎鈔錄原奏移會前來臣等查定例内開司坊官員拿獲斬梟盜犯三名以上者准其擇優保獎又紳士拿獲斬梟盜犯無論獲盜多寡准照尋常勞績請獎又兵部定章練勇局哨官弁勇准保數名各等語臣等查正指揮盧光耀等會同練勇局哨官相元勝等帶勇丁弁兵等不分畛域跟蹤追獲盜犯多名尚屬緝捕勤奮未便没其微勞謹照章擬保開列淸單仰懇天恩俯准給獎飭部核覆議獎以示鼓勵再此案疎防地方官南城副指揮高儀廷係會同獲盜之員且在限内拿獲是以未經開叅至營汛武職應如何獎勵之處恭候命下由臣城移咨步軍統領衙門自行請獎再此摺係西城主稿會同中南北各城辦时合併聲明謹恭摺具陳伏乞皇太后皇上聖鑒謹奏奉旨欽此 
 
 

Page 14

 
 
[光緒二十六年正月二十五日京報全錄]  
　　宫門抄○諭旨二道錄前○蜀督奎奏爲特叅庸劣不職各員請旨分别革休摺○閩督許奏爲福厦二口通商交涉案件請歸同知辦理摺○皖撫鄧奏爲泥汊巡檢典史劣跡昭著請旨革職片○蜀督奎奏爲辦理團練保甲片○皖撫鄧奏查明皖省被水受旱各屬來春靑黄不接妥籌辦理摺○粤撫德奏遴員署理府縣片○正月二十五日工部鴻臚寺廂白旗值日無引見禮王等謝從優議叙恩○徐中堂因伊子照舊供職謝恩○靑州副都統噶嚕岱請訓○王嘉禾謝授廣東遺缺知府恩○錫公續假十五日○明惠榮銓預備召見○召見軍機王嘉禾噶嚕岱明惠榮銓○○頭品頂戴四川總督奴才奎俊跪奏爲特叅庸劣不職正佐各員請旨分别革休降補開缺恭摺仰祈聖鑒事竊川省吏治極疲前經奴才破除情面查明劣蹟昭著者正佐二十餘員奏請懲處奉旨允准在案兹查有劍州知州趙仁貽年老昏憒縱子爲非試用通判徐彦志趣卑鄙專事鑽營蒼溪縣知縣沈澄縱容家丁罔恤民隠靑神縣知縣任鶴齡年衰嗜利不恤人言前署大竹縣事候補知縣孫定培心地糊塗聲名甚劣蓬溪縣康家渡鹽大使沈賢修行止不端試用縣丞襲慶華招搖撞騙以上七員應請卽行革職綿竹縣知縣李蓮生性情乘謬不洽輿情應請勒令休致平武縣知縣陳兆豐性情疲緩辦事竭蹶應請以府經縣丞降補廣元縣知縣宋萬選措置失宜難勝繁劇應請開缺另補如蒙俞允所遺劍州各缺川省現有應補人員均請扣留外補奴才爲整飭吏治以肅官常起見理合恭摺具陳伏乞皇太后皇上聖鑒訓示謹奏奉硃批另有旨欽此○○閩浙總督兼署福州將軍臣許應騤跪奏爲閩省福厦二口係通商要埠交涉案件請歸海防同知經理以專責成恭摺仰祈聖鑒事竊照福厦二口華洋雜處商賈繁盛爲各國領事駐紥之區交涉案件日益繁難福州口爲閩侯二縣轄境厦口爲同安縣轄境各該縣或地居首要政務殷繁或相距甚遙未能兼顧辦理華洋交涉以致枝節横生愈形棘手查該二口向設海同知缺有彈壓地言稽查商船之責且與領事洋商朝夕居處呼應較靈擬請嗣後凡遇中外交涉案件在福州口者統歸福防同知專辦在厦口者統歸厦防同知專辦飭令隨時了結其命盜重案仍由各該縣承審以昭愼重而專責成惟福厦二口同知均係衝繁難兼三沿海要缺向例由外題補此後經理洋務擬請變通定章無論因何出缺由閩遴選本班通逹洋務之員不論資格班次酌量奏請補署或於實缺通判知縣揀員升補取途稍寛斯人才易得實於洋務地方均有裨益所有俸銀役食仍循舊例支食第厦防同知年額養廉銀一千二百兩福防同知年額養廉僅銀五百兩未免過形軒輊擬請將福防同知每年加給養廉銀七百兩與厦防同知一律支給藉資辦公而免偏枯至今本任福防同知温冠春謹厚老成曾膺卓異此後經理洋務能否勝任由臣察看辦理本任厦防同知張兆奎現已報捐離任應俟奉准部咨另行遴員請補據福建藩臬兩司會同督辦洋務局道員陳同書詳請奏咨前來臣覆加查核該司道所議係爲愼重洋務因地擇人起見除分咨總理各國事務衙門及吏户二部查照外謹恭摺具陳伏乞皇太后皇上聖鑒訓示再閩海關將軍係臣兼署毋庸會銜合併陳明謹奏奉硃批著照所請該衙門知道欽此○○鄧華熙片再無爲州泥汊巡檢蔣元樾被地方紳民具控經臣批飭廬州府查明需索陋規擅責圩董輿論沸騰荒謬顯著該員自知劣跡難掩捐升通判請離本任更屬巧滑昭彰禀由藩臬兩司會詳請叅聲明該員申報捐升已經詳咨開缺請留外補等情又靑陽縣典史左儆擅受詞訟任意横行陵上虐下劣跡多端據池州府禀揭前來相應請旨將捐升試用通判已請開缺無爲州泥汊巡檢蔣元樾靑陽縣典史左儆一併卽行革職以肅官方所遺各缺安省現有應補人員均請留外揀補謹附片具陳伏乞聖鑒訓示謹奏奉硃批著照所請吏部知道欽此○○奎俊片再團練保甲爲今日急切要務川省盜風素熾尤應認眞舉行奴才自去冬到任首先注意於此每於接見各牧令及批行禀牘必反覆勸勉力戒因循並就各屬情形叅酌定章詳究用人籌費之法務使有利無弊簡便易行期於歴久不懈曾將辦理情形本年四月奏明在案陸續據各屬稟報均係遵照定章視地方之大小經費之多寡定練丁之數目大縣二百四十人中縣一百六十人小縣一百人選派公正紳士爲正副團總延聘教習予以軍械旗幟每年於十冬臘正四個月内逐日赴局操練俟技藝精熟卽另行挑選更番換替官惟勤於督責民皆樂於聽從所籌經費經奴才與省城總局司道再三審愼大都於民無擾於公有濟夫團練所以防外匪而保甲所以淸内奸自非稽查户口塡發門脾不足以淸本源而分良莠現查各屬保甲亦皆同時舉辦間有因丁不如額費無酌欵之處均批令迅速妥籌必使一律辦成惟著名瘠苦之缺及邊夷之各廳縣屯實在籌費爲難者則飭因地制宜變通辦理不准虚應故事有名無實目下已交冬令如成都府屬夙稱盜藪而搶劫拉搕之案較少於前實已著有成效但能始終勤奮推行久遠俾團無不練之民民皆經練之兵豈惟盜賊不生直足爲官軍緩急之助奴才惟有嚴加整頓隨時派員密徃抽查稽察勤惰分别勸懲務期實力奉行俾收實効以仰副朝廷寓兵於農除暴安良至意理合附片具陳伏乞聖鑒訓示謹奏奉硃批知道了卽著隨時認眞整頓毋得稍滋弊竇欽此○○頭品頂戴調補山西巡撫安徽巡撫臣鄧華熙跪奏爲遵旨查明皖省被水受旱各屬來春靑黄不接妥籌辦理恭摺覆陳仰祈聖鑒事竊臣承准軍機大臣字寄光緒二十五年十月初三日奉上諭上年安徽省被災本年靑黄不接之際辦理春振准鄧華熙奏請由徵存藩庫漕折項内借撥銀十五萬兩提解丁漕錢價平餘銀三萬餘兩並准展辦賑捐經該撫查勘撫恤小民諒可不致失所惟念來春靑黄不接之時民力未免拮据著傳諭該撫體察情形如有應行接濟之處卽查明於封印前奏到候旨施恩等因欽此仰見 
聖主軫念民艱有加無已至意跪讀之下欵感莫名遵經恭錄行司確查去後兹據布政使湯壽銘查明詳覆前來臣　加查核上年鳳陽潁州泗州三府州屬被災之區本年接辦春撫已設法籌欵分别查撫完竣本年安徽省被水受旱各州縣前於秋成情形内逐一查勘輕軍情形請將各該州縣應徵錢糧漕米分别剔熟徵收並遞緩舊欠因入冬後晴多雨少經臣札飭各屬設壇祈禱現據鳳頴道電禀皖北所屬及渦陽毫州等處均得透雨二麥一律補種齊全其餘濵江沿淮低窪田畝水漸消退高岡受早之區先後得有雨澤同未被水旱各村堡亦均陸續翻梨佈種菜麥日前糧價尚平民困稍舒隆冬自無可虞至於來春靑黄不接之時如有乏食貧民必須接濟自當隨時體察情形因地制宜或飭令就地勸捐或酌撥公欵妥籌辦理總期民咸得所仰副聖主子惠元元至意謹會同兩溥總督臣劉坤一恭摺覆陳伏乞皇太后皇上聖鑒訓示謹奏奉硃批知道了欽此○○德壽片再潮州府知府李士彬請假回籍修墓所遺潮州府知府篆務查有候補知府熊世池才頗明敏供職勤能堪以署理又防城縣知縣盧蔚猷保升知府開缺留省補用所遺防城縣知縣篆務查有交卸新安縣知縣趙新局度沈穏盡心民事堪以調署該員新安縣任内並無盜劫已起四參之案據藩臬兩司會詳前來除分檄飭遵外謹循例附片具陳伏乞聖鑒再兩廣總督係奴才兼署毋庸列銜合併陳明謹奏奉硃批吏部知道欽此 
 
