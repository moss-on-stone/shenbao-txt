# 1916 - 351 - 4915755

 

Page 1

 
 
   
 
 

Page 2

 
 
時評 
[治亂解（二）（冷）]  
　　亂者無秩序之謂也治者使無秩序者成爲有秩序之謂也故爲政無他道能使國中之事盡有秩序即爲不易之道故曰政治人民者自然進步之動物也然而有不能進步者則有物以妨碍之也妨碍之物維何即無秩序而致亂也譬之行道有秩序則人人自進無秩序則妨碍起而道或阻焉故曰秩序者治之原出亦進步之原也是故中國今日欲去亂而求治人人宜致力於秩序 
[命令]  
　　十二月十八日大總統令陸軍總長段祺瑞呈請授何鳴臯爲陸軍步兵中校吳承禧爲陸軍工兵少校閔文英爲陸軍步兵上尉徐鴻楷爲陸軍砲兵上尉應照准此令 
又令陸軍總長段祺瑞呈請將賈彭齡張占德故斗光黄秀嶺加陸軍步兵少校銜劉景恒加陸軍二等軍醫正銜劉光典金茂範加陸軍三等軍醫正銜楊振球爲陸軍步兵上尉朱玉田爲陸軍砲兵上尉李海武陳永盛爲陸軍步兵中尉並加陸軍步兵上尉銜孫殿起爲陸軍砲兵中尉並加陸軍砲兵上尉銜田長勝爲陸軍工兵中尉並加陸軍工兵上尉銜茹連甲李炳爲陸軍步兵少尉杜繼武爲陸軍砲兵少尉張錫吉爲陸軍工兵少尉應照准此令 
又令司法總長張耀曾呈請任命王任爲江蘇高等審判廳書記官長應照准此令 
又令山東督軍兼署省長張　芝電稱試署壽張縣知事周世謙草菅人命劣迹多端迭被控告擬請先行褫職歸案審辦等語周世謙著卽褫職提交法庭按律訊辦以儆官邪並交内務司法兩部查照此令 
　　又令國會議决國葬法本大總統依約法第三十條公布之此令 
專電 
[北京電]  
　　前次章使以贈勳改派熊氏之意與日政府磋商日政府乃問此後再有更動否故急下派熊令以表示確定誰知又被擋駕參看本日要聞欄 
[北京電]  
　　老西開案仍暫停議待法政府回電鄭家屯案今明即將開議 
[北京電]  
　　吉長鐵道借欵案衆議院審查完竣準明日開秘密會報告 
[北京電]  
　　公府官制今日（十八）始交到衆院内容分七項（一）通則（二）秘書處（三）軍事處（四）翊衛處（五）管理内務處（六）交際處（七）守衛司令處每處置處長一人另設顧問諮議兩職别設内外尉及校尉稽查等員至秘書處得審查法令軍事處辦理軍事公牘已經國務會議删除故案中未見規定該案後并附有官等表除秘書軍事兩處長及翊衛使三員爲特任外餘皆簡任等職 
[北京電]  
　　今日（十八）國務院特會續議預算案財政部於歲出一門欲求修改使收支大致適合完竣尚需時日 
[北京電]  
　　政府頃得警報蒙匪分兩路南下一巳占烏珠木沁一據車臣汗段總理閱竟焦急特約貢總裁面商辦法 
[北京電]  
　　新補衆議員陳宏猷昨在旅館被法庭捕去聞爲粤省長來電有命案牽步所致 
[北京電]  
　　段總理現抱喪明之痛有决計脫離政界說 
[北京電]  
　　地方制度已照協商結果草定條又訂哿日（二十一）開審議會取决 
[北京電]  
　　内務張國淦昨巳提出衆院定明日（十九）投票 
[北京電]  
　　胡瑞霖查辦無據飭赴閩任昨已辭行 
[北京電]  
　　幣制統一問題决仿日制定虚金本位昨已提交國務會議 
[北京電]  
　　禁烟聨合會昨選正會長嚴修得二十九票當選 
[廣東電]  
　　南越報編輯李匯泉被人託詞訪友拔槍拘捕入城行至連新街即轟斃傳說李曾當龍氏偵探 
[武昌電]  
　　鄂議會本日（十八）選參議員王兼省長到會守衛極嚴禁參觀命勿發詹趙梁三議員票議員出席僅五十三人王屈兩副議長亦未到不足法數未投而散 
外電 
[廣州電]  
　　昨有數人想係兵士衝畋南越報館拘捕主筆李滙泉曳行數街旋殺死之報界因是大憤（十八日） 
　　路透電 
[北京電]  
　　政府將派軍官四員赴歐觀戰以前浦口商埠督辦爲觀戰團之領袖已先撥經費兩萬元（十七日） 
[北京電]  
　　參院以議員行將改選請政府速與俄使開議取銷俄國反對外蒙議員之抗議（十七日） 
[北京電]  
　　章宗祥電告政府請諭熊希齡展緩赴日熊原擬二十日啟程今得此電或竟不往（十八日） 
[北京電]  
　　北京日報云外交伍總長今日將與日使林權助開議鄭家屯案（十九日） 
　　以上德文電 
[北京電]  
　　熊希齡之贈勳使節問題不得參衆兩院之贊成事實已不可掩是以日本政府以爲不如將該問題暫時延期尚爲彼此之便聞已婉曲通知章公使及外交部注意大約將由熊希齡托病辭任則贈勳問題將成無期延期之狀態（十八日） 
[北京電]  
　　據五國銀行團之報告本年鹽稅之收入至十一月末止總共四千四百萬兩其十二月之官入以去年爲比例可以徵集七百萬兩是與預算尚無大差（十七日） 
[北京電]  
　　據某當局者言各省應解中央之欵今夏秩序恢復以來均已先後照解惟山東督軍藉口近來本省需費浩繁竟將應解之欵截留是以財政當局處置甚爲困難云云（十八日） 
[北京電]  
　　段總理彈劾案擬於明日（十九日）提出議會惟由現狀而觀測之恐不能成立 
（十八日） 
[北京電]  
　　鄭家屯問題林公使與伍總長擬於明日（十九日）第一次會見（十八日） 
[奉天電]  
　　舊國民黨派爲暗殺張督軍與軍隊之一部聨絡組織鐵血團事發被捕殺首謀者六人（十八日） 
[奉天電]  
　　中日合辦之鞍山店鐵礦由南滿洲鐵道公司總裁中村氏來奉接洽愈决開辦準備正在進行（十八日） 
[奉天電]  
　　張督軍通電政府及各省主張優待清朝條件加入憲法並反對省長民選以爲絶對不可（十九日） 
[漢口電]  
　　湖北省議會昨開參議院議員選舉會因民黨議員連袂缺席以致出席議員不足法定人數遂不成立終於本日復行召集然欲無事選舉似甚困難蓋因詹大悲等之議員資格問題而生傾軋致有此結果也 
（十九日） 
[東京電]  
　　美國駐日本大使卡司利氏今日午前往訪日本本野外相謂德政府近向美國政府聲稱德國雖有繼續戰爭之準備及其决心然爲人道起見提議媾和故依賴由貴國將此意旨通逹日本政府等語爲此通逹並交提議正文該正文之大體與世上所報無大差異其中並無具體的條件（十九日） 
[東京電]  
　　日美間之無線電信向與船橋·爪哇·舊金山三處之間通電成績甚佳故近又與卡利和爾尼亞洲阿克蘭特洲無線電信局連絡擬於十九日開始通信（十九日） 
[東就電]  
寺内内閣今日招待責衆兩院議員内示來年度預算案該預算案歲入六萬萬四百五萬九千八百六十八元歲出適如其數前此成爲問題之減債基金仍决補還原額五千萬元鐵道之財源則仰給一般募債其他全部蹈襲前内閣編成之預算案但減債基金五千萬元内於七年度以降劃出二千萬元充海軍補充計畫之財源海軍補充計畫總額爲二萬萬六千六十萬元又政府來年度於　道資金外更發表於市場募債約八千萬元（十九日） 
　　以上東方通信社電 
戰電 
[巴黎電]  
　　俄京消息謂敵軍在羅國伐拉幾　州損折甚巨羅軍完全脫險現集於塞里士河對岸從事整合俄軍現固守全陣線惟里姆尼柯與薩拉間及特洛土斯境之散軍頗得勢但有亞佛里斯柯將軍堅力抗拒可無他虞白魯細洛夫將軍已在南摩爾逹維亞州移軍南下俄羅罼已施行大計畫旦夕將有大戰（十八日） 
[彼得格勒電]  
　　公報宣稱俄軍佔據卡巴西安山高地多處俘敵二百人該處及羅國菲里貝斯細與狄巴土古境敵軍之回攻者均失利而退（十八日） 
[巴黎電]  
　　今日下午公報宣稱德軍猛力回攻末斯河右岸法軍新陣地僅在香白萊特田莊得一立足地法軍今仍佔守通該田莊之入路法軍自本月十五日至今在凡爾登北面所俘之敵巳點見一萬一千三百八十七人内有軍官二百八十四員法軍奪獲並擊毁敵砲一百十五尊炸彈砲四十四尊機關鎗一百零七架今晚戰報宣稱松末河南岸美松萊特雙方砲隊交轟甚烈法軍在末斯河右岸激戰後逐出香白萊特田莊之德兵並獲機關槍兩架（十八日） 
[倫敦電]  
　　意國今有大雪交通被阻據羅馬愆期之消息聲稱意國各報皆反對於今日議和森尼洛男爵星期三日在議院演說謂彼巳接德國議和公文措詞甚爲含混故彼不主討論該問題蓋協約國聨合行事實最要之舉也（十七日） 
[羅馬電]  
　　國會議員多人促請首相速照英法辦法組織戰事委員會（十八日） 
　　以上譯文滙報電 
[柏林電]  
　　白松伏村及村西之森林陷於法軍手其由村北之山隘進攻者則均於十六日敗潰（西境戰况）同盟聨軍在東伐拉幾及杜白魯加方面續獲大勝得戰利品無算羅外交機關已移彼得格堡其他各部則遷往啟烏羅王將由俄赴英摩爾杜維亞現大饑羅國鐵路管理員已全體請願爲德國執役（以上羅境戰况）（十九日） 
　　譯德文報電 
 
 
 

Page 3

 
 
要聞一 
[熊希齡赴日之波折]  
　　刻據政界消息赴日齎贈日本皇大動章專使熊希齡業將隨員四名（借用海軍部陸軍部外交部之簡任官）及幕僚（姓名容探）物色妥協本擬於明年一月中旬起程但日前駐日章公使有電到京謂日廷極表歡迎務期在一月十日以前到日爲是故熊氏已改於明年一月二日由京起程乘京奉通車赴奉然後假道安奉滿鮮路直到日本但近又聞駐日章公使有電來京係關於熊之赴日一事先是我政府擬改派熊氏時曾令章令章公使赴日外部探詢意見日外相謂曹使旣有改變今必有中政府確實派出之憑據我方敢上奏當時政府接此報告本應再以决定改派之意電令章使轉告不意未經電覆即逕以命令發表現聞駐京日使接其本國政府訓令有請熊專使暫緩啟程之說故熊專使之行期一時尚末能確定又據某京報載稱日本外務省大臣本野氏曾面告駐日章公使云貴國政府關於贈勳之事前曾正式通知我國云將派遣曹汝霖此事已經我政府奏明天皇我國輿論頗爲一致表示歡迎今又改派熊氏探聞貴國輿論對於此事頗不一致因而吾國輿論亦不一致此事尚請貴公使告知貴政府愼重考慮又云據日本使館消息本日駐京日使林權助君曾接奉日外務省訓令一道關於贈勳之事中國改派熊希齡氏可告知中國政府請其緩來因現在鄭家屯案及吉長鐵道交涉均未解决此等突如其來之消息探其内容係因當時曹氏旣經議會反對政府電令章使商之日廷日廷謂改派原屬可以惟以後派遣何人事前須保證其不至再生變動然後正式發表云章公使回電之後政府遽即將熊氏發表於日本所謂事前保證不生變動一層並未作答故日廷認此舉手續欠完全故有暫緩來日之請求却非對於熊氏個人有何不滿意之處云云 
[各政團請續開審議會]  
各政團交際員昨日午前十一時在衆議院第二休息室開第二次會議到者朱兆莘吳文瀚吳蓮炬唐玠苗雨潤蘇毓芳白常潔阮毓崧康士鐸葉顯揚梅光遠趙連琪等十二人决定關於繼續開憲法審議會先議省制以外各問題一節徵求研究會及益友社之同意隨即聨袂同往先到研究會接待者爲藍公武等藍君稱前次贊成暫停審議會者係恐意氣未盡化除或再起衝突今則情過境遷審議會當然復開云云隨到益友社接待者爲吳景濂王正廷張琴等吳君稱益友社並無主張不開審議會之說今各團議復開會極端贊同云云又聞各政團代表議决先審議省制以外各問題公推朱君兆莘擬函致憲法會議議長請求繼續開憲法審議會其文如下議長大鑒逕啟者地方制度大綱起草尚未完畢惟憲法審議會未便久停擬請將地方制度以外各問題先付審議可否於下星期内定期開會之處卽希裁奪爲荷此頌議安署名者憲政討論會朱兆莘衡社梅光遠協議會康士鐸葉顯揚平社吳蓮炬丙辰俱樂部唐玠蘇圃苗雨潤靜廬吳文瀚淵廬无毓崧韜　白常潔 
又一消息云前昨兩日中立各政團仍在衆議院開會討論關於地方制度大綱已由討論會孫潤宇平社黄雲鵬依據累次協商之結果擬出全案如下第章地方制度第一條地方最大區域如左（一）省（二）蒙古西藏青海及其他未設省之區域第二條前條區域之設置或區劃以法律定之第三條省設省議會其組織及選舉以法律定之第四條省議會關於左列事項有提案及議决權但以不牴觸中央法令爲限一省稅二省財產三省預算及决算四省公債五省敎育實業交通水利及各種工程六省公益及慈善事業七中央法令委任事件第五條省設省長一人由大總統任命不加制限第六條省長依中央法令省議會之議决執行本省行政事項並監督自治事務第七條省設省參事會贊襄省長第八條省參事會以左列人員組織之由省議會選出者六人由省長推任者六人第九條省參事會以省長爲會長第十條省參事會之職權以法律定之第十一條省議會認省長有違法時以總員三分二之出席出席員三分二之可决提出彈劾案經由國務院咨交參議院議决之第十二條省長認省議會有違法時得省參事會之同意提出解散案呈由國務院議决之但同一會期不得爲二次之解散第十三條蒙古西藏青海及其他未設省之區域俟施行省制時適用本章第三條至第十二條之規定以上地方制度大綱係孫黄兩君所擬訂尚未提出於協商會大約尚須有所商酌方能提出 
[議員呈請章炳麟長史館]  
　　國史館館長缺席聞總統屬意樊雲門經孫中山自上海來電請以章炳麟爲館長等情均登各報兹又有國會議員吳景濂林森等五十餘人具呈大總統公推章氏爲國史館長其呈文云大總統鈞鑒某等不佞欲以千秋之事業仰望於鈞座然非謂總攬萬幾之政躬必親執鉛槧筆削之事也鈞座爲國元首選賢任能責無旁貸一但宏至仁之景攬物望之歸使官不虚設職無廢事民國囹史成於鈞座所推轂之人誠民國之盛業亦鈞座之盛業也餘杭章炳麟先生具多見多聞之姿養至大至剛之氣究天人之際通古今之變道足以俟百世而窮於一時學足以濟萬物而掩於其文巋然靈光衆流宗仰鈞座亦知之稔矣昔孔子不得志取百二國寳書退而修春秋立法埀世學者至今稱誦之嚮使孔子不解攝相三年有成治化之隆遠躋周召亦不數世而流風歇絶安得以春秋經世華袞斧鉞綱紀二千餘年之國政孔子之不遇未始非國人之幸也惟孔子成春秋爲君主作則今日國體變更春秋乃失其運章先生　路檻縷孕鑄共和躬被五毒目營八表若得成民國史一編代春秋而起維持不敝億萬斯年度釣座亦必有意於此矣近世社會發逹分業日繁舊史記傳編年書志表序規模雖具不足網羅今世之變態章先生學古通今因革損益必有最精密完善之義例鎔歐冶美蔚爲大觀此又某等所可豫劵者也惟是經世盛業固非大儒莫辦而選賢任能尤賴元首之明天時人事國運史例際會若斯某等知鈞座當仁不讓必不以此盛業付諸後來者矣國史館之設於兹數年年廢數萬金曾不見有懸門之書以饜人望某等公意以爲館長一席微章炳麟先生莫屬用特聨合同人公陳下欵鈞座爲國元首國之盛業關係甚大尚希埀察衆論俯順輿情早徵斯人肩兹鉅任非特國史之幸實民國之幸也吳景濂林森温世霖陳子斌張善與賀贊元茅祖權方潛耿春宴蕭輝錦孫潤宇覃振彭占元陳嘉會趙世鈺李錡景定成岳秀夫熊兆渭陳策李國定彭介石褚輔成王湘凌發彬姚桐豫葉夏聲鄒魯嚴恭趙時功玖劉成愚蒙經張我華羅增祺詹永祺曾彥王乃昌蕭晋榮周震麟易次乾張大昕宋淵源周玨錢崇鎧劉芷芬劉英萬鴻圖居正朱清華馬君武王正廷田桐董昆灜陳洪道龔煥辰 
[水利局之治運計劃]  
　　全國水利局副總裁潘復本年九月間奉令察勘江蘇運河水道利病當經携帶荷蘭工程師技正及江淮水利測量主任南運籌辦處測量主任等隨行察勘一面並由江蘇省長推派蘇紳丁寳銓等并委江北運河總辦馬士杰水利處主任汪國樑偕同履勘先由韓莊沿運南行計自魯入蘇水陸兼程往返二千餘里除藺家壩以下之荆山河周家口以下之駱馬湖特派工程師測量主任視察外舉凡與運有關鍵之河流徵脉索源求其要領沿途復延接父老加意諮詢頃已事竣回京於前日呈報大總統云查江北一隅舊屬淮揚徐海其地泰半隸於禹貢徐揚二州淮沂其乂厥績已墜近數百年來行水之役鉅要工程殆不出此區域之内良以淮沂沭泗綜錯交横而黄河自明昌之際奪淮東下江海大勢與時推移運河本以人造河渠吸納衆流以致其用然利害相乘間不容髮自銅瓦廂黄河北徙江北水道之形勢一變鄭家屯黄河南决灌墊洪澤及微山諸湖江北水道之形勢又一變天演日亟而人事之因應反以日疏馴至雲梯中塞淮路無歸運渠就湮泗沂莫制浸淫醖釀致有丙午之奇災今之徐海一帶議賑議捐歲以爲常即淮揚所稱東南財賦之區者觀於本年淮湖暴漲下河災浸實亦處於岌岌不可終日之勢復上承德命固以治運爲勘籌之揭　然全局所關深知枝節補苴事必無濟故於山東運河審注汝泗來源徵其蓄洩之凖一入蘇境直接所重者在沂間接所重者在沭浦江以下則淮河狀態及洪澤高寳諸湖之容量尾閭入江之大小遲速加意考徵資爲比例然後源流易晰脈絡易明計畫乃有可言就山東運河計畫觀之分疏汝泗意在消除暴漲導汶北行濟　以南即不使發生若何影響泗水流量比之淮沂十不逮一又有獨山南陽昭陽微山諸湖爲廻旋停泩之地操縱得宜足資利濟蘇魯關鍵所應注意者祇在微山一湖湖制尚存卽謂間多淤墊稍事更張正宜兼權上下游利病重輕定其凖則不失交通之利勿貽農田之災委之工程專家自易解决復拳拳之愚所謂江北運河水利根本計畫者曰沂曰沭曰淮而巳此而能治無論魯運泗水蓄洩何如决非所患此而不治卽使泗水絶其來源徐海昏墊絶不因之減免可斷言也抑所謂治沂治沭治淮之方者曰分曰疏曰消除異漲而巳謹申言之沂水發源於山東蒙沂諸山下合溪澗泉流經郯城西境至齊村入江蘇舊由駱馬湖與泗水同流入淮自黄河奪淮兼奪沂泗沂道大阻遂由駱馬湖經六塘以入海迨駱馬湖淤墊蘆口壩衝圯入湖之路復阻乃由邳境西侵以爭運據近年測量報告蘆口壩每秒流量最大至一千九百立方米突占全部十分之八而强運受沂侵厥病固重沂行運道亦非能容於是由九龍廟五花橋分洩甚且冲刷劉老澗滾壩周行泛濫仍以六塘爲歸墟無　六塘年久失修深淺不一寬狹不匀下游之武障龍溝又經鹽河築壩阻其歸海之路運與六塘蓋兩病之徐海之災遂不堪問爲今之計將蘆口劉老澗各壩察度修築務使沂幹分流暢之入海即不能規復駱馬湖潴水舊制而以灌河口門寬至一千二百米突合之中尺約近四百丈深度在海平面七米突以下除去潮水抗力每秒平均可有四千立方米突之流量沂水得此尾閭绰有餘裕今於蘆口壩附近審察地形參諸故道準所需過水之量開闢新渠直逹六塘同施疏濬並當改良武障龍溝築壩制度交利鹽農永除昏墊所謂分沂者此其一也（未完） 
[北京特别通信（五十一）（飄萍）]  
　　十六日之國務會議 
　　政界之互播謡言 
　　内務長提出時機 
　　可注意之十九日今日（十六）爲國務會議例會之期二時開會至五時而始散其所議專爲預算問題大體討論及就某某兩部分審議而外尚未完全議妥定於下星期二續議故今無詳細可紀 
三日以來政界之互播謡言頗爲奇異因有某報及某某一二人偶爲憤激之談如解散國會論等而政府之反對派即疑鬼疑神謂某派極力運動解散國會某方面亦贊成解散國會而鼓吹解散國會者其說亦因之愈熾似此說已成今日之一問題實則解散便會云者豈尋常兒戲之事且解散必有解散之目的今日總統有何目的乎總理有何目的乎總統與總理兩方面旣决不能一成解散國會之事實然則尚有何方面可以解散此國會乎即曰某會自行辭職或不出席然某會要人與余談者均不忍有此事况即有此事亦屬於少數乎故解散國會之謡傳乃毫無價值吾敢力闢其妄者也 
大總統對於陸軍頗非常注意故陸軍大學之畢業式大總統蒞焉今次保定之軍官學校又屈第一次畢業之期大總統之親蒞亦屬尋常之事不過保定不在本京比之巳往似難得耳乃一二報紙又創爲總統蒞保定後某府方面將對於段總理有何動作之說試問如何之動作乎又明知其無此事而乃又於煌煌報紙上登載之是直兒戲而已矣是直利府院兩方之有事己則可以某項名詞之下居功取利而巳否則其意果何居乎 
　　今日（十六）之北京日報載有一段新聞言内務總長巳提出張國淦且言咨文到院下星期可以投票云云如此說法似乎確實矣乃記者詢之於國務院則云係毫無影響之談日内並未有提出内務總長之事且言其理由曰兩院今方有彈劾内閣之提案雖成否不可知而政府此時又提出一人求其同意未免矛盾故此事必待國會將彈劾内閣案解决而後不待言也彈劾内閣之案最近之形勢爲何如乎大約十九之日旣列入議事日程是日反對此彈案者將全體出席以期開議而打消之提出方面固正在極力運動然近日之勢似乎稍減此案吾人所希望者無論成否惟當速决决定而後政治上乃有新發展之可言故十九日之衆議院乃吾人所應注意者也 
[蕪湖快信]  
　　皖南巨紳周馥本月二十三日壽辰其四子周學熙前日由建德原籍過蕪赴鎭江借大照公司爲乃翁祝嘏 
　　蕪湖布疋洋廣貨雜貨等帮以民船載貨出口經過常關時每多留難前日經商會正副長及各該帮商董與新常關赫稅司接洽豫完出口辦法聞巳商定照進口貨數七折計算一俟赫氏呈請總稅司核准卽可實行 
財政廳長鄭鴻瑞陰曆本月晦日爲六十壽誕連日内也各釐局局長均紛紛過蕪進省預候慶祝蕪湖警察現以冬防吃緊祗將西門徹夜不閉以便商民出入其餘東南北三門每晚於十二時落鎖以重防務 
　　德國禮和洋行商人祈淵擬由廣州赴安徽等省游歷倪省長准廣東朱省長咨已通令各屬保護怡和洋行之隆和輪本月五日下水在華陽以上馬當地方遇霧擱淺刻已出險該輪於十六日過蕪往滬修理 
[安慶快信]  
　　省議會今日（十八）開選舉參議員會倪嗣冲派安慶道尹徐鼎康代表蒞會議員出席者一百零二人上午十一時開票倪道烺得四十五票張雲翼得四十四票當選餘得票均不足法數第二次續選開票吕祖翼得七十八票當選會場内外徧佈軍警守崗戒備極嚴除選舉人及政界外概禁入内 
[南京快信]  
　　蔡公松坡靈櫬已於昨晚由利川艦運載抵寗停泊江中今日黎明金陵道尹俞政務廳長曹江寗鎭守使王江寗縣知事吳省警廳長王均親至下關江口設祭遥望利川艦脫帽以表哀悼八時驗關後好即開輪上駛 
財廳昨運飭各縣知事迅將徵存下忙冬糟儘數解省以濟急需 
段總理派赴上海代表弔唁蔡公松坡之袁華選昨乘車來甯謁馮副總統晤談甚久定今日（十九）午車回京 
駐楊州之混成第七十六旅旅長蔡仁奎昨來省謁馮副總統禀承要公省議會昨咨請省長將公民布廠存典生息之補助金自明年正月起卽行停止 
聞蔡元培定今日乘車來寗學界已預備開會歡迎 
吕調元昨由寧乘車入京此間有人秘密組織監視選舉公电會正在醞釀中 
[徐州特别快信]  
　　省區聨合會代表昨均聨袂乘車赴津倪嗣冲昨電張勳擬俟省議會閉便後即移節駐蚌 
　　張勳檄調金甌建威建安三艦赴九江湖北運載定武軍開回安徽太平府駐防葉恭綽日昨偕梁士詒之私黨數人來徐密謁張勳内容未悉 
吕調元昨晚由密乘車來徐張司令昨乘車赴蚌埠 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[十六日參議院開會紀]  
　　昨（十六日）下午一時參議院開會議長王家襄主席兩次延長時問至兩點十分始足法定人數議長報告議員請假在七日以上者三人衆無異議遂宜告照議事日程開議第一案衆議院議員選舉法關於第五章選舉訴訟解釋案（大總統請覆議）議長謂大總統咨請覆議案於院法並未規定審查手續只可根據約法是否有三分之二以上仍執前　請大衆報號討論劉芷芬動議交付法令股審查李述膺謂此爲咨請覆議案件並非大總統提出之議案請大衆注意向乃祺君則謂此案只就前大理院所受理參衆兩議員場逕可議决無付審查之必要宋淵源君則主張修正議長謂此案只可以仍執前議不仍執前議討論無修正之地步吕志伊吳蓮炬二君則謂仍執前議則爲公布辦法删除則爲修正之辦法何言無修正地步湯　謂大總統要求本院删除議决法律是爲違法本員贊成劉說付審查附議在三人以上表决多數第二案恢復南京政府成立及南北統一紀念日并增雲南首義紀念日案（衆議院移付）審查報告王人文報告謂審查紹果認童君杭時修正甚爲妥洽云云報告畢議長以付二讀會表决多數黎尚霽君動議同日行二讀會表决多數遂開二讀朱兆莘表示不贊成譞南京政府成立之日及北京宣布共和南北統一之日經前參議院議决未經法律廢止無恢復之可言於内容更不必重加議决只可將雲南首義紀念日提出云云陳銘鑑則主張應重行聲明不然則恐無形消滅宋淵源君則主張改標題爲規定雲南首義紀念日議長以審查報告標題規定民國紀念日付表决多數議長又以審查案（南京政府成立之日即陽曆正月初一日北京宣布共和南北統一之日即陽曆二月十二日）多數贊成又表决國會開幕之日即陽曆四月初八日起立者多數議長又表决雲南倡義擁護共和之日卽陽曆十二月二十五日多數某君修正將末尾（均放假休息懸旗結彩）二句删去附議三人以上表决少數以全文表决多數某君又動議省略三讀會之順序同日行三讀會表决多數遂又宣告開三讀會爲文字之修正某君又修正陰曆十二月二十五改爲十二月二十六日以無附議而罷議長以全案表决大多數通過王正廷君主張打電話至衆議院請其即時提出時至三點遂宣告休息二十分鐘休息後復行開會接議第三案修正衆議院議員選舉法第五條第二項案（議員金永昌提出）初讀當由提議人說明主旨略謂查現在衆議院蒙藏青海議員多非蒙藏青海之人均純爲袁政府所指派者以最尊嚴之國會何可假外人以指摘之地步况議員當選到會爲本地方代表兼以謀恐固五族生存若以彼地方人代表此地於實際上有何裨益故本員修正必須蒙藏青海之人方能被選爲衆議院議員修正文於蒙藏青海具有前項資格之蒙藏青海人通曉漢語者得被選舉爲衆議院議員解樹强反對修正案謂此乃人口之比較不能謂爲地方代表向乃祺劉芷芬則表示贊成修正案湯 
贊成修正案主張会審查表决多數遂付法制股委員會第四案參議院經費支給章程案（審查報告）財政股委員長李述膺報告畢議長以付二讀會表决多數某君動議向日行二讀會議長謂後五案已列入議事日程五次迄未議到今日務議到二讀會可於下次會議行之遂議第五案禁廣西賭博建議案（議員馬君武提出）提議人請假盧天游代理說明主旨後劉映奎贊成原案謂該省經費不足藉賭博捐以補充之倘各省皆援例則我國爲賭國矣陳銘鑑張付審查劉映奎則以時期緊迫主張不付審查議長以付審查表决少數某君謂表决有疑義反證表决又少數議長宣告第一次有效遂付審查時至五點宣告散會 
[浦信鐵路工事之質問]  
兹有國會議員李振鈞郭涵謝翊元等提出質問書於政府略謂爲質問事浦信鐵路與中英公司借欵合同於民國二年十一月成立訂明六個月内發售債票六個月内開工迨依限開工後債票未經售出復展期六個月卒以歐戰影響金融阻滯致令停工迄今業逾兩年之久查該路自安徽滁縣之烏衣鎭起經由全椒合肥六安霍邱逹河南固始商城光州羅山信陽縣止啣接津浦京漢貫串大江長淮所過地方出產豐富於軍事行動尤多便利就狹義言之乃皖北第一衝要就廣義言之直爲蘇魯皖豫晉鄂一大關鍵也計自測勘路線至開工停工後約共耗去資本二百萬餘元加之每年息金又須十餘萬元不特此也卽如已收用千餘里之土地已築成四五十里之工程已安設三百里之電線已建造各處辦公之房屋與夫購存之華洋材料均將曠廢頽敗長此遷延坐使地方大利未興國家轉增無窮之擔負欵絀由我夫復何言今由彼支絀轉令我受二百萬餘元之損失而復累以每年十餘萬元之息金揆諸事理殊未洽當究竟政府對於該路是否籌謀進行現在巳否與中英銀行公司磋議兹依院法第四十條之規定提出質問書請政府於十日内答復云云 
[十六日交通會議紀事]  
　　十六日交通會議下午一點三十分鐘開第十二次會議會長陸夢熊主席到會會員五十三人第一案鐵路職員任用法建議案會員廖世經提出表决贊成成立者多數第二案鐵路員司以考試任用建議案由提案人王景春說明要旨後亦多數贊成成立遂以一二兩案連同昨日議决各案共十一案合併審查組織一特别審查會總務股原有各員加派權量劉成志張祖廉阮惟和華南圭駱通王景春曾鯤化顏德慶孫多鈺蔣曾褘高恩洪蔡文振朱庭祺姚國楨等共十五員共同審查第三案唐山工業專門學校卒業生之錄用及派遣游學案二讀會衆議提出修正案改爲交通部直轄專門學校卒業生之錄用及派遣遊學案並宣告省略三讀第四案鐵路運輸應將權利收回建議案（上海工業專門學校提出）由代表阮惟和說明要旨付表决贊成者多數付路政股審查第五案擬設京奉路通轋公司建議案會員廖世經提出由代表何竣業說明要旨多數贊成成立遂付路政股審查第六案各路印刷品之各項單據應歸劃一并組織公共印刷所建議案京漢鐵路局提出由代表水鈞韶說明理由後與第七第八兩案合併討讀第七案擬請審定各種文件設局製備以期整齊而節漏巵建議案滬寗滬杭甬鐵路局提出由代表朱　祥說明要旨第八案路用賬簿表册單據各印刷品由部設印刷所印製發行建議案吉長鐵路局提出由代表王維探說明要旨以三案一律成立付表决贊成者多數付路政股審查第九案電報自造紙料建議案湖北電政監督處提出由代表陳均福說明要旨將尊褘謂此事部中已與湖北造紙廠商辦此案可無庸討論卽建議於交通部遂宣告此案不付審查並省略二三讀衆無異議第十案製造電報材料建議案湖北電政監督處提出由俞兆桐說明要旨衆無討論付電政股審查第十一案推廣電線建議案審查報告由蔣尊褘說明卽開二讀會衆無討論主席遂付表决多數通過並省略三讀第十三案擬請採用鐵路員司恤金章程欲飭各路實行以維人員而整路務建議案由提案人夏昌熾說明要旨主席謂此案與以次各案意旨相同可否由提案人以次說明合併討論衆贊成第十三案擬請實行鐵路人員養老費以重路務而維人心建議案正太鐵路局提出由代表丁平瀾說明要旨第十四案强迫路電各局員司實行養老儲金建議案交通傳習所提出由代表華南圭說明要旨第十五案籌備鐵路員司年金辦法建議案由提案人何竣業說明要旨第十六案請定鐵路人員養老費章程建議案由原提案人胡先春說明要旨第十七案規定路員增加薪水及供差年久章程頒行各路以昭畫一建議案廣九鐵路局提出由代表周獻琛說明要旨主席宣言各案說明旣畢應討論曾鯤纶俞兆桐諸人相間發言主席遂以各案可否成立付表决贊成成立者多數並宣言組織特别審查會指定劉　等九人爲審查員時四點三十分散會 
[陜西省長問題之近訊]  
　　馮副總統之元電李根源長陜問題引起陜中一部份之反對李氏今亦徘徊北　不即到任此事如何解决尚未有正當之辦法兹聞馮副總統於十三日致電北京其文曰大總統段總理鈞鑒賡密竊陜西自取消獨立以來瘡痍徧境秩序未甯側望西陲正一深隱慮昨接陳督軍電稱述該省情形人民望治之心切於望歲陳督軍自以資格聲望不能收兼籌并顧全功意在辭去兼職專理軍事又以各界對於省長問題生出種種波折應付尤覺爲難特商屬國璋代爲陳請中央或促李省長從速赴任否則以前巡按使吕調元任爲該省省長以資熟手而重地方細繹來電所言情詞極爲眞擊任命官吏本屬政府特權惟陳督軍此舉旣出至公自應據實上逹國璋之意陜省元氣大損匪勢方張善後萬端亟待規畫非得素富經驗强毅有爲之幹員擔任其事殊難語於治安李省長旣遲未履新陜中人民又已宣言反對若必强使赴任人民或　政府有壓抑之行爲將致官民之間更增一番惡感政治設施障礙必多與其事後而再予調停不如事前而預爲籌措私計省長一席當以改任吕前巡按使爲宜國璋爲陜省大局　見不敢避出位之嫌是用瑣屑電代陳並附管見是否有當伏候鑒奪采擇施行　璋叩元 
　　按陜省在兵燹之餘民治自須專員辦理陳氏謂不能兼籌並　不可謂非有自知之明至接任者何人則爲人之問題矣在陳氏方面雖可自由發表其意見而中央任用官吏要自有其適當之權　特無論如何總以早日解决勿令瘡痍滿地之關中長此因循數衍無人治理則吾儕小民之所切望也 
[陸督軍表明不復番攤]  
　　粤中自籌餉局設立以來番攤復活之說愈唱愈高於是報界輿論均一致反對近來當局亦知輿論不可强違似有服從輿論之意昨陸督軍通飭各機關云照得粤省軍餉浩繁現時庫儲支絀無從應付迫得懇准中央續辦義會曁委託公正商董設局籌餉原爲救濟全粤起見乃外間不察盛傳該籌餉局爲規復番攤機關且謂俟省會閉會卽可開辦番攤似此言論實指本督軍有暗中包庇情弊查本督軍與粤省誼關桑梓安敢爲此飲鴆止渴之計禍害粤民亟應分别查究以明心迹爲此飭仰該□嗣後對於軍民人等敢有藉詞開攤在外招謡撞騙者准卽一律拿解本署以憑從嚴懲治毋稍姑縱又師長譚浩明亦有致報界函云頃閱大公天職各報十三日本省要聞欄内弛　番攤一則内載鄙人批准包賭一事查督軍署并無商人呈請承包番攤及十一日批准十六日交預餉十七日發表之事鄙人職權所在尤無批准此事之權係傳聞失實希即查照更正爲盼 
粤省鹽捐與借欵問題 
[鹽務署來電]  
　　急廣州省長鑒儉電悉粤省財政困難苟可設法無不力爲維持無如中央同此艱窘而撥欵浩繁倍於外省實難籌此鉅欵如尊處待用孔急或仍由尊處設法籌借抵押一節原指鹽捐自係爲抵欵有着起見但全國鹽欵均已抵押善後借欵本不能於稽核範圍之外另立鹽捐名目若以鹽捐另抵借欵似於債約有碍銀團設有煩言抵押恐亦無效不如即以本署每月核撥三萬元之數作抵此欵准此月由鹽欵内籌交卽爲有着之欵與目前自收鹽捐無異以此作抵亦可取信如此每月三萬元之欵較少或再多撥一萬元尚無不可當再與稽核總所切商尚祈俯賜贊同同即將鹽捐以銷内外相維共紉公誼並候電復定案鹽務署冬印 
[朱省長復電]  
　　冬電敬悉粤省鹽捐蒙准由鹽欵内每有籌撥四萬元傳資扺補並准以之抵借亮察周至加意維持感紉何言豈敢爭執惟粤省目前危急朝不謀夕來日之圖未遑遠及前電源源接濟每月之惠貺良多而此時岌岌可危目下之重圍莫解燃眉迫切將伯難呼惟有懇祈貴署以常流之膏澤作驟沛之甘霖准予現在躉撥一百萬元扣抵兩年撥欵在貴署財源充裕籌畫原屬無難而在粤省則涸轍西江拜賜實無旣矣如蒙照准自當即時停止鹽捐以副台命曷勝禱切慶瀾歌印 
[鄂會清賬仍無結束]  
　　鄂省議會清算前議長賬目因楊議員玉如誤將臨時議會十月份賬月認爲民國二年十月賬目致起衝突十一日會議遂無結果而散十三日續開正式會議員傳作楫復將此案提出討論葉蘭彬起立抗議謂楊玉如旣錯報賬目共中是非曲直宜由覃楊二人認爲私人交涉赴法庭辦白不得牽及本會亦不得以全體名義干　　以打消清賬案付表决討論他案傳作楫謂楊五如與本席均屬清賬特别股員之一究　爲個人資格抑係機　資格如爲機關資格則審查賬項即公賬非私賬以公賬而累及私人殊爲不合本會應擔負責任追繳覃氏細賬其他主張决不贊成何雲倬爲原提議清賬之人當亦聲請將此案撤回修正陳履潔反對之言收入支出存欵三項賬簿依議事細則當然存在本會何以無從清查今必須向覃氏索出細賬看過明白不能含混打消於是陳葉二議員互相爭執吵閙之聲逹於場外各員紛紛自由退席袒覃派雖欲以打消清賬案付表决無奈人數不足臨時主席郭肇明遂命摇鈴散會是日又一案未議大好光陰皆消磨於無結果之爭執中殊可嘆也 
[鄂籍知事請破廻避現例]  
　　鄂籍知事候補於川湘浙各省者因被各該省排外潮流回籍者有百數十人現因無所事事特組爲知事團陳請省議會曁省長公署要求留鄂任用兹將該員等上省長書探錄於下竊維官吏廻避之例創於隋而嚴於清民國初年上而長官下而知事本省人實居多數其中雖不無流弊而怵於鄕土見聞之眞確朿身自好者亦復不少至二年頒布任命官吏條例始有廻避之規定　所以防親故之瞻徇求知識之交換至滇黔起義乃大潰其防雲貴兩粤湘川浙皖以及東三省一切差缺皆本籍人佔其多數内務都現有任用知事参用本籍人之文交國會提議亦鑒於大勢所趨不得不爾也現在湖南縣缺七十五外籍人員署缺者不過數人浙省現缺七十二外省人員署缺者不過十人川陜各省亦莫不然此外稅局雜差皆以本籍士紳爲限分發知事均取消於無形知事等或由考試或由保免皆奉命前往本不敢任意離省而畛域旣分扞格莫入不得巳束裝回籍而鄂省宦途又枚於廻避之例誠不敢有所希冀似此情形進退維谷實覺無地可以託足昔謂中國之患在野有游民今乾朝有游官昔謂民國以後法律不能保障人民今則法律不能保障官吏值此時機亦復何言但不平之鳴盛世亦所不禁室家之逼聖賢亦所不免側聞兼省長曲體下情無微不至用是縷列實情懇請鈞座俯念宦游之艱阻援湘浙川陜諸省現例變通用途咨明内務部留鄂差遣或改分鄂省任用俾知事等得以効馳驅於桑梓供採擇於大匠實不勝悚惶之至 
　　按廻避之例誠爲裨政其於澄清吏治之道未必有所裨益然鄂知事團之見解亦何其悖也文官保障法案無論尚未頒布且即使有效亦祗以保障在職之官吏不令無故免職匪以保障無職之官吏必便一律有職也吾國大患正惟朝多游官致仕塗永無肅清之望欲矯其弊首在革除候補試用等種種名目不使官浮於職而後始有吏治可言今該知事等竟謂民國法律不能保護官吏然則必舉全國數千考試保免之知事一一使之得官然後謂之保護耶此種人物亦何怪各省之不能容哉 
[浙省改選參議員續誌]  
　　浙省改選參議員第一次投票各節曾紀昨報兹接續函云是日下午一時繼續選舉投票人簽到者計一百另七人仍抽　就席遞分　舉禀學如前魚貫投票　　結果孫棣三（長典）得八十八票當　　參議員尚有次多數黄崇威蔡元培屈映光　票目一票至二十餘票不等均不足法定數目（　　一次　舉依法以四十九票當選第二次選舉依法以三十六　　　）　票旣畢吕監督報告候補參議員定於明日（十九號）上午九時起選舉各投票人遂散去吕監督曁各辦事人直至五點鐘始回署選舉旣大致就緒浙江監視選舉公民會乃於日昨宣告解散其詞如下竊維本會之發起因本届改選参議員滬杭各報喧傳前浙江巡按使屈映光輦金運動屈氏在浙蠧國殃民吾浙民所素悉代有等深恐我神聖莊嚴之議員或爲金錢利誘墮其術中爲浙議會羞爲浙人民羞故敢有斯組織今幸議員諸公深明大義於本日投票選舉當選各員均極一時人望本會目的已逹亟應立時布告解散惟屈氏將來如藉口毁壞名譽提起訴訟代表等甘願與之簿質法庭當不致無人作證决不稍存氣餒至壬子選民會係别一團體與本會無涉合併聲明代表楮懷新陸誠董厥孫謹啟 
[杭州快信]  
　　水警廳長徐則恂因冬防吃緊恐各屬駐防長官督察或有不嚴特委周斌熊祖杰二人赴嘉湖兩屬切實督察蘭谿縣警佐　　私用刑訊現由警務處長令飭撤任 
省議員蔣世芳提出減輕貨物附加稅案王正廷當選杭垣辛丙俱樂部政治商榷會均電京致賀 
修築省道籌曾處奉省長令改爲修築省道辦事處 
寗台鎭守使顧乃斌電呈吕督軍謂准於今日移駐新署辦公 
[蘇省會連日開會紀]  
十六日江蘇省議會開會第一件宣布財政審查會審查朱議員鏡明提議改良易知由單案報告通過第二件内務審查會審查整頓各縣警察案報告第一項應設視察章程無異議第二項警官須有畢業資格此甚難乎其難然尚能通過至丙丁戊己四項均無異辭惟末項規定警員薪水每員二十元大致謂非此不足以養廉王議員撰曾起而反對之以爲各縣警費缺乏斷難如此規定各議員均主張薪水不能規定遂删去一節然此一案僅僅字句之間稍稍爭執已費二小時通過次宣布審查會審查厲行禁烟案報告大旨謂鴉片及嗎啡等刑律已有專條本會限於職權未便置議遂通過次宣布内務審查會審查維持耕牛案議長以起立付表决起立者多數次宣布敎育審查會審查儀徵朱劍霞女士請議恢復原案振興女學案報告江　員上悟謂辦女學一事請校長又一事何以原報告專爲某校長興女學斷無此辦法王議 
 
 
 

Page 7

 
 
員撰曾請撤回此報告再行修正衆贊成是日也各議員意興闌珊大半到場外私語者二三成羣四五成羣大致非議長即參議員一種談話通過之案遂寥寥無幾也 
十七日下午一時開談話會討論閉會期已近應否行閉會式各議員贊成邀請副總統及省長蒞會行閉會式定十九日下午四時又討論議案結束法擇重要者列日程竟一日之　能了理佳三討論沙議長辭職書俟大會通過再於十九日下午舉行選舉末討論因公而死之三議員撫卹費或補足上届俸給均無異辭 
[蘇州警員大閙新劇社案續聞]  
　　蘇州警廳行政科員裘寳坤因收票毆打社員周樹林并遷怒於憲兵司令陳調元視察員史鳳池軍警監視薛竹銘釀成重大峲不潮一案略誌昨報兹將續聞情形　紀如下 
存記道尹鄧琦係省委蘇常軍警總稽查裘某即鄧所保荐者裘在振市新劇社毆打視察時鄧亦在場中一時喝止不住遂於今晨乘早車赴省將裘賓坤擾事詳細情形禀報上峯請示辦法 
　　陳司令史視察等原欲本日還甯昨因發生是案陳君初擬將該科員捆送廳中令憲兵押去旋聞崔怡亭已赴南京故暫行放其自去待崔來蘇後再與交涉今日上午特傳園主胡繡章至惠中諭共照常營業一面令第十連多派憲兵維持如有蠻横之人隨時可辦正在言時接奉省公署與督軍會電卽令陳司令在蘇就近澈查天平山石案以明眞相陳司令奉令後立卽至水警第二廳商同趙雲生廳長擬於明（十八）日乘輪　同道尹王可耕縣知事孫少川共往范坟勘查天平山以便着手查辦本日晚間仍至振市觀劇使署何映辰副官長等奉陪云 
　　軍警監視薛竹銘係奉朱使委派專責在監察新舊兩戲園之軍警兩界昨以裘某毆辱憲兵司令部視察員自己又被波及心中異常憤怒當場向陳司令道歉允其報告朱使懲辦不意朱使與崔廳長同往南京薛君又以上月軍警會議議决取　軍人看戲章程第三條有無論水陸軍警官長目兵等如果不穿制服着便衣入社看戲者一律照章購劵裘係便服入園旣未述明警署又不購買戲劵乃於收票員詢問時即舉手毆打且遷怒軍警長官尤爲不合今日已電請朱鎭守使崔警廳長趕速還蘇以便解决惟裘寳坤知此案不易了結已於十九號提出辭職書於馮科長以冀借此脫卸不知馮之轉報能邀准否 
地方通信鎭江 
[質問屠稅舞弊]  
　　丹徒縣省議員朱翼雲等以丹徒各市鄕經收屠宰稅人員違章舞弊援省議會暫行法第十九條之規定提出質問業經省會議决咨行省公署於五日内答復現齊省長已咨復省會轉遠查照矣 
[蔡公靈過鎭]  
　　巳故四川督軍蔡松坡上將靈　由滬附利川輪船上駛於十八號晚十時道出鎭江維時鎭郡軍政警商學各界要人均登輪致祭旋卽展輪赴漢轉運回湘安葬 
[敎育會籌議加課]  
　　丹徒敎育會正會長姚佛崖以每届乎終有歲寒加課之例爰特刋發傳單於十七號在城内萬壽宫開會籌議新舊學界中人到者百餘名首由姚會長報告于紳歲寒加課向由敎育會定期舉行　以有事外出擬用副會長朱兆芝名義　致丹徒縣公署查照辦理云云衆皆贊成議决後當即修函致縣一俟接有函復即當定期開課 
[官商祝賀周玉山壽辰]  
　　日昨鎭江大照電燈公司總理郭鴻儀發起在該公司公祝前清江督周玉山八十壽誕是日馮副總統張少軒督軍齊省長俞道尹楊護軍使均派代表來鎭稱祝此外江蘇財政廳長胡君兩淮鹽運使劉司長造幣局夏局長官產局高局長亦先後蒞鎭申賀 
南京 
[崇明分治之糾葛]  
　　崇明内外沙分合一案外沙主分内沙主合雙方爭論已久頃省中又接内外沙士紳來電亦頗各有理由兹錄電文如下（外沙來電）南京馮副總統齊省長省議會鈞　我沙久困勢必分治業沐内務部咨及省便通過在案三十萬蒼生脫水火登袵席胥是祝矣詎料崇明縣知事倪文德昨在滙龍鎭假公債名召集開會用警威迫簽認撤銷分治事當以公理拒絶夫外沙苦創士庶同嗟某等何權敢違民怒縣長何職竟此横行武力脅人事出理外非法召集大激羣情民之父母偏袒何深迫電乞速主持公道由大會根據省議會暫行法第十六條第十項及第十八條咨我賢長迅予執行分治辦法及查辦倪知事違法開會事甦民困崇立法籲式賴之崇明外沙敎育會農會曁十鄕行政助理員全體士紳叩寒（内沙來電）省議會鑑崇明内地日坍全恃外沙新漲爲補濟故内地人田產悉在外沙沙民多係内地田户兼以各項公田又在餐沙而田制以户領坵内外沙賦歸一户純係屬人主義萬難强分前已奉省公署批添設縣佐及分　辦法至當兹施滋培等挾少數人之私嫌飾詞聳聽想賢議員斷不偏循一方貽吾邑無窮之害詳情另呈謹先電請將案撤銷免致紛擾崇明縣敎育會商會農會曁全體士紳叩勘 
揚州 
[運署慶壽紀]  
　　本月十七號爲兩淮鹽運使劉佑常司長周太夫人六十晋三壽辰各界祝壽者逹二千餘人午后一時開鑼演劇至夜十二時停止兩淮緝私水陸各營長及各屬場長場知事均來揚祝嘏新勝街一帶客寓幾滿運署因張少軒夫人在内異常戒嚴來客由招待員分送絹製花章佩帶方可入戲廳觀劇該廳位置容五百人因來客太衆甚爲擁擠聞有前任江都袁蘭生之親隨等因未佩花章往觀演劇當場受辱雙方主人皆動氣憤現經人出而調停同時又有某茶食舖之執事亦與其列竟被責軍棍二百下云 
[籌備貧民工廠]  
　　昨日江都督公署奉齊省長飭令組織貧民工廠俾興工藝而濟貧民周知事奉文後當即轉知商會趕速籌備會長周榖人因經費無着現與各紳磋商籌費辦法以備進行 
[議决年假日期]  
　　江都第一區市敎育會於昨日（十七）午後召集本區市立小學敎員會議年假事　聞議决陰陽曆年節各放假一星期 
[酒館夥誘逼鄕婦]  
　　日前北鄕某民掃入城欲爲傭工在教場測字攤上問卜適某酒館執事在旁託言代薦至某氏家帮傭卽將該婦引至伊家姦宿復又誘至連城巷某土娼家令其賣笑該店夥於事後又向該婦索錢致起爭吵事爲隣人所聞報告警察一區羅區長當將該婦交保收管詎該婦於晚間忽然潛逃某酒館之執事亦聞風逃匿不知如何結局也 
無錫 
[農會推定赴省代表]  
　　無錫農會成立巳届三載兹因省農會會長張詧呈請齊省長照章改組重行選舉會長經齊省長批准後通飭各縣推舉代表赴省改選楊知事奉文後即照會農會召集臨時會推定浦斯湧爲赴者代表准於今日乘車赴寗 
[憲兵開調赴澄]  
　　駐錫江蘇憲兵第三營第十一連前奉南京陳調元司令命令開調赴澄業由連長張百順繫備一切昨日督率全部裝坐民船由輪拖帶出發開往江陰之君山駐紥 
[嘉興]  
[墊繳屯田價欵之批示]  
　　嘉興屯田董事魏道卿等現願代各屯户墊繳屯田價款擔任結束日前具呈清理官產處請予展限以便清查昨奉批云嘉屬屯田報繳期問早經届滿各屯户相率觀望延不投報至今仍有二千餘畝之多實行收回標賣本不爲過前據李錦孫等具呈財政廳請將嘉興縣屬未繳屯田悉數撥歸伊等承買亦係按照定章辦理廳中未據核准仍令展限一月先儘各屯户照原價補報繳領並免其加收五成體恤各屯户者不爲不至現在旣據該屯董等　陳困難情形墊繳價欸擔任結東尚知大體姑再曲予通融准自行文到縣揭示之日起續展限期一月俾便清查報繳惟總計未報田價共有一萬數千元該　等先繳一千元尚不及十分之一應責令按照田價總數以十日爲一期分作三期繳縣轉解限内車不報齊即惟谬屯　是問除令行嘉興縣張知事會委遵辦外仰即遵照 
[區敎育會開臨時會]  
　　嘉興南門内南黨學校校長周夢龍被人挾嫌列欵揑名控告由縣批令派委澈查在案嗣經禀内被揑列名諸人若高立權陳實華陸志棠張廷　顧廷英等九人先後聞信均函縣署聲明並請張知事澈查揑名者按律懲辦兹悉城區區敎育僵以事關阻撓學務特於昨日（十七）召集各職員開臨時會公决推張覊萍程菊僧二君餘二八日晋謁張知事面請澈究揑名者按律懲辦並請出示布告以儆效尤 
安慶 
[省會檢舉知事]  
　　省議會開幕以來迭據各縣人民請議彈劾知事現經該會審查成立提付大會可决咨送省長查辦者已有五起（一）鳳陽縣知事樓之棟（二）太湖縣知事宋蔚（三）祁門　知事馮修文（四）宣城縣知事金保權（五）籌縣知事邱銘勳、 
但不知倪省長果認眞查辦否 
[軍隊拿獲匪首]  
　　匪首劉侗子卽劉福山前在南陵繁昌等縣肆行搶刦經軍隊剿捕竄至無爲縣境將快鎗十三桿抛棄水中潛逃至舒城合肥交界地方及三河一帶聚集匪徒百餘人咨行搶擄近復敢潛來省垣行抵集賢關當被安武軍第六路第一營二哨許哨官盤獲送交統部訊供狡展不認刻經統領張繼良上陳省長核示聞倪省長已通飭繁南無廬等縣知事查問該縣迭也刧案均　據拿獲正犯究竟前此匪徒有無劉侗子爲首在内迅卽具復以憑核辦 
[來函]  
　　逕啟者頃閱本月十三日貴報北京專電稱元首見北京日報載有揑電四省宣告中立之事查出丁某四人所爲赫然震怒將下令停職究辦等語查北京日報揑載此條本屬毫無影響業經函致該報詰問令其證實該報登有覆函並未能指有實據是此條之純由虚搆已不辨自明所有京電所稱元首見報查出究辦云云更無其事合亟函逹貴報務希即日更正爲要總統府秘書廳啟 
　　滬杭鐵路嘉善站係二等車站來往旅客甚爲絡繹惟月台居於軌道之南北其北首月台旣乏天橋又無遮棚每值交車之際旅客從北而南須跨過軌道其軌道與月台高低有數尺又乏踏步以致高年之客商及婦孺乘車頗爲艱難昨有禾商到站適天氣微雨從北月台越過軌道而登南月台由下而上匆促之間衣服扯破幾乎跌在軌道中聞婦孺乘車更嘆不便萬一值交車時跨越稍遲於生命尤屬危險惟望鍾局長體察情形設法改良完善誠行旅之幸也平劍芙上 
雜評一 
[蘇省改選參議員（步陶）]  
　　參議員此次改選在十日前金錢運動之聲頗盛傳於各省而蘇省固居其一今舉行改選之期届矣不知前所傳播之金錢運動者其效果將如何也 
　　以浙省前例言凡事前運動其名巳爲衆所注視者多歸失敗而當選人物恒與輿論不甚相遠是所謂某也購買某也包辦云云固與選舉之事實初無若何之相涉也夫蘇浙接　人文素稱伯仲等是議員當仁寗至多讓但使局中者一念天良不盡泯滅監督者適當手續無或疏虞前此一切金錢運動之風說皆不難以此番改選之結果一顯暴其實際之反證而爲我蘇省議員代白其個中之衷曲苟其反是則吾民之環列而注視者其責備當較初聞運動時爲更激切矣嗚呼金錢與良心與其相戰之最後五分鐘蓋即在此投票結果之一幕也勗哉議員吾將於此卜蘇浙議會之實際焉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[烟禁無展限餘地]  
運銷蘇贛粤三省印花稅烟土合同期限　明年三月底届滿爲日已近是以稅務處特派潘志俊南下調查三省印土情形潘君來滬後當先赴粤調查業於前日回滬聞粤省存土至上月底止尚有八百三十餘箱現於省城遍設藥膏檢查所嚴行督察於合同届滿後不得再行發賣潘君除將調查情形報告中央外昨又離滬赴贛調查 
又聞徐道尹沈知事昨均奉到齊省長訓令云案查印花洋藥合同至明年四月一日限滿後即歸無效此後無論何種烟土應卽概行禁運以清流毒迭經嚴令布告周頟在案現在爲日已近於禁種禁吸諸端亟應從嚴查禁業經本署遴委專員會同各該知事會勘查報有犯必懲須知禁烟政策迭准部咨歷由國務會議議决已無展限餘地前項合同期限轉瞬即届斷不容虧此一簣之功合再訓令仰即查照迭次事理從嚴查禁如有對於烟禁奉行不力惟有提付懲戒莫謂言之不預也 
[兵船檢查商船之抗議]  
　　汕頭總商會因據各行商投稱近來由申到汕信票多被外國兵船查起滯留每擱多日放行致誤期限損失甚鉅現在年關伊邇商界信札往還比較平時爲繁請速設法阻止等語業已函致本埠潮州會館轉請上海總商會據情禀部磋商駐京公使免除檢查以利交通聞上海總商會以商船來往海道設因駛入戰線範圍按照國際公法必須檢查亦應格外體恤隨時發還以免貽誤况申汕一路不在戰線範圍並無檢查之必要業已禀請外交部設法維持矣 
[西報載法國輪船警耗]  
　　十九日字林報云本埠法國輪船公司昨晚接到電信據云該公司之輪船瑪哲倫號已被魚雷擊沉（大約在地中海）惟船上諸人幸皆遇救查該船於十一月三日由滬開行回國載有上海搭客三人云 
[儲藏兇器迷藥之懲治]  
　　法捕房探目沈德福包探楊振富周寳生潘瑞福前在法租界西新橋街三百零一號門牌長發王記客棧内拘獲王寳庭（即王寳林）張賓譚鳳祥等三人抄出利刃兩把藥水大小三瓶一併帶入捕房捕頭詰問此項藥水何用王答稱此爲醫治咳嗽藥水當經捕頭諭令王等各飲一口則堅不肯飲旋稱此項藥水實爲醫治外症所用不能入口捕頭當將瓶蓋揭開氣味直冲使人昏暈捕頭知是迷藥故將王等管押聽候化驗藥水並錄取供單解廨訊辦後又由該探等續獲同黨沈裕亭一名昨由捕房解至法公堂訊究王等同稱前在某營當兵此次由湖南來申謀事不成故寓居小客棧内訊其藥水何用王等仍一味支吾中西讞員以王等身藏利刃迷藥均非善類遂判王寳林張賓兩人各押西牢五年譚鳳祥押八月沈裕亭押半年期滿一併逐出租界 
[海門縣引渡盜匪]  
　　海門人管安林（卽管定惠）因在原籍糾黨持械夥刦沈廷良家銀洋衣飾分贓逃滬匿居新閘成都路二百十三號屋内業經海門縣知事緝獲盜黨周恆昌一名訊知管匿跡地點派警持文帶同眼線來滬投報新閘捕房協同中西包探將管拿獲搜出衣箱三隻一併解至公共公廨訊供押候海門縣知事飭令見證到堂質證在案昨晨由廨復訊先由中西包探上堂禀明將被告緝獲並搜出皮箱各情繼由來警偕線人王顯卿投訴被告係由盜黨周恒昌供出曾於本年九月二十六號糾搶事主沈廷良家現洋三百零六元及衣飾各物事主現亦到堂請爲引渡並由事主沈廷良上堂訴明當時被搶情形訊之管安林供不承認王襄讞商之美博副領事以案經眼線與事主到堂證實未便狡賴判管交來警袁泰薛振帶回歸案訊辦 
[提捐建祠鑄像之經費]  
　　江蘇全省水陸警察五廳長議决爲副總統馮華甫氏建築生祠製造銅像曾經各廳長訓令各該屬員及各警士如有同意者無論堦級均可簽名輸資兹經水警第一廳長温幹臣第二廳長趙雲生江甯省垣陸路警察廳長王桂林蘇州警廳長崔怡庭淞滬警廳長徐輔洲等會議以所需鑄像建祠經費自應籌備凡爲官長者各按月薪提捐一成巡士人等凡領月餉六元者提洋二角七元以上者提洋三角均以提取兩月爲限於明年一二兩月餉項内提扣業已决定由各廳署先行墊撥昨日通令所屬一體遵辦 
關於黄宅盤運靈柩之京電 
[海軍部電]  
　　孫中山先生鑒銑電敬悉江防需艦分撥不周深用歉仄前經删電饒司令抵鄂商准王督軍抽撥楚觀赴滬護送黄公靈柩到漢兹據該司令電稱楚觀銑日由漢開滬計日内可到等語已電該艦長到所接洽護送辦法希查照海部巧 
[總統府電]  
　　徐道尹鑒黄公克强本月二十一日在福開森路本宅設奠奉極峯諭派執事代祭文曰維中華民國五年十二月二十一日大總統特遣滬海道尹徐元誥致祭於克强上將之靈日自公之没四旬有奇舉世悲感如初逝時民國肇基於之今五載獨操舟楫以涉大海公開其先中路棄之遺此艱鉅孰爲導師粤稽古訓有三不朽立德功言與世并壽公之功業超邁等倫以誠修身以信孚人大本旣充偉績斯著手造新邦宏兹建樹昊天不弔一柱忽傾百身何贖永失長城黯黯湘雲言歸丹旐敬陳薄言重申哀悼降年有域埀裕無窮公其奚憾庶鑒予衷尚響等語用特電逹即希遵照辦理公府秘書廳筱印 
[黄蔡追悼會假座問題]  
　　本埠黄蔡二公追悼大會事務所現巳假定銀河路也是園該所主任姚鑫之因會場業巳擇定湖南會館亟應豫先布置詢知該會館董爲聶雲台特於昨日上午前往該館接洽據該館經理人聲稱本館定章無論本省外省人士假座辦事均須收取租費洋十六元打掃費洋二元如須軍樂茶擔等再加十四元先行繳費然後布置云云惟思黄蔡二公爲湘省偉人外省之人商借該館開會追悼似此區區十數元之租費必尚有商量餘地也 
[調查死難將士遺族]  
　　上海市經董昨致上海商團籌備事務所函云逕啟者奉縣知事公署發布告第五十六號所述關於五年以來死難將士遺族調查情事（其布告已見本月八日本報）因思上海自辛亥以來死難之人多係商團職員由貴所調查較便兹特送上布告一紙希黏貼貴所俾死者遺族得以照式填表取具保結至縣報告實爲公便 
[楊護軍使喪母三誌]  
　　本埠行政司法軍警各機關昨接松滬護軍使署傳逹處通報云楊護軍使之老太太李太夫人於本月十六號戍時在案慶原籍壽終正寢享壽一百有四歲謹此報聞又聞楊護軍使自得噩耗卽電京辭職滬上紳商各界聞之亦卽電呈大總統副總統國務院陸軍部請求挽留誤頗懇切兹楊君因未奉到中央覆電未便遽離職守故已遺其公子輩先行回里料理喪務 
[孔子牌位被竊續紀]  
　　西門内文廟大成殿所供孔子牌位並彫刻精細之紗窗以及殿上零星各物被賊竊去開明失單報警查緝各情已詳前報溯自此案發生以來已届旬日而所失各物迄無影響兹經灑掃局各紳士公共討論以孔子牌位何等尊崇今旣被竊必須請求官廳追到原物因又禀由上海縣沈知事飭派縣警察所各探警分設購線偵查一面續請淞滬警察廳派令探警帮同協緝務獲贓匪解案訊究 
[道視學員出發]  
　　滬海道徐道尹對於道屬各學校敎育狀况頗爲注意昨日特令道視學余芷江君前往所屬各縣切實視察聞余君昨已由滬出發矣 
[小學校續開演說會]  
　　浦東中學附屬高等小學校自遷移本埠南市馬家廠以來大加改良學生亦日見發逹管理訓練實事求是課程以外添設演說會辯論會等以養成学生之演講能力上學期開演說大會請黄任之君評判頗蒙奬許昨開第二次演說出會敦請省立第一商業校長黄揆伯君評判　優勝者爲張嘉鑄芮壽光畢汝湛等數人 
[萃英學校敦請校董]  
　　閘北南林里五弄私立萃英學校係江蘇師範畢業生高有耀君及其夫人無錫競志女校師範生劉儀整女士所創辦始於民國元年迄今五載兹擬於明春另覓房屋添設高小科及女學部大加擴充日來正在敦請熱心學務之人爲該校校董以謀進行現聞業已簽名者有吳稚暉祝蘭舫王藎承俞仲還丁耘軒單紹聞蔡松如周厚坤王飲鶴錢遂之匡仲謀張秋園陳協恭詹伯承徐可亭等十餘人云 
[旅滬鄂人之熱心]  
　　　北旅滬同鄕自民國成立以後組織同鄕會力謀進行團體頗固惟該省舊有會館年久失修羣議大加修整苦於經費不易籌集於日前開會之際由劉季五聨絡同鄕力任勸導共輸巨欵并願獨力擔任三萬元嗣又有劉易胡彭諸君聞風興起决議追隨劉君一致進行並聞除修理會館外尚擬籌辦旅學等事云 
[姚王聨袂返里]  
　　衆議院議員姚文相君子讓於昨晨偕同邑紳王慶平君　雲（前護理山西巡撫）抵滬聞姚君此次請假南旋係爲修志事宜亟須結束並敦請王君爲修志局總閱俾成信史並聞邑紳丁賡堯李右之二君定於陰曆二十七日上午假座也是園爲王姚二君洗塵 
[製造局接續造礮]  
　　製造局李總辦以民國五年分額定應造管退砲及陸路砲兩共四十八尊業經一律造成本年陽曆年終定可解部交納所有六年分之砲械自應接續鑄造現已配齊材料交由砲廠委員督匠工作其管退砲三十六尊均係七生五口徑砲身計長十四倍每倍約長三寸又陸路砲十二尊亦係七生五口徑砲身計長二十八倍已於前日開始工作 
[水警廳調查巡士保人]  
　　江蘇水警第二廳趙廳長昨日通令所部各專署文云照得募補巡士須有妥實保人所以昭鄭重而預防事故也第時逾多年其各保人難保無遷徙死亡情事且歷經改編彼此撥調更屬無從查考萬一出有事故一經潛逃無從根究長此不改流獘實多本廳長爲鄭重用人並陑防事故起見兹特責成各該一等巡官將所部巡士原有保人分别詳查如果確係可靠者准其繼續作保若各巡士中原有保人或已遷徙或已死亡者應卽限令重覓惟須親身到區立單蓋印方爲有效如此辦理庶幾巡士根底清晰保證有人即或有狡黠之徒亦不致妄行無忌矣除分别訓令外合行令仰遵照辦理 
[外倉橋並無盜案發生]  
　　南市一區一分駐所李警佐昨日見有數報載外倉橋北堍錢姓家於十七晚被盜刦去現洋飾物等情當卽派警調查全無影響訽之附近商民知係日前裏倉橋北堍一區三分駐所轄境錢蓮卿家被盜搶刦一事所誤傳當即據情詳報淞滬警察廳長聲明十七晚該管所境内並無盜案發生以明事實 
[再誌敗人興趣之恐嚇信]  
　　南市生義弄口張元茂舊貨糖坊主張某之子明日在附近同益里住宅完烟日前張某忽接匿名郵信索借洋一千元囑令送至虹口某旅館否則俟届吉期以炸彈對付等語張某知係不肖族人所爲昨特函請該管一區一分駐所每日派警兩名在彼守護以防不虞李警佐准於今日起撥派警察兩名輪班保護 
[竊盜略誘兩罪俱發]  
　　縣南街　錫泉小木作失竊棉被並將被中所臥周歲男孩一併竊去由鄭報警派探在西鄕虹橋將竊賊張桂榮陳成五顧蘭生三人緝獲吊到小孩函送地方廳訊辦在案兹悉此案業經檢察廳預審明確判將小孩交鄭領回張等押候起訴審判廳訊究昨經端木棻等推檢各官開庭辯論之下以張陳顧三犯竊盜略誘罪均成立從寬判各監禁二個月以儆 
[女子被污之陳訴]  
　　瞿杏生在公共公廨呈控婦人凌馬氏（即馬桂貞）勾誘伊之十九歲女兒鳳貞至殷和尚家被污藏匿等情業已由廨將馬氏將殷一併傳案訊判各交一百元人洋並保候訊在案昨日傳訊由原告代表律師詰據瞿鳳貞供稱上月二十日由馬氏邀往殷處遊玩殷卽留我晚膳用酒將我灌醉不由自主被殷污辱關閉房内共有八夜至父母知悉起訴後始將我釋回是實訊之凌馬氏供稱鳳貞實被吳金生誘出與我無干質之殷和尚供認和姦屬實中西讞員以殷不應誘姦判押西牢二月凌馬氏開釋鳳貞交其父領回管束仍候補傳人證到案訊核 
[勒交被拐小孩]  
　　鋸匠陳老四昨至法捕房聲稱本月十三號被對鄰李姓唐姓拐去十二歲小孩一口向之詢問抵賴不認請求查究捕頭嘗飭包探前往查緝後由包探劉友發將李春山唐金玉及王金逹王張氏等四人一併拘入捕房昨解法公堂訊究唐金玉供此孩係由李春山與王張氏拐來民人見伊等領至王金逹家中訊之李春山供詞遊移王張氏供此孩由李拐來寄養家中次日李又來家偕同婦人將孩送至某輪船上交於顧炳文領去不知何往婦人當時分得洋五元是實王金逹供小孩由李春山於晚間領來家中暫寄至次日天尚未明即與伊妻王張氏同將該孩領去除不知情中西讞員判李春山等押限二十一天内交出小孩再行核辦如違重究 
[两小偕逃]  
　　老北門内薩珠弄口盒子作主婦馬李氏之女小字月弟現年十五歲尚未許字近被作中學徒張培榮設計引誘偕逃無踪該氏找尋多日毫無踪迹兹有人向氏報告謂張等匿迹四馬路青蓮閣後面某旅館内該氏即于昨日前往該處將男女尋獲偕同入城交由巡警押送地方檢察廳訊辦 
[召認被拐女孩之相片]  
　　淞滬警察廳長徐國樑昨出佈告照錄如下爲佈告事案准厦門警察廳函開本月十一日據敝屬第二署解送迷路女孩桂花一口到廳訊據該孩桂花供年十歲上海人家有父母兄姊住上海新閘口父姓陳名殿軒年四十歲姊名芬姐兄名黑子俱在馬路打石爲生前月我與父母同往馬路做工父母前往我落後被不識姓名之上海人誘拐來厦住一老婦人家約有月餘本日該拐犯復來帶我上街購買物件因不識路徑徘徊街道致被警察帶案等語查該女孩家有父母旣係被拐來厦自應設法遣歸以全其骨肉之誼相應檢同該女孩桂花相片一紙函逹貴廳請煩查照希即轉飭該孩家屬迅速來厦訊明給領實紉公誼等因計附女孩桂花相片一張准此節經派探按址查傳無着俱滬地廣闊誠恐不無遺漏除訓令一體查傳外爲此佈告仰該女孩桂花家屬知悉卽着迅速投廳認明照片以便備文赴厦認領完聚毋得自誤切切此布 
[調查楊老爺娶妻之虚實]  
　　上海縣知事沈蘊石聞悉浦左鄕民爲蕭王廟塑像楊老爺迎娶附近木工王姓已死之女爲室哄動無知婦女前往道賀且將塑像舁往王家謁岳似此造謡惑衆輕舉妄動實與風化有關惟該處警局近在咫尺未有隻字報告昨已派員帶領探警下鄕調查以憑核辦 
[珠寳掮客行騙]  
　　珠寳掮客南京人楊思麒人以小癩呼之向住九畝地開明里第一弄於上月問在同業伍崇順處以掮貨爲由騙借洋五百五十元並在玉業公所京蘇兩帮各掮客處騙取銀貨共計一萬餘金於前晚携家逃逸昨經五崇順查悉即向華租各界警區捕房報告請求查緝 
[串同行騙之懲儆]  
　　徐金寳私刋圖章揑字條串同張尚和（即麻皮和尚）向北蘇州路二十一號門牌五金雜貨店夥沈冬生騙取值洋三十八元之洋釘三桶圖賣被探查獲先後將徐張二人拘解公共公廨訊供收押在案昨晨由探將被告解請公堂復訊經中西官質訊屬實判徐張各押西牢半年示儆 
[瑪瑙香爐之價值]  
　　江東福至法公堂控稱前將值價四百元之瑪瑙香爐一座交玉器匠王明生修理詎王私將香爐質洋化用向之索取祗給當票一紙今已備本二十元向聚順押店贖出呈案請究訊之王明生供認典質不諱中西讞員諭候將香爐估計價值再行核辦在案昨由捕房傳同該押店主解廨復訊捕房派人禀稱已將香爐倩人估價祗值洋二百元請察押店夥訴稱王時來質物是以認識所押香爐伊祗欲押洋二十元並非由店定價中西讞員曰如此貴重物件前來典質應令覓人作保方可收押今實違章爾將何詞以對該押店夥俯首不言遂判罰洋五元並將當本給還原告具領王明生管押三個月以儆 
 
 
 

Page 11

 
 
[錢莊夥友舞弊續誌]  
　　江西路利康錢莊夥劉錫華私挪賬洋二千零八十三元逃匿太倉業經該莊控請公共公廨備文派探將劉移提到廨訊供收押昨由捕房將劉解案復訊原告代表律師上堂譯稱此案手續尚未完備請爲展期研訊並由被告代表律師投案聲請准將被告交保候訊等語中西官判劉交三千元人洋並保展期七天再訊 
[店夥如是云云]  
　　甬人吳如相現住北四川路崇福里前在該處開設衡崧煤炭店現已盤與他人其妻應氏於日前逃匿無蹤由曾在吳店爲夥之石阿發證明該氏與陸龍生私姘從前吳因事他出陸時相過從等情吳卽偕石投報閘北偵緝隊將陸逮案解送司法科候訊 
[援例請求之無效]  
　　蓬路萬華銀樓夥陳忠心與海寗路錦章銀樓夥馮正義均因收買黄熾臣所竊海司格路十號門牌已故西人毛根家值洋六七千元之銀器由捕將黄等一併拘解公共公廨訊明判黄押西牢三年陳馮各押半年嗣陳不服延請律師到堂聲辯已奉改爲押滿一月業經開釋在案兹　之家屬以同是收贓陳旣減輕亦應援例要求核減故於前日午後延律師羅傑投廨陳述理由要求將馮帶堂與陳一律辦理旋由捕房代表牛門律師上堂聲稱陳馮二人雖同是一案而情罪輕重則不一應請堂上明察王肇之襄讞商之英卓副領事以案經定斷未便翻異判馮仍照原斷執行 
[不認拖欠房租]  
　　英商愛爾德洋行經租處控吳淞路長遠里二百三十八號門牌租户阿龍欠租私遷等情昨由捕房將被告傳至公共公堂訊據供稱我向粤人阿海轉租樓上餘屋每月租洋三元按期照付並不拖欠中西官以原告所控證據不足判令將案註銷被告開釋 
[不出定貨之辯論]  
　　美商茂生洋行在公共公廨具控中國化學工業社定貨不出請追虧損銀兩一案前日午後由廨傳訊先由原告代表律師上堂譯稱被告於本年正月間向原告定購酸質當時立有定單至六月中間貨到後屢催不出請追損失銀五百四十六兩工業社亦延律師到堂辯稱原告不照定單辦理且貨到後往視貨桶破裂貨巳流出是以不出請爲明察會審員王肇之君商之美博副領事判各退去候再訊核 
[作頭追索造價]  
　　木作頭方餘泰控龔金福不還造價洋三百零七元前日午後由公共公廨俞襄讞會同義副領事羅君傳訊因兩造供詞各執判被告交保候傳證人翟其祥到案質訊再核 
[救火會再請澈查]  
　　閘北救火聨合會因洞庭山人張預誠所開之張預記三和兩飛花廠保險起火函請四區姚警正　查已詳前報兹悉聨合會長錢貴三沈聨芳等前日又具函到區函稿錄下啟者張預誠兩處花廠縱火圖賠一案前據陸夏氏等函告當經轉請飭提廠主張預誠到案押候調查核辦在案迄今多日尚無端倪而被灾各户迭來請求以爲被其延害後寢食俱無懇請設法安置並據全體會員質問以張預誠本市置有房產並非子然一身何以迄未獲案會員等竭盡義務勞心勞力無非爲公衆治安起見今張預誠竟敢縱火圖賠擾亂治安若不嚴懲恐生解體之虞等情敝會實屬無以應對惟張預誠久不到案足見情虚畏避自未便稍事輕縱致起地方公忿查該廠夥曾由貴署提案交保不妨先行勒交並即調查張預誠究匿何處備文移提倘再避匿不到祗得將其房屋派警看管一面派員會同敝會調查員查明被害各户損失總數登報宣佈限日投案逾期拍賣抵償如是辦理庶足以維持灾户保全公安 
[因賭喪命]  
　　顧本榮向在新記浜路開訉塌餅攤日前晚間顧至附近焦姓薦頭店賭博輸去多金歸家後又受其妻某氏之指摘氣憤交加懸樑自盡昨由捕房諭飭屍子暫行棺殮一面將屍妻送廨訊核 
[木匠擊傷鐵匠]  
　　木匠陳金貴與鐵匠華金生因爭領學徒起釁結仇昨日兩造糾衆在浦東鬭毆華之後腦等處被鐵器擊傷由警以來將陳拘獲由三區警局函送地方廳經檢察官驗明傷痕判華自行醫治陳押候華傷愈再行核辦 
[屍屬請免相驗]  
　　本邑人龔才德日前乘電車至西華德路下車不愼仆地受傷當送同仁醫院醫治無效身死捕房將屍送至驗屍所候騐昨由屍妻施氏投案請免相騐自行收殮捕頭准之 
[妓女請求超豁]  
　　濟良所昨解不願爲娼之粤妓梁桂花至公共公廨請示據梁妓供稱年十九歲於三歲時被父母賣入娼寮因不善逢迎時被龜鴇虐待是以逃至濟良所求援請爲超豁中西官判梁妓發濟良所留養候核 
[檢察官失竊銀洋公文]  
　　上海地方廳檢察官沈鳳樓前日因事出外道經滬城邑廟豫園在雜貨攤畔駐足觀看被賊將身畔所帶銀洋三十元並公文等一併竊去迨沈覺察賊已逸去遂回廳飭派法警分投追緝旋經查悉該賊杜裕康竊得銀洋後即在附近市上廣購雜物適爲警廳偵探查見將杜拘獲盤詰直認不諱業已解送地方廳歸案訊辦 
[匪徒攫取金環]  
　　匪徒張千金前晚在廣西路攫取婦人朱薛氏金耳環圖逃氏卽鳴捕帮同追獲昨解公共公廨經中西官研訊屬實判張押西牢四月期滿帶堂再核 
[巡捕拘獲竊賊]  
　　南京人王阿福前晚掩入海寗路二百十號門牌王學洪家圖竊當被一千一百零七號華捕查獲帶入捕房昨解公共公堂經中西官略訊一過判王押候查明訊究 
[學徒年輕無知]  
　　浙江路小花園附近七百零九號門牌電燈泡店學徒某前日竊取其主夏忠良之金表一只携至虹口嘉興路某押店内求質被包探王阿巧查獲當將人贓帶入捕房昨日傳同其主解送公共公廨經中西官訊明姑念該學徒年輕從寬免究判令開釋表交夏領回 
[俄皇命名之紀念]  
　　昨爲俄皇命名紀念日期駐滬俄總領事格九如君於上午十一時至北四川路俄禮拜堂禱告並停止辦公一天以誌慶賀 
[續控奉賢榖董之道批]  
　　滬海道公署昨批奉賢縣積榖管理員唐家齊呈訴榖董林欽照侵食欺朦請求飭縣澈究由呈悉查此案迭據徐子培陳晋等瀝情具訴業經本署節次飭縣查覆核奪在案迄今未據具覆兹據呈各情俟再令縣併案尅日查復以憑核辦此批副呈發縣 
[心熱身冷]  
　　王志公君熱心公益於不吸捲烟會尤爲盡力苦口勸導不辭勞瘁今因痰厥病故擇於今日午刻大殮幕設小東門内孫家弄想届時素車白馬必甚熱閙也 
[大力士獻技預誌]  
　　陰曆十一月二十八二十九三十三日德國新到大力士在新世界獻技所演種種武術皆爲中國所罕見該大力士前在紐約巴黎各處大受歡迎且得各國政府奬章該大力士容貌奇特肌肉堅實頭硬如鐵西人稱之爲天下第一鐵頭此次來申擬竭其生平能力以獻奇技想滬人必以先覩爲快也 
氣候報告（上海徐家滙天文臺） 
[已過者之報告]  
　　十二月十八日直隸及山東有反旋風揚子下游發現一低度午時與晚間天雨十九日昨晚起狂風細雨風向東北偏東繼向東北終向東北偏北氣壓復升低度入海是日午後四時前二十四小時内上海温度至高四八·九至低四三九去年同日至高四五·九至低三一·六 
[未來者之推測]  
　　十二月十九日午後四時三十分預測本區天氣可望晴朗海濱一帶皆有北風 
雜評二 
[禁運之前提（庸）]  
　　政府對於印花土運銷三省一事信誓旦旦已一再申明决無展期之餘地以吾度之今之政府匪袁氏時代可比其不致貪若干萬之報效以流毒於國中而貽羞於世界固可斷言也 
　　特是禁運必以禁種爲前提江蘇之上海雖爲最後禁運之區然蘇省自三年以來禁種問題迭經省公署之誥誡省道委員之四出查勘地方官考成所在當不至漫不經心稍留毒艸以敗全局政府所當注意者厥維未禁運之邊遠省分而尤當注意於邊遠省分之曾經戰事者存亡關鍵在此一舉吾人所仰望於政府固不祗此不展限一語也 
來函 
[江蘇全省酒業公會來函]  
　　謹啟者刻接鎭江商會註册酒業全體聲明書一通内稱鎭江酒業向與醬業同一公所凡業中事件概經舉有正式酒醬業董主持一切公同一致歷有年所乃近有僞稱酒業城鄕總代表喬南喬銜冷曉朱與郭周二姓媾訟居然見諸報章同業不知此代表何來特邀集城鄕同業公議僉以業中並無此人代表之稱何人所舉更不知其意何居倘置不辯非獨同業名譽有關且揑名僞充代表設有在外發生他項事件同業中誰尸其咎故不得不聲明僞冒以杜後患除報告縣商會外合再函知貴會併乞送登大報來函云云久仰貴報主持公道爲此敬乞照登來函不勝感禱之至江蘇全省酒業公會謹啟 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[原死] [  竹崕]  
　　夫生固有逢辰不逢辰之别而死則尤有幸不幸之分焉昔人之詩曰周公恐懼流言日王莽謙恭下士時假使當年身便死一生眞僞有誰知斯一幸一不幸者也周公不幸而死或王莽幸而死千秋且疑周公爲王莽而謚王莽爲周公然後知賢奸固自有眞要其死之幸不幸爲足重也吾觀頃今黄克强其死之幸者歟袁慰亭其死之不幸者歟假使克强死於廣州之役則亦七十二人之流耳不足爲幸又使之死於漢陽之役則辱軍敗將且足爲不幸更或死於贛寗之役袁惡未彰萬人厭亂則且大不幸然而克强逍遥而未死也待夫袁氏亡民國活黨禁取消偉人復號而克强於是乎死素車白馬相望於道恤金賻儀相屬於門死時旣得克强之幸也至袁慰亭則不然使其死於清也未始不幸蓋不失爲能臣使其死於民國之旣建則其幸也蓋不失爲手造共和之傑使其死於二次革命後也則大幸也蓋不失爲戡亂之元首然而慰亭失時不死直至狐尾濡帝制壞萬人交怒之日而死甚矣哉其失時甚矣哉其不幸也然已過之死雖悔莫補吾今論而列之誠欲使後之死者不失其時而勉爲其幸也（五） 
聨話 
　　昨見自由談欄内載有郭君聨語具見巧思綺合猶記夏五在新世界文虎社中徵聨與此大同小異惟出聨純用海上市招組成似覺尤難屬對其出聨云登樓外樓望天外天小有天别有天天成新世界當時應徵頗少佳搆有王君毓生者其對句云設計中計破案中案施公案彭公案案盡惡姻緣似尚工力悉敵惜以案盡對天成尚非劇名不無缺點然得此已不易易爰爲錄出與諸君子共賞之[  枝巢] 不受酬 
　　泰州張髯三十而鬚善草書縱酒疏狂滑稽殊甚去城數十里樊川鎭有黄姓者咸同間之巨族也其後子孫日漸凌替惟巍巍然之宗祠尚存族中不肖子三五竊據就内開設烟寮張嘗作一聨以贈之曰與祖宗呼吸相通方是香烟一脈嘆孫子詩書未讀也知燈火三更又光緒三十三年寧省考職里有某君列三等以典史用某見人輙駡主司無目滔滔汨汨朗誦其文張爲聨以慰之曰兩場文字丁當響一幕功名未入流是年蓋丁未歳也又里有李姓者年六旬納友人張姓寡妾以爲妾旋其子烝之張亦爲之聨曰難得現成張冠李戴最爲無道父在子專聞者絶倒[  義律] （二） 
格言彚錄 
　　立沙流曰無論何等政府不得抵抗日日新聞紙之攻擊米里氏曰文明之政府其程度雖逹極點亦必有若干人攻擊之孟德斯鳩曰人民不參與國事則人民與國事漠不相關即偶及之亦不過如評俳優之技藝資彼一時譚助耳[  振亞] （二） 
小說 
[言情小說妍媸鏡] [  常覺小蝶合譯天虚我生潤文]  
　　第十八章（三）予婦適見僕人總管曰湯諾者匆匆而出見予乃立垂手佇立予曰吾來得毋晏乎湯諾莊容曰否今日主母方待一客晚餐已延遲半句鐘矣予曰客耶其人爲誰湯諾曰爲主母表弟言次聞蘭淑按鈴呼侍者湯諾自去予亦不復措意拾級登樓蓋知茀雷之客若非牧師必爲大主敎今晚又有一夕之煩碎矣顧予寸心勞勞亦殊無暇念此憶彼人事善變當兩月以前孰不以爲柰梨者且由村姑一　而爲全國之富婦和今乃貶爲人家伴女又豈初料所及然當予易衣時則心念又不在於是似見十字坡中風雨載途有人以其雨衣加吾之身嗟乎吾思至此不能再思矣古詩人之言曰天下之事雖紛紛悲莫悲於溯前塵此言信也時女傭以磁盆貯花朶而進予隨意檢一白柰花蕊插之鬢邊匆匆下樓蓋知餐時已近彼兩媼之心理赴餐失時其罪過尤甚於遲到禮拜堂也旣入應接室中燃蠟燭四支光線甚黯兩媼圍爐對坐茀雷夫人方抱一狸奴於膝兩犬則伏於蘭淑裙下爲狀至馴爐架古鐘徐徐作八下鳴猫與犬皆側耳聽之茀雷見予入則曰密斯白理安今日餐宴矣予曰吾歸亦才頃刻茀雷曰君才歸耶吾人蓋期一客顧乃久久未至予曰適間湯諾已告我其人非大主敎乎蘭淑亟曰否其人蓋動爵也予聞語始自覺鹵莽微頳因就燈光而坐心中默揣此勳爵者殆必　背而白髮爲一龍鍾之富翁時茀雷又向蘭淑曰彼故態每來往往宴時更不至者吾誠不能待矣蘭淑笑曰勿急或者彼有他事行即來矣密斯白理安願汝將身後蠟燭吹熄之光耀乃刺吾目予如語吹燭乃曰謝君可矣茀雷向予曰吾人今日赴慈善便中遇一女士乃與君爲同姓予曰然乎曰然彼亦名密斯白理安而名則曼睞予曰是則爲吾姊氏茀雷曰令姊耶噫其人美甚予笑曰然乎吾家固以彼爲最美蘭淑笑曰然君亦不弱且┊言次忽湯諾入朗聲報曰勞倫司楷福勳爵至 
　　徐州濟航君鑒來函未註住址酬潤無法寄遞乞示閱者諸君注意今日新自由談印在後幅 
 
 
 

Page 15

 
 
新自由談 
[短篇小說]  
　　社會短篇意登鎭之選舉常覺小蝶合譯天虚我生潤文吾國選舉競爭喧騰衆口莫不以爲怪現狀殊不知泰西先進諸國當其選舉時之景狀尤有甚於此也英小說家却而司迭更斯所著辟克威旅行笑史中有一節叙述意登鎭之選舉直足令人捧腹全書都三十萬言兹方譯供中華書局爲單行本爰節譚其中一章作爲短篇以供先覩俾知選舉競爭固不獨我民國爲然也天虚我生識 
　　却而司曰讀者當知吾書在未見辟克威筆記以前亦不審意登一鎭在於何處其後尤徧訪名家按索輿圖亦終不見此鎭之所在意者辟克威殆不欲語其眞名故托此以隱避歟則辟克威之留心世務愼審厥初尤當爲吾人所折服者矣然據辟克威會中記錄而言則此意登鎭實去倫敦不遠民情習慣亦與别處相同自以爲國家法律吾鎭實佔中心之點人各有黨籍一曰白羅一曰柏府此二黨派互相爲仇遇有機會輙相傾軋譬如柏府黨人欲在小菜場啟一氣窻白羅之人必反對不遺餘力必使閉塞而後已白羅黨人欲在道旁立一抽水機才柏府亦必設法以破壞之卽敎堂坐席亦有兩黨之分判同涇渭復設機關報紙互相惡詆其在白羅者曰白由報而柏府黨人則設獨立報以爲抵制此詬彼詈演爲論說平日且如此矧在運動選舉之時辟克威曾受律師潘克之邀遂亦偕其同行之友泰伯汶蘇格拉温克爾三人并一新雇之僕曰酒姆者來觀斯盛當時白羅黨人皆舉賽茂司克倫爲當選人而柏府則即舉其領袖曰好萊司者爲當選羣情洶洶舉鎭若狂一若英吉利幸福之前途即岌岌繫於此一舉者辟克威諸人自驛車下時已在傍暮旅館之前飛滿藍旗尤有極大之告白藍地而白字書爲司克倫之選舉委員每日在此聚會數字街心尤有一羣閒人勢如鳩聚爭望月台上演說之人其人至矮時方大聲疾呼詰問衆人謂此次選舉實爲世界所注目其將選世界公認之偉人以爲議員抑將選柏府之傀儡貽天下之恥笑歟其人語出卽有一侏儒高立方桌之上舉冠令人歡呼衆果大呼聲浪嘈雜秘類荒塘之蛙顧終不敵街角之鼓聲蓋柏府黨人唯恐其敵演說得勝故特倩鼓手四人拚命搥鼓於旅館之側用亂其演說之聲然鼓聲愈震則其人演說亦愈高面漲如猪肺猶不稍息終至不復成聲則但繼以狂呼曰必舉司克倫必舉司克倫而衆人亦隨聲附和暄成一片鼓手則搥鼓益力聲通通然似斥諸人之妄辟克威諸人覩此現狀不期失笑忽見諸人直潮擁而前圍繞其身作一大團歡呼者三其聲震耳欲淫辟克威 
乃大駭不解何意此時鼓聲與演說俱息爭目此新客侏儒又舉冠曰朋友朋友再呼衆聞語果又大呼曰必舉司克倫辟克威遂亦呼曰必舉司克倫衆又呼曰擯斥好萊司辟克威曰然必逐此狗此時萬聲嘈雜不復能辨人語泰伯汶乃不禁狐疑私曳其領袖之衣角曰司克倫者誰耶辟克威曰我亦不知汝但觀大衆如何者汝即隨流而行必能受人歡迎蘇格拉曰然則使有二黨之人於此則將誰從辟克威曰擇其衆者而和之可也此語出衆乃益服其國遂同進逆旅其餘諸人則皆左右分立以讓其行辟克威先覓得侍者問曰此間有下楊處否侍者時正鹿鹿四奔大似喪家之犬聞語乃止其步搔首曰此難言矣容吾問之司賬人旣而返曰君等是否白羅辟克威自問於兩黨皆無關係一時乃莫審所從則曰吾蓋詢律師潘克彼審此否侍者曰潘克先生耶此爲司克倫代理人固無日不居於此辟克威曰彼白羅耶曰然曰然則吾亦白羅也又恐侍者弗信因授以名刺侍者去未頃復返曰請先生入見辟克威暫遲其三友於外遂從侍者登樓入一精室則見此瘦人方坐於亂紙堆裏案上疊書如山類皆簽名之册見辟克威至則起立曰先生如約而來吾當代表意登合鎭之人歡迎先生辟克威笑謝就坐潘克又曰先生視吾鎭中人民競爭潘潑否辟克威搓手曰妙甚妙甚鄙人足跡遍天下而未見有國民愛國熱忱高至於此者 
家庭常識 
[製菓醫法（二）（潤生譯）]  
　　蘋菓醬取蘋果一斗每個切而爲四去其心（勿去皮）放入鍋中與清水一咖侖合煑及蘋果已爛取出在細篩上擦碎加糖（約果肉兩磅加糖一磅）再煑以四十五分鐘爲度待其冷後傾入罐中固封其口 
　　蘋菓甜彩醬預備蘋果四磅糖三磅甜菜根一磅先將甜菜根洗凈削去其皮切爲細片煑於沸水中約二十分鐘然後削去蘋菓皮亦切成細片去其心合煑半小時斯時須攪之不息加糖後再煑十五分鐘侯冷卽可入罐 
　　杏子醬如欲新鮮杏子四五月間爲最正當製醬之時每杏子一磅和水一合煑至果肉已爛取核擊碎之將核仁與糖（與杏子之分量相等）加入再煑侯巳成醬爲止 
罐頭杏子亦可製醬其法如新鮮杏子同（未完） 
筆記 
[病榻雜感（抱一）]  
　　能擔當又能擺脫然後可以爲人然後可以不爲孟子曰有不爲而後可以有爲『相干之操以政相士之養以病好爵爾縻而堅持雅操吾見罕矣』上語未病時感於京師政海之千變百幻而發下語旣病後感於病夫腦海之千變百幻而發 
人當快樂時須思天下人孰不求快批而得之者有幾吾何人斯乃獨享此如是存心則凡因快樂而發生種種有損身心之事蓋尟矣人當困苦時須思天下人之困苦有十百千倍於我而未巳者吾何人斯乃少分一些子困苦而不堪受如是存心則凡因困苦而發生種種有損身心之事蓋尟矣 
　　余語醫生朱君其煇延醫大難余之於醫非相知者勿延負盛名者勿延蓋數見夫時下醫生望氣而信手開方診甲而掉頭語乙就使其術擅有倉扁之神明而其心乃紛於奕秋之弓繳吾安得不爲病者危朱君曰是何足怪人於其生命莫不視爲唯一之寳愛而醫生乃夷然視爲此吾日診十百病夫中之一病夫已耳余曰先生之言善哉吾輩治敎育聞此言可以知警夫父兄之於其子弟孰不視爲唯一之　愛而敎師乃夷然視爲吾日督敎十百兒童中之一兒童而已不大可哀耶（未完） 
 
 
 

Page 16

 
 
   
 
