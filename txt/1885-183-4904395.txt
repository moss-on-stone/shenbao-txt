# 1885 - 183 - 4904395

 

Page 1

 
 
[四十四號畫報出售] [  申報館主人啓]  
　　津郡某婦生一男孩頭有肉角二枚口附獠牙四隻是妖是怪可駭可疑今繪入此次四十四號　報俾閱者一新耳目蕭山任君阜長名重每内不但時下畫家之錚錚者皆望風下拜卽按之古大名家亦足與並駕齊驅而無愧色本齋不惜重貲囑繪走獸圖二十幅分期間出二圖列入畫報之首今先出一馬一牛妙在着墨無多而人自不能企及吾知購閱諸君自必按期爭取珍如拱璧畫報准於二址六日出售後附淞隱漫錄圖說一則閱者鑒之此佈 
[淵鑑類函減價出售] [  點石齋主人啓]  
　　淵鑑類函一書臚采唐宋各家事類及予史稗編凡日星河岳禮樂兵農曁道德性情禽魚草木罔不辨析音義提挈綱領故能薈萃百家精詳宏博得書四百五十卷誠類書之大觀也本齋取初印殿版縮影泐石彚訂十册於癸未九月出書其校核詳愼縮印精工久爲海内士林所珍賞邇當大比之年稽古家尤宜各置一編以資攷鏡惟本齋存書無多欲購者尙其捷足先登勿步他人之後塵也可每部洋十元躉售發坊格外减讓售處悉照曩例 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務　花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰汲法馬路南申昌取閱可也此佈 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學袛有單行並無合刊携帶舟車甚不簡捷亦憾事也茲由京都舘閣文社友以校正藝林珠玉三編並續選類皆清眞雅正根柢盤深後來諸選皆無能出其右惜原板漶漫續刊豕魚不惜工資嘱託本齋復校再四付諸石印合以精選五經正鵠策學總纂近科館律諸作名爲三塲備要後增丁太史曠視山房學庸全章題文以補其缺三塲程式亦列入焉璧合珠聯取携良便舉業家當亦先覩爲快乎惟是所印無多恐不敷海内諸君購取計每部裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必改正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書畫室並各埠申昌號均有發售惟所印無多有志場屋之士勿以筌蹄視之而爲捷足者先得也特此佈告 
[論俄高私約]  
　　高麗私與俄國立約一節本屬影響之言據字林報登天津西人來信則謂中國聞高俄立約之信已特派兵赴琿春地方駐守并有兵輪數艘駛赴高麗然則此事固非子虚矣意者高王因英人佔取哈密墩海島私忖英俄將有戰事必以高之屬地爲戰場與其結遠在四萬里外之英不如聯壤地相接之俄而事機苟露日人之從旁窺伺者又必撓阻其間故不得不私定約章免致張揚爲他國所梗耳夫高之北境帖近於俄俄人每有東闢之志得一要地開埠通商以擅利權於太平洋中而惜乎諸國尺寸之土皆傳自祖宗頒之世守俄卽恃强無從啓齒故斤斤焉以經營琿春爲事無如琿春兩界中俄苟有處置必商訂於中朝俄人不能獨攬大權况乎地當黑道苦寒不毛歲椎春夏間四五月彷彿東南數省餘俱奇冷民人之自外來者輙不能久居數年以來所以不驟然興發者正爲此也今高人忽與私行立約凡高之轄境皆俄人之所應保護約中大旨一語足以該括豈非俄人之所大願哉夫俄但知自償其願顧不一思中國於此何以爲情卽日本久與中國爭藩屬之名今義不可奪事無明徵創爲兩屬之說亦係圓通辦法乃俄則不待力爭而居然收其保護之權日人其肯默爾而息乎穆麟德自述謂幼時原在高麗未及成童而已翩然歸國故以之辦理高事最爲盡心竭力然吾竊歎夫穆君此舉所以爲高麗計者未免失之矣蓋俄之雄長北方亞歐兩洲無一國見之弗忌高麗在太平洋中兩界中俄而對峙日本分屬中日則俄人不敢萌圖高之念别屬於俄則中日不能操保高之權理勢固然至言不易卽如佔取海島一節現在尙爲英人亞歐諸國莫不望英人之能爲俄敵而折其雄視之心奪其鴟張之氣若有俄人私踞海島則諸國皆將引爲不利而中日兩國尤惕惕然憂之况乎全境皆歸俄人保護更不獨一島之被佔也如其處處皆由俄廷撥派兵船扼住要道則諸國之爲高者已盡束手矣中朝之派兵撥船爲藩屬之名者事猶小而爲拒俄之計者意獨深也夫高麗向來不自振作同於越南之貧弱稱藩朝貢二百餘年雖則恭謹勿渝然其國中政事苦不能白整飭所幸者守舊黨人均守成法言必三王五帝事必仁義道德閉關絶使以爲自古迄今從無與外洋通商之成案今日本必來相强是以邪說惑我也宜拒不納孰知朝野臣民大都如此而宫中君后勵志振興曩年六月之變危而復安大院君旣居保定國王遂卽低首下心從中朝執政之意變計改圖講商務而修武備一時屬望者咸謂高麗方興未艾乃復被日人之蠱惑外視華人逆臣作亂致有景祐宫之遷變起倉猝禍幾不測有朝重復靖難俾日人挾制之策不能竟行然則中朝之待藩屬雖向無代治其事之例而近數年中所以爲高麗者亦可謂破格矣豈知高王終不滿於中國甘棄前盟遠引强宼頓贸然而有此舉也卽爲英人佔取哈密墩之事中國已在籌備况聞英人曾與中朝商定而後派兵船前赴該島然則英人不過拒俄人之南下而欲借高麗一島以爲屯兵發餉策應調遣之所非必有利於高麗之土地也高王卽懷疑懼何不遣使内渡一詢中朝執政之旨而遽與俄人潛立約章託其保護也乎且中朝大度包容或者不以其結俄爲高王罪獨不慮伺隙逞忿之日人乎抑明知日人外强中乾雖自稱仿效泰西巳臻美善而究之兵艦不足以禦敵器械不足以取勝必不敢與俄人爲敵今以全國託俄日人亦將束手聽命無慮其狡焉思逞也乎顧高麗雖不慮夫日本而中國東顧之憂不且因此而滋甚英人之爲亞歐大局計者亦豈肯任高人之舉國從俄而爲東南洋之大患耶不特英人美國獨踞墨洲商務四達俄人而保護高麗太平洋中從此不能安靖亦豈默然不遣一使不發一言者乎總之高之君臣處事一無主意前者求中國之助繼而又惑日人之言今并中日兩屬之說亦不能以信義相維 
 
 

Page 2

 
 
繫竟至外視兩大而遠結俄人噫有國家者其可爲是紛紛然哉 
[上諭恭錄]  
　　五月十九日奉上諭前因京師入夏以來雨澤稀少業經設壇祈禱朕迭次親詣大高殿拈香並親詣時應宫等處拈香派惇親王奕誴等節次分詣時應宫等處拈香雖迭經得雨尙未優渥農田待澤仍殷朕心彌深焦盼允宜再申虔禱以迓甘霖朕於本月廿三日親詣大高殿並親詣時應宫拈香着仍派豫親王本格詣覺生寺拈香昭顯廟着仍派惇親王弈誴宣仁廟着仍派惠郡王奕詳凝和廟着仍派貝勒載瀅仍派肅親王隆懃詣黑龍潭拈香所有大高殿覺生寺常川住宿並輪班住宿上香行禮仍着原派之王大臣等敬謹將事欽此 
[本館接奉電音]  
　　五月二十五日京報内有諭旨數道以安多京友僅恭錄大略由電傳來合卽照登在報俟奉到全文再行敬謹備錄○五月二十五日奉上諭岑毓英奏查明宣光臨洮獲勝出力人員分案請奬開單呈覽一摺上年十一月曁本年二月間岑毓英督飭官軍先後在宣光臨洮等處大獲勝仗主事唐景崧提督劉永福總兵何秀林丁槐覃修綱等督隊進勦甚爲得手岑毓英調度有方懋著勞勩加賜一雲騎尉世職並交部從優議叙在事出力員弁均屬著有微勞自應量子奬叙總兵何秀林着交部照一等軍功從優議叙丁槐着交軍機處記名遇有提督缺出請旨簡放並賞換哈希巴圖魯名號提督劉永福着賞給依博德恩巴圖魯名號並賞給三代一品封典楊國發吳永安劉興均着交部從優議叙另片奏前雲南藩司剛毅主事唐景崧道員湯聘珍等請旨奬勵各等語剛毅着交部從優議叙唐景崧着賞戴花翎並交軍機處存記請旨簡用湯聘珍岑毓實均着交軍機處存記遇有道員缺出請旨簡放欽奉慈禧端佑康頤昭豫莊誠皇太后懿旨所有雲南官軍及唐景崧劉永福等所部各軍尤爲出力兵勇着共賞給内帑銀一萬兩由岑毓英分别發給以示鼓勵欽此餘均着照所議辦理該部知道單三件片三件併發欽此 
[越事未定]  
　　倫敦本月二十四發來電報云有越兵三萬人往攻順化京城爲法兵之戍順化者擊退越兵死傷一千二百人法兵亦死傷六十人然則越事猶未底定乎 
[茶汛續述]  
　　昨日接到倫敦發來電報云茶巿開盤之後茶價日就跌落業此者恐未免虧折矣 
[商船被撞]  
　　江通輪船寄椗於宜昌碼頭適有商船由上流隨波而下水勢湍急不能著力遂撞於江通之錨鍊商船截而爲兩該輪船急放小艇救人斷船立卽沈下該商船上諸人惟四人遭碰斃命餘則俱經救起云 
[漢口大風]  
　　本埠西友傳稱接有電信日昨武漢一帶猝發大風有無損傷屋宇船隻俟得詳信再述 
[台匪猖獗]  
　　甯波傳得台匪勢甚披猖其衆約有三千餘人前由鎭海調往之練軍五百名聞已被傷四五十人矣刻下大憲將飭楊統領督率全營練軍前往甯海助勦云 
[使臣奉命]  
　　英廷授赫德君爲駐華欽差一節現經奉有明文由署理華京英欽差通行照會各國星使并總理衙門因是總署及各國星使皆具文照復藉逹賀忱惟赫德君接印任事聞尙須待國書到後再行定期至總稅務司一缺中朝擬於前任上海稅務司赫政及現任津關稅務司德璀琳二人中酌量選授云 
[回民作亂續聞]  
　　昨得京信稱風聞伊犁揭竿爲亂極形猖獗官軍迭次失利告急文書紛紛如雪片劉中丞毅齋坐鎭新疆運籌調度頗費經營已將實在情形臚陳入告想廟謨宏遠必能决勝於千里之外密授幾宜也至該回民之敢以負嵎者聞實緣俄人暗中接濟并爲主謀故一切軍火陣法鋒利無比云 
[劇賊成擒]  
　　本月二十一晚四鼓時有胠篋者流闌入蘇垣宋仙洲巷彭誠濟家一試探囊之技贓已得矣適爲事主所覺驚喊狂追賊遂棄贓而逸鄰里聞之羣起追逐該賊健捷如猱奔至吳趨坊鳬水而去時已黎明鄉人之趂早巿者咸在隔河接應該賊身上濡濕若雨淋鷄礙難舉步因悉數脫棄赤條條奔逸如飛忽見墻角倚一竹竽緣以登屋其時圍捉者愈聚愈多有二匠人躡登屋上已被擒住該賊奮力一摔二匠均跌階前幸未重傷迨逃至聚河橋劉家浜一帶已事聞於理問廳飭保報捕兠拿賊又逃至定光寺隱身大蓼螭吻間旋又跳入後面空院捕役等先截住其上屋之路隨施放一空鎗賊始魄奪反手就擒由僧人給穿破袴解入縣中任明府訊明該賊姓張原藉丹陽前曾在蘇犯案遞回本年二月三月又潜至蘇垣犯竊兩次轉至他方月之十七日依舊到蘇卽竊傅公館衣服朝珠等物售諸嘉餘坊王姓舊貨店云云當卽覊押化莠堂一面立提舊貨店主到案追取原贓該店主堅不肯承笞責二百板仍執如前因卽飭押飯歇聽候覆訊究懲聞擒匪時有鑣司發一彈誤中山西客之額血流被面雖云無礙亦可云无妄之災矣 
[蘇省斷屠]  
　　日前蘇府及長元和三縣恭詣邑廟祈晴一事已登前日報章近因雨仍不止府尊遂飭縣傳諭舖户居民於二十三日起禁止屠宰一面率屬虔祈至二十一日下午䗖蝀在東似有晴霽之望翌日庚申又符久雨望庚晴之說乃日間陽光顯露方慰祀憂入夜漏下三更雨師又至殆必俟諸憲爲民請命始得邀上蒼默佑耶 
[日下紀聞]  
　　户部飛咨各省催造八九兩年出入細册到部以憑核對限八月以前到部如再逾限不到卽行指名嚴叅○神機營奏請將駐紥南苑通州各隊撤回京師前已登報兹聞醇邸又奏請將吉林官兵調往南苑暫行駐紥此於節省餉項之中仍寓有備無患之意也○十三日在神武門外叩閽之雙全聞係鑲黄旗護軍是日在神武門値班因負債如山無臺可避適聖駕出宫遂跪而呼寃當經侍衞縳捆俟御前大臣訊供具奏請交刑部嚴行審訊旨下後遂經步軍營官兵解交刑部查叩閽人犯不論所告虚實例擬發遣該護軍因細故叩閽不特身罹刑網卽護軍統領以至該管章京亦有應得之咎也○御前大臣面奉諭旨咨查各部院旗營將所有十五善射人員由各該衙門查明有無事故造册咨報想見講求武備之意○連日傳示上駟院將御騎烏錦驤馬備齊鞍轡牽進内廷恭備聖上每晨乘騎午後赴西廠子演射鵠皇太后親臨閱視天亶聰明允文允武猗歟盛哉○前經神機營分撥銀閘酒醋局帥府園皮庫胡同四廠内輪班住守之馬步槍炮各隊及圓明園火器營香山之馬隊均自本月十五日起仍歸本隊廠内値班訓練其通州駐紥之八漢排槍隊火器營馬隊緑營官兵亦於十五日全行撤回 
[章門雷異]  
　　章門外三十里之西山嶺相傳係許旌陽舊宅十四日有二人偶憩山麓忽陰雲四合微雨東來霹靂一聲而二人已死是日撫署左墻近佳山廟亦擊倒數丈又貢院前之二大旗杆鄉試時掛摶鵬起鳳二大旗者同日亦擊成數段一震之威乃至於此 
[舊地重臨]  
　　九江所駐鎭武軍撤散後營哨弁勇出關投某大帥進剿法人克復諒山時與法對壘奮不顧身疉獲勝仗屢挫凶鋒膺懋賞者已不數次刻因中法已和該營仍奉大憲移駐九江行知現已到潯云 
[掌珠幾失]  
　　某甲僦居南巿在東門外左近素在洋行爲夥克勤克儉積有家資年近五旬苦乏嗣續弟乙生有一子年甫六齡瞰兄多 
 
 

Page 3

 
 
財垂涎已久詎甲於去春納一小星至冬卽舉一雄乙大失所望輒喚奈何前日暗地賄通無賴子某丙乘兄不在將兄子抱匿他方不期行近十六舖橋與甲覿面相値詢以故丙知事洩無從推諉遂卽直告緣由甲聞之大爲驚駭意圖扭丙至巡防局請究轉思此事終由弟起遂卽將丙釋去挈孩回家云 
[粮差拘押]  
　　本縣糧差徐駿欠繳條漕逢限不到莫邑尊大怒飭拘徐妻王氏押令交徐徐仍匿不投到前日皂快頭薛升等偵知徐避 
匿之處前往拘獲據情禀明邑尊飭收押候訊 
[無賴宜懲]  
　　某氏向以女紅度日前日旁晚時携物至某店回來行近小東門内察院旁突遇無賴數人向之調笑該氏正言厲色效女嬃申申之詈無賴老羞變怒上前批頰旁人不服幫同扭獲二人捆送巡防總局馮蓮士剌史廉得其情判二人各笞三百板着覓的實保人氏叩謝而退 
[水手向隅緣起]  
　　昨報列水手向隅一則兹悉此種水手均係衞船中人衞船自奉海運局委員騐視後均由道憲黏封以待挨次裝粮北上近經粮米局委員及商船局董事訪得所封衞船中有十三户慣裝霉爛米石到津掗騐因將該船一概剔去船上人以上年停泊至今專行承装糧米一聞此信人心均惶惑異常以致人多口雜滋釀事端云 
[壞衣混質]  
　　前日有衣莊夥某甲持狐皮馬甲一襲至石路某押舖質洋押舖夥估看之下許以質洋四元衣庄夥堅索六元押舖夥携衣入内室細加檢視復出曰祗可質四元衣莊夥允之押舖夥隨手將衣一摔則皮毛紛紛如雨下因大聲曰爾持壞衣混質情殊可惡大加斥辱將衣擲還衣莊夥明知已被識破遂稱汝用藥水洒在皮上致毛紛落與論爭執經人出爲調停謂押舖旣知壞物不受押可也今竟有意弄壞實属非是押舖夥謂受愚已非一次屢經賠償押本含恨已深今願略償衣價嗣後不得再將壞衣敗人事隨寢息 
[叩賀榮陞]  
　　英界會審委員黄芝生太守承乙署理川沙廳及正任川沙廳羅少耕司馬嘉杰調赴英公堂會審等由前據蘇友電音早登報牘兹悉太守於前晚接奉憲札昨晨署中幕友家丁書辦差役人等均叩頭稱賀太守接見幕友略叙寒暄餘均免見聞羅司馬往金陵謁見曾制軍後星夜乘輪而返想亦已接到上憲調署之札矣 
[西員不到]  
　　昨禮拜三英副領事仍不到堂一切案情俱由葛大令獨判 
[英界公堂瑣案]  
　　張趙氏卽小寶遞禀聲稱自幼父母雙亡被親戚售與花烟館主婦童顧氏撫養成人勒令爲妓繼被轉輾典押後又贖回去冬有相識之縫衣匠張順發願娶小婦人爲室童顧氏知張稍有貲財索得財禮銀元親許與張租房同住近又屢借不遂商同私夫童阿明喚小婦人回去依舊賣娼小婦人思旣離此苦海情願以針線餬口不欲再墮風塵是以堅不允許詎昨日該氏與童竟糾人前來將箱籠衣物盡行搬去聲言若不回去均不交還因由張報捕拘該氏及童送案張供與同童亦遞禀聲稱台州人氏現爲石子生理與蘇婦顧氏私識有年生下一男一女顧氏有前夫所生之女名阿三卽小寳計與小的私識時祇有七歲由小的撫養成人前已許字蒯姓兹蒯央媒催促成婚阿三聞之私自逃逸前數日在茶肆尋見卽唆使私識之甯人張順發紏衆覇阻又被妄報捕房拘拿小的至案童顧氏供與相同并稱阿三確係親生女兒葛大令問阿三爾母現開花烟館否答稱是且有買女一名又問捕頭派捕往拘時曾否起到箱籠衣物捕頭答稱所有之物現均起案大令大怒向童曰爾曾糾人前往搬物確有憑據何敢飾詞答稱搬物之事我實不知或者顧氏所爲大令謂阿三從良志切情實可嘉飭張連衣物箱籠一并具領童及該氏各掌一百下并令具以後不得再至女處饒舌切結○張阿四訴稱撐船餬口隣人王長新借錢不遂將妻李氏毆傷由捕拘王到案王供並無借錢之事實緣張妻誣指我妻行竊因之口角紛爭張卽帮同將我妻拳毆脚跌我妻現懷七個月身孕遭毆後遽爾小産孩已斃命妻亦臥床難保無性命之慮刻下斃孩尙未收成忽被拘案葛大令命均交保着王赶將斃孩掩埋請醫調治妻子一面令兩造邀同鄰人到案再行訊供核辦○大英醫院工人王寳興訴稱有拾荒之江北孩子陳裕谷時來帮忙打掃另有侍者與我商同每日由伊出錢六文由我出錢四文湊數給伊且食便飯刻我有幼弟到來因卽將陳辭去詎竊我洋三元遂報由包探拘獲人贓送案包探王阿二禀稱獲陳詰得洋一元已交與母親餘則兌换四八開等小洋均已起案陳供年十四歲取洋是實現已交還陳母某氏上堂求恩葛大令向王曰爾旣令幫忙每日祗貼十文錢亦太少今姑准領起案之大小銀洋又喚陳母曰爾子犯竊養而不教之故遂取戒尺着自責兒子手心五十下始准領回管束○　報列拐犯宜懲一案昨晨葛大令命提在押之拐孩人吳兆龍及受寄圖賣之吳近香到堂謂前日已分别笞責曾知罪否二吳同稱知罪大令曰爾等串拐劉孩尙圖推在陳阿洪身上陳恐株連以致投江尋死爾等所爲喪心害理隨判吳兆龍枷三月吳正香枷二月飭差保押同鳴鑼遊示以昭炯戒 
[法界公堂瑣案]  
　　法界紫來街眠雲閣烟館主前將生財抵高易洋行銀兩及控經斷定分期還銀等事前已疉次錄登還至第九期該舘主婦孫蔡氏遣夥繳到洋五十元因未足數留在捕房昨該氏投案聲稱昨日又遣人携洋五十元繳在捕房連前繳英洋一百元應還李同新九十兩期之銀共一百兩核計尙少三十二元有零巳倩保人向高易商讓爲此叩請將保單及生財簿據發還翁太守詰問高易收銀人朱某據稱此事雖來說過然我來時東家並未說明允准與否所有保單等件一併呈案太守謂孫蔡氏曰此事未經收銀人知悉爾當再託原保前去婉商該氏叩謝而退太守又着朱前往捕房將洋收去朱亦遵諭退出○順興燭店主蔡炳生將彩視街全生里樓房八幢推與文以莊翁靜夫管業所有前抵各據早已經翁呈繳在案蔡亦應出立歸翁管業憑據交執詎蔡所寫之據連其兄名字一并列上翁太守謂蔡實屬狡猾春間疉經研訊據稱店房是伊一人之業家資前已與兄分晰諸事實不相干今出立管業文契又將兄名死上自應傳喚其兄到案畫押詎連傳兩次兄竟避匿無蹤致此案暫時擱起昨日又有黄姓詣案請追蔡所欠銀五百兩太守謂且待伊兄到來將文以莊事過割再爲核辦可也 
[發山東電報籌解第十一批賑捐庫平銀五千兩]  
　　山東撫憲陳雋臣大公祖大人鈞鑒本月初八解十批庫平八千兩十七日代常州善士解規銀一千三百兩諒早飭交查放○五月廿四日籌解第十一批庫平銀五千兩内中代揚州嚴佑之先生解揚平二七寳銀三千兩一俟解到請飭交放賑紳士潘振聲孝廉施子英小兒具領查放○上海籌賑公所晚生施善昌電禀五月廿四日午後拜發○今解十一批庫平五千兩仍請本埠大豐洋貨號内許春榮兄託巨豐莊經手向新泰厚票號匯庫平銀四千兩元豐玖匯庫平銀一千兩今解出規銀五千五百十兩今開海晏輪船不轉烟台直放天津陳中丞函并匯票兩張固封函託天津金苕人觀察轉解山東憲轅[  施少欽附啓]  
[上海四馬路浦灘文報局經收粤賑五月下旬清單]  
　　廿二日戲鴻堂十元愛吾書屋二元清河堯雛氏十元述善堂十元○廿三日陳惠恕二元鄭氏求母牙症速愈二元○廿四日陳家木橋山東籌賑公所交來雲南鄧大守十四批普洱府王募七十兩永昌府劉協岑厘金黄募廿三兩一錢四分平彝縣黄十兩又募三兩三錢十五批騰越鎭張募四十五兩零五分景東廳凌募四十九兩二錢永安堂廿五兩七錢五分十六批唐成朱順祥記顔景軒募一百兩十七批平安廳覃三十兩又募七十二户四十兩南　總局司事等三十兩銷出四千六百六十一號畫兩軸尺頁一本洋廿元銷出圖書集成一股五十二元皖省來王寶森募銀十兩洋三十八元銅洋四元共來規元四百六十兩零五錢四分四厘洋一百十元 
 
 

Page 4

 
 
銅洋四元○廿五日李月林五元直隷捐來白米七百五十四石合洋二千二百六十二元自怡齋主十六元開源帳房五元何逸葵四元王尊勲十元楊兆榮五元何麗初二元梁輝堂二元范志雲二元申報舘十元霧裏看花客二元高昌寒食生二元明心欽此屋一元晤世道人二元漱蘭室一元寄鷗室主人五元黎氏兆七元二角洋三固　　此稿未完 
[蘇省撫轅抄]  
　　五月二十二日候補通判方增烈禀知奉委解京餉差知府銜補用同知候補知縣俞辰服闋回省家人來轅禀報江蘇候補知縣甘樹於五月二十一日未時在蘇寓病故候補同知任本照於五月二十一日酉時在蘇省盛家浜公舘病故○二十三日升任浙江藩臺許於今日巳時過無錫輪船拖帶前來四品銜升用同知直隸州知州新選松江府管糧通判孫治安浙江人禀到候補知州朱秉衡禀辭奉委解京餉赴都縣丞方炳涵禀知奉飭派蘇差委葉承福缷署崇明縣典史事回金濟禀知奉委駐管昭文太倉塘工差卽辭分發江蘇海防先補用巡檢陳輝昇安徽人由京騐看來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年五月十九日京報全錄] 　　 
　　宫門抄○上諭一道錄前○發抄旨四道○黔撫李奏番明定擬摺子○署晉臬丁奏報接篆日期摺子○侍郎松等奏考試漢教習事竣摺子○將軍希奏特叅同知議處摺子○江督曾等奏請飭部誩銷夾片○陜督譚奏請借補遊擊摺子○將軍希奏請改鑄關防夾片○五日十九日工部鴻臚寺正藍旗値日無引見○靈中堂延煦各請假十日○召見軍機○發抄丁寳楨奏審明南部縣丁書劉鈞等虧挪公欵案定擬奉旨刑部議奏欽此○又川東一帶歉收動撥積谷接濟奉旨知道了卽着該督飭令地方官妥籌接濟勿任小民失所欽此○又秀山縣一缺請仍以原題之儘先令唐楚翹序補奉旨吏部知道欽此○又重慶鎭田在田請假三月回籍省母奉旨知道了欽此○○署貴州巡撫布政吏臣李用清跪奏爲審明殺死夫婦一家二命兇犯按列定擬恭摺仰祈聖鑒事竊據平遠州詳報民人劉三有故殺穆二並鬥殺其妻穆李氏夫婦一家二命一案經臣批飭提犯研訊確情按擬詳辦去後兹據該州王維舉審擬解經大定府知府余撰審明由署臬司吳自發解勘前來臣親提研鞫緣劉三有籍隸該州佃田度日已死穆二穆李氏係該犯繼妻劉穆氏兄嫂素無嫌隙光緒十年五月十四日劉穆氏出外赶塲與穆二穆李氏撞遇當經邀留至家月餘未回劉三有心生厭惡閏五月十八日劉穆氏外出探親穆二以劉穆氏衣衫𧟋縷村斥劉三有待妻刻簿劉三有回詈多管至相爭閙穆二舉拳行毆劉三有順携門旁鐵鋤毆傷其偏右跌地穆李氏聞鬧趨護順拿桌上尖刀向戳劉三有閑側將鋤丢棄乘勢奪刀過手向穆李氏嚇戳不期適傷其肚臍倒地穆二在地辱駡聲稱傷愈定行報復劉三有一時氣忿起意致死遂用尖刀戳傷其心坎殞命穆李氏旋亦因傷身死劉三有慮恐到官問罪復起意私理滅跡將各屍負至屋後山坑用土掩理迨劉穆氏回家查問劉三有揑稱業已回去劉穆氏信以爲實六月十六日劉穆氏赴山見坑内塡有新土心懷疑惑回向劉三有盤詰劉三有不能隱瞞據實告知劉穆氏亦卽容隱旋經該處團甲訪聞報騐獲犯訊詳批飭審擬由府解司勘轉經臣提拖研鞫據供前情不諱侒詰委因口角毆故殺死並無起釁别故逃後亦無行兇爲匪與知情容留之人矢口不移案無遁飾查例載致死一家二命係一故一鬥者擬斬立决奏請定奪毋庸斷給財産等語此案劉三有因與穆二口角將其毆傷倒地經其妻穆李氏聞閙趨護用刀向戳該犯奪刀將穆李氏戳傷跌倒並因穆二在地辱駡復敢起意致死用刀復戳以致穆二等先後殞命實屬一故一鬥查死屬夫婦一家二命自應按例問擬劉三有除移屍私埋輕罪不議外合依致死一家二命係一故一鬥者擬斬立决例擬斬立决奏請定奪毋庸斷給財産劉穆氏於盤詰其兄穆二等被殺情由後並不首告本于例議惟劉三有係該氏之夫名分所關律得容隱應與一經訪聞卽行報案之團甲趙璧等均毋庸議無干省釋屍棺無屬可傳應飭劉穆氏領埋兇器鐵鋤尖刀供棄免追除供招咨部外所有按例定擬緣由理合恭摺具奏伏乞皇太后皇上聖鑒勅部核覆施行謹奏軍機大臣奉旨刑部速議具奏欽此○○署理山西按察使鹽運使銜河東道臣丁體常跪奏爲恭報微臣接署臬篆日期叩謝天恩仰祈聖鑒事竊臣於光緒十一年四月初四日在河東道任接奉署撫臣奎斌行知以兼署按察使馬丕瑤現署藩篆所遺臬司篆務委臣署理等因隨卽束裝起程於十九日行抵省城二十一日准兼署按察使臣馬丕瑤將印信文卷移交前來當卽恭設香案望闕叩頭祗領任事訖伏念臣黔陽下士比部備員荐剡叨登出爲郡守新符甫領旋晉監司愧無補於鹺綱復忝權夫臬事躬承綸命寵榮不啻三遷恩逮蓬廬雨露兼濡兩世隆施逾格惶悚難名查山右爲風俗誠樸之區臬司乃刑名總匯之地濟寛濟猛貴事理之持平讀易讀書在本源之先裕如臣禱昧深懼弗勝惟有益矢愼勤倍加策勵遇事禀承署撫臣悉心經理斷不敢以暫時攝篆稍涉因循以冀廣布皇仁仰答高厚鴻慈於萬一所有微臣接署臬篆日期並感激下枕理合繕摺叩謝天恩伏乞皇太后皇上聖鑒謹奏軍機大臣奉旨知道了欽此○○臣松森臣朱以增跪奏爲遵旨考試漢教習事竣恭呈試卷仰祈聖鑒事竊臣等蒙恩簡派考試盛京宗室覺羅官學漢教習遵於四月二十日傳齊應考之舉人貢生等循例在於盛京禮部扃門考試公同詳愼稽察夾帶傳遞頂冒代倩等弊查盛京考試漢教習向無額取定數臣等悉心校閱擇其文理通順字畫匀凈者酌取六名卽於二十二日面加覆試核對筆跡俱屬相符謹將試卷擬列名次恭呈御覽伏候欽定發回之日臣等拆閱彌封開明姓名籍貫年貌咨部存案挨次補用所有臣等考試緣由理合恭摺具奏伏乞皇太后皇上聖鑒謹奏軍機大臣奉旨禮部知道試卷發回欽此○○奴才希元跪奏爲解省覆勘新事秋審絞犯二名乘間脫逃請將簽差不愼之同知交部照例議處恭摺仰祈聖鑒事竊查各廳州縣遞解秋審重犯理宜嚴密防範不容稍事疏虞兹據署吉林分巡道孫堪轉據署伯都訥廳同知王鳴珂禀稱光緒十一年三月十九日據解役張景全卽張甸方劉才報稱本年三月十四日早奉派役張景全辛與發營兵趙長勝張立春押解秋審人犯李泳昇並派役劉才與楊順營兵劉永祥郭長青押解秋審人犯李彦椿至省會勘蒙飭役等小心管解務保無虞卽於是日起解至十七日將晚解到吉林府金珠站赶店不及借站诠宿與各犯同炕睡歇役等因日間道途難行人俱困倦至三更時分均各睡熟詎李泳昇李彦椿乘間扭斷鎖銬啓後窗逃逸及至黎明役張景全與劉才睡醒查看該犯李泳昇李彦椿業已脫逃遂卽喊同夥役營兵各處追尋無蹤現在解役楊順辛發營兵郭長青張立春分投追犯尙未回歸役等先行回案理合禀明飭緝等情禀由吉林道詳請奏叅前來奴才查李泳昇係因奪獲札鎗將李桀札傷身死案内審依鬥殺律擬絞李彦椿係用松板等械將妻周氏毆傷身死案内審依夫毆妻致死律擬絞均奉准部覆入於本年秋審解省覆勘之犯現因恭逢光緒十一年正月初四日恩旨經刑部彚案奏明絞犯李泳昇不准减等仍應歸入秋審辦理絞犯李彦奏准减爲杖一百流三千里咨行前來今伯都訥廳簽差解犯並不愼選妥役小心防範致該犯等中途痗間脫逃實属異常疏忽除通飭各屬嚴緝逃犯李泳昇等務獲究報並飭吉林道行提解役人等來省研訊有無賄縱情弊按律定擬另文咨部將李泳昇一犯於秋審册内扣除外相應請旨將籖差不愼之署伯都訥同知王鳴珂交部照例議處所有籖差不愼之同知請叅緣由理合恭摺具奏伏乞皇太后皇上聖鑒訓示遵行謹奏軍機大臣奉旨着照所請該部知道欽此○○曾國荃等片再蘇省光緒八年分冬漕海運案内候補衞守備李桐陳志魁等二員因在津通等處押運無誤事竣請奬業據蘇藩司會同粮道詳經臣等彚案開單奏請將李桐改歸不論雙單月遇缺前先選用陳志魁改歸選用在案兹據該備等以查得衞所補選章程均按奉旨日期先後序補緣陳志魁係於同治五年十二月初九日奉旨以衞守備儘先補用李桐已先於同治七年八月初九日奉旨以衞守備不論雙單月遇缺先前選用復於九年四月初二日奉旨收漕標儘先補用有案今改歸選用係屬歧誤禀由蘇糧道王毓藻詳請將光緒八年分海運保案奏明註銷仍以原職奉准日期分别序補等情前來臣等覆核無異除咨兵部查照外謹合詞附片具陳伏乞聖鑒勅部註銷施行謹奏軍機大臣奉旨兵部知道欽此○○頭品頂戴陜甘總督臣譚鍾麟跪奏爲揀員借補要缺遊擊以裨營伍恭摺仰祈聖鑒事竊臣前准兵部來咨借補嘉峪關營遊擊補用提督王紫田所保把總守備歴因官階不合往返咨查迄今六載之久並未登覆自應揀員另補查嘉峪關爲甘肅新疆内外關鍵未便員缺虚懸兹查有現署該營遊擊留陜甘補用總兵强勇巴圖魯西甯鎭屬鎭海協營中軍都可李正魯勤明幹練曉暢戎機署理斯缺數年勤勞懋著以之借補可期勝任合無仰懇天恩俯念員缺緊要准以李正魯借補嘉峪關營遊擊如蒙俞允應請勅部先給署札俟防務一律告藏卽行給咨赴部引見以符定制除該員履歴册另咨送部外所遺都司員缺容臣另揀請補謹會同甘肅提臣周逹武合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○　希元等片再奴才等據户兵刑工四司掌關防協領等禀稱查吉林將軍衙門户兵刑工四司關防均係乾隆年間由禮部鑄造頒發計今百有餘年逐日鈐用篆文磨銷以致模糊難辨禀請具文更換前來伏查吉林將軍衙門户兵刑工四司關防均因鈐用年久篆文銷磨亟應奏請改鑄以昭信守除造具關防模式清册咨送禮部俟鑄造頒發到日再將舊關防四顆送部繳銷外理合附片具奏伏乞聖鑒謹奏軍機大臣奉旨禮部知道欽此 
 
 

Page 10

 
 
   
 
 

Page 11

 
 
[上海絲業會館籌賑公所解廣東水災賑捐英洋四千元]  
　　謹啓者粤省水災連奉到貴同鄉台翰悉本月初三日有十餘州縣被水災之害數十年來從未有見過如此之大劫傷人倒屋不計其數并讀公啓雖有樂善好施先行赶救無奈灾區太廣目下災民嗷嗷待哺之際仰求各省大善士隨緣樂助如能早惠一日早救一日災黎之性命等云敝公所代籌東賑亦因巿道之衰未能廣募善昌今知粤省如此重災急切待救勉力籌解英洋三千元鎭海粥捐公所籌撥英洋一千元今託禪臣洋行梁金池兄代爲報關裝兩箱計洋四千元甯波輪船裝運廣東代交愛育善堂紳董陳春田先生查收濟賑裝洋水脚蒙洋東捐助如能中外紳商大賈垂念山東廣東四川長江以下安慶江西各省水旱偏災如能俯如所請義粟仁漿源源而來隨收隨解庶可補救各省災民於萬一也不勝代禱乞命之至教弟施善昌頓首拜啓五月二十五日 
[上海文報局起解第三次廣省賑欵啓]  
　　啓者廣省災况愈報愈慘前經籌解銀米兩次車薪杯水無益於事日來捐欵甚微勢難大批起解萬不得已於本月廿五日先行湊解第三次洋二千元仍託麥加利銀行韋文圃先生匯去伏求各處好義君子赶緊籌助不論多寡以速爲妙倘能先行墊欵隨時募補尤爲施當其厄同人等敬代廣省災黎翹首企足百叩九頓以請命捐册捐單均已刊就倘蒙諸大君子取册廣募尤爲功德無量[  同人拜啓]  
 
 
 

Page 12

 
 
[光緒十一年五月二十日京報全錄]  
　　宫門抄○旨一道錄前○發抄旨四道○蘇撫衞奏審明按律定擬摺子○提督鮑奏請賜卹片○晉撫奎奏爲委署州縣各員片○楚督卞奏揀員升補苗疆守備摺子○晉撫奎奏請開復知縣片○又奏請旌表夾片○五月二十日内務府國子監鑲藍旗値日無引見○齡公請假一个月○耀年請假五日○内閣奏派騐放之大臣派出絪貝勒奎潤徐桐周家楣○掌儀司奏二十三日祭奉先殿瀅貝勒行禮○召見軍機○發抄丁寳楨奏建昌鎭劉士奇暫緩陛見奉旨着照所請兵部知道欽此○文緒等奏卽補主事祿祥補理刑主事奉旨吏部議奏欽此○又奏調盛京卽補協領張永錫派充文案翼長照支薪水奉旨該部知道欽此○謙禧奏光緒十年分錢糧未完一分以上各員職名奉旨户部議奏單併發欽此○○頭品頂戴江蘇巡撫臣衞榮光跪奏爲審明圖財謀殺一家父女二命按律定擬恭摺仰祈聖鑒事竊據如皋縣知縣楊春芬詳報匪犯吳元紏同吳萬椿圖財謀殺李錦龍及其女李珍娜身死一案當經批飭赶緊訊辦去後兹據審明擬議由州解經前臬司許應鑅提訊無異移交署臬司田國俟覆核轉解前來臣親提研鞫緣吳元吳萬椿俱籍隸如皋縣同姓不宗已死李錦龍均作成衣手藝吳元平素好賭並無産業光緒十年正月不記日期吳元在外與不識姓名人用錢倩壓賭博輸錢以致當賣罄盡貧苦難度稔知李錦龍將次女李珍娜許字與人得有聘禮洋錢首飾圖得財物起意將李錦龍等謀殺因慮其父女喊救又恐一人不能下手往向吳萬椿告知商令帮助得財分用吳萬椿亦貪利允從二月十四日早吳元令吳萬椿誑邀李錦龍至家帮做裙衫甫經入門吳元卽乘李錦龍不防用鐮刀砍傷其項頸李錦龍喊痛倒地吳萬椿接過鐮刀亦連砍傷其偏右兩顋頰李錦龍奪刀吳萬椿又連砍傷其兩手心右手腕李錦龍在地滾駡吳萬椿又迭砍傷其兩耳右耳輪上唇吻頷颏左骽吳元將李錦龍合面按住吳萬椿又連砍傷其髮際左臀李錦寵立時斃命吳元等將屍身藏放灶下至二更時分吳元與吳萬椿復至李錦龍家時李珍娜尙未睡宿正向查問其父下落吳元近前用手將李珍娜仰面揪按倒地致墊傷其左顋頰左後肋李珍娜哭喊吳元用手𢵡住口鼻致手指撳傷右顋頰右耳根吳萬椿用右手將李珍娜兩手握住撳按胸前致撳傷其兩手腕用膝跪壓身上致跪傷其左肋復用左手揢傷其咽喉李珍娜亦登時氣閉殞命吳元等放鬆起身卸下李珍娜耳環並用刃撬開桶櫃查看並無洋錢取得銀飾衣物當票等件逃回吳元先分給吳萬椿棉被棉袄同將李錦龍尸身拖棄水溝各散經隣人夏門查見通知李錦龍出嫁長女顧李氏投保獲犯騐訊詳批飭審兹據審擬由司解勘經臣親提研鞫據供前情不諱詰無另有同謀加功之人案無遁飾查例載殺一家非死罪二人擬斬立决梟示酌斷財産一半給被殺之家養贍又圖財害命得財而殺死人命首犯與從而加功者俱擬斬立決各等語此案吳元因圖財起意商同吳萬樁謀殺李錦龍李珍娜父女一家二命不法已極應卽按例從重問擬吳元除圖財害命曁棄尸水中不失及賭博各輕罪不議外合依殺一家非死罪二人斬立决梟示例擬捙立决梟示吳萬椿聽從圖財謀命下手加功並帮同棄尸例無聽從謀殺一家二命加功之犯作何加重治罪明文自應仍按圖財害命本例問擬吳萬椿除聽從棄尸不失輕罪不議外合依圖財害命得財而殺死人命從而加功者斬立决例擬斬立决應照例剌字吳元並無財産應免斷追起獲各贓給主認領未起追賠當票供棄免追同賭之不識姓名人查緝另究尸棺飭屬領埋除供招咨部外謹會同兩江總督臣曾國荃合詞恭摺具陳伏乞皇太后皇上聖鑒勅部核覆施行謹奏軍機大臣奉旨刑部速議具奏欽此○○鮑超片再故員總兵銜副將臧德羅天貴均係四川奉節人副將周鶴麟湖北黄岡人叅將曠安芳湖南龍陽人叅將銜遊擊李保安徽涇縣人遊擊王俊作湖南衡陽人遊擊余元龍四川巴縣人都司陳正清湖南武陵人都司銜守備吳恭試四川奉節人查該故員等前隨奴才南戰皖江北征鄂豫久經戰陣夙著功勲此次奉調戎行均屬勤勞王事値時令風霜凛冽經歴黔滇道路崎嶇晨夕則露宿風餐奔走於氷天雪地旣水土之難服更瘴癘之相侵本期効命沙場尸包馬草不料殞身異地魂繞蠶叢因受瘴以發傷實積勞而成疾食毛踐土未酬高厚之恩水遠山長遽赴幽冥之路前功可念厚澤堪邀可否援照軍營立功後病故例賞賜卹典以廣皇仁而慰忠魂出自逾格鴻施理合附片陳明伏乞聖鑒訓示謹奏軍機大臣奉旨臧德等均着照軍勞立功後病故例議卹該部知道欽此○○奎斌片再署忻州直隷州知州張彬調省差委所遺員缺查有解州直隷州知州姚官澄堪以調署遞遺解州直隷州員缺查有候補直隷州知州康模堪以署理又署稷山縣事准調陽城縣知縣單熙昭飭赴新任遺缺查有正任稷山縣知縣馬家鼎堪以飭回本任各該員均無叅罰案件據藩臬兩司會詳前來除分飭遵照外理合附片具陳伏乞聖鑒謹奏軍機大臣奉旨吏部知道欽此○○頭品頂戴署湖廣總督湖南巡撫臣卞寳第跪奏爲揀員升補苗疆守備以重營伍恭摺抑祈聖鑒事竊照湖南鎭　鎭標中營守備員缺係陸路題補第三輪第六缺應用揀發班内人員前經臣照章請以應歸揀發班補用守備楊秀璠擬補旋准部咨查楊秀璠之前尙有諸勝燮係由世職保舉守備應歸守備班何正光保舉守備巳經歸班註册遽以名次在後之楊秀璠請補覆奏到日核辦等因移咨到臣查何正光現未在營諸勝爕於此缺人地不宜現時在標名次在楊秀璠之前者尙有田興國李家源二員籍隷鳳凰本廳龔明幹熊勝洪嗣洛俞友勝汪炳麟梁清華劉兆祥閔世慶李斌葉光耀凌及第吳金華黄基寛周長久等十四員前摺已經聲明均與苗疆邊情不熟其名次在楊秀璠之後者又止黄昇平一員到標未久尙待練習伏查部章如揀發無人卽以應升應補人員題補今湖南省揀發守備班内旣無合例可補之員自應卽以應升人員請補以符定章臣遵卽在於湖南應升守備班内逐加揀選查有湖南乾州協右營右哨千總劉英魁年四十二歲湖南乾州廳人前在浙江投効軍營隨隊勦賊迭着戰功歴保都司銜儘先守備凱撤回籍飭發乾州協營差遣同治十三年經前督臣李瀚章借補今職領札赴任嗣因邊俸期滿考騐給咨赴京於光緒八年八月初五日由兵部帶領内閣經欽派王大臣騐放請旨回任照例用初六日覆奏奉旨依議欽此該員諳練營務勤愼操防以之升補斯缺洵堪勝任其實任邊缺千總已及十年於苗疆風土人情最爲熟悉人地實在相宜雖經保有儘先守備旣已借補千總俸滿引見回任候升自應仍歸應升班升用核與題缺章程相符且係隔廳别營與例亦屬符合合無仰懇天恩俯念苗疆邊缺緊要准以劉英魁升補湖南鎭筸鎭標中營守備實與地方營伍有裨如蒙俞允俟部覆至日給咨送部引見以符定制除咨取該員履歴咨部外謹會同署湖南巡撫臣龎際雲署湖南提督臣李勝恭摺具陳伏乞皇太后皇上聖鑒訓示謹奏軍機大臣奉旨兵部議奏欽此 
○○奎斌片再丁憂徐溝縣知縣王勲祥前因欠交徐溝縣任内正雜各欵銀四千九百九十一兩零經臣於本年二月間奏叅摘去頂戴勒限四個月嚴追如能限内全完再行奏請開復奉旨允准在案兹據清源局司道詳稱該員應交前項正雜各欵銀四千九百九十一兩零業經如數依限交清由代理徐溝縣知縣柳增慧於三月二十日分欵批解司庫兌收出具無虧册結申送並懇奏請開復原叅處分等情前來臣查該員王勲祥自被叅後卽將欠交銀兩於一月限仙設措全完尙知愧奮合無仰懇天恩俯准將丁憂徐溝縣知縣王勲祥原叅摘頂處分卽予開復以昭激勸除册結咨部查核外理合了会片陳奏伏乞聖鑒謹奏軍機大臣奉旨着照所請該部知道欽此○○奎斌片再據太原縣知縣薛元釗署陽曲縣知縣白昶會禀稱同鄉河南安陽縣已故節婦張李氏係儒童張永妻嘉慶十四年永殁氏年二十三歲侍親至孝内外無間言咸豐九年病殁計守節五十年又劉段氏年十八適儒童劉生香爲室次年夫殁痛不欲牛孝養翁姑撫嗣成立同治十一年病殁計守節三十五年又李許氏年十六歸儒童李占元爲繼室道光十六年占元殁苦節撫孤事翁姑以孝着道光二十九年病殁計守節十二年又王馬氏係從九品馬丕川之女適舉人王洛書之姪光錦爲室年十七夫病殁該氏誓以身殉因念翁姑衰病勉事晨昏及夫弟成立遂絶食以終時年三十歲計守節十三年該縣等誼屬梓桑見聞眞切不忍聽其湮没開造事實清册出具印結禀由藩司高崇基具詳前來臣查該已故節婦張李氏等心盟金石操懍氷霜或忍痛以娱親無虧節孝或含悲而教子克繼詩　洵爲巾幗之完人宜沐旌揚之盛黄核與例章且均相符合無仰懇天恩府准 
將河南安陽縣已故節婦張李氏劉叚氏李許氏王馬氏勅部照例旌表以維風化而闈幽光除册結咨部查照外謹會同山西學政臣吕鳳岐合詞附片陳請伏乞皇太后皇上聖鑒謹奏軍機大臣奉旨張李氏等均著准其旌表禮部知道欽此 
 
