# 1893 - 348 - 4907424

 

Page 1

 
 
[增廣新聞] [  申報館主人啓]  
　本館今歳以來各處添設訪事友人博采旁搜必詳必盡以故新聞山積美不勝收今者精益求精更復擴充篇幅凡朝廷之涣汗臣下之鴻猷海外之郵音民間之委語以及奇聞艶蹟佚事閒情一得郵筒卽登報牘庶幾多而且速無負諸君子賜閱之盛情乎敢布區區伏維均鑒 
[申昌書畫室告白] [  申報館主人拜手]  
　　本館申昌書畫室開設在本埠三馬路本館間　已歷多年今仍在原處大事　充凡藝林　賞之品無一不備紳商惠顧卽請移玉爲盼此佈 
[妙藥售資助賑] [  申報館恊賑所謹啓]  
　　嘉定徐君聞韶橋寓金陵垂十餘年專以救治吞服生烟爲事活人無算有口皆碑其藥必親自監爐虔誠製煉以故依方施救無不著手成春茲有諸善士慨解腰纒囑徐君煉藥出售所得之價悉數助入賑捐昨承寄到一百二十瓶計病痊子江君助四十瓶卯金氏代病痊子許願助六十瓶王樂山得子助二十瓶由本館恊賑所出售每瓶洋銀五角集有成數立卽彚解災區旣以拯飢又堪續命一舉而二善備詎非莫大陰功乎敬告寰海仁人尚其及早解囊惠臨購取庶無負諸君子施濟之願而亦以騐徐君之藥可回生焉肅此布陳伏祈德鑒 
[論接客定章]  
　　日前報載襄垣友人來簡言皖南墾荒之湖北客民每年冬去春來幾如海燕其數不下二萬餘人出入必假道蕪湖以洋棚爲樞紐是以洋棚生意亦以若輩爲大宗每屆冬初洋棚上派夥四出爭相延攬甚至此攘彼奪有不能並立之勢盖以每接一客可得靑蚨二百文祗此百餘日中每棚獲資無不盈于累萬故不憚以全力爭之更有派夥在路强拉生客者以致無業靑皮亦分布内河兩岸溷賺旅人行李刻經洋務局總辦吳春農太守出示諭禁明定章程此後每棚只准派夥三人就近招接不得遠出强拉並由局給發腰牌令夥佩帶以便遠客有所區别自示之後如有並無腰牌在外招接以行其騙者許該客扭禀來局以憑重懲是一舉也可謂思周慮密者矣夫接客之易於肇禍則豈但蕪湖之洋棚而已哉彼其所接者不過墾荒之楚客彼其所爭者不過洋棚之生意若上海各客棧之接客夥友則凡沿江沿海輪船所到之處幾乎無處不到有直至天津接客而來者有直至閩廣等處接客而來者甚有從南洋接客而來者不憚道路之遥遠不顧風波之險阻果何爲也哉爲其接到一客每日可獲靑蚨四十翼且輪船水脚之内亦可稍沾其光而於棧主前又可稱功夫是以如是之出力也然而半途肇禍者往往時有見聞有因爭客而互相扭毆者有輪船尚未下椗兼先跳上以致失足落水者甚至如前此被焚之輪船亦有接客之人遭此刼數而彼乃但顧其利不顧其害詎不可哀也乎然而彼之得以附輪遠出接客者則以輪船各公司爲招徠生意起見凡有棧中接客夥友附搭輪船皆不取水脚以故紛紛遠出非若輩亦先下本錢也而若輩之所以取信者不過一紙棧中條規其有往來已數彼此認識者固不在乎此而彼等以此接生客要無不憑此以作招紙此等棧規並非秘密之物故輪船中往往有僞充棧中接客之夥以誆騙客人行囊者一或不愼卽墮其術中而悔之無及卽使報官緝捕未必卽能弋獲常有因此而進退維谷其婦女淺見之流竟有因此輕生者此其害較之洋棚上之接客有更甚者矣竊以爲此一事也苟能設法區别亦未始非陰德之一端但須各輪船公司定一章程凡各棧中接客夥友任從附船不取水脚惟每人亦各給予憑照一紙或腰牌一具令其持此以爲附船之照卽持此以爲接客之符其棧内條規仍聽執持惟於條規之外增此一憑俾客商有所依據弗致誤落匪人之手以致喪其資斧此則輕而易舉之事吳春農太守旣爲之先曷不有人焉以爲之繼乎况近來沿江沿海匪徒出没各處要口皆設立查輪委員以專事稽查匪類而此等匪類安知不手持棧規僞充接客之夥以混入船中雖從來無於此中查獲匪徒之案然而法網有一處之疎卽弊端由此而出輪船上之匪徒有混充顯宦者有冐稱富紳者有僞作商販者有充作跟丁者其花樣百出不可以枚舉有破案有不破案想此時雖嚴密稽查究竟破案者少不破案者多卽有置火藥於船内究不得其主名則匪徒之繁多而不易破獲盖可知矣於此而事事認眞步步踏實尚恐有疎漏之處而謂猶可以大意出之乎夫此等接客之人固無可疑而有混充接客之人則大可疑况卽此接客之人之無可疑者亦時有肇禍之事則何不仿吳太守之法限以額數定其章程給以執憑禁其爭攘庶幾意外之事可以免而於各客棧接客之生意亦一無所窒碍而且所以保全之者甚大亦何憚而不爲哉吾因見吳太守此舉之善不禁計及於此其亦有採此芻蕘者否 
[西電彚登]  
　　本月初七日倫敦電信云意大利國有匪人肇事甚爲恣横當時調集師旅撃斃七十二人初八日又電云現在各國皆有匪人蠢蠢欲動議院中議將設法翦除又云英國有官員多人聚議請英國家添置兵船多艘以資防衛并須迅速籌辦定於今冬舉行云 
[吳中盗案]  
　　本館蘇州訪事人云距齊門三十餘里許有地名黄埭者閙市廛也烟户如林肩摩轂擊鎭有當鋪爲土著富户某甲所開甲家去此僅數家畫棟雕梁頗形巍煥本月初六日成衣匠某乙貿貿然至當鋪告曰今晚恐禍生不測宜加意防之言已怱怱逕去鋪中人不解所謂惟添設司更人若干名諄囑留心防守而已入夜不見動靜乃相與高枕而眠四鼓初敲突有盗匪二十餘人以元靑布裹其首明火執仗攻破甲家大門而入翻箱倒篋搜索無遺甲慌急之中潛將所贮金二十條置脚爐内緊緊抱持盗匪上前攘奪甲抵死不放匪拔刃便砍甲格以手刃中右肩登時鮮血淋漓仆於地上其妻某氏上前救護亦被砍傷頭额旋將脚爐攫去閽人某丙見勢不妙潛出後户意圖呼救匪黨見之自後追上挾之使回旁有一匪以刀揕其胸胸裂而踣於是盗黨呼哨一聲携贓而去迨汛兵到來早已杳如黄鶴矣翌日甲繕單投長洲縣署報案王大令星夜乘舟往勘許以比捕嚴緝一面移請緝捕營恊拿據醫者云甲大婦性命尚可保全惟甲手恐成殘廢内則傷勢甚重難免意外之虞事後憶及成衣匠之語飭人四處偵尋而海闊天空渺無蹤影當亦據情禀諸縣署但不知能否弋獲也 
[因父被拘]  
　　蘇州訪事人云前報鎭洋縣稿案門丁蔡麗生將代理縣主郭明府綑綁誣以發瘋明府得釋後奔赴各憲轅控告各憲飭差協緝務將蔡拘拿究辦至前日差役行至閶門外某鄉將蔡子獲住押解臬轅陳廉訪略　數語飭發刑房看管限交其父訊核 
 
 

Page 2

 
 
[身後遭災]  
　　前報紀蘇州東白塔子巷火警尚語焉未詳兹又悉是處某姓家新喪父妾之母未及五七是日適延僧道諷經一聞鄰近火災立飭人將柩舁出豈知火毯卽滚滚飛下柩未出户已付刼灰事後將瓦礫扒開則僅存一團焦炭矣身後之刼不誠慘歟 
[禾城屢火]  
　　初九日午刻一點鐘時嘉興北門外石條街葛姓住宅後面平屋中遺火延燒幸在日間各水龍瞬息馳至取水噴撓　處又有危墻阻隔得卽救熄計燬平屋二間餘皆無碍是晚九點鐘時又聞警鑼亂鳴報知北門外中街落鄉失火待水龍馳到火已救熄祗燬草屋數間幸人口皆無碍又初七晚三鼓時秋涇橋近鄉四明會館後面客民草屋遺火頃刻延燒男女老幼從夢中驚醒皆得逃生幸無傷損祗焚草屋二間並燒斃耕牛一頭天時亢旱百物枯燥居家者尚其加之意哉 
[漢陽火警]  
　　鄂中訪事人云本月初六晚十下鐘時漢陽西門外河泊所韓公祠巷某姓茅屋中有挑水夫舉火夜炊失於謹愼以致轟轟烈烈勢若燎原此處東舍西鄰鱗次櫛比霎時延及勢愈猖狂幸府縣及文武各員促水龍飛馳援救轉瞬遂得告熄然已燒去十餘家矣 
[漢陽試事]  
　　湖北學政孔少霑宗師試畢德安於本月初六日節抵漢陽府東門外碼頭府尊逄太守縣宰薛大令並五學教官咸至江于迎迓宗師一一接見稍叙寒暄次日排導入試院牌示初八日開考 
[漢陽命案]  
　　湖北訪事人云漢陽城外鸚鵡洲某孀婦開設木行用陳某司行事本月初五晚忽有人將陳殺斃正欲將屍抛擲江中經招招者所見大聲疾呼兇手懼棄屍脫逃時已黄昏未及認明面貌俄而衆人蟻集議論紛紛孀婦知之卽著人入城報案次日薛大令帶同刑仵臨騐騐得死者喉管已斷行兇處血痕與兇器並存其地離寳慶人謝某杉棚不遠有疑其曾欠謝木錢六十二千屢索忿爭因之致死者大令因將謝帶回下之於獄若何訊鞫刻尚未得其詳也 
[懸賞購盗]  
　　前報盗案兩誌條内載有汛兵等追獲某甲莫辨良莠解送華亭縣押候訊究兹悉童米蓀大令於初六日研訊甲供係句容人向業薙髮現因落魄無聊致被誘入匪黨張姓一案小的在門外守望並未入内刼掠大令飭令還禁旋於初八日覆訊該匪忽然翻供大令拍案大怒喝令重笞始復供認刻下大令擬就賞格黏貼通衢有能拿獲全案盗犯者賞洋千元拿獲首盗一人賞洋三百元未識鴻飛冥冥果能再入弋人之手否 
[嚴懲土棍]  
　　華亭縣首鎭亭林地方土棍胡成勳冐族兄胡申祿監照謬附衣冠魚肉鄉里久爲士林所不齒今秋糾毆胞弟保熊控騐到縣經前任華亭縣王明府訪查得實以骨肉相殘最爲人倫之變批飭提案訊究將衣頂斥革從輕責釋詎胡怙惡不悛甫及一月復敢手持鐵尺擊傷胞伯母陳氏里人羣抱不平卽經氏子伴母來松投案喊禀明府檢騐屬實籖提到案喝令笞責胡以體面攸關哀求寛恕明府遂改掌頰二百下荷以巨枷發犯事地方游圖示衆並出示曉諭以禁將來其示曰照得亭林鎭地方人烟稠密良莠不齊聞有無賴之徒遇事生風藉端擾害前經本縣訪聞有胡成勳者其平日教唆詞訟恃强肆毆控案纍纍路人側目業經飭提到案本應照例嚴懲現在姑從寛貸予以自新先行從輕發落枷號示衆誠恐日久玩生難保不復萌故智合行出示曉諭爲此示仰該鎭居民鋪户人等知悉自示之後如胡成勳及另有無賴之徒仍敢滋生事端許爾等受害之家鳴保捆送來縣以憑盡法懲治胡成勳等務當猛省回頭改過遷善如再任意妄爲則是冥頑不靈三尺具在恐不能再邀寛典也凛遵切切特示上月下浣明府因公到鄉闔鎭鋪户居人咸設香案以伸敬意現値明府解任赴蘇該鎭紳士等製就安衣禁暴匾額一方萬民傘一柄於本月初七日衣冠濟楚送入華署藉誌甘棠之愛 
[刼案三登]  
　　上月廿七夜三鼓時有匪黨多名擁至廣州歸德門内走木巷口某雜貨店撬門圖刼適有駐防兵丁過此見而喝散否則難免受虧矣○廣東花縣炭步墟鋪店林立亦商賈薈萃之區也附近某鄉不乏小康之家上月二十四日有某姓爲其子娶婦上燈以後笙簫盈耳鳬雁羅筵突有緑林豪客數十人明火執仗而來挾制主人搜索銀錢衣飾賓客之盛服而至者多被褫奪若輩仍未饜所欲連刦鄉内九家始呼哨四散統計所失財物約値洋銀三千元臨行時謂再逾數日重來光顧鄉人獲聞其說咸有戒心事後報官追緝並多募壯丁以資桿禦焉○佛山二洞坊高姓家被盗行刦匪搜括財物後又勒令僕婦輩殺鷄爲黍供其大嚼至天將破曉然後携贓出門是以各匪之笑貌聲音襆婦輩窺之已熟被刼後數日一傭婦行經汾水觀音廟前見有三人並坐於某卦命館審之卽前夕之盗亟走告其主報知附近勇廠偕數勇馳往掩捕勇至而匪猶未去遂一網打盡内有一匪拔洋槍拒敵卒由各勇擒獲解案自作孽不可逭其是之謂乎 
[縫衣利器]  
　　美國星加公司爲天下各國製造縫衣機器車之最莉名者所製針機花樣甚多精妙絶倫其機每五分鐘可縫二千針活動無聲居家用之甚爲合宜聞該公司自開創以來製出縫機共有一千一百餘萬架而每年所造共有八十萬架其銷路之廣卽北可見一斑現星加公司託八都嘩刺行在香港及中國各口岸發售聞此機價廉而精美旣可省工又可獲利想將來華人購者必多也 
[復借一枝]  
　　前月暹法交兵旅居濵角之人多轉徙他方以避兵燹中國人之娶暹女爲室者亦不少盡室以行刻下風渡已平陸續回暹貿易此次明龍輪船由汕頭往暹華商及暹婦附航而去者約有五百人此皆當日徙家避患者爾時風鶴無驚可復爲一枝之棲矣 
[花月餘痕]  
　　隴西李伯龍倜儻有大志遨遊諸侯懐才不偶僑寓津門寒夜無聊檢閱花月痕說部感韋痴珠秋痕事爲之泣下沾褾傷才人之抑鬱歎彼美之沈淪作詩弔之有句云美人名士同聲哭潦倒窮愁了此生往復詠歎聲出金石忽有一麗人年約二八手如玉笋奉簾而入謂李日　族館獨宿得毋岑寂乎李愕然怪其無因而至視之天人不啻一時手足無措驚喜若狂卽以袖拂楊令坐叩其里居曰妾居近在咫尺遠若天涯何勞究詰徒以君才太如海潦倒半生有類痴珠故妾不揣固陋願作秋痕共結風塵知已以伴客况凄淸未識尊意若何李聞而大喜呼僮煮茗相與縱論古今成敗至權奸用命豪傑傷心事則拔劍起舞感慨欷嘘女掩口笑曰干君底事而不平乃爾無怪其不遇也歷舉聖人素位而行爲訓李服其識益加敬服時已鼉更三響李危坐而談毫無倦容女呻欠謂李曰妾奔波而來原欲作宓妃薦枕一親君子芳澤夜深矣不料君仍如柳下惠坐懐不亂悶殺妾矣李笑曰卿以我思食聖廟兩廡冷猪肉耶岸然而起擁之登牀及解襟香氣侵人股香肉膩人世所無女亦綢繆備至並頭絮語終夜不休及雞鳴遽怱怱攬衣而起嗣後往來無虚夕客至女亦不避見者皆驚歎以爲仙人如是者月餘李大慰終以往來飄忽雞鳴卽行莫得其里居姓氏以爲疑一夕雨雪女至繡履沾濡令李舉爐烘之李歎曰憐卿終夜奔波雪霜砭骨予獨何心能不悲哉女慰曰此是妾所願千里猶户庭焉聖人不云乎未之思也夫何遠之有其妾之謂矣是夜去後月餘不來李頗涉懸想近夜李方鬱坐凝思女忽至凄然不懌李責問何久不來思殺人矣女歎曰吾兩人情緣盡矣盡此片刻懽十年始得相見妾實告君妾非人乃狐也名秋雯世家西山與君有夙緣今將移家成都晨將行矣李聞言泫然流涕女亦啜泣相抱强作綢繆漏催十二女起作别李握手送之出門其行如飛頃刻不見李瞻望弗及涕零而返爲予言之鑿鑿知非子虚之事故略誌其梗概云 
[派員查江]  
　　九江關道誠觀察以江上風濤詩作民命攸關恐救生船不能努力且報稅船隻亦難保無偷漏繞越情弊乃札委候選知縣張蔭榘明府其駿總查江面於初一日視事 
 
 

Page 3

 
 
[育嬰剔弊]  
　　捐廉育嬰乃九江關道誠觀察一片善心無如堂丁勾串乳婦有冐領重領情事日前散給口糧時委員蔡次眉大使濟良查出重領乳婦三名子以薄懲并將堂丁斥革往時照簿領給口糧者七百餘石一經察覺是日抱孩來領者祗六百餘人而已藉非大使悉心釐剔何能使欵不虚糜功歸實濟哉 
[府試派差]  
　　九江府屬五邑縣試已畢九江府邵傅岩太守定於十二日府試先期札委德化捕廳沈幼泉少尉及方懋齋少尹爲外巡查九江府經廳黄藻濵叅軍及郭子範少尹内巡查啓閉龍門委朱明齋少尹搜檢委胡愷生少尹彈壓委林輔臣少尹 
[覆舟類誌]  
　　初六日有裝載磁器之雅艄船揚帆上駛行至九江東門外寳塔下首突起暴風將船潑沈人幸無恙○初七日長安輪船上水停泊九江划船渡人登岸有彭姓客失足落水經人救起得慶更生亦云幸矣 
[鵲巢鳴佔]  
　　茸城廣明橋西首薙髮匠李季興居心狡詐百計營私前曾誘賣某氏婦糾葛甚多幾開訟興邇又姦佔隣婦孫王氏氏固羅敷有夫者生有一子眉目韶秀不似小家子氏夫孫某向爲山店夥染烟霞癖性又柔懦生計維艱李素艷氏之妖冶僞與孫殷勤慨然以番佛二十尊佽助日往來於其門陽託鮑叔之分金陰效登徒之竊玉蓬山咫尺消息潛通而孫尚昏昏如在睡夢中今春二月間孫出外謀生屢度蟾圓未能雁帛李以爲此固難得之機也遂將孫之妻子據爲已有扁舟逐水竟返鄉閭邇者岸柳霏霜嶺梅如雪孫襥被歸來室廬猶是人面杳然偵知爲該薙髮匠所佔馳向理論李竟反唇相譏謂我費却幾許銀錢爾妻爾子早已售歸與我尚復有何面目敢來饒舌耶孫聞言赧甚怏怏而去嗣有魯仲連其人出爲調停議令李再出洋二十元俾免叢生枝節而孫以牀頭人如此淫賤固有來也無妨去也無妨之想惟念膝下兒郎實爲宗祧所繫一旦去諸懐抱誰與延一綫之傳輾轉思量不忍割愛薙髮匠亦以嗣續尚虚願得此子以當螟蛉舌敝唇焦兩不相下孫無如之何聞具禀琴堂求情伸雪想賢有司衡情酌理當不難秉公聽斷爲孫某一雪此寃也 
[武林紀事]  
　　杭垣每逢冬令於城之四隅開設粥廠此向章也今年於十一月初一日開杓惟城東一隅向在王馬巷白衣寺内兹該寺僧啓建殿宇移設下皮市巷元帥廟西廊下仍分男婦孩三廠施粥○杭俗逢臘底各叚地甲鳴梆高唱奉憲傳諭火燭小心云云今冬天氣晴燥井泉乾涸冬防委員先一月已飭巡勇傳呌火　此亦思患預防之意也 
[海運先聲]  
　　浙省海運津通兩局總辦會辦差現經蕃司劉方伯會同糧道世儲憲懸牌札委候補府郭太守式昌總辦津局蔡太守增光總辦通局兼辦津局程太守雲椒會辦津通局 
[山岡崩裂]  
　　杭垣訪事人云正陽門外上四鄉楊村地方離城約有數十里該處背山臨水桑麻雞犬宛然世外仙源某夜村民忽聞天崩地裂之聲屋宇震動莫不從黑甜鄉驚覺翌晨見山岡崩裂計有數丈碎石零星有如拳者有如胡桃者大小不一投視岡陵約深一丈餘聞者咸嘖嘖詫爲奇事 
[冬防嚴緊]  
　　嘉興府城近日辦理冬防異常嚴緊嘉興府宗太守於每晚二鼓後微服步行督同差勇在大街小巷各處梭巡是以各叚冬防委員莫不夙夜在公勤勞罔懈柝聲風送燈火宵明狗盗鷄鳴咸爲斂跡 
[禾中雜紀]  
　　新豐鎭鄉民綑解客民三人投嘉興縣指爲盗犯經主邑尊升堂研訊並無贓証實係捕魚客民邑尊恐鄉民挾怨報復飭將客民管押以待查明核辦○寺堰埭紹帮客長某甲被人毆傷投嘉興縣禀控並將行兇人解案王邑尊升堂提訊客長供無端被毆異常凶很欲將兩眼拍出情急喊救經近村土民解圍並將行凶人獲案行凶人供先被客長所毆因之還手邑尊騐得客長兩眼受傷是實飭令設法醫治卽將行凶之客民責一千板管押候辦 
[少尉量移]  
　　前署上海縣典史陸桐華少尉奉檄調補寳山縣主簿定於本月十二日接受鈐記昨日在署部署一切定於今晨命駕出城乘馬車赴寳山履任 
[賣刀傷人]  
　　小孩秦毛囡在滬南徽州會館附近黄阿五所開小鐵店中爲學徒昨日黄令毛囡肩挑切菜刀數柄至街坊喚賣行至董家渡碼頭有某甲向買一柄論定價錢一百文甲適欲付錢忽有一賣菜鄉人在旁冷語云此種刀何値如許錢以我估之每柄只値數十文而已言畢肩擔而去甲聞言遂將刀退還掉頭不顧毛囡以該鄉人不應多言致將一宗買賣付之流水勃然大怒取手中刀飛步赶上在鄉人手背上猛砍一下鄉人猝不及防痛極呼喊手背上鮮血淋漓遂將菜擔停歇道旁將毛囡扭住同至廿三七鋪巡防局請辦局員戴二尹升座訊供秦毛囡供奉師父差遣在街頭喚賣菜刀已有人購買一柄言明錢一百文被該鄉人在旁冷語其人遂將刀退還小的出外賣刀若終日無生意回店時必被師父打罵是以赶上將鄉人扭送案下該鄉人供姓袁名桂　雖在旁多言然秦不應將刀砍傷手背二尹以毛囡人小膽大竟敢持刀行兇本應送縣懲辦姑念年幼無知著戒責八十下一面飭地甲傳毛囡師父黄阿五到案將毛囡具領並斷令出大錢二百文給袁爲養傷費袁乃叩謝而去 
[竊物被毆]  
　　本邑人劉銀和住居滬南會館後面向爲成衣匠前晚被素識之翔山竊去剪刀一柄及零星綢布等物劉弗知也昨見翔山手持贓物在舊貨攤求售遂上前盤問翔山支吾以對劉卽將翔山拖至家中奉以老拳翔山叩頭如搗蒜願將所竊之物如數交還劉始釋手縱之使去 
[幸未成災]  
　　江北人名紅子者以推小車度日僦居滬南大佛廠地方前晚與三四友人在車寓中談天說地忽相口角繼以打架將墻上所掛洋油燈撞下墮於蘆柴上炎炎欲熾幸人手衆多得以立卽撲滅誠大幸也 
[穴地得缸]  
　　本邑北鄉離引翔港六里許有圓水蕩者天久不雨蕩水漸枯前日鄉之人就蕩掘泥挑回砌壁有胡咸春者掘下數尺見有磚砌就之路若陰溝然擊去其磚則土中有枯樹根大可三四圍根下有六角式荷花缸一口滿貯泥土竊意缸中必有藏鏹急邀倖侣舁置河于將泥淘洗一空其中一無長物不覺嗒焉若喪揮鋤連擊數下𠴈然有聲一時哄動多人環觀若堵有謂此係古物售之價値連城胡乃倩人運回藏諸家内 
[火警餘聞]  
　　英界火警兩列前報兹悉起炎者實係廣昌土行後面樓上所懸火油壁燈炸裂遂致烈炤横飛延及左右鄰店並非小烟館起火也捕房細查起火之由據廣昌行中人言行主當時往法租界欲向捕房具保友人普不在店至店夥人等則均在樓下不如火油燈如何炸裂一個疑團尚未打破也 
[出店行兇]  
　　前日大東門外裕大米行出店人某甲奉行主之命往浦中某沙船提貨雇舟時與舟人某乙口角扭住兇毆並搶以竹篙向乙頭上猛刺乙躱閃不及戳破額角鮮血淋漓甲尚不甘休將篙踏斷之忿甚奔入裕大哭訴情由執事人見勢不佳將甲再三痛斥並向乙負荆請罪取傷藥敷之復備香燭服禮乙始怏怏而去 
 
 

Page 4

 
 
[聚賭宜懲]  
　　本邑西南鄉梅家弄地保屈存心串同無賴阿狗聚賭抽頭劉盤龍一流人趨之若騖夜以繼日顧忌全無鄉民恨之日望賢有司訪拿究懲特未識巍然南面果能燭及遐陬否耶 
[善堂瘞旋]  
　　前日侵晨八點鐘時某號華捕梭巡至虹口斐倫路重慶里門樓下見有不知姓名之鄉人身穿藍布棉襖褲布襪草履形似小工箕踞地上身倘墻隅驅之不行呼之不答撫其體已僵若春蠶矣遂報知捕房捕房飭三圖地保瞿聖銓往查旋稱屍在頭圖地界捕頭令頭圖地保陸道生往查知無親屬在申遂報請某善堂給棺成殮○南翔人徐松亭日恃兩足之力拉車以覓蠅頭夜則蜷宿法界自來火行街第四十四號門牌李榮生車寓藍縷如丐苦可知已近日不知染何病症日漸沈重延至前晚殂於寓中李卽投報捕房克捕頭命包探孫錦榮前往察騐委係因病而死並無屍親在此乃報請同仁輔元堂分局備棺收殮 
[查問失火]  
　　英租界老巡捕房對面廣昌隆籐椅打包鋪於前日下午六點鐘時樓上牀鋪忽然火發及鋪中人救息已焚去棉被二條巡捕房以去年十一月二十一日六點鐘時該鋪失火當經救息至七點鐘赤焰復然延燒鄰近各店是日適逢禮拜本月初十日又係禮拜日又有此種危險情形良堪詫異當傳該鋪主及夥友等至捕房詰問該鋪主訴明樓上禁止吸烟原爲預防火患起見不知火從何來惟此鋪由公裕順利兩家火險行各保銀五千兩保宏保銀三千二百兩總共一萬三千二百兩遂將帳簿保險單交與捕房查閱昨午巡捕頭邀保險行西人前來查閱一過均已發還該鋪照常保險云 
[環請追賠]  
　　本邑張家浜陳長春竹行失火延燒黄泰興等七家棉花棧事後索陳理償陳奔投巡防局伸訴局員將兩造口供後送縣訊辦此已紀諸本報前晚黄大令升坐二堂命傳二十四保二十三圖地保楊顯華至案問此處究竟如何起火楊禀稱陳係本邑人建有平房除開設竹行外將餘屋賃與各行堆放棉花初七晚陳方安睡忽聞空屋中有聲披衣起視見火勢已不可收拾小的得信卽協同鄉人奔往施救一面請爛泥渡洋龍澆灌至三鼓後火熄共燒去平屋二十四間棉花二千餘包問爾知陳擬如何料理禀稱陳積蓄已歸烏有惟存平屋二間問别處可有產業禀稱小的圖内並無他產他圖中小的不得而知大令叱令退下黄及鼎太昌通海元丁益大王文園榮利祭錦明七花行各花客投 
案訴稱各有棉花寄存陳處今被焚去理應賣償况寄棧時均出棧租執有棧單爲據惟黄泰興蔡錦明棧單現已抵押在外大令問爾等各有花若干包黄稱寄存八百八十五包丁稱寄存五百三十三包王稱寄存一百九十包蔡稱寄存一百七十八包榮利稱寄存一百包鼎太昌稱寄存三百六十包通海元稱寄存二百零二包共焚去二千四百餘包聞陳别處產業甚多家有三子均在市上營生此次竟思分文不償求恩追究大令命提陳研訊供稱年七十三歲向丁姓租地造屋各花行寄存之貨所取棧租甚微本月初七晚被焚後小的家已一無長物安能有力賠償各原告同稱陳尚開協記槽坊陳稱並無其事大令問楊曰陳可有開檜坊之事禀稱協記係羅姓所開大令謂陳曰爾現在宜赶緊思重如何料理陳良久不答大令向各原告開導再三判令將陳交陽等帶出赶緊理明禀覆 
 
本號向在姑蘇閶門外葉家衖口開張於光緒元年始遷於上海五馬路恆仁里專做批發嗣於戊子冬十月分開一店於法馬路東首門市交易專售吉林老山人參溯自在蘇遷滬以來二十有五年誠信無欺定價劃一賜顧不論遠近俱給包單包退回換以故年來如香港漳州新嘉坡　　諸海島以及蘇杭長江一帶微名頗振茲將人參各種價目開列於後計開○鏡面每兩規銀二百卅五兩○上身每兩規銀一百九十七兩四錢○下身每兩規銀一百十二兩八錢○貨中每兩規銀一百卅一兩六錢○中身每兩規銀八十四兩六錢○由中每兩規銀四十八兩八錢八分○熟身每兩規銀十兩零三錢四分○拗抄每兩規銀一百十二兩八錢○泡抄每兩規銀六十五兩八錢○泡頭每兩規銀五十一兩七錢○片料每兩規銀七十六兩一錢四分○脚稍每兩規銀三十六兩六錢六分○大抄條每兩規銀五十二兩六錢四分○中抄條每兩規銀四十兩零八錢九分○大泡頭每兩規銀三十一兩九錢六分○細泡條每兩規銀十六兩四錢五分○大統條每兩規銀八兩九錢三分○小統條每兩規銀六兩五錢八分○大兼條每兩規銀二十一兩六錢二分○小兼條每兩規銀十二兩二錢二分○正蘆生兩規銀十三兩六錢三分○蘆丁每兩規銀七兩五錢二分○老山眞人參鬚每兩英洋六元灣人參鬚每兩四元遠處寄購信力自給法馬路新昌人參號主人識 
[康銘瑞分設新行]  
本行分設在四馬路卽隆茂洋行底子專售外洋新到各種銀器玩器磁器料器耍物食物靈巧人物希奇禽獸金銀首飾鐘鏢洋琴落地大燈檯燈吊燈以及一應傢伙器皿信紙信封花卉等件均各異樣無比一切不及細載倘荷賜顧請移玉趾價目無不克已　二馬路康銘瑞洋行謹啓 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[麥制府宣論實得力情形詳譯]  
　　新加坡議政局闢門會議之時者政府參公照例赶局詳查開局之詞當時對衆云現因新任制府密公未至叻中故本署部堂敬爲之代言畢卽起而宣　實得力現在情形謂當施制軍在任之時曾　衆言　　家支　　雖四行節省而較於西去年所核之支費尚覺不敷所用查去年預核本歲支銷之項其不敷之處何需銀十四萬九千九百四十四元此項係在盈餘項内動支不意現因甲地創設自來水局所費甚繁故其支費更有過之然此項經費已取　盈餘項中今更有所加增則須再向此項中撥取今盈餘項内所存之欵實屬無多故現於賦項一途若不設法冉加新稅則前者所議興辦各役勢必仍售廢置不能舉事矣夫實得力賦稅所以短絀之由實有二端一則祿諸餉碼减收之故查實得力於一千八百九十一年至一千八百九十四年之碼較諸前屆每年少有五十五萬八千六百元此項業已减收又如英京所抽軍費甚繁近復値金價日貴銀價日廉卽此一端又覺暗蝕銀水之資甚鉅查一千八百九十二年所收各稅共有三百六十五萬二千八百七十七元然較諸前歲所預按之額尚浮收有二萬二千八百四十一元然所收雖如是之繁而較諸一千八百九十一年所收之稅尚减有十七萬三千七百二十五元之多今就單内所列各數觀之則利息一項已無是欵可算矣又查西本年正月起至八月止所收賦稅共祗二百四十六萬九千一百五十七元觀此情形則本年賦稅諒亦未必能得甚豐至西明年所收之稅現經預核者約至三百八十一萬七千八百九十元以此較諸本年所收之項則尚可增有十八萬二千一百一十元至此項所以略盈之由非緣將稅項加增所致然本署部堂不日卽當與列公再行設法也惟諸餉碼係至一千八百九十四年始經屆期若不再行設法不知此項餉資尚可以加增否惟現觀銀價日見跌降則本國家應將所收賦稅撥存五分之一以備英京抽收軍餉之用但此項鉅資未悉英京能稍爲體卹略行議减否然此事公等亦可不必空存是想也至若酒碼一項共稅必須加增如因增稅之故至令飮酒者稀酒之銷塲因之而滯是亦甚善竊議此事不日卽當設法邇時當再通知公等俾衆咸知也至於支銷一項如有可以節省之處無不盡力而爲因現在局面殊覺不佳今預核來歲支用之資須至三百八十一萬四千九百七十元方能敷用雖曰如此然至邇時當再爲籌度各公衙支費如有可省之處再行議節或可以稍杜縻費本署部堂本欲卽派委員議將各費大加節省惟念正任督憲密公今尚未經抵任應俟其到任之後始爲辦理庶尤妥善也至於銀價降落一事本實得力國家受累甚深然本國家前者委派專員以查此事奈各員意見多有不同現已將諸員禀覆之詞寄往英京以憑核奪矣又如營造一節因現在無欵可籌故不得爲之增廣而單内所開之工項不過零星細碎之件然亦不得不爲者始行籌及至本署部堂現在并未將國家給助諸義塾資核减然按此支費則本年協助之項尚須請公等再籌撥五千元始能敷用也惟公等細核此項助欵每年國家所給之資約近二十萬元之諸以實得力所收賦稅而計約需耗銀十八分之一公等試思此項支銷其果有過於繁重否以現在各華人而計業已極其富厚若其子弟有志欲習我英文字則儘可自行設塾此等之事各華人亦未嘗不知如本坡華英同文館之設亦爲各華人合力助成又如麻六甲之大義塾亦爲諸華人力助至檳城之大塾亦非國家獨力建興而諸華人亦時助膏火之資惟該塾明年支費尚須加增六千元之譜但願各華人體此情形再行力助以免國家再增此重費也至於各散塾卽止教以本土文字亦爲已足不必再教英文若如此設法則國家可以省費良多至若將信資一項欲再爲增收者不過因現在銀價降落甚多故如此辦理惟此事現已咨報理藩院大臣以憑裁决矣前據郵政局員於一千八百九十二年所呈報政公文内言東方各地則以實得力一處所收信資爲最少今觀實得力現在情形則所收信費若照定例而行本署部堂亦不敢謂其不是也至實得力各地所出之日報不收寄費一事現已將前令收回又去年國家所委諸員往查當店事宜嗣據諸員所覆之詞本國家自當俯允施行若從所請而行則每年稅項亦可增至八萬元之譜又去年國家所委諸員稽查報窮一事據諸員禀覆之詞曾求將現在報窮律條爲之更改斯舉也本國家雖不能盡如所請然擇其妥善之處亦可允照施行也又查前年本國家在叻地所設註册衙門數年以來成效卓著然則檳城一地不日亦當仿設因查檳城一地本應從速爲之奈因其地界紛然丈量未畢故未卽爲舉辦今其地界業經量定當可施行也又查歸英管轄諸穆拉油地計自墾闢以來其生理未有如近來之興盛者各處新礦陸續增開而入口諸傭亦覺日多一日所有開礦之處多造火車而其火車悉爲國家自創惟彭亨一地尚未定意興建火車現在彭地業已肅淸惟賦稅一端則覺尚爲支絀至此一項前者向係本坡國家籌助今助已歸曰蠟曁碩蘭莪等處助之矣以上各節均麥制府在議政局中所論觀其意旨則他日必有一番詳議爲實得力謀裕財源然恐政今之中又不免有一番更張之處矣 
[說情受責]  
　　本月初七晚浦東張家浜北首陳長春竹行及棉花棧被火次日王舉耀張南金丁鳳仙戴順林王阿大五人在火塲扒取燼餘之物經爛泥渡保甲局勇拘送到局局員飭送上海縣署訊辦前晚黄大令升坐二堂提訊丁戴張及兩王同供稱小的等皆江北人以修鞋爲業僑寓山家園初八晨相約往浦東探親經過張家浜駐足閒看忽被悞拘大令謂火塲中人山人海爲何不拘他人獨拘爾等丁王供稱小的等二人貪小拾取零星致被拘押公差將鐵器竹籃呈案戴張王堅執不承大令以若輩均非安分之徒判令各笞責六百板枷號三月發犯事　方示衆判畢忽有丁張之母蒲伏求恩大令喝令退去兩嫗不遵咆哮不已大令大怒喝令各掌頰若干下然後攆出 
[上海縣署瑣案]  
　　甲乙等人在大橋附近股開寳昌煤炭店於本年五月開張雇紹興人潘志喜爲司事後潘雇陳叔英爲跑街夥迄今共放出貨帳約洋銀七八百元邇來潘見陳作事不端揮金如土是以令其出外歸帳一連數日分文不交索之急則逃逸無蹤告之薦保人佯爲聾啞及向各户查問知已被陳收去四百九十五元無奈派人四出緝訪前日中途與陳相遇查詢支吾遂扭赴縣署喊控○沈寳春與顧關琛互控一案已紀報章黄大令迭次訊供以沈自稱監生著繳監照旣繳案察知私行揑造問以何來供稱向秦杏屏購得大令飭拘杏屏研詰杏屏稱係胡銀泉囑售大令遂飭差提胡再訊差奉諭後立卽照會英捕房協同探捕往五福弄内胡寓處拘拿胡早已聞風逸去差遂據實禀明大令仍飭四處查緝歷二月之久影響杳然不得已以洋銀數十元購到眼線某甲前日眼線報稱胡避匿二馬路迤西九江里遂於淸晨前往破扉直入一鼓成擒立卽押解入城禀明一切大令諭令小心看管○某捕役夥徐雲泉赴法界吊贓被巡捕拘入捕房徐情急自縊案中牽涉包探夥周阿龍等人上海縣黄大令將周提案候訊此已見諸報章前晚升堂提究周供稱小的係本邑人向在輪船執役現住法界今春小竊葉阿金誣扳小的姘婦阿招生處窩留洋銀五十元其實並無其事旋經徐來吊贓將阿招生拘去小的得信追至舊校塲保出約次日在某烟館付洋銀屆期徐到來小的如數付訖後不知伊如何被捕拘押大令問爾所付之洋銀可是竊贓抑私行賄賂答稱實係竊贓大令曰旣係竊贓徐因何被捕營押供稱此係捕頭之意大令曰其中諒有不實不盡之處供稱並無别情大令曰然則捕頭作事太覺無理矣本縣本須照例究辦今姑不予深究爾可具結保釋答曰諾 
[英界公堂瑣案]  
　　王仁桂訴稱兒子雲財習於下流不務正業訓之不改反敢行兇昨竟將小的兇毆並擊毁器具不少無奈扭交巡捕送案請懲雲財不敢刁狡俯首無詞副捕頭禀稱查得雲財時時毆父蔡太守飭押候移送上海縣懲辦仁桂自行投質○包探黄四福禀稱小的查得王雲根陳阿三陳金隆李阿寳均曾犯竊經大老爺遞解回籍今又來滬竊得綢布衣服及銀飾等件是以送案請辦失主王韓氏楊正亭均訴請領贓王供稱小的係蘇州人阿三供稱小的係吳淞人金隆供稱小的係崇明人李供稱小的係江北人供畢咸宛轉乞憐神情觳觫蔡太守判令各笞責二百板管押三月期滿分别遞解回籍贓給兩失主分别認領○周阿奎訴稱兒子存芝在朱德高薙髮店習藝被毆足　以致跌傷是以報捕拘朱送案存芝所訴相同朱供稱小的因學徒貪懶是以略加訓責並不毆傷蔡太守飭暫行管押俟騐明存芝傷否再行訊辦○施和生訴稱小的在治下小弄中小便突被陳阿興陳阿狗扭毆有金阿鳳者更助之蠻横以致受傷二陳同供稱施在小的門前小便致與爭鬧金供稱小的見伊等紛紛滋擾故向解勸蔡太守判令將二陳各管押兩禮拜金管押一禮拜○包探孔阿才禀稱前夜寳善街失火時附近各店鋪搬移各物吳硯卿之夥王仁卿擅將摺扇紅呢搬出匿不交明是以拘拿送案吳訴稱王以店夥而兼親串求免責懲王一言不發俯首求恩蔡太守著交人保出贓給吳領去○某號印度捕禀稱王阿毛向在某處賭攤望風久已認明面貌今特拘案請辦王供詞一味支吾未及盡錄蔡太守判令管押一月○某號華捕禀稱楊培裕屢次犯賭今又串同初犯之紀阿狗張意生誘令賭客夏阿才摇骰賭錢是以一併拘案楊紀張同供稱小的等小本營生偶然摇骰以水菓作輸贏尚求恩恕夏供稱小的袖手旁觀並不與賭蔡太守判令將楊枷號一禮拜紀張各管押一禮拜夏交人保釋賭具存候毁去○包探顧阿六禀稱唐紀卿投捕房報稱三百六十三號華捕擅將伊家東洋車拉入捕房揑稱三百零六號華捕拘來其實車不損壞實係巡捕有意播弄神通及經副捕頭查問則稱三百零二號巡捕與伊挾嫌唆使小的誣告其實車由三百零六號巡捕拉去問之三百零二號巡捕並言無唆使之事三百零六號巡捕又言唐車由伊拉進副捕頭因命一併送案請訊唐訴稱小的置有東洋車出和與人三百六十三號巡捕曾央令小的登會湊辦東洋車二輛倩小的代爲出租每日收租錢四百六十文無論收足與否置之不管小的賠累不堪將二車交 
 
 

Page 10

 
 
還因此挾嫌致有此事前者小的之車並無損壞伊有意擊損拉入捕房將照會撬下此次又被拉去一輛深恐小的控告是以先揑爲三百零六號巡捕拉去三百零二號巡捕禀稱三百六十三號巡捕有車二輛倩唐出租曾由小的拉進一輛三百六十三號巡捕言車由伊置如何拘來小的告以捕房當差之人例不准開店及放租東洋車爾豈不知乎伊卽懐恨於心今忽被唐所控遂卽妄指小的唆使三百六十三號巡捕禀稱三百零二號巡捕素與小的不睦時時向小的尋釁今唐車實由三百零六號巡捕拉進三百零二號巡捕見有機緣卽令唐控小的三百零六號巡捕禀稱唐車確由小的拉進唐隨喚車夫投案訴稱此車實由三百六十三號巡捕拘去副捕頭好禀稱此事唐儘可投捕房控告不得任巡捕播弄神通太守商諸薩副領事謂本分府訊供各執應由麥捕頭理處薩君曰可○包探孔阿才禀稱陳元郎竊取翁順元家綢布衣及銅器經小的拿獲人贓解送案下翁訴稱被賊掘洞行竊所失甚多陳直認竊物泥首乞恩蔡太守判令笞責二百板管押半年贓給翁領去 
[法界捕房記事]  
　　前夜某號華捕巡至菜市街中八仙橋左近見有人搬運家具時已十二點鐘矣疑其欠租逃避遂將人拘入捕房捕頭命押候飭探查明再行核奪○積竊某甲屢經懲辦離此已三年矣前晚十點鐘時某包探遇諸小東門外異而尾之見其持馬褂向某押鋪質錢上前盤詰據云由蘇州附航船來滬所質者實自已之衣包探以其本係積竊未便輕縱遂拘入捕房○某小竊在太古碼頭竊取棉花經某探夥巡見拘入捕房捕頭命押候堂期解訊 
[晉賑餘記五十五]  
　　王君步洲交到廣西全省防營捐規銀七十九兩另六分係張幼丹别駕經募别駕曾判山西眷懐舊部代爲呼庚因有此惠其欵託蘇州馬大籙巷公所代收又承貴陽電報局託百川通第一次寄到二百廿一户善士捐貴平足紋一千兩一錢四分第二次寄到五百七十七户善士捐貴平足銀一千兩兩合規銀二千一百三十兩一錢五分黔省素號瘠區而善人孔多鉅欵疉頒疏財仗義之風尤令人欽仰不　其欵託上海平江公所代收均回晉賑已停專解順直合併聲明[  桃隖散人述]  
　　　上海北市絲業會館籌辦順直新災賑捐滬局瑣記三十七 
　　十月三十承檳榔嶼領事張弼士太守募規元三千兩十一月初二新嘉坡總領　東公度觀察續募規元三百六十五兩均指交連聰肅同年查收散放初三日劉蘭階譜兄募助洋五十元通州徐依仁堂助洋四十元初四烟臺北洋海軍採辦所葉君懋蕃續募洋五十元零三角杭州仁和學署朱募洋廿四元閩省協裕號蔡君賢箴移助新議平銀二十一兩又募銀一百十二兩五錢一分兩共合規元一百三十兩零三錢一分初五仁濟堂交來金陵籌賑公所募第七批規銀七百兩初七出使美日秘大臣楊欽憲募洋一千二百元則敬先後祗領卽當分别匯解以期實惠及民並將捐生李澤庚等指捐貢監銜封翎枝等項填給實收以昭激勸請先登報藉布謝忱同日奉連聰肅同年鈔示北城察院余晉珊侍御函開現在五城共設粥廠十三處每廠二三千人不等經費已覺不敷敝城安平局在西大營辛莊添設米廠兩所欵尤支絀承施子英太守電允撥助兩竿眞如絶處逢生近又接永樂店請賑之禀共有二十餘村郤之不忍濟之不能五夜籌思徬徨無計可否代爲轉告子英太守倘蒙鼎力維持俾此方災黎同登袵席則恩同再造等因現准於本月十二日在仁濟善堂絲業會館義賑項下湊撥規元三千兩交源豐潤照數匯京函請謝什珊張肖庵余晉珊三侍御擇實在貧苦之户分别查賑其黄公度觀察張弼士太守所來規元三千三百六十五兩並由源豐潤匯交聰肅同年查收湊賑俾濟要需所有匯費等項商蒙嚴筱昉觀察面囑源豐潤執事顧紫霞兄一體免收曷勝感謝謹一併附陳[  十一月十一日錢塘施則敬子英甫謹啓]  
[免災助振]  
　　易說卦燥萬物者萬熯乎火可見火之燥惟水之溼有以尅之有時火之炎上不爲水尅而若有勝於水者其惟孜孜脩德乎日前夢錦書屋主人爲滋泰典鄰居失愼獲福平安助英洋三百元由張子村先生交來委解順直振濟烈燄飛騰引領無非生畏仁風洋溢回頭送寓轉機恐懼之中奮然修省渥邀神佑有斷然者人當倉瘁無措之時其奉爲準繩可也上海北市絲業會館籌賑公所施善昌謹誌 
[偉績常昭]  
　　慨助隨緣卽是發祥地步積功累德孰非餘慶源頭敝堂恒產全無時仗捐欵以資接濟計開十月份常捐共收英洋六十五元六角錢十七千九百一十文祗領之餘引瞻諸善信蓄念有恆好施不倦幸恩膏之普及數近耄期占樂事其未央圖呈福壽謹乞附登報簡藉展謝忱[  上海虹口元濟善堂同人等拜啓]  
 
 

Page 11

 
 
   
 
 

Page 12

 
 
   
 
