# 1893 - 126 - 4907202

 

Page 1

 
 
[赶印京報放大附張啓] [  申報館主人謹曰]  
　　臣工章奏薄海願聆偶一濡遲無不延頸跂足是以本館特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜　者之心至於各處新聞益復旁搜博訪遠而海外近則目前上逮官場下迄閭巷瑣聞佚事纎悉靡遺　錄報端多至倍蓰是以將公堂案牘及一切巷語街談酌量外入附張以冀多多益善敬告閱報諸君尚其俯賜鑒察爲幸此啓 
[三百三十五號畫報告白] [  點石齋啓]  
　　昔年髮逆之變李傅相之克復蘇城也英將戈登之力居多華人至今稱之每逢是日則將當時殺賊情形扮爲故事盖亦不忘其功之意也他若愚人之祭象神獸之食猪安慶啓　考之風鶴峰留名人之跡見嫁娶者以爲不吉遇拐騙者竟至輕生賊秃何心强人作佛解砒有術救弟全身及所附叢抄等圖說並范蠡載西子遊五湖册頁一張准於二十六日出售再本報自一號起至三百號止現巳補印齊全請卽購取可也 
[論金陵弋獲拐匪事]  
　　嘗言拐匪之惡甚於刼盜刦盜之所欲得者財而已矣苟不與之抗拒則或不至有傷人命也拐匪之所欲得者人也其所以欲得人者仍是欲得財之心而人則未有不傷者也非必其拐之以去或以折割之法傷人性命其所拐爲男孩則或至淪爲奴僕隸入優伶以貽其祖宗之玷又或該孩而爲單傳之子并有賴此子以承祧數房者一旦入於拐匪之手卽至斬其宗祀此其爲傷也大矣其所拐而女孩也則不致斬人宗祀矣顧或以宦家遺裔或爲大姓巨家書香世代卽不必其女果爲工容並懋才德兼全而有此女者誰不欲爲之妙選乘龍配之佳耦一旦而爲拐匪所得則必至淪爲下賤墮入風塵或爲婢女則鞭箠之苦所不能逃也或爲娼妓則逼勒之威亦終難免也倘得嫁爲簉室老大而爲商人婦則已爲幸矣而隳名節玷家聲勢必隱滬吞聲不敢自道其籍貫卽有親族中人或相邂逅亦有不敢復相認領者則所傷不更甚乎若此者皆拐匪之罪浮於盜者也且盜雖形跡詭秘而任緝捕之責者亦尚能購線設法捕而獲之彼爲拐匪者則蛇蝎其心而又鬼蜮其行苟非先有引綫獲之尤非易易故余嘗論及此事而苦無良法惟有苦口勸閩廣各處之人勿購人之子女以知傷其陰德此說而果能動人之聽色然動容瞿然警覺幡然變計則彼拐匪雖拐得子女而無路銷售當亦將廢然而返自輟其業而無如言之諄諄聽之藐藐聞閩廣大賈巨商購女孩者猶少購男孩者最多其購之也並非皆淪於僕隸或育以爲子以教以養使之成人分授以産業使之成家卽有後來意見不合或不得其父之歡亦必授以事業而後析之以出其待之也未嘗不優而卒不令其歸宗蓋此等大賈巨商算無遺策計用夥友所費亦殊不貲且或不得其力不如螟蛉之子可以任我之指揮别無異心此其用意爲獨至也然而於彼多一螟蛉之子卽於此少一骨肉之子試以彼絜此能不痛心而疾首者哉故吾謂購人子女之罪實不下於拐匪而拐匪之所以爲人害者更不待言矣雖然拐匪非眞不可獲者也昨報載金陵弋獲拐匪一事緣下關武卡解一老媪及少婦小孩各一口至保甲總局局憲卽通飭各卡竭力訪拿易服偵求務使網羅難脫然則金陵誘拐之風庶可以稍息乎王姓婦爲媪所騙幾至隨於溷中幸而見幾尚早行過武卡大聲呼喊因而執獲而觀察乃以甘言餂該媪媪遂自吐眞情并供出黨羽立飭武弁督同局勇照單緝獲事機迅速無一漏網獲時尚有十二歲男孩匿在牀後可見証據確鑿案無遁飾此等拐匪照例懲辦格外從嚴夫亦何足深惜並可大快人心而乃觀察欲爲一網打盡斬草除根之計當審訊柏五麻子之時柏知人証確鑿决難辭責乃實供一人不能多拐另覓無賴子入其黨給以飲食使之各處閒遊遇便下手所獲之孩得價若干提三成與之而其餘則悉入己槖且云男孩隨時賣出女孩貌美者販往上海不揚者販往清江如欲盡數弋獲　羽則請賜提拔但得有衣食資願隨差役作眼線各處訪事當不難按圖悉獲觀察以此言禀知督轅劉峴帥欲窮其　委傳令派幹役多名帶同眼線各處緝捕應給川資賞　准在支應局開支必使大江南北羣匪絶跡而後巳然則所謂重賞之下必有勇夫拐匪雖有狡獪伎俩當亦有無難入彀者矣或者謂柏五麻子之罪亦旣不可勝誅今若聽其所言使爲眼線而不予明正典刑不亦墮共術中乎不知殺一拐匪而不殺之拐匪正復何限何如緩一人之罪使作眼線而盡　其黨羽同類從此拐匪不敢恣肆則其所裨於民間者不亦大乎劉峴帥可謂力持其原者哉 
[諭旨恭錄]  
　　三月十九日奉旨玉書著留京當差圍塲總管著德洪額補授欽此同日奉旨此次道旁叩閽之民人戴永魁著交刑部嚴行審訊欽此 
[輪船擱淺]  
　　太古公司黄埔輪船於本月二十一日由上海開往烟臺牛莊船中貨物甚多兹聞行至烟臺左近擱於淺灘想須設法帶之出險也 
[西婦仙游]  
　　京師同文館總教習丁君韙良係美利堅人挈眷來華已閱　載其夫人范氏於三月初九日病殁舉襄之日中西人士之執紼以送者車馬駢闐蓋丁君年逾古稀結褵後閱四十五春秋已届西例金婚之歲故一旦溘然而逝弔者益濟濟盈庭也 
[又毁教堂]  
　　福建惠安縣閙教之案昨已詳紀報端大吏方委賴灼山别駕會同英國譯員樂君民樂前往察辦擬由泉州府傳集訊供乃一波未平一波又起本月上浣是處另有教堂一所又被民人毁去經駐堂華教士禀報該管官照會厦門道核辦泉州府施太守因於十五日到厦赴道轅禀見會商辦理想領事牧師必能一秉至公俾此案易於就緒也 
[厦門茶汛]  
　　淡水頭春茶於三月十三日由駕時輪船帶樣至厦門各茶師瀹而試之見色香味較去年尤勝山客茶販因之藉以居奇日内市中上等者每擔洋銀三十五六元次者三十左右再次則二十八九元視去年加至六七元之譜惟洋商與做包種舗　互相選購各茶棧則仍未敢放價收買也 
[甌江紀事]  
　　鹽局緝私勇丁於十五日在西關巡緝適有安溪鹽販滿載私鹽偷漏過卡勇丁見而追捕鹽匪燃鎗拒捕勇丁亦以槍砲還擊兩陣對圓如臨大敵擊斃鹽梟張阿創尹美桃二名移請邵大令於十六早詣騐○鐵井 
 
 

Page 2

 
 
欄有阿欽者以屠豕起家鮮衣華屋居然面團圞作富家翁左擁右抱享盡帷房之樂生一子年未弱冠結褵半月遽賦蘭摧欽至此頗有放下屠刀之意入春以來心如稿木每謂生勞不如死逸吞金服滷嘗訌多方初八晚突以白刃自戕妻妾方欲挽救而欽自將刀柄觸牀唇者再刀已深入項無滴血及將刀拔去血始噴湧登時殞命一時道路哄傳以爲剛鬣有靈竟來索命也然乎否乎○十一日辰刻有向住育嬰堂内之雨傘匠某甲自縊於鼓樓下關聖廟栅欄上繩細如絲足未離地不知何以氣絶令人索解不得○府署某僕行過城西街偶見舊貨攤上有碧椵　帶扣晶瑩可愛大可二寸徑圓而微長塵封垢結莫辨妍媸漫與論價僅須飛蚨三百八十翼僕因其價亷遂購帥摩挲玩弄撬去寳石見所鑲之物刊大興足赤四字知係黄金送往銀樓估看果然不謬權之得一兩八錢歡踴逾常以爲天賜○上月杪有某西商從厦門裝運煤油洋鐵雜貨來甌銷售聞擬在東門外開設洋行逐什一之利此後甌江市就當更形繁盛矣○朔門内某屠户之子每在江干作小經紀十三日午後在竹簰上行走偶失足遽占滅頂可慨也○周靜山鎭軍出洋巡閱已於十八日回轅拘獲海盜三名親解道轅發交永嘉縣監禁候辦聞該盜等正在夥刦商船見鎭軍至紛紛逃逸惟此三盜肆無忌憚行刦如故致被鎭軍拘獲内有一盜兩手俱受刀傷云 
[花廠失火]  
　　十一日亭午卾垣織布局花廠失愼廠中積花如山最易引火局員聞警之下惶急萬分率同僕役人等奮力灌救上棟下宇大半鐵包不能拆斷幸水龍灌溉得力火勢遂衰祗焚燬花廠一間 
[江甘祈雨]  
　　江都甘泉兩邑宰設壇祈雨已紀前報兹聞兩邑宰以初二三日雖得亷纎微雨然濕僅沾衣土脈未能潤澤遂於初五日起仍行禁屠齋戒竭誠祈禱 
[牽涉妓女]  
　　揚州達士巷東隙地有男屍一具經屍屬喊控邑宰詣騐並查明死者劉某姘識之妓往拘未獲當將房主逮案疉登前報兹聞邑宰將該妓租房之中人某某等飭提到案又將該妓傭婦某氏緝獲升坐花廳研訊傭婦某氏供稱該妓名小姑娘與其母於本月初句遷入此宅逾日氏卽告假回家此案實不知情邑宰喝令鞭背該傭婦謂死者劉某與小姑娘姘識有年劉家不在城内遂以此爲寢食之所自遷入此宅後仍形影不離十二日有某客來此尋歡劉見其謔浪情形大含醋意遂與小姑娘口角呶呶不已小姑娘謂曰君今兩袖清風已非昔時可比一家數口惟我是賴嘗與君議定倘有客至君不妨效阿家翁暫作痴聾庶幾賺得錢文共圖飽暖言猶在耳何忽裝作大丈夫氣概臥榻前竟不容人鼾睡耶劉默默不答旣而小姑娘又笑謂曰呸何苦如蝦蟆一般與其鬥氣莫若尋死可以眼不見心不煩也劉聞言遽答曰呈卽死言甫畢卽取鴉片烟吞吸妓赶緊奪取奈已下咽覓方灌救以吞服過多旋卽毒發身死氏駭極乘間潛逃至此屍如何舁出小姑娘逃避何方實不知情再四研訊矢口不移邑宰遂飭收禁仍候跴緝該妓至案訊辦此係二十一日堂訊所供大略也 
[蝻孽復萌]  
　　客有自下河一帶至緑楊城郭者據云該處田野間又有蝻子蠕蠕欲動東臺縣已飛飭各鄉農無分晝夜赶急搜挖並在祥興菴設局收買從優給價鹺屬則由泰分司率同東臺場某鹺尹在嘆氣橋之地藏菴設局秤收按斤給價辦理極爲認眞揚州東關城外前日駛到裏河船一艘内載蝻子若干包詢之舟子據稱由泰州運載而來卽由差役雇夫解至府署大堂呈請騐收按客冬瑞雪連朝論者咸謂蕞爾么麽可以殲除凈盡不圖仍有孑遺殊覺出人意表或曰去冬先寒後雪因雪前過於酷冷地皮堅凍如鐵迨祥霙渥沛蠕蠕者反不深入土中得以蟄藏而無恙也爲此說者亦無非聊以解嘲耳揆之於理果足信乎 
[循案併運]  
　　儀徵十二圩鹽棧爲兩淮塲鹽薈萃之所聞圩内因通屬鹽河水小所産眞梁等上色塲鹽轉運遲滯存棧者又寥寥無幾不敷分批配運現經鄂岸運商盧大昌雲豐恒周裕記德培記等聯名禀陳淮南總局請照西岸併運章程變通辦理以濟銷市奉局憲批云據禀存棧眞梁正梁不敷配運請照西岸併運章程通融辦理事屬可行應酌議轉禀運棧憲核示飭遵該商等應先傳知各商速將併運花名引數循照西岸辦法預爲開單禀明一俟奉准卽可隨時訂運俾免輾轉稽延至鄂岸運鹽向按五百引爲一票不准畸零分運單内所稱票少之商先運頂梁俟上色運到再行續運等情有碍成章應毋庸議 
[潤農話雨]  
　　鎭江來信云本月十三日天氣炎蒸無殊盛夏午後黑雲如墨電影飛靑風伯雨師不期而至銀濤萬斛瀉自平空直至薄暮時始跳珠聲絶約得雨二寸有奇高下田疇均已沾足秧針刺水嫩緑如烟胼手胝足者流咸欣欣然有喜色矣○各屬蝗蝻蠢蠢欲動前經大憲檄調營兵搜挖終未能盡絶根株此次大雨傾盆得以十死七八若由此悉數殄滅庶秋成可慶豐盈乎 
[胥臺小志]  
　　蘇州訪事人云寳山縣差役押解盜犯四名至省旋於本月十九日由元和縣李大令綁赴市曹處决及事畢已四下鐘時矣○蘇州府魁太守之叔跨鶴西歸本月二十一日在倉米巷隆慶菴開吊撫憲以下各員均親臨拜奠門前車馬絡繹如雲○有一秃奴設木籠於郡廟前圍丈許形方若囚車終日拱立其中知稱知五峯山紫金寺來募修大殿籠上遍綴銅鎖有開一鎖者須捐洋銀一圓或半圓如能以磚木慨捐則各鎖可全行開去一時善男信女環觀若堵墻各解腰纒擲銀錢如雨洎乎夜深人散則此秃悄從木籠中出依然酒肉穿腸一夜有地甲窺伺其旁要而索使費秃大言曰我奉某大憲命來此化緣汝輩敢肆行圖詐耶地甲乃屏息而退○某甲家在胥門内瑟靜琴耽頗得閨房之樂一日忽爻占脫輻其妻忿甚遽吞阿芙蓉膏後經旁人察知然已不及救治矣哀哉 
[中丞北上]  
　　江西巡撫德曉峰中丞入都陛見順道來申昨晚招商局新豐輪船開行北上中丞擬附之而去因於昨日午後先令官眷行李上船至三點二刻時中丞乘轎出轅前導有軍健頂馬江西巡撫部院親兵滬軍營親兵道署護勇戈什哈等人劍戟戈矛威嚴整肅英讞員蔡太守請捕頭派華捕二名爲之護衛及抵碼頭江海關道聶觀察松海防同知劉司馬上海縣黄大令法讞員葛同轉提右營叅將廖叅戎及太守已鵠列江干隨登舟入謁略談數語旋卽興辭 
[領袖易人]  
　　上海各國西商事務向由美總領事領袖現將回國是以領袖一席另推德總領事某君矣 
[銀已照賠]  
　　去臘之杪中國開濟兵輪船與法公司西的尼輪船相碰中西官互相評論洎知曲在開濟例合賠償刻已由管帶開濟之徐姓以票銀二萬九千九百九十餘兩送請江海關道聶觀察轉給法公司矣 
[製局試砲]  
　　江南機器製造局鑄成後膛巨砲一尊可容八百磅重之鐵彈砲身長約一丈六七尺口門尺餘工作旣竣擇期前日試放總其事者柬請文武各員親臨閱視午後鐘鳴一下蘇松太兵備道聶觀察忠信營統領楊李兩軍門滬軍營統領蕭軍門及在局各委員洋教師某君先後咸集旣入座卽令砲兵將機關運動但聞轟然一震幾如　陷天崩其靶相離一里之遙砲彈飛來陷入泥土連放六次並無炸裂之虞各員乃步至靶旁騐視彈子入地之淺深以　砲力之大小據云此砲可遠擊三十餘里亦行軍之利器也 
[西官拜客]  
　　新任駐滬法總領事呂君佩葉於本禮拜一履任視事前任代理總領事微君席葉定期禮拜六請假回國至駐滬副領事伯君刺地現已升任福州領事詹吉下禮拜一赴閩昨晨十點二刻時呂微伯三君　同魯繙譯官鼐安乘肩輿入城赴道轅拜會聶觀察　談半晌旋卽興辭聞觀察訂期禮拜五在密采里設筵相欵云 
 
 

Page 3

 
 
[薤露雙聲]  
　　前晚八點鐘時有一年逾四十形似小工身穿靑布夾襖靑布　赤足穿草屨之人行至美租界廣東街延壽堂藥鋪弄口水菓攤上購取荸薺新晴路滑立足不牢偶一傾欹遽爾跌仆攤主急扶之使起則已魂赴夜臺乃奔赴捕房據情聲訴捕頭立飭地保查無親族在申遂請某善堂爲之成殮語曰一失足成千古恨試爲之節去恨字夫亦可爲此人挽詞矣○柴販陳康崇台州人也日前雇令船户阿七裝松柴數百擔來申售與虹口頭壩望月樓弄内阿楊所設合茂煤炭鋪價未支取是以暫住鋪中前日下午自外歸入室小憇至昨晨依然蜷伏察之氣已絶遂據情投報捕房並發電至台州催家屬前來料理 
[姊妹相逢]  
　　有蕩婦名順金者向在蘇州爲人舉薦傭工得資餬口邇來與無賴某姓姘識相約來滬賃屋法租界蘭芳里開設花烟　雖未能搖搖擺擺俯視時流然披上緑蓑亦頗自鳴得意斷不愁有人之碎其龜殻毁其龜巢矣日前誘得鄉間甲乙二女郎逼勒爲娼横施毒楚二女郎知已墮其計無可奈何惟有苟延性命而已甲女有一姊在英租界榮錦里某娼院爲奴自入牢籠杳無消息一日某丙地經花烟館門外與女覿面相逢遂歴訴被陷情由倩其傳語於姊姊聞而忿甚急奔至老北門内某薙髮店告知春夫某丁偕内至蘭芳里則其妹果倚門賣俏大改昔日釵刑裙布之風不覺悲從中來抱頭大哭旋扭順金至某茶肆詰問順金知事已發覺願賄以洋蚨若干不知其姊能首肯否也 
[河工續志]  
　　本城河道淤塞有年近經黄大令籌集巨貲會營疏濬所出告示已列報端兹聞擇吉本月二十七日開工深恐居民鋪户等人有阻撓作踐情事特於昨日移請保甲局傳齊各圖地甲諭令按叚安爲彈壓不得疎虞復出六言告示云城廂街道垃圾向係派夫收拾漁虹兩橋隙地祗可暫時堆積由局照章雇船按期載運駁出凡爾巡勇挑夫均當痛改積習如再任意抛　致令河道淤塞定卽從嚴究懲决不稍存姑息 
[購田換塚]  
　　江南機器製造局總辦擬自局門外至龍華築成馬路俾車馬往來無滯中途有閩粤兩帮義塚務須一律　平而董事堅不允從因會同火藥局員盛明府本局會辦張太守提調周司馬與董事再四籌商由局另購民田將義塚遷徙董事首爲之肯遂於前日飭各工匠興工矣 
[私出受懲]  
　　前報紀遊船户趙餘生之妻劉氏隨蕩婦寳珠來滬趙知之追尋至岳父劉桂芬家劉以不知對趙遂控諸二十三鋪巡防局昨日局員邱二尹飭提研訊劉氏投案聲稱丈夫另有所私所得辛工不能仰事俯畜小婦人婉言勸誡輒被兇毆日前偶偕寶珠姐來滬閒遊藉以遣悶今日回去鄰人告以被控之故是以投案剖陳二尹謂爾係女流不應背夫出外令掌頰一百下飭具改過切結劉趙亦各具結備查寳珠俟補提到案再行究辦 
[盜犯已招]  
　　盜犯張幅忠迭次翻供經蘇松太兵備道聶觀察札調原審官太倉州程直刺帶同夥盜湯老虎陸福琪來申會同縣署帮審委員葉司馬在縣署花廳研訊此爲昨報所已詳昨晨司馬赴道轅面陳一切觀察諭令再訊午後鐘鳴三下司馬飭提張至案謂此事湯陸二犯供詞確鑿爾不必再三抵賴矣如能據實供明尚可從輕辦理且明年恭逢恩赦爾不必固執以致辜負天恩張供稱小的係海門廳人務農爲業暇時或當小車夫前年十一月二十六日太倉朱姓家被刦之案小的並不與聞小的實係安分良民烏敢爲匪作歹　陸亦向不相識此次實由捕夥陳阿春圖佔小的之妻以致唆使湯陸誣陷司馬曰今晨本委赴道轅面禀時道憲大人諭以去年曾派員赴太倉查訪爾妻自言爾出外爲盜已三年不回爾可從直供明免得再受刑法張供稱小的在州署時受刑不起以致混供實無爲盜之事司馬研訊至再張堅執前詞遂著開去刑具鞭背四十下復加盤詰張仍矢口不移司馬命取天平架伺候張依然狡展司馬復婉言開導適直刺命駕而至遂會同駁詰　　有懼色供稱是日小的等初約六人往刼中途湯自言與事　　扣金相識陸另有他事朱小郎因跌傷足是以祗小的及已正法之郭來富等二人前往此係實供叩求恩典司馬命值堂書將太倉帶來之供單朗誦一遍問張曰供單上言語可合符否供稱一一合符司馬著卽畫供加蓋箕斗仍還禁所聽候禀明道憲核示遵行 
[傷無緊要]  
　　前者由八仙橋巡防局解送受傷人孫阿牛行兇人戚阿生至上海縣前晚黄大令倩帮審委員葉司馬升堂研訊孫訴稱小的係寗波人現在　下西門外褚家橋開設銅　曾用戚爲夥嗣四懶於作事是以告辭前日戚忽糾合小的至八仙橋某茶肄啜茗一言不合遽將茶碗擲傷小的頭額是以扭至局中蒙局員趙大老爺轉解案下戚供稱小的亦寗波人前在孫處工作並無不端之事實因孫弟搬弄是非以致生意停歇現在八仙橋某銅作爲夥孫弟又向店主饒舌小的不得已向孫理說孫一味蠻横爭扭之際自已碰傷小的並未兇毆叩求明鑒司馬飭仵作騐得稍有傷痕並無緊要卽著退去自行醫治戚收所候核 
[南市瑣聞]  
　　前夜有小竊混入南市萃豐弄口達昌洋廣貨店緣延而上披屋由曬臺撬開窓櫺捱身入臥房竊去鷹銀五十四元小洋銀四十六元五角對開洋銀一元錢一千文店中人均未之知也至昨晨查悉賊蹤開列失單交十六鋪地甲及汛捕囑爲緝查○龍德橋厚德里居人某甲之子與某乙口角晚間甲子忽然身列次晨甲向乙理論此已登入報章矣兹悉甲卽王鶴卿子名全觀年十二歲乙卽彭阿坤向在恭泰土行執役兼管厚德里大門是日全觀至里中嬉戲適彭在門樓上全觀戲將梯除去彭欲下不能俄將情告知鶴卿鶴卿以兒子開罪於人罰令長跪全觀自知羞忿私吞洋烟灰迨鶴卿夫婦察知則已施救不及旋以釁由彭起向之理論彭不服鶴卿遂訴知恭泰土行主昨日行主已將彭辭歇矣 
[上海巡局瑣案]  
　　前日有周阿二者盤踞南市萬生米行中百般滋擾行中人開導再三阿二蠻横異常遂扭至十六鋪巡防中局請辦局員李蘭史二尹升堂研訊行中人某甲訴稱阿二迭次來行滋詐受累良深此次又硬索錢文無奈扭請提究阿二供稱小的與行中素有交情邇來艱窘不堪不得已而向之爯貸並無盤踞之事叩乞開恩二尹諭令原告給以洋銀一元令阿二具日後不再滋擾切結呈案備查○傅壽珠者烟花記中人也昔爲共命之禽今作號寒之鳥蕭條蓬鬢褪盡光華前日忽至王大生烟店向周某貸錢周惡之扭至十六鋪中局請懲局員李二尹衡情酌斷令周給洋銀五元爲回籍盤費○前日著名流氓高文生卽高和尚率同羽黨及女棍等人在南市花衣街滋事將沈梁亭擊傷旋由高德華携沈至十六鋪巡防南局控陳局員鍾偉臣二尹飭提文生到案訊供之下判令笞責六百板鎖示局前著交出扶同肇事之女棍大塲媽媽阿林金囡寳珠男棍長脚阿和等人以憑究辦延則嚴比不貸○本城老學前街謝長順　桶店係謝雙弟所開其子長發昔年曾撫沈姓之女沈氏爲童養媳去年擇吉成婚沈氏水性楊花不安於室某日潛將室中所有私遞與人其姑稍有所聞於立夏日向之盤詰沈氏枝梧以對姑限令晚間將衣交出沈氏情急　逃倩本店夥友張咸寳及左鄰鐵店學徒徐富壽代雇東洋車伴送至虹口母屬之親戚某甲家暫避雙弟夫婦見媳一去不回至次晨派人各處偵訪直至前日下午始在甲家緝獲帶回盤詰沈氏說及張徐若何引誘并將衣服四件質去得錢一千四百文雙弟聞而大怒立向張徐查問旋并沈氏扭至巡防中局請究局員汪二尹提訊之餘沈氏供稱小婦人衣服被徐質去此次出外則由張作伴並非私奔張供稱小的在謝處爲夥不敢勾引沈氏實遭誣指叩乞鑒原徐供稱小的在某鐵店學業沈氏並無衣服質錢二尹判令將張徐各責一百板限徐於三日内將衣服交還沈氏掌頰二十下交雙弟領回管束 
 
 

Page 4

 
 
[英界公堂瑣案]  
　　二百七十號華捕禀稱小工王德豐毆傷魏阿林適爲小的所見拘送案下請懲魏訴稱小的係廣東人路經某處突被王推仆肆毆傷及頸項王供稱小的正在做工魏來磕碰　與口角不敢行兇蔡太守判令管押一禮拜○舟子嚴阿寳訴稱小的掉丹至某處正欲刺篙突被陶松柏毆傷請爲究辦蔡太守訊供之下飭將陶押候　傷痊再核此已列入報章矣昨日嚴投案訴稱小的傷已就痊求免將陶深究陶不敢强辯惟乞施恩太守飭卽開釋○某洋廣貨店夥施增林訴稱昨日張大喜來購自鳴鐘論價不諧以致口角突將自鳴鐘擲壞是以交捕送案叩請追賠張供稱小的以駕舟爲業其時正欲開船向買自鳴鐘驀被辱侮故與口角如今已有悔於心矣蔡太守判令笞責五十板○九十四號華捕禀稱小的見王德奎將王龍虎毆傷是以拘案請辦龍虎訴稱小的向王阿桂索取舊欠洋銀一元阿桂不還口角之餘德奎突助同阿桂將小的頭面毆傷阿桂供稱小的並未欠龍虎之洋銀龍虎反欠小的洋銀一元德奎供稱龍虎與阿桂口角時小的爲之解勸誤將龍虎帶傷蔡太守判令將德奎管押一禮拜○密四利行主會林鉛司控無領事管束之格蘭騙取貨物祭太守諭候訊辦已詳昨日報章昨晨會林鉛司訴稱格蘭三次遣人至行取昔加烟行中人不予及第四次來取始照給若干後卽開發票往收價銀格蘭不認賒物今請追償烟價洋銀三十餘元格蘭供稱並未遣人取烟伊忽飭人送發票來收取洋銀因在票上書明並不取貨字樣將票擲還太守與佩副領事熟商然後飭探查明取貨之人俟禮拜五覆訊核斷○沙遜洋行經收房租之西人某甲控房客陶如堂等不付租金反敢恣横蔡太守諭候會訊核辦已見報端矣昨日西人同收租之華人金石卿投案訴稱此處房屋每間月收洋銀一元五角現在一律加收二元陶向開飯店向收時約同潛金標出頭霸阻與論被毆失去帽子且受微傷是以報捕拘案陶潘同供稱小的等生意清寥無力加租向之商减誼關賓主安敢行兇關奚全陶龍全同供稱小的等賃住沙遜洋行房屋如果一律加租則小的等亦願照加並不多事蔡太守判令將陶潘各管押兩禮拜關及龍全無辜開釋○張李氏訴稱丈夫充當巡捕昨日小婦人至菜市購物突有錢攤主王天章呼爲阿嫂小婦人置之不理王更恣情調笑向之申斥伊卽逞蠻致失去白銀及珠翠首飾若干件約值洋銀十餘元旋經人調處由王折賠洋銀二元事已了矣王反指小婦人爲拆梢是以投報捕房拘王送案王供稱小的與此婦偶然磕碰以致忿爭生意人安敢調戲婦女蔡太守諭令王照賠洋銀二元不與深究○包探孔阿才禀稱李阿三竊取朱阿喜家棉被銅罐經小的查獲人贓解送案下朱請領贓李供稱小的尚係初犯惟乞施恩蔡太守判令管押兩禮拜贓給失主領去○何陶氏訴稱小婦人家中雇陸和尚爲傭某日囑陸送翡翠及玉器至親戚家陸私自質錢花用是以報捕拘案請追陸供稱小的因有急需不得巳而暫質原思設法贖還蔡太守判令管押三禮拜質票給氏自行取贖○包探孔阿才禀稱王守安曹洪林先後投捕房報失衣物小的前往查勘蹤跡全無憶及某夜朱阿三闖至楊三昌家圖竊當塲拿獲送押捕房因向之盤詰自認王曹二家之物亦伊竊取隨卽吊出原贓今特解送案下王曹均投案領贓楊亦歴訴前情朱供稱小的係南翔鎭人連次竊物罪無可逃尚乞施恩暫貸一死蔡太守判令管押一月贓給三失主分别認領○三百零一號巡捕禀稱昨日小的巡路時目見馬車夫謝二心駕車至泥城外迤邐往靜安寺加鞭飛駛不照定章是以拘案請罰謝供稱小的駕馬車載客客連連催促是以加鞭不敢有意違章尚求原諒蔡太守判罰洋銀五元如數撥充某處西醫院經費○某號華捕禀稱昨日下午小的巡至某處見東洋車夫施川　將車停在禮查洋行門外一見西人由内出卽上前兠攬西人不欲乘車伊竟將車横在西人之前使之不能行走是以拘送案下施供稱小的係崇明人落魄此間初當僕御未知規矩尚乞恩寛蔡太守判令管押三日 
[法界捕房紀事]  
　　前日有鹽販六七人行至老北門外護城河濱弛擔小憇巡　捕冋之驅逐被鹽販拽過吊橋意圖毆擊幸某　中人出而奪回拘獲鹽販一人扭入大自鳴鐘捕房管押○某甲竊取太古碼頭所放白米半袋經某包探夥所見拘押捕房○前日有一人衣履翩翩頗似貴公子模樣行至金利源碼頭之上突有一匪自後攫取其帽飛步奔逃其人大聲疾呼經旁人爲之窮追得以獲住隨卽送押捕房○有小賊在小東門外人叢中竊得靑蚨四白翼經失主扭送小東門外捕房轉解大捕房管押○昨日天甫平明有一賊在公館馬路中東張西望兩　灼灼然頗似偷油之鼠適爲包探王榮培所見向之盤問言語支吾遂扭入大捕房押候解送公堂訊究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[安徽官報]  
　　三月初十日調署潁州府事太平府王汝礪委辦大通厘卡知府鄒增翰均到省卽用知縣李長郁辭赴廬州閱卷候補從九黄灝由蕪湖差遣回胡長盛禀知奉臬臺委查泗靈　站縣丞楊塏禀銷查東門城差吏目趙光祖接查東門城差 
[錄潘振聲先生山西放賑禀津海關道盛觀察禀件照登]  
　　大人閣下敬禀者十一日在二道河專馬遞一禀并滬信由宣化加單排遞想早到十二三日部署一切請各友分四路下鄉遂於十四日午後起行晚宿二台子與土人相談據云渠處係街道較鄉村稍好然已連荒數年卽富户亦不能自顧人食蕎麥花面多浮腫得病卽死自冬至春死者亦不少聞離此處二十餘里山溝中已有殘食小兒者言之可慘明晨起行路過各庄房屋拆盡但見殘垣破壁不見有人情形更苦於二道河及至張皋兒男女老幼紛紛求賑者不下數百人設法勸散其中多有面目枯瘦幾無人形長跪乞憐并有擺地已不能起者對之實爲心酸恐不久卽作餓殍據土人云村外數大坑專掩路斃已不下四五百人其死在家中者不算卽刻下亦每日不斷死人午後路過石頭溝等處村屋大半拆毁出來之人面多浮腫聲音低喑云其村不多時尚抬出一人家有人者用蓆掩埋已爲上着其無人者或死在屋中或倒在路旁無人過問及至八九道溝等處情形更苦據云去歲始而亢旱繼而冰雹幾無寸草之留卽　花麥梗亦須購買他村綿長約有數十里有一人連食死人七個而身仍死者晚宿隆盛庄柳巡檢來見云渠方查賑回見五六溝等處路多餓殍囑人掩埋見其股及腿肉皆無存有如刀削者其爲食人肉無疑然生者亦均奄奄一息不似人形恐亦不有能久待之勢聞之甚慘擬俟豐鎭回後收銀欵換錢先分一路將此等庄先查庶幾拯救萬一十五日所過各庄房屋較前所存稍多然每至一庄婦女老幼紛紛跪在車前求乞或數十人或數百人其中鳩形鵠面骨瘦如柴一跌卽不能起者不知若干兩日以來沿途開發多者百十文少者僅數十文計已津錢三十餘千文窮民之多不言可知晚至豐鎭劉詞卿楊子培兩兄已於十二日將銀欵解到晤劉子儀司馬當卽托其將所到之銀分二道河張皋兒隆盛庄三處換錢豐鎭銀價小於他處來欵亦所短尚多專望續欵之來再行易錢散放本街地大窮民更多日有死亡見有餓極已脫人形行路不能自主者恐其不及待賑先給小票每日酌給數十文令其活命給至一千五百名之多而尚有遺漏擬欲再爲補給而四鄉聞風咸至只可中止并有不及領錢而卽死者言之槮然又自去冬至今村外共開四十一坑屍皆塡滿現尚有三四十露屍在屋至今用蓆捲埋已十餘屍用大車拉去隨大坑掩埋矣言之可歎前禀擬請留劉詞卿兄帮同放錢楊子培兄帮同查户現因同來人手太少户口繁多是以暫留襄辦一切倘將來諸務稍鬆人手足用卽當請其回津聽候驅策兹已同往二道河等處易錢查户不識津門可有事必須其還否劉子儀司馬官聲尚好左右兩鄰並未報災惟渠下鄉騐屍時順道往各村看視時已秋深　麥尚寸許赶卽回城不待鄉間報災卽自上禀請發倉榖雖爲數無多於事無濟然實心爲民較之諱荒爲熟匿災催糧者奚啻霄壤之别據云豐鎭闔境被災無一完土地方遼闊人民衆多災民約在五六十萬去歲因積榖無多竭力核减是以食賑者不過十之二三然已十七萬之多刻下次貧之户已成極貧卽有數頃地之家亦有餓死之人及賣妻女者是以近日補查卽官　恐亦須近三十萬口外官賑緊於義賑按户挨查稍可支持卽行不給將來義賑查户恐亦不能少於此數卽以每大口一千計之此處銀價不一餘鎭尚可一千五百豐鎭則不過一千四百二三十文通拉至少亦必二十萬金幅𢄙縱横各三百餘里有内地一府之地特村落稀少田土磽薄耳前懇求續解十五萬金此爲必不可少之數三十萬災黎嗷嗷待哺　求速賜廣爲設法或於招商等局有欵先行借墊或懇求傅相暫借籌賑局欵撥解隨後籌捐歸　想中堂胞與爲懷以天下之饑溺爲已任鄰境邊氓　斃必不肯不垂手救援卽義賑有登高一呼捐欵亦易　窮民迫命正在此二三月時若待捐欵集時　死亡遺黎朝不保暮將盡塡溝壑後此雖欲救無人倘蒙挪借隨後由南捐歸還是一轉移間晉民得有更生之樂直欵仍無　之之　邊氓性　　　大人鼎力成全速籌速解解銀之員迅卽起程尤爲至禱前此所到之欵不日卽須放完災民日有死亡片刻不能稍緩　　夜焦　目不交捷　停查待欵恐民命不能久延欲撒手先查又恐欵來不能如數想憲台首　此義普救邊氓必能始終成全完此大功德也十六日　　送大　　　　可到以後如有票示請電在原託其加六百里排遞約三日半可到豐鎭似較寄信尚爲便捷大荒之後必有瘟疫　　　致南中多寄藥丸爲要　修寸禀敬請勛安恭候覆示卑職　民表謹票敬再啓者正擬發信　褚敦伯兄曁顧夢臣兄至豐因會商一切敦　　　明日往歸化一切情形俟到彼　爲專逹寗遠東邊與豐境接壤其困苦同於豐鎭表原擬有欵卽行接辦顧君旣來藉紓西顧之憂惟寗境户口不少僅帶二萬金所短尚鉅擬欲多助又自顧不遑只得分以大米一千石亦不過每口得錢五百文之譜僅放一次隨後只可由彼自行設法陽高爲豐境東隣僅隔一邊墻據劉楊二員解銀過境言其民鳩形鵠面賣女鬻妻困苦不堪緣前任地方官並未報災是以上游咸以爲輕迄今官賑尚未見放據云災民約在八萬左右從來義賑原以補官賑之不足官賑旣微義賑又無民何以生如果來欵有餘似宜兼顧以救民命表當親往察看　其尤重者請各友往查大約有三萬金卽可敷衍信到務祈卽賜復音爲禱民表又叩 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年三月十九日京報全錄]  
　　宫門抄○諭旨二道錄前○江督劉等奏揀補沿河要缺知縣摺○又奏調署知縣片○又奏揀補沿河要缺知縣摺○粤督李等奏委署知府片○又奏知縣等飭赴本任片○又奏籌解厘金京餉摺○又奏籌解部撥地丁京餉摺○東撫福奏職員自行建坊片○陜督楊奏揀員借補守備摺○江撫德奏委解壬辰年籌備餉需銀兩片○三月十九日户部通政司詹事府正藍旗值日無引見○桂公謝賞壽物恩○吉林協領全福謝恩○恩輝請假十日○召見軍機張蔭桓全福○○頭品頂戴兩江總督臣劉坤一頭品頂戴江蘇巡撫臣奎俊跪奏爲揀員調補沿河要缺知縣以裨地方恭摺具陳仰祈聖鑒事竊銅山縣知縣劉德銘開缺另補遺缺應以光緒十八年十月十六日奉旨後五日行文按照限减半扣至十一月十六日作爲開缺日期查銀山縣知縣係衝繁難兼三沿河要缺例應在外揀員調補且係徐州府城附郭首邑南北衝途時有發審　件政務殷繁非精明幹練之員不足以資治理兹於通省現任簡缺知縣内逐加遴選查有高淳縣知縣陶在銘年四十五歲浙江舉人光緒四年報捐知縣指發江蘇並加同知銜是年十一月蒙欽派王大臣騐放照例發往五年三月到省四月丁父憂回籍八年三月服滿回省九年八月丁繼母憂回籍十一年遵海防例加捐新班卽用並免試用十二年三月服滿回省十三年十月請補高淳縣知縣十四年二月奉文准補十五年二月到任十六年於蘇浙賑捐案内捐戴花翎嗣於十二年分海運出力案内保以直隸州知州在任補用試俸三年期滿經部議准彚題銷去試俸字樣十八年分大計案内保荐卓異在案臣查該員操守廉潔史事勤明於河工情形亦甚熟悉以之調補銅山縣要缺知縣洵堪勝任與例　符據藩臬兩司會詳請奏前來臣等往返函商意見相同合無仰懇天恩俯念員缺緊要准以高淳縣知縣陶在銘調補銅山縣知縣實於地方有裨如蒙俞允該員係現任知縣請補知縣銜缺相當毋庸送部引見至該員高淳縣本任内並無積案未清及欠解錢糧承審案件亦無承緝盜案已起某職叅限其應完罰俸銀兩飭公依限完繳另行造册咨銷謹會同漕運總督臣松椿合詞恭摺具奏伏乞皇上聖鑒訓示再所遺高淳縣知縣員缺江蘇省現有應補人員並請扣留外補合併陳明謹奏奉 
[硃批吏部議奏欽此]  
　　劉坤一片再署宿遷縣知縣蕭仁暉調省另有差委所遺員缺查有安東縣知縣柏壽堪以調署據藩臬兩可會詳請奏前來除批飭遵照外謹會同漕連總督臣松椿江蘇巡撫臣奎俊附片陳明伏乞聖鑒謹奏奉硃批吏部知道欽此○○頭品項戴兩江總督臣劉坤一頭品頂戴江蘇巡撫臣奎俊跪奏爲揀員請補沿河要缺知縣以裨地方恭摺具陳仰祈聖鑒事竊宿遷縣知縣黄金鉞留省另補遺缺應以光緒十八年十月十六日奉旨後五日行文按照限减半計算扣至十一月十六日作爲開缺日期歸十一月分截缺查宿遷縣知縣係衝繁難兼三沿河要缺例應在外揀補該縣界　山東南北衝衢素稱難治必須明幹有爲之員方足以資治理兹於通省現任知縣内逐加遴選非現居要缺卽人地未宜實無合例堪調之員惟查有卽用知縣葛祥熊年三十八歲浙江舉人庚寅恩科會試中式貢士殿試三甲進士引見奉旨以知縣卽用欽此遵例報捐指省江蘇光緒十六年九月初八日到省蘇浙賑捐案内報捐同知銜覆查該員氣宇安詳才具穩練於河務亦屬留心以之請補宿遷縣要缺知縣實屬人地相宜洵堪勝任與例相符據藩臬兩司會詳請奏前來臣等往返函商意見相同合無仰懇天恩俯念員缺緊要准以卽用知縣葛祥熊補授宿遷縣要缺知縣實於地方有裨如蒙俞允該員係卽用知縣請補知縣銜缺相當毋庸送部引見亦毋須查造叅罰謹會同漕運總督臣松椿合詞恭摺具奏伏乞皇上聖鑒訓示謹奏奉硃批吏部議奏欽此○○李瀚章等片再廣州府知府李璲因病禀請開缺回籍就醫所遺廣州府知府篆務應行委員接署查有肇慶府知府張曾　性質端亮守潔才長堪以調署所遺肇慶府知府篆務查有候補知府土秉恩心精力果辦事勤能堪以署理據　臬兩司會詳前來除分檄飭遵外臣等謹合詞附片陳明伏乞聖鑒謹奏奉硃批吏部知道欽此○○李瀚章等片再部選吳川縣知縣李之藩靈山縣知縣阮萃恩均於上年五月　到省繳憑當因吳川民刁俗弊靈山地居首要皆稱難治該員等初膺民社於地方情形未能諳悉經臣等附片奏明均　留省委赴讞局學習俾資歴練在案兹查李之藩阮萃恩自留省赴局學習以來均於地方情形漸就熟悉應卽飭令前赴吳川縣靈山縣各本任以重　守據廣東布政使覺羅成允具詳前來臣等覆查無異除　明吏部外謹附片具陳伏乞聖鑒謹奏奉硃批吏部知道欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲籌解光緒十九年分原撥厘金洋餉恭摺具陳仰祈聖鑒事竊准部咨光緒十九年原撥京餉案内廣東奉撥厘金銀十萬兩當經轉行遵照去後兹據布政使覺羅成允會同厘務總局司道詳稱在於厘金項下籌銀五萬兩作爲第一批仍交殷實商號日昇昌百川通蔚泰厚蔚長厚新泰厚匯兌至京飭委候補知府聯興等領齎匯單文批於光緒十九年二月初三日起程由海道進京支取銀兩赴部投納等情具詳請奏前來臣等覆核無異徐咨户部查照外謹合詞恭摺具陳伏乞皇上聖鑒謹奏奉硃批户部知道欽此○○頭品頂戴兩廣總督臣李瀚　頭品　戴廣東巡撫臣剛毅跪奏爲籌解光緒十九年部撥地丁京餉恭摺仰祈聖鑒事竊准部咨光緒十九年京餉廣東奉撥地丁銀十萬兩當經轉行遵照去後兹據布政便覺羅成允詳稱籌銀五萬兩作爲第一批仍交殷實商號日昇昌百川通蔚泰厚蔚長厚新泰厚匯兌至京飭委候補知府聯興等領齎匯單於光緒十九年二月初三日起程由海道進京支取銀兩赴部投納等情其詳前來臣等覆核無　除咨户部查照外謹合詞恭摺具陳伏乞皇上聖鑒謹奏奉硃批户部知道欽此○○福潤片再據濟寗直隸州知州彭虞孫詳據紳士候選知縣孫如奭等禀稱同知銜周鳳梧　以貿易爲生積資六萬餘串現因景迫　榆尚無子嗣報捐京錢一萬串内以五千串爲作書院膏火發當生息以三千串交保甲局修補橋路二千串作爲棲流所收養貧民經費其餘資財除自留三千串以備身後外悉數分贍昆弟姊妹人等洵屬古誼可風懇請具奏前來奴才查該職員慷慨好施洵堪嘉尚計其所捐書院　火等項京錢一萬串核銀在三千兩以上與建坊定例相符合無仰懇天恩俯准該職員周鳳梧在於本籍自行建坊給予樂善好施　樣以示旌奬謹附片具陳伏乞聖鑒訓示謹奏奉硃批著照所請禮部知道欽此○○太子少保頭品頂戴陜甘總督臣楊昌濬跪奏爲揀員借補守備員缺以裨營伍恭摺仰祈聖鑒事竊臣接准兵部咨稱甘肅甘州城守營守備員缺係部推之缺應用儘先人員行金揀員請補等因臣查有留甘儘先卽補都司詹生雲年力方强營務練達以之借補斯缺洵堪勝任亦與部章相符合無仰懇天恩俯念員缺緊要准以該員詹生雲借補甘州城守營守備員缺俾資得力如蒙俞允俟奉准部覆後卽行給咨送部引見以符定制除查取該員履歴清册另咨送部外謹會同甘肅提督臣周達武合詞恭摺具奏伏乞皇上聖鑒訓示施行謹奏奉硃批兵部議奏欽此○德馨片再江西奉撥壬辰年籌邊軍餉　二十四萬兩光緒十七年十一月十五日欽奉上諭按照指撥銀　於本年四月前解到一半十月内全數解清等因欽此旋准户部咨應解籌邊軍餉自光緒十八年起改作籌備餉需依期報解當　據司道查此項本係甘餉改撥援解甘肅新餉成案在於司庫地丁厘金項下籌撥三分之二銀十六萬兩道庫錢糧内撥解三分之一銀八萬兩以資湊解查照動用漕項應先奏明定章經臣附片具奏接准部覆在案前據藩司方汝翼詳稱查此項籌邊軍餉改作　　餉需係爲彌補京餉而設自應竭力撥解業經彚案詳請具奏欠解各餉案内聲明未解銀兩請展至本年陸續籌解所有十八年應解前項軍餉業於司欵項下前二次籌解銀五萬兩道欵項下已解過銀五萬兩外今又於司庫各屬解到光緒十八年地丁項下設法騰挪銀四萬兩以爲司庫第三次籌解十八年籌邊軍餉改爲籌備餉需遴委卽用知縣王啓烈領解於十九年正月二十八日起程行由陸路前赴户部交收詳請具奏等情前來臣覆核無異除咨户部外所有奉潑壬辰年籌備餉需第三次動放司庫銀兩委員領解起程緣由理合附片陳明伏乞聖鑒謹奏奉硃批户部知道欽此 
 
