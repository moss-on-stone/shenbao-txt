# 1900 - 173 - 4909770

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印大字本讀史方舆紀要天下郡國利病書告成] [  圖書集成局代啓]  
　　顧景范先生祖禹讀史力輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣廷名宿悉心校讐二書業已告成用上等潔白連泗紙印釘裝成六十本外加据木箱每部售洋十二元海内有志之士欲講求經濟學問　則此二書不可不備并請認明封面後有二林齋校本庶不悮購仍存上海文瑞樓蘇州緑蔭堂蕪湖河南文苑山房諸君就近選購可也此佈 
[維持巿面以保大局說]  
　　滬上爲商務薈萃之區北達薊遼南通甌閩西則泝江而上由楚入川帆影輪聲往來如織又有電報以通其消息凡貨物之多寡價值之低昂行銷之暢滯瞬息千里到處可通其銀錢之轉輸則有匯豐麥加利等各銀行及南北巿著名各錢肆類皆貲本充盈誠信素著殷實之商人馳一紙書可以千金立兌以是巿面得以流通商業因之日盛多錢善賈之流恃此樞機而藉以操奇計贏者蓋已數十年於兹矣自北省拳匪滋事畿輔一帶風鶴驚心於是天津及牛莊等處商家首先電致滬上囑令停辦貨物一時各貨壅積遏而不通未免略有虧損然猶以迤北一隅偶有警耗而於申江固無所干涉也旣而匪勢蔓延郵政旣不能通電線又遭毁壞自是謡言蠭起弓蛇巿虎益致驚疑迨至大沽砲臺爲外人佔據警耗傳來瞻小如鼷者益摇摇焉心如懸旌而無所措其手足有謂拳匪將裹脅南下者有謂土匪將乘間起事者并有謂洋人將與中國爲難者紛紜煩擾可鄙可嗤夫拳匪以烏合之衆横行北方由於當事諸公誤於撫之一字故釜底遊魂得以苟延殘喘耳若率衆南行則南方防衛極嚴豈非自趨絶地至江浙兩省鹽梟哥匪固到處充斥爲害閭閻然不過在偏僻鄉村蠢蠶思動若滬上則中西兵士如火如荼區區土匪豈敢越雷池一步至於中西交誼雖自大沽啓釁已化玉帛爲干戈然租界爲萬國公共之區性命貲財無不彼此竭力保護故僕之愚見雖現在宼氛未滌而海濱一隅地總可如磐石之安所難者人心不靖商務一壞而巿面因之動摇蓋上海各業往來其樞要皆在銀行錢肆雖極殷實之鋪户皆賴此以爲轉輸從未有百萬一黄標千萬一紫標將現銀深藏在内者今銀行旣慎於收放而居人士之存欵於錢肆者亦動多疑慮相率提回巿上來源旣枯則各業之把彼注兹卽難靈動故自月杪月初不過三數日間　釐長至八錢銀拆加至一兩以外非特外强中乾之各店行將無可支持卽貲本素號豐盈而一時運轉不靈亦難免有右絀左支之勢故當此之時内亂不必果興外患不必果逼卽此巿面一壞而大局卽甚可虞愚嘗謂當事者不欲顧全大局則已如欲顧全大局非設法維持巿面不可維持之道奈何曰解鈴繫鈴不過一轉移之間耳原夫巿　之衰先由各銀行各錢肆將現銀收回紳宦之擁厚貲者亦聞風興起相率藏之篋中不復爲經營子母之計巿上旣少如許現銀人心安得不驚疑商業安得不疲累今欲爲急則治標之法惟有敦勸各銀行各錢肆以及在滬之富商大賈速將現銀仍行流轉不得再有阻遏有公欵中可以勾撥生息者亦卽撥付殷實各錢户具領以廣流通苟如此行之不特可以保商務亦且可以定人心豈非一舉兩得之事哉或曰方今禍亂正殷滬上一隅究竟能否安寍殊難逆料萬一事起倉卒則散之四處者豈能收之於一時不知此又至愚極謬之見倘知滬壖爲各國菁華所聚必能盡力保　　無一虞則先事張皇殊屬不必若竟事機中變禍至非常則必至遍地荆榛到處俱難容足豈纍纍者藏之内府卽能安然無恙乎語有云旁觀者清僕偶有所見衍爲此說藉獻芻蕘世有明於事理者或不以斯言爲河漢也 
[匪平喜電]  
　　探聞昨日蘇松太兵備道余晉珊觀察接北方確電云拳匪已平大沽西人守東砲臺華兵守西砲臺西兵艦均泊口外電線已接惟火車尚未通行 
[租界無恙]  
　　昨日烟臺來電云日前匪人砲擊天津時祗海大道新闢租界中房屋稍有損壞至於紫竹林一帶依舊安然無恙是可喜也 
[英員已返]  
　　前晚烟臺來電云各國兵士已於某日齊集天津旋卽派人接應英國水師提督西摩氏探得西摩氏刻方行至離天津二十五華里之某處連日與匪人交戰互有傷亡所携糗糧尚可支持二日至昨日上午十一點鐘越五十分時烟臺英領事電達駐滬英總領事略謂此刻西摩氏已回津郡部下兵士被匪人戕斃六十二名傷三百十二名 
[興修鐵路]  
　　昨日烟臺來電云由大沽以達天津之鐵路前被匪人掘斷刻由西國武弁督帶工匠十五名沿途修治想火車不難依舊通行矣 
[不煩越爼]  
　　聞之本邑官塲云日前英人議欲撥出兵艦駐守長江昨日蘇松太兵備道余晉珊觀察奉到兩江督憲札文後卽照會英總領事大旨謂長江一帶現有李鑑堂星使駐守吳淞則劉峴帥將派重兵駐守特告貴國毋庸撥兵 
[威宣荼火]  
　　昨日烟臺來電云東西各國兵士之屯紥大沽者計至今日已共得一萬六千二百名似此如火如荼宣揚威武彼拳匪及脫巾譁譟之兵士當亦不敢與之抗衡矣 
[韓國防邊]  
　　日本東京日日新聞云日前高麗政府飭駐守平壤之統帥招募精壯務照平時軍額二倍之俾尅日練成二大隊或三大隊開往中國邊境窺其意旨蓋防拳匪闌入三韓也 
[意望和平]  
　　日本某日報云頃接上海西人來電略謂意大利國朝廷深欲維持世上和平之局擬與列國均其勢力保護中華雖傳聞曾遣兵士赴天津然必不與華兵抵禦也 
[日顧邦交]  
　　友人王君由日本東京貽我雙鯉云此間自聞北地拳匪之亂六街三巿議論沸騰政府恐羣不逞之徒將中國使臣擾害特派巡役二十名昕夕在菊區永田町中國使署之旁悉心護衛駐東星使李木齋太史安然無事深感日廷之誼軍邦交也 
[武員回國]  
　　日本友人馳書本館云拳匪變起一夕數驚中國大吏派赴日本游學之湖北愷軍統領吳總戎 
 
 

Page 2

 
 
元凱湖北護軍營統領劉副戎永金以及紀君堪榮王君恩平曰君壽銘張君彪已於華歷五月某日率同學生十二人乘郵船會社西京丸返國此外尚有學生十七人咸因風鶴驚心再三乞假遄返監督某君不允以致羣起爲難雖曰睠念宗邦然亦不免人心浮動矣不知監督將何以慰之 
[紀各國登陸兵數]  
　　日本大阪某日報云中國拳匪變起各國軍士之在大沽口登陸者都計五千四百零五名其中四百五十五名於東歷六月三日卽華歷五月初七日取道入京至東歷六月九日卽華歷五月十三日又有九百五十名入京迨東歷六月十七日卽華歷五月二十一日復調四千名登陸内日本兵五百三十二名由須磨艦長海軍大佐島村氏督率二十四名由愛宕艦員海軍大尉原氏督率次第入衛京師另有笠置艦水師五十二名統以海軍少尉佐川氏駐守津沽 
[追述大沽戰事]  
　　日本東京友人來信備述大沽戰事言之娓娓無殊目擊身親今雖事過情遷然譯而登之亦足見兵凶戰危古人所以有嘉兵不祥之語也其言曰東歷六月十七日卽華歷五月二十一日午前一下鐘許死國軍艦方靜泊大沽口外不意砲臺上忽發砲以攻英艦矮路席利痕德艦伊路氣司日本艦愛宕美艦摇苦他烏痕俄艦麥痕其油路遂與之交戰初時彈皆虚發無一中者旣而矮路席利痕伊路氣司被彈損傷諸艦爰紛紛向砲臺轟擊砲臺力不能敵漸漸傾頽適俄國陸軍出隊接應華兵因卽逃往北方然已有數百人斃於是役矣按矮路席利痕載重一千零五墩伊路氣司載重八百九十五墩俱大受傷夷艦中士卒死者不少 
[詳譯日兵啓行事]  
　　日本東京日日新聞云日廷以中國北方有警特派駐守宇品港之第五師團步兵第十一聯隊第二大隊附以各特科兵航海赴華保護東歷六月十九日卽華歷五月二十三日清晨八下鐘越四十分時步兵分列成行九下鐘時聯隊中第一大隊及第三大隊站立城外大道兩旁恭送步兵第五師團長及步兵第九旅團長步兵第十一聯隊長親自出營送之幼年學校曁濟美學校諸執事人及諸生亦整列如禮先是東歷六月十八日卽華歷五月二十二日午後各兵之奉遣赴華者齊集聽令迨翌晨各中隊長諄諄訓示曰此次出師實以宣示我國軍行模範爲要爾等須各自注意毫不可有失　儀苟能奉揚我國威名則爾等之職任盡矣爾等或在途次或在船中務宜加意慎重切勿稍有過悮勗哉勗哉訓畢卽於午前十下鐘越五十分時開赴大雁木小憩十一下鐘越三十分時午膳十二下鐘時下令登運船威海丸至一下鐘時全軍畢登各將校兵士之父母妻子親戚友朋絡繹來此送行珍重再三而别是目清晨五下鐘越五十五分時參謀部長兼西部都督參謀長陸軍少將福島氏安正先由廣島乘火車至此會合第五師團司令部西部都督黑木氏過訪特命全權公使加藤氏增雄午後四下鐘時同乘威海丸鼓輪出口按此事雖無關目前大局然亦足見日本軍律之森嚴與夫出師之儀節故備登之 
[浙省招軍]  
　　杭州訪事友人云北省拳匪事起居民風聲鶴唳喊岌岌焉有朝不保暮之憂撫憲劉景韓中丞深恐不法之徒乘間竊發爰於五月二十八日傳集藩臬兩司及統領劉總戎會議防務擬招集新軍一各名先募五百名由總戎訓練成軍然後陸續添招至足額而止聞總戎已定於本月初一日起四出開招矣 
[甯郡招軍]  
　　甯波訪事友人云府尊高璵卿太守目擊北方拳匪猖獗警信紛傳恐有匪徒乘機滋事擬招勇丁若干名命其名曰團練隊藉以保衛閭閻刻已派人在提署前廣福寺樹旗招募矣 
[星軺過潤]  
　　鎭江訪事人云欽命巡閱長江水師大臣李鑑堂星使奉旨進京遂由金閶起節五月二十八日鐘鳴十下乘南琛兵艦抵京口下碇後長江水師提督總統江勝全軍黄芍巖宮保京口副都統吉晉軒統制長鎭通海道兼鎭江關監督長久山觀察均詣舟次寄請聖安禮畢與星使互談時事良久始辭出星使卽命展輪逕赴金陵聞須與兩江總督南洋通商大臣劉峴莊制軍面商機要然後航海北上入覲天顔也 
[粤西匪患]  
　　廣州訪事友人云前者廣西容縣土匪揭竿倡亂城中兵力單薄其勢岌岌可危上憲調兵往剿尚未悉能否得手旣而梧州附近又有會匪蠭起到處蔓延與容縣匪徒聯絡一氣傳聞龍州永淳縣城已被匪衆攻陷縣主某大令不知所往此外南甯各屬亦均有匪徒肆擾居民寢不安枕行旅視爲畏途似此一波未平一波復起匪燄其將何日敉平乎 
[保護教堂]  
　　甯波訪事友人云甯郡各教士自聞北省拳匪爲亂類皆寢不安枕昕夕徬徨某日駐甬英領事官命駕至道轅請撥甯防營勇若干名將各教堂妥爲保護道憲誠果泉觀察許之然教士與各西人咸有戒心仍挈眷至江北岸暫住 
[鐵路停工]  
　　漢口訪事友人云此間第七暇鐵路地鄰豫省現方督工建築自聞北省義和拳匪之亂洋工程師咸有戒心相率辭職兼之省會募兵防堵需用浩繁故上憲命暫作緩圖俾資把注 
[觀察巡江]  
　　鎭江訪事人云邇來京津匪警甚急常鎭通海道長久山觀察深恐哥老會匪安清道友勾結沿江一帶不法之徒　問竊發星星之火最易燎原因會商長江水師提督黄芍巖宮保通飭水師各營　弁一體嚴密查拿五月二十八日傍晚會同水陸總巡周錦堂都戎督率小隊多名乘師船巡察傳諭每晚七點鐘後不准各船載客渡江以杜匪類而安良善誠防患未然之道也 
[嚴防匪類]  
　　鎭江訪事友人云鎭江關道長久山觀察因時事多艱防務緊要札飭新兵前營統帶吳養吾叅戎遴派哨弁多帶勇丁於五月二十七日乘舟赴丹陽保護教堂旋又密令文武總巡不分晝夜四出稽查併札飭丹徒縣莫嶼香明府傳集各叚更夫栅夫諭令每夜兩鼓後如見有人不持燈火三五成羣者概須盤詰明白始准放行否則拿獲送官訊供懲辦 
[同舟共濟]  
　　提州訪事友人云海分司所屬中正塲大使缺經新任兩淮運憲柯遜菴都轉以挨委知事江鹺尹錫麟署理適題補臨興塲大使朱鹺尹作霖奉部覆准都轉遂卽飭赴新任江朱兩鹺尹以二塲同隷海屬相約於五月二十五日禀辭解纜前往涓吉六月初八日同時接篆 
[梟匪受創]  
　　松江訪事友人云郡城西南鄉小崑山近有梟匪開塲聚賭五月二十三日忽有長龍砲艇五號帶以小火輪船至彼掩捕梟匪倉猝無備紛紛脫逃當塲擊斃三名砍傷十餘名旋復拘獲若干名縛置鷁首揚帆解往蘇垣 
[漢皋火警]  
　　漢口訪事友人云上月下浣某日打扣巷河街某姓家失火焚燬水果行多家並被水淹斃男婦十數名口匪徒乘災搶劫經差役拘獲數名解請地方官訊辦二十五日前蔡家巷某米鋪復兆焚如幸經汲水救滅不致殃及鄰居二十六日之晚白鱔廟左近某姓茅屋忽又炎炎直上勢若燎原經衆人竭力救援得卽烟消火滅然左右鄰已莫不膽戰心驚矣 
[潤州官塲紀事]  
　　鎭江訪事人云兩江總督南洋通商大臣劉峴莊制軍電飭瓜洲鎭總兵高鎭軍光効迅赴白下籌商防務　軍遂於五月二十八日啓行○五月二十八日清晨江南提督兼自强軍統領李壽亭軍門乘虎威兵艦過京口命駕赴文武各衙門拜會並謁見長江水師提督黄芍巖宮保至午刻卽展輪赴江甯聞因近畿一帶拳匪滋擾須與督憲劉制軍籌商防務也 
[夏口要聞]  
　　漢口訪事友來函云五月某日湖北武昌縣屬葛店舉行天符勝會四方觀者雲集緑林豪客遂亦溷跡其聞至夜糾集羽 
 
 

Page 3

 
 
黨蜂擁至某典鋪肆打刼掠典中人畏其兇燄咸退避三舍事後查明所失甚巨立卽開單報官請緝○卾省米糧向來仰給於湖南邇因彼處紳士爲自保民食起見禀呈上憲請札飭岳關禁止米糧出口以是日來米船到者寥寥米價因之陡漲○五月某日午前有某國載茶輪船一艘由滬駛行來漢甫經卜椗船主卽接滬電令從速展輪返滬蓋因北省拳匪肇亂須卽日裝運兵丁也○拳匪事起到處人心震動各埠商號一律停辦貨物是以日來三公司輪船載貨不多水脚太爲减色○鐵路漢局總工程師比人沙多君擇定五朋二十日北上嗣因北省拳匪事急以故暫緩行旌 
[上海官塲紀事]  
　　昨日督辦鐵路大臣盛杏蓀京卿因有要公命駕詣蘇松太兵備道轅拜會余晉珊觀察繼又赴上海縣署縣主汪　庭太令亦迎入花廳互商公務良久而别○江蘇候補知府劉子貞太守慶汾留防水師營務處許遊戎國祥均於昨日命駕至縣署拜會縣主汪大令大令以禮延入茗談良久始辭别 
[論止移家]  
　　前日上海縣主汪瑶庭大令倩江蘇候補縣汪明府親赴南巿二十三七鋪十六鋪各巡防局傳諭各鋪地甲嗣後凡有居民悮信謡言無端作遷地爲良之計者應卽向之禁阻如敢不遵立卽解送上海縣署究辦 
[示安居民]  
　　上海縣正堂汪示北地拳匪謡言惑衆經官剿辦不難肅清離滬更遠風鶴無聞諭爾百姓各安其身士農商賈照舊營生毋庸遷避徒受虚驚特禁妄動其各凛遵造言生事立拿重懲 
[示平米價]  
　　本　各米商因北省拳匪滋事遂高擡價值日來每石陡加洋銀一元上海縣汪瑶廷大令聞之恐妨民食特傳米業董事到署諭令公平交易不可藉故居奇一面出示曰爲出示嚴禁事照得民爲邦本食爲民天奸商囤積居奇高擡巿價本屬大干例禁前因北方拳匪滋事訪聞本埠　價逐漸騰貴不知匪徒滋擾祗在天津一帶滬上安堵如常該行鋪正宜照常平價糶賣以維巿面而安人心豈容藉此居奇致妨民食除飭差查禁外合行出示嚴禁爲此示仰各米商行鋪知悉自示之後爾等務各照常平價糶　不得高擡巿價囤積居奇倘敢故違一經查出定予提案究懲决不寛貸各宜凛遵毋違特示 
[示安滬巿]  
　　辦理上海英美租界會審分府翁爲出示曉諭事照得北方拳匪滋亂上海流氓造谣煽惑以致銀根日緊洋價飛漲每元竟漲至六七分實與巿面有關奉道憲面諭以奉南洋商憲電諭長江一帶已妥商保護民命業産上海爲各國總匯之區中西各官業已有備無患著卽曉諭商民毋得輕聽浮言收提現銀高擡洋價等因奉此除會商各業紳董妥爲辦理外合行出示曉諭爲此示仰租界商民人等一體知悉爾等務各安居樂業毋得輕聽謡言收提現銀高擡洋價各典質亦須照常當贖勿稍張皇致壞巿面其各遵照毋違時示光緒二十六日六月初一日 
[會商防務]  
　　昨日午後三點鐘時蘇松太兵備道兼江海關監督余晉珊觀察命駕出城拜謁盛杏蓀京卿面商保護商民之策良久始别 
[宵柝森嚴]  
　　前晚上海縣汪瑶庭大令倩候補縣汪明府率同皂役兵丁親赴南巿一帶巡查行至大南門外教塲見有褚阿桃者偃臥路隅飭卽提至輿前嚴加盤詰見其語無倫次有類瘋顚乃飭丁帶往縣署聽候安插迨巡至王家嘴角附近有某木作學徒宋正太在街頭路宿姑念年幼命覓的實人取保旣而十六鋪巡防局委員文斌臣二尹巡至篾作街見湯順昌麫店主湯厚生席地幕大蘧蘧夢蝶乃命地甲帶去安置二十三七鋪巡防局員盛雨村二尹巡至賴義馬頭裏街驀見趙阿三蔡如福兩人閒坐街頭詰以何事同供因在窘鄉一籌莫展不得已效楚囚之相對二尹命各責三十板 
[巡查嚴密]  
　　前晚三鼓時上海縣汪瑶庭大令督率差役練勇遍往城廂内外巡查見有居民外户未閉栅門尚未下鑰及各　地　　在道旁伺候者一一存記特於昨日飭傳至署申斥一番 
[禁售彩票]  
　　邇來南巿一帶凡有發賣廣濟廣益等彩票者一被捕頭查知立卽往拘送工程局禀請懲辦前晚地甲人等查得新馬路大有預五福來萬有利三家出售江南義振及廣益等彩票爰將店主葛德明王開清王福章一併拘解捕房捕頭令解送工程局禀請總辦程雨村大令研訊葛及二王均供稱此項彩票由友寄售非敢違章叩求恩典大令命押候函送上海縣署訊辦 
[互毆受責]  
　　前日南巿太平馬頭同春　樓内餅攤夥王傳德郭阿三玉阿丕與劉阿一保林長生等互毆由某號巡街捕拘入捕房解經工程局總辦程大令訊命各責三十板然後保去 
[著子交父]  
　　前者　三扭沈德興至英美租界公廨控稱伊父堯民因案管押保出後避匿無蹤是以送請押追讞員翁笠漁直刺訊供之下諭候過堂覆訊前晚倩襄讞委員張柄樞司馬升堂推鞫王供小的向在趙同春丸藥店執業沈德興之父堯民前被楊廷貞控欠銀二千五百兩拘案管押經小的保出調處不料堯民乘機脫逃致楊日向小的催逼不得已將其子德興扭案請追沈德興供前者父親因欠被押由王具保感何可言今者不知逃匿何處尚求恩宥司馬諭令交人保出速尋其父堯民到案訊核 
[上海縣署瑣案]  
　　日本某商人曾在六合縣境購定黄沙數百墩近忽由鄭阿發鄭阿義私裝一船來滬被日商查悉禀由總領事小田切君照會英美租界公廨讞員翁笠漁直刺將二鄭拘獲送縣前晚縣主汪瑶庭大令升堂研訊二鄭同供小的等係廣東某邑人由同鄉朱某雇船至六合裝運黄沙三十墩來滬收得水脚銀九兩數錢今朱不知何往尚求鑒宥大令著押候尋朱到案質訊核奪○木作頭吳俊卿因包南通州築壩工程虧欠本埠各木行木料銀一萬餘兩控經前署縣戴子邁明府押追前日縣主汪大令命提案復訊吳供小的前在南通州包築壩工將次完竣被潮衝坍以致不能領取工資求恩移請塘工局憲仍派小的帮築以使陸續拔還大令判令掌頰一百下笞臀二百析仍還押所限二十日内理楚如違嚴比 
[英美租界公廨會訊案]  
　　德商瑞記洋行主投本管領事署控買辦陳仰軒定貨不出等情由德總領事照會讞員翁笠漁直刺飭差傳陳到案訂於前日午後三點　會訊屆時德總領事倩佛繙譯官詣公廨會同直刺升座瑞記主人投案訴稱陳向在行内經管煤油前會定購十萬箱繕立公記信記户名迄今日久不來出貨按照巿價約　銀一萬兩之諩螪人細查公信二記由陳揑名　定並無其人是以所虧銀兩應令陳認繳務請訊追陳延律師侯魯公到案聲稱陳所定煤油照原定限期尚有一月零三日不應違背合同先催出貨且瑞記主人將陳私押寫字房二日一夜並私行毆擊無論中西斷無此理應請將案注銷以便陳再赴德領事署控究私押之罪直刺商之佛君以兩造供詞各執訂於禮拜六復訊核奪○美商豐裕洋行主控廣大莊股東高彤賓定貨不出迭經直刺會同白繙譯研訊昨日午前復偕白君覆訊豐裕行買辦某甲偕律師哈華托投案訴稱廣大興長豐興合購布疋核算該銀四千六百餘兩前經高彤賓與周少卿承認四六股派付請將此欵追償周少卿供職員現已備銀五百兩餘因錢莊不通往來請爲寛限並求關提股東俞錦棠至案追償高彤賓供現有銀三百兩可以繳案餘尚未曾措置求鑒直刺商之白繙譯限周於三禮拜内清理並具限狀高還押案内牽涉之林韻笙王林奎二人亦一併還押如兩禮拜内仍不清理著將高林王三人管押捕房 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　竊賊陸桂生在吳淞路行竊居人胡掌生家布衣九襲經包探沈阿岳緝獲解請究懲胡投案領　陸供認行竊惟求寛恕讞員翁笠漁直刺商之白繙譯判責二百板○俞小年以銅質僞洋銀向虹口頭壩路王協興米店混用爲包探沈阿岳所見拘案請究俞不肯承認直刺判押捕房五天銅質洋銀鎔化充公○包探劉光震解竊賊王阿四至案禀稱劉在武昌路朱金福家竊取銅焗臺一副是以送案請辦朱投案領贓王供小的係揚州府屬某邑人行竊自知犯法求恩寛宥直刺判押五天遞回原籍贓給朱具領○包探陸阿九解送竊賊王雲全至案禀稱此人在寳善街竊取唐順全家布被一條送請究辦唐投案領贓土認竊不諱直刺判押五天○積竊朱寳水在蘇州河陳阿四船上竊取布被經包探顧福洪緝獲送案請訊陳投案請領失贓朱一味求恩直刺判押十天贓給陳具領○包探潘英奎解吳松林至案禀稱此人在法租界某馬頭竊取焦海全所携落花生油二百斤經小的查獲連收贓之汪炳卿送案請究焦供訴被竊情由并稱值此油洋銀二十四元請卽追償吳供認行竊惟求恩典汪供小的駕船爲業並未收贓實被誣指求鑒直刺判將汪所存洋銀四十元金戒一枚提出二十四元賠償焦海全再罰洋銀十元金戒其及餘洋銀一併給還復責吳二百板以儆○一百八十二號印捕解張紀法周台星謝桂林到案禀稱此三人在大馬路茶肆啜茗口角扭毆由值堂人周阿榮報知卽往拘獲送案請究周阿榮投案供被張周謝擊碎痰盂一口茶碗四只請卽追償直刺判各罰洋銀五角並賠償周阿榮洋銀一元 
[法租界公堂瑣案]  
　　常熟人金大人偕妻某氏將養媳周氏挈至滬上鬻入陳龜所開野鷄妓院輾轉調至棋盤街杏桂堂賣娼旋經甯波人康榮生出身價洋銀二百七十元納爲簉室賃居法界臨平里金大大向康藉端索詐由康訴諸捕房解經讞員朱森庭明府略訊供詞飭堤張鴇兒張娘娘中人許阿桂及吳樹堂之妻陳氏研訊吳陳氏供小婦人與金比鄰金媳先押在閔行路某姓花烟館内後倩小婦人與夫介紹賣與張娘娘得身價洋銀一百八十元由金出立契據求鑒金矢口不承明府謂衆供確鑿爾尚欲抵賴耶本委知爾此次來申無非向康圖詐如能從速供出實情本委姑念爾貧苦情形當可酌給川資送歸故里否則惟有移送上海縣署從嚴懲辦而已金始一一供認明府謂爾賣媳爲　　義已絶尚敢藉口霸阻從良罪無可逭著押候重責二百板吳陳氏張周氏各掌頰五十下許阿桂無干省釋周氏交康領回呈案之筆據發還茗具領狀存查○廣東人郤光盛在英界三洋涇橋開設藤椅店納同鄉女郎蔣金桂爲妾前晚蔣金桂被虐難堪逃至法界經巡街捕送入捕房昨日傳郤解案請訊郤供去年十月小的出身價洋銀一百二十元納蔣金桂爲側室前日因事逃出幸由巡捕　獲叩求給領蔣金桂花容憔悴又發一言明府研詰再三供稱小婦人畏却兇横不願再賡嘒彼之章明府問郤爾意若何郤供妾旣變志請發堂擇配可也明府准之著卽具結存查○南匯縣差役連陞王順遣差夥襲全偕二十保二十六圖地保蔡增祥持票至滬拘提案犯蔡阿康道經法界新北門外沿途爭閙被巡街捕拘入捕房昨日解案請訊差役呈遞信票與地保同禀稱蔡阿康因兇毆某甲被控本縣吳大老爺飭小的等來滬拘提叩求鑒核明府閱視信　謂原差曰爾等來此提人應先至法總領事署禀請領事大人簽字今不遵章貿然從事殊屬不合姑念爾等未悉情形從寛免究唯將蔡帶回以後如有案件須先赴領事署簽字然後投捕房協同包探拘提差保唯唯遵諭而退○前者侯雲溪控吳松筠欠洋銀六百三十元明府准詞提吳研訊吳供小的並未欠伊洋銀無端被誣尚求明察明府以原告不到無從質訊著交人保出俟下期訊核○日前振泰盛東洋莊被賊竊去洋傘一百八十頂報捕後查獲賊犯起出原贓一百頂解經明府訊供懲辦將贓給領昨日續獲竊犯王福生卽小裁縫又吊到洋傘十二頂明府判責五百板贓給失主領回 
[美租界捕房紀事]  
　　昨日午前包探劉阿炳巡至虹口伯頓路見積竊孫阿二手持烟槍一枝至某押鋪質錢向之盤詰知竊自附近某小烟館因卽拘入捕房捕頭令押候解送公堂禀請讞員翁笠漁直刺訊辦○前晚偷兒徐阿法潛至虹口篷路某甬人家撬門而入竊取衣服若干件適爲包探劉光震所見帶入捕房捕頭令押候解送公堂禀請侒辦○前日傍晚時有某甲者携銅質僞洋銀數元至頭壩路某米店換錢店夥察知　鼎互相爭論適爲包探沈阿岳所見因卽拘入捕房捕頭令押候解送公堂禀請訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
