# 1901 - 197 - 4910152

 

Page 1

 
 
[新印日本國志] [  圖書集成局啓]  
　　日書爲粤東黄公度亷訪所著亷訪前曾贊使日本研求彼國數千年來禮樂兵形展商工藝而于明治維新力行新法分類列表尤能朗若列眉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室及各書坊購取 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易請山隂湯墊先先生有三通考輯要通雅堂主人購付本局鑄印兪曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本業已成書股票以外餘者無幾購宜從速遲恐不及每部定價十二元不折不扣批發面議上海三馬路申報館申昌書室發售外埠在曩時售股票處 
[論東晉國勢]  
　　自來偏安之局必外有强敵者也否則必内有奸臣者也若内旣無至奸極惡之臣外又無深根固蒂之宼繼統者十數帝綿延者百有餘年而君臣偷安置中原之大局祖宗之舊物於不問而一聽强胡黠宼亂臣賊子興衰起伏於其間嗚呼其惟東晉乎東晉自建武之初以迄元熙之末其間報政若王導若謝安若庾冰諸葛恢輩議論丰采皆一時之望卽何充蔡謨王道子諸人或病於操切或病於荒廢或病於庸懦而無所能而要非有南宋汪黄秦湯之奸也所謂外宼者劉曜也石勒也石虎也魏之冉閔也夏之赫連也蜀之李雄與譙縱也燕則有慕容氏之興替也秦則有蒲氏姚氏乞伏氏之代興也凉則有張氏吕氏李氏秃髮沮渠氏之代謝也其間二十國以石勒慕容氏爲最横而互相兼倂互相篡奪互相鈐制類皆不暇窺晉卽窺矣而亦不足爲東晉患浦氏張氏姚氏楊氏慕容氏又皆號皆晉命亦非若蜀漢之敵孫吳曹魏也而卒不免偏安於江左者何也則嘗窺其立國之初反覆於用人行政之間而竊歎其失之大者厥有三端其一患京師無重兵夫駐重兵以衞畿輔自古然矣晉元以國兵興建業已非七軍五校之舊復用刁恊之言悉以奴爲兵自後有所征討大抵皆發僮奴故當時反側之臣借端進發如入無人之境京師如此設有不測何一日不可亡國耶其失一也其二患方鎭之權太重東晉立國以荆江二州爲門戸歴陽壽春次之乃當元帝永昌之初而王敦以江州反矣及咸平二年而蘇峻以歴陽反矣自是以降若王恭若仲堪若桓温父子擁重兵鎭方面者無一不反有唐藩鎭之禍萌芽於此矣其失二也其三患門第之格太拘自魏與晉均以重臣干命心腹爪呀布在朝列膺膴仕者非其徒黨卽其子姓其不能不重門第固有必至之勢元帝偏安江左又倚世族以取重故其時顯達者不外王謝桓郗阮庾劉祖諸巨姓流風所房遂及百年偶有言北伐者則羣起而排之一若中原恢復江左右族將盡失其憑藉者而人才不復起矣其失三也坐此三失而機會之可惜者有五當劉曜之陷長安也劉琨収匹磾相與歃血同盟翼戴晉室琨檄若天下遣右司馬温嶠詣建康勸進不於此時結中原之豪傑收未去之人心移檄北征聲劉曜篡弑之罪而制其死命一可惜也石氏凶暴天奪之魄冉閔李農廢鑒殺之幷殺趙主虎三十八孫盡滅石氏閔謂農曰吾族固晉人也請與君分割州郡各稱牧守奉迎天子還都洛陽雖非由衷之言而猶見人心之未泯當斯之時桓温方經略中原屢求北伐而朝廷倚殷浩爲謀主事久不報二可惜也及永和九年温大敗秦兵於藍田進軍灞上三輔皆降耆老至有涕泣者曰不圖今日復見官軍卽使温戰稍不利苟將相和睦移荀羡東出之師以助温安見温之不渡灞水而終成大功也三可惜也孝武太元之間謝安秉政其時謝元鎭廣陵以劉牢之爲參軍領精銳爲前鋒百戰百勝所謂北府兵也乃肥水一捷使苻堅敗走聞風聲鶴唳草木皆兵而賢如謝安不聞創乘勝之說直搗洛陽以取苻堅之首四可惜也安帝義熙十三年夏太尉裕入洛陽秋大破秦兵遂入長安魏崔浩曰諸將用兵皆非裕敵浩之料裕殆非虛語徒以内懷篡殺之心不能久留經略西北致使關中之地棄於勃勃五可惜也有此五可惜而晉亦隨以去矣嗟乎敵國外患何代無之晉之偏安晉君臣自爲之也晉自爲之而不惜之後人亦不暇爲晉惜矣徒以中原全局可以恢復而卒使黄河以北之民淪陷於强胡黠宼亂臣賊子之手且百數十年而亂猶未已也是可爲我中國發一浩歎也暑夜無聊重温晉史硯有餘瀋泚筆爲論適手民以報論請遂以是付之 
[記英議院問答語]  
　　西歴六月十一號卽華歴四月二十五日英國議政院中集議時議員那爾門問外務大臣曰傳聞德國欲留大隊軍士駐守申江不知此事能明白宣示否外務大臣答曰去歲西歴九月德廷調兵赴華保護申江租界今聞德廷之意擬仍駐守其間至此事曾否知照英廷則本大臣未經洞悉也迨十三號格拉登問英廷究竟視上海與天津一例否何以德人竟欲派兵久駐外務大臣答曰德人從未移文告知留兵久駐之事查上海係江蘇省所轄江蘇地居揚子江之濱華爾登問英廷與德人訂立約章其于揚子江邊所爲之事權力有低昂否外務大臣答曰兹事重大非立刻可以明言羅伯思問德人派赴中國保護貿易物産之兵究竟駐紥何地其數若干外務大臣答曰英廷祇知各國聯軍統領之意除保護京師使臣公署外另須派兵六千名分駐北方各要隘至某國應派若干人則非所知也冷伯問膠州民人肇亂我英曾否派兵前往敉平外務大臣答曰未派十五號復集議窪格禮問德兵駐守上海不背英德所訂約章否倘約中並未聲明則我英應請德人將兵早撤蓋上海應歸我英管理也外務大臣答曰英德約章惟言保護中國水陸地方俾各國旅人安居樂業幷使他人不能割據閣下所問固與此事無干也雷德門問英德所訂約章是否英人將來有退讓之意外務大臣默然不答祁浩剔問德人屯兵滬上先期有文牘往來否外務大臣答曰無之至十七號集議如初老泊司問英廷欲永遠駐兵中國否除京師之外曾擬定何處宜駐何兵否外務大臣答曰將來何處派駐何兵刻尚未經核定大約祗就聯軍中稍留一二而已 
[德遣礦師]  
　　西字報云目下德廷已核定多派礦師赴山東勘察德人所管地方礦産訂定至少须在山東僑寓五年 
[舊貫難仍]  
　　聞之京師友人云兵工兩部署刻已圈入各國使館界内議和大臣慶邸擬將迤西之大理寺太僕寺改爲兵工兩部大約日内卽须奏請聖裁矣 
[宼盜横行]  
　　京師友人來函云京西各屬時有馬賊勒令各村莊備銀以獻美其名曰保險聲勢洶湧村中人 
 
 

Page 2

 
 
無有敢拂之者估客由通州至京如携有行李金貲須先浼人向匪首關說每車一輛納銀若干否則半途必遭刼掠也至定州曲陽深澤一帶亦有土匪嘯聚時赴各村莊富家勒索銀錢糧米大吏憂心如擣刻已派出馬步練勇嚴密設防不知居民能從此安枕而臥否 
[刑人於市]  
　　京師友人來翰云五月二十九日五城公所綁出盜犯李三等十有一名由華捕四十人押解菜市口斬决梟取首級一一盛以木籠懸竿示衆以儆效尤 
[議裁書吏]  
　　金陵訪事友人云邇者朝廷講求新政特諭京外大小衙門裁汰書吏以免舞文弄法作僞營私兩江督憲劉峴帥欽奉諭旨初擬將督轅書吏酌留三十六人繼思若輩各有妻孥全賴薪水度日一經裁汰何以供仰事俯畜之資不禁惻然憫之擬姑且一仍其舊乃日前又奉催裁書吏之諭因飭江寍藩司妥議章程傳聞恩藝棠方伯擬不裁人數惟將工食减成發給至一人而當數缺者僅給一分薪資未識有當於極峯之意否也說者謂皇上之所以欲裁書吏者豈靳此區區工食哉實惡其舞文弄法作僞營私耳今將工食减成是導之使作僞營私舞文弄法矣我知峴帥力持大體必能善爲籌劃以副朝廷講求新政之盛心也 
[愼重藥庫]  
　　金陵訪事人云省垣洋藥土藥各局庫多至五六處冋來每局各派一員專司其事自去秋馬鞍山火藥庫委員崔筱珊大令不愼厥事致肇奇災後經兩江總督劉峴帥撤去差使委員分投各火藥局逐一查勘邇者霪雨兼旬天氣異常蒸鬱因飭各火藥庫每處添委一人以昭愼重懲前毖後峴帥有焉 
[教案改委]  
　　武昌訪事人云去歲北方拳教相仇釀成巨釁鄂省如利川長楊長樂等縣亦有匪人聞風而起遥助聲威教士教民多遭殘害目下和議已定各教士次第言旋亟須將教案淸釐以冀爭端永息湖廣總督張香濤制軍前委正任竹谿縣湯符階大令偕某教士至宜昌施南等處會同地方官查明核辦大令奉檄後正擬束裝就道適督轅接駐漢法領事照會以宜施二府教案情節繁重湯令官卑職小深恐權力有限呼應不靈請攺派大員以昭鄭重制軍允之刻已改委宜昌川鹽局總辦陳復辛觀察就近會同地方官秉公查辦矣 
[婉勸捐資]  
　　前報紀兩淮運司程雨亭都轉以鹽課全數備償洋欵勢必公用無從籌措因飭淮南局員勸諭通泰塲商每引捐銀一錢五分以資彌補云云昨得揚州采訪友人手函云塲商領袖仁豐恒等一經勸諭卽於五月某日瀝情禀覆到局請局員轉詳運轅旋奉都轉批示飭再委宛勸捐局員遂牌示曰照得本局前奉憲諭以鹽課全數備抵償欵用度浩繁無從支發飭卽勸諭該塲商等每引捐助銀一錢五分等因兹據塲商仁豐恒等禀覆到局當經詳奉運憲批云該商等所禀自係實情惟公用浩繁無從籌措著再剴切勸諭等因到局查該商等同業淮鹺樂利久沾當此時事艱難正宜力圖報稱且該商日前來局面禀塲境私梟猖獗隨經本局禀蒙運憲立派營勇前往現已當塲槍斃梟目王五胖子一名渠魁旣已伏誅餘黨自必紛散此後官引暢銷該商等自可獲利且此項軍餉係由運憲另籌並不捐取爾等分毫至該商前此禀請將新設砲船裁撤以省經費當蒙憲恩允准裁去五條仍留五條隨塲巡緝是凡有可省之費一經禀請憲恩無不矜恤日昨本局又面奉憲諭將來考私經費卽設法另籌無須爾等捐助具見運憲體恤該商可謂至周且盡該商等食毛踐土具有天良務各凛遵憲諭勉力輸將仍每引捐銀一錢五分望卽速覆以憑早日定案 
[會銜示禁]  
　　前者鎭江不法旗兵魏天霸趙小采子等人糾衆向城内　頭街各店鋪勒借洋銀已登於報兹者本館采訪友人郵寄六月初三日常鎭通海道長久山觀察及京口副都統奇統制會銜告示曰城内堰頭大街逼近駐防旗營所開各業店鋪向皆安分謀生近有不法棍徒成羣結黨横行身携風砲利刃平空嚇詐商民甚或不遂所欲公然攫物瓜公如此肆無忌憚地方受害匪輕查訪若輩來歴旗漢尚未分明被擾炭米各鋪業已歇業閉門其　各行鋪戸因此咸有戒心紛紛遞禀乞援無非欲求安靜現已督飭查拿獲必盡法嚴懲倘敢持械拒捕照律格殺弗論曉諭各該鋪商務各照舊經營愼勿輕舉妄動致干一倂究儆 
[賭案解府]  
　　前者廣東候補道于竹書在蘇州大開賭塲糾約諸職官出巨貲作孤注事發經長洲縣蘇大令訊明發押典史署此已詳紀報章矣昨日本館采訪友人來函云本月初七日大令飭將于及慣在賭塲司帳之陳紫仙卽唐菊亭解至蘇州府署府尊向子振太守督同發審局員升坐花廳詳加研鞫于供詞一味含糊太守仍交典史看管著卽繕就親供呈候核奪唐供認前情略不諱飾太守飭監禁長洲縣獄聽候詳請臬司示期提勘 
[愼人命]  
　　紹興訪事友來函云去夏浙江紹興府屬上虞縣境民婦葉王氏商同姦夫石子香謀弑本夫葉秋香事發經商署上虞縣吳大令親臨察騐拘　及石到案將石衣頂詳革迭次刑求不認同謀惟稱昔年曾與氏通姦一次迨解府解省忽又極口呼冤堅求伸雪上憲爰發交杭州府宗子材太守督同讞局委員趙曾鍾徐四大令詳愼推鞫連訊七堂堅稱冤枉矢口不移兹由太守與四大令禀覆臬轅請另派大員推鞫以重人命臬司許豫生亷訪遂密派幹員微服偵查一面札飭署上虞縣主張大令提集屍親人証押解到省會同讞局委員質訊確情以期無枉無縱 
[柳州乞振]  
　　廣州訪事友人云五月某日廣東省垣各善堂紳董接奉廣西巡撫黄大中丞來電大旨謂本年廣西柳州府屬賜雨失時飢民轉徙流離情殊可憫請速籌欵匯解以濟然眉云云各紳董遵卽妥爲籌畫刻聞愛育善堂已籌銀五百兩解往災區矣 
[委勘蝗災]  
　　金防訪事人云去冬未降瑞雪以致蝗蟲遺孽近來日見繁生際此新秧方種之時爲害實非淺鮮江寗藩司所屬各府州縣紛紛禀報災狀藩司恩藝棠方伯委黎别駕錦彝赴江寗府屬上元江寗句容溧水高湻江浦六合七縣洪明府恩培赴揚州府屬江都甘泉儀徵高郵寳應興化泰州東臺八州縣劉明府瑞麟赴淮安府屬山陽東安桃源阜寗鹽城淸河六縣齊明府堯年赴徐州府屬豐沛筆碭山銅陵睢甯六縣熊明府育銳赴海州邳州宿遷贑榆沭陽五州縣分别查勘各員奉札後刻已禀辭就道矣 
[三志襄江水患]  
　　蕪湖訪事人云蕪湖對岸黄家圩堤岸極爲完固爲和州無爲含山二州一縣之保障向有把總駐紥於此此次水發隄岸岌岌可危把總某君首先捐銀雇工保護相持者將及兼旬無奈積水不消至本月初三日隄岸忽然潰决某君見勢不佳竟以身殉是隄綿亘數百里和州及無爲州直當其衝含山次之潰後二州一縣悉成澤國初四日和含一帶災民均駕舟進蕪湖口據云自同治八年以來未有如斯之浩刼人民傷斃不計其數室廬牲畜蕩然無存至蕪湖鳳林圩曰來亦已潰决幸麻埠圩尚如魯靈光殿巍然獨存否則蕪湖河南亦皆中央宛然矣 
[再志白門水患]  
　　白門水患已見報章兹又接金陵訪事人來函云此間水勢現仍未退東花園石壩街金陵閘東牌樓文廟貢院信府河諸處一律浸入水中深處淹至門楣淺亦逾窓櫺之半若花牌樓中正街奇望街雖距秦淮略遠然地處卑下居民房屋亦宛在中央下關招商局及太古怡和三公司躉船皆被水淹没現就舊有跳板加高二尺餘行旅始能上下郵政局雖照常收信而他埠來信一概暫留蓋因各處一片汪洋不能分送也 
[偷兒水厄]  
　　杭州訪事友人云月初某日有妙手空空兒踰艮山門外姚店橋某姓家之牆濳身入内某姓機戸也向坊以織造熟羅爲 
 
 

Page 3

 
 
業衆織工閏有聲息齊起窮追賊飛步奔逃失足墮河而死翌日地保據情報諸仁和縣署縣主蕭藴齋明府帶同刑書仵作前往相騐幷踏勘賊之出入情形隨飭吏塡明屍格命地保報諸某善堂領棺收殮 
[漢皋火警]  
　　漢口訪事友人云本月初一日之夜更魚三躍邱家壋河街某姓家不戒於火幸附近武聖廟及敦實堂各水龍馳往救熄僅燬去起火之家房屋若干椽 
[上海官塲紀事]  
　　月前簡授四川鹽茶道黄愛棠觀察由蘇垣到滬小駐行旌近將遄返江西展墓因於昨日命駕入城次第詣各署辭行大約入蜀履新當在桂花香裏矣○昨日四川候補知州張刺史文采命駕至上海縣署投刺適縣主汪瑤庭大令别有要公因卽飭家丁擋駕 
[局員謁客]  
　　昨日午前本邑南市馬路工程局總辦葉孟紀司馬命駕至江南機器製造局謁見總辦毛實君觀察面禀要公觀察延入花廳暢談良久而别 
[分辦膏捐]  
　　上海縣汪瑤庭大令前與保甲總巡朱森庭明府商議膏捐之事深恐各膏鋪散漫無稽議定歸各巡防局分叚收取彚繳縣署然後申解藩庫因於前日午後偕明府邀集各巡局員告黽勉從公無稍怠忽各員皆唯唯而退 
[尚須質訊]  
　　本邑梵王渡農民在田間耕作驀被西人奪取鐵鋤將腰肋擊傷本館前已縷述情由箸爲論說矣兹悉西人係大興牛奶棚主基林氏農民姓陳名芹香事後繕詞控之上海英刑司署刑司連訊兩堂令基林氏繳存保辜洋銀一千圓俟二禮拜後陳傷告痊再行質訊定斷 
[上海巡局紀事]  
　　日前英租界四馬路西迎春坊鴇兒王幼卿家妓女陸阿寳被狎客誘逃急遣妓傭黄阿寳出外偵尋至前日始知陸妓匿跡南市油車馬頭畔萬豐弄徐桐家易姓王名曰雅琴因卽勸令回去陸妓不允遂擁至左近皆宜茶樓啜茗唇槍舌劍滋閙不休適縣署捕役徐文之夥某甲行經其處一倂拘解二十三七鋪巡防局陸妓呈遞禀詞求恩超豁徐桐亦遣人投函局員盛雨村二尹飭吏備文移送上海縣署請縣主汪瑤庭大令核辦○前日有沈子琴者衣冠濟楚行經南市某街突被擔熼夫侯星榮所撞以致衣服受汚不禁怒髮上衝將侯扭控二十三七鋪巡防局局員盛二尹研訊之下判責侯五十板以示薄懲○有盛裕生者向在南市董家渡横街販售鷄鴨邇因積欠浦左朱元順哺坊貨價洋銀七十餘元被坊主朱道然扭控二十三七鋪巡防局局員盛二尹研訊之下盛稱小的願卽歸還因得開釋○本邑浦左楊家渡某氏家豢一耕牛前日忽被村中諸痞棍牽去氏忿極奔赴巡防局聲訴局員程紫鳴二尹飭差拘獲甲乙丙三辣棍研訊之下諭令暫行收押聽候查明核辦 
[英美租界晚堂瑣案]  
　　朱衞氏控子金蓮忤逆行兇旣而其媳朱李氏具詞訴稱丈夫近患瘋癲姑悞聽伶人周來全教唆砌詞誣控前晚讞員張柄樞司馬升堂研訊朱衞氏訴稱小婦人原籍金陵年五十有四因膝上無人撫金蓮爲義子及長在北洋電報局當差娶媳李氏已及五年近來金蓮忽萌異心所有銀錢均寄岳家小婦人向之教導反敢行兇求恩嚴辦朱李氏供丈夫出外營生小婦人在家奉姑素無失禮去歲北方亂起丈夫避難回南頓患痴癲時發時愈鄰人周來全時來稱貸此次控告實由周唆使叩乞原情金蓮供詞一味糊塗周供稱小的因彼滋擾不休前往勸解實無唆訟情事求恩明鑒司馬將金蓮交朱衞氏領回妥爲醫治飭周具以後不與朱家往來切結從寛斥釋○鍾壽生控沈愈氏索欠行兇等情前晚司馬研訊之下鍾訴稱胞兄子和冋在治下棋盤街開設十萬卷樓書店去年珍藝書局主沈祖榮曾存洋銀一千四百元本年胞兄病故結欠各債戸四十餘家約共萬餘金經小的浼同業公議將存貨作四成公攤各戸皆已允從惟沈不依使其妻沈兪氏屢次來家吵閙沈供職員前開珍藝書局去年因北方拳亂將局船頂與人得洋銀二千元存十萬卷樓鍾子和處有摺爲憑子和故後由其弟壽生料理職員念多年交誼不與計校今壽生反投案誣控情實可惡惟求從嚴懲辦所有存欵願照四折收還司馬飭將壽生責手心二百下存欵著兩造邀同公正人查明將貨物抵償並著各具遵斷切結呈案 
[更正]  
　　鎭江旗兵不法一事已登本月初三日報章細按情形似皆確鑿可據乃昨得訪事友人來信忽謂日内衆旗丁謠言四起懼有不克當之勢務祈貴館速爲更正以免鄙人寢饋不安云云姑照所言聲明於此究竟事之確否及果應更正與否會當另倩妥友一一詳細訪求也 
[續江西萍鄉縣顧勴堂明府課士說略]  
　　一曰時務兼西政凡當代掌故及近今輿地形勢入此門經濟科六門内政外交理財經武皆時務也各國交涉固前此所未有卽理財經武今昔情形亦大不相同惟内政所包甚廣有不限於洋務者然亦須通本朝一切典章制度及參酌時勢之宜此卽二百五十年來之史學也如大淸十朝東華錄皇朝聖武記皇朝經世文正續編咸豐同治以來時賢紀載諸書曾文正駱文忠胡文忠左文襄沈文肅各文集奏議各大臣出使日記中西紀事萬國公法通商約章皆宜購置此門專爲通今之舉時務之舉重在時字時局屢變月異而歲不同故前五十年之書不及前二十年之書前十年之書又不如三五年内之書窮鄉僻壤遇有新書安能卽得然總以愈近爲貴就其可得者而研究之縱有未知之事而始基已立三五年内之事後欲補知究易爲力耳前數年時務報風行海内有　刊成册者戊戌方擬攺爲官報旋以康梁謀亂中止又因天津等處報館妄生議論致奉飭禁然遵照禁止者僅中國人所開數處而已其通商馬頭各報館託名洋人售賣如故足見風氣已開勢難遏抑今日欲廣見聞非閱報章不可詎必因噎廢食耶自復用八股外間謠傳有不用時務之說此大謬也爲士者坐而言爲官者起而行前之議以策論取士不過欲合坐言起行爲一貫耳今雖復用八股爲士者不諳時務似可藏拙然一旦爲官則所行之政所辦之事皆時務也不考求於平日而欲應用於臨時不已晚乎此我督憲所以諄諄致勉也一曰算學兼格致凡習各項西藝均入此門算學本中國自有且西洋借根方尚出於中國特西人愈闡愈精耳自康熙中御製數理精藴厥後名贒輩出算學之盛爲中國從古所未有今日欲習算學但就本朝人所譯所著之書讀之已奄有西人之長矣書目答問所載諸家算書按圖可索而近刻西學大成續西學大成所收算書多中國名家所著非西書也至聲光化電一切格致諸學則自通商後方入中國譯出之書僅千百之什一近日吾浙徐氏著有中西學書錄採摭頗爲詳備閱之可知大概惟通商大埠習各項西學者間有其人難遽望之内地有志者但就西學大成正續編所收涉獵玩索之自不致茫無所知若欲專精則非從專師不可今此門仍以算學爲主而附存西藝之名懸格以待來者可也西人一切學問皆從算學入手而以製器爲實功經濟科六門以格致居五考工居六本相因也惟考工須騐諸實用難以空文考試耳若算學則昔年久經奏定凡精通算學者由學政保送至京歸總理衙門錄科於順天鄉試另行編額取中此例固未嘗廢也中國上古神靈首出作君兼以作師故政教學術同原而一切藝事則專官掌之俾世其業今日泰西各藝雖聖人復生亦必兼收而不廢若夫西政之善則由近數百年君臣上下同心考核而成乃中國士人嗜西學者間或兼慕其教惡西教者輙又幷斥其學皆由不知分别之故耳余已亥曾以中西政教學術風俗異同得失命題兹再附著於此以諗時賢此稿仍未登畢請俟明日續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[因瘋取禍]  
　　日本長崎埠訪事友人云島原鐵砲町人弓削松壽者士族也前曾充能本師團騎兵旋卽告退航海赴臺灣近日來崎忽患癲狂之疾某晚持刃奔至大浦出雲町向人叢中亂舞是處係烟花澤藪平時警察署常派駐巡役數名至是目擊情形疑爲暴客卽由暗巡巖元氏尾隨其後少焉弓削一躍踰某妓樓墻翩然入内巖元氏遂喚集深浦梅野向井三巡役挾刃前往四面兠拿弓削揮刃拒之鏖戰一時許卒以衆寡不敵被巡役擊破頭顱腦漿迸流立時殞命巡役亦均被刃傷倩神吉官醫療治旋查得弓削有兄名龜喜者僑居本大工町因令將屍骸殮而焚之 
[上海縣署瑣案]  
　　前日浦東三林塘人湯詒生以弟媳孫氏被從叔漢卿毆傷倩人舁送彼處巡防局控訴局員某君查悉漢卿已投上海縣署具控因將詒生與孫氏一倂移送至縣至晚縣主汪瑤庭大令升堂研訊詒生供小的與從弟伯奎銀奎同居西首房屋田單係三百十三三百十四兩號東首係三百十五號由漢卿建屋而居中間有南北向之水溝一道長約八丈乃小的之産日來淫雨不休田内積水成渠無可宣洩細加察看知被漢卿將溝塡塞四丈有奇向論不服反將弟媳孫氏毆傷伯奎及孫氏供詞大略相同漢卿供水溝實係小的之産伊家水溝在西南隅早已塡滿今被伯奎銀奎詒生將小的水溝邊所築籬笆任意拆毁倂掘毁磚街反敢揑情誣控意圖霸佔叩求明察大令以兩造各執一詞無從核斷諭候飭差傳同亭耆前往丈明再行核奪○南匯縣人汪阿海自幼聘定浦東人沈鳳山之妹沈氏爲室詹吉本年正月某日成婚至四月漸見小腹膨脝細加盤詰知被何子卿誘姦成孕遂卽退還母家沈氏無奈冋何理論反被兇毆因此忿極投縣控請騐傷提究旣而何揑稱沈鳳山與地保朱文標串同圖詐唆使其母何張氏投控縣署汪大令飭差提案研訊之下諭令何張氏繳還地保所墊之洋銀三十元張氏不遵因諭令聽候飭差提何與沈氏到案再行訊核前晚升堂復訊沈供稱胞妹因産症未愈不能來案求恩寛宥朱保求追墊欵何供詞含糊大令謂何曰爾誘姦閨女敗人名節本應照律嚴懲今姑從寛著將地保墊欵從速繳還何供小的願卽遵繳叩乞旆恩大令著交妥人保出限二十日内繳案延干比追 
[英美租界公堂瑣案]  
　　戴利棠田南通州乘益利輪船來滬途中失去莊票一紙計洋銀一千五百元及小銀錢二千二百二十五枚金飾一兩五錢因卽告知船主查係楊桂發陳福堂王阿友吕文棠張金桂楊益二等所竊一倂拘獲起出小銀錢一千四百五十枚及金飾迨抵滬卽扭交四百八十二號華捕送入捕房昨晨捕頭令包探倪順泉石錦榮解案戴投案請追楊等俯首求恩讞員張柄樞司馬商之白繙譯判責楊五百板陳四百板各押捕房一年尚有楊益二及王吕張四人各責四百板管押半年起案各贓給戴領去○細崽孫友亮行竊洋人史卡媽格家帳簿一本洋畫一幅經包探石錦榮查獲解案請究司馬判責二百板○包探趙銀河解流妓王阿寳張王氏到案禀稱伊等二妓在四馬路强拉狎客經五百九十九號華捕拘入捕房捕頭令小的解案請究司馬判令各責手心四十下○前者王國記行經泗涇路被人攫去所持象牙骨摺扇因之投報捕房請緝旋由包探徐榮珊查得王雲卿情跡可疑解經司馬訊無証據發回捕房查明再核昨晨又由捕頭派人解案司馬諭令交其父領回管束○包探張才寳解徐桂生到案禀稱此人行竊周福生家蚊帳一頂經小的拘解請究司馬判責二百板○包探陳金標解頑童詹靖明到案禀稱此童行竊伊師張同甫家衣服一件經小的拘解請究張投案訴稱此徒由友薦來學業恐傷情面求免究懲司馬准之諭令交原薦人領去 
[法租界公堂瑣案]  
　　甬婦王陳氏被夏才發方何康二人誘拐來滬僞稱薦至某姓家傭工借寓某小客棧連宵姦宿旋與蟻媒密商鬻入某花烟館爲妓氏聞知濳行逃出適遇同鄉親串告知其事將夏方二人扭送捕房昨禮拜二堂期解請讞員杜枝園大令與費繙譯曾訊王陳氏伸訴前情夏方一未支吾大令判各責五百板枷號一月王陳氏給發川資飭包探送上輪船載回原籍○上月二十三日劉學中路經菜市街某粉坊門前坊夥張金生誣指行竊被毆受傷經巡街捕送入捕房捕頭令送仁濟醫館療治兹傷已痊愈昨日將張金生解案請訊大令判罰洋銀七元○嚴廣元訴稱在致和里某報關行爲夥兒子占梅不務正業專事冶遊是以送案請辦大令判押捕房二月期滿斥釋○岳榮江前在普濟輪船行竊某宦各贓旋經包探拘請大令訊供責比除追到外尚少摺子二扣昨日某宦遣家丁投案求追岳供小的所竊各贓盡數交出並不隱藏大令著再重責二百板○乞兒瞿桂寳竊取法書信館受寄之西字信數函信手撕破適爲西人所見拘送捕房昨日解案請訊大令判發改過所監禁一年○蔡桂春訴稱沈炳林糾同流氓將小的軋至洋行街倂力攢毆受傷沈重是以交捕送案沈供小的在小東門外擺設魚攤雇蔡爲夥不虞其將小的姘婦誘逃至蘇是以小的向之盤詰並未行兇大令著押候查明復核○張曉達訴稱妻弟趙全根被張阿九沈掌發毆傷沈重現在仁濟醫館求治倩小的來案代訴情由大令著將張沈押候趙傷愈核奪○包探禀稱偷兒朱阿林行竊蝦米海參等物售與潘聚和南貨店吊到原贓將店主潘順堂解案請辦大令判罰潘洋銀二十元朱阿林重責三百板○洪亮生訴稱偷兒嚴鴻飛行竊白糖藥科等物賣與潘聚泰南貨店報捕查獲吊到原贓叩請辦嚴鴻飛供白糖售與潘聚泰藥料售與十六鋪翁姓大令判罰周洋銀三十元飭包探帶嚴至南市吊回原贓然後笞責五百板枷號一月○包探禀稱前晚十二點鐘時偷兒朱桂華掩入法兵營内圖竊悞入火藥房劃取自來火幾肇大禍幸爲法兵所見獲送捕房今特解案請辦大令判令枷號二月笞責五百板○同茂棧茶房吳阿寳訴稱小竊袁宇廷濳至客房行竊洋銀寳石當塲拿獲送案請辦大令笞責五百板判枷號一月贓給失主領去○包探禀稱扛夫王新發陳和尚張阿福方阿得王榮發丁寳山等六人串竊太古棧烟煤經巡丁查獲送案請辦大令判令笞責五百板枷號一月○去冬十一月李祥祥卽殺猪祥祥霸吞捐項被趙毛毛等控諸公堂大令判禁押捕房一年期滿另候發落昨日李妻某氏以翁姑病重求准開釋捕頭訪聞前充淸潔局工頭之顧某藉端索賄包求開釋遂頭禀知費繙譯著候下期傳顧到堂與李妻質訊核辦 
[美租界捕房紀事]  
　　前晚本邑人朱保生行至北四川路不知因何忽與甲乙丙三人口角甲恃其膂力掄拳肆毆六百三十三號華捕見之一倂拘入捕房捕頭詢得甲行兇屬實著各留姓名令朱自投公堂控訴○稱竊陸阿根曾竊裏虹口九百九十三號門脾吳坤全家及篷路九百十七號夏瑞生家綢布各衣服昨爲包探石金榮拘獲吊出原贓解入捕房捕頭命押候解送公堂禀請讞員張柄樞司馬訊辦○昨午徐阿二肩荷重物行至乍浦路將江北人胡寶仙所拉第二千六百零三號東洋車撞壞被四百六十二號巡街捕所見拘入捕房捕頭令償胡修車費洋銀一元從寛釋去○甬人侯廣益前曾私刻英界南京路某洋貨店圖章繕就字條持向某綢莊騙取貨物事爲洋貨店主查知投報捕房捕頭令拘解公堂禀請訊辦司馬判令管押捕房半年近忍患腫脹之病捕頭轉送虹口司考脫路工部局病房醫治詎料病入膏肓醫藥無效延至前日之晚奄然而逝捕頭令傳喚屍屬到來置備衣棺收殮 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　許應騤片再勞績捐納大挑分發各員自到省之日起試用一年期滿應詳加甄别歴辦在案兹福建試用同知朱丙元知縣杜寳三先後試看期滿俱應甄别據藩臬兩司會詳前來查該員朱丙元才具開展堪以同知留閩杜寳三事理通逹堪以知縣留閩分别按班序補除履歴送部外理合附片具陳伏乞聖鑒謹奏四月十七日奉硃批吏部知道欽此 
　　許應騤片再署福建永福縣知縣朱雲從患病請假遺缺查有本任古縣知縣趙鼎仁年力富强堪以委署又署寍化縣知縣王煒堂堂調省差委遺缺查有本任寍洋縣知縣汪臣洽心地明白堪以委署邵武縣知縣鈕藩調省差委遺缺查有本任羅源縣知縣馮全鍈辦事勤愼堪委署理據福建藩臬兩司會詳前來除咨部外謹附片陳伏乞聖鑒謹奏四月十七日奉硃批吏部知道欽此 
許應騤片再准部咨奉撥光緒二十七年分福建鹽課京餉銀一十五萬兩行令照限批解等因兹據福建鹽法道楊文鼎籌銀五萬兩作爲二十七年第一批京餉查照上年成案飭令號商匯至漢口轉運局派員解赴陜西行在投納以濟要需詳請奏咨前來除分咨外理合附片具陳伏乞聖鑒謹奏四月十七日奉硃批戸部知道欽此 
李興銳片再前准戸部咨議覆漕運總督臣松椿奏徐州淸江一帶兵力單薄擬先募四營塡防並請擬撥餉項以濟要需一摺光緒二十六年六月十八日具奏奉旨依議欽此抄錄原奏飛咨遵照計單内開漕督奏請先募四營援案在於江西糧道徵存漕項水脚津貼項下每月撥銀二千兩自二十六年六月起每月如數解交專供漕標新軍餉項之用不得短欠遲延又接准漕運督臣松椿咨會將銀迅速解浦以濟要需各等因業經行據糧道籌解二十六年六月起至二十七年二月止連閏共十個月軍餉銀二萬兩先後詳經奏咨在案今據代理督糧道要乃揚詳稱於道庫漕項内湊撥銀四千兩作爲光緒二十七年三四兩個月分漕標軍糧遴委吉安所千總劉雲龍領解於本年三月初十日起程解赴漕運總督衙門交納詳請奏咨等情前來除咨戸部曁漕運總督臣查照外所有籌撥光緒二十七年三四兩個月漕標軍餉銀兩交委領解起程日期緣由理合附片陳明伏乞聖鑒謹奏四月十八日奉硃批戸部知道欽此 
榮慶等片再據南新倉監督桂昌李寳華西倉監督常淸劉啓翰先後禀稱職倉監督關防冋係歸滿濫督收掌上年七月間京師及通州洋兵大隊入城佔踞寓所奪去南新倉監督關防西倉監督關防各等因禀報前來臣等查京通地方猝遭兵燹南新西倉二倉監督關防同時遺失實與平時遺失印信情形有間相應飭部另鑄南新西倉監督關防二顆一俟鑄就再令該二倉監督祗領開用以昭信守至現在該監督等日行公牘應先刊刻木質關防蓋用合倂聲明謹附片具陳伏乞聖鑒謹奏四月十九日奉硃批依議欽此 
頭品頂戴護理陜西巡撫布政使奴才升允跪奏爲遵旨體察地方情形懇請展緩鄉試日期恭摺仰祈聖鑒事竊於光緒二十七年三月十三日承准軍機大臣電咨本日奉旨各省鄉試前已降旨將恩正兩科歸倂於今年秋間舉行現在和局將定各士子觀光志切自應仍遵前旨一律舉行著該督撫各就地方情形詳細體察有無窒碍之處迅卽據實電奏欽此等因前護撫臣端方以事關大典當經行司會議未及覆奏缷任奴才接准移交飭據布政使李紹芬署按察使崇恩詳稱竊惟鄉試爲掄才大典自去秋展緩後士子咸蓄志觀光誠宜卽時舉辦惟是陜省比年飢饉商民重困地方艱棘迥異曩時一旦秋試驟開士子雲集關中百物翔責諸事繁湊覓居非易措辦維艱抑且賑撫方殷流氓轉徙無定客軍未盡遣撤事事相妨詳察情形不無窒碍且和局旣定擬日廻鑾若一時盛典並行尤恐不能兼顧擬懇將本年鄉試展至十月抑竟從緩於來年補辦以舒財力而恤民艱比時秋稼登塲賑務告竣籌辦一切較易措手等情由該兩司會詳請奏前來奴才覆加查覈該司等所陳係屬實在情形論典禮當循例舉行諭事局宜熟議緩急可否仰懇天恩准將陜省恩正科鄉試展至本年十月抑或緩俟來年再爲補辦之處伏候聖裁所有遵旨體察地方情形擬展緩鄉試日期緣由理合恭摺具陳伏乞皇太后皇上聖鑒訓示遵行謹奏四月二十日奉硃批著展至十月舉行欽此 
頭品頂戴湖廣總督兼署湖北巡撫臣張之洞跪奏爲報解湖北省本年第二批地丁京餉銀兩恭摺仰祈聖鑒事竊照光緒二十七年京餉湖北省原撥地丁銀四十五萬兩鹽釐銀十五萬兩釐金銀十二萬兩嗣經行在戸部奏准於所撥京餉内先提銀十八萬兩解赴京師開單咨會並准兩江督臣劉坤一轉電卽將前項銀兩解滬匯京各等因業經委解第一批銀五萬兩匯京交納在案兹據湖北布政使瞿廷韶詳稱復於地丁項下動撥第二批銀五萬兩派委試用知州程運臯解赴江海關監督衙門兌收匯解京都戸部交納等情請奏咨前來除分咨並飭該委員妥速起解仍飭將應解銀兩續籌委解外理合恭摺具陳再湖廣總督係臣本任毋庸會銜合倂陳明伏乞皇太后皇上聖鑒謹奏四月二十日奉硃批戸部知道欽此 
張之洞片再前准總理各國事務衙門咨光緒二十一年十月十四日具奏各關提存出使經費仍解交江海關存儲等因奉硃批依議欽此咨行到部當經轉行欽遵辦理兹據署湖北荆宜施道宜昌關監督陳兆葵詳稱宜昌關第一百五十六結以前應提出使經費銀兩業經委解江海關騐收詳請奏咨在案兹自第一百五十七結起至一百六十結止扣足四結一年期滿共收各項稅銀六十萬三千二百七十二兩三錢八分八釐除應支存票抵稅傾鎔折耗關用稅務司各經費外計存銀五十一萬九千二百三十三兩五錢二分一釐照章統作十成核算仍再以六成分作十成應提一成半出使經費銀四萬六千七百三十一兩一分六釐八毫九絲所有委員解費川資仍照每萬兩支銀二百五十兩扣算應給銀一千一百三十九兩七錢八分九毫實應解出使經費銀四萬五千五百九十一兩二錢三分五釐九毫九絲飭委候選縣丞饒錫恩解赴江海關騐收等情詳請奏咨前來臣覆核無異除分咨外理合附片具陳再湖北巡撫係臣兼署應毋庸會銜合倂陳明伏乞聖鑒謹奏四月二十日奉硃批該衙門知道欽此 
張之洞片再署羅田縣知縣石壽春調省另候差委所遺該縣印務亟應委員往署以重職守查有本任黄陂縣知縣張延鴻才猷明練辦事精詳堪以署理據湖北布政使瞿廷韶署按察使札勒哈哩會詳請奏前來除飭委遵照外理合附片具陳再湖廣總督係臣本任毋庸會銜合倂陳明伏乞聖鑒謹奏四月二十日奉硃批吏部知道欽此 
余聯沅片再新授浙江寍紹台道春順現已領咨到省應卽飭赴新任又正任温處道童兆蓉前經調署杭嘉湖道王祖光仍令回任供職各專職成其王祖光未回任以前委試用道郭集芬暫行代理杭嘉湖道除分檄飭遵外謹會同閩浙總督臣許應騤附片陳明伏乞聖鑒謹奏四月二十日奉硃批吏部知道欽此 
余聯沅片再浙江寍波府屬鎭海口南北兩岸砲臺事宜向由寗紹台道總理兹新授寍紹台道春順到省已飭赴任所有鎭海南北兩岸砲臺一差應歸該道循舊兼理以專責成除檄飭遵照外理合附片奏明伏乞聖鑒謹奏四月二十日奉硃批知道了欽此 
 
