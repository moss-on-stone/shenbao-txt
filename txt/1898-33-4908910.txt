# 1898 - 33 - 4908910

 

Page 1

 
 
[今日附送元濟堂捐册] [  申報館主人啓]  
　　元濟堂設在美租界北四川路爲旋滬粤人行善之所常年施醫施藥施粥施楁軫念貧民憲微不至歲首則例得以募捐小册交本館隨報分送同仁今日爲送册之期每報一張附册一扣如荷慨施赤仄拯彼窮黎量力隨緣博施濟衆則本館之幸而亦堂中諸善董所無任欽遲者也肅此佈陳伏維德鑒 
[重印四史出售] [  圖書集成局啓]  
本局所印史記前後漢三國志四史最爲應用之肅購者愈多銷售愈廣茲復懸印出售每都實價洋四元五角欲購者隨至三馬路申報館及申昌書畫室購取可也 
[書擬舉民團後]  
　　前日本報紀擬舉民團一則據松江采訪友人函述云時事多艱土匪每乘機竊發省垣諸大憲綢繆未雨檄飭沿海各州縣舉辦民團去臘之杪派委卽用縣史大令開霖蒞郡城徧謁地方官籌商一是華亭縣主趙大令婁縣主夏大令皆設盛筵欵之越日解纜而去迨獻歲後兩縣主卽咨會紳董於冬防巡勇之外添募團丁號褂旌旗皆由縣中給發云云爰執筆爲之論曰自守望相助之法廢而衛民者專恃兵自兵力之不足始藉助於團練團練者卽古寓兵於農之意而變其法以適時用者也氣誼固結聲勢聯絡者謂之團器械精良技藝純熟者謂之練考之古昔晉惠帝大安二年鎮南將軍劉宏討張昌始有義軍之名同時周圮賀循輩皆以薦紳先生起兵於家以討昌之黨石冰卒滅之南朝以來如裴駿魯悉逹周迪之屬類以鄉兵捍賊取勝開元後府兵法廢始團練民兵安史之亂諸州皆置團練使是團練之成效在前代者已彰彰可見本朝道光年間洪楊諸逆倡亂粤西蔓延十餘行省所至糜爛湘鄉曾文正公以在籍紳士創辦團練一時豪傑之士聞風響應卒致削平大亂重整寰區然則團練一事果能實心辦理卽巨魁大憝尙　剷除至於保衛閭閻驅除盜賊更不足云矣方今中國外患旣岌岌可危而内地哥老會匪等類又遍布於各行省往往勾結散勇遊民大則聚衆謀叛小則殺人刼財地方有司莫敢誰何松郡爲沿江海要區南匯金山各邑民情素稱强悍鬭毆之案時有所聞而婁縣之西南境又與浙江嘉善平湖諸縣犬牙相錯鹽梟光蛋時時出没其間每藉此爲逋逃藪種種不法指難勝屈去冬本報曾紀金山縣屬地方有捉人勒贖之事可知匪黨横行久已目無法紀苟不及時整飭團防竊恐盜賊紛起爲害閭閻有不可勝言者獨是旣辦團練其章程不外乎立團總招壯丁習訓練精器械清查户口以絶匪蹤嚴定賞罰以壯民氣然地有南北之殊時有古今之異亦須悉心參酌各得其宜約而言之團練之事南難而北易今難而古易蓋西北各省民皆聚族而居每隔數里或數十里必有一大村落四圍築以牆堡濬以濠溝烟户數百家聚居其中耳目易周精神易貫無事則可以互相譏察藉清盜賊有事則同心守禦不必與敵决戰但使處處扼守使之無隙可擊則盜糧無從搜掠自能舍而之他往昔捻匪之亂官軍百計不能克卒以此制其死命今南中多河道港汉紛歧四通八逹鄉間村落尤零星散處呼應不靈匪徒在在可以潛蹤頗有防不勝防之勢此所謂南北情形旣殊而難易卽因以判也至從前兵器類不過金鐵之屬故耰鋤棘矜卽可腇任今者火器大興國家讎有售賣之禁而匪徒實無一不備歴觀各省奏報搶刼之案用洋槍傷人者指不勝屈以故刑部新章有凡盜賊手持洋槍者當先殺死弗論蓋因彼利我鈍彼捷我緩其中生死之機間不容髮也旣辦團練必先多籌欵項購辦洋槍則匪徒聞而生畏或可稍爲歛跡此亦今昔情形不同而不可過泥者也夫天下事有治人無治法惟能通籌大局者因時因地各得其宜小之足爲閭閻弭盜賊之憂大之并爲國家消宼亂之禍則團練之在今日誠有不可或緩者至於敷衍具文飾觀耳目甚且藉端歛費爲害閭閻此則今日辦團練之通弊而非子之所敢知也已 
[本館接奉電音]  
　　昨日午前京師飛電傳來上諭二道敬謹譯登○正月十四日奉上諭明保著調補奉天奉錦宿海關道兼按察使銜欽此同日奉上諭户部奏遵議右中允黄思永奏籌備用欵請行股票一摺據稱按照該中允原摺所陳詳細叅酌擬飭部印造股票一百萬張名曰昭信股票頒發中外周年以五厘行息期以二十年本利完訖平時股票保其轉相售賣每屆還期准抵地丁鹽課在京自王公以下在外自將軍督撫以下無論大小文武現任候補候選官員等領票繳銀以爲商民之倡其地方商民願借者卽責成順天府府尹及各直省將軍督撫將部定章桂先行　示並派員剴切勸諭不准稍有勒索承辦之員能借巨欵者分别優子獎叙各等語著依議行當此需欵孔亟該王公以及内外臣工等均受朝廷厚恩卽各省紳商士民亦當深明大義共濟時艱况該部所議章程旣不責以報効亦不强令捐輸一律按本計息分期歸還諒不至遲回觀望也將此通諭知之欽此 
[接辦糧臺]  
　　揚州采訪友人云淮軍後路糧臺總辦王克齋觀察已於客臘某日騎鯨而逝所遺差務關繫非輕刻經南北洋大臣往返函商遴委吴觀察學廉接辦觀察奉檄後卽於新正初六日蒞揚初九日赴糧臺視事 
[學塾車興]  
　　重慶訪事友人來函云洋務啓蒙學堂係黎蒓齋觀察捐廉創設禀明川督曁總理衙門批准立案堂内分英文算學兩項延阮石珊司馬張應六二尹教習算學電局學生楊淑文教習英文嗣因黎觀察告病開缺回籍接任者爲張藹卿觀察以　費難籌又不願慨捐鶴俸館遂停止曳任川東道任逢辛觀察再三籌畫爰將川東致用經古書院改爲中西學堂札委道署譒譯吴君平伯教習法文屠君莘耕教習英文巴蜀山水英奇鍾毓頗厚想數年以後必有聰明特逹之士以上應國家之求也 
[各局開工]  
　　金陵訪事人云金陵製造各局向例於封印後停工至元宵節後開工兹因防務加嚴省垣標防各營需用軍裝甚亟總辦製造局郭月樓觀察遵奉憲飭筮吉於初六日飭匠開工至於銀元制錢局則因省垣軍需商務需欵尤殷獻歲第四日卽遵奉憲飭開爐昕夕鼓鑄 
[儲材開館]  
　　金陵訪事人云省垣儲材學堂分課英法德日四國洋文以及中西有用之學自去秋開堂教授至客臘封印以後在堂教習司事人等不無年事遂禀明總辦楊誠之觀察書行解館各學生亦各返蒙度歲刻已節近試燈觀察恐工課久曠遂飭於初十日開館各教習學生均於先一日擔簦負笈齊集學堂屆日清晨總辦由公館乘雙輪馬車蒞堂由教習諸君率領英法德日四館學生叅謁禮畢開館教學迨至紅日銜山諸生散學觀察始命駕而回 
[按試改期]  
　　廣東訪事人云新任提督廣東學政張文宗前曾示期本年正月初六日赴肇慶府巡試兹又攺 
 
 

Page 2

 
 
遲至十九日啓行想因另有事故也 
[江西試事]  
　　江西訪事友人來函云學憲李伯虞宗師於去臘考試瑞郡時正覆各塲塲規極形嚴肅凡有犯規者均擯不録取其防維槍冐頂替尤嚴每飭廪保實力稽查不准稍有弊竇以是空疎之士無從倖進士論翕然現於新正初二日試竣初十日取齊袁州府屬近因袁河水淺開考約在開印前後并聞二月初十日取齊臨江府屬云 
[小刀會]  
　　福州采訪友人云省垣水部街爲痞棍淵藪邇者竟嘯聚醜類在灝興寺歃血會盟結爲小刀會事爲統領福靖等營劉毓仲鎮軍訪悉督勇兠拿獲其渠魁送縣懲辦其黨懼而解散地方始賴以安寍 
[渡船盜案]  
　　廣東訪事人云香山縣石歧渡船計均和同利至安三號住來省佛大良陳村等埠防維嚴謹火砲精良開行時卽將艙門封閉縱有内應亦無所施其技故十數年來並未失事且三船聯絡開行互相救援銀兩往來人必托其運載去臘二十二日三船共載銀二十餘萬兩多係各沙田賣榖之價分送佛山江門陳村被盜匪偵悉預先裝作客人數十名分搭各船之内渡船向規一俟洋銀到齊立卽封艙開行不料是日因潮汛未至略俟數刻盜匪則駕小輪船來以查私爲名過船查貨船内之匪卽爲内應船中人措手不及任其將銀兩搬運過船展輪而逸計所失贓銀約二十餘萬兩之多計均和所失十萬有奇以致佛山各銀號無不牽動聞此次盜黨有二百餘人均聚居澳門者也○去臘二十五日鶴山古勞拖餉船由鄉來省裝沙埠某店銀數千兩被匪偵悉船駛至金竹難匪先有人伏在拖輪之上并預伏多人在金竹灘等候駛近岸旁卽蜂擁上船將纜割斷駛至香山之横炭沙棄船携贓而去○去臘二十七日平步渡船由省開行各客附載銀萬餘兩并有港客銀二千兩將一千五百兩交船主安放餘銀五百兩隨身携帶被匪偵悉先留賊艇數艘在三山接　船内預伏數匪暗號一聲將管駕開槍指嚇令駛至近岸餘匪一擁過船向港客搜查所帶銀五百卽爲取去又復四處搜尋見有鐵箱急切不能開鎖令船上水手扛擡至盜船詎料箱重艇小不能任載當卽傾覆各盜紛紛落水船上各水手見之卽乘機開槍轟擊盜懼登岸而逃近處鄉民聞知四處兠拿捉獲七名當卽解營訊辦將銀起回毫無所失亦云幸矣 
[犯婦遊街]  
　　杭州訪事友云本月十二日下午行經洋壩頑忽見人山人海因駐足而觀見有差役數名肩牌鳴鑼押解女犯三口均以鐵練繫頸兩婦衣服俱極清潔頭面均以洋巾遮蓋用雙連枷號一婦則獨自荷校枷上封條標明私設臺基示衆等字聞須徧遊城中三天再行分别治罪 
[閩省火警]  
　　福建訪事友來函云北門夾道坊唐姓家之子唐甲素有瘋癲之疾正月初六日閒游巿上購買花爆若干迨夜間更魚四躍家中人早經熟睡甲潛至庭中然放以爲娱樂不料火星射至簷逢之上須臾烈燄上騰冐穿屋頂適值西南風甚緊祝融氏横衝直撞勢甚披猖上燒至永成典鋪隔壁磁店下燒至長河境口有乾記米行此行開張未久屯積米榖甚多均被焚燒淨盡對門通裕米棧因有高垣阻隔未能侵越火更繞至九彩園一帶其中多係官塲賃居者惟時風挾火勢火助風威頃刻問崇閎樓閣均變爲瓦礫之塲幸時風已轉西火至吕祖宫短垣得漸衰息當火熾時人家俱從睡夢中驚醒怱怱逃避竟有不及穿衣者情形殊爲可憫約計是役焚燬屋宇百餘家其中以候補公館爲最多是亦大刼也 
[江西火警]  
　　江西訪事友來函云省城惠民門外沙河廟左側茅茨櫛比貧户居多正月初七夜更魚初躍時某姓因晚炊失慎頓兆焚如毒燄横飛不可嚮邇幸振武後營王雲笙軍門就近督率弁勇風馳而至汲水狂噴得漸息滅祗焚去一二十家餘未遭池魚殃及時城内各憲聞警咸命駕至城門口知已火滅烟消遂各返駕 
[邗城火警]  
　　揚州采訪友人云郡城磚街逹士巷西首某姓家忽於本月初九日傍晚火起廚房烈燄上騰入不敢近左右鄰見難抵遏急鳴鉦馳告各善堂堂中司事人立遣人夫驅洋龍而至四圍噴薄奮勇異常未炊許祝融氏卽力不能支息鼓偃旗而退計被燬住屋五椽○初十日午後三祝菴迤西某茶食店比鄰某宅主婦令庖人蒸糕餌充飢不虞遺火積薪甲立時烟霧迷離目爲之瞇急呼集客作取水澆之得以應手而熄祗焚去薪蒸一束未致成災 
[巡緝認真]  
　　江西訪事友人來函云省垣地處衝繁人烟稠密匪徒乘間竊發往往爲害閭閻去冬撫憲德靜山中丞面諭各營分派員弁兵勇日夜梭巡凡外來游勇及無業游民諭令飯鋪烟館一概不准容留三更後尙未息燈者輕則申斥重則責懲辦理迄今已逾數月城廂内外宵小潛蹤閭巷小民受福誠不淺也 
[粥廠開杓]  
　　揚州采訪友人云新舊城兩粥廠例於臘尾暫止施粥貧民之領有粥籌者計口酌給青蚨若干翼至新正再擇吉開放去臘嗷嗷鴻鴈載道哀鳴無以拯之勢必滋生事故是以新歲官紳會議提前數日於初六日起卽普施雙弓米以慰季女之飢無告窮黎咸欣欣然額手稱頌 
[清溪記恨]  
　　金陵采訪友人云水西門内某醫者門常如巿積有多金而垂暮年華尙虚嗣續不得已却明珠十斛向瓊花觀畔購得如意珠一顆以鴟夷載之歸詎料牀頭捉刀人其妬更甚於河東獅子不特嗔鶯叱燕習以爲常甚且三五在東萬不許抱衾與裯賦小星而當夕是以桃開五度猶未徵燕姞之蘭去年莫愁湖紅藕開時突被作應鸇之逐醫雖時念及漢高之故劍而懾於閫令不敢令朝雲仍侍東坡無可奈何遂另築藏嬌之屋時託稱出外治疾往拾墜欵不虞好事多磨風聲易露忽被胭脂虎偵悉其事怒謂娟娟此豸實禍胎也芳蘭當門不得不鋤古人有言今當效法乃於歲除時節趁藁碪阮囊羞澀迫令以添香紅袖易朱提百流然未免有情誰能遣此當此春光駘蕩水膩山温吟扇底桃花渡桃葉無端觸著便相思之詩輙不免對景傷懷惆悵於去年今日云 
[踢翻丹灶]  
　　金陵采訪友人云城西隅謝公墩之側有冶山道院焉聞之父老言卽前明朝天宫故址院中崇奉玉皇偶像以正乙道士爲住持當承平時竹下調琴松間招鶴羽流之盛蓋不下七八百人洎乎刦歴紅羊慘遭兵火元都桃樹大半摧殘然猶有黄冠十餘人於此鍊丹禮斗不料近有道童某姓爲淫魔所擾遂致悮入歧趨以爲黄帝昇仙功由素女爰潛究容成之術與鄰近某蕩婦私許以月餽番佛八尊爲御史孃傳粉簪花之費乃事經數月纒頭錦竟不名一錢婦遂於新正某日嬝嬝婷婷拂柳穿花而往露出藥叉面目與羽衣客清結風流之帳蜂喧蝶閙幾將丹灶踢翻事爲老道所知立將道童麾諸門外謂三清法地斷不能容此情魔道童知無術可以挽回爰收拾行囊辭兠率宫而赴離恨天去 
[烟海晴波]  
　　烟臺訪事人云元旦天氣晴朗鷄犬無聲洵可謂太平景象雖晨後半陰半晴而和暖宜人賀節者皆欣欣有喜色焉○客歲封篆之後經道憲出示禁賭雖在新正多暇不免爲游戲之具而經此厲禁高懸各處賭風可期稍減矣○初二日遥見濃烟大起詢悉奇山所某姓家失慎幸施救得早不至延及屋舍至於遺火之由聞係爆竹餘燼所致○山前某𤱝客冬出有刼案嗣已破獲兹聞是案牽扯某營巡勇在内未知確否○譚姓有一子名晉於初一日出門未歸翌日遍具招帖隨處尋覓初五日又出具重資重伸前議尙未悉能完聚否聞此童已有十 
 
 

Page 3

 
 
二三歲似非迷路所致諒已入拐匪之手矣○初二三等日天后宫招優演戲慶賀元旦潮建帮會館相繼舉行亦新年景象也 
[八閩雜俎]  
　　福州訪事人云妙巷黄登和漆店主之子黄某素無賴去臘某日至郎官巷口允文綢縀莊購買寗綢冐爲督署跟丁囑莊夥帶貨到署取銀莊中人信以爲真遣夥某甲携貨偕行某平日常在署中當髹工故門户十分熟悉偕甲直進内署令甲暫等某卽取貨入内甲等候已久不見某至而又不敢聲張祗得回莊訴知一切莊中人聞知相率駭異急卽追至妙巷内見某將綢付某裁縫店估看當經扭住未幾督憲邊制軍聞知十分震怒卽將某發縣枷責○客有從長樂縣來者言有客民由省到縣中途被刼所失約值千金以上其受傷斃命者竟有十餘人之多聞其地離縣城不過十里之遥盜賊如此横行可謂愍不畏法者矣○福州水部門外五里洋年終向有刼奪之事人皆視爲畏途去臘有某甲者手持衣包行經是處被匪徒多人刦去甲以衆寡不敵任其所爲不敢追奪且贓物無多亦未報官致若輩逍遥法外也○去臘某日塢尾某錢鋪學徒某甲袖藏洋銀票百元行至中亭街遺失於地被隆源布莊之徒某乙拾去卽持往支取鋪中不肯應付彼此爭執恐難免涉訟公庭也○福州巿景江河日下薪米昻貴小民計絀謀生至年關尤爲緊迫聞南臺某柴行倒帳約有九萬二千金之譜虧累可謂鉅矣 
[粤海濤聲]  
　　廣東訪事人來函云粤垣清佃局開辦經年屢屢殿限仍未竣事有因原契燬失無存者有因携照來局在途被竊者或有逾期情甘照罰者局員無不照章辦理乃某日某處貼有長紅謂清佃局之設上關國計下息訟爭法良意美詎料沙棍奸商多方舞弄書差人役藉此留難以至有屈難伸凝邀請大紳齊集明倫堂議處未悉因何轇轕也○城南隆慶坊劉十五劉十六舊家子也家漸中落流爲賭棍終日引誘富家子弟至榖埠娼艇聚賭凡入其彀者無不破産傾家有城西某富家子某甲被其所誘除所帶洋銀百圓輸去外尙欠三百餘兩之多當時立據約期交付然恐父兄所知與親串某乙商邀縣差數人至期等候迨劉携單到甲處收銀乙卽率差將劉扭禀到縣劉到此情虚願將此單作爲廢紙乙則責令將所騙之洋銀一百元交還不知如何了結也○蕭觀察堃内湖南人由軍功保舉授陽春縣調署香山縣前山同知補授南雄直隷州旋署高州府過道班歴委要差大憲倚之如左右手去年武試復委帮同校閲事竣出塲後偶感寒疾醫藥無效臘月初四日辰時在城内三多里寓所仙遊長才未竟遽爾西歸聞者惜之○去臘初三日津塘荔枝基樹上有人雉經而死識者謂此人陳姓向以收紙灰爲業住三聖社拱巷有妻有子不知何以出此下策是處地近逢源新街富户林列卽有地棍數人藉此沿門簽助得銀數十元瓜分而散後其妻聞知奔至啼哭慘不忍聞復有善士引其妻至各處沿門簽助始得棺殮 
[古渝竹枝]  
　　重慶訪事友人來函云美國寛仁醫院馬醫士擬在江北廳城内賃地一區藉以駐足無如地方百姓屢次阻撓因禀請美領事移請道憲轉飭地方官代覓妥地賃居連日廳主代爲尋覓在毗盧寺側賃得鋪屋一間聞醫土嫌其地僻陋不堪棲止尙須另覓云○巴縣蔣大令告假遺缺由上遊札委電局委員王柳堂大令接署於去臘十二月二十日接印視事○英商立德洋行以川江險阻行運貨物逐處受虧而且異常遲緩爰擬定購小火輪船一艘先赴重慶自備運貨之用一俟試辦有效再添購數艘拖帶民船往返渝宜兩處聞所購之船已到宜昌不日卽當上駛矣 
[西江新語]  
　　江西訪事人云江西省垣自去冬以來天氣多晴小除日細雨廉纎麥苗敷潤未幾復晴街巿生意甚爲熱閙○新正元旦五鼓各官憲均詣萬壽宫朝賀隨往各廟行香紳耆士商則往許真君廟及各廟敬神往來如織天明賀歲聲喧是日未刻微雨東來沾塵欲溼申初仍銅鉦高掛申正則逢日蝕之時各衙署誦經救護初二日欲雨不雨至初三四日復春光明媚晴旭融和惟去冬雨雪太少田土未能深透冬不藏陽恐今年人多疾病蝗蝻叢起所望立春前渥沛祥霙庶秋收可望也○江省去年生意因出銀入錢獲利頗厚凡鹽票商匯票號典鋪銀錢鋪洋貨京菓烟土油鹽各鋪無不利巿三倍卽藥布米等號利息亦厚土産之運出外省者惟木爲首屈一指次則紙貨亦有利可沾惟茶業則苦不堪言居民則因銀價低而錢價高又復百物昻貴不無虧累○客有自京師回者據稱城都茶坊酒肆皆貼禁談國政字樣是以終歲謡言甚少卽膠州之事亦鮮傳聞民間頗覺安靜不似南方各省動輙謡言惑聽而江西爲尤甚去臘謡傳匪徒約期焚燬福音堂出有匿名揭帖各憲立飭保甲分局查拿造謡之人當卽風平浪靜至謡傳洋人索借湖口砲臺九江操塲及借吴城鎮屯軍百花洲居住皆烏有子虚任意揑造若仿照都城禁止亦安靖地方之一道也 
[白下官塲紀事]  
　　金陵訪事人云獻歳以來兩江所屬之道府各官均赴省垣恭賀各大憲新禧簪纓霞蔚冠蓋雲蒸長江水師提督黄芍巖宫保瓜州總鎮高鎮軍光効福山鎮韓鎮軍晉昌以及統領盛字等旗班福齋軍門廣盛均於初十日節蒞省垣○江寗潘司松鶴齡方伯於本月初五日由金陵啓節前赴蘇垣晉謁撫憲禀陳要公叩賀年禧十一日江寗潘署接奉方伯由蘇發到電諭知憲節卽日自蘇臺啓行屈計試燈節前福星當返照石頭城下矣 
[上海官塲紀事]  
　　前晚上海縣主黄愛棠大令飭家丁雇定官舫及小輪船一艘繫纜南巿浦中至昨日黎明命駕出城由大馬頭登舟望蘇州進發蓋將叩賀奎樂峯中丞及吴廣涵廉訪年禧也○日前蘇松太兵備道蔡和甫觀察赴金陵禀見劉峴帥已紀報章昨日道轅接到金陵電報悉觀察刻已啓行約今日可抵滬矣○昨日晌午松江府恩詩農太守乘舟抵本邑下碇大東門外大馬頭滬城文武各員咸往舟次迎迓午後太守命駕入城往各衙門謝步至上海縣署時適黄大令已赴蘇省由家丁持刺擋駕聞太守此行係簡閲民團局壯勇旬留數日卽須揚帆赴金陵也 
[中外連歡]  
　　英界公廨讞員張賡三直刺連日筵宴中西官員前晚八鐘半鐘到者爲瑞典正領事柏固君日斯巴尼雅總領事某君俄羅斯副領事覺來福君及道署譯員鳳夔九太守直刺一一迎入花廳握手爲禮直至星横斗轉始各興辭而去 
[諭禁賭博]  
　　本邑城廂内外因賭肇釁時有所聞上海縣主黄愛棠大令特於前日飭傳皂役全順快役薛貴至簽押房諭以本縣訪得城廂内外以及四鄉村鎮時有賭棍聚衆開塲抽頭漁利刻下本縣將次赴蘇州爾等務須分投禁止倘啓行後再有聚賭之事准爾等立時拿解案待懲各役唯唯遵諭而退 
[懲責賭徒]  
　　南巿二十三七鋪巡防局委員邵子怡二尹前晚輕車减從親注薛家浜拘獲賭徒八名解至局中待懲有悉其巔末者謂聚賭者爲吕長榮係金陵某邑人在滬上開設牛肉饅頭店是晚無賴王長發董茂興瞿洪芬戎竹齋瞿益明瞿發元王錦元陳照林王阿四吴福延等糾集各賭客至吕處呼么喝六顧忌毫無比及二尹帶勇破扉而入如迅雷不及掩耳不覺束手就縳解局後二尹立卽升堂研訊先提吕長榮至案謂爾旣開張店鋪自應確守本分何得糾人聚賭實屬目無法紀著從重鞭責竹梢三百下荷枷一月發馬路橋示衆然後命提土長發等八名至案研詰之下均供認犯賭不諱二尹以其新年已過尤敢聚衆賭博顯見明知過犯判令各鞭責竹梢一百下王長發戎竹齋兩人姑念苦求從寛飭各具改過切結交的實人保去其餘董茂興等六名管押候示 
[嚴究違章]  
　　南巿馬路工程善後局捕勇日前在馬路中拘獲未經報捐之馬車一輛董家渡小船户見而不服與捕爲難捕急吹號呌他捕聞聲馳往將行兇人陸阿生楊阿大楊阿四拘解局中會辦孫直刺提訊之下判令將楊阿大枷示一月陸阿生責釋楊阿四管押捕房候查 
 
 

Page 4

 
 
獲在逃之黨羽再行訊辦一面面禀江海關道蔡和甫觀察觀察以馬路創辦伊始地方無賴膽敢故違章程若不嚴行懲治何以善持其後爰特諭令直剌務將此案内供出之黨類從速拘拿照例嚴懲俾得稍知警懼直刺奉諭後前日已傳諭二十三七鋪地甲勒限將一干人拘解來案地甲先將董家渡管帮人某甲並埠頭俞書林拘送案下翌日復將某甲一名拘獲直刺諭地甲曰此案已禀知道憲大人碍難含糊了事須將肇事之各人一律拘齊不得有誤昨日午後地甲又將在逃各人之家屬拘局禀知直刺押候交齊一干人然後從嚴核辦 
[防患未然]  
　　元宵佳節人月雙圓邑廟豫園中鎮日游人如蟻衣香扇影掩映於花香鳥語之中勝地芳游足堪圖畫保甲總巡鍾受百明府及巡防東局委員陳熙亭二尹深恐鷄鳴狗盜乘機胠篋探囊特飭局勇地甲等人分投彈壓亦防患未然之道也 
[佳節停訊]  
　　昨日係元宵佳節英界讞員張賡三直刺照例知照德繙譯及英美兩界各捕房停訊一日今日又係西人休沐之期所有案犯須遲至明日解訊矣 
　 
[玩公斤革]  
　　前晚英界讞員張直刺傳點差役之時以頭門地保陳文榮看管枷犯任情疎忽殊覺玩公因特傳案笞責二百板立卽斥4革 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潯陽淑景]  
　　九江訪事人云九江客歲因江水漲發自夏徂秋浸没日久收成歉薄致生意蕭疎加以冬間天裕　行買　容藹堂虧短各錢莊銀三萬餘兩銀根尤形喫緊屋租又陡加三分之一是以作端木生涯者皆有力不能支之勢幸鄭鼎懋及方承成慶昌隆晉康立大益泰萬和六家錢莊維持大局不致一敗塗地亦巿面之幸也○德化縣典史熊雲峰少尉上年奉檄調署樂平縣典史現奉檄回任於初九日接鈐任事 
[羊城仙蹟]  
　　廣東訪事人云元旦省中文武各員赴萬壽宫行朝賀禮隨赴各廟拈香然後至廣雅書局團拜今年因逢日食例應救護故團月之期改訂於初六日并請張學憲筵讌衣冠濟濟車馬盈庭誠一時盛會也○連日天氣晴明小本經管者無不利巿三倍西關一帶亦甚爲安靜 
[西泠瑣紀]  
　　杭州訪事人云杭州尼庵林立兵燹後增造益多其中比邱尼雖不乏恪守清規者而暧昧不明之事亦常有所聞七寳寺巷　庵係祝氏舊廬兵燹後捨爲尼庵已垂三十餘年人無閒言住持尼名善長者平素精嚴戒律其徒阿有年僅二十餘去年爲某婦邀入某寺誦經住宿寺中致與蜀僧某結歡喜緣由是時常出外其師屢屢訓戒終不能奪婿瑶光悛穢聲傳播善長因下逐客之令阿有乃託人私賃一屋改裝還俗○近來杭地謊騙之事層出不窮去年某日回回堂左近萬源綢莊究有衣服翩翩者乘坐大轎而來後跟一僕揀買綢縀約值二百餘金當付莊票一紙計洋二百元令店夥往照無誤將帳算清令僕携之先去嗣又來一女僕懷抱幼孩云自主人出門後小主人啼哭不已故特抱來遊玩并云女主人須買綢縀若干將帳呈上約計七百餘元其人將帳交付店夥照帳配齊其時男僕復來遂將綢縀令其携去女僕云小主人業又睡著街上風大可容向训中空鋪上一睡否店夥允之卽引之入内將被蓋好其人謂女僕曰我須至某錢莊取洋以付綢價汝在此小心伺候俟我到後方可回去女僕唯唯遵命其人乃乘輿而去店中人以爲有此小孩決無他事少頃女僕又云此處有糕餅可買否小主人醒後當需此也店夥指以購買之處詎料去後良久不回主人及僕亦杳無蹤影入視小孩則體冷如冰於是各人大駭司帳者恐反受敲詐鳴保報縣存案收殮○新正初四日杭桓竹竿巷某姓家有一七八齡幼孩嬉戲門左忽一少年乘劣馬由錢塘門飛馳而來小孩不及避讓遽被撞倒左肩大受傷夷旁人見之卽將少年拘住孩父母不肯干休曳至茶室理論後經人出爲排解令其出洋二十元以作醫藥之費并點香燭謝罪其事始寢○去冬臘月某日紹興某甲購得吕宋票四開二紙得彩約千有餘元一時歡喜異常隨將票藏於身畔意欲向店取洋行至半途遇友人邀往酒肆暢飲迨酒闌人散暮色蒼然遂與友怱怱而别飛馳至店探手身畔則票已不翼而飛不覺驚惶無措回至酒肆内查問蹤影毫無又至友人家探詢亦並未見一塲歡喜忽變愁煩惟有翹首蒼天徒喚奈何而已○每屆新年各屬州縣側有赴省賀年之事浙撫廖榖似中丞及藩臬兩憲均以時事多艱深恐盜賊竊發特飭各屬均須加意防範不得擅離職守非有要公無須來省故本年外府州縣來杭賀年者甚屬寥寥也○客臘䆠賊繁多撬門挖壁之事時有所聞新正以來竊案又有數起連可河下某宅於初四日被賊由後垣踰入幸主人尙未熟睡急卽喊捕僅失去廚下零物約值三千餘文又初七夜雙眼井巷某機坊内被人掩入竊去衣物銅錫等器亦值三四千之數刻下保甲巡防局特飭更栅等夫加意巡緝啓閉益嚴未及二砲卽已上鑰○新正某日城隍山上有一打字寳者設攤於財神殿前爲巡局委員所聞飭差拘至局中立責百板本擬枷號經本地某茂才出爲擼保取具甘結始行釋放 
[斷令負荆]  
　　本邑大南門内顧家弄口有楊阿巧者設攤售魚以資餬口前日因小孩之事與對門某鐵店主殷天順忿爭揪扭移時始各釋手事後尙不甘服奔投巡防南局呼寃稱被殷撕破皮襖并失去女兒頭上金銀飾物局員藍茂如二尹提殷至案晚間升堂研訊勸令殷購備香燭向楊負荆 
[失物轇轕]  
　　南巿大東門外毛家弄左近和泰荳行中日前在萃豐馬頭雇令駁船户吴進發錢錦雲池錦堂盛妙海等四人承裝荳餅三千張往南馬頭某號木船上起卸由棧夥徐寳榮押往詎料起卸之餘照行中發票缺去荳餅八張計值洋銀八九元因卽據情訴知和泰行主人請爲查核行主以當時檢點無訛此在中途失去應向駁船上理論遂卽告知渡夫頭目向吴等詰問吴等以所失甚鉅碍難賠補於是彼此推諉毫無著落未識如何了結也 
[航船傾覆]  
　　近日風勢甚猛舟子咸有戒心前晚有一蘇州航船載客二十九人及貨物若干篙師因值順風揚帆而駛行經黄渡左近四江口不知如何忽然傾覆舟中人大聲呼救幸近處人設法救援計誕登彼岸者十七人餘皆與波臣爲伍矣聞當時有一航船與此船同行來滬失事後其船並不往救亦異事也 
[英界公堂紀事]  
　　昨晨有李廷侯者扭王松亭至公廨控被借去洋銀若干向索逞蠻扭請訊究讞員張賡三直刺著暫押候訊○邵桂賓不知何許人落魄無依無異卑田院中人在街行乞適爲五百二十六號華所捕見轉送公堂請爲安插直刺著管押候示○昨有年約而立之廣東人某甲至穿虹浜口躍入水中正在載沈載浮之時適爲五百三十六號華捕所見立卽設法救起雇車送入捕房捕頭飭解公堂請直刺安插 
[英界捕房紀事]  
　　前晚新清和里妓院大姐阿金隨妓轎回正欲入門忽有一人從後將其所揷之銀簪拔之而逸阿金大呼捉賊後經人追獲扭送捕房想須解案懲辦也○昨日有拉東洋車之某甲潛入會審公廨左側工部局所設之小便處大便適爲某號西捕所見當卽拘入捕房想須照例懲辦也 
[法界捕房紀事]  
　　前晚三點鐘新街三陽館糾人聚賭與賭者多至數十人旣而口角爭毆人聲鼎沸左右鄰居誤以爲火警也大聲疾呼適西　巡至是處聞聲入視各賭徒紛紛越窗而遁當時拘獲三人一并帶入捕房旋經包探將館主吴妙林拘獲送入捕房捕頭命押候解送公堂請問官訊究○寗波人葉啓心桑金才二人住寳興里門樓上前日下午葉身穿外國大衣在弄口閒玩巡街西捕見而盤詰云向桑金才借來當將二人均入捕房捕頭訊問之下飭包探至此處搜查有無别贓包探悮將同居陳子良之絨毯帶入捕房陳遂投捕房伸訴捕頭准將絨毯領回葉桑押候解送公堂訊究○有徐阿根者去年因貼票虧欠某姓洋銀二百元前日被債主扭送捕房旋經其友代繳洋一百元求准交保出外限日理楚捕頭准之○英界三馬路羅公館雇小車一輛裝運行李至金利源馬匪被扒手竊去烟槍一枝價值甚昻因卽投報捕房爲請爲查緝旋經包探查獲人贓送入捕房押候解堂訊究 
[美界捕房紀事]  
　　周長生沈海卿凌長生均無錫人昨日串同至外穿虹浜竊取王榮王家衣服數十件負至蘇州路某押店内興質適被洪包探所見上前研詰言語支吾遂卽將人贓一併帶人捕房押候究辦○寗波無賴余財喜朱寳生周阿火三人合隊成羣日行不法去臘曾在公平路第十二號洋房某西人家充當馬夫後因竊去衣服等物以致停歇現在新正三人在漢璧禮路 
 
 

Page 10

 
 
擺設賭攤昨日又有從前同事之翁寳云亦來糾賭三人攘臂揮拳致翁之銀表一枚不知去向翁立喚三百六十六號華捕　持三人一併拘入捕房押候解送英界公堂請讞員訊辦○陳阿二本邑人昨日由楊樹浦華盛紡紗廠内竊得紡紗筒管數十枚攜至楊樹浦橋西首某店求售正在論少爭多之際爲七十二號巡街印查見立將人贓一併帶入近處捕房黎捕頭飭押候究辦 
[金陵官報]  
　　正月初十日長江提臺黄到會知州閔家鎮叩謝甄别准補安東縣李瀚鋆知縣朱湘席伯漣胡廷琛姚德鈞楊激雲葛毓清吴兆林陳玉斌蔣德修閻懋曾鍾靈辦鎮江木厘分局知縣丁楨府經王　兀普陀論船易錫蕃均見辦揚州隄工局候補道何福海候補道王灃上海紗機委員同知崔鼎赴滬公幹瓜州鎮高光効奇兵右營鄒理辭福山鎮韓晋昌署長江安釐恊楊福田統領盛字等旗班廣盛常州遊擊李永陞遊兵遊擊莫長青署湖口中軍遊擊劉炳庭又都司黎受田叩謝南字右旗唐玉才奇兵左旗徐青雲通州都司于　靖福右　　曾廣斌皖南右營守備伍殿樑帶江勝砲隊陳煦亮禀知成營同知郭勳上海來江浦縣劉誥到見辦儲材學堂候補道楊禀知今日開館知府陳卿雲同知范鵬禀辭赴蘇蘇松木道蔡見 
[蘇省官報]  
　　正月初八日　判陳寳樽由盛澤厘局來請補崇明縣田寳榮由嚴家橋厘局來知州蔣金生知縣李承淵戴運寅均由上海來又周相輔由奔午釐局來又劉炳青由上海樹木捐局來並謝飭知請補丹陽縣缺縣丞徐家修禀辭赴金壇縣保甲差准補鎮江府知事周邦楨禀銷瀏河釐局差並謝奉飭赴任及水巡案内蒙記功五次○初九日松江府恩禀到太湖廳趙禀到婁縣夏禀到卽辭准補婁縣屈泰清禀銷稽查江揚通州海門各屬鋪遞差直隸○謝謙由吴淞江釐局來同知袁保基由松滬局來知縣廣麟由常昭海口釐局來又尙昌厚禀辭回上海浙絲捐局又許溎祥禀知赴十里亭稽查火藥新庫卽回巡檢武維周禀知奉飭派蘇差委江蘇候補知縣翁傳照於本月初八日午時病故○初十日藩憲松到通判陳鴻材禀辭赴滬勸捐知縣張沐慶由常昭内河釐局來又方蓀　松滬局解餉來又王希禹禀知到發審局差又林頤山送書赴滬回吴塔司巡檢曹貽禧禀到卽辭半望司巡檢王政禀到○十一日吴縣賴禀知下鄉勘案丁酉舉人任承弼吴興讓均辭行會試 
[皖省官報]  
　　新正月初七日奏調山西候補道賀元彬到湖南人號芝蘭並辭行建德縣李延慶到新選壽州吏目周鴻年定遠縣典史劉懷探均辭候補同知龍鳳　辭奉委赴浙湖查探蠶絲情形○初八日委辦石牌釐卡知縣張奎光貴池縣　炳耀均辭署廬州府同知李萬淮銅陵縣馬德光東流縣劉傳梁前署懷遠縣丁艱直隸州鄭涉璋均到初九初十日寗國府桂鍈委辦棕陽釐卡知府王詠霓署池州府通判丁繼瑞舒城縣崔保齡來安縣于普源署望江縣黄瑞動均到候補知縣彭德超到有盱眙　州公幹回委辦石牌釐卡知縣胡汝霖前署懷遠縣下艱直隸州鄭淑璋建德縣李延慶均辭○十一日皖南鎮李占椿署常塗縣謝維階均到廬州府同知李萬淮辭委辦荻港釐卡府經王國賢到京棕委員縣丞周德厚余肇度均到趙湖北採辨京棕回 
[法公堂自一千八百九十七年七月起至十二月底罰欵收付清單]  
　　七月初一收上半年付餘洋五百六十二元八角三十一日收李生連犯賭罰洋二元○八月十七日收信益違章收押罰洋三十元又收信福違章收押罰洋二十元又收恆豐違章收當罰洋四十元十九日收義生違章收押罰洋十元又收乾豐違章收押罰洋十元○二十六日收和興違章賣野味罰洋二十元又收源興違章賣野味罰洋二十元又收裕順違章賣野味罰洋二十元○九月初二日收蔡金標留住形跡可疑人罰洋五元初四日收錢阿二無照收修洋槍罰洋十元十四日收趙周氏等犯賭搜出洋二元二角又收趙周氏等犯賭搜出罰洋二元十六日收姚洪全等犯賭搜獲洋一元三角又收姚洪全等犯賭罰洋七元二十八日收朱春生違章賣軍火罰洋三十元○十月二十八日收萬安樓慢客罰洋五元三十日收馮桂清收贓罰洋五元○十二月初九日收啓豐違章收押罰洋五元又收晉豐違章收押罰洋五元十八日收楊老三等違章拷賊罰洋七元以上共收洋八百十九元三角○七月初四日付顧順堂工食洋七元○二十八日付王木拉風工洋三元○八月初二日付事夫錢　福工　六　又付顧順堂工食洋七元初十日付巡捕房押犯藥茶洋三元十三日付元泰修風扇洋二元二十七日付王木拉風工洋三元又付公堂用拖布　四角○九月初一日付錢德福工洋七　又付顧順堂工食洋七元初四日付探夥緝查軍火川賣洋六元四角又付祥泰修椅洋一元五角二十五日付王木拉風洋三元三十日付錢　福工洋七元又　顧順　工食洋七元○十月初五日付居友山做押犯棉被七十條工料洋一百五十元三十日付仁濟醫館治徐和尙傷飯賁洋一元二角三分又付顧順堂工食洋七又付錢德福工洋七元十日付楊　氏川資洋一元○十一月二十六日付張德福川資洋一元二十八日付顧順堂工食洋七元又付錢德福工洋七元○十二月初二日付公堂用　　　一元初九日付彚成煤洋十八元二十三日付仁濟醫館治吴魯　等傷飯資洋二元六角四分三十日付顧順堂工食洋七元又付錢德福工洋七　三十一日付成煤洋十二元又付張雲松撫恤洋三十元又付放生局善舉洋三十元又付普育堂善舉洋一百五十元又付仁濟醫館善舉洋五十元又付輔元分局善舉洋二百八十　　角三分内　洋　　以上共付　八百十九元三角 
 
 
 

Page 11

 
 
   
 
 

Page 12

 
 
[光緒二十三年十二月二十五二十六日京報全録]  
　　宫門抄○諭旨四道録前○選單○教職單○兼府尹依奏爲揀員請補要缺同知摺○又奏爲遴員署理知縣片○學政徐奏請舉行蠶桑片○兼川督恭奏裁撤營務處片○十二月二十五日睿王潤貝勒崑中堂恩佑會章各假滿請安○𣿩貝勒得議叙謝恩○昆中堂得賞謝恩○橚貝子阿克丹希朗阿明安各續假十日○鳳鳴綿宜各請假五日○麟中堂續假二十日○翰林院奏派經筵講官派出徐樹銘○又奏派直閣事派出闊普通武○又奏派校理官派出寳豐○兵部奏派更換八旗值年派出端王那王𣿩貝勒麟中堂啓秀色楞額果勒敏秀吉○工部奏派承修太廟等處工程派出熙敬○掌儀司奏初三初七日祭奏先殿溥僎慶王行禮○召見軍機崑中堂胡燏棻○二十六日怡王謝議叙恩○梁仲衡李殿林張仁黼慶頣等同鄉官謝恩○闊普通武謝充直閣事恩○貴昌由口外賜奠回京請安○定公請假五日○文熙立侯各請假十日○承侯請假十五日○恩輝續假十日○啓侯續假二十日内務府奏派保和殿拿酒派出多爾濟帕拉木○内閣奏派稽察本章派出繼恒○侍衛處奏派人座次序派出善耆在恩燾之次色楞額在彭壽之次○召見軍機溥良會章○皇上明日卯初二刻升中和殿看版已正二刻至中正殿看跳步扎○十二月分選單郎中刑部山西司沈錫珪順天廕生知州廣西賓州殷謙貴州中知縣山西崞縣何炳修福建舉神池倪嗣冲安徽監繁峙傳曾熙直隷廕福建羅源馮全瑛浙江附貴州印江依昌阿廂監監山西偏關徐沛霖浙江貢浙江武義葉大琛福建中府經廣西慶遠任烺河南監縣丞江蘇句容陳耀陜西貢吏目甘肅岷州吴家璟順天監稅課大使浙江杭州府虞厚崑江蘇監典史廣東和平田霖山東供事四川井研劉培勳湖北監○十二月分教職單教授江西吉安黄成采贛州中山西寗武許銘恩浦州舉河南南陽孫壽彛開封甲正諭甘肅肅州毛序鞏昌河南商邱張翰屏南陽福建崇安邱敏光福州直隷晉州辛元濬河間浙江黄巖朱紱華嘉興山西保德州侯覲封平定俱舉福建福清黄汝銘延平廪山西右玉王夢齡太原河南鹿邑張羲經光州鄧州鄭濟川懷慶俱舉訓導直隷成安王家騮順天湖南寗鄉唐鍾源衡州山西孝義竇澯平陽俱歲江西貴溪徐廷育南昌舉四川瀘州陳堃叙州歲廣西昭平朱應梅思恩陜西華陰汪榮堃漢中俱歲湖南永定陳炎昺長沙廣東合浦陳貞瓊州高明陳植恕廣州浙江遂昌黄壽袞紹興俱舉廣西灌陽劉家馨平樂歲復諭浙江瑞安郭慶恒寗波舉山西綘縣蘇蔚太原廪浙江天台黄壽昌嘉興廪湖南通道蕭後昆永州歲廣東會同張懷謙廣州高明劉慶騏廣州俱舉山東冠縣劉嵩嶽曹州鉅野郭鎮圭東昌俱歲復訓山西寗武府蔡永泰大同安邑張文釗霍州俱歲河南洛陽趙寅垣南陽廣東順德梁迪修嘉應州俱廪○○奴才依克唐阿廷杰跪奏爲揀員請補要缺同知以資治理恭摺仰祈 
聖鑒事竊查興京撫民同知張瑞三開缺另選兹准吏部行知於光緒二十三年八月初十日奏硃批著照所請吏部知道欽此按五日行文奏天照限三十日减半計算應以八月二十九日作爲開缺日期歸於八月分截缺所遺係繁疲難要缺例應由外揀補查興京同知一缺統轄通化懷仁二縣及自理地面刑名錢榖事宜政務殷繁非老成穏練之員難期勝任奴才等於通省應升應調人員内逐加遴選非現居要缺卽人地不宜實無堪以升調之員候補同知班内雖有數人均係　省未及一年礙難請補惟查有勞績保舉同知直隷州遇缺卽補奉化縣知縣吴鼎澄現年四十五歲江蘇武進縣人由監生報捐府經歴歸部選用於光緒二年投効奉天軍營三年七月因邊務出力案内歸奏請留奉差委復奏請留於奉天補用均經奉部覈准四年六月給咨赴部十二月二十八日經欽派大臣驗看五年四月初十日領照到省是年五月咨署鳳皇廳經歴試署一年期滿咨請實授十年五月試俸三年期滿咨部銷去試俸字樣十三年九月歴俸五年期滿甄别保題以應升之缺升用經部議准十七年三月因歴次拿獲首要馬賊出力案内奏保以知縣在任前先候補經部議准十九年正月因籌捐山東賑務核奬同知銜花翎是年二月委辦海運米豆差使並給咨赴部六月二十日經吏部帶領引見奉旨著照例用欽此遵新海防例捐離經歴本任以知縣留於原省歸候補班前先補用領照回省旋於海運米豆案内會保俟補知縣後以同知直隷州遇缺卽補經部議准試看一年期滿甄别留於原省補用二十年十一月委署岫巖州知州二十一年三月請補奉化縣知縣經部核准是年五月十八日復奏奉旨依議欽此二十二年二月飭赴奉化縣任二十三年八月調省卸事奴才依克唐阿查該員明幹有爲才勝吏事歴任内並無應行叅罰降級處分以之請補興京撫民同知洵堪勝任與例亦符合無仰懇天恩俯念員缺緊要准以在任遇缺卽補同知奉化縣知縣吴鼎澂補授興京撫民同知實於地方有裨如蒙俞允俟奉准部覆循例給咨送部引見所遺奉化縣知縣係沿邊題調繁難要缺容奴才等另行揀員請補所有揀補要缺同知緣由謹恭摺具陳伏乞皇上聖鑒敕部覈議施行再奴才廷杰現在到任未及三個月例不加考合併聲明謹奏奉硃批吏部議奏欽此○○依克唐阿等片再署理承德縣知縣祥瑞撤任所遺之缺查有試用同知劉朝鈞樸誠練逹堪以委署又寛甸縣知縣鄭錫華撤任所遺之缺查有本任蓋平縣知縣馬鴻階僕訥耐勞堪以接署又錦縣知縣樊恭佩撤任所遺之缺查有試用知縣趙臣翼聽斷詳明堪以署理除分檄飭遵照外理合附片具陳伏乞 
聖鑒謹奏奉硃批吏部知道欽此○○徐樹銘片再國用之富藏之於民民富則君不至獨貧民貧則君不能獨富古之訓也况户部籌欵剖析毫厘無非取之於民大亂之後民氣未復何以支持然則莫如振斯民自有之利使之通力合作以收天地生産之精華而可以通商惠工以輔國用之不足者爲亟亟也從古大利在於農而阨之以天時之水旱不能全收其利是以西陵氏教民養蠶以補農政之不足周之祚延八百數十載而豳風一篇諄諄於爰求柔桑以伐遠揚載績獻功與農政並重者所以導民以養之之政而可以爲教化之本也孟子言王道曰五畝之宅樹墻下以桑殷殷爲時君言之至再至三誠以爲欲重民生不能舍本務而但圖末藝也况浙江之湖州湖北之武昌直隷之保定皆已舉行收有成效海内至廣高原宜山蠶下隰宜澤蠶北方養蠶晚南方養蠶早無不可以充民食資賦稅安忍舉此南北東西數萬里中之膏腴沃土而廢棄之不難而畏難苟安而不振以誤生靈而不求富積然則經國用籌兵餉之大者全在乎此其效與農等而無蠲租賑濟之害其利大於鹽而無鹽梟偷漏之害何所畏而不爲者理合附片瀝陳仰懇上諭飭令各省督撫一體飭令府廳州縣地方將蠶政事理一一舉行遵者保薦違者叅劾不得姑寛亦不得聽其揑辭搪塞庶從古自然之利可以興矣謹附片具陳伏乞聖鑒謹奏奉旨欽此○○恭壽片再川省營務處前經督臣鹿傳霖奏派署提督松潘鎮總兵夏毓秀接辦在案伏查從前各省設立營務處蓋由軍務省分防營較多公事較繁統帥兼顧爲難始遴派聲望　著謀勇兼優司道大員允當此差帮同統帥料理行營事宜以分其勞現在川中四境安敉行營無多奴才仰沐天恩精力尙堪兼顧當此庫藏支絀之時迭奉諭旨裁兵節饟奴才何敢少躭安逸虚糜公費所有川省營務處奴才已飭令裁撤公費一切卽截至十月底止行營事宜由奴才隨時督飭各統　管帶認真操練勤講緝防斷不使稍涉大意致滋貽誤除咨部查照外理合附片陳明伏乞聖鑒謹奏奉硃批知道了欽此 
 
