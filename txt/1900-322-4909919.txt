# 1900 - 322 - 4909919

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印日本國志] [  圖書集成局啓]  
是書爲粤東黃公度亷訪所著亷訪前曾贊使日本研求彼國數千年來禮樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每部碼洋二元五角世有先覩爲快者請臨三馬路申報館申昌書室二洋涇橋煥文書局南北掃葉山房金陵詞源閣購取可也 
[論回民蠢動]  
回民自唐以來卽雜處中國蕃衍生息已千數百年於兹我西鄙如新疆甘肅陜西山西等省回民尤多往往因事起細微與漢民互相讐殺當同治年間粤捻悍匪擾亂天下陜甘兩省逆回勾結捻賊圖謀起事擁衆數十萬人分股人犯西路則以甘肅靜寗州消河莊李得倉爲逆首東北路則以馬長順呂得彥爲逆首宅巢於北山董子原黃龍山其北路則回匪土匪併成一大股回匪以甘肅合水縣太白山及鄜州所屬之王家角槐樹莊爲老巢匪目之最著者爲陳陽和馬義和土匪則有新營老營兩股老營匪首卽今統領甘軍之董福祥也新營匪首爲扈正禧時出沒於甘省之慶陽寗州及陜省之保安安塞扶峪新集老集董園橋扶定邊集等處四出驛騒無一定巢穴朝廷以西省軍務緊急命左文襄公率師征之逆首駢誅悍回慴伏董福祥與其黨張俊李雙良等先經提督湘鄉劉忠壯公招撫投誠帶赴軍前効力贖罪頗能悔勉自奮戮力戎行朝廷不忍沒其勛勞初不以者係土匪異其奬賚董尤不次超擢授爲提臣統率甘凉舊軍坐鎭西陲回衆蓋以董本回匪羽翼熟悉彼衆情形令其鎭撫諸回必能融洽羣情畏威懷德顧董跋扈驕蹇頗以甘軍之勇健自夸究之無道行軍並非知方勁旅本年之夏北省義和拳匪爲亂仇殺教民中外大啓釁端時局日形危迫而董軍在京狂恣不法與拳匪連合一氣戕害外國使臣開罪鄰邦大犯衆怒聨軍入衛鑾輿播遷今復扈蹕西行有勾煽甘肅回民蠢然思動情事西報并謂其擁兵自衛不受朝廷節制云云此雖未可信以爲眞然朝廷懲治首禍諸臣自端王以下皆獲嚴譴董獨得邀寛典未議處分豈非以其掌握兵權不敢激之使變且又爲回民所信服保無勾引桀黠以肆其不軌之謀乎夫回民教民皆與漢民不甚相睦歴來教民每多齟齬回民則自國初以來懾於皇威尙可相安無事然其蠢蠢欲動之勢未嘗一日或忘故昔年乘捻賊之亂而思聚衆揭竿今者得無因拳匪之變而亦思乘機竊發加以陜省亢旱日久釀就奇災中澤哀鴻遍地皆是掘草已盡易子而炊聚此數十萬之飢黎尙恐因飢爲亂何况誘之以謀逆結之爲黨援而有不爲其所動者乎或謂董福祥初以禦回力竭無家可歸不得已迫而爲匪並非本念矧今歸誠已久懋賞崇階何至順逆不知誘煽回民作亂愚謂董福祥雖棄邪歸正其驕恣不法人所皆知此種狂悖之謀未敢保其不有且卽使董福祥果無異志而秦俗强悍樂於戰鬥際此兇荒詎安義命生死呼吸之頃有不欲爲宼賊而不能者是回民之欲起爲亂雖未必果有是事而實爲意計中所不可不慮及者也嗟乎六飛駐蹕險據殽函而患生肘腋之間將與拳匪之肆亂京津若合一轍西望長安而憂心如擣普天率土想有同情 
[續述使相議和情形兼及京師瑣事]  
　　昨晚又得本館派赴京師采訪友人來函云當合肥使相秉節入京卽與赫鷺賓榷憲擬定照會及和好章程送交各使各使以爲中國不應定期開議並先擬章程似有不悅之色慶邸憂心君國邇已鬚髮皓然每謂使相曰我公爲當今不可少之人凡事務須借重大約和議當由使相裁酌慶邸惟總其成而已顧各使每於會議之時輙切齒於兩月被圍性命幾不自保甚至憶及危苦之處泣下沾襟觀其積忿不平恐和局終未易告蕆也至洋兵紀律以美爲第一日本次之印兵藍縷不堪不甚遵守約束俄法兵亦有不滿人意之處美國陸軍提督人甚和平某日入謁使相言極欲贊成和局特不知能如願以償否德兵已豫擬在京度歲準備兩月糗糧旋復由本國輸送餉需爲數不少俄兵則頗覺寥寥聞榮仲華相國奉召趨赴三秦行至平定州忽嚴旨責其所統武衛軍沿途滋擾刻下日本人將京倉之米眨價平糶每石僅收銀二兩五錢然每人不得過十石大約今冬寠人子當不愁無米難炊矣先是閏八月二十九日俄使報謁使相使相促以早日開議俄使言請俟英使竇君出京之後往商新使再訂日期約須遲至九月初四日各使先行集議方有端倪使相無可如何别籌一法電飭簡駐歐美各星使求之外部俾早日行成幸各外部大臣皆以寍人息事爲心隨奏請朝廷電下訓令特不知其宗旨如何耳慶邸雖奉主持和議之旨然謙言不善詞令事無大小悉聽使相主裁所帶隨員爲那桐爲陳夔龍爲端良爲康民此外惟章京繙譯數人而已又聞各使刻已集議數次美使謂外人之僑居中國者此後須責令朝廷盡力保護被誣褫職者應下詔復官英使謂中英兩國現行之條約此次須逐加釐正意使謂中國財政須由各國代爲整理拳匪損害外人財產務必估計償銀一俟各國核定從違卽可訂期與使相開議矣 
[力杜外釁]  
　　武昌訪事友人云旅漢各西人前聞河南巡撫裕中丞奉命調撫鄂中疑中丞素以守舊聞於時恐外交未能浹洽且以前次汴省戕害教士僉謂由中丞主謀今者銜命而來恐有礙互保長江之約因商請駐漢領事添調兵艦來漢以備不虞湖廣總督張香濤制軍聞之卽飭漢黃德道兼江漢關監督岑馥莊觀察竭力勸阻近日偵知中丞因年高多病奏請開缺不復作出岫之雲爰備文照會各領事略謂裕撫素來通達政體與西人並無芥蒂且本部堂探聞已因病呈請開缺未必來鄂應請貴領事毋庸調兵以免民間驚駭想各領事素篤邦交必能顧全大局也 
[暫緩啓行]  
　　姑蘇訪事友人云上月中旬某日護理江蘇巡撫聶仲芳中丞以新任撫憲松鶴帥將次戾止札委西路總巡恩濮山明府厚前往江西迎迓旋於下浣某日接明府來電知鶴帥定於十月初二日交卸後擇吉啓行因卽札縣會飭辦差人役預備行臺現聞官塲中人傳述鶴帥以新任江西巡撫景中丞到任尙須時日爰於某日入奏 
 
 

Page 2

 
 
九重請旨派員護理撫篆須俟批摺發回方可定　起節大約福星移照尙須稍緩須臾也 
[制軍過鄂]  
　　武昌訪事友人云前者雲貴總督崧振靑制軍北上覲光適値拳匪搆禍留滯京師近始間關出都取道襄樊一帶上月二十七日行抵鄂垣湖廣總督張香濤制軍率同闔城文武各官詣舟次迎迓振帥言及途中備嘗艱苦行李輜蕩然無存大約須在鄂作數日盤桓藉資部署然後乘傳前赴雲中也 
[蕪邑裁軍]  
　　蕪湖訪事友人云兩江衡字一營前經本邑鉅紳崔惠人宮詹等禀商督憲劉峴帥調駐此間以資防禦所需餉項議定就地捐輸嗣以市面艱難苦難爲繼將所招振字選鋒保衛等新軍先後裁撤衡軍亦以餉需無出深費躊躇適衛軍統領王子美副戎接奉行在電旨飭帶兵迅赴西秦聽候調遣於是人皆色然以喜其新招之保衛右營内尙餘一百十名初亦在應裁之列後經合埠商董集議禀請道憲吳季卿觀察暫行展緩蓋以冬防在卽舊有營勇不敷佈置且慮所裁各勇逗留爲患故願將所認第三批餉銀一萬四千兩如數繳呈冀得稍收士飽馬騰之效也 
[請緩試期]  
　　松江訪事友人云日前府尊余石蓀太守接奉江蘇提督學政瞿子玖宗師札文著于十一月初一日札飭各屬舉行縣試十二月初一日舉行府試太守以爲期太促擬詳請展緩俾得辦理從容 
[巨犯成擒]  
　　廣州訪事友人云積匪何亞江殺人越貨案積如山祇以身手高强久於漏網近在南岸白鴒票廠當巡丁狐假虎威勢益兇橫上月某日糾集羽黨至帶河基某娼寮擄劫娼婦龜鴇奮力追獲甲乙丙三羽黨送交西關汛某千戎訊知由何爲首因卽派勇往拘何知不能逃俯首就縛旋由千戎押解南海縣署請辦聞者快之 
[龜巢獲匪]  
　　案慶友人致書本館云龜子某甲就烟館中暗設香巢爲痴男蕩婦苟合之所上月某日楚軍某營中乙丙二勇相携至彼處作無恥勾當甲索値不予褫衣辱之乙丙銜之刺骨越數日忽來楚勇若干名擁入甲家聲稱盤查匪類翻箱倒篋肆意搜求旋由字簏中搜出富有匪票一紙遂指甲爲匪黨拘送懷寗縣署縣主姚大令略訊情形飭卽釘鐐收禁 
[罪惡貫盈]  
　　宜昌訪事友人云前者湖北長楊縣差役押解會匪頭目黃蘭亭黃華亭等六名至東湖縣署迭經縣主某大令訊供禀詳上憲批飭就地正法遂於上月某日由獄提出綁赴市曹處决聞二黃係昆季行自認戕害教民數十名不諱臨刑猶顧謂旁人曰不消二十年又是一剛强好漢可與彼教中人爲仇矣其愍不畏法如此所可憐者法塲陳屍之夕被野犬嚙破其腹腸胃迸流並有無賴子砍屍兩膀煮以下酒雖曰人心大快然亦可見其别具肺腸矣 
[閩省官塲紀事]  
　　福州訪事人云日本使臣室田君宮古軍艦長八代君厦門副領事芳澤君相約於上月某日至閩垣與當道籌商要務惟事甚秘密外人皆不得而知旋於十五夜附輪舟遄返○長門爲閩海天塹前統領洪梓靑軍門所部勇丁缺額過甚事經督憲許筠帥查悉撤去差使以福强軍帮統王軍門三星接帶顧王軍門年力已衰亦未能整頓一切筠帥以長門地關緊要遂攺委鍾軍門祥開統領而以王軍門調署福寗鎭總兵 
[鳩水官塲紀事]  
　　蕪湖訪事友人云今秋八月會辦皖南營務處高壽農觀察蔚光由撫憲王芍棠大中丞檄令來此與道憲吳季卿觀察籌辦防務已兩月於兹近日中丞飭將新募各營一律裁撤觀察遵卽妥爲辦理上月十三日乘舟赴金陵禀見兩江督憲劉峴帥十八日事畢回蕪○上月十六日新任蕪湖縣陳雲湘大令乘舟赴省禀見撫藩臬各大憲面陳要公事畢卽於二十一日回署○裕溪關委員吳幼卿二尹近已期滿由上憲攺委戴藎卿少尉拉辦泥關委員鄭子喧二尹期滿遺差攺委凌仲武少尉接辦已於上月十一十五等日先後蒞差視事矣○上月十八日皖南鎭黃錦山鎭軍接奉兩江督憲劉峴帥來電促赴金陵籌商機要因於次日命駕登程二十一日行抵蕪湖乘招商局某輪船鼓浪前往屬下各武員恭送发禮 
[松郡官塲紀事]  
　　松江訪事友人云上月下旬某日委署金山縣徐瀛舫大令景寅由省垣捧憿到郡泊舟祭江亭碼頭隨乘輿詣府署禀到不日卽須赴洙涇履新矣○省憲委候補縣魏大令來松公幹上月下旬某日乘舟戾止小泊西門外竹竿匯隨命駕至府縣各署拜會旣而華亭縣林霨生婁縣屈吉士兩大令均往舟次報謁禮也 
[靈隱霜鐘]  
　　杭州訪事友人云上月二十一日艮山門外痬醫陳松亭家有强徒十餘人明火執仗突如其來幸爲彼處巡防局勇所知奮勇驅散事後陳恐復爲此輩所算乃雇壯丁十名在家保衛○仁和高海垞廣文家於下祖廟巷前因江山匪亂携眷避居臨平鎭僅留嗣君某茂帮及二家丁守屋八月某日廣文以夫人病劇促茂才前往省視茂才遂閉門而去不意九月十九日之夜風雨大作時突有偷兒緣梯入室翻箱倒篋搜括一空次日經廣文同族某君查知報縣請緝惟尙未知所失若干也 
[蘭亭題壁]  
　　紹興訪事友人云甬人沈某向在某棉花行爲夥近以賦閑無事貧不聊生竟於上月下旬某日行至利濟橋畔植立逾時長歎數聲聳身躍入波心冀隨三閭大夫以去幸經舟子援起好善者給衣更換并醵錢數千俾得附舟返里沈始含淚叩謝而去○本年新昌縣境東鄉一帶秋收不甚豐穰各佃户求業主酌量减租以示體恤各業主不允以致激成公忿疑此事由某富紳堅持成見所致號召數百人擁入紳家將室中器物恣情擊毁紳恐干衆怒不敢與校旋邀集富有田產者議减租籽二成統令照八成完納如再延抗禀官追究是亦可謂知難而退善於補過者矣 
[預備祝釐]  
　　本月初十日恭逢皇太后萬壽聖節届期蘇松太兵備道余晉珊觀察循例率同文武百官趨詣西門内萬壽宮排班叩賀上海縣汪瑤庭大令預飭辦差人役前往灑埽精潔陳設整齊 
[票匪獲宥]  
　富有票匪熊錦堂曹子靑張振恒周子臻投誠後往拘舊時同黨張仲純被張扭入美界捕房及解赴公廨張仲純懼罪遠颺讞員張柄樞司馬飭移送上海縣署前晚縣主汪瑤庭大令升堂研訊熊曹張周同供小的等皆係湖南人前者由長江一帶來申匿跡同黨張仲純家圖謀起事後聞大憲出示投誠免死張仲純遂勸小的等投安字營効力贖罪不料伊竟吞沒會中欵項致小的等應得之洋銀數十元　文不給向之索取被伊鳴捕拘獲轉送案下今張已情虚逃逸叩求明鑒大令謂爾旣當票匪可將其中　節供明熊供此票係自立會所出會中確係康有爲梁啓超爲首尙有小頭目狄平曾國安等人張仲純派駐上海管理糧餉事務今小的等願充眼線緝捕餘匪叩求恩准大令飭差持名片送入安字營交統領顔梓琴鎭軍收管 
[刑訊兇手]  
　　戳斃孟金定案内之兇犯小老槍卽胡長生經公差遇諸英界恊同探捕拘獲移送上海縣署前晚縣主汪瑤庭大令升堂研訊知此案兇手尙有顧爛頭寍波瑞生小順麻子等人詰以現匿何處究竟何人動手胡供詞狡展大令怒喝令鞭背二百下仍無實供乃令上天平架良久始供稱顧等與孟均係惡丐向分南北兩帮顧等係北帮專在鄭家木橋一帶孟係南帮專在南市强乞錢文前年南北兩帮爭充運糧小工頭積成仇隙且顧曾因犯事被拘疑由孟指使因此忿不能平糾集同黨欲得孟而甘心前日孟從义袋角行至泥城橋邂逅相遇　卽扭 
 
 

Page 3

 
 
住猛擊一拳孟忍痛狂奔顧與瑞生隨卽掣取尖刀躡跡追逐嗣見孟已被小的與小順麻子扭住伊等二人遂舉刀亂戳旋聞巡捕到來始各逃逸大令問前曾拘案之沈仙進究竟在塲否答稱小的未見其人大令著卽釘上脚鐐收押自新所○前年沈義心在英租界棋盤街被蘇阿如等戳斃至今秋始將蘇拘獲前日英美租界公廨續獲同黨小蟹卽陳和尙移送縣署前晚縣主汪大令升堂研訊陳供小的原籍崇明素來安分營生與蘇阿如並不相識沈義心被戳之事小的實不知情大令曰本縣訪明爾屢次帮兇從速供明尙可從輕辦理陳一味狡賴大令喝責三十大板鞭背二百下上天平架良久始供沈義心與范高頭范毛毛奪充運糧工頭致有仇隙身畔各懷利刃當沈義心與范等動手時小的袖手旁觀後見沈受傷小的卽逸去大令飭收入自新所 
[解犯過站]  
　　南匯縣主吳次竹大令前經拘獲賭棍宋錫禮及庇賭地保蔡正裕訊實解省勘訊兹經署江蘇臬司朱竹石廉訪提案研鞫供詞無異發回原　監禁昨日由嘉定縣前站轉解到申上海縣主汪瑤庭大令披閱來文騐明刑具諭令暫禁内監飭吏繕備過站公文轉解南匯 
[嚴諭更夫]  
　　前晚上海縣汪瑤庭大令派丁協差按叚巡查行經四鋪七鋪二鋪二十二鋪等處因無更夫支更回縣稟白大令立傳該各鋪地甲訊究各地甲禀稱更夫每夜支更二次當丁差巡查到此適値停支並非懈怠大令著傳諭各更夫以後認眞邏察如果出有竊案定干重比並飭具結而退 
[英界火警]  
　　前晚十點鐘時廣西路吉慶里口三百九十一號門牌某姓家潑翻燈内火油致兆焚如之禍迨瞭望臺上鳴鐘報警救火會各西人急驅皮帶車馳往灌救得熄然已燬去樓房四幢矣 
[火厄未成]  
　　昨晨美租界沈家灣左近某姓家因煮早膳遺火積薪霎時間烈轟轟幾幾釀燎原之禍幸卽察覺汲水救熄僅焚去披屋一間餘未殃及 
[追欠不易]  
　　前者孀婦沈呂氏投英美租界公廨控吳傑臣浼趙幼光立據借去洋銀二百四十元屢索不還前讞員翁笠漁直刺略訊供詞交人保出予限六個月内一律繳淸詎料吳傑臣自保出後僅繳到洋銀四十三元迄今已閱年餘竟爾置之不理沈呂氏因復投案求催前晚讞員張柄樞司馬提保人吳仲連研訊吳仲連供傑臣家境貧寒自前次措繳洋銀四十三元後現已逃往福州小的知其力難籌措願代繳洋銀二十元叩求銷案司馬著將所繳洋銀二十元給原告具領候飭提吳傑臣到案再行訊追 
[上海巡局紀事]  
　　南市萃豐弄大和德米行向與法界小東門外益元洋行往來前日有野雞挑夫許阿祥者冐稱益元棧傭人持票至大和德冐取米二石大和德執事人令車夫某乙載送中途見許形跡有異因卽扭回告知行主送入十六鋪巡防中局局員黃衡堂二尹諭令管押候訊○前晚二十三七鋪巡防局員邱友林二尹率勇巡查汛捕陸福抗傳不到二尹怒立飭地甲交案研訊判責三百板勒令將境内所報竊案從速緝獲如再延遲定干比責○南市大東門外老白渡横街大順金客棧係孀婦某氏所開積欠房租二百餘千迭經房主催索無著投上海縣署請追氏挺押不理昨日縣主汪瑤庭大令飭差投十六鋪巡防局禀請局員飭地甲協同將棧發封 
[馬路工程局瑣案]  
　　本邑南市集水馬頭必得誠江南義振票店前因私售各種違禁彩票經馬路工程局程雨村大令提店主李某研訊除彩票充公外另罰水車一輛旣而李浼某公司洋人說項大令遂於前晚飭提研訊謂爾旣售違　之票何又使洋人前來掩飾若不遵斷定當移縣訊懲李俯首不語大令著覓人具保限十日内繳呈所罰之車○烏山船户任順金被江北划船户陳昌華竊去炭十四簍拘獲後指交十三號巡街捕解至捕房轉解馬路工程局總辦程雨村大令提案研訊任供小的係甯波府屬奉化縣人在船爲夥前晚陳乘小的睡熟時竊去炭十四簍叩求訊究陳供小的係泰州人向駕划船不敢行竊是晚小的駕舟至船旁卽被誣指竊炭叩求明鑒大令著一併管押候飭管帮人查明再核○前日秦長順鷄鴨行夥施文嘉施大林在路驅鴨被沈金榮等攢毆遂將沈扭送馬路工程局總辦程大令研訊之下沈供行兇者實係湯許二人叩求恩典湯許同供小的等皆係通州人並不行兇實由在逃之阿三所使大令判笞湯三十板許二十板沈責手心二十下一併交人保出俟補提阿三訊究○泰州人袁老六與其甥王柏全王柏婁口角致被柏全所毆旋由某號巡街捕一併拘入捕房解送馬路工程局總辦程大令升堂研訊袁供稱小的係鞔工因將外甥柏全訓斥反被毆傷求鑒大令著一併管押俟飭地保查明再　訊核 
[南市捕房紀事]  
　　昨日本邑南市某水果行出店人某甲在公義馬頭挑運貨物被間夫趙阿和丁月來龔阿妹陳土生等多人推墮浦中幸得經人救起旋由三十號巡街捕將趙丁龔陳一併拘解捕房捕頭令押候轉解馬路工程局禀請總辦程雨村大令訊究○前日某駁船停泊浦中至夜半時潮水湍急以致纜斷漂流幸木船上人見而挽住事後駁船主某甲向索不還遂訴知救生局司事陳某轉請捕頭追取捕頭命自行出外追償 
[美租界捕房紀事]  
　　前晚小竊某甲闖入下海浦鄉民周姓家竊取布衣若干適爲事主所見扭送捕房捕頭令押候解送英美租界公堂禀請讞員張柄樞司馬訊辦○邇來西華德路餘慶里時有賊犯乘間行竊居民幾至寢饋不安甚且空屋内窓上玻璃亦盡被竊去是處房屋係南潯路天主堂之產遂由堂中司鐸函致捕房請派捕常川查緝以案閭閻捕頭允之○昨晨偷兒張阿大混入外虹口西華德路菜市竊取某肉攤上錢數百文適爲巡街捕所見拘入捕房捕頭令押候解送公堂禀請訊究 
[安平船來官紳銜名單]  
　　世襲一等子爵李長祿之如君並嗣君卲陽人江南道監察御史陳嘉言字梅生衡山人巡城御史彭述號向靑家眷户部夏時濟字彝恂全眷衡陽人刑部羅維垣號石帆家眷户部薛倓善候選通判顔曾字樸生景山官學教習李靑蕃字筱初醴陵人翰林院關冕鈞字伯衡蒼梧人翰林院梁士詒字燕孫三山人謹鈔乞登報藉慰親朋此外籍隸粤東者已由鄭陶齋觀察錄登兹石復贅再陳蓀石印兆文者刻聞京友云仍在奉天省城全眷平安合乞附登統希公鑒[  絲業會館濟急善局施子英手錄]  
[駐津救濟善會致上海總會第五號公函]  
　　樹藩抵津以來發給寒衣施濟醫藥平糶榖米掩埋屍骸先後設立分局逐一舉行均覺費無虚縻功歸實濟十一日頭批由愛仁輪船載回士商一百七十餘人二十日二批由安平輪船載回士商九十餘人兹又由公平輪船載回士商人數另單呈冏保定省城及蘆臺唐山滄州固安等處均已派人前往招徠兹津局諸事就緖二十一日當親自入都拯救第封河伊邇帶來衣米轉瞬發完望速備辦裝運來津是所切禱陸樹藩頓首○又接津局來函云蘆臺北塘共有難民三四百家婦稚居多無力南旋兹已請徐壽甫兄雇船往救唐山難民已請桂君本詒吳君玉璜前去都里津縣靖海湯官洞劉河馬廠興聚二十里頓八河口滄州一帶難民不少但往返須二十日昨已專人前往查詢如有無力來津者代雇船隻給予船錢俟到津有若干人再行告知保定府官眷尤多已靖謝君汝舟帶人前往沿途並請法捕保護昨有本地紳董來會商請平糶純翁業已允許定價米每石四元五角共設分局八處其衣由本會立票施送此刻北地已有南方十一月天氣且市上有錢無米城墻一帶因凍餒而死者不知凡幾卽欲回南而海風砭骨如無棉被更覺難當尙乞諸大善士盡力多募並將此情函告錫九渭安諸君分投募寄山茹乾如能辦數千石寄來則無銀買米者更受益不淺矣[  上海慶順里救濟善會抄錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禁演夜戯]  
　　寗波訪事友來函云甯波府高嶼卿太守下車伊始首先嚴禁演戯蓋以節耗費而　風俗亦爲政切要之　也詎料民間不能仰體憲意仍有違禁演唱者且時當深晚依然袍笏登塲太守惡之爰於上月某日再行出示嚴禁略謂唱演夜戯例禁　　蓋深夜演戲魚龍混雜男女擁擠凡賭博鬭毆盜竊奸拐等事往往由此而起故本府蒞任之初首先嚴禁蓋亦爲綏靖閭閻起見並非故事煩苛也乃前日訪聞江東石戲臺廟仍敢有違禁夜演之事當經本府親往查明將餘慶豐班首帶歸訊究旣念其到案之後卽知有違禁令咎實難辭再三求恩寛辦並據老聚豐等十九班一體環求各稱自此以後凡在甯屬鄉鎭发再開演夜戲願甘封箱究辦公叩免究前來本府聞甯屬風俗各鄉演唱社戲往往預向戲班訂定届期不往必須受罰更有一種首事待日中戲畢命唱夜戲如不接應將戲箱扣留詢據各班首當班申訴照本府所聞相同均應剴切諭禁爲此示仰甯屬各縣士庶人等知悉爾等須知春祈秋報酬神演戲固屬閭閻恒情在所不禁然當此國事多艱皇居未奠地方不靖盜劫頻聞凡在食毛踐土之倫理宜共切憂危何可故事奢靡尙圖逸樂况敬神在於誠敬豈必定演夜戯始謂仰答神庥且有夜戲必有賭博輸極無聊盜心起矣而男婦抛家聽戯門户不謹防範疏矣其間流弊尤有不可勝言者兹已將違禁夜演之餘　　班從寛封箱十二日以示薄懲所有此十二日以内各鄉所訂之戯該班不能如期而至彼係恪守官法與尋常失約不同首事人等不得仍　俗例執此議罰其各縣城鄉鎭市嗣後演唱社戯祗准日中不准掌火如敢勒令戯班夤夜演唱一經訪聞或被戯班到案供明定提該首事地保嚴懲不貸本府令出惟行幸　輕爲嘗試也其各凛遵毋違特示 
[英美租界公堂瑣案]  
　　前日盤記棧執事人王竹卿控管棧人毛祖康串竊白蠟十五箱旋經包探拘獲查悉元豐號曾買原贓十　箱因速其夥王彩章解案讞員張柄樞司馬訊知人証未齊令押候覆訊昨日盤記棧主延律師侯魯公到案聲稱盤記棧務實由天福洋行經理故倩本律師到堂訴請訊追毛祖康供小的在盤記當副管棧之役尙有正管棧余順正係棧主袁如良之戚在棧辦事已閱十餘年此項白蠟不知余如何運出惟小的於棧主囑令查核帳目之際不應胡亂塡寫自知不合尙乞鑒原王彩章供元豐號係小的及陳余等合股開設每股出銀　百兩小的五股余祗得一股號中已被用空銀一千餘兩此次所收白蠟十二箱由執一人陳姓主持其事小的至今未悉底藴况余係棧主之戚應著棧主將余交案方可明白今棧主串令洋人出面意圖掯勒何以服人求恩限四禮拜内容小的尋余料理訊至此時已鐘鳴一下司馬商之佛繙譯諭令將王交人保出限四禮拜先與洋商理明再提余追究毛還押○洋人好表訴稱衛阿春竊去鈔票洋銀五十元及金錢一枚銀錢二枚報捕後由包探劉光震拘解請究司馬判責三百板帶回捕房管押二月起到各贓給還原主○包探秦少卿禀稱前日伍阿江周阿裕在歐陽鍾氏家聚賭由小的拘獲解案請究司馬判將伍周各押一禮拜歐陽鍾氏責手心一百下起案之賭具並洋銀十七元五角充公○何阿二竊取吳順齋家洋燭二箱經包探竇如海拘解請究司馬判責一百板枷號一月○吳初廷行竊某西人馬車上燈一對經包探竇如海拘解請究司馬判責一百板贓給還失主○張阿四行竊王金生家布衣二件經包探徐榮珊拘解請究司馬判責二百板贓給還失主○王福生行竊李月意家水烟袋一枝經包探陳金標拘解請究司馬判責二百板管押捕房一月贓給還失主○施連生僞託附船串同龍德記張良春謝梅才行竊同船人張文遠所携綢布衣服十七件經包探陸阿九拘解請究司馬判責施二百板龍張謝各一百板分别遞解回籍贓給還失主○陳書榮徐金海行竊胡徐來家衣服首飾經包探金阿三拘解請究司馬判令各責三百板管押捕房三月期滿遞解回籍○王徐氏行竊張李氏家衣服五件經包探顧福其拘解請究司馬判責手心一百下贓給還失主 
[法租界公堂瑣案]  
　　葛聲元控慈谿人張葆君代李錦堂擔保借銀二千一百二十七兩延久不付讞員杜枝園大令研訊之下飭交的實人保出限半月内理明禀覆兹已逾限不理原告迭次求追昨日大令著保人將張葆君交案傳同原告偕代理繙譯聶君覆訊葛聲訴前情張葆君供此欵係李錦堂所借職員代爲擔保今李因案禁押英美租界公廨祗認欠銀六百兩因此未便理償葛呈遞細帳聲稱李共借銀二千一百二十七兩有赤金十兩田單一紙抵押照數扣除尙少銀一千七百兩當時張李股開鴻豐元煤礦公司故此欵由張擔保立人保據爲憑大令謂張曰爾旣立有保據理應向爾追償著交原保人保出限下禮拜四理明禀覆如再逾限定予押追○裴沛如控寳泰質鋪方銘甫定貨悔議吞沒所付洋銀三百元大令飭提訊究裴伸訴前情方供滬市章程凡定貨過期不出另賣後自應罰去定銀大令飭交的實人保出妥爲理處限下禮拜四禀覆核奪○楊天寳代李寳元向慶豐土棧購川土五包値銀四百兩送至法界晉安里昇昌源號交與陳小寳隨付給某莊期票銀五百兩赴莊照對知係僞造因將陳扭訴捕房捕頭限四日内將李尋交楊亦被慶豐棧主控諸英美租界公廨昨日楊妻某氏投案伸訴請將陳移送英美租界公廨歸案辦理楊茂和投案遞禀請追陳欠欵大令一併斥退諭候函致讞員張柄樞司馬查明然後來案候核○小東門外天地一家春烟茶館主林元興控柴佐英夏雲寳欠房租洋銀八十八元大令飭提到案訊供准交的實人保出限下禮拜四將房租歸楚○崇明人陳龔氏前控鍾金梅王金厚朱雪梅將伊媳扣留勒索洋銀三十元大令以情節支離飭押候查明復核昨日命提復訊兩造互相攻訐大令著鍾等三人將所得洋銀歸還從寛免究○滬南二十三鋪人徐雲祥控楊德桂楊叙生倩王順祥經買稻柴數百擔値洋銀六百元向索不還求提追給大令准詞提到楊叙生研訊楊供此事係兄長德桂經手德桂現在鄉間不日卽可來滬淸理大令飭交人保出下期著德桂來案候核○何友于何元生前因窩頓竊賊經大令訊供押候查明復核昨日包探禀稱查得二何窩頓屬實大令判各責一百板○日前工部局司事沈某行至新開河左近被流氓攫去眼鏡一副約値洋銀數十元報捕後由包探查獲王阿三張阿四二流氓解經大令研訊供稱贓物售與新北門外恒生祥眼鏡店昨日包探將店主年錫元傳案年供認收贓不諱願賠洋銀十四元包探禀稱此店專收竊贓務求重辦大令判令除賠償贓物外再罰洋銀二十五元諭以以後不准收贓王張地犯著各枷示半月期滿和責二百板○叚誠生訴稱本年六月挈眷遷居某鄉時被妾母吳李氏竊去金臂釧一枚今得途遇扭案請究吳李氏供認不諱大令著押候繳到贓物再核○細崽周炳照毛文照與同業王阿林吳寳慶口角被巡街捕拘入捕房昨日解案大令訊得兩造均非善類一併斥逐不理○偷兒陳長興在招商局江天輪船上竊取某客所携羔皮一張經包探查獲連贓送案請辦大令判責三百板贓存捕房待失主認領 
 
 
 

Page 10

 
 
   
 
