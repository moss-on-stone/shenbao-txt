# 1892 - 195 - 4906912

 

Page 1

 
 
[新書减賈] [  申報館主人啓]  
　　本年本舘所印小五義續小五義二書海内風行不脛而走未及一稔篋笥已空兹又續印成書成本較前稍减是以格外從亷出售以　閱者之心計小五義碼洋三角五分續小五義碼洋四角諸君子盍惠臨購取乎 
[新印鉛板大字康熙字典告成] [  圖書集成局啓]  
　　康熙字典一書家絃户誦垂二百餘年目今殿板不易購求近時所出者雖極精工然細若毫毛久閱恐傷目力本局特用新鉛鑄成大字排印而成讎校再三毫無髮憾卽燈脣酒尾老眼昏花者亦能一目了然全不費力兹已告竣釘成十二厚本雪白連史者每部連套收實洋一元六角上等竹紙者連套收實洋一元二角山上海申報館帳房及外埠經理申報處出售寄語芸窻秀士青瑣才人移玉惠臨及時購取也可 
[論辦理佛山閙卡事]  
　　余嘗謂中國之所可恃者在乎民心於何見之於其好惡喜怒而見之中國之民相與言及君上無有不感激愛戴者以爲國家深仁厚澤蔑以加也所以靳其仁而吝其澤者皆官之爲焉耳以故於朝廷用人則頗爲關心用一君子而欣然以喜用一小人而戚然以憂此亦猶足以斯民爲三代直道而行而中國之所以固結人心者正無事他求焉然而民之望澤於君也甚切而民間懼官之靳其澤也又甚深盖朝廷有惠澤敷於下朝廷不能自頒也於是乎責之於官官亦未必自頒也又付之於書差吏役而書差吏役則以此爲生財之道且惟恐已得生財而官府知之將發其覆乃更以此歆動官府使之君取一臣取二而彼官府之中品類不齊難保不被其所歆動一爲所惑而上與下作爲聯手其作弊殊甚且不止於上下其手而已由是而朝廷仁民之意悉爲若輩所汨没而民間之怨讟叢生矣然而民之所怨者則仍在乎興波作浪之書差而已初未嘗移其怨於君上也且并不留宿怨而於官府亦易於生感也不見夫廣東佛山鎭閙卡一事近日業已敉平乎其閙也出於一時之公憤其敉也亦動於一時之公言然則有謂民心之好亂惡治喜動惡靜者其說皆未必然也其出於公憤也奈何有航船爲客寄貨爲數無多而該卡巡役見之指爲漏稅欲以三十倍罰之遂大動公忿羣起而與卡中爲讐甚而至於閉門罷巿說者以爲此把持刁難之風不可長而不知其有所激而成也夫彼小民小本經營將本就利不過兾獲蠅頭餬口其所應出之關稅厘金早已合作資本算入在内至於意外苛罰則初不料及於並未料及者而忽令出此重資則直連其資本而取之矣甚者且不止盡取其資本而已一人受其禍衆人咸知其害此正諺所謂兎死狐悲物傷其類者也一人倡之衆人和之用是以閙卡罷巿幾幾乎釀成大變夫孰激而擾之致成此變哉迨至閙事之後大憲聞之初猶以爲該鎭鋪民挾制官長深滋不悅繼而委幹員馳往查明確係關廠巡役魚肉商民滋生事端並非鄕民鋪户等輕易動衆大憲遂將巡役立時斥革並將稅則罰欵付諸剞厥明白宣示俾商民一覽而知巡役等不得蒙混苛索　煌憲諭張貼通衢於是闤闠中人見大憲辦理此事公正持平無不傾心悅服已於月之初六日開巿照常貿易並雇名班登臺演戲藉以歌頌憲恩是則所謂動於公言者已夫以巡投之横征暴斂視過往商旅爲砧上之肉明目張瞻莫能誰何意者及至於今鄕民之受其害者富不知其凡幾今者惡貫旣盈衆怒難犯憲恩優厚僅予斥革而商民平日所疾首蹙額人人視爲眼中之釘肉中之剌恨不能生啖其肉者一旦見上憲爲之拔其釘而去其剌不覺快然於其心舉平時之怨憤一埽而空之油然生其感激之思羣然動其歌頌之志誰謂民心之好惡喜怒有異乎人者在耶譬之孩提之童子之以夏楚則啼予之以果餌則笑啼與笑皆赤子之心也今佛山之鄕民先遭巡役之魚肉積久而動公憤至於閉門罷巿則其受夏楚而啼也一經官府業公辦理巡役則立子斥革稅則刊印以供衆覽出以公而絶無私意遂不覺易啼而爲笑舉前此之愁苦寃憤鬱勃不平之氣悉付之無何有之鄕而官則仍見爲可親君則益見爲可尊照則納稅按厘輸捐不但絶無怨聲而且歌功頌德此非民心之好惡喜怒有時而無常實由於上之所以使之喜怒便其好惡者有神而明之者也故曰惠民者民將自智也夫民至於自智而猶以惠目之此則上之自惠而已矣以厘金爲天下之弊政可暫而不可常悉心釐剔認眞稽覈猶足以啓小民之怨咨而况弊政之中又有弊焉小民其更何以堪乃於其弊也而惡之怒之於其弊之去也卽好之喜之此則可知中國之民心其尊君親上之至意有固結不可解者吾故曰中國之所可恃者在乎人心而已矣是非其一徵乎哉 
[諭旨恭錄]  
　　六月十八日軍機大臣面奉諭旨本月二十五二十六二十八日均著推班欽此○十九日奉上諭近畿渥被甘霖業經深透昨復連宵逹旦雨勢滂沱誠恐有損出禾實深厪念允宜虔申祈幬冀迓時暘謹擇於本月二十一日朕親詣大高殿拈香時應宫著派貝勒載濂昭顯廟著派貝勒載瀅宣仁廟著派貝子奕謨凝和廟著派輔國公載澤同於是日分詣拈香以迓天和欽此同日奉上諭祁世長奏假滿病尚未痊懇請續假並請簡員署缺一摺祁世長著再賞假一個月工部尚書著孫家鼐兼署欽此 
[彤庭珥筆]  
　　兵部爲咨行事和碩肅親王隆懃門上長史宗室廣仁因病出缺應卽咨取廂黃正黃正曰三旗三四品人員揀補相應咨行侍衛處等衙門於三四品人員中擇其老成持重表率有方者保送一二員卽日咨送過部以便會同宗人府揀選○兵部爲傳知事所有期滿漢二等侍衛金鳳岐期滿漢藍翎侍衛奚鴻文等二員本部於六月十四日帶領引見想應知照領侍衛内大臣處傳知該二員務於是日五鼓備帶弓張佩帶對子荷句手巾赴西苑門外兵部公所内報到聽候帶領引見萬勿遲悮○禮部爲曉諭事所有本年各省優生朝考列取一二等者經本部奏請引見日期奉旨著於六月十八日帶領引見欽此爲此曉諭考列一二等各優生知悉務於本月十八日丑刻穿實地紗藍袍天青褂佩帶荷包飄帶赴西苑門外祗候齊集點名以憑按排帶領引見並於十七日准辰刻赴部演禮各宜懍遵毋違特示○光祿寺爲咨報事本寺現有奏補大官署署正一排一人期滿奏留署正一排一人共二排二人於本月十四日帶領引見相應繕備排單二分咨報奏事處查照○刑部尚書孫萊山大司宼前因患病請假一月兹屆假滿病仍未愈續請賞假月皇上優禮樞臣殊深系念特派太醫院右院判李德昌前往診視加意調理李院判遵旨卽往孫司宼第宅按脈開方想吉人天相自可早占勿藥仰慰九重優眷也○本年各直省優貢於本 
 
 

Page 2

 
 
月十三日在保和殿朝考欽命四書題各一道計與考者有春瀜等七十二人一切禮儀與鄕會試士子在保和殿覆試大略相同是日酉初已有五人交卷以後陸續脫稿至亥初猶有一生卷未書全監試載貝勒濂以已逾禁廷掩門時刻未便再延遂將卷掣過將某生逐出循例附入三等末次晨欽派徐蔭軒協揆許星叔大司馬廖仲山少司農鳳竹岡少鴻臚四人在南海萬善殿評閱擬將王祖詢等二十六卷列入一等戴德誠等二十六卷列入二等章景善等二十卷列入三等當將試卷進呈御覽奉旨依擬欽此至欽命題目及各生名次容俟續錄○禮部示頭傳覺羅學候補教習丁良幹童錫笙左洪龍宗室學候補教習侯錦昌等限於三日内親身赴部騐到並携帶筆墨以備塡寫親　當堂核對筆蹟勿違特示○兵部爲知照事所有本部奏請留部候補漢主事之期滿學習主事楊芾一摺於六月十四日具奏相應知照奏事處查照○禮部爲曉諭事查定例各省優生赴部朝考取列一二三等係廪增舉優者准作貢生附生舉優者准作監生由部換給執照等語今辛邜科各省優生業經朝考取列一二三等准其分别廪增附生作爲優貝優監爲此曉諭考取一二三等各省優生知悉務於十日内卽將原領貢單赴部換給執照勿得遲誤特行○安徽巡撫委員管解本年皖省例貢芽茶二十餘箱業經抵京赴部投文經部循例奏交内務府騐收至何日騐收尚未擇定也○管理太常寺事務禮部尚書臣宗室崑岡等謹奏爲題奏請旨事恭照光緒十八年六月二十八日皇帝萬壽聖節應行遣官詣顯佑宫讀文致祭案照祀典内載應由臣寺卿等中題派一人致祭謹將臣寺滿漢卿等銜名繕具題本進呈恭候欽派一人屆期往祭謹此題奏請旨於六月十一日奉旨遣太常寺少卿二等恪靖侯左念謙行禮欽此 
[朝考授職名單]  
　　本科新進士授職前由電傳譯登在報惟間有遺漏錯落兹從京城寄到原刊分省名次一本用再照登以供衆覽○鼎甲　劉福姚　吳士鑑　陳伯陶○宗室　翰林　寶熙　長紹　部屬　漙岳○滿洲　翰林　延爕　連甲　貽榖　部屬　貴誠　存慶　恩豐　知縣　芳鎭　嵩瑞　壽春○蒙古　翰林　衡瑞　部屬　桂森　祿德　知縣　岳齡○漢軍　翰林　裕黻　耆齡　部屬　王汝漢　恩齡　尚其亨　知縣　莫鎭疆　洪兆麟○直隸　翰林　惲毓嘉　杜　彤　武延緒　趙士琛　王慶垣　王殿甲　莊式瑆　部屬　高逢源　陳棣堂　中書　史悠咸　李慶棻　汪忠杰　籍忠宣　知縣　翁立德　蘇夢蘭　沈樹人　張瑞芬　徐　聰　張祖望　宗錦晨　喬國楨○奉天　翰林　郝增祐　部屬　趙蘭田　知縣　齊紳甲○江蘇　翰林　張鶴齡　屠　寄　黃炳元　汪　洵　夏孫桐　劉可毅　周　鈞　沈文瀚　王仁俊　部屬　劉恩黻　章士荃　劉顯曾　袁寶璜　唐文治　丁福申　錢錫爵　陳鳳藻　李愼侯　楊　楷　汪慶生　孫培元　知縣　張心境　施啓宇　陸廷楨　中書　伍元芝○安徽　翰林　周學銘　胡　瑗　孫多玢　龔心銘　李書翰　陳樹屏　部屬　汪時琛　徐德溉　知縣　龔心鑑　趙　鴻　中書　汪文綬　楊士晟○江西　翰林　饒士端　吳家俊　李　豫　藍　鈺　陶福履　部屬　謝甘盤　吕　曾　趙協莘　吴　鈁　葉　濬　陳應辰　杜作航　知縣　章文綬　文緝熙　温錫純　王室藩　陳存志　朱雲從　中書　黃鴻逵○浙江　翰林　湯壽濳　張元濟　蔡元培　葉爾愷　王得庚　高寶鑾　趙鼎仁　部屬　程利川　沈寶琛　陳乃賡　張聯駿　蔣廷黻　裘鴻勲　知縣　林頤山　牟　育　何慶輔　陳祖綬　吳寶鎔　王慶埏　朱　本　李祖壽　中書　管世駿○福建　翰林　周景濤　陳希賢　方家澍　池伯煒　郭曾準　陳兆豐　部屬　陳錫瓚　黃爾漚　陳毓　　黃允中　陳鉅前　張炳文　鍾爲楨　知縣　傅國英　陳登元　鄭炳章　中書　康　詠○山東　翰林　田智枚　翟化鵬　丁昌燕　周　雲　杜　　　宋書升　部屬　張祖厚　李振中　孫樂喜　孟廣模　知縣　王廷贊　孫友蕚　顧仲安　王世楨　宋企适　李翰屏　于相德　孔昭倩　劉　坦　中書　李祥麟○山西　翰林　吳世武　高錫華　部屬　左崇典　葛文模　知縣　李作楷　王樹鼎　中書　常棣華○河南　翰林　王銘淵　吳良棻　顧　瑗　萬雲路　部屬　屠爾敏　李蘭馨　張鎭芳　李時燦　楊敬遠　中書　湯原銑　知縣　曾述棨　王寶瑜　張延齡　劉正斆　陳偉勛　李培之　劉瑞璘　劉　璸○陜西翰林胡鼎彝　田　蓉　安秉玠　部屬　楊洪勲　李宗膺　中書　高增爵　知縣　李藴華　張維城阮士惠　雷寶荃　李宗森　阮大定　謝德昭　張明允○甘肅　翰林　哈　銳　部屬　伏衍羲　焦志賢　牛　瑗　孫尚仁　知縣　關天眷　盧秉鈞　劉積義　丁錫奎○湖北　翰林　李雲慶　范德權　徐中銓　李哲　　姚晉圻　楊介康　部屬　鄧廷佐　陳雨濃　李心地　知縣　盧維雝　劉亮藻　郭兆春　密昌墀○湖南　翰林　趙啓霖　汪詒書　王良弼　劉潤珩　俞　慶　洪汝源　部屬　李希聖　曹廣楨　葉德輝　夏時濟　中書　劉　鐸　知縣　李華芬○四川　翰林　郎承謨　尹昌齡　趙　熙　傅增消　部屬　蔡鎭藩　文　龍　周鳳翔　吳思讓　中書　王麟熒　知縣　胡從簡　羅迪楚　王光棣　甘作賡　王懋昭　劉　能○廣東　翰林　伍銓萃　盧維慶　林國賡　周汝鈞　周頌聲　伍文琯　部屬　何藻翔　曾習經　驍　軫　江逢辰　驍寶書　中　　營葆良　洪景楠　知縣　李兆椿　馮鏡泉　馮永圖　王雲清　鄜兆雷○廣西　翰林　賴鶴年　范家祚　部屬　馮舜生　陳福蔭　吕　森　知縣　王家驥　陽　顗　秦士麟　姚鍾璜○雲南　翰林　張　　　朱家寶　趙國泰　部屬　吕存德　胡壽榮　和庚吉　知縣　趙傳今　許克家○貴州　翰林　譚啓瑞　戴錫之　部屬　宼宗儁　知縣　陳　瑜　譚子俊　許文林　劉鍾瓊　蹇念典　王克鼎　傅鍾濤○歸班　承　勲　周培懋　趙鑾陽　熙　彦　武光樽　周學海　游三立　賀　欣　劉選青　汝作枚　許貞幹　趙子璨　渠本翹　管延綱　丁麟年　黃士俊　劉藜青　孫壽彝　汪棣昌　劉素存　吕懋光 
[海客談瀛]  
　　閱爪亞荷報云蘇門答臘有華人某甲者以種植羔丕爲業畜有一猴性甚馴擾中常愛如拱璧行坐不離一日甲赴某處與猴同行途次忽有班爛猛虎從林中躍出見甲之來涎垂吻外大有撲噬之意中驚懼欲絶欲走避而足軟不能行矣猴見此情形恐虎傷甲突由甲肩跳躍登虎者挖其目而噬其耳虎無計擺脫狂吼而逃久之甲驚定言歸以爲猴必果虎腹矣詎未幾猴亦隨回向甲作得意狀甲亦喜不自勝急購肉以鉰之○　京發來電報云英商三苗現在製有輪船名馬歴士以爲裝載火水來往亞洲之用其火水係散載於艙内無須以箱分載現在該船業經出澳一俟裝配機器停妥卽可駛行矣按发船艙而散載火油實以此船爲創爰特誌之以紀其始○初七日下午六點鐘丹戎巴葛港口有輪船相碰之事殊覺沸騰先是有巴智申西　公司代理之金美祿輪船於是日由丹戎巴葛啓行言往香江查該原定於二點鐘展輪嗣因裝載木料未竣故至五點餘鐘時始能出口時適有瑞泰號代理檳城崇茂號之和平輪船亦於是時啓行往嶼因由庫前之海面動輪於六點鐘時駛至丹戎巴曷港中適遇金美祿輪船出口迨行近始能察悉而金美祿見和平勢將横過其前防有碰撞卽命將提放下并倒輪而退奈其時水勢正順故輪雖倒而船尚前行至和平船亦以金天祿駛來卽欲少撥舵輪以避其衝奈時風潮正急船駛如飛欲避無從遂相碰撞而金美祿適僮於和平船腰之處查和平僅有一千零七十墩而金美祿則一千八百零四墩然則和平輪船安能當金美祿船横種之勢猶幸和平業經斜駛而金美祿亦已下椗倒輪故雖碰僮亦不至有立碎之虞但和平受此一碰之威而船身卽爲之側船傍上之鐵頁竟被金美祿撞凹以至船之下旁鐵板綻裂横流數丈遂覺滔滔入水而金美祿之船頭亦覺受傷頗重維時和平司舟見船已入水因卽撥舵駛至浮羅勿剌居嶼 
 
 

Page 3

 
 
前暫卽將船擱於沙渚之上俾不至沈没統計是役和平輪船受傷以及損失貨物所值諒不下二萬元以上均據採訪之說錄登現和平尚擱於浮羅勿剌尼淺渚之中聞船内所入之水已至八九英尺之高則將來入漢重修應不免有一番吃力也並聞金美祿輪船出口之際延有帶水西人惟遇事後登卽將船泊回碼頭以候修理而諸搭客卽紛紛登岸現在兩船俱因受傷停駛將來此事不免一番大訟矣兹悉和平擱於浮羅勿剌尼渚上至初九日一點餘鐘時業已將貨起清船中之水亦已抽收殆盡船身已輕爰卽將其拖至甘公嵌汝船澳修理至於金美祿一船則猶泊於丹戎巴曷碼頭幸該船製有隔水艙故雖碰傷仍不至於沈溺可見近日輪船之製愈出愈精矣○美國有巨河一道名曰美斯士卑河源甚長直通至全國河之在美不殊中國之有黃河兹接美京來信云附近紐阿蘭之河道近日忽然崩缺洪水横流勢殊浩大茫茫巨浸致延及十三省之多所壞人口畜牲以及屋宇田廬不知凡幾噫是亦一巨災也夫中國河患素爲天下所共知不意遥遥美邦亦有與中國同其患者然則河之爲患又豈獨中國爲然也哉○近接仙那港來信言近來霪雨連綿匝月不輟山洪暴注順流而下有數處河道愈形泛濫所植烟葉多有損傷將來收成恐難如願以償也惟該埠下游沿河一帶地土膏腴便於種植而於苧蔴羔丕等物尤爲合宜至於巴打路海灣界於别檄打刁及司家馬兩地之間有金出産礦苗甚旺現有六十餘人前往淘採中有三日之間得金砂值銀三十四元者是亦一謀利淵藪也○有西人羅倫拿者久寓澳門其夫婦均年約古稀據言伉儼之諧忽經五十載有子女八人男女孫五十六人曾孫四人另外孫曾不在此數現其親屬擬筮吉期行慶賀之禮是亦天倫中之樂事也○小吕宋之文尼剌地方其海面多産鯊魚不啻潮州之有鱷魚前數日間有土人臨流澡浴以爲水泉甚淺可無意外之虞也不料濯纓濯足之餘突被鯊魚肆噬幾乎牽之入水幸有旁人搶救登岸不至葬身魚腹然其髀肉臀肉均已被嚙殊傷經卽送往醫院調治未曉能保全性命否也 
[札諭補錄]  
　　都閫府劉都戎以佛山罷巿照會萬善堂傳諭店户各安生理情形經已迭登前報兹將札諭補錄於後寅啓者本堂現奉都閫府王斗司千戎各憲到堂面諭著飭通傳各街照舊安業等諭兹又奉都閫府憲交到照會一道爲傳諭店户各安生理以免滋生事端云云本堂卽集各值理商議惟思堂内向辦一切善舉其餘别事不敢干預現聞鎭内鋪店閉門歇業有關大局本堂迫得將都憲勸民照常安業照會呈覽祈各街仰體上憲愛民之至意卽日照常開張各安生業是敝堂之所厚望也謹附都憲照會一道列左欽加三品頂戴署理廣州協右營都閫府崖州協陸路中衡都閫府劉爲照會傳諭店户各安生理以免滋生事端事照得佛山鎭内各店户現因晉隆店被關口巡役索罰銀洋不甘勒罰以致各店户閉門歇業等情當經本府據情馳禀上憲應如何辦理之處大憲自有權衝斷無瘼視本府交卸伊邇但一日在官不得不一日盡道貴堂以善舉爲務又爲各行店衆望所屬似當亟爲傳集各行店諭以佛山良莠不齊誠恐歹人藉端竊發貽禍匪輕倘閙出事端本府又不能不執法從事固非本府愛民所樂爲亦非衆行户之福本府爲地方起見再四籌思惟祈貴堂傳集各行值理剴切勸諭速日開巿以安生業倘有歹人混入聚衆鼓譟應卽飭各街立行驅逐解散庶免藉端圖搶别釀事端此等善舉化有事於無事當亦貴堂所樂爲也台就照會爲此照會貴堂希即施行以靖地主請勿有遲切切 
[袁江雜錄]  
　　清江訪事人云本月初七後連得甘霖田疇沾足新秧初揷緑潤於酥蝗蝻結隊成羣漫天飛舞縱有雨水霉爛恐不免嚙食禾苗也○巿中米價日漸從廉豐濟倉亦每石减價一百文現在僅需二千文一石○電報局向設六巿巷西現移至河北袴子巷陳季平觀察故括○運河水勢又漲二尺許然尚不及每年伏汛也○委署安徽靈壁縣萬文甫大令由省赴任履新於初一日過浦○委署淮揚鎭標廟灣營遊擊彭游戎於十一日來浦譪見漕鎭二憲○止任江浦縣調署山陽縣陳仙航大令於初六日莅淮初九日寅刻接印任事○委署海州州同候補縣丞唐鶴年二君於初一日由省過浦履新 
[黃陵廟題壁]  
　　宜昌訪事人云蜀之巫山鄂之巴東壤地相連無異大牙之相錯是處有一鹽廠名爲亂鹽灶户良莠不齊五方雜處近因鹽稅規例致啓爭端地方官一有風聞卽派某武員往爲彈壓一面通詳止憲設法敉平而傳說紛紛莫衷一是或云事在開縣或云事在大是縣且俟接訪的確再登報端○去歲七月之杪宜昌工人作亂　燬教堂現在雖已興工重修尚未報竣各教士或賃房居住或權宿船中○月前江水陵漲文餘幾至平堤拍岸現又退去二三尺想不致洚洞爲災矣○月前巫峽出晈時已夜闌天大雷雨居人驚起水已齊腰轉瞬卽高及屋詹幸後杭高山相約登山以避回視屋宇早已漂　無蹤亦意外之災也 
[安慶官塲紀事]  
　　准補盱眙縣丁明府嘉言奉嵩書農方伯牌示飭赴新任○委辦皖南墾務保甲事宜候補道吳青士太守奉上游檄令赴廣德州會訊某案太守卽趨謂各憲轅謝委聞日内已帶家丁束裝就道矣○前報紀江蘇臬憲陳舫仙廉訪奉劉峴莊制軍札飭帶印赴江寧訊鞫廬江縣楊訒菴大令一案兹聞官塲傳述謂廉訪俟斯案訊結後擬赴皖謁晤　沈大中丞禀詳一切云 
[浙省官報]  
　　六月十五日憲駕公出將軍吉杭都統常乍都統忠　臺陳織造　俱差賀藩司黃臬司王運司惠糧道世杭嘉湖道宗候補道鄒彭俱差人　安李奉委會辦塘工局差禀安禀任禀安銷城隍廟行香差杭中恊林曰省防統領劉八旗協領四營都守省提塘蔡杭嚴衛韋俱禀安杭州府陳禀安銷龍風神廟行香差並禀請假二天候補府許星箕禀知藩司委辦防軍支應局兼順直賑捐局提調差禀謝袁學彬禀安劉宗禁天后宫沈庚垚倉聖祠杭理事漙錢王祠嘉分司黃法喜寺寗分司高玉皇山候補通判徐光瑩水星閣李炳堃于公祠候補縣李文慧岳王廟仁和塲邊昭忠祠杭府經歴許伍公廟俱禀安銷行香差杭通判陸禀安請展假三天杭同知孟東防廳高中防廳胡西防廳趙候補通判葉元芳仁和縣伍錢塘縣朱瑞安縣劉正任仁和縣高請補西安縣葉候補縣程贊清杭府學陸陳仁和學葉錢塘學葉袁五監院各首領佐貳候補文武各官俱禀安叩賀候補縣常熙廉丁來省禀奉厘捐局委接辦紹郡總局收支差叩謝黃秉鈞禀銷龍游鎖提丁庫差縣丞倪璐呈禀安主簿王肇鎭服滿請咨來省禀到住飲馬井巷巡檢潘運恮禀知藩司委催象山劉令故父石門任内漕項銀米差胡勲禀請感冐假數天十六日憲駕公出中恊曰禀安仁和縣伍錢塘縣朱俱禀請十八日預祝法喜寺候補縣蔡秉澄禀辭赴台郡會算　代侯康田禀請往申就醫假錢增勲禀知前浦江陶故令家屬會算交代於六月初一日算結十六日繳銀一千一百兩府司獄丁賜第禀銷借資假已丑舉人唐家泰自嘉興籍來省禀到 
[嚴禁窩賭窩賊示]  
　　鄞縣正堂楊爲嚴禁窩賭窩賊以清盜源而安閭閻事照得盜賊賭博同爲地方之害而盜匪之得以潜蹤匿跡乘機竊發者實緣不法之徒爲之容留博徒之所以呼雉喝盧夜以繼晝者亦因漁利之輩開塲設局則窩賊窩賭其情尤重厥罪匪輕本邑地方竊案迭出賭風甚熾若不先清其源何以弭盜賊而戢賭風除嚴密查拿外合亟出示嚴禁爲此示仰合邑軍民人等知悉爾等須知窩留竊匪開場誘賭雖獲一時之利實爲犯科之尤自示之後務各痛改前非善謀生業毋貪非義之財勿作犯科之事倘敢不遵禁令仍蹈窩賊銷贓抽頭放賭許房族鄰右人等密禀提究或卽捆送來縣以憑盡法懲治地保如敢得賄包庇或徇情容隱併究不貸其各懍造毋貽後悔切切特示 
[清江官報]  
　　分發南河試用閘官趙繼昌於五月十一日赴漕轅禀知到工新選徐州衛守備熊傑勷於五月二十六日自都門來浦候 
 
 

Page 4

 
 
漕憲飭知到任候補都司趙秀林奉漕憲調委南城門稽查候補縣丞黃楨奉漕憲委小南土圩門稽查差候補守備李林奉漕憲委令分帶中營右翼馬隊候補都司程得新奉漕憲委令分帶中營步隊候補典史李鴻謀奉道憲委辦營務處文案 
[慶賀萬壽]  
　　昨日恭逢皇上萬壽聖節本埠文武各　均至西門内萬壽宫行慶賀禮停泊浦中之招商局輪船咸於桅上高扯龍旗迎風招展映日輝騰誠巨觀也 
[小輪落成]  
　　盛京裕軍帥前託左軍門遴委馬石生范小山兩員向上海成和廠定製小火輪船一艘近已落成前日由大沽輪船拖赴營口矣 
[急病亡身]  
　　邇來天時酷熱火傘張空冰紈無力患痧疫者時有所聞甚有朝發而夕斃者歧黃家僕僕往來幾於應接不暇而杏林橘井中人亦因之利巿三倍前日亭午時有鄕人某甲行至滬城大東門外吊橋神色慘變立時倒地旋有心存惻隱者謂甲必患急痧卽倩薙髮匠爲之挑治良久並不見效後經甲之家屬聞信馳至意欲舁回醫治不料行未數武已登鬼錄人生如夢幻泡影豈不信哉 
[演唱淫戲]  
　　演唱花鼓戲最足壞人心術屢經官憲出示禁止而此風終未盡絶近日復有不法之徒視禁令如弁髦公然以身試法是眞毫無忌憚者矣本邑人某甲在南門外佛閣開設來扇茶館生涯頗不落寞甲更作招徠之計雇得男婦四人於晚間登臺唱蓮花淫戲少年婦女相率而來幾於樂而忘返甲恐有人藉端滋事遂暗雇著名流氓海全福生二人爲護身符故得安然演唱似此傷風敗俗誠爲王法所不容有地方之責者其亦有所聞否耶 
[舟子溺斃]  
　　本邑高家巷人楊某向在張阿發船上爲夥放浪烟波終年在外日前東夥二人裝載貨物運往他埠交卸旋行至泗涇港地方暫時停泊楊以天氣炎熱入水洗澡翩翩然自鳴得意不料載沉之下不復載浮張見而大驚赶卽設法撈救則已魂游水府矣只得備棺收殮載回滬上交楊家屬收領屍親意猶未愜於前日在南巿雙龍樓茶館向張饒舌張不得已央人調處冉給洋蚨二十翼以爲家屬養瞻之資屍親始肯領棺了事 
[火警續述]  
　　滬南火警昨報已紀其詳兹悉失火者實係馬阿五蔴皮棧中當救熄後餘燼尚未盡滅經被災各户雇民夫挑水每擔給錢七文紛紛澆灌自晨至暮足無停趾無如被焚者都係油豆米餅性易惹火非蹄涔之水不能遏抑至晚死灰復燃轟轟烈烈紅光燭天左近居民見此情形驚惶失措俄有洋龍三架先後馳至汲水噴救直至八點餘鐘始得烟消火滅然鄰右已飽受虚驚矣 
[限日繳銀]  
　　已閉震源正錢莊主黃鎭心奚世榮在縣具控寧波咸德莊陳采蒓余配德拖欠英洋五萬元銀數萬兩一案經前任袁海觀大令飭差薛貴將陳余二人關提到案訊取供詞收所押追此已屢記章兹由代理上海縣竇明府查接管卷於前日升堂提訊陳余遞呈禀詞求請竟限措繳明府曰爾等管押已久不思清理一經提訊輙投遞禀詞希冀拖延時日無非爲搪飾地步本縣雖代理縣篆不敢存五日京兆之見限定時日屆期必須將銀交案如仍無銀則當逮案血比諭畢飭將陳余還所管押赶緊措銀交案一面聽候將功名詳革 
[縣署停訊]  
　　昨日恭遇皇上萬壽聖節代理上海縣竇奠高明府因此停訊案牘以慶典禮而符體制 
[英廨瑣紀]  
　　陳秋亭投英公廨控被萬盛米店主傳士卿積欠米洋九十三元延約不付閉店濳逃求請提究旋於昨日將傅士卿扭案蔡太守飭候訊供核斷○鳳來閣茶博士俞阿龍投捕房訴稱有劉根林與談土寶談金寶等口角大動干戈毁壞　伙甚多欲令賠償伊等倔强不服請爲提究提由捕頭囑三百七十七號華捕將劉根林及談土寶等一併帶至捕房移送英公廨談王寶等聲稱打架時遺洋銀衣服值日差據情禀明蔡太守飭候訊供察斷○邵桂誠在英公廨控被戴玉峯冐收扛力由蔡太守飭差傳戴訊問之下堅不承認著交保覆訊在案兹因戴玉峯心尚不服復赴道轅控告聶觀察批飭英廨讞員秉公覆訊蔡太守奉諭後卽傳邵桂誠戴玉峯到案靜候庭訊 
[法廨停訊]  
　　昨禮拜二爲法公廨訊案之期恭逢皇上萬壽聖節法廨讞員葛番輔同轉預飭家丁持片至捕房令將所有案犯暫行管押統於禮拜六解訊 
[法捕房瑣事]  
　　某甲携衣包一個诀坐東洋車行至法界停車檢點袱包失去褲子一條疑係車夫所竊扭送捕房管押○有四人皆擺設油炸檜攤賴以餬口前日因爭奪攤基互相口角繼竟用武打作一團巡街捕前來解勸置諸不理遂被扭送捕房管押候訊 
[餽藥鳴謝]  
　　昨承滬南放生局以新製蟾酥丸百瓶見贈行當代播鴻施隨時分送謹先肅謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[名山香巿]  
　　揚城天寧門外觀音山每年六月香烟極盛緣俗以月之十九日爲白衣大士誕辰而本屆適逢府試之期青衫秀士白袷少年駢肩接踵而來日間火織當空水紈無刀憚暑者不慣出游遂不卜畫而卜夜夕陽西下新月東升寶馬香車往來如織加以今年城河水漲闌橈桂楫容與中流烟波一棹便可直抵平山故游船生涯較上屆獲利倍蓰幾如山隂道上應接不暇間有招雇不得者卽以無逢敞船相代亦復招邀勝侣淺斟低唱簫管悠揚驚起閒鷗衝開浴鷺殆亦未能免俗聊復爾爾之意耳岸上則茶社以及各項營生者無不笑逐顔開齊稱利巿長耳公亦高抬身價實爲歴來所未有十八九等日重門大敞彷彿元夜張燈金吾不禁地方文武及保甲局遴派員弁督率幹役巡勇畫夜輪班彈壓故游人雖衆尚無滋擾情形未始非彈壓之力也 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十八年六月十六日京報全錄]  
　　宫門抄○發抄硃批五道○江督劉奏甄别鹽大使片○大臣奎奏審明番匪分别懲辦片○黔撫崧奏揀員請補銅仁府缺摺○江督劉奏請准副將暫緩給咨　部片○又奏請仍照原保准補守備員缺片○又奏揀員調補叅將員缺摺○東撫福奏漕船全數挽入東境日期摺○六月十六日工部鴻臚寺廂黃旗值日無引見○福中堂假滿請安○順天學政李文田到京請安○記名總兵賈鴻增錢大川謝恩○景善請假十日○秀吉請假五日○嵩山續假二十日○容山續假十日○提督衙門奏拿獲偷竊官銅賊犯傅石頭等七名請交刑部○召見軍機啓秀李文田○發抄張之洞奏匯解廣西邊車協餉銀兩奉硃批户部知道欽此○又報解出使經費委員解費銀兩奉硃批該衙門知道欽此○德馨奏新海防捐二十八次請奬奉硃批户部議奏單併發欽此○又奏署吉安府等缺奉硃批吏部知道欽此○又奏報解地丁京餉銀兩奉硃批户部知道欽此○○劉坤一片再准部咨勞績保舉候選運同運判等官凡係補缺應行具題者試用期滿應由督撫詳加甄别專摺具奏等因在案兹據兩淮鹽運使江人鏡查有勞績保舉大使汪廷楨饒祖頀二員試用期滿先後造具履歴清册詳請甄别前來經臣甄别該大使汪廷楨年力正健饒祖頀年力正墏堪以留省補用並將汪廷楨遵照部章考取一等饒祖護係附貢生出身列免考試除將履歴册咨移部科查核外謹會同江蘇巡撫臣剛毅附片具奏奉硃批吏部知道欽此　○○奎煥片再奴才前經片奏番匪四朗巴結等紏衆刼殺何松家一家四命並勾結三崖野番前往帮兇搶刦一案奴才當卽札委管察木多台站直隸州秀蔭就近前往查辦兹據秀蔭禀稱首犯四朗巴結並下手帮兇阿棍年札等先後緝獲會同江卡番官審訊供認不諱具禀擬結前來奴才詳加查核案無遁飾奴才當卽批示將首犯四朗巴結並帮兇阿棍年札等三犯就地正法梟示以昭炯戒其餘獲到各犯飭照番例分别懲辦此次三崖野番尚屬安謐並未敢出巢滋擾所有此案辦結緣由理合附片陳明伏乞聖鑒謹奏奉硃批該衙門知道欽此○○頭品頂戴貴州巡撫奴才崧蕃跪奏爲揀員請補銅仁府缺以重職守恭摺仰祈聖鑒事竊查銅仁府知府馮翥鵬病故業經奴才題報並聲明遺缺扣留外補在案查官員病故之缺定例以本日作爲開缺日期今銅仁府缺應以光緒十八年二月二十八馮翥鵬病故之日作爲開缺日期歸二月分截缺揀員請補奴才督同藩司王德榜臬司黃槐森查道府病故休所遺選缺應先儘候補班前酌補一人次將候補正班酌補一人又道府以至佐雜用候補班前時先用銀捐本班儘先前銀捐本班儘先前無人方用常捐本班儘先常捐本班儘先無人始用保舉勞績本班儘先之員又新例道府以至未入流無論何項到班俱先用鄭工新班遇缺先二人海防新班先一人無人用鄭工遇缺先人員抵補至第四缺海防新班先新班卽分班輪補一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一週各等語查知府病故休遺缺上次用至候補正班止今此缺現在鄭工遇缺先新海防遇缺先舊海防新班先新班卽籌餉銀捐遇缺先銀捐遇缺均無人應用候補班前照例先用銀捐本班儘先前之人查得現任普安直隸同知海防本班儘先在任候補知府曹昌祺現年四十六歳湖南長沙縣人由優禀生中式同治庚午科本省鄕試舉人辛未科會試中式進士改翰林院庶吉士散館以知縣用選授貴州玉屏縣知縣報捐同知在任候選光緒元年六月十八日到任因克復下江永從廳縣各城出力保戴花翎調補貴筑縣知縣七年六月二十日到任升補普安直隸同知又因剿平定番州苗匪案内出力保奏經部查明該員已升普安直隸同知准其以知府在任儘先補用先換頂戴光緒九年六月初四日具奏奉旨依議欽此請咨赴部引見是年七月初五日經吏部以知府併案奏請欽派王大臣驗故覆奏堪以照例用奉旨依議欽此領照回黔於十年四月初一日到任遵新海防事例由在任候補知府報捐本班儘先補用十三年十二月二十七日接准吏部核准過班知照並期滿甄别堪以知府在任候補在案該員才識精詳辦事諳練以之請補銅仁府知府與例相符係在任候補知府請補知府銜缺相當毋庸送部引見再所遺普安直隸同知係題補要缺現有病痊坐補同知原缺裴良崑一員俟接准部覆再將該員請補又候補人員補缺毋庸列叙叅罰案件合併聲明除將履歴清册咨部查照外謹會同雲貴總督臣王文韶合詞恭摺其奏伏乞皇上聖鑒訓示謹奏奉硃批吏部議奏欽此○○劉坤一片再准兵部咨前任長江水師江隂營副將田明山病痊起用應行給咨送部等因當經轉行遵照惟查該副將田明山前經江蘇撫臣剛毅委帶撫標親軍副前營駐紥松江府青浦縣地方當此伏莽未靖緝捕巡防均關緊要該副將自委帶以來深資得力未便遽易生手合無仰懇天恩俯准暫緩給咨一俟地方情形稍鬆再行照例送部引見以符定制謹會同長江水師提督臣李成謀江蘇巡撫臣剛毅附片陳明伏乞聖鑒訓示謹奏奉硃批著照所請兵部知道欽此○○劉坤一片再准部咨江南内河水師廟灣營守備員缺係題補第二輪第一缺應用儘先人員今請以裏河水師儘先守備趙恩榮補授查趙恩營係裏河水師儘先守備准與内河通補惟名次在該員之前者部册尚有沈聯鑣涂運鴻張兆魁三員摺内漏未聲叙行令查明聲覆到日再行核辦等因前來伏查沈聯鑣張兆魁二員籍隸本府例應廻避前摺業已聲叙涂運鴻一員查係清河縣人亦應廻避請補是缺均屬與例不符所有内河水師廟灣營守備員缺合無仰懇天恩俯賜賞照前奏仍准以儘先守備趙恩榮補授實於營伍地方均有裨益如蒙俞允俟部覆至日卽行給咨送部引見以符定制除該員履歴業已送部查核外謹會同漕運總督臣松椿附片陳請伏乞聖鑒訓示謹奏奉硃批兵部議奏欽此○○頭品頂戴兩江總督臣劉坤一跪奏爲揀員調補陸路叅將員缺恭摺仰祈聖鑒事竊江西撫標中軍叅將鄭國謨升補遺缺係陸路題調之缺應於現任叅將人員内揀選調補查斯缺駐紥省垣爲各營領袖營務操防均關緊要必須精明幹練之員方足以資表率臣與江西撫臣德馨於江西通省實缺叅將各員内逐加遴選查有吉安營叅將鮑莊年四十三歲正紅旗漢軍龍興佐領下人由閑散承襲二等輕車都尉加一雲騎尉世職同治八年軍政保舉卓異引見賞給御前二等侍衛光緒十一年十一月經欽派王大臣揀選江西吉安營叅將員缺擬正騐放具奏十一月二十一日奉硃筆圈出江西吉安營叅將著鮑莊補授欽此十二年三月接領部劄四月初六日到省二十二日接印任事十六年江西舉辦二年半薦舉案内經臣會同撫臣德馨以該員辦事勤明紀律嚴整堪膺薦舉於十七年七月恭疏保題經部覆准各在案查該員鮑莊才具優長營規整肅以之調補江西撫標中軍叅將員缺實堪勝任與例亦屬相符合無仰懇天恩俯准以江西吉安營叅將鮑莊調補撫標中軍叅將實於營伍地方均有裨益如蒙俞允該員係對品調補毋庸送部引見除將履歴咨移部科外謹會同江西巡撫臣德馨恭摺具奏伏乞皇上聖鑒訓示再所遺吉安營叅將員缺係陸路部推之缺兩江現有軍功著績儘先人員應請扣留由外揀員請補合併陳明謹奏奉硃批兵部議奏欽此○○尚書銜山東巡撫奴才福潤跪奏爲江北江蘇河運漕船全數挽入東境日期恭摺仰祈聖鑒事竊照本年江北漕糧循辦河運江蘇亦有應運米石東省南北兩路運河爲船隻經行要道所有淤淺各處業經先期飭屬挑挖並將陶城埠口門臨黃埽壩各工分别修整妥爲預備兹據運河道耆安禀報江北第一起漕船於四月二十七日申刻挽入山東嶧縣黃林莊江蘇漕船亦卽銜尾前進在事各員晝夜催䟎迎提於五月十一日已刻江北江蘇全帮十八起一律挽入東境連檣北上等情奴才覆查無異除飭文武各員嚴催迅速前進不准停延外所有江北江蘇河連漕船全數挽入東境日期謹恭摺具陳伏乞皇上聖鑒謹奏奉硃批户部知道欽此 
 
 

Page 14

 
 
[光緒十八年六月十七日京報全錄]  
　　宫門抄○諭旨一道錄前○發抄硃批四道○江督劉奏總兵起服留辦防務緣由片○又奏揀員請補知縣摺○蘇撫剛奏知縣獲盜多名請旨送部引見摺○又奏特叅知縣請交部議處摺○大臣奎奏校閱前藏漢番官兵春情形摺○東撫福奏恭報東漕船全數挽出東境日期摺○又奏仍照原保請補守備片○桂撫張奏委臬司署理藩篆片○六月十七日内務府國子監止黃旗值日無引見○桂公八額駙各假滿請安○湖北總兵何長清請訓○儘先副將留全忠胡民望謝恩○延侯續假二十日○錫侯續假十日○内務府奏派致祭照顯裏派出巴克坦布○召見軍機容貴何長清○發抄張之洞奏省外各營請緩至明年舉辦查閱奉硃批着照所請欽此○又查明長江水師守備文朝清禀揭副將王清和多欵分别降革奉硃批著照所請兵部知道欽此○又江漢關洋稅撥解本省營餉奉硃批該衙門知道欽此○王文韶奏軍政屆期請展緩舉行奉硃批著照所請兵部知道欽此○○劉坤一片再統領督標新兵等營頭品頂戴奏調兩江記名提督前福建汀州鎭總兵李占椿前在福建汀州鎭總兵任内丁憂開缺回籍嗣因南洋事務殷煩經臣檄調該員前來江寗奏請留於兩江差遣並先後奏委統領新兵等營及兼帶左營事務均奉硃批允准復又檄委兼辦江防營務處事宜各在案兹據該員禀稱自光緒十六年正月二十九在任聞訃丁母憂之日起不計閏扣至光緒十八年四月二十九日二十七個月服闋現在軍營操防緊要未能回籍呈報起復禀請奏咨前來臣查該提督李占椿現年五十四歲江西贑州府興國縣人自咸豐年間投効軍營攻剿髮捻轉戰各省遞保無論提督總兵缺出儘先題奏光緒八年三月奉旨補授福建汀州鎭總兵該員血性過人胆識並茂歴任各缺隨辦營務均能異常措置裕如現已在營起復係曾任實缺人員應仍遇有總兵缺出由軍機處開單請旨簡放現因整頓防務該員熟悉情形正資臂助未便遽易生手一俟營務稍清再行奏請陛見以符定制除分咨軍機處兵部查照外謹附片陳請伏乞聖鑒謹奏奉硃批兵部知道欽此○○頭品頂戴兩江總督臣劉坤一頭品頂戴調任廣東巡撫江蘇巡撫臣剛毅跪奏爲揀員請補沿河要缺知縣恭摺仰祈聖鑒事竊碭山縣知縣趙佩萸於光緒十七年十一月二十日聞訃丁母憂開缺應歸十一月截缺所遺員缺係煩疲難兼三沿河要缺例應在外揀補查該縣界連豫省地瘠民貧巡防撫綏在在均關緊要必須精明練逹之員方足以資治理臣等於通省現任知縣内逐加遴選非現居要缺卽人地未宜其沿河候補知縣中亦無合例堪補之員惟查有卽用知縣陳守晸年三十四歲湖南舉人光緒十六年庚寅恩科會試中式貢生殿試三甲第一百四名進士引見奉旨以知縣卽用欽此簽分直隸旋遵海防新例捐離原省改指江蘇是年八月初一日到省覆查該員才具明幹講求河工以之請補碭山縣沿河要缺知縣洵堪勝任與例亦屬相符據藩臬兩司會詳請奏前來臣等往返函商意見相同合無仰懇天恩俯念員缺緊要准以卽用知縣陳守晸補授碭山縣知縣於河工地方實有裨益如蒙俞允該員係卽用知縣請補知縣銜缺相當毋庸送部引見亦毋須查造叅罰謹會同漕運總督臣松椿合詞恭摺具陳伏乞皇上聖鑒訓示謹奏奉硃批吏部議奏欽此○○調補廣東巡撫江蘇巡撫臣剛毅跪奏爲知縣獲盜多名請旨送部引見以示鼓勵恭摺仰祈聖鑒事竊據江蘇按察使陳湜詳稱蘇省江北各屬毗連山東安徽等省土瘠民貧風俗强悍盜賊之多甲於他處全賴牧令緝捕認眞方足以戢盜風而安閻閭查現署宿遷縣知縣蕭仁暉整頓捕務捐廉募勇自上年二月到任拿獲歴任及隣境漏網盜匪三十餘名分别訊明禀請正法解歸審辦任事一年核計所出盜案不及從前十分之一實屬異常出力詳請奏奬前來臣查州縣爲親民之官地方之治亂百姓之休戚繫焉如牧令有捕務廢弛者固當隨時紏劾而奮發有爲者亦應據實保舉今蕭仁暉到任一年實心整頓捕務迭獲歴任及鄰境漏網情重盜匪多名匪徒斂跡民賴以安誠牧令中不可多得之員可否仰懇天恩俯准將署宿遷縣知縣試用知縣蕭仁暈飭令送部引見以昭激勸之處理合恭摺陳請伏乞皇上聖鑒訓示謹奏奉硃批蕭仁暉著交吏部帶領引見欽此○○調補廣東巡撫江蘇巡撫臣剛毅跪奏爲特叅疏防連刦之知縣請旨先行交部議處恭摺仰祈聖鑒事竊據署武進縣知縣朱鏡清禀報該縣北門外北直廂地方有民人顧彝範開設厚豐錢土店又民人謝瑞昌等合開德順花布行又民人徐榖明等合開天成錢莊均於光緒十八年四月初八日夜三更時分同時被盜匪刼去贓物分别勘訊現在差緝請查核等情臣查盜匪肆刦最爲地方之害屢飭認眞整頓捕務乃該縣漫不經心以致附近城郭出有連刦重案贓盜無獲實非尋常疏忽可比自應據實指叅以示懲儆據藩臬兩司會詳請叅前來相應請旨將該署武進縣知縣試用知縣朱鏡清先行交部議處仍勒緝贓盜務獲究報倘限滿無獲再行照例叅辦除飭取武職專汛職名咨部查照外理合會同兩江總督臣劉坤一恭摺具奏伏乞皇上聖鑒謹奏奉硃批著照所請該部知道欽此○○奴才奎煥跪奏爲校閱前藏漢番官兵春操情形恭摺具奏仰祈聖鑒事竊查前藏漢番官兵例應春秋二季操演分别賞罰以示勸懲兹屆春操奴才預飭將備戴奉等調集漢番官兵一體操練於四月十二日起奴才連日親赴較塲認眞校閱漢營陣式分合進退步伍嚴整番營所演陣圖亦屬整齊漢番兩營連環排槍聲勢聯絡籐牌刀矛等技以及行陣攻山奪寨均爲趫捷各官兵馬步騎射鳥槍中靶之數雖强弱不等合計七成有餘於校閱時擇其技藝嫻熟者優賞記名拔補次者賞給綢縀銀牌荷包小刀等物以示鼓勵間有技藝生疎未能合式者分别降責用昭懲戒仍嚴飭將備戴琫等勤加訓練實力操防務期一律精强咸成勁旅仰副聖主愼重邊陲修明武備之至意所有校閱前藏漢番官兵春操情形理合恭摺具奏伏乞皇上聖鑒再奴才升泰現在帶印赴邊未經列銜此摺係借用駐藏隨印司員關防拜發合併聲明謹奏奉硃批知道了欽此○○尚書銜山東巡撫奴才福潤跪奏爲恭報山東漕船全數挽出東境日期仰祈聖鑒事竊山東省本年起運光緒十七年新舊除蠲緩外下餘應徵米石前已飭令各州縣全數交帮兌運所有外河德正首帮船隻開行日期業經前護撫臣湯聘珍奏報在案兹查在後之濟寗前後及東昌等各幫跟接首帮漕船依次開行由糧道循例督押赴通交兌已於五月初三日全數挽出德州柘園鎭東境連檣北上據該道恩燾詳報前來除咨直隸督臣飭屬催䟎外所有山東省漕船全數挽出東境日期謹恭摺具奏伏乞皇上聖鑒謹奏奉硃批户部知道欽此○○福潤片再山東撫標左營守備孟華商病故遺缺輪用儘先人員前經奴才奏請以儘先守備黃登中補授接准兵部議覆黃登甲儘先名次在後雖據聲明在前之陳永勝等均籍隸本府例應廻避竇保清等於此缺人地不甚相宜惟此外尚有趙連和馬楨祥王占鰲董兆祥郭法山名次亦在該員之前摺内漏未聲叙應令查明聲覆到部再行核辦再摺内聲稱名次在前之魏玉春檢查官册係魏春玉是否繕寫錯誤應令一併聲覆等因奏奉諭旨依議欽此欽遵咨行到東奴才遵卽按名覆加揀選名次在前之董兆祥已告終養離營王占鰲先已借補千總趙連和馬楨祥郭法山到標均在黃登甲之後亦均與此缺不甚相宜未便稍事遷就查原擬之黃登甲樸誠勇敢辦事認眞具於地方情形熟番應請仍以該員補授撫標左營守備期與營伍有裨俟接准部覆再行給咨送部引見以符定制至前摺聲叙名次在前之魏春玉委係繕寫錯誤理合一併附片覆陳伏乞聖鑒勅部核覆施行謹奏奉硃批兵部議奏欽此○○張聯桂片再臣前在藩司任内欽奉諭旨護理巡撫所遺潘司篆務委署臬司張人駿暫行兼署奏明在案兹查新授廣西藩司黃槐森到任需時廣西臬司胡燏棻現已抵省應卽委令接者潘司篆務張人駿仍留臬司署任各專責成除檄飭遵照外謹會同兩廣督臣李瀚章附片具奏伏乞聖鑒謹奏奉硃批知道了欽此 
 
