# 1917 - 180 - 4915946

 

Page 1

 
 
   
 
 

Page 2

 
 
時評 
[非調停（冷）]  
　　戰事旣開始矣此次之變當以兵力消除之　　 
不當再以調停優容之也蓋凡事皆可調停惟帝制之於共和國不能調停也故此變之結果張勳等首事之人必置於法辫子之軍必須消滅帝制之形式與名號必驅除於中華民國之外使中華民國之全部成爲純一無雜之共和國而後此次之事變始得謂之平定 
　　不然今日開戰矣明日張勳兵敗矣後日又有所謂調停者起而取消復辟矣恢復未復辟以前之原狀矣清室依然清室也張勳依然張勳也辫子軍之盤踞依然盤踞也豈眞以我國家人民爲彼輩所戲弄耶故曰非調停 
專電 
　　北京電　討逆軍西路已進至蘆溝橋東路在廊房激戰後午前五時辫兵敗走七時段司令進至　莊九時許追過安定現駐黄村（六日下午五鐘） 
　　北京電　長辛店蘆溝橋均有討逆軍重兵扼守　堵辫兵逃散（六日下午五鐘）　　北京電　辫兵敗退時搶掠兵站存欵一空（六日下午五鐘） 
　　北京電　張勳聞敗耗親督辫兵出戰一說張已不知下落（六日下午五鐘） 
　　天冿電　段祺瑞歌日到津指揮軍事（六日下午三鐘） 
　　北京電　張勳勒令十二師解除武裝現商定僅繳子彈陳光遠已不知去向（六日上午十鐘） 
　　揚州電　旅長發各營了彈併開緊急會議擬令駐揚張軍薙髮繳械（六日下午八鐘三十分） 
　　北京電　山東安徽準備會攻徐州辫兵濟南已截降一千餘均剪辫髮（六日下午三鐘） 
　　漢口電　吳光新來漢聯合卾汴各軍爲西路討逆軍（六日下午六鐘） 
　　漢口電　黎眷聞已返卾（六日下午六鐘） 
　　廣東電　討逆軍决定以滇軍張開儒爲先鋒陸榮廷率兩廣兵爲後隊（六日上午六鐘） 
　　廣東電　陸榮廷岑春煊不日到粤（六日上午六鐘） 
　　杭州電　北伐混成支隊長張載陽力保　旅長潘國綱已發表以安毓清充參謀（六日下午十鐘） 
　　杭州電　内閣紅字公報到杭分送羣情怒而撕毁（六日下午十鐘） 
　　楊州電　劉文揆蕭寳琳家屬魚早離境（六日下午八鐘三十分） 
　　揚州電　副座電令張仁奎旅長代淮運使虞晨接篆（六日下午八鐘三十分） 
　　南京電　馮准明日就代大總統職臨時政府成立（六日下午十一鐘二十分） 
　　南京電　馮組織臨時政府卾贛浙代表已到軍署下午開軍事會議議進兵攻徐計畫有人請馮逐倪或拘禁（六日下午九鐘五十分） 
　　南京電　第五混成旅改完一師已開始招募（六日下午九鐘五十分） 
　　南京電　段由馬廠來電已率師北伐（六日下午九鐘五十分） 
　　南京電　南琛江利鈞和三艦奉調來甯駐泊浦口張兵今已不敢渡江（六日下午九鐘五十分） 
　　天津電　朱家寳交印離津（六日下午三鐘） 
　　東京電　本日（六日）日本議院預算委員總會小川平吉氏詰問中國南方有力人士似以日本現内閣與中國北方軍人派相結作若何非常之手段在今日之復辟問題亦有疑日本政府與北方派相通者 
 
 
 

Page 3

 
 
　　現内閣果無啓人疑慮之事實何不力解其誤寺内首相答稱政府决不援北方派反對南方派政府於中國内爭未嘗稍加干與惟聞由中國浪人之行動發生種種流說實爲遺憾云云 
　　東京電　據日本銀行調查本年上半期各種事業計劃資本額新設與增資合計達五億六千萬元其内製造工業一億九千萬元銀行業一億二千萬元商業一億元外電 
　　北京電　張勳之兵千名與第十三師之兵三千名率同砲隊已佔據距北京四英里跑馬場附近跨京漢鐵路之陣地準備抵禦曹錕之兵曹錕之兵已抵六里河（譯音）其數聞有萬名該方面之戰事甚有危於北京又聞張勳之兵與民國軍隊前鋒已在廊房開戰今日外交圑開會後警告北京官員謂按照一九零一年條約北京至山海關之鐵路交通必須維持京津鐵路交通已在廊房中斷自昨夜起火車不能駛行（五日）路透電 
　　北京電　反對復辟之運動發展極速昨夜有火車十三輛載兵自馬廠出發今聚集京津鐵路間之廊房該處原駐有北兵一旅張勳之兵三火車佔據廊房之次站萬莊火軍全停駛行現信鐵路已被毁張勳之兵佔據北京西南十二英里京漢鐵路之蘆溝橋以待曹錕攻擊梁敦彥今晨以張勳擬開戰一節通告各使署張勳能否力抗全頼此間常備兵是否助之爲决彼等之態度尙未明暸惟内有一師似有助張之象果爾則剪除張勳似未易立即奏功外交圑已照會雙方志在維持京津交通外人今無危險之虞（五日） 
　　北京電　連日謠言紛起多不足紀所須聲明者此間軍隊迄今未起衝突溥倫等滿人亦未遇害京中現尙安靜後來之事未能逆料華人之乘京漢京奉火車出京者異常擁擠車站爲之阻塞此種景象從未見之（四日） 
　　天津電　京津鐵路交通自今晨起已中斷聞張勳之兵兩火車已抵廊房附近拆毁鐵路此間外國陸軍當道已派兵前往恢復交通（五日） 
　　自流井電　此間接復辟消息未露驚惶之象大局安靜（四日）以上字林報 
　　本埠消息　大陸報云六日昩爽上海接到私人電信據稱北京外人已奉命移居使署區域 
　　天津電　曹錕贊助民國今日派兵在馬廠車站截留開往北京之浦口火車拘捕張勳將士約二十人（五日）以上大陸報 
　　天津電　外人若干合乘專車往京在廊坊被共和軍司令所阻勸駛回相距十英里之落岱因廊坊附近有戰事之危險故也該司令謂一英里外之軌道已爲張勳兵拆毁於是外人除英軍官二及電線技師外卽撤回落岱查廊坊地方駐有印度軍隊故英人今尙可由廊坊直接與天津交通天津外交圑定於明日會議籌議恢復交通所應行之方法）六日） 
　　字林報傳單 
　　北京電　共和軍之代表已由廊坊到京建議京津間之戰場限定在廊坊與蘆溝橋之間（五日） 
　　北京電　自今晨起京津京漢兩路皆未通行京津路軌道在廊坊與萬莊之間已被第八師兵拆毁（五日） 
　　北京電　張勳兵一千五百人與第一師兵一千人今晨出京赴萬莊北京尙安（五日） 
　　北京電　今日午後外交圑領袖荷蘭公使照會梁敦彥謂北京至海之鐵路依照一九零一年草約條件必須由官場設法維持自由交通否則外交圑將自取必要之行勳云云同時荷蘭公使又電致天津領事圑領袖請其立即以此意通告段祺瑞軍隊之司令 
　　（五日）以上德文電 
　　北京電　修繕京津之間鐵道破壤之處决定由津調日美兩國軍隊各一中隊來京（五日） 
　　北京電　宮城内各處均安設大砲（五日） 
　　北京電　南北兩軍有於五日正午在鄭家青（譯音）萬莊間衝突之說曹錕之兵由京漢鐵道方面陸續迫近北京正與張勳之軍對峙（五日） 
　　北京至急電　今晨四時於廊房車站附近有段軍與張軍大激戰張軍退却（六日） 
　　南京電　混成第五旅奉派出動浦口防備津浦鐵道沿線（六日） 
　　南京電　熊希齡梁啓超岑春煊等均有電報通知不日來甯（六日） 
　　南京電　江西軍有於五日之晚來寗之說又上海及浙江亦將輸送軍隊來寗（六日） 
　　濟南電　風傳徐州張勳之軍將據津浦鐵道沿路大舉北上故山東當道於該方面防備甚嚴張督軍决定張勳之兵如果侵入山東省境卽以武力阻止又第五師已组織北伐軍現正準備向天津方面出動（五日） 
　　濟南電　曹州方面土匪蜂起號稱忠義軍其數約數千人勢極猖獗張督軍接到急報即命第五師之第二十圑馳往該處剿辦（六日） 
　　南京電　倪嗣冲張懹芝有已派遣重兵扼守蚌埠及濟南以防張勳軍隊萬一北上或南下之說因此津浦鐵道今日斷絶交通（六日） 
　　南京電　段祺瑞於馬廠設北伐軍司令部自爲總司令此全爲與馮副總統接洽之結果云（六日） 
　　漢口電　京漢鐵道沿路不靜故漢口鐵路局已於五日起停止駛往北京之車刻下車票售至石家莊爲止（六日）　　 
　　漢口電　湖北人之由北京避難來漢者甚多京漌鐵道火車滿載　難之人而來（六日） 
　　漢口電　王督軍本日（四日）接到段祺瑞來電述與各省督軍連絡反對復辟擁護共和之意並恊議於南京設立臨時政府之件（四日） 
　　漢口電　張勳之副官劉錫慶（譯音）於三日來漢即赴武昌晋謁王督軍以圖疏通意見王督軍鑒於四圍之情勢拒絶面會（四日） 
　　漢口電　王督軍發表反對復辟擁護共和意見湖北人民均大欣喜以湖北爲共和民國發祥之地亟應持名譽主張全省一致贊助王督軍擁護共和（四日） 
　　以上東方通信社電 
公電 
　　黎大總統通信南京馮副總统南寧陸巡閱使各省督軍省長并轉省議會曁各鎭守使各師旅長熱河察哈爾綏遠郡統龍華盧護軍使寗夏馬護軍使上海蕯總長程總司令并轉各艦隊長孫中山先生伍秩庸先生章太炎先生唐少川先生岑雲階先生天津徐菊人段芝泉先生熊秉三梁任公湯濟武先生廣州李恊和先生叙府羅前督軍岳州吳總司令均鑒國實不幸患難相尋前因憲法爭持致啓兵端安徽督軍張勳願任調停之責由國務總理李經羲主張招致入京共商國是甫至天津首請解散國會在京各員屢次聲稱保全國家統一起見委曲相從刻正組織内閣期速完成以圖補救不料昨晚十二點鐘突接報告張勳主張復辟先將電報局派兵佔領今晨梁鼎芬等入府面稱先朝舊物應即歸還等語當經痛加責斥逐出府外風聞彼等業已發出通電數道何人名義内容如何槪不得知元　洪負國民負託之重本擬一俟内閣成立秩序稍復即行辭職以謝國民今旣枝節横生張勳膽敢以一人之野心破壤羣力建造之邦基及世界各國公認之國體是果何事敢卸仔　時局至此諸公夙懷愛國遠過元洪佇望迅即出師共圖討賊以期復我共和而救危亡無任迫切臨電涕泣不知所云如有電復即希由路透公司轉交爲盼黎元洪東印 
　　段祺瑞自馬廠來電特火急龍華盧護軍使鑒　密支電悉大義懍然足寒逆膽瑞冬日到廠通電諒達段上將芝貴曹督軍錕分任東西兩路司令已有五個縱隊直抵都城西路已佔領蘆溝橋三角淀東路佔領黄村矣祺瑞微印 
　　段祺瑞報告軍情之通電各報館均鑒據東路段司令芝貴報告我軍本早四鐘第一第二第三各縱隊在廊房附近進攻逆軍五時半逆軍潰向黄村方面七時許我軍已追過萬莊三十里現尙在追擊中餘續聞等情特聞祺瑞 
　　保定曹錕來電　萬急龍華盧護軍使上海程海軍總司令鑒華密敬誦江電對於復辟誓不承認足徵忠愛民國大義懔然至爲仰佩此次張勳挾制廢帝逼退總統擅更國體顯背人心薄海同仇天下共憤銀已仗義宣言出師聲討各省同志推叚芝老爲總司令段香岩爲東路司令錕爲西路司令東路已抵黄村西路已抵蘆溝橋晋軍進駐石家莊察軍進駐南口以爲西路後援指日逼攻定　逆醜容俟後聞特此電復曹钃歌印 
　　李烈鈞等通電　大總統副總統陸巡閱使督軍省長孫中山岑西林唐少川伍秩庸温欽甫章太炎孫伯蘭諸先生曁各報館各社圑公鑒在昔華冐不綱異族竊據犬羊奴隷之境遇辱及先人貽羞當世辛亥建國蜇幸　滌中更事變艱危六年先烈之血輝煌逾碧雖曰福國利民政治之榮光未啓亦庶幾人格完全神魂高厲内安外攘行進有途固不僅共和政制化私爲公政本平易遵世界政治進化之正軌爲萬國所同認已也狼子張勳犬羊成習衣食中華甘心胡虜竟敢以中華民國安徽督軍之職漁政變之利假作調人偕兵京邑凌脅我總統殺害我國會奉其　族螟蛤之幼主叛我民國竊我神器以奴隸臣妾之舊製重汚我四萬萬華國之官民是可忍孰不可忍鈞等忝爲民國軍人于役共和一再而三聞變愴神悲憤塡胸一軍將士横劍暴怒敢率我護國第二軍衆討叛賊爲天下先諸公皆漢族英賢民國耆碩方爲克家之子寗忍異姓之奸知必同仇敵愾修我戈矛掃穴犂庭盡殲醜虜光我華國永奠宗邦臨電披髮謹布腹心中華民國護國第二軍總司令李烈鈞第三師師長張開儒第四師師長方聲濤叩 
　　楊善德致姜桂題電　萬萬急承德姜都統鑒　密支電敬悉帝孽横行天下共憤副座與各省均已一致宣言聲罪致討敝處已抽編混成一支隊聽候河間合肥會師致討惟是楚歌四逼羣孽必向熱河方面竄逃以圖入蒙盤踞古北口一带防戌久虚請我公嚴爲預備以免突逃致留後患質之高明以爲何如善德徵印 
　　浙江楊善德等通電　陸巡閱使督軍省長各報館均鑒頃上副座一電文曰羣奸傾國元首已失自由政府業經中斷外交内政茫無所從天下騒然不知所届鈞座德威霞蔚華夏風從應請依法卽日代行大總統職權定名正義總御萬幾近幾軍隊林立並請芝老總師北伐庶羣孽計日可　外侮無由而至安内擁外旋乾轉坤天下喁喁雲霓望切伏望當仁不讓爲國宣勞民國幸甚等語現在政府中斷内憂外患均極可危必立中樞以總大政京畿軍隊林立必有人指揮方有統屬應請依法籲請河間繼任元首並請芝老總師北伐庶幾内外攘指揮若定除逕電河間外擬請諸公分電籲請以奠傾危之局無任企禱並希見復善德耀珊魚 
　　盛京張作霖來電　急保定曹督軍天津朱省長濟南張督軍開封趙督軍田省長蚌埠倪省長武昌王督軍南昌李督軍戚省長福州李督軍杭州楊督軍齊省長齊齊哈爾許督軍太原閻督軍西安陳督軍承德姜都統張家口田都統歸化王都統龍華盧護軍岳州吳司令馬廠李師長均鑒復辟之舉本非清室所願尤於民國不宜當此危急存亡之秋息事寧人猶恐不及豈堪再生禍變張定武此次舉動不但違反國家抑且危及清室作霖對於此舉早具反對之决心祗以奉省處特别地位對内對外均有關係是以未能發難爲天下先刻已秣馬厲兵籌備軍實從諸公後共衛國家所以保民國者在此所以爲清室者在此唯我同志其共鑒之除電馮副座段總理外特此電聞張作霖歌印　 
　　山東張懹芝等通電　陸巡閱使督軍省長護軍使各報館均鑒憲法不良釀成政變各省慷慨力爭至以兵諫其擁護共和維持法律之苦衷久爲國人所共諒張紹軒奉令入京調停國事道出濟南時芝等曾與暢談衷曲因　辟謠　詢其宗旨如有是議决不贊成紹軒表明意見謂斷無此衷芝曾通告各省在案不謂政爭甫息國體怱更紹軒惑於羣小之議揑寫各省銜名合請復辟以致國本動搖陷於無政府地位現與各省合力對待冀速取消帝製恢復共和當此之時黎大總統旣不能行使職權擬請依法公推副總統代行大總統職權以收統一之效愚見如是如荷諸公以贊同卽乞徑電副總統主持一切速定大計而奠國基天下幸甚臨電依馳佇候明敎張懹芝張樹元何鋒鈺馬良施從濱聶憲藩方玉普唐天喜徐鴻賓鄭士琦李德厚張倍榮戴以庸上官建勳歌 
　　吳光新通電　副總統陸巡閱使督軍省長各報館均鑒政潮未靖復辟又聞搖已定之邦基召干涉之口實稍存心肺何忍出茲追億辛亥一役吾曹軍人主張共和勸清遜位成立之初有不使君政復生於民國之宣言信誓旦旦中外共聞乃張勳等逆謀禍國潛移重器舉萬國之幸神酬一姓之私恩奴已及人辱國亡清乃猶府罪共和詭謂人心思舊設詞造意寧非可誅夫共和政治行之六年黨爭紛呶暴民專制官邪叢謗士氣囂張政出多門賢人見疾宵小弄柄變亂相尋種種弊端固無庸諱要皆政本不立法治未臻上下失其綱維内外異其趨向擾攘數載至有今日此非共和所造因實假借共和之罪惡果能因革有法治安可期是以各省前爲爭憲救亡出於兵諫亦惟望國有良法傳奠久安國體根木所關誰敢妄議更動况前清失政民怨沸勝辱權喪國天下共恨今藉口共和之不良而思燃已死之灰扶已僵之屍弄其權謀逞其偏私以暴易暴人神共憤光新等分屬國民謬膺軍寄興亡有責義忿難安惟有整率六師共伸天討殲茲逆首還我共和現在元首旣失自由應依約法擁戴副總統繼任設立共和政府於南京號令統治合力討逆其七月一日以後北京僞政府所發僞諭政令槪作無效庶幾正名定分易於統籌分道討賊有所遵率段芝老挺身仗義已於冬日被舉爲討逆總司令編組直魯各軍爲東路即日進　光新率所部連合卾豫各軍爲西路尅日進發誓加驅除諸公謀國公忠勳聲卓著尙望共攄義憤合力進行揮涙陳辭佇盼明敎光新已進駐漢口指日北上並聞吳光新躍龍盧金山李炳張建功支 
　　蘇省議員通電　時事新報館程總長蕯總司令林司令盧護軍使孫中山唐少川汪精衛章太炎孫伯蘭諸先生並轉各報館鑒天禍民國張康謀逆所幸人心不死各省興師問罪不難卽日蕩平惟民國一日未亡卽不能一日無政府報載諸先生會議將迎總統南下設政府於上海謀國之忠至爲欽佩惟總統尙在日使館南下未知何日全國洶洶陷於無政府之地位軍政民政不可失統治之人行兵無系統善後無計劃一盤散沙危險萬狀諸先生平昔主張莫不擁護約法則極　通電各省按照約法請副總統代行職權有敢弁髦約法者天下共擊之庶幾討逆軍隊統率有人民國根本無憂搖動不至以無政府三字予兆姓以恐慌爲萬邦所僇笑臨電迫切翹企待命江蘇省議會議員季通張援口儒琳等魚 
　　南通州來電　申時報館轉各總商會各商會均鑒天禍民國張勳等謀叛報載大總統避難日使署政權統治不可一日無人除電請馮副總統依法暫代大總統職權組織内閣尅日誓師聲討外希一致進行以平内亂而保共和江蘇通崇海泰總商會會長張言嚴坦叩魚印 
　　熊希齡通電　長沙譚督軍鑒康有爲於二十七晋京與張勳密謀復辟昨晚竟成事實逼黎退位僞詔已布吾湘此時宜速與吳光新聯合預備興師切不可自相携貳段芝老亦有電與吳希齡叩東 
要聞一 
[西報論張勳之將來]  
　　困守北京或乘機脫逃 
　　大陸報社論略曰中國之晦暗政界今已露一線光明矣　　多年之　勳今已成釜中魚矣當張勳之率其醜類　踞徐州當南北要衝佔軍事勝地擅征捐稅供其恣肆也隠然爲操縱時局之人物無論何時一遇國家有事張干涉其間可以致雙方之趨附獲意外之利益第張旣率一部份軍隊直入北京是則張已自趨於罟擭之中矣張或自信各省稱兵之督軍必爲之助夫各督之贊助張勳至某種程度或亦意中事惟至張勳希圖總握大權指揮一切推翻共和恢復帝政幽囚總統欺罔要人揑名請願無所不至之時則各督軍縱各有私意各抱野心亦不能無所顧慮再無論各督之旨趣若何惟鑄成大變倒行逆施致使軍人爲全國反對之張勳今已陷居京城不能與其多數軍隊互相呼應則固各督軍所共覩且張勳威勢之日增亦非各督軍願見張勳旣已惑於貪得權力之妄念而使各督軍處於非贊助則必反對不容模稜兩可之地位各督軍又未便助張致長其威燄減小自已身分無已則惟有共趨於反對張勳之一途是以前賴各督軍對峙爭權而得維持地位之張勳今已促使各督軍暫時圑結一致矣張蹈袁氏之覆轍而其成功之希望則逈不及袁茲者戰事已作於廊房查廊房在京津之間距京不及一日路程今旣開戰可見調和無望而爲國共棄之張勳與宣統爲勢所迫惟有在京因守或乘間脫逃而已耳 
[徐州快信]  
　　定武軍十二營昨日已全數開拔北發現留徐者祗探訪營及馬衱二營聞今日將由蚌開安武軍四營來徐助防 
　　此間各商已改用宣統九年年號張文生昨又傳令各商自六日起懸掛龍旗三日 
　　駐浦定武軍第六路統領吳起恒昨來電乞兵聞張文生已電調駐大通之第三十四五兩營即日開拔移浦駐防以厚軍刀 
　　張文生連日在署開軍事會議張勳昨派張肇達出京來徐襄助張文生布置軍備 
　　張勳之正室曹氏憤張叛逆恐禍及已於前日由津宅携带細軟數十箱乘車南下昨過徐赴寗轉輸回贛 
[南京快信]  
　　傳聞黎總統已由某國公使派兵護送出京來寗馮副座因南京兵力單薄已電滬調兵來寗助防 
　　此間昨下特别緊急戒嚴令深晚軍署附近斷絶交通 
　　滬上民黨人物聯袂來寗謁馮副座商組政府事津浦車昨未到聞因過徐被張文生截阻 
　　贛督李純昨續來電稱贛已准備出師討逆請馮副座迅賜機宜 
　　旅寗贛人因張勳叛國擬公電贛督李純請將張在贛所置之產業抄没變賣充討逆軍餉程璧光昨由滬來寗會晤馮副廉 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京特别通信（九十）（飄萍）]  
　　七月三日 
　　清室之過首功狗與功人黎總統出府外交之形勢南北之反對醜類之自滅自張辫子挾滿清溥儀背叛民國以來北京莊嚴燦爛之地變爲匪類盤踞之場種種怪狀其野蠻等於韃靼入關之日警察畏其兇燄忍氣呑聲勸居民家插龍旗以避禍表面觀之亦旣如滬諺所謂像煞有介事矣踓然因有此舉僅存之滿清皇室其祖若宗遂將不保其血食其子與孫遂將終止於溥儀故凡稍有常識之滿清家屬莫不以此冒失之事爲戚戚焉可憐之貴妃與彼無知之童稚聞日夜以涙洗面而痛刦運之且至也人謂袁世凱欺孤兒寡婦以圖其私嗚呼孰知尙有欺孤兒寡婦更甚之張辫子其人也乎雖然讀者諸君有須鄭重注意之一點蓋張辫子亦功狗耳至於發蹝指逝黑幕中大有人在愚於一月以前之通信言之甚詳且預料其有今日彼雖蟄居天津並揚言對於復辟之時機認爲尙未適當而反對之然愚乃得諸北洋派耆碩名人之秘密談話不能爲之恕也 
　　愚今當述黎大總統出府之實情矣中華民國六年七月二日張勳派人與黎大總統言曰請於二十四小時以内移出總統府否則率兵以圍該府當清社之旣屋民國所以優待之者無微不至今乃張辫子敢肆其　燄如是此誠全國國民之奇辱也外交團聞之於正義人道上下不能坐視而聽其蹂躪故於二日下午約美日英俄法荷等國會議於荷蘭使館討論如何護衛黎大總統之方法一致議决由日本公使代表警告其所謂外交部而三日上午九時黎大總統已带侍從武官陸軍中將唐仲寅秘書劉鍾秀及其從者由福華門出府直達於日本使館即居該使館内之兵營愚聞信特往探詢日本某參贊爲余言曰此事之前並未與敝國公使接洽但遵照國際通義惟有爲相當之保護與外交政治問題無關黎君在此亦不能爲他種政治之活動也云云愚旣感愧交集乃約爲私人之談話詢以日本政府與林使個人其態度竟見如何某參贊答曰此尙難言卽林使個人之意見亦未便爲之宣布蓋恐個人與政府混同相視外交上易生誤會也此間所報告於本國政府之電昨晚（二日）始到東京約二三日以後始可得有覆電若泛言之君主民主固各有其短長君主立憲未始不可爲治但張勳等今日之設施則同治以前之君主專制耳朽腐官僚聚於一處祗可視之爲古物陳列所且歎其無一稍有價值之古物以言大勢僅做成十分之一則各國亦惟有暫執旁觀之態度噫外人言如此所謂外交上已有把握者其將誰欺愚今更述内部之實况則可知類醜跳梁其末日果已不遠蓋駐在北京之十三師反對者也第一師反對者也陳光遠反對者也警察方面反为對者也（吳炳湘幕中人與某君特以地方秩序故未便卽與之抗）段祺瑞極端反對其通電不能自由拍發今已親赴馬廠依軍事家之觀察第八師之起而討逆時機殆將成熟而訓練總監張紹曾昨特秘密赴津有所籌畫爲内外接應之策外省則馮副總統陸巡閱使李純督軍譚延闓督軍其態度皆甚明瞭張作霖居奉天聲言以段芝老之態度爲態度是皆足以促逆賊之命而各省反對之電日必盈尺據某君所探詢張辫子皆抑留而不發表故三日之間北京難保不生極大變故張辫子雖一方駐軍浦口以備馮副總統一方增兵入城以保護宣統爲言（確聞溥儀曾）問張辫子曰各省皆已妥治乎張答言馮國璋反對）而預料民國政府不久可以復興乃人人心理所同亦事實之所必至蓋有此問題則無論北洋派進步派國民派交通系咸趨於同一之目的回光返照之皇帝行見其油盡火滅烟銷灰冷果能不事姑息爲根本之廓清則張辫子之輕舉妄動不啻有功於民國上所述者皆係事實非虚語也（種種事實以電報被檢查壓抑不能拍發故詳記之閱者注意） 
　　梁任公之通電旣已披露於報紙而段芝老通電之稿則先述民國優待清室之厚意張勳挾幼主以制天下之罪惡及已身對於民國之關係不能坐視其分崩離析南北將士皆膺干城重寄遭此奇變應伸義憤爲國家計爲清室計所宜戮力同心戡定大難云云嗚呼段芝泉固不失爲北洋軍人之柱石哉 
　　關於民國政府重新建設之計畫事前應守秘密某方面確實消息某公已派丁槐氏於黎大總統尙未出府之時與之接洽不久必有重大之發展北京居　今已遷徙一空中交兩行鈔票竟跌落至七角左右而僞政府之財政本月軍餉已無着落雷震春今日往陸軍部接任紅頂花翎部員則仍以便服對之敎育部全體辭職張鎭芳本以籌措軍餉爲條件與以度支部尙書之僞官雖擬明日到任而軍餉却束手而無策凡此種種俱見亡徵惟人受其荼毒國家降其地位乃雖戮之不足以蔽辜者愚之出入鋒鏑探詢事實告我國人亦欲軍民志士之速起以廓清之而已 
　　書此函竟忽有張勳曹錕曹被刺傷右臂之說附記 
[黎總統出府情形與通電]  
　　日來張勳頻頻派人逼迫總統退出公府總統因其壓迫過甚本擬遷至東廠胡同第恐變生莫測又駐京公使前日在荷蘭公使館會議結果决定勸告張勳勿加危害於黎總統業誌昨報荷蘭公使之交涉效果如何雖未詳悉然總統深恐勸告之效力甚微遂於前晚九時與往訪之某中國軍官假裝往訪某某要人出福華門繞道至東交民巷日本公使館内武随員齋籘少將官舍當由劉秘書請見少將略述總統在公府恐有危險特冒昩至此祈閣下原諒保護是禱齋籘少將以事出意外不勝驚訝遂轉叩公使之意向公使以爲事已至此未便拒絶應謀當之保護乃亦首肯惟居住使館内絶對不允其作政治上之活動業已　日本兵營充總統之起居随行者有陸軍中將唐仲寅秘書劉鍾秀並僕役一名昨日正午日本公使業將關於此事之始末發表其文曰黎大總統带侍衛武官陸軍中將唐仲寅秘書劉鍾秀及從者一名於七月二日午後九時半不預先通知突至日本使館域内之使館武隨員齋籐少將官舍懇其保護身命日本公使館認爲不得已之事情並顧及國際通義决定作相當之保護即以使館域内之營房暫充黎總統居所黎總統在日使館時日本公使館絶對不允其作政治的活動云云黎總統出府之後張勳聞知遂傳令城内警戒之軍警無論誰乘之汽車須令少停機以備搜閱 
　　黎總統出府以前曾有通電數通均爲張勳所派檢查扣留故外間鮮有知者迨總統到日使館後始由某方面發表其第一電云本日張巡閱使率兵入城實行復辟斷絶交通派梁鼎芬等來府游說元洪嚴詞拒絶誓不承認副總統等擁護共和當必有善後之策特聞元洪東其第二電云天下不悔禍復辟實行聞本日清室　上諭有元洪奏請歸政等語不勝駭異吾國由專制爲共和實出五族人民之公意元洪受國民付託之重自當始終民國不知其他特此奉聞藉免誤會元洪東二其三電云南京馮副總統鑒此次政變猝生致搖國體元洪不德統御無方負疚國民飲痛何極都中情形日趨險惡元洪旣不能執行職權民國勢將中斷我公同受國民重託應請依照約法第四十二條曁大總統選舉法第五條暫在軍府代行大總統職務目前交通梗絶印綬齎送深處艱阻現已任命段芝泉爲國務總理並令暫行攝護設法轉呈此後一切救國大計務請我公與芝泉恊力進行事機危廹我公義無旁貸臨電翹企不盡區區元洪冬其第四電云南京馮副總統各省督軍省長南寗陸巡閱使瓊州龍督辦各都統各護軍使各鎭守使鑒東日兩電冬日一電計達此次政變猝生致搖国體元洪負疚民國哀痛何窮已於本月冬日特任段芝泉總理國事並電請馮副總統依法代行職權在副總統未經正式代理以前一切機宜統由段總理便宜處理所有印信文件業經送津請段總理暫行攝護並設法轉送副座呈請接收再頃者公府衛隊猝被撤換催交三海元洪亦卽移居醫院此後一切救國大計務請諸君商承馮副總統段總理合力進行臨電翹企不盡區區元洪江（聞此電係出府前臨時發出故移居醫院一節與事實略有不符） 
　　又據天津消息昨晨六時半討論會某議員携带黎總統之命令由北京乘汽車至津探聞命令中有三秘密要件（一）免李經羲之職（二）令段祺瑞之復職（三）遵照所定繼任總统是也 
[討逆軍與北洋軍界]  
　　近畿討逆軍羣集京外昨日電傳廊房已有戰事茲特將討逆軍檄文及北洋軍界公啓分誌如下以見討伐軍隊聲勢之一斑 
　　討逆軍總司令之佈告文云討逆軍總司令段祺瑞謹痛哭流涕申大義於天下曰嗚呼天降鞠凶國生奇變逆賊張勳以凶狡之資乘時盜柄竟有本月一日之事顚覆國命震擾京師天字晦靈神人同憤該逆出身　養行穢性頑便侫希榮漸躋顯位自入民國阻兵要津顯抗國定之服章婪索法外之餉糈軍燄凶横行旅裏足誅求無藝私槖充盈凡茲稔惡天下共聞値時多艱久稽顯戮比以世變洊迫政局小紛陽託調停之名陰爲篡竊之備要挾總統明令敦召遂率其醜類直犯京師自其啓行伊始及駐京以來屢次馳電宣言猶以擁護共和爲口實逮國會旣散各軍旣退忽背信誓横造逆謀據其所發表文件一切託以上諭一若出自幼主之本懹再三臚舉奏摺一若由於羣情之擁戴夷考其實悉屬　言當是日夜十二時該逆張勳忽集其凶黨勒召都中軍警長官三十餘人列戟會議勳叱咤命令迫衆雷同旅卽挈康有爲闖入宮禁强爲擁戴世中堂續叩頭力爭血流滅鼻瑾瑜兩太妃痛哭求免幾不欲生清帝孑身冲齡豈能禦此强暴竟遭誣脅實可哀憐該僞諭中横揑我黎大總統馮副總統及陸巡閱使之奏詞尤爲可駭我大總統手創共和誓與終始兩日以來雖在樊籠猶疊以電話手書密達祺瑞謂雖見幽决不從逆責以速圖光復勿庸顧忌我副總統一見僞諭即賜馳電謂被誣揑有死不承由此例推則陸巡閱使聯奏之虚搆亦不煩言而决所謂奏摺所謂上諭皆張勳及其凶黨數人密室篝燈搆此空中樓閣而公然騰諸官書欺罔天下自昔神奸巨盜勸進之表九錫之文其優孟兒戲未有若今日之甚者也該逆動以不忘故主謬託於忠愛夫我輩今固服勞民國强半皆曾仕先朝故主之戀誰則讓人然正惟懷感恩圖報之誠益當守愛人以德之訓昔人有言長星勸爾一杯酒世豈有萬年天子哉曠觀史乘迭興迭仆者幾何代幾何姓矣帝王之家豈有一焉能得好結局前清代有令辟遺愛在民天厚其報使繼之者不復家天下而公天下因得優待條件勒諸憲章带山　河永永無極吾輩非臣事他姓絶無失節之嫌前清能永享殊榮卽食舊臣之報仁至義盡中外共欽今謂必復辟而始爲忠耶張勳食民國之祿於茲六年必今始忠則前日之不忠孰甚昔曁不忠於先朝今復不忠於民國劉牢之一人三反狗彘將不食矣謂必復辟而始爲愛耶凡愛人者必不忍陷人於危以非我族類之嫌丁一姓不再興之運處羣治之世而以一人爲衆矢之的危孰甚焉張勳雖有天魔之力豈能翻歷史成案建設萬刧不亡之朝代旣早晚必出於再亡及其再亡欲求復有今日之條件則安可得豈惟不得恐糼主不保首領而清室子姓且無噍類矣清室果何負於張勳而必欲藉手殄絶之而始爲快豈惟民國之公敵亦清室之大罪人也張勳僞諭又藉口於民國不能施善政謂必建帝號乃可爲國家久安長治之計張勳何人乃敢妄談政治使帝制而可以得良政治則辛亥之役何以生焉愽觀萬國歷史變遷之跡由帝制變共和而獲治安者旣見之矣山共和返帝制而獲治安者未之前聞法蘭西三復之而三革之卒至一千八百七十一年確立共和國乃大定而旣擾攘八十年國之元氣消耗盡矣國體者譬猶樹之有根也植樹而屢搖其根小則萎黄大則枯死故凡 
破壤國體者皆召亂取亡之道也防亂不給救亡不瞻而曰吾將藉此以改良政治將誰欺欺天乎復辟之遺害於清室出如彼不利於國家也如此内之不特非清帝自動而孀妃耆傳且不勝其疾首痛心外之不特非羣公勸進而比户編氓各不相謀而瞋目切齒逆賊張勳果何所爲何所恃而出此彼見其辫子軍横行徐兗亦旣數年國人優容而隠忍之自謂人莫敢誰何遂乃忽起野心挾天子以令諸侯因以次剗除異已廣布腹心瓜牙於各省掃蕩全國有敎育有紀律之軍隊而使之受支配於彼之土匪軍之下然後設文網以阬賢士箝天下之口清帝方今玩於彼股掌之上及其時則取而代之耳罪浮於董卓　凶甚於朱温此而不討則中國其爲無男子矣祺瑞罷政旬月幸　息肩本忠稍　潛修不復與聞時政忽　此變羣情鼎沸副總統及各督軍署長馳電督責相屬於道愛國之士夫望治之商民好義之　侶環集責備義正詞嚴祺瑞撫躬循省繞室徬徨旣久奉職於民國不能視民國之覆亡且曾筮仕於先朝京當救先朝之狼狽謹於昨日夜分視師馬廠今晨開軍官會議六師之衆僉然同聲誓與共和並命不共逆賊戴在爲謀行師指臂之便謬推祺瑞爲討逆軍總司令義之所在不敢或辭部署略完尅日入衛查該逆張勳此次倡逆旣類瘋狂又同兒戲彼昌言事前與各省各軍均已接洽試同我同袍僚友果有曾預逆謀者乎彼又言已得外交圑同意而使館中人見其中風狂走之態轉來相詰言財政則國庫無一錢之　而蠻兵獨優其餉且給現銀言軍紀則辫子横行都門而國軍與之雜居日蒙凌轢數其閣僚則老朽頑舊幾榻烟霞問其謀主則巧語花言一羣鸚鵡似此而謂能濟大事天下古今寗有是理即徽義師亦當自斃所不忍者則京國之民倒懸待解所可懼者則友邦疑駭將起責言祺瑞用是劍及屢及率先勇進以爲國民去此蟊賊區區愚忠當蒙共諒該逆發難本乘國民之所猝未及防都中軍警各界突然莫審所由來在勢力無從應付且當逆燄熏天之際爲保持市面秩序不能不投鼠忌器隠忍未討　亦宜然本軍伐罪弔民除賊張勳外一無所問凡我舊侶勿用以脅從自疑其有志切同仇宜詣本總司令部商受方略事定後酬庸之典國有成規若其有意附逆敢抗義旗常刑所懸亦難曲庇至於清室遜讓之德久而彌新今茲搆釁禍由張逆冲帝旣未與聞師保尤明大義所有皇室優待條件仍當永泐成憲世世不渝以著我國民念舊酬功全始全終之美祺瑞一俟大難戡定之後卽當迅解兵柄復歸田里敬候政府重事建設迅集立法機關刷新政治現象則多難興邦國家其永利賴之謹此布告天下咸使聞知民國六年七月三日北洋軍界全體公啓文云各省督軍省長都統　長旅長圑長鎭守使上海各報館鑒民國不幸奇禍環生張勳康有爲等竟敢以少數人權利之私見威迫幼帝改變國體致成復辟逆舉黎總統不肯署名遜位則僞造歸政奏疏以欺人耳目馮副總統陸巡閱使向未與清室通電則揑稱奏請復辟以汚人名節迨至世續叩頭流血瑾妃痛哭阻止張康兩逆亦皆悍然不顧强迫行此與曹孟德欺人寡婦孤兒何以異乎查歷史唐中宗明英宗之復辟均係春秋富盛之年人臣推戴尙不失爲忠心至於利用少主挾以登極皆漢唐六朝五代之權臣梟雄藉遂簒奪陰謀實不利於孺子往史具在可殷鑒也况復辟關係國體國之治亂存亡民之從違向背何等重大討論宜詳以項城之雄傑辛亥乙卯兩役尙須徵求各省同意方敢舉行張勳北上本與各省公同謀議今乃專擅獨行並未有一字電商即挾天子以令諸侯是藐視各省督軍省長師旅圑長如無物也將來權位愈尊勢力愈厚驕恣愈甚只須一紙詔書進退百僚孰敢相抗項城在前清之世擁有六師位居揆席廷旨朝頒彰德夕隠以濤洵等乳臭小兒之手段尙足以制項城何况張勳等之强暴乎且若輩亦知前清猜疑政治不足服人故於昨日僞詔中聲明有懔遵本朝祖制親貴不得干預政事一條不知專制君主威福自擅立法之事徒託空言試觀前清祖訓不使女主干政而孝欽何以臨朝不使宦官言事而李蓮英何以攬權不使親貴預政而奕劻濤洵振倫諸王貝勒何以把持國權老成如孝欽后壯年如攝政王尙違祖訓何况幼帝所謂懔遵云云實屬欺世之言今日僞詔載濤載洵已命爲禁衛軍總司令死灰復燃已見一斑將來天下稍定親貴羣出項城前轍又豈能免可斷然也卽以個人而論張勳此次舉勳詐反復尤爲隠患其通電各省自稱維持元首又在京律宣言中外 
 
 
 

Page 7

 
 
　　謂無復辟之意而轉瞬即背前言電勸各督軍取消獨立先生退兵而已部尙留闕下旣爲李經羲通電各省崇獎疏通而此次元電又詆其　然就戰旣迫使總統違法解散國會而此次元電又謂其堕聲譽而失威信爲天下詬病之資數日之間言不顧行賣友求榮自相矛盾居心之險反復莫測甯我負人無人負我交且難恃而能與之共謀天下乎至康有爲乃一詐騙流氓前借保皇之名訛騙華僑數十百萬戊戌之事鹵莽滅裂至使前清德宗困陷瀛台口談孔敎而身在美洲以妾爲妻竟在耶蘇敎堂行禮貎稱君憲而於乙卯西南之役自矜有功共和其頑鈍無恥誤人家國清帝張勳心皆爲其所賣以如此小人而謂能成大業未敢信也大抵奸雄巨猾器小易盈張勳本爲聲名惡劣之人自袁項城之縱容徐州會議之共相推戴彼遂妄自尊大以爲天下皆莫已若及此次政變北方督軍各電主持竟見不一西南各省又不主用武力情見勢絀彼乃膽敢孤行以成此復辟之舉不知各省兵力勝彼十倍中央財政仰給各省各省果能一致進行同心反對即非用兵不過半月彼亦屈服以其勢孤而無力以抗各省也護國保疆還我共和在此一舉望諸公堅持定見勿爲所惑興兵討賊共濟國難無任盼禱之至北洋軍界全體公啓 
[復辟實見後之湖北]  
　　自李經羲出組内閣後談時局者均謂復辟已不成事實詎李閣尙未組織完全而霹靂一聲張勳已挾宣統登位殊出吾人意外武漢各界除督軍署於一日得京電外各機關及報館皆未於當日得電直至二日下午京師快訊遞到後電局方始抄送關於復辟之種種文件於各處故各報於三日始見紀載無論何派莫不評論反對痛悼中華民國又斷送於一般舞識武人無恥官僚之手且逆料民黨定然猛烈反抗種族革命因之又起故凡熱心愛國者對此電靡不目眦髮指欲食張勳之肉而後快並深盼各省督軍勿爲張勳所蠱惑以維持共和驅除張賊則挽回刦運自易但本省督軍王占元對此作何主張尚無鮮明表示記者以王氏督師武漢舉足輕重特向各方面探聽執何態度聞王氏於事前雖曾得有張勳來電並未答復迨一日復辟實見電到王因未知各督軍意見如何即分電詢問因恐發生擾亂乃令電局將京電暫勿分送並密命軍警長官加緊戒嚴一日之夜武漢警備遂愈加緊大别鳳皇各山砲台皆加兵守衛各携子彈狀如臨敵商民因習見戒嚴並不驚異二日各省督軍復電紛到王督乃召集各軍政長官會議宣布京電諮詢意見各官皆以復辟一事關係變更國體何等重大今僅張等少數人主持並未徵諸民意各省又多不贊成實屬荒謬督應以民意爲重云云王氏反對之意遂决宣言共和國體爲世界最良國體吾國以屬草創未能　美歐美若改選良善國會將來可漸臻郅治今張等利用時機突然復辟决難承認本督軍志在擁護共和惟有整肅三軍電候黎統馮副座指令入都掃盪妖氛爾各文武其各盡心乃職維持地方保護商業勿使匪人造謠煽亂破壞治安並飭秘書以此意草擬布告地即日張貼俾四民知其宗旨又命政務廳長於三日代召武漢紳商要人會議告以此旨以息浮言又聞王督因欲以和平結局已約合各督聯電請張取消復辟如張不聽再以兵力解决茲將王督於三日發出之告示錄下國體共和約法無更京電謠傳事未前聞非由民意决難承認整我軍旅修我甲兵維持治安本督所能保護地方四民無驚保護商業各安營生如有造謠處以嚴刑如　擾亂殺之不矜特此布告惟令是行 
[國變聲中之濟南]  
　　復辟消息傳到濟南一般人士莫不奔走駭愕憤惋異常雖至販夫走卒亦動色相告蓋光天化日之中竟有此魑魅魍魎突然出現其駭人聽關自非尋常可比政界至今已閱三晝夜尙無何等動作督軍署警察廳亦未有宣布關於變更國體之布告往來公文仍是民國式樣種種情形頗屬鎭靜緣張懷芝對於復辟問題本絶對的不贊成前之致電天津及電致西南各省所有態度已經證明惟山東一隅介南北之中樞握京津咽喉爲兵事上所必爭之地而原有兵力雖號精練並未十分充足故以地理上關係該省行動亦祗可嚴密戒備而不能遽爲軍事上之撻伐此其要略也聞復辟之電到山東時爲一日午後十點張督軍方與師長張樹元參謀長朱泮藻政務廳安茂寅三人聚譚忽接此急電四人面面相視不發一語已而張憤然曰如此搗亂適以亡國我輩誓不承認乃即招集新軍司令何鋒鈺濟南鎭守使馬良第九旅旅長徐鴻賓十旅旅長鄭士琦混成圑長上官建勛第二十四旅旅長岳兆麟防營統領戴以庸並張師長朱參謀長等開緊急軍事會議次日早八時又會議一次結果除逕電北京反對外一面飛飭烟台鎭守使聶憲藩曹州鎭守使方玉普兗州鎭守使施從濱沂防統領張培榮後路統領李德厚及各路陸防軍對於轄境務嚴加防維倘有疏失定行究治再於北之德州平原南之勝縣臨城韓莊添派軍隊扼要駐紮來往車輛須行檢查非得督軍之承認不准放一兵一卒入境以維地方至省議會方面自閉會後議員留濟者僅有三十餘名三號午後由議長張介禮王寀廷孔祥柯主持招集臨時會通電各省力主討賊政治討論會之王鴻一史禾書李子善陳名豫王樂平民社之國進修于清泮政學研究所之劉鴻雲王景禧及回籍國會議員王志勛趙正印張玉庚于洪起等聯合一致擬要求張督即行舉義故連日以來濟上報紙之暢銷電話之忙碌均異尋常觀此情形知人心尙未死而逆賊之不足平也 
　　此函發忽傳公署接有段芝泉來電勸即出師爲國請命同時又有陸秀山來濟消息段之反對復辟乃其素所主張陸方爲清室元勛乃亦僕僕何爲耶 
[復辟與倪嗣冲]  
　　復辟僞諭於二號夜十二時到皖電局卽抄送與警備李司令處李讀後惶駭殊甚不知倪贊成與否當以電話詢政務廳長秋桐豫適秋在某處設局飲酒於此酒酣耳熱之際忽聞此驚天動地之霹靂卽在座諸客亦不知所由來如堕入五里霧中秋返署與李會商並電請倪示倪昨覆電令從速刷印黄榜宣布且云親自回省接詔令李趕速預備一切倪之來皖期大約在明後日可以抵省現政軍兩界預在江干迎接又聞此來带有數十營軍隊擬派駐贛皖接壤之處 
　　政務廳長秋已奉倪氏電令飭本省各縣一律改用陰曆及國號年號仍稱大清帝國宣統九年月日云云惟今日又傳倪嗣冲亦反對復辟已來電屬緩改變大約將觀望形勢也復辟消息傳來省城各界人士頗抱悲觀軍界則戒備尤嚴城門出入檢察更甚昨有人報告臨時警備司令處謂東門外某處設有護法圑機關李即派員檢查數次均未得有確據 
省垣各機關自接復辟僞諭後所有科長科員對於一切公文呈式未敢草率辦理多擱筆觀望一俟蚌埠來示再行核辦 
　　梁啓超前日由津來蚌與倪會商某事日昨已返京此間謠傳卾省已有不靖消息 
　　今日省城謠言盛興商民驚恐萬况大有草木皆兵之槪 
[浙軍警界關於復辟之籌議]  
　　自復辟之電到浙軍署已迭開會議昨日（四日）楊督軍因尙有軍務諸待商酌又召集各師旅圑長及上校以上各軍官於下午二時在署特開軍事會議議至三時之久始行散會並聞楊督軍刻已規定每日上午就各方面探報召集各師長及旅長會議一切以資考察其有特别事情當随時報告以便召集會議此外楊督軍又密派參謀長趙禪副官長范毓靈先後馳赴滬寗籌商一切辦法甫經公畢回杭昨（五號）聞參謀張國威又奉委赴滬謁見盧鎭守使妥議種種進行之策刻下蘇浙長官對於復辟一事旣取同一態度關於軍事交通自應聯絡進行以免阻擬故杭楓站線由駐筧橋北軍駐防松江一带派第八旅長何豐林撥兵駐防上海南站由盧護軍使派第十師北兵聯防並聞杭滬第四線現値軍務倥偬需費孔多擬暫緩交還電局惟是杭垣日來頗多謠言浙江警務處處長夏超爲此日昨特通令各區警佐云照得北京電傳復辟到浙江本省長官極端反對一面整備防務以保公安誠恐有匪徒狡焉思逞煽惑愚民實足妨礙治安爲此令仰各該管警官派警嚴密查禁各茶寮酒肆尤宜格外注意母得任意造謠淆惑聽聞違則徵辦不貸其各懍遷母忽 
[復辟聲中之甯訊]  
　　張勳叛國之逆謀發現後各省督軍省長政團商會來電敦請馮副座左寗組織臨時政府興師北伐者日必數十起馮卽於昨日午後六時召集　　上級軍官在府開軍事會議九時散會結果聞各軍官均一致反對復辟擁護共和惟寗垣首當要衝防務不可不嚴爲布置遂劃定警備區域由各軍擔護責任（一）省垣城北一带警備由陸軍巡緝隊擔負完全責任（二）各要塞由七十四旅負責守護（三）下關江口一带警備由第五混成旅防守（四）雨花台獅子紫金山天保城笆斗山等炮台由掩護隊防護聞外防各軍官日内亦將陸續來省請示機宜云 
　　馮副座所部之禁衛軍官長士兵旗籍十居八人復辟事起謠言繁興副座爲消弭隠禍起見前晚密召該軍師長王廷楨到府密議辦法昨晨王師長已設法將該軍鎗械子彈全數繳交軍署核收以定人心定聞王師長因該軍北京尙有數團不能不妥愼勸慰遂於昨午乘車北上 
　　倪嗣冲與張勳爲一鼻孔出氣之人此次張勳叛國倪乃於月之一日即由蚌乘車來寗住副總統府倪之態度頗不昨瞭表面亦稱反對復辟然據蚌埠來人云倪實已暗中運兵赴徐助心倪來寗已數日旣不言回蚌亦不言赴安慶究不知其何故此間說者謂倪係坐探軍情是否亦不敢必也 
頃續得軍署確息馮副座昨已通電各省催促迅派代表來寗商議組織臨時政府現設籌備處於兩江師範學校聞有人請馮即日召集舊國會俾民意有所寄托馮已有首肯意 
地方通信 
[松江]  
　講習會授課辦法小學敎員夏期講習會前於縣敎育會常會時推定會長姜文傳主辦其事姜君已聘定敎員妥訂辦法共擬授課十四日星期不休假每日授課六小時合共八十六小時課程分主科非主科兩種圖畫體操手工屬主科圖畫分圖案畫及毛筆畫合授十五小時體操分拳術游技普通及童子軍合授二十六小時手工分結繩豆工紙工合授十五小時總計主科敎授時間共五十六小時非主科分算術敎授法敎授法敎育原理訓練管理法國文敎授法五種每種各授六小時合共三十小時除上列支配外自開辦後第八日起逐日添加敎授實習若干時其實習時間之多寡至臨時酌定 
　　追悼會受復辟影響少年革命家姚詠華棄世後乃師鈕愓生君爲撰述事略徵集悼詞定期古曆五月二十日假座西外醉白池開會追悼惟聞現因復辟怪劇突然發現深恐在此時期舉行追悼或生意外事端决擬緩期舉辦矣 
[鎭江]  
　　糧漕舞弊案之盤查串書顧忠坤控告總書吳錦庭糧漕舞弊一案經丹徒縣倪知事撤銷該總書等職務歸案訊辦已誌昨報茲聞倪縣長對於此項控案以爲非調取糧册核算清楚不足以得眞相昨特諭飭革書檢呈民國四年漕糧清册以便傳知原告人及地方公正紳士等一齊到庭監視盤查視其究竟有無弊竇再定辦法 
[楊州]  
　　反對復辟本邑自復辟消息傳來各界人士一致表示反對陸軍張旅長緝私季統領均奉馮副座電召到甯會議旋於今日（五日）先後回揚並由旅部傳傳出消息南京已着手準備曾師聲罪討逆矣 
　　撤換衛兵駐揚張旅長以所駐紥旅部之衛兵係前江陰七十五旅改編現爲愼電起特調駐城外重寗寺駐紮另調某營兵士守衛以資防護 
　　咨請緝盜高郵東鄉于連第訴稱伊兄連科家被刦傷斃伊嫂伊兄亦受有重傷並刦去錢洋衣飾等件當由該縣勘驗屬實恐盜匪遠颺特咨請周知事恊緝歸案究辦 
[南京]  
　　高師範國文專修科畢業六月二十九日下午高等師範開會行畢業禮是日天氣頗熱而來賓仍多副總統府省長公署以下各長官各學校來竇及外賓先後蒞校二時開會是日校長適有恙由敎務主任郭鴻聲代述報告謂本校自民國四年秋季開校迄今滿二年已設專修科丹三曰國文曰體育曰工藝此外國文本科二理化本科二現又續招工藝專修科一增設農業專修科商業專修科英又專修科各一附屬學校小學現有三級中學現正招生亦分設農業工業商業三科所有設備需欵孔多値茲經濟恐慌凡百經費節之又節幸各長官力予維持竭誠設法故雖不能如東西各强國高等之完備然必有達於完備之一日云云次各長官致訓詞又次各來賓演說最後校長致謝詞仍由郭鴻聲代述謂今日承諸長官諸嘉賓籠臨并賜訓詞諸生之幸本校之榮　謝之忱無可言喻嗣後諸生宜將各訓詞中指示方針身體力行推而廣之則獲益不止在座諸生云云禮畢時已鐘鳴五下矣 
[九江]  
　　安武軍駐潯之拒絶自解散國會之令下西南各省人心咸憤怒不平倪嗣冲以粤省出兵必假道贛南直出揚子江九江爲長江咽喉不能不駐有重兵特電商贛督李純派安武軍兩營駐潯九江鎭守使聞信後與潯陽道尹及其部下軍官會議僉以去歲定武軍駐潯人民異常恐慌且主客兩軍相處一地諸多不便當由吳道尹晋省將情轉呈李督旋由李督復電倪氏婉言拒絶略謂西南之事現正從事調停可望和平解决如萬一有事本省兵力雄厚已足敷用决無單薄之虞現已支配各屬駐防佈置甚爲完備母須客軍入境云云 
[江西]  
　　杜議員蒞贛昨（一號）下午衆議院議員杜潛河南人由京抵省住西大街怡園旅館聞杜君原係李督軍舊部現因國會解散特來與李督軍晤談一切似於國事亦有關係勾留二三日即返京師 
　　南尋路股東質問董事贛省南潯鐵路董事局上月二十九號開股東會股東劉貽波等質問董事袁秋舫與公司通同舞弊變賣鋼軌各節茲聞七月一號各股東又在他處討論辦法决定六號邀集股東同赴董事局請其答覆如仍含糊次日卽開股東大會擬定進行辦法一面將此事緣由呈報軍民兩長及省議會並電告同鄉京官及北京新股東一面再向法庭起訴 
[武昌]  
　　電報檢查未撤消交通部近通電各省請取消檢查電報至督軍以現在時局未定湖北爲南北要衝九省通衢好亂之徒迭被破獲如取消檢查電報諸多流獘已復電交部現時碍難撤消須俟時局大定察酌遵行 
　　國立師範已卒業敎育部次長袁希濤於上月三十日抵卾聞因國立武昌高等師範學校於七月一日舉行卒業式袁次長特偕伍司長來卾觀察親致訓詞計卒業學生一百五十餘人是日王兼省長因天熱公冗未到特派敎育科僉事查雙綏代表各界來賓到者約二百人濟濟蹌蹌頗極一時之盛 
雜評一 
[討逆不可先存意見（一字）]  
　　今日國人所希望者第一在速殲逆勳使不久踞北京延長亂事致令國基搖動第二共和回復以後各方面能覺悟自相爭擾之爲人利用而幡然消弭其舊日之意見恊力以謀善後使民國之基礎漸臻鞏固故卽有爭論之端亦宜俟事定之後開誠商榷而今則惟有一致討逆而已乃一部分人之議論一若有關解散國會之人即不應與於討逆之列是誠何心歟 
　　段祺瑞氏之是否爲嗾使解散之人尙無從徵實卽曰暗中主張而解散國會尙未至危及國體未可與主張復辟者等量而齊觀况君子容人補過豈亦不許其有以自贖乎旣認黎總統爲未全失自由則是尙認有總統今總統任之理軍事（據總統通電）而乃欲副總統不與之商討逆果亦有說以處之乎使果如諸君言段氏袖手不出北軍派之軍人從而旁觀獨立之督軍團不興討逆之師或竟激而助逆而西南之兵又遠水不及近火萬一國局糜爛諸公之心安乎否乎此非記者爲段氏辨是非利害之界不可不審也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[復辟實現後之上海（五）]  
　　軍署緊急會議之情形昨日午後三時松滬護軍使署特開緊急會議列會者海軍總長程璧光蕯鼎銘上將朱交涉員王道尹徐警廳長沈知事南北商會正副會長及其他要人共四十餘人首由盧護軍使將馮副座迭次反對復辟電宣示大衆並謂現除甘肅因道途遙遠四川黑龍江兩省均有内訌未見通電宣布政見外各省督軍均已來電反對復辟次謂本使最要宗旨（一）滬地並不招兵亦不許他人招兵以息謠惑（二）本使所部餉糈由國庫支付决不向商界籌挪（三）滬地不准添立機關以免誤會又謂本使除將滬地防兵布置妥貼外於第十師内抽調一旅准星期六晚車赴寗會師北伐一面已由馮副座將各省督軍反對復辟電文派員持赴徐州忠告鎭守使張文生等不得助逆聞已訂妥採不干涉主義則届時水陸並進不難殲除妖氛現據北方電傳消息段合肥已充討逆總司令已遣第八師第十一師第十二師大舉將辫軍殲滅想大局不日當可敉平規復共和云　　 
　　護軍使預備出師北伐松滬盧護軍使連日齊集所部官佐會議出師北伐已在本師部下抽編爲兩混成圑卽以現駐龍華三十九圑圑長張慕韓所部之步兵三營及三十七三十八四十等三圑内各抽步兵一營共步兵六營又在砲兵第十團内抽撥砲兵二連及工程輜重機關鎗隊等各一連一併編入兩混成圑（按行軍規制二大支隊即爲兩混成團）以張慕韓爲第一混成團團長至第二混成團團長尙在選委定於今日（七號）由滬乘坐火車先至江寗暫駐候與副座會議之後渡江由浦口乘車出發昨日張團長等均已遵令預備軍裝靜候開差 
　　護軍署昨函滬寗滬杭鐵路管理局周局長略謂軍事行動貴在迅速本師迭奉座來電商酌出師計盡現已預備一切候令出發徵調滬旅雖未可必惟於軍事期内尙望預留車輛以備緩急之需事關軍事望切查照見復云云 
　　松滬護軍使以現有鎗械軍件雖足敷配置第恐一經開戰必須陸續接濟故特召兵工廠謝總辦商議趕緊加工製造鎗彈及管退過山等砲彈以應軍需　　李恊和主組臨時政府李恊和自粤致岑春煊電云廣密據口（電碼不明）電段赴馬廠起兵稱討逆總司令京城不日可克復等語段出則張賊易於撲滅此時亟宜依法推馮在寗組織臨時政府以支目前危局而杜將來枝節茲事急要電報空文無裨實事擬請在滬諸公與議員諸公聯絡赴寗分别恊同組織政府成立國會模型樹立則前途糾紛當可解决也鈞支省代印 
　　浙省决編三支隊出發浙省楊督軍昨日電致盧護軍使謂傾覆民國之奸人亟應出師會攻議决浙省亦出三大支隊官軍北上共滅帝逆即日由浙出發請爲查照云云 
　　馮副座正在籌商手續交步署接馮副座電云上海朱交涉員鑒寗密支電悉段芝老已馳赴馬廠第八師設討逆軍總司令部與曹督軍規復北京義無反顧正在籌商手續國璋歌 
　　徐州方面交通阻隔說聞軍界傳說馮副總統於前夜特派禁衛軍二營出發渡浦沿津浦路線規復徐州張部僞統領希圖抗命拆燬徐州附近軌道一段割斷沿路電線交通暫有阻隔衆料旦暮規復徐州可得張勳根據之地云 
　　捐壞電線以軍法從事上海電報總局昨接馮副座來電略云現値軍書旁午電訊機關至爲重要所有各路電線如有匪徒破壤即以軍法從事並即分行一體知照以重交通 
　　鈞和艦業已開赴寗垣駐泊浦江之鈞和兵艦現奉馮副總統電飭開赴寗垣預備差遣昨已裝足煤斤辦齊食物於午前鼓輪出口矣 
　　各界擁護共和之表示本城公欵公產處修志局勸學所等各團體及公立私立各學校因反對復辟公同决定自昨日起一律高懸五色國旗三天以表示擁護共和之决心華界各商舗亦均随同舉行 
　　軍警兩界之巡防嚴密駐滬京畿憲兵營張營長以步兵三十九團等各官兵將次北伐離滬之後滬南一带防務自當格外加防故於昨日令由第一連吳連長督率排長劉光庭張子明於今日（七號）爲始各率憲兵晝夜分班在南市華法毘連之處嚴密巡防以保安寗 
　　盧護軍使以斜橋與斜徐路一带橋梁均接連租界防務尤要昨特飭三十七團步兵第三營及砲兵十團第二營王葉二營長每夜加派士兵在各處橋梁防範以昭愼重 
　　淞滬徐警廳長因近日謠言迭興恐匪徒乘機滋事故於每晚九時許親赴城廂内外偵查並赴各區署抽查警正佐巡官各員有無怠忽離署情事故各區署對於防務均異常認眞 
　　彚錄各界來往之函電（其一）學生救亡會接粤督軍覆電云全國學生救亡會孫漱巖先生並轉劉程李熊何朱諸君鑒冬電悉復辟邪說竟成實傳來惡耗義憤同深敝處已通電全國擬聯合各省一致反對令其孤立自斃若怙惡来悛則以武力繼之誓不與背叛共和者共同生活也炳焜支 
　　（其二）中華共和保障會通電云南京馮副總統南寧陸巡閱使各督軍省長各軍使各師長各政客各偉人各報館公鑒此次張康叛國擁立宣統推翻共和所有稱兵附亂以及受職僞廷之人皆爲叛逆罪不容誅此外督軍省長軍使師長等凡有通電宣布擁護共和者皆爲國家柱石民國干城從前黨派政爭務望悉從捐棄萬勿稍分畛域致啓猜疑貽誤事機使賊坐大丙辰之役卽以同心討賊而收倒袁之功迨恢復共和黨爭遂啓　後愈演愈劇四裂五分帝孽乘機遂有今日之禍前軍可鑑後患宜防惟懇諸公以國家爲前提捐個人之成見勿 
　　念舊恶勿挾私仇萬衆一心擁護民國罪人斯得國家又安尤有一事當爲諸公請者此次平亂當由根本解决萬不可再持調停之說以誤蒼生民國以來禍亂相尋即由於調停之所致况張康等反對民國久蓄陰謀推翻共和罪無可這公等會師征討該逆等負嵎抗拒固當痛予誅鋤即或畏罪恐惶取消復辟亦當加以顯戮斷絶禍根妖孽旣清國基始定共和鞏固億兆騰歡迫切陳詞無任感禱中華共和保障會周震勛王奮蔣克亞高佩吳楨李滌民馬天民王堅揚井畊馬重光陸武鄭霽雲胡作初戚戚嚴震張也愚徐一非姚良葉鍔等六千五百七十五人同叩 
　　（其三）各省公民尊孔會總部通告分部書云竊維民國不幸承滿清積弱之餘受袁賊摧殘之毒風俗日壞人心日非道德漸見淪亡國本益形危殆孔道之陵夷衰微更無可隠諱者也本會同人盡國民一分子之責任發起各省公民尊孔會原欲昌明孔子精神推廣道德由各省以普及全國爲改良社會之先導故不分黨派不取畛域舉凡各省軍民長官以及知名之士苟有扶翼名敎者一律舉爲名譽會長乃康逆貌與心違言行相背本會發起之初卽極力破壞形諸報章希圖遏抑眞正民意任彼獨自製造假民意故本會首先於陽曆三月初即取消康逆之名近者安徽督軍張勳膽敢兵迫總統盜竊民國待一已匹夫之勇貽清室滅族之誅不獨爲民國蟊賊抑且爲名敎罪人本會同人素守出位之戒而章程所定除尊孔外槪不與聞當茲國體變更非同小可用敢於陽曆七月五號特開全部職員會議爲緊急之通知公决將張賊除名并拍電通知俾知名義之不容假借也除電知張賊外所有各省分部特此通知中華民國上海各省公民尊孔會總部會長曹曾涵張潘評議長吳元鼐姚明善借全部同人通告附電稿一紙北京張紹軒鑒曩者維持名敎令德昭彰名譽會長所由　也今乃附康盜國罪應寸磔本會全體同伸鳴鼓之攻齊作叩脛之戒公决除名特此電達中華民國上海各省公民尊孔會總部歌 
[各團體備迎伍博士]  
　　民國外交總長伍廷芳博士自呈請辭職赴北戴河避暑後本擬俟秋凉後返滬詎忽聞復辟惡耗知政局愈現險惡故卽怱怱赴津並不勾留即改乘太古公司奉天商輪南下並先期電告滬上各團體現廣肇公所等各團體得悉伍君所乘之奉天商輪今日（七號）上午抵埠故於昨日各派代表預備届時赴碼頭迎迓 
[商會呈請量予豁除印花稅]  
　　請照二年原定稅法進行 
　　上海總商會呈大總統文云呈爲印花稅苛細煩擾商民怨咨懇求飭下財政部量予豁除以順輿情而維政體恭呈仰祈鈞鑒事竊准長沙南京奉天各總商會先後函稱財政部規定呈文貼用印花一案凡商務農務敎育等公團呈各官署文均須貼用印花一角查商會爲公法團體由部頒給關防行文體制與官廳同原無貼用印花之必要今財政部如此規定是直以公法團體之呈文與人民所用呈文同一待遇乃與國家設 
會之本旨顯相背馳尤可怪者公立私立各學校經敎育部核復以其呈請皆應行辦理之事與原呈所稱主張權利免除損害情事不同故准免其貼用然則商會呈請事皆非應行辦理者乎夫主張權利免除損害旣非應辦之事然則所應辦者究爲何事將權利心須放棄損害必須順受然後可乎似此理由寗爲確當體制攸關有不能默爾而息者請即據理力爭務將原章更改以維大體而重法團各等由並據廣東總商會等以印花稅法以虐爲政以刻見長請呈求維持前來竊維中外古今立國皆以天下之財治天下之事惟如何而取之不怨用之不竭要在理財得其道耳我國改革以還國用浩繁度支仰屋固非推行新稅不足以救財政之危急乃東西各國於印花稱爲良稅我國倣行適成怨府非稅法之不良實奉行之未善民國二年頒布之印花稅法規定十元以上貼用印花一分迨後修正一變而爲一元以上並以報告欠數之年節賑單買物計數之發票强指爲銀錢單據迫今貼稅甚至飭警檢查動罰巨欵小民擔柴尺布難邀寛典苛擾如此怨讟繁興本會爲維持政體計曾經察商情參以原頒稅法分爲應貼不應貼兩項呈請財政部採擇竟批斥謂不諳稅法嗣復迭次陳請均置不理夫印花爲銀錢財產之保證必其貼用之處於日後能發生效力如契據賬簿之類乃爲適當漸推漸廣有自然之勢非可一蹴而幾近更在部設立印花稅專處并於各省設立分處疊增其煩而且擾之命令委員祗顧考成安知大體在上者日謀設網羅雀之計在下者咸興政猛於虎之嗟吾國地大物博藴藏富有甲於全球各省農林鑛產工商實業未興未闢之利不知凡幾苟於此而稍爲留意即足富國而有餘乃徒注意於垂斃之人民日肆朘削無怪祈寒暑雨咨怨頻聞然本會所不解者上海一縣額定印花四萬八千元以若大商場似易疏銷默察商民貼用之廣已覺滿坑滿谷而縣暑催征急於逋負同一印花其來必有所自近因稽察積存令商會查驗蓋戳紛擾一時亦無端緒至如呈文貼用印花以代行政手數料一案國家行政經費歲糜數千萬皆屬人民所輸將今欲擴張印花收入復以行政手數料名目肆其誅求以法定圑體之商會與私人同一待遇取之盡錙銖用之如泥沙竭澤而漁民艱罔憮不知呈文請求雖不外乎主張權利免除損害兩端然權利能否主張損害能否免除全在受理者之主張非貼用印花即可發生效力况商會呈請事件非代商民所請求即受官廳之委託與議會性質相同與學校更無區本年四月十九日本會投遞農商部呈文一件彼時未見須貼印花明文該部收發處拘於定章竟不收受原呈退還幸上海至京師有交通便利往返數日可達設遇邊遠省妥輪軌不通之地而請求者又爲急迫難緩之事一轉回間動須旬日以區區一角印花貽誤重大將若之何此等膠柱鼓瑟之苛章適增吹毛求疵之流弊民國六年紛擾四次商民受亂事之損失重稅之痛苦已屬奄奄一息若再苛細煩擾變本加厲民之不存國於何有擬請飭下財政部除其煩苛務爲遠大仍循照民國二年原定稅法逐漸進行勿自害根本爲揠苗助長之謀商民幸甚大局幸甚所有印花稅苟細煩擾商民怨咨懇求飭部仍照民國二年原定稅法逐漸進行以順輿情而維政體緣由理合具呈伏乞大總統鈞鑒訓示謹呈 
[昨日進口之現銀]  
　　昨日（星期五）本埠各銀行現銀祗有進口而無出口計滙豐銀行由花旗裝東洋公司輪船來大條銀五百二十四條交通銀行從無鍚火車裝來龍洋三萬元客帮由大連裝來寳銀二萬五千兩又烟台來銀三萬兩惟洋　仍有減無增云 
[昨日裝運出口之土產]  
　　本星期内外洋船隻稀少出口貨遂亦減少昨日東洋公司船春日丸由滬開赴日本本埠華日各商行均各裝運土產出口惟爲數不多計武林洋行菜子七十二擔須藤洋行黄銅片九十八擔又黄銅錠一百五十擔安部洋行菜子四百六十八擔黄豆七百五十石華商菜子餅二百六十擔破棉絮一百二十擔水銀五擔大黄二十八擔各種藥材七十八擔 
[米柴市價之驟落]  
　　南北米市關係全埠民食頗爲重要調查近一星期來市價每石高貨跌落八角次貨跌去一元之譜其跌原因有三（一）因自聞復辟警耗銷路頓形疲滞雖有小數購辦均須現銀交易（一）因蘇松常錫青浦珠家角松江同里崑山及浙湖等處槪因銀根緊急將貨運滬急欲出售（一）因天氣酷熱恐生蛀蟲未能存儲有此種種原因故有出人意外之跌價調查此一星期中浦江中各處到貨計有陸潤齋嚴少泉袁靄庭陳琴生蔡文春莊桂清王少雲計培榮汪慶雲等米船三百八十餘艘内蘇州同里青浦珠家角松江等貨佔十分之六常錫崑山等貨佔十分之四除銷去外現浦江中未經脫售之貨尙有一百八十餘艘而續來者日必數十艘且内地各埠產米之區紛紛來函向經售各米客囑其從速脫售而客人均因行家無心多購致難脫手各米店向行家購批者亦僅有零星交易故以後價格難以起色恐尙須跌落云 
　　松柴爲日用燃料必需之品本埠銷場甚鉅太多來自浙省之温州台州杭州等處而長江下游客處次之近來温台等處將貨裝運來滬者頗多滬地銷路夏季本爲清淡之時又加各處到貨頗多銷場更覺疲滞現在每元之貨跌落二角調查浦江中自關橋至南碼頭止貨船計有二百三十餘艘之多約六萬餘擔而上月所到之貨至今尙未售罄恐以後市價尙須跌落也 
[江海關上半年收稅總數]  
　　時局不靖商業減色華洋貨物進出因以減少聞江海關六月份征收各項稅銀共計八十六萬三千五百三十三兩二錢零四釐比較五月分短收二萬三千二百餘兩計自本年一月起至六月止統共收銀五百三十二萬二千五百三十七兩九錢零一釐 
[關於路事之部令兩則]  
　　維持提單信用滬寗鐵路管理局接交通部令開案准財政部來咨以中國銀行轉據南京分行函請通飭津浦滬寗各路局對於提單應完全負責嗣後運商如提取貨物非憑提單到站不得提取以維信用而免疏虞等情係爲維持提單信用藉以免除營業上之危險起見據情咨部查照辦理等因到部除分行津浦路局查照並咨復財政部外合將原咨鈔發該路仰即轉令遵照辦理具復此令計鈔發財政部原咨一件照錄如下 
 
 
 

Page 11

 
 
　　財政部爲咨行事茲據中國銀行函稱據南京分行函稱前聞上海大豐永糧食號曾有假造提單向他處抵押欵項之事近自該號倒閉於押滙營業頗受震動查敝處所轄下關徐州無錫各號所做往來押滙欵項甚鉅向以路站提單爲憑現聞滬寗路站間有不憑押單竟准轉運公司將貨物通融提去之事随即函致滬寗路局交涉嗣准復稱當飭車務處對於維持提單信用特别注意等語查運輸商以路站貨物提單押滙欵項於商業路政均有禆益倘路站不憑提單竟將貨物任其提去不獨受押者有危險之虞而路站提單尙復有何信用敝處爲思患預防起見除妥訂辦法通飭所屬號所查照外相應函祈轉請大部咨行交通部飭津浦滬甯各路局對於提單應完全負責嗣後運輸商如提取貨物非憑提單到站不得提取以維信用而免疏虞等情前來查該分行所陳係爲愼重行務起見自係實情相應函請大部察核轉咨交通部飭行津浦滬寗各路局切實遵行以資維持等因到部查該銀行所請津浦滬寗各路局對於提單應完全負責一節係爲維持提單信用藉以免除營業上之危險起見相應據情咨請責部查照辦理並希見復此咨交通部 
　　愼重購料投標滬寗滬杭甬鐵路管理局接交通部令開鐵路購買材料爲歲計支出大宗自經濟上言之於路欵固關係甚鉅卽就訂購而論其手續亦極繁難如品質之優劣價格之高低交貨之遲速事期之先後運費之多寡以及押欵罰欵之有無莫不均關緊要苟非於定購之前將所訂條件詳加審核則種種流弊難免不因而發生近查各該路購料其按照法定程序者固多而擅自定奪者亦復不少或暗行採購並不遵章投標或雖登報招投而不於事前將品名數目價値及用途等項先行詳細調查呈部候核殊非愼重公物之道亟應大加整頓嗣後各該路除合同别有規定者外凡一次購同一物品在一千元以上者應即照章投標一萬元以上者并應呈部派員監視所有各種消耗品按年通計每種在三千元以上者應分作兩次招投不得随時零購並均於未投標以前將一切辦法呈部核定後再行登報聲明庶事權劃一本部得執簡以馭繁貴賤分明各路可懲前而毖後除投標章程由部另訂頒布外合亟通令先事預防仰即遵照此令 
[財政廳又定息借冬漕辦法]  
　　上海縣公署昨致各市鄉經董函云案照民國六年七月二日奉財政廳訓令二年蘇省財政困難息借各縣冬漕暫濟眉急由廳擬具簡章印收式樣呈奉省長核准並咨財政部備案令飭各縣遵辦嗣於本年四月間全案結束又經造具清册呈奉省長轉咨又在案復查本省現時艱窘狀况較上年爲尤甚以固有之收入抵緊要之用途虧短已屬甚鉅况當此國家多事之秋又値青黄不接之際騰挪告貸力竭智窮無米旣難爲炊點金又復乏術危迫情形已達極點輾轉籌思殊深焦急惟有仍仿照上年借漕辦法爲目前救急之策上年借用漕欵届期陸續清還信用具昭利不外溢本省人民於本省關係較切雙方獲益之事當可樂從各該知事務當體念事艱迅卽邀集城鄉各紳董及殷實大户切實籌商詳細勸導按照單開數目一律湊足於陽曆八月十五日以前全數解交省庫兌收以濟急需而維大局須知此次續借本年漕糧更屬萬不得已之舉各該知事尤且善體此意力任其難愼勿積存諉卸除呈請省長核准並派員會辦曁分行外合將清單一紙簡章一紙附發訓令該縣即便遵照刻日籌辦具復三聯印單另文飭發並卽知照此令計清單内開漕糧銀元除附稅外上海縣十九萬五千元又簡章内開每縣照十分之三爲預借之標準向殷實大户勸借一切手續由縣自行籌議以期簡易利息按遇年一分計算於繳欵時先行核扣借期以七個月爲限自本年七月十五日起至次年二月十五日爲止七月三十一日以前繳欵到縣者其息以七個月計算七月三十一日以後繳欵到縣者其息以六個月計算至遲不得逾八月十五日各等因奉此並經委員范奉令會商前來查上海縣六年分冬漕除附稅外可徵十九萬元有零以十成之三約計應攤借銀元六萬元奉令向殷實大户勸借應請貴經董查照上年辦法向殷實大户從速籌勸此案期限甚短上年徵起漕糧卽如期還欵並無延遲較之存欵不能預扣利息尤爲優厚所有繳縣之欵先由縣署出具印收趕速報解俾可母誤省庫要需素仰執事好義急公務行多方勸借迅賜見復至爲盼切 
[安平輪船失事三誌]  
字林報云招商局安平輪船於本月一日由滬開赴烟台天津三日午前一時四十分行近威海衛時敵大霧偶獨海礁失事船上諸人俱安全無恙船客行李亦大半取出幸失事時太古公司之淡水輪船適相離不遠故得將安平船客載往威海登岸以上消息係於星期三日傳至上海茲據最近消息安平船已沉没所有中國船客前往烟台天津者已分乘公興與通州兩船各赴目的地招商局已於星期三日派人乘東華輪船前往失事地點察看情形俟其報告後方能知能否設法撈起沉船也安平船載重一千一百五十九噸一八九六年在英國造成長二百六十五英尺闊四十英尺有零深二十一英尺四寸 
[汴漢續募之赴英華工過滬]  
　　昨日上午十一時有英國在河南漢口等處續募之華工二百五十名由太古公司重慶輪船裝運來滬停泊浦東公司碼頭該工頭深恐各工有滋事逃走情弊商諸管碼頭西人飭派巡丁在碼頭照料一律不許登岸至午後三時遂轉登紹興輪船出口開往威海衛再轉英公司輪船開赴目的地 
[屢犯刦案匪徒解送軍署]  
　　總巡捕房華探目陳雲忠查得住居法租界之山東人鄒春泉徐州人張玉盛與北京路七百二十號門牌沈俊範一百六十八號門牌章緩之五福弄一百零八號門牌楊林福北海路五十九號門牌王堯生百老滙路三百十八號門牌鄭日森靜安寺路九十八號門牌魏楊九楊樹浦路一千四百五十四號門牌耿漢章等各家被刦衣飾現洋並拒捕開鎗擊斃滙山捕房華探余炳炎等案均有關係禀明捕頭恊同法捕房中西包探往將鄒張兩人及同居之范瑞卿余德水張世達李祥根尤泉誠案證郭陳氏祁扣子等一併拿獲提解公共公廨迭經訊供收押在案前日午後由關正會審官會同日副領事林君升座正式刑庭復訊先由陳探目上堂禀明前情請爲澈究並據見證郭陳氏祁扣子投案證明被告各人住居一處共同入出訊之鄒春泉供認由在逃之某某等糾往行刦而張玉盛供不承認同往搶刧祇認事後分得贓物惟范瑞卿等五人均不承認搶刦實遭悞拘求釋中西官核供以鄒張兩人已供認搶刦得贓屬實判候備文錄供詳解護軍使署按例徵辦案證郭陳氏祁扣子分别暫留范瑞卿余德水張世達李祥根尤泉誠等均押候一月查吊原贓並函請江寗檢察廳將在押匪徒岳德勝解滬質訊再行核辦 
[包探查獲刦案關係人]  
　　新閘捕房包探韋金福查悉海門人陸老生與華特路沈偉良家被刦一案有關於前日將陸緝獲昨晨解送公共公廨請究經中西官略訊一過判陸押候查明再訊 
[省垣催解稅欵]  
　　江蘇齊省長令飭財政廳轉飭所屬徵收各機關將應解一切稅餉尅期籌措解省上海縣沈知事並稅務公所等奉令後已遵照辦理矣 
[南滙監獄中之宣講]  
　　不吸捲烟會駐辦陸治天於七月三號與浦東新場耶蘇敎堂周特師至南滙城内監獄宣講周牧師演說略謂人能改過從善有信仰耶蘇之心雖今日受難上帝與大總統自有赦免爾罪之一日云云陸治天演說略謂世人最易犯之事爲烟酒二物現在因烟酒而犯罪者想必有數人在内蓋因鴉片烟初吸不知其將來爲法律所禁故不自覺以致今被法律拘束酒被飲時亦不知醉後有毆人肇事之舉今亦被法律所拘現鴉片雖將絶但鴉片第二又見即香烟是也望出獄後切勿犯此云云後由監獄書記朱彩濤分發各種聖經及勸戒捲烟印刷品而散 
[售賣食物飲料之取締]  
　　淞滬警察廳昨發而告云照得時當夏令天氣炎熱居民食物飲料關係衛生匪淺如果稍有不潔最易發生疫癘有碍衛生近查外間所售各項食物飲料其講求潔淨者固多其不求清潔者亦在所不免此等不潔食品最爲傳疫之媒介若不從嚴取締其患何堪設想除通令各區随時查禁外茲特訂取締章程九條布告諸色人等一體知悉嗣後如再有售賣不潔之食品及違犯定章者一經查出定行從嚴罰辦决不寛貸其各凛遵勿違切切此布計開取締章程九條一自死物不准售賣一猪牛肉未蓋印者不准售賣一菜蔬水菓已經霉爛變色者不准售賣一魚肉及一切油膩物隔宿者不准售賣一切片西瓜等攤上須用紗罩違者禁售一水忌林嗬囒水及凉粉糖水等不准攙和生水及冰塊違者禁售一熟肉糖果及燻炙等物須用鉛紗罩護違者禁售一茶竈水爐不開之水及霉茶葉等不准售賣一其他一切妨碍衛生之飲料食品不准售賣 
[江華輪船進塢修理]  
　　本埠招商局行駛長江之江華輪船邇因年久失修機件損壞由該船主報明總局於昨飭將該輪駛赴滬南造船所進塢修理 
[指控輪船工人之不端]  
　　大英輪船公司指控工人王阿二在口外洋面鄧你勒輪船上擅動機器幾遭危險並聚衆罷工滋擾等情昨由捕房將王拘解公共公廨據九十四號西捕上堂譯訴前情請究經關讞員商之英卓副領事會判被告押候查明於下禮拜五訊核 
[泥沙壓倒牆壁]  
　　閘北水電廠此次修理水池將泥沙堆積於廣肇山莊後圍牆脚致將牆壁壓倒經管理者函報廣肇公所該公所當邀各同鄉於常會時提議决定函致該廠廠長從速派員勘明所坍圍牆若干雇匠賠修以重公產該廠長接函後已委員前往勘視矣 
[驅散露宿若力]  
　　邇時天氣炎熱一般苦力小工及黄包車夫均露宿横街衖口以省棧資如東西自來火行街及後新街等每至夜深均有若輩睡臥法捕房總巡施美德君以此等貧民露宿街頭最易釀成疫癘又恐匪徒宵小混跡其間乘夜深人靜時施其攫竊伎倆故特傳諭各捕前往驅散如不服者卽行拘究藉以重衛生而清匪源 
[小孩嬉戲肇禍責歸家長]  
　　法總巡施美德君以邇來電車汽車在新老租界　傷小孩之事時有所聞實因該孩家長管束不嚴任其在途嬉玩所致故特出示佈告各居民如有小孩須當加意管敎如在馬路嬉玩而蹈前轍致肇禍端定當將該家長拘案究罰不貸 
[訊結兇毆華捕案]  
　　老閘捕房九百十九號華捕侯鴻廣指控張阿玉張阿元弟兄與汪阿富周四福范阿毛王桂榮陳桂芳等將伊兇毆受傷等情業經捕房先後將張等各人一併拘解公共公廨訊供收押在案茲由捕房查得張氏弟兄與戳斃林嘉康案及去年八月間蔡毛頭向寧波路二百九十六號門牌雉妓院鴇婦王張氏拆梢案均有關係公堂出有提票於昨將張等七人解廨復訊即據老閘捕房捕頭開立根一百九十六號西探奎兒及新閘捕房九號西探斐司蓋潑相繼上堂禀明前情請向張氏弟兄澈究並由一千二百九十二號一千零三十六號一百八十九號等華捕投案作證即向堂上禀明被告等於上月二十二號將九百十九號華捕侯鴻廣兇毆受傷各節訊之被告各人均供詞推諉並延律師到堂辯稱原告所控行兇及捕房調查與戳斃林嘉康並與蔡毛頭等向鴇婦王張氏拆梢各案均無實在證據應請一併註銷等語經會審員商之英白副領事以汪阿富周四福范阿毛前曾犯案判汪周各押西牢二月范押一月至華捕控告行兇案應各押滿兩禮拜現已逾期准予釋放惟所控戳斃林嘉康案及向王張氏拆梢案均無寳據應予註銷着張阿玉張阿元陳桂芳王桂榮等一併斥釋 
[持刀戳傷手腕]  
　　船户吳章卿顧寳林前日在外灘公司碼頭與海門入揚根寳口角楊持刀將吳手腕戳傷由捕查見將楊拘押昨解公共公廨請究經中西官質訊屬實判楊押三禮拜示儆 
[戳傷屠夫左腿]  
　　住居胡家木橋之屠夫周龍坤被同伴夏振林李有祥二人因借洋三角起　用刀戳傷周之左腿三處由五區三分所崗警一併拘解區署經唐署員訊問一過判解司法科核辦 
[西崽與大司務械鬭]  
　　江西路五十一號門牌某洋人家侍者李阿玉與大司務夏鴻生案有仇隙前日在廚房内各持鐵尺互鬭經洋東得悉前往勸阻不聽遂報由捕房派令一百八十二號西探到來將二人一併带入捕房昨解公共公廨請究經中西官訊明以其不　械鬭判各罰洋五元以儆 
[踼斃小孩之押儆]  
　　楊樹浦路怡和紗廠工人何昌卿因將同伴顧小弟之十三歲兒子根生踼傷身死由捕將何拘押將尸舁入驗尸所報請公共公廨中西官蒞驗在案茲經中西官驗明委係被踼受傷身死於昨知照捕房將何押解公共公廨訊供屬實判何押西牢九月示儆 
[茶館不捐執照]  
　　張松祥在華特路八百六十二號門牌開設茶舘因不捐工部局執照被五百八十號華捕查悉以其違章回禀捕頭諭候請廨出單傳張到案訊罰 
[小客棧違章被罰]  
　　蕪湖路四十九號門牌某小客棧因不將棧客姓名明白登載循環簿被捕房查悉以其違章請廨出單於昨將該棧主石仁子傳至公廨經中西官訊明判石罰洋二十元充公 
[逃婢迷路]  
　　無錫女孩陸彩貞年十四歳於前年由其父母挈之來申賣與公共租界廣東路某鞋店主某甲爲婢刻因被虐逃出在南市迷路由警查見带至一分駐所詰其家主姓氏及鞋店牌號均不能答當飭移送警廳司法科請爲安挿 
[糖食店主被控串詐]  
　　船户倪金生前日承裝日商煤油空箱轉輸出口尚餘空箱三十八只寄存浦東陸家渡附近蔣阿中糖食店内詎蔣疑係倪全生竊來當即串出帮匪莊沛林冐充探役向倪索詐銀洋倪即報告三區警署由解警正飭派長警前往拘拿莊已聞風逃逸當將該糖食店主蔣阿中拘解至署押候緝獲莊沛林一併解究 
[店夥冒牌騙物之懲儆]  
　　河南路（即棋盤街）新瑞祥雜貨號夥粤人鍾焯華近因冒用牌號先後向新瑞昌同昌永生源元昌永昌永生利等各同業騙取値洋五百餘元之洋鎖等物變價化用被各該號查悉控請捕房於昨由探將鍾拘解公共公廨經各原告投案環求追究訊之鍾供認不諱中西官會判鍾押西牢九月示儆 
[牛肉店主欠欵不理]  
　　牛肉店主華老五前因虧欠牛客丁金常牛價洋二千九百五十元被控法公堂挺押不理原告每月貼飯資洋六元繼續押追在案昨日所貼飯資届滿故又提訊丁由伊妻某氏代繳飯資一月並稱上月間婦人投案候訊出外華妻守候公堂門外大聲辱駡繼欲行兇後經巡捕喝散今華妻又在堂外恐又被毆求請核辦判華還押限理如華妻有行兇情事准予扭案訊究 
[還押追繳糖欵]  
　　堃和恒順勤豐等各糖行主前投法公堂控倪光興以　售貨物爲由將貨私運至吳江縣伊父倪榮堂店中請爲追究後將光興拘獲經法公堂訊供後倪挺押不理昨日各原告投稱倪榮堂家有田房產業今光興有意挺押希圖呑没仍求嚴追倪稱在押終難設法懇求釋出陸續料理聶讞員著原告貼飯資洋洋元准予還押追繳 
[匪徒攫首飾兩則]  
　　崇明人王田卿昨日串黨通州人熊才郎在楊樹浦平京路攔刦行路婦人陶沈氏之女小妺耳上金圈及銀壓髮共値洋十六元八角圖逃被包探程明德查見帮同將王熊二人追獲拘入捕房押候解廨請辦 
　　又某布廠女工沈張氏日前放工行經大統路被無頼許大羣江鳳寰攫取金挖耳一支由四區崗警當場將人贓獲解四區警署在案茲由該署轉解司法科經段科員訊據江供係許見財起意民雖與之同行事前實未預謀云云質之許大羣一味狡頼判江先處拘留三天許押候查明再核贓物給沈張氏具領 
[竊土收贓分别判押]  
　　戴德子因竊取秦子其寄存北西藏路四號洋棧内値洋二千七百餘元之小土十四包消贓與王天和蔣華甫魏阿三等被秦控訴捕房由探將戴與收贓人一併拘解公共公廨訊供在案昨晨由廨復訊原告投訴前情請追失贓訊之戴供認行竊不諱質之王蔣魏三人供詞互推中西官核供判戴押西牢一年王將兩人各押半年魏押三月分别示儆 
[誌謝]  
　　張園遊覽大會爲籌集學校經費起見定於陰曆五月二十六日起在張園開會十天會内陳設種種遊藝戲衛鼓人遊興昨承見赠入場券五紙書此誌謝 
雜評二 
[歡迎伍博士者之希望（步陶）]  
　　河山黯淡五色國旗慘怚而無顏色乃於其時忽有歡迎伍老博士之盛舉回憶伍君離滬距今不過數月面時局變遷國運蹉跎乃至此極不知今日伍君抵埠時歡迎者第一聲將作何語而伍君感此盛情其靈魂之我又作如何感想也皤然一老獨持毅力以完成民國守法如山之人格吾人誠愛之敬之爭得一覩顏色以傾致其嚮往之誠然在數月之前我滬人恭送伍君北上時寗意其感受如此慘劇而僅獲完成其小已之我以黯然來歸耶是故以伍君箇人論此行之結果雅不愧爲民國國民之模範若以吾人所期望於伍君者言今方大厦傾危搘柱正待老成甚不願其抵滬之後即作退隠邇廬計也此準備歡迎者之迎字其意味蓋含有遙盼伍君其扶危局之苦心而所冠之歡字乃謂異日大功告成宇宙重光终當有皆大歡喜之一日云爾嗚呼伍君其勉乎哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新乞巧詞] [  楓隠]  
　　端陽後十四日陽曆之七月七日也因作此詞以應新節景共和創造幾經春六載中間改革頻願乞天孫雲錦段製成五色國旗新 
　　閱牆禦悔理宜明底事雙方積不平願乞天孫機上剪開黨派勿相爭 
　　君家伉儷本情深脫輻頻占誤孔壬願乞天孫絲五色綰成南北結同心 
散沙團體外人譏誰把斯言一雪之願乞孫鍼七孔穿成一串似牟尼 
　　國家立法有機關兩次推翻改組艱願乞天孫鳳梭擲織成國會穏如山 
　　武人干政肆喧囂意外常虞國本搖願乞天孫機畔石共和基礎築堅牢 
　　紛紛利奪更權爭損失終歸比户氓願乞天孫織手助扶危定亂至昇平 
　　閭閻十室九成空祇爲連審革命逢願乞天孫錢十萬普行大賚救哀鴻 
　　連朝酷熱汗如珠避署難於宿逋乞天孫盡眉筆繪成一幅北風圖 
　　拈毫悔少十年書游戲文成愧蹈虚願乞天孫智珠賜篇篇錦繡似相如（五） 
家庭常識 
　　醉猪腰法猪腰一物爲酒席中常用之口廚役烹　此物或過老或過嫩總不得法余今春遊於武林得有一簡易之法述於下先將腰中白筋去淨漂於清水一小時後將猪腰料作取就或切片或切花再以清水漂之另署空碗一只以花椒研末和以沸水（猪腰一對約用花椒末一錢）俟水冷後瀘去花椒末以此水洗腰片或腰花然後以沸水泡之如泡之二三次亦不爲老和以蔴醬油加紹酒少許卽成醉猪腰矣其味極嫩且非常敵口余曾經試過幾次頗爲得法 
　　茶油魚乾浸法用大口黄砂壜一只先以茶油傾於鍋内煎熬半小時之久灌入壜内俟冷後卽以魚乾切塊浸入以没頂爲止用黄泥封口（如酒壜上黄泥頭之封法）經三冬三夏開而蒸之其肉極酥食時母庸咀嚼其色與上等火腿肉無異[  虫寄]  
　　保險燈保險掛燈一遇疾風每致烟燄上冒若急向其龍頭氣眼旁吹之燄即斂又煤灰飛著紙上切勿以中拭之否則必牢沾不去宜用口横吹之不可豎吹 
　　紅蟻時當夏令窗檻廚桌常患一種紅頭小蟻（俗稱紅螞蟻）嗅覺極敏遇芳油之物千百爲羣瞬息立至並能渡水而過家庭中視爲大患治之之法須探其巢穴（多蛀桌足柱根而居）以桐柏油灌之窗牖亦須徧抹桐油旣可固器又能除害 
　　治毒刺蜂刺或刺毛刺入膚發爲劇痛以食鹽擦之令紅再塗以泡混茶葉即愈[  劍飛]  
　　製避光之玻璃器法以瀉鹽少許溶於水中（値一角錢之瀉鹽可化於一杯水中）用此液於燈砲及玻璃等器上待水氣化散於空氣中瀉鹽亦成晶水體也如冬日玻璃窗上之結冰形體且該鹽之結晶亦可延至數月不壞用此種玻璃者可防强光傷目之虞 
　　銀器變新凡銀器及　有花紋者其凹處之汚殊覺難去若以牙刷浸濕粘牙粉少許刷銀器之花紋處刷後再以清水刷之使其淨又以軟布擦之使其乾則其光彩無異於新但舞花處不宜刷刷只以軟布浸濕粘牙粉擦足之矣 
　　晚香玉變色秋季晚香玉盛開若折之挿花瓶中未免淡白欲其變色則以顏料溶於花瓶水中（勿論何色顏料均可其色宜濃不宜淡）待一二日後卽變色若以顏料埋其生於盆中者之根下亦可[  文章]  
　　附白六月二十七日朱健男之盆景裁培法如法試行反致引聚蟻類殊足誤人此等投稿實妨公益而僕不察亦與有咎合亟聲明以免貽誤茲併載一補救之法可移花盆於板桌上於桌之四周舗石灰以免再有他蟻沿上另以絲瓜絡或海綿浸軟擠乾乃用赤沙糖汁浸之使吸收糖汁略擠乾署於花盆蟻路閱一小時則羣蟻悉附集於海綿或絲瓜絡間乃投入滾水斃之更如前法施行數次蟻類自绝再上法係除紅蟻若係黑蟻則宜用羊骨或鮝骨因其性别某鹹嗜好有不同也 
集益錄 
　　第三十三問電氣鍍金往往成金本色如稻黄而不赤未識以何種方法可加色使深祈高明者指敎之[  鶼影]  
　　第三十四間洋磁面盆等輕便適用然不愼堕地其磁面必致裂脫遂呈鐵斑至爲可惜海内業家亦有彌補之法否[  劍飛] 第三十五問人家喜慶親友每送大紅綢幛欲改别用則顏色殊不雅觀不識以套染何種顏色爲最合宜若可製爲衣服則其爲用尤溥理化家倘有妙法染劑幸惠讀者[  求益]  
答第三十問凡染成紅色之綢料如欲改色祇有醬色青蓮橙黄天青元色等色可變然爲用亦不廣就僕所知則以淡硝酸（卽硝鏹水一份清水三十份）浸之其紅色即變爲藍加元色少許則變鐵青加黄色則變茶青加黄與元色少許則變菜青此外以黄元二色配合之多寡變色甚多即時下最流行之種種灰色 
也[  蓉軒]  
長篇小說 
[寫情小說枊暗花明錄] [  常覺小蝶天虚我生合譯]  
　　第十七章（四） 
　　有頃茜雪又低笑曰實則慧德今方爲小鮑偷所糾纏亦不容其再念别人父亦見小鮑倫乎其追随阿妺乃如人之有影牧師曰否吾乃難得見彼且吾以爲彼早已返其營伍矣茜雪曰初本欲去顧今假期又延長矣彼每日必來此卽不至吾人亦必往吾父當知彼亦鮑倫家之長子也言次一赬牧師蹙額曰汝意君亦知之汝心非謂彼竟有意於吾女乎茜雪曰若吾妺亦心肯者實爲絶好之姻緣牧師不禁微嘆曰此老鮑倫必不願蓋彼焉能下婚於吾家茜雪亦微頳曰然而吾家勳舊初亦不下於鮑倫今式微矣但薏德高岸爲貴夫人亦頗稱言時忽止則小鮑倫入矣鮑倫者爲一時下少年亦其營中一裝飾品入時卽卸其冠見薏德方倚闌坐乃趦趄而前雖不似維廉之羞澀然薏德之容光照人實能使人起侷促不安之熊因曰薏德君忘球板於吾家　吾故特來送還薏德開語亦不舉首但曰謝汝其聲至冷似其送還球板乃係當然之事小鮑倫雖貴家然在薏德視之亦不過一鄉少年略能拍球跳舞者耳至其身分則非薏德所曾一念而鮑倫之視薏德則反是覺此倚闌而坐者實爲世界第一之美人其高貴乃同天后無論何事但得倖奉使命足以供　其慇　者雖執鞭納履亦甘爲之特於此時旣近薏德則又轉不自知當如何措辭乃自拭其額汗曰薏德君何爲獨坐於此乃不出而散步薏德曰然吾人蓋俟茜雪更十分鐘者吾　當可得一絶好之茶點鮑倫梢移其椅使近薏德曰君忘球板於呈家吾心頗以爲倖君知之乎薏德曰何哉言時意殊不屬而鮑倫則曰薏德吾蓋藉此又可與君一見耳薏德愕然旣而笑曰五分鐘前非尙在一處耶曰然但彼間人多吾語乃弗能盡故今復來見君薏德冷然曰然則何語請恣言之若爲球會跳舞則吾今者殊不願聞蓋已憊矣小鮑倫見女不解則殊焦急曰否我所欲言者乃我事也薏德益不解曰君有事乃欲問我耶吾意不如問之吾姊蓋渠計畫實較我爲多也鮑倫至此窘甚乃率爾對曰嗟乎薏德吾非他事吾愛汝也薏德大駭欻然而起曰鮑倫先生汝何語耶嗟乎（第十八章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之前之言論]  
　　海客談二（見本報癸酉年閏六月二十二日 
　　泰西諸國之勃然而興出非一朝一夕之故矣究其可以富强之法而先試行之行之有弊而復改易之並取他國之法之善於已者而效行之故凡作一事製一器往往歷數十年之時經數十人之智而後成至於立政用人興利除弊皆其君相日謀於上士庶贊成於下不徦手於他國之人亦非他國之人所能干預故能各成富强自立之國日本之國亦富强自立之國也日本之君亦勵精圖治之君也所患者其更法太驟耳至於波斯亞細亞洲西域之一國也其國之沙亦欲大有爲之君也現已歷游泰西諸國又與英人羅大相約將有舉國聽命之意在其沙以爲得此異人斷不可失之交臂不知此萬萬不可也夫使民聽命於羅大已無所預則民將知有羅大不知有沙矣使民聽命於已已復聽命於羅大則是沙之上又有一沙其民將曰吾沙尚事羅大何况我等是雖知有沙無如其更畏羅大也日復一日年勝一年其國之存亡其沙之生死皆係於羅大一人之手波斯一國不將潛屬於羅大乎吾故曰法不可以驟更爲日本言之也權不可以他屬爲波斯危之也吾西人也游中國久深知中國之事旣不能越俎代謀故欲爲從帝竊議於今深幸中國得一人焉曰李鴻章夫李鴻章者中國之伯爵宰相兼直隷總督辦理各國通商事務之大臣當今中國柱石之臣也其爲人也精明而强幹其任事也見大而圖遠如購買機器制造輪船鎗砲訓練西法兵勇或延請中西文士繙譯秦西有用之書或招募東南子弟遣赴美國從學或倡設招商輪船公司裝載各處貨物客位凡有可以富强之策往往獨力舉行而不顧他人之議論若再能於電線火輪車開礦諸事次第舉行則富强更可拭目以待雖然李伯相之行西法均皆試有成效而後行其用西人亦未嘗將大局諸事盡歸西人之手故雖改昔之法而不覺其驟更假人以權而不覺其他屬也然吾猶聞中士之論曰吾中國有何求於他邦耶人皆渥敎化之澤民皆享昇平之福惟宜安分歡樂又復何求之有吾曰使中國之外無他邦不復求可也若有他邦苟其法制可以有益於吾國者又何得不求之以益吾智慧也况人富我貧人强我弱安可不思禦外侮而求自安之道乎吾更願李伯相勿畏事難而中止勿慮費鉅而内餒或因人言而自阻也（１６） 
尊聞閣筆記 
[雜誌三則（見本報癸西酉年五月初九日）]  
　　余外七世祖侍橋俞公家富無子在東門外長浜内築庵延天台文渭禪師求子後生我六世祖妣俞太宜人爲半子之靠禪師精戒律史殿撰大成曾赠精修淨業匾額文渭圓寂之前數日約俞公屆期至庵永别果於是日化去臨終玉箸垂數尺合掌而逝 
　　嘉興東塔寺環碧房向藏佛骨一具云乾隆年間某禪師與里中屠公某相善屠公後宦游他省臨行之日師送之曰今日無以爲贐卽取桌上小刀削去自已頭上天平骨一塊持與屠公屠公見其毫無痛苦亦無血跡懼而受之後解組歸爲留在家中恐致　凟遂貯存環碧房内余幼時每去必囑住持戒榮廣輪兩僧請出一觀見盛以黑漆圓盒上注金字數行詳記其事今已全忘惟知其確係天平骨而其形則圓如龜背色若象牙也 
　　先曾祖敬堂公宦游江西署篆九江關監督時一日張眞人到欵待夜宴時値夏天聞池塘蛙聲聒耳問眞人此聲可止其不嗚乎曰可即命随人取稻草數莖剪作寸許長口咒喃喃放在掌中轉瞬不見聲亦即止明日飯後臨行眞人曰尙有事未了問何事曰卽昨宵蛙聲我以寸草塞其口故不鳴今必釋放仍口念咒語而稻草一把已在乎中矣（１６） 
[蛇祟（見本報癸酉年三月二十三日）]  
　　青浦）庶人家男女十餘人貲頗裕忽正屋梁上盤一大蛇拂之不懼焚香祝之始去遂以爲神再來再祝如是數月家口死亡相繼未一年業斃九人舉家憂惶日禱於蛇而猶不疑蛇爲祟也者適一道士至訝曰爾家有滅門禍不知耶庶人驚告其故道人指梁上蛇謂曰孽由此耳蛇頭自上直下欲咬道土道士以手指之蛇悉堕地復戟指向蛇一畫身分爲兩血流殷地顧呼主人即將牆壁拆毁九人骸内皆在其中掘塜驗之俱屬空棺（１５） 
文苑 
[滬城竹枝詞（見本報壬申年七月二十六日）]  
　　（南倉熱眼人） 
　　爆竹聲中換錦衣香燒頭炷轎如飛索逋不管東方白還點燈籠去叩扉絡繹簪纓賽五陵家家門榜福星臨不知甲第官多少三十年來一翰林鴻禧第一賀東翁名片京裝異樣紅倦眼門公偏擋駕主人還在黑甜中出店相煩作管家守門抬轎各當差跟班怕用寗波老不肯人前呌老爺往來同市勝同僚個個頭銜五品高官體學來眞道地一聲是是一彎腰梅花吐蕊柳迎祥如意紅箋草八行元字號封交信局賀函大半寄蘇杭十番如意九連環鑼鼓聲喧徹浦灘行近石橋音調好二簧高唱學京班銅旗蝶夢鬭花和牌九新行順手拖頭罐不多贏者貼夜來催酒喚雲娥口口昌羊并大通眼光齊注骰盆中阿誰手氣今年旺起快偏偏墊不同元寳高呼送進來財東今夜又招財鯉魚不跳龍門去也逐金銀上供檯家家鼓案鬥深宵壽字爐香次第燒却喜暴風吹不着明朝飲福預相邀上元燈節月華新走罷三橋接灶神十里珠簾都不捲看燈人看看燈人一新年過市開場收拾官廳作賬房翎頂又將毡帽換藍青不話話青黄銀房精雅可人居賬桌當窗筆硯儲八幅單條雙欵對對山山水竹鷗書海市推尊各號商招風旗子出高牆日高耆舵紛紛集催發身工好出洋野渡爭喧趁曉風綿花擔簇浦西東秤鍾未起聲先喝權在先生手掌中軋軋機聲夜未休朝來城市積山邱却嬚本地消場好裹足年來也用綢帽兒順手搶紛紛新跌行情客未聞幾日牛莊船不得荳油飛漲二三分銅山管領勝錢神走北奔南耐苦辛底事渾名呼作鬼報來盤子總非眞　　錢洋爭賭却當官片刻行情幻百般紅日漸低人漸散歸來一路問收盤鵝眼青蛈滿板堆小錢出做寳莊開居然老店無分出舊是郎家橋底來東西洋貨客爭掮脚底生涯走露天東手接來西手去從中扣用五分錢央求薦保費吹嘘入市而今勝讀書底怪門前桃李少東修多半付陶朱畢竟年來市面清陸家橋北少人行品茶只上臨江閣聽罷濤聲步月明對茗閒消春盡長鴉烟鴻月最清香嚴關夜有金吾禁特地新開永順昌一枝清影占花天獨步南園劇可憐醉淺日長消本復霓裳一曲聽雲仙輕移蓮步近黄昏勾引游蜂欲斷魂偏是暗香删不盡荷花池後半開門聊齋誌異簡齋詩信口吟哦午倦時底本近來多一種彚抄申報竹枝詞（１６） 
[雜錄]  
　　腦漏腦漏一疾頗難除弭余幼年患此疾藥石亂投百無一效惟食生落花生稍可止之後二年有兪汝霖者世業醫說幼年亦串此疾而自檢百方殊無一驗後有道人說用經霜絲瓜（俗名天蘿）根（須在泥時經霜）鋤而煎之服下竟永久不發余試之果效 
　　治濕凡飲酒者有酒濕善茶者有茶濕若有濕者極討壓若上升於頭顱則頭暈目眩腋下便成猪狗臭若下行則患脚氣可用大蒜頭切片和紅糖四兩用水煎之日服二下不日即愈 
　　疔瘡疔瘡力最大若破之則疼痛難當偶遇此瘡者用白菊花根和水煎之服下將菊葉食　搗腐貼於瘡上（須留口）即愈（陸秋心） 
　　治耳聾耳聾用生花仁（卽本落花生仁須去紅衣）和黄糖 
煑之（愈煑愈妙）日服數次不日卽愈（胡馥蓀）（１６） 
 
 
 

Page 18

 
 
   
 
