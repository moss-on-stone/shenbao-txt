# 1891 - 168 - 4906527

 

Page 1

 
 
[恭印光緒十七年春季諭旨告成]  
　　本舘自開設以來歴將諭旨排日恭列報中俾薄海人民共聆綸綍至來歲之首則又將先一年者彚印成編但一歲一編閱者似乎未便因以今春爲始改爲毎季行現在春季諭旨已告成校對精詳裝潢典雅毎本收回碼洋四分欲觀當代訐謨者請至本埠三馬路申昌書室及各埠申昌或分售申報處購取可也 
[新印左文襄奏議繡像三國演義出售] [  圖書集成局啓]  
　　二書俱用本局新式鉛字印成校對裝潢並皆佳妙夫文襄公中興碩輔奇才偉略並世無雙其條陳赭宼之披猖敷奏官軍之犀利老謀勝算實堪嫓美武侯披閱之餘猶如見公生平事業焉三國演義原本正史義正辭嚴扶正統而斥奸雄足令人心目具快而又卷首冠以繡像毎回更倩名手繪圖書中行列井然圈點精妙茶餘飯後實堪消遣閒情計奏疏毎部二十本碼洋四元演義連紅木夾板毎部十二本碼洋兩元請移玉至本埠申報舘或申昌書室選購各外埠則購自申昌及賣申報人均無不可 
[新印五經三萬選出書啓] [  點石齋告白]  
　　邇來四書大小題文及試帖等書皆有三萬選名編者而經藝獨缺如焉文苑中毎以爲憾本齋特請名士主持選政旣集石印各種經藝之菁華後得各省書院社課及近時名人窻作共文三萬篇分釘四十本皆清華朗潤出色當行之作葢是書出而始集經藝之大成焉自去冬開印以來原擬春間竣事祗以校對詳愼至再至三以致稍稽時日現已將次告成不日出書業經三馬路同文分局經記悉數購歸另自定價發售如蒙賜顧請卽移玉往購謹此佈聞 
[書工部局禁野雞告示後]  
　　上海之有野雞妓女游行於茶館烟間勾引游蜂浪蝶淫風流行最足爲害本館早已屢論及之深願中西官和衷共濟嚴申禁令庶幾挽頽風而救世道無如前此華官欲禁禁於英界而卒不能禁於法界反使英界野雞悉數赶入法界爲淵敺魚爲叢敺爵終至英界之禁亦不能久而弗弛野雞之蹤跡仍遍於租界論者惜焉前聞聶道憲照會法領事請轉飭工部局申禁野雞法工部局卽以商之英工部局英局答以相助同禁不禁爲之深喜可知此等淫風西人亦未嘗不惡之亦未嘗不欲禁之第以爲此係華官之責無與西官故絶不言及不知地屬租界華官究不能不借助於西官租界地方産業多爲西人所有西人以房屋出租於人深恐野雞一禁茶舘烟間生意必清以故不願申此禁令或因而掣西官之肘俱未可知然此等野雞固足以招徠生意亦足以敗壞市面淫蕩之風甚流落之人多人貧志短其爲害也豈有窮期此次西官之所以毅然申禁也觀於英工部局告示煌煌曉諭遍貼通衢登之報章使有心世道者深佩西官之崇止黜邪功德非淺法工部局亦與英界一律禁止吾知自時厥後野雞之跡不復見於租界而地方風氣將爲之一變矣有献疑者曰西官所示禁者祗在烟間並不及於茶館則仍留餘地以相處恐短榻横陳之處從此皆成清淨之塲而風生兩腋之間仍未必屏作脂粉之氣余曰是則不然夫婦女入茶館本十例禁華官早已三令五申西官亦所深悉以爲此固無待冉申明禁者也惟烟間之野雞近年竟明目張膽不但不畏華官之禁例并且愈聚愈多且茶館之中卽曰男女雜坐殊不雅觀而以視乎烟間之男女對臥一遞一口呼吸不避調笑不忌其情形更巷於茶櫢或者先去其尤甚者而後徐議茶館之禁示亦未可知夫西人久處中國必能知華人之性情華人性情往往隨波而逐流吞雲吐霧之地卽爲撩雲撥雨之區一人創之於前衆人和之於後不以爲怪也若一處有此他處皆無則必咸萃於一處又多貪女逸臥遊樂趣不厭不倦以其適意也於臥遊之地而又有可以調情可以悅目則羣焉趨以故茶館中之野雞不若烟間之多今先將烟間中之野雞禁絶則所謂先去其尤甚者也夫自有野雞以來溷跡於烟間者十居七八彼開烟間者裝潢華美氣象輝煌無非以招徠野雞起見苟野鷄羣集則不愁生意不佳試觀靜安寺左近各茶館莫不以妓女來游之多寡分生意之盛衰先時但賣茶繼而又賣酒又繼而加之以烟凡所以爲招徠之道也而彼游妓又不知何者爲佳但得新厭故專取熱鬧此種情形其用意亦正與租界各烟館之招徠野鷄無異不過野鷄之名目不甚雅馴耳卽近來四馬路各書塲亦無非以妓爲囮其中目勾心許色授魂與亦足以爲風俗之憂人心之害者亦正不少而乃明目張膽公然豔幟高張加以鑼鼓喧天盡情譁噪一似當官應爲之事也者正不知西官於此事亦知其害否如知共有害於行人有碍乎道路當必亦將有以禁之今此禁烟間之野鷄特其嚆矢也耳奈何猶有所疑也雖然自有此禁吾知各處大茶舘又將深悔其失何則近來大茶館凡居要路而大裝潢者大半恐雀舌龍圑不足以招攬而必增出烟榻或竟有烟榻反多於茶桌者有此一禁則此等名爲茶館實則烟間者皆在禁例不且深悔從前不該添設烟榻則此時翬翟之出於烟間者或尙可羅而致之茶桌也書竟不覺爲之大笑 
[長安日近]  
　　京師蔴綫胡同有劉氏婦年四十餘自喪所天飲冰茹糵一子年已十二齡珍惜倍至未嘗相譴責端陽後一日逃學出外過午始回氏以其不肯勤讀略斥數語其子負氣出門至晚不歸次日經某水夫在某木廠井内撈得一屍認係劉氏子一面告知該氏一面呈報城北經正指揮帶領件作前往檢騐委係自行躍入與他人推墮者形狀不同劉氏投案泣訴云吾兒命該如此與某木廠某水夫無于正指揮當將某木廠掌櫃曁某水夫帶回衙署以待城期解訊後聞劉氏思子情切忘餐廢寢奄奄成疾呻吟之際時喚子名眞令聞者爲之酸鼻○某甲翩翩年少跌宕不覊頗有杜牧尋春之癖花間載酒月下迷香毎至斗轉參横始賦陌上花開之句一日在某妓院徜徉取樂回時夜已過半各處懸掛路燈俱已熄滅甲黑中摸索行至十間房地方偶一失足跌入溝中左近鋪戸聞有人呼救聲出門視之設法救出則已遍體沾泥面目如鬼蹀躞歸家四肢腫痛呻吟床席醫治月餘始漸痊愈此亦風流小報也○旗人某甲於客歲得瘋迷症時發時愈其妻某氏覩此情形憂思成疾醫治無效延至今年二月間香魂一縷緲緲西歸經姑遣人告知母家棺葬了事時甲舊病復發不知某氏之魂赴九泉也以爲背夫逃逸切齒痛恨父母告以病殁甲則連連摇首後忽袖藏短刃遍遊街市逢人便問知吾妻在何處好事者問以尋妻何事則言吾家雖貧一日兩餐尙可供給何竟棄我如遺不一念當日香火緣乎似此負恩負義誓欲得而甘心語畢怱怱遂去聞者咸嗤之以鼻○向　猪肉毎斤價銀不 
 
 

Page 2

 
 
過五分若逢年節漲價亦祗六分上下端陽節前南北兩路赶猪到京者甚少東西兩市突於初四五日疉漲至一錢一分此爲近數年來未見老饕之輩過門大嚼未免有願難償矣 
[蜀東教案]  
　　近有西蜀友人函述川東大足縣龍水鎭鬧教之事原原本本頗極詳明因錄之曰事起於光緒十二年五月三十日渝城匪類與英美各國人肇釁波及各處教堂是年六月十九日大足縣龍水鎭方賽靈官會四方雲集良莠不齊匪徒遂將是處教堂刦燬嗣於渝城案中了結復建教堂工猶未竣至十四年六月十九日又被匪首雷建候蕭太碧等燒去兼搶刦鎭上教民數十家旋於十五年議結匪等窺見兩次模樣各憲並未究辦因放贍搶物屢肇釁端道憲始札飭大足縣縣令錢明府爲之保護明府奉札之下委圑紳陳典招勇百餘人駐紥鄰近帝主宫防衛教堂十六年六月十九日又值靈官會期匪黨蔣贊臣余蠻子等乘機圍住教堂賊衆鼎沸陳率勇阻護匪徒猶敢拒門當經格傷三人始漸散去後復搶毁鎭上教民十五家半賴勇丁救阻陳據情報案後明府批示嘉其保護得力調度有方二十三日明府親勘教堂只有屋瓦及門被毁幸無别故遂奬賞錢二十千詳禀府道歴叙陳典有功孰知蔣等忿未得贓梟心不改於二十七日昧爽紏合黨羽刼焚教堂搶燬教民七十餘家殺斃教民九命並將屍身焚化滅跡至二十九日擁至馬跑塲搶焚教民六十餘家焚劫教堂一所殺斃教民二命事後屯紥不散明府束手無策只得詳禀道憲請兵彈壓道憲委王太守遵文前往解散太守行至龍水鎭馬跑塲委某員傳示權詞安慰匪等遂暫退然猶未散歸反揑詞誣衊太守見事已稍息遂放爆竹慶賀置殺人放火於不問尤可異者當親勘龍水鎭教堂時見石上血跡及火燒骸骨明是匪徒所爲而含糊其情並不究問時有匪黨數十僞作鄉民有欲訴寃者皆被差役逐去又騐得馬跑塲教民蔣文高黄仕良二命仕良之屍半已燒毁以無可辨認指仕良爲無名男子希圖避重從輕反禀陳上憲稱教堂預集力士殺傷多人以致平民忿怒焚搶教堂及教民家不知保護之勇丁皆錢明府奉札所募雖格傷三人究未擅殺一命明府至此亦一票不出一匪不拿遂致匪徒毫無忌憚愈肆猖獗不問平民教民惟擇富室搶燬有隙悉皆報復七八九月之間騷擾地方十四處遭害者二百餘家盡皆流離失所飢寒交迫洎司鐸控諸上憲而太守曲意周旋上憲亦置之不理及至搶殺不已太守始請兵於軍憲酌議着談廷　權攝大足縣事檄委副將吳奇忠權篆重慶鎭會同署川東道張觀察調營查辦吳鎭張道旋委候補縣桂天培帶營勇六十名署大足縣談令亦帶練丁四十名於十一月二十六日至龍水鎭拿匪首余蠻子余翠平唐翠平余海平李上儒李玉亭六人匪徒聞風暫避旋懸賞緝拿究未弋獲一人鎭道復委安定營先鋒帶隊前往助擒亦不過作河上之逍遥匪徒遂出事不已十七年二月二十七日匪徒暫行退避委員往鎭傳諭鄉街搶案命案今已和息教民平民各安生業等語旋卽向上憲禀覆稱進圍匪巢余蠻子等業已遠颺今擒獲蔣九鍾辛娃二人係屬鬧教匪首訊供大略因傷斃命太守遂將就結案云 
[憲示照登]  
　　欽命二品銜監督蕪湖新關辦理通商事務分巡徽寍池太廣兵備道成抄奉欽命兵部侍郎兼都察院右副都御史安徽巡撫部院提督軍門沈爲申明條約出示曉諭事照得中外通商以來迭奉諭旨准洋人在内地傳教並准各處軍民人等習教毫無禁阻所以各國訂立條約或云奉教之人皆全保護身家或云果係安分無過中國官員均應保護相安又云中國習教民人犯中國律令之事仍由地方官照例懲辦各等語立法持平無所偏倚各省遵行已久邇年民教均安乃本月初五日蕪湖縣遽有匪徒藉端肇釁聚衆滋閙焚燬教堂越數日而安慶省城亦且訛言紛起摇惑人心詢厥由來卽係在蕪滋閙之人妄布風謡希圖卸罪經本部院分飭地方文武加意防閑未敢蠢動查蕪湖起釁之由始於堂内女醫朱氏蘇氏自爲幼孩治病被藥昏迷半日始醒致有拐帶等謡其事原應查問然朱氏等皆係中國民婦應照條約所載中國律令之事仍由地方官照例懲辦乃並不禀官請究輙爲匪人煽惑乘機放火實屬膽大妄爲業經本部院嚴飭地方官查拿首要各犯務獲究辦並經南洋大臣飭令教士交出朱氏蘇氏研究確情以釋衆疑各在案誠恐居民罔知利害仍爲匪棍所惑合亟申明條約出示曉諭爲此示仰闔省軍民人等知悉自此次示諭之後務各父治其子兄勉其弟各安本分萬不可輕信傳言妄生猜度致與教堂爲難卽使見聞所及確有情節可疑之事亦宜赴有司衙門禀告聽候查明辦理不得率行尋釁致罹法網倘有無賴之徒仍敢造言生事致釀釁端定卽提案重懲以爲幸災樂禍者戒本部院志切愛民不憚諄諄告誡以期民教輯和地方平靜其各懍遵毋違特示四月三十日 
[金閶火警]  
　　十一夜三鼓時蘇城西美巷某宅偶墮星星之火遂致勢成燎原適遇風乾物燥一刹那間房屋兩椽已付一炬各水龍因地近府署無不踴躍而來或噴水澆灌或拆斷火路魁太守立時命駕彈壓邑尊亦鳴騶而至搶火匪徒因此不敢嘗試左右隣家並未失去一針一縷是夜閶門外某舊貨店亦報失愼焚去内屋數椽云 
[赤嵌觀海]  
　　福建臺灣巡撫劉爵宫保因病奏請開缺上諭以前湖南巡撫邵筱村中丞補授未到任以前着藩司沈吉田方伯護理至藩司一缺或由方伯兼攝或另委他人署理尚未見有綸綍遥頒方伯以藩司統轄全臺公事紛繁一身不能兼顧因預商爵宫保擬於接護撫篆後札委臺灣道唐薇卿觀察署理所遺臺灣道缺委臺中府程挺生太守署理而以現任澎湖同知龍别駕署理臺中府篆或遷或調均已各得其宜惟觀察近以考試臺南北各生童不無勞瘁發電至郡稱政躬稍有違和想到任之期尙須暫緩也○臺南北文武印委各員大半係劉爵宫保舊部追隨鞭鐙歴有多年一聞爵宫保解組歸田咸如嬰兒之失慈母紛紛至郡恭送蜺旌如臺中府程太守澎湖廳龍别駕前署臺南府方太守中路營務處林君統領定海等營邪君統領隘勇等營陳君管帶銘字左營劉君管帶隘勇右營顧君皆次第赴轅禀陳離緒至澎湖總鎭及臺灣總鎭吳瑞生萬道生兩軍門則先於上月初乘飛捷兵船戾止矣吳瑞生軍門之太夫人年逾八秩今春間欽奉恩命賞給衣料軍門孝思念切亟欲回籍侍奉因懇請劉爵宫保具摺陳情未知能邀俞允否也○新任淡水縣孫蕚齋大令擇于上月二十五日巡城預飭家丁赴撫藩兩署禀知鳴鑼開導○大稻埕一帶茶棧如林揀茶婦女無老無少莫不趨之若驚更有倚門賣笑者爭縣艶幟招引浪蝶游蜂輕薄少年往往挈侣呼朋評頭品足某也妍某也媸信口雌黄互相月旦雖曰韵事然亦澆風也 
[南屏藻夏]  
　　浙撫崧振帥奉到廷寄海軍衙門恊餉需用孔急令於鹽釐項下毎歲籌銀三十萬兩以作海軍衙門經費但現在鹽務支絀異常一時誠難籌措振帥因此不無躊躇云○杭垣萬安橋堍設立官輪局有小火輪入艘自官紳以及客商均可乘坐現已鼓輪直駛關津來往靈捷勝常且其船停泊城内上船極便較木輪之停泊武林門外下碼頭者尤勝一籌云○出壩址門而北地名半山有娘娘廟焉毎逢香市輒有無賴之徒開塲聚賭藉以漁利前月中旬糧廳差役至該處拿獲賭棍枷號娘娘廟門首戕爲懲一儆百之計無如禁者自禁賭者仍賭嗣有某差另獲賭徒甲乙丙三人甲出錢買放乙丙鎖於船艙内至傍晚扭斷鎖練鳧水而逸乙游泳自如丙以未諳水性竟罹滅頂之凶翌晨鄉民見屍浮水面往報屍新誣某差挾仇謀害呈控仁和縣旋由高邑尊帶同刑件書役往騐卽將屍親并某差帶同回署未識若何定讞也○上城八桌子巷四豐壽坊店夜膳後遺火木屑中遂致烈燄横飛各叚水龍洋龍聞警馳往竭力撲滅僅燒燬樓廳一所零星房屋四五間所幸圍牆堅固左右鄰舍並未延燒然已受驚不淺矣○錢塘縣束大令調補鎭海縣所遺錢塘縣缺以伍大令調補接印尙未定期大約在冰桃雪藕時矣 
[搶匪訊實]  
　　金陵紅水橋客民搶刼絲行一案前已紀諸報章兹悉事後拘獲五人送縣趙小帆大令研訊之下知一爲張琢卽張卓一 
 
 

Page 3

 
 
爲李號有一爲李一都一爲范忠益一爲王有堂計籍隸山東者四皖北者一同夥十二人得贓按股俵分各得鷹洋二十五元絲一包尙有被鄉人追逐時遺諸道上者次日覆訊五人忽極口呼寃稱小的等被未獲之七人强逼而來在外巡風接物並未帮同下手求賜恩寛邑尊大怒問爾等昨晚早已供招今何忽又翻案諒必聽信旁人唆使非用嚴刑不可遂喝令跪鍊踹槓并用籘條鞭背數百下諸苦備嘗迄未吐實内中張琢受刑最多供詞亦最刁狡越二日又訊和顔悅色慰以好言謂爾等如肯供出實情本縣當格外施恩從輕發落倘再執迷不悟則卽請令正法决不姑寛又隔别研究多時五人始各照前供親筆畫押邑尊猶恐稍有寃抑更請本署帮審委員候補知州王刺史端啓審鞫案無遁飾遂據情通禀各大憲劉峴帥謂此等兇徒當不分首從一律斬决大約俟剛中丞批回後卽當明正典刑矣 
[東海騎鯨]  
　　日本使署隨員孫子與大令點前經黎蒓齋星使奏調出洋本屇李伯行星使到任後復經具摺奏劉大令三年海外從事賢勞今歲春間忽患怔忡之症然猶力疾辦公未嘗一日曠廢也本年四月初神戸有緊要事件欲往訪查星使以大令熟悉情形訪查較易且維時病已稍愈因派令於初五日乘神戸丸前往不意是夜十點鐘時行至靜岡縣相近海面御前崎地方因事出艙竟以久病身弱失足落水船主停輪橯救移時無得事聞於星使當卽商請日本外務省電飭靜岡縣知事及沿海相近地方官設法打撈並派隨員廖吉礽繙譯官盧子明兩君馳往是處會同日本地方官辦理詎前後十餘日上下數百晨蹤跡殆遍迄無所得不得已以衣冠招魂成殮五月初三日就横濵停柩處所開吊星使及叅賛理事隨員諸君均臨拜奠素車白馬絡繹於途海外喪儀於兹稱盛聞星使以孫君没於王事欲爲奏請卹典如例又爲醵集巨金存儲生息以爲孤孀教養之資嗚呼一生一死乃見交情一貴一賤乃見交態星使之於大令不特不以貴賤隔其分亦且不以生死易其情此種風誼惟當求之古人中矣 
[民皆安堵]  
　　前日下午有教中婦女由上海縣屬引翔港北首殷家行至法租界天主堂報稱是處有匪類潛蹤深恐乘機焚掠神甫立卽據情通報捕房捕頭飭通班包探帶同夥役前往殷家行查察及至查得並無外人寄跡居民鋪戸安堵如常乃卽遄回禀覆 
[久晴得雨]  
　　歇浦東西亢晴已久前雖得雨一次而土脉尙未北潤霑體塗足者仍切雲霓之望上海縣袁大令於昨日齋戒詣龍王廟城隍廟兩處祈雨至薄暮時濃雲四布急雨紛飛檐溜聲淙淙不斷亦可見蒼蒼者之愛我民矣 
[米船失事]  
　　昨午有米船一艘載白米一百八十石行至浦江忽有某輪船駛過波浪掀翻遂將米船潑沈水手一人墮入浦中與波臣爲伍人貨均有損失是可傷也 
[索債被毆]  
　　無錫人盛阿士在南碼頭開設鐵店前日向店夥王阿培索取舊欠初則唇槍舌劍兩下交鋒繼而拳足交加勢不相下嗣經旁人勸散盛忿氣難平私取穢物乘王不備塗在頭顱上王以佛頭豈可着糞怒不可遏奔至店中携取鐵錘擊破盛之頭顱互扭至二十三鋪保甲局伸訴局員提訊之下盛供今日向王索取舊欠一千餘文王一味胡賴反敢用武其人素來兇横人皆畏之如虎求恩騐究王供亦係無錫入與盛同業躭擱伊店並未欠錢亦未逞兇盛之頭顱係自已碰傷局員騐得盛雖受微傷尙無大碍惟王總不應逞兇喝令笞責王一再求恩局員遂着具安分切結始准交保 
[縣案彚錄]  
　　李金氏控沈杏卿借錢不還一案前日晚堂由帮審委員宋二尹提訊李金氏投案求追並稱現除繳過外濺吹錢六十一千七百文求恩嚴追沈杏卿供所欠之錢一時無力清還叩求寛限二尹得供判限十天如數交案延干嚴比○薛陳氏訴稱兒子病故後遺媳沈氏青春守節日前小婦人偶赴親串家適夫倒瑞生買猪回來歸途已晚暫住我家夜半時忽有地棍馬云州王木楨紏領多人突入我家將瑞生拖入沈氏房内誣指有姦致被剪去髮辮乘間攫去衣物似此逞强勒诈心實不甘携同沈氏瑞生投案求恩提究袁大令訊問之下沈氏瑞生所供相同因卽飭提馬云州王木楨等前日由該圖地保潘貼甫將王木楨解案晚堂帮燔委員宋二尹提訊該地保訴稱奉提馬王二人今將王先行解案叩求訊究王供此事與小的無于實係馬云州所爲二尹飭令交差候提馬到案再訊 
[英界公堂瑣案]  
　　包探高利卿稱昨侂小的稽查小客寓見有萬德喜投寓求宿寓中人見其情狀不尶不　麾之門外萬堅不肯去吵閙聲喧由小的帶至捕房搜其身畔祗有錢十餘文以之交付寓資尙屬不敷今特解案請究萬德喜供安徽懷寗縣人今年四十歲小本營生此次乘輪來滬尋兄未遇遂致流落蔡太守飭將萬德喜押候資遣回籍○趙五氏稱在妓院傭工有周阿金者喊賣枇杷乘間竊去玳瑁邊眼鏡一副報捕查獲搜出質票吊贓送案今請給領周阿金供與該氏相識因有急需取眼鏡質錢七百文蔡太守判笞周阿金一百板贓交該氏領去○何華桂稱在西人歲克處爲出店昨夜在門前納凉並不碍路突有東洋車二輛飛駛而來前面車夫用力將小的推開方與爭論後面坐車之西人持棒毆打致傷頭顱爲此知照巡捕將車夫陳景山拘案求请騐傷究辦陳景山供小的與别一車夫共載西人行路因何華桂碍路　别一車夫推開何欲拉住勢已不及反拘小的之車拉住坐車西人與之爭閙與小的不涉西人孟稱在新閘藥水廠生理雇坐東洋車因前面車夫見何華桂碍路將伊推開何竟拉住我所坐之車與之理論何又與我尋釁將我衣服拉破蔡太守謂何華桂乘凉碍路亦有不合騐得受傷屬實孟係英人如何不服可投英刑司署控告○工部局收捐西人稱邱寛元等所住市房由工部局新釘門牌按季毎戸收捐錢六百餘文今邱等不肯繳捐將所釘門牌毁去爲此知照捕房將邱寛元夏炳揚張德元傳案請訊邱等同供籍隸寗波爲洗衣作生理所居地叚本在租界之外由工部局編釘門牌收取四季捐小的等以旣收捐錢何以未築馬路未砌大隂溝與之爭論不敢毁壞門牌西人又稱收捐時並未言及築馬路砌隂溝蔡太守飭邱等付給四季捐不得毁壞門牌斥退○一百七十一號華捕稱昨夜十一點鐘時趙阿春等在花烟館尋釁人聲鼎沸附近西人不能安枕知照小的查拿一千人查得趙阿春專在花烟館拆梢一併送案錢家妹吳愛寶同供係蘇州人開設花烟館有趙阿春來索規費不遂所欲糾人尋釁趙阿春供籍隷寍波往吸花烟被伊狎侮遂致起釁不敢拆梢倪和尙供籍隷崇明在西人處拖東洋車昨夜與出店沈壬福經過花烟館門口被吳愛寶强邀入内適見趙阿春與妓鴇爭鬧不忍袖手曾爲解勸沈壬福供本邑人在西人處爲出店餘供與倪和尙同蔡太守謂釁由花烟館而起判將錢家妹吳愛寶遞解回籍趙阿春笞責一百板遞籍倪和尙宛壬福旣不干涉交保釋放如再犯事定于重辦○馮阿榮稱在浸會教堂服投偶失衣服疑被李宗福行竊在法租界遇李向索不認致相口角由法捕拘送公堂訊明浸會堂在英界移送捕房轉解憲案李宗富供馮阿榮之衣服係被王進發竊去與小的無干蔡太守飭將李宗富押候將王進發交案再行訊辦 
[法界公堂瑣案]  
　　袖海山房書坊夥吳渭濵控寶華書局主但丹書包印三萬選一書不照合同遽爾終止照帳結算尙欠洋銀五百元葛同轉提包訊究諭令包探王榮培偕吳往寶之書局檢點印書機器并着兩造邀公正人烊理此已見諸報章矣昨晨吳訴稱奉諭之下卽於前昨兩日邀公請公正人三人在聚豐園商議均云生意全憑信義包所繕俣同一言明正月杪出書如届期書不齊全及盜印出售者罰洋五百元今書旣逾期無着且有盜印事情兩共須罰洋一千元坊主見包光景不佳願將罰欵作爲罷論惟所欠銀洋五百元理應照數算清以釋經手人之累不料包尙思妄加裝釘工資圖賴欠項同轉謂包曰爾可曾邀公正人往彼理處答稱曾由王某理算將裝釘工洋五百元各涊一增同轉令 
 
 

Page 4

 
 
包暫退又謂吳曰依爾核算包應付若干答稱所云價值兩下均屬相符惟所欠之五百元係坊主代裝釘價且三萬選書稿底因包欠照相人夢樵工值經夢樵收去抵欠又良濟藥水洋一百六十四元亦須速求追取同轉命將包帶案謂人家囑印之書不應將書底抵押爾可火速取回限十九日繳到至五百元一項下期再行核奪○縫工林松亭控學徒孟六寶私將銅油盞燭臺典押旋經英捕房查出將人贓送歸葛同轉訊究之下孟供稱父親在家患病小的欲去探望因師父不肯借給川資無奈竊物質錢同轉謂爾總不應行竊供稱去年父親寄洋兩元囑師父爲小的製衣不料師父將洋吞用僅爲小的製單洋布褲一條林訴稱尙有棉袄褲係小的代製孟供稱棉袄褲由師父向人家乞得同轉謂爾年紀尙輕不應行竊着押候責手心八十下贓給林領去○包探王榮培禀稱小的已將僞造通裕糟坊油票之毛田慶拘到請爲訊究原告張瑞德投案候示串取荳油之虞錦純亦由保入交案葛同轉問毛曰爾共造若干僞票供稱油票係英界珊記碼頭人金麗生交與小的實不知其僞造同轉着押候拿金到案質辦○前日小東門外寶泰烟館庖人沈能春私毁墻上所貼嚴禁野鷄告示包探查知其事將王拘解公堂葛同轉問爾因何將告示毁去意者其爲别人唆使歟從直供明尙可輕辦沈供稱小的素不識字前日見墻上所貼告示被風吹落因之拾付字紙簏中况此處牆頭懸有招貼即扯字樣同爾烟館中人知其事否供稱小的將告示挖去後店中司帳人言此乃諭禁之事不可違犯小的自知不是因即投到捕房同轉着包探訪明實在情形再行訊究○包探孫錦榮禀稱前日小的因公行至小東門外中途見丁錫泉小車上有衣包一個查得内有雪青紡綢女衫一件詢問之下據云坐客遺下當即拘押捕房今特送案請究丁供稱上月有女客雇坐小的之車行經南市大關前即下車而去遣下衣包經小的携回候至日久無人認取前日携出欲意質錢葛同轉謂姑念無原告判令押候掌頰一百下贓仔捕房候領○日前有某姓客帶家丁數十八由天津來滬僑居名利棧數日後將行李等携往公舘查得箱中失去衣物甚多開單報請緝捕昨日葛同轉傳棧主沈名山詰問沈將棧中簿據交案聲稱此客來時共有行李一百餘擔存儲四十四號大房間内鎖匙交與家丁收執餘物放在大客堂旁問房間由誰經管供稱紹興茶房阿毛及蘇州人小弟經管同轉令包探王榮培往棧中查視失竊情形再行研訊○張家林由積竊金裕卿在縣者供出同黨行竊包探一拘張送押其中情節已紀報章昨日捕房解張至案葛同轉問城中高姓家失去翡翠金首飾值洋二千餘元是否爾竊供稱小的前曾代反質水烟袋經捕投拿送縣署管押數月其時金亦因犯案管押與小的商充押所中卯捕頭意見不合此次實被誣攀求大老爺送縣質訊可也問　在縣署管押幾何時供稱去年被押至今春三月廿二日由胞兄保出將小的鎭在家中嗣因小的生肚角癰始得放出迤今病未痊愈如何能行竊同轉着押候　核○陳溪堂訴稱方阿后潛入家中竊取白熟羅衫人贓並獲送案請懲方供認不諱葛同轉判令笞責一百板贓給失主領去 
[贈藥鳴謝]  
　　時當夏令　症漸多昨承仁濟善堂惠賜純陽正氣丸三百服萬應丹一百八十服臥龍丹二百瓶謹敬拜領行當以廣仁施曰前开承贈以隂隲文圖註念部當卽分送同人靜參妙諦合併鳴謝 
[誠求甘霈]  
　　謹啓者入夏以來天時亢旱現交黄梅之際仍未下霈秧田燥裂禾能　種四鄉人心張惶已極善昌謹於本月十五日　集敝堂同誠齋戒沐浴衣冠到堂聨名叩求上蒼早沛甘霖以蘇枯苗又經三日仍無雨意焦灼萬分敝堂謹延白雲觀戒士十三位於十九日晨起虔禮朝天宥罪大懴三永日用再誠求惟期恩膏速降補救田禾具柬恭谖當道拈香外務试本埠善士公同齋戒光臨敝堂共申祈禱庶幾感格以迓天和得沾旣足不勝　甚請登報章佛昭公鑒[  十八日上海六馬路仁濟善堂董事施善昌學謹啓]  
[惠漙閭閻]  
　　昨承蘇省藩著鄧徒善堂大善士續寄到第十四　順直賑欵英洋九百二十三元銅洋四十元囑爲轉解以資散放祗領之下仰見懷厪飢溺惠漙閭閻感佩私忱實無旣極除將捐戸花名另列清單外用先登報叩謝[  上海文報局協賑公所謹謹誌]  
[浙省轅抄]  
　　五月初　　台州府李禀知藩司飭知　任禀安叩謝○初八日鄒壽祺禀知聞訃丁生母憂陳作基服滿由籍領咨來省禀到○初九日丁憂前嘉善縣莊鳳啓禀辭回籍守制○初十日前署長浦巡檢吳佑身交缷回省禀到叩見准補餘姚三山巡檢林葆榮禀知藩司飭知赴任禀見叩謝蔡愼銓禀知藩司飭知咨補青田黄壇縣丞禀見叩謝 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
