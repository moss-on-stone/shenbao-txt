# 1894 - 157 - 4907592

 

Page 1

 
 
　 
[恭印光緒二十年春季諭旨告成] [  申報館謹啓]  
　　本館於欽奉諭旨隨時恭錄報首外復分春夏秋冬四季裝訂成帙綸綍光昭薄海臣民咸得整襟莊誦本年春季諭旨業已印成第本　洋四分有欲服膺聖訓者請至申報館三馬路申昌書畫室各埠申昌及售申報人購取此佈 
[代印萬壽盛典點景工程圖說告成] [  圖書集成局代啓]  
　　是書於萬壽盛典點景工程地叚做法分門别類井然秩然閱之無異掌上螺紋本局爲人代印今巳告成每本價洋一角半由　葉山房及各畫坊發售賜顧者請卽移玉爲盼 
[論日本工藝制造之精]  
　　有明以來中外始通至我朝海禁宏開而五大洲通商遂成終古不變之局古者重農而賤商崇本而抑末至今日而時勢爲之一變蓋商務之興廢卽國家之貧富所繫强弱之所關其不可視商務爲無足重輕而漠不加察也明矣歐西諸國之於商務也特設商部簡商務大臣以總攬其大綱商務之所以盛工藝爲先故製造不可不精也則設工藝學堂以教育而甄陶之商務之所從出種植爲本故田事不可不講也則設農政學堂以詳究而討論之凡工藝良楛物産豐歉出入多寡月有稽歲有考遠方異域恐耳目之不周也則置領事以經理之派兵艘以護衞之蓋所以規畫而運籌之者至周且密互巿五十年以來歐西各國莫不取盈而去而中國獨承其敝此豈通商之不利於中國哉蓋泰西力求新法而中國墨守舊章相形見絀有由來也夫政教禁令悉視時勢爲變通苟不審乎時勢之所宜輒曰漢家自有法度高談驚世適所以自欺在昔孝公變法而嬴姓以興武靈騎射而趙氏以强史册所載班班可考遠者不足鑒則請鑒於今日之日本日本自維新變法以後上而制度典章下而百工技藝無不步武西法上下一心君民一德二十餘年來所造就之人才已形濟濟工藝之事亦無不造其精微雖其先不能不延西人爲之指導而近來咸能獨出心裁無須假手於他人借材於異國且物美而價廉所出各貨較之西洋銷路尤爲廣遠兹略舉數端言之以見名實之相符焉一如開礦金銀煤鐵無不各産於地自西人礦學盛行寳藏呈露取之無盡用之不竭然不得其人不得其地往往虚縻鉅費迄無成效日人於開礦之學確有心得而於鍛練五金之法亦深得西傳故日本之銅日本之煤每年銷運於中國者爲數甚鉅此日本之擅利者一也一如煤氣燈古昔焚膏繼晷蠟炬庭燎而外殊鮮他製自泰西創行地火於是曲室洞房通衢大道皆可接管裝飾互相貫注光明焜耀如入不夜之城惟爲價較昻中户之家力有未逮尙不能一律置備近日本得有新法取價之廉較之西國大相逕庭計每百盞每月收取價洋僅需四元之數方今地火之製人皆樂用而日本之取價尤廉設能推廣於通商口岸則西人利權必爲所奪而日本地火公司可以通行而無礙此日本之擅利者二也一如煤油自煤油入中國而中國豆油等之銷路爲之略减蓋向之民間點用豆油者今皆改用煤油取其價廉而光明過於豆油也煤油之性猛烈異常各處居民其因是而兆焚如者十居八九惟以利害相因終不能禁之使不用近日本以化學之法提取煤油中猛烈之質分别爲煤精其已經提過之油質性平善可保無從前失事之險且燃點之時其光明與未經提過者曾無彼此之别而其所提之煤精别有要用不至廢棄是煤油一項日本所出者可保其有利而無害其銷路之日盛一日可懸揣而知此日本之擅利者三也一如綿紗洋紗質靱而縷長華民喜於購用江浙等省凡業紡織者往往有購洋紗以織土布者故每年洋紗進口價値在一二千萬兩左右日本則非惟不借資於西國且廣種洋綿取材宏富以其紡織之餘紡成洋紗售入中國故洋紗自日本進口者亦屬不貲此日本之擅利者四也一如輪船中國兵輪商輪多購之於外洋材料之堅固與否工作之精良與否其權皆操之於外人而無從身親目擊日本則皆能自行製造而無假乎外人之力卽或有鐵甲巨艦向外洋定造而日人於船政之事素所熟諳故材料之堅固與否工作之精良與否皆不能逃彼洞鑒之中舉中國經手侵蝕之弊一掃而空之且除公司輪船而外内有大小各船其自船主以逮火夫水手人等均係日人爲之權操於已而利不外散此日本之擅利者五也一如鐵路鐵路所以濟輪船之窮也與輪船相輔而行爲通行旅利轉輪調兵運餉之大要泰西各國無不興辦爲利甚溥中國留意西法於鐵路未嘗不望其舉行而所以久而不决僅於山海關等處小試其端者良以鍊鐵造軌築橋等事皆須取資於外洋而又需洋人爲之領袖費大而工鉅故也日人於建築鐵路自工師工匠塡道路建橋梁本國之人皆優爲之而木料鐵料亦皆取資於本國故價廉工省輕而易舉凡於應建鐵路之處皆巳一律告竣而無當行不行當爲不爲之慮此日本之擅利者六也凡此數端皆舉其大略言之至其餘各項足以富國而牟利者尙非一端所能盡且近來西商有專運日本各貨者矣日本布匹之精緻花樣之新巧有爲西人仿行者矣積以歲月必有更出新法以駕乎西人之上者然則日本之精於工藝精於製造蓋可知矣雖然日本於工藝製造如此其精此固日本之利其於中國譬猶風馬牛之不相及也而我爲之鋪張揚厲津津然樂道之若有餘味者何哉實於中國有深感焉蓋以日本之小加以整頓其效之見於今日者巳如此中國土地之大物産之富人民之衆咸皆十倍於日本而以心思才力而言華人固不在日人之下并不在西人之下而乃委靡不振民貧國病曾日本之不若此我觀於日本而愈不能無感於中國也爲中國者誠通近鑒日本發憤自强出地寳盡人力因時變通勵精圖治則將綜萬國而稱雄尙何日本之足云此我觀於日本而愈不能無望於中國也當軸者得吾說而存之坐而言者可起而行卽以此說爲自强之嚆矢也可 
[本館接奉電音]  
　　昨由京友電傳上諭二道敬謹譯登○五月初六日奉硃筆著派果勒敏符珍監馬步射欽此同日奉硃筆這監試著富通阿去欽此 
[繙譯題名]  
　　本年甲午恩科繙譯會試京旗駐防各試卷經松長二總裁照額取中於四月二十四日呈進擬中試卷發回貢院卽同知貢舉監試等官在至公堂拆封塡榜曉示合將光緒二十年甲午恩科繙譯會試中式繙譯貢士清溎等五名履歴籍貫照榜錄登於後中式第一名繙譯貢士清溎廂藍旗滿洲英連佐領下繙譯舉人中式第二名繙譯貢士崇山正紅旗滿洲崇昆佐領下繙譯舉人中式第三名繙譯貢士文斌正藍旗滿洲榮麟佐領下繙譯舉人中式第四名繙譯貢士愛星阿正藍旗滿洲春林佐領下繙譯舉人荆州駐防中式第五名繙譯貢士金杭正藍旗滿洲至善佐領下繙譯舉人廣州駐防 
 
 

Page 2

 
 
[西報言疫]  
　　香港自時疫流行而後官紳設法防堵心力交瘁洗薰疫屋工人亦戮力同心不遺餘力乃邇日疫症傳染有加無已觀此情形恐遍蔓延於港中非夏季不能止矣分洒藥水立法亦善但惜其祇洒於有疫之街及屋而不洒於未染時疫之處以豫止疫氣然所用三百兵卽窮日之力亦祇薰洗屋宇三十間而日中新患疫之家巳有盈無絀爲日不足又安望其顧及未染疫之屋以豫杜疫症耶○當未雨之先各人皆謂天時久旱溝渠積穢致釀癘疾倘得甘霖渥降滌蕩穢汚卽可疫癘僭消乃今已好雨知時滂沱大沛而疫仍未息則以溝渠之穢雨可洗屋内之穢雨不能洗也然屋有汚穢業主不能辭其責惟諭令業主轉告寓客務除穢惡臻於潔凈以免鬱氣薰蒸滋生冼厄或可稍弭其忠也○二十六日有一兵患疫越日又有兩兵染疫後聞又有洗屋之兵二名亦於四月二十六日抱恙審其情形似係患疫而未露端倪現經官派人將二兵看管隨時察看是否患疫前日染疫之兵現在醫船調理漸有起色雖未痊愈然已有生機或可免性命之虞矣○路臣占士兩醫生皆奉派料理染疫之人盡心竭力多方調理遂致路醫生勞苦過甚微覺不懌占醫生亦患熱症不能當差然幸此一二日間已略見痊可矣○玻璃局醫院雇有工匠一班以當殯葬屍棺之役某日忽聯衆停工後經排解始照常操作○聞時疫已傳至九龍城佛頭洲兩處據言某日九龍城有疫症二十一起中有由香港逃避其間者卒亦不免可見有數存焉非可倖免也○皇后道西列治街堅道荷李活道文咸街士地順街結志街三十家皆有人患疫且有兩印度人一西洋人同染疫症印度人一在上些利些一在域多利街皆充當司閽西洋人則居於老些利街者也○香港某甲東莞人也一日有青衣小婢死於疫甲不以爲意迨二十六日其子爲疫鬼所纒翌日女亦同病相憐甲遂將子女舁往玻璃局醫院調治旣而甲命僕婦入室取物久而不見其出往爲查視則僕已倒臥地上口流涎沬氣不絶者如縷遂復報知醫院舁往醫治 
[武林火警]  
　　本月初五日杭州上城頭巷織造署右首某姓家因然蚊烟遺火牀帷致兆焚如本城各署洋龍及各叚水龍紛紛馳往救護得卽告熄計焚去樓屋九幢平屋六間披廂約五六間 
[漢皋茶巿]  
　　四月廿七八日湖南有新茶運至漢口計安化生記茶號物華五百二十三箱仁記茶號利華四百六十四箱湘潭萬和星茶號春魁四百五十七箱俱已發樣開盤價銀五十二兩之譜巿上更有湘陰蘭田茶各一號其箱數及價値个未聞知各國茶師大半已陸續來漢矣 
[鳩兹艾虎]  
　　蕪湖城隍會年例於五月朔日出巡一次僅由東門繞至金馬門旣畢卽安神於河干所搭之木宫内閱一月始舁之回廟野老相傳謂神之岳家舊居於此故每年必須來省一次或謂乃請神看龍船　語不經眞堪令人絶倒本年地方各首事仍循曩例從事前導除旗鑼牌傘香亭鑾駕各種儀仗外又有巨商店鋪自製各色景物擡閣燈傘明璫翠羽輝映一時是以今屆會景較往年不啻繁華倍蓰城鄉士女乘興來看人山人海自午前八點鐘啓行綿長何止里許其間有頭斫兇器裝作十破者有面塗粉墨扮作陰差者鬼頭鬼腦幾欲塞途而尤以披枷帶鎭僞扮罪囚模樣者爲最多皆隨神輿後以行自晨及暮幾無片刻之暇勞民傷財不知何所取義是眞索解人而不得者○皖南鎭李壽亭軍門於上月廿七日送撫憲至蕪湖小住練軍營内兹於初四日還轅○老湘後營由金陵移調來蕪地方深資捍衞該營操防章程向極認眞上月十九日老湘全軍統領李健齋爵觀察奉制軍札委來蕪看操營主譚軍門遂呈請挨哨點名於二十日大操軍容整肅號令嚴明變幻離奇如荼如火繼又接操兩旁後膛砲及各種雜技均爲他營所不及觀察異常贊嘆優加賞賚至日墮崦嵫始行閱竣觀察隨於廿一日至各衙門答拜小作句留卽回金陵大營 
[湖墅薰風]  
　　杭城某甲者爲公局司事有女名金鳳幼時許字某乙乙父曾開綢莊父殁後家道中落乙又不務正業兼戀烟霞故締姻垂二十年尙未完聚甲早有賴婚之意而碍於媒証前年冰人作古甲乃託言女病舉家移居紹城將女另配於山墩某内詭云姪女而内家固不知也去春赴紹就姻携女而歸甲眷亦旋卽回杭而乙亦不知也會女歸寍適有舊鄰朱媪過其家見之詢問顚末甲妻具告之歸述其事於家人爲同居某孝廉所聞孝廉本乙之中表也聞之不勝忿怒因與乙謀僞擇吉期使人告甲甲毫不慌張但多方需索而已旣又使人告甲以無力完娶不如退婚免致兩相擔誤欲將下定時之金飾洋蚨取回俾乙得以小小營運甲又不允曰彼欲退婚則將庚帖擲還原物不能歸還孝廉聞之愈忿遂與乙同至山墩訪知確實因喚地保將丙拘住帶回杭州繕具一禀將欲控告孝廉先謁局員告知其事適有某紳在座代抱不平立喚甲至將禀給予觀看甲言語支吾意欲抵賴局員笑曰若至公堂是虚是實不難水落石出我不過欲全體面故曲爲調停耳卽使此事全虚彼家貧如洗令媛過門亦難度日不如將原聘各物如數給還甲勉强應允而孝廉堅執不允歸還原物之外尙須重罰旋經某紳及局員公斷罰洋一百元作乙完婚之費始免向公庭匍匐云○揚州人汪姓在太平坊開設骨董鋪東夥三人皆係同鄉肆中貨色齊備生意亦佳上月廿七日午後有操湖南口音者三人衣服華麗聯袂偕來購買古玩云是華光巷某公館官親因主人欲送官禮約有數百元交易主人極意逢　延入雅座進烟奉茶卽將各物給予觀看三人故意挑剔非嫌物陋卽嫌價昻盤桓多時迄未成交而去去後檢點各物失去大花瓶二座約値百金瓶高三尺左右似非身畔所能潛藏因疑爲算客及開帳箱查看又失洋蚨七十餘元急至華光巷探問並無所謂某公館者則三人之爲算客無疑矣 
[虐媳駭聞]  
　　江西各屬向多凌虐童養媳苟非母家稍有勢利爲彼所倚畏鮮有不見摧於惡姑者也甚有因此而家破人亡者惡姑視之殊不甚惜亦風俗敗壞之一端省垣裱畫巷某姓有媳十八歲貌頗端好上年合卺卽不得姑歡屢加詈駡漸至鞭鸞笞鳳竟無已時大抵媳母前年逝世嫁奩菲薄自不待言媳父又隨宦廣東音問甚稀無甚餽遺姑卽視媳如砧上肉任意凌虐日前手撻之餘復激其子用扁擔毒毆傷及耳際因用力過猛一舉手間媳卽倒地畢命刻下不知作何了局○又萬載縣有某姓童養媳年已十三轉瞬卽可洞房好合乃四月初旬姑笞其媳幾無完膚復逼令投井斃命當經母家控案訊辦亦因母家雖名門世族近已凌替不堪無以動姑之心卽不能止姑之怒也惟聞母家指控翁姑外復牽控其别居同族是何居心殊不可知或謂差役唆使擇肥而噬爲生財起見恐非無因想高坐堂皇者必不使有罪者倖逃法網無辜者反受擾累也 
[宜昌近事]  
　　近兩年無運洋棉紗往川者今年春間曾運數百件洋棉紗入川昨有輪船來宜又運到洋棉紗三百餘件係川號在滬上所辦聞以後尙有多件運川因中國棉紗粗而且重不合於用不及洋棉紗之細而輕也○前日西壩之太灣巷地方某宅婦女午炊失愼焚去茅房四五間幸在白日經水龍往救業已撲滅次日城内新街口文昌宫右首之節烈祠後有茅屋數間又見紅光燭天時在三更時分更夫亦不鳴鑼水龍無從赴救幸該處人多將火撲滅僅焚茅房一間幸未殃及池魚聞因燃點蚊烟失愼所致也○今歲宜昌一府所出烟土較往年爲歉實因陰雨連綿致烟苗受損此後天朗氣清或有轉機惟川中雨水調匀本年新出之土較往歲爲多已有客家前往收買新莊者○前日上午某划子由岸盪往輪船傍以便攬客上岸不料將　輪船划子向外張望卽碰在别船上面將駕划舟子激入水中流至龍王廟下漁划赶往撈救時因水流甚急當卽沈下不再冐起至今尙未撈獲屍身也○前任重慶英國領事法君磊斯已卸任於四月廿一日抵宜小住數日卽便乘輪往漢聞法君此行係請假回國俟來歲當仍來中土也 
[榕陰清話]  
　　閩中訪事人云東關外某鄉耆老禀控鼓山湧泉寺僧毁掘墳墓一案曾由前任閩縣陳尺珊大令提案研訊兩造各執一 
 
 

Page 3

 
 
詞未經斷結復由現任閩縣樊敏齋大令飭提集訊如何定讞尙待續聞○南臺稅厘總局提調郭司馬榮禧代理水口厘務甫經兩月較之上屆多徵三千餘兩近日奉檄卸事仍回總局辦公○南臺保甲總局鄧季林大尹前日爲其少君娶林大令之女公子爲媳百兩盈門十分熱鬧各寅僚咸往道賀○有林亨齡者赴海防廳署禀控有漁溪大拐其弟婦至文會家中賣姦經友人通知親向理論復糾出三弟等逞兇請爲拘究朱子香司馬准子飭差查覆○城内外勸辦捐輸局開設已久大小商家無不踴躍捐助奈巿景衰頽勸募殊形棗手甚至三五千文亦可列於捐册捐務日下勢成弩末可想見矣上憲因分局諸多糜費諭令停止所委大小員紳咸赴轅銷差尙有應捐之户須官勸辦者皆歸藩署捐輸總局經理以專責成○藩署書吏葉某家擁厚資前因借公舞弊爲人控諸上憲批令拿究葉詭以病故報偷生視息已閱數年去歲爲督憲譚文帥訪聞卽飭署藩司張笏臣方伯拘葉到案先行掌嘴數十再發府讞局歴訊數十堂初尙狡展不承予以嚴刑始行承認當經方伯解院覆訊現葉情願出銀萬元捐輸贖罪已蒙上游允准得以保釋回家 
[白下閒談]  
　　江寍藩司瑞方伯進京陛見一路輿從紛紜異常煊赫五月初一日回寍接印諸事悉照舊章惟將全班轎夫概行斥革另招維揚人補充此役聞該轎夫等倚仗主威沿途需索且酗酒滋事無所不爲方伯頗有所聞故於回任後大發雷霆不稍寛假法令森嚴於此可見彼狐假虎威者當亦惕然矣○五月五日相傳屈大夫投江之期角黍招魂龍舟弔古各省皆然惟秦淮河則尤勝緣秦淮河爲游人薈萃之區紅粉青衫如雲如織或飛觴於辛夷花下或打槳於丁字簾前簫鼓中流達旦不倦讀余澹心板橋雜記已可彷彿一二矣是時招招者羣鳩貲爲競渡之戲雖曰點綴芳辰其實勾引遊客以故白袷少年烏衣子弟咸　舟相待鑼聲鼓聲時近時遠幾與青溪之波如相應答俄而觀者撫掌大譁則見船尾繫童子三四人作鷂子翻身張飛賣肉等戲點水蜻蜓遜兹靈妙無怪乎擊節嘆賞者之多也至於鷁首衝波龍旌耀采猶其餘事亦盛會也○開缺蘇松太道魯觀察送部引見督憲給與咨文並諭同寅諸公捐廉二萬金以壯行色上憲體卹屬員至周且備兹聞觀察於五月初三日登程由申江航海北上好風一路吹送京華龍光載覲之時必可寵錫鸞章再持虎節塞翁失馬安知非福敬爲觀察拭目俟之 
[西伶已已到]  
　　哈驀斯敦馬戲班由新加坡乘法公司白燕兒船來華於前晚進口本擬卽行登岸祗以船身過巨時方潮退故遲至昨日始靠招商局北棧馬頭所帶之馬多至六十匹獸中有虎七頭獅若干頭其一已豢至四十八年矣此外爲狗爲猫爲猴爲鴒爲雞亦皆靈捷輕盈能登塲獻技戲棚昨已支搭將成馬則以一半置戲塲畔竹棚中其佳者則寄養於龍飛馬房登岸時中外各人爭先快覩衣香扇影來往如梭開演之期改爲禮拜二卽初九日晚行見銀花火樹大開不夜之天月駟雲螭齊逞追風之技滬濵士女當更眼界一新矣 
[太守來滬]  
　　昨報紀松江府恩太守將次來滬一則兹悉太守於昨日午後抵滬舟泊大碼頭松海防劉司馬上海縣黄大令以及印委各員均詣碼頭恭迎如禮 
[烟鴇宜懲]  
　　法界孫家弄及三河樓弄一帶爲烟花之澤藪粉白黛緑列坐門前惡態難堪無異藥义變相每遇途人過此輙攬其衣袂强使爲歡前日節屆端陽各處遊人如織有某甲者年近花甲鬚髮蒼然行經孫家弄某花烟館前烟倡緊握其裾硬邀入内適包探帶同夥伴巡邏至此向倡喝阻卽有鴇兒與探夥爲難旣而此探巡至三河樓弄中突被一倡拉住蓋未知其爲捕房辦公人役也旋有龜奴告以故倡懼卽斂手而退有知其故者謂拉客之咎不在倡而在鴇苟無客至卽鞭撻横施倡蓋不得已而爲之苟欲懲倡宜先懲鴇是說也頗亦近理 
[局賭翻新]  
　　滬上賭檯莫多於虹口自經巡捕頭嚴拿懲辦始稍稍戢羽潛鱗然若輩舍此無路謀生遂又生面别開糾聚各賭徒在船中賭博巡捕未及覺察卽覺察亦未易禽拿也公館馬路某皮鞋店主某甲至德公司某輪船收帳歸時携有洋銀三十餘元賭徒小才寳及百步大王聚生石卵子阿木金阿虎等見之糾至天祥馬頭船中賭博不知如何墮河身死事在上二禮拜六至上禮拜三始得撈獲屍身三道頭巡捕聞之禀請捕頭先將石卵子阿木及金阿虎二人拘入捕房昨又續獲小才寳押候堂期解請讞員懲究 
[發給租値]  
　　前日中西官會同紳董履勘虹口新築之西華線路一事曾列報章慈悉起築此路時共用民田若干畝多至五十三户工部局開明清册預備執照交各户收執每户按年給租價洋銀五元前日易副領事及打樣西人邀瞿王周三董事到廨會同讞員宋通剌傳集各圖地保帶同各田户照册按户給照並付洋銀五元給畢各員乃告辭而去 
[僅受虚驚]  
　　昨日午前十點鐘時滬北英租界寳善街某姓家因煮午膳遺火薪中一霎時烟霧迷漫勢將破屋而出幸左右隣聞聲畢集七手八脚提水灌救得以撲滅雖未成災然受驚已不淺矣 
[懸賞緝兇]  
　　通州如皋縣境仇家莊地方去年十一月二十二日有吳佳銀之弟佳壽在謝長有家傭工忽然不見吳佳銀邀謝長有查訪無蹤後因吳佳銀索帳路過馬家莊義塚瞥見有新土浮蓋微露衣角掘開查看認係伊弟屍身頭面有傷不知何人所殺訴知地保王正安同赴如皋縣署報請相騐縣尊准詞詣騐屍身確有傷痕飭緝兇犯迄今尙未弋獲昨日行文至上海縣請黄大令飭差協緝並送賞格其格略謂仰諸色人等知悉如能拿獲此案眞正兇犯賞洋一百元聞風送信因而拿獲者賞洋五十元持單取付本縣捐廉以待决不食言須至賞格者 
[溺斃涉訟]  
　　日前有鄉人陳俞氏赴上海縣控稱寡媳沈氏於三月初二日再嫁與朱和尙至四月二十日斃於副八圖河中當由地保集洋四十元給朱和尙收領草草了事求請提究黄大令准詞飭差將副八圖地保康秋山傳案前晚升坐花廳先提訊陳俞氏供寡媳沈氏生有兒子今年六歲名茂生今沈氏旣死茂生尙無著落沈氏身死不明求大老爺提朱和尙到案著令交出茂生給小婦人領回又提康秋山至案供承充副八圖地保三月初二日朱和尙憑朱家清爲媒娶沈氏爲妻至四月二十日沈氏失足墮河溺斃朱和尙娶沈氏未久無力棺殮經地保集資草草收殮大令謂陳俞氏曰爾媳旣已再醮與朱今已身死自應由沈氏母屬出塲理論與爾無干陳俞氏供沈氏母屬有人在此大令飭卽到案供稱姓胡名蘭園係沈氏内姪沈氏身死不明求大老爺查明究辦大令見胡非安分之人諭曰此案由爾從中唆使致肇訟端殊爲可惡飭卽收押候提朱等到案再行訊辦陳康飭退候示 
[訊究撞船]  
　　去年十一月二十日甯波人康世華所駕烏山船被戴生昌船局通源小火輪撞沈溺斃人口一案前晚黄大令飭差將陶阿虎周彩寳康世華帶案黄大令升坐花廳先提陶阿虎至案供寍波人在戴生昌通源輪船管駕是夜康世華之烏山船自不小心與拖帶之無錫船碰撞致肇此禍小的救援不及並非坐視不救求大老爺明察又提周彩寳到案供撑無錫快船當由客人雇小火輪船拖帶康世華烏山船順流而下與小的之船碰撞又提康世華到案供寗波人撑烏山船被陶阿虎輪船撞成兩截溺斃人口至今屍身尚未撈獲陶阿虎周彩寳故意推諉求大老爺究辦况陶阿虎非通源輪船管駕正身通源管駕正身係高老大求大老爺提高到案方能水落石出黄大令謂陶周曰爾二人所供其不可信假如烏山船撞爾無錫船自應爾船傷重何以烏山船撞成兩截顯見爲輪船碰撞所致輪船勢猛烏山船有此損壞爾可實供陶等執定前詞堅稱康世華自撞大令判將陶阿虎管押候提通源輪船管駕正身高老大到案再行訊奪康周飭退候示 
[誘拐送縣]  
　　前日高昌廟巡防局送誘拐婦女之李逢春一名到上海縣經値日差禀明黄大令飭卽收所聽候堂訊 
[竊犯計逃]  
　　積竊陳金和混名小𩝣餅浦東人也年約二十餘身壯力强疉經懲辦不改前非管押捕房穴墻逃脫旋由英公廨捕役趙 
 
 

Page 4

 
 
金拿獲時蔡太守尙未解組嚴訊之下仍發捕房管押捕頭格外謹愼小　餅計無所出遷怒於同押犯人某甲將其眼珠挖出捕頭令解送到堂太守飭重笞一千板旣又挖傷犯人某乙之眼再解公堂太守大發雷霆嚴卽訊問小𩝣餅供稱小的久押捕房苦不堪言不若犯人命重情收禁縣監之爲美卽或斬首亦所甘心太守怒其横行不法喝再重笞一千板發捕房永遠管押小𩝣餅膽敢拾取桃核向堂上亂抛旋卽帶至捕房捕頭恐其重復傷人令另閉一房中間立木柱用鐵練繫柱上使其身不能轉動自如一日三餐有人爲之餧飼小𩝣餅至此終日如蟻之旋磨如牛之赶車不能越雷池一步矣猶且不以爲苦日夜高歌自樂兹者南匯縣境某紳家被竊衣飾所値甚鉅縣主汪蘅舫明府飭差查緝知小𩝣餅在捕房脫逃後曾到南匯竊案卽伊所犯因於上月下旬移文英公廨請宋通剌將小𩝣餅交來差帶回歸案訊明再行送押通剌遂飭捕頭派捕將小𩝣餅押解到堂一再面諭南匯縣來差謹愼小心不得稍有疏忽并仍梏以捕房中西式手足銬將匙交來差收管及來差帶同小𩝣餅雇舟起程將至北蔡鎭小𩝣餅向來差言某紳家衣飾的係我竊内有一包埋藏在此間虹橋下可乘便同去起贓免致再勞往返來差信之隨囑船户剌篙鎭上小𩝣餅又曰我係此間人今者身帶刑具親友見之殊屬不雅乞開去當同行否則不去也來差曰諾隨將刑具開去一面命船户鋪跳板來差共二人一前行小𩝣餅居中一押後甫上跳板小𩝣餅雙手將前行之差　住向河中擲下押後之差急高呼救命又被小𩝣餅推入河中及船户聞聲出看小𩝣餅已大踏步登岸如飛而去無奈先將落水之二差援救幸河不甚深不致凶占滅頂而小𩝣餅已蹤影全無及回城禀報本官明府大怒喝笞一千五百板勒限緝拿事爲捕頭所聞以問通剌通剌立卽致書南匯詢問昨日尙未接到覆書也 
[藩憲告示]  
　　外提調二品頂戴按察使銜署江南江寗等處承宣布政使司江南鹽巡道胡爲出未曉諭事照得江南省文武闈鄉試所需一切供應食用物件從前本歸江寍府南捕通判經辦責令各行鋪分認承應均有官價流弊殊多自經兵燹巿面商情逈非昔比歴科均遴委大員總辦供給等事所需食物等項均按巿價平買絶不擾累商民一洗舊時積弊今屆舉行甲午正科文闈鄉試所需一切食用各項無論在地採買出外購辦概行照巿發價所需工匠夫役亦不准减價勒差如有不肖司事丁役假借官價名目私圖抑勒延欠或從中尅扣漁利以及影射漏捐種種情弊一經訪聞或被告發定卽從重懲辦除分别移行外合特出示曉諭爲此示仰各色人等一體遵照務各奉公守法毋得自蹈愆尤該行鋪人等如有串通壟斷擡價居奇亦難輕恕其各懍遵毋違特示此示於昨日揭貼上海縣署頭門 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤乘]  
　　廣東羚羊峽居端江下游爲西江一大鎖鑰峽中兩山高並一水中流可二十里許其山皆石水道甚狹實肇郡之關鍵也每當西潦漲盛水流湍急船之順流而東者疾如激箭逆流而西者則又難若登天若遇風爲山阻風力廻旋輙有覆舟之懼日前有西江貨船由佛山載貨逆流西上駛至峽中清風橋突遇山風下帆不及舟爲之覆舟中人幸有他船拯救得免喪生所載之貨盡付西流急倩下流船户打撈僅獲十之二三由貨客載回佛鎭江湖之大風濤之險可不懼哉○南海縣三江司屬小金山有金山寺焉寺前有水土名金溪卽古靈洲也寺下石巖重疉蟠曲深邃魚常踞爲窟穴漁人每臨流羡之奈寺中取魚有禁故亦徒有羡魚情而已官窰附近某鄉有漁人名龍者能入水如履平地閉氣久之與魚相持故人呼之曰獺仔龍言其取魚如獺也兹當西北潦降巨魚乘順流而至龍知其多聚巖穴中深夜乘寺僧不覺偕妻理棹泊山下携漁具下水入巖穴中捕魚貫以繩其妻曳之而上得魚十數尾心猶不足復入穴搜捕以繩繫一巨魚方欲出穴被巨魚阻塞穴口龍在穴久恐身在水中難與力爭以爲必死於魚矣忽生一計以所携魚义力刺巨魚魚被剌乃揚鰭掉尾而去龍得出險鳬水登舟牽繩出魚於水中重約二十餘斤因告妻曰是役也余幾葬於江魚腹矣妻問其故龍備述之妻始而驚旋誡龍此後勿復入險焉有奸人帶一幼女年約十一二齡貌頗端好肌豐而體胖賃與新會城禮義街梁某家索取身價銀六十五兩梁議定五十七兩交定銀若干訂日交易詢問此女何來媪言石坑鄉鄧某因其父棄世負債纍纍故其母將女賣之以抵倩梁信以爲然至期立契越旬餘之久婢面起紅雲不似前時之美及騐其身乃瘋人也詢婢所自出言是西河口瘋艇某甲之女媪串同蟻媒帶出發賣也欲送回西河口而找某瘋人不獲乃助銀數元送往瘋院收養○上月三十日南海番禺兩縣奉大憲批准將審明應决盜犯在南海獄中提出徐亞根何黑骨有仔歐陽果蔡亞艮四名番禺獄中提出盜犯曾亞高葉倫有潘亞凌歐陽潛陳亞社袁亞禮周亞永七名均解赴營務處覆訊騐明正身綁赴巿曹正法○佛山有地名東莞者皆東莞人所居其人性悍而好鬥偶不如意則起而力爭當白鴿票未禁之時票匪多若輩爲之今則改而爲博徒結黨聚處聲氣相通雖寄居異地而强悍之氣不改焉日前七堡田料館某農人與東莞某甲相爭七堡人以彼客我主衆寡異勢土地異宜不甘爲其所弱標懸長紅與之約戰東莞人十分戒嚴備置兵械並招集寄寓石角橋頭之東莞人百餘輩藉資臂助是日戈矛雪亮火砲雷鳴然東莞四面要隘堅竪栅閘分人守禦另選善鬥者暗藏鎗刃在栅外巡防接應幸七堡有在籍之陳紳以理開導謂我七堡地廣人多東莞僅數百丁口衆寡之數已相懸絶小不可以敵大弱不可以敵强理勢　然勝之不武不勝爲笑不如甘受其欺使人知我七堡之海量汪涵則鄉黨公評自有笑其不知量者矣否或不忍則致命傷財釀成鬥禍兵連禍結報復尋仇不知胡底也各鄉子弟聞其利害憬然而悟鬥禍遂息然猶兩不相讓輙存抵隙尋分屪意某日橋頭某賭館有七堡人某甲與東莞人相碰乙等識甲爲七堡人故以惡言辱之蓋欲激其怒而撻之也甲忖此地爲東莞麕聚之所垂首而去途遇鄉人某丙備訴受辱之故丙爲之不平曰予帶有六響洋槍可爲爾雪耻兩人卽返將至橋頭恰遇乙如厠二人濳尾其後入厠發槍轟之不中乙從後門逸出至賭館振臂一呼東莞人各持槍械齊出欲得甲而甘心幸甲由半路逃歸獲免○佛山附近一帶鄉村爲西北潦水當衝之地恃隄而居其隄縱横三四十里膏腴萬頃南北有竇俾資宣洩兹當西北兩江河流增漲將各竇關閉以防淹浸田禾不料深村下竇閘板朽壞無資修復求大魁堂補助在魁堂紳董以向例俱由鄉人自置不能越俎代庖鄉人遂任意延宕聽其淹浸後大魁堂以民食所關不啻已飢已溺急爲捐資修復所幸淹浸未深各圍田復自行加築堤基此後果得天氣晴霽則潦患可舒而豐年可卜矣○蛋户生長水鄉水懦狎而玩之其死於水也亦意中之事乃不溺於水而爲陸沈不亦意外之事乎蛋婦某氏居新會江門之新欄街街近海濵婦以板木架屋易舟居爲陸居携其四五齡幼子入此室處焉上月十七夜西潦突來河水漲溢淹受入其室婦在黑甜鄉猶不知身在水中也幼兒惡睡墜於榻下溺水而死比曉婦方睡覺覓兒失其所在驚骇不明其故方欲下榻而水己將及牀涉水覓兒則兒屍浮於屋隅已不可救矣○佛山邇來疫患未息其體吕結核而瀕於危者大不乏人自省中廣濟醫院代延治疫醫生在鎭内萬善堂施診到堂求診者無不應手而愈一日有牛欄口某戥店夥患疫到堂求治見旁人之患結核者醫士施以刀針某畏痛而退另求瘡科醫士診之踰日卽斃○日前香港英官恐疫症流傳特設躉船以安病人并用西醫調治華人以致謠言四起粤督李宫保聞之照會港官將躉船　撤改由東華醫院醫治或裝運回粤并札行南番兩縣出示曉諭以安民心并禁止黏貼告白南海縣出示云現奉督憲札開現接英領事照會内稱省城各街黏貼告白一事本部堂詳細照覆仰縣卽便會銜出示言明香港政務司業已出示以後華民患病均用華法醫治不再裝入躉船且華民往來均聽其便所有前裝船内之華人業經本部堂照會領事官轉致香港大臣盡數放出或交東華醫院醫治或用船之回中國聽其自使爾等不得再聽謠言妄生疑慮并將造謠張貼之人嚴密訪查務獲均毋　延等因奉此合行出示曉諭爲此示諭軍民人等知悉爾等須知香港華民患病均用華法醫治前裝船内華民業已盡數放出或交東華醫院醫治或用船運回中國往來聽其自便嗣後毋得再聽謠言妄生疑慮或張貼告白等事倘有抗違定卽查拿决不寛貸各宜凛遵毋違特示 
[掌珠已獲]  
　　趙余氏家在南巿青龍橋生有一女小字阿彩年方二八久出不回婦昨遇諸英租界會香里見其掠鬢掃眉裝束如野雞妓喚其小字突有李王氏者言阿彩在我家爲夥且雇朱小妹當婢均曾借用洋銀其來時有人爲薦頭今日不能任爾領去於是兩相吵閙擾攘不休適一百零八號華捕到此巡邏將氏及阿彩並李王氏朱小妹帶至捕房捕頭命一併移送英公廨宋通剌飭將阿彩及李王氏朱小妹交官媒看管 
[交保管束]  
　　磚橋人王阿小形如乞丐在奉賢縣境十三保三十七圖干樹芳家空屋住宿上月初九夜干樹芳家失物疑王所竊送至金山營汛移解奉賢縣請究奉賢縣莫大令研訊之下王供素爲鞋匠並未爲匪實因患病流爲丐類干樹芳家失竊小的委不知情盤詰再三矢口不移莫大令以王係上海縣人日前備文移解上海縣請爲交保管束黄大令飭局收所候傳的保到案方准保回 
[巡局瑣案]  
　　滬南二十三七鋪巡防局委員戴憶珊二尹督同巡勇出外梭巡見蘆葦街新等處大栅屢次洞開昨日飭傳地甲至局以栅夫任意玩怠諭令急選妥人充當地甲唯唯而退○滬城小南門外倉橋浜北沈公館傭人昨扭小竊一人至二十三七鋪巡防局訢稱公館中於上月十八日失竊物件未經報失昨晚有賊掩入竊去鞋子一雙當卽知覺上前追獲請爲懲辦竊賊供姓徐名阿六因餬口無資出此下策局員鄭厚餘二尹判笞一百下鞋給失主領去○甲乙二人在高昌廟一帶擺設二十一門小賭攤二人因事口角繼以扭毆甲力不能敵致被乙擊破頭額鮮血淋漓互扭至鐵廠巡防局請斷兩造供詞各執局員魯二尹以甲不應自將頭額觸破裝傷圖詐喝將甲重責二百板斥釋 
[法界捕房紀事]  
　　車寓主嚴有德投公堂控失東洋車一輛昨日包探持葛同轉名片投八仙橋巡防局禀明局員恊同地甲至褚家僑某車寓認明贓物根究來歴寓主卽將售車之某甲交包探帶回禀明捕頭押候堂期解訊○前日蕩婦某氏與浪子某中互相戲謔老羞變怒口角不休聲達通衢入於某號巡捕之耳上前喝止甲卽逸去婦不服申申作女嬃之詈並以洋傘撥去捕之號帽蹴以蓮　致染汚泥捕怒與他捕帮同將婦拘獲解入捕房翌晨克捕頭向之研問著罰洋銀九角並押候賠還號帽○偷兒某姓竊取吉祥街某烟館内烟槍一枝翌日經烟館主拘送捕房克捕頭詰問之餘認竊不諱並據供烟槍押在英租界某烟館内捕頭命押候吊到原贓解請　同轉懲究 
[金陵官報]  
　　四月二十一日候補道王澧木釐局馬聲煥營務處均謝委會辦差○二十二日同知愃齡專差禀謝癸已科文闈差蒙給酌委州縣一次○二十三日兩淮鹽運司江人鏡到○二十四日知府吳曾僅禀知丈蘆洲今日開局○二十五日巡檢高朗謝委隨辦新海防捐輸局並到差○二十六日新選贑　縣青口司巡檢陸敦儒辭赴任○二十七日江西湖口掣驗候補道朱麟成到由湖口來○二十八日兩淮運司江見辭○二十九日管帶英國畢格密兵船遊擊斐理柏辭○三十日試用知縣冷利南巡檢徐文煥均到由蘇來分寗○五月初一日新授江寗府理事同知長勇到由京來藩臺瑞禀知今日任事署藩臺胡禀知交缷藩篆回鹽巡道本任署鹽巡道吳禀知今日交缷從九王溥禀知分寗差委典史謝邦楨交缷署安東縣典史事回○初二日新授安徽鳳頴六泗道王赴任候選道陸元鼎叩謝咨文進京均辭通判沈樂賢皋委勘文六合蘆洲差又邱光　銷江北措資假並銷府發審差奉皖南茶釐局調辦建德荼務卽辭○初三日藩臺瑞見淞滬釐捐解餉委員同知程光斗到由滬來督憲示定于五月初十日免穿外褂○初四日署常鎭道蔡到見 
[江西官報]  
　　四月初十日候補通判于鴻頤起服來江賀運隆禀銷騐收大王廟背傍溝岸工程馮俊才許應銑候補縣李澂何敬釗供禀知貢院淘井差黄子箴禀辭解九江關餉進京吳政修由建昌等縣催地丁回禀知貢院淘井差楊承曾禀銷經訓書院點名差安義孫文廉禀謝准補行知浙江丁憂知府程綏由抗回籍縣丞杜榮熙由會昌等縣催墊欵回從九金紹美調辦新喻卡典史陳啓霖解鹽餉往金陵會昌典史戴筠新均禀辭知縣潘尙志禀謝酌委一次行知從九田錫江起服來江吉水縣華文匯禀赴任署新昌縣石守謙缷事清理交代回福建同知羅承祖奉閩藩委來江催恊餉九江府經黄維恩俸滿來江騐看○十二日候補縣張維城禀辭解九江關餉進京石守謙辦善後　文案通判陳希曾勘估曾公祠工程布經連級署布理問陳鳳韶俱造辦甲午科三塲硃墨試卷知縣王祖彝代新建下鄉相騐樊恭慈由京解地丁何同知林祇炘由九江　審匪案並會勘宿松黄梅德化同仁堤回吳文煥查德丙保甲○十三日署南康府李嘉資缷事回署南昌通判　本嶲禀謝委赴任大挑知縣高偉驀禀到係陜西癸酉舉人彭湖陳席珍劉樹奎俱禀謝拔委一次行知撫州府顔驥據報丁憂以補用府羅光廷署理未到任以前委臨川縣劉瑞礽暫行兼護 
 
 

Page 10

 
 
[蘇省官報]  
　　四月廿五日委署吳江縣縣丞倪善慶辭赴任從九吳祥泰交缷代理光福司巡檢事回未人王棟徐之楠分常差遣卽辭○廿六日郭　階禀知接辦水路總巡差劉坦銷滬局差○廿七日龍贊新銷滬局差○廿八日委署溧陽縣陳鳳儀辭赴任從九陳步青銷津局差並禀知丁母憂○廿九日朱毓崧由滬專丁來省謝奉飭第一　年滿比較盈六成以上蒙給酌委署事一次○三十日督辦督銷鹽局浙江候補道宗源瀚杭州回 
[邗江官報]  
　　四月二十五日新選庫廳許鹺尹鳳文由省公幹回○二十六日葉鹺尹滋樹銷周庄卡汪鹺尹祖齡方鹺尹宗虞同銷北鹽○二十七日郭　轉攀桂委解京餉差○二十八日戌刻運憲江都轉由省回轅○二十九日牌示新選庫廳許鹺尹鳳文飭知赴任江西陳遊戎有明解餉來○三十日許分轉之奇銷王家渡鹽厘差庫廳許鹺尹禀知任事 
 
 
 

Page 11

 
 
   
 
 

Page 12

 
 
   
 
