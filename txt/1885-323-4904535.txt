# 1885 - 323 - 4904535

 

Page 1

 
 
[古今圖書集成告白] [  申報舘點石齋主人啓]  
　　本齋開印古今圖書集成一書所應收第二次銀五十兩曾經一再展限盖因是書前此掛號之時多有邊言速處之人誠恐尚未周知用特寛以時日兹再與諸君約凖以本年臘盡爲度務期從速寄交倘再逾期卽使補寄本齋亦不再收將來出書之日亦不得因前有收據藉口繳銀索書勿謂言之不早也倘有年内續寄銀兩當將股單上所列之號數姓名開明寄示其有由漢口掛號者仍就近繳於漢口信和洋行本齋俻有空白收據不難掣取也此布 
[順天江南浙江江西四省闡墨出售] [  申報舘主人啓]  
　　本科順天江南浙江江西四省闈墨本舘業經先後排印校對無訛紙張潔白頗爲士林珍賞定價順天闈墨洋七分江南八分浙江江西均七分售處仍照曩例揣摩風氣者所宜先賭爲快也 
[五十八號畫報出售] [  申報舘主人啓]  
　　前者高麗禍起蕭墻由中朝發兵勘定大院君旂居保定數載於兹今奉恩命釋令歸國自啓行以迄抵埠層層護送處處將迎字小之恩無微不至亟圖之以供衆覧報首畵譜兩圖仍係羅漢爲任君阜長所繪後附淞隱漫錄圖說一則准於十六日出售此布 
[各國通商損益說]  
　　各國之所以求通商者凡以利其國家而已擇其事之有益者行之有損者去之此固各國通商之本心然其中亦自有區别前有西友爲余言及此事謂泰西各國之通商於他國也皆欲求有益於本國之民惟中國則不然其所施行大都有損於本國而有益於他國並爲縷述所以然之故余曾編次其言著之報端顧言猶未見其群且盡也余今思之并卽目前所見者而印證之覺西友損益之說殊足發人深省兹又暢而論之夫所謂通商者通懋遷以成交易以其所有易其所無他國之物有益於本國者輕其稅以招之他國之物有損於本國者重其稅以拒之此其大較也至於本國之貨賑運至他國者則不過出口時一稅此外則無所耗焉運至他國如中國租界等處者亦不過海關進口一稅此外亦無所損也西國之貨其運出者稅則皆輕惟烟酒等物因其並非日食正用所必需且酒則尤足以售人故其稅較他物爲重然雖曰較重亦不過出口一稅而已盖其意固以爲本國之物運往他處以求利此其利固我本國人民之利則亦無異於國家之利也故且稅皆從輕若他國之貨進口則不作如是想矣今中國則直反其道而行之宜爲西友之所笑矣他不具論余旅居上海已久請卽就上海土産之貨之稅而言之上海土産則地方濵海以棉布爲大宗浦東一望棉田彌亘鄉間婦女所恃以爲衣食資墾之種之栽之培之收之摘之絞去其核置之紡車軋軋然手摇足踏紡而成紗然後經之緯之砰砰然機響梭鳴織而成布暑則汗流寒則手瘒日則忘食夜則廢寢其辛苦至甚也旣成之後或一二匹或三四匹或五六匹交其夫若子兄若弟携至上海售之於人此固無所謂稅也上海布號陸續收買積少成多販運他處則必先出報關之稅假如販至蘇州則一路厘卡次第加捐比至蘇而貨卽暢銷斯亦已矣倘其貨滯不銷或又作　而之他之計復運而至杭則一路厘捐又不知其幾許由是而推之或再由杭而甬其厘相又加矣由甬而溯吳淞逹長江以至於漢口則厘捐又加矣或漢口仍不能銷而又返至上海則厘捐又加矣夫以上海所出之布轉輾販運以至於仍回至上海則其貨初未銷出水脚一切費用已屬不貲而又加以閱一處則多一處之厘捐彼業此者其將何以獲和乎其所以待本國之人者如此此其一端耳其餘名貨之出於本國而輾轉販運於各内地者莫不如是至於外洋之貨之運入中國銷售者則惟進口稅一道此外分運各内地别無稅項且由此口報捐進口之後設其貨不能銷售閱數時而仍捆載以出運往他口則前此所捐之稅銀可以付還此其便易爲何如由是觀之謂非捐本國以益他國抑何顚倒若是也若以爲泰西各國惟利是視但知益已不顧捐人中國獨以仁厚爲懷柔遠爲念甯取怨於本國之人民不肯求多於他國之商旅以是爲中國之大度則要不過自爲誇張文飾之語未必其果然也實則釐訂稅則擬定釐捐其間有不得其法者耳此中損益之故所關殊大及此時而中國尚不能詳細審定改弦更張吾恐於本國日加損於他國日加益甚非計也不觀於洋藥乎洋藥之爲人害夫人而知之他國皆惡其害人也屏忽使進其名不在稅例而中國則獨以此物爲入口之大宗此其損益之數與他國已不啻天淵而况中國不但不禁洋藥之外來反自禁土人種植鶯粟以分西人之利若或有深助西人以剝中國之意鶯粟旣禁洋藥銷塲愈無所礙而其來益多是獨非所以損中而益外乎或　禁種鶯粟盖欲中國人民知鶯粟之害非以廣西人洋藥之銷塲也然旣欲禁鶯粟必先嚴吸烟之禁而後可烟禁旣嚴人人知吸烟有干國典漸次戒除斯鶯粟不禁自絶卽洋藥亦不禁自阻盖中國而苟無吸烟之人則洋藥之來無人過問彼西人又將何所利而販運來華若不能禁吸烟之人而徒以禁種烟之舉是又爲損中益外之大者又不僅稅釐輕重多寡之一端也已嗟乎中國欲謀自强而先不能自益反自損以益人如此而其所以爲自强者尚足恃哉此吾所以不憚苦口之陳而深兾聽之者採此良藥以一顯其醫國之手也夫 
[諭旨恭錄]  
　　十月十二日奉諭李鴻章奏東明黄河伏秋大汎獲慶安瀾一摺本年直隷東明縣屬黄河南隄伏秋汛内盛漲異常險工迭出經李鴻章督飭文武員弁設法搶護現在節逾霜降仰賴神靈默佑獲慶安瀾賞深寅感着發去大藏香十枝着李鴻章祇領交道員并鈐身虔詣高村李連莊黄莊大王廟敬蓮祀謝用荅神庥餘着照所議辦理欽此同日奉上諭並據御史馮應壽奏庫倫辦事大臣桂祥辦事乖摎藉端勒捐等情當派紹祺馳往確查兹據查明具奏此案桂祥被叅上年令甲首捐銀七八千兩查無其事其所提商户罰欵係爲發放各員口分薪水等項之用尚無朦蔽惟泒令差官書都那瑪等赴後地勸捐磚茶因商民欠交捐欵責打押追該大臣信用劣員任令刑逼勒捐毫無覺察旦捐欵已有成數並未具葵種種辦理不善殊難辭咎桂祥着交部嚴加議處卓索圖盟四等塔布囊書都那瑪卽武忠額旣無職任又非調赴庫倫差委人員胆敢擅作威福任意妄爲荒謬已極着從重發往黑龍江充　苦差筆帖式綸錫於書都那瑪責押商民時但知附和並不攔阻實屬庸劣不職着卽行革職蒙古辦事大臣那遜胥克 
 
 

Page 2

 
 
圖隨同畫稿恊領音得太筆帖式松蔭稿而書押均有不合着一併交部察議至所稱此項捐存磚茶庫倫現無急需應存應提請旨交部辦理等語此項磚荼本非奏明捐辦之項豈得任意苛泒所有現存之茶九百十五箱五塊看交那遜綽克圖賞還原捐各商民按照所捐多寡數目分别攤給毋任經手員役從中舞弊倘再查有侵蝕情事卽惟該大臣是問餘着照所議辦理該部知道欽此○十三日奉旨武場正考官着祁世長去副考官着孫詒經去欽此同日奉旨這塲内彈壓着副都統興存去欽此同日奉旨着英樸魏廼勷監試欽此同日奉旨這收掌試卷着張鴻謨朱溍去釟此同日奉旨這外簾官着王嘉禾宋蔭培章法護張蔚增去欽此同日奉上諭金順奏副都統傷病增劇請開缺回旗可否賞食全俸一摺青州副都統托雲佈着准其開缺回旗並加恩賞食全俸以養餘年該部知道欽此 
[勢同一炬]  
　　十七日倫敦發來電報言賽爾維雅用開花砲攻蒲而加里亞之回亭地方刻下該處已成燎原之勢遍處皆火恐力不能支也 
[領事被封]  
　　日斯巴尼亞之哈望乃地方有英人開行於其處前此不知何事海關飭罰該行銀若干嗣經英國駐該處之總領事官禀知日國家謂設或不肯饒恕該行我當作保乃禀未批回而該行怨已倒閉日官遂將英總領事之衣物及公廨之文卷等件悉數查封英領事不服屢以文書往來日官因將文卷等件交還而領事之衣物則終不交出現在英日兩國爲此事彼此屢有照會且告知英國駐日欽差英欽差謂官塲從未有此異事當令日官賠禮謝罪然究未知作何了結也說見西字報 
[折獄惟愼]  
　　已革副將張成到刑部後業經堂司等官研鞫數次口供極爲狡展謂馬江失事實悞於張幼樵學士等語大司宼不欲故入人罪據實奏明請旨飭下錫衛二欽使赴閩就近察訪以期水落石出無枉無縱當邀兪允卽發廷寄到閩或又稱尚須傳張幼樵學士到京與之對質云 
[因材器使]  
　　前報蔡和甫太守鈞經張樵野星使調作隨員出洋云云兹聞醇邸以守精明幹練熟悉洋務特派在海部行走以資臂助故美日秘之行已作罷論矣 
[使節南下]  
　　張樵野星使前日遷入總署儲才館俾例檢閱公牘兹聞星使以公事旣畢復于日前遷入賢良寺中隨帶人員計共十二名所有國書勑書總署内閣均已辦妥不日發下星使於叩賀皇太后萬壽後卽涓吉起程乘輪來申換船出洋云 
[欽使晉京]  
　　出使英俄大臣劉芝田方伯於十月初一日到京初四日遷入賢良寺初五日四鼓進内請安皇太后召見時垂詢江西風土情形并及沿海防務方伯一一奏對如數家珍天顏大悅温諭有加越日降旨以三品京堂候補並加二品頂戴清秩崇銜非常榮幸誠異數也初七日四鼓進内謝恩當星使初到京時凡江西江蘇安徽京員俱紛紛投剌拜謁星使於素無交情者一槪擋駕越日皆投剌答拜至王府及樞曹譯署與堂司宅第星使均先往禀謁拜會蓋循向例也並聞星使自江寗起節赴京一路所接荐條已逾風詩之數惜限於額未免有遺珠之嘆惟繙譯一員則已聘定上海道署洋務委員曹潤甫司馬驤其叅賛卽李傅相之長公子伯恒部郎也刻下星使在京公務繁冗又須至各國使署拜會彼此設筵欵待各道寒喧極形歐洽故約在封河後始可蕆事出京也 
[京師泠汛]  
　　十月初二日黎明時起朔風捲地震撼窓櫺如是者三畫二夜至初五黄昏封姨始歛威而退此三日中寒氣頓增數倍富户俱披裘擁爐至窮民則瑟縮街頭頗堪矜憫幸初六日起風日晴鹿稍覺温和耳 
[考錄供事]  
　　詹事府於十月初二日考試供事共到五百餘人初三日晨揭曉計取三百六十名初四日覆試出結官齊到識認以杜頂替惟此次榜上列名者悉係紅卷故被擯之人頗有後言云 
[上相騐砲]  
　　李傅相于本月十二日抵旅順騐船一事本館已據電音筆諸簡端嗣經訪事人隨節而往備紀情形悉傅相於十一日晨九點鐘時乘鐵龍小輪船駛出内河換坐快馬輪船至大沽卽於是晚十二點鐘時駛出界外上定遠鐵甲船時六鎭炮船揚威戰船濟遠鐵甲船水師統領之康濟坐船環布如棋聲威顯赫隆隆砲響聨接如蟬定遠濟遠更高燃電燈光明照耀六鎭及揚威康濟則燃硫磺樟腦燈横架桅　以便水手站桅致敬三點鐘時定遠展輪揚威濟遠二船在旁擁護津海關道周玉山觀察前出使德國大臣李丹崖水師營務處羅稷臣直牧廣東陸路提督唐元圃軍門北洋水師提督丁禹亭鄭誠齋兩軍門總稅務司德璀琳君炮隊教習李曼君此外又有幕僚巡捕戈什臧獲親兵庖人輿夫濟濟蹌蹌船爲之滿十二晚約七點鐘時抵旅砲臺上聲砲如禮鎭遠復高燃電燈砲手聲砲兵丁站桅與同大沽時無異十三日晨九點鐘時傅相過濟遠船船上岸上砲聲尤繁東西兩岸戈矛耀日旌斾拂　各軍各營哨弁兵丁列隊沿途肅雍鵠候二點半鐘時傅相由濟遠換坐飛霆小火輪渡登西岸上威遠炮臺弁兵皆跪迎道左轉至饅頭山騐炮打靶觀子藥房卽在營中午膳時已逾十二點鐘矣約兩點鐘時復至東岸登黄金山至袁子久觀察行轅上老驢嘴騐炮打靶隨赴老母猪脚上杉板船登小火輪歸定遠船憲駕所到之處雖人山人海擦背摩肩而肅靜無譁絶無聲息可見上相威聲足令陸讋水慄也是日約五點鐘上船十點鐘開行未開之先傅相復騐視電燈桅頂兩燈一齊燃亮所有官廳飯廳各房之有電燈者無不光明大放如放琉璃之域如遊不夜之城遠遠照人鬚眉畢現屆時開行仍由濟遠揚威護送十四日下午回至大沽界外各兵船上迎送如前甫抵埠快馬船已來接迓有總署夾板文書三件摺批一件經駐沽之羅恊戎飭弁轉送嗣又遞電報一件傅相本擬在沽騐炮嗣以公文緊急隨詢快馬船主陸倫康現在有水若士能否過界答稱快馬船食水六尺刻有水六尺五寸如從速過船可以赶及瞬息間傅相卽率隨員人等盡數過船比到大沽天已黄昏兩旁砲臺炮聲震耳星月光由遥見人影幢幢在砲臺迎接七點鐘到船塢泊船諭俟潮漲然後入津時燈光閃爍人語喧闐盖各員弁皆在碼頭恭遞手版也洎憲駕到津回轅已十五日將嚮晨矣其所騐各船之尺寸各炮之大小口徑若干受藥若干命中致遠彈之磅數靶之里數已詳前報無待贅言惟聞合同原訂每點鐘可行十四咪半路來華後試騐四次統計順風逆水每點鐘可行至十四咪六五較原合同有過之無不及攷大沽赴旅順水程計一百七十五咪此次來回約行十六點鐘每點鐘實行十一咪聞火爐尚未開足云 
[邑令丁艱]  
　　吳邑侯任石芝大令花縣板輿萱庭日永太夫人張氏於本月二十二日八秩大慶文孫又捷北闈爰擬雇集梨園祝嘏稱慶署内已裝搭戲臺遍懸燈綵事事准備煥然一新矣省中自中丞以次公送金箋壽屏十六幅輝煌奪目寫作俱工各寅僚紳士亦紛紛致送壽儀不料十六晚太夫人陡然痰湧氣逆延至十七日辰時溘然西逝大令擗踊哀慟幾不欲生隨委捕廳備文禀報首府請卽轉群大憲委員接理旋經藩轅牌示已委馬漁珊大令海曙署理矣 
[基隆大疫]  
　　接淡水來信云現在基隆地方冬瘟加甚每日死者數十人聞蘇軍門得勝所統之淮軍三營每營勇丁死約三百餘人其 
 
 

Page 3

 
 
餘病者尚居三分之一以外别營大致彷彿基隆煤局委員一月内相繼病故者有黄郭任三君故劉爵撫聞之未便再派委員前往若淡水地方疫亦如之西人之患病者亦不少也 
[鄂垣續信]  
　　鄂撫彭芍亭中丞因病出缺本館早接電音登報兹又得訪事人來信謂中丞在闈已發暈數次至八月二十四日回撫署後病又加劇曾即具奏請假一月武試由督憲主政不料延至本月十二日亥刻竟至不起聞署中祗有文孫在側次日卽親視含殮鄂中人士一聞此信俱痛哭失聲盖中丞之遺愛有以入人者深也 
[闡事誌聞]  
　　副主考張星使于本月十二日啓輪赴粤省墓各官均至南門外茶亭恭送正主考陳星使已膺督學之命于十五日接篆○福州圑練勇丁本由林君壽圖統帶大憲以目下軍需奇絀札令於十五日遣撤惟留文昌宫内百餘名行臺數十名○歴屆武闈各署辦差人役率向鋪户索取蠟燭油燈浸成陋習兹經楊制重查知出示嚴禁略云本部院早出暮歸無需此物倘再藉端騷擾准予指名禀究云云洵救弊安民之善政也○閩省每屆年終例有銀錢分卹故員家屬須由同鄉官取具保結開明住址再由分叚委員稽查給領然利之所在弊報隨之往往不肖官員濫具保結甚且托名冒領委員稽查時又從而袒護之其眞係故員家屬貧苦無依者反抱向隅之泣福州府張太守國正素極廉明邇日深知其弊禀請大憲限定十月十五日起十一月十五日止者各故員家屬迅速照例報明造册以例確查庶曖昧私肥者無所嘗試矣○張中丞卸篆後本擬卽行回梓後因偶染風寒是以欲行又止近日病漸告痊整理行裝爲期不遠矣 
[劇賊破案]  
　　杭城有劇賊某甲者穿窬中之第一流人物也幼習猿女術是能於薰籠上立屏風上行者居恒不輕試其技一二月始一出門出則或半月一月始歸去時行李輝煌比反則囊資充牣居杭年餘衣服華麗體態軒昻從未有人識破其行徑其所竊皆係巨贓一擊不中卽遠而之他走壁飛簷如行平地故生平從未破案差保捕役不敢過問前月臬署中某幕友房忽遭巨竊除現洋不計外另有金跳脫三隻金表一隻金葉七八兩及衣飾等計數約共千餘金立卽報縣四路跴緝杳無蹤跡近日嘉郡亦迭出巨案各捕頭都有來省跴緝者會同巡局暗訪衢查已經多日日來武塲開考上城各考寓中賭塲如巿不意甲日在局中呼盧喝雉豪興益增竟有劉毅一擲百萬光景以致三日以來輪去番佛六百餘尊賭塲中奉之如上賓咸以石季倫鄭當時目之乃事爲中城巡防王什長所知王本撫標營中什長身材短小瘦骨支離而精悍絶倫雖十數健兒非其敵手嗣爲保甲局保舉專司緝捕所破巨案指不勝屈是日得此消息卽帶巡勇散伏要路已則親至賭場中觀望時甲賭興方濃無暇他顧王立其背後呼其名而拍其肩曰某處尋汝甲回頭見王神色頓變起立欲走王携其手偕之出門卽有巡勇奔集押赴總局前晚局中嚴訊審出數案甲向在下城廣興巷某洋燈夫家居住贓亦窩頓於此當札下一叚委員立傳該保帶差至某處搜贓并將洋燈夫交保管押以待總局傳審聞甲精通拳勇十餘人不能近身且出必懷刃藉以護體乃爲王什長一呼未敢拒捕亦見識時務者不失爲豪傑也 
[添委總辦]  
　　招商局自今夏收回後李傅相委盛荇蓀馬眉叔兩觀察總辦局務數月以來漸有起色兹聞傅相又委崔惠人宫允加國固來滬與盛馬兩觀察合辦按宫允安徽太平縣人辛未進士夙有文名都人士望之如泰山北斗兹得移旌滬上倘於會計之餘兼得南針指示想士風亦必蒸蒸日上也 
[太守回申]  
　　新任松江府姚少讀太守由松蒞滬情形已詳前報嗣太守乘輪前赴金陵謁見制憲前日復附招商局江裕輪船回滬印委各員赴小東門外金利源碼頭恭迓太守卽命駕入城先赴道轅禀見邵觀察然後次第赴各署謝步聞太守卽須換坐民船晋省云 
[讞員赴省]  
　　英界讞員羅少耕太守將赴蘇垣已登昨報昨晨飭差知照捕房停解一天公事下午乘坐民船用小火船拖駛赴省與署川沙廳黄芝生太守核算交代事宜聞黄太守先已赴蘇至道憲札委縣署幫審委員王鴈臣司馬兼代英界會審事宜定於今日會判各案云 
[諭領先物]  
　　前報列萬安樓客棧因庽客黄雨三高金甫二人竊取同棧人長夾衫拘拿送案一事當經包探將黄高寄存該棧之舖盖衣箱起到在竹箱内搜出質票三十餘張内四張質在滬地餘則分質蘇杭鎭江等處而以杭城荐橋之某當鋪爲最多因將滬地四票吊到原贓計衣服十件解送公堂翁太守詰訊之下黄供各物皆從漢口棧房竊得太守着將各物留存大自鳴鐘捕房傳諭失主具領惟須說明物式覓得的實保人耳所有物件略記于後計在萬安樓取到水烟袋兩支烟鎗二支銅面盆一只眼鏡三副竹箱皮箱内有茶青套褲藍呢夾袍藍摹本夾掛竹布長衫紫色絨衫藍線縐套褲藍呢馬甲元縀羽鞋雕毛扇藍線縐套褲並短衫褲及零呈物件所有當押票四張吊到衣服十件雪青紡細長衫短衫各一件天青寗紬單掛白灰圑頭寗紬單褂各一件藍縐單長衫一件湖色鶉羅接衫一件藍羅長衫一件雪青縐紗套褲一雙藍羽細長衫一件雪青官紗褲一條 
[吃白飯]  
　　昨晨翁太守臨捕房時包探禀稱林阿春陳福生殷阿才三人至某飯店用膳後不會錢鈔經飯店中人送案請訊原告今日未來飯資計九十文林稱撐船度日陳稱爲銀工殷亦飯店生意有人邀往吃飯先已脫逃翁太守以該三人身畔有錢數十文着留存捕房候飯店中人具領三人從寛開釋 
[鴨言]  
　　縣西某姓小烟館主婦混名小洋鴨雖不能名乎鴨鴨而唼花依草亦覺婉轉可人前晚有某甲到來吞雲吐霧乘人不備竊取烟槍鴨知之立卽倩人追獲將甲扭送巡防總局凊徽馮剌史提訊之餘甲供姓張名春榮向在某署當差並不竊取烟鎗實遭誣指剌史謂現已人贓並獲爲何尚敢逞刁遂飭重笞三百板着具改過切結復謂鴨曰似爾青年女子胆敢私設烟寮本欲重懲以昭烟戒姑念無知着卽赶緊閉歇或有戲之者曰鴨乎鴨乎爾旣不能横陳一榻窟啓烟霞曷弗效饔人之以鶩更雞翺翔於山梁深處乎鴨曰謹受教 
[兇犯順供]  
　　盜冒鹽捕案内之李文明等各犯解府發回已詳前報前日莫邑尊飭提該各犯至案逐細順供大約卽須備文解省也 
[志節可嘉]  
　　　粤妓李阿美控欲從良被鴇掯阻一案前已備紀各情昨日覆訊太守謂阿美曰爾今立志從良深堪嘉尚惟陳鈞不名一錢恐難依賴本府意欲將爾發堂擇配爾意何如阿美答稱願從陳鈞决無後悔陳稱該妓堅欲從我被鴇索資我以無力婉辭該妓遂投案叩求超豁鴇婦梁氏稱買該妓未及半年日前陳自許償洋四百元太守謂阿美旣堅欲從陳當卽將陳開釋自行量力償洋阿美仍發官媒俟陳禀覆具領可也 
[地主具結]  
　　包探恊同地保拘捉借設賭檯之張姜氏石吳氏瞿茂生石和尚朱瑞全張阿坤解由羅太守分别押候訊辦等因已登前　 
報昨由太守覆訊各犯均不肯承太守命該二氏具永不租地與賭犯聚賭切結始得保釋瞿等押候查辦 
[上海文報局内籌賑叢譚四十]  
　　嚴佑翁來電云如果山東灾重暫以五成撥濟查敝所起解山東賑銀業已五次計銀二萬三千兩又附解陳竹翁處五千兩李秋翁處二千兩合成三萬兹於十九日復由瑞林祥匯解第六批平銀五千兩仍交潘振聲先生收放○西壩公茂鹽棧交到王君子眞函云舌耕三世難遂先人濟世之心加以膝虚襁褓久初求嗣之命今於八月一索得男特將歴年積洋念元及慶延生兄助洋十 
 
 

Page 4

 
 
元助賑又胡毓生先生函云家貧竭力勸募得洋念六元銀六兩等因是皆作秀才以天下爲懷者○台灣學王子芸驢文鳳翥歴年勸籌數欵集數甚鉅災民賴以存活者無算陰德耳鳴共卜于門必大今科閩闈愒曉其文郎榜印瑩修高捷允爲福報之先聲可勝忭賀○宜興白宕里節婦葛伍氏承母夫人訓求身子康健合家平安捐助洋三十九多福本貴自求食報定徵不爽 
[上海北巿絲對會館籌賑公所經解廣西江甯賑銀彚登]  
　　十月初二日解元甡莊經手匯去江甯賑捐英洋一千元○十四日附文報局同解江甯賑捐規銀二千兩○十七日附文報局同解廣西賑捐規銀三千兩函請嚴佑之先生查放合併聲明○刻下山東水災最廣待賑急迫卽求各省大善士再發慈悲廣結善緣普度羣生功德無量江靖兩縣以及沙洲冬賑刻不待緩敝公所擬集冬賑并解原曲棉衣仍請張雪堂大善士親往查放并求樂助善士積萬代不朽之功德廣結善緣早日惠賜一同會解如能多集一分捐卽多救一分災因靖江沿海素來瘠苦一遭破圍水灾飢寒迫甚苦不勝言是以不揣冒昧謹代灾民百叩奉求伏乞海涵卽呈公鑒[  教弟施善昌頓首拜上]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禀辦理泉屬漁圑出力員紳彚案奬叙稿]  
　　總辦泉州府屬漁圃委員知府銜江蘇候補知縣張三品銜補用道福建泉州府知府徐爲禀請彚案保奬事案奉欽差大臣督辦軍務侯相左札以閩省沿海地方應辦漁圑雖經通飭地方官舉辦誠恐鮮有成效亟應委員分途前往協同地方官切實辦理其應泒紳耆就地擇舉聽候加委等因當奉飭委卑職與五品銜浙江候補府經歴李盛瑶會辦泉州府漁圑遵卽束裝協同李經歴馳抵泉郡會同卑府於奉札後卽行移檄沿海各廳縣一體知照辦理并舉品行端正紳士補用道禮部郎中黄謀烈綜領漁圑事宜員外郎銜刑部主事陳棨仁翰林院庶吉士王式文等均各公正勤能帮同襄辦以臻妥協當經在於郡城設立總局先行報明一面議定章程會督署厦防廳丁丞署馬巷廳趙倅蚶江廳羅倅晉江縣汪令代理南安縣范令及現任吕令惠安縣魏令同安縣朱令等協同所屬分赴沿海各鄉澳諭飭在地紳者查明定章隨同辦理桃選年力精壯漁人考騐熟悉風濤沙線礁石與能泅水深遠近曁升桅上下運用器械者分别别充當甲長牌長以及圑勇各盡所長訓練教習務期精熟以資捍衛復經開摺造册先後禀陳憲鑒各在案兹蒙札飭以和議款局大定漁圑卽應裁撤以節經費等因業經分别移行遵照去後伏思自法人扄釁以來馬江一衂兇焰驟張盤據基隆窺伺腹地泉州港汊紛多處處與臺相接颷輪朝鼓敵幟夕來内無專防之軍外乏守口之艦風鶴聲唳昕宵綦嚴兼以臺地聲息隔絶鯨波惟賴泉船爲微通一線凡夫文書軍火粮餉恃泉爲飛挽之途湘淮援防勇丁恃泉爲陳倉之渡敵探旣悉狡心彌生恒思擾我要區截我援應於是崇武蚶江祥芝深滬料羅各口數有敵艇逼汨近洋巨輪巍船黑壓半海高臺遠鏡内嚮窺瞭時駕小舶近岸誘煽幸賴各處漁丁已歸圑約在事員丁奔驟訊察民心旣固厚餌不遷每當操試之時旄影翳目班聲拂波尋橦揉升踏浪魚游各逞絶技思效寸長四鄉來觀盈千盈萬指揮以輔勢此咤以助威雖只千百之丁儼有萬軍之槪而諸紳士又復鄉望素孚衆樂爲用實事求是開誠布公馴其剛悍之風游以忠義之志頭目互捍指臂相聨聲威一張逆鋒潜孱敵人進無引水之奸住乏齎粮之盜鼓棹遠颺不復生心漁丁哨探旣得實情密報轉輸乘隙飛渡臺防支應街免匱乏盖不第保全夫本境兼且大裨於危疆此皆仰賴憲臺沈機建策先事預防紆因地剖宜之籌爲不戰屈人之算卑府與卑職曁紳士等始獲托藉碩畫稍効微埃保完要衝得免咎戾現在奉文停止而各圑申長牌長經受功牌仍堪駕馭再欲呼召立可成圑較之僅募水軍防守口岸給粮則雲集裁餉則星散者似爲有裨因念前此在事官紳奮勉從公不遑朝夕半載宣勩一心矢勤實在著有微勞未便壅於上逹除卑府及各廳縣身任地方不敢仰邀議叙卑職與李盛瑶係札委辦理之員廳聽憲裁予奪其餘出力官紳理合開摺禀請仰祈憲台察核俯賜彚案量予奬賞以昭激勸實爲德便再李盛瑶先已晉京故不會銜合併聲明除禀各憲外爲此備由具禀須至正禀者 
[分發人員騐看名單]  
　　籌餉掣籖分發　鹽運判　諸可詩浙江○海防指省分發　鹽運判　范德培湖北兩淮　知縣　方培英河南陜西　鹽大使　毓楨鑲白山東　府經歴　胡林順天安徽李繼昌安徽直隷　縣丞　黄毓琦湖南山東王希仁山西河南蘇錦霞安徽浙江尹崧齡江四江蘇盧正本直隷山西　州吏目　梁禧年福建四川　縣主簿　崔器之山東東河　按司獄　毓森鑲白廣東　道庫大使　張起鳳順天山東　巡檢　李金波直隸江蘇莊登瀛江蘇浙江席與壽江蘇浙江何承祐江蘇浙江張鳳丹河南陜西王金鑑浙江福建張策浙江山東蔣元樾浙江江蘇廖思涌浙江江蘇亢廷釗江蘇浙江　從九品　龍錫楨廣東江西龍樹煌廣東廣西龍祝慈廣東江西　典史　吳鴻鈞順天四川范敬端山東河南項沅安徽浙江兪祖培浙江廣東沈宗濓浙江直隷吕廷樺甘肅四川徐念慈江蘇直隷　閘官　屠延江浙江東河　去入流　周德瑞江蘇浙江○籌餉指省分發　知府　花翎杜邦浚江西廣東　同知　張翼謀浙江南河六品藍翎王肇祥安徽湖北　知州　徐培端順天雲南　通判　李承忠江蘇山東　布經歴　孟殿薰湖北陜西　直隷州州判　喬作又河南廣東　鹽經歴　許德生安徽兩淮韓爕陜西廣東汪一鶚浙江兩淮　府經歴　奎英鑲黄廣東　縣丞　狄如椿順天江西多福鑲紅四川楊祖漣湖北四川吳聲晋湖北江蘇　布照磨　王宗儀順天四川　州吏目　王者瑞順天湖南　巡檢　秦廣綬順天廣東陳若華順天江蘇羅炳炎廣東廣西謝鼎江蘇湖北葉遵海江蘇廣西　從九品　李忠文廣東福建葉保和安徽四川徐文煥湖北湖南　典史　莊農廣東廣西李文順天河南陳謨湖南湖北　未入流　黄傳緒廣西浙江○勞績掣籖分發　同知　董楨鑲白　知縣　同知銜劉德恒順天花翎同知銜錫忠俊安徽○勞績指省分發　同知　　知府頂戴王飛翹安徽南河　知縣　同知銜陸嘉榖廣西江花翁同知銜况章美江西廣西同知銜劉兆霽浙江甘肅　鹽大使　藍翎吳毓芝湖北兩淮　府經歴　朱秉芳安徽江蘇　縣丞　六品銜貴仁正白廣東六品銜李訓鍇江西雲南　州吏目　趙勵昌廣西雲南　縣主簿　德潤鑲藍北河　巡檢　方份安徽江蘇○截取呈請分發　直隷州知州　吕憲瑞山東河南○俸滿教職掣籖分發　知縣　陳桂辛湖北○優貢掣籖分發　知縣　何作照廣東○孝廉方正掣籖分發　直隷州州同　李乘時江西　縣丞　焦子辰河南○孝廉方正指省分發　直隷州州判　雷橡榮陜西四川○應補呈請分發　知縣　焦雲龍山東陜西同知銜祁德昌直隷江蘇　府經歴　尹開福四川浙江　未入流　李寵桂福建浙江吳開陽山東山西董廷筠湖北廣西 
[定菴兄以今秋高擢巍科先綠省親返里道出申江過味蒓園見訪辱蒙題句依韻奉和卽希郢正]  
　　筆端妙具四時春着手能教字字　 
新烏哺縈懷眞孝子鹿鳴式燕叶嘉賓君方振翼搏霄漢我喜分光託里隣珍重碧紗籠處聽一時傳誦徧騷人[  叔和弟張鴻祿拜稿]  
　　　上海四馬路浦灘文報局内恊賑公所經收賑捐十月中旬清單十六日○催單浦東泰日橋義記衣莊交來不留名陳思過子周募義和主人一元不留名陳思過子周義記莊三户各五角愛鵝居士三百六十五文畢順祥朱益銓二户各一百文合收三元漂陽寶順局募同和坊彭城居士安定居士三户各五百文汪信昌田仁和田永慶三户各四百文汪信源永隆德劉德成三户各三百文平陽文記二百文合收三元五百十五○南通州黄鈞和堂祈母康泰十元○陳俊伯花鳥潤資續捐四元○本日共收英洋廿元錢五百十五文○九月十二日所收福州莫靄樓交來普安堂募内中有林俊明賴小雲兩户係各助三十元本月初十日所收浙江學憲署助棉衣洋四十元係積存堂所捐合并聲明 
[上海北巿絲業會舘核奬籌賑公所施少欽經收由東賑捐十月初八九日第八百三十三十一次清單]  
　　蔚長厚交來福建汪興褘公助棉衣九八規銀六十兩金陵郭家巷楊筠由巨豐莊交來关五十元漢口不留名求保亦子平安由盤記同順祥交來洋三十元尚有助兩廣沼江各洋登在兩廣清單内鎭江福興局來周丙南託友代募無名氏洋二十六元程蓮峯洋十元華亭南鄉望河莊施家坎施申伯以育孫分喜蛋資移助洋六元范春田洋五元江秋槎洋五元蟠桃折席洋四元新安餘生人洋四元浦東高行鎭黄伯鳳求疽患速痊洋四元青浦鼎生義號姚申庭洋三元周明齋洋二元席振豐求弟無病棉衣洋二元楊全慶永出行江湖一路平安洋二元又求妻分娩平安得男二元又積一文愿求免火災家口平安洋一元江灣萬泰局抱病子節省藥資求卽愈洋一元大通聚號寄愼豫莊來黟縣汪宜甫來病卽愈洋一元○金匱學殷第十九批募裘葆記洋十元求免災女洋二元○蘇州養育巷德豐祥募來章松夫洋二元温乃槎朱吟舟薛侣　席少安姚亭甫梁云泉楊直輔德豐祥八户各洋一元共九户合來洋十元○海鹽楊錦安來馮瑚甫求妻目疾卽愈洋一元孫周氏求吐血氣急病卽愈洋一元○楊州運庫廳署聽月簃主募蕩蔚廷洋十元聽月簃八元退一步軒洋四元晴峯氏洋二元中隱居士樂泉氏不留名無名氏四户各洋一元唐氏喬之息二户各錢一千文梅花書屋主人錢四百文共十一户合來洋三十元○硤石恆受參號由恊源局來棉袍一件棉襖一件棉褲四條以上初八日○河南吳勉齋明府漕平銀二百兩合九八規銀二百十五兩一錢漢口楊清泰善士經募交敦實堂救生局託恆福號胡紹庭兄交來無名氏棉衣紋銀五十兩估見甲規銀五十一兩七錢二分四厘無名氏還心愿求平安洋十元伏寗無吉氏指助沙州棉衣洋十元葛友記洋十元王中和洋十元鄂垣候福街孫竺山寄全泰盛局來洋五元海陵東隅了願子由姜堰森昌局來洋五元○郭安甫兄交來蘇州汪壽萱經募滌穢生新棉衣五十件新棉褲五十條尚有助兩廣棉衣褲登在兩廣清單内以上初九日 
[鎭江電局代收東賑九月分清單]  
　　武林樂安子募昌字四千五百十八號册楊介堂求闈中身體平安吟秋主人求妻病速愈胡以瀾求母蔡氏康健朱元仲求足疾速愈董銓叔求鄉試場屋平安孫菊初求妾曹氏生産平安鮑德麟孫關氏陸潤生董李紘朱湛卿崇儉堂兪奎基十三户各一元張寶珊半元修已堂徐幹卿二户各五百文○清江電局募射眞琅玡郡姓氏十元○共收東賑洋二十三元錢一千文附清江電局募射眞琅玡郡姓氏皖振洋十元均卽日轉解 
 
 
 

Page 10

 
 
   
 
 

Page 11

 
 
[光緒十一年十月初十日京報全錄]  
　　宫門抄○發抄旨四道○將軍慶等奏爲叅革族長緣由摺○疆撫劉奏刊給關防先行啓用片○東撫陳奏番明擬結片○閩督楊奏彚解京餉起程日期摺○又奏匯解餘剩帑銀片○河督成奏河工保舉請仍循舊章奬勵片○楚督裕奏壽解京餉片○十月初十日推班○召見軍機○發抄李鴻章奏直隷藩司請暫緩陛見奉旨松椿看俟奎斌到任後再行來京陛見欽此○又請將完欵之已革同知任慶三開復奉旨户部知道欽此○又試用通判李錟請仍照原保給奬奉旨吏部議奏欽此○又光緒十年分八項旗租奏銷未完一分以上各員職名奉旨户部議奏單併發欽此○○奴才慶裕濟祿跪奏爲宗室族長阻撓繼嗣延不詳辦及飭司質証傳訊狡展支搪恭摺奏叅仰祈聖鑒事竊查光緒十年三月間前任將車公崇綺任内據已故宗室壽泰之妻孀婦趙氏以伊故夫承繼之子已故宗室輔昌興妻傅氏先後病故乏嗣無人主喪情願將輔昌降服兄已故宗室璧昌之次子宗室恩祿是年十六歲輩分相當擇賢過繼與其故子輔昌名下爲嗣以承宗祧恩祿之母亦願出繼族人均願具結赴族長處呈請轉詳乃該族長呈瑞阻撓不容過繼情等呈訴一案當經迭飭該總族長訊辦未結禀覆核奪隨又飭司傳訊詎該族長呈瑞一味狡展支搪顯有阻繼情事經前任將軍公崇綺一面將呈瑞之族長革退咨呈宗人府核辦咨覆以憑揀放一面先行札派宗室族長英瑞署理該族長事務兹准宗人府覆稱查在京閑散宗室如有爲族長者若犯罪情節較輕均酌罰奬賞若情節較重者湏奏明請旨革退族長乃係奉旨補族之缺豈可咨革本府並無辦過似此咨革成案例載亦無專條如應革去族長先行奏聞後具行知照等因咨行核辦前來奴才等查宗室呈瑞身爲族長管理鑲白正藍兩旂圖記事務於宗室繼嗣案件乃竟從中阻撓不容過繼迨經傳訊又復狡展支搪實屬有意阻繼若不從嚴叅劾殊不足以肅官方除已故宗室輔昌繼子一案已由該署族長英瑞等辦理允協詳經報府核准毋庸再議外相應請旨將宗室呈瑞族長革退以儆效尤是否有當理合恭摺具奏伏乞皇上聖鑒謹奏軍機大臣奉旨着照所請該衙門知道欽此○○劉錦棠片再甘肅新疆鎭迪道前經臣奏請加按察使銜兼管全疆刑名驛傳事務並懇飭部頒換關防業奉諭旨允准在案惟由部頒換關防尚需時日亟應先行刊給關防以昭信守兹刊就木質關防一顆文曰甘肅新疆鎭迪道兼按察使銜管理全省刑名驛傳事務除由臣飭發祗領扄用外謹會同陜甘總督臣譚鍾麟附片陳明伏乞聖鑒謹奏軍機大臣奉旨知道了欽此○○陳士杰片再壽樂營守備喬振東前因查緝私宰毆責莊約常得勝致令自盡一案委訊該守備堅不吐實經臣奏請將喬振東革職以便嚴訊於光緒十年七月初九日奉旨着照所請該部知道欽此欽遵轉行確審去後兹據署濟南府知府增瑞訊明擬議由臬司林述訓轉詳前來臣覆加確核緣喬振東籍隷歴城縣由軍功歴保花翎儘先都司同治九年借補壽樂營守備十一年接印任事與壽光縣屬莊約常得勝素不認識並無嫌隙光緒九年二月二十八日喬振東差派兵丁張學海鄭振鐸下鄉巡緝張學海待行至壽光縣紀台莊見有不知姓名人宰賣牛肉上前盤詰其人乘間逃逸適常得勝走至張學海等卽向查問何人私宰常得勝因答聞係外縣人因牛隻倒斃宰賣壽光縣境並無私宰之人張學海斥說常得勝有意隱瞞常得勝不服分辯彼此口角揪扭張學海用指甲劃傷常得勝額顱適在逃之同營兵丁元永順路過拉勸常得勝疑護牽駡元永順用馬鞭柄連毆傷常得勝右腿並毆傷右脊經鄭振鐸上前勸歇各散常得勝素患胃痛病症是日回家後舊病復發連日痛疼難忍三月初一日早常得勝之叔常法孔自外回家常得勝卽向告述發病及被毆情由聲言定赴守備署前與元永順拚命常法孔當向勸慰詎常得勝氣忿莫釋卽於是日乘間吞服治病洋藥走至守備署前更屋内毒發殞命報經該縣何慶祥詣騐提訊常法孔供詞狡執禀府檄委臨淄縣知縣藍沂華會同何慶祥覆騐通詳經臣將喬振東撤任批司提省發委濟南府審訊張學海鄭振鐸解至章邱縣中途乘間脫逃勒緝未獲前濟南府知府福潤提訊喬振東恃符狡展堅不吐實由司詳經臣將喬振東奏叅革職嚴訊兹據該署府增瑞提訊供認前情不諱詰無妄筆拷打藉端索詐情獘應卽擬結此案已革壽樂營守備喬振東派兵巡緝尚屬因公其兵丁張學海向莊約常得勝查問私宰口角元永順趨勸被罵用鞭栶毆傷常用勝致令氣忿　毒身死亦非該革員意料所及惟失查兵丁元永順等在外滋事釀放人命究屬約束不嚴業經奏叅革職應毋庸議逃兵元永順等飭緝務獲另結除將供册咨部外理合附片具陳伏乞聖鑒訓示謹奏軍機大臣奉旨該部知道欽此○○帮辦軍務頭品頂戴革職留任閩浙總督兼署福建巡撫臣楊昌濬跪奏爲匯解各欵京餉委員起程日期恭摺仰祈聖鑒事竊照光緒十一年分部撥内務府茶稅京餉銀五萬爾回本京餉每月五千兩洋藥厘金五萬兩近畿防餉銀十四萬兩當飭司局籌籍並因部議停止匯兌曾經奏明閩省並無現銀擬令號商先行墊解俟有上庫日期提欵發還曁委鹽大使許衍棟知縣成心中兪秉焜督商籌墊内務府銀三萬兩固本銀三萬五千兩洋藥厘金三萬兩先後解京投納在案兹復解内務府茶稅銀一萬兩固本京餉銀五千兩洋藥厘金一萬兩近畿防餉銀二萬五千兩委令試用通判張壽基督同號商如數籌墊進京投納該委員定於八月二十八日起程仍俟報到上庫日期再行由閩提欵發領據署藩司劉瑞祺並善後稅厘兩局司道具詳前來除分咨外臣謹恭摺具奏伏乞皇太后皇上聖鑒再閩浙總督係臣本任毋庸會銜合併陳明謹奏軍機大臣奉旨該衙門知道欽此○○楊昌澹片再福州將軍臣舟圖善賞給將士餘剩帑銀奏奉懿旨此項銀兩除賞給該將軍所部五千兩外其餘卽着交内務府呈繳欽此恭錄咨會到臣並將餘剩銀二萬五千七百四十六兩七錢發交善後局司道詳委試用通判張壽基督同號商匯解聲明該委員定於八月二十八日起程等情前來除咨内務府曁户部查照外臣謹附片具陳伏乞聖鑒再閩浙總督係臣本任毋庸會銜合併陳明謹奏軍機大臣奉旨該衙門知道欽此○○成孚片再奴才接准部咨南河河工安瀾保案自同治七年奏請仿照東河成案兩年奏保一次初次請保十數員至今保至六七十員之多似此漫無限制殊非核實之道嗣後各省安瀾保奬員數從嚴核减以二十員爲率如旨逾額者奏請撤銷所有外省人員及本省紳董一槪不准列保等因奏奉諭旨依議欽此欽遵咨行前來自應遵照辦理惟查豫省黄河兩岸工長四百數十里在在皆民生　寄每屆伏秋大汎沁黄水勢並漲有一日之間驟長至七八尺及丈餘者驚濤駭浪洶湧非當倘一隙偶疏其患何堪設想所賴在事文武各員羣策羣力不避風雨泥淖上下奔馳履險蹈危併力搶護用能全工隱固歲慶安瀾仿之軍營實與躬冒鋒鏑者無異且近年工欵節减一遇險要辦理並形棘手該委員等拮据搶護胼胝經營兩歴伏秋始終罔懈實屬異常勞苦與别省情形不同若照部議限定員數則此後用人無以振作而資觀感殊於大局有碍抑奴才更有請者黄河搶辦鉅險異常出力原與尋常勞績不同是以向章准照軍營優保奬叙翎枝歴辦有案上年經前都察院左副都御史張佩綸條奏嚴核保舉河工安瀾保案不准請奬翎枝並指尋常勞績而言其有身歴鉅險於安危呼吸之間罔惜身命力與水爭得以搶保無虞者旣與尋常安瀾有别似應循照舊章仍准奬翎枝以爲異常出力者勸合無仰懇天恩垂念工防緊要首在用人俯准嗣後黄河搶工出力人員仍照舊屇成案寛予奬額並准循舊請保翎枝俾勵通工而資鼓舞出自逾格鴻慈奴才爲河工關係大局鼓勵人材起見謹附片具陳是否有當伏乞聖鑒飭部核議施行謹奏軍機大臣奉旨吏部議奏欽此○○裕祿片再迭准户部咨奏撥光緒十一年分京餉案内先後共撥湖北鹽厘銀十五萬兩又奉旨廣西軍餉着鄂湘兩省截留京餉無論何欵迅速籌解等因欽此又奉上諭光緒十一年内務府經費撥湖北鹽厘銀五萬兩陸續徑解内務府交納等因欽此業經欽遵將本年等一批京餉鹽厘銀一萬兩截留湊解廣西軍餉並籌撥第二批至人批京餉鹽厘共銀十二萬兩第一二批内務府經費鹽厘共銀二萬兩先後委解赴京交納附片奏報在案兹復據湖北布政使蒯德標署鹽法武昌道瞿廷韶籌撥第九批京餉鹽厘銀二萬兩又籌撥第三批内務府經費銀一萬兩隨解平餘抬費右袋劈鞘等項銀三百三十五兩均飭委補用知縣春生何葆修會同管解赴京交納等情詳請奏咨前來除分咨外理合會同湖北巡撫臣彭祖賢附片具陳伏乞聖鑒謹奏軍機大臣奉旨户部知道欽此 
 
 

Page 12

 
 
[光緒十一年十月十一日京報全錄]  
　　宫門抄○發抄旨四道○楚督裕等奏京銅船遭風沉溺緣由摺○又奏長江水師到鄂及起程日期片○又奏審明定擬摺○黔撫李奏絞犯脫逃特叅各員議處摺○將軍慶等奏爲奏聞摺○閩督楊奏匯解津貼銀兩夾片○十月十一日兵部太常寺太僕寺廂黄旗值日無引見○順天學政許應騤請訓○召見軍機許應騤○發抄陳士杰奏補用令沈世銓補冠縣令奉旨吏部議奏欽此○楊昌濬奏查明副將劉春田被叅各欵定擬奉旨該部知道欽此○又遵將恰靖各營分别撤留奉旨該部知道欽此○又仍委督糧道劉端祺署福建臬篆奉旨吏部知道欽此○○頭品頂戴署湖廣總督臣裕祿頭品頂戴湖北巡撫臣彭祖賢跪奏爲滇運第六起頭批京銅經過險灘遭風碰壞船隻沉溺銅斤恭摺仰祈聖鑒事竊據湖北布政使蒯德標按察使黄彭年會詳據署東湖縣知縣聨均詳稱滇省奏委楚雄縣知縣惠山領運六起頭批正解京銅五十一萬五千斤計裝船十隻於光緒十一年六月十四日已刻駛至縣屬黄顙洞險灘驟遇暴風水滔浪湧該灘峽壁陡立無處停泊致第六號第十號銅船被風吹折桅舵先後下碰灘頭石磯觸碎六號船頭撞穿十號船艙板經各船灘夫舵工水手丁役一同竭力搶護堵塞不及船中入水已深衝流至下三里石牌鋪灘漩渦中沉溺計第六號船沉失銅五萬一千八百斤第十號船沉失銅五萬一千七百三十二斤其餘銅船八隻現已駛抵東湘縣城河均幸無虞會同運員逐一盤騐過秤數俱相符現在江心水深俟稍退後設法打撈一面催令押解前行俾免稽遲等情詳司轉請奏明前來臣等查滇銅自五起二批爲始欽奉諭言派湖北藩司蒯德標稽查催䟎該司先經嚴飭委員及沿途地方文武員弁催運護送現在被風沉溺銅斤之處實由驟遇泰風該黄顙洞爲著名險灘列在則例實係人力難施非委員疏忽之過除批飭該司俟江水稍退飭行宜昌府並東湖縣督同委員留守之家丁迅將沉失銅斤多雇水摸設法打撈務獲並咨明户工部曁各部錢法堂雲南督撫臣查照並六起二批咨報起程後已奉諭旨改派臬司黄彭年稽查飭令探查俟入境時督飭地方官催䟎外所有六起頭批滇省銅船過灘遭風碰沉緣由謹合詞恭摺其陳伏乞皇太后皇上聖鑒謹奏軍機大臣奉旨户部知道欽此○○裕祿片再長江水師定章提督以半年駐下江半年駐上江周歴巡閱察看弁兵勤惰兹長江提臣李成謀於本年九月初四日到鄂察看水師營伍卽於初五日由鄂起和上駛前赴岳州校閱各營所有到鄂會商及起程日期謹會同長江水師提督臣李成謀附片具奏伏乞聖鑒謹奏軍機大臣奉旨知道了欽此○○頭品頂戴署湖廣總督臣裕祿跪奏爲審明職官誘姦民婦按例定擬恭摺仰祈聖鑒事竊查前據湖北興國營叅將熊朝鑑禀稱該營兼襲雲騎尉世職琥生張榮泰在外誘姦民婦應请斥革審辦並據興國州知州宋熙曾詳稱民人李善光具控張榮泰與伊妻李陳氏通姦經伊撞遇捉獲將李陳氏一併送案提訊張榮泰供祠狡展各等情先後禀詳經前署督臣卞寶第附片奏叅革審奉旨着照所請該部知道欽此欽遵行司轉飭審辦去後兹據署興國州知州龍兆霖審明議擬由府轉詳湖北按察使黄彭年核詳前來臣覆加詳核緣張榮泰籍隷興國州於同治元年歲試取入州學武生因其父守備張長林剿賊陣亡給予雲騎尉世職光緒元年張榮泰以武生兼襲飭發興國營學習與李善光隣居往來李善光之妻李陳氏見面不避光緒十年三月不記日期張榮泰至李善光家閒坐陳氏一人獨處與之調戱成姦以後遇便續姦不記次數李善光同父李克森均不知情李陳氏亦未得過錢物七月二十六日張榮泰探知李善光父子外出乘間前往與李陳氏在房續姦適李善光等回家撞遇李善光踢關房門喊同其父李克森登時在姦所將李陳氏同張榮泰一併捉獲投保送宫經本任興國州宋熙曾提訊張榮泰供詞狡展適該營將領先已訪聞據實揭報經前署督臣卞寶第奏叅革審行司轉飭嚴訊究辦宋熙曾未及訊辦卸事該署州龍兆霖到任審明議擬由府詳司核轉到臣覆核無異查例載職官姦軍民妻者革職杖一百的决姦婦枷號一個月杖一百等語此案已革兼襲雲騎尉武生張榮泰與民婦李陳氏通姦被本夫李善光登時在姦所捉獲自應照例問擬應如該司所擬張榮泰合依職官姦軍民妻者革職杖一百的决例擬革職杖一百的决李陳氏合依姦婦枷號一個月杖一百例擬枷號一個月杖一百事犯到官在光緒十一年正月初四日恩旨以前張榮泰所得杖罪與李陳氏應得枷杖各罪均予援免張榮泰世職武生業經奏革其雲騎尉世職飭查有無應行接襲之人照例詳辦李善光同李克森訊無縱姦情事應毋庸議李陳氏仍給其夫李善光領歸嫁留聽其自便除供招送部外謹會同湖北巡撫臣彭祖賢署湖北提督臣吳鳳柱恭摺具陳伏乞皇太后皇上聖鑒勅部核覆施行謹奏軍機大臣奉旨刑部知道欽此○○署貴州巡撫布政使臣李用清跪奏爲秋審絞犯途中脫逃請旨將簽差不愼並押解疏懈及添差護解各官交部照例議處恭摺仰祈聖鑒事竊署龍泉縣知縣卿良昭詳報光緒十年四月二十六日據該縣典史楊沛恩禀稱奉委押解絞犯鄧新本赴省秋審勘畢發回沿途知會地方官派撥兵役護解本月十八日由石阡府經歴騐明該犯鎖銬齊全裝入木籠添差兵役協同原役程發等接遞前進是日解至安化屬塘頭場地方因天色昏黑不能前進隨在該處吳洪太家歇宿將囚籠安放屋内飭傳鄉約支臾巡邏並督同解役等留心防守約至三更時分風雨大作該典史等行路困倦一時睡熟詎鄧新本扭脫鎖銬扳斷籠栅乘間逃逸該典史等驚覺查知追捕無蹤報由該署縣會營勘緝訊詳經臣批飭勒緝查叅嗣因日久未據詳叅復經行司飭催去後兹據署臬司吳自發會同署藩司曾紀鳳查開職名詳請奏叅前來臣查鄧新本因口角爭毆戳傷楊闊洸身死案内審依鬥殺律擬絞列入光緒十年秋審解勘發回之犯該簽差押護各官宜如何愼選兵役督同審解乃竟漫不經心以致中作脫逃實屬玩忽相應請旨將簽差不愼之署龍泉縣事候補知縣卿良昭並押解疎懈之龍泉縣典史楊沛恩及添差護解之署石阡府經歴劉正照一併交部議處除行提解役人等至省委員嚴審是否依法管解有無短差賄縱情弊按例定擬並飭查取營員職名由督臣另叅外所有秋審絞犯中途脫逃緣由謹會同雲蹟總督岑毓英合詞薛摺具奏伏乞皇上聖鑒訓示謹奏軍機大臣奉旨着照所請該部知道欽此○○奴才慶裕寶森跪奏爲圈禁宗室人犯博敦在高墻病故恭摺奏聞仰祈聖鑒事竊照光緒十年十二月二十四日據右翼宗室覺羅總族長奉恩將軍盛寛禀據彈壓官宗室族長喜斌等禀稱所看高墻圈禁之宗室博敦於本月二十日因病物故等情禀請派員查騐當由奴才寶森隨卽委派主事伊里布帶領仵作前詣高墻會同勘騐旋據已故宗室博敦堂弟宗室博武等呈稱伊兄博敦實係因病身死並無别故情願具結懇請免騐領骸歸葬等情據此自應准如所請除取具宗室博武等攔驗甘結附卷外當經卷查已死宗室博敦因率　奪獲行使假錢帖人犯段泳詳獲罪比例擬斬監侯之犯奏准圈禁空房已入秋審緩决旣據該族長禀稱在圈禁病故當卽咨報宗人府刑部查核去後嗣准復稱斬犯宗室博敦係秋審緩决恭逢恩旨不准減等之犯據報在圈禁病故例應由奴才等自行具奏辦理今謹遵照定例具奏除抄錄原案原摺咨報察人府並刑部查核外所有斬犯宗室博敦現在圈禁病故緣由理合恭摺具奏伏乞皇太后皇上聖鑒謹奏軍機大臣奉旨該衙門知道欽此　　楊昌濬片再部撥閩省京官津貼銀一萬兩自光緒九年起在百貨耗餘及鹽務盈餘項下匀籌按七月十月報解奏明辦理在案本年七月屆期應解一半銀五千兩飭由號商蔚長厚籌墊匯京投納俟有上庫日期再行提欵給領據藩司劉瑞祺兼署鹽法道張國正會詳前來除咨部外臣謹附片具陳伏乞聖鑒再閩浙總督係臣本任毋庸會銜合併陳明謹奏軍機大臣奉旨户部知道欽此 
 
