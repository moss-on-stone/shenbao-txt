# 1893 - 23 - 4907099

 

Page 1

 
 
[精印隨園三十種告成] [  圖書集成局啓]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心　校排印成書紙張旣潔白無瑕墨色尤光潤可愛分釘四十八本盛以全椐木箱刻已告成卽日出售核定每部實價洋銀五元諸君子先覩爲快者請移玉至申報舘帳房房購取可也 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由煥文嘗耶主人倩本局用活字排印刻已告成紙墨並佳裝潢益姜訃分釘二十四本碼洋四元如祗買外科書則收洋八角寄語杏林老宿橘非名賢有欲得盧扁眞傳者請向上洋申報舘煥文書局鴻寳齋吉頃堂樂善堂古香閣文賢閣文玉山房外埠則山東膠州成文堂廣東鴻文文書局購取可也 
[閲德國什好船廠章程書後]  
　　中國自古以來用兵之法多端破敵之術不一然祗有海防而無海戰故雖有艨艟巨艦而其制不甚講求至晉王濬樓船浮海擊甌越朝鮮巍青州自海道討公孫度劉裕遣兵自海道襲番　唐自萊州渡海趨高麗漸能取道海洋威行徼外此乃用以濟師而非於洪濤巨浸之中兩軍相持摧堅折銳也逮我朝嘉慶年間海盜蔡牽在閩洋行刦跳蕩縱　無以相制粤撫孫玉庭特命提督李長庚造大艦三十艘擊賊於海洋所向輙勝名曰霆船是爲中國海上兵船之始沿至今日時局大變始有木輪之創繼則有鐡甲之堅今則有魚雷船之靈捷查魚雷其形如魚燐銅爲身首尾畢具長德尺四尺五寸五圓中徑三寸五分五全體分爲四節第一節爲魚頭鋒尖如箭内裝爆藥棉藥轟鎗炸彈第二節曰腮又曰深淺機爲全雷深淺升降之樞紐第三節曰腹又曰氣缸以蓄全船行駛之空氣運動輪機端賴於此如人身之有氣力氣動則體行猶身之使臂臂之使指也第四節曰尾其說有五尾之前截曰機器艙鑲行雷之機器有氣管通入氣　中隔氣門門閉則氣蓄於缸門開則氣運其機推動輪葉如魚游行舒翅掉尾洋洋自適猶舟之舵櫓也次截曰浮雷艙内係空膛用以浮雷使其不沈猶魚之有泡也三曰四輪箱内藏坡輪係助輪機以轉輪葉四曰十字架所以定其行止左右遠近偏倚猶指南車之有針也五曰舵架在魚尾盡處左右各鑲銅舵扇接於深淺之機機動則舵扇隨之載而載浮所以能自行升降之關鍵也魚雷之製其法盡於此矣其運用之巧神妙不測亦於此可見一斑此乃刷斯　甫擁所創魚雷之形似製造之窽竅也有是廠之魚雷必配以什好廠之船方稱並美兩廠之所以著名馳譽能並駕而齊　者職是故也然什好廠之都科匠猶歉然不敢自是悉心默運精益求精知法國於一千八百八十七年曾造數十艘在地中海會操有沈没炸裂之虞英國同時亦創二十餘艘在所屬海面比較遲速亦因機器笨重無甚大效於是加意講求默察利害探悉幾微參酌盡美盡善之法因將汽鼓馬力加大鍋爐用煤减省烟囱縮短喫水改淺另加吹風機器俾得煤火磅力加猛機器汽鼓改用三連法輪括改加靈活旋轉自如極意經營始告厥成蓋其難其愼至於如是也於是呈請德國海部試演則見雷轟電掣雲湧風馳竟能超出各國所製諸船之上論其行駛迅速異常雖風浪滔天而一如駛於平水德國海部深喜其能大爲嘉許頒給獎牌用示鼓勵因此什好廠之名益著各國之定造者接踵而至自一千八百八十三年至八十八年如俄意奥土等國紛紛定購數十艘之多中國之廣東亦定九艘續又定一艘福建船政局定大魚雷一艘計艙面長一百四十四尺四寸寛十六尺五喫水七尺二寸五落成於一千八百八十七年六月間均由上海泰來洋行爲之承辦蓋外國各廠與中國貿易其承辦洋行均有一定如什好船廠必歸泰來經理訂有約章他行不能越俎而謀也泰西各國定造魚雷均注意於什好船廠以爲他廠無足與之頡頏者殆所稱爲專門名家之業矣而猶以什好船廠但製魚雷而不再造鐡甲輪舶用爲憾事謂若能汽機輪舶兩者兼之安得不駕各廠而更上哉什好船廠知其然近日已度地量材另闢新基特建極大製造廠一所榱桷崇宏輪奂華美塲宇寛敞廣斥無垠無論商舶兵輪　機均可承造一時聞風而來定者遐邇畢集德國定造大公司輪船一艘受載六千噸可抵馬力一萬匹兵舶一艘受載四千噸專行大海之魚雷船十艘可抵馬力一千八百匹極大魚雷船一艘可抵馬力四千匹極大行海挖泥船一艘奥國定製輪船極快機汽全副可抵馬力一萬匹各國之定造機器輪船者實繁有徒幾於日不暇給爐火之光上燭霄漢韝韛之聲聞於遠近非平昔有以取信於人安能若是哉由此觀之工藝技巧可少忽乎哉嘗謂行兵制勝之道貴乎精兵尤貴乎有利器兵旣精矣而無利器以輔之猶不足以操勝劵昔者英法助土攻俄之役創有砲艇以便進入狹流淺港數十砲艇環攻一巨舶無有不靡南北花旗之戰創有鐡甲以尖桿横衝敵船幾於戰無不勝攻無不克而善制鐡甲者創有魚雷快艦此乃德國有志之士獨出新裁竭數十年之心思材力而至什好船廠始獲盡其能事他國雖有仿造總未能深探其奥藴夫所貴乎魚雷者在於駛行甚捷形聲不露臨陳之際船行愈速機聲愈微飇怱往來務便敵人不覺防衛稍疏卽爲襲擊如於曉色熹微月影朦朧之候雖敵人預知其來亦難桿禦此什好船廠之制所以獨精也吾嘗求所以制伏魚雷者不過外以鐡綱捍護而更以格林挪騰飛諸砲連環抵禦而已然以過什好之魚雷亦難補救夫以一魚雷攻一鐡甲其鋒已不可當况以數十艘蜂擁而來萃於一鐡甲安得不立成虀粉乎哉嗚呼一技之長足以擅名一物之用足以威遠覽其章程殊深歎美國家安不忘危分兵據險非魚雷不足以有恃而無恐魚雷進退便捷利於防守海口故在今日爲中國東南沿海一帶口岸計者防守莫過於魚雷製造莫過於什好船廠是在關心時事者未雨而綢繆焉天南遯叟王韜識於滬北淞隱廬 
[本館接奉電音]  
　　昨由京友電傅上諭二道敬謹譯登○十一月初四日奉上諭御史文郁奏吏部銓補各項捐班人員宜嚴防取巧以免菀枯等語著吏部議奏欽此同日奉上諭御史文郁奏各衙門會核秋審朝審招册爲時太促請飭刑部先期分送以憑詳核一摺著刑部議奏欽此 
[帝里風光]  
　　京師宣武門外鐡廠地方有某甲以開設木廠爲業生子女各一子已完姻女尚深閨待字祗以遭家不造運蹇時乖相繼逝世繼配某氏與孀媳及女料理諸事藉度光陰近日不知何故兒媳及女同服紫霞膏毒發殞命經署理北正事務之邵君帶領仵作前往檢騐甲之兒媳身懷六甲與女均受鐡木傷輕重不等立卽飭役將某氏拘獲帶回衙署審訊並將屍格塡明聽候帶城審訊○唱花旦之福財與唱文武老生之十二紅黑七等另招富慶和班 
 
 

Page 2

 
 
以西腔徽腔間唱十一月十四日祀神十七日在中和園掛紅演唱四日再赴他園輪唱又聞同春班内文武老生譚心培邀約本班名牌及榮　班内著名脚色將三慶戲班重加整頓以冀旗鼓重張可屈周郎一顧云○東安門外有王某者前在左近官廳報稱某甲帶領數人於白晝搶擄衣服經廳官赶卽帶兵前往拘獲某甲等數人解交步軍統領衙門審訊因兩造各執一詞移送刑部掣分四川司審訊甲供稱王某前託我辦理某事應付朱提四五十兩屢索未付某日同友人某某等上街公幹順道往王某處索銀王某答以兩手空空有衣服一包可典銀二三十兩令我携出餘容日後商辦詎料王某譎詐異常揑稱搶擄誣控好人所幸是日有素識之王某及某乙在旁觀看可爲見証承審司員提傳某乙到堂訊質供詞與某甲相符因飭將某甲等收押候訊尚未吐出眞情也○天津人某在北城外坊控稱前因家計艱難携帶妻子來京寓居德勝門外終日在外以負擔爲事至夜歸家妻某氏年已二廿餘作些針黹藉以度日某日歸家不見我妻詢問院鄰則稱有劉某不時來往現有車夫二人御車兩北妆涇妻前去行尚未遠可速追赶小的如其言果見車夫御車急行未能追及今日始見車夫懇求拘案訊究坊主嚴君赶卽派捕拘車夫到案訊明果有劉某飭役拘至一併押收聽候帶城訊究○陜西巷有某鴇婦生一女年已及笄偶因二豎爲災遽爾香消玉隕總甲恐身死不明立卽赴坊呈報上月十二日由坊拘某鴇婦帶城審訊供稱我女委係因病物故有醫方並隂陽先生殃榜爲証兩城憲知某總甲有意羅織大發雷霆飭令該坊將某總甲於下次城期派役押送聽候訊究 
[厦門雪景]  
　　厦門一隅地處南方氣候和煖仲冬亦無霜雪有時暫見雪珠錯落居人已詫爲奇事光緖十六年冬間同安内山頂積雪一二寸鄉間老農謂行年八十兩度見雪蓋咸豐十年冬季曾覩滕六君稅駕也今年十一月二十七日隂雨淋漓二十八日下午檐溜如繩寒暑表降至四十分左右身披重裘向覺玉樓起粟街市往來朔風撲面無不彎腰屈背作號寒蟲入夜寒威愈重高擁鴛鴦繡被依然好夢難成至二十九日百萬玉龍破空而下居民見所未見欣喜欲狂多有手持敝帚奔赴街頭爭相掃積以當奇珍者三十日晨起但見屋角離邊冷瓊堆積已有一二寸寒暑表降至三十餘分盆盎之中堅冰凝結卑田院中人凍斃不少誠爲數百年來所未有是地氣亦有時而變遷耶異矣 
[仍辦砲捐]  
　　厦門擬仿山東成案開辦砲臺捐業已設局日前接奉憲札赶辦賑捐遂將砲臺捐暫停嗣復接省中電信諭令仍辦砲捐許觀察卽於十一月廿三日乘坐商輪晉省謁見大憲面商壹是文武官員均至江干送行砲臺亦燃砲鳴虔聲震江滸 
[續述寍波火警]  
　　上月三十夜寍波郡城鼓樓後大火其略已列報端兹聞是晚十字街口面西之祥豐油坊學徒見油缸凍結用炭火向缸底焙之不隄防火挾風肆登時大熾缸爲之裂油旣濺火厥勢飛揚學徒惶急異常大聲呼救坊中人聞聲而起急圖撲滅而樓板早已燒穿迨遠近各水龍聞警馳來見火已四路延燒不能併力合救其時朔風怒吼火頭向東飛竄東首並無公墻是地又距水甚遥各水龍局挑水夫從河口鑿破堅冰擔水而至而水又凝結且街上積雪膠滯路滑難行迨將水灌入水龍口又被冰梗阻只得四路拆開火道使祝融氏興盡而回當火盛時稅關後街及渡母橋弄蔡姓居房岌岌可危幾難爲力幸各水龍入内保護得化險爲安火熄後有人在祥豐火塲内搬取火柴頭一足誤踏餘剩之油缸皮肉立時焦黑奄奄一息想必性命難全矣是日下午寍紹台道吳觀察之夫人念災民赤貧之家嚴寒風雪中其苦幾難言狀特備洋銀棉衣米票著親信家人協同地保公差查傳災户十餘家每家賞洋銀或七八圓或四五圓或二三圓不等更每家賞米票一石棉衣則照口均分災民實惠同沾無不合十讚揚曰南無救命王菩薩 
[粤東火警]  
　　粤垣西關第十鋪珠巷口某猪肉店於上月廿六晚三更時因焙臘味遺火積薪致兆焚如光焰熊熊上燭霄漢是時北風甚勁赤熛怒煽愈覺鴟張遠近水龍聞警之餘齊集灌救約歴三點鐘之久始奉凱而歸計共焚去鋪户六間當起火時匪徒乘機搶劫猖獗異常有一匪欲向某錢店强搶被店夥力拒刃傷其腹登時斃命又有一匪被營勇拘獲解縣審辦 
[穂垣零拾]  
　　粤撫剛子良中丞於孟冬札諭城廂内外舉辦團練以期守望相助各街奉札後大抵吝惜小費陽奉陒違近日忽問中丞親赴東校塲調集各練勇閲看酌給奬賞以示鼓勵於是各街始紛紛招勇購械逐日赴空曠之處排隊操演戈矛耀日旗幟迎風頗足壯觀瞻而寒賊瞻矣○巡防營勇丁某甲與塘魚欄某妓相狎兩情繾綣誓海盟山一日復往尋觀適妓有熟客某乙先在甲大含醋意不由分說將室中器物搗壞一空龜鴇忿忿不平奔赴營中禀訴營官營官大怒立提某甲重責枷號示衆一時見者無不服軍令之嚴 
[扶桑餘話]  
　　日本外務大臣陸奥君之女公子小名清子蕙心蘭質頴敏非常父母愛之不啻明珠上掌去冬忽然罹疾延至本月三號竟赴瑶臺芳齡甫二十有一亦可哀矣○日本救火人夫名曰消防隊向例每年必賽會一次本年正月四號東京府各消防隊舉行此會是日六番五番兩處消防夫遲到正爭論間忽修羅場突出百餘人舌劍唇鎗彼此不肯相下當塲擊倒六番消防夫四名頭面負傷淋漓血染同隊之人咸懷忿怒攘臂而前一片喧譁宛如臨陣對敵幸警察署及消防分署員出爲彈壓始漸鎭靜○本月三號富山縣婦負郡山岳積雪崩墜二次一次壓死七人一次壓死五人尚有生死未定者八名亦可云禍生不測矣○千葉縣香取郡佐原町横岸一丁目某姓家於上月二十七號十二點閲三十分時忽然失愼時正西北風甚猛一時摧枯拉朽同町百餘户燒燬無遺又延燒本町一丁目八丁目五百餘户八號市塲町東端又兆火患花月繁華之地頓變荒凉過之者得毋觸目傷心乎 
[蘇垣斬犯]  
　　十一月二十八日午前蘇省接到釘封文書遂於府監内提出男犯一名解至吳縣經凌敬之大令升堂略詰數語卽飭劊子手綑綁會同某守戎帶兵兩哨押赴北寺大校塲處决該犯年約三十左右聞係謀斃母舅之案爲親族告發解縣訊實遂正典刑又二十九日黄昏後接得釘封公文以爲時已晚不及行刑遂於三十日清晨在司監内提出盜犯一名亦由吳縣凌大令監斬當卽會同某武員帶兵數十名押往大校塲但聞號砲一聲該犯已身首異處矣迨在大令拈香畢又接釘封遂於午後在縣監内提出一盜綁赴法塲處决 
[窶人凍斃]  
　　蘇垣自上月二十六日起嚴寒徹骨重裘煖室尚覺凍粟生肌父老云二十年來未有如此嚴寒也二十七日晚間王廢基棲流所内凍斃十九人北寺前以及沿途乞兒連日凍斃甚多又有某甲家住滸墅關年逾不惑二十八日午後因事至關前彳亍街頭忽起狂風一陣竟將甲吹倒塵埃中一蹶之餘不能復振見者上前撫視一縷幽魂已入西方極藥世界矣噫吁嘻 
[黔驢技窮]  
　　十一月廿二日有客從大通附搭招商局之江孚輪船至蕪湖中途失去竹箱一口内有本洋一百元急急找尋見箱尚在扶梯邊鎭籥已去洋亦不翼而飛回顧梯邊有甲乙二男子挈一婦人形跡可疑向之搜贓在身畔仔細摸索蹤影全無甲遂不服與客大肆咆哮乙僞爲排解客終不依船抵蕪湖喧譁之聲猶未息也查輪委員宋蘭生少尉當卽過船查詢見甲乙似非良善卽與婦一併拘至保甲總局經吳太守升堂研訊供稱素不相識贓物亦無著落太守見其神色不定細加究詰堅不肯認薄笞三百下飭送縣押懲乙與婦忽禀稱願代賠贓求恩覓保出外限日繳呈太守准之本日卽繳洋銀六十元越日又繳六十元聲稱但免二人受押已屬萬幸時失主在旁見銀餅粲然陳列殊覺喜出望外遂代乙及婦乞恩免其懲辦太守俯如所請令具不再犯事結麾之使出一面將贓交失主當堂領去惟甲則仍繫庭柱行將重辦堂下觀者如蟻咸謂此案旣無絲毫贓證三人又稱各不相識非太守胸有智珠五官並用何能東擊西應俾得珠還合浦耶 
 
 

Page 3

 
 
[平山寒色]  
　　揚州來信云兩淮泰屬富安塲某鹺尹因案撤任鹺憲暫委婁鹺尹代理旋查得候補知事黄輝伯鹺尹海長堪以酌委遂據情申詳督鹽憲刻奉批回遂於某日牌示轅門飭知赴任聞接篆之期約在春回黍谷時云○揚州各典鋪向皆二分取息以二十七月爲滿今年陳太守以甘泉縣境被旱成災小民無食無衣殊堪憫惻因諭商各典將棉襖褲絮被被胎四項讓利取贖以惠窮黎一面札飭甘泉縣查照讓利定章出示曉諭甘邑尊李明府奉札揭示通衢略謂本年各典自十一月十六日起至年終止所有棉襖褲絮被被胎四項凡當本在二兩以内者不計年月遠近均减取利息一分一時茅檐蔀屋中人聞此無不鼓舞歡欣聲如雷動○自十一月二十二日起天氣驟寒滕六君撒遍冷瓊塡平缺陷寒署表驟降至十八九度重簾深護猶苦獸炭無温茗椀硯池無一不冰花凝結下河由時堰起運河由寳應起河道皆結堅冰舟楫不通三老長年無不雙眉緊鎖揚河水勢素稱湍激現由灣頭至瓜洲口冰牌一望無垠咸曰似此寒威實爲近年來所罕有回憶丁丑歲除夕陡發奇冷然亦不過三四日耳今則時已經旬氷猶未泮噫嚴寒如此不識被災哀雁食宿皆無者更若何悽慘也言及此不禁擲筆三嘆 
[潯陽雜誌]  
　　九江來信云上月二十四日至二十七日止瑞雪繽紛漫天匝地粉裝玉琢世界悉代瓊瑤計平地積厚三寸許河氷層疉水不通流直至二十八日卓午時纔見紅日一輪推出扶桑之國而寒氣凝結冰尚未融惟茅簷曝日之翁已煖被黄綿襖可免鳶肩雙聳矣○上月二十八日之晚西門外大碼頭三牌樓口祥發園麫館主查姓兄弟二人偶因細故致操同室之戈其　忿無可宣竟潛服阿芙蓉膏自盡洎毒發阿兄知覺急設法救之已不及矣瑞昌縣人張某年逾花甲衰態龍鍾上月某日送猶及子其子來郡應試投新圩范合興寓中止宿案發未經獲售遂收拾攷籃安排回里二十六日忽從樓上跌下登時氣絶子姪呼天搶地號泣盡哀情人用竹榻舁回依禮殯殮 
[鐡甕寒濤]  
　　京口南鄉有數村前次憲委查賑時未經立册以致遺漏村中遂糾約百餘人扶老携幼各捧辦香一炷詣府署前求請補賑王太过傳數人入内問明原委諭以當向縣署乞恩村人復至縣署當經王大令傳書吏立册按名給以賑票遂各歡躍而散○張王廟賑局散放振欵業已完竣尚有百餘户未經來領準於明年春賑時一齊給發因委員將趁河乾水淺時辦理河工未便稽延守候遂於十一月二十九日撤局○湖北勸辦直順賑捐事務現由王方伯委某君在鎭江辦理在西門大街存仁堂藥棧内設立分局想鎭城不乏殷商當必有踴躍輸將以博頭銜榮寵者○雪後天已晴霽寒威仍不稍减觀音洞京畿嶺準提寺瓜洲七濠等處凍斃乞兒不少父老言今年冷信實爲二十年來所未有大街小巷積水成冰行人如在琉璃上行偶一疏虞卽遭傾仆閘口有挑糖夫甲乙二人信步上橋相繼跌入河中甲昏迷不醒後經人用薑湯灌救始得復蘇乙受傷不重尚無大礙又有擺渡口某丙因側身讓小車經過遂致顚入岸下頭顱跌破鮮血淋漓旁人將車夫拘住車夫願出養傷資若干始寢其事 
[神山凍旭]  
　　蕪湖鈔關兼徴户工二稅事務紛繁大江口向設總辦一員綜理本關兼各口槯務俸靜山大令辦理有年潔已奉公商民愛戴兹因瓜代及期奉沈仲帥札委新關北卡委員吳少齋别駕調辦所遺北卡差卽委俸大令接手均擇於本月初一日接事○江口洋碼頭及沿河熱閙之區常有江湖賣術者流演試各種把戱或吞刀吐火或走索盤缸更有用庶眼法僞殺小孩使觀者心神恐怖保甲總辦吳太过惡其迹近殘殺無知少年目染耳濡日久必將以殺人爲兒戱其害不可勝言遂飭人到塲驅逐一面會縣出示曉諭通衢略謂如敢再犯定必嚴拿懲辦毫不姑寛至擺設洋畫者現亦厲禁高懸蓋因其中淫畫居多子弟情竇初開睹此光景必致敗名失節流而忘返然非愛民如子之長官又誰暇計及於此哉○前報紀雞窩一帶民人公製萬民傘德政牌餽送老湘營譚馥亭軍門一事兹悉係新興圩弋磯壩鷄窩街三處民人公送因軍門所築長堤實足保障三圩田疇且使江水瀠洄源源挹注添出無數膏沃良田小民飲和食德不忘所自故有此舉也○洋關拍賣輪船充公之貨向皆囤件囤捆近則多係瑣碎如草繩烟斗等物亦復羅列滿前見者入五都之市目不暇給且拍期向或一月二次近則每禮拜一二次豈走私者之多耶抑查察者之嚴耶○祝融之禍入皆委之天命其實亦人事之不盡也洋街瑞泰土店其眷屬卽住後進房屋某夕其次媳因小孩啼哭不已燃點燈籠懸於帳中小孩果卽止哭媳亦星眸微倦斜倚繡衾懵然就睡不虞燭炬過旺炎炎上熾始延蚊帳繼及衾枕直至灼及肌膚始痛極而寤急抱兒大呼家人聞聲奔集遞水灌救並將牀帳拉倒始得轉危爲安又本街陳姓木行某夕亦險兆焚如居家者可不格外謹愼哉○今冬江潮大落輪船上下動輙擱淺行役天涯者歸期易悞常使閨中人望穿秋水怨薄情郎之重利輕離安得向陽侯借添三板利我征夫哉○前因天氣久旱麥苗枯槁加以粤商購米異常踴躍以致米價昻貴每石陡漲銀一二錢兹幸祥霙渥沛人心大定奸商不能壟斷此固居人之大幸也○現届隆冬各處嚴辦保甲道憲李觀察特派佐雜二十三員分赴皖南二十三州縣查勘辦理情形各員奉札後已陸續首途矣 
[詳述賭徒肇釁緣起]  
　　吳淞賭徒肇釁曾列報端兹聞是處由寳山縣馬明府設立冬防局招募勇丁十名以王月樓爲頭目近因桂花弄中有粤人聚賭勇丁袁三向之索賄以致口角爭毆賭徒星散粤人心有不甘向王饒舌王告以袁不應索賄滋事俟禀官斥革可也粤人又以冬防局中人向來亦有設賭檯者現在不應若此定不干休遂聚集數十人與之爲難適有慶字營勇丁三名上街買菜粤人見之悞以爲冬防局勇卽與打架甚致將營勇刃傷手臂營勇受此挫折奔至冬防局聲言爲爾等之事受此大虧定須同去報復王不允袁意此事旣波累他人何以王尚不與較忿忿向王曰如果爾不許出爲格鬥當以刀刺死王無可如何督勇出外與粤人敵粤人登披屋飛瓦披屋爲坍粤人中有三人驀遭毆擊身受重傷事後王袁及某甲投縣禀告明府立卽帶同通班差役仵作至吳淞司署會晤吳少尹飭傳受傷人騐明傷勢營勇由營官帶去自行醫療粤人則爲之延醫敷治當有粤人朱某呈同昌等五家烟館公禀稱被王欠債向索遭毆明府飭傳同昌等五烟館主到來有三家供被王欠錢二家供與王並不相識明府以粤人聚賭本應禁止尚須查明嚴辦至冬防局勇索賄行兇尤爲可惡飭將王袁及甲帶縣分别收禁管押候再澈底根究至前報云聚集萬仙樓茶館實萬千樓之悞云 
[茅屋飛災]  
　　有江北小民結茅于本邑垃圾大橋之北鳧茨一望密比如鱗其人夜則蜷宿其中日則出外賣米花團以餬其口前晚鐘鳴一下忽然火起摧枯拉朽頃刻成灰被厄之人露坐塍邊痛哭逹旦冰霜遍體首如飛蓬誠可憐已 
[人言可畏]  
　　本邑人張某曾爲輿夫頭目家住小南門内道前街引線弄現已逝世尚有一妻一孫孫名阿大娶城中某甲之女爲室阿大祖母凶悍性成視孫媳如眼中釘一言不合輙肆意毆打近日孫媳患病在牀偶因細故口角祖母大發雷霆乘阿大出外將孫媳毆擊忿忿不已及阿大回家再三苦勸始肯釋手孫媳卽於次晨斃命草草備棺成殮附近隣人聞知此事嘖有煩言均謂阿大之妻實被祖母毆斃旋由地甲到來爲之調處始免雀鼠之爭 
[恊緝逃犯]  
　　安徽人楊張銘前在荆溪縣誘拐婦人由地方官拘案訊實治以軍罪遇赦改徒發奉賢縣交地保鞠式訓看管詎料楊於十月初十晚乘間逃逸經地保禀報奉賢縣移文來滬一體查拿上海縣黄大令接准來文卽飭幹捕緝拿究辦 
[縣令遇騙]  
　　湖北知縣吳君欲乘某輪船回鄂道出申江暫居某客棧曾至青蓮閣遇哈幼夫者見其衣履翩翩應酬闊綽遂與之談論吳言適在亨逹利買得金表一枚價值六百元現欲售去哈卽以某觀察欲辦金表對并告以住在某棧吳遂將表交哈不料哈竟去如黄鶴吳無 
 
 

Page 4

 
 
奈報明捕房旋由包探孔阿才在四海昇平樓尋見詰問之下哈初尚支吾繼言金表交與高姓友人及尋見高姓金表已質在匯源質鋪計質祥銀一百五十元因之禀明捕頭吊到金表將哈暫行管押以便明送公堂 
[一蹶不振]  
　　前數日天氣嚴寒各處自來水龍頭被冰阻塞老虎灶中乏水出售價值爲之大昻有某甲住居法界老北門外手携銅銚向吊橋堍某乙所開老虎灶買熱水因嫌太少爭論不已適乙子立在樓窓外披水板上作事聞其父與甲爭閙怒不可遏大呼作勢不料板上凝冰未釋滑澾異常立足不穏瀉落於地不省人事甲乘機逸去乙無可如何祗得延醫療治是眞无妄之災也爲小失大不可引爲鑒戒歟 
[僅受虚驚]  
　　法界興聖街周虎臣筆店廚房内於昨日亭午時炊飯因烟囱内積灰甚多遂致火星亂迸鄰人見而大呼聚觀者不下數百人捕房包探巡捕聞聲齊集立卽施救得以應手撲滅然已受驚不淺矣 
[店夥送縣]  
　　滬南郎家橋地方義記鹹貨店夥陳洪周虧空店中錢六百二十餘千店主向索不理遂於前日將陳送縣請訊值日差禀明黄大令飭令收所候訊 
[重懲串拐]  
　　甯波人趙樂氏被謝崇耀引誘來滬在虞亭生所開花烟館爲娼旋被叔父樂士吉尋獲將該氏及謝虞二人扭送英公堂蔡太守備文解縣黄愛棠大令研訊之下判將趙樂氏及謝虞二人分别管押著樂士吉往邀氏夫趙長茂來案覆訊此皆詳登前報者也前日趙長茂由寍來滬立卽投案晚間由大令升堂研訊趙訴稱係慈谿縣人向以操舟度日妻樂氏向來誠實結褵以來相安無異今年九月初四日忽然逃逸當向各處尋緝蹤跡杳然旋經妻叔樂士吉在滬上尋見扭送案下奉諭令樂來寗知照小的是以乘輪來滬樂氏如能改過小的情願領回管束如不能改過惟有叩求究辦趙樂氏供稱小婦人今年廿四歲八月二十四日隣家有喜慶事小婦人偶往觀看遇見素識之謝崇耀向小婦人言上海廣東人家欲雇抱小孩之傭婦每月工洋六七元信以爲眞卽於九月初四日起程迨抵滬後謝卽領至小東門外戱館街七號門牌虞亭生所開花烟館内逼令小婦人接客加以恐嚇小婦人不得已含羞應允至九月二十一日幸遇叔父始得脫離火坑現願隨夫回去謝供稱係寍波人向爲布客常過趙樂氏家門首八月二十四日在喜事人家與趙樂氏相遇該氏向小的言在家窮苦央懇代薦生意小的轉託親戚虞亭生代薦虞遂薦小的至船局作工該氏尚無生意初四日由虞借給該氏洋銀三元作爲川資小的送氏至虞處躭擱旋往老閘地方貿易實不知該氏爲娼虞供稱亦係寍波人前在順大木行營生後至恒記現在裕泰木行爲出店有一姘婦在小東門外戱館街開設花烟館本年八月間小的有事回籍至姑丈謝崇耀家探望謝托薦生理小的允薦伊至船局傭工謝又言尚有傭婦欲代薦生意小的亦薦往裕泰爲傭因無川資由小的質衣得洋三元給予伊等小的卽于是月十二日抵滬見趙樂氏在小的姘婦處小的卽令他往並未誘拐逼娼大令一再駁詰謝虞執定前供大令問曰此事究意誰人起意謝虞二人支吾以對大令喝將虞掌頰二十下鞭背二十下始供此事係小的起意令謝將該氏哄騙出外大令以虞謝二人串拐有夫之婦殊堪痛恨著分别釘鐐收所聽候擬辦趙樂氏雖係受人之愚自已亦有不是判令重責籐條一百下交趙長茂領去嚴加管束 
[英界公堂瑣案]  
　　孩子鄧阿五年十二歲浦東周家渡人父名阿德冋業縫衣現店六馬路前晚偶至某戱園觀劇以致走失由　帶至捕房移送公廨蔡太守飭差帶至六馬路一伖杳問刻尚無人承認○余西堂控徐雲甫包攬水脚銀兩延不照付蔡太守委宋二尹訊供飭徐赶緊料理○王孝元黄和良同控稱小的等均在利濟木輪船局當水手現在木輪船停止不行應向蔣夢華蔣銀福索還押櫃洋銀二蔣不肯照付請卽訊追蔡太守委宋二尹訊供銀福供稱王之押櫃與小的無干夢華供稱船已停止王等欲算飯食錢以致糾葛二尹著銀福具無干切結夢華押令料理延干送縣 
[飢黎戴德]  
　　本館協振所昨承漢口裕通祥代心願氏寄來九八元二十兩零七錢四分囑充順直振欵際此天氣嚴寒堅冰凝結南中乞丐尚有凍斃之虞况北地風高雪虐百萬災黎無衣無食有不委塡溝壑者哉今蒙大善士解囊助振畛域不分此其好善之誠眞有加人一等者除掣奉收條外謹書數語以誌勿諼 
[醮貲移賑]  
　　謹啓者敝堂接奉盤記棧袁春洲大善士爲因十一月二十一日英界四馬路巡捕房對面失愼近在咫尺幸獲平安本當建醮以答神佑惟念各省待賑孔亟特將所集醮貲移助東賑並乞登報以冀樂善君子心心相印善善交孚憶萬生靈庶有豸乎計盤記號洋十元鼎新號洋八元三星堂裕和恒義生厚光裕全渝祥記同生合瑞生祥藍忠信堂忠順仁榮利祥三義和同盛和裕和祥十三户各五元施回發四元同興德裕通祥仁壽昌德成永義成亨隆茂恒六户各洋三元永盛長福盛成德慶通茂盛福趙正罄昌義發六户各洋二元永義公傳源豐二户各洋一元五角統共計洋一百廿元合并聲明布昭公鑒[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
