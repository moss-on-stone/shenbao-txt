# 1900 - 80 - 4909677

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刋印行世板久燬失耕餘堂主人覔得精本托本局詳加校印帋墨精良字跡放大不費自力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也 
[禁淫書說]  
　　小說起於宋時仁宗御宇日久萬幾之暇思得民間瑣事以自娱樂於是文墨之士承順風旨或取前朝故實或取閭巷舊聞編輯成書事必極其新奇文必尚乎淺顯令覽之者足以生勸戒廣見聞是亦文囿之外篇藝林之餘事也迨後風俗日偷射利之徒以此爲老生常談不足以聳人聞聽乃爲之冩蕩子之痴情摹淫姝之穢迹極妍盡態而淫書由是盛焉自宋迄明頽風益甚本朝神武開基首以整頓風化爲重惟羅貫中三國演義詞嚴義止令人生忠義之心曾譯成清字於順治七年正月頒行民間其餘小說各書當順治九年康熙四十八年迭次嚴禁康熙五十三年四月九卿議定坊肆小說淫詞嚴查禁絕板與書盡銷毁違者治罪印者流賣者徒乾隆元年覆准淫詞穢說疉架盈箱列肆租賃限又到三日銷毁官故縱者照禁止邪教不能察緝例降二级調用嘉慶七年禁坊肆不經小說此後不准再行編造十五年六月御史伯依保奏禁燈草和尚如意君傳濃情快史株林野史肉浦團等奉諭旨不得令胥吏等藉端向坊市紛紛搜查致有滋擾十八年十月又禁淫詞小說在朝廷整齊風俗未嘗不科條森布雷厲風行所惜有司視爲具文奉行不力致不能根株盡絕流毒閭閻邇來石印之法盛行數十卷之書可以數日畢事在誠實著名之坊肆亦知謹守禁令顧惜聲名不肯爲此犯法之事而市井無賴之子薰心利欲不復顧及天良往往印成小本於烟室茶寮到處求售或避其名而存其實或借其名以售　奸爲幻譸張莫可究詰蓋其成本既輕印造又易而獲利之厚則視他書倍徙焉宜乎視禁令如弁髦而相率輕爲嘗試也今者浙省紳士既具呈學憲請通飭各屬嚴查書肆不准銷售淫書並移知江蘇撫憲轉飭蘇松太道照會領事查禁石印翻刻日前代理上海縣篆之戴子邁明府出示嚴禁凡有售賣淫書者許軍民人等遇見卽便悉數獲解到縣聽候量于奬賞違禁匪徒定卽照例候辦并爲羅舉書名俾可按圖索驥似此實力辦理彼市井無賴之子庶可因之歛跡哉或曰昔黄子壽方伯之　吳也所禁淫書有數百種之多刊於江蘇則例中班班可考今明府所禁者不過十分中之一二且紅樓夢西廂記牡丹亭等書俱未列入意者其尚有所遺漏與抑姑爲網寛一面不欲令售賣者絕其生機與曰黄方伯當時所禁種類雖多然大半不過空存其名久已如廣陵散之千秋絕調非特若輩無由深知卽癖𣉟閒晝如僕亦多有未經寓目者故竊謂繁其名而徒托空言轉不若簡其數而得歸實在至紅樓夢西廂記牡丹亭諸書綺語艶思誠足令天下有情人消魂欲死然嗜之者大都又人雅士不過於茶餘酒後藉遣光陰卽偶涉遐思亦必能發乎情止乎禮義初不等痴婆子肉蒲團等書穢語讕言連篇累犢庸夫俗子一經被惑卽難免傷風敗俗之事也不然貽椒贈芍葩經先開其端爲雨爲雲選樓亦登其作何昔之人曾無議及禁之哉質之明府當亦以鄙人爲先得我心而斷不疑爲强作解人也 
[諭旨恭錄]  
　　正月二十日奉旨廣西永寗州知州著熊起渭補授四川蒼溪縣知縣著許文田補授山東陵縣知縣著錢應顯補授四川南部縣知縣著史亦傑補授廿肅靖遠縣知縣著劉文海補授四川高縣知縣著裴棨補授山東堂邑縣知縣著圭福曾補授湖北石首縣知縣著劉訓𤒄補授安徽廣德直隸州州判著劉時新補授俸滿教職呼延楨著以知縣用户科筆帖式著春林補授理藩院筆帖式五缺著清延崇壽成林鍾佑札拉芬補授兵部筆帖式著崇俊補授廕生毓彬著以七品筆帖式用錫明著以文職用常敬著以文職用熙楨著以文職用溥正著以七品筆帖式用鍾錕著以文職用江南道監察御史著陳嘉言補授截取兵科給事中王綽著照例用内閣中書著海樑補授唐古忒學筆帖式著吉霖補授擬補中城兵馬司副指揮童瑾昌刑部司獄常鍾麒杭州將軍衙門筆帖式裕泰俱准其補授吏部騐封司郎中著王誠羲補授所遺文選司員外郎著關榕祚補授遞遺考功司主司著陸輔清補授擬補吏部文選　員外郎海錕吏部筆帖式和貴成銘俱准其補授分發北河同知廷夔四川同知任子正鄭傳縉江蘇知州張振榮山西通判賀祖英直隸通判蕭承厚江蘇通判善祥長蘆鹽運司運判汪昭昻江蘇知縣郝炳麟徐樹森山西知縣張嘉楨河南知縣羅意信廣東知縣陸慶敷奉天知縣徐之慶直隸知縣楊植安徽知縣寍繩武湯志尹湖北知縣凌家熙四川知縣周士杰廣東知縣楊印元徐元英安徽直隸州州同朱謙長蘆鹽運司庫大使朱淇雲南鹽大使周紹夔俱照例發往俸滿山西楊城縣知縣葉廷楨著回任保舉湖北候補在縣鄧端黻甘肅候補知縣朱世材俱照例用京察官翰林院侍講學士熙瑛著照舊供職吏部郎中著嵩嵋補授户部郎中著保如補授兵部郎中著瑞琛補授理藩院漢軍堂主事著存聯補授保舉六品官興京副都統衙門筆帖式永格著照例用俸滿西城兵馬司正指揮盧光耀著照例升用卓異俸滿江西吉南贑寍道周浩著回任准其卓異加一級仍註册候陞欽此同日軍機大臣面奉旨本日引見之甘肅　伯縣知縣張元潹著於二十三日山東候補知府徐世光著於二十四日預備召見欽此 
[本館接奉電音]  
　　昨日午前京師飛電傳來上諭四道敬謹譯登○二月二十六日奉上諭廣東南韶連鎭總兵員缺著馮義和補授欽此同日奉上諭巡視北城御史成昌等奏遵保拿獲鄰境行刼盜犯出力之司坊紳董開單請奬一摺著吏部議奏單片併發欽此同日奉上諭劉坤一等奏已故臬司勳勤卓著懇恩賜卹一摺已故浙江按察使李光久歷任道員頗著政績督辦浙江防務布置周密海疆得以安謐旋因積勞殁於防次殊堪軫惜李光久加恩著照軍營立功後積勞病故例從優議卹並將生平政績宣付史館附入伊父李續賓列傳曁附祀伊父專祠以彰勞勩該部知道欽此同日奉上諭袁世凱奏特叅河工劣員請分别懲處一摺山東河工上游收支委員候補知縣徐瑞麟辦事糊塗師心自用支發欵項物議沸騰帮辦收支委員曲阜縣典史張繼業品行不端性情浮動好爲 
 
 

Page 2

 
 
結納不知避　均著卽　革職管帶鳳字河防營補用都司花鳳魁浮夸矜伐修防不實苛待營勇結怨於民著卽革職發往軍臺効力贖罪以示懲儆該部知道欽此 
[中俄交涉]  
　　營　訪事友來函云此間砲臺自乙未歳被日兵拆毁後迄今尚未修復上年俄人商議代修並欲將鐵路通至　臺附近周軍門以事關重大未敢擅專親自入都謁見總署王大臣禀商一切邇者俄人又欲在青堆子卽東弓灣跨河建大橋以便與中國入之關鐵路聯接說者謂此處水溜過急難以施工未必果能如願否也 
[星軺確電]  
　　前四川總督李鑑帥奉命巡閱長江一帶水師正月二十八日自河南安陽縣起程已登前報兹得鄂中來電知本月十七日帥節已行抵襄陽浮漢而下不日可蒞鄂垣矣 
[欽犯入獄]  
　　姑蘇采訪友人云已革翰林院庶吉士沈鵬密遞封章指斥朝政旨下正任江蘇巡撫升署兩江總督鹿滋帥飭前任蘇州府升任直隸永定河道彦詠之觀察委新選昭文縣張大令瀛至常熟原籍拘解省垣護理江蘇巡撫陸春江中丞飭發長洲縣管押某日中丞續奉廷寄著卽永禁省監時沈業已解回常熟因飭現任蘇州府濮紫泉太守委員前往會同常熟縣主劉大令押解來省本月二十四日解到後太守略詰口供卽飭收入獄内 
[萬黎出擾]  
　　廣東萬州黎匪擾害土民前已錄登於報兹者廣州博聞報云匪首姓陳名光忠凌水縣人事緣去歳縣境牛瘟死亡大半黎人無可耕作恐將來難免飢饉之虞於是一夫夜呼亂者四應立時糾黨千數百人欲向萬州樂會諸處劫掠幸爲王鳳龍所阻未得肆意横行王鳳龍者萬州黎首前受馮宫保招撫月支薪水銀十五兩責令爲國家綏輯黎人故此次得收其效也州屬興隆都田心村正當黎匪出没之路村人糾衆團練力遏南行黎匪莫可如何乃由間道出刻已攻至定安縣境石壁村轉入樂會縣土民紛紛逃往嘉積墟避禍不知地方官聞報其將何以奠此一方也 
[巢匪記]  
　　粤東鄭鎭軍惠霖之往河清鄉捕匪也已將大略情形錄这衫報矣兹者廣州博聞報云上月之杪有綫勇走報於鎭軍曰探得某某等非約期二十八日羣聚南海縣境河清鄉商議收取行水之事若濳師以往一鼓可殲也鎭軍不動聲色與所部關遊戎貴昌曰　戎琚率勇分水陸進二十八日天甫黎明已至河清鄉之沙洲尾匪人知之竟敢放槍拒捕官軍不敢深入惟遥以火槍猛攻久之匪隊中槍聲寂然　軍始前進見桑林内有數匪中彈而踣遺有十三響快槍數枝當互轟之際官軍亦斃親軍于兆一名隨有局紳出迎鎭軍令辨認所斃之匪局紳逐一指之曰某爲區辛之黨羽陳亞建某爲區四林某爲郭亞鎭某爲郭亞悅鎭軍令一一梟其首級懸竿示衆并在匪身搜出打單名印二枚一曰南邑郭悅一曰南邑郭鎭四圍有太平等字其爲會盟行刦無疑遂星夜馳往鶴山縣境麗水鄉圍拿李亞滿滿亦著名逆匪也至則先已聞風遁去僅獲其黨勞升朱李二生勞森元三名帶回江浦大營訊究此一役也殲渠魁二翦同惡五其功亦足多焉 
[黄堂新政]  
　　寗波訪事友人云寗波府高嶼卿太守下車伊始訪悉屬下各種刁風因卽雷厲風行出示嚴禁其文曰欽加三品銜在任候補道特授寗波府正堂高爲出示曉諭事照得寗郡五方雜處地痞賭棍訟師甚多皆爲地方之患除葉阿盤卽混名跳包并王師賡等現經本府及鄞縣訪獲嚴辦外尚有著名棍首多名均係訪悉姓名如果該犯等從此悔罪改過子以自新倘仍怙惡不悛卽當按名購拿盡注懲治合將棍百姓名開列曉示爲此示仰闔屬軍民人等一體知悉嗣後該棍等敢再犯賭唆訟擾害閭閻許卽指實呈告本府耳目甚周必爲密拿到案按律嚴懲决不寛貸其各凛遵毋違特示計開賭棍周大元卽大阿元崔阿賴李雲馥張安寳張雲高等十六名訟棍郭之愷鄔繼勳陳曉南三名地棍張來仁混名打不死顧吉生混名屎蟲竺林生混名惡拚許小徐混名刁牛九頭鳥銀房阿生王茂紅金桂生等四十六名旋又發出示諭曰爲出示嚴禁事照得本府訪聞寗郡地方有等土娼淫尼誘賭誘姦實爲風俗人心之害而地方兵勇以及各署書役藉此生風任情敲詐者有之出頭包庇者有之近查江東之慧香菴廣福菴江北岸之永壽菴城内之長庚菴開明菴皆有年輕女尼勾引紳富子弟姦賭習以爲常而城内外土娼林立其害尤烈更又一等私娼率皆有夫之婦先以招人赴賭爲名夜可留宿暗中均有書差地棍爲之包庇凡至此等處者大率　易中人居多此輩顧惜臉面故被誘騙而往一經入彀卽多方敲詐祗得忍辱含垢不敢張揚任其勒索因之負纍歇業逃避亡身者有之甚有本夫挺身出頭以爲姦彼妻女有玷家門廹令其妻女吞烟尋死地棍附和其間擡往店中多方勒詐必致滿其慾壑而後已此等風氣尤爲惡俗查定　輕生無抵命之條况藉屍圖詐例有明禁本夫縱姦亦有治罪專條均應嚴行禁革以端風化而安閭閻除由府不時密查并飭鄞縣一律認眞查禁外合行出示諭禁爲此示仰闔屬軍民人等知悉嗣後務各安守本業毋或宿娼犯賭倘敢故違一經訪拿到案定行照例嚴懲不稍寛貸其各凛遵毋違特示又爲牌示事照得本府下車伊始所有地方利弊亟待周諮博訪互証旁叅次第興革凡地方紳士來見者無不隆以　貌虚衷採訪用資考証而裨地方至於民間詞訟案件應由本人及抱告遵式於三八告期當堂呈遞親收核奪其有代遞白禀概不收閱倘有因地方善舉書院以及各項公事來署仍照常延請接見不在此例特示光猪二十六年二月二十三日給 
[嚴查釐卡]  
　　鎭江訪事人云江蘇候補知府吳太守炳仁奉署理兩江總督鹿滋帥札委稽察長江各釐卡本月二十二日乘船蒞鎭江繫纜六吉園碼頭旋拜會郡城各當道二十四日解纜赴江陰淞滬一帶梭巡然後回鎭設局稽查偷運米糧出口等事 
[禁唱淫詞]  
　　杭州訪事人云兩浙鹽運司兼署浙江臬司世振之廉訪以杭城近多無業游民歌唱淫書大爲風俗人心之害因於本月十九日出示嚴禁其文曰照得淫詞邪曲久干例禁本署司訪聞省城人家每逢喜慶等事雇喚坐唱名曰灘簧如果所唱是忠孝節義正大戲文本在所不禁乃所唱灘簧率多淫曲最易蕩人心志更有一種說書之人在於茶館胡言亂道甚至指手劃脚描摹醜態年輕子弟以及無知婦女被其引誘必致蕩檢踰閒大爲人心風俗之害除飭保甲局及地方官嚴拿外合行出示曉諭嗣後灘簧說書人等不准再唱淫蕩之書如有不遵一經拿獲定卽從重究辦本署司言出法隨决不姑寛毋違特示 
[續丐鬥記]  
　　松江訪事友人云江湖凶丐阿五被同類小金榮等挾刃尋仇挖去雙目砍傷甚重種種情形略誌前報嗣悉阿五平日聚黨横行凌轢一切其徒承其勢燄尤覺無法無天受其害者指不勝屈人皆恨之刺骨莫可誰何二月十二日丐廠循例賽社阿五之徒名麻子三寳者亦與焉旣醉既飽以廠中丐頭非由個中人推選猶仕途之不自三考出身不禁勃然大怒袖出利刃將盌盞雜物擊毁一空丐衆奔避不　三寳猶握刀擊桌厲聲叱曰老子性發須將鼠輩砍死幾人雖抵償亦弗懼也聞者駭然先是月初有曾爲流丐之某甲製成凉帽襯圈數百枚約值洋銀十餘元携至郡城求售阿五見而奪下甲哀懇之阿五曰汝且來遂誘至廠中呼黨縳而吊打聲若斬豕經他丐緩頰暗給錢二百文而去觀此可見其積怨之有由來矣小金榮與阿五仇恨尤深日思報復十七夜探知阿五在西門外裏館驛所私婦家遂率衆蜂擁而入阿五出而抗拒遽被擊倒拽入廠棚將置之死地并傷羽黨兩人既而顧謂衆曰此係吾業中家法無與外人事汝輩勿驚疑也時麻子三寳適在浴池澡浴聞風逃逸得免於難阿五所儲衣物及利刃二柄鐵桿一條六響手槍一枝併身上所穿衣服均被攫去翌晨丐頭地保恐釀事變急欲報案各流丐阻之時阿五一息僅屬歷兩晝夜乃斃丐頭地保知不能隱投報婁縣者縣主屈吉士大令卽於午後帶同刑仵人等前往相騐仵作唱報足跡有 
 
 

Page 3

 
 
鐵尺傷面部及頸項均被刀斫左目挖去右目珠突出眶廓皆有刀痕且宿傷纍纍然惟皆不致命頂門一刀損及頭骨以致流血過多而死大令離座親視無訛卽命收殮標封緝兇待辦 
[遼瀋市情]  
　　營口訪事友來函云自去冬十一月望日至今年正月二十四日市中共到載油車六千八百七十九輛約得油二千五百萬斤邇者天時和暖積雪消融路中泥滑難行續到者竟若晨星寥落然存貨不少價值或不虞過昻也 
[皖上天時]  
　　安慶訪事友來函云上月二十七日天時陡暖雷聲隆隆嗣後陰雨連綿直至本月初四日始大放晴光初八九等日暖氣薰蒸居民易裘而棉猶覺汗如雨滴十四日陰雲如墨夜半風聲怒吼陡變嚴寒次日午刻雪珠錯落鴛鴦瓦上浙瀝有聲居人坐擁重裘尚有鳶肩高聳者天時變易如此衛生家所宜加意防維也 
[雷乃發聲]  
　　杭州訪事人云自交春令天氣嚴寒至本月二十二日乃暖意宜人傍晚雨師駕臨旋卽停止時交二鼓忽聞雷聲隆隆比鼉鼓三撾大雨傾盆電光四射約歷一點鐘之久豐隆君始霽威此爲杭地聞雷之始故誌之 
[鳩兹火警]  
　　無湖訪事友人云本月二十二日之夜長街徽州會館左近志成布店比鄰某姓家後進空屋不知如何忽然火起赤熛怒扇烈燄狂飛警鑼旣鳴街坊各水龍曁營兵所駕洋龍麕集施救無如火在中央不能前進多就會館中隔屋遥噴保衛營統帶饒守戎奮不顧身督率勇丁登志成後進之屋高執龍頭併力倒灌良久始將吳回氏圍入垓心僅燬去瓦屋一進得卽火滅烟消聞起火之由因此屋已經萬年樓銀鋪租賃時適雇工修理木花遍地工人誤吹烟灰一星之火遂致燎原可不愼哉是晚八點鐘後江口居民又遥見一片紅光高燭霄漢水龍夫役狂奔而往比至江天闊處始知火起於隔江二壩某處光芒萬丈倒影波心致令數十里外粉壁銀墻亦照耀如在咫尺直焚一點鐘之久火勢始漸衰 
[皖省官塲紀事]  
　　安慶采訪友人云安徽試用訓導章廣文光寳接奉藩憲湯小秋方伯飭知委署潁州府學教授○署理亳州知州王刺史樹中經大憲調省另候委用遺缺委安慶督糧通判張别駕廷鑾署理遞遺安慶督糧通判缺委試用通判周别駕儁署理○建平縣學校諭何廣文於本月某日因病逝世遺缺經瀋憲湯小秋方伯札委試用訓導汪廣文肇鎔署理○准補涇縣縣丞陳二尹懷棟垷奉藩憲湯小秋方伯飭赴新任供職 
[鳩水官塲紀事]  
　　蕪湖訪事友人云裕溪關稅務委員婁午峰叅軍差期屇滿現由道憲吳季卿觀察詳委吏目吳幼卿少尹接辦俟奉撫憲回批卽當札飭視事也○鈔關頭批京餉共銀四萬兩由道憲吳觀察詳委典史凌仲武少尉管解已奉撫憲批准本月二十三日觀察督率委員書吏開庫平銀當堂釘鞘交少尉領解聞定於二十六日揚帆下駛由水師砲船按站護送俟抵清江遵陸北上○皖南鎭黄錦山鎭軍由金陵叩送正任兩江督憲南洋大臣劉峴師北上本月二十二日命駕回轅道出鳩江部下蕪采練軍保衛等營咸整隊江千恭申迎迓次晨更恭送如儀 
[荆楚歳時記]  
　　武昌采訪友人云省垣漢陽門外觀音閣爲鄂中名勝遥岑聳翠風景絕佳本月十九日俗傳爲觀音大士誕辰凡詠絮名媛簪花妙伎無不敬爇心香一瓣稽首慈雲或求夫壻封俟或視椿萲蔭茂喃喃默禱叩叩通誠輕薄兒郎每乘此蹀花叢藉飽平生眼福甚或評頭品足謔浪詼諧敗俗傷風莫此爲甚良有司留心民事所宜厲禁嚴申也○宫牆萬仞璧水環之其外有隙地焉舉凡小本營生者每於此設攤售物爲蔬果爲餳飴爲泥孩爲畫鏡星羅棋布無非藉以博蠅頭而江湖賣解之流更吐火吞刀耍拳演棍甚至有設唐宫秘戲暗藏春色勾引游人者江夏縣知縣陳介庵大令聞而惡之特於日前飭地保嚴行驅逐并度地徧栽松柏海桂諸樹點綴園林昭誠敬而肅觀瞻大令誠加人一等哉○本月某日有一老叟乘東洋車至省垣玉帶街風馳電掣之餘車忽脫輻叟遂顚墜于道身受重傷頼有行人見之急覓肩輿送去說者謂會垣街道本極凹凸崎嶇加之車夫惟利是圖每以窳敗之車濫竽充數官斯土者似宜仿上海租界之例騐明車身堅固方准給照駛行是亦便民之美政也 
[催解兇犯]  
　　戳斃屠夫張阿弟案内兇犯張全英李阿妹近奉署臬司朱竹石廉訪札行上海縣署飭卽解省勘審昨日署上海縣篆之戴子邁明府傳諭經承繕備公牘定於月内起解 
[函請振飢]  
　　去年印度田禾被災甚重待振飢民多至五百餘萬名口近日担文大律師致書蘇松太兵備道署内開昔年中國晉豫山左等處告災本律師奉南洋通商大臣之命向各國觀振集至三十餘萬金解往災區散振今者印度亦以災告請在中國官塲及各善士處竭力捐募積少成多云云附呈捐册一本大約道憲余晉玩觀察當設法勸集俟有成數彚解災區也 
[英界火警續述]  
　　英界棋盤街火警昨已略紀報章兹悉火起於棋盤街金隆里東口第四百七十七四百七十八號門牌福履新鞋鋪灶披中未幾延及里内便覽報館警鐘既鳴救火會中人飛馳而至四面噴救得卽熄滅然比鄰紫陽觀醬菜店所有貨物均遭水漬大約損壞已不貲矣 
[惡鴇難寛]  
　　去年邳州人田頁挈其十五齡幼女小紅來滬托蟻媒徐照之周德昌陳寳仁售與小東門外王巧林花烟館内爲娼議定身價洋銀九十元立有筆據當時先付七十元尚有二十元另立期票一紙交田帶回屆期准付王鴇兇悍異常小女子陷入火坑日遭凌虐時逢其怒輒以火籖刺入肉内以致遍體鱗傷延至本月十九夜因傷斃命草草收殮由所私福建人林阿二倩人舁出厝諸荒阡前日田持票來滬向收前欵知小紅已被凌虐而死據情　報法界捕房捕頭立飭句探將王鴇巧林及烟妓許金鳳蟻媒徐照之等一千人拘入捕房昨日傳同原告解送公堂禀請讞員朱森庭明府與何繙譯會訊許金鳳供小婦人係揚州府屬江都縣人年二十一歳自幼鬻入王巧林家爲妓與小紅同受凌虐指上被刺之處血痕殷然下體被火籖烙炙徧體幾無完膚小紅於去年七月賣入至本月十九日被虐致死王鴇前有三妓一名金寳前年三月致死一名鳳寳去年七月致死連小紅已鼎足而三矣明府命將金鳳帶出飭傳王鴇卽王陳氏訊鞫供稱小紅實因病勢沈重醫治罔效而斃由小婦人備棺成殮厝諸楊家渡福建會館不敢虐待叩乞施恩明府謂本委早已訪明爾須從實供出尚可從寛王鴇一味狡展明府命傳金鳳質對金鳳泫然曰小紅於臨死前一日尚被凌虐王鴇堅稱實係病死有醫生可証明府飭傳屍父研訊供稱死者係小的親生之女家鄉連年荒歉不得已挈來滬上求一噉飯之所今遭虐斃求卽伸寃明府與何繙譯會商良久著分别管押飭探至該花烟館查吊火籖刑杖並傳同醫生俟下期復訊核奪 
[死有餘臭]  
　　滬北裏虹口二十三保十五圖分水廟前鄉民某姓田中有一廢厠前日不知如何忽有田屍一具横臥其間視之年約四十左右某姓聞之立卽告知地保林錫齋林並不報縣草草備棺收殮吁何其謬也 
[正悮]  
　　前日英美租界讞員翁笠漁直刺訊案時馬橋納供稱小的曾將僞酒若干瓶售與安記洋貨號並無賃屋開設安記之語附正于此以存其眞 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 
 
 

Page 9

 
 
[姦案已破]  
　　鎭江訪事人云丹徒鎭距郡城三十里許一小市集也鎭人王某娶妻氏年華三九姿首頗佳而夫壻遠游不識柔鄉滋味致與鄰人某甲有染情好甚深某日王適歸家婦深虞漏洩春光商之姦夫必欲置之死地乃於本月某夜置酒歡飲俟其沈醉不醒用繩絞死捆以重石將屍抛入河心翌日託言夫已出門鄰里無疑而詰問者詎料越四日屍忽浮起面目如生傷痕宛在一時遠近傳播地保遂雇人撈起暫置河干一面赴丹徒縣署禀報王明府以案關重大遂於二十四日辰刻帶同刑仵人等輕輿减從前往相騐將姦夫　婦一併拘回縣署研訊候懲 
[上海縣署瑣案]  
　　前日周咸松投縣署控奚坤榮佔地代理上海縣篆之戴子邁明府倩帮審委員吳端甫明府研訊周供小的有祖遺田三畝與奚田毘連被奚佔去數分訴之伊父奚德華反將小的毆擊訴之列四圖地保葉晴川置之不理叩求訊斷奚德華供小的並未佔周之地亦未毆周求恩明察其子坤榮所供與父相同葉保供此處田畝照單丈量各户俱短非祇周地缺少可知非吳所佔明府諭候飭役查明再核○陳瑞增遺家丁陳升投縣署控唐承榮造屋佔地等情戴明府倩吳明府研訊陳供唐承華造屋將主人祖墳餘地佔去數分求恩公斷唐供小的租張桂榮之地起造房屋每年租錢十千文其地由張指交不知是否有佔求問張便知張供小的之地與陳墳地相連唐造屋時悮佔陳地現願讓去租錢六千俾唐拆卸房屋一間歸還陳地明府准之唐供稱此屋小的與伯父合造須向伯父商明禀復明府飭差看管候核 
[馬路工程司瑣案]  
　　前日淮安府屬鹽城縣人陳金高被王玉珠誣指竊物在馬路中扭毆由水巡丁拘解捕房捕頭轉解馬路工程局禀請總辦程雨村大令研訊陳供小的向操梓人業寓居治下毛家弄今突被王誣指竊伊棉被衣服强曳至指南白玉樓茶肆評論小的不甘受此污名因與爭執王供小的與陳同鄉棉被係自己質去惟尚有衣服一件不知何在是以向之詢問不敢誣竊大令判責二十板著具改過切結然後覓人保釋○日前賊犯徐松泉竊取老白渡永泰樹柴行内松樹若干株被二十號巡街捕拘獲連贓解入捕房捕頭轉解工程局總辦程大令提訊之下判令枷號三日昨日枷期已滿地甲解案請核大令著將枷開去飭具呈改過切結然後驅逐出境○日前崇明人施羊郎施全郎王富郎等竊取南馬頭某拆船廠内所儲銅料售與大東門内某銅器店旋被廠中人查獲扭送工程局經總辦程大令研訊吊贓判令各枷號半月前日期滿差役解案請示大令略詰數語命將枷開去交的實人具保出外安分營生○本邑創辦内地自來水以來所有水管已逐叚安設其起水龍頭亦次第配裝前日南馬頭左近所設龍頭上忽然失去鐵鎖二具昨日經工頭查悉告知公司執事人投報捕房捕頭禀知總辦程大令大令諭令三道頭巡捕留心查緝 
[英美租界公堂瑣案]  
　　包探秦少卿拘解烟鴇王顧氏到案禀稱去年此鴇價買江北女子陶鳳子卽王鳳子爲娼今被鳳子之生母陶唐氏尋獲扭送捕房是以捕頭特倩小的解請訊究陶唐氏投案供稱小婦人籍隸淮安府屬桃源縣家居址里亭左近生有一女小字鳳子去夏五月某日突遭盜劫小婦人無奈挈鳳子至蘇州青陽地李德甫所開烟館暫居嗣悉盜犯王小四子由飛划營緝獲小妇空赶回原籍不料李串同劉茂堂陳寳順竟將鳳子賣與治下王顧氏所開花烟館中得洋銀一百四十五元逼良爲娼今由小婦人尋獲叩求重辦陶鳳子所供與其母略同讞員翁笠漁直刺據情商之白繙譯官飭將鳳子交陶唐氏領回王顧氏暫行管押候備文赴蘇移提李德甫等三人到案再行核辦○包探朱阿高沈阿岳禀稱賊犯陳阿生沈千生串竊洋人蓋門福勞馬禮馬根鮑立根忽來退克等家花盆及花盆架等十餘件分寄胡明卿何連齋張文吉三家經小的等查知起出原贓一併送案請究各失主投案領贓陳沈兩賊犯認竊不諱胡明卿等同供不知竊贓以致受寄叩求恩典直刺判將兩賊各責三百板枷號十天胡明卿寄贓較多判罰洋銀二十元再賠所缺之贓五元何張各罰五元○包探沈翠濤拘解張阿善到案禀稱此人至鄱陽輪船冐取珠皮十塊售得洋銀四元嗣經船夥歐昌生察出報捕後經小的拘獲送究毆投案請追張供稱小的騙取珠皮售與不識姓名之某甲無從指交尚求恩宥直刺判責二百板○包探李培芝解送竊賊葉棣梅到案禀稱此人竊取張阿桂家綢布衣服十餘件並銀臂釧翡翠簪錫燭臺經小的拘獲起到原贓送案請究張投案領贓葉供小的係無錫縣人自知不合尚乞施恩直刺判責三百板管押半月○包探顧阿六拘解賊犯孟阿四到案禀稱此人前因犯竊破獲解經大老爺判令遞解回籍今又潛來滬上是以拘送請懲直刺判責一百板再行遞籍○包探趙銀河拘解竊賊王阿本到案禀稱此人竊取胡少長家布被一條經小的緝獲人贓送請訊究胡投案領贓王認竊求恩直刺判押三日 
[法租界公堂瑣案]  
　　前任廣東番禺縣馮大令泰松被家丁朱海江竊去各物報捕後經包探查獲原贓解請讞員朱森庭明府訊供押候失主認領昨日大令令家丁馮明投案請領原贓明府准之判令將朱海江枷號一月責二百板期滿遞解回籍○陳通鋆由寗波携帶銀洋一千零七十元來滬附某輪船至江北販運雜貨被竊賊王玉亭等竊取一空當塲將王拘獲解請朱明府訊供嚴究同黨昨日命提到案與何繙譯會商然後判令枷號一月發碼頭示衆一面飭包探嚴拿同黨究辦○包探禀稱賭徒聞金福在洋涇浜設攤誘賭某店學徒許百福被騙洋銀二元是以拘案請辦聞供小的家居虹口今願將洋銀二元繳還明府著押候繳到洋銀再行核辦○包探禀稱偷兒陳裕祺在外國墳左近行竊花盆三枚兹者緝獲人贓傳同失主解案請辦明府判將陳枷號半月發新闢租界示衆期滿責三百板贓給失主領回○包探禀稱縫工王雲卿在城内黑橋浜某姓家竊取香爐一枚持至某押鋪典質緝獲人贓解案請辦明府判責一百板贓存待失主具領○包探禀稱流氓趙四福在途搶帽由巡街捕拘獲送案請辦明府判枷號一月責四百板○包探禀稱前晚英界寳善街火警時流氓徐阿狗乘間刼物逃入本租界是以拘案請辦明府判責一百板○車寓主朱陳氏徐阿慶童大元禀稱車夫趙大身穿一千三百五十四號號衣行竊各車上布篷今特查獲人贓送案請辦趙大供小的在王利羣車寓内爲車夫明府著押候飭傳車主到案再核 
[美租界捕房紀事]  
　　前日外虹口老船塢鐵工頭目陳阿六不知何故聚衆停工廠中某西人查知其事函告捕房捕頭卽倩某包探將陳拘獲押候查明然後解送公堂禀請讞員翁笠漁直刺訊核○粤婦張某氏僑居篷路某號門牌屋内日昨將婢善發肆行凌虐並用鐵器烙炙肌膚慘無人理事爲藍副捕頭所聞卽派包探沈翠濤將氏拘入捕房押候轉解公堂禀請訊辦○昨日清晨江北小竊王金生混入北四川路某煤炭棧竊取樹柴適爲某包探所見拘入捕房捕頭令押候解送公堂禀請懲辦○昨日午前積竊李雙來至外虹口某輪船上竊取衣服携之而逸適爲某西人所見扭交四百二十八號巡街捕送入捕房捕頭令押候解送公堂禀請訊辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十六年二月十八日京報全錄]  
　　宫門抄○諭旨二道錄前○護秦撫端奏爲知縣人地未宜揀員對調摺○河督任奏爲揀員請補要缺同知摺○越運司世奏恭報接署臬篆日期摺○粤督李奏調員差遣片○蜀督奎奏爲續撥鹽釐片○署滇督丁奏甄别知縣片○又奏爲甄别知縣片○二月十八日兵部太常寺太僕寺正藍旗值日無引見○醇王假滿請安○立山因伊子記名謝恩○慶王請假五日○鍑照續假十五日○徐郙續假十日○吳士鑑錫恒預備召見○順天府奏京師得雪三寸有餘○掌儀司奏二十日祭奉先殿恭王行禮○召見機吳士鑑錫恒○○護理陝西巡撫布政使奴才端方跪奏爲知縣人地未宜揀員互相對調以重地方恭摺仰祈聖鑒事竊知縣爲親民之官必須人地各得其宜方足以資治理兹查有同州府屬之朝邑縣係繁難中缺濱臨大河毗連晋省彈壓撫綏及辦理河工防護事宜均關緊要非精明幹練之員難期勝任實任知縣梁乃賡年三十二歳河南陳留縣人由廪生中式光緒八年壬午科本省鄉試舉人十二年丙戌科會試中式貢士殿試三甲第一百七十一名引見奉旨以知縣卽用欽此簽掣陝西九月二十五日到省十四年三月丁憂回籍十六年十一月起復到省十八年三月丁憂回籍二十年八月起復到省二十二年四月補授朝邑縣知縣二十三年二月十五日到任二十五年六月因病請假交卸回省該員留心民事謹篤有餘惟與斯缺不甚相宜自應酌量對調以重地方查有鄜州屬之宜君縣知縣吳復元年四十二歳順天大興縣監生同治十年報捐縣丞光緒十一年捐指陝西十二年正月到省十五年十月丁祖母憂十八年正月服闋捐升知縣指分陝西原省試用五月二十日到省旋報捐本班儘先補用因勸借商欵出力保奏加五品銜二十二年補授宜君縣知縣二十四年三月十七日到任二十五年調署鄠縣知縣該員精明敏練丁識俱優以之調補朝邑縣知縣實屬人地相宜所遺宜君縣知縣員缺卽以梁乃賡對調亦堪勝任該員等任内並無展叅有關降調及盜刼已起四叅之案均屬與例相符如此一轉移間人地各得其宜吏治可收實效如蒙俞允該員梁乃賡吳復元係以簡缺知縣對調銜缺相當毋庸送部引見所有知縣人地未宜揀員互相對調緣由謹會同署陝甘總督臣魏光燾恭摺具陳伏乞皇太后皇上聖鑒謹奏奉硃批吏部議奏欽此○○頭品頂戴河東河道總督臣任道鎔跪奏爲揀員請補要缺同知以重河防恭摺仰祈聖鑒事竊照河南開封府祥河同知崔惠均於霜清安瀾案内保請開缺以道員仍留原省補用經吏部議准改奏奉旨依議欽此該部於光緒二十五年十二月十六日行文按東河程限三十日减半計算扣至十二月三十日接到部文之日作爲開缺日期歸十二月底截缺是月並無同月所出之同知缺毋庸掣簽應卽揀員請補查祥河同知一缺經管黄河北岸祥符上汛堤工該汛十五六堡埽壩林立素爲著名險要之區非老成幹練熟悉河工之員弗克勝任東河同知一班上次用至分缺先同知李尚節題署下河北同知後又運河同知龔秉彝題調上河南同知下河判樓汝同題升運河同知均不積缺此次祥河同知一缺按班應用新海防遇缺先人員查新海防遇缺先及舊海防先海防卽舊例遇缺先遇缺均屬無人應過班接用試用人員河工要缺重在得人是以試用一缺定例統歸酌量補用臣於通工已補額之試用　知班内逐加揀選查有試用同知李慶沅年四十九歳順天通州人由監生報捐同知指分東河試用光緒二年正月二十日到工三年防汛出力保俟補缺後以知府用先換頂戴六年搶險出力奏保花翎八年三月丁母憂服滿起復十二年六月初五日回工十五年五月咨補効力額缺二十三年河防局辦工出力保俟離同知任歸知府班後加三品銜二十五年河防出力奏保交部從優議叙該員才具優長諳練修守歷經差委均能措置裕如連年委辦河防石方尤能核實撙節緩急合宜洵屬通工最爲出色之員以之請補祥河同知員缺實堪勝任惟該員係籌餉例試用人員與部章稍有未符而人地實在相宜例得專摺奏請臣因要缺擇人起見合無仰懇天恩俯念河工員缺緊要准以籌餉例試用同知李慶沅補授祥河同知以資得力而裨河務如蒙俞允仍照例試署一年期滿察看果能勝任再行保題實授恭候欽定如不勝任仍卽調回另行遴員署理以重河防再該員並無河工分賠銀兩除造具履歷清册分咨吏工二部查照外所有揀員請補要缺同知緣由謹會同河南撫臣裕長恭摺具陳伏乞皇太后皇上聖鑒訓示謹奏奉硃批吏部議奏欽此○○二品銜兼署浙江按察使鹽運使奴才世杰跪奏爲恭報奴才兼署浙江按察使篆務日期叩謝天恩仰祈聖鑒事竊奴才於光緒二十五年十二月三十日在鹽運使任内接奉撫臣劉樹堂行知以現署臬司正任温處道陳允頤因病出缺所有浙江按察使篆務奉委奴才兼署旋據按察使經歷程恩謨於光緒二十六年正月初二日將封存印信文卷齎送前來當卽恭設香案望闕叩頭祗領任事伏念奴才滿洲旗僕世受國恩仰荷殊施自農曹而分巡西徼復膺卓薦由潼商而承乏南中忝領運鹺已愧鳩庸之莫策謬權司憲方撫蟁負以慈斬兹迺臬事重陳並以鹽官兼攝責任愈重報稱益難查浙省爲文物之邦臬司總刑名之事申枉理滯既貴平允以臨民警暴懲貪尤宜公明以察吏精團練以防外侮嚴保甲以戢内奸諸凡措施胥關緊要奴才至愚極陋撫躬深懼弗勝惟有矢勤矢愼隨時隨事禀承督撫臣認眞辦理不敢以暫時兼攝稍涉因循以期仰答高厚鴻慈於萬一所有奴才感激下忱理合恭摺具奏叩謝天恩伏乞皇太后皇上聖鑒謹奏奉硃批知道了欽此○○李鴻章片再兩廣交涉日繁盜風尤熾巡防彈壓在在需員兹查有記名提督鄭崇義記名總兵郭學海記名總兵陳維熊儘先副將叚日陞副將銜福建水師儘先遊擊吕文經兩江儘先補用都司胡令宣等六員均不隨行陣歷派出洋於軍務洋情素所熟悉擬請飭調來粤差遣委用以資指臂謹附片陳明伏乞聖鑒訓示謹奏奉硃批著照所請兵部知道欽此○○奎俊片再前准户部咨酌撥本省兵餉案内指撥四川鹽釐銀十萬兩供支本省兵饟等因歷經遵辦在案兹據辦理滇黔鹽務補用道華國英詳稱光緒二十五年六月内在於鹽厘項下撥銀五萬兩現又續撥銀五萬兩先後移解藩司核收以足戊戌綱指撥之數等情奏咨前來奴才覆查無異除咨部查照外理合附片陳明伏乞聖鑒謹奏奉硃批户部知道欽此○○丁振鐸片再知縣等官到省試用一年期滿例應察看出具切實考語奏明甄别兹查有大挑試用知縣譚沛霖楊應諴各到省一年期滿例應甄别據藩臬兩司詳請核辦前來臣查該員譚沛霖明白安詳楊應諴趨公勤愼均堪以本班留省補用除將履歷册咨部查照外謹會同雲貴總督臣崧蕃附片具陳伏乞聖鑒謹奏奉硃批吏部知道欽此○○丁振鐸片再知縣等官到省試用一年期滿例應查看出具切實考語奏明甄别兹查有大挑知縣吳昌祀薛銓善新海防試用知縣江濓均各到省一年期滿例應甄别據藩臬兩司詳請核辦前來臣查該員吳昌祀學優才練薛銓善隱愼勤能江濓心地明白均堪以各本班留省補用除將履歷册咨部查照外謹會同雲貴督臣崧蕃附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒二十六年二月十九日京報全錄]  
　　官門抄○諭旨三道錄前○燕督裕奏爲已革都司妄報邀功請旨嚴懲摺○桂撫黄奏爲甄别府縣各官片○豫撫裕奏爲州同改就教職摺○二月十九日刑部都察院大理寺廂藍旗值日吏部引見八十名○瀅貝勒謝議叙恩○希朗阿假滿請安○志公續假五日○熙公續假十日○崇壽預備召見○步軍統領衙門奏拿獲結夥持械搶刼行人盜犯焦恩受卽舊現榮張鳳林卽二張二名請交刑部○召見軍機崇壽○○頭品頂戴直隸總督奴才裕祿跪奏爲已革都司奉派拿賊妄報邀功請旨嚴懲恭摺仰祈聖鑒事竊查光緒二十四年十月間接准山西撫臣來咨據大同鎭等報稱土匪張明亮等在張理豐鎭兩廳交界之區嘯聚滋擾搶刦商民咨請派隊會拿當經奴才飭令宣化鎭總兵陳飛熊派撥練軍前往嚴緝由該鎭派令管帶宣化練軍馬隊遊擊銜候補都司董太波帶往會緝旋據該營官禀報在大公溝地方遇張明亮匪衆一百餘人放槍抗拒當經擊斃賊匪十餘名拿獲孫洛九張順葉洛四白三子等四名於斃賊身上搜獲紅布盟單内有馬洛四史化南張明亮等姓名隨至榆林櫃煤窰内將高落四拿獲並續獲孫占榮安二成二名孫洛九張順均因被格受傷身死等情將葉洛四等五名解送交口北道飭發宣化縣收審訊據高洛四等各供並無爲匪證據旋據史化南以岳從泰挾仇帶同練軍至伊家抄拿等詞控經萬全縣勘訊報經口北道移鎭飭將充當眼線緝賊之岳從泰拿獲發縣質訊該營官卽以道府庇賊不辦等情禀訴經奴才派委候補道王仁寳前往查覆該營官原禀獲賊情形多有虚飾其史化南高洛四二名雖係盟單内所載惟盟單係斃賊身上搜出布包尚新查拿雖屬有因情節不無可疑當卽將案提省札飭臬司督飭保定府詳切究訊隨經宣化鎭總兵陳飛熊禀報分派營官周得勝董太波等在於萬全縣屬羊圈溝地方將巨匪張明亮拿獲審訊據供並無與史化南結盟情事迨將該營官董太波調省查訊供詞狡展經奴才奏奉諭旨將董太波革職審辦兹據藩司廷杰臬司覺羅廷雍詳稱該司等督同保定府知府沈家本訊明董太波當日督隊拿賊探聞張明亮在大公溝一帶往來竄擾經兵役張榮昌引薦岳從泰充當眼線行至萬全縣屬納令臯地方由鄉民指獲携帶洋槍匪犯孫老九一名以其必屬匪黨將其正法卽督隊前進立派哨官張忠信帶兵到大公溝見有六人持械正向鄉民作擾上前捕拿該匪等持械抗拒當經開槍格斃四人逃逸一人拿獲張順一名因已受格傷將其正法董太波以係奉委緝拿張明亮既捕有抗拒匪徒可以希冀邀功卽揑禀途遇張明亮接仗獲勝名情飾詞禀報其紅布盟單實係張榮昌所交查得盟單内之高洛四史化南等均在榆林櫃地方卽帶兵在該處煤窰將高洛四拿獲並派兵至史化南家查拿並獲葉洛四白三子孫占榮安二成等四名均帶回宣化由鎭送道發縣審訊至盟單是滞眞假據供未能詳察實係辦事粗鹵提訊岳從泰據供與史化南爭地素有仇隙因官兵捕拿張明亮商同張榮昌假造盟單希圖陷害史化南憾忿並將素有險隙之高洛四一併列入由張榮昌呈交董太波派勇前往史化南家抄拿各情不諱查該犯岳從泰尚有糾夥執持洋槍等械搶人勒贖得贓重案應歸另案從重懲辦其葉洛四一犯前往宣化縣供有另犯竊刼之案旋卽在監病故應由該縣覈案辦理其葉洛四孫占榮安二成白三子等業經訊非匪類應卽分别開釋由司擬議詳請核辦前來奴才查已革都司董太波奉派緝拿巨盜張明亮在大公溝地方經哨官張忠信帶隊於滋擾鄉民抗拒官兵各匪并不據實禀報輒揑禀遇賊張明亮匪衆捕拿獲勝希圖邀功其拿獲帶有洋槍之孫老九及拒捕格傷之張順二名又不能交地方官率行在營正法亦未據實禀報甚至眼線營勇假造盟單更不察核眞僞卽令按單捕拿種種荒謬實屬任性妄爲雖得將巨匪張明亮拿獲覈其情罪仍屬功不抵過僅擬革職不足示懲相應請旨將已革都司董太波發往軍台効力贖罪以肅軍紀大公溝地方擊斃之四人委員訪查實係外來游匪其夥衆持械滋擾毫無忌憚迨官兵捕拿猶敢抗拒當塲格殺律得無論帶隊之哨官張忠信尚無不合應請毋庸置議董太波所獲之孫老九張順等二名一由鄉民指獲一係當塲拒捕均屬匪徒本千律擬查訊並無挾嫌誣拿别情業已身死應毋庸議再欽奉上年九月二十六日上諭給事中馮錫仁奏宣化鎭標董占魁一案該總兵含糊審訊至今未結著按照所叅審訊懲辦等因欽此查宣化鎭標並無董占魁其人似卽指董太波而言此案未由宣化鎭審辦該總兵並無含糊未結情事應請毋庸議除飭嚴緝逸犯張榮昌務獲究辦外理合恭摺具奏伏乞皇太后皇上聖鑒訓示謹奏奉硃批另有旨欽此○○黄槐森片再准部咨嗣後道府州縣無論何項勞績保舉歸入候補班補用人員令該督撫卽以此項人員到省之日起子限一年詳加察看奏明分别繁簡補用又定例大挑分發各省一等舉人以科分名次爲補缺之次序俟其到省照例試用一年甄别挨次題補各等因在案兹查有勞績保舉補用知府羅廷桂英霖張塏候補班前補用知府陳壽琯補用知府王塾候補班遇缺儘先補用知縣但祖范補用知縣彭言孝李承祖大挑試用知縣張繼宗均到省試用一年期滿據署藩臬兩司出具考語詳請留省補用前來臣查勞績保舉補用知府羅廷桂精神明敏辦事勤能英霖明折安詳才識穩練張精老成練達誠篤不浮候補班前補用知府陳壽琯實事求是明幹有爲補用知府王塾誠樸勤能堪資表率候補班遇缺儘先補用知縣但租范塏明穩練才識明通補用知縣彭言孝强幹通明留心治理李承祖安詳勤愼辦事認眞大挑試用知縣張繼宗才明識練任事耐勞歷經差委均無貽誤應請留於廣西遇有相當缺出照例按班補用除將各員履歷咨部外謹會同兼署兩廣總督臣德壽附片陳明伏乞聖鑒訓示謹奏奉硃批吏部知道欽此○○頭品頂戴河南巡撫奴才裕長跪奏爲大挑知縣借補直隸州州同自揣精力難勝情願改就教職恭摺仰祈聖鑒事竊據大挑知縣借補汝州直隸州州同嚴楷禀稱江西泰和縣人現年六十四歳由附生中式同治庚午科本省鄉試舉人光緒十五年己丑科大挑一等由吏部帶領引見奉旨以知縣用欽此簽掣河南是年六月初三日繳照到省期滿甄别留省十八十九等年黄河兩屆安瀾案内出力保俟補缺後以直隸州用又於二十二十一等年黄河兩屆安瀾出力保加同知銜二十四年奏委代理洧川縣知縣六月初二日接印嗣借補汝州直隸州州同奉部覆准覈飭赴部二十五年六月交卸洧川縣篆交代清結八月二十六日到州同新任自揣精力漸不如初深恐難以勝任情　開缺改就教職歸部銓選等情由藩臬兩司查明交代清結並無經手未完事件亦無規避營私情事會詳請奏前來奴才查定例舉人進士出身这知縣等官到任後自揣才難勝任呈請改就教職者毋庸定以年限惟察其任内並無貽誤情事而學問尚堪訓課者准其奏請改教等語今嚴楷由大挑一等舉人分發試用知縣借補汝州直隸州州同現旣自揣精力難勝情願改教歸選任内並無貽悮文理優裕亦無規避情事相應請旨將該詶同嚴楷准其以教職改歸部選所遺汝州直隸州州同係部選之缺應由部銓選除飭取供結咨部外理合恭摺具陳伏乞皇太后皇上聖鑒訓示謹奏奉硃批著照所請吏部知道欽此 
 
