# 1915 - 261 - 4915310

 

Page 1

 
 
   
 
 

Page 2

 
 
時評 
[疑問（冷）]  
　　籌安會之君主論人以爲大勢已成反對無益者嗚呼所謂大勢者究竟若何大勢耶豈以請願紛紛即以爲大勢之所在耶 
　　他且勿論即以紛紛之請願言之其列名者果皆本人所願耶其願列名者果皆出於眞誠而無其外之用意耶其代表云者軍界果能代表其軍人官界果能代表其官吏公民果能代表其各省之人民其權力信仰果能如身之使臂如臂之使指靈敏而勿阻碍耶即皆能矣此彼反覆無定之人前日由君主而主張共和今日又由共和而主張君主則他日能保不再由君主而主張共和耶 
　　嗚呼此我所以有所疑問也 
[專電]  
　　北京電秋節日袁總統宴國務卿左右丞各部院長及軍界重要人物於懷仁堂 
　　北京電交通總長梁敦彥俟各路案結後即辭職有沈雲霈繼任之說 
　　北京電張鳴岐辭職未准奉財政廳長董元亮辭職聞以張厚璟繼任岳海關監督曲卓新辭職有杭州關監督張允言調補之說 
[戰電]  
　　其一（英人路透電） 
　　雅典電蘇菲亞半夜發表布皇諭旨徵發二十人班兵士希臘聞此消息愈增激剌等候事變之發展（二十三日） 
　　倫敦電布國召集二十八班兵士即召集自二十六歲至四十七歲體力强壯者從軍之謂全國兵力幾盡在内（二十三日） 
　　雅典電官場及外交界聞蘇菲亞消息深爲注意布國舉動之詳情極爲秘密但知布國已徵發十萬兵並有騎兵數聯隊已離蘇菲亞其所赴地點不詳（二十三日） 
　　倫敦電駐英布使謂布國下動員令乃欲守武裝之中立或問之曰布國下全國動員令得勿欲加入德奥方面乎布使答曰不然布國不過防備一切如荷蘭瑞士所爲耳（二十三日） 
　　亞姆斯特丹電奥京來電稱布國首相曾謂當此時局迅速發展之際布國萬不能寂然不動（二十三日） 
　　蘇菲亞電布國委員已出發辦理依據土布新約接收土國所割土地一事大約兩星期内可望收入新地（二十三日） 
　　倫敦電布國預備隊某軍官在倫敦奉布政府回國從軍之命當即啓程路透訪員於其啓行之前叩其意見該軍官答稱布國全體徵發可得二十五萬步兵布國軍庫頗爲充足大炮已增多三分之一軍官魄力甚佳云（二十二日） 
　　亞姆斯特丹電柏林來電稱駐德布使宣告凡布國人民應立即啓程取道奥京與羅馬尼亞而回布國 
（二十二日） 
　　倫敦電泰晤士報蘇菲亞訪員二十日來電謂布國首相已向其政黨宣言謂布國已與土國立約布國將來守武裝中立（二十三日） 
　　倫敦電布國時局刻極曖昧不明（二十三日） 
　　巴黎電今晚公報謂全陣線砲隊之活動勢未稍弱愛恩河北面法軍猛烈之砲火迫令敵軍棄一固防之哨兵營而走敵軍斥堠隊圖攻香巴業法軍陣線完全敗退（二十二日） 
　　倫敦電今日下午公報謂前敵繼續砲戰法軍占優勢擊毁敵軍之戰壕炸去軍火庫末斯河高地戰事尤烈法軍以炸彈及空中魚雷助戰今晚公報謂全陣線砲戰甚爲活動雜以地雷炸彈聲撼山岳德軍防務大爲受損法飛船一艘飛機一架轟擊敵軍車站兵營多所頗獲效果德軍擲引火炸彈於亞拉周圍起火數處登時救熄（二十三日） 
　　羅馬電奥軍小隊行入吐蕃與克里斯台洛山谷及柯狄拉丹譬沙西北羣山中以擾亂奥軍所據之地故意軍刻施行勇敢而有秩序之山戰以期驅退敵衆地勢險惡中多陵谷利于堅守但意兵數隊互相策應逐漸將敵兵驅至山下谷中泊勒沙流域意砲復轟赫芒砲台該處僅餘暗砲台一座仍間或發砲（二十二日） 
　　羅馬電今日公報謂昨日僅有小戰基狄加里亞境内奪獲戰壕及鐵網若干福爾薩里戈與杜爾米洛兩處奥軍失利（二十二日） 
　　倫敦電塞國發表半官公報謂外間所傳德國照會塞國告以德將攻塞並勸塞國勿拒一說實無其事塞國早知德國將移兵攻塞但無論何方面來攻塞必併力拒之（二十三日） 
　　倫敦電塞公報謂星期日敵軍八處進攻歷四小時之久以重白砲野戰炮轟擊多瑙河騷河之塞軍地位（二十三日） 
　　倫敦電塞公報謂星期夜奥軍復開砲轟擊塞軍地位並佐以步騎來復鎗及快砲但無效果塞砲有時回擊之（二十二日） 
　　彼得格勒電戈朋號兹復出現今日公報謂俄國驅逐艦與戈朋號在波斯博魯斯海峽交砲據公報所言俄軍於里加至里逹東面之陣線屢以槍剌衝擊德軍頗爲得手奪獲數村及維爾拉東之斯摩岡鎭俘敵百人兩軍交戰毫不間斷其激烈可謂逹於極點俄軍於特文斯克西面持槍剌衝鋒德軍失三百五十四人又麥肯沁炮九尊繼乃紛亂向河而退俄軍遂進占斯摩岡鎭（二十二日） 
　　倫敦電九月二十二日前一星期中商船出入英國口岸者共一千三百二十三艘内有兩艘被擊沉（二十三日） 
　　倫敦電烟草等售價因預算表之影響已逐漸昻貴但零售茶葉者允照舊價銷脫存貨衆謂新加之稅皆由買客擔負非價值漲起即貨品較劣又謂將來用茶者當爲勢所迫不致如前之浪費銷數或將減少但收成尚佳雖茶稅較重巿價當不居奇售茶葉之公司近來獲利頗豐故對於前途尚無恐慌（二十三日） 
　　其二（德人德文報專電） 
　　柏林電（由倫敦轉）九月二十二日德軍大本營公報云法軍昨日在羅里洛爾東面進攻於德軍障礙物前爲砲火擊退（西境戰况）杜拉河蘭里伐登東南及佛里特里區斯台特東南均有俄軍進攻德軍於斯米里拉東面深入廣二英里之俄軍陣地俘軍官九員兵二千名獲機關槍八枝德軍於蘇波尼基兩面越過加夫蘇河右翼在新格魯杜克北面進發（興登堡軍團戰况）德軍在摩爾斯查特鎭東南渡過同名之河德軍攻擊米斯長加河西岸白萊斯明斯克鐵路兩面之俄軍陣地俘敵千名獲機關槍五枝德軍前鋒已占據稍南之哇斯特洛夫（里哇波爾特軍團戰况） 
[特約路透電]  
　　安東電日人由關東租借地私販食鹽載以小船由鴨綠江運銷各處爲數甚巨致該地鹽稅收數日減中政府已派員調查此事日人藉鴨綠江界缐之利便故各私販易於避過中國稅關且由朝鮮方面以大批嗎啡運入滿洲在鐵路區域外之内地零售（二十四日） 
　　東京電凟職之代議士十九人衆議院書記林田氏亦在内已决定有罪定日公開審判 
（二十四日） 
　　香港電據出入口貿易監督呈交議會之報告謂上年三月至十二月官賣鴉片之入稅共三百五十九萬二千八十四元烟膏土價及官膏局開消約費九十萬元有印花之鴉片與無印花之波斯鴉片價值懸殊故經香港運入中國内地之私烟爲數頗多此項貿易日見繁盛如欲禁止得當惟有在出鴉片處取締供給之一法目下易購鴉片之地點不止一處云云 
（二十二日） 
[東方通信社電（日本人組織）]  
　　東京電大隈首相昨夜開日置公使慰營歡迎迎主賓爲日置公使中國公使陸宗輿氏以下劉參事官孫秘書官等主人方面則有松并次官小池政務局長坂田通商局長小村書記官等列席頗爲盛會（二十四日） 
　　東京電萬國平和會議定於十一月十日在舊金山開會日本平和協會會長大隈伯爵擬致該會祝詞大意如左 
　　全世界正以法律與政治人道爲凖則頻趨平和方面前進之際不意遽遭大戰使人失望不知所措此戰禍之原動力蓋有壓迫他之民族以圖獨覇之希望與爲競爭以進取的自負心之偏見 
　　令超然戰爭愛平和與自由之合衆國民以與世界和衷協同努力利用最善之感化其熱心毅力殊堪欽感云云 
（二十四日） 
　　東京電武富藏相曰正貨現存之額計有四億六千萬元較之去年增多一億二千萬元本年之貿易輸出超過豫想必有一億元以上正問題之前途亦甚好况至正貨流出海外防備之策現正講求適當方法云（二十四日） 
　　東京電關野侍從武官奉派往伊勢灣視察第一艦隊豫行演習（二十四日） 
要聞一 
[土耳其與德奥之關係]  
　　文滙報云羅巴志氏德國之著作家也素以評論德國外交著聞於世近紐約晚郵報載其論東方戰局一篇至堪玩味其文曰當大戰開幕之初多數德人以爲德國必先挫法次敗俄後再重創英國於是戰局可了但至今日日人已知將來德奥最後勝敗之結果繫於德國之能否保全土國之威力維持土國與德奥之關係故交戰國雙方决勝之機不在俄法而在東方也今英國以其海上霸權截斷我交通摧殘我實業苟德國得於邊疆之外有羊毛棉花油銅糧芻之接濟源源不絶尚何英國海權之足慮哉東方小亞細亞叙里亞美索波台米亞波斯巴爾幹等處出產原料至夥是皆德奥之所急需者逹魯斯山（小亞細亞南）礦產極富亞述利亞與巴比倫油礦尤多雖俄境與北美且不能比其豐富至若蘇門答臘墨西哥羅馬利尼或加里西亞等處之油礦更不能望其項背矣加里西亞與叙利亞比境土地肥沃利於植棉足供德奥之需幼發拉提斯河與第格利斯河沿岸爲古代文化發逹之地今其人已漸醒悟而思恢復古代之文明將來棉麥之屬出產必多他如安拉杜尼亞美索波台米亞叙里亞之草原皆足爲天然絶好之牧場德奥毛織業苟得其羊毛之供給則便利良多凡此諸地皆與德國工業前途有極重大之關係吾人苟得志於此即足以制英俄吾人苟再敷設鐵路由大馬色（叙利亞首都）以逹開羅（埃及京城）復由安哥拉（小亞細亞之一州）以通歐士羅姆（亞洲土國之一洲在外高加索邊界）及狄夫里斯（外高加索）則英俄不復敢輕視吾人矣惟吾人必須保守吾人在土國現有之地位於是吾人之勢力始可遍及回教徒之世界今若英法俄破逹逹納爾與博斯波魯斯兩海峽佔領兩海峽與波斯灣中間之土地並分割賽德口岸（埃及境蘇彝土河北端）與阿拉拉特山（阿米尼亞境）中間之各地則德國將如何乎苟如此則德國政治之希望從此消滅而德國亦不復爲世界强國矣德國如任土國失敗而不援助則德國將降爲二等國甚矣德國之不可不助土也 
[英國自愛其軍]  
　　德文新報云柏林通信員曰今兹歐戰之鉅固爲千古所未有而俘虜之衆亦未之前聞兹就最可靠之統計表觀之自開戰始至本年六月半止德奥兩國所獲之戰事俘虜共有一百六十餘萬名其中計有俄軍一百二十五萬人法軍二十五萬餘人比利時與塞爾維亞各有五萬人惟英人最少統計不過二萬四千名而已今姑假以所擒法比塞三國軍人之數爲戰史中之常則所擒俄人之數爲有逾常則英軍所被擒之數不及常則而究其所以然之故如英俄兩國軍人之被俘者何以相差若是之鉅殆亦一趣事也今試先就俄軍論之夫俄軍被俘之衆所以異於常則而爲古今歷代戰事所未有者簡而言之其故可謂有二焉一因俄軍之統率多有缺點一因俄國軍人大半不可靠如去歲檀恩貝格一役（卽俄軍在東普魯斯之大敗）與馬蘇倫湖之冬戰俄國全軍所以被圍而被俘又最多者即因統率無方指揮失當故也不然以俄軍之衆苟指揮得法使前哨後衛相維相繫而不各不相顧縱有所被俘者亦不過一團一師而已又何至於數十萬大軍全體伏首投降也哉然軍心離貳亦不能獨責將帥之統率失當也查俄國軍人之無心作戰者當佔大半而波蘭人烏克萊茵人猶太人等尤其甚焉故多謂與其作違心之戰爭徒　性命不如投降之爲愈也由此觀之不特可知俄國人種複雜團體不堅且亦足證俄羅斯大帝國之統一未善焉 
　　俄人之情形旣如上所言今試再就英人論之夫英軍被俘之數所以非常之少者非因英人獨勇其同盟國軍人皆怯懦也若英法相較而法人且當謂特别忠勇焉如去歲在法之聖康亭比之盎凡爾等役英人不俟近戰即先聞風急急遠遁以免被俘爲年來戰爭中所未嘗有然此亦非其主因也而其俘虜數所以最少之主因乃在英人雖欲有大軍備用惟愛派其同盟國人先戰耳按英人此種手叚不自今始乃六十年來英人於連合戰爭如克里穆一役專知愛惜其軍隊慣用之技也彼時係英法聯軍與俄交 
 
 
 

Page 3

 
 
綏及戰終調查陣亡者十萬人中法七萬人英僅二萬人爾今一役若就英法俄三國人言則所損失者俄人佔百分之五十餘分法佔三十五分英人則不過佔百分之十一分故石羅斯氏世界史之出版人雅哥氏嘗以滑稽之言而謂克里穆一役曰向來英國寗願多出錢少出人命不信請觀拿破崙第一之戰再則如七年之大戰等役幾無一次英國不抱寗多犧牲金錢而人甚少之主義者故此次英人流血之慘劇亦必少於其向盟國人不待戰後可想而知也不寗維是苟再詳加調查英國之損失又可斷言加拿大澳洲人印度人等雖與今戰事不過有間接之關係而所犧牲者實較其祖國多若干倍焉英人作戰無論友邦敵國不特無人欲譏其膽怯而凡有英兵作戰之處彼且奮勇助戰惟苟有他人代彼作戰是其所最愛耳然觀近百年來之歷史英亦誠能得其效力也 
[甘省匪亂之西人報告]  
　　大陸報云上海比利時教會總部主任胡格士神甫曾接甘肅比利時教會教士來函紀該省匪亂情形函中徵實昨日所載之電文而地方蒙害則尤較電文所云爲甚除焚毁教堂二所殺死中國教民五人外且殃及教堂及教民之產業並有教民甚衆被脅入黨恐不免受匪虐待又環縣知事亦遭戕害發出之時匪黨已聚至二千餘人各持軍械進撲慶陽但剿匪之官兵亦在途中矣據函中所云觀之匪等之排外不若其仇官之甚此次亂因實由地方官任意苛歛小民不堪其虐哥老會匪從而煽之故遂揭竿起事至於仇殺基督教民搜捕比利時神甫則亦確有其事也惟此亂與帝制運動毫無關係蓋亂事醖釀幾近一年久在比神甫之意料中地方官苟能先事防堵不難止之至匪等所揭復清滅洋之旗號特假此號召非眞有此志也先是有匪首張某者於八月十五日發難於環縣親殺知事以爲舉事之號於是羽黨紛紛附和繼乃加害基督教民環縣附近之比神甫二人得信後急策騎逃往涇州備受因難始抵該處遇郵差二人告以匪亂詳情乃知環縣亂起時基縣教民及其他居民數千人皆逃匿山中當地警察奉命遏亂而反附匪助掠環縣教民住宅被刦一空於是匪乃赴馬嶺焚教堂毁教民廬舍且拘去教民三人一受慘刑被殺一遭痛撻被釋令阻比神甫逃逸一被拷打迨令述出西人所在及軍火儲藏之處因無所答乃被支解而死三十里埠亦同遭此厄基督教民多被毒刑死者至少一人教堂孤兒院教民住宅皆被劫焚警察之附匪刦掠即在此處而匪黨脅令教民從亂亦卽在此處匪首會通告教民令每家出一人助戰否則合家不能免死云至是慶陽地方官乃始着急然僅派警察二十五名前往拒匪匪黨數逾二千軍械精利旣將警察擊敗其勢益張乃向慶陽進發惟全境官兵今已紛趨慶陽慶陽當可無碍也查該函爲九月四日所發胡格士神甫以未續接報告故信匪黨必已爲官兵擊敗而四散矣涇州近亦險起事變蓋人民困於虐政之下忿不能平某日聚集至官署要求改革該知事懼而服從顧人民仍不滿意蠢然思變幸新知事及時復任該員於光復前曾宰是邑頗有政績蒞境之日大受歡迎於是官民乃相安焉亂區外人無多或有新教教士數人但函中並未云及想均平安也 
雜評一 
[巴爾幹之活動（無名）]  
　　此次之歐戰發源　巴爾幹然自歐戰後除塞孟二國加入戰局後餘悉保守中立未嘗有所改變也今則布下動員令希亦活動意其將不能再守中立矣而戰局又因此而一變 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國體問題之急求解决]  
　　徵求民意之又一主張前日參政院代行立法院議决根據各省請願書向政府建議後日昨該院秘書廳已將建議案及請願書全份咨送政府此項建議案中旣有另籌徵求民意辦法一層是本問題之解决必在旣妥且捷之特别會議而不在國民會議已可槪見惟聞目前又有人主張在各地方舉行投票方法徽求民意解决此項重大問題其詳細辦法雖尚未悉但可見特别會議解决之說尚不能作定也 
　　臨時召集之重要會議昨日外間盛傳二十日名總長在總統府懷仁堂會議關乎國體之一呈文並有稅務督辦及審計院長公同署名等語所傳尚有未確兹經詳細訪問是日之會係總統於午後四時臨時召集與議者爲楊士琦左丞外交陸總長内務朱總長交通梁總長農商周總長及外交次長曹汝霖稅務督辦梁士詒政事堂參議會彝進等止此八人並無孫寶琦院長在内當時總统親自出席確聞所討議者爲關於國體問題中對外對内之諸重要問題云 
　　江西會館之大起謡言北京順天時報云自各省請願團代表在江西會館開會後外間即有謡言江西西館不久將步上海亞細亞報館之後塵嚮以炸彈該館董事及住館者大爲恐慌遂公同議決無論何人槪不借與開會以免危險 
[袁總統對美宣言之譯述]  
　　某外報載有八月分美國世界雜誌所登總統對美宣言一節特譯如下中國屈服於專制政體之下者已數千年一旦驟變共和是以各事皆屬草創以作始之簡而欲逹到共和之眞義恐非旦暮可期矧以中國廣土衆民則此事爲尤難矣雖當辛亥革命之時亦曾有流血擾亂之事但幸近三年來治安秩序業已恢復人民亦各安其生業是以現在實爲中國壹意發展國内之時余意中國實行改革計畫應注重逐漸之進步而不求表面之速效譬之沼葦驟榮則驟枯松柏後長而後彫也余抱此旨以行予之政策第一予將鞏固民國之國基設立有實效之政策使中央與地方如身之使臂臂之使指然後能發展中國爲有條理之國家第二予將鼓勵普及教育使人民人人皆知爲公民之責任尊重法律寶貴其自由行使其權利第三予將發逹國内之工商業使人人皆有謀生相當之方法古人謂衣食足而知榮　增進國民之生計予之政策之要點也况以中國天產之富開闢而振興之則國家與人民未有不給者吾國財政前途雖日呈佳况國家收入雖足敷行政經費但於振興實業則財力尚屬不足予意欲振興實業吾國現在非借助外國資本不可此不惟外國投資家可因其資本而收穫利益而中國亦得發展富源一舉而雙方皆有利焉至論吾國人之爲人皆知其誠實公平尊重正理而雅愛和平夫中國人之尊重他人之權利者亦　他人尊重其權利也華人此等之品性深幸與美國人之品性若合符節况以兩國人民處於同様國體之下同抱共和之意義平昔邦交素稱輯睦今而後當更鞏固親密矣 
[代行立法院開會紀]  
　　參政院代行立法院九月二十一日下午二時四十五分摇鈴開會參政列席者三十七人政储特派委員列席者二人黎院長請假未到由副院長汪大燮代理主席宣告現在已足法定人數按照議事日程開議第一案修正中國銀行則例案（大總統提出初讀）先由政府委員登台說明提案之理由及内容之要旨略謂中國銀行則例已於民國元年公布施行現在政府提出修正案將原文第十六條第二十一條第二十三條第二十九條修改原文規定中國銀行資本爲六千萬元三千萬元爲政府籌出三千萬元由人民附股現在資本定額未足將來再行招募云云目下政府欲擴張中國銀行營業一方面先籌出資本一千萬元一方面再募集一千萬元因此故修改第十六條爲總裁副總裁簡任董事監事由股東總會選任非有一百股以上之股東不得充任董事及監事第二項定爲商股招足一千萬元即設董事監事並修正第二十一條爲或股東總會會員五十人以上並佔有股分全額百分之十以上者又第二十三條投票權每十股有投一票之權百股每三十股遞增一權第二十九條定爲股東之權利義務自招滿十萬股始生効力凡此諸條與原文稍有差異其要點在寛嚴收縮上微有不同此皆因時制宜不能不改變辦理其理由内容如上所述請貴院公决云云說畢主席付討論梁士詒謂此修正案理由甚足自應認爲法案主席付表决衆贊成付審查乃指定陳鈺朱文劭張振動李國杰薩福懋等七人爲審查委員宣告續議第二案人户籍法案（大總统提出審查報告）請審查委員長報告審查之結果委員長施愚請審查員胡鈞代爲報告略謂審查會對於此法案全體認爲緊要法案因爲將來徵兵徵稅一切行政及學子就學諸多有賴於此法案誠以此法案不早日成立一切行政無所依據動輒不便自當贊成成立者也然而有爲難情形不能不將此案擱置今述其理由如下草案第四條（人户籍事務所附設於各自治區辦公處公户籍員以區董充之）現在就此審查非常爲難何以言之按查自治施行條例分爲三期辦理現尚未到第三期自治區未成立區董未選出人户籍員如何產生而我國情况不能使警察從權代辦故當使本法暫時不成立且人户籍法與民法大有關係凡此誕生婚姻離婚嫡庶子女等類皆民法上要素除開財產土地以外本法與民法無大差别而民法現未頒布本法旣與民法有關務須與民法爲同様規程不得另生衝突如現在議决公布施行將來民法頒布後必又生出問題故不如擱置之爲愈也再如本法草案第一百十三條（地方自治未成立以前得由縣知事酌量情形委託地方紳士分盡區域行人户籍員職務）此條之法理本爲原則外之例外暫行從權之意不知例外之規定必要全國大部分自治區均已成立獨有一小部分未成則從本條之規定民國現在地方自治區全國都未成立則不能全國一體例外從權以紳士代人户籍員職務此外還有經費一層本法未定辦理人户籍事務非有經費不能收效試　照草業一百十三　之　　　欲使各地方自籌經費乎還欲使紳士等出資代墊乎此皆難以適行者也而欲撥充地方自治之經費地方自治區尚未成立據審查會之意此法案須等到第三期實行自治時再一同頒布現在勿庸議及之也審查委員會意見如此報告畢主席付討論梁士詒起謂審查委員旣認此案爲不成立還欲退還政府乎還是暫時擱置乎若退還政府便是原案打消也施愚謂並非打消此案仍留本院並不退回政府將來本院可以慢慢提出又可以另自起草政府亦可以再行起草作爲審查報告後未有决議無何等之斷語如此辦法將來毫無限制非常活動主席以施愚說付表决汪有齡陳漢第則呼附議（按議事程序先須有附議）鄧鎔起請以原案能成立與否諮衆議施愚謂贊成審查報告即是贊成原案主詢問還要通知政府否施愚謂不必通知政府作爲本會期未議完案件將來編列議事一覧表時成爲未决可也主席問贊成此說者請舉手舉手者多數主席宣告續議第三案修正會計法案（大總統提出審查報告）由審查委員長朱文劭登台報告略云修正會計法案之理由在初讀時已由政府委員說明本審查會審查之結果誠以原案與事實顯有窒碍不得不修正其修正條文毫無變更槪依政府意思云云報告畢主席付討論衆無討論主席以審查報告之成立付表决衆贊成主席謂可否繼續開二讀會衆贊成即開二讀遂宣告（修正會計法案大總統提出二讀）由秘書長林長民登台朗讀修正會計法案各條文主席逐條付表決各參政逐條舉手贊成二讀旣畢主席詢問可否繼續開三讀會劉若曾謂可以省略三讀會形式主席付表决衆贊成主席謂諸君有無文字上修正衆謂無修正遂宣告續議第四案修正著作法案（大總統提出審查報告）由審查委員長陳國祥登台報告略云本審查委員會對於本法案通通贊成會議之結果惟間有刪改處兹將其刪去之理由略爲報告如下本法原文第三條（第一條第一欵著作物之著作權包含翻譯權）　本法第一條規定五款第一款爲文書講議演述第二欵爲樂譜戲曲第五款爲其他關於學藝美術之著作物第一欵有翻譯之事實難道第二款第五款獨無翻譯之事乎今僅指明第一欵在立法本意原爲包舉無遺因而欲益反損對於第二欵第五款不言及似乎獨於第二欵第五欵之翻譯權認爲未包含在内故不如直截刪之此刪去第三條之理由也原文第十一條亦有特别規定係根據第三條第三條旣刪去則第十一條亦要刪去原文第十二條（欲發行無主之著作者應預將原由載之官報及各地方著名之報自登報之日起滿一年無人承認者始得發行）此條大有窒碍之處吾國交通極不便當著名之報尚不能通行全國官報尤未能普遍人目此不足爲聲明之表示有此一條反見不好此十二條刪去之原因也第三十二條（以教科書中之問題擅作答詞發行者視爲假冒）此案理由不充足阻碍文化更應刪去第四十九條（照片之規定以方法制成之著作物凖用之）第五十條（本法於建築物不適用之）按第一條各欵旣將一切著作權包含何必又設此二條故四十九五十兩條一併刪去此刪改之理由也其他文字上尚無不通處均仍舊審查結果報告如此請討論主席付討論衆請先以審查報告能成立否付表决衆贊成成立議事已畢主席宣告會時三時二十五分鐘 
[近三月中央收入之實數]  
　　財政部近數月中關於各省稅務與中央收入之槪情各報中已屢有紀載兹將近三月中央國庫之實收數目列下六月七百六十五萬九千九百九十五元七角三分七月七百六十二萬五千八百七十九元一角三分八月六百二十萬九千五百四十四元八角三分以上所列八月收數較減蓋因是月爲淡月各省稅收向不甚旺也 
[蒙滿之官治與民生]  
　　兩局與兩廳奉天鐵嶺新組織一交涉局於十日成立所辦理者爲鐵嶺縣外十二縣内之交涉事宜管轄之範圍極狹僅據地方單行章程而成聞政府擬更就奉天吉林兩地設署交涉局以辦理全省交涉事宜目下政事堂法制局正在編訂此項官制該局之督辦定爲簡任官直隷於外交部受該省行政長官之監督 
　　奉省自段上將軍兼理巡按使後該省原有財政政務兩廳長已同時自請辭職其財政廳長董元亮在彼年餘無甚成績故董氏亂職之後財部即已照准政府已擬定改簡金世和充任金爲蘇人金鼎之弟向隨叚將軍充秘書者也至政務廳長史紀常則於奉省情形極熟當局擬予挽留惟史以親喪未葬爲辭去志甚堅當局一面挽　留一面暫委張厚璟爲之代理 
　　財政與生計蒙民多以游牧爲生活從事於工商業者不過十分之三曩時生活程度甚低近年來蒙民負擔遽增而工商不振加以軍隊之蹂躪匪徒之騷擾失業游民次第增加生計益形困難當局救濟乏術恐長此恝置騷擾及於本部故昨農商内務財政三部協議種種妥善之策其結果如下一蒙民如有天幕其牲畜因兵變傷失者由政府酌量情形貸與牲畜或給以相當之補助金二本來無一定業者擬廣設習藝所以收納之三擇蒙古饒沃地方移蒙人前往開墾以上根本計劃預算經費甚鉅際此中央財政竭蹶之時未知果能實施否也 
[東省因匪引起之日俄兩交涉]  
　　中日之交涉奉省昌圖縣屬突現日本大隊五六百名分駐梨樹八面城等處業誌前報兹又據奉天消息云中日新約實行後卽有日軍十數人分起赴北路各縣出發有一起行至昌圖梨樹縣交界之勾界堡子地方忽遇胡匪上前刦截因見日軍等各有槍枝隨放鎗擊斃日兵兩名並將軍之鎗刧掠而逸該處警區得信後飛報縣中而昌圖程知事道元派員往查得悉日兵擊斃地點在梨樹界應歸梨樹辦理當卽電禀巡按使交涉兩署奉巡按使批已電鐵嶺陳知事與駐鐵日領商辦此事發生地點無論屬何縣管轄該知事在北路辦理交涉有年（程任鐵嶺交涉總辦三年餘）應不分畛域與陳知事會同辦理說者謂程因此有入京請覲派員代理之舉駐鐵日領事館早得報告當派坂田光太郎帶隊赴昌圖一帶分地駐紥直逹三江口至遼源縣亦有日軍蹤跡與上年昌圖預警鎗傷演習之日軍情事相同佔住民房或公共房屋爲久居計並有日軍三五成羣赴附近村屯游行聲言密查明匪下落遇有無知鄉愚即大言恐嚇聞鎗斃日軍匪徒已由後路巡防隊查獲楊黑子滕洛五等二名起出鎗械梨樹警兵亦獲有楊復四一名及鎗一枝現正訊供此事發見後陳漱六知事向日領商阻日軍出發據日領事云此次被刦之鎗係本國發明之最新式奉省軍界或胡匪斷無此式之鎗最好在北路各縣轄境内逐一搜查則此鎗最易識别而匪徒亦易緝獲况此鎗係本國軍用品無論如何終須原璧歸趙云云按上年七月間昌圖預警誤傷日軍一案日人亦派有大隊分駐沿路直逹遼源迭經交涉甫於本年三月間解决計撫恤養傷等費日金一萬八千元又因另案賠償日金十萬元此係日政府所示之數奉省因其駐軍太久恐被擾累遂允其請乃了結甫及數月忽又生此波折其果我地方軍警之不力歟總之雜居之約甫届實行而糾葛屢起將來之禍悤將方興未艾也 
　　華俄之交涉哈爾濱省息中東鐵路錫林河（即細麟河）站據俄偵探報告俄曆八月三十號夜間有大股胡匪將附近某村佔據因該處有俄人雜居當由站長電調隣站軍警共三百餘人前往勦捕當將某村圍攻詎該處有中國陸軍第九十一團駐防疑外間有匪襲擊遂列隊迎敵鎗聲隆隆歷數小時之久嗣兩方面互有擒獲始知誤會當即息戰但兩方受傷者約三十餘人昨已由兩國駐哈外交官辦理此事尚不知將來如何了結也 
[鄂省財政雜聞]  
　　財政廳准支收費鄂省財政廳長近以鄂省契稅稅率除前清白契遵照部定大綱免其補稅外擬將三年五月末日以前未驗之契自本年九月一日起暫照賣五典三減稅兩個月其三年六月一日以後之契仍照賣九典六法辦理至各縣辦理契稅祇有契紙費照章程每張留支一角此外並無開支辦公未免竭蹶擬請自九月一日起各縣經徵契稅准於正項内提支五釐經費以資辦公等情詳報財政部經財部核准咨由鄂巡使轉飭遵照昨該廳特飭知各縣自九月一日起在所徵契稅正項内照數提支其原有隨正附收之地方各捐旣係帶收性質手續並不加多仍不准扣支公費以示限制惟鄂省契稅歲入四年預算案内原列銀元八十三萬八千七百餘元現在編制五年分預算亦仍照列原數且内有一部分奉部飭作爲解部專欵斷難稍有缺少本廳長旣念各縣辦公竭蹶特請提支徵收經費原爲實行整頓起見各知事務各振刷精神認眞徵解以濟要需如有敷衍從事以致稅收毫無起色者除詳請懲處外並追繳原扣經費以爲徵收不力者戒 
　　官錢局維持巿面武漢金融奇緊商民恐慌爲近數年所未有而逼近中秋節之日又陰雨連綿數日不息各行商業愈爲阻滯巿面益形岌岌漢口商會總理吳幹廷特懇巡按使財政廳長設法維持段使張廳長以金融恐慌係因銀行票莊誤會時局收欵太急不久必仍活動惟此際不能不予以救濟已轉商官錢局放出大宗現欵竭力維持凡運掉不靈之行號皆可請憑商會以產業貨物向局押欵故日來巿面雖稱困難倒塌尚不多見 
　　警捐局難增開支湖北各徵收機關之開支大率佔收入十分之二强弱不甚相遠惟漢口警察捐前由漢警廳長周亞芬派員辦理時每月收入約二萬元左右而開支僅七百二十元現改設警捐專局並附收屠宰稅每月收入因之而漲至三萬左右收入旣增二分之一開支亦應只增二分之二乃該捐局現月支一千二百元猶不能敷用由局長汪聲迭詳巡署財廳請求加增意欲月支二千元叚使張廳長均以警廳兼辦僅支七百二十元今已加增四百八十元必敷支配故不准所請查警捐本可由警廳兼辦當道之劃出獨立不惜增其經費者實因近日分發來鄂之道尹知事太多特增此差以爲安揷之計也 
[中央人物來鄂記]  
　　饒漢祥前湖北民政長饒秘僧自隨黎黄陂入都後仍未脫秘書關係兹在參政院充當參政對於變更國體問題意殊不願贊成日昨忽然旋鄂據聞係因太夫人有疾請請月南旋侍奉以遂孝思 
　　陳鎭藩前充鄂都督府副官長現充總統府諮議官陳鎭藩爲黎黄陂最爲信任之人兹聞奉統率處委任於日昨來鄂面謁王將軍籌商某項軍事要政鄂軍界有詢其此來究爲何事者陳君則極守秘密云 
　　林行規司法部現爲調查鄂省司法近况特委司長林行規來鄂進見巡按使面陳調查各節並與高等審檢兩廳長會商其事 
[湘田賦改征銀元之狀况]  
　　田賦改徵銀元已經嚴護使通令實行每銀一兩收洋一元五角錢一串收洋八角各節已誌前報兹聞安化縣知事以此項賦欵改征銀圓當然指正供田賦而言惟田賦附加稅每銀一兩有附加至五六百文者此項附加稅欵是否一律改徵銀元抑係仍舊征錢並未明示規定故昨特詳請省使解釋以憑遵辦矣 
　　嚴使現因各縣對於田賦改征銀元紛紛詳詢係征光洋抑或常洋並常洋補水之價格自應明白規定通令知照兹將通飭規定之事錄下一征解銀元槪用光洋如以常洋繳納者每元加收補水費洋一分二銀洋價值漲落不時征收時准照當天巿價每元多收錢三十文以爲漲落彌補之費 
　　東安縣知事張業動以田賦征收銀元自應遵飭實行惟上忙積欠此次應行補征之欵是否亦收銀元特詳請省使核示嚴使以此事應由本届下忙起實行不溯及旣往所有帶征積欠則仍照向章征收銀錢不改征銀元 
　　辰沅道尹吳君因道屬各縣俱用毛錢（即當一角 
 
 
 

Page 7

 
 
或二角之小洋錢）銀元缺乏如用毛錢折合大洋每元價約一串六百文以上該處各縣田賦向例每銀一兩約徵錢二串文今改征一元五角則須征至二串四百文如一串錢改徵八角則每串錢亦中征至一串二百文農民負擔過多特請省使將每兩折收一元四角每串減收爲七角以示體恤不卜能邀批准否 
　　嚴使以田賦徵銀元事屬更始考察不厭精詳昨特通告各道尹各知事對於此事利弊及進行手續如有意見務即詳陳以便詳加審核逐漸整理而利推行 
地方通信 
[蘇州]  
　　馬路橋工竣事閶胥盤馬路年久失修前經孫警察廳長招人投標修理業已完工北因閶胥盤區各段橋樑亦均腐爛故由孫廳長派馬路工程局委員馬龍眉將馬路各段橋工雇匠修築現胥門馬路泰讓橋（卽大洋橋）亦已竣工前日午刻經蘇常道尹吳縣知事警察廳長會同驗收工程矣 
　　眞偵探拿獲假偵探警察廳長崔怡庭近日訪悉有許振邦（即許辰伯）等冒充本廳禁烟檢查員在外敲詐許竟手携大土自稱檢查所得勒令私賣燈吸各户購買並携破爛不堪之洋風爐在山塘殳家棧鐵皮三姐家硬押洋四元此外復敲詐私吸鴉片之某富户洋八十元又有鼓板榮生亦冒充偵探在外招摇撞騙藉端索詐崔廳長查悉之後卽飭限各區隊於三日内將許等拘案究辦昨日偵探隊探士龔福春李炳榮在閶門外將許振邦拿獲又周德標楊富山等在閶門外石路口將長子榮生（卽鼓板榮生）拿獲均經解隊訊明確實移送司法科核辦矣 
[鎭江]  
　　學務員呈控知事鎭屬丹陽縣學務委員顏省呈控知事胡爲和忽視學務聞已奉金陵道兪道尹批准飭縣明白詳復以憑核辦矣 
　　扣驗印花土圖章昨有上海某土棧派人運送印花烟土大小包共數十斤乘早車抵鎭當由巡警查驗該烟土共兩份一送鎭江一送揚州惟兩份印花圖章比較微有不同當即扣留解送總所經王警務長驗明該圖章並非僞造不過於蓋用時有手輕手重之分旋將該烟土連人轉送縣署驗釋 
　　擬設警察分所鎭郡對江新洲距揚中縣城四十五里人烟稠密實一衝要之區現該處人民以地方時有匪警擬籌集公欵禀請警察總所委人設立警察分所以衛地方 
　　派員抽查印花財政部現以印花稅推行已久各省仍多陽奉陰違未盡實行特派委員鄒日　南來抽查居民店舖各項契約簿據是否遵貼印花章知事奉飭後恐各界人民未及週知故於日昨出示曉諭矣 
[江北]  
　　淮陰境匪擾紀聞江北淮陰縣屬邊境日前有匪徒百餘人持梒分竄居民店舖縱火搶掠遭其害者計有五十餘户之多該鎭釐局分卡亦被搜刮現各事主曁局卡人等已紛紛報請長官會營緝拿矣 
[杭州]  
　　五項新稅款之解部財政吳廳長近因財政部需用孔亟電催迅解五項新稅款項限於本月内解就應用兹悉吳廳長奉電後以部款緊要刻已將驗契費先提二萬七千五百元烟酒牌照費一萬七千七百元印花稅費五千元稅契費二千五百元烟酒增額費六萬四千元共計十三萬六千七百元昨已諭飭分金庫轉解中國銀行滙繳財政部檢收矣 
　　三届愛國公債之抽還二十三號下午財政廳長率同人員借杭總商會會場舉行第三次抽償愛國公債監視員顧君杭縣知事姚君均蒞會觀察抽籖抽法仍如前次計抽得天字號票一百十九號地字號百元票一百十一號學字號十元票四十一號優字號十元票四十五號登字號十元票三十四號天地元黄宇宙洪荒日朋盈昃宿列寒等號一元票各十號當衆逐號扣畢並聞俟抽出各號號數排印清單即飭由中國銀行按號憑劵給發現金 
[湖北]  
　　武漢烟酒商反抗公賣之結果武漢各汾酒坊因公賣之故相率歇業兹經商會從中調停得公賣局之承認不依設棧之規定仍舊自由營業惟每一酒坊一甑按年納稅錢一千六百八十串此係比照舊有籌餉捐（每年八百四十串）加倍抽收各酒坊以得加價之實益一律樂從已於十八日開始復業現在汾酒每斤已由一百六十文漲至一百九十二文係按二成增價惟有資本薄弱銷路疲滯之酒坊數家恐難擔負情願改業已報明閉歇矣各處運漢烟葉絲烟刻已由第一區公賣局兼烟酒稅局按章加稅方准起卸惟各烟店以烟創捐與押櫃金二者並行擔負頗難仍要求不已但聞大店並不堅持祇各小店必欲逹到減免押金目的連日仍赴各官署遞禀訴苦叚使昨特飭武昌縣知事傳諭烟幫董劉東昌等謂公賣爲國家要政全國皆然一省未便獨異務須仰體時艱勉力擔負母肆禀凟云云 
[安徽]  
　　省公署裁減人員皖省行政公署各科職員半由倪將軍兼巡按使時所任用計共四十餘人韓使蒞任後以各員均係熟手諭令仍舊供職僅裁添數人而已此次李巡按蒞任時即有舊員一律裁撤之傳聞惟尚未見實行兹悉李巡按奉到部咨核減政費三萬元因是對於用人一項不能不大加裁減昨日（二十日）遂將各科人員分别去留揭曉計裁去三十餘人留十餘人添十餘人并諭令凡服務各員每月薪俸照舊惟須一律人扣至各科錄事尚須考試酌留各錄事以旣裁人減薪復須考試遂全體辭職嗣經各科科長斡旋令每人各書履歷一通始敷衍過去 
　　備賀李巡按壽誕陰曆八月二十二日爲李巡按使七十壽辰懷寗縣知事朱之英特通函各縣知事曁各釐局局長附股集資預備禮物已派庶務員前往上海採辦壽禮届期致送聞各官廳一致同意想是日必有一番熱閙也 
　　陜西募兵之保護駐陜第十五混成旅前經遣散一營兹擬招募兵丁充補特派王智懷等赴安微蒙城縣招募除電呈陸軍部頒發執照車票外覆由陜西陸將軍電咨安徽倪將軍俟招兵員到時請飭屬一體妥爲保護 
雜評二（默） 
[籌安會最新之三說]  
　　自籌安會發起至今約可分三段開門見山直倡恢復帝制爲第一段轉入憲法問題而求解决於國民會議爲第二段今復撤開國民會議而别籌解决方法爲第三叚 
　　第二段轉入憲法問題後而紛紛獻議者有三說總統世襲也民國立君也内用君主外用總統也此三說調停派所主張本非籌安諸人之心願不過用以作撇筆 
　　第三段另籌方法發起後而紛紛獻議者亦有三說參政院代國民會議也請願代表自組機關也各省國民舉行投票也此三說皆可冒託民意合於籌安諸人之本心或即就其一以得結果 
　　嗚呼籌安諸人搜腸索肚而能得此種種異說吾恐各國之所謂大政治家大法學家亦不能不服其心思之靈巧矣然而返諸一已之良心質之國人之心理究將謂之何哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[又有烟土私運進口]  
　　某公司輪船近同海參崴來滬於前日抵埠時經江海關巡員登輪搜獲烟土一百餘磅報由水巡捕房派探何阿春將私帶烟土之該輪用人施登吉拘押昨晨解送公共公廨請究中西官以被告係洋商用人判施押候照會該管領事訂期會審 
[嫌疑人展期復訊]  
　魯人王明生（即王元發）於十四號午後携帶實彈手鎗在泥城外澳門路宜昌路一帶徘徊窺探被戈登路捕房一千零三十九號華捕查見上前盤詰王情虚圖逃當被拘獲搜出手鎗帶入捕房解送公共公廨訊據王供前在烟臺當兵近隨張某來滬欲投入民黨與同伴約在彼處聚聚等語中西官以其似與宜昌路一百五十三號門牌商會總理周金箴因國體問題所接之匿名恐嚇郵信有關判押候查在案昨由捕房將王押解公廨復訊據中央政府代表穆案素律師上堂聲訴情形並以被告所犯案情尚未調查明白請爲展期復訊兪代襄讞商之英卓副領事判王仍帶回捕房候下禮拜五再訊 
[移提嫌疑黨人之同黨]  
　　湖北人梁天標（即梁毛天）曾在泥城橋新世界遊玩被江寗將軍署駐滬偵探崔玉成遇見指爲黨人張振華報捕將梁拘獲解送公共公廨迭次訊供以梁曾於去年陽曆十月十一號與現押西牢之張春山等在新閘成都路五百三十八號屋内勒斃匪首許老么諭押候查在案兹經捕房得悉梁之同黨黄同生（即黄才喜）已經江寗將軍署緝獲收押營倉因特禀請公共公廨備文派令新閘捕房華探目陳雲忠協同九號西棎目斐司蓋潑赴寗於前日午後將黄移提來滬昨晨押解公廨即由九號西探目上堂譯訴前情請爲訊究兪代襄讞商之英領卓君判黄帶回拙房着於下禮拜一帶同梁天標等解請原審中西官訊核 
[四誌虹口殺人越貨案]  
　　虹口西華德路盈祥錢莊被盜刦去值洋四千四百际元之金鎊現洋以及各國鈔票並開槍擊斃經理人汪雲發報捕請緝等情已迭誌本報兹悉此案雖經麥總巡通飭各捕房中西探捕嚴緝尚無端倪故昨由捕房將該將副經理蕭德清夥友趙恩華學徒應金茂一併傳至公共公廨請王襄讞與英領康君詢問當時倹刦情形並由捕房將拾獲之槍珠數粒及擊壞之錫茶壺一把呈案經中西官察看一過諭令蕭等退去候諭捕房趕緝贓盜務獲解究 
[水警捕獲積匪]  
　　奉賢縣屬之鄔家橋鎭地方前有匪徒私設黨會曾經奉賢縣雲知事轉咨水警第一專署沈葆義飭警查緝在案兹悉水警第三分署長王壽良業已督同巡官唐晉陞馳往鄔鎭密查確有積匪王阿木丁品山何關民宋阿桃等在該鎭私設黨會勾引巨匪滋擾情事送即探明地址於本月二十一號夜二時半率警先至鄔家橋白沙廟在丁炳山家將丁炳山即丁品山及伊弟丁義山二名緝獲復繞道至白沙廟西宋阿桃家詎宋阿桃之弟宋阿妹恃强抗拒將巡官唐晋陞之右手左眼擊傷當由王分署長親將宋阿妹一名拘獲惟王阿木已於陰歷七月初五日潛逃何關民亦已聞風遠颺以致無從查緝除分飭各巡官再行訪拿外已將緝獲之丁品山丁義山宋阿妹三名於昨日解送奉賢縣公署訊究並已報告蘇省軍巡兩署查核矣 
[考察知事之優劣]  
　　滬海道尹奉江蘇齊巡按使通飭略謂各縣知事爲親民之官與地方治安關係尤爲密切且值此時局政治興革均須因地制宜非有經驗及品學兼優者不足以勝其任爲此通飭該道尹迅將所屬各縣知事詳加考察其平日政聲之賢否嚴行甄别加以考語核定優劣密呈本使悉心考查以便留調等因刻聞楊道尹正在偵選妥員密往各屬查察云 
[整頓私塾之通飭]  
　　江蘇巡按使公署通飭各道尹云據本届省教育行政會議議决交議整頓私塾案陳請施行前來查本省自改革以後推廣初等小學不遺餘力歷經三載校數雖見逐増而普及究難驟覩近復查核各縣教育事業進行上之狀况多有限於經濟難期發展者此知地方教育專恃公立學校以推行之其力有所不濟雖或地方人士不乏熱心公益捐出鉅資創辦私立學校輔公立之不逮而爲數究屬無多此又知現在地方教育合公立私立學校以並營之其力仍有所不濟蓋事實問題然也值此施行義務教育時期一方當悉力推廣公立學校一方宜注意提倡私立學校急起直追勢不容緩而當地方公私財力舉未臻於充裕之際固不妨暫於學校以外别籌國民教育之救濟方法恭讀大總統頒布教育綱要建設之第三項私塾取奬進主義期以同化於學校謹繹斯旨豈不欲國民胥納於學校教育之中收普及之效惟以兒童就學之亟如彼國家財力之難又如此勢不得不因勢利導期私塾之改善以暫濟學校之窮又查國民學校令第二十六條學　兒童之父母或其監護人應令兒童就學於區立國民學校或代用國民學校但經區董之認可得令其在家庭或他處肄習國民學校之教科此項規定亦即所以爲國民寛籌就學之途期私塾有以補助學校之不足雖然年來本省私塾辦理之狀况其遂足以副奬進之資格乎守冬烘之習慣詡吚唔佔畢爲薪傳視新法如弁髦奉百姓千文爲善本甚至除籍之胥吏失業之商販以及巫醫星卜之流亦得臯比坐擁設館歛錢而二三學子經生羞與爲伍遂視課徒之業賤不屑爲師資之墮落旣不堪言學生之成績槪可想鑡若長此而不加過問固不足以輔助教育且適足以貽害國民當此厲行國民教育時代不應有此茶者汰之淑者扶之勢固不容以已兹旣經會議全體議决以調查爲入手辦法調查竣事從事整理并於整理之中寓奬進之意應將所定調查表式一紙附辦法五則并整理私塾規程一份一併公布合飭各該道尹轉飭所屬各該縣知事一體查照辦理並依限詳報勿延此飭計附調查表式一紙辦法五條整理私塾規程一件 
　　調查私塾表設立者所在地設立年月塾師姓名籍貫年歲經歷學生名數每生納費數用書辦理狀况備注（說明）一設立者欄延師授課者塡注聘主姓名設館授徒者塡注本塾師姓名如係女師並應於備注欄内注明一所在地欄在學區未分畫前暫照原定巿鄉塡注　某街某村某鎭應逐細塡明一每生納費數一塾或各有不同須塡明納某數者幾人按月或按節照收亦應注明其延師授課者應將聘主致送薪數塡入有附讀者並應分别塡入均須於備注欄内明晰聲叙一辦理狀况欄如學生男女之區别年齡之大小及教法等項均應逐細塡入一其他特别事項塡於備注欄内 
　　調查私塾辦法一本届調查私塾事屬經始處務較繁應由各縣知事特别委任學務委員會同學董行之二無論延師授課或設館授徒者均應調查照表依式塡報三關於訂定調查各事項應設法詢問明確按表塡註不得從闕四本届係爲第一次調查應於九月二十日　始儘十月詳報　縣各縣知事應儘十一月逕詳巡按使公署並分詳各該管道　備查五各縣調查旣竣即應舉行考試 
　　江蘇省暫行整理私塾規程第一條私塾應分爲二種甲延師授課者乙設館授徒者甲項應定名爲某氏家塾乙項應定爲某氏學塾第二條私塾課程應遵照國民小學校令必備修身讀經國文算術及體操等科目分級教授並注意兒童身體之發育私塾教師對於本條所規定之教科目有一科目或數科目不能擔任者須另延他人代課或組合各塾聘請專科教員或請就近學校教員教授第三條私塾之教科圖書須用教育部所編或經教育部審定者第四條私塾需用黑板等物槪由塾師自備但遇不得已時得商由學務委員酌量地方財力籌借添置分期歸還第五條私塾教師應經地方行政長官考試合格給予許可狀方得充任第六條具左之資格之一者得免考試并給予許可狀（甲）肄習師範畢業者（乙）曾在　學以上之學校畢業者（丙）曾在高等小學畢業列最優等或甲等者（丁）得有前清附生以上出身者（戊）學有根柢里黨傾服且現受士紳之家禮聘者凡具有免試資格者須經嚴格審查方得給狀其甲乙丙三欵須調驗文憑或證書丙欵中之甲等畢業者並須查案證明第七條考試私塾教師每學年舉行一次由巡按使定期飭縣行之每届考試竣事應戕攷試狀况及合格者並審查合格准予免試者分别造具名　詳由各道道尹轉詳巡按使公署備案第八條考試科目分國文算術（筆算珠算）二門國文以文理清通者爲合格算術以能諳習加減乘除者爲合格算術一門得由應試者陳明准予免試第九條塾師應試由本人自行報名或由學務委員保送其具有免試資格者辦法亦與上同第十條私塾設置地點須經縣知事認可未經認可者不得設立第十一條私塾教師得有許可狀後授徒歷三年以上研究教育確有心得歷經調查成績優著者即未具有小學教員資格亦得提充國民學校代用教員第十二條設館授徒所收生徒逹三十人以上一切辦法與國民學校合適合歷經調查認爲成績優良者得與私立國民學校受同一之待　或改作代用國民學校或由公家酌給補助第十三條私塾教師應參加各地方之講習講演及小學教員研究等會從事研侒以期改進第十四條私塾均應受視學員及學務委員之調查認爲辦理不合時得施以指導或訓戒調查私塾遇必要時得檢查其許可狀調查表式另訂之第十五條塾師受有許可狀後若有左列各欵之一得褫奪其許可狀（一）有不正行爲或其他玷污師資之行爲者（二）辦理與本規程有抵觸時屢經訓誡不悛者（三）歷經調查課業荒廢毫無成績者第十六條本規程自公布日施行 
[中國自造救火火龍出現]  
　　南巿董家渡天主堂火政會於去年秋向求新廠訂造火龍一座經該廠繪成圖様如法製造歷一週年之經營告厥成功現悉該會會員定於本月二十六號上午十時至求新廠迎取火龍到會將自外灘駛過十六舖於民國路上往返一週再由裏馬路至該會會所俟雙十節日再行祝龍立名禮並悉此龍全身鋼質形如四輪新式砲車上署雙汽缸引擎一座銅質箱式滂浦一座多管速力汽鍋一座行車打水均賴引擎之力自生火至開行只須十二分鐘出水每分鐘有三十擔之多高度逹十四丈有奇龍頭可裝四個行車每小時五十華里惜南巿街衢狹窄不能暢行耳該龍造價計規元六千兩云 
[整理華界路政之計畫]  
　　上海救火聯合會致工巡捐總局函云據第一區救火會函稱竊上海北半城民國路建築工竣丈放城濠基地亦已次第造屋交通利便巿面日增惟該處與法界望衡對宇路政衛生自宜格外講求查我華界一面所建舖屋雖氣象堂皇而門前側石未能整齊即所砌石片亦多凹凸不平並有於側石之上堆放破舊雜料泥污齷齪殊不雅觀而路北法租界舖屋側石上均鋪設水門汀堅潔光澤一望平整我華界實相形見絀若不有以整頓之何以便行人而昭清潔敝會前經繳價承領寶帶路口民國路第一號基地對經建屋門前側石亟擬仿照租界辦法鋪設水門汀以期平淨竊念北半城舖面側石延亘里餘卽能處處仿築而各自辦理未免參差爲特備函擬乞轉請工巡捐總局出示曉諭北半城城濠業生各自按照側石尺寸報局由工程處代爲鋪設水門汀所該工料照章仍由各業主按地照繳並請將敝會房屋側石先行鋪築以爲首倡等情到會准此查該會所稱北半城民國路舖面側石高低污穢函乞轉請由局出示曉諭令該處各業主開報尺寸由局代鋪水門汀所該經費仍按照所報尺寸由各業主認繳自係爲輔助路政起見各業主旣以重價購地建屋當不吝此區區在各租户租屋開店貿易誰不願門前平坦清潔以增氣槪爲敢據情函乞貴局長俯念該處爲華法共同之路亟應整理迅照規定每方工料價額若干示令各業主各按側石尺寸到局報繳工程處代爲鋪築水門汀並咨行警廳飭屬不准舖户堆置舊料雜物以昭整潔而利步趨並請將寶帶路口第一號第一區救火會屋旁側石先行鋪築以爲首倡事關改良路政諒荷允行臨頴無任感盼之至並祈示復 
[請求維持公共營業之復電]  
　　上海巿經董姚子讓君等前因客商爭辦内地自來水廠關係全巿人民生命電詳財政部巡按使上海縣請爲維持勿任壟斷曾誌前報兹悉沈知事自據該經董等具詳到縣當即據情轉詳巡按使核辦前日因奉齊巡按使來電飭爲轉致特將原電照錄函送姚經董等查照電文如下縣知事轉姚紳子讓諸君鑒咸電悉自來水案應禀由道縣轉詳再行核奪巡按使齊 
[廠布集益會成立]  
　　江陰理華常熟華是洽記嘉定日升等布廠新出品之愛國絲光色格白格本光等布行銷各省業已普及惟自歐戰以來所用顏料價格飛漲爰由理華及愛工社洽記等布廠發起組織廠布集益會於昨日午後邀集同行十六家假錢江會館開會宣佈組織該會之宗旨並謂目下染料與紗線等原料價格頻增照目下所售之價均受暗虧且間有數家小廠所出之布質地不佳向各客帮貶價兜售以致客家受愚不少淆亂巿面實爲可恨自今以後吾同行均應遵照會章至增價一層無論絲光本光色格等布自今日起每疋暫曾銀一錢以保血本而持久遠迨散會時已傍晚矣 
[新縣署慶壽之佈置]  
　　本月二十六日爲上海縣知事沈寶昌母氏高太夫人七秩壽誕在新縣署舉觴慶祝現已籌備一切派有幹事徐顯庭陸雲來許益三陸建南花輯甫王唆甫毛劍青孫少卿周養泉程紀生鄭述袁唐西明蔡星垣黄墨林王壽丞等十六員籌備張逸槎臧廉遜黄輯虞范麟書毛伯如錢遜齋陸錦麟李堯卿姚鑫之張戟門等十員招待官界來賓者爲朱壽丞袁麟伯林促立徐輔洲招待紳界者爲莫子經吳懷疚穆杼齋黄涵之姚紫若招待學界者爲丁賡堯李頌棠等招待商界者爲顧馨一蘇筠尚等其致送之屏幛軸對等類現已收到者不下千餘件袁總統題頒匾聯各一事匾文曰韋堂月朗聯語曰五世同堂蘄壽母四珍復起懋才官國務卿徐世昌君聯語云龕赭潮來雲霞異彩幔亭月朗風露凝香沈知事昆玉計四人伯名銘昌號冠土現任内務次長仲其昌號懷仲現任直隷高等檢察廳長均已於日前請假來滬督即沈知事季爾昌號季宣現爲江蘇銀行監理官兼充江蘇巡按使公署諮議定於今日亦可蒞止一堂濟濟舉觴奉母實盛舉也 
[尚賢堂之研究會]  
　　法租界寶昌路尚賢堂教務聯合會曾於前星期請中國各宗教主任演稅對於耶穌如何有可以贊成之理由旣由回教同人發表意見明日星期下午四時半聞再開同式會由孔教會主任二次演說届時或更有他教一併演說亦未可知想與會者必不少也 
[保存鄉賢墓地之批詞]  
　　上海巿經董姚文枬君等以已故前清湖南石門縣令趙公棠墓在二十七保四圖因無後嗣地已被押將來恐不可問特詳縣知事請飭該圖董保禁止變賣歸慈善團收管保護等情曾詳前報昨奉沈知事批示云據詳閱悉趙公堂無後所遺墓地保管不得其人自應設法保存已據情分飭圖保及慈善團照辦矣希即知照此批 
[中秋節賑之減色]  
　　本埠各商業自上年歐洲開戰以來因金融緊迫營業已極冷淡加之本年夏秋之間迭遘風潮稻禾木棉均遭蹂躪農田失望生計維艱以致商務更形停滯據各業中人云本届中秋節賬比較往年收數大爲減色通盤扯算不及六折實因内地貨物滯銷致有此現象云 
[再誌開標合格後之遲疑]  
　　滬南十六舖大馬頭以南至董家渡一帶由工巡捐局推放岸線建築輪埠因舊時木駁不甚堅固擬改用水門汀曾經招商投標承包工程已開出求新廠標數最少惟恐材料不合是以將次以數之標四份一併留存在案兹因此項工程急須進行故已知照求新廠迅將所用材料及如何建築逐一開呈以憑察核一俟討論妥洽即須訂立承攬開工營造云 
[渡夫抑何疲頑]  
　　工巡捐局朱局長以閘北新大橋渡船自經船户陳阿石投標承辦後失被控告雖屢次傳局諭令遵章辦理該渡夫仍一味延抗迄未遵行昨特將該渡夫送交第一區警察署暫行管押務令具結遵章辦理倘再故違即另行招商投禁接辦以利交驼云 
[補征存貨之困難]  
　　江蘇第二區烟酒公賣分局謝局長因奉江蘇省局長飭將烟酒業存貨一律查明照章　征謝分局長遵卽派員赴各酒肆槽坊等調查存貨惟聞各店因補征存貨力有未逮且公賣價格一時尚難議定須求通融辦理以示體恤業已呈請南商會轉函該分局長籌商變通辦法矣 
[兵艦保衛航商]  
　　海軍李總司令以北洋各海島近來又有盜匪搶刧航商故於前日特派通練兵艦駛往北洋游弋巡緝以衛航商 
[隣居口角之禍胎]  
　　閘北寶山路住户寗波人秦學蕭之妻秦戴氏日前在家偶因細故與鄰人寶根口角寶根即恃强逞兇將該氏肚腹猛踢適氏懷孕以致受傷於前日身死秦以妻被毆斃投報上海地方檢察廳請求驗究林廳長立委賀檢察官毛檢驗員等前往驗明諭令尸夫備棺收殮着秦於次日來廳候訊 
[孕婦肚腹受傷]  
　　婦人沈王氏昨午行至南巿新舞台原址後門口被黄包車夫沈庭昌撞倒輾傷肚腹適該氏懷孕痛極踣地由警到來將沈連同該氏送至地方廳經檢察官驗明受傷屬實判送上海醫院醫治沈押候究辦 
[船户受傷甚微]  
　　船户沈生華雇用陳阿坤爲夥前日因值中秋節陳向沈結算已經消去小貨錢文遽起口角沈即糾合多人在浦東楊思橋附近將陳毆傷沈等一鬨而散昨午陳倩人舁至上海地方檢察廳禀請驗究當經檢察官驗明受傷甚微着即補具訴狀候核 
[鐵匠不着硬]  
　　住居浦東爛泥渡附近向爲鐵匠之朱炳華前年與婦人朱侯氏姘識該氏常居炳華家中相安無異而朱侯氏前夫所生之子朱妙林係在輪船碼頭爲小工以母被朱炳華强佔心有不甘於前日午後糾同多人至炳華家中逼令朱侯氏歸家當由炳華出阻互相爭論繼而用武炳華因寡不敵衆稍受微傷旋有巡警趕來將一干人拘入第三區警局昨送地方檢察廳訊辦 
[哥哥串賣妹妹]  
　　金大鈞之胞妹金阿堯自父母亡故後由其姨母袁徐氏撫養並送入女校肄業近因暑假領回日前係女母週年忌日由氏送至大鈞處暫住詎大鈞頓起不良串同蟻媒王陳氏得洋一百二十元將妹賣與法租界菜巿街婦人陳王氏爲義女爲其姨母袁徐氏得悉報告捕房飭探將以上各人與女一併查獲昨晨解送公共公廨經中西官研訊明晰判女暫交袁徐氏領回金大鈞王陳氏分别押候弔到賣據於下禮拜三再行訊核 
[拘獲男女拐匪]  
　　粤婦林鄭氏僑居高昌廟地方生有一女現年四歲小名金寶前日午後在門前玩要忽被拐匪王阿三給以食物將該孩誘拐而去林鄭氏四出找尋杳無蹤迹迨至昨日上午十時許由隣居婦人卞楊氏在途與該拐匪相遇金寶在匪懷中狂哭呼救該氏因女不敵男正在躊躇適有在製造局砲廠作工之包毛媛行經是處卞楊氏即喚同協助將該匪王阿三扭住鳴警拘入二區警局傳到林鄭氏將王並小孩金寶以及證人卞楊氏包毛媛等併送上海地方檢察廳訊究又水巡捕房偵探何阿春等前日在永生輪船上查獲拐婦黄邱氏一名被拐小孩阿根五九弟弟小順子及不知姓名之三歲男孩等五口解經捕房送請地方廳訊究林檢察長着將該拐婦先行收押聽候預審核辦各小孩暫爲留養候示　家屬來案認領 
[偵緝隊渡浦巡防]  
　　近來浦東各鄉鎭竊盜之案層見迭出兹爲淞滬警察廳徐廳長查悉特飭偵緝隊長選派隊士四名各給手鎗每夜輪流赴浦東方面來往梭巡至天明爲止如遇盜警着卽往拘解究 
[偵緝隊查獲積竊]  
　　積竊潘廣順卽王古子行竊南巿湧源等各押舖衣物匿居閘北前日被偵緝隊查獲解經司法科叚科員研訊供認不諱判解淞滬警廳訊明核辦 
[東夥大傷感情]  
　　正記外國雜貨號主陳志渠投法公堂控稱夥友鄔錫圭金順安二人在店營業多年計被鄔宕用賬洋四十七元零五分金宕用洋三十一元六角七分共洋七十八元七角二分商人囑令歸還詎竟恃蠻不理後鄔金二人相繼自行辭退至信昌號執業商人仍囑伊等將宕帳理還均延約圖賴求請訊追帳簿呈鑒訊之鄔錫圭金順安兩人供認宕用帳洋今已湊齊繳案求察聶讞員判將繳案之洋給原告具領完案 
[劣子敗家之忿恨]  
　　郁金大投法公堂控稱有王信卿之子王嘉賓於前清光緒三十四年央陶阿根徐子兵二人爲中將新租界羊尾橋地方之田單一紙抵借洋二百元立有憑據逾期不贖不料王嘉賓於上月間病故向　父王信卿催贖土允還洋兹又延約求請訊追王信卿供劣子王嘉賓曾經二次驅逐登報聲明且借洋之事伊等私相授受民人毫不得知查家中所有田單八張均被倫出抵借　已將田地屋基變賣抵欠今郁控有該處田單抵借民人家中實無此項田單請諭原告照單管業可也聶讞員判候下期邀中人到案再行訊核 
[同昌股本糾葛]  
　　奚贊坤在公共公廨呈控沈仲記股開誠信烟膏店股本糾葛又毛毓蘅控毛誠哉亦股本糾葛昨日上午由關讞員會同美領事畢君升座民庭分别研訊奚沈二人與毛毓蘅均延律師上堂代表辯訴中西官判沈交保候見證到案再訊毛誠哉交保出外趕向原告理處 
[串騙烟土]  
　　福州路廣同春烟膏店主黄敏之偕夥葛雲坡控周視生包阿榮黄阿友王寶卿串同騙吞值洋六百三十元之烟土等情由捕將周等拘解公共公廨訊供押候補提人證再訊在案昨經中西官復訊屬實判周等　人各押西牢九月分别示儆 
[破獲誘賭機關]  
　　賭徒陳忠林與福建路某土行主在北四川路底崇福里三百十五號屋内私設機關代新閘路某賭窟誘人賭博騙取婦孺錢財被一百八十九號捕查獲拘押昨晨將陳連同抄獲之賭洋二元小洋一百零七角銅元三百十五枚及賭具等併解公共公廨經中西官訊供一過判陳押候補提爲首之人到案於下禮拜五再行訊核 
[婦人霸阻停工]  
　　楊樹浦老公茂紗廠女工張朱氏因覇阻停工被該廠西人哈弗特報捕拘押昨解公共公堂請究中西官以原告西人未到判氏存洋十元交保聽候傳訊 
[續訴仍無效果]  
　　天　菴立　染坊夥張福堂以被寶山路某染坊夥鍾阿泉誣指攔劫紡綢私刑吊打報由五區警署拘解司法科移送檢察分庭預訊却下已詳前報兹悉張福堂又於日前續訴到庭請求究辦昨奉李檢察官批示云此案前准警廳解送來庭當經訊前據鍾阿泉供認並未搶伊紡綢是鍾阿泉並無誣告之事實即使　阿泉在警署揑報被搶旣經到庭聲明實情按照誣告自白之規定 
 
 
 

Page 11

 
 
亦得免除其刑至爾被鍾阿泉綑打一節旣經檢驗員驗明無傷警廳解單亦無一字提及顯見架詞聳聽應不准理 
[俄領由日返滬]  
　　駐滬俄總領事格九如君前赴日本避暑現值秋凉已於前日附輪回滬入署辦公 
[換領狩獵證書]  
　　淞滬警廳徐廳長昨出示諭云案照狩獵法第二條載不論何人非經警察官署發給狩獵證書不得狩獵凡受領此項證書者每年須更換一次又第八條載明狩獵期間每年自十月一日起至翌年三月末日止等語查上届狩獵期問業經各狩獵者將鳥槍來廳檢驗請領狩獵證書在案現又届期自　換領新證以符法定手續爲此示仰各狩獵人遵照凡上届已經領有證書者應將該證書送廳註銷換領新證無庸再將鳥鎗送驗其有未經領過者應仍開明年歲職業籍貫住址連同鳥鎗一併呈送來廳以憑核發俾昭愼重其各遵照勿違 
[緝私統領之誥誡]  
　　統領兩浙緝私水陸全軍蔡和林君昨出示諭云照得鹽稅一項爲國家歲入之大宗而裕課必先籌銷保　乃能增稅查兩浙產銷地點廣袤綿長北逮江蘇西連皖贛務令私梟絶迹而官引始可暢行本統領奉鹽務署飭奉大總統批令派充兩浙緝私統領整頓緝隊事宜兹當蒞事之初用特諄諄誥誡凡我各營兵警務宜認眞巡緝振刷精神倘或懈惰因循抑或營私賄縱一經查出或被商民告發分别按律懲辦不容寛貸至各營隊分防駐紮尤宜兵民相安買賣公平感情融洽該地方居民舖户人等亦不得故分畛域動輙齟齬復念各處私梟無非土著良民何事顯干法紀自兹以往勗爾各謀生業善保身家設仍佔惡弗悛定卽嚴拿不貸其有大帮　集開鎗拒捕者當場格殺律有明條痛改前非勿貽後悔本統領賞罰嚴明恩威並濟昔次淮壖南北曾爲未雨之綢繆今來浙水東西願作從風之鼓舞兵民一體遐邇咸知勿違特示 
[誌謝]  
　　大昌絲　訂於二十六號下午三時起至夜十二時止邀請中西賓客至北四川路底工部局浴堂後面意大利總會内觀覧跳舞西樂抛球及得取貴重彩物等事昨承其總經理克來力起君贈劵兩紙書此誌謝 
[氣候報告]  
（上海徐家滙天文臺天氣測候報告） 
　　九月二十三日父烏南面沉壓之天氣似屬颶風向西北蔓延上海及附近天氣甚熱西叚曾有雷雨於下午八時至十時間過徐家滙及上海濱海一帶有方向不定之和風 
　　二十四日上午上海有霧七點三十分鐘時有細雨氣壓止降　　二十四日下午四時三十分豫測颶風太約仍向西北瑪里亞拉與琉球間進行揚子江口有雨霧秋季候風復至 
　　二十四日下午四時前二十四小時内上海氣候漫度至高七六二至低七一六去年同日至高七四八至低六三六 
來函 
[王文典君來函]  
　　二十三號貴報所紀儲金聯合會來稿一則内有虞洽卿王伯辰李蔭棠諸君所云上海方面根據信用不爲無見惟少數之少數實受某國人運動離間之處等語閱之不勝詫異查是日鄙人等均在列席之一並無聞有此等言語何來有此記載即到事務所詰問書記平空造作之理由經該書記自認聽錯誤記允即投函各報更正而不料今見各報該書記不知何故並未履行原約又不指明受某國人運動者之姓名如此行爲污衊全體代表名譽不得不聲請更正爲荷儲金聯合會上海代表一份子王文典上　 
　　按儲金事務所昨曾送來一稿本館因其並未聲明來函更正似代報館轉旋但本報前日所紀者早已叙明來稿不能任咎故昨稿未經登載今接王君來函始智昨日事務所送來之稿亦具有苦心仍爲補錄於後 
　　茶話會之餘聞日昨紀載中華民國全國儲金團聯合會邀集報界記者開茶話會紀要一則未有内中少數之少數受某國人運動離間一語兹聞有人以爲上海乃文明發生之地救國儲金又首先興起於此凡屬國人莫不異常熱心共相策進不但可謂無人願意消極的主張並可謂無一人甘受破壞的運動細玩句語惟内中之惟字下似係脫去某方面等字様蓋上海方面决無此種現象而某處方面似曾聞有此事云 
雜評三 
[整頓私塾感言（訥）]  
　　以整理私塾補助公私立學校之不逮已爲教育上遷就之計况乎今日之所謂私塾腐敗如齊使之所言而欲一一繩以國民學校令以求其改善勢有所難能者耶 
　　吾謂且不暇計此今日之國不知將爲何等之國今日之國民不知將成爲何等之國民國民之身分未定則國民教育之精神已失其依據教育之大勢如此更遑言私塾也哉嗚呼 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[滑稽商業調查錄] [  覺迷]  
　　桐油中秋節前滬上桐油一項銷路大旺故巿價陡漲三倍聞此項桐油大宗主顧俱爲荷花大少空心大少與洋行小鬼等蓋抺鞋底之用云 
　　月餅今年月餅之銷路以糖和百菓者爲最旺而椒鹽葱猪油火腿者幾於無人顧問說者謂自五月九日以來日嘗苦膽今届中秋乃大食矩月餅云 
[記五官語] [  吳悔初]  
　　夜色凄凉一燈如豆悔初子執報紙一束據案而讀頻頻作嘆息聲未幾更魚三　睡魔逼人朦朧間突見五人立案前侏儒短小形狀不一鞠躬而言曰先生無恙乎予小子等侍先生久矣幸矣生不棄委　人腹在理當竭力相助不宜萌退志奈爲時勢所迫萬難忍受故敢言去余慢應之彼遂一一道其顚末兼述其名氏一人曰予職主視爲目官若主聽爲耳官若主嗅爲鼻官若爲口官若爲眉官皆日日周旋於先生之旁蒙以優禮相侍者也先生諒能憶之雖然先生抑知今日之世界爲齷齪之世界乎貪官污吏相習成風狗苟蠅營毫無廉恥環顧中原幾無一片乾淨土幾無一個乾淨人予實不願有離婁之明覩小人得志寗甘作師冕之瞽不見不煩此小子不得不去之故也先生其諒之耳官曰余性善靜兼膽怯自國體問題風潮鼓盪後而贊成聲反對聲委曲求全聲兎起　落擾我心工加以驚天動地之炸彈層出不窮寤寐爲之不安鼓膜爲之震動此小子不能不去之故也先生其察之鼻官曰予無他長平時助先生者不過司呼吸辨氣味而已孰知　日來凡與先生接洽者率具一種金錢臭氣較之迂儒之酸辛氣庸愚之塵俗氣更爲難受觸之不僅作三日惡也故思有以避之口官曰予贛直善惡在前每以吐之爲快奈滔滔皆是如一部廿四史言不勝言而况賈生痛哭徒托空言屈子行吟終歸無濟予又何忍喋喋不休爲先生賈禍也故思有以隱之眉官曰予之去意與諸人等而去之之心　决蓋予之位道忝列於上受苦亦最先凡有不得意之事則攢之蹙之且深鎖之朝朝暮暮無一隙自由此去尤不能緩也余聆五官　畢驚而醒不覺眉爲之竪眼爲之模糊耳爲之轟鼻爲之塞口爲之囁嚅而不能言爰執筆記之（五） 
[戲擬天官控嫦娥竊藥私奔狀] [  鄒碧痕]  
　　訴爲因私捲逃仰乞傳案鞫訊以維風化事竊嫦娥自歸天上滿貯月宫把持銀界要以參政之權寵擅專房非等小星之列在彼宜如何潔身自好克勤厥職以報知遇之恩而享清閒之福乃凡心不死慾念仍生粧憐時式眉兒畫得彎彎意逐紅塵心事刻存夜夜破鏡得圓常往來於人世珠胎暗結（據王昌齡云娟魄已三孕）誠穢亂乎天宫敞宫雖有所知無奈忍而不究特以名譽有關家醜不可外揚詎料怙惡不悛私心遽敢内壞偷取靈藥搗亂玄霜不畏多露竟席捲而私奔竊彼清香摘桂枝而外向仍人間之玩弄眞天上之醜行是此心種奸淫實屬目無法紀如不嚴行懲治何以遏止頽風伏懇按人間姨太太捲物私逃新刑律拘案鞫訊並傳證人李商隱王昌齡到案質實科以應得之罪以爲太太小姐犯姦私逃者戒旣挽淫風實爲德便謹狀（五） 
詩選 
[吳山謁阮文逹公祠] [  漱嚴]  
　　阮相祠前路冬青滿地花斯文不可作異代一長嗟鐘鼓沈山麓星雲落海涯夕陽無一語點點數神鴉 
[偕曾又僧吳山品泉]  
　　一雨山如沐開軒細品泉平沙黄到海遠樹綠浮天客思憐歸鳥秋心動晚蟬紫陽燈火夜垂涙說當年（山下紫陽書院予與又僧讀書處） 
[與客泛舟至西湖廣化寺門扃闃若無人]  
　　烟散湖光暝沿歌聽采菱蚊雷轟水巿螢火混漁燈小艇浮三客枯龕定一僧禪關偏早閉苦喚不曾譍 
[寶蓮山房贈澄上人]  
　　細路能通屐懸崖古寺存無家僧自定有國佛方尊泉乳生山骨潮音撼海門寶蓮誰證果一掃去來痕 
[雲居庵訪性通止人]  
　　碧雲深處叩禪房徑草蒙茸足跡荒一鏡湖圓山繞郭數椽屋小石爲牆散花佛度恒沙却種芋僧儲隔歲糧不必宗風問南北半生懺悔是疎狂 
[過梅花碑]  
　　隔鄰風送酒　香細竹疎花亂出牆座上棋殘憐客散壁閒琴古待誰張遊仙夢化白蝴蝶嚇鬼符懸赤鳳皇（杭俗婚期門貼硃書鳳皇到此四字）茶舍三閒來往熟梅花碑下品旗槍 
[遊梵天講寺尋南宋故宫]  
　　百八鐘聲冷梵天鳳皇山下草芊芊東南王氣都銷歇今古浮雲幾變遷護法僧談錢氏劵尋秋人拾宋宫甎等閒不洒興亡涙海上潮來看月圓 
[所見]  
　　弓鞋彎處度金鈴記向花陰立月聽隔斷紅牆天尺五一鉤殘夢未曾醒 
　　裙底風翻六寸圓要從解脫悟纒綿怪他十五妖嬈甚猶唱南朝步步蓮 
[大觀臺在杭州紫陽山]  
　　紫陽高壓大觀臺韓府楊園久草萊滄海黄疑淨地去越山青欲過江來萬家城角餘殘照千佛巖前長綠苔爲訪仙丁埋　處隔林猿鶴漫驚猜 
[逃觴]  
　　黄梅一雨洗街塵小飲如何亦醉人消得閒愁還是福能償酒債未爲貧尊前花月三生夢劍外恩仇七尺身夜半逃觴獨歸去塡門車馬尚轔轔 
[偕半峯出錢塘門追凉至舊聖因寺待月]  
　　解衣醉别錢塘巿打漿湖天逐晚凉分得佛前燈一點别從世外話連床相將待月忘眠晚料理看山恨夜辰世味何須問甘苦滿盤雪藕共君嘗 
筆記 
[鵑紅（續）] [  醒榭]  
　　周本武林巨富卜居於西湖隄畔題曰餐霞别墅礪牆一角夾以垂楊中有紅樓珠簾隱約者則其愛女淑娟粧閣也淑娟年十五矣早失恃育於後母幼卽美慧周自恨爲商人不爲儒林所齒乃延師以課其女師名趙佺本周戚故於教授之法尤復留意女固頴悟年十二即解吟咏嘗作春曉詩云粉牆風細梨花雨雙燕窺簾響玉鈎露濕蝶衣牕日暖鏡屏人影背梳頭芳樹鶯嗙破曉眠隔窗人語碧紗烟踏青早赴隣家約商略雲鬢貼翠鈿金猊香燼火殘釭日煖遊蜂撲紙窗知是折花人起早牆頭飛過蝶雙雙師固風流名干雖已年逾知命而綺戒未除得詩以爲清芬流麗不減已作可謂及門弟子亦將來之謝道韞也大喜乃以詩獻之居停一以見女郎才思亦以見已教育之有方顧周本巿賈殊不解所謂詩者唯知趙翁固不肯輕許人者今乃贊不絶口意其必佳乃亦從而贊之旦謝翁提携其曰翁者以趙佺實長已一輩故不以先生稱也至是周旣挈鵑紅歸乃令以子女之禮見其繼妻張氏而與淑娟稱姊妹行并從趙翁讀鵑紅乃辭曰父之恩我已多何敢再有所冀求且先父生時實未嘗許予讀書今兹不敢因恩人之德而背先人之訓也周嘉其志許之但令與淑娟爲伴而不令讀書鵑紅於女紅之事本至精美乃輙以教淑娟淑娟慧甚一學即精配色分絲與鵑紅竟不差上下於是愛鵑紅直如骨肉每罷讀歸閣辄舉古名緩貞孝節烈之事爲鵑紅津津樂道之不去口鵑紅亦心領神會竊以書中之人自期自是以後二人遂無刻不形影相隨簾靜添寒春寒挑繡閨中兒女韵事清才固有傖俗所未能夢見者矣一夕宿雨初霽庭草咸潤新綠月姊伸其纎腰破空出浮雲抱之而飛清光下燭湖塘散爲金線與水波互相起落修園中景乃轉幽複室廻廊一一通明無障如籠銀霧鵑紅時方倚闌而立蓉芙之面轉形豐澤已不如前之憔悴唯其芳心之中則殊不能一日忘其憂患以爲彼之居此雖得豐衣足食無復當時軛軏然而非分之榮實非人所應得多得一分即多積一分孽債施者縱不望報然而上帝板板又烏肯不責人以報施者耶然則吾人之於周翁所受厚惠已不可勝計而報之之時又在何時思之能不疚心念及此五中酌擣煩躁無倫乃下堦蹀　藉破沉寂忽聞有人自花底呼曰鵑姊不圖君亦來此獨不畏夜涼多露耶鵑紅視之乃爲淑娟時方獨立碧桃花下微風一過花片下用如雨堆高淑娟護肩鵑紅不禁有感悵然若失凉　吹鬢亦都勿覺淑娟笑而拍其肩曰姊何念之深耶鵑紅惘然曰吾念庭前之一樹桃花耳前日之夕正猶盛開而今謝矣世間榮枯之狀亦莫不如此即吾與妹今雖同在青年然而會幾何時亦且旣壯而老如桃花之謝而結實回念當日繁卑正如幻夢泡影又安可得哉 
小說 
[家庭小說嫣紅刦] [  天虚我生潤文常覺小蝶合譯]  
　　第六十一章 
　　格賫荷斯嘗語人曰人但須有堅忍之心永久勿渝則雖折挨及之金字塔而重造之亦非難事然今於哈勃克一事乃不能用其堅忍矣彼雖費多數之手續揣度以覔哈勃克在外之蹤跡凡茶樓酒肆無不尋遍冀是夜竟有人見哈勃克於其地而未嘗他去者則哈勃克之嫌疑自不難立白格賫荷斯之所以不卹殫盡心力以爲此事者亦以已與老特雅本爲故交公理固不能遽無而私情亦不可廢其欲爲哈勃克卸罪者正爲老特雅也但旣不得朕兆則不得不决定哈勃克是夜實未嘗他出伏於餐室中乘間而剌其兄固亦意中事也當格賫荷斯初至特雅别墅其心中卽已建此想念特以碍於老友情面不欲令之遽失所望故未嘗宣之於口耳然則哈勃克果有罪乎則其罪而確則其殺人之兇器又復何在天下豈有不持兇器可以殺人而又不得兇器可以擅入人罪乎唯此格賫荷斯乃不得不愼之又愼審度周詳而此獄終懸爲疑案矣 
[奇情小說秘密汽車] [  東埜譯]  
　　第八章（續） 
　　他說到這裏眼睛一睜驚然看見勃立南傴着身體和他對面那厮認着登時顏色大變額角上汗珠顆顆粒粒有黄豆一般大小不停的從皮膚裏鑽將出來喘着氣說道呀我難道是在夢裏麽你不是勃立南子爵滕肯公司裏的主人麽怎麽會到佛魯林司來勃立南不答反問他道你又是從那裏來的我方纔看你亟亟皇皇從立雪旅館大門裏衝將出來說着側身向後指着相離數碼的一所巨廈道那不是嗎讓我們扶你回去那意大利人連連摇手低聲說道使不得使不得你們碾斷我足骨已經夠了還要斷送我腦袋那可承當不起看上帝面上你們殷我安置在任何地方都好單單不可送回我立雪旅館中勃立南子爵你緣何跑到這裏來我　猜度不出只請你依我的說話勿送我立雪旅館中去我現在不能和他們見面的了他們一望見我立刻要置我死地那駕車的少年聽兩人互相談話宛然素識心裏不勝驚駭望望那意大利人又望望勃立南問道勃里這事從何說起這位受傷的先生原是你的朋友麽那麽我冒犯了你朋友又躭誤你正經更加對不住了勃立南未及回答只聽那意大利人又喘氣說道看上帝面上你等千萬不可送回我立雪旅館中去勃立南道我等不送你回立雪旅館中去將送你到那裏去呢　送你醫院中去好麽佛魯林司有幾所醫院那一所離此最近我不大熟悉你曉得麽那意大利人沉吟了一會低聲說遭你情願送我醫院中去和我脫離關係的那是隨你的便倘然你不和我脫離關係要曉得種　奇怪悲慘恐怖的事實和你有密切關係的請載我同回你的庽所你寓所不論在何處只要不是立雪旅館我都可以去得息肩以後我就可把一切事情說給你聽個詳細了 
 
 
 

Page 15

 
 
   
 
 

Page 16

 
 
   
 
