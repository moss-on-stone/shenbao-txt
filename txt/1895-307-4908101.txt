# 1895 - 307 - 4908101

 

Page 1

 
 
[募振引言] [  申報館恊振所謹啓]  
　　黄河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵涙圖所得描撫苟非急籌數十萬金恐施振終難遍給而南省頻年勸募亦己成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑銷售己完兹以問價者多之爲印釘照向例每部六十册實價洋四元售處仍從其朔諸君子有欲爲柔日之讀者請及早惠臨選購遲則又恐篋笥易空矣此佈 
[接論開鐵路之利]  
　　現在黄河潰决平地汪洋山左旣死亡枕藉汴梁尤顆粒無收實有賑不勝賑之勢若開鐵路大工則該處飢民儘可招爲工役飢民志在得食無不樂於効命較之尋常做工者自無不事半功倍男旣出外做工自能得食所賑者惟婦女孩童待賑者少則賑項可以節减做工者多則工程可以從速以工代賑之法不亦愈於放賑乎此又開築鐵路之一利也和議告成各省防軍概行裁撤雖皆頒發恩餉妥爲遣散而究不能盡數歸農到處逗遛小則爲竊大則爲盜擾害地方莫此爲甚現在各處盜刦之案層見疉出被刦之時固不知是匪是勇乃一經獲訊始知皆游勇所爲幾於查不勝查捕不勝捕若不早爲安置則一旦聲氣聯絡滋蔓難圖必爲國家之害不如廣開鐵路卽將此輩一一招爲工役編爲工程隊統以官弁分叚派工勞其筋骨一其心思俾若輩得有衣食自無爲盜之心得有管束自無爲盜之隙鐵路多一工人卽地方少一匪類築路之時歸之工頭量才而使若爲鐵工若爲木工若爲磚石之工各任其勞路成之後分隸官弁若爲站夫若爲巡夫若爲清道之夫各司其職况興此大工必需多人與其用本有常業之農民致妨耕務何如用將爲匪類之游民俾皆得所之爲得耶且旣編爲工程隊無事之秋在路當差儼成節制之師一旦倉卒用兵卽以補練勇之不足救急之法莫善於此是築路旣可以靖盜又可以得人不亦一舉而三善備耶此又廣開鐵路之一利也中國官塲積習多誤於酬應之煩辦差之費一大吏過境水舟陸車則州縣之責也早餐晚膳則州縣之事也甚致官長苛派差役侵吞民間受苦種種難狀若廣開鐵路卽奉有朝命者亦當任其来去之自如所謂酬應之類辦差之費一概破除舊例而州縣不難爲好官矣且奉旨欽查之案朝發可以夕至自無彌縫欺飾之情領憑赴任之官定日可以尅期自無逾限違例之弊各省題奏之本如必欲候諭旨及部文而後施行者近則一二旬逺則一二月始能奉到不無嫌其濡滯鐵路一通往来迅速則各大吏可以隨時入覲備顧問而切敷陳各省外府州縣可以隨時赴省勤參謁而陳利弊如是而君臣上下之間自無壅塞蒙蔽之患鐵路之有利於朝政者豈淺鮮哉而或者謂各省旣設電綫凡有緊要諭旨及督撫奏事均可電傳外洋旣有輪船以達各埠行駛不可謂不穏裝載不可謂不多来往不可謂不速鐵路似爲可省之舉不知輪舶僅通海濱各埠而於内地仍爲隔膜况北洋冰凍之時有輪舶與無輪舶同亦烏能專恃輪舶哉鐵路所以濟輪船之窮也且輪舶雖能多載而速而内地分運不靈仍形壅滯有鐵路以分運之則輪舶始可暢行運載嗣後必更多置是鐵路又爲輪舶之利也如設電綫而無鐵路知之有餘爲之不足每多徒亂人意之弊猶病者在牀非不知瑣事之殷繁而苦於百體之難動盲者在道非不知車馬之宜讓而苦於兩足之趦趄事有互用之而爲利偏用之而爲弊者其鐵路電綫之謂歟至欲振興商務則尤以鐵路爲急各處貨物本宜公平交易雖無大利亦無大損爲貿易恒久之道乃販運一遲遂不無此絀彼盈此盈彼絀之弊盈者視爲居奇絀者必至被累被累者多則商情日怯商務日衰利權必爲外人所奪若鐵路暢行俾百貨無缺乏之虞亦無壅塞之患并可省無數舟車脚力之費費省則貨價自平價平則銷數自旺且輪舶雖穏而速究有風濤之險火車惟碰擊之外别無他慮然往来開行皆定時刻亦斷無碰擊之患不更較輪舶爲愈穏較輪舶爲愈速哉泰西諸國鐵路星羅棋布有利無弊夫人而知之天津築路己有數年其有利無弊亦夫人而知之縱論及此閱者想不以鄙言爲迂闊也 
[兼護撫篆]  
　　廣東巡撫馬中丞在任病故前己紀諸報章事後兩廣總督譚宮保卽電達總署請旨派員署理撫篆旋接總署回電内開奉旨著譚鍾麟兼署等因欽此宮保聞命之下涓吉九月十一日己時接篆任事届期文武百官皆往賀喜旌旗車馬盛極一時 
[京口叢談]  
　　鎭郡西門外小街迤東三元巷一帶其間娼院林立素爲花柳之數凡喜作狹邪游者莫不偕往是處作探花之使有王蘭香者著名校書也在小街南首開設妓寮栽得姊妹花三五枝柳色深藏無殊蘇小非素悉枇杷門巷者未易於此問津有某公子素有看花之癖一日間衣履翩翩尋芳至此該鴇母殷勤欵洽加意應酬立將三五嬌花喚出侍側内有雛妓金翠鳳者年將瓜破嬌艷動人瘦削蓮鈎凌波微步輕盈嬝娜幾疑洛水神仙公子一見頗愜衷懷爰不惜囊金任情揮霍以博該妓之歡公子以爲得此名花無慮不任我所爲倘能雲雨巫山兩情相洽定作金屋藏嬌之舉庶不負此清游從此花徑難迷似曾相識月夕花朝每以此爲消遣之地某日之夕公子相約二三知己在此開筵暢飲藉遣旅愁紅袖青衫金樽檀板至酒闌席散公子意在角枕錦衾與金翠鳳同酣鴛夢詎鴇母有心相阻不使織女渡橋以致牛郎寂寞公子怒從心起憐香惜玉之心遽變爲叱燕嗔鶯之舉聲勢洶洶鴇母亦不肯相讓召得蝦兵蟹將来如蜂擁大動干戈公子等倚麴秀才之威各執巨棍直搗龜巢花天酒地之中頓覺征雲冉冉翠幙朱欄之内忽看殺氣騰騰燕燕鶯鶯一律珠啼粉怨花花葉葉霎時緑駭紅愁鎩羽之鴇難飛縮顱之龜欲遁擾嚷之聲聞於户外旋經鄰右某娼寮鴇母出爲調停致公子等怒氣稍息擇吉圑圓其事遂寢○初九日相傳爲土地神誕鎭郡風俗羣以糯米粉製成元寳式供奉案前城内衙署中供奉尤極誠敬書吏差役皆捐金設筵爲樂並召六書班在廟中演唱雜劇絲絃競奏響徹雲霄城廂男女老幼逐隊而来異常熱鬧繼香一片虔爇蓮臺司香火者無不利巿三倍此外東鄉大港鎭邑人循例恭奉土地神出巡是日儀仗鮮明輿從顯赫有扮地方鬼者十餘名燒肉香者二十餘名並有無數痴男愚婦披枷帶鎖緩緩而行名曰討罪受後有摸壁神五猖十破諸神均裝模做樣惡態百出繼則鑾馬十餘副綾縀繡花傘五 
 
 

Page 2

 
 
六柄蜈蚣旗二三十對神牌數對香亭一座沿途間以鼓樂悠揚動聽又有童男童女裝成戲齣俱策蹇緩行此會中最出色處也最後則有頂馬提爐又有捧香盤者二十餘人皆衣冠濟楚輿前簇護神坐緑呢大轎八人舁曰徧行各處亦一時之盛會也○重九登高循俗例也鎭郡向年皆以城北北固山爲登高之所現因該山紥萃軍數哨所有彭楊魁公等祠及行宮石帆樓各處均己扃鎖不得其門而入僅有廊房並臨江亭等處雖屬空閑而此往彼来幾無揷足之處所以游人大半約往雲臺山及金山兩處登高云 
[巫峽猿聲]  
　　川中以時事多艱餉需不繼己將緑營裁去一成現又擬裁行營數成以節度支鹿制軍委協戎明耀光来渝將駐長安寺之長勝營兵裁去二百名預支一月口糧銀三兩各兵丁以路費不敷留難需索當經道縣轉圜每名加給銀四兩各勇欣然各散始無怨言○重慶現擬加抽酒厘經商董轉輸各酒局悉己允行諒無窒碍惟目下因章程未定尚未抽收也○美國福音堂教士鹿依士在渝八九年因念切梓桑爰於八月二十六日晨刻携眷回國教中人咸至江干餞送○成都於八月中旬忽起謡言謂會匪糾衆約定八月十五日在省垣起事人心惶惑竟有遷避者制軍聞知卽調回防軍戒備并飭員弁密拿造謡之人聞某舉人曁某堪輿二人己拿案候訊矣○前任川督劉制軍交卸行抵瀘州奉旨折回成都會辦教案兹聞制軍復被議永不叙用劉制軍以己革之員無會辦教案之權乃託當道奏准於八月二十二日在成都起程由陸路回安徽珂里從此優游泉石不復與家國事矣○渝城生意春夏頗形遲滯入秋後藥材洋貨均有起色而鴉片則尤量聞下游各口消塲甚速故販運者絡繹而来銀價錢價爲之驟漲本月海關報稅以烟土一項爲巨擘焉○烟酒稅議加之後各省亟力整頓凡烟土未出口之時須先完内地厘金方准赴洋關報稅重慶烟土厘金向係每兩抽收錢五文今則抽收十文數加一倍矣 
[宜昌近事]  
　　某甲川人也携眷至荆沙作小貿易因不戒於火僅逃妻女家計全付灰刼来宜沿途求乞致七八齡之幼女賣與某乙得錢十餘串文以還来宜船錢及房飯之費昨在途間哭泣欲將其妻鬻賣路人見之無不測然有好事者囑某甲赴駐宜會首之川人處商懇或得憐恤賙以盤費得回故里不知該會首能動桑梓之念否○傳言前宜昌鎭傅廷臣軍門己卸榖城印務還宜昌本任至今尚未抵宜近得官塲来信傅鎭憲己於上月廿四日在襄陽卸任啓行經荆門州界沙洋地方過荆州溯扛回宜不日卽可回轅矣○沙巿開埠各商皆往荆沙租買地基招商局前己租就由宜昌本局派妥人往辦該地基经宜昌爲寛闊尚恐他日不敷應用更求擴充聞仍由劉君前往一手經理與荆南道憲通融商辦也○近日魚鮮貴不可言爲數年来所僅見好魚每斤必百文以上惟米價不甚昻貴前日江邊来有米船一隻米色潔曰價亦相宜人家爭先購買不料煮飯之後臭不可當家家如此不知其故後悉該米船帶裝靈柩而来溽暑之時屍水外流故看似潔曰而實不堪充腸各家爭欲向該米船問罪及前往尋釁而該米船自知其弊早己揚帆他往蹤跡全無矣○初五日晚由東門外解来囚犯一人穿鎖琵琶骨脚鐐手鈕解差十餘人手執兵器護送入城解至東湖縣衙門内該囚在籠中略一動彈各差卽手執器械防護甚爲嚴密後悉是四川梁山縣謀殺親夫之案該囚己逃至襄陽府界被打案各差打獲該犯當時拒捕己傷差役五人皆受重傷各斃命後將該犯擒獲由襄陽派差押送来宜歸案訊辦○前有縣示禁革烟館限二十日内革盡昨又有省中撫憲来札限十日内禁絶因又出示徧貼城鄉内犯云照得洋烟局館窩匪消贓害民屢經出示禁革不啻三令五申膽敢陽奉隂違各處依舊開燈現奉撫憲特札嚴飭查禁認眞委員分圑稽查開具家數姓名定限十日之内城鄉一律收停姑寛旣往不究改謀正業營生倘敢明歇暗開拿辦决不容情房屋照例入官本犯枷責重懲差保得規包庇查出厥罪維均特此簡明示諭務各一體凛遵此次决不寛縱愼勿視爲具文九月初八日示按宜昌城廂内外及西壩地方烟館查有三千多家今旣雷厲風行自必一律閉歇也○快利輪船月初開往漢口初七日返抵宜埠其速如此船上貨物約二千數百件次日沙巿船到裝貨五百餘件不及快利之多亦不及快利之速聞漢口存貨尚多快利仍須赶往裝運来宜因快利船身較别船寛而且速又甚平穏從未有淺擱之患云○去歳舉辦圑練在城鄉内外分十二圑旗號并各家鎗矛一桿皆存各家至今未曾收去近日地保鳴鑼沿街傳諭各家有旗幟鎗桿者仍舊取出樹立各家門口以便清查仍起圑練究不知若何章程也○宜昌府試昨爲三覆試期俟塲竣卽考武童聞學憲約在九月半後可以抵宜矣府試題錄後七州縣終覆題各做起講二個首題白馬白人白圭丹之治水章白雪白玉彼白我白次題惻隱之心羞惡之心辭讓之心是非之心餘未詳 
[府示照登]  
　　鎭江府彥詠之太守於日前出有簡明告諭其文曰爲出示嚴禁事照得例載買空賣空卽錢業私做露水名目律有治罪專條此等奸商希圖無本之利僥倖一時雖無賭具實與賭博無異而店鋪之倒閉巿面之空虚往往因此甚至客商蕩產因而輕生在所不免爲禍實巨鎭郡自本府禁賭以後訪有數家錢蔣贍敢私做露水並聞有多至數十萬元者爲首之人本府業己訪明本應提案究辦未忍不教而誅合先出示諭禁爲此示仰鎭郡商賈一體知悉自示之後倘敢仍蹈故愆再有買賣空盤定卽提案照例重懲决不寛貸似此雷厲風行想若輩當不敢以身試法矣 
[潤州大雪]  
　　鎭郡自九月以来天氣暢晴風和日麗至初十日煖燥異常行路者雖衣薄棉尚覺汗流浹背且隂晴無定雖偶放晴光而旭日當中終有隂霾氣象十三日風伯揚威儼以龍吟虎嘯江中白浪滔天彷彿銀山萬疉義渡局碼頭懸有風狂止渡牌停泊七濠口之各船有斷纜走錨者有被浪激沈者呼號之聲達於逺近十四日大霧迷漫幾於對面不相見猫晴轉午霧氣漸消淡雲微雨檐溜丁東薄暮始止十五日天氣驟冷寒風凛冽傍晚雨師稅駕不啻倒瀉銀河約歴時始止入夜寒衾如水好夢難成魚躍三更忽聞窗上颯颯作響推枕起視蓋滕六君己枉駕多時迎風柳絮飛舞滿空矣迨天色平明依然扯絮搓棉紛飛不己遥望層樓傑閣悉變爲銀海瑶天至午後雪花始止細雨微霏遥天似墨寒氣砭肌身御重裘屋添獸炭猶是高聳鷺肩實從来所罕見究不知主何祥瑞擬質之談天者 
[松江秋雪]  
　　松郡訪事人云本月十五日雨師稅駕竟日滂沱至十六傍午北風怒號天氣驟冷雖身衣重棉猶覺嚴寒砭骨薄暮但聞鴛鴦瓦上浙瀝有聲視之乃雪珠也俄而滕六君扯絮搓綿空中飛舞開窓四望一白無垠逺近樓臺盡變瓊瑶世界直至魚更二轉雪始漸止而己積至半寸有奇矣 
[文旌過潤]  
　　江蘇提督學政龍大宗師按臨江寍府考試合屬文武生童業己事竣旋於日前由省起程乘威靖兵艦順流而下至十四日下午駛抵京口旋就江中下碇其時鎭郡文武各官聞信之下紛紛出誠詣江于迎迓遂登船呈遞手版宗師接見之下稍叙片刻卽命啓輪東下逕赴通州水陸各營勇丁咸赴江干列隊鳴槍恭送 
[白門秋雪]  
　　金陵訪事人云入秋以来晴多雨寡亢旱異常幸農田秋收己竣未致輙望雲霓至本月十四日忽隂雲密布細雨溟濠次晨雨點漸粗檐溜聲淙淙竟日入夜朔風怒吼頓覺寒氣逼人俄而滕六君碾成玉屑銀砂漫天亂灑簷牙屋角厚積如綿詰朝開窓望之則龍蟠虎踞之區己盡化爲瓊瑶世界而林腰石齒所積尤厚逾三寸一時圍爐煖閣作消寒會者無不采烈興高而野老村農則額手相慶共喜來歳豐亨有兆矣 
[美盡東南]  
　　江南關道黄幼農觀察前晚設筵於張氏味蒓園恭請升授湖南巡撫陳右銘山西巡撫胡蘄生兩中丞讌飲陪座者則本縣黄愛棠大令也 
 
 

Page 3

 
 
[大憲啓節]  
　　升授山西巡撫胡中丞道經滬江假寓大后宮側行轅屢登報端前日傍晚中丞乘車至法界乘某輪船前往履新矣○新授湖南巡撫陳中丞亦於前晚乘輪上駛 
[卡事齟齬]  
　　浦東杜行分卡日前有某商船行經該卡與該卡齟齬旋投訴某紳董經勸未洽現經該商船主来申意欲投淞滬厘捐總局禀控請示也 
[舟人自斃]  
　　寗波人某乙駕舟爲業租得杉板船一艘藉以餬口前晚在虹口繅絲棧後面停泊因溯風凛冽寒氣浸骨取爐燒煤以禦寒并將艙門緊閉穏臥爐傍詎知翌晨經人呌喚己氣絲不屬魂返泉臺矣未知是何病症如此之速抑爲煤毒所中亦未可知後經小報知家屬己備棺收殮矣 
[柴船傾覆]  
　　鄉人高和尚者駕駁船一艘由楊樹浦裝運蘆柴於前日下午駛至浦江虹口港外其時白浪滔天疾風捲地高無力支持遂至傾覆滿載蘆柴隨風飄蕩高經杉板船救起得以無恙 
[逆子收所]  
　　本縣前准英公廨移送寡婦周王氏送究逆子周立生違忤請發改過所覊收到縣後黄大令飭令先收待質所聽候核辦在案兹經黄大令以其母堅請永收改過所卽於昨日飭著原差蔡金將周立生送交改過所覇收到所後駐司委員揭明府當卽飭役將周收入所中 
[縣案三則]  
　　寗波人陳阿林前因販賣洋鎗在英租界被巡街捕拿獲身畔搜出八桿解經英公堂移送縣署訊究供係在某洋貨行爲飯傭所帶洋鎗係從香港帶来因該處人家將毁舊洋鎗與小的換米作價甚賤是以貪利收下帶来海上投鐵行中作廢鐵售賣等語黄大令以私帶軍器厥罪非輕未便從輕發落飭卽收禁詳請各大憲批示遵行並將該犯解省勘訊發回監禁候示在案現奉上憲頒札以該犯情罪雖大惟事犯在皇太后萬壽恩詔以前援例赦免從寛覔保發落等因黄大令奉札後於昨日午堂升坐花廳發出監牌飭差從獄中提出至案大令曰爾私帶軍械律有明條本應照例問擬現蒙皇恩浩大援例赦免嗣後痛改前非不可再犯飭令覔保具結從寛保釋陳叩首稱謝而退○本縣土職街道司向係懷二所充專司迎春祝神等事懷二現於日前病故卽有王二冐名該司向各居民遇有婚喪喜慶任意需索使費各家知悉街道司懸缺是以不給不無吵擾經本縣黄大令訪悉飭差查拿訊辦○劉長璈前投上海縣呈控夏得勝强借拆梢威逼致伊妻王氏情急投河自盡一案當經黄大令拘獲兇犯夏得勝到案一面飭將屍身撈獲騐明弱斃將夏研訊供詞游移收禁聽候復訊在案昨日午堂亦經黄大令提案復訊夏得勝供湖南人在本埠製造局滬防右營當勇後因裁撤假住法界長興棧其日因欲附輪到鎭江劉長璈偕妻先在船中有一王姓確與小的熟悉先在船上與劉索取銀洋聞知係劉在臺灣當什長與王同事今年五月間曾搶王才銀兩私逃来滬王知悉後追蹤而至其日到船相遇與劉太爲口角索取原洋劉妻王氏情虚投河王知事不佳乘間逃逸小的並不在内致被悞拘求恩明察大令曰爾前次供認爾等同黨共有五人向劉借洋兹何翻異研詰至再執定前詞喝責數次一味求恩大令飭令還禁再候復訊 
[英廨晚堂瑣案]  
　　泰豐酒店主沈桂山控船户劉阿四等酗酒滋擾先經屠别駕訊供管押前晚升座覆訊劉供稱小的家在蘇州向以駕舟爲業此次由原籍攬裝竹筷来滬治下泰豐酒店主某氏婦附之而至言明船錢飯錢共五百文本月十四日船旣抵埠小的囑船夥吳世才送氏至泰豐沈付給船錢二百文尚有三百文約日找清迨至昨日小的與吳在南巿三泰馬頭恊記竹行内收得筷價洋銀二百圓除同鄉牛油客借去五十圓外尚有一百五十圓藏在小的身畔與吳順便至泰豐收找船錢三百文沈初時含糊應允繼而圖賴出言不遜與之論說竟被喝衆兇毆致失去洋銀五十圓反赴捕房誣控吳供稱昨日小的與劉同至沈處收錢三百文非但不付反遭毆辱旋有蘇仁寳者投案訴稱小的亦蘇州人今在治下開設恊記竹行前日劉等来行收去貨價洋銀二百圓嗣聞與沈索船錢三百文口角之下失去洋銀五十圓是以来案禀稱陳供稱旣奉訊明小的自知不合尚乞原情别駕判令沈償洋銀四十圓劉亦屬不合著備償洋銀十圓各具遵斷切結存查○紅帮成衣匠馮瑞榮糾衆停工捕頭遣包探將爲首閙事之人解奉别駕訊辦情形己詳前報前晚飭將情節較輕之徐星方等十八名提案發落徐供稱小的實被馮等邀啜講茶不敢隨同滋事嗣後當安分守業此次尚乞恩寛忽有某甲者投案求恩别駕大怒飭將徐從重掌頰一百下所有楊瑞交姚自立張順法王金榮王友榮吳其正鮑生林張忠煥等人各掌頰五十下因病求免掌責之王慶祥等九名與徐等同具嗣後不再把持切結然後開釋○甄王氏控逆子義出私與蕩婦謝氏姘識屢訓不悛反敢不願膳養别駕訊究之下甄王氏訴稱小婦人家在天津現居治下德人里兒子義山伶土也平日尚知孝順近與蕩婦謝氏私姘小婦人向之訓斥非但不聽反將小婦人抛乗不顧小婦人連日飢寒交迫不得己尋至謝氏家謝氏竟逞其兇横與小婦人爲難義山供稱事旣訊明小的自知該死謝氏供稱小婦人係浙江省某縣人本夫逝世依靠乏人不得己與義山私栟以圖飽煖之計並未與甄王氏爲難别駕判令將義山重笞四百板著具以後不再與謝氏私相往来如違重究之切結謝氏掌頰五十下著具改過切結存查 
[英界公堂瑣案]  
　　包探黄四福禀稱積竊黄榮根周阿福曾經大老爺懲辦近又串通一氣連竊蔡仁南陸丁茂劉信元李阿全蔡如奎徐金和梁洪全徐阿四等家銅錫燭臺香爐銅臺衣服等物經小的緝獲吊贓爲此送請究辦蔡等各失主紛紛投案領贓黄周同供稱小的等皆崇明北沙人向以販賣蘆粟爲生嗣因乏本經營致流爲竊賊别駕將情告諸薩副領事然後判令將兩賊各重笞二百板發回捕房管押兩月期滿後解回崇明原籍起案之贓給各失主分别認領○三百八十四號華捕解丁蘭生到案禀稱昨夜小的出外巡查行至中泥城橋某弄中突被丁扭住兇毆是以拘入捕房解請訊判丁供稱紹興人向日讀書且有功名昨晚飲酒過醉　致迷失本性與捕爲難以後定當履規蹈矩不再肇事矣别駕判罰洋銀一圓○二百四十七號華捕解在路打架之袁阿金胡阿五到案袁供稱小的與胡同居因索房租致與口角胡供稱袁先逞蠻小的惟略與爭扭而己别駕判令各管押兩日○包探衞阿和禀稱積竊張阿金前因犯事曾經歴任大老爺屢次遞解回籍今又来滬先後竊取胡茂生等十餘家綢布衣服銅錫器物小的緝獲人贓送請究辦胡等紛紛投案申訴前情請領贓物張供稱小的係本地人向習髹工今因患病失業枵腹難堪不得己學作此種伎倆别駕判令發回捕房管押五日○包探倪順泉禀稱徐雙全王生芝兩人前曾犯賭近又在家糾人聚賭由小的當塲拿獲送請究懲徐供稱小的係寍波人王供稱小的係本地人小的等不敢犯賭叩乞施恩别駕判令將徐解回寗波原籍王管押一月○周永福在某客棧許姓家所携布褲一條經包探金阿狗拘獲人贓送請究辦别駕判令掌頰五十下○包探杜雲卿禀稱湖北人王裕亭在某茶棧當出店昨日向同鄉人李桂忠索錢打架致將李髮拉脫一綹經李喚巡捕拘拿今特解請判斷李供稱小的確曾欠王洋銀二圓然係賭負並非借貸之欵總之王不應拉脫小的之髮王供稱小的向索者實是飯錢有手摺爲憑並非賭欵别駕判令李限期繳洋銀三圓土罰洋銀一圓○水巡捕唐寳榮禀稱順泰木行堆積木植碍及河道前曾三次送請大老爺判罰成泰亦曾罰過昨日小的見伊等兩家又在河邊堆積方木數十株因將順泰行執事人倪錦田成泰行執事人李如春傳案請判倪供稱現堆之木己有主顧買定卽欲送往因潮水未便故暫堆存别駕判罰順泰洋銀二百圓成泰十圓如不願罰則將木充公 
 
 

Page 4

 
 
[美捕房一則]  
　　吳淞路打靶場附近一帶不准乘車由此出入此係工部局定章是處有廣日記水木作乃粤人某甲所設作外陳地甚廣皆堆積廢料昨午十二點鐘喚小車將廢料遷往他處適經一百十八號三道華捕巡獲驅送捕房禀明捕頭尚未知若何發落 
[更正]  
　　十五日報登晉撫起節一條兹據杭友来稱浙省各大憲凡遇升調例有公餞之舉此次胡中丞啓行時祗有兩湖鄉親約在左文襄公祠拈香就便設筵祖餞人數不滿三席餘外悉經中丞辭謝前報謂在兩湖會館傳班演劇侑觴云云並無其事係傳者之悞也合亟正之 
[義賑徵信第五]  
　　逕啓者奉直義賑歴次收解悉登前報兹蒙寍紹台道吳福茨觀察轉勸提臺張奎垣軍門集捐銀一千兩台州府趙太守集捐洋五百元紹興府霍太守集捐洋一千零七十元又蒙荆州道周子玉觀察寄来捐銀三百兩以上銀洋均己隨到隨妥津海關道成觀察查收轉撥災區擇重散放務使災黎實沾愷澤額誦大君子饑溺爲懷之盛德焉[  勸辦奉直義賑慈谿嚴信厚謹啓]  
[急募善捐]  
　　謹啓者敝堂循章施醫計逾半載現因天氣己寒就診較少且施粥在卽勢難兼顧施醫一端准以九月底停止恐未周知特此布告惟停診雖有日期而該欵尚無抵補奉行衆善搘拄彌艱按敝堂地處遼闊一經開局求診實繁方藥兼施概由巿肆憑票賒給重以施粥伊邇在在需資縱捐項亦有輸將而綆短汲深終虞支絀爰祈諸同仁慈悲普發診域胥融倘得緣訂三生恩叨一諾集貲救命鴻嗷與鶴病齊消作善降祥麟趾偕螽斯並詠矣敢布微忱統希垂鑒 
[上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法捕房瑣事]  
　　昨禮拜三鄭大令蒞八仙橋捕房會同謝副捕頭發落各案臚列於下兪根和控陶月三倪桂生張福生三人偷竊布疋在德康當内拘獲經大令訊供判責著照原斷倪桂生張福生先行荷校一月笞責一百板陶月三笞責一百板從寛斥釋○王良海控周子山在南碼頭烟館竊取銀洋珠子等物經大令訊供押交在案兹以在押日久命提到案著笞責一百板交還原物釋出○包探禀稱奉飭吊到陳子賓向周惠記押銀據一紙余慶投案禀稱在周惠記爲茶房因主人現回徽州司帳遺小的持據投案請騐卽欲帶回其一切細情均不知悉大令准將押據交還著周自行投案備質○命提混用銅洋之周屋如匿名揭帖誣稱案賄之劉連生著照原斷周先行枷號二月劉枷一月期滿各責三百板○命提包探拿獲在碼頭竊米之陳順寳林相林著照原斷各責五十板從寛斥釋○積竊胡克生因竊杏仁爲包探拘入經大令訊供誣扳探夥索賄業己查明實係誣指昨命提到案照原斷笞責一百板還押○謝昌順烟館主控姚阿發竊取烟槍押錢經大令訊供著將押票交還失主自行取贖姚阿發照原斷笞責一百板釋出不許再犯○命提竊取油衣之李桂生照原斷笞責一百板斥釋○紹興上虞縣生員懷　當主谷肇成呈具領狀請領逃夥陳霞軒解堂之行李五件持回原籍大令准其領去○金吉雲持包仁和保單投保馬老四限七日内先繳洋三百元其餘出立期票己向原告商妥大令准之 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年九月十一日京報全錄]  
　　宮門抄○諭旨二道錄前○粤督譚奏報交卸兼理將軍日期摺○總兵余奏報出洋巡緝日期摺○將軍長奏揀補佐領各缺片○又奏請將武備學生留營教習片○直督王奏陳明裁撤防營情形片○又奏查明京控案件己結起數摺○大臣榮奏緝獲交拿人犯請旨交刑部審辦摺○滇撫崧奏報千總更名緣由片○將軍裕奏宗室營主事期滿遵例分部行走摺○九月十一日工部鴻臚寺正白旗值日無引見○禮王等秋操覆命○蘇州織造莊健請訓○連印續假十日○海緒續假五日○工部奏派查勘東陵工程派出鳳鳴○召見軍機陳學棻莊健○○太子少保頭品頂戴兩廣總督臣譚鍾麟跪奏爲恭報微臣交卸兼理將軍日期恭摺仰祈聖鑒事竊臣於本年閏五月十八日欽奉電旨兼理廣州將軍是月十九日接篆視事當經奏報在案兹新任將軍臣保年於七月十九日航海抵粤卽日將廣州將軍印信册籍等件委員齎送保年接收任事臣卽於是日卸事所有微臣交卸兼理將軍日期理合恭摺奏報伏乞皇上聖鑒謹奏奉硃批知道了欽此○○記名總兵署廣東瓊州鎭總兵借補順德恊副將奴才余雄飛跪奏爲奴才出洋巡緝日期恭摺具奏仰祈聖鑒事竊照道光二十三年十一月初七日欽奉上諭嗣後尚海水師各鎭著于每歳出洋時具奏一次俟出洋往返事畢卽將洋面情形據實具奏其實因公不能出洋卽著自行奏明均令咨禀該省總督以憑查核等因欽此伏查瓊州洋面每年分上下兩班統巡上班自正月初一日起至六月底止輪值總兵出洋統巡光緒二十一年七月初一日届當奴才下班統巡之期據上班統巡署海口營叅將鄭鵬飛將拖民各船禀交前来奴才卽日出洋督率值巡員弁管駕拖民各船在于所屬洋面遍歴梭巡嚴密查緝總期有盜必獲必仰副聖主綏靖海疆之至意除將出洋日期禀報督臣查核容俟洋巡班滿再將巡過洋面情形據實陳奏外所有奴才出洋巡緝日期理合恭摺具奏伏乞皇上聖鑒謹奏奉硃批知道了欽此○○長順片再准總統齊字營練軍己革頭品頂戴乾清門侍衞正藍旗護軍統領鑲黄旗蒙古副都統倭恒額咨呈到部廂紅旂營官布特哈正黄旗佐領通克廂白旗營前哨哨官布特哈正白旗佐領雙德均先後在營病故所遺佐領二缺係屬軍營出缺向章應由軍營人員揀補藉資鼓勵現旣左防各營均歸調遣應請就近奏補等情並開具記名人員履歴附送前来奴才查有藍翎記名佐領布特哈廂黄旗驍騎校吉弩善向充齊字營正藍旗步隊哨官曉暢戎機堪以請補通克遺缺花翎恊領銜記名佐領剛安巴圖魯蘇札布向充齊字營左翼頭起馬隊前哨哨官管兵嚴肅堪以請補雙德遺缺其吉弩善驍騎校一缺查有齊字營藍翎委員五品頂戴記名驍騎校齊齊哈爾廂黄旂領催盛壽辦事實心堪以揀補合無仰懇天恩俯准所請以示鼓勵如蒙兪允卽由奴才咨明署黑龍江將軍增祺查照辦理除將送到各員履歴咨部外謹附片具陳伏乞聖鑒訓示再吉弩善蘇札布盛壽均係記名人員毋庸送部引見合併陳明謹奏奉硃批吉弩善等均著照所請補用兵部知道欽此○○長順片再本年正月間奴才因各營所用克虞卜等砲未能測量準綫電准前北洋大臣李鴻章分撥武備學生吳修雲許靜仁徐振常三名咨送到營當經分派各營教習砲法由靖邊新軍餉項下酌計薪水津貼造册報部在案查該學生等於各營演練洋操陣式并發砲瞄準測算均能盡心指授現旣奉文撤隊奴才擬將該學生等帶回吉林分派各路作爲營中教習期有成效將来此項薪水擬請由防餉項下作正開銷謹附片陳請伏乞聖鑒訓示謹奏奉硃批知道了欽此○○王文韶片再上年海防喫緊北塘山海關秦王島一帶兵力單薄當飭各統領添募營勇分叚扼守現在防務解嚴業經陸續遣撤所有調補正定鎭總兵吳育仁續招之仁字左右兩營淮揚鎭總兵潘萬才添招之才字前後兩營中左一營應卽一律裁撤以節餉需潘萬才原統銘軍馬隊兩營訓練有年堪稱勁旅並飭交直隸提臣聶士成歸入淮軍三十營内合併操練俟交代清楚該總兵應飭卽赴淮揚鎭本任以重職守除分别飭遵外理合附片陳明伏乞聖鑒謹奏奉硃批該部知道欽此○○直隸總督臣王文韶跪奏爲查明光緒二十年下半年己結京控案件起數恭摺仰祈聖鑒事竊准刑部咨嗣後京控交審案件每年將己未結數目分次彚關清單具奏並摘錄案由註明交審月日及未能審結緣由詳細咨部等因業將光緒二十年上半年以前京控事件開單奏咨在案兹據臬司朱靖旬會同藩司陳寳箴群稱光都二十年七月起至年底止新舊京控各案審明結銷者二起續經審結一起開單詳送前来除將詳細清單咨部外理合繕具簡明清單恭摺具奏伏乞皇上聖鑒敕部查照謹奏奉硃批刑部知道單併發欽此○奴才榮祿等謹奏爲緝獲交拿人犯請旨交刑部審辦恭摺仰祈聖鑒事光緒二十一年七月二十九日承准軍機大臣面奉上諭有人奏匪棍恣意横行請飭查禁一摺著步軍統領衙門順天府五城御史按照摺内所指住址人名確切訪拿照例懲辦欽此遵旨傳知前来奴才等欽遵之下當卽飭派旗營員弁一體嚴密查拿去後兹據左翼翼尉烏什哈正紅旗漢軍委恊尉謙祥等將各案人犯王文榮卽王槐庭烏桂氏拿獲先後解送到案奴才等督飭司員詳加審訊據王文榮卽王槐庭供係浙江會稽縣人在正陽阿内鑾儀衞夾道地方居住充當户部雲南司房科貼寫書吏八月初八日不知因何經官人拿獲解案烏桂氏供係職拉灣東旗己故鎭國公烏凌阿之妻在馬狀元胡同居住八月初八日不知因何經官人拿獲解案各等供查王文榮僅供充當書吏於原奏所稱包攬該衙阿公事各師堅不承認至烏桂氏本係己故鎭國公烏凌阿之妾前在理藩院因投遞假造印文冒請誥封屢因爭繼涉訟經該衙門查出奏請俯交刑部提傳嚴訊之犯今復敢冐稱係該故公之妻訊以曾在何處私匿亦不吐實相應請旨將王文榮卽王槐庭烏桂氏等二名口交刑部審明辦理未獲各犯仍飭嚴緝獲日補送刑部爲此謹奏請旨一道欽此○○崧蕃片再准署雲南提督臣蔡標咨提標中軍叅將李德隸呈稱據開化鎭左營右哨千總張三合禀稱該員由勇目投効軍營歴保都司銜儘先補用守備借補閱化鎭左營右哨千總奉部發給札付祇領在案兹因查閱宗譜始知三合二字有犯高祖名諱心實不安應請夏名其寛以重昭穆照章取造該員履歴册結呈請奏咨前来奴才復查無異合無仰懇天恩俯准敕部將都司銜儘先補用守備雲南開化鎭左營右哨千總張三合更名張其寛以重昭穆除將該員册結送部查核外謹附片具聖鑒訓示謹奏奉硃批該部知道欽此○○奴才裕祿良弼跪奏爲宗室營主事三年期滿遵例分部行走恭摺仰祈聖鑒事竊據管理宗室營主事春熙等呈稱富明奉旨補放主事管理移居宗室自光緒十八年八月初六日到任連閏扣至　十一年七月初六日三年期滿等情呈報前来奴才等恭查道光二十五年七月二十六日奉上諭盛京宗室營主事調補京缺一條盛京移居宗室多未諳習事體向由族學長陞補管主事三年期滿卽調京缺未免過優難資歴練轉礙京員陞途嗣後著定立年限營主事年滿先掣分盛京五部主事上行走年滿如能勝任先行給咨引見按其次序調轉其不勝任卽奏明斥革欽此復于光緒四年十二間准宗人府咨爲奏准盛京五部添設宗室郎中員外郎主事等缺内有兵刑兩部各添設員外郎一缺由原設宗室營主事並新添主事内選題等因當經前任將軍岐元會同前任副都統清訊查覈宗室營主事舊例三年期滿掣分五部行走再滿三年調補京缺今旣有應陞員外郎公缺將来六年任滿如無員外郎缺出應請在任聽候選題勿庸調補京缺於光緒五月間具奏奉旨該問門知道欽此欽遵各在案兹查管理宗室管主事富明人甚明白辦事認眞旣己三年期滿自應遵例掣分盛京五部主事上行走以資歴練奴才等隨將主事富明傳至公署公同籖掣得盛京刑部卽令入署當差仍兼管宗室營主事事務在任聽候選題新設宗　員外郎之缺除將該員入署日期咨報宗人府吏部外理合恭摺具奏伏乞皇上聖鑒謹奏奉硃批知道了欽此 
 
