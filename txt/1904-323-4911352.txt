# 1904 - 323 - 4911352

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維垂鑒 
[乂安租界篇]  
　　租界者安樂鄉也有工部局以轄治地方有巡捕房以緝捕盗賊有各國領事以與華官會辦交涉事宜章程井然無稍紊亂故雖各處天荆地棘跬步難行而一入西人租界之中卽安枕無憂不致心驚厖吠初不料時至今日而向所視爲樂土者亦不免岌岌可危豈西人轄治之權至此而逐漸凌替歟夫亦人心不古匪類多於往時耳聞之父老言自西人租地立界以來從未聞有盗刼之案近則法人新拓馬路以及虹口各鄉落剽掠之事迭有所聞甚至英界天津路中昔所指爲熱閙之塲者數日前盗賊亦糾黨行刧而高東山海裏奔諸巨憝意敢以租界爲逋逃淵藪殺人越貨視若固然然猶曰若輩素來嘯聚萑苻從未知西人禁令之嚴故敢以身試耳乃以觀於已革廣西巡撫王之春在番菜館遇刺客一事益令人警駭欲狂矣王之春者向與今俄皇尼古拉士有舊當中日搆兵之際俄國前皇崩逝新君踐阼臨民中朝誼重睦鄰詔令齎國書唁賀於是少年之自命維新俊傑摥目王爲親俄黨首交口詈之洎乎事畢而歸行抵越南西貢埠暗中被刺手腕受傷曾書其事於所著使俄草中隱約其詞欲吐仍茹蓋當國家多難之際不欲悉心根究以致開罪强鄰也今者鞶帶已褫賦閑無事不知何日前來滬上亦未悉此行爲公爲私驀於前晚八下鐘越二刻時自金谷香晚餐而出甫至樓梯之半人叢中有人施放洋槍幸其僕以身翼之得免飲彈而仆及至拘拿送補向詰緣由其人自稱姓萬名福華皖之某邑人因在粤東聞王暗助俄人購取軍火故特結黨來此冀興問罪之師嘻異哉猶憶肇事之二三日前滬上忽有謬說流傳謂自俄之波羅的海艦隊東來華政府卽大改初心意欲與俄聯合萬殆聞此說而陡起殺王之心乎抑本欲殺王而先幻此說以惑人之聽乎夫俄者日之仇敵也於中華何干今者政府卽欲聯俄王卽欲爲俄私購軍火自有日本向中朝詰責豈民人所宜與聞萬乃衷甲而來向王行刺是直自取咎戾也是欲使租界不得乂安也王縱大度不與校量而租界中旣有工部局以轄治地方有巡捕房以緝捕盗賊有各國領事以與華官會辦交涉事宜詎能容若輩莽男兒任意横行不法按之於律殺人者死本有專條王雖未死於萬之手中而其欲致王於死之心早已軒轄呈露我知公廨卽不能定萬之罪亦必移縣訊斷無使兇人法網倖逃也抑近日租界中更有一目無法紀之事竊意華官尚未及知其事維可則當慶賀我慈禧端佑康頤昭豫莊誠壽恭欽獻崇熙皇太后七旬萬壽之時突有頭戴西冠足登革屨之截髮少年蹀躞於諸酒肆茶寮烟館妓院戲園中分散鉛字印成之小啓首行標以六大字曰嗚呼萬壽無疆其下狂悖之詞幾令閱者髮指眦裂末復註曰無疆者無疆土之謂帋尾則署漢人公啓夫自康梁作亂以來皇太后之被逆黨所譏訶者亦已僂指不勝記矣今者恭逢聖誕普天率土華祝嵩呼寄居租界人民雖托庇西人宇下亦復龍旗高揭結綵張燈繡地錦天驩驣衢巷以視堂堂省會益爲富麗繁華殊足見尊親愛戴之忱有生同具彼散此狂悖小啓者苟非人頭畜鳴之類何至若此之自外生成意者革命流血掃胡滅清諸逆談至此其將復熾乎觀夫鄒容章炳麟輩刊行逆報一經華官照會捕頭卽嚴密查拿可知此次華官特佯爲不見不聞否則西員夙以維持風化爲心庸詎有租界中出此狂妄悖逆之人而不欲作鷹鸇之逐者噫華官素餐尸位固無足誅所惜工部局巡捕房與夫各國駐滬總領事官亦坐視匪人在租界中公然持槍殺人甚且侮辱宮闈訕詈聖母而竟若越人視秦人之肥瘠漠然不加喜戚於其心更何怪宼盗風行人民皆夜不安枕哉因伸帋成乂安租界篇以竊附於春秋責備賢者之義有治理租界之責者其亦惕然於心否耶 
[諭旨恭錄]  
　　十月初四日奉旨江西安福縣知縣著黃爾甌補授山西定襄縣知縣著李盛東補授陜西扶風縣知縣著譚紹裘補授山西榮河縣知縣著朱琨補授四川西充縣知縣著郭長年補授浙江雲和縣知縣著朱起琇補授廣東吳川縣知縣著鄭受康補授截取舉人林森琳著以知縣用胡秉章著以教職用何祖濂著以知縣用邱桂喬著以教職用霍崇範著以知縣用賈汝諴著以教職用唐光煦著以知縣用李鴻年著以知縣用邵伯棠著以教職用林鳳韶著以知縣用楊彬著以知縣用馬鑾光著以知縣用顧携基著以教職用董濤著以教職用葛鼐銓著以知縣用吏部筆帖式著隆惠補授禮科筆帖式著隆森補授翰林院筆帖式者固瑶補授吏部筆帖式著啓貞補授吏科筆帖式著延齡補授廕生國棟著以文職用溥袩著以七品筆帖式用鴻臚寺少卿著那晉補授截取掌山東道監察御史李灼華著照例用年滿熱河辦事司員刑部員外郎鄭德基著以郎中用奏留吏部七品小京官石雲星著准我留部吉林三姓倉官著全毓補授保舉山東候補知縣劉曰壽蔣兹陳錦琦吳鎭濤河南候補知縣王元瑞湖北候補知縣李章鍔俱照例用補授直隸永清縣知縣余受祿著准其補授開復前黑龍江呼蘭廳理事同知銘琦著准其開復原官仍發原省照例用開復花翎運同銜在任候補直隸州前直隸威縣知縣張聯恩著准其開復原官升階銜翎仍留直隸補用開復前浙江候補知縣秦國鈞著准其開復原官仍發原省照例用欽此 
 
 

Page 2

 
 
[本館接奉電音]  
　　昨晚八點鐘時京師友人飛電傳來上諭一道敬謹譯登○十月十五日内閣抄奉上諭朕欽奉慈禧端佑康頤昭豫莊誠壽恭欽獻崇熙皇太后懿旨本年冬至令節次日在皇極殿受賀皇帝親進表文欽此所有應行禮節該衙門敬謹預備欽此 
[電傳宮門抄]  
　　昨晚八下鐘時京師友人專電告知本館云十月十五日皇太后見軍機大臣及支恒榮 
[俄案已了]  
　　華歴十月十四日英京倫敦來電云俄艦在北海砲擊英國捕魚船一案英俄兩國政府派員在黑耳地方會訊大約此事現已了結矣 
[旅順危機]  
　　華歴十月十三日英京倫敦來電云某日俄國水師提督司堵瑟爾電奏俄皇略稱旅順勢甚阽危已難支持敷日之久矣末云日來交戰頭上略受微傷 
[藥庫被焚]  
　　華歴十月十五日清晨日本駐滬總領事小田切君以本月十四日午後七點鐘時東京所發官電一通媵函見示内開圍攻旅順之軍傳電飛報謂日本海軍於本月十三日以大砲遥轟旅順得將附近之俄國軍火製造局中子藥庫焚燬至攻擊各砲臺之事已均按照預定謀略次第施行矣 
[鎖鑰已失]  
　　華歴十月十三日日本東京來電云刻得旅順軍報知本月十一日日軍以地雷轟壞俄軍兩翼防堵之具松樹山及二龍山各砲臺亦盡行炸去此行并毁俄軍機械砲甚多初壘亦多摧壞註按中日戰記所載松樹山高一百零三米突十年前山上已築有砲臺一座二龍山高八十二米突上有礮臺七座合此二山及椅子山各砲臺蓋旅順口門之鎖鑰也 
[售劵溢額]  
　　華歴十月十四日英京倫敦來電云日本國家借劵之發售於美國紐約克省者現已溢出定額甚多至英京倫敦所收總數共計英金八千零五十三萬三千八百磅 
[美增軍費]  
　　華歴十月十四日英京倫敦來電云美國預算明年卽西歴一千九百零五年海軍費計需美金一萬一千四百五十萬元合英金二千二百九十萬磅較前增美金一千七百萬元合英金三百四十萬磅據美國海軍參謀大臣毛敦君在紐約克所言則美統領羅司福性欲興環毬最善最巨之大海軍云 
[星使閱臺]  
　　金陵訪事人云欽差大臣鐵寳臣星使以次校閱南洋常備左右各軍及兩江護軍各營並將弁師範陸師水師各學堂江甯駐防練軍旋於十月初九日乘馬車赴下關蒞獅子山通商場草鞋夾青龍島龍幕府諸山查勘砲臺初意欲試砲數門觀其能否命中嗣緣江風凄嚴厲登高望遠寒氣逼人乃僅於各砲臺察閱一周復至魚雷廠略爲查勘隨卽命駕回轅 
[局廠更名]  
　　漢口訪事人云湖北漢陽槍砲廠業經督憲張香濤宮保奏准改名兵工廠武昌鐵政局則更名兵工局向日局中附設洋務局兹擬另行擇地起造并欲將兵工廠竭力擴充俟鐵寳臣星使言旋卽當親詣測量設法推廣矣 
[擬攬船工]  
　　漢口訪事人云湖廣總督張香濤宫保擬購兵艦數艘日本某造船廠經理人四本萬一郎聞之意欲設法承攬日前由東瀛附船至漢會同日領事官吉田君晉謁載轅互商一切事宜 
[擬開馬路]  
　　漢口訪事人云湖北漢黃德道兼江漢關監督桑鐵珊觀察擬自本署頭門外起創築馬路繞由夏口廳署至花布街廣益橋以逹英租界歆生路止開工之期想不遠矣 
[白下官塲紀事]  
　　金陵訪事人云日前江蘇候補道潘芸蓀觀察奉上憲委辦寗滬鐵路清查地基差兹者欽差大臣鐵寳臣侍郎會同署兩江總督端午帥電調來省垂詢一切事宜旋由星使查得江南銀圓銅圓兩局及金陵軍械所辦事各員不甚得力因商諸端午帥委觀察充當總辦○前魏午莊制軍總制兩江時以保甲徒有虛名巡警難收實效飭令司道各員議改兵警察嗣因怱怱交替此事未及見諸施行迨端午橋制軍下車卽飭下江寗藩司黃花農方伯保甲兼巡警局總辦龔雲賓視察速卽仿照日本警察章程刻日將保甲巡警二局一律裁撤卽以此項經費改辦警察以靖地方 
[漢陽雲樹]  
　　漢口訪事人云漢鎭禮和洋行買辦韓效堂共欠行中十四萬金加以外欵若干合共三十六萬左右輾轉設法無力彌縫以致吞烟斃命旣而某糧食帮夥友某某二姓被韓所累亦吞阿芙蓉膏而死韓妻某氏則被債主所偪背人雉經吁慘哉○漢口官錢局被賊行竊一案至尚未破獲兹聞本月某日徐煥亭千戎已督同線勇在柏泉地方緝獲案中竊犯甲乙丙丁四名解送夏口廳署禀請廨尊馮少竹司馬訊辦矣 
[湓浦黃蘆]  
　　九江訪事人云此間沿江各小馬頭凡輪船經過其間概不停輪卸載郡中紳商以爲不便因念自潯至黃石港鎭計程雖止二百七十里而各小馬頭共有六處若龍坪若武穴若富池若田家鎭若蘄州若韋源口往往因過客登岸致多阻滯之虞乃議由鄂省租得小輪船二艘一名楚功一名問津開設勝昌和記公司專至各馬頭裝運貨客楚功先於十月初一日開行問津亦將踵而行之矣○西門煤炭坡一帶居民稠密棟宇毘連自去臘被火後經營締造甫慶落成不意九月二十夜更魚二躍時王姓老虎灶忽又失火幾兆焚如幸鄰人恊力救援乂得各水龍分投噴激始得轉危爲安僅焚去起火之家餘未殃及○西門外土橋左近湓浦港爲華洋交界之處前經西人將港填築以致界限不甚分明華民思患預防紛紛自立界石去臘天主教堂在界畔建築圍牆因地勢無可展寛借用周國珍鄭瑞騰　家地若干並將鄭所立界石安置牆下今秋鄭興修店後舊牆西捕見之指爲越界禀請英領事樂君函致九江府署府尊孫景裴太守卽飭德化縣查辦旋經樂君通融辦理函請飭縣將案註銷並示禁附近居民毋得任意侵佔縣主賀少九大令刻已出示曉諭矣 
[蜀岡殘蘚]  
　　揚州訪事人云邗上近有一種少年頭戴西帽足穿西靴口含泰西紙烟呼朋嘯侣徵逐於烟館茶肆之中自稱學堂中人趾高氣揚目空一世吁無怪謹飭之士視學堂爲畏途也舊城少懷小學堂創興未久卽有人在外冐充學生招摇生事堂董吳紳聞之立卽書條布告略云本堂係奉督憲運憲諭飭開設延聘中西教習盡皆品學兼優司閽堂价約束甚嚴無事概不出門學生現有四十名類皆年未成童均係舊家子弟按時督課無暇出游近聞有種無賴少年冐充本堂中人在烟寮妓館茶社洋樓任情滋擾有壞本堂聲名此後如遇有以上各情准被擾之家將其捆送來堂定卽移請有司從嚴懲辦此亦整頓學堂之一道也○客有從泰州來者言及東臺積榖倉現由大吏改派委員經理隨查出光緒十九年伍祐塲某大使任内收捕蝗蝻撥用倉欵九百千文聲明由該塲商按引扣還迄今未扣因禀由泰分司毛平甫分轉詳請運憲 
 
 

Page 3

 
 
恩都轉飭局核辦日前淮南局員奉到都轉札飭查得伍祐場每年額銷鹽約五萬餘引現擬自九月下旬爲始於塲商售鹽時每引扣錢二十文一俟扣足卽行停止業已詳奉運憲批准照辦矣○正任山東布政司調署江寗藩司胡方伯由蘇至江寗欽承恩命署理山東巡撫隨卽秉節回東履任江都縣朱明府甘泉縣白大令聞悉同於月之初五日登舟往瓜洲口恭迎 
[獵場淺草]  
　　松江訪事人云十月初十日恭逢皇太后七旬萬壽普天率土華祝嵩呼華亭縣孫花樓婁縣黎子新兩大令豫飭城廂内外各圖地保傳諭居民鋪戶先後五日一例張燈結彩以表慶○本月初一日黎明時順成全盛二信局划船由滬赴嘉興駛經泗涇鎭野三官塘左近時適大霧迷漫突遇兩匪船中有匪黨五六人一躍而登肆行刼掠舟子中心惴惴噤不敢出聲事後檢查所失計順成局洋銀三百餘元金十兩四錢三分大土十一隻川土兩箱零星小土十餘包餘物四十餘件全盛局洋銀一百十七元六角彩票一束禀總婁縣黎子新大令馳往履勘情形因彼處係婁青交界之區諭以須移會鄰封曁營汛各弁兵一體嚴緝○城内貢院西偏某書吏及比鄰某縫工家忽於本月某日之夜被賊竊去衣服甚多越日夜分微聞剥啄聲啓戶視之杳無蹤影惟於門外遺有衣服一堆檢之均即所失各物不知偷兒是何用意竟欲珠還亦奇矣哉○府吏張某之子無類也邇日竟揑繕府署牌票喚舟至南鄉後岡鎭訪拿董事潘姓之子及餘人計四十餘名之多經潘察出破綻悉心盤詰張情虛思遁潘將牌票掯留並欲綑解至案張再三哀懇願具伏辨始釋之使歸事爲府尊田紹白太守訪知立飭親信家丁至後岡鎭訪明底藴遂於初六日清晨飭役密往拘拿張聞耗卽踰垣入鄰家從後戶逸去太守遂飭拘其父到署限三日内將伊子交案○初六日中營何雪門參戎偵知東門外千蒲涇有匪徒在彼聚賭遂派兵一哨馳往拘獲光蛋三名逕解華亭縣署華邑尊孫大令飭卽收押候訊 
[約束降梟]  
　　降梟凌德勝沈小阿妹自奉前任江蘇巡撫恩藝棠中丞准令投誠之後往往誣陷良民藉報宿怨近經蘇松太兵備道袁海觀觀察訪悉特明定章程傳諭凌沈嗣後凡在各處查有梟黨祗准就近會縣兠拿解縣訊明詳報 
[示用官契]  
　　上海縣正堂示絶賣田地房産契紙概用官板活産領用典契藩憲核定新章前議堂董經理曾經出示多張堂董無暇兼顧請歸本縣主張自來大堂領用一百四十一張鄉間來城路遠傳差常川往返託其代買亦可地保躉領不妨紙價均須一律不准多取留難寫契定有格式遵照填寫端莊絶契三月投稅稅櫃設在大堂不准再用私契寫立絶嘆多張典賣只憑一契私契罰價入官活賣字様永革務遵條欵章程絶契逾限不稅差催提追不寛 
[初訊刺客]  
　　黨匪萬福華在英界金谷香番菜館行刺已革廣西巡撫王之春一事昨已紀諸報端兹悉前晚包探金立生會同巡捕將萬拘入捕房捕頭詰問之餘卽供出同黨張杏年周詠曾周寅山章士戞趙洪和張信龍善行趙梅湯祚賢郭寳生李壽芝萬雲卿等十二人名姓因之派令各包探按名邏獲昨晨以雙馬駕囚車前後護以持械印捕各一風馳雨驟飛解會審公堂讞員黃耀宿司馬與英國駐滬總領事署繙譯官德爲門君訊鞫之餘萬及張杏年周詠曾張士戞李壽芝同稱原籍湖南長沙府周寅山趙洪和同稱原籍直隸天津府善行稱原籍湖南益陽縣湯祚賢稱原籍江西德化縣郭寳生稱原籍湖南湘潭縣萬雲卿所供未詳郭寳生稱係陜西候補道奉江西撫憲夏菽軒中丞奏調至贑委充常備中軍統領此次奉委來滬招雇電學生四名訊至此突有律師瓊司者投案聲稱爲以上諸人聲辯司馬諭以此係華人之案貴律師不必與聞瓊司稱敝律師於此案未明底藴諒堂上亦未必深知惟今日有人延請到堂不得不來聽審耳司馬頷之隨商諸德君定於禮拜五午後二點二刻時會訊當萬福華在捕房時捕頭詰知同黨駕有鹽船二艘泊於南市十六鋪王之春聞之卽函告蘇松太兵備道袁海觀觀察觀察急飭上海縣汪瑶庭大令火速捕拿并將鹽船扣住昨日大令飛移馬路工程局請總辦翁子文太守派令巡捕協同縣差查拿羽黨及所泊鹽船以憑歸案訊辦 
[濟良分所]  
　　本邑虹口濟良所創於光緒二十七年專救被惡鴇凌虐之妓女用意深厚不啻苦海慈航惜地稍僻遠耳止難周受虐婦女無從赴愬現所中西董美副領事白保羅君中西書院掌教潘愼文君及女董各領事夫人擬在四馬路一帶添設分所華歴本月十三日柬請華董嚴君筱舫朱君葆三周君金箴沈君仲禮施君子英蘇君寳森曾君少卿陳君潤甫汪君漢溪席君子佩至虹口師善里考查一周見所中章程甚爲完備遂允代募常年經費銀一千二百兩藉充分所縣所需 
[索詐殞命]  
　　浦東南匯縣境張江栅流氓馬炳甫前在滬上南市向同村人某甲藉端勒詐控經馬路工程局總辦翁子文太守倩襄讞委員黃衡堂二尹研訊笞責移送改過所禁押一月期滿開釋故智復萌日前向鎭人某乙索詐乙鳴鑼集衆飽以老拳並將項際戳傷負痛倒臥越日因傷身死經圖董錢子英具報南匯縣署縣主陳苕民大令帶同刑仵書役蒞騐屬實飭地保備棺收殮發壇浮厝以待屍屬領回掩埋 
[上海官塲紀事]  
　　准補海州知州恩楚薌直刺芳前崇明縣知縣查怡軒大令江寗支應局委員黃建侯禹嶽仙二明府同於昨日詣上海縣署投刺拜會縣主汪瑶庭大令○江西候補道王逸軒觀察鵬九常鎮通海兵備道兼鎭江關監督郭月樓觀察道直奏調福建廣東候補道龔仙洲觀察心湛同於昨日至蘇松太兵備道轅拜會道憲袁海觀觀察○前任江南提督李壽庭軍門占椿由江寗來滬昨日乘輿至道縣兩署拜會 
[譯西歴一千九百零四年十一月十二號字林西報所登牛莊魏伯詩德致李提摩太函]  
　　敬啓者弟前赴海城東南一帶查勘情形頃始回來所有查見各節容俟一二日内詳細函逹敝處總董美總領事密勒君業已因病回國深爲可惜緣敝會自創辦以迄於今備承密勒君竭力贊成屈計六閱月以前之事無不始終扶持遽爾他適悵惘之情如失良友回憶弟凡遇爲難之事全賴密勒君忠告尤以厚道待人此次回國同人咸盼渠卽可喜占勿藥轉瞬數月還我使君弟此次赴海深盼與魏司華德暢叙曲衷不意魏君臨期不克赴會誠爲憾事十月十四號曾接魏君來函謂彼處災苦較戰時尤爲難堪四方避難之人紛紛投奔城内爲數較前更多推測其故蓋以東南一帶目下雖無敵兵駐紥惟其房屋多不堪住人天氣漸寒俄日兵丁移駐北郭並將空屋拆毁藉木料以供柴薪之用從前避難之人雖已漸次回家而新來彼難民仍復不少是以處一無空額並云梧樹院業已落成當經趨晤院董查所有應修之處已經由各業首董承辦妥洽並將房屋三十間内砌坑備用現在住處最爲潔凈和暖可供八百人居住此外在院居住者尚有婦孺三百人又云昨晚傳集各戶家長通告謂敝處祗能周濟赤貧之家汝等仍須各自出力互相扶助彼此均得獲益當經衆人答應允將煮炊打掃諸凡小工之役由衆承充現在敝處可容難民一千之譜惟柴薪最爲缺少必須購買務祈匯撥欵項若干以資此種需用等語當由弟處匯銀一千兩寄交魏司華德手收矣[  此函頗長明日續錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[羊城雜述]  
　　廣州訪事人云上月某日廣東新會縣屬横江卿某薙髮店有猪頭山營勇來店雜髮稍不如意卽出惡言旁觀共抱不平同聲斥責勇老羞成怒薙畢旣不給錢復將薙髮匠痛擊鄉人憤而還毆勇始遁去翌日糾集百餘人身穿號衣手執快槍蜂擁入市將薙髮店毁爲平地復向此鄰鋪戶肆行騷援旣而縛薙髮匠於樹用槍頭毆至重傷時適鄉中演劇鄉人聚觀者數千人聞而馳至欲與勇爲難勇始如鳥獸散有黃某者在田中挑菜而回行經樹下見薙髮匠被縛於上急卽爲之解放不意尚有一勇伏於樹後突放一槍黃應聲而仆鄉人聞警復集追獲營勇四人縛諸廟中隨由營弁索回聞黃某受傷甚重恐有性命之虞也○西關緝捕經費新舊商人爭承借欵大憲已准新商承辦嗣以舊商又較新商加認五萬兩大憲遵飭局傳諭舊商從速認繳以濟餉需○督憲岑雲帥查得解往西省軍火不無偷漏之弊特飭沿途關卡認眞搜查日前某大令某通刺在省城押解大帮軍火赴潯州用鴻亨輪船拖帶桂林船三號駛至都城釐廠時總辦朱太守咸翼委員往查搜照護照逐一點騐内有偪碼十萬枚係護照所無簫上亦無封條向之查詢則稱爲時忙追未及填照擬至梧州再行補填太守立將前情函詢善後局及善後局查明並無此事立卽電致梧州各關攔截而此船已經過境無從究追矣 
[澤溥豆區]  
　　本邑南市大南門外粥廠委員唐别駕前將貧苦婦女粥牌籌按口發給前日復以粥籌發給貧苦男子及街頭乞丐以普實惠而免向隅 
[匪人縱火]  
　　前日夜半時有歹人持油紙燃火至美界斐倫路南金里第二百二十七號門牌日本人某甲家從窓口擲入霎時延燒器物火勢炎炎幸甲見之立時救熄隨據情報知捕房捕頭令某包探前往查察 
[因傷殞命]  
　　昨日江北小工林田園在浦東祥生船廠某輪船工作有鐵從高墮下以致壓傷迨送入同仁醫院則已病勢垂危延至昨日之晨溘然而逝隨由家屬爲之棺殮 
[上海縣署瑣案]  
　　曹鴻卿控朱文炳謀産陷姦等情經縣主汪瑶庭大令訊明限交串謀之琴琴到案前晚升堂復訊朱供琴琴已聞風逃逸求恩寛限尋交大令判責二百板限三日内將琴琴交案如違隨堂血比朱曹氏供小婦人年二十有三丈夫文華故已三載遺有一女年甫三齡當夫死時曾立夫兄文蘭之子爲嗣不及一年遽爾夭殤嗣是夫次兄文炳向小婦人借貸已數十次店中雇夥三人另有學徒周田寳田老店分來刻將滿師托其掌管店務與夥同宿樓上小婦人挈同女兒另住一房本月初六日三更時文炳前來叩門由新夥琴琴開入其時小婦人並不出店少頃文炳至周房内將衣服禠去推入小婦人旋房臥將小婦人及周裹以絮被舁至保甲總巡局總巡朱大老爺遽將小婦人鞭背掌頰送入普育堂擇配今蒙青天提訊求恩鑒雪沈寃大令飭曹將女領回候提琴琴訊奪○唐長耕控袁寳全另匿其妻等情大令准詞飭提袁及唐妻王氏研訊唐供小的僑居西門内向業板箱妻子王氏自幼過門童養至前歳完姻今年四月小的因事至嘉興迨六月回申妻已不見前日始悉在袁處唐王氏供六歳時由母親許配與唐過門童養朱幾母親逝世翁姑亦相繼云亡蹉跎至今尚未合前年三月被丈夫賣與英界福臨里周妓院今春袁入院尋歡始與相識詢知家住漕華涇因日受鴇婦鞭笞苦楚難堪故於九月初五日逃至袁家潛避袁供小的向業販羊今年三月來滬與友人至妓院尋歡得與妓女王翠寳相識言及被鴇凌虐求小的救出火坑小的自揣囊無餘未曾應允九月初五日翠寳獨自尋至小的家據云被鴇婦毒毆遍體受傷小的正欲訴知地保適逢台差來提是以投案呈明尚求電鑒大令飭收押候核唐王氏交官媒收管○戰傷豆腐店夥辛囝囝身死案内之計福生周關祥曾經大令訊押在案前晚升堂復訊計周同供辛與曹毛虎陳錫林素有仇隙此次被曹陳毆斃小的等並不帮兇大令判令管押改過局六个月期滿察釋 
[英美等國租界公堂瑣案]  
　　包探陳雲忠解顧春堂王生永至案禀稱顧伊等人係無業遊民每日乘各繅絲廠放工時恣意調戯婦女前日在义袋角附近將小妹阿五雲妹張阿水四女郎信口調戯四友郎怒而詈之顧王遂將所坐小車推倒以致傾跌於地適爲小的所見是以解案請懲並傳向小妹等人候訊小妹等人同請嚴辦讞員黃耀宿司馬與英副領事署繙譯官德爲門君研訊之下顧王均狡展不承遂訴商之德君判各責二百板枷號兩禮拜發犯事地方示衆○侯魯公律師訴稱傭人王阿福割破皮箱竊去金表金練等物値洋銀一千元請著供出指使行竊之人以憑懲辦司馬詰訊之下王阿福供稱小的年十八歳鎭江人向業整容現住虹口王家宅親戚家本年八月某日路經大馬路某洋人家門首洋人喚入家中與之同牀已有二次此番行竊實係小的所爲並未有人指使司馬判責三百板管押九月○包探朱桂生拿獲竊賊陳阿林林阿全王阿根鮑金榮四人盤詰之下知共行竊西人林比米巴等十家洋傘衣帽等物因之解請嚴懲并稱所有竊贜均已吊到各失主投案領贜司馬著准之隨判令將陳阿林寳三百五十板管押一年期滿之後再責二百五十板然後開釋林阿全發改過所禁押一年王阿根責三百板管押三月鮑金榮責三百板枷號三禮拜○包探邊槐洲解李守衞至案禀稱潘赤文控李在杭州某處行竊洋銀四百元潛逃來滬現已致信至杭告知失主請俟禮拜三訊懲司馬准之著將李帶回捕房管押○施吳氏呈控俞氏卽阿二藏匿伊女阿巧等情司馬准詞飭差恊同包探徐榮珊將俞提案押候過堂訊供○洋人希而控王裕陽行竊古銅香爐等情司馬飭包探朱桂生將王拘獲押候查明訊辦○烏仁甫控劉善夫積欠租界等情昨日司馬飭某包探將劉提案押候過堂訊追○萬潤田姚金亭不知從何處得有三鑲白玉如意一柄持付某押店求質適爲包探方長華所見帶入捕房昨日解案請訊萬姚同供如意由林七交與小的等人林現在揚詶十二圩司馬著押候查明訊核 
[法租界公堂瑣案]  
　　菜市街萬和南貨店主姚仲江與樓上某小烟館主古沛華訂立私約縱火焚房俟收到保險銀後酬古銀一百兩事爲包探查悉解奉讞員陳林生大令訊究重懲至店内生財由踵瑞堂租與倪祥卿浼徐亦清擔保旣而由倪轉租與姚迨焚燬後鍾役案求追 
大令准詞出票提到倪徐升堂訊問鍾呈遞租契大令察閱之下見徐並未列名當堂開釋隨將倪交人保出限一禮拵内理楚延干押追○王崇如沈志雲於光緒二十七年出資本銀四千兩在重慶開設順義公號由陳斌卿陳三卿兄弟二人經理掛某洋商旗號代辦絲頭牛皮等貨甫及一年被二陳虧負銀二萬餘兩王沈查知卽投公堂具控經前讞員魏蒓塢大令關提二陳到案迭次研訊押追案懸一年尚未了結昨日大令升堂復訊斌卿供稱欠項之内凡銀兩匯費及絲頭等貨秤折斤兩均未扣除三卿供稱號由兄長經理小的並不干涉大令准予交人保出斌卿著送商務局請商董核算帳目移復前來再行核斷○木作頭蔣鶴春徐榮昌奚瑞良陳長生將磚瓦木植堆積道旁捕頭查知送案請辦大令判令蔣等各罰洋銀十元陳罰六元以後不准再犯○湖南人黃鈺卽黃步蟾佯爲王嘉賓謀充九圖地保騙去洋銀八百四十元田單二帋控奉大令 
 
 

Page 10

 
 
訊供押追迄今將及一載未便再延遂判罰洋銀一百元取具安分切結旋有黃明山者投案懲呈洋銀五十元餘求寛免大令著再檄三十元以了此案 
[兩淮官商捐助紅十字會欵項清單]  
　　啓者本會昨承兩淮運台思亷訪來函並交大德玉商號匯到自助並代嘉捐欵庫平銀一萬四千五百二十兩又英洋一百八十元亷訪公忠體國德澤在民此次慨念梓桑後遭潛刦與本會往來函商救濟之法籌畫周詳無微不至今又惠賜豆欵公誼　心曷勝欽佩除將該欵解赴災區以備接濟外　　兩淮官商台銜抄乞登報伏維公鑒計開官捐項下江蘇按察使署兩淮鹽運使恩洋五百元又另籌洋二百元前淮南　周提調毛華洋一百元淮南總局提調王桂芬洋六十元淮南總避收支委員陳景錡洋十元淮南總局監收委員多祥洋十元淮南總局鹽價委員李傳慶洋十元前淮南總局發照委員項敏溎洋十元淮南鹽掣同知洋一百八十元通州分局運判洋一百六十元泰州分司運判洋二百四十元海州分司運判洋五百元泰　監掣官一百六十元掘港塲大使洋一百六十元栟茶塲大使洋一百六十元角斜　大使洋一百六十元餘東塲大使洋一百元餘西塲大使洋一百二十元金沙塲大使洋一百元呂四塲大使洋一百元石港塲大使洋一百元豐利塲大使洋一百元伍祐塲大使洋二百元草念塲大使洋二百元安豐塲大使洋一百八十元新興塲大使洋一百八十元丁溪塲大使洋一百六十元何垛塲大使洋一百元東蠧塲大使洋六十元劉左塲大使洋六十元梁垛場大使洋二十元廟灣場大使洋一百元富安塲大使洋八十元板浦場大使洋一百二十元中正場大使洋一百二十元臨興塲大使洋八十元淮南批騐大使洋十元淮北批騐大使洋十元廣盈庫大使洋五十元鹽運司經歴洋二十元鹽運司知事洋十元商捐項下淮南鄂湘西皖四庫運商銀七千八百兩淮南各食岸商人銀二百二十兩淮南通泰場商銀一千兩淮北票販銀二千兩泰壩官外募項下委管四浦掣驗候補經歴谷應祥洋二址元委管四浦掣騐候補經歴張憲修洋十元委管四捕掣騐候補大使何乃升洋十元通泰兩屬壩店洋一百元額外攔商從九品夏永興洋二十元額外攔商候選典史陳德新洋二十元再本會又承天香室生子助洋一百元士公堂助洋二十元青鎭沈善保助洋一百元合并附聞[  上海萬國紅十字會仝人謹啓]  
[山東黃縣電局經募紅十字會捐欵清單]  
　　嶺南無名氏英洋一百元王愼銀堂白聖符張萬銓趙書亭王瀛舫英洋一元闌興年孫本元楊孟成侯廷顯京錢各拾吊文和和號英洋拾元張芹洲英洋一元厚德堂曄世貴積善堂京錢各五吊劉雨亭張和亭周村萬豐田裕豐厚趙竹筠鄒慎修堂怡利京載德堂友恭堂愛育堂慶遠堂鄭合吉存心堂京錢各二吊福祥號怡利號同裕盛鄒宜記東成順趙知先益成和京錢各一吊文[  上海萬國紅十字會同人謹啓]  
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
光緒三十年十月京報 
[署四川總督錫奏爲遵旨查明知縣祈雨期内開屠致釀多命又復虐及無辜業已據實叅處摺初一日]  
　　頭品頂戴調署四川總督閩浙總督奴才錫良跪奏爲遵旨查明知縣祈雨期内開屠致釀多命又復虐及無辜業已據實叅遞恭摺覆陳仰祈聖鑒事竊照光緒三十年八月十五日准軍機大臣字寄七月二十六日奉上諭有人奏西充縣知縣劉鴻烈禁屠滋事多斃人命並有酷刑收禁情事等語著錫良按照所叅各節澈底根究據實覆奏毋稍徇隱原片著抄給閱看將此諭令知之欽此遵查此案業經奴才于八月初五日據實專摺奏叅案緣前據調署順慶府知府鄂芳揭禀所屬西充縣知縣劉鴻烈因祈雨期内開屠致釀多命並有妄拿無辜等情奴才先據該縣來禀因情節可疑正在飭查隨行司先報劉鴻烈撤任一面委員馳往會同該府查辦去後嗣據委員候補直隸州知州黃汝楫該府鄂芳查訊明確錄供禀覆並由藩臬兩司會詳揭叅前來奴才當以川北順慶府屬本年夏間亢旱成災各地方官設壇祈雨宜如何竭誠致敬乃該縣劉鴻烈五月二十七日祈雨期内忽而開禁屠宰以致鄉民見街市屠戶賣肉疑係違禁私宰取肉赴縣喊控劉鴻烈當經提訊並不立時責禁反斥將肉退還于是鄉民疑官袒護無心求雨群向劉鴻烈索水救災維時來縣觀看者愈集愈多擁擠不散劉鴻烈如果當時妥爲開導解散何致滋釀多命乃竟喝令丁役拿人遂致鄉民紛紛向外逃避擠跌至相踏斃者至十七名之多該令事後復自將公案印架打毆誣指在場觀看之斯耀亭等五人所爲獲案酷責收禁並據屠戶李善本等供指當時取肉有武廟學堂學生在内劉鴻烈輙聽一面之詞立卽帶同丁役妄拿該學生楊時太等七名到案嚴責鎖禁揑詞朦禀邑紳范堯等控經該府委員查實提訊始將無辜之斯耀亭等並學堂學生一併釋回丁役人等從嚴責釋是劉鴻烈之抗法殃民胆大妄爲未便稍從寛貸是以據實奏請將西充縣知縣劉鴻烈卽行革職發往新疆充當苦差以示懲儆欽奉前因當卽按照所叅各節逐加覆核與奴才原奏情形大致相同此案幾激禍變幸得該管知府鄂芳立提澈訊分别懲釋消患無形現在該縣災民節經飭司發欵妥爲撫恤民情安貼堪以仰紓宸厪所有遵旨查明緣由理合恭摺據實覆陳伏乞皇太后皇上聖鑒訓示謹奏奉硃批知道了欽此 
[河南巡撫陳奏爲馳將豫河霜隆安瀾摺初一日]  
　　河南巡撫兼管河工事務臣陳夔龍跪奏爲馳報豫河霜降安瀾恭摺仰懇聖鑒事竊照黃河兩岸八廳河勢工程情形自交伏至白露均經臣節次奏報在案查白露以後雖河水消長無多而大溜時有變遷南岸鄭中廳鄭下汛頭堡六堡及中牟上汛各堡埽壩先後蟄塌並上南中河等廳前經修築高整之工復又續見刷蟄當經竭力跟追盤壓甫得漸臻穩定下南廳祥符上汛十七堡溜勢遽行南圈存灘匯塌甚速赶緊相機防護而溜已驟抵隄根該處爲舊日險工又係省垣保障不得不倍加愼重當飭開歸道曹福元親駐工次督率廳營員弁分投廂埽抛壩力籌抵禦旋因大溜逐漸上堤十六堡無工處所亦不同時著險復添購稭料赶運石方上下兼顧得以無誤事機其北岸黄沁廳攔黃埝祥河廳十五六堡下北廳頭二堡皆因秋溜淘刷力勁埽壩不時見蟄衞糧廳月石壩工亦陸續刷塌均經分飭核實廂抛不任稍涉糜誤兹于九月十六日節交霜降兩岸八廳工程一律廂修穩固河流亦漸平順伏查本年大汛期内黃河水勢浩大爲近年所未有維時直隸山東甘肅等處河水决漫警報頻聞豫省地處中洪工叚最長情形不免岌岌臣以河工修守貴乎未雨綢繆先經按廳審工儲料寛籌備防並飭將迎溜扼要有工之處預爲加築高整迨河流漲發藉贊掉衞又工料應手得以隨蟄跟加每當水長工忙之際往往河神化身臨工顯示保護溜卽外移栗大王則于省城屢次化身降臨兼旬匝月歴久弗隱官民尤欽神異此皆仰賴我皇太后皇上洪福神祗效靈是以本年河工情形雖修防實非易易與歴屆稍有不同仍得化險爲夷安瀾普慶臣欣幸之餘倍深寅畏當卽率屬恭詣省城大王將軍各廟虔誠祀謝用答神庥所有尤爲出力各員如布政使瑞良當庫帑萬分奇絀之時仍能勉力籌欵接濟無誤工需洵屬力顧大局開歸道曹福元河北道馮光元皆實心任事調度合宜奏派總辦河工指分江蘇道試用道袁照藜撲實勤明稽查督催深資得力開封府知府石庚督同沿河州縣催科集夫不分畛域均屬著有微勞合無仰懇天恩俯准布政使瑞良賞給頭品頂戴開歸陳許道曹福元河北道馮光元指分江蘇試用道袁照藜均交部從優議叙開封府知府石庚賞給三品銜以示鼓勵出自逾格鴻慈其餘出力人員照章先行存記俟兩年擇尤彚保除飭取該司道府履歴咨部外臣仍當督飭道廳營汛照常認眞修守埽壩如再形蟄立卽隨時盤築務使益臻穩實一面將來歳應儲稭料磚石按廳寛爲派定數目飭令乘時分别採購起運以期有備無患所有霜降安瀾緣由謹循例恭摺由驛馳陳伏乞皇太后皇上聖鑒訓示謹奏奉硃批另有旨欽此 
[直隸總督袁奏爲所遺天津標大沽恊前右營游擊缺直隸現有應補人員應請留歸外補片初一日]  
　　袁世凱片再天津鎭大沽恊前右營游擊李忠純因勦匪出力保以叅將留直補用並加副將銜該員禀請開去游擊底缺歸叅將班補用由鎭咨經提督轉請具奏前來除飭取履歴咨部外理合會同直隸提督臣馬玉崑附片具奏伏乞聖鑒飭部查照開缺至所遺天津鎭標大沽恊前右營游擊員缺直隸現有應補人員應請留歸外補謹奏奉硃批兵部知道欽此 
[雲南巡撫林奏爲所有鶴慶州屬被水成災委勘振撫大概情形片初一日]  
　　林紹年片再據鶴慶州知州童瑾昌禀報該州屬本年入夏以來四月至六月大雨頻行山水潭水同時暴發　弓江水漲泛致將兩岸彭屯大板橋等村田畝概行淹没入秋水尚未消不能栽種稻榖顆粒無收錢糧無著四山苞榖亦多爛壞禀請委勘等情到臣當輔行飭司道會局迅速籌發振銀委員馳往會同該州並賣成該管道府督飭逐一履勘被淹田畝受災戶口妥爲振撫毋任失所一面督令農民赶緊設法疎消積水挑挖泥沙補種雜糧以資接濟並查明成災輕重分别應蠲應緩錢糧照例造册詳辦兹據署布政使陳燦署糧儲道郭燦會同善後局司道詳請具奏前來臣覆查無異除咨部查照外所有鶴慶州屬被水成災委勘振撫大概 
 
