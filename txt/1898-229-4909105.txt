# 1898 - 229 - 4909105

 

Page 1

 
 
[翹盼慈雲] [  申報館協賑所謹啓]  
　　江北洊饑哀鴻蔽野道殣相望慘不忍觀正勸諸君慷慨解囊保全萬衆不料江陰靖江等處忽又疉告奇災滿目飢黎其慘幾與江北相等本館旣巳頻年籌賑斷不敢以艱於集欵稍謝仔肩惟冀薄海仁人聞風興起或捐鶴俸或損蚨錢量力輸將玉成善舉俾百千萬垂斃之黄童白叟得以殘喘苟延此則本館所敬爇心香代爲請命者爾肅此佈陳伏雜垂鑒 
[重印二十四史出售] [  圖書集成局啓]  
　　二十四史一書上下五千年縱横九萬里其中治亂興衰之故盈虚消長之機洞澈源流昭如日月洵當世考鏡得失之林也方今風會大開振興實學士人柔日誦讀尤須兼備三長是以本局特將原板重加校印共訂三百九十二本分裝三箱因邇來紙價過鉅略爲加增每部售寳洋五十六元箱不外加卽日在申報館及申昌書畫室發售此佈 
[申論弼教以明倫爲亟]  
　　本月朔日本館執筆人曾著論報端以弼教明刑爲内政之要矣顧弼教一說等於老生常談卽令於學堂從事之外宣講聖諭勸勉民庶而未言勸勉者何事不亦類於故事奉行乎兹特申論之曰三代之有教也皆所以明人倫也天不變卽人不變教不變卽倫不變而在今日所尤亟者則惟明君臣之倫或謂在昔唐堯使契爲司徒教以人倫首父子而次君臣又次夫婦長幼朋友今獨以君臣爲亟豈父子夫婦長幼朋友可以不講乎執筆人曰否否蓋以理而論則君臣與父子夫婦長幼朋友並重也若以今日時勢而論則宜知君臣一倫爲最重何則君者所以治民者也臣者所以佐君治民者也臣不知重君且不知本重君之義以重民則心不純心不純則身不致力不竭而治民之職不能盡民不知重君并不知推重君之義以重臣則心不摯心不摯則情不洽氣不馴而治之或有所不受試觀今天下之臣民果能人人皆有重君之心乎哉有事之秋無論巳幸值無事如燕巢幕上而大臣之委蛇緘默小臣之承奉風氣文臣之粉飾欺蔽武臣之驕謟貪鄙其心無非以固位祿多財利豢聲色富子孫爲急急苟有一念及於主憂臣辱之義者抑亦何忍而出此乎臣下如此或幸曰民心可恃也嗟乎今日之民心果可恃乎不信本國之條教而信遠人不畏中朝之刑法而畏彼族棄邦國而適海外舍本業而作游民賞不勸怒不懲此猶曰不肖官吏之所致也廼者歲比不登災荒漸見老弱實困於饑餒奸宄籍口以剽掠工挾官長以罷市商擊委員而焚卡擾擾紛紛如蜩如螗四百兆民庶胸中巳漸有藐法令輕有司之心苟有一毫急公親上之忱者又何致若此乎夫法者君之法也奉法之臣君之臣也臣不知法爲君之法而泯法以自便則民將生心民不念奉法之臣爲君之臣而玩法以縱恣則臣不能制昔在漢之末造亂民殺剌史唐之中葉悍將殺節度命討弗及漸啓纂弑是故臣下不奉法非國之福也而原其所以不奉法之故則在不知重君當此之時方宜以天澤大義股肱元首之分爲天下臣民大聲疾呼痛哭流涕以道之而孰意詭異之流乃倡爲人各有權之說欲潛壞中土數千餘年君臣之大倫而無識者流更同聲而附和之噫是亦不思之甚者也西國開闢日淺民風尙樸如中土循蜚因提之世君不甚貴亦與民主無異今則自周以來禮教日繁文采日勝欲反於簡樸如逆流西駛勢必不能况夫君臣之義明法律昭著苟行之不善猶未能無弊若壹是去其大防將弱肉强食伊於胡底乙未臺北之事可爲殷鑒　猶奈何鰓鰓然曰民主耶今日君臣之義之不可不明如是其亟也斯卽弼教之首圖而内政之本務也至何以明之則固有司之事而亦學士大夫所宜分任者也 
[籌欵購艦]  
　　金陵採訪友人來函云歐西各國之得以爭長中原稱雄海上者盖不獨恃其器械之利且恃其兵艦之多也中國亦嘗計及於此而經營數十年糜費金錢數千百萬乃中日之役不惟不足應敵且反爲敵資北洋兵艦蕩然無存以致外侮頻聞要挾備至今中國欲圖自强非亟復海軍廣購戰艦不可裕壽山制軍入贊樞機以購備兵艦爲當務之急奏奉上諭飭由南北洋大臣每年籌欵二十五萬元十年爲止其餘各封圻亦各宜共體時艱實力籌措每年各籌若干與南北洋籌繳之欵一併交由裕壽山制軍收儲備向外洋名廠購訂兵艦之用南洋大臣劉峴帥巳奉到廷寄聞巳擬由江海各關籌措此欵矣 
[巨盜成擒]  
　　蘇州訪事人云胥門外大碼頭於上月二十九日晚間由太湖水師右管許國祥遊戎帶領砲船多艘解到著名巨盜趙天吉一名該盜鎖禁囚籠舁之登岸前後護有健兒數十人一路押解至撫轅奎大中丞飭發長洲縣監禁盜年約三十餘本係大刀會中巨魁犯案纍纍山東膠州毁閙教堂案中亦係要犯奉督憲劉峴帥札飭各屬嚴密緝拿現經水師營許遊其在徐州府城某茶寮内設計擒獲想當懲之以法也 
[嚴緝巨梟]  
　　揚州訪事人云今春揚州有匪徒於教堂左近遍黏掦帖語多狂悖並自稱東海王僞號長江各埠幾乎風鶴驚心處處爲之戒備兹問此事巳爲郡尊沈碧香太守訪聞梟首係錢文卿垷又在宋家橋鄉間張貼僞示恐嚇鄉民並有種種不法情事太守以此匪逆跡昭著若不嚴緝重治實爲地方隱患隨禀請准運司轉禀督撫憲飭屬一體緝拿一面又由太守刊印賞格黏貼通衢其略云照得本府近訪聞梟會巨匪錢文卿屢在甘泉縣境及高郵　應並安徽之天長等州縣往來肆櫌今春曾於甘高等處派私勒詐無所不爲並於閏三月十一日該匪與呂文亮高同慶等先後擄刼甘境公道橋鄉間保甲牌長陸正鵬父子勒詐銀洋經保練人等趨救拒捕格傷呂文亮身死錢匪與高同慶等均被逃逸甘泉縣通報有案現閱該匪又於甘邑宋家橋鄉間張貼僞示仍自稱東海王僞號將該鄉殷實有嫌之江士標恐嚇勒詐聲稱擄捉逞兇其高同慶等皆係同黨悖逆不法莫此爲甚當經本府禀請两淮運憲出懸重賞並轉詳督撫憲飭屬一體緝拿並由本府移行示諭各在案兹奉運憲批回並奉面諭巳分别詳院飭緝飭卽刊印賞格頂貼通衢曉諭諸色人等如拿獲自匪錢文卿一名者遵照憲飭賞洋二百元從者每名一百元均由運憲衙門給發轉飿惟巨梟錢文卿逆迹昭在惟有碍鹺政且爲地方巨害非尋常會匪可比凡拿獲錢文卿之人除由運憲給賞二百元外應仍由被擾各州縣加賞公攤一百元其賞洋三百元其餘卽遵照憲飭給賞本府籌議如獲從匪訊出犯有地方重案當再酌量加賞云云後黏各匪名單一帋計錢文卿卽錢二麻子高同慶卽高同貞呂　子孫侉子丁窰仁等共十二名想若輩惡貫巳盈指日定可弋獲也 
 
 

Page 2

 
 
[擬洩河流]  
　　紹興訪事人云山陰會稽蕭山三縣之水皆出三江閘匯入於海惟三江關距海尙十餘里近來閘外遍漲沙灘其閘流之能曲折達海者全恃十餘丈闊之宣港一道而巳然亦須閘流頻頻衝出則宣港不致淤塞若閘不開放海潮挾沙而來潮退沙留旬日間港中沙積高與岸等後雖啓閘水無去路矣近因天時旱乾内河之水灌溉稻田尙虞不足久不啓閘放水以致沙滓日積港道日塞異日秋霖渥沛山水下注閘不通暢尾閭無從宣洩則山會蕭三縣頓成澤國關係非輕山陰縣任厚甫大令心竊憂之遂於六月旣望會同塘閘紳董赴三江閘外逐叚察看淤塞處商令紳董赶緊開掘總期港路宣通俾或遇霪霖三江閘流得以奔騰注海可免泛濫之虞而田禾亦不致受損是誠未雨綢繆之計也 
[禀銷差委]  
　　金陵采訪友人云江蘇候補道羅少耕觀察前在金陵洋務局差次奉到江蘇撫憲奎樂峯中丞調往蘇省督辦蘇關暫爲陸春江廉訪庖代其事治陸廉訪海運事竣觀察奉飭交卸蘇關公務正擬遄回白下適奉督憲劉峴帥檄飭赴滬訪查運米出洋事躭延多日至六月二十七日始返省垣當卽趨詣督轅禀知交卸蘇關監督事宜並銷查米出洋差委 
[營務易員]  
　　金陵訪事友人云两江營務處一差向由總辦軍械所楊愼初觀察兼辦巳歴有年日前奉督憲劉峴帥飭令專辦軍械所事營務處一差則另委候補道陶渠林觀察森甲接辦至於更易之由或云近日整頓營伍軍械所公務殷繁未能兼顧是以委員接辦營務以專責成或因午首巷張姓被刼一案獲犯後訊出供詞與觀察前次言於上臺者情形廻然不同峴帥謂其禀報虚誣遂有此撤委之舉二說未知孰是姑並錄之容俟續訪 
[整頓營規]  
　　湖北訪事人云卾中緝捕營與練軍營勇丁因事齟齬經張香濤制軍分别懲辦現由督中協侴協戎商同撫中衡璞叅戎將營現逐一整頓每日密探親信將弁赴街巡查并出示剴切曉諭兹將示文照錄於左湖廣督中恊侴湖北撫中衡璞示訪聞游痞棍徒冐充兵勇滋事街市遇事生風欺侮良懦横恣甚或假冐員弁爲非無所不至更有不法兵勇潛出營外游戲娼寮茶室酒樓結黨逞兇無忌似此稔惡横行殊屬目無法紀上憲嚴飭查拿一體送案究治爲比誥誡諄諄尙其各知斂迹 
[釐稅解關]  
　　鎭江訪事人云江蘇厘金奉旨抵償英國借欵由四月初一日起攺　洋人經理惟總稅務可尙未派人前來接管是以大憲札行各局仍命原委各員代理征收事宜鎭江下游釐捐總局目下所收各厘金亦奉省憲札飭不必解省就近解交鎭江關暫爲存儲俟接管有人卽此項如數交付 
[揚城火警]  
　　揚州訪事人云缺口城外居民鋪户櫛比如鱗類皆以茅龍爲衣上月廿七夜三鼓時某姓家因捉蜰蟲致遭回祿轟轟烈烈無殊拉朽摧枯左右隣人咸從睡夢中驚醒帮同灌救幸　水便捷得以應手撲滅然茅舍廿餘家巳成焦土一片矣慘哉 
[吳山香市]  
　　杭州訪事友人云上月二十三日爲火德星君誕辰撫憲廖榖帥特委鹽運使世振之都轉親詣吳山火神廟致祭是日黎明都轉恪恭前往先由寗嘉一分司及首府林太守仁和蕭明府在廟伺候迨都轉駕臨迎入小憩隨卽升殿行禮錢塘縣陳大令因患瘧不克親臨城中佑聖觀及茅廊巷之火神廟小由各社居民酬資演劇以娛神聽二十四日雷祖誕辰由府憲林太守親詣拈香致誠致慤備極肅雝其居民之持雷齋者先一夕上山宿廟遊人拔來報往不絶於途眞所謂一國之人皆若狂也 
[瀛洲玉屑]  
　　日本訪事友來函云日本政府出有告示略詣本國所鑄一圓之銀洋限東歴七月三十一號爲止一概廢置攺用銀幣現在將洋銀往銀行兌換者巳經不收惟民間按照八折尙有收用者○士洋凡輪船曩由香港裝載砂糖雜貨等往神户迨卸貨駛回行至上關相近誤觸暗礁船身略受損傷因在該處停泊一月現於日前駛回長崎往造船廠修理矣○東京政府擬於明年派一全權大臣專主英美德俄諸國總理交涉事宜然所派何人尙未見明文也○客歲東西两京所轄各縣治中有愛知縣秋田縣岩手縣山梨縣等處被災頗廣目中以山梨岩手秋田三縣治爲尤甚鵠面鳩形死亡相繼哀鴻數萬待哺嗷嗷上月中經内務省縣治局諭令各府縣知事詳報現在如何困苦情由想賢有可關心民瘼必能設法拯救也 
[粤海秋濤]  
　　粤東訪事友人來函云私運軍火例禁綦嚴况現在西亂未平尤須禁絶接濟刻聞有林某者係順德人招人承運軍火至高廉地方卽有輪船爲之轉運事爲省城補抽厘廠局員所知卽懸有示諭如能將林某拘獲解交本局賞給花紅銀二百两想若輩　此風聲或不敢輕爲嘗試矣○米販羅昭良上月赴香港收帳有陳某曾欠銀百餘两適在某客棧遇見訂明同回省城卽爲清理是日由港起程在省起岸時行經正興街突有營勇多人先將陳拘去并將羅身畔所帶銀幣五百數十元一併搜刼携之而　陳卽日將被掠情形禀報南海縣求請追緝未知能否弋獲也 
[襄江秋鰓]  
　　漢口訪事友人來函云日本國在漢口租界巳擇定通濟門外該處有燮昌自來火廠地址在内大約須設法鶯遷也○日昨聞在汴省獲到要犯一名由公差多名押解來漢李廣俟大令卽飭先行收禁至所犯何案尙未知其詳也○上月二十五日午前漢鎭田家巷某居民家不知如何失愼霎時間火燄飛騰幸四鄰　警齊至竭力救援得卽熄滅不至釀成巨禍幸哉○漢口緝捕營囚事撤遣傳竹湘太守亦巳别有差委刻下另招勇丁多名由周謙甫軍門兼帶○日來襄水陡漲一丈有餘波浪洶湧幾欲拍岸平堤若不卽行消退恐附近之屋宇田廬難免有漂没之慮○刻下省中電報巳由武昌接至黄石港等處該處鐵山石灰窖時有要事電商得此可以消息靈通矣○牛皮一項爲漢皋商務一大宗今春西人搜買甚富業此者頗獲其利刻下西人一律　售因此貨如山積顧問無人價亦隨之大减闤闠諸君難免有虧耗之慮也 
[北固延秋]  
　　鎭江訪事人來函云交秋以後驕陽肆虐炎煽異常寒暑針每日升至一百零五度視三伏極熱之際尤高貧民奔走烈日中因急痧而斃者時有所見市中水果生意極佳西瓜立秋後一二日卽經售罄後因愈熱愈酷購者日多邵平一流人遂由常州販瓜來鎭羅列於市每斤售錢二十餘文似此重價使東陵俟生於今日亦將嘆爲得未曾有○夕陽影裏枷板聲喧江北裏下河一帶新榖旣巳登塲米糧遂來源日旺近日新米上市價值每擔五元左右聞此後尙有仙鎭高郵氾水等處新米陸續運到想此後米價當有减無增彼數粒而炊者可免米珠之歎矣鎭郡南鄉九里甸一小村落也有地藏菴焉住持僧某甲頗饒畜積六月二十八日夜半時忽有强徒數輩以石撞門僧人聞聲驚惶無計立卽撞鐘擊鼓左右居隣均爲驚覺以當此内夜僧寺中安得有鐘聲相率往觀衆盜始各逸去鄰人見之各執利器從後追赶然巳查無蹤跡矣○蜰蟲一物擇肥而噬其擾人也殊爲可憎然當枕畔夢旦效周瑜火攻之計偶一失手卽易延燒帳幔其爲禍也又甚可慮上月二十八日之夜鎭郡南門大街某氏婦因被此蟲所擾披衣而起撚油紙尋捉睡眼朦朧致延蚊帳婦急欲扯下無如火勢竟愈扯愈熾乃大聲疾呼隣人正在南柯夢中與莊周游戲聞聲驚醒羣往救援屋中巳烟霧迷漫勢將破頂而出幸人多手敏汲水灌澆始行救熄椽壁雖焦屋宇幸保無恙驚魂甫定好夢難尋白羽輕揮不知東方之巳白 
[吳中近事]  
　　姑蘇訪事友人致書本館云蘇州閭門内中街路仰仙樓茶室開設有年近有香山匠人每於歇工之暇咸在啜茗納凉前 
 
 

Page 3

 
 
月二十九日有匠人某甲偶因細故與堂倌口角甲固自負力强堂倌亦不肯退居人下以致两不相讓扭作一團後經旁人解散而堂倌巳受微傷遂連夜至府署訴諸某差差卽恊保前往調處囑甲備具樂部向堂倌點燭服禮再出養傷費洋二十　馮了性藥酒两瓶酒筵一席其事始寢甲雖咎由自取然巳所費不貲矣○前月某夜葑門内夏侯橋地方有年逾半百之某甲乘坐藍呢中轎呼喝而來不料橋塊早有數十人環伺其間瞥見甲轎蜂擁爭先或推或挽將甲倒拖而出聲稱必欲扭往某署見官一斷曲直好事者詢問緣由據云甲係織造者經承書吏所有同署工食銀两俱歸甲手轉給每當開發甲必覊遲時日任意尅扣是以欲向理論也嗣經旁觀排解謂時巳深夜不及細論勸俟翌日衆人始各獸散○蘇省自憲轅以及府縣各署每遇民間呈控禀詞於放告期收閱之後所有各禀批語發出後由簽稿傳諭承發書吏逐一恭繕揩書照錄粉牌呈請校對硃標何日高掛頭門原以杜蠹胥滋弊而民間便於曉諭也現聞元和縣施潤甫大令蒞任以來所有禀詞迄無牌示以至呈控各案批語無由得悉每至承發科紛紛託抄奸胥不免藉此索詐弊竇叢生想施大令明察秋毫必能洞燭其奸徹底根究也 
[雲間鶴唳]  
　　松江訪事人云本月初二日原任松江府恩詩農太守在署中開吊府屬各官及營中將弁均各親詣祭奠素車白馬絡繹於途屆時備齊儀仗公子明甫部郎扶柩起　由本署迤邐山西門至裏館驛登舟沿途之公設路祭者不下三十餘起觀者人山人海極爲熱閙○衙署重地門禁森嚴妙手空空兒竟敢在意闌入可謂膽大包身矣客月之晦蓮漏三下華　縣劉大令步歸簽押房奚童執燈前導瞥覩一人蹲伏墻隅詰之不應交肩而過意圖走逸奚童尾隨其後賊回顧忽舉所持木棍大聲曰爾來前當以此物奉贈相持之際合署家丁咸聞聲息齊出兠捕巳不見賊之蹤跡矣大令乃飭閽人加意防範翌日更提巡更人笞責數百板以儆 
[中丞回滬]  
　　新簡江西巡撫松鶴齡大中丞因公赴蘇巳誌前報兹悉中丞在蘇公畢特於前日回滬仍駐天后宮左側出使行轅聞日内卽須乘輪船北上云 
[觀察拜客]  
　　湖北候補道劉觀察柄楨昨日因公來滬命駕進城拜會各當道至縣署時黄大令飭丁擋駕 
[秈米到滬]  
　　本埠米糧缺少由道憲示諭各米商前往安南等處購辦秈米昨有三太生太長義裕昌等各米行投縣具禀報稱商等遵奉憲示前往安南購辦米石現巳裝運來在金利源碼頭起岸分發各鄉鎭平糶以資民食無如碼頭挑夫奪挑勢必爭端百出禀請出示禁止等情黄大令准如所請不日當有示諭發帖並照會法總領事查照會禁 
[覇捐被覊]  
　　外國漆匠徐春榮陳桂生控王三泉孫玉林恃蠻覇阻陳阿發陳錦泉插身尋釁一案昨經帮審委員劉穆廷二尹提集人証訊問徐春榮供今春閏三月二十六日邀齊同業重　章程公舉蔡錫卿張安觀二人爲首事凡在同行須捐執照議單一紙出錢八百文其錢存於公所交蔡錫卿張安觀二人經管以五月初六日爲止過期不捐酌議罰洋而王三泉不願捐單并唆孫玉林亦不令捐似此恃蠻覇阻須請究辦至陳阿發陳錦泉二人藉端尋釁欲將小的等毆打亦求安懲陳桂生供初五夜王三泉至小的處無端吵閙餘供與徐春略同蔡錫卿供前由同業公舉小的與張安觀二人爲公所首事王三泉孫玉林二人疑所捐之欵爲小的侵用是以不服張安觀　所有捐欵均存公所按月抄貼清單不收蒙混質之王三泉供前日小的至公所繳捐據蔡張二人云巳過期欲罰小的洋四元故刻尙未繳孫玉林供小的情願捐納議單求爲寛宥陳阿發供前日在途遇見徐春榮等口角小的與陳錦泉在旁相勸並未滋事求鑒陳金泉供與阿發相同劉二尹得供之下以王三泉不應起意把持著管押一月孫玉林不納捐照管押半月陳阿發陳錦泉事不干巳事何必插身着各押七天分别示儆 
[懲責保夥]  
　　南市南馬頭左近新開之春申榮華樓烟館日前有沙船水手巧福前往開燈脫下夏布領衣一件懸諸壁間瀕行取穿值堂某甲指爲竊物遂同某營哨弁張某將巧福拘至營中審問并喚十二圖地保夥葉福寳伺候巧福之同伴聞而不服前往營前吵閙張姓遂送保甲總巡局請戴明府訊究事爲二十三七鋪巡防局委員邵子怡二尹訪知前日卽傳該保夥到局研究謂爾身爲地保應聽地方官喚究何得干預營中之事判令笞責五百板以儆 
[串誘妓女]  
　　妓女樊蓮珍樹艶幟於西鼎豐里向與開土行之衞某有嚙臂盟近衞與友人張某在西門外壽祥里賣屋一幢門前高帖公館字條前日飛箋召妓侑酒及至該處檳絶從人不許入内將妓從後門領出寄匿他處女傭入内但見四壁蕭條心知有異急回妓院告知鴇婦帶領龜奴將衞尋獲扭送是處巡防局局員訊問之下交地保暫行看管翌日該鴇呈遞失單請追各物王芝仙二尹酌斷交身價洋一百八十元給鴇具領飭具切結完案 
[會訊誑貨案略]  
　　日商正金銀行控長茂號執事俞楚卿李少坪誑出貨物昨由差役將俞弟楚蔚傳案日領事倩副領事船津君偕繙譯諸井蒞英界公廨會同鄭瀚生大令審訊正金行買辦葉順齋供俞出去絨布等件付票銀两紙計二百餘两内有一紙糾葛甚多無從收銀洋東因其以廢票誑貨物求請訊究俞楚蔚供稱小的姓虞名昌國並非楚蔚因賦閒無事借居長茂號中大令謂旣非楚蔚何不向來差說明今姑暫押俟傳到俞楚卿或楚蔚到案再核 
[機匠受傷]  
　　外虹口遠昌機器廠前曾承接某輪船囑修之火酒燈一盞昨日機匠沈阿才李阿友將燈投入火爐正擬妥爲修理不料燈内尙存火酒經火轟發忽然炸裂致將沈李二人擊傷頭面昏暈倒地廠中司事見之立倩人送王同仁醫院求治未知能保全性命否 
[法界捕房發落]  
　　昨禮拜五新任讞員朱森庭明府蒞捕房會同鈕副捕頭發落各案命提城河浜搶奪洋銀八十三元之張阿寳陳子亭陳阿弟姚阿全李金生至案研訊陳阿弟李金生同供各分用二十元其餘爲張阿寳等瓜分張等同供小的等因語言不愼實被挾嫌誣指明府命將張阿寳笞責一百板始供分用二十元陳阿弟子金生两人各責二百板陳子亭姚阿全各責一百板一併還押追繳○又提小東門萬里春茶館門首搶洋一百元案内之張阿金著照原斷先行枷號一月期滿責放○又提大通輪船竊取鉛皮之顧祥三著照原斷先行荷枷半月期滿責放○又提積竊朱順林照原斷笞責一百板從寛斥釋○竊犯吳福生在江天輪船行竊爲包探拘獲經明府訊供著照原斷笞責二百板斥釋○竊犯劉阿三照原斷笞責一百板斥釋○曹阿金冐充探夥越界拘人爲包探拘獲解經明府訊供著照原曹責二百板張責一百板斥釋○張阿四專在各烟館行竊衣物拘獲至案著照原斷枷號一月期滿責釋○張阿生曹阿桂串竊浙順記棧内濕衣爲包探拘獲解經明府訊供著照原斷各責二百板釋出○在北京輪船行竊之歸利才曾經拘案訊商照原斷枷號半月期滿責釋○小竊王阿發照原斷笞責四十板驅逐出境○積竊李子卿照原斷枷號一月期滿責釋○魏振東在漢口開設振泰祥木行來滬收帳爲王順泰扭控欠銀六百八十两經明府訊供押候追繳昨日命提到案著覓本租界保人限五日内理楚旋據泰來洋行夥魏海如投案具保明府以洋商不能作保著另覓保人○汪阿新卽打鼓阿新前因持刀傷人經前讞員鄭大令訊供判枷三個月期滿笞責送攺過所監禁兹枷期巳滿明府命提到案開枷照原斷笞責五百板格外從寛釋出○枷犯高阿春徐阿六李阿琴著均疏枷照原斷曹徐各責四百板李責三百板一并斥釋○枷犯王金福洪寳開李長壽著開枷各責二百板一併釋出○枷犯王茂亦命疏枷從重笞責二百板釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[諭平米價]  
　　紹興訪事友來囷云開辦平糶巳一月有餘糶米一石折耗約二千餘文雖官紳竭力運籌終難持久現巳　漸停止惟米價未平貧民仍艱於謀食山陰縣任厚甫大令因傅集米業中人諭以早榖旣登新米巳漸入市且各處米價均巳略平卽最近之杭州寗波價亦日减惟紹興依舊每升六十餘文非爾等壟斷居奇何至若是現在每升應减若干爾等　實面陳於是有謂减七八文者或减五六文者大令衡情酌查核定晚米每升五十六文早米每升四十八文自七月朔日爲始升斗須隨時較騐不准短小米業中人均唯唯遵諭而退 
[粤東試事]  
　　廣東訪事友人來函云張文宗考試各屬文童業巳告竣惟總覆之期刻尙未定因粤東向多槍替等弊特寛限五日如能自行檢舉尙可從寛辦理刻下各縣均有人紛紛指攻計新會縣爲最多二十二日學憲牌示云日前覆取新會文童坐紹何藻彰謝耀李孔彰李秉豪陳昭安何家駒羅時祐朱彭年於二十二日午刻由認派廪生帶領來轅面試有托故不到者卽分别革扣重從罰辦不貸仰各學遵照辦理○文試巳竣卽行接辦武試張學憲示期二十二日考各屬武生二十三日考各屬武童并照文童經古之例試以測量繪圖等技因恐有冐名槍替之弊特示期二十日塡册時每人收銀一毛五仙親至學宫照相两張一存愿保一存教官俾廬山眞面不致再有混淆是誠於考試中别開生面者矣 
[滕閣迎凉]  
　　江西訪事人云提督學政李伯虞大宗師歲試南昌府屬生員古學區分六門曰經學理學史學算學時務詞章經學題爾雅多假借說史學題范增勸立懷王論霍光張安世論時務題春秋向戌弭兵今西人亦立弭兵會可恃與否論詞章題河朔避暑飲賦以三伏之際晝夜飲酒爲韻初秋不拘體韻理學算學題俱未詳○江省候補州縣設立勵志學會實係周鹿坪明府聨合同志所創辦一切章程均出其手或言翁少村司馬撰擬章程兹悉並無其事且翁司馬亦未入會是皆傳者之悞也 
[上海縣署瑣案]  
　　金陵人陳恭發控陶世友前雖聘過姪女蓮弟後因貧苦無力迎娶自願退婚今復意圖搶親曾經帮　委員李二尹訊明並無退婚之事諭陶將烟癮戒絶擇日完婚在案近有蓮弟之兄陳奎春投縣呈控仍由二尹提集復訊陳奎春供稱陶於十年前央媒求請胞妹庚帖由母親作主决意不從故未受聘因未索還庚帖陶卽藉此冐婚二尹核其所供與前次陳恭發所供大相懸殊因傳陳恭發訊問陳恭發供姪女並未受過陶姓之聘二尹詰之曰爾前供陶姓聘後自願退婚今供並未受聘顯見不實恭發一味强辯及訊該女陳蓮弟亦供母親實未受過陶氏之聘故亦不願求斷陶供光緒十二年　　　人戴禮和等向岳父母求親當送茶禮洋銀并首飾四件今因伯岳陳恭發嫌小的家貧賴婚謊告務求作主媒人張王氏戴禮和同供爲媒是實皆緣陳恭發嫌貧賴婚願具如有虚揑當照重辦甘結二尹曰案巳訊明陳姓賴婚無疑遂飭两媒具結將蓮弟暫送普育堂俟陶世友擇日迎娶案遂結○瞽者凌狗狗控告姪壻高榮榮棄妻寵妾等情前晚經帮審委員李葆初二尹提訊凌供姪女被姪壻高榮榮凌　　堪回家聲訴小的無力贍養送回又棄置不理務求公斷高榮榮供小的因凌氏情性愚笨不能持家故娶一妾凌氏私回母家並未休棄高陸氏供是榮榮之母亦未助子虐媳求鑒高凌氏供自嫁榮榮多年曾生一子今巳四歲丈夫娶妾後與婆婆及妾萬分凌虐甚至與兒終日乏食難以安居因父母皆亡回至叔父處訴苦丈夫乘隙休棄不許進門往卽被逐求恩作主二尹大怒謂高曰輕窶重妾無端休棄律有明條本應重究因在花衣期内姑從寛免著令具結領妻回家安分度日如再凌虐准凌氏來控立提嚴究 
[馬路工程局紀事]  
　　偷兒陳阿五前日在南市新馬路董家渡竊取擺設雜貨攤華榮昌之短衫一件華知覺追捕反將　推仆於地致頭顱觸於石上鮮血淋漓陳則脫身遠遁嗣由二十號巡街捕勇獲住將二人一併解至馬路工程局捕房捕頭王榮培命搜其身畔有小洋銀二角當給華爲醫傷之費陳則判押捕房次晨失主不來禀究乃交二十三七鋪地甲帶出○前日午後徐阿土在南市　馬路董家渡沿街躺臥爲四十三號巡街捕勇所見詢問之下據云住居周太僕廟後因病不能行走有友人范春橋在三泰馬頭開設轆轤店捕頭王榮培卽命二十七鋪地甲傅范到捕房交其領去調治○湖南人徐萬生前晚在南市新馬路洞　山馬頭甘姓木作内圖竊爲八號巡街捕勇所見當塲獲住解至馬路工程局捕房搜出質　數張均在滬北虹口典質更有洋鐡　一隻内儲成衣器具遂令押入捕房昨日著十六鋪汛捕陳金帶同賊犯至甘姓處查問據稱并未失物爰卽帶回管押○某甲雇張阿福之車由十六鋪橋至生義馬頭言定價洋一角不知緣何口角甲將張之捐照取去張奪取甲之紡綢洋傘一柄赴馬路工程局捕房報明緣由并將洋傘呈局捕頭王榮培命存捕房前日甲投捕房領取洋傘捕頭命償還捐照車資三角傳張具領洋傘給甲領去了事 
[英界公堂瑣案]  
　　前者三馬路失火鄒維卿家失去衣箱隣居陸姓野雞妓院之包車夫張阿奎曾將衣包寄存李子梅家後忽由張投報捕房稱主人陸姓囑將衣包送至伊壻李子梅家等語經包探趙銀河送案訊究昨又送請覆訊并稱小的日查並無囑送情形請爲研究鄒維卿投案請領失贓陸氏之女妹妹供實是張挾怨種贓求請究辦張供確由主人囑小的送去後因向索酬資無著是以報捕鄭大令商之班領事以張乘災竊物尙敢反誣情實可惡判責三百板管押半年○某號華捕送董紅文至案禀稱此人與小的同處當差日前被竊綢衣三件質錢使用今巳查知送案請究董供向與此捕交好是以暫借質錢並非竊取尙求明察大令以董身充巡捕膽敢行竊判責二百板管押三月○包探石金榮解王阿二陳阿金至案禀稱此二人昨日在天后宫塲設　　賭拘案請懲王供前雖犯賭此次實在旁觀看可否求恕陳供十五歲因家計貧苦帮同王阿二照料而巳以後不敢再犯求恩明家大令判將王責一百板陳戒責五十下○流氓施雲其綽號鐵臂膊專在閘北唐家弄一帶拆梢打降魚肉鄉愚衆以其膂力過人畏之如虎前曾向沈阿大訛詐報捕後經顧阿六趙銀河两包探查獲於昨晨解請訊究沈投案申訴前情施供本邑人不敢拆梢實　誣指大令判責三百板枷號三月○某洋人控蔣根福王阿福王金狗串竊物件由包探倪順泉查獲送請訊究大令判各責二百板以儆 
[美界捕房紀事]  
　　江北人陳長生向爲東洋車夫昨日在虹口百老匯路兠攬生意爲某號巡街捕所見以其有違租界　程拘入捕房押候究辦○無錫人小阿三向好牧猪奴戲昨日在北蘇州路擺設賭攤誘人入局爲巡街捕瞥見立卽拘入捕房押候解堂訊辦○積犯項阿四王阿二劉長生等十六人前因犯案解經公堂訊斷判押虹口捕房巳有多日兹因捕房中押犯過多又值天時火熱疫癘易生藍副捕頭惻然憫之昨日令將項等轉解英界新捕房覊禁俟期滿再行釋放○某號華捕昨晨巡至虹口　頓路見有孩屍一具棄置路旁立卽報知捕房捕頭飭傳該圖地保報堂收殮 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十四年六月二十二日京報全錄]  
　　宮門抄○諭旨二道錄前○御史鄭奏特科大典請旨嚴定濫保處分以除弊端而拔眞才摺○桂撫黄奏爲遴員請補烟瘴要缺同知摺○閩督邊奏爲閩省當商請減稅銀摺○奏撫魏奏爲甄别知縣留省以幣缺補用片○六月二十二日刑部都察院大理寺侍衞處值日無引見○溥侗文琳各假滿請安○福森布百日孝滿請安並謝開復處分恩○恩壽椿壽蘇贈岱各續假十日○普公請假十日○召見軍機孫中堂丁之栻○○掌湖廣道監察御史臣鄭思贊跪奏爲特科大典請　旨嚴定濫保處分以除弊端而拔眞才恭摺仰祈聖鑒事竊維朝廷創開經濟特科約以六事由三品以上京官及督撫學政各舉所知無論巳仕未仕俱准咨送考試引見聽候攉用欽奉諭旨時勢多艱需才孔亟該大臣等如有平素所深知者出具切實考語咨送不得瞻徇情面徒採虚聲等因欽此本年正月二十七日奉上諭國家登進人材必須言行相符而後可收實效况經濟一科係屬特設内外臣工尤當仰體破格旁求之意不得以有才無行之人濫登荐牘等因欽此仰見皇上旁求俊彦愼重精詳之至意欽應莫名顯朝廷求才愈殷而後下之所以應之者愈急往往輕爲薦舉不免博採虚聲受人干求遂致瞻徇情面甚且有不肖之徒藉爲進身捷徑賄賂夤緣皆所不免以朝廷破格旁求之盛典而使有才無行之人濫竽充數欲廣登進之路適開倖進之門若非嚴定濫保處分何以祛錮弊而警效尤查吏部處分則例原有濫保不實之條擬請　旨飭下京外大臣保送經濟特科人員經考試引見錄用以後如有言行不符以及干求賄賂劣迹一經查出或被人糾叅除將本員立子罰　嚴加懲處外並將原保之大臣照濫保非人之例交部議處以示懲警庶幾眞才可得而特科盛典愈昭鄭重矣臣愚昧之見披瀝上陳代乞皇上聖鑒謹奏奉旨另有旨欽此○○廣西巡撫臣黄槐森跪奏爲烟瘴要缺同知需員籲懇聖恩俯准揀員補授以資治理事竊照太守府龍州同知吳徵鰲於光緒二十一年四月二十八日到任連一閏扣至二十四年三月二十六日止實歴邊俸三年期滿例應撤回内地候升所遺員缺係衝難烟瘴要缺整頓撫綏佈置巡緝尤關緊要非精明幹練熟習邊情之員弗克勝任伏查定例道府同知直隷州通判知州如係奉　旨命往或督撫題明留於該省候補者均無論應題應調應選之缺該督撫擇其人地相宜者悉准先儘補用又道府同知直隷州知州通判酌量以候補人員請補時該省如有截取記名分發人員應先儘酌量請補如果實係人地不宜始准聲叙以各項候補人員請補又定例烟瘴地方文武缺必向例調補者若有可以題升之員亦准其題升又粤西烟瘴各缺不必計俸惟擇才優與能耐烟瘴之員卽准升調又定例烟瘴苗疆缺出應於太平泗城鎭安慶遠思恩歸順百色等五府二州廳内先儘籍隷廣東福建湖南雲南貴州等五省人員揀選調補如人地未宜准以别省人員揀選又定例廣西省龍勝通判龍州同知等三十四缺水土最爲惡毒别省人員不甚服習該督撫應於内地揀選廣東福建湖南雲南貴州等省人員調補如無合例堪調之人准以候補人員請補或以應升人員請升均比照三十四缺揀綢定例一律於籍隷廣東福建湖南雲南貴州等省人員内揀選請補請升各等因遵奉在案今太平府龍州同知係烟瘴要缺按例於太平等五府二州廳内籍隷廣東等五省人員揀員請調請補請升查粤西太平等五府二州廳及别府州内實缺同知雖有籍隷五省及别省人員非現居要缺卽人地未宜一時實無可補之員其應補班内記名及候補人員籍隷五省及别省者或不耐烟瘴或不熟邊情於此等邊徼要　難期勝任至於應升班内籍隸五省於此缺人地亦不相宜未便稍涉遷就兹於五府籍隸别省應升人員内逐加遴選查有升用同知直隸州河池州知州陳亮采年六十三歲江蘇常州府武進縣人由文童投効廣西軍營於解圍北流縣城案内出力保以從九品歸部選用同治六年遵例補捐監生加捐通判並加捐鹽提舉銜指分廣西試用因堵剿黔苗及先後剿辦各府州縣土匪案内出力保奏免補本班以知州補用奏請留省差委又因剿辦邊匪生擒逆渠陸之平案内出力保奏光緒九年五月二十日奉旨俟補缺後以同知直隷州升用欽此十年三月請咨赴部引見閏三月初十日蒙派王大臣騐放領照起程七月二十三日到省歴署永安天保全州等州縣篆務十四年准補東蘭州知州坐於光緒十四年三月初十日行文按照限减半計算扣至十四年四月三十日作爲升同知直隷州到省日期尙未到東蘭州任丁憂開缺服滿赴京起復呈請仍回原省補用十七年十一月二十日引見奉旨著照例發往欽此領照起程十八年二月二十二日到省請補河池州知州先赴署理十九年四月十八日到任是年六月二十七日奉文准補調署歸順直隸州知州卸事後飭回本任該員才具開展幹練有爲能耐烟瘴以之升補太平府龍州同知員缺實屬人地相宜與例亦符據藩司游智開臬可蔡希邠會詳前來相應仰懇天恩俯念烟瘴要區需才孔亟准以升補同知直隸州河池州知州陳亮采升補太平府龍州同知員缺於烟瘴要區可收得人之效如蒙俞允俟該員經手事竣照例給咨送部引見恭候欽定至所遺河池州知州員缺係内地腹俸選缺查粤西選缺知州一項按照二留一咨章程上次永康州知州係第六輪第三缺業經照章歸部銓選嗣經奏請將永安州知州何臻祥革職遺缺係第七輪第一缺業巳聲請扣留外補今河池州知州係第七輪第二缺粤西現有人員亦請照章扣留外補俟接准部覆再行選員請補再該員任内并無叅降罰俸停升等案亦無巳經咨叅未奉部覆事件合併陳明議會同两廣總督臣譚鍇麟恭摺具奏伏乞皇上聖鑒敕部核覆施行謹奏奉硃批吏部議奏欽此○○頭品頂戴閩浙總督臣邊寳泉跪奏爲閩省當商成本較輕請减稅銀以恤商艱恭摺仰祈聖鑒事竊准部咨各省典當自光緒二十三年起每座按年完稅銀五十两如有舊商巳於預徽二十年案内完遇者准予扣除銀五两照四十五两完繳等因當經行司道通飭遵辦在案兹據福建藩司季邦楨詳稱據各當商會禀以稅銀驟加十倍商力委難支持請援照甘省成案酌减等情查閩省並無巨富就省中當鋪而論每座成本不過萬两以行息二分計之除去格息店用餘利亦屬無多其省外各當成本不過二三千两甚有集本數百两而亦請帖開張者所當皆農具布衣絶無细重珍貴之物故各屬當鋪雖多率皆有名無實前年奉飭每當捐銀二百两當時因而閉歇者有之至今尙未清繳者有之商力爲難巳可概見今著驟加十倍之稅在安分者必將　　倒閉取巧者亦將任意拖延縱一時勉强認完其勢斷難持久所得無幾所傷實多查甘省業巳奏减閩省邊海瘠區與甘省不相上下可否將此加完當稅照部定量减照甘省酌加每年每座以三十两責令完納其有舊商巳於預繳二十年案内完過者每年准扣五两間有巳照新章完納者多完銀两准流抵次年稅銀以歸畫一而恤商艱等情請奏前來臣查閩省地瘠民貧商情艱窘所詳均屬實情合無仰懇天恩俯念閩告商本輕微准於限完五十两數内减去二十两每座定以三十两按年完納俾紓商力除咨部查照外謹恭摺具陳伏乞皇上聖鑒訓示謹奏奉硃批户部知道欽此○○魏光燾片再前准部咨道府州縣無論何項勞績保歸候補班人員到省予限一年察看才具分别補用等因兹查有候補知縣商映南於光緒二十二年五月到省連閏扣至二十四年四月試看一年期滿例應甄别據藩臬两司會詳前來臣查總具尤具幹練堪以兹缺留陜補用謹會同陜甘督臣陶模附片具陳伏乞聖鑒謹奏奉硃批該部知道欽此 
 
