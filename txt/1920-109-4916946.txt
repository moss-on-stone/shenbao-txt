# 1920 - 109 - 4916946

 

Page 1

 
 
   
 
 

Page 2

 
 
   
 
 

Page 3

 
 
時評 
[失敗與成功（冷）]  
　　敬告愛國者 
　　凡眞心任事之人决不有失敗與成功之念存於其中動於義而不得不起限於力而不得不止無論或起或止皆當以光明磊落之態度出之無所謂面子無所謂下場能則進行不能則留其志於異日不必諱飾不庸假借蓋國非一日所能救亦非一種人所能救救國亦非一次所能成也若狃於成敗之虚名而相持時日於無用之間竊以爲非眞心愛國者所宜出也 
　　願愛國者深思之勿仍爲習俗之見所限一如政府政黨之行爲而常陷於不進不退之境也 
[命令]  
　　四月二十四日大總統令陸軍總長靳雲鵬呈陸軍第十一師步兵第四十一團團長魏蕙田請予免職魏蕙田准免本職此令 
　　又令任命時遇辛爲陸軍第十一師步兵第四十一團團長此令 
　　又令財政總長兼鹽務署督辦李思浩呈請調任胡文藻爲厦門運副蔡國器署淮北運副應照准此令 
　　又令陸軍總長靳雲鵬呈請任命韓錫爲江西督軍公署軍需課課長應照准此令 
　　又令陸軍總長靳雲鵬呈請任命商文蔚爲暫編浙江陸軍第一師砲兵第一團中校團附應照准此令 
　　又令陸軍總長靳雲鵬呈請任命張士銓爲陸軍第五師步兵第二十四團團附應照准此令 
　　又令内務總長田文烈呈准浙江省長齊耀珊咨請任命葉競爲内河水上警察廳警正閻荆山試署内河水上警察廳警正均照准此令 
　　又令吳特斯給予四等嘉禾章此令 
　　四月二十三日大總統令宋振綱授爲陸軍中將此令 
　　又令施德華授爲陸軍步兵上校並加陸軍少將銜此令 
　　又令財政總長兼幣制局督辦李思浩幣制局總裁周自齊呈請派王丙坤兼裕湘銀行監理官應照准此令 
　　又令全國烟酒事務署督辦張夀齡呈請任命鄺榮鍾爲技正應照准此令 
　　又令鈴木美通中村正一均給予三等文虎章原田豐次郎寺尾喜六島永太郎均給予四等文虎章此令 
[專電一]  
　　北京電學界風潮之主要題目爲中日軍約靳在邊防處提議撤消軍約一面飭教部及地方嚴厲干涉學生激烈擧動（二十五日下午五鐘） 
　　北京電徐將下令勸告學生勿以罷課爲要挾干政爲愛國 
（二十五日下午一鐘） 
　　北京電院通電謂滬杭皖罷課滬學生會電與政府决鬭此種悖謬行動應依法制止又電滬解散學生總會（二十五日下午一鐘） 
　　北京電本日參陸處開特别會討論學界五四週年紀念京津各處應嚴重取締（二十五日下午五鐘） 
　　北京電盧永祥等電請自敬日起上海宣布戒嚴已覆電照准 
（二十五日下午五鐘） 
　　北京電某方消息政府密電寗滬查明有無在滬組軍府開國會並切實禁阻（二十五日下午一鐘） 
　　北京電張景惠今晨入府密談時局辦法晚赴奉有重要接洽 
（二十四日下午九鐘） 
　　北京電鄂王湘張聯電謂未與八省同盟（二十五日下午一鐘） 
　　北京電禡日外部致文日使對日提閩事將案駁複並勸告勿因而傷兩國民情感昨復在閣議决定仍本此旨向日使再催 
（二十五日下午一鐘） 
　　北京電南京省議會電代表民意請廢軍約（二十五日下午五鐘） 
　　北京電小呂宋華僑電閩案魯案務請貫澈（二十五日下午五鐘） 
　　北京電日使得訓電催議魯案定日内赴部（二十四日下午九鐘） 
　　北京電擬唐在禮歸後派張斯麐駐歐（二十五日下午一鐘） 
　　北京電九月擧行普通文官考試郭則澐爲事務員長（二十四日下午九鐘） 
　　北京電中行股東會因决算案發生異議秩序大亂一鬨而散 
　　北京電中行今午二時開股東會馮主席先致開會辭繼報告上年營業狀况復由監事報告上年决算案畢某股東質問營業報告不照行章五十一條先期分配無從討論衆議主延會馮不允負責主票决某反對雙方辯論激烈幾用武相持至日暮無結果衆譁散（二十四日下午九鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　北京電中行股東會某派提出一修改章程二由某派股東中推出黄雲鵬解樹强向乃祺等三員及董事中出二員爲起草員中行不允昨開會解黄等把持票櫃不許表决會塲大亂財部現出調停（二十五日下午五鐘） 
　　北京電漾日夜安系决議對中行修改行章須列起草員五人並須查賬與昨日股東會結果頗有關係（二十五日下午一鐘） 
　　北京電濱黑路定中日合辦日資限定三分（二十五日下午一鐘） 
　　北京電外訊謝米諾夫組政府將實現（二十五日下午一鐘） 
　　北京電黑訊日俄在雙城又戰綏前東二十里之亞溝路軌拆斷 
（二十五日下午一鐘） 
　　北京電馬福祥電據報盧匪在同州耀縣一帶强拉民間騾馬千數百將家眷運往包頭鎭近又竄回同耀謀擾甘南已嚴飭各營堵剿又滇軍葉荃擬率所部取道甘南竄回滇省（二十四日下午一鐘） 
　　北京電鮑貴卿電養日抵奉天 
（二十四日下午一鐘） 
　　北京電政府覆新楊電新省防務吃緊軍械等已飭部籌撥 
（二十四日下午一鐘） 
　　北京電駐陜奉軍許部開拔院部議决指定華隂朝邑潼關及豫境之閿鄉一帶爲該軍東移駐地 
（二十四日下午一鐘） 
　　北京電新華儲蓄票開奬頭奬十萬零九千六百七十九號在粤二奬七十五萬六千四百六十七號在滬三奬十三萬一千零八十七號在京四奬三十二萬七千三百四十二號在粤五奬六十三萬零七百號在贛（二十五日下午三鐘） 
　　香港電李根源敬早赴瓊方聲濤到汕求劉志陸准其運安海殘兵駐汕陸不允朱張滇軍仍與省軍交戰連陽附近被擾不堪省議員請當道調朱張往湘（二十五日下午六鐘） 
　　揚州電美漢學校今日罷課 
（二十五日下午六鐘） 
[各通信社電]  
　　北京電院復曹錕電吳部久戍思歸自係實情惟近來南中不靖衡防尤宜鞏固應俟大局組定再行計議迅希妥爲安撫勿令更動 
　　北京電李家鑿電日本鐵道隊擬移駐雙五各站應如何辦理院已函交外部核辦 
　　北京電外部通知外交團西南關餘本屆停止撥付 
　　北京電院致楊增新電所需軍械已由部備齊迅派員來京運解 
　　北京電外部正式文催日使續議閩案（以上二十五日）以上中華通信社電 
　　北京電此間傳說舊國會旅滬議員有提議改組軍府去岑加入黔劉說 
　　北京電閣議本届應交西南關餘决通知外團停付 
　　北京電聞南北法律問題完全由滬會議决事實則由各方接洽成熟交滬會爲形式上之通過 
　　北京電川中消息滇系軍人以熊克武將附桂軋滇巳作武力對付之預備 
　　北京電前傳以田賦抵押二萬萬大借欵確有此說惟此爲善後借欵拉門德表示須統一後再議 
　　北京電某駐使見盧浙督主張廢督通電贊爲係共和國軍官榜樣 
　　北京電當局語陳籙候陸興祺回將藏案全盤與爲詳細之考慮備提談判 
　　北京電外部聞意飛機巳至香港預備招待并電經過各地軍警保護 
　　北京電當局聞日决攻阿穆爾電吉黑愼防邊境並預阻日人由我國境界進兵 
　　北京電院電李家鏊需費巳由部滙備結束 
　　北京電京師軍警連日加班巡視預防學界聚衆演講發生意外事故 
　　北京電政府覆新國會九年度預算案俟彙齊即咨交 
　　北京電普通文官考試定九月舉行派郭則澐爲事務處長陳希賢爲坐辦（以上二十五日） 
　　香港電陳炯明軍有回粤說海軍態度近益不明廣州局勢混沌（二十五日） 
　　以上中孚通訊社電 
[世界路透電]  
　　二十一日華盛頓電國務卿柯爾倍氏今日接見新任英大使吉特士氏許其於未呈遞國書以前辦理使署職務 
　　二十二日華盛頓電美英法日銀行團磋商借欵與中國之計畫現巳中止但未取消孫中山之代表向美國官員聲稱九個月内南北或有全解紛爭之望 
　　二十二日華盛頓電美國三月份商業統計表明美國輸入雖多但輸出尤旺增多美金三百三十六兆元金貨出口值四十七兆元金貨入口值十七兆元銀貨出口值十四兆元銀貨入口值九兆元 
　　二十二日紐約電紐約州議會通過議案兩件志在屏除美國社會黨不容其參與選舉官員 
　　二十一日紐約電據亞瓜泊里太來電謂加蘭柴總統所委之索諾拉州總督報稱米卓康州全部分巳附和革命軍紐約陸軍通信科接有消息謂近由墨京逃出之哇白里岡將軍今在亞台齊地方統帶米卓康之革命軍 
[太平洋路透電]  
　　二十四日東京電陸軍部今日發表關於海參崴時局之文謂四月二十日復開俄日談判俄人對於日本要求提出下述答案並亦主張改於次日會議（一）俄日政府宜各飭其軍隊停戰（二）日軍司令旣宣言日軍將退出伯力俟日軍退出該境後俄軍即向北退入阿穆爾省（三）鐵路與政府産業及建築物須由俄軍中選出之武裝衛隊保護之（四）沿鐵路線應駐平民衛隊以期便利捷克軍之遣回鐵路保護事宜應服從協約國鐵路委員會所規定之章程（五）平民衛隊所需以執行其職務之軍火彈藥與其他用品日兵不得奪取之（六）水木工程船廠等類應由臨時政府管理之（七）俄人機關凡與貨棧物價食物燃料等問題有關者日兵不得干涉之（八）凡在運送中之軍火彈藥其貯藏應享有特别之便利（九）日兵不得没收利用或毁壞其暫時扣留之軍品（十）日人須承認者刻在海參崴之俄艦並無害於日軍而在臨時政府方面則此軍艦實爲保護維持實業與交通所不可少之物二十一日會議俄人幾完全承認四月十九日日人所提出之條欵定二十二日再討論細節日代表聲明俄對案第二欵所言日司令宣言日軍將退出伯力一層不確日司令並無此種宣言而俄人曾承認日人關於伯力之要求俄代表因過激黨先期發表日人條件特向日人道歉並建議將來談判之情形應行公布日代表贊成此議 
　　二十五日北京電路透電社得悉中政府拒絕天津中義銀行註册並不與意政府對付華乙輪船案之態度有關實關於該銀行籌備資本問題 
　　二十五日北京電公言報截稱林葆懌决計復歸附北政府其艦隊現開赴香港撥請英員以其志願代達北政府 
　　二十五日北京電徐總統因里昻大學設華文科以十萬佛郎捐助該校 
　　二十五日廣州電意飛機今晨因大雨未離廣州大約將於明日取道澳門福州赴滬廣州所備之飛機停駐場有爲大水淹没之虞嗣後聞意國飛來之飛機大約將改駐澳門莫督軍昨夜曾宴待意國飛行家 
國内要聞 
[北京通訊（穆）]  
　　日人對華對俄之計畫 
　　西伯利亞之日俄戰殆純欲以極東三州（阿穆爾赤塔東海濱）爲緩衝地帶隔絕中俄之交通而自取西伯利亞及外蒙古之地盤愚於上次通信已言之矣近又得一可恃之證據某外人所得報告謂日人當佔領上烏金斯克以後曾勸謝米諾夫組織一極東政府繼承闊爾察克之業而謝氏左右皆憚布黨之來不敢承命然日人計畫終擬以三州爲一中立國以現在巴黎之里威夫公爵及密里哀古夫爲領袖而分三州爲二區東海濱阿穆爾設一總督霍爾瓦特充之赤塔設一總督謝米諾夫充之此事雖未見實行而業已布置勢力其所用爲統兵將領者概屬舊黨之人物蓋日人於此固滿志躊躇欲於西伯利亞布置一切也 
　　不甯唯是對於我國仍欲利用我全國請即廢止之軍事協定前此東三省及李家鑿林建章等所陳請即以宋焕章之軍隊撤至五站以爲一入國境即於共同出兵不啻取消然後撤回軍事聯絡員卽不啻廢去協定之實而不能爲日人所利用然最近所得報告日人對於我之撤兵尚多方阻撓以爲依據協定中國不應單獨撤兵而此項問題尚在不可知之數又聞政府方面得各省各界請廢協定之電厚盈數尺又迭經東三省軍政長官駐崴軍事外交各官瀝陳協定之宜廢參陸兩部與邊防處研究者數次閣議時密商者數次由陳籙於上星期以廢止協定之意向日使口頭提及而日使堅拒現又陷於無法矣 
　　中東鐵路固日人所覦爲俎上肉者也自在沿路一帶擅捕俄工我向日使抗議技術委員會史梯芬請協約國各使向日使抗議尚未見有何等答覆而最近東三省之報告則自滿洲里海拉爾至齊齊哈爾一段日人以保護僑民爲名沿路設警黑督已飭護路司令與日人嚴重交涉絕無效果中東俄路之主權已不可保恐不至折入於日人之手不止矣 
　　有新由海參崴來京之某西人與其友人談及日人在崴肇事之情形及日人對我對俄之計畫大可供吾人參考其言曰當日軍與俄人開釁之前一日日軍大修戰備各國外交代表聞之羣向大井司令詢問大井答以俄境未靖有備無患並無他意乃至第二日而突攻俄軍佔砲台守電局布警察各國代表又往詰問其結果則雖警察撤退而他事仍舊各國對日人之武斷情形無不憤懣者故各電告政府預備向日抗議現在日人實欲試行其大陸政策對於俄國則一力扶助舊黨在西伯利亞布置勢力對於中國則最要手段在因得西伯利亞以包抄蒙古不能脱其範圍又攫取山東以横斷南北無非欲擴充國力於大陸以奄有亞洲然將來以此引起世界之紛爭亦意中事也云云願吾國人熟察之也 
[京學生罷課後消息]  
　　北京各校前日實行罷課後昨日特發宣言書云今以外交緊急國事阽危設不具舟沉釜破之决心何以去繭縛鴆甘之條件我中華民國學生總會爰議决全國罷課之議案通知各地執行滬寧浙皖聞風興起本會尊重總會之議决發表人類之同情已於四月二十二日議决并實行全京一致罷課此後務追隨全國本犧牲奮鬭之精神作互助救亡之運動特此宣言云云 
　　至各女校昨日仍照常上課並未響應其原因聞係前日下午在女界聯合會開會時多數趨向雖贊成罷課但女高師代表竭力反對謂罷課有害無利女學情形與男校不同一旦罷課多數同學且爲家族召回團體涣散不能有所作爲或竟蹈湘津之覆轍學生之激烈者卽散歸各自爲謀其庸懦者則更無主張學校雖形式上依然存在致精神全喪不死不活此種情形實可謂爲教育破産女學旣於罷課而後以情形不同不能禁學生不歸則罷課之結果止足令教育破産卽對於要挾政府實無能力之可言故反不如一面上課一面要求政府解决外交取消軍事協定云云結果以罷課付表决贊成者少數决定不罷由女界聯合會上書府院請從學生請求以平學潮刻呈文方在擬稿中 
　　聞各校學生此次罷課之後極力維持内部之秩序約束頗嚴高等師範附屬中學且定有臨時規約如下（一）每日上午八點照常來校十二點歸家下午可自由到校（着制服）（二）到校後可在本教室温習功課或共同研究學術及練習運動（三）每日由本班糾察員調查本班人數交於幹事部「每日不到按無故曠課一小時計算」（四）請學校各學會速行研究（五）共同維持校中秩序（六）罷課期中同學在校外行動自己負責（不得遊逛游藝場所）（七）由本會正式向各家長聲明理由及善後辦法（八）罷課期中各種消息臨時貼單報告遇必要時臨時召集大會報告（九）本規則自宣布日實行 
　　教育部方面先於前日發出訓令力勸學生上課昨日上午又派普通專門兩司人員分赴中等以上各校嚴切勸勉並聲明下列三事（一）軍事協定巳隨歐戰終了而消滅現時無所謂廢止與不廢止（二）魯案政府决順從民意不與日本直接交涉（三）閩案仍當繼續交涉務達勝利目的以上三端政府已具决心惟望各生尅日上課恢復原狀但學生方面對於此種聲明并不重視故無何等效果教部施於下午邀請中等以上各校長到部籌商辦法結果亦不得要領 
[停擱中之閩案]  
　　陳籙有敦促日使續議說 
閩案交涉自經兩度談判後即巳擱淺旅京閩人特開會議討論辦法聞最近閣議席上曾經研究僉謂亟宜敦促日使賡續開議俾免虚懸日久枝節横生嗣後交涉愈形棘手故陳代部訂於今日「二十四日」下午走訪小幡公使討論一切此外福州總商會昨復有電抵京催結閩案原電如左閩案曲在日人今竟不允條件反爲無理要求閩人同深感憤事關國權懇速解决以平民氣福建省教育會福州總商會叩又福州學生會昨電政府略謂閩案交涉横生阻礙迄今未决乃台籍僑民又於支日在台江地方擊傷江貞兵艦水手劉鎭慶於馬日殞命懇即嚴行交涉勿稍退讓以重民命云云至此案交涉之經過據日人方面最近所述較爲詳盡兹譯述如下中國外交部於三月二十六日對於小幡公使有三條件要求（一）十一月十六日中日兩國人在福州之衝突毆打事件日本政府對於中國政府應表謝罪之意（二）中國人民關於該事件所受損傷日本政府須支給賠償金及治療費（三）日本政府須處罰加害於中國人民之日本人小幡公使以此要求呈明日本政府嗣接日本政府訓令於二十五日提出回文於中國外交部（一）日本政府對於福州事件之發生甚爲抱歉然該事件發生原因自去年五月以來福州學生有繼續的排日行爲又當日之衝突曲在雙方似應互相謝罪（二）據以上理由損傷者之賠償及治療費亦决定爲互相主義（三）加害者之處罰須據以上理由决定之小幡公使發此回文後二十六日往訪中國陳外交次長陳次長云此事須審愼考慮不能即時答復小幡公使遂歸寓二十七日又往訪陳次長陳次長對於此事抗辯甚力採用松岡委員之言對於第一項之繼續的排日行爲極力辯駁謂福州事件應與全國排日風潮分别辦理小幡公使謂福州事件不過連續的排日風潮中之一波瀾萬不能分别辦理又謂第三項要求若中國政府必須要求加害者之處罰日本亦不得不爲同樣要求以相互主義解决若不表同意則發生事件之時人數衆多甚爲混亂則檢舉眞加害者亦非易事否則此問題由福州官憲審判解决尊意以爲何如云云 
[烟酒借欵無成立希望]  
　　拉門德氏不贊成 
　　烟酒借欵之議停頓巳久近自美國資本團代表拉門德抵京後此議因之復呈活動之現象聞張夀齡等現尚向拉氏接洽力謀成功但拉氏之意態極爲冷淡據拉氏語人云此事不能實行實有三種原因（一）烟酒兩項均係奢侈品非如鹽餘關餘之較爲可靠緣鹽爲人生日用所必需關税爲貨物運輸所難免故其收入萬不至跌落至何種程度至烟酒兩項旣非必需之品其税收誠難確實擔保且外國輸入烟酒額數頗鉅設使此項借欵成立於各國亦有影響故余（拉氏自稱）實不敢貿然贊同（二）余此次來華本旨係先視察中國財政現狀然後再爲新銀團之設施故巳認定對華投資不爲零星之小借欵（三）中國商民頗多反對此項借欵余誠不願爲有傷中美人士感情之舉動云云有以上三項原因故烟酒借欵一事目下殆難成立 
[地丁借欵不確說]  
　　自美銀行團代表拉門德抵京以後外間卽傳政府已與拉氏接洽種種借欵昨北京中美通訊社爲之辯正聲明拉氏此來實係考察中國財政情形以便决定投資方針現時去實行貸欵之期尚遠外傳絕非事實該社略云昨早京中各報有謂拉門德氏已與政府磋議二萬萬借欵以地丁爲抵押者據本社切實調查實無其事拉氏之來不過調查此間情形以爲他日組織新銀團之準備目下實無交欵之意新銀團與拉氏及其所代表之美國三十二銀行莫不皆然也 
　　中國全國輿論似謂新銀團業已成立拉氏至能代表該團立付借欵其實不然拉氏之來遠東有兩種用意一則欲令日本加入新銀團使所訂之條件中日皆可容納其次則欲熟悉中國情勢以便報告與英美法三國銀行家之欲謀該團成立者蓋新銀團之前途及將來對於中國之提議胥依此報告而定也 
　　且新團即使成立而向中國提出條件中國亦不必勉强容納如中政府及人民能以財自給三國銀行家自必樂觀其成自歐戰後歐美皆須大加改造金錢多多益善是以外國銀行家投資於本國較在華輕而易舉事半功倍倘中國能急起直追自募國債以拓富源外人固未有不歡迎者也 
[駐湘直軍又請撤防眞一波三折]  
吳佩孚撤防問題各方面以爲與時局頗有關係一時均極注意政府對於此事迭經去電勸阻並巳允爲籌發軍餉當經吳氏覆允暫不撤防此事業歸沉寂狀態惟聞最近吳氏又電曹錕重申前請大意謂迭據本軍前方前部團營長呈稱竊維軍人以服從命令爲要義衛國保民爲天職團營長等對於防務大計因不敢妄參末議無如前防困苦情形實有萬難維持者責任所在安敢緘默與其坐俟破裂而獲咎何若事前呼籲而求全慨自六年冬出師以來苦戰久戌兩載有半瓜期不問請代弗可營中無隔宿之糧全軍盡思歸之士兼以戰後積勞水土不宜天時弗適癘疫爲災病亡枕藉若對外禦侮不妨拚此性命乃𦮎豆相煎誰用同根泣釜以我數萬健兒不死於馬革裹尸而死於二豎作祟不死於沙場烽火而死於展轉溝壑歸思一萌勢難中止惟有懇請師旅長轉陳經略使尅日撤防以慰衆心云云曹氏當將此電轉達政府並謂查吳師駐湘巳久部下思歸之念自屬實情伏懇俯鑒該師困難情形准予開拔北上政府接電之後現正籌議辦法故尚未置覆惟吳師前經允許緩撤今復忽然變態此中原因頗有注意之價值某方面謂係因和議問題近日復有選擧副座之議事爲吳氏所聞故復以撤防爲對付之計畫但此說亦未必可靠也 
[京華短簡]  
　　我國駐崴高等委員李家鏊因日俄發生戰事依據協約國之協議前已令調回京兹政府以日俄雖在戰爭之中而對俄交涉近日頗見繁重除由中央直接與之交涉外並委駐丹麥曹代辦關於俄新舊政府各項事件均須負責辦理又聞政府近接駐曹代辦急電略謂協約國對勞農政府之方針刻巳略定並有默認之說我國與俄接壤諸事萬勿步人後塵務請速定方針云云刻政府巳擬具辦法三項（一）派代表加入丹麥臨時會議（二）單獨與勞農政府接洽（三）派員調查俄兩黨内幕日内將提閣議决定 
　　駐歐軍事委員唐在禮前因任爲參謀次長政府曾迭次去電促其回國現在唐氏業已起程返國兹聞顧使昨爲此事特電政府請另續派人員繼承其乏其來電大意謂唐氏在歐原以軍事委員名義得與協約方面接洽軍事類之外交現下和議雖已告終但奥德履行條約各事諸待商洽唐氏返國萬難置不過問仍請政府另派專員俾遇事得以接洽聞政府接電後已協商繼任人物一俟商定即當另行委派 
　　吉督鮑貴卿接收中東路現巳竣事昨有個電（二十一）到京報告經過情形並聲明赴奉會議軍事原文略謂東路政權業經完全收回其他路警各權均由董事會决定次第施行公司坐辦一職由皮勉諾夫暫行擔任並公推王代表景春等爲帮辦以資襄理但軍事問題急須與雨帥會商俾得進行貴卿於明早赴奉並約徐省長會議一切所有哈埠各事責成主管人員分任辦理餘俟會議後續陳 
[山東學生與青島櫻花會]  
　　青島爲吾國領土自歐戰後由日本收管於該島隙地栽植彼國櫻花每屆春間花盛之際輒請吾國各官廳各機關各校各報館前往開櫻花大會去春青島開櫻花 
 
 

Page 7

 
 
會時適值山東問題提出巴黎和會吾東各界以青島一隅依據法理當然完全交還吾國今之情勢尚未可知觸景傷情殊多感慨是以除官界人前往應酬外各界名流一致謝絕當時各報多紀載其事今青島又届櫻花會之期矣（會期係二十一二十二二十三日）而又直接交涉時前日學界喧傳某專門學校校長欲令學生往青島爲遠足旅行惟學生以好大河山交還無日游其地者徒增悲感且自去歳以來膠東學生在濟求學者以鐵路在外人掌握率相約從陸路往返今若前往旅行從陸路耶抑火車耶先一難題故皆有拒絕之意頃查其發動原因係出長官之意十九日農工商三專門學校同時接到省長公署及教育廳來函各一件略云現值青島開櫻花大會農工商三校可全體前往參觀並調查工商業至於旅費飯費等概由本署擔任云云始知青島旅行之舉非校長所主持實由政府方面發動也學生會聞知此事異常懷疑遂開緊要會議討論一切當衆議决全體一律拒絕前往旅行青島之議業已打消矣 
[在粤議員談話會（卓）]  
　　孫光庭拍發通電之辨論 
　　本月十七日在粤國會議員在省議會開談話會到者六十二人參議員孫光庭主席謂今日開會因爲我們同人間開來粤原期護法到底不料吳林各議長忽然離開廣東幾乎把我們在粤的同人都翻動起來現在預備一個通電係聲明國會正統始終在廣東及宣布吳林等黑幕種種這個通電係很要緊的諸君有甚麽增加修正請登台發言周之翰謂原稿是很好的吳景濂等欲將國會遷滬並未經過開會公决的手續林吳赴滬當然是個人行動與國會不能發生關係這電稿中間所叙很痛快切當應趕緊打去徐傅霖謂吳等棄職離粤挾欵走滬甘心抛棄職權當然消滅議長資格竟有一部同人隨他往上海此誠不解大家要曉得議長與議員實在一樣並不像軍隊中的總司令對於部下命東即東命西即西他們往滬我們儘可在廣東開會選舉議長行使職權所以本席極端贊成這個通電韓玉辰謂國會係護法的主體廣東係護法的中心上海乃北方勢力範圍林吳等欲將國會移滬豈非如孫伯蘭所謂爲唐少川包辦和議地步嗎他們天天說我們政學會要拍賣西南岑春煊要投降北邊今林吳竟要將國會托庇於盧永祥之下究竟是誰拍賣誰投降我們應當設法制止他一面通電聲明一面派人招回萬不可呌他成爲事實劉楚湘反對通電謂天下事每每敗於一黨專制操切過深不能相維相讓以致鬧出二年六年的變亂使國家不可收拾今吳林兩議長及許多同人往上海各有理由我們應該設法請他們回來一致進行纔是若如這種通電相煎太甚愈駡愈糟二年六年之覆轍誠足傷心如必須打此通電本席是不肯署名的楊福洲對於電稿略加修正主張拍發龔焕辰發言與劉楚湘言相似並謂我們國會兩次遭阨此番南來護法幾歷艱辛應如何團結一致自林吳離粤之後大有分裂之象現在開會你們看看到場的不過寥寥這幾個人凄慘不凄慘可憐不可憐在滬同人旣未嘗以惡聲加我們我們又豈可通電傷他至若伍總裁護法堅决勳在國家當今元老普國信信仰之人吾人應該加意愛護詎可以意氣之言加諸此老依兄弟的意思如果這邊維持確有把握可拍電到上海請同人來粤共圖進行王紹鑿謂不宜用攻擊的電報自毁太深同歸於盡並引民國二年進步黨推翻國民黨之後兎死狗烹之故事相警覺李建民謂兄弟對於諸君維持人數係相對的贊成對於這種通電係根本反對而且以冷靜的頭腦觀測諸君近來維持的手續及方法實在不敢贊同要曉得國會是神聖主權最高立法的機關我們議員係應該絕對的守法不合法的行動絲毫不可有的如今日竟以念餘人推的主席公然命甚麽秘廳發出開兩院聯合會的通告此乃根本違法絕對不能承認的今日的會應當改爲兩院在粤議員談話會庶幾可矣諸君旣有維持人數的誠意就應該維持合法的人數維成一個有法律上人格的國會不應該志氣偏小三十人五十人就假借名義開起會來通起電來這都是不合法的行動不合法就是非法北方非法的國會就有人要討伐他我們護法堅决的份子斷斷乎不可作非法的議員所以兄弟希望擔任維持的諸君要根據法律從積極方面去做用不着這種村嫗駡人的電報自殺國會的人格諸位要看林吳兩議長所述離粤的理由大約是軍府無護法的誠意岑春煊要利用國會的招牌投降北邊及國會餉源的鹽餘爲武人所把持所截取議員將要餓死這是主張移滬最大的理由憑良心上說起來這些理由到也不是他們虚造的你們維持的諸位第一就應該要岑春煊通電宣誓以後誠心護法並於尊重國會的事實多多的表現以明心跡第二就要收回鹽餘的財權蓋鹽餘乃前孫大元帥向中央收回的指定爲國會海軍軍府的餉源並不是粤省的省庫所以運使必派國會海軍方面的人無論何人不得干涉不得把持今竟有人將我們國會固有餉源的鹽餘一把楂截奪過半虧諸位費了許多的法子方纔給還我們少許反美其名曰熱心維持此乃殺人斷血的技倆諸君就應當與他們交涉恢復運署的原狀取回鹽餘的財權使我們相依爲命的國會海軍永無絕糧之虞得以一心護法到底若不從這種根本上着手徒然枝枝節節摇尾乞憐日向漢不相關的地方求生活這種維持恐怕終難夠上法定人數至若同人離粤赴滬旣不是與在粤的同人鬧意氣而走的又不是要到上海去看新世界的乃是爲救護法的危亡不得已而離粤現在只乘得我們寥寥幾個人在廣東站賴想起護法前途國家前途應該如何悲痛如何覺悟尚忍反顔相攻嗎故兄弟以爲維持的諸君應當依照法律從實際上促進政府護法的决心取還鹽餘固有的財權有了錢纔有辦法這些互相攻訐自侮自殺的電報兄弟是根本反對主席謂通電的原稿作廢改用龔君焕辰的意思打個電報請同人回粤周之瀚等主張用兩院名義何陶陳宗常十餘人反對之只准用個人名義相持紛紛韓玉辰謂今日兩院聯合會可謂成立了就用兩院聯合會的名義也可李建民謂兄弟絕端反對韓君所謂今日兩院聯合會可算成立的話要曉得兩院聯合會是要有合法的議長方能召集的現在二十幾個人推的主席就可以召集兩院聯合會那麽我們有上百人豈不同時可以開四五個兩院聯合會嗎况且這兩院聯合會在歷史上名義上中外的輿情上已經站在甚麽地步我們應當如何寳貴他尊重他今乃以法外的舉動自我們少數人就破壞他斷送他問問良心上過得去嗎而且前天參院方面推出孫君不過委托他經手錢財維持在粤人數的事情而巳此外凡關於議會法定上一切的行動斷斷乎不可以少數人進行非等到議員過半數在粤國會成了人格之後絕對不能發生法律上的效力今天的電報當然只能用個人的名義若你們一定要用國會或兩院聯合會的名義那就老實不客氣㑑們就要通電宣布你們假竊名義的主席宣告電報不用國會名義即時改爲談話會對於經費問題略有辨論而散 
[江西政界之暗潮]  
　　楊許之牢騷學潮之將來 
　　楊慶鋆長贛財政出於陳督提拔由代而署而補實戚省長之爲請任命不過處被動地位並非舉其所知楊於陳氏自然奉令惟謹極力報効顧戚筦民政爲楊之嫡親上司兩姑之間難爲婦一有不週便起勃谿楊委各局税差皆秉承陳命戚省長欲用一人轉須託楊徵陳同意有時楊先發表而後呈報新税員禀見戚省長至不識其人又戚賞識之知事趙峻陳鎭（均紹興人）王新吾等十二人虧短解欵楊竟不留餘地照例詳參戚無法乃親擬長篇指令代各該知事洗刷寬限解庫後因逾限不繳軍需緊急不容延玩卒將趙峻交付懲戒陳等分别押追記過楊爲陳督親信戚雖銜之而無如何今春楊因歡迎吳光新來贛嫌疑爲陳所惡戚益譖之陳傳楊面加訓斥楊旣羞且懼内不自安乃有請病假之舉於是戚之機關讜言議員提查辦楊慶鋆案之聲浪震人耳鼓現在豫潮結束八省同盟勢力頗盛江西督長之更動一時不致實現陳督態度較前欣愉四月二十七日（隂曆三月初九日）陳太夫人生辰準備做夀楊遂乘機銷假視事戚以陳楊交密暫時失和自易融洽不敢得罪特囑讜言社暫勿提查辦案免生嫌隙其手段亦圓滑矣 
　　教育廳長許夀裳去年反對議會懲辦學生撤换校長（公民學生鬧議會事）與省長起衝突後卽請辭職嗣經各方敦留打銷辭意旋議會又提查辦案欲速其去許殊無味久做去冬學潮發生時復有一度辭職之表示今年議會開會未忘舊恨又有再提查辦之擬議推翻以後卽實行贛人治贛之主張推舉國會議員繼任以期位置鄉親緣實業廳長爲本省人廳中員司十分之七八係議員介紹而求事者愈多無從安插自非擴充地盤不可故財教兩廳爲議會進行事業之標的蓋其腦筋印有部落思想牢不可破昨日戚省長爲學生焚燬劣貨事傳許廳長至署大加申斥謂何不管束學生使勿鬧亂許略爲陳述又萌退志許爲人嚴冷與北大蔡元培感情極洽抱負相同爲一般學子所信仰長江一帶學校爲日牒事都已罷課江西學生態度尚和猶在上課此實許與各校長聯絡誥誡之力各學生自二十日接九江學生罷課宣言書後意有所動因於二十一日下午四時召集特會議决要求兩長速電政府限期將外交方針答復推定代表李凌鶴傅兢仁李鴻振胡蘭錦四人携呈往見兩長請於五日内答復（二十二至二十六止）如無表示再討論切實辦法並由同學同志各回本校徵求是否罷課意見觀於學生狀况似尚緩和大約許之辭職與否於學生代表晋謁兩長之後可見分曉議會方自慚形穢以交歡學生爲前提决不敢於學潮期内提查辦許案也 
[罷課後之蘇議會電]  
　　聯合各省會代學生爭外交 
　　致各省議會電各省議會鑒屬者蘇省學生因請求取消中日軍事協定宣布中日密約駁回日本通牒三事不得覆而罷課愛國愚誠良堪欽佩人之欲善誰不如我民氣鬱勃豈惟學生本會爲一省民意機關責職所在當然引爲巳任豈能坐視青年失學奔走國事漠然無動於中爰於本日電請中央政府尅日撮擧方針昭告大衆并一而敷陳利害勸告學生兹將電稿快郵寄閱務希貴會續電協爭以促政府之省悟如表贊同并希見覆爲荷蘇議會漾 
　　致北京府院電北京大總統國務院鈞鑒歐會失敗以來全國人心怨憤欲絕愛國運動時有所聞而以學生爲尤甚蓋在國界未除之世學校之精神教育必以愛國爲前提是以愛國熱度較常人爲高而愛國運動亦較常人爲烈夫人之欲善誰不如我本會體察民意知凡學生之所言無一非人民之所欲言譬諸家庭學生猶子弟也爲父兄者坐視青年失學奔走國事心豈能安乃天津學生以求見省長而被毆捕京中學生以演講而遭覊禁風聲所播中外駭愕壯士裂皆懦夫椎心民意之離民情之憤有非一年以前所及料者古人有言民猶水也宣洩疏解豈遂無術乃若以壅遏爲得計未有不潰决而傷人者清社之移洹上之覆般鑒不遠可爲前車今蘇浙各省學生又以請求廢止中日軍事協定宣布中日密約駁回日本直接交涉青島通牒三事不得覆而宣告罷課矣此心此理舉國皆同各省議會亦曾疊電協爭矣學潮云乎哉政府諸公膺人民付託之重誠能俯順與情當機立斷撮擧方針昭告大衆則學生者不過人民之一部分初不必有特種之　付如其不然而徒以高壓施諸學生則高壓之量必有所窮而人民之惑滋甚其求達目的之術乃益多而益幻大總統鈞院諸公誠平心靜氣易地以思當不以爲謬妄本會覘民意於幾微慨時局之險迫除敷陳利害勸告學生外合行電請大總統鈞院將對於上列三事意旨何若尅日宣布以慰民喦本會爲法定一省民意機關深願大總統鈞院爲誠懇之答覆也抑本會更有請者外國領事行使裁判權實爲妨害我國主權之最甚者外人對於取銷此權之論調均以爲非我國有完全之法典整飭之法官不可而比年以來我國法界現狀頗不利於世界人士之口若京報潘公弼案國民公報孫幾伊案微詞愈多而現在京師地檢廳之偵查北京演講學生及拒却學生自首二事一則有鍜練周納之嫌一則有恇怯張皇之態其不孚國内澄叙法界之望固不待言而無以間執外人之口其爲收回領事裁判權之障碍實多蘇省居江海之衝外界之刺激較他省爲甚近頃日本宇治艦員之南通縱獵角間孝二之虎阜殺人衆情共憤有法難施靡不望即日收回領事裁判權以爲快而尤望法官之毋枉毋縱以爲準備竊願大總統鈞院有以促法官之反省而拯斯民於水火焉臨電鬱結不暇擇言惟希鑒察蘇議會漾 
[杜威在南京高師之講演（劉經庶譯李勉韶記）]  
　　教育哲學（第六次續） 
　　剛才說經騐要繼續的改造但是所謂繼續的改造不是天天同在一個平面上是要向前的有進步的這種改造有二種趨向（一）能夠支配經騐使經騐歸我使用（二）能夠擴張經騐使經騐的内容格外豐富現在就這二種分開來說怎麽說支配經騐呢一個人從三四歳到十五六歳這個十幾年裏頭進步狠大當三四歳的時候事事都要父母的帮助和指導就是不能支配經騐等到長大來他才能漸漸兒支配他的經騐而獨立而自由獨立就是說他能夠支配自己的經騐自由就是說他從前要别人的指揮到了現在可以不要人的指揮目的能達到理想也能實現了不過此處好講的獨立和自由不是消極的是積極的是受過訓練的譬如現在把一個没有受過訓練的小孩子放在自動車上叫他自動這是消極的自由消極的獨立假使我們先加以訓練然後使他去自動那就是積極的獨立自由了所以一個人自少而壯必須經過經騐改造的歷程我們從此亦可曉得教育的必要但是這種改造亦非一蹴可至要一步一步日日新又日新的改造方才能夠達到成人的境地我們從此亦可評判教育的價值如兒童經騐經過改造以後能獨立否兒童所有散漫無紀之能力經過改造以後能變爲有系統否假使已能獨立已變爲有系統那麽他所受的教育當然是有價值 
　　以上是說經騐的支配就形式方面說的現在要就内容方面說經騐的擴張了講到經騐的内容從前幾次所說的習慣看起來就可以明白我們有了習慣技能上固然是狠好但是容易爲習慣所束縛而入於狹隘的路徑經騐也容易爲習慣所限制所以有了經騐還要使他豐富像斯巴達教育專在技能上做工夫要兒童取巧甚至於扒手行竊等等亦不之禁而且奬勵他們因此他們的技能雖工而經騐却限於一方不能擴張 
　　剛才所說的這一個例或者嫌他卑鄙現在再擧一個高尚的例來譬如一個人專門歡喜數學除此之外再没有第二樣科學能夠引起他的感情這種人只會研究數學和社會不能有多方的接觸他的經騐就狹窄了 
　　總而言之教育是繼續改造日新又新一方面改造經騐一方面擴張經騐（第六次完） 
[南京快信]  
　　省議會錢議長昨請學生聯合會會長黄曝寰到會勸導謂學生因救國而罷課其志可嘉但青年學子荒廢學業亦頗可惜省議會爲人民代表自應完全擔負此任學生可以息肩黄謂罷課案經總分會多數議决鄙人無能取消徐待商酌云云 
　　教部派僉事張某南下宣慰學生謂軍事協定巳隨歐和消滅閩案正在力爭魯案决不與日直接交涉張昨抵寗今午偕胡教廳長同車赴滬 
　　軍民兩署昨（二十五）晚接滬電報告軍警與學生衝突情形李齊兩長頃派胡教育廳長曹交涉員赴滬設法消弭並與法領交涉解散學生總會 
　　淮揚徐海蘇常各鎭守使道尹紛電軍民兩署報告學生罷課後演講情形李齊復謂如無軌外行動可勿干涉嚴維秩序 
　　李督以學潮愈烈擬卽下戒嚴令 
　　軍警恐學生鼓動罷市連日防範極嚴學生上街街演講警廳派有便衣偵探尾隨 
　　省立學校聯合運動會因學潮未定决緩期舉行 
　　省議會議員到省者昨日調查巳有六十餘人續到十餘人不日即可開會 
　　警務行政會議昨下午二時開議（一）整頓縣警察積弊案（二）籌辦教練所案（三）帶徵釐税附加税以充警費案討論均無結果 
　　浦口商店全行照常開市商學界感情已恢復 
　　太湖水利經費問題錢能訓昨電齊省長謂院令蘇浙兩省自籌王清穆擬日内北上 
　　蘇省九年度預算册省署昨巳送京（以上二十四日） 
[杭州快信]  
　　浙江公立法校代表陳國楨何聯奎胡振亨祝文鍾等昨向軍民兩署陳請因此次公衆運動場學生被傷案要求會同查辦有不忍國家之法紀與一線之元氣從此摧殘等語 
　　省教育會昨因學潮問題開會討論後訂今日（二十五）續會决定一面呈請軍民兩長撫慰學生一面分函各校勸導上課 
　　中等以上學校職教員聯合會昨（二十四）日開臨時評幹會到會代表共十三校由張佐時主席討論良久對於學生代表請開聯席會議及法校教員鄭邁函請特開大會兩問題公决由本會開會議决後再提出并將評幹會迭次會議情形推王肖岩起草報告各會員 
　　杭總商會昨因上海華界罷市召各業董開緊急會議以當此絲茶繭上市之際營業所在不得不藉謀發展培養國家元氣與學生愛國運動殊途同歸輕信盲從等於自殺决取沉靜態度勿爲所動 
　　此間防務加嚴郵電檢查十分認眞 
　　蘭州張廣建來電贊成盧督促和通電有長此紛爭國將不國國且不國何有身家等語閩李厚基亦有是項來電 
地方通信 
[松江]  
　　一高三年級生多數退學縣立第一高小校三年級某生二十三日傍晚因比賽足球毆擊二年級某生經校長錢魯詹將首事諸生唤入訓練詎該級學生謂錢校長當一二年生前不爲稍留餘地大失本級體面遂於二十四日晨約同罷課要求錢校長責令一二年生向之服禮經錢校長嚴辭拒絕并令某教員婉曲開導勸令上課乃該生等仍極固執錢校長遂令願上課者簽名留校否即退學結果留者三之一不留者三之二現該校已將三年級生肇事情形通告家屬當日即有學生父兄向錢校長請求回學聞錢校長之意脅從者固可曲予挽回然爲首諸生務必查明斥革云 
[蘇州]  
　　教職員勸告學生上課蘇垣各校罷課已經多日各校教職員聯合會昨特開會公議决定一面勸告各生照常上課一面由該會電請政府從速解决中日交涉各案議畢後立即發表惟不悉學生方面能贊同否 
　　代理蘇關督抵蘇蘇州關監督兼交涉員楊士晟因病請假經李齊兩長核准轉電國務院並保謝傳安暫行代理巳奉院電照准謝即於二十三日由寗來蘇日内即行蒞任楊有不願回任之說故謝可望眞除云 
　　部委採集礦物標本農商部近因籌設鑛産博物館即將成立故於前日特派部員李學清來蘇採集礦物標本該員已於隂曆本月初六日由寗乘車到蘇從事採集以備回京成列 
[鎭江]  
　　電請撤懲永定陳知事鎭揚皮絲公會聯合會公電云廣州軍政府漳州陳省長鈞鑒永定縣知事陳頴基苛勒民財縱賣烟賭弁髦法紀擾害地方疊經邑人列舉劣跡呈奉下令懲戒仍復置若罔聞怙惡不悛籲懇迅賜撤辦以拯焚溺而儆官邪旅鎭江揚州福建皮絲公會聯合會公叩敬 
[揚州]  
　　五師主張不罷課省立第五師範本星期中爲罷課事迭聞會議結果否認者占大多數其所持理由有七均有研究之價值（一）此番罷課目的廣泛非暫時所能達到（二）近來中國外交稍有轉機此時非罷課時期（三）罷課爲學生最後之手段政府置之不理又奈何（四）政府摧殘教育不遺餘力萬不可罷課（五）學生聯合會呈政府答覆書期限太短恐難做到（六）罷課後秩序不易保持徒貽口實於政府（七）罷課愛國求學與服務社會亦愛國現該會基以上理由用學生自治會名義通告各學校曁學生聯合會矣 
　　商業中學罷課江都商業中學已於二十三日上午罷課其宣言書謂接學生總會通電多數主張於四月二十三日起罷課一星期盡力於講演至該校長致各生家長函則謂爲大勢所趨不得不勉爲應付暫行停課七日惟荒廢學業良可惋惜定四月三十日仍舊上課并望剴切勸導云 
　　鹽公司租用日輪之交涉濟南製鹽七公司近在海州租賃日輪裝運大宗鹽引爲灌雲學生聯合會第八師範學生查悉除電揚州七公司直接交涉外並電揚學生會就近交涉矣 
　　瓊花觀茅房失火瓊花觀安樂巷茅舍内有居民某姓於二十三日夜失火時值夜深居民多睡迨各處救火會水龍前來已紅燭半天竭力灌熄已焚去茅房二十六家燒斃十餘歳女子一人該管警區長朱康侯當將火首拘區訊究矣 
[杭州]  
　　杭學生援救皖學生電（一）上海各報館轉安慶學生聯合會鑒奸商猖狂膽敢侮辱諸公良心未喪誓當與之决戰請勇往進行莫爲所屈務使貫澈初衷永固國本爲禱杭州學生聯合會叩（二）上海各報館轉安徽督軍省長鈞鑒安慶學生以檢查劣貨爲奸商所傷鈞長想早洞悉惟學生行動係杜絕漏巵起見而奸商竟不鑒諒反敢行兇將來全國效尤恐國亡無日用請查明嚴辦以謝國人不勝盼切杭州學生聯合會叩（三）上海各報館轉各地學生聯合會鑒安慶同志以檢查劣貨爲奸商所毒打驚耗傳來不勝憤慨奸商喪心病狂一至於此非大加懲創不足以警後來望貴會羣起共爭以作安慶諸同志之後援庶幾一年來抵制成績不至從此消滅杭州學生聯合會叩 
[安慶]  
　　貴池學生會通告罷課安徽學生聯合會貴池分會宣言書云「上略」某等遵照上海全國學生聯合會總議案及罷課通電於本月二十一日一致罷課與各地學生聯合會取一致行動藉乘罷課期間苦口警告决心抵制務期通牒駁回魯案付國際公判日貨絕跡於吾華庶可以告無愧矣云云 
雜評一 
[在粤議員（訥）]  
　　事之成敗須視其最後之行動而定至最後之時而乃執迷不悟者則終無挽回矣廣東國會議員一誤於爲政黨操縱致有憲會之自鬨再誤於爲武人利用致啓滬粤之分裂滬粤分裂之後某派部分之留粤議員其勢甚孤斯眞國會在粤之命運最後時也苟能自知其過痛自改悔開誠以招赴滬之議員則或有一線挽救之希望今乃仍以其違法手段假借名義通電駡人則最後之運命定矣是故未至最後也國人終不敢作絕望之論不敢加國會議員以苛刻之詞何也尚未能斷定其能悔悟與否也至於最後而望乃絕矣 
　　然則人之行動於最後時可不益加之意哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[三誌軍士與學生衝突後風潮]  
　　自二十二日十六團兵士與學生衝突後翌日引起罷工罷市風潮而護軍使宣告戒嚴致又發現前日軍警毆傷八十餘人之慘劇一切詳情均紀前報昨日除華界商店仍多未開門外虹口及法租界商舖晨間亦有閉門者兹將昨日所得消息分錄於下 
　　省教育會請處行兇軍警函代護軍使大鑒敬啓者據第二師範學校務本女學等先後報告二十二二十四等日學生多人被軍警毆傷輕重不等曷勝憤慨此次學生罷課之初本會偕各校教職員再三勸止卒束縛於多數議决服從公意之美名致感情所驅不免爲激烈者所利用但青年舉動固激盪於羣衆之愛國熱誠揆厥遠因要亦歷年内政渾濁外交失敗有以致之豈忍以軍警之力加威暴於男女青年創傷纍纍非所忍覩誰無子女能不寒心貴代軍使爲維持地方秩序起見宣布戒嚴未始不爲人民所曲諒查戒嚴法雖予施行者以種種制止之權從未許其沿途毆打况二十二日尚在宣布戒嚴之先貴代軍使對於此等違法蹂躪學生之軍警當必有相當之處置應請明白宣示并剴切布告軍警愼勿再有此等行爲以尊法紀而平衆怒敝會職責所在對於官廳社會兩方無不効竭誠之忠告尚祈鑒納爲幸順頌台安江蘇省教育會啓 
　　滬學生會致蘇督電南京李督軍鑒敝會學生二十二日在高昌廟廣東街演講爲十六團兵士無故擊傷數人二十四日學生赴公共體育場開會又爲軍警痛毆重傷者數十人輕傷者不計其數工商各界被擊亦不少國旗及各校校旗均被奪去學生演講集會乃激於愛國熱忱果犯何罪而受此凌虐戰勝國軍士對待征服人民恐亦無此野蠻執事治軍素著聲譽請即飭何代軍使嚴懲肇禍軍士何使束下不嚴亦與以應得之咎以儆將來不勝盼切上海學生聯合會叩 
　　學生會請釋工人上海學生聯合會昨致護軍使署函云何代護軍使大鑒日昨所有演講及散傳單等舉動皆係學生所爲與工人毫無關係兹悉昨日貴部兵士捕去工人二名至今未釋未免罪及無辜即祈釋放實爲　便肅此即頌台綏上海學生聯合會啓 
　　昨日各處商店之狀况（一）「本城」本城内外各商號於舊曆初五日罷市至昨日已屆第三天十六舖老馬路各商家昨晨起已有開市交易者裏街一帶商家開市者祇有少數大東門内外街開張營業者更少餘如小東門新北門等處各店舖一律閉門上海縣沈知事除出示勸諭外昨晨又派員吏四出向城内外罷市各商家竭力勸導諭令迅速開市交易以免損失各商家尚未遵從 
　　（二）「閘北」閘北方面寳山路一帶各商舖前日已經開市者昨日重又休業虬港路北四川路亦相繼響應惟大統路恒豐路等處未見閉門（三）「虹口」虹口方面百老滙路等處商店亦多閉門北四川路滙司滙山等各捕房捕頭特選中西探捕除密往内地偵察情形隨時報告外並於華租交界之處加派中西印捕及印度騎巡分班按段梭巡以資防範（四）「法租界」昨晨七點餘時有學生多人至法大馬路分向各店舖勸令閉門有已開者答言暫緩片時未開之各店遂相率不開故八仙橋一帶之各店舖約十份之三未開事爲法捕房得悉立派探目黄金榮沈德福徐阿東等率同各探至未開市之各店舖婉勸至十點時一律開市照常營業而法捕頭仍得諭中西越各捕落差後照前昨兩日辦理駐守捕房不准擅離以備差遣並傳齊通班包探分往斜橋方浜橋民國路小東門華法交界之各要地嚴行查察如有事故須隨時禀報聽候核辦 
　　盧永祥由杭來滬松滬護軍使升任浙江督軍盧子嘉近接何代軍使急電知上海學潮擴大特於昨晨由杭專車來滬於午前十時抵埠卽詣防守司令部召集滬上軍警各長官詢問近日所發生之學潮狀况然後詣龍華軍署與何代軍使互商善後方針以先勸商家開市爲第一要義一面撥派三十九團步兵一營備帶實彈槍械分布城廂内外一二區警署及各分駐所管轄地點嚴加防護並又撥派便衣軍士六十名分投偵察外間舉止情形隨時禀復辦理 
　　軍警仍守體育場前日在公共體育場之前軍警阻止各界舉行國民大會並打傷學生等八十餘人等情已誌昨報昨日早間有十五團兵一營由斜橋一帶巡防後卽往公共體育場繼留兵士多人與警察駐守該場門口禁人入内又兵一排駐於場内以資防守 
　　戒嚴後之軍警防範步兵十五團團長劉永勝以斜橋至西栅一叚之馬路爲戒嚴區域之重要線且與法租界毘連斜徐路之北岸亦屬法新租界尤甚荒僻防範亟關重要所有斜橋迤南至西栅口爲止之馬路沿途均應派站雙崗沿斜徐路之橋梁爲局門橋新橋潘家木橋打埔橋東廟橋西廟橋等每橋各派守橋士兵三班每班八名通宵輪流更調以資防守業於昨日令飭第一營賈營長第二營趙營長遵照辦理矣前日淞滬警察沈代廳長於午後召集各外區長官到廳會議遵奉護軍使署頒發戒嚴令實行戒嚴辦法於晚間十時半以後即阻止行人車輛往來惟實行戒嚴後各官廳所頒發之通行證券必須由護軍使署淞滬警察廳兩處所頒發者始得有效令各處警察隊士等注意查騐其餘各機關之通行證暫無效力以故前晚本城及南市商民被摒於城外過宿者頗多南市十六舖等華法交界地點前日傍晚起均由第一區警察署趙署長多派長警在彼查察行人如有形跡可疑者一律檢查其各碼頭渡船自九時以後均不准載渡十時半起電車與人力車均不准由北往南該署所巡長以上均備帶手槍爲防護之用駐滬水警亦調巡船兩艘泊於龍華嘴浦灘查防滬杭甬鐵路上海南站昨日由護軍使飭派砲兵第四團軍隊一排日夜防護及檢查行旅並聞該路徐家滙新龍華杭州嘉興等各大站亦均駐有軍隊梭巡防護 
　　警廳勸告開市淞滬警廳布告云爲布告曉諭事照得本月二十二日下午忽有罷課學生前往高昌廟上海兵工廠希圖闌入演講經駐廠軍隊阻止不服當場雖略有言語爭執但並無發生毆捕情事乃當晚即有自稱學生之輕年好事之徒手持白布旗幟沿途布散流言散放各種傳單强迫商店工人罷市罷工查其傳單竟有罷市革命字樣言詞悖謬巳達極點羣衆麕集呌囂呼號此等越軌舉動已搆成内亂行爲想青年學生與本埠工商有何仇隙必欲使之罷工罷市受盡損失而後已其中顯有激烈份子故意勾結利用青年以遂其藉端煽惑擾亂治安之謀我工商各界身家所在俱有父母妻子亦何得盲從無知青年之指使甘受切己之損失及至地方擾亂蕩析流離後悔巳屬莫及本廳長有保衛地方治安之責斷不容此輩莠民任意擾害現奉護軍使宣令戒嚴地方安寗軍警當然完全擔負况滬上迭經變亂經軍警保衛商民向未損失毫末前鑒不遠智者亦可醒悟爲此布告仰工商人等一體遵照務各安守本分立即開市營生如果有人藉口妨害即屬居心破壞擾亂之徒定當按照戒嚴或治安警察各條例分别嚴辦以安商業而靖地方本廳長言出惟行决不姑寬其各凛遵毋違切切特布 
[軍學衝突後各學校消息]  
　　第二師範第二師範學生分會自前日多數會員受傷後當晚七時卽由會長召集全體會員報告受傷會員經歷情形并云吾等日夜奔波無非救國而軍警之設原係保護地方乃軍警竟毆打學生及工商同胞實於設立軍警本旨大相乖違思念及此能不痛心吾等旣决意犧牲當不以此灰心所謂寗爲玉碎無爲瓦全今日乃其發端耳當時聞者咸願爲最後犧牲次即討論進行事項除護送受傷會員至醫院外議决辦法三項（一）星期日（二十五日）除代表外禁止外出各會員均須負編輯或印刷傳單及製造小旗等責以預備明日之第三次大犧牲（二）星期一（二十六日）本分會會員均須出外演講及分發傳單並分配全體會員爲十六隊每隊二十人分向各處進行（三）由文牘科發信安慰受傷會員各家屬十時散會 
　　約翰大學約翰學生分會自發出第二次通告之後該會之學生全體繼續罷課兹因該校教員議决學生至遲須於五月十日到校否則不能得本學期學力之時間云云該分會得此消息又集合會議當時議决如時勢可早日解决不必延至五月十日可以提早回校免得荒廢學業議决之後復又繼續發第三次通告大致謂該校自罷課以來一切頗能振作校中現無一人上課二十三早教員議决學生至遲須於五月初十日到校否則不能得本學期學力時間該分會將觀察時勢倘可不必延至初十日始行上課當議决早日回校以免荒廢學業並希望該校同學靜候該分會通告以便同行入校得一致云 
　　大同學院南火車站後之大同學院學生因與本埠各學校取一致行動於本月十九日宣誓一律停課而該院胡院長勸令各學生上課以致該院全體學生議决退學昨日午後四時許巳由各學生將寄宿之鋪陳物件一律搬運出院並向該院長索取學費 
　　東吳二中東吳第二中學校學生巳於昨日早九時全體出校設學生會事務所於華界某處對於愛國運動仍積極進行走讀學生每日必須到會由會長分派職務外埠學生皆住事務所内無事不得出所由司法部部員八人任糾察之責每日早起並行晨操半小時間日開大會一次會所臨時指定文字部日夜趕印傳單周世勳任畫務該部長程玉林因迫於家命巳告假回家演講部於昨日下午分兩隊出發仍往閘北演講聽者極衆約二小時久始散 
　　英華學校老靶子路英華書館自組織分會以來對於會務極力進行昨日（即二十四日）爲開國民大會之期選集赴會者計十二人卽乘電車至方浜橋一帶甫下車卽遭兵警五六十人上前攔路驅逐且奪該校旗該旗爲朱自新所執朱君精技擊膂力過人即與兵警爭持時朱君前後圍有兵警四十餘人兵警用刀槍亂擊亂撞朱君執旗桿盡力而禦後旗桿折斷該兵警見無可爲退去朱君頭部爲槍頭擊傷流血雖多幸非要害刻悉該校會中仍積極進行重製校旗再行出外演講聞朱君爲維述祖弟子平日有一種跌打吊瘀膏贈送此膏效騐甚大兹聞擬熬若干以備各界受傷志士索取云 
　　勤業女師範法租界勤業女師範學生前日午後赴公共體育場國民大會爲軍士打傷潘潤玉俸振坤等數十人不得已折回當夕集會討論一切並擬定傳單付印昨晨學生史彩珍朱鐘英陳鼎芳石金龍等十餘人持女國民傳單赴華法兩界分布之並演講「國民責任」及「亡國慘史概要」午後一時回校二時又往租界各要口分送傳單演講並舉行家庭演講晚六時半方回校休息云 
[孫中山奬責盧永祥電]  
　　奬其主張廢督責其摧殘學生 
　　杭州盧子嘉先生大鑒漾電奉悉督軍制不適於共和一語破的廢督之要求在今日已成爲有力之輿論惟身任督軍而肯犧牲個人權利以救國者實以此爲第一聲言人之所不敢言捨人之所不能捨天牖其衷人心悔禍諒必有羣起而和之者矣抑更有進者廢督乃消極之行爲而救國則積極之意義他人或有責執事先行其言以爲今之督軍表率者而愚意則不止於此昔日本之維新其號召全國者厥惟尊王倒幕一義今吾國國體不同所尊者自異而所倒者則同督軍恣行割據禍國殃民無殊於日之幕府故欲號召全國亦惟一義曰尊民廢督書曰民爲邦本孟曰民爲貴吾國早有先覺之古訓苟能廢督軍而黜武力是即民意之所歸於以尊之以成民治和平之根本即在是執事若眞欲捨身救國即應樹尊民廢督之義起而號召文雖不敏請從其後再者今之學生無拳無勇然猶全國罷課奔走呼號此亦如原電所謂抱愛國之熱誠爲愛國之運動也不圖滬杭軍警宣布戒嚴如臨大敵仇視學生横加毆捕此等軍警之殘民以逞在他省原不足怪惟皆隷於執事之麾下適爲漾電之反應致覺可惜果欲廢督當自約束軍警以尊民始率復布臆惟亮察焉孫文徑叩 
[廣肇公所最近函電]  
　　覆伍博士書秩庸先生大鑒接誦覆函備悉惟先生對於同人意見不無誤會謹再陳之先生以保存關餘免爲武人政客濫用俾西南大學欵有所着卓識遠見同人方致感佩而反對者則疑先生據有此欵或移作政治之用不惜假手外人以啓爭訟國家體面先生聞望將掃地以盡而此培植國民之資難保不爲殘殺國民之用保存此欵初心之謂何所幸主張辦學與先生同一論調則兩方爭點無非以政治關係互相猜忌使保管於無政治關係者則爭端自根本打銷各方所藉以保全者不少同人集議認爲保欵息爭無逾於此與其謂爲苟安之調停毋甯謂爲正當之解决也惠函謂無責任之人無從取得保管之權查民國以國民爲主體應從國民多數之主張爲主張而昭示大公以國人汗血之資交諸國人保管當不發生權限問題且欵旣指定辦學則能負保管此欵之責者正不必慮政治以外無相當之人也惠函又謂同人不明是非善惡及爲人所惑竊尤不敢承認軍興以來武人政客官僚等假救國之名行攘權爭利之實者巳爲輿論所不容是非善惡洞若觀火如先生之始終以護法救國爲職志者公道所在何敢衊視彼武人政客官僚之所爲同人雖愚奚至受其蒙惑總之先生爲中外推崇之人萬不應袖手坐視使因爭訟之故致隳夙望所以縷縷進告者無非本愛護國家之苦衷深望先生釋此重負免爲萬惡之環境所陷害耿耿此心可質天日剴切凟陳維希鑒納無任企盼並頌台祺 
　　答復上海甯波同鄉會上海山東會館中華民國全國學生聯合會總會上海各界聯合會上海學生聯合會各團體函敬復者接誦大函關餘辦學提交無政治關係者保管深荷贊同貴會爱國熱忱實深欽佩敝同人主張一爲國家興學計一爲國家體面計息事端而存國脈他非所知中華民國以人民爲主體關於利國福民者人民當然有主張之權利天下興亡匹夫有責尚祈貴會諸公力予輔助以期貫澈初旨實紉公誼此復 
　　致廣州電廣州莫督軍鈞鑒頃接新興陽春雲浮三縣耆民梁偉唐李作舟陳希賢養電稱桂軍在新陽雲三縣地方焚殺人民市井爲墟實屬慘無人道法紀何存貴督軍治軍綦嚴乞迅查明懲辦禍首并撫恤被禍人民賠償損失以維軍紀而保人民并希賜復俾慰鄉人上海廣肇公所叩有 
[全國各界聯合會致皖省電]  
　　致蕪湖電蕪湖學生聯合會鑒兹接本會赴皖代表李宗鄴報告書藉悉貴會因不進日貨事哀求總商會各業董簽名以表同情詎彼昏不悟至下地跪求聲淚俱下彼仍置若罔聞叔寳全無心肝至於此極曷勝浩歎本會同人力之所及誓爲諸君後盾除將經過情形宣布報章及以大義函責該商董等速早覺悟以蓋前愆外尚望諸君堅持到底勿懈勿怠庶精誠所至金石爲開也諸君健康全國各界聯合會啓四月二十五日 
　　致安慶電安慶學生會檢查所鑒頃據方張兩代表報告奸商廣昌發等購運大批日貨甘爲虎倀破壞大局復敢統率商團槍擊學生似此兇暴令人髮指貴處旅滬救國代表團所决五條（除將日貨全數焚燬外（一）着罰金（二）懲兇手（三）醫治受傷學生（四）立書悔過（五）謝罪）本本會極爲贊同萬望堅持到底本會誓爲後盾全國各界聯合會啓 
[安徽學生代表之呼籲]  
　　安徽學生代表方樂周張介忱二君爲商人私運日貨毆傷學生來滬接洽已誌各報日昨二君曾會同留日學生救國團郝兆先全國各界聯合會潘惠齋遍訪旅滬同鄉曁海上各團體痛陳一切一面由方張兩君具書信告旅滬皖省同鄉請爲援助原書錄下我們旅滬同鄉諸君呀我們安徽學生爲甚麽要罷課咧爲什麽要抵制日貨咧不是爲着山東問題嗎不是因爲直接交涉和那軍事協定要制我們中國的死命嗎不料那無恥的奸商鳳大成方復春吳廣源廣昌發當這個存亡危急的時候膽敢私運大批日貨到皖而且因爲我們學生查獲者守着嫌隙趁着十九日罷課講演的時候就勾通西路商團和他們的店夥硬將演講隊學生捉去了四個綑起來毒打并且閉他地樓板下等大隊同學來救的時候簡直就開槍硬擊起來若不是有兩個仗義的海軍同胞看見了上前把槍奪下恐怕我們都没有性命出來喊寃了那個時候我們學生只得死裏求生拚命把那地樓板下的四個同學救出奪得馬蹄尼槍十一根指揮刀三把鐵矛六根子彈二百餘粒登時又打傷了我們十九個有些性命都還在靠不住咧唉！唉！！我們學生愛國難道犯了什麽法麽現在巳依法提起訴訟了將來不達到焚毁日貨懲辦兇手的目的誓不甘休的素仰我們旅滬同鄉諸君熱心愛國還望大家出來仗仗公道咧倘蒙賜教請到法租界救國日報社郝兆先那裏接洽旅滬安徽學生代表張介忱方樂周泣告 
[朱少屏演說旅行時之聞見]  
　　寰球中國學生會總幹事朱少屏君日前因赴天津青年大會留津數日繼乘車入都參觀各校又往山西考察政治教育實業情狀歸時道經魯境游覽孔陵一周而返昨晚該會舉行交誼大會請朱君演講旅行時所見所聞種種事實甚詳聽者鼓掌大旨謂余於三十號離滬至天津赴青年大會留津一週津地租界計共七處爲英法德奥意日俄德奥兩租界現由吾國收回改爲特别區域矣除英租界外均設有電車故交通甚便利電車分五種紅黄藍白綠牌車費不以站計每券三分可隨意至何處通行無阻天津各學校中南開大學及新學書院甚完備余晤前大總統黎宋卿氏言次頗贊許本會所辦事務并允於本會建築會所時捐資相助余甚感激想到會諸君亦樂聞此好消息也至北京參觀北京大學清華學校高等師範學校曁協和大學最有精神入北京大學適胡君適之上課有女生同室聽講清華學校建築極大圖書館尤完備而美麗餘如體育房游泳池理化試騐室等建築設備均極完美協和大學原係英人所創前年由美人出資收買其建築工程之大無與倫比聞搆造費有六百萬金之鉅教室内如人體及動物分類貯藏備教課時作解剖及試騐之用校内亦收女士極爲整齊聞該校西人云日後尚須推廣必至成爲世界最大之學校也高等師範内一堅固之房屋一所係由校内各生手造牆壁磚瓦板木門窗等件無非出自學生所製比諸匠人工作有過之無不及頗爲壯觀洵屬難得又有一部份學生洒掃等務不假手於僕役其堅忍耐苦令人敬慕該校學生自動之能力及耐苦之精神實不多覯北京有古物陳列所藏有古畫碑帖金石鼎爐等器類皆夏商周遺傳之品價值連城實所罕見又有中央公園入門時僅費銅元數枚此園係前清王公游樂之地綠茵芳草景物宜人游其園者皆上流社會人士京中尚有各處宮殿廻廊曲折美麗異常此種建築歐美人咸加贊美余又往北海登高一望全城在目駐有消防隊一營聞係保護總統府而設京城内交通亦甚便利各種車輛咸備惟春冬兩季時風吹黄沙騰空塞野有行路難之嘆所設巡警頗爲周密各旅館均有此輩在内查察余所寓之旅館有警察二十餘人注意旅客行動無稍或懈乘京溪車至石家莊復乘正太車往由西之太原一至山西境界沿途多山火車向山巓盤旋而上且甚穩固乘坐至此亦頗有興趣余進太原晤閻督招待甚殷繼乃參觀各校種種設備無不令人起敬有學兵團學生皆穿軍服其課程爲中學科一年級二年畢業後升入斌業學堂其程度爲中學三四年級也畢業後可再入專門學校及大學畢業者均有事業全省各縣公署辦事員無一非由學校畢業而出並聞學兵團斌業學校不收學費且有津貼學生以資供養家長此爲教育上之特色現時在校學生有一千二百人教員二十一人以團長爲校長每日功課照普通中學授五小時外有三小時之軍隊訓練學生極爲整齊咸具有威武精神語言舉動皆文明可愛餘如師範學校留學預備學校等學生亦甚多從前派赴日本者甚多近乃改派歐美游學年增一年近復有建築全省馬路之舉現已漸次動工造林植棉開水道之進步均一日千里鴉片髮辮纒足賭博均已禁絕閻督軍治理山西對於教育實業無不盡力提倡慘淡經營熬費苦心山西國民幸福不淺願各省亦繼起仿行也余南旋仍經津浦滬寗兩路而行過曲阜縣即赴孔陵游覽同行者有駐比公使魏注東君魏君係代表陸總長送一銅製花圈於孔陵也曲阜一處約十分之六係孔姓孔陵孔廟地亦甚大惜廟中不事修理積塵盈寸頗失觀瞻孔陵隣近又有少昊陵周公廟等建築亦甚古雅衍聖公住宅與前清公署相同内有六廳房屋頗多但宅内與宅外諸人尚多垂辮未曾剪髮曲阜學校亦不多實一憾事耳以上所述多未詳細僅供諸君之參考耳 
[旅滬鄂人關懷桑梓]  
　　旅滬湖北同鄉會聞吳光新駐軍黄州乃分電北京院部及湖北督長省議會表示反對電云（銜略）報載信陽吳光新軍隊移駐黄州等語聞之不勝惶駭查黄州地方安謐原駐軍隊足資保衛毋須再駐客軍以驚閭里萬等桑梓關懷迫切請命除電國務院陸軍部外謹電鈞座鑒核嚴行拒絕以順輿情地方幸甚湖北旅滬同鄉會劉萬青陶鴻鈞李明輔等叩 
[浙屬蠶繭之近訊]  
　　昨有自嘉興硤石來滬之繭商述及今届育蠶情形據稱海寗海鹽硤石嘉善王店等處人民之育蠶者較往歳倍蓰種植桑樹亦鱗次櫛比惜天氣太寒以致桑芽遲晚清明日桑葉抛盤開盤每擔一元九角但天時未暖不易生漲新蠶將欲旺食葉價已漲至三元左右今年乾繭抛盤各處甚少湖州已歸公益繭廠一家收買上海亦未先賣抛盤也 
[烟酒業常會紀事]  
　　中國烟酒聯合會昨開星期常會首由主席陳良玉報告前本會爲烟酒借欵事所致美國商會函頃接美國商會書記員乍普門復函内開貴會對於此項烟酒借欵無庸恐懼敝國資本家借欵之用意亦無庸慮此敝會所敢深信兹附上一千九百二十年正月三號大陸報所載卜普魯士明白耿直之宣言書請細閱云云該報有果有窒礙難行之處必不任其所爲云云可見美國資本家已深悉我國兩業之情况必敦重我國之民意報告畢兪葆康起言美國商會旣如此表示固是可感總之烟酒借欵有關我國商業始終堅持决不承認次沈子卿提議對於此次罷學罷工情事本會有無表示金拜仁起言此事昨日各團體均經提議今日教育會開會亦爲此事應俟各團體議有辦法再定宗旨衆皆贊成議至此時逾五鐘乃散會 
[中華工商研究會開會紀]  
　　日昨午後三鐘本埠工商研究會開茶話會到者如謝復初吳善卿徐湘波盧星階劉永康吳子敬萬選青 
 
 

Page 11

 
 
徐賡華王漢强宋秀峯邵晋卿王少逸等又各工廠代表等由馬樹周主席演講本會於工商前途之關係及責任之期望又内地實業之亟待發展並報告會務有亟需興辦者數端有亟需整頓者數端又釐定會中用人辦事及收欵存欵支欵各辦法於是各員相繼討論如吳善卿謝復初徐湘波當場均有極懇切之言論又如王漢强發起之展覽會又徐賡華提議徵求會員各節均經多數通過當場由各工廠將認定捐重行認定預爲繳會以資辦公諸事議畢鐘鳴六下始散 
[織襪公會董事會紀]  
　　上海華商織襪公會於昨日午後二時在泗涇路事務所開第二届第一次董事會選舉正副會長到會者十五人當時選定謝渭清爲正會長吳愼之爲副會長至於經濟一科由謝渭清兼任之交際四人公推吳愼之何秋士蔡蔭喬閔瑞芝評議六人公推張元中何秋士方導泉蔡蔭喬陳品甫施次于文牘兩人公推施次于鄭少峯調查四人公推胡仁甫方導泉陳品甫胡簋銘庶務兩人公推尹鶴林邱廷亮等推舉畢爲時已晏遂宣佈散會 
[一星期米市之調查]  
　　本星期内南北米市到船及出口情形調查錄下南市河下到常帮南帮米船二百七十餘艘由轉口行家打包出口者計有一萬七千餘石北市河下到船約三百餘艘尚有致中和鎭昌信昌益盛振興穗恒昌德裕通永大昌等廠由滬寗火車裝來糙米秈米五十餘車每車三百四十擔而各行家之私行打包及影戤護照出口者亦二萬餘石其餘零星二三百石不在其内本街米店銷路平常市價北市較南市略高故七日間每石又漲起二角至三角蓋北市出口較易且市面較盛各門莊米店咸趨於北市售買之故南市則漲起一角之譜現北市廠機白硬漲至八元八角云 
[學生總會總務科開會紀]  
　　因月二十四日學生聯合會總會總務科開常會主席譚常愷記錄湯筠會議情表如下（一）主席報告本科經過情形（二）徐夀卿請主席報告未曾履行之前此會議議决案（三）湯筠提議各科員認定值日期並定值日事宜（四）湯筠提議自後總務科可不必分股毛飛修正主張交際及庶務員當指定數人負責通過主席派定端木愷翁長熙殷章瑞湯筠曾兆鹿吳景昭徐夀卿爲交際員諸芹貞爲庶務楊和生爲收發（五）曾兆鹿提議訂正本科辦事細則通過推舉金明遠趙敏淑湯筠爲起草員 
[萬國義勇軍華隊參聖紀]  
　　昨日（二十五日）爲工部局萬國商團春季大操參聖之期美英法各商團皆至本國禮堂舉行參聖典禮吾華隊商團向不舉行此禮自民國七年起虹口中華聖公會區牧朱葆元博士特邀全體中華商團在救主堂舉行但隊員中大半皆爲教外人故此屆改在青年會殉道堂舉行朱區牧爲便利計特率全體禮樂社社員五十餘人亦至該會唱詩奏樂是日蒞會者七八百人十一時由中華商團隊長徐通浩率領全體隊員排隊入座遂由區牧朱葆元歡迎入堂先由李迪雲夫人奏琴畢禮樂社及全體唱奉獻華冠社員唱戰勝歌區牧主禱畢唱福樂歌後讀聖約畢唱嚝野奔走詩及大有歌畢區牧朱念信經讀祝後唱歌畢區牧登臺致歡迎詞並說教其題爲解放與改造唱頌揚歌後由鮑俊德張葆和朱俊明陳己生君等以紅繡花袋向衆教友收捐畢全體起立唱中華民國歌每節由鮑俊德向衆揮旗以表敬愛我國之國旗末朱葆元博士祝福各團排隊而出至童子部茶點而散時已十二時半矣 
[江寗同鄉徵求會聚餐紀]  
　　江寗六縣旅滬同鄉會第二次徵求大會正會長劉然青副會長史量才李悦生前晚在一天香邀請同鄉開晚餐會鐘鳴六下各隊長曁該會職員紛紛蒞止如劉然青李悦生易潤芝黄春泉速翔生孫月三戴質夫馬乙棠林寳琛張竟成夏逸齋陶佐卿黄竹君涂筱巢許元亮陳伯恭翁叔和翁季平毛祝三常慶三周樹三張耀庭程希直林桂慶楊庸齋陳作霖李覲臣杭國治楊文魁蔣元鏞等首由正會長劉然青致歡迎詞並報告第二次徵求會辦法嗣由理事長陳伯恭代表將所擬徵求辦法詳細說明衆皆贊成又由陳伯恭宣言副會長史量才因有事未能蒞會來函託鄙人代表當衆布告徵求隊已完全組成衆歡呼徵求二十二隊各隊隊名及隊長姓名逐一報告如下直隸隊長劉然青奉天隊長史量才吉林隊長李悦生黑龍江隊長戴質夫山東隊長易潤芝河南隊長張竟成山西隊長杭國治江蘇隊長夏逸齋安徽隊長孫月三江西隊長許元亮福建隊長涂筱巢浙江隊長常慶三湖北隊長周樹三湖南隊長哈少市陜西隊長速翔生甘肅隊長翁叔和新疆隊長黄竹君四川隊長馬乙棠廣東隊長張耀庭廣西隊長黄春泉雲南隊長陶佐卿貴州隊長毛祝三以上各隊長姓名報告後隨卽就座聚餐鐘鳴十時始盡歡而散 
[寧波同鄉會徵求會消息（十六）]  
　　寗波同鄉會徵求會各隊隊員均已組成連日報告到會續錄如下 
　　寗茂隊正隊長項松茂副隊長鮑咸昌徐維繪參謀駱懷白隊員包文德包文信張椿年李秉黻毛節榮李維才虞兆年劉寳餘馬汝霖范回春章林生烏鴻章嚴子良孫宏達章顯達徐時隆包襄如陳賢堯朱瑞成李晋懋林滌菴王志香吳之道胡君卿胡桂卿裘信甫王階薌周廷璋張錦樑孫友笙陳達甫陳偉東吳德鏞徐秉彝莊保如林雙泉孫紫香徐可陞蔡欽生陸安楠陳如翔陶介卿戎松年黄楚方吳承華木薇芳錢品方陳賡唐沙霖泉方芝岑 
　　寗旅隊正隊長龐炳生副隊長陳章敏嚴蓉卿參謀馬省學隊員成煒章林松卿李金隆李詠霓蕭瑞甫趙桂林方君餘張翼臣仇榮慶陳德寅徐洪泉陳庭春陳昌坤董學卿紀才宏朱彤霞朱景曙許績熙董雪舲朱省齋張涵霖 
　　寗泰隊正隊長薛文泰參謀邊文錦隊員兪福耿吳梅卿項惠卿張潤霖薛潤生樓饉淼周瑞祥 
[小學教員開國語講習會]  
　　本埠各小學校職教員於昨日上午齊集上海縣勸學所内開國語講習會十時開會到者有和安張介凡第二義務學校沈鑑三務本吳拯寰旦華朱超然王砥平農壇王備五隆德高梓才單貽孫朝宗胡毓台養正陳味腴巽與樊景卿周志姜西成賈幼臨貧民袁頌豐兪元爵通惠沈仲爽時化奚安齋姚惠泉縣立二高湯夢吾比德何志翔惠兒院朱季寅縣一朱友章縣二施養勇學委胡少亢二師附屬主事楊聘漁勸學所長李頌唐等二十六人由李所長主席首述開會事由旋與各教員討論國語講習方法經衆逐字研究繼由出發參觀各教員就席報告所見情形併誌於下一陳味腴報告參觀無錫市立第一國民學校與南京高師附屬小學教授國語狀况一姚惠泉報告蘇州一師附屬無錫競志女學市立第一國民學校教授國語意見一賈幼臨報告無錫三師附屬豫備教授國語情形一張介凡報告參觀南京四師附屬教授國語情形與各校對於教授國語意見一吳拯寰報告參觀蘇州二女師附屬南京一女師附屬教國語情形一施養勇報告參觀後對於教授國語的感化（注音字母教法）無錫第一一週中教了蘇州一師附小隨便各級任教師教法不主張單獨教蘇州二女師附小先教合音議至此時已逾午遂開會由李所長仍留各教員在所午膳而散 
[滬杭路車務總管回滬]  
　　滬杭甬鐵路車務總管沈成栻李綽生於上月二十九北上參預交通部運輸會議曁鐵路技術委員會會議兹該兩會已經先後閉幕沈李二君於二十三日自京南下昨夜抵滬本日巳將會議情形面陳該管局長並當日銷假照常視事矣 
[青年會童子部消息]  
　　青年會童子部惠寒夜校之丁組養成團於前日（二十三號）晚七時數十講員均提紙燈上書愛國字樣在閘北寳山路及海寗路一帶演講題爲「亡國之慘史」街坊居民莫不動容至十一時餘始返會 
[青年勵志會開會紀]  
　　青年勵志會於昨日（星期六）開第六次常會會員到會者八十六人翁國勛主席汪伯平紀錄首由主席發表本會儲蓄部早經成立雖存儲有人但未見十分踴躍本會之所以創設儲蓄部者爲提倡會員儉德起見此後務望諸君戒除消耗竭力進行勿負本會創設儲蓄部之初旨次演講部長黄天超報告連日出發演講情形次汪了煩演說略謂哀莫大於心死今本會自出發演講以來常受鄉鎭父老歡迎足見人心尚未盡死事猶可爲也鄙意以爲趁此良機作積極的演講莫以小挫而萌退志雖受暴風虐雨之摧殘仍當勇往直前莫畏艱險以底於成云云次來賓劉鑄錯演說「青年之職務」略謂青年爲改造新中國之主人翁其關係其責任何等重大故諸君處此青年時代非盡厥職務不可職務維何曰對於求學則努力進取對於社會國家則見義勇爲復有謝良富胡梅坡丁思孝演說將散會會計長張頴才起言本會自出發演講以來頗需費用鄙意擬徵收臨時捐以補不足不知諸君之意如何衆贊成當時解囊相助者頗不乏人又聞該會演講部於昨日散會後冒雨至楊樹浦蕭王廟胡家木橋等處分頭演講云 
[憲兵軍官之升調]  
　　駐滬憲兵第九連連長吳金亭現奉盧浙督調杭委任浙江全省稽查長所有第九連連長一缺經憲兵營張營長委令本營副官那玉蓮升任所遺營副一缺以李炳辰升充惟李炳辰未到差以前仍由那連長暫代昨經憲兵司令部核准分飭各該員接事矣 
[知學會添闢公衆閱書室]  
　　南成都路知學會爲普及社會教育起見特於五月一日起添闢公衆閱書室以備各界士女閱覽惟以經濟關係對於巨篇厚帙一時尚未能購辦暫以雜誌報章普通書籍陳列又因地址窄小不得不加限制故凡欲往閱者均須憑該會所贈之閱書券方可入内云 
[西員請假回國]  
　　公共會審公堂檢察處西員兼西牢獄官史賓斐爾君欲回原籍英國一行禀准代理總巡强生氏給假九個月定今日乘英公司郵船起程遺缺委公廨收支處西員惠納脱氏庖代又新閘捕房一號捕頭英人愛區亦欲回國稟准强代總巡給假七個月業已首途遺缺派老閘捕房十六號副捕頭辛克來氏代庖辛副捕頭前日已到差辦公矣 
[兩西捕頭銷假到差]  
　　駐公共公廨西捕頭惠勒及老閘捕房二號捕頭開立根均於去秋稟准英美總巡麥高雲氏給假回國兹悉該兩員業皆假滿聯袂偕來稟請銷假各自到差辦公矣 
[各被告交保候訊]  
　　滙通電燈店在公共公廨呈控一品香番菜館股東徐懷霖不理結欠貨銀一千九百七十七兩又增茂木行經理吳麟坤控夏城樓不理借銀一千兩又香粉弄已閉明記麝香號經理朱繡棠控該號股東戚明軒不理虧蝕銀一千零三十二兩又泰茂昶等號十二户環控沈守之王福昌不理所欠貨銀三百四十五兩洋六百七十七元又張根生控張士良不理欠洋二百七十八元各案前日均由駐廨包探往將以上各被告傳案照常各覔舖保聽候排審 
[拐案併紀]  
　　著名拐匪金阿濤（即粢飯阿濤）與伊女王金氏及丁劉氏等誘拐童阿大之女童金仙等串同川沙南滙邱四香價賣與人被童告發由警廳飭派偵探周根瑞持文往提反被邱黨將邱刦去並將該探拒捕毆傷回廳稟復當將一干人並拘獲之金仙解送地檢廳訊供收押候示在案兹悉滬城南香花橋集雲閣裱畫店主鄒子忠之妻鄒小妹（即鄒陶氏年二十五歳）去年二月間亦遭金阿濤誘拐出外先賣與西門外閒水泉浴堂堂倌周阿江計得身價洋一百二十元爲日未久又將小妹騙出領到川沙出賣與人兹爲鄒子忠查明亦投警廳稟控奉諭備文着該探周根瑞赴川沙前日按址將小妹提解到廳發交司法科劉科長訊得此案已送法庭遂備文於昨午將小妹送往檢廳歸案訊懲一面由警廳致文南滙縣公署催提邱四香解滬訊懲 
　　滬城康家弄李順興匣子作夥無錫人金福祥家住西門中華路外達昌順烟紙店樓上其妻金蔡氏（即老二）年二十五歳又金之胞妹春寳年二十一歳前者金夫婦住在夢花樓坤發記剃頭店樓上時與鄰居周阿德夫婦等認識去年十二月初四日周夫婦串通談永和等設計將金蔡氏金春寳誘出春寳則帶往天津出賣得價瓜分該氏則誘至漢口圖賣未成爲該氏察破逃回家中向夫報告乃報由婦孺救濟會派探員王緯文於前日在閘北長安路將談拘獲押送四區警署談堅稱我是馬萬寵並非談永和亦無拐賣情事奉飭函送地方廳究辦前日下午檢察官提案研究金福祥偕妻金蔡氏投案伸訴前情並證明被告實是談永和並不認錯且夫妹春寳尚無下落求追質之談一味支吾問官得供判令收押候究金福祥夫婦退去候示 
　　拐婦周楊氏拐得十七歳女子王巧林乘奉天輪船赴津爲救濟會偵探虞占順拘送地方審檢廳訊明究辦在案前日下午該廳堵沈推檢各官開庭飭提該氏研訊之下以該氏略誘罪業已成立判處監禁一年二個月王巧林發送該會留養候屬認領 
[馬根華不認拐逃]  
　　江灣鎭婦人王趙氏前日扭鄰村之馬根華至六區一分所控稱伊媳王陳氏於今年隂曆正月十六被馬拐逃等情經米署員質訊一過轉解司法科昨奉段科員訊據馬供該氏之媳隨某甲偕逃於民無涉等情判馬根華暫交妥保勒限帮尋 
[陸大根尋獲逃妻]  
　　蘇州婦人陸沈氏於三年前背夫私逃來滬匿居法新租界八仙橋德順里陳阿囡家現爲氏夫陸大根偵悉前日來申投報嵩山路捕房飭探前往陸沈氏拘入捕房經捕頭詰據沈氏供實因丈夫欲將婦人售買爲娼故婦人逃來上海是實捕頭諭令管押候訊 
[雉妓投所求援]  
　　湖州女子楊小阿媛去冬被其母挈領來滬押入法租界雉妓院爲娼近因下體毒瘡大發該女乃於前日逃出奔入公共租界濟良所乞援經西女董准於暫留候送公廨發落 
[汽車撞傷行人]  
　　十六舖恒隆泰煤炭店學徒寗波人王茹唐昨日下午二時行經公共租界南京路遇有某號汽車駛來不及避讓被撞倒地頭受重傷由老閘捕房二百四十七號印度捕瞥見當即前來抄錄汽車號數另雇車送受傷人投醫院醫治一而歸報捕頭請究 
[汽車撞壞人力車]  
　　汽車夫鄔惠心前日開駛一千零九十六號汽車在北京路將人力車夫周定標所拉之車撞損經九十一號西捕查見當即摘錄該車號碼歸稟捕頭轉請公共公廨出單傳究 
[工人戳傷園丁]  
　　小沙渡日商紗廠中工人曹鳳文丁長勝二人前日往潭子灣趙家花園中拗折花枝園丁趙金榮上前阻止曹丁恃蠻不服衝突之下以小刀戳傷趙之頭部當由四區派駐所長警一併拘解警署顔署長見趙傷勢甚重命送醫院療治不識能保無虞否曹丁二兇手轉解司法科押候核辦 
[機器軋斷工人手臂]  
　　浦東陸家嘴英美煙公司新廠印花閒工人某甲前日在廠工作不愼被機器軋斷手臂一節血肉模糊慘不忍覩當時痛倒於地不省人事事後由該廠西人函送同仁醫院據醫生云該人雖無性命之虞然已成殘廢矣 
[尋仇互鬭]  
　　無賴宋大羅與朱妙庭素有仇隙宋於前日下午糾同多人至法新租界白爾路與朱尋仇始則口角繼而互毆當由宋將朱毆傷倒地旋爲巡捕聞悉到來將宋追獲惟黨羽均已逃逸當即一併帶入捕房捕頭諭飭將受傷人送往醫院醫治宋管押聽候解送公堂訊辦 
[運送煙土之查獲]  
　　潮州人王卜山日前由厦門携帶烟土一百餘斤運來上海後囑令邱少甫送至某處當邱正在雇車時被法捕房巡街捕查見上前將王邱兩人與烟土一併帶入捕房經捕頭詰據王供認私帶烟土邱供民人祗代王送往某處並非民人之物捕頭諭令管押聽候解送公堂訊究 
[蛋白船傾覆之損失]  
　　駁船户某甲承裝某蛋廠蛋白七百五十箱前日（二十二）上午十時許運至楊樹浦碼頭轉輪出口不料潮水湧急該舟子撑持不住以致覆没所有蛋白盡行傾入浦中適海關水巡捕房巡江小輪經過督同鄰船救護舟子未遭溺斃事後由各鄰船帮同撈獲蛋白二十九箱帶回捕房昨由該廠主繕具洋信投請給領經梅捕頭核准着該廠給予各船户撈費洋八元損失頗屬不資云 
[投浦遇救]  
　　昨有一男子在黄浦灘路新關碼頭縱身躍入浦江當經二百九十七號巡捕查見立即設法援起帶回總巡捕房經捕頭詢悉該男子姓馬名金章鎭江人因失業貧不聊生故投浦圖盡捕頭　留候送廨請爲發落 
雜評二 
[失敗與覺悟（默）]  
　　失敗本尋常事失敗一次卽多一次覺悟亦未始非好現象也此次學生之所應覺悟者第一須知此次失敗原因之所在中國人有一劣點其勝也狃於蒲騷恃此爲必勝之法而常用之其敗也則又志氣隳喪視爲大戒并從前所有之主義所養成之美質所團結之精神能力而一切消滅焉不分别研究其因果以圖根本上之補救凡事之一蹶而不復振者卽緣於是此大病也其二中國人之勝也則據爲己功敗也又歸咎於人對於内部則某爲禍首某爲播弄某爲受人運動相攻而不相悔於是團體之間自啓破裂對於外界則某不援助某謀破壞某爲反覆失信相憾而不相諒於是内外之間益形閡隔斯乃眞根本上之失敗而不可補救此又一大病也世界上之事業不毁於外來之阻抗而毁於自滅其信用自消其勢力是故今日學生之所宜覺悟者此爲最要 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[歇浦閒話] [  君豪]  
　　世界有名都會商店多薈集之欲求營業之發達每恃廣告之魔力美國鷹格索表公司不惜重大資本來東方各大報紙雜誌登載廣告據最近調查銷數竟達四千餘萬隻（指中國而言）其數實屬可驚廣告之魔力誠大矣哉上海爲中國重大商埠東西洋商人羣聚於是相持之捥力與資本之雄厚固皆駕中國而上之然中國商業之失敗亦泰半由於不善爲廣告吾人試翻閱本埠日報其封面廣告類多日日如是無推陳出新之象閱者每生厭棄之心鄙意登廣告宜從美術上着想引起閱者之美感自當欣然而來美國有土曜郵報ＳaturdayEveninyPost一種每次銷售甚多就中廣告地位幾佔全書三分之二每一新貨出商人多攝影登出一一說明其用場故閱者不待看樣品已可瞭然於其内容矣又每次底頁多印一極美麗之彩色廣告每次雜誌未編輯之前此種優先地位多爲人先行定去雖定價之鉅不顧也故廣告雖多毫不使人有倦意欲營業之失敗欲顧客之不來豈可得哉上海商人無遠大之眼光不肯舍棄其金錢以從事於廣告貨物屯積世人不知愛小失大詎不可惜耶他若貨物之裝潢亦宜加以研究我國之紹興佳釀每以土罎盛之外觀視之眞糞土也但内部之優良外人又安從而知之他若西湖白蓮蕅粉外面之盒塗以惡劣不堪之畫是又何爲哉滬上租界方面之商人尚肯稍致意於此若觀及城内又何曾與不開通之内地有分别歟 
筆剳 
[慘訛記（下）] [  鴛雛]  
　　媪聞琴攀話及我曰先生殆辛安鄉學堂之先生乎我曰然媪亦至彼間歟曰否歸政鄉耳聞貴校善吾鄉童子亦有趨讀者先生尊姓可得聞歟我被問時方思陳亞即譌言曰賤姓陳耳此一陳字直貫女郎之耳而頰紅陡烈如作暈狀我不期停琴而視尚見其以指隱牽媪衣然媪乃不覺似視我甚喜者且曰我家城中今方送我女外孫歸家彼家後日尚爲先生之戚畹媪言此女止能以容面水逃出我眼光之外我此時已明瞭自咎冒陳亞之罪矣然匆遽間無法作聲明之廣告船及辛安媪尚示船人曰其爲學堂中陳先生妥移此琴船人曰先生姓陳乎然則前日太太需自城中之物尚欠代購資幸見賞我此時尚何能辨則出錢與之我上岸返見女面想他日鬧房時瞋我爲何狀矣至校亟與陳亞言之彼嘲我輕薄代償其母之錢亦不還以示微罰我尚笑曰此船人亦惡作劇不啻證實我之非誑恐他日當巹席君夫人尚以君爲冒而責我之棄權利矣亞聞此笑而詈我以兩家憑媒而締姻殊無聲明之法則亦　之不意陳亞未婚遽以是年死婚亦隨命而撤明年吾又遇彼女於城中則粉霞之　宛然爲婦矣與其新夫壻駢肩而行流盼及我大駭驚悸幾無人色其夫亦駭曰吾愛患作耶我今日忘帶人丹矣我揣女此時神經麻木雖服百人丹亦不能巳其遇鬼之瘥我知其此夜床頭盤問患作之故女止有涙内流耳籕　述竟容似痛惜彼女之涙肥人曰君曾爲鬼何謂我肥以鬼較肥人鬼必自慚形穢卽叩之我瘦美彼必謂與其親鬼無寗肥人之温柔也 
劇談 
[梅訊（十二）] [  春醪]  
　　麽姑獻夀爲畹華新排之劇與上元夫人異曲同工也 
　　畹華此遭南來尚未演過旗裝戲日前珠簾寨改换旗裝實爲嚆矢 
　　昨晚應惜隂主人之約宴於滬西惜隂堂座中有何詩老吳昌老王雪老海藏樓主人沈蕙風先生畹華得與名流欵接樂不可支何詩老已允繪一卷子與昌老所繪之梅蘭并作一卷蕙風先生特請吳昌老引首曰香南雅集圖香南義出内典五燈會元載有人問西來祖師在何處曰在香之南雪之北香南雪北是梅萼梢頭矣用以題畹華眞妙諦哉 
　　或有詢畹華曷不連演天女散花上元夫人等者畹華掩口胡盧曰新戲僅此數闋留以號召脱一時演完者將何以爲繼耶持盈保泰畹華亦善自爲計矣 
　　前羅瘿公在滬時嘗謁王雪老見座上懸畫蘭二幅因曰曷不以一轉貽畹華雪老頷之曰當俟其來時親致今畹華來沈崑山又至上海因謁雪老重提此語雪老已允蘭外另贈畫梅一軸當手製二詩書成後面交云云 
　　梅王姜姚初非北産妙香本河　籍梅則揚州人奉卿清江浦人玉芙蘇人 
　　羅瘿公在京爲畹華主持劇政顧不諳崑曲以致譜詞編劇往往不甚得法今則專習崑曲購書無數按協宫商此後畹華當更得新劇無數矣 
　　畹華演梅龍鎭輕倩流利此遭尚未演過昨日星期演百花亭云 
　　木蘭從軍爲教育部劇本而畹華重加編演者教忠教孝足以愧死士大夫矣 
藝評 
[灘簧瑣語] [  紓庵]  
　　江南之有灘簧猶北地之有大鼓大鼓以音節忼爽勝而灘簧則以用意詼諧勝二者相較雖云各樹旗幟如風馬牛之不相及實則娛人心胸寓意諷諫固二而一者也 
　　老灘簧創始於咸道間當灘簧未萌芽時崑曲盛行問有崑曲家因其年齒已暮氣弱嗓滯每不能奏藝爲憾抱憾旣深遂謀所以改良之道因將深奥之詞變爲俚句此灘簧之由來實崑曲之變相至於何以稱爲灘簧此中人亦不能道其所以然或謂灘簧創於上海謂之灘灘中　先須奏笙管謂之簧因曰灘簧意或近似 
　　然前人之灘簧未嘗以之博資蓋不過藉以酬賀朋友喜慶等事以助熱鬧並借消遣降至林步青始以恣人資雇前人長於前灘步青旣以取資更將後灘擴而充之據云層出不窮變化萬端之「玄妙觀」「賣橄欖」等皆爲步青所發明然則步青固曾瀝其心血恃以爲生勞而受報於分爲當 
新聞拾遺 
　　全家自盡慘聞日人納馬摩土爲某公司之書記前偕其妻子共五人至横濱某旅館次晚同出游徹夜未歸館中人異之四出往尋乃得五屍於左近湖中測其情似非失足而蓄意自盡者惟納初非貧擁資可十萬日元其全家自盡無有知其故者迨惡耗旣外傳其叔某乃來收殮並謂當其出行之前一日曾以一小布包授之并囑非俟其歸不能啓視孰意其竟尋短見再啓其布包中有照片三信一信中略謂吾本不欲死尤不願迫妻子俱死然以某種關係不得不出此下策至所謂某種關係迄未能查得其究竟吁慘已[  豐]  
　　醉漢大鬧第一樓常州新馬路蘭陵第一樓昨有警官某之姪挾同友人數輩到該樓飮酒至晚間三句餘鐘尚猜拳行令聲振屋瓦數人各得酩酊大醉樓主勸其罷飮某警官之姪恃其警界聲勢肆口謾駡復將檯子盌盞掀翻不名一錢揚長而去聞該樓主擬提起交涉云[  清白]  
　　戇孝子棄妻守喪寗屬板橋鎭有鄉民萬某務農爲業平日事母盡孝聞者咸誇其賢上月乃母逝世萬某哀毁逾恒向柩前發誓守喪三年不入妻室其妻本娶自城中性頗悍惡近因孤眠不慣百般詈駡其姑萬大怒謂其辱及先母不孝已極竟下令驅逐妻亦以偶此鄉愚非心所願遂含笑歸寗一時鄉里咸稱萬某爲戇孝子云雖然亦可風矣[  隱厂]  
　　雄鷄居然産卵本埠新閘新康里某號門牌王姓余毘鄰也蓄有雄鷄一隻本月二十二號下午王姓主人親見其自便門中産卵一枚較平常鷄子爲小形似桂圓色澤透明主人視爲奇物因持以告余特記之以備博物家之研究[  聲]  
　　浴堂中水戰楊么南市著名流氓楊老么素性跋扈喜與人爭昨淴浴於某池中與一客不知何事忽起衝突始而口角繼而揮拳客孔武有力楊不能敵仰跌池中後乃匆匆着衣去初猶意其復來久之竟不至後有識者謂客某姓曾充某營軍官云[  吳秉恬]  
短篇小說 
[諷世小說捕鼠機（九）] [  宋春舫宋懷玉女士合譯]  
　　造麥（露面）「呀如何是好呢他一定是在屋中你若不把他找了出來我直連呼吸也要没有了你還是敲幾下罷」 
　　剛伯培爾「這是那裏的話老鼠早巳跑了你想這隻老鼠被我們這樣的鬧他那裏還有這樣膽氣在這屋裏（說罷又把鐵鉗敲了幾下）」 
　　造麥「嗄」 
　　剛伯培爾走上前來伸手攙他說道「挨梅你下來我現在要去了」 
　　造麥驚慌的了不得說道「你要我下來麽你要走麽」 
　　剛伯培爾「這個自然我不能終天在這裏......我應該跑上街去尋那隻鼠子捉住了他這是公共的義務」 
　　造麥「不要取笑（停了一回）你知道我是不肯讓你去的必須等到我看見那隻鼠子離開這屋子才好你再去四周圍走一走在地板上都鐙幾脚（他又把他的面掩住）呦」 
長篇小說 
[社會小說衆醉獨醒（二十三）] [  瞻廬]  
　　尤氏悄聲兒關照老娘趕快上樓去趕猫鼠伴孩子老娘掌着已熄的燈躡着脚步摸摸索索的上樓這隻雪裏拖槍的狸奴正搶着一個魚頭躱在門角裏吃見人上樓便一溜烟逃到牀下一壁兒大嚼一壁兒嗚嗚的叫老娘連駡了幾聲該死的畜生自伴着孩子吃酒不在話下尤氏經這一打攪却有好幾句話不曾入耳再竊聽時那婦人道我這番脱了牢籠便立志要覓得了你圖個下半世安樂日子南京蘇州那一處不走徧只探聽不出你的下落逢廟燒香遇寺拜佛香燭錢不曉得化了多少各廟各寺院求的籖訣有的說夫妻會重逢有的說夫妻不會見面疊起來約莫一二寸厚我都藏在身邊停一會子一張一張給你看（可憐）後來到了無錫正是皇天見憐碰見了一位賣粽子的張小哥偶然提及你他道賣冬菜的劉小三現在發了横財了從前小子住在城隍山下小三是個貼鄰朝夕總須見幾回面自從他做了財主便搬到大街開個京廣貨舖子小子只是一世窮却在這裏賣粽子度日我得了這個消息歡天喜地便掏出幾塊銀錢重謝了張小哥承他指引路程代唤船隻才尋到這裏來又恐覓不見你先把包裹等件寄在一家客店裏我却空身前來走一躺皇天見憐總算遂我心願了你又財多身壯比從前氣概了許多從此兩口兒無災無晦革子過那快活日子可好尤氏聽到這裏一把無名火烘烘的冒出顱門便要趕下樓去給些利害手段攆那婆娘出門只在摩拳擦掌準備發作郤聽得筱山冷冷的說道你說兩口兒同過快活日子不曉得這樣過法那婦人道休說你現在得了横財便是依舊兩肩扛一嘴靠這賣冬菜度日我也可養活你下半世包管你不愁穿着不愁吃尤氏在黑暗裏把舌頭一伸私忖那婆娘郤有些油水虧我不曾鹵莽使出那利害手段没的財神菩薩跑上門我倒惡很很趕他出去想到這裏一腔無名火早打滅了再向下聽時絮絮答答郤是筱山在那裏告訴他業巳娶妻那婦人只是悽悽恫恫的哭尤氏想了一想他們倆說岔了話可不是頑須得我下去牽攏牽攏當下整整衣摸摸髩扭扭揑揑的走下這半隻樓梯這夜正是燈節樓下本點着兩枝紅燭明晃晃的照着（倘無此句表明我只道筱山同許氏在黑暗裏談話） 
[自由談之自由談] [  鵑]  
　　春來多雨恒黯黯不見天日曠觀國内情狀亦正與天象同妖霧騰於北隂霾布於南皇怖愁鬱之氣塞四境國步艱難民生憔悴岌岌不可終日吾竟春來之所以多雨者殆彼蒼下涙爲吾中國弔耳 
 
 

Page 15

 
 
   
 
 

Page 16

 
 
   
 
