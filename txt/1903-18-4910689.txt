# 1903 - 18 - 4910689

 

Page 1

 
 
[雙璞齋四書五經義增價啓] [  圖書集成局白]  
　　自八股攺試經義承學之士驟遇更張輒以師承無自爲慮此次各省榜發所刊第三塲闈作頗因體裁有乖致爲有識者所訾議况現在各省歲科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用說義正義之例徵引史鑑兼及時事當用衍義講義之例爰取古今名儒碩彥經義諸作彚而選之題有未備則敦請通材博雅分任操觚搜採富而抉擇精迥非巿上所售者可比現由本局用新鑄鉛字排印成書都計五十六卷爲文三千篇裝釘二十四本原定洋銀二元四角現因所剩無多每部酌加四角欲購者請速臨申報館購取可也 
[五續湖廣總督張宫保湖北巡撫端撫軍會奏鄂省籌設大學堂摺]  
　　防流弊第八其要義亦有三一曰幼學不可廢經書中國雖貧弱而人心尙不至離散以人誦經書綱常名教禮義廉恥之重浸灌人心深固而不可動搖故也西國學堂皆有宗教一門經書卽中國之宗教也今日略知西法辦學堂者動謂讀經書爲無益廢時必欲去之百喙一詞牢不可破此大謬也嘗考古人爲學原有　誦一門見於周禮戴記其時經籍簡少並不爲害故漢之名士有讀書精熟之稱魏之經生有讀書百徧之法其弊始自六朝尙對策唐取貼經兩宋重詞科兼記注疏子史北宋又設神童科幼穉卽記多經於是學堂讀書務爲苦讀强記以致耗精多而寔用少今欲救之但令仿古人專經之法少讀數部可也或明其大意不背全文亦可也若小學不讀經書中學不温經書則萬萬不可核計諸經字數自十歲起至十八歲止卽日讀一百字可讀畢四書一部大經一部中小經一部可期記誦純熟其願讀何經聽父兄及本人自擇查小學日課西法每日十六刻中學日課每日二十四刻今湖北章程擬小學加八刻爲每日二十四刻中加八刻爲每日三十二刻較之中國書塾舊法尙覺寛舒若謂十一歲以上之學生每日小學堂入學三個時辰中學堂入學四個時辰日讀一百字卽至傷損腦筋促人年壽恐必無此理也蓋經文古奥幼年讀之明其義理之淺者長大以後漸解其義理之深者若幼學未經上口且並未寓目中年以往必更苦其奥　壓其迂遠豈耐研尋不惟經典卽隋唐以前之子史文義亦皆深雅若少年不讀古書者長大必不能解或謂可俟中學普通旣成再令讀經講經此必無之事也普通學成中人之資大率總在二十五歲上下旣自命爲畢業通才豈肯伏案誦讀經傳始則無人肯讀三十年以後則宿儒已盡後學茫然必致無人能解從此經書廢絶古史亦隨之中國之理旣亡中國豈能自存乎二曰不必早習洋文先入爲主萬事萬理皆然地球萬國未有自忘其語言文字而能自立自强者中文未通專習洋文則不能讀中國之書明堯舜周孔聖教之理不能知中國古今事不能辦公牘不能與平人通書札卽使謹厚無他亦終不堪大用况浮薄忘本勢所必至乎故必待至高等小學畢業後始令兼習外國語言文字其時年僅十五六歲口舌仍　靈便並不爲遲三日不可講泰西哲學中國之衰正由儒者多空言而不究實用西國哲學流派頗多大略與戰國之名家册近而又出入於佛家經論之間大率皆推論天人消息之原人情物理愛惡攻取之故蓋西學密實已甚故其聪明好勝之士别出一途探赜鈎深課虚驚遠究其實世俗所推爲精闢之理中國經傳已多有之近來士氣浮囂於其精意不加研求專取其便於已私者昌言無忌以爲煽惑人心之助詞鋒所及倫理國政任意譏彈假使僅尙空談不過無用而已若偏宕不返則大患不可勝言矣中國聖經賢傳無理不包學堂之中豈可舍四千年之實理而驚數萬里外之空談哉以上八條係籌辦學堂要指所有湖北文武大中小學各事宜自去冬今春以來汲汲經營兹已將學等學門學規學期學額學師學地學費等事籌定規模具有綱領等差分投興辦按期講授其各學堂課程表當另咨政務處及大學堂備考惟各項章程條理甚繁未敢謂遽臻詳備統俟隨時體察如有必應修攺之處屇時酌辦至各府州縣中學小學當隨時飭催興辦竊惟湖北爲中國南北樞紐尤爲華洋人物輻湊之區近年東西各國文武官員及游歴文士來鄂觀書院學堂者不可勝數往往徧覽詳詢視爲至要至大之事臣等明知鄂省財力艱難惟念今日中國欲轉貧弱爲富强舍學校更無下手之處卽目前開辦規模亦爲外人觀聽所繋竭蹶圖成不遺餘力以後惟有獎率師生按照定章認眞勸學計日程功庶幾賢才衆多蔚爲楨幹以仰副朝廷樹人化民之至意所有湖北遵旨籌辦學堂情形臣等謹合詞繕摺奏陳伏乞皇太后皇上聖鑒謹奏奉硃批管學大臣議奏欽此 
[本館接奉電音]  
　　昨日午刻京師飛電傳來上諭四道旨一道敬謹譯登○十二月十八日内閣抄奉上諭善耆等奏查明八旗户口餉項開列淸單並酌擬章程八條呈覽一摺八旗支放錢糧日久弊端百出經善耆等派員切實核對將户部放餉各旗領餉各册按月比較列表並擬定章程著各該旗都統等務各按照認眞辦理毋令日久又成具文欽此同日奉上諭貴恒奏假期届滿病仍未痊懇請開缺一摺刑部尙書貴恒著准其開缺欽此同日奉上諭刑部尙書著榮慶補授桂春著調補倉塲侍郎户部左侍郎著景豐調補欽此同日奉上諭甘肅新疆布政使著吳引孫補授欽此同日奉旨正紅旗漢軍都統著色楞額補授欽此 
[宫門抄]  
　　十二月初三日刑部督察院大理寺廂藍旗値日侍衛處引見四員户部十九員理藩院十四員欽天監十員正白蒙九員正紅蒙三員火器營十員内務府十員睿王慶王等因伊子得賞翎縀謝恩壽耆假滿請安提督衙門奏拿獲結夥持械捆缚事主迭次搶劫盗犯徐輩兒卽永平等六名又拿獲結夥持械綑缚事主迭次搶劫盗犯孫小蕣卽小傅等四名又拿獲結夥持械迭次搶劫行人盗犯張永幅卽張小黑等二名均請交刑部召見軍機及溥善○初四日工部鴻臚寺八旗兩翼値日兵部引見八十員唐景崇因伊姪内用謝恩安徽道童德璋謝恩湖北知府盛昌頤謝恩福建知府彭見紳謝恩興伯續假十日延伯續假二十日兵部奏派 
 
 

Page 2

 
 
考試世職幼官之王大臣派出那王綽哈布志公伊立布工部奏派核銷工程之大臣派出漙善戴鴻慈召見軍機及童德璋 
　　皇上明日卯正二刻至奉先殿壽皇殿行禮畢還宫 
[三載考績]  
　　聞之京師友人云明年爲京察之期近已由户禮兵工刑各部以及都察院大理寺各堂官將司員人等出具切實考語造册咨送吏部蓋古者三載考績之遺意也 
[請習榷政]  
　　天津直報登京師友人手函云頃聞某侍御奏請飭下中國各稅關附設　務學堂招集諸生講求槯政三年曅業後卽擇尤簡放海關道員其次委辦内地關稅等情奉旨留中大約尙須會議也 
[再續黔撫鄧小赤中丞新訂貴州武備學堂章程]  
　　第十章假期條規第一節每年春季以正月二十前後開學五月季課後放學給署假休息七月朔開學十二月大考後放學給年假第二節恭逢慶辰令節皆停課一日孔聖誕日關聖誕日各停課一日端午中秋佳節各停課前後共三日每月逢房昴星虚四星期各停武備課一日第三節日本佳節宜課漢文第四節學生若遭父母喪給假四十九日期服七日如能鄭重功課移孝作忠不届期滿來堂者聽第五節學生如有病須請假者塡明假單交内號房呈送學生監查騐屬實送呈總教習核准轉呈監督撥醫調治如有揑報病情希圖曠課者由學生監查報分别記過如病重願出堂就醫者聽第六節堂中功課嚴密所有學生不得私自出堂如功課暇餘有要事必須出堂者准其塡明假單送呈學生監註明因何事出堂請假若干時由學生監發給騐單執交外號房登記號簿必須按時回堂銷號如過時不回由學生監查報記過一次其曠誤功課者由學生監執假單禀明總教習核辦如學生自料有礙功課必須候總教習准假方得領騐單出堂如無騐單私自出堂查出記過一次第七節発生家有要事請假者須禀候總教習核准十日以上者須禀候總教習轉禀總理核准方得領騐單出堂必須按期回堂　假如過期不回一日記大過一次過期三日卽爲不遵規條怠玩功課由總理禀報巡撫將該學生除名第十一章講堂條規第一節全堂學生分爲二班每班設長棹編列學生名號不得任意攙坐致起爭端第二節凡學生上講堂均穿堂中所給衣靴不得隨意便服首冷則通挽包頭熱則通去以歸一律而示整齊第三節敎習上講堂時如領班學生喊令立正各學生卽肅然起俟教習命坐然後就坐教習授課各潛心領受嚴楚喧譁交頭接耳任意咳睡及吸烟喫茶等事第四節教習授課之際如問及某學生某學生卽肅立回答學生有不解之處許於散堂後造敎習處請問不得在堂辯難以杜紛亂第五節講堂所有漆板墻壁不得任意塗抺字迹每日由管講堂夫役隨時打掃以歸潔凈第十二章操塲條規第一節凡學生操塲均穿堂中所給操衣操靴冷則通挽包頭熱則通帶草帽當更换之日由總教習傳令第二節堂中於學生各給體操帽一頂當體操之際無論時之冷熱均戴是帽並束髮辫操時庶免辫纒繩槓致有意外之虞第三節堂中所發之槍及刺刀皮帶彈盒等物務須珍惜打磨以昭整頓如有銹壤之處由教習等呈報核辦輕則記過重則著賠第四節操塲之規最爲嚴肅凡笑語喧譁交頭接耳等事尤當嚴禁教習或有悮會之處面斥某學生某學生亦當順受不得當塲辯駁如實有當申明之處俟散操後再剖白亦不得强詞解說致紊堂規第十三章自習室條規第一節學生於講堂操塲講習少退休息外一律入自習室演習功課第二節學生演習功課凡用筆記務各自出心裁不准鈔襲陳言及請人代作第三節學生在室研究各種學業理宜靜肅勿得閒談喧雑有犯學規第四節室内安置長棹學生對面排坐每棹十人依次編名毋得攙混 
[暫攝栢臺]  
　　杭州采訪友人云浙江臬司湍靜臣廉訪因病出缺後護理巡撫誠果泉中丞以臬轅爲刑名總匯之區不可一日無人管理篆務因卽札委杭嘉湖巡道崔磐石觀察暫行護理并令迅卽受篆任事觀察爰擇吉本月十六日辰時在道轅接受印信所遺杭嘉湖巡道兼杭州關監督委杭州府宗子材太守護理定於十九日辰刻履新 
[杭試二誌]  
　　杭州訪事友人云浙江提督學政張夑鈞大宗師按臨杭郡示期本月初九日考試府仁錢三學生員府學首題爲政以德譬如北辰仁各首題邦畿千里維民所止錢塘首題禹稷躬稼而有天下通塲經題未及下車而封黄帝之後于薊封帝堯之後于祝十一日考試駐防及仁和錢塘商籍童生駐防首題學而不厭仁和首題述而不作錢塘首題伐而不討商籍首題樂而不淫通塲次題介尊象陰陽也是日拿獲槍手四名發交提調帶回訊究至笿學所舉優生原定初八日考試嗣以闔屬祗舉四名其中府仁錢三學竟寂無一人因攺爲十二日考試先期傳諭各學教官迅再造册呈送届期到者共十名十四日發生員招覆案府學招覆三十名首列者爲馮巽占仁和招覆二十八名首列者爲高惟聰錢塘招覆二十八名首列者爲鍾毓龍示期十五日覆試是晚發仁錢提覆牌十六日辰刻點名題爲孫叔敖以將相爲循吏論限半點鐘時繳卷并令默寫三代年貌及縣府院試正塲首藝首二句以便核對是日拘獲槍手五名枷號示衆未幾獲槍手十餘名因院中所備之枷不敷應用以故尙未發落 
[海運委員名單]  
　　姑蘇訪事人云本年江蘇海運各員業經糧儲道羅少耕觀察委定計滬局總辦候補知府蓀葆珪海防同知劉元楷上海縣汪懋琨會辦候補知縣顔澍馬瑞熙楊溥屠仁溥陸淸臣華德森龔鴻揆理問朱之榮按經歴吳道泰府照磨陳志鶴余成勳候補縣丞李昌準胡義明袁承湛上海縣縣丞劉定榮候補主簿嚴潤章候補巡檢賈孝璆印鴻賓候補直隷州州判丁樹曾候補從九朱世叙府經金彝典史胡乃張殷敏劉定榮袁承湛嚴潤章朱之榮京沽局總辦委知府吳觀樂湯在衡會辦委知府鐵林知縣沈翊清同知何立坦黄勷松管糧劉興基通判唐悳勛知縣張炳蔚陳彭瑞馮蔭樹管彬周某袁世猷馬枚阮尙疇余寳善畢培先楊尙楷宋乃謙直州判黄元吉道庫錢傳恩府照磨汪自立縣丞章作楫沈恩湛褚廷枚查人洪主簿管翊清吏目林毓蕃巡檢簡紹猷張某徐振南從九胡鳳藻張景昌典史張詒姚某翁壽昌知縣范一福楊寳善府經董漳巡檢李福鴻從九曾勉濟沈昭序紳董安徽布經歴王鏞 
[禹穴搜奇]  
　　紹興訪事人云嵊縣西鄉近有一種匪類腰繋黑布自稱烏帶黨横行不法肆虐良民現由鄉間紳董耆老投縣禀陳縣主徐印士大令立卽選派差捕民壯馳往弋獲首要三名押解進城途中突被匪黨攔劫差捕併力抵禦汛團亦聞聲接應衆始懼而奔逃然已被刦去其一餘二犯解縣刑訊不諱聞將盡法嚴懲矣○紹郡酒捐收數漸旺大憲委吳文甫大令來紹襄辦現已集至萬金由總辦趙漁衫太守委大令解赴杭省矣 
[邗上人言]  
　　客有自京華揚州者語本館訪事人云已革兩淮海州分司運判徐紹垣經兵部迭次催提到京隨於九月初八日過堂 
 
 

Page 3

 
 
派員押解出口徐年已古稀鬚髮皆白隻身遠謫舉目無親詠日暮鄉關之句不禁爲之愴然已○日前署兩江總督兼南洋通商大臣張香濤宫保電傳儀棧總辦程觀察至省本月十二日清晨又飛電來揚令運司程雨亭都轉迅卽起程都轉隨於是日九點鐘時命駕登舟鼓棹而往不知有何要公也○上月十六日瓜洲口救生局前由上遊浮來一屍當卽設法撈獲視之男子也年約三十餘身穿洋布長衫元色布坎肩足穿孝鞋白瓣線肚兠内有鑰匙一烟管一隨唤同坊保暫行收殮其爲失足墜河歟抑被人謀害歟殊令人難以懸斷也 
[封印大吉]  
　　昨爲文武各衙門封印吉期淸晨蘇松太兵備道袁海觀觀察在大堂上恭設香案旣而所屬文武各員紛紛詣轅伺候各防營勇均由哨弁督率鵠立兩旁時交午正觀察朝服而出行拜關拜印禮旋易公服升堂受屬員叅謁少選書吏將印信固封排班叩賀至上海縣署則循例暗封毫無舉動惟書役入内叩賀而已 
[觀察謁客]  
　　山西候補道沈仲禮觀察由京來滬昨日乘輿赴道轅拜會蘇松太兵備道憲袁海觀觀察繼至上海縣署投刺縣主汪瑶庭大令延入花廳茗談良久而别 
[文星照滬]  
　　已丑科探花吳印芝太史蔭培吳　人昨日珂里來申舍館甫定卽命駕赴道轅拜會蘇松太兵備道袁海觀觀察觀察以禮欵之 
[邑宰騐屍]  
　　前晚水巡捕船在浦東爛泥渡附近拘獲竊賊某甲一名留候解官請訊旋忽身死船中水巡捕頭因令二十圖地保嚴曉峯投報上海縣署縣主汪瑶庭大令飭將屍帶至大碼頭隨於昨日上午十一點鐘時傳齊刑仵書役命駕前往升座後嚴保禀訴前情大令飭仵役如法細騐仵役翻騰良久唱報死者年約二十餘因病身亡並無别故大令離座親視無誤飭吏填明屍格諭令嚴保備棺收殮發壇浮厝以待屍屬認領 
[上海縣示]  
　　欽加三品銜賞戴花翎在任候選道上海縣正堂大計卓異加十級紀錄十次汪爲出示曉諭事據職舉汪廷弼等禀稱竊職舉等邀合同志自備經費租就西門外褚家橋西堍房屋一所創設文明學堂嚴定課規中西東文並教循循善誘培植子弟期將來爲有用之才堂中膳宿均可定額一百名現擬報名招考即日開辦明年正月十八日開塾恐有近處地棍流氓藉端生事有礙學堂功課禀請示諭等情到縣據此除批示外合行出示曉諭爲此示仰該處附近居民及諸色人等一體知悉爾等須知該職舉等自出已資創設學堂係爲培植人材起見自示之後毋許地方棍徒滋擾喧譁如敢故違卽由學堂董事指禀立子提案究懲决不寛貸各宜懔遵毋違切切特示光緖二十八年十二月初六日示 
[查勘塘工]  
　　上海縣主汪瑶庭大令於本月十七日傍晚乘舟往西南鄉查勘兪塘河工程前晚公畢而回聞是河係上海及華婁三邑農田水利所關是以親往勘明興工疏濬也 
[所犯脫逃]  
　　本邑著名惡棍陸文卿罪惡昭彰人皆側目前因引翔港萬生槽坊等家被刼案内由捕役拘獲解送至縣迭奉縣主汪瑶庭大令刑訊堅不承招大令惡之飭發攺過所永遠覊禁俾免如虎出柙益肆兇頑前晚乘人不及隄防穴壁而逸昨由管所委員李浩然二尹函報縣署請大令派差緝查大令准之 
[示給腰牌]  
　　本邑南巿馬路工程局總辦翁子文太守查悉局内巡捕均身穿號衣惟局差包探無之致已經斥革之人混迹其間招搖撞騙爰釐定章程除巡捕外凡在局差役等人每名發給腰牌一面註明姓名年歲籍貫以便稽查其無腰牌者卽係假冒嚴拿究辦决不姑寛昨已出示曉諭俾商民一體周知矣 
[英界火警續述]  
　　英租界四馬路尙仁里四百六十九號門牌二惟樓照相店被火情形已紀昨報兹悉里内尙焚去四百六十八號四百七十號四百七十一號妓院三家延及四馬路四百七十四號近水臺麫館四百七十五六兩號公太衣莊四百七十七號利泰洋貨店四百七十九號榮華富貴樓書塲四百八十八十一號裕康洋廣貨店 
[法租界公堂瑣案]  
　　近日談鴻飛陳阿記張茂盛所售牛奶十成中攙水四成經捕頭查悉送案請罰讞員孫建臣大令商之法總領事署費繙譯官判罰談洋銀四十元張五十五元陳五元押候繳齊始准開釋○張金氏被所雇傭婦蔡王氏竊取衣服金戒指等物報捕查獲吊到原贓昨日解送至案張金氏訴稱除吊到外尙少衣服數件請向嚴追蔡王氏供小婦人止竊衣服二件並無别贓大令判令掌頰二百下○陳佑明被車夫倪阿春掩入内室竊去皮襖一件銀水烟袋一枝昨日送案請究倪供小的只在樓下供灑掃之役不敢入内行竊求鑒大令著押候查明復核○許儀之控偷兒談阿寳竊去銀質對時表一枚大令判枷號一個月責三百板○包錫卿候亮邦爲某西人永遠租地若干畝少去一畝八分控經大令訊供飭交的實人保出限五日内交足昨日以中人李心卿避匿不見將伊妻朱氏拘案研訊氏供賣主陳友三已收洋銀二百元堅執不肯將田單交出包候同供陳因父子不睦致有此事大令著將定單呈案候核○公館馬路恊成昌席店主縱火圖賠事發捕頭將店主婦顧施氏店夥楊兆英拘案請訊大令予限一個月將店主顧阿四交案究辦○梁福卿控沈仲明將田單抵押洋銀二千餘元延宕不還經大令訊供著交王鳳和保出理處嗣以日久玩延將王押交沈到案訊追昨日梁投案候示大令著將王交人保出沈押候嚴追○傅硯英前控金永昌商船主榮厚甫耆民彭金和盗賣米一百餘石疉奉大令提彭訊供著交的實人保出赶緊理處昨日傅投案求追大令以年關在卽著將彭交榮保出限年内理楚延干未便○湯三泰米店主控陳叙周私取鈔票洋銀三十五元大令將陳押候交人保出查明訊核昨日有陸廷華者投案具保大令准之○史阿有訴稱小的雇粤人陳怡貴煎烟膏乘間行竊土若干兩及紫銅鍋等物是以送案請追陳供詞一味支吾大令判償洋銀五元○楊李氏被陳阿生竊去盆内濕衣當塲追獲送案請辦大令判責一百板 
[善捐併誌]  
　　昨承恊成乾票號交到助振洋銀一百五十元天水增年氏規銀一百五十兩又助施粥經費規銀一百五十二兩蘇垣恒孚銀樓經募丁再韓善士爲尊甫六旬冥壽求資冥福助振洋銀一百元又户洋銀三十元安慶積善祥錢莊經募北平了願予洋銀五十元興隆外莊施粥洋銀五十元陳顧氏太太洋銀三十九元銅洋一元無名氏洋銀四十元無名氏洋銀三十元朱凌氏保產平安洋銀二十五元銅洋銀二元各隨願力遍予生成喜行善之多端無施不報正待援之孔迫有感斯通乞附報章籍揚盛德上海六馬路仁濟善堂董事嚴信厚楊廷果朱佩珍陳作霖焦發昱施則敬劉芬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[封印停訊]  
　　昨日爲封印之期清晨英美租界讞員張柄樞司馬乘輿入城赴文武各署賀喜旋於午　　署行封印　所有公堂會訊事宜照章暫停一日 
[上海縣署瑣案]  
　　英美租界公廨讞員張柄樞司馬送張恒豐盧唐氏到縣晚縣主汪瑶庭大令升堂研詰張供　者價買盧唐氏之屋數幢尙少洋銀二千六百元須俟租户一律遷出然後找清前日因事行經英界馬路中忽被素不干涉之王姓扭入華　轉解公堂誣稱霸呑屋價請追繳洋銀三千二百元無奈照數繳呈始得轉送案下求飭盧唐氏速交所賣之屋併追還透繳之洋銀六百元　　氏供張扣留屋價洋銀二千六百元且言明交屋時加洋銀三千元小婦人已將此項洋銀抵王姓借欵今張悔賴王恐此欵無著以故扭控　堂大令飭張具呈甘結願將透繳之六百元不追一面將氏交人保出速將屋點交○浦東流氓傅小毛頭專以訛詐爲事屢被鄉民控告經大令拘訊鎖繋石墩發往浦東犯事處示衆今已期滿前晚飭帶至案下略訊情由傅供小的因受他人之愚隨同借擾今蒙責辦自當攺過自新叩求恩釋大令飭開去石墩交人保去○月前朱金壽扭杜老三至西門外巡防局由局員某君移送至縣大令研訊之下飭卽笞責收押旣而巡局續獲帮兇人朱榮華送案前晚大令升堂詰訊朱供小的前在某茶肆與杜老三口角被杜用茶碗撃破額角其時杜黨確有兩人惟榮華是否在塲一時難以辨認榮華供是日小的並未到過西門安有帮兇之事杜供比時茶碗亦係他人所擲小的前已受責今求恩宥大令飭各釋去○前日捕役行至南巿見有張雨春者負麻袋一口内有銅釘十餘斤及形如寳銀之紫銅四塊疑竊自浦東各洋廠因卽拘解至案大令研訊之下張供小的在朱掌銓銅鎖作内習業此項銅塊由師囑送往某銅錫店前已送過數次大令曰爾師從何得來供每逢禮拜六晚由工匠携來求售大令飭交捕看官候查明售銅之人禀復提究 
[馬路工程局瑣案]  
　　日前松江三號航船户韓阿木承裝恒泰恊行中白米二十四石五斗來滬交奚泰順源米行乘機盗賣被行夥孫榮海查悉扭訴捕房轉解馬路工程局總辦翁子文太守倩襄讞委員黄衡堂二尹研訊孫供小的在泰順源米行執業行主向恒泰恊購米若干石倩韓載至滬上日久不到疑而問之韓佯爲不知細加訪查始知已賣與虹口某米店爲此扭案求追韓供小的係浦東人在航船爲夥此項米石實被他夥悮送别家並非小的盗賣願於三日内查還如查無下落則賠繳洋銀一百四十七元叩求明鑒二尹令交人保出赶緊理處○今夏龜奴張雲福在恒生馬頭平阿弟所開小烟館内尋見逃妹扭控工程局黄二尹訊得張妹許字王蘭亭之子阿狗爲室尙未成婚飭函送普育善堂留養一面令張回家知照前日張叔福慶投局遞禀聲稱王已擇期明年正月十九日完姻乞將姪女給領總辦翁太守准之函致堂董帶案仍倩二尹研訊氏供願隨兄叔回家不再逃逸二尹飭張覓保具領 
[英租界捕房紀事]  
　　歹人范阿根行竊福建路沈佩卿家衣服數件經包探張寳成拘獲帶入捕房捕頭令押候轉送公堂禀請讞員張柄樞司馬訊究○昨日流氓應阿大行至廣東路適與徐小弟遇卽向之借端讹詐經包探張寳成拘獲解入捕房捕頭令押候解送公堂禀請究治 
[美租界捕房紀事]  
　　昨晨公和祥碼頭小工葉大炳至某號棧内竊取洋紗若干包旋由包探顧福生查獲連贓帶入捕房捕頭令押候轉解公堂禀請讞員張柄樞司馬訊辦○昨日午前工部局第三十五號灑水馬車駛至漢璧禮路被四千零七十號東洋車夫某甲撞　鐵管某號巡街華捕見之將甲拘入捕房捕頭姑念事出無心令償洋銀若干從寛釋出 
 
 
 

Page 10

 
 
[光緖二十八年十二月初三日京報全錄]  
　　宫門抄諭旨均已錄前○江蘇巡撫恩奏爲騐收開浚徒陽運灌工程並報銷用過銀兩摺○貴州巡撫鄧奏爲續添勇營會剿遊匪片○廣西巡撫王奏爲知縣被叅寃抑懇恩開復原官片又奏爲縣丞縱匪殃民請旨革職片河南巡撫張奏爲懇恩酌保防守沁河出力各員片 
　　頭品頂戴江蘇巡撫奴才恩壽跪奏爲鎭江各屬徒陽運河現已開浚深通舟楫暢行飭委驗收並造報用過土方工價等費恭摺仰祈聖鑒事竊承准軍機大臣字寄光緖二十八年五月十四日奉上諭有人奏請修江蘇常州鎮江河道一摺據稱常鎭兩府河道爲南北咽喉要路近因年久失修泥沙淤墊行旅苦之請旨飭修等語著劉坤一恩壽按照所陳各節體察地方情形酌核具奏原摺著抄給閱看將此諭令知之欽此遵旨寄信前來等因承准此伏查鎭江府屬之丹徒丹陽運河誠爲南北往來要道且爲農田灌溉所依溯自光緖十九年挑浚以後歴時旣久江潮挾沙中積河身日漸淤滯舟楫有艱行之患田疇鮮蓄洩之資去冬經前撫臣聶緝榘察酌情形飭司籌欵派委特用道沈佺督辦疏凌事宜當將籌辦緣由具奏在案嗣據沈佺禀報於是年十一月初十日開工自丹徒之大閘口起至丹陽之三板橋止此一百餘里節節淤塞非築壩下掃大加挑挖難期通暢因客歲秋歉各州灾民衆多該道以工代賑招集人夫一萬餘名督同在工各員逐日赶挑適奴才蒙恩調授蘇撫蒞任後卽檄飭沈佺務將沙底挑挖一律深廣毋任乍高乍低有碍舟行所起沙土用船裝載卸置大江心之最低處以免江潮冲積淤墊之慮復派撥營勇前往督工彈壓迨本年三月奉命搜討軍實乘輪至鎭便赴工次詳加察看間有未能挑築如式之處經奴才酌度形勢授以機宜飭將河面稍狹者一律開拓寛展河岸稍低者一律培厚加高通工所在逐處親勘並諭該道乘兹天朗氣清春水未發督夫赶辦冀早蕆事奴才於閱伍回署又復迭次札　赶浚卽於六月據該道禀報此項工程已於五月二十八日通工告竣各壩開啓洒水暢流舟輪迅駛隨委統領南洋當備右軍候補道杜兪前往騐收並飭勘明河岸土性能否栽植柳株以固堤防旋據杜兪禀稱至工逐加查騐實已一律疏浚深通重載往來暢行無滯委屬工堅料實其北岸土性鬆實不等種樹須擇其宜等情當經批飭沈佺將用過土方工價開支各欵造報由司詳銷去後兹據蘇州布政使陸元鼎兼辦水利工程候補道朱之榛會詳准沈佺將支用銀數造册送司核銷以此次開浚徒陽運河一百二十餘里計工長一萬六千八百五十九丈零共用土方築壩工料局用薪水等項合庫平銀一十萬九千四十六兩零委係實用實銷撙節無浮詳請奏咨並聲明在工大小各員閱時半載沐雨櫛風認眞從事懇請擇尤酌保等情前來奴才查徒陽運河日久失修舟楫頗稱不便兹經一律疏浚深通行人得資利濟而工叚綿長該道督率員夫竭力挑挖赶早告竣不爲盛夏潮汐所阻尙屬辦理勤速察核支用經費一十萬九千四十六兩零内勤司庫舊存賑餘銀二萬五千九百八十三兩零又二十七年沿江沿海各縣奉撥截漕攺折銀三萬兩並在司庫籌備河工欵内湊撥銀五萬三千六十二兩零核與原奏所估經費十萬兩左右無甚軒輊尙爲核實其在事各員弁於冰天烈日之中半載有餘亦皆卓著辛勤不無微勞足錄可否仰懇天恩俯准援照江南歴辦浚河成案擇其尤爲出力者酌保數員以示鼓勵出自鴻施除飭取開支細册分咨户工二部查照並飭察明岸身酌植柳株以堅河隄外所有鎭江府屬徒陽運河開通工竣核銷經費緣由謹會同署兩江督臣張之洞恭摺具陳伏乞皇太后皇上聖鑒訓示謹奏奉硃批准其擇尤酌保毋許冒濫欽此 
　　鄧華熙片再黔省防剿游匪添募勇營業於本年八九月間兩次奏明案九月下旬因廣西天峨一帶匪勢甚盛逼近黔之羅斛廳人心惶惶該廳文武飛禀請營來廳駐紥當調本任松桃恊副將尹光祥挑募中路遊撃中營三百人前往鎭懾又總兵楊昌魁所統東路正副兩營係將銅仁鎭遠調練軍各兩哨並都司宋廷秀添募之兩哨聯合而成現鎭遠兩哨派紥興義縣名爲中路遊撃前營宋廷秀兩哨分紥都匀府名爲東路練軍中營均不能移動因飭楊昌魁另募苗兵四百名合之銅仁兩哨仍名東路練軍正副營交該鎭率領由羅斛沿江上赴興義縣商同各處原駐防軍渡河會勦准廣西提臣蘇元春電稱已派黄鎭忠立率熙字四營春字五營沿江各河十日至白樂與黔軍會剿此次如切實辦理凈絶游匪根株邊境倘獲謐安卽當將新增各營斟酌裁减以節餉糈所有續添防勇一營四哨緣由除咨户兵部查照外謹附片具陳伏乞聖鑒謹奏奉硃批該部知道欽此 
　　王之春片再臣查接管卷内前平南縣知縣宋壽崑經前撫臣黄愧森據司詳以該員前在任内辦理著匪譚雅交一案禀報不實奏叅革職嗣准前兩廣督臣陶模咨開該員被叅原案經札據潯州府知府張祖祺署平南縣知縣莊藴寛查覆均稱辦理並無不合咨商前撫臣丁振鐸酌核奏請開復旋由丁振鐸將全案鈔咨陶模會奏維時陶模因病奏請開缺未及核辦移交前來臣此次督軍道出平南復經訪查該員宋壽嵬在任三年輿論攸孚光緖二十四年鬰林會匪滋事該縣近在毗鄰無餉無兵力籌堵禦卒能拿獲首匪張老雞三等多名地方因之安靖紳民至今頌之其剿辦譚匪雅文一案實係地方官應辦之事該員不避艱險攻克堅巢奮勇可嘉當日禀報並無欺飾且該員於鬰林匪案拿獲匪首多名奠定地方本在應獎之列今旣不與論功亦宜爲之昭雪以昭公道而示激勸合無仰懇天恩俯准將已革花翎同知銜前廣西平南縣知縣宋壽崑開復原官銜翎仍留廣西補用並免繳捐復銀兩出自逾格鴻慈臣爲激勵人才起見謹附片陳明伏乞聖鑒謹奏奉硃批覽欽此 
　　王之春片再泗城府所屬州縣現爲游匪竄擾全賴地方正佐各官會營督團認眞堵禦分别良歹互相勸懲庶善者可獲安全惡者亦知畏　乃訪問署西隆州八逹州同補用縣丞陳鳴諠恇怯性成毫無布置所屬八逹地方一任游匪出入滋擾居民以致傳言官與匪通並有出示勸民從匪之謠雖人言不免過甚而該員之曠官溺職已可槪見現當剿辦游匪澄叙官方之際此等縱匪殃民之員實難稍事姑容據藩臬兩司會詳前來相應請旨將該員陳鳴諠卽行革職以爲泄沓者戒理合附片具陳伏乞聖鑒謹奏奉硃批另有旨欽此 
　　張人駿片再河内武陟兩縣沁河工程自光緖十六年奏攺官督紳辦聲明如果有成效仿照　　　清保案酌以獎叙等因於光緖十六年九月二十四日奉硃批著照所請該部知道欽此嗣經前撫臣劉樹堂將光緖二十二三兩年防守　工尤爲出力官紳奏保十一員奉部議准在案厥後復經前任河北道岑春榮查明二十四五兩年出力各員禀請奏獎當以所保人數過多批　　减旋因該道移駐彰德籌辦邊防未及禀復核辦兹據現任河北道馮光元遵减具禀並將二十六七兩年尤爲出力各官紳懇請一併彚案保獎前來臣查河内武陟兩縣沁河　長百數十里水性湍悍無異黄流每當伏秋大汛往往山水驟發兩岸險工環生該員紳等均能先事預籌羣策羣力相機因應連年得保安　不無微　足錄可否容臣援案擇尤分别酌保以示鼓勵而策將來出自鴻慈逾格謹附片陳請伏乞聖鑒訓示謹奏奉硃批准其擇尤酌保毋許冒濫欽此 
 
