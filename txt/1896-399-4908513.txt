# 1896 - 399 - 4908513

 

Page 1

 
 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑插架頓空　復第三次印成墨色𥿄張較前益爲精美分裝三百九十二本盛以文木箱三口仍核定實價洋銀五十圓諸君子有欲　史功深者盍選　一　　供柔日之　乎售處在三馬路申報館帳房申昌書室此外則各書坊及各埠申昌皆可購取此布 
[新印德國軍制述要借箸籌防論略合編] [  圖書集成局代啓]  
　　二書爲德國子爵來春石泰游戎所箸而鄞縣沈仲禮觀察譯作華文者也歲乙未兩江總督張香帥延游戎至江寗訓練自强軍而以觀　　　風優委令總理營務游戎講武之暇箸錄成編將德國軍制縷析條分繒圖貼說呈之當軸俾得借法自强又以中國二十一行省中防務不　　懈　爲之從旁借箸籌畫精詳觀察讀而善之謂此皆經世之要圖謀國者不可不讀爰悉心繙譯核對無訛各圖另以華字註明俾盡人可以披閱邇經友人覔得原本由本局排印出售以廣流傳每部碼洋一角二分世有慕　戍及觀察　猷者請向本　三馬路申報館帳房申昌書畫室及各外　申昌購閱可也此啓 
[恭譯本月二十日]  
　　上諭知宋侍御有鄉會試第三塲及各項考試策題宜專問時務奏摺因作此論昨日本館接奉電傳○上諭云御史宋伯魯奏鄉會試第三塲及各項考試策題宜專問時務等語著禮部議奏欽此執筆人已敬謹譯錄報章乃復爲之論曰國家沿前明之制以制藝取士二百數十年來其風弗替誠以制藝代聖賢立言可以覘人之性情可以覘人之識量可以覘人植學之深淺可以覘人立品之端邪言爲心聲莫能相强故才高者文必肆德粹者文必純委瑣者文必庸誕妄者文必怪杜子美曰文章一小技然文雖小技正如鑄鼎象物各肖其人作者不自知讀者已能辨之於紙墨歴觀制藝大家此理無毫髮爽明末如項水心之文非不佳也然極險刻故其心術亦不端國朝如呂晚村之文非不佳也然極野俗故其生性亦不謹功令以清眞雅正示之準的大哉王言非徒爲取士之法蓋欲使天下之士一歸於中正之途而爲國家釀清明渾厚之氣也桐城方侍郎奉勅編定四書文凡人之有可訾議者文雖佳概屏勿錄防微杜漸之意可謂至深且遠而近世衡文者乃庬雜以爲雄餖飣以爲博蛇神牛鬼光怪陸離旣背列祖列宗之訓亦豈知文章之道美善固不在是哉夫朝廷定制每閱三年聚天下之貢廪增附生試之於省謂之鄉試又聚天下鄉試中式之舉子試之於禮部謂之會試而其間又有歲科兩小試雖皆以制藝錄取然所試者要不僅在四書文也歲科試則除四書文外一經文一策問相間而試又有經古各雜著鄉會試則二塲經文五題三塲策問五道士果有才安在不可以自見湛深經術者經文必多心得之語博覽羣籍者策問必能條對詳明以及諸凡經古雜著必能各擅勝塲皆可爭勝不必於四書文中矜奇炫異而自然知爲積學高材故國初曾變四書文爲論不及數年卽還其舊誠以立法之善固不能易也而鄉會試之二三塲始則報定一經擬爲判語今則於二塲之中定爲五經並試各出一題故無如昔人有以某經中式之語三塲則定爲策問經史子集兵刑禮樂與夫方輿金石小學雜學無所不包隨意可間是蓋欲覘士人之腹笥故不嫌其紛雜也顧自泰西照印之法流傳於中國而向之大部書籍有數十本數百本者不難縮之數卷之中懷挾旣易而所謂十事對九問十對五昔賢以爲難能者兹不過費一日夜鈔胥之力耳門外者詫爲奇才驚爲博學實則皆從獺祭而得不值識者之一嗤宋侍御知時文之不能廢而鄉會兩試以及各項考試䇿問皆所以見人之才又其弊之至於是故思一變其制而專以時務爲問夫當今之世時務之學亟矣歐西各國環而相伺省會内地皆有外人臥榻之旁竟容鼾睡與昔時之閉關自守者形勢迥乎不同君苟不明乎時務則國勢將日見其弱民用將日見其貧而外洋之所以凌侮我者將日見其甚後患之來方興未艾語曰識務者爲俊傑侍御其殆今之後傑乎獨是侍御奏摺今尚未見所謂時務者究不知何指其將以紙上之空談爲救時之良策乎抑將以海外之實錄爲補弊之宏模乎夫紙上空談旣屬無無於事而海外實錄又非盡人能窺則亦不過就繙譯諸書挾帶之鈔撮之以應試官之問而已其弊與近日各項策對何以有異想侍御旣爲此奏當必有善全之道條陳其議供天子之採擇也今雖禮部之若何議奏聖謨之果否允行未見明文草茅之士固不敢妄伸議論然竊念試斱之有策問固非制藝之比本所以覘人之雜學似可因時制宜昔遵義黎蒓齋觀察亦嘗有變通鄉會試各塲之私議顧其所論策問一塲仍不外乎發明經史百家之義而侍御則以時務爲重用意不同蓋所謂彼一時此一時也然亦可見英雄之識自有可變則變者他日獲讀邸鈔當必有盡善盡美之法不使對策諸生徒以空言了事是則天下豪傑之所願而尤爲鯫生所引領而望者也 
[武林火警]  
　　杭州訪事人函云本月十九日三點鐘時杭垣菜市橋河下德茂南貨鋪棧房失愼一時烈燄騰空警鑼四起是處係闤闠之區中城總巡趙大令下城總巡盛大令聞警後當卽督同名叚分巡率勇到塲彈壓慶春義染坊爲是處坐龍德茂店又爲集中總董是以各龍夫格外爭先奮勇飛馳而至吸水狂噴俄而城守營洋龍亦至無如火勢甚猛風力雖微而棧中類多引火之物一時未能卽熄須臾各集義龍有官署洋龍紛紛咸集文武官憲亦先後　止指揮各龍分頭救應水勢如萬斛飛泉破空而下陽侯力勁祝融勢衰歴一點鐘時始得熄滅計燒燬房屋三進棧中貨物搬出無幾約焚去價值四千餘金其起火之由因煎熬糖菓油鍋炸裂火穿屋頂霎時間蔓延各屋遂致不可救遏然猶幸事在白晝救火人夫爭先恐後且四面墻垣高峻不致延害他家同付咸陽一炬惟當火烈時菜市橋上人山人海橋邊石欄忽然搖動衆人恐橋梁坍塌急欲奔逃悮將橋欄推倒落水者計二十餘人雖經救起然有三人已被壓重傷當田人舁至廣濟醫局請西人救治未知能保全性命否惟招寶堂某香店之子年僅十齡左右被橋心大石欄一條壓於肚腹之上須刻喪命五臟均已流出血湧滿地慘不可言其父母祗有此子聞信奔往賭此情形悲號萬狀眞有痛不欲生之勢經人再三勸慰始買棺就殮亦刦數也 
[復建祠宇]  
　　杭州訪事人云杭州西湖孤山之陽有唐陸忠宣公祠本前明中書舍人　君别墅後歸陸少保炳少保爲宣公後人創祠祀之隆慶年間巡按謝侍御廷傑卽公舊祠改祀兩浙名賢自漢嚴少陵以下十一人而徙公像於祠前之恩綸閣顔其額曰西湖書院天啓時魏璫擅權怒清流之掊擊嗾言官奏毁天下書院詔令各疆臣將書院全行拆毁惟此西湖書院因本陸氏祠堂著行改正仍歸陸氏子孫世守我朝雍正九年總督李公衛奉旨重修題曰以道事君改建坊表曰湖山增勝并作祠記勒碑祠右庚辛之刦祠燬於兵迄今三十餘載荒榛蔓草俎豆久虚陸氏 
 
 

Page 2

 
 
裔孫曾擬重建以集資不易因循日久事未果行去年前廣東候補道陸壽民觀察解組歸里慨允捐助三百金今觀察雖歸道山而公子輩仍遵遺命如數捐輸又得江蘇糧道陸春江觀察允捐巨欵若干一時陸氏後裔咸樂解囊集有成數刻已將祠址清出不日卽可鳩工營造也 
[浙江海運委員名單]  
　　浙江舉辦海運前將津通滬三局總辦會辦銜名錄登報簡兹所有差委各員亦由糧憲鄭觀察會同藩司委定爰續將銜名列後○津通局准補峽口同知邵秉經通判賈厚墉候補縣胡元溥陳德彝吳傑向信榮郭潤畬徐寶晉董鳳來大挑縣邱炳萱候補布理問林孝先朱瀛布經歴姚天佑按經歴厲存源汪銑何家泰汪鼎燮府經歴吳松源盧士鴻王文藻蔡煥熙吳元福陳學芳府照磨張茂熙陳正思倪裕縣丞蒯恩曾陸培中熊辉旗金嵩年王冕姚元霖汪昌熙曾澐費綏祖方頤誠鍾振聲主簿高樹滋陶佑霖趙宗道巡檢丁萬寶曹晉泰從九戴有慶陳承言曹宗達候補典史馬志援准補景寗典史宋榮清補用稅大使吳炳萱○滬局候補通判余肇龍候補縣趙聯元張樹德李鍾祐白惟城吳承曾白曾蔭蔣汝翼候補布理問邊　忠按經歴李錫麒候補府經歴尹寶元府照磨林華候補縣丞李壽慈謝昌墀熊獄鍾朱世傑巡檢　爾臻候補從九金國棟 
[嶺南冬景]  
　　廣州采訪友人云本月初八日廣東提督政學惲大宗師總覆廣州新進各生至申刻牌示初九日簪花發落先是順德縣屬靑雲書院紳士擬集明倫堂禀攻一條葱數名一條葱者試塲作弊之名目也至是聞翌晨卽簪花恐難邀准遂相率罷歸惟新寗紳士仍有攻訐者宗師轅下文巡捕某君亦指控數名宗師寛大爲懷均不與深究但令認明坐號默書起講而已當簪花時有一跛者應點而至宗師大爲疑惑飭交提調官嚴行訊鞫跛者供稱兄長蒙取入泮是日適患河魚疾故思來此捉刀宗師著先革去衣衿再行核辦求榮反辱此之謂歟○日前李大令家焯統領卓勇五百名往夏茅火田古蓼各村圍捕匪人翌日解回著名匪首十四名禀交營務處核辦○魚欄羅興寮甲乙二妓花容月貌並世無雙六幅湘裙微露凌波羅襪以視推篷吹火足白於霜者蓋不啻判若雲泥焉本月初七晚應某客之召同赴上陳塘酒樓典觴政御史孃花飛釧擊幾令人色授魂輸燭跋酒闌客隨之而返銷金帳裏送客留髠一刻千金風光美滿及至紞如街鼓變作蝦蟆聲客忽體冷於冰二妓喚之不譍推之不動知已釀成奇禍急呼龜鴇起告之故龜鴇計無所施相率宵遁翌晨地保微聞其事騐之而信急投南海縣署禀陳縣主委奇大令前來勘騐旋有旗人率僕數名出爲攔阻自稱係漢軍廂黄旗人姓楊死者係伊弟須禀明軍帥轉飭理事廳公同騐訊大令允之將屍身交地保看守俟禀請大憲示下遵行○本月初十日清晨南海縣典史周少尉率帶書役往西關一帶查封白鴿賭館十餘家聞有人投臬轅禀控臬憲飭南海縣查封故有此舉也○本月十一日辰刻小市街　盛醬園失愼幸當白日水龍易於施救祗焚燬鋪尾一椽左右鄰未遭延及○本月初十晚二鼓初敲突有數匪人擁入鴻昌大街某米店先將夥伴禁嚇然後搜括櫃内銀錢及携贓出門適遇安勇巡行過此互相拒敵匪人且戰且退悉被逃脫 
[沽水冰花]  
　　天津采訪友人云天壇迤南由工程局建造房屋一所規模巍煥氣象軒昻落成後計已一載矣初議作爲洋務局事不果行以致朱户深扃門庭　寂目下盛杏　京卿已拜督辦漢蘆鐵路之命暫假此屋爲鐵路總公司日内乞假南旋公務由張戟門觀察振棨代攝○天河兵備道員缺前已欽奉上諭以方恭釗補授按方觀察字勉甫曾任此缺旋於光緒二十年因病解組兹者病已告痊聞於臘月中須重臨舊治并聞署理津海關道李少東觀察已拜眞除之命矣○江浙海運漕白糧米例於抵津後由河剝船運至通州交兌其船除歲修外例用十年報費仍由運漕省分造解天津所以重正供而便轉運也嗣以風濤遠涉所用舵工水手必需資遣南旋轉折旣多糜費亦鉅遂改由天津購造以歸簡便經天津道主持其事現屆十載購造之期署天津道高仲瀛觀察鳩工庀材就隄頭委員設廠筮吉興工隄　在北門外半村半郭之區現已工匠雲屯材料山積聞須造五百七十九號約明春開河後竣工○法國租界賭禁綦嚴有犯必懲無案不破然葉子戲仍未能盡絶根株也界内有茶樓兩所三冬無事好事者每於此抽頭聚賭偷得浮生半日閒亦頗得少佳趣至於壓寶大賭除臘尾春頭外無有敢違犯輕嘗者不料本月初九夜紫竹林廟前某茶樓内忽有壓寶以角輸贏者正在盧雉聲喧之際望風人突報曰三道來矣三道來矣樓主人擬卽收塲中有一人大聲曰諸君且住爲佳此寳我當得采卽來亦豈若是之神速乎三道者津人之稱捕頭也語未竟而靴聲槖槖已躡梯登樓當塲拘獲十餘人帶至捕房暫押翌日禀送領事署領事本擬照章科罰後見其身上均裋褐不完荷囊又質票充牣爰祗罰樓主人洋銀二十圓其餘均笑而釋之 
[鷺江寒浪]  
　　厦門訪事人云南太武山開挖煤礦據前承辦弁員起運進省送交機器船政局騐燒其質甚佳所運僅數百斤每次運煤無多而請領經費較巨較之買自美國舊金山者其價轉倍嗣人嘖有　言均謂太武山所挖之煤皆屬開過舊礦煤質未熟不能合用省憲以言人人殊特派船政學生池君於前月十九日乘輪至厦前往履勘查得前運之煤皆從别地購取轉運至省現所挖之礦係二十年前唐景星觀察廢窟惟山之後麓有四五處煤苗甚旺煤質亦佳乃另由别商指定此數處煤穴擬禀請楊子權道憲自備貲本開挖　有成效以二成歸公刻經池君回省禀知省憲核辦矣○前刼煤油之盜犯四名其爲首之犯巳於數日前病斃囹圄兹於十月十二日接得省電飭就地正法楊道憲卽會同提憲楊西園尚書將犯押赴沙坡尾地方梟首示衆○海盜縱横時有刼奪商旅之事刻聞道憲擬恪遵諭旨開設保護商局　小火輪由局中購回專送商旅惟未知當於何日開辦以免中外經商行道之憂 
[雙井寒泉]  
　　江西采訪友人云南昌府江訒吾太守考試南新豐進奉靖六邑文童前已錄登於報本月初六日舉行二覆場規嚴肅如前堂號四書文題子曰吾嘗終日不食二章論題至易而行難論詩題賦得松凉鶴夢清得清字賦題口若懸河賦以口若懸河取之不竭爲韻外號四書文題不如學也至學也論題與堂號同詩題賦得燈下讀書雞一鳴得書字賦題瞻瓶花落硯池香賦以題爲韻聞出案後定於十二日三覆○德靜山中丞欽奉諭旨擬興礦務以濬利源爰飭藩司翁筱山方伯轉飭各屬一體欽遵旋有袁州吉安各府紳士禀請開辦煤鐵鉛磺各礦中丞批仰藩司轉行各府體察情形妥議章程禀覆候核○翁筱山方伯查悉近年仕途中積習甚深敢教鼓人競尚蠅營狗苟如欲竭力整頓須自輪委州縣始因每月先期開單揭示官廳使衆目共睹日前十一月分輪委單已經揭示第一蕭雲經第二李克鑅第三崇泰第四實缺同通插班第五黄增榮第六劉則敬第七邱承榮第八何應達第九楊國璋第十吳忠謙○南昌新建兩邑紳士以禀報節孝一案書吏不無需索陋規因禀請大憲嚴禁勒石大憲謂書吏於紙筆等費無所取資旣不忍令其枵腹從公亦安可更令其賠累爰酌定每報節孝一人給錢二百文繕立書科收條爲據刻已通知城鄉查照辦理矣○省垣創興蠶桑之利幾於有口皆碑兹者翁方伯特委沈叅軍光訓往浙之湖州採辦桑秧蠶種定於明春回省分給各屬栽種飼養以期利普西江○黄吉裳宗師科試寗都贛州南安吉安各府州屬已次第竣事本月初六日由吉安回省初九日馳抵節署旋示期十五日取齊南康府屬接考九江饒州廣信然後回省考試南昌以次有袁州臨江瑞州○部選東鄉縣王明府會同廣豐縣裘明府鴻勳到省後卽由藩司牌示飭赴新任龍泉縣何明府品玉已奉吏部覆准藩司亦令赴任供職所遺龍南縣缺委補用縣蕭明府雲經署理卽輪委單所開第一人也 
[皖公山色]  
　　安慶訪事人云本月初八晚各信局夥在招商局躉船守候江孚輪船未到時諸人無可消遣遂作牧猪奴戲有某甲者忽 
 
 

Page 3

 
 
覺腹中轆轆往船邊所繫鐵練上解衣大便不期一翻身墮入江心同件賭興正濃尚未覺察適有搭客某　聞撲通一聲似有人落水大聲呼喊竟無應者比江孚抵埠各局夥紛紛接取信袋而某甲不到同伴深爲不解後聞人言藉藉僉謂夜半時有人落水始知甲已從伍大夫去矣惟甲家有老母妻亦少艾聞此凶耗當不知若何悲痛也○江南洲地多出柴薪當此西風蕭瑟蘆葦皆枯每有窮民相約過江拾取三三兩兩朝出暮歸强壯者一日能往返二三次獲利頗厚月之初八日下午有一小舟滿載蘆薪並樵夫十餘人將在東門渡口停泊忽被飛廉一激船卽傾覆波中人皆滅頂他船見之亟卽援救已有五人與波臣爲伍餘皆得慶更生嗚呼險矣 
[白下寒潮]  
　　金陵訪事友人云署江寧府柯大守逢時招考醫生充愛育堂官醫當時投考人數不下百餘人太守於初九十一等日扃門考　有醫學總論五題大旨以證明脉理講究病源爲宗餘題係按男婦内外十三科分類合計題目共十八種令與考者擇善而從或係專科或則兼擅有試一兩藝及數藝不等概限亥刻繳卷現已發榜曉諭錄取廿二名並定期覆試聞下次發案尚須删汰因愛育堂官醫額僅設四名故也○鍾山書院廖山長荃蓀現因將返珂卿將本院師課提前考試題目列後鍾山題是惑也至誠不以富亦祗以異詩題賦得鐵板銅琵唱大江東去得蘇字五言八韻尊經文題決諸西文則西流詩題賦得天發神讖刻石得吳字五言八韻 
[邗上官塲紀事]  
　　新授江安督糧道吳儲憲重憙旣奉恩綸適冬漕開辦在卽因遵陸至清江浦換乘官舫兼程南下某日行抵維揚府縣各官均至河干迎迓儲憲飭篙師艤棹徐凝門外命輿赴各署謝步隨卽揚帆出江溯流上駛聞接篆之期筮吉本月十九日○江寧藩司瑞茀侯方伯旣以罣悮鐫官卽派人至維揚就東關街前淮南書局鋪設一新旋於長至前一日鼓棹而至駐防等營曁地方文武印委不敢效灞陵尉之醉晲舊將軍仍至碼頭迎謁方伯一一接見各道闊忱隨野服葛巾乘笥輿至局中閱視以眷口傔從過多房屋不敷止宿爰又　本街東首某姓宅以便棲遲是日方伯仍回舟次至十八日清晨始携瀛眷鶯遷本城印委各官往賀者頗衆○揚州府沈碧香太守接奉學政札文舉行府試各塲題目均已登列報章本月十六日示令人屬文童同塲總覆是日文題文莫吾猶人也躬行君子作一小講下午諸童紛紛納卷在守飭庖人盛設筵席以酬文戰之勞 
[渡僧橋閒話]  
　　姑蘇采訪友人云省城養育巷中花街巷口仁康錢莊爲本省人某甲所開經之營之生涯鼎盛甲向爲某當鋪夥一應莊務倩某乙代爲操持贏絀皆不問也本月中旬某夜收市後乙與各夥檢點洋銀八百枚封固而藏諸窖翌晨啓窖以之則僅存四百枚餘已不翼而飛不　　走細查門户扃閉如恒旋於門隙中搜出一函啓而視之略云偶經貴地途乏川資本擬就當鋪中向爾家主人告貸祗緣諸多未便故向寳號内暫假洋蚨四百翼容俟數年卽當本利奉趙請放心是荷恐累爾經手人故特留此一信乞轉致主人可也如欲知我名姓請向火口山尋訪云云乙閱竟不覺驚駭欲絶商之於甲初擬報宫請緝嗣以室中毫無被竊蹤跡似覺未便輾轉籌思苦無良策祗得自嘆晦氣而已○上月初九夜本城汪紳家被賊行竊後趙展如中丞以省城重地豈容宵小肆無忌憚且正當冬防吃緊之際尤宜加意巡邏爰命巡捕官將此傳諭各叚巡查員弁又以標下諸武員中捕務勤能者莫若現當新中營管帶之胡都閫因於都閫謁見時諭令派弁兼緝本城竊案都閫奉諭之下卽遴派營勇若干名每叚巡綽本月十一日某弁在閶門外四擺渡附近緝獲巨竊三名賊船一艘船中賊具賊贓充牣立卽解請都閫嚴訊三賊一稱姓王名囝囝一稱姓陳名阿根一稱姓毛名丫頭繼又同稱小人等皆常熟縣境某鄉人曾犯竊案數起都　卽飭丁持名片移送長洲縣署歸案請辦同時長洲縣署差捕亦獲賊船一艘竊賊三名聞與都閫所訊者係同黨云○蘇州府海防同知員缺前經上游以候補同知王司馬用龢請補兹已由吏部覆准吳廣涵方伯遂於本月十八日牌示飭赴新任○鎭江府經歴汪叅軍同曾病故　缺經吳方伯牌示以新海防分缺先用府經歴海齡請補○老龜石魯卿在閶門開設妓院一所數載以來生涯極盛一日有某　子持洋三百餘元行經是處被妓勾引入門永夕永朝樂而忘返不數日間洋已　數用罄而又身患沈疴龜鴇等見此情形遂以白眼相視某姓子無可如何只得忍氣吞聲倩人扶持而返父兄詢悉其故不覺憤怒塡膺繕就　詞投吳縣署瀝情控告項詩侣大令深惡此輩立卽飭差將龜鴇娼妓一併拘案押入刑房候究 
[上海官塲紀事]  
　　上海縣黄愛　大令接奉兩江總督劉峴帥札文飭赴金陵遂定於今明乘某輪船赴省○江蘇臬司陸春江廉訪札飭各屬以後案中婦女不准發交官媒蓋恐有凌虐及導淫偪姦情事也上海縣奉到憲札内開凡有案情稍重者淮發善堂案情微細者准家屬具保領回○提右營叅將廖叅戎所派巡街武弁熊君家祥因病逝世遺差另委土君允升接辦○同知銜在任候補直隸州鎭江府丹徒縣知縣王大令芝蘭因公來滬昨日命駕人城赴敬業書院署關道行轅拜見呂鏡宇觀察面禀要公○五品銜准補通州吏目朱心田二尹大頤由蘇州乘舟來滬泊舟天后宫畔馬頭昨日命駕進城赴敬業書院署關道行轅謁見呂鏡宇觀察晤談片刻然後興辭 
[臬轅提案]  
　　本邑舉人童迥卽童心田又卽童汝福妄控學師宣琴山廣文盜賣學田奸佔節婦等十餘欵上游飭黄愛棠大令提齊通案人証解赴松江府歸陳蓉曙太守訊問太守屢次詳訊本報已迭紀讞詞前日太守又飭上海縣解送清節堂司事顧子香一名發交待質所收押聞案已申詳臬署廉訪以此中尚有不符札飭太守將通案人証立卽解赴臬憲衙門過堂研訊定罪太守奉文後卽於前日札飭上海縣速卽遴派差役多名到松協同府差將案中人犯趙光第等十三名押解 
[諭捕緝黨]  
　　署關道憲呂鏡宇觀察拿獲巨棍張桂卿擬爲嚴辦刻聞張之羽黨甚多並有多人關涉案中諸事在逃未獲務須一體擒拿根究爰於昨日傳本縣捕役柴樛至轅諭令加意緝查不得疏忽致被漏網柴捕唯唯而退 
[清丈浦灘]  
　　署關道憲呂鏡宇觀察委許朗軒在守寳書接辦升科局事太守卽以魚行橋前烟膏局爲升科局辦公之所昨日帶丈量　事等至南市沿灌廿四保廿三廿四圖地方丈量漲灘以便註册升科 
[飭解難民]  
　　前由嘉定縣按站解到朝鮮難民十二名後又由福建省解來姜姓等十六名上海縣黄愛棠大令次第飭差送至西門内關帝廟　置前日適有日本郵會社輪船横濱丸開行大令飭一併解赴朝鮮俾得各歸故土 
[害人不淺]  
　　縫工某甲設鋪於英界北香粉弄雉弓空掛已歴多年要之棘之阮囊漸牣遂於去年娶某氏女爲室結　以後歡愛異常比翼鶼鶼無逾此樂邇者珠胎暗結厥月誕彌前日安坐室中忽覺腹痛如裂甲知其將分娩也倩人邀某穩婆收生穩婆素喜大言不慚然其技甚劣應召而至促令臨盆珠不知醫書有言試痛與欲産有異穩婆見兩日不下貿貿然欲割而出之甲無可如何任其奏手穩婆乃　以利刃將孩肢體碎　血肉淋漓而甲妻亦已命登鬼籙矣甲至此方知穩婆之罪不容恕然人死已不能復生只得含淚備棺草草殯殮噫穩婆之肉其足食乎 
[失物請追]  
　　日前職員徐楨遣家丁朱福投英界公廨禀稱主人挈眷至治下僑居老大亨客棧十月初八日因事他出將門房扃鎖交匙鑰與茶房銀和迨回已失去首飾約值洋銀一百餘圓向問支吾是以開列失單遣小人禀求查緝並請提棧主陳靜安及銀和訊詰屠别駕允之立卽簽差往提棧中人托稱陳已因事回籍令其子陳志蓮帶同另一茶房名蘭生者於昨晨投案候訊 
[英界瑣聞]  
　　租界之中向不准屍棺停厝蓋虞穢氣傳染以致疾病叢生也昨日捕頭查悉大馬路北首瑞豐里某姓家有一棺停放屋 
 
 

Page 4

 
 
内有歴兩禮拜之久殊違工部局章程因令包探黄四福前往著卽營葬否則亦須移往荒郊○大馬路迤西　市由工部局飭遷至勞合路以便將屋另蓋業已大興工作聞須歴兩年之久方可竣工 
[上海縣署瑣案]  
　　賈土觀呈控賈榮春　贖賣田地前晚黄大令倩蔣刺史升堂訊問賈土觀供年四十一歲務農　活賈金林係小的招贅之婿伊祖父在日曾將田地一畝活賣與賈榮春去年小的備價邀中向贖賈榮春當面應允惟約期緩日及至如約往贖忽然翻變無奈投案控告賈金林供年十五歲父母都故並無兄弟幼學竹匠爲業餘供與土觀略同包明卿供小的是本圖地保土觀向榮春贖地小的曾經向之理勸令榮春給土觀洋一百四十元了事無如榮春不允以致涉訟賈滎春供年五十有四耕田度日土觀所控覊贖之地並非金林　父所賣實係賈永堂活賣與小的且已加絶故不能放贖蔣刺史得供以兩造各執一詞著地保下鄉查明妥爲理處○陶月峯扭拉　月同盤踞滋擾前晚由蔣刺史　訊陶月峯供稱監生係本地人在三林塘開設米店本年七月間有陳姓掮客托代正昌行購買花子四千擔當付定洋四百元約期十月底繳貨後因三林塘適在開河不能解貨欲將花子退還陳姓於十三日糾　等至監生店内吵鬧是以扭案請訊　月同供年三十有於六浦東人日前正昌行命小的寄信陳處並未至陶月峰店内吵閙實被妄控刺史以事無左證著一併斥釋○前由英界公堂送王樹林吞没三井洋行絲繭銀兩案内之霍正瑞一名至縣請訊前晚由黄大令升堂訊問霍正瑞供稱小的現患重病此事亦未干涉叩求恩鑒免予究辦黄大令念其一再苦求姑著交保具結將案註銷 
[上海巡局紀聞]  
　　小船帮王阿土昨日在永盛碼頭某酒肆内沽飲有林子卿李國香二人時亦在座閒話之間王遂借端起事强令二人代出酒錢二人不允遂致口角王竟糾集同帮數十人聲勢洶洶欲與爲難二人見勢不佳遂往就近冬　局中禀控局員立飭局勇往拿轉送二十三七鋪局中究辦邵二尹審訊之餘本擬送總巡處重懲姑念初犯命判責五百板釋出○裏郎家橋劉永興笆斗店主阿順昨日命店夥二人至碼頭上肩取貨物適有金德元店夥李某亦往取貨各欲爭先遂致齟齬繼復互相毆打李獨自一人勢不能敵致被永興店夥毆傷李遂至十六鋪巡局喊控李蘭史二尹提案審訊判令劉永興店主將李傷勢醫痊交保了案 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　新椿記棧輿夫李金發毛福大與張文濤爭停轎之地互相口　繼而李將張扭住兇毆毛出而助之張被衂後　知主人唐宦函請别駕飭拘李毛至案前晚向之訊詰張投案禀稱小的現在叉袋角紡紗局總辦唐大人處當輿夫前日大人出門拜客小的將轎停放新椿記棧左首李毛强說小的碍路其實並無所碍小的與之辯論李卽將小的扭住兇毆毛亦拳擊兩下以致腰肋等處受傷屠别駕飭役騐視報稱張受有微傷李供稱小的在新椿記棧當輿夫張將官轎停放棧門外因其碍路囑令移開張不服扭住小的拳足交加毛係棧内茶房聞聲出勸亦被扭毆毛供稱小的與李同受微傷不敢帮兇叩求鑒宥别駕判令將毛笞責五十板李笞責一百板著同具改過切結○鎭江府　某邑人黄邦英卽黄卓明前曾控潘春生等結欠米麥等貨銀五千餘兩别駕飭將潘管押其夥包晉甫交人保出限一月内清理此本年六月中事也兹者黄以潘挺押署中包逍遙不理遂禀求提案比追前晚别駕飭差役責令保人將包交案并提潘嚴鞫黄投案訴稱六月十七日公祖訊諭後潘包朋串抗違以致職員受累不堪所欠莊銀迭次催索務求盡法嚴追潘供稱小的曾央友人理勸無奈黄置之不睬包供稱自奉大老爺訊諭後有銀一千一百餘兩交付與黄所少已無幾矣容再赶緊清理黄求提全亨號主麥羲民到案訊追别駕著將包仍交原保人保出潘押候補提人証到案覆訊察追 
[法界捕房誌略]  
　　昨日禮拜六爲法公廨訊案之期適因耶穌聖誕瞻禮之日不理刑名捕頭飭探禀請讞員鄭景溪大令再停訊案　期○前日某甲向某襪店購襪一百五十雙卽付北市某錢莊期票一紙計洋八十元屆期往收知係　鼎襪店主異常惶急欲向買主根究而一時無從尋覓不期於法界適與某甲相遇爰卽扭入捕房據情控訴捕頭以假票騙人理應究辦命押候解送公堂請問官究訊○積竊王阿桂周敬堂二人同竊某西人家礬石報時鐘一架持往虹口某押鋪押錢經失主報知捕房昨爲包探拘獲吊到原贓送押捕房捕頭著候堂期解訊 
[美界捕房紀事]  
　　崇明人顧雲山冒充某包探夥招搖撞騙遇事生風經包探石金榮拘解公堂屠别駕訊供羈押顧妻某氏每遇石探輙詬詈不休前日午後石探巡往伯頓路又與氏遇辱駡如前石探怒甚拘入捕房捕頭謂爾夫犯案受懲何得遷怒於包探今姑不予深究自後如再無禮定干拘送公堂從重懲辦○崇明人許文華賃居新記浜路以小工餬口家中食指繁多所得工資不敷應用有妹年甫九歲字曰小娥折花弄梅嬰伊可愛日前托同鄉人施阿金賣與人家爲婢堅索身價洋銀二十圓其家允之不料施頓起不良之心將所得洋銀一併乾没昨日午　許遇諸漢璧禮路遂扭交四百四十三號華捕拘入捕房捕頭略詰數言立遣華捕將原被告解送公堂請讞員訊斷○江西某邑人張湘　僑居法界新興里有女松蓮年方二七某日被拐匪王立忠掠賣與英界山東路某醫生家張訪知王現居虹口東王家宅遂於昨午投報捕房捕頭遣包探倪順泉將王拘押候提松蓮到案然後解送公堂○前日傍晚賈桂桃錢金福奚家敏董全來王阿福五小工相携至新記浜路某飯店果腹食未　忽操同室之戈聲勢洶洶幾不可以理喻店夥恐肇巨禍喚到四百八十五號華捕令一併拘入捕房捕頭姑念初犯釋之使去○前晚吳淞路寗波人王張氏投捕房報失縐紗面皮馬夾一件捕頭於昨晨遣包探張阿五將偷兒沈金土拘獲吊出原贓押候解送公堂禀請訊究 
 
 
