# 1918 - 239 - 4916362

 

Page 1

 
 
   
 
 

Page 2

 
 
時評 
[左右（冷）]  
　　遍觀當道諸人之態度與言論無一非甚淡泊者已執政者莫不速求恬退未執政者亦各力示從容而返視外間之行動又似洶洶以爭此其故何耶各人之態度與言論其僞耶外間所傳之行動爲反對者之流言而非其眞耶或曰否皆有所未然也其退其爭當道均無一定主其事者皆其左右耳 
　　然則今日之時局左右之時局耳所謂當道不過傀儡今日後者又將易無數傀儡以登場 
專電 
[北京電]  
　　段退意在一星期前發生倪嗣冲曾運動爲過渡總理東海派反對聞倪又願爲將來之農商總長以徐樹錚督皖（二日下午十一鐘） 
[北京電]  
　　東海不就電已擬就並致岑陸等首領段方面勸其不必發徐不允蓋將以此爲照例手續（二日下午十一鐘） 
[北京電]  
　　東海確已願就府新秘長已定仍請張一麐或吳笈蓀長江各督皆派員與徐接洽（二日下午十一鐘） 
[北京電]  
　　曹陸等已爲東海向外交方面聯絡（二日下午六鐘） 
[北京電]  
　　王士珍致函東海甚直其先决時局（二日下午六鐘） 
[北京電] 　　 
　　梁士詒主張新國會兩法應由舊會追認再行公布一方以舊會人員議憲又對内閣目前表示不就大局定後或可一出（二日下午六鐘） 
[北京電]  
　　馮聲言下野當致力教育實業並飭師景雲向各軍隊宣佈徐到任不至有所更動其眷屬聞昨已出京回籍（二日下午六鐘） 
[北京電]  
　　研究會由梁善濟與籍忠寅謁徐徐派吳笈蓀代表談三項（一）徐被選是否肯出（二）徐是否主張和平統一（三）有無具體辦法吳答徐本不願但果被選則不能不犧牲最後目的在和平統一其辦法先决事實而後及理論該會遂决舉徐而副座主張緩舉准明日開會報告（二日下午五鐘） 
[北京電]  
　　曹使電整裝待發請撥足倉械張總司令電非俟選舉後曹使南下不能起程（二日下午八鐘） 
[北京電]  
　　閩督赴漳布置回厦電稱中左路無戰力惟右路活動請催安奉等軍速援漳如不守全閩可危（二十下午八鐘） 
[北京電]  
　　宋支隊集中雙城請設 
 
 
 

Page 3

 
 
司令部於海參崴並派熟英法日語爲參謀（二日下午八鐘） 
[北京電]  
　　奉軍一旅聞抵南苑（二日下午八鐘） 
[北京電]  
　　童葆暄部下之陳肇英與吕公望投入南方陳通緝令已發表（二日下午六鐘） 
[北京電]  
　　黑督電分防區爲五（一）黑河（二）滿站（三）海拉爾（四）烏哈蘇拉（五）索倫洮南（二日下午六鐘） 
[北京電]  
　　張煥相電滿站海拉爾博克圖扎蘭屯富位爾昂昂昂溪等處均有日軍警崗位請交涉 
[北京電]  
　　湘因李奎元撤兵瀏陽又危（二日下午六鐘） 
外電 
[北京電]  
　　安福俱樂部領袖王印川之談話曰四日之選舉總統會將全體一致舉徐東海爲總統選舉副總統之日期必將延緩本俱樂部於副總統一席第一希望段祺瑞但段氏旣欲下野讓政權於主和派以自居於旁觀之地位恐未必肯爲副總統候補人因此又擬舉曹銀爲副總統然本部中有一部分絶對反對曹錕爲副總統者是以在選舉副總統之日期以前必須力勸此一部分人士贊成舉曹否則再說段氏强請其承認終不外乎此二策一俟總統决定段祺瑞卽將辭職繼其後者以田文烈代理國務總理之呼聲爲最高云云（二日） 
[北京電]  
　　四日之選舉總統會果能達法定人數則當選人必爲徐東海無疑惟關於副總統問題各方面之主張頗不一致安福派過半數以爲段氏果不承認則依據政策關係當舉曹錕研究會擬舉馮國璋安福派之一部分及討論會則反對舉曹錕爲副總統而馮國璋派暗中反對段爲副座甚力故各派苟不能互相疏通意見則副總統選舉會斷不能成立各派中皆有一部分主張宜舉馮爲副總統以謀北洋派之統一者亦有主張留此地位以供南北妥協用者今日之副總統問題全在五里霚中也（三日） 
[北京電]  
　　曹錕來電因預備事宜之關係暫不南下（三日） 
[北京電]  
　　徐世昌以其代表者聲明如左（一）總統非其所願倘被選舉則亦不固辭爲犧牲（二）總統就職後對於時局一時尚難表示態度但以和平統一爲最後之目的（三）南北妥協方法先解决事實上之問題而後互爲理論（二日） 
[北京電]  
　　最近中政府對於日本公使館提出日本在哈爾濱設立警察署之抗議據日本公使館調查之結果全然係無根之風說不過因保護日本之僑民起見時於僑民居處之地有派警官之事（二日） 
[東京電]  
　　去冬以來在太平洋任務警備之軍艦常盤於本月一日回抵吳軍港（二日） 
[東京電]  
　　日本陸軍省發表我騎兵隊於八月三十日佔領伊滿三十一日由該處出發向比根前進第十二師團之主力於九月一日以前在烏蘇里站附近正凖備進行我步兵部隊確實佔領尹滿鐵橋云云（二日） 
[東京電]  
　　東京日日新聞云四日開會之外交嗣查會將討論承認捷克獨立之問題（三日） 
[東京電]  
　　東京朝日新聞云海參崴終將布聯合軍之軍政以維持秩序（三日） 
[東京電]  
　　駐瑞典日本公使日置氏及駐坎拿大阿逹哇日本總領事古谷氏均於本日啓程赴任（三日）以上東方通信社電 
戰電 
[倫敦電]  
　　今晨海格上將報稱昨晚敵軍復反攻聖康丹山英軍陣地數次均爲英軍所敗被俘多人英軍續向勒特蘭洛瓦前進夜間廓淸倫加特與愛柯聖滿二村俘虜百人英軍在坎白萊　亞拉路北面之化柯爾東面小戰俘虜五十人 
英軍仍在里斯河境前進已渡拉維河逼近拉巴塞丶愛斯台萊路今晚報稱澳軍佔據貝朗勒鎭澳軍於昨晚擊敗反攻聖康丹山之敵軍後今晨五時三十分會同左面之英軍進攻卽擊破貝朗勒西面與北面之敵軍陣地繼復力逼而於毁壞之街道房屋與敵鏖戰佔據東效澳軍扼守貝朗勒丶拂拉米柯爾丶聖特尼旦於聖康丹山東北與東面山脊得進步 
左面之澳兵與倫敦兵在公白萊東南進攻佔據村莊二所及附近之高地今已進抵聖比愛勒伐叢林之西邊英澳軍共俘虜二千人獲砲數尊英軍於亞拉丶坎白萊南面多處小戰均得利佔據村莊若干所俘虜數百人加拿大兵今晨在漢特柯爾北面得地且敗反攻之敵軍一次英軍仍在蘭斯與里斯河境前進今與敵軍戰於新教堂村與維爾凡爾漢村八月份英軍共俘虜五萬七千三百十八人内有軍官一千二百八十三員獲砲六百五十七尊内有重口徑者一百五十尊又獲機關鎗五千七百五十架戰壕臼砲千尊此外尚有其　戰品不計其數（一日） 
[倫敦電]  
　　海格上將報稱英軍佔據新教堂等四村今晨英兵加拿大兵復在斯加泊河南面施繫得有進步（二日） 
[巴黎電]  
　　今日下午公報云戰事澈夜不止法步兵支隊已渡松末運河又於稍南佔據小羅維村俘虜二百五十人法軍於蘇瓦松北境佔據勒里村等諸要點俘虜四千人今晚公報云松末河與北運河境炮戰甚烈（一日） 
[巴黎電]  
　　公報云法軍自七月十八日至今共俘虜七萬五千九百人獲砲九百尊（二日） 
[倫敦電]  
　　今晚美軍公報云美軍於愛恩河北面佔據巨維尼俘虜一百五十人美軍於亞爾薩斯攻擊德軍戰壕加以重創（三十一日） 
[倫敦電]  
　　美軍奮勇奪獲巨維尼村使娘子路之德軍益有被圍之虞其影響將及於現仍扼守凡塞勒河陣線之大軍娘子路現已在望拉盎塔亦能遙見（一日） 
[巴黎電]  
　　半官公報謂大戰仍在劇烈進行斯加泊與巴卜末間及洛瓦容與蘇瓦松間尤甚目下戰事已不復爲敵軍後衞阻止恊約軍進路問題雙方現正以大批砲隊及强厚之兵力從事大戰（一日） 
[倫敦電]  
　　三十日俄國官電謂里寗氏爲人狙繫受傷左右肩各中一彈損及肺部（三十一日） 
[亞姆斯特丹電]  
　　莫斯科電稱過激黨領袖里寗氏於星期五日晚間赴工人大會演說旣出有二女子止之同與討論近今所下關於輸運糧食入莫斯科命令維時有上等社會之少女向里寗氏發鎗三響傷及肩肺該少女當場就逮研訊之後知其屬於社會革命黨里寗氏傷勢甚重或謂乃屬於社會革命黨之二女子發鎗三響（一日） 
[丹京電]  
　　彼得格勒消息里寗氏因傷殞命（一日） 
[亞姆斯特丹電]  
　　柏林轉來彼得格勒消息内務總長烏尼斯基氏被戕兇手就逮莫斯科電稱白魯細洛夫將軍被控與聞反革命隂謀因以就逮監禁於克里姆林（一日） 
[亞姆斯特丹電]  
　　陸軍大尉裴秀斯氏投稿於柏林日報論德國殖民地之前途殊抱悲觀謂膠州無歸還德國之希望澳大利亞與紐絲綸均將阻止歸還德國之南洋與新吉利之德國殖民地今所希望者英國或允締結和約歸還東斐德國之殖民地一九一三年之英德條約或可簽定云（一日） 
[亞姆斯特丹電]  
　　德國巴伐里亞邦與薩克遜尼邦均欲單獨簡全外交代表駐布京等處伏細斯區報特著論抨擊之（三十一日） 
[倫敦電]  
　　泰晤士報瑞典京城訪員電稱德國佛里特里區公　不肯受波蘭元首之任因波蘭人民對於建設帝制未能一致贊成且因政權受嚴厲限制之故（三十一日） 
[亞姆斯特丹電]  
　　荷蘭某報載稱俄境德兵兩隊不肯開往西歐陣線因以銷决者一百三十人末尼克禁衞軍七百名叛變據營抗拒卒被制服克　伯砲厰工人三萬人派往前敵大約乃以此爲懲罰也來因河砲臺現正晝夜增固防務（一日） 
[巴黎電]  
　　西班牙京城電稱西班牙政府因德潛艇繫沉汽船亞太士孟第號已没收德船一艘以抵損失（二日） 
[倫敦電]  
　　銀市星期報告云市面無新發展價未更動中國現不能得所運之銀聞因美國當局不允發給出口執照之故該國滙兌率非常堅固上海滙兌率已到五先令三便士較美國銀價高六便士（三十日） 
[倫敦電]  
　　現任命皇家委員會研究英國能否採用十進法之 
幣制以愛摩特貴族爲主任（三十一日） 
要聞一 
[大選舉中之馮段下野說]  
　　馮氏馮河間自文日通電表示下野决心後日來已飭各處辦理交代聞前夕河間傳集府中諸屬員面諭略謂總統選舉有期大局維持有人余下野後當於實業教育方面以效力國家東海爲人淡泊無私渠當選後對於府中人員當不至多所更動余甚望諸君此後仍當熱心從事以全始終一面幷飭師嵐峯向各軍隊宣布此意又聞馮總統瀛眷已於昨日早晨離京回籍至其第二次通電電稿確已擬出送交張仲仁處删改有某方面勸馮暫勿拍發張仲仁亦如此主張故河間二次通電昨日未能拍出尚須斟酌段氏段總理於前日閣議席上提出預備引退之通電閣員討論後卽交田文烈斟酌詞句略有修改卽於三十一下午發出其通電用意不過表明心迹聲言不　權位不能卽視爲辭職之電也至内閣於新總統舉出以後亦當然照例有總辭職之手續此層前日閣議亦已决定而陸徵祥前晚回京定於今日（二日）到部視事其原因亦卽在準備交代適值續假期滿故無再行請假之必要各部於今日起亦卽趕辦交代手續必有一番忙碌但事實上新總統舉出後必尚須經過種種手續方能就職後内閣提出辭呈亦必尚須經過種種手續方能照准則内閣更迭究在何時現尚未可知也 
[研究會之總統選舉意見]  
　　前晚九時憲法研究會開會討論選舉總統問題到會者五十餘人公推梁善濟爲臨時主席梁卽登壺報告開會宗旨略謂總統選舉在卽今日候補總統之人物只有三人卽馮叚徐是也馮段均已表示不就則總统候補當然只有東海一人本會爲政團之一對於選舉總統之重大問題自不能無所表示今日之會卽專爲討論此項問題日前善濟與籍君忠寅蒙同人之公推往謁東海東海當於次日派吳君士緗爲代表與某等接談某等卽提出三問題（一）東海被選後是否肯就（二）東海對於時局是否主張和平統一（三）東海如主張和平統一有無具體辦法吳答（一）東海本不願出某卽爲勸東海不出之一人但届時東海如果被選其勢亦不能不爲所犧牲（二）東海被選後一時尚不能表示對於時局之態度胆要以和平統一爲最後之目的（三）現時尚說不到解决時局之具體辦法但東海終以事實問題當先解决而其他涉及理論者從緩云云以上爲某等與吳君談話情形惟今日討論之點則爲本會同人對於東海之意見如何梁君報告畢黄羣卽登臺報告略謂本席前日偕梁君善濟熊君正　應梁君燕蓀之約當卽趨談所談各節足供今日同人之討論用特報告如下某等晤梁君後梁君卽言總統選舉在卽候補總統之人物各方均屬意東海君等意見如何本席卽問東海是否肯就答必肯就苟於被選之後卽將當選證書送去則選舉總統問題卽可謂完全解决間東海對時局之意見如何答主張和平問當選後是否卽可發表答卽可發表問合肥對於東海主張其態度如何答不必慮東海當選則合肥必下野不日當有表示問主戰各督對東海主張是否可以讓步答當可讓步問前敵將領已表示緩選總統今日遽行選出能不發生障碍否答東海主和前敵將領亦主和當然無問題以上爲本席與梁君談話情形本席以爲（一）數年來吾國始終爲武人總統東海非武人（二）東海入民國來尚未入政治漩渦（三）東海主張與本會相同本會爲大局起見於東海之爲總統則贊成而於速選則懷疑蓋恐速選之結果反有障礙也黄君言畢續有討論大致均以本會爲大局起見一致贊成東海爲總統候補者主席乃以贊成東海總統候補者付表决大多數通過又以本會對於速選總統有懷疑者概不加以拘束付表决衆議不必表决時已過十二時公决明日繼續討論 
　　昨日下午四時研究會繼續開會討論選舉總統問題仍由梁君善濟爲主席主席首言昨討論總統問題吾黨以他方面旣定東海爲總統候補者而東海主張以和平統一爲最終之目的與吾黨相同故决予贊同但尚有副總統問題未决昨兩院會合會决於選舉總統之次日選舉副總統但現在各方面對於選舉副總統一節均未决定吾黨應持如何態度應請討論云云繼由籍忠寅起立發言謂吾黨旣屬政團之一自有一種主張吾黨今所主張者卽和平統一是也今他方面旣决定東海吾黨以其主張相同故與贊成但吾黨前此對於總統選舉一事本主於法定時間以内從緩辦理現在大總統旣已决定副總統之選舉本席仍主張從緩其理以現在形勢各方對於副總統之候補均不能决定但如何從緩之處本席以爲應與他方面協商日前梁君燕蓀曾約本席等前往談話今次擬由本黨推出代表再與梁君接洽如接洽妥當自無問題如接洽不妥本席擬有兩種辦法其一選舉副總統統之日吾黨一致不出席其二並選舉大總統之日吾黨亦不出席云云王玉樹繼起發言大致亦主緩舉副總統說惟於對外接洽方法略有討論主席乃以籍君所言摘要徵詢全會意見黄羣起言本黨旣夙主在法定時期以内緩選總統而今日所討論者又止於對外接洽方法其以下問題可俟接洽之結果發表後再行討論又白君起立發言大致與黄君意見相同主席乃以兩君所言詢衆意見衆呼無異議又請衆推定代表王玉樹起言應仍請上次與梁燕蓀談話之代表爲代表衆亦無異議並决定無論接洽之結果如何准於三日再行開會一次報告接洽情形幷討論一切 
[俄黨已向我國宣戰]  
　　字林報一日哈爾濱電云薩哈倫來電據稱海蘭泡勞兵會因中國聯合協約國出兵西比利亞已對中國宣戰阿穆爾邊界今已封閉海蘭泡華人産業多被充公八月二十八日過激黨砲船一艘擬奪留滿載糧食之貨船四艘中國船夫大聲呼救黑龍江中國岸上之軍隊聞聲往援向砲船轟擊砲船乃退去當道出示謂俄日軍隊已從齊齊哈爾來境而華兵則調往摩河居民勿事驚惶黑龍江與松花江航業今已停止云 
　　路透社一日海蘭泡電稱此間勞兵會以中國出兵西比利亞特佈告與中國宣戰邊界已封閉過激黨收没華人産業又一日海參崴電云日軍騎隊已佔領烏蘇里陣地之伊曼據俘兵言過激黨不料協約軍助戰迨見其果入戰場乃大　愕云滿洲里方而附軍已抵波濟亞確台日軍情　　　　右翼者已佔據景陽俘數百人　　獲輜重火車敵軍向鄂轍退走日人發行金劵以期改良幣政美人紅會擬在班海唐址地方設立紅會基礎醫院法兵司令已接受紅　醫　法兵之請戰云 
[北滿軍事雜訊]  
　　政府消息駐日章公使宗祥日昨來急電一道略稱日政府因　滿方面地方遼闊所有開到軍隊不敷調遣昨特開元老會議議决應加軍隊一師團以上卽日開拔向我滿洲里進行並云日本組織西比利亞經濟團早告成立　日向南滿哈埠等處投資爲機人整理實業應請注意 
　　駐庫倫辦事大員陳師可都護使昨來萬急密電一道　報告關於北滿過激派因日俄兩軍協攻甚急頗有西　之勢因之恰防尤爲吃緊現擬由庫招募軍隊從速訓練以資分駐庫恰之間用免内地調遣運輸之勞且可杜野心者之窺伺聞段督辦對於此議頗爲贊同已令各參議從事研究辦法迅卽電覆 
　　頃聞鮑貴卿黑督電致參陸辦公處報告黑河方面赤衞軍與德奥俘虜聯合共有二萬餘人在該處徵集輪船向赤塔方面進發據偵報其前隊約一旅已抵野卡迭林魯與日軍接觸在卽請速籌備大軍迅開前來以固國防而備不虞幷聞鮑督軍昨幷連來兩急電其第一電稱日軍第三師團確將開來滿洲里海拉爾等處日軍司令仍請中國軍隊再向後方撤駐殊與共同防敵原約不符應如何答復請示遵行其第二電謂日軍藤井司令來電請我軍維持軍紀免致兩軍之間再有衝突等語當復以彼此互相維持則將來誤會之事必可減少云云 
　　參陸處昨接吉督孟恩遠統密急電報告吉軍么旅長培珍於二十八日退日滿洲里其軍隊現駐海拉爾待命進止該支隊應否向後撤駐抑係暫駐滿洲里特請示遵 
　　聞政府昨接新疆督軍楊增新急電略謂滿洲里以西發生激戰後新邊防務較前緊急欲求鞏固非增加三旅兵力不敷分布務懇中央迅速照派得力軍隊來新助防 
[鎭撫湘中將帥之忙迫]  
[勸告楊春普]  
　　政府現以楊春普師長來電主和贛南軍事確已停頓昨（三十一日）特密電江蘇督軍李秀山請迅速致電楊師長勸告萬勿受愚致使時局難以收拾並謂和戰政策現旣未定前方軍事仍應遵照中央所定計劃進行不得任意干預政局云云 
[慰留張敬堯]  
　　湘督張敬堯前日有師長干權自請罷斥之電到京後段總理昨以個人名義電覆張督大致謂湘南主和問題是否解决須得我北洋派軍官多數同意决非盡由一二細小部分可以主持且吳佩孚等旣以大義標榜自非私心附敵可比確須從長研究執事務以大局爲前提俟最後之確定况吳軍决不能輕戰線請勿萌退志而廢前功 
[切責吳佩孚]  
　　政府昨得曹經略使來電云接吳帥長佩孚宥電言語離奇殊背軍人之天職當卽去電切責文曰宥電悉引經據史大放厥詞施之同等尚且不可顧可於尊長之前妄發議論甯不知芝揆再造共和淡於權利祗以大局所關同人邀請不得已再出東山其不能遽事和平者實因南人復反也去年元首頒發討伐命令係在芝揆退職以後豈復謂全由芝揆主張來電内有謂宣戰媾和爲大總統之特權然所謂媾和者乃對外而言若國内疆吏跋扈武人肆虐惟有出於討代之一途彼如輸誠返悔赦之可也焉能言和如以背叛之藩屬而以交戰國待之尚復成何國家成何事體又謂津議種種事項尤爲無稽之談余在津多日並未聞有他議該師長以毫無影響之謠傳信以爲眞何愚　至此向以該師長明白大義當此危急之時竟有此激迫之舉眞令人百思不解芝揆素有含容兼與該師長有師生之誼卽具電婉言謝過愼勿再逞意氣致貽他人以口實是爲至要等語特錄奉聞曹锟卅印 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西報紀外交兩事]  
[禁止金銀銅出境問題改換中東路軌道問題]  
　　字林報三十日北京通訊云中政府近擬就條例禁止金銀銅貨幣出境此項條例已送交各使署徵求同意茲事似未能通過去秋梁啓超長財政時曾派部員二人赴滬與外人銀行磋商禁銀出口事當時財政部所持之理由以爲美日兩國金貨輸入中國而爲華人所購藏者爲數至鉅中國現銀則源源流出毫無節制銀行家駁之以美國仍有銀運至中國爲言此後情形大變今若再有討論雙方皆不患無詞銀行一方面將曰美日今已禁金出境矣中國現銀不復爲其吸收而中政府一方面則將曰美日且禁銀出口矣中國若不防止現銀之輸出則缺乏時將從何處購補耶顧此問題他日各使署交銀行家商酌時吾知銀行家必覔若干理由而力拒妨碍現銀自由流動之條例也除銀行利益問題外此項新條例尚含與中華貿易公司大有關係之嫌疑蓋此公司有特許權凡必經政府許可始可輸入或輸出各物品皆可辦理一旦禁令實施中華貿易公司將利用其特許權而龍斷或操縱銀銅之出入矣 
　　字林報三十日北京通訊云哈爾濱消息謂日本軍界擬就戰事範圍所及改換中東鐵路之軌道使與南滿路軌同一寛狹庶過激黨擁入滿洲時不能行駛俄式車輛雖得鐵路亦屬無用日人且稱南滿鐵路有餘多之車輛足供中東鐵路之用云云北京聞此消息至爲警異得勿傳聞之誤與各使署不敢遞信此說之爲眞也 
[參戰處討論日軍用票]  
　　日本此次出兵北滿沿中東鐵路經過地方到處張貼布告行使軍用手票發出總額若干尚未得知前日吉督孟恩遠江督飽貴卿均有電到京報告謂日本發軍用手票於地方金融國家主權均有關係應否聽其行使請速電示遵行昨日參戰處研究之結果以日本使用軍票係軍事上臨時必要之事但對鄰國是否適用應須由政府之允可議定一面令吉黑兩省長官暫時詳告商民通用一面俟林日使回華後卽與林使諮詢軍用票之數額以及行使日期云 
[新國會與選舉]  
[大選舉會之人數問題]  
　　總統選舉已定期四號舉行其形勢如何爲國人所注目大總統舉東海本已無問題刻下一部分所懷疑者尚有人數問題按昨日衆議員出席者未足三分二參議員僅過三分二若以昨日推之則人數一層不能謂全無問題聞前晚梁燕蓀曾與非安福派議員數人有所接洽係敦勸一致出度及早選出總統昨日孫潤宇特有贊成之演說或卽受此影響蓋孫亦爲非安福派之一人也不過孫與現内閣本極接近其不入安福派係個人的原因而討論會在新國會中亦不能成爲一派故孫之演說不能代表其他非安福派也近日買票之謠言雖盛而頗難證實現在推測四號會場如足法定人數徐東海之當選殆無疑義至副總統一席則確有問題逆料五號開會恐不能足法定人數若延會一次後則須另開選舉預備會重定日期事實上將延緩下去矣 
[梁燕蓀之時局談]  
　　梁燕蓀就任議長對於時局迄未有所表現昨中華通信社記者往訪梁氏叩其對於時局之意見據梁氏云余抱整興實業主義以謀增殖國富有年矣年來時勢限人有願諸多未遂耿耿此志今猶未嘗少懈今次迫於各方面責望之殷於千瘡百孔中出任參議長自服務任勞言之所不敢辭自讓賢與能言之則所不敢居國家内爭外患於斯已達極點處今之世無變今之道解决時局恐屬未易至選舉總統一事目下兩院業已通過從速辦理余對此實無所容心惟有從多數議員之意志以求最適當之辦法而已以今日情勢觀之先舉總統之說在北京已占優勢解决時局已有趨於第二步之勢然使有利於國總統之先選後選與時局之先决後决皆不成爲問題吾人亦無研究之必要惟有進者國事多艱端賴謀國者推誠相與戮力同心而後始可以有成如果爾虞我詐以機相制以利甲始者以惡感終共結果必至徒閙意見置大局於不顧關於此點余則甚願與議員諸君及謀國諸公共勉之以同策將來云 
[闊哉新國會之秘書廳]  
　　新國會成立以來兩院議員之數雖較舊國會爲大減而兩院秘書廳職員之數則較舊國會時代反大增加查參議院秘書廳人員較舊國會幾多一倍而衆議院則多兩倍而有餘此等職員在參議院大多數屬諸粤人在衆議院大多數屬諸皖汴兩省之人衆院二王（揖唐印川）因用人曾小生衝突王印川悻悻然赴西山聲言辭職不幹王揖唐乃派烏澤聲前往挽留其結果王印川復職而職員數愈多據前數日調查衆院中已有職員三百三十九人秘書三十人技士三十人書記七十人此外更新設安置閑人之編譯處其中有編譯員一百三十九人繕校七十人此等編輯繕校員毫無所事全支乾薪以上所舉數目係爲數日前調查之確數最近數日兩院秘書廳仍在添人大有源源不絶欲超議員數而上之勢未知將來院内審計委員果有開會之一日兩議長應如何疏通方有通過之方法也 
[邊警彚聞]  
　　新督請設國防司令新疆楊督軍電稱西北邊境之維持辦法如不早决恐啓協約國之干涉東北先鑒不遠特懇速添設國防總司令云云聞政府業已議及先在蒙吉新疆等處設防擬以增防北滿之兵移防新疆蒙古連日正在籌商辦法 
　　俄兵要求假道政府接阿爾泰易彦雲電云楊督電稱迪化俄領要求俄兵三百人由阿回國囑派隊護送出境等語當以防緊兵單碍難照辦已電復楊督請另行設法又庫倫辦事長官陳毅電係請將阿爾泰歸倂新疆取消特别區域卽改區爲道因阿爾泰接近新疆若由庫倫直轄反較不便三十一日察哈爾田都統電稱察區開赴外蒙高團所部之三營係以第一第三兩營駐守庫恰以第二營駐守烏得候命前進 
　　招練内蒙軍隊參戰處消息前派往哲里木盟招募蒙軍之特派員吳定一三十一日有專電來京報告現已募就三營内有騎兵兩連頃經陳歸可都護來電催卽開赴庫倫訓練參陸處又以蒙匪擾亂應設法先行肅淸决電察綏熱三區仿鄉團辦法交各盟旗自行招練 
[紀上星期六國務例會]  
　　昨日（三十一）星期六爲國務例會之期段總理於上午九時卽先到院全體閣員亦提前到齊外交仍由次長代理開議後卽討論時局問題歷時甚久段總理辭職通電原定俟總統選出後再行拍發昨以總統選舉已經確定此電先發後發無甚出入故决計卽行拍發（電文詳二日本報）旋復照常開議例案惟僅有蒙藏院呈請卓盟喀喇沁左旗札薩克郡王熙凌阿襲爵爭執問題討論較詳結果應由該院繪具全圖呈請大總統核定施行此外一二例案均照通過午後一時半散會由錢田二總長入府報告又一消息昨星期六例有閣議各閣員除外交總長外均於十時前後出席十時餘卽開議所議各案大致如下（一）以後凡關於解决時局問題之電文等均暫擱置不議待下届總統選出後新内閣解决（二）江寬案軍法會審經費及外人蒞場招待費並路費等决定五萬元在滬開庭審訊（三）河南水災賑欵二萬元不敷分配趙倜來電請扣本省各司員薪六萬元補賑議决照辦並去電奬叙（四）蒙古札薩克郡王熙凌阿承繼問題 
[銀行公會章程之改訂]  
　　財政部改訂銀行公會章程昨已以部令公布其條文如下○第一條）依照中華民國法令組織之本國銀行有五行以上之發起得遵照本章程呈准財政部組織銀行公會辦理左列各事項（一）受財政部或地方長官委託辦理銀行公共事項（二）辦理支票交換所及徵信所事項（三）發展銀行業務矯正銀行弊害但中外合資設立之銀行依照中華民國法令註册設立者得加入公會（第二條）入會銀行應具有左列各條件（一）實收資本總額在二十萬元以上者（二）註册設立已滿一年以上者銀行公會設立以後凡具有上列條件者經入會銀行多數之同意得隨時加入（第三條）入會銀行得舉出會員代表本銀行其會員之資格及員數之限制於各地銀行公會章程内定之（第四條）凡有左列各項情事者不得爲會員（一）曾經宣告破産尚未撤銷者（二）褫奪公權尚未復權者（三）非中華民國國籍者（第五條）各地方銀行組織銀行公會應擬訂公會章程及其他各項規約呈請財政部核准施行（第六條）銀行公會章程内應規定左列各事項（一）公曾經費及徵收會費之方法（二）公會所在地（三）公會内部組識（四）公會應辦各事（第七條）銀行公會得設董事長一人董事至多不得過七人（第八條）董事由會員中公選董事長由董事互選之（第九條）董事長董事任期二年期滿改選但得連任（第十條）入會銀行有互相維持之責（第十一條）入會銀行如有破壞公益及不遵守本會章程情事得由董事議决幷經入會銀行多數之同意令其退會（第十二條）一地方内銀行公會以設立一所爲限（第十三條）銀行公會得附設銀行員俱樂部其章程由各該地公會另定之（第十四條）本章程自公布之日起施行 
[閩局危急之京訊]  
　　閩粤間軍事近自浙軍一部分爲吕公望所勸誘附和南軍形勢因之變易昨聞李厚基總司令及臧致平司令均有電到京報告軍情緊急李電略稱自陳團降逆軍心搖動敵勢益張南靖遂至失陷漳州異常危急現督勵將士前進並飭中路奮力抵禦務乞速滙大宗鉅欵並運械彈接濟期振各軍之氣以圖恢復臧電則謂迭據童副司令電悉陳團降逆情形軍心震動並奉李督令急回黄岡暫取守勢現情勢迫急伏懇速示方略以定行止 
前潮汕方面劉志陸率領大隊南軍赴援聲勢浩大閩邊防務頓行緊急曾經李厚基電懇政府轉飭皖軍速進以分其勢當由政府電知倪皖督茲接復電謂閩邊緊迫皖軍自應速應惟湘南吳軍尚未解决孤軍深入後患堪虞擬請曹使到漢將吳師事件解决再飭馬使前進 
　　日人方面接二十八日福州電云據福州某要人所談近來福建各地北軍形勢日非全省將起大亂現在福建之陸軍有力者咸擬乘此時機驅逐李督軍與北洋派於閩省以外另由福建人組織福建政府是項隂謀與海軍方面亦頗有聯絡代理督軍姚建屛暗與南軍妥協以冀自爲督軍形勢旣已如此則福州早晚必將有大亂出現云云其言信否吾人固不敢懸斷也 
[紀浙軍附南之詳情]  
　　二十五日此間接汕頭消息謂浙軍某部已派員來汕與我軍將領磋商響應不日卽當實現云云其時未敢深信旋從各方面調查始知確有此事所謂某部者乃駐紥詔安之浙軍第一支隊其隊長陳肇英乃前浙江督軍吕公望之舊部月前吕曾派代表來粤與當道接洽自願効忠西南當道以吕熱誠可佩極表示歡迎一面派宣慰使蔣尊簋赴汕與吕之舊部聯絡蔣亦兼任浙江都督且負重望故陳肇英久擬響應前午督署曾接有汕頭吕道尹及蔣宣慰使來電報告陳已於日昨宣布附義查陳部爲一混成團器械精利自陳支隊長向義後童保暄所部亦極搖動且恐被我軍包圍特下令退却現在黄岡之敵退向分水關饒平之敵則退向老虎關粤軍正節節進取又滇軍第八旅來電亦云伍文　所部自與我軍接洽後暫由饒平退却意志所在不輕告人推誓與西南終歸一致吕公舊部全數來潮童部來歸者尚源源不絶吕公之裨益西南功實不小云云觀此則浙軍之趨向已大明白矣又一函云陳支隊長向義後南靖龍溪兩屬所駐浙軍第三支隊兩營其中官長爲吕公望陳肇英舊部者甚多現聞與陳有密約將來我軍由龍巖進攻當亦可以響應也又一函云昨日軍署消息伍部一團經我軍卓副司令貴廷派員與之接洽現有兩營業已來歸其餘亦約定俟我軍進攻時卽行響應童保暄急收退前敵軍隊退回原防我軍現正極力反攻大約日内當有激戰軍府續接攻閩總指揮處參謀長高爾登來電云伍文臶所部五營中已有一連來歸其餘各營頗多傾向我軍者並聞黄岡一帶之敵軍大爲搖動蔣宣慰使吕戴之王文慶及陳支隊長擬與滇粤兩軍商定攻閩計畫卽日進行預料我軍進攻後浙軍之響應者至少當有半數以上云云 
軍府各總裁以浙軍陳支隊長舉兵向義加入護法團體特於日前政務會議提出優待辦法茲聞各總裁之意以浙軍來歸者尚絡繹不絶擬按照政務會議之規定准其派代表一人參加會議又一訪函云浙軍附義軍政府各總裁除去電嘉奬外並擬委派專員馳赴軍前撫慰以昭激勵茲將各電附後 
　　吕公望等宣布附南電南北興戎彌年未已外患日亟内政不修卽今止戈補牢恐晚乃主戰派只有私圖罔顧國脉荼毒生靈以期一逞江流日下以至於今近且日暮途窮變本加厲甘心賣國藉飽私囊等國法於弁髦視民命如草芥四民憤怒典宇惡耗事勢所趨覆亡無日我浙軍主動以義爲歸公望等情重桑梓誼同袍澤深虞鷸蚌之爭不休螳雀之禍立見用率我浙軍將士卽日興師與諸公取一致行動以圖促進和平一致對外務使我浙軍向義衞國之眞誠共白於天下尤望諸公各抒偉略以奠邦基錫我南針俾資遵率國家之幸亦公望等之幸也謹布區區佇候明教吕公望王文慶陳肇英有叩 
　　蔣宣慰使報告浙軍響應電廣州莫督軍並轉岑伍林各總裁李參謀總長鑒密浙軍第一支隊長陳肇英首先響應義軍計步兵一團機關鎗一連山炮四門本日率隊入口（電碼不明）地方安謐詳情續報先此奉聞宣慰使蔣尊簋叩有印 
　　蔣尊簋薦吕王自代電潮州來電云浙軍第一支隊來歸日期曁兵力額數略陳座右此次醖釀數月之久各動員奔走勞　往返閩粤出生制死奮勇可嘉自吕公望王文慶兩君到後盤　益壯浙軍將士多明大義第一支隊長陳肇英情誼素通意極堅决更得王吕兩君親赴前敵與之磋議各動員同共艱難亦有先期投入浙軍聯絡聲氣所有部曲多表同情第一支隊遂於有日首先響義餘部聞音而應日有來附目前雖未竟厥全功當此寇氛方熾之日得此一團軍力加我義師似於西南大局不無影響尊簋奉職無狀綆短汲深聊效棉薄對於宣慰事宜未能完滿解决所幸吕王兩君智勇兼備必能繼續進行使浙軍漸爲一致此後宣慰事宜應請統由吕王兩君合力主持端懇軍政府酌予相當名義尊簋蒞此告一結束藉息仔肩略事淸理頻當返省面聆訓示務乞准如所請不勝迫切待命之至浙軍宣慰使蔣尊簋叩寢印 
　　吕道尹報告浙軍向南後情狀電潮州來電急廣州莫督軍省長公署肇慶李省長鈞鑒浙軍陳團長肇英響義西南昨率所部由蔣百器吕戴之兩公帶同來潮經一雙寄生妥爲接洽軍民相安秩序如常謹聞一　寄生呈宥印 
　　岑總裁慰勉浙軍電潮州探送吕戴之先生王文慶先生陳雄甫先生鈞鑒頃聞諸公統率大師來潮赴義聞命距躍戴文兩兄慷慨赴難不辭險阻雄兄俠腸毅魄能人所難浙軍榮名聲震大下從此閩敵落膽北庭動搖憑仗聲威一戰而定不獨西南之幸國家實受其賜尚望招致餘團同申大義是所切盼除電飭吕道尹馳往慰勞外謹電馳賀藉表歡忱春萱宥 
　　莫督軍慰勞浙軍電潮州分送吕戴之先生陳支隊長肇英鑒宥電悉浙軍向義備極歡迎酒醴犒勞聊伸微悃草草之頒曷足言謝慙赧而已此後誓同袍澤爲國建功共扶危局西南之幸全國之幸也希轉告各將士咸知此意爲盼榮新叩勘印 
　　吕公望陳肇英申謝犒師電潮州來電廣州莫督軍鈞鑒吕道尹蒞此荷承厚賚全體軍士歡感曷旣專電申謝不盡區區吕公望陳肇英叩宥印 
[陳烱明佔領平和之通電]  
　　頃據右翼隊長邱耀西報告我軍進攻平和敵人望風披靡沿途守兵爲我軍擊散至二十三日上午一時乘勢進攻釣魚窩適與敵援接戰我軍奮勇異常冒彈衝鋒戰至數時敵傷亡甚衆勢遂不支紛紛潰退我軍追至平和城敵復棄城而遁現一面進城安民一面派兵追擊詳情續報等語特聞炯明叩梗印 
[孫洪伊之不主調和電]  
　　孫洪伊氏近致書軍政府伍唐岑林諸總裁力陳貫澈護法初志爲南方中之反對調和說派其書如下自時局變化敵勢窮蹙主戰派乃令僞國會急選總統希圖抵制以爲困獸猶鬬之計近則書法召集新會之說復活聞有以此奔走運動調和南北意在總統選出後新舊國會同時犧牲並聞南方要人亦有表同意者此外又有種種怪誕離奇之法律折中說或謂舊會承認新會之選舉法或謂新會舉總統舊會制憲法又或謂另設制憲機關但以舊議員爲限此等謠傳雖不足信而風聲所播殊足淆惑聽聞竊惟南方旣以護法宗旨倡義討逆中外共聞若遂自變方針抛棄法律一年之戰爭果何爲者其不可者一此種調和之說如果得售則僞國會所舉之總統勢不能不予以承認是卽承認僞國會爲合法之機關並承認僞臨時參議院有改造國法之權法律根本一齊破毁護法者承認毁法則始之毁法者不過少數武人今之毁法者乃並在主持法律之人矣出爾反爾何以自解其不可者二戰事發生以來略瓊雷取潮汕進窺福建奄有四川轉戰陜鄂湖南地域大半尚有義軍之手南方並未居於失敗之地乃俯首降心屈伏於暴力之下虎頭蛇尾貽笑中外其不可者三且南方義軍苦戰經年北方軍人表同情於義軍亦往往暗中退讓因此以褫職捐軀者後先相望又自開戰以來人民顚沛流離死亡載道喪家失業者更不知幾千萬人若遽變易初衷棄法言和圖個人目前之利益忘國家久永之治安則何以對北方贊助之軍人何以對奮鬬死事之烈士更何以對爲戰事犧牲之人民其不可者四以洪伊所聞北京政費每月須二年五百萬來源旣絶借債亦窮且奸人縱恣禍機潛伏藴毒旣久終難消滅亦斷非徐氏所能鎭定相持三數月必可得正當解决靜觀變化以待事機斯爲上策以護法始者應以護法終使或狐埋狐搰甘冒不韙國家受禍西南亦何幸焉謹布區區伏惟鍳察並望先事預防勿使此等壞法禍國之說流傳衍宕惑亂軍心成敗之機間不容髮　岳前車可爲殷鑒惟諸公裁之 
[舊國會制憲之動機]  
　　廣東舊國會兩院議員近日對於制憲一事擬積極進行前次兩院談話會議决續開憲法審議會惟民國五六兩年在北京所議之憲法草案其卷牘尚在北京此間並無原稿現擬檢取北京政府公報彚齊作案以便開始審議至於憲法會議之法定人數問題初時本極困難惟據最近調查及上海招待所之報告各議員陸續抵滬已日見增多現有數十人在滬候船來粤聞其中以衆院議員爲多故衆院人數確能滿總數三分之二參院亦相差不遠預料九月十五以前兩議院員雖不能到齊而憲法會議之人數當能足額也 
[西南軍府進行紀]  
　　軍政府於二十六日開第三次政務會議岑伍林各總裁及莫李兩部長均列席所議要政一　於舊軍政府交代問題二關於優待附義浙軍問題三軍事問題聞第一案决議俟各省代表到後再開會討論第二案决議對於浙軍與義師一律對待並子以充分補助第三案决議二十七日開軍事會議其餘重要問題尚多以事關秘密未便宣布二十七日午前十一時各總裁及莫李兩部長在軍政府復開軍事會議關防甚爲嚴密 
　　軍政府各部總長陸績就職後關於建設諸要政業經積極進行惟因各部總長均係兼攝誠恐建設伊始政務殷繁致有延滯故於次長一職亟須　選幹材承乏以期利於進行而專責成當政務會議開第二次會議時經主座提出卽席徵求同意當經通過發表惟財政次長一席以唐總裁尚未抵粤就職未便逕行推舉特由政務會議致電唐總裁請其與孫總裁迅速來粤就職一面提出財政次長人才先行電復以使依組織大網及早任命庶財政得人主理而進行不至延滯此電經於前日拍發大約日間當有電復也 
　　近日外間多傳陸軍部次長林虎决意辭職次長一席莫總長擬以郭參謀長椿森承乏據記者調查林虎志在出師對於陸部次長恐難兼任故有辭意惟目前尚無辭呈郭參謀長自軍興後備極勞苦前次莫總長雖曾有借助之意而郭以本職責任重大勢難兼顧現聞莫總長仍請林次長就職又一函云軍政府陸軍部聞已指定警衞軍司令部爲辦公地現經着手組織惟部内各項職員擬由軍署人員内擇尤兼任如人數不足再行求相當人材充任又陸部爲軍事上重要機關現指定之處尚不敷辦公之用有將警衞軍總司令部遷入署前司令部之軍法軍備處至軍法軍備兩處則遷往西頭鐵閘内之舊東方織染廠（卽軍法課舊址）現正從事修繕不久卽可完全成立 
　　李參謀總長就職後對於組織部署遴選人才異常忙碌李初抵省時以聯軍司令部密邇城市頗嫌囂雜原在息鞭亭避暑所有文電概由司令部人員責往呈閱日來以部務殷繁特回八旗會館駐節以便就近策畫指揮方次長間亦來談因簡任未下故一切政務全係李總長主持幸李腦病已完全痊可是以數日之間部署略定該部組織原主從簡僅設二局以胡謙周應時爲局長此外則僅高級副官二員秘書三員而已現因事繁人少不敷支配擬添設一局聞局長已擬定茅某業經呈薦軍政府任命不日卽當發表惟秘書二人李初屬意於陳嘉異及李懷霜而李旣因擔任報館總編輯自不能就陳亦因已就參議院秘書廳文牘科長及軍府秘書廳第二科長二差萬難兼顧故不得不從新物色現尚未得其人鈕督辦覆李總長電云廣州軍政府參謀部李總長鑒效電敬悉軍府成立壁壘一新發策運籌端資碩望我公雄聲偉略遐邇咸欽茲者長莞參謀依法代職從此軍事機宜高掌遠　電傳之下深表欽崇尚乞隨時指示方針以資遵奉無任企祝鈕永建叩漾印 
[廣東近事]  
[追悼今將士]  
　　追悼討龍會通電云龍濟光寇擾粤疆高雷恩長相繼淪陷幸賴我前敵將士洞明大義奮不顧身血戰半年始克底定今雖旋師奏凱而各軍將士之喪元鋒鏑瘞骨沙場者數亦不鮮追念勳績宜悼國殤茲定於九月一日在廣州城外東園舉行追悼討龍第三三四五各軍前敵陣亡將士大會藉慰忠魂凡我義軍應同哀感倘蒙撰賜輓聯旌額請寄交東園本追悼會籌備處爲荷廣東追悼討龍第二三四五各軍前敵陣亡將士大會籌備處叩感借印 
[憑弔前烈士]  
　　黄花岡烈士殉國以來愛國之士登臨憑弔輙有嚮往之思顧荒塜纍纍不封不樹殊非崇德報功之道去年經方軍長聲濤捐金封殖稍具規模近又有人倡議募建碑亭並徵集歷史期以壽之金石茲錄其原啓如下我國自革命之說興二十餘載其最足震動寰宇照耀古今令人興奮而感激者厥爲黄花岡與武昌起義之二役至其成敗異同則不之問也惟民國多難七年之中反覆蹉跌前後凡四憑弔黄花岡七十二烈士之墓不免動暴骨郊原之痛以爲造民國犧牲生命之人不能安享民國一坏土死者已矣生者將何以堪去冬方君聲濤治師羊城始倡修葺之舉邇者國會復集於斯森忝列末席驅車出北門喟然生感傷因不自揣募金籌建七十二烈士碑亭並樹以竹木以供瞻拜者休憇之用切望仁人志士慨予輸將俾得集腋成裘以竟區區之志至於弘以國葬崇以豐陵聊盡國家之義以報先烈則俟諸異日云爾徵求關於七十二烈士事項如左（一）七十二烈士姓名籍貫（一）七十二烈士生平事略（一）七十二烈士肖像照片（無論照片畫像或與人合影者目前未築紀念堂無地懸） 
置當映片留存限日將原璧奉還）（一）七十二烈士著作遺稿（無論短篇全集及所有手跡均祈彚交但目前無力刋行當卽抄錄成本限日將原璧奉還（一）七十二烈士死難造物（無論何等） 
物質目前無力建築紀功博物館先請將遺物寄交拍照登號限期卽將原璧奉還）（一）七十二烈士族近况（如有母無人奉） 
 
 
 

Page 7

 
 
事妻兒弟妹無人教養請詳示知當謀設法扶助）（一）七十二烈士後裔蹤跡（無論成年未成年當謀組織七十二烈士會俾得常開　親會以勗後嗣而廣先澤）以上徵求各項如有知其便略或一二事賞者請卽函來廣東省城長堤照霞樓林森手收是盼 
[廣東廣惠流覆沉之慘劇]  
　　昨二十三號日廣惠貞記輪拖渡由惠州開行來省滿載貨物猪變並搭客三百餘人順流下駛早十時許至白沙釐廠前轉舵圈頭停輪向釐廠請驗放行詎潮流緊急輪船拖帶之力與水力相角且當東江潦水正落之際拖渡舵工一時把舵不定支持不住船身傾向右方人貨均傾至一邊舵工挽救無術立卽翻倒貨物隨水漂流搭客在蓬面及餐樓者共二十餘人幷大艙百九十餘人是時呼救之聲達於數里附近鄉人聞耗立卽鳴鑼鄉人齊出奮鬟放船協同輪船夥伴救生計有救還慶生者約百餘人聞皆在蓬面及大餐樓者其餘百餘人爲渡覆在水中淹斃亦云慘矣查政界是日搭該渡者有惠州軍務司令秘書吕崖隨帶衞兵數人皆獲無恙然亦險甚後某單行趕至救援頗力抵省時卽代轉報該渡公司派員商請各善團派員檢拾浮屍聞卽晚方便醫院辦運棺木二百餘副由該公司輪渡載運前往檢殮誠浩刦也博羅來電云廣州省長鈞鑒今早惠廣商渡由惠開行赴省因載重逾量行至縣屬白沙附近沉没水漲流急溺斃者聞頗不少確數現正調查除令警區分投撈救並傳渡商查詢續報外謹先電聞博羅縣知事葉景范叩養印李耀漢通電云惠廣貞記渡於養日由惠開行至白沙附近沉没搭客失蹤者約百餘人閱報殊深憫惻仰惠博兩縣督飭團警速行設法查起給領並希李使申鍾兩司令劉總辦分飭沿江軍隊巡艦一體撈救至失事情形據葉知事報稱係因載重逾量究竟該渡因何失愼仰黄局長澈查具復核辦耀漢叩省長李印 
[川中之三省聯合會]  
　　白象街舊千秋茶園之地點已由川滇黔三省議員代表租作省議會聯合會議員每省派代表三名四川楊重岳劉楊汪金義雲南張爾敏黄立綱李瑞棻貴州竇居敬李鎭坤宋之海成立之初各代表等先發通電及通啓其致唐聯帥電云自南北戰禍蔓延鄂陜邊防異常吃緊督促進行端資碩畫我公前有移節重慶之說此間軍民望公如歲惟冀勳斾早臨解决一切俾壯聲威而資鎭攝再聯合會現定於文日開成立會知關厪注附聞川滇鈐省議會聯合會代表楊重岳劉揚汪全義黄立綱張爾敏李瑞棻宋之洵竇居敬李鎭坤叩其通啓云敬啟者敝會爲聯絡川滇黔三省感情特組織三省議會聯合會茲定期於本月（八月）十二號午前十鐘就總商會地點開成立會届時敬請駕臨幷希指導一午前十鐘就總商會地點開成立會届時敬請駕臨幷希指導一切以匡不逮是所至盼外送呈開會儀式單一紙曁入場劵耑此卽請大安川滇黔省議會聯合會啓 
[皖省會第一區議員産出]  
　　今日爲皖議會議員覆選期第一區投票所假定省議會會址於上午八時開匭投票至下午四時投畢茲將産出之議員披露於後當選者鮑中張桓丁德吳厚卿（懷寗）王光鷺張振麟方保熙張家　（桐城）趙繼椿楊祚延李德星（太湖）劉風南儲春浦林詠韶（潛山）石韞渠鄭瓊（宿松）聶鐘衞（望江）候補者葉光第王寳三（宿松）程鵬九張家烈（桐城）程師言儲梯雲（潛山）操守仁（懷寗）辛爲梁（太湖）陳榆蔭王魯民（望江） 
　　吾皖此届省議會選舉本金錢與勢力之選舉記者已於前函述之矣而今日候補票每張聞亦售洋二十元如潛山儲某桐城張某皆以數百元或千元購一候補人尤奇者有懷寗堯年鄉孫某亦貪此微利將票售與某甲迨至書到處領票時職員見其來歷不淸不許其書到領票致起齟齬當由覆選監督飭警拘拿後經某某解釋疏通始知彼此誤會遂准其領票書投一時傳爲笑柄 
[江西實行金庫證劵]  
　　贛垣發行金庫證劵前經總商會擬定辦法具呈楊財政廳長核示祗遵各情迭紀前報楊廳長遂將商會意見據情轉呈陳督軍戚省長察核施行陳督軍戚省長以本省財政異常窘迫非發行此項證券别無良策救濟金融卽准如所請財政廳奉兩長指令後旋函覆總商會查照遵行茲將楊財政廳長呈請督軍省長文曁覆總商會公函原文錄下查本省發行金庫證券原以補助財政之不足故原呈每月暫定發行額爲二十萬元至四個月滿期兌現每元由公家貼水銅元八枚溯自四月發行以來搭放與發售之數雖不下四十萬元大都爲江西及振商兩銀行曁各錢商所收買而行使市面者殊不多見今商會旣稱此項證券市面尚鮮流通欲將此券由滙劃公所逐日做定行市則商場交易收受無疑彼往此來通行無阻並請將貼水一項於發行之時先行照付以免紛紛持兌之虞凡此兩端皆爲證券流通起見自可照行惟此項證券旣照商會意見准由滙劃公所逐日做　行情自與現金一律通用無論何人不得阻撓惟滙劃公所做出之行情固不能出乎原定每月每元貼水銅元二枚之外更不得將證券銀元本位減折分釐以免行使此券者有所虧損而失證券之信用卽欲兌換現洋亦可不按照行市向各銀號錢莊兌取不必拘定江西振商兩銀行先付貼水辦法商會意見書旣稱遇缺現可免紛紛求兌之虞擬自本年九月一日所有發行之證券一律先付銅元八枚滿期之後僅予兌現不再貼水雖貼水辦法有先後之别而實際於公家尚無出入其八月以前所發之證券仍照向章辦理似此量予變更市面卽可通行此後搭放之數擬以庫欵之盈絀爲標凖不拘原定二成但以二十萬元爲限除函覆商會並分别通知各機關曁金庫銀行外是否有當理合呈請督軍省長俯賜察核逕覆者讀貴會長所擬維持金庫證券意見書極佩藎籌惟此項證券旣准由滙劃公所逐日做價但不能出乎原定每月每元貼水銅元二枚之外亦不得將證劵銀元本位減折分釐以免行使之人有所虧損而失證券之信用至貼水一節已酌定自九月一號發行證券之日起一律先付銅元八枚滿期之後僅兌現而不再貼水其八月以前所發之證券仍照向章辦理卽祈貴會召集各錢商將此意宣佈俾資遵守 
[株洲慘況之報告（再續）]  
　　八月二日株洲鎭市被災情形復查已畢會同湖南義賑會袁紳及臨時商會諸人就破屋開議將提出臨時急賑辦法討論一過多數贊成决議如下一召集逃亡在外之農民回株耕種查株境田中稻身雖已長成但時近立秋分秧未舉倘再遲延晚稻失收加以軍隊雲集菜蔬不敷供給若趁早回鎭卽可揷秧維持晚稻又可多種瓜菜以供軍民之需衣食或能藉此維持減少土匪之害慈善界冬賑擔負亦輕民無饑寒附匪者自少此急不可緩之辦法也二廣設居留所安插無家可歸之災黎流亡在外之安分良民自遷避鄉間已飽受土匪之害株鎭軍隊林立紀律亦嚴又得商會維持皆思回鎭其所以徘徊不前者非甘與土匪雜居實因屋舍被焚棲止無處耳倘能爲之預搭居劉所必連袂而歸矣此又爲急須之進行辦法也三設立臨時施米處災民回株無論士農工商經此浩刼莫不兩手空空一時均不能自給非施米接濟不可一二月後再行酌量情形改爲平糶至其確能自給然後撤銷體察情形至多兩月足矣此種責任尚易擔任此萬不可少之設施也四設立臨時因利局召回災黎未必盡爲農民如屬小本經紀按其本業由商會作保甲長作證貸以免息之資開設小店販賣日用必需之物如向係小販或能充作小本販者由甲長作保貸以一元至三四元免息資本販賣麵食水菓糖食等物當此大軍雲集之秋需用品物甚繁倘善爲經營和和交易所獲必豐由小販一躍而成店主非難事也維持數月吃賑之額必可減少倚賴之性不致養成此於慈善機關及當地社會兩有裨益貸商人資本可望收還小販所貸之資雖不能望其掃數淸償然終勝於每人振以一二元坐食無用之錢也况駐防各軍動以萬計倘能興起使其需用之物隨時可以取給每人月餉至少一半流入株市然則每月有數萬元流通株市金融亦必隨之而活動矣此爲活動株州金融廣吸外來資財之策也就以上四種設施聯合各慈善團體公同討論衆皆同意現已决定由本聯合處擔任搭蓋居留所及維持災黎之衞生由兩湖義賑會擔任設立因利局由湖南義賑會擔任施米或平糶及必需之撫卹湖南義賑會原定辦法乃放現欵英以其有損無益力勸變通因散放現欵極貧者每人至多得二三元次貧者每人至多得一二元領賑者不數日復成饑民不特於事無補且易養成災黎倚賴性質此無益於株事者一也四鄉土匪搜刮已盡正在無計可施一旦聞株市散放現欵勢必混入災黎之中領用所給之欵不足應其一日之用如有繼續散欵者尚可敷衍否則故態復萌在鎭行刧遺害民間此不利於株市者二也土匪行刧駐防軍隊必須捕拿萬一拒捕對壘玉石不分無辜良民難免不受共累此不利於株市者三也湖南義賑會已允變通辦理八月二日（六月二十六日）離株洲時已由株洲臨時商會廣貼布告招民回鎭東屬良民甲長必所深知領本受賑均由甲長商會負責故由商會將全體會員及各都各甲長姓名年歲住址開具淸單存查並將已查各區戸口表册及照片均由總會寄閱分所長袁明翼上 
[杭州快信]  
　　此間得閩商消息駐廣東茂仔前及饒平之一師三團現奉童副司令令飭一律移駐詔安 
　　一師一團團長陳肇英附南後在省各軍官團體擬呈請督軍查抄浦江原籍財産悉數充公 
　　紹蕭塘工關係緊要現由省長呈准中央撥欵興修不敷經費另設奬劵籌集已實行組織工程局（按浙省向僅海寗鹽平兩局） 
昨委蕭山人鍾壽康（在籍四川嘉陵道尹）充任 
　　北京中國大學校校長姚　昨因事來浙逼　各當道約遲三五日返京 
　　台屬海盜梁兩雙半上月在大洋山經外海水警剿捕僅獲張 
小妹等四十四名（已正法者十八人）梁已聞風逸去現又通令水陸軍警各機關一體嚴緝 
　　駐杭交涉員林鵾翔已奉明令調任粤海關監督兼廣東交涉員現經齊省長電請中央竭力挽留有改派甌海關監督兼温州交涉員消息 
　　靑田張知事昨電呈管獄員余鑒成因病逝世遺缺尚未委定 
[南京快信]  
　　馮總統密遣乃婿陳之驥來寗面謁李督協商要公陳於昨（二日）下午一時抵寗與李督談數小時晚七時李督卽在署設宴欵待陳住下關惠龍飯店 
　　據陳之驥昨語人馮河間瀛眷已先送回籍惟决心須與段合肥同時下野否則政局必生糾紛云云 
　　段總理通電示辭職意聞李督尚未復電擬詢鄂贛意見同詞答復 
　　吳佩孚電告李督謂譚延闓譚浩明均願罷戰湘民懼罹兵禍城鄉爲墟孚目睹慘狀何忍重陷湘民於水火之中云云 
　　譚延闓由郴州電致李督聞亦係勸李繼任調人早息戰禍 
　　蚌埠日前開軍事會議聞已决議合力擁護段内閣現倪徵調所部集中蚌埠者有二十餘營 
　　據蚌埠行署來人云倪嗣冲因段總理有通電致各省表示辭職意卽急電到京勸段勿萌退志 
　　張懷芝派王參謀來寗謁李督接洽蘇魯交界剿匪事宜 
　　陳光遠因贛南前敵軍隊需餉甚急昨派劉軍需課長過寗乘津浦車入京催發以濟急需 
　　陸軍部咨省署派部員錢坦如赴蕪湖採辦軍米五萬擔希飭各關卡驗照放行母得留難 
　　新米業已上市而此間米價仍逐日增漲 
　　由蘇運米出口接濟日本聞將成事實財部已派員來寗與齊省長商限定額數 
　　省署通令各縣知事着手辦理新村制 
　　第六師馬參謀長已調升補充第二旅第二團團長所遺第六師參謀長職有調贛督軍署上校參謀王運秋升充消息 
地方通信 
[蘇州葑溪市民之公電]  
　　葑溪市民金天民等致南京督軍省長電云指銷存土米糧弛禁金幣借欵三者皆足以禍我人民仰乞鈞座主持分電力阻無任馨香頌禱之至蘇州篈溪市民公社金天民殷禮雲沈松林王寳　戈平張子華叩冬 
[縣教育行政會議]  
　　吳縣縣教育行政會議經吳秀芝知事詳明省長教育廳定於九月二日起至五日止在縣公署開議勸學所所長縣署第三科各員縣視學及縣立高小各學校長各市鄉學董各學務委員均爲本會議員並經吳知事指定蔣炳章宋銘勛二員爲特别會員一體列席與議其第一日議事日程（一）縣知事交議奉令撥助范女士承俊遊美留學經費案（二）勸學所交議縣教育費急宜籌扺擴充案（三）勸學所交議調查全邑附稅總額以便推廣教育經費所占成數案（四）勸學所交議遵令舉辦屠宰附稅以充市鄉教育費能否實行案（五）會員孔昭晉等提議增加學務委員公費案（六）湘城市董姚元桂第七學區學務委員王惟一提議蘇州市學欵處應否歸倂案 
[取締成衣薦頭各業]  
　　警廳崔廳長訓令各區署云照得蘇州成衣公所立有行規前據經理人邱玉泉等禀送到廳當經核明給示該公所同業人等共同遵守在案迄今三載有餘未免日久玩生且近來成衣店日見增多是否悉安本分遵守行規抑由他處移來自由營業均屬無從核悉難保無將來交製衣料典質捲逃情事自非澈查何由得其眞相茲特擬定表式分發遵行俟各區查畢送廳後再行取締辦法以杜流弊云云又另文訓令各區以蘇州城内外薦頭店一業介紹傭工往往有串同拐竊及其他不法行爲亟應查明確實俾資取締茲由廳擬定調查表式分發各區詳細調查限文到十日内查就塡表送廳以憑核辦 
[無錫加徵忙銀之會議]  
　　楊知事因地方經費呈准省署於徵收忙銀項下每兩加徵銀洋五分惟未與各市鄉董協商致有萬安市紳董孫省圻等電請省長請准飭令該知事停止徵收而楊知事以不加附稅教育費不敷甚鉅虧墊難堪各紳董則預計舊有收入足以支用實因縣公署督催不力大都拖欠不思催繳反遽增加徒苦良民便宜頑抗雙方各趨極端楊知事乃屬學務科函告各市鄉學務委員有暫將學欵停付之事嗣經無錫市總董薛翼運商會會長孫鳴圻兩君以各學校秋季伊始學費突然中止殊有阻礙隨晉謁楊知事勸將教育費照常支給至附稅如何加徵當再邀集各董商定楊知事允之於是薛孫兩君卽表示意見通函各市鄉董略謂此次加徵附稅縣署全爲地方起見並無一毫私利存乎其間惟旣加徵五分又加一釐（此一釐卽手數料）名目似嫌繁重爰約於九月一日在四鄉公所集議辦法以謀一致是日下午各董先後蒞止三時開會由孫商會長主席先提議縣置交議之地方收支概略各董以祀孔及致祭關岳項下開支過鉅須行調查而對於加征附稅一案咸主暫緩具復俟具呈省長請示再定辦法當推定薛孫二君爲起草員卽宣告散會云 
[米麥近况]  
　　米糧出洋問題因省署禁令森嚴偷運不易且以對者衆一般奸商無所施技故近日米糧消路頓形沉寂市面又呈平穩之象新貨來源漸見湧旺一日陳高糙粳每石五元二角高糙大籽秈四元二角高白粳米仍回至每石六元小麥自入秋以來所出之貨身較爲高燥近因日本米荒憗粉逐逐出口麥銷亦暢市面連日漲起二角高小麥每石四元五角一百五十斤中四元三角一百四十六斤次四元一百四十二三斤云 
[鎭江查驗運澳貨品]  
　　鎭屬徒陽壇揚等縣每年出口貨品以猪毛猪鬃牛骨等爲大宗向由本縣運輸上海轉銷澳大利亞洲爲數甚鉅近來澳大利亞政府防其含有疫蟲妨害衞生從嚴取締凡有此項貨物出口者須經中國衞生局檢驗給予執照方准放行江蘇齊省長令飭淞滬警察廳派員查驗並發部定出口執照式樣塡明檢查員中西名字送部轉咨澳政府以資接洽在案鎭埠業此者聞此消息對於此宗貨物運輸出口咸有戒心云 
[息借冬漕之會議]  
　　息借冬漕問題丹徒縣署奉文後已轉飭 
各市鄉設法勸繳二日鎭江商會總理吳君亦邀集各業董開會集議辦法聞均承認籌借云 
[揚州飭議改良場鹽運圩之辦法]  
　　通泰兩屬鹽引由場運圩行駛遲延由於河道淺涸者半由於依遵故道行駛迂遠者亦半故由場運圩之鹽恒費時兩三月揚州稽核造報所李經理高協理前擬改良鹽運及疏濬河道辦法具呈於鹽務署略稱民國六年十二圩簽放鹽數大爲減少係因場鹽艱於運圩所致拹理等意見就淮南一方面而言整頓運鹽河道改良運輸辦法爲目下亟要之圖泰屬場鹽運圩須在泰州過壩此種辦法首宜廢除蓋鹽斤過壩躭延時日甚有礙於鹽運之行程查各場商或屯戸各爲自己利益凡於出場鹽船到壩之北岸時卽須預備空船在壩之南岸以便接裝前項實船鹽斤設辦理遲延則鹽斤過壩亦必因之遲滯此蓋數見不鮮之事往往甲之實船已到北岸因空船尚未預備遂不得不守候多日而乙之空船早泊南岸專待接裝彼自己之鹽斤因各家遲早不一致生種種躭悞茲建議改良辦法三條（甲）請於泰壩南北西河最近之處將壩身開掘使兩河連接幷建築活閘兩道以免上河之水流入下河兼可啓閉以通鹽船（乙）擬請將黄村地方之河道挖浚以便泰屬出場鹽船經過處逕達十二圩（丙擬請將富安及海安兩地間之河道挖浚使泰）屬出場鹽船可以取道於此逕達十二圩以上所陳係改良運輸辦法若運鹽河道亦亟宜切實整頓查三河往十二圩之河道長約十三英里淤塞太甚急待澈底挑濬鹽船經過此處有時需三月之久始能由三河而達圩擬議此段河工由官署及專門工程家監督辦理亦建活閘兩道以資蓄水鹽務署已據行運署飭商會議刻日具覆矣 
[南京]  
[存土製藥之解釋]  
　　李督軍齊省長接内財兩部電略云收土製藥一案據蘇州總商會等電稱各節未免誤會此項存土係按合同收買價值雖能較減而中央此時財政困難不能虛擲巨欵製藥運銷亦爲合同所訂庶於煙禁財力兩不相妨存土數目有定久爲衆所共知旣然以之製藥並非弛禁可比其運銷地方當然不拘禁絶與否一面仍當嚴密稽察私運使不致影射朦混外間旣多疑慮尚希剴切剖示俾衆曉然中央此次辦法對於禁烟政策並不鬆懈是所至盼 
[嘉興會議拒土情形]  
　　嘉興教育會自治會農會三機關定於一日開拒土大會並集議對付奸商包銷辦法等情已誌前報茲悉是日到會者約計二百餘人當卽推定顧宗况爲臨時主席宣佈開會宗旨復由田毓夫金漢聲等相繼演說旋因奸商仍奔走滬濱運動包銷若成事實後患何堪經公衆决議由會中呈請知事委派多人出發調查如有奸商認包卽將鳴警拘獲解縣訊究以維烟禁而免造謠 
[勝德橋發現盜刦案]  
　　嘉興北鄉勝德橋地方農民金仁龍家頗小康久爲匪徒所垂涎三十一日晚三鼓時分被盜匪二十餘人明火執械破扉而入逆内室刦掠約二小時之久始呼嘯而去事後檢查失物計刦去蠶絲四車現洋一百餘元衣服飾物等約共三百餘元翌晨由事主金仁龍開單報縣飭屬嚴緝矣 
[籌設育智學校]  
　　嘉興南門外永十八莊人烟籌密兒童衆多惟國民學校尚付缺如茲有就地士民黄六君孫沅芳張志仁方宏生等組織一育智國民學校其經常費卽由地方茶酒捐　集業已擬具簡則呈縣立案不日卽行成立矣 
[杭州革除現水問題]  
　　二日省垣錢市因紹興嘉興等處向錢業綑辦現洋十萬餘元各錢莊現底奇絀無以應付中國銀行亦無人到場致市面不能開議均各散歸至午後三點鎭始再集議應需之洋由各銀行竭力維持售出始行散市然時已五點鐘矣省令限十日内革除現水限期將至而現洋需用浩繁市面竟未能壓平且紹滙水亦反回長錢業謂中行接濟現欵力有未逮且一時革除商業上又多窒碍故尚擬要求官廳將功令緩發俾可從長計議故杭鄞紹三縣知事尚未正式宣示現在甯波方面因花用米用紛紛提現銀行接濟爲難錢業僞收羅現洋計又加現水二曰電傳已回升室八角中秋將届帳欵殷繁杭洲方面如糧食綢緞錫箔等業向例進貨均以支票倘支票停開商業已失活動故尚須從長計議云 
[米帮籌款採購賜米]  
　　浙省糧食向須仰給蘇皖本省農田多種糯稻以爲釀酒之需粳米産量極少近來有日本運米之說内地米價有增無減冬春之交難保不繼長增高現聞省垣米業已籌大宗現欵往錫湖採辦新米以供本省要需云 
[南昌樂平張胡兩姓之大械鬬]  
　　樂平張胡兩姓於六月間發生大械鬬案張姓被胡姓殺斃人口一百七十餘名胡姓死二十餘人不料七月十九日兩姓重復械鬬張姓糾集塘頭下江等村張姓子弟及德興尚武村張姓子弟又樂平倪家村倪姓子弟又邀同鄰村馬姓子弟帮同助戰胡姓聞警亦邀請弋陽邵姓子弟雙方各有數千人互相厮殺胡姓竟大敗北當被張姓殺斃人口二百三十餘名張姓僅死九人胡姓被燒去房屋二千餘重此空前絶後之慘劇不及一月一演再演展輾報復前途之慘更有不堪設想者矣 
[濟南省署之財政會議]  
　　張兼省長以本省添募之軍隊亟應籌畫軍費現值財政支絀之際各縣稅捐往往不按期征解頃規定整頓辦法特於日昨召集財政政務兩廳長及各科主任在省公署開財政會議議决三項（一）本省添募之軍隊無論如何須由稅欵項下暫措十餘萬元以便購辦軍需各費（二）甄别各縣稅捐局長分别去留（三）擬定嗣後各縣署及稅捐局之徵收須每月掃數淸解不得任意玩延倘有不遵卽行酌加懲罰 
[濮縣陷後之匪訊]  
　　曹屬久爲匪窟靑紗帳起官軍不能進剿故北起東臨南訖兗濟東越黄河西抵豫境胥爲匪蹤蹂躪殆遍數百里間幾無一片乾凈土八月十五日白天祖及野狸子率領夥匪數千餘直撲濮縣破城之後將城内財物搜掠一空並架去商民百餘人損失約在百萬以上該匪近又竄至夏津縣境肆行搶架並有攻取縣城消息該縣知事已連電請援並聞武城縣東南有大股土匪屯聚該縣侯知事恐其日久釀成巨患特親往隣境鄭家口請兵行到半途突遇悍匪數百爲其包圍開鎗抵拒多時經附近村團救援始得脫險侯知事遂又折回德縣向商旅長德全處請兵援助又聞曹縣有復被匪圍消息該縣知事亦飛電督署請求派兵往援 
雜評一 
[東海就任問題（默）]  
　　選舉總統卽在明目則東海就任與否之問題僅在此一日内决之耳前數日所傳之東海大有寗蹈東海之意而今日所傳之東海則已願以蹈海之躬犧牲於國事是其就否已無問題矣惟吾人所急欲知者在就任後將何以解决此時局也副總統也内閣也和戰也何以息同派之自爭又何以謀南北之妥恊使徒有此和平之空願而無切實之解决辦法則雖就任時局依然如舊或更因此而增紛擾亦意計中事也 
　　然而以事態言之今日之中國無論何人决無解决此時局之能力吾知東海之出束手猶之黎馮又奚益於國事也哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[美國將定火油官價]  
　　九月三日上海日日新聞云美國然料管理局爲防茄斯令需要之激變將定火油之官價據實由火油東京分行長云確實信息尚未接到不能知其詳細總之爲貨不敷用防價之驟漲而已現在美國國内之汽車在四百萬輛以上每輛每月約需茄斯令五箱每年共需二萬四千萬箱且歐戰中之飛機飛艇潛艇湯克車以及陣後輸送之汽車英法等國莫不需此而鐵路輪船各工業中所用火油尤多至美國所産火油每年約共三萬萬巴爾勒爾（一）巴爾勒爾合日本八斗八升）火油價恐將有無限之飛漲於軍事上非常爲難故擬爲官價俾稍平定然我國用火油者不免大受其累矣 
[西比利亞美人紅會之急需]  
　　大陸報云西比利亞美人紅十字會現需優級醫士十五名及看護人三十名相助辦事昨晚海參崴來電稱大戰在卽亟需醫士看護人不容稍緩云願擔任者服役之期或暫或久悉隨其意能盡義務最佳如不獲已可給薪資凡願往者可赴本埠江西路十八號美人紅十字會總部接洽一切云 
[德人俱樂部出租問題]  
　　大陸報云本埠德人俱樂部自中國對德宣戰後卽被封閉今已年餘卡爾登西飯店擬承租此屋刻正在磋議中一經就緒卡爾登飯店卽將移至南京路營業届時空閉年餘之廣厦又將呈活潑氣象矣出租之議發生已久迄今北京尚未有切實之决定租期擬至戰局終結時爲止彼時再定處置之辦法或謂協約國護勝則此産業將招人承買又有人謂俱樂部三産業聞已抵押於德華銀行故最後處置須視戰後德華銀行之地位與態度而後定卡爾登飯店某君昨稱確有人向之提議租借德人俱樂部事今尚未正式商定官場旣無切實辦法渠自不能有所進行一俟條件提出後當討論之聞經手人曾探詢本埠各旅館願否承租並聞上海中國銀行刻與北京接洽將來出租德人俱樂部之最後磋商將由中國銀行辦理云 
[廢徐減收船資之舊例]  
　　大陸報云太平洋郵船公司中國郵船公司昌興輪船公司東洋汽船會社日本郵船會社與爪哇輪船公司之駐滬經理員皆接總公司來電定於十一月一日起上述各公司之船隻一律取銷來回票教士票特别票等減收船費之辦法本埠其他輪船公司大約今日亦將接到取銷減收船費例之來電衆信此舉係因美政府之舉動而起向來教士靑年幹事員政府人員特别委員及領署人員因公出行皆可照各輪船公司之定價減繳四分之一而來回票亦減價出售以廣招徠此種辦法將於十一月一日後一律廢除云 
[海輪行程彚錄]  
　　大陸報云美國航務部所置之大洋汽船伏倫狄爾號定於本星期四日由舊金山起椗開赴遠東十月十八日可望抵滬此船能載貨一萬六千噸由太平洋郵船公司經理云 
　　英文滬報云中國郵船公司香港經理人來電稱中國號須至本月七日始克由香港駛出約十日黎明時可抵吳淞當日卽須離滬因該船不知何故已在小吕宋躭擱三日也他日抵滬時將裝貨二百噸前往舊金山内有絲貨頗多聞靑年會會員十二人將附此船赴美轉往法國搶法境華工隊靑年會之書記職務云 
　　又云東洋汽船會社輪船西比利亞丸於三日午後四時離滬取道日本各口岸及夏威夷島前往舊金山 
　　又云昌興輪船公司之日本皇后輪船由坎拿大來滬三日午時抵埠載來貨物郵件共三百餘噸因在神戸遇風致行期延緩數日定於夜間開往香港云 
[銷售存土之商酌]  
　　英文滬報云各處包銷鴉片者刻因四省輿情反對頗爲激昂苟無官廳保護勢必受辱故相率請求官場保護然後始敢進行銷土之交易第上海海關監督未能予以此種正式之保護蓋官場所允售者乃藥而非鴉片也聞某包銷人勸製藥公司立卽開門先行發售眞藥俟反對風潮消滅後再行銷售烟土聞已有專員赴京與有關係之各部商酌此策矣 
[再誌販米公司之進行]  
　　南市荳市街之大有販米公司成立以來雖爲同業及各界反對其進行仍不稍懈昨日已派出十餘人分赴無錫崑山靑浦朱家角四處分設機關採購米石以上四處每地携去規元五萬兩其餘各地尚須陸續出發聞該公司藉詞採辦漕米其護照由中央塡給云 
　　旅滬津帮米業元泰仁和謙益義和等以大有公司侵害商業妨碍民食查前淸採運江浙漕米業已撤消多時詎應再有此種機關發生且北地京津向銷秈米此次該公司購辦大米北上嗣後　米必相形見絀銷路減少因此邀集同業在義順棧開會籌議對付方法云 
[查禁運米出口之嚴緊]  
　　江海關監督馮孔懷君接奉江蘇齊省長電飭以外洋米價暴漲深恐奸商貪利私運自應嚴密偵查以維民食等因馮監督當卽轉函威稅務司選派暗巡四名凡遇開往外洋各商輪啓行時前往密查有無偷運米糧出口情事聞該暗巡等隨時偵查頗爲周密故一般私販現已稍爲歛跡矣 
[浦東創辦電車之計畫]  
　　皖籍富商程某因見本埠各電車公司營業發達擬集股本銀一千萬在浦東創辦電車公司開駛電車蓋以川沙沿海灘一帶每日來滬之鮮魚甚多向來由船載運路程雖祗四十里而船行必須一宵將來電車通行開駛迅速必裝電車運送且浦東各處商民每日來滬者亦頗不少電車營業必能發逹至電車起點之處已擇定在董家渡地方建造機器廠屋幹路自董家渡碼頭起至川沙止沿途經過各鄉村鎭並擬另築支路數條途中添設電間間數處接濟電力所需股欵已在籌備機器電料擬向美國定購現先擬定章程呈請農商部立案一俟批准卽可訂購材料一面聘請前辦華商電車工程之周某爲工程主任所有購地築路辦法迨奉到部批後先行測量然後函致川沙南滙各縣公署請飭地保經辦購地事宜至該公司事務所定於中秋後創設云 
[工部局築路之規畫]  
　　公共工部局以楊樹浦一帶實業工廠逐漸增多該處市面日見興盛且依周塘馬路茲已實行興築故决定將前經勘定之龍江路勤河路（現改寗國路）等從速築造以利交通至電車公司前往北折東至藍路直逢麵坊局周家嘴（卽依周塘首）現亦新築一路名平涼路與楊樹浦路兩頭啣接環繞無阻將來鋪設電車軌道開行電車可設單軌無須守候來車儘可由小東門直建周家嘴繞平涼路至提藍橋折入西華德路過外白大橋而回中問省去守候來車時刻不少云 
[兩路局之函牘]  
　　滬杭甬鐵路管理局接交通部函開前據該路函詢滬杭段因何並未加入陸地巡遊一節當經函詢佛類陳國華查明答復去後茲據佛類陳國華函稱陸地巡游合同未載有杭州站者係因此事須商得太平洋輪船公司聯運代表同意方能加入當時該代表適在美國未曾列席無從與之相商且因杭州一站已加入中日旅客週游劵案内復係巡游之旁枝與正線不同似無在陸地巡遊合同内加入之必要是以未列議程等語到部相應函達該局查照可也 
　　又任局長令駐滬杭甬各巡官文云案據本路車務總管報　四五兩月内屢有耕吿被車碾斃之事在鄉民固受損失在列車尤多危險應請採取嚴厲辦法如有在路界内牧牛者卽行從重懲辦等語查前以軌道内每有牲畜行走易生危害特撰白話廣告印發各該巡官隨地禁阻在案據報前因是知空文告誡未足以儆玩忽該總管所陳辦法不爲無見爲此令仰各該巡官督飭長警嗣後於火車將近經過該管地方時見有牛隻及各種牲畜務卽預爲阻止不得横過軌道致生車務上之危害如鄉民不服戒勸應卽拘送地方官廳從重嚴辦以懲抗違而防肇禍亦不得藉端擾累切切此令 
[滬寗鐵路管理局]  
　　復安亭董事朱繼威函云前接台函囑於大顧浦橋兩旁加蓋厚板藉便行人並寄示重修北顧浦橋簡章一紙囑籌捐欵等因經飭洋總管兼總工程司核辦去後茲據復稱鐵路橋梁係專供行車之用本非爲利便行人而設若以橋旁加蓋厚板無異以該橋變爲公路供諸行人反於行車有礙再悉該橋與北顧浦橋同跨一河相距不過半英里現北顧浦橋旣經提議修葺自足供行人往來之用本路車行橋梁更無旁加厚板之必要至捐資修橋一節本路向無此項辦法緣善舉補助爲預算所無礙難支出等情前來相應函復卽希查照並祈原諒爲荷 
[松江輪船失事五誌]  
太古公司松江輪船於上月二十四號在汕頭洋面觸礁失事迭紀前報昨由香港來人述及此次松江船失事後幸援救甚速未致多傷人口總計全船船員搭客共二百三十餘人被難者祇十人左右珼已得悉者爲搭客五人水手三人此外尚有二三人未經查明云 
[謀設運用金劵之機關]  
滬海道尹公署昨奉江蘇齊省長令開准農商財政部會咨以金幣條例業奉教令公布惟此項金幣發行伊始欲謀停行之盡利貴有運用之機關應設貿易公司但須由政府特許設立股東以中國人民爲限並訂章程十八條均經呈請中央核准爲特咨請查照轉飭所屬一體知照等情除分行外特令該道尹轉飭所屬遵照 
[四馬路昨晚之刦案]  
　　昨晚七句餘鐘有盜匪二人各執手鎗突至英租界福州路（卽四馬路）平望街口三百六十九號門　增泰康烟紙店一匪在外把風一匪　入櫃内出示手鎗適該店主婦坐在賬檯旁側見之畏懼不敢作聲任其攫取鈔票現洋九十餘元往南而逸後由店主報告老閘捕房派令通班中西探捕馳往兜拿匪已遠颺該探等遂向事主詢明盜匪面貌口音服式回禀捕頭轉禀麥總巡通飭各捕房中西探捕一體留心偵緝務獲嚴辦 
[盜匪携械搭輪]  
　　滬南十六舖大逹碼頭之大生輪船專行海門等處前日午後有搭客三人同附該輪欲回海門船未啓行爲浦江水巡隊警察朱家福上船查察見該三人携帶包裹三個内有一包由一人臥在包上其餘二人在旁閒談該警以形跡可疑向之詰問言語支吾欲將身底之包裹乘間取匿該警更起疑惑卽將查拿詎閒談之二人已被逸去僅將陸初郎一名拘住發其包内所藏者除舊衣服外儲有五響手鎗三支子彈五十四顆遂將陸與證物一倂解至該隊經潘隊長詰問據供年二十八歲海門人向爲泥水匠此次由在逃之二人糾我同往海門意圖搶刦等語潘隊長飭解警應司法科訊究 
[三誌浦東民警之衝突]  
　　浦東三林塘鎭縣警察第五分所巡警盛祥林竊取張小弟（卽張連山）田中蘆粟未遂糾衆將張兇毆受傷致該處鄉人朱根生朱成和張紀生等大動公忿聯名禀探經沈知事令飭該分所王警佐將盛祥林及受傷之張小弟等申送到縣轉送檢察廳驗明張小弟家屬實判令回家自醫盛押候核辦等情已兩誌本報茲悉此案業經檢察官審明起訴審判廳前日下午經推檢各官開庭辯論後以盛祥林傷害罪業已成立判處五等有期徒刑監禁二個月以儆昨午檢察廳卽備文派警將盛祥林先行送監執行並傳諭如不服判决儘可於上訴期間内提出理由聲請上訴又聞三林塘鎭商民以該所警佐王俊甫自蒞差以來時常離職赴滬縱容所中各長警在鄉横行以致演成此案爰由布商周惠等衆商民具禀縣署環請查辦沈知事據禀後昨已發出批示云呈悉聽候派員查復核辦仰卽知照此批 
[南滙肉業罷市九誌]  
　　浦東南滙縣境各肉莊因反對增加屠宰稅同盟罷市呈請省道各署及財政廳撤銷認商稅欵歸同業自認等情已迭誌本報茲悉該業中甬商店舖亦頗不少該甬商等紛紛來滬向甬紳虞洽卿請求電省呼籲周浦商會亦已備文移請上海總商會轉呈省財政廳飭縣撤銷認商總商會正擬據情轉呈間而省長財政廳長對於該業代表呈文之批示已下茲將虞君電稿及省長財廳長批示錄下 
[虞洽卿電]  
　　南京財政廳胡廳長鑒南滙縣肉業因業外認商史樹椿收捐太苛致釀風潮案懸未結該業中甬人來滬願集合全體同業按照原數八千二百認捐名義旣屬正當而中飽亦可袪除國課商情均有裨益如蒙俯允請卽電示俾可轉諭遵行 
[齊省長批]  
　　方紳欽等呈爲假公肥私羣情鼎沸環請吊銷執照由此案前據該民等來電卽經令廳妥速察酌辦理並行縣轉知遵照在案據呈前情仰仍候令行財政廳倂案辦理此批 
[胡財廳長批]  
　　呈悉屠宰稅雖由商人認辦仍須按宰數計隻征稅自不得任意攤派此案前據該民等電呈業經電行該知事查核辦理在案究竟所呈是否屬實侯再訓令南　縣知事倂案核辦復奪可也仰卽知照此批 
　　又聞齊省長王道尹除飭令南滙縣知事呈復外復遴派委員前往調查以憑核辦該委員到南後初庽祥盛客棧向各商家查詢罷市情形旋爲縣知事所知立卽派員迎入縣公署住宿 
[再誌設立醫院之騙局]  
　　冒充北京陸軍軍醫官之寗波奉化人孫守民（卽孫志寰）串同伊弟孫磻卿在新閘大通路六十二號門牌設立惠黎醫院事務所並在附近虛設實業部揑稱由陸軍部醫官丁祺爲院長西醫麥立克爲監督分發傳單並登報廣告招請職員騙取席德銘樂澤吾彭麗鑑施無畏孫錫洪王勤益兪吉參王東端錢林甫陳如山李獨龍史景渭陳慶略張慕圃劉阿龍李阿炳洪錦文屠祖卿周祖翼張樂陶金鎭臣江保山孫選樓王芝良葉樹基葉維新吕翼之崔鶴分楊正新虞德貴沈鴻儒蔣秋安徐志源等四十餘人押櫃保證金等洋二千二百八十元嗣經受騙諸人察破報告新閘捕房飭探邵和鈞協同西探目斐司蓋潑將孫守民孫磻卿一倂拘獲搜出各種證據解送公共公廨略訊一過押候查究在案昨晨又由捕房傳同各原告將孫等解廨經李襄讞會同美副領事德君訊據中西探上堂禀明前情並稱被告等所租大通路六十二號房屋内祇有木器傢生其欺騙之證據均已搜出呈案請究次由席德銘彭麗鑑樂澤吾等先後投案訴明被騙情形並稱尚有多人均從外埠來滬繳納保證金已由被告發給收修派定職務繼知受騙是以報捕請爲澈究訊之被告孫守民供稱原籍奉化蕭王廟人父名孫惟本在籍開設衞華藥房我於今夏來滬謀事未成遇見陸軍部軍醫官丁祺與之磋商據云可在滬上創辦醫院請美國醫生麥立克帮忙如無資本可另設法我卽租賃房屋登報招聘職員因費用不資故收保證金以資補助等語質之孫磻卿供稱我奉父命携帶洋三十餘元來滬欲向三馬路中法藥房批貨與兄會面是實卽經中西官會商之下判被告一倂押候給諭先將大通路六十二號房屋内木器什物拍賣得欵暫存捕房並限被告於二禮拜内將騙欵繳案再行核辦 
[銀圓用路浩繁]  
　　昨日午後滬市墨洋又漲至七錢三分一釐二毫半國幣爲七錢三分零二毫半據云墨洋由各國銀行收進五六十萬國幣因餘姚新花衣業已上市滬上業此者咸籌備現洋運往採辦日有十餘萬元以故轉瞬新穀登場銀元用度必更浩繁滬市洋釐一時恐難壓小 
　　餘姚通州太倉曁南北本花衣火機花衣之新貨上月間已由南公茂花行金錫之等抛與老公茂東方等紗廠及各日商共有四五十萬擔之多均限陽曆九十月交淸邇日餘姚新花已經開秤出貨尚豐其通州太倉等處之花大約中秋前後亦可一律開秤届時銀元用度約須三百萬元滬上中國銀行幷各錢莊趕爲籌措猶恐供不敷求是以連日中交兩行裝運現銀至南京造幣局趕製國幣日須十萬兩故昨日銀拆上午四錢下午二錢觀此情形本埠銀根益形緊急矣 
[滬商創辦釀酒廠]  
　　英文滬報云上海商人虞洽卿朱葆三王一亭等擬辦太和釀造啤酒廠以五十萬元爲開辦資本今已籌集此數五分之二聞有收買德人釀酒廠之議云 
[火車撞斃男子]  
　　昨日上午七點四十分時北車站開杭之一百零四號快車駛至麥根路附近撞斃男子一名堂卽報由路局函請檢廳派員往騐以便查傳屍屬收殮 
　　又一訪函云日昨北火車站滬杭頭班車行經麥根路貨站　有年約五十左右之無名男子行至路旁被車撞傷頭足壯腹立卽斃命當由路警報告總站請爲核示 
[學校紀事四則]  
　　靜安寺路江南中學昨日舉行秋季開學禮各教職員均致訓 
 
 
 

Page 11

 
 
言首由校長徐　蓀述訓詞繼戈朋雲述詞略曰讀書而不明書中之意義與不讀等作文而不求題中之恉趣亦與不作等中國古文未嘗不美特世人徒知其爲美而不知講求其所以爲美於是作文之價值乃如畫師之著色務取其濃艶不知此重重點染轉不若輕描淡寫之有味諸生其勿以點染爲工而鄙夷淡薄庶乎其可抑人不可無一定之宗旨諸生專心向學卽諸生之宗旨諸生果能擴大此向學之宗旨則前途無限光明胥於是也卜之云云次顧霖周致詞略曰行開學禮所以昭　重亦卽表敬重求學之意然敬之一字用處最廣諸生於起居行動之中處處寓讀書求學之誠亦敬之一道也當茲開學之日望諸生把此敬字切切牢記久而勿懈必非無成若說過便忘爲害茲大此種劣根性自今日始其各鋤去勉之次劉立人曰光隂並不久居一瞥卽逝故若不知光隂之寳貴虛耗時日最爲可惜而勤奮與姑息爲對待名詞勤奮之念不可無能勤奮卽所以愛光隂而學問之伸絀實寓乎勤奮之内故求學當從勤奮始至姑息之念萬不可有古語有一失足成千古恨之句諒者斯言諸生其母自憊矣更次徐紉蓀略曰積一年之時日爲五十二禮拜學校中每一禮拜除例俗及故障不計外讀書之時間僅四日有半今若幷此四日半之光隂亦虛擲於不應虛廢中是終年無讀書之日矣諸生試思爲父兄者於子弟年費數十百元之資金俾便求學子弟不之顧惜任情浪游學問之道初不知讓撫衷自問其亦何以對父界與師友者至在校時年長學生更宜勉力向學爲彼年幼學生之表率此又吾所厚望於諸生者也等語訓詞畢諸學生起立向校長並各教員一鞠躬而退 
　　閘北寳山路義品里廣智商業學校於今夜假座亦舞台（卽藥風新劇社）演劇募捐彌補前虧准演陳烈女殉夫及竊國賊兩劇聞南洋兄弟烟草公司除收受劇劵多紙外幷助十支包雙喜香烟十在盒於今夜在劇場兜售所得烟價悉充該校經費云　　南京路又新街二十四號中華夜校正科將次開課並於下學期起聘請西人教授高等班英文曁正預科各級會話其預科課程爲國文英文算術與普通中學程度相似正科專習英國文學修詞學高等算學商業學會話地理信札等科現正從事招生云　浦濱公益會創辦義務國民學校不收學費應用書籍文具亦均贈給業於於九月一日下午二時行開學禮其開會秩序如下（一）振鈴開會（二）職員及學生齊起敬謁國旗（三）學生齊起敬謁職員（四）副會長朱紫珊報告（五）學務部職員陳天民及朱仲千報告（六）校長湯淵如致訓詞（七）會董李補花及朱少藩演說（八）振鈴散會是日男女學生負笈來者約有三十餘人而報名者尚絡繹不絶云 
[甯波同鄉會募捐團大會紀]  
　　寗波同鄉會昨在事務所開第三次募捐團大會首由主席張讓三君宣告開會宗旨次坐辦方椒伯君報告捐欵本日上午止共計九萬五千八百三十六元八角八分銀五千一百五十五兩下午收欵處又收到約洋四千餘元總數已在十萬以上今日收欵處紛紛接到捐册捐欵應接不暇可見同鄉人之踴躍次工程主任樂振葆君報告房屋打樣包工等事正在進行九月初一日准可開工次建築總主任朱葆三君查核各募捐員經募捐欵細目次孫梅堂君提議募捐期限僅有一日捐欵尚未足額現在各募捐員所接捐册或轉托他友或寄至外埠一時不及繳欵應請展限一面催繳經衆討論准展限一個月以隂曆八月初一日起至八月底止外埠募捐員亦限八月底繳齊仍每十日開會一次以保進行衆皆贊成决議照行議畢五時散會 
[秋季祀孔之預備]  
　　本月七日卽舊曆八月初二日爲秋季祀孔之期上海縣沈知事已函請公欵公産處謹敬籌備茲因期近特由公欵公産處函知貧兒院新樂舞生於本月六日下午二時齊集明倫堂演習舊樂舞生則於七日上午十時齊集以便演祭昨已通告周知矣 
[金華旅滬同鄉開會記]  
　　金華旅滬同鄉會於昨日（二日）下午二時在霞飛路寳康里一弄事務所開重組會各界到會者計陳无咎鄭英伯唐堯欽劉肇周等四十餘人公推陳君爲主席宣布開會宗旨及此次重組理由將會章概要當衆宣讀請大衆研究嗣由鄭英伯楊小溪等先後發言將入會費減輕以期普及經衆贊成復由主席請衆人公舉會長以下職員商榷數四公舉應季中爲名譽會長唐乃安爲正會長陳旡咎爲副會長唐堯欽爲評議長張雨樵爲幹事長及鄭英伯黄侗劉肇周王理忱丁乃剛楊小溪唐伯愚應金寳夏文彬張燧堂徐振華葉海貴徐仁明毛祥陳毓棠蔡春霖等十餘人爲評議幹事等職員其調查庶務會計基金監等職由評幹二部中人分任之嗣因是日到會人數不多諸職員中亦有未到會者由主席聲明今日爲臨時會俟調查實在人數後擇期開重組大會其未開大會之先决定於星期六下午預開一職員談話會商議一切進行方法經衆贊成遂散會時已鐘鳴六下矣 
[紅十字會續解湘賑]  
　　中國紅十字會昨接湘賑幹事長唐郛鄭宥電稱散放株醴急賑之欵照册計不敷約五千餘元卽請電滙又據湘賑幹事阮子衡報告遭災區域人民十室九空隆冬無衣食者不知凡幾能多備棉衣褲被褥散放最是施當其厄總會接電後當邀會董集議經衆决議續由總會撥墊四千元另在南洋公學唐蔚之君經募項下撥洋一千元合滙五千元並籌備趕運新舊棉衣褲一萬件麵粉一百五十包乘湘江淺涸前運存長沙洋棧待時散放 
[馬湘伯爲姪孫完姻]  
　　馬湘伯君昨日爲其姪孫在肇周路憇園完姻當道如上海縣沈知事審判廳陸廳長檢察廳林廳長及紳商各界均往道賀車水馬龍頗極一時之盛餘如震復旦兩學校學生多爲馬君之門生是日亦紛往慶賀女宅聞係閩縣林家亦望族也 
[護軍使飭修馬路]  
　　松滬護軍使署門首至龍華廟基一帶馬路年久失修凹凸不平車馬行人均不便利昨由盧使令飭滬南工巡捐局迅速飭匠修理以便交通 
[幻術團來滬預聞]  
　　幻術大家韓秉謙卽韓敬文之胞叔頗精中西幻術文武奇藝遊歷歐美十餘年所至之處頗受歡迎上年歸自美國携來各種新發明之電化物理機器共四十餘箱全班二十餘人前在天津北京等處爲奉直水災安徽賑捐及貧兒院與各種義舉獻技集欵中西觀客莫不稱絶今由北四川路虬江橋上海大影戲院主聘請來滬擬於隂曆八月初五日開演數日卽去想醉心魔術者届時必以先覩爲快也 
[大世界贈品月劵開標]  
　　昨爲大世界俱樂部隂曆七月分贈品月劵開標之期本届額定月劵一萬號早經售罄計得標者一百六十號頭標八千二百九十一號二標二千二百七十五號三標八千四百六十一號四標一千六八十七號五標三千一百二十七號 
[坍屋壓傷婦人]  
　　閘北鄉民談祥根在北梅園路蓋有平屋四十二間租於江北客民居住此項房屋歷久未修前晚忽然坍倒十餘間租戸王道仁之妻汪氏被壓受傷頗重後經報告四區警署傳到房主暫行管押一面諭王將妻送入醫院療治再行核辦 
[病人不及醫治]  
　　昨晨九時十六舖紅十字會南市分醫院正在開診時有病人張桂榮進院挂號候診坐在院内尚未應診病劇倒斃經人察覺報告該院醫生察看早已氣絶當飭十六舖地甲喬忠報告第一區署令投地方檢察廳報請相驗午後由沈檢察官與沈檢騐員蒞院驗得死者年約三十歲委係因病身死尸身佩有圓銅牌一塊上註九號字樣因無尸屬飭地甲報堂棺殮標封厝壇召認銅牌帶回儲庫 
[尋獲由甬逃滬之女子]  
　　女子李阿雲係寗波某茶館主之養媳日前潛逃來滬匿居南香粉弄連元客棧内茲被該茶館夥陳阿四來滬撞見告知二百五十四號華捕將李女與陳一倂帶入捕房昨解公共公廨經中西官訊據陳阿四訴稱李阿雲背逃來滬後其翁姑疑爲民人之胞弟所拐業已控由地方廳將胞弟拘留在案今已尋見請求解回寗波歸案訊核詰之李女供稱我因屢遭未婚夫虐待是以逃出求鑒堂上得供判陳開釋李阿雲函送寗波同鄉會設法安插 
[妻子失蹤之追究]  
　　江北人王懷來住居閘北三畏里其妻梁氏日前忽然失蹤旋有劉易鴻向王聲言如能給我酬勞洋三十五元包可尋到王遂疑劉串同拐匿將劉扭控四區警署經余署長研訊據劉供稱係馮大牛子說起該氏現住虹口地方云云余署長諭解司法科訊究 
[甬婦誘拐女孩]  
　　向在北浙江路垃圾橋附近某絲廠剥繭之甬婦陳沈氏將同廠工作之六歲女孩阿毛誘拐至家圖賣經女母陳李氏偵知控由滙司捕房飭探王桂生將沈氏與阿毛一倂帶入捕房捕頭詰問一過着將阿毛先交其母領去陳沈氏轉送公共公廨押候訊究 
[探捕偵獲拐匪]  
　　拐匪江北人李萬祥串合同黨將海寗路蔡有良家之六齡男孩龍海拐匿圖賣旋被包探周耀廷與一百十三號西探偵知將李與孩一倂拘入捕房禀明捕頭飭將龍海先交家屬領回李押候解廨請究 
[扭控誘賣髮妻之拐子]  
　　鹽城人韓貴福昨扭東台人吳慶生至浦東三區警署控稱吳將伊髮妻陳氏拐賣至湖州已經尋獲將陳氏控押吳興縣飭　誘拐人吳慶生在案茲適在碼頭　見是以鳴警投署請究當經曾警正詰訊一過判解警廳司法科訊辦 
[婦人供訴逃逸原因]  
　　嘉定縣境安亭鎭農氏郁桂卿之子阿三於舊曆二月初三日憑陶關和介紹出茶禮洋八十元娶二十三歲女子范阿四爲室至六月初三日阿四忽然脫逃郁桂卿父子四出找尋無蹤旋聞阿四與陶避匿上海乃來申找尋前日郁父子在北市愛而近路見阿四與陶關和均在小茶肆内啜茗遂鳴捕一倂拘入捕房捕頭以事出内地飭將一干人就近送往閘北四區一分所經警佐研訊據阿四供稱家住治下火車站旱橋附近向倣女工度日今春被陶關和將我拐帶出外私賣與郁阿三爲室過門後備受虐待是以逃出今日在途與陶關和遇見扭住向論詎郁父子亦跟蹤到來所以扭入捕房移送到案是實間官以案關誘拐判將郁父子及陶關和婦人范阿四於昨午一竽移送地方廳下午經檢察官預審一過判陶范分别收押郁父子退去候示 
[拐匪禁錮西牢]  
　　拐匪徐傳德王桂魚張桂生串同住居東有恒路一千八百五十七號門牌之馬王氏將同居人章元明家九歲女孩桂寳拐至法租界吉祥街吉祥樓茶館囑託在逃之蟻媒某甲賣於某粤人家得洋分肥嗣被章元明偵知控由捕房派探將徐王張三匪與馬王氏一倂拘獲解送公共公廨分别訊押候將章女交出再核在案昨晨由廨復訊因馬王氏懷孕足月已由官媒禀知檢察處車遂醫院以待分娩是以捕房祗將徐傳德等三人解案經中西官逐一訊供之下判徐王張三人各押西牢三年期滿一倂逐出租界馬王氏俟生産後再行發落 
[解除拐賣婦女之嫌疑]  
　　靑浦婦人陳王氏控南京人陳德勝串合同黨於三月六號在原籍將伊誘拐來滬國賣等情當由捕房將陳拘解公共公廨訊供不認判令押候查明再核在案昨日復訊據中西包探禀稱原告實被在逃之某某等誘拐來滬與陳德勝無干等語中西官判陳開釋候緝提在逃拐匪到案訊究 
[夫妻涉訟之結果]  
　　鴨綠路王茂昌糖食店主王阿茂控妻繆氏與同居人阿榮泉私通並另與他人犯姦一案昨晨又經公共公廨提案復訊原告偕女秀英投訴被告與人犯姦情形並延律師上堂請究被告王繆氏亦延律師到堂辯稱原告王阿茂前因先後竊取新利葫蘆店及祥生廠等物件案發逃逸迄今十八年無顔歸家按照法律已無干涉之權應請明察中西官以原告所控證據尚欠充分遂判將案註銷被告開釋 
[尋妻未遇之口角]  
　　北蔡鄉民潘雲堂之妻某氏於今年正月間來滬傭工久不歸家近據潘姊陳潘氏訴稱弟婦現在南倉街與成衣匠仲順福同住云云昨日潘遂偕姊來滬至仲處找尋未遇向仲根究仲母范氏卽出抵抗因而口角由警一倂帶入一區一分駐所王署員飭送警廳司法科訊究 
[已歇校役屢次滋擾]  
　　前在吳淞海軍學堂爲茶房之陳開榜因違犯校規開除後陳迭次至該校滋擾曾由該校函送地方審廳訊辦期滿開釋在案詎前日陳開榜又至該校强索旅費洋數元經校長備函飭丁將陳押送地檢廳由檢察官預審之下以陳三次過犯判令押候嚴究 
[播弄是非之衝突]  
　　湖州人虞永靑之妻張氏家居浦東陸家嘴向在香烟廠工作此次被鄰婦殷朱氏在伊夫前播弄是非虞信以爲眞突於昨日持刀與妻爲難張氏卽轉向朱氏交涉彼此各紏多人互相兇毆後由巡警到來將處夫婦並殷朱氏一倂拘送三區警署當以虞永靑手指受傷轉送地方廳經檢察官提案研訊之下以供詞各執判令押候偵查實情再行訊核 
[行兇案展期復審]  
　　邱守寶偕證邱長寳邱羅氏控被江錦德江陸氏在虹口梧州路行兇毆打並扯碎腎囊等情業由捕房將江錦德江陸氏一倂拘解公共公廨訊判分别押候原告傷愈再核在案昨日復訊據中西探上堂禀稱原告傷勢甚重現仍在醫院醫治請再展期七天復審中西官判被告分别還押候下禮二原告傷愈再核 
[設攤誘賭紙牌]  
　　粤人彭阿福糾黨在虹口武昌路設攤誘人賭博紙牌被五百七十九號華捕查見以其違章將彭連同賭具帶入捕房存洋保出聽候公堂傳訊 
[深夜鬥牌之科罰]  
　　滬南豆市街棻大煙紙店主徐阿寳與樓上同居之婦人王林氏深夜賭錢人聲喧閙爲隣居所知公函第一區警察署請爲查究經盧巡官於前晚帶領長警前往查拿適有男女多人團聚抺牌遂當場拘獲蔣瑞生吳天福陳阿寳（卽徐阿賣）王林氏等四人連得賭具一倂解署問明深夜鬬牌有違警章飭男女每人各罰洋五元充公並飭具結不准再違都具毁去 
[茶館主聚賭受罰]  
　　新閘長浜路五十四號門牌小茶館主錢嘉六聚賭抽頭被一千二百九十八號華捕查見以其違章回禀捕頭轉請公共公廨出單昨日將錢傳案經中西官訊明屬實判錢罰洋五元充公 
[違犯租界烟禁]  
　　法新租界嵩山路捕房捕頭偵悉白爾路南陽里某姓家私設烟具留人吸烟當於前晚帶同包探前往抄出烟鎗等物卽將某姓及烟客四人帶入捕房押候解送公堂訊究 
[懲治擲包匪徒]  
　　無賴王仁發前日在蘇州路山西路橋堍串合同黨用擲包術騙取婦人倪劉氏值洋十二元之金戒一只圖逃被捕追獲拘入捕房昨解公共公廨經中西官訊實判王押西牢二月期滿逐出租界 
[攫取浦東老嫗之包裹]  
　　浦東老嫗張沈氏於昨晨八點餘鐘時由其婿顧宋泉家雇坐黄包車擬回浦東行至法租界新開河地方突有匪徒兩人上前將内藏銀洋五元鈔票五元生絲女衫袴一套紡綢裙一條之包裹一個攫取而逸後由該氏報告捕房飭探李榮卿前往該處察勘一週回禀捕頭諭令查緝該匪等到案訊究 
[再誌股東與經理之交涉]  
　　虹口福德路六十七號門牌餘泰號股東林大茂延達商律師在公共公廨控股東兼經理穆子湘於西曆一千九百十二年至十八年私造假賬騙取原告洋二千三百七十六元六角八分銀二百三十九兩昨經公廨傳訊先由原告代表律師上堂陳明案情請求堂上將賬據等件移交總商會理明再行陳請核示被告亦延律師到堂聲稱原告律師請將賬據移送商會理處一層被告並不反對兪襄讞商之美副領事丁君判將本案覈存檢察處之賬據十四本一倂移送總商會理算明白復到再核 
[破獲松江四年前之竊案]  
　　法捕房包探張鏡波日前經過法新租界見有錢雙慶者手持珍珠向某押店求質該包探以其形跡可疑上前詰問支吾以對當卽帶入捕房由捕頭詰據錢答稱我向在松江地方唐姓家爲廚司此項珍珠頭面係於四年前在主婦房内竊來後因報由地方廳飭警查緝故此逃至上海陸續典質化用現在所存無幾云云捕頭諭令管押及至昨日解送法公堂先由捕頭禀明前情並稱捕房業已函致失主不日來申應請展期質訊中西官判錢還押候失主到案訊明核辦 
[松滬護軍使署批示兩則]  
　　杜上高呈請將發監執行之邱阿連緩刑交保由查該犯邱阿連因對於哨兵横加暴行當經訊明按照陸軍刑事條例處三等有期徒刑三年零六個月發監執行所請緩刑按律殊屬不合未便准行此批 
　　奉賢縣民人朱樹堂等呈請飭縣迅速將盜犯龍羽生等從　訊辦由呈悉已令行奉賢縣嚴訊懲辦勿稍寛縱仰卽知照此批 
[滬南工巡捐局批示照錄]  
　　滬南工巡捐局批戚吳氏呈爲請求迅賜核復由呈悉據稱各節本局前准淞滬警察廳來函查詢業經照案函復矣仰知照此批 
[介紹新刋商務印書館出版]  
　　英文雜誌第四卷第九號要目如下中國學生渡美記讀傳記之益富蘭克林傳文阿狄生文報捃華譯解郎法羅樂府本事二重否定日用動詞之用法名詞後之前置詞英語語音學綱要科學常識社交會話商業英文名羣語並載有新徵文題幷揭曉前交之徵文錄取諸君均有贈吕幸注意焉每珊二角半年一元一角全年二元郵費國内每册一分半 
[中華書局出版]  
　　袖珍新式英華學生字典特價四角選字足有一萬應有盡有釋義正確詮解明晰凡發音重音文法類别科學名詞等搜羅完備幷註符號體例亦新版本精小尤便携帶 
　　新式英華詞典特價一元二角選字四萬包羅萬有解釋明瞭引證確實一字有數義者詳爲說明益徵本書價值體例精審版本適宜插　數百尤爲得未曾有 
　　新式英華雙解詞典特價二元字典用雙解法最能使學者明瞭且易學步英解詳明文字上可獲補助華解正確繙譯上有無數便利内容與上種同惟多英解 
專件 
[松奉金公民爲請求免廢松鹽事呈松江運副文]  
　　呈爲封閉松鹽關於鹽民生計地方治安公懇軫念民生轉請取銷事竊見報載總稽核所會辦丁恩意見書欲將松屬各場産鹽封閉以增稅課一事披覽之餘不勝惶悚查松屬各場恃業鹽爲生者直接爲板戸三千餘家間接爲傭工及製造鹽具之人亦有三千餘人大抵聚於濱海各地或海塘之外若封閉之議見諸實行不但此直接間接製鹽之戸生計頓絶而地方上驟增此多數之無業人民治安前途深抱杞憂公民等住居較近關係尤切有不能默爾而息者請爲鈞使縷晰陳之查丁氏意見書中有云華亭婁縣金山奉賢四縣歲入不過一萬四千餘元而每年巡費等項開支六萬六千餘元致政府每年損失五萬二千餘元實可不必再將各場留存等語此丁氏所恃爲封閉松鹽之最大理由也抑知丁氏僅就收入最少支出最鉅之縣分而言查松鹽之銷於蘇五屬者係與餘岱鹽混合行銷就松鹽各厫收入之實數計之民國六年分實收十八萬擔每擔稅銀二元七角除去鹵耗至少當有三十餘萬之稅銀而華亭金山奉賢等縣又皆係松鹽出産之地應需官署場警以及巡鹽等費自較别處爲倍蓰若果通盤計算自必有盈無損而丁氏乃擇收支不相抵之四縣以動人聽聞此不可不辨者一也意見書又謂華亭等縣之鹽稅奇絀實由於松屬各場之走私若將松鹽封閉則華亭等四縣人民約七十八萬每年可得鹽稅二十一萬有奇等語此與事實相去甚遠查華亭等縣之私鹽非盡由於松鹽之走私觀於海巡所獲功鹽之數可知外海運入之私鹽多於松屬之走私使松屬不許製鹽則沿海鹽價驟增數倍向之所謂過塘鹽者必較前益甚若於沿塘多置巡警則二百餘里之海灘隨　可以停船上貨鹽巡之費當較現在爲何如且自添設場警以來就場監視走漏極不容易試以事實徵之松屬各場約有鹽板十萬塊每年産額約二十六萬擔上年各厫實收十八萬擔而且松屬各公厫之官秤較大於民間通用之秤其中又不無短折此外爲華亭金山奉賢等縣有漁船一百餘艘每年所用魚蜇鹽約五萬擔均取給於松鹽故松鹽之走私於内地食戸者已屬微乎其微處今日而談整頓鹽務之辦法似不在封閉松鹽此不可不辨者二也意見書又謂停閉松江各場較之停閉别處鹽場更爲有益且易辦到緣現在製鹽之戸三千家其中惟有三百餘家係全靠業鹽爲生者此外則盡係耕種之農民不過兼業鹽以增加其入息而已等語此實厚誣之甚者查松屬各場製鹽之戸專恃業鹽爲生毫無副業者居十分之八其有兼耕種或工作者不過十分之二此固非空言所能搪塞可以實地調查而得者丁氏欲貫澈其主張途　擬一數以爲容易辨到之根據此不可不辦者二也總之丁氏之意專爲增加收入着想抑知民爲邦本休戚相關國計民生理宜並顧國家縱極窮困必無奪民命以爲利者况沿海民情素稱强悍萬一鹽戸以累世相承之生業廢於一旦饑寒所迫鋌而走險急則激生意外緩則流爲盜賊地方之害抑亦政府之憂公民等爲鹽戸生業計爲地方治安計用敢聯名具呈伏乞鈞使俯念民瘼轉呈大部鹽署取銷前議以恤民生而安海　實爲公便謹呈具呈人松奉金公民周實善周維灝曹駿猷蔣仁杰張增祚張翀顧行修 
雜評二 
[美國之紅會（訥）]  
　　嗚呼歐戰之慘禍已漸移於遠東矣此慘禍中所賴以救濟者厥惟世界最大慈善事業之紅會以故各　軍行所至紅會隨之其籌備之奮勇迅疾與籌備戰事計劃等美國紅會在西北利亞於戰機初動時卽已着手布置今又以大戰在卽而更急急進行是卽其克盡天戰之表示也 
　　我國之紅會何如耶慈善事業本無分國界紅會之救濟雖敵人亦不坐視况乎此次西伯利亞之戰關係我之同胞爲尤切而今日又在激鬬之時我國之紅會將何如耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[請求地藏王解除浩刦普度衆生疏] [  小孤山人]  
　　蓋聞黄泉路上好修行救死不如救生之急兵火刦中多積德造孽何如造福之功到此魔力窮時還有氣否好把屠刀放下回轉頭來是以急難呼天願世上早生活佛倉皇乞命幸人間得遇神仙伏惟我地藏王性本慈悲門開方便廣行隂　力拯孤魂起獄一十八門門門踏遍天堂三十六院院院游來開盂蘭會一場放鬼則經宣燄口（燄口惡鬼名）演目蓮僧一劇救母則身度隂山固已普濟亡魂澤周泉壞矣乃者世變蒼黄天心如醉干戈滿地　處是淸凈之場烽火連天無日有光明之象於斯時也元首諮於廷國員議於閣政客往來於路偉人警告於朝說和而和不成主戰而戰不决勢至萬不得已惟有求救苦救難天尊時當無可如何只得拜大慈大悲菩薩茲逢七月二十九之日適届我佛生誕之辰聊進靑詞藉觀黑癎慨自軍興以後歷載於茲同類相戕合羣自噬雙方爭戰人皆牛首阿旁千里東南地盡刀山劍樹過血汚池畔暴骨誰收到鬼門關前寒毛欲戴枉死城誰非枉死奈何橋徒喚奈何弔黄留守之英風得不令人　滬呼蔡將軍之毅魄更從何處招魂此一刦也且也同室操戈開門揖盜一波未平而一波起前流已激而後流催兵鋒來羅刹之城獰族出夜叉之國徒令赤子弄兵於潢池之内豈容他人鼾睡於臥榻之旁弄假成眞文演出進退兩難之局幸災樂禍反自處太平俱樂之場此又一刧也至若兩國會則北轍南園自分南北新　　則東拉西湊不是東西爲選舉一大題　怕文章難做開談話幾多次依然黨派爭持逐鹿人多究竟死於誰手攀龍客衆果能奪得標歸總而　之統而言之總統則人皆想做民不爲民國不爲國國民則苦不堪言倘再演第一届之爭公民黨恐將出現降或作第二人之想督軍團也盡垂涎此亦一刦也凡此情形皆緣禍種魑魅魍魎鑄窮九鼎之姦牛鬼蛇神幻作諸魔之舞極怪異錄之所未載亦幽冥界之所未聞哀我衆生何堪苦惱伏願地藏王宏開善願大顯神通換刧運於陽九百六之交積功滿四萬八千之業將見事理之是非未决則以其案付諸掌判冥官人物之安置爲難則以其名付諸匃魂使者其或生爲上柱國則將死作閻羅王抑或生有五鼎養則將死以五鼎烹或則堅持作戰可使爲努目金剛或則意見騎牆可使爲低眉菩薩或則希望方鎭之職紀信可特授爲城隍或則貪圖社稷之司昌黎可勅封爲土地又或始終不離兵柄則管理風調雨順可任爲四大功曹甚或兄弟爭踞官階則分列鬱壘神荼可置爲一門丞尉收八方豪傑悉入必四生滅度之中俾一世英雄無墮於六道輪回之下由是遮須國别成新世界森羅殿猶是舊衣冠昆明池不起千年刧後灰中原地可留一片乾淨土庶幾衆生於苦　波中回頭是岸如恒河沙數解脫無景嗚乎天網恢恢法門脈脈項城亡而帝制倒徐州走而復辟微專用者多愚强梁者必折實神功所呵護豈人力所能爲尋七十二地救命眞人萬福萬福念一百八聲阿彌陀佛善哉善哉衆生等誠惶誠恐謹合十稽首拜疏以聞（三） 
家庭常識 
　　 
[蠟箋] [  梓山]  
　市上所售團花臘光聯其先塗以松香凡濡筆就書頗難沾墨若用米醋研墨臨書無異他紙 
　　 
[棋子] [  少漁]  
嗬囒水瓶上之馬口鐵蓋人多棄之殊爲可惜若擇其美麗者三十六只取洋紙剪成小圓形拈之蓋上再用筆寫上各種名目紅者以紅墨水書之卽成美麗之象棋此亦廢物利用之一法也 
　　 
[移法] [  揖左]  
食橱嘗患蟻有塗石油於足下者久則油氣散蟻仍往來自由有以肉骨誘其來食持而擲之他方者但持起暗蟻輒驚散予母患得一法取荔枝鑽一孔如芝蔴大蟻羣入食乘其内不見外急持擲去三四次蟻皆盡矣（不受酬） 
詩話 
　　滄桑艶傳奇爲丹徒丁閻公所著述吳三桂陳圓圓遺事局度精嚴文詞典麗佳搆也余題二絶於後暮年復國慕容垂獨樹天南革命旗兩代叛臣千載笑英雄遺恨爲蛾眉山海關前賸一身　亡家破倍酸辛將軍七日秦庭哭不爲江山爲美人蓋有慨於三桂之因圓圓而乞師滿洲也後以示友人瘦秋瘦秋因集原詞句成四首一云碧海靑天萬古情義旗一旅下神京包胥痛哭秦王殿涙濕征袍只爲卿二云花落蘇臺晚照紅曉駕啼徹彩雲空滄桑一段風流話憑弔湘波惜玉容三云蛟龍不肯老滇池霜雪星星兩鬢絲昨日雖非今日是雲旗還用漢威儀四云芳林玉樹竄驚蛇遺蛻空存水一涯莫笑　生偏好古館娃宫裏弔夫差眞有羚羊挂角無迹可尋之妙[  健公]  
集益錄 
[續答一一七問] [  建慶]  
　　（三）製法菉豆粉約二成大豆粉約四成蕃茹粉約四成將以上三粉等分置於光滑瓦罇中用手竭力調匀然後放入特製之銅斗中俟鍋中水沸時沓入（其水頂好用近山淸水光彩必好如用上海就地之水光彩必遜）一百安置大號瓦缸一只内入淸水約七分之則俟投入之粉熟後卽撈入於冷水缸中隨手取出卽成線粉（注意）製時手續必須完備至少須二人假如甲乙二人合做甲右手提銅斗一滿置豆粉左手用力敲之使粉成條魚貫墜沸水中卽成線粉（惟銅斗必須提高低則卽成粗而不堪之線粉矣不可不知）乙則站於甲之右手手提長筷一雙俟甲投入豆粉時乙則隨手用筷撈出投入冷水缸中不可太熟熟則容易碎斷且帶暗色又用粉必須等分若多用菉頭粉其線粉必硬性無味如多用茹粉其線粉容易碎斷入口味帶混濁均非所宜曬時並以不多見太陽之處爲適宜總之做法悉賴手術然用水必須近山之處始有光彩鄙意如無錫惠泉山水用以製線粉其光彩必好市上所售之菉豆粉係茹粉居多不堪作線粉之用因無粘性故也 
　　栩按欲其光彩可向南貨店購麒麟菜用水煎化和入粉漿則凝結後表面必生光澤欲其色白則茹粉宜多欲其透明則菉豆粉宜多盍一試之 
長篇小說 
[冰山奇俠傳] [  常覺小蝶合譯天虛我生潤文]  
（原名ＨＡＮ　ＯＦ　ＩＯＥＬＡＮＤ法國囂俄著） 
　　第二十三章　得匣（一） 
　　天色未及平明冬星厝所立其黑影於昏黯之中似籠鬼氣厝中方有一人鼻息起如電鳴其人非他蓋史芘格之徒曰奥克今方代其師之職也惟時沈睡方熟忽聞有怪聲暴發則大駭疑爲尸變及諦聽之始知有人叩門奥克私念必又有主顧至矣則卽携燈拔關而出則門外人鬼皆集蓋有三數漁人共舁一屍至也奥克大喜匆匆納之亦不問其人何來迨至衆人散後始重閉其關將步武其師剥取尸身衣服此人似死已多日且遭溺斃腹膨亨如五名匏視其頭被以假髮更視其足則着以長統之靴然此二物實爲奥克所常見蓋卽冬星厝所中舊死人之服也惟史芘格去時已隨其身而去今又何爲而移轉於此人之身視其面則糢糊已不可辨更搜其囊則有革面小册雖祗數頁字跡乃猶可辨則天文地理考據之學咸備奥克乃太驚竟墮其册於地曰天乎此非吾師之手跡乎然則吾師死矣更視之則螽斯之骽　直而伸兩腕瘦如枯柴果明明爲史芘格也則大喜過望覺己此時已實授爲守厝人矣此老生平專盜死人衣服吾今剥之當不爲過乃抱之起忽覺其肘下有物格然觸手初疑爲河中亂石及探而取之則鐵盒也其上字形屈曲乃如符籙奥克嘗聞人言妖巫往往能攝人魂魄於小盒中此中所有得母類是則大駭思欲啓之顧又不敢慮其魔神或竟出而爲祟將擲之然擲之不遠則其爲害亦同駭極智生忽然憶及冬星之大主教是人道高威重當有法術以鎭邪巫乃亦不俟天时竟持鐵盒同主教住宅而奔且喃喃誦上帝聖號不置（未完） 
 
 
 

Page 15

 
 
   
 
 

Page 16

 
 
   
 
