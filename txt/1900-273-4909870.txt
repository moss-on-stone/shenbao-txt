# 1900 - 273 - 4909870

 

Page 1

 
 
[勸募救濟兵災捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲救濟善會其宗旨與泰西紅十字會相同併資送遇難之人遄回故里此眞莫大隂功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本舘協振所隨時彚解俾孑遺黎庶荏席同登翹企仁施迫切以待肅此謹白惟冀垂青 
[恭讀閏八月初三日上諭謹註]  
　　恭讀本月初三日太原行在電傳諭旨云爲政首在得人近年來各督撫保舉人才不免瞻徇情面汲引私人是上以實求者下不以實應大負朝廷求賢若渴之意現在時局阽危需才尤亟各封疆大吏均有以人事君之責務各激發天良虛衷延訪如有才猷卓著克濟時艱無論官階大小出具切實考語迅速保薦以備錄用儻該督撫等仍屬從前積習濫列剡章一經任用輙至貽悮定將該原保大臣一併嚴懲决不姑容至整軍經武端賴將才近來各營平時訓練並不認眞講求一經徵調漫無紀律甚至擾累民間實堪痛恨各省制兵防營星羅棋布諒不乏折衝禦侮之才各督撫如果平時留心考察覆實保薦何致臨時潰敗不可收拾若此耶著各該督撫力袪錮弊務選眞才有堪勝專閫之任者卽行保奏用備採擇將此通諭知之欽此草野小民不禁欣然色喜拜手颺言曰有是哉王言之大也夫爲政之要自以得人爲先自來有國家者未有得人而不興不得人而不亡者如劉後主之庸闇無能而得諸葛武侯以爲之相亦未嘗不可蒙業承庥稱雄西蜀雄武若項重瞳有范增而不能用有陳平韓信而任其亡卒至垓下一敗無可收拾此得人與不得人之明效大騐也我朝養育人才超越前古文德武功焜耀宇宙乃自通商以後人才日見其衰而國勢遂日形其弱推原其故誠如上諭所云疆吏不免瞻徇情面汲引私人以致真才難得夫疆吏該無親故誰無友朋倘偶然瞻徇情面汲引一二私人尚可飾辭於内舉不避無如此風一開夤緣日甚馴至賄賂公行至夤緣賄賂之風熾而無一非情面無一非私人試問以夤緣賄賂進身者安能有治平之才忠愛之志耶無事之時南面者無不可以能吏稱及至有事則張皇失措如出一轍吏治之壤罄竹難書亦何怪乎民窮財盡也至於武事乾嘉以後承平日久民不知兵致有髮逆之亂幸曾左諸公及今李傅相精練湘淮子弟削平巨懿宏建大功右知尊　不少　才端在將帥之能識拔耳厥後承平無事者幾三十年兵士藉剿逆之餘威猶然鎭壓匪類其實與乾嘉以後不相上下幸而無事則督撫提鎭循例奏報必曰操練如何認眞紀律如何嚴整卽與外人見仗一經敗北亦必以器械不敵爲辭廉遠堂高何從察其眞僞直至此次鸞輿西幸護從各軍沿途滋擾兩宮目擊情形始向各疆吏剴切嚴諭然猶不咎旣往惟儆將來袞袞諸公苟能一洗從前積習以副聖懷則固天下人民之福也 
[槍彈運華]  
　　前日香港來電云英政府以中國和議未成保護商民不容稍懈因派船裝運快槍所用彈子三千萬顆解赴軍營或云此彈兼供格林砲之用未知然否 
[請懲禍首]  
　　昨報曾譯登法國百里璽天德移書毆美二洲各與國請速與中朝言歸于好以免禍結兵連兹得英京倫敦電信云當日書中尚有中朝須將縱匪爲害之諸王大臣先行懲治一語特未識朝廷意見若何也 
[記立侍郎遇禍事]  
　　客有自京師南下者歴述侍郎立山被禍一事而後嘆朝廷刑法眞與兒戲一般矣客云當侍郎被逮時端王倩大師兄研鞫所謂大師兄者蓋拳匪頭目也裝束離奇箕踞高臺之上叱侍郎跪其下詰之曰某日爾爲何以盛饌宴美人丁韙良某日爾何故以珍物饋某吏臣爾與某洋人訂金蘭是何意見侍郎曰事誠有之然金蘭譜則未之訂也大師兄乃叱逮者帶侍郎下侍郎嘆曰我命休矣今之訊我者卽我家犯事攆逐之長隨挾有前仇必圖報復我命休矣翌晨皇太后皇上視朝端王奏稱立山私通外人罪在不赦請卽明正典刑時慶王在側急奏曰立山何罪哉旣在總署行走卽不得不與外人交若欲加刑則臣請先受戮緣臣管理總署久與外人交際更多也太后默然端王又曰立山苟不與外人通試問攻西什庫教堂時何以竟不遷避慶王曰立山私第在西什庫之北當日由北方砲擊故迤南居民皆遷避迤北非砲彈所能及胡避爲端王語塞爲間復奏稱及今不誅立山明日恐將無及日後如釀成巨患非臣力之所能肩也太后首似微頷端王遽叩首謝天恩叱押侍郎赴法塲而慶王亦不復敢爭辯矣嗚呼寃哉 
[逆黨入川]  
　　重慶采訪友人云前者康逆羽黨唐才常傅慈祥等人窟匿漢皋聚衆謀叛事機漏洩次第伏誅其餘黨千人竄入巫山縣境四川總督奎樂峯制軍偵知電飭林觀察怡游馳往夔州府督同文武員弁實力查拿刻已查獲劉某等人按律懲治餘匪星散地方遂得安堵如常 
[消息靈通]  
　　金陵訪事友人云邇者兩江督憲劉峴帥以省垣地方遼闊文武各官署相距數里近亦里餘遇有緊要事機或須咨商或待查覆飛騎往返輾轉需時當此外侮内訌相逼迭乘上下之情尤不容稍有隔閡爰與司道會議擬於督轅藩轅曁巡道署江寗府署上元江寗兩縣署中軍城守兩協署安設德律風行臺爲星使或外任大憲駐節之所現由署理江甯府王鹿峯太守於此辦公亦飭一律裝設以免消息遲延日内已將次工竣矣 
[衢州防務]  
　　杭州訪事友人云自衢州土匪作亂勢甚披猖閩浙總督許筠帥檄調敖總戎天印統率安字兩營來浙協剿嗣因原任衢州鎭喻鎭軍俊明臨敵捐軀筠帥遂奏請以總戎署理鎭篆仍統領安字營迨匪患敉平制軍札飭全軍遄返惟江山常山開化三邑伏莽尚未翦除爰由總理金衢嚴營務處李鳴九觀察會商總戎及現任兩浙運司徐觀察將浙省所調防軍分布各要隘駐紥撫憲劉景韓中丞復札飭新署衢州府趙太守惟喻爲營務處提調以專責成 
[粤東盗患]  
　　廣州訪事人云本月初一日晚八點鐘時突有盗匪六人蜂擁至城西福泰洋莊緊閉大門將各夥友次第綑縛劫去贓物約値三四千金事後莊主投縣署禀報旋由西關汛千總張千戎高懸賞格云有能將此案首犯拘獲到案者訊實後賞洋銀五百元從犯每名一百元翌日卓午十一點鐘時城西第六鋪解元里羅宅亦有盗匪入 
 
 

Page 2

 
 
内搜索至兩點鐘之久始携贓而逸衣服首飾無一存留驼事後報官千戎亦出賞格謂能拘獲首犯者賞洋銀三百元從犯百元 
[盡力溝洫]  
　　鎭江采訪友人云丹陽縣劉書圃大令以本天清望出宰曲阿小試牛刀循聲卓著近更留心水利謂欲使農田不憂早潦當以經理溝洫爲先爰出示曉諭曰欽加同知銜特授鎭江府丹陽縣正堂劉爲剴切示諭事照得田間溝洫所以備蓄洩資灌溉急應及時挑濬庶遇亢旱之年卽可藉以車灌不致收成歉薄本縣到任後因各鄉溝塘大都壅塞不通卽經刊示曉諭乃各鄉民狃於積習不肯及時挑挖是以本年秋後亢晴稍久車戽卽形吃力禾豆間有被旱受傷且因爭水步訟者指不勝屈鄉愚無識殊堪痛恨現在農功將畢正宜趁此閒暇赶將河港溝塘盡力挑挖深通不得再行怠惰偷安自貽伊戚合再剴切刊示曉諭爲此示仰各鄉農民人等一體知悉自示之後爾等各將附近河港溝塘赶緊動工挑濬其有工叚較長之河卽由鄉董耆老查照業食佃力向章禀候本縣核明給諭興工挖出淤泥並可挑運田中以當糞料地力厚而水源裕旱潦卽可無憂本縣因公下鄉周歴巡視如有抗不尊諭挑濬者卽當提案懲辦不稍寛貸此係爾等切已之事切弗視爲具文因循怠玩致負本縣一片婆心是爲至諭其各凛遵毋違切切特示光緒二十六年閏八月初六日 
[防務加嚴]  
　　鎭江防事友人云鎭江府向子振太守邇以北事未平各處會梟諸匪徒均有蠢蠢欲動之意又値康梁逆黨散放富有匪票其中醜類四處蔓延適江勝中左兩營奉檄調赴江隂此間兵力過於單薄爰將所募鎭固營圑勇如數撥出遴委守備王守戎元兼帶協同道憲長久山觀察所招長勝圑勇二百名分駐江口及洋街各教堂前日夜巡綽遇有行蹤詭秘者卽悉心盤詰如察出破綻立卽解送有司訊懲南門外及京畿嶺兩處地勢尤爲扼要由管帶新兵前營吳養吾叅戎分派兵丁設卡巡邏北門外東碼頭江干一帶則由統領新湘全軍陳宇山軍門曁長江水師提督黃芍巖宮保各派營哨弁督勇認眞稽察似此防務周密匪徒雖狡當亦稍知戢羽潜鱗矣 
[勇丁正法]  
　　金陵訪事友人云水師某營勇楊鏡堂由水手升補舵工邇經管帶拔委江隂水師某哨哨弁平時羅雀掘鼠逋負纍纍計無所施遂效錦帆故智八月十九日駕舟至燕子磯邊荒僻之處適一商船揚帆而至楊卽率水手躍登船上拔刀指之曰目今大憲查拿富有票匪何等森嚴爾何人斯猶不稍稍斂跡耶言畢將船上所有席捲一空商人無可如何駛抵下關將投水師營曁有司衙門禀控不虞楊亦接踵而至商人見而扭住楊情急大呼票匪尋仇叱船中水手出而毆之商人堅執不釋事爲下關保甲局巡丁所見將一干人拘送上元縣署縣主龍硯仙大令研訊之下商人瀝訴前情請追被掠之物楊初猶狡賴繼始扳出本哨某弁主謀原贓盡存舁處大令據情禀知大憲立將某弁撤差搜出原贓令商人認明具領將楊釘鐐收禁録供通詳本月初七日兩江督憲劉峴帥批令就地正法於是府縣各官會同三大營押楊赴市曹梟取首級發往犯事地方懸竿示衆 
[甌郡决囚]  
　　温州采訪友人云上月二十四日署永嘉縣查石生大令接奉臬憲釘封文隨會同城守營都司王敬亭都戎飭役就獄中提出要犯一名略詰口供綁赴市曹梟首示衆有知者謂此犯由泰順縣寄禁案緣搶親殺斃人命年甫而立軀幹痴肥吁具此七尺昻藏不能殺賊立功枉將一個好頭顱輕輕斷送其眞别有肺膓者耶 
[粤東火警]  
　　廣州訪事人云本月初四日之晚更魚初躍警鉦亂鳴旋探知西門内某姓家失火須臾延及直街光孝寺街口共焚去房屋二十餘椽其中以舊木器店爲多當火起時城西各水龍飛馳而至旣抵闉闔重門已閉門者以未得軍憲之令不敢私開叩之急則以鞭驅之各龍夫大抱不平相率退出迨火勢大熾漸將延及城樓始洞啓重門招人救護各龍夫挾有前嫌無有應者祝嘈氏遂大肆披猖傑閣崇樓悉付咸陽一炬 
[渝中火警]  
　　重慶采訪友人云八月初旬某夜二更後郡城太平門外某姓家被火頃刻延燒二百餘家災民露宿風餐無衣無食道府縣各官惻然心動會集中外紳富捐銀三四千兩卹之 
[京江火警]  
　　鎭江訪事友人云本月初四日山巷南首某姓子完姻至晚春滿洞房簪裾畢集聲爆竹驚動吳回頃刻風馬雲車翩然下降遂致延及洋油燈冐棟穿楹不可收拾迨經人鳴鑼告警各水龍竭力救熄已燬去瓦屋三桶並殃及鄰右草房四五家矣紅鸞甫照朱雀卽臨豈其中果有定數耶抑亦人事之不愼有以致之也至初十日之夜二鼓時旗營口某姓家又不戒於火霎時烈燄飛騰不可嚮邇後經各水龍汲水狂澆得卽熄滅燬去房屋數椽 
[甌郡官塲紀事]  
　　温州采訪友人云八月三十日新署浙江永嘉縣秦樂平大令由滬附招商局普濟輪船抵甌在謝池巷周公館小駐本月朔日趨赴道府各署禀到隨繕發紅諭定於初六日已刻接印任事前署永嘉縣查石生大令於是日交卸篆務後大約月圓時節卽當携琴挈鶴重返省垣矣○平陽縣蒲門司巡檢蔣雲程少尹秋風鱸浦頓觸歸思迭禀上游自請交卸温州府林太守允之現已委黃少尹慶雲前往庖代矣 
[禾郡官塲紀事]  
　　嘉興采訪友人云新任浙江嘉善縣汪大令頒發紅諭擇吉履新本月初四日赴府署禀辭隨於翌晨解維就道○新任海鹽縣嵩大令於本月初四日行抵禾郡泊舟東門外官碼頭乘輿赴府署禀到禀見翌日揚帆前往擇吉初八日履新○嘉興縣劉大令之公子奉命簡授山西學政近遇拳匪之變飭丁送眷口來禾已於本月某日進署矣 
[蜀省官塲紀事]  
　　重慶采訪友人云署四川臬司萬廉訪於中秋節後因病出缺督憲奎樂峯制軍擬以候補道黃觀察攝行柏臺一切事宜○皇上恭奉鸞輿西幸太原四川總督奎樂峯制軍特派夏軍門帶勇五營前往迎衛○月前川東道夏觀察派長公子回湘招募勇丁二千名以以資防護日内聞已足額行將帶赴蜀中矣 
[潯郡官塲紀事]  
　　九江采訪友人云總理江西九江營務處兼統江安及定字等營王良臣總戎孫詞臣觀察飭所部各軍每日往校塲訓練自清晨以至申刻始收隊而回○江甯江防船政同知恩司馬彦奉檄與九江江防同知梁司馬佩祥互調本月初三日行抵潯陽示期初六日接篆○月前德安縣驛站因貽悮緊要公文經部中詰責九江府孫景裴太守札委季少尹斌廷往提站書候訊 
[鎭郡官塲紀事]  
　　鎭江訪事友人云江南全省提督李壽亭軍門由江隂防次乘虎威兵艦溯江而上月初四日卓午道經京口下碇江中常鎭通海道憲長久山觀察鎭江府向子振太守叅將鄭藎臣叅戎都司周錦堂都戎曁江勝各營官咸詣舟次禀謁軍門一一接見略叙寒暄始各興辭而出有頃卽展輪赴白下晉謁兩江總督南洋通商大臣劉峴帥面商防堵機宜○粤東大憲自奉上諭命將應解地丁銀兩解往山西太原行在遵卽撥出銀二十萬兩遴委周王兩大令會同管解本月初三日行抵京口道憲長久山觀察飭丹徒縣莫嶼香大令水陸總巡周錦堂都戎妥爲照料一面商請長江水師提督黃芍巖宫保撥派水師砲艇數艘沿途護送聞須取道清江解赴晉省交納○鎭江府向子振太守以邇來匪徒蠭起防範不容稍疎每夜督率勇丁親至洋馬路及各國教堂前嚴加巡緝並札飭保甲局員良秩庭二尹示令各烟館客棧不准容留匪類違則以窩盗論夜行不携燈火一律拿辦蓋以靖地方而安閭閻也○本月初四日總辦下游釐局楊明府錦江乘舟赴金閶禀見各大憲面陳公務○總統武衛左軍湖北提督張蘭陔軍門春發統率勁旅十營駐防袁浦近接兩江總督南洋通商大臣劉峴帥電札促赴金陵 
 
 

Page 3

 
 
面商要經因卽由防次乘舟南下本月初十日午刻道出潤州就六吉園馬頭小泊水陸各防軍排隊江干鳴槍致敬鎭城文武各官弁咸迎迓如儀未幾長江水師提督黃芍巖宫保登舟拜謁籌商防務良久始别十一日辰刻卽解維上駛 
[邗溝碧浪]  
　　揚州訪事人來函云本月初六日都察院左都御史吳總憲廷芬舟過維揚小泊河干登岸拜客旋卽回舟解纜郡城印委各官均趨送如禮○揚屬運河自前次開壩後本届秋汛來源不似往時洶湧邇者秋分已過水勢尤衰而南鹽秋單已由淮南總局按塲派照指日卽須重運出塲兩淮運司柯遜菴都轉深恐水淺舟膠特飭總局黎分轉前往金河東灣鳳凰等壩逐細勘估究竟應需工料若干撙節計算禀候核奪旣又委毛沈兩分轉前往會勘一俟勘畢回揚卽可興工堵築矣○揚郡每屆新榖登塲米價必爲之稍貶今歳各鄉收成尚稱中稔乃米價反覺繼長增高傳聞仙女鎭及邵伯等處所出新米每石須洋銀四元左右本山陳米五元有奇至本城柴薪向恃各鄉運载而來邇因瓜州口水勢淺狹柴船不得駛進須另雇小舟駁運不免略加運費以是價値因之加昻每百斤須青蚨三百二三十翼似此薪桂米珠豈秘居長安者始知不易哉 
[上海官塲紀事]  
　　昨日駐紥本邑日暉港之晉安兩字營統領顔梓琴鎭軍策騎至上海縣署拜會縣主汪瑶庭大令大令延入花廳籌議要公良久始别○昨日本邑保甲總巡傅星厓明府命駕至縣署拜會縣主汪大令茗談良久而别○前晚八點鐘時蘇松太兵備道憲余晉珊觀察傳上海縣主汪瑶庭大令到轅密議良久不知是何要公也 
[憲批照錄]  
　　前者派駐上海之南洋律法官英律師担文君以上海英美租界會審公廨律師到堂辦案章程未便擅自更改禀請兩江總督兼南洋通商大臣劉峴莊制軍轉飭知照等情昨日奉到制軍批示曰中外交涉詞訟延請律師本原被告自有之權亦所以據理代辯曲直上海租界會審章程亦係總理和門會同駐京大臣商定非領事關道所能增减且延律師之權若操之於會審之員誠如所禀亦復流弊滋多現英總領事旣已將籖字章程註銷收回江海關道所籖名單自應一律註銷仍行循章辦理以順中外輿情仰候札飭江海關道遵辦繳洋文二件存 
[會拿要犯]  
　　昨日上海縣汪瑶庭大令發出釘封緊要公文三角飭馬快分投英美法兩租界公廨及提右營署聞係會商密私售富有匪票之要犯也 
[添設巡局]  
　　本邑浦東楊家渡爲各處往來扼要之區土棍流氓最易滋事蘇松太兵備道余晉珊觀察以彼處僅有爛泥渡巡防局一所殊不足以資彈壓而安善良爰就斗姆堂内添設巡防局札委前辦清道局務之陳蔭葵二尹文祺駐局辦事二尹奉札後已於昨日禀謝到差矣 
[讞員謁客]  
　　法界讞員朱森庭明府因勘視新築馬路勒令停工辦經蘇松太兵備道憲余晉珊觀察撤去差使所遺讞務札委杜大令仁幹接任昨日大令命駕至法總領事署拜會白藻泰君一俟明府移交卷宗卽須訂期訊案矣 
[法員赴日]  
　　駐滬法總領事官白藻泰君近有公務肰赴日本一行昨晚擬附某公司輪船鼓浪前往大約須俟旬日後方可遄返滬江也 
[禀求增價]  
　　昨日午後有男婦鄉民數十人同投上海縣署訴稱小的及小婦人等均世居治下八仙橋迤西現已劃入法國新租界工部局董開築馬路强令掘墳毁屋雖法總領事示給價値惟所給太少求恩作主縣主汪瑶庭大令諭令自投工部局禀求增給各鄉民乃唯唯而退 
[營勇不法]  
　　日前江蘇撫標滬軍營管帶龍葆珊遊戎派哨弁凌君國斌督率親兵數名至浦左爛泥渡巡防局當差事後地保查悉某桀二勇時向鎭上各店鋪藉事歛錢因禀請局員徐二尹錫成轉告凌君從嚴懲辦 
[竊賊遺箱]  
　　前晚本邑南市裕昌荳行被賊竊去貨物甚多次日忽於屋面見一帳箱啓扃視之所儲洋銀十餘元已不翼飛去遂由行主開列失單投將捕房請緝捕頭允之卽倩汛捕往勘 
[押追欠欵]  
　　英界寳善街德昌錢莊執事人王信之虧欠各戶存欵票銀十萬餘金乘機倒閉被西人利喊及伊麽田控諸法總領事署總領事白藻泰君咨照前讞員朱森庭明府提案訊供諭令覓得妥人人餘並保限十日内理楚兹已逾限不理遂由克捕頭著保人交出禁押捕房候解送公堂禀請新委讞員杜大令訊究 
[見義勇爲]  
　　北地烽烟變生倉猝寓京紳宦半慨流離凡我衣冠中人應共心存憫惻本館協振所昨承秦子厚大善士交來恒春室助洋銀三百元鑑止水齋助洋銀二百元雙藤書屋助洋銀二百元凝香仙館助洋銀二百元醉月軒助洋銀一百元合共洋銀一千元竊惟此次北省被難士商爲數甚多需欵孔亟汲深綆短正坊杞憂今承諸大善士廣沛廉泉施當其厄俾士族免飄零之慨室家獲完聚之安善氣彌綸天心可感福報之厚左劵可操豈特身受者淪肌浹髓而已哉拜領之餘謹代鳴謝 
[特頒鉅欵]  
　　本善會昨奉劉鐵雲大善長來函略謂今年北省大難蒙諸大善長發慈悲力猛勇救濟先援德州之滯客次拯天津之難民凡有血氣者皆宜感動試問同爲中國人民何以北省遭此大劫而南省獨得完全蓋二十餘年來上海義振不下數百萬金感召昊蒼所以得邀福庇也弟寒士也屏當一切湊捐銀五千兩又籌借得墊欵銀七千兩共一萬二千兩送呈貴會伏殺察入惟此欵願專作救濟京師之用竊謂此次京師大難與尋常水旱偏災不同平民之受害也輕士大夫之受害也重良民宜惜士大夫尤宜惜難民可憐被難之官宦更可憐京官平時且不免支絀當兹大難猝興逃則無貲留則無食月初有西友自京師來述及京官宅中有陳設依然而男子已逃婦女自盡者有大門緊閉而舉家相對餓死者聞之不自知其涙下涔涔也人才爲國家元氣京師爲人才淵藪辦法當以護送被困之人出京爲第一要義平糶爲第二要義如無人去弟願執鞭所有繙譯人等川資薪水均由弟捐給不取善會分文云云伏誦之餘莫名欽佩規銀一萬二千兩照數敬收當籌欵艱難之日遇一代偉特之人慨解腰纒萬金不吝其用心之厚任事之勇求之古人亦不多覯萬家生佛定起四海之謳歌九種慈雲永作羣生之功德除付收照外合請登報以誌不忘又蒙蘇松太兵備道兼江海關監督余晉珊觀察捐銀一千兩輪船招商總局譚幹臣韋文甫鄭陶齋三大善長撥取白米五百石並派友隨同北上救濟難民祗領之餘不敢以尋常頌禱之詞形諸筆墨惟有代北省災黎望雲叩首而已上海慶順里救濟善會陸樹藩等謹誌 
[申報館恊振所經收福建山東河南江西皖北浙紹振捐閏八月初十日止第二十五次清單]  
　　閏八初一日鄒薇卿爲新添一孫斯學承各親友惠賜隆儀移助洋三十二元蘇州恊源來青雲别墅銅洋二元○初二日柘林日生盛來悔過生洋十元○初四日吳縣鄭爲弟求病早痊洋五元○初五日王惕齋心願洋三元漢口大成莊來槐蔭居士求平安洋十元○初七日吳榮泰洋五元○初八日奉城傅生章經募凝桂堂等九戶小洋廿二角寅記洋十元龍坪政大源來玉照堂等八戶洋十三元小洋八角鎭江全昌仁來周先魁對洋二元○初九日安慶電報局銅洋十六元耕讀草堂經募無名氏等十五戶洋三元小洋四十角○初十日錦彰號各友五戶洋一元五角以上總共收洋一百元零零五角銅洋十八元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣差修路]  
　　本城上海縣署迤西常平倉一帶爲往來要道路極欹側雨後往往積水成渠以致行人裹足今已由縣差薛某雇工修理矣 
[劣保串詐]  
　　前者東洋車夫沈阿三胡阿六串誘陳姓家甲乙二婢藏匿無蹤經陳報沈胡扭送英美租界公堂讞員翁笠漁直刺迭倩襄讞委員張柄樞司馬訊追旋有寳邑鄉民沈德福者留養失路粤妓兩口地保王海榮索詐不遂串同某包探誣稱所留者卽陳姓之婢陳遂控請移追司馬訊悉情由諭候查明覆訊前晚飭提兩造人證研詰陳遣家丁陳升投案禀請究追沈供小的係寳山縣人前曾留養迷路女孩二口嗣經老旗昌妓院龜奴李耀卿領去王索詐不遂誣指小的將陳姓家二婢藏匿串陳來案朦控叩求明鑒李龜供稱小的家從前失去二將孩已在沈在領回餘不知道王供詞閃爍司馬怒謂爾身充寳邑地保擅敢勾串租界包探越界查案其中顯有别情著笞責二百板交原差帶同原告家丁至沈家查明有無女孩禀復核奪 
[工人壓斃]  
　　前日午後浦東爛泥渡祥生船廠各工人正當從事於雲斤月斧忽危墻圯下不及奔避壓傷三人其一已於昨日斃命管廠某西人憫之給以洋銀若干元俾家人備棺收殮吁慘哉 
[上海縣署瑣案]  
　　戮斃沈儀心卽小夜壺案内之帮兇董阿福拘獲訊究後收押自新所中昨日所役禀稱董在所中不守法度每遇新收之犯必多方唆使爲非不服小的管束禀求訊究等情縣主汪瑶庭大令諭候升堂帶訊○前日老婦袁賴氏訴稱小婦人被逆孫毆傷叩求究辦汪大令立卽升堂研訊氏供逆孫同卿在某行執役小婦人日用所需分文不給向之索取反用洋傘柄毆傷求騐明提究大令飭仵役騐得顧氏並無傷痕諭令退去候提同卿到案勸諭 
[上海巡局紀事]  
　　前日王永祥至董家渡左近向長順鹽店主盧某索取所欠會欵洋銀十八元盧無以應遂糾集無賴前往滋閙紳士秦君大抱不平函告二十三七鋪巡防局員邱友林二尹二尹正欲飭差提訊盧王已調處妥洽投局禀銷二尹許之○日前浦東爛泥渡人朱毛毛向胡雲卿所開櫓店訛詐被胡扭空巡防局局員徐錫臣二尹研訊之下判献二百板枷號十日後其母苛氏赴局求恩二尹始准具結交人保釋 
[馬路工程局瑣案]  
　　前日傍晚時南市公義馬頭之畔有某砲艇勇丁龔福林等練習拳棒二號巡街捕駐足閒觀龔等揮之以　捕略與爭辯以致扭毆嗣經某號巡街捕帮同拘入捕房轉解馬路工程局總辦程雨村大令研訊之下以巡捕亦有不合著龔等退去候飭捕頭嚴加約束○今春殷家浜人焦榮春投馬路工程局控訴陸關泉積欠洋銀一百十七元總辦程大令訊明斷令折還九十四元除已繳外尚欠　　元前晚陸如數繳案大令著傳焦具領 
[英美租界公堂瑣案]  
　　包探張方寳禀稱顧阿交陸阿德竊取朱雲太家載貨車一輛兹經小的拘獲解案顧陸同供小的等均係竹工並未行竊夏間曾支搭各錢莊凉棚今朱冐小的等名擅自拆卸裝車事經小的等訪知將車扣住叩求鑒察讞員翁笠漁直刺商之佛繙譯一併斥釋○包探王湘州禀稱陳良法前因犯案解經大老爺遞解回籍今復來滬是以小的拘請訊奪陳供稱小的於八年前犯竊遞解刻已悔過在法租界開設小烟館求鑒直刺著具改過切結交妥實人保釋○包探李四春禀稱陳者郎毛龔山與沙狗郎在四川路扭毆適爲小的所見拘案請究直刺一併斥退○包探顧阿六禀稱陳連生在蘇州河某小輪船馬頭强拉搭客經小的拘案請究直刺判押兩天○包探顧福其禀稱沈德法劉金山陳加木張德明將方瑞開陳忠林毆擊請究直刺判將沈劉陳張四人各押兩天○包探張全林禀稱孫阿金竊取汪來生家布衣三件拘案請究直刺判責二百板贓給失主具領○包探劉森生禀稱高秀道在陸寳金家穴壁圖竊適爲小的所見拘案請究直刺判枷號半月○包探余阿三禀稱小的見戴生何仁泉在印度兵營前賣酒是以拘請訊辦直刺判枷示十天包探劉阿炳禀稱小的查得金阿龍張杏江攫奪蔡增全之金戒指一枚質取洋銀使用是以拘請究辦直刺判責金一百板張五十板金戒指當票給失主自行取贖○包探邵仁初禀稱陸星媛行竊王阿二家布衣七件拘案請究直刺判責二百板遞解回籍○六百五十一號巡街華捕禀稱金生行竊蘇州河中某船上棉花一包經小的拘獲解請究辦直刺判押兩天棉花存捕房候領○二百六十六號巡街華捕禀稱胡阿水行竊劉東峯家牛乳二挺魚一挺經小的拘案請究直刺判枷示五天五百八十二號巡街華捕禀稱張阿四不知在何處竊取鐵條藏入竹扛内被小的查獲拘解請究直刺判責二百板 
[英美租界公廨紀事]  
　　德商裕豐洋行主控殷雲齋借銀一千兩延不歸還請提保人劉玉林追給讞嗣翁笠漁直刺會訊後著殷雲齋先繳銀六百兩交唐炳奎保出限日清理昨晨傳劉詰究劉供並未代殷擔保實係殷冐名簽字求鑒直刺商之佛繙譯諭令公差者唐將殷交案復訊核奪○前者張明賢控黃少卿欠債不還讞員翁笠漁直刺准詞提黃到案押追前晚九點鐘時原差劉榮曁看役某甲偶爾疎忽致黃乘間脫逃直刺得禀飭速拘獲嚴懲 
[美租界捕房紀事]  
　　昨晨竊賊阿根潛至北蘇州路第三號洋房某西人家竊取洋銀鈔票之類旋由包探沈阿岳查獲解入捕房捕頭令押候解送公堂禀請讞員翁笠漁直刺訊辦○陳大富及不知其姓之三三壽壽等三人向在大東小輪船局爲夥邇已因事辭歇日前串同至局竊得煤三十三墩售與新閘新馬路同和煤炭店昨爲包探劉阿炳拘獲吊出原贓送入捕房捕頭令押候解送公堂禀請究辦○本邑人張松林松濤昆季二人向在靶子路左近開設牛奶棚因未領有工部局捐照時向同業何新芝借用用畢卽還昨日又向借取休忽不允張忿甚糾約流氓將何毆擊以致身受重傷事後何投訴捕房捕頭令包探張阿五將張拘獲押候解送公堂禀請訊究○前晚六百二十六號巡街華捕見吳淞路有一女孩哀哀啼哭因卽送入捕房捕頭令解送公堂禀請妥爲安挿 
[蘇省官報]  
　　閏八月初早義前任江寗織造增崇辭福建補用道郭熙光通知委辦蘇州膏厘捐周長洲縣蘇禀知下鄉相驗知州吳式晸禀知奉藩憲傳生甄别知縣倪文范禀知由刑溪公幹回富光福禀知由滬領運軍火回正任長洲縣縣丞善啓禀知本日接印任事署長洲縣縣丞周紹棠禀知交卸任事主簿胡共溶禀知到中路一叚巡查差從九陶淵禀知到閶胥門一叚巡查差○初七日吳江縣宗禀辭通判任汝霖禀知由東臺公幹回知州吳式晸禀知奉憲諭代胡令兼辦　甲總巡差李葆鈞禀知聞電訃顧父憂縣丞胡敬禮禀知奉府委赴新陽秋勘墾荒徵租差卽辭 
[維揚官報]  
　　八月二十九日代理海分司正任北掣繆司馬延恩禀辭赴任柯鹺伊鈺委解南京餉起程馬鹺尹長源禀奉棧委催江運北鹽○三十日趙鹺尹乾赴草埝閘差次陳鹺尹大榮委李家橋　○閏八月初一日方分轉臻一銷通泰鹽色差賀鹺尹鼎清銷總局文案譚鹺尹道淵辭回西岸○初二日徐州府教授王廣文亦曾過揚張司馬金城辭赴姜埝總巡○初三日瓜洲營遊府曾游戎紀策公幹到揚方分轉臻一禀辭赴皖省勸捐○初四日梁分轉世禮由焦山差次來○初五日王鹺尹恩溥委總局文案劉鹺尹錫綸由沈家晸來趙鹺尹嗣族赴順　河局陳鹺尹大榮赴李家橋卡均禀辭王大令如璋委赴代橋公幹 
 
 
 

Page 10

 
 
   
 
