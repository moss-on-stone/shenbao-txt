# 1882 - 114 - 4903230

 

Page 1

 
 
[點石齋告白] [  點石齋主人啓]  
　　本齋前從京師出重價購到殿版初印康熙字典用石印照相法印成縮本出售每部或訂一本或訂四本業已不脛而馳均稱善本乃近日坊間見有翻刻者其裝潢無甚差别惟細閲書中訛字不勝枚舉誠恐閲者不察轉爲本齋聲名之累用特刋登告白以後如欲買本齋之縮本康熙字典祈向上海申報舘間壁之申昌書畵室價購當無魚目混珠之弊若在各外埠購閲須認明是書封面上有點石齋三字並書中無東洋字者庶不致悞特此布知 
[諭禁神機營兵弁吸食洋烟事]  
　　洋烟之爲害書不勝書前人早有先我言之者且言之精詳無煩贅述矣然中國自洋煙開禁抽收洋藥之税而人遂以爲不妨吸食且人人可以吸食是則謬矣洋烟之禁雖不若道光年間之嚴厲而士林官塲行伍三者則仍不得肆意縱恣士林之禁前者各學憲已明定章程予以限期冀其一律戒除淨盡以肅士風惟士類不一奉者固多違者亦復不少終未能痛除積習也官塲則各憲亦曾諄諄戒諭　密稽查無如積習難移在大吏亦或不免自沾嗜好則下屬更有不可究詰者矣至於行伍之中則吸烟之禁尤重師武臣力原期振刷精神方可殺敵致果卽使四郊無壘邊陲　　軍士等可以享昇平之福然操防訓練則固不可或懈以吸食洋烟之人濫竽其中則精力疲弱氣體羸瘠雖欲勉强支持而不可得是又安可以不禁而無如禁之之難也將弁中有食之者而軍士從而效之此固無足怪者或將弁中尚知自愛而兵士乃陽奉陰違甚至有一營之中習爲風俗無一兵一卒不高臥煙霞者誅之則不可勝誅察之亦不能徧察其將奈之何哉滿營之法制本較緑營爲嚴肅然近來趨而益下亦不免於疲敝至於京師之神機營則内而拱衛神京外而折衝禦侮其責任何等鄭重其規模何等森嚴統之者必以親貴王爵然後得與其選此宜如何振興整頓方足以勝任而愉快何意至今日而惡俗漸染竟亦有吸食洋烟漸成疲弱者此醇邸之所以奮然而起也夫醇邸以至親尊貴因畀以管理神機營之重任此其心刻刻以振興武備爲志欲爲國家收知方有勇之效以盡有備無患之心而目擊夫營内諸將弁以及兵丁皆漸爲習俗所移相率以吸食洋烟爲事有神機之名恐或無神機之實因不禁慨然以整頓營務爲已任欲整頓營務非先袪其本根之疾不可然遽欲痛削淘汰按籍而稽之與其向有嗜好者而悉予斥革另爲挑選以補其闕雖亦未始不可而此心若猶有所躊躇以爲不教而誅未免過於躁暴故先令痛戒限以半年爲期已有癮者則卽於半年内戒除凈盡未食者自不至再有沾染倘限滿而不能戒凈則必將以軍法從事吾知令出惟行神機營從此定有振興之勢矣夫京師拱衛之兵雖曰衆盛而除步軍稽查奸宄責有專歸其餘皆以環拱宸居用資翊衛惟神機一營實爲羽林中之精鋭尤不可不加意愼重者也近來都中盜賊繁多至於宫禁重地屢遭失竊禁城雉堞竟有能人偷運私酒肆行出入履霜堅冰必防其漸正不可不格外整頓以冀收除暴禁奸之益刻下門禁之議雖已經王大臣妥議章程變通舊　不難認眞辦理以杜奸宄之萌而管理神機營者尤當掃除舊習力圖振奮與門禁相濟爲用太監近從尚且有開設烟館吸食洋烟獲案正法者則安保神機營中之軍士不偶效其尤也洋烟之害至於流毒宫監而尚可不爲之防察乎外省绿營旗營本有洋煙之禁但以管理之人不能認眞查察以至兵士不免有烟霞之痼設有事變以疲弱之卒而欲决勝於戎行其勢必有所不能然猶曰地遠於輦毂耳目或不能周此其過但責之各省大吏可已若神機營近在京畿深資拱衛其兵士之精强瘠弱不難一一稽查而竟有吸食洋煙之弊則是管理者斷不能辭其責倘及今而不力求整頓細爲稽察嚴申禁令速求改觀不亦無以自問耶此醇邸之所以瞿然而興也説者或以爲醇邸養尊處優卽不整頓營務亦誰則責之而乃汲汲焉以此爲務可謂賢矣噫此言也猶淺之乎視醇邸也慮必期乎周謀必期乎遠醇　於此盖兢矣豈僅以勤能爲賢乎哉 
[本館自己接到電音]  
　　本館於昨日接到在津友人專發電音到本館有三月初九初十日諭旨共五道敬謹譯登○三月初九日奉上諭大學士直隷總督李鴻章湖廣總督李瀚章之母秉性淑愼教子有方今以疾終深堪軫惋朝廷優禮大臣推恩賢母靈櫬籍時着沿途地方官妥爲照料到籍後賜祭一壇以昭恩眷欽此同日奉上諭湖廣總督着涂宗瀛補授未到任以前着彭祖賢兼署湖南巡撫着卞寳第補授欽此同日奉上諭翰林院修撰梁耀樞陸潤庠均着在南書房行走欽此同日奉上諭大學士直隷總督李鴻章現丁母憂本應聽其終制以遂孝思惟念李鴻章久任畿疆籌辦一切事宜甚爲繁鉅該督悉心經畫諸臻妥協深資倚任且駐防直隷各營皆其舊部歴督率　 
訓練用成勁旅近復添練北洋水師規模創始未可遽易生手各國通商事務該督經理有年情形尤爲熟悉朝廷再四思維不得不欋宜辦理李鴻章着以大學士署理直隷總督俟穿孝百日後卽行回任際此勢多艱該督當以國事爲重勉抑哀思力圖報稱卽以慰伊母教忠之志有厚望焉欽此○初十日奉上諭太常寺卿載英奏因病懇請開缺一摺載英着准其開缺欽此 
[高員分黨續聞]  
　　昨報言高麗國之朝臣各分黨類一節兹日本報又載其語云高麗朝臣有一半欲向中國購辦機器有一半則欲向日本購買現在不能合謀無從辦事近日則欲效中國之人逐漸增多幾居大半矣其前議梗新法之高員多係官卑職小之人高廷以其梗議悉予重罪聞有四十人已正典刑故目下人皆知懼而梗議者漸少也 
[盜劫行舟]  
　　昨據友人述及有顔阿科之寍波烏山船由滬裝洋廣貨並搭客十二人開往杭州三月初二晨行經嘉善西門外里許見後面有一小舟跟追船上有十餘人身穿勇丁號衣喊稱巡緝私鹽爾船當爲查其口音係湖南北人船户聞言只得停泊豈知小船行到其多人卽拔刀躍上寍波船搶掠錢物並刀傷一客一舟子縳舟子於岸邊桑樹上謂若敢呌喊當卽殺却故皆噤不敢聲遂被刼去銀洋八百元衣箱六隻盜去後乃投嘉善縣署報案現雖由邑俟勘過飭緝未知能破獲否也 
[拘拿妖僧續聞]  
　　初五日報列拘拿妖僧一節係松江亭林鎭僧人以仙方等惑人先被楊邑尊拿辦近又爲蘇藩憲譚方伯　　飭邑俟拘解蘇垣遞治疉經列報兹聞該僧被拘後經邑俟　詰見其頭髮甚長遂令還　該僧出 
 
 

Page 2

 
 
言頂撞邑　大怒飭責七百板命差唤薙髮匠當堂爲之修髮　辮挕候備交解司又累該僧所募建之寺名爲寶雲寺而所募之錢洋及米爲鎭之無賴輩乘勢分取繼因分泒不均該鎭人將廟焚燬據云除廟屋及被無賴分去外投於火者不下三千餘金云 
[淮上官報]  
　　新授浙江提督前淮揚總鎭歐陽鑒飛軍門俟交缷後卽北上陛見請訓赴任杭州將軍荊州將軍均由浦分道起行河運漕船已陸續過竣糧道亦到浦隨漕赴津惟今年河水較小邳宿一帶殊形淤淺漕船過處恐多掣肘矣 
[紙人又作]  
　　往歲紙人剪髮打印等事爲害不小近聞淮上紛紛又作致居人惶恐宜嚴治之乃可永絶耳 
[烈婦殉夫]  
　　揚城醫生徐某住三元巷業精而不名於時家道淸寒年近古稀膝下惟一女于歸有期矣而奩資一無所備覺難對女於初四日服夫蓉膏而亡室某氏年亦耳順見夫死家貧椎胸一慟遂亦仰藥死女慟極亦病現同業有議其善後事宜者亦良舉矣 
[假怪行奸]  
　　有某君者本豫之富賈冒粤籍而需次兩淮頗得美差家業益盛在揚州南河下置大宅一所安住眷屬僕從如雲乃此宅素稱不靖然亦無大患去冬忽每夜廳上作十數人偶語聲甚至泥塊瓦礫時飛集家人疾病相繼多方禳祈無效於是前半屋宇遂廢晚間鬼哭神號愈吵愈盛僮僕至晚卽散婢媼亦匿於後樓千呼不出主人無奈擬他徙已成交矣本月初一日於慺祀仙月例也因默禱某如此恭敬何以大仙不見憐至夜夢一道裝者來謁云君家之怪非眞怪也逐去舊僕則自無事然後再易婢媼永無患矣我世外人原不應與聞然恐君疑我輩實爲之故不得不辨耳某醒告其妻如法行之果效而後樓女僕已有懐孕者可見因怪作奸奸不已怪愈不已妖由人興其是之謂歟 
[杭府新政]  
　　杭郡桂文圃太守自前月二十二接篆後以杭城街道污濁窄狹有礙憲駕往來並以各處茶聚集多人每逢官員經過仍踞坐高談視若無覩且有箕踞赤足種傲慢情形無禮實甚當卽面諭兩首縣嚴諭示禁仁錢兩邑尊奉諭之後立卽會銜出示徧發城廂實　 
貼兹將告示二道備録於左仁和縣正堂趙錢塘縣正堂趙示爲曉諭事照得官員經過地方凡居民舖户以乃行人均宜禁止喧華垂手立起不容踞坐不動任意衝突無如省會居民舖户罔知大體相沿成習現奉府憲面諭誠恐未及週知合行出示曉諭爲此示仰居民舖户及諸色人等知悉自示之後凡遇官員經臨務宜垂手立起不准踞坐妄談如敢有違立提重懲不貸○仁和縣正堂趙錢塘縣正堂趙示爲曉諭事照得通衢理宜潔淨不容撒潑穢物任意蹧蹋屢經出示嚴禁在案無如同舖户相沿成習仍不知打掃乾凈現奉府憲面諭誠恐未及週知合行出示爲此示仰居民舖户務宜門前街道隨時打掃乾淨不准稍留積穢有干懲處並不准在沿街晾晒衣物卽間有晾晒一聞官員經臨卽行收去如敢故違立卽提究不貸特示 
[嚴禁伙居]  
　　吳中有無業之人平居習學禮斗拜懴道裝法服諷經念咒居然天師門下客也親友有熟識者遇事廷請懴悔但供茶飯不取分文因是各廟宇生意淸淡道紀司禀請府憲示禁凡伙居道士不得在外包攬經懴如有以上等情仰該地保禀明查辦云 
[求志書院光緖七年秋季課試案]  
　　經學　超等　沈定年　何鏞　陶承侃　朱逢甲　葛士濬　陶承潞　特等　錢榮高　陶忠訥　吳壽萱　陶忠誥　孫傳鳳　陶仁壽　一等　趙傳潢　陶承濳　許鴻儀　許克勤　吳玉衡　倪承瓚　曹煒　顧鳴高○史學　超等　葛士濬　朱逢甲　葛其龍　戴義　韓柳文　程炳文　特等　陳紹昌　陶承潞　許慶堯　許克勤　周寳箴　章寳璐　一等　錢潤道　曹煒　倪承瓚　嚴祥彬　嚴祥棨○掌故　超等　朱逢甲　曹煒　錢潤道　陳紹昌　特等　丁桂琪　康宜鑑　程炳文○算學　超等　沈善蒸　華世芳　韓恩榮　蔣學慈　陳維祺　崔朝慶　特等　徐亮礽　周汝翔　梁安周　程之驥　一等　錢潮　王厚仁　錢來靑　張應六○輿地　超等　韓柳文　沈家桂　朱逢甲　特等　卓仁器　錢潤道　一等　程炳文　倪承瓚○詞章　超等　徐廷棟　徐誦芬　周家鼎　杜史琪　朱逢甲　程理鏞　特等　陶承潞　陸珩　徐鳳韶　浦昌楣　戴樹圭　錢衡韍　一等　潘福保　李鍾淦　許慶堯　楊應環　陳曾彪　潘書紳　不取　張國楨　章家祚　康宜鑑　秦慶楣　施恩綬　吳大文　朱芬卣　季鴻焈　吳榮森　金賚弼　以上六齋共計花紅銀一百二十三兩一錢發交上海儒學按名轉給 
[蕊珠書院課案]  
　　超等十八名　曹槱　顧睪堯　姚文枬　楊振録　蘇紹柄　楊德鑅　王承録　趙光垣　楊德柄　曹基鏡　汪錫增　朱樹新　蔡爾康　汪錫昌　蘇紹基　杜惠炘　凌貞鏞　林曾望○特等二十六名　謝允培　徐福璋　周行炳　朱澄淦　王宗祐　李鍾玨　潘崇福　潘譽淸　張堅　朱浚　顧福基　王增禧　莫錫綸　朱錫典　黄錫恭　陳增楙　張恩煜　李鴻烺　瞿慶賢　劉志濤　顧學鵬　周善元　郭世疇　顧鴻逵　葛尚贊　楊元燨○一等五十二名　王全網　馮純壽　徐頌增　王鼎周　瞿慶元　李汝玉　李瓘　楊乾淸　王宗毅　奚懋昭　葉景澐　沈悦向　葛士淸　張學詩　林曾賚　陳德基　王萃龢　趙履福　王豊鎬　曹鍾潞　張增祥　韓文藻　顧澤民　凌貞銓　楊起泰　江紹均　張剛　吳書淵　華堯封　童汝福　杜惠森　張東瀛　曹耀圻　葛其龍　王維泰　徐琳增　姚元鈺　沈邦達　沈邦杰　張圻　談壽基　汪廷弼　林曾裕　孫承鼎　周文彬　李邦黻　李鴻遇　毛垣治　趙蘭　趙璜　胡光點　陳銘壽 
[車户禀批]  
　　車户求恩一節關道憲劉觀察收閲各車户禀詞體卹苦情准其所請禀批録後此案現據陳守具禀到道已照會美總領事飭局停止拍賣循舊辦理矣爾等務須令各車夫照常安業毋許滋事違式特飭 
[凶毆判罰]  
　　英國帆船名福朗司的里的由新金山來滬其船上廚役某西人具控於英刑司署稱被船主大副毆傷頭面問之大副則云因廚役供饌遲延所致刑司細查案情知該船業主亦在船内相毆之地卽在其房後因傳業主訊問廉知相毆屬實該廚役素非安分之徒其何人先動手則不得而知至牽涉船主則彼時船主不在船上及至廚役扭住大副之鬚大副扼定廚役之脰正在性命相持船主適至急爲勸解勢有不能因喚水手相與解開刑司驗得廚役頭上有傷屬實而所稱爲船主打傷則相毆之處已命差役前往該船看過地方甚小三人决不能相打與船主無干令退去大副供稱並未毆打廚役其傷係船上窓間碰磕所致刑司以爲互毆互碰何得止傷一人其爲被大副毆傷無疑判　大副洋十元并繳訟費廚役則斥令停歇完結 
[諭免滋訟]  
　　金某遞呈法界會審公堂稱係補用巡檢於本月初七日七點鐘時在法馬路恒和酒店飲酒因欲小遺走進裏面詎卽被人毆打略受傷損心殊不甘請爲提辦等情翁太守准詞傳到恒和店夥徐勝南并住居裏面之洪雨亭陳裕康等於昨日質訊徐勝南稱金姓與一人來店飲酒金漸有醉意另一人上櫃付錢故我亦在外面收帪詎金姓不知何故走到裏面正値洪家之女兒洗滌盌盞詰其進來何事答稱尋人言語恃蠻致相爭論卽經人勸出並未毆打太守詰之洪雨亭供與徐相仿陳裕康稱我係洪之親串當時聞聲出外相勸不敢多事太守揆度情節謂金姓旣有功名何得不自檢束今彼等供並不毆打汝亦無傷可免滋訟着原被一併退去 
 
 

Page 3

 
 
[趺傷斃命]  
　　白大橋境之延陞烟館聚賭由西包探獲犯解送分别懲辦等情業經列報其中因逃跌傷者二人頭顱受傷尚輕其兩眼靑腫不能開口者係寍人在賭時聞捕到來不勝驚嚇急從樓窓躍下而致跌傷經送醫院醫治無效已於前日薄暮在醫院斃命當有其族兄劉阿生投到認稱死者係我族弟名阿愛家中尚有父親今年伊初來滬地本欲至　廠挑氷醫生令劉報捕房巡捕頭又令投會審公堂申禀前情並稱當作函招族弟之父來滬　捕頭禀人死於醫院殊難延擱陳太守隨飭地保協同劉阿生報縣請騐昨下午四點鐘後莫邑尊出城臨騐驗得腦殻跌傷致命餘尚有傷痕數處不關緊要騐畢卽由屍親具結自行備棺成殮 
[違章科罰]  
　　英界會審公堂據五十一號華捕禀稱見張阿發在路將病馬駕車爰將人馬一併帶到請照違章例科罰張供以後不敢再犯當將馬好爲喂養傷痊再行駕車陳太守判罰張洋二元撥充醫院經費馬則着令喂養半月 
[索欠被傷]  
　　林阿新投英界會審公堂訴稱梁阿良借去錢二百文向索無着反被持洋刀戳傷手臂爲此訴捕拘梁送請究辦梁供欠林錢二百文一時不能償還被逼爭論悞傷伊臂是實只求施恩陳太守飭將梁暫押俟林投醫院醫愈再行核辦 
[張君志瀛重來海上以詩贈之卽請哂政]  
　　畫舫重來海上游靑衫未攺舊風流一枝揮灑騒人筆百尺豪雄壯士樓萍梗幸逢聨臭味琴書恣樂足勾留淸才例作關河客贏得聲名壓顧周[  藜牀舊主呈稿]  
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緖八年二月二十九日京報全録]  
　　宫門抄○諭旨四道録並○發抄旨三道○直督李奏爲審明逆倫重犯照例辦理摺子○都察院烏等奏爲奏　請旨摺子○川督丁奏爲委署知縣夾片○黔撫林奏爲揀員請補副叅遊各缺摺○直督李奏爲查昕守備員缺請仍以千總升補片○東撫任奏特叅知縣請照例議處片○陜督譚奏爲請開都司員缺片○都察院烏等奏爲奏聞請旨摺○二月二十九日刑部都察院大理寺廂紅　値日無引見○福森布等演放水師砲位覆命○嵩申謝授閣學恩○出使大臣陳蘭彬到京請安○邵友濓謝放江蘇蘇松太道恩○奕枤郅馨預備召見○　王請假十日○睿王續假五日○召見軍機邵友濓奕枤郅馨○　出閲　鍚珍祁世長周家楣○發抄銘安等奏臚列花翎三品銜直隷候補道顧肇熙等才具猷爲密陳可否恩施奉旨顧肇熙等均着准其留於吉林交銘安等差委遇有相當缺出並准該將軍等酌量奏請補用該部知道欽此○任道鎔奏請將貪劣不職之濟南城守營叅將郭升堂革職奉旨着照所請兵部知道了欽此○又郎中李振瀛其祖父李秉和等本籍建坊奉旨着照所請該部知道欽此○○大學士直隷總督一等伯臣李鴻章跪奏爲審明逆倫重犯照例辦理恭摺仰祈聖鑒事竊據晉州知州文鏞　報州民王尼仔因瘋砍毆親父王鈺潰身死一案臣以案關逆倫情罪重大批飭提省審辦兹據臬司方大湜督同保定府知府恭鈞審明擬解前來臣覆加訊核緣王尼仔籍隷晉州向患瘋病時發時愈光緖七年十一月十七夜起更時分其父王鈺潰在家披衣烤火王尼仔自外回家瘋病復發用菜刀鐵錘將王鈺潰左頷頦食氣嗓咽喉髮際右手背手指砍毆致傷王鈺潰之母王王氏聞知喊嚷經甲長王富汶隣人王趙氏等趨至時王尼仔持菜刀在屋跳舞王富汶等將其捆住見王鈺潰已在地受傷身死棉襖被火延燒以致燒傷額角等處王富汶等將火撲滅報州騐訊通詳批飭提省審辦據供前情不諱查律載子毆殺父者凌遲處死又例載子毆殺父之案無論是否因瘋悉照本律間擬於審明後卽恭請王命正法又瘋病之人其親属隣佑人等容隠不報不行看守以致殺人者照知人謀害他人不卽阻當首報律杖一百各等語此案王尼仔因瘋病復發用菜刀鐵錘將親父王鈺潰砍毆致傷身死形同梟獍應按律凌遲處死該州距省在三百里以外已於訊明後飭臬司方大湜臣標中軍副將冷慶恭請王命卽在省垣正法仍將首級解赴犯事地方縣竿示衆以昭烱戒甲長王富汶明知王尼仔患瘋並未報官鎖錮又未着守致釀人命應依例杖一百折責發落王趙氏等容隠不報訊係婦女無知應與年逾八旬之屍母王王氏均免置議除備録供招咨送刑部外所有審辦緣由理合恭摺具奏伏乞皇太后皇上聖鑒謹奏軍機大臣奉旨刑部知道欽此○○都察院左都御史臣烏拉喜崇阿等跪奏爲奏聞請旨事據奉天民人苑蓬瀛以聚衆明火槍斃二命等詞赴臣衙門呈訴臣等公同訊問據苑蓬瀛供年三十四歲蓋平縣人緣光緖七年閏七月初三日酉刻忽有羣盗擁入身院槍刦放火將身父苑灃用刀砍斃並用洋槍轟斃身堂兄苑鴻儒身胞兄苑鴻鈞身嫂李氏俱嚇死身母劉氏身妻吳氏伯母陳氏俱受重傷身報縣驗明迄未曾獲一賊身復赴將軍衙門呈控批縣究辦亦未伸寃等語餘與原呈大略相同臣等查該民人苑蓬瀛控稱先緖七年閏七月間被羣盜搶刼將伊父苑灃伊堂兄苑鴻儒傷斃伊胞兄苑鴻鈞伊嫂李氏俱嚇死伊母劉氏伊妻吳氏伯母陳氏俱受重傷伊報縣驗明迄未曾獲一賊伊復上控批縣究辦亦未伸寃等情控關搶刼斃命捕弛案懸急宜　 
嚴切根究以懲兇匪而安民業謹抄録呈恭原呈御覽伏乞聖鑒訓示再據該原告結稱在盛京將軍衙門控告一次並未親提合併聲明謹奏奉旨已録○○丁寳楨片再署成都縣事候補知縣鄒放調署遂甯縣知縣所遺成都縣知縣缺係附省首邑政務殷繁查有奏調斯缺之奉節縣知縣耿士偉明幹有爲堪以調署該員正署各任内並無經徵錢糧未完及承緝盜案已起四叅案件據藩臬兩司會詳前來除檄飭遵照外理合附片陳奏伏乞聖鑒謹奏軍機大臣奉旨知道了欽此○○頑品頂戴貴州巡撫臣林　元跪奏爲揀員請補副叅遊各缺以裨營伍恭摺附驛具奏仰祈聖鑒事竊查銅仁協副將周玉成病故遺缺前經臣會同督臣劉長佑請將記名總兵臣標右營遊擊刁士樞借補部臣以刁士樞前奉上諭着俟補叅將後以副將儘先補用該員尚未請補叅將應俟補叅將後再按原保官階補用今請借補貴州銅仁協副將與原案不符應令另揀儘先合例人員請補等因自應遵照將銅仁協副將員缺另行揀員請補臣查有記名總兵儘先副將臣標中軍叅將梁正春整軍經武素著聲威堪以借補所遺臣標中軍叅將員缺查有記名總兵儘先叅將臣標右營遊擊刁士樞營制諳練表率有方堪以借補所遺臣標右營遊擊員缺查有鎭遠鎭標右營遊擊尚宗光講求紀律勤樸廉能堪以調補所遺鎭遠鎭標右營遊擊員缺查有副將銜儘先補用叅將李上榮戰功卓著熟悉苗情堪以借補當此籌辦善後整頓營伍之時合無仰懇天恩俯准將梁正春等借補銅仁協副將等員缺實於地方有裨謹　各員簡明履歴淸單恭呈御覽如蒙俞允並懇勅部分别給予札付以資遵守再梁正春係第二次借補合併陳明所有揀員請補副叅遊各缺緣由謹會同雲貴總督臣劉長佑貴州提督臣羅孝連合詞恭摺其奏伏乞皇太后皇上聖鑒訓示謹奏軍機大臣奉旨兵部議奏單併發欽此○○李鴻章片再提標八溝營守備黄堪病故遺缺前請以儘先守備八溝營鄭他拉波羅窪汛千總辛志功升補兵部以八溝營中軍守備升調之缺有無現任人員可調應查明覆奏等因查現任守備或現居要缺或人地未宜一時實無堪調之員照例應以堪升人員升補辛志功年力正壯緝捕勤奮熟悉邊外情形以之升補八溝營中軍守備實堪勝任亦與例章相符理　 
合會同提臣李長樂附片覆陳伏乞聖鑒勅部核覆謹奏軍機大臣奉旨兵部議奏欽此○○任道鎔片再嶧縣知李以菁並因疎防城内事主馬世森首飾鋪被刼首飾銀兩一案曾經前任撫臣周恒祺附片奏叅請將李以菁摘去頂戴勒限一個月嚴緝於光緖六年三月初八日奉旨着照所請該部知道欽此欽遵轉行勒緝去後旋據報獲楊麻仔等二名現經提省發委濟南府督同該縣訊明均非此案正盜限期久逾贓盜一無弋獲實屬不知愧奮據該管道府　由臬司潘駿文會同藩司崇保詳請復叅前來除仍飭上緊嚴緝贓盜務獲究報外相應請旨勅部將嶧縣知縣李以菁照例議處理合附片具陳伏乞聖鑒訓示謹奏軍機大臣奉旨李以菁着交部照例議處欽此○○譚諥麟片再准甘肅提臣周逹武咨據署永固協副將劉得勝呈據山丹營遊擊　學海呈報該營千總崔泰得患陰寒病醫藥罔效於光緖七年十一月初七日子時在任病故等情轉咨核辦前來臣查山丹營千總崔泰歴保儘先叅將經前護督臣楊昌溶奏請借補甘肅凉州鎭屬岔口營都司員缺奉旨兵部議奏欽此欽遵在案尚未准兵部議覆兹已因病物故應卽請旨開缺除查取該員原領千總札付及委員承查嫡親印甘各結至日另咨送部查銷外其所遺岔口營都司員缺陜甘現有應補人員容臣另行揀員請補理合附片陳明伏乞聖鑒訓示謹奏軍機大臣奉旨兵部知道欽此○○都察院左都御史臣烏拉喜崇阿等跪奏爲奏聞請旨事據廣東民人鄭日新以二命未伸又斃二命等詞赴臣衙門呈訴臣等公同訊問據鄭日新供年五十四歲潮洲府潮陽縣人緣同治十一年春間身等被鄭艇鄭昂等霸產恨控糾匪鄭槪等銃傷房姪鄭媽盛鄭隢斃命騐確兇逃　經上控先後獲鄭艇鄭昂到案提郡訊明未蒙擬辦迨後發回本縣鄭昂弄弊於光緖五年冬間將屍主五人交押鄭振鳴鄭作梅在押斃命鄭艇鄭昂弊脱回家身始行交保似此銃斃二命於前拖斃二命於後寃惨巳極情追來京瀝叩等語餘與原呈大略相同臣等查該民鄭日新控稱鄭艇鄭昂霸產恨控糾匪銃傷鄭媽盛鄭曉斃命驗確兇逃嗣獲鄭艇鄭昂到案復弄弊將屍親鄭振鳴鄭作梅押斃鄭艇鄭昂弊脱回家等情控關惨斃多命舞弊案延如果屬實亟宜嚴切究辦以儆兇徒謹抄録原呈恭呈御覽伏乞聖鑒訓示再據該原告結稱歴在本府本道梟司巡撫總督衙門控告不記次數均未親提合併聲明謹奏奉旨巳録 
 
