# 1890 - 106 - 4906107

 

Page 1

 
 
[新印孫註適軒尺牘出售] [  申報館啓]  
　　徐菊生先生以名諸生平揖公卿侈談者述於是有適軒尺牘之輯其中五雀六燕百鍊千錘謝陳之膚詞抽乙乙之妙始信飛書檄中未　無高文典册也孫君肅山不憚絮煩逐一　𦗖藎爲便於勒學起見今用新鉛排印卽日出書訂成四本價洋二角半賜顧者仍照龔例 
[自書釋馬後]  
　　余旣作釋馬而漑然有念焉滬北野鷄馬車多購老病疲敝之馬被鞍銜勒中道而馳一不當意鞭策雨下常有蹄申膝折尾湛肘潰局促轅下俯仰長鳴食不飽力不足堨蹶委頓以至於斃行者忸怩坐者跼蹐而御者揚揚然　得也倉山舊主嘗戲爲馬作訴詞以籲哀放當道者當道者雖憐而禁之終弗繩止惻隱之心人皆有之彼御者是何肺腸必欲致之於死而介於其側者徒視其觳觫而就死地枙腕太息而無所控告馬也何辜乃至此極方今朝廷仁民愛物恩及禽獸休養生息欣欣向榮下至蜎　蠕動無不霑化雨而沐仁膏而獨此馬之隸於滬上者蓄愁慘怨毒之氣負酷虐殘忍之寃不得遂其生於光天化日之下顧可以爲薄物細故而忽之也哉抑不見夫牛乎服軏負犁以耕於野其力足以代人之耕故人皆愛惜珍重之私宰耕牛者有罪非郊廟之祭不用享所以待牛者何其隆歟夫馬之爲用也大矣其力之施於人者又不惟代其耕而已也人之所以愛惜珍重者固當遠過於牛乃待牛也如彼而待馬也如此又何馬之不幸也且六畜者人所食而食於人者也西人以牛爲常食每飯不能忘獨拳拳加意於狗馬謂六畜中惟狗與馬猶鍾造物靈秀之氣猶秉人類馴良之性善解人語差强人意非牛之所能及也華人所見適與相反人有好狗馬者以爲游蕩敗類必警戒而訓飭之比之于聲色之列視之爲玩好之娛夫是以愛惜珍重之意不至也西人之待狗也旣大異於待牛又較勝於待馬顧卽其所以待馬者亦可謂隆矣當其爲駒也撫育之如兒童役使之如奴僕信至教順以服習之如嚴師之於弟子芻秣必豐洗刷必勤呼𠮟必靈護持必周以是得其性而全其力迨夫齒日加長然後試之左提右挈東馳西逐無不如志然後用之其用之也又不拂其性不盡其力以是循塗合轍與人一心然後謂之善馬是故租界洋商家置馬車朝而往夕而歸載馳載驅絡繹於道未有占脱輻之凶遭銜橛之變者春秋佳日跑馬賭賽碧草朱闌樂聲閲作傾城士女皆屬目焉廣塲周十里許並駕齊　爭先恐後未有折鞭墜鐙以釀禍而貽笑者今華人之待馬反不如待牛不得其養不知所教亦惑甚矣昔三代聖王以御爲大藝之一與禮樂書數射並重聖人且以執御自况當時士大夫無不習御者御重則馬重此相因之勢也今惟沙塲戰陣則必用馬陸地駕車多用驢駝平民之家未嘗畜馬士大夫皆不解騎射有能騎射者從而非笑之雖有千里馬曠廢不用不甚見重使其沉淪汩沒顚倒上下於圉人之手誠可惜哉然則野雞馬車之虐視其馬當事者雖有禁輒以爲薄物細故而忽之馬之不幸有自來矣抑子更有感者前年西人演馬戲於虹口人之縱跳技巧馬之靈敏便捷觀者驚駭嘆賞以爲得未曾有不知中國亦嘗采之唐時明皇嘗教舞馬四白蹄各有名稱曰某家驕其曲曰傾杯樂每樂作奮首鼓尾疾除進退無不應節宋時河南獻舞馬詔羣臣爲賦又使謝莊作舞馬歌令樂府歌之晋時桓靈寳嘗於殷仲堪廰事前戲馬南朝傅宏之素習騎乘於姚泓駝道内戲馬甚有姿制羌胡觀者數千並嘆稱善彭城西南有項羽戲馬臺宋武帝嘗九日登之由是觀之馬戲實自中國始夫泰西算學有借根法最精其法盖始於中國故又名東來法中國不傳而泰西傳之今之借根法反得之於泰西馬戲亦始於中國而行於泰西中國之馬狂嘶憨跳村氣不韻旣不解舞又安能戲固不得與泰西之馬同日語矣假令引中國之馬使觀泰西之馬戲其亦愧於心而赧於色否 
[諭旨恭録]  
　　閏二月二十五日奉旨這所叅疎防監犯越獄之管獄官陜西石泉縣典張兆桂着卽革職拿問交陜西巡撫提同刑禁人等嚴訊有無鬆刑賄縱情弊按例究辦有獄官石泉縣知縣陳熊雖據報先期公出仍着交部議處並勒限緝拿逃犯陶承禾卽陶老五務獲嚴究俟限滿有無弋獲再行核辦該部知道欽此 
[本館接奉電音]  
　　昨由京友電傳上諭一道敬謹譯登○三月初三日奉上諭御史文郁奏租佃租案審辦多歧請飭部仍照舊例提京訊結着户部議奏欽此 
[神京日記]  
　　吏部爲批示事據前陜西平利縣降調知縣劉杰呈稱竊職前在平利縣任内因民人童春何等謀殺劉靑汰父子一家四命並羅通濚主使打行罷市未成聚衆奪犯一案未能先事預防奏叅經部議以降二級調用因任内僅有加一級不敷仍議以降一級調用在案恭逢光緖十五年三月十六日恩詔蒙陜西撫憲張出具考語年力尚强樸實有爲民情愛戴辦事妥協才堪任用奏請開復處分仍以知縣留於陜西補用欽奉硃批劉杰着交吏部帶領引見欽此理合取具同鄉京官印結伏乞恩准施行等因到部查此次恭逢恩詔奉硃批交吏部帶領引見人員均經取具咨文赴部帶領引見在案今劉杰徑行呈請引見本部未便遽行帶領應令該員取具咨文到部再行核辦○順天府爲曉諭事照得京城額設孤貧口糧自光緖九年春季奏攺實銀并米石一同開放以廣皇仁而恤無告兹經委員將光緖十五年春夏兩季銀兩解到應同米石覈實開放惟聞孤貧人等病故不報希圖冒領並有牟利之徒預爲購買此牌冒往關領而孤貧人等當以此牌爲養命之據不得貪此微利轉售與人致後來無以度活已委員邀同紳董細加訪核扣除追繳所有應歸五城之三百分仍由附近指揮衙門於閏二月廿二日開除委員邀董届期分往各指揮衙門監放並自行出示外其應歸大宛之五百三十一分於閏二月廿四廿六日開放爲此曉諭孤貧人等附近五城於廿二日前往指揮衙門持牌關領大興於廿四日午刻宛平於廿六日午刻由該印委在順天府會同首領核放該孤貧等届期持牌往領如有冒支一經查出立將牌扣留另補以昭核實○工部爲咨行事虞衡司案呈所有各旗營應領本年春季官兵常操軍需火藥轟藥鉛丸火繩按照册開數目核與有閏之季成案數目相符移付火藥局照放現准火藥庫訂於閏二月廿一日開放相應咨行各旗營派員於是日赴局支領○禮部爲知照事祠祭司案呈本部具 
 
 

Page 2

 
 
奏三月十八日聖祖仁皇帝誕辰此一日禁止屠宰不理刑名照常辦事等因奉旨知道了欽此欽遵到部相應咨行順天府轉飭所屬州縣一體查照並出示曉諭軍民人等遵照勿違○上月十三日有某部郎移居正陽門内東交民巷西偏路南甫抵新居見上房閂扇雖有閂木尚無鐐銱當喚木匠某甲來釘甲以别處尚有工作約俟晚間來釘其時搬家者五人皆聞是言迨晚間木匠竟未前來三鼓時被妙手空空兒乘人沈睡將閂撬開入室攫取銀錢衣物而遁事後查點共値百數十金報知本地方步軍校往騐部郎以某木匠是晚不來釘銱果於是晚失竊情有可疑遂片送某木匠并搬家之五人到廳轉解提署訊究未知如何發落也○新任定邊左副將軍托軍師克湍於二月廿八日行抵烏里雅蘇台城旋經署將軍祥叅贊麟委員恭齋關防令箭王命旗牌於上月初三日送交新任托將軍接收履新視事經托軍帥將到任日期馳奏九重適値上已啓鑾由留京辦事王大臣加封轉遞行在呈覽後卽發回内閣云○廂藍旗護軍統領處爲咨行事所有本旗暫替隨同辦事謢軍叅領裕慶派充御營管理牽駝現出圍差其入値隆宗門暫委護軍叅領瑞和代進之處相應咨行景運門檔房查照○巡視北城察院示已革捕頭曹興前因緝捕不力革役示儆現在緝獲盜犯一案尚知愧奮從公着賞充捕役又北城内坊皂役劉忠被案指控卽行斥革聽候訊辦並不准更名復充○前山東曹州府積太守慶在曹州府任内於應辦諸事未能措置裕如經張朗帥請改以簡缺知府選用給咨送部帶領引見奉旨以知府歸部候選現因東省黃河需員差遣經河工局司道以積慶在東有年於河工一切事宜尚屬熟習曾辦河務亦無貽悞禀請東撫將該員調赴河工差遣委用以資熟手業由張朗帥據情入奏已蒙兪允矣 
[臺嶠春鱗]  
　　張鴻卿太守請假内渡已登前報太守前辦軍械所因修建本局房屋墊欸七百餘金應由善後局發給歸墊太守素重鄉誼擬於臺地創建安徽會館以惠桑椊遂將此欵慨然捐助禀逹上游刻已奉准將此欵發交淡水縣存儲爲建造會館之用維桑與梓必恭敬止可爲太守誦之○臺俗尚淫男女混雖不以苟合爲恥不以賣娼爲辱蓋數百年如一日也官憲亦以習俗使然挽救匪易且土妓多而流妓少無從驅逐故從未有認眞查禁者娼寮之多闔郡計之當不下千餘家尤以艋舺爲淵藪荒村陋巷幾於比户皆然每當黃昏之後列坐户外羣雌粥粥中間有一二姿色動人他鄉旅客苟非歴盡歡塲參透色界偶爾失足未有不一落千丈也一日薄暮有一少年不詳爲何籍人衣飾語言殆仿彿楚產路經龍山寺後見一及笄女郎倚門而立姿色頗佳不覺神爲之移徘徊門首痴立如木鷄忽對户有一老媼招之曰子欲尋歡好乎曰然恨無先容者媼曰此亦易事女父素貧且嗜阿芙蓉苟能解君腰纒供彼呼吸事無不諧但事後勿忘老身少年甚喜倩媼引入偎紅倚翠笑語歡騰以爲温柔鄉可以老此生矣不謂二鼓後忽聞户外一片喧嘩聲少年聞之悚然而起見十數人已啓關而入厲聲呵𠮟或云打或云縳少年始知爲媼所賣摇尾乞憐噬臍臭及所有衣履盡被褫去幾於赤條條一絲不挂然後匍匐蛇行而出此上月初旬事也錄之爲冶遊者鑑○大府近准兩江督憲曾宮太保來函以蘇皖浙三省開辦賑捐請飭屬廣爲勸募云云經劉省三宮保飭藩憲出示曉諭通衢略謂凡有願捐貢監升銜職銜封典翎枝者卽赴藩署報名呈繳銀兩給與掣收以憑彚案移請奬叙仰卽踴躍輸捐毋得遲延觀望○去歲軍械所失愼丁佩萱觀察時居機器局於是晚失去金表一隻嗣經重懸賞格謂有能持獻原物者以百元爲犒迄無蹤跡詎是表爲閂丁所竊該門丁因獲意外之財於城内開設客寓以覔蠅頭微利至处終虧折閉歇因思携表内渡爲寓中勇丁二人覷坡悄然蹤跡之行至八渡地方二人四顧無人因出利刃將該門丁砍斃取其表以行至基隆街求售爲廰差看破縳以見官一鞫而服當將二人問抵同棄市曹觀察有幕友某君聞知此事親赴廳署請領原表温剌史知其爲觀察之友遂許領去○大科嵌屯兵營統領鄭某營官張某呑餉殃民縱番殺人經劉爵宮保派員查實親行審訊錄供後交淡水縣收禁聴候請　旨定奪現已奉到　批摺因委中軍周雨亭叅戎淡水縣李麗川明府於上月二十一日未刻將鄭張二人從監内提出綁赴東門外教塲正法以昭炯戒○前報紀駕時輪船管駕陸君永懋因庶母在籍逝世乞假歸葬云云兹悉已邀上游兪允所遺之差札委邵君暫行接帶 
[杭州屢火]  
　　上月二十二日之夜十二下鐘時杭州棚橋河下杭全泰家中無端遺火焚燬房屋一所二十五日錢塘門外松木場河沿焚去茅舍三椂二十六日平安橋某姓家因作夜膳遺火積薪中致兆焚如之禍旬日祝融氏竟三次惠臨何不憚煩若是耶 
[浙省官塲紀事]  
　　上月二十四日未刻署運司豐鹺憲接印履新所遺杭嘉湖道篆由署理之王觀察於是日申時接受○升授四川臬司德廉訪交卸後請感冒假三天想須少作勾留然後整頓行旌也 
[中丞大閲]  
　　安徽巡撫沈仲復中丞牌示閏二月二十六日校閲安慶馬步水師操演是日黎明命駕出轅前導除銜牌金紅傘外更有親兵數十名持戈護衛由中軍署前鐵牌樓天后宮小拐角頭出大東門迤運至五里廟大教塲先是文武大小印委各員紛紛馳至鵠立恭迎協鎭以次擐甲頂盔在道旁跪接中丞旣至先行祭纛禮隨升座卽有司道官叅堂旋分文東武西站立兵房呈上陣圖册中丞命中軍邱雨亭叅戎發令先閲防軍營次閲練軍馬步勇營又次閲安慶水師澄淸等營及山字營砲營所排陣式有大方城小方城二龍搶珠八卦荷包等中丞一一稱奬賞給水師澄淸營錢二百四十千山字營一百三十千練軍營三百七十千防軍營二百四十千操畢再閲實缺人員馬步箭中一二箭者不賞中三箭者賞給袍褂料全副至二十八日又閲候補人員馬步箭二十九日閲練軍防軍等營兵勇用洋鎗打靶及外委額外馬步箭計兵勇中三鎗者賞給馬褂料一件中兩鎗者賞給銀牌一面中一鎗者不賞三鎗俱不中卽責成該統領轉飭該營哨弁重懲云 
[辨志文會庚寅春季課題]  
　　漢學天子壹食諸侯再説論語無初飯有四飯解六書皆迭字之本非有四體二用可分説○宋學樞機論養志説天下有二本説○史學兼掌故四皓論漢罷常平倉議問國朝乾嘉來各家史部著述其最優可入四庫者幾家○天文兼算學今歲熒惑守心係星行常度解勾股比例求大角小角其理若何周徑定率有智術之稱果密合否見疇人傳○輿地晉裴秀制圖六體爲西法測地繪圖權輿説采辦浙江全省府廳州縣新舊志及近日海口礮臺水利塘工厘卡各圖議會典館檄各省府廳州縣分繪地圖應以何者爲底稿應以何者參亙攷證何以能詳備無遺試條陳其事宜○詞章杏花春雨在江南賦以題爲韻擬任彥昇爲蕭揚州薦士表擬張茂先勵志詩一首 
[提憲行旌]  
　　探悉新任浙江提督鄭軍門之行旌已於上月廿六日過粤二十八日到閩初三日已抵鎭海定於初四日入城而接印日期刻尚未悉也 
[輪船擱淺]  
　　太古公司之牛庄輪船由烟臺開往厦閂在厦閂相近地方擱淺船身擱起不能出險只得將貨物卸出仍不能出險現在設法救援未知卽能救出否俟有續聞錄 
[官塲消息]  
　　滬上官塲傳聞新任上海縣陸明府日前已抵蘇省惟調補上邑業奉部駁大憲有暫緩履新之諭是以裴邑尊交卸尚無定期也 
[准備鶯遷]  
　　升任浙江臬憲　仰蘧廉訪交卸上海道篆後瀛眷尚駐署中聞擇於本月初十日移駐滬南浙江海運局日來廉訪已飭 
 
 

Page 3

 
 
家丁等在局預備一切矣 
[拜客續聞]  
　　新任海關道聶觀察訂於前日拜會駐滬各國領事已列前報兹悉觀察是日至英公廨會同蔡太守并偕法會審員葛同轉道署繙譯徐沈兩司馬排道而去拜會英美丹俄德意大利瑞典瑙威日本西洋日斯巴尼亞等國領事官并荷蘭欽使領事税務司造册處法蘭西主教奥國領事等薄暮言旋又訂於今日下午二點鐘至英租界坭城外拜會英刑司及法領事比利時領事云 
[荷使來華]  
　　荷蘭國新簡駐華欽使潘沙君於禮拜一乘坐英公司輪船來滬暫駐荷領事署中擇日乘輪北上 
[滬濵瑣綴]  
　　前晚三鼓時有年近花甲之某甲行經大南閂内西喬家浜地方偶一不愼失足墮河大呼救命當經隣人設法救起幸得無恙○前日下午四點鐘時有西人某水手酩酊大醉在新北閂内見人便打衆人代抱不平當將該西人拖至北香花橋左近按倒在地痛毆一頓然後散去後經巡勇所見將西人送出城外以後不知所終 
[縣案彚錄]  
　　前日十二三鋪巡防局解送受傷人許慶和朱阿關許宋氏並行兇人高和尚胡永生至縣晚堂由裴邑尊提訊該鋪地甲投案候示許慶和供開設剃頭店今日有同業高和尚向小的硬借錢文不遂致被持刀戮傷小的並妻其妻許宋氏供與同並求騐傷朱阿關供本地人在許處爲夥無端被高戳傷叩求究辦高和尚供爲薙髮匠向許慶和索取會洋並未行兇胡永生供小本營生往勸是實求請鑒察邑尊離坐騐得許慶和等三人受傷屬實判將高和尚胡永生釘鐐收所着該地甲查明實情禀覆核辦○張桂生毆傷王受槐一案經蔡太守送縣裴邑尊訊供之下着王受槐自行醫治張交差上月某日張乘間脱逃後由邑尊將桂生之兄張桂林張桂田提到限交桂生前日晚堂邑尊提訊桂田桂林同供江北人向爲蘆席生意現由小的等向原告服禮已允息訟邑尊問爾弟桂生何以尚不交案供稱叩求寛限數日邑尊限三天交案並着原差傳到原告王受槐到案再行集訊 
[英界公堂瑣案]  
　　昨禮拜二應輪美副領事易孟士君會審易君因事未到所有捕房移解各案由蔡太守獨斷○包探顧阿六拿獲私造銀行票之某甲押侯解案等情已列昨報昨據該包探將甲卽張朝江送案包探申訴前情并稱協同憲差張福查得張住洋瓶店内往拿時張已知風逃避旋得緝獲張在北京路開過小錢庄張朝江供並無私造銀票之事與鮑子仁並不相識蔡太守謂張朝江不肯承認押候鮑子仁到案質訊○沈阿標稱在四馬路萬華樓茶館做堂倌有王芳州金楚芳二人前來吃茶不知何故尋釁碰碎茶碗盖索償不理報捕拘案華捕稱拘拿二人倔强不服由印捕協拿王金二人供本邑人皆是童生偶到四馬路茶館堂倌出言無狀略與爭執蔡太守謂爾等旣是讀書人理合在家用功四馬路茶坊酒肆不宜常到判罰洋一元撥充西醫院經費茶碗盖値價無幾姑置不究○華捕稱昨日是午在浦灘梭巡見有西人在碼頭用千里鏡瞭望輪船進口兩旁有許多東洋車停歇喝令走開有張洪扣恃强不依反與我爭閙致被咬傷手背由印捕帮同拘案請爲騐傷究辦張供江北人在西人處拖包車暫停碼頭華捕前來驅逐我行走略遲卽被毆打我不敢毆打華捕印捕稱張甚倔强由我帮同拘獲華捕並未打伊蔡太守問張傷在何處答稱脱衣請騐太守同麥捕頭騐得張洪扣毫無傷痕謂爾等拉西人包車者往往逞蠻滋事情殊可惡判罰洋四元撥充西醫院經費○包探秦少卿稱趙餘生行竊徐阿定之馬褂被獲人贓交捕送案徐阿定稱趙來行竊當卽看見獲交巡捕趙餘生供見馬褂墜在地下貪小拾取蔡太守判趙餘生管押十天贓交徐阿定領去○沈阿華稱在西人處種花園有賊來竊衣服當卽知覺獲住人贓交捕送案馬才元供初次犯竊蔡太守判馬才元管押十四天贓交沈阿華領去○包探何瑞福稱有浦東人雇坐河南人之東洋車遺忘手巾包一個内有銀洋二元報由小的緝獲河南人李阿龍承認手巾包交與開車寓之婦人不知包内有無銀洋然旣有手巾包豈有並不拆看交與婦人之理查得李已辦新衣拿獲時寄在人家不肯説明失主尚未投案李阿龍堅執前詞蔡太守謂李阿龍所言殊難憑信押候俟失主到案再傳該婦質訊○包探陳阿九稱馮寳慶闖到中和棧行竊客人馬褂水烟筒被該客家丁陸萬春獲住人贓交捕送案陸萬春請爲領贓馮寳慶供寍波人年廿一歲如今只求恩施蔡太守判馮寳慶管押廿一天贓交陸萬春領去○包探唐寳榮稱余阿炳在里口擺裁縫攤女傭杜吳氏進去彼此誤碰口角由捕帶至捕房今特送案杜吳氏供送奶奶上車後我卽進里閂被余阿炳調戯致相口角余阿炳供不敢調戯蔡太守判余阿炳管押七天以示薄懲○包探顧阿六稱公盛昌烟館中之大埔人楊叔啓報失棉𧝉棉褲鞋子等件查得後面洋臺上可以出入細察櫃臺上有紙煤火燒焦痕洋臺下面係楊吉堂租住不無可疑遂到楊吉堂家搜查見有鞋子一雙的係楊叔啓之失贓鋪上有紙煤頭數個今特解案請訊并知楊吉堂處失業之人不少楊叔　稱失竊報捕由包探在楊吉堂處搜得鞋子一雙的係失贓然楊吉堂係我之族長我不敢指實楊吉堂遞禀聲稱淸晨見有鞋子一雙適楊叔啓言及失竊我卽言明有鞋子不实包探到來指我行竊楊叔啓極力分辨包探不依致被拘案蔡太守問楊叔啓曰爾之失竊旣由包探在楊吉堂處起到失贓爾究竟疑伊行竊抑爲分辨耶答稱我想楊吉堂如果犯竊鞋子斷不在伊處太守謂楊吉堂處尚有躭擱之人或者别人行竊亦未可知飭將楊吉堂交保鞋給楊叔啓領去再行細查如係楊吉堂行竊定須加等治罪 
[法界公堂瑣案]  
　　幼女張袁氏深夜逃出被會捕局探勇等見之送至大自鳴鐘捕房昨晨解案請訊葛同轉問爾爲何逃出答稱八歲時憑媒送至夫家作童養媳今年十六歲丈夫嫌我身材短小另娶二十歲之妻將我凌虐問如何凌虐答稱要我打野雞我不願逃出在外問何時起接過客人否答今年二月間起由姑雇一傭婦伴往烟館茶寮勾引客人有王李兩客攀相好共得洋兩元並不宿夜問爾夫作何生理呌何名字答夫係我之表兄據云在輪船上做生意問爾之翁姑是誰答翁逝世已久姑爲三阿姐問日前逃出姑曾打爾否答初一夜要我出外招客我不肯致遭責打當晚逃出問初一夜宿在何處答在梅春里墻閂口坐以待旦次晨至松風閣吃茶有廣東人要我同往問廣東人爾可認識否答不曾見過問爾可有父母答有父名袁阿毛現在蘇州蕩口地方問爾夫娶妻幾年答三年前迎娶生下子女各一同轉曰爾今逃出作何主意答求恩發堂同轉謂今將爾暫留捕房待爾姑來案對質再核○包探禀翁山仁偷竊鐵錨上鐵圈一個請究翁供在十六鋪内碼頭拾來不敢行竊同轉判押候掌責廿下○通事禀昨日有華捕巡至四明公所相近見有野雞包車停歇巡捕意欲上前查看車夫朱正奎出言辱駡解案請訊同轉判枷號十天發犯事地方示衆○金大德扭房客張聖至案請追房租銀五十五兩七錢同轉問每月房租若干答十二兩張稱租此屋已十餘年陸續積欠且有頂首銀三十兩存在房東處金禀除去頂首結欠尚有此數同轉謂張曰住過十餘年卽可賴錢乎張請俟端節先還一半中秋歸楚同轉謂不准着交保出外限半個月一併理楚如違提究○泰昌襪店積欠房租洋十六元閉門逃逸經房東將屋出租與隔壁萬森泰酒店葛同轉着待三日無人理還房租准由該酒店墊付欠洋將襪店生財歸伊收藏等情均詳前報昨日限期已滿由該酒店之方永祺如數交洋准照前斷完案○積竊戴阿獃李士雙劉阿登同竊小工頭阿雙卽方阿康所開通順錢庄内大小洋元等嗣被失主將劉拿獲送押捕房經包探至虹口將李之姘婦拘押情形均列昨報昨據包探王榮培等禀小的在虹口先將李士雙姘婦奚袁氏拘獲後至是處將李拿住惟戴阿獃已聞風逃逸今將阿獃之姘婦王徐氏等拘案請究失主方阿康投案請究同轉問方曰爾之銀洋放在何處如何被竊方稱通裕錢庄在永安街弄内 
 
 

Page 4

 
 
伊等由側邊牆上挖成一洞入室行竊其洋均放在櫃内被開櫃閂竊去大小錢洋共約二百六十五元有奇又銅洋十四元至次晨知覺在墻洞口拾得竊賊棄下之孔明澄一盞小尖刀一柄及鐵鑿等物均已呈案同轉詰李士雙曰爾由捕房釋出未久爲何不思攺過仍犯前項情事李俯首無言問是晚至阿康家竊物誰人起意來竊同供阿獃起意囑小的同去問入内取洋究是何人供阿獃一人入室小的在洞閂口接授問爾等每人分用若干李供小的由阿獃分給洋五十三元目下用剩洋十五元六角均已起案劉供分得洋五十七元現有洋十七元十六開廿個亦已呈案同轉問阿獸之姘婦王徐氏曰爾與阿獃何時姘識答今年正月間走動問阿獃現往何處答前日早由李來喚去至今未見回來同轉問李曰爾將阿獃喚往何處李供昨日趁輪船往寗波問前日同往何處供因小的姘婦被包探拘押小的欲往戴家將阿獃捉住同吃官司阿獃給我城内景記期票兩紙共計英洋四十五元其票亦在案下同轉閲得期票係盖乙丑年圖書卽問方曰此票是爾處失贓否方稱不是復問李曰阿獃給爾期票之後言往何處答據阿獃言往伊兄處伊兄現在引翔港南貨店爲夥同轉詰王徐氏曰戴共給爾洋元多少答稱共祗白米五斗並無銀洋同轉問劉阿登曰爾與伊等同竊幾次劉一味抵賴備捕頭禀此人前次犯竊拍有小照劉始供去年七月間在登樓萬里春竊過水烟袋一枝捕房押七天具時改名爲劉富來同轉卽問爾云分得洋五十七元今剩十七元餘洋何在答付還叔父小煥錢五千七百文此外尚有用度李供前日因姘婦被包探拘押有茶坊中婦人取去洋七元允許將奚袁氏保出買衣服洋十數元姘婦奚袁氏約用過洋十元同轉謂爾等所言竊物均由戴阿獃爲首但戴於上月十三日送縣遞籍何以來滬如是之速着將男女分别還押俟獲戴阿獃到案再行質訊○法國公司出店張阿金投案控稱昨日有本行侍崽空眷送親串至寗波輪船適碼頭旁有小車夫搬運紫銅有意將婦人撞碰一下衣衫被其撞破當由侍崽知覺與車夫爭閙當有車夫數名竟敢用武由小的出外排解該車夫非但不依忽聚十餘人將小的打得遍體受傷幸有巡捕至將車夫蔡周記張金寳江全壽江洪等四人拘解來案求請究辦並將撞破薄綢夾女袄一件呈閲同轉問爾等均住何處咸稱同住八仙橋土　根家同轉着還押傳王來案再核○張阿金與吳和尚因深夜飲酒在途口角被巡捕拘獲時有人從後擲磚已列前報昨據四十五號華捕投案禀前日在途中將擲磚之王桂林拘住送案請訊同轉判將王押候笞責五十板枷號半月示衆 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海文報局助振摭要]  
　　揚州福和祥庄毛聲和翁募二七寳銀二百三十八兩六錢五分三厘申合規銀二百五十六兩六錢五分一厘○都閂全芸翁經募京平銀一百四十兩申合規銀一百四十四兩四錢八分由本埠天順祥號交到○本城沈嵩齡大善士求病愈洋一百元○蘇城醬業公所潘仲翁經募第十四批洋六十元○上壩怡大號潘逸舟先生募洋廿五元○本埠同愼祥號交來漢口善士募洋十二元○淮城書畵社同人募守一堂洋十一元○南匯義生蘭號顧源慶翁募隱名氏十元○本埠益順盛號洋十元○汕頭電局交來蕭李氏病愈完願十元以上來欵均已拜登感佩私忱有難言喩惟有翹首雲天祝諸君子無量福無量壽而已登報鳴謝伏希公鑒[  同人謹誌]  
[廣益堂來啓]  
　　竊敝堂首辦施醫給藥兩大端旣又添設義塾逹生施棺嫠糧鄉約放生惜字惜穀今春堂宇落成又復議增接嬰老民殘廢等項兹於本月十一日恭荷各憲惠臨並給示諭准令照章舉行爰定期於三月初一日起開收接嬰老民殘廢卽於三月十五日起開辦施醫給藥以廣善緣至閏月份收支各數用特一併奉聞卽希鑒核是荷○唐茂翁六元陳善翁五元朱寶翁吳春翁闕鳳翁譚幹翁王欣翁黃佐翁徐棣翁七户各兩元張金翁趙馥翁周蓮翁何瑞翁韓山翁五户各一元莊源大六角恊興五角洪記二角五分徐雲岩一千文共收洋三十一元三角五分錢一千文○謹登延壽册藥捐收數○南京絨莊街公舘來周崇儉堂十元絲業會舘來我可無病矣五元蘇源一元所懼毫無善行一元億大局來丹徒鹽棧丹徒無名兩元丹陽無名銅洋五元絲業會舘來春宣並茂頴川氏雲臥樓主人有心無力人四户各一元永義昌局來滸浦同懋莊羅錦山兩元又銅洋兩元沈里翁一元蔚豐厚號來長沙三多堂相平銀一兩五錢合規元一兩六錢敬德堂規元一兩合洋一元三角五分章武麗生氏兩元不留名徐不書名魏各五角沈修修沈止止善與人同勉力子沈安安張桂姑謙文堂焦景唐氏艮思堂陳九户各三伯六十文合文銀二兩二錢五分萱蔭閣五百四十五靑舘四百七十云閣一千另八十紫桐花舘八百三十補去年八十文金嘉申四百文淸心堂兩元共收洋三十二元三角五分同洋七元文銀二兩二錢五分規元一兩六錢三千四百文○附收英美租界各善姓集助一文願閏二月分收數美租界收來洋八角五分錢六千九百另七英租界收來洋一元三角錢五千七百三十○總共收洋六十三元八角五分同洋七元文銀二兩二錢五規銀一兩六錢錢十七千另三十七文 
[上海四馬路文報局内恊賑公所經收楊州福和祥莊内賑所細户淸單]  
　　另登毛聲和先生經募江浙山東賑欵淸日堂求病愈助洋一百元無名氏五十元無名氏文星堂點佑小　子平安三户各洋二十元正吟鴻舘主以妻壽筵子揚餅筵移助十元懷安堂因合家平安九元求平安八元天香閣無名氏二户各五元問心齋宋氏胡美華周經裕堂宣陵無名氏修靜仁和錢姓洋户各四元無名氏三元無名氏蕭敏元求耳聾速愈父親進京平安蕭敏羣求平身體健壯蔣記繡廉主人爲母咳喘病愈完願五户各二元李伯衡爲子　願枝記完願無名氏賀綬昌劉錫庚五户各一元無名氏洋四元又二百文伯記二千文無名氏二千九百五十文謝履吉堂一千六百無名户求病愈五百文○季名下十五元海緣山房槐蔭　屋兩户各十元無名氏四元敦睦堂一元無名氏一元又九八錢四百文燕翼堂九八錢六千元無名氏九八錢三千文以上總共計洋三百三十四元足錢十六千四百十八文兩共合計揚平二七寳銀二百三十八兩六錢五分三厘申合原來規元二百五十六兩六錢一分六厘由本埠巨康莊於閏二月廿八日交到合併聲明 
[上海六馬路仁濟善堂籌賑公所施少欽經收第十六批江浙賑捐閏二月十六至廿九日淸單]  
　　常郡蓄素軒黃洋廿元江西史翥翁經募任敦睦堂洋十元又梁繼志堂洋五元董呂氏病愈完願洋十元程乾甫洋七元無名洋五元郁鳳山將請客資移助洋五元無名四元周姓福醴移助一元患雅雖愈求速復元洋一元龍華寺志供和尚經募洋十元　端和尚洋二元成修師爰源師子松師敏松師懷慶師月溪和尚計六户各洋一元了悟師雲德師顯培靜持計四户各洋五角問禪師興旭師計二户各四角堅福師授增師逹榮帝嚴從　定通師正祥式銘八户各二角性發妙正逹凈聚松定蘭陳克聰善慶月燈淨堂帝閳聚寛功立月秀師計十三户各洋一角同安錢三百沛江成道了輝師計三户各錢二百信昌銅洋四十五元安仁堂銅洋五元以上共收洋九十一元七角錢九百文銅洋五十元　 
[海寗附賑公所閏二月份捐數第五次月報]  
　　進澤堂懷耕堂景德堂培德堂載德堂樹本堂耕舒堂遵訓堂厚德堂貽海堂以上十户各助洋五元敬備堂承志堂親仁堂貽穀堂無名氏姚仁甫以上六户各助洋十元怡管堂周銀二十兩循理堂余銀五兩無名氏銀三兩以上三户共廿八兩從粤兑來洋三十六元八角五分祝友濂助洋二十元知不足齋助洋二元高采珊太守助樊平銀廿兩何國程助樊平銀廿兩以上本月共收洋一百六十八元八角五分　樊平銀四十兩付祝友亷兄募來指交張選靑兄寄祝橋陵親賑洋廿六元付鄂省銀信力洋三角前月底結存洋六百七十五元　角又文銀廿兩九八　四兩九錢八分銀洋十元閏二月底總結存洋八百十八元二角五分文銀廿兩九八元十四兩九錢八分文平銀四十兩銅洋十元下　解付再爲聲明[  寓滬勸募海寗附賑公所同人啓]  
[上海四馬路高易公舘内籌賑所陳詠南經收山東江蘇浙江閏二月十一至二十日第一百五十三次賑欵淸單]  
　　十一日無名氏十元宿邑李修平爲父完願四元無名氏二元無名氏銅洋二元三餘堂洋三元恆祥二元公信無不書名消災氏各一元共捐洋八元王燕珍一元無鍚亨泰米行寄來張學順翁募陳春山洋三元華叔異二元楊雲山胡煥　兪子谷秦子文祝沛材各一元共捐洋十元隱名　三元馬春記三元○十二日凌氏二元兪子範花洋半元○十三日張二元劉安吉堂錢六百文藹吉堂錢四百文貞吉堂許鳳亭異樂堂諶雍睦堂各二百文百川党謙德堂福厚毓秀堂守正堂永源堂羅小湖各一百文厚德堂四十文春　堂三十文共捐錢二千五百七十文合洋二元五角京都老福興信局奇來田老渺宣度蔡阿四京文四兩申規元四兩一錢九分四厘劉無名氏一　○十四日元源莊交無名氏十四元有危望解洋五角日昇昌寶號來陜西憫災氏寒憐灾惠黎氏積善人慘災人德隆貴記益順全記各銀二兩　恆慶堂一兩五錢益順正記韶承恕堂永興玉記王益善堂李愼　無名氏水發茂記德盛甡記劉三畏堂各銀一兩萬慶豐六錢七分天義泰張星照立本源廣和店信以成益善中與恆記立盛祥益順公記王致敬堂德興李記各五錢雷震山三錢三分復興號張久平益盛祥大盛魁大成店長盛公馬鼎盛各三錢共捐來經布平銀二十三兩四錢合規元三十五兩九錢七分○十五日江右廷陵氏募松亭林齋心齋光裕各一元延陵氏一元三角五公輝糖當泉成泉各半元康記一角五分共捐洋七元羅桂森五元無名氏一元延陵氏延陵臣八各六角小雲氏益源店樂善堂麟香氏各三角安定氏無名氏少如氏各二角共洋三元○十六日歡夢鄉酬金移賑洋十一元崑山寶成典吳哲生翁募增益堂洋一元隱名氏海陽怡怡軒各半元李趙氏銅洋三元李修本銅洋一元○十七日弭過生求合家平安洋十元不留名四元○十八日浙江嚴　東　厘局募楊紹寘求產平安洋十元無名氏三元柳瑞林二元左雲階孫姚弟各一元四知堂七角眞吉許富陽孫添才丁開六各半元朱世義四角江早狗沈成永陳和順各三角共捐洋廿一元山頭隆昌茂號寄來許廣林錢三百陳運生　鍚泉伍二鳳李七陳　郭石淸刁官　李福二楊一吳細五陳壬妲各錢三百蔚又戍龍亞五富二官興細怡亞五郭生亞垣貴祥己姐春五恩姐亞三大古林三亞七各錢百共損錢四千三百合洋四元○十九日常熟同泰昌求平安洋一元○一十姑蘇連如女士柳純秋心女士仁壽閣純壽閻各一元心願女士壽連女士各半元保壽女十四角長壽堂　壽堂各　角共捐洋七元無名人四元蔡侯祿財源樹德各一元共洋七元泰州裕後堂芹香書屋十元○经上總共收規元四十兩一錢六分四厘英洋一百五十三元花洋五角銅洋六元日本洋三元　 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十六年閏二月廿三日京報全錄]  
　　○諭旨一道錄前○發抄硃批四道江督曾奏借撥鉅欵派員加放春賑摺○又奏道員捐賑銀兩請給封典片○東撫張奏調補要缺知縣摺○閩督卞奏匯解雲南銅本銀兩摺○浙撫崧奏查閲營位出省口期摺○發抄依克唐阿奏鎭海砲台用過工料銀兩報銷奉硃批該部議奏欽此○又抵閩京餉改爲加放俸餉奉硃批户部知道欽此○劉銘傳奏降調總兵吳光亮恭逢恩詔請旨錄用奉硃批吳光亮着交兵部帶領引見欽此○又臺灣　將林福喜等冒錧經費請飭降革奉硃批着照所請兵部知道欽此○○太子太保兩江總督一等威毅伯臣曾國荃跪奏爲借撥鉅欽揀派大員馳赴江蘇浙江災區加放春賑恭摺仰祈聖鑒事竊江蘇被災各屬上年辦理冬賑情形經臣於奏覆會辦蘇賑摺内陳明大槪旋經各道員承領恩帑及臣與撫臣籌撥之欵分赴各屬按照極貧次貧户口散放浙省災狀甚於蘇州亦經浙江撫臣崧骏派員協紳分投散放截至年底放竣地方均尚安謐蘇屬間有一二略費唇舌之處亦經撫綏平復臣除協濟蘇州浙江冬賑各五萬兩外札飭滬局道員赶製棉衣多件揀派委員司事自十二月十三日起至二十二日止陸續由上海趲行一面預備小輪拖帶砲船防護蘇屬以崑山新陽常熟昭文吳江震澤爲一路兼及長洲元和吳縣太湖廰又以宜興荊溪浙江湖州府屬之烏程歸安長興德淸武康安吉孝豐爲一路杭州府屬以仁和錢塘海寗富陽餘杭臨安於潛新城昌化爲一路嘉興府屬以嘉興秀水嘉善海鹽石門平湖桐鄉爲一路其紳士捐助棉衣亦交各委員附帶搭放順道體察情形爲今春加賑張本近處各員年内已放竣回滬遠處於開正亦陸續歸來據述散放棉衣時適値風雪交加歡騰挾纊堪以仰副我皇上衣被災黎之至意江寗近江低田所有偏災窮民扶老携幼及隣省沿江一帶災民來省就撫者不下十數萬人之多臣於城外設廠收養除按期散米外兼製棉衣醫藥妥爲撫恤俟春暖分别資遺惟浙江江蘇兩省災區較廣户口衆多入冬得此賑銀勉可敷衍今春多一閂乃爲日孔長蘇省極低之區春花失望浙省桑樹受傷桑枝恐難出葉蚤事亦必减已深爲日慮亟應奏派大員前往加賑現經臣在於支應籌防兩局及松滬厘局江海關先行籌措銀二十六萬兩内除江蘇銀十萬兩浙江銀十六萬兩以後酌量情形陸續接濟　於安徽鳳陽泗州等處亦已先散棉衣擬卽措撥銀六萬兩派前壽春鎭總兵郭寳昌候補知府羅章等協同地方官辦理所有江蘇浙江春賑查有候補道桂嵩慶廉潔自持堪以派赴江蘇候補道錢寳傳公而忘私堪以會同桂嵩慶妥辦安徽候補道任錫汾辦公實心堪以派赴浙江各令承領銀兩先行兑換錢洋一面帶同廉幹隨員前赴兩省災區按照冬賑户口　别加賑屏除官塲習氣仿照善士加放義賑之式勿憚跋踄之勞勿假胥吏之手咨明撫臣松駿剛毅轉飭地方官妥爲照料與兩省官賑並行不悖各自奏銷務便涓滴歸公俾災民沾實惠一切辦法核與御史余聨沅所奏條陳大致相符至奏開賑捐已一月有餘適値封印加以連年捐輸里疉收捐寥寥近災之地勢難踴躍所賴委辦賑捐委員江蘇候補道吳炳祥胡家楨吳承潞直隷候補道沈能虎安徽候補道任錫汾彭祿又江蘇候補知府王廷訓胡裕燕皆係辦捐熟手廉正勤能多方設法推廣於兩廣及福建山西河南四川等省函牘頻仍廣爲勸募明知勢成弩未捐數不能如上届之多捐期不能如上届之速而因親及親因友及友約計收數以之抵還借撥各欵當可如數歸償除兩省春賑仍由江蘇撫臣浙江撫臣分别具奏外所有臣借撥鉅欵加放春賑緣由理合恭摺由驛馳奏伏乞皇上聖鑒訓示謹奏奉硃批覽奏均悉該督籌辦賑務不分畛域極爲周妥卽着督飭印委各員核實散放以恤災黎欽此○○曾國荃片再據二品頂戴江蘇候補道吳炳祥報捐蘇州浙江捐賑銀三千兩聲稱世受國恩不敢仰邀奬叙等情當將捐銀發局兑收以濟春賑臣查該道係頭品頂戴原任四川督臣吳棠之妇由舉人捐納道員分發江蘇學識宏通辦事精細歴經奏開蘇州安徽浙江賑捐經臣派委該道經理涓滴歸公有裨賑務今又報捐鉅欵足徴見義勇爲雖據聲明不敢仰邀奬叙臣未便沒其樂善之忱該道三代已蒙覃恩賞給一品封典惟生母史氏前經捐請三品封典兹該道捐銀三千兩核與賑捐章程捐請一品封典减成例銀有盈無絀合無仰懇天恩給予二品頂戴江蘇候補道吳炳祥生母史氏一品封典以昭激勸理合附片陳請伏乞聖鑒訓示謹奏奉硃批着照所請該部知道欽此○○太子少保頭品頂戴山東巡撫臣張曜跪奏爲遴員請補沿河要缺知縣以裨地方恭摺具陳仰祈聖鑒事竊照嶧縣知縣秦應逵調補滕縣知縣現准吏部知照坐光緖十五年八月初一日行文按照限减半計算扣至八月十五日作爲嶧縣開缺日期該縣係冲煩難兼三沿河要缺例應在外揀選調補查例載州縣應調缺出先於現任人員内揀選調補如無合例堪調之員准以候補卽用人員題補又河南請示部覆内載沿河要缺州縣如用候補人員卽將沿河候補與地方候補酌量補用並稱卸史周星譽條奏初任人員不准請補要缺惟河工保歸地方候補人員係專補沿河之缺與地方情形不同是以仍照舊例辦理各等因遵照在案今嶧縣知縣一缺界連江蘇水陸交冲緝捕巡防均關緊要且有管理運河催趲漕船之責政務殷繁非精明幹練之員不足以資治理臣督同藩臬兩司於通省現任知縣内逐加遴選非現居要缺卽人地未宜實無合例堪調之員例得於候補人員内揀選請補查有曾任佐貳實缺沿河候補知縣姚廷範現年三十九歲安徽安慶府桐城縣人由監生遵籌餉例報捐縣丞指分北河試用光緖二年十一月騐着到省派分天津道當差三年天津海運案内出力保俟補缺後以知縣用四年復因天津海運出力保俟歸知縣班後加同知銜旌丁母憂服滿起復後於七年七月回省補授固安縣縣丞以十年十二月十四日奉准部覆之日作爲知縣到省日期復丁父憂十三年七月服闋回省因胞兄姚爲霖係直隸候補知縣呈請廻避經吏部改掣山東歸於沿河候補知縣班内補用並以曾任實缺照例毋庸甄别是年九月赴部引見十月十七日領照到東該員年壯才明辦事穩練以之補授嶧縣知縣實堪勝任與例亦屬相符據藩臬兩司會詳前來合無仰懇天恩俯准以曾任佐貳實缺沿河候補知縣姚廷範補授嶧縣知縣期於要缺有裨如蒙兪允該員係沿河候補知縣請補知縣銜缺相當毋庸送部引見亦毋庸聲叙叅罰除咨部查照外謹會同河東河道總督臣吳大徴合詞恭摺具陳伏乞皇上聖鑒訓示謹奏奉硃批吏部議奏欽此○○頭品頂戴閩浙總督臣卞寳第跪奏爲委員督商匯解雲南銅本及内務府經費銀兩彚摺具陳仰祈聖鑒事竊照前准部咨欽奉上諭唐炯奏雲南礦務漸有起色請撥銅本銀一百萬兩部議福建於加放俸餉項下攺解銀十二萬兩等因欽此並准督辦雲南礦務臣唐炯咨閩滇道路阻長應解銅本卽交上海天順祥號商領匯等因遵經先籌銀二萬兩委員柴棠督商匯解滇省投納附片奏明在案查閩省奉撥銅本要欵當再於藩庫兵餉欵内借撥銀四萬兩仍委候補同知柴棠督同蔚長厚等號商匯交上海天順祥號商匯滇省呈繳藩庫兑收由閩至滬匯費在閩照章給領上海至滇省匯費由滇省自行核給又本年十一月奉内務府咨催光緖十二年分閩省欠解内務府茶税銀一萬兩迅速補解欵關内廷要需謹當籌解淸楚現令各號商先行措墊銀一萬兩匯解赴京委令前次管解京餉委員候補同知覺羅彝倫督同投納上兑前二欵俟來年茶税徴完分别還欵據閩省税厘局司道分單具詳前來除咨部外臣謹併案恭摺具陳伏乞皇上聖鑒再奉撥十五年分前項内務府京餉業已解淸合併陳明謹奏奉硃批該衙門知渣欽此○○浙江巡撫奴才崧駿跪奏爲恭報奴才查閲浙東各郡營伍帶印出省日期恭摺仰祈　聖鑒事竊前准兵咨行奉　旨查閲浙省營伍業將省標及杭乍滿營官兵於上年冬間先行提前校閲附片奏報在案兹値春暖日長於開篆後將應辦事務赶緊部署淸厘擬於二月初六日帶印出省先由紹興寍波次第巡閲後乘坐輪船歴定海海門至温州處州並由陸行至金華衢州嚴州各郡逐一校閲由水道回省所有巡撫鹽政衙門日行事件循例劄委藩司代行氏印其緊要及題奏等事仍包封行次由奴才親自核辦除俟閲伍事竣將一切情形分晰具奏外合將前赴浙東各郡閲伍出省日期恭摺具奏伏乞皇上聖鑒謹奏奉硃批知道了欽此 
 
 

Page 14

 
 
[光緖十六年閏二月廿四日京報全錄]  
　　宮門抄○諭旨三道錄前○發抄硃批四道○浙撫崧奏上年水災各省官紳捐賑銀兩擇尤給奬摺○兼署河督豫撫倪奏爲遵旨兼署河督印務摺○川督劉奏京控案件按例定擬緣由摺○閏二月二十四日吏部翰林院侍衛處値日無引見○成公假滿請安○成公克公各謝賜祭祖塋恩○師曾請假十日○都察院奏派專司稽查派出貴恆沈源深○召見軍機○發抄定安奏奉化縣客民陸揚着逆倫案審擬奉硃批刑部奏欽此○又寍遠州朱克楊署鳳凰廰同知奉硃批吏部知道欽此○長順奏遵查吉林防軍數目駐紥處所奏硃批兵部知道單二件併發欽此○又同知曹廷楨署雙城廰通判奉硃批吏部知道欽此○○松駿片再浙江省上年水災旣重且廣仰蒙特恩頒帑提撥庫欵而冬春賑撫爲日甚長不敷甚鉅是以兩江督臣曾國荃會同奏請開捐以資接濟一面由奴才率屬捐廉分勸本省紳商並外省將軍督撫臣捐助接濟各欵自光緖十五年十月起截至十二月止核計收到籍隷浙江京官捐助勸募銀一萬六千餘兩順天府奏撥銀一萬兩盛京將軍副都統奉天府尹共捐銀五千兩又奉天省籌解銀七千兩直隷省籌撥募捐銀四萬八百兩江寍省籌撥銀五萬兩江蘇省官紳籌捐銀一千兩又洋一萬一百元安徽省籌借銀一萬兩又捐募籌解銀五千五百兩山東省籌捐銀七千兩河南省籌撥及捐募共銀四萬七千餘兩又洋二百元福建省籌捐銀二千兩又洋一千元台灣捐募銀合洋一萬元江西省籌捐銀一萬一千兩湖南湖北二省籌撥捐募銀七千四十兩零四川省籌解及捐募銀七千八百兩廣東省籌撥捐募銀一萬四千兩又洋二千七百餘元貴州省捐募銀二千兩上海協賑公所募捐七次共銀四萬四千餘兩又洋四萬三千元又棉衣三萬八千七百五十件以上銀洋平偵不等約計合庫平銀三十六萬餘兩又棉衣三萬八千七百五十件此外尚有已接各省電報函稱捐募未到銀兩容俟收有實數再行奏報伏查各省將軍副都統府尹督撫司道官紳遥問浙省水災奇重均各仰體皇仁情殷周卹數月之間集來如此之鉅俾浙省賑務得以措手實爲初料所不及所捐銀兩除本省官捐不敢邀奬並外省籌撥公欵不給奬叙外所有將軍督撫及司道等捐廉助賑各欵擬俟彚齊分别核辦仰候恩施其餘各省官紳捐欵及浙省紳商捐助之項似應一律准其照章給奬至此次辦理浙賑災廣欵絀諸形棘手與各省近年偏災情形不同在事官紳始終勤卒不遺餘力而襄查户口勸集鉅欵並賴外省員紳不分畛域協力相助洵屬異常出力合無仰懇天恩俯准援照河南山西辦賑成案俟事竣一律擇尤酌奬以昭激勸出自逾格鴻慈據籌賑總局司道詳請奏報前來除分咨各省查明捐助各官紳姓名造具履歴送浙彚核分别辦理外合將截至上年年底止京外各省官紳籌撥捐募浙賑銀洋數目曁辦賑出力官紳事竣懇恩奬勵緣由附片陳請伏乞皇上聖鑒訓示再浙江官紳捐助銀洋棉衣等項現在尚未據禀報齊全容俟賑務辦竣再行截數開報合併陳明謹奏奉硃批着照所請該部知道欽此○○兼署河東河道總督河南巡撫臣倪文蔚跪奏爲遵旨兼署河督印務恭摺叩謝天恩仰祈聖鑒事竊臣前准河督臣吳大徴抄摺移知懇思賞假回籍省親旋據直隷督臣李鴻章轉電恭錄正月二十二日上諭吳大徴着賞假一個月准其回籍省視河東河道總督着倪文蔚暫行兼署欽此等因臣於正月二十六日恭設香案望闕叩頭謝恩遵將河督印務署行接署二十七日謹將河督臣吳大澂聞訃丁憂回籍緣由循例由驛奏請旨　　简放在案伏念臣皖江下士知識庸愚洊摧封圻毫無報稱方懼難勝夫疆寄廼蒙兼畀以河防撫已慚惶罔知所措現在黃河兩岸正須料理春廂運河規復南漕一切挑濬事宜均關緊要臣惟有督飭道廰認辦理不敢以暫時兼署稍事因循以期仰答高厚鴻慈於萬一所有微臣感激下忱理合恭摺叩謝天恩伏乞皇上聖鑒謹奏奉硃批知道了欽此○○頭品頂戴四川總督臣劉秉璋跪奏爲審明京控案件按律定擬恭摺仰祈聖鑒事竊臣前准都察院咨四川孀婦張吳氏遺抱張秀方以督殺奪財懇究雪寃等詞赴院呈訴一案光緖十三年閏四月二十九日具奏五月初一日奉旨此案着交劉秉璋督同臬司親提人証卷宗秉公研訊確情按律定擬具奏抱告民人張秀方請部照例解往備質欽此等因當卽欽遵行司委提人卷到省發委成都府等逐加研訊困兩造各執一詞要証未經到案無從質訊虚實由司詳咨展限嗣經虁州府具禀奉節縣民黃占魁等因錢債具控黎鴻鈞牽涉張吳氏京控命案由司詳經臣奏請將留川儘先補用叅將黎鴻鈞先行革職歸案審辦光緒十五年三月二十日奉硃批着照所請該部知道欽此欽遵行同轉飭遵照在案兹據成都府知府朱其煊等以案証崔鴻舉由外回川自行投到審明議擬解由按察司何樞審擬解勘前來臣親提人証研訊緣張吳氏黎鴻鈞分隷合州奉節縣張吳氏之夫張秀春前在軍營保舉儘先遊擊黎鴻鈞係留川儘先補用叅將光緖十年提督鮑超募集霆軍調取黎鴻鈞管帶新右營勇張秀春亦至霆營投効十一年二月行抵雲南黎鴻鈞因新右營左哨官唐定高病故禀經鮑超飭令張秀春接充該營哨官頗資得力七月間霆軍奉文遣撤張秀春與哨書崔鴻舉馬夫甘占魁同路回籍行至寳寗縣屬土庫坊地方撞遇散勇遊問余長靑吳占春黃占春搶奪行李衣物張秀春轉身追捕被余長靑等殺傷倒地崔鴻舉等畏兇不敢攏拿余長靑携贓逃逸崔鴻舉等查問張秀春已不能言語移時因傷殞命崔鴻舉卽赴營官統領處具報維時黎鴻鈞正在廣南府臥病其子黎錫重亦在府侍疾黎鴻鈞聞報前情當卽力疾前往飭勇查拿一面飛禀鮑超添派營官羅錫桓等帮同拿獲余長靑吳占春黃占春解營訊據余長靑供認係新右營散勇因挾張秀春不允添給盤費將其責飭之嫌紏同遊匪吳占春黃占春搶奪殺斃張秀春不諱並未供有黎鴻舉父子在塲主謀鮑超當將余長靑等三名按章軍令在營正法崔鴻舉等卽取身帶零銀雇人將張秀春屍身棺殮安埋嗣崔鴻舉回家同甘占魁往向張秀春之妻張吳氏告悉情由張吳氏於鮑超行營折回瀘州時同抱告夫族張正常赴瀘遞呈懇發卹賞經鮑超諭知張秀春死後查辦情形並念張吳氏貧苦孀守賞給銀二十兩又給搬柩盤費銀一百兩投具領結完案迨後張吳氏欲令崔鴻舉甘占魁同往搬柩値其遠貿久覓不獲又聞傳言懷疑黎鴻鈞父子有在塲主謀情事一時痛夫情切起意京控倩過路不知姓名人砌稱曾經鄉紳禀報繕就呈詞並恨張正常不肯赴京將其一併牽告另遣其故夫族弟張秀方晉京赴都察院呈控奏奉諭旨咨解回川委提人證發局審辦因兩造各執一詞要證未到無從質訊詳咨展限嗣據虁州府具禀奉節縣民黃占魁等因錢債具控黎鴻鈞牽涉張吳氏京控命案復由司詳請將叅將黎鴻鈞奏叅革職歸案審辦兹據成都府等以案證崔鴻舉自行投到訊明議擬由司解勘前來臣親提研鞫據供前情無異詰無起釁别故及另有教唆之人案無遁飾此案張吳氏因其夫張秀春從軍霆營撤回在途被散勇遊匪余長靑等搶奪殺斃哨書崔鴻舉目擊其事報經鮑超拿獲正兇余長靑等三名訊明正法黎鴻鈞父子並未在塲主謀曾經張吳氏赴瀘州行營具結領賞乃張吳氏於夫故事結兩年後聞傳言懷疑砌詞遣抱京控殊屬不合惟因痛夫情切懷疑所致呈騐鈔札未盖印信關防訊係隨意砌飾希圖聳聽一經見證質訊卽據實供明甘願具悔情同自首尚與始終誣執者有間應請將張吳氏照不應重律據杖八十事在光緖十五年二月初四十七曁三月十六等日恩赦以前所得杖罪應予援免並免收贖張秀方抱告京控訊明不知案情應毋庸議寫詞之過路不知姓名人無從查究叅將黎鴻鈞未能先事防範約束以致散勇滋事搶殺自難諉爲無咎已經奏叅革職查明黃占魁等所控錢債實係另事現在人證未齊自應分案辦理責成黎鴻鈞自行理明歸淸再行另結無干省釋未到人證免提省累除將全案供招分咨外所有審疑緣由理合恭摺具陳伏乞聖鑒飭部核覆施行謹奏奉硃批刑部議奏欽此 
 
