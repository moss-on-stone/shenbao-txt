# 1919 - 261 - 4916741

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[舍我其誰（冷）王揖唐之談話]  
　　孟子有言當今之世舍我其誰今王揖唐之對於和議亦作此語然則南方而不與開議者和議從此絶望矣然則王揖唐此次之爲和議代表也早定一或則成和或則絶和之决心也何也據其所言除王外再無第二人爲北方代表也然則和可絶而王不可易者此次北方與王之定策也然則北方之視王與國家孰重乎王之視和議代表與國家之和議孰重乎然則北方與王之對於國家對於和議所謂誠心者其限度亦可知矣 
命令 
[九月二十四日大總統令]  
　　兼代國務總理財政總長龔心湛呈請辭職情詞懇摯龔心湛准免本兼各職此令 
[又令]  
　　特任靳雲鵬兼代理國務總理此令 
[又令]  
　　任命王爲　爲直隸陸軍第二混成旅步兵第二團團長此令 
[又令]  
　　陸軍總長靳雲鵬事請任命李廷輔爲直隸陸軍第二混成旅步兵第一團團附應照准此令 
[又令]  
　　陸軍總長靳雲鵬呈請任命舒如恒爲陸軍第五師砲兵第四團副軍械官應照准此令 
專電 
[北京電]  
　　靳雲鵬於今晨到院視事財長由李兼代靳已副署午後發表（二十五日下午二鐘） 
[北京電]  
　　靳代閣不久徐意仍屬周樹模改組（二十五日下午二鐘） 
[北京電]  
　　龔臨去發出通電述財政困狀希望此次善後借欵撙節動用否則簽字之日即破產之日（二十五日下午二鐘） 
[北京電]  
　　新國會創例大開保案由兩院議長於二十三咨總統請將各科長以簡任用秘書五十餘人均薦任惟某秘書本簡任職改二等寳光章又憲法起草會速記亦保八名輿論大譁此案本趕龔任辦出經徐留中現擬交院發銓局核議 
[北京電]  
　　中交京鈔落至四八（二十五日下午二鐘） 
[北京電]  
　　外團允將鹽餘二百萬於月内提付（二十五日下午三鐘） 
[北京電]  
　　東三省巡閲使權限照兩廣巡閲使已由參陸處擬定（二十五日下午三鐘） 
[北京電]  
　　劉式訓應召來京（二十五日下午二鐘） 
[北京電]  
　　井陘煤鑛收歸官辦（二十五日下午二鐘） 
[北京電]  
　　皖財廳長陶鎔署（二十五日下午八鐘） 
[北京電]  
　　崴電俄列寗政府聲勢甚盛宣言聯合工界實行過激主義務將各國僑民及日美軍隊逐出西伯利亞界外（二十四十下午四鐘） 
[北京電]  
　　恩華電前日人藉口軍事協定派員來科布多調查現已轉赴烏梁海謝米諾夫派來軍官兩人亦轉赴庫倫（二十四日下午五鐘） 
[北京電]  
　　龍濟光所部大小官佐一千餘員薪餉未發仍留駐軍沽小站等處昨又來催索（二十四日下午五鐘） 
[北京電]  
　　孫烈臣電黑省土匪猖獗通巴陽龍各屬尤甚力薄難防請電鮑將十九旅各營開回並商張抽調奉軍來江協助（二十四日下午五鐘） 
[香港電]  
　　昨學生數百人聚衆警廳索釋查貨捕之學生甚激昂並結隊到軍府請願廳長卒令教育會長校長保釋（二十五日下午二鐘） 
[香港電]  
　　軍政府定星期六集軍事大會决和戰策（二十五日下午二鐘） 
[香港電]  
　　二次關餘昨交軍府財部數爲六十七萬五百（二十五日下午二鐘） 
各通信社電 
[北京電]  
　　英公使語人云南方非不欲和甩專反對王揖唐 
[北京電]  
　　電陸徵祥德約事現由顧維鈞主持（以上二十四日）以上平和通信社電 
[北京電]  
　　靳代理今晨到院受事 
[北京電]  
　　將任龔心湛爲公府高等顧問 
[北京電]  
　　昨馮在宅召十五六師軍官演説慰勞 
[北京電]  
　　奉直張曹兩使來電不可輕信反對卽對王總代有所動搖 
[北京電]  
　　歐會告成定期慶賀政府擬電徵西南期全國一致舉行 
[北京電]  
　　元首擬乘何間在京召集軍政要人會議解决時局 
[北京電]  
　　徐佛蘇吳鼎昌均擬再辭 
[北京電]  
　　秘書長郭則澐辭職將以張志潭繼任（以上二十五日）以上中華通信社電 
[北京電]  
　　俄鄂政府阻我江防各繿進駛軍心甚憤要求中央除嚴重交涉外并俟國際聯盟協會成立據約電請公判以明曲直 
[北京電]  
　　國際聯盟協會提案政府從陸徵祥請召集院部人員組會討論業已着手（以上二十四日） 
[北京電]  
　　靳允代閣徐囑即繕命令聞今晚可下龔辭職通電已發出 
[北京電]  
　　院秘書長郭則澐連帶辭職靳托人挽留無效將以張志潭繼任 
[北京電]  
　　東海昨晤河間談和議事情帮助聞河間允盡力疏通并主張對法律讓步以示誠意 
[北京電]  
　　李思浩因軍費無着不肯代理部務張弧允爲助力李承認暫代旬日 
[北京電]  
　　聞銀團已允認墊付一月鹽税餘欵約四百萬元秋節前交付 
[北京電]  
　　公府財政委員會議决派員參加新銀團院意將以丁士源充任 
[北京電]  
　　鹽政署實力核減經費各種警設機關擬即一律裁撤正在籌畫併省辦法 
[北京電]  
　　教育部某司長建議庚子賠欵退還後要求一份歸部爲振興教育經費並條陳振興程序 
[北京電]  
　　電告熊克武川賑三萬元即撥匯 
[北京電]  
　　熱綏哈三特别區均以地方困瘠請將八年公債免予攤認 
[北京電]  
　　龔辭靳代已發表龔今日下午到院交代辭呈云値國事艱難之會遂忘愚陃勉效馳驅無如心餘力絀已逾宣聖攝相之期莫副謝傅斯人之望雖張良借箸願有補於一籌而傅説和羹本難調於衆口若更蹉跎時日匪惟貽戀棧之羞抑且重伐檀之請 
[北京電]  
　　龔通電南北首言謀和之苦心次言財政之窘况末言借外債有亡國之憂 
[北京電]  
　　靳定於敬日就職因祀孔停國務會議李思浩代財政俟靳副署發表 
[北京電]  
　　李純電告南京二十五日解嚴（以上二十五日）以上中孚通訊社電 
法國無線電 
[二十四日里昂電]  
　　上星期六日協約國代表在法國外交部簽定售賣軍械及子彈條約此項條約之簽定在禁止販賣多量之軍械及子彈蓋散之殊足危及和平及公安云 
[二十四日里昂電]  
　　倫敦消息現傳勞合喬治氏於十月二十二日歸來時擬偕改組之内閣出席於國會政界預料數種更動業已决定勞氏僅待英王由蘇格蘭遄返時得其同意俾便實行其中尤著者大約嘉森氏將代貝爾福氏而任外相其餘要職之更動者尚多正在計畫中並傳裴蒂氏將繼龍格氏而任海軍上將愛爾蘭事務大臣馬克弗森氏陸軍大臣奇希爾氏將遷調他職云 
[二十四日里昂電]  
　　據自瑞典京城傳來消息波蘭軍隊向尼曷潑河前進殊使過激黨軍隊中發生驚愕匆遽棄去維脱勃斯克麥希勒夫等區域並退出麥希勒夫奧爾沙伐維脱勃斯克波洛克等地退出時擄去波蘭紳士投入墨斯哥及都拉獄中 
路透電 
[二十二日巴黎電]  
　　德國政治日報否認德日曾訂密約之説 
[二十三日羅馬電]  
　　達倫齊哇氏發表公報謂港口雖經封鎖而仍有糧食自巨里安阿爾泊等處運抵義勇兵亦源源而來 
[二十二日巴黎電]  
　　法國實業善後總長聲稱高等經濟　會在比京所辦之事成績頗佳法比經濟關係將較前更爲密切蓋法國願以優惠之待遇給予比國也該總長謂盎凡爾港與法國大有關係法國雖禁礦質出口伹對於比國擬破例供給之云 
[二十二日巴黎電]  
　　法國商務問題仍頗嚴重商會聲稱法國製造家與商家所注重者乃僅以機器與原料運入俾可以奢華品運出蓋奢華品乃法國大宗出產品也 
[二十三日倫敦電]  
　　湯末斯氏今日在此演説謂旦夕恐將有鐵路罷工之舉蓋政府所提出畫一工資之議於受資稍厚之人未予津貼之故如現行戰時工資合同於十二月間取銷則有若干人每星斯須減工資十四先令吾人曾促主張立即行事之路工力避局部罷工以免妨礙談判 
[二十三日紐約電]  
　　鋼工罷工之第一日其影響及於二十州之多惟僅數處發生騷亂紐開塞爾之防兵槍擊七人一人受重創各處被拘者甚多第二日之報告罷工者頗得勢尤以哇哈愛哇州爲甚芝加哥與譬資堡復有工廠多家停閉數處續有暴動罷工者與防兵互起衝突目下聞僅死一人重傷三人大約均將不救受微傷者數十人譬資堡鋼工聯合會宣稱罷工者現共有三十二萬七千人 
[二十三日華盛頓電]  
　　參院决議澈查罷工現局以便政府出而干預之 
[二十三日倫敦電]  
　　道路交通部於今日開幕吉特士爵士開始總管全國運輸事務現望藉此可大省經費 
[二十二日巴黎電]  
　　法國各報謂觀於對布和約各條欵足證協約國待布之寛厚各報又稱大約塞希羅三國均不滿意衆謂布國自承其過宣稱願出各項賠償其志實欲超脱戰爭而較一九一四年前更爲强固云 
[二十三日倫敦電]  
　　印度代表麥斯敦氏澳代表克尼白斯氏加拿大代表格里夫資氏南裴代表伯恩斯氏今日參與所得税皇家委員會分委辦之會議討論在帝國境内停收所得税之問題各代表表明其所代表各政府之態度並説明加税所應根據之大綱卒决定下次會議再討論各政府所提出之補救方法 
 
 

Page 5

 
 
   
 
 

Page 6

 
 
國外新聞 
[大陸報之國際同盟功效觀且俟將來之明騐]  
　　中美新聞社譯大陸報社論云威爾遜總統在歐洲爲國際同盟所盡之力世界中若干區域之人民有不尊重之者此等人民美英法意日及中國皆有之其所以不尊重之理由則一因國際同盟之效果今尚未見二因個中人所已協定之事尚不盡爲外間所知或知之而以爲不克實現也威總統今正在美國游行演説其目的在直接對美民明白解説國際同盟之蘄向與彼所已取得之協定倘照彼之解釋而實行則必大有造於世界而目下尚須有所盡力方能完成此全部計畫以造福於將來之和平與人類之樂利總統在加立芬尼州之橡地演説謂和約及國際同盟約章乃此後世界正義與慈悲之發源物按威君對於此兩約章之觀念原屬如此彼之往歐洲奮鬥者在此彼之所已取得者亦在此但非和約批准而遵守之不可此即爭點之所在也一般人對於人道主義顯然不若威總統信仰之深此等人以爲祇須有一倔强之政府拂袖而起則同盟之全部即將破裂而威總統以爲不然本報亦以爲不然也總統在橡地演説中又云和約爲救濟世人之第一條約以前所未嘗有和約擊破欲得新土地抱帝國主義之政府之希望（吾人於此須記得世界中尚留有幾個帝國主義之政府）和約規定世界中任何土地爲住居該土地之人民之所有一般人讀威氏此種解説必立發一問曰山東如何矣夫威總統對於此問題亦必念及之故彼之演説又曰美國在巴黎所遭之惟一阻碍厥爲美國未預聞之密約而此和約則將一切密約盡行掃除矣夫英法對於山東問題旣訂有密約威總統在和會席上自然不克行動自由吾人曾聞居於專門家地位之人均詆責英法訂密約而於威總統有恕辭然而英法此舉亦非得已試思中國彼時不但不助協約且政界大老多提倡德國人之主義而日本則助協約驅德人出東方因此取得山東權利日人將靑島德人逐出而佔領膠濟路膠濟者德人資本所造而爲德人所有者也日本僅被許保留其對德開戰後所奪得之權利財產中國在山東之主權並未損傷况彼已允許師還膠州乎然則中國就此一事而論果何所損失者况中國在戰時曾有何種牲犧足以當然請協約國予以珍貴之報酬者乎故中國於此事必須自責或責其愚昧貪黷之政府質言之中國已甚佔便宜將來在國際同盟之下尤有得而無失何以言之中國今日之敵祇有一日本然使中國能發展則日本實不欲爲中國之敵况有同盟之保障日本雖欲繼續危害中國而不能將來日本不能復佔中國土地不能再訂密約故國際同盟而得存立中國將脱去其惟一之眞敵而自理其國事也威爾遜總統在巴黎所殫心以求解决之大問題甚多山東祇其一端至成功與否非目下所能逆睹據美國各大報近來所行投票法表示美民贊成國際同盟贊成與反對之數爲十與一之比其中有六人主張附以保留三人則全不主張保留而皆贊助其成立其反對者祇一人耳夫美國需要國際同盟之切不逮任何其他各國而美民贊成者多則他國人民似應全在贊成之列矣威總統在歐洲成績甚佳今已日益顯著向使彼未親赴和會其結果如何固祇可付諸想像而未必能湧現一國際同盟以繫吾人之希望則可想而知也 
[杜威博士之中日問題論]  
　　中美新聞社華盛頓通信云杜威博士有文一篇論日本侵略中國事甚詳載諸新共和國雜誌茲照譯如下當歐戰以前地大物博之中國爲五大强國角逐之場夫人而知之迨歐戰旣開形勢一變若俄若德若英若法均殫精畢力舉其生命財產投入大戰之漩渦中無暇東顧於是日本遂獨覇東方出其外交手腕乘此千載一時之機會大張其國勢他國覩其勝利固無如何實則與之同謀之俄國勢尚隆盛時日俄間本已訂立一攻守同盟英法與日亦有密約凡對於日本之優待皆取償中國而日德間是否亦有密約尚屬一疑問因關於日人沃他氏（譯音）在丹麥運動之情形未得確報無從證實設果有之則供其犧牲者並有俄國不僅中國而已日本旣以東方主人翁自命然二三年來因中國之内政外交而起一問題即中國當行眞實無妄之平民政治歟抑仍其歷代相傳之專制政體歟而其名稱之爲共和抑爲帝國姑不必論其涉乎國際者亦有一疑問即中國可否由各國共管使其領土得以保全抑或使中國遵日本軌轍力能自保不爲他國所侵凌此項問題意見紛歧不一而日美二國尤爲此爭論之燒點大抵其定局須觀事勢之如何莫能自决彼日本竊效歐西諸强之秘密外交手段誠巧妙無上彼自言其最終之目的在使東亞脱離外人掌握其言未始無理亞細亞孟祿主義亞細亞爲亞洲人之亞細亞主義固公然表暴於世不足爲諱日人以爲吾之擔保中國領土完全特以拒歐人之侵入非有他故外人若有誤會實爲大愚日人且謂吾之擔保朝鮮領土完全按照情形惟行此法爲最有效換言之即日本欲圖以紛亂疲弱無進步之中國歸諸有統系有武力之日本裁制之下而爲其保護國彼日本先仿效西法如科學實業教育軍事善後即用其所學倒戈以向西方而今復欲保全東方之領土文化與學術其二十一條要求與其他中日密約似有言外之意向中國曰汝但全賴日本之保護可保不失汝國際間之地位並可免分割之禍脱離勢力範圍與債務等否則不能得領土完全及自由與威望也夫以日本在中國地位之優越凡軍事工商實業一切大利益無不握於其手惟其欲謀人之國所抱政策太流於偏激眼光短淺恐結果終難如願日人今日固能控制北方政府官吏然中國當局於日之根本主義初未承認未嘗不盼時機期行脱日本之覊絆惟此曹愛國之心不敵其權利思想其於日本之强硬要求如二十一條之類初亦力拒必待日本出代價充其私囊而後始聽命焉日本之能控制中國當局證之中國議和專使在巴黎不簽和約一事而情尤可見中國學潮旣起政府雖允將某某閣員撤任然初未允飭專使不簽和約洎乎山東人民請願不已始含糊允諾電飭然此項電訓迄未達巴黎直待各專使發於愛國眞誠違抗政府之訓令寗自負責而不簽和約焉（未完） 
[山東問題之意報評論（二）]  
　　七月二十一意大利日報著論云歐洲問題尚未解决遠東又生問題不久可成爲重要者即中日間之山東問題是也查意總理哇朗讀與意外交總長沙尼諾及比外交總長邢士門回國時日本亦似有離開和會之意因此日本一方面更加堅持他方面不得不勉强敷衍其結果則爲日本第二全權侯爵牧野對於提出人種平等議案作爲浮泛之保留條件而他國對於日本要求之山東及在太平洋之中嘉祿林義島二事則反確實承認之矣查日本在和會之最大要求厥爲三端第一爲將人種平等之旨載入民國聯合會之條約斯實爲正大光明之要求但美國極力反對第二爲日本繼承德國在膠洲之領地及在山東之勢力該項要求日本根據於軍事所獲及用哀的美敦書强迫中國簽字之條約該約卽中國現向歐西諸大國控訴者第三爲佔據德屬之太平洋羣島該事雖得某國贊右訂有協約在前面澳大利及美國極力反對蓋美國不能坐視日本正式管理在菲列濱及檀香山間之羣島因日人之僑於彼者已屬不少也日美相爭之結果在原則上爲美國獲勝而在實際上則奏凱者日本也和約中有一條載云德國將一八九八年三月六日中德條約及他項約章所獲關於山東一切權利均讓渡於日本尤專指膠洲領地魯省路礦及海底電線而言日本照該條所載有繼承德國所有權利之權惟在和會中聲明將來與中國直接交涉此乃該問題之現情也查中日間關於此事之協定則爲一九一五年之條約（即二十一條）彼時日本乘列强有事無暇東顧之時用哀的美敦書强迫中國簽字中國因此受其覊縛該約訂於是年五月二十五日迄今遵守秘密其第一條云中國政府允諾日後日本國政府得向德國政府協定之所有德國關於山東省依據條約或其他關係對中國政府享有一切權利利益讓與等項處分概行承認假使該項條約未曾取消則現時日本所允與中國直接交涉者有何價値中國全權在和會中申説法理上之理由及當時被迫之情形冀於所訂强迫條約之外使山東問題有公平之解决此項强迫條約即一八九七年德國兵船襲據山東後之中德條約及日本以四十八點鐘爲期之哀的美敦書後之一九一五年條約是也且一九一七年八月十四日中國對德國宣戰時曾聲明中德所訂之一切條約及各國際條約中關於中德兩國之條欵均已取消按照國際公法固有成例也但中國希冀脱離中日條約之嘗試竟已歸於失敗矣夫日本屢次聲明不欲侵犯中國主權不願併呑山東僅求獲經濟上之利益並仍維持中國之權利對於膠洲亦稱已準備交還中國但須有數種之保證條件以爲日本人流血及日本金錢之酬報在中國對於日本浮泛之詞自不能允業即聲明照此情形中國萬不能簽字矣今如以理而論則該問題將來應由國民聯合會解决之欲知山東之重要須知該省之特别價値查山東爲中國之最富最肥及人民最蕃之地居民約三十八兆有奇（平均每一方基羅密達有居民二百十二人）有重要鐵路二支（津浦鐵路經過該省該路爲南北交通之要道）係德人所築凡長四百三十四基羅密達該省有寶貴之礦山及農產品煤鐵黃金金類及寶石皆有之由此觀之中國各省除雲南之外山東寶礦產最富之區水陸交通甚便且市鎭林立尤適宜於工商在黃海與直隸間之山延面半島灣港極多中有一大平原灌溉便利易於種植故出產甚富蓋黃河者乃亞洲最大之河經過山東全省者也濟南之周圍四十二基羅密達幾如巴黎之大焉山東爲中國之聖地蓋中國之賢聖大都魯產孔子孟子均生於此山上有文廟至今前往瞻禮者絡繹不絕即此一端可知日人之侵入難免不生擾亂蓋中國人對於日本之野心一致抗議決不能容日本展布其勢力於一極大極富人口極蕃之省其富源之廣如歐洲之一國者也以上見日本承繼德國權利關係之重是以日本在和會中持強硬態度和會對於此種權利均承認之中國則不願聞之將來遠東大局之前途有不能不爲我人之注意者矣 
[法國毛織業之將來]  
　　法國無線電社巴黎通訊云毛織業爲法國最重要實業之一著聞於世戰事發生大感影響紡織家亟思增多毛織品之產額保全毛織業之獨立與其固有之名譽現已採行種種方法以維持該業現狀而植將來大活動之基礎前從戰地移居他處之紡織家已在居住地重理舊業或購置舊機或利用絲綿紡績廠故未遭兵燹之區域毛織業大爲發達尤以里昂等處爲甚雖戰時細毛絨之供給來自瑞士與伏斯巨及亞爾塞斯者不易多得而大宗織絲機又不能用以改織毛貨然里昂一處已有毛織機七千五百架苟非細毛絨缺乏則進步尤速估計毛織品之出產現値五千萬佛郎有奇不久每年產額定可達一萬萬佛郎北部紡織家今因戰局完畢大半重歸故里恢復舊業但新成立之毛織業中心點未必因此稍減其活動華龍地方之工廠多用水力發電機此後以煤價奇昂之故華龍毛織廠當有加增而羅恩河西岸之增設新廠亦意中事德國所出毛線織成之傘蓋布向來猶佔世界市場售價甚高今里昂出產之品漸足與之抗衡將來希望甚佳且戰後毛織品需求必大是以新廠縱見增多亦未必大碍及北部毛織業之利益也再亞爾塞斯併入法國後毛織業所得補益尤關重大按亞爾塞斯有毛織機五十六萬八千錠可使法國增多出產能力百分之二十三而爲世界織造絨呢國之領袖今兵燹區域内之毛織家方設法修造廠屋添置機器羅致原料招練工人雖經費浩大然政府允以德國賠欵償其損失故恢復當不甚難也 
國内要聞 
[北京通信（霜羽）軍事協定之廢止觀過去之事實與將來之危機]  
　　上月外交部曾有取消軍事協定之建議因段氏不允旋即擱置至最近十日内又有外交委員會之提議而陸軍部方面亦擬具説帖指陳辦法靳雲鵬於上次閣議即以爲言明日（二十三日）公府又開聯席會議召集外交部參謀部陸軍部海軍部邊防處五機關之要人共商辦法故軍事協定之取消又似有動機矣 
　　此次動機之由來一因英人對西藏交涉以軍事協定爲口實謂中國對日如此對英不應望以讓步當局至此不得不力求解免之方二以靳雲鵬傅良佐張志潭之徒近來亦有覺悟知軍事協定不取消後患無已故靳氏得傅氏之同意竟擬具辦法最近一星期内外交委員長汪大夑奔走於府學胡同向段氏商榷者已經數次而靳傅二人亦日聒於段氏之側前日段氏入府徐東海又根據主張取消者之言論明告段氏謂朝鮮與日人訂軍事密約致亡其國其經手訂約者爲林權助今我國與日本協定亦同此性質且同出林氏之手令人思之不寒而慄云云故近今情狀爲共努力於廢止之一途乃可斷言者也 
　　至軍事協定之爲害則實有令有寒心者去年初訂此協定時只已宣布之陸海軍兩種正約及説明書吾人讀之已覺其流弊無窮而不知以軍事協定之弊害言該正約僅爲概括的爲基礎的其表面上之可駭尚未達其極點乃有此協定以後適徐樹錚繼任爲參戰處參謀長因該協定第六七各條旣有隨時商定種種事件之説故每遇一事即與前之齋藤季治郎今之東乙彥（均日館武官）訂立附約其開首皆曰（根於軍事協定之精神乃有左之協商）如互派聯絡員也設軍官教導團也軍械同盟也其迭次所訂之附約積之當厚二寸許世人但發見某事疑爲根據軍事協定而來而協定中並未有此原文即吉黑新疆督軍庫倫都護亦時以此質問參陸處參陸處無以爲答轉詢參戰處乃復以軍事協定之所有物蓋其他軍事機關皆莫知其内容也最可憾者則爲今夏尚與東乙彥聲明期限由歐戰終了改爲俄國内亂全平一事 
　　附約各弊害多爲人所不及知其最顯著者無如安定門外黃寺軍官教導團之組織從前該團初組織時即共知有日本軍官下士二三十人及最近調查則該團中所有日本之下士及邊防西北各軍中所有日本之下士共有二千人之譜其所由來無人知之有謂日本暗中加入而得參戰處默許者某軍事家謂人曰日本之下士皆受有教育其來也皆由日本之遣派今以此多數之下士加入軍隊之中爲下級軍官以指揮兵士將來有事心專供日本之用而中國有邊防軍三師西北軍四混旅即不啻日本之在中國有三師四混旅之兵力將來流弊何可勝言云云今聞陸軍部所擬辦法有取消教導團一層然旣招致日人如此之衆其取消之如何善後亦尚難預言矣 
　　原此協定之發生乃由林權助開列辦法於第二次段内閣時向段當面呈遞並以寺内與段互相扶助爲言因得段之允許至徐樹錚所訂各附約乃最後之結果爾然其他附約段或未聞其詳而最後之展期乃段所知者日前提議廢止時段氏已以期限甫展俄亂未平不可失信爲言又謂如日人詰問將無詞以對故段氏力拒廢止之議卽汪大夑迭次游説亦尚未得其許可惟張志潭語人謂我已能進言於合肥傅清節亦竭力助我可以有望而已然有世人所不可不知不可不防者則聞段派諸人之意終不欲失歡於日人意欲與日本交涉行一改頭換面之計以掩人耳目即另定一替代軍事協定之約保存其效力而將前協定公然取消之是則名爲取消而實際依然存在其受害仍無窮也至其如何替代則聞將以（共同防敵協定）之名詞變爲（防俄協定）之名詞旣維持六月間續展之期限又維持邊防處西北籌邊使之地位現確在醞釀中願世人勿被其朦蔽也（九月二十二日） 
[内閣更迭之經過]  
　　龔心湛辭去本兼各職國務總理一席以靳雲鵬兼代業已正式發表茲錄二十三日北京各通訊社消息紀其經過如次第一消息云閣席之爭醞釀已久卒以曹張一電此事遂告成鶉龔氏已决定辭去本兼各職國務總理一席已决定如曹張之請以靳繼代財政則屬諸李思浩亦已决定龔之辭呈即日可遞辭呈一入靳閣即可發表聞曹張養電中有靳總長心地光明操行穩健之考語電末復謂以靳代龔克孚衆望亟組新閣全國攸賴云云東海閲後以示龔心湛龔遂不得不去而曹張前此不干政之電亦不啻宣告取消矣第二消息云龔心湛上月辭職獲留最近又因財政上種種困難突於星期日（即二十一日）向東海面辭旋又繕具正式辭呈預備次日（二十二日）呈遞復因文詞須改又撤回修正至昨日（二十三）修正之呈文又已繕就預備昨晚或今早面遞繼任由靳陸長先行兼代亦經確定兼署院秘長郭則澐因文官考試事務殷繁不能兼顧已先辭職辭呈暫不批發候新内閣成立再行批定第三消息云龔心湛昨晨謁見東海口頭辭職聞其内幕因直奉豫鄂四督均有電反對故龔之辭意益爲堅决東海曾以此事商諸段祺瑞叚亦頗屬意於靳謂翼靑資望旣深兼代總揆自得其當倪嗣冲徐樹錚初本助龔者今亦不復堅持故内閣問題已决定准龔辭職由靳兼代至財長一席初本屬意李思浩李以無把握不願上台乃改商周自齊周亦不幹又商之張弧張亦力辭惟允助李故仍以李思浩代理部務而李以張已允爲援助亦已首肯明日即可發表第四消息云内閣更迭至前晚確已决定龔昨日早晨八點即到院略憇即乘車入府晋謁决定自己辭職並將財政總長亦一併辭去經東海允可國務總理由陸軍靳雲鵬暫行代理龔氏回院之後卽在國務會議席上發表辭職意見一方面卽飭秘書廳辦理交代是日閣議案件除解除對德奧人民條例案議决先解除一部分外此外一案未議遂即散會龔辭呈昨日已經擬出昨夕或今晨遞上至財部代理部務一層張弧不幹李思浩亦不幹其後經龔磋商之結果昨日張弧願從旁帮忙龔因再商之於李思浩乃允代理部務又昨日財政界要人如周自齊馮耿光張弧諸氏均入府聞與維持財政商榷借欵及財長易人等事均有關係云 
[外人論新銀團之前途]  
　　成否以英美法之能力與决心爲斷 
　　中美通信社消息云據外人方面觀察新銀行團之前途謂如列强不劃分滿蒙於新銀團計劃之外日本即不加入其故有二或以爲日本將在遠東與三大國開經濟之戰爭而中外人士熟悉日本之狡黠外交者則謂日本之不肯加入不過鈎魚之餌其意蓋欲恫嚇列强而藉此以把持其滿蒙及他處之專有權旣遂所欲或享特别權利或與列强共享普通之利益日本終必加入觀於日本答美國之言可見日本對於遠東之手叚勝過列强加以戰後美國輸以大宗金銀於是日本之財政甚爲充足可供經濟之爭衡可大借欵於中國而攫其商務上之利權然日本有政治家多人深知與英法爭衡經濟之危險故日本對於新銀團終採何等之政策要當視彼政府中自由派與軍閥派競爭之結果如何耳近日日本答復美國之詞爲兩黨調和之證以求得最佳之條件然后加入銀團有人謂數月來日人頗爲失利如再反對新銀團必更進退兩難戰後日本雖稍富然其天產萬不抵三大國如三大國將來竟不許日本加入中國各處一切之借欵而聽其享受滿蒙利益日本將奈之何果三國有决心新銀團不患不成日本其有戒心乎惟中國一方面亦須慮及其態度尚未明瞭北方輿論頗不謂然故條件必須更改此間政府機關報有新民報者謂中國人雖不大反對此計劃頗以新團壟斷經濟借款爲慮政治借欵而外加以經濟借欵則外人將侵及中國政治及經濟上之自由此種意見純出華人自動並非日人唆使且華人對於條件之嚴酷利息之重大擔保之無定及外人之監督管理尤爲顧慮故愛國之士不以此爲然也以上足以表明一般中國官場及少數人民之心理目下中國官民皆需欵甚亟頗欲向列强及新銀團（日本在内）貨欵而不欲外人監察其用途此種借法喪全國之尊嚴且害及多數之財產無怪反對者之多也外國銀行團及政界中人知新團之難實現意興索然中國與表同情者亦然惟一班人心理以爲此團之成要視英法美三國之能力决心以爲斷如三國拒絶日本滿蒙之特權而强其加入則中國官吏與人民必贊成此舉而此事易成故今日此事之成敗當視三國之舉措　何也 
[財政部節前之難關]  
　　八月份薪費發放後九月份薪費之發放又在目前在一月前已預料此月不甚好過政府在兩星期前着手籌備目下陰曆在秋節在邇又値九月份薪餉發放之期以故連日政界爲此問題大爲忙碌外間所傳種種借欵皆不爲無因據政府中人云中秋節前非一千餘萬不能過關目下京中各機關如參謀部則欠至四五月其餘欠兩三月甚多各省各軍隊各督軍催促軍餉者之電報日必數至且幾無一處不有代表在京坐候發欵其全數總在兩千萬上下府院兩方幾無日不討論此事聞日前某代部長在閣議席上主張多發中交兩行紙幣俟至中交票價跌落極點地步然後由兩行另發新紙幣以爲救濟難關經多數反對事遂中寢至四國銀行團之臨時借欵本爲駐京俄使所主張蓋爲接濟軍餉維持治安起見也各國公使似亦頗表同情故財政界中有本星期内撥付千二百萬元之説乃據昨日所聞此事又因我國請交鹽欵銀團方面以同屬接濟即不必再爲臨時之借欵前議遂以打銷决定在本星期内由鹽務準備金項下提出二百萬元左右先付財部應急各國對於此議均無異詞實行期間亦只在此數日之内然杯水車薪究亦無濟現龔心湛已决意擺脱不知後繼者如何應付耳 
[中英西藏交涉將續開議]  
　　藏事緊急政府迭電甘督撥隊會同川軍協防並已由甘督飭甯夏馬使撥營前往相機協助一面由熊克武與陳遐齡商洽辦理日前熊氏通電撥隊也關收復川邊唐繼堯亦甚爲贊同派兵分途並進并致電北京條陳意見當局益感藏事之重大聞日内擬與英使重行交涉 
　　英文京津太晤士報北京通訊云據某方面消息中政府與駐京英使關於西藏問題自末次開議之後雙方均有退讓之意俾藏事得以早日解决而予雙方各獲圓滿之結果茲據各華報登載英政府所以堅執推廣川邊及靑海等處勢力之用意係受中日軍事協約之影響蓋英國以爲日本旣獲此項協約其於中國西北各省不難發展其侵略主義因是英國不得不作未雨綢繆之計比聞中政府頗有取消中日軍事協約之决心英國對於中政府此舉極稱滿意故當末次中英兩國談判西藏問題時英國駐藏領事耿克猛氏宣言倘中政府果將中日軍事協約取消則英國對於西藏問題無不誠意退讓查中政府現已籌備於北京召集各重要人物開會討論研究西藏問題並電飭四川雲南甘肅等省各督軍省長遣派嫻於西藏情形者委以代表尅日進京參與會議以便諮詢一切云 
[新衆院議裁河南交涉署]  
　　昨日（二十三）新衆院大會續議預算案時對於河南交涉公署按照議員張坤等之意見書付表决多數贊成裁撤即晚咨行政府轉知外交部照辦茲將張之意見書錄後此次本院預算委員會審查報告對於河南省交涉署經費一項原列一萬九千二百八十八元修正爲六千元説明理由以河南省本係腹地交涉事項無多擬仿照湖南安徽等省成例以該省簡任官兼任所需經費亦仿照各該省兼任辦法每年開支六千元計減一萬三千二百八十八元等語法良意美確屬正當辦法本員等籍隸豫省對於本省情形更屬知之甚悉旣非如湖南之有長沙岳州等商埠安徽之有安慶蕪湖等商埠華洋雜處交涉煩多也且湖南安徽等省均有各國駐在領事或須有肆應專員折衝壇坫而尚可以兼任職官代辦交涉事宜若豫省則民教相安外人之住居寥寥旣無各國領事又無通商大埠華洋訴訟之事更屬甚稀（據司法部六七兩年度統計報告河南并無華洋訴訟案件）交涉員身爲外交部特派簡任大員終日無所事事而其署内各職員除遇有外人游歷塡發護照及代靑年會募捐外亦無他項公務之可言據外交部來函主張維持豫省設立交涉專員之理由不外以豫省有外人避暑之鷄公山與英商售煤之福公司以及鄭州擬開商埠等三大端而已查鷄公山僅爲外人避暑之所設有警察局工程局另作正項開支足負保護之責已無冉勞交涉員之必要福公司與中原公司合組售煤規約俱備并無格外之交涉至鄭州則擬自　商埠事關重大籌備無期旣未經國務會議之議决又無一定欵項空有此説何足爲憑故鄭州開設商埠一事不足爲八年度必須有專任交 
 
 

Page 7

 
 
涉員之根據更屬瞭然不然湖南安徽等省在三年度均有交涉署部派專任交涉員何以五年度均經裁撤（查財政部五年度預算分表安徽交涉員裁撤以蕪湖關監督兼任湖南係以長沙關監督兼任）不聞有兼顧不暇交涉失敗之事而謂豫省之交涉多於湘皖獨須專任交涉員乎且此次預算審查報告對於江寗交涉署亦主兼任經費修正均爲六千元外交部何厚於豫省交涉署竭力維持而薄於江寗不爲維持乎本員等認豫省之裁撤交涉專員另由他種簡任官兼任辦法於減輕人民負擔及事實便利均有裨益故對於審查報告之修正案極端贊成云云 
[京華短簡]  
　　昨日國務會議因候陸海兩總長延至十二點許靳劉仍未見到即行開議但昨日各部俱無提出正式議案聞僅由外交陳次長臨時提出處置德奧財產辦法四條業已議决由各主管部分别核辦此外尚有任命官吏案由財政部提出者一爲劉尚清爲黑龍江財政廳長陶鎔爲安徽財政廳長其餘譚學衡病故追贈海軍中將喪費二千元亦經通過散會僅一時半 
　　陸徵祥回國已有電報告十月三十日東上陸行後所遺委員長一席暫委顧維鈞代理巴黎未了各事由顧主持已行文巴黎各方面接洽政府亦有電加委矣 
　　新疆省長楊增新近以前阿爾泰辦事長官張慶桐私訂俄民租地章程九條喪失國家領土斷送蒙哈生計殊爲不合揭參到亦甘省議會聞知此事亦卽有電至京請飭新疆省長照會俄使將前項章程立即取消 
　　我國自前清尼布楚條約失敗而俄人勢力伸張遠東雖經日俄之役其鋒少挫而其在北滿地方仍佔優越地位如松花黑龍兩江航權盡爲俄人操縱我國不能自由前者鮑貴卿擬乘俄亂設法收回籌設松黑江防咨請海軍部派艦駐防以保航業而挽權利不意各該艦六艘於上月駛抵海參崴因被某國妬忌聳令沃木斯克政府出而反抗以致不能前進迭經力爭始得放行及抵松花江又復被阻致陷於進退維谷之勢業經黑督孫烈臣一面向俄交涉一面電請政府主持但將來能否圓滿解决殊不敢必昨據政界消息此項交涉倘無結果即將提出於國際聯盟會議以俟各國公平解决 
　　馮河間到津已久東海屢邀未來前日又囑李長泰赴津勸駕河間遂於昨早（二十三）上午九時十五分抵京下車後卽往帽兒胡同本宅昨午後政界要人多往訪晤聞河間擬在京躭擱一星期即歸天津 
　　中瑞通商條約前經駐日公使章宗祥與瑞士駐日公使在東京協議妥協各呈政府批准自後章即由日回國中瑞條約迄未交換現時瑞政府急於實行通商迭催換約外交部因新任日使劉鏡人赴任尚須時日已改派莊景珂辦理換約 
[山西拒毒之成立大會]  
　　十八日午後四鐘爲閻督對於劉法預備學生訓話時間以拒毒會亦適於此時間開會即須蒞場主席乃親草訓話一篇諭令帶領該學生之隊長代爲詳細講解其訓話要義係就公理力量之偉大絶非强權所能對待之理由詳爲闡發其文如下世間有兩個力一爲公理一爲强權公理爲第一等力如主人如猫如光明强權爲第二等力如僕人如鼠如黑暗是公理之於强權亦如同主人之於僕人猫之於鼠光之明於黑暗但有公理即不容有强權反言之强權一見公理即如鼠之見猫黑暗之見光肯立刻冰消雪化矣然第一力消滅以後則第二力即爲無敵之大力矣諸生須知非强權可以勝公理實因公理被犧以後而始顯出有强權亦如同鼠不能以勝猫因無猫而鼠始無忌憚非黑暗可以勝光明因光滅而始顯黑暗諸生必須明白此理始可以説愛國説處世也 
　　是日下午四時拒毒會開成立大會届時軍政商學各界中外來賓齊集大學校大禮堂旋本會名譽會長閻兼督蒞席報告開會宗旨並述近與某外賓之談話證明我國救亡之法非從禁烟拒毒入手不可云云嗣由會長崔文徵報告京津組織情形及本會進行方針又報告最近推舉之名譽董事自商旅長以次共二十餘人各界要人略備報告畢由裴理義君演述本會發起之沿革及辦法繼由安哲卿君演説禁煙拒毒應如戰陣勇士之拚命奮鬭期於獲得最後勝利而後已並希望我晋人士自本日起便與鴉片斷絶關係併力拒毒以爲全國禁烟之模範省云云又繼由六政考核處陳副處長演説自督軍兼任省長後二年來禁烟經過之情形總歸重於此後禁烟手續非趨重於禁運不可伹爲之頗感困難希望此會成立後多數同志予官廳以積極之助力又繼由魏範卿君演述日本等國運送嗎啡來華之方法及其銷數根據海關報告其數頗足駭人又繼由崔會長報告會員入會手續畢閻兼督旋又起而致詞略謂此後禁烟方法宜以裴安兩先生所勉勗之言論爲方法而掃除陳副處長所言之種種困難則拒毒前途必有良好結果云云時閉會時間已届遂奏樂宣告閉會 
[成都通信收束軍隊與籌邊]  
　　川局自熊克武主持以來漸趨統一現在川中所有軍隊計已正式編制者爲四師二混成旅一獨立旅一師師長爲但懋辛二師師長爲劉湘四師師長爲劉成勛五師師長爲呂超一混成旅長爲陳洪範二混成旅長爲向傳義獨立第一旅長爲鄧錫侯現聞有成立三師及六師之説據要人方面消息熊氏擬將石靑陽顏德基所部及以外之各義軍悉數編制而以石氏爲第三師師長藉此爲收束之計至第六師師長一職聞向混成旅長最有希望向雖僅有一混成旅即以獨立第一旅鄧錫侯所部編附之以鄧與向爲同學感情較厚之故前此即聞有發表之確耗未幾又復擱淺外間多莫測其眞相近悉其内容因自石氏有成師之説而顏德基亦不免希冀向氏果即成師則陳洪範亦應在成師之列蓋陳氏實力頗充若以暫附劉湘之廖旅（廖名謙前舒榮衢長二師時之旅長）撥編陳氏則一師之人槍已足以故當局對於成立三六師之計畫不免遲廻審顧而不决也又聞川中第四師（師長劉禹九）實力較他師爲厚劉氏前奉軍府任命爲籌邊處督辦迄今已閲數月因無濟邊專欵而籌邊處竟因此未能成立現聞熊氏已派員（上校參謀李昌權）赴新津與劉商榷籌借巨欵飭即尅日進行以重國防故日來劉氏有銷假後即行入省之説並聞劉氏之計畫當先派混成團一團接收寗遠防地以爲籌邊第一步之着手蓋寗遠原有漢軍腐敗不堪保烟縱匪無所不至且該處現爲少數滇軍駐紥不能再視寗屬爲化外也 
[江蘇水利協會開會記（二）]  
　　江蘇水利協會昨日下午二時開第二次研究會會員到五十餘人副會長黃以霖主席依議事日程開議（一）水利協會職員請咨運河督會辦先規沂運分年集欵施工案宗嘉祿主張逕咨省長表决無異議（二）江都公民許林全等擬修萬福橋工請願書議决應由江都縣辦理（三）灌雲水利研究會張福森意見書陶鍾箎主張存會以備參考可决（四）研究員楊壽祺請規定縣市郷疏濬溝洫辦法以興農田水利意見書（五）會員徐瀛提議打消江南水利局訂購舊式挖河機器辦法案以上兩案均交審查（六）職員陸文椿王寶槐提議派員調查汶泗水源案朱紹文武同舉等均主張照原案辦理通過（七）莊增藩陸文椿請濬中運河案（八）王文桂請挑溝塘山澗案兩案無討論均交審查（九）省長交全國水利局江淮水利計劃函請研究案鄭立三劉穩元陶鍾箎儲南强董永成等互相討論均請組織特别審查會主席付表决多數（十）研究員封謙吾提議挑藺壩河審查報告衆以報告不甚明瞭請再付審查多數贊成（十一）劉穩元提議修治洪減二河案（十二）陳維儒導淮意見書（十三）張鹿鳴提議開濬河渠溝塘案（十四）張鹿鳴提議丹徒河工舞弊案（十五）王純白提議測量江南案以上五案均照審查報告通過無討論五時散會 
　　徐瀛所提打銷江南水利局訂購挖河機器案略稱江南水利局本年三月間因欲開濬淞泖兩河原有挖機不敷應用又添購二架其添購者爲一小罩頭式每架八千元此係最初舊式外國久已不用搆造複雜司機加倍且較易損壞又駁船因躉數過重泥沙擲下亦易受損此在稍具水利知識者類能辨之乃該局前此竟以八千金購之數月以來兩式比較當有覺悟而七月間又與某洋行訂購單頭式挖機一架價銀至三萬餘元定六個月交貨就其功用上言固僅及連珠式三分之一而就其挖土消費上言反較連珠式增加三分之二照此兩機計算每年虚糜及少出土方之損失必在萬元以上應由本會擬定辦法並比較表咨請省長飭令該局查照施行第一飭令該局逕向聲明廢約第二若因合同訂定不能廢棄應飭令該局向換連珠新式第三以上兩項均不能履行時卽以此項三萬元改購關於他項適用之機器以資抵算 
[李純告誡軍人之文章]  
　　江北地方所駐軍隊時有沾染惡習逾越常軌之事經公民迭次密控李督派員查覆並以此種行爲非特有玷軍人名譽抑且重苦人民特通令各鎭守使各軍隊各要塞司令各軍事機關轉令各軍隊激發天良嚴禁需索整飭法紀以保軍譽並附取締辦法四則其令文云爲嚴禁擾索袪除積弊以飭軍紀而安民生事照得國家之設兵對外則重在護國對内則重在衛民平日餉糈有定被服有常出發調防亦皆有費功績有賞傷亡有卹其待軍士之若斯優厚者無非養成其高尚之精神使克盡護國衛民之天職而已本督軍自束髮從戎以來二十餘載平素對於軍士恒本斯旨以相勗勉往歲出師戡亂於鄂於贛所到之地亦無不兢兢然軫念民間疾苦以嚴肅軍紀保衛閭閻爲職志而各軍士亦多能共體此意束身守法軍民和洽毫無嫌怨該處紳民至今類能稱道此固我軍士及國民所共曉而亦爲本督軍所堪自慰者也乃邇來迭接公民密控並經派員復查江北地方所駐軍隊其遵守紀律者固不乏人而沾染惡習逾越常軌者仍復不少匪特有玷軍人名譽抑且重苦人民聞之實堪痛恨用特再申告誡爲我軍士剴切言之江北徐淮海各屬地瘠民貧私梟充斥民風素來强悍自清季失政緝務廢弛該地已成盜藪鼎革以還屢次軍興散卒敗兵獸鋋烏合以致匪風愈熾綁擄搶掠之案層見疊出居民備受茶毒商旅視爲畏途民不聊生歲無甯日本督軍蒞任此邦之後惄然憂之爰亟於去歲熟籌方略密授機宜嚴飭各軍分途痛剿所幸軍士用命克奏膚功歷年著名匪患得以次第肅清本督軍方引以爲地方幸福此後居民或可稍事休息矣乃不謂該處軍隊竟有妄肆威福藉端需索貽累地方如下所指各節者有如軍隊之初到也人民或爲聯絡感情起見犒勞酒肉以表歡迎及其去也或爲感激保衛之功特備公餞以及贈送牌傘上匾立碑藉示酬報推其原始固多出於人民之至誠厥後遂視爲例舉因是昧其原則變本加厲由酒肉而索及盛筵由贈送而變爲勒派進而平時年節亦須餽遺矣進而遇有剿匪更須供億矣進而食物之外更須折價矣進而剿匪索酬借貸財物矣進而地方官廳應酬軍隊派借民財矣進而地方紳董藉詞供應歛錢肥己矣此外調防進剿所過之境民夫車船沿途婪索或竟需錢作爲代價否則老弱婦孺不免供役耕牛騾馬隨意牽用矣駐營宿站則又或佔舖户或據民房購辦給養抑價强賒蓐草油燭苛求無厭民畏兵差無異豺虎茹苦含痛告訴無由凡此以上各節雖或出於有意邀名或出於違法嗜利情輕罪重各有不同而究其擾累於人民者則一以此無辜之民始則飽嘗匪患繼又迭遭兵擾一再　削痛苦何堪揆之昔時賊至如梳兵至如箆之謠誠非虚語也我軍士類皆來自田間他年退伍爲氓倘復遇有此等困苦試各撫躬自問能不痛心疾首耶法律之制本乎人情軍紀不嚴無以防害本督軍因其間或有沿地方習慣或有出人民自願而情尚有可原者用是姑寛旣往嚴杜將來如敢陽奉陰違軍法具在决不姑寛附取締辦法如下（一）軍隊每至一處安設營幕應擇空闊公地或借駐閑廠公所不得强借民房舖户及各種學堂以安居民而維學務（二）軍隊輸送所用車船民夫無論自行招僱以及或由縣知事或由地方紳董代僱均須照市價公道付給毌得折扣（三）軍士給養自行就地採辦務須公平交易照付現價如或由該縣知事代辦或由地方紳董代辦事後亦須照價付清不得拖欠（四）倘軍費一時缺乏應由該軍隊長官按其當時應需數目備文具領聲明理由送交本地方官准予暫借雙方隨即呈明軍民兩署備案　俟軍費領到　照數　　　墊毌稍延欠如需欵數目較鉅即須電請奉准方能照借 
[松鹽之整頓問題]  
　　中美新聞社特别調查稿云人民日用所必需國家歲入之巨欵五穀而外莫如鹽鹽之原料純爲天產而略施以人力有石鹽井鹽蘆鹽灶鹽晒鹽之分石鹽產於山間井鹽惟川省有之其取鹽之法先使人察看土泥以有經騐之人任之如聘用鑛師之類迨相度地點旣經確定即用人工開挖其工程往往窮年累月漫無定期至開挖告厥成功則井間有黑色之滷汁如水之橫流取而煎之即成爲鹽蘆鹽則產於北方海濱之蘆葦間灶鹽則取海水用灶煎之江浙兩省地近海濱所在皆是惟邇年以來由灶煎而改爲板晒茲　就松江舊府屬鹽務之狀况評論之松屬地處海濱逐日潮汐往來頗爲浩大彼處人民每俟潮落之後用人工或牛馬之力將濱海之土泥陸續墾鬆曝於烈日之中二日之後其泥已乾當即將泥運置塔上塔之搆造内圓外方高約數丈底下置一巨缸乃用海水澆灌其上則水滴淙淙而注入缸中斯時缸中之水已成鹽滷試將此滷澆於長方式之板上晒之日中遂即成鹽查松鹽出產向有六場均係灶煎自前清光緒初葉始仿岱山板晒之法嗣後歷年板數逐漸加增現在約計不下十五餘萬之數試以平均每板產鹽二百斤計算則每年可得三千餘萬斤邇來商收以去年爲最旺尚不足二千萬斤依前平均計算猶缺三分之一况每板出鹽前定二百六十六斤乎此短少之鹽究屬漏巵何在蓋悉由私販私運之故也前丁恩會辦倡封閉松鹽之議實因入不敷出未可厚非然天下事興利首先除弊按其癥結之所在而澄清之則其利源可俯拾即是詎可因噎而廢食哉謹就管見所及加以整頓之方或足備當局之採擇乎（一）認眞緝私以塞漏巵也私販私運本干例禁鹽場附近向有緝私之兵警但官廳督責無方兵警遂奉行不力以致鹽地綿長百餘里之間往往不見一兵蹤跡私販之徒遂明目張膽即被兵警偶爾遇見亦以衆寡不敵不敢剿捕今宜於沿海一帶添設兵警認眞查緝若夫遼闊之區不妨加用馬巡或密派偵探務使販匪無所施其技倆是在鹽務長官格外認眞則鹽斤之繼長增高有可操劵而獲者苟或兵警視若具文長官私通賄賂則雖水陸軍警密布直同傀儡而已（一）整理場產以清積弊也瀕海板户其所畸之場所類皆雜亂不清其中有地無糧者居多加以地痞土豪時奪他人之地爲己有現宜責成鹽場長官派員澈查清丈界限發給糧串俾共遵守如有侵奪者准其指控按律重懲至於板户所畸之板其數亦頗參差有昔少今多者有昔多今少者雖每年春令亦按户編查但隱匿偷漏者不少應飭團保等逐户檢查其板片務使某號某月應繳鹽斤若干列表呈報則私運之弊可以自絶至於鹽務長官當以興利除弊爲己任則芸芸板户有不急公好義踴躍輸將者乎（一）奬勵鹽商以資規勸也鹽商收買鹽斤上關國税之盈虚下關民生之利病當然以公平二字爲前提斷不容任意壓抑以苦板户之生計如能急公奉上體卹民情則長官應酌量予以奬勵否則亦當予以重懲若板户能以規定之鹽額每年繳足亦宜給以奬金以資鼓勵至於團保及檢查等差固宜審愼委用勿得徇情濫派以致弊　百出轉致病民而病國其責任端在主持鹽務之長官耳上述三條不過管蠡之見誠能力加整頓則國課民生兩有裨益焉弊去其甚利闢其源質之丁恩氏當不河漢余言 
[南京快信]  
　　漢冶萍公司前借江蘇公欵一案迭經金鼎就近接洽茲據金函復請派代表赴滬直接與該公司交涉聞李督齊省長已會銜函請國會鄧議員邦述省會議長錢崇固各舉一人前往交涉並請金相助爲理 
　　金陵關監督兼江寗交涉員曹豫謙呈報軍民兩署法國巴達維亞船送回華工一千九百五十三人業已全數遣散回籍地方安靜如常 
　　王揖唐派赴鄂贛與王占元陳光遠接洽之李士鋭業於昨日由贛偕余鶴松乘輪抵寗昨午晋謁李督陳述一切准今日早車赴滬 
　　吳縣民人鄒福申具呈省署教育廳控該縣勸學所長潘起鵬品行卑鄙營私罔利請派員密查 
　　省署委往各縣查　委員如下宜興吳清望當熟姚日新崑山趙保泰金山駱路 
[杭州快信]  
　　中央來電擬實行取消中校以上學生聯合會政務馮廳長特於前日柬邀教育伍廳長到署磋商辦法馮主張向發起人取締伍主張聯絡教職員爲釜底抽薪計意見不合故未有結果 
　　杭總商會昨電國務院外交部稱上海華僑聯合會轉到墨西哥全體華僑函電我華旅墨僑商迭被殘殺慘無人道務乞電駐墨代使嚴重交涉並懇迅籌保護方法藉解僑民之厄無任叩禱 
　　浙江商品陳列館今日開幕各機關咸派員蒞席　 
　　前浙江錢塘道尹丁傳紳金華道尹沈鈞業一師師長葉頌清高審廳長鄭文易新城知事金城警政秘書劉焜屈爔經屈映光調魯後現聞已委丁任政務廳長劉充秘書長鄭充司法科主任金沈葉屈四人充秘書 
　　浙江交涉公署已實行移至花市路（原定城頭巷因房屋不敷分配改移是處）凡舊署所有器物及花草等一併遷去惟該署本陸軍同袍社昆連之屋現爲督署稽查處軍醫課辦公之所吳稽查長及蔣課長大不謂然擬即提出責問 
　　陸軍同袍社現改新督署該社擬仍移舊杭府署内 
　　浙江烟酒公賣局長許引之近於每分局各添專員一人藉司糾察其名稱頗不一致 
　　齊省長昨委李志遠爲警備隊第二區第四營管帶并准五區三營二哨哨官邱向欣以管帶存記 
　　省城將有實業叢報社發現經理者爲胡曜章編輯者爲鄂慕黃俟官廳核准卽日刋行 
地方通信 
[松江第三中校近事]  
　　省立第三中學校於本年暑假期内改聘教員後師生極爲輯睦校務進行頗爲順利聞該校二年級生現定本月二十五號由理科教員率同全級學生前赴縣北佘山採集礦植物標本以供參考而資實習該校學生又擬於本年雙十節舉行提燈大會届期擬齊赴體育塲再從體育塲整隊出發游行市街一週日昨該校來有形似日人者十餘輩請求入内參觀由該校職員延入導觀後始各出校 
[事主因毆賊被繫]  
　　警察拘留所收容積賊甚多然因限於經費犯食無着以致不能常年拘禁此輩一經釋出即復犯案前日西二區釋出之積賊僅隔一日又往張堰划船行竊船户錢阿昆聞聲驚起將該竊賊擒獲爲衆所毆略受微傷仍被竄去詎翌朝該竊賊倩人抬至錢阿昆家旋又嗚保抬赴西二區請騐以致錢阿昆反被拘繫云 
[楓鎭迎賽施王會]  
　　今歲因疫癘流行之故城郷各處相繼迎神入夏以來續續不絶現聞西郷楓涇鎭又舉行迎賽施王會期以三日期内並附燈市三夜業於二十四號開始各處聞風往觀者甚衆 
[蘇州京政府查禁女界聯合會]  
　　警察廳崔怡庭廳長吳縣温知事頃同奉軍民兩署會令案奉國務院電據江蘇李督軍電稱上海女界聯合會教會中人居多舉動較各團體尤爲激烈近似平民主義各省縣均有交通機關其名稱爲女子服務社請飭各省查禁前來除通電飭屬嚴行查禁外希煩查照飭屬遵照等因除通令外合亟令仰遵照等因崔應長温知事奉令後已飭屬一體遵照辦理 
[工人戳傷同伴]  
　　東橋郷西六都北窟地方農民唐阿元家有雇工數人昨晚甲乙二工人偶因細故口角乃乙竟突出挿子將甲猛戳腰部以及腿際頓時倒地血流不止乙見已肇禍正擬逃逸被同伴扭住報告家主旋由唐某偕同該圖經造姚某報告東橋警察分駐所核辦 
[鎭江小輪因水漲停駛]  
　　鎭江關税務司梅君現准冒監督咨奉齊省長電開據江北運河下游堤工坐辦電稱本月九日高郵玉馬頭誌椿水勢已漲至一丈二尺三寸查向章河水漲至一丈二尺即應令飭清江長班小輪一律停駛以免浪刷堤身致滋危險現在來源旣旺秋汛方長二百餘里長堤處處均關緊要請飭關轉飭小輪公司查照停駛以保河工等因到關准此當即示諭各小輪公司於二十四日起暫行停駛違即罰辦 
[揚州大宗扣留軍米之電放]  
　　揚州灣頭税所扣留大宗軍米一節迭詳前報茲聞齊省長奉准部咨謂此項軍米係在停辦軍漕運米以前所購存者且照章納税請即騐放等因業電飭灣邵税所長查照辦理矣 
[洋釐暴漲]  
　　揚州錢業自夏　秋交易平淡現　存底亦多洋釐錢價皆無高下惟近値新穀出售之際稍有用場加以金價日漸鬆落故洋釐爲之暴漲二十三日錢業會館議出之午市七錢一分有奇聞届節期有將鬆落云 
[嘉興王知事之新猷]  
　　嘉興新任知事王國鐸蒞任伊始曾於前躬往監獄看守所兩處檢點罪犯並巡視一切以該兩處罪犯共有五百餘人地方又極狹小極易發生疫癘殊非人道主義當即諭令各管獄職員將罪犯輕微者及刑期已過十之七八者開具化名呈報以便提訊分别發落連日對於各項案件王知事均親自訊問其因細故涉訟者必諭令兩造和解以免訟累云 
[警長因案拘押]  
　　城區警察第一分所警長朱某前日因拘獲張家弄李某家賭案並在賭客某甲身畔搜獲烟泡數個經警士解入所内該警長朱某並不禀知警佐私自判罰銀洋當將人證分别釋放事後又向各賭犯索酬經警佐張光烈得悉傳令朱某訊問後即解縣請求核辦當由王知事訊問後諭令拘押候判 
[杭州浙人重慶地藏誕]  
　　陰曆閏七月三十日杭人以爲地藏誕重慶之期是日鳳山門外萬松林附近之地藏殿香火之盛爲往年所未有並悉是晚多有在廟宿山者城内之菜市橋萬安橋一帶居民亦莫不奉行惟謹他如餘杭石門橋地藏殿僧道大設道場佐以楚　攤簧宣卷容留婦女宿山進香者何止萬人屋少人多大半露宿郊野有某少婦紗裙惹火不可　邇幸有人令婦臥地旋滾始得熄滅又桐郷爐鎭相近之龍翔寺住持僧濟廣因募得巨資建造一地藏殿亦於是日起大聞道場三日夜遠近香客紛紛戾止自山門至各殿無一隙地船舶多至一千餘艘夜則宿山數千老嫗圍坐蒲團口宣佛號佈施之多可想而知矣 
[安慶學界控案彙紀]  
　　皖北太和縣地居偏僻教育本不發達雖經鍾前知事極力提倡終無效果近聞該縣教育會長范潤之等具禀省署以塾師于鳴謙占據教育會址設館授徒誤人子弟屢向交涉置之不理日前由會員等直接交涉反觸天怒糾集無賴多人將大門教育會牌打碎禀諸縣署詎代理羅知事並不受理應請省公署令飭新任知事依法懲辦以爲後來者戒云云又巢縣教育會員戴必成等以該縣教育會會長崔爾梅兼任城區高等小學校校長暨勸學所所長模範學校校長等一身兼四職恐其貽誤學務前曾呈請省公署飭縣撤換詎該知事心存袒護仍未照辦現已呈控省公署矣 
[漢口造幣廠與税關交涉]  
　　成都造幣廠前在英國購辦輾片鐵輥八乘行至宜昌適逢南北戰爭不能販運入川將該輥藎押於安利洋行得洋六千元茲因押期將滿電請湖北造幣廠將輥買去以便應用日前金廠長派員前往考查果能合用即將該輥買回鄂廠販運東下沿途關卡援照向例原貨出口不再完税宜昌沙市無不放行惟昨至漢口該税關以該輥原係轉賣亦應徵税即將該輥扣留援照六千元價値起徵比由該廠派員回報金廠長即電告中央幣制局請與交涉結果未詳 
[濟南規定各學校打靶辦法]  
　　濟南各學校昨奉省長訓令以實行國民教育首在打靶特飭教育廳規定打靶辦法通令施行（一）打靶時每人須發彈三次能否命中列入體操分數（二）所用槍械不必拘定某式以能發彈爲準（三）初等小學校添設兵式體操爲將來打靶之預備 
雜評一 
[新外債（默）]  
　　濫借外債之禍國在當局稍有良心早應有所覺悟况乎以今日之情勢言外團方面久有未統一前决有貸欵於中國之言多數旣表示不願則一二國即有意貸欵亦必不敢單獨進行以失多數同情國民方面惕於外借之危險旣表示其縱因外債而得一統亦所不願之意則外債之爲國民所深拒更不待言當局亦應以失國民同情爲慮以故對外對内當再無外債成立之望也然而今日新借欵之説又紛傳當局縱不以破產之禍爲懼民意之反對爲惜而新銀團果亦自願取消以前之宣言耶此則吾人大感不解者也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[九大團體阻止借債之通電]  
　　江蘇省教育會等九大團體昨日通電云各報館轉各省省議會省教育會總商會省農會各公團鑒本日致北京政府電文曰北京大總統國務院財政部鈞鑒國家財用取之於民故預算决算税法幣制公債募集及國庫有負擔之契約其議决權均爲約法所規定自國會解散安福部盜竊其名濫借外債斷送主權朋分黨費政府忘其爲國庫之負擔國民亦未盡監督之天職各團體公同討論以爲統一固全國所渴望若統一而財政願政府果有悔禍之心應卽從速宣布在未有正式國會監督財政以前决不再借外債一面先將歷年所借秘密外債及其用途公告全國以昭誠意佇盼電復等語尚望同進忠告以救危亡惟希公鑒江蘇省教育會上海縣商會上海縣教育會中華職業教育社寰球中國學生會上海歐美同學會上海靑年會華僑聯合會上海救火聯合會有 
[學生總會向南方請願文]  
　　本埠中華民國學生聯合會總會昨爲國内和議問題特電請廣東全省學生聯合會推舉二人爲總會向軍政府及兩院請願之代表其請願文云爲請願事比年國是紛紜民生凋敝毀法賣國者旣恣肆而無忌護法救國者亦因循而玩時事勢遷流上海和平會議於以開幕其間經過事實若炭敬若干借欵若干某爲副總統某爲巡閲使皆與國民福利相背馳屢爲清議所鄙豈盡市虎之談風雨飄搖之國家何堪苟且解决醞釀禍源自王揖唐充北方總代表之消息傳來此間各界尤虞其包藏禍心除發電拒絶外業於本月七日在公共體育場開聯合大會到者萬餘人當場决議和議先决問題五條（一）山東權利未收回前不得補簽德約及與日本直接交涉（二）取消二十一條件軍事協定商徐順濟路暨滿蒙四路條約及膠濟路換文（三）取銷邊防處罷黜段祺瑞徐樹錚解散安福俱樂部（四）懲辦社須及張樹元（五）外交公開及言論著作出版集會結社須有完全自由附件二條（一）以上條件及决議通過後即作爲上海各界對於時局之意見登報宣佈一面致函唐少川並派代表往見聲明以上條件及决議爲和議先决問題未得完全履行以前無論北庭派何人爲總代表不得重開談判（二）合法國會未完全行使職權以前北京政府一切對内對外之舉動不生效力旋卽公推代表將前項條件繕交南方總代表唐少川先生凡此皆爲愛永久和平眞正統一起見國民公意所在决無讓步之可言諸公商瞻遠矚諒具同情方今世界各國之政治突飛猛進要其趨勢均以國民公意爲基礎舍此而向陰謀言利用國家固蒙巨害一已未必有利頃聞日本之對華政策將援助南北兩方實力派以促成妥協是不欲我國政治有正當之軌道彼乃得操縱一切以逞其侵佔之伎倆也尚望諸公以屏除國蠧發展民治爲懐尊重各界决議之和議先决條件此項先决條件未得完全履行以前無論北方派何人爲代表不得與講和民國幸甚國民幸甚議上軍政府各總裁參衆兩院議員 
[王揖唐與西報記者之談話]  
　　字林報云本埠新聞記者二人内有字林報之代表昨見此總代表王揖唐交談若干時察王語調覺南北代表在德領署及早復開和會之氣象幽暗不減於前上星期五日唐紹儀與路透訪員晤談時曾切實聲明北京政府苟不詳布中日密約與中日債務則决不與王議和又謂北總代表人物問題不爲雙方間會議之障碍然則最足梗阻和議者厥爲公布密約與債務之要求耳昨王揖唐之言除稱已電北京請將中日間各種文件送滬外並未對於時事有所增益王晤談之初即稱到滬未久各事尚未就緒故對報界無所發表渠之來滬係爲中政府徐總統段祺瑞及北京重要文武當軸之代表渠欲爲彼等覓一眞正和平渠唯一之目的在爲中國覓和平耳記者問曰君將何爲以獲和平乎王答曰第一步在察視南方是否眞要和平如其要也則吾人方可進行記者告以上次會議因以解散之八條要求記者尤注重於第五條卽和會應發表宣言聲明民國六年黎元洪違法解散國會之要求王稱使上次會議决裂者不眞爲第五條但爲八條全部要求蓋此八條之提出實違背原定之開會規則也前雙方議定凡和會所討論之事件須先由雙方總代表决定提出而此八條則係倐然發生與定章不合此後唐紹儀曾稱並不堅持而中央政府亦曾得繼續討論之請求王方至此又曰當時南政府是否贊成唐紹儀之行爲迄今未悉以余所知軍政府現不與唐沆　一氣也記者舉字林報所載日人探察南方意見之消息語之王謂不知不欲發言又曰余不深知此事當余南下之前曾遍訪駐京英法等公使彼等皆望余南下開議余乃南下願即開議方余奉任命時余本不欲就職惟外使勸余任事望余來滬彼等知余爲北京各要人之代表且以余爲議和之適當人也記者問曰如遇必要時君可發表中日各密約乎王曰中日間所定無論何約或合同皆可宣布無所謂秘密也但上海所傳之二十條欵則絶無根據顯有人揑造謠言涉及借欵軍械甚至森林與舊債欵之合同記者問曰然則王君得無謂並無軍事協定之存在乎王曰此事早略有宣布乃中國與日本提携以期保障中國西北防制敵人此外無他記者曰此非軍事協定乎王曰然王答覆必要時可否宣布之問題曰遇必要時余可宣布之軍事協定一部份業已公布如有未宣布者余可請政府公布之但皆已宣布無復餘留則余不能有所作爲記者舉唐紹儀宣布中日所有各契約之主張告之王答稱余在南京時曾發電致唐定期會晤唐覆謂中日間各契約若不送交廣州軍政府核准不能開議按中央政府所立之契約須送軍政府核准乃必不可能之事故余拒絶其請求華字報所載余欲見唐但被拒絶一説並非事實記者表示意見以爲南政府必先知中日間各種契約究竟若何然後始可締結對國民負責之和約或不承認此項契約王答曰此問題僅可在和會中討論之南政府或不知北京政府之所爲而北京政府亦不知南政府所爲也記者問曰如是豈非拒絶唐紹儀主張先發表而後會議之意見乎王曰唐要求發表但未謂發表後便開會也王繼續發言略謂先期來滬之北方分代表其報告中并未有和會能否復開之切實消息又謂唐紹儀與南方將帥似未行動一致蓋據華字報所載軍政府九月二十二日致北京政府之電僅謂不與北方代表開議并未表示唐紹儀所主張之意見由此觀之唐與軍政府顯不一致王最後之言曰余唯一之目的爲國家幸福余意苟余不能開議則無他人願從京南來議和故余極望和會今可復開現有謠言謂余等無議和誠意日後將又開戰此説完全無據余抱爲國謀和之誠意今已以余總代表地位電請北京將關於日本各文件送下矣記者曰君將酌量宣布乎王曰無事不可發表也 
　　大陸報云大陸報記者昨謁王揖唐談論時局王切實否認行將離滬之説且謂彼之來滬乃爲和局起見議和希望未絶之時彼决不離滬彼自信力能告成和局王又表示其傾嚮和平之誠意謂彼此來擬盡力統一南北蓋當軸嘗授以特權爲之也北方軍閥阻撓和局之説殊屬不確其實徐總統段祺瑞國務員國會議員皆極願停止内訌故將贊助其一切行動彼此次來滬有自由行動之權記者至是乃部安福俱樂部將否妨礙和局王慨然答稱此事渠可爲安福部擔保今爲和局障礙者乃南方政府各員之態度耳唐紹儀非不欲開議但爲廣州所阻不能自由代表復問及唐紹儀要求北京政府先行宣布中日密約一節王呑吐其辭謂此屬内務與和會無關至是談話涉及今春和會因以决裂之南方要求八條代表問王願否接受此八條或此中之數條王稱和會决裂後唐曾非正式通告北京政府謂彼不復堅持此項要求廣州政府亦然恐未必再提出之矣北代表今主張不必預先發表宣言或商妥條件但逕行召集會議彼信如能開會則自能得一解决云 
[王揖唐抵滬紀（七）]  
　　聯合通信社云昨日（二十五日）爲王揖唐到滬之第七日和議進行沉寂依然北方所傳調人向有力之反對方面疏通亦不過敷衍門面之語欲求實效珠難多　昨有皖人陳君見與王氏接近之某氏談次某連道揖唐近極煩悶政府亦無辦法云日來盛傳王之左右見社會羣衆反對之烈擬設法消弭昨晚僻街有人擲散傳單上書眞正民意團布告其中文字頗多爲王氏説項有人向散者迫問彼則力奔遠颺眞正民意之舉動果如斯乎其有揑造團體名義開會云云更不足述矣各馬路商店門前玻窗内所貼賣國代表恥與相見之布告頗遭王氏痛恨因於彼之外交方面影響甚大聞有囑託主管官廳設法消滅之説但該項表示以租界爲多吾友邦當道對於我國商民此種極和平極可憐之表示當能曲予諒解也 
　　平和通信社云昨日下午王揖唐約北方某某兩代表談話王謂兩君與南代表較爲接洽請爲設法疏通否則余亦决不離滬俟各方面反對者有所覺悟再着手活動某代表詢其有無切實具體辦法王答我原來空空洞洞俟開議後再相機處置某某代表以旣屬空洞無物又從何法疎通遂無結果而散王氏南下除國務院撥欵五萬元並元年公債若干外邊防軍撥日金五十萬北京新參衆兩院秘書廳積存經費二十餘萬元亦被提以南下上次克希克圖等來滬允助新發生各團體經費若干並出有字據現各團體持向王之部下索取其部下再三支吾因是發電歡迎王氏之各團體大爲晦氣日來正在交涉聞如終不付欵將訴之法庭王氏昨日啓事蓋以此發生云新由北京來之某君談北京安福部機關報每日刋登上海專電數通每通數百字大抵謂某方面已活動某要人已不反對又某日卽可開議某處來電歡迎等語彼糊糊塗塗之龔氏信以爲實硬不辭職其意殆以和議成功卽在目前此時撤手殊爲可惜也故京中對和局尚多樂觀及余抵此間乃知京報所載全然相反云 
[北方最近局勢之滬聞]  
　　平和通信社云有新自京來之某君向人述北方最近之局勢謂軍事協定之害人盡知之然危害之點尚不僅在正文而在附件此項附件全在徐樹錚處雖段靳皆不知其内容小徐之活動力實以此約爲憑藉彼可自由用日欵賒日械匯業銀行即其機關現各官署皆欠薪而西北籌邊使署經費獨不虞缺乏王揖唐赴滬確聞其帶有五十萬元亦小徐所籌黃寺日本軍官教導團關係最大日本下士編入參戰軍邊防軍者實達二千人之多此爲外間所不知者即東海至最近始聞之此輩下士皆受最良教育一旦對南有事即不啻以日軍平中國現在京畿一帶無異已有日軍五師以上也靳雲鵬現確悔悟欲取消此約靳以張志潭爲靈魂張介於大徐與靳之間多所斡旋以余觀之靳已不可以完全段派目之至段則尚未完全覺悟據張志潭最近告人謂自倪嗣冲至京以後段對取消密約事又好久不提矣某君又談北洋暗潮謂王揖唐赴奉係與張作霖商舉馮副座以段組閣張反對之此議作罷倪嗣冲北來係欲得直督而小徐督皖以圖南京曹　與小徐勢不兩立吳佩孚之行動皆曹所知某君又謂小徐野心勃勃大莫與倫確欲平長江勢力進而圖南最近彼派之人尚言王揖唐若失敗小徐將在北京唱逼宮者此皆在預料之中不過全部問題在於密約此點一破則安福及小徐皆不成問題南方能注重此點極爲得計且須喚起輿論極力圖之云云 
[天津學界代表抵滬]  
　　天津學界代表馬駿馮驥駿劉清揚女士等對於國事奔走呼號不遺餘力近復間關南來以冀與本埠各界有所陳述昨日馬君等業已抵滬聞本埠團體均將定期開會歡迎云 
[山東代表敦促籌欵贖路]  
　　山東問題此次失敗實由於去年九月之中日密約故欲挽回山東問題贖回高徐順濟二路借欵以廢除草約及膠濟鐵路換文實爲目前國民之唯一急務山東各界組織籌欵贖路辦事處集有二百餘萬已誌前報茲聞該省人士以上海爲全國總樞紐特派省議會代表王樂平及籌欵贖路辦事處代表張賢廷石紹先來滬與各界接洽請爲一致提倡滬上人士對於此事不乏熱心者茲再經山東代表敦促日内必有進行之方法也 
[學生總會與粵學生往來電]  
　　中華民國學生聯合會總會頃接廣東學生聯合會來電稱學生因查禁日貨被捕十餘人未釋商决即電廣東莫督軍請速釋放又覆該學生聯合會一電茲將來往電文列下 
　　來電中華民國學生聯合總會鑒學生因查禁日貨被捕十餘人未釋請一致協爭廣東學生聯合會叩 
　　去電一廣州莫督軍鑒頃得廣東學生聯合會來電云學生因查禁日貨被捕十餘人未釋請速釋放學生聯合會總會叩 
　　去電二廣東學生聯合會鑒兩電得悉已電軍政府莫督軍詰責總會叩 
[報關公所職員會紀事]  
　　報關公所接商帮協會來函請通知全體同業切勿鬆懈抵制報裝某貨並詰問有某行出資（每單五角）戤用某商報單專報某貨進出各口並揚言抵制不日取消請爲共同取締公告社會云云當由該報關公所召集同業於昨日午後二時在法租界太和里事務所開職員會到者朱子景石芝坤朱眉舫何靜之周靜齋許元亮王文孝張金山余明琛朱炳生邊永祥等首由所董徐菊如發言抵制一事吾業宣誓堅决於先萬無中途破壞之理應請諸同業堅守初志毌貽五分鐘熱度之譏云云衆仍贊同當議决由所公函答復商帮協會表示仍堅持到底議畢散會 
[高麗在滬組織臨時政府]  
　　大陸報云韓人六名越過安東日本邏兵昨日抵滬協助此間臨時政府進行一切據臨時國務總理某氏聲稱彼等將助同草擬高麗請願書呈諸日尼瓦國際聯盟會韓人李某一星期前自海參崴微服抵滬其人乃滿洲與西比利亞韓民之領袖昔嘗供職韓國陸軍中失國後投身教育界提倡教育不遺餘力計在韓創辦之學校約近百所又高麗國會議長及副議長目下均在滬地其將次到滬者有内務總長司法總長財政總長交通總長諸人工部總長某氏已於數日前由北方抵此數星期前霞飛路三百二十一號韓國臨時政府機關召集國會商麗八省曾先秘密選舉代表每省三人其中二十一人曾抵滬與會旅美旅俄及滿洲韓人亦各出代表三人此次會議除採定高麗之臨時憲法外且舉定總統云 
[日美間增加運茶費]  
　　英文滬報云數月前外國輪船公司與運茶有關者商定由日本運茶至美每噸取運費八元現因市面漸有轉機各項運費皆爲增加故各輪船公司商定自十二月一日起茶葉運費每噸收洋十五元 
[米船罷裝勸了後之特别會]  
　　江浙帮米船因革除攙水積弊一事同盟罷裝旋經理勸終了迭紀前報昨日下午二時仁穀堂董事張樂君錢貴三南帮公所嚴少泉莊桂清暨各米客米行同業一百十三家假邑廟豫園萃秀堂開特别大會商議此次加增水脚扣讓升合旣經雙方公認嗣後倘再有查出潮米等事客人行家互相察騐或另請公正人騐明以杜寃屈並磋商禀呈官廳立案文牘散會已五鐘矣 
[唐山工校畢業生實習路務]  
　　本届唐山工業學校畢業學生共十二名已由交通部分派各路實習俾資歷練茲悉滬甯鐵路管理局派到一名丙等劉灦芳滬杭甬鐵路管理局派到二名甲等汪岐臣丙等羅孝鏗其每月津貼計甲等四十元乙等三十五元丙等三十元丁等二十五元各生報到之日由該路管理局長於車務機務工程等處指定實習 
[懸賞通緝川沙縣越獄犯]  
　　淞滬警察廳徐廳長昨日訓令各區署所隊文云爲通緝事案准川沙縣知事公署咨開敝署監獄内於九月十五日夜脱逃已决徒刑監犯曹金海等四名追捕無踪除再派警分投勒緝並懸賞購拿外查陸坤元朱小道馬鳳祥三名前在上海租界弋獲誠恐仍匿滬地相應開單咨請貴廳查照請煩派警一體協拿該逃犯曹金海等獲案暫押見復過縣以便迎提足紉公誼等因准此除分行外合亟通令該署所隊遵照仰即督飭所屬一體認眞協緝務將該犯曹金海等四名尅日緝獲解廳以憑訊轉究辦毌稍疏懈是爲至要切切此令所開曹金海年二十七歲川沙縣九團人陸坤元年二十五歲川沙縣曹家路人朱小道年二十六歲嘉定縣前門道人馬鳳祥年三十一歲嘉定縣南翔人以上逃犯四名因竊盜案判處四等有期徒刑各一年零十個月如全數拿獲者賞洋一百元如拿獲三名者每名賞洋二十元 
[盜匪候解護軍使署懲辦]  
　　盜匪紹興人姜榮義馬良鶴陳金魁陸阿鳥陳喇子錢牛奶張金三等七人於上月初六初七日先後至法新租界敏體呢蔭路有慶里一號門牌婦人張蔡氏家搶刦並在路攔刦婦人紅寳（即俞高氏）等手上所帶金鐲金戒而逸當由探捕拘獲姜榮義一名帶入捕房聽候緝拿馬等到案併究等情已誌前報茲由探目黃金榮包探韓邦達程子卿偵悉馬等六人匿跡之處前往一併拘獲抄出手槍一支子彈二粒惟原贓無從弔案解回捕房昨由捕房將一干人解送法公堂請訊經代理讞員陳君會同法副領事德君升座特别刑庭研訊先據黃探目上堂禀明前情繼據原告張蔡氏投案聲稱是晚八點時有盜匪數人一擁入内袖出手槍嚇禁聲張即將婦人手上所帶金鐲一付捋取而逸當時因畏懼未經記清面貎故難指認今蒙獲案請求訊究又據俞高氏聲稱是晚婦人行經八仙橋地方突來盜匪三人上前强將婦人金鐲一只捋去再捋第二只時婦人大聲喊捕若輩始各逃逸經婦人尾追伊等開放手槍不料槍彈適中同黨姜榮義腿上姜受彈倒地故當時將姜拘獲除均逃逸今蒙獲案請求訊辦詰之姜等同供認糾同在逃之小麻子金持張天壽等同往搶刧後將贓持至公共租界此浙江路慶華銀樓換得洋九十餘元分用不諱中西讞員會判姜等持械槍刧罪已成立着令一併還押候錄供備文解送護軍使署按律訊辦 
[民治學會開會紀事]  
　　前日民治學會開會由錢幼琴維持秩序劉仁航主席首由姚太平洋演説次徐謙演説畢劉照虚演述梅雲英夫人之歴史次梅雲英夫人繼續演説次馬文衡演説説畢散會茲將演説詞錄後姚太平洋云孟子有民爲貴之説孔子亦曰所重民孟子所謂民爲貴即願學孔子也蓋天地間先有民後有君夫君者發號施令民治者發號施令出於民出於民則民安得不貴安得不重雖然民治之本在於民德民有明德必先明之民旣明其明德則可以民治矣徐謙云我國專制相沿人民不能自治處今之世斷非自治不可現今中歐帝國皆變專制爲共和所謂自治如水火善舉道路學校皆爲自治之事士農工賈各治其業各安其業乃能自治現在中國官僚營私罔利貽誤國家國民不從自治自决着手但慕高官厚祿又何益乎中國人之中國現已不成問題矣如山東交涉因自己不能自治故外人覬覦若人人能自治鄰邦如何揷足今日講自治不能空言須實行其事方可望國人猛然自覺急起直追要知世界新潮流之趨勢非民主主義不能立國若農若工若商眞能自治者乃眞是主人翁决非不做事之官僚軍閥以治人爲能此等障礙物將來决不能存在因治人者惟天也天即上帝即基督眞理也現在歐戰方畢僅有和平之始基尚未能眞行人道正誼恐將有極大之戰爭將一切强權完全消滅梅雲英夫人云雲英今日得臨貴會心中有無限愉快因聞劉靈臯劉鐘先生云貴會分子多宗教中人如是當有一番樸素耐勞精神雲英係一弱女子學議淺陋何故妄登演臺蓋以天下興亡匹夫有責二萬萬女同胞向來幽禁於黑暗地獄業於天然快樂許多放棄就生計一方面言不但不能生利反而分利就人權一方面言諸事無發言權無自由行動權我輩可憐蟲如何了結雲英向來主張犧牲頭顱豈不能犧牲色相立於鬚眉隊裹爲二萬萬女同胞請命乎我爲基督教信徒主張基督教救國主義基督教在中國開辦許多學堂利益何在吾敢云養成男女平權之極大精神諸君會見教會中男女之公同生活乎又歐西各國男女平權之公理是否出於耶穌教男女一體之眞義雲英旣爲信徒故極端主張實行平權主義因中國家庭種種怪象均由女子方面不平等所致其苦惱亦不堪言狀我湖北黃梅縣一帶有錯請工人窮一年錯娶老婆窮一世之成語在座諸君多半早已成家其知女子確爲家庭之根本問題乎國之本在家家旣不良國堪問乎雲英嘗觀好字一邊從子一邊從女是國家要好均當從男女一併好起然而男女平權先當解放女子默觀世界大勢漸入人道正誼其不自然之束縛終當摒去歐戰和平之後凡事公開落落大主有合乎人情物理之舉動聽其所爲有何一定陳規雲英不明社會學原理所談均就耶穌平等自由主義惟女子生活不能獨立易爲男子之附屬品故我於今夏在九江極力提倡女子工廠事雖未成心亦良苦前途尚有可望但中國家庭專制達於極點向守父爲子　夫爲妻　之警訓何敢獨立經營生活今欲倡女子生活獨立第一步當家庭改組且須曹及教育貴會爲民治學會旣曰民女子亦在其中貴校爲模範自治講習所請先將女子問題作一歐美形勢然後人人效之天下事每由一二賢者實心實力做去浸假漸成一種風氣齊王好紫天下風從平豹處淇時人善謳望諸君他日或於海外孤島或於國内要地另建一模範新世界以爲全國標準幸甚幸甚馬文衡云世界今日確無公理併呑主義日漸實行殺人盈野殺人盈城中國當轉入漩渦然而以德戰爭者昌以力戰爭者亡中國此次與世界戰爭失敗之原因非未以德實因無預備故也從今後尤當勇猛精進惟立國之根本有二一物質方面一精神方面物質方面當重工精神方面當重魂徐謙先生主張基督救國主義我亦如之基督所謂人神我鄙人今日暫講一個我字足矣因人神關係甚長我之爲我應知從何而來精神何來何去靈魂何在因何而生人若無　與動物何分均由上天之奧妙耶穌教之德智體即智仁勇亦由靈魂而生望諸君細研究之 
[關於賑務之函電]  
　　湘屬水災籌賑會接北京施督辦來電内開接同郷諸公函電均悉即糾合汪伯棠錢幹臣沈叔詹諸公籌議辦法僉謂須先電請浙省長分電府院一面再由北京同郷呈明元首照辦該電現經伯老領銜發致省長其稿另寄惟全省之湖屬等處被災細情應由滬上浙人再行函京以便呈明元首時有所叙述俾期詳盡肇曾迴 
　　孫慕韓致錢幹臣電云北京前錢總理鑒浙西水災較蘇爲重蘇省京紳已請元首發帑吾浙獨向隅滬上紳商力籌賑糶徒以政府不發棠未能出頭業電府院請求惟懇公速約同郷呈請俾濟災黎無任禱切寳琦敬 
　　湖屬水災籌振會接苕區戴山鎭織里郷高寛夫報告災狀據稱該郷八十三莊至八十五莊田一萬二千二百九十一畝零又九十莊田六千零零八畝零又一百十三莊至一百二十二莊田三萬六千五百零七畝零又一百三十二莊至一百三十五莊田一萬三千八百十畝零共田六萬八千六百十六畝零大水時全遭沉没水退後補種平均百分之五六其補種之田色象雖靑究係虚寥短矮期間太遲深恐苗而不秀秀而不實其間無力補種者居多數蓋因節氣已過出省購苗典質借貸仍屬得不償失查補種最多者爲一百十九莊至一百三十三莊及一百三十四一百三十五莊瀕臨白龍大港諸水滙聚勢成澤國非僅田不能補種即桑地淹死大半云 
　　仁濟善堂接安慶潘孔庠函云謹啓者閲報載貴堂勸募皖災急振並籌募舊棉衣等廣告足徵諸公爲災黎呼籲籌募無微不至捧讀之餘欽佩莫名孔庠自愧力簿謹籌措銀幣二十元即希查收並盼賜覆些須微欵仍祈彙解災區散放是所切禱明知杯水車薪無濟於事然亦不過略盡私衷耳云 
　　又仁濟善堂所收江浙皖鄂水災振欵項下初批撥交湖屬水災義振　洋一千五百元外刻下二批又撥交鄂振水災事務所洋二千元聞皖省已請黃國英親往災區查勘不日亦須滙欵會同該處公正紳士核實散放 
　　仁濟善堂致武昌王督軍何省長電云武昌王督軍何省長鈞鑒奉飭分籌鄂振委因市面蕭條金融艱窘勸募實難爲力茲先由敝堂凑解洋二千元已交沈仲禮核收轉解祈查照仁濟堂叩有 
[各界協進會籌設滬分會續紀]  
　　北京各界協進會代表楊震華來滬與各團體接洽籌設支會一節已誌前報茲悉該會主任王敬芳亦將由廣州來滬訂期邀集本埠各界開會昨日發出通告云敬啓者天禍吾國内政糾紛外交緊迫南北和會雖有復活希望而雙方障碍尚難消除德約拒簽根本民意表决而最後辦法迄無標準同人等覩茲難危突然心痛爰依匹夫有責之義糾合各界同志發起各界協進會於京師冀以正義之主張而得適當之解决已於七月二十日開成立大會惟茲事體大京師一隅人士獨力究嫌薄弱全國各界君子心理必表同情爰擬於各省區遍設分會分途提倡并於滬上設立總會籌備處以期聯絡全國組織各界聯合大會庶京外一氣共挽危局素仰貴會諸公熱心國事五四以來呼號奔走尤徵毅力茲特奉呈啓事簡章一份藉伸微悃倘荷惠允即希邀請貴會同志設立分會所有組織及會務進行事項仍乞及時通函商榷國命危急一髮千鈞急起直追是爲至禱云云該會原發起分子係京師商務總會北京教育會京兆教育會京師農務總會商學協進會公教協和會實業同志會基督教救國團滿族同進會公民生計維持會蒙古王公聯合會外交救濟會等十二團體汪大焱等不過在贊助之列云 
[普益社商業英文夜校消息]  
　　大東門外　瓜街口靑年普益社設立之商業夜學校已於昨晚開學本學期新生有七十餘人之多連上學期舊生約百數十餘人第一二兩級均已額滿其餘各級尙有數名可補該校鑒於來學者日多故自即日起擬再添組一二級兩班有志上達之靑年其速往報名（學費半年銀五元）遲恐額滿見遺也 
 
 

Page 11

 
 
[明强靑年會之新職員]  
　　靶子塲明强中學靑年會由學生自行組織一切均照總靑年會章程辦理設立將近十載前日該會開選舉大會所舉定之新職員如下會正顧和鏘副會正楊智昌書記沈壽庚司庫朱繼懌庶務馮家瑞陳榮業李翊明周壽慶 
[縣商會覆太倉商會函]  
　　上海縣商會復太倉縣商會函云逕復者昨准大函以各業貨物存棧票之期限税所一再减促有碍商業承詢敝處棧貨有否核定寛期新章究以若干月爲限囑即見復等因查敝處商貨由他處運來均係隨到隨捐如大宗貨件寄存洋棧者貨在棧時並無税章規定之期如貨一出棧行銷内地行號須先報納税項即敝會對於税務亦無請求核准寛期之新章蓋因敝處華洋交接與内地情形殊各不同也准函前因合即奉復希祈台察爲荷 
[加闊護塘改築之馬路]  
　　楊樹浦周家嘴馬路轉角處原有馬路一條長約里許本係護塘改築路甚狹窄現英美工部局以該路爲車馬往來平凉路及新築軍工路必經之要道故特派員前往勘測决定加闊一半以利交通而便行旅昨日起已由工程處派員帶同築路器械督率路工從事興築矣 
[財廳派員會勘秋收成數之道令]  
　　滬海王道尹昨日通令所屬十二縣知事略謂財政廳派員會勘八年份秋收分數事關正賦考核定案俟該委抵境亟宜會同切實辦理仍將勘定分數分别呈報云 
[海容艦將駛往北洋]  
　　現泊南黃浦之海軍艦爲海容巡洋艦楚謙砲艦利通運送艦辰字魚雷誔甘泉軍艦等一艘所有海容一艦現已修竣藍總司令飭其迅速預備開差駛往北洋駐防 
[地方廳開訊路政員被控案]  
　　滬南工巡捐局路政員陳憶德被吳怡石等以其迭次詐欺取財具控松滬護軍使署將陳拘獲連同過付詐洋之郭連生等押送地方檢察廳當經　檢察長諭飭將陸郭分别押候往傳各原告到案再訊在案茲悉各原告奉傳後只有吳怡石嚴子良等三人禀到尚有席金生金福生兩原告因事不克投案前日下午熊檢察官命傳吳怡石嚴子良等提同在押之陳憶德郭連生到案研審該原告等伸訴被詐緣由質之陳等供詞支吾問官得供命將陳郭還押該原告等退去聽候據情起訴同級審判廳核辦 
[滬南工巡捐局委任路政員]  
　　滬南工巡捐局姚局長以本局路政事宜關係重要現在路政員陳億德因案在押地方廳未便乏人管理是以暫委本局繪圖員吳春榮兼代 
[控訴經董呑没橋捐之佐證]  
　　西郷漕河涇人史夔（即史啓祥）等聯名在上海縣公署禀控該郷副經董楊心正即楊福兀呑没橋捐等情已詳本報茲將史夔等在縣公署粘呈劉裕記之原信錄左啓祥先生鑒恕套承詢漕河涇修葺鎭西木橋捐欵節上年陰暦九月初二日由張仰蓮君携捐簿來舍劉裕記勉助洋二十元其洋當時付訖至今多日收條尚未交到特此奉覆即請近安劉裕記謹啓陽暦六月十七日 
[福建清郷縣隊官報告擒獲匪首]  
　　海軍司令公署昨接福建清郷公署督隊官戴錫侯報告略謂本月初奉清郷公署薩督辦派令督隊前赴西北區仁洲郷剿匪隨帶練勇二十四名並携槍彈馳往會同該郷郷團進剿該匪膽敢抗拒對敵職隊當即奮力痛擊當場擒獲匪首潘伊金許世金二名餘匪四散潰逃除飭隊分投追捕以期肅清匪氛並將匪首潘伊金許世金二名押解到省聽候薩督辦訊明嚴懲另呈海軍部核辦外理合報請鑒核 
[冒牌棉紗朦混報關之集訊]  
　　公共租界黃浦灘路六號門牌三新紡織廠經理陳康海於八月二十六號在總巡捕房指控四川路二號門牌復昌恒報關行司賬紹興人李　和（又名呂保和）串同掮客徐清山出店徐金奎將日本貨水月牌棉紗冒充伊廠商標朦混報關希圖運往外埠行銷漁利違犯新刑律第二百四十六條等情業由中西包探將以上三人拘解公共公堂諭李與徐清山各交五百元徐金奎交一百元人洋並保候訂期訊究等情已紀前報前日下午由捕傳同原告將李與兩徐解請張襄讞與英包副領事升堂會訊即由包探上堂禀稱原告至捕房報告後即往該報關行抄出冒牌棉紗將出店徐金奎帶回詢悉此呈係呂保和與徐清山所爲又往天津路福利公報關行内拘獲徐清山次日庭訊時呂保和係自行投質禀畢將抄出之冒牌棉紗呈察原告陳康海延律師代表上堂譯稱查此案未發生時徐清山曾至原告事務所與曹禮炳徐仲華有所接洽被捕後徐已承認日本水月棉紗係伊等向南京路某行買來欲運往外埠行銷故影戤原告商標報關裝運等語按照被告行爲實違犯刑律第二百四十六條應謂堂上處以三等至五等有期徒刑云云原告亦自行投案證明察出被告冒牌報捕情形而被告李寳和（呂保和）則延律師到堂否認原告所控案情中西官以時已薄暮不及審訊諭三被告仍分别交保改期續訊 
[控訴恐嚇滋擾之結訊]  
　　凌麗堂延逖百克律師代表至法公堂控陳家奎李瑞福李貴生等糾衆至家滋擾一案昨由法捕房將一干人傳解法公堂請究原告由逖律師稱前於民國六年十月間有許可成向原告承租黃包車一輛由陳家奎擔保今許忽將橡皮拆去將車身抛棄後由原告得悉向陳理論由陳出立期票三紙擔任賠償迨至届期向索陳非但不還反糾人至原告家恐嚇滋擾次日晚又帶同李瑞福李貴生携帶穢物抛擲至原告家中並身藏利刃希圖行兇後經原告報告捕房飭探前往若輩始行逃散祇拘獲二李請求訊究被告陳家奎等延巴和律師代辯一切捕頭上堂禀稱陳至原告家吵鬧當由某號巡捕前往目覩可以作證中西官判退去候傳該捕到案訊明再行核辦 
[西人乘電車跌傷]  
　　昨日下午四時法租界往來徐家滙十六舖之八號電車由東往西行經法大馬路吉祥街口有年約五十餘歲身體肥胖之某西人欲登車上甫上踏板誤執撬路鐵條立時墜下頭部受傷流血當由一百零八號華捕見而帮同雇黃包車送至捕房飭送仁濟醫院醫治一面將電車司機人號碼抄錄以憑傳究 
[申解撞傷多人之汽車夫]  
　　滬北某花園所雇之五百五十一號汽車由車夫吳松林在南市同益里載客後開機疾駛致在洞庭山碼頭撞倒行路人楊阿小受傷腰際吳即開快機飛駛脱逃又將前面人力車一輛撞翻其坐客葉茂芝從車中跌仆傷及腦部耳中流血並波及小車夫姚金開折斷車梗碾傷脚骨受傷各人均由一區警署送至紅十字會南市醫院留醫等情兩紀前報茲悉受傷之葉茂芝等三人經醫生敷治後葉傷勢最重未見輕鬆其餘二人亦難預定治愈之期故趙墨林署長於昨日午後將在押之汽車夫吳松林申解淞滬警察廳司法科請爲訊究 
[汽車撞壞機器車之科罰]  
　　汽車夫徐阿生前日開駛三千零三十七號汽車不愼在河南路寗波路轉角將英人達維司所乘之機器脚踏車撞倒碾斷車輪當由七百八十五號華捕查見將徐帶入捕房昨晨解送公共公廨請究即據原告偕證愛倫律師上堂證明被告開車至該處非但疾馳且不揑喇叭知照致肇斯禍被其撞壞之車輪修費須銀二十兩等語訊之徐阿生供詞推諉俞襄讞核供商之美丁副領事以被告開車實不小心判罰洋十元充公再賠償原告修費銀二十兩 
[家庭兇劇併紀]  
　　浦東川沙縣境唐墓橋郷民沈蔡生不務正業吸食鴉片其母訓戒不聽夫婦之間亦時常爭鬧母妻均恨之刺骨日前被其母糾集多人將蔡生挖去雙目鎖閉空屋蔡生在内號呼救命經族人沈秀喬等排　入内將蔡生救出一面訴請縣署蒞騐核奪又奉　縣境東一郷木工宋阿　之姊金珠業已寡居擬圖再　阿開出而阻止骨肉遂成仇敵金珠唆使陸加三王阿海等十六人前日在新市鎭將阿　雙睛挖出鮮血淋漓伊妻聞訊趕到見夫昏絶殭臥血泊中旋設法蘇醒舁回訴知董保不加根究後由伊戚金某出場帶同宋妻投縣控訴請求緝兇究辦 
[盜犯病已醫愈]  
　　盜犯袁大前因患病由護軍使署發交新普育堂醫治現已病愈茲當提訊昨飭兵士將該盜提回軍法課候訊 
[賣花人急病殞命]  
　　蘇州人俞阿二向業賣花昨晨至西門外得月樓啜茗甫經坐定忽然倒地氣絶即經堂倌報告巡警轉報二區警署諭飭地保姚瑞祥投報地驗廳請騐午後該廳委派夏檢察官沈檢騐員等前往騐明委係因病身死當據屍叔俞某投案禀求免封情願自行棺殮夏檢察官准如所請着具結送查 
[張昌振投河遇救]  
　　前日午前十時許四區二分所崗警見有一人在新大橋北塊協安絲廠門前躍入河中覔死該警急嗚警笛召集鄰崗警士到來將其人援起帶入所内經警佐倪哲承訊問其人始終不發一語旋在其身畔檢出名卞始知係浙江定海人張昌振字德中衣袋内有東亞旅社住宿五天之發票一紙並有夾金錶一只鈔票數元小洋數角且衣服麗都不類貧苦無聊之人未識感受何種激剌而遽萌短見倪警佐恐其有神經病命送恒豐路浙寗水木工業醫院診治再核 
[控告嚇詐銀洋之辯論]  
　　陸順山在公共公廨指控無錫人顧子良於本月一號與某某等三人用强迫手段嚇詐去洋八十元等情由廨准飭捕房於昨由探將顧拘解公共公廨請究原告延代表律師到堂譯訴案情訊之被告亦延律師代爲辯護要求准被告交保候訊中西官核供判顧交一百元人洋並保候補傳人證到案質訊 
[刑事案註銷]  
　　浙江路履雲鞋店主陳烈標在公共公廨刑事科呈訴夥友陳寳富冒蓋圖章騙取洋二百八十元等情由探將被告傳至公堂奉諭交保在案昨晨由廨傳訊原告延律師到堂譯訴被告於支單上擅蓋履雲圖章冒騙言至此將被告所蓋圖章之支單呈案請察訊之被告亦延律師到堂代爲辯護中西官核供以本案係民事性質會判刑事案註銷被告開釋 
[盛文頣被控欠債]  
　　鄧繼佺延律師在公共公廨呈控盛文頣不理欠銀八千餘兩經公廨出單飭傳無着前日由李襄讞與美丁副領事升座會訊盛文頤延律師上堂譯稱盛早赴東洋不在上海等語而原告投訴盛前住新重慶路慶餘里四十二號門牌後遷居於靜安寺路一百十號門牌皆屬貴公堂管轄應請訊追堂上以兩造所供各殊諭改期證明被告是否住居租界再行訊核 
[客棧中破獲拐案]  
　　北京女子黃翠娥年十九歲被汕頭人吳嘉猷設計誘拐來滬匿居泰安棧内昨爲救濟會調查員余杏鏞偵探王緯文查見向之盤詰彼此言語不符復向該女詰問始悉被拐實情遂一併拘送地方廳請究嗣經檢察官提案研訊判吳收押該女發交該會留養候查傳該女家屬來案認領 
[逃婦自行投案]  
　　　洋行管門人田長久姦佔江北人丁寳山之妻戴氏經丁尋至虹口新記浜路二百六十一號門牌向田理論被田戳傷腿部由捕將田拘解公共公堂訊明諭着被告押限一月交出戴氏再核等情已紀前報前日戴氏自投該管捕房昨由包探帶案請示中西官諭令退去候届期質訊 
[婦人私賣鴉片案兩起]  
　　蘇州婦人謝徐氏在愛爾近路九百八十三號門牌私設燈吃又湖州婦人王沈氏亦在唐家弄三百四十七號門牌售賣鴉片被該管捕房中西包探分别偵知前往拘獲烟客李桂丁阿二葉全福胡桂生抄出煙膏數十盒煙具多副連同兩氏一併帶入捕房李丁胡三人各存洋五元保出葉無洋收押兩氏送留公廨昨由捕將葉及兩氏解請中西官訊供之下判兩氏各罰洋三十元無洋各改押女所一月葉罰洋三元無洋拘禁三天李丁胡三人保出不到保洋充公烟膏烟具銷燬 
[侵佔船隻監禁三年]  
　　朱造華偕證王長卿控船夥田富春侵佔船隻等情業經地方審檢廳開庭辯論終結押候判决在案昨經該廳堵熊推檢兩官開庭飭提田研訊一過以其侵佔罪業已成立判處監禁三年以儆 
[長櫈擊破頭顱]  
　　江北人馮嘉祥與同郷高正階因工資糾葛互上衝突後於昨晨九時許各邀同類在東漢璧禮路一千零零七號門牌某茶館内聚吃講茶一言不合馮持長櫈將高之頭顱擊破經高友周阿四訴知一千零四十九號華捕將兩造一併帶入捕房捕頭飭將受傷人送院療治馮押候解廨訊究 
[過犯攫布禁押半年]  
　　張寳生前日串黨在七浦路將郷民周祺寳手提籃内之小布一疋攫之而逃經周同伴陳繆林訴由包探奚德安將張追獲拘入捕房押至昨晨解經公共公堂中西官訊悉張係過犯判押西牢半年示儆 
[攫金挖耳禁押兩月]  
　　寗波人舒連成前晚在南京路永安公司屋頂花園内乘隙攫取婦人李吳氏金挖耳一支圖逃經氏嗚由看門華捕追獲人贓帶入捕房昨解公共公廨經中西官訊供不諱判舒押西牢三月贓交原告領回 
[竊案候查再訊]  
　　紹興人徐阿開前日在北蘇州路柏記弄内徘徊被七百四十號華捕查見以其形跡可疑帶入捕房經捕頭詰悉徐曾行竊某姓家財物贓存於吳淞路一千一百十九號門牌海門人王瑞生家因飭收押派探王桂生往將王瑞生及該屋内婦人王陸氏拘獲昨晨帶同徐阿開至公共公堂禀明前情並稱尚須調查失主請求改期云云李襄讞核禀商之美約副領事諭男婦三被告一併收押候查明展期一禮拜解訊 
[指控西崽行竊]  
　　黃浦灘四號門牌某西人指控西崽馬德延陸續竊取値洋六百餘元之漢玉四百二十三塊琥珀茶杯四套盆子四隻烟壼兩個等情昨由捕房派探將馬拘解公共公堂經中西官略訊一過判馬押候查吊原贓再行解訊 
[淞滬警察廳批示三則]  
　　柏文卿批據呈劉子颿詐騙財物各節果如所呈殊干法紀准即隨時扭交崗警解候訊究可也 
　　王學成批案已註銷爾妻岳氏及梁有發亦經開釋所請應毌庸議 
　　朱鈞海批准予如呈繳消仰即知照 
[个紹新刋]  
　　皖南王汝淮君所著鑛學眞銓一書於礦產優劣產礦原因採礦良法器械利弊言之　詳且附圖九百餘幅詳爲解釋誠研究鑛學者必備之書也昨承惠贈一部書此介紹并誌謝忱　又湖南月刋社贈第一卷第二號湖南雜誌一册商務書館贈二百零七期英語週刋一册附此併謝 
中華職業教育社通訊 
[本社員東臺趙瘦民君與留美學生莊澤宜君往復商榷職業教育函（續）]  
　　趙君函頃奉大函敬悉一是誠如尊論吾國學子一入學校便不屑與工商爲伍積習相沿正坐此病以致學非所用用非所學苟不以職業教育補救之寗有底止至謂郷間實施職業教育不必默守成法須察看地方情形變通而實施之瘦民深以爲是他時稍有成效再爲商榷瘦民向者亦擬往歐美考察職業教育後因家事牽纏有志焉尚未逮也先生遠涉重洋學識經騐兼長並美行見回國時發抒宏論匡濟時艱瘦民敢翹足待之 
　　按趙君近以東台地方失學者多失業者尤多擬先從地方天產物品加以研究實施職業自治以上二函即趙君與莊君往復商榷之件承趙君錄示俾同人共加研究者也趙君又擬在東台設一本社通訊處現正在廣集社員中 
來件 
[坤範女子中學添設婦女議務夜校緣起]  
　　婦女者國家莫大之關係人也對於國則爲國民之母對於家則爲家庭之主使不讀書明理無以端家庭教育之模範無以立學校教育之根本乃婦女之所以尤重於男子也滬上風氣早開何以男子學校獨多婦女學校竟寥寥無幾且皆爲階級教育致中下等社會之婦女有志咸抱向隅本校爲將來國民計心焉憂之爰特添設夜校聊盡義務以爲普及教育之一助 
[附簡章]  
　　宗旨本校以普及女界教育爲宗旨 
　　定名本校附設坤範女子中學内故名坤範婦女義務夜校 
　　校址本校在上海公共租界梅白格路頤康里一弄四百二十八號 
　　課程國文算法習字綴句歷史地理尺牘簿記 
　　年齡凡在十歲以上四十歲以下之婦女皆得入校學習 
　　資格以身家清白性端肅爲合格　 
　　學費免納 
　　書籍學生所用書籍由本校發給 
　　學額暫定一百名 
　　保據入學時須有切實保人並具志願書 
　　學習時間每夜舊七點鐘起至九點鐘止 
　　畢業期限以兩年畢業 
　　附則如有未盡善處隨時修正之校長俞文耀謹訂 
來函 
[海寗路等商界聯合會函]  
　　中華民國國民暨各團體公鑒王揖唐以安福黨魁　　首領之資格敢充北方之總代表背逆民意危害國家凡屬國民舞不痛心切齒况王氏抵滬以後未聞有議和之誠意竟敢行卑鄙之手段四出運動且近來默察各團體鮮有出而責問抑何故耶竊思此次議和繫以全國命脈非同兒戲尤恐金踐戰勝良心因此大聲疾呼以最懇切最悲痛之詞謹陳於我最親愛同胞之前金錢有用盡之日民心無死灰之時民心不死一致護持正義勿爲金錢所迷一以安國一以全民爲此泣告上海海寗路商界聯合會文監師路工商聯合會七浦路商業聯合會吳淞路商業聯合會漢璧禮路商界聯合會北河南路商界聯合會 
[王海清楊孔章致董景安函]  
　　景安先生偉鑒讀覆劉君通俗學校詳章良善盡矣足徵熱心欽佩莫名（中略）海清等願隨諸君子後盡國民一分子義務務請將分部詳章等一併寄下（寄　應王海清收）以資模範並希登明校址俾有志提倡教育者有所問津也 
[上海學生聯合會啟事]  
　　（一）評議部本部定九月二十七日星期六下午新三時借座一品香行休會禮務請各分會舊評議員諸君按時到會爲盼評議部啓 
　　（二）牙簽工場本工場籌備會仍定九月二十六即星期五下午新三時在事務所開會務望各代表届時到會並祈未派代表各分會速即選派代表爲盼籌備處啓 
　　（三）誤評議部（本月四日）及牙簽工場（十月三日）開會通告俱係書記誤發特此聲明九月二十五日 
雜評二 
[王揖唐之得意語（庸）]  
　　王揖唐對西報記者之談話其扼要之語一王氏眞能代表北方全部人物之意見二王之慨任代表不特勉徇北方之要求且重違外交團之勸駕三南北和議非王氏不能成立使王而不任代表則再無能任代表之人而和議將永淪於絶望此種志得意滿之詞眞有前無古人後無來者之概在吾儕讀之尚汗涔涔下而王氏竟居然出之於口亦河怪其敢强顏南下也 
　　王氏之自誇如此姑無論南方之拒絶與議就令如唐少川之主張於對人問題並不視爲重要王氏亦斷不能奏議和之績語有之曰其言之不怍則爲之也難世未有大言不慚之人而能集事者也王氏休矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談自由談三字皆用當代名人字跡每星期調換一次今日係周宥全先生手書 
常談 
[隨感錄] [  靈園]  
　　爲學毌求速成當識得一是一 
　　愼終如始則無敗事乃老子言靈園以爲苟能謹小愼微亦無敗事事常敗於其所忽是故智者千慮不能免一失也 
　　事在未定成敗之前莫先將話説滿須稍謙抑預留地步蓋如此則日後事成易使衆人欽敬即或事敗亦可免招　笑味老聘知雄守雌知白守黑之語試問今之衆人將安所法守耶 
　　歐戰以還美國對外貿易蒸蒸日上超過全球貿易總額之半數其生產力殊可驚生產力强故生活程度亦增高成一正比例反是則生產力弱生活程度亦減低成一正比例而在我國獨否生產力弱生活程度已漸增高近年來默察社會無論貧富有裕不足惟知以習尚奢侈服用外貨爲矜奇對於提倡國内工業鮮有注意卓識者固早謂不必待屢次外交上之失敗自釀經濟上之困窮亦難以立國久矣然則爲今日計一方面雖已能多見有提倡國内工業以杜外貨之輸入一方面尤宜望一般智識階級代謀良法力改今日社會上之奢侈習尚使趨於儉約如彼日本平民皆如此庶國中生活程度不易增高生產力得有增高富國裕民兩皆有望若一方面提倡國内工業一方面仍聽以奢侈習尚相煽動則雖有生產力不敵生活程度之增高勢必至於社會依然恐慌凡負通俗教育通俗宣講之責者其可不於此加之意乎 
　　文字無論白話非白話在寫事物之形語言之音皆易其眞功川眞價値初不在此乃在寫形聲間之神爲其能動觀感也 
常識 
[溫煖身體之食物ＭrsChrstineFrederick原著] [  尚志]  
　　軀體與燃火之物互相爲用洵以用煤若木本以備煖爐燃火之需而燃料所煮之物及其所支配之分量使體内之功用循環不已也 
　　燃料所煮之物日傾入體中三次此時軀體之功用果何若乎維持體内機關之運行乃最要之事例如精美之食物使肌肉隨所在而膨脹呈新奇之功效 
　　成人及兒童欲組成健全之肌肉宜以食品保軀體適中之重量凡消磨筋力之作用如散步及凡百之體育宜有以補助之至於氣候有改變體温之能力非用燃料不足以抵制之 
　　以上所論列者無非説明需煤料所煮之物也温煖之氣候需適宜之食物冬令尤不可缺也 
　　氣候凛冽則食慾增進呼吸時入肺之空氣愈冷則空氣輸入肺部時需較多之熱氣以煖之氣候寒冷時食慾增進約較尋常增至百分之二十 
　　食物及煤之種類不一鬆泛之薪使爐中之火運轉不如狀巨類卵之煤乏味之野菜及調魚培育軀體亦遠不逮各種富於脂肪之肉食及糖也有脂肪之物可於體内焚之乃冬令惟一之滋養品凡魚油乳油菜油堅果並其他味濃之物皆可取其脂肪 
　　富於脂肪之物冬令吃之較他季爲宜善於熬煎斯物乃烹調冬令食物之良法亦温煖軀體所不可廢之肥料也 
　　糖亦吮入血液及使體内温度增高之食品從征之軍人恒吃有糖及膏油之初古拉則精神奮發冬時軀體能消納甘糕小　餅餅乾及糖槳之食物其於温煖之氣候 
　　司烹飪之婦女應注重冬時以燃料煮食物之法育兒之婦其夫從事於勞　者尤不可廢也早膳乃較滋補之餐和糖汁之熱穀炒麺粉　餅及有乳皮之乾魚以開胃口並宜和小粉糖並不生熱氣之膏油肉若干惟肉食不得過多耳 
　　冬時飼育兒童異常緊要以斯時學校之課程格外用力氣候又復嚴寒不能無以調養之也生長之兒童需充實之物品蒸糕及湯　等乃精美之物吃之不僅增物之原質而已且開胃也質言之即卵一枚及切下小片之食物其滋補不亞於盤中湯　且細片之食物具滋補之特質宜於漸次長成之兒童 
　　糖質之物最宜於兒童者莫若蜜也蜜乃純粹之甜物少許之蜜吸入體内而生巨熟且易於消代 
　　脂肪之用處無可限量惟主婦　反對値價高昂之乳油實則凡含乳油之物均有裨於軀體之構造有乳油之乾菓成效卓著 
　　欲保脂肪宜善調肉食勿燃有脂膏之物勿用過猛烈之火力炙之欲肉汁及其脂不至於消耗切塊之肉宜即紙裹中煮之 
調和紫蘇之肉羮脂增加菜蔬少許則味甘美火腿並其他肥肉之脂可切爲細塊取而置諸鍋内於爐中　烹之未得脂不已 
　　用油煎物之法宜熟行研究即置食物於深數寸之脂肪中使之生熟勿用猛烈之火力 
　　眞正煎物之法非於煎鍋中煮之而於有柄之深鐵鑊或蘇格蘭之煎物杯蒸之以鑊及杯備極深沈可容納巨塊有熱脂之食物完全漬入勿以叉舉油煎成塊之物用叉舉之則脂肪内侵而食物因之弄濕矣油煎之食物如油煎餅油煎肉圓等宜於沙紙片上弄乾之以吸濃　之脂肪 
　　冬令期内勿忘看護爐中之火用烹飪食物適宜之煤則軀體温煖不抵制寒氣之能力 
雜錄 
[見聞瑣言] [  五九生]  
　　演説須要流利眞切有條利有趣味　覺動聽若是沈悶乏味雜亂無章那就使聽的人昏昏欲睡直好説不是演説是一劑睡藥咧前夜在歐靈生（彬）先生的湯餅會席上聽了徐季　（謙）先生的一節演説眞是流利眞切有條理有趣味的那開塲的一番話且不必記記他中段的話他説這回往歐美去在法國的蠟人院中見一件怪東西上面是人頭人身下面却是一雙馬脚料想諸君眼中未必見過這種怪物但是仔細一想我們中國也曾有過你道是誰便是袁世凱他做着總統要是好好兒做下去未始不能福國利民也算得一个英雄只不知怎麽却偏偏想做皇帝於是馬脚露出來了到英國時上倫敦的博物院去這院中有許多像都是世界名人我在那裏便見了个中國人也列在名人之中你道是誰原來是孫中山這是很可喜的後來到美國去瞧紐約的蠟人院却又見了一件怪物生着兩個頭四隻脚那兩個頭恰又生在前後兩面能向這邊走也能向那邊走料想諸君眼中也未必見過這種怪物但是子細一想我們中國恰也有着你道是誰便是當今北京　大的人物大家總想得到也不必説出姓名來了如今歐先生和歐夫人造了個新國民出來那是很歡喜的事我望他將來成一個眞的人也列在世界名人之中不要露馬脚也不要生兩個頭這就是我祝賀的一片微意了説完大家都拍手　　四面關合　光四照眞是好演説 
小説 
[緹騎外史（十五）] [  春醪譯]  
　　並讅指其指痕曰恃史爾宜另宣一人此俄國造船之　　　不受詔矣於是侍史更召克侖夫統　時克侖夫猶未前進而皇帝已親至幸便殿諦視白耶曰可憐之白耶吾老皇之忠臣言次復詔僚屬曰若曹不見其來時至羣僚之中見皇帝至有傴僂觸額及地者即覆奏白耶體素恇怯容包孱白積年如此皇帝即呼樸爾維曰速至召御醫來恃史奉詔立去五分鐘後已偕御醫同蒞質言之先至之司鐸即受緹騎命致死白耶者也御醫來騐死者　詳斯奏皇帝此人以心房　破而頌大　孱弱之人不禁寒氣久藴遽發侍史移白耶　骸　皇帝忽見一物自死者之手下委地板則檢取視之驚曰此白耶之女郎新從英國來者言次即召大臣曰速歸白耶之遺體其家更以人往慰藉其女郎勿過事悲惻並告以俄國之皇帝即行仁推義爲無父諸孤露之父從此可以常來相就不患寡歡葬事一過尤可歸居英國時羣僚之一即曰陛下女郎已行白耶以女郎畏寒不能久逗故於今晨送之火車取道德意志更歸英國此時或已出園百咪外矣此長者即爲格洛格克　至便殿亦不爲人所先　此時陳奏顏色亦暗慘無光皇帝俟陳述旣竟仍取女郎之照片入諸衣袋曰孺子苦哉速遺白耶之骨骸歸諸其家葬時更行國禮酬積年輔弼之勞即以格洛格克黃其事格洛格克敬謹領命退返私邸且私語曰此小佳人乃屬諸吾之掌握妙哉妙哉何日吾更生厭者當再召以撒此　殺之或更送之西伯利亞耳 
　　第十章 
　　外史氏曰吾今更下一轉語述奧而加那主受　事矣是日殿下以金至遂清前夕之逋欠復於世界自拔　自山之人顧人之志格已喪晨儿勞迫均爲偵探爪牙之事或施詭計愚無辜之輩人人於罪或更縱聲色敏妙之長致人敗道方與殿下成約之日緹騎已以人　金幣滿盛篋衍爲郡主犒俸更一手敬曰爾我之計議已定吾輩金至爾亦按約行事可也郡主既納金遣去來者　　起坐之内自度曰緹騎中人意以利脅我俄國之華宗夫我以天賦之容顏慧心　澤乃爲人犧獻卜此數百金幣耶復喃喃曰格洛格克佳吾今爲爾厮養事事奉爾特有一日吾得自復於郡主之列者亦厮養爾矣半小時後始有人至述圖中爲凶人狙擊之官吏即英國戈爾登叟爵郡主聆其事微笑笑中似挾隱　奸詐百僞時拜排忽入 
[自由談之自由談] [  不冷]  
　　對天矢誓對天矢誓乃小兒女無聊之法今之執政大人亦每爲此此可笑也蓋人不見信必矢誓以求人这之信則人之信用可知矣况乎人仍未之信耶 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
國内舊聞 
[鎭江謀亂案]  
　　鎭江有一異聞傳説甚爲可駭然究有無實據其中顚末不可得知也據聞有上海無賴西人九名潛赴鎭江匿身江北將欲起身遠往雲貴等處並有該處海關一幕及於前日忽然不知何往遍覓無踪謠傳該幕友與雲南回匪交通往來在江南一帶代爲勾結中西奸徒謀爲不法今奸謀敗露故該幕友乘空脱逃遠颺他處已經税務司懸示賞格如有知該幕友踪跡者報明賞銀五十兩云云其西人已獲住一名訊係英人業經鎭江領事解送上海聽候審斷聞已審過一次並無謀逆之實據所不應者不過無護照而擅入内地耳惟此事據所傳説頗關緊要蓋謂該幕友所勾結黨羽甚衆大約已有一萬五千人云（同治十二年三月二十六日）鎭江關税務司查獲私入内地之洋人解由關道衙門訊係由上海僱船到鎭當將船户及獲住之洋人嘉二一併解交上海領事會同上海關道審辦在上海先後查獲逃回之洋人七名供認私入内地不諱通事楊阿奉亦經就獲訊供祇代僱船隻並未與鎭關王彥平即鎭關幕友識面鎭江所獲者乃皆在逃之王彥平之友共楊清山等四名節次提訊不特莫知王彥平之下　且不認有不法等事鎭關曾有信致上海關憲飭知陳司馬將楊通事提案訊與王彥平並不識面在滬協緝之王彥平亦未就獲至破案之由乃因洋人致信與鎭關之王彥平此信爲鎭關所獲故必得王彥平到案方有端倪會審衙門已將所獲之通事楊阿奉移發上海縣衙門收禁候質鎭江解到之船户龍雲升等兩名已由英領事衙門轉交輪船送歸鎭江察釋專緝王彥平再審查此案鎭江所接洋文信業已送滬信内僅寫王先生照付船價若干等語原無别項形跡而楊通事僱船之由不過曾爲洋人嘉二服役故代爲呌船定價嘉二亦曾在鎭江做過船主且解滬多日往提並未逃逸自無情虚畏避情形而鎭江所獲之楊清山等亦不知楊阿奉之名則所稱不知别情似屬可信惟領事衙門先後就獲之各洋人曾有聞得某處可以發財一語若由此句而論則非僅祇私人内地打獵而已細核鎭滬兩處查訊各情王彥平因難保其無分其爲商同圖搶未成已無疑義現在須聽拿獲王彥平後再有實耗也（同年五月初二日） 
　　通文館西字報論拿獲鎭江謀亂匪徒事云京口奸民之蠢然思動也一經先時發覺當即拿獲解散不至激成大變此東南之福也雖此等奸民徒黨無多心志不一其能成燎原之勢者亦第十分之一耳誠不足爲慮然使一朝蠢動　雖當時戡定而亦受其累無窮矣前於英之本月十二日上海邑尊拿獲匪徒三名於其身畔搜出僞札僞書書中按騐形跡明爲鎭江謀變匪徒之羽黨也及提審時居然直認不辭若　鎭江謀變原屬　　哥弟　將奈我何哉惟堅不肯自吐名姓且云吾輩哥弟共有六七百人今被獲者三人耳何損於我輩請即就戮無多言邑尊再三研詰實情而彼卒無吐實之言并無乞憐之語云（同年五月二十二日） 
　　按當時雲南　亂尚未平定滬鎭一帶乃有響應之嫌疑以致疑及無照濳往之外人蓋洪楊一役中外人有爲政府盡力者亦有同情於洪楊者一任個人意志之自由此時距洪楊之役未久鑒於既往固不能懸斷其人之意志如何也然觀後段訊供則直哥老會耳未必與滇回有何關係此案在當時亦震動一時耳目者然從未見諸紀載殆以本報所紀不詳故歟 
國外舊聞 
[小呂宋近事（同治十一年十月十九日）]  
　　小呂宋國有地名方之那加生齒衆地土饒客商集處事務殷繁以是設官守其土而分職受事則又設有牢獄名之曰爹利卑剌以覊禁姦宄之民所以儆其兇頑也八月十三夜監中亡命輩七十人同聲響應居然倡亂官兵猝不及防吏目及守牢閽者竟被殺其地固有砲臺小呂宋官欲以扼要自衛也於時犯人奮其暴戾執械殺出之後復至砲臺戕殺弁員奪其槍砲既又欲蹂躪附近之村施以刦掠村民一聲告警衆志同心執戈守禦而各守海之戰艦亦預備用砲彈轟擊囚犯技無所施民乃一鼓作氣共伸敵愾之心戰艦兵卒登陸助捕兩相鏖戰民被斬死一名受傷三人囚犯被擒者六十人其十人以衆寡不敵勢不可支避跡於惡林峻嶺暫爲逃命然此不異釜中魚矣（同治十一年十月十九日） 
　　按此時之菲立濱羣島爲西班牙屬地島民之企圖革命前仆後繼者久矣此其一事也當時既有奪據砲臺之事當非細故錄此以補史誌之略 
　　小呂宋信息了路卑地方火災逈異尋常蓋非陸地失火爲災而火山出火生災也先是該境有火山震動其火灰飛揚而出心物遭之悉成焦燼附近村人駭避室家相棄父子兄弟莫之能顧也此灰漫空四出行者不敢在途農人或宿田間者則火落禾中每成火路禾既燬而宿者亦多難免居者行者兩無所避火山之災一何至此（同治十一年十月二十一日） 
文藝 
[都門新竹枝詞（醉里生）（同治十一年十月二十一日）]  
　　豓説京華曲繞梁滿城徵逐馬蹄忙二奎黃土長庚老近日惟推袁富堂 
　　桂枝老小各如仙小鳳軒雲亦並妍畢竟棆才誰第一艷儂早占百花先 
　　新腔梆子效山西粉墨登場類木雞有客南來聽未慣隔牆疑作鷓鴣啼 
　　　　爲花色最嬌令人遙見便魂銷絨球嫌俗新翻樣蝴蝶當頭步步搖 
　　道旁車過坐妖姬便有香風報我知半尺紗窗看未審只窺一臉好胭脂 
　　嬌女如花不繫裙背拖髮辮膩於雲若非耳有黃金墜撲朔迷離竟莫分 
　　擇壻京師事最難不貪累世列朝端東牀妙選無多願只　兒郎是外官 
　　紅日當天倦眼開比鄰姊妹聚妝　明朝起早今朝　爲看雲南進象來 
　　甎炕當窗八尺寛骰盆中　坐　團呼盧喝雉聲非一嚦嚦都如珠走盤 
　　宅眷衣裳各賽精内圓補子盡洋金外來太太尤都麗寸許花翎插　心 
軼聞 
[法國儒蓮小傳（同治十二年三月二十二日）]  
　　儒蓮法國人今之碩儒名彥也生於一千七百九十九年卒於一千八百七十三年壽七十有五歲歐洲之人無論識與不識無不同聲悼惜以爲山斗之望自此而傾矣歐洲學人又弱一個承學之士將何所問津耶按先生隸法國籍世居巴黎斯父某精於製造機器有名於藝苑間先生少　嗜學於各國語言文字深所篤好天資警敏學無不通希利尼古文古語不由授受而能人皆驚爲聖童復出及長文名噪於國中當軕者以重幣徵聘延爲法京藏書樓副監督繼又爲法國翰林院掌院學士翰林院者羣儒薈萃之所在其中講德修業者也凡聞望之士始得預焉歐洲惟法國有此名院中藏書三萬卷皆中國典籍也别國之書幾於連楹充棟先生於華文有癖嗜既入院窮晝夜之力研摩考索不一年遂造其奧於是手握鉛槧　事繙譯先著臘頂字孟子繼譯灰闌記趙氏孤兒記白蛇傳雖皆曲院小説而抉剔入徵明暢通達人見之一覽卽解旋譯太上感應篇蠶桑輯要老子道德經景德鎭陶錄鈎疑抉要擘績條分駸駸乎登大雅之堂述作之林矣咸豐癸丑以來潛心内典考證禪宗所譯則有大慈恩寺三藏大法師傳大唐西域記精深詳博殆罕比倫於書中所載諸地咸能細參梵語證以近今地名明其治革非今之緇流衲子所能道其萬一也他若漢學指南等書所撰以訓導學者具有精意以是四方負笈從游者自遠畢集户外履滿皆以得出先生門下爲榮先生誘掖奬勸麆　不倦其訓誨有序指授有方因材授學各有專科從不躐等而進凡經先生誨示者率成名而去先生既造就人材樂育後進爲國家儲才待用而又謙德自持虚懷能受人有一材一技之長者必爲揄揚恐後舉之弗容口其愛賢下士有可知矣先生軀幹肥碩精力充裕自少迄老無一日釋書不觀雖年逾古稀而豐神攫鑠步履如恒人無子止一女知書媚學以不櫛才人稱於時先生愛之不啻掌上珍同治七年以微疾遽殞年僅十有六齡先生哭之逾年妻年相若白首齊眉有唱隨之樂家雖中資而服御飲食務以儉嗇普圍城時先生幸得無恙及今月以壽終於里舍余耳先生名久矣至英土後乃以書札通問訊承先生奬譽過甚時以文字相折衷及言旋時道出巴黎斯始得一挹豐采方謂重晤有期不謂先生遽歸道山鳴呼先生足跡雖未至中國而在其國中譯習我邦之語言文字將四十年於經史子集靡不窮搜徧覽討流泝源豈近今所可得哉特拾摭其生平行誼略述梗概如先生者謂非窮經考古之儒哉 
 
 

Page 19

 
 
   
 
 

Page 20

 
 
   
 
