# 1895 - 152 - 4907946

 

Page 1

 
 
[恭印春季諭旨告成]  
　　本舘於接奉諭旨隨時恭錄報首外復按春夏秋冬四季敬謹校印俾薄海臣民咸　整襟莊誦光緖二十一年春季之諭旨今已印成版式旣極堂皇楮墨亦極精緻卽日出售每本碼洋六分有欲快　綸綍者請移玉本舘帳房三馬路申昌外埠申昌及賣申報人購取可也此布 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑筮笥已空兹以問價者多重爲印釘照向例每部六十　洋四元售處仍從其朔此佈 
[蜃樓傳出售] [  圖書集成局代啓]  
　　是書雖仿章回體例而筆法新奇可喜當有明之季倭宼擾亂其時嚴嵩父子擅竊國政凶焰灼天更得鄢茂卿趙文華諸人依權附勢國事幾　　問幸天心　禍卽有戚大將軍攙光及楊忠　公之子德明輩出忠義正直得以蕩平倭宼重奠河山而　氏之勢亦從此淍零足徵天道好還無　踐爽每部價洋五角請向法馬路萬選樓鹹瓜街文成堂購　 
[論中華亟宜講求蠶桑之利]  
　　王者治世莫不講求庶富之道蓋民富而後國富國富而後兵强自然之勢也雖然富民之術亦多端矣通商惠工訓農務財生衆食寡何莫非富民利國之要圖而其最大而最著者則莫如蠶桑之利此何也蓋蠶務興於農隙之時始終僅竭三旬之力而無耕耘胼祗之苦又無水旱之虞而收倍蓰之利且以婦人女子爲之更可習勞而警惰蠶性喜靜又可戢婦女浮噪之氣是謀利而隱兼教養也其益豈不大且著哉是故古昔聖王蠶桑與農田並重見於經傳者班班可考蠶古時天下無不耕之田亦無不蠶之家也降及後世風俗澆漓民情偷薄不務本而趨末於是青蠶之事不願講求而工料亦漸至於陋劣雖有著書立說以教民者如奉湛蠶書元時官撰農桑輯要等不下數十家然或言之不詳或煩而寡要或著書者並非育蠶之人而育蠶者類皆不能觀書因此古人良法漸失其眞惰民日衆好逸惡勞蠶桑之利於是薄矣迄今之世惟江浙二省蠶桑尚盛然亦不過拘守成法未能變通推廣且因蠶病之蔓延而致蠶種不佳育蠶者往往折本愚民無知委爲運氣使然絕不考求其致此之由而補救之數十年後蠶桑之利未知何如可不懼哉可不惜哉閒嘗考西國育蠶之法而約略得其梗概焉蓋西國自古無絲至羅馬時始由波斯販往者蠶時極爲珍重價值甚昻非富商大賈不能得之自開海禁之後中國出口之絲頗旺爲一大宗貿易西人羡之於是法國　倡育蠶聘中國蠶婦教以伺蠶　絲諸法不數年意大里西班牙諸國踵而效之於是蠶務大興紡織機杼約十萬家所織綢縀燦爛奪目行銷各國大　其利歐絲不足始購中國絲以補之惟二十餘年前産絲極旺之時蠶忽患病比户傳染幸經格致家巴斯陡考究其故用六百餘倍之顯微鏡細察蠶身始知所患者形如椒末凡患此病者吐絲無力或未繭而已死或成繭而甚薄巴斯陡精擇無病之蠶加意伺養令其變蛾及雌雄相對時用小木槅或小竹圈將每對分置於内編號爲記則每雌蛾所生之子各在一處俟　旣疆卽將其蛾用乳鉢磨碎以顯微鏡查視如某號蛾體内有形如椒末之病者其子亦必有病當棄而不用如某號蛾體無病其子亦必無病卽留以傳種名曰做蠶子分方法法意等國其不師之於是蠶病遂除而産絲復旺日本於蠶務亦極力整頓不遺餘力曾將蠶蛾選擇佳者送至西國者　又派人往意法二國學習養蠶諸事所以日本絲之出洋年盛一年上下獲利無算蓋各國便知蠶務於國計民生　緊甚大故不　煥苦悉心考察至今各國産絲之旺數十倍於前矣其利之厚可想而知况日本蠶絲本　不如中國之絲之准乃因詳問考求極盡其法遂開國家一絕大利源獨我中國於蠶務一若聽其自然不思補救是何故也蓋我中國之人何守成見祇知舊法牢不可破在上之人視之爲不急之務漠不關心在下之人無整頓之權力并無整頓之方　所以蠶桑之利有江河日下之勢出口絲數年减一年將盡爲外人所奪雖然整頓之道亦易易耳其法集者設立學堂延一精於蠶務之西人爲教習擇年輕　頴子弟竭力考究之凡蠶之如何生長如何飼養宜食何葉可以肥壯倘有疾病如何調治燥濕寒暖何以得宜其繭何以有大小厚簿之殊其絲何以有粗細堅施之異其蛾何以有拳翹秃眉焦尾赤肚諸病一一考察務使明其所以然之故而免之並仿巴斯陡之法用顯微鏡細視留種之蛾有病與否然後擇其最佳之子蓋印銷售以杜民間或將有病之子誤售與人學生習有成效給以　據准其做子出售並往各處教習飼　凡育蠶之家可將鮮繭送交深明蠶事者騐其優劣分别等次列上等者國家給以奬賞以鼓舞之各州縣又廣設蠶桑局推舉董事管理地方蠶務詳定章程勸民種桑育蠶則數年之後蠶桑必可大興出絲必佳而多安見今日之利已爲他邦所奪者不能仍歸諸已耶聊貢芻蕘之見請試目以俟之 
[諭旨恭錄]  
　　五月初三日奉上諭理藩院奏旗婦冒請誥封投遞假造印文請交部訊辦一摺烏桂氏係已故札蕯兇鎭國公烏凌阿之妾並非繼妻經伊母桂關氏轉托唐大及兵部書吏孔鑑堂冒領誥封並有假造印文情事亟應澈底根究著該旗卽將桂關氏解交刑部嚴行審訊令其交出烏桂氏並飭傳唐大孔鑑堂到案一併訊辦欽此同日奉上諭前因步軍統領衙門帶領引見官員遇多恐有積壓之弊當經明降諭旨遇有應行請補之缺均當隨時帶領以重職守本日各該衙門帶領引見多至十八處補放員缺一百六十餘員不獨人數擁擠體制不肅且其中恐仍有績壓情事亟應重加申禁嗣後各衙門應行引見人員務須凛遵前旨隨時帶領不准任意稽延同日帶領多員以昭整肅欽此同日奉上諭步軍統領衙門奏拿獲毆斃人命棄屍逃走兇犯請交部審辦一摺所有拿獲之馬秀兒卽庚音布文元馬四卽連瑞文治等四名着交刑部嚴行審訊按律懲辦原拿此案之員弁　著俟刑部定案時聲明請旨此案據該犯供稱於三月二十四日將連姓誆至德勝門城上用磚塊砸傷身死抛屍城外等語值班官兵所司何事著步軍統領衙門查明叅辦嗣後務當嚴飭各城官兵認眞稽察毋得仍前疎懈致干咎戾欽此○初四日奉旨直隸正定府水利同知着張鴻謨補授山西岢嵐州知州著徐樹璟補授甘肅安定縣知縣着陳明德補授廣東三水縣知縣着林兆鏞補授俸满教職張紹良著以知縣用截取舉人梁廣軒晉　炘俱以教職用廕生逹春瑞山英杰全榮恒凌俱以侍衛用桂清著以旗員用擬補内閣中書曹中成常光斗雷在夏廕作彦荆州將軍衙門筆帖式慶豐俱准其補授保送户部主事萬錫珩著交部記名以直隸州知州用截取大理寺評事倉爾楨著照例用山西朔平府理事同知著興瑞補授擬補吏部稽勳司主事李坦著准其補授奏留吏部學習主事富森著准其留部欽此○初五日奉上諭前因步軍統領 
 
 

Page 2

 
 
衙門奏拿獲兇犯馬秀兒等在德勝門城上毆斃人命一案降旨令該衙門將是日值班官兵查叅兹據奏稱德勝門城上向屬正黄旗官兵值班叚落請飭該旗都統奏叅等語卽著正黄旗满洲蒙古漢軍各都統將是日值班官兵查取職名據實叅辦各城值班及看管馬道栅欄官兵查城大臣及步軍統領衙門各有稽察之責乃日久漸形廢弛殊屬不成事體嗣後務當隨時認眞整頓不得視爲具文欽此 
[本館接奉電音]  
　　昨日午後京師飛電傳來上諭五道敬謹譯登○五月初十日奉上諭廣東惠潮嘉道員缺著裕庚補授欽此同日奉上諭廣東惠州府知府員缺著陳維補授欽此同日奉上諭本日侍郎會章委散秩大臣信恪翰林院侍讀學士準良聯銜陳奏事件該侍郎等雖得奏事惟本非同官卽使意見相同亦應各抒所見單銜具奏何得率行聯銜殊屬非是會章信恪準良均著交部議處欽此同日奉上諭新科一甲進士三名駱成驤俞長霖王文龍業經授職外蕭榮爵吳維炳傳維森布汝麟林開謨雷振華張繼良齊耀貅趙炳麟劉嘉琛趙毓琦　齡皋李瑞清劉燕翊葉芾棠彭樹華陳楠胡思敬譚國楫羅長楨謝馨朱永觀劉汝驥何莘耕陳望林聶延祐吳均蕭文葆興廉尹慶舉戴以誠涂　田熊毓芝成連增龔心釗李翰芬于疏梅趙鶴齡胡岑佳宗廉文琳金惺嘏廖基銑世榮胡嗣芬趙黻鴻萬本端李景驤惠世培雷以動林棟銘陳念棨陳翰聲莊華余炳文秦錫圭江藴琛李之釗石長信李于鍇楊錫霖何業健謝遠涵沈同芳羅經攖林清煦錫鐸閔祖彭俱著改爲翰林院庶吉士卓孝復劉步衢郭燦許域恒袁緖欽秦望瀾王卓李長華孫榮枝李最高謝榮熈康有爲李國材吳命新徐孝豐封開泰吕傳奠趙殿德趙廷珍傅蘭泰汪世杰王迺槃張濂昻厲華王虹善李增芳陶榮孫紹宗顧壽椿豐和吳鴻森舒鴻儀汪　偷楊恩元馬汝　文同書張堯　魏元曠陳恩洽范國樑屈江蹕邢維欋　維翰顧光照　亮維金鏡英白嘉樹高祖培王楠蔭李步沅潤芳蕭榘芳樹榮慶隆李若堃鄺子春周恒劉嘉斌高嵩生蕭樹昶姚晉埏榮春輝目篤何城熈貢士元王藎臣張鍇周之麟廖鳴韶焦惪懋譚廷颺讞元洪景桂張瀚光王鳳文景桂徐信善葉祖修鳳葆瑗迎禧朱理密錦恩吕正斯仲誠熈郭景象汪春榜林浩深魏倬侯晉康王回劉鍠雷光甸劉彤光海明俱著分部學習吕銓吳廷驤曹元弼任錫純黄炳濰劉蓉第菊善王恕梁士選王寳圃孫秉茂朱應杓秦紱卿俱著以内閣中書用安文瀾黄瑞蘭劉慶騏曹邦彦周鳳鳴方朝治曹甡孫黎敬先劉廷珍郠宗邭李載祥王繪武董觀瀛崔登瀛彭錫蕃崔保齡李樂善趙家蕙邱炳萱邵宇仁朱遠綬劉德全林朝圻林福綿從禮潘家經瑞懲張仲儒恒善李發宜李復霖鄒增祐張存楷林振光高如恂朱遠繕豫成劉輝陳掄翰俞敬楊應鱣陳楨楊雲卿愛興阿黄萇初楊進贊劉興杜胡鑑瀠張鳳臺張致安何榮烈孟慶墉戴光姜良棟邢驤馬如驤周炳榮洪才藍鏞楊書勳張錫鴻楊允文秦宗奇王桂枝黄世澤張庚銘高暄陽陳繼祥秦獻祥王樹人談變源劉國良張之鏞李體仁米童張志軒王志昆張俶蘭余際春王耀南鮑俊卿鄒三益詹愷胡調元丁佐吕繼純周捷三張爾中炳麟陳辰石長佑陳暉昌石寅恭林向滋文俊吳江澂陳模張樸德鏐俱著交部吏部掣籖分發各省以知縣卽用内閣中書沈稠著仍以内閣中書用吏部候補主事姚炳熊户部候補主事福彭均著以主事卽用候選員外郎寳銘著仍以員外郎歸原班選用餘著歸班銓選欽此同日奉上諭刑部奏審明革員蔣希夷按律定擬罪名請旨遵辦一摺已革副將蔣希夷著照該部所擬斬監候秋後處决欽此 
[倭電難憑]  
　　本月十一日長崎來電云横濱接臺灣電報云倭人派往臺灣之羽林軍中有一枝於五月六日由鹿臺登岸卽與華軍接戰羽林軍大勝華軍多陣亡者後羽林軍一直往前至山水臺更有多兵於初八日悉行登岸所携軍裝亦一律移至岸上按本埠官塲屢得臺灣電報皆言華軍大獲勝仗與此電大相懸殊意者倭人之言未足信以爲實乎 
[日人攻臺]  
　　接臺北府十一日發來電報云日兵已登岸攻得基隆當進攻時臺兵禦之甚奮俄而力漸不支死三百人受傷者不計其數 
[慷慨陳詞]  
　　臺灣讓與倭人曾經臺撫唐中丞兩次電請收回成命全臺紳士亦在京呈詞都察院代奏乞恩毁約俾免施行全臺士庶願毁家紓難敵愾同仇甘力戰而失臺不願未戰而讓臺以抒公忿但皇上以民命爲重土地爲輕禍結兵連深恐生民塗炭猥以約經訂定不欲更張遂於四月十四日如期換訖註明換約兩月卽當交付臺灣臺民披髮左袵卽在目前遂如失乳嬰兒同聲痛哭現以不獲我朝蔭庇恐被日本鯨吞生爲異域之人死作他邦之鬼於萬不得已之中作無可如何之舉仿照西法設立南北議院妥議章程議照美利堅等國例推舉總統立爲民主之國其總統略示變通以三年爲一任再議去留業經議定共推臺撫唐微卿中丞爲全臺總統以禦倭人以保疆土初二日已由唐中丞電致總理衙門矣先是皇上旣准讓臺會有電飭中丞去臺中丞現被臺民所翕服立爲總統故卽軍咨總署以明忱悃並照自主之國辦理云 
[携帶隨員]  
　　交割臺灣一事朝廷業經簡派李伯行觀察經芳東渡業已起程此爲前報所已紀昨接津友信云觀察恭膺簡命險阻不辭初三日由津附輪來中時所帶隨員計有吕文經等吕係已革遊撃向帶輪船福建人也 
[閩中大水記]  
　　福州訪事人云近數年來節届端陽率多水患是以俗有五月節水關聖誕水立夏水之謡本年四月望後多雨少晴二十七八連朝隂雨二十九日上游洪水驟至色如硫黄省城内外低陷之區無不平堤拍岸午後鐘鳴一二下漲至四五尺之高入晚十點許時又漲尺許洪山橋一帶水勢尤兇吼聲如雷街面深約二三尺田園萬頃一望汪洋旣而水復趨南港至南大橋所過之處地勢稍卑者俱成澤國南無役田義州塢尾田鐺水部一帶水與海齊茶亭夾道店鋪適當逆流民人冒險涉行互持繩索以相牽曳一至深處幾似中流砥柱立脚稍鬆無不被波臣慛去南門下水可及肩城内西門兠善化坊定遠橋驛前橋文藻山各處淺者尺餘高及胸次學轅前亦可没脛安太橋甫漲上岸附近居民見水勢甚急無不飛步登悽幸五月初一日清晨五點鐘時水勢稍退入午稍高之地漸露坦途夜間各處悉退乾貧民每將物阻塞通衢使積水停蓄士商過此必倩伊劍負而行南門下往來尤多藉此獲利者不少是役也較去年水更高二尺許水勢之猛爲邇來所未有大橋下源流湍急柴船衝破二十餘號上渡爲木料囤積處狂流衝至貧民卽拆取木料而逃失足墮入水中者不下十餘輩三縣洲鴨姆洲各澳漁民寄居小艇之中繋纜不住忽西忽東命等蜉蝣喊聲震地漁民某甲在龍潭角水面駕一葉扁舟忽覆於水攀槳哀呼伊妻經其妻援起亦幸矣哉海防同知唐蘇亭司馬乘船巡閱并上南城察閱一周見無數貧民嗷嗷待哺惻然憐之卽飭丁役以餅數千枚散給臬司張廉訪亦飭丁散粥以赈賑閩縣方大令侯官縣戚大令保甲局叚委員張沈二少尹則均登城盼望而已客有從上游來者述及此次延平亦有水患某茶商運茶至省衝壞十餘艘木排之撞於灘石亦甚夥延平某商電告省垣言建郡出蛟水勢浩大商民聞知十分惶恐大小船隻皆駛入塢内避之 
[照會彚登]  
　　照譯光緖二十一年三月十九日日本全權大臣伊藤來函大清帝國頭等全權大臣伯爵李閣下昨日惠函業經接到卽係回復本大臣前日之函查本月十一日卽中歴三月十七日本大臣作函命意所在卽係日前面告之語重述一遍翼貴大臣於現時實在情形歴歴深曉至於貴大臣前此陳說之語本大臣業已愼思深慮故將原索之欵加以裁减是此次日本國家索欵實爲盡頭一著所宜回復者惟有允否兩字耳此節之意本大臣願貴大臣詳察之也循誦來函旣稱貴大臣復函之意并非徒資辯論而於日本國家盡頭索欵及所會議規模加以評議并令本大臣於貴大臣所指數者詳審熟思等因誠恐貴大臣於本大臣命意所在尚有誤會應再行申明所有本大臣於本月初十 
 
 

Page 3

 
 
日卽中歴三月十六日面交條欵實係盡頭一著無可再商戰後索必與尋常商議之事不同日本全權大臣因關切人局格外和衷姑許貴大臣將國家索欵加以辯論今實已讓到極處無可再讓如此苦心如復不蒙相諒則以後若有變故本大臣可有辭以自諉矣現在欲免後來誤會本大臣尚有一言相告此次本大臣未允將日本索欵重加考究者并非以貴大臣駁辨之語爲然也順頌崇禎伊藤博文○致日本全權辦理大臣伊藤函光緖二十一年三月二十日逕啓者前與貴大臣約擬於今日四點鐘復行會晤商定一切今有不便之處定於明日四點鐘會晤可也此頌日佳李鴻章錄完 
[豫章瑣語]  
　　江西訪事人云黄吉棠宗師歲試吉安事竣於四月二十一日回省各當道皆恭迎如禮次日宗師詣撫　　　德中丞面商要公聞端節後卽歲考撫州建昌二屬然後回省考南昌○近來望雨甚殷四月初五初七兩日先後得陣雨尚非大霈甘霖自初八日後天氣炎蒸髣髴三伏農田多未分秧至此望雨益切各米鋪復漲價居奇幸十五日下午天大雷雨至夜尚淅瀝有聲溝澮皆盈田疇俱滴東阡西陌莫不頌天心仁愛活我烝民云○南昌新建二縣考試武童騎射步箭已列報章四月十六日何梅閣朱少莊二明府各就縣署大堂接試弓刀石力○距省垣下游五十里華元街有匪徒强搶烟土一事旋於章江之滸緝獲匪徒四名供出同夥數十人已渡河往撫州建昌一路擬銷贓後由福建回廣東地方官遂飛飭兵差迅往撫建追捕○南營坊小敬廠地久荒曠積水成渠一遇天隂泥　没　自同治以來行人患苦已三十餘年矣上月忽有王某者倡捐修理添砌隂溝平鋪石路各數丈並開陽溝若干步使水有所歸清出道路計　費約七八十千文可謂好行其德矣○南昌府學前夫子廟外向有空塲貧民多於此設攤牟利污穢狼籍有玷宫牆上月府學李敬授夏訓導捐廉雇工將穢物挑盡復出示嚴禁傾倒堆積自此一片乾凈土當不致穢氣蒸人矣○南昌府倪覃園太守於四月二十四日考試各屬文童查照向章借貢院扄試僅用東西兩文塲其東南東北及西北三文塲皆封砌總門使不得踰越先期太守命駕至貢院派府經歴張雲程叅軍府照磨朱芝庭叅軍者至公堂彈壓更令按知事竇果泉叅軍督同家丁書吏親兵約束賣食物等人毋許滋擾届期封門命題南昌固相師之道也至再有季路新建故夫三桓之子孫至損者靖安惠則足以使人佛肸召子欲往通塲次題君子信而後勞其民詩題賦得雲破月來花弄影得雲字至晚次第放牌夜半卽凈場二十八日考豐城進賢奉新三縣豐城首題下而飲至美目盼兮進賢純如也至儀封人請見曰奉新曾謂泰山至揖讓而升通塲次題孟子曰吾四十不動心詩題賦得解帶量松長舊圍得量字是日大雨淋漓諸童生進塲出塲皆不免帶水拖泥之苦矣○四月二十五日晚細雨如酥翌晨大雨滂沱三日不輟旣優旣渥旣霑旣足生我百榖可見天心愛我小民有加無已也未及栽種之早稻至此一律栽種晚稻收成當不减色惟望五月間五日一風十日一雨俾不苦旱者亦不苦水則小民可果腹無憂歟○入春以來藩司方佑民方伯忽患足疾不良於行屢經請假迄未告痊四月末旬自知年老病深難期速愈因懇中丞奏請開缺回籍調理中丞始而慰留繼而俯准一面具摺奏聞一面札委鹽道裕竹邨觀察昆署理藩篆遞遺鹽道篆以候補道文冏生觀察鐍署理擇於五月朔日視事○湖口厘金分局向章由知府班辦理兹當更替之期上憲特委聯敷青太守震接辦聞不日卽當履新矣○分宜縣張明府清瀚自去年抵任僅寒暑一周卽因病出缺所遺印務大憲委興國縣蕭明府鋆調署遞遺興國印務委候補縣劉明府榮拔輪署蕭明府未到分宜任以前以候補縣吕明府懋承暫行代理又貴谿典史單少尉登瀛病故遺缺以候補府照沈叅軍熙署理○德中丞前欲親臨湖口查勘砲臺防務並欲順道詣金陵謁見張香濤制軍旋以往來電信不啻面商無庸秉節遠行致勞屬員供帳是以出轅之舉作爲罷論矣○新授江西臬司翁廉訪曾桂上年署理湖南臬篆旋拜陳臬江西之命湘撫王中丞奏留暫緩交卸陛見故未首途兹於三月某日携瀛眷買舟東下渡洞庭過漢江抵潯陽循江而下卽由海道北上入都陛見親承帝命謹作官箴瀛眷則由湖口溯江而上於四月十五日安抵江西暫駐行臺俟廉訪旌節來江然後移入臬署○相士陳某浙人也久住江西奔走官塲脅肩謟笑近復包攬詞訟招摇撞騙瞻大妄爲事爲新建縣朱少莊明府訪聞密拿到案管押班房候澈底訊明嚴行懲辦○臨川劉璧礽明府在任十餘年近猝患病四月某日逮赴大招南昌府倪覃園太守聞信卽面禀撫藩二憲適正任南昌縣汪芍卿明府交缷奉新篆務在省清理交代事宜中丞因會同方伯牌示轅内飭署臨川篆務○新選九江府尹西庚太守序長於四月十三日抵江西謁見各當道十九日卽由大憲飭赴新任○前年南洋海軍擬就湖口添建船廠議久未成及中倭事起防務喫緊始議定湖口船廠規制委候補府劉彛庭太守思訓督辦一切上月太守來省禀陳旋卽禀辭就道○德中丞之從子某君於前年娶來巡司之女公子本年春暮得一玉麟筮吉四月十四日開湯餅筵文武各員皆臨賀喜來巡司亦由李家渡厘卡至省○前任寗國府林太守載亨經德中丞札委代理江軍統領旋卽眞除至前統領譚軍門文秀交缷後大約須另派要差矣○建昌府玉梅臣太守春偶抱清恙於四月某日因病出缺南城縣洪雨樓明府汝濂照例封儲印信爲之經理身後事宜一面據情禀報上憲卽委候補府李聘三太守嘉賓前往署理未到任以前由明府暫行兼護 
[查封繭灶]  
　　浙江紹興地方繭灶林立獲利頗豐而絲行生意甚爲减色閉歇者已有二十餘家繭捐雖旺而絲捐甚微大爲厘金之碍然已准其開設上憲亦未便驟禁現由牙厘局議定不准再行添開他屬均不得仿效以遏其流杭有某甲者向開絲行聞繭灶得利因往上海購得機器及動用傢伙欲在海寗所屬之許村擇地開張經杭嘉湖三府絲行中人聯名具禀極言其有害無利業已邀准當飭海寗州查禁乃甲自置辦機器等物所費已數千金一旦置之無用心有不甘於是移設鄕間私行收繭製辦串通地保差役弗令聲張後爲此處紳士聞之又復禀請查禁是以廖中丞特委候補縣任大令曾培前往會同海寗州封禁并出示曉讑如再有私設者卽將各物入官并嚴加治罪 
[武林宦轍]  
　　乍浦同知缺現奉藩憲札委候補通判裘别駕贊堯署理○省垣中城總巡鄭司馬學源差竣經署臬憲鄭芝岩廉訪委候補縣祁大令蔭甲接辦於初六日到差○杭府陳六笙太守爲考試武童提調初六日因送趙展如中丞啓行不暇至箭道監塲所有提調事務委總捕同知孟司馬代理 
[民圑裁撤] 　 
　　寍郡於去秋因海氛不靖府憲錢太守督同鄞縣楊大令會商紳董舉辦民團藉以保衛地方至今春因經費不敷擬卽停止當經府憲出示勸諭暫緩裁撤刻以和議旣成所有城廂内外民團已於上月底一律裁撤矣 
[文廟災]  
　　江西省垣訪事人云上月某日宜黄縣聖廟火災大成殿及兩廡戟門等處皆燬省中大憲聞之立委大挑縣李愼甫明府祥和親往查勘廣文先生失於防範恐難免於處分矣 
[繡幰南來]  
　　前日漕運總督松漕帥椿之夫人由清江來滬下碇天后宫碼頭上海縣黄愛棠大令聞之卽鳴騶前往禀安 
[預備祭品]  
　　今日爲致祭關聖帝君之期上海縣黄大令預飭辦差人役在西門内關帝廟灑掃精潔陳設牲牢及籩豆香帛之屬禮也 
[幾釀火災]  
　　本城沈香閣東首某紅木作主夫婦二人均染烟霞之癖前晚七下二刻時正在短笛横吹互相呼吸不意　火燃著　帳炎炎直上满室通紅大聲疾呼聞於鄰佑相與吸水灌澆得以立時熄滅惟焚去牀帳被褥亦云險矣 
[美蔭常存]  
　　泥城橋迤西一帶經工部局種有許多樹木當此綠葉成隂每有無賴之徒任意攀折甚至加以砍伐由工部局請官給示已由英廨讞員宋莘樂通刺會同上海縣黄愛棠大令頒發告示多張往此處張掛如有人攀折坎一經拿獲定須從重懲辦 
 
 

Page 4

 
 
[上海縣署紀事]  
　　護商船管駕周國泰在七山洋面　見盜船一艘行刦猪船當卽拘得盜犯金順裕朱盛裕金小爾金鳳裕董金云　名起出贓衣四十件被十三條洋槍兩桿刀四柄向之盤問聲稱四月十九日在崇明縣所轄泗礁山圍城岙周姓家刼得周遂將五盜解交吳淞營叅將金叅戎轉解南匯縣辦理縣主以事在崇明因於昨日押解來滬過站擬卽解往崇明辦理來差投文後黄大令卽飭暫禁外監諭令承辦書吏繕備公文一面移請城守營李采臣千戎撥兵十名來縣聽候護解○法公堂函送竊犯李新發至縣請飭備文遞解回籍黄大令諭令收入自新所旋查知該犯原籍安徽懷寗縣遂飭書吏備文起解○翰林院編修李木齋太史盛鐸由京南下道出滬江黄愛棠大令誼屬同鄕特於昨日午後陳設盛筵請太史讌飲直至夕陽西墜始興盡而回 
[英界公堂瑣案]  
　　昨日禮拜二輪應美副領事易孟士蒞廨會訊因易君有事他往不及蒞廨所有捕房解訊各案仍由宋通刺獨判○包探杜雲卿禀稱無賴王金水屢次犯事懲辦今又向錢如松借去綢衣數件質錢使用報捕後經小的拘獲吊出贓物解請訊究錢如松投案申訴前情並請給領被騙各衣王金水供係新加坡人父親在滬開設啓昌洋行母親則在寗波鴻昌洋行内質去之綢衣因被父親逐出無資餬口故出此下策可否求恩將小的送往寍波母親處則感恩不盡矣通刺判將王金水管押十天如期内有人具保准其開釋○杜包探又解王小六至案禀稱日前有松江沈宦在滬當去小金鋦一隻計洋十五元事爲王小六所聞卽邀馬金坤作保至典當掛失取出後在銀樓兌洋三十七元及沈宦往贖卽向保人追問當由馬賠洋廿二元始得了事今已將王尋獲扭交小的爲此送請訊究馬金坤申訴前情並言王已交出洋十元尚少十二元須請究追王小六供蘇州人駕船爲業冒掛失票害及保人自知不合現在情愿繳還洋十二元惟須俟船來滬後方能繳案通刺判將王小六押候繳洋○包探何瑞福拘解郭仞千至案禀稱此人曾向伊友鮑來芬處掮賣顧繡綢縀五十塊藏匿在家僞向鮑言物已被人騙去只得賠洋及至小的往查始得原物交出此種情形與誑騙同故解請訊究通刺略加研詰以郭仞千心存不善本應究辦姑念生意中人著具結斥釋○包探孔阿才禀稱日前倪阿春有銀表及練各一件托宋甫仁售脫不料被宋甫仁私自質錢使用報捕後經小的拘獲送究倪阿春投案申訴前情宋甫仁供表練係倪托小的售賣適有急需故暫假質現在情愿料理通刺以此事原告亦有不合姑著宋甫仁具結備查物還原主○二百零四號華捕拘解在賭臺望風拉客之賭徒萬子卿到案請判萬子卿供本地人向爲烟館生意從未到過賭臺安有拉客之事捕又言爾係親手拖拉安得抵賴萬始無言通刺判令管押一禮拜○一百六十號華捕拘解小工劉阿榮到案禀稱此人與工頭張阿三因覇持做工以致在途爭閙爲此送案請究張阿三供用劉爲夥每月工洋八元現在一再加價尚不肯工作故與理論今旣來案請爲懲辦劉則謂並無不肯做工之事通刺以劉阿榮微有不合判令管押兩天○三百六十六號華捕拘解索錢口角之郭雲堂王長生到案請判通刺訊問之下以兩造各有不合判令各押兩天 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[]  
　　宫門抄○諭旨　　　錄前○　鹿奏仍請并設官錢鋪出放票錢摺○將軍長奏請議卹片○又奏揀補佐領等缺摺○欽差大臣　　　　　銷差請假調理片○川督劉奉奏甄别知縣片○又奏飭道員各赴本任片○又奏地丁錢糧完欠數目摺○兼署湖督　奏甄别知縣片　五月初三日工部鴻臚寺廂黄旗值日上諭事件處引見二名吏部三十一名禮部十一名刑部五名工部五　　子監六名侍衛處六名火器營二名詹事府一名御槍處二名内務府十三名值年旗二名正白　二名正白漢十九名　紅蒙西　廂藍满二十一名正藍满十六名兩翼十三名○濂貝勒慶麟各假满請安○裕興續假十五日德蔭連印各續假五日○福森布請假十日○恩慶續假十日○巴克坦布續假二十日○提督衙門奏拿獲兇犯馬秀兒卽庚音布等四名請交刑部○召　軍機麟中堂汪鳴鑾○○頭品頂戴陜西巡撫臣鹿傳霖跪奏爲陜省仍請并設官錢鋪出放　錢以裕度支而利巿廛恭摺　祈聖鑒事　查陜西省設立官錢鋪行使銀錢票始於咸豐四年前撫臣王慶雲奏准與制錢大小搭放官兵俸餉嗣因各營携錢　便以票換銀不無虧折十年秋間停止迨同治元年髮逆竄擾回亂　興庫藏告匱軍饟不支前撫臣瑛綮奏明仍　閔設請將省城　繹各營兵饟搭放錢票庫欵藉資周轉地方賴以底定光緖二年前撫臣譚鍾麟以奸民私造錢票商民時受其害復請停搭錢票收　實銀正擬收回舊票止錢票詎三四兩年陜省亢旱成災錢糧停徵籌賑籌饟出款愈增譚鍾麟復請行用錢票搭支月饟嗣准部咨行令收銷停止直至十一年年底始將錢票收清錢鋪裁撤自此之後錢鋪雖已停止而官鋪錢票行使日久商民均各稱便自停止後　賣交易悉用私錢票於是鋪商各自出　牟利其殷實錢鋪所出錢票極爲愼重而小本營生各店往往廣開錢票盈千累萬漫無稽　一朝虧折倒閉潛逃商民受害控案纍纍於是每言及前之官錢票無不深惜其停止而望其復設蓋由陜省制錢兵燹之後率多燬　近灘設法開爐鼓鑄究屬無多民間小康之家所積微資向因官鋪錢票收藏較現錢爲穩便今則概藏制錢以致街巿制錢日少奸商　奇攙雜小錢高拾錢價百弊叢生圜法日壞且查同治光緖年間陜省地方多故全賴官錢鋪所出票錢藉資周轉著有成效今若照舊開設多設錢票則奸商之出票牟利者不禁而自絕旣可杜倒閉困民之弊亦可無制錢缺乏之患當此時事多艱庫欵支絀藉以架空周轉稍資接濟一舉而數善備焉如慮奸民私造制錢票則設法查拿從嚴懲辦自可杜絕上年臣與在省司道再三商納意見相同當飭前藩司張岳年在於司庫積存欵内提銀六萬兩作爲票本擇省城適中之地開設泰豐官銀錢鋪派委熟悉商情之員經理先行試辦上年八月起今已數月商民踴躍信從街巿均安帖自應照舊開設以便民而裕饟現已發給鈐記妥商酌辦其鋪中出入帳目飭令按月通報一次年終由司委員造册稽查並令造具满年收支細數清册報銷出具盤查無虧印結齎司核銷備查至銀票暫緩行使容設法逐漸推廣以裨帑項兹據藩司張汝梅署臬司松壽詳請奏咨前來臣覆核無異相應籲懇天恩敕部核覆立案臣爲裕饟便民興利除弊起見是否有當除咨部外謹恭摺具奏伏乞皇上聖鑒訓示謹奏奉硃批户部知道欽此○○長順片再據靖邊後路統領總兵銜叅將用儘先遊撃周寳麟呈稱隨同辦事委員知縣用留吉補用府經歴林介煦自光緖六年投効吉林留營當差因緝獲馬賊並邊防出力各案内歴保今職該員在三姓防營十餘年馳驅冰雪積寒致疾上年冬初遵調隨營赴奉仍復力疾辦事詎十一月二十九日病忽增劇醫藥罔效在營病故等情呈請核辦前來奴才查該員在營年久歴著勤勞力疾隨征積勞殞命殊堪憫惻合無仰懇天恩俯准將知縣用留吉補用府經歴林介煦飭部照軍營積勞病故例議卹以資激勸謹附片陳明伏乞聖鑒訓示謹奏奉硃批着照所請該部知道欽此○○奴才長順跪奏爲軍營現在佐領等缺照章就近揀員請補恭摺馳陳仰祈聖鑒事竊照本年三月十二日准署吉林將軍恩澤咨開二月二十九日據邊防營務處呈報靖邊親軍左營帮帶官黑龍江布特哈正黄旗佐領庫禄善於正月二十八日因病身故除派員接充帮帶官外所遺佐領一缺應咨送軍營揀補等因准此伏查軍營出缺向歸營中揀員請補朝廷激勵戎行意至厚也今布特哈正黄旂佐領庫禄善在營病故所遺佐領一缺旣經恩澤咨送來營自應由奴才揀員請補以符向章查有靖邊親軍左營營官黑龍江記名協佐領藍翎五品官德明久歴戎行管兵嚴肅堪以升補布特哈正白旗德依豐阿佐領下記名佐領藍翎驍騎校忠常樸實耐勞堪以轉補其遞遺驍騎校一缺查有行營稽查委員齊齊哈爾正白旗柏玉佐領下儘先補用驍騎校宜崇額辦事勤愼堪以揀補以上各員合無仰懇天恩俯准所請以昭激勸如蒙俞允卽由奴才咨明護理黑龍江將軍增祺查照辦理至宜崇額一員俟軍務稍鬆再行送部引見以符定制除飭取各該員履歴咨部外理合恭摺由驛馳陳伏乞皇上聖鑒訓示謹奏奉硃批著照所請兵部知道欽此○○劉坤一片再太僕寺少卿岑春煊馳抵天津日期業經奏報在案兹該少卿將臣前次發給辦理調援山東各軍營務關防呈繳並稱足疾甚重步履維艱現在和局已成懇代奏請銷差給假調理等情前來查该少卿年有才性情忠奮刻下並無戰事據報在營感受寒濕致患足疾合無仰懇天恩准其銷差回京並賞假一個月俾得安心調理出自恩施除將關防銷燬外理合附片陳請伏乞聖鑒訓示謹奏奉硃批著照所請欽此○○劉秉璋片再查嘉慶十六年八月十五日奉上諭嗣後各直省督撫遇有分發試用期满人員務須嚴加甄别如實係才具明晣辦事勤能者准予保留欽遵在案又通行内開道府以至未入流凡曾任各官保舉並非應陞之階行令試看一年分别奏咨甄别後方准按班序補又業經在省人員勞績保舉補缺後以陞階用者如係咨補以堂稿畫齊後第五日行文按該省照限减半計算以奉到准補部文作爲升階到省日期各等因兹查有在任候補直隸州知州運同銜酆都縣知縣蔣履泰試用知縣文煒均試看一年期满例應甄别由藩臬兩司造具各該員履歴清册塡註考語會詳請奏前來臣查該員在任候補直隸州知州運同銜酆都縣知縣蔣履泰安詳穩練應請照例補用試用知縣文煒年力富强堪以留省照例補用除分案咨部外理合附片具奏伏乞聖鑒謹奏奉硃批吏部知道欽此○○劉秉璋片再新任四川成綿龍茂道長春於光緖二十一年二月二十三日到省應卽飭赴新任缷署成綿龍茂道張華奎卽飭仍回建昌道本任各重職守除分别檄飭遵照外理合附片具陳伏乞聖鑒謹奏奉硃批知道了欽此○○開缺四川總督臣劉秉璋跪奏爲查明光緖二十年分川省徵收地丁錢糧比較上三年完欠數目恭摺具奏仰祈聖鑒事竊查前准部咨嗣後各省徵收錢糧統以年底截數次年二月造報春撥時卽將新賦項下額徵若干蠲緩若干比較上三年或多或少一一註明另行開單奏報等因歴經遵辦在案兹届造報之期據布政使士毓藻查明開單具報前來臣查川省地丁錢糧歴係年清年欵所有光緖二十年分徵收上忙完過銀三十六萬六千三十七兩零今下忙又完過銀二十七萬六千四百二兩零計上下兩忙共完過銀六十四萬二千四百三十九兩零尚未完銀二萬六千六百九十一兩零合計欠數不及一分比較上三年徵收尾欠數目不相上下除嚴飭藩司分催各屬將未完銀兩務於奏銷以前催徵全完另行題報外謹繕三年比較清單恭呈御覽伏乞皇上聖鑒謹奏奉硃批户部知道單併發欽此○○遭繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查花翎同知銜同知直隸州用候補班儘先前補用知縣李昌洵於光緖二十年二月初九日到省起扣至二十一年二月初九日試看一年期满據署湖北布政使龍錫慶　按察使　廷韶取造該員履歴清册詳請甄别具奏前來臣隨考騐該員李昌洵精明篤實幹練有爲堪以繁缺留省補用除清册咨送吏部查核外理合附片具陳伏祈聖鑒敕部查明施行再湖廣總督係臣兼護毋庸列銜合併陳明謹奏奉　硃批吏部知道欽此 
 
 

Page 13

 
 
[光緖二十一年五月初四日京報全錄]  
　　宫門抄○諭旨三道錄前○陜撫鹿奏訊明私鑄小錢案按例定擬摺○五月初四日内務府國子監正黄旗值日無引見○安興阿椿壽各請假十日孫毓汶續假一個月並請派署差使○召見軍機懷塔布徐郙○○頭品頂戴陜西巡撫臣鹿傳霖跪奏爲訊明革員聽從私鑄小錢未成曁匠人畏罪自盡按例定擬恭摺仰祈聖鑒事竊照已革補用守備阮大德聽從逸犯　機匠夥出資本私鑄小錢未成畏罪中止前經山陽縣訪獲詳請將阮大德補用守備奏請斥革歸案訊辦當經前撫臣張煦附片具奏嗣奉硃批著照所請該部知道欽此當經轉飭審辦去後兹據商州直隸州知州李素訊明定擬解經署布政使曾鉌署按察使林壽提訊具詳前來臣覆加查核緣阮大德汪廣林分隸山陽湖北鄖西等縣曹德義查翠美與病故之倪發充當山陽縣看役范太曹發與病故之盧有係山陽縣快役阮大德於咸豐九年已未科中式第四十一名武舉未經覆試同治七年報捐千總銜九年由城防案内保准以守備補用汪廣林負苦度日均與在押賄縱之山陽縣人何文學在逃之不知何州縣人黄機匠卽黄繼意沈復興卽沈和尚郝義娃素相交好與已獲服毒身死之魏仁貴先未識面曹德義查翠美倪發盧有與何文學並范太曹發與魏仁貴均不認識范太曹發與在逃之劉老么譚老二素識劉老么向吸洋烟光緖十五年二月二十日汪廣林與何文學沈復興郝義娃均至阮大德家閑逛適黄機匠魏仁貴走去黄機匠聲稱魏仁貴向在四川省城寳川局學造制錢因錢局停止在各處打銅度日現已貧苦邀允魏仁貴私鑄小錢售賣圖利央懇阮大德帮本入夥並求在阮大德家開爐私鑄阮大德未允黄機匠再三央求阮大德因情面難却亦卽應允當給大錢二千文黄機匠又雇汪廣林何文學沈復興郝義娃帮同打炭挑水黄機匠當向不知地名荒貨担上買得廢銅十數斤卽於是月二十五日在阮大德家後院空房開設爐灶阮大德與黄機匠未經動手汪廣林與何文學打炭沈復興挑水郝義娃燒火魏仁貴用土作成錢模並用砂鑵將廢銅鎔化鄰佑等均不知情魏仁貴將鎔化銅汁倒入錢模因錢不成樣回爐重化卽聞知該州出示嚴禁查拿私鑄阮大德汪廣林黄機匠等均各畏懼停歇將爐灶拆毁錢模砂罐撩棄尚有已化銅塊並餘剩廢銅黄機匠收起各散旋經該縣沈啓黔訪聞會營於七月初七日拿獲魏仁貴到案訊據供指阮大德與何文學夥出資本令伊在阮大德家私鑄小錢販賣行使等情將犯覊禁差傳阮大德抗不到案經詳由前撫臣將阮大德補用守備奏叅革職一面比差於十一月二十六日將阮大德傳案訊供游移提訊魏仁貴亦翻易前供當經分别管押沈啓黔卽於三十日派差范太曹發押帶魏仁貴赴阮大德家查看鑄錢房屋范太曹發因魏仁貴兩足濕瘡潰爛難行當雇譚老二劉老么用兠轎抬走二日行至高壩地方適遇大雨難行范太等卽將魏仁貴扶進路旁空窰内坐歇曹發與劉老么腹中飢餓赴鎭上吃飯范太與譚老二因兠轎繩斷在窰外綑紥隨後曹發與劉老么轉回劉老么聲稱伊在窰内墻根所放一盒洋烟何人吃食向范太等查詢范太等答稱未見魏仁貴卽稱伊本吸烟有癊今日心中難受恐係癊發已竊服抵癊范太等因其並不嘔吐未經理會當斥劉老么並不小心收藏劉老么分辯彼此爭吵經魏仁貴勸歇劉老么畏懼卽揑稱出恭乘間逃逸范太等追尋無踪卽輪流帮同譚老二將魏仁貴抬至石窰子村地方魏仁貴聲稱腹痛難忍范太等知是洋烟毒發揑稱魏仁貴忽患傷寒病症回明該縣意欲折回灌救經沈啓黔提騐令卽押帶回監醫治一面前詣阮大德家勘明至初二日回署而范太等將魏仁貴亦於是早抬回監外未及灌救詎魏仁貴毒重移時殞命范太等慮恐問罪揑稱病故沈啓黔據情禀經該州檄和雒南縣知縣孫永濟騐明魏仁貴委係吞服洋烟毒發身死向范太等究出實情錄供通詳沈啓黔亦具詳自行檢舉並提訊阮大德供認聽從湊錢入夥私鑄未成畏罪中止正在究詰間復於十六年二月初二日續獲何文學到案質訊略同再三究詰各供堅執禀經批飭該州提審該縣未奉行知旋據報何文學在監患病提案騐明發交曹德義查翠美倪發盧有管押飭醫沈啓黔卽赴鄕查辦保甲至六月初六日何文學之父何禄元前往探望因其子病重難痊卽向曹德義告稱如果肯將何文學縱放情願給大錢十五千曹德義等貪利應允何禄元當經如數付給曹德義收用卽於是夜三更時分曹德義等乘該縣未回將何文學鎖鐐扭斷令其開門逃逸將鎖鐐棄在門外次日該縣公回奉飭提州審辦曹德義等卽揑稱何文學在押乘間脫逃報經該縣勘訊曹德義等未經供明該縣禀經檄委漫川關厘局委員羅柏齡前往該縣訪明係屬賄縱會同該縣訊供禀經批州行據該縣先後將阮大德等申解到州歴訊阮大德並無與何文學夥出資本私鑄已成販賣行使情事旋據報盧有於十七年六月初五日在保病故騐訊取结詳經批飭核入正案辦理提訊阮大德供忽翻易迭次研訊狡供如前當經札飭該縣嚴切質訊夥犯卽據該縣於十一月初四日續獲汪廣林一名訊供審解到州提同阮大德質訊無異因逸犯弋獲無期現犯未便久覊正在覆審擬議詳辦間據報倪發在監患病當經騐明取保調治服藥罔效延至十八年十一月二十二日在保病故騐訊取結詳經批飭核入正案辦理當經該州審擬詳經臬司以案情未確迭次駁回覆審該州仍照原擬詳由藩臬兩司提訊具詳前來臣覆查無異應卽擬結除私鑄小錢未成畏罪中止罪應擬軍之匠人魏仁貴業已自行吞服洋烟毒發身死應毋庸議外查例載私鑄銅錢未成畏罪中止者其雇令打炭之人杖八十徒三年湊錢入夥者照爲從减一等律杖一百徒三年又人犯患病保出若保人故縱者將保人治以本犯應得之罪又律載獄卒失於檢點致囚自盡者獄卒杖六十又斷罪無正條援引他律比附定擬各等語此案已革補用守備阮大德因在逃之黄機匠邀允魏仁貴等私鑄小錢圖利輙敢聽從湊錢入夥容留私鑄實屬不法查黄機匠等所鑄小錢不成錢樣回爐重鎔尚未另鑄畏罪中止卽屬鑄而未成自應按例問擬阮大德合依私鑄銅錢未成畏罪中止湊錢入夥者照爲從减一等律杖一百徒三年例擬杖一百徒三年汪廣林受雇打炭亦應按例問擬汪廣林合依私鑄銅錢未成畏罪中止者其受雇打炭之人杖八十徒二年例擬杖八十徒二年該犯與阮大德事犯均在光緖十五年三月十六日恩詔以前核其情罪不在部議條欵不准援免之列應准均予援免後再有犯加一等治罪該犯等供係逸犯黄機匠起意魏仁貴係匠人該革弁阮大德僅止凑錢入夥汪廣林受雇打炭犯係先後拿獲供出一轍無虞避就毋庸監候待質該犯汪廣林據供母老丁單罪已援免毋庸查辦曹德義查翠美倪發盧有奉派看管患病提禁外押人犯何文學輒敢收受犯父何禄元錢文將何文學縱逃情殊骩法查何文學係私鑄銅錢未成畏罪中止案内幫同打炭之人罪應杖八十徒二年自應比律問擬曹德義查翠美倪發盧有除計贓輕罪不議外合依人犯患病保出若保人故縱者將保人治以本犯應得之罪例各擬杖八十徒二年倪發盧有業已在保病故應毋庸議曹德義查翠美恭逢光緖二十年八月十六日恩詔事犯在二十年正月初一日以前所得杖徒各罪應准援免後再有犯加一等治罪仍革役范太曹發奉派押解魏仁貴往勘私鑄房屋輒因魏仁貴濕瘡潰爛不能行走雇令吸食洋烟之劉老么用轎抬走致魏仁貴竊去劉老么洋烟吞服斃命遍查律例並無作何治罪明文亦應比律問擬范太曹發合依獄卒失於檢點致囚自盡者杖六十律各擬杖六十事犯在光緖十六年三月二十二日恩詔以前所得杖罪應予寛免仍革役該革弁阮大德與汪廣林此外訊無銷毁制錢剪邊情事該犯汪廣林逃後亦無知情容留之人應無庸議地鄰人等訊無知情容隱情事亦毋庸議曹德義等所得之贓照追與阮大德私鑄房屋查封一併入官錢模等物供棄免起逸犯黄機近等並何文學之父何禄元及轎夫劉老么等飭緝獲日另結至魏仁貴盧有倪發在途在保各身死之盧業經先後分别騐訊委係自盡及病斃所致並無别故解役並各店保人等均無凌虐情事亦毋庸議各屍棺分别飭屬領埋所有初審不實並失察罪應擬軍人犯中途自盡及差役受賄故縱患病提禁外押應擬杖徒人犯脫逃各職名均係前任山陽縣知縣沈啓黔除將送到該縣失察各職名並供招咨部查核外所有審明定擬緣由理合恭摺具陳伏乞皇上聖鑒敕部核覆施行謹奏奉硃批刑部知道欽此 
 
 

Page 14

 
 
[騙邊賭徒]  
　　寍郡賭禁雖嚴而賭風難絕聞靈橋門一帶共設花籠牌九賭塲四處喝雉呼盧通宵逹旦若非差役得規包庇若輩豈能　　毫無顧忌事爲府憲錢太守所聞特派幹役多名前往驅逐不知以後尚敢再犯否也 
[英廨晚堂案]  
　　張毛毛控妻章氏私自逃遁與蔣再堂姘識一案宋通刺提訊之下張供小的本邑人向住小東門外城根藉負販以餬口娶章氏爲室已歴八載生有子女本年二月十二日因事外出至晚歸家妻忽失所在找尋無著前日適至虹口同文書局後面瞥見妻與蔣瑞堂同處一室儼然伉儷當時小的向妻勸誨囑令回家伊竟倔强不依反使蔣瑞堂出塲硬覇百般蠻横不得已愬知一百八十六號巡捕帮同拘扭捕房轉解案下今奉提訊伏求訊究章氏供丈夫不務正業家中衣食不繼遂於二月間告知丈夫出外傭工約有一月旋卽辭歇至三月十六日至虹口尋覓傭工之所適與老鄰蔣瑞堂途遇談及苦况旋被蔣留住在家其實並未犯姦蔣供蘇州人曾與張毛毛爲鄰今年二月間小的遷至虹口同文書局後面日在招商局馬頭做小工三月十六日張妻章氏突來道及苦况並向小的商借一榻之地小的憐其苦况招留在家今求大老爺恩典通刺判將蔣瑞堂重責二百板斥釋章氏掌頰一百下交其夫張毛行領回管束張領妻叩謝而去○延宦家人徐卿控傭婦蕭楊氏及李阿福等辱駡主母宋通刺庭訊之下徐供家主延某現住治下紫陽里有二主母所雇之傭婦楊氏偕素不認識之李阿福突向大主母尋釁並出許多不遜之言且出情理之外家主大怒飭小的將傭婦等扭送憲案惟求究懲楊氏供家在松江僑居治下現在德安里延老之二太太處爲傭每月工洋二元兹被欠二個半月計工洋五元日前小婦人因須寄家信適有母親之寄子李阿福前來催取信洋氏不得已至紫陽里向大太太索取其實並無侮辱情事李供小的係崇明人向在治下推車度日日前接得松江寄母來信家中因有急需會洋故向寄姊處催問其寄姊與主母爭執小的實未在塲通刺以傭僕侮辱主母實屬咎無可辭判將肅楊氏李阿福各掌頰二十下斥釋令徐卿傳諭家主將應給傭資洋五元照付徐遵諭而退 
[法界公堂瑣案]  
　　公館馬路某皮鞋店主沈叙三控學徒唐長二之兄唐關通誘令女兒捲逃鄭大令訊供之下著將長二押候交到關通並令沈自行緝訪旋在虹口所泊鯉門輪船將關通及沈女拘獲扭入美捕房移送至廨昨日大令會同祁繙譯官升座包探將原被一併解案沈呈遞禀詞及失單訴稱女兒捲去大小皮箱三口内儲各物計在單上開明及尋獲時搜出金約指三枚銀圈耳墜手釧各一雙尚少寳銀一錠洋銀二百八十餘圓金鑲藤手釧一雙叩求追繳關通供稱沈女自願隨小的他往寳銀一錠兌取洋銀置備首飾請大老爺傳沈女質訊自能明白大令問爾挈沈女出外擬逃往何處供稱四月十九日小的挈至杭州進香禮佛至本月初八日回滬擬乘鯉門輪船往香港是晚卽被拘獲問至香港意欲何爲供稱沈女欲自行開店立有願隨小的憑據現儲箱内小的歴年積得洋銀二百餘圓存在沈女處沈訴稱女兒年二十二歲許字新關寫字人某甲選定下半年某月某日成姻兹請暫將女發善堂留養大令著關通將單開各物赶緊交出然後枷號三月期满笞責三百板長二本禁押捕房兹著帶案開釋○上禮拜二秦雲章遞禀控董大六藉端訛詐大令飭提訊究昨日秦董同投案下先由秦訴稱小的有夾被及蓆各一條寄存董處甫經一日董竟勒令小的出房租洋銀三圓六角董鄭氏供稱丈夫大六有事出外是以小婦人投案代質秦之所控盡屬子虚秦又稱董糾領流氓擁至小的家撃毁玻璃窓攫去烟槍三枝董鄭氏供稱秦盡是謊說實因虧欠房租向索起見寄存之被現在家中大令著將董鄭氏釋出令傳諭其夫自行投案○徐錢氏訴稱小婦人家住治下臨平里前晚八點鐘時有賊潛入内室竊去水烟袋一枝携之而出經某號巡街捕拘獲解請究懲包探禀此係積竊捕房映過眞像賊供稱小的姓虞名雲亭家住川沙不到滬上者已六年矣前日來此擬取道往杭州包探禀稱此人前已遞解回籍大令著押候送入改過所○陳阿和禀稱小的在美捕房當捉狗夫昨至治下買香烟適與李寳林互碰李卽率領十餘人將小的毆撃致被撕破衣服並失去對時表一枚李供稱小的前在法蘭西公司某輪船上執釁前日偕庖丁春華及長春在鴻春樓啜茶並未兇毆陳又稱小的所失對時表於本年正月初四日倩某號巡捕在亨逹利買得大令問有發票否稱已失去李供稱小的當拘入捕房時曾經搜檢並無對時表大令著押候飭探查明着陳邀經買此表之巡捕至亨逹利問明價值銀數開單呈候覆核○包探禀稱江仁川手携夏布一疋至某質鋪質錢某號巡街捕見其形跡可疑拘入捕房解案請訊江供稱小的係崇明縣屬大沙人向當某處酒保今歇業來滬拉東洋車度日夏布在鄭家木橋畔拾來大令著管押二日贓存捕房俟失主具領○包探禀稱流氓吳錫慶糾同黨羽毆傷李有山醫治未愈兹將同黨小杭州卽王阿狗拘解究辦阿狗供稱當時伊等毆撃小的在美租界某戲園觀劇並不在塲大令謂江桂林業已供明尚何狡賴耶著押候重笞二百板○江永輪船司帳人黄雲初控茶房潘阿發竊取寳銀對時表銀洋等物大令迭次研訊押候飭查昨日黄投案催訊大令命提潘到案包探禀稱奉諭查問密采里確有借貸洋銀一事餘不知情大令謂黄曰江永輪船現不在滬待到埠後提茶房慶慶等質訊察奪可也○陳維榮控周南恩王迎春誘匿其妻大令勸探查明覆核此已紀諸報章昨日包探禀稱奉諭查明陳妻先住英租界鳳林里後遷人本租界中大令命提周王研訊同供稱此婦前在英租界賣娼小的等曾有一面之緣以後不知其細大令著交保出外并具切結○包探禀稱瘋婦蔡王氏沿途喧閙經某號巡街捕拘入捕房解請安插大令飭送往普育堂留養醫治○張金福訴稱小的在興聖街某客棧爲夥棧中役使人張桂林將被三條拆去棉絮抛在鋪下經寓主某甲查　解送捕房今特遣小的投案備質桂林供稱前夜四點鐘被某客乘間竊被小的疎於檢點致被株連大令斷令賠洋兩圓飭探帶至其家著繳 
[虹口捕房瑣紀]  
　　福州人譚益三前晚一點鐘在美界西華德路東王家宅相近躑躅行來華捕疑爲竊賊拿送捕房昨晨捕頭飭包探竇如海查明曾否犯竊再行核辦○陳麗鄕寗波人也昨晨手持銀飾銀練銀匣等至天潼路某押店求質尚未成交經包探倪順泉杳視知爲僞物當將人贓拿入捕房捕頭略訊數語命查明可有餘贓再核○金某住居南巿某處前晚因事至美界北四川路行近白大橋有某甲者曾欠金青蚨五貫並有鼻烟壺一枚邂逅相遇遽申前約數語之餘甲突呼流氓五六人將金蜂毆力盡始散金奔赴捕房控告捕頭喚捕拘拿迨往時衆已不知所適矣○租界中賭風以虹口一帶爲尤甚賭棚中欲引游客必雇貧苦無業者沿途兠攬所謂拉牌頭也賭塲四圍又有望風之人捕頭惡之故於前日爲始派新充之捕作生意人裝束持青蚨往近處游玩有拉牌頭兠攬者當卽拿獲前日下午已拘獲二人押候解送英公堂究辦 
[移資助善]  
　　謹啓者戴善長之太夫人今届七旬壽誕蒙諸親友醮資祝嘏本當備筵酬謝因念敝堂所辦各善舉惟賴四方善士源源捐助近值倭亂未平加以各省偏災時有度支益形竭蹶爰將筵資英洋三十元由何君瑞棠朱君葆三處交來敝堂助作經費移敬客之需爲扶危之具覆來一片慈雲化作十方甘雨將見星輝婺綵日永萱幃請誌報章敬祝無疆之福壽滬北廣益善堂施善昌唐廷桂等謹啓 
 
 
