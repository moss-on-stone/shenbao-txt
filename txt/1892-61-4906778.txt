# 1892 - 61 - 4906778

 

Page 1

 
 
[副都統杭州駐防右司恊領文濟川公傳略]  
　　公諱元正黃旗滿洲完顏氏人也秉性純孝幼卽敏慧道光壬寅公生甫七齡卽遭英人之難其封翁力戰陣亡太夫人避兵携李公隨侍行間卒能以智自免雖母子相依伶仃孤苦而公獨能得母歡心比入塾就傅出必告反必面無煩老母倚閭望無何粤匪竄浙乍浦城陷公適奉檄來杭防堵屢請歸省不獲命時杭城戒嚴公又屢獻策不果用至咸豐辛酉十月省城失守隨其外舅傑果毅公出奮力巷戰及子城不保全營殉難公猶力戰突出重圍身受重傷適奉上諭有浙江旗籍員弁受傷者著江寍將軍都妥爲撫卹之語公遂裹創投都將軍於揚州隷其標下旋以乍川肅清得其太夫人殉難於眢井之確耗一慟幾絶乃於纍纍荒榛間覓母遺骨焚香默禱刺血滴骨遂得眞骸泣而葬之至同治三年歸併杭防遂辦理印務處事務甫當規復之始百廢具興皆公躬親措置以此見重於上游交章薦之累陞至協領兩届軍政皆保公卓異調取引　見奏對稱　旨記名以副都統簡用回任候升尋掌理右司關防兼庫司事責愈重事愈繁矣先是杭垣滿營兵餉按月祗放一次旗營員弁往往因迫不及待不免左支右絀公與許方伯往復籌商改爲每月作二次散放餉不加增而得以及時接濟軍中無復唱籌量沙之苦咸誦公德不置滿營内向有梅青書院爲培養旗營子弟讀書之所難後始行規復而經費膏奬全無所出雖有本營官紳合力維持而苦於無所憑藉籌欵艱難公又商之龔方伯撥欵生息以垂久遠此皆公之功業足以載之口碑銘之心版者也公少劬於書以時格於例不得試遂　舉子業專肆力於清文而生平尤喜風雅士其在杭州協領任上凡有四方文士或以詩文或以書畫有進而與右司言者莫不倒屣以迎吐哺以見公精音律善鼓琴性復冲淡公餘之暇輒靜坐焚香獨彈古調偶有所得筆之於詩所著桐雅軒琴譜足以補五知齋自遠堂之所不及其隨筆二卷亦復所以自抒其心得今雖尙未付梓然皆必傳之作也公慷慨仗義有以貧乏告者周之惟恐不及交友獨敦古處而心氣和平雖下至臧獲輩偶有過犯亦必殷殷告誡不輕加呵斥無大小咸稱爲長者生丈夫子二長君守典已游泮水公享年五十有六以去年嘉平朔日卒於右司任内今年公之長君始訃於鏞并傳公遺命曰吾縱不才終不甘與草木同腐歲戊子與高昌寒食生晤於海上同游徐園其小記所云用作舟楫人盖卽我也特隱其名耳是亦其期望之雅意也我死之後倘乞其爲作一傳斯亦足以不朽矣鏞捧讀之下不禁老涙涔涔然不可止回憶公於是年奉旨以副都統用入都陛見道出滬上同鄉陸韻樵明府介以相見一見卽如舊相識見公吐屬之温雅性情之渾厚舉動之豪爽大有古名將風獨諱言其善琴數趨其寓處亦未見其有琴陸君曾一言及則公已行不得一聽其雅奏且鏞近年來亦頗耽此恨不得就公而正之回首當年情形宛在而公乃行乎雖然公之大功大德久在人間將來自必入輶軒之採列史館之傅初何待鏞爲之傳之卽鏞亦何敢爲之傳惟遺命誖誖不敢重負雅意爰泚筆書之以爲傳其崖略云爾光緒十有八年伸春上浣山陰何鏞桂笙拜撰 
[英電譯錄]  
　　初八日倫敦發來電報言駐紥華京之英國欽使現將召回歐洲而另簡大員爲駐華欽使云 
[恭行天罰]  
　　直隸古北口提督葉曙卿軍門征勦朝陽等處叛匪拿獲首犯兩人押解至天津由縣而道以次訊供詳奉李傅相諭令於正月二十一日會同司道覆核二十二日行刑嗣改於二十二日清晨訊勘天津縣飭捕廳提犯出獄籖派差役會同城守營兵丁四百名分持刀械并實藥彈於火鎗押赴督轅護衛時司道府縣曁營務處各員練軍統領翼長營官各就轅前伺候傅相升座略訊口供知無寃抑遂飭令就轅門前綑縛照例處以凌遲計兩犯一爲楊悅春年已五十餘一爲李廣約三十左右行不數武甫生院浮橋楊已不能動彈遂用荆筐舁同李廣由北城　轉赴西郊仍由三營兵丁導前加以馬小隊護後並由練軍分守沿途巷口以免疎虞法塲預植兩木樁上繫鐵環遙遙相對對面搭監斬官棚一座並列兩位安置籖同筆架硃墨錫硯如儀八點鐘時由親兵前營右哨哨官及前哨哨長督率兩哨兵丁在塲彈壓至九點鐘後營官飛馬而來飭地方驅逐閒人隨由兩哨兵丁將法塲圑圑圍住俄而劊子二名一提大刀一柄一帶小刀兩柄磨厲以須鐘鳴十下三營兵丁隊伍整齊各擎火槍掠法塲往西而去次蠟桿槍駐紥場雨兩犯高插斬條縛於木樁之上天津縣會同城守營入座監視行刑先李廣次楊悅春各於額上㓾兩刀以片肉盖其兩目隨剝去其衣就兩肩兩乳迭奏四刀復當胸直刺一刀另由一劊子舉刀砍頭落地卽飭放槍一時槍聲纍纍若貫珠監斬官各自回衙營兵亦各整隊而返環而觀者猶不下萬餘人旋將首級裝入木桶以便解回犯事地方懸杆示衆屍身拖赴萬人坑地上惟餘鮮血一泓而觀者猶徘徊不去云 
[蘇臺春堂]  
　　江蘇學憲溥大宗師於初四日午刻行抵姑蘇泊舟胥門外官碼頭印委官員往接官廳恭迓如禮午後三點鐘宗師登岸乘輿用全副儀仗入胥門由道前街繞道進貢院○本月初三日傍晚有汪其伶楊囝囝等五人在北局雇駿馬五匹意氣揚揚甚自得也行未數武適一老嫗彳亍而行汪馬驀然一躍將嫗撞倒登時鮮血淋漓奄奄欲斃嫗之子向肩餛飩擔者赶卽追上將汪　住同行者竟揮拳兇毆意圖乘機逃逸適有某公子行經是處得悉情由不覺大怒謂騎馬馳驟通衢本于例禁况旣傷人尙敢行兇可知此輩平日横行不法肆無忌憚卽著從人將汪楊二人拘住餘人乘間免脫遂喚地甲至持名片將二人送至總巡局請辦局員略詰數語卽飭移縣究辦聞嫗雖已延醫診治然傷勢甚重恐難保無性命之虞也○養育巷順泰烟膏店夥某甲於初三日午後行至司前街某雜貨店門首適一五歲孩子在門前游戲甲執已之髮辮信手一揮適纒於孩之頸項間孩卽跌仆在地甲未之知也悮謂何人拉我辮極力一拽辮線遽爾扯緊孩登時瞠目伸舌面漲通紅當經家人呼喊孩之父母倉皇走出將辮線解下喉間線印深約二分隱隱血出逾時孩始放聲而哭其父母欲與甲爲難旋經順泰店主出爲調停以甲出自無心令點香　於櫃内其事乃寢 
[蘇垣試事]  
　　江蘇學憲溥大宗師於本月初四日午後按臨蘇郡卽於初五日行香放告初六日考試合屬文生經古賦題十事對九賦以授策經史十事對九爲韵初七日考試合屬文童經古賦題瑞在得賢賦以白鵲子何益於事爲韻詩題賦得城含海月遙得含字五言八韵初八日考試蘇州府吳縣長洲元和文生正塲初九日合屬文 
 
 

Page 2

 
 
生補考初十日考試常熟昭文吳江震澤崑山新陽文生以後塲期尙容續錄 
[斃命續述]  
　　前報醫生蔣義亭致妻斃命一則間有訛悮兹得其詳爰再錄之此醫並非姓蔣沈其姓而雨亭其名年約二十餘籍隷無錫娶同鄉某氏女爲室年纔十九早年童養在蒙自去年成婚後接妻至蘇住婁門内北街家中雇婢女年方二八顧影生憐沈與之私通妻窺破其情勸之不理遂乘夫他出將婢　歇迨上月廿三日沈歸詢悉情由不覺大怒扭住妻髮拳棒亂施旋經隣人極力勸止氏本有宿疾至是更覺痛楚異常臥牀不起沈乃調藥一盎持向妻曰此極好傷藥也請服之病當立愈氏一吸而盡至夜半遽爾身死沈卽飛報至無錫俟其父母來蘇再行入殮旋有自稱胞兄者至與沈同辦棺衾鄰人嘖有熉言且見死者耳目口鼻皆有血漬謂氏身死不明遂於正月廿七晨喚地甲赴元和縣署報案請騐適氏之胞叔由無錫得信前來細閱死者身上雖有青腫之處然不致於殞命以其身體素來肥胖死後已閱數日未免口鼻間有血水流出於沈無尤飭將報縣之人追回先行小殮雇舟舁柩至無錫當其父母之面再行大殮前報言縣尊臨塲相騐者乃傳聞之悮也 
[獲匪述聞]  
　　去臘底龍軍門覲宸接督憲密札内開有會匪頭目曾某匡某二名向匿金陵現因捕務緊急該二匪逃匿他處蹤跡無常特令隨處留心緝拿云云軍門奉札之下卽於新正初三日藉赴金陵拜賀上憲新禧爲名率領多人至各處跴緝旋於元宵後某日在六安州地界某鄉鎭將二犯拘住卽往金陵禀知督憲飭將二犯暫發某縣釘鐐收禁軍門旋卽回蘇有謂去年十月間吳江某宦家被盜報案後經軍門在太湖内拿獲此案首犯七名溯自報案至破案共僅十七日緝案之速無　於此 
[鳩江大火]  
　　本月初四日午後三點餘鐘蕪湖河南岸江口進南土地廟旁某姓草屋中不知如何起火是處適當市梢南腔北調之貧民結茅聚處縱横櫛比宛若茅龍一經燃著無不破壁飛騰加以封家姨正申東北方來助桀爲虐勢更猖狂火鴉軍因之愈肆其威東隣西舍悉罹其殃嗣又轉旆向北摧朽拉枯將街面各店鋪及住家房屋延燒勢如破竹火烈具揚黑烟上冐白日爲昏四面人聲喧雜不啻鬼哭神驚北岸各叚洋龍先後馳至汲水灌救奈火摥遼闊勢難兼顧老湘營譚馥亭軍門親自督率洋龍一具扼住街心百丈飛泉横空倒瀉吳回氏自知不敵繞至馬榮泰雜貨店而止迤西火勢已燒至大關圍墻外居民岌岌可危保甲總局饒大令吳司馬及各叚各委員俱奮勇督率各洋龍併力保護良久始轉危爲安然迤東一帶火勢猶是跋扈飛揚直至斜陽西墮暮靄迷離始得火滅烟消據地保約略計之大約焚去二三百户之多其中瓦屋及街面店鋪罹災者亦屬不少其確數尙待細查當火熾時有某姓老嫗搬搶箱籠而老態龍鍾一併踣仆於地迨家人扶起則己牙關緊閉一命嗚呼矣又一及笄女子墮家人搬取妝奩撩袖揎裙行所無事迨火路將合猶奮步而進以致葬身火窟紫玉成烟良可惜哉其餘因搬物而與物伺殉者尙難悉數蓋是處茅龍叢室一火旣燃萬弩齊發人非百鍊鋼誰能與熊熊者爭衡耶綜計焚燒閱三點鐘之久迤南街道及濵江一帶茅屋幾於盡付一炬是誠非常之災也 
[府試經古案]  
　　松江府恩太守於二覆松屬七縣文童塲兼考經古初六日黃昏時發案計共取古學十五名經解四名古秦安彝奉賢陳龍章青浦穆湘瑤上海王植善上海張錫謹婁縣陸志文南匯楊廷桂華亭沈彭年青浦吳會英婁縣郁鍾俊上海張　謹　亭許毓棻婁縣朱承昭奉賢顧世璜南匯經曹永年上海張勳喆華亭胡咸亨南匯張國衡上海 
[局船翻覆]  
　　婁縣西鄉長山港當斜塘之衝水勢殊爲湍急本月初三破曉時有協源信局划船道經其地舟子偶不經意致船覆入水中幸遇救得生推舟中所帶大土四件並哆羅呢縀子已悉付東流矣 
[粤東火警]  
　　正月廿四晚四更時粤東聯興街永興白鐵店不知因何失愼光燭層霄有似赤城霞起水龍聞警紛紛馳集竭力灌救約歴兩點餘鐘火始漸滅計共焚去鋪户十餘間祝融氏之威貨可畏哉 
[粤東官報] 　 
　　藩憲牌示連州直隷州朱琼化州知州李光高合浦縣縣丞俞㴻均飭赴新任海豐縣缺委大挑知縣鄧景臨署茂名縣缺委香山縣史繼澤署西寍縣缺委鎭平縣鄒之麟新會縣典史缺委候補巡檢葉大銓署督憲牌示潮州鎭右營遊擊缺委記名總兵張志鰲署平海營叅將缺委補用遊擊方恭署黃崗協右營守備缺委水師提標右哨千總賴兆恩署瓊州鎭右營都司缺委陽江營遊擊何晋卿署羅定恊左營守備缺委督標儘先守備吳錦署碣石鎭中營守備劉振德飭回本任 
[金陵官報]  
　　二月初一日藩臺瑞九江道李希蓮辭候補道吳炳祥歐陽霖蔡鈞郭道直王廷訓許繼衡懋續二位均謝委辦善後局差辦江西督銷李家　候補道曾内熙辭進京引見署皖南鎭徐士衡署頴州營遊擊王金榜辭首府李兩首縣各位均見候補道程儀洛禀知明日書院監塲又胡廷玉請假赴蘇楊兆　三天知府阮祖棠二天二位均展假海門厘捐通判王彥澂建平縣崇福二位到知縣崔作球禀知到龍蟠里火藥局並銷軍械所文案差又查宗仁請假赴揚措　通泰二屬騐鹽色委員運判朱昭林候選州同石玉澤回湖南二位均辭朝鮮國進士趙玉坡辭補昨日翰林院陳光宇親拜叩謝辭行進京縣丞張存彝禀知丁祖母憂並銷督轅又巡捕差祥雲輪船李家泰到赴松江接譚提臺官眷來初二日九江道李希蓮傳見荆州將軍委員多貴荆州來赴杭州公幹皖北土藥局帮辦營務處安徽試用道許景壽正任揚州府陳卿雲由蘇回南捕通判鄧心茂交任淮軍廳事回禀知卸南捕廳事廣西候補知州石鴻泉廣西來府經歴曹銓衡銷江西義寍州淮鹽棧差回分發江蘇試用理問章拜直由京來各位均到安徽皖南茶厘候補道吳邦祺辭前福建汀州鎭朱德明殿假十天通判蕭堃三位均禀知調辦北六七叚保甲差委署徐州府豐縣李文　謝委縣丞鄧琳辭回浦口補昨日丁憂知縣鄧炬辭回籍守制藩轅牌示江寍縣員缺以委現署銅山縣藍釆錦署理其未到任以前查有候補知州王端啓暫行代理初三日辦厘捐局候補道歐陽霖皖北土藥厘局帮辦營務處安徽試用道許景壽東臺厘捐通判甘恕到委署江寍府高淳縣盛毓英又句容縣舒霖二位均謝委委署徐州府豐縣李文耀銷龍蟠里火藥局差督捕營哨官遊擊何福勝浙閩都司董全才湖北來江蘇試用縣丞陳秉忠由京來二位均見提督郭寳昌回安徽署皖南鎭徐士衡署蘇松鎭正任九江鎭朱淮森建平縣崇福知縣汪以誠請假赴鎭江措資各位見辭候補道馬先松展假二天通判蕭堃三位禀知到北六七叚保甲並銷洪武門稽查差又方道成請假三天廣西候補知州石鴻泉候選訓導李明堉回九江二位均辭縣丞彭翔鸞奉示寫履歴補昨日副將葉珍祥禀辭回湖南知縣李雋請假五天 
[賽會定期]  
　　寍波江北岸壓賽堰之東嶽宫每於二月間奉東嶽大帝曁王天君出巡今歲定於二月廿二日祭旗廿三日出殿廿四日失巡江北岸一帶廿五日巡鎭海白沙等處廿六日巡慈谿樟橋等處想届期士女如雲又當駕香車泛畫槳命儔嘯侣以無負此芳時美景也 
[德化縣試題]  
　　二月初二日九江府屬德化縣羅少垣明府考試闔邑文童正塲已冠題事親若曾子者可也孟子曰人不足與適也政不足間也惟大人未冠題經正通塲次題不患無位詩題賦得點戞可汗修職貢得修字五言六韻 
[九江官報]  
　　前報載九江關道李亦青觀察赴江寗叩賀制府新禧旋於二月初四日乘福和輪船遄返○前報載九江府崇齊川太守捐廉修理官衙兹已告成刻換雕甍鏤金錯綵丹漆之美莫與比倫隨擇吉二月初二日挈眷入署同城文武印委各員下迄紳商士庶無不衣冠車馬恭賀遷喬 
 
 

Page 3

 
 
[同殉芙蓉]  
　　粤東清平某妓館有妓名潤玉者花顏玉貎艷幟高張蝶使蜂媒沓來紛至枇杷門巷車馬如雲旗人某甲夙以風流自命慕妓艷名抽閒造訪一見魂銷妓亦青眼相看兩情浹洽如漆投膠甲欲爲妓脫籍奈阮囊羞澀好事難成於是與妓密商與其生而相離不若死而共命妓亦厭捲風塵不欲久居人世竟於某夜同服阿芙蓉膏畢命龜鴇於次日見其雙雙高臥呼之不應推扉而入揭帳撫視則已氣絶而體冰矣方欲備棺殯殮忽有旗人結隊成羣登門問罪謂甲身死不明必欲報官請騐龜鴇恐干未便央人調處給以番佛三百尊其事始寢然錢樹子旣已摧殘孔方兄復多折耗龜鴇亦良苦矣 
[東報紀高麗事]  
　　朝鮮王之庶子名某者年十五歲生時憚正妃及戚族之威寄養於茶洞民舍今旣長成質頗敏逹王及大院君酷愛之所傳欲娶於閔氏大院君執不可日前有信言正月二十七日已公然册立爲世子并賜王子冠命自今更名義和羣稱義和宫至二十五號又有信曰世子結婚之事大院君黨聞之頗不能平將起而爲難而王已準備聘禮有應用之物八件業向日本國定購云○朝鮮風俗每歲新正小兒女各事戲耍男則出門外放風　女則在園中或庭内弄韆鞦蓋猶有古意存焉 
[創設柴業公所告示]  
　　署理寍波府鄞縣正堂楊爲給示曉諭事案奉府憲批發奉化等縣柴商楊寳山等禀舉慈谿職監費輔溢爲柴商司事等情　奉批此項柴業公所司事已據舉人鄒宸笙禀退飭縣知照在案據禀公請慈邑職監費輔溢接充事本可行惟查現禀列名柴商卽係去年五月間來縣遞禀與張如豐等爭設公所之人其中有無懷挾私見此爭彼奪情事仰縣立卽訪查明確禀覆察奪黏抄條規是否允洽姞存查核等因奉經飭據該柴商等以公舉慈邑職監費輔溢接充司事斷無懷挾私見及此爭彼奪情事呈叩詳請給諭等情到縣復又據情詳奉府憲批准在卷兹據柴商楊寳山等以蒙恩詳府給諭援充呈叩給示曉諭以安商業而全善舉等情前來卷查是案前據寍海象山奉化等縣柴商呈稱柴船來寍舵水人等常虞失足落水小本船主撫卹無資尤有無理屍親藉端滋擾於同治五年間邀各柴行共議願於貨錢内除行用外内外河柴錢每千抽公串錢六文存放柴行以防不虞呈蒙鎭邑曉示至今遵行無異鄞縣行家以無案可稽紊規推諉不得不由鄞設立公所按月查算公叩示曉遵辦等情並據柴行協順等呈奉道憲批飭傳集訊詳在案兹據前情除批示外今將所開條規出示曉諭爲此示仰寍台各縣柴商及柴行人等知悉爾等須知收取公串備卹失事係爲地方善舉各柴行務宜照章抽存歸公濟用不准仍前侵蝕推諉經辦司事亦宜約束妥愼辦理核實支用不得稍有私狥致干查究每届年終仍將一切收支實數開單呈縣以憑轉報並著將列欵榜示公所咸使周知以昭清白而服衆心各宜凛遵毋違特示計開條規一柴客售出柴錢每千除行用六十文外另抽公串錢六文交行暫收限十日一期由公所司帳向行核收其軟硬柴炭均每千除行用六十文不得每千除錢九十文以昭劃一如有隱弊察出禀究一柴船到埠面定價目行家客人對客三面定價然後發柴上河揭付客人柴錢仍照舊章付現不得以九八扣算洋價每元照甬江時價抬錢二十文視鹹貨行傳單爲式不得意外高抬一柴船舵工水手失足落水每人給棺殮錢十六千文撫卹錢十千文病故在外給貲棺殮另給盤柩錢二千文由公所領給一柴船舵工水手被盜身亾殮貲照失足落水例撫卹倍給或身受重傷給醫藥錢四千文俱向公所領給如有意外需索由公所禀究一柴船進行由公所掛號騐看鈐記以防隱漏一設立公所克成善舉刊勒石碑以垂久遠 
[偪索情眞]  
　　去冬王秦氏菜餅船行至鬥富浜撞沈黑暗中誤認陳四發嘉興航船所撞控諸上海縣署經袁大令移解松江由華亭轉解婁縣張邑尊疉次研訊屢用重刑陳以憑空誣陷堅不供認邑尊復躬親查訪於新正初五日拘獲上海三號航船主張二寳舵工林桂芳一鞫而服分别覊押至此始知　之寃枉卽行開釋當陳被拘時曾被監犯等索去私費洋銀若干旣釋控諸府署後復投撫轅上控邑尊自省回署於本月某日提集丁役監犯禁卒更夫多方推鞫若輩知事不諧一一供認計勒詐番蚨三十餘翼並差役飯食數元次日復提監犯陳和嚴加詰訊供認如前並不翻悔想須照例重懲也 
[打架送局]  
　　滬南龍王廟左近某肉莊學徒某甲少年輕薄素喜尋花問柳前晚偕某氏婦至洪昇碼頭嚴俊發所開烟間内短榻横陳吞雲吐霧旁有划船户某乙見之不覺酸氣直冲旋以惡語相加甲亦不肯低首下心唇槍舌劍各逞雄鋒俄而甲邀集屠夫二十餘人興師問罪乙亦招聚同類數十人兩陣相當旋有巡防中局勇馳至將兩造拘至局中訊辦甲丙二人已各受夷傷矣 
[提犯來申]  
　　錢阿貴唆使林金心萬惠如夏云祥毆斃葉順昌一案由袁大令詣騐之下原差將錢萬二人次第拿獲訊供收所旋經該差訪悉林金心避匿崑山地方前往拘獲解至崑山縣管押一面回縣禀請大令備文移提此已迭登前報兹悉該差等接文後立赴崑山縣投　由崑山縣尊飭將林金心交來差帶回於前晚二鼓時抵申當卽押解至縣袁大令飭將林先行收所聽候訊辦 
[縣案彚錄]  
　　前晚上海縣袁大令升堂審案時據翁長楨投案訴稱有姚丹初之子姚星卿將坐落新閘地方房屋廿二間向小的抵借錢二千二百千文當時將城中鼎新醬園房租每月廿四千文作爲利息現在查得星卿串通地保陳老會欲將此屋盜賣向論不理爲此來案喊控叩求提究大令得供卽著明白補詞呈明核奪○小船户徐興發控被金恒瑞木船朱曉洪將船撞沈溺斃搭客梅趙二人一案當經袁大令相騐訊供將朱收所已見報章前日大令飭差往傳小火輪舵工周阿玉至案於晚堂研訊徐投案供稱係安徽人是日小的之船開回原籍船中共有八人不料行至下海浦遭朱之木船碰撞諸人一齊落水所裝各貨悉付東流小的等六人由小火輪救起用火烘救始得更生惟搭客梅趙二人已斃命矣現在叩求伸寃周供稱在怡和小火輪爲舵工是日行過下海浦相近見徐船在上風行駛朱船在下風駛來其時風力尙勁迨小火輪由北首回來徐船上諸人已在水中小的等將各人救起但當時如何碰撞小的實未目覩求請明察朱供稱木船在浦江行駛甚緩此次實係徐船自已撞來且值風浪交加以致沈没實與小的等無干求恩鑒宥大令謂朱曰爾雖未碰撞徐船亦須酌給川資俾徐早回故里朱叩稱公斷大令遂判將朱還所周徐二人分别斥退候函商徐之同鄉人現爲吳淞營官某把戎再行核辦○趙和尙投縣訴稱係引翔港人前晚至左近余小洪所開飯店晚膳旋因多算飯資十四文小的向之理論反被余將所持菜刀刺傷小的頭額不得已來案喊寃求恩　究值日差據情禀明奉飭帶候訊辦 
[英界公堂瑣案]  
　　新沙遜洋行某西人投英領事署訴稱前者益豫土行定買洋藥由郭本暢擔保迄今延不付銀提取請傳郭到案諭令知照益豫赶緊清釐梁副領事據情照會蔡太守飭差傳郭研訊郭供稱益豫所定洋藥現在不能付銀提取意欲商議退還梁君謂太守曰　日新沙遜西人未到請著郭於禮拜三到案與原告質訊核辦太守曰諾遂將梁君語諭郭郭卽唯唯而退○包探何瑞福孔阿才同稟稱上年龍飛馬房失去馬車燈小的等曾往林如義家搜查起到刷帚等物亦是龍飛所失據林稱伊父阿喬竊得後旋卽逃回寍波現始復來是以拘案龍飛馬房西人某甲訴稱現在尙少馬車燈一對請卽究追如義供稱阿喬是小的之父並不知有馬車燈阿喬供稱小的年五十四歲在龍飛馬房執役已十餘年曾零星檢取無用之物兒子被獲後原恐送究因之逃往寍波其實並未竊取馬車燈蔡太守飭阿喬交巡捕帶回查明究竟竊過馬車燈與否覆候核辦如義卽行開釋起到各贓給領○某各寓主錢正祥訴稱嚴清卿來借宿竊取烟槍一枝送案請究嚴供稱小的係蘇州人 
 
 

Page 4

 
 
在治下測字度日烟槍由哥哥竊取蔡太守判令管押一禮拜贓給失主領去○包探黃四福禀稱張子卿投捕房報稱店夥蔣榮梅竊衣四襲質錢花用及小的拘蔣嚴詰據言因有急需暫質及張查詢卽據實說明今特送案請訊張訴稱被質衣四襲願自行備本贖回請免將蔣究辦蔣供稱小的係本地人質張之衣原是不合蔡太守謂姑念原告求免不予深求著將蔣開釋○包探唐寳榮禀稱前者法捕房因某姓失去皮褂在虹口宏濟質鋪吊出原贓現有吳中玉者持票向贖鋪中人告以已經吊去吳卽糾合施子堂等三四十人聲言須除去招牌并毆及工人金夢發小的因將吳施拘案金開呈節略訴稱小的係蘇州人現在宏濟質鋪傭工被吳等擊傷是實一百四十九號華捕禀稱小的路經此處見有三四十人擁進宏濟欲除招牌勒令閉歇吳供稱小的係寍波人在治下訓蒙餬口皮褂係父親遺物因有急需暫行付質不料有人冐認失贓曾連次往宏濟查問櫃夥置之不睬故與爭執施供稱小的亦寍波人向在某處耶穌教堂宣講聖道是日吳糾令同往理論不敢逞蠻蔡太守謂施多事可知判令管押兩禮拜吳從寛交保俟追到原贓再行察斷○包探秦少卿禀稱王仁和茶食店報失洋銀八十元小的訪知已歇學徒趙全和開箱衍竊獲趙吊到原贓及將贓兌取之金約指等物照算尙缺洋銀兩元今特解送案下朱福卿訴稱小的在王仁和執事趙借宿店中乘間行竊現已吊到請免深求趙供稱小的係蘇州人蔡太守飭暫行管押令朱派人押送回籍起到之洋銀金約指一併給領○張昌明訴稱孫載卿至家竊去皮馬褂一件見而攔阻孫卽將贓抛在地上今特交捕送案孫供稱小的係上海人並無行竊之事實被寃誣叩求昭雪蔡太守飭交人保釋○鍾阿發訴稱小的係寗波人傭於某洋人處偶因細故與郭裕才口角致被郭毆由某巡捕拘案郭供稱小的亦寍波人在某處洗衣作爲夥往收衣服與鍾爭執不敢逞蠻蔡太守判令管押三日○西人門利訴稱被李更更竊取洋傘一頂追獲人贓交捕送案李供稱小的見此傘遺在地下因之檢取蔡太守判令管押十日贓給失主領去○包探秦少卿禀稱小的見東洋車夫包成文等停車四馬路中有碍行人拘拿送案包及蔡益昌金錢根同供稱小的等以後不敢在四馬路停車矣此次尙求恩宥蔡太守判令各罰洋銀三角○某西人訴稱置有房屋租賃與人被欠房租開列清單請爲追取梁副領事問爾係何國人答稱英國人問旣係英國人何不照章至英領事署聲訴候本副領事照會前來　傳租户會審核辦西人唯唯而退 
[法捕房瑣事]  
　　甲乙兩人於前日下午四點餘鐘至法公館馬路玉露春茶肆左近混入空屋内挖壁而入麫粉店樓上　箱倒篋共竊問男婦皮衣七八件運入空屋中兩人將破衣卸下更換一新宛似紈袴子弟欲出大門緣足上無鞋恐被人看出破綻又轉身上樓出後樓窓欲從披屋而下不料被隣右人家所見大呼捉賊中見勢不佳回身入内躱匿於扶梯之下乙手足慌亂墮入夾弄中受傷臥地當被失主拘獲查問之餘據乙供稱舊衣已放在扶梯下失主前往檢取甲尙狙伏其間亦被拿獲送入捕房捕頭以乙跌仆受傷飭送醫院療治再行解訊○某甲者向以三隻手爲生涯又有劉伶之　前日薄醉後行至護城河畔乘間搶取舊貨攤上之錢當被舊貨攤主扭獲送入捕房管押○有兩人衣衫藍縷形同乞丐前在英租界行走經巡街捕拘獲送押捕房至晚間釋放不料行至法界護城河畔又被法捕所拘在身畔搜出鐵鎖兩把盤問之下據　在十六鋪看管栅欄是日雇人代庖至租界遊玩捕頭訊明情節不符著管押候訊○剪綹賊兩人前日在護城河畔竊人囊中物件當被包探所見立卽拘獲送入捕房在身畔搜出洋皮夾六七枚訊究之下據稱在華衆會及某處熱閙地方竊來捕頭訊得兩人均係老賊著押候送案請究 
[濟世情殷]  
　　謹啓者敝堂接奉大吉廬寳號交來古黟女史胡浣香大善士畫潤移賑洋二十元古　武子彝大善士洋三十元一併樂助山東賑捐同日又奉豐泰寳莊大善士樂助咸有一德捐册洋二十元又衆夥友樂助十元一併彚入醫藥經費祗領之餘仰見胞與爲懷救命同歸實濟瘡痍　目陰功勝造浮屠洒作楊枝法水翰墨流香助成藥石神功花紅種福慈悲無量仁壽同登普願樂善諸君心心相印俾　擴充善舉源源而來敬拜仁風曷勝翹企[  上海六馬路仁濟善堂籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[書院甄别紀事]  
　　杭垣於正月廿六日　　　文崇文紫陽三書院是日黎明諸生齊集杭府李伯質太守先在頭中門旁設公案將敷文第一牌考生二十人點進站立階下點齊一牌然後隨牌序進至二門撫憲崧振帥前繳票接卷接點第二牌挨次而進其東左門則由候補府葉太守百川點崇文書院諸生西右門則由候補府錢太守溯時點紫陽書院諸生魚貫而入無擁擠錯亂之弊點畢已鐘鳴八下矣振帥及藩司劉方伯臬司黃廉訪在儀門稍坐飭員監塲并將題目紙交與各監院謄寫題目牌上限以時刻蓋戳繳卷三大憲俟頭二門封鎖後先後呼殿回署○三書院開點撫憲崧振帥曁藩臬兩司升坐學院儀門兩監院站立案旁由書吏唱名諸生應點而進呈繳卷票票上註明某院某生姓名與卷上合符者方由監院將卷遞與諸生無票者槪不給卷斯時肅靜無嘩冠裳蹌濟彬彬然有儒者風惟天雨地濕各生均著雨鞋忽聞屐齒聲喧成一片非復在頭門點名時接踵摩肩爭先恐後且有撑拳支臂東撞西推若武夫之赳赳矣○往年俟諸生作起講後由監院至考棚逐一蓋戳往往考生尙未謄眞盖於空白卷上虚行故事而且爭先恐後人聲嘈雜各院各戳錯亂誤蓋因此而起釁端在所不免此次監院　院差在甬道上高聲傳知諸生槪不蓋戳俟繳卷後一律補戳是乃通融辦理之法也○各書院定例諸生到院考試皆有飯食此次甄别照上届新章繳卷後每卷給裕源錢庄紅紙票計錢七十文以代飯食○無憲崧振帥於甄别前三日札飭各監院傳知考生各具衣冠接卷而考生竟用闊邊時式小帽或皮或呢者上裝纓頂混充大帽統計三書院考生中眞戴大帽者十之一二小帽而裝纓頂者竟有十之八九云○進塲後約一點餘鐘考生卽將東左門縫板挖去進出自如不爲重門所限而監塲各員及監院院差等亦無可如何聽其紛紛竄出諸生之住於上城與考棚相近者携卷至家中俟上燈時遣人繳卷雖曰扃試實與散卷無異○去年甄别各監院恐人數過多考棚狹窄不敷分坐遂於甬道上排列考桌此次甄别前數日春雨如膏陰晴不定當日清晨又復濃雲潑墨旭日韜光甬道不能安置桌凳遂致坐號不敷接卷在前者已捷足先登而後來者竟徘徊簷下無尺地之可容往往有兩號而三人合坐者有將點名案桌移至簷下而四人對坐者大堂暖閣前後左右考生列坐如比如櫛内外進出之路幾爲之塞○甄别人數之多皆由前任撫憲衛靜瀾中丞所定新章諸生不準跨考兩院故考生往往情人代接而代接之人其上者爲書香子弟下則或商或賈或農或工以及家丁庖人醫卜星相者流無不錯雜其間至繳卷後將紅票七十文作爲勞金在考生所費不多而無業游民　風而至麕集於東西轅門以待考生之相招有餘杭生因有兩卷無人代接躊躇久之旁有某甲謂生曰願爲君作替生喜極約在東文塲第一廠相候但無考具恐不放入生將書籍分作兩包其一交甲帶去至塲内徧尋不得蹤跡杳然而卷與書藉已歸無何有之鄉惟有徒　奈何而已更有孝廉混入塲中與考生爭蠅頭微利故眞者十之五六而贋者亦十之四五也○上燈時尙未繳卷考棚中輝煌燈燭密若繁星諸生伏案搆思書籍衣服置之案側未暇兼顧時有宵小混入塲中竊取物件當晚東西兩棚考生遺失釘鞋雨傘者指不勝届東廠某生坐詹下第一排號　檐外有矮墻一帶生將大帽置之墻上妙手空空兒從墻外伸手攫取適生正在推敲字句猛抬頭見之急行握住拖進棚中取牣扑之但聞呼痛之聲慘如斬豕有魯仲連者再三排解然後擇去○是日童生　别仍分三書院飭員點名命題散卷敷文童題如磨其斯之謂與崇文童題吾聞其語矣至吾聞其語矣紫陽童題聽其言第二句考生有作　卷者　人至城外各書院接卷後送至學院考棚作畢繳至監院處眞童生赴考者寥寥無幾人也 
[上海北市絲業會舘籌賑公所施少欽經收山東順直賑捐正月廿七至廿九日第三千一百至零二次清單]  
　　廿七浙江龍游縣捐局不合時氏由　寄寄來洋一百元奚朗如十元馮還鶴十元引子泉由平湖寄來英洋四元銅洋二元王塲齋求兒病速愈洋四元四知堂三善堂由杭州十板巷山陰孫寄來各一元陳松保求病速愈二元宋治根二元蘇州吳緒培一元○廿八日師儉堂孫洋十元　人梁芹梅求病速愈十元江西吳城牛欄口分卡十元汪蔣氏求消災延壽十元章仲玉通守還心願由招商局來十元李月林求保合家平安十元○嘉郡寳順興寄來魯求壽福洋五元清翔補拙子求順求三元南陽氏二元清毓求長進一元七角李若曾求安一元葉　記求順遂六角頴川求安氏葉德記求平安武陵渭求平安三户各五角　記求安四角爲樂　爲友氏謝頌堯求安補求安四户各二角共十四　合洋十六元○蕪湖厚寓寄來桃源人洋二元少源愧對氏無名氏三户各一元無名氏八角勉力氏七角不書名隨願氏不力名不　名有心無力氏不留名六户各五角慚愧氏三角汗顏氏二角共十四户合洋十元○廿九日南豐趙又新堂洋三十元毗陵如心氏祈保平安十元莘學耕堂求病愈十元錢塘十齡童子葉泰來奉父母命將壓歲資移助由寗波寄來五元丹陽濬源典同人賀執事張留　酒資移助三元漢口壽堂老人還願一元太倉繆季豐募　墅主人因妻王氏求病全一　又考客投桶敔錢六十文潁川氏爲妻脚瘡漸愈完願洋一元 
　　汪恒春中國大藥房 
　　中國素無大藥房名是通商以來各國洋商雲集創設大藥房于海上專售外國藥丸藥水然非數萬資本不可本藥房始創此名專修中國一切應效膏丹丸散務在精益求精發售各種香料貴重細藥珠黃八寳東西洋參高麗人參鹿茸官燕均係購求地道提選上等業今三載天下馳名尚欲分設各埠外洋與各國藥房並行以圖永遠荷蒙○紳商惠顧源源而來再將應效藥丸開列于下○小兒萬病回春丹一角○牛黃抱龍丸一角○琥珀抱龍丸六分○牛黃抱龍多寳丸極重驚風痰食諸厥立刻見功每丸五角○婦科玉液金丹一角○女科白鳳丸單料每洋十二丸雙料六丸○保胎無憂丸素易小產並胎前腰　帶多須防小產宜服此丸每兩一角半○人參再造丸二角半○眞方再造丸六角○止帶神丹每兩二角○順氣化痰丸每瓶一角靈藥頗多不能悉載要知詳細查本藥房丸散彙編使知且本藥房各種膠丹丸散不易仿冐仿單圖記藥目彙編乃一家專刻木板假冐不易祈○惠顧諸君指名購取不悞信資自理設在上海棋盤街四馬路口一顆印高大庫門內發兌 
　　咸利公司 
　　本公司通銷有年四遠馳名茲因票章三萬運銷不敷仿照呂宋雙張章程雙票批價劃一以廣招徠今售出英二月份大票二彩全張登報誌喜 
　　聲明書價 
　　八家四六文注定價白紙五元竹紙四元前經列報茲將原定價値扣實六折發售以昭劃一欲購者請到上海各書坊照購可也味青齋主人啓 
　　專售呂宋大票 
　　一本萬利囿 
　　五福來 
　　英四月份雙張十二元單張四開照算分條六角附送新年月份牌萬有利 
　　七折八扣 
　　晋裕衣莊 
　　本莊揀選原典估衣專辦時式定做新衣自運粗細皮貨加工重料承蒙賜顧者認棋盤街北 
　　瑞昌鞋店白 
　　本號與各寶號往來均歸執事經手如有夥友在外賒取貨物槪與本號不涉特此聲明 
　　立能止濁 
　　市上白濁丸層見疊出矣未有上海盆湯衖壽榮齋白濁丸之靈余染是症經有一年始則花柳而成後則辨爲滑洩卽往購丸一料需洋五角服下立愈登報以謝張少亭 
　　分條五角八分 
　　萬淂利連連中 
　　英四月票躉批雙單張四開　衆格外公道信購上海四馬路 
　　老沙遜啓 
　　本行今有火船名　速　治准於二月二十日開往香港新加坡庇寗等埠貴商欲附貨物及搭客者到帳房面議可也 
　　棧房招租 
　　下海捕本船廠內有堅固棧房一所上落貨物水陸皆宜倘諸君如意者請至本厰而議租價格公道發昌機器廠啓 
　　誠實不欺 
　　同得利 
　　今售英四月份大票雙張十二分條六角單張四開照算賜顧棋聲街 
　　批發比衆克已 
　　商呂豐和同發財 
　　逐月愼安堂票雙張十二元分條六角半紅票卽兌批發代勞 
　　京都分此 
　　新到純黑驢皮白板京羊黑碌股皮六二黑條雙單小線零躉批發定價劃一外省信購决不相欺上洋滿庭芳萬聚白 
　　保險告白 
　　明治火險公司由本行代辨保險之價格外公道可保房產貨物此佈上海四川路三井行啓 
　　分條七角 
　　天源恊記廣和 
　　英四月票雙張十二元單張四開照算批發公道信購不悞棋盤街 
　　白木耳寄售　 
　　川省新到揀選上品原莊銀耳貨眞道地如假包換仕商零沽批發遠埠信購請至上海二洋涇橋善樂里德記議價 
　　京縀門市零剪 
　　本號專售南京貢緞兼剪元靑斜條天靑衣着馬褂被套等料照碼劃一賜顧者興聖街京江棧對街內莊黃慶泰 
　　發財大票 
　　同福來 
　　本號呂宋票屢獲大彩遠近皆知今四月份雙張十二元分條六角信購指明棋盤街中 
　　告白 
　　啓者本行現在由外國特派蜜四白朗所造黃黑婆子派利水鞋油出口貴賜顧者請本行面議其價格外公道特此佈彙司洋行告白 
　　保險讓價 
　　本行保險洋房及洋棧房貨物向歴有年蒙諸君光顧今將保價格外公道如有貴商欲保請至本行面議可也公平洋行啓 
　　眞不二價 
　　本號由上洋分設蘇城金閶中巿已二十餘年精選大呢羽毛哈喇嗶嘰以及各種新花羽綢羅絨等貨近因名目繁多故於壬辰年始門市批發槪歸劃一不二恆興恆裕仝啓 
 
 

Page 10

 
 
   
 
