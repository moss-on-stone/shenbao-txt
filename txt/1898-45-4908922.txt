# 1898 - 45 - 4908922

 

Page 1

 
 
[閱報須知] [  申報館主人告曰]  
　　本館於長江各埠所售申報赶早印寄較前可先一日遞到以副諸君先覩爲快之心其中漢口及宜昌沙市武昌專歸江左漢記發售乃近聞　肖之子依然拾取輾轉閱過之破舊報紙魚目混珠附張不全邸抄殘缺猶其小也具甚者每將隔月或隔年報　挖改日日混售與人購者　　加詳卽易受其朦蔽爲此特行布告如嗣後再有此種情弊當定扭送地方官署控請嚴懲其各愼之幸毋重蹈覆轍也此佈 
[新出刑案彚編出售] [  圖書集成局代啓]  
　　刑案彙編一書爲山陰周春甌所輯皆近今刑案彙爲一編凡入仕途者皆可爲先路之導不　　韓家當奉爲坐臬也鏡古書屋主人信本局用新鑄鉛字排板　印潔白紙張每部訂八本裝用錦套計碼洋一元五角卽日出書幷有祝楊庵　季芸刑　　覽每部四十本亦本局所代印　如二部幷購連箱每部實洋五元欲購者移玉至三馬路申報館及申昌書書室可也 
[論中國銷售火柴之廣宜設法多爲製造]  
　　火居五行之一爲民生所必需上古之時鑽燧取火記稱春取榆柳夏取棗杏夏季取桑柘秋取柞楢冬取槐檀因時變易以利閭閻降及後世以爲不便於是有擊石取火之法鐵石互觸火星四迸引於紙撚燄卽熊熊北人喜用火鐮具制尤精初以爲便於日用莫是過矣迨火柴之製創自泰西運來中國取携旣靈而偶經摩擦卽易發火與石之擊而始能發火者其勞逸又相去遠甚以是居民咸喜購用風行寰海利莫與爭然嘗考之火柴之創於西洋爲時亦尙不久當中國嘉慶年間有英人名阿意薩克霍爾敦者其微時昧爽卽起讀書而苦火鐮取火之難於是獨出心裁以木梗醮磺而敷以炸料以取火是卽火柴之濫觴當時有勸阿請於官而專利者阿謂是係細事余不假思索而得之何請專利爲時阿適訓蒙度日乃以其法教諸弟子弟子某化學家之子也以其法歸告其父於是天下始知火柴之利迨後因其法益加精究利遂大興其造之之法用軟松木或杉木鋸成塊以機器分劈成條然後蘸以藥料亦有用棉線浸蠟成條者質比木條稍軟擦動後可代小蠟燭燃半分時或一分時製雖較糧居人以其價昻未甚合用至所配藥料西國各廠亦有不同大致不外乎燐及鉀養緑養鉛養錳養銻硫朴硝諸品其匣邊之藥則用紅燐玻璃粉或細沙等又和以牛皮膠使相黏合質甚粗糲俾一擦卽能發火中人之用此者幾視爲家常不可少之物其取貲雖不多而銷售旣廣利亦不貲以前歐洲各國獨擅其利年來日本爭相仿效利亦漸爲所奪查西報載去年日本火柴一項除本國自用外復暢銷於印度中國香港普國等處多至數兆有美商某往大坂運出有一百兆打臣箱日本之操是業者計男四千名女九千七百口小孩不計其數女子工資每日不過洋銀一分至五分通計男女工資每名每日不過洋銀七八分其成本旣輕銷售自易利益之旺駸駸乎並駕歐西中國雖亦曾仿效而製之少總不敵用之多漏巵終難稍息去歲有塞和公司商人憑鏡如等在廣東南海淸遠縣屬地方購地建廠製造火柴具禀厘局請暫免入口藥料柴枝厘金局員以其有志興利准如所請詳明立案想此後中國製造日多外洋少一分銷路中國卽少一分漏巵爲物雖微未始非挽回利權之一助竊查火柴一物雖創始於阿君而用之得以無弊實由歐洲格致家精心研究之故初時所配之料用燐過多易受濕氣且造時有毒霧工匠受之最易受病嗣後設法改用紅燐　除以上各弊夫西人之所以不惜資費不愛精神競勝爭奇不遺餘力者亦以苟成一新器可以專利終身藉償數十年之辛苦今中國旣無仿造之禁倘思得新奇之法可以牟利則模仿者卽接踵而起致使以僞亂眞本人轉無利可圖以是工商灰心利源外溢火柴一項雖非珍貴之物而通行旣　於二十一行省則其購貲亦屬可觀苟不及時廣行製造恐漏巵日甚一日中國受虧匪淺憶去歲浙江鄞縣監生土承淮能以新意織成布二十餘種經浙撫廖給子五品前程破格給奬實爲從來所未有倘各省大吏俱能留心藝事竭力振興凡能創造各項新器有益於國計民生可以資利用而籌抵制者優予奬叙並准其一家售賣不許他人仿效如是則利源何至外溢而商務何難驟興哉區區火柴猶其少焉者也 
[貸欵爲難]  
　　天津采訪友人飛書相告云中朝擬貸洋欵交付日本銀一萬萬兩初先商之俄國議尙未定而英國駐京公使已有所聞卽電達英廷請籌銀貸諸中朝而額外要求三欵其中索添通商口岸三處湖南湘潭縣其一也總署王大臣以湘中風氣未開不知有無窒礙爰電詢湘撫陳右民中丞請卽審度情形禀覆核奪俄國公使旣聞此議遂詢諸總署王大臣略謂中俄交誼最深當乙未年貴邦與日本言和敝國曾約同德法仗義執言將遼東索返是敝國固大有造於貴邦似與坐觀成敗之英人大有逕庭之别此次所貸之欵不應舍俄而就英其中命意若何請明以教我王大臣答以英息較輕且不折扣故勉就之耳然現在尙未有成英國公使則謂此區區者而不予畀將來貴國孰得孰失請細思之噫吾華固數千年來自主之邦也乃今竟築室道謀卽向他國貸銀亦苦跋前疐後若此誰秉鈞　其亦思漸漸轉弱爲强乎 
[英船擱淺]  
　　本月二十六日倫敦來電云英廷遣派來華之快船名維多利亞司者行至蘇彝士河忽然擱淺按此船入水深至二丈七尺半大約須將所裝之煤及大小砲位逐一運出始得上浮未免有需時日矣 
[公費難增]  
　　日本大坂朝日新聞云明治三十一年預算各府縣請增之費共銀幣一百五十餘萬圓此事由愛知縣知事江木氏倡議一爲新增法律各處須添公費甚多一爲物價騰貴小吏官俸微薄不敷養給不能不酌加此兩項經費若不照增恐於各地方事宜大有窒碍因公舉東京府大坂府神奈川縣兵庫縣長崎縣新潟縣各知事爲首禀請政府施行越日内務府大臣讌各知事於官邸適伊藤侯相亦在座各員遂向之陳請略謂我國自與大淸交戰後一切度支較之向日每年須增七八百萬圓今僅請增一百五十萬圓實已萬無可省政府須細爲設想以慰苦衷也伊藤侯曰諸君所述自是實在情形本大臣早已洞悉於胸但諸事更有急於此者不得不通盤籌算分别緩急以定從違各知事稱所請如不允從則微末之員不能任事矣知將來政府如何准駁也 
[鐵路大興]  
　　香港循環日報云近數年來火車鐵路竟至無國不有卽素來守舊之國亦知其能獲利逐漸興工然土地廣大雖有活鐵路若干處終嫌無濟於事一切貨物依然阻滯不通今合地球各國計之軌道之最長者莫如美國德及俄法英次之當一千八百九十七年上半年各國鐵路長英里一萬里以上者僅八國耳兹則計美國鐵路長十七萬九千餘英里德國鐵路長二萬八千餘英里法國鐵路長二萬四千八百餘英里俄國鐵路長二萬四千餘英里英國三島鐵路共長二萬一千餘英里印度鐵路長一萬八千七百餘英里澳洲鐵路長一萬八千六百餘英里加拿大 
 
 

Page 2

 
 
及紐西倫兩處鐵路共長一萬六千餘英里總計五洲鐵路合三十一萬三千英里此外諸島國約共一萬四千英里蓋數月前大約之數也 
[日船遭難]  
　　日本長崎某日報云東歴三號麻生氏藤次郎由長崎駕天勇丸赴松島行至距彼杵郡三松村樫山鄕約一里許無端沈没大約因載靑磚過重故也聞舟中有客三人同遭是難嗚呼慘已 
[時疫難弭]  
　　西字報云印度孟買埠時疫盛行自西歴去年十二月二十二號起至本年正月五號止染是症者六百四十五人死者五百四十二人自正月六號起至十八號止染是症者一千零八十八人死者一千零六十四人何天之不弔斯民乃爾耶 
[整頓省防]  
　　金陵爲濵江要區防務最爲喫緊兩江總督劉峴帥蒞任以來時飭籌防局相度形勢建築砲臺以防外患去年膠州事起復遣文武大員往各處查勘兹者外患仍未遽靖亟宜整頓省防特飭省垣各砲臺統領修整砲房添配砲位並在臺下開造地營倘遇敵人來攻亦可藉以躱避所有近江之富貴獅子幕府覆舟等山各砲臺已卽日修建整齊旱西門淸凉山聚寳門外雨花臺等處砲臺亦將一律興築綢繆未雨謀國之道宜然也 
[鄂垣新政]  
　　湖北采訪友人云世局日新需材孔亟鄂中士大夫囿於舊學往往成見難融語以西法可師每掩耳不欲聞甚且悻悻然怒形於色張香濤制軍慨念時艱力圖補救以報紙臚陳時事最足振聵發聾爰擬設一報館於鄂垣而延某部郎主筆政一俟章程議定卽可示期出報以廣見聞從此風會一新人才輩出不禁拭目俟之矣○張香帥念及農桑爲富國之本惜鄕民株守成法利源尙未大開因創設農學堂講求泰西種植之術委黃鐵生太守國璸董理其事而以某某諸員副之太守奉檄後已禀知到差矣 
[江西礦政]  
　　江西采訪友人云袁州府宜春縣境有山名石圍者自道光之季卽挖得鉛礦至今已歴五十年土人掘而取之源源不絶所出白鉛質美如錫常得善價間有銀苗運佳者每得之附近復有煤礦足供熬鍊之用遠近十餘里支棚數十座每棚一二十人約共千人皆以採礦爲生有致巨富者有獲小康者是誠裕國裕民生財之大道也倘大力者選用可靠之人延聘有名礦師勘騐妥實用機器挖取仿西法鰲鍊則獲利之厚當可操劵以待也○袁州府屬宜春分宜萍鄕萬載等縣皆有煤礦萍鄕之煤足供湖北鐵政局取用土人謂之洋煤炭向來由湘運鄂者每歲不下數千萬石獲利甚厚今宜春之煤足供南洋兵輪船所用土人亦以洋煤炭目之由省運入長江歲亦不下數千萬石其獲利之厚可想而知惟彼皆用土法挖取若用機器則所出更當十倍而獲利當愈覺其厚矣 
[曲示懷柔]  
　　安慶采訪友人云我國家自與泰西各國通商玉帛雍容素稱輯睦傳教之士度地設堂宣講福音孜孜不倦而愚民無識時或從而狎侮之詆諆之以致積有違言釀成巨案膠州之事其前車也懷寍縣袁大令惄焉憂之爰出示曉諭曰照得各國行教之士原爲勸人學善我華人與之相遇自應彼此和睦稱之爲教士或稱之爲外國人不得加以輕薄之稱業經出示曉諭在案乃近來竟有無知之徒信口侮辱現奉洋務局憲嚴飭提究除嚴懲外合再出示嚴禁爲此示仰諸色人等一體知悉以後如遇教士不得再行輕薄侮慢並著各自相戒如再有無知之徒信口謾駡侮辱立提嚴究倘係婦女幼孩違犯卽提該家長懲責决不寛貸毋違特示 
[松試定期]  
　　松江訪事友來函云府尊恩詩農太守定期本月二十八日考試七邑文童現在貢院已一律修葺整齊赶考各書費亦鱗集羽萃其餘雜業漸有賃屋開張者貢院一帶向係淸淨之塲今則驟成閙市並聞府署探知新任提督學政瞿大宗師於丁祭後卽須秉節出轅二月初四日准可蒞蘇故將試事從速赶辦所排塲期單限於二月十八日竣事二十日發貼正案二十一日甄别雲間求忠景賢三書院肄業生童二十三日接試七邑武童外塲騎射日來文壇飛將軍無不磨厲以須以求賞於大匠而各武童亦皆彎弓盤馬馳逐於平沙淺草中預備爭奪錦標矣 
[示期州考]  
　　九江訪事人云署興國州汪春宇刺史示期州考定於正月廿三日取齊廿六日扃試懷才者皆磨厲以須冀爲頴脫之出聞童子軍約有四千數百人可謂盛矣 
[檳嶼火警]  
　　新嘉坡西字報云本月十三日得檳榔嶼電音言昨宵忽釀火災有貨棧三所盡成灰燼約計所失値洋銀二萬三千圓至七萬圓所燬多巴麻油火油沙藤等物幸未傷人祗焚死一馬 
[補錄南菁書院甄别題]  
　　前日報登南菁書院甄别尙有輿地算學諸題未經詳悉兹又承友人函示爰卽補錄左　輿地題北發攷河海同源攷算學題今有大小二機車織緜小車織畢乙箱之緜又停五分時大車亦織畢甲箱之緜大車開織之時小車尙賸乙箱緜二十八斤大車速率倍於小車其織畢甲箱只一點半鐘及小車織得甲箱之緜又停時四分大車亦織得一甲箱二乙箱之緜又多二斤十二兩八錢問大小車速及甲乙各緜數今有抛物綫形截其底叚得軸徑十六寸縱綫八寸將軸又截作四叚自底至頂每叚若三與四之比求每叚之縱綫及面積若干今有輪船送客所送路程與所載之客數等上艙客比中艙少四十中艙客比下艙少八十上艙合下艙共客六百八十船行速率一分時一里行過五點鐘忽遇逆風其阻力若在停輪之時一點鐘當退回二十五里因客欲速到埠添煤加速率比平常四分之一問再行幾點鐘可到埠及所送路程若干里 
[嚴諭訟棍]  
　　鎭江訪事人云常鎭通海道長久山觀察以地方訟棍有害閭閻爰申嚴禁榜示通衢其文曰積慣訟棍教唆詞訟烟瘴充軍厥罪甚重乃不畏法仍敢播弄愚民無知被其欺哄口角微嫌慫恿具控訟連禍結拖累不動欲罷不能求和無用蕩産傾家方纔醒夢訟棍隱惡與强盜共亟應嚴拿以除民痛特此張示曉諭爾衆有著名者告官指送獲案重懲决不輕縱 
[三峽春濤]  
　　宜昌訪事友來函云宜地每屆立春節地方官親赴東郊行迎春典禮及事畢回輿鄕農子弟輒拾泥塊向輿中亂抛致衣服俱爲所汚亦陋俗也本年新正十三日時屆迎春地方官先期令地保鳴鑼曉示略謂迎春係國家大典須肅恭將事不得仍沿舊習抛擲泥塊云云屆期各農民之往觀者居然遵示如儀不敢仍萌故態府縣各官始得從容上轎而回○新年以來天氣晴明都人士興高采烈裝就龍燈一條佐以各色燈彩於十四日之夜至各處迎賽鑼鼓喧闐觀者雲集每到人家門首家中人例以鞭爆相迎燈火星繁歡聲雷動是亦點綴昇平之意也 
[陽春新曲]  
　　漢口訪事友來函云督銷鄂岸淮鹽總局江蘇補用道劉彝亭觀察於本月某日赴金陵謁見兩江總督劉峴帥面禀要公幷賀新禧大約公畢回鄂須在月杪矣○鄂省前由督轅築一馬路直達武備學堂以期往來便利兹聞撫憲譚大中丞亦擬於本署起造馬路與武備學堂相通刻已委員估量工程當卽擇日興辦也 
[丁簾選韻]  
　　金陵五方雜處良莠不齊市廛熱閙之區每有胠篋者流混入人叢肆其妙手空空之技然從未有年未成人而卽其探囊手叚者乃近日各鬧市中連次所獲竊賊率皆童稚之年乳臭未離而卽習爲不端世風尙可問耶○金陵爲都會之區人如雲集無論工商手藝卽乞丐亦較他處爲多夫人生不幸落魄窮途吳市吹簫原非得已其最可惡者有等凶惡流丐熬練筋骨不畏痛苦持磚一大塊每至店鋪門首 
 
 

Page 3

 
 
猛擊其肩背頭顱呼噪索錢不給不去近來强橫更甚與以小錢尙不肯受必如劉寵之選得一大錢始止地方官嚴禁惡丐强索而若輩依然怙惡不悛何愍不畏法若是耶 
[北固春濤]  
　　鎭江訪事友人來函云常鎭通海道長久山觀察於本月二十一日下午乘江裕輪船東下逕赴申江換坐官舫赴蘇垣謁見撫憲奎中丞面禀要公兼賀年禧大約月杪卽可回鎭瀕行時鎭郡文武各官咸赴江干恭送如禮○鎭江府彦詠之太守擇於月之二十五日由鎭郡起節赴蘇垣面謁各大憲禀商要公○統領新湘全軍陳宇山軍門於本月二十日傳諭各營官統帶健兒赴大校塲軍門先向喜神方祭旗旋卽升座傳令開演陣繼又接操後膛砲廻環攻守不啻大敵當前自是每日曙色甫動卽聞隆隆之聲至午後始止際兹時事多艱江防吃緊得軍門精心操練是亦預備不虞之意也○鎭城向於燈節前賭禁稍寛今年由道憲長觀察出示曉諭嚴行禁止各叚保甲水陸總巡局亦日夕梭巡銀山門市肆雲連絶不聞牌骰之聲攪人淸聽城外花烟館每於新正必有姊妹花兩三枝塗脂抺粉勾引浪蝶狂蜂無賴少年趨之若鶩傷風敗俗莫此爲尤今正亦經長觀察嚴禁一空保全子弟造福地方洵非淺鮮也 
[儲憲蒞申]  
　　蘇松太督糧道陸春江觀察由蘇蒞申泊舟南市大馬頭本邑文武印委各官均往迎迓上海縣黃愛棠大令經觀察延至舟中茗談片刻幷諭以本月廿八日致祭天后龍神海神風神等祠大令回署後立飭辦差人等前往伺候以便憲駕親臨致祭昨日午後觀察乘緑呢大轎排齊全副執事命駕進城往各署答拜至縣署時黃大令飭丁擋駕 
[監司巡夜]  
　　江海關道憲蔡和甫觀察蒞任以來事事勵精圖治以上海一隅華洋混雜最爲藏垢納汚故自去歲冬間起每於晚上親自嚴查各局員因此咸認眞查察不敢稍暇前晚觀察又親出巡查南市各巡防局委員咸敬謹伺候時交三鼓觀察由十六鋪橋迤邐而南進大馬頭内街命駕至十六鋪巡防中局局員潘仲泉二尹率領團勇人等降階迎入内廳茗談片刻旋復至十六鋪巡防南局曁二十三七鋪巡防局局員均迎謁如前迨各處查畢回署已鷄聲喔喔曉月將沈矣 
[騐放漁船示]  
　　欽命二品頂戴監督江南海關分巡蘇松太兵備道兼管銅務加十級紀錄十次蔡爲曉諭事案據關庫總書禀稱黃花搖鮝魚船在吳淞卸載赶做二汛卽由淞口卸貨後向由大關騐出咸豐十一年髮逆竄擾警信頻聞靑雜魚船亦仿黃花搖鮝船之式在吳淞進口惟出口稅餉暫議淞口代征現謂諭飭吳淞靑雜魚船出口仍歸大關騐放等情卽經札飭大關委員體察情形查覆去後嗣據該委員申覆靑雜魚船卸空後無論空出與否槪令駛進大關騐出未免稽延時日有悞汛期似宜有所區别除攬裝貨物漁船應赴大關報請騐放外其由吳淞放空出口仍由淞口核實騐放等情到道當查靑雜魚船在吳淞卸載後如果放空出口旣無稅課可征應請查照上屆成案在吳淞報騐出口以示體恤若攬裝貨物應赴大關報騐科稅方准出口歴經出示曉諭並飭大關吳淞委員曁書吏等遵照在案本年應仍照辦合冉示諭爲此示仰各漁船及魚行魚總人等一體遵照毋違特示 
[開放商船示]  
　　欽命二品頂戴監督江南海關分蘇松太巡兵備道兼管銅務加十級紀錄十次蔡爲出示曉諭事照得本屆蘇省漕白糧米循案由海道運津應需商船業經出示封雇在案今據江蘇海運滬局申稱漕米應用船隻現在按數派全所有在浦尙未攬運商船自應一律開放照常貿易以示體恤等情到關據此合行示諭爲此示仰稅行及在浦沙衛各項船戶人等一體遵照卽將在浦大小商船報騐出口照常貿易毋違特示 
[烟寮被刼]  
　　本邑浦東廿四保正八圖龍華嘴左近周家渡南首曹姓宅中有何漢卿者借居於内開設小烟室已歴多年生涯繁盛爲是處首屈一指匪徒垂涎者久矣近何復售去田若干畝得洋銀數百元藏諸密室事爲宵小偵知突於前晚四鼓時糾合十餘人驀至何家破扉直入將何及各夥嚇禁一隅毋許聲息翻箱倒篋搜括一空旋卽呼嘯一聲揚長而去良久何等驚魂始定檢點之下知鷹洋四百元早已不翼而飛外有烟槍烟膏烟土衣飾等物亦均被刼當卽開明失單投上海縣禀請飭緝未知黃大令如何辦理也 
[改築馬路]  
　　本邑南市沿浦灘開築馬路後由上海縣黃愛棠大令禀請蘇松太道蔡和甫觀察將舊馬路照式改築刻已丈明基址繪圖貼說申請觀察核辦大約開工之期卽在指顧間矣 
[撞騙宜究]  
　　南市沿浦灘自修築馬路後設立善後局按照租界章程開辦車捐派人專司其事邇來有等不肖之徒冐稱局中司事在新馬路十六鋪一帶私向車夫收捐愚民無知輙受其害事爲總辦陳敬如都戎所聞以車捐開辦伊始斷不容流氓痞棍在外招搖爰禀明江海關道蔡觀察然後出示嚴禁查拿究辦 
[洗衣宜愼]  
　　寓滬西人往往身染疾病卽醫者亦不知其病之所由來兹始查得華人開設之洗衣作多至四五十家每將衣洗自汚穢之池水中其置衣之竹筐更任意使不潔之孩坐臥大約疾卽由此而生須另闢一作坊庶幾薄澣我衣同歸淸潔云 
[虐妓宜懲]  
　　五號二十九號兩巡捕投法界公堂禀稱昨晚巡緝至興聖街聞花烟館内有呼救命急往查問知龜鴇等正毒毆烟妓上前喝阻竟被烟鴇殷洪氏及帮兇之龜奴張學甫扯破號衣幷將玻璃擲下致小的之臂受傷幸同伴到來將張與烟鴇一倂拘獲帶回捕房禀知捕頭解案請訊殷洪氏供稱丈夫殷光宇與小婦人口角爭毆與外人無涉張學甫供稱住英界與殷認識適來探望實被悞拘大令問烟妓何在供稱一爲王月仙一爲朱月紅皆已不知何往大令著將殷洪氏押候卽日交到殷光宇及月仙月紅再行核辦張學甫帮兇毆捕著先枷號半月笞責二百板 
[押追欠欵]  
　　徴康小錢莊倒閉巨欵被各債戶具控法界公堂讞員鄭景溪大令飭提莊主蔡徴麟執事陸溪章到案迭次研訊比追延至去歲之杪蔡托稱有病浼某西人極力挽回始准暫時交保祗將陸禁押捕房蔡保出後竟置欠欵於不問前日乘車至新閘爲某姓所見拘送近處巡防局請追欠欵局員張二尹命連蔡父子泉一幷禁押候送歸公堂究辦 
[因忿輕生]  
　　成衣匠某甲挈妻某氏寓居裏虹口武昌路左近甲凶悍性成時將其妻毒毆昨晨不知因何觸甲之怒又復拳足交加事後其妻愈思愈忿忽起輕生之念遂私購紫霞膏一盞背人吞服後經其女察知有異立卽設法灌救得以立時吐出始慶更生 
[棺殮病斃]  
　　裏虹橋土地祠附近前晚有一無名男子倒斃道旁年約三十餘歲經巡街華捕查見禀報捕房捕頭立飭二圖地保往查有無屍屬嗣訪明死者係江北人姓羅名記才有兄在滬今已得信前來料理遂卽備棺爲之收殮 
[上海縣署瑣案]  
　　本邑閔行鎭人彭也生彭友生前日與賀根生索欠起釁互相爭毆賀被彭等擊破頭顱事爲閔行司沈少尹訪悉飭勇將三人一倂拿獲備函送縣請爲究辦黃大令諭飭收管候訊○潘濟南張小狗兩流氓在高昌廟左近某茶肆中持刀行兇經巡防局員魯介彭二尹拘獲至案分别笞責候受傷人痊愈再核邇已漸次平復二尹遂於昨晨備函飭勇將潘張兩流氓移送至縣請轉送改過局收押黃大令著交値日差收管候訊○土燮卿與陳朝宗在英界公堂互相訐控經讞員張賡二直刺提案訊問以陳所呈監照名姓不符當堂塗銷陳罔知忌憚大肆咆哮直刺大怒著送縣究辦黃大令諭令交差看管候訊己紀前報昨日直刺又飭差將此案中之衣箱六口移送到縣大令著存案侯核 
 
 

Page 4

 
 
[上海局紀事]  
　　虹鎭人王端新張阿二同在楊樹浦某紗廠爲小工前晚偕至某酒肆沽飲酩酊之餘忽相口角正在難解難分之際適巡防局員李葆初二尹查夜到此立飭勇丁拘局提訊姑念初犯申斥一番從寛斥釋○浦張度張阿金兩人昨晨相携至楊樹浦大純紡紗廠後四顧無人將玻璃窓擊碎蛇行而入意圖行竊被巡勇所見將兩人一倂拘送近處巡防局禀請李葆初二尹懲辦二尹飭卽看管候訊 
[美界捕房紀事]  
　　昨有虹鎭人某甲肩挑菜蔬至裏虹口菜市求售粤人某乙前往購買旋因論價不合兩相口角繼復互扭至捕房捕頭以其事起細微遂各申斥一番驅之使去○藍副捕頭自已革包探韋阿友逃脫後卽飭包探王阿虎至吳淞一帶往拘未獲捕頭以其辦公懈怠拘押捕房昨因韋革探已拘獲遂卽從寛釋出諭令照常辦公至報信之粤人飭將應賞銀兩照例交付已於昨晨領去矣 
[敬謝嘉貺]  
　　鶯啼燕語又報新年鳳歴初更鳩氓共藥本館承義記洋行瑞記洋行巴勒保火險公司屈臣氏藥房中英藥房以中西月分牌見贈五光十色鬥麗爭妍懸之座隅足使輝增蓬蓽誠嘉貺也爰志數語以答盛情 
[陰德耳鳴]  
　　本館恊振所承梁溪顧君仲滋惠函云舍親張顧氏因求小口平安送來振濟洋銀三十圓托弟轉寄兹特交全盛信局寄上祈照數收下後卽給收條交原局帶下愼勿遲滯令人盼望是幸又金利源某君經募善士十七戶共捐洋銀十六圓直鄂災情依然如故而江北淮徐海諸郡又告奇荒壽振者方緊蹙雙眉無計作發棠之請得此仁漿義粟災民庶殘喘可延古語云陰德猶耳鳴其食報豈有限量哉爲書節略以告博施濟衆之諸君 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[同寅協恭]  
江西訪事友云官塲向例每當新歲各府州縣均命駕至省拜賀各憲年禧本屆崇仁縣張明府超建昌縣余明府官濬新淦縣陳明府兆棻義寍州黃刺史壽英瑞州府俞太守培元峽江縣王明府易署吳城同知余司馬本　武寗縣凌明府錦章廣信府太守恩綬皆由任所先後至省晉謁各當道恭賀年禧蓋亦寅僚禮節之不可廢者也 
[鼠竊繁多]  
　　九江訪事人函云郡城同善官藥局醫生呂某家於本月十六日被工人冷贊廷竊去皮箱一口内有洋帙一白二十翼朱提三十兩洋參五斤及衣服等項爲數甚鉅遍黏招帖令人訪尋未知能弋獲否又城内螺螄巷羅劉兩姓同屋而居本月十八日之夜被賊撬開後門將廚房中物席捲一空而去二十一日之夜廣東會館左近吳姓家亦被賊掩入廚房竊去鹹魚醃肉等物兩處雖所失無幾然亦可見鼠竊之多矣 
[騙案旋破]  
　　金陵采訪友人來函云鎭江永泰昌縀號平日往來金陵之信件貨物皆由恊興昌信局寄遞蓋因金陵恊興昌信局本係一家也本月十九日忽有鎭江人陳少卿偕口操楚音之張耀堂潘子淸二人持永泰昌號信一函至金陵局中自稱爲永泰昌夥友奉號主命携銀來寍購買縀疋因初至省垣與縀號未能熟識特懇貴局主人代爲關說局主察得來函有可疑之處當卽婉辭局夥某因聞陳等現銀交易以爲其中可以略有沾潤遂向陳等以鄕導自任引至朱履巷陶鈺成家經陳看定元靑縀鴉靑縀各一疋言定價値袖出三山街鼎泰莊票一紙計洋銀一百元付之幷謂價外所餘之洋毋庸找出俟下次買貨再算卽欲携縀出門陶請俟照票再去陳乃囑潘隨往己與信局夥及張携縀而行出門數武卽與局夥分手及陶偕潘等至鼎泰照票察係贋鼎潘欲遁不得被陶扭至南三叚保甲分局喊控局員朱司馬寳瑩升堂研訊潘供稱實不知情陳張二人雖與認識然向不知其住址司馬駁詰再三堅執不易於是將信局夥提案判罰洋銀二十元以抵縀疋半價給陶具領餘候緝陳追繳潘訊不知情亦未分贓然不　與騙棍同行判令荷校一月俟限滿再行責釋 
[英界公堂瑣案]  
　　羅東興羅四昌孫才新戴恒新方阿發王阿才唐利發同在五馬路浦灘第八號門牌西國肆酒當細崽昨日被肆主可鐵司送至公廨稱被擊碎玻璃盃等物責令賠償非但不依反肆行吵閙請爲究辦羅等同供主人結欠工資四十五天向索不付反將小的等兇毆因赴捕房控告捕頭不准主人乃交巡捕送案求恩明察襄理讞政之鄭大令商之美繙譯衛君以　告係英商請俟英副領事薩君會判○竇包探禀稱某烟館出店柴寳桐行竊烟槍一枝請究柴供詞支吾大令判責五十板○　包探禀卜發明由姑蘇趁小輪船來滬被陳雙福誘賭輸去洋銀九元請究大令判押五天○包探張阿五禀稱粤人王阿會犯竊　　已六次矣兹復潛來請爲訊究王供前由叔父具保出外不敢再犯求恩寛宥大令查閱案卷從寛斥釋○金包探禀金紀元行竊　港洋人弗勞之大衣一襲請究金供向在吳淞自强軍當一百零二號牌長來滬訪友一時貪小犯此不端之事求恩免辦大令　押候函詢營中再核 
[法界公堂瑣案]  
　　邑廟豫園桂花廳前有空地一方由舊花業董蔡恒山趙銀濤等租與邵中才建造房屋未成嗣邵以　欠銀一千兩等情投控公堂鄭大令准詞提訊飭將蔡趙押候繳銀近由恒山之兄蔡雲巖偕曹月生信五馬路拊加洋行之馮子元託西人挨的亞斯繕寫西文狀詞投法總領事署控訴牽涉俞姓包攬詞訟等情白總領事　會大令提集人証秉公研訊昨禮拜　堂期包探將蔡雲巖解案俞宗元遣其弟厚卿偕律師慕爾弄投案呈遞湖廣總督部堂給予功牌奬札及各西人照會禀稱蔡　　無端誣控求請嚴辦大令閱視西字呈詞問蔡雲巖是否親筆簽字蔡供小的只簽花押求保恒山並無别情大令謂此事與俞某何千顯係有心牽涉呈詞由何人所繕蔡供恒山之寄子曹月生托五馬路拊加洋行之馮先生轉托西人埃的亞斯繕寫大令謂呈　内所寫何詞爾曾見俞姓到塲否蔡以不諳西語爲詞並稱此事實由曹月生起意以邵中才所控欠銀一千兩實係子虛烏有故托西人繕詞禀明領事小的自知不合多事求恩寛宥大令著押候補提曹月生馮正元到案再核○工部局收捐西人柏禮才控本作頭沈德大包造房屋不照合同請傳案究罰經鄭大令提案訊供交保出外向原告商懇昨日堂期柏禮才投案禀稱昨倩各人到　估量工料價値沈德大避匿不到求請提究沈德大供適患病實未知悉大令謂柏禮才遣人知照何得諉爲不知沈呈遞領銀　　一本大令著交原保自投柏禮才處訂期到塲估價再行核奪○李耀山禀稱在寳興里開設糖果店用柳榮福經理柳私收客欵幷將所儲棧内之桂花二缸取去以致小的將店閉歇求請嚴追柳榮福供與李同鄕經理店務並未虧欠桂花二缸係自已之物寄存棧内大令著押候交保李耀山著呈帳簿復核○湖北漢陽縣人白鳳翔在原籍借銀一千數百兩挈眷潛逃累及擔保之盧敬臣　債主扭控漢陽縣管押經年始得交保出外找尋前日盧附輪船來滬在虹口尋獲扭回萬安樓客棧因被流氓劉寳源等刼奪交捕送入捕房解經鄭大令訊供昨日堂期大令傳同原告盧敬臣張春林飭送白至上海縣署請備文遞回漢陽縣歸案辦理論令原告自行投縣備質○蘭芳里烟妓裴金寳李愛卿被龜鴇凌虐經鄭大令訊供飭將龜子李炳恒責懲具結不准再犯裴金寳李愛卿二妓飭送普育堂留養待家屬來案具領 
[續上海經濟書院章程]  
　　第八條休息日期凡元旦以後假十日淸明端陽中秋重陽冬至立春各假一日每逢　房虛昴各假一日歲底假五日以示休息此外遇家有要事或染病恙禀明給假第九條按期甄别每年端陽中秋歲底甄别三次歲底一次並請地方官公同面試以期實事求是第十條造詣年限凡諸生分門肄習所以求專精也本書院力除積習造就人材可計日而待測騐天文推步歴算限二年學成測量山陸繪畫地圖限一年學成期滿考給憑照出爲世用並擬禀請地方官立案施行以重實學第十一條購置書器凡圖書儀器爲講求算學所亟需理應購置然價値頗鉅所費不資現當初創經費無多僅可擇要略備數種書籍如筆算數學法統宗九章細草數學啓蒙幾何原本代數術代數備旨形學備旨測地繪圖微積　源重學由線算學大成等每種各備三十部御製數理精藴歴象攷成儀象攷成梅氏叢書翠微山房白芙堂等算書曁各種天文地圖格致圖籍等每種各備四部或四幅又備聖諭廣訓數百本俾師生咸得恭讀奉爲日用圭臬又備經史子集大套者十餘補其讀本中西各書由諸生自備或由書院代辦儀器如紀限儀象限儀子午儀經緯儀天地球大遠鏡測影鏡風雨表寒暑表指南針天文鐘表酒準水平繪圖器測候器算器及要用格致釋器等每種各備一二副又備各種金石礦質全副此外紙墨筆硯除公用外均須各人自備第十二條酌收修金院中經費浩繁若不酌收修金何以資館用而圖久遠凡朝來暮去在館午膳者九歲内學生每月貼修膳費一元半九歲外者二元半回家午膳者九歲内學生每月貼修金八角九歲外者一元半專習夜課者每月修金一元諸生於到館之前必先報名訂定願學何種學問俟擇定開館日期再行通知報名處現定四處一整平街朝宗坊蒙學報館一三馬路格致書室一新閘新馬路中西義塾一醫學會 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年正月十四十五日京報全錄]  
　　宮門抄○諭旨六道錄前○湘學政江奏爲任滿交卸遵旨侍母回籍修墓摺○湘學政徐奏恭報接印任事日期摺○直督王奏爲微補長蘆引課一律照數全完摺○侍講澂奏爲整頓内務府六庫司員片○盛京將軍依奏查明開原等界産金産煤處所並無違禁偷挖　採情弊摺○正月十四日恭王等得賞謝恩○前奉天學政李培元到京請安○榮　堂玉書信侯各請假五日○恩公請假十日○禮王續假二十日○貴昌續假五日○椿壽承侯各續假十日○吏部呈進春季搢紳○禮部呈　春山寳座○順天府呈進春牛圖○侍衛處奏派稽察壇墻派出溥善官祥灃深信恪舒存溥良○召見軍機李培元○皇上明日卯初至大高殿壽皇殿行禮○十五日李中堂徐中堂謝免其帶領引見恩○李培元謝仍在上書房行走恩○召見軍機○皇上明日卯初二刻升太和殿看版已初二刻進天壇入齎宮○○湖南學政翰林院編修臣江標跪奏爲恭報微臣任滿交卸遵旨侍母回籍修墓起程日期仰祈聖鑒事竊臣於九月二十八日謹將文武科試完竣等情倂懇恩給假侍母回籍修墓微忱恭摺具奏十一月二十二日承差齎回原摺奉硃批著賞假兩個月欽此聞命之下感悚難名所有任内應辦事件已經敬謹淸理並將一切册卷分晰咨部在案兹新任學臣徐仁鑄行抵湖南臣於十一月二十五日謹將學政關防並書籍文卷委長沙府學教授王錫疇齎送新任學臣徐仁鑄接授訖臣卽於是日交卸束裝遵旨起程侍母回籍修墓一俟假滿卽赴闕廷恭覆恩命除謹具疏題報外理合將微臣任滿交卸起程回籍日期恭摺具陳伏乞皇上聖鑒謹奏奉硃批知道了欽此○○新授湖南學政臣徐仁鑄跪奏爲恭報微臣抵湘接印任事日期叩謝天恩仰祈聖鑒事竊臣恭承恩命視學湘中九月初十日跪聆聖訓訖遵卽束裝就道按程前進行抵湘南省城十一月二十五日准前任學臣江標委府學教授王錫疇將關防文卷齎送前來臣當卽恭設香案望闕叩頭祗領任事伏思學問之道以植其本體爲先而以資乎世用爲大湖南一省禀衡湘之雄秀代有哲人學派精堅士氣沈毅中興以來以儒生起家而奏勘定之績者不可縷數近年興辦之事輪舟電局俱達會垣書院課程遞增門目士子聞見愈擴造就之術尤貴乎因時而施仰荷聖謨於愼重考政之餘諭以兼采留心時務之士臣智識淺短懼弗克勝惟有殫竭愚誠悉心訓迪以正學端其趨向而無取虛衍之談以時務驗其旁通而勿尙囂張之氣總期於經史大義中外全形實力研求循序迭進庶幾學有體用蔚爲成人以仰副聖主儲才之至意所有微臣感激下忱並接印任事日期除恭疏具題外理合敬謹繕摺叩謝天恩再臣經過直隷河南湖北地方年榖收成尙好民情亦甚安謐堪以上慰宸厪合倂附陳伏乞皇上聖鑒謹奏奉硃批知道了欽此○○直隷總督兼管長蘆鹽政臣王文韶跪奏爲徴補長蘆光緒二十一年引課一律照數全完恭摺仰祈聖鑒事竊查光緒二十一年長蘆引課應於二十三年五月奏銷因商情困苦援案奏准緩至十月辦理並查歴屆奏銷迭經戶部飭令將懸岸未補銀兩妥籌歸補飭據運司擬請嗣後懸岸引課除照案將歴年捆運各欵及津武口岸商人代銷懸引各欵儘數歸補外其餘短欠課銀卽於運庫支發各欵極力節省量撥彌補詳經咨准部覆令此後籌補懸岸歴年未完引課卽於節年商課册内分年報收不得仍抵現年歸補之欵等因行司遵照又光緒十八年十二月間商人桐興義認辦靑靜滄鹽慶等處引岸案内因該岸係汛務司地與津武口岸情事相同近來銷數尙暢擬自十九年起每年除額引外如能溢銷准其請領懸引援照天津口岸之例交納課欵照案彌補懸課按屆歸入奏銷造報詳經咨部覆准各在案兹據長蘆鹽運使景星詳稱光緒二十一年分正雜引課銀四十五萬七千四十五兩五錢一分二厘内除尉氏扶溝二縣被災停徴銀二千六百四十八兩五錢一分八厘淨銀四十五萬四千三百九十六兩九錢九分四厘内盧龍等七州縣官辦引鹽額徴銀一萬一千八百五兩四錢八分七厘又宣化府屬官徴包課銀二千五百九十四兩四錢三分二厘均已掃數徴完又懸岸應完銀二萬二千三百八十三兩一錢八厘照章將天津口岸及靑靜滄鹽慶商人認銷懸引並廿淸認領懸引交課撥補淸完至現商應完銀四十一萬七千六百十三兩九錢六分七厘照額掃數全完統計徴補銀四十五萬四千三百九十六兩九錢九分四釐均已徴存在庫留備撥解京外各餉之用等情造册詳請具奏前來臣查長蘆引岸連年災歉銷滯運艱商情素稱疲累而近年捐賑捐餉報効經費等欵輸將甚鉅商力已屬不支自海嘯成災以後灘鹽冲没鹽價昻貴兼以鹽斤加價成本較重商累益增該司景星因鹽課關繫餉需多徴一分卽多濟一分之用自十月　徴起嚴飭委員綱總等按卯督催京外各商額掃數全完洵屬辦事認眞力顧大局除將淸册咨部曁另疏題報外理合恭摺具陳伏乞皇上聖鑒敕部查核再長蘆充綱總商人一名楊成源一名恩裕泰應交正雜引課均係首先全完合倂陳明謹奏奉硃批戶部知道欽此○○侍講學士澂濟片再内務府六庫各司庫無品級司庫庫使例應補缺後扣定三年期滿互相調轉所以防流弊而免把持也近來管庫司員仍照定例報滿而司庫無品級司庫庫使雖有三年調轉之例而屆期戀棧並不報滿遂向月官處請託卽可含混留庫任意盤踞漫無限制以致肆行無忌弊竇叢生不勝枚舉現在庫欵支絀之秋亟宜認眞整頓以除積弊應請飭下總管内務府大臣將六庫之司庫無品級司庫庫使各缺每屆三年期滿遵照定章卽行調轉至現在各庫之司庫無品級司庫庫使等缺查明已滿三年者立卽調轉不得藉詞留庫以杜把持而符定例謹附片具陳伏乞聖鑒謹奏奉旨一道○○奴才依克唐阿溥蔚廷杰跪奏爲查明開原等界産金産煤處所並無違禁倫挖開採情弊循例恭摺具奏仰祈聖鑒事竊嘉慶二十五年二月初六日奉上諭據御史保勝奏盛京開原縣界嘉慶十二年間曾辦理私挖荒金一案因該處有礙風水行飭該縣將各坑平毁封禁近年來雖無聚集多人挖金情事但舊有坑坎尙未一律塡平該處男婦老幼下坑隨手挖沙日復一日坑坎處所小者愈大淺者愈深似與地脈有礙請飭查明墊築堅實申禁私開等語開原縣界内有私挖荒金舊坑旣與風水有礙著松筠卽派委員前往該處查看如尙有舊坑未塡者卽飭令地方官一律塡平並嚴行示禁倘有違禁私挖之人卽行拿獲治以應得之罪仍飭近山各州縣界官隨時嚴查結報每年該將軍會同府尹等於年終彚奏一次以昭愼重將此諭令知之欽此欽遵經歴任將軍等飭派委員並地方官等將舊有坑坎一律塡築堅實仍令各該地方官加派兵役常川巡查按每二十日結報一次年終彚奏在案今據邊内各該旗民地方官按旬結報本年柴河堡八面城猴兒石廟嶺五溝頭平石門木牙正舞鳳樓等八處産金地方均無偷挖金沙情事再查興京開原鐵嶺撫順各屬界内山塲於道光十八年十一月奏定不准開採煤窰責成旗民地方官按季查報歸倂偷挖金沙案内於年終彚奏以杜覬覦而嚴防範等因歴經嚴飭各該地方官加意稽查本年據興京開原鐵嶺撫順各該旗民地方官按季報稱附近山塲均無開採煤窰等情結報前來奴才等覆查無異今屆彚奏之期謹將邊内産金處所並無匪民偷挖金沙興京等處各屬山塲均無開採煤窰之處理合循例恭摺奏聞伏乞皇上聖鑒謹奉奉硃批知道了欽此 
　　昨接正月十四十五日京報先行照登尙有十二十三兩本容俟續痓卽行補刊[  本館附誌]  
 
