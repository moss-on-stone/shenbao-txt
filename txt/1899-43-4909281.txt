# 1899 - 43 - 4909281

 

Page 1

 
 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而杜窕言天下大同此其左券合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報　舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲　有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時　　論等書傳誦士林無勞述讚○時事新論六角○上海廣學會總局申報舘及各書坊出售外埠書坊及敎士售書處亦可向購圖書集成　　 
[重印三國志出售] [  圖書集成局啓]  
　　三國演義一書意主忠義旨歸勸懲雖近稗官小說之所爲而語皆有本足與正史叅觀其筆墨之快心思之　久已膾炙人口本局現用新　鉛字重爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此佈 
[論近日各國商情]  
　　春寒料峭夜靜無聊有客問於報筆人曰僕觀滬上近日商情漸不如昔是豈盈虧之數有以　之耶抑時勢之不同有以致之耶執筆人曰固也試綜論各國進口貨物以證之可乎其當開埠互巿之初海外各國爭挾其瑰異奇巧以炫我華人之耳目者無論已至近年以來外洋進口各貨咸推英爲巨擘其次若德若法若美亦有時自相伯仲然終不能與英人並駕齊驅彼若奥若和若日斯巴尼亞以及南洋諸島國雖其出產並列於五都之巿要不過等諸自　以下而已間嘗詳考各國進口之貨除印度鴉片烟外如德之槍砲英美之機器呢布羽毛煤鐵顔料等貨皆爲民生日用所必需故源源而來者無不利巿三倍滿載而歸華人以其價廉工省常欲步其後塵而不得於是不憚研精章思描繪圖樣寄至外洋使彼倣造而洋貨銷路遂不覺日盛一日余嘗謂西人之利權雖啓自西人久而久之則不啻由華人畀之者此也尤奇者日本僻處亞東雖號八十六國三府六十縣其實祗彈丸黑子地其俗素奉虛無寂滅之宗旨隋唐間上通中國中國念共同文且爲東灜唇齒許通聘問由是凡中國之所有者日本無不有之中國之所有者日本亦爭尙之久之於中國人之心思嗜好靡不窺其隱而抉其微又値中國迭經離亂流寓之士不無有如漢衛律中行說其人者教匈奴以拒漢日人夙稱精悍譎智多謀自念囿於一隅無由逞其捷足故一切政教號令實惟我中國亦步亦趨然其心固無一日不思求逞於中原所以元明之間時以偏師侵掠邊疆旋更憂及腹地烽火相望沿海數十里防不勝防直至國朝定鼎之後始相輯睦數百年來且與高　琉球相安無事以至柄國是者幾疑海不揚波不意維新之治不過二十餘年乃竟棄其所學而師事泰西且能使通國之人盡棄其所學而師事泰西雖其間亦有舊黨新黨之分究之上有好者下必甚焉况自長崎神户橫濵大坂東京新瀉　館等處設立商埠民間稔知泰西之所以驟臻富强者實惟商務是賴耳濡目染有不心悅誠服俯首聽從者乎所以西人製一物造一器日人必求其形似相混雜於市肆之間使購者倉卒視之信以爲眞華人旣喜其與西製相同而價値則較來自泰西者减其大半焉得不爭趨之究其價廉之故蓋日本户口頗繁男女皆能工作與中國相隔海程僅二千餘里輪船約兩晝夜可以抵境且其工價素廉較之泰西地廣人稀薪工昻貴及公司輪船往返一次動經數月者相去實有天淵然泰西之物精日本之物粗泰西之物堅日本之物脆巿廛以之販運則靈便而易沾利益居家以之應用則呰窳而易於敗朽近時如絲布磁器玻璃器之類巿面雖可通行而用之者皆嫌其不耐久此所謂徒襲泰西之皮毛而非眞傳泰西之衣鉢者也邇者留心商務之西人每慮亞洲之利爲日人秘奪以余觀之恐亦未必適如其量雖近年日本出口之貨較數年前不啻驟增數　而又專心致志於絲茶兩項及機器紡織等事要亦不過如其器小易盈之數而止未必能軼英德諸國而上之也客唯唯而去遂詮次其語以著於簡端 
[本館接奉電音]  
　　昨日上午京師飛電傳來上諭一道敬謹　登○正月初七日奉上諭浙江寍紹台道員缺著誠勳調補所遺江西廣饒九南道著明徵補授欽此 
[法主薨逝]  
　　昨日倫敦來電云法國民主福爾忽染沈疴歴三下鐘時卽薨逝至所染何病及繼其任者何人目下尙未詳知俟得來函再錄可也 
[詳述械鬥情形]  
　　荆州旗民械鬥本館已兩誌報章兹接沙巿訪事友人來函云郡城公安門東門小北門爲旗兵駐防之所小北門外有一巿集負販雲屯巿廛櫛比有盛酉兒者在此開設飯館去歲臘月初九日駐防某武舉偕旗兵十餘人來修五臟神殿飽啖後意圖欠帳店夥不允致相口角旗兵遂大肆咆哮時盛不在經人飛步告知盛卽約集多人蜂擁而來與旗兵遇諸塗不問情由互相惡鬥有輕捷者猱　屋頂持瓦抛擊旗兵漸不敵且鬥且走拽起吊橋衆喙交鳴效女嬃申申之詈其黠者乘間入城招其同類將擡槍舁置城垛突然施放盛衆猝不及防致傷八人二旗兵面目亦被轟傷始各停戰隨卽報縣請騐初十日縣主劉明府偕理事同知及固山臨塲相騐先將漢民逐一檢視然後騐及旗兵仵作唱報此傷由槍管炸裂所致明府離座親視無悞且訊知漢民無放槍情事遂命塡傷格具結候核旗兵謂明府袒護漢民各懷忿怒旋卽肆行無禮縣中家丁差役爭相救護亦被毒毆輿　片片作蝴蝶飛理事及固山見事機敗壞徧揖旗兵曰我固旗人不得專怨劉知縣知縣爲朝廷命官爾等不可任意妄行旣爲所傷且禀請將軍大人騐明再請奏叅劉知縣可也遂擁明府徒步入城過右翼副都統署卽入內暫避旗兵躡跡而來四面圍住逼令將劉明府獻出方肯罷歸人衆口雜聲勢洶洶將署內花廳恣行拆壞又以理事府意存偏護捽其髮散如飛　將軍祥留守聞信馳至喝令散去旗兵抗不用命留守不得已遂入內署明府跪求裁奪留守見此情形飛電咨商督憲張香帥一面傳衛隊護送明府回城衛隊見旗兵勢盛無敢應者德都護乃召協領佐領令勸諭解散次日始排隊保送明府回署道憲恭觀察以事關重大電禀督憲請示施行明府至署乞假養疴觀察委舒太守詣縣署騐視見明府身面俱有傷痕准假十日妥爲調治自此滿漢各城門皆派兵駐守每日關閉甚早聞此次閙事者卽數年前英雄會之黨類其爲首之某武舉平日向滿城各富户恣意婪索聲稱俟籌得經費卽當踏平草巿大北門小北門等處以雪宿怨人皆畏之興辦　練日夜防守以備不虞事後旗兵諱莫如深禁人傳播故啓釁之由言人人殊終莫得其究竟有謂某武舉性强暴喜交斿旗兵之桀黠者多依附之結英雄會社推爲謀主恃衆橫行屢次滋事小北門外楊某本無業遊民與武舉居相近情 
 
 

Page 2

 
 
亦相投前數日約武舉至飯館飲讌届期武舉率會黨至而楊竟不來武舉給資忿恨而去遣人責楊欺誑楊又約次日至茶寮服禮互相爭論各逞詞鋒致觸旗兵之怒將盃盤桌几持作兵器信手分飛楊衆亦怒挺身而出互相揪扭致釀此禍二說究未知孰是洎張香帥接到祥留守恭觀察電音卽委候補道札觀察勒哈哩候補府連太守捷吉太守爾哈春辦理此案十六日清晨觀察各官乘昌和輪船抵埠通判張鷺翹别駕巡檢李鶴儕少尹至馬頭迎迓登岸後卽乘輿進城輿前祇排列荆江營勇沙巿關護車十餘人而已劉明府自受傷後禀請交卸回省就醫督憲准之委前署斯缺之李明府九江署理 
[撫匪述聞]  
　　有客自四川萬縣貽書本館沙巿訪事友人云余蠻子現願就撫已將所擄華教士及某統領釋回旋會同十餘州縣公具保狀泥首投誠朝廷並不加罪　　賞給叅將職銜給以洋槍五百桿督帶二千人聽候上憲調遣另給銀二萬兩散遣羽黨傳聞如是然揆厥情形恐尙未必確實也 
[補誌長樂匪亂情形]  
　　湖北長樂土匪倡亂經官軍剿辦次第蕩平此已誌諸去冬本報者也兹接沙巿訪事友人來函云署宜昌府長樂縣蘇大令貽英下車甫及匝月卽遇楊樂巴三縣土匪滋閙教堂之事嗣有長楊人呂澤清舆姪少白起意謀叛嘯聚千餘人與官兵抗拒旋又聨絡湖南石門土匪竄擾長樂縣城將蘇大令及瀛眷與前任劉少竹大令典史閔少尉城守鄧千戎刼去佔據縣城西北白溢寨此寨本極險峻內容數千人寨下一小徑頗有一夫當關萬夫莫開之勢卽同治初田逆作亂踞爲巢穴者督憲張香帥得報卽委候補知府朱太守滋澤督帶營勇駐紥長楊縣屬之鎡甃相機剿辦是夜土匪來襲幸已防備未被所乘是役也土匪死傷十餘名官兵僅傷數名 
[照錄江蘇巡撫德大中丞陳奏各營攺練洋操摺稿]  
　　頭品頂戴江蘇巡撫奴才德壽跪奏爲蘇屬各防軍一律攺練洋操謹將籌議情形恭摺覆陳仰祈聖鑒事案於光緒二十四年五月十一日承准軍機大臣字寄奉上諭户部兵部會奏遵議御史曾宗彥奏請精練陸軍攺爲洋操並將各省兵數開單呈覽一摺今日時勢練兵爲第一大政練洋操尤爲練兵第一要者惟須選教習以勤訓課核餉力以籌軍實現在天津新建陸軍江南自强車均係學習洋操北省勇隊著由新建逵軍酌撥營哨之學成者分任教練南省則由自强軍酌撥營規口號均須一律各直省將軍督撫統限六個月內將併餉練隊及分紥處所妥議覆奏至軍械槍砲應飭各省機器局酌定快槍快砲格式及槍子砲彈分量造法互相討論折衷一是如式製造精益求精以期利用並著一體妥速籌辦毋得延宕餘依議原摺均著抄給閱看將此由四百里諭令知之欽此當經前撫臣奎俊恭錄咨行欽遵籌議未及覆奏卸事移交前來竊查吳中素稱澤國利用水師故陸師之𨽻於撫標者僅蘇防五營親兵一營分紥蘇松常鎭等屬與師船相輔防緝梟盜地方賴之自上年四月將蘇防五營各裁勇丁百名雖親兵未經核减而兵力已形單薄當此時局日棘必力破因循之習期練有用之兵但求其精不患其少拯救艱危全賴乎此江南各防軍業經督臣劉坤一籌議奏請一體加餉攺練洋操期成勁旅蘇省亟應叅酌仿辦惟江南有自强軍裁節之欵得以挹彼注兹蘇省情形不同旣無别欵堪以騰挪惟有遵照部議就原有餉項酌盈劑虛奴才督同司道及統領營宮再四籌度擬將各營長夫核减並酌减親兵營勇數目庶餉不另籌兵可精練認眞教習用備折衝其一切操法悉照督臣所定章程辦理惟放餉等事間未妥善今謹擬辦法四條敬爲我皇太后皇上陳之一减勇夫移加口糧也蘇防五營長夫裁存一百名今每營减四十名月計銀一百二十兩餉章正勇月支銀四兩二錢擬月加三錢以合江南各營四兩五錢之數什長加二錢親兵護勇加一錢共三百五十四名月增銀九十兩四錢添募教習一名共二十兩尙餘銀九兩六錢至親兵中營五百名向章口糧較各營爲少今攺習洋操亦應酌加示勸擬抽裁五十名長夫二十四名共月省銀二百四十兩除什長原定餉數本寬無庸再加外其裁剩正勇二百九十六名每名月增銀四錢五分親兵護勇七十名月增銀一百六十一兩二錢添募教習兩名共二十兩以裁抵增月餘銀五十八兩八錢以上各營裁增餘銀均留貼本營衣帽等需不敷由營自備不另開支所有各營餉項仍應按月關原數請領一選教習以資訓練也蘇防各營學習洋操係英將戈爾登所教行之日久叅用中國陣法營官各運已意致操法各不相謀今攺習德國操法口號須歸畫一應由各營先選心敏什長數人前赴自强軍觀摩練習一面由自强軍挑選排長來營教練統照自强軍章程不得歧異以便易於合操各營向用前膛來復槍其領存之後膛毛瑟等槍僅爲打靶之用此後認眞操練亦當更攺後膛九響毛瑟歸於一式考其成效總以整齊靈捷爲斷猝遇宼至屹如山立必兼練心練膽心膽不怯馴爲節制之師要在統領營宮得人訓練於平日一考功課更番調防也蘇防五營前營駐宜與荆溪溧陽等境左營駐青浦之黃渡右營駐吳江震澤各鄉鎭其捍衛省城則中後兩營及城內親兵一營今統攺洋操在省三營原可尅期舉辦其分紥各縣境者或一哨或數棚數百不一擬將前左右三營除分紥緊要處所酌留數棚駐防外其餘俱調省城附近駐紥教練熟習後卽各挑數棚分赴各該防處調換以期一律精練其操法之精疏每月由奴才派員查閱一次考其勤惰分别勸懲一祛積弊激發忠勇也勇丁不讀書識字十常八九一旦强之識字椎魯者僅識之無望其通曉大義激發忠勇全賴營官文案逐日講解變化其氣質力除疲輭畏葸之習恒以德國陸師操法入門一書羣相討論精益求精能使將士各懷恥不如人之念則非學無以啓其心志督臣購印各書輿圖應一體頒發責成各官長文案各員暇時口講指畫詳細曉示以爲精進門徑並嚴飭營官節酬應勤校閱戒攤派補缺額毋視耳目捷給爲才則眞才出而士氣奮蝕餉諸弊不去終難化弱爲强以上四條皆遵照部議叅酌蘇省情形因時損益就地熟籌不敢稍涉虛浮以仰副聖主整軍經武力圖自强之至意現在各營分駐辦理各防如蒙兪允容俟明正　辦以收實效所有籌議蘇省各防軍攺練洋操緣由謹會同兩江總督臣劉坤一恭摺具陳伏乞皇太后皇上聖鑒訓示謹奏 
[帥節蒞津]  
　　天津采訪友人云節制北洋各軍以榮仲華相國定於去臘十八日蒞津以便赴蘆臺諸處閱視武毅新建及淮練各軍並聞有奉旨查辦事件先期地方有司假水師營務處預備行轅 
[督辦新猷]  
　　督辦天津榆蘆鐵路大臣胡雲楣侍郎奉命撤差聽候查辦另簡許竹篔侍郎景澄當督辦此已譯登去臘報章矣昨得天津采訪友人手書知許侍郎旣到差卽傳諭十二月十八日在馬家堡車站傳見鐵路各員以覘底藴各員預於十七日乘火車就道至總理鐵路事宜之吳調卿觀察先已辭差未經允准現當新舊督辦交替之際得以脫此塵鞅然承其乏者尙未有人也 
[撫卹災民]  
　　杭州訪事人云去年十一月初四夜杭州水星閣火藥局焚燬後由藩憲委員會同保甲局查勘被災各户分别造册呈報初七八等日仁錢兩縣主在普濟堂給發撫卹洋銀每户八元係由各憲捐廉及紳董慨助並未動支公項嗣由廖大中丞奏請撥欵撫卹十二月某日奉到諭旨准如所請中丞卽命藩司按照被災輕重分作七等計共五百七十九户第一等壓斃人口及受重傷者每户給洋銀五十元第二等人曰受傷房屋震壞者各給洋銀三十元第三等損壞屋宇者各給洋銀二十元第四等人口略受微傷者各給洋銀十元第五等被災貧户各給洋銀五元第六等被災貧户各給洋銀三元第七等被災貧户各給洋銀二元核定後卽將銀元發交兩首縣分别給領并由兩首縣先期出示曉諭以便周知 
[援例免釐]  
　　蕪湖采訪友人云米厘局抽收輪船出口米厘業經四載每届歲闌由廣東商人禀准照厘局章程暫免厘金一日俗呼之曰恩關初僅免三徵七前年因米巿寥落從寬詳定攺爲免五徵五至去年出口之米雖較旺於前年倍蓰而定章未便攺易因仍詳定提前以十 
 
 

Page 3

 
 
二月二十日豁免米厘届時風輪火琯銜尾而來合廣潮兩帮計之多至輪船七號先一日爭先上載唱籌騐秤幾於應接不遑截至是晚十二點鐘時事訖相繼鼓輪出口飛駛於海天漭瀁中誠一時盛會也聞是日出口之米共十餘萬石所免厘金約七八千兩 
[英員調任]  
　　沙巿訪事友人云英國駐沙領事樂民樂君視事二年與華官頗相和協現經英政府調任蕪湖華官均往道賀去臘十五日左翼副都統瑞統制設筵祖餞歡洽逾　次日樂君乘快利輪船抵漢口轉赴鳩兹新任至沙巿領事則已由英廷裁撤一切交涉事宜歸宜昌領事兼攝 
[鳬舄飛來]  
　　杭州訪事友人云調署仁和縣陳吉士大令於去臘十九日交御錢塘縣篆示期二十四日未時接印正任仁和縣蕭藴齋明府卽於是日午刻將印信案卷移送前去陳大令旋卽命駕至仁和縣署先行拜門禮俟届吉時更換朝服望闕謝恩旋易穿公服拜印升座屬下各書吏均排班叩賀大令仍帶印回署俟蕭明府出署然後榮遷其現署錢塘縣之吳大令殿英暫在六官巷公館辦事并聞蕭明府涓吉新正初十日赴嘉興履新 
[憲節將回]  
　　江海關道蔡和甫觀察赴省賀歲後至昨日道轅得悉觀察定於今日返滬爰命執事人　預備迎迓上海縣王欣甫大令擬俟道憲回滬後亦須赴省叩賀各大　年禧 
[法員返滬]  
　　去歲之杪駐滬法總領事白藻泰君命駕登舟赴吳門及滸墅關一帶遊歴近已事畢言旋前日午後四點鐘時由蘇州抵滬回署任事 
[示諭糧船]  
　　總辦江蘇海運滬局爲出示禁約事照得蘇省漕糧向不准　雜秈米及客路長腰客米歴届出示嚴禁在案近間有不肖經紀船户人等於交兌時私換醜潮之米任意掗交委員耳目不及沙船將就兌收以致到津米色霉變交兌棘手本届查扦總樣如察出有顆粒秈米及長腰客米除將監兌委員詳請記過外立提該經紀船户從重懲辦責令買米另交並將疏忽收米之船耆民罰令出空船艙繳完已借水脚修騐銀兩不准承運爲此示諭該耆民等須知近年津通收米挑騐甚嚴如攙有秈米客米津局必不能收該沙船知數賠累亦必甚鉅本局爲體卹爾等起見切勿視爲空言自干咎戾後悔莫及其各凛遵毋違切切特示 
[夙夜在公]  
　　前晚十一點鐘時上海縣王欣甫大令輕輿减從出署巡查各鋪地甲汛捕按叚迎接蓋因新年數日每有劉盤龍一流人趁此聚賭故也 
[示期工作]  
　　去年臘杪江南機器製造局各工匠照章收拾汔爐機器暫停工作兹以新年將過由總辦諭知本月十九日照常開工不得違悞 
[移請緝贓]  
　　昭文縣境西北二圖鄉民吳煦家於去年十一月二十一夜三更時被賊竊去金銀衣飾等物値價甚鉅旋卽協同地保徐福投縣禀報縣主某大令會同營汛履勘飭緝贓犯至今未獲誠恐匿跡申江因移文上海縣署請爲恊緝王欣甫大令接閱來文後卽飭捕役嚴緝務獲解究 
[烟館須知]  
　　上海縣王欣甫大令以近來裁營節餉游兵散勇到處逗留騷擾閭閻亟應認眞查察烟館中最易容留匪類故於日前出示諭令城廂內外各烟館務須遵照定章限於二鼓閉門並不准容留來歴不明之人信宿如違提究至本境烟館前經明定章程祗准閉歇不准添開現在訪聞城廂內外以及四鄉各鎭時有添開之處大都保甲得賄容隱實屬顯違禁令此後如有再行私開者定卽提案嚴懲並將得賄包庇之地保一併究革房屋封發入官似此雷厲風行想若輩當知警懼矣 
[懲責汛捕]  
　　日前江海關道蔡和甫觀察　諭滬南馬路工程局總辦兼帮辦城廂內外保甲總巡朱森庭明府代理巡查各局事宜抽明府帶領差役在城內梭巡而汛捕人等竟無一到者次晨飭差傳各汛捕研訊頭二鋪汛捕徐慶三四鋪汛捕陸慶十九鋪汛捕李桂二十鋪二十二鋪汛捕王松均蒲伏案前叩求恩宥明府謂本委先已傳諭小心伺候何以當晚並無一人在彼實屬藐玩已極著各責一百板責畢復諭曰爾等身充捕役不應穿長服縀鞋務須易換短衣俾遇賊易於追逐如敢故違定提比責 
[驅逐賭匪]  
　　去臘本邑十八保十圖地保王子香投縣署禀稱邇有一種形似遊勇之匪約數十人駕駛小舟停泊馬橋港每日手執兇械登岸搭蓋篷帳設檯聚賭爲害地方實非淺鮮請飭差驅逐以靖閭閻王大令准詞飭捕役徐文前往抑令出境違卽拘拿解辦比捕役奉諭而往則各匪已遠引高飛矣 
[賭害彚誌]  
　　前日褚家橋左近賣魚東生之子名洪發者因賭起釁將牛肉阿本連戳三下血流如注昏暈倒地經地保舁送巡防局轉送仁濟醫館療治俟拘行兇人到案究辦同賭者咸有戒心洪發遂醵資給受傷人延醫療治其事始寢○有名全福者在本邑小南門外賭博屢戰屢北囊槖一空不得已將皮馬褂倩友阿金就近付質以作孤注不料阿金挾衣至租界中意圖乾没巡街捕見其形狀　張向之　詰一味支吾遂拘入捕房捕頭詢明情節倩包探咨照全福阿金則押候解送公堂禀請訊究 
[鳴謝雅貺]  
　　巴勒保險行來自泰西商於滬北生財有道𫏎億萬之資司爟無驚沾什一之利鴻圖鼎盛駿譽咸孚兹以歲首良辰惠贈中西合歴縷金錯彩十色五光不徒用以記時且可取以閱　　領之下特誌謝忱 
[跋華英初階進階及英華初學後]  
　　上海時務書局主人介我友陳君璞卿以華英初階及華英進階初二集見貺僕愧未習蟹行書開卷茫然幾致目迷五色撮其自序略謂每見各書肆所輯英語諸書或意多悞解而不合西義或僅有英文而不列華字學者頗難領會用特别出心裁創爲捷徑著成斯帙務使人易於揣摩云云我知有志西文者日手此編孜孜不倦咸得升堂入室漸進自然夫豈僅階之可以拾級也哉主人之功亦云偉矣至英華初學一書爲萬航渡約翰書院課讀之本成於美國施女士經顔君詠經註釋黃君子元更叅校增删始得詳碻精深毫無　憾向不發售近由同邑周仲華茂才印以行世遂得沾漑士林茂才學貫中西兼通格致此編一出自能不脛而走不翼而飛也昨承雙鯉傳書媵賜二　爰跋數語以答盛情 
[申報館恊振所經收山東淮徐海賑捐十二月廿一日至十二月廿九日止第三十九次清單]  
　　十二月廿一日玉梅氏洋五元愚棲爲室人沈氏求病愈洋二元玉娟女史求病愈洋四元杭省全盛局來立愚主人棉衣洋十元全盛局來　吟阮　臣求父延年益壽小洋九元梅花書屋小洋十角○廿二日陽泰春生諸同事爲張竹琴翁今春乃郎完婚補設喜筵資移助洋廿元夏門戴氏求產後病好洋二元烟台老福興來山中小相洋五角劉子衡洋五角太倉永義昶來李忘名求女兒默邀冥福紋銀五兩零四分兌見洋七元四角○廿三日安定力　子醫資移助祈求母子平安洋五元○廿四日老恊興來寗波同福和洋三十元又陳厚田洋十元恆昌店平安洋二元傅梅槎募洋四元八角○廿五日陳應墀爲妻病痊愈完愿洋十元無名氏洋三十元李福厚堂洋五元○廿六日恭壽堂洋廿元錫莊會十滌泉募洋八十元謝筠亭洋四十元石港老福興來無名氏求母親康健合家平安並求生意興隆洋六元思過樓主人洋五元沈樹庭洋一元○廿七日朱珊林錢全發洋三元隱名氏銅洋六元　溪全泰盛來同善堂銅洋九元五角○廿九日席正記票元五兩合洋六元八角無名氏求合家平安洋二元大豐洋貨號銅洋九元無名氏銅洋三元以上總共收洋三百廿二元銅洋廿七元五角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　前晚妓女陳翠娥朱潤卿糾約伶人潘連生趙小廉王仁壽王福奎朱納渭作麻雀之戲正在興高采烈時被西包探所知偕華包探趙銀河前往拘獲昨日連賭具送案禀稱當晚陳朱二妓等各以洋銀二十五元存在捕房得以出外今將王仁壽王福奎朱納渭三人解請訊究餘人均未到來王等供時當新正偶爾消閒况妓院向例不禁麻雀此次忽被拘拿實出意外讞員鄭瀚生大令商之梅繙譯姑念履端伊始從寛免究其未到者著將所存洋銀一律充公賭具銷毁○包探趙銀河解積竊陳阿根到案禀稱此人竊取老閘新昌里王姓家金表金練銀水烟袋狐裘正欲付質經小的緝獲送案請究王姓遣人投案領贓陳供揚州人偶施小技卽被擒拿今已悔悟叩乞施恩大令惡其怙惡不悛判責三百板管押三月期滿遞解回籍贓給還失主○包探李星福拘解陳阿全陸阿翠到案禀稱王錢氏之女與陸阿翠同在某繅絲廠工作近忽蹤影杳然知係陸與陳串拐藏匿報捕後由小的拘獲送請訊究王錢氏投案請追失女陳供詞含糊阿翠供雖與王女誼同袍澤並無誘拐之事大令著將男女分别押交○包探顧阿六禀稱經濟書局主于子昻控夥沈少泉私取局中印書之紙四十捆報捕後由捕頭派令小的拘獲送請究辦于投案伸訴前情求恩追繳沈供湖州人此局小的亦有股本安得誣爲私取大令著押候禮拜一復訊○王阿林誘拐張福招家女孩之銀鐲金戒指報捕後由包探顧阿六緝獲人贓送案請究張投案請領失贓王供與張素識偶向借用並非拐騙大令判管押一月○包探張阿五拘解流氓王阿福到案禀稱去歲除夕此人在路攫取朱阿廷所持縐紗皮馬褂飛奔而逸經小的追獲今特送案請究朱投案請領失贓王供皮衣係在途拾得並非强奪大令判責二百板管押一月○王胡氏之女不安於室近日時至李周氏家與年輕浪子有暗昧之事前晚又往閒游被王胡氏查悉前往喚回李周氏不服反唇相稽竟至用武王胡氏忿甚據情投訴捕房捕頭派包探洪阿寳將李周氏拘獲送案請究王胡氏投案聲訴前情李周氏供小婦人與伊家鄰居伊女時來閒玩是以大令謂李周氏家男女混雜實類臺基判令掌頰三百下枷號一月○包探李培之拘解五百二十四號華捕彭雪卿到案禀稱前晚此捕紏同陳洪氏陳阿德孫阿生等賭博旋因混用銅洋銀致相爭吵經小的拘獲送請究懲大令以時値新春從寛免究 
[美界捕房紀事]  
　　前日蘇州積竊阿金混入外虹口某西人家竊得金表一枚旋由包探竇如海查獲吊出原贓解入捕房押候禀請　員鄭瀚生大令訊辦○昨晨小窮吳阿三在吳淞路某姓家竊得布衣携之而出某號華捕見其形跡可疑拘解捕房押候解送公堂禀請究辦○江北小竊小四子至外虹口公和祥碼頭乘間竊取舊鐵被巡街捕緝獲送入捕房押候解送公堂禀請究辦○蕩婦名雲仙姐者不知其姓稅居西華德路餘慶里某號門牌房屋昨雇成衣匠王巧生到家裁製衣服忽因互相戲謔大肆兇毆旋卽扭至捕房呶呶聲訴捕頭謂男婦各有不合揮之使去○前日流氓何阿幹與其黨在吳淞路某號門牌屋內作葉子戲一言不合各逞兇鋒旋互扭至捕房聲訴捕頭以釁起細微斥不准理 
[光緒二十四年十二月分選單]  
　　小京官大理寺右寺丞曹鈺彝江蘇人直牧甘肅階州隆泰廂紅生員知縣廣東始興陳翰聲山東甲湖北黃安滕松江西附貢湖南常寗許葉珍順天優府經山東武定董世榮順天監縣丞江西安義王霖河南貢生典史山東黃縣賀琛直隸監 
[光緒二十四年十二月分教職單]  
　　教授直𨽻保定馮士傑定州甲宣化姜漣清順天禀山東沂州喬希賢萊州廪浙江嚴州許仁訹杭州舉貴州遵義李煥章貴陽舉正諭奉天遼陽趙東昇易州優山東長山楊應乾萊州浙江蕭山林逢恩衢州四川奉節趙一琴成都俱與江西分宜葛憲文瑞州廪訓導安徽潛山王友彬潁州歲山東陵縣張顯超萊州棲霞陳愼五沂州陜西藍田馬祝康綏德湖北咸寗吳鍾麟黃州俱舉甘肅海城馬學融蘭州廣西昭平梁鳳宇梧州貴州修文胡爲楷都匀俱挨浙江江山鄭景翹處州優江西龍泉胡發珠贑州優復諭湖南臨武魏丙榮寳慶廪復訓山東魚臺趙毓樸濟南湖北棗陽王端荆州雲南羅平葉步青臨安俱廪浙江嘉興章炳森杭州舉雲南雲龍傅聨元雲南舉貴州水城廳徐啓序思南副 
[蘇省官報]  
　　去臘十二月十四日統領蘇防營副將李祥椿辭行赴寗荆溪縣薛禀到府經歴黃桂仙禀知奉委赴江陰催提漕項差卽辭縣丞汪德泉禀知奉府委監放長江吳三縣孤貧口糧差典史熊鋆禀知赴寗見制憲○十五日三口銜補用知府吳觀樂禀知遵新海防例過班知府仍留原省補用本日禀到同知何希曾禀辭赴清江桃源公幹指分江蘇截取同知許鑫浙江人由京領照來省禀到新選金匱縣望亭司巡檢潘明發安徽人繳憑到省從九余長治禀辭赴清江見淮揚道憲總辦鐵路事宜候補道潘學祖由滬來叅將銜升用遊擊江蘇補用都司樊汝瑜由安徽籍來知縣汪壽年禀辭回上海樹木捐局○十六日指分江蘇試用同知王桐森山東人由京引見領照來省禀到知縣潘宜經禀銷催提宜興縣解庫各欵差縣丞邵鳳年禀銷催提元崑新漕項差卽辭赴滬蘇州府照磨姚定信禀知由府屬公幹回奉賢縣南橋司巡檢吳均元禀到卽辭巡檢文煒禀知奉儲憲委赴奉賢寳山催兌差卽辭管帶太湖水師正前營遊擊許和生禀知巡湖回候補知縣陳鳳儀於本月十五日卯時在寓病故○十七日簽分刑部主事王儀通辭行赴都太湖縣吳禀到知縣許溎祥禀知赴十里亭稽查火藥新庫卽回縣丞曾寳謙服滿回省指分江蘇試用縣丞余星燦江西人由浙撫憲騐看來省禀到○十八日藩轅牌示照得震澤縣知縣劉潤珩現據禀報病痊銷假値此開漕吃緊之際前委代理該縣楊令家騵旣未　篆應飭該令毋庸交卸照常供職以免紛更而專責成首府彥禀謝保荐卓異荆溪縣薛禀辭通判任汝霖禀謝飭知廿三年分冬防案內蒙記功八次知縣吳熙禀謝奉委藩署帮辦積穀文案差又趙鴻禀銷會審華亭案件差並謝飭知交代初限清結蒙給拔署一次又李葆鈞禀銷錫金催提漕項差又王培鈞禀知奉委華婁二縣催兌差卽辭又邵鼎由滬來禀謝奉委海運津通局差禀銷上海保甲差運同銜直隸候補知縣程文炎禀知奉湖北藩憲札委湖北賑捐局差理問潘作楫由江北來禀謝奉委海運津通局差典史汪懷禀謝奉委到行知中東之投籌餉出力蒙保換五品頂戴並戴藍翎江蘇候補知縣沈金午於本月十四日在省寓病故 
[江西官報]  
　　知縣石守謙往浮梁會審案件從九余政瀚由信豐催稅契回指分未入孫錫昶禀見騐看豐城新選瑞州訓導周化南禀謝考騐領憑委署信豐楊溪司魏焜丁憂繳委以張介福署理候補縣葆和由安義查牙帖回候補府趙子密由湘籍起服來江杜熾勳史悠頤俱查廣東楊樂修查雲南俱貧員幚費惲學基沙昌壽俱查佐貳年終津貼劉均往饒州公幹楊長𤀹張懋功顧永誠俱往長江催運同知鄭榜詔往撫州公幹鄭伯瑞解漕折進京柳遇春由安義辦保甲回任道遠辦南昌粥廠沈乃杰由金谿催道欵回署靖安縣丞周國琛卸事回又禀知過通判班貴溪鷹潭司程　據報丁憂以楊溪司余家斌調署知縣鄭紹康委解第九批漕折進京曾傳泗禀謝酌委優缺一次行知江蘇通判兪廷幹委辦黃江緝私卡從九陳樹澤委往東鄉辦保甲張仕逵由鉛山催兵米回同知郭調元監修南昌富有圩堤知縣余官𤀹由饒州查牙帖回新選靖安縣丞王燮元繳照江蘇知縣沈兆褆由蘇來江勸辦淮徐海賑捐都司龔得陞稽查章江門守備何煥文稽查惠民門候補縣馮由李澂俱往長江催運申羣英禀謝插委厘差一次行知縣丞顏其壽禀謝酌委司道首領優缺一次行知樂平縣吳錫純缺事清理交代回胡宗廉由袁州府查牙帖回分發知縣劉世芳繳照指分通判王出選繳照丁憂知縣蔣　　往潯滬公幹新選浙江平陽縣丞劉廷玉由德化籍來省 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年十二月十五日京報全錄]  
　　宮門抄○諭旨兩道錄前○滇督崧奏爲揀員請補烟瘴要缺同知摺○文奏爲揀員調補要缺知縣摺○又奏爲拿獲要犯發交廣西審辦片○又奏爲頒發勸善文片○贛撫松奏爲藩司飭回本任片○十二月二五日吏部翰林院正紅旗値日無引見○松溎奕功各假滿請安○延侯假滿請安並謝毋庸扣俸恩○載振由東陵回京請安○連壽升允預備召見○吏部奏派稽察右翼宗　派出丁立瀛○召見軍機連壽升允○○革職留任雲貴總督臣崧蕃跪奏爲揀員請補烟瘴要缺同知以裨地方恭摺具陳仰祈聖鑒事竊查雲南鎭沅直隸同知尹元亮於光緒二十四年七月二十四日在任病故當經具題開缺聲明所遺鎭沅直隸同知係烟瘴三年俸滿撤回內地候升題調要缺例應由外揀選調補照例以該員病故本日作爲開缺日期歸於七月底截缺係屬要缺毋庸掣簽業將截缺日期咨部在案查定例知縣以上官員如遇例應題調缺出及烟瘴地方俱准升調兼行等語今鎭沅直𨽻同知地處極邊烟瘴最盛水土惡劣漢少夷多治理匪易必須精明幹練熟習夷情能耐烟瘴之員方足以資治理奴才督飭藩臬兩司於通省應調應升人員丙逐加遴選非現居要缺卽人地不宜實無合例堪以升調之員惟於應補人員內查有曾任實缺候補同知戴作舟年五十九歲安徽徽州府婺源縣人由監生遵例報捐同知銜選用知縣同治八年五月赴部投供是年九月選授元謀縣知縣十年正月到省於攻克順寗雲州等城出力保奏同治十二年三月二十九日奉上諭元謀縣知縣戴作舟著以同知升用並賞戴花翎欽此又於攻克騰越等處出力保奏十二年閏六月初十日奉上諭升用同知元謀縣知縣戴作舟著開缺俟補同知後以知府儘先補用先換頂戴欽此委署宜良縣知縣十三年調省考試取列二等調署鄧川州知州升補巧家同知光緒元年因鄧川州東山猓匪滋事奏叅暫行革職三年因克復順雲騰越等城出力奏請開復原銜頂翎又於勦辦開化尋甸土匪案內出力奏請開復原官光緒六年七月初十日奉上諭著照所請獎勵該部知道欽此旋奉部覆准其開復原官飭令補交同知加倍捐復銀兩十五年聞訃丁父憂請咨回籍守制因先於剿辦猓黑夷匪案內出力奏請免繳捐復銀兩奉部駁飭旋經覆奏請仍照原保給獎十六年二月十四日奉上諭著照所請獎叙等因欽此嗣因電工出力保奏請俟補知府後以道員用九月十三日奉硃批著照所請該部知道欽此十七年十一月到京適値服滿就近起復十八年正月由部帶領引見奉旨准其開復原官照例用欽此五月復帶領引見奉旨以升銜發往原省另行題補欽此於光緒十九年二月到省委署元江直𨽻州南關同知尋甸州知州卸事據署雲南藩司陳啓泰署臬司林紹年會詳請奏前來奴才覆查該員戴作舟才識穩愼任事實心合無仰懇天恩俯念員缺緊要准以候補同知戴作舟補授鎭沅直隸同知實屬人地相宜洵堪勝任與例亦符如蒙兪允該員係候補同知請補同知銜缺相當毋庸送部引見至該員保舉補缺後以知府儘先補用及補知府後以道員用之案均照例帶於新任所有揀員請補烟瘴要缺同知緣由謹恭摺具奏伏乞皇太后皇上聖鑒勅部議覆施行謹奏奉硃批吏部議奏欽此○○頭品頂戴雲貴總督奴才崧蕃跪奏爲遴員調補要缺知縣以資治理恭摺仰祈聖鑒事竊查蒙自縣知縣姚鈺於光緒二十四年九月十三日在任病故當經具題開缺聲明所遺蒙自縣知縣係繁疲難題調要缺例應在外揀選調補照例以該員病故本日作爲開缺日期歸於九月底截缺係屬要缺毋庸掣籖業將截缺日期咨部在案查該縣地處極邊漢夷交錯所屬個舊一帶開辦銀錫各廠時有匪徒溷跡撫綏巡緝均關緊要現又辦理邊防及中外交涉事件必須精明幹練熟習邊情之員方足以資治理奴才督同藩臬兩司於通省應調人員內逐加遴選查有補用同知直隸州易門縣知縣王德中年四十九歲廣西柳州府馬平縣人原籍浙江山陰縣由優廪生考取同治癸酉科拔貢甲戌科朝考歸部以直隸州州判揀選報捐本班指分雲南試用經欽派大臣騐看於光緒二年六月二十五日到滇加捐鹽提舉銜於克復騰越廳城及剿辦昭通府屬土夷各匪出力保奏光緒三年十二月十九日奉上諭著免補本班以知縣補用欽此嗣同剿辦尋甸臨安各屬土匪出力保奏六年七月初十日奉上諭著俟補缺後以同知直𨽻州知州補用欽此委署蒙自縣知縣在任丁母憂請咨回籍守制嗣服闋起復請咨北上於十四年六月十九日經吏部帶領引見奉旨著照例用欽此是年十二月初五日到滇委署巧家同知調署會澤縣知縣請補易門縣知縣奉文覆准十九年六月初九日到任二十四年八月調署宜良縣知縣署藩司陳啓泰查該員明幹有爲在滇年久熟悉邊情並會同署臬司林紹年查明該員前署會澤縣任承緝縣民楊喬有被潘平貴砍傷身死一案開列初叅又易門縣本任內接緝縣民石定功被石春元共毆身死一案罰俸一年此外别無叅罰案件以之調補蒙自縣知縣實屬人地相宜洵堪勝任與例亦符詳請具奏前來奴才覆查該員王德中才具穩練勤愼耐勞合無仰懇天恩俯准以易門縣知縣王德中調補蒙自縣知縣實於地方有裨如蒙兪允該員係現任知縣請調知縣銜缺相當毋庸送部引見至該員保舉以同知直隸州補用之案照例帶於新任所遺易門知縣係月選之缺滇省現有應補人員應請扣留外補除咨部查照外所有揀員調補要缺知縣緣由理合恭摺其陳伏乞皇太后皇上聖鑒勅部覈覆施行謹奏奉硃批吏部議奏欽此○○崧蕃片再本年八月初二日接准總理衙門電傳奉旨據岑春煊奏族人居鄉不法恐與土匪勾串爲害鄉里等語副將銜岑盛靄著卽革職交黃槐森密拿到案嚴行審訊奏明辦理等因欽此查岑盛靄住居廣西西林縣與雲南廣南府屬之寳寍縣接壤誠恐該犯竄匿滇界當經電飭臨安開廣道鄒馨蘭分飭廣南文武一體密拿去後旋據署廣南府知府方宏綸寳寍縣知縣劉成良電禀探得岑盛靄已到廣南隨卽親往拿獲等情因岑盛靄黨羽甚多又係奉旨交廣西拿辦之犯復經飭令該縣妥爲監禁一面電知廣西撫臣黃槐森速卽派員迎提歸案審辦兹准電覆已電知提臣蘇元春就近派員帶勇到廣南提解又據廣南府縣電禀十月初七日廣西差弁陳材帶勇四十名到縣迎提已於初九日將岑盛靄騐明正身點交該弁收領並由該府縣會營加派兵勇護解前進以免疎虞等情前來除咨兵刑部曁廣西撫提臣查照外理合陳明伏乞聖鍳謹奏奉硃批該部知道欽此○○崧蕃片再昨准軍機大臣字寄光緒二十四年八月二十五日奏上諭端方呈進勸善歌於人心風俗不無裨益著各該將軍督撫卽行刊印分飭各州縣于城巿鄉村通行張貼俾小民一體周知欽此查歌內語句極其淺顯而用意甚屬深遠洵於人心風俗大有關繫欽奉前因遵卽檄行雲貴兩省善後局會同布按二司迅速敬謹刊刷每屬頒發一百道飭令各府廳州縣在於所屬各城巿鄉村區悉行張貼其地面較寛之處不敷分貼者並飭各該管地方官廣爲刊印遍貼曉諭務使鄉曲小民一體周知以期仰副朝廷子惠元元維持人心風俗之至意理合附片陳明伏乞聖鑒謹奏奉硃批知道了欽此○○松壽片再護理撫臣前署布政使本任按察使張紹華業已交缺撫篆應卽飭回藩司署任除檄飭遵照外理合附片陳明伏乞聖鑒謹奏奉硃批知道了欽此 
 
