# 1893 - 150 - 4907226

 

Page 1

 
 
[預定六科凖繩書票出售] [  圖書集成局啓]  
　　前明王肯堂先生以名進士精軒歧之學探幽索隠矹矹窮年所箸有六科準繩一書多至一百二十卷可謂集醫學之大成矣兹由公記倩本局印行字取夫新紙從其白校讎裝釘一律精詳俾杏林橘井中人奉爲模楷預定者每部洋銀四元五角購票時先收兩元俟本年六月出書再找兩元五角取書一部諸君子有欲窺醫林秘帙者請移玉惠臨申報舘帳房可也如于成書後始來購取價値當再釐定特此布陳惟冀雅鑒 
[新印臨證指南醫案出售] [  圖書集成局啓]  
　　吳門葉天士先生以頴悟卓特之才研精醫理於書無所不讀融會古人之精意而參以新機故其立方也一二味不爲少十餘味不爲多習見不妨從同獨用不嫌立異輕重繫於杪忽取效在乎呼吸和緩盧扁不是過也及門弟子隨時抄錄諸方遂有臨證指南醫案之刻誠歧黃家所不可不讀者本局以新鑄鉛字排印紙色旣白裝釘尤精共十二本盛以錦套每部碼洋一元五角欲購者請移玉申報舘帳房及各處申昌書室可也 
[論鴉片祗可種於曠地荒山海濵廢土]  
　　自鴉片入中國流毒幾徧天下於是有謂不如自種鶯粟以奪西人之利藉塞漏巵因而小民之牟利者紛起栽植遠而滇蜀晋汴近而江浙徐皖幾於無處不然顧究不能與印度爭勝或者疑之有以爲可種者有以爲不可種者各據一說其謂不可種者以鶯粟一種害深痛鉅不可殫述藝此者未嘗不可暫獲其利而久之受害實深病國殃民莫此爲甚莫若行古者區田之法永禁種植就其高下責播秔稻則農功是務民食自裕一謂除田之害莫如拔去鶯粟古之爲田害者不過稂莠今之爲田害者厥有鶯粟稂莠之害田自生之人猶得而去之鶯粟之害人競種之不惟不欲去且恃以爲大利夫栽種鶯粟耗民元氣鶯粟之生必得肥沃之地而後能滋長繁茂愚民無知竟以宜稻之膏腴變爲種烟之惡壤貪目前之重利而忘日後之大害一遇災荒民食不繼羅雀掘鼠茹草屑樹困苦顚連以轉乎溝壑昔年晋省之情形可爲明鑒左文襄曾忠襄於鶯粟之種先後嚴禁誠老成久遠之計也說者曰自通商以來洋藥之入口年多一年卽金錢之出口日多一日與其禁種鶯粟使外人操販運之權獨專其利而漏巵終莫之塞何若廣種鶯粟俾吾民得分西人之利用卽力旣省而生計又得以漸充斯固種之利也而其害究不可不防鶯粟一物煎之則爲烟吸之卽有癮肥者以瘠勤者以惰强者以弱富者以貧種之者愈多吸之者愈盛勢必使田疇不治民氣不振而後已其弊可勝言哉今欲有利無害則必使種之於荒地勿使有侵乎稻田必使種之農隙勿使有妨乎稼穡必使重出烟賦勿使私種蔓延種者不禁而吸者不增庶幾有利於民而不至重病乎民也不然川陜江浙雲廣各省種者己多若一任其愈種愈廣將見中國害人之鶯粟日益充而養人之米榖日益匱其如民爲邦本食爲民天之謂何是則民種鶯粟利病之所關甚大知其利不可不防其害故謂爲不可種者經也常也其或有可種者乃權宜之術變通之方而行乎補救調劑於其間也今西人以鴉片爲利藪銀錢之輸入外洋者不可以數計稽之關册每年約在三千萬兩左右近日鴉片盛行幾爲中國必不可少之物非有以持其平則民之受病愈深民間之種鶯粟較之種稻獲利幾近十倍是亦何怪其種之者多也惟不加之以限制則小民趨利忘害棄本逐末勢必連阡接陌栽毒卉而拔嘉禾倘使饑饉薦臻積粟空虚必至餓殍載道爲民上者何忍膜視今試爲統籌全局惟有開墾荒地之一法兵燹以後各省荒地更僕難終自可頒發憲示招人開墾限以年期准其試種鶯粟察看收成按畝輸稅於國課大有裨益更有沿海廢棄之土不宜五榖另爲淸丈圈爲烟田召商承種給照增賦與地丁漕糧一同徴收其有非烟田而私種者則科以罰鍰嚴行示禁如是庶幾產米不致日絀而鶯粟無虞其害稼若使所出日多亦可照洋土進口之例隨地隨時繳納稅課卽洋土之來漸少而稅項亦無慮缺額數十年之後内地吸烟之人皆用自種之鶯粟其間製合之法悉仿印度務求其精自可無須向印度購取而千百萬之銀錢仍歸諸内地不致盡耗於外洋俾洋土不禁而自止然後我得而操其權斯爲萬全之策歟昔林文忠公亦曾勸種鶯粟其用意可謂至深遠矣非然西人以土苴易我金銀若非自行播種不特爲洋商居奇而吾之漏巵何時可塞國家元氣日以凋耗再閱數十年恐貧乏益難支持何如亟思變計之爲得歟夫我有絲茶彼則學種學製以攘我之利權彼有鴉片我則嚴禁種植讓彼獨擅其利藪恐非智者之所出也往年晉省大飢皆歸咎於種鶯粟其實鶯粟之種穫與麥同時大半無礙種稻竟有温台象山等先鶯粟而後稻其稻更肥雖然不可種者其常可種者特其　耳將來必由漸禁止蓋卽寓禁烟於種烟之中但使洋土不來吸者日减内地種烟其權在我令行禁止何嘗不可絶其根株此固吾之所日夜企望者也 
[諭旨恭錄]  
　　四月十三日奉旨分發廣西補用道曾邦柱甘肅試用道張慶煥江西試用道王鵬九文　　西試用知府周銘旗浙江試用同知吳世欽江蘇補用直隸州知州蔣體梅江蘇補用知州蔣金生廣東補用通判宗振浙江試用通判馮斆典直隸補用知縣薛翼連查維楨江蘇補用知縣查有洗許溎祥福建補用知縣韓沐之廣西補用知縣袁寳璐直隸試用知縣方鳳苞陳汝豫江蘇試用知縣楊炳奎常桂馥何紹聞胡保聨陜西試用知縣夏樹欽浙江試用知縣江鋈　朱同福建試用知縣丁爕江若樑湖南試用知縣鄒光照四川試用知縣文緯廣東試用知縣譚其文潜夢熊貴州試用知縣檀鳳翽廣東試用鹽大使黃以勤俱照例發往周銘旗著仍交軍機處存記保舉北河先儘同知王錫藩北河補用通判周蓉第直隸候補知縣沈裕崑江蘇候補知縣翁慶麟山東候補知縣羅繼高廣西候補知縣董系和俱照例用明保江蘇候補道吳承潞著以道員發回江蘇儘先卽補並仍交軍機處記名以海關道員用開復前四川隣水縣知縣白鹤林著准其開復原官照例用擬補南城兵馬司吏目王夢溎著准其補授盛京刑部本處主事員缺著奎齡補授盛京户部管莊六品官員缺著文齡補授欽此 
[赤嵌夏雲]  
　　前署臺南府包哲臣太守容籍隸江西在臺有年前以回籍修墓乞假數月近乘期美輪船由甲回臺赴撫藩兩院禀到並拜會文武各同寅旋奉大憲札委辦理臺南支應提調事務太守奉札後於月初由臺北乘輪赴厦由厦換輪徑赴臺南差次○臺北府屬各生童業經邵筱帥擇期考試至臺灣臺南兩府前經奏明欽派臺澎兵備道顧緝廷觀察代辦前者觀察赴臺北秋審襜帷已住西學堂内今臺北已一律考竣卽由邵筱帥委員將提督學院印信及一切文案册卷齎送觀察處觀察卽於上月廿八日由臺北遵陸起節城中自唐微卿言伯以下各官均往大稻埕火車碼頭恭送○淡水縣翁子文大令接管凌雲太守來文以臺灣善後總局司道憲札開本年三月二十日准絶帶臺北隘勇等營文開新隘營哨弁盧大金空勇欠餉在押脫逃懇請通飭緝拿正法查明該犯弁現年四十歲係湖北大冶 
 
 

Page 2

 
 
縣人身長面無鬚係正月十九夜覊押脫逃等因准此由府轉行到縣當由翁大令票仰班役蔡榮吳興郭安張來李陞張和嚴密緝拿○楊太史晨湯太史壽潜於上月乘輪來臺遍謁各當道分送硃卷當道亦前往答拜餽贐有差月之初四日兩太史擬乘斯美輪船内渡李郭同舟千載傳爲佳話今以二君方之何遽多讓耶○臺北每逢春委茶市繁興得忌利士洋行所隸海龍福建科木沙各輪船來往厦門香港等處裝載茶箱絡繹不絶臺北商務局所隸駕時斯美兩快輪亦爭先攬貨各不相下水脚則减而又减如從前由臺赴厦船價非二三元不可今則只收數角更有免出水脚由船奉送火食者誠可謂格外招徠矣○臺北電報總局設在大稻埕火車碼頭右首其他各縣屬均立有分局來往報費係照他省類推近日總辦以各局經費太鉅平時所收報資大有入不敷出之勢爰禀明上憲於尋常所定報價外每處略加若干如臺地寄報至上海向章收洋二角八分今則增至三角一分其餘照此遞加現已更定新章明白曉諭矣○辦理宜蘭縣屬頭尾厘金之謝柱卿大令謙到差數月商民愛戴日前遵陸晉郡謁見撫藩兩憲面禀要公暫寓城内寅賓館乃以沿途跋涉之故略受風寒政躬稍形弗豫飭丁前赴憲轅請假三日以資調攝○三角湧一帶番房因客冬風雨爲災倒塌過半近經撫墾委員禀請修葺大憲札飭羅二尹錫祺前往騐修將一切工程據實禀報以免含混又艦舺營演武廳房屋同時被封稼姨吹折大憲委前辦保甲總局委員劉子威大令督匠勘估以便興工修葺免使在營兵弁久廢操防邵中丞實事求是於此可見一斑 
[厦客述新]  
　　厦門訪事人云三月二十六日蔴灶江頭鄉拿獲匪黨三名送交地方官署先是天將破曉有四匪在江頭社購麫果其腹出洋銀一圓付之司帳者以一千零五十文核算將麫價如數扣除四匪怱怱携錢出門忽又回來嫌有小錢言須退換正爭論間有僞爲勸解者仍將洋银谘還肆中携錢而去肆中人察知其易以贋物追令易一眞銀者四匪見其獨自一人揮拳毆擊其人揪不肯釋四匪卽抽刃行兇幸有農民見之奔上阻救一匪見機先遁迨將三匪拘住搜其身畔藏有手槍小刀頰上耳根均有墨跡蓋塗臉行刦後尚未洗去舊痕也遂捆送至署請卽重懲云○厦門市肆分作十途郊每年輪派一郊號中人名爲爐主董理郊中生意遇有地方公事卽須謁見官長而　闤中人多不䛴官話必延一身列庠序能說官話者爲出官本年輪值經記號北郊當爐主因於天后聖誕召集名優演戲大開筵度以讌各同行○厦門電報局委員候選縣丞葉二尹大鏞前因營運虧資以致被控去秋已折償了事旋奉津海關道盛杏蓀觀察札委仍辦厦門電報局事已於四月初一日接任矣○厦門招商局務向由汕頭人林姓辦理今林姓奉委改辦汕頭招商局務所有厦門招商局由呂宋人黃媽甘布承辦仍在瑞記洋行樓上辦公○上月二十八日有日斯巴尼亞國水師提督乘兩枝半桅大兵艦進口寄椗虎頭山下高懸大淸國龍旗并升砲二十一門以申敬禮砲臺卽懸旗旗砲答之次日水師提督偕日國駐厦領事入謁楊西園軍門許秋槎觀察初一日軍門約同觀察登舟回拜兵船上奏樂以迎回時升砲十三門以送○三月二十八日爲彭紀南軍門懸弧令旦適軍門奉太夫人諱將扶柩回湘屬下各營將弁勇丁度地虎頭山建造生祠以隆報享由劉毓仲叅戎爲首徴召梨園子弟演戲欵賓裙屐聨翩極一時之盛 
[巴馬近耗]  
　　俄國侵佔巴馬一事前已有聞必錄矣兹得英京消息言英俄兩國商劃巴馬界址已有端倪刻下印度西北一帶居民極爲安謐不若前此之驚疑矣 
[暹法近聞]  
　　暹法交閧一事閱報者皆所關懐是以本館不厭其詳每據所聞錄報兹接濵角來信略謂法國調往美江之兵多係金邊及越南人日前暹兵由美江却退法軍乘勢進擊不意爲暹兵所困殺斃法營官四員其餘逐北追奔極形狼狽若是則法爲暹敗可無疑矣英國砲船名土威輔者刻下仍在濵角灣泊其下椗處適當王宮有英領事署對面法兵船不能妄旋攻擊此誠暹人所甚願也又聞此處米商前因兩國兵事未定不敢載米出口今己陸續運至濵角以待附船他往傳聞法暹兩國大有不肯相下之勢暹人欲求助於英暹王已從其諸榷英國果允保護與否未能預料云○又英京來電云法兵與暹人交伏已將暹兵擊退此次暹羅拒法之兵俱由魯地方調往刻下暹兵已退出冮城矣又云暹羅某大員現在禀覆暹廷謂濵角各暹官與法人來往極盡友邦之誼前者江島戰鬥後因魯地方之黨人起而滋事實非暹官命其接戰也又聞法國兵船名他利暗芬地者於上月之杪行抵日本長崎隨卽動輪前往暹羅海面聞法國駐東方之各兵船多有奉調至暹羅聽候差遣者因暹法齟齬之事未能調停也 
[焚船警信]  
　　日本來信言有公司輪船於上月二十八日灣泊他的海面瞥見黑烟滾滾由船艙噴出知爲吳回稅駕當卽喚集水手人等吸水灌救適船主因事登岸未能指揮如意未幾火勢延及煤倉愈覺不可嚮邇漸至全船焚燬如火龍戲水照澈江心幸船上人置獲逃生惟失去鐵匠一名倘非爲祖龍攫去則必從伍大夫遊矣 
[蜀東餘話]  
　　重慶市上烟土交易槪用銅　轉瞬獻繭貿絲需錢尤鉅是以各商爭相購換每銀七錢僅換錢一千文之諸地方官酌盈劑虚札飭關卡不准制錢出境亦及時行政之一端也○四月初七日嘉陵江水陡漲丈餘一瀉千里適有米船炭船各一及渡船數艘風正帆懸中流容與行至重慶江面同時衝覆淹斃十餘人現在各船皆繫纜江邊不敢冐險前進矣 
[遠購魚雷]  
　　魚雷爲海防利器威海衛特設魚雷營以統轄之俾資練習總辦軍械所張楚寳觀察曾奉北洋大臣李傅相之命購德國新式魚雷船一艘每點鐘能行英里二十五咪迅速無倫洵堪制敵日前運至天津發交威海魚雷營備用惟航海遠來稍有損壞須入塢興修旋由旅順船塢修理完竣總辦魚雷營劉薌林觀察乘來津之便督帶該船管駕官駕駛前來禀請傳相示期十一日騐收該船卽泊水師營前以便駕臨騐看無如是處河道窄小兩旁户口又復毗連一旦轟燃深恐或罹不測是以未經試騐聞日内當駛回威海防次云 
[星使拜客]  
　　出使美日秘大臣楊子通京卿由滬蒞鎭以招商局爲行轅十五日淸晨星使乘緑呢大轎前導有頂馬一匹五梅花戈什哈數名往文武各衙門答拜繼至鎭江府適王太守拜客出署卽由家丁擋駕星使遂出城至洋馬路領事署拜會賈君賈君欵以西式茶點晤談良久星使亦以西語答之直至二點鐘時始興辭而出復拜稅務司雷君茗談片晷命駕回轅 
[美盡東南]  
　　廣西巡撫張丹叔中丞由京南下行抵鎭江十五日午刻關道憲黃幼農觀察在署中特設華筵邀請中丞赴　倍座者爲楊子通星使積藎臣統制瓜洲總鎭謝鎭軍統領新湘等營陳軍門鎭江府王太守樽前山色筆底江聲諸鉅公當亦顧而樂之 
[開棺騐屍]  
　　鄞縣楊大令於初七日帶同仵役人等往西鄉大壘地方開棺騐屍已越廿餘日之久屍已潰爛不堪無從檢騐楊大令遂飭差帶同一千人証回署候訊據聞死者姓張名鳳桂里人汪某在該處開設源和南貨店於上月望前失去大錢十二千文初疑族人某甲所竊獲甲拷問甲扳張鳳桂行竊汪遂扭張捆縛飽毆一頓張無以自明吞烟自盡經人調處令汪備棺收殮此一說也或又謂張鳳桂並非夻烟自盡實被汪某捆縛倒懸空中繼因繩斷墮地腦漿迸流登時斃命其妻張汪氏本欲赴縣喊寃因一時乏人作抱夫弟張鳳林在湖州營生函召來寍又需時日只得忍氣吞聲權時棺殮今張鳳林業已回寍遂赴縣喊請開棺檢騐此又一說也究竟如何俟訊明再述 
[蘇臺閒眺]  
　　張甲張乙昆季也家在太湖之滸不務正業專以遊蕩爲生瞰東鄰女年甫及垂艶絶一世遂甘言蜜語誘至蘇州暗訐蟻 
 
 

Page 3

 
 
媒意圖售去議旣定約於本月初八日在胥門内某茶肆立劵成交女微有所知失聲痛哭適有人行經其處詢知情節立卽通報其家女父兄聞信奔來將二張交地甲收管旋投赴捕署控陳捕廉提訊之餘飭將二張各責一千板押候解送縣署嚴懲○姑蘇胥門内有陳姓嫗年逾花甲專以放印子錢爲生某日午後次第至各處收取子錢行至長春巷前踣佧於地痛徹心骨躺臥長號旋經識者舁回爲之延醫診治據云一足　骨已斷愈後不能行動自如矣說者謂是重利盤剝之報○阿土桂生皆鞭執之士罄控縱送之暇常在姑蘇元妙觀一帶遇事生風犯案纍纍業難罄竹本月初七日下午相約至太監弄阿裕烟館内同領烟霞滋味癮過而出核計烟資一百八十文二人不名一錢揚長而去館主婦上前拉住堅索不休二人怒髮衝冠竟以老拳從事致氏被毆倒地痛極聲嘶二人氣猶未平反身入烟館中器物盡行擊毁氏女出而抵禦又被攢毆旋經旁人喚地甲到來偕氏投巡防局聲訴 
[臨别贈言]  
　　本邑水利廰由上憲以林紹衣少尉調補前任鄢少尹於日内將一切事宜料理淸楚然後束裝就道前日出有旨示一通照錄於左欽加同知銜在任候選縣正堂特授松江府上海水利廰加三級紀錄三次鄢爲出示曉諭事本廰在滬九年所有署中一　日用等物均是現錢交易卽有來往之處亦係按照年節如數歸淸從未有絲毫掛欠今因交卸在卽不日又要起身回江西本籍惟上海五方雜處良莠不齊誠恐無知之徒藉交替回籍後造言毁謗謂本廰有拖欠等情除移新任隨時查拿外合行出示曉諭爲此示仰鋪户軍民人等知悉本廰應年以來所有一切日用均係現錢交易卽來往處亦按照歸還並無分毫掛欠如有謂尚未結淸者限卽日帶帳來署淸算毋再違延若大廰起身後無端造揑謂有拖欠者定卽移請照例究辦不貸其各凛遵毋違切切特示 
[遄回珂里]  
　　前任上海縣水利廰鄢少　於十八日交卸篆務卽於晚間携同瀛眷出署乘輪回江西原籍 
[滬南瑣拾]  
　　滬城三牌樓某零剪店近日失去綢縀甚多報捕請緝昨日經縣捕查係該店夥某甲所竊將甲拘獲搜出押票均質在十六鋪中卽於午後帶往弔贓○昨日午後有馬一匹從法界奔進十六鋪沿途撞壞行人攤基不計其數現經地甲查訪候辦 
[飛絮天涯]  
　　滬南大南門外有煤炭店係寗波人董味根所開董年逾大衍中饋旣虚膝下又無寗馨兒思納一簉室庶或半老枯楊尚有生稊之望旋遣氤氲使作合出茶禮洋二十元娶蘇鄉婦王氏爲妾王年逾花信雅善風情見新郎白髮鬑鬑頗有彩鳳隨鴉之感又嫌其慳吝性成無故不肯拔一毛知非好相識隠懐良禽擇木之念日前董盤帳缺少錢十餘文疑氏所爲向之詰問　吳詈不休董亦英雄氣短不復多言前晚自外回見雙扉半掩寂無人聲喚之不應進房尋覓亦無所見蓋竊藥姮娥早已乘風歸去矣查點各物僅少女布衣數件俄而棧司某甲回店董詢問蹤跡對以不知甲欲往蘇州航船上尋覓董曰狼子野心終難馴服如再追回他日難保其不竊取貴物而遁今日失物無幾不若聽其自去反可淸夜自妥如董者可謂知機矣吾且爲之下一轉語曰早知如此何必當初 
[續錄德水手戕斃華人案供詞并判牘]  
　　第五名煤工施耐爾供稱姓施耐爾名傳郎次西一千八百六十二年九月初七日生於唯兹託克城屬耶蘇教尚未受過刑罰亦未當過兵本業麫包師上禮拜日卽華四月初六日晨六點點時由船往上海竟日在俄國酒店消遣然飲未逾量晚間六點鐘時出酒店偕同件五人乘東洋車回吳淞其東洋車係該酒店人中帮同講價言明每車小洋銀三角我車在前第一乘比行至上海邊界時忽另有東洋車夫二人至我車前攔住去路於是我等車夫皆不前行向索車資適一華捕到來我卽告以預先講定車夫必須將我等送至吳淞車夫謂路遠不去我等見事不諧當卽徒步前行未幾見車夫糾合多人隨後赶來我等立定問其來意答云娶錢我等告以照情理而論此時不必給錢是以經向前去　彼等手持竹竿木板一路圍追赶不休愈追愈緊一華人行近身旁將木板欲向我頭繫下幸我將手臂擋開旣而華人愈聚愈多我等乃同心喊打衝突以遏阻之彼等却退數次少頃仍前來攻擾人數愈多追逼愈近我等别無他法只有拔刀相向而已其時我無力行走勉力相隨同伴將我所帶之刀遞與煤工格羅耐曼因伊氣力甚大當此危境非但足以自衛兼可衛我也然初時尚未將刀使用稍停華你仍復大隊衝來並將磚石擲我等始將刀舞弄我被石擲中二三次負痛甚重不能行走至華人之受傷若何則我本目兄揣度華人之心欲將我等衝散故我等免害之法只有一路並行大約華人之不能遂其謀者賴此耳我經數次來滬深悉此間人情當其人少時見歐洲人而恐懼比至人衆便爾兇横是晚我等俱在危境自衛並無犯法之事我被營兵搜檢時失去洋銀約十元之數第六名煤工擦哈兒潦　稱姓擦哈兒潦名姚哈耐司西一千八百七十二年二月二十四日生於德國布魯斯邦科你希司伯克城屬耶穌教尚未受過刑罰亦未當兵本業鏇匠上禮拜日卽華四月初六日晨六點時由吳淞至上海竟日遨遊俄國酒店及中國妓館至晚八點鐘時偕同船之五人乘東洋車回吳淞以下所供與前數人口供脗合并稱我足上被華人擲石擊傷其石大如城磚之半此時我旣無兵器亦未携杖故將此磚拾起作護身符至於同人用刀並華人受傷情形我均不以說出因是晚天色黑暗追我之華人甚多致將我等七人衝開不能聨隊並行故也第七名火工披甫尅供稱姓披甫尅名亞士斯瓦耳特西一千八百六十八年六月二十日生於德國施擂士因省黑爾特伯克城屬耶穌教曾充候補額外兵未經受過刑罰本業銅匠所供各情與前數人相同并稱我於是晚並未飲醉身畔帶有一刀背上被華人數次擲石重傷以致激怒將刀拔出向華人衝突黑暗中見傷及一人似乎傷在臂上然詳細則不得而知惟覺此人之衣被我刀劙破以後多次持刀向追我之三華人格拒曾否刃及人身不能記憶矣總之其時我等倘不用刀則必被華人將磚石木板擊死矣訊畢將各犯口供錄出念與各犯聽明無悞乃援筆判曰本副領事今騐侍蜚舍爾下唇右邊有流血傷痕現尚微腫兒立特哈末在太陽有極微傷痕一處恕而次腦後左邊有寸半長之血流傷痕隨由副領事將鑄成羅馬十字形之刀示煤工施耐爾施耐爾供認是自已之物是晚遞與煤工格羅耐曼爲衛禦之具旋將有五缺口之刀示恕而次恕而次亦認是已物領事復判曰勘得此案蜚舍爾恕而次披甫尅三人於西本月二十日卽禮拜日華四月初六日在上海吳淞路刃傷華人三名内有一名因傷而死據此情形係犯德律二百二十三欵首條及二百二十六欵之罪故須拘候照辦又勘　恕耐　兒立特哈末擦哈兒潦格羅耐曼四人是此案帮兇犯飲酒律第二百二十七欵之罪恐其畏罪脫逃故須拘押候辦如爾等名犯有不服之處准其自行控告并於讞牘上簽德國駐滬副領事管理刑名愛司　爾特之各及駐滬總領事领事署文案末標年月則爲四歴一千八百九十三年五月二十四日 
[屐限理欠]  
　　滬北慶豐慶餘兩典股東何安祥汪少愚因資本糾葛經何扭汪至縣控被欠銀四萬餘兩黃大令提訊之下以汪虧欠甚鉅當飭收所一面將汪之住屋發封再行比究前晚由葉司馬比訊汪稱住屋業已封閉若欲措銀一時無力司馬曰住屋所値無頃爾虧欠甚多難以抵償現再寛限五日將欠項淸理如再延宕定干重比 
[枷責流氓]  
　　周秀林及地甲之子沙阿新專在滬城遇事生風前日又在唐家弄育嬰堂前攔住某姓女盡情調戲觀者塞途畏其兇横不敢多言適某堂紳董乘興過此道阻不能前輿夫喝令讓開周沙二人大怒扭轎役而毆之該喜遂函請保甲總巡究辦張牧九司馬立飭局勇將周沙二人提到周改稱熊秀林沙改稱蔡華金司馬訊知原委判令各笞五十板枷號一月發犯事地方示衆期滿責釋 
[嚴懲訛索]  
　　滬城登雲橋地方有沈桂山開設小烟館前年沈　故所遺店務由其子沈惠約經理邇因資本告匱運掉不靈遂將店盤 
 
 

Page 4

 
 
與吳建忠接開旋被該處七鋪地甲劉貴卽劉順山帶同副役紀春勒索洋十五元吳如數付給心實不甘投巡防總局控告張牧九司馬飭提到案於前日研訊吳訴稱係本邑人與沈爲友此次沈赴松考試將店務托小的經管忽有七鋪地甲劉順山同副甲紀春强指小的盤頂接開勒索洋錕十五元叩求究追司馬謂爾不盤店何以肯付洋銀供稱實被伊等訛詐不得已而付給劉與紀春同供不敢勒索實被誣指司馬以劉等係在官人役胆敢訛索殊屬不法判令各責五十板枷號一月發犯事地方示衆所得贓銀限卽日交案 
[首級將來]  
　　本邑西鄉顧莫堂所開錢布店前年被鄰人殺羊阿二卽錢阿二又名徐阿二等起意搶刼由捕拘獲訊實解省業已於日前正法不日當將首級發回犯事地方懸竿示衆 
[護解首級]  
　　首級過滬已見昨報兹悉除沈記善一名外其餘三名爲朱汰荃周貴荃劉阿佩係奪刦程富鹤商船之犯前晚抵滬後卽經縣捕輪流看管至昨午十一點鐘上海縣黃大令將文憑發出並添派差捕數名隨押解委員乘舟向川沙進發 
[鉅欵助賑]  
　　山西罹災後一望荒郊生機頓塞仰視蒼昊竟令此邦之人顚沛異常有食人之慘不禁搔首以問之邗東隠名氏大善王俯憫奇災助規元五百兩由潤昌棧恒裕和莊交來委解山西拯濟正在籌措維艱而得此大力扶持俾霑實惠孜孜積德姓字不詳慷慨救災其獲報必膺逾格也 
[及時救災]  
　　藕花溪館大善士樂助山西賑洋一百元蕪湖義和泰號大善士祈店務平安樂助洋五十元天順祥號樂助洋五十元立大莊交來生琛莊樂助洋四十元裕後堂樂助洋三十元石門立道人樂助洋三十元均入山西急賑又承杭省萬承志堂馮聽五仁翁交來棣華堂助山西太乙救疫丹三千錠濟生散三千服計裝三箱致和堂助痧氣丸臥龍丹正氣丸各一千服全亨號助紅靈丹痧氣丸共二千二百服山西大災之後時疫流行貧病交攻死亡相繼倘蒙各紳商各樂鋪憫念飢軀殘喘普濟玉液金丹務請從速頒來俾敝堂及早彚解卽可求病黎性命陰功暗積福壽無疆矣又退步軒主節省無益應酬費移助晉賑洋四十元又昨登隠名氏湘平銀二十兩合洋銀二十八元六角堂甲來信誤書二十四元六角是以附正於此[  上海六馬路仁齊善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案彚錄]  
　　盗賣糧米之船户熊金萬由差役補提到案前晚經葉司馬研訊閔怡亭供係湖北人孫金榮雇熊裝米確由小的擔保現經小的恊同憲差將熊交案司馬曰熊旣到案可將閔開釋熊供係湖北人此次載歸安縣糧米二百擔於二月初間抵申初三日應騐米被同業易有詩易有子王長林等中途將米盜賣致騐米時數目不符先一日伊等曾言爾先去明日應騐之米我等爲爾代管小的信以爲眞易等竟將小的之米抵足欠數及查至小的缺米二百擔所有空船亦被易等變賣洋一百廿元給與小的囑令逃逸小的避匿金陵今始到案孫雲卿卽孫金榮投案訴稱一切賠欵均已理淸叩求嚴追易有詩供稱並無盜賣之事被熊誣指司馬問曰易有子王長林現在何處有詩一味支吾司馬判笞一百板與熊分别收所候提王及有子到案訊辦○施朝淸王金海陳錫寳等在英租界混用銅洋被捕拘送公堂轉送到縣黃大令訊責枷號已紀前報前日施王陳三犯枷期已滿由原差帶案葉司馬著開枷各具改過結始准交保○范寳林誘拐范家林之妻方氏藏匿一案前日午後由葉司馬提訊范家林投案訴稱小的與寳林爲友不料伊心懐叵測將妻方氏誘拐現查得前曾同居之婦混名十三旦與津人姘識其時方氏　以洗衣度日十三旦與津人欲往蘇州寳林乘間將方氏領去藏在蘇州小的得信向寳林理論則稱由津人誘拐小的再向津人查問並無其事其實由寳林藏匿不得已扭控法公堂訊供數次僞稱方氏於三月初一日病故是以轉送案下寳林供稱方氏現在蘇州並非小的誘拐司馬曰方氏究竟病死否答稱未斃又問方氏是否爾拐寳林一味舍糊司馬判將寳林收所著家林先往蘇州候黃大老爺備文關提家林叩謝而退○籮間夫頭龔元卽裘四與陸裕卿等爭奪十六鋪中南北三叚扛挑夫頭一案前日經葉司馬研訊裘供稱某米行之棧房在陸界内該米行在小的界内向例店在何處歸何人扛挑此事與陸無涉陸供稱同業向有定章何處起貨卽歸何處夫頭挑運司馬曰爾等願各具供結否供稱願司馬著退下具結呈案候再查明覆訊 
[英界公堂瑣案]  
　　包探李錦堂禀稱小的緝獲江北竊匪王四詰知曾在華衆會竊得某茶客對時表一枚今特吊贓送案王供稱小的係南通州人學爲剪綹生涯求貸一死李探又禀稱王係積竊祭太守判令笞責一百板押候備文遞解回籍贓存捕房以待失主認領○包探李錦堂禀稱某客棧夥沈松亭失去衣服若干小的查知彭秀林所竊是以吊贓送案沈投案領贓彭供稱小的無知悞犯求大老爺特沛鴻恩蔡太守判令管押三禮拜贓給沈領去○包探唐寳榮禀稱有西人名密夫者失去鉛六塊經小的查知俞成蘭瞿永發二人串竊刻已獲俞吊贓送案瞿尚在逃未獲容再緝拿密夫申訴前情請准將贓具領俞供稱瞿行竊得贓交與小的已經交出惟乞施恩蔡太守判令管押十日贓給西人領去再飭唐探拿瞿究辦○八十四號印度捕禀稱昨日小的見張春榮操殺牛刀戳沈香全急爲攔阻得免受傷今特解送案下張供稱沈冐小的之名在某處取去洋銀一元向索不還反敢辱罵忿無可洩故取刀嚇伊不敢行兇尚求鑒宥沈供稱小的祗用洋銀三角並無一元之數伊不應持屠刀恣横請卽重懲蔡太守飭一併移送上海縣請黃大老爺究辦○包探唐寳榮禀稱趙王氏失去小孩旋在金老虎家尋見今特送案請訊趙王氏訴稱小婦人生有一孩被匪人誘去現在金家尋見請准領回金供稱此孩由葉友山抱來寄養小的家中不知其爲誘得蔡太守諭令氏先將孩領去金押候提沈質訊核辦○包探孔阿才禀稱娼奴李金珠陸續竊取各娼院銀水烟袋計有五枚今經小的查獲人贓連其夫張元福送案娼婦王珍仙李銀珠吳鳳仙各遣龜奴高文平顧天福等領贓金珠兩頰微　俯首拈帶詰之再四不發一言張供稱妻子犯竊小的實不知情蔡太守判令將金珠發官媒管押三月張從寛開釋贓給各龜奴分别認領○包探黃四福禀稱楊桂雲家失去小烟袋小的查知張金榮所竊是以拘拿送案楊投案領贓張供稱小的係寍波人貧不聊生偶然犯竊黃探又稱張是積竊蔡太守判令笞責五十板遞解回籍贓給失主領去○包探黃四福禀稱曾長生闖入金鴻興家竊取棉襖富塲拘獲送案請懲金訴請領贓曾供稱小的係壽州人流落此間久思返里苦無路費不得已而竊物易錢蔡太守飭押候資送回籍贓給失主領去○包探唐寳榮禀稱沈阿四竊取許阿金家烟槍一枝經小的拿獲人贓解送案下許訴請領贓沈供稱小的初次犯竊乞免究懲蔡太守判令管押一禮拜贓給失主領去○二百八十三號華捕禀稱婁東發在某處設攤售食物小的見其碍路喝令移開婁竟不依是以拘拿送案婁供稱小的小本營生以後不敢碍路矣蔡太守著卽開釋諭不得再違租界定章婁叩謝而去 
[法界公堂瑣案]  
　　昨報記某包探拿獲積竊倪長星卽倪阿新捕頭飭押候解送公堂訊究昨晨葛同轉會同魯繙譯官升座包探王榮培齎呈吊到之白布二十五匹失主勞契梅開單呈電訴稱家住新閘之北二十五保二圖開設恒興染坊本月十四夜倪穴壁而入竊去夏布及各色布共四十九匹今知已獲求卽究追同轉問爾家失竊幾次矣供稱屢次被竊王探禀稱吊到之布祇有二十五匹其餘均已質去倪供稱小的係寗波人得贓之後質在小東門某押鋪黨羽二人各携二十餘匹同轉轉詰戴長生戴供稱小的在某戲館當茶房倪紏合多人欲搶某姓女郎來喚小的同去小的素來安分不敢爲非金言甫供稱小的在治下開小客寓二月初四日倪至寓中借宿小的不知是賊是以容留同轉謂竊贓藏在爾家尚稱不知耶供稱倪來時只將洋銀九十六元寄與小的問倪曰此項洋銀從何處竊來供稱竊自寳興里問何時行竊供稱四月十　夜問爾可記淸否供稱不敢謊供金供稱二月初四日倪先交小的洋銀四十五元問何時取去可有簿據供稱三月十九日取去並無帳據問　究從何處竊來供稱兩月前竊自寍波虹橋又問李陸氏供稱倪只有當票寄城小婦人處餘不知情戴又稱三月十六夜倪糾集多人來呼小的啜茗小的不允同轉問王探曰爾曾至伊家看過否王探禀稱昨日倪在捕房已供認竊取染坊之布及寳興里洋銀五十元同轉笑曰爾一夜之中連偷幾次深服爾本領高强隨著將吊到之布先給失主倪及案中一于人俱押候下期覆訊○昨報紀包探夥蔣福生見小工田九林在途中大便喝阻不依反遭毆擊葛同轉提田研訊供稱小的向當小工並不大便亦未兇毆同轉問蔣曰爾被田毆傷何處禀稱是日衆小工拳脚交加踢傷腰際同轉著查明在途大便者究係何人田押候覆訊蔣送往仁濟醫館敷治○訓術司差役拘押穏婆沈陳氏致被送押捕房此已紀諸前報矣昨日葛同轉接訓術司陳厚生來函卽將嚴黃二差交人保出並諭以本租界定例不匪擅自拘人嚴黃唯唯送諭然後退出○前報紀廣東人王才虎毒毆小孩鄰人朱福林高朱氏投報捕房旣解公堂葛同轉訊知有兄王高生王德隆在王正隆烟館昨日飭提訊究同供稱小的等與王才甫係堂兄弟問小孩究係何人之子高生供稱實係小的所生同轉轉詰朱等各鄰訴稱孩由才虎買來高生供稱小的妻死之後將孩託才虎撫養同轉謂此孩旣是爾子可知其八字否供係十一月十八日生問小孩被毆情狀爾知之否供稱小的曾勸過幾次並囑伊忍耐數日待覔得妥人卽可抱回家内同轉謂爾試觀此孩與初寄時有異否隨問德隆曰此孩是否高生之子供稱高生並非謊語同轉將高生申斥一番諭令德隆立據繳案待派包探將孩同往復諭朱等曰爾等可同往看視諭畢又申斥才虎曰爾太覺忍心矣如此小嬌生何堪遭爾毒手鄰人尚且不忍爾何狠心若此耶今日本應重責姑從寛宥著管押三日旋有香粉弄居人王惠卿投案訴稱才虎係堂兄弟求將才孩給予領養同轉著具領狀呈案備查才虎旣由鄰人代求著卽釋出○前報紀錢耀根以沈炳之積欠房租三月控請追繳押遷葛同轉訊明誣控飭卽出外調停昨日兩造又投案請斷同轉謂錢曰爾誣控欠租本應懲責兹從寛免着爾等兩家一并遷出任憑房主另將此屋租與他人沈稱伊欲驅出小的將屋租與王雙成同轉限沈於七日内遷去不准逾限并諭令某包探往房主處說明不得租與王雙成以免滋事○前報紀陳金氏控楊德華積欠洋銀昨日有吳楊氏者投案代繳洋銀二十元葛同轉謂爾代父措繳甚是有理惟現在尚少二十元如何了結供稱求恩寛限同轉謂爾於何時繳案供稱須至重五節同轉准之限五月初六日繳齊吳楊氏唯唯遵諭而退 
[法界捕房紀事]  
　　新泰公雜貨棧爲殷正榮所開其執事人陳楚卿央倪某擔保向公館馬路新街昇元錢莊代出四月十九日期票七紙共洋銀五百餘元又四月十八日期票九八規元五百五十兩昨日屆期有義豐莊持票向昇元收取昇元不付隨至捕房控訴捕頭飭某包探拘提莊主並遣巡街捕看守其門所有物件不准携出候解公堂訊核○前日向晚五點三刻時有英捕房某號印度巡捕落班後彳亍至蘭芳里見有倚門賣俏者搽脂抹粉齲齒啼妝不覺觸動淫心流連不去鴇兒小寳家烟娼名文卿者見之曰是可餌之使上釣也遂拽之而入同赴陽臺印度捕給以洋銀一枚旣而忿向索取文卿不允以致互爭事爲一號西捕所聞拘至捕房向捕頭禀訴捕頭詢以旣欲尋歡何又慳吝若此印度捕稱尚有物件留在娼家捕頭卽飭西捕同往取回少選印度捕又至捕房嘵嘵置辯捕頭謂爾旣當巡捕自應奉公守法烏可白畫宣淫遂麾之　出 
[金陵官報]  
　　四月十六日辦水師學堂前淮揚道桂見老湘營統領候補道凌禀知派右營帶隊往溧水一帶派後營往當塗一帶捕蝗二品頂戴會辦臺灣稅厘局事務候選道莊兆銘到由臺灣　進京安徽候補同知衡珊到由皖來賀筠銷南七九段保甲差縣丞胡鵬翥奉示繕寫履歴又于莊基淸江來巡檢李濬由蘇來調寗差委從九丁　半禀知　服回省補昨日知縣蕭仁暉叩謝在宿遷任内官引銷數加增蒙記大功兩次並禀知歴次緝捕蒙記大功九次審問各案蒙記常功二十一次 
[邗江官報]  
　　十三日儀徴縣朱公韓到揚汪鹺尹登瀛委湘岸聽差許分轉開文回泰興差次十四五日葛鹺尹培源委巡查差十六日彭鹺尹鳳瀛委皖岸聽差 
 
 

Page 10

 
 
[鄂省官報]  
　　四月初四日分發湖南試用知縣陳梓敬自京來省候補縣龔瑞淸奉臬憲委赴黃陂縣會審案件回省候補縣楊泳春駱文彩俱奉臬憲委赴漢陽帮審案件候補巡檢翟宗藩由四縣公堤工竣回省調署宜昌府同知新選安陸府同知盛勛禀見謝飭知候補通判王席珍聞訃丁母憂○初五日分發湖南試用知縣陳梓敬見辭委署咸豐縣張家坪巡檢事胡長治禀謝候補巡檢余祉鎬禀謝記功酌委一次候補同知王乃爕辦理安襄鄖荆發審事務來省赴兩院禀到○初六日新授糧道岑進見謝飭知候補縣陳嗣篁巡查江面回省銷差缷辦荆州城厘金分局候補道庫大使李文煇回省奉委辦牙厘局收發文件缷署蒲圻縣典史事文溶回省藩憲牌示江夏縣金口巡檢事務詳委本任漢陽縣禮智巡檢錢寳　調署羅田縣典史員缺飭准補之郭維赴任○初七日候選鹽大使范希蓮奉委兩湖書院分掌書庫差○初八日候補縣胡子功赴兩院禀辭赴湖南岳州提解人犯缷署襄陽府同知事候補同知程寅淸回省缷署沔陽州事本任武昌縣俞成慶回缷署蒲圻縣事本任咸寗縣陳樹楠回省就醫缷辦大冶王三石煤務候補縣丞敖開郁由工次回銷差試用從九陶遵侃自馬鞍山奉鐵政局札調回省銷差○初九日候補縣黎培質奉藩憲委赴萬福閘會同天沔二州縣丈勘田畝候補縣陳鳴珂奉荆宜施道札調荆州差遣馬驥解八批京餉回省委署咸豐縣張家坪巡檢事胡長治禀謝調署宜昌府同知事新選安陸府同知盛勛禀辭准補孝感縣丞費鵬九謝飭知候補府經歴　唐鯤奉委調赴右零前鋪銷前後所帮查差禀知 
[上蘇省官報]  
　　十二日候補道韓慶雲金陵回知府吳道中銷海運滬局總辦差知縣吳受頤辭赴江陰釐局差孫傳恕禀知奉委督催飛金差從九單錫璋禀知奉查城外外一叚水巡差○十三日淮揚道謝元福到准補太倉州同鄭逢時辭赴任並銷發審局帮審差吳晉禀知奉委接辦南路二叚保甲差單錫璋銷南路二叚夏防差禀知到閶胥門水巡差縣丞陳慶銜起復回省○十四日督銷鹽局前署浙江杭嘉湖道蔣國楨由瀏來蘇奉委署理浙江温處道篆務卽辭行主簿卓觀榮謝飭知請補昭文縣主簿缺○十五日藩轅牌示照得請補丹徒縣高家司巡檢姚鏞聲現已奉到部覆准補自應飭赴新任署婁縣夏專丁來省謝十八年徒陽濟賑漕捐案内給奬花翎指分江蘇新海防試用縣丞孫鼎釗浙江人到省從九徐寳源辭赴上海保甲差○十六日江蘇候補道宋春鰲金陵來未入杜枚臣辭赴震澤縣保甲差 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒十九年四月十三日京報全錄]  
　　宮門抄○諭旨一道錄前○東撫福奏遵照部議揀員更補知縣摺○又奏十八年冬季分委署州縣各缺片○又奏江浙漕船放洋北上日期片○又奏循例致祭泰山片○又奏道員助賑請賞加尋常三級片○總兵馬奏報接篆日期摺○粤督李奏甄别道員州縣片○護江撫方奏調署知縣各缺片○浙撫崧奏嘉善縣續完米石數目請敕部分别减議片○又奏籌解北洋海軍經費片○豫撫裕奏豫省善後支應局平餘銀兩收支各數摺○又奏籌解第一批京餉銀數片○黔撫崧奏審辦會匪强刦等案照章就地正法摺○護江撫方奏甄别通判知縣片○又奏勸辦新海防捐輸第三十四次開單請奬摺○湘撫吳奏籌解京員津貼銀兩片○浙撫崧奏甌海關徴收華船各稅及支銷銀數摺○又奏連庫動支塘工經費銀兩片○四月十三日户部通政司詹事府廂黃旗値日無引見○容山假滿請安○侍衛處奏派保和殿監試派出頭班澤公恩燾克侯全福良泰○二班澍貝勒德隆文啓倭立布伊勒洪阿○内務府奏派　髻山廣仁宮拈香派出瀅貝勒博迪蘇○順天府奏京師得雨二寸有餘○召見軍機陳學棻張蔭桓○○尚書銜山東巡撫奴才福潤跪奏爲遵照部議揀員更補要缺知縣恭摺仰祈聖鑒事竊照商河縣知縣楊一鹤病故遺缺前因候補儘先補用知縣楊建烈人地相宜經奴才兩次奏請補授接准部覆該員並非會任應升知縣之佐二例不准請補要缺應卽另行揀選等因自當遵照辦理理才督同藩臬兩司於通省現任簡缺知縣内逐加遴選兹查有蒲台縣知縣楊同檙現年四十一歲江蘇常熟縣人由凛生考取光緒内子科優貢朝考一等第五名引見奉旨以知縣用欽此五年浙江海運案内出力保准俟補缺後以同知直州補用七年又因浙江海運出力保以本班儘先選用十年二月分選授山西澤縣知縣親老告近改選山東蒲臺縣知縣九月二十一日領憑到省署理德平縣事十二年飭赴蒲臺縣本任捐加尋常二級十三年調署武城縣知縣十五年三月十六日恭逢恩詔加二級因在蒲台縣任内堵築姚家口河工辦運稭料出力經前撫臣張曜保准部議俟補同知直州後以知府在任候補嗣於賑捐案内捐戴花翎代理樂陸縣知縣本年二月交卸回省該員年力富强才識練達歴俸已滿三年以之調補商河縣知縣實堪勝任與例亦屬相符據藩臬兩司詳請具奏前來合無仰懇天恩俯准員缺緊要准以蒲臺縣知縣楊同檙調補商河縣知縣期於要缺有裨如蒙俞允該員係現任知縣調補知縣銜缺相當毋庸送部引見初次請調任内一切因公處分例免核計至該員歴過各任内並無積案及欠解錢糧承緝未獲盜案有關降調革職三限所遺蒲台縣知縣員缺係簡缺東省現有應補人員俟准部覆再行揀員請補合併陳明謹恭摺具奏伏乞皇上聖鑒訓示謹奏奉硃批吏部議奏欽此○○福潤片再定例州歩缺出先委正途一人次委勞績一人再將委用試用人員輪委一人於應署班内統按出缺先後察看人地相宜之員酌量委署毋庸計其科分名次並試用年限俟屆三月彚報一次歴經遵辦在案兹據布政使湯聘珍於光緒十八年冬季分所出州縣各缺曁委署各員班次銜名造册詳請具奏並聲明秋季分並無委署人員無憑造報等情除咨部查照外理合附片陳明伏乞聖鑒謹奏奉硃批吏部知道欽此○○福潤片再本年江浙兩省起運光緒十八年分漕糧仍分裝招商局輪船並沙衛各船由海運津前准該省督撫臣咨會當經奴才檄飭登榮練軍照章雇用民船配駕兵丁出洋迎護一面咨行登州鎭總兵曁該管道府轉飭沿海各州縣營汛在於緊要口岸巡查彈壓在案兹接准登州鎭臣章高元咨並據管帶登榮練軍副將傅介壽及該管道府等禀報本年二月二十一日起至三月初八日止浙江平湖縣漕船祝履祥石門縣漕船金長泰海鹽縣漕船金惠定江蘇昭文縣漕船金聚茂婁縣漕船沈增茂常熟縣漕船李長順計六隻先後駛入東境收口旋卽陸續出口放洋由練軍護送北上等情除仍飭查探續到船隻隨時迎護催䟎外所有江浙兩省海運漕船初次在東收口放洋日期船數理合附片具陳伏乞聖鑒謹奏奉硃批知道了欽此○○福潤片再每年四月十八日致祭泰山歴蒙欽頒查供由巡撫藩臬兩司内酌量一人前往致祭本年香供先經内務府奏派員外郎都慶齎送到東奴才謹檄布政使湯聘珍於四月十五日恭齎香供前往泰安如期齎袚登山敬謹陳設致祭以仰副聖主爲民祈福之至意理合附片奏聞伏乞聖鑒謹奏奉硃批知道了欽此○○福潤片再沿河各屬上年被水災區自門口堵合以後均經補種春麥迭次賑濟現當靑黃不接又經散放春賑民情安謐暘雨應時轉瞬麥秋收成可卜惟賑需支絀異常會辦中游河防道員葉潤含會辦下游河防道員丁連意各報捐銀一千兩以助春撫洵屬好義急公奴才查光緒十六年道員張上達魏綸先李希杰各捐賑銀一千兩經前撫臣張曜先後奏請勅部照例議叙部議各給予尋常三級行知遵照在案今該道員等捐資助賑情事相同仰懇天恩俯准將葉潤含丁連意二員各賞加尋常三級以示鼓勵出自鴻慈謹附片具陳伏乞聖鑒訓示謹奏奉硃批著照所請該部知道欽此○○記名遇缺簡放總兵署雲南普洱鎭總兵奴才馬維騏跪奏爲叩謝天恩仰祈聖鋻事竊奴才於光緒十八年十一月十八日在雲南武定州防次接奉雲貴督臣王文韶照會内開現署雲南普洱鎭總兵屈洪泰署事日久應　調回本任遺缺查有記名總兵馬維騏器識沈毅謀勇兼資堪以署理並兼帶普定中營戰兵節制左右兩營除附奏外飭奴才將接署總兵篆務日期循例自行題報等因奴才遵師將武定州防務交代卽行起程於十二月十五日行抵普洱府城准現署普洱鎭總兵雲南督標中軍副將屈洪泰委派鎭標中軍遊擊馬治堂將部頒普洱鎭總兵官銅質關防一課曁文卷等項齎交前來奴才當卽恭設香案望闕叩頭謝恩訖卽於是日接篆任事除整飭營伍籌辦邊防各事宜在在胥關緊要惟有隨時禀商督撫奴才敬謹辦理外伏查原存部頒王命旗牌上諭諸書未經塡用火牌兵馬錢糧軍械文卷等項於同治元年迤西髮逆竄踞普洱城均被焚燬遺失無存前署總兵田仲興於同治年十一月題報在案現僅存承平之後新立卷宗照例接管合併聲明除恭疏題報外所有奴才接署鎭篆日期理合恭摺叩謝天恩伏乞皇上聖鑒謹奏奉硃批知道了欽此○○李瀚章等片再查勞績捐納候補試用各官到省一年期滿例應考察甄别具奏歴經遵辦在案兹查有二品頂戴鹽運使銜候補班前先補用道楊樞補用直州知州候補班前先補用知縣楊自明同知銜候補知縣周經櫆候補知縣郝秀楠同知銜候補知縣馮灼孝等五員均到省一年期滿據藩臬兩司詳請照章考察具奏前來臣等查二品頂戴鹽運使銜候補班前補用道楊樞明練有爲辦事詳愼補用直州知州候補班前先補用知縣楊自明居心公正辦事認眞同知銜候補知縣周經櫆才具穏練人亦和平候補知縣郝秀楠勤求吏治辦事勇往同知銜候補知縣馮灼孝心地明白才具穏練均堪各按本班序補除將各員詳細履歴開單咨部外臣等謹附片具陳伏乞聖鑒謹奏奉硃批吏部知道欽此○○方汝翼片再准補寗都直州知州施葆修病故經臣另行恭疏具題所有寍都直州知州印務查有廬陵縣知縣金時宣精明幹練堪以調署遞遺廬陵縣知縣印務查有廣昌縣知縣周晉鑣穏練勤明堪以調署金時宣等任内並無盜刦三叅屆滿已起四叅及錢糧未完叅限將滿有關降調之案臣於布政使任内會同臬司詳經撫臣德馨批飭調署因値陛見卸事未及具奏移交前來臣謹會同兩江總督臣劉坤一附片陳明伏乞聖鑒謹奏奉硃批吏部知道欽此○○崧駿片再據布政使劉樹堂詳稱各屬未完南米向於列揭題叅後如有續報完解者例應將原叅考成减議嗣准户部具奏籌備餉需摺内聲明錢糧奏銷各依定限一面具題一面先將未完一分以上各員名另開淸單專摺奏報由部核定處分先行復奏其有奏後續完者准其續行奏請歸案開復等因遵辦在案今嘉興府屬之嘉善縣光緒十七年分額征南米除蠲免外應征米一萬三千三百四十七石四斗五升五合六勺内除歉收緩征米一萬一千五百三十六石八斗三升四合四勺内已完省南米五千一百一十八石二斗二升三合一勺匠糧米六百一十二石月糧米六百二十四石八斗留兌抵給嘉乍二恊營兵米五百六十八石六斗八升其已完米六千九百二十三石七斗三合一勺尚未完米四千六百一十三石一斗三升一合三勺均題銷案内核計未完考成九釐九毫九絲當將嘉善 
 
 

Page 14

 
 
經徴正任知縣江峰靑未完三分以上職名彚案開摺詳請奏叅又南米定例叅後三個月全完該縣於光緒十八年六月初一日起連閏扣至七月底止二叅限滿僅據續完匠糧米七百六十五石減兵餘米一千石抵給嘉乍二恊營秋季分兵米五百七石三斗五升共完米二千二百七十二石三斗五升仍未完米二千三百四十石七斗八升一合三勺於二叅案内核計仍未完考成二分二毫九絲又將嘉善縣接征正任知縣江峯靑仍未完二分以上職名彚案開摺詳奏復叅各在案兹據該縣續完匠糧米四百七十一石二斗七升三合三勺照數解赴織造衙門投納散給并准出具總收移司備案又定完减餘米六百九十石每石折銀一兩六錢共銀一千一百四兩湊給光緒十八年分兵餉之用二黄完米一千一百六十一石二斗七升三勺核計續完考成一分七絲所有初叅案内未完三分以上之嘉善縣經征正任知縣江峯靑又二叅案内未完二分以上之嘉善縣接徴正任知縣江峯靑職名現在均未奉部議復自應照例詳請奏咨分别减議仍未完米一千一百七十九石五斗八合計完考成一分二厘二絲除將未完米石容俟傕令赶徴續解另歸存庫册内報部撥用外詳請察核奏請飭部分别減議等情據此奴才復核無異除咨吏户二部查照外謹附片具陳伏乞聖鑒勅部議覆施行謹奏奉硃批户部議奏欽此○○崧駿片再准海軍衙門咨開光緒十九年分北洋海軍經費撥給浙江厘金銀四十萬兩按八成解足分批徑解北洋大臣兌收等因當經轉行籌解去後兹據布政使劉樹堂詳稱移准厘捐局在於厘金項下籌動厘金四萬兩解司應卽發交日昇昌號商匯解北洋大臣直總督衙門投納守候掣批回銷作爲浙江省籌解光緒十九年第一批北洋防費等情詳請具奏前來奴才復核無異除分咨查照並取領匯日期咨報外理合附片陳明伏乞聖鑒謹奏奉硃批該衙門知道欽此○○頭品頂戴河南巡撫奴才裕寛跪奏爲豫省善後支應局平餘銀兩收支各數照章開單奏報恭摺仰祈聖鑒事竊照善後支應局平餘一欵自光緒十年奏定章程經部核覆每屆歲底將收支各數核實開單奏報一次歴經遵辦在案兹據辦理善後支應局司道將光緒十八年正月起至十二月底止連閏共十三個月收支平餘銀數公同稽核逐款分晣開列淸單呈請奏咨前來奴才覆核無異除咨部查照外理合敬繕淸單恭呈御覽爲此專摺具陳伏乞皇上聖鑒謹奏奉硃批户部知道單併發欽此○○崧駿片再承准軍機大臣字寄欽奉上諭户部奏撥光緒十九年京餉限五月前解到一半十二月初間全數解淸不准截留改撥藉詞延誤等因欽此並奉抄單内開撥浙江厘金銀一十萬兩當經轉行司局欽遵籌解在案兹據布政使劉樹堂詳稱准厘捐總局在於厘金項下籌動第一批京餉銀四萬兩查有卽用知縣鄭維翰堪以委令管解循案由滬附搭輪船運津解京交納等情詳請奏咨前來奴才覆核無異除分咨查照撥護並取起程日期咨報外理合附片具奏伏乞聖鑒謹奏奉硃批户部知道欽此○○頭品頂戴貴州巡撫奴才崧蕃跪奏爲黔省審辦會匪强刦等案業已照章就地正法各犯彚開案由淸單恭摺仰祈聖鑒事竊准刑部咨嗣後各省拿獲土匪會匪並夥盜持械强刼案件如實係距省窵遠解犯堪虞就近解歸該管道府覆審明確免其解省由該管府道覈明情罪禀候督撫批飭就地正法彚案具奏等因歴經遵辦在案兹查黔省光緒十八年分據各屬詳報拿獲會匪强刼等案共五十九起總計先後獲犯汪玉停等共一百三十三名均由該管道府曁委員提犯覆審明確錄供禀報經奴才覆覈汪玉停等各犯均係情兇勢惡法無可貸照章批飭將各犯騐明正身就地正法其情罪應臬示者仍飭照例梟示在監病故者亦卽照例戮屍以昭炯戒據按察使唐樹森造册詳請具奏前來除咨部查照外謹恭摺具陳伏乞皇上聖鑒勅部查照施行謹奏奉硃批刑部知道單併發欽此○○方汝翼片再准部咨嗣後道府州縣等官無論捐納勞績各項人員應於到省一年後察看考核分别補用等因歴經遵辦在案兹查有捐納試用通判楊鴻翥試用知縣彭騰瑞姚景羲均已試看一年期滿應行照章甄别臣於布政使任内會同臬司具詳撫臣德馨因値階見卸事未及具奏移交前來臣詳加察看捐納試用通判楊鴻翥精詳穏練試用知縣彭騰瑞明敏愼勤姚景羲練達勤明相應請旨留省照例補用謹會同兩江總督臣劉坤一附片具陳伏乞聖鑒謹奏奉硃批吏部知道欽此○○頭品頂戴護理江西巡撫布政使臣方汝翼跪奏爲江西勸辦新海防捐輸第三十四次開單懇恩奬叙以昭激勸恭摺仰祈聖鑒事竊照案准户部咨具奏停止鄭工捐輸接辦新海防事例仍由部庫及各省藩庫收捐一摺光緒十五年十月十八日奏奉旨依議欽此計原奏内開此次之捐攺爲新海防事例所收捐數仍由各省按次報部請奬銀兩另欵存儲按次知照海軍衙門聽候提解又十八年十二月十五日接准户部咨海防新例捐輸於二次展限期滿再行接展一年各等因當經行司遵照臣前在藩司任内將光緒十五年十二月十二開局收捐之日起至十八年十二月十一日止先後三十三次開單詳經撫臣德馨奏請奬叙在案兹據署藩司福裕詳稱查光緒十八年十二月至十九年二月十一日並無收捐兹自二月十二日起至三月十一日止計收報捐實官監生共九名按照定章分别减成共折收實銀二千三百二十二兩二錢又遵奉部駁之文廉補繳捐銀一百二十九兩六錢二共實銀二千四百五十一兩八錢除將前項捐銀悉數積存藩庫聽候撥用外合將各捐生年貎籍貫履歴三代造具淸山列爲第三十四次詳請奏咨奬叙並請將副實收咨送户部並咨吏部國子監塡發執照來江轉給等情前來臣覆加查核所捐銀數及請叙實官監生與例章均屬相符合無仰懇天恩俯准分别奬叙以昭激勸除將淸册副實收送部曁咨海軍衙門查照外理合恭摺具陳並繕淸單敬呈御覽伏乞皇上聖鑒勅部核覆施行謹奏奉硃批户部議奏單併發欽此○○吳大澂片再查光緒九年户部議給京員津貼銀兩每年湖南應解銀八千兩令於外銷閑欵内籌解後攺爲另欵加復俸餉仍照舊章按年解部自臣到任以來稽核各局庫欵查知前項解部銀兩善後局别無閑欵可籌歴年在節省長夫銀兩尾存項下挪欵墊解先後紏轕不淸日久必有積虧無從彌補殊非愼重庫欵之道自應及早淸厘各歸　欵臣聞加復俸餉一項近年已由户部攺撥海軍衙門經費則湖南每年應解銀八千兩未便稍涉稽延查湖南節省長夫銀兩每年解部十二萬之外尚有餘欵擬請將前項應解之八千兩卽於節省長夫尾存銀兩内如數動支作正開銷如蒙俞允自光緒十九年爲始飭局列入報部册内免致墊欵虚懸以前挪用銀兩仍令該局司道設法歸補應請飭部知照謹附片陳明伏乞聖鑒謹奏奉硃批户部知道欽此○○頭品頂戴浙江巡撫奴才崧駿跪奏爲甌海關第一百二十五結至二十八結徴收華船各稅及支銷數目謹繕淸單恭摺仰祈聖鑒事竊前准户部咨新添温州等四處通商口岸援照瓊州開辦成案將所收各項稅銀按三個月奏報一次並將收支數目造册報查等因續准部咨甌海關歲需經費銀五千六百七十兩九錢作爲定額現需經費除就所收稅項開支外尚有不敷准其由浙海關洋稅項下撥用造報核銷又以各關洋稅奏銷辦理未能畫一應令將結數起止攺歸一律至一百八結止甌海關仍從第一百一結起至一百四結止又自第一百五結起至一百八結止分作兩屆依限辦理等因先後行關遵辦業將六十七結開辦起至一百二十四結止分别奏咨各在案兹據管理甌海關温處道趙舒翹詳稱今自光緒十七年八月二十九日第一百二十五結起至十八年八月初十日第一百二十八結止扣足四結核明本屆將收支各數專案奏銷其單開歲支經費銀兩均就所收稅項歸併開支造具經費各册另行詳請咨銷所有餘銀照數批解以淸欵項等情詳請具奏前來奴才覆核無異除將淸册分咨查照外理合繕單恭摺具奏伏乞皇上聖鑒謹奏奉硃批該衙門知道單併發欽此○○崧駿片再查案准部咨兩浙綱課項下每年提濟塘工經費銀八萬兩必須按年奏撥等因遵辦在案前因肩住課釐盈餘不敷解交皖餉並查塘工告竣似可通融挹注請由歲撥八萬兩内自光緒十年爲始劃撥銀五千兩以充的餉經前撫臣附片陳明奉旨户部知道欽此並准部議所减銀兩存儲候撥其應恊皖餉飭令另行籌解等因在案今據浙江鹽運使惠年詳稱光緒十九年分塘工經費查照减解原案應撥鹽課銀七萬五千兩詳請具奏前來奴才覆核無異除塘工支銷各數仍由該局彚案造報外合將運庫動支塘工經費銀數附片陳明伏乞聖鑒謹奏奉硃批户部知道欽此 
 
