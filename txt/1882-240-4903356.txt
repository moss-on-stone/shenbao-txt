# 1882 - 240 - 4903356

 

Page 1

 
 
[論營縣互訐案]  
　　國家定制文員管理地方民事武員專管營兵盜賊各有專司無相越也武員而擅理民事是謂越爼文員而叅預汛地營務亦爲侵官然文員或有捕盜剿匪等事亦或爲武員借箸而武員則於民間詞訟斷斷不得與聞此文武之分所以微示區别也而要之文武同城理應和衷共濟至於文武不恊而互相禀訐則未有不兩敗俱傷者蓋重文輕武中國之習俗卽使咎由於文員而武員絶無可議亦必略子徽儆以抑武員之氣昨閱楚撫彭芍亭中丞所奏審擬桂陽營縣互相禀訐一案而不禁憮然以興焉夫該叅將以店舗攙和私錢移縣究辦似屬情理之常雖其間或以剔錢起釁與劉萬和不無爭論不服激而出此然該叅將不敢擅行威福而移縣請究固不得謂爲無禮在該縣傳到劉萬和訊得所用私錢不及一串且係買賣貨物輾轉夾雜而來並非收買行使則是劉萬和固有可原之情也因其可原而原之則當諭以以後不准再行攙和而斥釋以去不失爲寛大之政或以同城武員所移請究辦之事而量于薄懲則亦有摺中所援不應重杖八十之例在隨卽斷責亦不爲過而乃罰令出錢三十千是又何說乎曰發交江西會舘充作燈油之費會舘燈油之費又何故而欲取給於劉萬和耶至於童生何維翰爲母生辰演戯祝壽雖在國服期内而其時在四月下旬窮鄕僻壤尚未周知豈得以此加罪摺内擬以應置議亦屬原情寛宥之道而該縣於國服告示則以鄉僻而姑從其緩於演戯視壽則不以鄕僻而曲爲之原罰洋七百元又何說乎以爲明知國服而胆敢演戯則是大不敬豈七百元所能贖罪以爲不知國服而悞演則不知者不罪何故而罰鍰也提五十元以分送武營名曰修理校廠大都眞宗賜王旦美珠之意耳該叅將辭而不受尚有嚴正氣雖未諗其不受者何意而究未略沾餘潤則亦不可厚非矣夫金作贖刑因其人在可刑之列而情有可原故有贖例若凡遇訟事皆以一罰了事則縱使罰欵所入悉以充公猶屬有乖政體而况其未必不飽私囊也故細玩彭中丞摺子所謂遇案勒罰民間銀錢捐修衙門卡署已實有証據可憑而所謂縱兵拿獲私錢人犯罰錢釋放則仍自該縣自罰之而初非武員罰之也該叅將所錯在互訐耳然該縣禀訐於前該叅將自不得不禀訐於後雖國家定制文武各員不得互相攻訐然旣經撤任審質之後必當辨其曲直定其是非從公科斷而乃文武兩人厥罪維均惟一則議處一則察議稍示區别而已夫罰贓雖未入己其爲遇案科罰則事屬實有是亦可以原情寛假乎近來地方官之於訟事其庸懦者則一案而壓積不辦拖累而仍以顢頇了事或聽門差幕友上下其手使曲直是非皆成顚倒此其才緒實有不及猶可諒也其有小有才幹者則於命盜重案可諱者諱之命案則有傷而悉稱無傷盜案則刦案報稱竊案至于户婚田産等細故則不爲兩造顯分曲直而勒令罰鍰或指爲修理城垣或指爲捐助公項彼小民欲求官爲之判决其事而轉先喪其貲有悔恨交集者矣若此者實應從嚴叅處一二人以儆弗使以治民者　民勿使以臨民者害民斯則所以爲朝廷察吏安民者分内事也武員而干頇地方公事顯違國家定例自必不容少寛余獨怪夫文員而有貪縱情事証據顯然而尚欲爲之掩蓋也此案奉旨交刑部議奏想部臣明鏡高懸必有持平之道無俟先爲揣度也 
[埃事電音]  
　　倫敦十八日發來電報云埃兵於加薩新地方築城保守阿拉比亦親臨監督又云英國將軍亨利及阿立勝者已乘船自阿里雙地亞至司馬伊拉地方 
[英使回國]  
　　英國駐華欽使威公於昨日自本埠乘坐法國公司輪船回國威公在京時曾助總稅務司赫公建立學堂爲華人肆業之所赫公頗感其勞因以五百磅銀票酬之諒亦如中國之贐儀也 
[赴日就醫]  
　　美國欽使楊君前日來華時擬赴京都道經烟台其夫人染恙當請醫生診治醫令不可再至都中恐於病不宜楊君乃將夫人留於煙台自行進京辦事今知其夫人病體未愈故復至煙台送夫人往日本診治云 
[日官回東]  
　　今日天祥洋行斯德林盖斯得利輪船開往東洋内坐日本駐滬總領事官品川忠道回東京辦事聞事竣卽仍返滬也 
[日本兵艦數目]  
　　日本新聞紙云日本全國陸軍兵弁總共十萬九千三百八十二人内有將官三十人營官二百四十六人哨官二千三百零二人總教習七十八人副教習六千六百九十六人兵卒九萬七千四百六十八人工役六十人夫役一千七百六十八人學徒七百二十六人外國留學生十七人又近衞各鎭台備後用兵共計四萬三千七百零五人以上係承平時常備之數餘外有五萬八千四百十五人乃備征戰之際可以立時調用也其餘戰馬共計三千一百十二匹海軍兵丁約共五千餘人云其水師兵艦隻數價值并列於後計扶桑艦價銀九十萬元比叡艦價銀六十萬元金剛艦價銀六十萬元東艦價銀四十萬五千元龍驤艦價銀十二萬元清輝艦價銀十三萬元天城艦價銀十三萬元日進艦價銀九萬四千元乾行艦價銀七千五百元筑波艦價銀八萬元春日艦價銀五萬七千元淺間艦價銀二萬九千元孟春艦價銀二萬四千元富士山艦價銀二萬元鳳翔艦價銀二萬一千五百元了夘艦價銀一萬八千元雷電艦價銀一萬五千元千代田形艦價銀一萬三千元攝津艦價銀五千元共值銀三百二十六萬九千元其餘迅鯨艦磐城艦尙未知其價值日本近來講求武備不遺餘力於此可見一班矣 
[福州來信]  
　　文匯報載有福州西人來信據云該處有大洋藥行一家係西人開設七月初七晚間忽多人打門而進勢甚洶洶該行人手頗多正擬持械相拒而進來之人聲稱係洋樂局巡丁來查漏捐者衆人乃不敢動手任其各處搜覔拆毁板壁將銀錢衣服任意飽掠搶去諸物以船裝之復用一小火輪拖帶開船時向洋行放砲而去初八日行主西人正將被搶情形訴諸領事而局中人復至在該行壁上遍印牌印不知其意何居至領事如何辦理及該巡丁因何如是作爲其詳均未悉也 
[輪船被撞]  
　　怡和行之順和輪船前晚自津來滬據言出口時見招商局豐順輪船被匯浮利輪船碰壞豐順將貨起駁以便船身浮起可以傍岸脩理也 
 
 

Page 2

 
 
[傳相行旌]  
　　李傳相憲節前日過吳淞口已列前報兹接天津友人來信云津人之望傳相不啻如望歲焉聞傅相抵津後仍任北洋通商大臣並練水陸各軍事宜仍駐河北行轅張振帥署理直隸總督當回駐保定督署也 
[漕憲校武]  
　　漕憲於初二日考校武員將拔其優者以補海州千總等缺是日與考之漕標現任候補共百餘人馬步箭之中靶四枝者甚多而中靶六枝者僅平橋汛把總周秉魁一人當卽給札拔補其次各缺亦只遷就酌云 
[賢令愛士]  
　　楊邑尊莅任清河後善政頗多今届鄉試之期邑尊緣寒士甚多特捐廉各贈元卷洋一元以壯行色移請學師轉給云又清河學師課經費有限取額太窄奬賞微薄難以鼓舞士氣邑尊亦籌欵撥濟不辭竭蹶斯亦可謂愛士也已 
[少女嚇殺]  
　　初八日巳刻新任永嘉縣石子元司馬接印任事是日下午卽有西門外女眷四人來公館喊報人命當經石司馬傳問據供有女年十六歲業已患病昨日問卜謂本命與白鷄洞娘娘冲犯是以赴彼誠求但温俗自求拜之後次日須忌生人不意突有某甲等多人因與處州木客某乙兩相滋閙竟敢打進我門以致我女驚嚇身死請究並免相騐等語石司馬諭以旣請免騐着將女先行棺殮至閙事人卽飭值日差限以三日内齊拿到案如到限無人卽予比追云 
[湘事彚誌]  
　　湘中今夏恒苦雨多入伏後始得暢晴現在長沙以上各處早稻漸次登塲歲稱中稔下游沿湖州縣之被水者均得及時補插圩田尙不致有大碍米價漸平惟省垣姚太和錢莊因買新增引票虧倒一百六十萬金各紳富未免因之受累矣○卞頌臣中丞於六月十一日履新湘鄕陳舫仙方伯自晉臬南歸寓居長沙已將十稔現奉　廷寄着來京陛見不日將北上矣○湘中士子赴省試者每届萬二千餘人而送考及趁考貿易者一時雲集約共添數萬人之多市面益形熱閙惟彈唱班因恐人多滋事均巳暗藏春色絃管寂然矣 
[遠客行程]  
　　楊商農司馬奉調出使英京前已將由滬起程日期登報兹接來書知已於六月十八日安抵新加坡計程將及萬里誠可謂宗慤壯遊矣 
[竹西碎錄]  
　　揚州新城瓊花觀街有徽州某孝廉賃屋而居孝廉盖嗇於境而富於學前日其内人分娩衆隣媼畢集帮忙產後人散檢點各事知抽屜内失去洋銀一元衆人揣測疑左隣某氏少女竊去往詢之女之父母大怒登門詬駡孝廉不堪其辱因請捕廳薄懲而解之豈女父憤不欲生謂女曰汝眞未竊乎女明神自誓曰汝旣未竊我受此閒氣能遂已乎今有鴉片烟一盒速呑之死於伊家我爲汝鳴冤汝爲我出氣女從之死於孝廉所孝廉又鳴官請騐事雖人命然孝廉赤貧且衆証確鑿旣非威逼亦非謀害官乃平情了之噫愚夫使性愛女捐生鴆毒爲媒蚨飛釀禍良可嘅矣○揚城現因夏日未曾酷熱暑氣無從宣發是以瘟疫流行近日又添一鼻疔之症又名鎖口疔歴六時卽無救鼻軒口張目睜而死數日之内聞已有二十餘人諺云走馬看游疔實屬不誣今舊城熊君得一方試之頗效街市因徧貼以傳其法係用人之耳矢調醋敷於痛處乾燥再敷亦閱六時而愈愈後多服解暑藥品以善其後曾有彩衣街一漆工加法治之果愈○兩淮候補某君浙江人公館賃於新城雖貲郎而風雅多才家蓄兩婢皆通筆墨尤精音律某夫婦愛如掌珠將擇人而配之幕友某秀才江蘇人亦才士秀外慧中有絲必彈有孔必吹賓東倡和極爲投契青年喪偶甚無聊賴上月二十一日外宅則秀才忽成黃鶴内宅則某婢亦跨青鸞某恍然一笑置之惟云恰好恰好惜不與我明言未免視我爲俗物耳夫人請追之某日不必追而不得徒張醜聲追而得將奈彼何此眞俗不可耐矣但外失一良友内失一韵婢此心似難堪耳在後某將秀才之衣箱等寄囘蘇垣於匣中見有贈婢句云我亦三坐腸斷客敢將清淚悮秋娘又婢答云蓬島原爲才子路願將紫帔換青衣某更爲擊節○梅秀林兩肩荷一口而戴緑頭巾者也凡士妓流娼俱仰鼻自於梅去年梅家因囮死一過路達官之公子經官嚴辦房產入官龜鴇皆置重罪諸妓之倖逃法網者遂星散中有二龜一名韓侉子南京人一王某阜寍人爲安清道友各將妻女包捆於私窩小高子家而韓之妻女又係王經手言定每年英洋四十元韓當收十元往山東覔事去冬回揚欲收七十元乃妻子皆未見在同業中細訪始知皆爲王所拐賣女賣於外省妻賣斷於小高子韓訪實大爲吵閙不料韓妻心已全向王高二人當卽號咷冲出云我十年前爲汝所拐今幸跳出火坑汝又來訛詐耶扭韓見官高王羣龜附和之韓妻居然指揮大衆攅毆七月初一日午刻韓又來覓王只想二十元卽寫永斷紙王已可行而韓妻力主不允高妻更訕笑於旁韓忿火中燒不能止遏遂奪高女手中廚刀砍倒其妻王高相鬥皆爲砍倒又將王高之妻并傭人砍倒傷之輕重不等共砍七人其時逃出者狂呼救命而保甲總辦趙觀察公館適在左近急發勇查看衆畏其兇也不敢近於是以勾鐮鎗二枝拽之倒韓亦自知不能活也反手一刀自刎乃僅傷食管未傷氣管奄奄一息抬往江署並不能訊問地保四隣及高窩中人據云砍傷者約一半可救云○七月初二日已刻揚州東關外河東三大柴棚同時失火時正北風大作不可嚮邇三棚皆巨本積貨約三十餘萬担乃風威所及民居之草屋約累有五六十家通城水龍齊集無可着力旋見火鴉飛至一里許之凹子街延燒草房九家人不及救事出意外也最駭人者燒死兩小孩一十四歲一十一歲父母皆赤貧如丐兩孩終日靠拾柴爲事燒時十四歲者先死十一歲者巳枯其半施出向人云我們該死平日我們往搶柴還要罵他他們約齊一根不許拾因此恨極昨晚商定天未明去放火以洩此忿不意天不容也言畢大呌一聲目突而死○舊城元昌號客寓有一徽州客姚姓體肥重年約五十許而蒼老如六七十歲者初四日午前在寓剃頭無意中一回首剃匠之刀避讓不及竟將腦後小肉瘤割開少許登時鮮血四噴倒地暈絶衆驚扶救一轉瞬間剃匠不見越時許救甦可無大害仍令人至店呼之乃該匠并未囘店或疑其暫避乃次日轟傳在南門外嚮水橋側起水矣蓋此匠年輕見姚老之仆疑爲無救已必償命故先畏罪投河姚老於是出錢十千文助其棺并施焰口以解其冤云○七月間盂蘭盆會無處不有前日新城東大街中叚公設此會其燈供並不華麗而觀者巳如堵墻至夜半旁座一僧語侍者云腹痛如厠遂下台去衆亦不覺及事終僧仍未至司事者疑其病亦不之問次早轟傳本街某公館亦於此時失去十八歲使女一名有黠者疑此僧卽至寺訪之云不知何故此僧昨夕下台而去至今未回問者歸告於公館主人主人至寺問主僧主僧云孟蘭會時外方僧衆多來揚赶佛事下台之後分錢卽散并不問其來歴與挂單不同惟此僧之錢至此時尙未來領主人告以故主僧笑云事未可知不得不疑然不能决也 
[助聖盛會]  
　　杭垣於七月十二日下城之禇堂共迎助聖盛會是日會甚執閙前驅爲黃色鑾儀全副所有朝天燈筆硯抓宫扇九柄黃傘無不俱備每官銜牌一對則間以龍虎旗約共百餘面後則萬名傘五柄三班警蹕呼騶而至一切刑杖籖筒筆架俱全金鑼開道鼓樂嗑天間以清音一堂笙笛悠揚隨後則馬隊銜尾而來馬上問槍馬上弓箭馬上鼓吹後則房科書吏册印頂馬等共數十騎最後則神馬一匹錦鞍玉勒毛極雄駿兩邊馬夫八名皆窄衣短袖以俊健之童子爲之隨後則提爐香烟侍從人等八人共舁神轎一乘中懸茉莉大花籃一具及供香几屏風燈罩等件過後則助會至焉先則地戯一起約有三十餘人皆十餘歲者此係瓶窑鎭而來後隨高蹺一起共十餘人係演作水漫金山故事後更有壽星魁星各一及鬼卒一起餘則文武判官及駕前一切儀仗而神像始至自十二日起至十四日始畢其費用聞亦不貲矣 
 
 

Page 3

 
 
[鄂省官報]  
　　七月初九日興國州夏州判峻峯卸事回省並奉憲調闈差同日藩憲牌示咸豐縣准補之汪曾唯飭赴新任初十日新授貴州藩台沈應奎方伯過境到省拜會督撫兩院旋卽憲旌南指矣十三日湖南正主考葉副主考楊過境又撥赴浙江杭州旗兵過境憲委候補縣黎垿傅維佑照料一切云 
[京都雜聞]  
　　京師六月念七八九三日小雨連緜晦朔兩朝谷風習習七月初二日大雨傾盆一晝夜初三日晝雨少歇夜復滂沱逹且初四日漸次晴明近畿一帶秋成可望矣聞京之東北省有遭雹傷者輕重不等西南保定一帶旱而有蝗然皆傳聞之辭未悉災象果成與否也○前報某甲在公堂自刎一案聞有小悮兹悉甲係與乙丙二人夥買一產原冀拆房售買獲利均分旋因拆售折本計虧耗錢千五百緡按三股計算每人應折錢五百緡乙丙不認賠帳遂致涉訟北城司官以乙丙二人均較貧於甲且係空言附驥斷令乙丙共出錢五百千甲獨任千緡甲不從官將移案詳城甲又風聞乙丙二人與宛平縣署熟識恐城憲將案批縣故懷刃公堂自剌成傷被役攔阻幸不至死司官傳甲眷屬領回調治甲妻堅不肯領官乃爲甲延致英國施醫院之德醫生調治刻下傷痕已就痊愈矣○六月念一日國子監考試八旗官學該官學有名無實已非朝夕驟然認眞考試不但功課難完即學生亦不敷數目向各義學選肄業精勤者借以贋頂奬賞卽歸贋頂者是日書斗引諸學生至監預授以藉貫姓名囑熟記回話毋舛及考試時堂上一一詳問至一趙姓者一時忘其頂名卽以已名答之堂上人但叱之去旁觀者莫不掩口胡盧云○六月念四日爲關聖誕辰是日京中家家祀神各關帝廟諷經作樂作善會者紛紛不一最熱閙者爲左安門外十里河關帝廟年例演戲一豪去年因　國服未便舉行今歲演春臺班觀者雲集是日每多遇雨今年獨竟日晴爽故遊人益夥也○河運閘塡委員於六月念三四日已有到通州者聞江安糧道刻已抵津不日押運來通令伊等先租公館大約七月初十日前後可以交兌清楚矣○七月初一日孟秋致祭太廟例用馴象是日一象過西長安街而東途遇大殯西去殯前儀仗已過象與靈車相值象奴自恃應差不肯避道而大扛無喪家諭又不敢私下中路正遲疑間忽見象自對面馳來勢將直撞盖象奴身倚象背見不避道遂以手内小鈎暗刺象耳故象負疼狂奔扛夫頭目名曰打響尺者行則步扛之前手擊雙木丁丁有聲諸扛夫唯命是聽各有暗號夫目見象來勢不可當將手中雙木置地上抬夫四十八人一齊卸肩落扛夫目躍身出路旁衆夫亦隨之象至則扛在地穩於在肩因得無傷象亦自由扛旁繞過象奴見一計未成復運鈎剌象耳將使象冲扛後送殯之車車見象奔紛紛驚走一時大中兩路車輪馬蹄聲駕者叱馭聲車中人哭聲路旁人喧嘩聲夫目呼扛夫起扛復行聲聲聲鼎沸而奴在象背得遵大路而馳騁無滯瞬及禁門控象欲止象已跑發不能暫停奴急以鈎勒象詎象疼極潛掉長鼻捲奴腿拽之下更以大蹄蹂躪之以巨牙抵觸之奴遂斃命觀者莫不吐舌咸謂陰險之速報也 
[女棍吃虧]  
　　前日老閘西首永祥茶館主在舊貨鋪内以錢七百三十文買得圊桶一個椀四只卽囑挑水夫取回該水夫衣服藍縷手携圊桶及椀經過鍾旺街被該處著名拆梢之女棍大塊頭阿二看見誣竊勒令放下挑水者告以實情卽被掌頰復有旁觀某甲出爲理勸亦被兇毆適茶館主聞信踵至各不相下乃邀集多人至萬福樓吃講茶衆以大塊頭阿二理屈罰令出茶貲七百餘文了事該婦意圖便宜而反吃虧事有難於逆料者矣 
[馬逸傷人]  
　　十八日夜間十一點鐘時有西人乘坐馬車往靜安寺地方游玩囑馬夫看守馬車詎馬忽奔逸馬夫扣勒不住只得吊於馬首滿身被傷而猶未放但車已被馬拖碎輪盤坐墊等件遺棄滿地後馬被路旁楊樹帶住該西人亦尋至始得牽囘然已險矣 
[撈布酧洋]  
　　前報載洋布駁船在花旗公舘碼頭失事一節兹悉已雇江北人打撈言明每件撈工洋十二元前日撈起五件昨日仍在打撈未識能全獲否 
[同舟被誑]  
　　前日公和輪船進口有薙髮匠某甲與自稱茶客之楊某俱由漢鎭同趁該輪船至滬途中閒談已爲相識上岸時薙髮匠某甲有箱一只起岸卽央茶客楊某代爲看守甲復下船搬取别物不意登岸時茶客與箱已去如黄鶴矣該薙匠因箱中有棉　一件短褂四件英洋六元錢二千七百文心實難甘遂卽開單報明虹口捕房而捕頭以非被竊未便辦理着其自行查訪云 
[失愼幸熄]  
　　英租界大馬路西首朝北門面之老虎灶於前日將晚時煙囱冒烟火星飛出諸隣見之大駭卽帮同灌救得息然已大受虚驚矣 
[逃妾被認]  
　　前日傍晚時公家花園大橋北堍有一婦人出街泡水被一男人抓住稱是逃妾於上年十月間出門今得尋見豈肯輕放乃扭入捕房嗣經捕頭訊問陵桂華稱該婦係憑媒買娶爲妾者當將該婦暫押捕房諒當解公堂訊斷矣 
[英界公堂瑣案]  
　　　華捕至英公堂禀稱昨在捕房聞北首之寍波路地方有人呼喊往查見無錫人扭住紹興人之髮辮無錫人稱是新閘絲卡巡丁帶有腰牌查得漏捐之絲欲扭其人到卡不服至爭當將二人及絲一包一併帶至捕房送案請訊張永供在新閘絲卡充當巡丁此紹興人謝桂金同伴三人夾帶漏捐之絲三包被我查知三人持絲二包脫逃祇扭住謝姓及絲一包由捕拘案謝桂金供住在本埠寍波路絲係紹興原籍之諸隣人另碎湊成托帶到上海銷售前存家裏昨欲帶往城中銷售出門卽撞見據稱之巡丁三四人將我等軋住先被二三人奪去絲兩包扭住張永祇存一包夏代領事謂張永旣是新閘絲卡巡丁理應在卡盤查偷漏卽租界之外亦可任憑查捐若租界中向無厘捐亦無庸巡丁盤查今旣被拘諸干未便况據謝稱已被奪去絲兩包應行追究陳太守謂容再商辦張永又稱謝等帶絲而逃由卡經過係追赶而來者並無先奪其絲兩包之事太守隨飭謝交保張則斥釋如奉傳喚卽行投案絲及腰牌存堂捕頭請令張至捕房究詰是否在租界盤查抑或由卡輕過因而追赶務期水落石出太守准如所請○陳梅卿投捕房訴向永記票號買得星架坡票一紙及閱對號單知已中洋二百五十元向收銀洋初則飾詞推諉繼則避而不面等語捕頭乃帶陳至公堂請傳永記主人到案訊究得彩之票呈閱陳太守知星架坡票係騙人財物者隨准差傳昨由差捕傳高行傳到案陳亦投請究追高供永記爲粤人梁姓所開我係帮夥之人現在號已閉歇太守商之夏代領事飭將高行傳管押再將永記發封一面補提梁姓從嚴究辦○些厘公司洋人至公堂稱騎馬至靜安寺遊玩被野鷄馬車碰傷馬匹該馬計值銀二百兩現已無用請爲懲辦張阿英供彼此碰撞均有損傷當時已置不論洋人又稱他先挽人來說願賠洋十二元我並未允許陳太守商之夏代領事酌令張阿英繳銀二十五兩以償之 
[法界公堂瑣案]  
　　法租界醬園弄地基一案昨集人証復訊蔡丙生偕同該處隣人徐阿郎等共九人到堂聽審翁太守詢蔡丙生現在還是要地基還是如何蔡等聲稱實要地基太守謂然則首善堂不肯租與汝等不能相强至於房屋要賣與朱阿明當可從厚爾等自去想來徐阿郎則嘵嘵置辯稱該處本屬自產被首善堂硬行買去許我等久遠居住故已有四代矣蔡丙生又稱樓房價值每幢現須銀一百四十兩况朱 
 
 

Page 4

 
 
阿明已牧過定洋現在洋塲規矩如悔議當以一罰十求請公斷翁太守謂可知地是堂產朱阿明不能作主現在已滿年期設堂中收回基地著爾等自已拆屋則更屬吃虧矣旋有陳某於身畔取出横帳一紙寫明尙有十六户未賣房屋統計樓房十七幢平房五十五間另有九户已經賣去翁太守詢詰房價稱樓房每幢二十二兩五錢平房每間十一兩太守謂爾等旣稱吃虧着照該價再加二成徐阿郎等又共稱前日有柴扒之竹屋平房尙賣洋三十元我等平屋造時值銀五十五兩太守謂爾等旣不願當另雇匠公估陳某復請酌加太守謂旣然如此着朱阿明再出一成以照前價共加三成蔡丙生又稱定洋之事務請判罰太守謂前期所斷之讓租一層卽是爲定洋之事爾等須明白九户又共稱我等將屋租出在幾月内亦未收他人分文租金太守謂期在二月底你們從三月初一日起到今未曾付租在四个月間亦有銀二百餘兩亦可平心矣着爲遵斷衆户似在答應未應之間又禀請旣賣之後遷讓當請寛期太守謂月底當可遷去衆人又請寛至下月二十日以滿一個月之期太守謂搬遷何難况衆人之内卽在一二日之間能搬者亦有何得逞刁旣經爾等一再懇求着再寛五日以八月初五日爲止倘再延遲有干未便着一併退去○寍波人鄭阿福禀稱所有法租界吉祥街一帶二條街店户居家應用之水係我出洋三十元買得地叚歸我挑水今被張松記硬行奪去今早我在挑水到店家彼竟將我毆打以致頭面打破所有買地段筆據呈騐翁太守閱畢詢諸張松記據供吉祥街一帶本來是鄭阿福挑水今年房屋俱已翻造房東亦換過則與鄭不相干涉矣故我挑送况且店户又着我挑並不曾將伊毆打太守謂旣不毆打臉面何得有傷爾自已供本屬是他挑送業當仍由鄭阿福挑送至毆打本應懲責今姑從寛罰洋五角給其養傷張松記遵斷完結○英租界抛球塲薙髮店主竇月輝投法公廨控稱有夥錢月生於十七日出外當晚未歸至十八日晚上始到店中仍舊做工詎其陡起不良趁人靜後用扦脚刀將櫃盖撬開偷去洋二十四元大錢一百文當卽四處找尋於十九日在小東門外烟館内尋到送交捕房搜其身畔祇剩洋十五圓已用去九圓其身上白竹布短衫雪青紡綢褲等俱是新買起來乞爲嚴究翁太守詰諸錢月生據供到竇店中講定每月工資一千二百文巳數月不給另外有洋十六元寄於他處今欲寄家信索討又不肯交出因之竊其洋元作抵身上之綢褲乃向棋盤街某薙髮店朱姓借來惟鞋子卽在内取洋所買翁太守謂爾因所寄之洋不肯交出爾當控告今如此行爲何能相信旣不肯直供當爲管押着竇到棋盤街詢問朱姓有無借褲事情再行核辦○禮拜四法公堂據許尙榮投稟訴稱被陳清泉欠去紙價銀一百六十兩分立期票四紙每帋計銀四十兩六月三十日頭一期脫空不付向其理論則一味玩延并稱有人欠其銀兩在英公堂控追已有端倪俟領到後當爲歸帳但頭一期已經脫去嗣後則更難相信是以請追據陳清水供稱須俟英公堂斷結卽當歸還極遲到月底本可還彼翁太守謂原告今日到月底也不過十天着卽遵照於月底歸楚尙有之票着出外邀請的實保人將票據換過出外後如不遵照當再鳴捕拘來重懲云 
[照錄蘭溪學史廣文述浙災書]  
　　滬上同鄕諸大君子大人閣下蘭溪曾復寸緘備述上江被災情形度邀善鑒近惟籌祉賢勞種德無量弟奉太尊檄送鄕試初八日自蘭動身十二日抵杭見及親友俱述餘杭被水遠甚蘭溪餘邑居三苕之衝歴逢霉雨溪水暴漲每有奔騰泛濫之虞幸蓄積不久隨漲隨退各處塘堤尙無大損藉以廻瀾自五月二十二日霖雨不止溪水陡高於塘至二十五日四鄕隄堰盡行衝决居民號救之聲徹夜不絶北鄕鎭山發蛟雙溪黃河一帶水齊屋簷泥水衝刷稻田變作石田非特今年顆粒無望將來亦難耕種東西二鄕本係瀕水地勢窪下堤坍以後居同澤國水至月餘始行稍退間有補種陰雨連綿伏凉於秋尚有望乎南鄕和村坂一路稍好餘亦遭患不淺據鄕老云較之道光三十年被災更慘最可慮者餘邑兵燹後土著寥寥四鄕客民不下數萬此次災後甚有以耕牛一頭換苗身一畝者棚厰大半衝去人亦淹斃無算此等流民無家可歸飢寒一迫爲患正深餘邑逼近省垣不能不抱杞人之憂耳樓侍御已經入告德方伯孫廉訪俱函致貴局想已詳審一切弟誼關桑梓旣有聞見不能不剖析陳之伏思諸公救災卹隣素抱如傷之念尙祈大發菩提拯目前之飢溺卽以杜後日之隱憂災民幸甚大局幸甚敬請善安並盼德音[  愚弟史致暉頓首巧月十六日]  
[蘇電局内桃塢同人經收元魁會捐第二單]  
　　江南○沈鑫蘇州增王慶蓉昭文附崔克順宜興附陳鳴鳳職附貢胡麗榮常熟恩貢武麟仁太倉恩貢武翰銘太倉附蔣汝坊鎭洋附周國銓鎭洋增郭慶培松江附郭慶颺上海附盛昌頤武進監宗堯年上元附宗舜年上元附於益敬丹陽增貢錢兆鏡金匱陶世鳳金匱廩李鎭華無錫附彭泰十蘇州附彭清士蘇州增王炳常蘇州附王毓蓀常熟恩貢徐珍常熟廩蔣君元和附不鄕試吳縣附張培清鎭洋附章鎔金匱附章鈞金匱廩王學煥江寜附俞麋麟新陽附何聲灝望江附鮑煥文蘇州增丁大澄常熟副貢楊逹源金匱附潘錦無錫附潘繼烈無錫附吳懋仁蘇州附曾經文昭文附秦樹鍠無錫附王傳鏴金匱附趙振鏞金匱附王傳釗金匱附王傳錫常州廩徐君清渾廩沈蘭徵太倉附任德邁宜興附任德邁宜興附任德邁宜興附任德麟宜興附任德鄰宜興附任德隣宜興附任德鄰宜興附程肇基荆溪附路方增荆溪恩貢許時行常州附徐泰臣常洲附楊賛襄宜興附○浙江○胡寳善慈谿附李世楷秀水廩王恭壽慈谿附陳鴻儒平湖附吳壽臧錢塘職監胡昌濟餘姚增張禾芬慈谿附袁堯年寜波廩屠仿規鄞縣副貢勵鴻儀鄞監胡振新鄞附鄭德璜甯波優貢沈頌清平湖廩貢劉安瀾烏程附貢劉安江烏程廩陳福昌嘉興廩鍾鈺海甯附朱翮杭州附朱學普海寗附董啓南鄞縣附沈霖嚴鄞附毛震鄞附阮爕鄞監李秉銓嘉善廩吳鎔史歸安附無姓石杭州不留名杭州梅福墉烏程附温鼎烏程歲貢周炳琦山陰增范奉璋石門廩韓焜烏程副貢張姚鎕海甯附鈕承聰烏程副貢何艱熙湖州附宋兆蓉歸安恩貢程際恭歸安附姚炳熊烏程廩鄭德珪寗波附貢胡錫祺寗波監周章鎭海附王以賓錢塘附萬祖蔭錢塘附萬祖廕錢塘附○以上一百位各助程儀會洋一元各募賑捐九元共洋一千元○捐集五元作爲半會高中之後取彩一半者俟積有百會再開清單登報 
[蘇省撫轅抄]  
　　七月十七日通判劉度辭赴上海查核本局事件卽由上海回局○十八日吳縣金謝委代理長洲縣事南匯縣顧交和回緃九于鏡璇臬委赴江北緝捕又畢衍塾銷滬局差祝祐之銷閭門旱關差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[小火船睛暫停行說]  
　　連朝苦雨潦象將成他處未悉情形自杭州由嘉禾以至申江計程四百餘里水高於田不下三四尺鄕民竭力築圩岸聊爲堵禦然倉猝集事土性鬆浮波浪激揚易於坍毁向來逢此景象行船必禁止使風以其奔騰力猛冲岸卽坍也近年來小輪船亦嘗由此來往較之帆船其力奚止倍蓰倘仍絡繹於道圩中經其簸蕩受害有莫可勝言者是以哀鳴請命星虚於此數日内輪船暫停駕駛則保護良多想官商一視同仁當不漠視岌岌之區而快且馳驟也聊獻芻言伏祈俯採[  水杞人謹白]  
[籌賑不費策]  
　　皖省水災籌賑維艱蓋因各省皆荒是以助賑者較寡其中重財之人雖登也寫捐而咅於與者有之且窮鄕僻壤之間家雖富而未聞其事者亦有之僕家徒壁立欲濟無舟竊謂三年大比國家鉅典謄錄對讀設有專官賞今各省鄕試監臨各官均遵國興整頓於謄錄一事不費士子分文惟浙江風俗不古每逢鄕試各士子必預覓私謄私謄訂定卷上暗號以便進場查卷凡爲私謄者皆係庠生取其能校對也其謄價極少者總必須四洋雖寒士欲惜此費亦勢所不能盖不覓私謄者場中雖有官謄而書法甚不可憑魯魚亥豕姑置勿論甚有潦草亂塗者更有嫌其文長失落數行者浙人所謂草謄是也噫官謄謂之草謄私謄謂之何哉所以雖有謄錄對讀官而謄錄對讀寔無其事不過坐地分贓而已想歴科以來監臨各官必不明知此弊故亦未嘗整頓今届鄕試適值皖災倘蒙監臨提調諸大憲俯鑒微言立除積弊速出告示嚴禁私謄再飭令謄錄對讀官鄭重其事不得稍有疎忽則此弊除而士子可免費四洋之數矣於是卽令闔省士子各輸二洋以助賑庶士子得一半之利皖民得一半之利不特皖民暫沾此惠而私謄之弊永絶士子且永沾此惠矣是眞所謂惠而不費者也[  浙江安分子謹獻]  
[治癲狗咬方]  
　　屢閱貴報瘋犬傷人治法之方如林然効騐萬中難一每遇犬咬多至斃命恨無良法醫治心爲可惜今有雲南友到申謂瘋犬咬人雲南四川等處尤多每見治法用翠雀毛兩餘燒灰用水冲服或用活翠雀嘴壳在瓦煆灰冲服更良取効如神救活者不知凡幾因請登報中俾廣流傳也[  無名氏來稿]  
[秦淮遣興]  
　　秦淮打槳趂宵凉流盡繁華水亦香十里烟波開畵本六朝金粉剩斜陽笙歌縹緲　風度燈火迷雛併月光醉倚篷窗看不倦來遊惜未約周郎謂伶人周鳳林○畵船簫鼓蕩輕流夾岸紅燈近水樓錦纜牙檣天上坐衣香鬢影鏡中　藕絲親雪佳人手桃葉空尋古渡頭遥憶百年全盛日閒情我欲問沙鷗[  味馨室主人未是草]  
[月夜過鎭江]  
　　碧天淨洗月如丸兩點金焦落玉　旅鴈南來秋氣肅大江東去水雲寛家園遠隔何時返客夢願驚覺夜闌歸思爭隨輪轉疾申江今作故鄕看[  壬午新秋味馨室主人未定稿]  
 
 
 

Page 10

 
 
   
 
 

Page 11

 
 
[光緒八年七月初十日京報全錄]  
　　宫門抄○上諭一道錄前○發抄晉四道○大臣文等奏擬請安插私墾流民繩丈升科片○東學政張奏恭報科試完竣指○大臣文奏訊明私墾人犯按定擬摺○江督左奏起解官犯日期片○浙撫陳奏遭風難民護送出境日期片○都察院烏等奏爲請旨　○七月初十日工部鴻臚寺廂日旗值日無引見○托倫布假滿請安○睿王請假十日○内閣奏泒騐放之王大臣泒出豫王文中堂祁世長徐用儀○兵部奏泒彈壓之副都統派出銓林和琨○瑞聨等奏派補進六班派出福錕慶麟文暉懷塔布○召見軍機○發抄了寶楨奏籌給同通州縣公費請按年淮銷並懇飭部立案奉旨户部知道欽此○又官運局清　原借帑項存局作　運本奉旨户部知道片併發欽此○又在於鹽本項下撥銀解藩庫兌收奉旨覽欽此○又虁州守黃毓恩署成都守徐景軾　虁州守丁鶴年回重慶守本任奉旨知道了欽此○○文緒等片再查私墾民户目應一律驅逐惟開墾並非一年人丁太衆歴年之工本匪易滿目哀鴻殊堪憫惻惟有仰懇天恩軫念窮黎寛目旣往之罪俯准安插以免流離失所用廣皇仁如蒙俞允奴才等卽行委員前往詳加妥辦應歸併者歸併應撥遷者撥遷量地酌核隨時知照該公旗委員會同挖立封堆嚴行示禁以杜潛越所有界内已墾熟地一律計畝繩文照依呼蘭七界成案不收押租不扣三成免追花利當年起科界内未墾生荒先儘展佔蒙界人户撥遷餘剩再按界内外認户均自承領以免錢地兩空用示體恤每户不得過二三十晌倘仍包攬大段出首滋擾虞有奸民插入唆爭卽行拿獲里治其罪以除惡習其站丁承種之地若不丈清歸爲官田不准出賣將來愈賣愈少與養馬亦屬大有　碍應請一併丈量存册如再私售撤地入官照例治罪統俟丈清再行造册咨部外所有奴才等查明私墾流民擬請安插繩丈升科各緣由是否有當理合附片具奏伏乞聖鑒謹奏謂旨軍機大臣奉旨着照所請户部知道欽此○○山東學政臣張百熙跪奏爲恭報微臣接辦東省科試一律完竣仰祈聖鑒事竊臣於上年十二月初二日按試武定曾經附摺陳明在案嗣於本年正月十九日出省按試曹州府遞及東昌臨清萊州青州三府一州陸續考竣於五月十二日囘省接考濟南府屬兹於六月初五日科考一律完竣各屬文風以萊青及濟南較勝武定東　昌臨清次之曹州又次之均即能如額錄取臣惟近來文風漸靡士習亦不免澆漓必須實力整頓於平時則嚴加約束臨考則愼則去取庶幾稍挽積習臣每至一屬嚴密開防扃試之日督同監場教官挨號親杳並酌派誠實丁役二三人以俻嘹望遇有年貌不符影射槍替者立時拿交提調官照例懲辦其餘書役人等槪行封鎖别院不准擅出以防弊混出題務取正大期於聖賢義藴有所闡發擇其文理清眞不染時習　拔置優等俾資觀感童生於招覆日悉加面試嚴對筆跡不使稍有冒濫發落之日逐加訓勉令其安分讀書潛心實學不得專尚揣摩希圖倖獲該生童等均能悉心聴受恪守場規仍飭各學教官認眞課導有通經積學品行端方者隨時舉報優行其有行止不檢者立卽報劣懲勸兼施兾各有取法以仰副聖朝作育人材之至意除此後錄送遺才及會考優貢各事容臣次第辦理隨時題報外所有接辦東省科試一律完竣情形理合專摺奏聞再目下省城連得透雨民氣安和足以仰慰宸厪合併陳明伏乞皇太后皇上聖鑒謹奏軍機大臣奉旨知道了欽此○○奴才文緒祿　跪奏爲旗站各丁私招流民偷墾官荒現就獲到人犯訉明按例定擬監追緣由恭摺仰祈聖鑒事竊照呼蘭所屬城西六十里札喀和顧地方安設第五臺站傳遞在來公文因與蒙古界挨邊自呼蘭招民開墾以來該處旗站各丁推利是圖私將五台西南以及台圈四至以内陸續得錢招民開墾因連年與蒙古分界未清是以未經深究上年五月間經委員協領穆克德布將界分定查出界内私招流民約有數千賣出生熟各地約有一萬五千晌草房一百餘所窩鋪四百餘處照依現分界址核計約佔蒙界寛八里許長二十餘里私開生熟各荒約有五千餘晌草房二十餘昕窩舖九十餘處人户亦多報經前任將軍定安飭令該營將私賣宫荒旗站丁等按名拘獲除聞風先期逃避外現役站丁姜才楊茂謙楊茂著姜寳楊茂珠張雲海張成貴段玉崙張雲顯楊茂萬姜富舉李明段兆成十三名交呼蘭副都統取禁正在查核酌辦間奴才文緒旋卽到任復據該副都統咨報有民人焦喜遲文復敢私墾隨咨拿獲連前交收禁站丁一併解省審訊並出示曉諭聽候查辦不准再行私墾續又拿獲站丁楊茂文楊茂興段奎姜成太偷墾民人白世太馬有張生于豐令等八名到案奴才等隨就現獲人犯督飭司員詳加審訊緣姜才等均係五台閑丁因貧起意先後合夥以官荒揑爲已產私招民戶按晌有得價錢一二吊至三四吊不等亦有抵帳者寫給文契爲據陸續開墾有年因將軍衙門屢與蒙古分界未究該犯等胆勢愈大私賣益甚現今約核已有二萬餘晌共得押荒錢一萬餘吊隨時花用無存去年將界分定聞有查拿之信有畏罪逃避者該犯等疑信之間欲逃未動卽被拿獲其在逃人等使錢若干不能記憶民人焦喜等倚恃用錢接買荒地又視該站僅一領催不能攔阻是以硬去開墾希圖多佔雖無聚衆情事惟未遵示諭俯首認罪奴才等再四究詰矢口不移自應先行擬辦以昭烱戒查例載租種山地棚民若有將其山塲一家私招異籍之人搭棚開墾者卽照子孫盜賣祖遺祀產至五十畆例發邊遠充軍不及五十畝者减一等租價入官承租之人不論山數多寡照强佔官民山塲律杖一百流三千里等語此案站丁姜才等十七名胆敢圖利不但將該台界荒私賣殆遍且將蒙古界址得錢招民開墾實屬大干法紀應無分首從各擬發邊遠充軍例擬發邊遠充軍監追私收押租錢文俟交足後再行發配民人焦喜等雖無持棫聚衆抗玩情事究屬不候官爲查辦强行開墾亦屬玩法應以本律照强佔官民山塲不論多寡擬杖一百流三千里以昭烱戒在逃賣荒旗站各丁獲日另結除全案供招造册送部外所有奴才等查拿審辦定擬緣由理合恭摺具奏伏乞皇太后皇上聖鑒訓示遵行謹奏軍機大臣奉旨刑部議奏欽此○○左宗棠片再江寍三牌樓命案蒙欽派理藩院尙書麟書刑部右侍郎薛允升馳驛查辦該尙書等擬結奉旨後將前後摺稿抄錄咨送前來於前案疑竇逐加推究的實分明輿情允洽足仰副朝廷明愼用刑之意除兇犯周五卽周步盼等業經正法具奏外其奉旨發往軍台効力贖罪之巳革兩淮鹽運使洪汝奎已革候補知縣嚴堃應卽派員起解兹據江寍布政使梁肇煌詳稱派委候補知縣曹明志等管解該革員等於本年四月十九日由江寍起程赴部投收聽候轉發理合附片陳明伏乞聖鍳謹奏軍機大臣奉旨知道了欽此○○陳士杰片再據布政使詳轉據象山縣知縣沈鍾瑞中稱光緒八年三月初七日有被風琉球夷船一隻救護進口卽經親詣查勘譯稱船主監良仁内有琉球使官宏仁連並舵水牛當問等十一人於去年十二月二十二日在本國與那原港開船到福州琉球舘其在洋被風失途漂流漁山外洋面幸賴漁船救護乞求護送到閩等語當由該縣妥爲撫恤安頓優給衣粮並將該船飭匠修整完固已于三月十四日移撥兵役護送出境等情由司核辦詳請具奏前來臣覆核無異除咨部查照外理合附片陳明伏乞聖鑒謹奏軍機大臣奉旨知道了欽此○○都察院左都御史臣烏拉喜崇阿等　　奏爲奏聞請旨事據熱河民人李發榮以慘殺三命沉冤未伸等詞赴臣衙門皇訴臣等公同訊問據李發榮供年五十五歲承德府朝陽縣人緣身村舊有十壩在李祿地内培修防雨光緒六年正月李祿之子李占元姪占奎等偷伐身樹被身子獲拿結仇四月間子修堤伊挾恨阻修李祿妻弟桑盛洛三乘李占奎等阻身修壩嫌隙轉向李祿等謊稱身三子長林毁罵李姓六月初四日李祿等至身家面質桑盛洛三等持槍逞兇身三子長林被傷欲逃被李祿把住刺死長子德洪徒手欲救亦被刺斃次子迎春畏竄又被李占奎李占元等阻回羣圍刺斃桑盛遂往朱得全家躱藏朱得全將桑盛送至桑保家隣佑將朱得全桑洛三送縣供明五人羣毆立殺一家三命縣役李芳等賣放李占奎李占元復賄串通觸將李祿脫歸去年八月間申文不知揑何供詞只將桑洛三解　控告府道都統衙門均未蒙提是以來京瀝訴等語餘與原呈大略相同臣等查該民人李發榮控稱李祿之子占元姪占奎等偷樹被拿結雦因阻伊子修壩桑盛洛三李占奎等有阻伊修壩之嫌謊稱伊子長林毁罵李姓迨李祿面質桑盛桑洛三遂將伊三子長林長子德洪次子迎春羣園刺斃送縣訊究桑洛三供明五人羣毆立殺一家三命詎桑盛逃至朱得全桑保家躱藏縣役李芳等賣放李占奎李占元復賄串通融將李祿釋放去歲八月間只將桑洛三解郡在府道都統衙門控告均未親提案懸二年之久沈寃莫伸等情控關慘殺三合賄蔽縱兇如果屬實亟應嚴切根究以懲兇暴而安愚懦謹抄錄原呈恭呈御覽伏乞聖鑒訓示再據原告結稱在本府本道及都統衙門各控告一次均未親提合併聲明謹奏奉旨巳錄 
 
 

Page 12

 
 
   
 
