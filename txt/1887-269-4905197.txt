# 1887 - 269 - 4905197

 

Page 1

 
 
[開印　二十四史　九通　資治通鑒　五種紀事本末　東華錄　預啓]  
　　本局所印圖書集成將卽竣工現擬印　二十四史　九通　資治通鑒　五種紀事本末　東華錄　紙張則務取潔白墨則悉用上等與石印之墨一類視現印之圖書集成同一光亮字樣又新而且大校對當格外精細務使一字無訛此種書印出行見士林中同聲讃歎視同拱璧至每書價值自當格外從廉且俟陸續出書時再行酌定藏書家如欲購求善本願少緩須臾必當有以報命也用特預爲布知　圖書集成印書局啓 
[新印曾文正公書札出售] [  申報館啓]  
　　曾文正公勛業文章彪炳寰宇觥觥大集久付棗梨本舘前將向未刊出之家書一種印行海內鴻儒爭先購致茲又經景賢書屋覓得公之書札以新鑄鉛字印成中皆簽名公鉅卿之函或講戎機或闡理學或詳漕政或考鹺網要皆確切精詳原原本本而校對之心細印釘之工良尤爲有美畢臻衆目共賞計二十七卷都二千八百四十一首又續鈔六卷都二百九十二首現已告竣定於八月初四日出售每部分裝二十本價洋一元六角諸君子有先睹爲快者至本埠申昌書畫室各書坊及外埠各申昌購取可也如欲躉購則請至本舘帳房面議 
[搜尋經說] [  點石齋主人啓]  
　　啓者本齋現已搜尋經說數千百種將擇其根柢漢學實事求是者彚爲巨編海內藏書家有未刊經說欲發幽光者本齋願代爲刊　近則詣本齋帳房面交遠則託信局寄交其書如未盡善卽時寄還其可付刊者給收領一紙俟書成後逾十卷外酬書一部不及十卷者每卷酬英洋一元五角底本亦於書成時寄還决不遺失此白 
[招請文人抄書告白] [  點石齋主人啓]  
　　本齋現有大部書籍湏人抄寫如有精通楷法之人請卽寫樣送至輔仁里點石齋分局面晤卽可隨帶筆硯到局抄寫辰集酉散飯食一切各自備辦專此布告祈卽惠臨是荷此布 
[房屋當以時修葺說]  
　　余初至上海見洋場房屋常有翻造之舉竊嘗疑之以爲洋人何其喜新厭故一至於此乃昨觀於杭城武林門外湖墅地方因看會擁擠致將干將橋堍之三層樓房屋壓倒傷人無數而後知房屋之取新而不貴故西人之翻造房屋初不專爲喜新而厭故實亦有遠慮存焉或曰中國之人少見多怪且俗語有人哄人之一說每遇賽曾迎神等事本屬尋常之舉而男女老幼雜沓擁擠萬目聳觀爭先恐後不復有所顧慮以致肇禍此其咎由於人而不由於屋試思干將橋堍之屋乃係三層樓本已高聳其勢岌岌是日茶樓上啜茗待會者已坐無隙地一聞輪船吹號擁出爭看齊至沿河向憲之處樓下之人又有因下面無可插足奔上樓頭者其勢之喧嚷擁擠不堪言狀若而人者豈不念及巍然一樓有幾許力量而能容如許多人能保無覆壓之虞乎欲飽眼福致有性命之憂孰重孰輕胡竟貿然不知由上而下者其勢必重在下之人身非贔屓焉能負此重物抱頭而不能鼠竄想爾時呌　悽慘驚耳駭目必有不可言狀者回思適閱登樓呼茗延頸跂足以待會至或携其兒女含飴自樂或輕衫團扇顧影自憐至此而一齊作緑珠之墮樓漢宮人字柳眠而不匪復起幸而人手衆多赶卽施救而於瓦礫堆中歷一浩劫當亦吃驚不少至樓下竚觀者則又昧不立巖牆之戒自　伊戚幾至寃戴覆盆浴血而出時當亦有自顧而覺適　之無謂者矣然則此一劫也咎固在人而不在屋卽使屋甚堅固恐亦有不堪勝任者矣前者上海某處橋上有衆竚立觀看火焚砉然一聲橋被踏斷橋上之人紛紛墜水如大珠小珠之落玉盤溺死壓死不可勝計此等人但顧目中之快活不顧身上之危機可笑而實可恨滔滔者天下皆是豈獨杭州一處爲然哉然而人固有自取之咎而屋之朽蠹亦當在其咎之半何則中國之習氣假如營造一屋頗費苦心　力經營或係住宅或係市房莫不以百年爲期城中之屋尚或有時翻盖若鄉間則竟有宋朝之屋至今猶巋然若魯靈光若其爲住宅或締造之時格外堅固柱粗於五石甕牆厚如雉堞雖經歷多年尚不至有傾覆之患若市上房屋則造時必多算計成本幾何按利幾何出租可得幾何斷不肯十分堅固而且歲修之費又復吝惜租戶或因屋宇滲漏告知房東請其修葺猶且春稽至夏秋稽至冬季卽修矣計工計料不肯使之一勞永逸彼藉房屋以收柤錢一似造屋而給人白住也者夫造時旣省工料歲時又不肯修整則年深月久房子焉得不損平時行走者少勉强支持一或偶有多人卽不免於肇禍設或杭城觀會之人而悉聚於新造之屋堅穩之樓或者尚不至有此禍也前見上海某處有房屋一帶不知爲何家之產其牆壁梁柱無一幢不見欹側有人勸房東修理輒不之應曰勿自有法一日持隻雞瀝其血繫一繩於儘側之屋柱上口中喃喃不知作何語以數人齊聲作力拽之使正轉瞬間果已一律拽正見之者不勝詫異以爲其法旣屬新奇其事亦甚便捷咸嘖嘖然稱道之而其人更自以爲有此妙法可以省無數工料之錢價廉而工速無有善於此者乃不數月間而此一帶房屋突然竟倒壓傷人口甚衆盖以繩拽屋使正其名曰牮初非邪術新法但一牮之後屋則正矣而屋中梁柱椽桷門筍處則已鬆動且有叅差不齊者倘於牮後赶卽遣匠逐處整理則　保其不倒若專恃此一法而於拽正之後不復修理則較之未牮時更易倒坍蓋梁柱皆鬆不能久拄也中國之有房產者其算計如此又安肯如西人之時常翻造也乎近來上海之屋西人所有者固多而華人所有者亦不少其在稍偏僻之處亦多有年久失修不堪居住者吾則以爲此等房屋皆當從新翻造而後可以出賃質屋之家亦不可不愼其選擇致遭不知命之譏謂余不信請以干將橋堍之三層樓爲殷鑒 
[諭旨恭錄] ○八月十一日奉　旨這所叅疎脫監犯之管獄官陝西懷遠縣典史李自新着卽行革職拿問交葉伯英提同刑禁人等嚴訊有無鬆刑賄縱情弊按律懲辦有獄官懷遠縣知縣李士塏雖在公出期內惟未能先事預防亦難辭咎着交部查議仍勒限嚴緝逸犯馬加盈務獲究辦餘着照所議辦理該部知道欽此 
[部中雜記] ○福建福淸縣知縣八十四大令因病出缺後經司道查明虧欠正雜錢糧銀三萬餘兩曾經閩浙督憲楊石泉制軍具摺奏叅刻戶部以該省藩道府各員並不遵照舊章以時盤檢以致虧空鉅欵咎實雖辭　於八月初據實奏叅請　旨將司道交部議處其福淸縣知縣卽行革職並請　飭下制軍派員將該員家資查抄備抵制軍亦 
 
 

Page 2

 
 
交吏部察議奉　旨允准該部遂將此奏飛咨各省督撫轉飭各屬一體凛遵○户部以各海關向日所收稅銀成色不能一律曾定章令招募銀工爲之傾镕定以三年更換刻江海關監督龔仰蘧觀察查得該關銀工現屆瓜代之期乃招募家道殷實之何瑞銘田具切結及本籍地方官左右隣印甘各結申請戶部查核施行戶部准如所請令將何之三代復歷花名册趕緊報部以憑考察○江蘇巡撫奉　諭着辦三海工程所用飛金迅卽委員解京撫憲以飛金一項向照例價作正開銷而近年金價日昻每兩需銀二十二兩若按例價每兩僅開銷銀十兩上下實覺力有未津因據實咨文戶部請照市價開銷戶部堂官公同商議擬令該撫援照粵海關傳辦內務府造辦處足金之例准其每金一兩開銷銀十八兩五錢至請照市價開銷一節碍難准行云○直隸多倫廳同知宮司馬煜短收旱木稅銀一千餘兩戶部擬令减成倍繳司馬查內務府有內苑工程令各欠員按交一免三章程乃遣家人赴內務府呈交欠款旋經該府片查戶部該員所交欠欵數目是否相符戶部查交一免三章程係於客秋奏明展限一年凡客歲九月十六日以前欠員准具按交一免三章程交以後欠員不准照此辦理今司馬所欠係在定章以後乃咨交內務府駁令該員遵照舊章交七免三呈繳部庫 
[日人查疫] ○八月初九日薩麻丸輪船由滬回日本日本官聞上海疫癘流行恐有船上人沾染延及本國人民預先咨照長崎口外檢疫所俟該輪船自上海到崎務令停泊口外無論何人均須洗澡一過俾後來者得以遵照故初八日該船本可進口以檢疫停止一日是日檢疫委員逼令各人洗澡時有華婦數名咸畏縮不前內有年輕二廣女聞欲拆散衣服甚至　帶亦須解卻幾致淚下幸有善日語之華人爲之緩頰始允艸艸了事日人云檢疫所分上下男女等處卽使洗澡亦不混亂　又聞該船此次回日果有患病而死之水手一名檢疫官與醫生皆指爲虎列拉疫症日報載云薩摩丸於西歷廿三日午後由上海開出　駛二時許有水夫年三十六歲名黑川大吉忽顏色蒼白吐瀉不絕船中執事知係疫症當以消毒法治之不料至次日午後死去廿五日午前船至港卽行下椗當有吏員及醫員駕小舟入輪船檢騐屍體更用木棉包裹外洒藥水提至岸上騐得實係疫症乃用火葬送之內務省早得電報各地方無不着施檢疫之法誠以連年患此不得不有戒心也　七日又聞原船有駕駛員相繼發病心經痛而下痢不止醫員亦以消毒藥法治之 
[鳩江月色] ○金明府耀奎奉藩憲飭回當塗縣本任明府檢束行裝自省起程於前日行抵蕪湖謁見道憲並拜各寅僚小庄二日旋卽啓行擇於十六日接印○本年下忙錢粮現經錢孟超明府示期本月十五日設櫃開徵是日清晨戶房書吏粮差等齊集署內謁見明府禀　示諭後旋詣錢糧櫃祭禱神祇徵納錢粮花戶捷足先登者咸以掣得紅串爲吉兆○本年梅水泛漲蕪屬玗隄均得保守平穩田地未遭侵沒較之他處已有霄壤之別繼因七月天旱禾稻之葱茂者忽變而爲枯槁遂致熟田少而荒田多大憲月前委員勘騐皖南各岸灾區通盤比較蕪屬尚稱中稔近日稻已登場下忙錢粮啓征在卽各田主紛紛下鄉收租乃佃戶等咸以夏水秋旱稻多空瘦明熟暗荒互相推諉不肯多相南北各鄉比比皆是各田主旣受佃戶之强抗又慮官符之飛催頗有左右爲難之勢也○中秋之夕玉宇無塵銀河瀉影一輪明月升自東方游人已滿街滿巷夫子廟前人跡更多不啻恒河沙數有打鑼鼓者有舞火球者有玩耍各種技藝者莫不逸興飛騰豪情勃發又有閨中少婦踏月泮宮以織手摸石獅子以期宜男者蓮鉤細碎踏徧香塵鬢影厮磨香風飄拂奎星閣更點紅燈數十盞輝映池中無異明星萬點而游人如蟻時則又有爭路打降者因賭鬥毆者以及在奎星閣看燈墜樓者雜亂之聲攪成一片其有名門貴族不出戶庭者家家陳設瓜果爇斗香爲廣寒仙子深深禮拜或且擫玉笛吹琼蕭偷譜霓裳一曲一年明月今宵多誦退之句當浮一大白 
[古潞近聞] ○七月二十九日西海子無量寺恭慶菩薩誕辰大開寺門任人隨喜一時善男信女蜂擁而來白袷紅裙交相掩映入晚廟前演唱蓮花落附近婦女結隊來觀止當鑼鼓喧闐興高采烈忽有張周二姓因事肇衅持刃鬥毆婦女奔逃孩童喊嚷人聲嘈雜如鼎沸騰事聞於曹守戎立飭兵役將滋事者拘到備柬送州隨諭廟中首事人不准演唱○東路廳郝司馬進京引　見奉　旨皁異加一級回任候升○游倉憲之夫人病故於原籍八月初四日倉憲在京都本宅開弔道憲以下不咸往弔唁○通協左營某都戎因事撤任由大憲檄委金君暫行署理○曹守戎於每月三六九日督飭兵弁災署中演練各技賞罰嚴明軍容整肅○有陳文祥者由通州購運木料已在通局納稅矣行至順義縣差役見而垂涎勾同地痞孫五勒索銀兩陳不依具情控諸通永道許觀察立卽札飭該縣查明禀覆核辦○女巫某氏慣以燒香跳神誘人財物愚夫愚婦被其蠱惑紛至沓來有張某者因患虛症亦往求醫巫給藥茶飲之病勢日增幾至殞命家人疑有別故齊往巫家將什物砸毀一空巫赴州呈控張刺史以燒香治病向干例禁所控不准原禀擲還○某甲開設義興雜糧店近因生意蕭條虧折過甚一日索債者蜂擁而至甲計無所出出戶潛逃一時有牽其牡口者有取其油酒者有裝其粮米者祗一轉瞬搬運已空現已涉訟公庭未知州尊如何判斷也 
[謠言宜禁] ○漢市人烟稠密房屋櫛比本年自被水災以後天氣寒燠不常地下濕氣熏蒸　潤若雨房屋高大者尚可移濕就乾至於編戶貧民支板爲屋編蘆作扉晝則爲烈日所烘晚則爲凉露所浥一交秋令疾病叢生無力就醫者惟有向諸善堂乞爲診視而痊愈者甚鮮人心因此惶惶謠言遂以日起有謂八月某日瘟神下降人死大半當急書符咒以解之遂有愚人於黃紙上印成符籙挨戶分贈並言傳一張可免一身之災十張可免一家百張可免一方云云且自書誓於紙尾謊造無稽者願甘雷劈火燒吐血而亡街頭市尾黏貼不少又有謂初二係太白金星出現初四日白晝青天落小雨一陣名爲天哭初五日晚間月宮內落下一物遠莫能辨向南眺望約落於大生善堂之左旁石牌坊下種種謠言雖由愚民無識所致然安知不有異端邪術乘機簧鼓以爲惑衆之計耶嗣是以後官憲禁屠祈雨初二日果得甘霖近日八大行紳董並錢業公所以及善堂有力者皆集鉅金延僧道建醮以祈合境平安而十三日又得雨澤想從此氣候調而疾疫退民情或可稍定矣 
[所聞異詞] ○前報所載闔村受累一則兹接漢友信謂是武昌縣屬葛店鎭之鄰村出有此事前報謂爲江夏縣者悞也合誌數語以　信實 
[三韓剩語] ○漢江之岸忽浪花怒湧高若銀山舟人皆驚駭異常旋見一巨龜扒上沙灘蹣跚而步頭若栲栳尾長尺餘移時仍入水中風浪始息○稻田兩足苗甚暢茂農夫咸忻然以喜謂可免凍餒之憂○近日又有日醫數人來開設藥局延之治疾間或奏功故問津不至無人惟患外症者須用刀剖割云○日婦有患腹腫者舁至醫院醫士以藥敷其腹操刃剖視之婦狂呌一聲卽時絕命○城內東北隅居民偶爾失愼勢若燎原及水龍到已延燒數十家矣事後查悉燒死七人一老翁一幼婦一瞽者四小孩○數日間竊賊繁多經各處巡夜兵執獲十五名皆有行竊實據遂牽出西門臬示○茶園在東門外三十餘里因栽不合法枯槁者多現聘一曉事者冀收桑榆之效培植灌溉頗著勤勞不知能如願否也○仁川所買火輪船已往返釜山元山數次聞其歷年已久朽壞須加修理始能免他虞也○日本小筏輕捷便利其行如飛往來漢江毫無禁止而中國之帆船若駛入漢江則官於當稅外又勒索陋規且須店鋪中人出保以是人皆視若畏途無怪乎日商多而華商日少也○前歲帆船來者不下一百餘號去歲亦有五十餘號今歲則自正月以至七月僅二號推原其故實因稅厘太重船戶等苦無餘貲是以裹足不前也○龍山遷徙之舉尚無定期衆心爲之少慰○東門外十里許有一尼　庵內比邱尼數十人粥鼓齋魚　修正果人若涉以游詞則羣歐之且禀 
 
 

Page 3

 
 
[官以求懲創] ○淫雨後食甜瓜者多患河魚之疾或至殞命○盜警甚多下令嚴責巡邏兵役徹夜不容休息 
[寍波節景] ○寍郡于十六日補慶中秋佳節各項手藝皆停工游玩各衙署差役人等均給假一日胼手胝足之餘逐隊隨衙之暇得以怡情適性游目騁懷是日淸晨近市之處似較往常擁擠靈橋門鼓樓前兩處人數尤衆或肩挑或手携無一不採辦魚肉月餅之類是以吃食店及各肩販之生意較尋常加倍熱鬧午後長春望京兩門外及江東張斌橋雖有龍舟競渡之舉然大疫以來不能興高采烈不過奉行故事故往觀之人亦是寥寥不若往年之繁盛也 
[搶船鬧事續聞] ○本月初二日報錄烟臺附近成山洋面保大輪船失事村民搶刧一節尚有傳聞之誤是事大府因民情太悍搶貨太多聚衆拒捕逼官出結派營前往其時登萊靑兵備　憲盛杏蓀觀察恐軍民相迫易滋事端先派文員前往開導勒令交兇繳贓村民仍復負嵎抗不遵諭觀察不得已親帶小隊百名會同孫軍門前往二十九日馳抵彼處僅繳縣令所出之印結所寫文理甚屬鄙俚乃是鄉人起稿勒令書寫　經觀察反覆勸諭令其繳贓有一地保之兄王永山者倚其年老具禀前來尚稱鄉人並未搶刧輪船貨物實是鄉勇來搶村莊所以拒捕具刁猾如此八月初一日仍屬抗違初二日孫軍門督帶勇役入莊搜捕得布千餘件是日略一搜查不過片刻工夫晚間卽行撤隊回船恐其擾民也所獲三十餘人問供後卽行釋放二十餘人至於鄉中安　如常謠言之傳並無其事若云伶仃婦女有投井自縊服毒者更屬子虛烏有爰亟爲正之 
[情深愛子推暨多方] ○亞聖謂仁之於父子可見父子天性之親未有不疴癢相關者今蒙震澤縣尊張公祖大人印大任諭函敬審籍隸浙江嘉興府海鹽縣爲哲嗣世兄病求痊永保平安俯助英洋一百元委解直東當卽詣關聖神前叩禱溯自公祖下車以來除暴安良政聲卓著仁帡幸隸輿頌臚歡今爲世兄抱恙睠念直東灾况龥告頻仍學道愛人宏其推暨穹蒼眷佑轉瞬之閒定迓祥和於無既除備函收條呈電外謹述情形以爲天下勸　上海北市絲業會館籌賑公所愚弟少欽施善昌謹誌八月十七日 
[局賭又見] ○局賭害人最爲可惡四五年前上海租界地方此種人不知凡幾害人亦不知凡幾地方官憲深惡痛恨將著名害人之各賭棍訪拿到案從重處治於是稍稍畏法不敢公然挾其術以害人迄今爲時已久禁令漸弛若輩故智漸萌相與變易名姓廣設牢籠而無知之輩遂又不免墮其計中近日聞有南市某遭若輩之計誘輸洋千餘元嗣後某知局賭心有不甘央人向之饒舌已允折還了事矣 
[上海巡局瑣案] ○縣署西首同順泰鞋鋪夥周錦堂因事停歇昨日向鋪主王濤索取工資始而口角繼以爭毆旋奔赴巡防保甲總局訴稱小的向在同順泰爲夥中秋節經店主辭歸所有工資未經支取今日向索非惟不付反被兇毆門丁據情禀明馮蓮士直刺飭周明白具禀候核○日前有周阿八者在城隍廟東首教堂內行竊經堂中人拘獲送請巡防總局究懲馮蓮士直刺飭暫交地甲看管候訊明笞責 
[英界公堂瑣案] ○租界定章不許將猪鴨紥脚倒縣扛挑行走設有違犯被巡捕听見立卽拘案請罰昨據十四號西捕稱在路見孟浩乾徐阿惠將猪紥脚倒縣扛抬有違定章拘案請罰孟浩乾供無錫人販猪來滬賣與猪作因特送往不知租界定章以致悞犯徐阿惠供在猪作帮夥由孟客囑同扛猪是實宋二尹隨判孟浩乾罰洋一元撥充醫院經費○錢阿福稱在茶館爲堂倌有高子金嚴順有二人先在裏面啜茗俄又到外面囑我將茶碗移出我以各有堂倌經管未便擅移詎被辱駡吵鬧由捕拘案高子金供爲縫工昨因嚴順有倒茶館啜茗囑移茶碗不依伊反出言無狀致與爭勢嚴順有供與同宋二尹得供之下以釁起細微從寬免究槩行斥釋○一百六十九號華捕稱昨見錢欽氏將糞桶至洋涇浜傾倒有違租界定章拘案請罰該氏供實因連日不見挑糞人來無奈傾倒河中以後不敢宋二尹判罰該氏洋五角撥充醫院經費○前日有某甲禀稱現在裏虹口開烟館旁有某乙擺賭攤商令遷移伊不但不依反敢行凶致被毆傷請爲提究宋二尹閱禀之下謂爾既在該處開設烟館原期賭攤盛則爾之生意亦盛如不許其擺賭攤則爾之烟館何必開在彼處可見所控不實抑或另有別情姑候飭傳該處地保錢孟揚到案查訊 
[法界公堂瑣案] ○前晚九點鐘時法捕房經蘭芳里十九號門牌花烟館　鴇等走報爲流氓携帶白刃恃衆鬧事法捕頭立飭中西通班巡捕及法包探嚴王李三人同往彈壓往時流氓均已逃逸惟拘到銅匠寍波人張春林一人暫押於昨晨解訊據張供在虹口做生意從老北門出城路過蘭芳里口見有多人因亦駐足觀看適一巡捕將我一推撞於對面巡捕身上彼卽稱我爲同黨將我拘押旋據通事沈君轉述昨晚有寍波及山東人口角打架據稱江北人馬夫名溪雲者眷戀一妓名愛林另有流氓亦眷該妓吃醋起見以致打架馬夫業被打傷頭有一孔水曾到案不知以後若何王司馬着將張奉林暫押候核○昨報列法包探王榮培在鄭家木橋堍拘到賭徒張阿五一節昨日解案據張供係本地人做客棧生意昨在鄭家木橋經過不知伊等賭博立在旁邊被捉到案王司馬謂立在賭檯旁何得謂不知賭博當塲拘獲豈可抵賴着枷示二十天以儆賭洋三元充公賭具銷毀○車行主顧秋濤稱西歷前月二十號有文長生拖去東洋車一輛當日未還至次晨將車墊及號衣等交來稱爲肚瀉在法界牆脚大便被八仙橋華捕拘進管押一宵次晨放出車已不知去向故來說明我當卽至八仙橋捕房問過並無此事文長生人本忠厚諒墮別人之計如抵在何處請令伊說出當備洋取贖王司馬詰之文長生仍稱我被拘押捕房車不知被何人拉去王司馬商之祁繙譯官及備捕頭着顧秋濤同句探將文帶往八仙橋捕房查明是日出差巡捕可有爲大便犯章拘押之事俟查明後再行核奪○法捕房昨解瘋子一人到案立而不跪口稱並不犯法詰其姓氏則言語殊屬不倫且有咆哮之勢中西官着將其人送縣辦理○萬盛染坊主沈榮增控張淸源欠銀一案除繳過票銀一百兩外尚欠銀一千三百數十兩張自管押捕房其夥江慶詒屢次投案請保王司馬本准着覓妥當保人到案具保詎張竟無妥保以致尚覊捕房昨日汪復投案請保幷　染坊公所董司事肯到案王司馬謂然則將張淸源交染坊公所董事保去到期可以責令交人而祁繙譯官謂今日原告未到着于下期禮拜四傳到原告再核○前報列萬安樓客棧司帳經榮卿及梅厚卿控案請追銀洋等情經王司馬着將保人喬金山及王雙誠管押追究在案嗣有湖南人陸雲峯代交到銀票二百兩王司馬飭法包探王榮培往收由愼　莊付出英洋二百七十三元二角二分四厘蓋該棧主李起仁欠梅洋二百元經處付過之外尚欠銀六十二兩有零司馬謂今日照帳核算尚少銀九兩光景着爾等兩人合認着將洋一百九十四元給梅領去外又將洋七十九元給經領去所有零洋二角二分四釐亦給梅領去完案○昨報列巡丁拆梢一節該巡丁王小弟金秉雲兩人經人保出昨日由保交案祁繙譯官謂該巡丁屢違租界章程昨日太古上海輪船抵埠該船主遣西崽送洋一百元於某處該西崽坐車前往被彼等攔住以查私爲名通身搜檢巡捕近在咫尺該巡丁並不協捕實爲多事王司馬詰之金王兩人據稱此人於前月二十四日曾經送私被我等拘過士巳充公因之啣恨昨日又有筐籃當卽查看而西捕適到伊通西語不知如何說法西捕將我等拘押祁君謂租界地方未經協捕不能緝私巡丁屢次犯章當爲管押王司馬卽將該巡丁明白開導旋據洋藥局遣差携局員名片請將該巡丁等帶回中西官謂且暫押候再核奪○有利船局主夫婦爭吵一節昨日解案據該船局主葉阿能聲稱妻陳氏時時吵鬧前日爲我弟失業躭擱局內陳氏時以白眼加之前日又復吵鬧因與捕房相近不得不報王司馬將葉陳氏開導着以後安分居家卽着葉阿能將妻帶回管束○西人來四白蘭 
 
 

Page 4

 
 
　　地於中秋節前控張茂榮欠洋二百元請爲追給當經王鴈臣司馬飭法包探傳張到案據稱光緒七年五月間向該洋人借洋已付過利洋二百三十五元至十二年二月間挽中人調處停利拔本每月五元亦巳拔過洋一百三十五元所有前出借據拔摺上載明俟拔淸歸還現爲拖欠兩月拔本被伊控告照算實欠洋六十五元王司馬着張茂榮邀原中到案再核昨日據張茂榮將原中陶子卿邀到陶亦遞呈禀詞王司馬閱後詰問張茂榮所借該洋人之洋可是爾做中人答稱做中是實爲張茂榮來說利息已過其本故挽我向該洋人商酌停利拔本商妥後立有拔摺由張交付以後之事我確不知因奉傳喚是以到案王司馬商之祁繙譯官謂如照原告所稱二年本利毫無何不早往控告　待此時始控祁君亦以爲然着張茂榮將尚欠洋六十五元另具摺子呈交公堂轉給該西人免致後來口舌司馬卽照此轉諭張茂榮着備具拔摺仍以陶子卿爲原中應得簽字於禮拜四呈繳公堂以便轉給張陶遵諭退出 
[代江寗楊樸庵年伯作銅陵章午峯先生翰馨書屋賦餘序] ○嗟乎予忍序章子之賦乎哉章子與子爲文字交往予每有所作雖隔數百里移書商榷盖予之詩文實以章子爲指南而章子亦以予爲能知此中甘苦閒以所作相眎予輒諷誦　置兩人者時或相聚一室把酒論文以當世可與言者之希而同志者之幸有得也往往反覆論難繼以慨歎一窗風雨半壁燈檠共語至夜分未已當此之時其趣悠然直不知有人世事章子年少於予顧先予歿今墓既宿草其孤家祚奉其賦餘三十萹將刻以問世而以弁言相屬嗟乎予忍序章子之賦乎哉予素不工賦且儉於腹笥視章子之揮霍蹤恣誠謝不敏獨怪今世學者腹儉同予不能賦同予顧或藉口於楊子雲之言薄賦爲雕蟲小技是固予所木解夫子雲何人其所謂壯夫則莽大夫也所謂壯夫所爲則劇秦美新類也以彼其言何足稱道若孟堅雖亦附竇氏而知賦爲古詩之流其識實出子雲上知賦爲詩之流則知詩爲賦之源敷陳直言詩之體卽賦之體也溫柔敦厚詩之旨卽賦之旨也依其體而違其旨厥爲無本明於旨而昧於體厥爲無文由本與文而賦之大要立焉其他興觀羣怨遠邇多識詩之爲益賦亦宜爾今觀章子所作論史居多指事類情明鬯通達此卽合於興觀之義海內知言之士讀章子之賦可知章子之深於詩卽可知其他文辭及所著述有無待予之覼縷者第念予老矣畢生精力强半爲舉業銷磨不獲與古作者分一席今者倦游既返跧伏里門白首咿唔寂寥寡和序章子之賦回憶一窓風雨半壁燈檠猶若與章子論文慨歎時也噫　華亭朱昌鼎槀 
[贈金蘭芳校書卽步雲間布衣老叟均] ○燈邊羞怯酒邊嬌乍可相逢意欲消略記夜涼同看月碧羅衫映赤欄橋　可是仙人丁淑英彈棊愛聽玉聲輕何當携得楸枰譜淸簟疏簾坐對卿　校書通奕理　勝侶閒携上小樓花間邂逅兩心投衆中羞喚檀奴字斜倚銀屏暗注眸　彭城仲谷氏草 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十三年八月初十日京報全錄]  
　　宮門抄○山東學政梁　奏接辦歲試竣事並舉辦科試情形摺○臺灣總兵吳　奏回任日期摺○乍浦都統明　奏接任日期摺○杭州將軍恭　奏交卸暫署乍浦副都統印務日期摺○滇撫譚　奏飭派司道辦理善後釐金兩局事務片○皖撫陳　奏報蕪湖關常稅數目摺○又　奏暫革知縣片○又　奏查明奏銷案內未完一分以上各員及續完銀數摺○八月初十日兵部太常寺太僕寺鑲紅旗値日無引　見○掌儀司奏十三日祭　奉先殿惇王行禮○召見軍機　○○翰林院侍讀學士山東學政臣梁燿樞跪　奏爲接辦歲試竣事並舉辦科試情形恭摺仰祈　聖鑒事竊臣自二月初八日接任視事業經陳奏在案卽於二十四日出棚接辦歲試先赴武定次及臨淸東昌除經前任學臣已考八府一州至此通省歲試一律完竣連辦科考先試曹州次曲阜兗州向例以兗屬之鄒縣泗水滕縣嶧縣與四氏學歸曲阜另棚考試至兗州卽照章調考濟寗一州及州屬三縣于六月二十日試竣回省臣所試四府二州文風兗齊爲上此外亦多可造之才是邦十習樸誠肅然就範塲內親監試並無亂號換卷等弊惟東昌查獲槍手二名曹州查　人名均交提調懲辦歲試武童熟嫻弓馬者所在皆有發落日勉以敦品立行安分讀書期副　聖天子培養人才之至意經過各屬地方臨淸一帶其時盼雨綦切曹兗等處膏澤應時秋收可卜豐稔堪以上慰　　　臣俟積牘稍淸卽接試登萊靑等處所有徵臣接辦歲試並科試情形具摺陳明伏乞　皇上聖鑒謹　奏奉　硃批知道了欽此　○○記各提督福建臺灣鎭總兵官誠勇巴圖魯奴才吳光亮跪　奏爲恭謝　天恩仰祈　聖鑒事窮奴才於光緒十三年四月初一日在漳州鎭任內承准閩浙督臣楊昌濬照會得新授漳州鎭總兵侯名貴現經奏准暫緩　陛見應卽飭赴新任供職其現署漳州鎭之本任臺灣鎭總兵吳光亮於交卸後應卽飭回臺鎭本　供職各專責成照會遵照俟侯鎭到營卽將漳州鎭篆卸交接管後尅日馳回臺灣鎭本任供職仍將卸事起程東渡同到任各日期　履歷送查毋違等因准此奴才當於是月初九日交卸漳州鎭篆附船渡臺馳投彰化于閏四月二十日准　臺灣鎭總兵章高元委員齎送總兵印信前來奴才當卽恭設香案望　闕叩頭謝　恩卽於是日任事伏念奴才前蒙　簡調福建臺灣鎭總兵方　駑鈍之才未効涓埃之報茲復仰承　宸命回任臺疆迭荷　恩施彌深感悚查臺灣爲海外重鎭亘長千數百里統轄一十六　屏蔽　南涳制中外舉凡練兵安民開墾撫番護商防海各務在在均關緊要事煩任重自知負荷綦難奴才惟有勉竭愚誠督率將弁隨事認眞整飭邊防營伍實力講　不敢稍涉鬆懈至一切應辦事宜與臺灣　臣和衷商榷隨時禀咨督撫提臣次第舉行兾仰副　聖主綏靖邊疆至意除將到任接篆日期　疏題報外所有奴役才感激下忱理合恭摺叩謝　天恩伏乞　皇上聖鑒謹　硃批知道了欽此　○○乍浦副都統奴才明魁跪　奏爲恭報奴才到省接任日期謹恭摺叩謝　天恩仰祈　聖鑒事竊奴才蒙　恩調補乍浦副都統遂於光緒十三年六月初四日跪聆　聖訓後於六月十七日束裝起程航海南下於七月初七日行抵杭州省城卽於日內准暫署乍浦副都統奴才恭壽派委印務協領文秀將乍浦副都統銀印一顆及一切文卷等項　送前來奴才當卽恭設香案望　闕叩頭　領任事伏思奴才滿州世僕知識庸愚茲　重寄懼弗勝任其乍浦地方乃濵海要隘滿營八旗一切舊制一時舉辦匪易當茲整頓海疆之際奴才惟有竭誠駑駘於　辦各事宜均應曾同署將軍奴才恭壽悉心妥籌和衷商辦以期仰答　高厚鴻慈於萬一所有奴才到省接印任事日期並感激下忱理恭摺奏報伏乞　皇太后　皇上聖鑒謹　奏奉　硃批知道了歛此　○○署理杭州將軍副都統奴才恭壽跪　奏爲恭報交卸暫署乍浦副都統印務日期謹恭摺奏　聞仰祈　聖鑒事竊奴才前於本年五月二十六日承准軍機大臣字寄光緒十三年五月初七日奉　旨乍浦副都統着明魁調補明魁未到任以前着恭壽暫署欽此當將暫署任事日期具摺奏報在案今新任乍浦副都統明魁於本年七月初七日到省奴才謹將乍浦副都統銀印一顆及一切文卷等項派委印務協領文秀齎交新任副都統明魁接收任事所有奴才交卸乍浦副都統印務日期理合恭摺奏　聞伏乞　皇太后　皇上聖鑒謹　奏奉　硃批知道了欽此　○○譚鈞培片　再滇省善後厘金兩局俱係　奏委司道辦理現在布政使曾紀鳳按察使史念祖糧儲道譚宗 
　　京報　第二千四百五十三號　丁亥八月十九日申報附張不取分文 
　　浚均各先後據報接印回任視事自應飭令會同原派司道辦理該兩局事務除分檄飭遵外謹會同雲貴總督臣岑毓英附片具陳伏乞　聖鑒謹　奏奉　硃批知道了欽此　○○安徽巡撫臣陳彝跪　奏爲蕪湖關常稅一年期滿核明收數恭摺具陳仰祈　聖鑒事竊據委管蕪湖關稅務徽寗池太廣道雙福詳稱蕪湖關稅戶工兼收每年例定戶關正額銀十五萬六千九百一十九兩七分五厘盈餘銀七萬三千兩工關正額銀七萬一百四十六兩一錢五分五厘盈餘銀四萬七千兩共應徵戶工正額盈餘銀三十四萬七千六十五兩二錢三分內正額銀兩例分兩季解部盈餘一項則係年滿彚解歷經照辦蕪湖關自光緒十二年三月初一日起扣至八月底止首二兩季徵收戶稅銀四萬七百五兩五錢工稅銀三萬一千三百五十九兩一錢三前經詳奉附片陳明在案茲自十二年九月起扣至十三年二月底止三四兩季又徵收戶稅銀三萬九千五百三十七兩四銀九分工稅銀二萬七千三百兩五錢五分綜計自光緒十二年三月初一日起扣至十三年二月底止一年期滿共徵戶稅銀八萬二百四十二兩九錢九分工稅銀五萬八千六百五十九兩六錢八分二共徵收戶工稅銀十三萬八千九百二兩六錢七分又湖北候補道魏崗胡鐮兩次押解運津糧剝船奉准免稅土貨二成指明皮篙石膏二項應完工稅銀三千六百五十兩一錢三分戶稅銀二百二十四兩八錢一分九厘查津關奉免二成土貨稅銀向准例抵正稅蕪湖關事同一律應請援照例抵統計一年稅項實徵免徵共銀十四萬二千七百七十七兩六錢一分九厘查本屆所徵戶工稅銀較之上屆收數雖屬有增無减而比較原定額數仍屬短收甚鉅惟有督率員吏設法招徠認眞經理以期商賣暢行稅課復額不敢稍事鬆懈除將逐日徵收數目及額支例銷各欵分造細册檢同紅單另行遵限詳送外合將蕪湖關常稅一年期滿收稅數目詳報請奏等情前來臣查核無異除咨戶部工部察照外理合恭摺具陳伏乞　皇太后　皇上聖鑒謹　奏奉　硃批該部知道欽此　○○陳彝片　再州縣經徵錢粮例應儘徵儘解不容絲毫蒂欠地方公欵亦不能任意侵挪茲查有前任歙縣丁憂知縣劉家序徵存各年錢粮正雜正耗各欵銀八百三十六兩零又附儲外銷承抄估變家產銀三十兩零並該縣書院經費洋銀九百五十餘園在任時延不批解卸事後亦不按欵移交迭札嚴催輒復一味懸宕置若罔聞現當整頓交代之時若不從嚴叅處勒限完繳將何以重代務而儆効尤由該營府道揭報藩臬兩司會詳請叅前來相應請　旨將首任歙縣丁憂知縣劉家序暫行革職勒限一個月將徵存正雜附儲等欵銀兩掃數完繳淸楚果能於限內照數全完自當奏墾　恩施請予開復倘仍不知愧奮逾限延不完解或解不足數惟有續請叅追抄產備抵以儆玩愒謹會同兩江總督臣曾國荃附片具陳伏乞　聖鑒訓示謹　奏奉　硃批劉家序着暫行革職勒限完繳餘依議該部知道欽此○○安徽巡撫臣陳彝跪　奏爲查明現辦奏銷案內未完一分以上各員及續完銀數循章繕具淸單　摺仰祈　聖鑒事竊據布政使阿克達春詳稱光緒六年二月奏准戶部咨行條陳籌備餉需案內以各項奏銷地丁爲大宗此後听有錢糧奏銷各依定限令各該督撫一面具題一面先將未完一分以上各員名開具簡明淸單專摺　奏報由部核定處分先行覆奏仍各於題本內將業經具奏各員聲明備核其有具奏後續完者准其奏請歸本案開復庶經徵人員知所儆懼而帑項不致　懸　因通行遵照當查安省錢糧奏銷例限五月詳辦司庫向於四月初八日截數俾得依限赶造如完解到庫在截數以前者作爲已完造報其在截數以後者歸入續辦趕報案內彚辦現奉新章將未完一分以上各員先行奏報其續完銀兩並准奏歸本案辦理所有截數造册以後未經題奏以前續完各員自應一併隨單詳細聲明以憑分別查議等情詳蒙具奏奉部核覆在案今屆查辦光緒十二年分奏銷所有經徵接徵未完一分以上各員及截數造册之後詳奏以前續完銀兩各員照案詳細開單具詳請奏等情臣覆核無異除將奏銷各案另行核明照例具　題外謹將地丁南屯蘆　屯折等項未完一分以上及續完銀數和員名繕具淸單恭呈　御覽所有現辦奏銷循章先將經徵接徵未完各員名開報錄由謹會同兩江總督臣曾國荃恭摺具陳伏乞　皇太后　皇上聖鑒　飭部查核施行謹　奏奉　硃批戶部議奏單併發欽此 
 
 

Page 12

 
 
[光緒十三年八月十一日京報全錄]  
　　宮門抄○諭旨一道錄前○發抄　旨十道○黔撫潘　奏請開復府縣訓導原官片○又　奏調署知府片○滇撫譚　奏新授滇瀋司曾紀鳳抵滇赴任片○黔撫潘　奏叅革知縣片○滇撫譚　奏署理同知知州知縣各員片○皖撫陳　奏查明津貼奏銷案內未完一分以上各員及續完銀數摺滇撫譚　奏署理迤東道片○大臣文等　奏後藏戴琫員缺已飭擬正之缺署理片○浙撫　　奏捐助賑銀請　旨建坊片○滇撫譚　奏留同知州縣各員片○八月十一日刑部都察院大理寺正藍旗値日無引　見○絪貝勒續假十日○火器營奏派盧溝橋演放砲位　派出伯王○召見軍機　麟書崑岡徐樹銘崇光○發抄　盧士杰奏伏秋汛內搶辦各工完竣奉　硃批該部知道欽此○又修理河淸河定河成等閘奉　硃批該部知道欽此○張曜奏徵信册造成各屬先行送部奉　硃批戶部知道欽此○又滕縣民高學禮叩閽案審擬奉　硃批刑部知道欽此○慶裕奏裁减兵夫餉項銀兩奉　硃批戶部知道欽此○劉錦　奏部撥七八兩年報銷覆陳奉　硃批該部議奏單併發欽此○又派員趙沃管理民遺屯田事務奉　硃批知道了欽此○又候選通判舒體元請改獎奉　硃批吏部議奏欽此○又調補庫車同知潘震飭赴新任奉　硃批吏部知道欽此○慶裕奏通化縣屬續懇地畝升科起徵奉　硃批戶部知道欽此　○○潘霨片　再前署撫臣李用淸因候補知府陳鴻賢浮開湘捐局三厘局費與徐兆蘭等一併奏叅欽奉　上諭着革職拿問追賠欠欵其徐兆蘭等三員以陳鴻賢禀請加給三厘局費通融開復並未繳有實銀殊屬取巧知縣禹夢齡徐兆蘭訓導曾森淮均着仍行革職欽此當經臣飭行查明陳鴻賢禀准加給三厘局費悉循舊章辦理並非有心浮開其次解捐尾及經收施在鈺禹夢齡徐兆蘭曾森溎等各欵共銀一萬五千二百餘兩以應給三厘局費銀一萬九百五兩零抵除外尚欠實銀四千七百四十八兩零八分六毫七絲奏明勒限嚴追嗣據陳鴻賢依限完繳由善後局司道請將陳鴻賢等一併開復原官經臣奏奉　諭旨該部議欽此旋准吏部咨查陳鴻賢係革職拿問之員據刑部辦理追賠之案卽審非入已係屬挪移亦應計贓擬罪能於一年限內全完又數未至二萬兩尚可開復如有侵蝕入已情事雖於限內全完仍應計贓科罪减等發落該員提支三厘局費是侵是挪該撫並未詳叙供招擬定罪名咨部核辦其於限內完交銀四千餘兩亦未聲明應否免罪遽行奏請開復核與定例不符等語應請　飭下貴州巡撫查核等因光緒十二年十一月二十二日奏奉　旨依議欽此欽遵知照到臣遵卽轉行去後茲據貴陽府知府員鳳林查明陳鴻賢提支三厘局費係屬援案禀准並非浮開其欠欵銀四千七百餘兩因未照解到黔省實銀核計是以劃扣局費致有叅差實無侵蝕挪移情事應請免予置議取具該革員親供呈由布政使李元度署按察使黃元善署糧儲道袁開弟轉詳請奏前來臣覆查無異可否仰墾　天恩府念陳鴻賢提支三厘局費係援舊案禀准與侵挪入已者不同准照前奏將陳鴻賢徐兆蘭禹夢齡曾森溎等一併開復原官並將陳鴻賢徐兆蘭免其送部引見出自　逾格鴻慈除將該革員親供咨部查照外謹兩片具陳伏乞　聖鑒訓示謹　奏奉　硃批該部議奏欽此　○○潘霨片　再署思南府知府周繼煦調省遺缺查有思州府知府恩綸老成練達率屬有方堪以調署所遺思州府缺查有候補知府裴承鎭勤求治理處事精詳堪以署理據藩司李元度署臬司黃元善會詳前來除檄飭遵照外謹會同雲貴總督臣岑毓英合詞附片具陳伏乞　聖鑒謹　奏奉　硃批吏部知道欽此　○○譚鈞培片　再新授雲南布政使曾紀鳳現已抵滇應卽飭赴新任以重職守其原署藩司之按察使史念祖原署臬司之糧儲道譚宗浚原　糧儲道之准補迤西道陳席珍均飭各回本　俾專責成　迤西道之候補道許繼衡飭於交卸後另候委用除分檄飭遵外謹會同雲貴總督臣岑毓英附片具陳伏乞　聖鑒謹　奏奉　硃批史部知道欽此　○○潘霨片　再臣據署荔波縣知縣方人鈺詳稱據　屬職員蒙玉相呈控知州銜候選知縣覃端模經理書院義塾等事侵欺公欵各情當卽飭傳質訊令其將經　多年之項交割淸楚覃端模堅不承認恃符狡展應請叅辦等情由藩司曾紀鳳臬司李元度查明詳請請叅前來相應請　旨將知州銜候選知縣覃端模革職審辦除咨部查照外謹會同雲貴總督臣岑毓英合詞附片具陳伏乞　聖鑒訓示謹奏奉　硃批覃端模看卽革職審辦該部知道欽此　○○譚 
　　京　報　第二千四百五十四號　丁亥八月十九日申報附張不取分文 
　　鈞培片　再安平同知凌應梧撤省遺缺查有請補龍陵同知前先補用同知覃克振堪以署理又署晉寍州知州張銓調省遺缺查有請補武定直隸州知州馬晉錡堪以署理又署蒙自縣知縣熙珍年滿調省遺缺查有補用同知吳錫璜堪以署理又署祿勸縣知縣蕭宗瑀已據報丁憂所遺之缺查有新選實缺該縣知縣周祖庚應卽飭赴本任據署藩臬兩司先後會詳前來臣到任未及三月例不加考惟查委署各員人地俱各相宜除分檄飭遵外謹會同雲貴總督臣岑毓英附片具陳伏乞　聖鑒謹　奏奉　硃批吏部知道欽此　○○安徽巡撫臣陳彝跪　奏爲查明津貼奏銷案內經徵未完一分以上各員及續完銀數循章繕具淸單恭摺仰祈　聖鑒事竊據布政使阿克達春詳稱案奉戶部咨行各項奏銷地丁爲大宗各依定限令各該督撫一面具題一面先將未完一分以上各員名開具簡明淸單專摺奏報由部核定處分先行覆奏仍各於題本內將業經具奏各員聲明備核其有具奏後續完者准其奏請歸本案開復庶經徵人員知所儆懼而帑項不致虛懸等因歷經遵辦在案安省各屬所徵津貼銀兩司案向撥糧道移知兌收及數查造凡在截數以前移司者奏銷案內作爲已完造報其在截數以後續完移司者歸入續辦赶報案內彚辦現在地丁等項奏銷既奉新章將未完一分以上開單專摺奏報其續完銀兩並准奏歸本案開復此項津貼奏銷事同一律亦應循照辦理現今屈查辦光緒十一年分津貼奏銷的有經徵接徵未完一分以上各員及截數造册之後詳奏以前續完銀數各員照案開具淸單詳請具奏前來除將此案奏銷另行核明照例具題外合將各該屬經徵接徵未完一分以上及續完銀數各員繕具淸單恭呈　御覽謹會同兩江總督臣曾國荃恭摺具　奏伏乞　皇太后　皇上聖鑒　飭部核覆施行謹　奏奉　硃批戶部議奏單併發欽此　○○譚鈞培片　再雲南迤東道崇繕八年俸滿遵例請咨引　見應委員接署俾得交卸北上遺缺查有候補道翁壽籛堪以署理除分檄飭遵外謹會同雲貴總督臣岑毓英附片具陳伏乞　聖鑒臣到任未及三月例不出考合併陳明謹　奏奉　硃批吏部知道欽此○○文碩等片　再查光緒十二年十月二十七日十三年二月初四日奴才崇綱會同色楞額以後藏戴琫頓柱多有結白瑪奪吉等所遺員缺兩次擬定正陪　奏請　簡放於四月初八及閏四月十二等日先後奉到　硃批另有旨欽此交閣抄部文今逾三四月之久尚未接到奴才等業已行查理藩院併因邇年川南暨打箭爐各郵政久弛不特公文多所稽延甚者摺報亦有遲帶卽如奴才文碩此次欽奉四月十一日限行五百里寄　諭一道此較平常馬遞摺報到藏轉遲旬有半月是以查明躭延處所按其稽延時日多寡將該管遊擊何長榮及各屬汛弁兵分別記過摘頂斥責示戒仍聲明此因積習已久整飭之初先朱薄懲後不再加儆戒卽當從嚴叅辦一面咨會成都將軍四川總督提督一體查察整飭各在案惟查戴琫有管束番兵之責官守本難久曠而番性又且愚而多疑遇事稍遲則不免揣測其中或有人故爲勒掯之意奴才等愚以爲於此等處似以默化釋然爲宜因見從前琦善奏請承襲公爵卷內欽奉明發　諭旨卽係先憑軍機處隨摺知會宣示該番較爲妥速嗣後西藏凡有請襲　補各項官缺奉　旨後照例交抄外可否悉仿道光二十七年正月舊式隨摺知會俾該番得以早聆　恩諭之處奴才等未敢擅請祇候　聖裁奴才等爲默化番愚起見冒昧附陳伏乞　聖鑒訓示至後　戴琫員缺已先札飭兩次擬正之員前往署理再奴才崇綱現在開缺合併聲明謹奏奉　硃批着照所請欽此○○衛榮光片　再查順直地方被水成災經臣督同司道廣勸捐輪解直賑濟並將捐銀至一千兩以上者奏請建坊各在案茲據籌辦順直賑捐局司道詳稱據嘉善縣監生孫益善孫雲書仰承先志恪遵母命捐助賑銀一千兩具詳請　旨建坊前來臣查核相符合無仰墾　天恩俯將監生孫益　等故父孫毓瑞母徐氏於原籍嘉善縣地方自行建坊給　樂善好施字樣以昭激勸謹會同大學士直隸總督臣李鴻章附片陳請伏乞　聖鑒訓示謹　奏奉　硃批着照所請禮部知道欽此　○○譚鈞培片　再道府同通州縣等官到省試用一年期滿例應督撫察看才具奏明甄別以肅地方茲查有留滇歸候補班遇缺前先補用同知夏聲曦補用知縣曾樹榮花翎前先補用知州李春霖到省試用均各一年期滿例應照章甄別據署藩臬兩司先後會　前來臣到任未及三月例不加考惟查甄別各員均堪以本班留省補用除將履歷淸册咨部查照外謹會同雲貴總督臣岑毓英附片具陳伏乞　聖鑒再補用知州李春霖係前署撫臣岑毓英未及核辦移交到臣合併陳明謹　奏奉　硃批吏部知道欽此 
 
 

Page 13

 
 
   
 
 

Page 14

 
 
[鄂渚官報] ○八月初四日候選知府薜華培奉直隸總督委辦淮軍轉運局來省禀到候補通判陳桂奉委調辦善後局文案並銷辦江漢關文案差初五日委辦野三壩藥土局候補同知俟喬果候補從九汪瑛昨俱禀辭候補同知何錫章奉委武昌府讞局帮審候補通判王璠卽用縣陳　候補縣竇居恒俱奉委武昌府讞局額外學習候補縣何葆修方瀚俱奉委武昌府讞局學習俱禀見知署坊水縣林元菼見辭赴任候補縣劉超元見辭解三批制錢赴京候補府經歷吳明奉漢黃德道委查漢鎭河街差禀知候補府司獄王權奉委調辦黃陂厘局禀見謝候補從九徐耀宗奉委調查中和門差並銷查崇文三四鋪差禀知候補典史邵世弼奉牙厘局委隨同魯守赴野三壩差遣禀知辭初六日候補巡檢辛澤塤奉委調查崇文三四鋪差並銷沓中和門差禀知初七日候補府魯欲仁見辭赴野三壩藥土局候補通判金講廉禀知辭奉武昌府委巡查江面初八日調辦黃陂厘局候補府司獄王權禀辭赴局候補巡檢席素珍奉委留查崇文五鋪差禀知初十日試用知府喬聯寳來省禀到 
[睆垣官報] ○八月十三四日南陵縣張源溱禀到委署懷遠主薄任兆焜辭行候補巡檢黃焯禀知丁內艱又丁培基由中丞札調騐看自六安州差次回省 
[邗江官報] ○八月十四日泰壩錢司馬敬曾興化縣劉大令德澍周大令十釜　到揚十五日工部呂正郎鼐臣過揚拜會十六日戴鹺尹其厚王鹺尹紹脩同委總局五成鹽價差唐鹺尹　委總局稽核差 
[禁食青蛙] ○寍紹台道薜示　本年疫癘盛行　灾殃甚爲慘酷　須知霉雨過多　水族最易染毒　青蛙生長稻田　世俗呼爲護穀　並無害於人間　螟螣且能驅逐　或處屍棺之下　飲血倍形齷齪　所以生息蕃滋　厲氣亦能致疫　捉者惟利是圖　食者恣饜口腹　不特感患疾病　殘忍之年必促　自應及早戒除　修德消災禳福　倘敢故違不遵　飭縣責懲受辱 
 
