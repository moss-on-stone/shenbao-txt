# 1904 - 292 - 4911321

 

Page 1

 
 
[湖廣總督張宫保奏請試鑄銀幣片]  
　　再中國向來官民行用俱係生銀各處平碼參差並不一律遵用庫平其成色紛歧名目繁亂以致錢商市儈得以上下其手操縱漁利於商務民用均有窒礙現與各國訂立商約均有中國自行釐定國家一律通用之國幣一條聲明將全國貨幣俱歸畫一卽以此定爲合例之國幣中外人民應在中國境内遵用以完納各項税課及别項往來用欵惟完納關税仍以關平核計爲準等語是釐定國幣爲當今第一要義惟查從前各省所鑄銀圓均仿照墨西哥銀圓之重合中國庫平七錢二分因中國從前尚未有釐定畫一幣制之議所鑄龍圓專爲行用各口岸抵制外國銀貨進口起見並未爲釐定通用國幣起見本屬一時權宜之計臣前年與劉坤一會奏曾經陳明七錢二分重者係依傍洋銀辦法現旣與各國定約畫一銀幣近年來朝廷通籌博議詢及外人毅然有考定幣制之思此誠通商便民之要術一道同風之盛軌自當别籌全國通行經久無弊之策溯查光緒二十五年冬間京城正擬開設銀圓局以銀圓應重若干慶親王奕劻軍機處户部及盛宣懷與臣屢電詢商上年臣在京時財政處户部復與臣詢商及此臣均持攺用一兩重銀幣之說而議者或慮一兩銀幣難於通行不知各國幣制皆由自定彼此不相因襲中國一切賦税皆以兩錢分釐計算而地丁漕項爲數尤爲至纎至繁每縣串要不下數十萬張每人丁漕多者幾兩幾錢少者幾錢幾分幾釐幾毫幾絲幾忽畸零繁重若攺兩爲圓實難折算折算較寛則花户以爲加增必然滋閙若折算過繁則積少成鉅州縣豈能認此賠補之數種種窒礙斷難全國通行計全國民人納銀於官者以地丁漕糧爲最多其人數爲最衆其銀數爲最繁丁漕不攺是全國畫一銀幣之說仍係託之空言竊謂今日鑄全國畫一之銀幣自當以每圓一兩爲準出入均按十足紋銀計算查各國均自有幣制或用磅或用馬克或用佛郎或用盧布不相沿襲其本國境内人民及外國商人來至其國貿易者無不遵用但使國家定其程式昭示大信收發一律均作爲十成商民斷無不遵用流通之理如各省通行共知新定國幣出入均作爲十成明白簡便自然不願更用生銀迨生銀旣廢罷不用此項國幣其銀色自無九成十成之分若現定者旣名爲國幣然仍仿墨西哥銀圓成式以庫平七錢工分爲率則歴年墨圓已操積重之勢中國權力事勢斷難阻使不行况幣制旣定每年公家出納及商民交易所需不止萬萬而各局所鑄至多不過數千萬我之鑄數有限而彼之來路無窮是不啻轉爲墨西哥銀圓暢其銷路漏巵日廣流弊無窮萬萬無此辦法臣反覆籌思非實在試辦但憑議論懸揣羣疑聚難辯駁紛紜莫衷一是若俟財政處鑄造行用之章程一定頒行各省設有窒碍殊難更攺悔不可追莫若先由外省試辦其操縱更正較爲活便查從前中國從未自鑄銀圓官欵亦從未使用係由臣在廣東時奏明創辦試行有效始漸推行兹擬卽就湖北鑄造庫平一兩重銀幣先行試用以覘商情民情兼體察各國商人情形出納利弊行之而通則奏請勅下户部裁酌推行利在全國行之而不通則湖北當收回另鑄所有賠耗工火傾鎔之費湖北任之虧耗亦尚無多而從此中國貨幣輕重之所宜以及攺换收發之難易利病昭然可有定論兹擬試鑄銀幣共分四等最大者重足庫平一兩其次五錢其次二錢其次一錢文曰大清銀幣照從前銀圓式清文居中漢文環之其餘洋文及省名年分計重若干龍紋花樣均酌照從前銀圓式樣無論收發皆照湖北藩庫平核算出入均作爲十成紋銀歸官錢局經理收發以杜吏胥挑剔需索之弊凡民間完納錢糧正賦及關税釐金一切捐項曁州縣報解司道局庫一應欵項均照藩庫平一律折算與向章並無妨碍如有向章應解交平餘火耗税費者照舊補足繳納則一切官吏胥役自不致多方阻撓而在商民並無新加耗費俟將來各省通行此項銀幣應准搭解部庫充餉約計每圓扣除工本火耗必可盈餘數分自當核明鑄數將所得盈餘報解户部以昭核實至舊日各省所鑄七錢二分重之銀圓及墨西哥之銀圓消流民間者其數至鉅應仍聽其行用惟新鑄一兩重之國幣定價務取畫一而舊日銀圓旣與墨西哥銀圓式樣輕重相同其平色高下易錢若干自應仍隨市價漲落聽其自然則與新鑄國幣判然有别行用各不相妨於各省銀圓局鑄造之工本亦並不吃虧自可無庸收回另鑄俾免商民疑慮致擾市廛且如此則仿洋式之銀與國家定制之幣輕重貴賤大有軒輕尤足爲導引商民重視國幣暢行國幣之輔助除飭官錢局妥愼經理先行試辦暫行用情形隨時奏陳外理合附片奏明伏祈聖鑒勅部立案施行謹奏 
[諭旨恭錄]  
　　九月初四日奉上諭十月初一日孟冬時享太廟朕親詣行禮後殿著派載灃行禮兩廡著派德夀德茂各分獻欽此 
[電傳宫門抄]  
　　晚晚九點鐘京師友人專電告知本館云九月十三日皇上召見軍機大臣及徐世昌 
[日鹵敵物]  
　　昨日清晨本館得日本東京專電云華歴九月十二日日本大本營得滿洲軍火某統領報捷電音内開此次旅順後路之戰我左翼陸軍奪獲敵人器物計野戰所用之砲彈四千九百二十顆裝運野戰砲所用火藥之車十一輛洋槍五千三百五十四桿洋槍所用之彈七千八百顆刀二十柄义九十二柄工程兵所用之鐵鏟二十兩軍士外罩之衣三百五十六件行軍所用之大布篷八十五頂 
[旅順近聞]  
　　華歴九月十二日東京來電云此間某領袖報館近接烟臺電音悉攻擊旅順之日軍邇來收效甚速九月初旬俄軍曾來襲二龍山麓日軍所築營壘日軍並并不拒敵反發砲擊轟山上俄軍所鑿之濠旋得將山占據因之鐵路大橋及前面某山之巓亦不能守此山之巓約距二龍山四百八十米突迫近俄營識者言此地將爲日後扼險之一得之極可喜也計日軍此役共傷失五十人之譜初四日將近十點鐘時遥見有俄國滅魚雷艦七艘駛出口外閱數分鐘時復見二艘銜尾而來遂互相併駛近小平島左右攻擊日軍兩翼旋見日軍艦隊駛出遂遁入港中日艦逐之約一小時將其全數驅進口内方轉舵而旋是日日軍復發巨彈十枚以擊俄艦有砲艦適當其衝身被三彈一毁 
 
 

Page 2

 
 
其烟囱二彈墮於機器房先是有俄艦名竭而耶克者寄泊谷口迤東嗣爲日砲猛逼移泊衛陽砲臺之隂以作屏蔽邇來俄軍屢屢襲擊日軍所設防營均未得手此間日聞隆隆之聲大都俄人以阻日軍冀得堅築防壘也初八日午前見有俄國滅魚雷艦四艘潛出口外惟不久卽駛回 
[蒲石難下]  
　　華歴九月十二日東京來電云日前日本參謀部員詰一被擄之俄弁詢以蒲石河何以如此難下答曰蒲石河防堵之固幾與砲臺不相軒輊欲攻陷之殊非易易也 
[封漭嚴厲]  
　　華歴九月十二日烟臺來電云刻有日員甚多駐於帽島不時偵察情形以阻旅順俄人傳遞消息并攔截潛運軍需入内之路 
[開埠息爭]  
　　日本東京某日報云華歴九月初旬得中國京師來電悉藏事了後中國爲俄日修好起見已决意將伊犁新疆兩省開作通商口岸 
[三韓日示]  
　　華歴九月十二日日本東京來電云駐紥朝鮮之日本總營曾宣布一示略謂嗣後開礦采薪等事均須經日官允准方許工作蓋羣聚一處人多易啓肇亂殊於軍務有妨 
[善會義舉]  
　　華歴九月十二日英京倫敦來電云頃者德國紅十字會中人宣言俄國紅十字會今復請其援助將於邑而果司克地方建立醫院一所并創設載運受傷兵士之火車卽日本亦須受同此惠云 
[班王嗣位]  
　　華歴九月十一日德京柏林來電云出封包旁雪西利之阿爾方查親王爲前奥斯屈立亞司親王之長子現已嗣西班牙王位矣 
[不認久佔]  
　　華歴九月十二日英京倫敦來電云刻下印度官塲不認有佔據春丕七十五之事云蓋前此英國曾有此說故爲是以辯之也 
[政務處遵旨籌畫駐防旗人生計並嚴禁漢人陋俗摺]  
　　政務處大臣和碩慶親王臣奕劻等跪奏爲遵旨議覆仰祈聖鑒事七月二十八日軍機處鈔交山東巡撫周馥奏籌畫駐防旗人生計並嚴禁漢人陋俗一摺奉硃批政務處議奏欽此原奏内稱青州德州兩處駐防情形困苦現飭省城高等學堂師範學堂青州中小學堂蠶桑學堂皆選旗人肄業將來學堂及格概予出身擬將官山荒地應招墾者酌撥認墾其離駐防窵遠之地亦准地方官酌給凡有志讀書務農者照行並准隨處貿易不分畛域如有事犯由所在地方官審理應得罪名仍照旗人本例辦理並請令各省酌量仿辦各等語查八旗生齒日繁生計日絀疉經臣工條奏多以屯墾爲言每因道遠費鉅人情不便欵項不繼屢議輒止今該撫擬在山東駐防就近撥地認墾並准隨在貿易其有志讀書者選入各學堂令其教養有資導以四民之業輕而易舉近而易行籌慮甚爲周妥應請准其試辦並將辦理情形隨時咨報以備考覈各處駐防不甚懸殊如能一律仿辦實於旗人生計大有裨益擬由臣處通咨有駐防省分督撫會同各將軍都統體察情形妥籌興辦至原奏所稱事犯由地方官審理罪名仍照旗人本例一節向來旗民交涉案件例由理事廳審軍流徒均折枷杖笞鞭責道光五年協辦大學士英和等會籌旗人疏通勸懲奏内請許旗人在外居住卽經申明所有笞杖徒流軍各例應照民人一體辦理查屯居旗人原有照民人問擬之例自應查照成案無庸分别旗漢致涉紛歧又原奏内稱漢人婦女纒足敝俗相沿應嚴定禁令擬將此後命士以上其家有未經纒足再行纒足者卽以違制論由部定例通行各省出示諭禁各等語竊謂律設大法禮順人情現今風氣開通况經明詔宣示因勢利導便而易行似不必嚴定禁令溯自欽奉懿旨中外感頌搢紳之家已多遵奉該撫所云奉行不過百分之一諒係指偏隅編户而言習俗視貴族爲轉移人情以便利爲趨向此後應由地方官隨時善爲勸導自能逐漸感化無庸多設科條所有遵旨議覆緣由是否有當理合繕摺覆陳伏乞皇太后皇上聖鑒訓示謹奏奉旨依議欽此 
[補述樂平閙事情形]  
　　江西樂平縣匪徒擾亂經上憲調兵至睦樂村剿辦情形歴登前報兹得南昌訪事人郵示江西巡撫夏椒軒中丞電請代奏稿係八月十一日未調兵前所發備陳各節詳確無遺足補前報所未備因照錄之其文曰北京軍機處王爺中堂大人鈞鑒江西樂平縣前因小學堂經費不敷該縣知縣杜璘光與城紳議定抽收靛捐西鄉産靛最多鄉民不服兼城鄉紳士意見齟齬又有東北鄉匪棍夏病意綽號夏混天麻子乘機鼓煽莠民將學堂打毁兼及教堂新買房屋并鹽釐各卡此六月初九日事也當派候補道朱子春帶勇前往督同府縣查辦並將杜璘光撤任該縣紳士情願交兇賠欵懇求寛辦並指夏病意爲此案要犯朱子春飭拿未獲該犯竟敢造謡糾衆圖抗杜璘光下鄉彈壓不遵於七月十六日擁衆持械入城營勇抵格互有傷夷亂黨遂放火燒燬典史署頤門縣署清白堂紳士教民各家亦有波及官弁幸俱無恙得信後飛調九江道瑞澂並陸續抽撥常備續備各軍水師砲船馳往聽候調遣現據禀報亂民漸皆解散惟夏病意仍糾衆據村圖抗該道於初七日督兵前進嚴拿首要相機懲撫並飭各營扼要分駐以防竄逸俟得續禀再行詳細奏陳並將辦理不善之員一併參處伏乞代奏奉電旨夏峕電奏具悉著卽嚴拿首要分别懲撫仍將各處教堂認眞保護毋稍疏虞至辦捐苛細致釀重案各員著一併嚴參欽此 
[使星昭潤三誌]  
　　鎭江訪事人云襄辦練兵事務兵部左侍郎欽差大臣鐵寳臣星使蒞潤之後業將各防營逐一簡閱其中以續備新湘五旗爲最武威六營次之八旗練軍二營則技藝旣極生疎步伐又不整齊心滋不悦隨向副都統奇健亭統制再三詰問統制默無一言初十日晚鐘鳴六下時星使在舟次傳見鎭江下游釐捐總辦胡志雲太守詢問一切歴三點鐘之久始辭出翌晨將象山雱山都天廟各砲臺形勢照成小幅以便携入京師進呈聖覽至所携各隨員均住鈞和艦中不准登岸亦不許地方官供應卽星使飮食所需亦俱自備清風亮節殊足欽矣 
[懲役恤民]  
　　揚州訪事人云署甘泉縣白朶卿大令蒞任以來頗多善政而尤以詞訟案　隨到隨審隨審隨結膾炙人口日前發出示諭一通其略云照得安民必先除害而與民爲害者莫過於衙署書吏差役其很毒甚於虎狼機詐狡於狐鼠倚勢作威擇肥而噬其尤甚者傳人差票到手被告固受其恫嚇索詐原告畏其顚倒是非亦不敢不聽其需索人證傳齊不卽禀到必先講定使費謂之堂事滿其慾壑方具禀報到否則卽私相管押欲見官而不得欲回家而不能磨折多端苦難言喻是以本縣於下車之始凡出差票必先查所傳人證住址遠近酌定限期回銷如至期不到或查有私押等情立予嚴懲數月以來該書差等尚知儆懼惟訪聞需索之風仍未能凈絶除由本縣密訪查辦外合亟出示曉諭 
 
 

Page 3

 
 
爲此示仰軍民諸色人等知悉本縣每日必升坐大堂審案約歴二三時之久如有以上各情准被擾之人至大堂階下指名喊控本縣立卽提案訊明重懲 
[整飭營規]  
　　松江訪事人云駐紥章練塘鎭之江南提標前營守備王守戎近以所轄某汛弁遲報皖梟過境經江南提督楊鏡巖軍門查知立飭撤任遺缺委城守營上塘汛鄭仲安千戎前往署理旣而署左營千總許千戎未經請假貿然挈眷赴滬由守備某守戎禀請中軍何雪門參戎轉禀軍門亦卽撤任並斥出營伍所遺員缺委白鶴港裁缺把總趙把戎接署蓋錄其繪畫汛境輿圖營績也 
[金山匪患]  
　　蘇州訪事人云近日松江府屬金山縣治洙涇鎭有著名梟匪孔祥林孔祥森二人率黨横行經某營弁勇馳往驅逐梟黨恃衆拒敵開槍擊斃領哨高有才當由縣主蔣瀾江大令由松電禀撫轅撫憲端午橋中丞立飭飛划右營管帶黄子馨副戎率領師船二十七艘星夜馳往相機勦辦 
[梟目投誠]  
　　蘇州訪事人云吳江縣治盛澤鎭梟匪頭目石鏡子近經蘇捕營管帶胡豐齋游戎招降已於上月下旬某日禀知鹽捕營統領孫少襄軍門轉禀撫憲端午帥允如所請責令効力贖罪以息衆喙而慰輿情 
[蘇垣獲盜]  
　　蘇州訪事人云日前府署發審局提訊某案盜犯供出盜夥汪三匿蹟胥門外某烟館中本月初九日天將破曉吳縣李紫璈大令不動聲色飭差恊同某營勇丁前往掩捕汪不及奔逃當場拘獲大約一經訊實卽當按律以懲矣 
[死有餘榮]  
　　安慶訪事人云八月某日安徽常備右營軍士在城外校塲操演時突有槍彈飛出悮中武備練軍周天焜旋卽殞命事後合營練軍念切同袍每人願出洋銀四角賻之棚頭哨官各出洋銀十元八元不等常備右營出銀百兩又照陣亡例給卹餉十年每年六十兩共計一千數百金存候家屬來省具領臬憲濮紫泉廉訪實爲此軍統領慨然思有以激勵將士更撰文祭之其詞曰光緒三十年八月丙辰安徽武備練軍習武於城外校場時常備右營演火器距離里許一卒飛彈直出誤中練軍兵士周天焜之臂翼日天焜以傷殞聞嗚呼惜哉天焜太湖人負少年勇敢之氣籍隷兠鍪思以武功顯今不幸卒於非命年甫二十修短之際未始無憾雖然有志之士恒不惜殞其身以報國家矣事變起倉卒至毁裂肌膚以死卽謂之効命疆場可也子愧治軍之疏哀天焜之厄請於大府將以隊官之禮葬立碣其阡並爲誺之曰其死也突其死也倐忽夫誰爲之禍福旦夕之不測青春不奄白日易匿皎皎英髦無忝壯烈 
[邗江小志]  
　　揚州訪事人云九月初四晚大芝麻巷某客棧内有男女歡會事安係某姓家童養媳爲翁姑偵悉跟蹤而至得以雙雙拘獲隨唤坊保交由巡警兵解回中局由發審委員鹽運司經廳龍參軍研訊判令將女掌頰數十交翁姑帶回男笞臂二百棧主張嫗掌頰六十下棧屋發封兩淮運司印信歴年旣久字跡模糊前由恩新甫都轉詳由督鹽憲奏咨更鑄夏間馮鹺尹溥解餉赴都爰飭至禮部投文具領當由大部發出交鹺尹齎回本月初五日已詣憲轅呈繳騐收矣○蔡三者梟黨中巨擘也迭經上憲訪拿皆被漏網甘邑快役畢某被禁囹圄亦因此案兹聞蔡匪近因患病泊舟邵伯某鄉爲虎字營管帶黄君偵悉出其不意率隊前往得以一鼓成禽本月初二日護解來城詣運轅禀報都轉適抱清恙隨發甘泉縣署覊禁聽候派員會審○揚州府余石蓀太守於上月下旬買棹至下河興化高郵各州縣查勘秋災兹已勘畢隨於本月初二日回署○兩淮聽鼓各員賦閒者多類皆貧苦上年又將坐薪裁去無差者更覺窘迫萬分運司恩都轉因創爲每月課吏一次俾得奬者得以稍補饔飱九月分報考者計共九十餘員題爲任官惟賢才左右惟其人論○揚城徐凝門内曾文正公祠春秋兩季由地方官例祀外兩淮鄂湘西皖四岸運商復置牲醴公同致祭本届擇初五日舉行仍照章於前一日邀集各商齊集演禮屇期各具衣冠前往行禮洵煌煌盛典也 
[招告棍黨]  
　　流氓小徽州及大眼毛毛之黨羽陳毛毛綽號還陽毛毛及張和尚等由上海縣汪瑶庭大令訪拿到案前晚升堂訊究陳供稱小的並不與小徽州同逃且亦不知小徽州現逃在何處張供稱大眼毛毛在浦東開設小茶館雇小的爲夥某日局員老爺訪拿伊卽逃逸小的恐日後被其滋詐故將茶館看守今已奉諭發封叩求明鑒大令飭均收押聽候出示招告 
[懸金緝盜]  
　　昨日英美等國租界公廨讞員黄耀宿司馬發出牌示懸掛頭門其文曰准青浦縣來函以船户周國昌從杭州裝綢縀二十七箱行至楊扇村澱山湖遇匪船三隻約二十餘人身帶九龍袋持械搶去縀子寗綢九箱又綢七十餘包衣包二個大小洋銀數十元函請查緝如能贜匪並獲每名賞洋銀百元决不食言等因除飭緝外合行牌示仰請色人等一體知悉如能將眞正贜匪並獲每名當賞洋銀百元决不食言此示 
[虹口獲盜]  
　　盜匪劉金寳談步金萬阿三宣阿富均江北産曾糾黨行刼又袋角某姓家金銀首飾衣服等物匿蹟虹口某里前晚被包探倪順泉朱桂生偵悉帶領夥役執闥而入一併拿獲帶入捕房捕頭令押候解送公堂禀請讞員黄耀宿司馬訊辦 
[上海官場紀事]  
　　前署上海縣知縣戴子邁明府運寅於昨日由省來申命駕詣道縣各署分别禀見拜會○前日保甲總巡朱森庭明府詣蘇松太兵備道轅禀請病假三日昨日已期滿遂禀明銷假○昨日奉賢縣郭子華大令重光因公來滬先詣蘇松太兵備道轅謁見道憲袁海觀觀察察旋至上海縣署拜會主縣汪瑶庭大令迎入花廳茗談良久而别○昨日清道局委員陳明府宗雍因公詣縣拜會縣主汪大令互談片時然後辭出○翰林院庶吉士葉子封庶常江蘇候補縣金潤生大令均於昨日詣縣署拜會 
[馬路工程局紀事]  
　　南市馬路工程局總辦翁子文太守前命捕頭將十六鋪裏街各小販所設貨攤一律驅逐各攤主終不免有安土重遷之意前日聯名投局籲恩不知能如願以償否○馬路工程局總辦翁子文太守前命捕頭於每日午後將各華捕帶至附近隙地如法操演現又飭知與教習人等一體伺候以便親臨簡閱 
[南市捕房紀事]  
　　前者鎭江人凌吉庚陳連庚將萃豐馬頭春風居粥店租與同鄉人劉春書劉旋以虧本逃逸前日凌陳行經馬路中突與劉遇向之理論扭訴捕房捕頭令押候解送馬路工程局禀請總辦翁子文太守訊究 
[美租界瑣事]  
　　昨日小流氓羅毛毛乘脚踏車至西華德路追風逐電得意洋洋偶不經心將女郎張阿照撞仆於地碾傷其面猩紅　染幾如雪地胭脂適爲七百四十號巡捕所見一併帶入捕房捕頭見阿照傷勢尚輕令羅給養傷費若干從寛釋出○前日夜半時北河南路第三百八十九號門牌某姓馬房忽然火起幸卽救護僅焚去草稻一堆然亦險矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
華利　又　開往長江等處　麥邊行 
這臣　又　開往神戶横濱　老太古 
泰順　又　開往烟台天津　招商局 
江永　又　開往長江　招商局 
金華　又　開往寗波　太古公司 
致遠　又　開往香港省城　招商局 
海定　又　開往汕頭厦門　招商局 
安平　又　開往天津　招商局 
[九月十七日出口船禮拜二]  
吉和　輪船　晩往長江　怡和行 
塘沽　又　開往膠州　美最時行 
豐順　又　開往福州　招商局 
[九月十八日出口船禮拜三]  
錦茂輪船下午往鎭海舟山石浦海門老公茂 
 
 

Page 9

 
 
[宫門抄]  
　　八月二十九日户部宗人府正白旗值日無引見德公假滿請安溥侗長庚各續假五日皇上召見軍機大臣皇太后皇上於明日辦事後還頤和園駐蹕本日已刻皇太后皇上升乾清宫英國使臣薩道羲帶領水師提督訥威勒覲見○九月初一日禮部太常寺正紅旗值日無引見善豫王福祥各假滿請安熙貝勒續假五日吏部呈進月官卷皇上召見軍機大臣○初二日兵部太僕寺廂白旗值日提督衙門引見二十二員正黄滿九員正黄漢二員侍衛處十八員兩翼二十八員裕庚薩保奏請開缺振貝子續假五日崇中堂續假五日志公假續十日睿王請假五日皇上召見軍機大臣及特圖愼提督衙門奏左營參將胡焕文遊擊王金鈺督率署都司袁得亮等帶同弁兵在左安門外等處拿獲結夥持械槍傷事主搶劫盜犯盧山兒卽盧長山王二卽王興惟老楊卽楊子梁李四等四名又拿獲結夥持械搶劫行人盜犯王連貴等二名均請交刑部○初三日刑部都察院大理寺廂紅旗值日無引見候補三品京堂唐紹儀到京請安裕庚薩保謝准其開缺恩銘公修墓請假兩個月亨公陸潤庠各請假十日皇上召見軍機大臣及唐紹儀○初四日工部鴻臚寺正藍旗值日無引見岫林謝授侍衛班領恩皇上召見軍機大臣及崇夀 
[鄮山眉黛]  
　　寗波訪事人云前行劫奉化縣大橋航船之盜犯尹得勝被獲後解經鄞縣高子勛大令悉心推鞫直認不諱因飭釘鏣收禁在案日前提案覆訊忽盡翻前供惕以嚴刑依然狡展乃飭還禁獄中俟緝獲餘黨然後質訊○鄞縣高子勛大令訪聞境内向有一種無業流氓藉端詐擾貽害羣黎特飭差役密訪查拿務獲懲辦洵安良除暴之方也○鄞屬陶公山前有賭棍開設花會縣主高子勛大令查係地保忻東仁得規包庇立飭傳案研訊笞責之下發押刑房旋經人禀求保釋未識大令允如所請否也○邇來甬上落花生油價值漸昻目下每百斤需洋銀十四元四角推原其故由於到貨旣少銷塲又暢所致惟桐油一項銷路漸稀各行存貨較多以故市價日見平減每百斤僅售洋銀十一元四角煤油則價值稍鬆美孚牌每箱已减至二元九角矣 
[上海縣署瑣案]  
　　今夏流氓金鰲鱗糾同錢大慶袁子山張德甫强劫本城彩衣街某寡婦逼醮未成經蘇松太兵備道袁海觀觀察訪聞札飭上海縣汪瑶庭大令拿獲首從各犯四人訊明管押擬將金照例懲辦前晚飭提覆訊金錢袁張各求恩宥大令判各發攺過所收押八月期滿責釋○西門外保甲巡防局員某君函送販賣幼女金銀珠之粤人楊子清阿唐到縣大令研訊之下銀珠供稱年十五母故多年向隨父親金吉甫居蘇州胥門外本年三月父親帶來滬上躭擱西門外胞姊家近被父親賣與楊子清聞身價洋銀八十七元然從楊奶奶前已由父母許字同鄉楊姓叩求明鑒阿唐供稱楊價賣此女由顧阿大邀小的爲中保女父曾在賣身據上簽押楊供小的前在虹口開設烟館閉歇後遷居西門外徐將女賣與小的由顧姓與阿唐爲中曾出洋銀八十七元嗣被地保查知來歴不明禀局送案今將徐賣女據呈電大令憶及有某姓控楊奶奶串拐女孩價賣一案疑亦楊所拐飭差至官媒處帶楊奶奶至案嚴詰之下供稱丈夫楊德清於四月某日回廣東迄今未返大令命楊當堂辨認供稱並不相識大令飭將楊奶奶釘鐐候辦楊與婦叩頭求恩大令笑而詰之曰近來誘拐男女孩之案皆係粤人萬難寛恕遂判令將楊責三百板婦釘上脚鐐分别收所阿唐交人保出銀珠暫發官媒看管 
[浦東保甲總巡局紀事]  
　　前晚本邑浦東保甲總巡謝岳松明府督率差役勇丁巡查各叚在某烟館拘獲甲乙丙三賭徒詰知線勇某丁爲之窩庇因命一併管押聽候訊懲○女郎姚田元行經某紗廠門前被卜全生小明卿等三無賴攔住調笑向之理論反被捩傷左手因投控保甲總巡局總巡謝明府立飭提案研訊判令各責三百板枷號示衆 
[英美等國租界公堂瑣案]  
　　陳唐氏訴稱本月十七日傍晚七點鐘小婦人將道勝銀行洋銀五元之鈔票一紙倩陳根林兌换現洋銀陳卽携往新閘路素識之大吉祥烟紙店兌换店夥顧榮祥給以洋銀四元小銀錢十枚轉交小婦人收用不料次日包探錢少蘭忽持票帶陳至小婦人處聲稱此係僞票不應混用小婦人見所持者係匯豐銀行鈔票並非原物據實告之隨被錢探傳至捕房捕頭始知大吉祥遣夥持此項假票先至新閘路五昌小錢莊兌换小銀錢致被察破追究來歴妄指小婦人偕陳持往兌换不知小婦人當時所兌者實是道勝銀行鈔票不知何人掉换今已解案尚求察奪陳供陳唐氏將票倩小的持往大吉祥兌换小的並不識字惟覺當時之票其式較起案者略小紙色亦異餘不知情顧供店主以小的悮收僞票責令賠償並倩小的持至五昌小錢莊兌换小銀錢致被識破尚求明鑒襄讞委員孫耳三明府謂大吉祥旣收僞票不應妄指他人姑念生意中人從寛免辦商之英總領事署繙譯官德爲門君判罰洋銀六十元餘人一併開釋○前者包探石金榮拿獲對　賊姚雲高劉裕天解案請訊讞員黄耀宿司馬因贜未吊齊暫行管押昨日石探將姚劉及在法界提到與姚劉相識之李子香姚春山解案請究原告陸錦山訴稱在大馬路開設洋貨店日前姚劉來購銀質對時表論價未成而去迨後檢點已被竊去金質對時表一枚當卽追獲交與二百零三號華捕在姚身畔搜出原贜因卽解入捕房今已解案請爲究辦石探禀稱小的詰知姚劉窩頓榮華棧曾起出元色湖色洋綢各一疋三轉湖縐若干丈均係竊贓其元色洋綢已質得洋銀三十一元係大馬路三百十四號門牌某洋人所失曾携原樣來對明府詰訊之下洋人齎呈元色洋綢一疋明府騐得與起案之綢果相符合問其如何被竊稱此綢從外洋運至滬上閱時未久姚劉卽來行竊乞賜究懲李姚同供小的與姚劉在洋船上相識不知伊等竟係小利一流人物及抵滬後伊等借住榮華棧與小的不通聞問明府判將姚責三百板管押二月劉責一百板枷號兩禮拜李姚交人保釋起案之金表洋綢分給失主領去○周玉衡投案聲稱借庽石路級陞棧前日偕棧中茶房何阿平出外購物迨後何先回棧串同張雲福冐取鎖匙入房撬開竹籃竊去金表一枚計值洋銀八十元金練一條值洋銀三十元包金銀臂釧一雙值洋銀八元報由包探金立生一併拘獲解案請究何認串竊不諱惟稱尚有倪阿二同竊今彼已逃逸無蹤明府判責張三百板枷號一月何責二百板贜給周具領○一百三十四號華捕解胡阿生至案禀稱前日此人扭住曹根桃肆意毒毆故由小的解請訊辦曹供小的與胡同在客利西客館服役前日有陳桂福者行竊白塔油被控到案事後胡以小的不應作證致相扭毆明府判令將胡責三百板○匪人陳國華前因犯案收禁西獄二年兹已期滿由管獄西人解案請照原斷遞解回籍明府著免子遞籍再行收禁六月 
[法租界捕房瑣案]  
　　羅翰英訴稱前向日新增洋貨號購羽綢一箱共三十疋計價銀二百數十兩運往香港銷售因派司號數不符被海關查騐西人察出一併充公請向店夥王長林詰訊王供當羅來購時並未言明運往香港致有此悮讞員陳楚生大令著交保出外理楚○鄉人某甲販牛來滬在日暉港登岸雇人牽至租界中每牛一頭出小洋銀一角有李金泉者與潘阿坤互相爭攬扭入捕房解案請訊某某等牛行 
 
 

Page 10

 
 
主錢洪卿關順卿陳炳文陳九梅同稱李係小的等各行所雇潘不應强爭求恩　辦大令飭將李潘一併交人保出候傳李父東生訊核○設阿金前以水裝入洋瓶妄稱龍興洋行香賓酒向人求售被行中西人察出送案請懲大令訊究之下殷稱此酒小的向姚金來買得大令著押候提姚質訊姚諉爲向掮客某甲買來大令飭一併管押著將甲交案候核○汪元慶趙子琴前因借欵涉訟旋有周月庭者投案請附追田單大令研訊之下以周毫無憑據顯係妄控著押候嚴辦兹周自知不合深爲悔悟昨日大令命提到案著具安分結交人保釋○某魚行於七月某日失去洋銀一百元疑縫工周增泉所竊送案請追大令飭暫行管押昨日行夥陸少甫投案求免大令准之著將周交陸帶去○扒竊吳阿春行竊莊良浩衣袋内皮夾一枚内儲洋銀七元當票一帋計衣服八件報捕查知當票己售與張阿和昨日解案請辦大令判將吳枷號七日責三百板張罰洋銀二元 
[江蘇學台唐大宗師經募紅十字會捐欵第七批清單]  
　　長州縣教諭錢福津洋四十元零一角談子成洋一百六十元陸義經洋五十元隱名氏洋十元無名氏洋五元王福植薛夀衡董莊雅烏程張荔園王愼思芝盦氏陳福田豫康莊蔡記茶行公正茶行誠泰茶行廣順茶行恊和茶行無名氏吳世美茶號郁恆懋茶號汪瑞裕茶號嚴德茂茶號洋各四元華德本堂洋六元陳嵩記洋五元黄養糜陳復本華紹記洋各三元丁鰲丁義莊懷橘書屋穎川主人餘慶堂籌義莊洪存耕堂無名氏吳馨記茶莊同和逸茶棧查始　茶號方兆泰茶號周餘慶堂汪苕生汪胦白張一爵林賢書屋華德儀堂陳樂記陳聞一洋各二元裝熙琳趙公館顧姓隱漁居士王泰來張源祖世德堂王其鈺正豐永殷占元　梅溪蔣鈺如無名氏李祿　宋公祠吳震元陸豐裕金芹香汪仁溥蔣愼餘多富貴徐教倫堂沈天盛昌沈玉樹堂張同順恆利棧金家祿汪　臣德隆豐舁茂　留餘堂管無力生郭文耀震生裕潘詠雩埀祿堂吳一　周蘐潘鈞芬野莩薺陸延益李祿夀續厚軒許陳孟記開知之陳見一陳季昌洋各一元恆茂興漆號洋二元不留名洋四元胡藴記洋一元潘第芬洋六元陸培本培悉培勳洋合三元高濤成濤功洋合二元彭望恕望鄴洋合四元沈和沈濤合一元潘榮豐潘介　汪　之黄文虹棧洋各五角歐陽鴻書張霸虞洋各四角義源洋三角佳蓮室費廷　申瑾洋各二角陳芝仙費廷瑚洋各一角○丹陽教諭徐世勳洋十五元訓導武中彦洋十五元馬有康胡　洋各四元　鑑吳焕辰景鳳梧洋各二元韓灝林兆昺荆聽訓丁繩祖楊守知徐國藩景復徐元昺趙瑞豫貿國榮王鑫山胡允恭林炳　林瓏文韓保衛唐邦治魏有本林亮采江夢花朱淵貢儒珍周熙錫殷桂芬陸文灝潘禮輿張從藝吳寳森吳作舟洋各一元○無錫縣學惇叙堂洋一百五十元繭行洋四十元詳南滇洋十元日中棧仁昌仁興陳裕太洋合二十角繭行平和仁南人和異同春土棧薛惠記顧榮益過仁厚高啓秀隆太源寳大長裕泰源義洋各二元周春暉堂洋五元病速愈經德洋各三元楊養雲和樂萬歴堂聚順清芬敬修自　同茂號畢鴻盛彭心　郭仁辛世恩蔣聲揚鄒雨薌無名氏郭海初振凡源興高源太源昌洋各一元無名氏洋十元内有小洋十角念欽堂修敬　友李恆豐華仁夀過研雲居袁源隆森太鴻吕大昌永茂洋各五角袁龔梅洋十角顧樹玉洋六角秦仁記洋四角過餘德愛樹朱滋德錫卿方寳儉斗南主人洋各半元○金匱縣不留名洋十元東林學堂洋五元樂善生如不及齋張洋各二元愼修居張崇厚堂蔡陸　記鄒國清范雲記强義莊强瑶芝朱心記黄文軒黄寅初鄧履坦無名氏陳伯賢陳大金王　素堂貽善堂浦各一元怡悦齋施張愼餘張鄒叙張惇裕張秀軒愼餘堂洋各二元成泰　行恆隆裕行洋各十角寳善子無名氏黄卓如萬昌　徐述祖倪廷康洋各半元無名氏洋六角鄒九臯洋五角惇裕行洋四角强心記强修記實清華高源泰行恆益泰行源泰行縊興行永生行王少記鴻泰行義泰永長興泰聚記安泰升裕泰裕泰盛愼康嘉泰錢丹　張子登丁紹虞華味一　雲卿尤信記王梅修華伯蔭奏錦裕洋各五角丁芹軒方耀庭鄒敦五鄒立人朱鎬姚大田周源欽汝弼陳啓秀寳江夀樂善堂大昌慶豐恆大夏恆順洋各三角錢順福錢佩　吳聘之般敬齋兪萬和吳晉記白慶平屠子江王胖觀王東觀王連觀張順慶鄒敬義鄒公勳鄒公正陸肇記王恆之王錫魁鄒承武鄒順太程　捷華　蔡蔭居三惜齋秦　孝虞爾玉顧寳玠陸志成　因均張崑毓全斐任琤虎華蔭　華慕仙華昧辛華擔慮華昌夀華容錢華承綍華明村陳寳善陳嘉樂程善記程華裕程善蔡愼德過肇錢基昌華錦亭楊煇　楊嘉鈺倪建卿倪　卿倪戰栗華振洲姚國英姚國俊洋各二角華廷贊廷弼洋合四角朱學濂姚鐘瑋葉珪洋各一角○荆溪縣學洋十元葛　霖洋十元徐樹勳洋十元汪錢澂洋三十元本學虞生洋二十元宜荆鹽棧洋四元汪夀鋆洋二元吳魁軍王鎔經程乃猷王德培潘清華周宗儒任有章吳葆棠李希文任鼎新程乃續周志成丁鏡人盧鑑瑩洋各一元范　范彬范廷颺玉年洋合二元陳時敬籌宣洋合一元張宗海吳國賓張貢珍丁鍔章陳燮培許際寳楊翰楊其昌　之培許廷珩黄　朱英洋各五角潘振　許子　各四角吕啓允張希載王企堯洋合一元胡宗泗潘子楨許灝徐時毓史鴻　洋各三角[  上海萬國紅十字會同人謹啓]  
 
 
 

Page 11

 
 
   
 
 

Page 12

 
 
   
 
 

Page 13

 
 
三月二十四日繳咨回工四月内准吏部知照准其起復咨留豫河候補二十九年兩屆霜清安瀾防汎出力案内奏保俟補同知離任歸知府班後加三品銜該員才具開展辦公勤奮歴經差委均無貽誤堪以請補下北河要缺同知與例亦屬相符仍不積各班之缺如　兪允照例試署年滿果能勝任再行保請實授恭候欽定如不勝任仍卽調回另行遴員接署以重河防除查明該員並無河工分賠銀兩造具履歴清册分咨吏工二部查照外所有更補河工同知員缺緣由理合恭摺具陳伏乞皇太后皇上聖鑒勅部議覆施行謹奏奉硃批吏部議奏欽此 
[監察御史劉奏爲邊防大員溺職營私有誤大局據實紏叅摺廿四日]  
　　江西道監察御史臣劉汝驥跪奏爲邊防大員溺職營私有誤大局據實糾叅恭摺仰祈聖鑒事竊維天下之患莫患于名爲邊疆無事而其實有潰　腐敗之憂强鄰日耽耽以伺其旁而邊境之吏又復蹂躪之脅迫之以堅其外向之心則隱患將不可勝言雖賢者無以善其　蓋徙薪曲突所以銷患于未萌而恣睢驕蹇之役夫斷不足以膺邊寄也乃臣所聞庫倫辦事大臣德麟龐然自大喜怒無常于界務商務概不講求惟日以駿削邊氓爲事内以劣幕丁某徐某爲心腹外以巡捕梁姓金姓等爲爪牙其居間說項則繙譯色楞扎布實左右之貪婪驕縱狼狽爲奸謹撮其尤不法者爲幾皇太后皇上臚列陳之庫倫所屬四十七卡倫其總管扎薩克各官員荆係五年期滿如防務廢弛者始隨時叅撤該大臣不察賢否以危詞恫嚇之又授意家丁爲之關說曰奉大臣堂諭有重金可以贖罪否者且叅撤之各官員進退維谷卒納賄一萬二千六百餘兩其事乃寢蒙古僻處荒徼官場酬應與腹地不同除羊隻　馬外向不知到任過山爲何事該大臣由庫倫赴恰克圖時勒索台上鈔錢八十萬串名曰下馬紅又現銀三百六十兩名曰門包稍不如願則鞭箠及之其尤爲背謬　沿途徧索官妓無以應之則漁獵兵弁子女以爲快地方支應向有定章該大臣取求無　以修理衙署爲竹頭木屑勒索十二甲商家至數萬兩有奇車臣漢部落恊理台吉那順以舊章爭之反大攫其怒竟予褫革自是盟長王公敢怒而不敢言徵收之制向係二十而取一二十八年前大臣豐陞阿辦理房鋪捐當由各甲首自行包辦不假吏胥之手商民戴之該大臣以統捐爲名牛一頭馬一匹不論瘠肥駿劣捐銀一兩有奇羊毛氆氇絨氈等項亦且倍蓰之名曰歸公實則肥己庫倫駐防一營原設兵丁二百五十名查巡鄂博保護洋商不缺一額尚以地廣兵單爲慮該大臣裁去原額五十名以家丁充之而糧餉鹽菜則盡入私槖一有緩急何以應之查例載邊差人員如無翎枝者准戴翎枝並加换頂戴差滿回京仍復原職是于激勵將弁之中仍寓愼重名器之意該大臣威福自擅家丁四五十人皆賞戴四五品頂翎以與蒙古王公抗是不啻爲虎傅翼也適以啓外人漫易之心王章何在國法何存蒙古向宗喇嘛教亦曰黄教哲布尊丹巴呼圖克圖者黄教之宗主也國人崇奉之謂之活佛俄領事之在庫者亦以籠絡活佛爲目的其權力直與泰西教皇相埒該大臣傲不爲禮反輕侮之不知是何意見庫恰地方向無鉅商大賈該大臣以爲此可以壟斷之也出贜欵二萬金開設萬福成銀號多錢善賈賀客盈門其鋪夥姚魁尤爲該大臣所親暱驚馬鮮衣來往朔漠間公然馳驛而姚魁遂藉此盤踞要津廣通聲氣以爲納賄招權之地蒙古有倡妓名自行車苓枝草者納垢藏沔之所也該大臣物色得之大加青眼興之所至則日夜忘返而幕客家丁亦皆隔舍　呼一無畏忌冥頑如彼柔媚如此此　化曰光天之下斷不容狐兎縱横魑魅嘯聚也伏思庫倫地當孔道逼近强鄰自日俄開釁以來鶴警風聲人心惶恐稍一不愼則全局風將動摇身爲大吏不安集撫綏之是務又從而茶毒之一旦困獸思鬭迫而爲挺而走險之謀此豈國家之幸事耶擬請飭下公正大員認眞查辦亟去之以爲大吏不法者戒邊局幸甚天下幸甚伏乞皇太后皇上聖鑒謹奏奉旨欽此 
[浙江巡撫聶奏爲請補選缺知縣摺廿五日]  
　　頭品頂戴浙江巡撫臣聶緝槼跪奏爲君補選缺知縣恭摺仰祈聖鑒事竊照准補台州府寗海縣知縣陳承澍開缺另補光緒三十年三月十八日奉旨後五日行文按照限减半計算扣至四月二十日作爲開缺日期所遺員缺係繁字簡缺前經聲請扣留外補在案查銓選例載知縣攺教撤回廻避所遺選缺係進士卽用與候補分班酌補輪用進士卽用卽將進士卽用前與卽用本班合爲一班酌量請補卽積候補正班之缺各等因上次天台縣知縣張紹愷攺教遺缺以候補爲止今寗海縣知縣陳承澍開缺另補遺缺應歸進士卽用班前與進士卽用正班人員酌量請補臣督同藩臬兩司逐加遴選查有卽用知縣張介祿年三十七歳山東安邱縣人由光緒辛卯科舉人甲午恩科進士引見奉旨以知縣卽用欽此簽分析江二十年十一月初六日領照到省因鎭海救護海船失事案内保准補缺後以同知直隸州在任補用並加四品銜在案據布政使翁曾桂按察使李希杰會詳前來臣查張介祿年力正强才識明達以之請補寗海縣知縣缺實堪勝任與例亦符如蒙兪允該員係領照到省卽用知縣今請補知縣銜缺相當毋庸送部引見謹會同署理閩浙總督臣李興銳合詞恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
[浙江巡撫聶奏爲揀員請補簡缺知府以資治理摺廿五日]  
　　頭品頂戴浙江巡撫臣聶緝槼跪奏爲揀員請補簡缺知府以資治理恭摺仰祈聖鑒事竊照浙江處州府知府趙亮熙開缺另補於光緒三十年三月十八日奉旨後五日行文按照限减半計算扣至四月二十日作爲開缺日期所遺員缺係專難簡缺前經聲請扣留外補在案查定例道府同知直隷州知州通判知州如係奉旨命往或督撫題明留於該省候補並試用人員因軍營出力保奏儘先補用並著有勞績保奏奉旨先儘補用遇缺卽補者均無論應題應調應選之缺令該督撫酌量才具擇其人地相宜者悉准先儘補用又撤回選缺知府應先儘記名分發人員請補不准於摺内聲叙人地未宜如記名分發無人始准以各項候補前先候補正班人員酌補各等因今處州府知府缺應先儘記名分發此班無人於各項候補班前候補正班人員内酌量揀員請補查有正途出身之候補知府傅澤鴻年六十八歳湖南湘鄉縣人由咸豐辛酉科拔貢遵例報捐同知指分浙 
 
 

Page 14

 
 
江試用領照劉省海運出力保准補缺後以知府補用遵例報捐免補本班以知府歸浙江候補班補用請咨赴部光緒七年五月初十日蒙欽派大臣騐放領照回省試看期滿留補繁缺又因歴辦海運出力保准補缺後以道員前先補用並加三品銜丁憂回籍服滿起復二十一年十月十八日領咨回省據布政使翁曾桂按察使李希杰以該員請補處　府知府會詳前來臣查傅澤鴻幹練老成辦事核實以之請補處州府知府缺實堪勝任與例　符如蒙兪允該員係候補知府請補知府銜缺相當毋庸送部引見惟係捐歸知府班補用之員仍令試俸三年理合會同署理閩浙總督臣李興銳恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
[浙江巡撫聶奏爲已故知縣虧短交欵請旨革職勒追以重庫項摺廿五日]  
　　頭品頂戴浙江巡撫臣聶緝槼跪奏爲已故知縣虧短交欵請旨革職勒追以重庫項恭摺仰祈聖鑒事竊查各州縣交代一經算清如有虧短欵項即行依限掃解不容延宕兹查有已故前任於潛縣知縣鄧之鍈交代案内計虧短司庫光緒二十九年地丁正銀一千五百六十四兩零耗羡銀七十八兩零餉餘銀七兩零十五年緩徵地丁正銀六百四十七兩零耗羡銀三十二兩零餉餘銀三兩零二十九年契税銀八兩零二十七年糧捐錢二百六千零二十九年糧捐錢一千二十八千零二十八年學堂經費錢二百三十九千零二十九年學堂經費錢二百二十六千零又糧庫光緒二十九年漕項正銀一百六十九兩零耗羡銀一十三兩零漕截正銀五百九十五兩零耗羡銀一十二兩零二十八年漕項坐支項下减平銀九兩零二十九年漕項坐支項下减平銀九兩零迭經札催已逾叅迄未掃解實屬膽玩據布政使翁曾桂會同督糧道陸襄鉞轉據該管道府揭請叅追　來相應請旨將已故前任於　縣知縣鄧之鍈卽行革職勒限該家屬完繳清欵如再玩延另行從嚴叅辦謹會同署理閩浙總督臣李興銳恭摺具奏伏乞皇太后皇上聖鑒訓示謹奏奉硃批著照所請該部知道欽此 
[大臣延奏爲循例揀補尚膳副並膳房拜唐阿差缺摺廿五日]  
　　奴才延祉跪奏爲循例揀補尚膳副並膳房拜唐阿差缺恭摺仰祈聖鑒事恭查嘉慶五年六月欽奉諭旨東陵西陵所有應行送京引見之茶飯香燈拜唐阿等俱係微末之差道路遥遠往返不無糜費嗣後遇有缺出著交各該管大臣揀選奏補不必送京引見以示體恤等因欽此又道光七年四月欽奉諭旨茶膳副委副内管領等缺祇係金頂虚銜若概令咨送引見資斧未免拮据嗣後著照該處茶膳拜唐阿之例專摺奏補毋庸咨送引見等因欽此欽遵各在案昭西陵出有膳房拜唐阿一缺奴才揀選得閑散拜唐阿朱克圖堪以擬補裕陵出有尚膳副一缺揀選得領催豁隆堪以擬補俟命下之日奴才照例分咨吏部户部内務府查照辦理謹循例恭摺奏聞伏乞皇太后皇上聖鑒謹奏奉硃批著照所請該衙門知道欽此 
[駐藏幫辦大臣鳳奏爲奴才酌帶弁勇赴察選練成軍並報起程日期摺廿五日]  
　　奴才鳳全跪奏爲奴才酌帶弁勇赴察選練成軍並報起程日期恭摺仰祈聖鑒事竊奴才前於拜摺叩謝天恩後卽將募勇各事宜赶緊料理查署四川督臣錫良議覆桂霖籌藏三端之奏請由幫辦大臣招募十人駐紥察台居中策應原摺卽言山川險遠料械俱爲難運且以番情猜嫌或往反帶兵入藏輙生疑阻故謂募勇不宜驟多奴才仕蜀有年深悉川民脆薄之軀甫抵打箭鑪遂有喘促　瘃　患徼外寒凍日夕思歸夫以不習水土之人居處弗安欲教練以爲勁旅未易得逝並查桂霖檄行察台委員查覆據稱察地狹小不産榖麥遠從滇境負運率在十餘程之外勞費過重今若募勇一　營應請分駐乍了江卡碩板多曁察台等四處庶兵食不致缺乏等情奴才因與錫良晤商現就川省武備學堂揀用速成科卒業生數人又在巡警營挑選勇丁百人配帶一營槍支藥彈等件隨同奴才前往俟在巴塘一帶精擇習勞茹苦之士募足五百人之數到察後概照新式操法講求戰術如其人果可用糧果易辦則增募以倍之俾免新集之師卽致分紥多處礙於訓練錫良甚以此議爲是核與前奏之案用意亦屬相合兹已商辦就緒奴才定於八月初八日由成都起程俟行抵打箭鑪廳卽赶備烏拉迅速前進復念奴才衰庸疎質恐於藏務毫無裨補惟此不敢逗遛推避與事必求實之心期以上對君父募勇駐察本同創始一切措置曁營制餉章均於到察後再行詳晰奏陳理合將酌帶弁勇起程赴察日期恭摺具陳伏乞皇太后皇上聖鑒訓示謹奏奉硃批知道了欽此 
[兩廣總督岑奏爲請補鹽大使以裨塲務摺廿六日]  
　　頭品頂戴革職留任署理兩廣總督臣岑春煊跪奏爲請補鹽大使以裨塲務恭摺仰祈聖鑒事竊照廣東𡑒白塲大使連夀慈丁憂遺缺係在丁憂病故項下前此部選隆井場大使一次之後照例扣留外補有丁憂本日可計歸四月分截缺是月僅此一缺毋庸製簽業經咨部扣留應照例章請補查鹽大使補缺例應以候補委用捐納候補委用捐納候補委用議叙各一人按班挨補此内第二捐納到班如捐納無人揀用捐輸仍先用捐輸先並先插用分缺先之人又定章鄭工新海防各花樣皆以五缺爲一週凡以五缺計算一缺二缺連用新海防遇缺先三缺用海防先無人以鄭工遇缺先抵補四缺以海防卽海防先輪用無人用舊例遇缺先無人用舊例遇缺再無人過班接用各項班次一人各等語廣東鹽場大使係於捐輸班插用分缺先之後以新班遇缺先黄以勤請補大洲場大使爲止其次之楊金輝補東界場大使係實缺服滿分發人員照例不積各項班次之缺今𡑒白場大使一缺自應再用遇缺先人員查有新海防遇缺先補用鹽大使席裕昆現年三十六歳係江蘇吳縣人由監生遵新海防例報捐鹽大使指分浙江試用並捐免保舉因浙省停止分發攺指廣東光緒二十七年十一月初五日欽派玉大臣驗放覆奏奉旨著照例發往欽此十一月十九日吏部給發限照復遵新海防例捐遇缺先補用免試用起程赴粤於光緒二十八年二月十三日到省奉准吏部過班知照係光緒二十七年十二月二十日行文按照限减半計算應以二十八年二月初五日作爲新班到省日期係免試用人員例不 
 
