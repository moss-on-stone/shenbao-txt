# 1900 - 69 - 4909666

 

Page 1

 
 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸工昻是以　　核定實價洋銀五圓諸君子有留心乙部者請臨三馬路申報館申昌書室選購可也此布 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閲者不便爰會通兩家之書撰爲是編用筆謹嚴叙事詳備方今國家崇尙實學稽古之士允宜家置一編惟惜坊間所印均係删節之本又字畫纖小讀者憾焉今墆葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兑此佈 
[挽回扭俗宜先整頓官塲論]  
　　昨日本報紀潤州官塲紀事第二節云二月初六日爲常鎭通海道長久山觀察攬揆良辰闔郡文武官僚齊赴轅門恭祝觀察頒出手諭曰鄙人外任以來從未受僚友餽送禮物想早爲諸君子所共知况大堂懸有牌示衆目共覩此牌想係相沿舊俗聊爲肆禮虚文然究未免近俗且若不廢肆禮則根株不净將來難免影射流弊也彼此相見以誠相交以道不如并此肆禮而去之庶爲大雅合禮也挽回習俗砥勵官方願與諸君子共勉之執筆人閲之曰有是哉觀察此舉雖尋常俗吏亦不難爲之而卽小可以見大觀察其將有功世道哉方今世風靡靡踵事增華錢財輕於泥沙精力疲於酬應虚文日盛實際愈虧推原其故要皆自官塲開其端而人皆效之馴至於積重難返故官塲一日不去夫虚文民俗卽一日不返夫敦厚嘗見大吏一有冠婚喪祭之事屬員無不各竭其財力爭相獻媚儘有因一事而一省之官之囊槖爲之罄者推而下之一郡之官受一郡之餽送一邑之官受一邑之餽送佐貳雜職則受一鄉一鎭之餽送此猶曰非苞苴也非賄賂也殊不知賄賂苞苴之事卽因之而開世固有不肯受苞苴賄賂之名而不能不行其苞苴賄賂之事下之不敢公然奉於上者恐露苞苴賄賂之跡也一逢冠婚喪祭之事則正可藉此以伸其忱悃是則下之奉於上者亦樂乎上之有事可借爲終南之捷徑而上亦藉此以爲搜刮之計此風一開無論冠婚喪祭皆有餽送卽尋常生辰亦必祝賀故官塲有三節兩壽之説三節者端午甲秋歲杪也兩壽者指官之與太太也若有老親在堂則更三壽四壽不等雖大員不必皆以此爲歛財之計而屬僚則不敢稍有缺禮卽無意於獻媚而公分之派亦必難免非但官塲如此甚至保甲效尤以括鄉民之錢更爲可笑無論餽送之事跡近苞苴爲官塲之陋習卽無謂之送迎酬酢亦覺太繁夫上下之情誠貴乎相通而不宜隔膜大吏自當日日延見僚屬然皆因乎公事之有所稟承而非虚文之僅言晉接也今乃一行作吏者無不脚靴手版輿馬喧譁非迎送夫上司卽同僚之拜謁終日忙忙精神疲憊而謂於民事其能盡心否乎不僅此也一官之來爲之洗塵一官之去爲之祖餞一官之過境餽送下程酬酢日煩所費日侈當局者雖苦其勞而傍觀者反生其羡於是有慕官塲學官塲者一若非車馬衣冠之焜耀不足以驚鄉里也非山珍海錯之雜陳不足以言筵宴也非酒地花天酣歌長夜不足以聯交誼通聲氣也積習相成莫知所返更有較官塲爲尤甚者雖學官塲者有以階之厲而究爲官塲之有以開其端今觀長觀察之却餽送除套禮誠足爲當世法官塲苟皆如觀察之所爲庶學官塲者亦皆黜華崇實而民風可以返樸乎 
[本館接奉電音]  
　　昨日午前京師飛電傳來上諭一道敬謹譯侠○二月十六日奉上諭華金壽著補授工部右侍郎兼管錢法堂事務其所署工部左侍郎著李殿林兼署欽此 
[鐵路近聞]  
　　天津訪事友來函云東三省鐵路早入俄人掌握兹聞由奉天至京師一路亦歸俄人承築俄國駐津之武員倭馬克氏已偕薩寳實洋行某洋人及工程師等於本月初二日三點鐘時乘火車到天津不知所爲何事然各處工頭一聞此信無不爭先兠攬以冀得沾餘利也 
[召募成軍]  
　　漢口采訪友人云前江西臬司陳雨人廉訪奉旨簡充南洋練軍大臣卽委員就漢陽漢口各募勇四百名原籍應城縣募勇二百名合成一千名札飭張君逹夫管帶而以武進士張君子雲副之禮延劉价人茂才襄理文牘日内就後湖雷祖殿給發號衣軍械行將訓練成軍矣 
[教習易人]  
　　杭州訪事友人云浙江巡撫劉景韓大中丞前以海防各軍改練洋操需用教習咨請正任南洋大臣兩江總督劉峴帥遴選陸師學堂高才生充當教習本月初旬某日南洋咨送學生四人到省中丞重加考騐派趙德馨爲軍裝局教習汪昆田派往新右軍潘慶麟派往新前軍湯盤派往新左軍責令教練軍士務改舊觀 
[學堂招考]  
　　天津訪事友來函云大營門外自前歲創設學堂迄今已歴三載所有肄業諸生中西學術均已斐然可觀上月某日直隸總督裕壽帥親臨考騐擇其尤者給予文憑以備派赴美國遊學藉資考證所缺之額現已另行招募充補矣 
[觀察騎鯨]  
　　紹興訪事友人云浙江行營營務處前雲南鹽法道鍾厚堂觀察念祖去冬在台州防次督剿土匪墜馬中風乞假回里醫治數月不稍告痊正月下旬陡患寒熱精力益以不支延至二月初十日亥刻竟賦仙遊部下軍民同聲悼惜 
[示安民教]  
　　鎭江訪事友人云常鎭通海道長久山觀察訪聞屬下各縣民人入耶穌天主等教者甚多深恐民教不和釀成事故近日繕印剴切告示飭發各縣大張曉諭曰爲剴切曉諭以安民教而杜猜嫌事照得中國自開海禁與各國通商以來外國耶穌天主等教流人中華民間多有入教以堅爲善之心然教雖外國之教民仍中國之民一切户婚田土鼠牙雀角仍聽地方官爲之審理教堂志在勸善向不干預詞訟而教民意在向善亦不得藉教横行今本道訪聞所屬各縣入教之民爲最多深恐不明此義恃教妄爲以致釀成事端除通飭各該縣認眞查察嚴密防範外合行出示剴切曉諭爲此示仰民教人等一體知悉須知耶穌天主等教均屬勸人爲善旣已入教更應孳孳向善固不得藉教欺人而未經入教之民亦不得因其入教稍涉歧視自示之後無論民教均應各安本分營生毋得心懷疑貳互相猜嫌致滋事端倘敢故違一經訪聞或被告發定卽拘案照例究辦斷不能因已入教稍涉寛縱本道爲期民教相安起見故不憚煩言諄諄告誡該民教等應共體此意各守要分愼勿言諄聽藐致干法究本道實有厚望焉其各凛遵毋違 
 
 

Page 2

 
 
特示 
[諭禁習拳]  
　　天津訪事人來函云意合拳亦名義合拳起自山左蔓延於直隸之大名順德等府邇者津郡亦有此風閭巷頑童自負男兒好身手輾轉傳習略不避人督憲裕壽山制軍以邪説惑人特派撥馬隊一哨在海大道下及營門外三義莊何家口及東樓西樓各村畫夜輪流巡緝風行雷厲有犯必懲某日復出有示諭云自示之後如或陽奉隂違一經拿獲其在塲教習此拳者杖一百流三千里習拳者杖八十流三千里云云似此法令嚴明彼好事之徒當不敢以身試法矣 
[舉襄肇禍]  
　　紹興訪事友人云有鮑某者世業鹺饒於資向住山隂縣北鄉高車頭前年在會稽縣東鄉小臯埠市得沈姓老屋大加修葺美輪美奐氣象一新不意遷居未久遽赴泉臺家中人擇於本月初八日舉襄先期門前泊有祭船三艘遍綴綵毬目迷五色中設香亭錯彩鏤金玲瓏無匹每船雇清音一班臨流歌唱餘韵悠然岸上高搭祭棚燈綵奪目并恐人多擁擠易肇禍端預赴餘姚稟請右營陳守戎率帶標兵三十名親臨彈壓適是日天氣晴明入夜祭船祭棚光衫煥發恍如不夜之城遠近士女聞此風聲踏月來遊愈聚愈衆標兵竭力攔阻游人不服反唇相稽兵怒扭住三人送入鮑室聲稱次日解官究治遊人咸抱不平一擁而上與兵格鬥奈兵各執軍械致被擊傷多人旋以衆寡不敵兵始棄械而遁鮑族知衆怒難犯立將所拘三人開釋然内有一人已受傷甚重恐不免有性命之虞矣當兵民互鬥時喊聲大震鄰近村人誤爲火警爭舁水龍赴救旣至始悉標兵行兇之事恨恨而返事後鮑族以鄉人聚衆逞强赴會稽縣控請踏勘緝辦而鄉人亦約集五六村擬聯名赴紹興府協兩署呈繳標兵所棄軍械并稟白原委求賜伸寃不知將來如何了結也○ 
[逸犯訊供]  
　　蘇州訪事人云寄禁崑山縣獄之巨竊姚金亮於上月二十八日之夜越獄脱逃旋經縣差某甲在青浦縣境朱家角緝獲本月初十日崑山縣諸大令押解至省十一日正任蘇州府升任直隸永定河道彦詠之觀察督同襄讞委員升坐發審局大堂研訊姚犯供訴前情略不隱飾詰以越獄情形供稱正月二十八日用瓦片磨鬆釘頭將脚镣除去乘夜深人靜時毁去栅木得以潛出復用巨釘二枚撐拄越墻越至第三重牆力盡筋疲以致墮下跌破頭顱兼傷一足勉强行至水他廟憇息時已東方破曉混出西門行二十餘里就沿途戽水棚内歇宿翌日至朱家角卽被拿獲云云觀察飭釘上脚鐐發長洲縣監禁現聞已擬定就地正法矣 
[會稽盜案]  
　　紹興訪事友人云會稽東南鄉距城九十里青檀山一帶半係陶姓聚族而居有陶肇唐者開設酒米綢布雜貨鋪積資甚富久爲盜黨所垂涎本月初八日之夜更魚三躍時若輩卽糾集多人排闥直入喝禁聲張比鄰陶錫順聞聲出視盜卽揮刀猛砍應手倒地於是人皆蝟縮不敢動任其搜括所有盛以麻袋呼嘯而逃事後檢點所失約計錢二百餘千惟陶錫順因受傷過重次晨殞命當投會稽縣署稟報縣主黄念屺大令於初十日會同營汛勘騐屬實已懸賞緝拿矣 
[津門火警]  
　　天津訪事友來函云本月初四日關上大寺前劉姓家不知因何失愼霎時濃烟四射火光燭天幸水會聞警馳至竭力救援回祿君始歛威而退初五日河北大街某姓家亦經祝融降臨時已蓮漏滴三居人深入黑甜未悉如何起火迨鳴鑼鼓警水會中人飛馳而來汲水狂噴得卽熄滅僅焚去燒鍋一家及藥鋪一家餘幸未延及 
[津郡官塲紀事]  
　　天津訪事友來函云每届二月初旬北洋大臣直隸總督必柬邀各國駐津官商筵宴藉聯中外之歡兹者督憲裕壽帥　　三日在北洋醫學堂循例舉行陪座者爲津海關道黄花農候補道孫慕韓兩觀察樽俎雍容冠裳薈萃亦一時之盛也○津河冰泮後江浙海運各糧跡卽次第抵津所有官剥局及海河坐叚各委員先期由天津道派定俾免貽誤要公本届道憲方勉甫觀察札委黄太守本慶爲官剥局總辦陶太守式均爲會辦朱莘生查美蔭兩司馬爲帮辦任别駕蘭言爲駐局委員查明府美咸爲騐船委員張少尉開琅委赴大沽收發官械至海河坐叚各差頭改委張明府輅二叚委王胆府增禧三叚委章明府紹洙四叚委文明府元五叚委劉明府承德各員奉札後已趨轅謝委到差視事矣○蘆綱鹽引自去歲六月起每引加徵銀六錢約計每年得銀二十萬兩撥充武衞中軍及虎神營餉項兹於正月十九日經運憲楊藝芳都轉由庫提出銀二萬兩札委蔣少尉士桐解京交納 
[蘇省官塲紀事]  
　　蘇州訪事人云總捕同知員缺前經上憲奏請以候補同知黄司馬家珍補授兹已奉部覆准本月初十日經署藩司吳仲懌方伯牌示飭卽赴任○震澤縣知縣劉令因震澤鎭跳板船命案上憲以大令不能約束撤任遺缺經藩司吳方伯扎委現署總捕同知王竹甫司馬接署○新選昭文縣知縣張大令瀛自去秋領憑到省後經上憲委充蘇州府發審局差本月十二日藩司吳方伯牌示飭赴新任○常熟縣典史陳少尉壽炘丁憂遣缺本月十一日吳方伯牌示以遇缺先典史孫濟川請補 
[松郡官紀事]  
　　松江訪事人云日前華亭縣王緯辰大令因公赴滬旋復至白門謁見署理兩江總督鹿滋帥面禀一切公事大約本月十七八日始能返署聞大令前奉上憲調署元和縣篆遞遺華亭縣缺以卽用縣林大令丙修署理近接省電知現署元和縣陳大令際唐亟欲馳赴南匯縣署任擬於本月十七日交缷篆務是以飭大令迅速赴任也○婁縣屈吉士大令前奉府尊舒復初太守檄赴柘林騐屍近日郡中傳聞已奉藩憲吳方伯牌示調署宜興縣篆不知確否 
[京師談屑]  
　　京師訪事人云兵部郎中吳君粤東人年甫二十七寓宣武門外包頭章胡同楊宅正月杪忽懸梁自盡報經北城司相騐其致死情由言人人殊尙未知其確實也○初二日之夜三更時營汛某武弁率同兵丁至煤市街迤西各巷清查娼妓青樓中一聞此信幾如風逐殘紅頃刻星散以後尋芳者恐皆有崔護重來之嘆矣○前門外迤南青峯巷郭姓烟館屢經地方官示禁仍未閉歇正月杪某營官帶兵往查烟客某甲突批兵丁之頰營官大怒立將主客十三人一併拘去○某日崇文門外迤西八角胡同某烟館被官封閉當往查時有一人形跡可疑搜其身畔藏有當票一紙所當者係對時表一枚票上所塡月日與去冬鞭子三條胡同陸姓刦案相符因嚴刑拷訊其人供認行劫不諱隨復起獲衣物若干現已解送刑部研究矣 
[潞河雜錄]  
　　北通州訪事人云每届水火二神誕期北街鋪商必捐資演戲以娱神聽今屇雇定仁合班於正月二十二日起演劇四天適值天氣清和故較往年倍形熱閙○去冬通濟庫發出裝運新漕袋布銀兩經倉憲札委石壩州判何别駕會同本署筆帖式某君往大干頭採買刻已陸續運到一百五十餘捆暫存北關口袋廠一俟到齊禀請倉憲委員騐收發縫○今屇山東河運德正臨前臨後濟前濟後濟左濟右東平東昌濮州十帮粟米全漕到壩倉憲札催山東糧道尙觀察提前赶辦迅速運通傳聞德正頭帮擇於二月十五日兑米裝船大約東糧到壩當在三月中旬也○去年亢旱不雨秋麥歉收刻下紅麥每石漲至十一吊八百文白麥十二吊二百文玉米每石七吊文雜糧雜豆亦均日見騰貴風聞别處糧價較本地尤昻故東關糧行爭收麥子玉米雜糧等囤積如山擬俟開河連至天津售賣以冀利市三閱也○去臘二十三日之夜有賊數人至城南王辛莊張永富家竊取衣飾等件而出張聞聲喊同家人追捕被賊施放洋槍擊傷張永富身死報經州尊孫剌名懸賞購緝旋由捕役會同雲字營馬隊夤夜濳往南營拿獲賊犯五名解案請訊惟是否此案正犯尙未訊出確情也○向例中和節文武衙署土地祠内皆須支搭燈棚所製燈彩無不鈎心鬥角各爭奇妙今届以倉塲及坐糧廳兩衙門爲最士女之往觀者接踵摩肩絡繹於途洵屬一時盛會也○節屇驚 
 
 

Page 3

 
 
螫晨夫望澤孔殷正月二十六日晨起濃雲四合午後春雨淋漓入夜冷氣逼人易雨爲雪隨落隨融二十九日大雪迷漫約積三寸許翌日開霽從此雨暘時若地脈濳通將來春麥豐收可預卜也○潞河書院年例二月初二日爲道憲開課甄别之期是日沈觀察親詣書院命題考試生題唯天下至誠一節童題學如不及詩題賦得寒深柳巷覺春遲得遲字○二月初三日爲致祭文昌之期是日正學諸生齊集城東南隅之文昌閣敬謹將事筵宴一日藉此爲文人雅集亦年年之常例也 
[津沽帆影]  
　　天津訪事友來函云每届河冰泮後輪船進口之時常有匪徒冒充海巡丁包攬客貨從中偷漏釐税弊竇甚多於國課大有妨碍兹經海關道憲查悉特派人前往嚴密訪查倘有前項情弊除將貨物扣留加倍議罰外並將該商送官嚴懲不貸○煤油産自外洋華人以其價廉物美均喜購用以是每年之銷售中國者實爲洋貨之一大宗去冬封河後津埠存貨無多來源又絀故煤油之價日漲一日自河冰開後青島等輪船相繼進口所載煤油甚夥日前西平輪船又載到若　箱從此當不憂再形缺乏矣○順天提督學政張大宗師於正月二十七日按臨津郡旋懸出牌示二十八日謁廟放告二十九日考試闔屬生童經古二月初一日考試青縣滄州慶雲三處文童初三日考試靜海鹽山南皮旗籍四屬文童初五日考試天津縣皂籍兩處文童多士之擔簦負笈來者當無不磨厲以須一試奪標手叚也○河東陳家溝混混與關帝廟之混混向結不解之仇屢次糾黨兾圖報復雖經官憲禁止無不視爲具文上月某日河東過街閣水會演劇酬神正在袍笏登塲之際突來陳家溝混混數人各持刀械躍入人叢扭出一人揮刀亂砍霎時遍體鱗傷維時觀劇者見此情形無不驚駭狂奔頃刻間風流雲散幸河東汛弁聞信派兵前來當塲拘獲陳家溝混混四人帶回待究翌日過街閣混混某又帶領同黨百餘人與栅欄内混混等羣毆兩造正在劍往刀來之際經東汛得信立派勇丁前往拘獲栅欄混混二人及過街閣混混一名轉解縣署懲辦想須治以嚴刑也○河東小聖廟後有劉某者其母年逾七旬雖非不飲不食爲子孫供入鷄窠中然暮景桑榆已視茫茫而髮蒼蒼矣孫婦某氏性情潑悍索有雌虎之名日前因事與其祖姑勃谿舌劍唇槍兩不相下俄而奔回母家　集多人前來將家中什物搗毁一空其祖姑息思生平未受此虧今反爲孫婦所窘一時忿無可洩竟於晚間自投水缸身死家人知覺業已無術返魂某氏旣釀此禍處之泰然謂刀鋸斧鉞我自當之無與他人事其祖姑之母家本擬報案嗣經魯仲連一流人再三勸説作爲罷論然不解其子其孫遇此家庭大變其將何以爲情也 
[秦淮畫舫]  
　　金陵采訪友人云上年春間鄉人某甲貿絲而回行至南門外花神廟左近荒僻之處突遇盜匪四人揮刀戕斃褫其衣攫其銀揚長而逸事後地甲投報縣署縣主某大令騐明飭緝先後摛獲四犯訊實收禁詳由大憲擬定不分首從一律斬决迨去年某日刑部頒到釘封公文而乙盜已先瘐斃獄中僅將丙丁戊三盜處决至本月某日復接部文内開乙盜死有餘辜未便遽邀寛典著卽照例戮屍以儆兇惡江寍縣戴子和大令爰於初九日禀諸府尊劉嘉樹太守會同上元縣龍硯仙大令恭詣督轅請令然後赴南門外義塚飭役將乙屍棺刨出飭劊子行刑而惟已朽腐不堪未能懸竿示衆矣○省城五方雜處良莠不齊自東洋車盛行無業客民咸得藉謀生計然此輩賦性不軌往往勾結匪黨乘間攫物無惡不爲本月上旬某日某氏女雇車赴城北探親一傭婦步行隨之車夫某甲涎女衣飾華麗頓起不良之心將車挽至僻靜處傭婦追之不及轉瞬蹤影杳然後覓至鼓樓北竹林中見女倚樹嬌啼踉蹌殊甚叩以故女言車夫行抵此處連嗽數聲忽閃出二無賴攫取簪珥情急呼救車夫懼促令下車聲言代追飛步而去已不知所之矣懊喪久之携手而返 
[皖垣雜錄]  
　　安慶訪事友來函云有旌德　人鄭某者向在省城四牌樓西街開設洋廣貨店邇被其戚某甲冐刊店内圖章僞繕票據藉圖訛詐控經懷寗縣陳大令集訊旋訊得曲實在甲因卽繫之獄中書所謂自作孽不可活者其此之謂歟○敬敷書院向例每年由撫憲甄别一次取列前茅者准留院肄業本月初二日安徽巡撫鄧小赤大中丞循例舉行文題人入親其親長其長而天下平詩題賦得雷乃發聲得聲字五言八韻 
[北固春光]  
　　鎭江訪事友人云本月某日大港某姓婦不知因何與其姪口角姪始僅語言挺撞繼竟向叔母揮拳一失手竟被擊斃鄰人知已釀成逆案急將姪獲住令地甲役丹徒縣報案縣主王大令准詞立卽下鄉相騐騐得斃者身受致命傷一處遂飭將逆姪帶回縣署候懲○福山鎭總兵楊鏡崖鎭軍赴白下謁見署理兩江督憲鹿滋帥旋於本月十一日乘南瑞兵艦東下道經京口下碇江中隨命駕赴各當道處拜會並謁見水師提督黄芍巖宫保籌商防堵事宜良久辭出卽回舟就道 
[恭迎憲節]  
　　昨日清晨本埠官塲探悉南洋大臣正任兩江總督劉峴帥秉節入都將至吳淞江海關道憲余晉珊觀察當卽率同文武各官乘舟前往竭誠迎迓禮也 
[方伯謁客]  
　　前日署理江蘇藩司吳仲懌方伯由蘇垣乘舟蒞滬昨日清晨命駕入城遍往道營廳縣各署投剌各署皆飭丁擋駕示不敢當 
[美使謁客]  
　　前日下午三點鐘美國欽使某君偕繙譯官白保羅君命駕至英美租界公廨拜會襄讞委員張柄樞司馬司馬延入洋務局客廳欵以西式茶點晤談片刻旋卽升座會同觀審事畢始興辭而去 
[木業難謀]  
　　邇來物貴錢荒市景蕭條謀利皆非易易木行一業尤以來源日少聲價頓增以致個中人無不大受虧折本埠瑞泰大德等七家已因此先後閉歇蓋近年來各處經營締造需木浩繁出林中靈秀所鍾大半搜羅已竭欲求楩南杞梓不亦難乎 
[移請究兇]  
　　日前南匯縣派差押解謀斃親夫各案犯到申過站寄禁上海縣獄被老犯劉道士宋正標等向解差勒索油燭費不遂所欲口角行兇將差毆傷甚重當卽據情稟明代理縣篆之戴子邁明府允卽提犯懲辦事閲數日戴明府以公務紛繁未暇及此昨日南匯縣主汪蘅舫大令移文至縣署略謂該差病勢非輕今尙臥床不起貴縣獄犯兇横如此目無王章若竟曲予姑容尙復成何事體移請提究云云不知戴明府能如所請否 
[劫犯宜懲]  
　　前晚匪人施關生姚梅生陳和尙深夜至楊樹浦喚渡舟子周桂子應召開行容與中流施等各出利刃大喝一聲意圖行劫周見勢不佳大聲呼救當經水巡捕船聞聲而至見周已被戮傷右腕乃將一干人拘送楊樹浦捕房昨晨捕頭派包探金阿三解迷英美租界公堂請究周投案供稱小的駕駛杉板船爲生是晚施等囑令渡浦未幾卽戮傷小的右手搜劫布衣十三件捆成一包嗣見水巡捕到來卽將衣包抛入浦中今旣送案叩求照律重懲施等同供小的等在舟中互相口角以致扭毆並無行劫之事尙求明察襄讞委員張柄樞司馬商之梅繙譯官以劫物傷人罪無可　姑從寛典判將三人各責五百板交巡捕房管押二年 
[志切從良]  
　　烟妓陳文蘭投英美租界公廨喊控惡鴇陳娥卿霸阻從良前晚襄讞委員張柄樞司馬提訊陳文蘭供小婦人籍隸常熟年二十歲早失怙恃當十七歲時被蘇州老嫗孫氏誘騙來申押入胡家宅野鷄妓院賣娼去年被龜奴張永泉轉押與西棋盤街鷄鴨弄陳娥卿所開花烟館常被凌虐苦不堪言小婦人意欲從良復被壩阻不得已來案控陳求恩超豁司馬判將陳文蘭暫交官媒候片送棲流女所留養擇良婚配一面飭提惡鴇陳娥卿到案究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁私錢]  
　　天津訪事友來函云近來津埠各錢鋪攙用私錢市面日壞某日經邑尊院梅青大令出示曉諭云爲嚴禁事照得光緒二十六年正月十四日接府憲札開該局縣　貢生張在文叅府家稱津郡使用錢帖向有毛帖滔　之分所謂毛帖　和私錢歴蒙前府尊示禁差拿並設立清泉局凡有毛帖卽父清泉局槪取浄錢十餘年來市面頗蒙利賴自去冬以來無論錢當鋪攙和私錢希圖漁利更加匪徒大小車輛夾帶雖拿獲者層見迭出而私錢仍日甚一日當鋪每十攙合私錢二三百文贖當則分文不要錢鋪六家每千二百百則小家每十攙合私錢五六百凡寒苦貧民及小本營生皆受無窮之累伏乞恩准出示嚴禁一面飭差嚴查庶圜法立見澄清之局面閭閻貧民亦蒙樂利之庥也生爲維持市面起見伏候鈞裁上禀等情據此除禀批示外合亟札飭札到該縣　卽查明出示嚴禁此札等因到縣合行出示曉諭爲此示仰津郡各鋪户人等知悉自示之後凡錢鋪當鋪各安生業必須使用净錢倘有仍前攙和私錢則一經查出或被告發從嚴懲决不寛貸 
[清道免捐]  
　　杭州訪事人云省垣舉辦清道已歴五年所需經費由仁和錢塘兩縣主頒發印簿按照大小鋪户分别募捐開辦之始責成地保經理後因徒事擾民毫無實際遂由府　林迪臣太守遴選紳董勸辦目今通衢大道雖打掃清潔而冷僻小巷則更藏垢納汚以致居民不肯納捐經費日絀太守慨捐廉俸雇工一律掃除責成保甲總巡某君向各店鋪勸募詎知各店鋪仍不能踴羅樂輸而差役狐假虎威藉端滋擾事爲兼署臬司兩浙鹽運司世振之都轉所聞另籌巨欵禀請撫憲立案發商生息以作經費所有各鋪捐項一律停止本月初九日出示曉諭曰爲曉諭事照得省城街道本屬狹窄各鋪户將垃圾穢物傾棄道旁時值暑熱炎蒸易生疾病春瘟夏疫幾於無年無之一經積雨之後垃圾穢物隨水逐流深入脚踩有碍行人地方官知其然他于是舉辦　捐雇工挑撥而逐月收欵不無擾累在巨商大賈或不吝此區區其店鋪較小者難免觀望拖延且保甲巡防各員事務較繁不暇兼顧或假手差役催取弊竇易生是善政反以累民也現當夏令將交本署怀惄然憂之爰籌銀五萬兩發商生息以作經費禀請撫憲批准　常年清道之費無藉于民俾可一勞永逸除飭杭州府及保甲局卽日遵照外合行出示曉諭爲此諭爾鋪商人等一體知悉所有前項鋪捐均於二月初一日起一律停止倘有冐充巡役人等私行需索託名收捐者許卽捆送交保甲局及有司衙門從嚴懲辦不貸至辦理清道事宜已札杭州府及保甲總婦提調妥議章程由本司定核辦理各宜凛遵毋違特示 
[誣竊免究]  
　　還俗僧陳蘭似在英界三馬路開設仙源客棧前年冬間失去金剛鑽戒誣指茶房王雲卿及傭婦陶施氏串竊送縣訊究于旋在押所患病身死而此案正賊王瑞山亦已緝獲訊明後收押英界捕房於是王之母舅朱桂華以陳誣竊逼命爲　赴松江府署上控由前任府尊濮紫泉太守批發上海縣復訊代理森篆之戴子邁明府因卽移請英美租界公堂提賊犯王瑞山到案傳集人證細加研訊王瑞山供小的係南匯縣人前年在仙源棧當茶房十二月廿六日輪值小的守夜次日清晨到棧主外房灑掃見抽屜内所儲洋鐵匣内有鑽戒十一枚鼻烟壺一枚貪利竊取暫藏地板下後因棧主悮疑王雲卿等所爲貿然誣控致士抱屈難伸慘斃押所情實可憐當時小的私將鑽戒六枚交内姪洪和尙質得洋銀十三元至去春辭歇生意小的回鄉尙有鑽戒五枚潛行變賣藉資用度被朱桂華查悉卽向小的理論告知棧主扭送捕房管押前所當鑽戒六枚已被吊案洪和尙因此牽涉管押捕房亦已病斃叩求恩宥明府謂爾行竊貴重之物致害兩命法律難逃陳供小的開設仙源客棧共用茶房四人惟王雲卿與陶施氏常出入臥房故前次疑及彼兩人實緣鑽戒係向他人取來意圖販賣猝然失去情急糊塗誣害良善咎無可辭尙求恩宥明府謂爾之茶房旣有四人自應一併送案方可水落石出爾乃僅送二人以致拖斃兩命清夜捫心爾其安否朱桂華供小的之甥生雲卿被陳誣竊私刑拷打以致傷重殞命今寡姊年邁頽唐毫無依倚愁急成疾叩求伸寃明府謂王瑞山犯竊情眞著押候詳辦陳雖係誣竊尙非逼命未便懲辦著卽退去 
[上海巡局紀事]  
　　南市茅山殿後所開之同昌洒坊因事閉歇後曾倩栅夫陳土泉在被看守前日有張炳生者將店盤過重行開張陳向索看守之資以致互相口角張訴知二十三七鋪巡防局委員邱二尹復由邱二尹函致十六鋪巡防南局請究局員曾二尹前晚提陳到案略詰數語判責一百板○前晚十六鋪巡防南局委員曾二尹督率勇甲巡查至萬裕馬頭見栅門洞啓二尹勃然震怒立提夫役某甲略詰數語判責一百板以儆○日前永興紙店夥某乙挑錫箔至鹽馬頭途中因與友人姚興根方江秋相遇彼此絮語多時突有捐局巡丁向之詢問口角之下互扭至十六鋪巡防北局局員楊聘侯提案研訊以姚等不應多事判各責五十板開釋○南市萬裕馬頭瑞泰洋紗莊於本月十三夜被賊穴牆而入竊去帳箱一口由捕役拘獲竊犯王進山一名連贓物一并解至二十三七鋪巡防局局員盛雨村二尹提訊之下將賊犯先行責究並傳失主陳某到案領贓因陳所具失單爲數不符爰商之局員邱友林二尹將各贓檢點一過另傳店中人來案認明具結領去 
[英美租界公堂瑣案]  
　　包探倪順泉禀稱某洋人失去脚踏車二輛報捕後經小的查得係胡子卿所竊由沈阿坤王銀法爲之擔保抵押於蔡金山所開押鋪及往吊贓則車已被蔡轉售與顧阿保得洋銀三十元是以一併拘案請究某洋人投案請追胡供小的偶在路側見此車無人看管順手牽羊並非有意行竊尙乞施恩沈供小的與胡素識不知車係竊贓故敢作保王供小的之爲胡作保由沈邀約不料有此轇轕求鑒蔡供小的開設押店胡來押車因有保人是以收受後因期滿售得洋銀三十元是實顧供小的出洋購買脚踏車二輛旣係賊贓原物尙在情願繳案叩求恩典襄讞委員張柄樞司馬商之梅繙譯判將胡責三百板管押一年沈王各責二百板沈管押三月蔡罰洋銀一百元顧交保著卽蔣贓繳案○包探顧福其解送過犯施寳生以案禀稱此人迭犯竊案遞解回籍業已三次今復潛來滬上經小的拘獲送究施供小的係寗波慈谿縣人此次來滬訪親不敢久留求恩寛宥司馬判責三百板仍遞原籍○包探倪順泉解送過犯陳阿基到案禀稱此人竊取洋人道四家脚踏車及布衣等件經小的緝獲人贓送請究辦洋人道四投案領贓陳供自知不合尙乞恩寛司馬判責三百板管押半年○包探秦少卿禀稱鄉人顧阿木糾衆向招商局北棧小工滋事小的現已查悉此事實由顧爲首解請訊懲洋人投案請辦顧供一時之忿悔莫能追後當改過自新尙求寛宥司馬判令枷號一月○包探石金榮解送王阿二到案禀稱此人向在某船局執業前日向同業應少堂借錢不遂使肆兇毆拘送請究應投案申訴前情王供不敢逞兇叩求恩典司馬判令枷號一禮拜 
[法租界捕房紀事]  
　　流氓湯阿香蔣茂生等糾同羽黨十餘人至新北門外上京館飯店果腹食畢不名一錢店主向索反拔刀恐嚇經店主報捕拘獲起出兇刀解奉明府訊供押候從嚴懲辦各情已紀前報昨日明府蒞捕房命提湯蔣二人到案著照原斷先行枷號三個月期滿照斷笞責發改過所監禁○賭徒王長發在吉祥街誘賭愚弄鄉人爲包探拘拿到案明府著照原斷先行枷號半個月期滿責放○竊犯楊寳生虞麻子徐阿三均奉明府訊供押候分别責懲昨日命提　案著照原斷楊虞各責二百板徐 
 
 

Page 10

 
 
責一百板一并釋出○應桂馨前控陸子堂以田單抵押虧欠臣欵經明府訊供判交陸稿薦肉店保出勒限理楚迄今逾限日久延不清理昨日應投案求追明府著保將陸交案訊追○陶士楨控徐馥山許仁章積欠會洋一千餘元迭奉明府訊供准予交保限日理楚迄今禁押捕房無人具保昨日命帶案略訊仍著還押赶緊覓保延干比追 
[美租界捕房紀事]  
　　昨午粤人張阿法手持木鐘一架至虹口天潼路某押鋪内典質錢文包探袁春榮見其形跡可疑向之詰訊言語支吾遂將人贓一并拘入捕房捕頭飭令查明有無失主再行解送公堂禀請讞員翁笠漁直剌懲辦○崇明人張阿四向在外虹口碼頭上爲小工近因身患疾病無力作工以致謀生乏術昨午擬赴醫院内求爲診治方至西華德路餘慶里門首頓覺眼目昏花四肢無力遽爾倒地爲三百零三號巡街捕所見當卽雇車送入捕房捕頭飭轉送同仁醫院醫治 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
