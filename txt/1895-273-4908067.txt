# 1895 - 273 - 4908067

 

Page 1

 
 
[延請沙市訪事人] [  申報館主人啓]  
　　本館擬請一人在沙市採訪　事須見解明通文理清順方可入選如願俯就望先書近事數則並將台銜貴里詳浙載明付郵見示一經擇定便當飛函奉訂否則概不作答以免繁瑣專此奉布惟希均鑒 
[新印賦學正鵠重印各書出售] [  圖書集成局代啓]  
　　賦學正鵠集釋係平江李次靑先生所選分類十種淡妝濃抺各擅勝長誠爲初學之秘笈文瑞樓主人倩本局用鉛字排印眉批註釋悉依　本校讐裝訂務外精良計每部四本價洋四角○曾惠敏公全集每部洋八角○彭剛直公奏疏每部洋七角○詳註八家四六文鈔每部洋一元二角請向蘇州閶門綠蔭堂上海棋盤銜文瑞樓兩書坊購取 
[四百二十四號畫報出售] [  點石齋啓]  
　　台灣後山之役日兵六千餘人直前進犯見有劉軍四散分佈開槍　擊屼然不動又試之復然近前諦視則兵係稻草紮成善心知中計已不能盪大敗而逃劉軍眞神出鬼没哉又日兵强令他人脫　爲禮及鄧壯節公之僕犬同殉並妓女李桂英之行竊等圖卽日出售此佈 
[論劉淵亭軍門實有大過人之才]  
　　古今非常之事必待非常之人而後成古今非常之人亦必得非常之事而始顯相需爲用相濟而成遂能奮發於山澤之中獨立於風塵之表英名遠播烈氣干霄擇人之所不能擇忍人之所不能忍爲人之所不能爲料人之所不能料兼此四者誠足以横絶一時俯視六合乃益歎劉淵亭軍門之才眞有大過人者矣昨日報章旣譯厦門西人所發信又屢接本館所派厦門訪事人七月廿四日八月初一日來函備載臺灣近事亦旣詳哉言之以供諸君子之先覩爲快然但紀其戰狀而不將劉軍門之才實有大過人之處大聲疾呼發揚而表襮之則所以爲軍門重者僅得其貌未足觀其神僅存其淺未能測其深也曷言乎擇人之所不能擇也世之挾淺見以相測者每謂軍門之所恃以久守臺灣者無非善結軍民之心耳不特客兵之在臺者同懷敵氣之心卽義兵及生番亦無不踴躍爭先每戰輒勝譬之良醫藥籠中物不必盡屬參芩譬之良匠刻鏤之工不必皆資利器此說未嘗不是然觀昨報所紀軍門於用人一端尤能精心選擇凡病困衰弱及性情倔强不聽號令者立卽屏斥反是者始得備馳驅之用地本不廣人自不多加以相持旣久難保衆志之長鞏金湯而軍門則不欲寬以待之而反嚴以汰之此可見因時制宜操縱有法莠草除而後良苗植駑馬去而後名駿來敗類斥而後眞才見此誠用人之要務也所謂擇人所不能擇也曷言乎忍人所不能忍也臺灣一島土壤之狹人民之寡財用之絀風氣之悍皆非他處可比苟非有大過人之才則彈丸黑子雖欲竭力以守之竊恐未必有左劵之可操乃何以土壤雖狹前撫臣所望風先行委地而逃者軍門獨能崛起於干戈鼎沸之餘以力戰激勵麾下之士以敵愾收拾土客之心已爲人所難能洎乎日人以屢敗爲大辱甚至遣世子及親王爲大將統兵艦數十艘銜尾而來將甘心於臺島兵不可謂不多餉不可謂不充械不可謂不利以臺與日兩　比較已可謂勝負之數常屬於臺而不繫乎日故自開戰以來日人僅踞臺北一隅劉軍門坐鎭臺南未嘗親臨前敵僅派客兵義兵之得力者進圖臺北勢在垂成後以日兵麕顀未卽恢復遂致餘燼復然常由臺北進犯臺中劉軍門於盤根錯節之時出以鎭定不動聲色卒能相機應變轉危爲安卒使彰化暫失而復得民心暫驚而卽定海中島國儼然有磐石之安所謂忍人所不能忍也曷言乎爲人所不能爲也凡鎭守地方大而將軍督撫皆有統屬文武之權故制軍必兼兵部堂銜撫憲必兼提督銜雖督撫提鎭禮級相等而其權文重於武文可轄武武不得並文若論用兵之時各路水陸將弁雖各分汛守之地然皆由大憲派定文重於武使英雄無用武之地若不受約束則國法繩之兵士叛之又將無以自立惟劉軍門不受約束獨斷獨行整頓營伍操縱機宜無不如志自與日人開仗以來軍門惟指揮各將士使知偕作同仇之可尚迨中路軍情喫緊軍門始親統勁兵與之力戰於山深林密之中出奇制勝變化無方以他人所不能支持者軍門獨能慨然而起躍然而興旣無地方之責又無法令之守而其忠肝義瞻實有歴風霜而不蝕貫金石而可開者此所謂爲人所不能爲也曷方乎料人之所不能料也天下事之成敗利鈍瞬息百變本無一定軌之可循臺灣一地本隸中國版圖三百年來奉正朔派官守拊循而保惠之與内地府縣無異然其地屹峙海中爲通道南洋擴充商路者所垂涎中國於是防患未然爲經久之計攺爲行省添設郡縣中丞方伯駐節其中固屹然海中重鎭也不意此次中日議和立約日本徒恃兵力相脅制遂以完善之地拱手而讓諸他人日人方謂旣以兵威脅致卽不難以兵力佔奪初不料屢戰屢挫去年遼東爭戰之餘技至此竟不知消歸何處堂堂一國乃見屈於區區一島雖曰蒼蒼有意呵護將以助成劉軍門之威名俾此時名震中西他日勳書竹帛然有以操縱而奠定之何莫非劉軍之力快事亦奇事哉所謂料人所不能料地 
[本館接奉電音]  
　　昨由京友電傳上諭二道敬謹譯登○八月十四日奉上諭直隷永定河道員缺著陳慶滋補授欽此同日奉上諭王文韶奏永定河伏秋大汛獲慶安瀾各摺片直隷永定河本年伏秋盛漲險工迭出經王文韶督飭文武員弁竭力搶護現在節逾秋分仰賴神靈默佑獲慶安瀾實深寅感著發去御書匾額一方交王文韶敬領派員前往蘆溝横橋新建大王廟敬謹懸掛以答神庥至所稱防汛人員已歴兩屆安瀾請倣照東河章程擇尤保奬等語著該部議奏欽此 
[綸言密勿]  
　　京師訪事人云近日甘肅回匪獗猖陜甘總督楊制軍奏催董軍門福祥迅速赴甘勦辦傳聞奉有密諭由兵部轉遞飭令兼程前進毋稍緩延幷沿途募壯勇一營務期得力尤不可招募回衆貽悞戎機到甘後將通省防剿各軍統歸節制赶緊奏報以慰宸厪等因想軍門聲望素昭久爲朝廷所倚任此次富必奮揚威武迅掃逆氛也 
[條陳時務]  
　　京師訪事人云刻有人奏陳當今急務十條請通籌全局以濟國用今將節目列後一開鐵路以利轉輸一减額兵以歸實濟一鑄鈔票銀幣以裕財源一創郵政以删驛遞一開設民廠以造機器一創練陸軍以資控馭一折南漕以節經費一重整海軍以圖恢復一開礦務以資利用一設立學堂以儲人才以上十條現經軍機大臣連日會議傳言開鐵路减額兵重整海軍三條樞臣意准試辦其餘尚再可否之間未能驟定准駁 
[武職捐章]  
　　昨日京師訪事人郵來戸部奏稿一紙請推廣武員納粟事宜其文曰爲遵旨議奏事據盛京 
 
 

Page 2

 
 
將軍裕祿奏請推廣旗營武職報捐花樣章程一摺光緒二十一年閏五月十七日奉硃批該部議奏欽此欽遵由軍機處交出到部查原奏内稱奉天自經倭擾鳳岫安寬金復海蓋所屬旣營口牛莊熊岳等處皆遭蹂躪被難人民大半逃徙房屋被燬地畝抛荒困苦情形實爲從來所未有刻下和議已成倭退之後亟需招集歸業妥爲安插是辦理善後事宜以振恤安撫爲第一要務而地方遼闊事務繁多約計所需非有鉅欵不足撥濟奴才目覩情形萬分焦灼現戸部爲籌備海防經費有奏准通行開捐武職之條奉天籌辦善後需欵甚殷舍勸辦捐輸别無救急之策因查咸豐年間奉天駐防八旗人員曾經開辦捐輸當時補缺章程向分軍功捐輸存營三班相間輪補嗣因捐輸停止旗員補缺祗有軍功存營兩班自此以後各處軍功得保人員人數衆多序補甚形壅滯今部定章程旣准開捐武職嗣後奉省旗營武職補缺班次自應仍照從前定章以軍功捐輸存營三班相間輪補若得推廣捐例將佐領防禦驍騎校等官凡由軍功保奬應歸軍功班序補者准其比照新章叅將以下報捐儘先及捐本班前兩項花樣並隨捐免試用之條如捐本班前者應歸於本省軍功本班先儘補用凡捐儘先者准其歸入捐輸班先儘補用均令隨捐免試用仍以捐案核准日期按名次先後序補其報捐銀數仍照咸豐五年舊章佐領照都司防禦照守備驍騎校照千總報捐花樣章程凡捐儘先者統按例銀酌減二成以八成實銀上兌捐本班前者仍按常例比照儘先銀數酌減二成作爲例銀亦按八成實銀上兌至部章内有指省分發銀兩此係本省駐防人員卽在本省旗營補用與捐分各省者不同似可毋庸再捐指省分發銀兩如此量爲推廣察看奉省情形此項捐輸尚可踴躍如蒙飭部核議准將所請本省旗營武職推廣報捐花樣之條由奉天捐辦一年所捐欵項截留奉省以爲安集賑撫難民經網等語臣等伏查本年五月間臣部會同兵部奏請開辦報捐武職摺内聲明旗營各官擬比照品級酌定銀數按八成實銀收捐等因奉旨允准行知遵照在案今盛京將軍裕祿因奉天籌辦善後需欵甚殷奏請推廣本省旗營捐輸章程洵爲安撫地方寛籌經費起見推是報捐於營各官前經臣部奏准專歸部庫上兌外省不准收捐若將奉天旗營武職劃歸本省收捐不獨與臣部奏章不符且恐各省紛紛奏請部庫捐項因之減色查直隷河南山東雲南等省現俱開辦賑捐該將軍此次籌欵旣爲安集賑撫之用擬請比照各省開辦賑捐一年准其報捐虛銜封典貢監等項以三成實銀上兌所收捐欵卽作爲該省善後經費如蒙俞允應由臣部行知遵照辦理再查臣部前次會奏開辦報捐武職各條案内曾經聲明嗣後如有應行變通之處隨時奏明酌改臣等詳核該將軍此次所擬捐章除佐領照都司報捐花樣應毋庸議外其餘推廣章程辦理尚無流弊應由臣部會同兵部悉心核議卽將應准各節歸入武職捐輸分别辦理如原奏内稱今部定章程旣准開捐武職嗣後奉省旗營武職補缺班次自應仍照從前定章以軍功捐輸存營三班相間輪補若得推廣捐例將佐領防禦驍騎校等官凡由軍功保奬應歸軍功班序補者准其比照新章叅將以下報捐儘先及捐本班前兩項花樣並隨捐免試用之條如捐本班前者應歸於本省軍功本班先儘補用凡捐儘先者准其歸入捐輸班先儘補用均令隨捐免試用等因臣等查旗營防禦以下等官無論京旗及各省駐防均擬比照武職准捐儘先捐班前兩項花樣凡由軍功保奬者准其僅按儘先銀數報捐仍歸軍功班儘先補用如軍功保舉及各項人員願捐歸捐輸班本班儘先並捐班前者應令先捐歸捐輸班補用並捐免試用銀兩至前鋒領催馬甲間散報捐防禦以下各官亦准報捐本班儘先及捐班前並免試用此項旗營人員係歸本處補用毋庸報捐分發指省以示區别所有防禦以下各官報捐儘先捐班前免試用銀數謹繕淸單恭呈御覽伏候命下卽由臣部通行遵照辦理所有臣等會議緣由理合恭摺具陳伏乞皇上聖鑒再此摺係戸部主稿會同兵部辦理合并聲明謹奏八月初四日奉旨依議欽此 
[辭嚴義正]  
　　厦門訪事人云同安縣知縣李大令奉憲整頓各鄉社稅契派令勇丁差役督同地保逐戸淸查十人保董紳民庶惎之聯名赴興泉永道署聲訴經葉觀察批示云民間置買房産例應立時報稅如有隱匿照契開罰半充公此項稅銀爲雜欵中之正欵久經福藩司通行府縣轉飭設局淸釐逐一稽查吊契核騐催徵有案况值國用浩繁庫藏奇絀紳商業戸食毛踐土尤應激發天良凡有未稅房産契據無論年分遠近赶緊齎赴報稅免干究罰據禀前情並據該縣面禀本年稅契短徵甚鉅疉奉藩憲簽札交催飭令親赴各鄉按戸淸查並派書役設櫃催徵認眞整頓等由是淸查契據徵解稅銀地方官責無旁貸各書差假公營私藉端索擾赤所不容仰同安縣查照司札實力徵解仍體察情形妥爲辦理一面嚴禁書役毋稍需索倘敢故違一經查出或被指控定飭盡法懲辦總期於公有裨於民無擾是爲至要切切若此批者誠可謂辭嚴義正矣 
[伶人獲盜]  
　　京師訪事人云某日有一嫗騎驢至京南某處探親行過海子墻外忽有賊匪三人出白刃横驢前意圖刦掠嫗跪祈饒命願以衣驢贈之三人卽取之而去少焉有一人乘車至此問悉情由此人勃然大怒由車上掣鐵尺一躍而下飛步狂追眲賊便擊賊力不能敵被傷其一復縶二人交與鄉約一倂捆送通州州署州刺史升堂嚴訊始知車中人爲某梨園武伶乃出白金五十兩犒之一面派役將嫗護送回家受傷之賊傷勢甚重恐難保無性命之虞也 
[鷺江浪影]  
　　厦門訪事人云港仔口分卡稅厘委員傳和齋少尹所用局中司事串合其長次二子得賄賣放走漏稅厘因之收數寥寥短徵甚巨提調丁潄卿别駕訪明情節禀知關道將少尹撤去另委陳仰莊少尹代庖○七月二十五日下午閩海關前有華民黄姓以天時炎熱入水泳游素本善泅能在水底伏數分鐘之久不料此次未及片刻卽招人救援迨經小船上人援之登岸則已面色深靑魂游水府矣異哉○七月三十日黄昏時微風漸至待十二點鐘後海潮忽漲頓起颶風拔木偃禾其勢甚銳幸厦門早接小吕宋電報知日内有颱颶由香港臺灣而至船舶均豫爲之備或先駛入内港或擱於沙灘因之無碰撞走錨等事迨本月初一日辰已之際潮水上溢大雨傾盆較平日朔望時加漲四五尺沿海各街道無不被淹各洋行棧房大半汪洋一片棧中茶葉糖貨被水浸濕狼藉不堪鼓浪嶼渡船無敢來往直至初二日子刻始浪靜風平○日本佔據澎船淡水後擬爲久遠之計派人來厦採辦各種花草及泉州山内所出紅磚載往起築洋樓爲移民之計在鼓浪嶼購去者約洋銀六七百圓在泉州購去者約數千圓然日内彰化城已由劉淵帥克復臺北府大科嵌諒一帶不日亦將收入版國日人方朝不保暮何尚有如許之逸致閒情也○日前有淡水難民某氏婦到厦僦屋城内與營勇某甲同居氏携有子女各一僅十一二齡某日適門外舉行盂蘭盆會資雇伶人演戲女偶至門前小立忽地蹤蹟杳然而是日甲亦出外不歸氏失此掌中珠哀痛欲絶嗣有人告以目見甲携女出城而去氏乃奔赴地方官衙門據實控陳事經楊西園軍門訪知卽將甲革去卯名歸案辦理○番仔街鴻記行主邱某籍隷漳州海澄縣其子應童子試得游泮水某日特在行前後搭臺演劇以酧親友之來賀者衣冠滿座熱閙非常 
[八閩志小]  
　　福州訪事人云閩中糧食向藉海舶運來近日米價甚昂每升須　四十文左右邊制軍關心民瘼遴委孫蘭江觀察前往江西查探穀價以便採辦入閩○小大吉小祥升二戯班艶名素著其中子弟類皆垂髫年紀秀奪櫻桃每當一曲登塲足令萬人傾靡某日演劇三皇廟内絲淸竹朡玉軟花嬌士女駢闐座無虛位甚矣尤物之足以移情也○某日南臺稅厘總局哨丁某甲經眼線帶入城内巡緝私販皆雇有健漢保護相見之下反將甲奮勇攢毆甲孤掌難鳴受傷數處爰禀明局憲設法緝兇○福淸縣張磻溪大令訪聞有名阿光者爲花會之首遂拘拿到案貿貿然施以嚴刑民間嘖有煩言聞於上憲因卽檄令交卸篆務另飭題補是缺之馮菊農大令前往任所於本月初三日吉時接篆○南臺中　　　經回祿頓變荒墟　日各業戸皆鳩工庀材從新建造督辦保甲總局陳太守同書深恐新屋侵及街道以致輿馬不便往來因函 
 
 

Page 3

 
 
請臺局梁爵臣别駕就近傳諭不准有占官街直路委員徐殿臣少尉奉諭之餘卽親歴災區挨戸曉諭○福州將軍標下有餘丁缺出前經將軍慶軍帥委令城守恊朱鎭軍查閱旋將技勇鎗砲熟悉者登之首列造册送呈兹者軍門仙逝遺缺由邊潤帥瘘攝想此事須禀請潤帥親裁矣○日内時疫稍平惟天時寒熱不齊時有大風捲地居民感受不正之氣瘧痢等病所在有之衞生家不可不加意維持調護也○獅橋下有某甲者素以聚賭爲生近又勾結臬府各署公差在鄉間開設賭館凡好作摴蒱之嚱者如蠅逐臭如蟻附羶某夕偶不經心幾兆焚如之禍幸經各賭徒力爲救護始免成災○本年正月漳州閙教之案旋經城守都司王都戎爲之調處官買地叚另建教堂目下土木一新已將告竣矣 
[珠江秋色]  
　　廣州訪事人云南海鹽步鄉某染布廠内有工人二十餘名澼洸之際五色相宣生涯頗不惡也某夜突來盜匪七八十人明火執仗恣行刦掠初時各工人皆奮勇相持卒之衆寡懸殊遂爲盜所敗悉數綑縛囚禁一隅所有布匹銀兩刦奪一空揚長而去統計所失約值五六千金按此鄉與省垣僅隔一河乃盜賊竟敢如此横行實爲地方隱患未曉有捕盜之責者將何以爲情耶○某甲在豆欄東街開設豬圈生息繁滋日前陡遭回祿之災剛鬣數十頭盡葬於火坑之内銀兩衣物亦付刼灰憂慮之餘頓萌短見竟於某晚投水自盡翌日屍身浮出始有人報知家屬備棺殮之吁慘哉○曰鴿票爲賭博中之别開生面者向來例禁綦嚴近則日久懈生漸萌故態竟有匪徒膽敢在西門外帶河基一帶設廠開收每晚嗜賭者源源而來如蟻附羶幾於應接不暇蓋若輩探知新任臬司張廉訪人極慈祥政尚寛大故敢爲此也○鹹魚一物爲民間口用所必需兹者大憲以籌餉維艱遂釐定新章魚百斤抽銀六分商人以爲多此捐輸益難獲利聯名禀請罷抽未識大憲允其所請否也○署臬司吳觀察奉大憲札飭仍回肇羅陽道本任卸篆出署後南海番禺兩邑宰飭辦差人役將臬署内外重加修理氣象一新旣而新任臬司張廉訪涓吉八月初三日喬遷入署○惲次遠又宗於廣州府屬武童技勇步箭試竣後示期八月初一日親臨東校塲接閱馬射隨卽發案約計初四五日可一律竣事矣○前日廣州府及南海番禺兩縣主因雨澤稀少親詣城隍廟設壇祈禱兹馬玉山中丞又示期八月初六日赴城隍廟初七日赴龍王廟恭上靑詞屇時司道各官須一律在廟中隨班行禮○前日有一民船滿載剛鬣由省河開行出口甫至黄沙海面卽遭巨浪激沈岸上人見之紛紛拯救僅將人口救出剛鬣悉付洪濤船戸某甲忿不欲生躍入波心意圖自盡見者意其熟諳水性並不留神不料久之而響滅音銷全無蹤跡吁慘哉○惲次遠又宗業將廣州府屬各縣武童考竣訪知武試之雇人槍替者較文試尤多故當初考時卽令各童用西法　成小照一張隨册呈繳○某日之晚突有盜匪四人闖入興隆中約萬利茶店手執刀械向衆恐嚇衆皆不敢聲張盜匪遂倒篋傾筐恣行搜括迨去久衆人始鳴鑼追捕而已無及矣計刦去洋銀百餘圓及零星衣服是處人烟稠密店戸如林而若輩竟如取如携毫無顧忌是眞愍不畏法者矣○有白頭保者於昔年擾害地方控經囚禁後因别案牽涉解部訊供前月由部發回以其籍隷八旗交旗官管束詎料日内復萌故態糾合舊時黨羽刦掠頻仍四牌樓一帶鋪戸居民遭其害者指不勝屈某夜又連刦兩米店得贓而逃以致各鋪戸咸有戒心每至日甫西沈卽將門緊閉聞已聯名向軍憲禀控未識軍憲能爲民除害執法嚴懲否也○雅河塘人某甲某署吏人也家道小康不愁衣食顧時與其妻反目爻占脫輻噪䀨難堪其妻自念實命不猶生不如死因於某夜更深人靜後夻服洋烟未移時卽玉殞香消魂歸地下妻族聞訃大臖問罪之師後有妙舌粲花者出爲排解許以從豐殯殮並延僧超度妻族始默爾無言 
[福海潮音]  
　　烟臺訪事人云八月初三日俗傳竈君誕辰年例由本灘公會及潮建帮會館演戲慶祝本屆惟本灘各鋪治庖者醵資在天旨　演戲三日潮建會館絲竹無聲何王孫賈一流人竟絶無而僅有耶嘻○同樂戲園停止者已年餘今復招致妙伶重張旗鼓絲淸竹脆翠煖珠杳滿㺯風流一時無兩○民間建築危牆皆恃南山之石近忽有人其禀道憲稱有傷龍脉請卽示禁等情道憲旣不能重拂商　又不忍使採石工人廢時失業躊躇冉四事難兩全祗得委福山縣勘騐情形禀覆候示○水母一物俗以海蜇呼之泳遊波問捕之非易漁翁釣叟知其性喜逆流而上設法張網獲之持入市中得利頗厚按烟俗呼人之隨波逐浪者爲海蜇噫今之世誰是不隨波逐浪者彼豈堂然居一人之下萬人之上者且脂韋依附曲媚敵人恐每蜇之多將遍於滔滔宦海矣漁人之利不可操左劵以卜之乎○自威海旅順突遭兵燹敗兵逃勇以及降敵歸來之水手麕集烟臺以致烟館生涯較前倍蓰大街小巷無處不有芙蓉孃子招引游人打架鬥毆無時蔑有安得官斯土者稍甲禁令使地方得以安寍歟○西人每於春秋佳日在西河旺賽馬以角輸贏今歲秋賽之期定於本月初八九十三日當此天高氣爽得意揚鞭奪得錦標當有眉飛色舞者矣 
[秦淮濁浪]  
　　金陵訪事人云聚寳門外人胡甲素有斷袖之癖見小師姑巷人某乙貌麗如花遂玉傍香儇聯爲膩友得成蝴蠂應同夢修到鴛鴦卽是仙不復憶及沈薲漁所書兎孕事矣旣而得隴望蜀涎乙妻石氏㺯多方挑逗復與有私乙微有所聞深爲忿恨本月初六夜與其妻大占脫輻之爻其妻頓發雌風將器物悉行毁壞且戟指詈之曰而堂堂男子尚不惜以後庭花一曲獻媚乞憐何怪老孃之偶拾道旁苦李耶同居某翁惡其有傷風化大加申斥擬於　明後送縣請懲甲自知釁由已生央鄰人爲之排解再三置酒服罪而罷○朝陽門外某村某姓女革年二八貌僅中人而一笑嫣然别饒媚態婿家已擇吉八月十五日迎娶過門而女本與習髹工之表兄吳某通吳在省城某漆作傭工知女將賦桃夭而藕斷絲連情難遽絶因於上月杪誘至小石　街之後賃屋而居雨窟雲巢深藏不露一日偶至門前買菱角適其父尋蹤而至躱避不及祗得邀入室中長跽自陳求　漏洩其父恐醜聲外播見惡於婿家遂携之而回不復深究及黄昏後有情人施施然從外至則不免賦唐棣偏反之句悵然於室邇人遐矣 
[帶犯遄回]  
　　盜犯正法已紀報　前晚新陽縣蘇大令赴道轅禀辭後將案内船戸楊喜林沈茂正兩名及首級十一顆帶之而去由觀音閣碼頭登舟 
[致祭天后]  
　　昨爲致祭天后聖母之期江海關道黄幼農觀察上海縣黄愛棠大令以及文武各官均鳴騶赴美界北河南路天后宫拈香展拜禮也 
[巨案續聞]  
　　徐子靖觀察家巨案本館已屢紀報章前日英公堂將一干人移送上海縣署時黄大令正在處决盜犯及公畢而回察知解到之徐龔氏爲出使英法等國大臣龔仰蘧星使之女姪徐秉成卽徐正鈞曾名列賢書因令暫留西花廳而將由客機吊出之衣物各箱飭差看守並悉徐觀察住宅本在西門内太平街今已由松滬厘捐總局購作辦公之所不久將遷讓矣 
[被毆續述]  
　　包探被毆一則已登昨報兹悉當時所拘婦女一口卽賭首尤善記之妻旣已解到捕房捕頭派華捕將房屋看守知其黨類甚多復派中西探捕馳往附近處搜查至十二下鐘時由各包探陸續查獲賭徒二十名押赴捕房計先後共獲賭徒四十名幷尤妻某氏押候送廨訊究事後查悉范探身畔所帶之包探照單一紙亦被取去乃告知捕頭於昨晨飭包探衞阿和往屋中搜獲呈明捕頭 
[龜奴提到]  
　　前報紀倡奴馮小阿金被兇龜金玉卿誣以行竊喚包探夥役擅用私刑傷勢甚重上海縣黄大令訊供之下標發堂單立提金龜倡院中阿大阿根兩龜傭訊明嚴辦昨日差役已將阿大阿根提解到縣禀請訊懲矣 
[恩及獄囚]  
　　昨爲中秋令節上海縣黄大令給發監犯節賞每名錢一百文自新所押犯每名錢七十文 
 
 

Page 4

 
 
[懸匾酬神]  
　　老閘巡　房何瑞福黄四　顧阿六孔阿才四包探曾於上月間拘獲盜犯將仁山等十三名訊實後業紳正法何包探等以迭破巨案均係神　默佑因公製匾額三方特於昨晨分往本城城隍廟保安司徒廟及新署土地祠三處懸掛並用　牢酒醴佐以淸音各探次第行禮而退 
[逢凶化吉Ａ]  
　　鄉人倪某向以耕種餬口近復葉其故業舍陸爲水柔櫓一聲蕩漾於烟波深處雇用稿帥混名江北阿大風晨雨夕所得載物資略可温飽舟泊蘇州河吳淞路口阿大曾透用工資二元五角兹以節屆中秋貿易中有淸帳之例倪與索甚迫阿大旣無點金術又無窮阮囊苦無所應被逼難堪竟於前日午後暗購紫霞裳吞下代作靈刃至晚毒發神色變異倪始知吞烟之故不禁大駭卽舁送同仁醫院求治經醫生如法施救得將烟毒吐出始慶更生始慶更生 
[小工受傷]  
　　本邑人瞿慶和張福郎向在百老匯路耶松船廠當小工服勞耐苦已歴多年前日廠中欲在空屋内設爐灶一具　集工匠竭力經營至下午時工將及畢不料爐下所墊之木軸力不能支轟然倒下衆工均奔避得脫惟瞿張逃避不遑被壓在下大有　傷卽舁至同仁醫院求醫經曹醫生騐得瞿臂骨受傷非樂餌所易撩當將右臂鋸下張傷在背其勢亦非輕淺未卜可無性命之虞否 
[蓬山路阻]  
　　陳杏坪不知何許人偕妻某氏僦居英界伉儷甚相得也氏忽於日前一去不返作彩鳳之高飛陳屢出訪尋碧海靑天終不得嫦娥消息旋在二馬路地方邂逅相遇不覺忿極而駡將妻扭住正在滋閙之時忽有花烟館傭婦曹李氏出爲解勸某氏見有隙可乘飛步脫逃陳以曹李氏不應强行阻止致被脫逃遂將曹李氏扭交二百十九號華捕當卽送人捕房轉解英公廨值日差詢明情節入禀屠别駕著將曹李氏交官媒押候訊核 
[花廠稱戈]  
　　三百四十號華捕解送張孫氏張陳氏陳王氏阿彩阿桂徐張氏阿珠阿二等到英公廨禀稱娟娟此豸均在某花廠揀花藉以餬口昨因爭奪棉花起釁互相爭毆當由花廠中人喚捕送入捕房捕頭以原被均屬婦女飭令轉送到廨旋經和事老出爲排解各願罷訟由值日差禀知屠别駕著各具以後不再肇事切結開釋 
[佳節延祥]  
　　昨日珊記善士寓書本館恊振所云送上晉成莊票元一百兩正望卽查收祈彚解急迫處振之以求申號蘇宅永保平安一輪秋皎笙歌騰匝地之歎萬戸宵寒風雪　重天之苦當此錦天繡地念彼嗷雁哀鴻惠有等夫指囷報自隆於結草矣敬操左劵以俟降祥 
按馬寳本草綱目獸部載明别名曰鮓荅諸獸肝胆之間皆有之生於狗腹爲狗寳生於馬腹則爲馬寳惟牛馬者最良至寳也專治驚癎性味甘平鹹無毒其形似石非石似骨非骨大如升斗小如卵石打破層層裏疊蒙古人以番咒求雨輒驗以上乃綱目載明云云由是觀之誠至寳不易得之物可遇而不可求也本號幸獲此寳眞乃千載奇遇割愛濟世五　於茲治愈痴症何止萬人或二三分而愈或五六分而愈雖極危痴癲不過錢餘而痊剷除病根永遠不發因此盛名遍天下各省皆知凡試過者莫不嘖嘖稱奇固非一朝一夕所餘取信於人也特是生意一盛見利忘義者不免紛紛魚目人謂藥散難辨我謂馬寳能辨若不當面示人何以服人心而息疑竇是以現定新章如承賜顧願將囫圇馬寳當面　下有目共賞眞僞立辨區區之誠想亦購藥諸君所樂聞者也至辨馬實眞僞只須校對綢目載明情形符者眞不符者假此至理也本號馬寳重約三十餘兩其形如大卵石然稱謂實者有實光故光滑無比似石非石似骨非骨打破層層裹疊之圓暈如月華然一望而知其爲天生斷非人力所能强爲也月華墜於曠山艸沾月華之精氣馬食之卽孕成寳蓋馬　寳其毛盡脱絶食不飢有此明徴部而取之故其寳中之圓暈亦如月華然層層裹疊緊堅異常此返本還原一定不易之至理有由來矣豈可以徒托空言哉馬寳生於肝胆之間痴　亦屬肝胆以肝胆至寳治肝胆危病功貴於專故能如此敏捷一分服下立卽平復奇效至於此極非寳而何遠埠購主由局來購務必請看本號十日登出清單如報上有購主名姓者眞不符者假請速退究一而函致本號立刻帮同查辦如不願登眞名者别名亦可此亦不過彼此心照絶弊之意千萬不可大意彼此幸甚愼之切切眞馬寳每分價洋兩元不折不扣再有眞狗寳價與馬寳同專治噎膈反胃無論極重等症只須三五分立卽斷根不發誠不可多得也開張法馬路東首天成昌東間壁相隔六七家朝南門而永興里口有金　輝煌匾額層層者便是問存濟堂亦知 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[皖垣瑣語]  
　　安慶訪事人云有鄉鎭名宋家幷者離省垣二十餘里　廛繁富商賈駢闐鎭上有一戲班中有五六人妙伶類皆玉軟花嬌珠香翠煖歌聲舞態佚類超羣省中老伶工欲出重資羅致無奈其　强留不放遂暗約班頭甲乙丙等邀集十餘健漢劍負以歸宋家并均宋姓族人强悍素著一聞此事卽鳴鑼持械大興問罪之師甲乙丙見勢不佳各自逃避宋族中人飛步追上將甲乙毆倒勝邊内跪地求饒免遭毒手然仍被用麻繩吊起加以鞭撻偪令出具墨結以後不得再來刼奪伶人如班中缺少一伶惟甲乙丙是問甲乙丙惟命是聽始得脫出牢籠然已傷重不能行乃浼從人舁之而去○省城北門内出有竊案日久末破採甲局追比甚嚴地保某甲屢受官刑積怨已極乃於某月獲得積賊某乙帶至下處盡情拷問旋交更役押至某飯店嚴爲之防至夜深更役深入睡　乙卽潛身而遁次日四處尋覔得諸府學山後遂扭向北行 
[湖山淸宦]  
　　浙省上年籌辦海防捐欵所有紳富典商捐項核奬業由　憲委牙厘局提調王太守嶔兼充總辦現又添委候補縣章大令鑄請補鄞縣縣丞趙二尹長保候補縣丞程二尹肇先爲帮辦○王大令家驥本充牙厘局收支文案差現因委署平湖縣事所遺差使委候補通判馮别駕斆典接充○湖南爲素産硝礦之區前由防軍局委張石琴太守琳前往查探兹復添委候補縣顔大令　　隨同往探亦愼重車需之意也○候補府蔣太守德璜前辦紹興厘務總局現已期滿另委陳太守存懋接辦陳太守於上月赴紹受事蔣太守交卸後尚須算結交代銀兩甫於初八日晉省禀到 
[兩雄相角]  
　　昨晨有王福全姚和尚二人在路往來因無心相撞各抱不平遂效曫觸之忿爭互相口角繼以扭毆經人勸解不散爲二百廿七號華捕拘入捕房轉送至廨屠别駕問悉之下著一倂押候訊判 
[限期淸理]  
　　湖州人吳鳴逵投英公堂控霍增瑞王樹林結欠絲價銀兩經屠讞員判斷後王抗不繳銀遂移送上海縣押繳王在押所遺弟赴松江上控府轅略稱此案因合販湖絲由三井洋行主人裝赴外洋銷售尚有糾葛並非欠銀恩太守批飭上海縣秉公訊理黄大令奉批後倩帮審委員夏明府提王訊鞫王供稱尚有别情牽涉三井洋行買辮金仰生求恩交保出外淸理明府准之王出外已久並不理明吳復將霍扭縣霍轉扭金請質及明府升堂訊斷而金臨訊不到擅自遠離明府怒甚飭差前往拘提暫押待質公所此皆前報所已登者也前晚明府提齊吳霍金王質訊吳訴稱此絲由霍轉交與王銷售侵虧太甚以致價目不將王供稱絲由金經手歸三井洋行主人裝赴外洋售去價目是否不符須向金追問至監生則並未從中作弊金供稱此絲由行主經售事與職員無干供畢又呈某領事手函代爲辯曰明府曰爾旣爲該行經手不能置身事外判令覓取在城的實人保去限五日内淸理明白禀覆核示 
[佳節停公]  
　　昨爲中秋令節公堂例須停訊一日屠興之别駕循照向章照會美總領事毋庸派員到廨會訊並飭家丁持片至英美各捕房關照停解公事一日 
[法界公堂紀事]  
　　昨日禮拜四適值中秋令節是以讞員鄭大令諭停訊案一期○胡老順卽頭腐老順又卽胡叙三控賣逢慶慶卽周慶慶向索會項不給反被扭送捕房鄭大令判令將胡禁押兩禮拜翌日卽有人保胡出外料理大令准之諭以俟節後著保人交案補押 
[美捕房紀事]  
　　崇明人某甲置小車一輛已捐照會於昨日推車至楊樹蒲停車小遺適有業此之某乙得得而來乙之車照捐期將滿送乘不備掉出飛奔而去由甲竭力追獲摺入楊樹浦捕房據情聲訴費副捕頭卽飭倂送美捕房捕頭遣包探衞阿和查明乙攫取車照屬實令押候送廨訊辦○浦東人阿弟等二人前日下午各荷巨麻索一條至吳淞路某押店求質適包探竇如海巡至以其情節可疑一倂拿送捕房捕頭詰問之下同稱在某沙船爲水手船泊浦左陸家嘴地方係船主囑令付質並非圖竊捕頭命暫押至昨晨飭傳該船耆民到案質對耆民稱此二人的係水手惟麻索乃私自取出求請送究捕頭允之令押候送請英讞員訊核耆民飭退○天潼路第四百七十五號門牌宏濟質鋪前晚被偷兒預先混入竊去衣服若干昨晨報諸捕房捕頭倩包探衞阿和往查屬實許卽代爲查緝 
[申報舘恊振所經收順直賑捐八月初一日至八月初十日止第十七次淸單]  
　　八月初一日得春軒票元一百五十兩正○初二日松江恊　來知足子洋二元秋澄算稿書四十本松江全盛來張達生洋二元東台銓昌祥由存悔道人遞來巴故楊坤元以資冥福洋二元沈樹庭洋一元○初三日曾孝亷作梅經手題洋十元萱壽草堂洋八元美門劉氏洋五元還願人洋十四元兪敬勝堂三槐堂隱名士各助洋三元庭奏主人楊書記劉文蔚堂針博士無名氏計五戸各助洋二元范守愚齋梅鶴山　雙潤堂余秦女求母病蔭計四戸各助洋一元無名氏銅洋四元○初四開卷有益主人銅洋一元無名氏銅氏四元隱記洋十元○初六日隱名氏洋十元朱姓洋二元○初九日已故黄張氏遺資冥福洋四元存養齋主人洋十四元宜興全盛來周公裔紋銀九兩零一分合洋十三元一角○初十日吳興于明氏求病速愈洋十元以王總共收洋一百廿九元一角票元一百五十兩正銅洋九元秋澄算稿四十本 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年八月初七日京報錄]  
　　宫門抄○諭旨一道錄前○護陜撫張奏報雨澤禾苗情形摺○又奏委署藩司片○東撫李奏續撥河工經費片○陜督楊奏委署鎭篆片○又奏委辦營務城防各事宜片○湘撫吳奏神靈顯應請頒發御書匾額並請勅賜封號摺○奉天學政李奏歲試旗民生童事竣摺○黔撫嵩奏甄别知府片○八月初七日刑部都察院大理寺侍衞處值日刑部引　見二名大理寺一名鑲紅蒙五色○熙敬謝賞壽物恩○意公假滿請安○江南蘇松鎭總兵陳旭到京請安○蔣斯彤預備召見○召見軍機陳旭蔣斯彤○○頭品頂戴護理陜西巡撫布政使臣張汝梅跪奏爲恭報雨澤禾苗情形恭摺仰祈聖鑒事竊查陜西省光緒二十一年閏五月分雨澤禾苗情形業經臣恭摺具奏在案兹據西安延安鳳翔漢中同州興安商州乾州等府州屬陸續具報於六月初一至初五及初九初十十三十四十六至十九曁二十三至二十六等日先後得雨二寸四寸及深透不等其餘各屬尚未報到臣查陜省入夏以來雨暘時若現在秋禾長發蕎麥雜糧均已出土四五寸不等民情欣悅闔境安謐堪以上慰宸厪惟據鎭安縣具報於閏五月起至六月初旬頻遭大雨溝水瀑漲將壩衝塌水灌城内民房間有塌損初四日夜雷雨大作河水漲發縣屬　峪溝鳳凰嘴二處田禾被水衝傷一百餘畝之譜盡係富家沙田幸未成災亦未傷人又據山陽縣具報於六月初三日大雨連朝至初五日河水陡漲丈餘衝塌翼城隄二十餘丈𣸤川關等村衝没田廬淹斃男女三名口漂没船二十餘號水手人等存亡未卜統計已報被災二十一村莊共衝倒瓦房一千餘間草房一百餘間無處棲身貧民三千五百餘人急應撫卹等情先後禀報前來當經臣飭司移行該管道州遵章覆勘確查不致成災之處是否毋庸振卹其被災較重之處查勘地畝若干錢糧應否蠲緩先行出示停徵一面由司籌撥銀一千兩委員馳赴山陽縣會同該縣妥查明確核實散放毋任失所容俟查辦完竣另行奏報刻查西安糧價大米每倉石價銀一兩三分較之上月大米每倉石减銀四分小米每倉石减銀一分所有光緒二十一年六月分雨澤禾苗及鎭安等縣被水籌辦振撫曁省城糧價情形理合恭摺具陳伏乞皇上聖鑒謹奏奉硃批知道了著卽飭屬查勘妥爲撫恤毋任失所欽此○○張汝梅片再　署陜西布政使督糧道松壽前奉諭旨補授山東按察使當經請旨陛見現擬迎摺北上請卽交卸起程所遺布政使篆務自應委員接署以專責成查新授按察使李有棻現已到省堪以委令先署藩司印務除檄飭遵照外謹附片具陳伏乞聖鑒謹奏奉硃批知道了欽此○○李秉衡片再山東黄河額撥防汛經費銀六十萬兩臣督飭總辦各道員力求覈實不使稍有虛糜無如工　太長兩岸二十餘里埽壩林立廂修防護用料浩繁險要各處並應加抛碎石大　期内人力不足又須添雇民夫帮同搶險以致額撥銀兩每年均不敷用光緒十五十六兩年需銀至八十八萬及九十七萬兩近年以來俱請續撥銀五萬兩凡可節省之處實己不遺餘力本年伏汛來源過旺兩岸險工疉出料物人夫因之多費且今春堵合瀛陽縣高家紙坊漫口用欵銀二萬九千餘兩並未另案請撥亦於防汛經費内開支動用雖經逐處撙節終覺工　欵少左支右絀現據各總辦稟報經費已將告罄秋汛爲日尚長不能不作未雨綢繆之計臣擬請在於藩庫照案續撥銀五萬兩分發上中下三游以濟防汛工需仍當督飭核實動支不准稍涉糜費謹附片具陳伏乞聖鑒訓示謹奏奉硃批該部知道欽此○○楊昌濬片再河州鎭總兵湯彦和貽誤戎機經臣另摺請旨懲處應卽先行撤任所有河州鎭總兵篆務查有記名提督洮岷恊副將現統西軍馬步各營旗李良穆沈毅明幹堪以署理至湯彦和所部馬步冬營旗亟應嚴加整頓以資進勦查有升用總兵兩江補用副將陳宗蕃堪以委令總理除分别檄飭遵照外理合附片具陳伏乞聖鑒謹奏奉硃批知道了欽此○○楊昌濬片再𤞑氛不靖營務城防均關緊要亟應遴員總理以專責成查蘭州道黄雲夙嫺軍旅經臣委兼辦全省營務所有城防事宜適新調寗夏道周綬到省該員老成持重委令會同司道辦理省城防務俟事竣飭赴本任　分飭外謹附片具陳伏乞聖鑒謹奏奉硃批知道了欽此○○頭品頂戴開缺湖南巡撫臣吳大澂跪奏爲神靈顯應迭　廿霖轉歉爲豐士民感頌懇恩頒發御書匾額並請剌賜封號以酬神貺而順輿情恭摺仰祈聖鑒事臣查湖南省自去冬　雪土脉久乾今春三月雨澤愆期四月中尚未揷身民情惶感恐旱魃之爲災紳士恭迎臨湘山陶眞人龍潭山李眞人神像入城臣率司道文武虔誠祈禱幸於四月二十五六等日大雨三晝夜身田得資灌溉及時分揷大慰農情士民恭送神像還山以爲雨暘　若可無亢旱之虞不意五月至閏五月兼旬不雨鄉民盡夜車水渠塘日涸田士燥裂苗秀未實轉瞬就槁糧價陡長民鮮蓋藏正值　省遣散勇營紛紛回籍若遇旱荒飢民徧野彈壓撫緩更無良策臣心萬分焦灼寢饋雖安目覩鄉民匍匐進城日以千計呼籲之聲　然可憫皆以爲今夏旱乾數十年來所未有臣率屬僚躬赴臨湘山龍潭山恭請陶眞人叔姪二像李眞人　像復迎之城又允鄉民之請於閏五月十九日躬　灌潭山士民敬信之周眞人石飛嘴素著靈應之李仙女神像入城代奉又委署善化縣知縣王　蔭躬詣嵩山寺恭遡觀音大士神像進城設壇步　翼日人雨滂沱盡　不息附省各州縣及常德岳州各府屬均於二十日後一　霑足苗之將槁者勃然興起仰託皇仁之澤溥轉歉爲豐十民有更生之慶臣亦同深寅感之忱兹據四品卿衡前湖北候補道周　等聯名呈請奏懇敕賜周眞人李仙女封號敕加孚佑昭顯陶眞人福佑靈應陶眞人廣濟宣威靈感李眞人封號等情前　臣查周眞人野仙爲宋末逸民讀書修道於長沙灌潭山白晝飛昇屢著靈蹟縣志稱其每逢亢旱祈禱輒應李仙女爲李眞人育萬　妹通志稱其生而能言宅後有飛來石年十二遊其下拾一桃食之遂不火食年三十六仙去李公兄妹俱從周野仙學道養氣鍊形　成尸解李眞人已於道光咸豐同治年間屢邀勅封而李眞人之師周眞人李眞人之妹　仙女久著靈應同爲鄉民所感戴合無　懇天恩俯念湘中士民祈禱之誠此次甘霖疉沛轉歉爲豐實由神靈顯應澤被數十萬家倘蒙特賜周眞人李仙女封號並 
加賜陶眞人叔姪李眞人封號嵩山寺觀音大士亦屬禦災捍患有功於民一並籲懇頒賜萹額各一方以酬神岲而順輿情是　有當除將周眞人李仙女事實咨明禮部外謹繕摺具奏伏乞皇上聖鑒訓示謹奏奉硃批禮部議奏欽此○○奉天府　丞兼學政臣李培元跪奏爲歲試奉天等處旗民生童事畢恭摺具陳仰祈聖鑒事竊臣於本年三月二十七日將考過吉江兩　歲試并錦州能否接考再行查看辦理等情具摺陳明在案旋據錦州府知府以兵差絡繹禀請緩期時奉天府試完竣士子均在省　遂先考奉天以免士子往來跋涉之苦於閏五月二十四日詣學行禮講書二十五日扃門分塲考試六月十八日文塲完竣十九日　考武塲二十四日一律完竣臣每於試日嚴密關防禁止懷挾並認眞稽查合號查出槍手一名發交提調官照例懲辦士子均能恪　規矩安　完塲臣悉心較閱生卷擇其淸眞者列之優等童卷擇其明順者取進如額惟武塲懷仁通化應試無人興京武童技藝　疏不能入　謹遵例缺額發落時勖以束身自愛勵志讀書期副朝廷興學儲才至意容俟接考錦州府試竣冉行查看情形辦理　有微臣歲試奉天等處完竣緣由理合繕摺奏聞伏乞皇上聖鑒謹奏奉硃批知道了欽此○○嵩崑片再前准部咨　定章程道府州縣無論何項勞績保歸候補班人員應以到省之日起詳加試看扣限一年期滿出具考語奏明分别繁簡補用等因　經遵辦在案兹查候補知府柴照業已到省試看一年期滿應行照章甄别據署藩司唐樹森署臬司黄元善造册會詳覈奏前來　才查該員柴照勤明篤實練達有爲堪以繁缺知府補用除册分送部科外謹會同兼署雲貴總督臣崧蕃合詞附片具陳伏乞聖鑒謹奏奉硃批吏部知道欽此 
 
 

Page 13

 
 
[光緒二十一年八月初八日京報全錄]  
　　宫門抄○皖撫福奏城内官寓被刦請將該管印官先行摘頂限緝逃犯摺○東撫李奏捐建故撫臣閻敬銘專　落成請列入祖典摺○又奏請准建坊片○又奏河工委員積勞病故請議卹摺○署黔撫嵩奏揀補遊擊摺○東撫李奏河運保案遵駁更正請奬摺○署黔撫嵩奏收到各省恊餉銀數片○八月初八日工部鴻臚寺鑲黄旗值日無引見○克王端王卓公明安舒存名假滿請安○澤公慶公各續假五日○立山請假十日○倉塲奏漕船五日回空○廂黄漢奏派蘆溝橋演放砲位派出裕德福森布○召見軍機崑中堂啓秀○皇上明日卯初二刻升中和殿看版○○尚書銜安徽巡撫臣福潤跪奏爲城内官寓被刦僅獲首夥盜犯二名餘犯在逃無獲請旨將該管印官先行摘頂勒限嚴緝恭摺仰祈聖鑒事竊照卸任廬江縣侯原洲寓所於光緒日二十一年四月初三日夜三更時分被盜行刦得贓槍傷雇丁貴等平復一案先經該署縣熊鈺會營勘騐一面選派兵役跟蹤追捕分投跴緝該匪開放洋槍逞兇拒敵兵勇倂力堵拿格傷盜匪李潮榮一名將其拿獲並起獲匪驢二頭贓洋一千零六十二元嗣又緝獲盜首張桂林一名先後獲解到縣提騐李潮榮受傷甚重訊據各犯供詞係張桂林起意夥同李潮榮並未獲之曹瑞等共夥十三人分執洋槍刀械陸續混入城内搜刦得贓拒傷雇工携贓由南門水關逃逸等情不諱錄供通詳臣當以該縣侯原洲甫經卸篆寓居城内匪徒膽敢紏衆持械倚强肆掠實屬目無法紀該署縣熊鈺事前疏於防範事後僅獲首夥盜犯二名亟應赶緊嚴緝夥黨夥盜全數弋獲並飭將該犯等照章解府覆訊禀辦去後迄今日久贓盜查無續獲據李潮榮業已因傷斃命除批令核入正案擬辦外臣覆查案關城内被刦贓數逾貫失事三月有餘在逃夥犯迭飭嚴拿迄無一名報獲未便稍事姑容據該管道府禀由藩臬兩司會詳請叅前來相應請旨將署廬江縣知縣熊鈺先行摘去頂戴勒限一月内將全案夥盜全數拿獲照例擬辦倘再逾限無獲卽行從嚴撤叅以警玩泄除咨吏刑二部查照外謹會同署兩江總督臣張之洞恭摺具奏伏乞皇上聖鑒訓示謹奏奉硃批另有旨欽此○○降二級留任又降二級留任山東巡撫臣李秉衡跪奏爲東省捐建故撫臣閻敬銘專祠落成懇恩敕部列入祀典恭摺仰祈聖鑒事竊照原任大學士前山東巡撫臣閻敬銘拯災戡亂遺愛在民前據東省在籍紳士前翰林院修撰曹鴻勛等聯名呈由歴城縣詳經調署撫臣福潤於光緒十八年十二月十三日奏請在於省垣捐建專祠十二月二十八日奉硃批著照所請禮部知道欽此欽遵轉行在案旋經東省官紳士庶曁關中會館公同捐集經費在於省城北門内大明湖迤南購置隙地鴻工庀材建立該故撫臣專祠一所討大小房屋七十四間於十九年七月初一日興工至二十年六月十五日落成當飭委員騐收實係工料堅實規模整齊由署布政使李希蓮詳請具奏前來臣維故大學士臣閻敬銘於山東巡撫任内摺搗捻幅鹽梟各菲廓淸全境然後撫輯傷痍整飭吏治定漕價以蘇民困嚴交代以杜官虧積弊一空百廢具舉洵屬功德在民無愧馨香之報現在省城捐建專祠業經告竣合無仰懇天恩俯准勅部列入祀典由地方官春秋致祭俾彰藎績而垂久遠其捐修經費均由官紳籌捐並未動用公欵請免造册報銷除咨部查照外理合恭摺具奏伏乞皇上聖鑒訓示謹奏奉硃批著照所請該部知道欽此○○李秉衡片再據賑撫捐局司道詳稱安徽婺源縣人補授江蘇淮安府草堰司巡檢陳增沛遵其故父同知銜例貢生陳美初遺命捐助棉衣一千套解局候撥散放按照章程每棉衣一套估銀一兩共合銀一千兩核與建坊定例相符詳請具奏前來合無仰懇天恩俯准該員陳增沛爲其故父陳美初在於本籍照例自行建坊給予樂善好施字樣以示施奬謹附片具陳伏乞聖鑒訓示謹奏奉硃批著照所請禮部知道欽此○○降二級留任又降二級留任山東巡撫臣李秉衡跪奏爲辦理小淸河工委員積勞病故懇恩勅部議卹恭摺仰祈聖鑒事竊據督辦山東小淸河工程前登萊靑道調任直隷津海關道盛宣懷禀稱安徽桐城縣人直隷候補知縣何景賢歴辦河工賑務素稱得力光緒十五年隨同查勘壽光縣屬之羊角溝樂安縣屬之滴漏溝各海口測量審度於冰天雪地之中往返奔馳始得要領創議先由母豬溝入手因小淸河身淤墊半爲廬墓所占又在舊小淸支脈溝之間就其窪下另闢一河名曰新淸河該員識力過人勇於任事派爲全工提調責成一手辦理經營腁胝艱苦備嘗總覈收支絲毫不苟開通上下游河身四百餘里爲十數州縣水利民田所關海口舟楫流通无爲商民所利賴而其心力交瘁實由於此歴五年如一日南坤嚴作霖盛稱其廉能卒以久處河干外感寒濕内耗心血積勞成疾猶復勉力從公未及請假就醫甫報工竣卽行一病不起身後蕭條無以爲殮其操守尤足以風世追念前勞情殊可憫實不忍任其湮没等情懇請奏卹前來臣查近年辦理河工委員積勞病故者如候補知府倉爾英大挑知縣熊瑞昌等均經前撫臣張曜福潤先後奏蒙賜卹在案兹直隷候補知縣何景賢因辦理小淸河工積勞病故情事相同合無仰懇天恩俯准敕部議卹出自鴻慈除飭取履歴送部查照外理合恭摺具陳伏乞皇上聖鑒訓示謹奏奉硃批着照所請該部知道欽此○○頭品頂戴署貴州巡撫布政使奴才嵩崑跪奏爲揀員請補遊擊員缺以實營伍恭摺仰祈聖鑒事竊查荔波營遊擊劉德彰因病出缺業經奴才會同督臣恭疏題報並聲明遺缺扣留外補在案所遺員缺係題補第三輪第一缺輪用儘先人員應卽揀員請補以專責成奴才於通省武職人員内逐加遴選查有留黔儘先補用叅將李鴻文現年五十三歲貴州安順府人由提標馬兵於咸豐四年堵勦遵義逆匪楊隆喜出力給予六品軍功頂戴十年克復修文縣城咨保以外委儘先拔補十一年勦辦江内賊匪保給五品頂翎拔補提標右營把總同治元年升拔淸江恊左營左哨千總七年克復長寨廳城保免補守備以都司補用十一年克復麻哈州城保免補都司以遊擊儘先補用並換花翎十二年克復淸黄等城保免補遊擊以叅將儘先補用是年克復安南等城出力保免補叅將以副將儘先補用十三年克復興義等城勦平下江生苗全黔肅淸案内保奏光緒元年正月十六日奉上諭著賞給三代二品封典欽此五年四月經前撫臣林肇元以熟習苗疆情形奏請留黔補用嗣因咨部註册部臣查無保奬守備官階層次遞行改奬以叅將留黔儘先補用光緒十八年四月二十四日具奏奉旨依議欽此現帶天字營練軍該員久歴戎行老成練達以之借補荔波營遊擊員缺洵屬人地相宜與例亦符合無仰懇天恩俯准將李鴻文借補荔波營遊擊實於營伍有裨如蒙兪允一俟接准部覆卽行給咨送部引見以符定制除咨部科查照外謹會同兼署雲貴總督臣崧蕃貴州提督臣羅孝連合詞恭摺具陳伏乞皇上聖鑒訓示謹奏奉硃批兵部議奏欽此○○降二級留任又降二級留任山東巡撫臣李秉衡跪奏爲河運保案遵駁更正請奬恭摺仰祈聖鑒事竊准吏部咨開議覆奏保山東歴年辦理河運出力人員一案聲明原保秦浩然一員由直隷州用坐補齊東縣知縣請加連同銜舒培昌一員由分省補用縣丞請俟補缺後以知縣用均與奏定章程不符駁令更正請奬等因光緒二十一年四月十九日具奏奉旨依議欽此欽遵咨行到東當經轉飭遵照去後兹據督辦北通州用坐補齊東縣知縣秦浩然業經請補斯缺已於光緒二十年十二月十五日奉旨允准卽屬在任候補直隷州知州准補齊東縣知縣遵章攺爲俟離知縣任歸直隷州知州後請加運同銜又分省補用縣丞舒培昌遵章攺爲請俟補缺後以應升之缺升用其原保調署聊城縣事邱縣知縣凌芬分省補用知縣賀源淸均請加同知銜候補巡檢陳紹曾請加六品銜未奉部駁毋庸更正以上五員係承辦運工挑淤搶險及催　漕船尤爲出力等情懇請奏奬前來臣覆核無異相應仰懇感恩俯准勅部核議一倂給奬以示鼓勵除各該員履歴先已造册咨部外謹會同河東河道總督臣許振褘恭摺具陳伏乞皇上聖鑒訓示謹奏奉硃批吏部議奏欽此○○嵩崐片再光緒二十一年四月分收到各省關解黔軍饟銀數業經奴才奏報在案兹查五月分收到四川省鹽厘鹽稅恊餉抵捐等銀二萬八千兩又恊餉銀一萬二千兩共銀四萬兩又收廣東省恊餉銀三千七百五十兩共收銀五萬三千七百五十兩據署布政使唐樹森申報前來除咨部查照外謹附片具陳伏乞聖鑒謹奏奉硃批戸部知道欽此 
 
 

Page 14

 
 
[光緒二十一年八月初日京報全錄]  
　　宫門抄○諭旨二道錄前○鄂學政龎奏報歲試德安漢陽黄州武昌四府情形摺○東撫李奏委解京餉銀兩片○又奏漕船挽出東境日期片○新撫陶奏委署通判片○又奏預估來年新餉請飭部指撥摺○又奏撫恤色勒庫爾地震情形片○署江督張奏准南徵收課厘數目摺○粤督譚等奏報解雲南銅本銀數日期摺○八月初九日内務府國子監正黄旗值日無引見○長萃請假五日○沈恩嘉續假二十日○掌儀司奏十三日祭奉先殿慶王行禮○召見軍機皇上明日寅正至社稷壇行禮卯正二刻至奏先殿壽皇殿行禮○○湖北學政臣龎鴻文跪奏爲恭報微臣歲試德安漢陽黄州武昌四府情形仰祈聖鑒事竊臣於二月初旬出棚按試德安三月下旬抵漢陽四月杪至黄州閏五月初十日回省考試武昌現已次第藏事楚北人文向以武漢黄德爲盛應試人數亦爲最多歴屆間有擁擠之弊臣先期出示曉諭並設法部勒之幸士風循謹均能恪遵一律魚貫而入所携考具祗有筆墨並無篋篋間有搜出懷夾者立卽枷示考試德安時童生卷尚有雷同剿襲之弊經臣檢出發學飭令傳到本童嚴加訓責並榜示以動其愧恥之心迨試後三府並已聞風驚懼徧檢通塲之卷絶少雷同士子知不能以勦襲徼幸所以夾帶之風爲之少戢臣復於點名時嚴飭廩保加意稽察在德安武昌各拿獲文童槍手一名在黄州拿獲武童槍替一名均發交提調照例懲辦扃門之後臣終日在堂督率監塲教官嚴密巡察以防傳遞換卷至調覆日當堂面試察看情形絶無弊竇悉心校閱如額取進文風則德安各屬士子並能潛心研究其經史之學制義之文均近篤實漢黄武三府士子所見之書較廣而爲文則以詞華議論見長四府中均不乏閎通淹雅之材武風則德安漢陽地鄰豫省民氣剛勁弓馬並嫻習出色黄州亦尚可觀武昌則人數較少挽强命中者僅能足額臣尤以士先器識而後文藝遇有條教必肺切試以立品間有干涉訟事者從嚴斥革注劣以冀潛移默化稍振士風仰副聖天子作育人才之至意再臣經過地方民情一律安謐試黄州武昌時天時鬱熱田間稍乾近雖連得透雨而湖北土性易爍現在地方官尚設壇祈禱倘得大沛甘霖農事可卜有年合倂附陳以紓宸厪臣日來在省淸厘公牌俟與撫臣會同甄别經心書院後卽出棚按試荆宜施三府以次徧及各屬所有先試德安漢陽黄州武昌四府情形理合恭摺具陳伏乞皇上聖鑒謹奏奉硃批知道了欽此○○李秉衡片再查東省奉撥本年京餉戸部開單彚奏咨催聲明前因海防軍需緊要議准截留一半其餘應解一半地丁京餉銀二十二萬五千兩鹽課加價京餉銀十萬五千兩業已解過頭二批地丁餉銀十萬兩頭二三批鹽課加價京餉銀六萬兩兹據藩司詳報籌措第三批地丁京餉銀五萬兩飭委大挑知縣方學海試用從九楊郁文管解又據運司詳報籌措第四批鹽課加價京餉銀一萬五千兩加平銀二百二十五兩飯食銀二百二十五兩飭委候補鹽經歴錢葆勳鹽大使李翼謀管解均赴戸部交納據東海關監督禀報在於洋稅四成項下提撥天津機器局經費銀四萬兩飭委直隷候補知縣江開泰解赴津海關道衙門交納除分咨查照外謹附片陳明伏乞聖鑒謹奏奉硃批該衙門知道欽此○○李秉衡片再本年江北江蘇河運漕船前於六月二十二日一律渡黄入運經臣奏報在案兹據運河道耆安等禀稱各船駛抵臨淸適值衞河盛漲遂卽啓壩挽送入衞司漕員弁人等晝夜催　迎提已於七月初八日全數挽出山東德州枯園鎭轄境連檣北上除飭整理閘壩河道預備回空漕船南下外理合附片陳明伏乞聖鑒謹奏奉硃批知道了欽此○○陶模片再者哈密直隷廳通判劉承澤卸署遺缺查有知府用補琢同知候補知縣柳葆元堪以委署據新疆布政使饒應祺鎭迪道兼按察使銜丁振鐸會詳前來除由臣批飭分别給委外謹會同陜甘總督臣楊昌濬附片具陳伏乞聖鑒謹奏奉硃批吏部知道欽此○○頭品頂戴甘肅新疆巡撫臣陶模跪奏爲援案預估光緒二十三年新疆等處新餉懇恩飭部指撥以濟要需恭摺仰祈聖鑒事竊查光緒二十一年餉數上年經部指撥銀二百五十二萬兩兹屆估撥二十二年新餉之期飭據布政使饒應祺議復新疆撫標提標阿克蘇巴里坤兩鎭標應需餉銀一百五十六萬兩軍裝器械銀十萬兩地方例支雜差車脚口分銀五萬兩古城旗營經費銀六萬五千兩司庫例支不敷銀十八萬八千兩善後經費銀七萬兩伊犁鎭標俸餉銀二十四萬六千兩軍裝器械銀二萬兩善後經費銀六萬四千兩塔爾巴哈台恊標俸餉軍裝器械驛站經費銀十二萬七千兩善後經費銀三萬兩共需銀二百五十二萬兩均係實需欵項萬難核减前項應撥餉數除撫提鎭恊各標倅餉旗營經費司庫例支不敷並塔城驛站經費共銀二百一十八萬六千兩仍難議减外其餘製辦軍裝器械地方例支雜差車脚口分並善後經費等項银三十三萬四千兩擬酌减銀十萬兩將來能否敷用尚難逆計儻實有不敷屆時再行酌辦共計實需銀二百四十二萬兩詳請具奏前來查新疆餉數光緒二十年分經臣核减銀四萬二千兩兹復酌减銀十萬兩計光緒二十二年分新疆伊犁塔爾巴哈台共需銀二百四十二萬兩相應懇恩飭部照數指撥由甘肅藩司統收分發以濟要需此外喀什噶爾沿邊帕米爾等處調紥馬步營旂加給行糧及轉運等項經費部議由新疆防軍存欵司庫歴年舊存常餉銀兩動撥容俟察看情形酌量抽回藉資節省至新疆司庫伊塔道庫塔爾巴哈台同知庫應否照案提撥銀兩另欵封存並懇飭部核議所有預估光緒二十二年分新疆等處餉數各緣由謹會同陜甘總督臣楊昌濬恭摺具奏伏乞皇上聖鑒訓示謹奏奉硃批戸部議奏欽此○○陶模片再據莎車直隷州知州潘震禀報光緒二十一年閏五月十三日辰刻色勒庫爾地方忽然地震簸動異常約計一時之久未刻又震一次十四十五兩日猶不時震動該處舊堡基址垜口均經損毁西面倒缺兩處長三四丈不等並壞砲臺三座其餘營房局屋糧倉坍塌無存軍裝糧料多被壓壞堡内及附近各莊民房傾倒不少等情前來當卽飭司移道迅卽委員會同該州前往履勘前項倒塌各工程如何修理被災各戸如何賑恤由道咨司詳候核辦除俟詳覆至日再行奏明辦理外所有色勒庫爾地震大概情形謹會同陜甘總督臣楊昌濬附片具陳伏乞聖鑒訓示謹奏奉硃批知道了卽着飭屬撫恤災戸查勘工程妥爲辦理欽此○○署理兩江總督兼管兩淮鹽政湖廣總督臣張之洞跪奏爲恭報光緒二十年下半年淮南徵收課厘數目仰祈聖鑒事竊淮南鹽務於同治三年奏字新章徵收課銀按半年奏報一次鹽厘隨課並報歴屆循照辦理光緒八年湖南湖北安徽三岸經前督臣左宗棠奏加新商按准部咨自光緒九年起將兩淮新舊各商課厘數目收支各欵分欵造報等因遵經報至二十年六月止在案兹查二十年七月底止收舊商課厘銀一百五十二萬四千三百七十一兩有奇收新商課厘銀十四萬八千七百九十五兩有奇共收新舊各商課厘銀一百六十七萬三千一百六十七兩有奇又收湖北襄陽鄖陽等府試銷淮鹽厘稅錢三萬一千二百三十三千有奇萬戸沱抽收川厘錢九萬二千四百五十二千有奇銀錢倂計雖與十九年下半年收數較形短絀而核與十八年下半年收數尚屬加多據兩淮鹽運使江人鏡分造淸册詳請具奏前來臣覆核無異除將淸册咨送部科外謹彚開淸單恭摺具陳伏乞皇上聖鑒敕部查核謹奏奉硃批戸部知道單倂發欽此○○太子少保頭品頂戴兩廣總督臣譚鍾麟頭品頂戴廣東巡撫臣馬丕瑶跪奏爲報解雲南銅本銀數日期恭摺仰祈聖鑒事竊照戸部奏撥滇省銅本銀兩欽此上諭廣東省於二十二十一兩年應解部庫旗兵加餉項下每年各劃撥銀五萬兩應解部庫西徵洋欵改爲加放俸餉項下每年各劃發銀十萬兩務須迅速籌撥等因欽此轉行欽遵辦理兹據廣東布政使覺羅成允詳稱二十年分議撥雲南銅本銀兩已分作三次解淸奏報有案現就藩庫厘金道庫課餉項下共籌銀五萬兩於光緒二十一年六月十六日交商號天順祥匯解雲南藩司衙門投納轉解督辦雲南礦務唐　兌收作爲廣東省應解二十一年加放俸餉攺解雲南銅本銀兩餘容接續籌解詳請奏咨前來臣等復核兼異除咨戸部及雲貴督臣雲南撫臣督辦雲南礦務臣唐　查照外謹合詞恭摺具陳伏乞皇上聖鑒謹奏奉硃批戸部知道欽此 
 
