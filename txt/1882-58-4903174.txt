# 1882 - 58 - 4903174

 

Page 1

 
 
[論苦中樂境]  
有友人聞於余曰君前論樂中苦境其意甚美誠足爲宴安酖毒之輩振瞶發聲作當頭之棒喝矣然細思之人固不可徒求樂究亦不可專尋苦其亦有可以免苦而不妨行樂之一境乎余曰行樂之道在乎人之自擇而巳烏在其無樂境也哉今夫家有餘資恣情於聲色貨利以爲及時行樂之道此其樂固匪難也所難者本屬貧苦之倫而亦欲圖樂趣則其求樂也不啻其求苦也昔人作然後知生於憂患而死於安樂也題文其後比曰處安樂而不忘憂患雖安樂亦何嘗不生使處憂患而猶貪安樂則憂患亦必無不死此言　發子輿氏所未盡之意但所謂樂者亦有不同處非謂樂境之皆是以死人也宋儒謂當尋孔顔樂處是說也　覺其虚無縹緲彼之意蓋以爲孔子疏水曲肱而樂在其中顔子簞瓢陋巷而不改其樂其所樂者在心而不在境道積於躬雖困阨之境不足以累之然必有孔顔之道而後可以樂孔顔之樂如不及孔顔而欲强慕孔顔之樂則其所謂樂者究安在乎吾人涉世斷不爲古人所欵但就吾身之所能及者安之而巳矣貧苦境也然苟能安貧則亦足以自樂賤苦境也然苟能安賤則亦不失爲樂古人言安步可以當車晚食可以當肉是真善尋樂境者巳上海一隅花天酒地人皆視爲極樂之國而寓其地者或囊内無錢杖頭蕭索更從何處行樂然或當天朗氣清之際或值風清月白之時負半徐步獨立於柳隂之下或登茶樓選幽座倚欄瀹茗視路上行人如織卑馬絡繹裙屐少年逐逐於衣香鬢影之間以一飽眼福此一樂也津館徽館或苦其太費但從螘杳閣夏同泰等爐頭貰酒與二三友人輪流作東簿醉而出欣欣然有自得意亦未始不可言樂或當汗蒸衣垢趨入盆湯費數十文呼湯而澡刮垢磨光細加洗濯去其穢服易以新洗之衣覺身體較前輕鬆不知幾倍是獨非樂事乎烹炮燔炙酒霧紛騰人以爲樂我以爲苦不若購蔬菜數種佐以豆腐新笋飽飯而臥其樂無極當此年景未闌或至城中邑園閒步見賣玩具春聯縱横布列隨意駐足而觀之或至錢糧廳啜茗見鳥雀無數有提籠而立者任鳥之宛轉和鳴亦不辨其爲何鳥不知其爲何音但覺入耳悠揚睍睆可聽怡然自得於懷誠不解樂之何自生也賭吾知其不足樂也然有時得空與二三知巳擲陞官圖奪狀元籌不必其一擲千金勝固欣然敗亦可喜間弄筆墨初無與人爭勝之心卽或隨意吟一二小詩亦不欲以此求人之稱譽意到筆隨過而不留視世人之勉强步韻藉作應酬者其苦樂之境大相懸殊矣信步行去所見所聞皆足以適性而陶情取新聞帋披覽一過見怪怪奇奇之事日出不窮藉此以擴眼界無論其事之若何要皆與巳不涉則亦樂得而縱觀之小坐斗室無可消遣素心人期而不來苦無聊賴則隨手取書觀之無論其書之爲史爲經爲稗官小說俱足以怡人雖南面王不易此樂古人早巳先我言之矣凡此皆苦中之樂境也第我輩之所謂樂者可爲知者道難與俗人言耳我輩自以爲樂而在營營逐逐者視之則殊見苦而不見樂卽明與之言以爲吾之樂在此而彼且嗤嗤然笑之以鼻是亦與宋儒所謂尋孔顔樂處其不疑爲虚無縹緲者幾希矣噫退一步想隨地皆爲樂境進不知足隨地皆屬苦境彼欲求樂境而轉得苦境者正坐不知苦樂中之眞趣耳如是以言樂吾知雖處憂患而亦無妨於樂也巳友人聞言鼓掌而起相視而笑曰如子言可以處苦境可以處樂境可以於苦中作樂斷不至於樂中尋苦請持此以質諸天下之苦樂不均者 
[學徒困况]  
　　美國新聞紙言中國在美學習旋經回華之學生華人相侍頗不甚優其初回滬皆送至城内一書院中地方久無人居垢穢殊甚院内各門皆鎖僅開正門而門外以兵守之不令學生等出外住至兩禮拜始有親戚父兄輩請於官准予回家後又分作三處十人留於上海十一人送往福州二十七人送至天津此信卽由天津傳來刻下往天津之諸學生亦分在數處學習所居之處甚爲狹隘并有溝渠横阻不令時常外出無異於坐監殊爲困瘁云又有福州新聞紙言分往福州諸學生之父兄聞巳禀之京中大員請令子弟輩仍往美國學滿之後再行囘華如帑項不能冉發則當各家自俻出洋資斧以冀學業之不廢於半塗并願具保俟學成回華仍當爲國家出力也又閱本月十三日字林報載有天津西人來信亦言及此事云該學生等回至上海每兩人共坐一小車送入城中置諸求志書院中其地齷齪湫隘門外守以兵丁不得外出所食者不過肥肉青菜不堪下咽有親戚父兄來視邀之出外管理學生之委員張君不允繼而來者益多張君言如有保人方可出去後得有名望者三人具保方聽出外臨行時又與以舊衣并略與數番之資學生等不受兩禮拜後二十七人前往天津卽有津道憲傳問考試考試旣畢隨分派鐵厰及醫院水雷學堂水師學堂等處亦未嘗量才派别儘有不能醫而派醫院不能工作而派鐵厰者水師學堂總辦爲福建人素不喜粤人嚴禁出入每月止准告假一天餘日皆不能出外但許友人至彼探望而巳又有兩人派往電報局一人月給薪水銀十二兩一人則止六兩上午則令學習發電諸法下午則令教授英語英文又有一人則尢爲受累是人在美所學者係英國語言文字及勾股算法今乃令其在船學習駕駛其人自陳力有不勝而卒不之允仍令學駕船諸事用違所長殊可笑也以上皆從西字報中譯出竊以爲囘華之學生係國家發給帑項令其出洋學習今旣回華自富量才試用而乃用非其才且相待如此其薄度大憲尙或不能盡知是宜亟爲設法也 
[煤務近聞]  
　　開平煤礦日有生色屢列於報兹聞自該處至天津擬欲開一河路三月之後卽可開濬成功此河旣關則運至天津之煤每日可得二百五十墩蓋無此河路則轉運不易礦中之煤亦將少出得此轉運捷徑礦務益見出色矣聞該礦煤苗甚旺七路挖掘因運路未便故挖掘亦皆不甚上緊若有運道則七路用力攻挖約每日可出煤一千墩計可挖至六十年之久其旁尚有一處現在亦擬開掘是處煤亦極旺若運路便捷每日亦可出煤千墩計可挖至四十年之久統計該處可開之礦尚有五十處煤均旺産若有鐵路載運取不竭而用不窮若不赶造鐵路煤無出路則亦終藏於地甚可惜也 
[析津信息]  
　　天津西人來信言李傅相大約在本月底卽當啓節來津并聞公子亦附海定輪船來滬殆欲由滬泝漢省視祖太夫人之疾也 
 
 

Page 2

 
 
[高人來華續聞]  
　　高麗人來華學習洋務巳列前報兹悉來者俱係少年有分往北京者其後尙當續至皆往兩鐵厰學習西法其人類多强壯悉屬可造之才也 
[虎傷輿夫]  
　　去年曾言福州近有虎患後經捕除人皆以爲從此爲從此可無虎暴矣有傳教西婦兩名欲觀虎跡命肩輿而往該處離租界約三十餘里西婦知虎巳捕除命輿夫深入乃驀遇一巨虎距躍而出兩輿夫均爲咬傷西婦隨奔避得脫虎亦旋去刻下兩輿夫均送醫院調治未知其無碍否也 
[創設總銀行近聞]  
　　日本擬設總銀行前曾列報玆閱日本報稱定於今年秋間開設總銀行資本一千五百萬東洋元一半係日廷國帑一半則日商股分專借銀與各小銀行以九四扣取利小银行轉借與商人則以九扣取利不得過九扣之外小銀行違例取利踰於九扣之外總銀行若訪聞得實卽不與交易五年之内其總銀行所用諸人皆由日廷簡派云云日本西字報論及此事以爲總銀行何不自假與商人以賺此九扣之利而必由小銀行轉手使小銀行得以於中取利殊不解其何故豈設此總銀行藉以作善舉耶該報所論如此然綱舉目張各有所宜想綜理其事者自有權衡耳 
[東瀛來信]  
　　昨接旅居日本人來信云黎蒓齋星使巳於去臘二十六日接印任事前任何子峨星使交卸後擬卽回粤省親按何星使自駐節東京於一切公使頗得國體隨員中有陳君訪仲名衍範者品行純篤尤副星使之知當其交卸時日本舊諸侯大員及文人等聞之互相邀請筵宴陳君一槪辭謝其淡靜如此他如横濱范理事名錫朋於交涉公務最昭平允各國領事無不敬服再副理事劉君坤吏治更熟使華商在彼得有依倚此二君交卸時衆華人皆欲公同禀留惟格於成例不果范君現在勸捐設立中華同濟醫院巳由金山捐來不少此外在東諸華商皆願資助卽前任何星使亦願捐廉故范君須待籌欵告齊動工後方整歸裝不欲半途而廢也至於蟬聯者繙譯中神户理事署爲楊君硯池横濱理事署爲羅君寳森二君於日本語言文字極稱熟悉云 
[增設電線]  
　　香港循環日報云聞彭子珩軍門禀准督撫擬在香港設電線以遞於九龍復由九龍以至穗垣俾得傳遞信息業有成議刊佈節略在省垣香港各設一局以司其事俟有成效冉推廣以及於廉瓊廣西各處口岸擬集貲本銀三十萬圓分作三千股每股科銀一百圓省城則推舉陳春田何愼之爲董理香港則推李玉衡李德昌彭岐舟何崑山爲董理也 
[擅設厘卡]  
　　閩省崇安縣焦嶺之厘卡屢次閙事嗣由該管府會禀起衅情形經奉憲批兹用抄錄於左建寍府會禀崇安縣新設焦嶺卡鄉民闖關滋閙委查起衅情形此卡可否裁撤由　督憲批崇安焦嶺地方旣係山僻小路先經設卡裁撤有案是該處之不宜設卡查厘己有前車可鑒乃此次該委員羅丞並不確查前案率請添設巳屬顢頇設卡之後並不知會地方官出示曉諭及至營勇肇衅滋事又不查明實在衅由輒就司巡一面之詞遽請飭拿懲辦尤屬辦理糊塗本應撤差又恐適長地方刁風故子記過三次以照烱戒須知抽厘濟餉事非得巳承辦之員惟能潔己奉公剔除弊竇約束巡勇體恤商情使之樂於輸將斯爲善於辦理窮鄉僻逕貧民肩挑販易覔利甚微正不必過事搜羅致滋騷擾且以稽寛小民自生之路今該處添設厘卡旣係無裨於釐而有碍於商自應卽飭裁撤俾順輿情仰福建稅釐局司道移會福藩司查照卽將羅丞記過之處註册飭遵一面檄行建甯府局將焦嶺撤卡日期專文具報無任遷延再以後委員如禀設分卡該局須將應否添設之處具詳兩院批示毋得擅自批准卽錄報撫部院查考並候批示繳 
[財神被打]  
　　揚城至正月有乞丐塗面挂鬚沿門說吉利語三五成羣引人取笑名曰跳灶王又曰送財神此風由來久矣新正初四日爲出行吉期大家小户婦女小孩皆應吉出門拜年有票商某富户也命乳媪抱其少子乘華輿隨幹僕至小東門内關帝廟敬香輿甫入廟羣丐卽擁擠乞錢僕分給之羣丐仍俟他輿之來者未散未幾媪抱票商子出將上興適有一羣跳財神之丐自對巷出見之卽欄輿跳舞僕急招呼給錢乃商子巳爲紅面丐驚厥媪大哭僕及輿夫喝丐不退羣丐之己得錢者亦從而和之圍輿不得行正喧閙間適有某段保甲委員乘輿至亦不得進僕卽至輿前泣禀緣故委員大怒卽令隨行之局勇拿人當將跳財神之紅面丐及青面催杠粉面招財黄面進寳一齊拿至輿前各予重責媪之輿方得急回巿人轟笑以爲財神被打究不知商之子無恙否也先是初一日程太守及江甘兩邑尊向各廟行香回至新城永勝街南有百餘名侉婆鳳陽婆擁塞街口轟閙一肉鋪一錢布鋪憲輿不得前進差從喝不聽恃衆圍裹而前勢將毆差太守呼衆女丐至輿前面諭温語解之衆女丐尙恃衆不服出言冒昧憲輿幾爲擠側太守隨諭兩縣拿人重辦以安閭閻於是衆役合力分拿巿人助之捉得爲首數名予以杖責羣婆始鳥獸散云 
[散紙跳浜]  
　　庽滬西商每年春秋二季賭賽跑馬之先有跳貝柏之舉恒在靜安寺一帶田間散帋馬從帋上跑去跳浜此常例也昨午後諸西商均在跑馬塲跳貝柏中西人往觀者殊形熱閙據聞工部局議此次跳貝柏後是舉卽行裁去矣未知確否 
[行人畏事]  
　　前日滬南董家渡天主堂前南弄口有一婦人滿身素縞年二十歲左右被五六鄉人拉拽使行該婦不從口喊救命途人雖衆無或致問者嗣該婦蹭身地下衆人仍舊不放致將該婦下衣拖落觀者掩面而去或詢之近隣據稱該婦母家住居新碼頭父曾開鞋子店今父母俱亡所贅之婿去年亦巳去世現在並無親人故若輩擬將該婦帶往鄉間逼嫁未識確否惜當時竟無一公義之人知照地保究其事故也 
[毆鬥傷孩]  
　　住居英租界老閘老閘西首之無錫人某甲係在洋人處當細崽其妻某氏生有一子甫及二齡氏因知甲有外遇時與反目迄無甯日前日氏適抱孩懷中與夫爭論扭打以致棄孩於地旋氏傾跌適壓於孩之身上其夫撳住該氏不釋及氏狂呼壓死兒子夫始放手詎孩巳受傷吐血醫冶無效而斃夫婦均懊悔無及惟有痛哭云 
[扭婦事夫]  
　　木匠寍人某甲與妻某氏住居老閘西首甲嗜阿芙蓉懶於作工故妻托人荐至洋人處帮傭甲時向妻氏索錢尋衅致妻生意停歇遂避匿不與夫相見嗣後甲飢寒交迫兼無烟過癮因致患病狀似乞丐又以拖欠房金被房東逐出由隣人送至泥城外施粥廠棲身兹因病勢沈重命在旦夕諸親串訪得甲妻在法租界新街地方某花烟館爲妓前日同往尋見扭氏至甲之母舅家一面舁甲前去令妻服侍設有不測着爲收殮龜鴇在門外探聽被親串毆逐乃抱頭鼠竄而去 
[運士生事]  
　　北京人某甲由四川購辦川土三仟餘兩運來滬上經泰安棧接客之某乙招至該棧躭擱後該棧有某丙願代爲消土甲允之丙乃雇馬車運土出外及歸告甲以土未報捐被巡丁緝獲巳送洋藥局甲大疑赴局詢問謂並無川土巡獲乃轉瞬而巡丁送土至局矣甲更不平投縣將情聲訴並謂原託某丙報捐代銷詎料猝有此事求爲提究莫邑尊准詞立提某丙到案經王别駕庭訊兩造各執前情問官飭將 
 
 

Page 3

 
 
某内管押俟移文洋藥局杳問應否補捐還土再行核辦 
[贈黄繡君校書并呈霧裏看花客二愛仙人倉山舊主高昌寒食生同斧政]  
　　明粧倩服倚闌干有客偏從霧裏看一自榮邀青眼賞安排金屋護春寒彩毫拈罷繡鴛鴦字織廻文錦繡腸誰把金針誇暗度紫雲深處詠霓裳[  漢上漁隱夢仙氏未定草]  
[重疉楊柳樓臺間壁韵錄請倉山舊主點鐵]  
　　登樓一笑趾重移飽讀琳瑯滿壁詩此地儘此消俗慮先生必不合時宜風流張緒無傷雅我識袁絲未恨遲高築吟壇執牛耳萬人如海句驚奇别開幽境似陶家一樣門前緑樹遮鴻爪跡留游客屐馬蹄聲亂夕陽車試探王勃胸中稿共門江淹筆底花贏得頭銜署狂士柳隂深處是新衙跌宕詞塲吏亦仙烏飛兎走且隨緣曾無俗障留胸次雅有名花在眼前明月一簾人倚檻熏風五夜客摨絃阿儂最喜杯中物可奈囊空阮氏錢拍遍欄干月未沈蕭疎兩鬓感霜侵秋來不數吟花草酒盡還教醉墨林流水高山空記憶歌樓舞榭倦登臨此間小住爲佳耳何用名區更别尋[  茸城嘯園瘦士又稿]  
[客有贈以椒酒之資者除夕率成四絶句錄請霧裏看花客高昌寒食生同政]  
　　臘鼓聲聲惱客情詩魂冷落酒魂驚豪門餽歳人如海誰矯時趨篤舊盟慷慨能將鶴俸分者般高誼薄青雲報無瓊玖投何切愧把猪肝累使君免我高營避債臺百壼放胆買新醅荐從寢廟還私祝此自廉泉分得來能從舊雨關情甚想見仁民一片心似此深情何足擬桃花潭下水千尋[  倉山舊主醉塗]  
[光緒七年十二月二十三二十四日京報全錄]  
　　宫門抄○上諭五道錄前○粤督張奏起運各項機器赴津日期片○晉撫衛奏查審擬辦片○大臣景奏减用銀數以備找領摺○又奏爲奏聞摺子○大臣溥奏爲聲明夾片○十二月二十三日○豫王等謝稽查備查壇廟恩○奉天府府丞朱以增請訓○佩公請假五日○阿公請假十日○托倫布續假十五日○關防衙門奏初九日大高殿大光明殿拜表澂貝勒漪貝勒行禮○兵部奏派查齋之大臣　泒出嵩山海英桂昂鐵褀興廉德克吉訥本謙錫祉○又奏泒更換值年派出熙拉布尙宗瑞恭王錫珍伯王禮王雙印穆隆阿○内務府奏派堂子挂紙錢派出廣夀○召見軍機○十二月二十四日○寳中堂假滿請安○内務府奏初一日夀皇殿恭代行禮派出恭王○召見軍機○○張樹聲等片再光緒七年七月二十四日准北洋大臣直隷總督李鴻章咨會奏奉諭旨飭將粤海關監督俊啓代購神機營設廠之機器開具清單儘數解津分别轉解吉省應用並由粤籌给川資委員起解復經户部工部咨將籌給運費數目隨時報部查核各等因當經札飭總辦廣東機器局逐件點清裝配木箱包紥完固旋據禀報造發電報赴滬訂招商局原華輪船來粤裝運卽將機器一百一十二件妥交該輪船裝載並由臣等會委儘先補用副將柏慶曁温子紹禀請添派廣東候補從九品王寳勤帮司妥愼管解於本年九月初九日開行赴津所需裝箱包紥扛運等費銀九百二十二兩七錢七分輪船船脚運費銀一千五百九十兩五錢三分八厘委員副將柏慶從九品王寳勤往返薪水船隻價銀四百兩共銀二千九百一十三兩三錢八厘飭由廣東善後總局籌給温子紹等領回分别算交清楚並據該總局司道詳請奏咨前來臣等覆查無異除將善後總局司道造報解津機器及運費各數目咨明户部工部查照外所有起運各項機器赴津日期及動用過運費各項銀兩緣由謹會同廣東巡撫臣裕寛附片陳明伏乞聖鑒謹奏軍機大臣奉旨知道了欽此○○衛榮光片再原叅平定州槐樹舖卡稅委員戴寳珊濫派差役侵吞厘稅於往來行旅肆行凌虐各旅店立有抽頭號薄甚至捆毆官紳動以鐵練鎖人聞戴寳珊於去年二月到卡至今年五月底收銀二萬之多而入國帑者果能得一成否且縱令伊子三人四出探聽無利不收人人切齒等因查本年五月間風聞槐樹舖卡稅委員戴世湘因抽查厘稅有與過客滋閙之案正在飭查間旋據核委員禀報到臣批平定州查訊未結復經被叅欽奉諭旨交臣查辦惟原叅所謂戴寳珊者自係戴世湘傳言之訛遵將此案行司提審究辦一面派委候補知府安頣馳往該處按照所叅各節確查禀覆去後兹據藩臬兩司行提全案人証來省督飭委員按照被叅各節提訊明確議擬解審前來臣親提研訊綠戴世湘係湖南武陵縣人由歳貢生中式庚午科本省鄉試副榜在部就職直隷州州判遵例指省分發山西試用光緒五年三月到省六年十一月委辦平定州槐樹舗厘卡差使王汝綬籍隷太谷縣係前任山東棲霞縣知縣因被議革職雇坐大車一輛轎車二輛與民人喬廣錫搭伴回籍七年五月初七日路經槐樹舖厘卡經卡役魏福年家丁曾榮疑其夾帶貨物向前盤查惟時天色將晚王汝綬因無貨物急欲赶站住宿令車夫車過卡魏福年等不肯放行致相爭吵喬廣錫恐滋事端欲取被套先行總福年向索酒錢一千文喬廣錫允給錢二百文魏福年嫌少未允喬廣錫吵嚷欲毆魏福年用繩將喬廣錫兩手捆縛王汝綬喝令車夫將車趕走車夫畏事不允王汝綬氣忿順携車上木棍下手嚇毆適戴世湘聞閙便衣出局彈壓車夫閃去戴世湘身後致誤傷戴世湘右臂膞魏福年不知王汝綬曾任職官因見委員受傷亦用繩將其兩手捆住卽經店户解勸保出將繩解放送州審訊未據訊結卽被叅提省現在由　提集全案人証訊明議擬解經臣親審得悉前情此厘卡委員於卡役需索滋擾擅捆過客未能禁阻之實在情形也復將被叅各節逐加查訊如原叅槐樹舖委員濫派差役侵吞厘稅各旅店立有抽頭號簿捆毆官紳動以鐵鍊鎖人自去年二月到卡收銀二萬兩之多而入國帑者能否得其一成一節遵查槐樹舖厘卡委員候補直隷州州判戴世湘於六年十一月間奉委到卡並非六年二月諒係風聞之訛又查該卡向設差役四名嗣因厘務較簡禀局裁撤一名係由平定州派往當差非卡員所能濫泒至抽釐章程向有定則均係塡給三聯印票其票根按月申繳總局覆核戴世湘於去年十二月十六日到卡至本年五月止共收過厘銀六百餘兩按旬按月通報該卡自咸豐九年設立起至光緒二年止每年僅收銀一千餘兩自光緒三年大複以後每年僅收銀數百兩該委員戴世湘到卡半年有餘收銀六百餘兩較之歷年收數尚不懸殊徧查各旅店並無有抽頭號簿之事業經委員安頣訊取各店户甘結備查其爲並無濫派差役侵吞厘稅已屬可信至原叅捆毆官紳動以鐵䋠鎖人一節業經訊明惟有太谷縣巳革山東棲霞　知縣王汝綬坐車回籍路經該卡不服盤查與卡役爭閙悞傷委員致被繩捆此外並無另有捆毆及鐵練鎖人情事核與委員安頣查覆情形均屬相符覆加究詰矢口不移應卽擬結查例載大小各衙門蠧役索詐貧民計贓一兩以下杖一百又律載不應爲而爲事理重者杖八十輕者笞四十各等語此案卡役魏福年於行客過卡疑帶貨物留難爭吵輒向過客喬廣錫需索錢文巳允給錢二百文嫌少爭閙將其用繩捆住殊　藐法雖贓未入手惟巳許有定數自應計贓按例問擬魏福年應照各衙門蠧役索詐貧民計贓一兩以下杖一百例擬杖一百情節較重再加枷號一個月滿日折責革役雖恭逢　恩詔不准授免家丁曾榮同卡役盤查車輛雖未通同需索亦無帮助捆縳情事惟在塲目擊並不勸阻致釀事端究屬不合應請照不應重杖律擬杖八十喬廣錫訊無夾帶貨物其許給錢文亦被卡役需索所致惟不服查騐恃强欲毆究屬不合應照不應輕罪律擬笞四十事犯到官均在光緒七年五月十四日恩詔以前所得笞杖應予援免委員戴世湘雖訊無濫泒差使侵蝕厘銀情弊惟於過客王汝綬到卡並不揀派妥役家丁詢明來歷查驗放行迨卡役需索留雖爭閙捆縛始行出局彈壓又復不正衣冠誤改被傷卡役復將王汝綬捆縳並不禁阻致被糾叅實屬辦理不善相應請　旨將候補直隷州州判戴世湘交部照例議處王汝 
 
 

Page 4

 
 
綬係巳革知縣回籍過卡因無貨物不服聲查復因持棍嚇毆車夫誤傷委員實屬不安本分雖因該委員便衣出局係屬犯事不知若照他物毆人成傷擬罪殊與平人無别自應從重照不應重繼擬杖八十事犯到官在恭逢恩詔以前所得杖罪應子援免仍交地方官嚴行管束毋任再出滋事餘應無干槪行省釋惟該卡地當衝要行旅往來絡繹不絶若不明白示諭恐丁役人等藉端索詐别滋事端業飭籌餉局司道妥議章程實貼卡門使應抽之厘不致朦混冒漏無賢之車免被需索留難庶於裕餉恤民兩有裨益是否有當理合附片陳明伏乞聖鑒訓示謹奏軍機大臣奉旨刑部議奏欽此○○奴才景瑞跪奏爲前請恭備要差欵項未經發齊據咨陳明减用銀數以備找頣恭摺具奏仰祈聖鑒事竊照前准禮部等衙門咨本年九月恭備普祥峪定東陵永遠奉安並恭備聖駕躬送祗謁陵寢各事宜行令敬謹豫備於閏七月十七日經嚮導大臣帶同章京等敬詣風水界内察勘應修御道步營地盤橋梁並燕郊白　桃花寺隆福寺等四處行宫一應恭備事宜奴才當卽援案奏請由直隷藩軍撥銀一萬六千兩以備應用惟時厘經大雨風水界内積潦未消必須設法疏導妥愼修塾當飭馬蘭鎭官兵將御營地盤橋道趕緊敬謹興修並飭内務府將各處行宫急修糊飾等工一體恭辦所需欵項飭令承辦各員先行籌墊八月中旬恭閱邸抄欽奉上諭聖駕停止躬送維時御營地盤橋道等工巳修墊五六成至八九成不等各處行宫亦巳籌欵備料尙未糊飾當卽停止惟將梓宫道橋座等工敬謹修齊於八月下旬准直隷藩司委員解到銀六千兩發交綠營應用恭備差竣飭令核明綠營實用過銀一萬一千九十兩四分八厘内務府墊發過銀二千兩核之原請之數减用銀二千九百餘兩曾經備文派員赴省請領淮藩司酌發銀三千兩並咨令奏明後再行找給等因謹據咨陳明具奏奴才卽泒員赴省找領銀四千九十兩四分八厘分放該兩項官員歸還墊項所有馬蘭鎭恭修橋道共用銀一萬一千九十兩四分八厘卽令造　報銷其内務府恭備各處行宫放過銀二千兩業經備料並未動用應飭將所備𥿄張物料妥愼收存俟再值恭備差使聲明减放作抵所有减用找領各綠由謹據咨繕摺具奏伏乞皇太后皇上聖鑒謹奏軍機大臣奉旨知道了欽此○○奴才景瑞跪奏爲循例揀選茶膳香燈拜唐阿差缺恭摺奏聞仰祈聖鑒事竊恭查嘉慶五年六月欽奉諭旨東陵西陵所有應行送京引見之茶飯香燈拜唐阿等俱係微末之差道路遥遠往返不無糜費嗣後遇有缺出着交各該管大臣揀選奏補不必送京引見以示體恤等因欽此欽遵在案兹孝陵出有香燈拜唐阿一缺奴才揀選得閑散拜唐阿連祥堪以擬補普祥峪定東陵應設茶房拜唐阿五缺膳房拜唐阿七缺於本年七月内接准掌儀司來文内開俱由京御茶膳房撥往當差於本年九月内僅有茶房拜唐阿長義海鴻阿景祿膳房拜唐阿樹恆文成等五名撥到任差尚欠七名未到奴才隨卽咨行總管内務府轉飭該役等卽行前來任差於十一月初九日接准掌儀司來文内稱拜唐阿長興等七名病故告退所遺各缺應由東陵内務府衙門揀補等因前來奴才遵將茶房拜唐阿二員揀選得閑散拜唐阿聰慧多聰膳房拜唐阿五缺揀選得閑散拜唐阿繼常連璧春祥仕棟通祥等均堪以擬補理合恭摺具奏伏候命下之日奴才照例分咨户部禮部内務府直隷總督謹照辦理謹循例恭摺奏聞伏乞皇太后皇上聖鑒謹奏軍機大臣奉旨知道了欽此○○溥廉等片再查前於八月十九日准内務府造辦處文稱二十二日普祥峪定東陵明樓隆恩殿宫門恭懸監額應需請運跴盤架木繩斤紮材敬謹預備毋稍延悞等因當卽檢查陳案並無此項跴盤惟距恭懸吉期甚近若俟咨覆核辦訪處恐致貽悞是以傳令石門工部司員赶繫恭辦以備要差旋經咨行造辦處詳查歷辦成案如何開銷聲覆以憑遵照現准咨覆惠陵明樓等處應懸斗匾本處恭製妥恊派員運往其架木總斤紮材係由工程處預備至所需錢糧並無辦過成案該衙門自有應行辦理等因前來復飭承辦司員核實開眞用過銀數以憑酌辦兹據禀稱此項跴盤舉架甚高須以長大木料均係實用並採買繩斤價值較昂拉運車脚成搭夫匠工食等項共用銀一千四百四十五兩四錢均係通融賒墊禀請核發以便清還等情伏查此項跴盤旣無辦過成案又未便率報工程處請領前請叅備項下亦無餘欵自應酌核籌辦擬請就永濟庫欠租項下一併由藩庫借支卽飭該承辦司員赴省請領此項借款亦由藩司飭催該州縣欠租歸還謹聲明附片具　奏軍機大臣奉　旨知道了欽此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
