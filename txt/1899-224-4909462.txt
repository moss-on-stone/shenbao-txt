# 1899 - 224 - 4909462

 

Page 1

 
 
[法書助振] [  申報館協振所謹啟]  
　　齊東皖北屢告年饑迭蒙海内諸大善士或以奇珍或以名畫助入振欵藉結　緣兹又承周君慶龍以所書楹聨百幅交本館協振所發售計七言者四角八言者五角所得筆資卽屬本協振所彚解災區籍佐善舉周君籍隸山陰淵源家學書法之妙久已名重士林今者移貲助振結良緣於翰墨寓實惠於解推仁衛慧心深堪敬佩諸君子有同兹善念者當不吝廣沛廉泉襄此義舉也 
[重印三國志出售] [  圖書集成局啟]  
　　三國演義一書意主忠義旨歸勸懲雖近稗官小說之所爲而語皆有本足與正史叅觀其筆墨之快心思之靈久巳膾炙人口本局現用新　鉛字重爲排印校讐縝密紙墨精良每部仍訂十二本定價碼洋一元六角卽日在申報館帳房及申昌書室發售賜顧者請卽購取可也此佈 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[書日人創設東亞會後]  
　　本月十一日本報紀東亞設會一則轉錄天津國聞報云環球各地有亞歐斐奧之分近者歐人漸强亞人漸弱甲午之役中日交兵同室操戈自相魚肉遂益爲歐人所輕夫中日韓三國同處亞東唇齒輔車交相倚賴及今而無以聨絡難免爲他族所覬覦日本諸君子惄焉以憂特設亞東同文會其綱領一保全亞東時局二啟發民智養育人才三振興國勢議定會長一人幹事七人會計監督一人議員七人其會長係公爵近　氏篤　總會設在東京此外漢口京師上海福州廣東朝鮮次第設立分會各舉會長一人統之現在廣東分會長高橋君謙已就省城西關觀賢坊賃屋開會云云執筆人閱至此不禁矍然以起曰有是哉從此亞東時局或可立於不敗哉夫坤輿磅礴肇分五洲界限最爲分明中國與日本同處亞洲天時之和煦地利之豐腴人性之敏慧大致相似自唐以來彼此時有使節往來藉刻睦誼迨歐西諸國航海而東到處闢埠通商恢張權勢日人驟覩富强不惜降心相從竭力仿效數十年來國勢蒸蒸日上於是朝野上下趾高氣揚咸欲張其兵威以誇耀諸國適中午釁起高麗遂首先發難於我中國兵驕將怯一敗而不可復收割地償金勉成和議日人方志得意滿以爲兵威所至莫與爭鋒從此可以横行五洲凌轢一切不料俄法德諸强國乘間而起代中國索還遼東日人自審力不能抗且又懼干衆怒不得已自甘退讓默就範圍而俄法德諸國藉此向中國要索種種利益張其霸權甚至意大利比利時西班牙葡萄牙等國亦思佔我巖疆吸我膏髓亞東時局岌岌可危日人至此始陰有悔心願與中國重敦交誼近日各西報競傳日本政府有歸還中國戰艦俾得重整海軍之議雖據日本報辯論並無其事然與我親近聨絡之意已確有可據中國政府亦知日本確實可倚爲之盡棄前嫌重與親睦倘從此兩國交情日固遇事和衷共濟五洲全局必可安如磐石而歐西諸强國當不致存覬覦之心而紛啟爭端矣抑愚竊有說焉就日本而論曩歲與中國無端擀釁奪我要隘毁我師船中國固因此孱弱不支而日人亦所得僅償所失漁人之利轉讓之俄法德諸國自宜幡然改悔推心置腹與我重輯邦交惟中國受此大創償欵之鉅爲古今所駭聞悉索敝賦猶不足以資補救此後生聚教訓非數十年元氣必不能復當此之時君臣上下惟宜臥薪嘗膽力圖自强籌餉練兵事事均歸實際庶國勢可冀轉危爲安而不致爲泰西諸雄國所蔑視倘恃日本與我親暱以爲有恃無恐依然泄沓成風匪特親暱之說尚難盡信卽使果出眞心中國苟難與有爲日本卽欲扶持亦苦無從措手亞東太平之局仍難保全此中樞機當事者盍亦以之自審哉嗟乎自通商之局成環球諸國無論强弱貧富皆不能不與他國交涉其間遠交近攻近交遠攻謀國之術雖各有所宜而其要總以能自樹立爲第一義中國聨俄聨英之策利害得失久已聚訟紛如惟以唇齒相依之說推之日本旣處同洲情誼似易聨合所望政府諸巨公修明内政而後愼重外交庶兩國聲勢聨絡而歐洲各國蠶食之心或可因此稍戢乎涉筆及此不禁拭目俟之 
[望慰臣民]  
　　南洋新加坡叻報云某日得京師西友手函大略謂中國大皇帝自去年八月皇太后訓政以來聖躬得以安心調養刻已日臻康健一切政務靡不禀命深宫尤能先意承志古稱大孝何以加兹且能上博皇太后歡心慈愛逾恒調護維持不遺餘力皇太后殷勤求治每遇召對臣工及外省來京述職各員必命皇上略詢一二語以覘其精神果否復舊皇上必勉遵懿訓徐吐玉音草莽微臣下風逖聽不禁再三雀躍鼓舞歡欣爰錄報端以慰中外臣民之望 
[弭兵難恃]  
　　南洋新加坡西字報云各國使臣在荷京會議俄人所創弭兵之事所有兩國齟齬應請公正人理處一節英德奧意中日諸國均未畫諾照行然則此議恐亦徒成畫餅矣 
[法俄近事]  
　　南洋新加坡實得力太晤士西報館得英京來電云某日法國外部大臣親往俄京謁見俄外部大臣原法外部之所以赴俄者緣前者德法兩國微露親睦之意俄報卽作爲論說言德法近日當有秘謀故法外部特親赴俄京欲向俄廷面爲剖辯也又聞德皇曾在挪威境内登法國戰艦晤其管駕官嗣又電致法國總統婉詞慰問併在御船筵宴法艦管　官以次諸員并及學童異常親熱當時法國斐嘉勞報登載此事略言德國於三十年來至是始視法爲尊貴之國云云俄人一聞是言頗爲洶湧俄報亦紛紛論說不免有疑法之心故法外部必命駕至俄京逐一剖明以釋俄人疑慮至於德皇致法總統電信不過尋常慰問之詞不意俄報竟因此見疑而法大臣卽僕僕道途堅欲表明原委嘻堂堂法國何竟若是之屈巳事俄耶或曰法外部赴俄固因此事然亦欲順便偵查俄皇電駕拿破崙之故然文耶否耶 
[委員募勇]  
　　武昌訪事友人來函云湖北督標護軍中營業經裁撤督憲張香帥以時艱方迫武備未可久　北方民氣剛强若招集成軍足備干城之選因檄委候補通判胡慈圃别駕得立馳往直隸河南等處招募壯丁俾成勁旅别駕奉檄後已於本月某日趨轅禀謝尅日啟程矣 
 
 

Page 2

 
 
[民不能忘]  
　　武昌訪事友人來函云湖北由江關至青山堤綿長三十里經湖廣總督張香濤制軍籌欵興修業經竣事現值伏秋盛漲堤内田畝得慶豐收鄕民感戴恩施無不謳歌稱頌刻聞紳耆人等擬鳩集鉅欵爲制軍建造生祠藉以敬熱瓣香虔伸禱祝亦足見德澤之入人者深矣 
[查獲私鑄]  
　　天津訪事人云津郡私錢充斥爲害市廛禁之者徒恃一紙虚文總未能實力整頓日前有鄕團局勇二名行至紫竹林北大街路遇一人肩負重物疑而盤詰確係私錢并自言河間人李姓次晨又有差役數人在小廣寒北胡同王姓家查獲私爐及風箱砂壺倭鉛三節鞭大砍刀等物是午差役復從小廣寒前頭道牌坊西首查出　爐一家未悉何姓說者謂良有司倘能按律嚴懲若輩或可稍知戒懼否則圜法之壞當無窮期矣 
[粤藩過鄂]  
　　武昌訪事友人來函云正任甘肅布政司調補廣東布政司丁愼五方伯交卸赴粤道出鄂垣本月初五日赴督撫署晉謁聞方伯於途次接奉兩廣總督譚文卿制軍來電以粤省土匪滋事勢甚洶洶且藩臬運三司現皆虚席飭卽迅速履新等因故小駐行旌卽當秉節東下也 
[析津火警]  
　　天津訪事人云某日之夜天將破曉忽聞警鑼亂鳴急卽披衣出視見北方火光熊熊高燭半天次早詢知東門外天后宫被災除聖母殿外其餘偏殿後殿别院俱由生意中人租住起火之處在後面玉皇殿是殿爲鞋作坊及竹籖作所居幸卽救熄未致延燒别惟深夜中未知如何肇禍也 
[潯上宫塲紀事]  
　　九江訪事人云自五月十七以來未得甘霖下沛田疇龜坼人民盼澤孔殷道府縣民瘼關心設壇祈禱又委嚴少尹史把戎至安義縣境迎接神龍安設龍王廟拈香求雨不意一誠所感果於初五夜大雨傾盆旣足旣沾農民無不額手以慶○後營把總兼查保甲胡把戎鼎萱護解京餉濡滯誤公日前由九江鎭宋佩珍鎭軍牌示撤差遺差委把總丁君受恩接辦 
[皖省官塲紀事]  
　　安慶訪事人云徽州績溪縣濠賽司吳少尹鈞病故遺缺經藩憲牌示以候補巡檢枼少尹燦新請補宿州時村司巡檢缺由藩憲牌示以候補巡檢慶少尹斌請補○候補巡檢古少尹彝奉藩憲委署建德永豐司巡檢日來卽須　吉履新矣○新選歙縣學教諭孫廣文彥博奉藩憲札飭赴任供職○准補當塗縣大信司劉天峯少　現奉藩憲飭赴新任○委辦徽州屯溪鎭釐卡胡大令汝霖呈報丁艱遺差經藩憲委安慶府江防同知承司馬厚接辦遞遺江防同知篆務委候補同知吳司馬道灼署理○徽州府春太守入都引見遺缺委候補知府許太守以增署理許太守所辦支應局及報銷局提調差經撫憲鄧大中丞札委准補廬州同知石司馬鎭接辦司馬奉委後詣轅禀知於初八日到差視事許太守亦卽赴轅禀知交代擇日起程馳赴徽州府新任 
[古潞近聞]  
　　北通州訪事友人來函云六月二十一日倉憲提騐江蘇第五十八起漕糧及浙江第四十起漕糧二十二日提騐江蘇第五十九起漕糧二十三日提騐江蘇第六十起漕糧二十四日提騐浙江第四十一起漕糧二十五日提騐浙江第四十二起漕糧二十六日提騐浙江第四十三起漕糧二十七日提騐江蘇第六十一起第六十二起漕糧二十八日提騐浙江第四十四起漕糧是日浙江漕糧掃數報竣二十九日提騐江蘇第六十三起漕糧○近日江浙兩省漕船到壩交米均係原裝原卸一律乾潔倉憲頗爲許可惟逐起欠數倍於往昔未識糧道將何以處之○邇來江蘇漕船報到較遲於往年詳詢其故緣在津兌米所雇剝船不敷分派致不能尅期抵壩耳○連日倉憲提騐江蘇漕米至六月底止尚餘未騐者八起若無陰雨約在七月初五六日卽可全漕告竣矣○數日前北門内寳善典鋪有一身穿羅接衫之某甲年約三十左右肩負一袱欲質錢數十串典夥啟視之兄係皮綿女衣服鮮艶異常疑而詰之語多閃爍適州署捕役李某來鋪質物見其身畔携帶洋槍快刀欲取視之其人不允鼠竄而去李捕尾追不捨其人躍登北門雉堞緣城而下至北關壩樓前泅水圖逸李奮勇窮追遂得擒獲扭至州署禀請州尊吳渭濵剌史升堂研訊其人供稱韓姓家住東鄕笟籬村在京都前門外掌善胡同妓寮執役值隔鄰妓女散步出門留嫗看守遂乘間越墻而入竊取此等衣服偶過此間見有當鋪故卽付質並無强刼情事至所帶槍刀不過爲虚聲恫喝之計不敢行兇剌史飭責二百板派差押候行文至京都南城坊提訊失主是否被竊再爲核辦○距城東北二十五里有地名徐家套者一望魚塍鳩隴不見人烟現值秋稼將登之際匪徒每三五成羣匿跡其間刼奪行人不知凡幾牛毛屯有韓姓者腰纒銀八兩並携帶夾衣等件騎一蹇驢行經是處被匪截住肆行搜索韓堅持不釋致相爭鬥卒以衆寡不敵被匪放槍擊傷頭腦逾時斃命吳刺史聞報立卽帶同書差刑仵捕役馳　相騐則匪已聞風遠　不知尚能緝獲否○入伏以來晴多雨少早禾雖已將熟晚稼待澤彌殷安得碧翁翁喚醒痴龍一施渥澤耶○秋禾將熟市上雜糧日漸貶價銀價亦不見增現在通平松江銀每兩僅易通錢兩吊一百二十文洋銀每元易通錢一吊五百文 
[津沽墨浪]  
　　天津采訪友人云前者閩粤會館中有白糖十二包發交孫八轉倩脚夫梁黑陳四二人由梁家園分裝二把手小車運至馬家口交納途中失去四句孫遂據情告知館主將梁陳送縣責押限三日内照賠否巇處責不貸○丁字沽有惡婦宋王氏者因姦謀害其夫案發下之縣獄歴經縣主刑訊總不承招某日屍兄又投縣遞禀泣請伸冤縣主以此婦屢受重刑在獄患病准由獄提出另行管押撥醫調治俟病稍痊再行推鞫 
[星使行轅紀]  
　　近日欽差大臣剛子良中堂忽患河魚之疾傳諭文武印委各員一概免見○昨日午前江南提督李壽亭軍　由南市命駕至北河南路迤西匯業公所星使行轅謁見剛中堂商議内河水師事務歴二點鐘之久始辭出○傳聞中堂須於本月望前乘某輪船赴鎭江等處查辦事件然後入京覆命 
[革員解省]  
　　前日署理蘇松太兵備道曾經郛觀察接奉兩江督憲劉峴帥飛札飭將已革江蘇候補道奉旨發往軍臺効力贖罪之沈敦和一員速卽派員解省以便解赴戍所等因立卽傳沈革道至轅飭吏繕備申解文牘騐明年貌箕斗填註册内卽於是晚派員解赴金陵 
[盜犯順供]  
　　今春王金和駕無錫船至滬泊在吳淞江迤西虞姬墩被盜犯陳得青陳老三所刼報案後由周太僕廟釐卡勇丁將兩盜犯獲解至縣王大令訊實供詞通詳憲批飭解省核擬前日奉到憲札卽飭吏備齊公牘至晚委馬明府升坐花廳提兩犯至案飭將前供復述一遍在供單上蓋印指模還禁獄中候派差押解赴省 
[讞員赴省]  
　　前日午後英美租界公廨接得蘇垣某大憲來電命讞員翁笠漁直刺卽日赴省面詢要公直刺因立卽雇舟赴蘇故昨日公廨各案均由襄讞委員張柄樞司馬代訊 
[據情照覆]  
　　義國人駕百爾納有女名慕里納里向在綸華繅絲廠當監工之職訂約三年今已期滿欲往他處廠中執事者不肯給予川資遂投該管領事署控告領事計細君照會英美租界會審公廨訂期會訊讞員翁直刺正在飭差傳提忽接律師哈華托來函略稻綸華係　信之所開禮拜日開工時此女不肯在廠監視然合同上曾載明如禮拜開工另加薪水今有在廠辦事之西女蘇倍兒欲赴漢口並非回國故不允給與川資並非悔議請卽據情照復直剌遂於前日照復計細君 
 
 

Page 3

 
 
[上海縣署瑣案]  
　　流氓徐炳千專在滬南一帶魚肉鄕愚事爲縣主王欣甫大令訪聞飭差拘獲前晚倩馬清渠明府研訊徐供小本　生並未犯事明府曰爾之聲名甚大前曾向徐顯宗訛詐洋銀幾致逼成命案今已到案尚欲逞刁乎命責二百板收押自新所候查明實在情形再行究辦○金子春赴松江府署控上海縣署公差沈吉欠債不還府尊濮紫泉太守批飭上海縣訊追前晚馬明府提訊之下金供小的係本邑人年二十有三前在沈吉處當夥役光緒二十三年冬沈吉向故父金福全商借洋銀四百五十元卽由小的介紹其借票係同在案下供役之羅姓代冩今者父親逝世乏地營葬向沈索還前借初則遊約繼竟置之不睬及邀羅姓向論沈卽邀九鋪地甲李升勸解意見不符不得已而投控案下蒙王大老爺飭差傳諭理償沈竟不遵憲諭因之上控府轅今將借票呈電沈吉供此欵由小的代同姓沈心泉所借然並無如許之數理　向心泉追給明府諭令金邀羅姓沈邀李升至案覆訉核追 
[上海巡局紀事]  
　　南市一帶每有乞丐將銅首飾混充銀質沿街求售稍不留意卽受其愚前日午後有一丐持銅簪一枝在裏馬路求售秦長順雞鴨行夥某甲正在向之議價薙髮匠陳阿海在旁道破機關以致互相口角經行中執事人葉某一并送至二十三七鋪巡防局禀請究辦局員盛雨村二尹提陳研訉以其不應插身多事判令鞭竹梢二百下具結交人保去○偷兒陳召生前在南市圖竊被萬隆米行中人追獲解送十六鋪巡防中局局員文斌臣二尹提案研鞫陳供認曾在是處通裕槽坊内竊取棉被等物二尹飭鞭責鎖示在案兹已期滿由地甲帶案請訊二尹命具呈改過切結然後飭捕驅逐不准逗留○日前江南機器製造局司事馮某家失去錫燭臺等物報請巡防局查緝後由捕役查獲竊犯一名局員馬午橋叅軍提訊之下供認贓物質在新馬頭晉興小押鋪内因備函至十六鋪巡防南局請派勇甲協吊原　曾二尹立飭地甲將晉興押鋪主翁叔興提案訊供翁稱當時不知賊贓故敢典押今求追質本洋銀三元三角二尹申斥數語命將原贓給捕帶去歸案訊究○近日南市萃豐弄陳姓家暗藏賭具糾約某米行學徒賭博呼盧喝雉之聲通宵不絶前晚十六鋪巡防中局委員文斌臣二尹率勇巡查道經是處聞而異之飭勇將陳某等三名拘獲解局管押候訊 
[馬路工程局紀事]  
　　船户蔣阿四何金三宋永奇等於上月某日申湖小輪船失事時乘機打撈雜物被救生局總辦陳明府查知一併拘獲解交馬路工程局局中會辦委　司徒貽芬司馬提訊之下蔣等供是日尚有馬郎富卽小老虎等在彼撈物司馬飭差役將馬提案研訊馬供泰州人在浦江中駕划船度日上月二十六日黎明時申湖小輪船失事小的偕大馬頭船户胡老海前往撈得皮箱一口鋪蓋一個交救生船收管不敢私藏司馬命一併還押候函致救生局查　確情覆訊核辦○前日划船婦曹小四仔在浦江中繫纜興同業人馮和尚口角馮奪其銀簪而逸曹卽投報捕房捕頭將馮解送馬路工程局司徒司馬提案研訊馮供銀簪已交還曹小四仔小的不敢藏匿司馬以兩造均非善類判將馮責五十板曹掌頰二十下 
[英界公堂瑣案]  
　　浙江候補都司余顯冉僑寓三馬路義和客棧被同寓之周炳奎竊去綢衣八件旋由家丁王喜查見扭入捕房昨晨由包探倪順泉張天林吊到原贓解案請訊余遣丁投案領贓周供與余同住義和客棧一時貪小致犯不端叩求恩典襄讞委員張柄樞司馬商諸白繙譯判責六百板管押一年贓給失主具領○包探倪順泉拘解江阿三張阿四至案禀稱此二人昨在途中向湯仁卿强索洋銀湯指爲訛詐大聲疾呼經小的拘入捕房盤詰之下知因索取馬車洋釻起見今特送案請訊湯供江張串同訛詐故報捕拘案請爲訊究江供在某烟館供值堂之役烟客湯仁卿前曾託雇張阿四之馬車積欠洋銀十元昨日偕張往索反被誣爲訛詐求鑒張供與略同司馬飭探將兩造一併帶回捕房俟查明後於下禮拜二復訊○前者陳潘氏控稱女兒阿英卽張愛卿被人誘至麥家圈鴇婦陳土氏野鷄妓院内賣娼請爲提究適前晚張娼在途拉客被包探張天林所見拘案請究張娼供母親陳潘氏因小婦人被拐已經投控案下拉客本非所願因遭鴇婦逼迫不得已而出此司馬著押候傳其母陳　氏到案訊核○包探張金林禀稱陳阿祥自稱船埠頭向船户袁阿三硬收船捐因而吵閙今特拘案請究袁供租界向無船埠收捐故與爭論求鑒陳供向索舊欠並未冐稱船埠收捐司馬著押候查明復訊○包探胡瑞龍拘解徐友才凌維標到案禀稱此二人向葉阿四訛詐洋銀二元經小的拘獲送究葉投案申訴前情徐凌同供小的等向來安分並不向葉訛詐實被誣指求恩明察司馬以訛詐無憑交人保釋○一百三十二號華捕拘解東洋車夫陸茂茂到案禀稱此人拉車不愼致將行路小孩李扣子撞傷爲特拘案請究李孩現在醫院醫治故未來案陸供事出無心求恩寛恕司馬判罰洋銀一元再以洋銀四元給李孩爲養傷費 
[法界公堂瑣案]  
　　華利公司西人戴馬德投法總領事署控寳興公司華人丁寳成圖賴酬勞銀領事咨照讞員朱明府出票提丁昨日包探將丁解請明府與何繙譯會訊戴馬德偕律師某君投案伸訴丁寳成供前向戴馬德定購開礦機器迄今逾期已久尚未交到何得有酬勞銀戴馬德稱當時言定酬勞有丁之同事陳紀同在塲可作見証明府與何君會商之下著下期邀陳到案覆訊核奪○寡婦張周氏偕女王張氏禀稱向在下海浦某紡紗廠工作流氓張天福百般引誘將女領至浦東北蔡鎭藏匿家中女抵死不從因之送回滬上行至小東門外扭入捕房小婦人旅居八仙橋升和里聞信前來叩請訊辦張天福供此女本非善類小　並未到過浦東實遭誣控明府著押候查明復核王張氏交其母領回候傳案備質○上期法興時務報館排字人梁緒堂遞禀公堂控金裕盛外國帳簿店主金蘭華圖賴會欵洋銀二十六元四角明府准詞出票提金研訊梁伸訴前情金關華供邇因失業無以應付求恩寛限明府著押候人銀並保限五日内理楚○包探禀稱積竊吳仁甫屢次犯案怙惡不悛三次又竊取某姓之馬鞍等物是以拘案請辦明府判枷一月期滿重責四百板○包探禀稱偷兒汪阿來在英界公陽里某妓院竊取水烟袋及錫茶壺各一持至法租界質錢由探夥拘獲解案請辦明府判責二百板○包探禀稱陳阿根在金利源棧房竊煤二籮被巡丁拘獲送案請辦明府判責二百板贓給失主領回泰來洋行出店人柯阿天禀稱已歇出店桂阿根糾同羽黨吳瑞榮扭堵門上之鎖竊去衣服棉被各物報捕查獲送案請辦包探禀稱在桂身畔搜出當票一紙洋銀一元八角明府判各責二百板○包探禀稱偷兒榮元坤卽小燈籠竊取陳順德牛肉莊内官紗長衫五件報捕查獲送案請辦明府判責二百板押候拘提同黨重懲 
[界捕房紀事]  
　　日前江北人范三仔至外虹口某碼頭竊取白鉛數十磅被包探查獲拘入捕房范稱此鉛實與同鄕人張分曉同往竊取捕頭遂令包探查明是否同竊然後解送公堂禀請讞員翁笠漁直刺訊究○昨晨小竊沈阿元混入篷路某姓家竊取衣服而逸途遇包探沈阿鶴因卽拘入捕房捕頭令押候解送公堂禀請訊辦 
[黄幼農觀察收到振欵回電]  
　　嚴小舫葉澄衷施子英楊子萱席子佩諸仁兄德鑒振欵規銀五千兩昨由張方伯匯到並屬電知尊　專電叩謝絡七月十一日 
[勸募江西振欵啟]  
　　江右奇災迄今未弭蒼生數十萬類皆朝不保暮待哺嗷嗷前者各振所曾湊集五千金匯交在籍紳士黄幼農　察代爲散放刻得來電悉此欵已經匯到轍中涸鮒可望稍蘇惟是時適新秋青黄不接飢黎載道依然槁餓欲殭慘怛情形有非一拂先生流民圖所能描摹盡致者敬祈域中善士海内仁人各解腰纒襄兹義舉莫使爲山九仞一簣終虧則敝振所固感荷雲情卽災民亦無不頂禮慈雲遥祝公侯奕禩已[  上海籌振所嚴信厚葉澄衷施則敬楊廷杲席裕福同啟]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[記乞丐公司]  
　　南洋新加坡叻報云近來商務日繁各行生理多有創設公司者大小雖各不同然其所以集腋成裘則固無二致也不圖世事愈出愈奇竟有想入非非其變幻出人意表者西人常謂天下人之好奇莫如某國而機械變詐之甚者亦莫某國若神奸巨騙恒出其中今觀其創設乞丐公司洵可謂無奇不有矣西報云某國某省乞丐最多而其情形又復不一而足有老而無子而爲獨丐者有幼而無父而爲孤丐者有雙目俱盲而爲瞽丐者有兩手俱廢而爲孿丐者有二足俱折而爲跛丐者有缺其唇而平其鼻者有傴其胸而盎其背者有蠱其腹而癰其臂者種種醜惡形骸令人自不忍覩詢其景况則有家散人亡而一身無靠者有遭水火大祲而家業蕩然者有遇宼盜刼掠而資斧一空者有被人欺騙而錢財耗盡亦有見凌於土豪而致滅門之禍者其狀各殊萬不可以尋常猜測故見者莫不觸目生憐解囊厚給不意施者愈多而乞者亦愈衆施者愈厚而乞者亦愈奢迨至近日方知丐術甚多竟有創設公司以行此道者无是省中有一巨家甲第雲連乙垣風矗過其門著莫不以爲王侯第宅乃積之旣久人恒見出入其門者要皆鳩形鵠面鶉衣百結之人心始疑之旋經國家密飭幹役詳查始知此係一大公司乃乞丐所創設者也屋内陳設甚華登其堂者宛若世家巨族詎料入其室則别有洞天所儲各物多爲世上所無蓋有所謂假髮者有所謂僞髯者有所謂木手木足者凡一切裝飾殘廢變形易貌所需者莫不備具并有工師爲之裝演任人欲作何等狀貌無不惟妙惟肖以備出而行乞此外復有冤單訴詞哀文難狀之類甚夥其文字皆異常精妙令人讀之可歌可泣可歎可憐蓋皆名手爲之捉刀者也又有所謂頭人者大抵若三軍之帥凡丐子要皆奉令惟謹聽其指揮而頭人則時於羣丐中精爲遴選必選定某某可充某項而後與以裝演之物教以應答之言演練旣熟始命其出門又分派某人應至某處某處好善者計有幾家某家宜用某法行乞大抵喜奉承者則以謟語媚之好慈悲者則以慘狀動之故諸丐之出自公司者所得莫不較他人厚迨飽丐囊而返則以若干成歸諸公司以充經費若諸丐中有病者則寄居公司中所有醫藥之費悉由公司任之死則給棺營葬事事周全故丐亦咸樂就之丐之赴者日益多而公司之利源亦日益廣彼頭人者晨不席豐履厚出則高車駟馬處則曲室洞房且時入大戲院中出巨金而與王侯世家爭席焉觀此一事不亦可見人心變幻愈出愈奇哉本館按此係西報中戲言然亦足一新耳目故附登之 
[英界晚堂瑣案]  
　　妓女花麗卿築香巢於清和坊本月初二日清晨忽投公堂控女傭顧家媽龜奴錢阿虎等霸阻從良是晚卽經襄理讞政之張柄樞司馬訊鞫先有吳姓名子良者投案具禀請將花妓給領花妓供狎客王永昌願出洋銀四百元納小婦人爲妾龜奴輩均霸阻不許吳子良毫無產業故小婦人不願相從司馬謂其中顯有不實不盡著發堂擇配迨前日午後前讞員鄭瀚生大令之門丁張某忽偕吳子良投案稱被成衣匠盧允祥騙去洋銀二百元允祥係大老爺署内管門人盧阿鳳之堂弟許以在内關說定可將花妓領回兹旣不能自應向索前欵乃竟堅不肯還故特赴案求恩追繳給領讞員翁笠漁直剌閱禀大怒立飭原差將盧阿鳳帶案倩張司馬從嚴訊究而允祥已聞風遠避吳供寗波人與盧允祥素不相識因花妓未蒙恩准給領故於前日遞禀之後至署抄閱批詞盧允祥自稱署中書辦詰問何事小的卽以情細告之盧謂此事祗來遞禀無益於事不如費洋銀數百元爲之關說方可成就小的問須費若干盧稱二百元小的遂將洋銀託友人盧廣文轉付廣文又轉託陳友生面交與盧迄今日久音信杳然是以向盧廣文查問廣文囑小的來案控追求恩澈究盧廣文供小的與吳子良素識吳前向小的說及花妓自願從伊兼有書辦盧允祥面許祗須費洋銀二百元卽可成就故將洋銀如數措齊託小的代付小的託陳友生轉付與盧今因事同晝餅故向索還陳友生供盧廣文托小的代付盧允祥洋銀二百元小的恐有不妥祇付五十元俟事有頭緒然後付清三日後允祥又至小的家内索洋銀小的詰其事可成就否答稱卽在此數日内可囑吳子良往領是以又付五十元尚有一百元留存小的處今吳來稱此事毫無眉目實被盧允祥所　可速向索還故特投案請追盧阿鳳供寗波人在署爲管門之役堂弟允祥騙取吳姓洋銀小的並不知悉叩求寛限數天俟小的交案司馬訊得盧阿鳳難免有串通情事原差楊阿寳定亦分肥况盧允祥冐充本署書辦指官撞騙尤爲不法著卽飭差立提盧允祥至案質訊重辦○高鴻春控姚隆順牛奶棚主姚順嘉欠債不還由張司馬提案研訊高供去年春間姚順嘉因有急用向小的三次借去洋銀九百五十元迄今一年之久共收還洋銀一百元餘延約不還求恩追給姚供向高處借洋銀四百五十元以黄牛十頭作抵尚有四百元另向張曉巖處懇借與高無涉小的一時無力歸還求准寛限拔付司馬飭將姚押追○怡如洋貸號主韓雲生控司帳周鑽琴監守自盜前晚經張司馬提訊韓雲生偕經理人陳庵林投案供稱寗波府屬鄞縣人在大馬路開設怡如洋貨號倩周鑽琴司帳洋銀進出均歸周經手自甲午年起已歴五載周揑造虚帳種種舞弊今由陳菴林查對計共用虧洋銀八千餘元向之理論一味恃蠻六月十四忽然逃去小的細加查訪周私將銀兩寄存同業元章六百元九如四百元嗣由小的在法租界蘭芳里將周尋獲報捕拘案求卽究追陳菴林供與韓同周鑽琴供本地人在怡如洋貨號司帳已歴多年自已名下祗虧空數百元其餘均係已歇之執事任姓用空與小的無涉况亦無八千之多求著陳菴林查對各帳司馬飭將周還押准令陳韓二人將帳算明禀復核奪○周友蘭控張龔氏串同周瞿氏奪取地基由張司馬訊究周供川沙人年四十有四向業縫衣光緒二十一年十月憑舅母周瞿氏及蔡國良張掌寳三人爲中購張龔氏之地三分三釐計價銀三十兩合洋銀四十五元交張掌寳轉付張龔氏契上由已故地保朱增祥蓋戳前年升科局稽查各地小的因執方單往工部局請給照會又以此地有低陷之處特令小工填泥張龔氏忽稱尚未賣去欲向小的奪回求恩公斷方單呈電張龔氏供前年丈夫張玉寳將虹口祖遺地三分三釐賣與周友蘭憑親戚周瞿氏等爲中議定價銀三十兩賣契已繕就友蘭忽然悔議遂作罷論所書之賣契尚在周瞿氏處去年丈夫病故友蘭忽至氏處稱仍欲購取囑將前書之賣契取出周瞿氏信以爲實取與閱之不料友蘭竟攫　而逃周瞿氏因思祗此一紙亦無所用入未向小婦人說明上月周友蘭令小工填泥向之理說稱係出價買來小婦人遂邀原中至周處數次不面詎意周巳先在案下誣控求恩訊斷周瞿氏供與張龔氏同張掌寳蔡國良同供張龔氏之夫玉寳在日欲將地賣與周友蘭小的與周瞿氏確曾爲中議定價銀繕就賣　周忽悔議遂未成交今周見張龔氏之夫已死遂在周瞿氏處攫取賣據意圖占地地保朱增祥已故多年今周所呈之方單契據均係揑造求恩查核司馬謂周友蘭欺寡奪產情實可惡本應重辦姑予從寛著具永不干涉是地切結所呈各據一併存案張龔氏等開釋 
 
 
 

Page 10

 
 
[廣惠利]  
經售逐月江南義賑彩票全張五元半分條照市專收紅票紳商賜顧認明招牌遠處信購速卽回件上洋十六鋪橋堍 
[告白]  
啓者英一千八百九十九年七月三十一號福山船烟臺來關號四九二八八豆餅四千片派司遺失已聲明海關該派司作廢此佈源昌潤啓 
 ]P>老太古告白　太古　　火險公司倫敦格崙西火險公司叭喇定火險公司阿德來火險公司勞洽愛司具火險公司 
啓者本行經理以上四保險公司事務現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙市烟臺天津牛莊等處　貴客欲保者請臨面議可也特此佈告 
 ]P>頂上美國麵粉 
STARRSBESLROLLERMAND 
　　　　　　　　　　　　　　　 
啓者本行常有上等白洋麵粉到售 
其價格外公道貴客光顧請移玉至 
本行樓上進口洋貨寫字房處面議 
可也二馬路瑞記洋行具 
[耀華廣膏减價批發]  
小號監製陳清廣膏現議减價揚名 
只有天共高之高字膏每元九錢並 
無山與齊之齊字膏每元一兩賜顧 
者請從速購取各埠欲代賣者函詢 
小號可也上洋抛球塲東首耀華照 
像號批發 
 
 

Page 11

 
 
   
 
 

Page 12

 
 
[光緒二十五年七月初三日京報全錄]  
　　宫門抄○齊撫毓奏覆陳籌餉練兵片○湘撫俞奏爲查閱省標各營春操完竣摺○又奏更換防營管帶各銜名片○又奏爲請撥軍火片○都統色奏爲騐收挑挖旱河工程摺○江督劉奏壽春鎭總兵懇請續假片○晉撫胡奏遴員署理臬篆片○七月初三日工部鴻臚寺正藍旗值日無引見○杭州副都統玉書請訓○榮福由口外賜奠回京請安○張亨嘉謝授侍講○恩○鄭王奎公各請假十日○恩佑德魁各續假十日○福森布續假十五日○文熙續假二十日○汪錫采預備召見○吏部呈進秋季搢紳○召見軍機汪錫采玉書○○毓賢片再前於光緒二十五年三月二十一日覆陳籌餉練兵摺内聲明先就現籌之餉招募兩營欽奉諭旨允准在案當經奴才遴派得力將弁馳赴曹州一帶選募足額管帶來省由奴才點騐成軍編爲佐字中前兩營一律精壯於五月初一日照章開支薪糧奴才前次奏調之補用都司張奉先已由直隸遵調來東札飭統帶並委原招隊伍之候補都司陳殿甲守備張玉山充當管帶仍由奴才督同該將領等認眞操練一營駐紥城外東北隅一營駐紥南關外千佛山均在附郭地方以便隨時簡校稽查俾免空額蝕餉等弊務期速成勁旅而備緩急所有佐字中前兩營成軍日期曁遴派統帶各緣由理合附片具陳伏乞聖鑒謹奏奉硃批該部知道欽此○○頭品頂戴湖南巡撫臣俞廉三跪奏爲查閱省標各營春操完竣恭摺仰祈聖鑒事竊照湖南省城額設撫標左右兩營及長沙協營城守官兵每年春冬由臣合操一次以别勤惰本年春操届期因值陰雨稍多布陣騎射均皆未便是以略爲展緩至四月下旬天氣晴明經臣於二十六七等日調集三營官兵並軍營駐防省城之撫標親軍後旗新軍威字旗及親軍衛隊各至校塲逐一認眞校閱先令合演三才八卦夾牌等陣式次閱馬步弓箭及洋槍鳥槍擡砲籐牌刀矛雜技均尚步伐整齊進止有節合計官兵勇丁槍砲中靶在九成以上弓箭中的在八成以上刀矛擊剌籐牌起伏均尚敏捷如法查驗軍裝馬匹亦皆堅實臕壯兵勇足額尚無老弱充數各該營將領訓練尚屬認眞臣閱看後將材技出色官兵優加奬賞用示鼓勵間有弓馬稍弱技藝較生者分别勒限學習俟限滿再行定期覆閱並飭該將備等勤習操演務期精益求精一兵得一兵之用其餘省分各營臣於公牘往來曁接見各將領時嚴飭痛除積習實力操　毋許疏懈以期仰副朝廷詰戎經武整軍衛民之至意所有臣閱看省標三營官兵及練軍防衛各營春操完竣情形謹恭摺具奏伏乞皇太后皇上聖鑒謹奏奉硃批知道了欽此○○俞廉三片再光緒十五年十月十八日奉上諭各直省防營如有更換管帶員弁並隨時奏聞等因欽此歴經欽遵辦理在案查湖南省遵旨挑練新軍前經臣請將信字三旂酌併一旂於新軍之内以節餉項而備觀摩奏明在案兹將信字中旗弁勇歸併新軍勁字營由各該營員分帶訓練不復另派統帶人員又現統帶强字二旗提督譚會友久病未痊應行更換查有現帶親軍中旗提督賀長發堪以委令接統所遺親軍中旗事務查有提督蕭宗雲堪以委令接帶又現帶親軍右旗叅將陳登科病故所遺營務查有現帶選鋒水師左營記名總兵董文華堪以委令接帶遺出選鋒水師左營營務卽委前帶信字中旗儘先叅將徐建盛接管又前充盛字後旗帮帶叅將汪海春現改爲後旗管帶兼帶中旗除分别札飭令各按汛地認眞巡防並督率哨弁勤加操練期於整齊純熟悉成勁旅外所有各營旗更換管帶各銜名理合附片具奏伏乞聖鑒謹奏奉硃批兵部知道欽此○○俞廉三片再湖南地方介居荆粤之間近來邊界風鶴時驚幸獲安全無事實賴防緑各兵勇堵禦撲捕之力爲多亟宜加意訓練精益求精保固疆圉現臣督飭各該將弁叅用西法兼習洋操以期日有進益惟原存土槍重滯遲緩難資演習如令一律改習外洋新式槍砲則數多價貴籌欵維艱臣聞上海製造局尚有總理各國事務衙門購存奧國後膛來福槍六萬桿因久儲銹損經兩江總督臣咨商總署覆准先行酌撥江南各州縣爲團練之用兩廣總督臣譚鍾麟亦經借撥五千桿發給粤省團丁領操在案隨函商兩江總督臣劉坤一暫借應用兹准函復囑卽自行奏請臣查此項洋槍雖不及新式小口徑等槍輕捷便利而分駐防勇緑營改練兵丁藉以操習準的尚能得用合無仰懇天恩俯准飭撥前項奧國後膛來福槍五千捍酌定子藥由臣委員前往如數挑選解運回湘發營分領並懇援照鄺東成案免子繳價以資操練而節經費除咨總理各國事務衙門外謹附片具陳伏乞聖鑒謹奏奉硃批著照所請該衙門知道欽此○○奴才色楞額跪奏爲騐收挑挖旱河工程並完竣日期恭摺仰祈聖鑒事竊查熱河旱河向有歲修光緒十二年因山水暴發衝淤河身並將兩岸虎皮石壩一併衝刷當經前任都統宗室謙禧奏明籌欵派員興修十三年六月奏報工竣摺内聲明嗣後旱河歲修應照本年定章由熱河道會同河屯協副將修辦俾得兩有監察庶幾工能核實其應需欵項每年仍以三千兩爲度必須涓滴歸工事竣榜示通衢如有浮冐准商民禀控查辦等因奏奉諭旨允准在案兹據熱河道福謙河屯協副將劉守琦祥稱所有光緒二十五年旱河工程遵照新章於本年三月十七日興工至五月初一日止一律如式挑挖完竣詳請騐收當經奴才督率熱河道福謙河屯協副戕劉守琦及在工各員等逐一履勘騐得本街旱河由廣仁嶺以下自二道溝西山嘴起至東大河口止人六叚湊長一千五百五十五丈寛四丈及九尺並三丈又二丈五尺及三丈七尺五寸不等挖深一尺五寸及二尺又石洞子溝旱河一道自上河口起至東大河口止共二叚湊長三百六十丈寛三丈挖深一尺又裴家溝旱河一道自普寗寺西山嘴起至東大河口止計長三百丈寛二丈七尺挖深一尺又獅子溝旱河一道自殊像寺起越布逹拉札什倫佈等廟及官兵營房至東大河口止共四叚湊長六百六十丈寛六丈挖深一尺五寸以上共需夫工運脚銀二千九百九十七兩六錢一分核與原佔所報均屬相符已照奏定章程卽由道庫旱河生息項下如數動撥兹據具詳請奏前來奴才覆核無異除飭照章榜示通衢並將册結送部核銷曁咨直隸督臣查照外理合恭摺具陳伏乞皇太后皇上聖鑒謹奏奉硃批該部知道欽此○○劉坤一片再壽春鎭總兵郭寳昌前因患病請假兩月赴滬就醫經臣飭委中軍遊擊錢經綸暫行兼護鎭篆奏奉硃批郭寳昌著賞假兩個月欽此轉行欽遵在案兹據該總兵禀稱兩月以來中西醫藥並進所患氣逆膈食等症雖覺較常而精神短少不能耐勞據醫家云眞元已虧當此盛暑於病體尤不相宜必須加意調攝交秋後方漸愈第念假期届滿病尚未痊莫名焦急再四思維擬懇續假兩月趕緊醫治一俟病愈迅卽銷假回任不敢稽延等情前來合無仰懇天恩再賞給該總兵假期兩個月俾資調理出自逾格慈施謹會同安徽撫臣鄧華熙附片陳請伏乞聖鑒訓示謹奏奉硃批郭寳昌著再賞假兩個月欽此○○胡聘之片再署理山西按察使冀寍道陳澤霖升授江西按察使業經奏准進京陛見所有臬司篆務自應另行委員接署以便該司起程北上查有新授冀寍道馮鍾岱才具優長例案熟悉堪以委令署理除檄飭遵照並咨明吏部外謹附片 
具陳伏乞聖鑒謹奏奉硃批知道了欽此 
 
