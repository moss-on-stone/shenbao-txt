# 1885 - 184 - 4904396

 

Page 1

 
 
[四十四號畫報出售] [  申報舘主人啓]  
　　津郡某婦生一男孩頭有肉角二枚口附獠牙四隻是妖是怪可駭可疑今繪入此次四十四號畫報俾閱者一新耳目蕭山任君阜長名重母内不但時下畫家之錚錚者皆望風下拜卽按之古大名家亦足與並駕齊驅而無愧色本齋不惜重貲囑繪走獸圖二十幅分期間出二圖列入畫報之頁今先出一馬一牛妙在着墨無多而人自不能企及吾知購閱諸君自必按期爭取珍如拱璧畫報准於二十六日出售後附淞隱漫錄圖說一則閱者鑒之此佈 
[重印曾文正公家書告白] [  申報舘主人啓]  
　　湘鄉曾文正公以理學名儒爲中興碩輔所著家書十卷家訓二卷專以莊敬樸誠爲後人程式而一切一熙朝之掌故幕府之戌機偶一指陳亦無不條分縷析我人居官居家誠哉不可不一爲披覽也去夏本舘取而印之遠近風行爭相購致甫經數月篋笥一空茲又重付手民印成問世仍訂十二本價洋六角五分正定于本月二十日出售諸君子先覩爲快者請循曩例購取可也此啓 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務　花樣斬新最利塲屋者得文約一萬五千篇分裝十二本定價十元現巳躉數售出欲購者請至上洋新北門外新昌泰及法馬路南甲昌取閱可也此佈 
[論責已責人顯分厚薄] 　　　 
　　日報之例必以公平正直爲要公者無私平者無偏正者無邪直者無曲此乃不愧乎董狐之筆而行之愈遠足以饜閱者之心若一有私心一有偏見一雜邪念一涉曲筆卽有違日報之例而不足觀矣字林報館之開設滬上已歴年所宜乎知此義矣而止知責人不知責已殊不可解卽如本報凡稱中西各官必名稱其實如泰西各國公使或稱爲欽差或稱爲星使或稱爲公使欽命星軺美其名也公使則據公法和約各書所載道其實也而該報則往往謂本報於西官有輕慢之意本舘内審固無其事則亦不與之辨甚至日前德總領事照會關道憲以積案過多請飭曾審發落訪事人未曾親見照會將請飭太守會審連綴書之此事卽使本館訪事人偶有誤處而德總領事不妨函知本館卽爲更正殊屬易易而該報信口詆訐竟以爲德總領事可以控告本舘是不啻該報舘爲之唆訟也然該報雖有此言本館知德總領事斷不爲其所聳動故亦不與之數第思該報旣耽耽以攻訐人之短處爲能則彼必先自立於不敗之地所謂惟無瑕者可以戮人而該報館試清夜思之亦有所惄焉不安者在乎彼以本館爲輕慢西官本館固無輕慢之處可指也而該報之於華官則實有輕慢之意如廿五日該報所登醇邸之事其意近乎狎玩以中朝之親王樞臣之領袖而可肆意率言乎君子居是邦不非其大夫該報館旣開設在華則卽有居是邦之義况上海乃蘇省屬縣此其於蘇省各憲宜如何敬之尊之卽曰措置偶有不妥之處亦但可以就事論事斷不能指名直斥其非同日該報又有譯登蘇藩轅抄一則而贅以己意謂英界會審委員黄芝生太守與西官論事不洽乃藩憲反以爲能調署川沙廳轉得升任以去是藩憲有不肯重視西人之意等語此何說也江蘇各官之升遷調補藩憲得以主政於該報舘乎何與若如該報所言則是藩憲欲調一官應先商之於該報館而後可無間言竊恐該報館未必有此權柄藩憲近在蘇省而猶敢指斥譏訕無怪乎中朝之大員如左李諸公爲中國之柱石人民所仰望者而該報舘時亦任意輕慢也夫本館之於西官初無輕慢之語總統君主與夫泰西各國皇無論矣他如外務大臣宰相總督欽矋以至總領事正領事副領事皆稱如其官不敢有一毫畸輕畸重之處而彼尙嘖有煩言何以責人則厚而責巳則薄也且不特責已之薄而已直不自知其當責而嘵嘵焉騰其口說不自汗顔譬之已則身有惡疾而冥然初不自知喋喋然調脣鼓舌以攻人之失爲能事其有不令人齒冷者幾希矣已則輕慢華官而反以本報爲輕慢西官何不公乃爾已之誤處較人爲多而反欲唆人控告他人以逞簧鼓之私何不平乃爾已所開之新閒紙舘逞其邪說時有穢言貽害他人致香港循環報舘偶錄其語輒遭訟累而猶覥然不知自愧何不正乃爾已則時時隱諱其過雖至被人毆辱而亦不敢出聲而專欲翹人之短處何不直乃爾旣失其公平正直之義但知責人不知責巳此其人殆亦未嘗讀書明理多見其弇陋不文而巳矣又何怪晉源文匯各西報之大聲疾呼發聾振瞶洋洋灑灑長言以痛詈耶夫無稽之言勿聽勿詢之謀勿庸本館深明此義故凡於該報無稽之談往往存而不論弗屑與較而今此該報狎侮醇邸實爲不敬之大者其所述之事因語太失當本舘不便明譯但以此爲鳴鼓之攻卽其直斥蘇藩憲亦大違不非大夫之義皆其失之大者故不得仍安緘默振筆書此以告閱　諸君并使該報舘見之痛自悔悟毋再率意輕言則亦不失忠告之道焉西人之言曰已以玻璃爲屋而顧專欲抛磚擲石以擊他人屋上之玻璃迨觸他人之怒而回擲一石則巳之屋立碎矣該報館其愼勿忘已之屋亦係玻璃爲之而但擲石以碎他人之玻璃也可 
[本舘接奉電音]  
　　五月二十六日京報内有上諭一道以字多京友僅恭錄大略由電傳來合卽照登在報俟奉到全文再行敬謹備錄○五月二十六日奉上諭蘇春元李秉衡奏官軍迭次克城破壘請將出力陣亡員弁分别奬卹一摺廣西關外各軍本年正二月間經蘇元春馮子材等督飭力戰屢獲大勝實屬調度有方深堪嘉向蘇元春着加恩由騎都尉世職改爲三等輕車都尉世職並再賞給額爾德蒙額巴圖魯名號馮子材着賞加太子少保銜並由騎都尉世職改爲三等輕車都尉世職南雒一役總兵王孝祺已革布政使王德榜戰功卓著王孝祺着賞給雲騎尉世職並交部從優議叙王德榜着開復原官原銜翎枝勇號並賞給白玉搬指一个白玉翎管一枝大荷包一對小荷包九个總兵陳加提督蔣宗漢方友升張春發均能奮不顧身踴躍用命陳加着賞給頭品頂戴雲騎尉世職並賞給白玉搬指一個白玉翎管一枝大荷包一對小荷包九個蔣宗漢賞給頭品頂戴並賞給白玉搬指一個白玉翎管一枝大荷包一對小荷包九個方友升着賞給雲騎尉世職並賞給白玉搬指一個白玉翎管一枝大荷包一對小荷包九個張春發着賞給三代正一品封典並交部從優議敘兩廣總督張之洞募軍籌餉用奏膚功護理廣西巡撫按察使李秉衡轉運 
 
 

Page 2

 
 
後路糧械俾無缺乏允宜一體加恩張之洞着賞給花翎李秉衡着交部從優議叙其餘在事員弁均尙著有勞績自應一併給奬欽奉慈禧端佑康頤昭豫莊誠皇太后懿旨蘇元春所部各軍尤爲出力兵勇着共賞給内帑銀五千兩馮子材王孝祺王德榜所部各軍尤爲出力兵勇着共賞給内帑銀五千兩由蘇元春李秉衡分别發給以示鼓厲欽此其陣亡之總兵孫得勝等均着照所請分别從優議卹餘均照所議辦理該部知道單二件併發欽此 
[粤災近信]  
　　附近省城各鄉村水災以半塘南岸西村增步等爲最重上西關一帶次之災民千餘人𢋵聚於西山廟四廟紳耆立卽籌欵搭盖篷寮妥爲撫恤另由愛育堂每日備辦粥餅到彼散放災民賴以生全咸深感泣○東莞石龍埠近有男女數千人由清遠避災馳至鵠面鳩形不能舉動經人到愛育堂報知請往賑濟緣清遠縣於本月初三日陡然水高數丈有三十餘村盡行刷去人口溺斃無數○肇屬廣寗縣月之初六日河水陡高二丈餘水由懷集縣直下人民蕩析流離咸欲登城以避邑宰恐乘機爲亂飭將城門緊閉人民無地可容隨汲逐流沈溺不少○四會縣屬倉崗上之程朱村曲水村西岸村黎崀村石簡村與廣甯縣毗連受災最爲慘烈客有目覩情形縷述於愛育善堂請由倉崗散賑直往廣甯庶使兩縣災民得延殘喘云○十四日水流漸細至十七日一律消去惟潮漲時街衢仍淹漫貧家小户尙難安居○愛育善堂將水災情形函致香港東華醫院請賑醫院隨湊集銀二千元交愛育堂散放救災恤隣行道有福其卽醫院諸君之謂歟○彭欽憲張督憲先捐廉助賑於是省中各憲接踵而起阙關憲海助銀一千兩臬憲沈助銀一千元廣府蕭助銀八百兩廣糧廳陳助銀三百元理事廳貴助銀三百元番禺縣裘助銀四百元惠濟義倉助銀五千兩其餘紳商富户自十兩至千百兩者指不勝屈固由愛育堂善名昭著亦由各官紳商好善樂施也○肇府紹太守前日因公晉省嗣聞肇屬水災極重倪中丞卽令太守回署籌辦賑務毋任災民失所太守由省乘輪回肇時有米船數艘拖往賑濟 
[東甌瑣誌]  
　　樂清磐石巡檢賴君心田六年俸滿晉省騐看李太尊遂委徐君頌平前往代理已於上月廿八日接印温郡西門釐局錢幼竹明府現屆一年期滿省委余司馬接辦已於本月初一日接辦西門釐務以竹木爲大宗去歲因各處封口商賈裹足不前捐數大減迄今海道已通竹木自可源源而來矣○土娼林喜媛自念秋娘已老因爲其弟娶一婦以傳衣鉢芳聲艷譽直覺後來居上近在施水寮倉前開張花客庽門庭如巿日前有胡某乘麴蘖之餘興訪花柳之新居醉眼模糊誤叩比隣鄭某之門鄭告以此處非天台劉阮無自誤也某不信挺身直入鄭阻之遂相毆打幸隣人出爲解勸並以花紅菓燭向鄭服禮其事遂寢不意上月廿八夜復有數妓悮入鄭室鄭遂於初三日邀仝隣里聯名呈請驅逐未知果否舉行也○周邑尊蒞任後嚴禁迎神賽會競渡等事城内雖已恪遵而鄉間仍復誤犯如將軍橋地方因鬥龍以致糾衆閙事將某甲房屋搗毁又初四日官嶼地方亦爲鬥龍爭索酒席將某乙妻與媳統行毆傷二事均經報縣周邑尊業已泒差前往分别辦理矣○喘節巿面異常清淡惟菜油一項厥價日貴每百觔須英洋八元有零屯積菜子之家处尰獲利倍蓰也○小高橋下王怡源絲線店後均係籬笆小屋初七晚初更後卽有匪徒以洋油數觔遍灑竹籬下後以火藥數包插短香其上將爲縱火之舉幸其時尙早被行路人看見得免於禍匪徒之訂狠矣居家店鋪可不加意防範哉○温諺云五月不熱五榖不結今年入夏以來天時亢熱每日均有大雨各鄉早禾甚屬暢茂大　六月初早米卽可收成米價因之跌落較之蘇省情形大有不同矣○小南門街老春陽南貨店内司帳某甲忽於十三日午後投井身死又云柟溪中堂地方胡某之父於十六日搭航船至郡登岸時失足落水遂致斃命此二事人皆以爲水鬼討替具然豈其然乎○前報載樂清縣西鄉鴈門灘等處有盜搶刼販牛客一案前經將王永香等三人解縣研訊兹聞又在永嘉東門外獲住軍流犯李三一名係山東人歸案質訊供認不諱及解府過堂忽又翻供李太尊札調程邑尊晉郡以便同訊○温郡焚香燒蠟等教遍地皆是近由下河鄉黄嶼地方紳士禀請拿辦李太尊遂委黄委員於十六夜往拿適是夜在教之人均已星散黄委員卽將住廟之老媪傳訊不意該處在教鄉人竟敢糾集多人將委員差役等亂行毆打次早黄委員將情面禀太尊不識將來如何辦理○永嘉三十三都隔岸馬道庄吳昌印之子名培基素爲泥水匠顧以不孝聞人皆目之爲梟獍父不能堪於初九早叩禱於天請速示儆培基聞父詛己卽以木棍將父毆倒在地倐聞雷聲隆隆俄而大震卽將逆子殛斃井木棍亦碎爲數叚此可爲不孝者戒○各處小菜攤每逢節期輙被流氓需索規費周邑尊得悉其弊遂飭六班總役每班派幹役一名前往各處嚴密訪拿著名流氓如天不怕地無皮兩頭蛇八脚蟹以及四十八黨之大哥周某惯敲竹扛之管兵楊某均已緝獲管押於是巿民交口稱頌有神君之目焉○上河鄉屏山方岙地方近出一獸厥狀如馬色黄而斑頂有紫纓腹下垂四乳長寸餘時出噬人日前有十四五歲之童子上山看守楊梅適遇此獸童不及逃卽爬至楊梅樹上無如樹不甚高該童兩腿被獸吞食殆盡該處鄉人携械上山而獸已杳無蹤跡矣 
[都門雜紀]  
　　京師巿面近出松江銀錠約重四兩許應除成色十之六七每錠只剩銀兩餘然與黑松江形質親似不易辨認故錢鋪皆不肯行用也○順治門内大街迤北某孝廉宅中有大槐樹一株高聳雲漢翠幄四垂其上有鵲巢伏卵出雛居然得三雙識者以爲瑞○八旂滿蒙漢應童子試例於府考前期半月由兵部奏請欽派王大臣二員閱視馬步並派有御史一員監試乾清門侍衞二員監察騎射如馬步二射不能合式例准將該童扣除不准入塲倘因故示洷箭册無名者亦不准入場故於欽派大臣閱畢由兵部將閱過馬步之各童造册咨送順天府以便按册點名給卷入場考試本年科試場期臨邇經兵部題派肅邸等於十六日辰刻在正白旂侍衞教場閱看八旗文童計赴考者將及四百人每名步射一支騎射一支八旗子弟雖年未弱冠俱能挽弓乘馬而此次馬步中的者約有三百餘人我朝以騎射教天下以示不忘成憲也○有趙姓者渾名炸豆腐十日前曾被傅十毆辱旋經多人說合尙未見面十一日趙向前門外蔡家胡同烟舘掌櫃張二保訴說被辱之故疑係雲頭張三暗中唆使張二保素與張三有嫌聞趙語乃糾集多人誆張三至烟館毆之適優人閻寳山在場苦阻諸人不聽閻怒詈諸人諸人皆怒内一人揮鐵手撐擊閻胸前閻立斃次日報官相騐詳城過部分福建司審訊○五月初間前門外粮食店有四十餘人名持器械自北而南追逐兩人此兩人一王姓名鑑一洪姓阿五皆回教人見衆人將近急閃身入半肉床内京師羊肉床皆回教人與洪素有識洪因欲借案上屠刀一用羊肉床人不肯洪乃取該床架上大秤在手適追者亦至洪當先躍出揮大秤禦敵大衆紛紛倒地各鳥獸散多有受傷者乃報於官官捕洪王逃避不知其所之官乃拘羊肉床人押禁盖因其假秤故也北人好鬥於此可見○南頂娘娘廟自五月一日起開門半月遊人甚夥輕車快馬鬥勝於永定門内外者不可枚計十四日突來乘馬著戰衣者三十餘人自北而南有佩刀劍者有挾弓矢者聳身於鞍蹬之間各逞伎俩有如猿猴飛舞上下不定一時馬上少年皆避道兩旁遊人亦卓立以觀移時一在前者蹲立鞍上在後者張弓發無鏃矢射之穿前者胯下而過連穿二矢第三矢微斜中前者股際前者忽落馬一轉瞬間已聳身跨蹬而去有知之者言此係張朗齋軍門之親軍也○十五日前門外珠寳巿一騾車絶塵而奔似由南頂歸來者騾足騰驤御人勒之不住一山東人經行車前竟被撞倒車軋其股際而過移時諸東人齊集攔車使不能去幸該東人被軋不重衆令御者對保於裕豐綢縀店而後釋之○署任兵部尙書潘伯寅大司馬於十三日到署是日司員書吏隷役等齊集伺候大司馬到署甚早兵部每値夏日入署辦公皆早潘大司馬則早而益早云 
 
 

Page 3

 
 
[蕪湖電信]  
　　昨得蕪湖電信謂連日大雨不止江水漲數尺街地盡成溝渠現仍未退云 
[異魚勿食]  
　　近聞東洋出一種魚名左口首似墨魚腹似蠔豉食之立卽斃命刻下廣東香港各善堂貼示通衢勸人勿食但見有販售者立卽鳴官究辦然則善養生者其毋貪口腹而蹈危機哉 
[吳淞紀事]  
　　本月廿五日清晨督轅統領吳軍門隆海乘坐福安輪船由金陵公幹回防○前登泰興庵橋募捐修砌一節現已集有成數擇於六月初四日破土興工矣○西渡口本鐵路馬頭自火車停行後有甯人黄姓建一小亭顔曰養心以便往來行人于焉憇息邇來馬車之由淞至滬者絡繹於途馬夫往往將車上零星任意寄存亭内日前黄姓子以該亭供奉華陀仙師神像不宜作踐欲令馬夫此後不准將物寄存馬夫積有微嫌遂於前日乘寳邑尊道經是處誣訴黄姓子藉端需索等情邑尊飭河鹽廳從長理處吳少尉奉諭出有告示大約謂斯亭供行人息足之所黄某不得藉端需索嗣後該亭着歸保甲局收管其馬車物件亦不許任意堆放如違于究云○昨晨章作堂軍門乘福安輪船赴金陵聞有要事須面商制憲也○前晚二鼓後風狂雨驟勢如倒海排山某京貨舖後進住房砉然坍塌幸各人均在前進安睡未被壓傷然貨物半遭毁壞所失已不貲矣○某嫗家在鎭西其媳年甫二十左右掠鬢畫眉丰姿楚楚前晚被人誘至某點心店暫過一宵昨晨意圖偕遁天明時預先藏匿西鄉荒塚間被嫗知覺控諸河鹽廳吳少尉立卽飭差協保前往搜獲解案訊供其中細情容俟訪明再錄 
[鄰封騐犯]  
　　前報列瞽人夏小旺病斃獄中一事經莫邑尊詳請松江府時太守派委華亭縣楊明府帶同刑件書役人等乘坐民船於昨晨八點鐘時抵滬停泊大東門外大碼頭命駕入城前赴縣署外監諭飭仵作如法檢驗旋據喝報該犯果係久病身亡並無别故明府離坐親騐無訛卽飭棺殮貼封發壇標記隨命駕入署拜會莫邑尊晤談片刻仍回大碼頭登舟而返 
[控拐候查]  
　　日前有江北人劉樹園投上海縣控徐劉金誘伊寡姝楊劉氏再醮他家並騙去衣飾及洋銀百餘元向論逞蠻求提究斷莫邑尊准詞飭提去後前日下午升堂集訊原告伸訴前因並稱妹子劉三子卽劉楊氏曾嫁洋瓶攤主楊阿三爲室楊故後徐時至劉氏家甜言密語誘賣與閩人林阿男所有洋元衣飾盡被吞没求請究追劉三子卽楊劉氏供稱丈夫楊阿三向設洋瓶攤今春病故小婦人孤苦無依因託徐爲媒嫁林爲室兩次收得身價洋六十元内四十元由母親劉王氏收領二十元因盤夫柩回鄉用去胞兄劉樹園向林索借不依架詞誣控徐實無誘醮事情求恩明察劉王氏供與楊劉氏略同邑尊命提徐詰問徐供楊劉氏再家與林確由小的作伐然由伊母劉王氏再三囑託並無誘拐事情林供由徐　合娶劉爲　　　　僧出身價洋六十元由徐經手交　母劉王氏收領至伊等其中曲折小的實不知情邑尊問爾之娶劉可有婚據答稱當時劉母以親口允許未立筆據惟付洋時曾託是處某米店估看可請前往稽查邑尊姑准所請飭將徐林二人暫行交保候飭差赴該米店查明有無估洋之事再行核訊 
[覆訊凶犯]  
　　浦東五十圖人周勝金之胞弟周勝祥遭張阿小戳斃一案由縣訊供解省經臬憲駁斥發回覆訊等情本館早經列報昨日下午草邑尊飭提該犯至案復加研訊卽飭開明年貌印成箕斗紋以備日内押解赴蘇云 
[英界公堂瑣案]  
　　包探康阿順送一女孩至案禀稱昨在東棋盤街妓女陸秀卿家門首見此孩傷痕遍體詰得有人寄在伊家意圖出售身上皆由其人毆傷小的深恐其間有拐賣凌虐情事詰得寄孩之人姓劉名長發當卽拘獲連防一併解請究懲該孩趙翠珠供年甫十一齡原籍南京父親趙文保偕母將小女子託劉價賣因被帶來滬上暫寄陸處意欲售入娼寮劉性情兇横動輙肆毆劉供江北鹽城縣人憑媒娶是女爲童養媳妻子爲伊裹足啼哭不休因卽毆伊幾下小的見而牛憐寄至甥女陸秀卿處並無圖賣凌虐各情葛大令騐得是女身上受傷殊堪憫惻商之易繙譯飭將劉暫押女留養署中覆訊發落○江蘇藥水廠總管西人密可孟控稱廠中雇用鎔鉛匠忻禮復等四人訂定如欲辭歇務在一禮拜之前先行知照不得任意停工曾寫華字紙條黏貼門首現忻欲添工價竟爾糾衆停工但雇伊時合同上載明年限工資不許藉事告亂希圖增價今旣有違合同姑不與較惟罰去應找工資另用别人詎忻等又阻擾覇持將需用傢伙有心作踐　須賠洋二十餘元向算不依爲此報捕拘案忻等遂投英刑司控我與伊口角爭毆請由刑司判斷西字新聞紙詳載情由可爲証據忻供西人雇用我等鎔鉛因欲我等另作别工故皆不願西人卽將丁阿狗等毆傷因此停工不作並無作踐傢伙事情况小的欠找工洋十五元八角餘情繕禀呈電丁阿狗羅金發所供與同并稱小的等實因捱打不過所以停工至西人另雇他人小的等並無阻擾之事葛大令問忻曰爾等旣有四人今祗三人到案何也答稱尙有沈方清因病未到大令問現在新雇之人曾來案否張昌惠訴稱忻等辭歇後卽由小的接做大令問有無作踐傢伙阻擾爾等情事答稱惟少鑿子四把不知何人取去阻擾則並無其事密司孟又稱忻等兇横阻擾確是實情張懼忻等故不直訴大令偕易繙譯一再研詰兩造各報一詞隨商之易君飭兩造暫退俟查明作踐傢伙阻擾工作是否實情然後於下禮拜二覆訊核斷○巡捕頭禀稱有西人失去銀杯等件報由小的派包探緝獲竊犯張阿雲及爲張將杯質錢之俞阿牛原贓起獲後已交失主領去今特將張俞二人解案請辦張供認竊得之贓央隣人俞阿生質錢惟俞並不知是竊贓實由我波累俞供銀杯實不知其竊得故與代質錢文至捕房查問小的卽從直說明因向舖中吊齊贓物中西官互商之下判張管押一月俞旣不知情從寛免議○巡捕解送在路滋閙之瘋人汪炳咸請爲安插汪供浦東人餘語俱不倫不類葛大令問滬上可有相識之人答稱表兄方勝亭現在盆湯弄英捕房充當三道頭巡捕大令飭押候傅方領歸醫治汪又大聲曰尙有寃情務求伸雪語畢堅跪不起大令笑謂爾旣有寃俟傳爾表兄到來替爾伸雪可也汪叩頭稱謝而退 
[法界公堂瑣案]  
　　蘇州婦人周邢氏訴稱親女阿貴雖已字人尙未出嫁私自來滬轉輾爲女堂倌管押在案我得船上人通信特爲來滬求請開釋旋有穿華服之某洋人到案將西語向于副領事申訴大約卽爲周邢氏之事翁太守詰之周邢氏丈夫是何名字現在何處爾女如何來滬與該洋人如何認識答稱丈夫周榮生巳經去世小婦人前曾在滬帮傭該洋人處亦曾帮過女兒聞搭航船來滬想必有姊妹行預先約定然與女尙未會面不知究竟翁太守謂現管押之女堂倌内並無周阿貴之名莫非爾女尙在别處爲女堂乎周邢氏又稱或者伊改換名字亦未可料翁太守着周氏於明晨到捕房辨認有無阿貴再爲核辦○婦人佘馬氏禀稱丈夫佘明發以寵妾之故將小婦人逐出請爲恩斷翁太守詰其年歲若干成婚幾年可是結髮現在因何被逐答稱今年五十歲成親十七載曾生子女數人本是花燭夫妻翁太守詰之佘明發據供今年四十七歲爲東洋車生意到滬業巳七年馬氏自已不肯回家反來控告翁太守謂旣如此着佘明發將妻領回不得多事○張星明與嚴杏元兩下相扭巡街捕至拘押捕房昨解公堂請斷翁太守詰問何事據張稱在碼頭裝糧米經過鄭家木橋被嚴杏元將我脚踏痛與之理論反糾人將我毆打受傷詰之嚴杏元據供近處有賭臺遽見巡捕來衆人亂跑將我一推别人誤碰伊足我並未打伊翁太守謂爾等想必同在賭塲致相碰撞嚴稱並不賭錢翁太守謂傷痕屬實着罰嚴杏元出養傷資洋五角待交到卽行釋放○新北門外城河浜舊貨店主劉錫齋帶同徒夥陶景福 
 
 

Page 4

 
 
訴稱昨晚有賊由間壁同桂樓茶肆挖洞到店將店中鐘表等件放於洗面盆内正欲出外陶景福聞聲而起見黑暗中有賊卽行喊呌并將該竊拿住賊不得出卽將利器亂砍致陶景福頭脚身上均被打傷多處今將該竊解案翁太守詰之該竊據供名婁阿六直認不諱翁太守青將受傷人陶景福送仁濟醫院婁阿六帶回管押候辦○前報列杜雨三控張吳等割袋攫去銀洋并將鋪盖等誑去一案昨日捕房將張德勝吳少卿送案杜雨三亦投案候示翁太守着法包探將裕盛烟館主胡阿香乾吉祥之陳心發傳到詰之張吳兩人依然不認翁太守詰訊裕盛堂　烟錢係何人所會同來吃烟者幾人據胡阿香供初時來四人烟錢是吳少卿所會共吃一百十七文將四開洋一個找去錢文張吳等人先去祗剩杜一人睡着在後醒來忽稱袋被割開但我等均不知細底惟聞杜誤吃别物以致昏迷不醒及醒時伊等已將鋪盖等取去末後又來六七人其細情則不知翁太守又詰吳少卿四開洋從何得來吳供四開是羅姓所給伊是前哨七隊翁太守着包探將羅姓拘到冉核 
 
 
 

Page 5

 
 
日起診 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海北市絲業會籌賑公所施少欽經收山東賑捐五月十九二十廿一日第六百九二劌四五次清單]  
　　常熟沈壽祺求病速痊五十元唐熙業五十元無名氏所暗病卽愈六十元萬味濃喜筵移敗　十元靜妙書屋主人求兒病卽愈十元翁光梅求妻翁張氏病愈兒脚疾速痊六元源生洋布號折席移助無名氏不留名三户各五元清蔭草堂駕波隆茂號吳門沈爾煜求次子痢　　愈三户各四元顧自正求妻病卽愈二元王周德二元彩餘堂一元孫倪氏一元無力子完愿一元○綫清鎭鍾愼齋募昌册四千五百七十六號周樂齋一元大昌醬園一元又募　册四十五百七十九號陳稻莊半元沈錦榮半元樓章冠半元何紀昌半元以上二册合來洋四元○蘇州繆宅交來京都白庽募昌册二千一百七十三號袁子久觀察夫人京平十兩袁蔭臣夫人京平銀四兩二户合來京平銀十四兩估見申規元十四兩三錢二分四厘○清河張經募昌册一萬一千三百十九號清河張星記求子病痊五元○滬報局蓉手交來漢吉盛公棧募昌册一萬五千四百廿七號守記錢二千文蕭近道堂二千文惠孚同孚松茂曾宫錦惠隆福成仁和羅光裕堂怡合成張純一堂厚和號十一户各一千文共十三户合來洋十三元錢四十文○本日售出彩票六張洋十二元以上十九日○紀芹生求母病速愈先助洋五十元積誠子三十元陸沅求父速痊三十元胡瑞華求病卽愈十元有心無力人求身平安十元馮梁氏求子病速愈十元危危子因老母在堂求病轉機五元馮伍氏祈夫病速愈二元吳蔭堂求身體無恙四元吳劉氏保往返平安無恙四元無名氏四元六九老人求保安祥五千文梁尙鐏保母身體安康兩元天津醒悟子兩元常熟强晋昌兩元五齡子完愿兩元又英七月分吕宋票一條一萬四千五百零四號周聯叔求病卽痊兩元○滬江畢琛彝經募昌册一萬九百七十二號楊藝園求病速愈十元畢瑤彝求慈母康健六元又楓涇畢庭煦經募不立名不留名錦堆書屋不留名隱居書屋順石記寛記琛漢記知足居畢庭臣求母康健廣譽世記郁蔚記肯記畢庭煜十二户各一元無名氏九角不知名三户五角不留名四角不留名一角不留名一角以上共十六户合來洋三十元○錦章綢號募昌册一千九百四十二號錦章生大無名氏南林氏完願修恆堂保太莊六户各一元退思軒六角桐隱書屋煉石山房蘭珠氏槎東病鴻梅隱佑民杏林氏七户各二角共十四户合來洋八元○張筱浦善士經募昌册二千零七十八號廿二户合來洋兩元京平六十四兩六錢合規元六十五兩二錢六分五厘四以上二十日此稿未完 
 
 
 

Page 10

 
 
[營兵解犯]  
　　本月望後某日有大紅船五十餘艘滿載某統領所部弁勇兩營押解交趾國叛犯三名至九江姑塘大關聞一係該國駙馬三則帶兵大員本年某月號召叛黨數千人在國中揭竿起事經中國官軍奮力擊散陣前俘獲爲首之四人某大帥一面專摺奏聞一面派勇押解入京候旨定奪解至江西吳城鎭一犯已病暑而亡是日由姑塘揚帆下駛說者謂須至金陵禀見制府然後由旱道入都按交趾卽安南地自李揚材翦滅後並無亂黨内訌由中朝興師戡定之事此次所押其非該國人犯可知然傳者旣以悮傳訛本舘亦不敢妄爲臆斷請俟後聞可也 
[江西官報]  
　　癸未翰林華煇由崇仁籍道經江省當赴撫轅拜會○初三日候補縣李霦初八日候補縣薛銓初十日景德鎭同知汪承誥十五日候補通判許覲光先後各管解九江關餉進京○初十日補用縣曾載湘督解閩省兵粮回省十三日縣丞周紀勲又解閩餉往河口○十四日德中丞拜發賀表飭弁李瑞元等齎送進京○十五日候補縣周景祁督解陜甘協餉前往陜西○候選直隷州馬樹勲由直隷往廣東公幹於十四日道出江西○張鳳齡奉委騐修貢院圍墻候補道繆芷汀觀察奉委辦理文闈提調事務○贛南道憲委府經蔡國柱將牙行限滿各廢帖截角解省繳銷○總理江西淮鹽總局張子衡方伯病愈雇名班一部朝夕演唱以答神庥 
[揚州官報]  
　　范鹺尹德培奉運憲委解京餉○十六日分發運判劉繼曾到淮江西人○十八日鹽捕營曾沁泉都戎率帶砲艇赴白　河一帶巡緝私鹽○十九日候選道王觀察曉棠抵揚○温鹺尹尙綸從淮北來揚公幹○二十日總辦船私楊子穆觀祭到揚會晤程都轉隨往五台山船私總局○同日丁蘭生太守從十二圩來○每逢夏令運憲在三祝菴内設立施藥官局今屇仍委謝鹺尹鑑專司其事於十九日開局 
[鄂渚官報]  
　　五月初七日候補州張瑞墀自福建提臺行營回省初八日候補府徐家幹奉委往湖南遺撤營勇初九日候補縣莊則敬奉藩臬憲委武昌府讞局帮審案件藩憲牌示興山縣典史員缺飭周樸回任初十日升授安徽鳳頴六泗道高萬鵬來省署鶴峯州判林念祖赴任候補縣楊泳春周耀崑俱解第三批京餉見辭署漢陽同知陳奉委會辦漢鎭厘局候補縣朱桂馨奉委辦樊口厘局禀見候補同知汪彦份候補知縣劉詡俱奉藩憲委解第五批京餉同日藩憲牌示羅田縣缺委遇缺卽補同知李雯署巡檢邵德基關憲委查洋街兹已到委 
[招考算學示]  
　　湖北布政使司蒯按察使司黄湖北督糧道素武昌鹽注道瞿調署江漢關武爲出示考算學事照得六藝業於賓興九數職居保民通經之士必以致用爲先大而黄赤經緯驗七政之推行小而制度測量定百工之規矩均非精於算學不能集事且經史之待算而明者不知凡幾而積學之儒所宜從事也兹欲皷勵人才以期有用而算學尤爲當務之急本司道等以楚地多材禀奉兩院憲特設算學書院延聘院長置辦書籍加意講求凡有志肄業者無論舉監生童名在各書院與否均可報名應課擇其優等給奬有差爾多士悉心研究儲爲致用之資本司道有厚望焉切切特示一現擬暫借文昌宫爲算學書院每月課試一次課期定于初十日該生等於前三日報名以便備卷一每届課期諸生等於清晨齊集書院領題一算學甫經創始應試之人未必能多現擬暫分去取不分等第其取者列榜給奬不取者不列榜示其取數多寡以卷之優劣爲准不拘額數榜取之後謁見主講面談以防鎗替鈔胥之弊一書院購置算書齊歸院長收存以備諸生檢閱不得携帶出門一錄取之卷存留院中以備肄業者觀摩不得自行領回一課卷限三日繳齊逾限不閱 
[叅府告示]  
　　署理浙江提督中衡叅府儘先補用協鎭都督府鄧爲錄批勒石永禁事照得本署府蒞任以來查各營兵丁原係寒民學習技藝一經挑選入伍不准兼謀别業全藉餉米以資義贍至馬戰守兵應領餉項爲數微薄不得不曲加體恤原以營中一切動用設立公費照例開銷不准攤派仰沐皇仁體卹兵艱無微不至兹以公費停給各標營動用之欵聞有仍在各兵應支餉米項下開銷而本標疉次嚴禁雖無此等攤派深恐日久積習相沿亟應禀請永遠禁絶以示體卹惟查各營兵丁向有公幫義助原爲病故者藉以殯殮汰革出營亦藉可肩販營生確爲美舉自應照准現經本署叅府再四籌議各營每月放給米票祗准兠給各兵允幫義助一項其餘不准攤派分文并以每月散給米票概放青錢禁止通用錢文各等情一案禀奉提憲歐陽批據禀各兵每月放給米票祗准允帮義助一項其餘不准攤派分文並禁止通錢概放青錢至差盤一項現因公費停給暫於各兵季餉搭錢項下開銷一俟公費領出照數給還不得仍於搭錢内動支所有暫兠數目於放餉先日開列細帳實貼大堂俾各兵周知禀請核示立碑永禁等情經本軍門查核所禀係爲體卹兵艱嚴禁積弊起見自應照准仰卽錄批移行提寗六營一體遵照並准立碑永禁此繳等因奉此除分别移行各營一體遵照外合行給示勒石永禁爲此示仰六營備弁隊長人等一體遵照毋違切切特示 
[古潤小氓信]  
　　敬啓者僕依人籬下爲筆傭工每月僅得洋蚨兩元内而顧家外而應世亟亟難敷然布衣暖食幸樂平安較之被洪水災民不啻高於萬萬故勉力先向同人籌借洋蚨十元應賑續後撙節歸還以表微忱敢請大善士附解廣東雖杯水車薪無濟於事不過鰲戴三山蟻駝一粒之意伏願貴官富商慷慨解囊及贸易同人與僕一式者亦請勉力一行俾積少成多起救災民於萬一實爲至幸并祈登入報章以資激勸是荷 
[上海籌賑公所施少欽封翁來啓照登]  
　　今有廣東梁氏助來金枼重三兩六錢委換洋彚解廣東救災原字附登余家謀食於蘇省巳十二年每見各省善士慨助賑捐心竊慕之無奈入少出多力與心違今聞吾粤大水奇災情關桑梓更爲惻然特搜索首飾得赤金三兩陸錢懇施少欽先生易洋彚寄粤東放賑諸君核實散放并請登諸申滬兩報奉勸同鄉各善女人人捐鎔首飾二三件分插戴之餘榮拯家鄉之苦厄在我輩女流旣可稍資福佑而災黎之受惠不淺矣但諸女眷深處閨中未能悉閱報章所望爲善男子者於見報後轉輾開導想各女士樂善爲懷當不以予言爲河漢也敢佈緣起卽請公鑒[  粤東女子梁氏謹啓五月念六日]  
[上海絲業會館籌賑公所施少欽經收廣東水災五月二十六日第一次清單]  
　　滬北杏記茶棧内鎭海粥廠賑局撥來英洋一千元○龍門書院山長孫助洋二百五十元無民氏助洋二百五十元葉成忠助洋二百元以上四户王友林觀察交來○大豐洋貨號助洋五十元 
[書扇助賑]  
　　宋夏善汪笙陔金立甫方春谷朱少卿盛習齋方愷卿金範之張靜齋吳隨緣紈摺扇行書洋五分楷書洋一角女扇洋兩角油扇不寫送四馬路浦灘中國電報總局朝北門房内收當付對號條三日後取 
吳縣藜床舊主於五月十三日與虞山鮑叔衡舍人廷爵訂交滬上庥諸名流於益慶樓中縱酒賦詩以紀勝事偶得一律卽用倉山舊主 
[原韻錄呈删政]  
　　誼誌分金聊復爾詩賡伐木必其然盟車誓笠交期久舊雨新雲事共傳蟻酒漾情吹浪活鸞箋覓句證奇緣良宵如此開佳話贏得天涯仰古賢[  元和顧士偉斌山氏初稿]  
吳縣藜床舊主性耿介寡交游葱巿持籌居然良賈蓮帷搦管曾作嘉賓工吟咏無宿諾與余最心印者虞山鮑叔衡舍人與渠素昧平生欲繼齊國管鮑之風遂互易蘭譜以敦古谊於五月十三日遍集名流觴咏紀勝余亦叨陪末座得瞻斯盛漫成一律喜誌高風惟蛩唱蚓 
[吟恐不値方家一笑耳錄呈郢政]  
　　燈紅酒緑廣延賓欣見高風繼古人車笠有情傳楚俗詩詞無句不天眞但知忠信聯昆弟合把心肝鑒鬼神此後金蘭添韵事機投意摯一團春[  古虞吟蝶軒主謝昌言嵐州氏初稿]  
[夢横塘]  
　　贈三十六江外史陸敬南鬱林清况嶺嶠行裝門第如君非偶濯濯丰姿還可比王恭楊柳收拾琴尊品評風月畫簾春瘦正惺忪夢斷碧簟抛書塡一闋雙紅豆佳人本在南方笑青衫白祫放浪依舊沈謝同名喜爭說佐公翹秀更難得情懷旎旖吟就新詩滿襟袖合付雙鬟淺斟低唱向旗亭貰酒○慶春澤燈尾吟紅簾腰咤紫新詞付與秋娘絲樣柔情氤氲散作奇香青衫不負西風債却消他闌外斜陽走歡塲粉藪樣猶說王昌分來花月纏綿意念江關倦旅詞賦堪傷約住游驄重門指點垂楊天涯我有英雄涙灑芳筵氣短情長斷人腸更情琵琶爲訴淒凉右贈龍橋外史李選之○前腔小舘停雲深樓話雨論交各自天涯花月春江吟身小住爲佳蠻烟犵霧消除盡占風流紫陌鈿車更堪袴密字題香壁上籠紗嘲紅謔翠年時慣記前宵共醉黄四娘家細數情苗一般愁聽筝琶東風不管人惆悵有間門摠有桃花嚼紅霞重到天台飯熟胡麻右贈石橋外史林逹之○前腔情倩鶯偷夢招蝶妒少年綺思深深撥盡爐灰不曾冷淡芳心丰姿旎旖如楊柳傍句闌敲斷吟簮護花鈴紅雨悽迷三月春陰愛才更抱中郎癖自焦桐入聽便爾知音白眼黄壚難忘醉墨題襟天涯海角憐同調且焚香閒弄瑤琴况多情買笑薔微那惜千金右贈小藍田懴情侍者畢玉洲[  太痴生高侣琴]  
 
