# 1901 - 120 - 4910075

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[勸募濟急局春振急欵] [  申報館恊振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君子解囊之助本館恊振所襄贊其後深愧無補車薪惟念今者和議雖已將成而淹留失所之人尚復不少欲居則饔飱難繼欲歸則行李胥無進退兩難恐不免仍塡溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多寡聚沙集腋自易成功請早佈施擲交本館恊振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅也禱求諸維德鑒 
[論資格用人之害]  
　　資格之說起於後魏崔亮當時謂之停年格嘗讀亮本傳遷吏部尚書時羽林新害張彝之後靈太后令武官得依資入選官員旣少應選者多前尚書李韶循常擢人衆情嗟怨亮乃奏爲格制不問賢愚專以停解日月爲斷雖復官須此人停日後者終於不得庸才下品年月久者則先擢用沈滯者皆稱其能亮外甥司空咨議劉景安以大不合於古者舉賢選能之意作書規之亮答書盛言當時羽林之變武夫崛起上有陵壓之勳臣下有噪呼之叛黨不得已權立此格以救一時之弊然自後甄琛元脩義城陽王微相繼爲吏部尚書皆利其便已踵而行之居然蕭規曹隨奉此爲枕中秘術矣而北齊書文襄帝紀則謂魏自崔亮以後選人當以年勞爲制文襄乃釐攺前式銓擢惟在得人又沙汰尚書郎妙選人地以充之至於才名之士咸被薦擢觀此則亮所定之制後曾稍與更易固未嘗永以爲則也至唐元宗時裴光庭爲侍中兼吏部尚書以其時士人猥衆專務趨競銓品枉撓於是又奏用循資格凡官無論能否選滿則注限年躡級不得踰越非負譴者皆有升無降庸愚沈滯者皆喜謂之聖書自此以後歴宋元明迄於本朝雖官制屢更而銓選之法終不越崔裴二人之範圍蓋由後之任銓曹者雖明知其法不足以得士無如識不能别賢愚明善惡卽欲别定掄手之法深恐異才高行未必出乎其中而躁進之徒轉乘間之肆其鑽營之技故不若遵循舊法雖賢者無由見其才能而不肖者亦無從肆其詭譎法簡而易行固無有便於此者雖然自爲計得矣其如國家之不能得人何宋孫沬論資格之弊曰三代以下選舉之法其始終一切皆失者其國家資格之制乎今賢材之伏於下者資格關之也職業之廢於官者竅格牽之也士之寡廉鮮恥者爭於資格也民之困於虐政暴吏資格之人衆也萬事之所以抏弊百吏之所以廢弛法制之所以頽爛决潰而不之救者皆資格之失也其盡情抉摘處言雖不無過激然資格之流弊未嘗不盡此數語之中嗟乎得人爲有國者要圖而今所謂得人者惟以按格循資爲網羅人才之意將無重其所輕輕其所重豪傑之士聞而灰心不肖之流因之時生希冀乎今者朝廷於創深痛巨之餘方欲銳意維新亟圖振作世之翹望昇平者咸謂國家將破格求才斷不復計較年資爲束縛人才之地不意近者吏部具奏京官告假章程自去年五月以後告假者概將前資註銷實缺人員扣至三年奏議而陸鳳石京卿則奏請上年七月二十日以後續經在京告假嗣復趨赴行在各員應仍行開缺扣資云云夫去歲之變本出非常京員之或去或留本不足爲賢否之定評豈遂能爲黜陟之成例而當事者齗齗然一若今日之整飭官方維持政教固有舍此而他無所急者固執庸愚一至於此宜乎吏治之日非而曠世非常之士將終老田間而不願與庸庸者爭一日之先後也嗚呼可不懼哉 
[嚴查軍火]  
　　鎭江訪事友人云本月某日常鎭通海道兼鎭江關監督長久山觀察接奉兩江總督南洋通商大臣劉峴帥札文内開現有不法匪徒私購五響毛瑟無烟槍彈甚夥運入長江圖謀不軌凡遇入口各輪船亟應嚴加搜緝以杜亂萌等因爰卽札飭稽查長江商輪船委員周錦堂都戎以及各關卡委員一體遵照辦理 
[大帥出巡]  
　　鎭江訪事友人云長江水師提督統領江勝全軍黄芍巖宫保示期三月十二日校閱瓜洲鎭標各營勇水操至十九日卽交卸江勝軍統領之任二十日泝江而上巡閱上游各鎭水師 
[護軍返鄂]  
　　　漢口采訪友人云去臘富有回天諸票匪匿蹟漢臬蠢焉思動湖廣總督張香濤制軍惄焉憂之就省垣札調護軍營二旗以資防衞目下人心漸靖市面重興此項勇丁已由統帶焦君督率回鄂矣 
[暫緩撤勇]  
　　蕪湖訪事人云蕪湖精捷營統帶顧都戎德昭前因甯國府屬土匪田化龍蠢蠢思動由上憲調往雕剿現雖掃穴擒渠醜類已悉殄滅而日内適值督學部院綿大宗師按臨考試深恐士子雲集良莠不齊因由皖南鎭總兵莫仲山鎭軍札飭都戎留勇一營在彼暫駐俟試竣然後撤回 
[開辦鋪捐]  
　　漢口采訪友人云湖廣總督張香濤制軍因庫儲支絀軍餉難籌奏請創辦鋪捐以資佽助日來夏口廳署試事已竣廳尊陳少石司馬會同保甲局員張明府恕謙面諭循禮大智居仁由義新河五坊各員各就所轄地方督同司事等人逐戸稽查造册聞明府之意以爲各烟館已報燈捐擬將此項鋪捐一律蠲免云 
[柏臺文告]  
　　杭州采訪友人云署浙江臬司許豫生廉訪嚴懲地痞非種必鋤深恐差役藉故招摇因於某日出示禁約其文曰爲嚴防詐僞事照得本署司蒞任以來所拿土豪地痞若非親自訪查卽係著名惡棍爲前司訪查確切未經拿獲者他若正紳巨賈指名禀控之人亦必詳加查察確係惡跡昭彰大爲地方之害者始將該犯姓名住址開列印票飭差拘拿一經到案卽行察斷按照所犯罪名輕重隨時發落以免拖延從未有無辜受累者惟是詐僞難防人心莫測誠恐有不肖胥差私開單票誣害良民藉詞需索等情合行出示曉諭爲此諭爾諸色人等知悉須知本署司訪拿各案犯均以印票爲憑如無印花者卽係劣差冐繕希圖訛索以飽私囊許卽捆送來轅或就近交保甲局懲辦决不姑寛各宜凛遵毋違特示 
[旗兵閧署續聞]  
　　日前鎭江駐防旗兵君擁至丹徒縣暑及新兵前營巡卡任情滋閙毁物傷人早已紀諸本 
 
 

Page 2

 
 
報矣兹得本館采訪友人手書云此事旣肇即由新兵前營管帶署鎭江城守營叅將吳養吾叅戎偕丹徒縣莫嶼香明府詣京口副都統署謁見吉晉軒統制禀陳一切統制飭理事同知恒月波司馬詣縣署及卡房逐一履勘禀覆辦理至縣署書吏陳某被旗兵某甲縶返營中處以私刑以致遍體鱗傷一息奄奄勢已垂斃云 
[粤垣决盜]  
　　廣州訪事友人云上月二十八日廣東南海番禺兩縣主接奉大憲札文飭將前經訊實之盜犯某某等八名正法隨由南海縣獄提出李亞玉胡亞中何亞心李亞桀四名番禺縣獄盜犯何日興鍾亞容莫亞佳羅亞富四名如法綑綁會同營官押赴法塲次第施刑梟首示衆 
[緝獲拐匪]  
　　武昌訪事友人云有地名團風鎭者距湖北省城百餘里夙爲濱江巨集本月某日有一划船滿載幼孩二十餘口停泊其間巡檢某少尹見而疑之飭差查問言語支吾遂將二舟子逮案嚴訊知爲積年拐匪所載各孩皆拐自武漢一帶欲赴下游求售隨將各孩暫爲留養候傳各家屬認領一面簽派公差將二拐匪解省請辦三尺具在當不能爲若輩寛矣 
[蘇試紀餘]  
　　姑蘇訪事友人云吳縣附生楊秉成祖籍江隂寄居蘇郡三年前經廪生朱汝杰出具保結冐入吳庠嗣是朱以爲有德於楊屢向借貸不遂所願竟赴學署揑報病亡本屆歲試時楊查悉情由繕禀投學憲行轅控告李大宗師閱詞大怒立傳某廣文百詢廣文據實禀訴宗師謂楊雖冐考旣已入泮自應不子深求遂飭廣文詳查朱有無索賄情事及究竟因何故揑報緣由禀覆候核一面批飭將朱先行扣考朱情急向楊商懇轉圜楊令將從前所借之欵减半繕立筆據約期付還然後謊稱朱由楊叔憲明浼報楊弟秉减病故倉猝誤咸爲成云云未知宗師能免深究否也 
[武童肇禍]  
　　松江訪事友人云邇者府尊余石蓀太守考試文童將次竣事各邑武童張弓挾矢絡繹而來少年囂競之徒遇有細故紛爭往往逞血氣之强攘臂肇事以致市上貿易幾不能安本月十二日浦左武童某甲至試院西首三多齋雜貨店購物一言不合卽號召同類馳往尋仇擊毁器物甚多並遷怒於鄰人姚某肆意攢毆直至一息奄奄始釋手當紛擾間所懸保險燈驀然墮地火星飛爆幾釀禍端鄰近各鋪戸咸有戒心羣起而攻若輩始抱頭鼠竄翌日各店閉門罷市嗣經人婉轉解勸令童賠物服禮始於午後開張 
[添設躉船]  
　　蕪湖訪事人云招商太古怡和麥邊瑞記鴻安各公司向在蕪湖設有躉船洗旅往來頗稱便益邇者日商大阪洋行又在大古碼頭之畔添設躉船此後輪船到埠亦不虞無駐足之方矣 
[揚城火警]  
　　揚州訪事人云本月十二日之夜三鼓時郡城東關街盛世巖關西首某鐵作不戒於火左右鄰人聞警麕集汲水灌救大財神廟保甲局近在咫尺局員某君立卽督率巡勇到塲彈壓幸作後卽某姓老虎灶茶肆取水便捷得以應手而滅僅燬去鐵作瓦屋一間餘未殃及 
[紹郡官塲紀事]  
　　紹興訪事人云分紹差遣之州縣佐貳向祗二十餘員近因公務繁多不敷調用由府尊熊再靑太守詳禀浙江藩司榮伯衡方伯請委試用巡檢鮑少尹琛來紹已於本月初八日投文禀見矣○署理蕭山縣瞿大令倬已於本月初八日由省來紹禀見熊太守大約日内卽當蒞蕭履新矣 
[潯郡官塲紀事]  
　　九江訪事友來函云彭澤縣趙小洲明府峻接印後卽出示本月十二日考試文童○本月某日九江府孫景裴太守因公赴省謁見上憲旋於初六日返署○前江西督糧道升授湖北臬司李少東廉訪之瀛着由南昌赴鄂於本月初六日過潯○湖口釐卡總辦余鐵主太守鎔札委舒淸臣少尹和暢辦理龍開河卡事務已於本月初六日到差矣○濂溪書頽敗已久近經廣饒九南兵備道兼九江關監督明華亭觀察九江府孫景裴太守捐廉籌欵集得數千金鳩工庀材大興土木委府經歴許仲碩叅軍督理其事已於本月上浣擇吉開工矣○前者九江府孫景裴太守札委候補縣黄麗生明府赴瑞昌會同縣主陳庾山明府馳抵武穴拿獲要匪許恒發徐信鎔劉標及某甲四人訊明犯事緣由收禁縣獄本月初旬某日太守委宋吟樵二尹輝漢提至府轅訊鞫○九江關徵收土藥稅向係官督商辦兹者道憲明華亭觀察恐未能涓滴歸公因另行設局委候補縣張正甫明府學勤專辦其事○上年候補縣黄麗生明府曾詒奉委解京餉赴行在道途梗阻備極辛勤旋又委赴某處拘獲要匪幷兩赴饒州辦理教案兹者上憲嘉其勞勩札委總查潯城内外保甲兼洋務發審兩局差 
[邗郡官塲紀事]  
　　揚州訪事人云新任淮揚海兵備道沈愛滄觀察瑜慶經兩江總督兼南洋通商大臣劉峴帥札飭赴任本月初八日行抵揚州府尊沈碧香太守及江都甘泉二縣主湯周兩大令至徐凝門外官馬頭迎迓迨憲舟下椗各官遞呈手版觀察一一接見隨命輿赴運轅拜會兩淮運司程雨亭都轉幷至各署謝步翌晨卽解維北上擇吉本月十二日接篆視事○高郵州某刺史因病出缺所遺篆務經江寗藩憲恩藝棠方伯詳請以候補知州前署甘泉縣李竹人刺史孟康補授兹者兩江總督劉峴莊制軍查得高郵州係沿河要缺未便虛懸檄令刺史先往署理刺史奉札後至省謝委禀辭赴任本月初六日捧檄抵揚趨詣府署禀到大約句留二三日奉到府尊沈碧香太守加札卽當俶裝啓行聞接篆之期已擇定三月十二日矣 
[烟臺瑣紀]  
　　烟臺訪事友人云距烟五六里許奇山之巓土人呼爲塔兒頂山㘭有龍母廟好事者每於三月初二三等日扮演高蹺舁像遍遊街市遠近之赴廟進香者絡繹不絶○海陽衣姓舉辦葬事先期搭蓋席棚十餘間工尚未竟忽兆焚如猶幸人手衆多得卽救熄然親友之執紼者已無不飽受虛驚矣○有一盜船濳來烟地某日盜黨登岸瑿髮被人看出破綻獲送縣中諸船中同黨聞之急揚帆遠遁○潮州會館天后聖母像供桌上不知因何遺火幸施救尚早不致成災會中人旋於本月初八日雇就菊部演劇三日以酬神貺○本月初八日之夜某魚行失火燒燬板屋二間 
[鷺島雲帆]  
　　厦門訪事友人來函云暮春天氣茶市將興各茶商鑒於去秋北方之亂大受虧折相率視爲畏途刻下赴臺灣辦茶者尚寥寥不數見也○本月初旬某日有一漁船駛至大擔口外洋面見鯊魚一尾碩大蕪朋浮沈水際因即設法捕獲載回沙坡尾聞此魚約長十五六丈觀者皆爲之咋舌○本月初七日午後二點鐘時港中忽起狂風白浪掀天雷雨交作有渡船兩艘由水仙宫載客十二人至鼓浪嶼倉猝不及駛避立時傾覆船中有八人遇救得生其餘四人已無下落同時鼓浪嶼大井後有大榕樹一株被風拔起壓坍洋房兩所封家十八姨洵惡作劇哉是日傅厝某甲之妻某氏持衣至半山塘溪中臨流浣濯陡遇大十水勢洶湧立足不穩遽被波濤衝去直至妙釋寺前始經人見而撈起然已體冷如氷矣 
[苎蘿艶迹]  
　　紹興訪事人云浙江諸曁縣人周大海向以聚賭爲生恃有勇力各署差役均不敢向之索賄然未嘗不心銜之也日前周送其戚至郡考試被素與有隙之縣役潘阿香所見拘至會稽縣署禀請縣主兪振巖大令押入遷善局周羞忿之餘竟於是夜以褲帶懸梁雉經而斃因復禀知大令備棺收殮發厝義阡周之親族知之慫恿其妻以潘挾嫌謀斃毁屍滅跡等詞投府署上控幷稱如不理處卽當控省云云不識如何了結也○本月初八日之夜紹郡西門内劉姓家忍有梁上君子穴墻而入竊去洋銀衣服等物所值不貲内有珍珠首飾尤爲無價之寶 
 
 

Page 3

 
 
事後劉以報官請緝徒耗貲財故隱忍至今並未請賢長官蒞勘○由郡之平水埠至西興驛爲南北往來要道向有航船三號往返其間嗣因船夥專事漏捐并向搭客多索船資致被各鋪戸聯名禀請縣尊革逐一面另招某甲承充日前已由縣給諭開行忽有徐某者堅欲令甲捐助某學堂經費洋銀二百元歲以爲常甲因得不償失故未允從○紹郡各屬山中礦産甚多前經某觀察禀請開采嗣因資本難籌遂作罷論近又有人擬設法開采然仍恐托之空言也 
[南除攬勝]  
　　鎭江訪事友人云洋浮橋畔土娼小高子蓄得野花三五枝門掩枇杷招蜂張蝶每有諸惡少日事徵逐不名一錢高厭之伺應不甚周到某日因索夜度資致觸若輩之怒將房中陳設擊毁一空高身受重傷血流被體旋將行兇之甲乙丙三惡少扭赴丹徒縣署鳴冤縣主莫嶼香明府升堂研訊飭將娼屋發封甲乙丙各責八百板荷以臣枷遊行示衆○邇日瓜洲一帶盜賊猖獗劫掠頻聞居民驚擾異常幾至夜不安枕本月某日有王姓者爲子完姻賓客滿堂履綦交錯忽有緑林豪客分執刀械蜂擁而來禁衆不得聲張旋將新婦衣服簪環盡行刦去所失約值數百金王畏懼不敢報官故迄今尚鮮知者 
[春賽初志]  
　　昨爲寓滬西人春賽之第一日計是日共賽十次第一次十一馬同賽馬醫生苟老格二人勝馬黄色衣黄色背心黑色帽淡紅色第二次九馬共賽麥萬里格仝小科子勝馬黑色衣紅色帽黑色第三次十五馬共賽會德豐西人哥甫勝馬靑白色衣桃紅色背心紫色帽紅色第四次九馬共賽祥茂洋行小主人白格爾勝馬靑色衣薑黄色背心黑色帽黑色第五次六馬共賽揚子保險行西人强克生勝馬黄色衣淡黄色帽紅色第六次十馬共賽祥茂洋行小主人白格爾勝馬黑色衣薑黄色背心黑色帽黑色第七次十馬共賽會德豐西人哥甫勝馬黑色衣桃紅色背心紫色帽紅色第八次九馬共賽順全隆洋行主家廟林勝馬黑色衣黑色背心白色帽白色第九次十一馬共賽揚子保險西人强克生代小太興勝馬棗色衣花色背心绿色帽黑色第十次十五馬共賽祥茂洋行西人白格勝馬黑色衣薑黄色帽黑色 
[觀察到差]  
　　日前新委本邑江南機器製造局總辦毛實君觀察由金陵捧檄來滬小駐行旌旋卽乘舟赴蘇垣禀謁各大憲邇已事畢於前日遄返昨爲任事吉期淸晨七點鐘時命駕蒞局先行拜門禮然後步至廳事中望闕謝恩受篆各廠委員司事以及在滬各寅僚咸往局中道賀迨午後命駕入城赴蘇松太兵備道轅以及文武各衙門投刺報謁 
[循例閱操]  
　　本邑各防營向章每屆暮春合操一次邇者駐紥南市之江蘇撫標滬軍營定期昨日校閱淸晨七下鐘時分駐各處巡防局之哨弁勇丁齊集營門外操塲有頃管帶龍葆珊游戎策騎而至傳令操演洋槍打靶以及各式陣圖至亭午時始畢乃事游戎隨傳令仍各遄回防次 
[示期勘犯]  
　　日前太倉州蔣直刺拘獲巨竊李阿龍張老全兩犯訊實口供擬定徒罪申解蘇松太兵備道轅道憲袁海觀觀察飭發上海縣監禁旋於昨日牌示本月二十日午堂勘訊 
[開徵屆期]  
　　昨爲上海縣署開徵上忙錢糧之期先由總書就大堂上恭設香案安置恭寛信敏惠及雜稅修銀諸櫃午前縣主汪瑤庭大令公服而出行一跪三叩首禮照例開徵櫃書糧差叩賀如禮 
[水管已至]  
　　前者法租界公董在本邑南市蕭家廠左近購定曠地八十餘畝建造自來水公司房屋開鑿大小水池自丁酉年興工迄今尚未落成日前由外洋運到各種水管堆諸小東門外棧房大約將逐叚安設矣 
[無賴受懲]  
　　日前有趙靜淵者深夜携竹梯至本邑南市北施家弄某姓家猱升屋上被鄰人石桂寳拘送十六鋪巡防南局歴訴情形局員陳禾亭二尹訊無實在口供飭役查明再行核辦兹查得趙實非善類遂於昨日飭提至案鞭責竹梢二百五十下傳到其父趙少峯諭令領回嚴加管束 
[拐匪候懲]  
　　昨日寄居法租界之某氏婦扭劉根堂至捕房訴稱家有女孩一口突被此人誘匿請卽究追捕頭令將劉交人保出俟堂期交案以便解請讞員杜枝園大令訊究 
[公廨停訊]  
　　昨日禮拜二爲法租界公廨訊案之期適讞員杜枝園大令别有要公遂飭丁咨照總巡捕頭及法總領事署費繙譯官暫停讞政 
[小婦含寃]  
　　本邑某洋貨號夥王敬侯投英美租界公廨控其妾熊氏不安於室前晚讞員張柄樞司馬飭提研訊王供小的因乏子嗣於光緒十八年納熊氏爲妾迄今將近十年生有子女四人近日熊氏忽然心變時與小的爭閙是以投控案下請卽嚴懲熊氏供稱小婦人系出良家素嫻閨教從王已及十年從無反目之事去年王投案下朦領發堂擇配之妓女施阿巧爲小星遂將小婦人置之於不顧家中衣物搬運一空甚至日食艱難幾至饔飱不繼小婦人求念故劍之情不必吹毛索垢王聽阿巧唆使欲將小婦人退休叩求超豁供畢花容黯淡涕涙交流司馬謂王所供與呈詞不符　難憑信惟旣稱不願將熊氏領回本分府無可相强著將熊氏交母屬具領另行擇配所生子女仍交王領回撫養熊氏乃號咣大哭而去 
[上海縣署瑣案]  
　　靑浦縣總書沈仁智被懷恩坡控欠屢經縣主汪南陔大令傳訊延不到案兹查悉沈有親戚蔡壽生者在滬經營因於前日移文上海縣署關提縣主汪瑶庭大令飭差將蔡傳到前晚升堂研訊蔡供小的係松江人在滬習紙業沈向充總書現被其夥懷恩坡奪充幷誣控虧欠以致逃避無蹤聞沈承允時曾存銀三萬餘兩現在祗虧二萬餘兩不知何以逃避叩乞恩寛容即出外找尋到案大令准之諭令交的實人保出速卽將沈尋覓交案○趙桂生控胡德潤羅金標拐匿伊子前晚汪大令升堂研訊胡堅不承認大令謂爾在英美租界公堂已供認誘孩且有人目見爾等二人將孩領去胡供此事實被尤公館傭婦誣陷小的並未供認羅供小的在法界褚家橋擺設裁衣攤與胡雖係親戚實未同事大令諭令將胡還押羅暫交差收管候覓人保出一面飭提見証人到案質訊○張秀奎將田六分抵與洋人立德旋由立德以田單換道契蘇松太兵備道袁海觀觀察察得單册號數不符疑係假刊因卽札縣移提原主張秀奎訊究前晚汪大令研訊之下張供小的向爲某姓家園丁此田係張玉振戸名由故祖賣與天津人某甲後甲轉賣與洋人由趙發茂顧桂榮介紹號數有何舛錯小的未知底細叩乞鑒原大令諭令交人保出候提趙顧到案訊明核奪 
[美租界捕房紀事]  
　　去歲本邑下海浦鄉民毛阿長之妻曹氏與某甲私識相約偕逃毛四處偵尋杳無蹤跡昨日午前始遇諸虹口茂海路因卽扭交二百八十五號巡街捕送入捕房捕頭令押候解送公堂禀請讞員張柄樞司馬訊究○昨日午後耶松船廠西人函致捕房云無賴小免子糾集多人向本廠管門人任情滋擾擊傷額角請爲拿辦捕頭允之○昨日淸晨積竊王阿二混入北蘇州路源昌鐵行竊取舊鐵若干携之而出適爲包探張阿五所見拘入捕房捕頭令押候解送公堂禀請訊辦○前晚偷兒彭三闖入裏虹口某姓家竊取衣服適爲包探李佩芝所見拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[僧冤宜雪]  
　　廣州訪事友人云日前廣東電白縣僧明慧因被邑紳朱元昌等挾嫌抑勒具禀臬轅求恩昭雲臬憲吳廉訪批其牘尾曰據呈貢生朱元昌因挾借貸不遂微嫌聯同紳士多人赴縣禀請各寺租穀撥出一半以爲書院膏火經費該縣主爲其所朦遽行飭拘並將僧定祥等提到後刑逼勒繳以僧曉初有陽廳牽涉之案解審不認遞回中途畏刑自盡核詞如無别情殊堪詫異控關一死一傷亟應澈究仰高州府速飭新任馮令傳集訊明究斷一面查案據實禀覆毋稍廻護飾延切切 
[馬路工程局瑣案]  
　　本邑南市萬聚碼頭船戸張小桂授馬路工程局控船夥陳佛寳竊去駁船總辦葉孟紀司馬研訊之下陳供前者張曾竊賣某姓委裝之油被小的窺破因之挾嫌誣摉司馬飭捕查得張竊油之事並無實據因於前晚提陳至案著笞責四十板具呈攺過切結然後覓人具保○鄉人王記仁在浦東南匯縣境召稼樓附航船來申船中遺有衣包内儲綢縀衣服二十餘件被船夥謝梅松檢得携至老北門内某質鋪質錢二十五千文迨王往索諉爲不知因卽扭訴捕房捕頭命拘到船主龔銀泉一倂解送工程局禀請總辦葉司馬研訊謝供稱小的一時貪小求恩寛宥龔供當時小的因事上岸並不知情今願賠洋銀二十五元司馬命管帮人周慶祥帶出調處○粤人鄭樹勛前以掮客顧子　私將緑豆四十七擔之棧單向人抵押洋銀一百元屢索無著遂投馬路工程局控請究追總辦葉司馬傅集一干人研訊因牽涉龔福培諭令押候派差帶往限三日内理勸明白如果與龔不涉仍卽帶回訊究○前日督標奇兵營勇丁秦根生被顧阿富騙去衣包扭至捕房訴請究追捕頭轉解工程局葉司馬向之研詰秦秦供前日小的因事至河南中華樓啜茗與顧同桌顧極意勤小的因欲小遺將衣包放桌上迨回顧已持衣包而去不知所之今旣尋獲叩乞究追顧供小的候秦不來故將衣包携出質錢使用司馬著押候贖還原物○本月某日之夜更魚三躍時船戸周永發在馬路中滋閙十五號巡街捕喝阻不依反將所携號燈攫去因卽拘獲翌日押解至局禀請葉司馬訊究周供小的自知不合叩求恩典司馬著押候賠還號燈方准開釋 
[英美租界公堂瑣案]  
　　包探張寳成解王李氏王可巧兪桂榮到案禀稱王李氏在甯波路開設恊興小客棧前晚惡少兪桂榮帶同蕩婦王阿巧至棧姦宿旋經小的查獲今特一倂送案請懲讞員張柄樞司馬謂開設臺基疉經本分府查禁近者長發小客棧一案懲辦未久乃王李氏復敢以身試法實屬膽大妄爲遂商之白繙譯官判王李氏責手心二百下棧屋發封兪桂榮笞臀五百板枷號一月王阿巧掌頰一百下○包探徐榮珊解賊犯胡瑞生到案禀稱此人行竊洪阿桂恒益等家衣服四件及銀鑲烟槍一枝經小的拘獲解請訊究司馬判責三百板贓給還失主○包探趙銀河解積賊徐揚生到案禀稱此人前因犯案解經大老爺判令遞解回籍今又潛至陳仁生家圖竊經小的拘獲解請訊懲司馬判責三百板管押捕房半年期滿仍遞回原籍○包探李佩芝解偷兒王根之到案禀稱此人行竊錢賢坤家衣物是以解案請究司馬判責二百板○包探劉阿炳解小利王阿順李阿榮到案禀稱伊等二人串竊楊春生家衣物經小的拘獲解請究追司馬判各責二百板○一百七十一號巡捕解歹人周劉康到案禀稱此人向徐生林强借洋銀不遂所求肆行兇横請卽懲治以儆其餘司馬判責三百板交人保出○包探金阿三解王陳氏到案禀稱此婦傭於陳永曹家日前陳失去金臂釧一枚疑氏行竊喚令小的往查並無形跡今特解請訊追陳投案申訴前情王陳氏堅不承認竊釧極口呼冤司馬以所指無憑著卽開釋○包探倪順泉解妙手空空兒袁阿貴到案禀稱此人行竊婁阿富家芝麻一百四十斤經小的拘解請究司馬著押候追出芝麻再行核奪 
[鎭江集泰和代收解陜西義賑第八次清單]  
　　二月初一至十五順記朱信翁經募通州孫永興永記答洋二元無名氏潤昌祥隆泰永伍角孫泰興三餘行李銘齋各一元石裕和田同興復興雲同茂郭正大如升各五角鼎元安和萬順信昌和各一元萬隆五角恊成乾蕪湖匯康莊各洋二元福舁泰翟石麟各一元同益二元王道和一元倪健均四角吳纪之方倫仁各三角鄭秋生二角吕仲儒五角李子敬三角翟含章張禮泰翰蓮庵萃升恆各一元王啓良陳實甫各三元倪承甲二角盛筱珊劉鏡湖華年全各三角乏名氏四角勉力子五角南順記十元王芝生三元張榮舜王振灃各二元彭存善相瑞卿各一元白恆卿五角邵景才王蘭臯孫篤其各一元潘季中洋五角張星階張子樑各五角金壇祥盛昌十元吳城元興二元無名氏一元乾泰十元卞星五二元徐謙泰天興季和泰朱德源各一元彩餘記五角無名氏三角共圖樂四角快利省二角皆如愿三角趙誠心洋五角稱如意二角隨念士一角如意子二角儉口子出妄人一角進必利各一角金陵賓善源經募不署名本洋二十元陶輪翁經募漢口如善士四十元士業公所墊解三百元源泰公墊解二百元寳善源墊解陵平寳百兩求隱名氏壽儉堂籌借龍銀二千元隱名氏福德堂龍銀三千元金壇强德翁經募椒遠堂陳二元謝存古堂五元深柳書屋二元集益居士一元馮安記五元强容庵四元强金嘉强炳記各一元餘慶堂三元無名氏二元凝輝堂曹寳二百兩金陵寳善源籌借隱名氏壽德堂龍銀五百元又籌墊隱名氏仁德堂龍銀一千元寳應李子香童傑之共募十元小洋十一元二角慶椿堂十元恆泰錢五百文王步彭二角許小顔錢三百文周揖徐二百文張仰之一百文益泰四百文卞鳳軒卞德輝各一百文梁金波卞鳳笙各二百文劉廣彦二角卞長順一百文卞長緒一角卞德翹二百文卞長蔭一百文卞徐氏二百文卞德芝二百文董占一百文無名氏五角劉鳳台二角卞鳳德無名氏各一百文張如洪王書芳李成衣余有貴李趙氏盧朱氏各一角王樂善堂劉貴記各二百文盧曉峯劉鍾潞盧朱氏各一角劉同恒二角苗暘元二角劉益記顔儒卿各一角張瑞南二角王如順二百文王如發劉鍾讞范劉氏各一角藏書堂曹二百文楚北劉一角蔚記二角頌記盧一百文仿韓二角無名氏一百文必和氏二角信記三百文劉延昌一角夏板鋪二角王樂善堂三元曹經德堂五角潘菊記二百文劉荻記二角朱財子一百文不留名五角積德堂一角佘厚卿二角無名氏華紹記各一角苪桐記五角平安堂一元頴記四角劉不留名趙如柏葉萬氏張家德各二角梁炳煥王天順竇鶴順各四角申耀東一角周趙氏朱四王天星王天震闕卞氏凌傳氏各二角胡惟光一百八十六文陸王氏九十文蔡永谷王佩林畢振英各一角無名氏一元胡巨寳三角無名氏二角任朱氏四百文朱周氏二角朱王氏八十二文胡任氏二元居貢三一元德新源經募鄒鳳梧曹平寳五十兩朱献十元吳李氏二十元德佑公四十元無名氏五元問心齋九元同康和六元知足子十元 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　太子少保頭口頂戴兩江總督臣劉坤一太子少保長江水師提督臣黄少春跪奏爲長江水師江隂營副將等缺揀員請補恭摺仰祈聖鑒事竊照長江水師守備以上各缺向係揀員開單會奏請補查有江隂營副將李全彪等所遣各缺由臣少春遴選歴練營伍熟諳水師之員會商擬捕計請陞補副將各缺謝詩才等四員覈與定章相符理合開列淸單恭呈御鑒合無仰懇天恩俯賜照准内請陞副將謝詩才游擊王昌齡二員俟部覆至日由臣坤一分别給咨送部引見其請陞叅將陳麟書都司周德全二員前于陞補游擊守備各案内均引見未滿三年照例毋庸送部如蒙兪允應請敕部頒給劄付以照信守除飭取該員等履歴咨部杳覈外謹會同護理江西巡撫臣張紹華合詞恭摺其陳伏乞皇太后皇上聖鑒訓示再現准兵部咨嗣後外補之缺暫行改爲試署等因該員謝詩才等自應遵照辦理合倂陳明謹奏奉硃批兵部議奏單倂發欽此 
太子少保頭品頂戴兩江總督臣劉坤一護理江蘇巡撫布政使臣聶緝槼跪奏爲揀員請補沿河要缺知州恭摺仰祈聖鑒事竊江蘇高郵州知州湯華袞於本年八月十五日病故應以本日作爲開缺日期所遺員缺係衝繁沿河要缺例應在外揀選調補該州地當孔道政務殷繁加以河工修防尤關緊要非精明幹練之員不足以資治理定例題調缺出如無堪調之員准以奉旨命往及曾任實缺候補人員酌量請補又知州用候補時先儘科甲出身人員請補如人地不宜卽以别項出力人員請補等語江蘇省並無簡缺知州可調亦無奉旨命往人員卽沿河候補及科甲出身人員内亦難其選惟查有候補班補用知州李孟康年五十二歲河南光州廪貢生遵例報捐府經歴加捐通判指分江蘇試用光緒五年十二月經欽派王大臣騐放六年六月到省是年海運案内保俟補缺後以知州用西征恊餉案内保加四品銜遵海防例報捐免補通判以知州仍留原省歸候補班補用十二年十二月初十日經欽派王大臣騐放十三年正月到省期滿甄别堪以繁缺補用覆查該員年力强健政事勤明於河工情形亦尚熟悉以之請補是缺知州洵堪勝任勝江寗布政使恩壽等會詳請奏前來臣等往返函商意兄相同合無仰懇天恩俯准以候補班補用知州李孟康補授高郵州知州於地方河工均有裨益如蒙兪允該員係候補知州請補知州銜缺相當毋庸送部引見亦毋須查造叅罰謹會同漕運總督臣松椿合詞恭摺具陳伏乞皇太后皇上聖鑒訓示謹奏奉硃批吏部議奏欽此 
太子少保頭品頂戴兩江總督臣劉坤一跪奏爲司員報效鉅欵懇恩優給奬叙以昭激勸恭摺仰祈聖鑒事竊照江寗開辦籌餉捐輸經臣奏准變通收捐聲明凡捐銀一萬兩以上者專摺奏請優子奬叙在案兹據花翎三品銜候選郎中銓林禀稱備官郎署目擊時艱湊集庫平銀一萬兩勉供軍餉防費之需藉效土壤涓流之助等情前來臣查該郎中仼林係正白旗滿洲錫齡佐領下人四川總督奎俊之子器識明通才具開展今以庫儲支絀需餉孔殷湊集銀一萬兩報効軍餉防費具見力顧大局公爾忘私雖據聲稱不敢邀奬究未便没其急公之忱所捐銀兩覈與由郎中報捐道員不論雙單月分發指省補用並加二品頂戴銀數有盈無絀合無仰懇天恩俯准將該郎中銓林以道員指省分發補用並加二品頂戴以昭激勸出自逾格鴻施除取該員履歴咨部查照並將所捐銀兩發局兌收外理合會同護理江蘇巡撫臣聶緝槼恭摺具陳伏乞皇太后皇上聖鑒訓示謹奏奉硃批著照所請該部知道欽此 
河南巡撫臣于蔭霖跪奏爲移置驛馬安設陜一帶塘撥以便馳遞文報恭摺仰祈聖鑒事竊查接管卷前撫臣以東南各省文報改道西行請自東路永城縣至西路鄉縣二十二驛添購馬三百五匹以利郵政等情奏明特飭遵辦在案兹據署按察使王維翰會同布政使延祉詳稱查由豫省鄉縣出境西至長安相去三百餘里各路文報絡繹以此爲總匯之區極宜添設塘撥以期迅速其所需馬匹自應以直隸境内原設之馬暫行調用惟自道路阻塞驛站不通馬匹散矢一時未能確查應將河北安陽湯隂淇汲延津等五縣驛馬先調二十六匹點交提塘官領赴潼關一帶酌量安設旋經提塘官查明潼關以西按五十里一撥至四安府應設六撥由鄉至潼關一站道路廻曲馬力不及應於居中之文底鎭添設一撥共計七撥每撥用馬四匹夫四名又仿照京南七里店之制於西安省添設京底半撥用馬三匹夫三名共馬三十一匹除原領二十六匹外其餘不敷五匹係由提塘照例價就道添買至借用安陽等五縣之馬卽將直隸境内驛馬查明如數撥還俟將來規復舊　仍行調回補足所有例支工料添配鞍及應支雜費津貼各項現查直隷境内塘撥工料銀兩自八月後卽已停止應卽在此項動支添買馬匹例價亦歸直隸塘撥扣算其安陽等縣馬匹糧料卽暫行開除歸入裁扣項下造報以照柳實等情詳請奏咨前來臣覆核無異除飭造里數馬夫用欵清册咨部外謹繕摺具陳伏乞皇太后皇上聖鑒勅部查照施行謹奏奉硃批該部知道欽此 
鄧華熙片再查接管卷内據永甯州知州徐步衢禀稱竊錢糧爲惟正之供屬在绅衿理應及早完納以重國賦查有光緒丙子科舉人已丑科大挑二等以教職用楊文暢從九銜方家鑑□生方國治附生楊文燦應完光緒二十五年分秋糧迭次嚴催抗不完納亦不赴案實屬持符刁狡玩視正供理合禀請將楊文暢等斥革以憑提訊究追等情當經前護撫臣邵積誠批飭司道查辦去後兹據署藩司林紹年署臬司黄元善署糧儲道桂霖以查明該教職楊文暢等抗納錢糧目無法紀詳請奏叅前來臣覆查無異相應請旨將該教職楊文暢從九品方家鑑監生方國治附生楊文燦一幷斥革以便提訊究追用儆玩泄除咨部查照外謹附片具陳伏乞聖鑒訓示謹奏奉硃批著照所請該部知道欽此 
鄧華熙片再據永安恊副將吳永超禀稱查有雲騎尉世職保運祥奉委署理該恊左營永寍漏守備于光緒二十六年四月内到任察看該署守備于一切營務全不講求整頓正在查辦間卽據該汛兵丁朱紹軒呈訴該署守備派令該兵服役充當舂碓碾米漿洗衣服等事該兵不允該署守備卽用馬棒將該兵毆責殊堪詫異當飭署中軍都司石景韜派弁往查於九月初三日據該都司禀覆查與朱紹軒所呈相符該都司卽傳該署守備到營剴切訓誡冀其改悔前愆詎該署守備不認已之妄爲反敢出言挺撞實屬不守營規理合禀請叅辦等情臣查該署守備保運祥非理毆責挺撞官長洵屬目無法紀相應請旨將署永寗汛守備雲騎尉世職保運祥革職以示懲儆除將該署守備撤任另行委員接署并咨部查照外謹會同兼署雲貴總督臣丁振鐸官詞附片具奏伏乞聖鑒謹奏奉硃批著照所請該部知道欽此 
岑春煊片再查部定賑捐章程凡捐欵至萬兩以上者准專摺奏請恩施等因歴經辦理在案兹據督辦廣東欽廉邊防花翎二品頂戴記名遇缺簡放道誠勇巴圖魯潘培楷電稱長安現爲駐蹕地方適值奇荒需欵孔亟尤非尋常災區可比謹變産捐助庫平足銀一萬兩以資賑需不敢仰邀奬叙等情旋據新泰厚商號將前欵如數呈繳前來臣查此次陜災至重且廣公帑旣已罄竭捐項復形疲滯當此需欵孔亟之時該員慨捐鉅欵實屬仰體宸厪深明大義雖據稱不敢仰邀議叙似未便没其微忱惟該員係花翎二品頂戴記名遇缺簡放道員升銜無可請加應如何優子奬勵以昭激勸之處出自逾格鴻施謹附片具陳伏乞聖鑒訓示謹奏奉硃批潘培楷著仍交軍機處存記欽此 
 
