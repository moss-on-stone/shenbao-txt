# 1899 - 293 - 4909531

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同塡溝壑此則籌振者所九頓首以祝者也振欵乞交電報局源逮官銀號仁濟善堂及本館恊振所均可代爲彚解肅此佈求伏維德鑒 
[外臺秘要出售] [  圖書集成局啓]  
　　是書爲唐王刺史燾所輯刺史在臺圖二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久巳奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良控讐詳愼現已工竣碼洋兩元五角在申報館申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[論折漕]  
　　漕糧爲天庾正供取諸民以備國用凡在食毛踐土之輩固當爭先恐後踴躍輸將而國家必設官以理之考之史册晉有都水使者以大司農爲之隋曰水監唐曰水陸發運使金曰漕運司提舉元曰海運萬戶明初曰漕運總兵官後改漕運總督建行臺於淮上握兵符控制八省專主東南漕政我朝因之其權與各省督撫並重所轄衛弁三百標兵二千而其次又有督糧道及督糧同知督糧通判相助爲理其運也有河運有海運海運設局於上海天津北通州三處總辦局務者大率以候補知府任之而又慮非一人之耳目所能周也每局添派大小員紳數十人分任其責每當春夏之際在事者趨蹌奔走日夕不遑直至沙輪各船絡繹放洋齊達北通州而後始告竣事北通州爲漕運總匯之區有坐糧　專司其事除特簡滿漢御史常年稽察各倉外臨時倉塲侍郎親蒞騐收幷奏派滿漢御史察騐凡此大小各官皆爲澹政而設其他舟車之飛挽人力之轉輸所耗財力猶未暇計焉論者每議將南漕改爲折色馮中允桂芬嘗言曰禹貢百里賦納總二百里納銍三百里納秸服四百里杰五百里米此古聖人轉輸之法也宋人詩有云自古有良法一州食一州　　　　　　　　　　　千里之外而無百一之　　　　　求　友　　若　　　　　　　　　　　　奏續也惟有於天津通州京倉三處招商販運米麥雜糧而令東南諸省折解銀兩俟有成效益　　　　　　爲簡法京倉支用以甲米爲大宗官俸特十之一耳八旗兵丁不慣食米往往由牛彔章京領米易錢折給兵丁買雜糧充食每石京錢若干千合銀一兩有奇相沿已久習而遂之咸豐九年有以某牛彔扣米勒折控部者以歴年已然各旗皆然某牛彔得從薄譴惟官俸亦然三品以上多親領其餘領票輙賣給米鋪石亦一兩有奇赴倉親領者百不得一然則南漕自耕穫徴呼駁運經時累月數千里竭多少脂膏招多少蟊蠧冒多少艱難險阻僅而得達京倉者其歸宿爲每石易銀一兩之用此可爲長太息者也且也嘉慶中協辦大學士劉權之疏有云南漕每石費銀十八金不曰二十金而曰十八金必確有所見魏氏源駁之謂止四金其說甚謬以今計之浮收漕項也漕項之浮收也給丁耗米行月米五米貼運米給還米等也繕軍田租也漕河工費也漕督糧道以下員弁兵丁公私費用也不能得其確數大約去劉說不遠乃其歸宿爲每石一兩之用此又可爲長太息者也則何如援照成　每石折銀一兩四錢解京發餉轉爲直截了當乎嗚呼馮氏折漕之說其識可謂甚卓其言可謂甚切矣在通達事體者非不知此說之可行本其意奏之天子而終有尼之者何哉徒以漕督以至運局各官員莫不倚漕政爲身家所在也是故折漕之說行而後漕政各官皆可廢亦自漕政各官皆廢而後折漕之說可行 
[本館接奉電音]  
　　昨日午後京師飛電傳來旨二道懿旨一道敬謹譯登○九月二十日奉旨正藍旗護軍統領著載瀛補授欽此同日奉旨鑲黃旗滿洲副都統著希郎防調補正藍旗滿洲副都統著定昌調補正白旗漢軍副都統著恩祥補授欽此同日奉慈禧端佑康頤昭豫莊誠壽恭欽獻崇熙皇太后懿旨前因京師地面久未得有雨澤特行設壇祈禱深宮宵旰焦勞仰盼甘霖渥沛十月初十日爲予萬壽慶辰皇帝以典禮攸關懇請撤壇以便行禮予以設壇祈雨關繫民瘼現在待澤正殷未允所請皇帝再三奏懇出於至誠予若立意不從轉似近於矯執著自本月二十九日起暫行撤壇俟萬壽期過卽行敬謹復設祈求雪澤用示錫福諴和至意欽此 
[英搭交戰電音]  
　　本月十九日倫敦來電云英國與搭浪施華列人在依郎拉抵交戰時英之武弁死五員傷三十員兵士死三十七名傷一百七十五名尙有十名被搭人俘獲目下搭人方調動大軍直偪等的要隘英兵見之漸漸退至格棱哥埠至於英國巨艦多駐泊葡萄牙屬地諦拉哥海灣大約擬向葡人商假此灣揮兵登岸以便就近進兵云 
[中德續訂條約]  
　　山東省曹州府教案現已商結中國另外酬德國前經相助之誼　大淸國國家大德國國家彼此願將兩國睦誼益增篤實兩國商民貿易使之格外聨絡是以和衷商定專條開列於左第一端膠澳租界第一欵大淸國大皇帝欲將中德兩國邦交聨絡並增武備威勢尤許離膠澳四面潮平周遍一百里内准德國官兵無論何時過調惟自立之權仍全歸中國如有中國飭令兵法等事先應與德國商定如德國須整頓水道等事中國不得攔阻該地内派駐兵營籌辦兵法仍歸中國先與德國會商辦理第二欵大德國大皇帝願本國如他國中國海岸有地可修造排備船隻存棧料物用件整齊各等之工因此甚爲合宜大淸國大皇帝已允將膠澳煤口南北兩面租與德國先以九十九年爲限德國於所租之地應蓋砲臺等事以保地棧各項護衛口澳第三欵德國所租之地租期未完中國不得治理均歸德國管轄以免兩國爭端兹將所租各叚之地開列於後一膠澳之口北面所有連旱地之島其東北以一綫自陰島東北角起至勞山灣爲限二膠澳之口南面所有連旱地之島其西南以一線自離齊伯山島西南偏南之灣西南首起至留羅山島爲限三齊伯山陰兩處及膠澳之内全地面至現在潮平之島五膠澳 
 
 

Page 2

 
 
之前防護海面所用羣島如笛羅山炸連等嶼至德國租地及膠澳周徧一百中國里界址將來兩國派員查照地情詳細定明在膠澳中國兵商各船與德國相交之國各船德國擬一律優待因膠澳内海面均歸德國管轄德國國家無論何時可以定妥章程約束他國往來各船此章程卽中國之船亦應一體照辦另外决無攔阻之事第四欵膠澳外各島及險灘德國應設立浮樁等號各國船均應納費中國船亦應納費爲修整口岸各工程之用其餘各費中國船均無庸納第五欵嗣後如德國租期未滿之前自願將膠澳歸還中國所有在膠澳費項中國應許賠還另將較此相宜之處讓與德國德國向中國所租之地德國應許永遠不轉租於别國租地界内華民如能安分並不犯法仍可隨意居住德國自應一體保護倘德國需用地土應給地主地價幷中國原有稅卡設立在德國稅地之外惟所商定一百里地之内此事德國卽擬將納稅之界及納稅各章程與中國另外商定無損於中國之法辦結此條約未畢 
[遴選學生]  
　　武昌訪事人云湖廣總督張香帥勵精圖治昕夕不遑而於洋務尤不遺餘力客歲曾選派高等學生赴日本肄業兹又令各書院學堂提調教習等於每院中挑取材力出衆者數人以備續派之選聞兩湖書院已遴取十人經心書院已遴取四人均詣憲轅禀請考騐想一經選足額數卽當遠赴東瀛也 
[浙省招軍]  
　　金陵訪事友人云浙江臬司李健齋爵廉訪奉旨籌辦浙海防務整軍經武餘力不遺近擬另招一軍名曰述武以禦外侮而靖内訌因念三江素多可用之材禀准兩江督憲劉峴帥委員至江寍下關及城北上新河等處樹旗招募連日報名投効者頗不乏人須俟募足二千五百人然後帶領赴浙 
[委查團練]  
　　金陵訪事友人云江寍府屬七縣興辦團練自去冬至今夏均已陸續齊集由各邑侯禀明府尊劉嘉樹太守親往點騐諭令認眞訓練以備不虞不意各縣中竟有藉此舞弊激成衆怒致被來省上控者太守目擊情形防微杜漸密委候補人員分往各縣嚴密訪查日内句容溧水兩處委員已回省禀覆想各縣主當自顧考成不負賢太守實事求是之苦心也 
[借兵逐賭]  
　　松江訪事人云秋收已屆霜稻登塲鄕民礱榖易錢至此遂有儲積鹽梟光蛋爰挈黨分赴南鄕各處開設賭塲鄕愚無知被其所誘致有將半年辛苦之錢罄於一擲者爲害閭閻實非淺鮮新任華亭縣王緯辰大令訪悉之下密禀提憲李壽亭軍門借撥水師砲艇四號於本月十七日駛赴各處爲鷹鸇之驅特恐若輩狡黠性成旋散旋聚終不易絶其根株耳 
[盜刦僧寮]  
　　金陵訪事友人云神策門外鍾山之麓有白雲寺焉相傳爲蕭梁時所建本朝嘉道年間梵宇琳宮尙極壯麗兵燹後蕩然無存某僧就舊址結茅而居旣而募建瓦屋數間聚徒數人焚修其内近日僧大發善願擬復舊觀四出勸募積資數百金鳩工庀材卜吉有日忽爲盜黨偵知明火執仗率衆毁門而入將衆僧縳置一隅大加搜索疑猶未盡所有持刀向僧詰問僧告以無有盜怒揮刀砍之昏暈倒地幸不致命盜乃徧室搜尋竟無所得始呼嘯而去事後受傷之僧遣徒投縣禀報請爲查緝未知能破獲否也 
[漢臯火警續聞]  
　　漢口訪事友人云前者黃陂街四官殿左近某蘇貨店失火已將大略情形紀於前報兹悉此店名元善長是晚偶不經心致肇燎原之禍當火熾時匪徒多人乘間攫物經陳慶門都閫當塲拘獲四人解交夏口廳署懲辦聞同時紫竹菴弄内乾元雜貨店亦兆焚如幸人手衆多得卽撲滅不致成災 
[鄂省官塲紀事]  
　　武昌采訪友人云九月十二日湖北藩轅牌示試用從九品劉炳南於同治四年七月二十七日到省此次應山縣平靖關巡檢員缺輪應該員舊班到班委署經本司給札飭遵在案札文悞由驛遞至宜昌川鹽局同姓同名之候補縣丞劉炳南接收兹劉縣丞炳南奉繳前來爲此牌仰試用從九品劉炳南知悉限於五日内來轅禀見給札速赴署任如有事故亦卽具報以憑核辦切切特示○撫憲于次棠大中丞勞心民事政體違和日前電請名醫陳蓮舫比部蒞鄂診視今已稍痊本月初六日制軍張香帥命駕詣撫署拜會中丞延至花廳晤　　久始握手而别見者咸謂中丞已精神矍鑠康健如常矣 
[潯郡官塲紀事]  
　　九江訪事友人云分巡廣饒九南兵備道明華亭觀察訪聞所屬各郡小錢充斥貽害閭閻札委候補巡檢邱少尹　桂王少尹之恩劉少尹景韓朱少尹偉府照磨何叅軍德藻涂叅軍家湘典史徐少尉景贄分投前往嚴行查禁各員奉委後已禀辭就道矣○本月初六日前署安徽臬司鄭紀常觀察炳勛因公抵潯僑寓澹泉别墅旋赴各當道處拜會○署理德化縣張叔儼明府任事甫及一月卽經上憲調署貴谿縣篆所遺員缺委查輪船委員史炳南明府代理旋由藩憲張筱船方伯札委候補知縣應星丞明府衷署理本月十一日明府抵潯寓嶺南會館十五日接篆後卽詣道府署禀知任事○九江關道憲札委候補知縣黃明府正詒黃明府宗敟各解京餉銀五萬兩先後赴程由營縣撥派兵役護送出境 
[白下官塲紀事]  
　　金陵訪事友人云兩江督憲劉峴帥邇以外侮頻仍深念福山爲扼要之區防務尤宜嚴密因檄飭福山鎭楊鏡巖鎭軍至省面諭機宜本月某日鎭軍命駕而至投督轅禀見當奉峴帥傳入咨商良久始出聞小作勾留卽當遄回任所○江蘇候補道萬欣陶觀察早年爲其公子文定現任蘇松太兵備道兼江海關監督余晉珊觀察之女公子爲室久通鸞牒未證鴛盟近者萬觀察筮吉月之十三日爲公子完姻先期余觀察由上海親送女公子至省假游府西街某姓宅爲行轅吉期前一日坤宅發送妝奩金箔銀屛非常富麗迨吉日下午乾宅由中正街公館排導至坤宅迎娶儀仗鮮明規模赫奕見者皆嘖嘖稱羡不置 
[潤州官塲紀事]  
　　鎭江訪事人云署淮揚海道丁蘭生觀察於月之十二日乘舟蒞鎭命駕入城拜會各當道翌晨赴金閶謁見大憲面禀要公聞不日卽可回浦也○兩江總督劉峴帥電飭瓜洲鎭總兵高鎭軍光効迅赴白門籌商防務鎭軍遂於十三日由大碼頭登舟用小火輪船帶之溯江上駛瀕行時各營官弁均赴碼頭恭送如儀 
[松郡官塲紀事]  
　　松江訪事人云本月十六日江南提督兼自强軍統領李壽亭軍門秉節出轅至南門外大漲涇碼頭登舟赴滬標下各將弁均策騎馳往排班恭送聞軍門此行因有要公犬約三四日間卽需回松江節署○本月十六日爲松江府濮紫泉太守攬揆良辰文武寅僚均衣冠往祝太守張筵欵之至所餽壽儀則一槪璧返是日提標中軍參鎭張華園參戎亦値懸孤之旦故各寅僚詣府署祝嘏後又至參府署中慶壽六街三市輿馬往來頗形熱閙○本月十七日凌晨府憲濮太守命駕至西門外裏館驛碼頭登舟晉省禀謁鹿芝圃大中丞大約小駐二三日卽需返旆也○奉賢縣主金調靑大令親解逸犯馬阿云等至松旋奉府憲札飭偕發審委員沈大令及華婁兩縣主會勘靑村港盛秉等命案一起嗣因各犯不肯將翻供承認而奉署公務又繁不能久離任所爰於翌日詣府轅禀辭返署 
[晴川晚眺]  
　　武昌訪事友人云省垣武務勝門外上新河一帶向爲貧民叢葬之處白楊衰草荒塚纍纍前奉上憲興修江隄以致殘骼零胔抛棄滿地令人慘不忍覩邇經善堂各紳董勸募巨資雇人收檢舁往義阡掩埋幷延羽流在聚善堂誦經一日以慰孤魂九原有知當亦銜感無旣矣○本月十三日爲江夏縣陳介庵大令考試文童四覆之期題爲書蘇軾賈誼論後屈原宋玉湘君明妃七律各一首分限陳詩觀風四韻十四日終覆祗作性理論十五日辰刻發貼長案兹將前列十名照錄於左彭彝汪噦鸞陳寳書于鳳鳴吳子貞方肇基高炳 
 
 

Page 3

 
 
麟濮鉅南傅濟淸錢淸度○新委總辦湖北保甲總局卽補府廖太守日前出有告示其文曰編查保甲舊有明文奉行旣久内外淸平今來接辦法令重申先查戶口嚴拿匪人棧房寓客烟館開燈徧街雜處小貿經營菴觀寺院釋道尼僧招留覊旅良莠不分捉刀訟棍削籍勇丁有名地痞無業游民匿跡境内百病叢生晝伏夜動引類呼朋摴蒱花柳賭博輸贏種種不法盜竊之根貽害地方爲患匪輕一經查出令肅霜氷重辦招主决不狥情詰奸禁暴務各認眞窩戶旣除本源先淸縱有奸宄無處藏身一種乞丐本屬孤貧與同僧道托鉢沿門强討惡索擾累鄕隣亟宜懲治勿盡哀矜天心仁愛雨露雷霆聖朝寛大禮樂兵刑事非得已不爲寡恩至該匪等上有君親下有妻子中有弟兄天地生人畀以聰明耳目手足血氣精神無一不備同處乾坤各有生理各有前程不分智愚但論惰勤志果向上何事不成萬無餓斃委棄山林何甘菲薄自敗聲名從今痛改革面洗心勉爲良善業務正經一舉一動可對大廷始以惡著終以美稱庸中佼佼鐵中錚錚父母歡悅宗族光榮不咎旣往准予自新視民如子誥誡諄諄倘仍不悛置若罔聞執法如山照例嚴懲無貽無悔其各凛遵 
[鐵甕秋濤]  
　　鎭江訪事友來函云常鎭通海道長久山觀察嚴禁娼賭烟館一時雷厲風行又恐地痞匪徒藉此生事爰面諭丹徒縣王履安明府出示曉諭如有冐充公人混行訛詐者許扭投案下以便重懲南鄕各處秋收頗稔村農笑語騰歡月之十一日捐集巨資徴召樂部妙伶就南門外張王廟演戲四日棗花簾捲觀者如雲五條街某姓女郎盈盈十五嬌倩宜人是日緑窓曉起草草梳妝隨比鄰姊妹行往聽梨園法曲及晚烟四起歸樹鴉喧而一顆掌中珠竟爾不知消息其殆隨所歡者效結璘之奔月耶抑被匪人掠賣於歌舞塲中耶而白髮埀埀者已秋水望穿肝腸寸斷已○本月十二日某防營湘勇三人結伴至城内外小街忽動尋芳之興闖入某孝廉家見二少婦在房閒話遂大踏步闖入二婦大驚極聲呼救孝廉聞之立喚多人當塲縛住送縣移營各責軍棍一百下並揷耳箭遊城示衆一周然後押至孝廉家叩首謝罪是誠可爲鹵莽者戒矣 
[上海官塲紀事]  
　　昨日寳山縣尹輔卿大令因公至滬卽詣道轅禀見余晉珊觀察良久始興辭而出○日前上海縣署襄讞委員馬淸渠明府因公赴蘇昨已事畢乘舟回滬旋卽命駕回署照常辦公○昨日滬城紳宦前陝西按察使署理藩司王竹鷗方伯九旬華誕兒孫輩情殷祝嘏大開綺筵並召帽兒戯一班妙舞淸歌以相娛樂本埠文武各官咸往拜壽輿馬喧闐絡繹不絶 
[局員易委]  
　　本邑十六鋪巡防北局委員楊聘侯二尹近經江海關道余晉珊觀察撤差所遺局務檄調中局委員文斌臣二尹前往接辦遞遺中局一差則尙未悉何人往代也 
[不准移提]  
　　英美租界公廨每遇訟案傳提人證例由公差持信票至値年領事署籖字然後報明捕房協同包探往提此向章也近日有他處及上海縣署移提之信票多張持至値年大西洋領事署請爲簽字領事華德師君不准所請聞昨日午後華君會商各國領事謂嗣後如有移提之案須在公廨訊理方准籖字協提 
[移提未獲]  
　　法商某甲在楓涇購得房屋一所爲彼處紳耆沈庭伯霸佔甲遂投法總領事署控訴並查知沈係婁縣廪生名文治當由領事咨照讞員朱森庭明府備文飭包探持往婁縣請將沈提案訊究適縣主屈吉士大令因公赴省旋奉内諭飭包探先行回滬待大令公畢回署將沈移解到廨歸案辦理 
[協提要犯]  
　　昨日鎭海縣差役徐標投法界捕房呈遞信票稱有命案牽涉之要犯陸阿福匿跡租界請派包探協提歸案訊辦朱森庭明府諭令於今日投公堂候示 
[限提窩賭]  
　　前者包探黃量海在南市老白渡左近張阿五所開之老虎灶茶肆内查獲賭徒錢長林金桂發丁阿虎等管押捕房旋經馬路工程局委員司徒貽芬司馬訪知張阿五慣於窩賭不法已極今又抗不到案赫然震怒嚴飭差甲立卽提解聽候訊究 
[騐屍類誌]  
　　前日午後有一衣衫修潔之老者貿貿然至英租界馬大成所開公記小烟館内過癮霎時忽呼腹痛馬知有異急向詢問業已口不能言矣當卽投報捕房遣人舁送仁濟醫館求治無效延至夜分溘然長逝馬卽協同地保曹福卿投上海縣署報請相騐縣主王欣甫大令聞報卽於亭午時帶同書役刑仵人等詣騐升座後曹保禀稱此事小的先不知情迨斃命後始由捕房傳喚卽投案下報騐究竟有無屍屬尙未查知馬供廣東大埔縣人在英界宋家弄口開設公記烟館此人向未來過是日甫經開燈卽呼腹痛或係先吞洋烟或係痰迷皆不可料小的故卽報捕送入醫院後竟斃命叩求明察大令飭仵細加查騐旋據唱報並無傷痕委係因病身死大令親視無誤遂命棺殮發壇待認呵殿而回○浦東人某甲不知其姓近在南坭城橋南新租界某老虎灶供執爨之役本月十九日淸晨突來多人不問情由將甲拽之而去且走且毆比至長浜附近甲已不能行走彼等猶蜂毆不已以致卽時斃命各兇手見肇禍端頃刻各鳥獸散幸經鄰人將爲首之某乙獲住報知地甲通知甲之堂兄一面投上海縣署請騐縣主土欣甫大令准詞於前日傳齊刑件書役人等命駕出城赴是處屍塲相騐事畢卽將行兇人等一倂帶回署中訊究 
[希圖朦混]  
　　日前恒生廣貨店在外埠購得煤油七百箱雇駁船裝運來申被巡丁查悉尙未報捐禀知總辦王旭莊太守將查獲之煤油五十箱存局候罰店主施某知事不妙濳至洋關報稅一面持票至貨捐局呈騐旋經太守察知其弊以此貨在浦江查獲應先投局報捐何得於查出之後始往洋關納稅希圖朦混著候照章罰鍰以示懲儆 
[賽船志盛]  
　　前日爲寓滬西商賽船之期午後各西商羣駕杉板船就楊樹浦江中衝波激浪擊檝爭先彼都人士圍而觀者如堵牆直至日落崦嵫始各興盡而返 
[行路須知]  
　　本埠英租界南泥城橋年久失修勢將傾圮現經工部局董事雇匠興修凡車馬往來一律須由法租界八仙橋繞越行路者不可不知也 
[路斃堪隣]  
　　昨日十六鋪地甲在老白渡曠地上見有年約二十餘歲之無名男屍衣衫藍縷形似卑田院中人查無屍屬因卽報知同仁輔元堂派司事前往騐明並無傷痕給棺收殮舁厝荒阡聽候認領 
[法租界捕房瑣案]  
　　昨禮拜三讞員朱森庭明府命駕蒞捕房飭提竊取小東門某酒肆對時表之劉阿三竊取鄱陽輪船搭客所携水烟袋之徐大到案著照原斷各責一百板釋出○玉露春街盛姓所開彈棉花店學徒金阿三遭店夥陸福元王才寳沈阿華等私刑吊打爲西探拘入捕房解經明府訊供昨命將王枷號七天期滿責放沈笞責一百板陸掌頰一百下從寛斥釋○包探拘獲長江輪船積竊孫錦三解經明府訊供昨命重責二百板薙去頭髮一半以示區别而便識認○錢少春夏明卿船頂陳大房茶食店被前店主陳文卿揑登告白稱有洋銀五百元存儲公堂明府查無其事飭提錢等到案訊供押候將陳交案訊究昨提錢等到案准覓人銀並保限三日内將陳交案延干未便 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甬江試事]  
　　寗波訪事友來函云浙江提督學政文大宗師按試寗波已將古學各題抄紀報端本月十一日考試鄞縣童生首題子曰舉直錯諸枉能使枉者直至能使枉者直次題交鄰國有道乎詩題賦得手香新喜緑橙搓得香字十三日考試慈奉定三縣童生慈谿首題忠焉能勿誨乎至或問子産奉化惡勇而無禮者至惡不孫以爲勇者定海見得思義孔子曰見善如不及通塲次題如以利詩題賦得開徑望三益得三字十四日覆一等生員文題子曰吾嘗終日不食一章詩題賦得璅結腹蟹得江字十五日考試鎭象二縣童生鎭海首題子貢曰夫子自道也至賜也賢乎哉象山象喜亦喜通塲次題爲其賢也爲其多聞也詩題賦得選以神理超得超字 
[責逐賊犯]  
　　賊犯夏順生在南市老白渡左近大順金客棧内竊取寓客王樹君之衣物由十六鋪汛捕解送中局經局員文斌臣二尹訊供押候核辦前晚提案覆訊判責一百板交捕驅逐出境不准逗留 
[上海縣署瑣案]  
　　前日張文明偕妻沈氏投縣喊控南市某錢莊主姚錦山賴債行兇當晚縣主王欣甫大令提訊張供本邑人在本城七鋪開設小錢莊與姚往來被欠銀七百餘兩屢索無著前日妻子前往索取被姚毆傷叩求騐明提姚究辦以儆兇惡張沈氏供年二十九歲此欵係由姚妻某氏向小婦人借去是以小婦人前往催索不料姚非但不還反敢出言不遜稍與理論被持小刀刺傷左手並踢傷腰肋求恩騐究大令謂婦女不應出塲索欠姑念受傷著回去自行醫治一面立出硃單提姚訊究○前者新閘十圖地保金梅亭與同族金小榮因所居房屋舊址與契單不符經升科局丈勘罰令充公召賣於常熟翁姓管業金等不服另換道契圖賣洋商爲升科局查悉將兩金拘送縣署訊押限期拆屋交地旋由陳錦昌投案將金小榮保出迄今日久置之不理大令震怒飭提陳錦昌到案詰問陳供稱小的與金小榮不甚相識因由葉某一再囑託故代作保現金已不知去向求恩寛限當卽尋交大令喝責二百板交差帶陳前往將小榮之屋立時拆卸金梅亭旣願拆屋交地著還押俟交明地基聽候省釋○已閉元裕豆行股東吳少堂鮑理卿沈悅祥公具禀詞控經手周潤生舞弊吞銀王大令提訊之下沈鮑均未投案大令惡其藐玩將原差大加申斥訊之吳少堂供稱前年監生股開元裕豆行每股規銀四百兩沈出資本五股鮑與監生各一股倩周經理是年每股結帳應虧銀一百兩上年並未虧本至歲暮周忽稱每股應亦虧本一百兩細加查訪知因周私做賣買以致虧折各股東均不肯認虧周計不得逞遂將店閉歇其餘資本悉遭吞没並被賣去生財實出意外叩求究追周供本地人此事曾央友人向沈等三股東理勸允償銀六百兩了事無如銀錢一時難措致遭涉訟尙求寛限大令判周交差限三日歡銀違于未便 
[英美租界晚堂瑣案]  
　　倪竹堂遺子寳榮控北鴻泰坐褥店主秦竹霖圖賴借洋等情經翁笠漁直刺准詞飭差傳集原被告於前日晚堂倩襄讞委員張柄樞司馬研訊倪寳榮供稱小的在上海縣署充當書辦父親向業雕花因去年六月問包造秦竹霖房屋二十餘間議定造費洋銀九百五十元除以前欠劃抵外凈代秦借葉姓洋銀七百元言明一分五釐起息立有票據幷以所造之屋契作抵其利息自去臘給付之後迄今本利無著求賜追繳被告秦竹霖因病不到由其表弟陳子華投案代質據供借洋是實惟其所造之屋濫以舊料充數以致修造未久樑柱大半欹側秦姓重加修葺計費去洋銀三百五十二元求請明察司馬得供以秦欠洋屬實判將陳子華管押限一月連本利繳洋七百五十元如敢玩延比究不貸○教民王德馨控吳雲泉謀奪産業一案亦經張司馬提訊王供稱美華印書局係父親倡建小的又費盡經營始克有成今被吳强行佔奪幷姦佔小的之母求請恩斷質之吳雲泉供年已五十七歲由堂中主婚娶吳氏爲妻王德馨自幼撫養詎長成以後一味向小的纒擾前憑親友相勸給伊洋銀二百三十四元斷絶往來王心猶未足遂投案控告求鑒王華氏卽吳華氏供小婦人於二十歲時嫁於王姓向無恒産旋卽夫死德馨係遺腹所生因難以度日由堂中主婚再醮於吳雲泉是實司馬訊供之下衡情酌斷令吳雲泉同吳華氏分給王德馨歸宗成家洋八百元以後永斷葛籐著具各遵斷切結飭將吳雲泉交妥保限一月内繳洋了案延于提辦 
[英美租界公堂瑣案]  
　　包探趙銀河倪順泉竇如海解蔡和尙陳阿天到案禀稱前者蔡竊取某西人之鈔票金洋等共値洋銀一千三百元經小的等將蔡拘獲解經訊供牽涉窩贓之陳阿天及妓女謝素卿奉諭補提小的等聞知陳匿跡姑蘇立往拘獲惟謝妓業已從良無從往提特將陳蔡解請訊究某西人投案請追餘欵蔡供小的所得鈔票金洋均已繳案尙有各贓在陳與謝妓處求向究追陳供蔡前至蘇州雖曾到過小的處並無洋銀存寄實被誣指叩求明察讞員翁笠漁直刺商之梅繙譯判將蔡管押一年陳押三月謝妓旣已從良從寛免究○包探竇如海解送宋紀林到案禀稱此人竊取日本牙醫生之象牙器具及用虧洋銀六十九元前經訊供今特解請覆訊日本牙醫生投案請追宋供象牙器具業已繳案所得洋銀均已用罄叩求恩典直刺判責二百板管押三月○包探徐滎珊解送黄雙根到案禀稱此人竊取龍飛機器廠内各物經小的查明吊到各贓送請究辦龍飛機器廠執事人投案請追黃供此物係帶出代修不敢行竊直刺判責一百板管押一禮拜○包探洪阿寳解流氓嚴正祥龐福山到案禀稱伊等向木匠徐春林訛詐洋銀十元徐以無力先付一元餘則約期措繳經小的查知解案請究徐投案申訴前情嚴龐同供小的等向之索欠並非訛詐叩求明察直刺判各責二百板○陳南橋之妾朱桂林被楊阿春卽楊春泉妬姦起釁潑澆强水前經訊供昨晨包探趙銀河解請復訊朱桂林卽陳朱氏雖在醫院調治病未告痊仍用棉布蒙首由人扶掖上堂供稱小婦人於本月十二日晚探親回家突被素識之楊春泉預伏門首將玻璃杯中强水澆下以致皮膚潰爛苦不堪言叩求究辦傭婦顧吳氏供是晚小婦人隨主母回家目睹楊阿春用玻璃杯灌以强水後卽將杯擲在主母頭上旋被逃逸此釁實因借錢而起並無别情楊春泉供小的向爲細崽與朱氏姘識今春被氏之前姘夫唐禮春用强水澆傷一目至今未愈小的曾在朱桂林處見强水瓶卽朱亦曾與小的言及他日涉訟公庭唐禮春如欲抵賴可將此爲証此次朱氏不知爲何人所害叩求明察直刺謂此事須補提唐禮春到案因著還押候提唐至案再訊 
[美租界捕房紀事]  
　　吳淞路長安里一帶近有流氓混名烏木三弟及銅匠阿妹等數人盤踞品泉園老虎灶肆行訛詐擾害良民日前寳山縣鄕民某甲携德禽數十頭來滬販賣若輩見之强向索取數頭甲不與卽被毆擊以致身受重傷飲恨而去前晚又向甬人某乙勒借洋銀數元不遂所欲卽被行兇乙忿甚立卽奔赴捕房聲訴捕頭允卽派探查拿究辦○昨日淸晨賊犯沈阿狗混入裏虹口漢璧禮路鄕民某姓家竊取布衣適爲事主所見拘入捕房捕頭令押候解送公堂禀請讞員翁笠漁直刺訊辦○昨日淸晨江北人吳毛郎在漢璧禮路東張西望形跡可疑包探李培芝見之向之盤詰言語支吾因卽拘入捕房捕頭令押候查明曾　犯竊然後解送公堂禀請核辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
