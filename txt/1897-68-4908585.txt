# 1934 - 68 - 4908585

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論蘇捕肇禍事]  
　　中國自開海禁以後泰西各國擇繁富沃衍之區建立通商碼頭創設租界以棲止其旅華西人發軔之初則在澳門香港兩處繼而廣東福州厦門寍波上海五口亦開商埠又繼而天津牛莊登州臺灣潮州瓊州等處復增口岸且於長江一帶自湖北漢口鎭沿流至鎭江入海之路選擇各口爲洋艘載運貨物來往之區前年中東一役賠欵失地而日人又開闢商埠數處若蘇州若杭州若沙巿若重慶皆在條約之中今各處已多擇定基址建造馬路爲日人之租界其餘諸地姑勿備論卽以蘇州言之則在盤門外之青陽地但旣有租界則必設巡捕房旣設巡捕房則必有巡街捕巡街捕之責凡在租界中行竊者則巡捕得而拘之有在租界中鬥毆者則巡捕得而拘之有不知租界章程誤犯一切者則巡捕亦得而拘之故租界之中道路清平人民安謐問有無端滋閙如一鬨之巿者乎無有也問有聚衆打降如鷸蚌之相爭者乎無有也問有鼠竊狗偷肆其妙乎以驚擾居民乾乎無有也問有污萊糞穢任意傾棄九逹通衢如溝澮之穢濁者乎無有也是皆巡捕之力也且巡捕之善猶不止此車馬雜遝之區必代爲照料之人衆擁擠之地必從而解散之甚至一路徑之不識可以詢之巡捕一店鋪之不知可以問之巡捕苟有所諮無勿詳告是故租界之巡捕大勝於本地之巡勇巡勇則尸位素餐不知奉公辦事徒有巡察之名而無巡察之實甚且有逞强行霸反出肇禍者或巡捕則佇立街頭更番調換規矩嚴肅不敢爲非人以是咸善巡捕而視租界之中遂不啻蕩平之路矣蘇郡當開闢商埠之始新設租界建造馬路都人士見所未見咸往游觀轂撃肩摩易於肇事宜乎爲巡捕之所阻乃阻之而巡捕轉自肇其事此則可異矣如本月初九日報紀蘇捕肇禍一則執筆人閱之而歎曰捕不應肇禍捕而肇禍捕之咎不能辭矣夫此事之緣起具載本報中兹不再贅特惜訪事人來函但言巡捕而不言何國之捕余不知此之巡捕果華捕乎抑日本捕乎如謂華捕則青陽地旣爲日本租界何爲有華捕錯處其間也豈租界尚未定而爲我國馬路耶倘此華捕而爲日人所雇用則與日捕無殊卽使撃斃轎夫禀報元和縣李紫璈大令亦不能於相騐後卽帶回縣署也雖然華捕日捕旣無從懸揣而得則姑付之不論不議之條而其爲不合巡捕章程則自有可以明揭者查西例巡捕有拘人之責而無責人之懽卽使人極兇横未易捕拿巡捕亦止能設法拘住解入捕房送官究辦若巡捕沿途擅打則亦當治其違章之咎不輕縱也譬如中國本地之差役有拘押案證之責倘私自毆打例當懲責巡捕固與差役同類乃今中國本地之差役往往有拘提人證恣意毆辱者官不之禁而其瞻愈大吾不意巡捕而竟與之一轍也或謂當日巡捕以肩輿恐被馬車碰撞故阴不使行此正捕之好心認眞辦事不意輿夫蠻横已極反欲與之爲難捕乃急吹號呌招集各捕廖衆手雜誤將轎夫打中要害登時斃命此非捕之有意肇禍實迫於不得已也余謂捕旣吹號呌招集各捕則不患其不敵轎夫祇須合力拘拿送案究辦治以不應恃蠻肆横已足蔽其辜遽持木棍撃之已非西例之所有何况斃命耶因思滬上捕房約束巡捕頗爲嚴密故各捕知守定章恣意毆人之意尚不數見此等肇禍之事是以未之聞也且更思滬南馬路將次告成不用巡捕爲之日夜梭察則路不能久他日想必仿照租界之法亦設巡捕惟當申明巡捕之責祗能拘人而不許毆人卽以蘇捕一事爲鑒嚴定其罪以爲厲禁則日後肇禍之事庶幾少免乎 
[丁沽魚素]  
　　天津訪事人云析津爲畿輔之區去京較近官塲舉動無不纎悉週知去臘津榆鐵路官局總辦吳調卿觀察經言官彈劾撤差業經列報現聞又有兩統領被人糾劾其一適欲正月中浣稱觴祝壽驟聞被叅遂作罷論幸交夔帥查明覆奏或不致大干不是也○中西輯睦槃敦聯歡北洋大臣向於新正筵宴欵待西國官商以聯睦誼本届於正月十六日預行折柬訂於十八日就北洋醫學堂肆筵設席聯一日之歡届期夔帥賁臨各司道府縣先已到堂排班伺候下午五點鐘時西國官商先後蒞止夔帥肅入握手言歡肴核紛陳觥籌交錯直至黄昏始盡歡而散○津城巿面每於元宵前後張燈三夜金吾不禁玉漏停催六街三巿間燈火通明士女之踏月觀燈者爛如雲集不意及時行樂忽肇飛災閭里鉦聲四出告警急詢之知東門内某車廠不戒於火登時祝融之燄與素娥之輝爭輝鬥麗各放光明該廠附近道轅水會中人爭先馳救道署幸得無盖惟鄰近鋪户房屋計有數十間已悉付楚人一炬道憲高仲瀛觀察毖後懲前查得車廠及已燬之麫湯鋪猪肉鋪各家悉係官地旣已焚燒從此不准再行蓋造以肅觀瞻而免不測刻已出示曉諭並將失愼之廠東王少蘭發縣懲儆矣○水仙爲花口雅客幽香泠艷遠勝蠟梅不解瓶史何反以水仙爲黄梅之婢至六朝人以雅蒜呼之則更不知其芳馨高潔具有高士清節矣津郡居人每喜養作歲朝清供然花葉忌繁天氣忌凍倘遇三冬冱寒不解其花鮮有獨出冠時者乃本届試燈時節估衣街義成估衣鋪擺設水仙數十株葉細花繁燦爛如錦其花均載以細磁盆罩以玻璃盒卽供花之文凡亦須雕刻玲瓏雅與之稱輟巿兩日共賞名花去歲天氣嚴寒正不知何以得此無雙妙品也因憶和靖種梅淵明藝菊韻人韻事照耀古今惜此花獨無名人傳之宜其亭亭玉立若有不勝幽怨者安得如逋仙陶令之梅菊爲花史中增一掌故也 
[西樵拾翠]  
　　廣東訪事人云粤垣天氣雨多晴少泥泞路滑步履維艱兼之北風凛冽寒冷異常貧民謀食艱難殊堪憫惻幸各富户施衣施食隨處舉行俾號寒啼飢者得以温飽是非所謂好行其行者耶○帶河基顯輝里乃烟花之藪然係下乘稍知自愛者皆不屑駐足焉不謂有嗜痂之好者竟學范少伯載西子故事竊負而逃上月某夜龜奴梁某所開之娼院有客借宿喚奴侍寢翌晨日高三丈尚未啓門喚之不應拔𢹞而入則客與妓均已不知去向察閱墻壁穴開一洞殆從此而逝矣 
[申明稅則]  
　　欽加同知銜署理南海縣事饒平縣正堂黄抄奉廣東通省厘務總局廣東布政使司張二品頂戴廣東按察使司魁二品頂戴兩廣鹽運使司英二品銜廣東督糧道延三品銜廣東補用道張爲出示曉諭事案奉太子少保兩廣總督部堂譚札開接廣州口岸英國法署領事官照稱查有英商現在領單運洋貨入廣東内地照請杨局 
 
 

Page 2

 
 
查明前奉總理衙門咨行事理出示曉諭并飭行各縣遵照辦理等因查此案前奉江總理衙門來咨粤省半稅單一事通商條約善後章程第七欵内載免稅各員除金銀外國銀錢行李三項母庸議外其餘海口免稅各物若進内地仍照值百兩完稅銀二兩五錢此外運入内地各貨該商應將該貨名目若干原裝何船進口應往内地何處各緣由報關查騐確實照納内地稅項該關發給内地稅單該商應向沿途各子口呈單照騐蓋戳放行無論何處均不重征等語是内地半稅卽以抵沿途厘金單内所指之地呈騐蓋戳自不應再行重征至單貨相離之後照厘金章程一律辦理原須曉示商民知悉方免再生枝節相應咨行查照飭屬將約章語意明晰出示曉諭華洋商民一體遵照等因咨院行局除通飭各屬地方官及各厘廠一體遵照外合行出示曉諭爲此示諭華洋商民一體知悉須知半稅單運入内地之洋貨條約載明無論運往内地何處沿途呈單查騐概不重征至運至所指之地單貨相離所征之課與沿途納厘同類之貨毫無區别此係申明約章以維商務起見該商民等各宜遵守毋得妄生枝節切切特示光緖二十三年正月二十八日示 
[郵政再述]  
　　蕪湖訪事友人來函云前報蕪湖郵政局擬自上月　起將逐日上下水遞到信件盡行發交挂號各民局承領分送每封准貼送力五文云云兹悉此舉係民局中之畢始自行禀請稅務司勞君當詢以本埠各民局是否意見從同各民局聞之亦注意五文送力遂亦聯名禀稱願任其責稅司諭令候禀商上游再定旋復傳齊民局到關諭以民局代送信件業奉總辦批准應卽遵辦至五文送力旣許民局散信歸作總包已屬加恩格外未便再有所貼民局至是不免相望踟蹰繼恐一經推却卽爲畢姓一人包攬乃亦勉爲遵送卽以西歴三月一號爲始輪值承發初擬按照招牌十六塊挨號承值繼因招牌每局多寡不齊改照門面八家每家承領兩日批定無得爭攘至内地信件亦隨同落地信輪日承遞然聞郵局近來到信已甚寥寥日僅十數封或三五十封已不如開辦之初每日動輙數百餘封矣銀洋信件民局因附入信包分量稍重卽須加費且轉遞過站之局亦不肯躭其責成故皆决辭不帶然有多年主顧辭不容已必請設法代寄者間一有之聞上月杪瑞和輪船上水抵蕪有一搭客似係信局中人挈帶銀信六百餘元盡係上海鎭江兩埠送寄上游各埠者另有空信三封亦附有銀洋被查關西人查出盡提上關幸稅務司原情格外以銀信郵局尚未定有明文未便禁阻空信三封外附銀洋亦非能比照郵局應帶則例科罰用著輸資六十文購貼信票三張如數給還隨帶上駛是誠可謂情法兩平矣至内地民局收帶外埠江海各口並再轉遞内地之信現聞亦經訂有章程卽照郵局法碼則例取資外再加内地到蕪之資惟必須先付非若向日可以俟帶到地頭聽客酌給也再内地各處民局收帶江海各口信函遞至蕪局轉發現亦定有新章令内地各局每磅貼費一角而後代附總包發寄如不及一磅亦按磅論磅外溢出斤兩則亦同郵局則例每磅加費五分蓋口岸各局代轉别口所賺不過得總包之便宜亦不得不爾者郵局旣準法碼取資民局出入卽均準此遵行亦可見令出惟行不啻風行草偃矣 
[廉傣折洋]  
　　昨接湖北訪事友人來函悉湖北藩憲王芍棠方伯牌示云奉督部堂札開鄂省鑄造大小銀元以補錢法之不足利商民之行用前經奏准交納支發官欵一體按照巿價核算支放所有藩司嗣後應發大小文武員弁養廉一切雜欵飭令按照漢鎭英洋巿價折合向來平色一律改發銀元以廣流通等因奉此當查漢鎭銀元巿價時有增减仿照漢鎭每月初一十一二十一等日三期英洋巿價折合銀元支放除報明兩院旣分别移行文武各衙門並飭官錢局訪明英洋巿價申報本司衙門外兹據官錢局開報二月初一日漢鎭英洋巿價每元折合庫平庫色銀六錢六分六厘折合庫平荆沙銀六錢七分三厘折合長平沙銀六錢九分八厘等情前來所有司庫應發文武養廉及一切雜欵自應按照開報之價一律核發以昭公允合亟牌示曉諭仰各衙門領銀差弁下役人等查照遵行毋違特示 
[宦海餘波]  
　　蕪湖訪事友人來函云去年皖省大憲整頓吏治凡夤緣奔競與夫横征暴歛之員悉皆登諸白簡横污行潦遂覺一洗而空近聞有前叅之建德縣調署宣城縣黄漢池大令因原叅永不叙用心實不甘　被走京師訴諸台官上邀天聽奉旨令新任皖撫鄧中丞查明覆奏中丞遂派員赴滬面請福中丞舉示原委又遴委前任寍國府林太守載亨馳往宣城密查案中各要件太守已於正月杪查竣回省又本任寗國府桂玉堂太守因家丁攬權納賄被人上控奉省憲檄飭調省並先事委員抵寗將該家丁王松亭大轎頭張鳴九二人密地拿獲鎖解回省嚴行訊究現聞此案仍在波騰浪湧情節冗繁並有書事李兆明楊萬益牽涉其中經大憲訪明有案皆繋諸宣城縣翼房太守於去冬交缷後挈眷來蕪權作寓公旋於上月廿八日乘輪晉省能否波平浪靜還我使君容俟續聞再錄 
[火警餘聞]  
　　揚州訪事人云昨報本月初三夜揚城東關外約半里之遥某姓柴篷不戒於火兹悉失愼處係負郭之小村落也居人約共二十餘家皆窮苦小民此次因某姓草堆起火延燒茅屋廿餘間據聞各災户上年曾被祖龍之厄經之營之甫復舊觀不料又遭其厄哀此小民良可憫已 
[蘇堤春曉]  
　　杭州訪事人來函云二月初八日爲仲春釋菜之期丁祭周紳董先期會集局中檢點　樂各器如有損壞者飭工修理並發紅帖知照各執事各生於正月二十八日在明倫堂演習樂器本月初五日在大成殿演禮一切均如正祭時各生均須衣冠整肅如有要事預先知照倩人代理○二月初三日爲致祭文昌之期撫憲廖中丞牌示委臬憲吳福茨謙訪詣吳山恭祭兩縣辦差人等於初二日在廟中打掃清潔懸掛燈彩備具太牢請仁邑尊親臨省牲至四鼓時首府林太守及總捕分府孟司馬曁仁錢兩邑尊先後戾止在官廳小憩比及五鼓吳廉訪駕臨各官迎入隨飭差役將燈燭點齊廉訪更換朝服升殿主祭府廳兩縣在旁陪祭贊禮生引導各官初行上香禮次行獻爵奠帛禮讀祝生宣誦祝文迨三獻已畢然後撤饌送神禮畢各官退入官廳更衣後排導回轅時已東方旣白矣○二月初八日爲丁祭之期是日適值孝廉堂甄别監院高功甫夏履平兩廣文禀請撫憲改期考試奉廖中丞批示定於初十日在院扃試○杭省每届新正時賭禁稍弛凡操劉盤龍之術者無不大張旗鼓卽居民鋪户中亦乘此閒暇小試其技官憲雖有所聞以爲逢塲作戯不事苛求迨燈節已過官署開印厲禁重申畏法者籺知歛跡而玩法者或因債負較重欲圖翻本聚賭之家亦往往利令智昏容留呼么喝六之徒通宵逹旦西大街吳宅房屋深遠地處僻靜自新正開塲至今未嘗或息有某甲者向充巡局司事現已辭歇知其所爲乃冒充官長手持巡查燈籠帶同四五人於初三日夜間至該宅一擁而入大呼老爺捉賭該賭徒正在興高采烈之時一聞此言無不心驚瞻裂不問情由紛紛逃避宛如喪家之狗東竄西奔桌上錢洋不暇收取而甲等乃得飽掠而去及甲等去遠衆始復集銀洋雖失方以人未被獲爲幸次日有在塲賭博之人至某烟館吸烟始悉甲於昨晚掠得賭洋與衆分贓不匀因之口角方知夜間之事係甲所冒雖心知其詐而錢已分散旦私行賭博有士禁例亦祗徒呼晦氣而已○黄巖縣關次榆大令鍾衡因前經委辦台屬漁團所擬章程極爲妥善現奉撫憲札飭襄理合防營務可爲台地慶得人矣○往歲二月間各鄕男婦赴天竺進香者络繹不絕今年香船甚覺寥寥是以香巿生涯未能起色○杭地自初四夜得聞雷聲天氣大煖連日大雨如注春來雨水本多然再不晴霽則春熟難卜豐收也 
[潯上春聲]  
　　九江訪事人云新正一月晴少雨上多二月初二日旭日東升晴光普照大有江山春物已雍和景象次日又隂雲四合大雨淋漓午初雷聲隆隆然咸謂驚蟄前鳴雷定徵雨雪應騐與否請俟後日○督辦江西淮鹽總局江蘇候補道松秀峯觀察札委周子臨二尹懋照辦理九江鹽棧事務已於初二日接委視事矣○二月初三日致祭梓潼帝君九江文武各官均於是日天未黎明時齊赴文昌宫行禮○育嬰堂委員蔡次遐二尹濟良前奉府憲尹太守札飭委赴浙江採辦桑秧二萬本兹已於本月初三日返潯想從此桑隂十畝培植得宜馬頭娘满投經 
 
 

Page 3

 
 
綸當可及時而吐黼家黻國不禁仰企深之矣 
[四明瑣紀]  
　　寗郡訪事人來函云前報紀前任浙江提督張奎垣軍門於初二日發引旋因超武輪船未到遲至初五日早八點鐘時始發引沿途官紳設祭者約百十餘處出殯儀仗頗覺輝煌迤邐出渡門過新江橋至招商局碼頭寗郡文武官員均在碼頭恭送迨靈柩登舟後各官始分道回署○新任浙江提督陳軍門濟清於正月二十日晉省賀禧已紀前報兹悉軍門於二月初二日由滬乘兵輪回甬故寍郡提標六營等官均往江北岸碼頭迎迓巡城營兵亦皆列隊江士燃槍誌敬○寗郡向有一種賭棍藉廟會爲名赶會開賭屢經各憲示禁拿辦在案無如日久玩生禁者自禁犯者自犯兹聞西南鄕櫟社禮拜殿以及藝林廟白龍王廟等處又藉敬神爲名特雇名班唱戲廟外搭廠聚賭地方官非不諭示遍貼通衢無如若輩司空見慣而賭風終難息滅也 
[飭搬木料]  
　　滬南新築馬路屢經委員朱森庭明府飭令各叚小甲知照各店鋪所有貨物不准堆在路上昨日南會館左近久記樹行内又將木料任意亂堆被朱明府所見立飭小甲傳行主至輿前再三申斥限二日内將木料盡行搬去如違送縣究辦 
[幾遭滅頂]  
　　前晚有西水手甲乙二人喚一百廿九號杉板船由華順碼頭往浦中停泊之兵輪船上甫解纜甲乙均被酒醉立足不牢一翻身間跌入浦内幸經舟子立卽救起得慶更生仍送往該兵輪而去 
[失去衣鉢]  
　　蘇鄕蕩口鎭有三界庵僧人名辭塵者年逾古稀龍鍾殊甚鄕董以其年邁不堪住持因舉鄰菴僧正希帮理菴務日前忽有一僧擔簦負笈而至踵門求納正希叩所從來據稱法名了因在上海某寺披薙爲僧近與同寺僧人小有齟齬故欲往蘇找尋師兄路經寳刹求爲借宿正希拒不肯納了因遂向辭塵哀求方便辭塵心頗惻然以爲禪門廣大何所不容我佛慈悲天可過却於是遂止宿焉二人頗爲莫逆晨鐘暮鼓之餘抵掌談心不厭不倦正希雖心非之而無如何也本月初適有施主招做佛事正希遂帶領徒衆香工而去菴中祗剩辭塵及一年老香工看守門户未幾了因忽向辭塵辭謝稱叨擾多日深抱不安現欲急至師兄處一晤遲日再見辭塵留之不住乃命香工代爲收拾行李並爲喚舟往蘇殷勤握别日暮正希返菴知了因已去及至靜室見箱籠已有動過形跡急爲檢點所儲神袍三件吊掛一堂已無蹤影乃遍查物件則辭塵所藏之三寳玉如意一柄及掛珠兩串亦不翼而飛大驚失色蓋二物係數世相傳人皆知其爲希世之珍今一旦失去自覺痛心因知了因往蘇立卽買舟追赶至蘇找尋無着及向典鋪詢問據稱前日有一僧持神袍吊掛來質因見反面有三界菴字樣故未收下訪尋數日蹤跡杳然憶及了因係上海某寺出身或者在滬遂跟尋而至遍託捕役包探等人四處緝查亦無消息正希無可如何惟终日長吁短歎而已　 
[英界晚堂瑣案]  
　　五十三號西捕解送相打之朱春林楊雨桂丁賢桂等到廨屠别駕於前晚堂提訊朱供句容人爲剃髮匠前曾憑媒定丁賢桂之女爲妻過門童養時祗有三歲今已十二歲不料於正月初十日因病身故丁於二十五日來滬得悉女死吵閙不堪定欲延僧禮懴四十九天並焚化錫箔七觔四兩顯係藉屍圖詐故鳴捕送究丁供女兒故後延不知照是否病斃無從查悉向朱查詢一味不睬非但不給川資飯食亦不供給小的祗得典衣應用現在乏資回家望大老爺恩斷楊供春林是表姪日前爲丁女病故賢桂來滬經小的勸朱出川資洋三元詎朱非但不肯反將小的店内什物打毁無遺誣說從中唆使乞鑒别駕以朱春林目無尊長細微之事轍行扭案殊屬不合喝令重掌一百下還押着繳洋三元給丁回藉丁楊叩謝而退○湯玉齋扭控王守貞陳友梅等兇毆賴洋等情到廨屠别駕亦於前日晚堂提訊湯供順天直隸人隨堂伯世熈喬居揚州南門地方故父候補鹽知事曾署大使病殁後仍居邗上客冬由閩道出申江僑寓麥家圈老裕豐客棧有同棧客人一姓王一姓陳據稱陳業古玩王係江蘇候補知府前署松江府楊峴之表姪藏有點石齋石印楊峴所書之中堂單條等日事仿摹計共兩箱託人經售旋被看出假字扣留不付囑職員繕寫假信云係蘇州楊公館寄來等語職員不知是僞代爲書寫後陳王口角方知假冒向索原信允送職員筆資向之索取非特不給反將客冬取去職員之名畫兩軸掯阻不還反誣欠洋復持刀將職員頭額戳破求恩究辦王供原籍江西胞兄在湖北荆州捬當差餘供支吾陳供蘇州人向業丹青遊滬寓老裕豐客棧有棧客湯姓客冬託賣美女畫軸已取去洋一元五角小的臥病時湯進房取畫向其理阻將小的跌傷求察别駕謂假字騙人殊屬非是行兇之事諒非子虚各宜早日回籍以免别生事端判著湯玉齋將原差呈案之字畫兩軸領去陳王斥退○闕吳氏錢錦泰華錢氏沈阿春等先後投英公廨呈控楊阿大朱慶餘欠洋圖賴等情一案屠别駕亦於前晚提訊闕吳氏遣女婿朱阿根投供岳母已往蘇鄕光緖十八年春間楊阿大開設妓院向岳母處借去洋六十五元至今本利無著求追錢供亦被楊欠洋一百三十五元求追華錢氏供蘇州人現在六馬路李公館爲傭十八年分爲楊借去洋三百四十五元分文未付求追沈供被楊欠洋一百五十元楊將所蓄之妓王雪玲嫁賣於蘇人爲妾曾得洋十千元不思還債寄家置産圖賴避匿求鑒楊供開妓院時闕吳氏等均在院内帮工所借之洋皆三分起息均付至上年午節現在實在無力求恩寛限今年八月並年底一併還清别駕得供判楊阿大卽朱慶餘具分期兩節還洋甘結送查俟還洋時利息免付均叩謝而退 
[英界公堂瑣案]  
　　騙子朱锡臣金陵産也專以假莊票誆騙人財前去兩年間曾因敗露逮安懲辦釋出後依然肆其故態招摇撞騙無所不爲與燕慶里妓女周鳳琴熟識日前忽與妓言家中現有喜事欲借金臂釧一對銀鐲一副及珠翠等物周妓見其塲面闊綽身畔鈔票莊票甚多遂信而不疑當卽付之今已事隔多日未見來還乃遣大姐朱阿二向索無著後知其已寄入長生庫中不覺惶急異常立卽投報捕房據稱借去各物約值洋三四百元之譜旋由包探黄四福將朱錫臣獲住昨晨解案並在朱身畔抄出契據兩紙當票三紙假莊票四紙一併呈案周妓遣大姐朱阿二到案訴稱朱本是熟客據言家有喜事借去珠翠金銀各物不料久假不還後知其質錢使用無奈報捕由探拘獲送案求爲追給質之朱錫臣供南京人向爲洋貨生理前因娶妻向周妓借得金銀珠翠各物後喜事開銷不敷遂將借物質洋應用别駕據情商之單繙譯以朱錫臣誆骗妓女物件情殊可惡姑候傳到妓女周鳳琴再行訊奪○二百五十號華捕拘解尤桂豐等九人至廨禀稱昨夜尤等至寳善街胡阿大所開之小飯店内晚餐付洋一元胡誤以銀洋估作銅質尤遂吵閙不休肆行毆打經小的拘獲請爲究治胡阿大投案申訴各情質之尤桂豐供稱胡誣指小的混用銅洋故與爭論不敢毆打叩求恩典别駕以尤桂豐不應爭閙判令管押三日○包探倪顺泉禀稱積竊王阿大竊取周卿棠蔣干莊等十餘家衣物經小的拘獲起到原贓送案究辦周等各失主投案請領失贓質之王阿大供松江府人窮迫無聊出此下策叩求恩典别駕判責三百板管押四月遞解回籍○四百九十九號華捕拘解王阿虎到廨禀稱此人在飯店吵閙經小的拘解請判王阿虎供小的昨在飯店喫飯適有落差捕陳瑞華帶一婦女亦在别座嫌小的言語絮聒大聲呼喝小的不服致與爭鬧别駕判將王阿虎笞責五十板○抱探陳阿九禀稱吳阿金竊取陳阿隆家之布衣兩件經小的緝獲起到原贓送究陳阿隆投案請領失贓質之吳阿金供寗波人行竊該死求爲恩宥别駕判責一百板贓還失主○四百三十號華捕拘解林阿二至案禀稱此人在天后宫擺設賭攤經小的拘獲送究林阿二供實因竊苦所致以後不敢再犯别駕判押三日 
[法界公堂瑣紀]  
　　龜奴沈金海將烟妓王徐氏凌虐逃避虹口由夫王寳惠扭至捕房經鄭景溪大令訊供着將徐氏交普育堂留養沈龜押交薦保張桂林至案再核昨由包探將張提到解案請究鄭大令升堂訊問張供小的名陳福連並非張桂林被沈誣指叩求恩宥沈供張有 
 
 

Page 4

 
 
意入名希圖矇混前經大老爺案下辦過多次大令判令一併交捕押候比交○剪綹賊周高其昨在浦灘施其手叚竊得某甲洋十八元被包探拘案請爲究辦周供尚有同黨徐四小三子許連生等所竊之洋置買衣服求恩大令判周暫押候補提餘黨再核○余根和失竊錫燭台等件報捕後由探查得係潘云生洪阿二所竊遂將二人拘獲解請究辦潘洪同供行竊之後被大阿連之夥培生半路攫去代押洋五元分去兩元當票現在培生處叩求恩典大令判着一併還押候飭探提到培生再核 
[美界捕房紀事]  
　　江北人某甲駕艒艒船一艘由原籍來滬停泊裏虹橋畔前日下午有崑山人某乙駕舟而來亦擬在此繋纜偶與甲船相碰稍受損傷甲卽藉端訛詐許以雇工修理並貼償洋銀若干均未應允昨晨乙投報捕房捕頭准詞飭包探洪阿寳將甲拘至欲解英公堂究辦甲始低首下心再四哀求從寛斥釋○無錫人秦兆文由英界帶鈎橋德星樓茶肆内竊得水烟袋一枝昨午持至虹口某押店求質經包探洪阿寳瞥見遂將人贓一併拘解捕房捕頭令押候送廨訊究○本邑人潘廣蘭僑居外虹口老街第一百八十五號房屋有姪名妙根年已弱冠不務正業漸入下流日昨潛至乃叔臥室中竊取衣服棉被等物潘以失竊投報捕房捕頭飭包探石金榮將妙根拘獲押候解送英公堂訊究○崇明人施桂林賃屋蓬路西華里畜有公鷄一尾昨晨不知如何竟入鄰居胡姓屋内施指爲圖竊與之嘵舌胡以不甘被誣互相爭閙後經三百八十一號華捕將兩造一併拘入捕房捕頭以事甚細微釋之使出○北山西路某糕團店積欠某米店帳項洋若干元昨日上午米店遣夥某甲前往索取催逼甚緊致與糕店主某乙互相爭毆旋經四百六十一號華捕一併拘送捕房捕頭以事由錢鈔而起置之不理一併斥釋○日來蘭副捕頭每於晚間專派華捕五名分守華順碼頭怡和新碼頭元芳路碼頭旗昌碼頭太平碼頭囑令凡有西人之喚渡者須詢其姓名從何處來往何處去然後再視所雇杉板船號數隨帶筆簿一一寫明於次晨銷差時呈寫字房查騐不知何意也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　諸福林在上海縣控許仁奎沈小隆等將伊母毆傷等因一案前晚由蔣刺史升堂訊問諸福林供紹興人年三十六歳向在新北門外某烟袋作爲夥前由掮客楊紅元掮去貨物約洋十餘元因結帳不合將帳簿搶去并糾合沈小隆前來毆打母親出外喝阻致被毆傷諸夏氏供兒子爲沈小隆扭住婦人向之解勸致被打傷叩求請騐三鋪地甲陸升禀稱諸福林與楊姓結帳口角一言不合互相扭毆致被將帳簿攫去高光田供諸夏氏是岳母實被沈小隆等毆傷刺史飭騐並無妨碍著一併退去候示○前由英公廨移送婦人馬朱氏及陳阿玉二人到縣前晚由蔣刺史升堂集訊先據葛來寳投案供稱在居新虹橋地方小的前憑友人范姓合成一會每會洋四元共湊十四會小的等在茶肆中摇會時馬阿興因不得會將會洋如數攫去小的等當向攔阻致被將小刀子戳傷五六人故投案請騐求究陳小四供江北人在茶肆啜茗亦被帶傷王阿中供被馬阿興戳傷求騐王阿順陳阿玉供在茶肆因伊等互扭逃避不及致被戳傷後經巡捕到來拘送公堂轉送案下求蔡馬朱氏供稱丈夫阿興兒子阿榮在虹口開設坤發小烟館陳阿玉是賭棍葛來寳亦是同類其日實因賭博起見互相吵閙扭毆後經巡捕到來拘獲送案刺史得供飭仵騐得王阿中陳小四葛來寳三人確有傷痕着送仁濟堂求治俟傷愈後再行補提人証覆訊核奪○婦人陳左氏等禀送伊孫陳福森違忤等情前經蔣刺史訊問曾將陳福森發改過所收押在案現有伊母陳陶氏投案供稱婆婆左氏因年老無依兒子福森蒙責押所已經改過自新現有親友等出勸婆婆情願將福森保出施榮福供係福森之生父兒子自幼過繼與陳陶氏爲子嗣因不聽教訓業蒙懲責在案現福森自知改過求准保釋刺史准如所請飭將福森責三百板交伊父母具保出外安分○前由英公堂移送竊犯楊桂英一名到縣前晚由蔣刺史升堂提訊楊桂英供揚州人向在某紗廠中當巡丁小的素來安分並不竊取殷何氏之衣服方單等物求察刺史訊得楊桂英刁狡不認着還押候原告殷何氏到案再行訊辦○刺史又提竊犯陳阿春到案供稱小的係江西德化縣人向在松江砲隊營吃糧去年因事出營後無資餬口出此下策曾竊得某烟間烟槍布疋等件尚求大老爺開恩所有當票數張實在棋盤街拾取並非竊物刺史得供著發改過所　　　　 
[上海巡局紀聞]  
　　滬南廿三七鋪巡防局姚邵二委員以近日賭案層見疉出恐有地甲包庇等事因於昨日傳廿三七鋪地甲到局再三申斥令將著名賭棍十餘人從速拘獲解案重辦○浦東人俞平陽前日在滬南春江得月樓啜茗被小竊將身畔所藏之洋夾竊去當卽知覺將小竊扭住撕去衣服細細搜尋豈知該竊見勢不佳已將洋夾擲在地下以致搜檢不得觀者誤以該竊爲好人反以俞爲誣人竊物知照小甲將撕下衣服一併帶至局中請斷姚殿卿二尹審問之餘令將衣服存局任該竊前來認領將俞申斥一番釋之使出 
[蘇垣官報]  
　　二月初一日華亭縣葛專丁來省禀謝奉委調署江隂縣事知縣方敦吉禀謝奉委撫署文案差又劉怡由滬回蘇州府照磨湯敏楙禀謝奉飭請補無錫縣縣丞缺請補長洲縣主簿王兆麒請補昭文縣主簿孫文璵均謝飭知准補從九孫寳瑞禀銷泖港厘卡司員差典史孫官準禀謝奉飭上年滬庭山絲捐比較盈六成以上蒙給酌委署事一次知縣蔣一桂禀辭回上海布捐局○初二日正任豐縣調署贛榆縣王得庚禀到知縣全善禀知奉委解江寗餉差縣丞孫麟瑞禀辭赴滬見道憲管帶太湖水師正前　揀發補用叅將許國祥禀知由江震太湖一帶出巡回管帶蘇防後營正任常州右軍守備徐誠檀禀知交缷太湖水師中營並由宜荆查哨來卽辭赴木瀆○初三日知縣鄭鍾祥禀謝奉飭准補金壇縣缺又全善禀辭解餉赴金陵又朱福港巡檢高朗均禀辭赴海運津通局差同知查燕緖梁孝熊知縣楊士　蕭啓英陳鳳蔚張祖綸蔣子蕃許溎祥林頣山林毓菁直州判江炳均禀知在撫署閱正誼書院課卷縣丞何錫驥禀知奉飭派寗差委辭赴辭寗統領江浙鹽捕水陸等軍遊撃陳光全由浙江一帶查哨回　 
[邗江官報]  
　　正月二十六日王分轉委鄂岸聽差吕少尹福佑由五河鹽厘總局解銀到揚○廿七日路分轉孝篤委泰興督銷○廿八日樊鹺尉沛霖委總局額内聽差○二十九日調署草埝場劉鹺尹學鏐飭回本任黄鹺尹海長委揚河催儹差夏鹺尉鉞銷四浦差 
[上海六馬路仁濟善堂籌賑公所施子英經收山東川東順直湖北賑捐正月初一至廿九日第十一次清單]  
　　初二日陸毓潮爲妻産後病求速愈洋廿元○初六日顧銳卿求父却病延年洋四元隱名氏銅洋一元○初八日錢增華求病愈洋十元○初九日何松藏號交來西峰綿力子洋七十元魏文泉翁爲孫周歳保安洋十元祥茂帳房亂絲移賑洋八元四角○十二日錫堂氏求慈親康健又保子正喜易養易成譚鍾氏三户各五元吳淞求合店平安人洋一元存心人洋五角○十五日南通州徐秋谷洋五十元汪鑄求父病速愈洋十元徐毓萱徐知悔子各洋五元○十六日許承宗保産平安洋十元○十九日無名氏洋十元○二十日朱梅生洋一百元許維仲求小孩病愈保易養洋十元沈合盛二元○廿二日郡靜記保産平安姚蔭善堂保平安無名氏存養齋主人四户各廿十元謝張氏求病愈五元○廿三日隱名號爲小帳司事作事粗心堂使目無法紀罰欵洋七角心餘力薄子錢八千六百文○廿四日趙冠慶洋廿元胡門洋五元○廿五日延趙求安子洋五十元休寗朱肇基爲母病愈完愿洋二十元黄春富保身常健小孩易養洋十四元○廿七日守樸居士洋五元唐鳴鏘洋一元○二八日茸城存養齋主人洋四十元青雲閣二元高平如一元鼎裕號銅洋十六元以上共收洋五百四十四元六角扯七二八申銀三百九十六兩四錢六分九厘銅洋廿七元錢八千六百文上年經收除解各賑欵外凈存銀三兩四錢二分半統共併收銀三百九十九兩八錢九分四釐銅洋廿七元錢八千六百文 
[上海虹口元濟善堂經收正月分月捐一文愿常捐清單]  
　　唐茂枝每月捐洋五元陳可良韋文圃各二元黄薰南義成號各一員共收月捐洋十一元○梁日三惜字捐二員○謝鑑記凌雲閣各三十愿梁日三二十五愿九章號禮和帳房各二十愿華榮和永義源怡珍居戚益齋巢子餘巢潘氏潤德堂宏仁堂鏡記陸門張氏各十愿致寳長洗亮光各七愿至義居六愿華榮昌殷茂庭殷守泰殷守源殷許氏殷恆懷讓德堂各五愿協大莊鄔逹齋鄔棠林史致泰沈耘福張榮官樂善居士各三愿守拙子湧幢氏靜慮居王榮生寄生洪元鄔宅各二愿鄔識深四愿共計三百十九愿共計收錢九千五百七十文○湯鴻賓不計愿洋三角湯雲亭一角五分榮順號一角○麥義民恤嫠錢六百文 
 
 
 

Page 10

 
 
   
 
