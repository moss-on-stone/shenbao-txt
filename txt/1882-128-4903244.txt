# 1882 - 128 - 4903244

 

Page 1

 
 
[書美廷准阻華人電音後]  
　　㺯人欲阻華人往美之說其始但民間創之蓋以華人往㺯傭工傭值較土人爲廉而雇用者衆華人之往彼者源源不絶以故爲土人所忌嫉視華人如仇甚欲驅而殺之本館每有所聞輒錄於報然猶以爲此土人與華人爭利所致非美官之意也繼而美國政府亦有禁阻華人之議定以年限或曰二十年或曰十六年或曰十年其說不一總以不願華人之來爲主而總統尙未允准也觀於前日報載美廷獨斷一節以爲政府之議已爲總統所批駁言其條陳所列與中美和約語出兩歧令政府别籌良法以爲乂安㺯人之計勿專意於禁阻華人且言美國開闢舊金山華人之力居多足見總統顧全大局不忘華人之功而不以華人爲贅此固美廷之乾綱獨攬不爲浮議所轉移至云美國尙有曠土其借資於華人之力者正復不少是又深謀　慮非僅斤斤焉爲目前之計華人自此可以安居美國而無煩過慮矣乃昨接倫敦電報則又言美廷已俯准政府之議聽其禁阻華人是則又事之出於意外者也夫美廷前年遣使與中朝修攺和約內有專論華傭一條言明華人自後赴美予以限制不得一槪禁絶其以前在美者則當與他國人一律看待不得意存軒輊其所謂予以限制者大抵一年止准若干人前往美國逾額則不能相容故云不得一槪禁絶初非指年限而言今美廷准如政府所請則前此和約中所言豈竟廢而不用乎雖電音簡略其如何議禁之處未可逆億而大旨顯然美廷固已允議則華人之往美者從此必將截止矣和約新更不及三年而又變花樣其情亦難信矣中國人之往美惟以圖利耳然圖利者亦必顧其害若夫利則不多而害則不測則亦可以已矣說者或以爲美國自與各國通商他國之人皆可以往美國猶之美國之人皆可以往他國今獨於中國之人而禁是蔑視中國也實甚不知他國之人其往美國雖曰國有不同而其言語服用則不同中尙有所同故議院選擇推舉之事亦有與聞者而華人則截然兩途推選之時華人初不之顧此華人之所以獨被禁阻也蓋美國之於華人久以異類視之欲驅欲禁紛然者已數年於兹至於今日而政府議之美廷允之卽使事關大局中朝或不聽美人之逞此偏見然爲華人計又何故而必欲爲美人所輕侮而自取其辱乎且華人可往之地亦甚多矣他處姑勿具論近日巴西與中國新盟彼國甚願他國之人前往該處查巴西在亞美利加之南其地氣與中國無異而地方之大較中國十八省有過之無不及巴西之背毗連秘魯智利等十一國其前則面海沿海計長三千里而內地尙不在此數則其大可知矣而其人數則僅得一千二百萬人以視中國之人數四萬萬者相去何如故中國患人多而地少彼處患人少而地多以我之有餘補彼之不足誠一舉兩得之計也且由美之巴路亦不遠自北而南一轉移間而兩得其便巴國風氣與中相似水土亦無不服之患其出產則五金鑽石鹽米茶棉各色俱有魚尤獨多蔬菜之屬亦各色皆備而且肥美異常牛皮牛油以及各樣樂材無不具備有蔗可以爲糖山中林木衆多伐而用之大榱小桷用之不盡其價皆較美國爲廉而其人亦與華人氣類相近人民止有此數則曠土亦必衆多設以往美之華人改北轍而爲南轅舍美而就巴吾知巴人必喜華人之往以爲其國開闢地利免致受美人之陵侮卽華人亦得沾巴人之餘潤以自肥其身家一舉而三善備焉亦何憚而勿急爲變計哉不然華人之往美者日多而美人之恨愈深一再設法必欲驅盡華人而後己而因此以失中美之好雖其理華直而美曲而究於華人何所利耶竊願華人之熟思而審處之也 
[恭錄諭旨]  
　　三月十五日奉旨三德補授吏科掌印給事中欽此同日奉旨唐樹楠補授禮科掌印給事中欽此同日奉旨永順補授詹事府詹事欽此同日奉旨此案着交丁寳楨督同泉司親提人証卷宗秉公研訊確情按律定擬具奏原告民婦廖鄒氏該部照例解往備質欽此○十七日奉上諭林肇元奏職員虧欠捐項請革職追繳等語刑部員外郎顔懷珠在四川原籍辦理貴州捐務虧欠捐銀五千七百餘兩延不解繳迨經嚴催又復揑詞搪塞希圖支展實屬荒謬顔懷珠着卽行革職並着丁寳楨迅將該革員提解貴州勒令如數追繳以重欵項該部知道欽此○十八日奉旨徐用儀補授大理寺卿欽此同日奉上諭廣東雷州府知府叚錫林貴州鎭遠府知府祥明均着開缺送部引見欽此同日奉上諭廣東碣石鎭總兵劉光明福建汀州鎭總兵朱德明均着開缺送部引見欽此同日奉上諭前因御史葉蔭昉奏河南學政廖壽恒歲試各屬於欠考生員斥革甚多苛刻士類及難免書吏索費開復各情當諭令李鶴年查奏旋經該撫查明欠考情形據實覆奏並請旨可否飭部援照湖北成案將上年咨革文武各生槪予開復業經諭令該部議奏兹據內閣侍讀學士文碩奏叅言官挾私妄奏撫臣查覆瞻徇等語著都察院堂官會同禮部兵部查明具奏欽此同日奉上諭內閣侍讀學士文碩奏請飭申明定例嚴禁頽風一摺紳士于預公事例禁綦嚴若如所奏竟有包攬詞訟顚倒是非及包納錢糧把持墾荒等事殊屬有千禁令各直省督撫嚴行申禁如有此等刁劣紳士任意妄爲卽着嚴查懲辦至開墾荒地額賦攸關豈容稍有隱匿着澈底淸查認眞經理以昭核實欽此○十九日奉上諭徐用儀現已補授大理寺卿着仍在軍機章京上行走欽此同日奉上諭謙禧等奏各城差弁運解軍需夾帶商貨所派弁兵爲數過多復加跟役聞有委弁飭傳駕杆車並支食廪羊及差弁赴綏遠城歸途票傳供應不俟查核早經過站等語台站供應差務向有定章前經嚴禁夾帶力杜浮冒何以仍有前項弊端殊於郵政大有關係着各該城將軍大臣遵照向章嗣後採運一切軍需各差務將物色數目斤重逐細註明核實傳用駝隻所泒員弁兵役亦應從减並先期咨照察哈爾都統衙門稽核均不得傳給廪羊委員准帶跟役一二名末弁槪不准帶武職實任二品文職實任三品方准坐駕杆車以示限制至各城差赴綏遠城往返傳站一體遵照辦理仍着察哈爾都統認眞稽查通飭所屬各站官兵妥爲應付不得推諉貽悮各城差弁倘再有夾帶擾累情弊卽行分别查叅懲處欽此○二十日奉上諭前任正紅旗蒙古都統皁保由翰林洊陟正卿管理旗務宣力有年無曠厥職嗣因患病開缺調理兹聞溘逝軫惜殊深加恩着照都統例賜卹任內一切處分悉予開復應得卹典該衙門查例具奏欽此 
[本館自己接到電音]  
　　本館於昨日接得在津友人專發電音至本館有三月二十三四日上諭五道敬謹 
 
 

Page 2

 
 
譯登○三月念三日奉上諭　因御史陳啓泰奏湖南剽辦鳳凰㕔苗匪及江華縣猺匪保獎冒濫請飭撤銷當諭令凃宗瀛查明具奏兹據奏稱查明兩案勦繚情形李明墀原保各員尙無冒濫惟應分則等差以昭核實現將原保各員擇尤爲出力者酌擬懇請恩施開單呈覽等語卽着開凃宗瀛此次單開各員弁給予奬勵該部知道單二件併發欽此○二十四日奉上諭駐藏帮辦大臣鄂禮奏病難速愈請開缺調理一摺鄂禮前因修墓患病兩次請假假满後自應迅速赴任以重職守乃據奏病難就痊遽請開缺殊屬非是若仍責令前往亦難期得力鄂禮着開缺交部議處欽此同日奉上諭福建汀州鎭總兵員缺着李占椿補授廣東碣石鎭總兵員缺着鄧萬林補授欽此同日奉上諭湖南常德府知府員缺着高萬鵬補授貴州鎭遠府知府員缺着莫勒賡額補授欽此同日奉上諭前因李鴻章久任畿疆事煩責重未可遽離迭經諭令俟穿孝百日後卽囘署任兹復據奏瀆陳愚悃龥懇收回成命准予開缺終制一摺披覽之餘深爲軫惻在李鴻章陳情固請原爲人子之至情而朝廷厪念疆事倚任需人實出於必不得已然若仍令照常供職度李鴻章之心終必不安亦非所以示體恤李鴻章着開大學士署直隷總督之缺仍俟穿孝百日後駐紥天津督率所部各營認眞訓練並着署辦理通商事務大臣該大臣旣經開缺留營揆之金革無避之義亦不背於禮經此係曲鑒其懇切之忱從權酌辦俾得忠孝兩全可無遺憾當亦天下所共諒該大臣其仰體宵旰之勞自念責任綦重勉圖報稱宏濟艱難以副厚望並着泒軍禨大臣署户部尙書王文韶前往天津剴切宣諭慰勉俾知朕意毋許再行固辭欽此 
[義象戀舊]  
　　英國有畜養各獸之囿名曰所阿羅基該爾加敦所阿羅基該爾乃生物之義加敦則譯言園也該囿各色毛蟲莫不具備而內有一象名曰針波畜之已久現欲售與美國該象卷戀故土不肯前往英人聞針波業經售出將送往美國亦多惋惜不已羣往看視每禮拝觀者約有四五萬人該象高一丈一尺重有六墩象奴百計诱令移歩而象似巳前知竟不墮其計中乃製一巨木籠欲徐徐誘象入籠中而後設法運至美國遲之又久象堅不肯入其後又别思良法終納諸籠內移至船上載運而去至於售象之價幾何則不得而知夫象本獸中之靈物往往善知人意明末宮中舞象不肯爲闖賊起舞蹈死不辭至今傳爲美談若針波者不肯舍舊而履新以視世之喜新厭故者不已高出數等也哉 
[福州天氣]  
　　閩省自三月朔後天氣煖煦至初九十日蒸悶異常十一日辰刻濃雲密布午刻細雨廉纎酉刻則大雨滂沱簷溜振瓦加以狂風交作冷氣侵飢至亥刻始風止雨收而寒威仍復逼人十二三日尙未稍减也 
[救火詳述]  
　　前聞福州南台之南園鋪潭尾街地方於本月初八夜亥刻失愼兹悉係寳來雜貨行內遺火廚旁遂致燎原延燒隣屋三十餘間土庫四間茶行二間燒至丑刻始滅雖有洋龍六條奔救而火頭四竄共燄莫當是夕火起後半天紅光城內南大街一帶燭光如畫獅子樓砲響一聲何制軍卽出署彈壓及至南門城樓上知係南台失愼故未出城自藩臬以下各官及督撫中協以下各將弁皆隨制軍以行至丑刻始各散回署焉 
[皖垣天氣]  
　　皖垣自本月望前數日起逐漸晴暖極似首夏景象乃十八日晨大風飄發天氣薄寒是日爲換季日期而居人轉易單祫而爲棉矣 
[飭解人犯]  
　　安徽裕中丞因今歲奉旨大閱營伍出轅在邇札飭各屬將應入秋審人犯速行解省候審故今年秋審日期較往年略早云 
[調營校閱]  
　　安徽蕪采各營分駐東西梁山荻港瀂港等處潛山營駐在離省百里之遙兹均奉調晉省聽候校閱而逐日操練甚爲認眞云 
[鎭海大火]  
　　本月二十日二點鐘時鎭海江南道頭薙頭店于十九晚竟夜聚賭及天明始罷睡至午後方醒命徒燒飯無如該徒少不更事一時因柴濕不燃將鍋掇去以火油澆柴遂致火勢上騰該徒手足慌亂卽兆焚如是處向無水龍對江海關署雖有一架渡江澆灌猶如杯水車薪無能爲力霎時延燒對街共燬去房屋一百七十餘間惟海濟庵外之亭巋然獨存是誠不可解也 
[敬業縣課示期]  
　　本城敬業書院三月分縣課未經舉行兹悉由莫邑尊牌示定於四月初二日補考令肄業各生童於是日黎明齊集聽候點名命題扃試云 
[押候遞籍]  
　　昨日英界會審公堂據無錫婦人陸彩雲卽楊陸氏訴稱丈夫楊長生小本營生現在原籍患病我則向在滬上曾與潘四福拚識所不衣服被伊典押罄盡近與爭閙故挈同丈夫所領五歲之幼女才金到潘之友人毛順章處潘四福突至硬將幼女抱去追赶之下適遇巡捕拘案潘四福禀稱娶楊陸氏巳有四載去年我買幼女才金立有賣據上書我之名字數夜前我回家時撞見毛順章在我房中毛係我友爲馬夫者當與理論該氏竟將我扭住放毛逃走繼而該氏又挈女捲物並帶賣據潛逃卽在毛處尋見該氏胆敢恃蠻不肯隨我歸家我故祗抱取幼女伊又喊呌由捕拘到捕房經我述明情節捕頭乃飭傳毛姓一併送案請斷毛供我有妻室住居虹口我與潘向相交往近潘與拚識婦楊陸氏不睦該氏到我家訴說一切潘實妄言其妻逃匿我家等語陳太守問潘欲領回楊陸氏否答稱該氏已從我四年從未提及有丈夫今據稱原籍有丈夫如果情眞求卽斷令回原籍使被毛姓領去則不甘心帶去之衣飾請追失單呈閱太守閱畢皆是女衣及金飾不准追究又諭潘爾稱娶該氏爲室並無憑據顯係拚識今旣變異殊難斷領飭將該氏及女暫交官媒俟備文遞籍又着毛具以後不得容留該氏切結潘則斥退 
[拐孩請提]  
　　山東婦人姜王氏遞禀英界會審署稱其寄女秀鳳年十四歲於正月二十五日走失初時招尋無着嗣後訪知被我傭婦周方氏誘領匿於其原籍無錫地方向彼盤詰已認領女稱卽函追送還詎延挨多日未見交人故將該氏交捕送案求追周方氏供秀鳳因被姜王氏毆打自起逃遁之念托我領出爰爲送至無錫南門外毛塔橋西四村地方詎被該處地保看破來歴勒住今屢次函追我子雖欲將秀鳳送來而地保不放求爲關提陳太守乃令周方氏詳細具呈聽候核辦 
[緝獲賊首]  
　　嘉定縣境蟠龍鎭之諸翟司署中被賊扒墻撬門竊去衣飾由其本署差役緝獲竊犯鄭阿毛張阿寶二名供認行竊賊首名馬驢子連三聞逃在滬地故該司署詳請嘉定縣移請關提本埠英界會審公堂准文飭差緝拿現由張福在鐵路左近獲住馬驢子連三恊同嘉定縣差將該犯解案當經陳太守發交來差着其帶回本署歸案辦理 
[工人行竊]  
　　本埠西鄕龍華鎭左近之火藥局內洋人某昨投英界會審署控稱被竊自鳴鐘三架古銅花籖一對聞捕房獲到鄭阿八手携自鳴鐘一架及銅花籖一對認贓無錯鄭卽我處之工人請辦給領並追餘贓鄭供與細崽阿元合竊自鳴鐘花籖阿元分去自鳴鐘二架我得自鳴鐘一架及銅花籖到滬後擬爲典押而被捕緝獲至阿元現不知何往陳太守判鄭阿八管押二月起案之件交該洋人領去餘贓俟緝獲到阿元再行究追 
 
 

Page 3

 
 
[控告圖夻]  
　　有陸蘭亭瞿子英陶桂華三人遞禀法界會審署控稱我等合股開公和囤頭行事由拚股之張祥一人經理近四年中不惟無利分取竟稱尙有虧耗及查其帳簿則將眞帳藏起而以僞造者給閱顯係圖吞請辦翁太守准詞飭傳到張祥訊據供稱連年虧本照算以帳抵帪每人可收錢二十千文太守謂無論虧耗贏餘着於禮拜二將帳簿呈案以憑核斷云 
[好善可風]  
　　本埠租界中各質鋪認輸棲流公所捐項已列於念二日之報兹悉英界老巡捕房之通事粤人陳維勤向各該舖婉轉勸導衆人均以爲然誠心輸助共可捐洋六百餘元已由董事派人按舖收取均無異言陳太守大爲嘉獎該通事之殷勤說法與各質舖之慷慨解囊均可爲世俗風也 
[控竊無証]  
　　禮拜四法界會審署據捕房解到嚴裕生一名翁太守見無原告投案詰訊何事嚴供在西人處充當西崽兼執炊囊按月工資洋六元因嫌工作繁重頗爲不願遂自行停歇向索工資詎反誣告行竊等語翁太守以原告洋人未到着嚴裕生交保再理咋據該洋人投案控被竊去洋傘毯子等件請追太守訊據嚴供到該洋人處祇有二十五天每早六點鐘進去由女東人開門晚七點半鐘回去亦由女東人閉門自朝至晚女東人寸歩不離管鑰均由伊執掌何能行竊太守詰東人住居何處爾晚上回到何處嚴供東家住太古碼頭祗樓面三間一間作客位一間爲其所雇成衣婦三人做工處該三人亦早來暮去我則借住招商局碼頭門房前日向索工資彼給我信一封囑到巡捕房取洋不意信內乃控我偷物囑其將我管押倘我果眞行竊尙敢到捕房乎翁太守詢法捕頭以嚴所供情形答稱先一日該洋人致函控其行竊故回信令將人送來下日嚴裕生又持信投交始爲管押太守以控竊未有贓証着法包探帶嚴至其住處搜查有無眞贓禀候核辦 
[疑案剖晣]  
　　人車落水一節東洋車由石灰船橯起昨已列報兹悉前日午後有粤人到英捕房報稱我姪在輪船生理者是日從二馬路雇坐東洋車令拉至虹口詎被拉至珊記碼頭落水姪從船旁扒起回家換去濕衣次日卽上輪船放洋兹閱申報人車落水之事情節相符故特聲報等語捕頭據情告知陳太守已飭將車夫釋放矣此案若無是人投報則疑獄難剖而該車夫何時釋罪耶至前日老巡捕房之鐵匠鄭如山出外不歸兹悉前日薄暮時已回衆詢其連日何在鄭惟答稱心事難言衆見其懷忿不釋似將成病然亦不便深詰究不知因何事也 
[騙衣獲案]  
　　法界會審署昨據開衣店之陸倫鴻控稱二十四日有人來店買天靑線縐夾馬甲藍縐紗緊身雪靑縐紗套褲絨衫褲講定價值彼稱在東洋公館生理未帶洋元囑携衣同去取錢當卽隨往及到一所伊着我在門外暫候伊入內片刻復出將衣包取進我仍在外等候多時不見出來詢諸該盛隣居始知此屋後門通路被騙無疑各處尋訪至二十五日下午在法界西馬路適具其人持雪靑縐紗套褲付質卽爲交捕從其身畔搜出質票吊得原贓惟少絨衫褲等物請辦翁太守訊據其人供名張瑞生江灣人在滬北盌店生理前日赴西馬路雙鳳樓茶館遇見友人李友生托我將套褲付質伊在茶館守候及到押店卽被彼等交捕李友生諒必逸去矣言畢從身畔取出西字空信封一個呈案繙譯官閱看見面上雖有西字乃係人名不知其呈案何意隨卽擲還翁太守謂買衣是爾付質是爾質票亦從爾身畔搜出有何抵賴飭捕帶回管押候辦吊到贓物給陸領去另吊到洋布長衫乃是張瑞生自己之物發還質舖夥帶去當票存捕房恒德當夥請追還當本太守著候比追 
[訥齋花品]  
　　高渾星辰雷電斗極流光祀天作配穆穆皇皇冕旒秀氣韶濩元音玉階瑶殿衛從若神白雲英英下有黃竹廻望昆侖寥空一鶴○精警白猿千歲手弄雙丸處女遇之一飛刺天指木生春四輪八角百萬雷霆耳不能入置心盤中循環無極秋水雙泓寸寸是鐵○潔淨庭無唾跡室無醷氣美錦千端光明白地溶溶春波鴉頭素足一片花飛虚空不着丹珠髻影紅氷淚痕𪠖寒高處手執鸞翎○幽倩繡帙殘絨粉蠧如雨一卷離騷秋燈背儿泠泠玉軫不着指彈鶴聲掠水四座無言雙筯啼紅憔悴憐卿天寒袖薄翠色生生○冨麗鏤瓊爲衣編珠作帳五彩行縢千絲歩幛粉碓脂田歲入百萬紅兒雪兒小名如願索纒頭錦坐軟脚筵舍外寒乞玉齒囅然○倜儻小袖秃巾聞聲卽起何事竈觚囁嚅耳語後堂肅客絲竹東廂錦衣指畫房師齋娘長柄短轅槍頭銀蠟若個男兒貽以巾幗○安詳小玉廉前阿婆萬福萬金家書嚼梅細讀鸞庚鳳甲人妙於仙西山寫韻銀字三千鏡卜吉祥流黃夜夜諄囑東風桃花待嫁○温柔獸炭香消熏籠夜半綠毫卷紓花酥欲旋蜃窓日影綠雪春融畫鸞衫子烟草茸茸棠睡春酣瞢騰未起斜枕紅蕤半衾粉雨○藴藉瓊園雅集談讌爲歡英英眉嫵促坐淸言一邸一壑一觴一詠花鳥禽魚把之靡盡危坐焚香湘簾半捲如聞琴聲如停畫管○名貴風塵不到翠華琅玕畫衣素面詳華可觀晉代𫒗媛有林下風音吐詞致簡要淸通玉山千尋璿源萬丈瑤艸琪花渺然天上○明慧五鳳然燈雙螭照鏡一卷波羅如來心印夜凉如水拜月階前喃喃鸚鵡妙舌靑蓮碧海靑天銀河高揭手繡靈飛三生宿業○嬌婉香喘微微午慵花睡風漾晴絲裊空仍墜半晌抬身腰肢無主釵溜枕邊阿侯索乳繡被一堆柔荑難舉約伴踏靑商量晴雨○靈巧心字香燒聞呼妙子五萬春花爛然在指碧玉連環懹中誰解骰子緋紅助郎奪彩隨娘宛轉櫻桃靑衣生防減福金錢買癡○秀媚短髮齊眉黛鬟仾軃小立憑肩幽蘭一朶嬌波流盻半額鴉黄喁喁花底故故偎郎荳䓻梢頭春風十五乳燕雛鶯有人憐汝○親切翦雪裁雪團圞如月安汝心頭金訶偎貼簸錢堂下耳鬓厮磨簾開竹動恐是哥哥一襪雙心肉兒成片葉底交花生香不斷○豐美額膩鵝黃膚凝熊白满口紅霞玉魚内熱銀屏金屋艷艷蘭湯藕彎難褪條脫一雙柳重垂烟梅肥壓雪簧煖笙淸竹不如肉○瘦削種斷腸花摘相思子兀坐燈前影薄於紙病榻苔靑淚痕瀉竹殘雨瀟瀟春寒到骨杜鵑月下緣慘紅愁濃　艷福他生再修○憨癡萬種温存十分擔待淺笑佯嗔東君無奈本來慧黠難得糊塗干卿底事小語低咕菩提眼裏梅子牙間捕風捉影作熱顚寒○慈善繡到鴛鴦生防翼折時囑小紅莫擰花蝨燕予歸來紅絲輕縈竹狸訓奴一旁垂涕經卷藥罏數竿修竹小注沉檀深深禮佛○豪縱五步一樓十步一閣萬金一筵千金一曲銀沙蛺蝶錦地鴛鴦春風顚倒三十六雙席上擗麟池邊鬥鴨散漫不收大千春色○輕盈翠盤中舞屏風上行如從畫裏喚下眞眞烟雨空濛凌波獨步花落鋪茵步塵無跡一葉墮空銀缸照几蘭秘椒塗對影而語○細密棘端之猴箔上之蠶璇閨夜織循環無端寸意丹心芙蓉語秘生怕春光垂楊漏洩抝絲作寸擣麝成塵天衣無縫是曰針神○端莊龍蟠鳳翥黼黻文章起居八座鸞聲瑲瑲百城畫像五岳眞形如何婢子敢學夫人碧桃之骨靑蓮之色欵靄慈雲圓靈寳月○淡雅梅花開後明月满林泛泛七絃彈罷無琴鴻雁不來之子獨往鬢影蕭疏麻姑小像素手溪邊攬不盈掬人耶蝶　蘧然夢覺○貞素太華峯頭紅蓮十丈古雪崖隂䜟塵難上班惠賢媛劉向烈女百代淸芬敢爲艷體風落桃花間以霜竹一卷國風頳顔羞讀○挑冶繡榻横陳破瓜年紀情思昏昏奈何滋味顧影生憐韶顔稚齒提金縷鞋低鬟嚙指飄烟抱月頰暈紅潮歡來十索客過三挑 
[蘇省撫轅抄]  
　　三月二十二日同知金彭禀知工程局委會勘寳山太倉塘工差通判鍾爕銷滬局差並奉札咨送松滬局差委王銘吉辭赴川沙催繳沙價銀兩差錢麟圖銷吳淞沙釣船捐局差劉富齡銷蘇捐落地分局差通判劉文澈崇海公幹回並奉委解京餉差縣丞劉錫祺禀知聞訃丁母憂○二十三日提舉銜試用縣丞徐士範浙江人禀到從九葉承福謝委署吳淞司巡檢事符蔭棠服满回省到○二十四日同知温世京服满回省到通判鍾爕辭赴松滬局差委知縣屈泰淸辭赴湖北採辦木植道庫陸銛　回常州差委 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年三月十五日京報全錄]  
　　宮門抄○旨四道前錄○將軍銘奏密陳各員才猷摺○又奏革員欠租淸完片○川督丁奏請旌奬片○又奏請仍照原保片○大臣誠奏爲請旨摺○三月十五日刑部都察院大理寺正黃旗值日無引見○禮王等春操覆命○逹冲阿松林預備召見○內閣奏泒驗放之大臣泒出靈中堂敬信祁世長王之翰○又奏泒稽查本章泒出銓林○都察院奏派稽查內務府之御史泒出榮桂札拉豐阿○召見軍機逹冲阿松林○○奴才銘安跪奏爲吉省差委尤爲得力各員現奉部議不准奏留謹臚列各該員才具猷爲恭摺密陳仰祈聖鑒事竊奴才自莅任以來將大股馬賊及時剿滅地方漸就肅淸隨卽整頓厘捐勸辦斗稅淸丈荒地收取押租籌畫添設民官講求吏治創辦一切就緒綦難幸蒙天恩准奴才變通舊例因地制宜一切規模始獲麤具是以前歲奏准添設廳縣三處上年復請在省垣添設道府及廳州各缺均已奏邀聖鑒在案其寍姓琿應設各缺現與督辦寍古塔等處事宜太僕寺卿吳大澂會同派員詳細查勘一俟禀報再行奏明辦理第新設各缺建置事宜係屬創始且政務之繁難地方之瘠苦不特與各省不同卽較奉省亦有區别奴才初必請准奏調奏留人員以供差委補用者其故有二一以吉省地處極邊苦寒特甚一經奏調揀發同不視爲畏途望風裹足卽蒙簡泒實缺人員來吉補用而人地生疏創辦之初深恐無從措手奏効爲難一以舊有同通數員積習旣久難與更新由各部院筆帖式例揀各員皆係初任吏治未諳一旦與商地方政務本非所知茫然失措故必於本省差委各員奏留補用者以事體之原委旣能周知地方之情形亦多熟習當可勝任愉快不致叢脞堪虞其詳細情形亦經歴年隨事奏陳已在聖明洞鑒之中毋庸煩瀆然而調員亦甚非易易矣計奴才五六年來陸續所調差委各員其不甚得力不敢遷就者遣撤業已過半得力癸留者止通判二員知縣一員佐雜各項數員而巳吉省籌餉維艱委員薪水無多僅敷餬口各該員均能不辭艱苦勤愼効力卽其勞績卓著奴才從未敢破恪邀恩所恃爲鼓舞人才者只此奏留補用一途耳良以名器當愼苟才堪任使與其加以進階於地方無補何如留省補用在該員旣沾寔惠於地方亦慶得人其道府兩項歴有賢員尙未奏留者亦未經設缺之故此數年來奴才因地因人酌量用舍之實在情形也自上年十月後吏部於吉省變通章程多有更定奏調奏留槪議停止新章所議甚嚴奴才雖艱窘萬分何敢妄有瀆陳致干咎戾惟奴才忝膺疆寄具有天良辦理地方責無旁貸現旣仰蒙恩旨准奴才添設民官講求治理諸事未集全局攸關非恃有勤明穩練熟悉情形任事必以實心論事必顧大局者數員則蕆事愈難而廢事甚易此又非一官一邑之廳縣各員所能勝任者矣查有差委道顧肇熙知府李金鏞自前年由直隸督臣李鴻章保奏奉旨發往來吉差委奴才札派該道總理荒務淸訟盜案各局事務兼充營務翼長該員宅心平正操守謹嚴且年富力强能耐勞苦到吉年餘於吏治民生刑名詞訟均能虚衷體察實力整飭凡地方添設大小各官規畫制度皆賴其一手經理實足綜核庶務懾服羣僚上年奏設道缺時已奉吏部新章故不敢妄有陳請然將來如有續設邊疆要缺該道熟悉地方情形襄理一切尤爲必不可少之員該知府經奴才會同吳大澂奏派琿春屯墾招撫等事該員樸誠勤懇深得民心於隣𫒗交涉事宜處置尤屬得體又查有知府用同知余濬隨奴才當差爲時最久歴經泒充文案翼長及各局務該員才明守潔幹練精勤尤能熟悉刑名通逹政體堪勝煩劇表率之任此三員皆奴才倚爲左右手者現在吏部新章甫定奏留則格於例遣撤則惜其才惟有臚列該員等才具猷爲上逹宸聽查顧肇熙係花翎三品銜直隷候補道李金鏞係花翎三品銜候選知府余濬係花翎分發省分試用同知補缺後以知府用應如何拔擢之處奴才不敢擅擬惟有仰求特旨恩施俾各該員艱苦從事之心必能益加淬勵而地方一切已辦未盡各事宜咸能依舊經理無須更變耽延再奴才亦免虧一簣之功貽譏强弩之末不致下干吏議上負天恩奴才不勝感激屏管迫切待　之至所有臚陳吉省差委尤爲得力各員才具猷爲各緣由是否有當有揣冒昧謹恭摺密奏伏乞皇太后皇上聖鑒謹奏請旨軍機大臣奉旨顧肇熙等均着准其留於吉林交銘安等差委嗣後遇有相當缺出並准該將軍等酌量奏請補用該部知道欽此○○銘安等片再奴才等前因刑部主事鄧文藻積欠租賦延不完納私墾地畝轇轕不清奏請飭催來吉追辦等因於光緒七年三月二十五日奉上諭銘安等奏職員欠租私墾延不到案請旨飭催一摺等因欽此欽遵在案查該職員拖欠積年租賦數逾三千餘千之多例應撤佃該員抗不到案正當淸厘地畆之際未便任令拖延業經札飭委員佐領彚寳珍等將鄧文藻原領及浮多地畞一律另行招佃旋准盛京將軍奉天府府井咨稽鄧文　　案　審未能解一　　准咨稱　革員在鐵嶺縣就近先後呈繳所欠吉林地租錢三千千等因當卽派員提取復據撤佃委員𪳊稱該革員應撤之地均己另行招佃其自蓋窩棚一處變價二百千備抵新舊欠租請核前來查鄧文藻拖欠積年租賦先後呈繳及變價俻抵均已淸完應撤地畞亦已招佃該革員應毋庸解吉除飭户司及荒務局分刖各歸地租放荒本案核辦造報並咨明盛京將軍奉天府尹查照外理合兩片具奏　乞聖鑒謹奏軍禨大臣奉旨知道了欽此○○丁寳樻片再查定例士民人等養恤孤貧其捐銀至千兩以上者請旨建坊給予樂善好施　樣由地方官給銀三十兩聽本家自行建坊等因兹據署官賓縣知縣于騰詳稱據該縣紳糧黃承煦等公禀縣屬會於嘉慶年間經紳糧捐置田産設立勵節堂凡守節婦女貧難自給者按月資給食費以昭激勸自是以來窮鄕僻壤咸知名節爲重矢志完貞者層見迭出而各額爲經費所限未能徧及當有候額多年不獲一補者兹查有原任工部右侍郎薛煥之孫同知銜分發湖南候補知縣薛師錫遵故父運同銜薛華坥遺命於光緒七年夏間慨捐銀三千兩置買本城舖房五間住宅一院又縣屬藍口池　 
及慶符縣鯉魚寺等處各水田一股均歸入勵節堂按年收租增添額數並捐木料於勵節堂左側建屋八間爲給發月費之所闔縣孀婦普沾實惠等語詳請　奬前來臣查湖南　補知縣薛師錫遵故父運同銜薛華垣遺訓捐銀三千兩置賈田產爲地方恤嫠勵節之用實屬樂善好施善承先志相應照例請旨准其爲故父薛華垣建坊刊刻樂善好施字樣以示旌揚除咨部外理合附片具陳伏乞聖鑒謹奏軍機犬臣奉旨着照所請該部知道欽此○○丁寳楨片再臣前次奏請將已保知府現任瀘州直隷州知州田秀栗上年保准以知府用之案歸於現任內候補光緖七年六月二十七日奉旨知道了欽此嗣准部咨知府固爲同知直隸州兩項應升之階惟並非一班不准復行攺奬等因伏思田秀栗業巳補授瀘州直隸州知州引見回任上年旣因剿平瞻對經駐藏大臣奏保以知府用奉旨允准例得升補知府不得謂之攺奬且由同知升補知府與直隷州知州升補知府同由正五品請升從四品品級相符毫無二致合無仰懇天恩俯准仍照該員前保以知府用之案遇有知府缺出由現任直隷州知州按班升補以昭公允出自聖裁是否有當理合附片具陳伏乞聖鑒訓示謹奏軍機大臣奉旨吏部議奏欽此○○奴才誠端謹跪奏爲奏聞請旨事竊查昌平州有明代陵寢一進紅椿方圓百十餘里仰蒙恩賜侯爵以奉春秋祭祀向例届期請旨前往致祭奴才伏讀光緒七年四月二十五日奉上諭户部奏查核明陵開　地畝於陵寢有碍請旨辦理一摺昌平州明代陵寢久經嚴禁侵佔地方官宜如何認眞稽察加意防護乃近來宮墻左右開墾地畝至數頃之多並巳侵佔明堂正路實屬不成事體着直隷總督順天府府尹查照户部此次所奏章程分别辦理其所墾地畝有在一百步以內者一槪騰出永遠封禁並責成該地方官隨時稽查不准再有墾種情事用副隆禮勝朝至意該部知道欽此仰見聖朝保護前代陵寢之至意今值春季致祭明代各陵寢畢奴才又見一百步以外者紅椿以內百十餘里均是開墾地尙有百餘頃並有偷砍樹株刨去樹根不勝其數相應奏明請旨由何年月日奉有明文種地砍伐樹株刨去樹根由何年月日報部升科其開墾種地砍去樹株刨去樹根與陵寢有碍情事奴才呈報有案地方官並不追究仍爲具文此等情形奴才再四思維倘隱忍不言將來失察之咎無辭可諉爲此謹具奏聞是否泒員查驗情形之處出自聖裁奴才不勝屏營之至伏乞皇太后皇上聖鑒謹奏請旨奉旨已錄 
 
