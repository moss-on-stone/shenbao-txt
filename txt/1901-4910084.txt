# 1901 - 129 - 4910084

 

Page 1

 
 
[延請天津牛莊采訪友人] [  申報館主人啓]  
拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[停考試後必須廣開學堂說]  
　　前者兩江總督劉峴莊制軍奏請將庚子恩科鄉試展至本年八月初八日與壬寅補行庚子正科鄉試歸倂舉行其會試則遞推至次年俾於恤士節費兩有裨益業已欽奉硃批著照所請矣旣而議和條目中又有閙教省分請停止大小考試五年之說雖東南各省教案已結别無滋事之端自不在停試之列而全權大臣李傅相則以事非一例或恐與政體有妨爰奏請將各省試事一律停止兩江督憲劉峴帥亦以爲然當卽封章入告刻已奉旨允行外問雖未見綸綍昭宣然事係得諸官塲未必同子虛烏有愚竊謂停試一事其利約有數端時文試轄之無益於世固夫人能言之矣今新政雖見萌芽而科舉究未更變倘仍循例考試不過多收若干空疏無用之入才與國事果何裨益卽使朝廷銳意整頓立改舊章然士子惑溺於俗學者多留心於經濟者少倉卒就試仍惟乞靈於坊間所售時務諸書東竄西抄藉圖徼倖揆之國家求才之意毋乃大相逕庭此其宜停之故一也國家府庫空虛至今日而已極轉瞬和議成後釐金關稅旣已抵制賠欵授其權於外人而各省應需欵項仍難節省行見左支右絀挹注益覺爲難倘再舉辦科塲則以每省用銀十萬計之每開一科須耗銀一百數十萬國家財力有限何堪再耗此巨金此其宜停之故二也議和條目中所載閙教各省　須停試者雖止有山西直隸浙江等數十州縣其餘均不在其内然當舉行考試之時使此數十州縣之生童獨抱向隅絶其登進之路揆諸情勢未免偏枯且恐相形之下因羡生妬因妬生恨益將仇視外人而釁端由兹而起觀夫浙學按臨紹郡時因諸曁教案未結意欲將試事暫停而彼處生童聲勢洶洶幾致激成事變之此推之則將來各省考試之際未必不因彼此歧視滋生事端故毋寍一視同仁不加區别此其宜停之故三也有此數端故李傅相與劉制軍决意奏請朝廷將試事一概停止老成謀國用意良深或謂目今國家需才甚急考試旣停則士皆伏匿草茅果用何術以綢羅賢俊倘欲乘此停試之際俾各士子究心經濟有用之學期於數年後蓄成魁偉宏通之器以備朝廷之博採旁搜意非不良計非不善然士無論賢不肖必賴朝廷歆之以名動之以利始能刻厲奮發以求識拔於風塵今試事旣停而又無他途以廣其登進吾恐不肖者旣頽廢自甘賢者亦未免心懷觀望竊意三五年後時文試帖固已久而漸忘而所謂經濟有用之學亦將研究無人同付於渺茫不可知之數曾是國家當振興庶政之時而於培植人才轉視爲緩圖聽其日就銷鑠乎故愚謂時至今日考試固不妨停止而學堂則必須廣開誠能於此時就各府州縣開設大小學堂選擇聰明俊偉之士肄業其中課以公法約章天文地輿以及格致製造之學詳定課程分别年限凡學成者由郡縣申送京師試以能否分别差等予以出身如此則有志之士自蔚然振興而國家不患無可用之才矣又何必於科舉之停與否齗齗然以此爲輕重哉 
[本館接奉電音]  
　　昨日午後西安行在飛電傳來上諭一道敬謹譯登○三月二十七日行在内閣抄奉上諭孫家鼐著調補吏部尚書禮部尚書著徐郙調補欽此 
[議和喜電]  
　　南昌采訪友人云本月二十二日江西巡撫李勉林中丞接京都來電内開和議告成賠欵四百二十兆尅日立約等因當卽傳知司道及府縣營汛各官各官皆喜形溢眉梢額手相賀 
[美國撤兵續志]  
　　前日本報紀美國兵隊定於本月二十二日撤退云云兹得京師訪事人來信云現聞西人傳述美兵撤退之期尚須略緩數日美景擬將暫管地界交與德人管理里巷謠傳謂德人接管後須挨戸搜查以致人心皇皇相約遷徙日前五城察院出示禁止幷嚴拿造謡惑衆之人旋又發出六言告示曰德國撥兵移駐一切舊章無更兵官再三告誡紀律倍見嚴明勇局認眞緝捕員紳聯絡洋兵諸事預商恊妥交涉平易近情官紳依然安處商賈照舊營生爾民萬弗疑慮從此閭巷無驚匪徒造作謠言按律拿辦不輕其各懍遵毋違本院言在必行 
[月選仍停]  
　　京師訪事人云吏部月選自去年六月迄今停止未辦月前各堂憲擬奏請自三月十一日起將去年七月之缺開選仍分雙單月各截各缺候選各員遂於三月朔日紛紛赴部投供現聞此事尚須與行在吏部會議故又出示暫停矣 
[議抽丁稅]  
　　武昌訪事友人云湖廣總督張香濤制軍近奉行在電傳上諭知朝廷講求新政力圖自强現已設立政務處特派王大臣督同辦理幷飭制軍與兩江總督劉峴莊制軍遙爲參預以期變通盡善等因目下時局艱難理財尤爲要政况和議已成賠欵甚鉅必須預爲籌畫庶免支絀之虞爰諭令司道各官悉心籌議如有理財善策務各直抒所見以備采擇施行連日詣督轅遞條陳者甚多惟湖北藩司瞿賡甫方伯湖北督糧道凌晴霄觀察皆以抽收丁口稅爲言制軍深爲嘉許擬卽奏請降旨試行惟方伯所請係按常年抽收每年每人祗捐錢三十文觀察條陳則每人捐銀一兩只捐一次後不爲例兩說各有不同尚須詳加考核以期折衷至當刻已電商峴帥酌度辦理矣 
[保薦人才]  
　　武昌訪事友人云湖廣總督張香帥近接行在政府來電内開時局艱難需才孔亟朝廷講求新政尤需佐理之人如有心地純正諳習時務堪膺重任者務卽密疏保薦以備任使等因旋查得現任湖北藩司瞿賡甫方伯才猷卓著爲守兼優曾任江漢關監督有年辦理交涉事宜諸臻妥洽深爲中外人民悅服因卽專摺密 
 
 

Page 2

 
 
保請旨破格擢用以濟時艱是亦古大臣以人事君之至意也 
[示敦睦誼]  
　　去歲直隸拳匪之亂生靈塗炭中外震驚近始和誼重敦棄仇修好而地方百姓猶不免疑懼交幷直隸分巡天津河間等處地方河務兵備道張觀察因於日前出示曉諭曰照得上年拳匪肇亂順直悉被蔓延始則託名仇教不害良善嗣竟行同叛逆挾制君上荼毒百姓開罪列邦而教民之遭焚殺尤爲慘苦旋經朝廷特派全權王大臣與各國全權大臣聲明當日起事之由詳告拳匪逼迫之苦停戰議和共剿逆匪現在庇拳首要業已明示罪譴兇惡股匪全經中外剿除所有被毁教堂被害教民人亡家破困苦堪憐疉奉欽差大臣直隸閣爵督部堂李札飭詳查賠撫弗令失所本道新蒙恩命巡視津河凡屬民教均爲赤子急思早定賠撫各安生業現同大法國天主教主教大英國耶蘇教牧師悉心妥議秉公酌訂開列條目立約簽字使各屬官紳按戸會勘照約賠撫惟案重欵鉅抄變首要逆産重罰脅從　兩猶恐不敷償欵用特出示曉諭自示之後凡我安分良善皆宜共體時艱深憫教民遭此慘劫一體遵示捐助不得抗阻所有被害教民亦當格外見諒睹兹鄉鄰受累自應照約定數切勿吹求至於焚教正犯主謀首要自當按例拿辦决不姑容教民定案後亦宜謹守教規恪遵法令不許尋仇報復無故訛詐自今日明示之後不問民教如再敢有持械搶勒均照土匪例派兵捕拿盡法懲辦本道忝爲民上無論民教一視同仁深願自此復敦和睦互相保護共享承平之福萬一不肖之輩玩法違章亦惟有秉公執法無偏無縱而已其各凛遵毋違特示 
[浙江教案章程]  
　　去年浙江各府縣閙教之案迭起環生近由大吏與教士議訂章程俾得言歸于好徐家匯匯報備錄其詞曰一諸曁縣倪望重旣經撤任毋庸再議惟戴恊戎縱兵拿教貽誤大局應以遊擊降補前任海門遊擊劉賢斌與匪同謀嫉教如仇應革職永不開復前温州洋務委員郭鍾岳仇視教堂玩誤教案應於本省　不叙用又玉環㕔某樂淸縣某桐廬縣沈宗疄並現任黄巖縣韓令均縱匪滋擾玩誤教案應一倂撤任又衢郡周守備縱匪閙教致肇巨禍應革職議處一温處二府舊案未結者應由省派委尅日前往會同教士查辦淸結其紹台衢三府新舊教案亦一倂派委會同教士查辦一本省各屬新舊閙教匪犯不勝屈指若皆加以懲辦似屬太繁應由各處教士審量情形　要者另行開送各該地方官應行照准辦理一賠卹焚毁各屬教堂教民家共計銀十八萬兩正按照口議分三期淸交第一期六萬兩限本年正月底交第二期六萬兩限四月底交第三期六萬兩限十月底交清不得拖延再衢郡教堂被燬其地復遭污瀆已不堪用應著地方官商同教士另擇净地調換一去年教堂教民遭害特甚應由撫憲出示格外保護發各府縣張貼其經滋事各教堂日後開堂之日由撫憲札令各地方官體面保護仍諭就地紳董認保無事再按照口議於省垣上城地方合宜之處置給地十畝正又定海西門内撥給所有營地一塊以充教堂善舉又各屬教堂教民所被搶燬之文書契劵及被霸佔之田地山蕩應一倂追還補給大法國浙江全省總教主趙押大淸國署理按察使總辦洋務局許押撫轅洋務委員候選同知洪押撫轅洋務委員江蘇候補通判萬押 
[贑省貸銀]  
　　南昌采訪友人云江西藩司張筱船方伯因各屬閙教之案賠償撫卹約需八十萬金庫藏久虛急切殊難籌措爰照會教務公所紳士貸自洋人頃已議定借銀一百萬兩分期付還禀明撫憲李勉林中丞奏咨立案似此變通辦理上不累官中不累紳下不累民誠一舉而三善備焉 
[轉運紀聞]  
　　漢口訪事人云近日襄河水勢暴漲三丈有餘糧船一律暢行不似去冬膠滯舊存漕米運入西安者已有十二萬石之多尚餘八萬石有奇現存荆紫關轉運分局 
[自新有路]  
　　揚州訪事人云瓜洲六七濠等處邇來淸紅會匪開堂散票煽惑鄉愚兩江總督兼南洋通商大臣劉峴莊制軍訪聞立卽出示剴切曉諭略謂果能改悔准赴新勝等營具呈悔過切結許以自新日前復飛電至揚飭新勝虎字營管帶任君春山迅卽來省面詢一切事宜任君遵卽束裝前往 
[票匪成擒]  
　　漢口訪事人云有胡佑之者康逆羽黨富有票匪也匿跡盔頭巷某湘妓家引類呼朋濳謀起事近爲某營勇丁查悉密往擒獲押解夏口廳署聽候訊供 
[票匪正法]  
　　揚州訪事人云日前揚城各當道奉上游電飭訪拿各項會匪旋由武衞楚軍某哨弁在仙女鎭緝獲富有票匪二名解至五臺山大營禀由統領李軍門研訊二匪直供不諱並在身畔搜出票據等物遂飭卽明正典刑或謂二匪前在左軍當勇嗣因潰散無歸甘心從逆今遭顯戮亦可謂自取之咎矣 
[防患未然]  
　　漢口訪事人云湖廣督憲張香濤制軍前接兩江督憲劉峴莊制軍來電謂有康逆黨羽濳來漢　圖謀不軌請卽嚴密查拿云云因面諭文武各官嚴行防範並電飭江安營謝友鵠軍門整頓江防以弭隱患 
[示期試士]  
　　松江訪事友人云日前府尊余石蓀太守接奉江蘇提督學政李大宗師札文定於四月十四日取齊闔屬文武生童舉行歳試等因遵卽札知各縣行將一體出示曉諭周知矣 
[射以觀德]  
　　松江訪事友人云府尊余石蓀太守示期四月二十四日考試七縣武童騎射天甫黎明卽排齊儀仗至東校塲箭道會同中營張華垣叅戎升座隨由兵房吏齎呈册籍以次點名諸童彎弓躍馬各奏爾能自朝至於日中昃始告蕆是日也天朗氣淸惠風和暢四鄉士女結伴來觀迨太守回署復牌示二十五日校閱華奉婁金四縣武童步箭二十六日校閱上南靑三縣武童步箭二十七日校閱華奉婁金四縣武童技勇二十八日校閱上南靑三縣武童技勇 
[漢皋命案]  
　　漢口訪事人云關聖祠左近裝池店主游姓與某甲同狎一妓梅子含酸各懷妬意以致互起爭端某日糾集黨羽持械鬥毆兩軍相見之餘各斃其一旋由屍親繕禀控諸夏口廳署廳尊陳少石司馬立卽委員蒞騐幷將游姓及甲拘案訊懲 
[新茶到漢]  
　　漢口訪事人云暮春時節茶市初興日來兩湖各處所産紅茶次第運至漢口經業此者將茶樣送請西商品評優劣大約數日内可望開盤矣 
[鄂垣火警]  
　　武昌訪事友人云水月二十日之夜保安門外玅蓮菴後街某姓家不戒於火頃刻間延燒草屋二楹幸經城外各善堂水龍風馳而至吸水狂噴得卽烟消火滅 
[鶴樓笛韻]  
　　武昌訪事友人云湖廣總督張香濤制軍以目下省垣雖廣開馬路而忠孝門一帶偏僻處尚未議及以致東洋車不能行駛未免憾抱向隅爰籌撥鉅資派員雇工修理俾與賓陽門外馬路接連現已從事工作不日當可告成矣○連日天氣燥熱異常居人易袷而單猶覺涔涔汗下督憲張香濤制軍示期本月二十日換戴凉帽亦順時布政之意也○江夏縣陳介菴大令考試文童業經竣事隨示期本月二十四日在閱馬廠考試武童○連日武漢等處謠傳會匪蠢動居民咸有戒心寢不安枕署按察司扎鳳池廉訪聞之諭令保甲總局嚴辦保甲挨戸稽查以免奸人溷跡亦防患未然之良法也 
[鳩水客譚]  
　　蕪湖訪事人云沿江一帶向係叢葬之所白楊衰草骸骨縱横徽寗池太廣兵備道吳季卿觀察見之不覺惻然於心委員 
 
 

Page 3

 
 
勸令紳商鋪戸共捐銀五百兩一一爲之掩埋是亦好行其德者也○江干上下划船甚多每當夜靜更深猶有人中流喚渡蕪湖縣陳雲湘大令恐有匪人混雜其間爰卽出示嚴禁亦杜漸防微之道也○前有吳胡氏者因誘匿城内汪紳家使俾控經保甲總巡袁二尹派勇至知州　　　解蕪湖縣請懲邑尊陳雲湘大令飭卽掌頰千餘下押令游街示衆○蕪關辦事　人郭某離家已久遽興故土之思本月初九日乘太古公司某輪船赴申遄回本國瀕行時關上同事諸君咸往　　恭送○内河上通徽甯頗爲淺隘非山洪大至不利遄行邇者大雨兼旬河水盛漲竹木各排銜尾而下榜人中流容與來往自如亦　遷有無者之好消息也 
[上海官塲紀事]  
　　昨日　　滬軍營統帶龍葆珊遊戎因有要公命駕至上海縣署拜會縣主汪瑤庭大令大令延入花廳茗談良久而别○昨日午前蘇松太兵　　兼江海關監督袁海觀觀察命駕出西門至徐家匯南洋公學拜會教習洋員福開森君晤談要公至午後始呵殿回轅 
[賢吏科]  
　　昨日午後上海縣汪瑤庭大令飭傳闔邑四鄉各圖地保至縣諭以目下方徵收上忙條銀須催令各戸從速完納無稍違延以急　　而重國課 
[召領屍棺]  
　　本月十二日本邑英租界東新橋沿河福興小客棧内有一不知姓名之人投宿旋卽吞烟斃命當經二十五保二圖地保泉投上海縣署報請相騐縣主汪瑶庭大令准之立卽鳴騶而往騐得其人委係吞烟身死並無他故查無屍屬諭令棺殮標封交地保暫厝義塚迄今尚無屍親認領因於昨日出示曉諭略謂示仰軍民諸色人等知悉爾等家中如有人出外不歸者務卽查明後開屍身年貌衣服相符許卽禀明具領計開已死無名男子年約二十餘歲身中面黄身穿藍布短衫花絨布襯衫藍布夾褲白布襪元色羽縀鞋白洋布手巾包一個内有錢數十文 
[雉巢遺火]  
　　前晚二點鐘時英租界四馬路平望街第六十四號門牌流妓陳桂鳳家潑翻燈内火油毒燄熊熊延及蚊帳幾致禍兆燎原幸衆龜奴竭力施救火遂漸熄否則牆花路柳恐已摧折無遺矣險哉 
[七續張季直殿撰謇變法平議]  
　　一淸監獄律於獄囚防弊至矣應禁而不禁罪止杖六十故禁者罪起杖八十重至於絞衣糧有專條凌虐得舉告倉鋪所店私押輕罪指叅嚴辦立法如是其密而猶有班房私押差役私刑寒暑疾疫瘐死日積則輕重罪囚不盡分而獄室穢迫所致也西國於監獄制度至整且詳所以爲瘐死備無微不至日本有禁錮塲拘留所以處輕罪皆良法之可采者中國惟刑部有杖不收禁之法外省州縣拖累干連店所侵虐甚於監獄平人苦累甚於罪犯言之痛心近湖北大修監房嚴禁私押用意至善宜以其事行各省各令設法淸理一行訟稅周禮司宼聽訟必先令兩造入束矢鈞金於朝三日然後聽之欲致訟而必得三十斤之金一不直而金没於官矣當其時必有一本不直者得罪之輕重尚待判决之後而此三十斤之金則在罪外而特爲取信之質說經者以爲是先王愛民不輕受訟而致民於刑之道也日本仿西例律師設代言人復易其名爲辯護士其人皆高等學堂法科畢業之人經司法者試給執照而許充之日須納金十圓每年更納照稅非違有罰其涉訟者告訴狀答辯書證憑抄冩本必購用商賣官造罫紙不用者官不受理紙視事類分色金穀之事自金不滿十圓米不滿五石至金千圓米五百石以上者用黄若黄緑若橙黄若緑若黑人類之事用靑土地家屋之事用紫雜事用紅文告用赭其稅自五釐至五錢不等堂判所用亦依類分色凡原被告人自用及傳喚狀堂判所用罫紙並由理屈者償稅案結三日與裁判費俱納票有不經官許而賣者罰百倍買者半之此有周禮遺意今各府州縣之聽訟也無此事也然而民有一訟則有代書之費有號錢之費有傳呈之費亦號錢也告期每號一條六圓傳呈則視事大小加二三條號不等有經承之費有拘提之費有號單之費有鋪堂之費有和息之費有酬謝酒食之費官不得贓民猶不甚怨若明定以稅而取其裁判之費不旣勝於以國家行法之事爲丁役受賕之符乎而况於有說乎凡工部之事四一開工藝院兼博覽所攷工之事三代所重攻木攻金刮摩搏埴守之世以名官皆後世所謂匠藝也中國庶而不富厚民生者工且尤切於商日本以商業抗歐洲輸出數驟贏皆製造品不願以生貨供歐廠也以生貨與人而我失工之利以熟貨與人而我得分人之利然無學堂則工藝固無由以致精各國之言工學者新理日出若土木工若機械工若冶金之工採礦之工化學雜料之工材料構造之工日本學科並有專書大學院有工料特設有工業學校技手學校考取中學堂小學堂學生充之宜於沿江沿海省會各通商大埠仿設數處以興製造而博覽會尤有益於工良楛並陳生競心新奇多見生巧思凡通商大都如蘇杭川粤製器恒優於他省由其見之博也江鄂已設商務局宜令鼓舞商人於各業公會欵内量集專欵設博覽所卽在工藝學堂外院以爲勸工之助若漆器若磁器若銅器若雕琢器若文玩服用器若竹貨若皮貨各省各有良工會萃羅陳最精良者給以賞牌或設法助其銷路生料便而手藝拙者入工藝學堂教之洋貨暢銷品尤宜多備以便仿造日本新政植基工商工尤商之源矣一行補助法廣助力機機器之助力多方各省仿行製造所用者皆資火力火力之機必用引擎汽爐購價旣昂造廠尤費自非通都大埠商力殷盛不易措辦日本民間用風力水力電力以製造就地生貨者頗多江西福建水碓水磨亦復不少自江以北絶無此事不知近山之所懸泉注瀑水能生電利用最宏平水之鄉亦可因形勢用重力以高下之美國風車農家習用中國變通舊法卽可仿行成本不多集資尚易自臺灣割棄以來糖與樟腦價日踊貴而洋麫洋鹽灌入漸盛自非就各府州縣物産相宜之處多設風水電助力機器不足利民用而挽外溢之資今如各府州縣特設農商官則其事是其專責可各因地制宜勸工興事然距江海較遠之地風氣未開富人畏官低首縮屋提倡保護宜責於官設力有不足卽宜官爲補助酌定分數爲立章程此項遇事補助之資卽在每年豫計之内或於創辦之始量免收稅寛其經營之力卽所以爲募勸之方西人商政有出公欵以助製造家之法日本補助營業貲本列於歲出表以爲度支之常經彼各國君臣上下力圖富强理財致富之書汗牛充棟豈不知聽民自便而收其辛苦所得之餘以爲利哉孟子曰春省耕而補不足秋省斂而助不給老子欲固取之必先予之誠明乎取也一勸集礦路公司天下曷爲而治乎通則治公則治曷爲通工商之運政法之行豐凶之相劑征守之相足斯通矣是路之事也曷爲公取所藏以應人甚相需之求則同其似不便者而公聚所藏以治我應治之事與資我轉相益之利則同其至便者而公是礦之事也然則曷爲而亂亂生於治求治而無方斯亂矣礦路之亂一在墳墓一在廬舍廬舍妨路優給遷資一縣數十家而已開礦關礙風水動合一縣開於此而彼不開者以爲行將及我而人人自危人人有自危之心則必危我而事且敗然則曷爲已之曰合曰分合以力言而分以序言以各府州縣豫計之法明告天下而示以某事應納於官者若干某事供地方支辦者若干出於賦稅若干又示以礦之利路之利俾民咸曉然於一府州縣出入之數有業者圖發其藏以减其力之所應出無業者圖人之發其藏而增其力之所應入斯合矣合則必立公司而民智之待人而開也各省量各府州縣礦産最旺便利無礙之區先立一官局延訂礦師先開以爲倡聽紳民附股辦事兼用官紳而明定官民資本辦事界限之章程隨局立礦學堂教本地文理淸順之子弟有願集公司另開者官爲勘明給以準照予以公司礦山法律使遵守之分畢業學生試辦公司至五萬兩以上者分别給奬鐵路則大幹而外官不能盡開民間商賈之轉運車騾之生計不有馬路終不靈通幷應勸集公司聽民自辦有願開者報官勘明利益所在給予准照就地延訂工師立路工學堂爲逐漸推廣之用是爲合民智不能遽開也有專管官以司之有議員以聯之有學堂以化之有警察以通之有章程以便之而又爲之酌量情形定年限以次第之是爲分能合而分庶其通乎抑豈不愈於外人之攘據乎此議仍未畢明日續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[家丁不法續聞]  
　　松江訪事友人云前報紀府署家丁某甲恣行不法一事兹悉甲所眷者係府署東偏某乙之女年將瓜破姿首可人被甲多方挑逗早己心許目成是日正在互相調笑間對門刻工周玉林目擊情形忿不能平尾之而入甲大怒起與爭毆致肇此禍或謂甲姓龔素爲府尊余石蓀太守之嗣君信任故敢如此横行則非執筆人所敢知也 
[烟館標封]  
　　鎭江訪事人云常鎭通海道長久山觀察札飭保甲局及水陸總巡各員舉辦夏防頗極嚴密每夜帶領弁勇親往各處巡查本月二十二日之夜巡至銀山閂左近以某烟館人聲嘈雜頗覺可疑因飭將烟館主某甲拘送保甲總局訊辦並將房屋發封是亦懲一儆百防微杜漸之意也 
[禾郡官塲紀事]  
　　嘉興訪事友人云本月十七日新任浙江平湖縣陳大令由杭省來禾趨詣府轅禀到並往各衙閂拜會少選各官卽以禮報謁大令隨於翌日解維就道○嘉乍恊章恊戎於本月二十二日戌時因病出缺二十三日稟報到禾由府尊劉太守申詳撫憲請卽委員權攝篆務 
[公廨停訊]  
　　昨日禮拜四爲法界公廨訊案之期適逢天主教中舉行瞻禮法總領事署繙譯官費君無暇到堂先期飭人禀知讞員杜枝園大令並咨照捕房暫停訊案 
[移提竊犯]  
　　本年正月磚瓦公司司事邵榮春雇海閂廳屬大洪鎭人王寳郎執御至本月某日忽竊取鈔票洋銀三百餘元偕其父逃回故里事爲邵查知急向薦保人根究一面投法界公堂禀求關提訊究昨日讞員杜枝園大令繕就公文飭包探齎送海閂廳署請派差恊同將王父子一倂提回以便訊追給領 
[瓦匠墜樓]  
　　浦東人陳金甫在量口公和祥碼頭某作塲内爲泥水匠昨日午前登樓工作偶不留心從高墮下血流被體昏不知人旋經同事諸人雇車送至同仁醫院求治醫生騐得傷勢甚重恐難保無性命之虞也 
[上海縣署瑣案]  
　　奚文蘭控奚桂泉私贖田單前晚縣主汪瑤庭大令升堂研訊文蘭供稱有祖遺墳田八畝前因正用抵押族人奚茂東處今被桂泉私贖三畝爲此控請訊追地保羅安濤圖董唐達夫中證董士明族長奚見揚所供與文蘭相同奚桂泉供稱前者叔父去世時囑見揚將田分給小的迨後非但不給竟被文蘭押去小的是以備價贖回求恩鑒察奚茂東所供與桂泉相同大令判提三畝歸族長管理爲祭掃之需惟兩造各有不合命各責二百板奚茂東辦事不善心存偏袒亦責二百板茂東嘵嘵伸辯大令命再掌頰二百下各具遵斷切結桂泉堅不遵斷遂著押候復訊○周雪春控顧遇山圖賴往來銀兩前晚經汪大令提訊周供光緒二十三年買顧米若干付過洋銀二百八十元米未交出又被借貸若干及往來各項除收尚欠洋銀四百餘元幷被行夥王務生侵用客帳二百餘元夏源祥虧欠一百餘元一倂求追顧遇山供稱小的並不欠周洋銀王務生供初與周雪春合股開行後因生意淸淡以致虧折並不侵吞夏源祥供小的在行爲夥周欲悔前言扣除薪水小的不允致被控案大令著周速將歴年帳簿呈候提訊夏源祥無干省釋 
[上海巡局紀事]  
　　日前浦江中駁船戸姚大毛承裝南市餘大行荳油若干簍至某處交卸中途逐簍竊取少許售與老白渡某豆腐店得洋銀十四元五角事爲行中執事人某甲訪知投保甲總巡局呈控總巡朱森庭明府准詞提姚訊明昨日飭差帶往十六鋪中局令局員派勇吊贓解案訊究○前日某沙船舵工卡禎祥許蓉芳向船主丁忻齋索取工資以致齟齬旋互扭至十六鋪巡防中局禀控局員黄衡堂二尹研訊之下飭地甲帶去理處明白禀覆核奪○日前本邑南市公義馬頭三茂南貨店被賊竊去銀錢器物旋由店主報請二十三七鋪巡防局員盛雨村二尹親臨勘騐比捕勒緝迄今尚未破獲店主因於昨日投保甲總巡局廪請嚴追總巡朱明府飭知二尹赶緊限捕嚴緝毋許玩延○前晚二十三七鋪巡防局員盛雨村二尹親率勇丁差役密往各叚巡查巡至小南閂外大街見一人徘徊某姓家閂前因飭提至輿前笞責二十板以示薄懲 
[南市捕房紀事]  
　　蕩婦宋王氏賃居滬南增祥碼頭畔初與駁船戸張葆楚私識比翼鶼鶼情同伉儷旣而喜新厭故又與張之同業翁長桂有染日前被張訪悉扭翁至新馬路某茶肆與之理論某號巡街捕知之一倂拘入捕房捕頭詰知事甚猥瑣命地甲帶出調處○前日龔百餘徐阿滿錢阿松在南市某酒肆聚飲酩酊之餘至馬路中肆行滋閙某號巡街捕見之一倂拘入捕房捕頭令押候酒醒再核旋由木商公所董事某甲至捕房具保得以從寛釋出○前晚南市萬聚碼頭元吉泰米行被梁上君子猱升屋上縋入室中竊去衣服若干件翌晨行主開具失單投捕房請緝捕頭允之○前日傍晚時南市集水馬頭魚船戸某甲與崇明船戸某乙因爭泊船互相毆擊十九號巡街捕聞聲而至將甲乙及某丙一倂拘入捕房捕頭令押候解送馬路工程局禀請總辦葉孟紀司馬訊斷 
[英美租界公廨紀事]  
　　瀏河小孩朱阿三隨其母某氏傭于滬上某姓家藉資餬口前日偶出遊玩忘却歸途躑躅馬路中嚶嚶啜泣某號巡街捕見之恐入匪人之手送至公廨禀請安揷讞員張柄樞司馬著交官媒暫行看管聽候其母認領○蔡周氏扭張章氏至公廨訴稱此婦將女兒寳林賣與小婦人旋被誘令捲逃偵尋無著請卽訊追司馬諭令補具禀詞呈候訊核○邵應宗控徐文玉借銀不還昨日司馬飭差提徐至廨押候訊追 
[英租界捕房紀事]  
　　積賊黄芝珊陸續至廣東路東來陞等小客棧内竊取絨布衣服若干件經包探張寳成胡瑞龍拘入捕房捕頭令押候解送公堂禀請讞員張柄樞司馬訊辦○前日某姓收租人楊裕亭至浙江路徐胡氏家收取屋租致相口角經五百九十號巡街捕拘入捕房捕頭以事關錢債令自投英美租界公堂控告○前晚日本人某甲行經四馬路突被張少餘所曳東洋車撞倒毁壞衣服以致互相爭執經一百四十三號巡街印捕將張拘入捕房捕頭詰知甲不欲多事向張申斥一番從寛開釋 
[法租界捕房紀事]  
　　法界各店鋪黏貼招紙須送請捕頭蓋戳照章納捐昨日有某甲者貿然從事包深以其違犯定章拘入捕房捕頭命押候解送公堂禀請讞員杜枝園大令究罰○前晚甯波人某甲冐充捕頭處馬夫强至新街某花烟館宿娼洎天明不名一錢揚長而去鴇怒扭送捕房捕頭命押候解送公堂禀請究辦 
[美租界捕房紀事]  
　　甬人李阿生携其眷屬僑居裏虹口漢璧禮路昨日係嫁女之期貿然燃放暴竹六百二十六號巡街華捕喝阻不依因卽扭入捕房捕頭令押候解送公堂禀請讞員張柄樞司馬訊辦○甬人戚友康前與其友某甲在西華德路股開耕盛米店後因貿易淸淡將股本取去近忽僞繕股單倩某西人至店索擾甲不允致被毆傷心不能甘奔赴捕房聲訴捕頭告以行凶者旣係西人應投該管領事署具控○昨晨小竊周阿榮掩入西華德路某西人家竊取花盆一枚旋被包探石金榮查獲連贓解入捕房捕頭令押候解送公堂禀請懲辦 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　吏部尚書臣宗室敬信等謹奏爲遵旨議奏事内閣抄出調任陜甘總督前陜西巡撫魏光震奏稱永昌縣知縣阮士惠丁憂遺缺係三項要缺政務殷繁非老成幹練之員不足以資治理現任簡缺各員均與此缺不甚相宜查有候補知縣黄家模練習吏治堪膺繁劇仰懇天恩准以黄家模補授永昌縣知縣實於地方有裨等因光緒二十六年七月初五日奉硃批吏部議奏欽此欽遵抄出到部查定例各省知縣應調缺出俱令於現任人員揀選調補如無合例堪調之員准以例准請補之候補並進士卽用人員酌補等語今永昌縣知縣阮士惠丁憂遺缺係衝繁疲應調要缺例應在外揀選調補兹據該督奏稱現任各員均與此缺不甚相宜請以候補知縣黄家模補授欽奉硃批交臣部議奏臣等查黄家模浙江監生由前任甘肅玉門縣要缺知縣丁憂開缺服滿起服呈請分發甘肅原省歸候補知縣班内補用於光緒二十四年十二月十三日到省核與請補之例相符相應奏明請旨准甘肅候補知縣黄家模補授永昌縣知縣銜缺相當毋庸送部引見謹將臣等遵旨議奏緣由繕摺具奏伏乞皇太后皇上聖鑒再此摺前因軍務倥傯未及覆奏今和議已定是以具奏稍遲合倂聲明謹奏奉硃批依議欽此 
記名總兵署理河南河北鎭總兵奴才李南華跪奏爲恭報奴才接署河北鎭篆務日期叩謝天恩仰祈聖鑒事竊奴才在彰德府防所接奉河南撫臣于蔭霖行知以河北鎭總兵員缺奏委奴才署理等因遵卽由彰德南行於光緒二十七年正月十五日馳抵衞輝府據鎭標中軍游擊仝輔宸將鎭守河南河北等處總兵官關防一顆由懷慶府城齎送前來當經恭設香案西向叩頭謝恩祗領任事伏念奴才皖省武夫淮軍舊部從戎潁上轉戰秦中自慙百戰餘生未稱干城之選疉荷九重上賞特書專閫之名兹承覈調於中州旋握兵符於河朔查河北左趙右晉員山帶河地控中權古稱重鎭兹值鑾輿之西幸尤資鎖鑰於北門舉凡謹守邊防鼓厲士氣督勇營以資保衞聯客軍以助聲援均爲切要之圖更非尋常可比奴才撫躬循省彌切慙惶惟有殫竭血誠剗除積習考核軍政整頓營規秉節制於撫臣資指臂於僚佐斷不敢以暫時攝篆稍涉因循以冀仰酬高厚鴻施於萬一所有奴才欽感下忱並接署篆務日期繕摺叩謝天恩伏乞皇太后皇上聖鑒謹奏奉硃批知道了欽此 
吏部尚書臣宗室敬信等謹奏爲遵旨議奏事内閣抄出四川總督奎俊奏稱廣元縣知縣宋萬選另補開缺係衝繁難要缺例應揀員請補該縣界連秦隴地當衝要非能耐勞苦之員不足以資治理在於通省現任知縣内逐加遴選查有汶川縣知縣錢菁奮發有爲實心任事以之調補廣元縣知縣實堪務任仰懇天恩俯念員缺緊要准以汶川縣知縣錢菁調補廣元縣知縣於地方有裨所遺汶川縣知縣缺應請扣留外補等因光緒二十六年五月二十九日奉硃批吏部議奏欽此欽遵抄出到部查定例州縣應調缺出俱令於現任人員内揀選調補又調補州縣以上官員必歴俸三年以上方准揀選題調試俸期滿應覈計出缺日期在該員試俸期滿以後卽行議准各等語今廣元縣知縣宋萬選另補遺缺於光緒二十五年十二月十八日奉旨坐第五日行文按四川省照限八十日减半計算應扣至二十六年二月初二日接到部文之日作爲開缺日期歸二月分截缺係衝繁難調要缺應在外揀調兹據該督奏請以汶川縣知縣錢菁調補欽奉硃批交臣部議奏臣等查錢菁順天監生原籍安徽由四川新海防遇缺先知縣題補渠縣知縣尚未到任調補汶川縣知縣經臣部議准於光緒二十二年十一月十五日行文應以二十三年正月初五日接到部文之日作爲到任日期今請調補廣元縣要缺知縣到部覈計廣元縣知縣截缺時該員歴俸試俸已滿三年亦無三叅限滿已起四叅例關降調之案覈與調補之例相符相應奏明請旨准將汶川縣知縣錢菁調補廣元縣知縣銜缺相當毋庸送部引見所遺汶川縣知縣缺准其留于該省照例按班序補謹將臣等遵旨議奏緣由繕摺具奏伏乞皇太后皇上聖鑒再此摺前因軍務倥傯未及覆奏今和議已定是以具奏稍遲合倂聲明謹奏奉硃批依議欽此 
于蔭霖片再查南陽縣新店地方上年六月間有英國礦師教士等過境被該處鄉民等攔截車輛將箱籠衣物金剛鑽石等件中途攫去該礦師等前赴漢口呈由英國領事轉請湖廣總督電豫屢次催索疉經嚴札該管道府督飭署南陽縣知縣袁福齡勒緝贓賊究報並密派委員前往查訪嗣經南汝光道朱壽鏞將該處社首知情寄贓之李十二卽縣丞銜李承瀛誘獲送縣訊究當卽究出原贓鑽石二十九料衣物八十餘件正在批飭該署縣袁福齡將李十二卽李承瀛縣丞銜詳革歸案審辦並將未獲原物查明勒令全數淸繳旋據南陽府知府傅鳳颺會同委員候補知府張承綸禀稱該犯李十二由南陽縣署乘間逃逸現正派人兠拿尚未弋獲等語並由藩臬兩司據情詳請奏叅前來臣伏查事關中外交涉該署縣袁福齡身任地方於礦師教士等過境不能妥爲保護以致中途被劫後經屢次查催又不能緝獲到案迨至該管道誘獲送辦該署縣並不嚴密著管致令要證脫逃似此昏瞶溺職實非尋常疏縱可比相應請旨將署理南陽縣知縣候補知縣袁福齡卽行革職仍留該處勒緝逸犯將原贓全數繳齊完案如有短少卽責令照值分賠除仍督飭該管道府嚴催並咨湖廣總督外理合附片具陳伏乞聖鑒訓示謹奏奉硃批袁福齡著卽行革職餘依議欽此 
岑春煊片再臣自光緒二十六年七月奉旨辦理前路糧臺幸賴部欵撥濟源源沿途各地方亦能竭力儲備芻糧俾供億度支兩無缺乏其由糧臺支發之欵臣惟有督飭各委員認眞稽覈不致絲毫冐濫致耗口帑溯自上年七月二十五日開辦之日起截至本年正月二十五日止總計實收過庫平銀五十七萬一千六百餘兩支過庫平銀五十四萬三千二百餘兩以支轉收實存庫平銀三萬八千三百餘兩其分四分减平等欵前咨由戸部核復准其列作收欵卽在實存銀數之内節經按月將收支各欵細數造册咨送戸部核銷在案所發各欵均係奉有諭旨及各部院衙門來文可憑並無浮冐臣現奉命調補山西巡撫當將糧臺事務附片請旨交何人經理奉硃批著交端方接管欽此欽遵除將各文案卷宗册籍銀兩逐交端方接管外所有微臣遵旨交卸糧臺事務曁經手過糧數目大概緣由謹附片具陳伏乞聖鑒謹奏奉硃批知道了欽此　 
袁世凱片再新授甘肅提督姜桂題係臣部武衞右軍全營翼長數年以來督率操防深資臂助上年六月間蒙恩補授四川重慶鎭總兵員缺當經臣以東省防務吃緊附片奏請俯准姜桂題暫緩陛見仰邀天恩簡任甘肅提督係武職實缺一品大員臣本不敢擅請留營第念目下和議雖將就緒防務尚未解嚴東省伏莽素多時時竊發而教堂林立路礦繁興彈壓巡防均不容稍涉疏懈該提督駐紥靑州濰縣一帶布置防守甚屬得力一時實未便遽易生手合無仰懇天恩俯准姜桂題暫仍展緩陛見並緩赴提督本任以裨軍務之處出自聖裁非微臣所敢擅便謹附片具陳伏乞皇上聖鑒謹奏奉硃批著照所請欽此 
裕鋼片再奴才此次辦理善後因藏中乏欵力求撙節計八閱月之久僅墊支過銀四千有奇從前文海預撥有邊欵二萬兩除發文海任内報銷不敷銀一萬五千餘兩尚應存四千餘兩儘敷善後所用奴才曾經奏明在案惟此欵久未准川省解藏應由奴才咨催撥解到日再行專案造册報部合倂附片聲明伏乞皇太后皇上聖鑒謹奏奉硃批知道了欽此 
 
