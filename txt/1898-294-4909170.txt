# 1898 - 294 - 4909170

 

Page 1

 
 
[勸募山東急賑] [  申報館協振所謹啓]  
　　天災迭告飢饉洊臻江北江陰靖江等處急書紛至辦賑者正苦點金乏術仰屋興嗟不料近接山東楊大善士來電内開東省黃水爲災漫决堤埝十餘口被淹二十餘州縣災情甚重待哺嗷嗷本館除將原電登列報端外竊思東省頗年水患積困未蘇今乃虐肆陽侯其魚又慨何天之不弔一至於斯耶吾儕幸生樂國得免凍餒之憂尙冀各發仁心同　義舉善囊早解多寡隨心俾此數十萬苟延殘喘之民不至仍塡溝壑是則本館所馨香禱祀以求者爾肅此佈　伏惟德鑒 
[新印各書藉發售] [  圖書集成局啓]  
　　欽定二十四史全書實洋五十六元○欽定四史書實洋四元八角○隨園三十六種實洋五元○刑案匯覽洋七元○景岳全書碼洋三元○　治新書碼洋一元五角○潘頣福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪　三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○　典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○新學彚編洋八角○英興記三角半○諸書欲購者請移玉至三馬路申昌書畫室或申報館帳房可也此佈 
[論康有爲大逆不道事]  
　　自逆匪孫文謀叛不成逃之外洋後康有爲乃接踵而起康有爲粤之南海人自幼卽狂放不覊妄自尊大自號長素意欲駕素王而上之而名其徒曰超回軼賜今之從犯梁啓超卽軼賜也當其公車北上時卽屢次上書言事其中最爲荒謬者則請皇上遷都然當時舉國若狂已有傾心尊奉者迨禮闈獲售益復肆無忌憚箸書立說畔道離經其署年月也動稱孔子降生後若干年其時反側之形尙未發露予卽私語人曰此非崇聖人也實不樂書我大清國號年號耳時人猶將信將疑甚有目予爲妬才忌能加以笑駡者未幾而大吏疉登薦剡朝命在總理各國事務衙門行走并督辦官報局事宜予聞之憮然曰亂天下者必此人也不鋤之必有害迨七八月之間予患痢幾殆客之來視疾者咸盛稱南海康主政之聖眷優崇予掩耳不欲聞亦不復與之辯或問予曰予何以知康之必亂天下曰是在微窺而得之其作孔子改制考也意以爲國家制度不妨自我而更張彼孔子已先我行之我何懼焉其設不緾足會也彼蓋以緾足之禁已弛自康熙朝在國家弛之而我必設法禁之是明以匹夫而與國家抗也謂非心存反叛而何客乃唯唯而退越二日復走相告曰今而康有爲反叛之蹟乃彰彰矣上海關道憲已接奉京電設法嚴拿矣予曰是鋷生不幸言而多中也急索申報讀之則登有欽奉綸音有康有爲大逆不道謀圍頤和園逼勒皇太后等語夫皇太后爲皇上之母亦天下之衆母也而康竟謀舉兵圍之且逼勒之天下之無父無書孰有甚於此者乎客曰康之罪狀旣若此則環球萬國皆當聲罪致討咸思戮鯨鯢以示寰區及英人忽插身其間曲爲袒庇使元惡得以逍遥於香港而從逆之梁啓超等亦先後匿迹日本得免懸首藁街毋乃非睦隣之道乎曰泰西律例凡有謀傾陷人國者謂之國犯與尋常私罪不同案發而逃他國例得哀而羽翼之使之苟全性命試觀昔年白彥虎逃至俄國雖經曾襲侯反覆辯論俄人堅不交還惟投之遠方俾不得再阽危乎中國近年孫文事發遁而之海外出使英國大臣龔星使已誘入使館中英人旋强使釋出推其意非袒庇也蓋惟憫其窮蹙使之殘喘苟延耳雖然我中國與東西洋各國所訂約章中有緝捕逃人條欵其英約内謂中國民人因犯法逃往香港或潛在英國船中者中國官照會英國官訪查嚴拿查明實係罪犯交出通商各口倘有中國犯罪民人潛匿英國船中房屋一經中國官員照會領事官卽行交出不得隠匿袒庇其餘他國之約亦皆大同小異其中但曰罪犯卽須交出並無國犯可以保護明文然則中國苟援此約而義正詞嚴向之詰責英人當無詞解免不特康有爲首領終難保全卽孫文等人恐亦無計幸逃法網也客曰然則各國日報何以紛紛議論或爲康有爲等犯惋惜或更痛詆政府阻行新法欲將康黨誅戮無遺曰此則外人不明中國内情之故也中國何嘗不欲行新法試觀康逆事發之後朝廷惟將逆黨誅殛其於農工商務則仍飭加意講求京師大學堂仍如前創設各省冗員之裁汰者從無一人復其原官可見皇太后皇上之心决不以新法爲非而有所扞格彼外人固烏能窺聖意之淵深哉至於康逆旣遁而至海外而仍無知妄作致書上海日報館肆意詆侮且僞造密諭離間皇太后及皇上骨肉之親此更狂悖之尤薄海人民皆欲食其肉而寢其皮以伸普天忠憤者也目之爲大逆不道凡在稍知順逆者當更何說之辭 
[本館接奉電音]  
　　昨日上午京師飛電傳來上諭一道敬謹譯登○九月初八日奉上諭張汝梅奏報効銀兩不敢仰邀奬叙等語該撫前曾認借昭信股票需銀十萬兩並將本息捐助學堂經費嗣又倡捐銀一萬兩先後諭令户部核給奬叙兹據再三籲懇不敢邀奬張汝梅歴次報効鉅欵實屬好義急公深堪嘉尙伊子兵部郎中張書蘭工部郎中張書年均著以知府選用三品廕生張書恒著以主事用以示奬勵該部知道欽此 
[稽察犯官]  
　　天津國聞報云已革户部侍郎張蔭桓之遣戍新疆也有數西人同行據云皆往山西太原察　產者京師官塲議綸紛紛有謂此項西人實爲張保護事爲政府所聞因於日前密電直隸山西陜西甘肅各省督撫藩臬諭令張每日行過何處隨時具報并不準其沿途逗留然已革禮部尙書李端棻亦係發往新疆者中國政府並不聞有此等稽察之令也 
[請催辦閩省醫學堂奏稿]  
　　臣林輅存跪奏爲閩省久疫宜設醫學請旨催辦以重　命而補時艱謹陳管見恭摺仰祈聖鑒事竊七月二十四日奉上諭孫家鼐奏請設醫學堂等語醫學一門關係至重亟應另設醫學堂考求中西醫理歸大學堂兼轄以期醫學精進卽著孫家鼐詳擬辦法具奏欽哉皇謨如輪如　普天臣子咸樂太和而臣所又有請者願推此聖德以被桑梓而同處熙熙皞皞之中也溯自甲午春季香港鼠疫盛行後蔓延各處閩省被其禍尤烈迄今五載此疫從無稍息甚至症候變換日見奇速大抵染其疫者身發大熱大毒不上對時立卽斃命以 
 
 

Page 2

 
 
臣所見厦門一隅及各郡縣或成村斷絶人烟者或此染彼傳滋生不息者哀號疾痛之聲令人慘聞據西醫云閩地適處熱度之中地方穢雜不加清理故觸氣而發其症較他處尤重雖然不清街道之誤居其半而不設醫學之誤亦居其半苟醫學闡明死生理究何難推其意於清道也今欲閩省創設醫學固自不難福州有英華書院厦門有同文學堂漳州有中西學堂皆足附庸此外各府州縣及諸村鎭以此善舉欲責令該地紳富募建亦無不踴躍惟地方官疲玩成習且無人倡率非奉嚴旨催辦斷難有成效者醫學之命意總以中學爲體西學爲用中學如靈樞素問内經難經仲景思邈及歴代所辨方藥所言理藴舉而效之是也西學如窮理化學解剖生理病理藥性治廢及其圖器神而用之是也上午課中學下午課西學務歸劃一中學教習可聘多讀醫書明白醫理者任之西學教習如該學堂資本重大力能延聘西國名醫者聽其延聘否則閩省華人多出洋贸易解習西醫可就中擇其確曉醫法領有西醫憑照者暫權督課庶幾醫學易明而病害稍减矣敢請明　　諭旨飭令閩省各地方官宜激發天良認辦眞理視斯民之性命如己之性命當無悠忽并責其將擬辦章程及籌欵若干速繕具清單予限覆奏以期醫學早一日著效則生民早免一日疾苦也閩省本地紳富已自不少且近今從小呂宋等埠歸者亦多携帶鉅資如肯獨力創建醫學堂或合力舉設准照前奉上諭破格奬勵至學生　　之時由教　會同地方官考騐得實者請准賞以醫職以爲操醫執據或能獨參中西醫案妙悟新理確有裨益者准該地方官專摺奏保　　廷當優賞而激勸之其尤要者例載庸醫殺人罪加誤殺一等此例宜飭各直省督撫申辦由地方官傳令圖保明白曉諭各醫家并切實懲辦一二以爲風勵其餘未盡事宜或參酌天津金陵上海等處醫院章程或就大學堂現擬醫學辦法仿照舉辦周官有制醫食之法泰西有專醫權之條各宜斟酌採擇總能迹泯中外事期有成而醫學於是乎有精進不然上下掩飾有設醫學與無設醫學等也臣蒿日時艱深願醫學之行由一隅而推於一省由一省而准於天下凡我族黎咸沾聖澤豈不懿哉其視他之庶務尤易先著其功也臣爲保衞鄉閭起見迫切直陳不勝屏營待命之至是否有當伏乞皇上聖鑒訓示謹奏光緒二十四年八月初六日 
[川督蒞寗]  
　　金陵訪事友來函云前官塲接到申江來電知新任四川總督奎樂峯制軍筮吉九月朔由滬濵乘某輪船上駛便道蒞江甯與兩江督憲面商要公省垣文武各官立卽預備行轅以待憲旌暫駐至初三日貓睛轉午時憲舟已抵白門地方文武官員咸集旱西門外接官廳迎迓如儀少頃制軍排導入城先詣督轅拜僵劉峴帥峴帥延入花廳暢談數點鐘之久始興辭而出旋又詣各當道處拜會聞制軍在省暫住兩日卽當啓節赴蜀履新 
[示准專利]  
　　北通州訪事友來函云近由直隸布政使裕方伯頒到示諭一道略謂前任閩海關稅務司愛格爾請假回籍繞道至京帶有福州人陳紫綬所製紡紗機器一具據稅務司聲稱此機曾經機學名家考騐實爲靈便合用之新法擬請按照西例發給專利執照等語業經總理衙門查騐確係有用之器製價亦廉准給執照並准專利十五年以便民用而收利權云云是亦振興商務之一端也 
[勘估要工]  
　　京師訪事友人來函云東華門内實錄館庫房年久失修現經工部奏請欽派大臣勘估由禮部溥少宗伯頲督飭司員會同工部料估所司員督帶天和興隆祥茂廣聚各木廠商人前往查閱應如何修飾共需工料銀若干卽責成據實核算再行覆命請旨定奪 
[晉土稅則]  
　　南洋新加坡叻報云山西省鶯粟之產以太原榆次交城文水代州歸化等處爲最盛歲徵土藥地畝稅銀十萬九千四百餘兩坐賈厘金九萬六千餘兩行商藥料稅銀五萬七千七百餘兩計通省全年所收之銀共有二十六萬三千一百餘兩而太原一百七十六村共種土藥四千五百三十五畝七分榆次一百五十村共種土藥三千零十三畝三分交城一百四十五村共種土藥三千五百七十一畝八分文水一百七十五村共種土藥四千三百零二畝五分代州一百九十四村共種土藥五千零九十六畝七分歸化一百六十一村共種土藥四千八百八十五畝一分 
[行查厘局]  
　　金陵訪事友來函云兩江督憲前奉上諭裁汰冗員一切遵辦情形歴誌本報兹悉峴帥又近奉到廷寄大旨以裁汰冗員爲近時第一要義省垣差委以釐局用人爲最多其中閒冗之員在所難免等因因卽傳金陵厘捐總局歡陽潤生觀察來轅面諭良久洎觀察辭出卽飛飭所屬各局委員迅將何卡抽收捐項何局僅備梭巡一律詳查呈報以備禀候上臺核定裁併 
[大令履新]  
　　杭州訪事友來函云浙省嚴州府屬之遂安縣前因民間械鬥胡大令辦理不善幾至釀成事端本府劉太守卽將大令撤任并委員前往查勘一面禀報來省由撫憲札委沈守戎平和帶勇赴遂彈壓並委候補縣蔣大令本鑑同往查辦現已辦理粗定大令回省面禀一切所遺遂安縣缺卽委大令接著大令於初四日禀辭赴任 
[娥江水漲]  
　　杭州訪事友來函云紹興曹娥江爲寍紹往來必由之路向多水患自前明太守湯公爲之築塘以遏下流并建閘以資宣洩水患漸弭居民頗賴以安本月某日三更時風潮爲患塘被衝坍數尺霎時江水怒發灌入内塘田禾半被漂没此處厘金局適當其衝局中人急將細軟衣物及文案聨票收拾搬至船中幸少頃風平水卽漸退次日赶卽雇人興築塘堤近日聞已竣工矣其被浸之禾不過小有損壞不致成災 
[漢皋火警]  
　　漢口訪事友人來函云本月初四夜魚更二躍時漢鎭寳慶碼頭德大油棧被匪人縱火致肇焚如各水龍聞警畢集竭力灌救得卽熄滅左右鄰尙不受池魚之殃及亦云幸矣 
[鳳闕祥暉]  
　　京師訪事友人云日前吏部出有告示其文曰爲曉諭事查定例盛京司庫人數較多如遇欽派大臣内有祖孫父子伯叔兄弟母之父及兄弟妻之父及兄弟已之女婿嫡甥應令官小者於臨揀時呈明扣除又六部漢軍堂主事盛京户部司庫例應先儘京察一等人員人數較少如有應行廻避者應令派出王大臣自行廻避由毋庸廻避之大臣揀選倘有徇隠照例分别議處各等語相應出示曉諭一體遵照毋違特示○廣安門外普濟堂中留養老疾無告之人無不妥爲安置凡年力尙壯游手好閒者槪不得濫等充數又廣渠門外同仁粥廠自經户部銀庫茶厮關某創設以來所需米石經費皆捐廉自備現定本月初一日開杓散放早粥以濟窮黎至十一月朔起再放晚粥並聞廣渠門内有育嬰堂一　數十年來保全甚衆現經順天府劄飭有司勸募善士推廣仿行亦未始非善政之一端也○蘆保鐡路工程現已告竣總其事者擬將此處幹路與津蘆鐵路相聨本月初一日卽擬覿票開車其車價每一里每人收錢四文刻下津蘆大吏每一里收錢六文日後生意雲興獲利之豐當可操劵也○朝陽門外九天宫迤東有史某者向充内廷宫花匠專製各種花爆上月二十七日午後令其夥攙和藥硝正在配藥之際所用器皿鐵石相撞火星迸出燃及火藥轟然一聲立將屋頂震塌史亦受傷甚重恐不免有性命之憂操是業者可不愼語○邇來市上銀價日漸跌落每松江銀一兩僅易當十大錢十吊零四百文洋銀每元易錢七吊六百文猪肉每斤需京錢一吊一百六十文羊肉每斤京錢八百文老米每斤京錢四百二十文白麫每斤京錢四百四十文惟原其故皆由奸商壟斷居奇以致諸物昻貴經紀小民無不歎長安居大不易○日前總管内務府某大臣諭知管理官房租庫章京等迅將上年應收租銀若干有無拖欠玩抗應行送追者逐細勾稽開具清單據實禀覆以憑核辦 
 
 

Page 3

 
 
不得瞻徇情面致有彌綖遮飾等情如有關閉倒塌之房須將月納租價若干何時關閉何時倒塌查明開報勿稍含混庶期涓滴歸公以昭核實云云想各章京當不敢玩忽從公矣○宣武門外大道口有鄭某者年近花甲生有一子名曰寳卿少年因愛失教　養性成不務正業致與匪類爲伍終日任意揮霍父雖戒之弗聽也邇者其父染患時症臥牀不起子索錢使用父無以應子怒竟以老拳奉敬父因病態龍鐘哀求饒恕始得釋手旋卽氣忿而絶鄰里有知其事者皆謂似此梟獍雖逃陽律恐終難免陰誅也○順天府署向有丞倅各員分任庶政凡錢糧户婚田土等案由治中校閱呈堂詞訟禮儀雜務由通判校閱呈堂俱書名畫押以免遇有處分互相推諉以清案牘而重責成其立法可謂善矣○五城羈禁人犯所發口糧按照順天府例每人每日給老米一升仍按季造册送交户部核銷如司坊官有冐銷扣尅情弊一經查出立卽嚴叅故犴狴中人尙得實惠均霑不致如外省各州縣之身覊囹圄者大都鵠面鳩形也○某宗室赴北新倉尋覔執事人梁某意圖包攬各事適倉中支放正白旗甲米之際梁某不遑接應其兄梁八不問情由便令羽黨扭倒毆擊棍棒交下直至遍體鱗傷四肢粉碎始經旁人出爲調停其黨乃一哄而散旣而某宗室竟因傷殞命梁氏兄弟知肇巨禍相率逃匿無蹤並賄買梁三出首經地方官呈送提署咨請宗人府會同刑部訊辦不知能緝獲正兇按律懲治否也 
[潞河寒汛]  
　　北通州訪事友來函云通協左營都司曹都戎交卸後遺缺由龍恊戎札飭右營守備柴守戎署理遞遺守備員缺札飭右營城汛張把戎　理遞遺右營城汛員缺札飭候補把總黃把戎殿元署理均於八月二十七日履新任事○今年爲歲考之期順天府府丞定期於九月十三日按試通州先期札飭順天四路廳轉飭所屬州縣文武童生一體知照多士一聞此信咸負笈而來期於選佛塲中一試奪標手叚○八月二十三日夜雷聲隆隆風雨交作加以氷雹　落如珠幸片時卽止不至釀成大災然菜蔬已受傷不少矣○日前有商船一艘内載洋貨茶葉行至中途不戒於火全船貨物悉付刧灰聞此貨係通州某號所裝恐船户無力賠償也○新糧上巿外來商人爭先購買以致糧價蒸蒸日上麥子每石價錢十三吊二百文玉米每石價錢七吊六百文其餘雜糧無不一律增價 
[彝陸談薈]  
　　宜昌訪事友人云上月某日督憲張香帥電調傳鎭軍出洋閱操以資演習行有日矣是處商民以刻下匪逆不靖禍將蔓延若鎭軍一朝他去長城旣失鎭守無人不免杞憂共切因求駐宜昌領事官電商香帥力爲保留領事允之旋接香帥覆電准如所請想當攺派他員矣○邇來各輪船由川至宜附載西人甚多緣自余蠻子起事後風聲鶴唳寢饋難安故重慶所寓各西人均已遷徙一空可見匪勢之猖獗矣 
[鶴樓笛韵]  
　　武昌訪事友來函云鄂中東洋車創行以來居民皆爭先雇賃惟官塲中人乘坐者尙少近有人獨出心裁改製轎式東洋車圍以藍呢廂以玻璃外觀極爲華　一時候補中人多有舍轎而車者車價亦較常稍昻洵可謂善於牟利矣○鑄錢局所用工匠甚多日前有匠役某甲在機器房添油偶不經心將髮辫絓於機器以致陡遭傾軋血肉狼藉見者皆爲酸鼻隨由局中備棺盛殮并招其家屬優加撫卹○鄂中錢價日昻民生頗形艱窘自漢臯失愼之後銀根甚緊錢價忽驟形跌落刻下每九八五紋銀一兩可易錢一千三百七十餘文較平時多換百餘文經糺小民無不喜形於色 
[洪都客述]  
　　江西訪事友人云華再雲侍御由京南下遄回崇仁原籍道出省垣拜謁護撫翁筱山中丞茗談移晷始行辭出中丞亦答拜如禮○經訓書院山長皮鹿門先生臯比坐擁宏牂風流裁培甚鄺邇以課事告竣遄回湖南珂里門牆桃李無不往恭行旌○東鄉縣王明府會同自上月間在任丁憂後所遺印信由某少尉暫爲封固禀知撫州府陳太守就近委員代理隨卽轉禀到省經張筱船方伯檄委候補同知徐司馬樹鉁前來署理○洋槍爲行軍利器前經善後局購置不少近因各營紛紛請領存者已屬無多大憲先事籌維特委候補府徐太守元霖赴滬查探價值妥爲購置以備不虞○前任宜春縣彭明府履德自客冬丁憂後雖經交卸因事覊留尙未回省現在始將交代結算清楚禀明大府回蜀守制 
[星使謁客]  
　　前出使德國大臣許竹篔星使由籍蒞滬各情已詳前報昨日午前十下鐘星使乘緑呢大轎入城分赴文武各衙門投剌拜客至道轅時蔡觀察迎入花廳茗談片刻而别 
[名園讌客]  
　　前署川沙廳陳仙海司馬之公子哲甫觀察之介弟曾隨許竹篔星使兩次出洋現值星使任滿回華入京覆命道出滬江觀察因於昨日在張園肆筵設度徵召名班柬請星使赴讌　座者爲江海關道憲察觀察正任上海縣黃大令及英界讞員鄭大令午後先後命駕至園一時琴樽入座袍笏登塲賓主盡歡頗形熱閙 
[暫緩赴蘇]  
　　正任上元縣新署上海縣王欣甫大令接篆後原定於前晚乘舟赴蘇垣謝委嗣因别有要公行旌暫滯大約不日卽當起程矣 
[實事求是]  
　　迹近招摇見諸昨報兹又詳加采訪始知李榮並不招摇事緣城守營張縵雲千戎見邇者各處竊案繁多且英界香粉弄謀財害命之兇徒迄未拘獲是以遣李持票偵緝事爲某鋪地甲夥周壽所見贸然解入馬咱工程局局員朱明府訊知緣起當卽釋回所云諭單已送道轅須俟道憲發出亦係傳聞之誤當日明府實未嘗有此言也 
[會拿匪棍]  
　　流氓不法聚衆横行向以法界爲逋逃藪邇者著名匪棍蘇阿如妒姦起釁紏同羽黨將矮馬高雙目挖出經捕頭嚴密查拿若輩無可容身遁入英界帶鈎橋北首琴園烟館開燈聚議事爲法界包探嚴頌眉訪聞禀知捕頭帶領通班探夥投英界捕房報請恊拿捕頭立飭中西包探密往琴園先將大門緊閉擬爲一網打盡之計詎料若輩早有所聞先期雇舟停泊鄭家木橋得信後立卽紛紛逃逸經各探追至四明公所左近有綽號小麫筋者躍入護城河旋卽擒獲送入捕房押候解公堂嚴辦 
[漏捐宜罰]  
　　日前船户韓阿二裝載棉花至滬因未報捐被貨捐局巡丁查獲報知總辦孫太守飭將韓拘去發押十六鋪地甲處候照章罰鍰 
[售貨轇轕]  
　　解逢元投英界公堂控愼益洋貨號主水崧生串同朱寳和冒牌售次貨前經讞員鄭瀚生大令倩帮審委員劉穆庭二尹研訊著補提案中牽涉之章先洲到案再核前晚二尹覆訊解逢元供山東人在天合益洋貨號爲夥六月二十四日向愼益號夥朱寳和買得七子圖牌羽綢二箱每箱三十疋每疋價銀十一兩五錢其銀當卽照數付交朱寳和朱付有愼益圖章發票二十五日由禮和洋行將貨提出裝某輪船運至牛莊至七月初八日牛莊來信將貨退回細審之下知此貨係金鷄牌混充七子圖爰向愼益號主水崧生理論而水託稱朱姓早已辭歇一味不睬求恩究辦水崧生供夥友朱寳和前因私刻監生店號圖章已經停歇且監生與章先洲向不認識求賜明鑒朱寳和供此貨小的在章先洲處買來水崧生與章同居一室合開延泰此次章先洲逃避亦屬水崧生唆使求鑒劉二尹以解逢元未免自不謹愼水崧生情節尤近支離著一併押送洋貨公所請董事善爲調處禀復再奪 
 
 

Page 4

 
 
[令節登高]  
　　昨爲重九佳節風晴日朗遊人更覺采烈興高滬城豫園中萃秀堂點春堂自晨至暮園門大開靑衫白袷聨袂偕來羣向大假山拾級而登效當年桓景避災故事園中雇就清音數起登臺奏樂以娛神聽假山洞内幾如蟻聚蜂屯南市各會館亦徵嬉梨園登臺演唱觀者頗形絡繹各巡防局委員恐有流氓滋事派出勇丁捕甲沿途照料是以地方亦甚安謐 
[法界捕房紀事]  
　　前晚紫來街宏園烟館失去洋銀六十餘元因卽投報捕房捕頭飭探往勘毫無形跡刻尙留心偵緝也○前晚江寛輪船將次開行搭客　　忽失去元縐夾衫一件旋經包探當塲查獲將贜交還失主偷兒則拘入捕房押候堂期解訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[委勘偏災]  
　　杭州訪事友來函云本年杭州各屬田稻收成豐歉不一因六月間亢旱日久高原之稻難於灌溉枯　者多比及雨降則已無濟以是各縣均有偏災現　次第詳報禀請勘騐藩憲卽於本月初四日札委各員分赴查勘所有杭州府屬各委員銜名附列於後仁錢海三州縣委候補縣吕大令劭宗富陽兼紹興府之諸曁委候補縣唐大令濟餘杭臨安委大挑縣吕大令遐繹新城昌化於潜三縣委候補縣鍾大令震 
[嚴懲拐匪]  
　　蘇州訪事友　函云蘇鄉木瀆鎭人周世隆生平專以拐賣婦女爲務受其害者已不知凡幾近又將同里某孀婦誘引成奸上月某日雇得一葉扁　載婦至湖州抵埠後繫纜登岸同至各處隨喜婦問此間何地周答稱吳江婦遂不疑詎料周已於數日前倩慣作蟻媒之某嫗將婦價賣與是處某姓爲　室議定身價洋二百元業已收過定價若干至晚婦被騙至某姓家成親周卽得價而遁婦中此奸計忿不欲生屢欲投繯自盡某姓詢悉情由心頗不安爰令婦投湖州某縣署喊控縣尊某大令准詞飭書吏備文移請長洲縣汪大令究辦大令立卽籖差將周世隆拘案研訊之下周初猶狡賴加以五木始供認前情併攀出同鄉朱某相與狼狽爲奸大令飭提朱到案一鞫而服卽飭釘鐐收禁一面出示招告未及旬日投控周拐賣之案已有五起本月初三晚大令提周詳細研訊所控五案一二供認乃於翌日飭差帶周至各處認案想一經定讞卽須照例嚴懲矣 
[蔣山秋色]  
　　金陵訪事友來函云金陵沿江一帶半係柴洲所征蘆課每年不下數萬餘金近來沿江各處柴洲草灘其科則亦有定例惟江潮漲落衝齧旣久灘岸頗有動移或南漲北塌或北卸南增並有新漲之灘半爲業主隠佔事爲督憲劉峴帥所悉當卽檄委湯觀察霖前往沿江一帶逐叚勘丈繪造清册禀詳核辦觀察奉札後卽趨詣督轅謝委禀辭卽日躬赴江滸一二履勘丈量以便禀復核辦○本年五月間省垣米價奇昻民食不給各倉謸名爲積榖實則擔石無儲以致飢民乘釁搶奪幸督憲劉峴帥飛咨江西陸續撥運糧米八百石接濟民心始得安謐今歲江蘇各屬秋成幸俱豐稔各府州縣倉廒諒可廣爲積儲以期有備無患督憲劉峴帥見及乎此嚴飭蘇寗兩藩　各將所屬州縣倉廪嚴密盛查有無儲積據實禀復以便核辦○每年一交冬令五城天外皆由省憲撥欵設廠施粥俾四方貧民得以餬口向例十一月朔日開廠至次年三月春和停賑以故淮徐皖北各地窮民十月中旬卽皆紛紛　至兹間督憲以今歲度支奇　閒欵難籌加之外侮環生内患不靖南洋各口岸教堂林立雖已撥兵嚴加防護而粥廠一設流民紛來難保無匪類煽混其間致啓意外这虞因將今年粥廠一律止辦並通飭各屬一體遵照如有飢民南下卽著沿途地方官隨地截留資遣回籍毋任逗遛 
[控妻捲逃]  
　　廣東人張炳南於七月間憑媒陳李氏娶鄭姓女爲妻合卺後時占反目前日因細故互爭鄭氏回母家暫住張卽投報英界捕房聲稱妻子鄭氏串同岳母鄭李氏蓄意捲逃昨日亭午時適張鄭氏與其母鄭李氏并媒人陳李氏三人在途行走爲炳南所見卽喚交三百四十五號華捕拘住解赴公廨經值日差禀明鄭大令著一併押候提訊 
[上海縣署瑣案]  
　　前者王掌秀假造田單事發由八仙橋巡防局移送至縣黃大令倩帮審委員李二尹提訊王堅不承認因暫收押候再覆訊前日二尹又提王研請供此田在二十七保南十二圖户名王淡寳共計六分九厘四毫實係祖遺之產其單業已檢呈今蒙騐明叩求塗銷願將此地充公二尹將單當堂塗銷其地撥入普　堂充作善舉王仍還押候再發落○爛泥渡巡防局解送包張氏控包榮茂不付地價一案前晚由李二尹覆訊包張氏供此地前經祖翁活賣與人後由包榮茂經手贖回糧串遺在彼處致被賣洋四千元小婦人祗分得一千元其餘槪被呑没務乞究追包榮茂供小的所賣之地實係已產有糧串爲憑前由包明卿成慶全諄勸念係一脈相承分給氏洋一千元已屬格外周全今被中人包子文扣去銀一千兩務求追繳包明卿供包子文是否扣銀不知底細包子文供前年三月問包榮茂將公產地二畝四分託小的售與洋商議定價銀三千兩曾計定洋四百元迨後立契又付莊銀二千七百兩連費在内兩下清訖　無扣銀之事成偉堂供包榮茂所賣之地實係公產應四房公派小的與彼是親戚不敢徇私用特投案訴明叩求公斷二尹以兩造供詞各執姑著出外候新任王大令提案核斷○陸文蔚控昇泰錢莊執事人朱錫華　呑存欵經李二尹提訊陸文蔚供在同和莊爲夥前託潘蘭谷經手將銀一千二百兩存在昇泰錢莊不料朱竟意圖呑没爲此叩求追繳潘供代陸文蔚經手存銀確有此事小的於昇泰莊内有一股分小的與兒子宏生均未用空銀兩所有陸之存欵朱錫華自應如數歸還潘宏生供與父同朱錫華供陸文蔚將銀一千二百兩存在鼎泰莊上小的以陸爲同和莊執事此莊股分潘蘭谷　居其六每股出銀二百兩是潘蘭谷應有一千二百兩鼎泰莊上　止一股計本銀五百兩而潘在莊上用空銀九百兩伊子宏生亦用空銀七百餘兩共計兩項欠欵爲數甚鉅小的不得已因念陸之存欵由彼經手故卽劃還並非呑没二尹以朱錫華旣在鼎泰莊執事潘蘭谷用空莊欵應早辭歇何以含混至此著原差押同各人算明欠項禀候新任王大令覆訊核斷○黃桂祥控楊志廉欠付代　地價訊明押追迄未措繳前晚李二尹提楊到案詰以抗玩之故楊供不得出外無從措辦求准交保寛限二十日定當理清二尹准之著速覓保人取具保狀呈案 
[上海巡局紀事]  
　　前者流氓王阿囝朱毛毛在小南門外董家渡爭奪攤基由附近天主堂沈司鐸函請二十三七鋪巡　局盛二尹飭甲拘王責辦移送改過所覊禁朱毛毛因在逃未獲得以法外逍遥前日地甲探知朱匿跡浦東某處立帶夥役多名馳往緝獲解入局中押候訊究○日前羽士曹玉泉携一竹梯至南市陸家浜倚諸同業秦晉升門外猱升而上適爲十二圖汛捕夥　榮春所見欵爲竊賊上前詰問曹不服反唇相稽因卽解至二十三七鋪巡防局盛雨村二尹提訊之下因有張步雲投局緩頰遂判責手心一百下從寛釋出不料曹膽大妄爲仍復在外招摇虚聲恫喝事爲邵子怡二尹所聞卽飭地甲傳齊人証聽候覆訊嘻若曹者示免咎由自取矣○前者在關南首萬隆米行被賊竊去衣服水烟袋等物由執事人江仲賢投報十六鋪巡防中局局員潘仲泉二尹卽傳捕役勒限跴緝未知能弋獲否 
[美界捕房紀事]  
　　粤人張炳南在虹口夑昌自來火行司事前年以八百餘金納甬人程姓之女爲妾過門後被姑時常凌虐因不堪其若逃回母家張知之卽往尋覔逼令遄回女堅執不允互扭至捕房聲訴捕頭令送至公堂請鄭大令訊斷○前晚某西人醉態酩酊行至百老匯路東倒西歪逢人便擊爲巡街西捕所見因卽拘入捕房捕頭著暫押俟其酒醒然後釋出○吳淞路猛將堂畔弄内有西洋人某甲豢一洋狗碩大無朋猙猛可畏昨午有年甫十齡之寗波小孩道經門外犬忽狂吠一聲躍然而出足加孩肩恣意亂咬致孩頭面受傷負痛倒地幸爲西人所見將犬驅逐始免釀成巨禍事後孩之父母聞信馳至將孩舁送捕房據情聲訴捕頭令送同仁醫院求治並飭西探至西人家將犬拖出用鎗擊斃以雪孩寃聞者善之 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十四年八月二十八日京報全錄]  
　　宮門抄○諭旨一道錄前○署川督恭奏爲籌議武制改賦瀝陳利弊摺○又奏爲舉辦團練籌議章程摺○鄂撫譚奏甄别各員留省補用片○八月二十八日禮部宗人府欽天監正黃旗舉日無引見○載　假滿請安○出使大臣徐壽月請訓○召見軍機徐壽朋楊崇伊○○成都將軍兼署四川總督臣恭壽跑奏爲遵旨籌議武試攺制謹就四川情形瀝陳利弊撰擬章程咨部核定恭摺具陳仰祈聖鑒事竊准兵部咨光緒二十四年三月二十六日奉上諭前據榮祿高夑曾胡燏棻先後奏請設武備特科酌定章程各摺片當經諭令軍機大臣會同兵部議奏兹據該大臣等分别准駁詳議覆奏並擬定大槪章程開單呈覽朕詳加披閱尙屬切實可行著照該大臣等所議各直省鄉試自光緒二十六年庚子科爲始會試自光緒二十七年辛丑科爲始童試自下届爲始一律改試槍砲其默寫武經一塲著卽行裁去等因又准兵部咨議覆廣西撫臣黃槐森奏武塲改試洋槍並考取中式後分别選用一摺光緒二十四年三月二十八日奉旨依議欽此仰見我皇上振興武備作育人才之至意竊以改創之初似宜去其繁難由簡易而逐漸推廣使民易遵而樂從庶可經久而無弊部臣令各省熟察情形　陳利弊此正期以集思廣益權衡難易也查例禁民間私藏火具用意深微川省近在邊徼處處毗連夷纒民情强悍浮動火器流入民間其弊不可勝言旣奉旨武試改用槍砲臣何敢瞻顧一省致違定制擬請生童置買槍枝於槍上刊刻某州某縣字樣練習之後槍枝必須存放學堂省外各處卽由練局經管以杜火器傷人之弊緣武夫性多桀鷔不能不加意防閑立法限制也惟製造槍砲精巧不過於外洋今武試攺意合天下需鎗不下百餘萬枝其價約數百萬兩若必一一購自外洋是華士尙昧於武備而西國已侵我利源矣擬請此項槍枝由各省機器局製造惟爲數無多改試日迫其赶造未齊不敷之槍再行委員買補以期稍保利源至於專試槍砲准頭易於有失設使入格者數浮於額棄取不免爲難且武童尙恃覆試弓刀石正塲是否相符辨其眞僞似宜於槍砲之外仍留硬弓一塲以騐其力之强弱則錄取更有把握眞才不致遺棄内塲默寫武經自應遵裁雖其筆迹覈對冒濫仍恐不免今擬將武童内塲改寫親供以杜弊端改章之初不設學堂則生童無所遵從遍設學堂誠如軍機大臣所議安得如許物力廣爲分設臣已飭派候補道張道生前往湖北查取武備學堂章程訪延教習來川先在省城設立學堂極意經營詳定規條調取精壯舊制武生操練以期技藝精妙惟遍設各省州縣學堂爲欵甚鉅現在舉辦團練各州縣皆設有練局卽令武童附局操練仍由團長教習考試月課勿任怠荒以節爢費錄送童試時必擇學業有成者方准赴考由縣府試甄别送院力剔歧冒重名之弊惟武童向有教習保送今旣附團並操應令各練局教習送考妥爲約束如未赴考時派就近武職考課彈壓不惟權位不足鎭懾且慮壯丁恃爲護庇似覺大有關礙仍須州縣專其責成方不礙有體制武生選補營勇意在開拓風氣　營制於科舉之中法誠至善然川中武生赴試約五六千人若必儘數裁換以有限之額勇易無窮之武生其願與否姑不具論所慮裁勇過多相聚爲匪則爲患滋大擬請以精壯武生選充什長武舉武進士選充哨長差弁之有願充勇丁者均聽其自便不可强之入營又營制科舉各有進身之階若以兵勇咨送鄉試佔其中額諸生不無觖望且川省中額無多每科錄送五六千人千百中取一若更紛紛弋獵則必視童試爲具文似不若儲折衝之選而資捍衛之功矣此川中實在情形不能不因地變通現在學臣吳慶坻出省按試臣悉心體察與學臣往返函商意見相合謹以上瀆宸聽除將詳細章程咨部核定外所有遵旨籌議武試改制就四川情形瀝陳利弊緣由理合會同四川學政臣吳慶坻恭摺具陳伏乞皇上聖鑒訓示再成都將軍係臣本任毋庸會銜合併聲明謹奏奉硃批該衙門會議具奏欽此○成都將軍兼署四川總署督臣恭壽跪奏爲遵旨舉辦團練籌議章程力求費省功倍民　遵從恭摺具陳仰祈聖鑒事竊臣承准軍機處劄開軍機大臣會同軍務處户部會議恊辦大學士榮祿廣練兵團以資防守一摺光緒二十四年二月初一日奉旨依議欽此相應恭錄諭旨抄錄原奏劄行欽遵辦理等因承准此伏維三代井田寓兵於農國强而民靖費省而利長自管仲册爲軌里連鄉之法而兵民始分此後世招募之所祖也唐之府兵延於井田又後世團練之所祖也我朝緑營皆由招募積久而弊深屢裁而益弱勢不得不藉民力以輔之川中山水奇險門户森嚴海内險粤之地也而人情浮動幗匪徧伏又海内積亂之區也欲清積亂以固險粤非　自爲保民自爲防不爲功是團練爲今之急務而在川省尤不可緩惟治法必須治人始能愼始以圖終查試用道賀綸夔辦　保甲尙能實心任事臣卽檄派該員會同司道督率成都府知府劉心源悉心體察籌議舉辦兹據該局司道等詳稱川中團練同治初年以團禦賊頗著成効日久浸成弩末嗣於光緒二十一年重定新章通飭各屬以團養練住城操習立意甚美旋因遣撤歸農各州縣雖未盡歸廢弛然亦參差不齊此次奉旨舉辦自須量爲變通以要其成而垂於遠夫川省地廣民稠不難練有額之丁而難除頂替之弊以期切實更番也不難籌暫時之欵而難省虚糜之費以期歴久相安也不難集團以狀觀瞻而難隨時以嚴考察使游匪不得充伍也今擬通省各廳州縣分爲三等大邑每年挑壯丁二百四十名中邑百六十名小邑百名卽於各處分東西南北四鄉酌設正副團練以理團務均須確查鄉址姓名年貌先期造册並仿營制載明箕斗挑丁分配除農忙時節團而不練外每年均限十冬臘正四個月内選擇壯丁騐明箕斗赴局輪操更替傳習逐漸推廣歲率爲常計川省百三十餘廳州縣練丁近二萬人更番而來數年以後必有可觀此團練所由肇於招募也至於經費惟前原有之處但不苛派悉仍其舊其無費之處或闔邑統籌或本團自備因地取裁撙節支用總須不煩不累民樂遵從每月所費若干皆由局中經理遍示通衢以免紳董肥私吏胥侵蝕斯衆情樂於從事不致日久無資然後曉利害以一其心志定賞罰以昭其勸懲如此實事求是或可收効於將來顧事利弊相承與廢相因欲其久而不敝所賴首在得人該州縣等身膺民社自應實力奉行不得始勤終懈司道等旣有督率之責亦惟有破除情面認眞考查勤能者奬而玩懦者懲以挽因循藉資補救等情並據籌議章程十條詳請奏咨前來臣詳閱該司道等所議章程尙屬費省功倍法簡意賅承辦各員果能實力實心二三年間可期衆志成城以輔兵力之不足除檄令通闔省遵辦並將章程咨部外所有遵旨舉辦團練籌議章程緣由理合恭摺具陳伏乞皇上聖鑒訓示謹奏奉硃批知道了卽著奎俊飭屬切實辦理毋得徒託空言仍屬有名無實欽此○○譚繼洵片再准部咨丞倅佐貳雜職勞績保舉分發補用人員應以到省之日起試看一年期滿詳加甄别等因兹查候補班補用通判童絢勳於光緒二十二年十二月二十到省之日起扣至二十三十二月二十日試看一年期滿據湖北布政使王之春署按察使岑春蓂取造該員履歴清册詳請甄别具奏前來臣隨考騐該員童絢勳年务宿强才具穏練堪以留省補用除清册咨送吏部查核外理合會同湖廣總督臣張之洞附片具陳伏乞聖鑒敕部查照施行謹奏奉硃批吏部知道欽此 
 
 

Page 14

 
 
[光緒二十四年八月二十九日京報全錄]  
　　宮門抄○諭旨四道錄前○護直督袁奏爲交卸督篆日期摺○直督裕奏爲謝恩摺○又奏爲接印任事日期摺○晉撫胡奏爲改設省會學堂爲摺○又奏遵旨覆陳辦理商務情形摺○陜督陶奏遴員署理總兵片○八月二十九日兵部太常寺太僕寺正白旗值日侍衛處引見十四名值年旗三名鑲藍滿八名内務府二十四名○敬信等蘆溝橋演放砲位覆命○善耆等演放水師砲位覆命○文琳續假十日○錢應溥奏請開缺○兵部奏派管理馬館派出文治○召見軍機○○卸護北洋大臣直隸總督候補侍郎臣袁世凱跪奏爲微臣交卸直隸督篆日期恭摺仰祈聖鑒事竊查新任督臣裕祿於八月二十日行抵天津接印任事臣卽於是日交卸伏查臣所部新建陸軍現駐小站一帶洪衛畿疆是臣專責巡緝操防在在均關重要臣擬卽馳回防所督飭將領曁臣營武備學書各員司教習認眞訓練課導糧益求精以期儲備將材悉成勁旅蒐卒補乘敢忘綢繆未雨之謀秣馬厲兵冀收袍澤同仇之効所有微臣交卸直隸督篆日期理合恭摺具奏伏乞皇太后皇上聖鑒謹奏奉硃批知道了欽此○○頭品頂戴北洋大臣直隸總督奴才裕禒跪奏爲恭報奴才接印任事日期叩謝天恩仰祈慈鑒事竊奴才奉旨補授直隸總督兼充辦理通商事務北洋大臣當卽趨詣宮門恭謝天恩仰蒙慈訓指示周詳莫名欽感旋於八月十九日請訓二十日由火車路馳抵天津准護理督臣袁世凱飭委署天津府知府李蔭梧天津鎭標中軍遊擊韓廷貴將直隸總督北洋大臣關防各一顆長蘆鹽政印信一顆　王命旗牌文卷書籍齎送前來當卽恭設香案望闕叩頭謝恩祗領任事伏查直隸爲畿輔重地天津尤通商要區凡夫内政外交之重保邦　　之謀皆職分所應爲懼疏庸之難稱奴才惟有恪遵慈訓倍矢愼勤於吏治武備一切事宜悉心講求認眞整頓以冀仰答高厚生成於萬一所有奴才感激下忱理合繕摺恭謝天恩伏乞皇太后聖鑒謹奏奉硃批知道了欽此○○頭品頂戴北洋大臣直隸總督奴才裕祿跪奏爲恭報奴和接印任事日期叩謝天恩仰祈聖鑒事竊奴才奉旨補授直隸總督兼充辦理通商事務北洋大臣當卽趨詣宮門恭謝天恩仰蒙召見訓誨周詳莫名欽感訖於八月十九日請訓二十日由火車路馳抵天津准護理督臣袁世凱飭委署天津府知府李蔭梧天津鎭標中軍遊擊韓廷貴將直隸總督北洋大臣關防各一顆長薦鹽政印信一顆曁王命旗牌文卷書藉齎送前來當卽恭設香案望闕叩頭謝恩祗領任事伏查直隸爲畿輔之區總督有統轄之責舉凡河工鹽務吏治民生在在均關緊要况值時艱孔亟内則講練兵以張國勢開學館以育人才外則輯民教以弭釁端愼交涉以敦鄰好皆屬分所當爲責無旁貸奴才才輇任重深懼弗勝惟有殫竭愚誠倍加勸愼恪遵聖訓隨時隨事認眞經理以期仰答高厚鴻慈於萬一除將任事日期恭疏題報外所有奴才感下忱理合　摺恭謝天恩伏乞皇上聖鑒謹奏奉硃批知道了欽此○○頭品頂戴山西巡撫臣胡聘之跪奏爲晉省改設省會學堂擬就令德書院改設並籌撥經費以廣造就而育人材恭摺仰祈聖鑒事竊臣前准總理衙門咨本衙門議覆御史李盛鐸奏請各省增設學堂一片奉硃批依議欽此鈔錄原奏咨行到臣查原奏内開議令各省於省會建立學堂尅日興辦限六個月告成等因遵卽督同司道等察酌情形妥議辦法臣維學堂之與書院名異而實同均爲造就人才之地但期實力振興不在更新營建查山西省城向有令德書院專課經史性理諸學臣於光緒二十二年　　變通書院章程兼課天算格致等學以裨實用奉旨通行在案本年二月恭奉經濟特科之諭復與院長前御史屠仁守議添經濟日課四門曰政治時務曰農功物產曰地理兵事曰天算捕藝每門分有子目令諸生各視性之所近性占一門逐日記所心得仍探本於經史性理諸書以爲經濟根柢雖於應習各種西學尙多未備然如天算博藝農功物產之類現皆分門探討不難漸窺其奥擬請卽就令德書院量加擴充改爲晉省省會學堂書院院長改爲學堂總教習再延訂精於西學一二人作爲副教習按照京師大學堂章程中西並課以期明體達用蔚爲通才其住院各生向由學臣按試各屬拔其高等者調取入院原設肄業生五十名嗣又增博藝生四十名現擬再增三十名共一百二十名作爲定額應　學舍曁副教習等所居房屋以及應行添置圖書儀器等件已飭先行籌借欵項尅期動工並委員購辦將來再行募捐歸補惟　令德書院常年經費向僅四千餘兩現旣改設學堂所需副教習薪膳諸生膏奬一切費用等項較前　增必須另籌的欵以備經費不敷之用攤請援照安徽湖同等省設立學堂奏請撥欵成案每年在於厘稅項下酌担銀六千兩撥入學堂俾資應用而期經久所有晉省改設省會學堂並籌撥經費緣由除分咨查照外理合恭摺具陳伏乞皇上聖鑒訓示謹奏奉硃批管理大學堂大臣并户部知道欽此○○頭品頂戴山西巡撫臣胡聘之跪奏爲遵旨覆陳晉省辦理商務情形恭摺仰祈聖鑒事竊准總理衙門咨開光緒二十四年四月二十四日奉上諭總理各國事務衙門奏遵議侍郎榮惠請特設商務大臣一摺商務爲富强要圖自應及時舉辦前經該衙門議請於各省會設立商局公舉殷實紳商派充局董詳定章程但能實力遵行自必日有起色卽著各督撫率員紳認眞講求妥速籌辦總期聨絡商情上下一氣毋得虚應故事並將辦理情形迅速具奏等因欽此遵查晉省於光緒二十二年五月經臣奏請在省城設立商務總局並奏　籍隸山西之刑部郎中曹中裕等來晉襄同辦理查督中大利以煤鐵各礦爲最迭奉諭旨飭令開辦顧欲興礦務以擴利源必先修鐵路以通運道節經臣將招商借欵籌辦情形先後奏明在案現在礦路章程業經總理衙門議准卽歸商務周承辦該局紳等已與洋商僉立合同一俟延訂礦師及工程師等來晉卽可定期開辦又省南蒲解一帶　　棉花可收纺織之利爰議於絳州所屬之三林鎭設立紡紗織布廠業經購定基址覍匠興工所訂機器現已由外洋運津惟鍋爐等件過於笨　尙須由水路運至道口再由陸路運赴絳州輾轉需時大約來年當可開辦因現署臬司河東道楊宗濂於機器紡織等事最爲熟悉當卽派令就近督辦以專　成近復議於該廠左近分設軋花榨油兩廠並因陽曲地面素產硫礦擬於省城設立火柴廠均經定購楷器一俟秋冬運到卽可次第開辦此外如蒲桃釀酒奶油鎔鐵煉鋼火甎玻璃之類可興之和甚多現尚無力興辦緣商務局股本僅集銀四五十萬兩尙不敷纺織各廠之用仍須廣爲募集而晉省道途艱險外商裹足本省商富見利小而求效速此等創辦之事又多不願附股自非鐵路告成　商亂雲集財貨充牣籌辦殊不易也臣惟有力求振興不憚勞費督同該員紳等盡心籌畫勉力經營以期仰副聖主通商阜民實事求是之　　所有　省現辦商務情形理合恭摺具陳伏乞皇上聖鑒訓示謹奏奉硃批户部知道並著轉行農工商總局查照欽此○○陶　片再署陜西漢中鎭總兵龍得勝署事期滿應另委員接署以資整頓臣醒有統領陜西撫標永勝等旗記名提督龍恩思樸勤廉謹勇略兼　　以　署除檄飭遵照外謹會同陜西巡撫臣魏光　陜西固原提督臣鄧增合詞附片陳明伏乞聖鑒謹奏奉硃批兵部知道欽此 
 
