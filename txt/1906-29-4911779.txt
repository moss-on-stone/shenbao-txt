# 1906 - 29 - 4911779

 

Page 1

 
 
   
 
 

Page 2

 
 
[電傳上諭]  
　　正月初十日奉 
　　上諭張曾敭奏請將浙江各屬荒廢未種田地山塘蕩樓懇免應征地漕等項並新墾之產分别征蠲一摺浙江杭州等屬荒廢未種各產尚未全行墾復若將地漕等項照常征收民力實有未逮加恩著照所請所有仁和等三十六州縣曁杭嚴衢三所仍荒未種曁沙淤築塘挖掘壕壘坍廢並報墾缺額民屯學籍沙牧各田地山塘蕩摟應征上年地丁等項正耗錢糧漕白等項著一併全行蠲免其臨安等七縣新墾田畝著上年全蠲本年半蠲仁和等縣及杭嚴衢三所民屯田地山蕩著酌征五成蠲免五成以紓民力餘著照所議辦理該撫卽刋刻謄黄徧行曉諭務使實惠均霑母任吏胥舞弊用副朝廷軫念民艱至意該部知道欽此同日奉 
　　上諭張曾敭奏查明兩浙被灾場灶蕩田及仍難墾復灶蕩請將應征灶課錢糧分别蠲减緩征一摺兩浙鹽場灶蕩上年夏秋間節板口雨潮虫以致禾棉受傷若將灶課錢糧照當征收民力實有未逮加恩著照所請所有海沙蘆瀝杜瀆横浦浦東下砂二三六場成灾灶蕩並海沙場潮患口墾杜瀆塲新陞復荒各灶蕩田地應征上年灶課錢粮均看全行蠲免其下砂二三場歉收灶地照額減免二成其勘不成灾之海沙等場歉收田地應征上年灶課錢糧一律緩至本年秋後啓征以紓灶困餘著照所議辦理該撫即刋刻謄黄徧行曉傳務使實惠均沾以副朝廷軫念民艱之至意該部知道欽此 
[初九日上諭謹注（爲嚴限保舉）]  
　　嗟乎吾國官塲保舉之一途其宜隨時勢爲變遷也亦已久矣奚待今日哉國家行政之機關授之大小官吏而吾國之任官也並不用其所學專其所任特於例授捐納而外另開一保舉之門路論其性質比之例授捐納兩項尤爲弊孔百出吾見歷年奏保擋案以普通之保舉言之在内則襄辦大典大工有保纂校擋册有保水局獲盗有保在外則營務洋務河工海運河運等類無不各有其保如此之類旣受薪水又邀保奬旣無一定之範圍矣至以特别之保舉言之有專摺保請記名者有廢員奏保開復者有一事而其名兩保者有虚擁其名而附保者有揑造空名而頂保者種種門類不一而足試一究其所以保之之緣由則無不以情面賄賂二者爲最後之歸宿左氏云國家之敗由官邪也官之失德寵賂章也古今思想一無變遷宜乎官愈愚而國愈弱也恭讀初九日上諭保舉一途應如何嚴定限制之處著政務處會同吏户兵等部議奏此雖僅指一事未足賅括變政改官之大端然在今日言今日則嚴限保舉亦急則治標之時矣謹略舉辦法如下 
　　（甲）俯採輿論君主國家其黜陟之權雖可操諸一人而是非之公必當决於輿論今以保舉太濫之故議除積弊則莫如變通其保舉之舊法而反用之内之保舉其權向在樞臣者今移之於庶僚外之保舉其權向在疆吏者今憑之於民庶如京官則令七八品以上京員皆歲舉内外大員各一人外官則令士民之在外在京在籍者皆歲舉府同州縣各一人其投舉之件上之疆吏疆吏擇其保舉之多數者造册奏聞考驗錄用天視自民視天聽自民聽吾國古時固自有善以輿論之善法特積久而遂廢耳今果重取其法雖不敢謂 
 
 
 

Page 3

 
 
盡恊大公野無遺賢要其破除情賄二者之藩籬而杜其徇隱則固綽綽乎有餘也如或以繁碎難行爲言不知立憲君主國家萬事决於公論（明治元年誓文第一條曰萬機决于公論）夫彼中以理事萬幾不以公决而嫌其繁碎豈我國僅此舉官一端反以公決而嫌其繁碎乎有以知其必不然矣 
　　（乙）實行試驗從前保舉之考語曰年壯才長曰遇事幹練等名詞不過籠統泛指並不言及所長何事所擅何能夫是以弊至此也今旣變通其法必須實在指明其所長何事所擅何能以爲日後考騐之地步日本官吏試騐規則有普通試驗特别試騐豫備試騐本試驗之區别條分縷晰組織盡善誠非今日所能仿行然于其舉之之時略仿其意但就其所指明者詢事考言分别任用有才者進無才者退而紈袴不復獵居要任市儈亦不謬厠搢紳以視向之隨保隨用漫無甄别者其所得固已多矣且旣有試騐之法此人果無才長吾雖舉之亦必不用則舉者亦誰願以之嘗試哉 
　　以上二者不過粗舉大概要其變通舉例固澄叙官方者所有事也若夫舊日保舉法之必不可行者如一事兩保受薪有保掛名附保空名頂保諸種皆當毅然决然剷除凈盡此又一定不易之辦法人人皆知者也又何待吾之煩乎 
[中俄實已開議滿約]  
　　初九日北京電云西正月廿三號（卽去臘二十九日）唐紹儀與俄使之會晤實爲開議中俄滿約之第一次當時唐侍都卽提出中國要求各欵蓋不僅爲預　開議時之一切部署也俄使接受各欵後答以一俟商妥卽行答覆中政府因俄使迄今未覆曾向催促大約俄使回覆後卽可再開第二次會議此次主張中俄滿約者係瞿軍機唐侍郎二人譯字林報 
[俄營通事因謀財害命案伏誅黑龍江]  
　　駐紥巴彥蘇蘇俄營通事馮希增係吉林雙城廳民於去年七月間聽從劉鳳起孫洛疙疸設謀以收買羗帖爲由將該街經紀周振鐸誘至俄營後空屋内由孫用撅把槍將周擊死搜去羗帖千餘張交劉鳳起存放俟易銀瓜分該犯復用洋斧將屍身斫碎分棄洋火爐及蒿塘内希圖滅跡次日出帖各鋪以周振鐸去而不返疑其騙帖逃走告知其父周鳳鳴往尋至初八日尋至俄營後蒿叢中見伊子平日所著衣履衣内有髮團遂邀人復進俄營尋覔爲馮希增誣作匪人報知俄官將周鳳鳴送交呼蘭廳究辦經該廳同知恩厚訊悉情由前詣俄營後空屋搜獲零星骨殖勘騐明確獲犯究出前情禀由黑龍江將軍程德全將馮希增就地正法以昭炯戒並嚴緝逸犯劉鳳起等務獲究辦刻已由程軍憲附片奏明矣（顚） 
[外部不允敎士函請開復革道江西]  
　　前署贛南道徐觀察椿年因庚子一役所屬焚燬敎堂毆辱敎士未能保護屢經各國欽使咨會情由吏議革職去年由某敎士函請開復當經贛撫奏明保請開復原官仍留江西候補日前奉外務部核議咨覆庚子敎案被議人員前己由部通咨各省將職名案由送部該道雖經法敎士函稱保護得力遺悞被議惟查該道當時並未曉諭切實保護難以核准云（主） 
[敎士代求開釋監禁革官江西]  
　　庚子之役吉安在籍七品小京官某姓主使地方人民拆毁敎堂毆辱敎士經某主敎屢次上控提省審辦當因其平日並有刀筆情事兩罪俱發擬定監禁十年近聞有某敎士函致撫憲胡中丞謂某姓今已革面洗心痛改前過由某孝廉來堂面求轉懇施恩開釋云云中丞謂某姓現禁省監已閱五年性情竟未更改萬難釋放已具函答覆矣（主） 
[演戲日人毆擊巡長九江]  
　　日本人岩崎良一淸水直性及華人馮東岩張如松等多人遍出招帖賃屋懸旗准於新正初三日在九江城内四碼頭地方開演影戲警察總巡嚴孟繁司馬以日本領事旣無照會亦未經道憲允許不准開演派令巡長郭蘭亭江炳榮前往禁阻被岩崎等持刀毆擊司馬親赴彈丨勢仍洶洶於是旁觀者咸抱不平將日人及馮張等扭局司馬立將被傷巡長送往德化縣勘騐一面禀請道憲按照約律分别懲辦旋經日人自認錯誤願卽日出境令張如松等具結并將勾引日本人之流氓吳子卿笞責七百板從輕了案（治） 
[改訂潮汕報効新章廣東]  
　　潮汕新額報効近因奉督憲電示與海關對單並更議章程照錄如左一辦報効原爲免釐自須按貨計捐惟貨價漲落靡常無所折衷議以關餉銀數爲準繩凡各行商出入口貨每完餉銀一百兩收繳報効銀十五兩多少照此申算以便易於查核免使偷漏一凡各商出入口貨於報關時卽將各貨觔両件數完餉若干開列一單到報効局報明照章核收報効銀兩由局填付收單爲據填發收單後卽填單根存局備查一凡出口之貨其報効銀両應於未賣歸洋商以前出自上家賣客入口之貨其報効銀兩應於已賣歸華商以後出自下家買客分别抽繳一報効銀兩旣經設局抽收恐有隱匿漏報無憑稽查自應遵照督憲批示與海關對單以重要款一如有奸商取巧或隱匿關單數目不符查出以走私論從重究罰一舊額報効五萬兩係由輪船糖兩行四業認繳仍照舊章辦理由局統收另欵核計以歸簡便而免牽混一入口洋糖應照新報効章程抽繳不在舊額報効之内一米麥洋藥三件無庸收繳報効銀両一郡城草白紙竹木報効已由郡商抽繳者汕頭免再抽繳一現在初行試辦均係生手限期逼促如有未盡事宜隨時續議禀候上憲核奪以上各條已呈由本府憲彚禀請示立案此事前奉督憲電示以臘月初一日起餉不得藉詞展延查自十二月開辦以來各商漏繳報効銀両者甚多業經分别開單向收務望諸商照數速交統以正月十五日以前繳淸爲限自本年正月初五日起所有出入口貨務須照章報局如有隱匿偷漏情事查出以走私論從重究罰（列） 
[未准再抽茶鹽兩捐興辦小學安慶]  
　　安省籌辦全省礦路議於鹽米茶等項抽捐徽郡行銷浙鹽及出產之茶亦經大吏奏准加價日前有夥縣舒某具禀學務處亦請在徽郡抽 
 
 

Page 4

 
 
收茶鹽兩捐以充該府興辦小學經費旋經批示略謂安省開辦礦務鐵路奏准鹽米茶釐均已一律加價所請再抽茶鹽兩捐本處未便准予仰候詳請撫憲札知徽州府查照（多） 
[蘇州高等學堂肄業生禀請蘇撫考驗預備科卒業各生文]  
　　蘇州高等學堂預備科因届卒業期限由肄業生舉人錢煥綺等援例禀請蘇撫考騐一事已紀去年十二月初十日報章茲將原禀及撫臬批示照錄如左高等學堂肄業生舉人錢煥綺等禀爲高等學堂預備科已届卒業期限應援例懇請考騐事竊維蘇省高等學堂自蒙師帥大人創辦以來歷有年所規制學科日臻美備人材輩出名譽日增飮水思源裁成有自生等益不敢不夙夜勤勵期副師帥大人栽培之厚意當前撫憲恩舉行畢業時生等在學年限均在二年以外以不及三年程度之故未獲與考迄今又届兩載先後統計其在堂年限在三四載以外者甚多生等伏查奏定高等學堂章程考錄入學第二節載高等學堂學生可選品行端謹中國經史文學確有限柢者先補習各種普通學一年然後升入高等學堂正科學習等因現在普通學科已皆補習堂中程度似未必出他省之下比者山東高等學堂預備科聞已畢業且他省高等學堂亦有徑設正科者而本堂開辦甚早正科之設似未便居他省之後生等見時事日艱需材孔亟志欲研究專門以備他日大學分科之選用敢援例合詞懇請師帥大人於本年甄别期内將程度合格學生舉行預備科畢業考騐以便高等正科得以早日開辦倘蒙俯准實爲德便上禀撫憲陸批此案前據肄業生舉人錢煥綺等具禀當查該科之設原爲補習普通以備升入正科查高等學堂定章有補習各種並通學一年然後升入正科等語該生等肄業已逾四年自應循照定章作爲豫科畢業批飭學務處轉移該堂飭令遵照在案仰將畢業各生呈請攷騐給憑此繳册存臬憲朱批興學育才爲當今急務該生等於普通學科旣經補習據請於本年甄别期内舉行預備畢業考騐爲高等正科之選事屬當行旣據並禀仰候撫憲曁藩司批示遵照辦理此批（謂） 
中俄會商交收東三省全案 
[前駐俄欽使楊儒會商交收東三省約欵情形疏]  
　　奏爲遵旨與俄議約旋又停商謹陳先後辦理情形恭摺仰祈聖鑒事竊奴才於光緒二十六年閏八月在黑海晤見外部户部均允撤退東三省大軍交還地方並請中國派員接收俄祗留保路之兵當經電達李鴻章代奏在案欽奉十一月十二日電旨楊儒著授爲全權大臣與俄國商辦接收東三省事宜此事俄廷深敦睦誼允許交還一切辦法須臻妥恊着楊儒審時度勢悉心籌畫隨時電商弈劻李鴻章互相參酌並著奕劻傳諭東三省將軍遇事妥爲經理毋稍歧誤欽此仰見聖主鄭重陪都邊要至意拜命之下悚懼莫名奴才世受國恩時丁多事敢不勉竭駑鈍仰答高深惟是東三省在俄人自謂兵力取之一旦交還膠執成見凡此次折傷士卒耗費資財以及積年未遂之私謀均欲藉交地約章償其蓄志其歸我地方復我吏治自謂看重鄰交其嚴防後患多占便宜視爲應得權利凡此棘手情形實亦事勢使然聖明所洞鑒者也時外部尚在黑海當卽電促其回都開議嗣此疊遵電旨與外部户部節次唔商均經隨時電達慶親王李鴻章代奏在案奴才謹綜其顚末爲我　皇太后皇上陳之力俄之請派員接收也九月初六日旨放綽哈布爲黑龍江將軍並由慶親王李鴻章傳旨增祺長順先行接管時因東三省俄軍雲集與京城消息不通當由奴才托外部代電該將軍等久無囘電而英泰晤士報忽傳增祺與俄水師提督阿來克息甫派員訂定奉天交地暫章九欵於我内治之權頗多牽掣乃十一月二十八日電旨方斥增阿暫訂之謬斷難允行而外户兩部尚以委員畫押爲詞堅求批准奴才告以若不罷廢暫章决難開議正約再四辯駁彼始謂正約商議無阻自當勉從所請畫押之件外人視之甚重外部竟允作廢其注意正約可知矣此次約欵雖由外部商議户部實主持之初户部曾口述約欵大概其中有商放將軍派駐俄官限制稅章代理稅務購買山海關鐵路俄法借欵改按月付息等條侵我主權把持已甚屢次嚴詞拒絶而伊語氣頗堅奴才再四思維萬難辦理不得已有暫與延緩之　乃奉十二月初十日電旨仍飭堅持磋磨力圖挽救因叠商外户兩部告以俄聲言保我主權何以兵權利權派官之權一朝奪盡聲言不利土地何以現商東三省事忽牽連蒙古等處曁中國北省據理力爭不稍鬆動慶親王李鴻章亦向俄使臣格爾斯多方開導彼漸知要索愈甚成議愈難故外部允就户部口述各條删去最難照行之欵面交約稿曾謂此經我君與外兵部幾番籌議可讓之處已無不讓一而飭格爾斯在京向慶親王李鴻章一币催逼格爾斯竟至負氣不商奴才細繹約稿不可允者尚多如禁用外人練兵因東三省而兼及北省之水陸師礦路工商利益因東三省而兼及蒙古新疆各處滿蒙新疆鐵路不但禁他國人且禁中國自造北邊數萬里利權未免一網打盡欽奉正月初九十一十七十八等日疊次電旨駁欵謹卽譯成節畧逐欵開列後附奴才另外指駁之欵一并送交外部乃外部竟久不置答户部且不肯晤商奴才見此情形正在焦慮無計光緒二十七年正月十日欽奉正月十三日國書即日譯送並向外部重申前說因言中國難允之故實恐各國效尤俄屢言願作好樣今反作俑二百餘年鄰好之謂何連日苦勸力爭外部始允奏請俄主裁奪辦理正月二十二日居然將原稿删改交來細核改稿計遵旨更改者六端北境水師不用他國人訓練全欵删去一也删金州自治之權廢除一句二也滿洲蒙古及新疆之塔爾巴哈台伊犂喀什噶爾葉爾羌和闐于闐等處礦路及他項利益不得讓他國人一節删蒙古新疆各地名改爲滿洲全境三也滿洲禁我造路及租地與人兩節均删四也禁運軍火加照公約句卽允我與公約同時起止五也路工未竣不設兵隊改爲應與商定駐兵地方即允我不設兵隊專指鐵路邊防而言六也經奴才指駁允行者四端將軍大員辦事不合邦交改革職爲調離一也滿洲内地巡捕兵與俄商定數目加地方平定以前一句二也巡捕兵供差不用他國人改祗用中國人三也鐵路賠欵改照公約所擬賠欵意旨與該公司商賠四也外部出示改稿即述俄主之言曰現因國書懇墊使臣苦心甚爲感動准將中國駁欵再儘力删改一次等因現改欵復經我君核准即爲定稿限十四天畫押逾限則交收作罷奴才詢以各國藉口效尤將何以應俄素欲保全中國豈願我從此多事外部言此約定後卽登官報宣示環球滿洲自我得之自我歸之誰能援例越五日外部特又約晤言限期已促如逾期不訂勿再議交收勿復言友好揣其詞氣已存一成不變之心屢次聲明執定一字不易之說盖自始廢增阿暫章繼删户部擬欵終又改草約初稿三次遷就遂堅執到底不肯展期亦不肯删改矣此與俄議約之實在情形也（未完） 
[關讞員未便調赴江甯]  
　　金陵督銷局總辦陳觀察因需員襄辦一切電咨上海道袁觀察請調公共公廨關絅之司馬赴寗觀察以新署政煩治劇斷難忽易生手故於昨日電覆陳觀察並另電禀明督撫憲核奪（力） 
[法國民敎衝突]  
　　字林報接初九日倫敦電云法京巴黎民敎衝突之事愈形劇烈巴黎聖克魯齊特敎堂竟有與警兵開戰之事民黨因敎徒抵抗過激遂告警察長率領警兵攻擊該敎堂敎堂内亦閉門合力抵抗後被警兵用鎗梢將門擊破彼此互相攻打歷若干時敎堂之首創反對者被警兵　逐出外始行息戰共傷八十人獲一百五十人洛溪福剛特伯爵及堡盆伯爵因攻擊警兵亦被拘獲文匯報接初十日倫敦路透電云昨日巴黎聖伯利敎堂爲爭產事與民黨大啓爭端敎堂之内聚衆至三千人之多皆守護大門拒抗民黨且將巨石由内抛出肆行攻打救火火中人因爬上房頂而警兵等則攻擊大門厥後警兵攻入將敎徒若干人　出擊傷敎徒 
 
 

Page 5

 
 
無數當彼此攻擊時大門外有不平人無數譁擾不休羣思毆打經警兵屢次勸戒衆始息怒德文報接初九日柏林電云巴黎敎堂爲爭產事已屢次作亂 
[丹皇定期舉殯]  
　　初九日栢林電云丹皇克利斯勳第九出殯之期已定西本月十五號（正月二十二日）譯德文報 
[摩洛哥事會議情形]  
　　初九日柏林電云阿勒支西拉斯列强之會議日來進步甚速所議各事均甚滿意 
[意首相辭職]  
　　初九日柏林電云意内閣已因稅餉問題自行退職福幾斯君所遺首相之缺將由沙納拿君接任沙君盖主張三國聯盟者也 
[俄亂已平]  
　　初九日柏林電云俄境寇倫之亂已平譯德文報 
[英黨派之聯合]  
　　初九日倫敦路透電云倫敦每日報著述一論要請前相白爾佛君與張伯倫君開一會議俾白爾佛君之黨可與張黨聯合云譯字林報 
[誌謝巴勒保險公司惠贈月份牌]  
　　昨承巴勒保險公司惠贈中西合歷月份牌數幅恊三辰之吉曜日月重華臚四境之歡呼水火旣濟略書蕪語藉謝蘭儀（容） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[咨明公司改換運單山東]  
　　山東嶧縣華德中興有限公司前具印呈附列各欵並隨繳註册費洋請山東商務議員農工商務局總辦轉請商部飭核註册經商部核准註册發給收單執照惟查奏定公司律章第十五條内載股分有限公司招牌及凡做貿易所出單票圖記亦均須標明某某名號有限公司字樣等語該公司旣據聲明有限而牌號及股票式内均未標明有限字樣於律稍有不合著卽遵照更正兹經公司遵辦將未經標明有限字樣之舊有關防銷毁另行刋換其總分廠牌號股票息摺亦卽改添有限二字惟各分廠應發商販分運煤焦印單自應先行禀懇咨請各省轉飭各關卡一律知照俾遇有改換運單得以照驗放行不致有懐疑滯難之悞此項運單於本年正月起令各分廠一律發用禀請山東撫台楊中丞分咨各省督撫轉飭關卡釐局一體知照中丞已據情咨行各省矣（容） 
[中學監督易人鎭江]  
　　鎭君中學堂本以趙銀辛明經爲監督明經固辭乃由承太守改延李遵義孝廉爲監督（皆） 
[洋務局委員接辦福州]  
　　督辦洋務總局兼辦竹崎關稅務孫萼齋觀察於臘底辭世所遺洋務局差已委現任福防廳呂文起太尊辦理竹崎關務現亦暫由太尊代理（直） 
[兼司同時升調杭州]  
　　浙省現兼藩司之糧道顔小夏觀察鍾驥已奉升授湖南臬司又兼浙臬之杭關道崔磐石觀察永安現亦調補江蘇糧道均卑奉到電音聞須二月杪新任來杭接代方克交卸起程前往也（市） 
[蘇省官事]  
　　總辦銅元駐滬分銷局候補道虞洽卿觀察和德督辦松滬釐捐總局陳笠漁觀察兆璜總辦滬寗鐵路購地事宜林觀察賀峒直隷候補道施觀察則敬候選道曾觀察鑄松海防同知秦司馬上海公共租界會審委員關司馬炯法租界會審委員陳大令曾培均於正月初六七等日來蘇拜賀各大憲年禧旋於初九日禀辭回滬○蘇省學務處因度歲停止辦公茲已於正月初九日照常辦事由葛太守禀知撫憲○署理太平洲同知高司馬繼昌現經上憲請補太湖同知缺司馬奉到飭知後卽詣各憲轅禀謝（康） 
[紛調局委江寗]  
　　江督札委金陵厘捐局陳觀察調辦皖岸督銷支應局吳觀察調辦金陵釐捐局匡道翼之委辦支應局歐陽觀察述委辦湘岸督銷籌防局李觀察維翰調辦皖南茶厘慶道錫庚委辦籌防局業已分别下札矣（年） 
[佐雜私鑄僞銀錢拘縣押究蘇州]  
　　浙江金華縣人施某向係蘇省候補佐雜其兄現在某省候補知府施曾經上憲委當滬寗鐵路第四段巡查差因事撤退後假寓省城金華會館以販售火腿爲名糾合匪徒私鑄銅質僞銀錢會館中人知之勸令遷去遂假閶門内下塘草屋内鼓鑄事爲吳縣張蓬仙大令訪悉飭差於去臘杪將爐灶等物先行起獲然後至閶門外馬路中某煙館拘施及同黨某甲解縣押候訊辦（度） 
[吳縣張令欲諱盗爲竊蘇州]  
　　盤門内禪光寺左側徐姓家於初五夜被匪撬門入内劫去各物併將徐之妻弟王錦湘刃傷六處報經吳縣張蓬仙大令履勘請緝已紀前報茲悉大令詣騐後謂匪徒雖塗花臉然入内祇有兩人不得指爲盗案因令以小竊傷人更改禀詞報案惟現在受傷之王錦湘已於初七下午殞命由地甲報知吳縣不知張大令又將令彼如何措詞也（康） 
[縣差因案發押寗波]  
　　鎭海縣門差沈高因蠹役莊宏犯案經寗府喻庶三太守詰訊莊供有牽涉沈高之語太守因案情重大特飭鎭海縣韓子衡大令將沈拘解至府發押鄞縣刑房以便申詳撫憲張中丞核辦（易） 
[書役敎供案發提辦蘇州]  
　　前署六合縣汪寳增明府在仜時有六齡幼孩葉光明被殺身死一案迭次比緝兇手無獲乃捕役趙海串同刑書誣指年已七十餘歲之夏志高爲正兇並其孫夏太連子爲幇兇硬逼敎供經汪令屢次刑訊屈招擬罪轉解江寧府復訊翻悔發回署縣李明墉大令提訊仍不承認通詳請示經江督周玉帥吊閱縣卷察出敎供逼認情弊立卽札飭六合縣先將夏志高夏大連子鬆刑提禁收押班房並札飭臬司提省訊辦經署蘇臬朱廉訪派委胡大令燡前往守提人卷並捕役刑書解省嚴辦（永） 
[拐匪破案福州]  
　　閩中拐帶之風近來甚熾去臘晦日台江汛兵三局押解拐徒二十七人小孩八人送至臬署審問後轉發府縣嚴究據云該拐徒多係下府人此次共拐男女小孩四十一人附搭火柴船駛至陽其北郊地方適被看網之小機輪查驗見其所載小孩過多知係拐帶立將該船扣留馳禀上官臬司朱廉訪即檄令就近文武營汛解送上省供出此外尚有男女小孩三十三人續行查明解案據被拐小孩稱半途有二孩因叫喊不休被該拐徒殺斃船中尚有血跡可驗又一女孩年約十八九被該拐姦佔爲妻云云確否尚須訊究也（其） 
[流氓攫洋揮刃蘇州]  
　　正月初七日蘇城有胡姓者身懐洋銀十餘元道經平江路被流氓數人圍而攫取胡堅持不放流氓揮刀連戳數下致受傷而仆洋則盡被攫去旋經地甲人等將胡舁至元和縣署控請騐傷孫花樓大令准卽飭差嚴緝攫洋者究辦（且） 
[搶刦妓家之流氓游街示衆蘇州]  
　　蘇城陰陽巷土妓崑山阿四家去臘杪有流氓數人向索陋規起釁攫取物件阿四出外呼救時適對户朱公館因事宴賓有輿夫多人出而拘拿當獲住甲乙二流氓其餘均被逃逸旋經公館主人將二流氓片送至西路警察局請郝大令究辦大令判各笞數百板荷校發各圖遊行示衆（且） 
[嚴懲花會福州]  
　　近來甘蔗鄉蒙山鄉等處均有掛巴城内外代收謂之小巴不下百數十處故花會日漸興盛又有綽號番仔者爲各署衙役私設總巴臬司朱廉訪密飭警務總局提調倪太尊派差於臘底拿獲送交閩縣懲辦按番他爲地棍之巨魁羽翼數百人一經獲案花會當可解散矣（色） 
[通飭堵截難民蘇州]  
　　署臬司朱廉訪通飭各屬畧云安東縣游民韓福愼等三百二十餘名沿途經過各州縣並不遵章截留 
 
 

Page 10

 
 
押送回籍任令南來實屬故違禁令應再通飭曉諭嚴責董保禁止出境會營截留派丁雇船撥勇酌發口糧按站解回原籍此次通飭之後如再任令出境及沿途不爲截留押回定卽查取各職名詳請撤叅决不寛貸（吉） 
[官銀元局被竊福州]  
　　蒼下洲官銀元局所鑄銅片裝貯成箱發運各處行銷爲數甚巨臘月二十三日有八十箱尚未發出被司燈之陳紅紅於夜間私携一箱内有銅片二萬枚爲庫丁林寳三看出破綻報知總稽查龍蓉圃二尹飭就陳丁房中查搜起出銅坯百數十片隔日又於床鋪及洋油箱内各搜出銅片數千枚台票五十元金錢二枚功牌一紙洋槍一枝二尹以眞贓旣獲移請福防廳究辦廳尊呂文起太守當卽覆提陳丁訊責陳丁聞信服毒未果供辭狡賴太尊旋將陳丁轉移閩縣由斐邑尊提審立予鞭責陳仍矢口不移飭押候再訊（史） 
[當鋪被竊鉅金蘇州]  
　　胥門外久和典當於去臘杪雇船送運洋銀一千五百元至某鄉船夥某甲見財起意竊取一千元而逃現雖懸賞格追緝然尚未能弋獲也（舉） 
[江督札飭查禁私藏鳥槍及地方官失察處分蘇州]  
　　江督周玉帥札飭各屬略謂民間私藏鳥槍地方官失於查拿别經發覺一年内失察一次降一級留任兼轄官罰俸一年失察二次該管官降一級調用兼轄官降一級留任至近山濱海地方必應存留鳥槍守禦者報明地方官於槍上鑿刻姓名編號立册備查倘不報官編號私自收藏地方官如能遇案查拿連械起獲懲辦者免其議處失於查察别經發覺將該管官罰俸一年旋又札知各屬略謂照得廣東督憲岑提憲李咨稱仿照香澳禁止洋槍章程商富大户存留火 
槍防衛者必須禀請地方官發給印照無照當以私藏軍火論除各省營訊操演之奏明准畱捍衛地方者照舊存畱（康） 
[福州]  
　　中國公認不賣美貨閩中近始實行去臘杪商界學界中人在建郡泉美各會館演說譬喻透澈聞者鼓掌洋船公幫亦倡議凡有販運美貨來閩者概不盤運○近日閩中官憲出示飭商具領牙帖凡木紙各商俱著令其認領福防廳呂文起太尊於此事極爲認眞奈商况艱難釐稅綦重一時未能踴躍承領也（史） 
[松江]  
　　每屇新年凡小本營生者均用白糖製成麒麟牛馬之屬供人抽籤以决勝負衙署中輿臺厮養例於初五日向各糖攤索取小糖物不名一文幾同定例本屇府署肩鑼人某甲及縣署某壯役之子又因索取糖物起釁互相毆打將各糖攤搗成粉碎毗連之各食物担均遭波及東嶽廟中聲沸於鼎人湧如潮旁觀不平扭甲等入婁署請究○津人某甲隷名軍籍初六日携衣服赴西門外全大典鋪質錢因爭論多寡適商團勇丁在彼看守門户聞聲入内斥甲無禮甲反唇相稽遂致扭毆移時團丁咸集將甲扭住由團目胡弁送甲至中參府署中營何雪門參戎立飭將甲解交該營帮帶嚴懲千餘棍斥革示儆○南鄉奉境烟墩常梓廟等處近有賭徒支棚開賭皖梟聞風咸集飛划副左旗領哨沈葆義聞信卽於初四日率同槍划馳往兜拿梟黨紛紛遁去遂將賭棚焚燬○茸城余仲皋明經之弟號叔淵者向在浙省新城縣學堂充英文敎習本屇年假歸松與聘定顧姓女成婚初六日彩輿到門由同人鳴琴唱歌歡迎登堂來賓均致頌詞新郎新婦各撰詞答謝男女賓復分班以次演說凡舊式之禮人樂人等概屏勿用（酒） 
[滬江官事]  
　　江南製造局總辦魏蕃實觀察赴蘇賀節回中隨又乘輪往金陵拜謁周玉帥年禧○江蘇海運滬局會辦戴太守文佐沈太守泗蓀昨均因公到縣拜會（君） 
[迎春例志]  
　　昨爲循例舉行迎春之期縣尊汪大令淸晨率同學師及三廳等照例用全副儀仗遊行一週警察局各派巡長二名巡士四名隨同汪大令遊行各處藉以護衛（曰） 
[法界火警]  
　　昨晚法界大馬路某洋貨店起火延燒啓泰恒等鋪旋經救熄詳情再錄（容） 
[添製練鋼廠爐灶零件]  
　　江督周玉帥去冬來滬閱看製造局練鋼廠後因有爐灶器具未全並欲添製零件當卽諭魏觀察電致出使考察製造之會辦李觀察經叙在英國購置聞須英金一萬磅之譜刻經電請魏觀察於日内匯解矣（璧） 
[禀請咨關給放]  
　　前日有日本畱學生彭葉兩君由日携有駐日楊欽使護照並行李書籍箱物等件回滬被關扣留旋投道轅禀請袁觀察查案咨關給放（資） 
[派員繪圖續志]  
　　昨報紀新任小海道瑞觀察派員來申查取洋務局圖樣一節茲悉委員朱君自來申後除抄洋務局圖樣外並繪道署圖樣一紙以便一併呈閱（君） 
[私塾改良會定期談判會務]  
　　私塾改良總會定期本月十二日下午兩句鐘假閘北徐園開新年大會柬請在會同人齊集談判會務並合攝小影（容） 
[皇后誕辰停訊]  
　　昨日爲皇后誕辰英美會審公廨照會德領事停訊一期（當） 
[讞員回滬]  
　　公共公廨讞員關絅之司馬日前赴蘇垣恭賀大憲年禧昨已乘輪回滬旋赴道轅禀知（當） 
[普濟輪船回滬修理]  
　　普濟輪船在温州外海擱礁報經招商局派海琛往拖當因受傷甚重由海琛先將船内各貨駁載回滬已詳本報茲聞普濟已由他船於昨日設法拖帶入塢修理（力） 
[三令五申]  
　　總工程局總董因裏街各店鋪每在門外裝設欄杆堆積什物及於沿浦停置木排均碍道路去臘諭令各店一律收進茲因仍未遵照近日故又貼示佈告展限至本月二十日爲止違干究罰可謂三令五申矣（尺） 
[飭查流氓滋鬧]  
　　上海道袁觀察前日准招商局函稱浦東楊家渡棧前時有流氓滋鬧請卽飭局禁辦等情當經札飭浦東總巡謝明府查復略謂該處並無流氓滋擾實因時値開辦漕米小工 
衆多哄鬧所致觀察除據情函復外批飭明府嗣後嚴督差保禁止流氓及該小工等不得恣意喧擾致生事端如違准卽嚴辦（曰） 
 
 

Page 11

 
 
[不准援例交保]  
　　錢鼎成控朱海郎王毛毛案内牽涉之陸頌和奉訊管押捕房去年歲底由陸之家屬具禀公廨呈遞寳昌等四家絲廠保單請援應桂馨之例交保出外如將來陸有奉傳不到等情亦願罰銀一萬兩云云關司馬得禀將情商諸英繙譯寳君昨奉寳君回函以陸未便援例不准交保（當） 
[攫物流氓獲案候懲]  
　　新年以來法新租界時有流氓狙伏僻處持刀攫物行凶法捕頭特飭各包探帶同通班副探分投嚴緝究辦前昨二日獲到流氓十餘人帶回捕房經捕頭研訊之下除擇情節較輕者從寛開釋外其餘押候解送公堂嚴究（深） 
[拿獲丐黨]  
　　去冬有惡丐鄭子明羽黨徐夏子在英界洋涇浜一帶拆梢某日爲暗捕撞見拘拿不意徐出六門手槍將捕轟傷手腕而逸該捕回報捕頭奉飭送往仁濟醫院療治一面兜拿該犯在案已載去冬本報前日包探王寳生訪得徐盤踞美界楊樹浦地方前往拿獲解回老閘捕房押候堂期解辦（力） 
[准予免騐]  
　　法租界寳興里某甲之婦口角吞烟報縣請騐已紀本報茲悉民夫係祝阿惠氏死後經人相勸從豐棺殮業已了結事爲捕房所聞飭探將祝傳入恊同包探報縣適汪大令另有要公特委捕廳趙少尉代驗祝供妻與鄰婦口角吞烟咎自由取求請恩免少尉准之飭具自行棺殮切結存案備查（臨） 
[路斃報驗]  
　　老北門外西吊橋堍昨日倒斃一無名男子年約三旬身穿柳條絨布短衫棕色洋布緊身元色洋布棉袍藍絨馬甲黑絨棉鞋巡街捕報知法捕房捕頭飭探查得身畔有信一封信面寫家信敬煩尚愷家叔袖交謝君富小兒收拆新正初四日自景雲房寳瞿拜托等字樣另有手摺一扣上書工摺計數包探將屍身舁送同仁輔元堂分局請備棺收殮所中司事見屍右目及面部均有血痕辭以未便包探因回禀捕頭恊同地甲投縣報請相騐（深） 
[總工程局紀案]  
　　童幼亭去冬往周浦收帳趁閔行航船來巾被康阿祥竊去洋二百零七元報局飭探至閔行鎭查悉康在朱熊氏花烟間内一併拘解來申己志本報昨由正裁判官孫耳山明府提訊童供在萬茂藥材行爲業請向康追究竊洋明府判將抄出之洋一百廿六元先行給領康責手心二百下押改過局半年朱熊氏交保飭賠缺少之洋八十一元○晉元錢莊夥莊可人控恊泰水菓行欠銀七百餘兩一案昨提經理陸賜榮訊追明府判交妥保限七日理楚○火腿認捐公所去年因認捐之陳魯珍虧空拆股前日有諸幼溪將帳簿攫去司帳陳鳳年喝阻被毆扭局具控趙桂榮投案作証諸供認捐内亦有股份故取帳簿核算明府以諸不應毆人罰洋十元飭將各簿交案復訊○發茂布莊失布一案判限籍間夫頭張順和船户顧阿和各賠洋一百元張顧無力苦求減斷在案孫明府昨提發茂出店張春甫復訊之下改判顧張各賠洋七十元張春甫亦賠七十元遵斷完案（尺） 
[局事彚錄]  
　　本城南門及西門一帶新正以來有種賭負流氓三五成羣匿於要道搶人財物以致行路咸有戒心昨爲縣尊汪大令訪知諭局嚴爲拿辦○本城太平街一帶烟館茶寮仍有糾衆賭慱情事現爲巡士查知禀明局員拿究○有蘭喜所開之玉器作學徒前日乘馬至邑廟前被警察東局委員郁二尹所見深恐肇事諭飭巡士拘局判罰洋十元充公（資） 
[英美公廨紀事]  
　　住居新閘之某姓失竊金表等物報捕查緝在案茲經包探張天林訪得係張德生所竊張因另案爲新閘太陽廟巡局拿獲因即禀請公廨備函赴局移提局員唐二尹不允由探禀復昨經公廨再行繕函飭差往提務即將張帶回以憑吊贓究辦○新閘捕房派七百六十八號華捕送華婦王李氏至公共公廨請爲管押並稱尚有同案人証現押捕房俟堂期解案質訊其爲何事容後詳錄○三百九十三五百三十五等號華捕先後送在途露臥之病人張子祥趙順伯到廨請爲安揷値日差情禀知司馬飭將張趙送棲流公所留養（則） 
[美租界捕房事]  
　　馬夫王阿順在百老匯路駕車疾馳違章由一百號印捕拘入捕房存洋十元保出○王阿大與陳太昌因賭互毆陳被打傷眼角由捕拘究捕頭詢係聚賭一併斥出○某日人乘醉雇東洋車至百老匯路不名一錢向索被毆由印捕拘獲押候醒核○王和尚報稱住居西華德路被竊綢布衣服請緝捕頭准之○馮子惠邵東南等五人至西華德路翁阿大烟館開燈互毆由捕一并拘究奉飭各押丐牢一天釋出馮等復至該烟館尋釁並用刀戳傷翁之手臂由一百零三號捕重行拘入押候解辦○王阿大至靶子路七十七號西人家强索酬資不遂行兇由西人鳴捕拘獲押候送辦（似） 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
