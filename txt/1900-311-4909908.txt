# 1900 - 311 - 4909908

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾子遺黎庶荏席同登翹企仁施近切以待肅此謹白惟冀垂靑 
[淸吏治說]  
　　漢之衰也諺有云爛羊頭關内侯爛羊胃騎都尉明之衰也諺有云都督多如狗職方滿街走嗚呼自古及今未有吏治不淸仕途不肅而可以成國家長治久安之盛者也當本朝雍乾時綱紀肅淸士非秋甲進身不得遽登仕版凡策名委贄者非實缺卽要差絶無聽鼓轅門終年寥落者故其時上與下皆懷愛惜聲名之心而政治尙不至於大壞自嘉慶朝軍需日亟捐例大開上既破格招徠下卽濫行登進仕途猥雜識者憂之夫取才固不限一方得人亦非拘一格科甲中誠多迂疏寡效之子貲郎内亦有明敏練達之才並蓄兼收於政體本無妨碍所難者此例一開漫無限制籌捐者多多益善報捐者于于而來積薪之勢已成濫竽之風大熾約計每省中候補人員至少必有千人而得有差缺者不過十中一二其餘則皆無缺無差終歲浮沈宦海僕嘗遊幕四方親見此中若况每當三八衙參先期戒僕夫備車馬曙色甫動卹焉若驚無論盛暑祁寒不得不束縛衣冠效登塲之傀儡迨夫寅僚濟濟麕集官廳斯時所譚者無非某缺若何豐腴某差若何肥美言之亹亹聽者津津俄而影過花磚朔飢欲死突聞閽者高聲道謝頃刻紛紛星散驅車各回或時隔數旬幸蒙接見則閽者執手版如雁翅促氣屏息隨之登堂拜跪甫終茶甌已舉斯時爲大吏者屬員之某姓某名尙未明晰更何論夫性情之貪廉才猷之深淺乎故凡候補者苟欲見知於上游不得不乞靈於暮夜之苞苴要津之薦牘若僅旅進旅退按格循資則雖彭祖大年未必有印纍綬若之一日於是不肖者躁進之心一動蠅營狗苟鑽刺多方甚或於衙參謁見時刺刺不休籲求差缺其志固屬可鄙其情甚屬可憐舉世滔滔斥難盡斥兹者署湖北布政使瞿賡甫方伯深惡此習特書硃諭黏貼官廳略謂本司服官鄂省三十餘年凡用人行政一秉大公當爲寅僚所共諒某員於衙參時呈遞手版求缺求差本司寛大爲懷未忍遽加叱責但似此不安義命未免有玷官箴自此次示諭後如再有前項情事定卽註册永遠停委以爲躁進干求者戒嗚呼方伯此言誠可謂澄叙官方獨探其要矣然愚謂候補人員之多至今日而已極各省疆吏既不能奏停捐例將仕途爲之疏通而聚此數千百輩閒員使之寥落終年一無事事在稍知自好者固尙能委心任運苦耐飢寒然世不盡夷齊豈能悉望以廉潔之行當此之時爲大吏者惟有於各員謁見時訽事考言不憚煩瑣或蔡其操守之是否廉介或騐其才具之能否恢張必使成竹在胸然後或有差委之處分别等差量才錄用於是爲之寅僚者以爲某也賢而得委某缺某也才而得委某差恍然於上憲之自有權衡而一切鑽營奔競之風可以不期息而自息苦隱微之間未能自信而徒以虚浮文告藉爲戒警之資則下之窺伺者深以虚召虚而欲吏治之淸仕途之肅恐終無此日而尙安望國家之果能長治久安哉噫 
[本館接奉電音]  
　　昨午西安行在飛電傳來上諭三道敬謹譯登○九月十九日行在内閣抄奉上諭岑春煊奏大員途次病故代遞遣摺一摺工部尙書陳學棻老成練達學問優長由翰林洊躋卿貳歴掌文衡擢陞正卿克稱厥職兹以前赴西安在途病逝殊深軫惜著賞給陀羅經被派潼商道李兆棻前往奠醊並料理身後事宜加恩照尙書例賜卹任内一切處分悉予開復應得卹典該衙門察例具奏伊子甫經及歲扶柩回籍時著沿途地方官一併妥爲照料伊長子從二品廕生陳輅著加恩以主事用俟服闋後分部行走用示篤念藎臣至意欽此同日奉上諭袁世凱奏霜降安瀾一摺本年八月間山東黃河水勢陡漲雙合嶺陶城埠等處險工疉出經河工總辦督糧道尙其享等嚴督弁勇晝夜防護現已節逾霜降各工一律平穩仰蒙神佑普慶安瀾實爲寅感著發去御書匾額一方交袁世凱祗領懸挂大王廟以答神庥綜計上年奏報三汛工程穩固已經兩届安瀾在工出力各員不無微勞足錄自應量予奬勵山東督糧道尙其享濟東泰武臨道吉燦升著交部議叙候補道吳煜吳承恩著交部從優議叙留東委用道何昭然著准其仍留山東補用候補知府何著免補本班以道員仍留山東補用餘著照所議辦理該部知道欽此同日奉上諭正白旗蒙古副都統著壽耆補授欽此 
[通商無阻]  
　　英京倫孰來電云本月某日德皇在白門地方宣言於衆云今者英德兩大國旣立約保護中國不令各國瓜分並准沿海沿江諸碼頭各國可隨意通商不至有阻撓之患實可免將來各國因事齟齬而通商之局不致再起猜嫌矣 
[英國軍需]  
　　香港循環日報云英國此次阿非利加洲南部之戰核計軍需用去槍彈一百七十兆顆各種砲彈八十八萬顆加基兵衣二十八萬套皮靴三十七萬雙羊絨内衣二十萬件油布雨衣三十萬件絨襪一百零二兆雙營帳十六萬座洋氈四十二萬張褲帶四十萬條法佛蘭絨内衣五十萬件 
[京員赴陝]  
　　天津直報登京師來信云九月初三日通政司行知六部九卿各衙門堂司各官定於初六日在安定門内北新橋栢林寺會議旋經堂官揀選精明强幹之各司員至保定藩署領取路費趨詣陝省辦理行在事宜並聞吏户禮兵刑工六部每堂官一員隨帶司員十員九卿衙門堂官各隨帶司員六員其餘各官　留京辦事至何日起程刻尙未經擇定也 
[調艦保商]  
　　香港循環日報云邇來亂黨橫行地方不靖某日有英美德法等國兵艦共十艘駛入鵝潭近沙面下碇署兩廣總督德大中丞慮有他帮帶同譯員拜會各管駕坐談之頃詢以來意各管帶均謂敝國政府聞粤省土匪起事四出蔓延深恐寄居沙面各商人或有意外之慮故命來此保護中丞乃握别而回 
[大將星沈]  
　　金陵訪事友人云安徽壽春鎭總兵郭善臣鎭軍寳昌係淮軍夙將勦平髮捻望重功高歴鎭名疆曾權提篆自北氛不靖督率操防昕夕不寍積勞成疾因禀請督轅給候經兩江督憲劉峴帥委高軍門得勝往權篆務俾鎭軍從容養疴詎料重陽佳節將星遽殞於省垣中正街公館中興夙將又弱一個不禁令人哀悼弗諼　 
 
 

Page 2

 
 
[查勘襄河]  
　　漢口訪事友人貽書本館云皇太后皇上駕幸西安各直省應解餉糈以及諸凡貢品均須取道襄河轉達　行在無奈襄河淤淺今歲川峽之水來源甚枯巨艇往來恐多膠滯湖廣總督張香濤制軍鑒及於此特委某某諸員往查兹已據情禀覆想須設法疏通矣 
[會匪兎脫]  
　　漢口訪事友人云南城公所一帶曲院如林久爲藏垢納汚之所某日之晚某妓寮忽來一客衣服麗都揮金如土實則自立會匪也嗣爲官兵所悉前往圍捕不知如何被匪覺察先期遁逃官兵爲廢然而返 
[五馬去松]  
　　松江訪事人云前署松江府張子虞太守於本月十七日交卸府篆後部署行裝詣文武同寅曁各紳士處辭别十八日排齊全副儀仗乘輿出西門至大漲涇碼頭登舟華亭縣林霨生大令婁縣屈吉士大令金山縣武芝菴大令及府屬各官均親赴河干恭送華婁兩縣團勇整隊江邊鳴槍伸敬 
[新守謁客]  
　　松江訪事人云本月十七日新任松江府余石蓀太守九榖接篆後排日拜會文武各寅僚及本郡紳士旋牌示署前擇於二十日詣各廟拈香二十一日考選代書至閱城放告日期刻尙未經懸示也 
[兵民交鬨]  
　　漢口訪事友人云湖北黃州府屬黃縣與黃岡毘連之處有地名歧亭者要區也某日駐紥是處之勇丁方操練步伐觀者環若堵墻中有一人侈中妄談摘其疵謬某勇怒起而毆之致犯衆怒糾集土著大啓爭端闔鎭民人幾致罷市幸經紳士妥爲調處始得安謐如常 
[續訊盜黨]  
　　松江訪事人云上月十九日之夜南門外打鐵橋薛阿寳家被盜行劫上海縣汪瑤庭大令在本境緝獲盜匪左得勝嗣又續獲單有勝一名先後解歸婁縣縣主屈吉士大令研訊之下單供認行劫不諱詰以羽黨若干人答稱僅十五六人復問贓物窩頓何處答稱衣飾等物均在大校塲俵分惟珍珠百餘粒因爭奪不休已望空抛棄矣大令怒其刁狡飭加鞭責始供出盜黨姓氏多人詰其遁跡何處答稱實已得贓星散大令遂將所供盜黨名姓飭吏繕明以便按名嚴捕隨將單加釘雙鐐收入犴獄聞單向曾逗留松郡南門一帶時或姓譚時或姓單空不知其孰爲眞姓也 
[甬郡官塲紀事]  
　　寗波訪事人云郡城北門外釐捐分局委員王君現届瓜代之期浙江藩司惲菘耘方伯札調現辦嘉善釐捐局員江君壽萱接辦○時届隆冬宵小最易竊發日前鄞縣徐蓉齊大令出有示諭云現奉提憲派撥哨隊在城外扼要駐紥夜間輪班梭巡以衛閭閻惟負郭之區每至更深夜靜行人絡繹奸良莫辨巡查兵勇遇有形跡可疑之人自應盤詰合行出示曉諭爲此示仰諸色人等知悉嗣後有事夜行務須執持燈籠俾巡勇得分皂白以免拘留其各凛遵毋違特示 
[黃陵猿嘯]  
　　宜昌訪事人云自富有票匪事發大憲深恐愚民被惑不忍不教而誅特飭地方官製就木桶令購票者自行投繳准其悔過自新無如民多心懷疑慮投繳者甚屬寥寥日前宜昌府陳太守發出六言示諭云諭爾軍民人等匪票速急繳淸暗中投在木桶繳票卽是良民倘恐被人知道塗去票上姓名某年月日繳桶票上必須書明倘或自做暗號務須切記在心所有自做號數局中登簿記存設或有人誣告查對便可分明爾等既已改過本府决不究懲○自京津拳匪搆亂全局震動商務衰頽川商之僑寓宜昌者以貨物既不流通祗得收歇回蜀靜候和局旣定旗鼓重張○某洋行沙市輪船向往來於宜昌漢口間近擬改駛上海而另派新船名洞庭者來宜肇通輪船自前月入川後與英國政府議定灣泊重慶保衛西國官商以六個月爲限大約明春桃花水漲方得駛回○上月某日地方官訪知河西一帶鄉村濳匿土匪及會匪三十餘名星夜派團防營勇丁數十名飛馳而往破扉直入拘獲八名次晨押解進城嚴行訊辦 
[漢江寒月]  
　　漢口訪事友人云皇太后皇上駕幸西安電諭各省督撫迅解餉糈接濟行在日來浙江安徽諸省漕糧陸續到漢由轉運局憲惲莘耘觀察騐明飭役備船溯流直上解至秦中楊家河朱家巷一帶船行咸卜利市三倍○莊百揚明府自接辦電報局務以來飭將各處電桿電錢詳細查明有損壞者卽令補修完善局中執事等人亦微有更動○棉花一項爲湖北全省土產之大宗如倉子埠黃石港圻州仙桃鎭孝感宋埠沙陽諸處鄉民均賴此爲衣食計今秋旱魃爲虐榖旣歉收棉花尤爲减色是以日來漢市來源不旺價値陡增外省寓漢客商採辦殊爲棘手也 
[西江鯉簡]  
　　南昌訪事人云本月某日江西撫憲松鶴歸校閱駐省各營操演賞賚有差○直督李傅相檄調兩廣督標親兵副營北上上月某日道出江西地方官預備民船載之東下大約行抵北省當在仲冬矣○省垣各教堂教士前因風鶴頻驚避居滬上現聞省中安謐陸續折回惟外縣各鄉尙不敢前往耳○奉新縣蔣冠羣明府下車仍始訪悉縣境向有輕生嫁害惡俗卽出示嚴禁曰本縣訪聞斯地往往有等愚民受人蠱惑惑因口角挾嫌或因借撮不遂或因爭奪田土或因屋宇水道不淸或因嫖賭滋事不了强者武斷把持弱者被欺寃抑小康自愛之輩皆知自守不敢與聞惟有光棍地痞不肖地保從中攛掇謂非圖賴不足以洩憤由是輙自輕生扛動老幼婦女出頭撒潑無所不爲苟有不愼必致敗人身家蕩人財產中證差保因之朋比爲奸大肆魚肉甚至經年累月兩造財命蕩敗罄盡而事仍不息者種種禍患實堪髮指爾等要知輕生自盡反坐必究例有明條有理變爲無理欲以害人先自喪命此何尤於人何益於已自示之後爾等遇有不平不公事體小則忍讓爲先當由里長族鄰公論大則親身呈訴本縣秉公剖斷自可涇渭立分倘敢執迷不悟仍前輕生嫁害一經查明審確一面拿辦扛帮唆使之人一面嚴究輕生親屬之罪本縣執法如山斷不稍有袒庇其各凛遵毋貽後悔特示 
[鳩水寒濤]  
　　蕪湖訪事人云鈔關查船委員及金柱關釐局委員均届瓜代之期徽寗池太廣兵備道兼蕪湖關監督吳季卿觀察遴委府經歴景崧筠叅軍接辦查船事宜候補巡檢吳吉甫少尹接辦釐局事宜均於本月初旬某日具文申詳撫憲○今秋大通富有票匪揭竿倡亂業經道憲吳觀察緝獲匪首明正典刑本月初六日傍晚緝捕營線勇又在江口拘獲要犯郭聚生一名解送蕪湖縣訊辦○上月某日江口天主堂門上忽有匿名揭帖膽敢誇張匪勢煽惑愚民蕪湖縣陳明府保甲局總辦許别駕洋務局總辦程大令聞之立卽各派幹役嚴密訪查旋復會銜出示曉諭大旨謂無論軍民人等苟能指出造謠揭帖匪人或更證出起意匪名非但宥其前愆更許量才錄用厚給薪糧留資線索似此懲勸兼施凡心懷反側者當可憬然悟矣○入秋以後旱魃爲災非特老圃老農愁眉雙鎖卽居民朝夕汲飲亦苦一勺難求至本月初七日淸晨始見密雲低護微雨廉纎初八日更雷聲殷然大雨如注鱗塍雉隴一望靑葱四野農民無不歐呼擊壤矣○日前湖廣總督張香濤制軍特委兪子儒刺史來蕪採購食米五十萬石陸續運赴行在以資接濟刺史抵蕪後卽選就乾潔之米訂定德商瑞記輪船逐日裝載上駛由漢口雇民船運至樊城然後遵陸入陝 
[鍾山雲氣]  
　　金陵訪事友人云自康梁諸逆創設自立會在漢皋謀亂後大憲通飭所屬嚴拿匪徒有在本城查拿者有由他處獲解者數月以來先後所獲匪犯屈計不下四五十起日前南門大街有營兵及縣役多名各持刀械簇擁二人自南徂北未識是何要犯也○省垣自粤匪擾亂後居民播遷於外未回邦族者尙不乏人故房屋地基至今有無人認領者去年江干將開商埠省憲設立淸丈局地主咸赴局呈契認領 
 
 

Page 3

 
 
而有主之地多被莊潤生佔賣官地亦有售給洋商者嗣經江寗縣會同淸丈局查勘明確分别官地民地有主無主妥爲辦理大憲原擬將莊重辦後由西員福君開森出而調停查明地址大小酌定價値給與原主官地則令莊出金贖回入官其案始結詎料其中仍有數十畝有主之地被莊揑造杜契據爲已有贈與某洋人業主遠宦他省當時未及回里淸理故福君未及察知迨今夏始回省抄據赴局禀認局員以其具禀過遲不與准理乃復赴督轅及道署禀呈初奉批駁迨一再具禀大憲始批候札調福開森來省料理福君接奉憲札已於月之某日由滬抵江寗大約可望水落石出矣 
[撥勇協防]  
　　蘇松太兵備道兼江海關監督余晉珊觀察以本年滬上冬防事務亟應加意認眞昨已札行上海縣署又以城中各局勇丁不敷巡緝爰移請撫標滬軍營管帶龍葆珊遊戎督標奇兵營管帶羅楚材遊戎各撥勇丁二十名每晚入城會同縣署丁差按叚巡查以安閭閣而靖宼盜 
[恩周囹圄]  
　　署江蘇臬司朱竹石廉訪札行上海縣署以刻下各屬詳報瘐斃之案甚多而以江北爲尤甚推原其故總因監獄不潔所致轉瞬寒冬特飭各屬施給棉衣多備薑湯俾免罪人瘐斃 
[移請會哨]  
　　靑浦縣汪南陔大令以縣境與上海寳山毗連兼之吳淞江白鶴港地處衝要水面遼闊港汊紛歧刻屇冬令正盜賊出沒之際爰照曩例派撥壯丁巡船持械在水面臨流巡緝各縣一律照辦定於三八日期在交界處會哨將會哨單調換各投本縣繳騐以昭實事示是之意日昨移文上海縣署請縣主汪瑤庭大令照此辦理 
[病犯解回]  
　　昨日嘉定縣章大令派差押解竊犯陸春福至上海縣署文開陸犯在蘇州犯案供係上海縣人由元和縣遞解前來請爲交保等因縣主汪瑤庭大令察得陸犯病勢頗重詰共家住何圖供稱小的係崇明縣人因令來差解赴崇明 
[恃蠻受責]  
　　鄉婦徐陳氏投上海縣署控陸書卿霸阻造屋一案前晚經縣主汪瑤庭大令提訊徐陳氏供小婦人年五十三歲兒子年二十四歲向業耕田曾因翻造房屋鄰居陸書卿誣指佔地諸多爲難定欲拆讓求恩明斷陸供徐陳氏造屋時將小的屋外出路佔去若干尺出入不便是以與之理論地保徐子香禀稱小的查得此路本係徐姓之地今雖造屋仍舊讓出五尺大令訊知陸書卿恃蠻妄爭實屬不合喝笞一百板其弟陸少卿投案代求大令不准迨笞畢諭令少卿具結保兄不再滋事然後釋之使歸 
[限緝兇人]  
　　日前本邑南市馬路工程局車夫王阿福行至徽寗馬頭左近突被販賣鷄鴨之莊阿海蔣阿菊等多人指爲歹人扭住毆傷旋由某號巡街捕所見一併拘入捕房轉解馬路工程局禀請總辦程雨村大令研訊大令判令枷責有差嗣又查知在逃之陳東林爲首行兇務須提案究辦屢次限差嚴緝終未弋獲昨日大合復傳二十三七鋪地甲錢昇至局限於三日内將陳拿獲交案如再延玩定干比究錢甲唯唯而退 
[舟子忍心]  
　　前日南匯縣境六灶灣船户某甲掉舟至滬染病頗劇勢已垂危被舟中人舁置南市徽寗馬頭之畔某號巡街捕見之帶至捕房捕頭令二十三七鋪地甲妥爲安插詎料是晚又被舟中人舁至楊家渡左近抛棄路隅經十六鋪地甲報知捕頭遣人往視尙有氣絲乃禀知工程局總辦程雨村大令大令傳二十三七鋪地甲到局諭令將舟中人拘案旋回禀其人已逃避無蹤大令大怒飭十六鋪地甲報明善堂再行核示 
[讞員受篆]  
　　昨日爲新任本邑英美租界會審分府張柄樞司馬接篆之期午前十點鐘時司馬衣冠而出自二堂升輿出西轅門繞道入東轅門至儀門降輿行拜門禮旋更換朝服小坐片時由書吏齎捧印敕導至二堂望闕行三跪九叩禮恭謝天恩繼復行拜印禮然後更衣升座受本廨書吏差役叩賀及退堂卽飭伺候赴道轅禀謝適上海縣汪瑤庭大令鳴騶而至司馬迎入茗談旣而本邑印委各員及各紳董皆往道賀司馬竭誠迎送幾於應接不遑聞定於今日謁廟拈香後傳集通班書吏差役人等逐一點卯所有捕房應訊各案飭丁禀明領事咨照各捕頭暫停解訊一期 
[稽查菴產]  
　　日前上海縣汪瑤庭大令查得虹口頭壩凈土菴某住持屢犯淸規與人涉訟殊屬不法之尤特知照是處紳董查明菴產共有若干擬變價充公以擴善舉 
[劣員禁押]  
　　本年八月江蘇候補佐貳陸韻樵卽陸淇因冐領法國新擴租界中各鄉人遷墳費被鄉人控諸法界公廨其時朱森庭明府方操讞政訊供之下諭令押候禀明蘇松太兵備道兼江海關監督余晉珊觀察聽候核示懲辦觀察以陸係有職人員照會法總領事白藻泰君請移解上海縣署白君備文聲覆請明示如何懲辦之法昨日新委讞員杜枝園大令會同費繙譯官升座後命提陸到案謂爾旣列名仕版不應作此卑鄙無恥之事有玷官箴今總領事白大人與繙譯費大老爺姑全體面格外從寛議定禁押捕房四個月罰繳洋銀五十元否則定當枷責示懲陸俯首無詞大令遂命仍還押所 
[另訂訊期]  
　　蘇松太兵備道余晉珊觀察本擬昨日午前十點鐘時會同日本駐滬總領事小田切君在北河南路出使行轅覆審日商村井公司控買辦戈冠英欠銀濳逃一案繼因另有要公照會小田切見再行訂期會訊 
[英兵操演]  
　　昨晨八點鐘時有英兵一小隊約一百二十名由管帶官督率至泥城外賽馬塲操演步伐及放槍各技至九點鐘後始整隊而返 
[西兵滋事]  
　　近來虹口各馬路時有西兵身懷利刃結伴游行居民偶攖其鋒輙至釀成命案前晚成衣匠某甲行經提籃橋左近突被某西兵擊破額角並抽出腰刀向之猛刺甲駭極狂奔至甡甡里始得脫離虎口亦險矣哉 
[上海巡局紀事]  
　　陸阿祥陳春山皆整容匠也陳曾欠陸小銀錢六枚歴久未還前晚二人在大東門外相遇陸又向之索取詎料陳老羞變怒互相口角既復扭至十六鋪巡防中局互相控訴局員黃衡堂二尹研訊之下判責陳一百板驅逐出境○日前妙手空空兒范毛毛潛至南市王家馬頭某小錢莊圖竊適爲十六鋪巡防南局巡勇所見拘解局中禀請局員陳禾亭二尹研訊二尹判責一百板飭捕役驅逐出境不准逗留 
[救濟電信]  
　　上海救濟善會九月二十二日早八點鐘接天津羅甘嘗來電云電悉匯欵取到勿念純翁進京難民多欵米速寄煥又接劉鐵雲來函云僕於初八日抵塘沽初九日到天津一路平安此去北京傳聞不一大約三兩日後卽當冐險北上矣天津街上滿地皆兵家家閉門除做工及拉東洋車者二種外不見華人甚可傷也十里斷墻一望赤土天津有輪往來尙如此北京不知更若何矣能無酸鼻耶接陸純伯部郎天津來電云平糶掩埋運柩施醫辦有成效安平公平送回五百人京來甚多請速專放輪欵少用煩衣米無多速籌接濟純 
[申報館恊振所經收福建山東河南江西皖北振捐九月十一日至九月二十日止第二十九次淸單]  
　　九月十一日京口全昌仁來周先魁龍洋一元○十四日寅記洋五元無名氏銅洋五角○十八日無名氏銅洋一元○十九日西塘順成來沈志節還愿洋十元無名氏銅洋十五元銅小洋二百角以上總共收洋十六元銅洋三十六元五角 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁賭博]  
　　南昌訪事友人云江西各縣積習相沿每年重九後賭廠大開劉盤龍一流人相率趨之若鶩邇者菊花香裏各賭徒重蹈敌轍旗鼓大張事爲南昌縣江雲卿明府所知特於上月某日出示嚴禁其文曰爲剴切出示曉諭嚴禁賭博以肅法紀事照得本縣奉委調署斯缺下車伊始訪聞城鄉各處有等不法之徒或鬥牌或擲骰或開寳攤成壓詩寳種種賭博名色不一甚至撤夜達旦經旬累月傷風敗俗莫此爲甚在同賭者不過妄想贏錢然輸者多而赢者少未必果操奔劵在開賭者不過藉圖獲利然工機械而設陷阱終亦難逃刑誅若其執迷不悟小則廢時失業大則蕩產傾家設經被拿到官輕則枷杖囹圄重則徒流軍遣貽禍無窮後悔何及本縣夙具婆心不厭苦口特開覺路勿墮迷津除隨時密訪查拿究辦外合先剴切出示曉諭嚴禁爲此示仰闔邑軍民人等知悉嗣後爾等務宜各謀正業勉爲善良不准再犯賭博勿謂偶爾無妨也須知立法無倖免初次之條不容一身嘗試勿謂被誘可原也須知賭塲非正人立足之地已亦百喙何辭其有曾犯賭博者務宜革面洗心痛改惡習斷不咎其旣往自示之後倘敢始終藐抗仍前賭博則是甘蹈刑法自外生成一經訪聞或被告發定當按名簽拘盡法懲治决不稍爲寛貸本縣愛民如子嫉惡如仇三尺具在勿謂言之不切不預也其各凛遵毋違特示 
[英美租界晚堂瑣案]  
　　前者施阿巧控義父楊秋芳逼勒賣娼讞員翁笠漁直刺訊明諭令發堂留養並飭提楊訊究前晚原差將楊解案直刺卽提阿巧對質楊供阿巧自幼經其母送入育嬰堂後由小的領出撫爲螟蛉至五歲時賣與施姓今施姓夫婦均已去世阿巧飄泊無依旋至滬上傭於某洋行夥王翰淸家與王私識小的欲向領回阿巧不允遂投案揑情誣控求鑒阿巧供稱當傭於王宅時雖與王有終身之約然並無非禮之事後因無人主婚囑楊寫立婚據楊索取洋銀一百元不遂所欲卽被誘至泰安里空屋中痛加鞭撻言欲售入娼家叩求明察直刺以楊與阿巧早已恩斷義絶不應藉端霸阻著掌頰一百下斥釋阿巧與王既有婚議姑從其志著傳王來案具領○唐文彥控張振荃租地造屋延不遷讓一案直刺訊知張租期未滿諭令木業董事嚴茂堂將屋估價禀陳再行核辦前晚提案覆訊唐投案供稱此屋已由嚴估得値洋銀三百元小的情願如數照給求大老爺押令遷讓張供年限未滿小的受虧殊甚叩求恩斷直刺斷令唐給還洋銀四百元限張卽日遷移兩造遵斷具結而退 
[英美租界公廨紀事]  
　　前日病民張雲生周阿生倒臥街頭奄奄一息經四百十九號四百七十七號兩華捕先後送至公廨禀請安插讞員翁笠漁直刺飭送棲流公所留養醫治○湯周氏素有瘋癲之症前日乘間奔出在馬路中手舞足蹈經二百五十七號巡街捕拘送公廨値日差禀知直刺直刺諭令暫交官媒看管候傳家屬認領○女孩兪阿彩迷失歸途哀哀啼哭一百十二號巡捕見之解送公廨適其母兪胡氏尋蹤而至禀請給領直刺准之 
[英租界捕房紀事]  
　　前晚垃圾橋堍鳴泉茶樓忽來一瘋人將玻璃窓任意擊毁經五百零六號巡街捕拘入捕房捕頭令押乞丐牢以儆○前晚有無賴名桂生者行至雲南路見某氏婦薄有姿首踽踽獨行因卽向之調戯氏駭極狂呼六百零二號華捕聞聲而至將桂生拘入捕房捕頭令押候解送公堂禀請訊究○前日午後馬夫王阿大在大馬路揚鞭飛駛撞倒小車一輛傷及車中人劉陸氏經某號巡街捕一併拘入捕房捕頭將劉陸氏舁送仁濟醫館騐視醫生言受傷甚微捕頭將王申斥一番釋之使去 
[法租界公堂瑣案]  
　　凌紀氏控英界三馬路寳和里野雞娼婦王錢氏與某包探夥役混名銷地光者姘識强將童養媳領去學習彈唱讞員杜枝園大令准詞出票提集昨日升堂研訊凌紀氏挈伊子周生養媳蘭英投案呈遞婚帖伸訴前情王錢氏及張鳳鳴卽銷地光供詞均甚支離大令以蘭英年幼無從訊取實供飭將王錢氏等押候交人保出飭探查明禀復核奪○地亞士洋行主控余和坤承辦絲絨頭繩等貨迨交出與原樣不符因卽退回索還原價余不允付等情大令飭探拘提余已聞風逃逸適有毛味三者携余之岳母出外包探見之將毛帶回捕房昨日堂期解案請訊毛供小的代道署王師爺向余索取所借銀一百兩餘不知情大令謂爾來領余之岳母必在余之下落著押候交人保出限日尋余交案○甬人林紀生前因混用銅質洋銀被包探拘案請究大令訊供之下林稱督父阿蘭現住錢業會館此項洋銀向督父借來不知是僞大令飭控查詢阿蘭稱僅借予小洋銀三角昨日包探據情禀復大令以林所供不實著押候笞責一百板○長泰米店主控英界民人唐富全積欠米價洋銀五十五元大令出票拘提研訊著押候交人保出限日理楚○三十六個黨流丐沿途搶物習以爲常昨經包探拘獲黨中人王阿德王順榮余阿狗趙阿三張阿大王阿秋趙阿二陳小成沈阿三王金生徐阿順等十餘人一并解案請辦大令著各押捕房一月期滿各責一百板○陸義順硝皮作主陸瑞卿控楊祥興牛内店主楊德寳積欠貨欵洋銀三百八十五元經大令訊供交保各邀公正人理處嗣因理處不明復飭包探眼同公正人核算由米震記等勸還洋銀二百二十五元按月拔還十五元楊不遵勸反稱包探帮同訛詐昨日包探將原被解請復訊大令以楊一味狡展實屬有意圖賴著押候嚴追○邱兆華訴稱小的被歹人吳裕誘至新北門外某烟館僞稱推薦生意騙去作裙一條是以扭案請辦大令判責一百板○包探禀稱偷兒葉阿林陳阿四掩入某洋人家圖竊當塲拘獲解案請辦大令判責一百板 
[美租界捕房紀事]  
　　前晚偷兒陸桃桃至虹口派克路第十八號洋房某洋人家竊取細崽某甲之衣一件携之而出適爲包探劉光所見連贓解入捕房捕頭令押候轉解公堂禀請新任讞員張柄樞司馬訊辦○昨晨小竊徐松林濳入唐家弄第五百十五號門牌某甬人家竊取木尺等物携往某質鋪内典錢適爲包探倪順泉所見拘入捕房捕頭令押候解送公堂禀請訊究○昨日午前江北人徐胡氏投捕房訴稱賃居外虹口華記路生有一子小名長寳無端被鄰近小孩毆傷捕頭略詢數語告以童子無知不必根究○本邑人奚長春家居吳淞路穿虹浜生有一女年甫及筓近日忽逃逸無蹤奚心疑隣人陳鶴林誘逃將陳扭至捕房捕頭詰知陳誘拐無憑令奚自投公堂具控○昨午某號華捕至捕房報稱漢璧禮路舒姓家烟囱内忽有火星爆出飛墮柴堆幾肇焚如之禍幸得撲滅祗焚去樹柴數捆捕頭令包探前往查明起火情由然後解送公堂禀請核辦 
[維揚官報]  
　　九月十一日洪鹺尹定述馮鹺尹承緒殷鹺尹之輅均委押運北鹽○十二日永豐壩盛分轉公幹到揚○十三日吳分轉用賓回舊港差次葉分轉爲楨回淮北差次均禀辭前署何垜塲陳鹺尹交缷回揚内閣中堂林中翰煜南到揚 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
