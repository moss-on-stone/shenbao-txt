# 1893 - 275 - 4907351

 

Page 1

 
 
[新印咸豐朝續東華錄告成] [  圖書集成局啓]  
　　九朝東華錄恭紀歴聖成憲原原本本洽見殫聞本局曾取而印之早已寰海風行爭先快覩矣兹又有咸豐朝續錄備紀佂討赭宼及與泰西諸國通商互巿事宜尤爲賅括詳明足資稽考亟用鉛板排就印以雪白連四紙校讎裝釘罔不精良刻已告成分爲一十六册外加紅木夾板每部碼洋兩元五角欲悉我朝掌故者請臨申報館帳房及各處申昌書室購取可也 
[新印六部處分則例告成] [  圖書集成局啓]  
　　是　臚列各種處分事例進呈列聖睿鑒條分縷析詳盡無遺凡有新例增添者吏隨時附入所以嚴官守定考成若準繩然無所偏倚誠　　　所不可不讀而佐治者亦須融會貫通者也坊間雖有木板流傳而亥豕魯魚殊多紕　本局悉心校勘積日累月訛悞胥刋然後用新鑄鉛字　成印以雪白連四紙分裝八册盛以錦匣核定每部碼洋一元二角賜購者請移玉上海申報館帳房及各埠申昌書室均可 
[論朝鮮起大商社事]  
朝鮮國小而地瘠政拙而民貧其迄今得以安然無患者一則托庇中國爲素百年來朝貢頒朔之邦列於屏藩頻爲呵護故外人不敢輕生覬覦之心一則日本及俄羅斯錯處其間日本之欲生事於朝鮮者屢矣而中國屢救之彼猶不以爲懼也俄人大啓東封之志其勢必先及於朝鮮倘日人首先發難則俄人必弛然安享其利此其勢正如東吳致力以攻南郡而諸葛坐得荆襄以故日人雖有封豕長蛇之意而不能逞俄人則亦懼日人之有以牽制之設俄日兩國因爭朝鮮而啓釁則中國必出而自固其屏藩將使俄日爲鷸蚌而中國爲漁人也且前者英人曾佔巨文一島厥後還諸朝鮮而並知照中國此其意蓋可知已俄人在歐西不能踰黑海英人實持之英人旣不欲俄人得肆其西封又肯聽其東封乎中國與英合而俄非其敵也夫是以俄人亦不敢輕舉妄動自貽後悔而朝鮮遂以巢幕之燕宴然絶無兵革之患然而强粼接壤虎視有人則彼國中累卵之情形早已爲有目者所共見朝鮮不乏高明之士豈有懵然不知者故前者力求富强振興農桑購辦桑秧大興蠶事屈指十數年以來畢竟有無明效大騐則不但外人無由知之卽有時詢之彼國中人亦茫然無以應也則甚矣土瘠民貧振興不易焉乃昨譯日本報所載朝鮮近事數則有云朝鮮自開外交以來政府政費年增月加歴來歲入不敷所出近日議起一大商社以收利益而補政費之不足略有端緒其資本總額未定國王自許出金四百兩其餘閔氏一族及各大臣等各出萬兩醵成其事其大致當與上海連繫爲總匯之地故欲設領事以便處理其事務刻下朝鮮政府定於本月初旬設置駐紥中國上海朝鮮領事官名駿灣總事官卽派前任仁川監理使成君岐連不日卽當奉命履新此後所有交際之國尚須察核情况叅合機宜如俄之海參崴等地亦擬派員前往駐紥近已設貿易事務官署於該地云云此亦力求振作之一端也此大商社不知所辦者何事此時尚未可以億度而國王亦出金以作資本政府各大臣共成其事則官商並重而政府且欲賴此欵以作政費則其視商也有更重於官者是則朝鮮風氣一大轉移之機大有步武泰西之意朝鮮國雖小其實亦與日本不相上下日本學步西法甚至改正朔易服色信之專從之速不數年而氣象爲之大變朝鮮苟能如日本之所爲則安知不足與日本並駕而齊驅所慮者出産之衆多不如日本然要亦不甚相遠也其在上海設置領事官實因生意起見初非敢抗顔效泰西各國之所爲中國久已卵而翼之又豈肯以此而與之計較惟所云凡所交際之國均須酌量派員前往此則有甚不可者何則一官之派往必有一官之費用朝鮮之所以有此舉者原欲以補政費之不足也若政費之能補與否尚在未定而各處分派領事商務等官則是先自朘其利也試觀中國亦以自强之故而各國分遣星使以及遊歴諸員此固未嘗計及於利而一處星使其費用若干較之國中内外各官有數倍而不止者星使之下有參贊隨員繙譯學生無一不有費用分而見少者合則見多也至於遊歴之員則近來漸少而前此派出者其費已屬不貲而遊歴諸人則尚覺不敷和度竟有領貲出京中途逗留而不出洋者卽出洋諸君亦不過摭拾西書或西報中語編次成書藉以塞貢更有自成吟咏者正不知其所益安在也而國家所費則厥數甚鉅矣夫出甚鉅之費而曾無絲毫裨益之獲不轉成爲一大漏巵也乎吾故於朝鮮此舉而喜其有自興之志而於其分派領事前往交際各國慮其耗無益之財也夫朝鮮固國小而地瘠政拙而民貧者也於其舉措可不愼之又愼以免後日之悔也哉 
[本館接奉電音]  
　　昨由就闳電傳上諭四道敬謹譯登○八月廿七日奉上諭郡王銜貝勒奕絪歴任内大臣正黄旗蒙古都統宗人府右宗正克勤厥職前因患病賞假調理兹聞溘逝軫惜殊深著賞給陀羅經被派貝勒温都蘇帶領侍衛十員卽日前往奠醊賞銀五百兩由廣儲司給發任内一切處分悉予開復所有飾終典禮該衙門查例具奏欽此同日奉上諭甘肅蘭州府員缺緊要着該督撫於通省知府内揀員調補所遺員缺着龐璽補授欽此同日奉旨著派恩佑管理圓明園八旗包衣三旗官兵兼管鳥鎗營事務欽此同日奉旨載瀅着補授閱兵大臣欽此 
[甌海秋濤]  
　　温州五馬街公大典爲寍波華君小湖所開生意頗盛因積貨充牣無從暢銷遂在典之附近開設公富提莊以便出貨本年春間該莊失落衣包七個適有成衣匠潘甲陳乙工作過遲在莊信宿華輙疑之驀將甲乙二匠送案押追詎甲乙連鞫數堂矢口不移自春及秋久覇押所甚至甲母彌留欲求取保一見而不可得現在押患病邵邑侯憫其貧病且無實供從寛開釋甲乙等含冤乘骨遂紏仝親友於初十日大興問罪之師甲乙亦扶病來莊盤踞滋擾赤身露體瘦骨如柴均在櫃臺帳棹上大小遺蹧躍衣服不少莊夥中無一人敢與抗衡盖以該莊自恃財勢薄待甌人久爲地隣所側目以故任聽滋鬧不惟不代勸阻而且隨聲附和似抱不平以致行路之人愈聚愈衆直至該莊　保甲局勇而勇不能押請值日差而差不得驅無可奈何則赴喊琴堂輕情重報揑稱崑陽有二三百人蜂擁滋擾邵邑侯隨帶六班頭役親詣解散並移請防營撥小隊二十人前在彈壓聲勢洶洶一鼓作氣詎知一到該莊委係公富衣莊而非公大當鋪察核踞擾者僅只兩病人及兩從人而非搗搶情形詢厥根由廼知甫放出押之潘甲陳乙因前案誣良爲盜向之理論邵邑侯因將四人鎖帶回署分别管押迄未訉供不知如何定讞○東門外有名化吉者不詳其姓素以販賣人口爲生活近因拐賣幼孩被控奉提到案笞責枷號楊雲門二尹欲戢拐風因將化吉枷發東門外示衆諭令該地保王鍾祥看管朝發夕收滿月責放詎地保得賄擅自開放並不枷示有屠户慶桂瞰其枷竪保家人已鬆放遂於初 
 
 

Page 2

 
 
二午刻負去原枷意圖敲詐該保心知不妙挽中說和許以酒濁贖回枷封奈桂慾壑難盈掯枷不還保恐敗露獲咎乃搶先禀訴以化吉午餐不能下咽哀乞暫開啖飯致遭敲詐云云楊二尹傳訊兩造謂慶桂無干多事有心敲詐喝令笞懲而保反脫然無事然則弗詞奪理亦制勝之一法歟○平陽縣嶺洞門地方於初八夜兩點鐘卒發蛟水地裂山崩滔滔皆是時適大雨傾盆狂風拔木水汨汨從地中出甚至回春堂樂店門口大石巨逾棹面亦被浮起一望汪洋勢如高屋建瓴房屋傾坍雞犬飄泊直不可以數計幸人民屢警山洪慣於趨避均從黑甜鄉裏驚醒捨命登高尚不致其魚之嘆惟有孕婦某氏甫從泥山遷住該處夫又出外工作時當水發倉皇不知往外逃避但從屋廟逐漸躋至床背而床又浮起及緣樑而上則屋已傾頽旋占滅頂之爻又一老者年逾古稀因逃生不及致從三閭大夫遊須臾水退其餘均保無恙誠不幸中之大幸也○温郡於初八九十三日大雨如注溝澮皆盈大小南城門水深七尺跳板蟬聨自荳腐橋直至小南門橋人莫不謌行路之難城内支河水皆没坎信和街應道觀巷口某水菓攤之女年方九歲因洗濯手巾偶一失足落河溺斃亦慘矣哉○温州有老三元新三元者枇杷門巷艷幟高張彼尋花問柳者流無不熟識門徑也三角門内侯衙里錢姓有姊妹花三枝艷絶一時門常如巿時人咸以老三元呼之其屋背臨雁沼幽邃宜人最後之河窗裏面素爲翩翩佳公子鬥麻雀戲之所從隔岸過則一水盈盈可聞面不可卽入此室處則曲折深邃人迹罕到似此佳境非局外人所夢想得到也不意十一夜鐘鳴九下砉然一聲河塘坍陷卒然傾圮竟將三間後賭室壞盡敗堵蕭然不蔽風雨幸賭友均狼左豕突一躍而前尚不致同蟹將暇兵泳游水底否則拖泥帶水難免爲濁世之公子矣○西溪司巡檢桑誦先少尹現奉太尊委辦保甲局已於十六日進局接辦矣 
[王法昭彰]  
　　天津孫某紏同殷二强槍北圍墻上搭住窩鋪之難民婦女輪姦並刃傷氏姑殷二在逃而孫某獲案直認前情不諱起獲該　交本夫領回團聚孫當明正典刑業經列報其犯案係七月廿五日以後縣署二壯班值日迭飭嚴拿殷二未獲邑尊禀明府道轉禀傳相以此風斷不可長未便以緝拿殷二任令孫某稽誅遂於十四日飭令恭請王命綁赴西關處决以　人心而伸國法曾不兩旬而淫兇經已授首矣又葛沽魏老劉五兩人搶去秋白晝夥同圖同鄉劉某氏錢文爲氏撞破魏等恐被賊名爲村人所不齒起意殺氏滅口兩人拾取屋内麵棍菜刀斃氏以致體無完膚死狀之慘至難庽目逮獲魏劉兩犯訉供不諱不分首從一律予以抵償業經列報現經解省勘轉發回於十三日亦由獄綑縛兩犯赴塲正法隨於十四日將首級解赴葛沽示衆云 
[游勇擾民]  
　　杭垣近有一種操楚音者三五成羣至小街僻巷中自稱某營兵勇派往某省道出於此同伴偶感風寒病勢沈重不能起程願求仁人君子慨助醫藥等費更有謂因病身故不能成殮求助棺木者而居户小家屋宇窄小婦女見之莫不望而生畏給以錢文求其速去彼則爭多論少鴂舌之音逹於户牖兇惡之狀形於面目非飽其欲壑而不止也閭里不堪其擾噫省垣重地任若輩肆行無忌果誰之咎耶 
[同族操戈]  
　　福州蒼霞洲一帶下南人雜處者多有黄及者與其族中名尾者夥辦茶片生理始固相善也後因帳目軫轕互相口角尾將及留在家中恐其逸去以苧繩縛其兩手叱辱之後經紳董林光鍾出面調停將及領出交地保看管及有兄雨以掳勒强奪番銀重情投南台保甲局禀請押放局員鄧大令立卽出籖载差先將及押回一面拘尾到案尾聞控之下卽具訴與及因生理起見彼時算帳拘留在家並無掳勒曁强奪番銀情事皆由著名棍徒取臘兩人包攬唆訟以致釀成訟端求官拘辦但未知官斯土者如何辦理也 
[釁起同胞]  
　　南台永吉茶棧主人林光鍾有膽識善於作賈手創門楣居然一富翁也有弟青波年逾而立鍾令其在棧邦忙月給以辛工於去年春間爲之娶室詎伉儷甫八閱月遽賦悼亡一切喪葬皆阿兄爲之出資經理一時里黨皆以友于目之詎波急欲續絃適有塢尾小家女美而艶心甚惑之挽人求婚竟擅自主婚納采鍾未之知也親迎之期已定始告其兄索婚費二百千文鍾忿甚絲毫不給波胆敢到某茶行冐收洋二百元戚黨聞之咸斥波之非是出爲調停但未知能消鬩墻之禍否也 
[戲言肇禍]  
　　金陵剪子巷普育堂左首某甲開設京洋廣貨店歴有年所外人觀其景况頗爲寛裕某乙羡之亦開一店於斜對門甲恨之入骨所謂同行嫉妬也甲妻甲妹常在店中帮理生意乙店用一夥中秋日乙同夥出外收帳囑乙妻照應店中有内者輕薄少年也將小熱昏之蘇州十古怪高聲謌唱謂一古怪男人開店女人賣正唱之時被甲妻所聞大肆咆哮赶至乙店謂如此譏駡必是汝家所使敲檯拍桌大有不得干休之勢比乙回店聞妻所訴大興問罪之師奔至甲店不料被甲妻甲妹扭住大挫銳氣乙母聞信如飛而至以老命相拚乙見救援已至精神百倍重復打進致成難解難分地甲見勢不佳報明叚局彈壓後經人竭力排解舌敝唇焦其事始寢 
[别開生面]  
　　前年松郡霪雨爲災農收歉簿當由縣憲申禀上臺抽撥公項借給籽種飭莊圖董核放俟一二年内豐收照常繳案以作歸欵此乃軫恤民艱之意華亭漕涇莊董楊頌唐雖曾領有此項銀兩但約略散給半多自入腰纒近經縣憲再三飭催償欵無着因思得一計念該鎭僻處海濵距郡較遠每當地藏王誕辰例雇梨園子弟登臺演劇以答神庥乃借此爲挹彼注兹之計勾串徒黨於魚龍曼衍之中作盧雉喧呼之舉自去月下旬以迄中秋猶復興高采烈旗鼓大張統計所獲利源不下千金之譜聞楊坐地分肥以之移抵籽種錢欵當可綽有餘裕刻聞該賭首以久恐生變青龍曰虎移向附近金山界内弄其神通矣如楊者眞無計彌縫别開生面者矣 
[漢皋雜佩]  
　　自來中秋佳節騷人墨士登樓玩月卽景吟詩此恒情也下而庸夫俗子皆以送瓜爲樂事如有婚配一二年未及弄璋弄瓦者比隣人家皆以南瓜相贈取瓜瓞之義爲生子这兆世俗相沿積久成例而此風惟漢爲尤甚十五日久陽旣下皓月初升大街小巷鑼鼓喧闐絲竹嗷嘈或彩棚燦爛簇擁相迎或粧扮怪形使人解頤通鎭如是不下百餘處直到天明猶覺爆竹盈耳皆送瓜者也其繁華熱鬧實非尋常所可比○中秋日上午土壋新堤忽有一十七八齡童子赤足裸體徧身汚汗貿然而來浴於湖中未幾泳游深處凶占滅頂觀者立卽將屍撈起置之堤畔覆以蘆蓆越一日夜無人過問至十六日始有人來收屍觀死者形狀似係作學徒云○古之爲關也將以禦暴今之爲關也將以爲暴其說誠然彼湖北一省厘金　卡爲暴者多矣就其近而目擊者言之漢陽府屬黄花澇地方厘局委員之外局中司事皆爲暴者也客船過卡必先褂號至小之船亦須掛號錢八文大船照倍遞加否則不往看騐卽無從寛稅船隻不能赶桯掛號後始往看騐又須量度費十餘文看騐後加印又須灰印錢十餘文印後冉冩小票付與船客又須小票錢廿餘文然後船客始執小票赴局完稅更換大票且此卡已徵至彼卡不徵而祇照票又須照票錢以上數則有一不遵卽以公事恫嚇商民畏勢聽其所爲種種弊端皆非公例雖分而言之所需無幾而合而計之頗有成數可觀府庫未充而私囊先肥似此違例宜乎王法不容願各關卡總辦委員早將暴虐者革除另選秉公之人接辦否則被大憲訪知歸咎總辦悔無及矣 
[湓浦秋月]  
　　湖南巡撫吳清師札委常德府同知方司馬濬復押解例木進京計正木及保水木共五千二百根於初十日行抵九江關本關委員盛菊蓀司馬督同書役前往丈量數目符合隨卽禀覆關憲一面派撥巡役護送開行已於十五日出境矣○署理九江江防府盛菊蓀司馬富懷於二十日辰刻接印屇時書差等恭設香案司馬行三跪九叩禮祇領任事同寅文武各官齊往道喜按司馬需次江右三十餘年歴辦要差并展設卾滇川黔及南昌五省電線辦理九江電報局十餘年關憲李亦青涂仲昉誠果泉三觀察愛其才札委兼辦九江關稅及洋務發審 
 
 

Page 3

 
 
事件均能措置裕如先年曾署臨江樟樹分防府及峽江縣事十七年署理九江江防府俱卓有政聲此日緋魚再佩白馬重臨無怪人皆仰望也○調補南昌吳城分府王植東司馬儒楷交卸篆務卽於是日由水路起程晋省潯城紳商士庶先期具送萬民傘一柄德政牌四扇司馬讓而後受○德化縣儒學訓導劉廣文月前赴省送攷署中忽於本月十二夜被賊撬開後門入内竊去朱提洋蚨及金銀　飾并男婦皮棉夾單衣服席捲一空經其公子開單報案薛俊甫明府傳集捕役勒限嚴緝追比但不知可能弋獲否 
[官塲喜事]  
　　八月十九日爲寍郡遷善公所梅委員之四公子完姻吉期是日文武印委各員均往叩賀輿馬喧闐頗覺熱閙二十日爲寍波府胡太守之孫女公子招贅之期太守特召梨園子弟進署登臺演劇欵待新壻同城紳士均往道賀太守復設盛饌以宴肅嘉賓云 
[格致書院秋季特課題]  
　　格致書院例逢春秋兩季設有特課秋季係兩江督憲命題今劉制軍特出課題三道其一書院之設卽古黨庠術序之遺意宋時鵝湖鹿洞講學著聞有安定先生以經學治事分齋設課得人爲盛中國一鄉一邑皆有書院大率工文章以求科舉而泰西藝學亦各有書院自京師有同文館以肄算學天津江南有水師學堂以習海軍上海設立格致書院專論時務踵事日增中西書院不同其爲育才一也或謂綱常政教中國自有常經惟兵商二途宜集思而廣益第中西之載籍極繁一人之才力有限果何道而使兼綜條貫各盡所長歟試互證而詳論之其二風俗通稱陶造律至漢蕭何因秦法作律九章律之名所由始其曰例者王制之所謂比是也古者獄辭之成必察大小之比律有一定例則隨時變通讀律者有八字十六字之分部析毫厘不得畸輕畸重無非明愼欽恤以仁施法之意史記言匈奴獄久者不過十月一國之囚不過數人何其速而簡也宋鄧肅對高宗言外國文書簡簡故速中國文書繁繁故遲其說信否兩國用律師判斷兩造權與官將此中國所無也中西律例異同得失安在能詳悉言之歟其三暹羅絓域政俗考今自出題之日爲始限至十月十五日止截逾期一概不收肄業各卷仍往投三馬路格致書室可也 
[建造分局]  
　　臺灣商務局開設以來商務日新月盛惟滬上並無分局亦無棧房碼頭所有駕時斯美兩船來滬並無碼頭可泊殊形不便近由該局派人在浦東爛泥渡趙景記船塢原址購得沿灘基地二十餘畞業已禀縣升科並雇工庀材不日建造棧房碼頭及商務分局 
[落成誌慶]  
　　本埠操錢業者醵資購地於美租界鐵路舊基之北建設會館經之營之已將三載刻方告蕆就大殿上供奉關聖帝君江蘇巡撫奎大中丞題其額曰乾坤正氣本邑道憲以下文武各官亦各餽聨匾塡金髹漆璀璨輝煌後殿則裝塑五路財神准擇吉今晨辰刻開光董其事者預期資雇各梨園在　後二檯同時開演昨日有小工多名在大門懸燈結綵想紅男緑女結隊往觀如水如雲定有一番熱鬧矣 
[風生醋海]  
　　寍波蕩婦某氏挈其女至上海卜居美租界西華德路餘慶里迎風待月時露綺情其女習慣自然亦思引蝶招蜂爲事近朱近墨古語良不誣也前日傍晚偕所私鐵匠葉來生至信園茶肆中觀花鼓戲突有某輪船水手陳香彳亍而至以手探其胸十指如槌竟欲嘗雞頭風味葉見而大怒詈以惡言陳亦非甘心下人者扭葉兇毆拳如兩下葉無從挣扎負痛而暤泊巡街捕飛步到來則陳已去如黄鶴矣遂帶葉至美捕房控訴葉歴述陳毆擊情狀並言被攫去洋銀五元捕頭准之刻已派包探江阿三拘拿究辦矣 
[南巿瑣言]  
　　南巿丁益大花行夥喚一駁船送貨至某處長年見貨未裝足遂艤櫂義記馬頭突有出店人某甲肩荷吉貝一包由馬頭躑下誤中舟子某乙之身乙痛極而踣喃喃然效山膏之駡中亦反唇相稽乙忿無可宣揮令同舟將甲扭住痛毆甲力不能支以致傷及皮肉旋經行中人詢知巔末令乙負荆請罪并延醫爲甲療治始得言歸於好○昨日馬家廠南卡巡丁駕船出外梭巡見有船自崇明來者滿載鹿磚中流容與遂將船扣住帶至卡前卡員聞禀之餘查得此貨應捐錢二千二百文乃罰令加十倍輸　舟子聞言惶急立　人爲之緩頰想　從　發落也 
[舞弊被辭]  
　　本邑法界招商局金利源十五號棧房司事馮姓粤人也棧例客之寄存貨物者須將提貨單照對　頭然後可以提出昨有人持單向提米十五石提至八石經棧内工人及巡丁察知破綻報知總管人朱姓騐明唛頭不一其爲舞弊可知隨卽扣住其船不　開駛旋查得馮實與客通同舞弊遂將情告知買辦立時辭歇并罰出酒殽兩席以欵同人 
[骗銀請訊]  
　　研究騙銀一則已見前日報章兹悉虹口　房黎捕頭飭探將裘金水侯龍生孫竹卿及字林西報繙譯曾子安拘獲連鮑老四顧雙喜及瞿桂寳之子瞿慶紅瞿龍龍以及瞿妻土氏瞿媳吳氏等於昨晨解送公堂惟潘三已被逃逸蔡太守與薩副領事升堂合訊先據西包探開利將原告瞿王氏等呈出六百兩之筆據及番菜館中之各發票呈案太守命瞿王氏至案該氏供稱係本邑人丈夫瞿桂寳蒙恩提案判發捕房管押旋有自稱新聞報館訪事素識之鮑老四偕潘三到來聲稱伊等與自稱曾師爺之曾子安及新聞報館經理洋人斐禮思相識可爲丈夫關說具保出外須費銀六百兩小婦人初尚不信鮑等領姑媳赴曾家會面並往番菜館連日食大餐費去洋銀不計其數太守問曾家住在何處番菜館開在何方供稱曾住小菜塲前弄内番菜館在老巡捕房對面太守問後來如何供稱鮑等令我到曾家票據由曾起稿後由鮑謄錄其票央房客金萬豐鹹貨店出立當鮑取票時言明三天保丈夫出外豈料日久不出伊等又串出新聞報館洋人斐禮思出塲令我請伊食大菜斐禮思在座時詢問年歲我欲將前情告知斐禮思言此處係單墻薄壁恐被旁人聽見非講話之所明日爾到我住處說話可也次日央領事署侍者孫竹卿同往不見連候七日仍未見面在後有冐充新聞報館訪事之仇金水約鮑鮑轉約我媳吳氏於次日送到斐禮思所書西字信一封當時被伊等索去洋廿元我卽持信赴新捕房與丈夫會面丈夫囑我凡事不可受愚如果事眞卽使求乞亦無妨碍不料以後竟毫無音信至鮑潘處追問反遭伊等恐嚇聲稱曾取爾之銀洋非曾一人獨用尚欲開銷領事官及麥捕頭等且曾與蔡大老爺係屬至交亦須酬謝此等言語係鮑與我說旋知伊等誑騙故不付銀詎鮑反投捕房控兒子毆打求請究辦吳氏稱龍龍慶仁均係夫弟曾子安當時與我言爾翁出來大月則三十日出來小月則初一日出來我曾到曾家一次與鮑等同去嗣後金萬豐主婦因出票事日至我家拚命慶仁龍龍供與母略同並稱向鮑索票不敢行凶王氏又稱前堂奉訊之後將子管押小婦人情急央孫同到曾家始索回原票孫供年三十一歲係寍波人在薩領事處爲侍者此事小的到過一次在杏花樓會面裘將瞿家之廿元以五元分給小的小的不受當卽送還次日王氏央我伴至斐禮思處會面斐言此處不准婦人上來小的绺之斐告小的令王氏出洋二百元方可辦事或令小的擔保一百元小的因斐不與王氏見面甚以爲疑且王氏亦不允出洋因之走散餘不知情裘供年四十一歲亦係寍波人西字信由斐書冩因王氏向伊央求斐言此事難幹惟給一信赴捕房餘未知悉鮑供是日晚間十一點三刻遭瞿子凶毆惟非顧雙喜另有其人現在小的傷尚未愈顧供此事小的並不與聞實被悞拘太守命傳曾研訊曾上堂操西語供訴一遍薩君轉述太守太守謂曾曰爾旣繙譯禀詞何以向瞿王氏索銀如許之多曾供稱代繙禀詞祇得二百兩餘銀皆係衆人向索太守曰衆人索銀何以據在爾處供稱我爲代管太守曰爾莫非瞿姓司帳乎曾俯首無詞太守與薩君會商至再將曾子安再四申斥着於次日投英領事署候訊瞿龍龍顧雙喜交保瞿王氏姑媳斥退餘人交捕帶回 
[英界公堂瑣案]  
　　鮑子三投案訴稱在洋人處推包車昨日午後推主婦及小主人出外行至英大馬路鴻寳齋書局門口遭袁江水所 
 
 

Page 4

 
 
駕馬車撞倒主婦等均從車中跌出手臂受傷衣服扯碎車亦損壞小的幾乎碾斃當經印捕拘獲送案請究袁供稱車係洋布局中所置小的實代友人爲替工不善駕駛蔡太守問鮑曰修費約需若干供稱約洋四元左右太守商之英副領事薩君判袁罰洋五元充公並令將車修理了事○席徐氏訢稱置東洋車數輛藉放租以度日被王阿桂竊去車照尋獲交捕王供稱之錢使用以致犯竊太守判押四禮拜○英工部局西人禀稱昨日命各小工往虹口修築馬路有紅白术桿插在路旁被粤人何金德擊壞一根值洋三元交捕送究洪貞貞訴稱充當小工何將木桿擊壞後尚敢逞兇何供稱係廣東人主人命小的至田間捕捉秋虫偶爾疎虞踏壞木桿實出無心太守商之薩君判何賠洋三元再罰一元充公○黄包探禀稱積竊唐松道遞籍後行竊金王氏家水烟袋拿獲送究太守判唐笞責一百板押四禮拜贓給該氏具領○朱根夫禀稱施海郎陳阿龍二人遭管房人名牛郎者糾合毛阿木兇毆受傷鳴捕送究牛郎業已逃逸施陳供與同毛一味支吾太守判將毛管押一月施陳等斥釋○倪仁良范太亨訴稱爲紙店生意有寍波人范友堂迭次來騙紙貨昨又到來騙取是以交捕送究友堂泥首求恩太守判將友堂管押二月期滿遞解○楊如益訢稱係紹興人被同鄉許有再行竊衣服旱烟袋等物報捕拘獲送案今請領贓小的念桑梓情願出盤川送伊回里太守准之○工部局查得虹口漢壁里汪來順茶館晝夜聚賭朱仁昌烟館深夜售賣有違定章卽將汪朱送案請訊汪朱一味苦求太守判各罰洋五元充公○龔富春遭沈祥祥持刀戮傷一案已見報章迄今龔傷稍痊捕房解請發落龔供稱小的係食力之人連日在院醫傷不勝其苦沈供稱無心帶傷叩求恩宥太守判將沈管押一月賞給食用錢文以示體恤○包探王阿二禀稱陸壽壽投捕房報稱被姘婦鄔徐氏竊去金釧金押髮金簪金鍊田單等物捕頭命小的同陸往拘旋在該氏胞姊家内食包中搜出原贓送案請究陸訢稱吊到各贓外尚少契據二張一係田單賣據一係借據叩求追究鄔徐氏供詞含糊氏子仁寳供稱金飾均係母親物太守判將金飾交陸具領氏管押著交契據俄而該氏又奔至堂上向陸搶奪金飾卽由差役上前拖下 
[飢黎戴德]  
　　　由謝筠亭善長交來使署唐湘甫武弁勸募鐘鼎銘恩振捐洋銀二十圓交本館協振所彚解災區直東等省猝受奇災袁我黎民流離道左岌岌乎有朝不保暮之勢今承大善士廣爲勸募積少成多之下自有扶危齊困之功他日列鼎銘鐘其食報當可預决書此爲好善者勸又承四明榮陽氏經募一百廿六户共捐洋五十二元苦口婆心彌堪敬仰所有各捐户姓名另列清單兹不贅 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[私奔被獲]  
　　吳桂卿寄住友人高蘭生家乘間竊洋四十五元與高貴三之妹高陸氏姘識賃屋同居購木器自鳴鐘等物並爲該氏代買綢布衣服被蘭生查悉投捕房具報經包探黄四福往拘先將吳拘獲搜出洋十三元二角繼獲高陸氏初則不認繼始和盤托出黄探卽將該氏並在氏處搜出之洋四元及衣服等一併送入捕房吳又牽涉貴三黄探續將貴三拘獲於昨晨解送公堂黄探禀稱除吊到贓物外尚少洋十餘元吳尚誣指貴三家中寄存洋十五元細查並無存洋之事其實因貴三於本月十二日捉姦致吳有心誣指至廿二日吳借住蘭生家内竊洋逃遁今特解訊蘭生訴稱小的一生積蓄均在於此本欲帶回完姻不料被吳行竊求恩訊辦貴三訴稱係松江人現開烟館胞妹陸氏不守婦道小的屢次勸解依然不改現求領回管束吳與該氏均俯首求恩太守判將洋銀衣服均交蘭生先行領去高陸氏交貴三領回管束吳押候限交所少洋銀延干比究 
[縣案彚錄]  
　　前日英公廨解送崇明人王道控施春江等兇毆一案並英廨差役王慶至縣晚堂由黄大令提訊王慶供在英公廨爲差役本年六月間奉本官釣票飭提王道控施春江等一案小的卽將被告三名提齊往傅王道抗不投質八月十二日王在公堂投禀是以拘住解請訊究王反控小的本官未便訊斷送案請究據王道供係崇明人向在二擺度開設車寓有推車之施春桂住在小的處每月租錢六百文計自本年正月起至三月底被欠錢一千八百餘文四月初一日向索春桂反遷至施春江車寓居住至晚糾同施春江王小狗黄茂等至小的處兇毆並被毁物是以控諸公堂因原差捺不禀解又控差役現在須提施春桂到案究辦施春江供係海門人在二擺渡開設車寓與王道對鄰施春桂素不相識並未至小的處借住四月初一夜毆打之事小的並不在塲亦不深悉王小狗供亦係海門人在洋人處拖包車借住施春江車寓四月初一夜王道與施春桂爭毆小的聞聲入丙解勸次日見春桂吐血是以集資送伊回里王道欲令小的等賠墊欠欵未遂致遭誣控黄茂供係海門人在滬推東洋車度日四月初一夜路過王道門外聞有喊救聲進内見施春桂被毆倒地小的曾爲勸解並未帮毆大令以王道施春江同行嫉妬竟因細故肇訟均屬不法判令分别收所候一併備文遞回原籍不准再開車寓王小狗黄茂事不干已插身帮毆亦屬可惡判分别笞二百板交保王慶訊無不合當堂開釋○昇大馬車行夥王大發駕車不愼碾傷趙姓婢女身死一案由縣訊供情形已紀前報前晚又經黄大令覆訊趙王氏供住居英界婢女紅小年甫及笄日前遭王大發馬車撞倒碾傷斃命蒙恩蒞騐小婦人本不多事因該車行主身分太高不悄至氏家懇說現求補提該行主到案究懲謝福堂供行主並非不肯往求因此事與行主無涉餘語與前報所載略同王大發供馬車中係坐行主婦小的本緩緩行來因行主婦催捉加鞭致肇此禍大令謂趙王氏曰爾之婢女雖被馬車碾傷實係傷後有病爾等亦須曲諒至於補提行主碍難准行該氏答稱旣不能補提行主究辦請將王照便辦理大令判將王大發還禁候申詳擬辦謝福堂趙王氏分别斥退○昨報紀川沙人奚丁氏遭松江媽媽等薦至法華鎭唐旭堂烟館以傭工爲名被唐誘佔由法華司查明送縣訊責補提蟻媒松江媽媽范家媽媽候究一則前日原差往拘松江媽媽業已聞風逃避廇將范氏卽范家媽媽拘解到案晚堂由大令覆訊奚丁氏供范氏將小婦人領至唐處本言傭工住至兩日唐母向小婦人曰爾已售與我子范氏等取去洋十元旋被唐誘佔小婦人情急器喊蒙司官送案唐旭堂供用丁氏爲傭由范氏等薦來次日范氏等取去洋四元不敢誘姦范氏供夫故無依以引薦女傭餬口今夏六月間松江媽媽在途見奚丁氏患痧倒地詢知因主人不收無處棲宿倒臥街坊松江媽媽携同丁氏至小婦人家借住將病醫痊薦至法華唐旭堂處傭工未幾丁氏自願嫁唐故給小婦人洋四元小婦人與松江媽媽瓜分小婦人素不爲非尚有兒子小本貿易大令問唐爾付范氏之洋作何用度唐支吾不答大令以唐前曾笞責判令枷號一月發法華鎭示衆范氏旣爲蟻媒本應重究姑念年老從寛鞭背百下飭差送交伊子收管奚丁氏亦屬無恥著鞭背百下交官媒候備文遞籍傳其本夫具領管束案遂結 
[法界捕房紀事]  
　　小東門外戲館街第六十六號門牌花烟館爲鴇婦雙喜所開曾欠金合記房租洋銀十三元五角捐錢亦未付訖遂另賃南巿房屋於前晚十點鐘時濳逃事爲某包探查知將鴇拘入捕房捕頭訊究之餘飭傳房主問明將鴇押候付清各欵方准釋歸○有無賴輩羣擁至小東門外東山同樂樓團聚啜茗不知因何口角旋復拳足交加擊毁碗盞若干計值洋銀二元六角當經樓主人將肇事之三人拘入捕房轉解犬自鳴鐘捕房捕頭訊問情由三人恐解公廨受刑自願如數賠償捕頭命押至十點鐘時釋出○八仙橋畔小茶館内有甲乙丙三人抺牌爲戲某號巡街捕以其夜深喧閙立將三人拘入捕房捕頭以事屬細微命管押片時卽行釋出○前晚十點鐘時工部局出店人某甲因事出外被東洋車夫串同無　將　　去甲狂追將及車夫將帽抛擲於地又被他車夫拾去中遂將攫帽之車夫扭獲送入捕房捕頭命押候送究 
[上海六馬路仁濟善堂籌賑公所施少欽經收山西山東賑捐五月廿四至廿七日清單]  
　　漢鎭敦實堂大善士經募第三批規銀三百九十一兩五錢八分仙源守眞子紋銀申元十八兩四錢四分九厘海寗鍾逢吉紋銀三十兩張和卿七兩淡水謙裕寳號匯來板橋積善堂洋三百四十三元三承二雲雙和　記合助洋一百五十元淡水林復源建祥棧謙裕號王美記張怡記五户各洋一百二十元璉巿鎭吳朱氏潘積德氏淡水恊和信號蔣仕柏林英芳杜承春楊吉甫李春生鄭世南九户各洋一百元朱隠名書筵回席淡水蘇義吉二户各洋八十元凃子里蔡養浩二户各洋五十元蔣朗山續助　川隠名氏淡水容祺年建豐號聨成號五户各洋三十元無錫過氏洋廿三元吳淞席輝彩洋二十元銅洋三元知悟懺貲杭垣無名求病愈江陰無名氏漢皐無名氏德星堂來大愚居士福州林子京淡水程星畬吳良驥朱保興廣福泰金合成德隆十二户各洋二十元淡水豐興祥發隆林益順蔡榮發四户各十五元朱少梅募第三批十三元一角銅洋九元林子芳十二元泰州海安司邱蓉塘十元周積慶堂吐血求愈鶴守山房主人無錫無力生敦恕堂頴川　　隠名一粟軒淡水永承隆永順隆永綿利景華齋福建昌康青籃蓮峰居永通棧和成公司永茂昌林森懋吉記號寄懷號聨利號建成號乾德號春記號三益號　南號錦芳號聚隆號泠吉號鎰隆號淡水無名氏楊乾芝程亮普林恩澤蔣再生李英元楊士傳蘇秀冬三十八户各十元新安吳有霖八元無錫同意卜七元朱則遽彩洋淡水經記號建興號三户各六元王本奎求父母康健卞洋財端節貲淡水林怡昌蘇綿裕陳儉農黎幹廷林謙興蔡元記永裕森泰振泰號東順號永隆林全記十四户各五元劉桃核樹五元本洋一元依江舘主靜芬女史合五元彭安壽吉盛元紹銓氏淡水楊心如義元號合益號六户各四元無名氏無力子淡水錦隆復興四户各三元林維卿祈平安蘇州不書名　貲王子久筵貲王惕齋壽分王周氏香　李乃榮楊灝川杜上德陳尚義吳石彩楊蓮子同志者和生棧隠名氏無名氏淡水無名氏淡水無名氏無名氏榮小姐十九户各二元海昌補過氏一元銅洋一元紀樹德馮瀛洲覺山合助一元隠名氏求病愈有心無力人省日用楊錦榮壽分東陽覺悟子崑山不留名不書名補過氏懷德堂張向記盧唐氏沈來青沈百梅張珊林錢麗泉金卯青金卯興十六户各一元王研耕張步雲李景雲　渡湘鄭純初龔受祉殷仁和葉茂林沈慶記無名氏十户各五角程俊泉合泰同豐三户各四角陳星南未兆輝朱子橋金柳記綿力氏　户各三角吳士輝　錦山李觀榮　芳閣四户各二角鄧楫周樹堂薛順興吳榮官四户各一角隠名氏銅洋二元不書名銅洋一元三茂號錢六百文王松泉二百文尤五小姐一百七十七文恊成號一百三十六文以上共收規元四百十兩二分九厘紋銀三十七兩洋三千三百七十五元銅洋十六元錢一千一百十三文○再本埠朱少梅仁翁經募第三批内吕務本堂朱子節二户各洋五元徐嘉榮張金生二户各一元沈錦榮五角桂生介用阿金罰欵三户各二角新中園銅洋八元孫阿五銅洋一元合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年八月二十日京報全錄]  
　　宫門抄○江督劉奏江寗城垣修竣報銷動用銀兩摺○桂撫張奏委調署州縣各員摺○又奏叅追革員虧短米石片○又奏報銷防營軍餉片○又奏查明龍勝廳屬歉收情形片○豫撫裕奏疏脫重犯越獄之典史請旨革審摺○川督劉奏請將知州開缺另補片○直督李奏秋災賑撫銀數片○八月二十日禮部宗人府欽天監正黄旗值日無引見○錫光假滿請安○天津府知府沈家本謝恩○湖南知府趙環慶謝恩○黑龍江總管葉普春謝恩○補用道府喬聨寳等謝恩○清銳謝授右庶子恩○英候請假十日○值年旗奏派專操之大臣派出松溎○召見軍機沈家本趙環慶○○頭品頂戴兩江總督臣劉坤一跪　癸爲江甯城垣等工修理完竣動用工料銀兩照例造報恭摺仰祈聖鑒事竊照江甯城垣年久失修城身垜口及門樓兵房等項損壞過甚亟宜大加修理先後估計工料銀兩請動用直隸歸還蘇浙賑捐原撥三河壩工經費銀十萬兩以濟要需經臣會同奏明在案兹據江甯布政使瑞璋詳稱前項城工經署督標中軍副將劉光才等會督員弁人等鳩工庀材於十八年三月二十七日興工當將所需經費陸續撥給應用於十一月初二日全城一律工竣委員逐一騐收均屬工堅料實並無草率偷减計城垣垜堞新建補修等項用過銀五萬八千二百四十四兩有奇城樓墩台九座用過銀二萬六千三百兩修建各門城樓用過銀一萬一百七十八兩有奇修補各門官廳城門用過銀五千八百五十五兩有奇各門修建栅欄兵房用過銀八千二百十七兩有奇統共請銷銀十萬八千七百九十六兩有奇除舊料變價銀十六兩有奇外實用銀十萬八千七百八十兩委實力求撙節並無絲毫浮冐所用銀兩將撥三河壩工經費一欵悉數動用其餘不敷之項由司另籌撥給據劉光才等遵照部定例價將城工做法實用工料細數造具清册出具保固印結繪圖貼說咨司詳請奏咨覈銷前來臣查江甯城垣周圍九十餘里自咸豐年間兵燹以後城身垜口及兵房城樓等項日就殘缺歴任督臣久欲撥欵修理均因工鉅費繁籌措維艱屢議屢寢臣此次到任後督飭藩司籌撥欵項先後　奏請興修派委署督標中軍副將劉光才汪甯府知府李廷簫董率其事並以工程浩大派令劉光才所部各營通力合作藉資撙節劉光才等督飭勇天及工匠人等踴躍赴功寒暑無問所用經費涓滴歸公並於城内搜挖舊甎至數十萬之多是以費省而事亦集現在全城一律完整崇墉屹然足資保障劉光才等承修此項要工力任其難尅期告竣其率作之勤奮經畫之周詳帑不虚糜功歸實濟似有微勞足錄合無仰懇天恩俯准將劉光才李廷簫二員交部從優議叙動用之項並請敕部覈銷以清欵目除將送到清册圖說印結分别咨送部科查覈外謹會同漕運總督臣松椿江蘇巡撫臣奎俊恭摺具陳伏乞皇上聖鑒訓示謹奏奉硃批劉光才李廷簫均着交部從優議叙餘著該部議奏欽此○○頭品頂戴廣西巡撫臣張聨桂跪奏爲調署委署州縣各員按屆繕列清單恭摺上陳仰祈聖鑒事竊准部咨咸豐十一年十一月二十三日奉上諭各省州縣無論奏調委署代理着每屆三個月彚奏一次由吏部嚴加裁核如有違例更調等弊卽將該督撫藩司公别奏叅欽此光緒十九年二月以前調署委署代理府廳州縣各員均經按屆列單恭摺奏報在　兹據藩司黄槐森詳稱光緒十九年三月初一日起至十九年五月底止調署委署州縣各員列單詳請具　奏等情前來臣覆核無異理合照繕清單敬呈御覽伏乞皇上聖鑒敕部查核謹　奏奉硃批吏部知道單併發欽此○○張聨桂片再前任恩隆縣已革知縣陳敬詩短次經管各年存倉本色米一千八百九十七石八合八勺五抄三撮八圭屢催不交竟不能交代清楚濳行回籍據接任知縣查明欠數報經該管廳及道員揭由藩臬兩司詳叅前來臣維州縣倉庫各欵锴關國帑豈容短欠查陳敬詩係順天府大興縣人相應請旨敕下順天府府尹卽將已革恩隆縣知縣陳敬詩提解來粤勒限半年内將短欠前項米石完繳倘逾限不完卽查家産備抵提同經手丁役人等嚴行審問究明是侵是挪照例分别擬辦謹會同兩廣總督臣李瀚章附片具陳伏乞聖鑒訓示謹奏奉硃批另有旨欽此○○張聨桂片再光緒九年經前任兩江督臣左宗棠奏派福建藩司王德榜募帶定邊楚軍十營馳赴廣西關外恊防助守應需月餉由江蘇兩淮運庫及江西省恊解濟用嗣准部咨奉旨著户部咨行籌解王德榜軍餉不准延寄短缺該軍餉項卽由廣西核實報銷欽此當經飭行司道局員遵照查核造報去後兹據藩司黄槐森臬司胡燏棻鹽法道張人駿詳稱前准王德榜將統領定邊楚軍十營收支各欵造送前來業將收欵列册詳請咨部兹復督率局員將支用各欵查照楚軍章程及廣西歴次准銷成案按欵逐一句稽共支銷統領營官哨弁勇夫公費薪糧隨營差官辦差文員機器工匠薪糧各局書役工食經費陣亡受傷勇丁卹賞運送軍餉帳房夫價製辦軍械鍋帳軍火價值等項共銀七十三萬一千七百九兩九錢九分九厘七毫七忽除將收過銀七十七萬四千八百四十四兩一錢五分七厘九絲六忽支給前數外尚存銀四萬三千一百三十四兩一錢五分七厘三毫八絲九忽已由二德榜照數解交湖南督銷局兌收清欵所支各欵均係核實並無浮濫備造各册詳請具奏前來臣逐加查核所有請銷銀數均係查照章程例案核實支銷委無浮冐除將各册送部外謹會同兩廣督臣李瀚草附片具陳伏乞聖鑒敕部核銷謹奏奉硃批該部議奏欽此○○張聨桂片再桂林府龍勝廳屬之孟㘭等處猺峒地瘠民貧以種植竹木爲生計田穀無多向藉雜糧度活本年夏間搖峒地方因雨澤缺少雜糧歉收雖已續沛甘霖惟所種旱禾須七月方有收穫晚稻及苞粟均須八九月間方能成熟现值青黄不接貧民乏食藩司黄槐森前護撫篆據禀飭查議賑旋據該府廳查明猺峒共有二千餘户其中貧民缺糧之食衆口嗷嗷經臣與司道公同熟商籌撥錢米委員馳往會同該廳酌量撫恤以免失所仍飭赶種雜糧以資補救民情極爲靜謐該廳並無應徵錢糧僅有歲完官租穀一千一百餘石備撥兵糧孟㘭等處猺峒係廳屬一隅之地有無應完租穀俟秋成後察看能否完繳冉行分别辦理據藩司黄槐森具詳前來謹附片陳明伏乞聖鑒訓示謹奏奉硃批户部知道欽此○○頭品頂戴河南巡撫奴才裕寛跪奏爲疏脫重犯越獄之典史請旨革審以肅功令恭摺仰祈聖鑒事竊據孟津縣知縣李錪禀光緒十九年六月二十九日該縣赴府面禀地方公事公出三十日午刻在府接據典史王楨禀報監犯廉住子於三十日丑刻乘禁卒八等睡熟扭斷鐐銬越獄脫逃追捕無蹤等語該縣聞報馳回會營勘緝禀報並據河南府知府文煥揭報前情聲明該縣李錪實係先期公出等情奴才查該犯廉住子係碰傷小功服叔廉四身死擬斬立决奉旨改爲斬監候入於本年秋審情實之犯該典史專司監獄當印官公出之時並不督率刑禁人等加意防範致令監禁斬犯越獄脫逃實非尋常疏忽可比且難保無鬆刑賄縱情弊兹據該管道府揭由藩臬兩司會洋請叅前來除飭司將該典史撤任提同刑禁人等解省嚴行審辦並飛飭各屬一體嚴拿逃犯廉住子務獲究報外相應據實叅奏請旨將孟津縣典史王楨革職拿問以便提同刑禁人等嚴訊有無賄縱情弊分别擬辦有獄官孟津縣知縣李錪旣據該　查明實係先期公出應俟疎防限滿能否獲犯照例辦理至廉住子一犯並請敕部於本年秋審册内扣除所有特叅疏脫監犯越　緣由理合恭摺具陳伏乞皇上聖鑒訓示謹奏奉硃批另有旨欽此○○劉秉璋片再四川順慶府屬蓬州知州一缺政務較繁現查該州實任知州楊昶年力漸衰辦公竭蹶未便姑容相應請旨卽將蓬州知州楊昶開缺另補以重地方再蓬州知州缺川省現有應補人員應請扣留外補合並聲明理合附片具陳伏乞聖鑒訓示謹奏奉硃批着照所請吏部知道欽此○○李鴻章片　再上年直屬被水災區辦理冬賑春撫及以工代撫需費浩繁除由籌賑局捐欵撥用外在於藩庫地糧項下動用銀十萬兩當經奏明在案嗣因各屬飢民衆多欵不敷用續在藩庫地糧項下動支銀十萬兩原擬俟賑捐截數酌撥歸欵無如收數不旺實難匀撥歸還核計先後動用地糧銀二十萬兩作爲光緒十八年秋災賑撫銀欵今歲入夏以來大雨兼旬各河漫決窪區田禾被淹情形極重目前先辦急撫將來籌辦冬賑需欵甚鉅並在於藩庫地糧銀内先撥銀十萬兩以備分撥散放作爲十九年秋災賑撫銀欵據藩司裕長詳報前來理合附片具陳伏乞聖鑒敕部查照謹奏奉硃批户部知道欽此 
 
