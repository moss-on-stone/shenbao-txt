# 1882 - 135 - 4903251

 

Page 1

 
 
[論救護日食之法最古] 　　 
　　近今泰西格致之學日益發明中國之人亦漸能通其詣乃覺古昔流傳之説殊有印證不合者泰西之言天文日月地星皆以一球字該之中國推步家僅知日繞地而行而天地對舉凡日月星皆屬之於天因而占候之法有以日月星之象騐之於地者卽日食亦其一端也西學舉地亦屬之天地爲球形卽日月五星亦爲球形參錯運動於天空氣中地與日月星同其類但大小遲速相去有幾萬倍而已故西學從無天地對舉之文其言日食乃地球影之所蔽日月合朔而球影横亘於中間故日食必於朔日他日不能蔽也同在地球之上於彼於此視日行本有偏正盈縮之殊故有見不見食者月之蝕於望也亦同此理近年輪帆通達徧乎四洲卽如本月朔日食在亞洲中國東洋等處皆能見之歐洲或見或不見至墨洲正在亞洲之下則全不見其蝕矣蓋球體渾圓非平圓日對照於何方則此地之人見之由此地而漸遠於日所對照之處則地與日不相嚮宜掑蝕之有甚有不甚而至於竟不見蝕也若時刻之差則又日球環地而行之故此蚤彼遲與二十四氣同一推算知時刻之所由差卽愈知食之分數有不同矣此理旣明然後凡言日食之爲天變者乃古人流傳之虚語而羅睺計都之説爲更不足憑也西人見中國每於日食之期地方官民軍人僧道一齊救護不覺啞然失笑夫日食誠無救護之法三五以來食者不知幾千百次豈皆因救護有力而日食復圓生光乎否則一食而日遂無光抑竟無日耶此不待智者而亦竊笑其見之陋也食者蝕也蝕爲晦而無光之稱沿用作食誤爲飲食之義於是愚者　造天狗星之説謂呑日而燕之也夫魯陽夸父豈眞有其事者况於天狗而能呑日耶竊謂野人俚諺固不足信古人所以有救護之法特借夭變以示警之意洪水以前四海一家地球與日月星環繞而行皇古必多驗證不應堯時尙無其説堯命羲和歴象日月星辰敬授人時其時已有天變示警之説假如不關天變當與今日西人之意不殊命官何爲首此堯命羲和觀象授時未言日食然唐虞迄夏不過百年允征誓衆之詞則曰季秋月朔辰弗集于房瞽奏鼓嗇夫馳庶人走羲和尸厥官罔聞知昏迷于天象以干先王之誅可知日食救護之法惟羲和掌之夏書言此則堯時亦然矣今之官署軍營伐鼓救護卽其遺意也春秋言伐鼓于社特今不言社耳然社必有廟僧道之諷經擊鐘鼓亦謂之於社可矣人君修德行政原不待天象之變始知所警而羣臣納諫乃借之以爲言小雅十月之詩以十月爲陽月不宜日食而竟遇食亦因幽王無道周宗將滅故爲危悚之語以戒之其實日至此月之朔適爲地球影蔽固無所謂當食不當食也後世獻諛貢媚天文之官故言某月當食而至期不應乃妄頌聖德謂能挽回乎天變識者譏之若此者其設想甚奇而其立説甚誕固不足爲訓也要之救護之法相傳最古自堯以來蓋已有之則知四千年前西人亦應有救護日食者特格致之學愈出愈精然後廢而不講耳中國歴代人君以敬天爲第一端桀紂之惡不過存天變不足畏之心而坐是以亡國然則其理不可憑而其説自可存也安得遽以格致家之言而盡廢災祥禍福之論也哉 
[諭旨恭錄]  
　　三月二十六日奉旨國子監司業員缺着擬正之治麟補授潘仕釗着准其一等加一级宗培着准其一等加一级交軍機處記名以道府用瑞霖着准其一等加一級交軍機處記名以道府用恩隆着准其一等加一級欽此○二十七日奉旨巡視中城事務着胡隆洵去欽此同日奉旨着於四月十五日在保和殿考試試差人員欽此 
[本館自己接到電音]  
　　本舘於昨日接到在津友人專發電音到本館有四月初二日諭旨二道敬謹譯登○四月初二日奉旨張家驤補授内閣學士兼禮部侍郎銜欽此同日奉旨巡視西城事務着邵積誠去欽此 
[譯錄德國大勢]  
　　寓兵於農古之制也而德國現在情形實有與古制相合者外國新聞紙詳言其國内法制亟錄之以供衆覽據稱德意志通國皆兵合一國之勢觀之不啻爲一營其額定之兵三十五萬皆成伍而待可以立時應用此外又有一百萬則設遇有事兩日之内卽可成隊其兵皆精悍猛鷙年俱在二十以上三十以下國中少年皆須當兵三年然後各執各業此等力田之人年力正盛學習三年未有不精熟者其國中以兵法爲第一等事以當兵爲榮國人勳作口號無非兵者宮中署中以及議事之公所無一處無兵守之途間兵士往來絡繹欲觀兵者前往德國則可以終日作憑軾觀其兵頭或有告退者則以聲明所往之地國家先與之約如有事變卽時召用可逕至有事之處不必再有周折其鐵路火車本有票據而兵部中預將各兵弁名姓書諸票上藏以待用臨事則於票上塡寫月日地叚隨卽發出該兵弁見票卽可坐火車以往故捷於影響兵士亦如之其所應用之號衣器械均已齊備莫不應手卽各官亦皆刻刻用心眼光四照聞某國造船某國製炮一舉一勳處處留神一有不虞舉國舍耒耤而執干戈轉瞬間耳此德國之兵威所以震懾海外也夫 
[皖垣秋審]  
　　安徽撫憲因將大閲故秋審示期較早前已列報兹悉裕中丞定於前月二十三日提勘是日早晨安廬滁和徽寍池太廣各屬人犯由各解役押赴撫署照壁後棚内伺候東西轅門外亦各設一棚委候補縣張袁二大令點名並派員提犯由東角門進過堂時例賞錢扇等物共犯二十八名内有一名當堂開釋聞係懷寍縣犯徐姓於數年前失手鎗傷某姓斃命已入秋審兩次歴遇恩赦減輕今得釋罪餘二十七名仍經委員從西角門帶出收禁聽候發回其鳳頴六泗名屬人犯仍循舊例歸北道提勘云 
[皖垣大閲情形]  
　　安徽裕中丞調營晉省聽候校閲前經列報兹悉中丞先期示知安左右濳遊五營三月二十四日黎明看騐陳式技藝官弁馬步箭二十五日黎明看候補官弁兵丁步箭二十六日黎明看緑營親兵營防軍勇鳥抬洋鎗打靶二十七日黎明看澄淸營水操二十四日黎明司道以下官員先到五里廟大教塲伺候憲駕未幾中丞莅止升座關操皖省于兵燹後大閲未備盔甲姑從簡略此次則武弁至千把皆盔甲鮮明軍容荼火故往觀之人尤形擁擠中丞首閲陳式技藝每營賞錢數十千官弁馬步箭分别所中多寡獎賞袍褂料不等兵丁等亦分别給獎中三箭者無獎打靶中五鎗者賞銀牌一面中三四鎗者亦賞次等銀牌一面計賞銀牌千餘面之多兵弁咸踴躍銜感惟某營 
 
 

Page 2

 
 
實缺外委馬步箭一條未中中丞當將該弁撤委有某兵馬步全中奏技靈捷中丞大爲獎賞卽以升　該外委之缺云 
[江西官報]  
　　藩憲牌示署理貴溪縣典史陳福恩期滿更替遺務以候補從九胡恩佑署理特示 
[江西近信]  
　　洪文卿宗師按臨瑞州日期已列前報兹悉宗師己次及饒州俟廣信試畢然後回省出按撫建也○友教書院山長龍君現巳抵省隨經方伯於三月二十日將取錄生童送院肆業山長名文彬永寍籍前報小誤合亟補正 
[刼數難逃]  
　　揚州輿夫江大以力養母頗以孝稱年三十餘應公善堂水龍局之招每次救火得錢百文江素忠勇出力二月中燈籠巷之火江以深入幾於焚死三月初徐凝門口之火亦幾焚死人以其救炎奮勇皆稱道之詎近日竟母子同時焚死蓋其居在天凝門河邊草屋一椽家無長物母適病臥在床江大抬轎初回聞火奔救方入室背母出爲凳絆倒母子俱仆全屋卸覆不得展動遂致焚死觀者無不哀之爲集資棺殮噫天道之不可測如此亦惟委之於數而已 
[折花興訟]  
　　揚州舊城某姓其翁嫗皆性喜蒔花家有小圃四時之花卉皆備現值寶相盛開緣墻附壁如錦屏彩幛主人愛極日坐其下前日黄昏其東隣女緣梯而上隔垣甫折三兩枝爲翁之僕人所見大聲呵叱女一驚頃刻倒梯而下頭破血流昏不知事翁奔告於隣女之父母大慟卽刻鳴官未知作何判結也 
[例禁茶商先發様箱示]  
　　欽加鹽運使銜署理湖北漢黄德道監督江漢關恭爲出示曉諭事照得同治十一年曾准英美領事府照會以各茶商賣茶臨交大宗茶箱多與原様不符一案隨經飭據各茶棧公同禀稱遵查各茶商成本較巨大宗茶箱到漢原與先發之樣箱皆係符合惟間有不符者致累大衆交易窒碍遵議嗣後各商各路茶葉應俟大宗到時發樣出售不得以樣箱先發以免比對不符致多桃剔凡各茶棧遵諭嚴立棧規以副秉公通商之美意等情當經前李升道札飭各卡嗣後如遇並非販運大宗荼箱僅帶樣箱一二口過境卽行扣留不得放行所有各帮茶商公同會議章程五條出示曉諭在案嗣據各帮茶商稟稱自奉諭禁止樣茶立有成效但兩湖雖一律奉行而江西之寍州河口兩埠仍復樣茶交易尙覺先後參差查甯河茶箱大帮均在姑塘完厘運至九江將樣茶報關付漢發售夫大帮未到而樣茶先寄者自恐有取巧之虞允宜禁止若果大帮確到有姑塘厘票可騐者則不能不任其發樣以便商旅獨是潯漢遼遠到否無從確悉今議凡寍河茶箱由潯寄漢務須將大帮厘票呈關報驗乃准附寄共矢誠信衆情允洽等情前輕九江關轉飭照辦並照會各國領事府曁咨北南兩省牙厘總局轉飭各厘卡如遇大帮自應照章放行凡有裝運茶葉樣茶一二口到卡卽行扣留其由潯寄漢寍河樣茶如無大帮厘票呈驗亦卽扣留曁行南關及堡防局嚴密查禁亦在案兹値商人進山辦茶之始除再分别各行外合行查案出示曉諭爲此示仰各帮茶棧茶商人等一體知悉該商等以鉅萬資本經權子母自應信實相孚以免口舌旣據該棧等稟定章程仍應一律遵照辦理凡商人運茶出山不許先發樣箱應俟大宗茶箱運到再行出賣如有先發樣箱私行賣給洋商者一經查出或被告發定照違示論不准該商在口賣茶永遠革除爲私賣樣箱者戒自示之後各宜遵守切弗陽奉隂違致干咎戾凛之愼之毋違特示○茶商公議善後章程附後一漢口茶葉從前各商在山辦茶例係大宗合堆後隨意先提數箱來漢出樣成交大宗一到卽行起茶過磅原無不符割價諸弊近因積久弊生間有先發樣箱希圖赶快者臨時貨色爭差自貽減價退盤之累此則十之二三然洋商割價退盤之事大都由行巿跌落藉可挑剔迨至辯論不伸含忍受虧居多今欲杜除積弊必先正本淸源自後各帮辦茶公議永遠不准先來樣箱定以大帮茶到隨抽數箱出樣誠恐客衆路遠未能週知籲懇關憲行文通知各卡禁止樣箱經過南關勿准樣箱掛號起坡傳諭茶棧非大宗茶箱毋庸經售如此則獘竇永塞中外商買均獲樂利一茶雖大帮發樣猶恐洋商仍懷狐疑不能堅信與其爭諭於後曷若愼重於前兹議成交之時洋商自派一人隨同經手棧家三面親至船上大宗茶箱内抽幾箱或一二十箱均可起與洋行開看先行對樣而後落簿以交價過磅爲率如此則十分愼重毫無朦混如落簿之後漲跌各無翻悔一茶落簿後限三天内卽行交茶起棧過磅各無推延以免行巿漲跌藉端生枝一交易銀錢最關緊要漢口通商以來洋行售貨定例先交銀票後出貨件行之已久華洋均便盖客與洋商聲氣不通經手轉折難保無中飽營私情弊兹議於過磅後洋行將銀如數先行交客然後客路厘票繳交洋行公懇關憲仿照洋商售貨之例照會各國領事府轉飭洋商並傳諭查關司吏凡茶如無原來厘票不准出口以顧大局一通商章程原期盡善盡美彼此利益各口交易從無憑空罰銀之事至於客請洋商公論一節無奈聲氣不通兹擬改請華商公正之人洋商亦未必相信以彼推此易地皆然總之今旣不賣樣箱隨便抽箱開看又復酌定革弊章程從此永息爭端矣 
[去思彌永]  
　　寍波鄞縣秦邑尊署理鄞篆年餘惠愛及人吏民均感前月二十四日去任民間送萬民傘及設餞者甚多且自縣署前起至西門外郵亭而止約有二三里之遙其間兩面店舖燃香燭恭送沿途觀者駢肩接踵宗太守送至西門新任朱邑尊以及佐雜各官均送至郵亭而返 
[壽誕開操]  
　　禮拜三卽月之初八日爲英國皇千秋令節是以在上海之英行家兵頭出有告白準於是日早十點鐘於海關前齊聚然後赴楊樹浦中餐會操迨事畢仍回至海關前分散約時在六點鐘也 
[遞送瘋人]  
　　陳李氏投英界會審署禀稱係嘉興府桐鄕縣人丈夫本在營中辦公早經病故所遺一子名才寶蒙前任嘉興府許雪門太守留於署中課讀豈知子忽在學逃走尋訪無蹝今春始知其在上海特來找尋昨得途遇則已患瘋甚爲强横適逢巡捕拘案等語才寶俯首無詞陳太守謂本分府給爾川資可卽挈子回籍該氏答稱子因瘋强横恐難約束求恩泒差押同回籍則感戴無旣矣太守乃將才寶交値日差看管諭俟備文送縣遞籍 
[車夫被罰類誌]  
　　法界會審署據捕房解到馬夫李得勝徐阿勝禀稱因其駕不愼以致翻車跌傷坐客車輛亦損爲坐客所控請辦坐車人眠雲閣夥王竹林及其出店沈吉生傭婦錢陳氏投案稟詞與同並稱四人坐車至紫來街均經跌傷沈傷足王傷腰錢陳氏傷耳翁太守謂汝等稱四人受傷現祇三人尙有一人是男是女受傷何若因何不到王稱另一人係店主之女親串受傷甚重太守謂旣是傷重恐有性命之虞自應到堂候騐王又改稱僅受皮傷諒無妨碍惟失去翡翠茉莉簪兩支銀茉莉簪一支後托一隻上有眞珠等物太守謂値價幾何答稱約値洋八元太守詰李徐兩人因何不自小心至於僨事據供因車上斷帶馬匹溜韁控勒不住遂致翻車車亦損壞太守謂雖稱車輛亦損然野雞馬車時時生事總須薄懲判罰李徐洋三元給王沈錢養傷云又英捕房查獲將病馬駕車之馬夫四名解送公堂馬匹亦均帶到請驗馬夫王姓等惟有求恩夏領事官騐得馬匹均有傷痕乃謂陳太守曰工部局於東洋車設章極爲嚴備無可偶違而野雞馬車滋事情形較之東洋車更甚工部局擬爲立章將照東洋車一體辦理今姑請從重判罰令王等各罰洋五元以示炯戒俾知改轍或免工部局另議章程亦若輩之幸事是重罰 
 
 

Page 3

 
 
適所以體卹也太守隨如言科罰云 
[見賍控究]  
　　新北門内公興順玉器店主宋祥生投法界會審署控稱本年正月二十四日該處失火當驚惶之際帳箱兩隻官箱一隻交學徒徐二觀携出寄存王老五處治火熄後向索祇還帳箱而官箱稱未收到官箱中有珠翠物件價値甚鉅惟思在忙亂時或果失去亦未可知無可如何乃前日在玉器公所見某姓身掛翡翠牌一面審視的係箱中原物向問來歴某稱購自仝業陳雲卿手及尋到陳雲卿則稱從王老五處出洋六元買得故訴捕袧王送案并邀陳雲卿備質翁太守取閲翠牌訊之陳姓答稱在萬寶齋古董店生理前在同桂樓啜茗見王老五携有翠牌問其肯賣與否伊索洋六元并要現洋卽如數買下後在玉器公所經人問價我索洋十六元而某姓肯出因卽售去及經公興順根問據實告以買自王處然朱説出時曾與朱祥生言失欵甚鉅倘後因嚴追釀命與我無干太守詰之王老五據供當時實無官箱交來况我家亦近火燒處自己物件尙搶搬不迭何能兼顧他人之物至翠牌乃在南門外見人插標求售出洋四元購歸轉賣洋六元太守查問王老五在捕房之供據包探稟彼稱從途間拾得太守謂王汝供詞已前後兩歧原告禀中又述汝言恐箱子已破致物落出等語顯見不實飭將王管押再行訊究 
[支銀避匿]  
　　蔡某偕其夥鄭葛二人㴲呈法界會審署稱在南巿開設靛行司帳人尹某於去年正月間到行有薦頭有保人詎上月二十四日尹私將行中圖章帶出於二十五日向本行來往之大茂大成元和寶利祥裕泰等五錢莊支取銀洋避匿所支合計銀三千六百七十四兩我與名錢莊對帳始悉其事四處迫緝尹某毫無蹤跡惟找到其胞兄盤問諉爲不知遂將尹兄交捕嗣查得此事實係兄弟兩人串通曾雇小車將元寶九隻洋二千元推往法租界典當街黄信豐錢莊寄存交與莊夥顧鏡卿手翌日尹氏兄弟又自往取出故將顧鏡卿邀來作証翁太守詰之尹某胞兄銀洋存放何處家住何所作何生意尹某究在何所如從實供出當予從寛據供係本地人捐納監生前在西人處生理住居城内石皮弄家中尙有祖母及母親妻室史弟支銀一節槪不知情太守謂此等行爲是監生所作否寄取銀洋爾皆同去人証確鑿有何推諉豈串騙鉅資而可不迫究乎尹仍不吐實太守訊據顧鏡卿稱與尹弟素相認識前日薄暮彼弟兄兩人來莊寄頓銀洋用小車由北推來翌日薄暮仍彼兩人同來取去法包探嚴頌眉稟今晨尹在捕房供認因見弟有銀洋向問據云是客人購貸寄存者伊弟現往崇明等語又在身畔插出借據一帋質票四十餘帋核質本在四百千文左右票據呈案太守見借據上書嚴寶林向周家娘借洋一百元日期係去年八月十四卽詰此據何用尹稱係自己之物太守駁其姓名不符乃謂是友人寄存者又改稱曾在妓院游玩妓女嚴寶林向周姓借洋立此字據寄存我處所質各物均是己物因去年失就乏錢應用陸續付質故質票有如是之多所稱我往信豐庄寄頓銀洋實是被誣太守謂然則汝弟向各錢莊支銀有此事否答稱此事則薦保俱在可尋到我弟當爲理直我確無分蔡復稱尹曾到元隆海味店冐我行之名向借送銀笆斗在後該店因不見送還令店司張阿毛來我行向取方知此事亦可傳來作証翁太守以尹不肯承認飭爲管押俟明日在捕房先行掌責以儆 
[捕頭獲賭]  
　　英界會審署據平捕頭稱昨日行經頭壩地方見有多人聚賭當獲林阿新一名餘俱逃散起到賭具及錢三千文一併送案請辦林供係肇州人曾開煙館昨因尋友借貸經過賭塲觀看致遭誤拘陳太守謂爾由總巡親獲豈容抵賴賭頭何人着從直供出林堅執前詞太守判將林管押二月賭具銷毁錢充醫費 
[賭犯移縣]  
　　白大橋晚延陞烟館中聚賭由捕往拘有劉阿愛等三人圖逃跳樓受傷爲送醫院醫治烟館主錢嘉雲及賭徒朱聞祥等均被獲解案經陳太守聞得錢朱名押六月餘從寛各押一月在後劉阿愛因傷斃合其兄協同地保報由上海縣相驗飭殮繼由莫邑尊移請陳太守踏勘情形據覆上詳各情均登前報兹悉莫邑尊又行文至會審署請將錢朱移縣辦理故昨日陳太守知照捕房將錢朱送案押候備文移送歸案辦理云 
[押犯作擾]  
　　英界會署據富捕頭稱奉發管押之張德明徐雙貴鄭阿才等時向新犯詐擾昨又訛詐鮑吉侯等不遂竟敢强剥其衣及聞吵閙聲查知其事爰將該三犯送案請辦鮑等供詞與同張徐鄭均不承認陳太守以張等情堪痛恨押候晚堂笞責再發捕房照原斷押禁鮑等三名仍交捕帶回云 
[求恩免罰]  
　　本月朔日報列勸導免罰一則爲外虹口居民傾倒垃圾違章諭令改轍尙有奉傳未到之唐姓等九戸昨始續傳投案陳太守謂蹧蹋街道有干工部局定章况時交夏令若街道污穢易滋疾疫前有十九戸聞傳卽到業已勸導免罰爾等何得抗傳唐等稱知過求恩以後不敢違章至初傳不到或稱不在家中其開設店鋪者或稱因店夥知照略遲等語太守以其究屬細故仍施恩免罰再四勸戒勿取咎戾唐等均聲謝而退 
[蘇省撫轅抄]  
　　四月初二日知府嚴錫康銷總辦滬局差知縣李源錫臬委赴徐州緝捕辭委署震澤平望司吳恩祺辭赴任 
[浙省撫轅抄]  
　　三月二十七日補用道吳差人禀謝憲委稽查各城門差德淸縣蕭禀見叩辭赴任從九品吳寶樹服滿來省禀到○二十八日唐晋禀知杭府委義鳥公幹禀見叩辭典史謝肇塤禀知藩司委催前署嘉善薛令欠解南米等項復催匠糧米石差叩辭 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緖八年三月二十二日京報全錄] 　　　　　　　　　　　　　　　　　　　　　 
　　宮門抄○上諭一道錄前○發抄旨八道○豫撫李奏爲調補知府摺○又奏拿獲兇犯就地正法片○滇撫杜奏道員請併案引見片○又奏到省知府赴任並委署各員片○三月二十二日兵部太常寺太僕寺八旗兩翼値日無引見○截取知府方學伊預備召見○文珮英綬預備召見○太常寺奏派看視牲隻派出徐郙○召見軍機文珮英綬方學伊○皇上明日夘正至奉先歲壽皇般行禮○發抄左宗棠等奏請以卽用令錢保衡　常熟令奉旨吏部議奏欽此○又睢寍令王肇震調補淸河令奉旨吏部議奏欽此○又請將陣亡之四川夔州左營都司虎懷慶附祀張國樑專祠奉旨着照所請該部知道欽此○裕祿奏撫標左右二營闖馬奏銷襄擬分别辦理奉旨兵部知道欽此○銘安等奏請將光祿寺署正銜衣佩璋之祖母命婦衣姜氏壽至百歲請旌奉旨該部議奏欽此○譚鈞培奏交卸蘇撫護篆日期奉旨知道了欽此○又太倉牧吳涿潞開缺歸道班候補奉旨吏部知道欽此○李德莪奏接署滇籓篆務並謝恩奉旨知道了欽此○○頭品預戴河南巡撫臣李鶴年跪奏爲省會要缺知府另行揀員調補以重職守恭摺仰祈聖鑒事竊照聞封府知府蔡賡良病故於光緖七年二月初十日奉上諭河南開封府知府員缺緊要着該撫於通省知府内揀員調補所遺員缺着周冠補授欽此照例坐第五日行文按限减半計算扣至光緖七年二月二十九日接到部文之日爲開缺日期當經請以河南府知府唐咸仰調補奉部議駁經前撫臣涂宗灜仍請以唐咸仰調補光緖七年八月二十九日准吏部咨以該員由候補知府題補河南府知府尙未咨報到任無俸可計核與例章不符仍令另行揀員調補等因光緖七年八月十二日具奏奉旨依議欽此咨行到豫自應遵照另行揀調因一時乏員調補先以汝寍府知府王兆蘭奏請調署並飭遺缺知府周冠前赴汝寍府署理在案查例載首府缺出於通省正途人員内榬選調補如實無合例人員堪以調補或人地未宜始准以各項出身内遴調又調補州縣以上官員必歴俸三年以上方准揀選題補又省會知府缺出奉旨于通省知府内揀員調補須擇人地相宜者無諭缺項是否相同及歴俸己未滿年限俱准調補各等因兹查開對府　省會首郡營轄十六州縣政務殷繁時有發審案件且濵臨黄河協防責重必須才識練達之員方足以資治理臣與布政使覺羅成孚按察使豫山于通省正途出身實任知府及别項出身人員内詳加遴選非本任緊要卽人地未宜惟查有汝寍府知府現署開封府知府王兆蘭現年五十二歲順天宛平縣廪生報梋翰林院待詔咸豐四年選補實缺中式乙卯科順天鄉試舉人加捐主事簽分戸部中式庚申恩科會試貢生同治元年補行殿試二甲第十名進士奉旨以主事卽用二年奏補廣東司主事四年奉旨充乙丑科會試同考官因捐銅局出力奏准以本部員外郎遇缺卽補先換頂戴六年題升江南司員外郎八年奉旨記名以御史用九年京察一等十一年因襄辦大婚典禮保奏奉旨賞加道銜十二年京察一等題升浙江司郎中十三年奉旨補授陜西道監察御史光緖元年經吏部覆帶京察一等人員引見奉旨記名以道府用捐滿歴俸截取驗看覆奏奉旨記名以繁缺知府用七月二十七日奉旨補授汝寍府知府二年二月十五日蛭任七年十一月二十一日調署開封府知府該員才優識卓辯事精詳自調署斯缺以來措羆裕如以之調補開封府知府實堪勝任且歴俸早滿三年與例亦屬符合相應仰懇天恩俯念員缺緊要准以汝寍府知府王兆蘭調補開封府知府實於省會要缺有裨如蒙會允該員係現任知府請調知府銜缺相當毋庸送部引見亦毋庸核計叅罰所遺汝甯府知府員缺遵旨卽以現署斯缺之開封府遺缺知府周冠補授爲此恭摺具奏伏乞皇太后皇上聖鑒勅部核覆地行謹奏軍機大臣奉旨吏部議奏欽此○○孚鶴年片再本年四月河北武陟縣匪徒杜德禮經該縣拿獲旋被各匪徒紏衆持椷閧縣劫逃比經前撫臣涂宗瀛飭該管道陳寶箴會同湖北鎭總兵崔廷桂協拿首要先後將杜德禮及杜七尾李悵堂杜鶴先四名拿獲曾由前撫臣飭令該道仍緝在逃要匪一併訊明真請從嚴懲辦並將該匪徒肆行不法及現辦大槪情形附奏在案臣接任後復飭該道等緝獲著名要匪趙四通一名就近提同訊擬兹據河北道陳寶箴督同懷慶府知府卓景濂提集各犯審訊明確禀請從嚴懲辦到臣緣杜得禮杜七尼李幅堂杜鶴先趙四通五犯本係積年匪徒平日同惡相濟勾結外來游匪肆爲搶掠横行鄕里久爲遠近匪徒謀主杜得禮且有悖道名號其坤濵臨黄河界連張縣往往此拿彼竄又常結各匪黨拒捕陽差中途奪犯地方兵役幾於不敢過問受害之家指不勝屈調署武陟縣知縣廣元鑾到任簽面勘該鄕喬廟街盜案訪得杜得禮爲各匪魁渠設法緝拿到縣杜得禮自　罪重密囑其子杜七尾紏合匪黨入城刼匪杜七尼與杜六尼約同各匪假借抗糧爲名以圖脅衆缷罪各執槍槭擁至縣署逞兇閧嗣該縣席元鑾與守備張靑山至大堂正集兵役彈壓李幅堂卽持槍向大堂訊放三次俱未透火趙四通梜張靑山緝捕新鄕縣刦案之嫌持矛向剌亦經格開杜六尾與杜七尾杜鶴先等遂乘勢率各匪黨將杜得禮及匿報盜案通　地保趙春登搶出放逃諸　道陳寶箴馳至縣署疾飭掩捕比卽奔逃四散遠颶風去該道卽傳集該鄕紳士諭令協力訪拿首要務在殲渠宥脅以晴地方均各樂於從事暗覔眼線以防漏漏迨杜得禮等五犯就　自知罪無可逭均將向來爲匪柜捕種種不法及此次紏黨閧縣劫犯逞凶各前情歴供如繪又據該鄕各村紳耆人等聨名具禀命稱該匿平日恣爲槍劫姦覇婦女無所不爲實屬惡貫滿盈萬無可逭等語是該匪徒等結黨肆掠拒捕傷差閧官新犯種種不法罪狀供證旣已確鑿衆論又復僉同實屬罪惡貫盈兇暴衆著核與咸豐同治等年嚴辦土匪童程相符勢難久稽顯戮出該道禀請核辦前來臣伏查武陟東鄕地連數縣素爲盜匪出设之區臣前次在巡橅任内屢飭地方文武員弁隨時拿辦自小刀會等匪懲創後稍質歛戢近來又有不逞之徒勾連搶劫爲害閭閻又屢結黨抗拒目無法紀誠恐寖成鉅患復經各前撫臣並臣兼署之時迭飭整頓並次杜得禮等通同各匪肆爲搶刼該縣　拿輒敢紏黨入城持械放槍閧署奪逃實屬兇悖已極經前撫臣飭令該管道會營協拿就近訊明禀辦旣據拿獲杜得禮等五名訊出各種不法實情又據該鄕士民聲明罪惡同抒公憤似此凶惡匪徒愍不畏法若令久稽顯戮不特　以伸憲典而快人心抑令不逞之徒益無忌憚殊非除莠安良消弭隱患之道臣覆加確核該匪等所犯結黨肆掠兇暴衆著各節均與嚴辦匪徒就地正法不分首從章程相符擬飭該道等將杜得禮杜七尼李幅堂杜鶴抚趙四通五犯一併就地正法以敝兄頑一面督率地方官妥籌該鄕善後章程於此外附從之徒情有可原者姑免深究並仿編查里甲之法選立村正旗正申明約束與之更始以期力挽頽風濳消隱患是否有當理合先行奏聞不勝懇切待命之至除前准部咨議覆就地正法新章容臣另摺具奏外爲此附片具陳伏乞聖鑒謹奏軍機大臣奏旨着照所請刑部知道欽此○○杜瑞聨片再湖北候補道楊恩壽前由知府投効來滇辦理土夷蠻匪出力保請免補本班以道員仍留原省補用仰　俞允並准部覆在案該道現已離營請咨引見除分别給咨赴部外查該道楊恩壽器識閎遠幹練精明於軍事海防講求有素洵堪勝劇要之任前經臣於光緖六年十月遵旨保薦人才案内將該道首列保送現請咨北上可否籲懇天恩飭下吏部俟該道赴部時併案引見之處出自逾格鴻施謹附片具陳伏乞聖鑒謹奏軍機大臣奉旨吏部議奏欽此○○杜瑞聯片再新授曲靖府知府施之博現巳到省應卽飭赴新任以專責成又署鎭沅直隷同知覺羅明圖病故遺缺前經檄委補用同知直隷州知州騎鈁署理在案茲據該員囚病請假應卽改委接署查有補用同知修朝元老成諳練堪以署理又雲州知州張鈺因病禀請回籍調理除另疏具題開缺並聲明遺缺係奉到四留一咨新章後第二輪第一次出缺扣留外補外所有雲州知州篆務應卽先行委員接署查有補用知縣江雲龍才具明敏堪以代理據瀋臬兩司先後曾詳前來除分檄飭遵外謹會同雲貴總督臣劉長佑附片具陳伏乞聖鑒謹奏軍機大臣奉旨知道了欽此 
 
