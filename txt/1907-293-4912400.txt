# 1907 - 293 - 4912400

 

Page 1

 
 
   
 
 

Page 2

 
 
論說 
[論南洋巡艦中途折回之非（間）]  
政府旣派兵艦巡視南洋未旣。而復有南洋巡艦中途折回之事。在專制自便之政府。其出爾反爾。亦祇率乎其常然亦思海外僑民之對於祖國。其感情爲何如。而南洋各國人之視吾政府又何如耶。夫吾非敢謂軍艦至南洋。果有造於彼處華僑。而彼處華僑必不能無藉於巡艦之一至。在政府一聽吾民之自生自死。而絕不知以殖民政䇿。保護華商。固已相沿成習。在華商爲人牛馬。受人困辱。被人焚掠。而無內國之奧援。亦匪伊朝夕。軍艦卽不至。豈遂大有損於僑民。然自有派艦消息以來。南洋華僑。鼓舞懽忻。其簞食壺漿之情。實非尋常可比。卽八打威一埠論。製備國旗。已及六七千支。而商會中籌備如何招待。如何歡迎。各學生新製操帽操衣。以備到會。幾於日不暇給是其對於此事固非等閒視之矣。且荷人初聞此舉。頗有忌之之心。報章持論。謂有來不可無往。不日吾國亦將遣艦到華。甚且謂南洋華人。後來可畏。是則外人之視線亦鄭重於其事矣。設乘此時會。徧巡南洋各島。以察華僑之情形。並藉此遊弋他國領海。不但可以喚起僑民愛國之心。而習風濤。測沙線。使向之不出國門一步者。居然震耀於他人耳目間。則於軍事界亦實有絕大之影響焉。乃出洋並無多時。卽擬由暹往北。并以秋間再來之說。搪塞八打威僑民。嗚呼。向吾國行 
 
 
 

Page 3

 
 
政官之言不顧行一至於此。也夫以美意歆動人。而其後竟成虛語。則喜者必變爲怒。恩者必反爲讎。是適使人之怨我也。以創舉震各國之聞聽。而其事不能實行。則慮吾之果來者轉而笑。料吾之不能來者幸而中。是適使人輕我也。與其以有始無終之舉。使人怨并使人輕。則何如仍守不相聞問之故習。猶爲彼善於此耶。 
故記者以爲南洋巡艦中途折回。其失僑民之　也害尙小。其爲各國所輕也害更　。其足以阻僑民之歸心也害尙淺。其足以壞海軍之前途也害更深。蓋僑民以失望之故。積怨政府。充其所至。不過遇水旱偏灾。不爲協助。帑藏奇絀。不肯報効而止耳。於中國全局尙不至大碍也。然無如重興海軍之議。發起多時。而終不能見諸實行者無他。以無人才無經費耳。今人才旣可以。藉此練習。經費又可以借此籌捐。而南洋華僑聞信會商。立時募集銀欵。則將伯之助。未必不在於斯。乃失此不圖。而徒皇皇焉號於國中。曰興復海軍。興復海軍。微論其無可藉手也。即使苟且辦成。形式。粗備。吾恐今後之。海軍。仍是甲午以前北洋之海軍耳。又安見其爲可用哉。且夫西國軍艦所以制勝他國者以熟諳他國海口之形勢。深知襲擊海口之要著。故一旦有事。可以奮勇直前。其名則仍託於保護商人。以使人不忌。此其所以樂於派遣。而商人亦因茲受保護之益。誠一舉兩利之道也。吾國遲至今日。而尙不知。則海軍之前途。終無希望。豈第不能保護僑民而已哉。 
雖然吾國之不能保護僑民。固不自今日始。然今日旣有派艦出洋之舉。則政府並非無力保護已爲僑民所共知。能保護而不保護則。感激之忱必易爲怨懟。而投入外籍脫離政府之念將自此生。况復有外人之乘機勸引耶。嗚呼。吾政府何不一致思也。 
[說林]  
　　兩宮深知今日之大局。非立憲無以消除革命之風潮。故欲滿漢平權以弭革命之禍以成立憲之基。不可謂非洞鑒萬里之聖明。特恐敗壞於一二小人之口舌。 
　　在逢惡長惡之徒。往往逆探在　意旨竊料其言雖是。其心恐非滿漢平權。之諭詞。仍是除飾耳目之　畫。於是國家之危局不問。目前之利害不問。而專以恐張新黨氣。燄之說進矣。恐張氣燄之說進則事乃大壞 
在患得患失之輩。往往但知私利罔識公理。以爲滿漢平權之問題。終失滿人固有之利益。於是外力之日侵不計。內禍之日亟不計。而專以一旦疆臣跋。跪家族無類之說進。矣家族無類之說進則事乃大壞 
浙撫筱帥因秋瑾事不利衆口。奏請開缺。某軍機恐張新黨之氣擬駁醕邸爲預備立憲之計擬准。試問今日之朝。中如某軍機者幾何人。如某邸者幾何人。則兩宮之說之能行與否尚在不可知之例。矣（塞） 
專電 
[電一新疆二十八日午後六點]  
申報館宥電敬悉本月二十一日早辰有一人持刀入署並未傷人登時縛獲交官嚴訊係一無聊買賣人傳聞之訛或由於此新省官場近甚融洽雨雷調勻民情帖然交涉亦極和平地方安謐堪紓遠念魁感印 
晉撫被擊業經本館專電詢明並無其事（覆電見昨報）茲又接新撫覆電亦係傳聞之誤合亟錄右以息浮言 
[電二北京（同日午後八點）]  
直督袁世凱由慶邸極力奏保將入軍機並聞內閣成立後鹿傳霖林紹年世續三人均須退出樞府（養） 
[電三北京（同日午後九點四十分）]  
德國郵政局向中國商借水綫由北京直達靑島外務部現正籌議未復（效） 
[電四北京（同日午後十點十分）]  
皇上萬壽美國羅總統致電慶賀中外務部恭代進呈（大） 
[京事小言]  
　　日前外務部尙書呂海寰召見時兩宮垂詢憲政事宜尙書奏稱籌議立憲政體改訂外省官制固宜叅酌中外辦理然亦不可掃盡列聖之成謨以冀保全國粹云云兩宮聞奏甚爲嘉納惟是國粹云者乃可以列聖成謨包括之而又欲以改訂外省官制保全之眞之語妙天下大約尙書此時但知仰承意旨爲已足其說之通不通非所計矣 
聞李柳溪丞堂家駒之使日係兩宮所特簡軍機處進呈單上並無其名朱艾卿提學益藩之補參議亦如之故近日兩君之名譽甚隆而奔走其門者亦車轂相擊云 
 
 

Page 4

 
 
　　學部榮尙書以本部司昌精明才幹者頗不乏人而於學務不甚精通者亦所不免昨與各堂議定𤪦在本部添設講學館飭令司員研究一切以爲振興學務之基礎嗚呼郵傳部有交通館大理院有研究所今學部又有講學館何各部類於此事者之多耶抑今日所謂整頓部務者祇有此事耶 
緊要新聞 
[議復籌辦川滇邊務之次序北京]  
　　護理川督趙爾豐奏陳籌辦川滇邊務懇撥的欵一摺現經度支部議復略稱籌辦邊務規模雖不可不宏而見諸施行要不可不分緩急漫無次序擬請飭該大臣先就巴塘裏塘等處開墾并選練新軍二營分布巡防量設流官數員藉資撫字俟屯墾日廣戶口繁盛然後興學通商開礦諸事逐漸經營至于經費各省財力同一拮据惟有就部欵竭力騰挪擬撥重慶關銀三十萬兩鎭江關洋稅銀三十萬兩江海關洋稅銀三十萬兩又江海關解存常稅銀欵內撥銀十萬兩共合銀一百萬兩交該大臣作爲開辦經費等語聞已具奏奉准咨行川滇邊防大臣查照辦理矣（丁） 
[越郡學界橫遭摧折餘聞紹興]  
　　同仁學堂呈請澈究誣陷紹城同仁學堂及戲捐公所被省委陳道翼棟聽信匿名信函肆行查抄後該監督　董陳君等當卽赴省禀控請爲澈究所有浙撫批示已錄前報茲又覔得原禀合再補錄如下爲憑究陷害無顏辦學據實陳明並請澈究事竊光緒三十年間浙紳盧道洪昶禀蒙商部奏奉諭旨浙屬墮民准設農工學堂收敎墮民子弟職等遵卽於光緒三十一年邀集黃紳壽袞廬紳洪昶創辦紹興同仁學堂禀奉各大憲批准革除官戲等項差徭陋規以作常年經費書差兵丁人等失此權利大爲反對又以各處戲子多抗捐不繳致禀官追究若輩心懷憤恨屢思報復本月初十日省委陳道接有匿名揭帖稱同仁學堂藏有軍火並有革命黨等語陳道漫不體察突帶軍隊闖入校中前後搜查毫無影響將職等八人一併拘去猶復縱令該兵役等將校內各物搗毀一空至下午一點鐘尙有軍人踰牆而進以搜鎗爲名將箱內衣服及銀洋等件一捲而去職等興學幾費經營敗壞只在數刻似此憑空詐陷國憲何在雖蒙府縣訊明無辜恩予釋放然以辦學之人受茲奇辱職等有何面目再任校務日以陳道之輕信設若輩奸徒預藏軍火散布謠言彼時搜有實據百喙難辨職等懲前𪫷後實不敢輕以性命相試惟同仁學堂係奉准商部設立現經查明并無私藏軍火此外一切校具不容絲毫移動職等旣無保護之權將來設有損少應由地方。官長擔其責任職等不得不據實聲明以淸權限除禀明府縣並電致盧道接洽外爲此禀乞大公祖大人鑒核示遵一面將匿名揭帖之人趕速從嚴懲辦以靖人心實爲公便謹禀 
　　請以大通校。生解省勘訊越郡大通學校被拘之程毅呂誠等五生迭經府縣刑訊五六次皆極口呼寃新任山陰縣余幹臣受事後乂每於深夜向獄中提出嚴密推鞫或誘以甘言或突施重刑奈仍毫無証據而貴府因外間頗有議論未敢再事造次聞已具禀浙撫請以程等解省另派專員鞫訊聽候核示並聞程等因天氣酷熱屢遭毒刑均已面無人色恐將不日庾斃云（夫） 
[咨飭各省淸查承審敎案北京]  
　　外務部日作昨咨行各省督撫飭令所屬迅將自光緒三十二年起至今年六月止承審民敎訟案已結未結者共若干起並詳註案由及告發議結日期一併造册送部以憑核辦（慕） 
[巴西又欲派員來華招工北京]  
　　駐英代理欽使陳貽範日前電告外務部云接巴西駐使來函稱巴西鐵路公司欲派專員赴華招工懇請從寛批准等語惟查巴西並未派有中國領事若准其招工難於保護請部核奪速復以便對付今外部尙未籌定作何辦理故未電復陳使云（句） 
[東省管理開礦華工之交涉北京]  
　　東省督撫現與俄國亞東鐵路公司訂立煤礦合同徐菊帥之意因開礦多係華工此項華人不欲歸俄官管理擬於礦廠內設立巡警俾便管轄特咨請外務部與俄使磋商現俄使以合同各條皆可照允惟此條窒碍甚多礙難照辦已由外部據情咨復東督查核矣（慕） 
[西報論中國擬贖回威海衛事]  
　　文匯報云本報今日所載路透電謂太晤士報北京訪員力主保存威海云云此君所見抑何與吾人所望之同也良由此問題方在論議之間故爾有此力爭之舉想泰晤士報當能以其筆之勢力感動輿論及吾政府中人也設今內閣中尙有朴爾末斯登其人出而對付此問題當爲公衆所歡迎孰意收回威海之議竟仍發於今日吾人能無遣憾乎查此事雖足生華政府希望之心然亦必至失敗而反將責人以失信故此事眞相今亦無暇多言姑就顯而易見者陳之（一）英之有威海衞與俄之有旅順爲均勢故 
 
 

Page 5

 
 
當訂約時旅順威海期限相同旅順一日在外人之手則威海亦一日不能歸中國約文如斯可以覆按今旅順由俄轉入日本之手雖面目似變而情實如故則英之當保守亦理之自然者也（二）吾人當知交際國之禮讓須有一定之限制英在遠東之勢力自十九世紀之末遭受虧損迄未恢復今無端又將遠東海軍根據地讓還彼損吾印度財政之人（指鴉片言）似當不致出此况印度財政之損失猶可補救而失此軍港將何以自償不特此也威海亦爲保持遠東和平之一關鍵苟今日列强將所有軍港盡行歸還吾知中國之紛亂有必然矣 
[長江提台電請商訂巡緝章程安慶]  
　　長江水師提督程從周軍門欽奉電旨飭議長江巡緝章程曾志前報現軍門以茲事體大未敢草率特電商蘇皖兩撫云水師向章提督一年一巡周歷五標四鎭春秋兩巡周歷本標營官都守分班輪巡每月有無盜案加結呈報有則勒限逾限卽叅炳到任七年督飭尤密迭獲要案江面粗安但此乃尋常緝盜今則不同炳本疏庸罔知爲計應如何籌議祈尊處會同午帥商酌炳當不辭勞怨照章實行艦隊耗費鮮效張中堂所見亦是尅期迅赴自應專用兵輪若淺水處及支河义港則仍以杉板爲宜緝匪須多用偵探敝處自當選派以期得力（或） 
[禀報會營拿獲拳匪情形江西]  
　　江西萬安縣王大令通禀省憲略云六月初六日奉本府札開奉巡憲江電開前贖請查禁神拳計早達　頃贛縣禀獲王西斗一名據供由萬安靈山背學來聞吉屬此風甚盛究竟如何情形如何辦法卽由電詳覆一面嚴飭士令查禁母玩視母張皇並令禀覆等因卽經卑職會營馳往訪拿查得卑屬靈山背地方與贛縣所屬之沙地連界該處有縣民夏翔樑開設油槽於五月間設壇敎徒習拳屬實隨卽督帶兵役拿獲夏翔樑夏勛昆夏勛春盧聖玉並幼孩袁家傳盧遠華陳長山夏勛文八名並將該槽房屋封閉交保看管提集夏翔樑等供認學習拳打不諱共有學徒十一人等語伏查現獲八人尙有盧聖容等三人在逃除袁家傳等四名年均十三四歲已據各家族出具切結領回管束並將夏翔樑等四名派撥兵役押送回縣嚴行收管外所有在逃之盧聖容等已勒限家族赶緊尋獲送究俟到案後再行訊供禀報（因） 
[開濬遼河之先聲]  
　　直督袁宮保東督徐菊帥以遼河爲南滿緊要水道擬將淺處濬通俾船隻往來利便而牛莊商務亦可日漸發達爰飭牛莊關道蔡觀察派員前往閱看情形刻觀察已委張某偕同洋工程師前往查察一切並隨帶兵勇十名以資保護譯字林報 
[奏准陜甘豫三省合籌路欵北京]  
　　陜甘京官會議陜甘豫三省合辦鐵路曾紀前報現郵傳部議陜甘鐵路關係西北大局前經陜撫奏稱西撞一線撞關以西歸陜自辦潼關以東歸豫自辦並將陜甘一線認爲接辦之路嗣後豫撫有興築洛潼之議陜甘京官又有聯絡俁辦之議卒因籌欵維艱事遂中止若長此因循殊不足以保路權而免窺伺亟應飭陜甘豫三省督撫督同官紳分任籌欵迅爲興築以期聲勢聯絡衆擎易舉特於日前具奏聞已奉旨依議矣（皮） 
淞滬要聞 
[札知添闢城門奉准]  
　　江督蘇撫會同具奏上海紳商請塡築淤河建造馬路添闢城門一摺茲於六月十八日奉硃批該部知道欽此昨日滬道瑞觀察已奉江督恭錄札知欽遵辦理（的） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
專件 
[沈家本調查日本監獄情形淸單 
第三章之續]  
　　自由刑最短期爲二月以施於犯輕微罪者然實爲增加犯罪之原因蓋一經逮繫喪失名譽薰染獄中惡習固是而屢犯者有之今日所謂短期補償䇿者皆爲救正短期刑而設其法對於尋常之犯罪者採猶豫行刑之制交警察監視於定期內不犯他罪即免其執行或採用贖金之制對於幼年犯罪者入感化院或懲治場施以敎育今意大利新刑法中有家宅拘禁刑將其人拘禁於家不許外出而使之工作亦矯正此弊也德之刑法學者李司鐸主唱人格主義之說以爲犯罪但依人格而科以刑法猶之醫者療病必先詳審其人之體格遺榑而投以藥石此說實本於亞美利加之無定刑期制度無定刑期者裁判官祇判以監獄其期限之短長任憑獄官之意見一視囚人於監獄之形狀如何最初實行此制於紐育之耶魯瑪納監獄頗著成績繼推行聯邦之馬薩諸塞等處日本刑法草案初亦採用嗣因典獄之程度未逮驟予以伸縮之權恐滋流弊遂卽終輟然今日各國刑法中對於累犯者加重治罪對於良善人之偶犯者以其行狀果良或行特赦或假出獄亦皆出於人格主義之說也 
近來文明各國再犯以上之累犯者其數增加每隨社會之文明而進步獨英國犯罪則日見减少其原因雖多亦由於英國最注重幼年犯凡幼年犯罪者施以懲治敎育緣幼年犯罪爲他日犯罪之母若不用適當方法以處治之則入監獄之後無論刑期至短前途必誤於此故彼國對於幼年犯罪施以敎育方法使之改良感化將來成人後在社會中仍不失爲全人此不隨社會文明而進步之一原因也 
[第四監獄定義]  
　　監獄之定義分理論法制二說以理論言之則監獄爲執行自由刑之機關以法制言之則執行自由刑之機關不僅限於監獄乃拘束人自由所設之國法機關其理由凡四一治罪審糾如未决監是二實行處罰如已决監是三確保履行債務如民事監是四達保安及敎育上懲治檢束之目的如懲治監是近日立法之方法有由法制而趨於理論之現象監獄種類漸進於單簡多數之國俱分監獄爲拘置監囚人監二種進而論之實祇應存囚入監而已蓋拘置監所拘置皆嫌疑者將來未必悉應科罪槪名之曰監獄否啻與嫌疑者玷辱終身不如易其名爲裁判所之機關也（未完） 
內治部 
[官塲密查匪黨之鎭靜鎭江]  
　　鎭江道府縣疉奉督撫電飭嚴拿革命黨羽曁實行檢查旅館等事乃官塲因本地現極安謐不應窮搜苦索轉令民間恐慌故僅派水陸總巡周德標督同營弁秘密偵探務以嚴戒騷擾爲宗旨云（小） 
[派員至內地禁閉烟館鎭江]  
　　鎭江府承太守因陽壇漂三縣僻在內地聞見不廣竟有以禁閉烟館一事爲外間謠傳者用特札委劉二尹幼仙張少尉道生梁知事蔚生分赴各該縣協同地方官嚴切勸諭限於七月初十日以前一律閉歇（小） 
[繳納洲價以免勘丈揚州]  
　　鎭江義渡局向有蘆灘花息爲該局經費近以洲地接漲故江都縣袁令聲言勘丈將溢出畝數充公董懼因繳價三千串袁令乃以一千五百串解藩庫以一千五百串留作本署辦公之用（設） 
[關道派員稽查大港小輪鎭江]  
　　東鄉大港鎭有小輪兩隻開駛上海爲鎭江關稽查所不及現關道榮觀察遵奉江督札飭特派專員一名駐紥該鎭嚴密稽查各該小輪如有偷運軍火及夾帶私貨情事卽密爲禀報以憑嚴辦（子） 
[江督咨送列國政要南京]  
　　江督端午帥咨送各省督撫列國政要一書文云本部堂前奉使歐美各國考察政治輶軒所至舉凡各國憲法官制地方制度敎育陸軍海軍商政工藝財政法律敎務各門博采旁稽隨筆記載見聞所及裒輯旣多到任後殫心編纂成列國政要一百三十二卷現值預備立憲百度待興體察內地情形參仿列邦制度是書雖未敢遽言詳備而各國政學源流粗具用特檢呈一部藉供瀏覽尙希貴部堂院察收指示疪謬以匡不逮（王） 
[萬壽慶典蘇州]  
　　二十六日爲皇上萬壽聖節是日黎明蘇撫陳筱帥率同司道各官至萬壽官朝賀行禮畢回轅後日本領事官大賀桂吉稅務司克樂思釐金司阿其蓀曁各學堂敎習以次晉見道賀午刻在撫署內思賢堂設筵稱祝中外賓客三十餘人侑以軍樂全部酒半筱帥起宣祝祠大賀君克君皆撰句稱頌筱帥謙謝後出所調慶淸朝詞一闋由法政學員羅春馭君譜入風琴奏之筵散時已鐘鳴五下矣（南）外交錄 
[密查外國兵輪之舉動江西]  
　　江西湖口縣地方於六月初七日有某國窩瓦號兵輪一艘入湖約定一禮拜卽行駛出現已逾期經湖口縣馮令呈報情形奉瑞中丞批令洋務局轉飭沿湖地方官偵察該兵艦入湖後有無舉動飛速禀報以憑核奪（因） 
[伊犂俄兵陸續撤回北京]  
　　日前伊犂將軍電致外務部稱前據伊塔道慶秀禀稱駐寗俄兵一百五十八名回國業已電達現又據報俄砲兵四十五名亦已全數回俄安靜出境合併電聞（大） 
[電燈公司地段之交涉北京]  
　　北京耀華電燈公司係奉商部奏准專辦注册有案故近日與交民巷使館界內之電燈公司交涉欲阻止其不得展出界外以保專利乃該公司係荷蘭人所辦事爲荷國希使所聞卽函詰外部請明示以不得出界之理由不知外部中人如何答復能 
 
 

Page 11

 
 
爲本國商人保全一些權利否（大） 
[南滿鐵路重訂新章]  
　　南滿鐵路公司總理後藤男爵現擬重訂鐵路章程無論人與否皆一律看待後藤並聲稱日人於南滿商務不便壟斷云譯字林報 
軍事界 
[准撥修築陸軍小學堂經費南京]  
　　江蘇陸軍小學堂總辦沈炳謙擬將三班學生齋舍就現有庫房等處略加修築詳請江督撥欵興工當奉端午帥批示云據詳該堂本年招收三班學生亟應仿照頭班辦法於十月間開學而應建齋舍經夏道派員勘估據稱建造洋式齋舍一所約需銀二萬兩有奇本年臘底斷難竣工等語該道以緩不濟急擬卽就現在之庫房等處斟酌改造其光綫之不透者崇高之棟宇之就腐者修葺之略計所費不過三千餘金即可敷用較之添建新舍旣能撙節一萬數千金復克届期開學免致有碍定章具見權變得宜節省公欵深堪嘉許應卽如議辦理仰候札飭財政局刻日籌撥銀三千兩卽由該堂具領派委妥員從速勘估興工一面造具估册呈送察核（提） 
[帮統請加津貼銀兩安慶]  
　　皖南蕪采營叅將李振標本兼帶緝捕營差務升撫馮中丞以該參將辦事勤奮日前又加委帮統駐紥蕪湖大通各營惟薪餉甚薄不敷辦公凡調查軍隊巡閱操防在在需欵現該叅將已禀由巡防營務處轉詳撫憲請酌給津貼銀兩以資辦公（孔） 
　　 
[皖省改派武職名單安慶]  
　　皖撫馮夢帥現將皖省常備巡防各隊人員略加改委藉資整頓茲將改委人員銜名錄下前帶常備軍第一標一營鄭祖年委充督練公所敎練處帮辦陸軍小學　兵學敎習劉迺榮委充常備一標敎練官其原委敎練張樹榮調向另候差委把總時桂芳委充本衙門親軍衛隊管帶其原帶鄭瑞昭改充院北卓勝馬隊第一旗千總孫得勝委充巡防新軍第三旗其原帶王錫齡調省另候差委（周） 
[添委敎練處帮辦安慶]  
　　安省常備標軍自混成協制營隊募成後敎練處事務較繁昨由該處總辦具詳撫憲擬請援照兵備叅謀兩處加委帮辦一員以資襄理當奉馮中丞核准卽委江南陸師學堂畢業生鄭祖年前往襄辦（孔） 
敎育誌 
[批飭賠修師範學堂齋舍南京]  
　　兩江師範學堂監督李瑞淸以堂中齋舍滲漏不堪詳請江督撥欵興修奉午帥批示云該堂新建齋舍窗戶玻璃及零星雜件損缺甚多且各處滲漏不堪足見辦事草率仰現辦工料總所夏道刻日飭匠前往補修以便如期開學所需修理經費若干應責令原辦之員賠償以爲偷工减料者戒仍先移該堂知照飭遵（商） 
[江督准予保獎學正南京]  
　　通州恩直牧芳以該州學正汪家玉才猷可用禀請江督可否量予甄拔以示獎勵當奉端午帥批示云該學正在任五年於敎育事宜均能相助爲理殊爲難得應候量予保獎以示鼓勵仰寗學司飭該州督令益加奮勉母稍懈怠至各屬校官中如有熱心興學之員卽由該司查明詳候彚案核辦（我） 
[江督札飭學使分派書籍南京]  
　　江督端午帥札寗蘇院提學使飭購日本議會史英國會史文云照得預備立憲以地方自治爲基礎而自治之制以創設議會爲權輿惟議會之設必先參考各國成憲養成法學人才庶不致冥行歧誤茲准江蘇敎育總會會長張殿撰函開前曾譯印日本議會史英國會史擬請飭發每州縣官紳各二分責令研究等因自應照辦俟該書寄到卽由寗蘇皖三學司分別札派各屬州縣官紳一體購閱以資借鏡（王） 
[體育會招收會員揚州]  
　　揚州立達學堂得材學堂及僧立學堂公同組織體育會現已成立準於七月十一日在準提寺西首兩淮中學堂操塲開課並將招收新會員以圖擴張（由） 
[公舉敎育會長寗波]  
　　甬郡敎育會長陳君訓正現因有事往漢告退告退日前由學界中人在高等學堂開會投票公舉聞得占多數者係盛紳炳緯遂卽舉爲會長云（行） 
[績溪禀請開辦勸學所安慶]  
　　績溪縣令近晋禀皖憲擬就該境創辦勸學所並附設傳習所另舉敎學及董事主持藉植人材而開風氣 
[禀請撥欵充作學費寗波]  
　　甬郡開明學堂經費頗形支絀堂董戴君擬將牙戶認辦鹽捐除開支外常年盈餘約有三百餘元充作該學堂經費日前禀請寗道札飭該牙戶添認餘欵業經喩庶三觀察批仰寗波府轉飭鄞縣查明議復核奪（行） 
實業類 
[批駁開辦土藥總公司之章程南京]  
　　江寗土商老德記等十家擬辦土藥總公司日前將章程禀奉江督端午帥批示云鴉片爲民生巨患疊奉諭旨嚴飭戒禁業經欽遵於省城設立戒烟籌辦官膏局以勸諭戒烟爲宗旨其未能即時戒斷者由官局售賣官膏藉寓限制稽查之意該商等擬設立土藥公司以期化散爲整用意尙屬可嘉惟此次禁烟限在十年禁絕公司名義必須規模宏遠旣明知十年將停又係年少一年日漸短絀之事尙復招集股本出售股票擬立紅利公積章程於名義殊有不合至所議運土售與官局照本加給七厘比之巿面同行交易所取利息轉多在該商則一經過手即坐致七釐子息恐官局因此轉覺愈形受虧又赴關提土祗准公司提取及官膏局不得自行運土各節是旣設土藥公司官膏局雖欲自行提運亦有不可尤於事理不能平允仰江南戒烟籌辦官膏局傳集各商將運土章程妥爲議定務期官商浹洽於禁烟宗旨無任稍有窒碍是爲至要仍將議定章程辦法詳覆核奪（常） 
[紀寗鎭鐵路工程鎭江]  
　　滬寗鐵路由鎭江至金陵第九段軌道現正興工建築高資至句容龍潭一帶地方已挖高塡低一律平坦至元湖邊之地亦將次塡築矣（退） 
[牛庄商業之生機]  
　　北淸鐵路公司已將奉新鐵道貨稅减輕並 
 
 

Page 12

 
 
禁止牛庄正金銀行行用鈔票此後該處商務情形必日見起色牛庄商界中人皆以周觀察辦事敏捷咸深感佩云譯字林報 
[豫泉官銀號將次成立漢口]  
　　汴撫張安帥擬就漢口設立豫泉官銀號日昨特委張大令維彬來漢查察情形并託殷實商店代辦一切現已乘火車回汴禀商撫憲以期從速開辦（讀） 
[江督派員辦理句容銅礦鎭江]  
　　句容縣屬之銅冶山前經礦務局勘明確係銅礦苗旺質佳附近並露煤脈現奉端午帥派委李觀察宗棠前往專辦一切事宜與礦局總辦翟觀察熟商辦理並命先於燕子洞龍池及龍王廟南顯露煤脈各處一併確實探騐議定辦法並估計開辦一切經費禀候核奪（應） 
[飭造商會總理履歷安慶]  
　　和州商務分會由商務局禀准撫憲設立在案現馮中丞奉農工商部咨以該分會所舉總理李君志羲按照部章應將該員履歷并有何職業詳細聲明報部再行頒發圖記加札委用（孔） 
[皖省擬設機器學堂安慶]  
　　皖省大憲現擬創辦機器學堂招生肄習各項機器惟學堂處所尙未勘定開辦經費及招生規則胥待籌謀故開辦尙延時日（賢） 
瑣事欄 
[見財起意松江]  
　　東鄉葉榭鎭楊某因事至東鄉鹽四圖行經華陽橋東首天色將晚因出洋二角喚該處土著周樹松伴送詎身畔携洋五十一元三角手上並戴金戒指三枚均爲周樹松所見頓起不良至半途托故遄回糾合其姪周三並鄰人姚阿耕張阿雲葉寶生等從後追上卽由周脫下布衫蒙於楊首並用繩縛住隨將銀洋金戒一併攫去並用泥塗塞其口舁赴河干拋棄彼時楊昏不知　未幾醒而起坐卽咬斷繩索奔至某處呼救認明布衫係周樹松之物遂來城投華署聲控華邑張步靑大令立派壯捕於二十五日黎明馳往逐一拿獲解回細訊盡得原委遂判將周樹松周阿三姚阿耕張阿雲釘鐐收禁葉寶生姑念年輕交保候訊（此） 
[官商學界慶賀萬壽之虛驚安慶]  
　　安省官商學界以黨亂之餘風潮未靖故此次慶賀萬壽惟全省高等曁師範兩學堂及各標營懸掛燈旗藉申祝典詎至午後三點鐘時忽傳城門皆閉闔城惶恐異常以致日未西沉家家閉戶翌晨訪明閉城之故實爲慶賀而防行刺云 
[州牧反押被盜事主揚州]  
　　泰州港口地方吳姓裕生典鋪上月爲盜劫去衣飾及洋銀等件爲數甚鉅當卽開單赴州呈報乃胡牧因境內盜案太多勸令改　爲竊吳姓不允該牧以監守自盜通禀又將事主收押經商會赴府代爲申訴桂太守特委朱別駕鴻鈞往查據實禀報以憑核辦（司） 
[組織戒賭社會揚州]  
　　廟灣場包開第以揚城賭風甚盛自備經費組織一戒財會社定於七月十一日開會演說先於六月二十等日禀知府運二憲候批立案（徒） 
[懲辦偷米船戶常州]  
　　常郡平價局米粮均由鎭江領運茲聞二十三日有某船戶由鎭裝米來常中途將水攙入竊去米四十餘石迨至常地米已變色各米業量斛時不允照收遂將該船戶送縣懲辦勒令賠償該船戶始尙抵賴繼願交出洋二十元現仍發差看管令其將米洋繳淸方能釋放云（言） 
[札飭嚴緝刨棺匪徒蘇州]  
　　太倉州紳士楊欽弼等三十二人以州屬各處刨棺竊盜等案層見迭出雖經有司履勘飭緝迄未聞有破獲重懲者因聯名禀請臬司示禁飭查當蒙朱竹石廉訪准詞札飭該州縣等嚴緝賊犯從重懲辦併將暴露棺木飭令痊埋以免意外一面並親擬示諭頒發該州縣各處實貼嚴申儆戒（出） 
紀事 
[舟山鄉民事變紀（一續）]  
　　次年正月間議定總理仍以中立充之不支薪水夫馬不住堂膳宿堂中添設監堂一員以貢生戴駿烈充之年脩洋一百六十元仍設英文兼體操敎習一員以嘉定趙廷英充之月修洋四十元添設英文算學兼理化敎習一員以淸河東葵生充之月修洋四十七元漢文敎習一員以廩貢生周安鋆充之月修洋二十元漢文帮敎習兼司帳一員以廩生許榮卿充之月修洋十四元毛筆圓畫敎習一員以附生阮學來充之月修洋三元看門齋天各一人長年合計工洋八十元添招學生七名連舊學生念名辦事員七名共計三十四名每月包伙食洋七十八九元左右油燭茶葉紙札雜項等每月約須洋二十元是年共計出欵約三千二百元左右出入相抵不敷尙多均由中立一人向錢莊借墊（均經册報定海廳有寄可查不敢謊言）楊廳主志濂與中立初議欲將義學（亦名老書院）公欵歸併中學堂中立以科舉未停若遽行歸併凡寒畯考課者必至向隅事遂不行三十一年八月奉旨停止科舉其時中立適因別事在上海楊廳主頓忘前議卽與戴監堂駿烈陳敎習葵生（楊廳主之甥也）議以義學改建高等小學堂卽以戴貢生駿烈兼攝高等小學堂堂長迨中立聞知回定以前議歸併之說質之楊廳主答稱高等小學堂業經出示曉諭開辦實難歸併中立又再三陳說譬如開張店舖必須資本充足方克有濟現在中學堂一店本錢旣難支持若分開兩店勢必更形竭蹶不如仍照前議歸併中學堂合辦作爲中學高等小學兩等學堂爲便楊廳主又答稱若中學堂旣經議定示諭開辦斷難中止等雲中立旣以中學堂經費有楊廳主力爲擔任遂亦不敢過執旋奉文提撥舊收串票每張十九文內五文充入中學堂聊資挹注然不敷猶巨至年終楊廳主卸任所謂籌措中學堂經費者徒託空言而中立借塾之欵已多至三千餘元矣遂於三十二年正月間在翁廳主長芬案前切實具禀辭退翁廳主批示雖不准辭而中立自揣墊欵年多一年日久勢必受累不得已居留上海不敢　定至三月初十日蕭廳主治輝任內戴監堂駿烈以中學堂經費支絀難以辦理向蕭廳主面辭監堂之任蕭廳主雖未准辭而監堂戴駿烈回至中學堂將自己鋪蓋飭夫搬移竟出中學堂而去蕭廳主聞知無可設法只得囑其暫管幾時俟予斟酌再定行止（未完） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
寫情小說幻邦奇遇錄（美國企格林原著）（三） 
[第二章佳麗偕來]  
尼卡忒方入。見有一容顏嬌艷之女子。含笑而立於前。身衣長袍。項扣以玉。鑽石琥珀之類。徧綴於全身。穿鹿皮靴。戴金色帽。明珠纍纍。光可鑑人。帽之上復綴一絕長之貂毛。裝束整齊。益覺風流温潤。逈不猶人。遙視之。恍若以白玉琢成。而綴以錦者。天生麗質。無是完美也。且其舉止輕揚窈窕有凌波之態。尼卡忒猝遇之。心迷欲醉。意狂似顚。幾不自知其何以至此。顧念女不知作何國裝。不惟未覩之於近時。卽古史所載。亦未有若是之裝飾者。凝思未已。忽聞女操上古挪威音。嬌聲而問曰。君睡方覺。所以資休息者亦已足乎。言時。瓠犀畢露。兩頰嫣然。尼卡忒本於近世挪威語。操之甚嫺。若古時語。則有未遑問津者。近以與利輔賴相處多時。故亦略能聽受。惟操之未嫺熟耳。乃效其語以答之曰。頗自淸醒。惟晨起未有所食。不免稍覺腹枵也。女曰。無慮是。會將取以食君矣。君何名乎。曷以語我。尼卡忒曰。吾紐約產。尼姓而卡忒名也。女聞言亦不置答。惟以目視尼卡忒而笑。尼卡忒見其和藹可親。而情絲萬縷。活水變波。一若屬意於已者。竊不自解其何故。乃以言挑之曰。吾之數友。今何在乎。女不語。尼卡忒復問之。乃始柔聲而答曰。所謂友者。其亦指與君共掠而至者乎。尼卡忒曰。然也。女又曰。二人乃素居於此者。與君相遇未匝月。而君遂以友稱之乎。猶有二人。固儼然君之友也。然其一亦此間所盼之切而未遇者。尼卡忒不俟其言之畢。卽間言曰。但言其刻果何在已耳。其他非所計也。女曰。猶未得處置之法。尼卡忒聞之。不覺怦然有動於中。乃問曰。我錮於此。將若何。女曰。會將殺汝。顧議之而猶未决也。言時。詞誠意摯。若坦然不以爲意者。尼卡忒雖聞驚駭之言。顧其色無少變。亦不甚懼。笑問曰。何怨於我。而欲殺之耶。女不答其所言。顧而之他曰。吾生以來。未嘗出雷池一步。固無論君之所居處矣然於天下之大勢則固了然而有得於心。語至此。趨而至尼卡忒之前。曰縱有殺君之議。然君苟能敎我以戰勝世界之術者。我當貸君之死。 
國外新聞 
[再紀英國海軍會操]  
　　二十七日倫敦電云英國海軍此次在沙倫港大操堪稱一鉅觀各戰艦分別爲七行成平行線其一行之首列爲届雷諾脫號英皇等另坐御舟駛行其間并以勳章遍賜各海軍將弁 
[又紀賽電車行程]  
　　二十七日倫敦電云賽行電車之中波治斯親王一車已抵德國普魯士東部之克統虛堡 
[美孚行受罰]  
　　二十七日倫敦電云美國美孚煤油行因西四月間貪利减價被控告在案近由法廷判令罰美金二十九兆二十四萬元○又電美孚行罰欵之判狀現暫收回須俟其上控後再定 
[法國火車肇事]  
　　二十七日倫敦電云昨日有火車自（法國）恩權至色梯者滿載遊客行至橋梁相近忽而脫軌即向傍直衝機車行李車及三等客車一輛齊落江中失去四十人現撈得屍身十三口 
[國際宴會]  
　　二十七日倫敦電云德皇邀俄皇同至德艦特資蘭號讌會俄皇以己御容贈與德相蒲路親皇此次俄皇並不登岸至所以保護俄皇之預防極爲周密 
[美術家物化]  
　　二十七日紐約電云美國雕刻家亞古公司都聖高籐者素以美術著名近已逝世年五十有九 
[俄國內訌近情]  
　　聖彼得堡電云俄國男女各學生現多方運動以誘引駐守近都之兵士爲亂刻己爲官府拘獲兵士多名該處官吏以營官拘守舊法絕無軍中閱歷頗有責言以上譯字林報 
[暹羅皇抵德都]  
　　二十七日柏林電云暹羅國王已抵栢林當有暹羅僑民歡迎之聞皇定於七月初一前赴威倫沙地方 
[羅馬敎皇之謹愼] 二 
　　十七日栢林電云羅馬敎皇諭將今歲西九月按例巡遊之舉暫行停止因意國方有反對敎士風潮云 
[德郵船遇險遭損]  
　　二十七日栢林電云德國亨堡輪船公司梯盪尼號專駛德孛來孟埠與波斯灣之間近在亞拉伯海濱破損傷壞之物爲值甚巨 
[法相宣告在摩之舉動] 二十七日栢林電云法國外務大臣璧空君近通知駐巴黎德使述法國在摩洛哥之一切舉動實無意永久佔據云 
[德俄兩皇相見餘記]  
　　二十七日栢林電云德俄皇會見之際俄外務大臣埃司扶爾欺氏將英俄條約之節目通知德相此次二皇相會奧國極表同情 
[法西合力舉兵]  
　　法文報云法國與西班牙已决議遣派軍艦至摩洛哥自衛 
[軍艦小災] 法文報云法國都倫港之練習艦哥朗號火藥爆烈死三人傷數人以上譯文匯報 
本埠新聞 
[浙運使爲漁船認課領引事咨漁業公司文]  
　　據𡨴郡督銷局禀稱案奉憲飭以准漁業監督移據漁業公所董事柱首禀擬寗波張綱漁船認課領引一案未將憲署所商援照漁輪引照每道二千斤完課銀四 
 
 

Page 19

 
 
　　錢配用岱鹽各節逐加核復碍難詳辦除移復外札局遵照等因下局奉此憲明擘畫自有權衡現滬道憲續行復奉轉詳卑局亦未由預悉第查寗波張綱漁船應配之鹽爲𡨴郡漁商銷數之一歷奉頒發兩聯護照飭由卑局轉發塡用早在該局包厘認課之中現在該商等仍勉力承包且自光緒二十八年復經加認倘任該董柱等更換舊章另給引照改配岱鹽似於𡨴屬課釐殊多窒碍應如何兼籌並顧併如何明定辦法俾免包商藉口之處伏候核示祗遵等情據此查此案前據貴前監督袁移司即經移復應否飭照漁輪引課辦理現在未准復到茲旣據該局禀稱另給引單改配岱鹽有碍包商自應移商以憑核辦除批示外理合備文移商爲此合移貴鹽督請煩查照希卽核明移復辦理望速施行（列） 
[蘇撫札飭停給糟坊執照]  
　　糟坊捐輸三聯執照向由松滬厘局刷印塡給茲蘇撫陳中丞因滬地米價甚爲昂貴昨特札行該局飭將前項執照暫停核給以顧民食（企） 
[禀報崇邑禁烟辦法]  
　　崇明縣禀陳滬道略稱禁烟一事與馮紳等通盤籌畫借撥的欵錢一千串并提平糶米一百石在城設立戒烟總局酌擬簡章遴選總協調查幹事各員紳認眞經辦大致以安頓烟夥收買烟具授以藝業借給資本務使因此無業之人得以謀生有術爲宗旨更復嚴禁私開私吸以絕根株準於本月念五日先行開辦內外各沙亦移該管縣丞巡典各員一律訪辦現在通查崇境城鄉烟館共計三百人十七家限前閉歇者已居多數其餘亦有依限閉盡之議密察各處民情照常安謐絕無造謠抗阻之人堪慰憲厪云云（琴） 
[新任德領接印視事]  
　　駐滬德國總領事卜利君現擬往東洋遊歷不日卽須起程所遺德總領事一缺茲經德政府派委米納君來滬業已接印視事矣（琴） 
[催解江寗醫院經費] � 
　　江𡨴省垣所設中西醫院經費每年約需三萬五千餘金曾由江督札飭江南各司道按季攤解所有滬道每年認攤銀二千兩現未籌解昨已由鹽巡道朱觀察移催籌解矣（琴） 
[英讞員赴寗]  
　　英美公共公廨讞員關太守於前晚乘輪赴江寗謁見江督面禀要公約十日內卽可返滬云（莊） 
[上海縣請假]  
　　本縣李大令前日接到蘇藩詳請調補長洲縣札文卽飭丁到道禀知復以政體稍有不豫請假一天昨日仍未復元故又飭丁續假一天（軌） 
[批斥婦女健訟]  
　　昨日上海道發出張魏氏禀批云案經本道派員密查明確迭於堂董圖董禀內明哳批斥該氏猶復嘵嘵置辯殊屬刁健不准（哲） 
[研訊洋人聚賭案] 無領事管束之洋人那美杜租賃華人房屋聚賭前日經捕頭訪悉當往拘獲那美杜及華人六人並洋二千五百八十元於昨日解究房東延麥根律師到案譯稱內有陳顧兩人乃伊式拉夫二千元係收來租洋不能作爲賭洋充公六十八號西探將捉賭各情詳晰禀明且言旣係收租洋何以並無租摺應請充公麥根律師復分辯良久謂租摺等均在法界不難交案帮讞寶子觀明府商之美白副領事判那美杜繳銀五百兩保出候查明是否西藉於禮拜四復訊餘人由捕房交保查明再審（根） 
[屍妻求免相驗] 車夫施二郎前欠張步雲車租不還被張逼索施遂情急吞烟斃命報縣驗明屬實訊判張出洋三十元給與屍妻作盤柩回藉之費詎張抗不遂繳提案發押待質所昨忽患急病身死正擬驗視旋據屍妻張謝氏投求免驗願自行棺殮大令准之（厘） 
[巡士照料華園]  
　　閘北新開華園主自奉警局總辦汪觀察諭飭限定十二點鐘閉門深恐不逞之徒藉端滋擾特於昨日禀准總局每晚派出巡士四名前往照料（根） 
訟案 
[公共公廨早堂案]  
　　學徒張學春在徐𡨴泉店內學業前日跟隨徐妻劉氏至繼母家遊玩徐卽以拐逃等詞報由包探拘獲解究帮讞寶子觀明府以該氏並非拐逃商之美白副領事判張交保開釋○珠寶業蘇人韓壽田吳明甫串騙鄭石安眞珠大小百餘粒值洋一千五百餘元由鄭報由包探拘訊判押限七天交贓在案昨解復訊韓吳氏同供現在珠已贖出求宥判吳押捕房十四天韓押七天○陸阿和冐充包探陳金標探夥在公共公廨門前引誘婦人陳唐氏到法界客棧內姦宿繼將氏之銀練條捋去經氏夫張阿桂報捕拘究陳探禀小的並無此夥應請重究訊之陸供詞支吾判押西牢一年○應如新偕其子應林照前日串竊閔行路某洋房內金銀錫噐各物報捕拘究明府以人証未齊判一併還押捕房候禮拜四復訊○姚阿五盛香林張松林葉寳君陳錫康等五人勾引西人作不端事由西捕先後拘究明府以姚等無恥已極判各押七天期滿逐出租界○婢女梁嘉善梁全喜被主母梁氏兇毆掩入濟良所於昨送訊旋有家丁梁升投呈梁佩祥名刺請爲核示明府以兩婢不愿回去判均發所留養候示○新閘車橋路同豐新南貨號失火捕房疑有縱火　賠保險銀一千五百兩情事昨將店主方耕餘店夥沈子祥解究五十四號西探禀該店顯有縱火情弊訊之徐仲生王南山同供事出無心求察帮讞王肇之明府商之美海副領事判方罰一百元充公沈等各押兩禮拜○張福生與李阿生攫取朱吳氏金表練報捕解究判各押三月○張星榮周聚卿向作頭唐文記拆梢又將唐頭額打傷報捕解究判張周各罰洋兩元提一示養傷餘充公○施瑞華竊日新里霞雲閣銀水烟袋一隻判押三禮拜○王金生騙姚許氏至荒田內攫衣捋戒復推入水中報捕解究判王押西牢一年（莊） 
[法租界捕房事]  
　　老虎灶夥張仁福將滾水燙傷某甲控由捕房將店主顧阿桂一併拘入奉飭阿桂暫予交保張押候解堂一併訊究○姚阿根行竊城內某姓綢衣數襲携往法界質當適由包探撞見當將人贓拘入捕頭飭探送往城內警察局核辦○胡德仁在立興輪船上行竊搭客衣包一個並洋三十元由探拘入捕頭著押候解究○趙阿根行竊木頭兩株由探拘入亦奉飭押候解辦（泉） 
[美租界捕房事]  
　　孀婦徐氏由其姑作主醮與陳阿四爲妻言明身價八十元收過四十元餘洋未付昨氏姑向陳索取口角扭入捕房捕頭　赴公共堂具控○昨見有七歲幼女行經百老匯路迷路啼哭由陳友生送入捕房留候認領○顧阿盛向西華得路甡　煤炭店購物乘隙挨取櫃上小洋十餘角逃逸當被追獲交捕送押候究○昨早西華得路工部局所設厠坑內倒斃乞丐一名由捕房咨照地保棺殮（西） 
[總工程局紀事]  
　　洪裕米行主婦陸王氏前由蔣春林經手價買鎭江女子秋香爲婢忽於五月間購物逃逸控縣提蔣押追在案近由氏之包車夫王秀廷在南倉街同源傘作內尋獲報區拘到秋香及店夥張小祥解局奉陳叅軍訊判送縣審辦○愼泰糖行執事徐聘藍扭控湖州客湯贊淸欠找貨銀三千七百餘兩訊判押候覔取人銀的保出外理處○成衣匠傅榮發之妻張氏被糖坊主喬全奎之表弟施海生誘往川沙由沈王氏伴同下船控區提到喬妻王氏及沈王氏解訊叅軍以喬已赶往川沙尋覔判俟喬到案復訊兩氏交地甲看守○探夥解李阿生携布衣十五件求質訊知竊自周浦伊伯父處判押兩天贓存局○南區巡目王桂生前控兪春甫誘婚騙財一案奉判交還飾物外押交禮洋五十三元在案昨復訊傳到二十四圖地保陸培公判兪交陸保出限十天理楚○成衣匠王立嚴被大隆煤炭店貨車碾傷左脚訊判驅車之邢阿方等五人各罰洋五角給予醫傷○汪松山控夥盛書明同五 
 
 

Page 20

 
 
康小錢莊股東張善祥私下股利致虧岩銀六百餘兩除由張交來五康股單一帋作抵外尙欠二百兩後又由張交來七九兩月期票兩帋及一千兩支票一帋判將支票呈案俟票到期收楚再行給張領回○僧人永淸昨赴石街至胞兄張慶生處叙談被鄰人指爲與張妻姚氏有染報區將氏及永淸拘案張卽投案剖明判永淸斥逐以後不准再往氏交張領回約束 
來件 
[寗波緯成織布局與林友梅互控案疏論]  
　　緯成布局與林友梅互控本商人常有之事但憑商會一紙覆文卽可了結無如商會怵於鄉里恩怨之私不能無所瞻徇復文中多含糊疑似之語遂至曲直兩無所歸糾葛紛紜從茲而起此商會之過也抑或有迫之使不得不然者則又見狡詐之可畏豈惟鄞人之害抑亦商界之憂也爰將報紙所載前後案卷兩造禀詞及商會復文與彼此攻訐之語抉其關鍵疏論如左 
林原控稱光緒二十三年間王承淮以華機創造洋布禀蒙前撫憲獎勵旋於二十四年冬身故經郡紳蔡鴻儀集股開辦緯成織布局假王姓獎勵之案禀准專利二十年 
案據此是謂緯成開辦在王承淮已死之後欲坐蔡鴻儀等冒案朦禀之罪也然緯成開辦之年月有案卷可憑王承淮生死之期間亦非可移改緯成禀准專利實在二十四年開辦實在二十五年王承淮身故實在二十八年林即欲淆亂其詞以圖狡逞豈卷宗年月可以任意移換并王承淮生存之壽命亦可强令其短促至四年之久耶原案蔡鴻儀等爲股東王承淮爲敎習當禀准專利之初卽係蔡鴻儀等出名則專利之主體本在蔡等而不在王在股東不在敎習無所謂冒案更何所謂朦禀 
商會復文王承淮於二十六年創辦嗣王身故卽由蔡接辦 
案此卽所謂含糊之詞也王承淮身故在二十八年林控稱二十四年計短促四年今商會復稱二十六年則又加增二年適符折半之數王承淮一身之壽限忽增忽减不能自主一何可笑其曰創辦曰接辦皆以含糊爲作用而陰行其右林左蔡之䇿者也 
林原控謂緯成私雇巡勇四五十名四鄉爲其蹂躙案私雇大罪也四五十名多數也然卷查此項巡丁係禀請縣署派遣則不得謂之私雇緯成最後禀稱巡丁實有二名有工食帳爲證則四五十名之數意在誣陷而蹂躙之狀亦無非已甚之詞已 
商會復文但云現亦不聞有此舉動 
案此所謂疑似之語也不言其實在情迹一若從前實有此舉動又右林左蔡之一法也 
林原控謂緯成勒收機捐先有機三千五百餘張現尙有二千餘張每年收捐洋一萬二三千元 
案此節爲此案最重要之點林欲甘心於緯成亦以此爲重要之點緯成之能否自解亦以此爲重要之點一當查明是否勒收二當查明實收之數 
卷查此事在光緒三十一年四月應由寅生等認定津貼之後自行禀請縣尊立案略謂機戶仿織太多攙雜劣貨有礙銷路誠實各戶頗受其累因此自願與緯成聯合所出之布與緯成一律彼此維持以利行銷議定每機提出洋銀二角以津貼經費云云據此則應寅生等認貼此費實非無所取義今應寅生等又聯名控林友梅擾亂行規矣此勒收之說不辯而自明者一 
又查本年二月間寗波商會得上海商會之信調查緯成津貼數目其復函稱查得緯成三十一年份共收洋五百四十二元四角三十二年份共收洋三百六十五元三十三年份未收據此則兩年以來止收九百餘元此數得之於商會之調查不能不信此收捐之數不辯而自明者二 
二說旣明則林所欲甘心於緯成者旣失所依據而緯成之所以對抗公論者蓋有辭矣 
商會復寗波文云此項捐費已一律停收又云從前所抽機捐已無從查得確數 
案此所謂含糊疑似之語也二月間復上海商會則機數津貼數何等確鑿四月間復府尊則何等模糊右林也左蔡也何其顯然也然謂商會有私於林友梅則其情猶可恕若謂林友梅之狡詐足以迫脅商會而使之以不得不然則尤可懼也觀商會第二次復上海商會文有不欲苦於分明之語其情亦可哀矣 
綜觀以上各節而下最後之取决蓋有二點一緯成專利之案得爲有效否二機戶認費可照舊收納否 
一解禀准專利在商部未立以前則撫院爲地方政府最上級之官　其所訓令在年限以內似不能視爲無效商部旣建亦未有以部章取消訓令之明文而且部頒商會章程第二十六條部辦北京織錦有限公司章程第四條皆實有可以援照專利之明文至年限已滿而後停止之俾人民之權利有確定存續之期間無輕忽變更之疑懼其亦可也 
二解機戶納費據寗波商會第一次復上海商會文則二年通計實收九百餘元平均每年四百餘元除去繳用等費凈贏二三百元在緯成並無必欲保存之厚利在應寅生等利用緯成之聯合實有不欲破壞之行規旣出自商情之自愿卽無須爲契約之解除彼瀆控者必揑稱萬數千元之多亦知二三百元之不足動聽矣誣陷之跡夫豈不顯以誣陷之口而解除商人兩願之契約明者不爲也 
於此又得二例一漢口爕昌自來火廠一通州大生紗廠何以言之自來火紡紗皆日用品與布⽦等又皆仿造品而非發明品其專利也予以地段限以年期使地段之內無攙奪之憂年期之內無危險之慮皆所以體創業者之艱難而獎勵其抱相類之目的者也王承淮雖非發明物品要不可不謂之改良方法當風氣未開之時獨能遠適異國學成而回蔡鴻儀等又厚集資本以資開辦前撫院酬以專賣之利豈曰無意况年期不過二十年地段不踰一鄞縣而其專利所得之實際又微薄如此乃纏訟不已在緯成齗齗置辯旁觀者已覺其無謂彼林友梅轉輾揑飾希圖誣陷必欲達其目的而後已者抑獨何心哉 
 
 

Page 21

 
 
   
 
 

Page 22

 
 
　　健腦丸 
　　日本定價 
裝十八粒三日量七日量十四日量念一日量卅五日量金拾錢貳拾錢四拾五錢八十五錢壹圓廿五錢貳圓　　健腦寗神降火便利聖藥 
夫頭腦者·爲精神之首府·萬機所自出也·寳貴如斯·而若不能保·其强健·何以立於優勝劣敗之世哉·此藥耑治·頭腦各症·頭暈目眩·火氣上衝·大便閉結·耳鳴頭痛·神經疼痛·怔忡不寐·心神鬰悶·癲癎抽搐等症·又各人常服此藥少量·理腦清神·降火利便·健胃和脾·旺神健體·兼能防卒中昏倒·半身不遂·於未發·神効靈應·眞保生之妙品·濟世之靈丹也 
　　調劑老藥舖日本大阪心齋橋丹平商會大藥房 
　　寄售處 
　　上海英大馬路四十四東亞公司大藥房上海中法大藥房上海美租界西華德路濟生堂大藥房 
　　北洋新編第一最新最備最要之外交書約章成案滙覽出現按是書爲連平顔韻伯觀察奉　北洋大臣袁宮保之命編纂觀察曾至外部調查案卷圖表綦詳門目大備海内公認爲第一外交要政全書初印五千部早經各省大吏紛紛提取發給各屬備覔現又續印除官用外餘交本局發售公諸海内士林倘研究外交者必以先覩爲快也●現已出書速來購取每部售大洋十元每册後面有分類檢查目錄極便查閱總發行所上海點石齋申昌書局 
　　新譯步兵斥堠步哨勤務孝練 
斥候爲軍隊耳目戰務上最爲緊要而步兵斥候尤爲要中之要蓋無騎兵時全恃步兵爭　　　是書爲泰州彭君琦所譯彭君日本陸軍學生精於軍務見現行各種軍務敎練書大都有謬以　釐之數爰譯是書供軍隊敎育士卒之用並足爲陸軍各學校及軍隊中士卒之參攷書當世知　之士必有能辨之者○定價大洋五角總發行所棋盤街點石齋 
　　農工商部驗無嗎啡土照會各國各省中西官長一體保護大日本政府許給專賣文憑大清國商部給六四六七號商標爾籐亞支奶聲價爾籐亞支奶尅烟藥流傳支那亦越四年發行在未議禁烟之先暢銷於實行禁烟之際靈藥所到罔不歡迎微特掃毒之大將抑亦强裔之元勳也曩經本國農工商務省化驗嘉奬禀呈政府特許給以專賣文憑並在淸國商部登列商標册籍各省長官曁各埠領事一體保護奸商席文光等冐牌冐名業奉本國駐滬總領事照會上海道憲札飭租界會審委員提訊罰辦押閉在案現在淸國各督撫大員嚴飭所屬禁絶烟館黑籍同胞旣不得吸食自由宜及早購服靈藥爭相戒脫以共爲完美無憾之國民几售賣戒烟丸藥諸家亦應各盡義務攷求理化改良製藥切勿蹈攙用嗎啡及重及烟灰土皮之惡習切勿肆朦請化驗希圖立案准售之奸謀切勿任無品行之斯文僞造証書以騙衆切勿借無價値之報紙删抹公　以愚人欺徧天下欺盡同胞萬刦泥犁不能解脫本醫員先後接到舊金山缅甸安南琉球各島海外華僑函電僉云亞支奶到處烟毒廓淸烟民脫籍各國議院擬將華人應納之淸潔費逐一蠲免足知爾籐亞支奶實非等閑成烟藥餌所可等量觀也戒之哉其毋忽大日本富山水野正太郎報告上海英大馬路壽康里席制裕麒重譯 
 
 

Page 23

 
 
   
 
 

Page 24

 
 
　　　尋狗 
本月二廿晚七點鐘在跑馬塲走失黄宗色毛小狗送到本行當謝洋五元决不食言寕波路永豐洋行　　天下第一寳 
湘鄉張書琴少牧掘出寳珠屢登前報惟氣成五采之花中外稀見然考羣花無根的是天生萬物總有根惟氣無根且二花相交氣分陰陽若賤售數萬金可惜將來萬國献奇可抵無窮之價矣　　ＲＵＢＥＲＯＩＤ 
　　ＴＲＡＤＥＭＡＲＫＲＥ　　ＳＴＥ　ＥＤ 
啓者本公司近以格致新法製造盖屋布瓦名曰雨不漏瓦業已風行泰西各國凡宮室大廈鉅厰層樓莫不喜用此布瓦蓋其價亷物美華麗可觀比窰燒之瓦白鐵之瓦更堅且久雖飄風驟雨無傷亦可免每年檢瓦拾漏之煩邇來上海造屋繪圖公司在敝行購去多多查驗此布瓦能避冷避熱避雨避風洵稱衛生之上品如○貴商欲購者請至二馬路十二號門牌二層樓上面議可也信記洋行謹啓　　老太古告白　 
　　倫敦格崙西火險公司　柯里仁火險公司　叭喇定火險公司 
　　雙司勞洽具火險公司　家定火險公司 
啓者本行經理以上五保險公司事務現可代客保房屋棧房及各屋内所有衣服生財貨物等保費格外公道本行更設經理處在寕波鎭江蕪湖九江漢口宜昌蘇州杭州沙市烟台天津牛莊等處貴客欲保者請臨面議可也特此佈 
　　上洋棋盤街益和堂自運粤東廣芝館丸藥並名名家蠟丸批發 
　　美界仁智里 
括打藥房經售日本全國有名藥房八十五家良藥 
　　普地球上第一等眞正好貨 
軍界學界商界女界均鑒○小行之貨比别家大不相同本公司理之英美德法諸國著名精緻洋琴風琴自行琴手拉琴花樣之我貨品之佳中外遠近馳名羣推巨　凡軍營各樣樂噐諸色齊備貨分上中下三等貨眞價實非他項次貨可比○唱戲機噐聲比戲檯上更響且包永遠不壞實爲蓋世無雙之品近多假冐將次貨影戤實可痛恨仕商賜顧須認明本公司牌號方是眞正好貨以免受欺上海英大馬路東首○謀得利公司謹白 
[失單賞格]  
六月廿四夜失去上邑廿三保正十九圖黎字圩第三百五十一號業戶薛啊明則田二畝又第三百五 
十二號業戶張瑞文則田四畝九分六釐田單二張如有人拾得送還者酬謝洋十元不追來歷見單即 
付决不食言除報縣挂失外務乞中外紳商切勿受抵特此佈告　美租界吳淞路第一午二百八十五號門牌和園白 
[老牌縫衣機器]  
本號經理謙信缝衣鐵車遠近馳名各國賽會奬賞頭等功牌另有打襇切邊摺縐一切玲巧價亷物美貨極 
堅固價比別家公道加大號每只售洋二十四元大號二十二元批發另議如蒙賜顧請至三洋涇橋北森記啓 
[盤店聲明]  
今有鐵馬路北錫順里口謙泰祥烟紙燭號前東另圖別業自願央中將謙泰祥店基生財存貨賬底全盤與恆記爲業盤頂價銀當日一併交足 
立有契據收條爲證恐週知特此登報佈聞　謙泰祥恆記特白 
[遺失莊票]  
遺失承泰莊本月廿八期第三千二百十五號計票洋一百元正其票已向該 
莊說明作爲廢紙今登申新兩報望各寶莊號切勿收用特此佈聞祥元泰袋號謹啓 
[召租]  
茲有大橋北堍百老匯路二號新造洋式街面樓房出租門面寛暢進深如合意者請至本行可也　業廣公司啓 
[召租]  
茲有跑馬廳後馬路霍　造單宅庫門以及二間一廂三間二廂自來水晒檯俱全房子精益求精　價從亷如欲租者請至泗涇路一號帳房面定　德和洋行啓 
　　ＭＩＬＫＭＡＩＤ　ＢＢＡＫＤ　ＭＩＬＫGuaranteedFullCream 
LargestSaleintheWorld 
　　企公牛乳天下馳名 
本廠製造牛乳歷有年所爲寰球第一色白而潔味香而濃得化學之新裁眞無上之妙品老年服之可以還童幼年服之能可强壯銷數之廣英國爲最日本香港新加坡印度南花旂舊金山盤門等處每年能銷五百萬箱亦可謂盛矣極矣當此中國力强戒烟社會林立若以此乳服之不但身體强壯可資衛生而體操諸君尢宜時服精神百倍於國於身裨益不淺賜顧諸君請嘗試之始信言不虚謬也企公牛乳公司主人謹白上海志大洋行經理 
　　ＩＬＦＯＲＤ 
　　此種照相干片中國已銷行五十餘年用過者無不贊美即酷暑嚴寒毫無潮濕參差之弊從無廢棄紏葛等事上海各藥房均有出售 
　　公信洋行五金什貨廣告 
今本行在外國名廠專辦五金什貨物料精良貨色堅固價値公道向爲中外紳商稱許今更到有新式各貨如有意購定者請移玉到本行西訂是荷五馬路公信洋行謹啓 
　　　香港太古糖局 
　　車糖出售 
　　本行由港自運ＣＳＢ唛五温Ｂ唛四温半ＯＷ唛四温二五　唛四温　唛三温七五Ｈ唛三温車糖出售如貴客欲買祈請到本帳房面訂買定卽收定銀如過期不出將定銀罰去特此佈聞上海老太古洋行謹啓 
　　燕製除痰聖藥　　 
　　專治傷風咳嗽哮喘癆瘵以及一切咽喉氣管肺部各症此藥各大藥房發售每瓶價洋一元上海四馬路東首第二十一號門牌燕大闢父子藥棧經理人謹啓 
　　京都天寳齋立止白帶丸 
專治婦女經熱内蘊滲入膀胱白帶淋漓淹纏不体患久多致虚脫面黄肌瘦飲食少思不能生育等症此丸固正逐邪滋陰淸熱標本兼顧厥功甚偉本齋不惜重資以存濟世之心遵古修合速能脫離苦海屢試屢驗敢稱第一靈丹每盒洋一元正鋪在上洋二馬路鼎新里口便是 
　　　　寳順洋行保險 
　　本行設申最先辦理火險歴有年數敝公司在外洋創立百餘年資本頗巨賠欵迅速恐未週知爰特登報産家私一律可保價極克已倘荷見顧請至二馬路外灘本行帳房面議此佈 
　　洋棧召租 
啓者茲新有關後面四川路五十六號即老隆茂棧洋房高大　亮異常如加租者祈向本行帳房接洽其價格外　　特此告聞瑞和洋行啓 
 
