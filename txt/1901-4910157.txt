# 1901 - 202 - 4910157

 

Page 1

 
 
[新印胡文忠公全集] [  圖書集成局啓]  
　　益陽胡文忠公以文學之才出膺節鉞於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲　旣而曾忠襄公復取官私所飛勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校讐詳愼分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悞良多邗江夏君毓芝有鑒於此爰覔得初印善本倩本局以大號鉛字排印校讐詳愼紙墨精良每部十六本分裝兩函碼洋三元寄語海内諸家尚其各置一編以備衞生之用售處在上海申昌書室愼記書莊及各書坊均可選購請就近移玉可也 
[論本報紀嚴追帶擋事]  
　　世間女子之賤莫賤於妓女而女子之苦亦莫苦於妓女旣賤矣人宜遠之旣苦矣人宜憫之此天理人情之至也乃世人非但不知遠之而又從而狎昵之非但不思憫之而反從而蹂躪之於是爲妓女者遂終其身於賤役而永不能離苦海矣或者謂妓女雖賤而自待若甚貴焉妓女雖苦而自待若甚樂焉古來名妓之傳爲美談者指不勝屈當時騷人逸客欲望顔色而不可得貴介王孫競擲纒頭而不知惜非妓若甚貴乎出則寳馬香車入則珠簾繡戸酒緑燈紅頤使氣指非若甚樂乎妓有此自貴自樂之境故甘於爲妓人之視妓亦以爲貴且樂故不知遠之不思憫之也不知妓之所謂貴且樂者其名而賤且苦者其實也况物以罕而見珍當時爲妓者少或尚有此自貴自樂之一境至今日則爲妓者多其所處更無非賤境苦境矣夫論妓女之賤且苦初若不過妓女當之爲害猶淺殊不知妓女之風日熾而風俗人心之患有莫可勝道者於此而思挽回補救之則惟使妓女日少方足爲整頓風俗之一端也方今滬上繁華甲於他處而妓女之多亦甲於他處旣不懸爲厲禁將見日增月盛靡所底止風俗人心愈不可收拾因思欲使妓女日少惟有不禁而禁之法以淸其本原庶良家女子或可免墜火坑而其已入迷津者亦可使誕登彼岸慈航普濟固當望之賢有司馬所謂不禁而禁之法奈何曰妓非生而爲妓者也大都爲匪人所拐父母所鬻所致故論淸妓之源首在嚴懲拐匪夫拐匪固罪不容赦然無買之者則拐匪亦何所施其伎倆况此種暗昧之事爲官長所查悉者十不得一卽欲懲之何從而懲之然則欲淸其源惟有使今之爲妓者不欠重債而已夫原其欠債之故則皆借自女傭龜奴名曰帶擋纒頭所入先扣其重利復取其傭值所入若豐則皆若輩之盈餘也一旦門庭冷落負債愈重遂爲苦輩所箝制妓卽有從良之志而人以負債過重不敢問鼎矣苦輩旣以此爲利藪故一見貧家之女稍有姿首者卽多方騙取或買或包一入其手則權自彼操妓之父母卽自悔孟浪而已無可如何矣妓迫於不得已或自遁逃或自投公堂哀懇問官若爲超拔不特妓得離苦海而若輩以所借之錢無可取償誘之以淪落烟花者自可稍冀其少豈非無限功德耶乃觀前報紀嚴追帶擋一事而不謂明察如英美租界公廨讞員張柄樞司馬竟計不及此也夫妓女周桂林虧欠帶擋洋銀六百九十元也由傭婦葉金氏薛二姐借給而囑其在西薈芳里賣娼也二人苟不借給洋銀誘之爲娼則周亦何至竟作皮肉生涯其願借給洋銀者無非欲藉周收無窮之利而已而猶敢控官索欠已屬異聞乃司馬更不之懲儆而反爲之嚴追此不更異之尤異者耶所惜司馬有此判斷吾恐將來若輩之膽愈大良家女子之被誘者愈多飄茵墮溷者安望尚有孽海回頭之日哉寄語風流賢令尹護花恩比種花多誦昔人詩竊不禁神爲之往已 
[俄德猜嫌]  
　　西友口述去俄德二國通商條約將於一千九百零三年到限現聞兩國頗有猜欵之意一緣德人近在東歐東亞政略頗有進步一緣德人曾嗾使土耳其而得小亞細亞鐵路之權一緣俄人以全力經營西伯利亞及滿洲鐵路財源涸竭而德人心竊喜之因此三端故俄人不免有妬嫉德人之心也 
[俄尚快砲]  
　　西友口述云邇者俄國政府察得軍營之砲不在巨而在捷故現已下令各營一律攺用三寸口快砲矣 
[華索美欵述聞]  
　　美國紐約友人來函云當西歴一千八百八十六年時有僑寓美國之華人若干名爲美人所害當時華政府並不顧問兹聞因北省拳匪之亂害及教民教士各國均向華政府索償損失之欵華政府憶及前事因亦向美政府索賠洋銀五十萬元以資賙恤云 
[華生聰穎]  
　　英國友人來函云前者新嘉坡各書院會考各肄業生有華學生翹然首列給以川資遣赴英國大書院學業迄今三年博通醫學某日考試得列前茅英人知之咸稱此生之聰穎爲之奬勵不置焉 
[沙河匪患]  
　　烟臺訪事友人云近有奉省逃來難民述及彼處沙河子一帶鬍匪作亂本月初六日已有馬隊三百名馳抵孤山街初八日至沙河子嚴密防剿並聞俄國亦派兵四隊乘二兵艦馳往剿辦目下尚未見動靜蓋以匪黨衆多益以潰兵散勇聯絡一氣其勢甚大故尚不敢貿然交鋒也 
[西江水患六志]  
　　西江災患前已五志報章昨得南昌采訪友人手函云省垣内外之水至五月杪始逐漸退凈然江省上游如袁河所經之萍鄉宜春分宜新喻各縣瑞河所經之萬載新昌上高高安各縣平地仍水深數尺所栽早稻一律損傷至南昌縣所屬之市鎭濱臨贑河頻年本多水患此次端節後大水又徒漲丈餘至五月初九日寅刻天甫黎明洪流暴至巡檢某少九僅携眷口急上小船得以倖免回視衙署已被衝倒行李衣物悉付東流其居民被水漂溺者更不知凡幾事後江西撫憲李勉林中丞札委糧道劉幼丹觀察督辦省垣振濟總局計省城撥米二萬石南昌各鄉撥米三萬石新建各鄉撥米二萬石另撥數千石碾作齊米分發省垣七門由保甲各局淸查戸口舉行平糶復於南昌進賢門外新建德勝門外設兩粥廠拯濟饑民其紳士之好善者如梅觀察光義昆玉倡捐銀一百五十兩危太守瑄璋捐銀百兩蔡太守儒楷汪内翰澤人捐洋銀一百元黄蘭生主政捐錢一百二十千文李茂才捐洋銀一十元衣褲一百套其捐十餘元及數元者不一而足共集成千餘金買米數百石禀明上遊分運輪船帶同砲船及小划船運往各鄉核實散放據聞所經各村落有房屋全没水中者有鱗瓦參差僅露危垣一角者有樓上屍骸縱横同遭飢斃者有舉家徙處高阜露宿風餐慘無人色者被災之重雖鄭監門流民圖亦無此慘酷泚筆記之猶若有百萬哀鴻同聲呼籲於 
 
 

Page 2

 
 
水雲漭漾中也 
[四志金陵水患]  
　　金陵訪事友人云此間淫雨爲災山洪下注加以上游各處蛟水猝發以致江河汜濫城廂内外低窪處皆一片汪洋居民蕩析離居慘難言狀所最可傷者東花園四方城及近河一帶各義塚被水冲刷殘肢剩骨逐浪隨波安得仁人義士設法撈埋尤爲無量功德也 
[湘垣水患]  
　　南昌訪事人云今歲贛省大水爲災湖南與江西壤地毗連因而波及傳聞長沙電報局水深丈餘沿途電杆概被洪流捲去其由萍鄉至岳州電杆亦衝倒不少以致連日電音不通亦可見災情之重矣 
[會同調處]  
　　安慶訪事人云蕪湖粤商裝運菜子出口爲蕪湖關道吳季卿觀察科罰後粤商具控撫轅撫憲王芍棠中丞委通判梁文啓别駕赴蕪調處詎别駕與觀察意見不合中丞又委候補知府許太守鼎霖再赴彼處會同辦理未知可能調停妥洽否也 
[政重催科]  
　　杭州訪事友人云邇者北省舉辦地丁奏銷嚴催各屬欠解之欵限期五月二十日截止卽有事故亦不得逾至二十三日之後違則鎖提家丁庫書來省追繳並將縣官叅處立法何等森嚴不意本年屆期未到者仍有建德開化靑田慶元雲和五縣藩司誠果泉方伯聞而大怒爰於日前札委候補縣左大令元鼎赴建德潘大令誠志赴開化卽用縣孫大令文詒赴靑田慶元雲和三縣分别嚴追三大令奉委後均於本月初七日一律首途矣 
[崇晉頭銜]  
　　寗波訪事友人云鄞縣徐蓉齋大令現已捐升道員例應過班候補爰於日前晉省禀請開缺本月初六日事畢繞道申江乘招商局江天輪船回甬文武各官咸往拜賀 
[杭試初誌]  
　　杭州訪事友人云浙江提督學政李文坡大宗師由禾郡回省後偶患小恙養息數日旋卽告痊本月初五日發下塲期單定於初六日行香放告閱視考棚初七考生童經古兼補文生歲考初八日考海寗富陽餘杭臨安於潜新城昌化生員正塲初九日考優生教官初十日考旗籍杭州府學仁和錢塘生員正塲十一日覆生經古兼武生補歲十二日考闔屬童生正塲委提調考武生外塲十三日覆一塲生員十四日覆二塲生員兼考武生内塲十五日提覆童生十六日總覆童生十七十八兩日考武生步箭十九二十兩日考武童技勇二十一日校閱武童馬箭二十二日覆試武童二十三日發落 
[誘姦處死]  
　　南昌訪事友人云江西擡槍營勇丁楊得勝近以賄串蟻媒某氏婦誘拐幼女恣意姦汚次日女母偵知其事控諸南昌縣縣主陳伯調明府聞而大怒商諸新建縣孔顯儒明府面禀撫憲李勉林中丞嚴飭營官劉叅戎將楊交出叅戎初尚飾詞開脫嗣見中丞大發雷霆始將楊及某氏婦送縣訊供擬律重懲中丞以此風斷不可長卽於上月二十五日飭將楊斬决示衆某氏由府訊明喝笞藤條數千下發縣站籠三日處死聞者快之 
[吳門命案]  
　　蘇州訪事人云本月初十日午後有鄉人某甲者肩負香瓜一担沿街求售行至西美巷無錫航船夥某乙向之購食旋以論價不合突飛一足踢中甲之要害登時仆地不省人事地甲某丙見已釀成命案立卽將乙拘至吳縣署報請相騐想又須費賢長官一番周折矣 
[坍屋釀命]  
　　金陵訪事友人云此間大水成災田廬悉遭淹浸凡家有餘資者皆紛紛遷避惟貧苦食力之戸疉牀支灶蜷伏水中然房屋久被浸淫墻脚已鬆倒坍傷人事所恒有本月某日水西門内張九如鮮果行之屋猝然塌下司帳人某甲奔避不遑致遭壓斃屍屬聞訃卽投江寗縣署據情控訴縣主孫鼎甫大令研訊之下判令行主從豐棺殮外歲給死者家屬錢五十千文以資養贍俟八年後再議更章兩造皆唯唯遵斷而退 
[輪船肇禍]  
　　松江采訪友人云本月十一日午後炎威偪人無異紅爐熾炭移時大風驟起黑雲如墨潑灑遙天阿香車轔轔然陡將萬斛銀濤從空倒瀉適有小輪船拖帶客船由滬回郡道經周家嘴諸客見浦中浪如山立岌岌可危齊聲呼令暫泊小輪船司機人置若罔聞依舊飛行絶跡瞬息離閔行鎭不遠風雨更疾勢將不支小輪船上人倉卒中將繩纜斫斷致客船驟失所恃旋轉於洪濤漭漾之中鼉浪衝來鷁首遽没是時城守營楊克明遊戎方偕提標中營張叅戎这長君歸自滬上同時入水載沈載浮幸叅戎之長君素善泅水急偕楊德昇學徒張某卽緣上船舵極聲呼救小輪船知無可遁特命將船底鑿穿拯出搭客十一人或曰十七人或曰十九人餘人均無下落逾時救生局划船飛漿而至設法拯救翌日黎明城守營署聞信飛派差弁策騎往偵迄今尚無音耗而輪船主張某則已逃匿無蹤矣 
[監犯瘐斃]  
　　蘇州訪事人云本月初九日元和縣監犯某甲瘐斃獄中縣主王明府循例禀請上憲札委長洲縣蘇大令臨騐實係因病身死並無别故飭吏塡明屍　格備棺收殮 
[蘇垣火警]  
　　蘇州訪事人云本月初九日午前九點鐘時西美巷張姓家不戒於火鳴鉦告警各水龍夫聞之飛馳而往竭力灌救得卽熄滅僅焚去張姓樓屋三椽披屋一椽餘未殃及聞張冋充蘇州府署差頭數十年來積畜頗稱富有一旦突遘火災纎悉均未携出受虧殊不淺也 
[浙省官塲紀事]  
　　杭州訪事人云督查城門委員左子異觀察近奉上憲札委统領新後軍全營差事當卽禀辭赴防所遺督查一差委候補道朱緝齋觀察敬熙接辦已於二十四日到差視事矣○署藩憲誠果泉方伯因新任張光宇方伯到任尚需時日爰於上月二十二日率同瀛眷遷入薇垣○省垣緝捕營差事現奉撫憲札委正任河莊汛千總潘千戎廷高接帶○護軍統領兼帶衞隊及武備新軍黄峙靑太守現將各營調往鳳山門外駐紥俾得隨時訓練以期純熟○省城讞局總辦郭誦茗太守懷珠前因奉委赴京謁見議和全權大臣慶邸李相禀商南省運漕事宜遺差暫由保甲委員王靖臣太守兼理兹郭太守已回省銷差又奉上憲札委解運漕糧是以讞局一差已由臬憲攺委正任嚴州府鄒迪人太守元吉充當矣○浙省乍防統領顔紫笙總戎於上月二十九日晉省禀見撫憲余晉珊中丞面陳要公辭出後隨往司道各衙門拜會○候補縣吳大令叡現奉臬憲札委讞局帮審差大令奉札後於本月初一日到局任事 
[鄂垣官塲紀事]  
　　武昌訪事友人云候補縣松大令桂鳳爲于次棠中丞所賞識中丞調撫汴梁卽奏調大令隨往現因中丞奉旨開缺大令遂請咨仍回鄂省本月某日詣轅禀到○督撫轅文案繕校巡捕各差近日迭有更動孫别駕本懷現奉委督轅文案許參軍寳芬奉委督轅文巡捕賈二尹天池金少尉煥章奉委督轅繕校史參軍謙奉委撫轅繕校已先後捧檄到差矣○鮎魚套釐金分局陳少尉宗揚現已損升知縣蒙督憲調辦東津灣釐金專局所遺鮎魚套分局差委鮑少尉鼎接辦少尉卽詣轅叩謝尅日到差 
[京口官塲紀事]  
　　鎭江訪事友人云江勝全軍統領兼統蘇防鹽捕水師各營杜雲秋觀察前赴金閭校閱鹽捕各營操演兹已事畢本月初八日由蘇過滬乘某輪船遄回京口防次江勝各營官弁均赴江干恭迓○本月初九日丹徒縣莫嶼香明府接到電音知新任浙江巡撫任筱沅中丞交卸河督篆務赴杭履新將次道出京口卽飭辦差丁役就六吉園碼頭搭蓋綵棚預備迎迓○常鎭通海道長久山觀察以目下和議 
 
 

Page 3

 
 
已定北方散勇時有乘船過境恐滋事端札飭水陸總巡周錦堂游戎及保甲總巡楊紹時大令常川詣江干一帶梭巡彈壓亦防患未然之道也○本月初六日新委代辦鎭江下游釐局胡蕚輝明府由蘇蒞鎭謁見各當道後擇於初七日接差初九日閱視各卡 
[之罘近事]  
　　烟事訪事友人云自和局大定朝廷政教一新各省疆臣仰承聖意孜孜以振興學校爲要圖山東巡撫袁慰庭中丞已就省垣設立大學堂二所此間官塲爰在廣仁堂西醫院内添蓋齋舍以便諸生肄業其中藉資培植現已次第興工矣○此次登州府舉行歲試各業之在考市覔利者異常减色而弓箭鋪及書坊尤無人顧問蓋以目下朝廷方行新政是否變更科舉令尚未頒故文武士子皆從違莫卜也○山東撫憲袁慰庭中丞以目下新海防捐欵寥寥設法推廣扎飭各府州縣攤派勸辦福山縣主某大令應攤捐二萬兩已出示通衢瞘囹各捐戸踴躍從事聞福山一邑尚稱富庶想欲博頭銜以增光寵者當必不乏其人也○登萊二府所屬地方民食皆仰給於奉省近因彼處盜匪肆擾水陸不通各色雜糧來源甚少兼之天氣亢旱價值昂貴異常殊可慮也 
[月湖泛碧]  
　　寍波訪事友人云寗波府高嶼卿太守嫉惡如仇防維異常嚴密深恐各保甲局員未免奉行故事嘗輕輿减從親出巡查本月某夜查見兩員不在局中立予記過又以時交夏令欲除疫癘必以淸潔爲先飭差恊保傳諭居民務將厠所一律加蓋嗣見若輩抗不遵辦飭提西北隅地保周震泰杜康竺小才等到案責其怠忽命笞若干板荷以巨枷令至各處實力督勸○商人周義鏜等赴寗紹台道轅禀控康記北號夥李阿茂串同耆民徐成康圖吞茶葉若干簍道憲春會東觀察批其牘尾曰以重大貲本遠途經營事屬可疑有無事吞仰寗波府飭提人証秉公訊斷具覆勿延 
[漢水明珠]  
　　漢口訪事友人云左老三者元緒公也積得幾許造孽錢在漢陽南鄉置買田産面團團居然作富家翁矣上月某夕爲匪人搶劫一空左卽赴縣署禀報縣主馮曉靑大令允爲跴緝然究未知能弋獲否也○漢口英租界奥商新設之合順行所延買辦馮少梅因虧累過巨乏術彌縫遽爾逃避被累者以錢業糧行爲甚現各債主已將馮甥某甲扭送捕房請爲押追○夏水盛漲正小船得以暢行之時有某叵商等擬就漢口黄陂二處創行小輪船以濟往來業已具禀道轅想事屬便民定能准如所請也○寓漢西商以現屆酷暑咸携眷屬至廬山銷夏山中舊建有高大洋房淸凉世界無逾於此矣 
[匡廬瀑布]  
　　九江訪事友人云上月二十八日九江道明華亭觀察之兄恊領凌慶乘吉和輪船抵潯觀察親赴碼頭迎迓棣華荆葉競秀一時亦佳話也○二十九日長安輪船載米三千餘石由蕪而潯復由潯運往南昌舉行平糶以惠饑民○同日飛龍兵船由白下載勇數百名沿途遣散在潯登岸者一百餘名江防府郭子秩司馬保甲總巡黄麗生明府深恐岸上人衆滋生事端親自出城彈壓○德化縣沙珠垣明府示期六月初九日舉行縣試○淫雨兼旬民房致多倒塌而叅差雉堞亦以失修年久損缺良多府尊孫景裴太守知之飛飭德化縣沙明府赶緊修補毋得疏虞○上月某日潯城東門外萬姓家被盜行刼後經前後營胡寳林徐翰卿兩遊戎督飭外委丁少臣吳必大等先後拘獲盜黨多名交德化縣沙明府訊明將情罪較重之三犯收禁餘遞解回籍 
[金焦夏黛]  
　　鎭江訪事友人云鎭郡地棍終日麙聚於惠風碧雲各茶樓遇事生風人皆側目署鎭江府許東畬太守曾飭差役拿獲著名痞棍黄貴王小來子二名提案研訊供認惡跡並不諱飾著各笞臀一千板荷以巨枷派差保押同兩犯鳴鑼游行示衆三月想此後若辈當稍知歛跡矣○五月二十九日金烏西墜時江中忽然狂風怒吼波浪滔天停泊江干各商船走錨斷纜者不一而足七濠口鮎魚套等處江面沈没大小划船五六艘淹斃男女幼孩數名口亦無端之小刼也○逆犯徐春山在滬拿獲解省旋經兩江總督劉峴帥飭就地正法已紀前報兹悉峴帥訪悉徐逆黨羽甚多仍有匿跡上海鎭江等處故行文至鎭郡　統帶新勝水陸各營徐寳山都戎嚴密緝拿以絶根株等因都戎奉札後業已遵照辦理矣○總辦鎭江下遊釐捐許東畬太守奉憲委署鎭江府事所有釐務經撫憲聶仲芳中丞札委發審局委員胡萼輝大令接辦聞大令定於本月初六日蒞鎭視事 
[麋臺蘇跡]  
　　姑蘇訪事友人云本月初八日蘇州府發審局委員某公館内室失去烟槍五支翡翠搬子一枚價值甚鉅疑係新雇傭婦某氏所竊因將氏百般毆擊以致遍體鱗傷旋經家人在某處覓得原贓氏之族人某某等將氏舁至西路總巡局控告局員某司馬詰得情由不予准理旋舁至吳縣署鳴冤求騐田太令亦麾出不准某某等無可如何將氏舁回公館詎公館中人阻不許入無奈祇得舁往薦頭某姓處延醫敷治據醫生云傷勢甚重難保無性命之虞傳聞如是其確否則未敢知也○去年某日府署差頭朱雲山之子名潄名者偕林吉人及某某等諸流氓至伍子胥廟弄某公館捉賭肇事經某公子訴請吳縣主田大令提朱潄石到案訊責飭令釘上脚鐐收禁化莠呇林聞風遠颺尚未拘獲邇者林因事過景遷潛來省垣日在西善長巷王公館聚賭本月初某日不知因何開罪於某明經遞禀吳縣署請田大令究辦大令准詞於初八日飭差將林拘獲解至縣署大令提訊之下聞已釘鐐收禁矣 
[修整縣堂]  
　　月前上海縣署大堂忽然坍塌縣主汪瑤庭大令立傳都料匠興修至昨日工程告竣禀請騐收有見者謂工堅料實殊足大壯觀瞻云 
[勘犯發回]  
　　前者湖北人汪品山誑娶江西黄姓女携至滬上鬻入野雞娼院事經妻父黄某所知尋蹤而至扭汪至上海縣署控請究追縣主汪瑤庭大令訊據黄氏供出汪前已聘娶兪氏徐氏兩妻先後賣入花烟館至此已鼎足而三汪亦直認不諱遂將黄女交其父帶回收養汪擬定罪名通禀各大憲旋奉督撫憲批飭解省勘訊爰於四月某日備文申解刻經署臬司朱竹石廉訪勘訊供詞果與縣詳符合飭仍發回原縣監禁昨日解至縣署大令騐明刑具飭卽收入獄中一面給發印照俾解役回省銷差 
[到差有日]  
　　昨日午前本邑南市馬路工程局總辦新委滬軍巡捕營管帶葉孟紀司馬命駕詣道轅謁見蘇松太兵備道兼江海關監督袁海觀觀察適觀察别有要公飭丁擋駕司馬遂折往新委馬路工程局總辦翁子文太守公館中暢談公事良久始辭出聞太守已擇吉七月初一日到差視事矣 
[押犯交保]  
　　去歲臘杪流氓楊林全黑夜持刃至法界太古馬頭躍登某姓裝運棉花之船意圖强劫次日南市花業董事遞禀馬路工程局請卽嚴懲總辦葉孟紀司馬飭差將楊拘獲予以笞責送往改過所覊禁刻已將及半載前日管所委員李浩然二尹查得楊覊押所中未定期限又竊取新北門外某小烟館烟客某甲衣服之張阿二管押三月今限期已屇因一倂函請司馬核奪司馬飭差將兩犯提解到局押候覓得保人具狀保釋 
[重懲惡丐]  
　　昨日午前本邑南市二十三七鋪汛捕陸升行經萬裕馬頭見有惡丐數名設攤誘賭正欲拘拿已爭先逃避祗獲周阿金一名解至二十七七鋪巡防局局員盛雨村二尹研訊之下判令從重鞭背二百下飭捕役驅逐出境不准逗留 
[火未成災]  
　　前晚八點鐘時美租界武昌路第八百九十九號門牌某姓家悞將燈内火油潑翻以致烟霧迷漫幾至不可收拾幸汲水以灌得卽熄滅僅焚去地板數方 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前陳幼琴控被流氓秦銀狗等戳傷縣主汪瑤庭大令騐明傷勢飭差提到秦銀狗及同黨錢永生羅小金寳高阿榮地保王連生前晚升堂研訊王保禀稱前月二十二日錢羅高三人至陳姓酒店沽飲見張姓寡婦與陳同在後屋因卽知照房主秦銀狗喚到小的及張姓寡婦之子張某罰陳出小洋銀二十角置辦香燭在張氏故夫靈前服禮叩求明鑒秦供稱小的有屋二間自居後進將門面借與陳開設油酒店是日傍晚小的由外歸見張姓寡婦在内詰問之下知被陳誘騙圖姦錢等雖間聲入内並不訛詐錢供小的因見陳與張姓寡婦苟合故喚令地保幷其子金華到來給還衣服金華不肯甘休由地保排解令陳出小洋銀二十角置辦香燭爲之解穢羅高供亦相同　供稱此事由十四圖民人羅小金寳爲首糾人向小的訛詐不遂所欲致被戳傷大令飭將陳錢二人收押秦羅高三人交差　　諭令地保傳到張姓母子再行訊核○前日滬南馬路工程局總辦葉孟紀司馬以木工蔣光甫向久記樹行購料口角毆傷行主張子香之子　之移送至縣大令訊取口供諭令押候懲治前晚提案復訊著蔣枷號候張子傷痊再行核奪 
[英美租界公堂會訊案]  
　　前者王春泉與林瑞騰因煤欵糾葛倩律師物威調處應酬銀三百兩事後置之不理律師遂函致公廨請追前日讞員張柄樞司馬飭傳王到案會同德總領事署繙譯官佛　克君升堂研訊律師投案申訴前情王供商人已付過銀一百五十兩有收條爲証司馬商之佛君諭令將王暫行管押限兩禮拜内繳銀一百七十兩違干未便○德商廣豐洋行主控吳慶生定貨不出避匿無蹤司馬飭提吳之岳父陸正記略訊情由予限交吳到案前日又提到　所用執事人　永祥秦德生會同佛繙譯研訊原告投案請追鄭秦同供吳係太倉州人家中並無　業現在不知逃往何處小的等前已將其妻喚至陸家本思交案因恐違章　以中止叩求鑒宥司馬商之佛君飭將鄭秦暫押候提到吳妻再行訊斷○和濟彩票公司執事人控王良　等積欠　價銀　延不理淸迭經司馬訊明限期淸理前日原告倩律師業理和帶同舌人到案請追王供稱現已浼人赶緊料理尚求寛限司馬著展限兩禮拜速即理明 
[法租界捕房紀事]  
　　東洋車夫何玉堂向同業某甲索取舊債以致互相扭毆甲力弱不能支被何毆傷左肋適爲巡街捕所見拘入捕房捕頭騐明甲受傷屬實令人伴送仁濟醫館醫治何則押候解送公堂禀請讞員杜枝園大令懲治○前晚菜市街居民某甲之妻某氏不知因何背夫逃逸偵騎四出蹤　杳然遂於昨晨投報捕房請爲查緝捕頭允之○偷兒張阿四屢次犯案怙惡不悛前日竊得某姓家東洋車一輛不虞被某包探所獲連贓解入捕房捕頭命押候堂期解蘭訊辦 
[英租界捕房紀事]  
　　前日陸王氏扭陳王氏至捕房聲稱被伊借去金臂釧一雙日久不還請爲追究捕頭告以錢債非捕房所應理須自投公廨禀控○小竊紀阿寳潛至廣西路余雙酊家竊取綢衣一件適爲包探趙銀河所見拘入捕房捕頭令押候解送公堂禀請讞員張柄樞司馬訊究○馬夫張　金駕車至南京路偶不經心碾傷途人王阿大巡街捕見之一倂帶入捕房捕頭令將受傷人送至仁濟醫館求治張押候解送公堂禀請訊辦○流娼李阿寳在福州路一帶强曳行人經三百九十九號巡街捕拘入捕房捕頭令押候解送公堂禀請訊核○前晚十點鐘時寗波路錢江會館門前　斃一人經巡街捕回告捕頭捕頭令包探張寶成查明實因貧病交迫所致遂倩地保報請某善堂備棺收殮○前者胡方鎰投英美租界公廨控貢書廷欠欵不還昨日淸晨讞員張柄樞司馬飭差恊同包探張寶成將貢拘入捕房捕頭略詰情由令交公差帶回歸案訊辦 
[美租界捕房紀事]  
　　粤人蕭某寄居武昌路第八十七號門牌屋内其子阿根年甫九齡前日午後忽動游泳之興貿貿然至禮查馬頭躍入浦中藉以澡身浴德無奈潮水湍急頃刻已不知所之迄今屍身尚未撈獲事爲捕頭所聞令包探包金榮前往查明核奪○昨日淸晨積竊馮瑞卿濳入西華德路某木作中竊取木板數方避爲管門人張阿炳所見扭交巡街捕帶入捕房捕頭令押候解送公堂禀請讞員張柄樞司馬訊辦○昨日賊犯張阿狗混入百老匯路某姓家竊取水烟　等物携之而出適爲包探劉光震所見連贓帶入捕房捕頭令押候解送公堂禀請究辦○本邑人陶阿炳賃得武昌路第六百十五號門牌房屋開設小茶肆每日糾集無賴大開博塲事爲愛副捕頭所聞令包探拘入捕房押候解送公堂禀請訊究 
[維揚官報]  
　　五月二十八日德分轉玉由通屬來二十九日方鹺尹秉鈞辭赴白塔河卡　三十日凌大令浩由瓜濠來揚公幹　六月初一初二日鹽掣張司馬由姜埝卡來初三日汪分轉觀潮委留辦高溧句總巡差蕭鹺尹應鍸銷白塔河卡 
 
 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　會辦陜西賑務刑部尚書臣薛允升頭品頂戴護理陜西巡撫布政使臣升允跪奏爲陜西災重欵絀請旨飭下山西撫臣仍照原奏按成分撥捐欵以拯飢黎恭摺仰祈聖鑒事竊查秦晋實官捐輸前經調任巡撫臣岑春煊體察災情輕重請以六成歸秦四成歸晉嗣復經前護理巡撫臣端方申明近收捐欵應責成各省捐局委員按照秦六晉四奏章分解兩省借用如有短解卽由兩省自行催提遲滯者奏叅催繳均各先後奏明奉旨允准在案頃接岑春煊來咨據稱晉省庫儲不允惟有將各省捐局撥歸晉省經理者統解晉省以應急需一俟捐務辦竣再由晉省與陜省照章核算各等因前來伏思秦六晉四之議岑春煊實倡之乃自調任晉陽遂將東南富庶省分概行改歸晉省經理兹復欲攫取秦之六成幷歸諸晉强人從已移急就緩是始非愛秦繼非愛晉但視已之所在以爲厚薄不順不恕莫甚於斯至謂俟振務辦竣按章核算夫至晉振辦竣秦亦不需此欵靳生前之簞食而奠死後之壺漿秦雖至愚誰能忍受相應籲懇天恩飭下山西巡撫臣岑春煊仍照秦六晉四原奏由各捐局將所集捐欵按成分解兩省俾資振撫如蒙兪允再由臣等分别咨行各省勸捐委員遵照仍舊辦理免致紛歧臣等爲急救災區力求實濟起見是否有當謹合詞恭摺具陳伏乞皇太后皇上聖鑒訓示再此摺係臣升允主稿合倂聲明謹奏四月二十三日奉硃批著仍照秦六晉四原奏分撥濟振欽此 
　　漕運總督臣張人駿跪奏爲衞守備繁缺緊要揀員調補以重職守恭摺具陳仰祈聖鑒事竊准部咨應題各案内酌量緩急如係尋常年例題本卽著暫緩如係緊要事件淮由各督撫改題爲奏以期妥速而免延誤等因於光緒二十六年九月十二日奉旨依議欽此移咨前來自應欽遵辦理又案准兵部咨奏家章程衞守備自到任之日起照衞千總五年俸滿例於三次俸滿時勒限三個月出考給咨送部引見請旨准其發回原籍省分以都司陞用倘該員於應赴部時藉口有未完事件已逾三個月尚不赴部卽行開缺以杜取巧於光緒十年九月二十七日奉旨依議欽此轉行各屬欽遵在案查江南大河衞守備楊祖萱例屆三次俸滿照章開缺所遺繁缺應揀合例人員具題調補今臣詳加揀選查有安徽滁州衞守備陳士林辦事勤愼能稱其職以之調補江南大河衞守備繁缺實屬人地相宜合無仰懇聖恩俯准調補如蒙兪允查守備陳士林係對品調補毋庸送部除飭取履歴淸册另咨部科查核外臣謹遵照新章會同兩江總督臣劉坤一江蘇巡撫臣聶緝槼合詞具奏伏乞皇太后皇上聖鑒勅部議覆施行再所遺滁州衞守備係屬簡缺輪應部選合倂陳明謹奏四月二十三日奉硃批兵部議奏欽此 
　　漕運總督臣張人駿跪奏爲衞守備繁缺緊要揀員調補以重職守恭摺具陳仰祈聖鑒事竊准部咨應題各案内酌量緩急若係尋常年例題本卽著暫緩若係緊要事件准由各督撫改題爲奏以期妥速而免延誤等因於光緒二十六年九月十二日奉旨依議欽此移咨前來自應欽遵辦理又案准兵部咨奏定章程衞守備自到任之日起照衞千總五年俸滿例於三次俸滿時勒限三個月出考給咨送部引見請旨准其發回原籍省分以都司陞用倘該員於赴部時藉口有未完事件已逾三個月尚不赴部卽行開缺以杜　取巧於光緒十年九月二十七日奉旨依議欽此轉行各屬欽遵在案查江蘇鎭海衞守備玉啓例屇三次俸滿照章開缺所遺繁缺應揀合例人員具題調補今臣詳加揀選查有安徽安慶衞守備趙匡才具穩練辦事勤能以之調補江蘇鎭海衞守備繁缺實屬人地相宜合無仰懇天恩俯准調補如蒙兪允查守備趙匡係對品調補毋庸送部除飭取履歴淸册另咨部科查核外臣謹遵照新章會同兩江總督臣劉坤一江蘇巡撫臣聶緝槼合詞恭摺具奏伏乞皇太后皇上聖鑒敕部議覆施行再所遺安慶衞守備係屬簡缺輪應外補合並陳明謹奏四月二十三日奉硃批兵部議奏欽此 
　　袁世凱片再曹州府城内教堂原係奉敕建修該處地方官應如何妥爲保護以免貽累公家乃行府邵承照當匪徒搶掠教堂之時坐視不理同城菏澤知縣陶振宗託故出城竟有縣署吏役附同搶毁先經臣一再檄飭設法保護該守令視若具文案内各犯始終未經緝獲迨至賠欵議結後曾飭該守令共捐賠一半銀二萬兩藉贖前愆而紓公帑乃逾限不繳意存觀望殊屬不知愧奮罔顧時艱如不從重糾叅恐各屬效尤皆相率而誤公取巧相應請旨將曹州府知府邵承照菏澤縣知縣陶振宗一倂開缺暫行革職仍勒限勒繳賠欵倘能於限内如數交淸冉據情奏懇恩施准予開復以資懲勸所遺曹州府菏澤縣係題調要缺東省現有應補應調合例人員均請扣留外補謹附片具陳伏乞聖鑒訓示謹奏四月二十三日奉硃批著照所請該部知道欽此 
　　袁世凱片再山東在藉翰林院庶吉士宋書升向主講省城尚志書院敦品績學經術湛深旁及天文輿圖河防水利以逮測算醫理靡所不窺皆能由博致精探頤窮奥奬掖後進士林宗之前撫臣李秉衡以該庶吉士學有本原通知時事奏奉特旨嘉奘在案臣接任後復延聘主講並在臣軍學堂督課孳孳誨迪裨益宏多惟該庶吉士樂道安貧不求仕進跡其澹泊明志尤足激厲頽風亟應表揚以樹儀型而維士習查有山東在籍紳士前安徽宿松縣知縣孫葆田曾主講尚志書院經前撫臣李秉衡保奏奉旨賞加五品卿銜今宋書升學行品望與孫葆田相將可否仰懇天恩賞加卿銜用示優異之處出自慈施逾格謹附片具陳伏乞聖鑒訓示謹奏四月二十三日奉硃批宋書升著賞給五品卿銜欽此 
　　袁世凱片再臣於光绪二十七年三月十一日承准行在軍機處電開奉旨李鴻章電悉大順廣所屬荒歉著准其在山東德州存儲應解通倉漕米内撥給粟米五萬石其隨漕運解各費著一倂撥發以惠災黎等因欽此遵查東省上年應徵漕米當以運兌險阻奏准每石折收正價銀二兩存候部提在案奉撥前項漕種現無存倉粟米應卽電准直隸督臣李鴻章覆令照撥折價銀兩兹已飭司在收存上年漕折聽候部提項下照撥五萬石米價按折收之數共撥銀十萬兩又由糧道庫撥米五萬石核提隨漕各費共銀七千六百三十八兩一錢二分六釐二共銀十萬七年六百三十八兩一錢二分六釐派委卽用知縣吳江澂候補知州宫元焜領解前赴大順廣道衙門交納據署布政使胡景桂督糧道達斌詳請奏咨前來臣查上年折漕聽候部提項下原收存銀二十九萬五百餘兩内除兩次匯解部撥京餉銀十五萬兩　撥恊解陜振糧價銀三萬兩兹又撥解前欵銀十萬兩共已撥銀二十八萬兩計尚剩銀一萬五百餘兩除仍飭司收存並分咨查照外理合附片陳明伏乞聖鑒謹奏四月二十三日奉硃批戸部知道欽此 
　　袁世凱片再各省官紳捐助賑銀數在一千兩以上者例得請旨建坊給予樂善好施字樣歴經遵辦在案兹有同知用前山東臨胸縣知縣鄭熾昌遵其故父四品封職鄭以杰遺命山東福山縣人同知職銜張世友遵其故父四品封典州同職銜張汝鴻遺命各捐助陜賑銀一千兩交由東省賑撫賑捐局收存彚解均屬善承先志有裨災區核與建坊之例相符據賑撫捐局司道先後詳請奏奬前來相應仰懇天恩俯准該員鄭熾昌爲其故父四品封職鄭以杰其母四品命婦鄭李氏鄭蔡氏鄭葛氏該職員張民友爲其故父四品封典州同職銜張汝鴻各在本籍自行建坊給予樂善好施字樣以示旌奬除咨部曁陜西撫臣查照外謹附片具陳伏乞聖鑒訓示謹奏四月二十三日奉硃批著照所請禮部知道欽此 
 
