# 1912 - 33 - 4913998

 

Page 1

 
 
   
 
 

Page 2

 
 
[評論]  
　　論今日急宜組織公論機關 
　　一國之政策維持一國人民之公安者也必當與一國人民共圖利之否則出自少數人之同意與夫當事諸公之謨猷即或不參附以私見事事悉顧畏於民喦然宜於甲者往往不宜於乙合於彼者又往往不合於此發一令而窒礙叢生布一政而齟齬屢見嗚呼此專制之政策所以不敵於共和也 
　　雖然專制政府于焉傾倒矣共和政府亦云成立矣熙熙然攘攘然薄海民人莫不欣幸而稱願曰新民國成立矣今而後將脱專制之覊以入共和之潮流矣然起而視之政府雖非舊日之政府人民依然舊日之人民刧於四千餘年師心之習慣鑽營之波動雖一二偉人意欲力持革故主義而咸與維新無如唯阿淟忍之徒根於性生而薰於利欲外飾大同之得内逞專已之見影響所及關係至巨始之以意見者繼之以筆舌終之或且乞靈於武力一事然事事皆然一處然處處皆然此無他人民監督政團之機關不備致流於以少數人之意見發布不數人之政策耳 
或曰今者參議院成立各省臨時會紛紛開議議政之機關似與行政團相對待民國之共和粗具端倪較之前清時代之僞立憲已有不可同年而語者矣然今日之參議院類皆組織於各都督之委員而非出於人民正式之選舉其所號爲參議員者程度不一意見紛歧卽或代表全國之公意亦僅僅叅議員三數人之意見耳僅僅各都督出席代表之意見耳至所號爲臨時會者各議員資格紛紜雜糅羣就本省之利害以謀一省之興革要之僅局於一方隅言之更非所論於大局已 
　　然則今日之爲國民者宜如何曰宜亟亟自行組織公論機關以爲政團之監督以備參議院之後盾集多數之同志以伸言論之公權操多數之意見以謀一國之公益平居則研究各項政策以資叅攷農工商礦法律教育外交之對待内務之促行無不可各就其所知各　其所見集合同志結爲政團人不必限於一地地亦不必限於一團分之爲各機關以利各項庶政之進行合之爲大政黨以謀共和民國之幸福若是則民國之興其庶幾乎 
[專電]  
　　張勳兵隊大半潰散向河南歸德等處逃竄 
　　張勳電致南京政府已贊成共和惟若何條件尙未磋商定奪 
　　（以上南京） 
　　奕劻宣言數日之内决當宣布遜位 
　　清太后藉詞退位後蒙古恐爲俄國所併西藏滿洲亦有分割之慮須俟各國承認保全領土方頒退位之諭 
　　清直督陳夔龍托病奏請開缺清廷給假三個月以張鎭芳署理直督 
　　蒙古諸王公已被袁世凱懷柔之策所籠絡不再反對共和　 
　　清太后徵求趙爾巽之意見且探聽東三省居民對於滿族之感情 
　　趙爾巽電告清政府如清帝遜位滿洲必自行獨立 
　　駐京清軍有姜軍一萬人禁衛軍一萬人歩軍巡警各三千人共約三萬六千人（以上北京電） 
　　山海關以東之鐵路橋於今晨三時炸斷毁火車一輛傷十一人外人疑係民軍所爲 
　　蒙古阿親王於鄭家屯召集蒙古各領袖會議勤王贊成者少數阿大橨向趙爾巽領槍三百枝自行帶兵入京擬運動在京之蒙古王公反抗義師 
　　東三省各地民黨將羣起響應以鳳凰城爲中心點趙爾巽已下令警備 
　　趙爾巽命巡防營統帶岳生財趕招新兵二十營 
　　奉天官塲殺戮民黨甚慘二十七日殺嫌疑者十七人寄居各旅館之斷髮者一律被捕（以上奉天） 
　　聞叚祺瑞已率兵開往北京 
　　孝感清軍今日（三日）拔隊北發開入汴省 
　　傳聞有人謀害黎副總統已發覺被捕 
　　黎副總統宣言湖北財政甚爲充足貯藏銅塊銀塊能敷數月軍資 
　　（以上漢口） 
　　雲南昭通府有夷匪數千人作亂占領府城商民被掠一空（大理） 
[公電]  
　　南京粤軍北伐經理局電各報館鑒粤軍原在固鎭之混成協冬日（二月二日）午後五時在任橋北西寺坡與敵大戰聯戰至江早（三日）追敵至離宿州十里地江日原駐懷遠之粤軍支隊及固鎭軍在固鎭開往助勦再接再厲掃幽燕犂虜廷日間事耳粤北伐經理局長鄒魯支 
　　廣東徐茂均電各報轉孫大總統黎副總統及伍外交長均鑒剪髮爲文明公式又爲我全國所贊成今奉督趙爾巽及汴撫齊耀琳將其境内無辫者妄行捕拿慘殺無辜大傷人道請即電袁内閣及北軍各統領將北五省及東三省之剪辫者一律保護並將曾拿獲嫌疑者亦槪行省釋以免悞會而存人道大局幸甚廣東徐茂均叩 
　　淮上副司令電紅十字會會長伍外交長各報館鑒前日穎州告戰倪嗣冲令人揭紅十字會旗出城在戰線前後偵探嗣將我在西四十舖待該會醫治傷兵全潑洋油焚斃死者破棺棄尸慘無人理請向袁世凱嚴重交渉以警將來而清界限否則兵有戰事紅十字會我軍不認保護雖免危險合行聲明並祈速示淮上副司令張綸叩三號 
　　雲南都督電南京孫大總統武昌黎副總統長沙安慶福州廣東杭州蘇州上海南昌九江西安桂林貴陽各都督鑒譚都督咸電鄙意極爲贊同現民國中央政府已成立大總統已舉定民主君主問題無復有研究之價值此其一國民會議袁世凱欲於北京開議又欲各省州縣皆舉代表無非爲狡展播弄之地步以利彼戰備懈我軍心此其二主張共和殆已全國一致所反對者惟少數之滿清奴隸耳設開會議墮袁狡謀仍爲君主國體則各省必不肯承認戰禍終無已時此其三中國此時仍擁戴滿清爲君主國情理所必無别以漢人爲君主亦事勢所不容故君主之國體爲中國今日所萬不能行必强留存此物將來仍難免第二三次之革命此其四唐使簽定之約而袁不承認方在停戰期内而北軍襲取潁州進攻陜州在清廷亦亦未决計議和此其五故此時直無和議可訂惟有訴諸兵力耳至作戰計畫孫陳各都督所見皆甚欽佩滇處僻遠未敢遙度惟有派遣精兵結聯黔軍長驅伊洛期共戮力中原進止攸宜敬候諸公指示滇都督鍔宥 
　　又電滬都督陳長沙都督譚桂林都督陸王鑒陳都督長電悉彼此電報均經月始達不免有誤事機查敝省至長江一帶各電係由桂林轉達請飭由電政總局轉飭桂局分令迅速辦理以收呼應靈捷之效並希桂都督認眞將事至盻滇都督鍔有叩 
　　江蘇莊都督電大總統各部長都督均鑒凡國有省有及地方所有財物均有主權不宜稍涉牽混前清政府直接管理者自可酌歸國有其餘江寗官廳及江寗府所管應仍分歸省有及地方所有南京政府成立後自可將前江寗府所直接管理者酌爲分撥臨時政府旣不便輙歸國有其經理之官吏更不得凌躐權限希圖見好都督有保守維持之責尤不敢混淆中央與省之界限抑全省之輿情叢謗日滋撫衷媿懼用敢預爲切實聲明諒蒙鑒宥蘇都督莊藴寛叩冬 
　　寗鎭滬淞四路司令部電各報館鑒頃於二月一日奉大總統曁軍部長黄頒發關防文曰江南寗鎭滬淞四路要塞總司令長關防司令部設於南京馬府街謹聞官成鯤江 
[要聞]  
　　袁世凱變通選舉法來電 
　　伍代表鑒國會選舉辦法迭經磋商迄未就緒誠以國體問題關係至大務求國民全體公意則條件自應詳密即手續勢難草率然相持愈久國民之受害愈深現已百業廢滯上下交困而停戰期限瞬將届滿若不及時解决戰端一開生靈之禍伊於胡底本政府爲和平幸福起見將原訂選舉條件酌量變通俾手續較簡庶召集較速而仍無背於代表國民公意之本旨其修正各條列左原議第一條選舉區改爲各省以每府及直廳州爲一區其無屬縣者附於鄰府其不以府轄州縣者合五州縣爲一區各藩屬以一盟或一部爲一區原議第二條選舉額擬改爲每選舉區分爲二級凡統屬五州縣以上者爲大區選出議員二名五州縣以下者爲小區選出議員一名藩屬每區選出議員一名以本法第七條此次改正之選舉監督駐在所爲投票所至順天府屬縣甚多又加入八旗應選出議員四名原議第七條選舉監督擬改爲各省以該府及直州廳治所之行政長官充之藩屬以該盟盟長該部部長充之其餘條件悉照原議辦理至開會地點如不能到北京惟有改在天津介北京上海之間於南北議員均屬便利以上各節希速復至盼内閣袁 
　　袁世凱眞有手叚者 
　　袁世凱自兩星期前受炸彈虚驚後今日（三日）始入宫覲見清太后聞清后已畀以全權命與南京政府會商遜位條款現袁世凱之權力仍極偉大且聞袁已照會南京政府祗候接到答覆卽可發表 
　　駐紮北京南部之大軍一萬名已奉命預備出 
 
 

Page 3

 
 
發俟遜位上諭宣布之後立卽開往北京以防意外聞袁世凱初意禁衛軍探得遜位之信必將起而暴動故防備未嘗稍懈然今日該軍已散布傳單聲明彼等並無反對之意且不欲借端生事云云據個中人謂此事實由袁世凱宣言清帝遜位後必當優待禁衛軍故有此良好之結果云 
　　反對清帝仍留尊號之預 
　　言 
　　大陸報云北京政府提出清帝遜位條件内有清帝惟棄讓叅政之權仍襲用天子之號司理祭祀一欵據此間留心北京時局之人云此不過爲滿人圖保顔面最後之計耳此欵有種種不便之處民軍未必允且旣有總統而復置一皇帝雖帝權全經削去然將成一不倫不類之政局今若准其襲用帝號以司祭祀則將使堅固之共和政府常受其累盖凡不滿意於此種政體者隨時可以藉口作亂也 
　　據民軍中人云非使清帝完全遜位民黨决難滿意蓋非俟滿清政府專制之威權消滅凈盡必不能組織堅固之共和政府而聯合各黨也 
　　民軍領袖現仍堅忍以候清帝遜位之實行且料十日之内必可宣布此事或謂此事之遷延實由滿人戀戀不舍所致 
　　又有人謂遜位詔書早經繕就付交袁世凱相機行事惟袁須俟北京佈滿重兵可資鎭壓亂事然後始行宣布也 
　　民軍當局皆謂此後將無激烈之戰事清軍將領今已盡行聯絡誰復能爲滿清出力哉且據官塲消息清軍中最倔强之將領張勳亦已消除反對共和之意見默認南京政府故民軍出師北伐時必不虞有拒抗者矣 
　　引狼入室之主謀者 
　　滿親貴議借外兵抵抗民軍一事外間久聞此説茲經詳細調查其主謀者乃爲親貴中之澤公前曾購買某國火藥價銀三百萬兩及第一批火藥到京時清政府無以支付該國因是不肯繳與至第二批第三批到京則借兵之議已起不惟不必交納三百萬之數即再需用許多亦可假借並聞那桐馬首之東亦係專爲此事而去近日外間傳言某國兵過澤公宅曁恭王府皆舉槍致敬其言不爲無因而澤與恭近日之敢於反對共和聯絡趙爾巽以排袁世凱者亦恃此外兵之力也但列强均勢所在該國亦有智謀之士豈敢發此大難惟聞其二師團已向吾國出發云 
　　共和促進會之進行 
　　楊度等改變宗旨發起共和促進會後聞入會者已有五百餘人北方軍隊尤表同情各將校以電報表贊成之意者不可勝數現已著手進行求貫澈所抱政見昨派代表向袁世凱要求二事據錄於下（一）此次停戰期滿不可繼續開戰（二）速由内閣請旨宣佈共和更不得再謀於敗壞國事之各王公大臣 
　　附錄共和促進會宣言書革命事起東南十餘行省已在共和旗幟之下欲求中國之保全先求南北之統一欲求南北之統一先求北方之實行共和近者朝廷有遜位之説堯舜盛德薄海同欽乃親貴王公及頑舊之徒忽大張君主立憲之幟破壞阻撓不遺餘力夫使君主立憲尙可救今日之危亡則度等素持此義豈至今日而反昧然特以時勢所迫斷不能以黨見之私召瓜分之禍且度等前此主張君主立憲乃以救國爲前提而非僅以保存君位爲目的乃以促政治之進步而絶不願以殺人流血勉圖君位之保存彼親貴王公及頑舊之徒在人民希望君主立憲之時則主張君主專制於人民希望民主共和之時又主張君主立憲旣不能於未革命之先實行憲政預消革命之萌芽乃於旣革命後又復反對共和忍以皇室爲孤注擁護二百年一姓之私產甘棄數千年文明之古國何其本末倒置若此其甚乎且民軍宣言對於皇室皇族等之優待條件亦已仁至義盡與今日之所異者不過一盖用御寳與否之差異耳於此而猶施其反對欲不謂之安心亡國何可得哉（中略）度等不敏應時勢之要求鑒國民之心理用敢發起斯會勉盡匹夫之責嗚呼生民塗炭已瀕水深火熱之域外侮方殷行見豆剖瓜分之慘求内部之統一免外人之割裂安危存亡繫此一舉凡我同胞奮袂興起以盡國民之義務是則同人含血泣涙希望於我邦人志士者也發起人楊度薛大可劉鼒和曲作新王賡蹇念益梅光羲周大烈陸鴻逵烏澤聲劉澤熙舒鴻貽籍忠寅邵羲 
　　記者按以上列名諸人於袁内閣未經贊成共和之先皆主張君主最力之人也 
　　汪葉輩尙知補過 
　　民政部左丞汪榮寳亦主張君主立憲 
之一人茲因大勢所趨共和之局已成居然自請辭職聞其摺中有謂旬日以來節節延宕始則徇少數議員之建議撤銷代表蔑棄約言繼則以二三武臣之恫嚇脅迫親貴要求軍費終乃以萬不能行之選舉法搪塞民軍希圖反汗坐令和局動搖危機四伏列邦訾笑北人恐恫行見戰端再開全國魚爛覆亡之禍無待終朝且卽使力征輕營竟以兵威戰勝輿論而民之不附國於何有反復思之終無勝算故不得不去等語句句針對項城孺子可教也 
　　郵部右丞葉恭綽名譽本不甚佳且附和盛宣懷主張鐵路國有大犯衆怒乃今亦自請辭職略謂武漢事起禍迫燎原大勢所趨江河莫禦自遣使議和以後全國人士以爲不日復有和平之望延盻方殷乃旬日以來議論紛紜迄無定見而怪誕不忍聞之説復時流播於道路間竊恐奇禍立現目前大局難再收拾乃聞皇室内閣尙均無决定方針以綽之愚誠所不解茲亦姑不具論但停戰期轉瞬即滿綽職司路務實不能再作軍事運輸由綽之手送多數生命赴於死地以助此無意識之爭戰應請准立卽辭職以全一線之天良云云 
　　北京剩語 
　　近來親貴常常加入會議研究政體致外間大起義憤皆謂親貴有破壞大局之意各親貴大爲惶恐茲已陳明清太后以後一切政權統歸項城即君主民主一事伊等亦决不叅預聽項城如何主張所有會議亦不列席聞清太后昨已將親貴之言轉諭項城矣 
　　昨日午前十二句鐘載澧退朝後即親赴内閣公署與袁總理會商要政甚久探其内容所議者共四端（一）堅請袁總理與民軍代表伍廷芳酌定兩方適當辦法從速和平解决（二）嚴防匪類擾害京師地南秩序並約束近畿軍隊不得妄聽謠言至有意外舉動其餘二端則署中人嚴守秘密容俟續探 
　　武漢清軍第十九標兵變消息傳説已久茲由某君探出叚祺瑞致袁内閣一電略云瑞側聞各將領近日共和思想有勃勃不可遏抑之勢觀于今日之事實而益信然瑞職任所在只有旁引曲諭妥爲勸導不知能持久否惟第十九標又去力益單弱彼若環攻瑞惟有盡其力以禦之至若成敗利鈍則殊未敢逆料也 
　　日前馮國璋曾面謁澤公及醇王商酌措籌軍餉事宜當由澤醇担任軍餉六百萬日昨馮國璋又謁澤問以六百萬軍費何日籌妥澤忽言語支吾遊移不定即此可以代表滿親貴之一斑矣 
　　北軍贊成共和近紀 
　　北方軍界連盟上奏要求共和一事屢載前報茲又探得連盟各軍之人數紀之如下駐奉陸軍統制何宗蓮以下二萬人武衛軍總統姜桂題以下一萬二千人江防軍提督張勳以下一萬二千人河南新編成軍工萬人河北鎭總兵練軍六千人河南鎭總兵練軍六千人及第一第二第三第四第五第六第二十第二十一各鎭統制以下將校士卒六萬六千人全部通計十四萬餘人北部軍隊中只有馮國璋所率之禁衛軍與張懷芝所率之天津鎭兵不在其内 
　　本月二號伍代表以北軍將領姓名電致臨時政府云南京孫大總統黄陸軍總長武昌黎副總統各省都督北伐聯軍總司令鑒唐君紹儀電詢 
段軍統聯名贊成共和諸將姓名茲得覆電開列於左署湖廣總督第一軍總統段祺瑞古北口提督毅軍總統姜桂題護理兩江總督長江提督張勳察哈爾都統陸軍統制官何宗蓮副都統段芝貴河南布政使帮辦軍務倪嗣冲陸軍統制王占元陳光遠李純曹錕吳鼎元潘榘楹孟思遠總兵馬金叙謝寳勝王懷慶參議官靳雲鵬呂光新曾毓雋陶雲鶴參謀官徐樹錚砲隊協領官蔣廷梓陸軍統領官朱泮藤王金鏡鮑貴卿盧永祥陳文運李厚基何豐林張模元馬繼增周符麟蕭廣傳聶求淬張錩元施從濱蕭安國營務處張士鈺吳乃寛巡防統領王汝賢洪自成高文貴劉金標趙倜仇俊圖椹啟劉洪順柴得貴帮辦天津防務張懷芝正定鎭徐邦傑亦同意覆電遲故未列云云特爲轉致廷芳冬三 
　　又孫總統覆張懷電云帮辦直東防務大臣張鑒文電悉初聞執事固執今乃知其不然南北一致贊同共和則内憂外患無難消弭執事所論亦卽文之所懷然非立使清帝退位宣布共和更無解决之方法袁内閣陷於危困乃復猶豫於理於勢俱萬不可切實進行惟在公等之援助耳至彼此恊商辦法日前已電袁公文但求達我共和之目的無所私執公旣洞明大局於間不容髮之際請速圖之孫文叩 
　　蒙人亦漸傾向共和矣 
　　孫總統致蒙古王公電北京喀爾沁親王喀爾喀札薩克和碩親王那（彦圖）科爾沁輔國公博（迪蘇）曁蒙古諸王公各台吉均鑒漢蒙本屬同種人權原自天賦自宜結合團體共謀幸福况世界潮流所趨幾於大同若以芸芸衆生長聽安危於一人旣非人道之平抑亦放棄天職今全國同胞見及於此羣起解除專制並非仇滿實欲合全國人民無分漢滿蒙回藏相與共享人類之自由究之政體雖更國猶是國故稍有知識之滿人亦莫不贊同恐後諒諸公明達必表同情文以薄德謬膺臨時總統之舉上述各意已一再宣佈蒙地遼遠或未盡悉而俄人野心勃勃乘機待發蒙古情形尤爲艱險非羣策羣力奚以圖存夙仰貴王公等關懷時局眷念桑梓際茲國勢阽危浮言四煽西北秩序端賴維持祈將區區之意遍告蒙古同胞戮力一心共圖大計務堅忍以底成勿誤會而僨事並請速舉代表來寗參議政要不勝厚望中華民國大總統孫文勘 
　　北京蒙古聯合會覆伍代表電上海伍代表鑒前奉鹽電曁南京孫中山君來電均已誦悉合五大民族組織共和政體使全國人民得享自由幸福規畫之宏震爍今古此本無所用其反對惟以蒙古制度風俗語言文字向與内地不同又以地居全國大半民風强悍逼處强鄰一有變動危險實多而自民軍起事以來南北阻絶謠諑繁興傳聞各異處此驚疑之地自難免誤會之端今幸承諒察不憚詳悉指陳懇摯之意溢於言表感荷何似現由吾蒙王公組成旅京蒙古聯合會以爲議事之地並立蒙古公部以爲執行之機關公部幹事人員内蒙則有辦理各盟蒙旗事宜阿親王外蒙則有三音諾顔部落那親王尊處如有應商事件儘可直接通電無須另舉代表南行以免稽延時日此覆蒙古聯合會塞 
　　伍代表再覆蒙古聯合會電北京蒙古聯合會阿親王那親王公鑒寒電敬悉貴會贊同共和誠五大民族之幸福無任敬佩所稱蒙古制度風俗語言文字向與内地不同此非獨蒙古爲然卽内地各省風氣亦有參差將來實行共和互爲扶持自能融合無間至於迫處强鄰凡我同胞咸深憂患倘能同心恊力内治旣理外侮自無可虞前此南北隔膜謠諑繁興今茲開心見誠誠同努力於共和政體之成立則前之危疑正以促今日之相親相愛也貴會成立此後函電不致需滯惟若能當面接洽則情感尤易相孚尙祈省察並祈切實考究共和政體有益於各民族廣爲宣導使人人知共和之利内對於五大民族外對於各國貴會之光榮垂諸無窮矣伍廷芳冬 
　　孫公子抵東續紀 
　　孫總統之公之孫科氏乘地洋丸抵横濱已載昨報二十八日午後偕同盟會會長翟美徒氏等七人乘汽車赴東京後分乘馬車二輛入帝國旗館午餐休憩即偕親友譚楠古楊少佳等乘車往永田町清國公使館訪汪大爕公使未晤回車由櫻田門二重橋前到上野博物館於動物園門首下車游覧景物對於不忍池之風致尤流連再三後復往淺草公園是日爲日曜日市店雜沓游人麕集孫氏行進觀音堂前時時注目於往來之軍士登堂因建築精美大加歎賞乃向報知新聞記者操純熟之英語曰日本新聞記者之機敏實不讓歐美又曰予雖第一次到東京而見此整齊之秩序清潔之市街已不能不認爲東亞先進而國民之尙武尤深健羡云云游畢乘車返經淺草橋出銀座至新橋車站乘汽車回横濱臨行向親友殷勤話别云此次至東京非常怱忙不能與諸君暢叙談話頗爲遺憾實因故國多事歸心如箭故如是急遽日後舊地重臨再圖歡叙遂一一握手别是夜横濱中華會館開歡迎會旅濱華人全體蒞會二十九日午前十時仍乘地洋丸由横濱開行直向上海進發 
[要件]  
　　北伐聯軍参謀團緣起及簡 
　　章 
　　啓者和議難恃北伐在即各省軍隊雲集亟應共同進行然不　所以聯合之方籌統一之策勝不相讓敗不相救良用隠憂敝司令等有鑒於此爰發起北伐聯軍參謀團以期軍事上有協同之功作戰而收指臂之助且可以補助大總統曁陸軍部參謀部之不足誠一舉而數得也茲將簡章開明如左 
　　一宗旨考查各軍之實力互達各路之情報籌畫作戰方針務使北伐聯軍一致進行爲宗旨 
　　二命令北伐聯軍參謀團 
　　三人員由各軍選派參謀代表二三員組織而成就中公舉團長一員其餘各參謀依戰時總司令部之編制分别辦理課務四權限各軍選派參謀有代表各軍之全責凡議决事件有要求各軍司令官實行之權如遇臨時情况有萬難實行之時亦須從速通知再行計議從多數取决 
　　五職務各參謀旣具有代表各該省北伐全軍之資格則該省出伐軍隊之動作應認　有統一之效能惟各參謀關於計畫方面均須顧全大局通籌利害不得但以已軍之得失而　　全體之從違 
　　六效能參謀團旣得各軍主將之所信任凡參謀協議取决之件各軍均須視爲適當之舉動如該省軍隊顯露違背之意則所派參謀之責權立卽消滅彼軍對於各方面之聯合約章亦須視爲無效 
　　七費用團内開支公費由各軍分攤各員津貼仍由本軍給發　　八地址各軍未出發以前暫在南牌亭巷石板橋附近爲辦事處旣出發以後則選擇各軍適中地點臨時通知各軍 
　　九組合參謀團由發起各軍暫行組合凡各省軍隊如蒙贊成斯指共表同情請卽敎賜教言俾資信用一面迅速委任參謀代表二三員參入公團擔任聯權俾收萬衆一心之效 
　　十辦法參謀團辦事詳章應俟各省參謀入團人數約有光復各省軍隊三分之二再行集議編定開辦之初暫由先到者酌量參擬經發起各軍司令官認可施行 
發起人浦軍粤軍浙軍司令官柏文蔚姚雨年朱瑞同　 
[清談（東）（吳）]  
　　今我國新舉之債有蘇路公司之三百萬招商局之一千萬而尙在提議者則有漢治萍之二千萬粤路公司之若千萬此項債欵皆以公司名義間接而成此亦可見人民關垂大局熱心國事之一斑矣 
　　昔惡劣政府舉債則反對之今共和政府舉債則歡迎之人心之向背有如是耶我是以願我政府宜好好利用此人心鼓勵此人心與人民相見以誠而勿徒以武力行使感　也則人心之歸附有不如水赴壑者哉 
 
 

Page 4

 
 
   
 
 

Page 5

 
 
   
 
 

Page 6

 
 
[接要聞]  
　　山西臨時軍政府成立 
　　頃接晋友來函内叙山西現在情形頗爲詳悉爰分段摘叙於下 
　　山西自舊軍政府失敗後閻都督率兵南下先駐平陽府後又進駐河東時省南各州縣因省垣無軍政府人心未免慌亂閻都督聚幕中諸人及地方紳士公同集議擬在河東組織一臨時軍政府以爲行政統一之機關衆均贊成遂以河東道署爲臨時軍政府一切組織悉如舊規傳檄各州縣一體遵照人民均極歡悅而臨時軍政府遂成立 
　　臨時軍政府旣成立閻都督聚衆會議曰現在太原雖失守而省北大同（按大同已於前月失守）一帶尙有我軍駐守恐力孤不能久爲支持或不免爲清軍所襲是非派人前往維持不可而此間人少無能脱身者鄙意欲辭都督之職親往北路籌辦一切以待停戰期滿卽作夾攻太原之計至此間軍政府不如暫舉一人爲臨時都督以便統治一切諸君須知鄙人此言係爲規復太原起見並無别意云云衆初不允經閻都督再三陳説謂大同一路萬不可棄鄙人所以必欲自往者蓋鑒於娘子關之敗恐他人不能十分可靠也云云衆乃大喻卽日開會公舉楊乾甫爲臨時都督閻都督遂帶兵士二人扮作商人模様濳向北路而去 
　　閻都督旣至北路將大同民軍曁他處民軍收合一處約有二千餘人移駐包頭鎭每日勤加訓練以待和議决裂時約會南路楊都督夾攻太原 
　　十一月十七日進駐太原之清軍其統帶爲盧永祥軍政不修毫無紀律以致姦搶之事日有所聞内有一部分軍人見此情景大不謂然遂公舉隊官二人向盧要求少加約束盧不聽且斥該隊官爲多事該隊官出語各軍士衆乃大憤謂與民軍對敵雖係殘殺同胞然戰鬥之事尙可以不得已自解此等良家百姓孱弱婦女有何罪過而如此侮辱之天道有知必不彼容今彼旣不聽我等之言我等惟有速自反正而已遂約合同志約兩隊人星夜逃出往河東投降臨時軍政府云 
　　河東臨時軍政府成立後即派兵一營駐紮韓侯嶺以遏清軍之南下張錫鑾聞信後恐民軍至省相偪即於前月二十八日派兵南下藉口將至南路巡防以鎭壓土匪實則欲攻奪韓侯嶺以爲節節進兵之計惟聞所派之兵出省後多不用命大有反正之勢 
　　陜軍攻取運城之神勇 
　　晋軍南潰後即西連陜軍温壽泉景梅九等大哭秦廷張都督以山陜勢同唇齒爲賦無衣使著名刀會降民軍之閻筱泉率前隊先渡河 
於十一月初十日遂取蒲坂因駐軍焉即傳檄遠近攻取運城居民無驚至十二日前隊先發村中父老子弟皆立郊外以觀道出解州該署州賈牧初欲閉城經紳士勸解賈乃翎頂袍褂出迎閻筱泉伸臂一揮將賈頂帽打落於地用足蹴之曰此奴隸物也將焉用之經紳士前解賈某幸得無恙而遯解州距運城僅四十里閻令步隊數百人前駐趙村而自率馬隊駐於龍駒村兩隊相距中間僅數里候大隊攻取運城時前任解州吳潤辰受河東道余楶委帶鹽捕營兵以保運城使人諜之知其兵少欲破其鋒以寒後隊之膽率壯丁五百夜斫其營閻筱泉時宿龍駒村張桓侯之廟假寐殿上夜未央神案茶碗忽自躍起匉訇有聲閻驚曰今晚必有敵兵刧寨卽起令軍士鞭馬持械銜枚疾進合駐趙村之步兵部分甫畢而吳潤辰兵適至閻督兵兜擊之鹽捕營兵驚遯歸死者甚衆時距運城僅二十里閻以敵兵敗歸運城必已破膽因揮衆前進曰破竹之勢不可失也至黎明 
　　十三日抵運城西門陜軍異常勇悍清晨冐寒赤身口銜白刃背負快槍兩手執鐵祳肉薄城緣而上者數十人旣登走城上而大呼曰商民各閉門安堵勿驚城遂拔鹽捕營兵斬東門出因城門用土壅築倉猝不能大開踐踏死門中者相枕藉也遂磔監掣府陸盤之而大索城中候補公館惟商肆居民均無恙云比張都督至盡取其財物分犒衆軍預備北上 
　　漢陽清軍反正之續報 
　　漢陽獨立情形已詳紀前日本報茲悉當時清軍退出後尙留兵士一千餘名穿着巡警服色藉口保衛地方治安實則爲駐守漢陽之計不料此一千餘人久有反正思想因大隊未退出不敢輕動近見各隊陸續退出適留彼等駐守漢陽均大喜過望遂於舊曆十二月初五日一齊反正派人過江至武昌投降黎副總統令其繳出槍械始許收留該代表人允諾當由黎副總統委員偕同該代表人過江驗収槍械畢旋卽返命黎總統大喜允將該兵等編入民軍又賜酒食慰勞該兵等踴躍受賞並要求派充北伐隊以爲自効之地黎總統許之從此漢陽一城遂完全復歸民軍云 
　　彰德滿官之醜史 
　　清彰德府知府繼銘前聞各省民民軍起義慌恐萬狀每於朔望延見僚屬時必自言姓王並自言其爲漢軍人與蒙古滿洲逈異且力詆慶王等受賄誤國歴歴如數家珍於九月底又特禁軍民人等不准再稱繼大人三字某紳謁見時語之曰民軍並無種族意見何必亟亟改姓繼答以余非改姓實回復我三百年前之本姓也十一月新安起事王繼銘家眷於二十六日由火車回京隨又電請嚴護理代請假一月經汴撫申斥是以遲遲未逃繼復奇想天開於二十九日竟與其刑幕陳鄂年收發核對委員陳登灜府經歷謝忱署安陽縣嚴緒鈞彰德鐵路彈壓鍾繼賢結盟在安陽署筵宴十二月朔日鍾繼賢進京卽係爲繼銘運動退步刻下彰德人民苦官吏軍隊之擾害日夜盻望南軍不啻大旱之望雲霓云 
　　安陽縣嚴緒鈞本市井無賴夤緣寳棻得署斯缺九月間聞秦晋光復清祚將傾該令見人必手持白旗揚言曰革軍一到非此莫禦嗣又製一旗以贈彰德之王守（卽繼銘）此事彰屬人民無不知者迨十一月陜州硤石新安等處爲民軍佔領彰屬武安戒嚴斯時秦晉有失利之耗又有和議之説清汴撫齊耀琳派軍攻新安陜州而武安亦經駐紮彰德之統帶嚴某率兵前往彈壓嚴令聞之遂迎合意旨十一月望日後日日下鄉拿人不曰土匪即曰潰軍拿到不問口供是非動輒裝入站籠死者刻已九十餘名監獄中尙有八十餘名所拿者半是本地挖煤停工待欵之人半爲經商之晉人其殘殺良民也如是 
　　先鋒隊大閙金閶 
　　陽曆二月三日早晨（十六日）蘇軍駐寗先鋒隊兵士二三十人乘坐火車回蘇（聞並未奉莊都督命令）從火車站一直進胥門至滄浪亭小駐卽從查家橋三多巷等處迤邐出城均身藏并剪沿途見有髮辫者即强迫剪去一路搜尋凡戴風帽者亦必脱帽查看無一能免直至西貫橋雙鳳及道前街鳳翔春各茶館内梭巡逢辫即剪又由來遠橋出胥門馬路共計剪去髮辫一百有餘詎該勇等在馬路適又剪去江防營某勇丁之辫（江防營本定十五日開行不知因何逗遛）江防營以爲該勇均係從城中出來必是選鋒隊中人舊恨新怨一時交并遂各回營拖取洋槍刀械紛紛閧出營盤欲與選鋒隊尋釁報復江防營管帶隊官等恐肇巨禍四出查追一面用電話禀明仉統領請出彈壓其時城内府縣各署之選鋒隊亦已得信立派各勇在本署門前持槍排隊守候一時街巷人民咸驚慌奔逃胥門外一帶及城内來遠橋道前街養育巷等處店舖一律閉市蘇都督莊公鑒於前日之事變立派本轅衛隊五六十人持槍出隊分投嚴查彈壓仉翼南陳 
有珍兩統領飛馬出城立將江防營勇喝令退回本營仉統領等隨卽進城挨舖招呼令各店照常開市商團各部亦均出隊荷槍分路梭巡幸保無事噫江防營與選鋒隊之衝突方已不意又有先鋒隊之肇禍我蘇何不幸而有此擾害治安之軍隊也 
　　另函云昨日（十六日）又有先鋒隊新軍多人先在胥門外一帶凡遇路人垂有豚尾者强迫剪去該處商民本係驚弓之鳥恐又釀成風潮紛紛相率閉市旋又在城内道前街養育巷逢人輙剪有水潑粉橋某麵館夥當被該軍入内强迫該麵館主出而反對大起衝突致亦閉市後經軍政廳分派憲兵分投出巡維持秩序幸即照常開市 
　　中央政府要電兩則 
　　内務部總長致各省政事部電本部業已成立關於内務行政事項應即詳細調查以資考核而謀統一茲請尊處調查事項如下（一）地方官廳之組織及官吏之簡明履歴（二）全省之户口共若干府廳州縣之户口若干（三）省内外警察現在辦法及數目（四）省内外之商團保安團自治團等之辦法 
　　實業部致各都督電海内外各實業學者集於南京共組織中華民國實業協會以振興實業擴充民國生計挽回利權爲宗旨已開成立大會舉定職員暫設事務所於南京馬府街逐次籌辦調查局雜誌學堂工廠等一面通知各省組織分會業經該會呈請頌發鈐記以資信守查該會組織尙有條理而實業實爲建設之要需中央之地非有一總機關聯合全國實力舉辦不可惟成立伊始籌欵維艱除由該會自行籌備鉅欵外尙請轉知貴省實業行政機關從速電撥開辦經費三百元以後按月接濟一百元以助該會進行各省皆然並請將該會宗旨及進行與事務所通知貴省各實業團體俾通聲氣詳情由該會函告 
　　新政府發行南京軍用票 
　　財政部出示曉諭云奉大總統命令南京爲民國首都亟應整頓金融以圖都市之發達業經籌撥鉅欵開辦中國銀行發行劃一貨幣惟目前軍需孔亟應先發行南京軍用鈔票以維持市面而恊助餉糈着財政部速籌辦理等因奉此當由本部督飭製就此項軍用鈔票自本日爲始頒發行用合即出示曉諭云云茲將條欵列下（一）本鈔票名南京軍用鈔票（一）本鈔票由本部擔保發行（一）本鈔票分一元五元兩種（一）本鈔票發行總額以一百萬元爲限（一）本鈔票鈐有本部印信文曰中華民國財政部之印（一）本鈔票自發行之日爲始經三個月後准持票到南京中國銀行兌換通用銀圓（一）本鈔票凡納捐上稅一律照收（一）本鈔票凡銀行錢莊商店均須一律行使如有阻難折扣情弊一經查出嚴罰不貸（一）本鈔票嚴防僞造業由本部派出稽查員多名愼密查訪如有查出製造或使用僞票者無論何人准即解送各該管官廳從重究辦 
　　附江寗商務總會通告云照得南京城内發行軍用鈔票係由中央政府擔保萬無稍失信用之理惟票面上註有三個月兌換字様以致各商收用不免稍有疑慮刻下中央財政部照會本會以中央銀行准一星期内定行開辦此項鈔票卽可流通兌換但此時銀行尙未開市而軍餉甚急迫不及待本會體察商情顧全市面大局先暫由本會設一臨時兌換處以期流通凡各商號遇有此項鈔票希即照常收用不必懷疑免滋事端此佈 
　　陸軍部通飭各軍隊文 
　　照得本部自成立以來調查民國義師其編成正式軍隊者現時爲數已多實足敷北伐之用曾經電知各處非有本部命令不得擅行招募乃近來以個人名義呈請招募或逕自招募者仍不乏人查其究竟甚至自稱軍官名號聯絡痞棍藉詞籌餉擾害地方殊悖本部飭整軍隊之本旨茲特重行申禁各軍隊長官務就所屬原有軍隊嚴加訓練如有呈請招募者一概不准其敢託名招募擾害地方者卽速嚴拿由各該處軍法會議訊取供證電部核辦决不寛縱以肅軍紀 
　　没收陳夔龍家產　 
　　浙軍政府軍法科宣布云僞清直總督陳夔龍靦顔虜廷虐殺民黨爲民國所不容前奉都督府叅議部函飭查辦在案其家產在浙者遵照内部總長程規定保護財產儉電第五條内開現爲清政府官吏而又爲清政府出力及反對民國政府殘殺民國人民其財產在民國勢力範圍者應一律查抄歸民國政府享有等因理應先行没收以昭大戒除將已行没收之房產欵目通知財政部管理外合再詳明列項特此宣布（計開）坐落裏横河橋朝南大屋一所松壽堂户田地一百畝零四分九釐四毫松壽堂户存洋二萬零七百八十元正致遠堂户存洋五千一百九十五元正 
　　閩垣妄拘軍官之公憤 
　　閩人林立葉興清前在清陸軍部當差現因清政府將次推翻特於日前乘新康汽船回閩都督府疑爲漢奸特派水巡警在馬江捕拿然林爲巷下廟防營隊官郭又伯之舊同學故郭是日亦赴馬江迎接水巡警以爲串通漢奸一同擒拿直送司法部監禁三日郭君以軍界人員即有大罪應經司令部審問司法部原無拘禁軍人之律當卽作書請司法部轉交司令部詎司法部不爲通幸郭君設法運動始得出獄城台軍界以際此共和時代司法部不以法律捕逮無異專制野蠻且司法部長梁幹卿鄭烈等皆東洋留學生諒知法律乃不問是非侮辱軍界拘禁軍官旣乏飲食又無臥具大動公憤經郭君多方勸諫始免暴動現林君以有陳英士部督荐書已經釋出葉君以無證據現尙在押未釋日昨又拘陳某一人亦無確據不過前年四月間友人書信中有調官軍勦馬賊一語司法部竟視爲漢奸之證據云茲將郭兆楨原禀錄下爲越權違法侮辱軍官懇請明定界限以儆官邪事竊前奉司令官命令派分一棚駐紮長門看守一標二營軍裝營舍適聞舊同學林立由滬回閩因交誼往謁是時潮落各船均已開駛惟眷船一艘係有水巡警拖帶不容附搭外人嗣查知亦舊同學葉興清眷屬遂以名片干該輪官始允附搭詎知船到户部前突有警長巡士旣將立拘去復將楨并跟人拘押區内楨詰問何因並自聲明履歷請詢之司令官便知乃不由分説遂將楨押到司法部楨復又聲明履歴該部長旣爲司法最高機關明知軍人非其管轄竟敢違法作威將楨禁押拘留三天且值此嚴冬夜不給被日祇二餐希粥如此手段以之對待已經定罪之通常人猶有失文明國之態度况對待軍人乎是部長任司法而故爲違法其藐視軍界者亦至矣間蒙司令官一函再函三函乃該部輙置之不理幸經政務院詢明底藴始行釋放伏思楨此次光復後係代理隊官在戰線上與本隊目兵生死相關感情頗重現目兵等查悉抱屈情形洶洶欲向司法警務兩部交涉經楨陳説利害不能一人之辱害及治安事遂寢唯是楨旣已受辱赧於對人懇乞即准銷差遴員接辦但官吏違法越權若此從前滿清專制時代尙且不容若我國以文明自待則對於此等官吏應受如何處分當有一定法律除報告本堂管帶官外理合瀝情禀請伏乞察奪如禀施行須至理由書者司令官政務院都督府 
　　定海民事長被控 
　　定海民事長丁君中立因擅押前清江寗勸業道李哲濬司賬被該縣紳沈椿年等電控茲將電文錄下 
　　杭州蔣都督鈞鑒定海近有自稱間諜科偵探楊永慶竺霖雨指稱前清江寗勸業道李哲濬乘光復之際侵呑公欵鉅萬匿跡原籍奉科長命來定偵緝並查封家產等語民事長丁中立遂即派差向李氏戚串家中朱姓等家搜捕李道眷屬並指鄉民王養生爲李氏司賬拘案禁押偵騎四出地方騒然伏查同鄉李哲濬於南京光復一月前業已辭職出洋其經手欵項等件亦均交卸清楚按照大統領頒示保護清吏章程應在一律保護之列况行政各有區域浙之人民無論有罪無罪非公命令何得逮捕民事長丁中立僅據楊永慶等報告貿然拿人封產株運無辜似此違法妄爲民何以堪鬭請澈查懲辦並飭新委民事長王廷楊迅速赴任以維秩序而保治安地方幸甚定海旅滬同鄉沈椿年等二十人叩 
 
 

Page 7

 
 
[湘省實業雜誌]  
　　推廣客車湘路總公司長洙支路前因各處橋梁尙未佈置妥帖大號車頭不能通過是以祗用次號車頭每日僅開車二次茲各處橋梁業經次第完工大號車頭儘堪使用特呈明都督定於陰歷十二月初一日推廣客車每日往來四次至大托舖易家灣仍停車五分鐘刻己通告城廂内外居民人等一體週知矣 
　　維持礦務桂陽州之陵武縣礦苗甚旺徒以辦理未善時起爭端是以未收效果日前民政司劉據該縣礦商周鵬南等禀請開辦杳花嶺鉘礦繼又據龍竣池等請開辦黄立龍出租山礦當即調查舊卷兩方面均經禀定有案因相距不遠彼此爭執前清勸業道曾經批飭聽候委員查勘未及實行茲值大漢初定首在提倡實業如此佳礦棄置可惜當即專札行知桂陽州轉飭該縣知事約集兩面和平商辦勸令合集資本公同開採毋須各存意見致滋訟端一面先將各處私窿查明封閉以免紛爭而維礦政 
　　接收輪船兩湖輪船公司近因虧折過鉅勢難持久祗得議决停辦經各股東查閱帳目計欠官錢局及各商號共銀一萬四千七百餘兩刻下無欵償還擬即將長潭兩埠碼頭躉船平浪宫房屋曁往來長潭之湘清小輪一併抵還欠欵查該公司所欠帳項以官錢局爲最鉅當由股東劉萬森等具稟財政司自願將以上各業撥歸公家以便接辦業經財政司准如所請已商請交通司派員前往接收矣 
　　籌商鹺政湘紳陳士芳等以日本自維新以來所有全國食鹽改歸官收官賣所得利金悉行提充國用現在中華改建民國軍務緊急需餉孔殷應將民間食鹽仿照日本辦法一律提歸官賣即以餘利藉充軍餉於鹺務餉源兩有裨益聞巳據情呈請鹽政處曁籌餉總局核辦矣 
各省通信 
[雲南通信]  
　　孫大總統諭開中華民國紀元第一日即舊曆十一月十三日因滇省道途阻隔接電頗延是以於二十七日始行補祝茲將軍都督府補祝元旦禮節錄下一各部司局廠職員等於二十七日午前九鐘齊集都督府舉行慶祝禮式二各員有軍服者應着軍服以期一律無者常服西服均可三禮塲地點設於本府内禮堂前面四各部司局廠職員等均按照階級向禮堂分别左右軍服者居左常服者居右五都督届時蒞禮塲就席六軍樂隊集合於禮堂前西階下届時奏樂七發口令行禮（甲）軍服者行舉手禮（乙）常服者行一揖禮洋服者脫帽致禮（丙）都督均答以舉手禮（丁）宣讀祝詞大中華民國萬歲（戊）齊呼大總統都督萬歲雲南萬歲八都督先出禮塲各員按次出塲九禮畢業樂止十各員退集食堂立食酒果以伸慶祝之意 
[湖南通信]  
　　發起實業團湘紳黎君尙雯劉君兼等發起組織實業團曾就省城高等實業學堂大開會議蒞會者二百餘人首由黎君等宣布宗旨次由朱君經農等演說研究方法旋經推定李明俊張伯言黎尙　歐陽鼒曹典球沈象乾朱繼承等七人爲起草員公擬辦法俟草章議妥再行開會成立　　敎育總會開議湖南敎育總會成立各節己誌本報茲該會員以本會旣經成立對於敎育進行問題急需研究定於正月二十三二十五二十七等日開全體大會凡應須研究各問題有欲發表意見者應先期將意見書投交該會評議處以便交議 
　　醫團出發中國紅十字長沙分會迭接上海總會理事總長來電請將醫隊再分支隊分佈緊急口岸各等情該分會除於旬日前酌派醫士四人分駐岳州外復分支隊醫團多人跟隨軍隊於正月十九日出發惟僅留醫士數人仍駐長沙照常醫治云 
[江西通信]  
　　九江司令官會同粮餉局公電馬都督云前奉電飭補發舊曆十一月十二日餉項需銀五萬頃各聯隊呈請發給新曆二月餉項又須銀十三萬潯地丁漕厘稅收數不旺難以敷布請速籌解以便配發而固軍心聞馬都督接閱後當覆電云南九丁漕厘稅已經解潯若干除發餉不敷若干請詳覆以便迅籌照撥 
[鎭江通信]  
　　不認專理員裁釐加稅辦法業經軍政使會同民政長擬定大致分出產落地兩種已設立稅務總所並照會商會公舉經理茲聞商會總理于立三君對於此事並未正式開會討論僅延少數商人茶叙推舉吳佐清爲專理員請民政長給札委任因之商界全體均爲不服擬要求商會召集各業研究稅則另舉妥員否則誓不承認 
　　兇惡伏誅著名地痞朱育英劣跡多端無惡不作陰曆九月間曾在華山招集土匪數百人佔據自治公所按戸勒捐擾害鄉閭現經軍政使鄭君訪聞派弁拿獲訊供確鑿罪無可逭遂於十一日宣布罪狀綁赴山巷南首空地用槍擊斃 
　　漕糧减徵丹徒縣民政長示諭云照得本届漕糧設櫃巳有明文奉令不收本色一律改折五成如在年内完納再照八折减徵倘若延至年外五成外再加徵凡各糧戸人等理當踴躍輸誠軍需恃此接濟完納宜速來城髮辫暫不干涉業經府令嚴申爲此出示曉諭務各一體凛遵 
[蘇州通信]  
　　膏店換領新照蘇省巡警總局石局長曉諭各膏店略云照得蘇省土膏各店舖前經分别頒發執照營業現在民國新立禁煙事宜劃歸本局管理自應由局換給新照茲定章凡土膏各店資本在五千元以上者爲上則應繳照費洋六元資本在三千元以上者爲中則繳照費洋四元資本在一千元以上者爲下則繳照費洋二元如一千元以下之店均照下則亦繳照費洋二元定限十二月十二日起（舊曆）城廂内外及舊日長元吳三縣境各鄉鎭土膏各店均各持舊日執照赴總局繳費換領新照除規定照費外不取分文截至十二月二十五日爲止過期不准補領如逾限不領新照私售煙土煙膏者定即押閉發封將生財一併充公不貸如有人藉端需索者亦即究辦 
　　分派追租委員蘇鄉木瀆横涇滸關陳墓周莊六直陸墓等各鎭歷届收租均由紳董呈請蘇州府派員駐鎭設局追租本届各該鎭董又先後來省呈請民政長派員辦理現巳由宗民政　每鎭派委一員前往設立追租局其蘇城追租局仍設元妙觀内亦己派委三員日内卽當開辦聞本届追租各局仍照從前辦法用小竹爿等刑具及舊日差役以資熟手且仍須設立班館俾收押抗租佃戸 
　　公局征收情形蘇城租糧並收局應派監收委員現經宗民政長分别派定長局韓國楨元局查耀吳局宣純武於十六日開辦並由宗民政長分派府縣差役十二名分駐三局照料一切詎鄉民赴局完納者仍闃無其人聞吳局僅收洋百元長元兩局更不及此數各業主所派殘友司帳每局不下四五十人是日咸袖手枯坐面面相覷云 
　　房主反對减租觀前市民公社因商業衰落曾陳請房主酌量減租以維持市面繼而道養市民公社及中市各租戸亦函請房主要求暫减聞各房主接到此項通告後羣起反對聯合團體於陰曆十五日在元妙觀開會集議由杭筱軒君主席議决刋發通告略謂市民公社不應開會倡議干涉房租歷叙萬難承認理由十條並謂租戸如必抵抗當另籌對付之法請公社卽將前議取銷如於二十日以内不作答復作爲默許云云公社當轉知各租戸於十六日下午在方丈内邀請房主公同協商各房主己允一年之内减去一成租戸要求減去三成迄未解决云 
　　區官咎由自取東路區官任慶勳前以捉賭誤拘小學敎員胡玉森倪譜琴二君當由局長石人俊向胡倪二君道歉雇輿慰送回家一面即將任撤差茲聞胡倪二君以無端遭辱心有不甘具呈都督雪誣莊都督以該區官如此鹵莽撤差不足以蔽辜己指令石局長從嚴查辦矣 
[松江通信]  
　　議定修築海塘辦法華亭民政長交議修築海塘案經縣會議决茲錄其議案云修築海塘係保衛蘇松太三屬民田是以經費向由三屬受益田畝公同負擔而省實總其成並非枝枝節節視境地之所轄各歸各辦查歷届塘工成案如寶山崇明嘉定鎭洋昭文等縣險工松屬各縣亦於忙銀項下帶徵濟用現在帶徵各欵一律消滅應申請都督通飭舊蘇松太三屬各縣於附加稅内按年酌提十分之一以備要工其未經彙集的欵之前凡遇搶修新出險工由各民政長援照舊案申報都督派委妥員會同赴工察看估修先就省行政經費内籌墊欵項並預計歲修費若干通飭各縣提解歸墊應用如搶修新工及歲修經費每年開支於酌提之附加稅一成不必掃數盡用應由省核定飭縣將應用之數照解其餘仍由各縣留存專備塘工之用設遇大修工程過鉅惟有由省先墊巨款歸各縣分年攤還尋常歲修仍請省委專員駐塘不時查察以昭鄭重此統籌修築海塘之大槪情形也今年大水爲灾險工迭出華亭適當其衝而以金山嘴迤西一帶冲刷爲尤甚本届應修海塘新工據前華亭縣知縣會同駐塘委員估計庫平銀一萬三千七百四十兩有奇應再由省派委會同民政長覆勘估核春漲在即危險可虞宜乘冬令工間水涸刻日由省撥欵興工一面並請通飭舊蘇松太三屬各縣酌提附加稅解省至舊時駐塘委員薛蔭楨現值看守緊要之時自應暫留將來任免仍請都督主裁 
本埠新聞 
[崑山抗糧風潮之劇烈]  
　　崑山民政長方君前因該邑巴城鎭鄉民聚衆抗糧稟奉滬軍都督命令滬軍中營楊錦堂管帶偕同敎習陳吉祥帶領兵士五棚前往彈壓迄已多日尙未回防該鎭西鄉前日又有鄉民莊盛卿爲首覇阻完糧事爲民政長查悉立委王翰坡君於二月一日偕同敎習陳君率兵馳往捕拿究辦各鄉民聞之均卽閉戸出外聚集三四百人由莊盛卿爲首各持器械奮力拒捕滬軍營敎習陳君卽命各兵士一律開槍迎頭痛擊該鄉民等乃分投逃竄致未拿獲現在各兵士仍駐防該鄉嚴密搜捕惟所帶子彈巳將告罄故由陳敎習於昨日飛禀滬軍營王統領及中營楊管帶請卽發給以濟急用聞滬軍營准即撥給槍子一行顆巳於昨日午後派弁二名解往該處矣 
[南京續調進行隊]  
　　滬軍進行隊趙總司令現己編成步隊二團每團一千五百名又馬隊二隊砲隊二隊機關砲隊一隊炸彈隊一隊除步隊第一團各兵士曾奉陸軍部命令先經出發金陵外其餘各隊又於日昨接奉黄總長電示以和議無成預備開戰應將所部各隊迅即赴寗聽候調遣分路進攻等語故趙總司令業已趕緊部署儘於舊曆年内拔隊往寗 
又聞該軍需用之各項軍械槍彈及帳棚棚架鍋爐等件亦均由趙總司令禀奉滬軍都督頒給齊備各軍士甚爲滿意至應需之機關炮亦己向粤東運到六尊炮彈亦均備足 
[兵艦裝運快炮]  
　　超武策電二兵艦茲由銅沙裝載快炮十八尊於昨日駛至滬上起存製造局炮廠備撥 
[敢死隊追索搶匪]  
　　福字敢死隊劉司令長前獲搶匪劉元生陳川甲二犯因被一路一區擅行釋放曾請滬軍都督飭令該局仍行追回迄巳日久尙未獲到故又由劉司令長催請滬軍執法科長再行催交以憑訊辦 
[旗人趨向共和之一斑]  
　　北京滿清官員聞知民國義師將次北伐深慮同罹浩劫感思遷避如曾任將軍之旗人達某昨己函致庽滬友人瑞某謂人心己去大局難回萬世一系己成泡影不日將挈眷南來請於租界中心點代賃住屋一所免致抵埠後無所適從云云觀此則北省人心之趨向共和亦可槪見矣 
[劉襄孫亦將投効]  
　　前清滬道劉襄孫於民軍光復後遷居滬北洋務總局清理一切逐漸交代所有道署護勇一隊亦仍留局以資護衞茲以大局已定卽於昨日將該勇等遣散聞劉則决志投効民國不日實行 
[日人欺騙當押舖]  
　　英美總巡卜羅斯君訪悉邇來有一日本人專將僞質金練等物至租界内當舖押店混質受其愚者己有數家昨特開單派探傳諭界内當舖押店嗣後各宜留心勿爲所愚致受虧損 
[行設立粮櫃]  
　　本邑西南鄉閔行區向爲顓橋北橋馬橋曹家行塘灣各鄉之總匯上月已由上海民政長司法長分委裁判警察各員到鄉任事錢粮一項歷届鄉民赴縣完納羣嫌不便吳民政長有鑒於此今届特就閔行設立分櫃以便鄉民就近完納十六日吳民政長偕同財政顧問官步瀛君到鄉行開徵禮當由閔區紳商學各界代表延至農業學堂欵以茶點午後吳民政長傳集各圖地保到堂諭話謂所有田租店賬務須設法早還該處人士聞之莫不同聲感激 
[造送滬軍清册]  
　　前日滬軍都督陳英士君接到陸軍部電飭造報各軍隊官佐姓名履歷及兵士花名武器服裝等項駐滬防營及步隊新軍水陸各營向歸李英石統領管轄當由陳都督諭令趕速造報聞李統領已飭所屬九營造成清册於昨日賫送都督府矣 
[舉定正副議長]  
　　市政廳前開臨時議會審查預算等事業已告竣舉定陸崧侯爲正議長王引才爲副議長現巳將各議案分類編纂送交董事會議决施行 
[虞盛聯姻誌盛]  
　　二月四號虞洽卿先生之女公子澹涵女士與盛冠中君結婚假靜安寺路體育會行禮男女賓前往觀禮者有千餘人之多頗極一時之盛茲將來賓頌詞錄下嘉平上吉時届新春欣逢洽卿先生之長女公子訂婚佳期親友觀光同瞻嘉禮三星在戸百兩盈門贈花而祝于歸奏樂以鳴天盛從此鴛鴦茀祿訂姻好於百年琴瑟和諧誦證書於兩姓實啓文明於進化歡聯伉儷之同心春締鸞章祥徵鰈譜敬伸駢語以誌燕忱謹頌 
[土棍搶刦米船]  
　　搶米土棍季小毛季根生在黄渡鎭搶刧某船戸米石經該處司令潘莊二君拘獲移解市政廳收押候禀請民政總長轉解軍政府執法科訊辦 
[張統帶之謝函]  
　　浙軍砲隊第一標统統帶張國威致中國紅十字會函云敝標排長邵斐標前受彈傷赴貴會醫治頃據該排長禀稱承王培元等各醫生診視刻已痊愈足見貴醫院心存濟世不遺餘力肅鳴謝悃祈於王君處致意道謝 
瑣聞 
[城内]  
　　民政長批示○骨業改良公會趙恆義等禀批商業發達端賴工藝之進步该會呈送改良骨製紀念徽章八種雖屬美術小品然能獨出心裁力袪從前妨害之物改製現在應需之品挽回權利深堪嘉許仰即知照勸業課長審檢提倡可也此批徽章附 
　　二十七保北十二圖捆保陸鶴堂禀批該圖捆保本　臨爾頭捆承辦何無議據呈驗旣據取到圖董陸興賢保結並認充切結前來仍着該圖董將議據呈候核准再給諭戮着充認保各結附 
　　審判廳批示○沈含章禀批此案查核今前禀詞陳秋圃如果行竊應有贜証自可追還原物何用賠償爾叔沈蘭谷亦安能吞没更無所謂受張阿耀之愚爾祖遺下總賬據稱已十外年何以爾父旣無一言爾亦從不向問至謀產一節爾弟日章受分之產究有若干故後歸何人承繼爾父兄弟幾人家產如何分析爾兄弟四人家產如何匀析有無分據一味含混並不聲叙顯有不實未便准理 
　　批准發行○都督府司令部據范渭濱呈送國民歌樣書請予批准等情當於昨日批示云呈及樣本均悉案小雅道廢四夷交侵聲歌雖微關乎國是頃者民國新建夏聲期振網羅廢　　我漢京該員之書殆其矯矢且願以銷行餘利藉助軍需一片熱忱良堪嘉佩自應准予付印以廣流傳并願踵事增華發抒深藴俾戛擊鳴球之盛不得美於前休本都督有厚望焉呈存書發 
　　有無原因○都督府批前第九鎭三十三標統帶王光照呈云來禀閱悉該統帶果問心無他乃至横來敲詐實腸詫異己極嗣後倘遇此種情事着逕行扭送巡捕處分可也 
[南市]  
　　切勿造謠○民政總長出示略云本月初二日據陳潤夫等禀稱茲有清凉寺海潮寺等僧衆目願建設水陸普利道場四十九日將香火餘資撥充軍需深恐無知愚民造謠生事呈請給示保護等情據此合亟曉諭軍民人等須知事屬義舉切勿造謠惑衆致釀事端 
　　女孩待認○女孩陸囡囡卽卞　　年十六歲在卞姓家爲養媳日往絲廠工作茲因被虐逃出徘徊路隅由巡士帶至南區留候認領又婢女陸蘭花年十五歲湖北人在陸姓家爲婢被其隣人挈領至申在途走散由巡士帶至南區亦命留候認領 
　　查究起火○前日夜半兩點餘鐘時久大馬頭大牲祥烟店起火即由衆鄰帮同撲滅旋經婦士查知該店旣保火險不應搬物當將店夥執事等拘至市政廳收押昨日復同上鄰居藍義記陶正昌餘茂協盛興聚豐木行等十餘家環禀裁判所請爲澈查究辦 
　　多此一舉○市政廳批商人戴財高禀云禀悉各業訂立規約均係各本業公定如規約有不適用時當公同修改呈控法團核准該業前定規章或有未善未便遽卽取銷該商人如無力設肆儘可另謀生業母徒費筆墨可也 
[閘北]  
　　民政總局批示○商民姚鳳崗禀批仰司法科飭傳原告姚省三到案訊質核斷押犯倉桂生禀批該犯應俟押滿核辦所　開釋不准沈胡氏禀批此案已據徐氏將積欠租洋繳案着即投局聽候給領商人孫松樵尤星垣禀批候移會審公廨派探查緝着卽知照 
　　母再犯法○王金生王正奎前因犯竊經總局訉實判押在案前日期滿由孫科長提案訓戒一番諭令安分營生再犯嚴辦 
　　累及妻子○陸張氏之夫與許某串拐李姓養　帶往常州圖賣被李至總局告發由孫科長飭提該氏到案訊供不　押候再行核辦 
[英租界]  
　　大地春回○今日係舊曆立春節期公共公堂仍循前例停理 
 
 

Page 8

 
 
　政一天昨日預由關讞員知照輪　　審之英副領事康君請勿蒞廨 
　　柴販遇騙○停泊西藏路河内之柴船戸張阿寳被陸雙桂騙去樹柴六十五担昨報老閘捕房派探顧阿根將　查獲拘入捕房押候解廨訊究 
　　强搶金飾○劉蔡氏董李氏及女子方阿明昨日均在山西路等處被匪攫去金押髮金挖耳金耳環等物先後報告捕房派探偵緝 
　　婢女捲逃○七浦路周宅前日逃失十六歲婢女一口並被捲去值洋二百餘元之衣物業已報請總巡捕房飭探查緝 
　　欠租封屋○浙江路老垃圾橋堍聚昇鐘表店鴻興麫館均因積欠房租被探昨由公廨飭差協探將兩處房屋發封備抵 
　　探捕獲賊○李松山偷竊山西路三十號某舖寶銀九只被探翁松林查獲又陳金生在九江路一百七十九號門牌　門圖竊被四百七十七號華捕拿獲又楊和厚竊取月桂七十六號某小客棧内皮袍一件被探陳阿根緝獲一併拘入老閘捕房押候解廨訊究　 
　　過犯復來○過犯張阿海昨又潛入租界被老閘捕房包探查獲拘入捕房押候解究 
　　失竊報捕○黄浦灘别發洋行前日午後被賊國開鐵箱竊去鈔票洋一千零七十八元又南京路同豐永號前晚失竊值洋二千元之金磅一百個又新閘成都路嚴采山家失竊值洋二百餘元之衣物又白克路二號丁吉福家失竊值洋一百餘元之衣飾又新閘路二千零七十一號門牌頤康號失竊值洋二百餘元之綢皮衣服昨均開單報請捕房偵緝 
　　匠人跌斃○向爲泥水匠之崇明人陳富生昨晨在四馬路外灘某木作内工作跌傷内部送至仁濟醫院不及救治旋卽斃命嗣因查無家屬即由該院報知捕房飭保報請中西官幕所驗明收殮 
[养租界]  
　　印人不端○無業印人某甲前晚醉臥路上被捕房拘押二小時開釋時適門前停有日本包探之脚踏車該印人卽樂間竊去後經西探緝獲拘押候辦 
　　設攤誘賭○賭棍陸仲英徐阿狗等在塘山路擺設賭攤誘人賭博昨經中西探查獲拘押捕房候辦 
　　强搶帽子○張阿四前晚搶取西華得路行人胡阿桂之使帽由探追獲帶入捕房押候究辦 
　　做賊心虚○吳淞路十號洋房内前晚失竊大衣木鐘等件該竊途遇九百七十七號巡捕即棄贓而逃旋由該捕歸禀捕房飭探查緝 
　　緝獲倫兒○陳阿二昨竊某姓家衣物由探緝獲押候解廨訊辦 
[法租界]  
　　各清各款○祝張氏甘李氏胡何氏等控福昇洋貨莊主沈玉蘭　還存欵一案茲經公堂准詞傳訊沈由其子沈富代爲到案原告張氐稱有銀二千三百兩於前清光緒念七年存於該莊屢向索取本利均不付還李氏稱有銀一千另八十兩存於該莊向收無着何氏稱有寳銀七只存於該莊向之索取托詞掯付兹將存摺呈電求追質之沈富供稱張氏等均不相識所有存欵均由金利元棧買辦費鴻生交來因費有經手欵荗未清故將存銀扣住作抵有賬可証聶讞員商之顧副領事謂應各清各欵不能劃抵判沈富交保出外着將其父交案訊追並將賬據呈核 
　　不諳章程○徐阿榮前日由江陰運來肉猪九只經過法界被衛生處西人查見以其未經盖印有違租界定章遂卽送捕解廨請究中西官姑念無知從寬免罰開釋 
　　含糊過去○乾泰成前代秦榮齋担保向法商黄包車公司租得包車念五輛未幾積欠車租並失去油衣號衣等物共計洋七十二元向索無着控經公堂將乾提訊遵卽將秦交案判乾交保開釋秦則押限料理在案迄已日久分文未繳故又將乾等一併提訊據稱實因無力並非故違中西官會商之下以秦等在押己我姑寬開釋出外理處 
　　尋見房客○樂阿岳虧欠魏同源房租洋九十元私自遷出昨被收租人尋見扭捕送廨請追判人銀兩保限七天料理 
來件 
[山陽周阮二烈士被寃之眞相續]  
　　（五）姚賊與各團體之誣裁 
　　山陽各團體致滬都督電（周阮於　後後種種擾亂秩序）又云（意圖）又云（雖無着証可據） 
　　夫　種云云者非一次之謂意圖云者有此意尙未發現之象也乃一則曰種種再則曰意圖而又自解自諱曰雖無着証可據如此捕風捉影之詞即置人於死地居心果安乎否乎 
　　山陽各團體上蔣都督節略（謂阮以父屍前用滿製衣冠棺殮擬用炸彈轟之）又曰（不得已私行抬埋） 
　　阮烈士之父係八月二十九日病故用滿製衣冠棺殮即烈士兄弟共同之意烈士必無懷炸彈轟棺之心可知及至九月二十六日安葬烈士曾先一日囘宅開弔弔者多見烈士哀痛且安葬時烈士與兄弟同扶柩出城城門局董目所共見併非始行抬埋現阮烈士之胞兄已經申訴其未曾赴姚賊處報告更可知矣 
　　蔣都督復程都督電（且聞周阮未正法之前周之生父鴻　阮之胞兄玉麒堂兄伯香均泣求姚司法長速辦免得起事後禍無極） 
　　周鴻翥祇此一子素愛之姚賊在山陽任内未曾與阮玉騏識面若果係泣求速辦姚賊呈滬都督電及示文中必據爲口實豈不較諸各團體預期覺察云云尤爲切實今查姚賊各電及示文均無泣求速辦等語不知此等無情無理之風聞果何根據從可知此案誣栽之多黑暗之甚也 
　　山陽各團體上蔣都督節略（自稱軍政分府發給無印照會姚賊出示曉諭（竟敢自稱軍政分府嬰下照會檄文） 
　　按軍政分府之緣起在江北未光復之先同人等本有此秘密組織以謀光復江北旣獨立之後同人亦曾禀明蔣都督呈請軍政長印信果係自稱則雕刻關防亦甚易易何須請蔣都督發給又何必用無印公文况公文以印信爲憑旣無印信何足爲拋而伊等絮絮於此其爲揑造也不待言矣 
　　山陽各團體上蔣都督節略（阮與周連日密議暗置煤油於府學大成殿及魁星閣高處舉火爲號） 
　　淮人祇聞一日殺二烈士於府學大成殿旁之魁星閣下矣未聞在魁星閣前發現周阮所暗置之煤油也含血噀人亦太忍太妄矣 
[（六）姚賊眞情之流露]  
　　姚上蔣都督及致山陽各團體電（兎急反噬届　溪斷難獨認其罪）按此二語是姚亦自認其罪矣而必兎急反噬云者殆脅迫山陽各團體爲之曲爲辯護共埋奇寃計也 
[（七）山陽各團體之含混]  
　　山陽各團體上蔣都督節略（山陽各團體具） 
　　又上滬都督電（山陽各團體叩） 
　　又致通州電（山陽團體公叩） 
　　按山陽團體疊次公文并未註明某團更未註明各團代表某人姓名不知何故想係畏罪長質不敢明白具名而以個人假團體名義以欺人耳 
[（八）莫須有之代名詞]  
　　姚賊呈滬都督詞（潛圖起事） 
　　蔣都督致蘇都督電（且聞周阮未正法之前云云） 
　　山陽各團體上蔣都督節略（道路傳聞謂其始招引江北潰兵） 
　　山陽各團體上滬都督電（意圖抄擄紳商當興）（雖無著証可憑） 
　　姚賊出示曉諭（圖吃齊心酒）又（藉圖起事）又（益謀抄燬衙署局所）又（謀殺紳董） 
　　上列之（潛圖）（且聞）（道路傳聞）（意圖）（雖無着証）（圖吃齊心酒）（益謀）（謀殺）等無根無據捉影捕風竟藉以定二烈士之罪案此殆深得莫須有三字之秘訣者 
　　淮安學團顧黄振等公具（完） 
來函 
[桂汝劼被嫌之原因]  
　　敬啟者桂汝劼君被嫌一節南京依據檀香山及横濱同盟會之報告在滬遵奉南京之電辦理檀香山同盟會報告桂君與陸寳忠之孫陸德泉及外國飛行家同行等語陸與外人在日本神戸登岸横濱同盟會長翟美徒又報告陸携飛艇由日本發大連灣轉往北京等語現經審查桂君祗有同行不倫之嫌疑並無漢奸行爲之實據在報告者固出於保障民國之熱心而被嫌者多此因公受累之委屈所幸均爲同胞各無芥蒂况桂君亦民國聞人副總統黎財政總長陳北面招討使譚俱與有素尤足見施者受者宅心皆公不徇不避豈無堅白要以磨湼而愈瑩雖有雌黄須審公私之界别誠恐局外尙未周知致以疑似而興謠諑合亟布告俾衆釋然務望貴報登入來函一門藉請海内外同胞公鑒馮自由陳其美告 
自由談 
游戲文章 
[再擬新閨門牌示] [  立三]  
　　照得男子紛紛剪辫最爲近時惡習昨曾出示嚴禁在案原爲閨人利便交涉起見茲據鄙夫阿木林禀稱肩垂髮辫在路行走危險堪虞誠恐被人硬行剪去反致有負初志擬將髮辫盤藏帽内較爲妥善等情前來查該夫頑固性成旣知曲遵閨訓不忍將辫割去且設法保存不遺餘力其苦心籌畫實屬可嘉所請盤藏帽内一節着准照行尙希厚其面皮始終弗爲人言所動俾得長此保存是爲至要切切特示 
[紅頂子傳] [  愛]  
　　紅頂子姓寳名石字珊瑚紅頂子其别號也生長滿洲居中國近三百年黨族之廣遍布亞東半洲才雖平庸而聲勢極顯赫不但王公卿相奉之爲上賓即專制君主亦加其頂而無忌嚴子陵加足帝腹實未能與之比擬也生平與孔雀翎黄馬褂等狼狽爲奸藍頂子水晶頂白石頂金頂子皆其門下走狗猛虎爪牙歲入賣官鬻爵之欵不知其幾千萬各國君主之尊亦莫敢與京其富洵乎五大洲以虚名換實利之理財第一專家也凡肩垂豚尾之奴日夕希望入紅頂子黨者有若饑渴百求能邀其一顧終日奔波於道路間者比比是也蓋紅頂子之黨頗尙資格如髮不白心不黑眼不紅頭不尖者多有不得其門而入之嘆嗣遇相者相之曰公至二十世紀大運終矣公其愼諸迨民軍事起紅頂子頗露反對意卒因才力不敵勢遂敗其產業被滿功狗勒助軍費即蕩盡紅子沿門托鉢人恨其往日之横皆不樂施與遂懊喪而終夫紅頂子自滿族人關以來横行一世之槪舍時交外無一可與匹敵者亦曠古之奇人乃不料其下塲至於如此偶爲之傳以告後世之好惡其人者 
海外奇談 
[老夫少婦] [  慶霖]  
　　莫國鈕約有富翁曰愛倫年七十四歲矣前日忽在溪里特爾弗姆與十九歲之美女子結婚白髮老翁紅顏幼女並肩伉儷趣味濃深一時傳爲嘉話按愛倫君向業木業頗蓄資財結婚日富翁至者在百人外頗形熱閙彼嬌麗娉婷之新婦則爲現任總統達夫脫之親戚云 
[開河巨工] [  頌斌]  
　　某法報載美洲南北亞墨利加之間有平陸焉屈曲横亘輪舶往來必遶道以行紆折盤旋頗感不便茲於本年正月十一號開會提議開通此路俾輪舟東西行駛可以直達但工程艱鉅需費浩繁刻己决定開鑿預期十六年始能蕆事約費五百八十四兆元夫以萬不能成之役而欲并力以成之雖費鉅工艱有所弗恤將見有志者事竟成余意將來地球亦必有法以鑿通之則南北極可直達矣 
心直口快 
[我不平] [  健]  
　　良弼陳虁龍張懷芝同一遇炸也而良弼巳死虁龍懷芝尙在我不平 
　　黎副總統某都督同一民國辦事人也一則身衣布服禁奢華與將士共勞苦而某都督則糜費公欵出入奢華如故我不平 
　　某學士某女生同一募餉也一則和顏悅色能使人樂輸而某女生則以强迫手段募捐不成破口大罵此豈文明國所應有我不平 
　　盛賊某撫某巨商皆海上巨富也而盛則逃往青島某撫某商則盡以所有產業託西人執管致民國無權顧問我不平 
　　瑞澂陳虁龍同一清督也一則棄城逃命民軍且懸賞緝拿之一則與滿將狼狽爲奸負固天津民軍不得驅除我不平 
　　某甲某乙同爲某店夥也甲則可以咆哮終日作威作福乙則低頭忍氣無發言權我不平 
無稽之談 
[欺哄鄉愚]  
　　瓦工某以事捉將官裏去拘留三月始釋歸鄉人怪其出外久羣集而叩之某諱言被拘事乃誑曰吾往北京爲皇帝老子修葺金鑾殿來也羣叩以皇帝衣服狀某曰遍身皆金令人目眩惟臀部則深藍色羣問何也曰不聞皇帝坐靛乎羣又叩曾見皇后否某曰然吾修葺屋瓦至后宫見皇后攜宫娥彩女數十各提一木桶滿盛糟糠糧食方往喂猪兒也其宫裝華麗極矣非數千金不辦羣驚曰何物若斯其鉅昂某曰頂上之紅嗶嘰爲之羣譁辯曰嗶嘰烏值得爾許某曰皇后着衣多共有九件且皆以玉石爲紐羣曰玉紐小所值亦有限某急曰不小不小顆顆皆大似飯盆也羣無以難之某續言曰吾豔皇后之美因戲檢小石子抛擲之皇后回顧曰瓦工汝調戲良家婦女少時皇帝歸定要重責汝手心也鄉人相顧吐舌某又曰皇后喂猪甫畢卽率宫監入厨房吃飯皇帝退朝亦來同食羣急間飲食若何某曰席間皆瑪瑙珍珠耳羣曰是烏能食某曰汝又來獨不聞眞命天子金口玉牙乎羣咸服其博某意得忘形更信口謅曰吾又入皇帝花園中見奇花瑞草珍禽異獸山石林泉樓台亭閣悉臻極美恍惚天上非人間汝曹苟誤入之正似陸遜入八陣圖迷離恍惚終身莫想得出最奇者園有大蛇一條横量之二十丈長約四十丈羣曰世間那得有四十丈之蛇某急减之曰恐只有三十丈長耳羣猶不信某又减曰無三十丈定有二十丈無疑羣大笑曰此蛇果然奇絕葢世界上方形之蛇爲絕少見也某自知露馬脚推衆而起曰都是同鄉相逼何太甚也 
　　太史公曰今世之士初涉重洋拾得皮毛以歸則大言炎炎對鄉人道東西文明氣象指天畫地氣吞五洲就而問其文明氣象果何如則亦曰許多房子許多人而已矣愚夫愚婦夢魂不到異國聞人道東西洋則亦欣欣然樂聽之相謂得耳食蓬萊仙景矣其相去被欺於瓦工者幾希 
戲攷 
　　競義社新劇（青年鏡）說明書（再續）（瘦菊） 
　　時范曾如病己告痊且在醫院中助陳黄等理内外事一日忽動家念而陳秉泉亦有事赴通二人遂同行范至家見廬舍蕩然妻離子散驚以告陳陳暗爲探訪聞有錢貴强佔民妻事頗疑卽范婦然未敢必也乃變裝爲星瞽伺於錢貴之門適錢婢以主人行爲不端不知其後來作何結果見星者欲爲錢推命理私延陳入陳乘間探得一切歸告曾如曾如乃與陳同登錢門索妻錢指爲訛詐叱僕執之范得逸出而陳則被幽暗室范即回申報告顰貞焦急萬分幸有陸軍學生許徤漢者陳之舊友也亦在院襄理醫務聞其事憤然曰彼旣野蠻若是我何不以野蠻乎段對待之乃擇院傭强有力者十餘人挾炸彈手槍赴通將於晚間刦出陳等是時陳秉泉賄通守者得會吳氏又令其物色范曾如守者遇陳顰貞於途顰貞乃託其通函秉泉約於晚間舉事是晚徤漢曾如率十餘人攻入錢貴之門炸彈紛投聲震山岳錢貴聞聲出視曾如舉鎗擊之洞胸踣地秉泉亦携范妻等破關而出相率回庽檢點不傷一人當夜乘輪返滬錢貴之妻顧氏見夫死大慟然孽由自作且莫得兇手主名無可如何也吳心成聞錢貴死忽發妄想以爲錢家資富饒其婦青年孀居若能勾引成歡則資財鉅萬盡爲我有矣乃挽錢婢爲媒介顧聞之切齒曰此人以不端誘我夫致有此變是我殺夫仇人也今乃出此言誠禽獸矣雖然彼旣有此意計亦良得我何不乘間剌死之爲社會除一害乃僞許之請吳入内室款以盛筵顧親起勸酒吳大喜過望縱飲極醉顧出手槍擊之轟然一聲萬惡之吳心成死矣人心爲之大快而全劇亦於此處告終 
小說 
[社會小說財奴（四）] [  鈍根]  
　　且說邱人頭甚麽倒有了兒子呢這也是皇天不負苦心他辛苦了一世掙得許多家產倘然没有兒子去消受他豈不辜負了他因此他到了五十多歲娶得一妾居然就養了一個兒子這正是踏破鐵鞋無覔處得來全不用功夫了他巴了一世的兒子竟被他巴到了自然歡天喜地愛得似掌上明珠一般到了五六歲上並不敎他讀書有時聽得他學會了一聲駡人便贊他聰明有時帮著老子和做小生意的爭論便益發贊他乖巧會佔便宜到了十來歲便敎他算盤自稱克家令子常領他赴親友人家的筵席老頭子興高采烈只管稱贊自己的兒子連旁人說話分兒都没有了細瞧那孩子却生得一雙鼠眼兩片薄唇舉動浮囂出言輕薄心中都厭惡他一天有一個敎門老先先見了他兒子背地對人說道邱人頭這個兒子正合著一件故事聽的人忙問他什麽故事老先生道古時有一個人專行刻剥小民家裏有兩枝秤一枝稱物極重一時稱物極輕每逢買進東西時用輕的賣出東西時用重的貧民小販吃他的虧不少都咒他絕子絕孫他却有兩個兒子後來親友勸他待人寬厚些爲兒子積德他果然聽了人勸改行爲善把兩枝秤都折斷了從此買賣公平那裏知道兩個兒子忽然得了急病都死了那人怨氣衝天心想從前行惡倒有兒子如今行善兒子反都死了眞是天道無知一天晚上忽然做起夢來夢見一個神人對他說道你不要怨恨你兩個兒子是上帝差他下來替你敗家蕩產的如今你改過了上帝特地收了他們回去的那人醒來一想果然不錯你想邱人頭這樣刻薄的人那兒子怕不是上帝差下來的麽 
　　閒話少說近來又出了一樁笑話邱人頭收租本來是極兇狠的今年有幾個佃戸想求他寬减說我們是遵照新政府的命令還八成你老人家耽待罷邱人頭拍案大怒道我是清朝的百姓不認新政府的命令租米一粒不能少的那幾個佃戸見不是路忙去告訴本縣民政長民政長聽了也大怒道這還了得他不肯照八成收我替他收了那些佃戸當眞把租米交了民政長去了那邱人頭登時抱怨民政長得了不得原來那民政長是本地紳士邱人頭便去告訴民政長的老叔說令侄怎樣的欺侮我你須要替我出頭那老叔聽了笑道這是照公辦事我那裏管得老哥請回罷因此清苦地方又添了一樁笑話 
　　看官問道你說的邱人頭究竟是那一個我說這邱人頭不是一個人這是清苦地方的一句土諺也是清苦地方許多守錢虜的小影那個人是刻薄成家的那個人就是邱人頭又何必指定一個人說呢 
 
