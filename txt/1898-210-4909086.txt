# 1898 - 210 - 4909086

 

Page 1

 
 
[中國不可設議政院說]  
　　今天下士相聚而談曰中國之孱弱久矣貧乏亦可謂極矣欲致富强非倣行西法不可欲倣行西法非先設議政院以會議政事不可於是紛紛陳奏改科制建學堂習洋操興工藝設官報譯西書議論紛紛各有見地我皇上英明神武志切振興凡有所陳無不擇其善者而舉辦獨此議政院之設雖言者封章屢上迄未見諸施行豈皇上獨攬乾綱不欲如洪範所謂謀及庶人謀及卿士乎蓋實有見於議政之院在中國　有窒碍難行者耳何以言之泰西立國有民主者有君民共主者君之權力有限制是以凡有大事不得不詢於大衆俟衆情胥治然後舉而行之以示好惡與民同之之意亦可謂大公無私矣然且衆議員中未免結黨成羣各立門戸毎當集議之際齟齬紛起甚至各有所袒攘臂而爭故雖上下二議院中已决從違仍須上之朝廷俟批准而後興作若中國則君權特重自堯舜禹湯文武以傳至今日從無有創爲民主及君民共主之說以淆亂夫典章者夫安所用創舉議員使君權漸分國是遂紛更不定哉或曰是說也起於憤世嫉俗之士彼蓋見外人之欺凌日甚朝臣之蒙蔽益深故欲借重民權使諸議　將國勢之盛衰民情之向背　一陳之　當　俾　朝廷審知利弊及時整頓一洗從前因陋就簡之風嘻悞矣宇宙間天經地義歴亘古而不移使是說果行無論舉爲議員者多自私自便之圖未必皆實心任事卽公忠爲國凡事出以眞誠而聚膠膠擾擾之人於一堂苟或意見參差爭競卽由此而起試觀近在東瀛之日本自立議政院而黨徒日盛異議紛仍當舉薦議員時已不免有互私其人聚衆爭鬥之事迨入院會議而同一事也此黨以爲是彼黨或以爲非甚至堂堂總理大臣偶或意見不洽於議員卽不得不解組以去而謂議政院之制可以行之於中朝乎且中朝卽無議政院然　朝廷凡有大舉措亦斷不致任情喜怒獨斷獨行也恭讀歴朝諭旨外而疆史内而諫垣苟有所言無不交部議奏亦有通飭各省將軍督撫各抒所見奏請施行者此卽泰西凡事先交上議院核議之意与一省有公事紳民禀白有司有司卽舉以申詳大吏此卽泰西下議院以所議之事上之上議院之意也方今聖人在上民間疾苦從無有壅於上聞者更何必事事摹倣西人而謂議院不可不設耶善夫文仲山御史叅康有爲之摺也其告康有爲曰須將忠君愛國合爲一事幸勿徒欲保中國四萬萬人而置我大清國於度外噫今之欲設議政院者其意實欲絀君權而伸民權豈非將大清二百數十年祖宗創造之鴻基置之度外乎我恐君權旣絀民權亦必致漸不得伸久之且將四萬萬忠君愛國之民人胥變爲異服異言而後止其心尙可問耶總之西法可行而我中國大一統之規模斷不可改天下有道庶人不議皥皥熙熙之治庶得復見於今兹非然者處士横議之風一開囈語游談盈庭聚訟必致有叛匪如孫文之輩藉口於爲國家掃除積弊而揭竿肇亂天下將無日宴安矣不誠深可憂哉 
[本館接奉電音]  
　　昨日下午京師飛電傳來上諭九道敬謹譯登○本月初十日奉上諭蘆漢等處鐵路著榮祿會同張之洞督率籌辦欽此同日奉上諭江蘇蘇松糧儲道員缺著桐澤補授欽此同日奉上諭江蘇蘇州府知府員缺緊要著該督撫於通省知府内揀員調補所遺員缺著許葉芬補授欽此同日奉上諭譚鍾麟許振褘電奏派營援剿梧州鬱林先後獲勝等語前因廣西土會各匪肆行滋擾梧州之容縣失而旋復賊衆數萬勢甚蔓延迭經電諭譚鍾麟等派營會剿兹據奏稱東軍冒暑星夜馳赴廣西先解岑溪藤縣之圍一面飭桂平梧鬱道潘文楷會同總兵劉邦盛一軍分援博白均經護勝餘賊敗竄鬱林我軍跟縱追剿鏖戰逾時將士用命賊不能支紛紛逃潰鬱林　　興業北流亦於五月廿三日六等日先後克復總兵潘瀛聨合鄉圑於三十日收復陸川方桂東文書等營行至石城適遇敗匪竄踞崗頭迎頭截剿均已散逸遂赶赴鬱林同剿餘賊計可尅期撲滅其隣郡各匪現經黄　森蘇元春派隊會圑分投剿撲不難次第盪平此次廣西圭會各匪事起倉猝經譚鍾麟派營會同廣西營勇分路進攻所向克捷兼旬之内收復三城立解四城之圍剿辦尙爲迅速仍著譚鍾麟等嚴飭派出各營一體認眞搜捕餘匪務須凈絶根株毋留餘孽並將剿辦情形隨時電奏以慰厪系欽此○十一日奉上諭直隷天津府知府員缺著榮銓調補所　大名府知府著吳積補授欽此同日奉上諭依克唐阿等奏查明福陵應修各工情形較重請擇吉興修一摺著欽天監於本年六月内選擇吉期行知依克唐阿等遵照敬謹興修以昭愼重餘著照所議辦理該衙門知道欽此同日奉上諭步軍統領衙門奏遵保獲盜尤爲出力員弁懇恩奬勵一摺著該部議奏欽此同日奉上諭李端棻奏各省學堂請特派紳士督辦等語現在京師大學堂業經專派管學大臣尅日興辦各省中學堂小學堂亦當一律設立以爲培養人才之本事當創始首貴得人著各督撫就各省在籍紳士選擇品學兼優能符衆望之人派令管理各該學堂一切事宜隨時禀承督撫認眞經理該督撫愼選端人卽著派充以專責成而收實效欽此同日奉上諭李端棻奏請册改則例等語各衙門咸有例案動照成書較若畫一不特易於遵行兼可杜吏胥任意准駁之弊法至善也乃閱時旣久各衙門例案太煩堂司各官不能盡記吏胥因緣爲奸舞文引法時或舍例行案尤多牽混附會無論或准或駁皆持例案爲藏身之計是非大加删改使之歸於簡易不可著各部院堂官督飭司員各將該衙門舊例細心抽繹其有語涉兩歧易滋　混或貎似詳細揆之情理實多窒擬者概行删去另定簡明則例奏准遵行尤不得藉口無例可援濫引成案致啓　端如有事屬創辦向無成例可援著准該衙門隨案據實聲明請旨辦理仍按衙門煩簡立定限期督飭司員迅速辦竣具奏將此通諭知之欽此 
[接錄會議科舉新章摺稿]  
　　且　明旨開特科之學堂而學堂肄業有成之士未嘗示以進身之階經濟雖併入鄉會塲而未議及六科如何分考之法若非合科舉經濟學堂爲一事則以科目升者偏重於詞章仍無以敉迂陋無用之弊以他途進者自外於聖道適足以爲邪說景行之階今宜籌一體且一貫之法求才不厭其多門而學術仍歸於一是方爲中正而無弊昔朱子當南宋國勢微弱之際憤神州之多難懼救世之無才屢欲改變科舉嘗考語類中力詆時文之弊者不一而足而究其救科舉積弊之法則曰更須兼他科目取人歐陽修知諫院時惡當時舉人鄙剽盜全不曉事之弊嘗疏請改爲三塲分試隨塲而去之法毎塲皆有去留頭塲策論合格者試二塲二塲論合格者試三塲其大要曰鄙惡乖誕以漸先去少而易考不至勞昏全不曉事之人無由而進其說頗切於今日之情事朱子之擬兼他科目猶今之特科經濟六門也歐陽修之欲以策論救詩賦猶今之欲以中西經濟救時文也又查今日定例武科鄉會小試 
 
 

Page 2

 
 
騎射步射硬弓刀石分爲三塲皆有去取人數遞删而遞少技藝遞考而遞精而磨勘之例尤以末塲弓刀爲重竊謂宜遠師朱歐之論近仿武科之制擬爲先博後約隨塲去取之法將三塲先後之序互易之而又層遞取之大率如府縣考覆試之法第一塲試以中國史事國朝政治論五道此爲中學經濟假如一省中額八十名者頭塲取八百名額四十名者頭塲取四百名大率十倍中額卽先發榜一次不取者罷歸取者始准試第二塲二塲試以時務策五道專問五洲各國之政專門之藝政如各國地理學校財賦兵制商務刑律等類藝如格致製造聲光化電等類分用發題考試此爲西學經濟其雖解西法而支離狂悖顯背聖教者斥不取中額八十名者二塲取二百四十名額四十名者取一百二十名大率三倍中額再發榜一次不取者罷歸取者始准試第三塲三塲試四書義兩篇五經義一篇取其學通而不離理純而不腐者合校三塲均符者始中式發榜如額磨勘之日於三塲尤須從嚴如有四書義五經義理詞謬妄離經叛道者士子考官均行黜革如是則取入二塲者必其博涉古今明習内政者也然恐其明於治内而闇於治外於是更以西政西藝考之其取入三塲者必其通達時務研求新學者也然又恐其學雖博才雖通而理解未經趨向未正於是更以四書義五經義考之其三塲可觀而中式者必其宗法聖賢見理純正者也大抵首塲先取博學二塲於博學中求通才三塲於通才中求純正先博後約先粗後精旣無迂闇庸陋之才亦無偏駁狂妄之弊三塲各有取義以前兩塲中西經濟補益之而以終塲四書義五經義範圍之較之或偏重首塲或偏重二三塲所得多矣且分塲發榜則下第者先歸二三塲卷數愈少校閱亦易寒士無候榜久覊之苦謄錄無卷多錯誤之弊主司無竭蹶草率之虞一舉三善人才必多而著重尤在末塲猶之府縣試皆憑末覆以爲去取不愈見四書五經之重哉其學政歲科兩考生童均可以例推之歲科考例先試經古一塲卽專以史論時務策兩門發題生員歲考正塲原係一四書文一經文卽改爲四書義經義各生員科考童生考試一切均同其童試孝經論性理論應仍其舊難者或曰主司罕通新學將如之何不知應試則難試官則易近年上海譯論中外政學藝學之書不下數十種切實者亦當不少闈中例准調書據書考校似不足以窘考官且房官中通曉時務者尙多總裁主考惟司覆閱尤非難事至外省主考學政年力多强諭旨旣下以三年之功講求時務豈不足以爲衡文量才之資乎惟是變法之初兼習未久其研求時務者豈能遽造深通是宜於甄錄之時稍寛其格以示駿骨招賢之意兩科以後通才碩學自必粲然可觀且登科入仕者漸多則京外考官房官自不可勝用矣抑臣等之愚更有請者百年以來試塲兼重詩賦小楷京官之用小楷者尤多士人多逾中年始成進士甫脫八股之厄又受小楷之困以至通籍廿年之侍從年逾六旬之京堂各種考試仍然不免其所謂沾楷者亦不合古人書法姿媚俗書貽譏算子挑剔破體察及秋毫且同一紅格大卷殿試散館優拔貢朝考字體之大小不同同一白摺而朝考大考考差考御史各項字格之疏密不同紛歧煩擾各有短長詔令並無明文而朝野沿爲痼習故大學士曾國藩奏疏嘗剴切言之夫八股猶或可以覘理解之淺深詩賦則多文而少理詩賦猶可以見文詞之雅俗小楷則有藝而無又其損志氣耗目力廢學問較之八股詩賦殆有甚焉由是士氣銷磨光隂虚擲舉天下登科入仕之人才歸於疏陋輭熟以至今日遂無以紓國家之急今旣罷去時文則京官考試詩賦小楷之舉亦望聖明奮然釐剔一併掃除查鄉會試之外惟殿試一塲典禮至重自不可廢然臨軒發策登進賢良自宜求得正誼明道如董仲舒直言極諫如劉蕡者而用之斷不宜以小楷爲去取一經殿試卽可據爲授職之等差以昭鄭重朝考似可從省及通籍以後無論翰苑部堂一應職官皆以講求實學實政爲主凡考試文藝小楷之事斷斷必宜停免惟當者其職業以爲進退則已仕之人才不致以雕蟲小技困之於老死俾得汲汲講求强國禦侮之方此則尤切於任官修政之急務者至於詞章書法潤色鴻業乃館閣撰述應奉朝廷需用此項人員之時特頒諭旨偶一行之不爲常例略如考試南書房考試中書故事嚴則止及翰詹寛則無論翰詹部屬小京官皆可與考視其原有階品分别授官應候請旨裁定與三年會試殿試取士之通例各不相涉庶幾文學政事兩不相妨矣難者又曰本朝各臣出於科舉翰林者多矣安見時文時賦小楷之無益不知登進貴題限於一途固不能使賢才必出其中抑豈能使賢才必不出其中此乃偶然相值非時文詩賦小楷之果足以得人也且諸名臣之學識閱歴率皆自通籍任事以後始能大進然則中年以前神智精力銷磨於考試者不少矣假使主文者不專以時文詩賦小楷爲去取所得名臣不更多乎竊謂如此辦法博之以經濟約之以道德學堂有登進之路科目無無用之人時務無悖道之患似此切實易行流弊亦少此舉爲造就人才之樞紐而卽爲維持人心世道之本原臣等憂慮所及不敢不効其一得之愚事體重大猶望敕下廷臣會議施行不勝惶悚激切之至所有擬請妥議科舉新章曁請改考試詩賦小楷之法各緣由臣等詳籌熟商意見相同謹會同恭摺具奏伏乞皇上聖鑒謹奏 
[俄路述聞]  
　　天津訪事人云俄人就東三省經營鐵路其條約内准於沿途置戍以備不虞今夏在吉林興工調到兵士一萬五千名此外工作貧民數且倍之於是驟形擠擁邊民頗有逼處之虞吉省從前土曠人稀所出雜糧不可勝食現以食之者衆價錢昻貴幾與内地無殊小民艱窘情形殊不堪卒述也 
[考童鹵莽]  
　　湖北訪事人來函云武昌縣文童廖某來省應試賃寓黄鶴樓左近因天氣酷熱携席至樓頭坦臥納凉正擬鄉入黑甜忽被游人踐其髮辮廖大怒而起欲與尋毆而游人已去適有賣水烟之婦某氏在旁廖疑婦之作劇也遽批其頰婦不服廖舉足踢之適中其腹婦已懷孕五月被踢倒臥血流如注一命嗚呼廖知已釀禍乘機欲遁適地甲赶至將廖拘住一面通知氏之家屬　官署請騐聞廖倩和事老爲之排解願以六百金寢事但事關人命恐非孔方兄所能爲力也 
[漢皋火警]  
　　漢口采訪友人云本月初十日凌晨漢鎭存仁巷中路某蓬戸正在早炊不知如何遺火以致祝融氏大肆淫威烈烈轟轟大有一掃而空之勢幸賴水龍畢集環而攻之毒燄始得稍衰然比鄰六十餘家已付咸陽一炬矣 
[雲雁津帛]  
　　天津訪事人云各省租界西人所設巡捕准令携帶木棍原係予以防身並非給以爲毆人之具也本月初六日上午有縫窮婦某氏挈子過紫竹林法租界河旁其子沿路拾取瓜皮婦挽筠籃步隨其後巡捕見其子赤條條一絲不掛有違租界定章遂舉棍毆之婦護其子謂未滿十齡之小孩家貧無力製衣故違禁令揆之情理似尙可原何忍兇毆耶捕卽以棍毆婦適在某局門前氏亟率子逃入避其兇鋒歴時許婦以爲難星已過挈子出避門捕見之舉棍復毆婦奪其棍相持不下捕吹號呼召其伴侣前來氏亟釋手而捕忽仰後倒地體僵而氣絶旋由西醫騐得並無傷痕蓋爲痰厥而斃然究與婦奪棍而起婦難置身事外爰具片送租界委員禀請海關道發縣訊究查婦係文安縣人夫故無依携子來津搭蓋窩鋪於北營門外現因水漲窩鋪被衝轉徙至紫竹林投親不遇藉十指以餬其口不圖又遭横禍現在母子已發官媒管押矣 
[會議述聞]  
　　四明公所一事日前尙未議妥外間謡諑紛仍不一而足以致人心惶惶莫衷一是前晚江蘇藩憲聶仲芳方伯傳上海縣黄愛棠大令至行轅面商良久大令辭出後卽赴道轅禀陳傳聞連日官塲與法總領事商議轉圜直至前日始議定公所之地仍歸甬人至傷斃之人援照同治十三年成案酌給撫卹另以八仙橋西首空地劃歸法人起造醫院學塾然尙未得確情也 
[軍門赴松]  
　　江南提督兼自强軍統領李壽亭軍門因有緊要公務故於前日遄返松江節轅聞數日後仍須到滬其眞如詩所謂王事靡盬不遑啓處者與 
 
 

Page 3

 
 
[府示照登]  
　　署理江蘇松江府正堂加十級紀錄十次張爲出示曉諭事照得現值米價昻貴實因從前奸商販運　海米源坐困以致各處民食咸有匱乏之虞内地郡邑急宜彼此轉運流通庶得劑盈虚而資接濟卽如本屬各縣境凡棉地多而稻田少者平日食米尙仰給於鄰封况在目前其待糴窘迫情形尤可想見節據該處官紳先後禀請由縣給發印照分赴鄰境採買運回以濟民食等情現查本屬各縣産米稍廣之區行店民戸無論存積多寡自當勉應所求以敦分患恤鄰有無相通之誼前經迭奉撫藩憲通飭内地米石彼此流通本與販運出海干犯厲禁者顯有區别仍恐奸商冒混諭令各商民持有官給印照照内塡定所向採買地址及載運米數目相符者准其呈由採買處所地方官立予騐明加印截角一律放行毋許經過各地留難阻遏違者究懲歴經本署府抄奉憲諭分札飭遵在案乃兹聞各縣城鄉尙有阻遏鄰境購米船隻甚至以充公爲名將米任意分散之事本署府素悉松屬風俗敦厚類知顧全大局安分營生何得有此等舉動此必痞棍游手藉端嚇詐者之所爲藐法病民實堪痛恨除再飭縣嚴行查禁外合亟出示曉諭爲此示仰闔屬城鄉圖董莊保及居民人等知悉爾等須知鄰境商民買米往來船隻係奉官給印照藉濟民食應准一律放行凡到地採買及運回經過地方倘有痞棍游手仍前阻遏則是故違禁令一經訪聞或被指控定卽遵照憲諭　案嚴　决不寛貸此外如有查獲奸商私運出海米船應卽禀官核明充公歸入平糶辦理並許由縣酌量給賞以酬其勞不得賄賣縱放亦不得擅將所載米石私行分散違于究追本署府於闔屬民生視同一體愧乏博施之濟但求情理之平其各凛遵毋違切切特示光緒二十四年六月　日發上海縣實貼 
[縣批照錄]  
　　江海關道蔡和甫觀察擬將滬南内街改築馬路曉示各店鋪收進門面以便興工旋由紳董嚴應斗等二十餘人環禀上海縣求史改築以全大局而安商業黄愛棠大令批示云據禀已悉候據情詳請道憲核示遵行可也 
[當商具禀]  
　　租界典質各鋪向來所質贓物任憑捕房吊取解案後如無人認領依舊發還待人持票取贖日昨美界捕房藍副捕頭議凡吊取各物如無人認領概歸捕房存儲俟　賣後給還本利典質各商以被吊之物倘將來有人取贖勢多不便遂約會同業四十七家瀝情聲訴柏總捕頭請飭藍副捕頭照舊辦理不知能否轉圜也 
[呈控戳傷]  
　　昨有某甲者行經北泥城橋西首不知如何與此處流氓互撞因卽口角旋被各流氓圍住攢毆並用尖刀將甲腿上連戳數下甲痛極倒地衆始散去甲忍痛至某烟店乞黄烟少許將血封止卽赴巡防局喊控適值局員張二尹公出局差詢得兇手已逸無從拿獲將甲揮之門外甲無奈勉行至新巡捕房求究比至捕房門外因出血過多暈倒於地捕頭騐有重傷飭捕先送仁濟醫　醫治再行查辦 
[不准挖泥]  
　　本邑南市沿浦灘自開築馬路後定例浦中之泥須離開馬路木駁四尺方准人挖掘蓋恐樁倒圮也邇日南市恒生木行在薛家浜橋挖泥馬路工程局差役得悉禀知會辦委員朱森庭明府昨日上午傳同十二圖地保顧桂榮帶領差勇前往履勘明確諭令地保知照行主著卽依限塡平如違提究不貸 
[從寛開釋]  
　　松江船戸王聚隆前因裝絲二包携至滬上泊舟南市楊家渡將絲售與泰源祥辮線店適被糖捐局巡丁所見以其偷漏報知總辦洪明府飭將王拘押十六鋪地甲處兹王自肯認捐挽人懇情明府念其初犯格外從寛飭將王開釋 
[小孩慘斃]  
　　浙江寗波府屬某邑髹工某甲携其梅鶴僑居南市大東門外洞庭山碼頭生有一子年甫十餘齡日前偶爾玩耍將檯上所陳熱粥鍋倒翻潑於身　頭面手足淋漓沾染痛不可忍倒地亂滾甲忙至滬北某藥房購得藥水一瓶爲之敷治未幾痛止次日忽然腐爛食不下咽奄奄一息甲驚慌無措遂送至仁濟醫館求治醫生告以火毒方熾攻心勢難療治甲再三求醫始將藥水灌服舁回延至前日遽爾夭殤亦慘矣哉 
[上海巡局紀事]  
　　日前十六鋪巡防中局委員潘仲泉二尹赴蘇小親兹已事畢返滬蒞局視事矣○日前薙髮匠王尙同得會洋十餘元爲萃豐弄同業吕洪貴吳福生二人所知欲向借取數枚王不允前日傍晚時王在毛家弄與吕吳相遇又向借取王拒之如前吕卽以老拳奉敬將王所携洋銀打落於地於是吕與吳拾取洋銀四元飛奔而去王情急追赶將吳扭獲解至十六鋪巡防中局請究未幾吕亦拘住解案局員潘仲泉二尹升堂研詰王投案聲稱被吕吳攫洋請爲究辦吕吳同供小的等與王同業况素有往來此次王得一會小的等偶因拮据向之商借伊峻詞拒絶是以忿恨在途扭住不敢攫洋二尹以其不應沿途索借殊屬不法已極判各責一百板令賠還洋銀兩翼給王具領○南市萃豐弄周永大烟館周某向在沙塲街租賃奚姓房屋兹因積欠房租甚鉅房主屢索無著遂控諸十六鋪巡防中局請爲押遷局員潘二尹飭地甲查明候核○小流氓蔡阿二曾在南市陸家浜開設小茶肆日前向豐記碼頭茗園茶肆門首設水菓攤之某甲硬索洋兩元不遂卽將其攤掀翻旋與甲爲難甲控知保甲總巡局經局員戴子勵明府飭差會同二十七鋪地甲將蔡拘局訊知前曾犯案今又重蹈故輙未便輕恕著笞一百五十板枷號十天期滿後再行嚴究 
[英界公廨紀事]  
　　南翔人朱莊氏背夫濳來滬上昨日胞兄莊阿五在途遇見勒令同回氏堅不允從以致爭閙爲一百四十三號華捕所見一併拘入捕房轉送公廨代理讞員鄭瀚生大令著分别押候訊奪○吳農山訴稱鄭金清湯國雲强搬布疋圖賴押欵銀兩鄭湯同稱布係已物被吳掯勒鄭大令著暫行看管候訊 
[續錄分發人員騐看名單]  
　　鹽大使俞訓方順天河東陳文明福建廣東何承培安徽福建倪源坤安徽福建陳景蕃浙江兩淮李維新浙江福建王維涵浙江福建唐靜菴四川兩淮批騐所大使余輔清順天浙江直隸州州判張宗翰河南安徽吳炳榮湖南廣西　鹽經歴程廷杰江蘇廣東郝繼業順天廣東府經歴葉在琯福建廣東杜坤培湖北河南濮賢愈江蘇雲南包亮采安徽湖北曾炳權江西湖南舒景元安徽江蘇翁瑜浙江江蘇章煜浙江四川謝福申湖南四川徐振先江蘇安徽游藝江西湖北縣丞張德開廣西雲南薩爾哈本蒙古江蘇梁麟藻廣東福建曾運開廣東廣西李家堅湖南江西趙若霖湖南江蘇胡會昌湖南江西章俊斌湖南江蘇黄楨湖南浙江王恩沐山東河南楊源章湖北浙江駱儁賢湖北四川匡文紱湖南湖北首進之湖南廣東王運昌湖南廣東鍾榘四川江西韓宗海浙江河南凌沂浙江山東朱永錫浙江湖北黄文鎬浙江江蘇孫廷獻河南江西張屏翰河南浙江鍾朝冕江西浙江錢一林江蘇浙江潘熊祥安徽浙江蘇夢星江蘇浙江鄧琦貴州江蘇李廷銑雲南河南方觀瀛安徽四川阮學書安徽江蘇王鳳衢江蘇江西張宗良江西江蘇毛慶森江蘇浙江蔣煦江蘇浙江王經宇安徽浙江曹榮琯安徽浙江縣主簿夏觀箴江西江蘇沈鳳生浙江江蘇吳邦瀚山東江蘇州吏目鄧慶樞貴州四川韓孔昭四川江蘇戴崇廉四川雲南戴壽銘順天雲南府照磨王家梁浙江江蘇竇樹藩河南江西接司獄王德淵貴州安徽鹽巡檢德瑛滿洲廣東卓啓堃四川兩淮巡檢張德進廣西雲南胡念慈順天廣東周金銘廣西廣東卓登青湖南浙江王廷珪湖北安徽曾昭聲湖南廣東周潤安徽浙江張世美江蘇浙江賈寅熙河南安徽孫秉惠浙江江西朱其樞江蘇湖北從九品黄寶綸順天廣東車鼎順天廣東王震融順天四川周寶誠湖南廣東胡光湖南江蘇劉源安徽江蘇沈蘭瑞浙江廣東金兆熊浙江江蘇李兼善浙江廣東何文蔚河南山西徐樹春江蘇四川 
 
 

Page 4

 
 
典史增恕漢軍山西蔡溥霖福建廣西楊振直隸江蘇鄧國傑湖南雲南楊國榜湖北江西錢承蔭安徽江西劉傳綽安徽江蘇韓錦江蘇湖北譚崧江西浙江張士彦安徽江蘇揭傳清江西山西陳家誠浙江江蘇顔鴻才四川湖南俞德潤浙江河南未入流何浯湖南四川○海防指省分發鹽運司知事敖其璋四川廣東巡檢盧祥盛江西江蘇○籌餉指省分發監掣同知李光宗順天兩淮縣丞劉祖武江西湖南巡檢余宗森順天四川○勞績掣籖分發知縣袁大綸江蘇賀祖蔚河南同知銜陳朗山河南○勞績指省分發道花翎龔盛際湖南江蘇花翎二品頂戴趙有倫直隸江蘇知府花翎鹽運使銜王世相甘肅陜西鹽運使銜黄以霖江蘇湖北花翎王壽慈廣東廣西張守炎山東河南花翎三品銜李準四川廣西同知藍翎鄧本儀廣東浙江直隸州知州陳倧萬江蘇廣東知州趙仙瀛直隷吉林[  此稿未畢]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東瀛雜錄]  
　　日本采訪友人云前任警視總監男爵園田氏賢實於東歴七月十三號召集各警察署長告以現今内務官臣易械政治更新因此辭職已奉諭邀准以西山氏志澄拔補十六號有警視管四員典獄一員致仕又有勒令休致之警視官一　○内務省北海道騐長蒲生仙辭職遺缺以中局又五鄭拔補内務省縣治局長兼行政裁判所評定官荒川邦藏辭贓所　内　　縣治局長以山下千代雄拔補所兼之行政裁判所評定官由大隈伯親任北海道廳長官男爵安塲保和辭職造缺以杉田定一　　北海道廳事務官深野一三辭職遺缺以堀内賢郎拔補東京縣知事子爵岡部長辭職遺缺以正五位肥塚就升補三重　知　田邊輝實辭職遺缺以長野書記官正五位李家裕二升補靜岡縣知事千家尊福辭職遺缺以正五位加藤平四郎升補長　　　事權藤貫一辭職遺缺以園山勇升補已革大分縣知事杉本重遠不願出仕已革佐質縣知事武内維績開復其大阪府知事　正五位菊池侃二千補○前内閣總理大臣伊藤候爵相自辭職後擬作汗濩之游七月十四號往晤大隈板垣兩伯旋回邸聞已　　本月二十五號道經山隂山陽出馬關涉海先抵　山仁川入韓京後再由東三省沿揚子江一路南下至新開各碼頭閱視並　　見李傅相晤叙等倩其隨員一爲森氏槐南一爲前秘書頭本元貞氏一前繙譯官楢原氏陳政也○東京赤阪町三丁目十番地　官内大臣土方伯邸第在焉本月十五號門衛等忽聞室中　然有聲訝而入視見内室已闢槍斃一人乃小主砲兵大尉土方久　也久民於明治二十九年依附貞愛親王殿下故亦稱華族曩因患恙經醫療愈在彼靜養乃突遭此變至所因何事甚爲秘密　　深悉當時上竹警部長及醫士聞警往彼見彈入咽喉直穿出胸業已返魂無術矣○神戸朝元町於某日侵晨時失火焚燒甚　○本月二十號午前日皇出有諭旨封正四位勳三等四條氏隆平依勳功特授男爵列於華族外有片倉景行氏亦封男爵並　入　　 
[鄂省祈雨]  
　　湖北訪事人云鄂中久晴不雨農田望澤孔殷武昌府逄太守率同江夏縣設壇祈禱會　報章初五日　　各憲復於龍神廟設壇祈禱是日隂雲密布微雨沾衣雖未能潤徧郊圻而凉意宜人炎威頓却連日驕陽匿影雷聲殷然大有萬水無聲待雨來之意想一誠所感定能望尉雲霓也 
[上海縣署瑣案]  
　　本邑閔行人錢招榮前赴府署上控王小弟等毆辱等情奉批發回原縣復訊詳報業經帮審委員李葆初二尹二次提訊供請各執惟錢供有王筱甫爲見證且姜阿小丐頭阿四帮毆并被推入坑中等語是以飭差一併提案前晚升堂花廳集訊王筱甫供錢與王小弟口角由監生勸解餘情不知姜阿小供小的以製布機爲生理錢囑令做工硬扣工資因之爭　後被挾嫌牽涉丐頭阿四供小的從未帮人毆辱錢招榮王小弟張榮壽堅稱被錢無端上控波累多時困苦不堪求恩鑒宥　復供王筱甫是王小弟之屋主是以供詞不免掩飾王筱甫答稱並無房屋出租與人錢仍一味誣指二尹謂錢曰訪查閔行一帶衆口一　指汝向來健訟查核案卷爾被控之案層見迭出爾之行爲不端可知此案毫無實據輙敢赴府上控拖累多人殊爲可惡判將錢笞責五十板發收改過局一年餘人斥釋○馬路工程局送陸阿福毆傷羅復寛一案至縣請辦前晚李二尹提騐羅吕氏供稱羅復　係小婦人之丈夫在增祥碼頭撐渡船昨晚因與陸阿福之麻雀杉板船互撞彼此口解陸卽將手中飯盌　傷丈夫面部血出甚多昏迷不能言語求賜騐究陸供福建人撑杉板船餬口昨晚有人雇小的之船渡浦羅强奪生意以致爭扭伊自跌傷求鑒二尹飭仵騐得羅傷屬實著送仁濟醫館醫治陸兇横已極重責二百板交差看管候辦 
[英界晚堂瑣案]  
　　劉承光控邵榮華卽麫店阿和疉久會洋借項不還前晚經稱審委員劉穆庭二尹提訊劉供廣東人開設四海心平樓茶館被向開四如春湯圑店之邵榮華欠去會洋一千六百四十元另由小的妻子向錢姓處代借洋五百元亦未歸還今春二月間有人理勸毎月拔洋二十元立摺支取祗收洋十三元其餘一味延約現邵將所開之四如春關閉另在蘇州開設畨菜館及茶館意圖避匿因此扭案求追邵供無錫人向開四如春現在生意清淡不能支持因之閉歇所欠劉承光之洋小的曾得會欵五百元將錢姓借欵抵還其餘實在無從挪移求鑒二尹著從二月内立摺起至今照數補還其餘應如何設法理楚須交妥保出外與原告商明允許俟原告禀覆再行核訊○陳子卿控陳崇巖誑騙洋銀昨日經劉二尹提訊陳子卿供現將所立筆據呈請騐視陳崇巖供所收之洋寄於法界西新橋成大南貨内小的如今情願清還二尹著值日差與陳崇巖同至該處收取著陳子卿明日來案給領○前日捕送李阿四之妻被李阿寶誘拐將阿寶戳傷一案經劉二尹研究李阿四供小的之妻在百花里妓院帮傭李阿寶則當龜奴將小的之妻誘拐無蹤因此憤甚將阿寶戳傷李阿寶　無錫人在百花里妓院内傭工李阿四誣小的誘拐伊妻將小的戳傷求請訊究二尹以事非無因著李阿　將氏拘案原被告押候訊究○曹阿記控汪桂卿欠貼票洋銀經劉二尹提訊曹阿記供寗波人去年十一月内汪桂卿將票向小的處貼洋三百元言明分半利息年底歸還至今一味延約求請究追汪桂卿供安徽人向業珠寶生意去年小的爲友人向曹阿記處貼洋九百元已付還洋六百元尙欠三百元小的有當票一紙計洋二千一百餘元付與曹姓贖取所值甚鉅照小的計算已屬有贏無絀二尹飭將沈炳生扭案補詞再訊○華阿大控妻俞氏不守婦道經劉二尹研究華阿大供妻子俞氏在申帮傭已歴多年現聞與人姘識因此欲領回蘇州房東周秋白霸阻不許一併扭案求究華俞氏供小婦人在妓院帮傭已將二十載今丈夫誣小婦人與人有私時行毆擊如今情願隨夫回蘇二尹著華阿大將妻領回管束 
[法界捕房紀事]  
　　前日巨竊楊鏡芝被包探嚴頌眉拘獲解入捕房昨晨謝捕頭向之詢問楊供出同黨數人并稱近在日本大坂商輪會社行駛長江之天龍川丸及某公司之廣濟輪船上竊取金表紅　紗洋銀等物嚴探呈上楊身畔搜出之都司奬札一通稱此賊向在鹽捕營當差目下各營裁汰游勇甚多遂結黨横行廣收羽翼捕頭命將同黨赶緊緝獲然後吊贓俟下期解送公堂禀請訊辦○昨日午刻竊賊某甲濳至洋涇浜所泊客船上竊取一衣包適被某號巡街捕所見拘入捕房捕頭令押候解送公堂禀請訊辦 
[美界捕房紀事]  
　　本地人瞿　囝向在外虹口老船塢充當小工前夜乘閒竊取廠内銅皮四張爲查夜印度人所見拘送捕房捕頭令押候解送公堂禀請訊辦○昨晨無賴陳木全在裏虹口菜竊取沈羅氏籃内錢二百文當塲察覺喚四百三十二號巡街華捕拘入捕房押候究辦○著名流氓李子卿朱阿二專在滬北天后宫内設攤誘睹欺騙鄉愚昨日爲包探李培芝所見拘人捕房押候解送公堂訊究○寗波府屬某縣人王阿高向在下海浦怡和紡紗廠内當出店之役前夜事畢回家路經西華德路忽遇一阿非理加洲黑人向之調笑阿高怒甚將身畔所携洋刀拔出向黑人連戳數下黑人忍痛將阿高扭至捕房捕頭令先行管押候解公堂訊辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
 
 
