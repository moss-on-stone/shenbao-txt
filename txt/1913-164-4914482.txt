# 1913 - 164 - 4914482

 

Page 1

 
 
論說 
[蒙古政治攷（五續）]  
　　（乙）察哈爾都統 
　　駐紥於張家口西自長城至戈壁之沙漠北迄於喀爾喀爲止凡散在於占内蒙大部之各地如察哈爾及其餘遊牧部落悉統轄之其地方與長城相接近漢人之移住者恒不絕蒙民之爲該等漢人所同化者日益加多是爲宣化府亦編入於直省關於一般民治與直隷總督合議上奏與熱河都統同且有受口北兵備道之牽掣者 
　　在都統之下者有官吏如左 
　　（一）察哈爾副都統 
　　（二）張家口外兩翼牧羣統轄副都統 
　　（三）總管及副總管 
　　（四）參領及副參領 
　　（五）佐領及驍齊騎族 
　　（六）護軍校親軍校輔佐六品官等 
　　又察哈爾都統有監督自中國内地經長城至外蒙古庫倫烏里雅蘇台之軍用驛站且兼公文書之遞送官吏貴客之護送等任務該都統監督驛站之地位稱之爲阿勒臺軍臺 
　　（丙）綏遠城將軍 
　　駐在山西省綏遠城其下有歸化城副都統一人凡内蒙古西部土默特遊牧之内屬者及其他皆控制之移民同化之問題及關於一般之民治與山西巡撫會議一如熱河察哈爾二都統與直隸總督之關係焉 
　　第二外蒙古駐劄派遣官 
　　（甲）定邊左副將軍 
　　駐在於外蒙烏里雅蘇臺統御喀爾喀諸部亦謂之烏里雅蘇台將軍 
 
 
 

Page 2

 
 
　　（乙）烏里雅蘇台參贊大臣 
　　烏里雅蘇台參贊大臣有二人一自中央政府選滿洲官員任之一自喀爾喀貴族中補任之 
　　（丙）科布多參贊大臣帮辦大臣 
　　同駐於科布多統制蒙古烏梁海地方 
　　科布多帮辦大臣管烏梁海三部落十旗參贊大臣管四部落二十旗并司各旗王公扎薩克之承襲陞補及遊牧部内一切審判事務 
　　（丁）庫倫辦事大臣 
　　駐在於外蒙古庫倫掌與俄國所爲之交涉事件依定例設大臣二人一自在京滿洲蒙古大臣中選任之一自喀爾喀扎薩克中特任之者此外在庫倫辦事大臣之外有自理藩部派遣之司員筆帖式任該地貿易審判警察等事務又在外蒙古與西伯利亞間之貿易場卽恰克圖地方設辦事司員一名受庫倫辦事大臣之節制 
　　（戊）庫倫商埠特巴衙門 
　　以喇嘛任之使管理喇嘛之徒弟（第一晏那爾）（未完） 
時評 
[說調停（時局心理談之六）（默）]  
　　近數日來忠告之電紛傳解紛之使四出湘粤皖三省爭議已息李督憤氣已平贛省各團體亦且厭亂矣是誠調停之時機也 
　　夫調停之機關在政府在都督在政黨在議會苟此四者而願就調停則調停無不成者然而記者於此竊竊然若有所恐 
　　一調停必各有讓步讓步必各有限度於此限度而不平匀則紛爭又起調停必各有方法方法必各有主張於此主張而不脗合則衝突又生今當紛紛調停之際而忽此責彼曰爾不願調停彼亦責此曰爾不願調停一若己甚願調停而他人不願調停者然豈眞人之不願調停哉亦以人調停之限度主張與已不同而已限度不遷就主張不通融則調停仍歸無效此吾之所恐也 
　　一調停必各捐棄一切枝節略去一切牽涉而後本問題之磋商乃有效果若一方面磋商調停而一方面枝節横生牽涉不已則所謂調停者必仍將因此而失敗此又吾之所恐也 
　　一前此之所以不能調停者因各爭曲直辨是非也是非曲直一時不能明瞭於是百方牽扯以求證實我之直與是人之曲與非而事益不易調停矣今兩方面旣願調停則各宜犧牲一己之是非曲直而專以大局爲前提若仍有是非曲直之心橫梗於中必欲大伸而後快則調停必爲此是非曲直之心所阻礙嗚呼人果肯犧牲此是非曲直之心乎哉此又我之所恐也 
　　果於此三者一無所恐矣調停者非空調停矣然苟不出於兩方面之眞心誠意得公平確當之判决合乎法理民情而僅屈於目前之勢力隠忍而不敢抗或僅耐一時之憤懣冀求伸於異日則調停雖暫時成功而終將决裂也然則調停者可不於根本上解决之哉 
[命令]  
　　五月三十日臨時大總統命令據江蘇都督程德全二十九日電呈轉據上海警察長穆湘瑤電稱晨兩時五分有匪徒七八十人攻製造局被擊退並捕兩人餘均逃散現已嚴加戒備秩序如常等語上海毗連租界爲中外商民薈萃之區不獨地方治安與海疆要塞俱有關係卽各國視線咸集於兹乃有不逞之徒肆爲擾亂匪首徐企文等潛謀佔據製造局攫獲總理於營後空地接濟子彈並有旗號等物爲證似此謀爲不軌直欲搖動大局擾害商民幸程德全布置有方督同師長章駕時團長梁敦焯陳其蔚製造局總理陳榥預爲防範連長陳禮文張紹良冒險偵探會同警察長穆湘瑤奮力抵禦得以擊退羣匪捕獲數名程德全不動聲色防患未形深堪嘉獎梁敦焯陳其蔚應卽授爲陸軍少將陳禮文張紹良授爲陸軍少校章駕時給與二等文虎章陳榥給與三等文虎章穆湘瑤給與四等文虎章出力兵匠賞給銀五萬元由陸軍部發給重要逸匪每獲一名賞銀一萬元卽責成該都督通飭緝拿務獲嚴究黨羽盡法懲治其餘出力員弁由該督分别查明呈請給獎此令 
　　趙學方授爲陸軍少將此令 
　　陳元泳授爲陸軍少將此令 
　　任命徐寳珍署江蘇陸軍第四師師長此令 
　　任命秦步衢爲廣西陸軍第一師步兵第一旅旅長莫榮新爲廣西陸軍第一師步兵第二旅旅長龍覲光爲廣西陸軍第二師步兵第三旅旅長林俊廷爲廣西陸軍第二師步兵第四旅旅長黃榜標爲廣西陸軍步兵第五旅旅長此令 
　　任命邵羲署蕪湖關監督此令 
　　陸軍總長段祺瑞呈請任命賁克昭爲廣西陸軍第一師步兵第一旅第一團團長陳坤培爲廣西陸軍第一師步兵第一旅第二團團長劉炳宇爲廣西陸軍第一師步兵第二旅第三團團長劉震寰爲廣西陸軍第一師步兵第二旅第四團團長宣宗輝爲廣西陸軍第一師騎兵第一團團長林秉彞爲廣西陸軍第一師砲兵 
第一團團長納順洪爲廣西陸軍第二師步兵第三旅第五團團長張耀山爲廣西陸軍第二師步兵第三旅第六團團長曾廣義爲廣西陸軍第二師步兵第四旅第七團團長黄自新爲廣西陸軍第二師步兵第四旅第八團團長李嘉品爲廣西陸軍第二師騎兵第二團團長黄培桂爲廣西陸軍第二師砲兵第二團團長陸裕光爲廣西陸軍步兵第五旅第九團團長彭玉勝爲廣西陸軍步兵第五旅第十團團長應照准此令 
　　代理國務總理段祺瑞呈稱據貴州都督兼署民政長唐繼堯呈請任命胡勛聶正瑞孟廣煥周厚基爲總務處科長葉春華爲内務司科長賀緝熙涂克修袁大勛季煌照爲財政司科長蕭開瀛孟廣焜白玉榮襲兆瀛爲敎育司科長李世賡林光啓張日昱爲實業司科長應照准此令 
　　代理國務總理叚祺瑞呈稱據甘肅都督兼署民政長趙惟熙轉呈甘肅省城警察廳長楊炳榮呈請任命劉傳綸爲秘書顧獻璧蔣澍霖楊廷晋爲勤務督察長王克仁白鑒眞楊廷俊張炳煃爲科長黃端甫爲消防督察長應照准此令 
　　六月一日臨時大總統命令兹制定陸軍軍隊校閱條例公布之此令 
　　任命康任爲外交部特派陜西交涉員此令 
　　代理國務總理段祺瑞呈請任命羅振方爲熱河國稅廳籌備分處處長應照准此令 
　　代理國務總理段祺瑞呈稱據黑龍江都督兼署民政長宋小濂呈請任命王岱爲總務科長應照准此令 
　　陸軍總長叚祺瑞呈請任命陳惠玉爲黑龍江都督府副官長宋錫恩爲黑龍江都督府軍務課課長劉瑔爲黑龍江都督府軍需課課長王鑫藩爲黑龍江都督府軍法課課長應照准此令 
　　司法總長許貴英呈請任命徐觀吳天銀陳其殷孫紹熙署安徽高等審判廳推事金殿選王昌言陳鳴謙柏敵元署安徽懷寧地方審判廳推事周達壽署安徽蕪湖地方審判廳長葉自純童益漸鄭世郁吳霖魯經藩署安徽蕪湖地方審判廳推事胡慶道爲安徽懷寧地方檢察廳檢察官并署安徽高等檢察廳檢察官朱朝楨署安徽懷寧地方檢察廳檢察官濮建猷署安徽懷寧初級檢察廳檢察官王炳南署安徽蕪湖初級檢察廳檢察官張增純署安徽鳳陽地方檢察廳檢察長應照准此令 
專電 
　　北京電中俄協約稿凡十一易其先我所提出者（一）俄政府須認蒙爲中國領土之一部雙方由領土關係已生之權利俄須照常尊重（二）中國承認外蒙向有之地方自治制度决不改易並允許外蒙爲自衛及維持治安計可編練軍警並認除蒙民外一律禁止移住於外蒙境内（三）俄除領事館衛隊外於外蒙境内不派軍隊並不移民除領事外不另派代表俄國之官吏（四）中國按照上開宗旨須另訂對蒙辦法並訂明俄國使外蒙承認在中國所屬部内向設之地方官吏仍行設置（五）中政府因俄調停特在外蒙給與俄民之關於經濟利益（余（訪員自稱）按此利益共十七條均以俄蒙私約爲根據而稍異者）（六）俄將來如於外蒙之外交及國際事宜有改訂時必須由中俄直接磋商並經中政府允許此等大致與英藏條約相同然俄更於第二條禁止移民一節要求俄民不在限制之内並除去第四條之設官此次提出議會之六項大致如上述又所稱自主範圍中國定爲車臣漢土謝圖漢三音諾顔漢而俄使則要求除唐努烏梁海所屬不確外外蒙全部在内據外人觀察將來讓步或再加札薩克圖一部衆院昨日又開審查會外部委員四人出席該會已大致通過但聲明須另加解釋條文如所云由領土關係所生權利究係何等權利之類 
　　北京電袁昨語人近日情形似不須用兵卽可解决但其更換都督之决心似尙未變 
　　北京電中俄約據國會大勢似可通過但須加附件解釋 
　　北京電大學預科學生前日因要求未遂露宿敎育部一夜至昨日喧閙更甚拍掌演說聲震屋瓦並呈袁控何及董袒何要求去何免試並勿開除代表張繼湯化龍均主調停袁主嚴厲 
　　北京電大學校預科畢業生反對校長何燏時不應主張該生等須受攷試後始升入大學分科而據何校長及部中解釋謂今年所頒大學校令等僅適用於此後照部章辦理之預科及高等學校畢業生乃能不受考試至今次預科生等不在此内該生等大不謂然遂團迫何承認辭職寫字爲証又上書總統並約全體詣敎育部董次長攻何董令舉代表不允喧閙不已乃令巡警入署彈壓總監王治馨亦親自到署學生又謂其用軍警干涉風潮日烈 
　　奉天電張都督接探報稱庫匪南犯到處焚刦乞速調大軍往勦 
　　哈爾濱電俄人决議在海拉爾城及索蒲塔城設立領事署 
　　北京電都中糧價極昻交通部已電令京奉京漢各鐡路减收運價近日價漸低落 
　　南京電憲兵隊昨在四象橋下聚英旅館破獲匪黨機關部搜出五子連快槍四箱子彈四箱風砲一箱軍裝多件當併拿獲匪徒李周二人均係前獨立團連長解送都督府嚴重審訊 
　　南京電蘇五屬改食蘇鹽一案現得政府來電應交國會議决後再行核辦 
　　南京電津浦路線告成後生意甚旺現因訛言四起該路大受影響全路每月一切開支聞須九十餘萬現僅收得八十餘萬出入不足相抵 
　　南京電德領事文碩昨宴程都督於領署藉以聯絡感情 
　　南京電昨應省長由滬返甯擬不日卽赴京 
　　揚州電申報館鑒閱貴報載南京電程都督接徐寶珍電第二軍擬改爲一師歸都督管轄不日來甯磋商等語查敝處並無此電應請更正以息譌傳徐寶珍東 
[特約路透電]  
　　北京電聞中俄條約共有六欵如下（一）俄國承認外蒙古爲中國完全之一部分俄國於外蒙古現有之利益均須由中國承認（二）中國承認外蒙古之自治仍照今日情狀並允不圖更改現局且准外蒙古招募軍隊辦理警政以便自行保護及維持治安中國並承認外蒙古有阻止除外蒙人民外他國人民移植外蒙之權（三）俄政府除派領事衛隊外允不派兵前往外蒙及不准俄人移植外蒙並允除俄國領事署職員外不派他員前往外蒙（四）（五）中政府允以和平辦法及按照條約保護其在外蒙之利益俄政府允使外蒙古承認中國重行設立官署及派員駐紥舊有華員各地之權蒙古其餘各處概由俄國擔任居問調和中蒙已由中國允可中國承認俄蒙條約十七欵規定之俄國商業權利（六）俄國承認中國有辦理外蒙外交之權並允將俄庫政府之各問題歸中國 
 
 
 

Page 3

 
 
談判及由中國批准據以上之條件觀之中國雖已恢復外蒙政治上之地位而俄國仍有俄蒙條約規定之商業權利 
　　哈爾濱電據聖彼得堡電社消息黑龍江都督近請吉林都督派兵一師團追擊吉林省鬍匪拘獲宗社黨多人發覺彼等擬加害本省行政官之秘謀 
　　哈爾濱電庫倫活佛已以公爵銜予駐庫俄國總領事廓索維慈 
　　哈爾濱電庫倫著名領袖賓圖王（譯音）近忽暴卒情殊可疑 
　　哈爾濱電今日有某外人抵此謂蒙人已由距此以北九十英里之處退走蒙人進退頗速每夜能行五十英里故料此次退軍或係蒙人現集大隊之故 
　　北京電工商部兹接報告謂意國賴泊爾地方意華人民所擬組織之商會今已刋布發起書該會宗旨在振興意華之工商實業報告中又謂意大利近年銷用之華貨每年約逹法郎八千九百萬圓此項貨品皆由歐人販運至意售價頗高今該會擬商訂直接運輸辦法成本旣輕售價可廉俾得藉以推廣銷塲其名譽會員中除中意著名人員外尙有中國工商總長意國商務大臣中國駐意公使意國駐華公使 
　　北京電新任駐華葡使拂萊太斯君及其秘書官兹已抵任 
　　貴陽電外債問題業已擱起當局者謂因正式政府尙未成立之故 
　　貴陽電警署出示禁止童子吸食紙烟謂因有碍衛生之故並禁止屠户宰售病牲違者處罰 
　　大理府電現因有民軍數千由東方抵此食物因此日見翔貴近因天時頗佳故收成極豐商業聞亦蒸蒸日上 
　　武昌電此間現已辦理男女戒煙所並勸喻女子早爲戒絶逾期後仍吸者將受死刑云 
　　武昌電甯軍今日已回抵本城營内 
　　武昌電此間出示宣布縣知事專理民事一切訟案則歸審檢廳辦理 
　　哈爾濱電據華字各報載稱琿春附近烏林縣（譯音）拘獲鬍匪多人 
[譯電]  
　　美京電據國務卿白乃安君宣稱英法意俄瑞典瑙威巴西秘魯諸國已有覆文贊成其維持世界和平之計畫及詢問詳細辦法雖有數國答稱候討論後再行作覆惟無一反對者 
　　奥京電現信奥國陸軍參謀部職員里特爾大佐之自盡係因受俄國特别委託偵探奥國軍事乃以重要陸軍秘密消息洩告俄國聞現已拘獲數人尙有多人亦將拘里特爾大佐之自盡實陸軍當道之舉動有以致之今大受外間之貶責因審訊之後可以發覺重要之導線及其同謀各犯也現信里特爾大佐之任俄國偵探已有十四年之久 
　　柏林電德國一等鐡甲巡洋艦白納乞號載重一萬五千噸於二十九夜濃霧中擱淺於丹麥格萊特培爾特雖經德國諸戰艦竭力拖之出險均未有效該艦幸陷於軟沙之中故其地位尙不危險 
　　柏林電俄國國會已通過秘密議案擬設立海水雷庫一所 
　　倫敦電皇家學會室中發見紙箱一隻内盛浸油之棉絨箱外紥以燃着之蠟燭多枝現信係要求女子參政權之黨人所爲潘克赫斯特夫人因違背釋出時之准狀復於五月二十六日下獄今已移送病院聞其身體頗形虚弱 
　　哇太樺電坎拿大上議院已表决海軍議案反對者五十八人贊成者二十七人 
　　倫敦電倫敦各報復提及三月間海軍大臣邱吉爾君提出海軍預算案時之演說謂坎拿大之戰艦萬不可少預料海軍部現將添造奪雷諾特式戰艦三艘云 
要聞一 
[二十八日之參議院]  
　　上月二十八日下午兩點二十分振鈴開會議長張繼主席議員出席者一百五十八人首由議長宣告現在不足法定人數延長二十分鐘尙未屆時已足法定人數遂開議議長謂今日新到新疆議員一人當命秘書掣簽假定席次畢遂入坐又謂劉議員成禺因病請假十五日劉議員積學請假一月俱謂無異議復由秘書長宣讀蔣舉清提出之修正案議長並謂今日開會係爲中國善後借欵合同政府咨請本院查照備案問題先曾討論多日並無結果請大家繼續討論朱兆莘云今日討論可按議事細則第二十七條表决贊成與反對者方爲順序湯漪云贊成與反對須表决明晰凡贊成查照備案者卽爲贊成反對查照備案者卽爲反對如此方不致淆混王家襄云對於討論今日之議案凡某君發言皆須報號並列一表未發言之前先標明宗旨呈於議長前贊成者列入贊成表内反對者列入反對表内朱兆莘發言云本席係主張將咨文退還政府而並不反對借欵葢現在民國財政困難需欵孔殷不借欵萬不能以救目前之急然如此重大之問題政府遽不依法律之手續而於事後以查照備案之咨文敷衍了事本院萬不能承認蓋立法機關萬不能喪失職權現在政府以查照備案之咨文到院本院若不將咨文退還則係本院默認政府違法且咨文與借欵無干借欵已經簽押現在若欲全行取消一定不能辦到而查照備案違法之咨文本院固可以退還蓋退還咨文並非不承認借欵諸君不可誤會至於借欵一層乃已成之事現在固可以無須討論陳光燾發言云本席到會不久現在諸君討論借欵一事日日討論並未得一結果置憲法等重要問題於不顧借欵之事關係存亡手續問題關係法律諸君不肯輕易放過本係議員應盡職權然終日討論而無結果反足以貽代表之羞本席以爲諸君先宜以國家爲前提犧牲一人私見則解决固自易易現在所應研究者並不在於欵之應否當借押之應否當簽在於政府之是否違法至咨文一層本席以爲退還歸於失敗不退還亦歸於失敗本席之意以爲現在咨文可不必退還不過由本院覆文一通表示二種意思（一）表示本院以國家爲前提顧全大局起見對於借欵一事并不表示反對（一）表示借欵問題並未經過完全法律手續通過本院不滿意之意以此二種之意思達於政府然後再觀政府之態度如何尙請諸君加以討論陳善發言謂本員贊成大借欵查照備案彭介石又謂本員反對政府之查照備案蓋是案第一未經法律手續第二未經國會許可擅行簽字有此兩種疑問卽可認爲無效陳銘鑑登台云本員反對退還查照備案韓玉辰云本員反對政府之查照備案根據約法根據前參議院法故本院不能收受只可退還政府諸君若一體反對方不負國會之資格並保護約法議長宣告休息十五分鐘屆時仍足法定人數繼續開議陸宗輿云本員贊成查照備案王靖方云現主張不同據本員看來請議長什表决周廷勵云今日不但不能表决且不能討論當然俟詳細審妥後再行討論李文治云今憲法等案並無規定不能謂違法楊永泰云表决討論終局得五人以上同意丁世嶧彭介石等同時發言鄭江灝問議長云現在議員發言是否有依次之規定蔣曾燠云無須爭論當依次發言王家襄云如按議事細則四十條動議則以前二十幾條盡行打消楊永泰云討論終局得五人以上同意先表决可否宣告討論終局並非卽可宣告討論終局時發言次序大亂惟時已五點鐘議長遂宣告散會 
[雜評一（無名）]  
　　中俄蒙古交涉之今日征蒙空言也征俄更空言也蒙俄卽可征决非今日中國所暇及故今日中國與俄論蒙古交涉當求其可行者不當言其不可行者當於其能行之範圍盡力行之不當於其不能行者始終以空言相執此乃平情之言研究中俄蒙約者所當留意也 
　　學生風潮之切計學生風潮不得盡爲學生非也亦不得盡爲管理學生者之非何則今日之學生果有不过規則往往挾衆臨人之事唯管理學生之人亦多不用敎育之人視學生之不若者故我今日定學生風潮之是非均以學生之向學與否爲標準如敎員之缺少功課之不備因而起風潮者學生是也如憚於考試規則過嚴因而起風潮者學生非也據此可以定大學預料風潮之是非矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[大學預科生驅逐校長風潮]  
　　北京大學預科原爲預備本校正科而設經敎育部定章預科畢業者給予文憑准其升學勿須考試但該預科前因留嚴拒馬問題致與敎育部惡感甚深現充該校校長何燏時承敎育部中意旨近以預科學生考驗卒業後下半年當然升入該校何校長先意承旨遂出部告令於升學時舊有學生一律試騐意欲藉此删除異己也於是預科全體學生質問該校長校長遂懸示宣言只考此次畢業者以後畢業各班仍照規則辦理此示出後已畢業者忍無可忍未畢業者物傷其類咸謂此等哄孩手叚倘甘受其餌正墮鈎中遂全體否認於二十八日午後二時在本校開會由各班班長請校長到場解釋以便質問該校長竟不與會全體學生前往就問該校長提出部頒大學令第四條附則内有（預科及與預科同等之學堂有不照本科規則辦理者得經試驗）云云學生等以附則明係指不照本科規則者而言試問本校豫科是否不照本科規則辦理本校自辦之預科尙不可信則他人藐視更何待言是校長此示破壞本校名譽剥奪學生權利顯戾辦學規則三者有一便當去職况盡有之尙何顔爲校長該校長無言學生等復提出大學令第九條（卽預科生修業期滿試騐及格者給文憑升入分科云云）羣起質問該校長並不答覆惟抱定附則申辯詞意紊亂期期不能出口於是（校長違法！）（校長辭職！）之聲四起矣該校長理由屈詞窮退入房中拍案大怒出穢語辱詈學生舊有混賬忌八蛋種種穢褻名詞滿口亂噴學生等大憤有欲飽以老拳者該校長央辦事員出爲宣言明白准赴敎育部辭職學生等以該校長辭職本是當然而穢語詈人果應如何懲治以儆將來遂仍集校長室未散何至此無奈只得徇衆學生之意自書一紙云明日准向敎育部辭職一因違背部章二因詈駡學生下蓋何燏時印並有學長某某庶務長某簽字爲證學生至此始一閧而散 
[天津行政促進會開會紀]  
　　直隷行政促進會於前日下午三鐘開會會員到者一百餘人以張汝爔君爲臨時主席登台報告本會以聯合政學兩界融和黨見化除界限交換知識討論共和政治爲宗旨遂將擬定簡章二十七條逐條宣讀經衆會員討論畢請各會員公推職員旋經推定蔣君雁行爲會長張君汝爔爲副會長幹事股推定解光煜郝振聲李憲祖評議股推定梁銘王培基姚彤章陶俊祥白鶴年邱沅楊冠軍張珍劉元枚焦曾憲孫景謙馮孝先朱履謙張灼銑梁錫綸吳梅韓國士武金鐸韓金榜李奎光郭漢章劉獻珩文牘股推定汪壽熙周文俊李錦堂楊培芳賈雲章韋冕郝冠男書記股推定王培誠趙璧宋毓清孫佺齡李元善會計股推定蘇兆榕孫佺齡李元善庶務股推定馮雲漢趙立樸張恩鴻調查股推定王維垣劉寰陳璧荃王寶銓張右文邵興周牛國楨王鶴年孫嘉禄李建綱張金凱兼評議張福年劉文照劉汝翰巴汝宗劉任林高翀漢孫峻山常冠羣趙立樸交際股推定尹承福王雨琴傳鑫張福年李家禄鄒棣李如凱紀鉅疇劉椿壽各職員舉定後卽散會 
[贛鄂退兵保安大會（二）]  
　　續黃祖徽宣言祖徽至潯見駐潯軍隊紀律嚴明歐陽師長持穏健態度商民甚爲安謐至謂北軍攻九江亦猶之漢口謠言謂江西兵攻漢口現在邦基未固大局可危無論何方面當無開釁之理誰肯冒天下之大不韙而爲民國罪人但兵隊相逼太近雖無開釁之事而謠言卽從此紛起市面卽由此驚惶公家財政入欵亦由此大受影響况且我省去年歉收饑民甚多匪徒乘機思逞在在可慮非將兵隊撤回歸防原處不足以定人心而息謠諑祖徽到省之日即看見報章所載諸公擬請雙方退兵與鄙人意見相同足徵諸公熱心地方關懷大局實深欽佩昨見都督已陳此意當承都督慨允並云贛兵陸續歸防願先行担任至鄂軍退駐與否副總統自有權衡我處决無猜疑之意誠爲偉見亦足徵從前軍事計畫純爲自固吾圉也今日幸與諸公聚晤擬請諸公於今日商定之後卽請都督早日實行以安人心並請公電副總統及旅京旅滬旅漢諸同鄕表明一切俾猜疑均可融化而謠言亦可盡息豈獨吾贛一省之幸福諸公以爲何如願有以敎之 
　　各公團上黎副總統電武昌黎副總統鈞鑒宋案借欵兩事發生以來各處主張異致議論紛歧因之謠言繁興大局幾爲搖動屢讀鈞座通電識遠慮周誠欽企兹復承派黄君祖徽來贛宣述盛意愛贛愛鄂一視同仁并以力維大局爲任感佩之誠豈僅贛人士已也此次兩案相繼而起贛人主張詞流於激誠或有之乃因此而起邦人士疑忌實非初料所及即如九江方面分駐各軍原爲保全治安起見乃因與鄂軍接近尤啓兩省猜疑本日由贛省各界團體各政黨同人公同集會與黃君商議僉以現在大局已漸鎭定兩省軍隊無庸互相逼處雖鈞座與李都督曁贛軍將領素相契合彼此紀律均嚴復經申明約束彼此不越範圍似可無虞意外特兩軍駐地逼近恐兵士稍有誤會致生衝突影響於國計民生者甚鉅現李都督允將贛軍陸續歸防至鄂省近贛軍隊應如何分别調回仍應副總統鈞裁贛省自李都督以至各軍將領皆以維持秩序保衛人民爲念始終一致並無成見早在洞鑒之中惟鄂爲首義之邦公又民國元戎當兹浮言蠭起險象環生之際非政府人民相見以誠無以溝通感情鞏固邦本安民定國惟公是賴特電佈悃並請轉電中央及各省藉明眞相而息浮言諸維亮鑒贛省議會正議長任壽祺南昌商務總會正會長曾秉鈺會董吳肇映敎育總會會長賀治寰全國商會聯合會贛省事務所幹事羅志清龔士材贛省議會副議長歐陽莘顔丙臨國民黨支部長賀國昌共和黨支部副長宋育德高巨瑗國民黨支部副長廖國仁共和黨瑞昌分部長周斌民主黨支部長吳鈁公民急進黨分部長程道存參事長陳澤霈江西民報館主任姜顓大江日報館主任汪長禄晨鐘日報舘編輯主任徐蘇中豫章日報編輯主任湯泗贛民日報編輯張岡等叩沁（未完） 
[岑西林之國事譚]  
　　岑章之主張岑春煊來漢接辦路政初則絕口不談政治繼則允任調停其調停之主張對於宋案則索趙秉鈞到滬歸案借欵則須政府認過及卽日撤退南下北軍暫不能更動贛皖都督岑以此主張與章太炎數請黎公贊同聯銜發電黎公未允岑乃自電張鳴岐轉逹袁總統及各黨本部前日得張復函云政府不以其調和策爲然三黨亦不贊同鳴岐之意亦同岑得此電復更電張氏轉達大總統謂函悉煊到漢拜見各領事談及調和無不欣然商民尤盼和平速了而來書謂政府不以調和爲然固宜何三黨亦不以調和爲然兄意亦同眞堪駭怪須知今日瘡瘐滿目窮人塞途散勇遍地若激之使變逼成兵端必致盜賊蠭起生靈塗炭且恐擾及外人無可收拾是可忍也孰不可忍也政府違法殃及蒼生國民黨與我何德我爲天下蒼生長跪涕泣求救望代逹大總統謹以血涙奉贈好自爲之岑春萱宥云云自此電發後尙未得覆電也 
　　岑黎之談話岑西林與章太炎近來無日不謁黎公進其游說黎公亦勸其共維大局鞏固國家意見不免稍有參差現章已晋京岑仍不時渡江至都督府閑談前日正遇北軍統李純在座黎公首詢岑以鐡路開辦計畫及一切應費手續岑云在上海時業已計畫完備惟川漢路線尙俟覆測葢因前測量路綫時沿途所釘之椿均已朽壞現擬卽日開工覆測何奈中國測量人才有限不敷委用至粤漢鐡路物料俱已預備只俟下月杪設局籌辦開工事宜并定期募工建築云云岑談至此卽轉詢李軍統以北師駐鄂情形云報紙所載北軍殊無紀律尙望閣下竭力維持一則可保大局之和平一則免起人民之怨謗李卽答曰北軍約朿之嚴素過南師自移駐湖北以來尙無騷擾民人情事如有違法舉動余願負連帶處分至報章之紀載須分别觀之有種反對派報章專以誣謗本軍爲事業已呈請副總統查辦想公所閱者此類之報章耳岑聞言默然良久復向黎公提起南北最近意見黎公曰昨日接中山來電黨爭之事彼亦莫可如何至江西駐紥武穴對岸軍隊迭次電商李都督歐陽師長昨已有復電商議互相撤退然尙在未定之間云云暢談移時而散 
[鄂省軍事大會紀]  
　　黎督因近日屢獲九龍山會匪均以公民討賊團爲標幟且有牽涉軍人之事昨特召集本省一二三師師長黎本唐蔡漢卿王安瀾漢口鎭守使杜錫鈞北軍總司令李純北軍六師旅長馬繼貞吳金標及各旅長等共二十餘人在府讌會黎公就席宣言鄂省自前月改進團亂黨破獲後因本省兵力單薄電調第六師由汴移駐鎭攝俾宵小有所畏懼良民得以安寧詎武漢市面惑於僉壬鼓煽似有惶恐不安之狀本都督現已迭頒布告剴切解釋惟邇來破獲九龍山會匪機關數處幸災樂禍之徒難保不訛言重興願李總司令杜鎭守使各師旅長維持軍隊風紀以保地方秩序凡部屬有不正當行爲認爲違法曁煽惑軍隊擾亂治安之舉准訊明就地正法幸勿狥隠致悞大局云云聞是日並會議推舉赴陸軍部軍事會議代表已舉定蔡漢卿師長馬繼貞旅長前往又青山建設砲台隨縣勦匪傷亡官兵撫卹諸事亦經議及武穴軍事亦在提議之列惟甚秘密云 
[鄂省官事談]  
　　姚晉圻不辭而去前敎育師長姚晉圻任事經年於各項不免有浮收濫報之事外間謂其侵欵約逹萬餘前經省議會議决咨請民政長勒令於姚未離任時清算賬項追出吞欵已由民政長轉飭遵照詎姚以現在已經卸篆卽不認清算亦無罪可言遂於日昨潛行回籍暫避鋒鏑矣 
　　胡朝宗求去不得湖北交涉員胡朝宗因引渡熊夢飛案失信於外人而黎公又責其不克依據條約行事日來頗受内外詰責因之急欲求退再三辭職未經黎督允准昨復親謁黎公面訴微衷黎公知其不可挽留擬以上海會審公廨讞員關烱之繼任聞昨已電詢意見請其來鄂惟未知關君允擔任否也 
　　屈德澤亦有去志湖北實業司附屬機關現計二十餘處月支經費十餘萬元然均無效果可言近屈司長惟大加擴張提出擴充案於議會議員胡國璽以該司倘仍前腐敗不獨實業無振興之一日卽公家經濟必且蒙不可名言之損害特提出議案請將該司自開辦以來各事件逐項清查澈底核算以正官冗費濫之罪云云故日來屈司長亦有去志也 
[葉德輝之舊怨新潮]  
　　都是文章嫁禍 
　　葉德輝者湘紳王先謙高足前清著名頑錮黨也光復後充火官殿保安團團紳上月二十六號午前十一時葉來廟聯合本省城二百五十四團提議整頓團規方開會間突有機關槍營兵等一擁而入將葉拘拿聲稱帶回本營重辦衆團紳及各街店主質問葉某何罪來兵無正式答詞衆大不服即與來兵交涉謂斷不能任意拿人如以葉爲有罪須將葉交巡警南二署看守由街團担保一面擁葉送交南二署由署長黄藻綸拍電話至機關槍營部署移時張營長乘馬至署當衆宣葉三大罪狀謂昨由唐志士才常之弟才治控告（一）前清時不應著覺世要録助清庭慘殺同胞（二）光復來不自匿跡竟敢推殘富强女子實業學校抗爭公地辱毆女士鄭曾傳芬（三）今復以二百五十四團名義刁難肥料捐欵使貧民工藝廠捐欵無着有碍該廠種種之進行該營係受軍事廳指揮提拿交案云云旋由各團公舉代表數十人在張營長面前暫予保釋日後隨傳隨交經張營長許可始行釋放聞此事起因係葉近日又作有遊戲文章譏諷某當道唐恨之次骨遂摭指此三事而運動軍隊前往拘拿現都督已密令其逃避矣 
[湘省軍界之小爭競]  
　　鎭軍與黔軍湖南麻陽小坡之鎭筸軍隊與貴州銅仁懷土司及笙樓溪一帶黔軍相離僅十餘里黔湘交界之牛股坪自去歲開場互市地雖屬湘管轄隔黔軍駐紥處僅半里許故一六塲期黔軍多赴市散步即湘軍亦間有入市遊者前月值塲期兩軍兵士相遇不知何故大起衝突互相毆擊然湘軍强而悍每毆擊輙勝故黔軍每遇場期多携槍砲子彈湘軍見其然也亦各携槍炮子彈防之現鎭軍軍隊田管帶笏三已與黔軍管帶某嚴重交涉嗣後湘地不許黔軍無故擅入黔地亦不許湘軍無故擅入以免釀成巨禍 
　　緝捕隊與警署長沙府行政廳緝捕隊隊兵在樂開橋民家藉搜煙爲名敲詐實贓五十千事經西一署出張所探兵所覺報所由凌署員加派巡長巡警多名卽將該敲詐隊兵捕獲兩名當走脫四名卽將捕獲之兵扭回西一署方預訊間緝捕隊兵排隊成行刀槍齊列意圖刦出以便遮飾該署察其來意不善卽拍電話至警廳請警備隊四十名到署緝捕隊見勢不敵卽退再由該署長提該隊兵預訊供認分贓不諱比録供詞仍將原犯解交緝捕隊隊長聽憑處究以免多生嫌隙 
[粤駁壳會竟擾及省垣矣]  
　　粤省光復後游兵散勇勾結爲患近日之最爲民害者莫如駁壳會從前猶不過擾害四鄕今則竄至省城矣日前東沙馬路匪黨曾槍斃馬隊警察今復有彩虹橋之刧警察亦被傷斃其勢燄之烈可知矣彩虹橋爲城西要地粤漢鐡路車站在此高等學校在此亞通織布工廠在此蓋此地接近番禺高塘鄕高塘爲駁壳會巢穴自匪黨大刧高塘後彩虹橋一帶風聲鶴唳未幾而三元里（鄕名）更館槍枝被刧據警界偵探言不日將有大隊賊匪到來行刦故於某日由警察到高等學校將體操所用之槍機盡行毁拆以防不測是此次刦案當爲該段警察所逆知而豈知防不及防竟有五月二十三夜之一大刧兹特將當日情形録後是夜匪黨下手約在十點半鐘是時附近炒粉店尙有人在此品茗聞匪黨約百人半由增步駕駛長龍而至其半則由北路先由菜墟入手有三人穿藍布長衫内負長槍僞作飲醉狀有二人則手持火枝照路先行抵彩虹橋卽放號兩路齊集分將要隘把守該叚警察查悉卽鳴笛告警匪等卽將站守旱橋之警察戴勤轟斃警察黃錦見同伴中彈冒險前進亦被槍傷手部不能走動匪黨遂分兩隊搜刧其一隊先刦應豐米店搜刧已完并將應豐之大秤拕携去撞開對門逐利油店舖門時各夥均已由後門逃走僅餘一小童年十一歲逃避不及爲匪執持喝問司事人何在小童答以避往後園匪黨執童引路及出後園小童亂指一處匪黨舍童往索該童卽跳入塘内匪聞童跳入水開鎗向水亂轟十餘響該童竟泅水獲免卒由對面上岸横過禾田至西村車站又見有多人伏在車站兩旁該童遂由别路走回塘溪鄕始免於禍匪刧遂利後以次刧文明火柴公司廣裕利油榨店均用鐡器撞破店門而入其一隊則由彩虹橋起先行刦第十號屋破門而入始知空屋蓋此屋係車站電報生租住前數日已遷去者也遂不顧而去再刧勝豐米店撞門不能得手乃穴墻而入搜掠已飽再刧亞通織布局不能入時第七區第二分署聞警已督隊赴救匪知大隊警察將至遂卽散去時約十一點十五分鐘也臨散時放單響毛瑟槍數聲并擄文明公司事主羅汴歧送行至增步茶亭地方始行放回該事主當時穿着白布衫褲臨放回時匪黨謂現在警察向此方轟擊汝穿白衫褲深夜易於辨認恐受轟擊不如穿我之藍布長衫爲妙且須伏在田内天明方可行也遂脫藍布長衫而去聞匪黨散時亦分兩路一由高等學堂後之林坑經過田禾多被踐傷一路仍坐長龍而去聞警察戴勤是晚係替伊叔站守故及於難 
　　又聞此項大帮賊匪均手持駁壳快鎗分途刧掠先由布局電知警區派隊赴援該處附近又駐有某警衛軍二三十人鏖戰一時之久無奈兵少賊多而且巷戰駁壳太利害竟斃警察一名重傷警察一名該警長亦受微傷該警區據報後又一面電禀警廳立派游擊隊二百餘人由長堤入大南門出西門向宜民市馳去各商家甚爲驚慌迨到步時各賊匪已分途奔竄計是晚被刦者共商店五家（一）文明火柴公司（二）應豐米店（三）遂利油店（四）廣裕利油榨店（五）勝豐米店約失贓五千餘元 
地方通信 
[蘇州]  
　　水警總廳人員發表蘇省水警總廳廳部各科人員前經探録報端兹悉廳部各員現又略爲更改已由總廳長盧君開單呈奉程都督應省長會頒委任狀分給各員到廳辦公矣照録名單於後秘書應時雨督察長劉文玠督察員仇志鳴詹宗瀚副督察員周福保趙冠青會計長王瀚會計員薛祖同符震書記盧薰湯心恒第一科（卽總務）科長王元章一等科員楊星生俞鍾彦二等蘇邦傑三等劉承祖馬文藻第二科（卽行政）科長李福昌一等科員李傳永二等徐景清王存蟄三等閃國賢梁家仁第三科（卽司法）科長陳偉績二等科員黄秉鑑三等沈國亮第四科（卽餉械）科長周祖荃一等科員李開選二等沈莊輔三等任光燦張啓賢（録事）柳鈞王灝王春林劉國銘張振武江惠源技士四名（巡邏隊）正隊官盧志侃副隊官蕭鵬巡弁六名巡士五十四名差弁十二名夫役八名夥夫四名 
　　馬路區長撤差查辦日前閶胥馬路崗警拘拿流氓李錦昌卽馬口鐡阿金解區刑責士民公憤電禀應省長並向警廳交涉各情已紀前報兹悉此事應省長接閱公電當卽電飭警察總廳石人俊查明如果屬實即將管區長撤差查辦等因石廳長以該區長管笛辦事操切應卽先行撤差聽候查辦現已另委某君前往接充區長差一面派員詳查核辦云 
[松江]  
　　青浦西鄕議添淺水兵輪青浦西鄕瀕臨澱山湖梟盜充斥松軍水師葆安第二營營長沈兆榮君以該處非籌置淺水兵艦於巡緝上不能便捷因商之本地士紳由營酌撥軍裝兵夫自盡義務條陳縣知事提交議會籌議置辦議會以東鄕非澤國不得附加籌費議因中止惟目下青邑别無防軍紳士沈端甫宋慕伊蔡吉人諸君以沈營長前議實爲維持地方之必要昨特邀集富紳議董於念九號假坐沈氏雙孝祠酌訂議案支配度支表齊詣議事會開談話會日内尙需再開臨時會議决進行方法 
　　鎭定人心之計畫上海製造局自被匪徒徐啓文滋擾後松江頗受影響連日由華亭謝知事預戒各機關持以鎭靜水師沈統領更派隊邏巡故内外尙覺安靜今夜尙在狻巡日問更示諭居民各安生業勿稍自擾云 
 
 
 

Page 7

 
 
[鎭江]  
　　丹陽縣商團請領子彈丹陽縣商務分會自創辦商業體有團以來成績頗著上年光復時地方秩序賴以維持尤見成效惟以槍彈購辦爲難前經莊都督發給之子彈已經用罄現值謠諑紛與設有意外於治安前途大有危險經該會全體會員公禀縣知事署呈請轉呈都督准予價領子彈若干顆以資防衛 
　　調用甯垣警察生新鎭江警察廳長龔玉輝君以鎭江原有巡士多未受過敎育現正擴張警察由甯垣警察敎練所撥調畢業生一百名來鎭以資得力該學生等昨已抵鎭權駐古閩會館以待編用矣 
[揚州]  
　　仙女鎭頑民反抗煙禁揚屬仙女鎭之東各鄕村私種烟苗甚夥前經禁煙委員查出卽欲拔除頑民抗阻該處民風素悍日　聚集多人意圖反抗經揚軍王營官率隊前往彈壓一面由該委員飛禀都督核示辦理尚不知如何了結也 
[南京]  
　　鐡血監視團長伏誅孔竹生等日前在科巷秘密開會孔被舉爲鐡血監視團長嗣爲巡警偵知卽提解都督府軍務司拘禁已誌本報嗣經該司執法官鄧某再三審訊尙未定罪都督原擬作爲盲從予以曲宥繼得滬上來電並各處報告皆云孔係素行不法匪徒與攻刧製造局案亦有關係又於昨日開庭審訊孔在法庭狂叫亂駡一切直認不諱都督不得已遂依照現行犯一百零一條第二項處以死刑卽於當日下午四時在都督府大門外行刑孔就刑時猶肆口謾駡並云殺則殺但求通知家人來收尸足矣一時觀者如覩拍掌之聲不絕於耳云 
　　省長誥誡寧屬各釐局應省長昨飭寧屬各釐稅局所云查寧屬釐金現擬改辦貨物稅更章伊始手續較繁一切設置尙需時日誠恐不肖員司存五日京兆之心爲取償一時之計曾經通令誥誡在案現在夏水盛漲麥秋將登正捐務暢旺之時乃披閱各局册報收數仍無起色或且日形短絀其中弊混不言而喻用特重申誥誡各局長務當各矢清廉督率司巡切實稽徵嚴禁弊竇如果始終無漸核禁收數有盈非特應予留辦並當量調繁要倘乘此新舊更張之際營私舞弊以致捐數驟短虧損公欵定行勒令賠償並將司巡送交司法官廳嚴行追究利害相權務審所處幸毋嘗試致貽後悔 
[杭州]  
　　浙軍頒布正式戒嚴令杭垣自滬警發見後卽於上月二十九日下午七時起頒發特别戒嚴令發臨時口號凡衛戍步哨遍及全城憲兵警察巡邏等隊一律荷鎗實彈佩用紅緑色號燈各機關木栅於十句鐘概行上鎖都督府東西轅門六師司令部憲兵司令部及大街衝要等處均飭安置機關槍連日都督府會議以全體公决查照總統電令於六月一號起暫時頒布正式戒嚴令並將規定原文適用浙省現在情勢改編若干條或云九條如查禁集會結社取締報紙言論搜查私藏軍火取締商民遷徙等項云 
　　又是一箇告密者杭垣警察廳昨據男女平權會會長武問梅女士函稱該會向設吉祥巷内潘赤文房屋隔壁花園空無人居由該屋主派四川人吕某劉某等看管乃該門丁開場聚賭並　秘密機關時有軍人出入甚至誤入武女士辦公處屢向潘姓詰問並令從速禁阻潘縱容不問近日謠甚熾該門役來往者大半形跡可疑難免密設機關因此於三十號託詞看花入内查察該門役恃强咆哮竟敢毆傷同行之林孝絢管帶跌傷女士肚腹查此輩勾結匪徒手叚甚捷值此野心思亂之際非懲一無以儆百云云警廳得報後昨已派員往查矣 
[雜評二]  
　　覺世牖民之良效果前清以東夷入主中原恐人心思漢而不易駕馭也往往托於似是而非之談爲覺世牖民之作至今日而猶傳於世者一曰大義覺迷録二曰覺世要録大義覺迷録者爲曾靜吕留良而作覺世要録者爲唐才常而作 
　　今者葉德輝果以著覺世要録故遭唐氏子姪之告發矣卽所謂曾吕二烈士者亦皆苗裔仍仍累世不絶而滿清國祚倐焉告終其所謂千秋萬歲之大業者何在其所謂覺世牖民之功效者又何在夫亦足以見人心之不死而彼以僞亂眞者之不可相與終古也 
　　記者於大義覺迷録之作以滿人而言滿事其咎固不足責特不知彼葉德輝者生於今而亦有悔心否（萍） 
　　總統非贈品總統者中國四萬萬人之公物也舉總統之權操之於國民操之於國民代表之議會非一二人所能私也爭之無可爭讓之無可讓卽推戴之亦無可推戴乃今之欲見好於人者竟視之爲應酬品忽而贈袁忽而贈孫忽而贈黄忽而贈黎忽而又贈岑試問總統果爲其囊中物而有贈人之主權耶 
　　大學校之風潮中央學會風潮爭互選資格章程也此次大學預備科風潮爭升科考試章程也爭互選章程之回在祥釋爭考試章程之點在時效而皆攻敎育長而皆閧閙敎育部而皆被警兵干涉夫章程死物也風潮且紛紛以起此中國之所以多風潮也哉（默） 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[四誌一起卽滅之亂事]  
　　工黨領袖徐企文紏合匪徒叛兵數十人於上月二十八夜圖攻製造局卽被防兵擊退擒獲多人詳情屢紀前報兹將昨日所得種種消息續録於後 
　　電請鎗斃徐企文陳督理等於五月三十一日呈陸軍部電云北京陸軍部鈞鑒奉卅電開將徐企文等解京審判榥等再四籌商惟徐犯起解滬地必多謠言解至京後北京又生一番謠言以謠傳謠展轉誤會實非大局之福榥等之意該犯業有親筆口供擬卽在滬地將徐犯立卽鎗斃以靖人心敬乞轉呈大總統明鑒察核卽迅賜復示遵辦陳榥華振基陳其蔚梁敦倬同叩卅一 
　　特派員尙未到滬匪首徐企文等經陳督理等會訊供認之後卽電陸軍部曁蘇都督請示辦法嗣因陸軍部以此駐關係甚巨應由蘇都督委員蒞滬詳細研鞫電致蘇都督迅速委派在案現經都督查有王曜精明幹練堪任訊理此案之主裁業已下令委任聞王曜原定前晚（即三十一號）抵滬不知如何至昨日午刻仍未到來又聞陸軍部又另派吳少林來滬訊理亦未到滬云 
　　牽涉化學生陳督理訪聞攻擊本局案内有牽涉本局化學生王姓情事特於前日命提匪首徐企文重行研訊據徐供稱王姓者係製造局化學生王和斌曾與密商渠亦贊成允爲擔任帮助炸藥現匿龍華等語陳督理立命警務處協同衛隊各兵士密往嚴緝旋在龍華地方將王和斌拿獲解局發交警務處暫禁俟王委員到滬一併研鞫究辦 
　　緝拿謝汪二人之賞格混成第三旅李旅長昨出賞格云爲懸賞緝拿事查五月二十八號夜半匪徒襲擊製造局之時本旅第一團第一營兵士中約有十數名當夜鼓噪不服官長彈壓黑夜衝營而出當被本旅第二團第二營劉義華營長督率巡邏隊將王炳文等十一名拿解來部業經本旅長派員隔别研訊據供由匪首徐企文及已革正目謝奇勝等勾串排長唐堯臣汪傑聲稱有人襲擊製造局搶刦子彈意圖大舉我輩助代起事等情本旅長業將情罪較重之三犯兵曁三十號拿獲叛逆排長唐堯臣一併正法以申軍紀其餘八名實屬附和應再分别懲辦惟逆犯謝奇勝汪傑尙未獲案除通令各營派員購緝外如有知蹤報信因而拿獲者每名賞洋一百元逕自捕獲拿解來部者每名賞洋三百元儲洋以待爲特懸賞嚴緝仰卽一體知照此佈謝奇勝年二十五歲江蘇邳州人身長面白圓大上寬下狹無鬚汪傑年二十九歲江蘇儀徵人身長面長油黑無鬚 
　　局外維持之得力陳督理華副理呈陸軍部總次長電云念八夜匪徒攻局業將局内布置情形具報在案查此事未經暴發之先滬上謠言已久陸軍混成第三旅旅長李顯謨湘滬警察廳長穆湘瑤上海縣知事吳馨早經秘密偵探隨時報告本局與匪徒激戰時地方頗爲震動局内雖有布置而局外維持及隨後鎭攝該旅長廳長等尤皆督飭軍警不分畛域實力維持俾　方得以安謐除將詳細情形查明彚報外理合先將局外維持地方安謐大略情形電慰厪注陳榥華振基叩卅一 
　　痛定思痛之文告混成第三旅李旅長昨日出示云照得五月二十八號夜半匪徒械擊製造局希圖擾亂地方治安該營排長唐堯臣汪傑謝奇勝胆敢乘勢吹哨站隊一時合營兵士異常鼓噪就中有兵士蔡子廷丁玉山張川臨等十餘人盲從暴動携械出營幸由本旅各團營及製造局先事戒備當場擊退復又擒獲匪首徐企文等數名事後從逆排長唐堯臣蔡子廷等亦經就獲訊據唐堯臣蔡子廷丁玉山張川臨供甘心附和起事不諱業於三十號先行正法以昭烱戒其餘王炳文等數名事實雖同情節有别尙待研訊懲辦惟汪傑謝奇勝在逃未獲除懸賞購緝外其餘概免株連本旅長對待該營器厚之深希望之遠初終如一未嘗或渝不料被少數惡劣分子混跡其間不度時勢不知順逆竟敢信從逆黨助桀爲虐罪實自取無可挽救本旅長旣愧知人之不明又惜該營名譽一朝墜地各該官長士兵具有天良捫心自問上何以對長官下何以對地方幸天網恢恢人心厭亂加之各該官兵尙明大義未被誘動星星之火不致燎原嗣後正宜撅腸刻膚思此苦痛力救旣失之名譽益礪軍人之精神勿得再有不規則之舉動致干重咎爲此示諭通知仰卽一體凛遵毋違特示 
　　李旅長暫緩交卸李旅長前日奉程都督電開滬上謠言未熄匪患未絕着令暫緩一個月交卸陸軍任務爲要德全卅一 
　　防護龍華子藥廠陳督理以龍華子藥廠逼近浦江亦應嚴防故於昨日函商駐滬海軍司令部請派兵艦一艘前往龍華浦江嚴加保護李總司令卽派楚有砲艦駛往防護 
　　西栅口排炮陳督理因徐企文拘禁局中防守宜嚴故於上月三十一號晚間將十二磅七生五口徑之管退砲一尊飭由張玉發君派兵舁往西栅口安設以懾匪膽惟住居西栅口之商民頗爲驚恐已有遷往北市者　 
　　司令部之嚴防李旅長因外間謠言未息不能不嚴加防備特於昨日向製造局借到格林砲三尊分架該旅本部（即舊道署）門前及門外東西兩邊以資鎭懾並加嚴門禁凡營中人員一律發給標識出入均須稽查每日下午五時後無論何人即不准進出部前街道亦於夜間斷絕交通故該處附近居民不免稍受驚惶云 
　　閘北商團之防備閘北總商團司令部自製造局一事發生以來卽嚴加防衛以保公安兹復於前日通令二三五六區商團會員於每晚七時聚集事務所商議防務 
　　法租界尙未撤防法捕房藍總巡以匪徒圖攻製造局一事業已擒獲首要可無後患惟華界謠言未息並恐有匪黨潛入法界故仍傳諭各探捕在華法交界處詳細查察以保治安 
　　謠言之隠約昨日又起謠言謂前日夜半一時又有匪徒數十人肩荷洋鎗並携手鎗及一切兇器由董家渡登岸往南身穿短衣或長衫不等駐防該處之商團見之不敢輕於動手立報商團基本隊率隊追趕該匪等已不知去向云 
　　開工後之防範滬防水師第三營王楚雄管帶昨奉李旅長令開製造局各廠工作定於六月一號開工惟攻刧該局之首領張堯卿柳人寰曁第一營謀叛排長汪傑革目謝奇勝刻尙在逃未獲除已分别懸賞購拿外查製造局爲軍火重要之地一經開工各廠工匠衆多易於混跡應由該營嚴密梭巡入晚責成該管帶督率所部官兵佩帶槍械在製造局内西碼頭一帶分投巡查並令各隊官督駕師船在該局沿浦灘一帶往來游弋嚴加防範 
　　商議開工問題陳督理原定今日（卽二號）開廠工作嗣因訊究匪徒之委員至昨日午刻尙未來滬且一經開工人數衆多查察非易故擬俟王委員蒞滬將徐企文等訊明懲辦事畢再行開工或由各廠匠目開明工匠姓名呈候按名給予印章紮朿袖口飭令守門弁兵騐明進廠以免匪類混跡刻已會議辦法尙未解决 
　　一千元之犒賞李旅長以前日匪徒攻擊製造局之時幸由本旅各營與滬防水師各營及鈞和兵輪探訪隊並司令部差遣偵探等出力抵禦自應獎賞昨日特諭軍需處耿君撥洋一千元除一團第一營外餘均分别犒賞以資鼓勵 
　　二百元之分派滬防水師第三營管帶王楚雄昨出示諭云爲宣布事照得上月二十八號晚匪徒攻擊製造局經護局各營官兵防範嚴密當卽擊散擒獲匪首徐企文等審訊明確按照軍法分别從事在案昨經製造局陳督理查得駐紥局内西碼頭之滬防水師第三營官兵保護得力獎給銀洋二百元到營經本管帶按照等級於三十一號如數發給合行宣佈仰本營官佐兵士一體知悉此布計開 
　　副官一員隊官三員每員獎洋三元軍需書記二員每員獎洋二元四角排長十五員每員獎洋一元八角軍醫一員獎洋二元司書五員敎練三員差遣二員稽查調查學習三員共十三員每員獎洋一元兵士二百零八名每名獎洋六角伙夫二十名每名奬洋三角以上共給奬洋二百元 
[滬贛往還電文]  
　　去電南昌都督省議會晨鐘報並轉各報館鑒閱滬報屢載鄂贛兩軍駐紥地點遙遙對峙風聲鶴唳傳聞異詞旅滬同人尤爲惶恐萬一好事者從中煽惑九江適當其衝務望我軍嚴守紀律維持治安地方幸甚同人幸甚事關桑梓用敢直陳諸希鑒察九江旅滬同鄕會張丙炎等公叩謙 
　　來電九江旅滬同鄕會張丙炎君鑒謙電悉本省駐紮外府軍隊紀律素嚴近日謠傳多與事實不合異地尤甚故鄕安寧知注特復李烈鈞卅一 
[商界對於國會之切望] 　 
　　旅滬客帮商務聯合會致北京參衆兩院電云昔年武漢首義各省光復凡我商民輸無限貲財殘無限生命始獲共和乃兩稔以來喘息未定復以宋案借欵風潮日激揚州之炸彈方鳴滬瀆之暴動又起宵小乘機恣爲破壞以致商業停滯危亡一髮商等欲忍不能欲哭無涙竊意今日爭存萬一惟有卽日組立正式政府速舉政治軍事確有經騐並得外交信用之正式總統庶可保國衛民公等居立法機關爲人民代表際此風波傾湧之秋實無黨見私爭餘地尙乞各發良知卽日實行毋任迫切旅滬客帮商務聯合會陳仁梅陳玉璋鄒維良馬桐曁全體等叩東 
[檢察廳請傳黃克强]  
　　近來北京發現女子暗殺團業經該處警廳拿獲數人解由檢察廳訊供牽涉寓居上海公共租界内之黄興昨已由該廳電致上海檢察廳函請陳交涉使令行公共公廨轉飭捕房按照所開住址往傳到廨預審矣 
[皖人勸告皖籍議員]  
　　全皖旅滬同鄕會致北京參議院衆議院安徽同鄕諸公電云國勢阽危商民無告皖省尤在水深火熱之中願諸君勿持私見勿惑異說早日舉定正式總統以固國基而蘇民困豈惟皖省之幸 
[司法籌備處通令緝兇]  
　　上海縣知事曁審檢兩廳長昨奉江蘇司法籌備處通令云本月二十五日准江都地方檢察廳敬電開本日下午七時據徐光明等呈報伊父第二軍軍長徐寶山突於上午八時被炸彈中傷身故正兇在逃業經檢察長親往蒞視勘除另文呈報外敬請通飭各廳協緝正兇歸案訊辦謹此電聞等因到處合行令飭各該縣知事迅將此案正兇一體嚴密緝拿解由該管官廳按律澈究此令 
[再誌積福里之虚驚]  
　　北香粉弄對面積福里三十九號門首有人抛擲炸彈經管門人報請老閘捕房派探查詢各情已紀昨報兹悉當時里口有乞兒四人亦曾目覩昨經捕頭得悉飭探將該乞兒等併傳至寫字間詰問據稱雖有所見惟不能記憶其人形式捕頭以旣未肇禍免再深究遂令一併退去 
[重申取締小販之前議]  
　　公共租界内肩挑各小販要求維持生計一事業經公共公廨關讞員迭與中西官紳商准按照法工部局設攤抽捐章程准各給照自由貿易惟不潔食物以及霉爛水菓仍不准出售詎該小販等仍有將霉爛水菓沿途喊售者兹經工部局衛生處查見以現交夏令此種霉爛之物食之最易發生疫癘殊與公衆衛生有碍爰復重申前議令將前項通融辦法暫緩執行仍着各水菓小販照章賃屋開設如有設攤並沿途喊售以及未捐執照者概行拘罰不貸 
[撤回保護偉人之包探]  
　　民黨領袖孫中山君近自日本返滬後日在廣東路中國鐡路總公司内籌畫路政英美總巡卜羅斯君以孫君爲重要人物特派包探王仁甫在辦公室外面駐守保護兹悉孫君因路政將欲離滬故於昨日諭令王探仍回總巡捕房當差 
[商埠警察之改革]  
　　淞滬警察廳長穆君於昨日起實行改定各區名稱並分給警察各分署委札圖章等件所有前南市商埠第二區區長陳繼蕃已改爲第一區第二警察分署一等署員第三區區長陳學詩改爲第一區第一警察分署一等署員昨日午前均已到差至前商埠警察各區區員均改爲二等署員薪資照舊給發惟以後第一區分署及第一區第二分署一應公事均須解至南市第一區警察署分别核定後再行解送司法科員或檢察廳訊理云 
[警察廳之佐治員]  
　　淞滬警察廳各科人員業已分别派定秘書長沙祖蔭總務科長張應良科員張曜唐維訓徐安瀾李寶琛行政科長劉文廣科員張楷張道南顧祥和司法科長凌公銳科員潘繼蕃余元杰汪肇甲陳壽同姜煥文熊祖譯拘留科員金大均嚴善圻衛生科長顔玉琛科員王鐘琦甘綬丞顔覲侯均於昨日到差視事矣 
[張殿臣續請訊究]  
　　新北門内盧家弄大火後救火會各會員以水公司管機人張殿臣不允開足水機致該處商民大受損失遂將張扭至上海縣公署控告奉諭保出張亦以該會員等不應前來扭毆當赴地方檢察廳控該會調查員冷子薌等爲首行兇卽經驗明並無傷痕諭候核示在案兹悉此案自張到廳起訴到今已有多日因未見辦法復於上星期六（卽五月三十一號）仍請楊景斌律師到廳起訴請求訊究蔡廳長諭候查明核辦 
[北京高等師範學校招選預科生]  
　　上海縣知事奉江蘇省行政公署通令云敎育司案呈准敎育部咨開爲咨行事據北京高等師範學校呈稱本校自去歲八月開學本年暑假期内自應續招預科兹將招考辦法分别擬定另單繕呈如可照行卽請大部咨行各省趕爲選送等情到部除指令該校照辦外相應咨請轉行布告查照辦理可也此咨等因並附招選預科學生辦法一紙前來准此合行訓令各該縣知事卽便布告境内如有合格學生志願與試者應於七月二十一日以前查照招選預科學生辦法第四條先至本公署報名以便屆期彚案保送與試逾期概不補送仰即遵照辦理此令招選預科學生辦法録後 
　　（一）本校招選預科學生依部定高等師範學校規程第十四條由各省省行政長官按照本條所定入學資格以正式公函保送（無論何省皆可保送）並由妥實之保証人具保証書送候試驗 
　　（二）試驗科目一歷史地理二國文三英文四數學五物理化學六博物 
　　（三）試驗地點一在北京琉璃廠本校一在武昌敎育司署一在上海西門外江蘇省敎育會 
　　（四）應試學生赴上開試驗地點報名候試時應將省行政長官保送正式公函並保証書曁四寸半身最近相片一紙親身投遞聽候騐明注册與試（有畢業証書者應並呈驗）其期限自七月二十一日起至七月三十一日止 
　　（五）試驗録取入校者均爲公費生俟預科一年畢業後分入本科英語部歷史地理部物理化學部博物部 
[國貨維持會四十三次宣講記]  
　　前晚八時半中華國貨維持會假二馬路寗波同鄕會樓上開第四十三次宣講會首由主席梅竹廬君報告歡迎原血濤君大意謂原君自號血濤果係血性男兒近人每以血字爲口頭禪暴徒濫用鐡血擾亂治安可痛可憐願吾商界廢鐡用汗以爲共和代價原血濤君云愛國兩字全憑實心貨能改良不維持亦可暢銷同胞速醒滅亡二字非關軍力商業墮落實足致死嚴忱熱君云吾儕難脫洋貨範圍社會心理往往誤投消耗如蠶自縛兹有利達廠罐鹽發生物美價廉食物上增一新品此鹽陳列講場全體起立考驗均各讚揚馬企周君云鄙人向業洋貨新改國貨惟市上所見純粹者少非振興工藝不可陳志渭君云廣用國貨須從政界提倡普通根性牢守上行下效還請鉅公熟籌之主席復云南京路望平街口成德豐洋貨號近來批發天津愛國布及柳條盛紡頗能投外人之所好云說畢分贈入會証書而散 
[謝贈]  
　　中國青年會請美國演劇家達磊君扮演新劇前已定期嗣因有事改於今晚八時開演昨承惠贈觀覽券二紙 
　　醫士余小鐡君製有一種四時皆宜之藥水名曰無上液此藥能治諸般疾病已有成效昨承惠贈六瓶 
[城内]  
　　縣知事批○（地保羅秀章呈批）據呈已悉該保所爭者是利歸舊保責歸現保要求提究舊保至於一經轉契妨害路政塘基雖亦引証言之絕不聲請止契急求補救是何故歟要知廿四保十六圖係屬界外若非歷年圖保串同地販掛號出租領狀轉契上權何能喪失至此即就該保呈訴舊保邱桂松串通得失主私推田地掛號轉契輾轉遞賣不領官契隠漏契稅抗繳學費甚至欲發其覆則有互相隠庇莫可根究縷陳種種舞弊情節不啻如數家珍窮形畢露察核此等顯違法令固又不僅邱桂松一人已也而邱保當爲玩法之尤應卽提訊察究惟因轉契傳令該保領丈事在何日計算時期此項號契如果尙未轉出着再赶緊查明速復以便函請會丈局先行止契或可挽回方爲正當辦法勿再延誤切切 
　　地方檢察廳批○（錢阿寳訴劉志順藏納不交請追究批）狀悉查此案前經搜查之後卽據劉志文將楊姓女孩阿喜一口送廳質訊爾與汪金寳均以事隔多年是否卽係順奴不能指實且據阿喜供稱與爾絕不相識本廳自當給劉領回兹爾又以藏納不交等詞請求立提劉志文到案質訊未免任意牽連萬難照准（計炳文訴周俊人誤捲物件請求追回批）狀悉爾訴周俊人誤捲情事當時何不據情申訴事隔多時始行呈控此中情節不無可疑所請追回之處礙難照准 
　　不認誘拐○姜施氏控喻阿大誘拐伊女經第三初級檢察廳訊供各執遂於前日移送地方檢察廳由危檢察官訊問喻堅稱實被誣害判令收押候派警查明復訊核辦 
　　竊賊脫逃○竊賊彭吉四潛入潘仲禮家竊物被潘拘住用繩綑縛以門閂毆傷當爲巡警查悉將兩造及蔴繩門閂解送警廳轉道地方檢察廳判潘收押彭送新普育堂醫治在案前日下午經蔡廳長諭將潘仲禮交西門外南陽里林源興店主林永生暫行保出俟彭傷愈再行傳訊詎昨日蔡廳長接到新普育堂電話謂彭吉四於今晨乘隙脫逃請爲核示蔡廳長立命七號法警赴該堂察看形跡禀復核辦 
　　保全墳地○張陳氏孑然一身因有墳旁餘地一畝四分二釐深恐將來被人侵佔盜賣特將該地並租墳方單送至市政廳慈善團請爲保存以免他人覬覦市長見該氏情殊可憫准卽函致上海縣吳知事請爲立案並飭該氏於昨日午後到縣禀明備攷 
　　繼續起訴○徐家匯商人孫雲卿控楊象卿陸宗凱張嘉山陳德堂等串騙銀洋貨物曾經地方檢察廳訊判交保候查明再核前日又據孫雲卿到廳繼續起訴據稱楊象卿等自保出後一味抗延置之不願呈請着保交案訊究以全血本蔡廳長諭候批示辦理 
[南市]  
　　减價召賣○第一初級審判廳布告云案照本廳定期本月二十六號拍賣喬張氏大南門内跨龍路一百六十及一百六十一號樓房四幢一廂連屋基地一分一釐五毫嗣因無人投標未得售主兹特將該屋地减去十成之一爲六百三十元定期於六月十六號下午一時至四時在本廳投標凡欲買此不動産者仰卽加蓋殷實店戳開明住址前來投標可也特此公告 
　　職員會議○南商會舉定郁屏翰君爲商事公斷處處長曾紀前報兹悉該會又於昨日下午三時開第一次職員會集議進行事宜良久始散 
[閘北]  
　　拐賣婦女○江北人陳三之妻許氏於上月廿二日被周四瞎子馬五王大等誘往虹口圖賣前日經偵探隊查獲解送司法科據王大供認係周四起意判許氏給夫領回周等一併還押聽候核辦 
[公共租界]  
　　勿再多言○公共捕房代理華捕正巡官麥君昨日發出通告云照得近來接得報告據稱華捕在會審公堂内看管臨時審訊各罪犯者往往有任意閑談喧譁等情准此以上係專指在公堂内及訊案之時而言本代正巡官合行出示諭知嗣後凡各華捕押解人犯到公堂内候審之時務宜一律肅靜不准任意閑談有干禁令除有緊要事件迫不得已問答外不准在公堂故意交談以及喧譁等事倘敢故違一經報告本代正巡定必從嚴議罰决不寬貸 
　　明珠暗投○派克路住户何兆芬前日携帶值洋八百元之珍珠八粒在四馬路文明雅集茶館内倩人估價詎爲騙子余某所知以珠寶掮客自居故意高抬其價誘至廣東路附近地亞洋行門首取珠入内從後門逃逸何在外候久不出入内詢問始知受騙卽投總巡捕房報請飭探查緝 
　　攫取首飾○流氓王德生前日在厦門路攫取陳李氏包金押髮圖逃當被包探顧阿根追獲將王拘入捕房押候解究 
　　協緝竊賊○上海地方審判廳推事董邦幹家居西門外泰亨里近因失竊巨贜飭查未獲深恐竊賊逃匿租界昨特函請關讞員照會捕房卜總巡轉飭各捕房中西包探一體留心偵緝 
　　畫影圖形○耶松船廠洋人控用人朱永林竊取現銀二百兩由廨飭提未獲昨由卜總巡開明朱之年貌籍貫通飭各捕房捕頭轉飭中西包探嚴行查緝 
　　捕房紀事○老閘捕房九百九十九號五百七十四號兩華捕均因在差獲賊有功經該管捕頭查悉於昨日禀奉麥代正巡官諭著該兩捕以下級升期提前三月虹口捕房八百八十一號華捕品行不端亦經麥君查悉諭將該捕邜名斥革總巡捕房新招之五百五十七號黃汀芝等華捕五名昨由麥代正巡諭赴戈登路敎練所學習警規 
　　仍被緝獲○前在新狄思威路開設雜貨店之陳六意因與其妻反目將刀戳傷妻之首背等處畏罪脫逃曾由捕房飭拿未獲前日陳潛回上海被探緝獲解入捕房押候究辦 
　　屢戒不悛○密勒路重慶里一百三十五號楊李氏家迭犯賭博經捕房拘解公堂懲罰有案詎該氏仍不悛改前晚又經中西探拿獲賭徒連氏共十一人押候解辦 
　　誘拐女孩○匪徒李仁成前日同姘婦李唐氏誘拐北河南路一百六十五號某姓女孩昨爲包探查獲帶入捕房押候究辦 
　　沿途鬭毆○黃阿二王才寶昨在西華得路互相扭毆又陳阿成亦在該路與顧順發毆打先後被捕拘送捕房分别收押聽候查辦 
[法租界]  
　　超拔妓女○烟妓沈福寶至捕房控被鴇婦王江氏凌虐當由 
 
 
 

Page 11

 
 
捕頭飭送醫院驗明受傷屬實昨日拘到江氏解廨請究福實供並無丈夫被母親押於江氏花烟問内爲娼已有兩載賺錢不少如遇狎客稀少即被毒打受苦難言求恩超拔江氏供將該妓略責數下不敢凌虐求宥聶讞員以傷痕鑿鑿豈容抵賴判江氏押十四天福寳發堂擇配 
　　無力認罰○李步雲所開之點心店於夜間十二點以後開門交易巡捕喝令閉門置之不聞當經傳至公堂判罰洋五元在案兹因未交復行提訊李供無力措交求宥判改押十四天完案 
　　負欠纍纍○萬意興馬車行前控前清候補知府朱伯杭虧欠車租洋三百五十元經公堂訊判交保限交在案今已屆期朱未交出萬復到廨求追朱始遣令家丁將洋繳清諭交原告具領又有某戲園按目張炳如控朱積欠戲資洋六十七元亦求附追判着該家丁傳諭伊主限七天交清 
　　來函更正啓者本日報紙登河南路蔚華堂扇店將洋油潑於油布蓬上用火燃燒等情此係他店之事與小號無涉望貴報更正河南路蔚華堂主人具 
[雜評三（萍）]  
　　（一）製造局定亂之首功者當謠言蠭起之時而忽有不逞之徒攻繫製造局幸李旅長與陳梁二團長會同陳督理吳知事等佈置機先事變之來頃刻卽定人民不驚閭閻蒙福此滬南億萬户所當尸祝不忘者也乃今日論功行慶之來一若猶有遺漏者然 
　　或曰此蓋倉卒間僅據穆廳長之報告也今日陳督理已將定亂眞相　縷電京矣 
　　果爾則後命之來會當有日記者當拭目以俟之矣 
專件 
[江蘇銀行儲蓄處章程]  
　　一本儲蓄處由江蘇銀行提撥十萬元作爲資本以昭信用 
　　二無論何人凡有銀元一圓以上者均可向本儲蓄處存儲生息惟每月不得過一百元每年不得過一千二百元無論何時存儲總數不得過二千元 
　　三存欵分爲定期活期二種活期存欵可隨時支取長年四厘計息每半年結算一次其應得利息如存户不來支取即併入存欵利上加利如未到結帳之期不得支取利息 
　　四定期存欵另行面議辦法 
　　五每年六月十二月結帳一次凡存欵之利息均於正月七月兩次分派憑儲蓄簿支取 
　　六凡以角子銅元及他種非本埠通用銀元來存者均照市價合作本埠通用銀元計算 
　　七凡存入支取欵項均憑本儲蓄處所發之儲蓄簿收付 
　　八每收一欵須由本儲蓄處經手人簽字於收欵之下加蓋本儲蓄處圖章爲憑每付一欵須由存户簽字或蓋印於付欵之下 
　　九儲蓄簿如有遺失等情存户須立將存欵數目原簿號數及遺失緣由報告本儲蓄處並須登報聲明如無别項糾葛情事卽可覓一保人同來補領新簿照常收付 
　　十本儲蓄處辦事時刻每日午前自九點起至十二點止午後自一點起至四點止禮拜日及節假日照例停辦 
來函 
[江蘇省行政公署布告]  
　　五月二十六日接准奉天都督兼民政長張咨開奉天圖書審查會定於本年暑假開會應卽先期徵集各項敎科用圖書以便開會時分别審查貴省各書肆已經出版之敎科用圖書自應廣爲蒐羅以便採擇相應咨請貴民政長代爲布告等因准此合行布告本省各書肆一體知照凡有編印初等高等小學校中學校師範學校各種敎科用圖書應於六月二十日以前直接郵寄奉天省行政公署敎育司藉供採擇惟原書是否已經敎育部審定應逐一註明以備考核特此布告 
[中國救濟婦孺會通告]  
　　本會由偵查陸續報案及上海檢察廳英法公廨大連分會等處送交到會被拐婦孺十九名姓名列後各家屬可來會認領 
　　婦人朱楊氏年念八歲蘇州蕩口人 
　　男孩王耀卽王姚子年十八歲湖北漢口人楊大寶年七歲湖北漢口人趙小狗卽王小狗年六歲姚度子年十三歲安徽無爲州人無名小孩年約三四歲濮阿道年七歲湖北漢口人吳竹生年十一歲江蘇無錫人陳木子年十五歲安徽蕪湖人陳根喜年八歲江蘇清江人曹小亞子年九歲江蘇揚州人高連海年七歲江蘇清江人楊小三子年八歲江蘇清江人楊阿弟年約七八歲 
女孩黃財喜卽桂榮年十歲廣西人劉領增卽桂喜年十一歲牡丹年約八九歲沈小喜子年十歲江蘇清江人小學子年七歲安徽滁州人 
　　另有男孩單和全年十七歲江蘇無錫人由該家屬領去婦人陳包氏年三十五歲江蘇揚州人男孩郭昌勝年十八歲江蘇丹陽人已貲遣回籍合併奉聞 
 
 
 

Page 12

 
 
   
 
 

Page 13

 
 
自由談 
游戲文章 
[戲爲新授勳二位現任籌邊使章太炎敬告大家閨秀] [  莽漢]  
　　客冬蒙氛不靖太炎先生書生戎馬銜命籌邊深念邊地苦寒獨宿孤衾客途岑寂爰操求凰之曲冀謀鳳卜之諧雖曰匈奴未滅將軍不敢言家而念富貴何時人生只須行樂願有情人都成眷屬好合期諸百年寄相思字利賴新聞廣告遍登三則意必有楊家歌妓卓郡王孫褰裳而涉其後者豈意好事多磨華年易逝思踰牆摟者將躍躍而欲試詠開户迎者猶姗姗其來遲豈其永矢柏舟惡鄭師道之强暴抑十年不字表沈佩貞之同情耶此雖有激而然大非人情所近慨念石門婉孌固不愁貯屋無金追原神女生涯似應有郎如玉或則悵蓬山遠隔鵲渡無橋或則慨紅葉飄流鳩媒無侣亶其然矣則鄙人雖爲之執柯所欣慕焉惟願普天下之大家閨秀幸勿於交臂失之耳竊將太炎先生之梗概爲我敬愛之閨秀縷晰陳之蓋聞先生以前清之名孝廉作新國之籌邊使博學能文富於種族思想十年前罹文字獄雅善偷飯（見大共和報先生自述）不至如鄒容之瘐斃獄中其保身之哲有足多者出獄後奔走海外爲理想革命軍之健將其尤足傳誦一時者莫如駁康南海一書文淺陋以艱深頗能規撫龔定盦之表貌如能作短篇小論之閨秀手置一編其思潮之進步定有天馬神行不可覊勒之概獨是麗質本乎天生而孽緣胥由人造自古生花才子必配詠絮佳人而後疑雨疑雲錦帳傳定情妙句憐卿憐我横眉畫遠黛春山每當紅燭宵深停鴛針以問字緑窗風靜焚龍腦而談經不然則彩鳳隨鴉名花墮溷遇人不淑抱憾所天我願普天下之大家閨秀而欲爲才人之婦者不當於太炎先生交臂失之且自專制推翻共和肇造凡具運動之長伎與効口舌之微勞者例得贈與勳章除授勳位雖羊頭關内竃下中郎當世名流去之若浼若夫太炎先生則本其富貴利逹之狂熱肆爲鼓吹革命之文辭縱使披堅執銳倡義不若宋卿自問决策定謀善後勝於雪老（見近報）豈意馮勤失叙遂敎李廣不封在先生固怏怏不樂徒傷紀信不侯而在同列亦振振有詞何事伏波不與於是金泥玉牒特榮青紫之封帶礪河山永及苗裔之遠今日發蹤指示元功固讓蕭何他年畫像凌烟後殿亦爲蘇武我願普天下之大家閨秀而欲爲貴人之婦者不當於太炎先生交臂失之雖然讀書萬卷何如積産千金命婦糟糠何如賈人絲履長卿家徒壁立當爐未免難堪買臣擔柴行吟求去不爲太甚若太炎先生奮跡窮巷之中致身青雲之貴前任秘書長月脩八百元今爲邊防官經費三萬兩加以新授勳二位例得年金倡辦邊銀行定多紅息縱未能腰纏萬貫富等陶朱而一行作吏宦囊亦已不空我願普天下之大家閨秀欲爲富人之婦者尤不當於太炎先生交臂失之况乎紅顔青眼巾幗人每能識别英雄而溯當代偉人則黃克强嫌傳盜嫂（見時事新報）胡經武罪列重婚若太炎先生則禪理湛深定守佛家七戒室無長物當免二女同居若唐紹儀面有髯奴刺人小吻（語本聊齋）未免可憎自當要約而使之芟除若太炎先生則面目雖似有靦而摩挲頸項依然濯濯牛山逈非海外虬髯之客若譚人鳳則老態龍鍾雖有寡婦見而欲嫁無如精神衰邁風燭堪虞若太炎先生則馬齒雖增當亦不逾知命與其嫁紈袴少年色衰愛弛致爲秋扇之捐不如得先生之稊兆枯楊可以偕老白頭也我非敢爲太炎先生作無謂之揄揚辭我實願爲大家閨秀築有情之撮合山耳倘其俯納狂言而以一縷情絲牽合三生幸福則鄙人實有厚望焉 
[滑稽法案修改商會法文牘程式草案（三續）] [  彭城贅虜]  
　　第六條商會聯合會對於工商部都督總商會商會對於司長同級商會及會中同級職員互相來往均用咨 
　　（理由）咨爲同級並行之文牘參觀上條則本條之理由自可明瞭 
　　第七條商會聯合會對於工商部都督應行用令各處總商會商會對於司長應行用令各處商會上級對於下級會長對於各職員上級職員對於下級職員商會對於一切商人均用令 
　　（理由）商會聯合會旣定與部督同級總商會商會既定與司長同級則部督司長應行用令各處商會聯合會總商會商會自可勉强援例亦照用令所謂姨太太輩分跟老爺大也其餘均是以上對下當然用令 
　　第八條商會凡須公告商界之規條如從前之傳單廣告等類均用公布或用示 
　　（理由）傳單廣告旣不足示商會之威儀且民國公文亦無此程式故應用公布或用示旣符官樣且可使一般商人對於商會肅然起畏懼之心與對威風凛凛之大官無異 
　　第九條商會凡委任職員及應給各商業之證書與商人入會之證劵均用狀 
　　（理由）狀爲民國最新式之公文與前清所謂狀紙者牲質逈然不同商會旣摹仿官派自應求其完備故亦須用狀免有缺憾 
第三章附則 
　　第十條商界中無論團體個人凡屬商會範圍以内者行用文牘如有不依本法所規定時得提起訴訟卽由商會公斷處審判處以一千元以上之罰金不肯出罰金時則剥奪其經營商業權　　（理由）制定法律無非爲統齊劃一起見今有違法行爲當然提起訴訟旣屬商會範圍之内當然歸商會公斷處審判且免致利權外溢罰金乃生財之道奪權爲行勢之方但勢之虚聲不如財之實用故必俟不肯出罰金時始用奪權之法商會原不過爲財爲勢而設宗旨最要認定此本條所由設也 
　　第十一條本法自私布日起施行 
　　（理由）本法旣爲私文程式法故不得用公布祇得用私布 
　　第十二條本法如有滑稽家欲修改者得隨時修改之惟須仍在自由談發表 
　　（理由）本法原爲遊戲筆墨故無論何人無論何時均可修改因欲拜讀諸君大著故請仍在自由談發表 
自由談話會 
[說聲]  
　　天下之物莫不有聲夫聲亦有好醜中國之聲多醜聲上至總統下至囚犯均有醜聲焉總統則有暗爭聲内閣則有吸鴉片聲參衆兩院之叫駡聲省議員之爭俸聲總長都督議員之風流聲各處兵變之鎗聲各處謠言之喧傳聲匪徒之搶刦聲會黨之閙事聲第二三次革命之起事聲暗殺黨之暗殺聲同胞之叫苦聲災民遍野之哭聲商界哀求聲報界之謾駡聲上海市警之鬥氣聲製造局前之鎗聲租界煙民之吸煙聲深閨富室之麻雀聲貧民之嘆氣聲浪子之談淫聲流氓之索詐聲妓女之拉客聲討好應犯之拍馬聲嗚呼醜聲怪聲何其多也共和國之聲豈如此而已乎[  休笑]  
　　某甲性嗜捲煙日必盡數盒其卧室之棹上置煙累累以備不時之需某夜貓兒無知竟撒尿於其上某甲未之知也 
　　越日某甲取尿煙納諸口大吸不已有友訪之入室覺臭氣逼人不堪言狀 
　　某甲猶以尿贈其友友素不嗜煙然奇其臭因受而察之見紙上有水漬痕嗅之覺貓尿臭甚告某甲 
　　某甲返身入室視棹上之香烟已盡爲貓尿所浸底下數盒尿漬尙未乾也甲大恨捕貓而毆之友力勸始已然而貓寃矣 
　　安得百萬貓徧布新上海[  休笑]  
　　民國肇建百怪俱興試觀一般議員五花八門無奇不有置國事於度外以黨見爲前提聞之不禁失聲長歎吁民國之怪[  迷塗]  
海甯燈紥素稱工巧今年迎賽一月餘耗去金錢三四千數然祇城中一隅耳各鄕鎭市尙未計及也陰曆三月間硤石鎭正在賽燈適值某督路過接見紳民大讚燈紥之巧並言回來時當賞覽之於是鎭民窮極精奇互相爭巧以博某督之歡嗚呼迎燈賽會乃勞民傷財之事且於治安大有妨碍某督逞一已之歡不禁而反讚之可謂不知大體[  孚忱]  
劇談 
[紀三十一號之女丹桂] [  玄郎]  
　　予素不喜聽髦兒戲緣此中多胡調黨志在漁色見有略具姿色者不問其戲之優劣與否此倡彼和一呼百應大聲叫好惟以獻媚爲惟一之目的聽戲其間不覺耳爲之震腦爲之脹如白玉梅之雙冠誥該伶鼻梁微凹面龐略扁色僅中人唱秦腔音甚平疲欲提高卽走入尖銳一路力甚不够中氣弱極藝又不見精妙乃一出場卽采聲雷動自始至終幾於無句不叫好至劇中說（薛寶你隨我來）一句更有人大聲應之曰（來個）尤屬可笑紫雲鐡山京津間頗負盛名前晚合唱十八扯紫雲飾丑角鐡山飾旦角活潑老當洒脫不凡絕無女兒家忸怩妖嬈之習氣直與男班中老伶工登場無二所唱各戲與時下略有異點紫雲首場之定場白說鍘美案中（一片丹心報宋主錦繡龍廷）三句繡字龍字下俱雜用（突而突而）之舌音賣巧弄奇以插趣至定軍山後紫雲飾皇子唱焚紀信唱句甚多一氣呵成力足聲洪調高響逸鐡山唱打嚴嵩後紫雲立於檯上唱跑城頓挫字句疾徐高下中節合律蒼勁絕倫後用秦腔唱忠孝圖行腔使調極似小達子哀艶蒼凉各極其妙鐡山唱定軍山打嚴嵩斬姚剛等亦珠圓玉潤頓挫如意統觀全劇二趙從事其問萬分賣力又靈活又緊鍊又老到又搭當珠聯璧合精采卓絕足見名下無虚 
劇本考實 
[華容道] [  便便]  
　　華容道一齣不見於史而山陽公載記言之甚詳謂操船艦爲先主所燒引軍從華容道步歸遇泥濘道不通天又大風悉使羸兵負草塡之騎乃得過羸兵爲人馬所蹈藉滔泥中死者甚衆軍旣得出操大喜諸將問之操曰劉玄德吾儔也但得計稍晚向使早放火吾徒無噍類矣無何先主使關公放火追襲而無所及後人因之遂有華容義釋之說此大謬也前清平湖柯汝霖先生曰公心但知有漢不知有曹觀於許田露刃一事義憤可知華容之役苟能及之方將殪此國賊以振漢室豈因一時隆禮遂爾游移哉其說甚允則知公之不殺曹賊惜追襲未及耳而所傳義釋者妄也（二） 
 
[投稿者莽漢] 吳漢聲字采人年三十歲江蘇崇明人現寓上海徐家滙南洋大學附屬小學 
[自題小影]  
　　寄旅塵寰三十年青山青史兩茫然更無媚骨能諧俗 
　　儘有奇愁欲問天 
　　色相已殘秋後菊情根未斷火中蓮慨當滄海横流日 
　　捧土何勞塞逝川 
小說 
言情小說 
[麗綃記（二十九）] [  栩]  
　　若霞曰幸哉吾翟君也假使麗綃而無守宫之誌要不復能自明於君矣席顔與綰春則殊弗解此語若霞乃爲陳述其種種之歷史席顔曰嗟乎吾乃弗譒有此情事吾蓋只知結褵有日而吾岳忽欲挈眷以赴美洲請改婚期以俟其回國今日者吾猶以爲彼乃從綰春姊歸耳嗟乎翟君與喜尤乃爲我保全此完璞之身誠可謂愛情之神聖矣今吾先謝吾嫂言次敬起立而爲鞠躬之禮綰春笑曰然則吾當爲證婚人彼可憐之柏德星使則猶不知此掌中之珠落在此間吾固知其居所趣發電以告之席君乎乘我未赴美洲趣於星期之日開禮堂以結婚并促喜尤至吾與翟愛喜尤爲汝兩人證婚何如席顔曰姊非夙以婚姻不自由爲天下之大患者哉我固於跳舞會時亦已深愛麗綃乃在求婚之舉然而麗綃則迫於父母之命初未嘗與我有一面之緣以致臨婚而避今如逼迫之以踐前約毋亦專制之餘孽哉要之還請吾姊以詢麗綃我則不妨暫别以俟好音言已遂興辭而去 
　　諸君乎麗綃固不知華岱公子之爲席顔也然席顔亦非素識第於翟愛口中習聞其才名耳今觀其態度非不楚楚可觀然而直謂其人爲之婿者豈不羞憤欲死故當奪門而出急欲一訴委曲於雪晴不圖翟愛已追踵而至抱持之曰妹爲是態則使我何以對人麗綃汪然而泣以指力摔其頰曰汝乃惑於花妖月怪之言將以我伶仃孤苦之身而爲友朋酬酢之具忍心哉汝乎翟愛曰有是言哉我以愛卿故不忍以愛卿者誤卿况席顔非不可偶卿乃以愛我之故而絕之深曾亦爲我一思乎我與卿之愛情不過等於朋友兄弟未嘗可與夫婦同日語也今若此直將使我兩人之身何以自明卿不爲我計毋亦不爲自計哉麗綃曰汝乃欲占清白之名而忍心送我於煙瘴之域抑何忍哉翟愛方有言而若霞綰春亦已踵至麗綃見綰春之至則呈其至憤之容絕翟愛之裾瞥然以去時則雪晴方携靄蔭向悅情仙館而至麗綃因投雪晴而泣訴綰春之誣讀吾書者當知此情此景在麗綃固無以自堪而在旁觀要無不爲之渙然喜悅蓋席顔者直翟愛之第二也得郎如此亦足以償女子終身之願而麗綃乃因知之不稔致有此惶窘之情則雪晴諸人固不得辭其婉導之職也而麗綃復爲翟愛婉轉以思亦覺操之過切誠有使翟愛處於不白之地彼於席顔固無愛因愛翟愛之故而爲其顧惜名義則不得不有懇摯之請求其所請求者試舉如左 
　　（一）請雪晴承認麗綃爲義女 
　　（二）終身不願出翟氏之門而使席顔爲淳于之贅 
　　（三）勿願與若霞異寢處 
　　凡此三者一本其嬌憨之性而爲要求然雪晴與若霞亦旣承諾而惟翟愛對於第三欵則足以防碍其愛情之自由至匪鮮淺然以愛麗綃故則又不得不順而諾之遂由翟愛作書并以喜尤所贈之釧報之席顔（二） 
滑稽小說 
[花果山] [  瘦蝶]  
　　邱長春眞人所著的西遊記看官們不是都瞧見過的麽西遊記裏頭的齊天大聖孫悟空自從保護唐三藏取得眞經回國再赴西天証成正果如來佛祖因他們師徒四衆以及那龍馬都是經歷過萬苦千辛方得將西方的經典傳播中華功高望重雖有封號實未足彰其功績遂與座下諸位世尊公同商議議出一箇酬庸的條件來你道是什麽條件說來却也奇特那酬庸的條件是派他們師徒五衆輪替到下界爲人民之主享受人世繁華但是下凡的次第必須預先認定方免爭執因想了個抽簽的方法那個抽着第一就派他先去佛祖便命金剛取到竹筒竹簽編了號碼在簽上放入筒中呌他們師徒五衆自己掣簽認定悟空聽得這個命令有什麽不歡喜的連忙起身先自下手沙僧等也就各各抽定唐三藏等他們抽齊就將筒内抽賸的一支取了起來一看却是個第一沙僧是第二龍馬掣着第四老猪取了第三只有那最乖覺先下手的孫悟空却偏偏抽着的第五佛祖命人騐過了簽卽便登記那三藏雖然取得第一却也不甚在意獨有悟空心中懊悔不迭想道悔氣悔氣我總算是手長的了怎麽第一個掣簽却弄了個殿軍這不要等殺老孫麽然事已如此也是無可奈何的只得隨着師父等拜辭佛祖退了出來聽候指派過了多時三藏下界做了個南渡康王他的性格兒仍是懦弱耳朶兒仍是軟的無榮無辱的過了一生到得宋末元初沙僧投生爲忽必烈那沙僧滿面鬍鬚大有韃派又過了八九十年明朝開國八戒做了個朱洪武那朱洪武的相貌確肖猪形他的肖像還在金陵明故宫裏頭凡是遊歷南京的人也都去瞻仰過的滿清入關那是龍馬下凡了穿了馬蹄袖的衣服挂着朝珠頂着補子拖着髮辮比隻馬再相似也只怕没有的了輪來輪去師徒四衆都輪着了只急殺了個孫悟空（二） 
　　俶髠醉紅居士紅豆相思館主天白李生佐彤太痴酒丐棲梧豁公定夷定𦥊公劍痴一冰署芸懶漁纎簾亡是公侍仙景騫鶚士荷僧幻那遠香蘧園柚斧蘅香拜花蜀西閒人太寬蘇生鈍錐小杜覺道人榴花軒主蓬心室主莽漢虎痴劍畫劍秋諸先生瘦紅碧梧緑窗倚桐雲珠秋孃蘭貞芝卿庭珍錦雲藝俠漱馨清芬海珊半梅侍仙内史盧善珍魏鋤月姜映清張曼君諸女士鑒自由談出現以來蒙諸文家不棄時以瑤章見惠爲本報生色深感盛情爰擬徵求照片鑄板排印以代買絲之繡君等惠稿尤多祈卽賜寄玉照爲幸 
 
 

Page 14

 
 
   
 
