# 1919 - 61 - 4916541

 

Page 1

 
 
   
 
 

Page 2

 
 
時評 
[自踐其言（冷）]  
　　事姑勿論是非曲直必先自踐其言而後能令人見信南北議和之停頓爲陜西也陜西之停戰雙方所承認也陜西究竟停戰與否當以張瑞璣至陜後報告爲準此又北方所明言也然則張瑞璣何以至今尚未赴陜耶與其催促和議之復開何如催促張瑞璣速行赴陜之當也何也陜事而未决和議决不能復開也張瑞璣而未赴陜西得其確鑿停戰之報告非特南方不能輕信抑亦北方所言尚未盡踐也然則張瑞璣何以至今尚未赴陜耶 
　　其尚躊躇而未决耶其有難題之未解耶抑别有尼之使不得行者耶苟有其一其故大可思矣 
[專電]  
　　北京電張瑞璣急欲首途而政府預備之正式公文參陸處迄未送到致不能起行（九日上午十鐘） 
　　北京電四國公使對政府答復提用參戰借欵極不滿意將進二次切實之忠告（九日上午十鐘） 
　　北京電八年公債票由財部印刷局漏夜趕造訂諫（十六）日發行（九日上午十鐘） 
　　北京電段宅昨晚集參戰處上級軍官開聯席會議决仍積極進行（九日上午十鐘） 
　　北京電國院議决收束軍隊辦法工項通電各省一裁輸卒必需時每師不得過八百二臨時費不得逾二千（八日下午四鐘） 
　　北京電贛督電撤兵費共用三十餘萬就地挪借急待清償請速飭部籌還（八日下午四鐘） 
　　北京電鹽署得汴督電告又在車站緝獲奉軍販運私鹽一大批復請照章没收（七日下午七鐘） 
　　北京電蘇議會魚電支日開議一致主張重申米禁懇政府堅謝日使取消前議以全民命批交外内財農四部查照 
　　北京電春藕齋頃開特别會議提出鐵路統一案將辦法逐條討論極詳愼尚未全部通過 
　　北京電新督楊電邊地産糧無多尤慮奸民運俄接濟亂黨引起國際交涉已飭從嚴禁阻 
（七日下午七鐘） 
[各通信社電]  
　　東京電據憲兵司令某氏報稱高麗之暴動以平安道爲中心點今幾全行鎭壓平靜暴動者乃基督敎徒與苦力人等由平安道外國敎士煽惑派往鎭壓暴動之兵一聯隊全係老練之戰士彼等並未開槍惟憲兵數人曾被逼開槍自衛（七日）路透電 
　　北京電英美法意四公使勸告時並上一說帖 
　　北京電朱啓鈐電告已有公函致唐紹儀謂陜事解决請續開議密約由陸軍部咨外交部呈徐世昌公佈（以上七日） 
　　北京電歐會陸使電國内和議中止海外同爲惋惜影響甚鉅請雙方遷就開會 
　　北京電陜督電告已與于右任訂停戰規約 
　　北京電駐京法使等先後照會政府德奥兩國政府以及私人對於中國債權應停止付欵（以上九日） 
　以上平和通信社電 
　　北京電中日密約各部已將正附合同彚交外部呈請總統正式宣佈以釋羣疑 
　　北京電府院昨電朱唐希望下星期内續開會議 
　　北京電新督電本省米糧儘供自用無餘現有奸商勾結外人運糧出境請飭嚴禁 
　　北京電葉恭綽電美人銷華茶甚多現印度日本互爭正我國好機會乞飭籌辦 
　　北京電姜桂題電熱屬匪患未靖請免減軍政各費（以上八日）以上中華通信社電 
　　北京電陸徵祥電中日各約定八日正式提出徐總統擬將各約同時亦在國内宣布中日協定各約文將登公報宣布 
　　北京電陸徵祥唐在禮先後電告英相佐治已抵巴黎美總統威爾遜亦將蒞臨 
　　北京電某政客謁徐詢外傳軍事協約尚有附件府部院均無案此事確否徐答中日各約均已寄陸使 
 
 

Page 3

 
 
宣布國際契約政府豈得無案無案卽是私人契約國家不負責任外傳不足憑信 
　　北京電張瑞璣原定六日行因政府與商善後辦法改九日行交部已代備專車并由近畿軍警撥隨護衛外傳張將長陜或成事實 
　　北京電統一路政案將由交部簡任以上各員鐵路協會會同外交委員會開聯席會議討論解决方法（以上八日） 
　　北京電熊希齡電告各省平和期成會聯合會會址於麻日由寗移滬 
　　北京電庫倫陳使電告外蒙願乘俄亂廢俄蒙約内中國不得派兵外蒙之條件政府擬撥參戰軍或邊防軍駐蒙 
　　北京電政府電商熊克武派兵協助陳遐齡防禦藏番 
　　北京電交通部請陸軍部取締軍人乘車以便行旅而免外議 
　　北京電元首聞唐總代表染恙特電朱啓鈐代爲慰問（以上九日）以上中孚通訊社電 
　　廣東電六日開政務會議討論唐紹儀所提出將議和决裂情形通電内外事件及章行嚴饒子和郭松年所提出在和議决裂未决定以前福建方面不施攻擊惟須預先準備戰鬭而以海軍方面爲尤須注重之議决議在和議决裂尚未决定之今日僅以完整戰鬭準備爲止惟將議和停止之情形通電南方各省李根源近嘗切齒扼腕而言曰余軍朝受命令夕可開拔但陜西道路不便運輸可奈何（八日） 
　　廣東電六日開政務會議時趙世鈺主張對於北方之無誠意南北和平會議重開時當先以恢復護法軍之現駐地點爲前提不可僅僅要求停戰蓋北軍旣逹到其唯一目的將護法軍逐出陜西則南方縱不要求停戰北方亦將自行停戰也會場全體均表同意即將此意電告唐紹儀（八日） 
　　廣東電梧州交涉至本月四日已了其處置方法給一萬元作爲受傷巡捕之撫卹費馬統領及縣知事林氏至英領事館謝罪梧州砲台鳴砲謝罪保證將來不再有此等事發生指揮暴行兵士之小隊長處死刑暴行兵士分别懲辦（八日） 
　　廣東電風聞廣東代理省長翟汪有辭職之意軍政府要人及莫督軍等擬以李根源繼任之而省議會主張民選擬舉胡漢民此說果確必將有多少之波折又陳炯明陸武鳴之態度如何尤堪注目之問題也一般有識者對於李根源之人物手腕皆稱賞不止但從廣東人之廣東囗囗（二字電文不明）言之終不免受多數人之反對也（八日） 
　　廣東電風聞四川省長楊庶堪有辭職之意熊克武希望以李根源繼之巳電岑春煊及李根源詢問意見（八日） 
　　廣東電陜西國會議員集議之結果派委員四人赴南寗將陜西情形報告陸榮廷（八日） 
　　廣東電莫督軍决定暫時留任此事由於軍政府岑春煊李根源二人之盡力爲多（八日） 
　　濟南電新任山東省長沈銘昌於今晨到任一般人士爲實現軍民分治極歡迎之同時又逆料官界將有更動（八日） 
　　漢口電羅韋（譯音）二氏奉徐總统之命於昨日來鄂與王督軍商議和議善後策聞徐總統有俟和議成立後將陳樹潘調任他省之意云（八日） 
　　漢口電湖北政務廳長何佩瑢爲商議湖北省長問題擬於明日附京漢車進京（八日） 
　　東京電據報知新聞所報日本小幡公使於六日北京公使團會議時曾告各國公使由船津書記官向中國外交部提示日本政府對華希望之條件各國公使亦頗贊成其趣旨爲欲使日本此項趣旨得以貫澈起見英美法意四國公使於七日又向中國政府公表云各公使對於日本政府之對華希望全然同感而當維持之云云（八日） 
　　東京電日本内閣會議就於原首相内田外務大臣田中陸軍大臣等所議妥之對華方針嘗加以審議其適應機宜之處置巳由原首相與内田外務大臣隨時商酌屢次電訓小幡公使但日本此際有須將與段派割絶一切關係之事宣示中外之必要故如前電所傳日本今後將南北兩無所偏私持公明正大之態度且誠心祈望中國自己主動進於和平統一之域並將以不干内政爲限援助中國俾得如中國國民正當之希望其法本政府對於撤廢領事裁判權撤退中國駐屯軍及軍民分治等事將首先援助而不辭駐屯軍之撤退係屬平和統一以後之事可不待言軍民分治亦爲和平會議之重大問題究將如何决定雖難預言然日本於今日首先聲明援助之意則於促進和平會議之進行必大有效果無疑中國和平統一以後各地軍隊之處置與督軍之裁撤或將依次見諸實行亦未可知然由日本提出勸告終未免有干涉内政之嫌故遇中國解散軍隊需鉅欵時日本將最先勸四國銀行團締結善後大借欵云云（八日） 
　　東京電日本選舉法改正案於八日六十一票之差通過衆議院政府案卒歸勝利（八日） 
　　東京電據報知新聞所報日本政府决定依據提倡撤廢人種差别的待遇之趣旨許中國勞動者入國境以實現門户開放之實（八日） 
　　東京電主張普通選舉之國民黨議員六人即伊東湯淺神谷大堀村松高松等本日由該黨除名氏等現已組織純正國民黨（八日） 
　　以上東方通信社電 
　　東京電國民黨將伊東知也等六議員及佐佐木安五郎等除名（九日） 
　　東京電衆議院議員選舉法案之議事於昨日下午一時開始自委員長小川平吉氏報告後至夜間八時繼續討議絶不少休結果以一百四十四對二百零五票之多數議决政府案（九日） 
　　以上共同通信社電 
[法國無線電]  
　　八日里昻電最高軍事會議於星期五日集議得悉斯巴關於交出德國艦隊談判之中止及藍辛氏關於德國海底電線之提議萊勃煦事件已議决委任一恊約國國際軍事調查委員會擔任調查接濟舊奥匈帝國糧食問題曾續行討論巳告終結勞合喬治氏曾在會議討論和平草約中之對國軍事條件關於斯巴事件報紙追述按照休戰條約之條件德國商船應交協約國處置俾得確定接濟德國及歐洲其他部份之糧食今德國代表乃宣稱如協約國正式允許將糧食二百五十萬噸供給德國至下屆收穫時爲止德國方能交出商船協約國代表答稱德國交出商船一節絶不附麗於接濟德國糧食於是委員議决中止談判報告各該國政府云 
　　八日里昻電本恩消息星期四日下午柏林警視總監署前之激戰至晚間七時告終政府軍隊獲勝現控制警視總監署晚間十時政府軍隊乃入附郭之地隨即嚴令恢復秩序通衢禁止通行星期四日之後半晚較前晚稍爲安靜砲火及橊彈爆發聲幾完全無聞同盟罷工委員會代表於星期四日前往韋瑪與政府磋商者已於星期五日晨遄返柏林 
　　八日里昻電二月八日巴黎倫敦間匯兌率英金一鎊合二十六佛郎法國公債劵市價如下三釐公債六十四佛郎二○一九一七年四釐公債七十二佛郎九○一九一八年四釐自由公債七十三佛郎五五一九一八年五釐自由公債八十九佛郎四五 
[路透電]  
　　一日倫敦電今日午後英皇騎馬皇后乘車在海特公園校閱赴來因倫之少年兵十四大隊大臣尾從者頗多禮節甚盛 
　　二日巴黎電今查明戰爭中各交戰國海軍損失如下（失事與爲敵所沉之艦皆在内） 
　　英國戰鬭艦十三戰鬭巡洋艦三巡洋艦二十五鐵甲艦六驅逐艦六十四魚雷艇十潛艇五十小軍艦二十七綜計五十五萬噸 
　　法國戰鬭艦四巡洋艦五驅逐艦十四魚雷艇八潛艇十四小軍艦九綜計十一萬噸 
　　意國戰鬭艦三巡洋艦二鐵甲艦一驅逐艦十魚雷艇五潛艇八綜計七萬六千噸 
　　日本戰鬭艦一巡洋艦四驅逐艦三魚雷艇一綜計五萬噸 
　　美國巡洋艦一驅逐艦二潛艇一綜計萬七千噸恊約國共損失八十萬零三千噸 
　　德國戰鬭艦一戰鬭巡洋艦一巡洋艦二十四驅逐艦七十二魚雷艇五十一潛艇二百零五綜計三十五萬噸 
　　奥匈國戰鬭艦三巡洋艦二鐵甲艦三驅逐艦五魚雷艇四潛艇八綜計六萬五千噸 
　　中歐敵國共損失四十一萬五千噸 
　　二日柏林電柏林革命運動仍在迅速發展近數日内有工界傾向極端派之大運動哈斯氏豫料柏林明日將有同盟罷工之舉工會幹事部開會議决於十八日重行召集全國工會大會獨立社會黨現謀與斯巴逹克斯黨提携行事獨立社會黨豫料政府不日將倒政府方面則力圖疏通多數社會與獨立社會黨俾協同抵制斯巴逹克斯團 
[公電]  
　　唐總代表致徐東海電北京徐東海先生鑒報載龔心湛决將八年公債發行向銀行抵押巨欵以二千萬爲各省軍費以一千萬歸參戰軍用不勝駭異此項公債須停止募集前已有皓電聲明儀並於本月二十四日在第三次和平會議提出抗議交付審查在案此事自應靜候會議解决乃竟不恤中外輿情蔑視會議公意悍然爲毁約棄法黷武窮兵之舉似此居心殊不堪問除通電中外聲明此項公債未經合法國會通過復爲和平會議反對不能發生効力國民决不承認外用再電逹左右尚希顧念和議前途尊重國民公意將此等障碍之物毅然排除母令黷武派日事剝民脂膏以肆其屠民政策使中外輿論咸以無言和誠意責備我公也孰利孰害何去何從願公自審唐紹儀叩青 
　　唐總代表致各法團電各省省議會商會敎育會各團體各報館均鑒龔心湛近發行八年短期公債四千萬元以鹽稅餘歀作抵向銀行抵押巨欵以二千萬爲各省軍費以一千萬歸參戰軍用查民國約法凡關於國庫有負擔契約須經國會議决此項公債未經依法組織之國會通過國民决不能承認者此其一南北對峙國家主權已析而爲二和平會議乃本兩方公意組織而成統一精神所寄託者僅有此物則關於全國財政計劃自應由此會統籌今乃以增加全體人民負擔之案遽由破碎不完之財部專擅發行國民决不能承認者此其二内外戰爭經已收束和平會議方在進行而復募集巨債以充軍實毁約棄法黷武窮兵破壞全國和平違反人民心理國民所不能承認者此其三兹本此三義敬告全國此項八年公債法律上絶不生效力事實上尤不應發行全國國民决不承認邦人君子幸留意焉唐紹儀青 
　　唐總代表致軍民兩長及各機關電各省督軍省長省議會敎育會各團體各報館均鑒錢幹臣麻電諸公想巳寓目該電著眼處語此次會議緣起乃因護法以啓兵爭則議題所列自惟以法律爲重即因護法問題牽及事實亦必有一定之範圍云云幹臣此電揭明内爭之原因尊重護法之主張不特詞嚴義正實獲我心且在幹臣一方面尤見遷善侮過服從法律之眞意幹臣果本此義以求和平則和平自可拭目而至年來戰禍綿延生民塗炭誠如幹臣所言純因護法而起然亦因一部分人公然違法故乃啓護法之兵爭如護法問題迎刃而解則所謂陜西問題軍事協約問題參戰借欵問題國防軍問題悉在法律制裁之中儀於此等問題固不必爭持亦無所用其爭持也電文中對於陜西戰事軍事協約參戰借欵國防軍諸項强詞自辯然會議以求和平不先去和平障碍則和平會議何自而進行全國趨向和平何忍陜西一隅獨遭兵禍旣曰注重裁兵何以雙方停戰後猶借外欵以添兵藉名目以賣國尤奇者謂北方首倡和議然軍政府要求對等和平會議之公電已於十月三十號發出北政府因迫於友邦之勸告乃於十一月六日承認軍政府之要求凡此種種事實具在天下自有公論非筆墨所能辯護抑幹臣旣認定在法律範圍内解决則君子之過如日月之食即不斤斤致辯　民且進而嘉勉其改過矣要之幹臣麻電主旨實認定此次和平會議純係解决法律問題法律問題一解决則他項問題盡爲枝節幹臣可謂一語中的能見其大此後惟要求幹臣言行相顧速將北京政府一切法外之行動悉納入於法律之中我軍政府旣貫澈護法之初衷則一切問題悉聽法律解决國民希望合法之和平者久矣儀知幹臣見義勇爲必有以副國民之期望則法律效力之回復正指顧間事而儀今日所爭持之陜西問題軍事協約參戰借欵國防軍問題一切亦將依法解决無復猶豫矣我國民試拭目以俟之可也唐紹儀叩青 
　　廣東議員通電各報館轉政商學各公團均鑒我國代表將歐戰以來中日兩國間不平等之條約密約并膠州灣交還問題提供於巴黎和平會議駐京日使遂恫嚇北庭要挾改變我代表之態度夫以我完全獨立國家我代表當然有絶對的自由發言權干涉我代表之言論即不啻侵犯我國權之威嚴是誠我四萬萬國民之奇恥大辱也夫日本爲素倡中日親善之國又爲與各友邦約同撲滅德意志武力之國乃乘歐戰方酣之機會始而以二十一條難堪之條件强迫承認又復煽惑少數叛國武夫資之以金錢益之以軍械使我國内亂延長不已而一切軍事上政治上經濟上之種種奇特條約皆於秘密中締結以協約方面之一國而反師德意志宰制巴爾幹以蹂躪西歐之故智欲以行之於亞洲是豈但國民意料所及亦豈協約各友邦意料所及哉兹幸陰雰重開公理湧現美國威大總統國際同盟主義已成爲解决歐洲戰局並剗除遠東禍根之唯一信條我國若不於今日將東亞外交界從來黑幕一一發表於和平會議以請列强作公正解决恐東亞一隅將不免重開戰禍而復貽各友邦東顧之憂中日間種種不平等條約及密約之危險不第中國一國利害問題實東亞安危與世界能否永久和平之問題也兹本斯義爲左列數事之宣言（一）中華民國全體國民極端贊成國際聯盟主義並極端贊成强固有力之聯盟以爲根本改革國際關係之新建設（二）和平會議之中國代表應與列席各國之代表一律有絶對的自由發言權無論提出何種問題不受何等干涉（三）凡歐戰以來中日兩國間由强迫或引誘而締結之一切條約密約及類此之合同協定一概切直陳說於和平會議一任萬國之公判（四）中德宣戰後所有中國關係之條件業皆作廢即德國在山東取得之權利及利益當然由中國收還無論何國不得繼續（五）青島爲中國北方重要口岸日本旣以無條件交還中國聲明於前信誓旦旦舉世共聞應請自踐其言交還青島由中國自行闢爲商埠以上五事乃吾輩所深信不可易者亦即我全體國民共同唯一之信條爲此挈領提綱披露於世舉國一致之精神以求世界公論之評判周嘉坦周慶嗷揭曰訓彭占元魏丹書周廷弼馬蔭榮盛際光張魯泉胡翔林劉昭一杜凱之劉繼武王葆眞尹承福楊福洲王福緣谷嘉蔭楊榮春徐寳德劉欽謨王汝圻胡應庚王紹　徐蘭墅汪秉忠周積芹陳則民張清樾劉可均吳涷程撥邱冠棻劉濓鄒樹聲齊藩丁儁宣張琴董慶餘劉彦王恩溥李漢丞周澤苞何廷幹魏肇文王觀銘謝鵬翰侯汝信方褘東劉島一徐繩曾岳秀夫周維屏任煥藜任包墀王法岐侯海濤李載賡耿春宴狄樓海王用賓張效翰陳玉鱗劉祖堯温廷相羅黼周克昌苗誠潤冀鼎鉉閻秉眞郭生瑋姚守先竇應昌范璪王鴻賓劉治洲王兆離王覲際朱家訓袁廷簟李克明梁登瀛張徵弼陳世祿昆駕李式璠廉炳華黄明新李自芳李英銓庭建標沈智夫張大義孫光庭劉楚湘段闋陳祖基陳光勳李華林張華瀾張光煒孫鍾張樹桐訥謨圖恩克阿穆爾白瑞黄策成春秀王鸞聲宋汝梅號印 
要聞一 
[和會停頓中之北京消息]  
　　陳劉電告停戰 
　　陜西問題自政府發出兩項電令後昨日下午陳樹藩劉鎭華張錫元等已分别有電來京謂巳通飭停進原文如左（一）北京國務院鈞鑒支電敬悉查樹藩前奉鈞院元電開示閩陜鄂西辦法五條當經通飭前方各軍遵辦在案兹奉前因除將遵辦情形電陳大總統鑒核並　轉前敵　將領一體遵照外謹此電復陳樹藩劉鎭華歌印（二）急國務院參陸部鈞鑒密支電奉悉旅長遵再分飭各戰線即日起一律停止進攻仍扼守現在防區以待解决用副中央企望和平之意旅長張錫元叩歌綜觀上述兩電陜省或不至再有戰事惟先日陳樹藩曾來一東電稱南軍於二月十九日攻陷宜川其原文云北京國務院鈞鑒參謀陸軍部大鑒密頃接宜川縣知事王殿楹電稱二月十九晨曹老九率馬隊五百來攻縣城知事聞警即飭團警抵禦烈戰四小時以衆寡不敵縣城遂陷現曹老九仍盤踞城中請速撥隊剿除等語特聞陳樹藩東印聞當局對於此事仍主張統交張瑞璣赴陜後查明辦理已以此意電復上海並催朱唐二君迅即繼續開會討論他事 
　　張瑞璣滯留京中尚無出發之確期日前陳樹藩歡迎張氏之電報業見報端聞于右任昨日亦拍來歡迎之電但張氏因與政府接洽赴陜後之手續尚未完全妥協故出京之期仍須待諸一二日之後聞張氏之意見劃界辦法不能預定必須抵陜後實地查勘情形始能决定惟張氏雖不欲預定劃界辦法而政府方面則曾與張氏接洽劃界之手續政府之意以爲陜西現在之軍事南路最劇西路次之北路又次之東路已稍平靖張氏此次入陜應先由寗江盩厔郿縣等處監視劃界次及寳雞一帶陜西三原則宜最後辦理至撤兵問題政府以爲應先撤客軍出境最先爲甘軍吳攀桂再次爲鄂軍張聯陞再次爲奉軍許蘭洲鮑德山又聞張錫元方面政府近接其電報請准來京一行面陳事件不知内幕有何關係也 
　　昨日（六日）下午三時聯合國在京公使會議於英國公使館議題不止一端而其最重要者爲各國對於我國和局停頓應取之態度因唐少川曾兩次致電英公使通知和局停頓情形並請轉告公使團故公使團理應會議一次也會議之時先由英公使報告唐氏來電内容及以私人資格謁東海淡話詳情次由法公使報告與東海之談話其一致之議論固皆希望我國時局能先世界問題而解决但因政府旣有相當處置故决定暫取旁觀態度靜觀局勢 
[中日密約定期公表說]  
　　中日兩國所訂各密約已全部電逹巴黎由吾國專使任擇相當時期在會提出嗣因各國商議國際聯盟問題一時未遑及此聞政府昨得在法各專使之報告謂美國威爾遜總統與英國喬治首相不日即將抵法世界平和會議不日開會屢擬提出之中日密約前此以種種障碍未能實行兹定於本月八日大會開會時正式提出並聞政府方面亦擬將各密約於同日在國内一律公布 
　　政府所交上海和會之軍事協定原文南總代表唐少川謂此外尚有附件曾請與朱總代表聯名通告中外若於四項正約之外再有秘約即不承認朱總代表對此請求當時未允旋即電京詢問聞政府近已懚電覆朱氏謂中日恊定除發表正約外别無附件若唐總代表必欲要求聯名通告中外即可允認政府可爲作保 
[統一鐵路問題之近訊]  
　　自統一鐵路案喧傳以來京中與此案有關人士以及交通界重要人物均經發表意見而兹事現狀近日似乎漸趨沉寂但據某方面傳說刻下贊成派仍進行甚力又聞英國朱公使發出柬帖將於月之十五日招請名流大開筵宴列席者除汪大燮現正出京外其餘尚有曹汝霖周自齊林長民梁士詒諸人據傳英使將於此一席談話間徵求此問題反對贊成兩派之意見 
　　巴黎陸專使等因鐵路協會去電囑其堅拒統一鐵路案前日電覆梁士詒等云馬電祇悉此事先准一月八日國務院來電擬定統一鐵路辦法凡外資外債建造已成或未成已訂合同尚未開工之各鐵路其資本及債務合爲一總債以各路爲共同抵押品由中國政府延用外國專家輔助中國人員經理之俟中國還清總債之日爲止各路行政及運輸事宜仍須遵守事後概由交通部指揮之等因此項辦法現在尚未提出尊電所云外國願收中國各鐵路爲共同管理等因此間毫無所聞此次大會分股中列有海口及水陸交通一股專爲研究經過二國以上之各水陸交通共同管理法等迭次討論各國並無此種論調此後如有所聞遵當轉告祥等一日 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[南滿路擬建築複線]  
　　日俄戰罷訂立扑貲茂斯和約俄將東清路南端之鐵道一段讓與日人即自長春起至大連止世所稱爲南滿鐵路者也此路自歸日人後營業頗爲發逹惟上年該路各大站託運貨物堆積如山一因日軍有事於西伯利亞運輸軍用品甚多一則貨物逐年遞加而車輛未能添置且自上年四五月分起往來客車亦覺擁擠不堪臨時添掛車輛以濟之亦有時停售二三等客票騰出機車頭以運積貨然係一時通融方法非永遠計劃年前南滿鐵道總會社擬具擴充意見書詳陳辦法另編八年度預算提出於股東大會聞經議决通過該會社所擬擴充即於本年舉辦者首爲添築複線一條但全路均修複線工程繁而需費鉅决定擇其最要者分限興修現所擬修者則自奉天車站起向北而至開原一段該線原有路身之地不過十五沙繩（俄丈）之闊所修複線即在原有刀地内建築抑須展拓至用地界外應先派人前往沿途爲精密之測量日前大連總會社派來測量人員即由奉天站測起詎彼所用測量之標桿竪立於鐵路用地之外當被第六分署警察查悉上前阻止昨經日員報告南滿公所派員赴交涉署陳述所插標桿係爲便於測量起見並非立界之用測量事畢即行撤去望勿誤會云云聞該署尚未允許 
[審訂鐵路法規會開會（四）]  
　　六日上午十時交通部審訂鐵路法規會在鐵路協會繼續開討論大會會員到四十餘人首由主席關賡麟宣告大會會議規則十七條經衆核定旋即繼續討論號誌規章草案第三十二條起關於響燉號誌原文以列車聞響燉爆發後行至二百公尺以外尚未見有險阻之揭示時應即停止停行云云會員唐士清謂如不見號誌仍停車不進未免悞事當由運轉股主任韋以黻提出修正作爲應即停車探明再進第三十三條增加響燉應放於相當距離一語第三十四條車上站上應儲備響燉之外增沿路上各工務處亦應儲備響燉一語響燉每六個月試騐一次改爲每三個月檢騐一次第三十五條及三十六條三十七條三十八條内牽引退行等一律改爲前進後退字樣第四十條及四十二條内聯結機車二輛以上均將以上二字删去均經多數會員贊成通過其餘字句亦多有修正復經主席以修正四十三條全付表决經多數贊成通過主席宣告繼續討論第二案國有鐵路編制通則並聲明此案業經大會議决大綱再交討論會照擬條文情形經會員李遂賢動議請省略手續併開初二讀會經衆贊成遂逐條報告討論修正至第五條已屆午後一時遂宣告散會次日續議 
[龔心湛減政主義之暗潮]  
　　龔心湛自長財部以來於竭蹶之財政僅有兩種辦法一則發行八年公債一則厲行減薪主義發行公債於財政上能收實效與否雖不可知然北方反對者尚少惟減薪主義各部員羣起反對龔氏遂爲衆矢之的然反對減薪人員不過一般文官尚可支吾敷衍惟所欠軍餉爲數頗鉅無法應付甚至有因請餉而與龔氏發生衝突之事昨聞龔氏曾對其友人云做一任財政總長掙點薪俸簡直不夠受氣幹不下去只好不幹其憤激之意可見一斑矣 
　　昨據某方面消息近日公府收到司法界陳明薪俸碍難減發二成呈文一件其措辭大體謂預算乃由立法機關所定立憲國家三權分立地政機關無破壞立法機關所定法案之權亦無干涉司法範圍之理以法律論預算旣有議院通過著爲定例則命令不能變更法律以司法職務而論財政總長此種政策本部全體認爲破壞立法蔑視司法之舉動不但本部預算不可絲毫任意變更即該總長此種違法行爲應由法院提起公訴是否應請大總統明令交付懲戒以重法律之處恭候批示祇遵云云此呈是否發生效力固不敢信然龔氏對之未免難堪矣 
　　又有一事絶趣財政部官産處處長盧某因欲見好於龔氏前日具呈到部自願薪俸減發三成部中人員正在痛恨　成之際見之大恚以盧甘冒不韙過於討好即批以該處熱心愛國特别請減即於三月減發四成用副美意云云該處長接到指令後異常惶恐大有左右爲難之勢因又續請取消前呈此呈昨已到部聞部中將予以批駁以爲喜事矜功者戒 
[内務部限制銷售奬券]  
　　京師警察廳前呈内務部以近來各省官廳多發行一種有奬劵源源寄京行銷市賈有利可牟爭請代售人民昧於計學公例意存幾倖亦多從而購之此就一人或一户而言雖所耗無多而合全部得失之總數計之則得者一而失者百得者之分量不足以調融失者之損耗且受損失者多屬窮户小民社會經濟方面實屬大受影響查此種有奬券卽係彩票之變相彩票性質類似賭博政府本有明令禁止今則易其名稱曰有奬劵予售者以捐助之名而陰行其彩票之實人首先創辦此項奬劵者或因事關國家救濟大災待欵孔亟不得已而爲一度之發行此其設策蓋出於一時之權宜而踵其後者藉以爲詞援案請辦如去年下半週數月間浙江則有紹興塘工奬劵山東則有貧民工廠奬劵或由官廳咨請保護或由商家呈請代銷相繼而來未知所極此種有奬劵旣係各省呈准有案行銷所在地警察卽不得而干涉之而人民見官廳旣有如此之表示則上行下效亦將相率舉行長此不巳行見此種彩票變相之奬券充斥市面前項禁止彩票之明令在事實上幾將成爲具文本廳竊以爲金錢慾望者生人之恒性也聖哲庸愚同秉此衷特其所分乃在國家導民逹此金錢慾望之徑途有正不正耳導之得其正則所趨　有標準士農工商任業其一而以一己所營之事業獲取社會正當之報酬個人之慾望旣償而社會亦交蒙其益導之入於不正則歧途無所適從得者僅有一而失者且及百得失之間無以爲衡而得者不耕坐穫愈存僥倖之心失者窮無復之遂生非分之想社會之所以不良國家之所以不治胥以此爲前因卒乃因緣會合而造成政治上一種惡果所關匪細誠不可不加之意也况值此民生凋瘵之秋方謀補救之不暇乃任令此種彩票變相之有奬券充滿市問懸幟爲招誘人購買事有類乎設阱術竟等於剜瘡官廳爲興辦地方公益之事不謀籌欵良策而假發行此種彩票變相之有奬劵以爲歛欵之資就政治眼光諭之亦復成何政體本廳確有見於京師社會狀况不堪再容受此種有奬劵之流行擬請明定限制凡發行此種有奬券除事關國家救濟大災或有不得已之所爲者屆時由部特别酌量情形核奪辦理外其關於各地方振興實業舉辦工程無論屬於官辦公辦所需經費概由當地官紳另行籌欵不得發行此種有奬券至各地大資本家有能概捐鉅欵助成地方公益之舉者許請部從優給奬并通行各省區遵照務期納人民於厚生利用之正軌而不以一時權宜政策損及閭閻生計似於今日政治上及社會上各方面不無裨益本廳係爲尊重國家政體維持社會經濟起見是否有當理合具文呈請鑒核施行云云現内務部已據情咨明國務院除業經核准各奬券外嗣後各省非眞有特别情形不得請辦奬券其未經部核准之奬券一概不准銷售以示限制一面並通外各省區知照矣 
[京華短簡]  
　　昨日（六日）星期四國務會議全體閣員均出席首議將中日密約一律宣布以釋羣疑討論結果議决照辦除即日電歐洲陸專使外並即分行各部處將一切條　概行抄呈總統公布次議吳淞同仁醫工學校維持案因敵僑遣送該校德敎員亦在被遣之列上海敎育總會恐該校學生有失學之虞電請政府將該德敎員援例免遣核議結果不准免遣該校應需敎員另行延聘准撥另聘敎員經費三萬二千元又議庫倫都護使陳毅電稱據烏梁海佐理員嚴式超電請組織公署擬仿照烏里雅蘇台公署辦理議决照准又任命官吏數件照例通過又上海交涉員因病辭職議决准予給假任命楊晟署理命令即日發表此外聞又議决滬漢兩關稅欵内撥銀一萬二千兩補助華茶聯合會以一次爲限以後不得援例 
　　上月間外交團方面因京漢路缺乏車輛運輸貨物曾有嚴重公文送致外部提出交涉不　當時京奉路亦有發生交涉之案緣駐紥廊坊之某軍人員於上月中旬因無票乘車問題與車務洋員發生衝突當時雖補購車票而次日竟有軍士多人在某站地方欲與該洋員爲難以致該洋員不能執行職務現聞該國公使對於軍人此種舉動認爲妨礙路務已向政府提出緊要交涉内列三欵（一）懲辦滋事人員（二）撤退京奉路軍隊（三）研究維持路政妥善辦法且聲言於必要時將由該國派遣軍士隨時保護該路華洋人員又聞該使於向外部提出交涉之前曾向交通次長說明一次此案如何解决尚不可知也 
　　川粤漢鐵路督辦詹天佑日前奉派赴海參崴日昨政府接其來電内稱二日抵崴後即與劉公使鏡人會議連日磋商維持中東路問題俟有結果即可開始與各國委員談判詳情續報 
　　川邊陳鎭守使日前來電報告藏番日見猖獗當局得此警報後恐亂勢蔓延惹起外人交涉昨特開會議妥籌辦法 
　　近日外間紛傳吾國在俄工黨受過激派之煽惑擬回國鼓吹均産主義現交春令氣候融和邊境旅行較爲便利庫倫都護使等爲思患預防起見已派員至邊地密偵該工黨行動並令商外蒙政府飭知卡倫地方長官遇有此項工商通過隨時報知以便分别良莠嚴加防範又聞英使朱爾典日昨照會外部以俄軍過激派发批遺送華工回國有令其分向各地煽惑情事請中國政府務飭各地官長嚴加檢察以免貽患 
　　前日晚間段合肥在五條胡同私宅召集會議列席者有靳雲鵬徐樹錚及曲同豐陳文運諸人討論關於參戰軍進行各事聞參戰借欵合同及交付等問題亦俱議及約九點始散 
　　嗎啡爲害甚烈政府前日已明令申禁唯禁運方法須有一定規則方足以絶根株財政部近與稅務處協議取締運輸嗎啡條例提交國務會議公决不日即可通行各關卡查照實行 
　　萬國議院有在法京集會之議各國國會均應派員蒞會駐法公使胡維德前日已電告政府聞昨日閣議討論結果决由新國會參衆兩院各派代表一人赴歐與議特不知舊國會能承認否 
　　中美通信社消息幣制局前聘日本阪谷男爵爲顧問兹聞阪谷氏因中國南北時勢尚無暇整頓幣制已聲明緩日來華 
　　上年順直水災爲害至烈順直水災委員會曾經擬訂本年應行舉辦緊急河工數項務於今春實行興工以防夏秋再有水患惟應需工費預算須用二百萬元之多節經詳由財部商請外交團允於鹽務準備金項下如數提撥以便着手舉辦現聞財部近准外部咨稱業經向公使團銀行團交涉妥協巳允照數暫撥應用請飭該會查照 
[美兵之遊法視察談]  
　　法境美軍自停戰條約簽字後戒備稍鬆職役驟減兵士可輪流請假出營游覽與外國文化相接觸從前唯游學生與富翁所克欣賞者今兵士亦得見聞之故美兵家書多述法人社會情形頗有敎育團游歐考察談之色彩焉 
　　美軍第十六旅鐵路工程隊軍官斯威福氏之家書曰自美軍奮鬭獲勝而後法國人民對之友誼誠摯出自眞性有令人不可名狀者在吾人初抵法境之最初十個月吾人僅處於試騐時代法人雖青眼相加然猶未竭忱相待吾人初以法人爲輕躁而吾人於法國悲戚危苦之狀酣歌歡躍在法人觀之有所不解且或視爲不敬焉法國幾無一處不見殘廢傷兵素服孀婦美兵車經其地輒伸首窗外引吭高歌法人覩之羣相訝異且法人重禮貌如出店舖時無論識與不識必曰諸君再會而美人則不然昻然出入旁若無人在法人心目中誠不免視爲疎於禮貌第法人不加批評而靜察其行今者法人巳知美人確有丈夫氣概雖無謙遜禮儀然能分其重大擔負驍勇善戰無所畏忌於是法人遂傾心敬愛美人矣吾人向以爲拉丁民族性情虚驕舉動浮躁今相處稍久漸覺其有條理求實際且品質優美自吾人察之似在他國人之上余所晤談之法人不下數百絶未有自詡其功業者亦未有表白法國之犧性較他國爲甚者此非皮相的謙抑乃積於中而發於外之讓德也法兵常握美兵之手或置臂於其肩而言曰（美國人好朋友）殷殷言美美國定獲勝利法國將不交勝感激之意言時目光灼灼露其眞沈吾人當之愧勉交集夫法國惡戰四載以其子弟血肉之軀爲世界文化之障精壯多喪城邑爲墟乃法人不自伐其功而於美軍之遲遲輸入戰場又無所怨尤惟時以能制勝者厥維美國相勗吾人能不旣愧且勉而激發愛國之忱乎美國孟菲士報載有美軍官安德森少佐一函其言曰人有視法國爲迷人之地者以爲少年一入其境鮮克自持其實不然法國道德廉恥較戰前之英國爲優而與十年前之美國相埒鄉間樸實無華城内則稍涉淫佚巴黎尤甚然全國非盡巴黎也且放蕩之區限於巴黎境内之一部未可概括巴黎全境也即以今日紐約芝加哥舊金山等大部之某部份而言亦未嘗無蕩女蹤跡此殆爲世界繁華之地所不能免者固未可獨責法國也吾人駐紥鄉間之期爲多所見皆樸實老誠之人士偶至城中則女閭叢集之處輒有憲兵駐守街頭不許美兵越過雷池一步法境禁售烈酒惟紅酒與皮酒可以購飮每日以四小時爲限逾時卽不可復得皮酒因禁糧故味同醶水飮者一試而後即不復飮紅酒亦半爲清水是以酩酊大醉者絶無其人焉法國眞正平民怡然自得性快樂喜談論余之辦公室設於民家其家有一婦女與一幼童余偶至廚室見佈置井然收拾清潔婦見余至肅余坐操其勞蘭法語縱談一切娓娓不已並指廚室壁鐘而告余曰此三百年前之古鐘也古物精美耐用非今可及先生以爲然否余不盡解其語惟點首稱是耳余常置衣室中垢者婦爲潔之破者補之余初不知之也余給以資則辭不受余後以佛郎若干枚贈其幼子婦即以余所贈者送諸儲蓄銀行其子年僅四歲余屢取糖果與之輒持果白母必母允而後啖之有時母恐其傷胃禁不予食子默然從之絶無啜泣倔强之狀而其母亦從不加以呵責也法人家庭如是軍營亦如是咸有一種奇異之紀律焉法人温和快樂而有鎭靜固執之性質兩者兼具斯爲可貴蓋温和快樂所以保持其士氣於不墜而鎭靜固執所以成就其爲空前大戰爭中之最佳戰士也 
[張作霖亦主張議和]  
　　據聞張巡閱使於四日午後急電府院其内容如何因嚴守秘密未能探悉該電拍發後即招總參謀長張作相入署密談至數鐘之久關係似甚重要惟據東三省公報（張機關報）所發表者則謂張對於南北和會有所建議兹節錄其文如下未知果符其電文否也略云當此南北和議之際理無越位之言其奈舐糠則及米城焚則殃魚分在國民利害與共當此民生凋弊已極與其坐視其亡莫如急早補救戰禍不息皆屬空談長此相持必歸於燼方今歐戰停息我國列席其間冀以吾民之實力與國之執言打破勢力之範圍挽回已失之權利列國希望我之和平固不乏人利我爭持亦恐不免設若我自相摧殘紛拏不已希望者失相與之同情俟隙者逞陰謀之宿計國亡無日爭又何及南北停戰議和之原出於自動内察民間之困疲外納友邦之摯言正宜推誠相向早决危疑若因權利之私動相醜詆傳播列邦並欲引助外人即使有所屈服亦云勝則不武况人將洞視我無平和之能力眞象畢露人縱不我茶毒我又何以自立矧自戰禍發生兵費頻繁盜賊蠭起南方則倉卒搆兵中央則拮据籌防即令南方軍費悉責中央而中央舍責吾民又將誰屬今使早泯猜嫌速捐意見息戈之後方可裁節浮冗歸併卒伍輕民負擔整理財用寛紓國脈以救危亡竊願體念在上之憂勞悉聽劃界之處置分在守土皆有平亂之責更不宜以人位問題牽涉和議相持不下則患將滋大激成巨變爲之奈何目今之計惟有血誠相感猶恐不及若以小智小術相挾豈復能持久遠内察大勢外審國情利害之問間不容髮慨念前途可爲寒心血誠具在亦不能坐視滅亡凡我同志亦將有以處此也云云 
[鄂西劃界之近訊]  
　　鄂西劃界一節因枝節複雜延遲至今尚未實行惟畫界中應行互定之條規已由王懋賞師長迭向南軍各領袖往返電商略有端緒本月二日南軍領袖柏烈武唐　芝唐克明三人會集施南王師長當派參謀柳氏前往施南與柏等會商畫界手續一切方法已互訂粗章昨王師長業將上情電告王督矣鄂西多屬山道現兩軍駐紥之地面計逹數百里之長如舉行劃界一時實難遽定兹經南北兩軍領袖互訂劃界次序裨資遵循昨亦由王師長呈報軍署備核第一期爲巴東等處第二期爲鶴峰等處第三期爲建始等處第四期爲施南等處 
　　另一消息鄂西劃界一事雙方將領籌商已久至今尚未妥洽現聞中央已促吳光新司令速返宜防故劃界之舉尚須俟吳抵宜後相機進行吳不日即可抵鄂又據交通界消息近日鄂西劃界惟鶴峯一縣尚在爭執之中然鄂督近接熊川督唐滇督來電有云鄂西施鶴各屬候和平解决自當一律歸還鄂有勿爲謠言所動云云鄂督得此電告知已無嚴重交涉之必要故亦靜待時機說者謂南軍允退出鶴峯之說果實亦和議前途之一樂觀也查南軍之駐於鄂西者爲唐克明所部綜計逹三師之多其駐紥地點以恩施爲根據他則散處於來鳳建始鶴峯諸處聞第一旅駐核桃關一帶第二旅第三旅均駐建始第四旅駐恩施第五旅駐鶴峯第六旅駐來鳳老龍關 
　　軍署昨奉國務院江電謂和會雖小有波折仍在積極疎通以期順利進行外間恐生誤會人心浮動貽害滋多希速通飭各區駐防將領維持防區現狀各負保衛治安責任母得疎虞云云當經王督於支日頒出電令十餘通分飭駐宜王懋賞朱廷燦荆州王汝賢白河張聯陞鄖陽劉躍龍襄陽趙榮華新堤盧金山隨州寇英傑黄州謝超各師旅團長一體遵照 
　　熊克武通電云急廣元余總司令喻旅長彭旅長朱副司令綿陽吕師長保寗陳副司令順慶石總司令綏定顔總司令重慶黄總司令盧副司令均鑒陜閩鄂西問題北廷初認爲剿匪區域嗣經軍府屢電抗議克武亦迭電爭持均先後電知在案現由李蘇督轉商雙方擬定陜閩鄂西等處停戰簡捷辦法五條兹錄原電文如下（原電見前）等語現雖未奉軍府明令而此五條辦法尚屬持平且援陜鄂各軍已經各駐原防實行劃界亦可免意外之虞希於此電到逹後速將前敵駐軍地點人員及敵情詳細電覆俾資準備督軍熊印 
[舊國會議决通電巴黎和會]  
　　昨日舊兩院開聯合會討論關於解除中日各種秘約及通電巴黎和平會陳明各情首由起草員田桐報告起草電文理由畢先後發言者不下十數人末由張知競褚輔成等即就原文加以修正略謂此次和平會議專爲抑制强權主持正義破除外交詭謀此我中華民國國民所切禱者當一九一四一九一五年之頃日本利用袁世凱帝制之機會以武力壓迫取得二十一條之秘約又一九一七年之頃日本又於國會不能行使職權壟斷中華利權兩年以來又與段祺瑞締結種種秘約促成我國内亂皆未爲我國民所承認並與此次和會之眞精神背馳應請各代表主張公理力予裁决解除云云比即由秘書廳譯發後由諸議員報告唐總代表來電因事關秘密未便宣布至關於陜西問題以時間太晚改由異日開會另議 
[桂吏報告軍隊滋鬧英署電]  
　　梧州英領事被擊情形曾據西報譯登本報昨廣東軍政府接軍署轉梧州來電云哿日馬統領由年樂派稽查員梁瑞雲排長秦得標及兵士二十八名運解各種槍彈軍服到梧該排長即偕兵士到三角嘴游玩與英領事辦事處水勇口角互毆該排長卽回船呼兵士十名携槍前往扛帮英署巡捕高魯傳出而排解被該排長用槍打傷頭部英領事懷雅持覩此情形親出勸解該排長反將領事官及巡捕扭送職署旋經培桂將受傷之巡捕送醫院調治滋事之排長秦得標及兵士十名送縣看管該排槍枝飭繳存職署免滋事端再四婉勸英領事始肯回署臨行時面託電呈上峯如何辦理須速回復以免損失國體等語合電呈察核伏候電示飭遵培桂呈叩哿印又電云馬統領護解子彈兵士在梧持槍滋閙英領事署一案哿日經已電陳諒邀洞鑒本日職鎭並楊司令勝廣蒼梧縣知事唐朝繩過署道歉准英領事面云貴省兵士並無紀律敢將長官羞辱實屬有意排外損失國體已極如欲了息非譚督及馬統領親來道歉不可雖然仍候該國政府命令解决且巡捕官高魯傳日昨經受内傷在梧調治恐難全愈擬回國就醫並領事眷屬亦因日昨受驚今朝不思用膳亦欲携帶回國所有往返川資並在該國年中所用醫費均由政府擔任至在梧東彛西會兵艦因泊近該處碼頭不爲之排解水陸警廳有保護之責所以均受其怪明日即飭該艦長警官等過領事署道歉以顧邦交謹將英領事所言先此奉聞培桂呈叩馬印 
[剌鈕兇犯被獲之傳聞]  
　　廣東護國第五軍司令魏邦平日昨據探報行剌鈕永建犯現潛居在大塘街兆新客棧并開具姓名請按址查拿魏司令即派砲兵營長周景臻率兵會同一區署警察往該客棧將該犯拿獲該犯名陳得勝在該犯身上搜獲平南第三軍司令委任狀一紙供稱係由湖南第六軍司令劉令他到粤轟擊鈕氏若事成賞銀一千五百元若失事身死則加賞補恤費五百元另給川資一百元并稱係在劉部充當兵士云云警察將該犯解往魏司令部轉解軍署訊辦聞該犯到兆新棧居住不過一二日也 
[閩省停戰中之興化消息]  
　　大陸報二十九日興化通訊云近兩月内雙方軍隊皆遵守休戰之約以待議和談判之結果莆田由北軍佔守仙游則在南軍掌握此間將否續遭兵燹全恃上海和會之成敗爲决仙游除南兵外尚有土匪數千人近數月内曾向居民徵歛四百萬元有奇商業全已停止蓋如有人經商即被指爲有錢非報効重金不能脫禍故商店均已閉門凡有錢者皆埋藏之不敢持以購物興化九哩内之粟現由當道派人拔除除拔除外且重罰種者故附近鄉民皆聞風自行滅跡惟九哩以外則所種已有收漿者當道禁煙似甚認眞設早從事則當已拔除過半矣仙游所種粟業已收漿致土價爲之大落縣知事爲人狡猾當出示布告人民如有敢種粟者須加重懲而不知種期已過鄉民皆在從事收漿矣此間偶獲一二土匪梟首示衆兵士輒出死者心肝煑食之謂足肚瞻云 
[紀贛省議會之鐵鑛會議]  
　　　省會於今日（四日）上午十一時開特别談話會討論九江城門山鐵鑛事届時列席議員二十九人先由議長龍欽海報告開會情由略謂今天邀集同人係據陳祖怡黄爲柏二君報告九江城門山鐵鑛近有人私假外貲開採若成事實不第喪失主權且有關乎國際本會爲人民代表急宜設法防止是以邀請諸君磋商對待方法陳君擬由本會逕電農商部阻止黄君則聯向地方官廳提出質問究應孰從孰違方爲妥洽許英譚振等主張將此案提交下午大會解决胡廷鑾反對之謂此種案件就事實論應認爲特别事件同人須加意研究若俟下午開大會臨時動議則連日爲選舉審議長問題多不出席斷難足法定人數黄爲柏云此案情形已經陳祖怡提出議案由鄙人提起質問個中原委諸君諒巳洞悉至本會對此案辦法若恐事無根據不便貿然呈請農部鄙意以爲質問地方官廳亦無不可黄用中云依本會暫行法議員固可提出質問惟亦須報告大會通過否則此風一開效者紛紛不可遏止胡廷鑾云黄君意思雖是根據法律立言然以事勢論不得不姑予通融况此案旣大家認爲特别事件則嗣後談話會發生議案當不在此例於是陳祖怡仍主張拍電阻止劉眞等則主張質問官廳歐陽煒云拍電阻止本爲不可少之手續惟鄙人對於電致農部一層主張改致李盛鐸由龍胡饒三議長出名問其有無此事許英等不贊成並謂拍電亦須經大會通過胡廷鑾云鄙人對於拍電一事極端贊成蓋以質問官廳不過一種手續况官場慣例往返需時不如逕電農部截止其立案較爲便捷黄爲柏謂鄙人於一月十四日乘南潯車時適實業廳某科長便中偶詢何往某科長謂奉廳長命赴九江調查城門鐵鑛予又問有何人呈請開採答係李盛鐸等又問該鐵鑛週圍山址係歸省有僅中心一塊係歸漢冶萍購去將來李從何處着手開採某科長不能答以此證之個中黑幕自可了然陳鏡第云 
 
 

Page 7

 
 
鄙人對於此案主張根據事實立論是時各議員有走動者有站立者有反對由談話會通過者呶紛不已幾至無話可談龍欽海遂宣佈俟下午開大會報告此案始未再請公决而散下午仍援第一次議事日程開大會詎至二句半鐘會場僅議長速記及議員陳鏡第何昌榮胡廷鑾陳祖怡王寛等數人蓋因是時讜社議員尚在本社開會未返及至三句鐘出席人數始衆遂由龍議長飭議事課長查點簽到簿共計七十一人而查點出席人數則又祇五十七人仍不足法定數目黄炳煥發言云上午談話會所討論之九江城門鐵鑛旣有人提出質問書本會應予照轉龍氏云查照本會暫行法第十九條得議員十人連署之質問書均應照轉於省行政官廳限期答覆惟手續須由大會報告後始能施行燕世經云可不必拘定大會惟須十人連署即可先發待後報告龍云旣可變通則各議員提出之質問書不僅關鐵鑛一案均照辦乎燕云無論何事均可由秘書逐件報告施行遂由李秘書按到會先後之質問書逐一報告如下（一）譚振質問潯陽道尹傳春官擅離職守（二）劉瓊琳質問財政廳發行金庫證劵不依限兌現（三）議員陳錦第質問南潯鐵路保息欵（四）黄爲柏質問九江城門鐵鑛案以上四件經衆通過由秘書處照轉行政官廳查照時鐘點已過遂搖鈴散會 
[皖省議會近事]  
　　皖議會提議禁米出境案六日已交大會討論通過擬七日咨省署又該會上年建議整理皖南北茶稅案業經咨請省署施行現茶稅局員已經發表因於六日提出質問謂究竟對於稅局如何部署弊端如何改革限五日内答覆又本届臨時會以核議預算决算案爲主因現行政方面對於預算决算尚未交到因由該會咨請省長速交到會以便核議 
[蘇議會紀事（四）]  
　　七日一案未議　互選財政審查員 
　　六日晩蘇議會發出第三號議事日程定於七日下午一時開議其議題如下（一）胡議員允恭提出和議停頓時局危險應由本會急電南北代表各留餘地方予維持緊急動議案（二）沈議員惟賢提議縣敎育經費本縣議會未回復前不得議加畝捐案（三）劉議員文輅等提議擴張省立公共圖書館案（四）徐議員堃錫提出整頓議事日程關係全體天職言權緊急動議案（五）朱議員世瑾提議編列議事日表應以收到議案先後爲次序案（六）朱議員積祺提議反對興辦金陵汽車公司以全民命而維公安案（七）徐議員瀛提議實業視察費應劃歸主管機關支給案（八）王議員鴻飛提議擬請依照地方情形支給學務委員公費案（九）徐議員鳳標等重行提議請速疎濬白茆河南段案（十）謝議員慶榮提出請咨省公署轉咨財政部鹽務署鹽運母庸開壩浚河以免病民建議案（十一）范議員循廉提議江蘇財政廳違章核准靖江屠宰認捐請註銷另認並照章科罰案至是日下午二時二十五分到會者居然滿八十三人即行開會錢議長主席問審查員選舉應於開議前舉行迎先就議案開議劉文輅起言應先行選舉胡允恭請先議第一案不得多數之贊同乃先行選舉有主張財政内務敎育實業請願五股同時選舉分投五匭者以票匭不敷用决定分次投票先舉財政股審查員額設二十五人每票連記二十五人共須唱二千零七十五名自三時十分開　至六時半方行畢事致議程所列一案未議兹錄其當選人名如左于樹深七十三票楊東嚴六十八票金其源四十八票沈惟賢四十八票梁鴻卓四十五票錢鼎四十五票王鴻藻四十五票徐廷啓四十四票鍾善道四十三票顔作賓四十三票孫劍虹四十三票金樹芳四十三票徐乃佐四十三票朱紹文四十三票華鼐四十二票王大鰲四十二票施以成四十一票盧瀚蔭四十一票楊體仁四十一票蔡君植四十票龔廷鶚四十票沈明曦三十九票薛文奎三十八票黄江三十七票周積偉三十七票此二十五名中孫劍虹王大鰲顔作賓三人爲上年常會期中於吳鴻勳提出增加公費案連署之人徐乃佐鍾善道王鴻藻徐庭啓梁鴻卓于樹深楊東嚴等七人爲成啓昌對於加費案贊成意見書中連署之人故有人謂此次趙文郁之提議審查員宜用互選案實係加費派人所授意爲將來通過加費案之預備證以以上所述頗有研究之價值惟就記者所知則朱紹文周積偉金樹芳爲絶對不贊成加費者于樹深楊東嚴亦復如是上年之署名係其友乘其離甯爲之代署者二君到寗均表示否認之意則二十五人之中不贊成加費者實居其五而其不署名於加費關係之書類者亦有十二人之多則卽使趙案實爲彼等所利用其結果或不止減削本省正當經費增加人民負擔以自肥然財政審查員與加費案有關係者幾及半數記者膽小如鼷總不免爲吾蘇財政前途不寒而慄且就現象觀之選舉二十五位財政審查員費了一天功夫尚有四項審查員共約六十人至少須選三天若有些波折或且不止三天則臨時會開會之日蓋無幾矣 
[杭州快信]  
　　省議會臨時會確定四月二十日召集所有省地方稅八年度預算亟待編就交議財政廳署主任辦理是案之制用科長吳文熊現正督率在事人員趕辦 
　　黄岩場知事黄慶瀾昨奉蔣運使調充紹興督銷局長遺缺另委顧迪光署理並委王紹曾充台州督銷局長麗水統捐局長孫家瑚奉令調省遺缺以青田局長吳夔調充遞遺青田局長以任用知事劉勤接替 
　　玉環勸學所長周保釐兼充商會會長違背定章已令敎育廳切實查辦 
　　全國商會聯合會贛省事務所函南昌總商會兩次具呈京外各官請免帳單貼用印花至今未奉明令取銷現已第三次續呈希恊力一致進行 
　　蔣運使招考本署辦事員報名人數已逹二百餘人九日午後假公立法校考試委稽查長朱鳳昌監視 
　　敎育部咨嗣後商民刋用日曆及月份牌等一概禁用舊曆以免紛歧 
地方通信 
[蘇州]  
　　模範絲織廠奉准添機蘇州省立第二模範絲織廠廠長季新益因第一期所招生徒將屆畢業亟應實習工作惟原有機器不敷用因赴省而請齊省長撥欵添置現悉已奉照准先令購辦十座餘俟陸續增加業於前日領欵返蘇預備擴充矣　 
　　新設漲灘局委員蘇常道屬江陰常熟交界之段山沙灘向未設局專理兩邑人民因之時起爭執頃由沙田總局呈請省署於常熟附近設立江常段山漲灘分局并派葉　維爲該局委員歸蘇常道尹監督葉委員已於昨日由寗蒞蘇晉謁王道尹稟陳組織情形約一二日後即須赴常開辦 
　　籌辦拒毒分會蘇州總商會會長龐延祚近以直隸拒毒會組織完備誠與地方有益特於昨日邀集本會會員籌設拒毒分會當經一致贊成草擬簡章俟呈請道縣立案後即行正式成立 
[松江]  
　　維持府有公産舊府屬七縣公有之各種慈善教育欵産如育嬰全節等各善堂前經上海紳士秦硯畦等邀集七縣紳士組織七縣慈善敎育欵産　先後在西外醉白池開會兩次擬就章程呈請省道兩署立案嗣奉省令飭由七縣知事共同議復以憑核辦兹經李潤之縣長向各縣知事交換意見後擬仍維持現狀不使分裂惟令各善堂董等於每歲定一日期呈由所在地知事咨請各縣派令公正士紳前往查閱各種預算决算以示大公至以前曾因控案由省道兩署委員查過之事不在各縣紳士查閱範圍之内藉清界限而免紛擾李縣長已本此意草定復文於今日携往上海會晤七縣知事傳閱此項公文以便即日會銜呈復省署 
　　清理教育欵産勸學所長張彬士自接管教育欵産以來即擬分别項目着手清理已經編成議案提出於縣敎育行政會可决惟敎育欵産中最難清理者爲田産一項緣此種　産旣無單契又無置産簿籍歷屆徵租極感困難故張所長即擬從此著入手已根據議案擬就清理章程呈請縣署從事清丈一俟丈得確實號數畝數再請縣署補給執照至清丈所需經費擬借積穀利息二千金暫供支用 
[南通]  
　　醵貲保存古物孫謹臣鮑執之王斗符馬息深等發起保存古物將袁翰仙所藏古錢古碑購贈本縣博物苑袁翰仙者江寗人年七十五矣幼嗜金石足跡遍各行省搜集古錢四千餘刀千餘乾嘉以下拓本三千餘種嘗設肆於北京琉璃廠端陶齋督兩江時延致於寗復設肆於道署街近年老人以子幼欲盡售其平生所藏爲其子衣食計計古錢榻本五十餘　古錢四千餘售價三千元碎目十五册拓本三千餘種售價二千元合計五千元通人故醵資購之云 
[揚州]  
　　栽贓之緝私十二圩鹽務收捐局駐紥之緝私步隊排長周漢屏山護兵而升充近勾通游民季得勝將海運杉船大鹽十二包賣與船户童長智賣後復着軍服率兵數名前往緝私將童船鹽一併扣留報告朱局長送解水師二營該船夥乃以排長先來售私後來緝捕等詞赴稽核所控訴 
[安慶]  
　　知事請卹排長日前泗陽縣屬金鎖鎭突來匪徒數百人持槍行刦該縣備補隊率隊追緝匪逃入泗縣境泗縣警備請排長姚元濟扼之於畢家圩姚排長爲流彈所中登時殞命該縣趙知事呈請給以撫卹 
　　修理省公署之呈覆安徽省長公署議定遷入舊藩署令財廳估工籌欵興修昨據財廳呈復謂此項工程所費不資須由公署派委勘定方可預算云 
[嘉興]  
　　設立濬河事務所嘉興城東隅自舊府署前至東水　一帶河道狹小淤淺居民飮料不給去歲山士紳盛亮周徐景伊等建議於浙西水利議事會於水利經費項下撥欵疏濬經該會議决咨請省長撥洋一千五百元以作濬河經費在案現該河行將着手開濬於縣自治辦公處内附設城東隅濬河事務所派員測量估價月内當可　工 
　　舉行教育行政會議嘉興勸學所所長莫其瀾以本縣敎育向不一致擬舉行敎育行政會議以促教育之進行日前擬具簡則呈縣核定於春假期内舉行（即四月一日至七日）已由縣分令縣立各學校及縣區各敎育會籌備議案届時　議 
　　擔保被累之自殺浙江中國銀行致浙報館函云羅承勳係嘉興中國銀行營業主任其莊欵糾葛乃係爲人擔保羅生性伉直以保人義務有所缺陷遂一死以殉其情雖愚其立志不苟則可見也羅死後衣囊中遺有絶命書一紙照錄送呈以愧末世之不顧信用廉恥道喪者羅之絶命書云我是受文明之欺騙到今朝身敗名裂將來何以插足於商界所幸者我行欵項已得多數收歸惟獨我個人所擔保之開泰及生昌兩莊欵項僅收着三千元共餘尚須交涉而源長股東咸無了結心思結果難望美滿不足之數我又無力償還不得巳出此下策（惟有自盡）身後棺　從儉辦理手頭不但無分文餘蓄尚欠杭州裕康莊有七百五十元之多方君彤聲處欠洋八十餘元此兩筆債有將我衣服及器皿變賣歸償　韾從速設法爲人作養媳你則多病惟望保重自圖生路我已到此地步所謂　不到底也獻章絶命書三月初二夜九句鐘 
[寗波]  
　　天童寺選舉住持之手續鄞縣天童寺住持僧凈心繼席以來現屆六年期滿以年老告退僧衆挽留未允當經邀請兩序首領公議另舉先行學出寺外諸山長老六人寺内首領七人舉定後經衆議决用無記名投票法取其最多數者四名由大衆於神前拈圖六次其結果以退居佛頂山之文質和尚出國二次爲最多數當選爲新住持當將經過情形開具履歷呈縣核示縣批核與管理寺廟條例及該寺歷次禀定辦法尚屬相符自應照准以便接替 
[杭州]  
　　提倡海外運輸之部令杭總商會昨奉農商部訓令云駐海參崴總領事邵恒濬擬具戰後整頓商業意見書内提倡設立通運公司專司輸出輸入並在海外各埠分設支店曁貨物裝製宜求精美兩條均已採擇施行仰聯合合商會遵照辦理 
紹興審檢廳成立日期司法部訓令來浙組織紹興地方審檢兩廳高等審檢兩廳長一再會議現己决定於本年五月一日實行成立一切組織情形悉照杭鄞金永各地方審檢廳辦理一而即日委員前往勘定廳址俾便改築 
　　抽派第五期塘工券浙江紹蕭塘工第五期有奬義劵各處承銷機關支配劵數昨由張總辦援案在總局抽籖先抽分銷蘇省之一萬張漢口之一萬五千張長春之五千張再抽分銷本省各縣之券抽畢即分别裝箱運往所有本城各承銷處之券定於陽曆三月十一日起至十五日止本城定劵各户時可來局繳價承領逾期不領定洋撥充塘工經費本劵另給他人承銷 
[吉林]  
　　中日合辦製材公司華森製材公司爲中日兩國合辦事業設有中日經理各一人中國經理爲唐柳丞日本經理爲細野喜市該公司專爲經營濛江縣林業而設該縣森林叢茂實爲吉林一大利源前因安束鴨綠江採木公司越境私採雖經本省常道禁止仍有私砍情事而豐材公司又私行砍伐兹故根據林礦借約將濛江林場全行劃歸華森公司專有該公司業經派員前往查勘以便開辦 
　　韓僑之日增朝鮮京畿道開城府人民金正浩金基永韓風鎭金元培等爲視察南北滿狀况組織滿洲視察團由鮮起程先到奉天前來長春吉林而此外朝鮮人之由延吉或奉天來吉者近亦絡繹不絶日以數十計提携抱負風　憔悴之情狀非　墨所能形容到吉後即散居各小店或韓人住舍有暫　　往者有逕赴各縣者警察廳對此甚爲注意已通知各警區妥爲照料 
來件 
[粤路軍事臨時監督許崇灝告股東書辨明]  
　　許監督崇灝前日發表敬告股東一書内稱路線　　　今已四載并未進行一節不知民國三年總協理接事時僅有欵二十七萬餘元而一年之間已由馬壩築至韶州路綫四十餘里山洞屢築屢坍用欵一百五六十萬自三年續收三期股以來僅收現銀數十萬元當時籌畫巳極拮据以後更無欵進築所謂股欵裕如不知果何所見又謂車務職務腐敗主其事者之咎查車務各員難保無作弊之事但稍一發覺即行嚴辦毫無瞻徇均有案可稽至謂機車不敷用此爲經濟窘乏無可如何之事至機車不合用則機車係詹前總理所購詹君工程學識諒可見信於股東不知何以見爲不合至用煤一節查詹前總理歷經試騐各種煤觔定爲開平煤最佳本路專用開平煤係繼承前總理經騐所主張不敢購買他種雜煤正爲愼重起見間或購用土煤亦係機車處承認合用酌購些少以期提倡土貨所謂開平煤末僅值十元不知憑何標準開平所交之煤間或帶有煤石格或潮濕或太碎均由材料處機車處認眞挑騐或令退回或令補磅並由總協理親與交涉毫不遷就每至爭執甚烈嗣爲監督所聞飭令取銷合同而煤商據合同條件力爭祇允退回不允取銷現尚在交涉之中若謂充耳不聞串同舞弊請股東一詢材料處機車處當知其詳前任購煤均訂一年敝總協理於三年五月到差煤觔合同已定至是年十二月當時照約收用　無異言合同滿後仍購一年亦無更張其後歐戰事起煤商謂船隻稀少恐運交不足不允訂定一年故改訂六個月或十個月實係比照向章有減無增向來本路用煤每月千五百噸自監督到後屢開專車每月用至千六七百　計一萬五千噸不過敷九個月之用與向章一年期限原屬减少歷届合同有案可稽兼係去年十二月合同滿後始行　購乃謂不照向來習償隨購隨用謂爲侵創股東血本不知所謂隨購隨用係何先例各路有無隨購隨用辦法指爲侵創有何憑證本公司購買物料係由購料處先行探價列單比較取其廉者各號價單均留存備查隨時可檢閱並非專購源益號之貨其他物料均由各部分開單交購料處採價比較廉者定購必指爲可得回扣不知何人經手何處過付有何證據至花旗彈簧一曆本路原兼用塘山車彈簧花旗彈簧兩種機車處適需　唐山彈簧購料處以花旗彈簧較廉誤購當時即　不收該商以定單與貨式相符不允退回無詞以對施由歐賜倫副　器司斟酌謂花旗彈簧本路亦合用始行收取乃謂爲不加考究不品貴賤貿然購辦並非實在情形又稱迭次磋商始將洋工程司威林士取鎗不知許監督一而議裁威林士一面又　補陸　廷經董事局力爭始將兩人一併　撤案卷昭然其裁洋工程司是否眞爲木路節　抑欲補用他人自可概見收入增减即爲辦路人員功遇所在設令近數年中無水災兵燹　種憲外之事本路收入可得贏餘二百萬有奇足敷派息許監督旣謂車利有增無减軍務時代收入亦頗可觀則當事人苦心維持或可稍告無罪乃反謂人謀不臧措詞似自相矛盾查許監督到本路時原聲明祇爲軍事監督不干預内政共後因欲支薪水八百六十元　事局以本公司章程聲明不設監督名目不允支給原爲撙節及遵守章程起見及薪水不得已照支即借股東函爲名干涉路事凡事　遺副官與　協理交　並未遵照督軍原令會同商酌　轉傳述致多誤會敝總協理以商人資格待遇官派監督惟有恭敬周旋不敢稍加拂逆無如此次宣告股東關係甚大個人名譽原不足惜但恐是非不明路事前途更受破壞不得已略陳梗概惟股東諸公詳察焉粤路公司線理歐　祥協理黄嵩齡謹白　　 
雜評一 
[内務部限制奬劵感言（默）]  
　　溯奬劵之始本爲有特别事故不得已而偶爲一度之發行情固可原也然而此端一開有欲發行奬劵而特先借一名目者亦有發行而後始隨意指定用途者於是此種彩票變相之奬劵又復風行於國内其發行旣去不得已之本旨甚遠其結果遂陷全國人於好利之途而莫之所届爲害之烈甚於弛一地方之賭禁此北京警廳所以有請限制之呈文也 
　　據以上理由言之則非特以後繼起發行者當加以禁止即凡前所批准之種種奬劵而苟非出於萬不得巳者亦應嚴加取締警廳呈請之本意未嘗不在乎是而内務部之所謂限制則僅令未經該部批准者以後不得發行是不啻爲内務部已批准之奬券加以保護耳母乃非公平之意乎 
 
 

Page 8

 
 
   
 
 

Page 9

 
 
   
 
 

Page 10

 
 
　　和議停頓中南方代表之一 
　　王君伯羣肖像 
　　王伯羣以字行貴州興義人留學日本中央大學畢業辛亥歸國與章太炎程雪樓諸君組織中華民國聯合會嗣改統一黨出辦大共和日報未幾二次改革回黔與前民政長戴循若君及介弟王文華君密商反對袁氏之準備逮籌安會發生君與戴循若君聯袂入都晤蔡松坡諸君謀於滇黔舉事决議後代表蔡戴兩公間關經越南入滇與唐蓂賡督軍商議討袁五年秋被任爲黔中道尹此次由軍政府委任爲南北議和代表 
本埠新聞 
[和議停頓中之消息（八）]  
　　平和通信社消息八年公債發行略共有四千萬用途略分三項以兩千萬作各省軍費一千萬爲招募國防軍之用一千萬供給安福部之黨費唐總代表對於此事甚爲憤激現已發出三電一致徐東海一通告國民（原文見公電欄）一致各國資本團内容大致共分三層說明（一）公債案尚在會議審查期中而北方政府遽將此種條例竟先公布凡國庫有負擔之契約非經依法國會之通過决不能視爲有效故八釐公債條例雖頒斷不承認（二）南北媾和未成立以前國家主權已裂而爲二惟平和會議爲雙方協議之機關國家主權與大局統一皆寄托於此乃未經平和會議之解决遽由殘破不完之財政部擅自發行揆之法理皆不可通（三）財政困難方謀整理竟發行如許之債額用諸漫無限制之軍費旣害國計尤困民生而致各國資本團電中則聲明此項債額如北方當局有向各國銀行抵押情事望勿承受否則國民不能承認償還誰方承受此種之債券卽向誰發行債券之一方要求履行債務可也（此節與聯合通信社戊午編譯社所述大致相同惟該兩社有先以公債全數向某國抵借現欵半數之說）南代表辦事處頃發通告邀各代表會議除唐總代表因病未出席外各代表均赴會詳情容探錄　　國民通信社消息昨日（九號）雙方代表仍未開會唐總代表病漸就痊據醫士云尚須靜養三四日方能辦公然病中猶極留心和議對於朱總代表前請賡續開議一函本擬請章代表士釗草函作答惟今次和議停頓由於陜西停戰及參戰軍停募兩事件北政府不但無圓滿答覆且有和議停頓南方應尸其咎之表示和局距離愈趨愈遠故南代表覆函措詞無非申述陜事至今北方迄無圓滿答覆南方不能賡續開議各情北代表王克敏今日特訪唐總代表對於和議進行有所陳說大約章士釗所草復函不即發行和局前途似有一番轉圜機會也又據京函云參戰借欵剩餘一千七百萬元已由靳雲鵬領出五百萬元本月一日駐京日使曾聲明希望北政府勿取用此種參戰借欵今北政府充耳不聞不但不容納南方代表之要求且藐視日本好意之勸告非某派有意梗阻和議即政府庸懦爲人傀儡吾人所以對於和議前途不勝悲觀也 
　　聯合通信社消息昨（九日）爲和議停頓後之第七日兩方代表無會議唐總代表病旣小愈曾在住宅與各分代表晤談對於朱總代表請復開議之函件曾與各分代表略爲籌商並囑章代表行嚴具稿答復大約日内當可發佈也朱總代表函轉北京錢内閣來電謂陜西報告有徐朗西但懋辛兩人大舉犯陜應請唐總代表電告于右任約束所部恪遵五條辦法又福建南軍尚在添募新兵現旣停戰議和亦不應有此舉動應請唐總代表電逹軍政府嚴令止募云（此節與和平通信社戊午編譯社同） 
　　于右任致北代表函桂莘仁兄曁代表諸先生鈎鑒啓者和議日益接近陜戰日益劇烈謹掬實情備述近况非求貸死於台前實爲水深火熱之陜民冀痛苦之勿再增加並爲飄搖風雨之中華民國祝戰禍之勿再延長而已自許張入陜陳氏内受密意外得厚援益復横肆　盩厔者四十餘日伯英以不支而退戰武功者月餘弟下令退兵促進和局亦無效而管軍復佔寳鷄甘軍復佔隴縣鳳翔之戰局遂開不第此也前多日京滬報所載陳兵聯合奉軍對河北將施總攻擊今竟實行所有我軍防禦線如　山興市交口相橋船張紅崖渡無一處不開戰戰事劇烈爲數年來所未有更不僅此也據駐京員報告李際春一旅已至榆林宋邦翰一旅亦將入關砲彈槍彈陸績轉運之不絶其所以黷武如此者因李督六條辦法至京軍黨删改點竄旣不欲明令實行又意在稽延時日聞軍黨近電陳氏謂四五十日尚可拖延如力不足當再接濟軍實加增師旅務掃清河北而後已夫佳兵不祥在今日非一隅之謂全國之殃咎以是卜焉兼之外患日迫同室操戈何難同忍况南北死亡同是國民必欲將六七萬人斬盡殺絶非曰其力不能恐中外之稍有人心稍持公道者皆不忍坐視夫今日之中國黄金子彈子彈黄金倘有餘積何事盡用於陜調兵遣將竭國力而來屠我在西北作疲敝之戰爭乎諸公代表議和關心國難閱上海報紙以陜戰未停引爲己責故敢據實直陳並祈二方代表聯合破軍黨之陰謀電阻用兵以求實踐全國停戰之諾言而重國家之信用使和議早開和平早現則全國幸甚陜西幸甚否則南方代表一面屢電不得覆或覆矣不得要領在軍黨有意延宕而陜禍日深和議日難即使予彼以進兵之時日使覆陜軍試問西南尚能隠忍媾和縱或勉强開議今日無法禁止其播弄他日又何能責其承認和會之所議决乎特走急函冀表同情伏惟明公鑒之愚弟于右任上 
　　三月二日之陜西戰訊（史家坡失守）三月二日陜函云數日以來陜西戰事仍屬劇烈而以史家坡（富平縣屬）爲最劉世瓏姜宏謀以七八營之衆攻擊靖國軍血戰七晝夜靖國軍於一日退出此地遂爲陳軍所佔又向富平進攻云（交口仍有戰事）一日交口方面又發生劇烈戰爭陳軍襲交口者約有三營靖國軍守者爲王祥生團長初未開槍俟敵逼近戰壕始開始攻擊相距甚邇故敵人死傷甚衆（陳軍進攻涇陽）前數日陳樹藩嗾使其步騎五六營由咸陽北進佔據修石渡向涇陽方面進攻（修石渡在涇河南岸距涇陽十里爲涇陽咸陽往來要道）田潤初司令與之鏖戰已數日矣 
[和平聯合會評議會紀事]  
　　前日和平聯合會接到錢幹臣麻日通電昨日午後二時該會在麥根路十五號開正式評議會卽討論此事到會者三十餘人當時由江西敎育會代表周九齡主席宣布該項通電内容首由回族代表馬鄰翼對於麻電提出動議謂本會覆麻電之時期固不宜太遲亦不宜過速若先不觀察南北兩方電文與探悉事實是否相符貿然覆電恐失偏於一方發言之嫌如過遲覆電致兩方相爭趨於極端又恐失本會調停之天職宜酌擇一相當之時期必須俟西南政府與南方代表對於中央有覆電後并對照兩方之事實是否與兩方電文相符然後由本會出以公平之主張而排除和議上之障碍云云同時又由武昌商會代表黄郛主公推代表數人分查錢電中所辨駁陜戰及參戰軍兩問題之材料以備將來主擬電稿起草之用當時提出付之表决全體贊同即公推黄郛調查軍事材料張繼宗調查陜事材料於四時散會 
[黄包車夫罷工風潮三誌]  
　　本埠各黄包車夫於七號起發生罷工風潮詳情已兩誌本報昨日仍未全體上工蓋因頭目與公司交涉尚未妥洽之故惟現經多人出而調停兩方不致堅持此項風潮今日或可平息兹將昨日所得各種消息併錄於下 
　　各頭目之聲訴該車夫等罷工原因據各黄包車公司組織之公會佈告係各公司縮减車輛取消轉包頭目七五回扣各車夫誤會所致故昨日各馬路黄包車較前日略增而該轉包頭目等前日相約至公共總巡捕房聲明所加收之車租係修車及點補租剩車輛等損失之預備並非中飽當經麥總巡諭着自籌妥善辦法現聞該頭目等與各公司切實磋商大約此事即可平靜不致再有恐慌云 
　　各公司之轉圜黄包車夫因頭目被某公司追算已減車租及索賠車輛損壞各欵過昻冀欲轉加於車夫以致公衆罷工已由鄧祿普洋行謝經理商勸該公司通融兹悉謝君連日商勸之下該公司亦巳稍有轉圜且因罷工迄今巳有三天華洋各公司停租車輛所受損失亦巨是以今日或可照常出租云 
　　江北同鄉維持會之呼籲江北同鄉維持會昨日致函會審公廨云敬啓者昨今兩日黄包車夫爲加收租金激動罷工風潮日形險惡伏查此種車夫大都江北貧民以勞力餬口值此米珠薪桂巳屬艱難設再加增車租勢必生計日絀該苦力俱係鄉愚無知以致相率罷工情殊可憫本會爲維持苦力生計起見不得不代爲呼籲懇乞貴會長迅賜函勸各公司車主免予加租照常營業則苦力者减有赖焉臨頴不勝迫切待命之至敬代邀求伏希埀諒云云 
　　法租界探捕之防範法捕房前以黄包車夫發生罷工風潮聚衆在界内沿途集議深恐滋生事端故傳諭中西越各捕落差後均須駐守捕房不准擅離以備差遣在案現捕頭以該車夫等雖經黄包車公會登報廣告可以和平解决惟謠言未息須繼續防備故諭各探捕仍照前昨兩日辦理 
　　李梅路茶館之被毁法新租界一帶車户甚多故由捕房飭各探捕分往查察如遇有滋生事端者即行拘捕昨日有住居法新租界李梅路不車主陳學周於十二點時將黄包車租出推拉詎被各車夫得悉上前將陳車一併搗壞並擁至三十九號門牌陳所開之茶館内將茶碗玻璃窗等物搗毁一空後由包探王榮生及站崗捕聞警趕來將車夫一餘人拘入捕房捕頭諭令管押候核 
　　虹口方面之情形虹口北四川路嘉興路西華路毆嘉路等處間有車夫三五成羣游行於市見有拖拉某某等公司之黄包車經過者輒行阻止該管捕房捕頭深恐人衆肇事昨特加派中西探捕妥爲勸導解散靜候和平解决黄包車夫黄雨興因在北四川路厚德里弄口糾衆阻止他人拖車被八十六號西探查見以其有違定章將黄拘入捕房押候解廨訊究 
　　警廳之布告淞滬警察廳徐廳長昨發布告云爲布告嚴禁事案照租界黄包車因加增租價釀生罷工風潮現經租界官廳秉公處理不日即可和平解决乃查華界之内受其影響竟有無業流氓三五成羣麕集各街巷見有車輛在途行走者即羣相毆擊甚至將車輛打壞殊不知華租兩界車輛本屬兩途加增租價之事華界車輛並未與聞該流氓等何得藉端阻擾似此行爲實屬有意破壞治安若不從嚴查禁殊不足以維秩序而安商業除通飭各屬一體嚴禁外爲此在告仰各該人民一體遵照自後不准不法流氓在於華界再有在途阻止他人拉車及擊壞車輛情事倘敢抗違一經查見或被告發定將爲首滋事之人按名拘獲到案從嚴究辦决不寛貸切切凛遵特此布告 
　　聯合通信社之消息黄包車罷工風潮已有三日雖經華商各公司及租界當道先後派人前往靜安寺路某公司力爲調停據該公司申說因賬目未能一時結了大約今晚可望完全和解然據該公司各大包頭（計十六人）言則以該公司過於苛刻不守前許利益之約言已公請羅傑律師代表控訴公堂云云似此今晚完全和解能否成爲事實則尚不無疑問也 
[關於遣送敵僑之消息]  
　　第一批敵僑上船昨日第一批遣送各敵僑於清晨八時在普益習藝所（即第一候船所）内出發當經遣送敵僑事務局盧督辦蔡會辦預函華商電車公司届時撥派電車載送至十六舖再由公共租界電車公司派車輛候迎換車送往虹口招商局中棧碼頭並由盧督辦商之憲兵營長撥派憲兵數名並令知陸軍某團派出陸軍步兵會同警廳内所撥之警隊隨車護送當由該局各職員在候船所點名畢即行遣送登車往北迨至午後兩時許接公共捕房電話通知以本日適逢星期日大批敵僑經過浦灘有所未便已訂明日清晨七時再行　續護送等情以故末次一車敵僑男女約百餘人不及隨衆送北祇得仍返該所候　昨日運送上船者計男女大小四百餘人當電車經過租界時英美總巡麥高雲氏派幹練警探沿途照料虹口捕房捕頭預飭中西及特别探捕會同該管匯山捕房中西探捕曁盧督辦所派之憲兵排長等於昨晨七句鐘在該碼頭四週分班按段加意巡邏以資照料 
　　放洋日期之議定　送敵僑回國之三英輪現定於舊歷二月十一日星期三放洋如有逾限每天須由遣送局償還損失銀五千兩故該局特亟備遣送以免延期 
　　電車載客之停止華商電車公司昨因擔任載送敵僑所有從西門至滬杭車站直逹高昌廟之車輛六部暫行撥派載運並在中華路上騰出兩車及外灘長路騰出拖車兩部一律預備載送各敵僑是以由西門至南車站一帶之電車暫行停止載客 
　　昨日續到之敵僑昨日午刻招商局江裕輪船到滬内有從漢口九江江西等處載來敵僑男女共四十四名口行李二百五十四件抵埠後即經淞滬警察廳長徐國樑飭知南市第一區趙署長飭派巡官巡長會同浦江水巡隊前往碼頭點收迎護上岸送至普益習藝所（即第一候船所）暫居候遣 
　　各候船所之酌裁遣送局因候船所及分所原設有六處現第一批敵僑均已上船合計各處來滬未到之敵僑不過千人左右卽第一所一處儘可容積現已决定留存第一所其餘五所一律裁撤以節經費 
　　免遣敵僑仍須註册遣送敵僑事務局盧督辦蔡會辦招集局員籌議對於免遣敵僑及緩遣敵僑應如何規定期間赴檢查所註册及註册日期月計幾次聞將來遣送後仍於南北兩處附設檢查所云 
　　誤認敵僑之代辯本埠各慈善團體昨致北京電云前年順直水災敝會等派員放振曾託鹹水沽湯高逹司鐸帮同辦理天津東南鄉各災區救濟難民奔走冰天雪地之中不避艱險仁慈愷悌商民感激今聞該司鐸因人指摘誤爲敵僑被遣不勝驚駭查湯君籍隸埃及旣爲敎士又屬慈善界中之具有實心毅力者即是敵僑亦當援例免遣何况係屬誤會且歐西戰爭本爲維持人道扶弱鋤强仗義執言爲世界所同認公理所在斷不可使一夫之不獲兹特聯合陳懇伏乞大總統及院部顧念該司鐸救濟津沽難民其功甚著且係無約國民應在中國法律支配之下主權所關豈能放棄致使無辜善士同受冤抑爲國之羞敝會等因與該司鐸有賑務關係公義私情萬難含默謹電懇求乞賜主持迅賜免遣無任迫禱聯義善會上海中國濟生會上海仁濟善堂佛敎慈悲會上海孤兒院中國義振會救濟婦孺會閘北慈善團普善山莊同叩 
[中法友誼會之組織]  
　　法人魏武逹君係北京中法協會之副會長因鑒於北京中法協會成立以來兩國人士感情愈好擬在滬組織一中法友誼會昨日由本埠中法實業銀行總理李雍君柬邀華法各友於徐家匯路百二十七號住宅内飮宴在座除法總領事韋爾登君駐滬華工委員蘇榮理君魏武逹君外華人有朱葆三陶蘭泉徐靜仁陳光甫張溥泉陸伯鴻朱志堯洪秉端朱魯異吳永珊吏量才諸君先由魏武逹君起述組織中法友誼會之概略次由張溥泉君承述中法友誼會之必要在座諸君一致贊成一時杯酒言歡極盡賓主之樂飮宴畢在座諸君皆次第簽名即爲中法友誼會之發起人主人李雍君又引導來賓遊園一周方散園係英人某律師之住宅轉售於李雍君者地方二十六畝除住屋外有池沼有草地及花木之茂地址幽靜佈置適宜來賓皆贊美不置云 
[流行性感冒症不致蔓延]  
　　大陸報云工部局醫官史丹萊醫士調查公共租界内公共學校之衛生狀况後昨謂各校不必因恐流行性感冒症續行發生而停課又謂外人之染此症者漸多惟已設法防遏不使蔓延除前報所死之兩人外至昨夜止尚無因此症而死者 
[湘人會議劉人熙治喪事務]  
　　中華國民策進永久和平會彭兆璜石嚴權馬鄰翼胡元倓章士釗徐佛蘇彭允彛張孝準袁家普荆嗣佑陳家鼐羅上霓吳燦煌首紹南戴丹誠唐瞻雲王猷等昨致湖南旅滬同鄉函云警啓者劉公艮生德高望重海内宗仰溘然長逝舉國同悲屬在湘人尤深哀悼兹訂於本月十日午後三時假座跑馬廳一品香開湖南旅滬同鄉茶話會商議籌辦劉公治喪事務及開會追悼各事望同鄉諸公届時賁臨籌議一切幸勿吝玉爲禱 
[民議聯合會遷移預紀]  
　　民議聯合會自組織成立以來各省團體及個人之加入者業已不少該會同人因原籌備處房屋不敷擴張故特開會集議决定搬遷現覔定北河南路錢莊會館隔壁懷安坊九百四十四號門牌房屋爲事務所昨已前往佈置擬於今日遷往彼處辦公 
[廣東平糶公所請辦米糧函]  
廣肇公所昨接廣州九善堂總商會籌辦平糶公所函云敬啓者我粤米荒急於乞糴無如所遇钦窮竟有電報生錯漏之事遂致國務會議定爲免稅不免釐者四十五萬石連前准釐稅並免者計共五十萬石内分蘇省二十萬石皖省三十萬石議案一成因之無能爭辯報生舞弊殊堪痛恨現分定在上海購辦十萬石由上海廣肇公所將免稅運照轉交愼守堂等分派領用該粤東米商急公好義陳請願將所有應免之稅銀涓滴歸公每石撥銀一分以爲代辦之家費用俾資彌補其餘一錢四分二釐則託貴公所就地代爲全數核收彚齊匯粤平糶至前定每石一毫之議經已取銷兹附上省長免稅運照二百張計米十萬石祈核收代爲照辦事關桑梓幸母以煩瑣見責諸凟清神謹先代吾粤人民叩謝本公所定日間與廣東糧食救濟會合辦從此羣策羣力當易着手如何進行容俟續報 
　　附廣東翟省長復該公所函敬啓者頃接惠函備聆種切查此次採辦米石係因來源日稀先求接濟起見是以資本運費悉由各商自行籌備其所以發給印照請免釐稅者蓋欲使米石成本稍輕庶發售可期廉價現接准北京財政部來電已照原請准辦五十萬石由蘇皖兩省分認接濟計蘇省占二十萬石皖占三十萬石概免關稅除前准五萬石外仍令照納釐捐頃已換發印照劃分採辦承示須有妥善辦法庶米商不致把持及條陳内所言須防　斷居奇一節自係洞中肯要本署前函請貴公所囑托駐蕪紳董稽查報告亦即因此刻下採辦他點業已劃分尚冀仍照前函分請旅居蘇皖同鄉團體擔任辦理爲荷至平糶辦法前據南番兩縣召集紳商團體籌議以買米平糶手續過繁且有偏枯之患决定仍照向來辦法由平糴公所派委員紳會同警區將極貧次貧各户先行調查計人口之多寡分給米票俾各户自行持票到舖購米祇交九成米價其餘一成即由公所津貼藉資補助此項補助費先由官廳撥助萬元一面分别勸捐以期遠近貧民均霑利益以上辦法均經督率積極進行惟是來日方長需欵頗鉅夙仰貴所諸公關懷梓里務懇協助維持隨時賜敎不勝切禱 
[米價漸見低落]  
　　今歲入正以後本埠米業咸因希望米糧弛禁出口羣相購積以求善價致價格蒸蒸日上邇因某公司輪船被江海關扣留嚴行查騐威稅務司對於各輪運米極爲認眞故各米行知難朦混遂變易方針買進者改爲售脫兩日間高貨每石已回落三四角低次中貨每石均跌五角 
[鐵工電請勿弛米禁]  
　　本埠鐵匠工人冷熱作兩帮（内分鋸銼軋花刀小作翻砂打釘剪刀剃刀菜刀等各帮）近以米價昻貴工人首蒙其害遂於前日在新北門内公所籌議由代表李長泰等電呈江蘇督軍省長懇求勿弛米禁以維民食並聞兵工廠各鐵廠工人亦有同等之請求云 
[普益禁烟會歡迎名譽會長]  
　　中西聯合普益禁烟會前日囡名譽會長徐固卿就職特在公共租界馬霍路崇仁里該會醫藥調查勸導三部事務所開歡迎會並假東亞酒館設席歡宴到會者除前會長葉景僖副會長羅師及各部主任外來賓政警紳商學界共數十人下午四時徐氏駕蒞會場由羅副會長率領會員迎迓入内稍叙　　遂即　會由會員某代誦歡迎辭畢全體會員起向徐會長行一鞠躬禮以表歡迎徐會長起致答辭並演說禁烟會之必要其辭甚長並殷殷以愼防流弊不爲政界利用以相勗勉次由陸軍醫院院長梁重良演說至此時已傍晚遂稍用茶點合攝一影握手而别入晚七時餘在東亞酒館舉行聚餐徐會長因另有要公未到酒半由羅副會長請各界來賓演說遂有勞合王子餘巢堃等相繼致辭大致均就禁烟問題爲言云 
[海關西捕執行檢查之被拒]  
　　海關水巡捕房三道頭西捕前日午後乘坐舢板出巡至浦東其昌棧碼頭見一英人手提大皮夾一隻由大英公司輪船走下雇舢板渡浦形色慌張該西捕當即喝令舢板停搖上前檢查詎該英人抗不受查一面將皮夾内紙包物數個紛紛擲入浦中該西捕急將皮夾奪獲致起衝突揪扭二人同時墮落浦中幸浦江風浪平靜經舢板夫極力援救未遭溺斃當將該英人連同皮夾（内有煙土一磅）拘帶捕房經梅捕頭訊據該英人聲稱現在大英公司輪船爲二副等語當卽判解英領事署訊辦 
[烟酒聯合會中常會紀事]  
　　中國烟酒聯合會昨開星期常會首由主席陳良玉報告接上海商業公團聯合會來函現擇星期三開談話會請即推舉代表到會云云查此會係四十餘團體所發起本會亦在發起之列日來各商業加入者更見其多本會自應推舉代表前去列席當經公推陳良玉俞葆康王闓敷金拜仁爲代表次報告江西饒州烟酒兩商具函到會聲稱業經籌備組織分會并舉定總董林鴻副董龔家鈞張受采云云公决查核來函所開各節與前定分會章程未能悉合應交評議部審查後具函答復次報告山東臨沂分會來函公决所稱各節尚未詳悉應函詢該分會詳告再核次陳祝三金印侯提議南北和議停頓商業大受恐慌本會胡無辦法主席答稱業已聯合各團體公電呼籲次俞葆康起言陜不停戰我業損失茂鉅所有認繳欵項恐難持久同業深爲焦灼云議畢時已五鐘乃散會 
[薄子明案第十三次續訊紀]  
　　盜匪山東人紀少樓天津人周良臣於本年兩次糾黨持械夥刦公共租界梅白格路趙增范淡水路王雪華兩家值洋三千一百元之贓物並開槍拒捕傷人等案内涉及嫌欵之魯省潛逃軍官薄子明及趙揮臣田守平李獻堂蘇榮康宋玉合吳正清（即吳秀庭）邱萬福藍湘臣屈己和等十名被捕後連同紀周兩盜迭次解經公共公堂訊供詳情已十二次紀載本報前日由派駐老閘捕房特别中西探目協同華印各捕將以上被告十二人押解至第三刑庭由王崧生襄讞會同美副領事丁君升座續訊被告吳邱藍屈四人同延之代表台維司律師上堂先向藍湘臣詰據供名湘臣號立生於前年冬季來滬找尋前在青島開設洋行之洋東某德人未遇擬在上海另謀事業與内眷賃居法界文德里三十三號門牌同寓吳邱屈三人邱係舊交伊來滬擬開客棧送信與薄子明之事邱未向我談及我非民黨薄子明之名在報紙上曾經閱見實不知其人吳屈二人據其稱係民黨紀少樓前偕屈友前來我寓故有一面之識嗣紀復來以找尋屈友爲由向我貸洋兩元未曾借給去年八九月間我本擬挈眷返魯適内眷因分娩致疾故而滯留晚間我向不出外據聞淡水路發生搶案是十月十三夜非但我於是晚未出而同寓之邱等三人均皆在家捕房抄出之羅卜（俄幣）三千現洋八十元金戒兩枚是我之物原告王嚴氏（淡水路之原告）及娘姨並紀少樓在堂所供全虚而紀則連我之姓名都不知道解到法公廨時紀自認淡水路搶案不諱乃攀我在内呼我爲張德九等語繼向屈己和詰據供稱前在原籍山東陸軍第一團充當書記銷差後於前年秋季來滬訪舊友國會某議員與吳屈藍三人同寓因何被捕殊屬奠明與薄等素昧平生紀姓係與我友同來我處曾見一面而紀在堂所供及原告見證指認均皆不實與邱所冩致劉克明之信措揩辭係依口代書等語旋由堂上詰據趙揮臣供稱我是民黨前隸薄部充任副官去年六月在青島奉薄及劉某 
 
 

Page 11

 
 
之命來滬組織通信處搶案毫不知情除薄等數人外餘人均不認識詰之李獻堂亦供不知搶案等語後由捕房代表牛門律師分别向藍邱趙李四人盤詰一過遂向堂上譯稱捕房方面尚有見證將到堂證明反對被告所供云云中西官核供判各被告仍帶回老閘捕房押候改期再訊 
[限遷科發藥房案註銷]  
　　首善堂前遣李連記至法公堂控房客吳敬仲將房屋轉租與德國人開設科發藥房請求限遷判令限遷後因吳逾限不遷又復傳訊吳稱因該藥房現倩穆安素律師清理賬目完竣即行閉歇等情已誌前報昨又傳訊中西讞員會商之下諭曰此案准予註銷惟房屋轉租與别人營業時須與穆安素律師接洽後方准出租此判 
[變賣銀幣分攤之照准]  
　　德華銀行上海分清理處及英商匯豐銀行同在公共公廨呈控奥國輪船公司大班奥興蘭不理欠銀等情已由廨訊明判原告得直着將被告鐵箱内所儲殖邊銀行鈔票變價抵償不敷再着被告清還鐵箱充公在案上星期六午前李襄讞與英卓副領事升座民庭訊案時據匯豐銀行代表高易律師投案釋訴案情要求將被告鐵箱内銀幣變價繳存公堂之欵照前次辦法匯豐得三成德華清理處得二成仁濟醫院得一成攤派云云並據德華分清理處代表穆安素律師聲稱高易律師請求將被告變賣之欵攤派一層亦表同情等語中西官核供會同簽判云高易代表匯豐銀行聲請將奥國輪船公司變賣鐵箱内銀幣一案應即照准分派此判 
[請封殖邊産業之照准]  
　　公共租界山海關路居人楊凛知延代表律師在公共公堂控前本埠殖邊銀行行長徐畿亭副行長王文典不理殖邊鈔票洋三百餘元等情由廨訊判原告得直予限被告照數償還在案前日原告代表律師投廨譯稱限期已滿被告仍未將判决之欵歸還要求給諭將該銀行房屋及第二被告王文典住宅發封備抵云云李萼仙襄讞核禀與美丁副領事磋商之下判曰被告逾期不理應即執行堂諭如違延封産備抵 
[浦東電氣公司之調查]  
　　浦東電氣公司自經交通部核准立案後現正着手招股測勘綫路爲建設之預備一面復分函招商輪船總局怡和輪船公司太古輪船公司大阪商船株式會社日清輪船公司大來洋行大倉洋行三菱洋行漢冶萍公司開灤礦務局海洋社東清鐵路公司洽融公司熒昌火柴公司等詢其需裝燈數若干并告以將來裝用電表擬每度售洋二角五分云近日該公司籌辦主任童世亨曾坐小輪至美孚火油棧參觀工場知該棧所用直流小發電機不過四十八啓羅華脫每晚點用電燈僅耗二十餘啓羅華脫備有英國白高克廠水管式汽爐三隻日燒煤炭約需五噸有奇當經童君詢以將來敝公司如輸送畫電貴棧能否改用馬逹據稱如每度售價在七八分之間彼可停機用電以期兩便復面告該棧近來耗電約數每小時扯得三十啓羅華德畫夜工作每日約耗電力七百度每月約耗二萬餘度云童君現擬再函致亞細亞火油棧三井堆棧隆茂花棧等問其能否改用馬逹因知此數家所用動力合計不過二三百馬力該公司現購機器儘有餘力可供給也 
[小學敎員開會研究體育]  
　　本邑小學敎員研究會昨日（九號）上午十時在公共體育場樓上開會研究體育與會者如縣敎育會會長賈季英第二師範楊聘漁貧民學校俞元爵等二十二人首由賈季英主席報告開會宗旨後將議案提出互相討論議决各件如下一件報告縣立第二高等叢君琅送到體操科敎授項目預定次序表一件議體育通信比賽辦法議决如左（一種類（立定跳遠）（六十碼賽跑）（八磅鐵球）立定（一百二十碼蕃著競走（二）比賽方法由各學校率領兒童分期至公共體育場行之（運動員數均須出全校兒童百分之八十（三）時期（甲）預備時期五月有十一日止（乙）實行時期五月十一日起至五月底止（四）評判員請公其體育場管理員組織之預備時期中各學校即將四種運動法在校中練習在城廂各學校或可往體育場練習至實行時期由會中酌定次序表分送各校請照表列日期到場演習倘輪到之校適遇天雨不克舉行當俟各校輪遍後再行核入議畢時已正午矣 
[體育研究會國技部開會紀]  
　　省敎育會附設體育研究會國技部昨日在公共體育場開第三次研究會加入者有傳益謙等數人表演後該場體育指導員王壯飛與主任唐豪周啓明商酌進行方針議决下星期起除表演外各將心得之用法拆法實地研究及敎授學校團體之程序等等議畢散會 
[民生女學徵求團消息]  
　　法租界霞飛路貝勒路民生女學因募集常年費組織一徵求團徵求贊助會員已誌前報現聞總團長任矜蘋君又收到各團長二次報告兹特將贊助者之姓氏及銀數錄下（團長姓氏以報告先後爲序）第十一團郝賦天七十二元朱雪琦孫步蟾各一元第四團朱之椿五十元第八團俞麗三二十五元第十團孫伯銓二十五元以上共計一百七十四元連前共計四百十四元 
[少年宣講團徵得之新團員]  
　　少年宣講團徵求新團員已於本月一日開始進行兹將各隊徵得團員錄後（一）藍隊沈道衡唐增福王曰仁宋賡甫金耀卿何鏖元曹炳麟錢世鐘翁炳和張志香田其清丁德昌顧普安申夢世湯文炯顧九如等十六人（二）黄隊魯伯錦韋翰西張申卿黎松如鄭葆元王餘壽唐文光朱菊生陳瑞堯劉蓉初張同森朱漢玉張顧生等十三人（三）黑隊居念慈江藥儂陳學韓戴秉鈞孫曼殊秦逹卿孫禮瑞路振德劉寄生王猷均徐友三符積康孫景　等十三人（四）白隊薛毅莊蓮塘唐文賢顧裕德朱鏡清李謀邦丁福昌穆示茂等八人（五）紅隊宋伯潤程景伊梁煥章謝銘德董小培虞成璿胡　標等七人本星期中共得五十七人云 
[楊善德助捐建築敎堂]  
　　閘北寳山路中國耶穌敎自立會爲俞宗周牧師等所設立創辦以來己有分會百餘處敎友萬餘人近擬建築總堂發册募捐除該會上海信徒已認捐三千餘元外浙江楊督軍亦助捐若干於昨日滙寄來滬並聞軍政兩界扶助該會者頗不乏人故該會中人均抱樂觀云 
[關於江北同鄉維持會消息兩則]  
　　江北同鄉維持會中昨接公共廨復函云敬復者日前接准來函以廨案内有江北同鄉流落滬上奉諭飭送回籍及被拐之江北婦孺須資送回籍飭屬具領者可否通知派員資送回籍希復等因查函請各　足徵貴會維持人道憐恤貧苦極所欽佩除即轉商陪審各領事以後如遇此等事件自當查酌情形照辦外相應函復即祈貴會查照爲荷云 
　　又訪函云江淮人宋士　去冬與郝儒林等租　閘北公益里二百零二號房屋組織江淮同鄉維持會呈請江蘇省長曁本埠各官廳備案據稱開辦費由宋郝二人各助五百元凡旅滬同鄉生計艱難者均由該會酌予維持等情曾見報端兹悉該會開辦之初一應器具雜物均向虹廟弄凌福記木器店租來每月租洋十八元由新民路開半濟堂藥舖之卞海臣擔保出有保單日前該木器店主凌月樵前往收租詎會内已　無一人檢點器物少去十餘件值價三十餘元而房東處尚欠房租二十二元凌不得已代繳房租始將所留之器物車回一而向保人卞海臣理論不料卞已避匿故凌於口前具呈淞滬警廳昨經徐廳長批准飭下四區警署查提卞海臣到案究追 
[鳳寳銀樓店主棄店逃逸]  
　　滬南馬家廠附近鳳寳小銀樓不知何人所開前日店主忽葉店逃逸聞虧負同業並往來各欵有千餘金旋由房主胡恒昌木號報告一區一分駐所請爲派警查點所遺生財器具一併起存所中聽候追緝店主訊核 
[機器碾米業常會紀]  
　　本埠南北市機器碾米同業昨日午後三時仍在滬北總商會三層樓上該業事務所内開常會到者共同業二十餘家適副會長錢貴三有事赴寗郎由正會長張樂君報告開會宗旨是日因無甚緊要議案交議所有糠　價格仍照前次規定之數目通知各同業遵照凡應行提議理由併入下期常會提議至四時散會 
[保護和興黄包車公司之佈告]  
　　淞滬警察廳昨發布告云案據商人奚應川呈稱竊商曾於上年冬間會商大塲鄉市經董以閘北至大塲地方之路線計程十餘里向來道路凹凸交通不便商業因此未振現下雖經地方各董事商准寳山縣將路修平無如養路乏資難冀一勞永逸况　代步車輛對於商業居户未必便利祇有大路形式仍無路政之實益商人因鑒於斯籌資先行試辦從事組織黄包車公司爲入手定名曰和興公司擬就簡章請求知事立案並懇給示保護等情當承市經董等同意代爲轉呈去後嗣奉寳山縣張知事訓令大塲警察分所調查有無窒礙據復設立車輛公司對於路政毫無窒礙况交通利便事屬可行現值試辦之初認額車輛二百部每部認繳月捐大洋三角每月共繳六十元除提三分之一補助彭浦鄉等路費用又提洋十元補助大塲鄉分所警察經費而大塲鄉市公所月入不過三十元雖不敷經常養路之費亦不無小補支配定妥呈復到縣旋於八年一月四日蒙縣核准頒給布告保護商業實行開辦不料開辦伊始即有地棍　害幸蒙縣警實力拘辦刁風始息竊思現下通車祇有四十部空繳月捐有一百六十部之多此係商等之損失希望安寗於目前推廣於將來若能振興商市大有裨益於公衆竊查通車地點係在寳山縣境北與淞滬警廳管轄之閘北接壞若不請求一體保護誠恐若輩彼妨此害情實堪虞又經具呈滬海道尹公署立案奉批旣已呈縣給示有案如再有人無端阻擾應即呈請該管地方官廳請求出示保護等因奉此爲特呈祈廳長立案給示保護等情據此查黄包車公司本爲營業之一來呈所稱認繳月捐補助公益各節旣經寳山縣核准有案自應准予保護爲此佈告仰諸邑人等一體遵照自後不准再有地棍藉端滋擾倘敢抗違定即拘究不貸切切特此布告 
[轉運公司股欵糾葛之傳訊]  
　　鬚髮斑白之劉叔培在公共公堂控吳德先合組同益轉運公司股欵糾葛一案前日經　讞員會同英卓副領事傳訊先由原告所延之代表律師上堂譯明案情繼據原告劉叔培投案堂上念其年老諭令坐而訴稱同益轉運公司係被告與另一股東發起邀我先後附入股本洋六千七百元未幾被告向我等租去獨辦被欠租金兩月計洋一千八百元其應繳鐵路局保證金三千元係我代墊該項保證金結至本案起訴之日止積欠息洋四百九十五元並欠我允給酬勞費洋五百十五元又被告因無錫分公司需欵向我借去洋七百元以上各欵均有經摺借據可憑惟當時訂立轉租公司合同載明關於往鐵路局提取回佣須與我同往乃被告並不照約履行兩次獨去背取洋一萬二千餘元從未分給各小股東分文我之股單前因被告與人涉訟借去作證迄今不還請求一併訊追並准我將該公司收回等語被告吳德先亦延律師到堂代爲辯護中西官核供判候再行訊核 
[禁止仿冒化粧品之堂諭]  
　　英商寳威洋行控南洋製藥公司經理秦彩南仿造化粧品一案前日午後已届判决之期兩造律師到堂候示經正會審官關絅之君與英副領事早乃爾君升座公堂遂宣佈堂諭云查此案原告乃英國商行在本國及其他各國營業爲一製造藥料及化粧品等之製造家稟請出諭禁止被告仿冒而被告乃中國人民在上海河南路十六七號門牌經營藥房事業牌名南洋製藥公司出售一種化粧品英文名曰南洋雪花其包法裝點與原告之夏士蓮雪花出品實有類似之仿冒行爲或表示他人深信此種物品即屬原告之出品原告請求着令被告交出此種仿冒之物以及　償損失或令被告交出歷來出售此種仿冒品之贏餘賬據被告承認出品以及售賣此種南洋雪花惟否認有類似之仿冒查原告製造夏士蓮雪花已歷多年消售於上海及中國各埠爲數甚廣十年之前原告消此出品於零買之客係由上海支行直接售賣其名稱與牌紙曾在中國海關註册其所用此項雪花之名稱姑且勿論察其兩種出品均係裝於一重量二兩之瓶内上均粘有大小樣式相同之牌紙上均繪一雪蓋之山於深藍遠景圖上惟二山具體係屬不同即夏士蓮雪花與南洋雪花之字樣亦非在牌紙之同一地位綜觀各點有相似者有不相似者即白鐵螺絲瓶蓋上一則單馬欵記一則雙馬其瓶皆裝於紙板包皮之中樣式大小又皆相同包皮之頂復有瓶上牌紙圖樣所記之字一爲夏士蓮雪花一爲南洋雪花在牌紙頂上同一地位其包皮之前面有一放大之同樣景緻並有牌名在於與牌紙上之牌名同一地位如售賣至一打者則各小盒之外又封一紙板所製之外包皮係屬藍色式模似乎不同而眞僞兩種均係表明一放大之雪蓋之山在於一相似之深藍遠景之上訊據口供乃於欺騙一層適相反對然有權可以言論如果公堂上所陳口供在於製就之一種物件以爲欺騙者則公堂可從物件之本身上鑒定之『通常案中製就之物件在於店中售賣者』一九零一年法律報告書第七十本十八頁倫敦琴納勒惡勉勃公司控臘佛爾一案』查中國法律於此等問題頗爲泛泛按之大清律例以前公堂辦理此種案件依照欺詐取財條又民國元年所訂之商律凡仿冒商號可以請諭禁止以及賠償損失又一九一六年農工商部曾經出諭禁止仿冒洋貨又按一九零二年商約第七條内載中政府保護華人仿冒英商之商標而英政府亦保護英人仿冒華商之商標而於他種條約亦互相載明此等事件爲華洋商業人中之最重要者本公堂不憚反覆申明爲各官廳治權之通用法律以爲標準其大概之要點乃爲一製造家出産一種貨品曾經宣示有益於公衆者而於貨品之上安置一種商標以爲與他種類似之貨有分别者其意蓋欲使人知曉此爲彼之製造品而此製造家即成爲此後該商標之獨一主人按照本國法律以及其他各文明國相似之通行法律其所有之物産即爲被所置之商標於上之貨物此種物産即爲製造家所有與其他物産同應在法律保護之下如有侵害此種物産主人之權利者則法律之救濟方法與物産主人保守其所有物産以及享受物産權利之各點相同一凡人非售自己貨物而以欺騙行爲使信該貨爲他人者則不得使用此等欺騙行爲又不得始終使用此等方法所有使用名字牌記字樣或其他種種可以朦混買客信彼所售貨物即爲他人之製造品皆在不准之例一設有一競爭之商人於製造品得有名譽渠即得享名譽之利益或得貨物暢銷或受高等價格爲公衆所樂購甚於其他各製造家名譽不著之貨物如果一製造家智慣用印花將所製之品印一特别商標或牌子所以使人指名購買並知此爲渠之製造品而其他製造家無權採用此同樣之印花如有此等行爲　係表示伊之貨物即爲前製造家所用印花之製造品此則必須奪去其售貨之利益不問其所售之貨而爲買客所欲購者按諸法律對於此等仿冒商標之人爲謬妄之行爲因此有權可以控告或更有效騐之救濟方法有權可以請諭禁止其竊用之商標由是觀之保護商標旣有益於公衆可以使人深信無疑購買其所需之物品更有益於製造家可以使其利益有穏固之方法而爲其所應得及願意者凡有商標之主人守護其獨有之權利一專賣權非同一造爭競而爲他造反抗之物品反言之公平之貿易乃以法律爲保障又凡公衆如製造家或商人仿冒商標以及仿冒記號皆當標止因其中有兩層誤點旣使公衆受欺又使商人之商標記號爲人仿冒因而致受損害當公堂審訊仿冒案件其眞實之問題或爲被告所做成以爲欺騙者或爲其仿冒之貨物上所用商標易於誤會爲他人有商標之貨物者或必須詳細考察分别前後兩種貨物之商標與式樣者惟相似至何程度乃屬緊要問題爲從物質之上不能决定之事件凡司法官廳所能辦理者即爲諭知商人不得採用其競爭人之類似商標因平常買客稍一疏忽易於誤會也此爲　誤之處揣度其必須此等相似者使人見此二商標安置於一處時可以欺騙他人也其規則之如是限制乃無實在用處如一買客見給與之貨物於所印之商標上使其以爲此乃所競爭之製造家之出品因而買客相信購買公堂以爲凡用此種商標實爲欺騙之事但以廣義言之本公堂不以二商標之眞正相似之事以爲推敲之獨一問題如果一製造家所有之貨物從其所用之欵記與商標成爲市上有名之特别名字而競爭之商人採用無論何種商體於其貨物上粘有與市上之　樣名字則此採用較諸抄錄其欵記其競爭權利之干犯爲　甚其同爲緊要者禁阻欺騙買客惟須觀察其欺騙之事從何發生並非專爲仿冒一商標但於抄錄原告貨物特别之牌記或由他種相似之行爲仿冒人所用之牌記與被仿冒人所用之牌記悉屬相同者此爲尠有之事其通常之慣技即取用類似之更變法以行其欺騙之事並爲取巧推卸地步無論若何在於每一案件中公堂當須審定或其所異之點乃係實在以爲此種貨物與他種貨物有所分别者或其相似之處與相異之處乃爲天然發生於案上者或反面論之其相異之處祇爲類似者而其相同之處乃爲有意朦混買客使人信此貨物爲他人之製造品者相似之處爲公堂裁酌之重要情形如果查出其相同之點除非有意使人誤會之外别無他故則此等採用相似之處乃爲有意使人誤會本公堂今於此案引用此等裁奪法其採用原告商標重要之處即爲類似之變更法又安置與原告相同之牌紙在於同一式樣之物品上之同一地位又抄　指示用法又仿冒原告裝置貨物之瓶以上種種情形皆足證明有適當嫌疑欺騙之地位俱皆應行阻止者也被告實有不正當欺騙公衆之心術行爲以致損害原告鎖數一切供證業已充足是以本公堂准照原告所請求出諭永遠禁止並着令被告交出所有貨物及賬據此判 
[欠欵判令保人賠償]  
　　茶商洪敬齋在公共公廨控謝仲飛謝聘臣不付期票銀二千兩等情傳訊被告不到由廨將保人宏源號主張秋蓉傳案判張交保限一月交出被告逾限缺席判决在案前日届期被告仍不投質即由原告代表律師投廨聲訴前情要求執行前次堂諭中西官得供會判保人張秋蓉按照原告控數賠償 
[浦東破獲兩烟窟]  
　　淞滬游巡第四隊第一派出所巡官戴鴻思於前夜十時許帶同長警在浦東洋涇港三條街查獲私開燈吃之通州人季二並吃客徐元亮二名抄出烟槍一根烟燈二盞烟泡七粒及零星烟具數十件同時又在該處弄後查獲同犯上案之常州人江榮生並吃客王長富盧二等三名抄出烟槍二根烟燈一盞烟膏八盒並烟灰烟泡少許以及烟資大洋三元小洋七十五角均將人證併解三區警署經曾警正訊據季等五名均供認吃食洋烟不諱於昨判解警廳司法科訊辦 
[小工敺傷巡丁之押儆]  
　　浦東爛泥渡太古洋棧六號巡丁符振生（即徐成榮）被該棧堆裝小工張阿岳胡阿來胡桂州等挾嫌毆傷由水巡捕房將張等三人拘送地方廳請辦在案前日下午經該廳堵李推檢兩官開庭研訊之下以張阿岳胡阿來胡桂州等傷害罪業已成立判各監禁二個月以儆 
[不認失愼將案註銷]  
　　法租界北火輪磨坊街口高生大烟紙店内曾於上年臘月間起火嗣經捕房將該店主傳至法公堂請訊據供實係貼鄰房客根生家起火現根生逃逸何處不得而知判侯提到根生再核在案迄今日久根生無從提案故於昨日由捕頭稟明公堂中西官判將案註銷 
[行竊與收贓並儆]  
　　竊賊張寳生日前先後在法新租界施有坤汪老四等家竊取自鳴鐘雨衣等物持至全晋法家銷售得洋化用現爲包探等得悉將張拘獲吊出原贓帶入捕房昨解法公堂請究先據各原告上堂稟明前情詰之張供認行竊全供認收贓不諱判張押十四天全罰洋一元充公以儆贓給原告領去 
[道署批示照錄]  
　　滬海道尹公署昨批陸肇基呈爲續呈蠹保藉倚洋勢味公枉法朦官負責膽敢蓋戮聳串異姓亂宗奪産請求澈底根究註銷道契由云呈悉查此案前經飭據會丈局呈復以案經一再調查此項田畝實係陸殷氏母子祖遺之産與該民之地毫不毘連此次出租轉契本有陸殷氏在塲且陸根元呈有印文之單角該管地保又有負責之保結按照向章不能不准予轉契等情察核該局辦法對於轉契手續尚稱完備並無不合所稱異姓亂宗奪産事屬另一問題應自向法庭訴請核判不能與轉契之事混而爲一也 
[縣署批示三則]  
　　屠宰稅　商顧聚霖呈爲試辦期滿陳請商困核減由原案認定全年稅額二萬零五百元期滿之後能否酌加稅數應察酌核辦即使免予酌加豈能減於原認之數斷難照准除函致縣商會外着知照 
　　公民周縱熊呈爲段董舞弊知工請派委查究由據呈是否屬實候令行三林塘工河局查復核辦仰即知照 
　　王朱氏呈爲醫院鉅欵無着公司讓息未允再求嚴催請了由呈悉查此案前據該氏來呈業經飭據該醫院董事會議决僉謂王松雲因公賠累請求彌補欠欵祇有華成公司押欵銀一萬五千兩當時議由欵産處分期按月代還並代認加息銀三千五百六十四兩五錢四分合計九八規元一萬八千五百六十四兩五錢四分每期交華成收王松雲户押欵銀五百元原係格外體恤勉力籌措現在王朱氏節外生枝又以存德莊押欵要求清理萬難承認並據欵産處清理員聲稱本處當日與王松雲接洽時祇指定華成公司押欵並未提及存德莊字樣請從嚴批斥各情業於上年六月間牌示遵照在案所請再催之處應母庸議 
來函 
[聯合通信社來函]  
　　接全國和平聯合會函開本月四日本社所送該會致唐朱兩總代表公函下欵省區敎育會之下脫去商會兩字請致函各報更正特此奉逹敬希將此函登入貴報以當更正是幸 
雜評二 
[所謂調人（庸）]  
　　錢能訓麻電所舉陜西及參戰軍兩事事實眞相久已昭然即兩方關於此問題之辯論國民亦聞之已熟錢電措詞之當否於和議上不生反響與否似不待南方之反稽即可判斷何則彼之所言眞相久已暴露也 
　　和平聯合會昨日開會討論對麻電之主張以西南尚無答辯恐失偏於一方之嫌認爲平亭之時機未至聯合會諸君態度之表示抑何愼重若此或曰今之平和團體對南北兩方固以仲裁自居此如法庭然必備聽兩造辯論之詞而後始可下公判聯合會於錢能訓之麻電不肯驟下斷語意亦謂未便以一面之詞率予判决也其果然歟 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（三十五）] [  一之]  
　　美國各大城婦女失踪之事件屢見報端每無下落中國女子未聞罹其害因中國華僑中移眷者絶鮮求其少而姣者更若鳳毛麟角之難得也近五年中中國女子赴美游學者漸多則各大城習見之危阱自宜漸加預防而不使蹈人覆轍故各大城之惡魔窟此後不獨男子所當戒即在女子亦當隨時隨事細心默察以防禍患於未然云 
　　距今四五年前有王姓留美女生暑假期屆病紐約之炎蒸將獨住博士墩Bostoi逭暑至期先在下市四十二街總車站給價購奈交付行李迨其各事完畢視所佩時計距月臺開門時尚有十分鐘之餘裕喉間渴甚無以自解乃急向車站中附設之冰琪琳店求嗬囒水而痛飮焉其飮水處爲一平直之白石長檯各項水櫃及冰琪琳冰庫等均在長檯内側其外側則銜接成一直線之圓面獨足凳也此王姓女生旣就座左右兩方空位亦有少年男子各一人至女生飮未及半置坐旁之手帕不覺自檯面下墜一回視一俯拾間杯中之水忽現微渦諦視再三若眼花神亂即之無色近之無臭中心疑怯不敢張皇僞爲不知舉杯沾唇而去已忽忽若有所中矣女生乃急趨數武至一路警前操極簡明之英語謂曰『予本中國學生無一親交在此頓被算中毒如倒速送醫院勿爲匪人冒領』云云數語方終身即應聲而倒不意彼兩少年者果藉飾詞交好堅請扶運歸家圖遂其下毒計取之奸謀矣路警聞之一方堅拒所請斥令速去一方示意暗探追蹤而弋捕之迨此兩人拘禁入獄女生已安然自醫院出聞其出院而後仍往博士墩去 
　　觀此而各大城獨行之危可知也若女生者有機警之能得鎭靜之功而復擅方言之利宜其得以轉禍爲福矣若才智有不能及此女生者宜在遠行之先豫備三數必要語習至流轉圓熟而後已以便萬一危急時可免目瞪口呆之苦此亦萬里外求學者自衛之一端也 
老申報 
[新閘橋柱應換]  
（見光緒元年十一月十一日） 
　　木埠新閘石橋曾經工部局請於領事官照會道憲欲將橋之石柱換上新柱經道憲於前月二十日回答此事因近地百姓衆意及上海知縣相度情形以不換新柱爲便蓋恐換柱則潮水來時無以抵殺其勢而兩岸必有衝坍之患於田地大有窒碍云云又聞道憲曾言經中丞下令亦有不宜換之意是以回復領事知照工部局寢議不行此見西字報者也但橋柱低則行船雖能上桅落桅終形不便改換新柱之後障水之力必較舊柱加大何患乎潮來哉若以拆卸裝建必需時日致有水患爲憂則可以預籌洩水之區以殺潮勢而後興工蓋潮水河固易爲水患或隄岸築高或别有受水之處潮不衝盪如以兩岸爲憂而寢改柱之議在目前固免其害而將來橋柱愈舊石脚鬆陷漸而卸損則其患不大哉本館本不熟諳水利因述西字報而妄言及之閱者勿置論焉可也 
常識 
[美國新發明之電氣浴具]  
　　　　美國科學家鑒於常人沐浴時摩擦肌膚異常周折而且費時甚多猶不能使渾身受相當之摩擦因本電氣原理創造電氣浴具能使電力旋動一種毛刷使浴者受相當之摩擦是則斯器不但具靈便之利抑亦備衛生之旨意也 
　　電氣浴具形式爲一圓桶大可二抱高度盈丈凡用電氣飾物之處皆可裝置且能移動應便其費水極少每浴視浴者所須時候而定其應用水量毫無耗費之憾水之温度可隨浴者之便隨川隨來迅便無匹洵爲鐵路臥車及輪船上必備之器也電氣浴具内容係用毛刷或粗毛絨巾裝成圓柱一周每柱圓徑可八英寸柱之外層寸餘恒用較粗之毛刷每浴具中裝有此柱一打或打半無定例柱之上下配以球形之機關可加多柱數亦可減少又能使柱密近人身離遠人身其配置一如人身之大小而臨時定焉 
　　毛刷圓柱之裝置如上所述不但於沐浴時能摩擦浴者全身且可於浴後關上進水機關旋轉此柱以抺乾體軀此種圓柱之旋轉速率可速可遲沐浴一次圓柱毛刷轉平常速率僅數分鐘即可畢事洵靈器也 
　　是器各項機關悉川電力管轄其連接之處皆安配異常妥當浴者可無危險者也問渠） 
雜錄 
[泰西歌劇談] [  春舫]  
　　歐洲歌劇種類繁多然大致不外乎二種曰純粹歌劇Ｏｐｅｒａ曰滑稽歌劇Ｏｐｅｒｅｔｔｅ其餘如Ｏｐｅｒａｃｏｍｉｑｕｅ等要皆此山海關（天下第一關） 
（古蹟圖二十六） 
關即今直隸臨榆縣東門爲歷代東門鎖鑰長城即迄於斯屏山帶海洵屬重鎭自滿清入關已無險可言 
二劇之變化耳 
淮克南Ｗａｇｎｅｒ德人也其純粹歌劇環球莫可比擬顧其曲調深奥視聽時極費腦力大抵與淮克南之歌會者往往曲終人散即昏昏思睡此無他腦力用盡之故耳 
　　近年來英之滑稽歌劇如QuakerGirl之類足與維也納之DieIustigeWitweOinoKonigin相頡頏 
此次戰端啟後維也納之滑稽歌劇遂見棄於協約國人 
　　一九一五年余過紐約時偶聆美之滑稽歌劇數齣亦頗清脆入耳 
貞潔蘇娘LuChasteSazunne英名爲TheGirlintheTuxi意名爲CastaSouzana爲近日歐洲社會中最受歡迎之歌劇其著者爲極而胖Gilbert素負盛名此劇情節略述如下 
　　談勳子爵者素以道學自負幕起時子爵方以著（遺傳病之研究）一書得巴黎學士會之奬因設宴欵客圓友有却朗西者亦名士電素輕子爵席上談論語多譏訕忽有不速之客二人至一爲中將蘭乃一爲巴梅中將者子爵之甥也其來意欲乞其舅以女秋娘嫁之子爵曰浮薄少年荒唐太甚吾素以清高自矢實不屑壻汝速去勿溷吾中將亦怒曰設他日甥得吾舅之短者亦能壻我否子爵許之巴梅者鄉問香粉店主也其妻以潔行得奬名震巴黎故得與世家大族相往來巴曾爲副將此次因軍事來巴黎故順道走訪顧巴妻實不貞特手段高妙人不能偵其隠事其得奬亦僥倖事耳旣遇中將如曾相識思續舊好乃約中將於是夜在MonlinEonge相會MonlinEonge者巴黎最大之跳舞塲也然中將已約子爵之女同往分身乏術懊惱萬狀因囑子爵之子歐培庖代前往赴會歐培素好漁色顧家法嚴又極拮据不得不束身自好旣受命喜甚遂竊家中一古瓶付之質庫而去 
　　子爵亦登徒子一流人物每夜必易名至MonlinRouge是夕竟與一素不相識之女子同車而至而中將偕子爵之女秋娘亦來 
　　時却朗西酒後滿腹牢騷無處發洩亦來此解悶巴梅亦酒醉闖入其中無意中忽遇其妻方偕其新歡跳舞不覺大怒拔刀欲殺之於是諸人聞聲咸集子爵與其所歡中將與秋娘及却朗西均不期而遇而子爵之橷歡又即却朗西之妻故一發不可收拾巴梅之妻知事急乃佯曰吾實憫此間藝伎之墮落故不憚人言偕却妻來此現身說法汝輩亦何不量予之苦衷哉於是衆疑悉解此曲第二幕中Jesuisyemu一段音韵清高逈非凡響第三幕鷄鳴一段亦諧詼可喜（完） 
小說 
[新婦失踪] [  雄倡]  
　　復指書案上一疊之紙曰並乞爲我自此中檢出禮拜一及昨日二報旣得柏稱謝遂檢得報中此女郎失蹤之新聞詳觀可半小時復取片楮下註脚可數處乃迥者而童子曰强克吾明日當赴彼治事之所謁見密司忒繆若吾知彼爲密斯馮理事蓋有年矣或因吾此行而得綫索亦未可定今爲汝道安汝行矣童子旣去白德世引目視柏累堪如欲有問柏莞爾曰此童殊靈警白德世曰其言究無甚足取柏徐徐對曰是亦未可遽决所可異者密司忒繆若乃不早自陳直待一市車御者報稱曾載此失蹤之女序至彼律師治事之所後乃始有此言且合各報中所紀載禮拜一晚間此律師實自行驅車出其治事之所必已預先去其御者此或其恒態乎抑否因視表曰近十一點矣吾意且赴彼律師治事之所一觀語後即自案屜中出雜物作一小束亦未延白德世同行匆匆自出轉而東嚮過闃寂之衢路無數直趨老百老滙路已而得此律師公所矣屋小而舊頗頽敗距一幽蒨小庭園之中樞離大道而立其前門巳鑰未十分鐘柏已以術啓之而入旣入仍掩其關入門爲一極修之甬道道盡處則爲梯級上通樓室適當梯左有一小扉度即下通地窖者柏就而旋其門鈕乃未鑰遂推扉入私計是中安靜非外間人目光所及乃燃燈下窺其梯級每間數碼環繞曲折乃果如彼僮厮言柏下趨及地地果爲石砌之窖梯下一積廢物筩蓋微開其中滿貯字紙等凡冩字房中零星棄物近處地上尚零星散布似即彼僮厮翻其廢字紙簏而傾墜者柏累堪目光𨺗觸一藍紙條已卷如旋螺之釘即拾起按平而展觀之則見爲公車之賃劵柏累堪細覘時忽顰蹙作奇詫狀如欲有問已乃徐徐納之小本日記薄中遂又移去其積廢物筩之蓋翻檢其中堆積之雜物搜索久之亦無所得乃仍加其蓋而去之燈光中見右側有一偪狹之甬道通一小門巳鑰并加拴焉柏又以術啓之而入則内爲一小室不窗形如一窖兩旁列架架上均白鐵文櫃皆塵封蛛網似累年未動者廢然迥身將出忽地上一物甚明燦陡觸其目俯拾視之則爲一青銅箝髮之簪頗美觀即亦並納之日記本中喃喃自語曰是誠可異彼僮究亦似有所得矣遂仍扃門去之徐徐上石級乃轉而着意於樓中各房室旣無所得遂躡步出户仍加以扃鑰俯首沈思西嚮而去道上闃寂行人絶跡蓋夜已逾午矣 
[自由談之自由談] [  不冷]  
　　金與二戈爲錢貝與二戈爲賤同二戈也一則爲金一則爲貝而人之好惡不同焉况乎金與貝又同爲世人所愛者而獨於貝以賤稱之何也 
右說字十四 
 
 

Page 15

 
 
   
 
 

Page 16

 
 
   
 
