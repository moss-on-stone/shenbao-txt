# 1893 - 143 - 4907219

 

Page 1

 
 
[新印臨證指南醫案出售] [  圖書集成局啓]  
　　吳門葉天士先生以頴悟卓特之才研精醫理於書無所不讀融會古人之精意而參以新　故其立立也一二味不爲少十餘味不爲多習見不妨從同獨用不嫌立異輕重繫於杪忽取效在乎呼吸和緩盧扁不是過也及門弟子隨時抄錄諸方遂有臨證指南醫案之刻誠歧黄家所不可不　者本局以新鑄鉛字排印紙色旣白裝釘尤精共十二本盛以錦套每部碼洋一元五角欲購者請移玉申報舘帳房及各處申昌書室可也 
[論俄人志在東方]  
　　俄羅斯地跨三洲以近日方輿而論土地之廣袤爲各國之所不及惟西北一帶大半荒寒大漠平沙獸蹄烏跡非惟不能興利抑且不可居人然俄人處心積慮其所以加意經營竭力籌度行翦滅肆併兼鷹瞬鶚視蠶食鯨吞得尺則尺得寸得寸絶不稍留餘藴者蓋數十年如一日也其爲上者旣好大而喜功窮兵而黷武其國風俗悍强惟情剛勁習於戰鬥樂死忘身有小戎駟驖之風故論者每比俄國爲無道之虎狼秦始而侵伐土耳機務欲滅之而後快英法諸國維唇亡齒寒之誼出而助土俄人不支乃始乞盟議和立約於法京巴黎俄國兵船毋許越入黑海俄於是戢鱗垂翼不復能肆其西封逮乎法蹶於普俄卽敗盟而毁約然其所以躊躇滿志而四顧者則舍之而向東矣其意謂西封之有阻不如東略之無虞自此伺瑕蹈隙以覬觎亞細亞全洲惟其來也漸其圖之也乘乎人之所弗覺其佔日本之蝦夷也甘以科爾立十八島與之相易置爲東方邊郡其西佔地黑龍江亞古斯科義爾古斯科貝加爾右與外興安嶺相接咸隷於西伯利亞版圖當時中俄之界相距尚遙自納喀逆之献地而駸駸乎至貝加爾河之南矣鴻溝旣劃於心未饜繼乘回逆之叛漸侵而南雖葛加拉等處得以償欵取回而非出自俄之素願俄人之乘機觀釁非一朝一夕其所由來也久矣至今竟與朝鮮接壤兵舶紛來絡繹於道識者己爲之寒心幸黑龍江以南若由陸路山嶺叢雜調兵運餉跋涉維艱尚可稍緩須臾乃俄人今巳興築鐵路不恤巨貲志在必成此一舉也豈非欲長駕遠馭逞其憑凌之計而遂其吞併之謀哉聞築路俄官謂英國傳教之士日二十年中俄之鐵路必能直逹華疆竊意果能經費充足按節興工無間時日鐵路功成當不必遠俟之二十年耳或謂俄人雖强志勤遠略無如人分數黨政出多門各立門户互相水火號令不一則不能約束而整齊地廣而遙又恐鞭長莫及正毋庸爲之多慮也大抵有國家者須得君民一體同德同心方可創霸興王襄成大業苟禍機隠伏芽蘖潛萌結黨聨盟人多反側夫豈國家之福哉今俄國隠患方滋内訌未靖正當多事之秋爲巳謀且不睱遑問謀人乎哉其事之無成不待智者而知之矣不知俄國之有黨禍也所從來遠矣當彼得從英荷學藝而歸己有守舊維新二黨至今守舊一黨雖己銷聲匿跡而維新之黨通國皆然卽所謂希利尼黨也其所以不能安謐常思叛亂者以俄羅斯現爲君主之國攺革典章措施政令皆决之於朝廷閭巷小民毋得干預欲如美法班比之得以自由斷難専主然此數邦之民素與俄人往來俄人習見習聞彼此相形益覺見絀所以不軌之徒皆圖乘間以思一逞第其人雖與君主爲難而其心則皆愛戴國家方自謂公而非私惟不願得君主而願得民主耳俄君蓋己深窺其隠乃因勢而利導之進之以好大喜功之說誘之以開疆拓土之思則反側之子庶幾戮力於外而無暇内圖叛逆之志因是潛消誠若此也亦可謂善用其國人矣與之爲鄰近之邦夫豈得高枕而臥哉今俄患之興尚隠而未發顧其見端必先及乎朝鮮近因巴馬一事與中齟齬則己形見其地雖僅若彈丸而其關係實非淺鮮夫俄人之謀人家國利人土地豈不慮他國之竊議其後乃其所據不過蕞爾一隅一若無足繫於重輕即他國見之亦復不足顧問今歲取之於東得寸土焉明歲取之於西得尺地焉殊不足以勲旁觀之豔羡譬之下一子於方𡭀之間初若絶不經意逮其顯露全局爲之震動俄人之用心殆類乎是俄人深知己之所爲必遭與國之忌設一旦大爲興舉則必有持公議以阻之者故取之以驟不若進之以漸庶幾他國無能執其短長日復一日漸致坐大及其發難而其勢己成事己不可爲矣噫俄人之計抑何狡哉顧彼也取之以漸我也必當防之以豫英法德美諸大國於中國通商傳教受之以需要之以恒數十年來德美固相安於無事英法雖或搆釁端而旋起旋弭其所以不能深愜乎人心者民教相涉時有齟齬中朝愼重邦交不欲無端失睦往往大度包容撫民輯鄰曲予恩賜倍加保護許其各處開埠通商振興商務利益同沾惟俄之於我若無所求未聞其侵越藩封未聞其請開商埠其購茶僅在漢皋其通市僅在伊犂而兩國又屬同洲接壤俄人平昔佳兵好勇不甘居於人後其間豈無成心在今日不過固根本以待時養精銳以伺釁所謂不飛則巳一飛冲天不鳴則己一鳴驚人其患固不在目前而在日後也俄人於教事不甚講求國中各教皆有如天主敎耶蘇教希臘教回教悉等夷視之無畸重畸輕任民之自爲去就而無所禁勸其風尚性情頗與中國相合而獨逼處於北方此其間要豈　故哉不及此時儲眞才興實學强兵力廣鐵路濬財源圖功於先事用收夫捷效此草野小民所日夕企望者也 
[本館接奉電音]  
　　昨由京友電傳上諭三道敬謹譯登○四月十一日奉上諭雲南鶴麗鎭總兵員缺著李維述補授欽此○十二日奉上諭山西太原府知府員缺緊要著該撫於通省知府内揀員調補　遺員缺　朱百遂補授欽此同日奉上諭本日引見截取知府户部郎中陶愚奏對支離著回原衙門行走欽此 
[甌江雜綴]  
　　安溪鹽梟因前此巡江砲船兼辦緝私恨之切骨上月十六夜二更後有鹽船從西門港偷過被巡江船勇所見飛駛向前鹽梟不服稽查奮臂相拒格傷什長辜元齊巡勇劉芳先等傷勢甚重砲船遂開槍轟擊彈斃鹽梟張萬倉尹美桃由統帶備文移請邵邑侯騐傷將該勇丁帶案訊辦詎料屍屬等藉屍挾制擅將屍棺安放砲船之内所有砲船上器械悉被搬掠而去鹽梟似此凶横想當軸者必有以善處之也○吕宋某向在厦門經紀現擬在温州東門外閩商益官行舊址開設瑞記洋行招商貿易業經禀請英領事官照會道憲檄飭永嘉縣查覆辦理○温郡上己賽會大街上搭蓋布幕結綵懸燈異當璀璨五馬街口一叚幕布於十七夜被偷兒剪去鋪户責成地保囑令訪查該地保悮聽傳言擅將薙髮匠慶彬拉至倉聖祠對面土地廟私刑吊打勒令招承彬不堪其虐聲稱三角門某甲或有行竊事朱乃用繩穿其髮辮如牧牛然逼至某甲門口時甲適出外朱且牽且駡似嫌彬之誑己者彬突出不意將辮拆散躍入河中時夜己深烟水蒼茫無從援救遽爾溺斃次早屍始浮起其母謂被地保逼死興師問罪旋有魯仲連其人勸令以番佛五十尊爲和事老厚其棺殮事乃寢 
 
 

Page 2

 
 
[烟臺新語]  
　　烟臺自入春以來雨澤愆期田疇龜坼上月廿三日細雨溟濛終日卽止陽和土脉未能和潤如酥廿九日夜半始獲大霈甘霖至翌日午後始止禾田麥隴遂爾靑葱三農望歲情殷莫不欣然色喜○威海口己成重鎭人烟稠密車馬喧闐烟臺迤東之　蜡廟地方又復修築砲臺駐紥防軍所有轉運軍械及差務之往來必由烟臺街穿過轂擊肩摩時形擁擠嵩武軍統領孫軍門軫念民艱於烟街迤南之奇山所北壕一帶闢出大路一條鋤鍤兼施不日卽可告成從此履道坦坦可無憂行路之難矣○奇山所西關某姓嫗與嗣子同居而異炊不知何故又另闢便門自通出入嫗獨居寂寞抑鬱無聊因邀僦居廡下之某姓女作伴上月十九夜半時嫗屋中忽然火光熊熊上燭霄漢嗣子與鄰近諸人極力施救火勢己不可嚮邇住房三間轉瞬可憐焦土嫗與女若存若亡一時無從捉模及火熄後翻掘火塲於瓦礫中檢出枯骨數塊當卽草草殯殮嗣爲縣令彭邑尊所聞以事涉縱火未便含糊殉情遂親臨勘騐訊鞫村長鄰右批牒尋緝以期水落石出至今尚無端倪不知一個悶葫蘆何時打破也○上月廿三日爲天后聖母誕辰潮建帮兩會館及本灘公會各招優伶演戲慶祝千秋而海洋中之商舶亦於是日入口寄椗敲鑼擊鼓以答神庥雖值細雨溟濛興致殊復不淺也○有潮陽某僑寓於烟者其妻潑悍異常爲鄕里所側目月前買得一婢日事凌虐幾至體無完膚爲廣仁堂董事所聞日是亦人子也何竟犬馬之不若耶因約同鄰里將婢救至堂中某百方懇請思欲將婢領回堂董謂必須有的實人保婢平安無事始准領去不然不能使其重入火坑也某無可奈何只得懊喪而歸○前報紀登榮水師裁减兵額被裁之兵因扣發欠餉同至登州府署跪求太尊撫恤一節兹聞由府尊據情轉禀各大憲業蒙撫憲飭司按照欠欵如數頒發復於裁汰住支之後賞給正月份一月恩餉以示體恤己於三月下旬請領到營由營官傳集遠近各兵按名散放各兵祗領之下歡聲雷動非唯被裁各兵感頌撫憲太尊之殊恩卽未裁之兵丁亦相率觀感思圖報稱於不置云 
[閩垣火警]  
　　福建省垣水巷某錢紙店於本月初七晚四更時失愼以致火勢上炎時適箕伯掦威以致吳回氏益十分烜赫幸官民協力援救得以漸漸告衰然己焚去三十餘户矣 
[招考幼童]  
　　廣東黄埔水陸師學堂自創辦以來己歴十餘載總辦及各教習皆能盡心訊迪造就良多擇其尤者咨送南北洋差遣以資歴練學生缺額因此遂多自應添募新生蟬聨而下由總辦顧楊兩觀察出示招考凡十五六歲之幼童文字明通者即可入選現計報名願考者己有一千二百餘名觀察見濟濟多才足供陶鑄遂禀明兩院憲定期三月廿八日在貢院考試擬取一百名分爲兩班先撥一班入堂肄業尙有一班俟有額出陸續傳補 
[攢毆斃命]  
　　皖垣西門外有馬江錢三姓平日自恃膂力逞凶打架見者咸爲之側目上月廿四日早膳後在溝兒口江家飯店修五朦神殿偶與店主言語參池遂效灌夫之駡座適有外省緝案者三人流犯一人寄居該店見三人與店主喧嚷不己遂以魯仲連自任欲以片語解紛三人謂吹縐一池春水干卿甚事一擁而上飽以老拳軍犯受傷甚重鱗傷徧體鮮血直噴三人始一哄而散延至廿六日軍犯因傷身死遂由該店協同地保禀請懷寗縣相騐包伯岑明府於三十日午後四點鐘帶同仵作往騐共有傷痕八處致命者爲胸前耳門兩處明府騐畢後飭令備棺收殮諭將兇手三人並飯店主一併帶回訊究好勇鬥狠者亦可以爲鍳戒矣 
[五茸道聽]  
　　木工某甲香山産也向在松江西門外長橋南首某乙作塲中爲夥一日忽失所在乙覔之不得焦灼萬分旋有走相告者日昨夜道出西郊行經秀野橋見黑暗中似有人俯伏道旁唤之不應俄聳身一躍遂入波心乙聞言大聲日殆矣殆矣急倩人奔往援起則面目分明果甲也幸氣猶未絶遂於翌晨唤舟送回故里○沈涇浜某甲之婦薄具姿首向在滬上爲傭甲家計蕭條兼有劉盤龍之癖鶉衣百級枵腹雷鳴乃於二月倩蟻媒作撮合山售與某農民爲室噫丈夫不自立致向牀頭人低首乞憐己屬闒茸可鄙矣乃復偪令琵琶别抱藉身價以償博簺資此則叔寳全無心肝眞可比之衣冠禽獸矣故君子不罪婦之攺操而獨於甲乎罪之 
[東學潛蹤]  
　　朝鮮東學黨肇亂聳動鷄林八道之人其勢洶洶幾難抑遏嗣見各國皆派兵船保護自顧糧餉巳盡無隙可乘遂於陽歴四月二十六日闃然解散其中奔走四方者十之七八目下祗剩三百餘人退入駱駝山地方官派人至山内偵尋惟深林密樹中有榜於樹者云爲析國家之安泰正社會之秩序養斯民之元氣所以嚴斥從來之外侮鞏固萬世之國基欲冐尊嚴以當献芹何如當路之奸臣要遮致不得上逹禁廷實有悲憤慷慨而不堪者矣雖然亦爲天時未至人和未得所致奈何船筏未備不能渡海鳥翼未豐不能翔空我黨宜乘兹收勢養志俟天時人和之循環再舉義旗以伸積年之宿望誓滅奸官污吏今日之退若輩其諒之韓歴三月初十日榜示不數日京城忽起謠言謂東學黨又有蠢動之勢韓王慄慄危懼急發電忠清道監司鎭撫使早爲之防適監司趙秉式私自出境韓王大怒貶爲義禁府判另命判書閔愛鎬接監司之任 
[催繳餉銀]  
　　兩淮鹺商認捐部庫餉銀經兩江督憲定期二年分爲八限呈繳嗣又經淮南總局禀准大憲諭令各商在岸者繳呈該岸督銷局在揚者繳呈總局免跋涉之勞意至良法至美也不意日久玩生間有未依限期呈繳者反得藉此互相推諉現經總局憲查悉情形出示曉諭略謂所有未繳各商無論在揚在岸自四月初一日起一律至本總局呈納以免諉卸刻下己屆七限預行呈繳者固不乏人而三四五六限内尙未繳清者亦復不少入限之期轉瞬卽屆奏定限期萬難稍逾該商等務各依限繳納俾造册請獎亦可早日辦出倘八限屆滿尚有畸零捐欵未清勢難另行造册惟有不予請獎勿謂言之不預視爲具文等語此示一出想岸揚各商旣己急公好義於前斷不致因循自誤於後也 
[蕪會續聞]  
　　本月初五日鳩江近事内紀火德星君賽會時與徽州碼頭某土莊忽起釁端兹悉此事平安醮中人所爲道路訛傳牽涉會事云 
[供給局開]  
　　江南文闈供給所大憲委羅少傑太守總其成而以督糧同知敖司馬爲之襄贊太守奉札後卽派人赴江西監製試卷及磁木諸器現在木料將次運至江寍遂于本月内禀知開局日前藩司又派委八員會辦供給所事務衆擎易舉庶可免叢脞之虞乎 
[白門會景]  
　　金陵城聚寳門外東嶽一會例於三月二十九日迎賽適爲雨阻以致不克游行本月初二日天氣清和鞠塵扇煖會中人遂興高采烈效束晢之補笙詩午前舁神像出游羽葆繽紛香烟縹緲裁雲鏤月巧奪天工迤邐經軍督二轅及各當道署龍舟鳳輦行地如飛芝盖鳬旌疾趨而過俗謂之穿轅門由是自北轉東過秦淮之岸是處靑樓夾道花月繁華姊妹花皆高揭珠簾凭闌閒看衣香鬂影隠約於玉釣玳押間而白袷名流烏衣子弟更輕衫圑扇結伴游觀時或麋語暗通鶯聲低唤誦王次回可有佳人樓上望打將瓜子落肩頭之詩此景此情宛然在目但未識聰明正直者睹兹媟褻之狀其爲金剛之努目耶抑學菩薩之低眉耶嘻 
[蝗蝻出土]  
　　去歳江寍府屬蝗孽成災入冬後得雪尺餘天氣嚴寒冰堅似鐵方謂塍邊蝻子不復能暗長潛滋矣乃日來上元江寍二縣各村董又報蝗蝻蠢動請陶仲彝藍雲峯兩大令履勘捕除兩大令騐之果然卽傳諭鄕民設法撲滅一面禀請上憲設法收買聞之田父云倘得彼蒼錫福陰雨連綿則所有蝗蝻皆如飛絮沾泥不能展翅不出三五日皆能滅於上中矣若是則我當嚋祀焚香乞碧翁翁唤起痴龍吸五湖 
 
 

Page 3

 
 
四海水以噀之俾澤遍高原下隰也 
[下令捕蝻]  
　　揚屬各邑蝻孽萌生經地方官設局收買並由府憲許太守遴委妥員馳往各處逐細查勘均己列報兹聞甘泉縣李明府於二月下旬親往各鄕查勘尚無所覩刻聞縣境之楊家渡李家嘴等處巳有蝻子萌生明府聞報立卽派司事巡丁設局收買議定蝻子每斤給價五十文跳躍者每斤給價十文以示鼓勵並出示勸諭鄕農乘其甫經出土尚未長翅之時赶卽合力搜挖俾得淨絶根株不致蔓延爲害想胼手胝足者事關生計定可踴躍從事也 
[節轅小志]  
　　出使美日秘大臣楊子通京卿定於本月十四日赴金陵謁見劉峴帥小作句留於二十左右回滬聞出洋之期約在五月之杪云 
[桂撫啓行]  
　　廣西巡撫張丹叔中丞由津來滬己見報章兹悉中丞於前晚乘坐太古洋行之安慶輪船往鎭江换舟回儀徴珂里然後乘輪赴粤當中丞起行時本邑道廳營縣各員均至江干送行 
[軍麾過滬]  
　　江南提督譚靑崖軍閂乘輪梭巡洋面爲前報所巳記兹悉軍閂於前晚乘坐保民兵輪回滬换坐天號滿江紅船停泊小東門外吳淞碼頭提右營廖叅戎率同城汛守備及各營兵均至碼頭鳴砲恭迎 
[喜溢門楣]  
　　松海防同知劉乙笙司馬之猶子聘定滬北六馬路登瀛里陳宦之女公子擇吉本月十二日迎娶完姻前報己記之矣昨巳屆期亭午時排齊全副儀仗前導除旗鑼傘扇外有清道旗飛處旗肅静廻避松江府海防分府欽加三品銜江蘇卽用道賞戴藍翎卽補府正堂辛卯科舉人壬辰科進士等銜牌廿餘對金瓜一對六件頭五梅花頂馬一員花輿以四人舁之迤邐至坤宅恭迎道旁觀者嘖嘖稱羡自辰至午道憲聶觀察提右營廖叅戎上海縣黄大令守備程守戎城汛李千戎及印委各員均至廳署道賀 
[上海求志書院壬辰夏季課案]  
　　經學超等彭述古楊譽龍錢汝霖汪開祉吳壽萱趙多祝特等于鬲許克家殷松年尤桐許賡棣潘任壹等錢文霈施世杰韓珪褚宗濂丁同芳殷盤史學超等汪福森汪開祉丁同曾王廷材錢麟書特等無掌故超等潘敦先汪開祉張止安張天爵特等無算學超等支寳柟崔朝慶華世芳韓珪盛繼文特等張繼祖壹等崔銘盤輿地一齋評定續發詞章超等王英冕唐詠裳凌貞佑殷松年沈福保季光鏡特等陳培壽楊應環黄畹蘭吉城施贊唐馮善徴壹等謝崇鈞章鳳笙李寳鑄戴傳科金箎黄燡榮備取朱錦綬許玉庭陸祖誥殷履亨楊文藩胡宗仁 
[讞員宴客]  
　　英廨讞員蔡太守於昨日下午時請駐滬英副領事佩福未君飲宴聞佩君將升任他去太守以共事己久一旦分襟不無惆悵故設此宴以壯行色 
[稅司溘逝]  
　　江海關稅務司竇君因事請假回國屈指己再易星霜矣上月初旬乘英公司某輪船到滬忽染瘧疾以致病骨支離旋於本月十一日午時卽西五月二十七號溘然長逝殮後定於十二日窆於西國塋中江海關道聶觀察聞訃卽命譯員徐蘭齋司馬爲之執紼前稅務司裴克勞三君暨阿副稅務司偕西國官紳及關中司事共百餘人行送葬之禮竇君實心任事和氣待人蒞滬甫及一月遽賦仙遊聞者皆爲之惋惜 
[飭查花户]  
　　寳源祥公司夥投上海縣署控黄鑑一案本館己屢紀報端前日傍晚時帮審委員葉司馬升堂覆訊黄供稱各帳今己查明職員確交過田一百六十餘畝尙短交二百八十餘畝售去四十餘畝價銀尚未交清叩求明察司馬飭差出外協同册書查明各花户姓名禀候覆訊 
[猪船肇禍]  
　　有西人數名分坐游船二艘縱覽四鄕行景旋用元通小輪船帶回滬上昨日午刻駛出蘇州河行至南市楊家渡浦中忽有載猪船迎面而來元通急放氣管載猪船置之不顧元通急轉舵避讓而游船己被碰傷元通船上人不依急將載猪船帶回滬北不知所終 
[縣訊屍親]  
　　僑居楊樹浦之寍波小孩周祥茂被福利公司陳阿汜所駕運物馬車碾傷斃命當由其姑丈楊餘卿協同二十三保十二圖地保投縣具報黄大令騐明屬實屍父周信初夫婦聞信到申投案伸訴大令著静候候核示巳紀諸報章矣前晚傳點升堂先問差投顧升日陳可曾解到禀稱尙未大令飭傳楊至案問日祥茂當時碾傷情形爾可曾問信初告知答稱小的己向告知問信初之意如何答稱信初惟向小的索取兒子而己大令謂旣向爾索取兒子爾卽應將伊兒子交還答稱伊之兒子己被馬車碾斃矣大令飭傳信初詰問訴稱小的係寍波府慈谿縣人年四十四歲向操衣業兒子祥茂年十二歲本在家中來申未久欲習軋花不科竟爾慘斃問爾有幾子答稱小的祗此一子家有老母早己衰態龍鍾大令日爾子巳由本縣訊明實係扒上車檻此車高一丈三尺闊長均七八尺其行甚遲第一次爾子扒上拉住鐵條由陳駈去第二次爾子又往陳尙未見以致墮下碾傷此係自肇禍端本縣並非視人命爲輕然似此案情如何辦法周楊瀆訴不休諭令退去候再核示 
[傳保諭話]  
　　上海縣黄大令前日飭差傳到各圖地保於晚間諭話謂本年上忙錢糧業己開徴上憲催繳甚急本縣定於本月十五日起夘爾等如於夘内繳清本縣照章給賞如拖延不繳定當提案比究爾等圖中若有搶孀逼醮抽頭聚賭等事應卽來案禀報不得徇隠各地保皆唯唯而退 
[産異]  
　　蘇州人楊阿五以販薪餬口携其姘婦某氏來滬在西門外萬勝橋西賃屋一間棲止氏膓大如斗前日勢將臨盆遂唤穏婆至爲之料理詎守至一晝夜産下二物長約數寸許形似墨魚作靑紫色遠近觀者如堵楊以爲不祥乃棄諸厠中 
[墮海遇救]  
　　滬南同康號之沈太茂沙船由牛莊滿載貨物回滬前日駛至崇明相近之某沙脚潮平浪静高扯蒲帆不料旋風忽起將軟篷打落舵工某甲竟被帶落海中經人瞥見將救命圈擲下甲得緣之而上不致葬身魚腹誠大幸也 
[拐孩詳述]  
　　前報紀拐孩案發一則兹悉失孩者係寡婦王秦氏共生三子次子於去年被匪人拐去幼子今年六歲名四娃仔於二月廿八日被素職之費雲山領往南門外看操至晚不回費自拐孩後乘輪來滬旋在小東門外一枝春街金友旭所開客棧内借住攺名費中和托金兠賣金轉托朱標售與城河浜長春花園内王姓得洋三十五元由陸王氏等爲中廖金四代筆費將洋分派畢乘坐公和輪船於三月十二日抵金陵至中途商與王秦氏相遇盤問兒子下落費言語支吾該氏卽扭至保甲總局經潘觀察刑訊之下費和盤托出觀察立卽備文飭差帶該氏來滬關提費則暫行收押該差抵滬後卽投上海縣投文黄大令當飭馬快林潤往提林先赴法公堂禀報一面帶同通班夥役前去將金朱廖及陸王氏等拘獲復往長春花園拘提王姓王巳聞風逃避林向園中盤問小孩何在園中人初尚支吾繼知難以隠瞞始將四娃仔交出林差遂將一干人解縣前晚二鼓時大令升坐花廳研訊局勇投案候示王秦氏訴稱係湖北人年三十六歲住南京下關丈夫逝世己久家有三子長子今年十五歲名暢龍學習薙髮次子今年十二歳於去年五月間被匪拐去迄今尙未尋獲三子名四娃仔今年六歲本年二月廿八日在門前玩耍有湖北黄梅縣人費雲山領往下關地方閱看老湘營操演一去不回招尋無著直至三月十二日始在途中相遇向論不認扭局請訊蒙局憲 
 
 

Page 4

 
 
提訊費始供明拐賣情形是以派差帶同小婦人來滬關提求請訊明歸案究辦大令命傳四娃仔至案詰問答稱名四娃仔今年六歲問跪在案下者是爾何人供稱是母親又問爾被何人拐來賣在何處答稱被費姓拐來賣在上海問上海何處得主何姓答稱不知王秦氏稱兒子年幼不知人事大令命提金友旭卽金子麟至案金供係海寍人年三十三歲在小東門外開烟館兼設小客棧今年三月初旬有口操南京音之費中和帶領一孩來店吸烟至夜不去借住棧中查問小孩何來則稱係姪兒因伊母病故虧欠債項欲賣孩以圖彌補連住數日向小的借錢二千餘加以房金烟資共欠數千小的恐不妥央包探夥到來盤詰並無别情費遂託小的兠賣由小的轉託朱標賣與新開河浜長春花園花客張姓處得洋三十五元小的得洋一元五角餘洋由費取去費得洋後乘間逃逸以致小的借欵無著太令問日得上究竟姓誰爾究得洋多少朱標可有别名供稱得主並未會面由朱前往說妥小的祗知其名唤朱標其洋小的實得一元五角尙有十元存在小的處被衆流氓索去當初小的不知其拐來因妻王氏多言攺作中人小的患病己有兩月叩求開恩大令提朱問日爾可有别各原籍何處朱供小的名標又名洪恩今年三十八歲原籍丹陽來滬己久現爲碼頭小工借住小東門外洽興街友人處一日小的往金店吸烟金向小的言及伊有親戚因衣食不周願將姪兒變賣囑爲兠攬主顧小的謂叔父如何將姪出售伊稱姪母己故虧欠債頂小的本不作此等事念係金之親戚且金開設烟館客棧諒無妨碍遂轉託友人林泰攬得長春花園花客王姓得洋三十元繼而王客見小孩面貌甚佳允加洋五元共洋三十五元當由金轉付與費契上小的列名得中金洋一元八角並未知有誘拐事大令問日代筆何人契據在何處供稱代筆由金所雇契據在得主處大令問日契據能取來否答稱草稿呈案原稿容小的往取大令又問王姓究是長春主人抑係客人答稱實係客人大令提廖金四至案供稱小的係慈谿人並非廖金四實姓姚名尚卿小名姚娘子前爲藥店夥現以測字度日借住金友旭店中費中和將孩售去由金倩小的代筆得錢七百文大令察閱草稿見有朱氏列名爲中大今問朱氏何人原差禀朱氏亦己解到大令命提案供稱小婦人實係陸王氏並非朱氏在小東門外與金爲鄰開設新協順妙麫店爲中是實得錢八百文大令問日爾爲中證誰人荐爾供稱由金妻王氏囑托大令判將金友旭姚尙卿分别收所陸王氏交官媒朱洪因交差押同出外取契限次日交案再訊王四娃仔交王秦氏暫領 
[圖奸送縣]  
　　鄔金元闖入寍陳氏房中圖姦不遂設計反噬己詳前報昨據包探王阿二至英公堂申訴前情金潘氏稱與寍陳氏同居聞呼救聲急入房中見鄔金元怱怱下樓寍陳氏言明鄔金元欲圖奸污何朝恒王信紀同供鄔金元闖至樓上圖姦由寍陳氏大呼喊奔下樓來小的等羣斥伊不應如此妄爲鄔金元自願置酒解穢詎被妄指拆梢鄔金元供係寍波人不敢圖姦蔡太守謂鄔圖姦不遂尚敢誣控他人可惡巳極判笞二百板以儆誣告之罪至其圖姦一節關繫較重著送上海縣究辦 
[饋物鳴謝]  
　　牛乳一物性秉中和服之足以補精氣潤容顔而花旗所製尤佳色類截肪甘逾啖蔗誠養生家所不容不備者也昨承良濟洋行見惠用書數語藉表謝忱 
[上海六馬路仁濟善堂籌賑公所彚解山西第二批賑欵啓]  
　　謹啓者山西二府七廳待賑甚急敝堂前曾彚解第一批規銀一萬兩兹又接潘振聲褚敦伯兩先生函電交迫均以地廣災重分布爲難死亡枕藉慘狀莫名億萬殘生朝不保夕請亟籌解鉅欵以救蟻命云云不得己勉力湊解第二批規銀一萬二千兩兌現分裝六箱并附解太乙救疫丹一千五百服正氣丸四千五百服函懇聶道憲給發免單由招商局新豐輪船叨免水脚運往天津轉運赶急解往山西交潘褚兩先生查收散放是批申報館二千兩絲業會館六千兩敝堂四千兩合并聲明惟是各路災賑疉次籌勸己如强弩之末而山西情形又值至危至急謬承艱鉅莫卸仔肩總仗海内仁人宏慈大發移緩就急多多益善功德倍蓰福壽無量災民幸甚敝堂幸甚九頓百叩敬盼鴻施施善昌等拜啓 
[孝善慈祥]  
　　謹啓者敝堂接奉卓景　大善士爲母病祈速愈樂助山西賑洋一百元又奉義記大善士求水陸平安樂助規銀三十七兩繼記大善士求闔家平安樂助規銀三十七兩以上均入山西賑欵目下晉賑情形萬分急追敝堂兩次彚解二萬餘金鴻嗷億萬接濟爲難大善士推錫類之恩助救命之舉吉人有喜永保平安身其康彊子孫逢吉敬代災黎爲諸大善士頌并聞山西大災之後繼以大疫倘蒙大善士樂助救疫靈丹請及早惠賜俾楊枝法水與仁漿義粟以俱流救命之功同歸無量布昭公鑒敬盼慈雲上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[飽灌黄湯]  
　　本邑人某甲家住城内魚行橋左近素有癎症卽俗所謂羊癲瘋者前日午後行至橋東大便舊病猝發顚入厠中經鄰人用竹竿設法救援濯以清泉去其污穢雖不致傷性命然木樨香己撲鼻難聞矣旋經眷屬扶送回家延醫調治 
[敲詐訊供]  
　　昨報紀敲詐被押一則兹由沈阿五同其妻沈陳氏及隣居俞沈氏陸徐氏投案沈　在德順里開老虎灶並充當外國牢監出店沈陳氏供前日三點　有四人來唤我收生至金水坊卽被拘入陳老爺公館先被禁在房中後問我收生可用刀否可曾打胎答以從未用刀陳老爺言若打胎與用刀著爾出洋一百元或三十元亦可了事同轉問可有别話答稱陳老爺將我調戲我對以教中人不便爲此又問俞陸二人同供沈陳氏被押後同往看視俱被關禁不肯放出又問嚴黄二人同供在陰陽學内當差老爺訪得該處有打胎之收生婆命小的等往查同轉問打胎之事曾否有人控告供稱係無錫人控告問爾往查可有縣諭嚴黄卽將諭單呈閱問此單係何人所給供老爺所給同轉謂單上所開並非沈陳氏爾可知租界章程凡提人須咨照捕房供稱小的等不知同轉謂爾老爺將沈陳氏禁閉在樓上是何意見供與奶奶一處同轉復問包探往查情形包探詳細禀明卽飭將嚴黄二差還押著原告具禀俟下堂核奪 
[吊贓解案]  
　　大昌洋行西人失物將看船之杜桂全送捕請追葛同轉密飭包探王榮培帶同副役吊到原贓己紀前報同轉於昨日訊問舵工陳三順呈上失單王包探將吊到贓物逐一檢齊同轉問杜日許多贓物在爾家内取出尚有何說杜供係西人送與小的同轉謂爾上堂供詞只有報時鐘一架此等物件何來杜供西人藏在大菜間内同轉問徐陳日爾等所失之物幾何徐等供有藍布衫褲一副及靑絨衫花包袱布襪棉被等物所最貴者金戒指一枚杜供小的不知包探禀有油衣帽一副在杜之兒子身上待今日交到杜叩頭如擣蒜但求恩典同轉謂贓物未齊者須著爾交出杜供小的尙有老母求恩寛宥同轉問徐陳日船上尙有盆碗等件二人同供均巳失去同轉又細詢王包探往查情形遂商諸魯繙譯飭將杜桂全枷號半月期滿笞責二百板再行比追吊到之贓先給大昌西人領去徐陳請追失物同轉謂爾等曾至伊家有無須待追比將二人斥退 
[巡局瑣案]  
　　有阿三者不知何許人溷跡於滬南一帶専以訛詐爲生昨日與江北流丐某甲至小南門外沈春寳所開小飯店中午餐計錢七十餘文阿三出八開一枚惠帳由值堂者找錢二十餘文阿三忽言給汝四開一个何以僅找區區堂倌言適間明明將八開一個給我何以忽言四開阿三於是紛紛擾擾爭閙不休旋扭至廿三七鋪巡防局李二尹判將甲交丐頭收管阿三斥退○有徐鳳山者浦東塘橋人曾與寡婦某氏姘識嗣因氏移居西門外種菜園徐以事冗從未一過其門逝水流光兩更裘葛徐忽於前日來滬深訪蹤跡比見之反面若不相識徐日昔日蕭郎何竟視同陌路豈另有新歡不念舊好耶氏聞言大怒遽批其頰徐受此大辱誓不干休將氏扭至西門外巡防局控告蔡二尹著押候訊核 
[縣案彚錄]  
　　有胡家生者在某營哨官處服役前日隨主人至上海縣署拜會黄大令接帖人某甲呼該哨官姓名胡以甲不應如此無禮連批其頰甲兩頰通紅訴知大令大令立卽備函請該營官治胡逞兇之罪營中接函後立將胡夘名斥革飭勇送縣值差禀報後大令諭飭看管候訊○楊金桂等爭奪小工案内之易坤仁在仁濟醫院患病身死由黄大令詣騐屬實又據屍兄易坤和投案領棺大令著覔保候示己列報章前晚大令問案時坤和又投案訴稱胞弟實係病斃現經小的查明求領棺柩大令謂保人不到碍難憑信著邀保來案方准領去 
[英界公堂瑣案]  
　　包探黄四福禀張金寳胡阿三等失竊衣服棉被查係戴珍莊所竊吊贓送案張胡投案請領失贓蔡太守判戴管押二十八日贓給各失主認領○包探黄四福禀周王氏報失金戒指一枚馬甲一件查獲鄔董氏吊贓送案周王氏投案領贓蔡太守判鄔董氏發官媒管押二十八日贓給領○包探黄四福禀魏祥雲報稱被俞仁寳王阿坤竊去船上逢櫓等件特將俞王拘案請訊魏申訴前情俞王同供在船作工被欠工錢由舵工囑搬傢伙並非行竊魏又稱並未積欠工錢蔡太守令俞王二人以一人留押一人出外尋舵工到案再訊俞願出外尋人王暫押○二百八十四號華捕禀黄清甫行竊趙子祥鞋子一雙是以拘案黄供係杭州人蔡太守飭黄押候遞籍贓交趙領○一百七十四號華捕禀朱紀祥與開花烟館之倪宋氏同居朱向氏索錢口角該氏之客嚴阿土帮同該氏將朱毆擊一併拘案朱訴明前情倪宋氏供與朱同居因伊逼索銀錢致相口角嚴阿土惟從旁解勸而己嚴供不敢逞蠻蔡太守判將該氏及嚴各押一日以示薄懲○包探黄四福禀李招生與林阿狗打架據李言失表一枚值洋十二元送案請訊李稱小的之兄與林阿狗之友人口角爭閙之餘林助友逞蠻小的代抱不平冋伊理論致被毆失時辰表林供爲友人之事起釁不知伊如何失表蔡太守判林折賠李表洋八元完案○四百廿九號華捕禀李朝東向葛陸紀索欠無著遂致爭毆葛受微傷今一併送案葛供向李借錢八百文立有借票約期付還伊不允致啓爭端李供初被借錢八百文當立借票後又借八千文並不立票向索圖賴故與口角蔡太守謂李被葛借錢八百文尚有借票豈有借八千文反無借據之理騐得葛受傷屬實飭將李交保候示○三百六十五號華捕禀據嚴啓富稱被趙光南擊傷拘案請訊嚴供有房轉租與趙光南伊常出外將門封釘我以爲不利向伊理說致被毆傷趙供無人看守門户出外時不得不釘門詎料嚴因此饒舌蔡太守騐明嚴受有微傷判將趙管押三日○包探秦少卿禀陳生桂失衣查被沈桂雲行竊獲贓送案蔡太守判沈笞一百板管押一月贓交陳領○李金恒訴稱雇李德金拖車詎被行竊衣物當卽追獲伊突揮利刃將兩手割傷扭獲父捕包探孔阿才申訴前情蔡太守以李圖竊行兇法難輕恕飭押候移送上海縣究辦○包探秦少卿禀金丫頭屢次犯竊今又行竊　炳發家衣服查獲人贓送案蔡太守判笞二百板管押八個月贓交失主○包探江阿三禀周物元行竊徐炳炳布衣一件送案蔡太守判周管押七日贓　領○包探張九意禀朱新美被周阿珠竊布查獲送案蔡太守判周管押二十八日贓交失主○包探王阿二禀稱曹毛毛報失洋銀三十元查係錢子春行竊除辨衣服外祇存洋八元今將人贓送案曹毛毛遣妻某氏上堂請追蔡太守判錢笞一百板管押一月著繳缺少之洋起案者先交該氏領云○包探顧阿六禀顧天生與鍾三元之妻口角顧將鍾妻擊傷鍾妻方懷孕倩醫療治今將顧送案鍾供與顧天生爲鄰因細故起見被將妻擊傷顧供不敢行兇包探又禀送鍾妻至醫院據醫生言尚無緊要蔡太守判顧管押二十一日○一百九十七號華捕禀金利卿掮錢七百文突被胡阿福攫取扭獲送案金訴明前情胡供係蘇州人流落滬江出此下策蔡太守判胡管押七日期滿遞籍錢交金領 
[法界公堂瑣案]  
　　郭世傑控黄少齋欠銀一千二百兩葛同轉飭將黄少齋押候追繳屢紀前報兹由黄央夏子山周哲人等向原告調處許先給現洋二百元出期票三紙每票一百元分三期拔還餘出興隆票同轉問原告曾否說明郭稱保出後倘兩月内不能了結尚求追比同轉謂黄日爾欠銀己久不早理還實屬刁玩黄妻某氏抱小孩上堂代求恩典並謂原告曰日後倘能如意定當補報同轉謂兩造均己首肯當各具切結飭黄覓保出外案遂結○盧啓文控霍永林欠銀一案屢記前報兹由霍永林央人向盧商懇盧己應允兩造投案求銷同轉向原告日此事曾否說妥盧供俱己說明先交現洋四十元餘出興隆票卽求將票據塗消同轉准詞當堂塗抺二人遵斷叩謝而退○王金聲控徐榮元偷竊濕衣投案請究同轉問爾之衣服如何失去王供衣共十八件失去七仵同轉問郁包探可曾查到禀稱查到白短衫二件藍褲二條徐榮元供在陳家木橋出洋八角買衣四件同轉問原告尙少何物供少單被一條約值洋一元二角同轉命徐賠洋六角以後不准再買竊物 
[金陵官報]  
　　四月初六日淮揚道謝由淮揚來同知曹榮黻見謝委海門釐捐並奉飭知儘先委署州縣二次藩轅牌示照得贑榆縣員缺前經請以特旨卽用縣陸秉森詳補現巳奉部覆准自應飭令赴任○初七日遊擊彭春爾謝委署泰興營守備前署宿遷縣蕭仁暉到交制回叩謝保案○初八日二品銜新授安徽徽寗池太廣道袁昶見辭知府銜截取同知劉鍚庚到由蘇來服滿回省知州汪紹賢辭赴通州會勘沙灘知縣歐陽佺禀知奉藩司委解淮標餉差 
[蘇官報]  
　　四月初四日同知羅承恩辭赴江北公幹○初五日道庫朱希濂辭赴錫金絲捐差○初六日藩轅牌示照得太倉州州同前以大挑知縣鄭逢時惜補業奉部覆自應飭令赴任縣丞李鏡涵謝委署宜興縣鍾溪司巡檢事○初七日知縣宋恆坊禀知奉委管解京餉差縣丞董守謨瀏河専丁來省禀知聞訃丁父憂巡檢沈恩藻卸署崑山縣石浦司巡檢事回○十六日常鎭道黄老太太劉氏廿四日藩憲鄧大人均壽辰○初八日二品銜特用道周蓮由京回謝海運保案劉葆懿臬憲委赴徐屬緝捕差辭委署宜興縣鍾溪司巡檢李鏡涵辭赴任從九晁貽澤禀知奉委調辦虎邱釐捐分卡差沈枚銷嘉定保甲差 
[浙省官報]  
　　四月初二日前署定海鎭劉祥勝交缷回省禀到候補同知繆鈺禀知釐捐局委江干船局差禀見叩謝候補運副王維煜禀見禀辭赴餘姚緝私差候補縣徐懋簡台郡公幹回省禀到蒙記大功一次禀見叩謝姜渭璜禀銷東陽公幹差禀見○初三日候補副將蔡福謙禀奉委調帶湘軍水師後營禀見叩謝正任仙居縣王壽頤禀辭赴台郡會辦賑捐差杭府巡歴陳禀知受事准補歸安主　許恩壽交卸杭府經歴事從九品汪繩祖禀奉藩司委台郡差遣叩辭 
[廣東官報]  
　　三月三十日候補巡檢湯蔭棠禀知解餉往亷州回○四月初一日委署潮州府方禀謝委禀見呈履歴候補鹽巡檢蔣永熙禀銷蘆苞會辦差候補鹽巡檢李禧麔禀銷雄贛緝私差禀知委催前新安鄧故令書欠銀兩禀辭鹽知事姚光耀禀到服闋回候補鹽巡檢潘國琛禀辭赴廠接辦補用縣丞李克邁禀知委一叚保甲本日到叚　補典史傳萬靑禀销保甲差 
 
 

Page 10

 
 
[閩垣官報]  
　　三月二十四日福州府唐知縣甘時萱代甌寗縣蔡永基俱禀見知府朱宗炳禀明奉委鰲鳳兩書院點名差鹽塲楊希漣禀見卽辭赴高灘　府經歴游紹元禀銷平潭廳閩侯等十縣活板差府經歴洪光貽禀明奉委考校步射監箭差巡檢唐造士禀明奉府委西關外勸農差巡檢龍玉書典史陳有猷俱禀明奉府委武試監鼓記箭差閩縣主簿鄭之麟禀謝委辦學轅文巡捕並禀明赴馬江迎接新任學憲福寗鎭曹建寗鎭秦准補臺灣北路恊副將張世香俱禀見撫右協長禀知任事署撫右協博禀知卸事署水師恊李遊擊陳登科俱禀請展假二日福恊　銷假延平協賴銷假禀見卽辭行轅下武巡捕左營守備周春雷消假海左千總吳飛彪桐山把總林長庚銅山把總張慶霖俱禀辭騐餉平和千總蘇錦標禀到候領馬價管帶靖海輪船都司吳永宗自臺北禀到卽辭管帶超武兵船守備胡觀能超武左練兵候補把總王樹孫俱禀辭送浙江提督赴寗波二十二日浙江提督馮平陽協副將費金綬處州右營遊擊李祥麟俱均謝酒平陽左營期滿雲騎尉蔡慶芳平陽右營効力期滿武舉林萬靑俱殺温州鎭公文禀到候考期滿○二十五日署布司張署按司陳兼署糧道龍福州府唐理事廳景福防廳朱閩縣蔡侯官縣李知府陳同書同知曹廷獻蔡加榖知縣徐錫祉俱禀見知府張僖禀明修書局移至撫署福寗府嚴良勲汀軍同知陳景墀俱禀見卽辭行同知何宋嶔禀見卽辭回尚幹保甲局同知唐雨時禀明奉委帮辦善後局提調同知董家鼎禀明泰善後局委赴厦門公幹同知袁學顯禀明委鳳池　院點名差通判李顯誠李懋猷俱銷假通判舒鋆昌辭赴建寗釐局通判張元鼎禀明奏委赴長門騐修霆慶前營兵房差知縣彭光湛展假二日知縣朱雲從王寳善俱禀明委赴書局校刋差知縣王室藩禀明奉委鳳池書院監塲差知縣單昭瑾禀明西關外隨班勸農調署安溪縣吳恩慶禀見卽辭赴新任長　縣丁振德禀見卽辭行署西河關張世緩禀明蒙札委兼辦課釐局務委署永安縣湖口巡檢桂超瀛謝委縣丞馮德垚禀明奉委泉州崇武釐稅兼海防分卡縣丞龔若城巡檢胡信湘典史李時　禀明奉府委東門西門北門伺候勸農差縣丞王國璋宗能逹巡檢葉彦昭未入流陳翔藻禀明奉府委南門西門北門勸農差各恊臺　寗鎭曹漳州鎭侯副將唐有德叅將余宏亮調補陸路右營施擊劉維興俱禀見提督方泗高副將易松榮俱禀請銷假建寗鎭秦總兵徐萬福海澄協余署湄洲營游擊趙成美俱禀見卽辭行福協黄各都守俱禀安延右把總曾步高禀到領餉○二十六日督憲往東關外勸獎農民署按司陳禀明往南關外勸農同知袁學顯禀銷鳳池書院點名差通判丁均義禀辭回汀州爐市稅釐分局通判李懋猷吕保孫縣丞朱上　俱銷假知縣傅廣心禀請展假二日知縣朱雲從郭師濂顧芹俱禀明在署對　知縣譚子俊禀明奉委鰲峰書院監塲收卷典史陳有猷禀明奉委府考武塲二靶監鼓記箭差典史李時泰禀明奉委北關外勸農差巡檢王履泰銷假并禀謝咨補夏陽巡檢飭知勸農差遣各官俱銷差福州協黄游擊陳澄科武巡捕何　平俱銷假興化協張春和長福協洪渭濤恪靖副中華副將唐有德俱禀辭委帶長勝中營練兵副將盛照魁謝委 
[邗江官報]  
　　三月廿六日藍鹺尹宗嗣　鹺尉希祖同解海分司餉來○廿七日汪鹾尹廷鈞委管西壩卡務卽辭○廿八日沈分轉述曾委五塲稽收○楊分　葆鈞辭回高　句差次碭山縣典史宋少尹學成禀到卽辭○廿九日晚運憲江都轉在本署肆筵設席爲瓜洲總鎭謝鎭運洗塵藉申東道之誼○三十日黄鹺尹燦銷仙鎭保甲差○四月初一日分　知事楊鹺尹繼曾戴鹺尹珊巡檢丁鹾尉炎均禀到○初二日准揚海道謝觀察晉省過揚○運轅牌示永豐壩缺委運判吳用賓　理○初三日金鹺尹元杰起復回淮○劉鹺尹貽謀解海分司銅來 
[放生局延壽捐册第一次清單]  
　　本局於放生外凡施醫給藥卹嫠義塾施棺等無不次第奉行欣有延壽捐並棺捐於光緒十九年正月初一起截至三月底止再將收數清單登報備供衆覽仍望海内仁人君子隨緣樂助源源接濟不勝厚幸永澤堂二次助洋廿元勤貽堂全助棺捐錢廿千文隠名氏助十元無名氏六元春和靛行五元無名氏二户各四元支應局補過子持志書室顧正心謹正齋求子昌第鼻愈求子昌第安好存德堂紀以上八户各助二元無名氏一元五角梁無名氏顧求病速愈錢義和棧雪瑩軒紉秋館正棧號謙益詳姜同泰元長興劉崇德堂以上十户各助一元簡綺堂七角梁無名氏蘭陵氏孫竹菴陳岳記陳管記以上五户各助五角陳逹熾三角洗溥臻洗愼卿卓月亭苕南四勿草堂武林禮經堂潤州讀雪堂無力氏石氏王氏葉氏高氏以上十一户各助二角蓉南讀未見書齋菱溪增益不能齋菱溪一支書屋　屋留耕山館古吳世德堂不留名黄厚恆陳逹良陳榮光陳炎光以上十户各助一角愿放生子助紋銀三兩七錢九分元謙堂助紋銀一兩無名氏助錢三百文寳書堂助銅洋五元以上各善士共樂輪洋八十三元二角紋銀四兩七錢九分銅洋五元錢廿千三百文[  滬南放生局司董謹啓]  
 
 
 

Page 11

 
 
   
 
 

Page 12

 
 
   
 
