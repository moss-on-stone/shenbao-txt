# 1905 - 327 - 4911720

 

Page 1

 
 
[電傳宮門抄]  
　　十一月初四日召見軍機裕隆吳士鑑 
[再續黃思永等請商部代奏滬甯鐵路嚴核浮濫預籌贖欵公呈附件專件代論]  
　　沈敦和陳善言申復盛宣懷文曰借欵因何比估欵增多一節職道等查照合同彚總核算借欵全數共三百二十五萬磅五釐週息五年完工每年應付息金十六萬二千五百磅五年統計共需英金八十一萬二千五百磅另借購地欵二十五萬磅六釐週息每年應付息金一萬五千磅五年統計共需英金七萬五千磅是两項息金統照五年計算須在借欵本金内支付息金八十八萬七千五百磅加以撥還淞滬工價十二萬五千磅合之格林森最先估單工欵二百萬磅三共實需英金三百零一萬二千五百磅以借欵九扣外實得之數曁購地欵全得之數互相比較實祇增多英金十六萬二千五百磅其意外費用並格林森最後全路估單有無添款目下尙難預定至合同訂期逐叚行車所得進欵可凑付利息此時路工甫開辦行車尙遠凑付尙無把握又售賣未用之欵上年與璧利南議定回息三厘半及格林森允三年完工可少付両年利息均爲事後續議之件原訂 
 
 
 

Page 2

 
 
[第三版]  
合同時不能不通籌寬備 
　　查鐵路未完工以前固不免動用借本以付借欵利息然合同第一欵云借欵小票分作兩次或多分數次發售按照工程所須而定以免中國吃虧利息云云是開工之始决無遽將小票全數售出之理卽决無須照借欵全數付息之事至告成若干路以後則有鐵路進欵所餘可以付息卽不必全由借本中支付今乃指此欵爲無把握則將來完工後之養路付利等項該道等果已確有把握耶抑將預借洋欵以備五十年之用耶又　息一節合同中載明借欵未用之先一律存銀行按期生息何必俟續議而始計及凡此數層稍明事理者能知之而盛宣懷有總籌全局之責竟不預計及此特於估價之外溢借款項至八九十萬磅之多以受息上生息及九扣收款之虧折該大臣固不得辭其咎矣至於撥還淞滬鐵路工價一節尤屬大謬夫淞滬係南洋原籌之欵所造成之路因作頭次抵押歸入寗滬鐵路公司管理則其所有之工價作爲中國自有之資本存於公司中而減發少售小票之數方爲正辦何必更由寕滬公司多借九扣之款項以撥還此項工價乎乃盛宣懷擅以此欵用之於萍醴令寗滬多借外欵移東補四又不能不爲盛宣懷咎矣 
　　盛宣懷咨復商部文曰鐵路爲中國創辦之事素鮮專門卽歐西專家亦云道路有夷險山澤有高深橋梁涵洞有多寡大小綱鐵木石有輕重優劣往往高等工師測勘己得大槪及其所用仍逾於所估之外不第本大臣二十二年未辦鐵路以前懸擬工欵係按照所聞日本製造窄路而言未能據以爲的卽備員涂人而後首與比商磋議蘆漢借欵除自有資本外計法金一百十二兆五十萬佛郎克當時中外核議僉謂不致缺乏及幹路垂成綜計所用實需法金一百七十餘兆原借比欵短絀甚鉅若非設法索　比法賠償鉅欵幾至不能完工且於完工之時尙須續借英國銀公司卽鑒於此必欲寬籌預備不肯減少借欵 
　　查鐵路價值固由各處情形之不同而不能一律然同在一國則物價稍有出入而其所差之數决不能有三四倍之懸殊今以蘆保保漢萍醴淞滬各路造價互相比較除地價不計外每華里統扯銀數最賤自一萬二千五百両起最貴至一萬五千五百兩止是所上下者不過十分之二三今滬寕獨比中國各處之路貴至三四倍在蘆漢萍醴猶曰内地工價與上海不同未可舉以爲例彼淞滬鐵路者非與甯滬相接而該路之工價必當更鉅於甯滬乎乃淞滬每英里五千三百餘磅而寗滬每英里反自七千四百磅至八千七百磅非任意浮濫安得致此至謂道路夷險山澤高深不同卽造費不能一致則寗滬旣無高山又無巨浸更當在省工之例若謂該大臣於二十二年懸擬之價平地每里一萬二千兩乃據日本窄軌之數未可爲據則何以與蘆保保漢萍醴淞滬均不甚懸殊而獨與寕滬大有出入至於蘆漢川欵所浮於估者則猶原估之價每里僅合銀一萬五千兩本不甚巨且中更拳匪之變北幹毁壞重修者不少實爲原估所不及料今甯滬原估已比蘆漢加一倍且並無意外之事而乃估價之外溢借一百萬磅之鉅欵該大臣素稱精核誠不知用意所在矣（未完） 
[留日學生電爭滿約日本]  
　　東京通信員云日使小村氏談判滿洲條約曾提出十二條電致日府法政校友會會長楊度聞此消息以與中國有絕大關係擬駁九條電請力爭惟電文極長約有五百餘字俟探明再錄（望） 
[滿約可望早結]  
　　初三日北京電云日本提出之滿洲條約中如鐵路防護兵及吉林長春間路權之割讓皆己允洽東淸鐵路與京義鐵路連絡之問題則互有反對之處惟日全權有願以新民屯及奉天間之路權與此路互易之意故其條亦不難早决現在重要各條約均己協議其未經决議者皆爲小問題中國提出之條件中亦有數條須加研究然可斷其不難解决也譯字林報 
[東報言淸政府之厚意]  
　　淸國政府已承諾供給日本之官鹽二千萬斤蓋以此表淸政府贈與之厚意故不索代價現已有照會致日政府矣譯東京朝日新聞 
[皇太后諭慶邸愼重交涉京師]  
　　上月下旬某日皇太后面諭慶邸嗣後外務部應議各國交涉事件務須先開具節略呈遞以便熟思辦法俟該部議定後再行繕寫正摺入奏以昭愼重（龍） 
[謠傳寳慶匪亂湖南]  
　　湘省近日之謠傳謂寳慶府土匪滋事勢甚猖獗焚燬刦掠擾亂不堪到處喧傳其說不一旋據省垣武岡州中學堂探得確耗實因該處近日遣散防營而武岡一帶又適當廣西孔道兩處游勇絡繹於途間有與平民鬨閙之事至於焚刧蠢動實屬子虛云云（美） 
[電陳東三省宜攺行省並愼重邊防北京]  
　　日前陜甘總督電致政府條陳數事略謂此次與日俄定約後請將盛京吉林黑龍江速卽改設行省興辦漁林實業並將鴨綠松花各江遼東半島一律推廣小輪再於邊隅要隘加派重兵防守其伊犂新疆庫倫塔爾巴哈臺宜添設提鎭等官以資鎭攝而防後患（龍） 
[學務處諭知出洋學生江西]  
　　各屬送到出洋學生在省投候禀請示期考騐昨奉學務處司道牌示略謂本處前奉撫憲飭查各府廳州縣賓興公欵實有若干除撥辦學堂經費外能有若干提作出洋留學之費業經嚴限飭查具報並經通飭各府廳州縣於賓興公欵查明時遵照撫憲札飭各該府廳州縣酌保四五人或二三人中送來處聽候彚案呈請考選咨派各在案蓋以目下公帑奇絀資派留學經費甚鉅若使各屬選派諸生槪仰官費資送力實未逮是以撫憲特札嚴飭各府屬將地方向有之經費從速查明具覆聽候酌量撥川乃各府廳州縣全未細繹迭次札文僅敷 
 
 

Page 3

 
 
[第三版]  
衍保送諸生賚文來省聽候考派希圖免過致令諸生等久候省垣虛縻旅費此皆各該府廳州縣不明事理所致第本處於此事有綜核之責各該府廳州縣一日不查明具報則派送之人數卽難酌定今若貿然呈請考試將來一經考取派送諸生學費將從何而出首除各該府廳州縣應行查明賓興公款究有若干能提作留學經費之處昨經本處專札嚴催限一律於半月内將各項公欵澈底查明具報聽候彚核詳辦外合行諭知候考之舉貢生童等一體知照其各少安毋躁聽候各該屬查明禀報到處再請示期考騐可也（信） 
[泰州牧禀詳拿獲假冒職官情形蘇州]  
　　錢錫光假冒職官私造關防經地方官拿獲早誌前報茲悉泰州張牧已通禀上憲略謂竊於本年八月十九日有自稱江蘇候補知縣錢錫光來州拜會云奉督憲委查裏下河通州泰州及揚屬泰興東臺等處敎堂事宜細訽奉委情形及起程田何路據述頗覺支離僅言業已查過通屬索閱札文係用總督關防核與歷奉行查敎堂事宜係用南洋大臣關防迥異不符舊制已覺可欵飭承檢之成案與之校對不特督憲官銜前後參差印信大小篆文學畫顏色深淺以及監印官内號紅戳亦無一相同且無校對官戳記及至查閱七月間省抄更無錢錫光謝委禀辭日期似此種種不符顯係詐爲假官因將該犯扣留在署正思先提該犯嚴訊詎彼因見事漸敗露已乘間逃逸旋在該犯船上搜獲僞造總督部堂關防空白馬封一個假印花兩紙計三個僞造内號紅戳印樣両個比對所持來札篆文絲毫不爽此外尙有僞造督轅並運憲衙門委查各項札稿以及十九年難辨眞僞獎札三件復向該犯盤詰據稱係浙江嘉興府人現年四十四歲因隨伊故父來揚在兩淮候補餘俱狡執如故因思事關私造關防冒充職官情節重大當卽電禀督憲示遵奉電批飭將該犯提甯審辦除札飭外立卽會營速派兵役將該犯押解江甯府已於八月二十三日釘鐐起解併將起獲各件連同持來僞札一併呈送督憲核發查訊所有盤獲假冒職官解辦緣由理合通禀（愛） 
[游厯護照加蓋印信山東]  
　　通商口岸條約凡有外國官商人等遊歷内地槪由該國領事官塡發護照送海關道加印給領山東濟南省城從前因未設德國領事所有德國人遊歷内地均由德國公使或靑島總督函請東撫發給護照由德國官蓋印具領茲德國議將派駐濟南之官改爲領事己經中國國家承認嗣後遊歷内地之德人自應按照條約由該領事發給護照送海關道加印爲憑惟濟南現無海關道該領事所發護照應由何官加印當經該領事官致函東撫請爲擬定示知以便照辦東撫楊蓮帥接函後以濟南商埠監督曾經奏派濟東道兼理有案以後如有德國駐濟領事官塡發德人遊歷内地護照自應隨時送由該道衙門加蓋印信具文申報並移洋務局知照以便轉飭保護刻已具函轉覆並札飭該道遵照辦理矣（雲） 
[魯撫奏留洋務人員山東]  
　　　前山東巡撫楊蓮帥附片奏云東省事務殷繁外交尤亟非得熟悉情形之員不足以資襄助查有前經咨調儘老選用知府李德順分發洋務省分遇缺儘先卽補直隷州知州德林均係同文館學生久在德京外交諳練直隷特科知縣徐沅講求經濟尤悉公法來東委用數月頗收指臂之效分省補用直隷州知州姚濟蒼嫻習德文兼通武備皆爲東省需用之員懇恩准將各員以原班留於山東補用並免繳指省分發曁離省銀兩云云聞己奉旨允准（官） 
[巡警部擬添測繪科京師]  
　　巡警部各堂會商設立巡警原以保衛地面稽察奸宄必須熟悉地理民情方克有濟擬在本部内添設測繪一科挑選明敏警兵除練操外學習測繪分往京城内外按照通衢小巷鋪房住戶相度地勢一律畫圖貼說不時派往巡察兼可查訪各處民情倘有重要案件匪徒匿跡情事俾易搜察破獲（龍） 
[諭擬設立皇族女學堂京師]  
　　日昨兩宮面諭慶親王俟貴胄學堂開辦著有成效擬再添設皇族女學堂延聘優等外洋女敎習授課選取王公府内郡主格格入堂肄習卒業時保送内廷面試分别獎賞如各該女生之父兄有簡派出洋者亦准隨往遊歷俾資經練其中詳細章程卽可隨時參酌妥訂總期周密詳盡以期有益無弊（龍） 
[長沙府建築中學堂長沙]  
　　長沙府中學堂原設省城黃泥叚房屋甚形狹窄不敷應用現己於南城外馬蟻巷購定基址鳩工建築不日卽將興造聞界内有塜數處實礙工程已由府尊潘太守示諭坆主給資移厝矣（美） 
[湘紳創辦農學館長沙]  
　　湘鄉縣李孝廉篤眞前以鉅資在南洲廳購置淤荒萬頃除墾作田畝外復以數百畝闢爲桑園聞孝廉素講實業擬於該處創辦農學館自認資本一半其餘略招親友股分合力贊成所有農務森林蠶桑及一切理化製造凡有關實業者均須次第舉辦現已極力組織粗有端倪當不難達其目達也（愼） 
[飭編全國路礦表册京師]  
　　日昨政務處王大臣議及各省開辦路礦日見其多究竟共若干處並未彚總查核應請飭商部卽將全國各省己未開辦路礦及某地出產某礦開礦何人礦苗衰旺支幹鐵路方向遠近一并編輯表册繪具圖說送交本處以資考證而便稽察（龍） 
[南路礦務之利益長沙]  
　　湘省南路礦務公司現在購買山地已多至三百餘處其已經開採者不過二十餘所聞其間獲利最豐者莫如湘鄉縣壩子坪煤礦現出之貨約值六七萬金費去成本三萬餘金將來利益尙未可限量其次則如新化縣之銻礦亦出貨至萬餘金又次爲郴州磺礦因山主爭佔股份尙未加工開採已出貨至六七千金其餘則未見大旺將來逐漸開採獲利固 
 
 

Page 4

 
 
第四版 
可預計也（篤） 
[安慶銅元局採辦湘煤湖南]  
　　湘潭縣林某前奉安慶銅元局總辦林枚仲觀察派令來湘採辦萍鄉醴陵各處煤斤運赴皖省以資應用自今年四五月間起購運煤斤絡繹不絕所有船隻常川往來者不下三四十號（美） 
[銅元廠改鑄銀圓禀批江西]  
　　東鄉縣何令以今秋錢價愈低銀價愈高各屬征錢解銀受虧不淺擬將銅圓廠改鑄銀圓禀請撫憲茲經贛撫胡批示謂銅圓鑄出日多將來後患誠有如該令所慮者惟本省民間實能銷用銅圓若干殊難考查確數安得考求相劑稱量而止且各省心志不齊萬不能一律停鑄至改鑄銀圓一節姑無論前經奉旨禁止卽銀本亦難籌措然銅圓流弊今己見端窮則將變自宜早爲之所究應如何妥籌良策仰布政司迅卽移行派辦政事處統稅司官銀錢號銅圓廠南昌府南新二縣各抒所見切實禀陳以備采擇並飭該縣知照（信） 
[慶邸奏擬鑄造銀幣分兩成色章程十條]  
　　一新式銀幣成色分兩必湏較從前各省所鑄銀元加足鑄造方合國幣本位之制查現在中國通用足色銀一兩以化學法分之實得純銀不過九錢八九分今鑄造銀幣于此數内再去工耗二三分擬定每圓用化淨純銀九錢六分配合凈銅一錢定爲庫平足色銀一兩其次用庫平純銀四錢八分配合凈銅五分定爲庫平足色銀五錢又次用庫平純銀一錢七分配合凈銅三分定爲庫平足色銀二錢最小用庫平純銀八分五厘配合凈銅一分五厘定爲庫平足色銀一錢並酌定每次鑄造成數以十成計算准其鑄一兩重者四成五錢二錢一錢重者三種各鑄二成以示限制如遇有何種銀幣需用較多之時須令酌核確數預行商請財政處戶部核覆後方准鑄造至總分各廠鑄造此項銀幣分兩成色均須一律所有化驗考查之處均應按照臣等前奏整頓章程辦理一一兩銀幣一枚當五錢重者二枚二錢重者五枚三錢重得十枚五錢以下銀幣彼此交換數目以此類推無論公私各欵均照此計算出入一律不得有貼水折減情事違者照違制例治罪一一兩銀幣旣定爲本位國幣自可不限行用之數其五錢以下銀幣每一次授受只能用至值銀十兩卽銀幣十枚爲限十兩以上不得全用小銀幣付給否則受者可以不收其銅幣與銀幣兌換及限制行用數目應俟各省遵照奏章查明銅元現在行用情形報部之後另行核定辦理一此項銀幣擬令戶部造幣總廠鑄造數百萬枚發交銀行並由戶部頒發模式令直隷江蘇湖北廣東等局同時鑄造數百萬枚統由戶部銀行如數精印紙幣定期發行發出之後部庫及該省藩庫先應搭收此外各省及鐵路輪電各局亦須一律搭收不得以非本省所鑄稍分畛域搭收之法限定新式銀幣若干成戶部銀行紙幣若干成不符始准搭用現銀嗣後鑄造愈多則增其搭收之數務始交欵盡改爲銀幣而止請飭下各將軍督撫並督辦鐵路招商電報各大臣遵照辦理未完 
[伊藤專使囘國]  
　　初三日東京電云伊藤侯爵於昨日覲見韓皇　辭别禮卽於禮拜三（卽本國日）晨與韓國各大臣開最後之談判而於今日中午起程返國 
[東京撤除禁令]  
　　初三日東京電云本日上午内閣部下令撤除戒嚴令及限制報館之命（皆九月間東京擾亂時所發者）並將建設頭等欽使署之事簽押 
[俄海參威艦隊在日]  
　　初三日東京電云俄海參威艦隊中之露西亞號格魯麻巴號博夾得號等各巡洋艦皆於今晨駛抵長崎譯字林報 
[德開議院]  
　　初三日倫敦路透電云今日爲德國開院開會之期德皇演說云朕與各國交涉皆異常合式且注重友誼務使邦交日篤又云朕等深爲歡迎日本之得與列强並峙並望其永保和平而求國民之文公日進俄皇能　知現勢改革内政朕深喜之至摩洛哥交涉初雖慮其有碍德國利益今已十分滿意云云德皇演說將終復伸其意見云朕固重視太平然以現勢而論亦不得不振頓軍事以防不測之侵略也同日電云棑林各報章於德皇演說後皆遵依所命堅論擴張海軍爲不容稍緩之事 
[法簡日本欽使]  
　　初三日倫敦路透電云法國已簡現駐伯諾法公使蘭特君爲駐日頭等欽使 
[列强艦隊對於土皇之舉動]  
　　初三日倫敦電云列强派往土國之艦隊自禮拜四（卽初四日）後因届回敎聖節將不復有所舉動駛往登納度斯佔據該地土皇擬於茲數日中再商對付列强要求各欵之方法譯字林報 
[俄國兵叛勢甚兇惡]  
　　初三日倫敦路透電云俄國兵叛勢甚凶惡聖彼得堡之人僉謂此次兵叛實由海參威之兵變所致滿洲兵隊己開始叛亂聖彼得堡之駐防兵决意要求完全之改革同日電云聖彼得堡商業公所因錢價跌落異常驚恐自聖彼得堡通往莫斯科之電線已全行毁拆不通消息初四日倫敦路透電云本日商業公所中之貨價己跌至前此未有之極點 
[各國應募日本公債之踴躍]  
　　初四日倫敦路透電云倫敦栢林巴黎等處於應募日本新公債時異常踴躍 
[英德各報對於德皇演說之意見]  
　　初四日倫敦路透電云德國各報於德皇之演說毫不遲疑深信其演說之宗旨專爲英法之交誼而發同日電云英國各報聞德皇之演說後並無異議且深體其擴張海軍之意譯文匯報 
[重訂德美商約]  
　　初三日栢林電云德美商約重行改訂俾合於律法譯德文報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
第二張第九版 
[歡迎留學生回國松江]  
　　靑浦留學生葉君方君卒業回國於初一夜旋里該處官小學堂競新學堂經理敎員曁両校學生排隊至北關外輪船馬頭歡迎并定於初七日開歡迎會（望） 
[照會紳董招集路股衢州]  
　　西安縣主尹存樸大令奉道府憲面諭勸籌鐵路股份因卽照會各紳董廣勸附亂大旨謂衢屬爲浙贛要道一經路工告成商務指日可興大利所在毋稍觀望（潔） 
[新界火警]  
　　昨晚十下鐘新閘路西同昌里附近某姓家失愼旋卽救熄其詳容探明續登 
[私販美女至中國]  
　　芝加高函云本埠合衆國衙官及捕務中人探悉有人由此販賣美女出口運往中國各處藉此圖利惟查美國法律未有禁止販人出口之條據巡差查悉今有両婦人一在此埠一在上海疑是朋比爲奸通同作弊者或云有等奸徒甜言引誘美女誑以若到中國必獲大利中國富貴之家實有極好工業位置美女者令美女與之訂立合同計出川資運往中國及其到埠卽役人看管將此發賣每取價銀由五百元至一千元或謂被騙之美女現在中國富貴家困守不得自由者大不乏人又云本埠暗差及合衆國衙巡撫現于販賣美女出口運往中國之事嚴行查辦此等販家匿在該埠北方現在查悉被販賣出口者已有五十名之多有美女名奥路順者年方二十歲亦墮其術中及至上海方始覺悟知將被鬻于人遂自戕其生事爲駐滬美總領事罅乍士所聞恊同中英官查察又年前本埠副巡捕查有一女由此而往金山大埠遂爲金山大埠關員截留此時己有疑竇或謂此等販賣人口事本埠及金山大埠均有狡獪華人爲之恊辦日前有女子三人由加拿大屬引至本埠現或運至中國聞中其計之女子到中國後被鬻於外國酒店者有之本埠總巡捕加倫士云販賣人口之風斷不可長我於此事必極力查究務將拐賣棍徒盡法懲治以挽頽風我信此等無良之事已行之有年不自今日始矣錄商報 
[滬城官事]  
　　淮安府知府汪樹棠太守由省因公來滬住長發棧午後分詣道縣兩署拜會○捕盜局總辦朱太守寳瑩昨日來申住豐記盋頭午後到縣拜會○靑浦縣田春亭大令閔行釐卡委員金兆蕃明府又認捐公所委員潘仲英二尹昨均因公先後來申到縣拜會（近） 
[蘇藩赴任]  
　　新簡蘇藩司濮子潼方伯由皖蒞滬已紀本報茲悉方伯己於昨日午後在大王廟碼頭下舟用小火輪拖帶赴蘇履新本埠文武印委各員均至碼頭恭送（古） 
[札飭解勘兇犯]  
　　毆斃張金泉之兇犯王二由縣獲訊屬寔判令禁押在案前日縣尊汪大令奉上台札飭解府訊勘當委捕廳趙少尉驗明年歲以便派差起解（近） 
[禀請安插]  
　　昨日午後有自稱僕人之男婦各一到道禀稱江主人兪觀察在奉天當差此次奉命護送主母回壽州原籍道經滬住法界萬安棧内卽欲換輪回奉忽於前晚該棧失火行囊各物被燬一空不能返里求爲安插云云不知袁觀察若可核示也（近） 
[逆子移縣]  
　　甘吉昌板行主在法公廨及道臬各署控子甘桂生違忤一案迭由上海道照會法總領事及飭法讞員將某移歸本縣訊辦在案茲經法總領事昨日允飭捕房將某獲送到縣汪大令諭令收管澈訊（欣） 
[大令驗屍]  
　　法界後新街口三十六號門牌舊貨店湖北人李子泰偕妻張氏同居妻病癱瘓前晚二點鐘時忽有人從後門入内將李用刀剌中咽喉倒斃張氏驚醒呼救兇手已逃逸無蹤翌日投報捕房捕頭飭探恊同地甲報縣相驗午後四點鐘汪大令帶同刑仵臨塲騐得該屍喉際刀㾗深二寸許因此斃命大令離座親視無訛遂飭自行棺殮聽候緝兇究辦（居） 
[法界火警傷人]  
　　法界永安街萬安樓客棧係三層洋式樓房底下一層轉租粤人某甲開設廣悅興打包店前晚十一點鐘該店不戒於火延燒上層萬安樓及比鄰復興錢莊恒興泰打包店折入後弄同安里協昌糖棧豫大洋棧等樓房二十餘幢當火起時棧中諸客俱從樓窓跳下受傷輕重不等其不及逃出葬身火窟者一時未悉其數有湖北某氏婦其夫係粤西候補知府近氏來滬亦宿該棧火發之時婦抱彌月男孩奮身從樓窗中躍下奈已四面皆火無路可逃萬不得已躱入夾弄廚房内碗櫉之中直至四點鐘火勢稍熄大聲呼救始由巡街捕救出移時該處牆卽倒塌碗櫉壓成韲粉此婦若延片刻必致不堪設想現婦聞己送入捕房擬請廨員資遣回籍至起火之廣悅興店主見肇巨災避匿不也捕房因將萬安樓棧主拘獲交保著交出廣悅興店主到案訊奪（居） 
[上海縣案]  
　　朱生林控金雲洲覇贖單地前晚經汪大令提訊朱供故父飛龍於十三年冬間將方單兩紙計地一畝活賣於金少堂計錢十四千文十四年加錢五千祇立賣加兩契少堂已死今向其子虛洲回贖覇掯求究沈占山供賣地作中是實該地並未杜絕金供此項單地朱父立有賣加絕嘆五契俱沈少山一人代筆少山已死原契呈電陸雲良供胞弟子良亦係中人加價之時弟已病故由小的到塲確立五契賣絕大令訊得沈與朱同圖居住陸則與金同圖不免各懷偏袒但察五契出自一手斷非僞造因判不准回贖原契存案勒限十天補稅後給領從寬免罰○彭蔭堂串伊姊丈邢梅卿掘坆遷棺彭卽挖泥出售被控提彭到縣訊飭釘鐐收押在案昨奉大令復訊彭供由毛愼齋作中挖泥八尺售洋三百五十元當時收到七十元被毛分去中費三十五元求察大令判交的保還洋七十元赶將挖去泥土塡平再提邢等到案訊奪○陳九梅抬縣喊求騐傷大令立提訊問供被土棍某甲硬借不遂糾黨毆傷求請驗究大令飭仵騐得果有微傷判候查明察奪（近） 
[總工程局紀案]  
　　萃豐碼頭保昌火油棧裝船頭目張永春前日在金鳳樓茶館與妻口角由包探倪全福喝阻不睬將張扭入局中在途被倪探扯毁棉襖一件解案後正裁判官孫大令以該探不應擅自拘人大加略斥張中斥數語開釋○金阿小前日至浙寗會舘圖竊被管門人拘獲搜出質票十八張一併解局請究孫大令判發押改過局二月察辦○某敎堂在南碼頭建設養老院一所將工程包與匯廣公司工頭某承造前日邱被小包工頭譚秋泉誘往浦東詐去洋四十元事後訴知洋東投局控告飭派深捕拘譚未獲祇將其夥唐阿士陸阿全解局請究孫大令提案略詰判令交保候傳原告質訊核奪○大碼頭義記水菓行夥楊阿森虧欠帳洋七十餘元辭歇行主唐釗屢索無着投局禀控副裁判官陳二尹傳楊到案判折還洋三十五元分両期拔還保釋○太古公司蕪湖輪船夥王壽林在南市新馬路與王長發口角扭毆由巡土拘局請究陳二尹訊得各有不合一併斥退（欣） 
[六訊誣控拆梢牽涉通匪案]  
　　錢毛毛控朱海郎王毛毛串同應桂韾誣控拆梢牽涉陸頌和一案昨經中西官第六次訊問上午十點鐘英寳繙譯蒞廨會同關司馬升座原告所延之穆安素律師被告所延之費烈愛理思郝門博文四律師同時投案卽由愛律師聲稱今日陸延之郝律師欲訊原告供詞司馬將錢傳案郝律師問前者爾在縣中控陸可有批諭錢供陸聞涉訟消息立卽挽人調處未悉批諭有無又問爾此番涉訟訟費係何人所出供自已出錢 
 
 

Page 10

 
 
第十版 
乃由經商積來又問向操何業答做洋紗及開設錢莊洋紗乃通州南匯川沙等處客人托買賺取用錢每件一二角不等每月約可得洋五六十元少亦二三十元又問幫陸爲夥時此項生意做否答自已亦做後聞范高頭欲加謀害是以逃避到蘇穆律師接問錢曰爾與洋人李某曾否立有合同錢供有之因欲洋商出面報關並爲保護貨物之故訊畢穆律師卽將西字合同呈案閱畢發還關司馬問錢尙有供詞與否錢稱律師有問當答否則並無别供遂卽退下穆律師當傳見証王佑庭問爾記憶南市老關報關行事否王供與陸頌和相識去年西歷二月議論義記報關行出口捐事陸云此事慢議先將三號合一辦事之事說妥欲將餘利分作十股係范高頭名下四成陸得三成協記三成其時義記不允義記係王姓所開源來係陸頌和問錢毛毛之事知否答般不知愛律師又問此次何人嘱爾來案作証答係捕房西探五十四號郝律師向王駁謂爾知范高頭何故勒索四成答不知其詳惟聞彼等言及因范爲該行創始之故穆律師双傳見証王阿林訊問黃供三年前在水巡捕房充當水探故知范高頭所做洋紗之事自去年辦理范案有功捕房用爲第四十號包探亦管馬頭上事現在到案之朱海郎乃是范夥專裝洋紗王毛毛乃范之駁船戶是實又將應陸二人開行之事畧述一遍與王所供相同愛律師問爾爲水探之時認識錢毛毛否答稱其時錢在范高頭店中作事逮錢歇出之後並無交接又問爾前爲水探時曾爲浦東總巡局懲辦否黃供此乃新聞帋胡言問何不至報館更正答此事曾經訴明稅務司故而未至報館郝律師又問爾自捕房停歇後所作何事答初在祥生廠因工資太小辭出敎習西文度日於去年九月因辦范事出力復用爲馬頭包探每月工洋二十五元供畢旋卽退下五十四號西探頭目馬克濤至案禀稱去年春間與錢毛毛認識因錢深悉范高頭之事故此時向探聽並托隨時緝訪實信告我前者錢與范婿陳根祺同至捕房控范次日帶同錢陳等至顧百千陸頌和二家查抄憑據顧被兎脫未獲今范婿陳根其亦已傳案候訊十一月三十一號之串告拆梢實爲疑案蓋有前次訴捕查抄之事故有陸等串同應等陷害之案訊至此時己過午中西官因訂今日上午十點鐘再訊（見） 
[會訊案二則]  
　　意大利兵船水手控張亦祥竊取銀表等物報由包探李星福拘獲解案前日午後經意繙譯官穆安素君蒞廨會同讞員關司馬研訊原告洋人譯供十月二十九日被告至輪船房内送交牛奶乘隙取去銀表一隻越日又送牛奶至船當在被告身畔搜出原贜因此報探拘案質之張認竊不諱中西官判押捕房十四天○又訊意商勤昌絲廠管車人錢裕堂控繅絲女工蔡蘭英口角行兇一案由勤昌洋人偕錢投稱此女因工作不佳於上月停歇不料懷恨糾領另婦多人蜂至錢處將錢誘出扭毆眉間有傷可証請辦蔡蘭英供在廠做工三年並無過悞此次歇出尙有工洋八元有零未算被錢恃勢兇打今反誣控求鑒司馬得供商之穆君判蘭英押本廨两禮拜以示薄懲（見） 
[英美公廨晚案]  
　　裕昇公雜貨店張裕泉控潤泰錢莊主陸炳章司帳艾寳韾倒吞往來銀三百五十两前晚奉襄讞金大令研訊張供陸在後馬路開潤泰錢莊由艾經手與商往來不及半月卽行倒閉照摺計算欠銀三百五十兩向索不睬求請究追質之陸艾兩人互相推諉堅不吐實大令判艾押候比追陸交保限二十天趕緊繳銀延干提究○怡豐怡和興聚和福德厚祥四錢莊遺夥王式揚等控吉慶長川號主張席儒不理倒吞銀兩一案前晚亦奉金大令帶比王等同供奉諭後張竟挺押不繳分文職等查得張實該號股東求請比追質之張堅求寬限大令判仍還押再限十天繳銀違干重究不貸○迷路男孩朱仁生由捕送請安插當有孩之外祖母徐王氏投求具領大令訊非冒認准其具狀領去（見） 
[英美公廨早堂案]  
　　章意心卽張麗生又名意心麻皮前經犯事判押捕房兩月拍照存查在案日前又向吳金奎拆梢不遂糾黨兇毆經吳投訴捕房由探竇如海牌提解訊律師陸舌儒投案聲辯襄讞金大令問律師何人所請時有金華甫投稱此是舊案應照沈榮富辦理陸律師旋卽退去原告訴稱八月初七被章藉端索詐並指使旁人與小的爲難求請嚴究質之章惟求恩宥大令商諸美安繙譯判章罰洋二十元充公外押其改過切結呈案開釋○胡阿高與王福新在路兇毆并攫路人首飾由捕拘訊判各押捕房一月○趙阿虎欵王金福撬門圖竊報探解辦王供並未竊物盤詰無異因判從寬開釋○利東記控李阿和竊取舊鐵由捕解辦判押捕房三天○陳福良竊蘇達拔廠舊錫等物由捕解辦判押捕房五天○李阿大與錢阿二相打違章由捕解辦判各罰洋一元○劉阿林與張阿王互毆傷及頭面由探解辦判從寬斥釋○焉夫吳劉生快馬違章由捕解辦判罰洋十五元充公（見） 
[美租界捕房事]  
　　某日人雇某號東洋車至閔行路因給車資起釁被車夫將日人家玻璃窓擊破由捕拘入捕房賠洋三元了事○小車夫李金法章阿來在蓬路拾得一元鈔票四紙分派不匀起釁由捕拘入捕房捕頭著將鈔票存下李章斥釋○某西婦酒醉至禮查路德人所開牛肉莊内滋閙由捕拘獲押候醒釋○楊樹浦大隆紗廠主昨投捕房報稱廠中失去機器多件請爲查緝捕頭准之○郤鐵路洗衣作主夏杏生報稱前晚有流氓多人至作逞兇請爲查究捕頭准侯俟查明核奪○李得寳竊西華德路王泉福家錫燭臺等件由探拘入捕房押候送辦（古） 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
