# 1892 - 220 - 4906937

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論宜得人以理財]  
　　今天下要務莫急於理財誠所以培國本厚民生而立富强之基者也顧理財尤以得人爲先當此時事日艱强鄰四逼未嘗一日不覬覦中國宜如何臥薪嘗膽亟圖整頓國家因此奮發有爲許民間肄習西學倣傚西法鎗礮船艦開礦織布咸思次第施行而卒未全收夫實效者何也是豈宜於泰西而不宜於中國哉蓋中國有泰西之法而無泰西用法之人也曰專狥情面也曰濫行推薦也曰上下掊尅也曰公私朘削也曰無專責成也曰不嚴賞罰也曰惟事調劑也曰不問賢否也曰不采聲望也曰弗求實際也夤緣鑽刺趨終南之捷徑旣己得之遂視爲利藪積習相沿牢不可破亦安望其能有濟於事克善始終哉夫始政未嘗不善立法未嘗不精觀其章程未嘗不克臻至當而行政者無人奉法者無人則亦徒有其名耳學庸一書首言治國平天下之道而其末章則曰其人存則其政舉其人亡則其政息終歸之於有人苟有其人無論何法皆可以致富强然則得人非今日之急務哉曠觀古今來所任之人多至於僨事者其故有兩端一則誤於貪之一字存心牟利甘爲不肖此其人擯而棄之可也卽使廢斥終身適當其罪國家非有負於彼也一則旣經任用力思報効而非其所長偶爾受人之欺逮乎閱歴以後卽爲美材此其人尚堪錄用當進而教之以觀其後效然而天下之大豈無人才患所以求之者未至耳國家取士惟以制藝一途苟非徼一日之長終身不得仕進雖豪傑之士不得不以心思材力消磨所無用之時文洎登科第雖書稟之類錢榖刑名之屬猶將倩人爲之所取若此雖有善法而欲用法之人烏可得哉近日朝廷亦嘗詔中外大臣保舉人才矣然薦者動循成例實不足恃何則今之大臣與下民隔絶雖有奇才異能伏處於下彼固不得而知也所接者屬員而己屬員未必有才也所習者戚友而己戚友未必有才也不得己而應詔亦惟舉中興舊臣與庸懦循謹之輩聊以塞責己耳安見保一巖穴非常之士哉甚者且借朝廷虚懷求士之心爲植黨營私之計曰某缺優缺也可以陞遷保舉某某某差美差也可以得財保舉某某不計事之成敗不察人之可否舉薦若此安望其得人哉今欲儲才於平日則首在訪求先由鄉舉里選進之於官官試之於實用有效然後進之於上苟有蔽賢隱善則必議罰舉得其人則必議賞次在保薦而保薦必先核實曾試之於某事則必據實陳明不得以含糊了事三於科第之外兼習象緯輿圖歴算器藝各學以求實用四於武科馬步弓刀石而外兼試以槍礮營陳築造諸法能擅其長者得列上考此外於沿海各省設立文武兩藝學拔取俊秀子弟入而肄業先畀以膏火之貲延聘西師教以一切西法三年一加甄别學而成材可出而供職各視其所長以備我用亦與正途進身者一體無異視人才旣得而用之亦必有人内而六部九卿外而督撫司道提鎭統領皆其專責也尤必使之各適其所用各盡其所長苟有蹈貪之一字者立黜之而己雖有才弗用也此所以鼓舞裁成之一道也而亦可以轉移近日之風氣自與泰西通商多徵關稅而財日見其匱者何哉則以財多溢於外也中國銀錢流入外國者日多中國貨物運至外國者日少或謂幾於歳贏中國銀三四千萬此海岸關口册可稽也不有以補救之將何以爲後日地哉卽如山東草帽辫子鬻於洋人每年可得銀二百萬兩烟臺一處獲銀五十餘萬近年東洋人仿造物精價廉竟爲所奪外洋之用心諸如此類絲茶尤其大端也而我中國無一事能與之爭者他如仿造諸局甫行舉辦己覺人浮於事開礦公司多至一敗不可收拾大抵中國多狥情而尚私爲一家計而不爲公衆計此公司諸局之所以不能逮西國也今當一反其道而行之則得矣夫通商之名甚美而通商之害甚深自長江開埠二十七口以無用之物易我有用之錢暗耗内地之民財於無形卽如鴉片一項以土苴易我金貲歳以四五千萬計略抵中國一年賦稅之數而洋貨不與焉鴉片猶有一物可抵乃有以一紙空劵而誑取民貲無數者則其害猶甚於鴉片也爲今計者惟有興中國之財源以奪外國之利權庶足以敵之若猶不知變計則將來恐成枯槁之疾振作益難矣嗚呼可不得人以理財哉 
[紫省坷音]  
　　户部銀庫於本月初三日開放承修醕賢親王廟工二次工料銀二十萬兩工程處監督眼同廣豐等十數家廠商由庫領出分裝各箱以車載回本廠○正白旗奕副都統功定於本月初四日卯刻在地安門内雁翅樓地方挑補正白滿五個甲喇領催馬甲養育兵弓匠等缺己由該印房傳知應挑人等務於是日黎明前往預備挑缺○吏部通咨各衙門内開内閣漢軍中書現在傳補幾竣應卽奏派考取挨次補用案照定例内閣漢軍中書應由各部院漢軍實缺筆帖式及八旗漢軍文舉人繙譯舉人考試取中後遇有缺出挨名補用兹漢軍中書舉行考試應咨各部院九卿八旗漢軍固山等衙門卽將應考内閣漢軍中書實缺漢軍筆帖式及文舉人繙譯舉人等開造銜名履歴務於三日内咨部以便辦理考試○山西巡撫委員候補縣張大令長橒管解本年第三批山西京餉銀十萬兩分裝木鞘按站遞解本月初五日午刻抵部赴當月司挂號訖雇夫舁入部署後庫院堆存鎖繫俟銀庫示期兌收○户部銀庫司庫耆延期滿咨取各項司庫中書等員經管理三庫大臣揀選擬定正陪由三庫於本月初四日帶領引　見本日奉　旨户部銀庫司庫員缺著内閣中書兆珍轉補欽此○吏部爲知照事所有俸滿調繁起居注漢主事汪鳳池一員本部於閏六月初三日帶領引見本日奉旨起居注主事汪鳳池著准其調部欽此相應知照起居注查照○軍機處漢二班軍機章京刑部郎中陳芾棠奉旨補授浙江道監察御史所遺軍機章京一缺經禮邸等公同商酌應以額外行 
 
 

Page 2

 
 
走工部候補主事王彥威充補並添傳記名在前之工部卽補員外郎張正堉在額外行走本月初三日奏閏奉旨知道了欽此○四川總督劉制軍秉璋前因疾作請假一月現己假滿而舊疾日重每閱公事便頭暈目眩遇有疑難事件稍加思索卽徹夜不眠漸成怔忡飲食日減醫者謂非靜養數年難期痊可制軍遂據實上陳瀝請開缺簡員接篆閏六月初五日奉硃批劉秉璋着賞假兩個月毋庸開缺欽此○户部爲片行事俸餉處案呈准銀庫付稱所有八旗各營應領本年閏六月兵丁米折銀兩於本月初十日辰刻開放左翼四旗十一日辰刻開放右翼四旗米銀等因爲此片行八旗轉飭承辦人員於是日赴庫承領○兵部爲咨行事職方司案呈本部具題議覆伊犂右翼副都統額奏請將額魯特營正紅旗左領薩拉滿老病乞休援案給食全俸等因核與例案相符應准以原品休致可否給俸請旨閏六月初一日奉旨薩拉滿曾經出兵打仗殺賊捉生受傷著以原品休致賞食半俸以養餘年餘依議欽此欽遵到部合將原奏抄黏咨行伊犂將軍副都統分行查照辦理○正白旂滿洲都統郡王銜克勤郡王晉爲咨送事印房案呈准兵部咨開郡王銜多羅貝勒奕絪門上司儀長現在出缺咨取上三旂各項人員揀選補放等因查本旗三品頂戴世管佐領秀齡堪以保送入揀司儀長之缺相應將該員銜名咨送兵部查照○新簡出使日本國大臣汪芝房星使鳳藻循例於本月初五六日躬往各國使署拜謁諸公使皆以酒點欵之禮也 
[口外旱災]  
　　山西殺虎口外綏逺歸化豐鎭和林格爾清水河薩拉齊托克托霍等七廳自春以來雨澤未沾難於耕作蒙民困苦經地方官禀請撫恤迨入夏仍未得雨旱象己成大青山後飢民衆多嗷嗷待哺始則拆賣房屋繼則鬻售子女護撫胡方伯得報立委錫太守等前往辦賑批由歸綏道庫備荒項下撥銀十萬兩飭由包頭等處購糧運回按户散給兩個月口糧以資餬口嗣以糧價日昻䭾脚加價太守遂會同文觀察飛禀撫院籌添欵項以資敷用復由藩庫籌撥銀六萬兩解往購糧備賑雖五月下旬得雨一次奈地土久乾播種不易况此處向無春收只恃秋穫地方文武現仍虔禱甘霖以蘇民困並聞汾平霍三屬亦旱撫院飭屬開動積榖妥籌賑恤刻己飛章入告矣 
[鬼案訊結]  
　　天津楊柳青張茂四卽張殿甲緣媳不貞受孕横被污衊與妻口角於去秋同服紅礬身死張殿甲鬼魂附子張儍子卽張小連身上投縣鳴寃迭經縣署讞員王大令審訊鬼供含寃斃命各情歴歴如繪曾逮其媳張郭氏教唆之陳洛舉報不實之地保陳德關寳珍知情縱奸之同居李高氏等訊問其時奸夫孫洛己因另案收禁獄中提同質對知小連未通人道氏確犯奸而殿甲被誣屬實因將男女分别管押候氏分娩之後再行詳辦去冬氏在押產子但以碍於上詳案逾半載至今未結現爲大憲所悉委員到府提同覆訊鬼神之事虚誕難憑原以爲殿甲鬼魂未必再行投案也詎料傳人質訊時鬼魂又附小連體歴供前狀府憲究問汝在何方棲止答稱在城隍稿房黄大爺處當差由關某李某兩人介紹關李均楊柳青人之作古者問其妻張宋氏何在答稱在仙壇服役問如或傳汝能臨審不悞否答稱如到稿房傳訊當不悞期惟憲署前後兩門均有門神把守鬼魂出入未免趦趄倘荷恩施乞予文憑便可往來無阻太守硃書卽放入三字焚化鬼魂叩謝而退小連己撲倒在地有頃復甦依然頑鈍問以前供茫無頭緒翌日再訊鬼魂又到府憲商之盡委各員謂鬼之爲言歸也旣無形與聲不應隨堂輒到今若此得毋有依草附木如五大家之神通游戲亦未可知因問其是仙是神抑係張殿甲鬼魂小連叩首稱係鬼魂殿甲附體伸寃然此後卽不到堂不復如此之旅進旅退矣太守証以各供知張郭氏因奸誣衊釀成翁姑兩命並無遁飾因將男女各犯仍行收押以便議擬罪名俾無枉縱惟地保關寳珍情罪較輕不便久覊囹圄判令枷號一月期滿卽行開釋 
[湓浦濤聲]  
　　十四日下午鐘鳴三下九江雷電交作大雨傾盆風伯怒號翻江攪海龍開河口有撫舩扁舩各一艘尚未收口一霎時風狂浪急遂致人力難施船中諸人急躍至岸側將舩拉住得免覆溺所有篷索舵桅則被風捲去矣又招商局躉船旁有船一艘在此停泊暫避風威一舟子正在收拾帆櫓被風吹入江中幸手扯躉船錨練得以救起亦云險矣○前報載南門湖畔有少年挾妓乘船陶情逭署因兩船相撞彼此不肯相讓遂致各逞兇鋒人皆落水榜人次第援救得慶更生云云嗣爲羅明府所聞卽出告示高揭通衢其示曰甘棠湖景避暑延凉三更畫舫亦本靡常乃有無賴以及流郎挾帶妓女三五成行吹彈謌唱得意洋洋飲少輙醉忘在水央爭風吃醋各逞强梁兩船爭鬥沈溺惶惶言之痛恨目無王章姑寛旣往此後毋狂責成地保稽查宜詳如有違犯遊湖挾娼許連妓女綑送公堂從嚴懲治并毁其艭各宜自愛毋曰不妨特此曉諭凛遵無忘○西門内某醬園店内有某甲者於十五日持銅錢二三枚在開水鋪買水一桶擬攙冷水以便闔家洗澡其子年甫三齡一轉瞬間忽至桶邊將水桶攀倒熱水淋漓皮肉盡脫無法救治登時斃命嗚呼慘矣○東門内周某撫劉氏之女爲童養媳年己九齡苛虐過甚日以鞭撲從事竟致體無完膚遂於十五日斃命其母家興師問罪欲令其姑上街行走自陳罪戾方肯罷休虐媳者盍以此爲榜樣○十四日西門内鮑元茂豆腐店突來青皮一人手持鵝眼錢二枚向櫃檯一擲卽取腐乾一塊揚長而去店夥欲令換錢青皮反敢行兇店主喝曰不得無禮青皮卽睡在櫃檯上作山膏之駡反誣該店將伊毆打青皮之黨又助桀爲虐將店夥扭至烟館吸烟評理繼又至茶館共費千數百文始得無事青皮似此横行闤闠何由樂業耶 
[巴峽啼猿]  
　　歸州某甲平日不守本分曾遊宜昌見某處有母女二人形影相依以爲是可刼而致也母女不從甲遂老羞變怒將什物擊毁一空街隣爲之勸解甲謂爾何人斯敢與乃公事於是衆人不服將甲扭送保甲局經局員笞責小板二百下飭令以後改惡從善並向母女及街隣服禮如敢不遵當送縣究辦甲始俯首乞憐一一如命然此後己不齒於人類矣○天時亢旱己久某處鄉民邀約多人往府縣衙門求官設壇祈雨此蓋狃於習俗也不料無知愚民竟在府署將堂鼓亂擊效漁陽之三撾旁人阻之置若罔聞署中差役當將鄉愚各責數下麾之使去近日地方己設壇祈禱並禁屠宰冀迓甘霖剛鬣公己不登鼎爼而一元大武則仍不免受一刀之刼有老饕之癖者仍得過屠門大嚼殆亦有幸有不幸耶○二伏以後天氣炎熱爲往年所罕有寒暑表升至一百零六度城北某鋪學徒午前平安無事一轉瞬己昏暈倒地魂歸地府某宅傭工上街買物踣於中途不及施救此外患瀉痢者不一而足亦有因此喪命者初十日早雖得雨一陣閱炊許時依舊火繖高張安得凉風颯至猛雨傾盆庶幾疫癘潛消民登仁壽也○江通輪船開駛來宜行至沙市下首引港者偶不小心將輪船駛入淺地據聞較往年彝陵輪船擱淺情形較重比次經彝陵船拖帶屹然不動現催江裕輪船前來拖帶不知卽能出險否 
[盜犯正法]  
　　上年溧水縣鄉間搶絲案内盜犯六名覊押江寍縣獄本月十八日接到釘封文書當由營務處曾仰階觀察會同三大營四都守首府兩首縣由江寍獄中將六犯提出當堂捆綁押至水西門梟首其首級盛於木桶中發往犯事地方示衆彼作奸犯法者其亦聞而知所儆耶 
[刑人于市]  
　　本月十五日傍晚揚州甘泉縣署接奉刑部釘封公文一角知有决囚之事適邑宰由鄉捕蝗回立卽密傳通班差捕至十六日寅刻飭向獄中提出斬犯三名當堂捆綁會同城守營擁至南門新橋西隙地一一處斬傳首犯事地方示衆當綁出時有城外防營兵丁多名持械擁護極爲鄭重至所犯案由傳說不一或謂卽春間北鄉陳家旬私梟奸盜某姓鄉民家之正犯云 
[墮板傷人]  
　　寍波老城隍廟前同仁昌棺材店於本月十九早突來買客二人店主殷勤欵接同至樓上選擇板料忽聞砉然一聲不啻 
 
 

Page 3

 
 
天驚石破樓板霎時墮下二客與板料相隨而下店主倉皇失措起板視之則二客己受重傷不能言語急用門板雇人擡回其家未知能保無恙否也 
[鄞縣告示]  
　　鄞縣正堂楊爲出示諭禁事照得寍郡城廂内外每有散放馬匹無人看管任其行走以致當街旋轉有碍行人又有年輕子弟性喜騎馬亦難免傷人滋事查本邑營馬固多而民間喂養貫人騎坐者亦復不少合行出示諭禁爲此示仰馬夫人等知悉自示之後爾等如有喂養馬匹務須妥爲看守不得散放街道致碍行人其有貰人騎坐者亦不得聽其無故馳驟傷人滋事倘敢故違查提究懲其各凛遵切切特示 
[吳苑蟬聲]  
　　署理長洲縣沈仲期大令上月偶抱清恙未獲親理案牘因於廿二日起請假調理己紀前報兹悉大令病己霍然遂於本月十九日赴轅銷解照常視事○某甲向在閶門内開恒昌襪鋪用夥五人生意頗覺興旺本月十六日午後不知何故遽夻紫霞膏畢命當其奄奄欲斃時經其弟敦請某公子前來救治公子如法施救奈因吞烟過多不能奏效公子詢其自盡之由甲口不能言惟以手指己囊垂淚而斃公子搜其身畔見有寃單三紙大略謂己之性命實爲五夥所害公子代抱不平飭役持片將寃單送往元和縣署請將五夥遞案究懲李大令立卽飭差至該鋪拘提五人早己避匿無蹤旋有甲之親串亦赴元和縣署控請伸寃現聞大令務欲五人獲案以憑澈底根究其詳容俟續錄○十六日午刻大雨傾盆不啻銀河倒瀉忽聞霹靂一聲幾令大耳兒失箸事後傳聞閶門外有網船一艘船主某甲夫婦之外尚有雇夥某乙一人是日被雷擊斃婦驚絶横臥於旁逾時婦漸漸蘇醒乙則額爛頭焦返魂無術矣○前報紀道前街王頤吉米鋪於十六夜失竊青蚨八十餘千翌日繕單報案旋經總巡局飭差跴緝云云兹悉此案己於十七日經某捕役在小倉口將賊拘獲解至局中局員研訊之下該竊供認不諱訊其餘黨及贓物何在則含糊以對局員飭將該竊送往縣署請辦 
[整頓捕務]  
　　法副捕頭謝德諾自代理總捕頭以來將捕房諸事悉心稽察前日諭令通班中西巡捕此後遇事務當格外勤愼安分守法所有落差巡捕每晚十一點鐘起一律住捕房内不準擅自出入如敢不遵一經察出定當從重議罰所有租界内擺攤挑擔人等舊章十二點鐘停止未免太晚遂飭巡捕向各處知照限於晚間十點鐘時停止如敢違章卽當拘拿懲辦 
[車中坐化]  
　　入秋以來天氣炎熱較三伏尤甚患疫症者時有所聞甚有倉卒殞命者令人不及施救日前有不知姓名之寗波人醉後往客寓借宿卒患疫癘魂返黄泉當由善堂備棺收殮此己列報前日又有衣履翩翩行至法界南誠信烟館作烟霞供養一燈相對興味悠然一轉瞬間神色慘變堂倌見而大驚忙問得無患痧甲口噤不能語當經堂倌扶送下樓雇東洋車一輛轉托甲友送回其家行至中途甲己畢命於車中大率正氣不足則邪氣易入其伏之也久故其發之也驟善養生者尚其防之於預哉 
[小孩待領]  
　　救生輪船局投書本館云昨夜在大碼頭内見有失路小孩一口沿途啼哭詢其住處不能指明遂暫送普育善堂留養其孩身穿白夏布破背心花布褲白頭繩辫線赤足年八歳名曰阿紀懇貴館附登報末俾親屬閱知至敝局同往認領云云全人骨肉亦盛德事也本館故樂得而紀之 
[禁售蘆粟]  
　　蘆粟一物最易作踐街道邇值蘆粟上市之時帮辦總巡朱明府特於昨日起禁止各販户人城售賣 
[點視差役]  
　　上海縣黄愛棠大令定於本月廿一日查點書役己見前報昨己届期清晨七點鐘大令在敬業書院公館升堂先點各房書吏次點皂快捕各班差役末點各鋪小甲點畢諭飭各書差勤愼辦公毋得貼誤各書差叩謝而退 
[騙女案結]  
　　前報紀船户李子興誘騙南市嘘雲閣烟館主艾禮生之女阿寳相約捲逃被艾中途追回云云兹悉艾係天主教中人此次被堂中神父知悉因傳阿寳到堂守貞阿寳堅不肯從神父遂令堂中司事投報總巡局朱森庭明府於前日立飭局勇恊同十六鋪地甲前往將阿寳傳到當時送往堂中惟李自知理屈聞己罰出英洋十餘元云 
[行兇賈禍]  
　　李錦初者家住南市石輝弄内生一女己嫁與張姓爲室近回母家居住李有房客陳松泉爲藥行棧司前日不知何故與李女口角繼而用武女己懷孕八閱月偶爾震動致小孩墮地而斃李不肯干休邀同友人向陳理論旋經十六鋪地甲也爲調處不知可能息事 
[命案訊結]  
　　本邑閔行鎭左近廿一保九十一圖人宋新香偷竊住居五圖之徐阿木家衣服被徐拘住私刑吊打並由喬榮發張麻狗曹阿富等帮毆抛入河中斷送殘生經屍叔宋光華投縣報請相騐旋由黄愛棠大令下鄉詣騐飭差將各人獲案訊供此己詳列前報者也前日大令又在敬業書院公館升堂研訊屍叔宋光華投案求請伸寃並稱新香遭伊等毒毆斃命發求嚴究徐阿木供稱係本邑人耕種度日素來安分本月十一日晚間小的閉門就寢旋聞撬門聲甚厲立卽起身出外查看遂將竊賊拘獲細視之乃係宋新香小的卽將草繩穿伊髮辫俄而同村人聞聲齊集咸謂宋係積竊張麻狗曹阿富以從前曾被宋偷竊物件飲恨在心前將宋毆擊小的並未行兇求請恩宥張麻狗供稱宋新杳實係積竊小的家中衣物曾被伊竊去因此留心查緝至十一夜聞多人喧嚷聲前往看視見宋新香被徐阿木拘住由曹阿富等毆擊小的一時忿甚爲之助力嗣因宋新香溺斃通報五圖地保秦蘭泉將屍草草掩埋其實小的並未持刀兇毆亦未砍伊手指叩求開恩曹阿富供稱小的家中亦被宋新香竊去什物衣服甚多是晚見宋新香被徐拘獲小的以其竊物懷恨己久遂取磚石擊伊手指並未用刀砍伊手在後宋新香墮河溺斃卽由張麻狗卽刺麻狗等將屍舁往義塜掩埋此是眞情惟求鑒宥喬榮發供稱小的向來安分此次宋新香被曹等毆擊小的並不干預亦未帮同理屍叩求明察二十一保五圖地保秦蘭泉供稱是日小的有事他往未知此事伊等將屍掩埋並非小的主見九十一圖地保馮琴齋供稱宋新香實係圖中積竊是日斃命後小的悞聽屍叔宋光華之言來案朦禀現己知錯叩乞施恩大令一再盤詰諸人執定前言大令令徐阿木等各具供結呈案判將徐及喬榮發交往圖地保帶去馮琴齋於具報時己受懲責此次從寛不究張麻狗曹阿富究屬不合卽著先行收所秦蘭泉顯見悞公喝令笞責一百板以示薄懲 
[騐視傷痕]  
　　陸陶氏偕夫兄陸松甫舁其夫陸雲甫至縣控稱陸木金持刀將丈夫戳傷求請騐視己見昨報前日黄愛棠大令在敬業書院公館升堂提訊陸陶氏訴稱係本邑人丈夫向以務農爲業素來安分此次有族人陸木金向丈夫强借錢文不遂所欲持刀攔掠竟將丈夫刃傷不得己來案喊控求恩騐究陸松甫供稱雲甫係小的胞弟因此來案作抱大令命將受傷之陸雲甫抬至案下令仵作檢騐旋卽喝報陸雲甫委係受傷大令親視無悞諭陸陶氏等將陸雲甫抬回醫治一面提行兇人到案訊究 
[英界公堂瑣案]  
　　德商式們訴稱商人置有遊獵船雇馬仙寳當管駕每月工資洋銀九元西歴八月初來取工資商人囑以不得逺離蓋欲出外游覽也伊言有事須回家後由伊夥來問欲出行否如果出行可由馬子權攝商人當將工資付給從此音信杳然兹訪聞伊另在西人麥老格游船上當管駕置商人之船於不問且更作踐不堪致商人不能游歴是以報捕拘案請卽訊懲馬供稱小的在式們船上當管駕上月領取工資時言明辭回家内式們遂另雇他人猶憶五月間船上抺油購料小的曾付出洋銀八角向索不給反被兇毆此刻另覓生涯並未將工資 
 
 

Page 4

 
 
用透蔡太守判令將馬管押四禮拜並著繳還一月工資○包探秦少卿禀稱昨日小的見錢良元手帶鎖鈕彳亍中途恐是逃犯拘至捕房查問稱患瘋癲被叔父鎖禁給伊飯食信手抛棄今特送案請究錢供稱小的係安徽懷寍縣人在家忽患瘋癲致被叔父鎖禁旋逃至蕪湖雇鑷工薙髮然後附江永輪船來滬沿途由船上人給以飯食此刻無處棲身只求恩賜一枝之借蔡太守飭留候查明是否瘋癲然後核辦○包探黄四福禀稱小的查見劉德桂形跡可疑因卽拘住搜出鷹洋本洋共四十八元詰之言在九江叔父劉友張興泰南貨店内竊得五十一元逃來滬上今特送案請追劉供稱小的係江西人曾在九江西門内叔父所開興泰店内竊取洋銀沿途用去三元尚存四十八元蔡太守飭連洋銀交黄深帶回捕房俟函查明白覆訊核辦○包探孔阿才禀稱謝金生曾因犯竊解請大老爺遞回原籍今復潛來回竊爲此拘送請懲謝供稱小的係江北人現雖復來不敢再犯務求寛宥俾得謀生蔡太守令笞責一百板仍遞回原籍○包探顧阿六禀稱楊阿順持洋銀至九和米店兌錢店中人言是銅質以致爭閙由二百七十九號巡捕拘至捕房今特解送案下九和米店夥陳星橋訴稱楊持洋銀一元欲換小洋銀小的估明銅質向換不依且復糾人來店吵鬧不得己喚巡捕拘押捕房兹將僞洋銀呈閱楊供稱小的在錦記爲夥曾向李小弟借得洋銀一元持至九和兌換旣成交矣復被追回言小的混兌僞洋銀故偕李前去申辯不敢吵閙乞賜鴻恩李供稱小的在治下小本營生楊來借去洋銀一元後言持向九和米店兌換小洋銀店中人指爲銅質故偕往理論蔡太守飭將銅洋劈毁免予深究○二百四十八號華捕禀稱馬夫盛寳生駕馬車而出任坐客王阿生拉韁有違禁令拘請罰鍰二百九十五號華捕禀稱小的巡行靜安寺畔見周炳泉駕馬車加鞭飛駛有意爭先干違定章送案請罰王供稱小的係廣東人不知禁令是以自己拉韁以後當痛改前非確遵功令矣盛供稱小的身當馬夫烏敢與坐客執拗王言素嫺磬控是以任其拉韁周供稱小的駕車之馬行走如飛不敢加鞭乞恩明鑒蔡太守判罰盛洋銀五元王罰三元周罰兩元○一百二十七號華捕禀稱昨日小的於巡路時見閔瑞卿身藏大錢一千九百文行蹤詭秘拘拿盤詰知是竊贓今特送案請訊閔供稱小的係浙江烏程縣人年十七歳來滬訪友不遇川資己罄難整歸裝偶至南市大東門外見某鹹貨店有錢一千九百文乘間竊取如蒙恩賜感德終身矣蔡太守飭押候備文移送上海縣請黄愛棠大令就近傳失主領贓究辦 
[法廨停訊]  
　　昨禮拜六法公堂訊案之期因捕房中案犯不多捕頭謝德諾預飭包探禀知葛同轉停訊一期 
[仁恩逺霈]  
　　溧陽洪瀠軒大善士因其哲嗣患病慨助鷹銀四百元充天津水災急振由愼餘莊交至敝恊振所按此次北地水災漫延甚廣孑遺黎庶轉徙流離值此烈日炎天餬口無資棲身無地望恩跂踵待澤銘心今蒙大善士以菩薩心腸宏兹悲願力仁漿渥被自必感戴同聲小民視聽上格窮蒼大善士旣不忍坐視萬户之顚連吾知鑒觀在上者自必報以祥和消除沴戾勿藥之占自可翹足而待除掣付收條外謹綴數言以揚盛美 
[愷澤均霑]  
　　昨由老恊興局寄來湖州望來居士鷹銀一百圓以五十圓充天津急振以五十圓充山東臥牛山紡織經費敝恊振所開緘雒誦欽佩實深天津被水之後災民朝不保暮待振孔殷固爲仁人君子之所不忍坐視而臥牛山棲養孤兒寡婦課以紡織所需經費全賴諸善士解囊慨助庶可源源接濟不致功廢半途望來居士旣念切夫痌瘝復兼權乎緩急一則畿疆黎庶同銘推食之恩一則山左孤嫠可免停機而歎其立心也愈厚其施澤也愈宏作善降祥古有明訓敬以此語爲居士頌 
[彚解臥牛山紡織局賑捐啓]  
　　謹啓者潘振聲先生於山東臥牛山招集流亡婦女孤寡數千人設立紡織局教習工賑之意苦心孤詣洵是實在功德惟常年經費浩繁輸轉難周亟需接濟急電頻來而滬上捐欵寥寥不得己兹由敝堂集湊規銀五千兩并代解鎭江不留名大善士曹平銀一千兩合規元一千一百兩兩共銀六千一百兩今於閏六月二十日由電報局收支所楊子萱仁翁匯解濟南惟願海内大善士造塔成尖俯念寡婦孤兒無家可歸養命之源係乎此將來撫養成人眞是再造身家救命功德奚啻尋常十倍爲此再呼將伯白叩慈雲是批彚解申報館來洋三百元合規元二百十九兩絲業會館四千兩敝堂銀七百八十一兩共成規元五千兩合并聲明敬盻鴻施莫名企禱上海六馬路仁濟善堂籌賑公所施善昌等謹誌 
[申舘報恊賑所經收順直賑捐閏六月十六日至二十日止第一百六十一次清單]  
　　十六日通州徐吟秋氏洋廿元又洋五元徐依仁堂洋五元徐厚德堂吟秋氏黄笠溪各洋二元乏力子青村港楊世昌楊懷慶通州徐七齡童子黄炯壽黄舜壽凌成軒京口徐芷湘鄭靜安不足氏金陵文記十一户各洋一元加定練川漁子書院膏火移賑洋六元青村港杏花村洋四角楊恊昌洋五角壽萱室洋三角承暉吳如松趙邦記周祥記無名氏受寃求保命六户各洋一角方守梅楊州淮澤堂小民人無名氏處安恩危人悔過氏無名氏　梧書屋仁義堂補遵氏長記有心無力人隱名氏勉黽氏無力人洪舒氏十六户各洋二角吳縣蔣聚之洋廿元黄厚卿七角惠泰莊交來無名氏洋二百元金陵豫豐莊洋一元銅洋二元陳霞棠銅洋三元姚伯記洋四角樊潤記王百記各洋三角蘇州無名氏王朝堂洪根葛錦亭無名氏棣花書屋無名氏求平安隱名氏南陽人逸力子十一户各銀二百文求父康健沈耀章各錢三百文代藥二百五十文無名氏錢一百文以上十五户合來英洋三元無名氏虚對洋一元崑山彭梅亭無名氏周宅三户各錢二百文潘名釗守拙無名氏清和補拙子五户各錢一百文隱名氏徐天生各錢四百文綿力子錢三百文陳舫記錢五百文以上十二户合來洋二元錢五百八十文○十七日師山沈古黟子嘉定花鄂軒張進基隱名氏黄渡裕源嘉定隱名氏未能堂武功氏鎭江積慶堂至德堂無名氏清村港尹高氏吳淞邵培之丁子鈞十五户各洋一元無名氏南京勉力子求父病速愈四肯堂主人因媳產難願助青村港白沙尹四户各洋十元嘉興東偁章氏洋八元魏英記笙記梁記小記嘉定德潤堂養吾眞齋隱名氏無名氏黄渡記氏陳長豐不留名丨潤記青村港尹承祖十三户各洋五角青浦衡心齋對開洋一元嘉定忍默平直齋吳淞雙桂堂羅各洋四元愧少子鎭江愼德堂無名氏吳淞楊計六四户各洋兩元嘉定懷若黄渡幼記鮑錦江金萬育沈雲川任秋江金城章二酉山房八户各洋二角嘉定隱名氏絶倫野叟隱名氏洽記四户各洋三角黄渡無名氏假金秋葉圈一雙無名氏九户洋一元一角衆名氏十户洋三元豐訪壺虚對洋五元洋五角胡宗濟洋三元方桂松不留名韓明生不留名陳正義不留名吳秀中張思愼陳柳生張少甫高一颿張唐氏桐葉山房十三户各洋一角青村港尹程氏包金荷花千一支無名氏錢二百文徐姓洋四角○十八日羅店潤記二百文無名氏七百文壎房子錢五百文存德堂錢二百六十四文以上四户合來洋一元六角名記大塲百歳老人千年老人六齡童子四齡童子五户各洋一角蘭記洋三角蓬萊仙子逍遥散人蟠桃居士聽鸝主人吟香女史白雲女史愛蘭女史弄簫女史益記九户各洋兩角馮翊子求保平安養拙齋各洋十元敬義堂洋五元蘇州筆耕主人洋六元雲瑞堂鄭石門問心書屋各洋四元蛟川閱報人積省助賑洋二元銅洋二元隱名氏杭州無名氏勉過子有心無力餘慶堂蘇州唐之　無名氏有心無力人無名氏九户各英一元和記補過子木瀆秦松石廬福兒病愈三户各洋二元火塲子虚子無名氏月波軒蘇州無名氏倪世漳四户各洋五角顧幼泉陳子和洋兩角和同源錢一千四百八十文壽萱堂六百文鄭惠明錢五百四十文耕德堂錢四百四十文鄭錫山恆記二户各錢五百文務本堂無名氏容膝居三户各錢二百文以上九户各來洋四元五角無錫沈在中兪士稟陳顯庭王如福相漢銓王思恩華秉禮魏元康八户各錢二百文金梅軒顧洪福無名氏三户各錢一百文無名氏錢二百廿文以上十二户合來英洋二元○十九日來無花甲人求體康健王公舘二户各洋四元黄安山楊仲亭周志良立早氏天水子安定胡金南山陳介眉頂卓卿趙子美汝南仲子無民氏十二户各洋一角無名氏洋一角五分蘋塘鈞客洋四角五分有心無力人吉慶座二户各洋五分乍浦謙益堂英洋三十元杭州吳正修堂簫山昌恆答分撥丹陽隱名氏漢口怡安堂無名氏司號七户各洋二元簫山留餘堂金氏保病洋三元慈谿胡方鑑求合家平安規銀十五兩樹記分撥鎭江德泰鴻丹陽自勗齋無名求平安加定恐失主人仙鎭兩袖清風人六户各洋一元安定氏孤寒子甬江聚康常熟無名氏仙鎭亘心主人求事平安五户各洋五元順泰棧洋十元無名氏陳康伯二户各洋二角百川通號交來蘇州具慶堂洋三百元嘉興雙溪樵叟銅洋二元不留名銅一元○二十日浙紹勾東主人洋二元人和行嫩丐子壽萱堂鎭江無名氏四户各洋一元無名氏洋四元八角鎭江大有全洋三元無錫保康興烟台無名氏求合家平安杏園居士求　安三户各洋五元趙心田　仲明沈省三胡夢琴徐云槎陳維新羅時貴程東序朱衍澤漢口郭孫潘簫程方賀胡清手十八户各洋兩角遇安子沙揖安畢顯章焦介景鎭江王問陶于府　來富戴萬才八户各英洋五角仇述唐朱松梅金裕泰三户各洋一角程毅卿漢口汪葉無名氏四户各洋四有孟金氏作塲黄鴻源朱全順朱德新有心無力人五户各錢一百吳聿修錢二百三十文以上六户來洋七角○以上總共收英洋八百八十九元七角規銀十五兩對開洋一元虚對洋六元銅洋十元錢七百八十文假金秋葉圈一隻包金荷花千一支　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[袁江官報]  
　　隨辨　　土藥騐補局候補府經歴　　寛自徐州來於六月二十一日抵浦委辦皖北土藥局捐釐候補道陳善自皖署赴臨准於三十日過浦選補漕標右營守備黄贊恩於閏六月初一日到淮卽赴營汛視事委署湖北武昌衞守備楊銳泉於初二日赴漕轅叩謝飭知南河試用同知朱桐於初八日赴漕轅禀知起服回工題補江西南昌衞守備李新田於初十日赴漕轅叩謝札飭先行署理 
[浙省官報]  
　　閏六月十二日藩司黄進見紹興府時稟見禀辭回署樂清縣胡禀見禀辭赴任直隸候補縣陳忠儼禀見叩辭赴直隸領匯滇黔協餉職員全懋德由上海領餉來省禀到新選龍泉縣訓導李鈕禀候考騐禀見候補府經歴劉啓瀚禀銷解户部經費差叩見衢城都司周之德由閩來浙禀到十三日候補道任差人禀知本日接辦書局差中恊白禀安杭府陳候補府郭式昌俱禀見劉宗標禀見禀銷書局提調差東防廳高禀知赴南龍頭勘工卽辭候補同知黄源晉余顯周潘紀恩胡義贊方駿夏之時阮祥藻俱禀見知州蘇嘉淦由雙林局專丁來省禀知藩司委署海寍州事叩謝卽用縣紀驤禀安朱德澤黄福元題補龍泉縣胡文淵大挑縣楊清綬范澤漙候補縣顏培芳巢鳳儀竇文翔陳德彛鍾守鑅鄒壽祺唐繼勛陳止榕倪望重俱禀見王朝俊江蘇人分發來省禀到順天祥號商職員全懋德禀知領解藩庫黔餉銀一萬兩禀辭赴滬候補縣丞韓銓服闋來省禀到叩見十四日候補府程雲俶禀見萬福康禀銷海運差回省禀到禀見通判徐樹淵禀知釐捐局委湖郡公幹禀見叩辭張祖恩禀知藩司委署衢州府硤口同知禀見叩謝江蘇候補通判陳官縉禀見禀辭領解河餉回清卽用縣紀驤葉南金李棻俱奉傳對本禀安銷差大挑縣伍燮定禀見候選縣尹彤襄禀見禀辭赴京 
[邦江官報]  
　　閏六月十二日刑部山東司員外郎鮑副郎濙過陽鹽捕營徐都戎由下河巡哨回楊十三日徐鹺尹瑞芬委辦瓜濠保甲差十四日江西陳遊戎有明解餉來揚十五日趙鹺尹輔宸鄭鹺尉揚功投考十六日高鹺尹崧由掘港公幹回揚 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年閏六月十二日京報全錄]  
　　宮門抄○諭旨二道錄前○發抄硃批五道○奉天將軍裕等奏東邊兵餉扣存節省各欵分别解郡撥存摺○　　　奏添修砲台等工奏明立案摺○又奏粤省辦理猺務調募各勇及修建營汛衙署支銷薪糧工料銀兩　　　　　　　　　　　　奏援案截留減成銀兩抵折廳欠米石摺○粤督李奏委解銀兩起程日期片○又奏委解部餉起程日　指○閏六月十一　　部都察院大理寺正紅旗值日無引見○貴恒懷塔布安興阿各假滿請安○楊頤謝授副憲恩○雲南總兵慶連請訓○漪貝勒續假十日○召見軍機阿克丹慶連○發抄劉秉璋奏請以曾萬清等補遊擊等缺奉硃批兵部議奏單併發欽　○又病請開缺奉硃批賞假兩個月毋庸開缺欽此○又殺死一家三命案審擬奉硃批刑部速議具奏欽此○又甄别到省州縣期滿奉硃批吏部知道欽此○陶模奏新疆記名提督等留疆補用奉硃批著照所請兵部知道欽此○○奴才裕祿興陞跪奏爲奉天東邊兵餉扣存减平曁節省裁减兵夫各欵分别解部撥存恭摺具陳仰祈聖鑒事竊查奉天東邊支放靖邊馬步五營並七屬捕盜營兵餉等欵自光緒十一年三月初一日始遵照户部議定開源節流章程原放庫平者按湘平每兩减扣四分原放市平者每兩减扣八厘又光緒十一年十一月東邊馬隊一營裁兵二十五名步隊四營裁兵四百名火夫四十五名共裁减兵夫四百七十名每月應扣馬步五營節省兵餉銀一千七百七十一兩六錢十三年十一月東邊步隊四營裁减長夫五十八名每月應扣裁减長夫口糧銀一百七十四兩照章分别解部及另欵存儲聽候部撥所有十六年十二月以前節省兵夫餉銀曁扣存四分八厘减平銀兩分别解部撥存各數目均經由東邊道按年造册詳請奏咨核銷嗣於光緒十七年八月遵照户部籌備庫儲奏案又將東邊馬隊一營裁兵二十二名長夫二名步隊四營裁兵一百五十六名火夫十六名每月應扣馬步五營節省兵餉銀八百一十二兩八錢旋因十七年十月間熱河朝陽教匪滋事東省派兵出境援剿兵力不敷分撥奏明將調往邊外恊剿之東邊馬隊一營步隊二營暫照光緒十一十七等年兩次所裁兵數募足原額以資防剿共添補足額馬步兵夫三百六十名應支餉乾等項均自十七年十一月照舊起支各在案兹據奉天東邊道奭良詳稱光緒十七年分共應支放靖邊馬步五營餉乾庫平銀十三萬五千七百五十兩除按十七年裁留官弁兵夫數目實放兵餉庫平銀十萬零六千八百二十二兩二錢七分二厘外計共節省兵餉庫平銀二萬二千三百八十八兩八錢俱己照數批解部庫又扣另存步隊四營裁减長夫口糧銀二千零八十八兩又扣另存馬步五營兵餉四分减平銀四千四百五十兩零九錢二分八厘又東邊道所屬二廳一州四縣捕盜弁兵餉乾除扣三分二厘平餘外應支放銀七千八百六十四兩四錢九分六厘六毫四絲照章扣出八厘减平實放餉銀七千七百九十九兩五錢零八毫共扣存八厘减平銀六十四兩九錢九分五厘八毫四絲以上三欵統共扣存庫平銀六千六百零三兩九錢二分三厘八毫四絲連十六年分舊存庫平銀六千六百八十九兩五錢九分二厘三毫四絲九忽八微實共存庫平銀一萬三千二百九十三兩五錢一分六厘一毫八絲九忽八微均遵章另欵存儲聽候撥用等情造具清册詳請具奏前來奴才覆加查核數目相符除將清册咨部外所有東邊兵餉扣存節省各欵數目理合恭摺具陳伏乞皇上聖鑒謹奏奉硃批户部知道欽此○○頭品頂戴兩廣總督臣李瀚章跪奏爲添修炮台等工遵照奏章奏明立案恭摺具陳仰祈聖鑒事竊據管理廣東海防善後局廣東布政使成允等詳稱粤東洋面遼闊港紛岐自同治十三年開辦海防以來叅用西法修築砲台至光緒十四年布置大備前經列册詳請奏咨前來伏查守險禦敵全在因時因地布置得宜或形勢扼要從前未及建立或原有砲台而炮棚兵房未備必須擇要添造酌量修改計自光緒十五年起至十六年止陸續添修炮台炮棚兵房增改存儲槍炮廠房各項工程共支銷銀三萬四千兩有奇遵照定章造具簡明清册詳請奏咨立案前來臣覆核無異除將清册咨部外理合繕摺具陳伏乞皇上聖鑒飭部立案再廣東巡撫係臣兼署毋庸會銜合併聲明謹奏奉硃批該部知道欽此○○頭品頂戴兩廣總督臣李瀚章跪奏爲粤省辦理猺務調募各勇及修建營汛衙署支銷薪糧工料銀兩遵照定章奏咨立案恭摺仰祈聖鑒事竊照廣東連山猺排踞五嶺之脊界連湖南廣西二省光緒十五年秋間連山車寮火燒等猺排與村民尋隙滋事據該管文武各員禀請派兵查辦經前督撫臣遴委候補通判鄭敦善署理綏猺廳同知就地募勇五百名並調廣西候補道何照然添募親兵一百名馳往妥辦該道等督軍深入毁其巢穴殲斃悍匪猺寨聞風知懼咸受約束卽將所募土勇五百名挑留二百五十名作爲一底營駐紥彈壓餘均裁汰何照然親兵一百名亦卽遣撤所有辦理情形及招募裁勇數目日期均經隨時奏報及列入沅緒十五年科冬二季册報在案其支銷薪糧各欵仍按粤軍整底營章程减夫發給自光緒十五年八月陸續招募起至十二月分别裁留止共支銷薪糧等銀一萬二千五百餘兩又綏猺營勇移駐廳城及修建余高等七汛衙署共支工料銀四千一百餘兩兹據管理廣東海防善後局廣東布政使覺羅成允等詳請奏咨立案前來臣覆核無異除咨部外理合繕摺具陳伏乞皇上聖鑒飭部立案再廣東巡撫係臣兼署毋庸會銜合併陳明謹奏奉硃批該部知道欽此○○奴才克蒙額奴才奎英跪奏爲援案截留减成銀兩抵折廳欠米石以濟兵食恭摺仰祈聖鑒事竊奴才等查綏逺城八旗官兵月支米石向由歸化等廳徵解散放其不敷之數係在歸化绥逺二廳軍需倉内借榖碾放秋後由該二廳詳明山西撫臣於藩庫領銀買榖還倉嗣因未能按年買還倉榖而官兵月米僅恃各廳徵解支放以致不敷之米漸積甚多曾經前任將軍　奏明截留本城俸餉减成銀兩抵改折銀補放欠米屢經遵辦在案現經奴才等飭據歸綏兩廳署同知慶和等詳查前欠兵米自光緒十七年二月　奏明改折陸續由减成項下抵放舊虧今己完竣復自光緒十七年二月起至十八年四月底止計歸綏兩廳又共續欠放十個月兵米奴才等以兵食爲重積欠漸多擬再截留减成銀兩仍照歴辦成案每米一石改折一兩五分實銀抵放續欠以濟燃眉但所留减成銀兩爲數無幾不惟一時難清欠米設遇糧價昻貴兵丁買食必致拮据奴才等復檄行歸綏道文保督飭歸化等廳卽將額徵帶徵各年未完米石勒限掃數解清毋任久積其續欠米石並令籌欵採辦按月支放以濟兵食除咨户部山西撫臣查照外所有援案截留减成銀兩抵折廳欠兵米緣由理合恭摺具奏伏乞皇上聖鑒訓示遵行謹奏奉硃批著照祈請户部知道欽此○○李瀚章片再案准户部咨撥奉壬辰年籌邊軍餉一摺單開廣東省銀二十萬兩等因當經行司籌解嗣據籌銀十萬兩分作兩批飭委試用通判許培楨朱慶桂等及候補知縣李汝璠李九波等領解赴部投納經業奏報在案兹據廣東布政使覺羅成允詳稱光緒十八年三月二十三日奉准户部咨行籌邊軍餉一項係彌補京餉而設自光緒十八年起一律改爲籌備餉需名目依期報解不准絲毫蒂欠等因自應赶緊籌解現在於藩庫各欵内籌措銀三萬兩作爲壬辰年籌備餉需第三批照案發交商號日昇昌百川通蔚泰厚蔚長厚新泰厚匯兌至京遴委候補知府貴全補用知州王清傑領齎匯單於光緒十八年四月十九日起程由海道進京支取銀兩赴部投納等情奏咨前來臣覆核無異除咨明户部外謹附片具陳伏乞聖鑒再廣東巡撫係臣兼署毋庸會銜合併陳明謹奏奉硃批户部知道欽此○○頭品頂戴兩廣總督臣李瀚章跪奏爲匯解粤省鹽商捐輸部餉謹將匯兌商號及委員職名起程日期恭摺具陳仰祈聖鑒事竊照粤省通綱埠商水客共認捐部庫充餉銀一十二萬兩業經奏咨在案兹據廣東布政使覺羅成允詳稱准兩廣鹽運使英啓將鹽商捐繳部庫充餉銀一十二萬兩移解前來應行查照京餉匯兌之案飭交殷實銀號日昇昌百川通蔚泰厚蔚長厚新泰厚匯兌至京遴委候補知府貴全領齎匯單文批據報於本年四月十九日由海道進京支取銀兩前赴户部投納請奏咨前來臣覆核無異除核繕咨批飭發該委員領齎起程並咨户部查照外理合恭摺奏陳伏乞皇上聖鑒再廣東巡撫係臣兼署毋庸會銜合併陳明謹奏奉硃批户部知道欽此 
 
 

Page 13

 
 
[光緒十八年閏六月十三日京報全錄]  
　　宮門抄○發抄硃批四道○直督李奏永定河水勢異漲南上汛灰壩漫溢成口分别叅辦並自請議處摺○大臣安等奏保奬辦事出力各員摺○粤督李奏太平關稅收支數目摺○護晉撫胡奏叅革己故知縣勒追欠款摺○閏六月十三日工部鴻臚寺廂曰旗值日無引見○奕年花尚阿各假滿請安○廣西布政使黄槐森到京請安○吳大澂謝授湖南巡撫恩○長麟謝授閣學恩○召見軍機吳大澂黄槐森○發抄裕祿等奏海龍廳通判陳國樑赴任奉硃批吏部知道欽此○松椿奏揚州府同知施培曾試署淮安裏河同知奉硃批吏部議奏欽此○又湖北武昌等縣續完漕項錢糧等數請免議奉硃批户部知道欽此○譚繼洵奏雲夢令劉秉彝署武昌令奉硃批吏部知道欽此○○大學士直隸總督一等伯臣李鴻章跪奏爲永定河水勢異漲南上汛灰壩漫溢成口分别叅辦並自請議處恭摺仰祈聖鑒事竊本年六月以後隂雨連旬河水驟漲迭飭各河道認眞防險搶護兹據永定河道萬培因禀稱自六月十八日起至二十四日連日大雨如注河水陡漲至二丈七尺奔騰直下蘆溝橋翅過水尺餘南北兩岸各工或沉陷掃叚或坍潰隄身奇險迭出均經督飭廳汛員弁竭力搶護漸就平穏惟北三之十二號北二上之五號因大溜横激水過隄頂隄身塌潰當卽購買土料撒手搶辦多方抵禦經三晝夜河水愈漲風急浪猛先後漫溢過水正搶辦間接據南上汛二號禀報灰壩大溜頂冲金門與壩臺相平適東北風驟作水勢抬高金門宣洩不及直冲背埝頭並壩臺一擁而過水高龍骨七八尺高過壩臺二尺餘大溜側注由壩臺下搜刷過急致將接連北壩臺之二號直隄頭淘潰十餘丈仍在拚命搶堵不意河水續漲溜勢愈猛風狂雨大黑夜人力難施至二十四日子時漫口四十餘丈業己奪溜其北三工北二上汛兩處己成旱口禀請叅辦前來臣查永定河身久經淤高兩隄全係浮沙汛漲本易潰漫若論治法惟有改河另築邊隄方可一勞永逸無如巨欵難籌民情不順僅能隨時補苴近年上游河形側注北岸每遇汛漲輒卽漫溢大溜逼注京門關繫尤重臣於十六年北上大工後再三籌畫不得己思避重就輕之計因飭臯司周馥道員吳廷斌詳察全河形勢令在蘆溝橋下挑挖中浤引河導溜向南直下俾灰壩過水藉資暢洩原知盛漲之年南上一汛必形吃重但舍此别無長策灰壩外原有引河由小清河匯入大清河我係河道素少民居設遇漫溢爲害尚較輕减此次北三工北二上汛同時過水若非灰壩掣溜南趨則水口必在北岸淹浸之廣堵築之難較之現在情形更難着手本届伏秋未交卽值連旬大雨石景山水誌二丈四尺歴届從未漫過此次長水竟高出水誌三尺而自十八至二十四日有長無落是水勢之大歴時之久實爲向來所未有灰壩本係减水之區雖與别處堤工搶護不力者有間惟旣奪溜成口自有應得之咎應請旨將廳員署南岸同知夏人傑汛員覇州州同周蓉第均革職留任其前經漫水現成旱口之廳員石景山同知竇延馨署北岸同知周起濤汛員良鄉縣縣丞韓傳琦涿州州判唐照均摘去頂戴以示懲儆永定河道萬培因統轄全河疎於防範應請革職留任臣督率無方並請旨交部議處現在伏秋大汛爲日正長上游各隄防仍嚴飭竭力搶護毋再疎虞並將漫口赶緊盤築裏頭以防續塌一面由臣遴派妥員前往詳細勘估籌辦並設法撥欵濟用此次漫口之水循灰壩减河並低窪處所歸入大清河新城雄縣一帶驟添盛漲己飛飭清河道及各州縣加緊防搶仍會商府尹臣普督飭司局將被災村莊一體確查撫恤所有永定河漫口分别叅辦緣由理合恭摺由驛馳陳伏乞皇上聖鑒訓示謹　奏奉硃批另有旨欽此○○奴才安德那遜綽克圖跪奏爲酌保辦理中俄交涉事件及印房公事尤爲出力之部院筆帖式及蒙員通事等官仰懇恩施賞給升階頂戴以示鼓勵而昭激勸事竊查庫倫地處極邊轄境遼闊蒙民雜處政務殷繁近年以來辦理中俄交涉事件倍增於前全賴滿蒙各員中有才堪肆應通曉三藝熟習律例講求條約者始能辦理妥恊兹查現任庫倫印房筆帖式穆誠額雙奎二員公事明白爲守兼優且熟習律例通曉約章於會辦積年交涉未結事件辦結至百餘件之多及印房審辦命盜案件均能不辭營瘁妥速辦結而於滿漢奏咨稿件辦理尤爲妥速蒙古花翎五品官棍布札布六品頂戴畢齊業齊沙克都爾札布隨同辦理一切亦能詳愼持平五品花翎通事官羅布桑車林隨同傳話精細妥實以上五員奴才等旣深得其臂助公事頗資整頓庫倫苦無鼓舞升補之差缺若視爲職所應爲不請奬叙實不足以激勵人才而收指臂之助仰祈聖慈俯念邊疆瘠苦該員等於奉委一切公事均各矢愼矢勤或派往盟旗查騐會案或馳赴邊界會晤俄官恒馳驅於冰山雪地之中均能不避艱險迅速辦完蒙俄欽服咸稱妥善洵屬異常出力之員合無仰懇天恩俯准將庫倫印房理藩院七品筆帖式穆誠額俟差滿回京後在任以理事同知歸勞績班儘先帶領引見先換頂戴候補筆帖式雙奎俟補缺後作爲理藩院候補主事遇缺卽補先換頂戴蒙古花翎五品官棍布札布請加四品頂戴六品頂戴畢齊業齊沙克都爾札布請加五品頂戴五品花翎通事官羅布桑車林請加四品頂戴以示鼓勵而昭激勸之處出自逾格鴻慈所有奴才等酌保辦理中俄交涉事件及印房公事尤爲出力之部院筆帖式及蒙員通事等官是否有當伏乞聖鑒訓示遵行爲此謹奏請旨奉硃批該衙門知道欽此○○頭品頂戴兩廣總督兼署廣東巡撫臣李瀚章跪　奏爲太平關稅接徵第二十六年期滿謹將收支數目恭摺奏報仰祈聖鑒事竊照粤省太平關稅務自同治五年十月更定新章起截至光緒十七年正月二十三日止共歴二十五年期滿業將徵收稅數經各督撫臣按年奏報在案兹自光緒十七年正月二十四日起至十八年正月二十三日止係第二十六年接徵期滿據管關委員南韶連道阿克敦列册呈報計共徵貨稅正銀一十萬三千九百七十四兩二錢五分一厘耗銀一萬三百九十七兩四錢二分六厘傾銷紋水銀一萬二千四百三十七兩一錢六分五厘羡餘銀一萬九千七百五十五兩一錢八厘共徵洋銀一十四萬五千五百六十三兩九錢五分支銷各廠薪工雜用銀三萬一千七百三十五兩四錢四分實解存藩司庫洋銀十一萬三千八百二十八兩五錢一分並據江海關呈報帶徵絲稅正銀六萬二千九百三十九兩五錢九厘耗銀六千二百九十三兩九錢四分九厘共徵紋銀六萬九千二百三十三兩四錢五分八厘查太平關原定額徵正稅盈餘及江海關帶徵絲稅共應徵銀一十三萬四千八百二十五兩一錢七分五厘兹本届太平關貨稅及江海關絲稅除耗銀及傾銷紋水遵章不入北較外核計共徵正稅羡餘銀一十八萬六千六百六十八兩八錢六分八厘比較定額實溢增銀五萬一千八百四十三兩六錢九分三厘除江海關帶徵銀兩向由蘇省解京外所有太平關徵收稅欵己由藩司易換紋銀陸續支解部撥京外餉需容俟奏銷時飭司核明確數另行報部至此次在關支銷薪工一切均係格外節省實用實銷且概以洋銀支發應仍遵前旨懇請准予動用並免扣减二成以示體恤除再督飭該關道實力徵收不准稍涉疎懈外所有太平關稅務改辦二十六年期滿收數逾額緣由理合恭摺具　奏伏乞　皇上聖鑒謹奏奉硃批户部知道欽此○○護理山西巡撫布政使臣湖聘之跪奏爲特叅己故知縣虧短交代鉅欵請革職查抄並行提家屬人等嚴訊究追恭摺仰祈聖鑒事竊據署夏縣知縣王懿恭詳稱前任己故知縣穆長椿自光緒十六年十一月初二日回任之日起至十七年十一月十九病故前一日止任内經手正雜各欵逐一盤查實虧短銀二萬八千三百八十五兩五錢八分四厘現在二叅己届屢催該家屬延不措交呈請叅追等情造具實虧清册由署布政使張汝梅詳請奏叅前來臣查晋省各州縣交代遵奉例章嚴飭清結向無虧短鉅欵之案該己故知縣穆長椿回任甫及一年實虧正雜各欵至二萬八千餘兩實屬骫法營私且難保該冢屬丁書人等無臨時侵挪弊混情事若不從嚴叅辦何以重庫欵而儆效尤復查穆長椿係正白旗漢軍昌煜佐領下人相應請旨將前任夏縣准調曲沃縣己故知縣穆長椿卽行革職並請飭下正白旗漢軍都統將該故員原籍家產查封備抵臣卽行提該家屬及丁書人等來省發委太原府嚴行訊究勒追一面將該故員歴過任所寓所資財查抄以期歸欵除將應行分賠各上司職名同實虧清册咨部查照外理合恭摺具奏伏乞皇上聖鑒謹奏奉硃批另有旨欽此 
 
 

Page 14

 
 
[光緒十八年閏六月十四日京報全錄]  
　　宮門抄○發抄硃批四道○奉天將軍裕等奏東邊外光緒十七年分徵收地糧稅課厘捐開支兵餉各欵摺○又奏委解京餉起程日期片○皖撫沈奏查明現辦鳳淮等倉奏銷案内未完一分以上各員摺○護浙撫劉奏甌海關徵收華商各稅及支銷數目摺○又奏甌海關徵收華商各稅銀數敬繕四柱清單摺○閏六月十四日内務府國子監廂紅旗值日無引見○福中堂請假五日○慶福請假十日○秀吉續假十日○掌儀司奏十五日祭○奉先殿謨貝子行禮○召見軍機容貴文秀○發抄希元等奏琉球國遭風難人神谷等循例撫恤奉硃批禮部知道欽此○又提解上年欠解下忙錢糧奉硃批户部知道欽此○劉秉璋奏上年分川省機器局支用經費奉硃批該部議奏欽此○裕祿等奏候補令劉繼勳補寛甸令奉硃批吏部議奏欽此○○奴才裕祿興陞跪奏爲奉天東邊外光緒十七年分徵收地糧稅課厘捐開支兵餉各欵恭摺仰祈聖鑒事竊查東邊外徵收地糧木稅山貨厘捐糧貨雜稅葦課葦捐船捐燒稅厘捐貨捐煤鐵稅捐等欵銀兩均經奏明專充邊外軍餉等項之用所有光緒十六年以前收支各欵歴經彚總核銷在案兹據奉天東邊道奭良詳稱光緒十七年分徵收邊外各屬地糧正銀及鳳凰廳帶徵十四年分災緩三限地糧正銀並大東溝等處木稅一興京山貨厘捐邊外葦課葦捐海口糧貨雜稅木料糧石船捐中江商稅鳳凰廳岫巖州兩屬龍王廟等處貨物厘捐懷仁縣屬四平街等處煤鐵稅捐東安寛甸懷仁通化四縣燒稅曁扣存七屬捕盜餉乾平餘等項共收庫平銀一十六萬四千三百三十九兩三錢二分三厘零二絲除遵章扣出十七年分靖邊馬步五營節省餉乾庫平銀一萬九千二百九十七兩六錢又自十七年八月初一日起至年底止續裁靖邊馬步五營什長兵夫等項扣存節省餉乾庫平銀三千零九十一兩二錢靖邊步隊四營裁减長夫口糧庫平銀二千零八十八兩靖邊馬步五營餉乾等項四分减平庫平銀四千四百五十兩零九錢二分八厘七屬捕盜營餉乾等項八厘减平庫平銀六十四兩九錢九分五厘八毫四絲共扣出庫平銀二萬八千九百九十二兩七錢二分三厘八毫四絲另儲分别解部候撥外實歸東邊道支放兵餉等欵庫平銀十三萬五千三百四十六兩五錢九分九厘一毫八絲内應開除十七年分靖邊馬步五營官弁兵夫薪水餉乾鹽糧公費等項湘平銀十一萬一千二百七十三兩二錢兩廳一州四縣捕盜兵弁餉乾夫馬等項湘平銀八千一百二十四兩四錢八分東邊電報分局經費湘平銀二千四百兩以上共開除湘平銀十二萬一千七百九十七兩六錢八分折合庫平銀一十一萬六千九百二十五兩七錢七分二厘八毫又撥補十七年分咨銷地糧耗羡開支廉俸項下不敷支放庫平銀一千零四十三兩七錢二分七厘四毫五絲又兩廳一州四縣捕盜兵弁餉乾夫馬等頂三分二厘减平庫平銀二百五十九兩九錢八分三厘三毫六絲共庫平銀十一萬八千二百二十九兩四錢八分三厘六毫一絲餘銀一萬七千一百一十七兩一錢一分五厘五毫七絲查光緒十五年分兵餉奏銷案内有不敷銀三萬八千四百二十兩零九厘三毫八絲三忽三微經前任東邊道奎訓暫行籌借商欵墊發曾經奏咨聲明於光緒十六年分收欵内撥補歸墊嗣因十六年餘欵祗敷撥補庫平銀一萬二千七百四十四兩五錢三分五厘五毫九絲三忽三微尚有不敷撥補庫平銀二萬五千六百七十五兩六錢七分三厘七毫九絲於十六年奏銷案内奏由十七年收欵内撥補歸墊今將十七年此項餘欵銀一萬七千一百一十七兩一錢一分五厘五毫七絲儘數撥補外仍有十五年分兵餉奏銷案内不敷撥補銀八千五百五十八兩五錢五分八厘二毫二絲請由十八年分收欵内再行撥補歸墊歸入下届報銷等情造具總數各册詳請具奏前來奴才等覆加查核數目均屬相符除將原册分别咨送户兵二部外所有東邊外十七年分徵收各欵開支兵餉等項各緣由理合恭摺具陳伏乞皇上聖鑒謹奏奉硃批該部知道欽此○○裕祿等片再前准户部咨具奏庫欵支絀酌擬籌餉辦法案内議令奉天鹽厘於每石現收東錢四千八百文外加收東錢二千四百文所收錢文易銀半年解部一次等因奏奉諭旨允准鈔錄原奏咨行遵照辦理當經分飭各局自光緒十七年六月初一日起一律遵辦兹據籌餉局委員詳報蓋平復州金州岫巖錦縣寗逺廣寗常家屯八局自十七八月初一日起至十一月底止六個月共銷鹽十四萬九千一百一十二石三斗每石加收東錢二千四百文共收二四鹽厘東錢三十五萬七千八百六十九千五百二十文按各處附近州縣城市銀價共易市平銀三萬五千二百三十八兩七錢四分八厘二毫三絲市平每兩較庫平小三分二厘折實庫平銀三萬四千一百四十六兩零七分三厘八毫七絲陸續解省彚齊於六月初十日發交存義公志成信殷實商號匯兌至京持批前赴部庫交納等情詳請奏咨前來奴才等覆核無異除咨户部查照並將所收細數俟徵收一年期滿彚造總册咨送户部查核外理合附片具陳伏乞聖鑒謹奏奉硃批户部知道欽此○○頭品頂戴安徽巡撫臣沈秉成跪奏爲查明現辦鳳淮等倉奏銷案内未完一分以上各員職名循章繕具清單恭摺仰祈聖鑒事竊據江安糧道馬恩培詳稱案奉户部咨行條陳籌備餉需案内奏定所有錢糧奏銷各依定限令該督撫一面具題一面先將未完一分以上各員並具簡明清單專摺奏報由部核定處分先行覆奏仍各於題本内將業經具奏各聲明備樓其有具奏後續完者准其奏請歸本案開復此外鹽課漕項凡經手錢糧如報銷有關處分者一律照此辦理等因又奉户部咨嗣後奏報未完職名務須並單註明爲該員己未完分數及實徵己未完各銀數以憑考核等因先後通行遵辦在案今屇查造光緒十七年分鳳陽淮安二倉及江寗倉撫米奏銷遵章將經徵接徵未完一分以上各員先開簡明清單並註明己未完分數銀數詳請具奏前來臣覆核無異除將此案奏銷核明具題外理合繕具清單恭呈御覽謹會同兩江總督臣劉坤一漕運總督臣松椿江蘇巡撫臣剛毅恭摺具奏伏乞　皇上聖鑒勅部查核施行謹奏奉硃批户部議奏單併發欽此○○頭品頂戴護理浙江巡撫布政使臣劉樹堂跪奏爲甌海關第一百二十一結至一百二十四結徵收華商各稅及支銷數目分繕清單仰祈聖鑒事竊前准户部咨新添温州等四處通商口岸援照瓊州開辦成案將所收各項稅銀按三個月奏報一次並將收支數目造册報查等因續准部咨甌海關歳需經費銀五千六百七十兩九錢作爲定額現需經費除就所收稅項開支外尚有不敷准其由浙海關洋稅項下撥用造報核銷又以各關洋稅奏銷辦理未能畫一應令將結數起止改歸一律至一百八結止甌海關仍從第一百一結起至一百四結止又自第一百五結起至一百八結上分作兩届依限辦理等因先後行關遵辦業將六十七結開辦起至一百二十結止分别奏咨各在案兹據管理甌海關温處道趙舒翹詳稱今自光緒十六年八月十八日第一百二十一結起至十七年八月二十八日第一百二十四結止扣足四結核明本届收支各數專案奏銷其單開歳支經費銀兩均就所收稅項歸併開支造具經費各册另行詳請咨銷所有餘銀照案儘數批解以清欵項等情詳請具奏前來臣覆核無異除將清册分咨查照外理合繕單恭摺具奏伏乞皇上聖鑒謹奏奉硃批該衙門知道單併發欽此○○頭品頂戴護理浙江巡撫布政使臣劉樹堂跪奏爲甌海關第一百二十五結徵收華商各稅銀數敬繕四柱清單恭摺仰祈聖鑒事竊准户部咨新添温州等四處通商口岸援照瓊州開辦成業將所收各項稅銀按三個月奏報一次又准部咨嗣後每結奏報華洋各稅將管收除在數目逐欵開單送部以憑查核等因各在案兹據管理甌海關温處道趙舒翹詳稱該　華洋各稅前己開報至一百二十四結止今自光緒十七年八月二十九日起至十二月初一日第一百二十五結期滿止並無各　尚船進出所收華船各稅併支存數目開具四柱清單詳請具奏前來臣覆核無異除分咨查照外謹繕四柱清單恭摺具奏伏乞皇上聖鑒謹奏奉　硃批該衙門知道單併發欽此 
 
