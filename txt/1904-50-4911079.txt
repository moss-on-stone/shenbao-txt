# 1904 - 50 - 4911079

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[紀梟匪劫人勒贖事系之以論]  
　　稂莠不翦則嘉禾不長鴟梟不去則鳳鳥不至盜賊不除則良民不安然則爲閭閻之大患良懦之隱憂者非盜賊乎顧賊之技倆不過狗偷鼠竊於深宵熟睡之時苟能固其牆垣嚴其扃鑰防閑旣經周密彼梁上君子當亦無技之可施若盜之羽黨衆多槍械齊備雖有崇墉複室不難出入自如月黑殺人風高放火其所爲誠較之胠篋者流可惡萬倍矣然彼所劫掠者不過金銀珍寶耳他物非所顧也使居家者並不多畜現銀錢以及貴重之衣服飾物雖田連阡陌富擁倉箱亦不足邀緑林暴客之一顧是則盜賊誠爲民患猶有足以防禦之法害雖劇而未盡劇也其最足爲閭閻之大患良懦之隱憂者非所謂劫人勒贖乎夫劫人勒贖之風初僅見之於北數省彼中隱語謂之請財神蓋以一經劫回家屬必以多金來贖任情勒索不敢不遵財運之來有可操劵也十餘年來江浙間鹽梟游勇到處濳滋此風亦漸波及聞去歲臘杪松郡有某甲者家僅小康忽爲本地梟黨刼之以去挾令登舟揚帆飛駛旣抵匪人巢穴以荀輿舁回其家屋宇崇宏儼如閥閱匪黨數十人睜目揚眉降階迎接旣而設席欵待殽核紛陳甲驚懼不知所爲惟旣入虎穴計無所施且腹亦枵甚姑舉箸以嘗則殽饌皆淡不可食因向乞鹽少許有數人攘臂而前奮然曰販私爲吾輩慣技從無缺乏憂因舉鹽數十斤擲之於前謂此尚不足供饜飫耶甲蝟縮不敢置一語席旣撤則由梟首向甲勒索洋蚨三千元再三磋磨讓至八百而止卽促令作書至家運取現洋銀越日銀至點數無誤然後由數人導令致各處審視謂此爲藏槍砲之室此爲藏刀械之室晶瑩奪目魂駭心驚梟首又謂汝今日輸此巨欵如釋歸後不甘心而圖報復者則將毁汝室戕汝命無貽後悔語畢始揮之出門令其自歸此事係甲自述故言之較詳此外各鄕鎭之稍擁貲財爲梟黨所迫呑聲飲泣而莫敢誰何者更不知其凡幾夫盜賊之害不過就所有者任其竊取而去飽掠而歸此外固無所損失也若人旣被劫無論貲財富有者固將取所儲蓄急行贖回卽家僅中貲亦不得不借貸多方設法往贖不然豈有輕擲性命於虎狼之口而置之不顧耶故盜賊之入人家或有未盡得利而劫人則予取予求無有不饜其慾壑者夫是以匪人之膽愈壯而良民之患益深嗚呼棘地荆天至於此極生今之世安得有俯仰從容之日哉雖然吾不能不爲地方有司責矣夫耕田則納錢糧經商則完釐稅小民辛苦所得以其十一奉之公家原冀父母斯民者除暴安良出全力以資保衛庶醜類無從肆虐編氓幸獲安全高枕無憂以謀卒歲若兹之鹽梟游勇任令其縱横閭里騒擾良民被害者非特畏怯不敢控官卽赴愬公庭南面者亦如陳仲子之目無見耳無聞從不肯緝捕到官爲懲一儆百之舉是控告之說誠非徒無益而梟黨聞之轉有意外之慮俯仰身世呼籲俱窮吾人何不幸而爲今日之民哉書至此不禁爲之擲筆三歎矣 
[本館接奉電音]  
　　昨晚八下鐘時京師飛電傳來旨一道敬謹譯登○正月初七日内閣抄奉旨溥倫現在出差正藍旗滿洲都統著芬車署理欽此 
[電傳宮門抄]  
　　昨晚八下鐘時京師友人專電告知本館云正月初七日皇上召見軍機大臣 
[俄日又戰]  
　　日本大阪某日報云頃得東京來電悉東歴二月十六日註卽華歴新正初一日夜間十下鐘越十分時日政府得海軍聯合艦隊司令長官東鄕中將告捷電文内開二月十三日註卽華歴去歲十二月二十八日有我日驅逐艦一隊鼓浪望旅順進發途中風雪連天前後相失旣而司令艦速鳥及朝霧進抵旅順口外十四日註卽華歴二十九日午前三下鐘時朝霧在港口偵察情形岸上俄砲臺及口外俄哨艇見之發砲遥轟黑烟　　我軍對一俄軍艦施放魚雷筒一面發砲還擊俄哨艇旋卽無事而歸迨五下鐘時速鳥抵旅順口驀見甲乙二敵艦暗中駛出我軍急放一魚雷筒　然爆炸旋亦無事而歸此次速鳥朝霧二艦攻襲敵人於昏黑之中我武奮場敵益戰慄亦可謂一大功也日報之言如此乃本埠各西字報及俄總領事皆證明並無其事且謂旅順一帶至今安靖如常嘻異已 
[召回俄艦]  
　　華歴正月初六日英京倫敦來電云傳聞有俄國兵船數號行至半途忽地奉召駛回本國誠不知其命意之所在也 
[暫遲回國]  
　　華歴正月初六日英京倫敦來電云某日俄督矮立幾息夫接奉廷旨飭令暫駐行旌須俟新任麥卡洛夫馳抵亞東然後交卸回國 
[意船東下]  
　　華歴正月初六日英京倫敦來電云刻下意大利國政府以亞東戰事本國雖居局外不能不加意防維因遴派快船五艘於日内鼓輪東下 
[俄力雄厚]  
　　華歴正月初六日英京倫敦來電云俄人刻方有事於亞東忽値土耳其國中擾亂避外各國咸謂俄當不遑兼顧矣殊不料其注意土事較前益殷俄眞魄力雄厚哉 
[紀俄國黑海艦隊]  
　　某西字報云近聞俄國擬調黑海艦隊至亞東助戰此項艦隊載重一萬墩以上之戰艦三艘八千墩以上之鐵甲巡艦四艘一萬一千墩之巡艦一艘一千墩内之砲艦七艘驅逐艦十艘就中新艦居三分之 
 
 

Page 2

 
 
一餘悉舊製 
[俄國度支]  
　　德京柏林來信云頃得俄國一千九百四年豫計表較之一千九百三年出納諸欵　有差池計一吉九百四年入欵共一垓九秭八京零四千四百九十三盧布一千九百三年入欵共一垓八秭九京七兆零三萬二千六百七十八盧布是年出欵共一垓九秭六京六兆四億五萬八千二百五十一盧布一千九百三年則一垓八秭八京四億零五千二百二十九盧布是年所餘之欵共一京三兆六億二萬六千二百四十二盧布一千九百三年則餘一京六兆六億二萬七千四百四十九盧布另有額外入欵之加入餘欵者計二兆七億五萬盧布一千九百三年則是項入欵得二兆五億盧布是年留存國庫未用欵有一秭丸京五兆七億九萬二千五百六十二盧布一千九百三年則存一秭七京二兆一億三萬五千七百九十四盧布是年額外用欵共二秭一京二兆一億七萬八千八百零四盧布一千九百三年則用一秭九京一兆二億六萬二千二百四十四盧布除雜項用去兩兆盧布外其餘全係築鐵路之用又是年豫計餘存二垓一秭七京八兆六億三萬七千零五十五盧布一千九百三年則豫計餘存一垓七京一兆六億六萬七千四百七十二盧布 
[俄路折閱]  
　　英國每日報轉錄愛克司拍來司報所登俄京訪事人來函云俄人在滿洲所築鐵路尚未竣工已用去英金三千七百萬磅除利息無著外每年須耗折英金一百萬磅保護此路之費歲需一百五十萬磅至輪船公司所折閱者更多至二百萬磅并在亞東駐兵甚多並開通各處河道每年約需八百萬磅至一千萬磅目下華東鐵路公司尚須籌備五百萬磅以爲修葺之費因有鐵路七十里軌　橋梁均被大水衝决也 
[巴拿馬運河新約]  
　　某西字報云美國與巴拿馬國所定運河新約已由兩國全權大臣畫押約凡二十六條譯其最重要者如下第一條美國當維持巴拿馬國獨立第二條所開運河兩岸五英里以内之地美國得操使用管轄之權并得於巴拿馬境内隨意設海軍屯煤之所第三條美國於第二條所受讓與境地之内一切權利無異主國所有之權第九條運河兩端定爲自由之港第十六條運河定爲彼此分屬之區第二十一條如美國需築砲臺保護運河可以任便建築第二十二條自此約批准互換後美國當給銀幣一千萬圓與巴拿馬國又歲給二十五萬圓以酬報所得各項權利 
[電防藥局]  
　　松江訪事人云客臘下旬兩江總督兼南洋通商大臣魏午帥電檄交馳以目下俄日搆兵諭令沿江沿海各防營嚴密戒備某日提轅接奉專電以松郡火藥局軍火如山南五省資以給發宜加意嚴防提督李壽亭軍門遂檄令中營張冠庭參戎添撥兵士兩棚常川駐紥至教堂左近亦一律添設防兵 
[貸銀不易]  
　　廣州訪事人云粤省庫欵如洗前經大憲查照曩年成案向匯豐銀行借銀一百萬兩去歲大憲又欲向匯豐借一百萬匯豐以前有上諭各省借欵須歸各省自理不能向政府追償除前借之銀有的欵抵還外今欲續借須咨明外務部照會英國駐京公使始克遵行 
[造就將材]  
　　武昌訪事人云去歲臘月某日兼督端午帥命駕赴文高等學堂閱視大操見何生濬彭生祖庚操演純熟身體强壯頗有將帥之材特咨送日本成城學校習學陸師以資造就　 
[嚴查匪類]  
　　鎮江訪事人云常鎮通海道郭月樓觀察近以俄日戰事深恐内地羣不逞之徒故造謡言乘間滋擾因會同南洋續備新湘　軍統領徐瀚臣軍門及南洋續備護軍副四旗分統瑞蕭卿總戎籌商防務旋派出新兵前營勇丁二百名每夜分叚巡察並委洋務局總辦邵虎伯直刺水陸總巡周錦堂協戎保甲總巡姚詩聲大令在各洋人宅及各國教堂官署前輪流巡察以免疎虞各處河道添設水栅夜分卽須上鎖客萬飯店責成各叚分巡逐日查訪如無的實人作保者槪不准留夜間又隨時抽查倘與循環簿不符立將店主重責不貸城廂内外菴觀寺院娼寮妓館亦不准容留形跡可疑之人如違查出定予重懲 
[招補兵額]  
　　松江訪事人云松郡正副兩營練直各五百名甲午以後奉文裁汰存不及半旋又改爲巡警軍經中營張冠庭參戎督率操練近聞箇中人言邇者俄日開戰勝負未分兩江督憲魏午帥以長江上下游伏莽甚多不可不綢繆未雨爰飛電來松飭將兩營所缺兵丁招補如額自正月初一日始已給餉入營矣 
[粤行錢票]  
　　廣州訪事人云去臘省垣制錢短絀雖有錢局鼓鑄銅圓然尚不敷周轉藩憲程方伯議仿各省官錢局錢票辦法設立粤省官錢局籌撥官欵銀五十萬作爲資本然後發行錢票藉便商民 
[荒菴被刦]  
　　松江訪事人云府治西鄕野三官堂荒刹也中有住持僧一香工一客臘某夜忽有匪徒闌入缚置牆隅以敗絮塞其口劫去洋銀數十元翌晨鄰衆知之入解其縛報縣請緝或謂當日有人以洋銀若干元寄存僧處被匪徒所知以致起意刼掠不知然否 
[私毁軍械]  
　　武昌訪事人云鄂省府街口某鐵器店向爲著名各土棍匿跡之所近由警察局勇弁探知店中有私毁軍器情弊爰禀知總辦親往搜查旋搜出各種軍器甚多當將店主扭夌江夏縣懲治 
[鄂省官塲紀事]  
　　漢口訪事人云漢口循禮坊清道局總辦聶福田大令於去臘某日奉委赴天門辦理修堤事宜所遺清道一差由黄大令仁靜接辦○曩年漢口淮鹽局所銷引數不過十二萬左右自兪夢舟觀察總理局務後本年銷數增至十三萬亦可見辦事之必須得人矣○湖北織布紡紗兩局業已租與商人開辦惟銀元銅幣官錢三局仍由官塲經理三局中以錢局爲獲利最豐蓋因總辦阮君韻卿事事核實涓滴歸分故有蒸蒸日上之勢刻聞兼督憲端午帥已具摺奏保不日當可奉到恩綸矣○漢陽府琦瑞卿太守因恐各屬所辦保甲未能實事求是特委何大令慶濤馳直沔陽漢川孝感等處詳查一切情形以憑核辦○湖北候補道黄觀察祖徽奉上憲札委總辦全省營務處去臘某日已上院禀謝奉委到差矣 
[之罘近事]  
　　烟臺訪事人云山東省靖海兵輪船前止羊角溝洋面巡緝中途略受損傷因卽駛回之罘山入塢修理現已工竣矣○前貴州提督梅軍門東益卒於山東潍縣防次兵民聞之同聲袁悼○去冬有直隸河間府屬難民十餘名口相率至烟覓食經丐頭喚至庇寒所暫爲安揷旋禀請廣仁善堂總辦給發川資驅逐出境所過之處尚不至滋生事端某甲冐充駐烟英領事署僕人在外包攬詞訟被人告發領事 
 
 

Page 3

 
 
某君大怒立飭巡捕拘獲押送中國地方官署嚴行究懲 
[羊石春韶]  
　　廣州訪事人云客臘粤督岑雲帥以番攤白鴿票兩項私規甚鉅擬皆提撥歸公而基圍票鋪票山票原數過少亦應一律加捐特委盧太守秉政馮直刺嘉錫爲總辦刻已設局開收矣○粤省酒甑捐一項前經大憲檄屬開辦定章每月捐銀二兩准各家加價出售寓禁於征較之各捐自屬有别自去歲奉有停止苛細雜捐之諭各屬多有徘徊觀望冀免此捐者大憲以庫儲奇絀需餉孔殷萬難遽行停止已通飭各地方官限卽照數收繳矣 
[厦島瑣譚]  
　　厦門訪事人云距厦十餘里之遥禾山鄕呂厝社呂某家於去歲臘月初十日之晚突來盜匪十餘人破扉而入呂驚起抵禦被盜刃傷咽喉卽時殞命劫去銀飾器物爲數不貲事後報知厦防廳署廳尊駱司馬帶同通班捕役刑仵人等前往騐明先令呂姓家屬備棺收殮一面會營嚴緝盜匪○原任水師提督楊西園軍門之眷屬於去歲臘月十四日乘元凱輪船赴省將軍門靈櫬運回安徽壽州原籍擇期安葬○厦門海關官銀號自改歸官辦卽借常關餘屋辦公去歲臘月十五日之晚被賊穴壁而入竊去銀五百餘兩翌日執事某君據情禀請厦防同知飭捕嚴緝○厦門常關自歸稅務司阿君兼辦後竭力整頓稅項日增現復定有章程凡商人裝運貨物須俟日出起至日落止倘有夤夜潛裝者一經查出卽將貨物充公蓋以防奸商偷漏也○去歲臘月某日興泉永道黎國廉觀察乘海澄輪船赴省印委各買均詣接官亭恭送 
[甬上瑣聞]  
　　甯波訪事人云寗屬所産之茶前由職商施宸英禀准各當道承認包捐嗣因不洽輿情被各茶商赴道轅上控施亦具禀退辦寗紹台道惠樹滋觀察批其牘尾云據禀尚屬實情但應否退辦及未繳三成茶捐應如何著落之處仰釐捐局赶緊查明具覆核辦○去冬寍郡舉行府試時某姓考寓聚集多人開場賭博呼盧喝雉意興甚豪無賴某甲聞之往索規費衆考童一躍而起各奮老拳甲雞肋戔戔寡不敵衆大受虧損狼狽而回旋唆使其妻率領娘子軍前往尋釁又被衆童逐出甲妻心不甘服奔至官署呼寃差役阻之因之號咷痛哭誓不欲生嗣由某乙出而排解給以洋蚨若干其事始寢○去歲十二月初旬甬江洋銀進出每百元須貼升水二元或多至二元八角幸未及數日陡然低下至臘杪每百元已减至洋蚨八九角矣○甬巿入冬以來棉花銷場日暢比至臘杪各處客商相率停辦因之巿價日廉每洋銀一元可售花四斤四兩 
[漢皋雜誌]  
　　漢口訪事人云邇者漢口清道局經費頗形充足當道諸公擬於今春改辦警察藉以保衞閭閻○去歲臘月初旬漢上銀根異常吃緊巿面周轉幾致不靈幸未及數日卽由某埠運來現銀二百餘萬得此巨欵流通巿廛陡形靈動非復從前之枯窘情形矣○漢口房捐自開辦以來頗形踴躍各花戶之按日赴櫃輸納者戶限幾穿夏口廳同知馮少竹司馬深恐人多易於擁擠因擬分設捐所俾居民得以就近繳納○漢陽縣周桂溪大令現定於正月初八日舉行縣試至府試之期聞府尊琦太守已定三月朔日矣 
[白門雜事]  
　　金陵訪事人云自兩江總督魏午莊制軍飭屬嚴禁賭博保甲總局及上江兩縣奉行甚力各項賭棍均已匿跡銷聲惟文廟前五音賭局依然旗鼓高張去臘某日江甯縣署家丁某甲單身往拿賭首姚成姚以各處皆已重賄陋規斷無人出而撓阻因疑甲係撞騙者流喚同黨羽痛加毆擊嗣知其實在縣署執役始稍稍懼倩人調停其事饋道番餅二十枚其事始寢○去冬江甯縣獄羣囚鬨閙幾釀禍端嗣經縣主袁蘭生大令嚴加推鞫僉供實緣管獄家丁婪索激而喧嚷不過欲逹上官之聽另換他人管獄委非有心滋事妄冀逃脫大令慮攖參劾乃卸罪於典史譚少尉以其不能將家丁嚴加管束幾至釀成事端等詞禀諸藩署臘月某日藩憲牌示將少尉撤任遺缺卽委江甯城捕廳甘二尹代庖而在令遂得脫然無累矣 
[詳查起火]  
　　前晚十點鐘時法界永安街三德里蘇恒泰皮絲烟店不知因何火發霎時烈燄飛騰幾釀巨禍幸水龍會中人馳往施救得以熄滅僅焚去貨的若干事後捕頭查悉店中曾保火險遂派包探查明起火緣由以便禀請讞員魏蒓隖大令核奪 
[美人祝嘏]  
　　昨日清晨美利堅國駐泊本埠浦江中兵艦及在滬美商所設各洋行皆高揭國旗臨風招展蓋以祝開國第一百时璽天德華盛頓誕辰也 
[美界火警]  
　　昨日午前十點二刻時瞭望臺上警鐘怒吼訪知火起於美界天潼路新興里第三百三十號房屋李阿順家幸在日中易於救熄迨救火會西人驅皮帶車馳至則吳回氏已斂威而退矣 
[補紀上海縣署瑣案]  
　　去臘除夕姚守湘投上海縣署鳴寃縣主汪瑶庭大令升堂研訊姚供稱小的前與王蘭亭等合股租得小東門外有恒洋行空地造屋出租嗣因被火所焚且租期將滿由王向有恒洋行商展租期强將小的分出向論被毆曾投案下喊控奉諭著明白補詞旋王浼人理勸仍允合股重建至完工時王復悔議叩求提訊公斷大令諭令俟明春開篆後具呈候核○去臘南巿馬路工程局總辦翁子文太守函送胡耕生扭控周瑞慶一案至縣大令升堂研訊胡供稱前由王耐亭串同周瑞慶糾合小的興販縀疋騙去銀二百兩求卽訊追周供稱胡之股銀交王收執小的祗見議而已大令察閱合同周果見議遂飭胡向王追索與周無干○去秋英界北河南路某飯店有寗波人徐某與人爭毆受傷斃命兇手逃逸無蹤惟車夫陳阿龍在塲目擊大令因飭拘獲訊供陳堅不承認收押所中除夕復提研訊陳供稱小的當時雖曾在座惟見小瞎子小大塊頭兩人與徐爭閙從中解勸兩不允從遂置之不問飯畢先自出門厥後徐如何毆斃實未目覩情形大令研詰至再矢口不移爰令交人保釋 
[馬路工程局紀事]  
　　前日嚴阿龍劉阿狗陳錦章薛洪生在太平碼頭太平園小茶肆圍聚賭博突被賭首毆擊致阿龍額上受傷巡街捕見之一併拘入捕房捕頭令解至馬路工程局總辦翁子文太守倩襄讞委員黄衡堂二尹研訊嚴供小的係蘇州府屬某邑人在十六鋪橋開設老虎灶茶肆正月初四日之晚在太平馬頭江北人某姓所開小茶館内購博被山東人潘姓借去洋銀五元由陳過付迨賭罷向索潘竟糾集多人大肆兇毆致小的頭顱受傷求恩明鑒劉供小的向操水果業薛供小的駕舟爲業陳供小的在西門外開設酒店是晚由潘浼小的措借洋銀五元後卽賭輸及嚴向小的索還小的轉向潘取洋銀潘遷怒小的糾人毆擊求恩公斷二尹命各退去聽候查明復訊歹人吳金福竊取鄔雙林家烟槍一枝皮馬褂一件報捕後捕頭將鄔拘入捕房轉送工程局黄二尹研訊之下判責一百板贓給失主具領○去臘之杪毛家弄啓泰紙店主李允揚收得洋銀一百元携至萬聚碼頭裏馬路突被匪人刃傷手腕將洋銀盡行攫去迨投報捕房迄未拘獲昨日李具禀馬路工程局 
 
 

Page 4

 
 
請總辦翁子文太守從速追緝太守允之 
[南巿捕房紀事]  
　　昨日鼎泰北貨行傭人朱金生潘洪生雇令駁船戶唐掌生送貨至楊家渡某店不知因何忽與划船戶王阿華張右福錢桂生張福林林福全口角肆行格鬥墮入浦中事爲巡街捕所見一併拘入捕房捕頭令押候解送馬路工程局禀請總辦翁子文太守訊明懲辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴禁恩關]  
　　九江訪事人云向届臘尾年頭商船行過關卡免納稅釐俗呼之曰恩關去歲臘月某日總辦湖口進口統稅兼九江分局候補知府楊太守出示曉諭云照得徵商章程明定無論除夕元旦均應據實報完槪不准絲毫少减早經迭奉牙釐總局憲詳奉署撫憲批示通飭各局卡曁運銷各縣地方於貨到卡埠節節嚴查倘票貨不符抑或并無完過統稅照卽就近提貨解省充公以昭懲儆而維稅務查湖口爲長江進口百貨灌注之區江省償欵饟需尤關係最鉅現値歲暮陳嚴飭護局砲船巡勇添募哨划常川梭巡外并奉派撥内河外江水師杉板十餘艘帮同彈壓欄截無論萬難飛越卽報稅稍有不實亦决非尋常罰辦可比誠恐商民狃於積習藉口恩關意存僥倖致以重本之經營而付之一擲合亟剴切示諭爲此示仲各該商販人等一體遵照須知湖口進口統稅章程爲爾等酌中持平體恤周至但照章完納過此以往查騐相符到處皆可暢行銷售務各激發天良據實報稅以憑查騐給票放行自示之後倘敢隱瞞偷漏甚或恃衆闖越則是爾等輕於嘗試法綱甘罹更何所用其姑息本總辦苦口苦心不惜殫誠誥誡無非體念爾等江湖贸易資本攸關不忍爾等仍蹈前愆自貽後悔也其各凛遵毋違特示光緒二十九年十二月十七日 
[會議續述]  
　　前紀兩淮各鹺商遵奉憲飭會議就場征稅及輪船運鹽等事兹又接揚州訪事友人來函謂此項條陳係崇川張季直殿撰所擬上之兩江督轅由督鹽憲魏午莊制軍札行兩淮運司轉發淮南總局諭令在揚各大商公同核議有無窒碍是否可行禀覆核奪十二月二十一日各商邀集同人在曾公祠一再商槯直至日墜崦嵫始分道而去聞殿撰所擬變通鹽法於此二事之外尚有章程六條 
[誤拿匪棍]  
　　松江訪事人云日前華亭縣陳仲陶大令接奉蘇松太兵備道袁海觀觀察札文飭拿後岡鎭土棍某某等若干名因派差役馳往各土棍早已聞風遠颺鎭上某槽坊主沈少垣不知如何厠名其中差役傳諭後沈挺身到案郡紳某太史聞之深知沈素不與匪爲伍此次横被怨家誣陷急向大令剖陳大令乃飭押候詳請觀察核奪 
[英美租界公堂瑣案]  
　　騙珠宜懲一案已紀去臘報端昨日包探竇如海解錢王氏至案禀稱氏至陸源泰珠號以購珠爲名乘隙行竊新光珠一串持至三馬路某質鋪欲質洋銀一百元陸查獲指交小的詰知氏尚竊得某日人家繡花方巾一打今已吊出原贜呈案請究陸投案請究氏供詞閃爍讞員關絅之司馬商之英總領事署繙譯官寶述德君判發押官媒處半年各贓分給失主具領○包探沈阿岳解鍾阿福至案禀稱此人在虹口捕房充當五百六十四號華捕前日乘隙行竊七百三十九號華捕周金富之絨毯報時鐘等物持赴某押店押得洋銀兩元八角報由小的將押店夥傳至捕房詰之指認各物係鍾所質兹已奉總巡捕頭斥革是以解案請訊司馬判責一百板荷校一禮拜贓給失主具領○七百零九號華捕禀稱新正初二日小的奉捕頭之命出外知照各賭攤一律停止行至鄭家木橋見流氓孫阿狗擺設賭擡誘人賭博向之阻止孫聲稱此檯係寶生所擺無人敢阻並將小的號衣撕破有美界巡捕目擊其事可爲証人司馬飭將孫還押捕房諭令此捕邀同証人到案訊辦○流氓王才生藉端向鴇婦王江氏訛詐洋銀十元已付五元尚未滿其欲壑報由包探竇如海拿獲昨日解案請懲司馬判責三百板枷號一月○流氓陳慶豐在湖北路清河坊内攫取妓傭徐沈氏之金挖耳兩枝報由包探方長華拿獲解請訊辦司馬判責二百板枷號兩禮拜○流氓張阿四陳仁生張和尚李阿新在浙江路一帶向陳寶豐陳鳳林二家以購衣爲由攫取衣服而逃經失主報知捕房捕頭令包探竇如海拿獲送案請究司馬判各責三百板發押捕房三月贓給失主具領○流氓張和尚在浙江路攫取顧陸氏融上所簪金挖耳一枝報由包探方長華拘案吊贓無著送請訊懲司馬判責三百板枷號兩禮拜○施長根與麫粉公司工人某甲某乙串竊麫粉售與浦東康老板處經公司洋人查知報由包探沈阿岳拿獲施及送貨人顧金仁解案請辦司馬判令將顧斥釋施責三百板發押捕房三月仍候補提康到案訊辦○王雨生者在某洋人處服役卽俗所謂細崽也前日洋人失去金對時表疑王所竊報由包探倪順泉拘獲解請訊追司馬以指竊無贜飭交妥人保釋○女郎花阿英將某洋人所失繡花坐墊兩枚匿不交出報由包探倪順泉獲請訊究司馬判發押官媒處一月○過犯許成仁早經驅逐仍在租界逗留昨被包探劉森堂拘獲解請懲辦司馬判責一百板發押捕房半年期滿之後遞解回籍 
[法租界捕房紀事]  
　　法商利城洋行主人函致捕房聲稱前晚有西人四五名各持鐵斧砍破行門意圖行竊幸爲守門人所悉喚同店夥追獲一人未幾仍被同黨刦去此種歹人未便姑容請卽嚴行偵緝捕頭隨令包探留心查察一俟拿獲卽解送總領事署禀請照例嚴懲○前晚某甲徘徊小東門外某花烟館門前被衆流氓借端尋釁斫傷其臂因卽投報捕房捕頭騐得所傷甚微著自行醫治一面派令包探拿獲行兇人以便解送公堂禀請讞員魏蒓塢大令懲辦 
[美租界捕房紀事]  
　　前日傍晚時有形似水手之某西人醉態酕醄闖入百老匯路順昌洋貨店肆行吵閙店主恐肇禍端喚令一百六十號印捕帶入捕房捕頭令押至酒醒時釋出○昨日東洋車夫張江記乘隙行竊某西人之帽及洋傘等物被包探陳洪德查獲拘入捕房捕頭令押候解送公堂禀請讞員關絅之司馬訊辦○昨日積竊施金桂潛入派克路第二十五號房屋某姓家行竊衣物携至虹口某押鋪求質適爲包探程阿炳所見拘入捕房捕頭令押候解送公堂禀請懲辦 
 
 
 

Page 10

 
 
日殞命是否被杜恒灃持刀誤傷抑係張泰等下手致斃事在昏夜並無切實見證而在塲爭毆之杜恒灃等四人均先逃逸究係何人正兇委難懸定惟該縣未能卽時拿獲實屬疏於防範該管道府詳由薄臬兩司揭叅前來相應請旨勅部將署泰安縣准補歴城縣知縣毛澂照防範不嚴例議處以示懲儆除仍嚴緝逸犯杜恒灃等務獲究辦外理合附片具陳伏乞聖鑒訓示謹奏奉硃批著照所請該部知道欽此 
山東巡撫周奏預籌光緒三十年黄河防汛經費摺初六日 
頭品頂戴兵部尚書銜山東巡撫臣周馥跪奏爲照案預籌光緒三十年黄河防汛經費懇恩俯准照撥以資修防恭摺仰祈聖鑒事竊查東省黄河自光緒十八年爲始每年額撥銀六十萬兩作爲防汛經費歴年奏請照撥在案查本年伏秋大汛盛漲異常上中下三游險工林立埽壩半多蟄陷所儲料物早已用罄來年修防事宜以正料爲大宗向趁冬令價賤分投購運庶免臨時束手通盤籌畫光緒三十年所需防汛經費擬請照歴屇成案先撥銀六十萬兩内由司道各庫撥銀五十萬兩並藩運兩庫應解籌備餉需銀各五萬兩存留備用據河防局司道詳請奏撥前來臣覆覈無異相應籲懇天恩俯准照撥以資修防臣仍當嚴飭在工各員核實動支如有不敷再由臣酌量情形另請續撥不敢任其稍涉糜費所有照案預籌來年黄河防汛經費緣由除咨部查照外理合恭摺具奏伏乞皇太后皇上聖鑒訓示謹奏奉硃批戶部知道欽此 
山東巡撫周奏籌解武衞右軍月餉片初六日 
周馥片再光緒二十九年分山東省應解京餉藩庫地丁項下原撥銀四十萬兩續撥銀五萬兩運庫鹽課加價項下銀二十一萬兩東海關常洋稅銀三萬兩又藩庫解部邊防經費銀十二萬兩解部吉林練餉銀三萬兩糧道庫解部邊防經費銀五萬兩共應解銀八十九萬兩前佳部咨直隸武衛右軍月餉每年需銀一百十二萬六千兩自光緒二十九年起統由山東解京欵内按月撥解直隸交納等因當經分行遵照辦理兹據各該司道詳稱前項應解銀八十九萬兩均作爲武衛右軍月餉先後解止直隸布政司衙門交納並無遲悞等情臣覆查無異至應解武衛右軍月餉尚短銀二十三萬六千兩應卽遵照部文在於本年漕折銀内補解清欵除俟解清另行奏咨外理合附片具陳伏乞聖鑒訓示謹奏奉硃批戶部知道欽此 
山東巡撫周奏報學政閱文幕友姓氏籍貫片六初日 
周馥片再學政所延閱文幕友姓名籍貫例應由巡撫查明具奏兹准新任學政臣載昌咨稱所延閱文幕友王社松四川拔貢晏孝植湖南廪生龔秉珍直隸廪生鄧彦芬四川舉人楊寅春直隸附生開單移送循例核辦前來臣覆查無異理合附片具陳伏乞聖鑒謹奏奉硃批知道了欽此 
安徽巡撫誠奏核銷光緒二十八年分津貼錢糧摺初六日 
頭品頂戴安徽巡撫奴才誠勳跪奏爲奏銷光绪二十八年分津貼錢糧恭摺仰祈聖鑒事竊照安徽省銅陵當塗等州縣衞原額省外屯衛除挖廢坍没沙壓實該糧運田地三萬八千九十五頃三十一畝零額徵津貼濟運等銀六萬三千五百九十四兩零内除銅陵當塗蕪湖繁昌合肥巢縣壽州鳳陽懷遠定遠鳳台霍邱天長滁州全椒來安和州含山等州縣並新安宣州安慶廬州鳳陽長淮泗州等衛荒田緩徵銀二萬一百四兩零又銅陵當塗蕪湖繁昌無爲合肥巢縣壽州鳳陽懷遠定遠鳳台霍邱天長滁州全椒來安和州含山等州縣並安慶鳳陽廬州長淮泗州等衛勘不成災緩徵銀一萬一千六百二十三兩零實徵熟田銀三萬一千八百六十六兩零已據各屬完解銀二萬九千七百八十二兩零計未完銀二千八十三兩零遵例除去緩徵以現徵實數作爲十分核算分晣開造清册並造具各未完光緒十四年起至二十七年止隨奏清册詳請查照新章改題具奏等情前來奴才覆核無異除清册分送部科道外理合恭摺奏具陳伏乞皇太后皇上聖鑒敕部核覆施行再未完一分以上之經徵接徵州縣衞各員名業已先開清單專摺報應請邀免開列合併陳明謹奏奉硃批該部知道欽此 
署雲貴總督丁奏已故武職大員戰功卓著籲恩附祀專祠摺初六日 
署理雲貴總督臣丁振鐸跪奏爲已故武職大員戰功卓著籲懇天恩俯准附祀以彰忠藎而順輿情恭摺仰祈聖鑒事竊據雲南在籍浙江候補道馬駟良等呈稱已故記名提督前署騰越鎮總兵叚瑞梅記名提督前署騰越鎭總兵借補四川阜和協副將徐聯魁記名提督臨元鎭總兵李應舉當咸豐初年與已故記名提督前雲南開化鎮總兵調補廣東高州鎮總兵楊玉科憤回逆之亂崛起鄕閭會集義勇投効前督臣岑毓英軍營自籌餉糈轉戰三迤乘機攻勦身先士卒使回逆疲於奔命迤東迤南得以稍安不致全行淪陷該故提督等與有力焉會黔中苗匪十數萬盤踞猪拱阱勢甚披猖滇黔川西皆被蔓延屢攻弗下該故提督等會合楊玉科隨前督臣岑毓英督兵深入四面圍攻苗匪夙巢絶巘自恃天憸負隅抗拒該故提督等鑿險縋幽相繼攀登親冐矢石連環迭擊又復斷賊汲糧忍飢攻進數晝夜不稍衰息乃將猪拱阱積年老巢一旦破之追獲僞元帥陶三春於海馬姑斬馘無算三省邊氛以靖文報始通適西逆杜文秀驅數十萬悍匪圖犯省城星夜還軍赴援與賊遇於小偏橋一帶大小數十戰疏通糧路復遏敵於柯渡可郎再接再厲攻克嵩明尋甸兩州擒僞揚威都督蔡廷凍僞司馬平城僞司宼李芳圓並杜逆之女元謀武定祿勸等州縣次第底定深入賊後進拔白井大姚定遠姚州省圍以解雖身帶重傷恒裹創從事未嘗挫志提督楊玉科奉委專征迤西仍行率兵分路進勦叚瑞梅馳援鶴慶扼城外應於白土營被困數月至於懸釜斷不稍退避援軍旣至鶴慶以復徐聯魁旣克賓川逼攻賓車老巢連拔海東控色及雲南縣城李應舉由衙包抄合擊而鄞川浪窮鳳羽以舉乘勝分兵旁徇永平漾温扼大理後路迨楊玉科略定趙州克漢邑村老巢檄令水陸並進以圖大理叚瑞梅遂拔上關徐聯魁拔下關賊救援不及堅城以拔是役也杜逆計窮力蹙負隅死守該提督等與賊接戰往往肉薄相當步步攻進始克告厥成功擒僞帥杜文秀及僞冡宰以下渠魁二十八名解送前督臣岑 
 
