# 1891 - 142 - 4906501

 

Page 1

 
 
[恭印光緒十七年春季諭旨告成]  
　　本館有開設以來歴將諭旨排日恭列報中俾薄海人民共盼綸綍至來歳之首則又將先一年者彚印成編但一歳一編閱者似乎未便因以今春爲始攺爲每季印行現在春季諭旨已告成校對精詳裝潢典雅每本收回碼洋四分欲觀當代　謨者請至本埠三馬路申昌書室及各埠申昌或分售申報處購取可也 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本早巳收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如　列聖鴻謨乎 
[得彩求售] [  申報館恊振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘　售助賑　求速痊計文徵明山水册頁一部伽南香朝珠一串連翡翠佛頭記念具全望江龍申題草虫册頁一部古銅香爐一只紅頂一座漢玉五件如有合意者請速來購取其價亦可格外從廉旣得珍貴之物又有施濟之名一舉而二善備想痌瘝在抱者自必踴躍樂輸也 
[論佛店]  
　　租界之中每有雲游僧侣賃屋數椽供奉土木偶懸匾於門塗赭於壁謂之佛店但就英租界而言自三馬路以迄各處小街僻巷幾於觸目皆是初不解釋迦弟子何獨薈萃於一隅豈以滬上爲極樂世界遂挈伴偕來趨之恐後耶然釋氏宗旨專尚清淨寂滅六根不染五藴皆空則卓錫之所自應在山深林密之鄉不應在轂擊肩摩之地自來苦行高僧或面壁十年或精參三乘大都與世長辭翛然塵埃之外絶未聞於闤闠之側賃屋以當精藍腥穢之塲設餌以釣香火也考之内典亦無佛店之名勝水名山不少叢林方丈然緇流所居則稱寺羽士所居則稱觀優婆夷所居則稱庵窮鄉僻壤小築數楹夕唄晨鐘淨持梵業則概稱之曰廟從未有以店稱者卽就廛市貿易言之囤貨者則曰棧設肆交易者大則曰行曰鋪至如小本經紀或雜陳衆貨或祗售一項則概稱之曰店從未有以店字繫諸佛字下者夫佛自佛店自店二者固絶不相類今乃强不類者以爲類意者貝葉新繙不復心通入定如來轉世居然術解貿遷耶間嘗博採輿評徧徵近事而知秃奴作惡多端不特爲王法之所不容抑亦爲空門之所不齒盖别處緇流雖亦有自破戒律玷辱清規者然猶遮遮掩掩惟恐人知一至滬上則公然爲所欲爲明目張膽不復有所顧忌茹素難熬遇輩便喫未足爲奇乃至酒緑燈紅之會歌筵舞榭之中亦有圓光光者鍇雜其間晨鐘不撞暮鼓不打未足爲奇乃至茗樓小憩之時烟榻横陳之畔亦有賊溜溜者徜徉其際呼施主爲乾娘認嬌兒爲假女未足爲奇乃至野雉羣飛之地老蟲亂跳之塲少不得大師說法以募化爲斂財之計以皈依爲撮合之謀未足爲奇　至雲房寂靜之時寳絡繽紛之下亦都有天女參禪此一派也五祖之所不傳三宗之所不錄誠可謂自立門户不落窠臼者矣昔加摩羅什善能吞刀吐火情動則御女其徒相率效尤加摩羅什謂之曰汝輩若能效我之吞刀吐火方可御女否則不汝容也其徒合掌聽命無敢犯者當時咸以鳩摩　什爲神僧不知吞刀吐火特幻術耳而竟公然借此以行其奸此惡僧非神僧也滬上秃奴情根未斷色戒大開造盡種種罪孽意者其衣鉢乃傳自鳩摩羅什耶然鳩摩羅什但云御女未嘗開店滬上秃奴神通廣大乃能高挂招牌誘人入道使鳩摩羅什見之亦當合十頂禮自愧弗如也唐憲宗遣使迎佛骨置之禁中韓昌黎上表力諫其後作原道深惡佛氏之所爲至欲人其人火其書廬其居佛教自漢明帝時始入中國緜延以至於唐爲時未甚入也其徒當不至自敗戒律一無顧忌如滬上秃奴之甚者而昌黎仔肩道統力闢異端尚且如是云云使昌黎而處今日則其嚴拒力詆大聲疾呼當更何如也夫滬上之爲淫汚藪澤非一日矣約而計之盖有數端妓院也花烟間也臺基也佛店也然妓院花烟間皆導人之淫而非淫於人者也臺基佛店則蹤跡愈閉花樣愈奇凡淫於人者與爲人所淫者無不悉具於其中傷風敗俗失節汚名較之妓院花烟問其害更甚其禍更烈若以臺基佛店二者相提並論則又不能無軒輊之分臺基咺遺鴆媒偶通蝶使楚山雲雨不過片時漢水珠璫難期永夕而佛店則無明無夜常參歡喜之禪在家出家同證菩提之果情絲永締慾火長明卽多祗園之金莫贖罪過縱有功德之水難洗腥聞此誠象教之惡魔空王之孽障爲數千年來所未有也因前報載自游僧被控一則棖觸於懷縱筆書此以告有整頓風化之責者以爲當禁乎不當禁乎 
[本館奉電音]  
　　昨由京友電傳上諭三道敬謹譯登○四月二十日奉上諭前經降旨修葺頤和園恭偏慈禧端佑康頤昭豫莊誠夀恭欽獻皇太后慈輿臨幸現在工程將次就竣欽奉慈諭於四月二十八日幸頤和園卽於是日駐蹕越日還宫從此慈駕往來游豫頤養冲和數十年宵旰勤勞稍資休息孺懷實深慶慰所有一切應行事宜着各該衙門敬謹預備欽此同日軍機大臣而奉諭旨本月二十八日七月初一日均着推班欽此同日軍機大臣面奉諭旨本月二十八日慈禧端佑康頤昭豫莊誠夀恭欽獻皇太后駐蹕頤和園朕是日先往祗候跪接王公百官均穿蟒袍補褂於三座門外跪接朕於是日仍還畫舫齋五月初一日皇太后由頤和園還西苑王公百官仍穿蟒袍補褂於三座門外跪接欽此 
[輦下傳聞]  
　　掌河南道監察御史劉侍御綸襄建言被議以降一級調用自應離任所有掌河南道監察御史有稽察吏部詹事府五城步軍統領衙門之責公事旣繁時有會銜片查事自應先行派署刻經都察院各堂憲擬令掌江西道監察御史趙時俊暫行署理掌河南道監　御史已於前日題奏依議矣○吏部爲傳知事所有俸滿截取内閣中書吳均金吳筠孫李承先等三員本部於四月初十日帶領引見相應知照内閣轉傳該截取官吳均金等三員務於是日寅刻穿紅青褂備帶補褂青褂並佩帶對子荷包手巾赴西苑門外本部公所書到伺候排班帶領引見如排班時不到卽行扣除毋得自悮○和碩恭親王之側福晉薛佳氏係郡王銜載貝勒瀅之生母也福晉身染癆症醫治月餘未見輕减瀅貝勒連日焚香默禱迄無靈效詎延至本月初七日申刻溘然薨逝赶將衣衾棺槨治備完妥吉時安 
 
 

Page 2

 
 
殮仍於恭邸府中停柩一俟傳集僧道喇嘛　經數棚再行奉移園寢撑於本月初九日行接三禮而瀅貝勒雖承繼鍾郡王爲嗣乃本生生母薨逝應持降服已報由宗人府代　奏請假百日穿孝矣○欽派鄭邸等十堂盤查内外三庫一節曾登前報兹悉鄭邸等會商擬爲先盤内庫擬定本月初八初九初十三日均於卯刻赴東華門内錢庫眼同盤兌以便按册核對庫存數目是否相符繕摺覆奏　該庫呈遞鄭邸等庫存銀數　單内開内庫現共實存庫平銀一百零九萬七千六百四十八兩零云而鄭邸等於初八日盤兌銀四十萬兩初九日盤兌銀四十萬兩初十日盤兌銀二十九萬七千餘兩後眼同將内庫門鎖錮貼封矣○新授國子監漢司業兼襲雲騎尉陳少司成夢麟涓吉於本月初八日辰時抵監履新拜印並謁聖廟行禮已由典籍廳示仰闔署滿漢官員吏役人等至期赴監伺候一體　見毋違特示○廂藍旗滿洲副都統師繼瞻少司馬曾訂於本月初八日辰時在西華門外都虞司公署内挑補該固山領催二缺馬甲六缺弓匠一缺養育兵一缺除傳令備挑人等屆時前往預備外並咨請查旗　御至期赴彼會同挑補各兵缺云○東西牌樓十錦花園地方某甲係庖丁某乙本長隨皆在一宅共事而彼此兩業各不相妨不知因何致嫌彼此相仇詎於日前甲竟將乙刃傷倒地甲卽赴官廳自首經步軍校將甲解交提署訊究以便移坊詣騐塡格送案○黑龍江呼蘭城商販於該城附近一帶地方購運烟酒竹木等貨照章就地徵收厘税應由將軍分派官員督理經徵厘税稽查走私等情以專責成而杜積弊兹值呼蘭烟厘等税局員另有差遣自應遴員奏派接充以重國課經黑龍江將軍依大帥克唐阿遴委佐領烏爾清額驍騎校周國增接辦呼蘭烟厘各税等因已附片奏聞矣○本年係值八旗世職幼官出學考騐之期經兵部開列各都統銜名奏請欽派四人考騐八旗世職幼官出學本日奉硃筆圈出正黄漢都統貝勒載漪正紅漢都統尚書熙敬廂白滿都統容貴廂紅蒙都統惪銘欽此遂由兵部請訂日期以便分翼考騐按八旗世職年未及歳承襲者令其入學讀書習射及十八歳以上本學大臣出考由欽派試以清語馬步果能清語嫻熟馬步全中交值年旗帶領引見候恩以侍衛用清語馬步平常者各歸本旗當差其弓馬生疎仍令在學勒限學習俟下屆再入考騐○盛京錦州副都統所轄大凌河牧羣莊糧衙門委署主事現懸一缺經錦州副都統揀得牧羣七品催長全祿擬正八品筆帖式清泰擬陪先行奏請補放俟遇差役再行送京補行引見以符定制等情經崇副都統善已繕具履歴清單附摺人奏恭候聖旨遵行○新任廣東布政使成方伯允業經恭請聖訓現擬於戚友辭行事畢諏定四月二十一日吉時携眷出都仍遵陸取道津門攺由海道乘輪南下赴粤履新云 
[蕪湖教案續聞]  
　　蕪湖民教不和一案業已連次詳列報端邇日地方文武各員拿辦首先滋事之人網羅密布並將初五六兩日當塲拘獲擲石搶物諸犯嚴加推鞫究出青皮王光經係縱火正犯拘　刑訊據稱尚有傳有順楊老么二人糾同焚掠十五日王邑尊派差恊營拿到傅楊二犯細鞫情由二犯初尚熬刑繼因王將如何縱火如何分贓歴歴面質始承認不諱隨令當堂畫供釘鐐收禁餘犯亦逐加細詰申詳關道憲及督憲委員鳳太守查核旋經太守會同道署讞員覆訊正在分别輕重繕禀申詳適江督劉峴帥又添委兩江營務處劉治卿觀察並文案委員李續庭二尹洋務委員陸雨航大令同乘登瀛洲兵船於十六夜到蕪辦理次晨觀察赴道署拜會晤談片刻旋復回舟傳諭蕪湖縣速將一十人犯供詞錄呈定於十八日在道署會同成觀察親提勘訊十七日邑尊因卽邀同讞員俸大令洋務委員余叅軍至署中將人犯二十餘名逐加訊究錄供備呈兩觀察定讞十八日午後劉觀察會同成觀察升坐大堂陸李二委員設座西邊邑尊設座於下提犯覆勘忽又狡展翻供王閃　其詞云傅楊縱火時小的惟袖手旁觀並未與之同黨陸大令語兩觀察云似此任情狡展非動大刑必難成讞劉觀察諭以不妨令縣官再鞫訊至此又問爾時曾見别人放火否王稱此時會上亦有人在惟倉卒不能記憶僅記青皮王益元亦在其中觀察顧堂下站班弁兵曰有敢立卽帶土去拿王益元者乎卽有一武巡捕稱末弁願率水兵去捕隨出署向江口而行是時日過花稍兩觀察相約退堂邑尊亦押犯回署未炊許武巡捕已將益元拿到適劉觀察出署回舟卽將二犯押上兵船觀察略訊數語命發蕪湖縣嚴訊待訊實再連各犯解勘先是十七夜官塲咸謂劉觀察此來各犯果供詞畫一必當立决數名以爲之儆今所供忽然翻異想非一二日所可讞成矣至教堂燬後頽垣敗壁滿目淒凉十五日道憲道經此處目擊情形卽飭蕪湖縣雇工速將圍牆推倒之處用亂磚堆起免得日久愈壞並派練兵一哨駐紥堂之基址俾壯聲威所有初十日由蕪開往安慶之法國兵船至十八日仍回蕪湖旣下椗船上兵官請領事知照縣署云天主堂教士在皖因大憲設辭安慰勸令返蕪辦理一切故於二十日附載前來煩貴縣置備寓所俾免露宿風餐刻下所駐陸兵連坐營共千餘名江滸則有中國兵船三艘英法兵船各一艘環列保衛故地方甚爲靜謐而巡查之嚴密則依然馬蹄人迹達旦通宵也十四日道署接奉南洋大臣劉峴帥五百里火票杞開據禀該處現在仍有揭帖約期滋事之說似此不法顯有匪徒藉此思逞仰卽督率地方文武各員嚴加防範一面密訪查拿如果犯眞情確卽行錄供禀請就地正法等因蕪湖縣遵此抄錄出示煌煌憲諭雷厲風行彼造言惑衆者諒當寒生肌粟矣成觀察又以此案必有首惡或會匪從中主使遂高懸賞格云無論軍民人等如知該匪蹤跡來轅密報者賞給洋蚨百元捆送審實則賞給三百元倘敢容隱窩留亦與同罪云 
[牛庄近事]  
　　營街因奉户部移文新開厘捐局以致罷市數日新捐局之總辦董部郎等見衆心固執未易開辦遂將捐局閉歇收拾回省禀覆但市上衆議紛紜不但官商支吾卽大會與月會亦殊不睦蓋大會者闔街之公會也月會者各行各業之自立也月會人疑大會人暗中勾串頗有違言自初九日始闔街斗秤不動廣潮建帮租來各火輪皆有限期豈堪久待遂於初十日晨三帮號客六七十家齊赴太古洋行會商旗昌遠來各洋東亦詣各國領事官並海關税務司同詣道署商議適希道憲赴旅順接裕軍憲未回是以各委員籌商惟有勸令開市捐事緩議無如商人定須明白曉示方可照常交易蓋其中曲折頗多也十二日河中共停有火輪八艘不裝不卸大費躊躇所有在岸作苦工者統計一萬餘人靡不怨聲載道河下駁船牛船槽船約共一萬餘艘亦同切齒直至十三日午後經海城縣金大令海防廳王刺史會同傳諭大會月會剴切曉諭勸各家照常生理新捐之有無俟軍督部堂裕制憲自旅順到營口再行面禀自當力求停止以順輿情而安商業等語並給以諭帖衆情始允於十四日早開斗開秤裝卸船隻云○湄雲兵輪初七日進口因正任關道憲誠觀察新丁内艱太夫人靈輀由湄雲送回京旗守孝是日文武各員均恭送登舟○三月廿六日大風山東利津一帶魚船漂没千餘號其關裏山東各處商船亦吹壞不少聞登萊青三屬二麥概被狂風刮倒糧價驟漲是亦一大災也○現署海城縣金明府竹壎前署蓋平縣興利除害深得民心今署海城縣未到任以前士民無不額手欣幸最可怪者紅諭定於四月初一日接印而城鄉内外之各賭攤花會概於三月廿八日收拾凈盡卽此一端可見威德之入人深矣○關東木棉行消最廣向以上海江北爲大宗自上年雲錦機器花來營以其絲長合用將來江北花自必棄之如遺矣 
[寍波火警]  
　　本月十三日清晨江東彩虹橋吳姓屋後某紙棧不戒於火以致烟霧漫天幸各處水龍聞警馳來得卽救滅僅焚去樓房兩椽 
[淮上談貲]  
　　淮上來書云天氣久晴田疇頗望雨澤清河縣乃出示禁屠三日筮期初六日設壇薰沐祈沛甘霖○運河水勢日退漕艘浮送維艱現在清江閘已堵凡䑸舶之往來草壩正閘者略有阻滯之虞云○道憲於本月初一日赴阜寗鹽城一帶風塵較掌不遑安處此之謂歟○採訪節孝之舉現已由徐分轉籌措經費委員辦理雖庸德庸行不求聞達然三代下正不可多得耳○浦上信局例須連環互保是以開者 
 
 

Page 3

 
 
寥寥兹有某某兩家繼胡萬昌而起先之勢成鼎足者今又五出似梅花矣○西土之價略增業此者亦可獲桑榆之補 
[雲間耳食]  
　　松江某廣文頴慧絶倫才華富有去冬忽成勞瘵之疾纒綿床褥數月於兹本月中旬誤吞烟灰及火油登時毒發比床頭人知覺則已無從救治頃刻間遽赴玉樓矣哀哉○葉謝鎭某氏小家碧玉嫁與汝南一日藁砧偶抱采薪之憂因赴市中購藥突逢甲乙丙三無賴欺其荏弱尾至村孤人靜處先後輪姦婦痛哭而回訴知情節其夫遂具詞控諸華亭縣葛邑尊准詞查得三無賴俱籍隷奉賢因卽移文緝捕想一經到案定當盡法嚴懲也○西門外人馮某年逾花甲癖嗜烟霞近遂藉此作生涯開設烟寮供人呼吸今春其妻病故膝下子女俱無角枕錦衾時傷鰥緒本月某夜竟以白綾三尺了此殘生延至翌晨左右鄰見其門掩寂寥破扃而入則屍體猶高掛梁間旋經其親串到來爲之棺殮良可慨也○賭匪吳德裕梟獍性成罪大惡極前署婁縣林邑尊密奉憲札拘拿到案監禁有年日前張肖芸邑尊接奉公文科以遣戍之罪風聞不日卽須過府起解矣○佘山賭徒孫姓渾號猪獹精曾被蟠龍鎭青皮刃傷并幽之暗室旋以鷹銀十餅贖回不料要害己受傷不久竟因之殞命刻由其叔控諸縣署不識堂上人如何判斷也 
[戎旌已發]  
　　江南提督譚青崖軍門由松來申已紀昨報兹悉軍門乘坐威靜兵輪於前晚開赴狼山拜祝雷鎭戎夀辰並赴金陵公幹 
[普放光明]  
　　欽加四品銜陞用直隷州正任南匯縣調署上海縣正堂卓異加一級袁爲出示曉諭事查接管卷内奉道憲批新閘巡防局章委員禀新聞一帶設立路燈請示立案緣由奉批據禀已悉仰上海縣核明出示曉諭并飭該員將收支各欵按季報查此繳并蒙抄禀竊據新閘職董徐栱辰瞿開洞沈其槓瞿兆燕謝文兆等公同會議以上邑城廂内外夜間均設有路燈新閘毗連之英美兩租界亦設有自來火電氣燈徹夜通明行人稱便吾新閘一帶獨嘆向隅此間地當孔道車馬往來絡繹每至隂雨不免有碰撞傾跌之虞且逼近荒郊宵小易於匿跡因商同經租房産職員周子蓮與各房主自行捐資置辦路燈需用燈油夫役常年經費仿照城廂内外各叚辦法勸各鋪户按月樂輸商請卑職於上前冬防之際卽行舉辦當以方便行人係於地方有益之事且出自地方紳民公同請辦之舉似尚可行經卑職於上年十二月初五日面請憲示奉諭妥辦等因當經職員周子蓮與各房主公同攤派置辦洋木燈桿四十桿放大白鐵燈壳頂市路燈四十盞紫銅油壺曁需用零星各件自山家園至北坭城橋由北坭城橋迤西江寗公所嘴角吉祥里添置二盞計共設路燈四十二處於十二月中一律裝齊當歳暮伊邇新正各鋪未盡開張未便勸令出資卽於十二月二十三日起先行墊欵開用照耀行人輿情允洽自本年二月爲始由各叚董各叚經勸除極貧小户不願出者均聽其願捐各鋪户計二百二十餘家每月可捐錢三十千文之譜每燈一盞每夜用油四兩四錢合錢十一文共燈四十二盞每夜需錢四百六十二文每一月共需燈油錢十三千八百六十文雇用燈夫二名每名每月給工食錢四千二百文共錢八千四百文每月添配燈罩龍頭燈帶揩燈布及捐票紙張約需錢二千文捕役查察路燈月給錢八百文員董公請司帳一人給辛工伙食錢五千文局傍添租平房二間以備安放洋油曁司帳燈夫住宿之所每月房租錢二千文以上各欵每月共需經費錢三十二千零六十文均係核實開支現稍不敷嗣後倘有盈餘仍隨時酌量添設所有收支各欵榜示局門以昭信實并擬每年分四季報銷惟事屬創舉理合仰乞札飭出示曉諭以昭愼重是否有當禀祈察核批示祗遵各等因到縣奉此除移章委員遵辦外合行出示曉諭爲此示仰新閘鎭商民保甲人等知悉爾等須知設立路燈原爲利濟行人起見所有各店鋪户願出錢文務各按時送繳庶幾事垂入遠於居户行人兩有裨益切勿稍事掯勒致于查究各宜凛遵毋違特示 
[言歸於好]  
　　金陵人某甲向在滬城南門外協記染坊營生見同鄉人某乙流落滬江幾如蘇季子之裘敝金盡惻然憫之遂荐至本店習業不料乙居心不良常向經事人處播弄是非致將甲之生意辭歇前日甲邀乙評理角口之餘繼以爭毆將乙之頭顱擊破兩下互扭至巡防局局員廉得其情以甲不應逞兇判笞二百板釋放至次日甲之友人不服復向乙處理論乙自知理屈央人調處願備香燭服禮甲亦首肯其事始寢 
[傳諭地保]  
　　本年上海縣上忙錢糧由袁海觀明府擇於本月十六日設櫃開徵已見前報兹悉明府又擇於二十日傳齊各圖地保到案諭話前日之晚明府升堂傳各保至案論以錢糧務須按限清繳如有拖延觀望者定卽提究不貸各鄉如有著名土棍訟棍以及開塲聚賭搶孀逼醮等事爾等須隨時禀報以憑究辦各保皆遵諭而退 
[騐屍兩志]  
　　上海英租界永和里龜子葉葉賢與楊張氏同居葉子頸有銀項圈中央懸金鎖片本月十九日下午由楊張氏所雇常熟女傭張家媽抱之出外及歸鎖片忽然失去當向張家媽追問則稱不知口角之餘張家媽竟於翌日吞烟尋死楊張氏及葉知之急請陳與昌絲棧中人爲之救治無如毒已深入旋卽身亡查得滬上並無親人因知照三圖地保據情投上海縣禀報昨日午後袁海觀大令帶同仵作書役臨騐地保禀訴前情楊張氏供稱小婦人雇用張家媽前日下午抱葉子出外玩耍因失金鎖片查問之後竟爾吞烟張家媽年約四十餘歳家中尚有翁及丈夫兒子現須函告情由葉歴訴前情並願購辦衣棺成殮大令命仵作騐明張家媽實係吞烟身死復命官媒覆騐無悮隨令棺殮發封葉交地保轉口交保俟屍親來滬傳案候質○僑居虹口頭壩之安徽人汪子賢家有一妻一妾前日汪忽患病由妾周氏煎藥稍不留意將藥煎乾妻汪吳氏知之斥其不愼周氏卽吞烟圖盡及知覺請同仁醫院醫生救治不及旣而玉殞香滿周父炳章以女被毆受傷吞烟畢命恊同地保報縣昨日下午袁大令騐明張家媽屍身後順道前往先據地保禀訴前情隨由周歴訴一切汪供稱生員因無子嗣經妻弟吳阿大介紹納周女爲妾平日與妻和好兹因煎藥以致忿爭並不肆毆現已置備棺木矣吳供亦相符大令命仵作騐明的係吞烟復由官媒細騐惟臂上略有傷痕大令親視一遍謂周氏確曾吞服生烟如周必謂毆傷可指明何處致命周惟叩請伸寃大令命盛殮發封飭將汪帶候　供核辦 
[英界公堂瑣案]  
　　李小弟訴稱家中失去絨衫單被等物現已由包探緝獲人贓請爲給領某包探禀稱小的查得各贓由前會犯竊之胡阿彩串同孩子張三郎行竊胡供稱小的係無錫人自知作事不端以後不敢再犯矣張供稱小的係江北人年十三歳父母俱無蔡太守判令將胡押候備文遞藉張發棲流公所收管贓給李領去○包探秦少卿禀稱小的查得積竊朱桂雲近又竊得水烟袋及銅器詰知係劉錦記楊福根等家之贓今特拘送案下并將朱前犯各案開單呈電劉訴請領贓楊未到朱供　小的連次犯竊尚乞施恩蔡太守判令發捕房管押一年劉贓給領餘　存捕房俟楊來認○一百九十八號華捕禀稱瞿桂榮前因犯竊奉大老爺判令遞回南匯縣原籍豈知近又來滬昨夜撬毁某姓家後門意圖行竊經小的拿獲送案瞿供認圖竊未成蔡太守判令笞責一百板仍備文遞解回籍如再來滬定予重懲○某包探禀稱昨日小的見葉四輝楊大金帶還魂茶二包明係違禁之物拘案請懲葉楊同供稱小的等皆湖北人在治下購得茶葉十餘斤每斤錢一百六十文後察知是還魂茶不便帶歸仍在此閒賣去每斤祗得四十文現在小的等行將回籍矣蔡太守飭押令卽日附長江輪船回籍還魂茶焚燬○王阿大訢稱昨日友人馬湘林被董妙遠毆傷現在某西醫院醫治董供稱小的與馬偶因細故口角不敢行兇蔡太守飭押候受傷人到案再行訊究○木作頭陸全木被車夫王金富竊取洋銀三百四十元鈔票十五元當曾報　捕房歴久查無下落兹有金富之兄王某至陸處尋弟陸向之盤詰　言從原籍江北來申陸卽交捕解送公解請派差往江北關提金富蔡太守詰訊之下王某供稱小的姓陳與金富同鄉並非昆季陸又稱伊來家時 
 
 

Page 4

 
 
明言姓王與金富爲同胞兄弟太守飭押候備文帶往查明核辦 
[法界公堂瑣案]  
　　某公館家丁周淦禀稱主人於去冬納妓女徐秀貞爲妾旋卽因事回家至本月十九日秀貞私將房内衣箱連出一去不回昨日又遣女奴龔阿三來取物小的見之扭送來案葛同轉問阿三曰秀貞究竟避匿何處爾爲何復至伊家取物供稱當秀貞爲妓時卽雇小婦人伺候及從良復帶至公館中現在秀貞在英界德鄰里伯母家前日携出皮箱一口内係洋布衣衫今因天氣稍寒故令至公館中取夾袄同轉問周曰爾與秀貞之伯母相識否禀稱秀貞之伯母卽已故沈錦堂之妻與小的素來相識同轉着將阿三押候指拿秀貞再究○已閉靜芳閣烟館主黄少齋虧欠管謝氏洋銀二百元經氏控請訊追此已屢詳前報者也昨日管謝氏偕抱呈王曉芳投案具領洋銀黄供稱洋銀早已如數還清檢點生財缺少甚夥經中人陳永寍胡孝生等理勸當可了事惟吳兆熊取去之烟膏烟灰約共三百餘兩請賜究追葛同轉謂此案延擱　今爾等在外何事胡供稱目下洋銀帳目俱已理明生財盛去後吳有一股應派洋銀四十元之譜然已陸續宕欠六十餘元除去股洋外尚欠二十餘元吳供稱小的並非宕洋尚須理算同轉着仍出外料理黄繳案之洋銀一百七十元如數給管謝氏具領○工部局收租洋人某甲偕華人鄭秀山至案訴稱愼裕興海貨行素只一門照章每季收銀一兩二錢四分今又添開一門例須加收銀六錢二分向收不付因將行夥汪小春送案請追汪供稱行屋向人轉租如欲加捐須向屋主理說葛同轉商諸業繙譯官諭令收捐人帶汪回行向其主人收取○中園烟館堂　張阿二訴稱本月十九日之晚謝德表來吸烟乘人不及隄防竊取庭柱上所懸衣服當經追獲送案請懲葛同轉詰問之下謝俯首無言遂判令押候笞責四十下贓給張領去○瑞生泰南貨店主王進　訴稱店夥張泗涇作夥六年素來誠實近忽流連妓院任意花消私取店號圖章盖印繕條陸續向各號哄取貨物今始查悉卽將圖記收藏張膽敢私刻一方欲圖冐取客貨幸經查出因將繕成取貨單及張送案請究葛同　問張曰爾爲何作此不法事共取過客貨若干供稱小的前向瑞利號賒取貨物價洋二十餘元源記賒取貨物價銀二十餘兩寳盛賒取貨物價洋十四元三角瑞祥賒取貨物價洋十三元三角問所得之貨藏在何處供稱小的將貨哄到卽交友人朱桂元代爲出售所得洋銀被朱侵用問圖記何來供稱亦係朱刻問現在所欠之銀如何料理供稱情願陸續在薪水内除扣王稱小本營生務求追給同轉商諸業君着將張押候拿朱核辦○通事稱昨晨六點鐘時張廣文在街旁大便經管增圾西人見而喝阻張竟不依因之拘送案下張供稱小的向在松江遊府署當差此次奉公往金陵道經滬上暫寓英租界春記棧中葛同轉問爾住幾號房中六點鐘時機門未開如何出外答稱小的不知房間號數欲觀曉景是以出外閒遊未諳租界章程悮在街旁大便同轉疑其語言不實着押候查問春記棧冉行訊斷○通事稱朱福生行竊沈阿德烟槍經英包探拿獲將人　送歸案下沈亦投案具領朱　稱小的向在東洋車主沈阿德處當車夫目因足痛不能行走意欲回家無奈身無半文是以將車主之烟槍竊取　同縳判令押候掌頰八十下烟槍給沈領去○日前鐵店主張叙香收買王福生所竊鐵條反取毆辱公役某包探拿送案下經葛同轉　供管押昨晨捕房中將王張解案同轉商諸業君判令張償還價十五元再掌頰四十下王笞責一百板○通事稱前日捕房車夫羅殿川見違章　　之車中　有衣服因卽竊取而去今特送案請懲羅供稱小的與違章之車夫爲友葛同轉曰爾豈謂友朋之物卽　不告而取乎遂判令押候各責一百板 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十七年四月十二日京報全錄]  
　　宫門抄○諭旨一道錄前○發抄硃批五道○台撫劉奏爲假期又滿懇恩開缺摺○新撫魏奏已故文武各員懇恩議卹片○將軍岐奏爲考試繙譯童生片○將軍定奏爲據情代奏片○又奏爲帮統遺差遴員接統摺○又奏旗員留營効力片○新撫魏奏揀員請補同知片○又奏爲懇恩調員差委片○四月十二日内務府國子監廂藍旗值日廂藍滿引見六名○常明謝授叅議恩○銘公椿夀各續假十日○常裕茹泰顧璜預備召見○内務府奏派𩫶髻山廣仁宫拈香派出漪貝勒温公○掌儀司奏十五日祭奉先殿澤公行禮○召見軍機常裕茹泰顧璜皇上明日卯初二刻至大高殿並宣仁廟拈香○發抄張曜奏東省漕船開行日期奉硃批户部知道欽此○又候補守王恩湛署兗州守奉硃批吏部知道欽此○崧駿奏開缺知州張溥東請銷去察看字樣奉硃批着照所請吏部知道欽此○又黄巖令唐濟調署山隂令奉硃批吏部知道欽此○沈秉成奏江北河運出力人員懇恩給奬奉硃批該部議奏單併發欽此○○太子少保兵部尚書革職留任福建台灣巡撫一等男臣劉銘傳跪奏爲微臣假期又滿病仍未痊籲懇天恩俯准開缺回籍就醫恭摺仰祈聖鑒事竊臣前以假與屆滿病仍未痊續於光緒十六年十一月二十七日奏請開缺奉硃批另有旨欽此旋准部咨光緒十六年十二月二十三日奉上諭劉銘傳奏假期屆滿病仍未痊籲懇開缺一摺劉銘傳着再賞假三個月毋庸開缺所有台灣科試事宜着派唐景崧暫行代辦欽此仰見天恩高厚格外矜全莫名欽感臣欽遵之下多方調治原冀病情稍爲輕减卽行力疾銷假以免再三之瀆無如痼疾已深醫藥無效咯血日見其多飮食日見其少筋骨疼痛坐臥不安左目已廢右目又生雲翳交春舉發紅腫昏暗咫尺不識人面皆由久受瘴濕沮塞關竅氣血不能流通内虧外感補瀉兩難醫皆束手僉以病情過雜元氣過虧必須靜心調理非醫藥一時可以奏效伏念臣年力未衰遽抱痼疾一息暫存不無望生之念我皇上如不以臣爲不肖恩准給假調理倘能稍寛時日醫治就痊耳目手足不致成廢將來遇有遣策之處或可出効馳驅聊報高厚於萬一似此遷延尸位旣難銷假視事又無良醫診治在任一日卽多貽誤一日於朝廷何取焉且台灣新設省分一切規模制度俱皆草創非若内地循章守法卽使臣强健無病聚精會神尚恐力有未逮斷非經年累月呻吟牀褥所能外治與其貽誤獲咎曷若披瀝陳請惟有籲懇天恩俯准開缺並開去帮辦海軍差使賞假回籍就醫迅賜簡放賢員以重職守免臣再瀆地方幸甚微臣幸甚除將台灣科試事宜遵旨派交唐景崧暫行代辦另摺奏報外所有微臣假期又滿病仍未痊籲請開缺緣由謹恭摺具陳伏乞皇上聖鑒訓示謹奏奉硃批另有旨欽此○○魏光燾片再新疆立功後病故文武各員迭經奏蒙恩准照例議卹各在案兹續查有副都統銜協領前護巴里坤領隊大臣金貴頭品頂戴留甘肅新疆儘先補用提督訥齊欣巴圖魯杜錫斌留甘肅新疆儘先補用提督西吉爾琿巴圖魯周大美該員等於新疆變亂之時或駐防堵剿或帶隊從征均屬戰功卓著迨全疆底定尤能整飭營伍認眞操防先後在營病故硃堪憫惻合無仰懇天恩俯准將金貴杜錫斌周大美三員勅部照軍營立功後病故例議卹以慰忠魂又三品銜留甘肅新疆補用知府借補英吉沙爾同知張起宇從征關外歴著勤勞光緒十四年交卸吐魯番同知署任在省病故查該員在營辦事年久前經撫臣劉錦棠委辦測繪輿圖事宜週歴全疆親勘邊界出入氷天沙磧之中不避艱險感受瘴癘雖病故在離營以後實屬積勞情堪憐憫可否一併勅部議卹之處出自逾格鴻施除飭取各故員履歴清册咨部外謹附片具陳伏乞聖鑒訓示謹奏奉硃批着照所請該部知道欽此○○奴才岐元奴才雅爾堅跪奏爲考試繙譯錄科及童試完竣恭摺奏聞仰祈聖鑒事竊查前准部咨各省駐防繙譯章程内開鄉試年分錄科與繙譯童試文卷於三月内全行送部等因在案兹屆光緒十七年辛卯科舉行鄉試之年成都八旗協領等將應試繙譯錄科之繙譯生員三十六名應試繙譯童生一百二十六名造册呈報均經孝騐騎射合式此内並無考試蒙古文字之人奴才等因人數無多歸併一塲考試卽在將軍衙門署内設列棹凳編明字號於二月初十日黎明點名搜檢扃試照例於小學内選出漢字題二道命各生童繙譯當日完塲奴才岐元會同奴才雅爾堅將各生繙譯錄科試卷逐細閱看文理均尚通順復將各童繙譯試卷秉公校閱擇其文理稍通字畫端楷者張貼團案面加覆試核對原卷筆跡均各相符查成都駐防原定進額五名嗣因應試人數衆多奏請加進額數奉部議准如在一百十名以上酌加進額一名兹八旗應試童生一百二十六名應遵照原定額數取進五名並遵酌加進額取進一名公同開拆彌封出榜曉示同錄科合式之繙譯生員三十六名共四十二名一併造具年貌三代清册咨送川省監臨官以備屆期入場考試繙譯除將原擬題紙並考繙譯錄科卷及繙譯童試所進試卷分别封固鈐盖印信造具年貌清册咨送禮部核辦外所有奴才等考試繙譯錄科及考取繙譯童生完竣緣由理合恭摺具奏伏乞皇上聖鑒謹奏奉硃批禮部知道欽此○○定安片再據齊字營總統乾清門侍衛正藍旗護軍統領廂黄旗蒙古副都統倭恒額以胞兄任伊犁將軍色楞額靈柩回旗擇定夏初營塟並無子嗣乏人照料該總統誼屬親友現在奉差近在一省擬乞假兩個月就近回布特哈爲之照料一切等情呈請代奏前來查已故將軍色楞額靈柩回旗安葬需人照料該總統倭恒額爲其同胞兄弟誼難膜視相應仰懇天恩俯准給假兩個月俾得就近回旗照料所有齊軍總統事務卽飭該營帮統乾清門侍衛正黄旗蒙古副都統鈕楞額暫行兼管以資熟手除分别照會曁咨報海軍衙門外謹附片具陳伏乞聖鑒謹奏奉硃批着照所請該衙門知道欽此○○奴才定安跪奏爲帮統遺差遴員接統並請調員辦理營務恭摺具陳仰祈聖鑒事竊照盛字營帮統墨爾根城副都統博棟阿因本任地方緊要前准黑龍江將軍依克唐阿函商將其調回以資整頓曾經奴才附片陳明奉硃批知道了欽此欽遵行知在案所有盛字營帮統一差自應遴員接替以專責成兹查有奴才行營營務翼長副都統銜頭等侍衛西拉綳阿巴圖魯桂祥樸勤廉幹督率有方堪以派委接充並令先行署理博棟阿早日交卸回任其遞遺之營務翼長爲三軍樞紐非久歴戎行通曉大體之人不足以資整飭查有前伊犂領隊大臣都統銜記名副都統世襲雲騎尉志勇巴圖魯果權勇敢樸誠戎機暢曉早年管帶吉林馬隊曾隷奴才部下相知有素前因乞假回旗修墓未竣經吉林將軍爲之代奏開缺蒙恩允准現計該員修理祖塋將次竣事以之調充行營營務翼長必可勝任除咨報海軍衙門外所有揀員接充帮統並調員辦理營務緣由理合恭摺具陳伏乞皇上聖鑒訓示謹奏奉硃批着照所請該衙門知道欽此○○定安片再六品頂戴侍衛處委筆帖式吉揚阿於上年九月間呈經侍衛處代奏給假兩個月前來盛京茂金屯地方修理祖塋現在工竣情願投效練軍營當差等情具禀前來查該員吉揚阿係京城廂黄旗滿洲清安佐領下人力富强通曉滿漢文字現旣情殷投效堪以留營効力除咨報海軍衙門並分咨部旗侍衛處外理合附片具陳伏乞聖鑒謹奏奉硃批知道了欽此○○魏光燾片再署吐魯番同知傅夀森撤任遺缺查有候補同知彭緒瞻堪以委署據署新疆布政使饒應祺署鎭迪道兼按察使銜陳名鈺會詳前來除由臣批飭給委外謹會同陜甘總督臣楊昌濬附片具奏伏乞聖鑒謹奏奉硃批吏部知道欽此○○魏光燾片再新疆事務殷繁需員委用查有丁憂服滿二品頂戴鹽運使銜前任喀什噶爾道黄光達篤實穩練在籍二品頂戴按察使銜分省遇缺儘先題奏道袁鴻祐廉明勤幹均在新疆年久邊務極爲熟悉合無仰懇天恩俯准飭下湖南安徽各撫臣轉飭黄光達原籍湘鄉縣袁鴻祐原籍泗州直隷州傳諭各該員迅赴新疆俾供差遣出自鴻慈除咨部外謹會同陜甘總督臣楊昌濬附片具陳伏乞聖鑒訓示謹奏奉硃批着照所請吏部知道欽此 
 
 

Page 12

 
 
[光緒十七年四月十三日京報全錄]  
　　宫門抄○諭旨一道錄前○發抄硃批四道○東撫張奏桃汛水漲防守平穩摺○又奏瀝陳部駁防汛經費緣由摺○陜督楊奏揀員請補叅將要缺摺○又奏揀員請補要缺直隷州摺○又奏游擊請旨開缺回籍修墓片○又奏請補秦州游擊片○署江督沈奏爲考試府廳州縣准其署補差委片○四月十三日理藩院鑾儀衛光祿寺八旗兩翼值日無引見○鄭王等盤查銀庫覆命○八額駙色楞額各假滿請安○桂公請假十日○德隆續假十日○侍衛處奏派保和殿監試之王大臣派出頭班澍員勒載瀛希朗阿裕理志鈞二班謨貝子明安希隆阿訥欽泰良泰○召見軍機○發抄沈秉成奏請以張文傑補三江營守備奉硃批兵部議奏欽此○又提督袁九臯等派充兵輪翼長奉硃批該衙門知道欽此○又守備周廣才補湘南營水師遊擊奉硃批兵部議奏欽此○又前長江提標副將周國興恭逢恩詔開復奉硃批兵部議奏欽此○○太子少保頭品頂戴山東巡撫臣張曜跪奏爲桃汛水漲防守平穩情形恭摺具陳仰祈聖鑒事竊臣前由工次馳赴兗州閱伍當經奏報在案臣連日接據修防上游兗沂曹濟道中衡請補濟東道候補道員張上達修防下游候補道員沈廷杞積慶先後禀報自二月二十四日至三月初三日逐漸水長二尺七八寸不等自初六日至十一日長水一尺五六寸不等統計長水至四尺三四寸其河身窄狹之處溜勢抬高尤見增漲如上游南岸荷澤縣屬之雙合嶺夀張縣屬之靳莊下游南岸濵州屬之張汪莊台子李莊鄭家莊蝎子灣齊東縣屬之護城月隄濟陽縣屬之趙家壩惠民縣屬之清河鎭等處埽壩有蟄陷者均由各該道員督率文武員弁隨時加料壓土一律保護平穩臣查光緒十二年以前桃汛經臨海至漫溢多處近年以來凌汛桃汛秋汛均可無患此皆仰蒙皇上天恩准撥帑欵加培隄埝之效現在沿河地畝但非水浸沙壓二麥尚爲芃茂可望有收所有本年桃汛平穩緣由謹恭摺具陳伏乞皇上聖鑒謹奏奉硃批知道了欽此○○太子少保頭品頂戴山東巡撫臣張曜跪奏爲部臣駁减防汛經費不敷情形據實瀝陳恭摺仰祈聖鑒事竊臣准二部咨議覆山東省請撥光緒十七年防汛經費仍令動支額定銀四十萬兩等因光緒十七年二月三十日具奏本日奉旨依議欽此恭錄咨行欽遵到臣伏思光緒十二年以前山東河身尚未盡淤額定防汛經費四十萬兩桃汛之時已多漫溢迨鄭工失事河流頓涸水去少停全河淤墊水高於岸障堵全賴隄埝而保護隄埝又賴埽壩以致工程之多倍於往昔十五十六等年臣不得已於額定經費之外懇請添撥部議添撥銀二十萬兩爲備料搶險之用均蒙天恩俯准第連年夏雨時行伏汛較大搶險工料仍多不敷所有本年防汛臣委各總辦分叚防守經費亦分叚估計核實奏請卽部臣原奏内稱黄流湍悍異常情形難於逆料若必拘定寄欵恐致貽誤要工等語則是部臣亦已深悉其難乃上年添有備料之欵尚屬不敷本年若僅照原定之額豈能足用臣受恩深重手足胼胝固臣力所應爲裁節糜費亦臣職所當盡惟欵項所短太鉅實屬貽悮堪虞卽如豫省河工防汛經費前河臣譚廷襄原定每年止二十萬兩嗣因不敷工用歴任河臣曾國荃等先後請增至五六十萬兩防河官兵餉項尚不在内今山東河道過長河身過窄防守至難未敢稍涉遷就惟有仰懇天恩飭部查照臣前奏迅再核議撥欵以濟要需轉瞬伏汛將臨臣不勝激切之至謹恭摺具奏伏乞皇上聖鑒訓示謹奏奉硃批該部速議具奏欽此○○太子少保頭品頂戴陜甘總督臣楊昌濬跪奏爲揀員請補省標左營叅將要缺以裨營伍恭摺仰祈聖鑒事竊臣標左營叅將員缺前以分發甘肅儘先補用副將劉璞請補嗣准部咨該員係服滿起復發往甘肅候補遇有題補缺出照章儘先請補不入輪班計算其儘先原班已斷所請借補叅將之處應毋庸議仍令在於揀發班内揀選請補等因臣查揀發叅將班内僅有花翎總兵銜發甘肅差委留甘補用叅將果勇巴圖魯何建威一人前於光緒八年八月内引見到省經前督臣譚鍾麟派委帮帶省標練軍步隊該員心地樸誠辦事勇敢以之請補斯缺實堪勝任合無仰懇天恩俯念省會要缺准以何建威補授以期得力惟該員係屬本府例應廻避如蒙兪允俟接准部覆後卽爲揀員對調俾符定章再該員係曾經引見人員毋庸再行赴部除該員履歴册另咨外謹恭摺具陳伏乞皇上聖鑒訓示謹奏奉硃批兵部議奏欽此○○太子少保頭品頂戴陜甘總督臣楊昌濬跪奏爲揀員請補要缺直隷州知州以裨地方恭摺仰祈聖鑒事竊據甘肅藩臬兩司會詳稱安西直隷州知州姚定基告請開缺回籍修墓遺缺前請以補用直隷州知州德彬補授奉部議駁隨以候補直隷州知州彭澤湘請補未奉部覆旋卽具報病故自應仍按姚定基回籍修墓出缺日期揀員請補查定例州縣應調缺出俱令於現任人員内揀選調補如無合例堪調之員准以候補人員題補又前奉部章甘肅升調補缺變通辦理道府以至未入流亦照請補要缺章程無論何項缺出擇其人地兩宜之員請補等語今安西直隷州知州缺係衝繁難三項邊要缺經該司等查對品應調及應升各員人地皆不相宜惟查有勞績候補班前先補用直隷州知州董麟年五十一歳湖南湘隂縣文童投効楚軍辦理營務嗣遵籌餉例報捐監生加捐從九品歸雙月選用陜省全境肅清案内奏保免選本班以縣丞不論雙單月遇缺儘先選用蕩平金積堡賊巢案内保以縣丞留甘歸試用班卽補關隴肅清案内保俟補缺後以知縣用克復烏魯木齊瑪納斯各城案内保免補本班以知縣仍留甘肅歸候補班前儘先補用並戴藍翎攻克達扳城托克遜賊巢並會克吐魯番滿漢兩城案内保俟補缺後以直隷州知州用蕩平新疆南北兩路案内保免補本班以直隷州知州仍留甘肅歸候補班前遇缺儘先卽補丁母憂服滿起復新疆底定酌保出力人員案内保俟補缺後再行赴部引見於光緒十四年七月十一日起復回省該司等查該員年强才裕熟悉邊情以之請補安西直隷州知州員缺實堪勝任人地亦極相宜會詳請奏前來臣查該員董麟才具優長人亦謹飭合無仰懇天恩俯念要缺需員准以該員董麟請補安西直隷州知州實於地方有裨如蒙兪允銜缺相當俟奉部覆再行給咨送部引見該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○楊昌濬片再准甘肅提督臣周達武咨開甘標右營遊擊黄寳林以先人墳墓被風雨侵損懇請開缺回籍修理咨請核辦前來臣覆查無異相應請旨開缺俾該員回籍修墓以遂孝思除查取該員原領札付另咨送部外其所遺甘肅提標右營遊擊員缺係第二輪第四缺甘肅省現有儘先合例人員容臣另揀請補謹附片具陳伏乞聖鑒謹奏奉硃批兵部知道欽此○○楊昌濬片再臣前以留陜甘儘先補用遊擊瞿湜龍請補陜西秦州營遊擊員缺嗣准兵部議覆以該員儘先名次在後核與定章不符令卽另揀請請等因臣查秦州營遊擊員缺爲南路要隘與川陜緊連時有游匪出没巡防彈壓均關緊要非精明幹練之員難資治理瞿湜龍營伍練達人亦勤能故前以該員請補雖該員名次在後其在前各員或以事故出省或尚未歸標無從悉其才具或銜缺未當人地不宜未便稍事遷就現瞿湜龍署理斯缺辦理一切悉臻妥善臣與提臣雷正綰往來咨商仍以該員瞿湜龍請補秦州營遊擊可期得力雖與例章稍有未符而於營伍操防實有裨益臣爲地方擇人起見合無仰懇天恩俯念員缺緊要准以瞿湜龍仍補陜西秦州營遊擊員缺倘蒙允准俟接准部覆卽行咨送部引見以符定制謹會同陜西固原提督臣雷正綰合詞附片具陳伏乞聖鑒訓示謹奏奉硃批兵部議奏欽此○○沈秉成片再部定新章府廳州縣凡由俊秀監生出身各員無論捐納勞績現任候補均應一體考試等因兹據江寗藩司將江寍應考各員陸續詳送考試前來經臣考試得試用通判李宗似知州銜候補班儘先補用知縣陳恩詔均取列二等又前督臣曾國荃考試候補班前先補用知縣陳壎提舉銜江蘇候補班前先補用知縣沈韻鏘同知銜江蘇候補知縣周士鈺均取列二等未及彚奏留交到臣以上五員照章准其補署差委除將未考各員續行調考外所有考試各員等第緣由謹會同江蘇巡撫臣剛毅附片陳明伏乞聖鑒謹奏奉硃批吏部知道欽此 
 
