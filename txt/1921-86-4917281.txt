# 1921 - 86 - 4917281

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[减政與散政（冷）]  
　　裁兵不能裁至財盡之日餉無由得則兵不裁而自散減政不能減至財盡之日費無從出則各部人員亦將不減而自散此非我過分之言也試觀敎職員之復課旣未有期而司法界之罷工又將繼起矣此何景象耶此非散政之先聲耶 
　　凡事皆可以敷衍搪塞獨至於財有非敷衍搪塞所能過去者愈敷衍愈搪塞遷延之時愈久而其相逼也愈甚况乎國家財政乃國家公共之所有非一二機關所得而私者乃當財政窮困之時而處置復不得其平奈何不使人憤激哉政安得而不散 
[命令]  
　　四月二日大總統令署内務總長張志潭呈署湖北政務廳廳長沈澤生懇請辭職沈澤生准免本職此令 
　　又令參謀總長張懷芝呈請任命王喬爲陸軍第八混成旅參謀長應照准此令 
　　又令孫用時晋給三等嘉禾章楊紹宗王頣孫均晋給四等嘉禾章此令 
　　又令王荇國卿均給予四等寶光嘉禾章此令 
　　四月一日大總統令高全忠授爲陸軍中將王永泉唐國謨易兆霦均加陸軍中將銜張清汝劉長勝均授爲陸軍少將馬步雲授爲陸軍步兵上校並加陸軍少將銜此令 
　　又令楊葆毅授爲陸軍步兵上校此令 
　　又令陳兆麟陳步棠均授爲陸軍步兵上校姚琮授爲陸軍騎兵上校此令 
　　又令署司法總長董康呈請任命陳長簇署京師高等審判廳推事謝邦枬署吉林高等審判廳推事均照准此令 
　　又令兼署陸軍總長靳雲鵬呈請授吳光爲陸軍騎兵中校商文蔚爲陸軍砲兵中校姚永安爲陸軍砲兵少校樓景初爲陸軍工兵少校沈廣聲爲陸軍二等軍醫正葉在毓爲陸軍三等軍醫正孫雲澄爲陸軍三等軍法正均照准此令又令兼署陸軍總長靳雲鵬呈請授張維豫爲陸軍步兵少校應照准此令 
[專電]  
　　北京電　嚴禁復辟明令昨經閣員副署送府今午蓋印卽下（三日下午三鐘） 
　　北京電　本日令國體定義載在約 
法紊亂國憲律有常刑乃近日竟有復辟謡言騰載報章傳播京外殊堪詫異民國肇建於兹十稔共和正義婦孺周知自非喪心病狂之徒安有犯衆專欲之舉此種流言必有蓄謀破壞擾亂大局者資情揑造淆惑聽聞非認眞查禁無以昭國典而定人心著責成京師衛戍總司令步軍統領警察總監京兆尹及各省區軍民長官一體嚴查遇有此等造謡生事之人立卽緝拿究辦盡法懲治勿稍寛縱（三日下午五鐘） 
　　北京電　馬爾凌由英京來電華欠日債到期者一億六千萬及其他各國八百萬某國在英運動監督華財政欲以債權我者爲領袖此事關係重大中國宜自組銀團監督政府財政否則從速承認新銀團條件借定大借欵分還日債 
　　北京電　有人建議發減政公債五百萬民國十五年起還本擔保品爲十四年後之某稅關收入利息五釐用途將各機關所欠員薪折成債票發給係清理舊債性質從四月一日起均付現金舊賬悉發公債（三日下午三鐘） 
　　北京電　此間依賭生活之財部某司長於禁賭第二天特邀其寗波同鄕胡某賀某及蘇籍楊某至某次宅大賭故意犯禁結果賀某獨負九萬金事爲總統所知大怒立命内長傳諭警監依法查拿母稍瞻徇雖特任官有在塲者亦行逮捕據實呈報並聞總統開交一單著名賭徒均在列以某督辦某總裁居首謂應特别注意務重辦一二以儆其餘現某局長倡議移赴津博每星期六去星期一回包掛頭等車卽左車室入局旣避探目并可盡興（三日下午三鐘） 
　　北京電　敎職員還欠事財交兩部均不負責上課無期學生會决向府院呈催（三日下午三鐘） 
　　北京電　司法界反對减薪開全體推檢書記官總會議先向法部遞呈要求照發全俸如不得請依敎職員例實行總罷工（三日下午七鐘） 
　　北京電　减政委員會對禁止兼薪决從特任官起裁汰冗員先定制限標準惟歸併機關尚無具體辦法减半發薪留待第四步實施 
　　北京電　外部核議中德通商條欵認爲可行將於列國撤兵時中德簽字（三日下午三鐘） 
　　北京電　院冬（二日）電吳俊陞速派員赴上烏金協同孫書堂辦理救濟難僑（三日下午三鐘） 
　　北京電　赤塔電優林云華人退出蒙古有十萬人集上烏金者七萬五凍死三千非三月運不盡英美技術代表爲人道主義催運甚力赤塔鐵路缺煤中東路接濟二萬五千布特應由中政府繳價（三日下午三鐘） 
　　北京電　崴電謝黨高倍爾部下由某國接濟集四百人抵抗民國俄執政向日司令部抗議無圓滿答復監管會各國代表紛電本國政府崴埠將有重大變化（三日下午三鐘） 
　　北京電　滂江訊敵三百餘攻得力斯台已擊退向東路老官道方面逃竄我軍追擊間又遇後股匪二百餘亦向東竄各支隊長現公推方參謀長東（一日）回口晋京報詳情 
　　北京電　新楊增新電塔城俄舊黨萬數千人謀亂甚急又阿山息俄黨在沿邊將暴動請速撥餉械固邊防（三日下午八鐘） 
　　北京電　綏遠電黃成序東（一日）抵綏城隨來官長十四員兵百十九名槍百三十枝彈萬數千另有駝馬五百餘匹商民已陸續遣送回籍（三日下午八鐘） 
　　北京電　新楊電阿年闊夫部下現仍盤踞新省邊境意欲集黨向外蒙前進特將該黨武裝一律卸除並飭第五六兩團嚴爲監視免生軌外行動惟關於將來驅逐手續及防範辦法請示機宜俾有遵循 
　　北京電　張口電烏里亞蘇台亦失守（三日下午三鐘） 
　　北京電　日使正式聲明琿春撤兵外部轉電奉吉查復（三日下午三鐘） 
　　北京電　柏卜代理領袖公使明日實行白使係癆疾法醫診治非長期靜養不可宜赴北戴河（三日下午三鐘） 
　　北京電　内部據報依限四月一日辦理復選者祗有奉蘇二省餘均轉請延期昨又通電嚴催（三日下午三鐘） 
　　北京電　陳籙電告英首相法總理互電商定對德應貫澈凡爾賽條約壓迫德人施行懲戒不由列强議院主持宜由政府名義入手俟有發展再議對德執行種種之權限至於萊因河設立關卡收稅用途先儘償還英債餘交各國委員支配已得多數贊成（二日下午八鐘） 
　　北京電　綏蔡電奉令促赴甘任已將前方軍行事宜籌備就緒請日内先撥開拔費三十萬候欵到卽行西發（二日下午八鐘） 
　　北京電　馮玉祥電職旅餉項缺乏食米將罄各兵家屬紛紛來營者數百口請求發洋歸耕情殊可憫迅賜滙撥以救眉急（三日下午七鐘） 
　　北京電　頃蘇同鄕開會再電齊督實裁蘇軍四分之一並對齊督復電逐層答辯（三日下午七鐘） 
　　北京電各省區自治聯合會今日午後三時開會結果公呈總統請貫澈王十珍條陳裁撤三省巡閱並通電各省公團一致協爭（二日下午八鐘） 
　　北京電　本日閣議無提案未開（二日下午八鐘） 
　　北京電　奉張吉孫聯保王岷源升任吉省長（二日下午八鐘） 
　　漢口電　王安瀾冬（二日）由宜昌解省交憲兵營看守（三日下午四鐘） 
　　漢口電林虎已由湘返漢擬卽北上（三日下午四鐘） 
　　漢口電　劉承恩决將自治籌備處歸併省署處長自兼（三日下午四鐘） 
世界路透電 
[英國工黨之難題]  
　　三日倫敦電煤礦抽水機工人因迫於礦工聯合會之勸告及受工人之恫嚇大半已停止工作較小之煤礦多處連南斯台福特夏之六處在内已成廢墟萊拉克夏與法愛夫夏之煤礦亦無保全之望賀恩爵士現懇請人民自告奮勇司抽水機謂政府决計竭力保全諸礦並允保護告奮勇者路工與運輸亦大多數主張使三聯盟會首次發生實效觀於路工與運輸工領袖之宣言前對於三聯盟大會之希望今亦爲之减色聞政府之意國家所遭之危局自宣戰以來以今爲最 
[德國共産黨戰事]  
　　二日柏林電來因倫境已發生戰事共産黨占據四礦非共産黨現阻止彼等工作比軍已出干涉共産黨曾攻擊兵隊爲兵士開槍擊斃三人傷二十七人 
[匈奥之國體不變更决議]  
　　二日倫敦電匈牙利國會通過决議案宣布前皇加爾之回國足以危害國家主權並請政府遏止推翻法律與秩序之一切企圖又謝攝政員郝齊將軍之忠誠愛國奥國國會亦通過决議案聲明决計遏止推翻民國之任何企圖 
[德國之賠欵與美]  
　　二日柏林電德政府承認德國現探詢美國意旨以期將協約國欠美之債務一部分抵銷德國對協約國之賠欵德國外交總長西門士博士曾向美國高等委員解釋德國關於賠欵之見地 
[美國敎員之殺人自殺]  
　　二日紐約州薩萊克斯電薩萊克斯大學敎授比克維斯氏在校内以手槍擊斃敎授華登氏繼乃自擊殞命校長台博士之意華登因圖阻止比克維斯氏自裁而被擊斃按該校學生因不滿意於比氏之行爲近曾呈請校長辭退之 
[各國近事記]  
　　二日雅典電希臘國會大多數之領袖戈拉里斯氏已代加洛奇羅波洛斯氏任首相加氏改任財政大臣希皇已偕其弟二人前赴前敵 
　　二日孟買電新任印度總督里定貴族已抵此間 
　　二日亞姆斯特丹電荷蘭煤油公司今日一致决議將公司資本由四百兆佛洛林增至六百兆總理宣稱今公司毫無競爭之恐慌 
　　二日華沙電聞美國與波蘭之商務草約現正在考慮中 
　　二日馬尼剌電此問大火燬屋三千問無家可歸者一萬五千人 
 
 

Page 5

 
 
   
 
 

Page 6

 
 
[太平洋路透電]  
　　三日海參崴電國民議會會長泊羅柯菲夫氏與日本立花將軍淡話之際將軍謂日軍不能容携械之黨人互相衝突如有此種舉動日軍擬解除雙方武裝彼意此種事端之發生實由無民治政體之故泊羅柯菲夫氏謂政府嘗一再發表宣言擔保施行民治立花將軍答稱此項宣言迄未實行今國民議會復有解散之說果爾則日軍不得不設法維持治安云 
國外要聞 
[德國特約通訊（王光祈正月三十一日）]  
　　（四）德國對華之商業（甲）德國所需之華産（續）中國對外輸出種類極多如鐵炭麥絲等項多不爲德國所需要即或需要而事實上又因他種原因不能直接運德故直接運德而又爲德國需要者僅有下列各項兹將一九一三年及一九一七年中國對外輸出之一部分詳列如下此一部分即爲德國所需要之中國貨物至於對外輸出之其他部分爲德國所不需要者（如鐵絲之類）則不錄惟表中所列數量係該貨對外輸出之總數目而非僅僅對德國一國輸出之數目請閱者勿誤會 
　（甲）雜貨類一九一三年中國對外之輸出一九一七年中國對外之輸出 
黃豆　　　　　二三三○○○○○兩　二○○○○○○○兩 
Ｂohnenknchen（豆餅）　二五○○○○○○兩　二四○○○○○○兩 
蛋　　　　　三六三二○二○○○個　一二○○○○○○個 
蛋白及蛋黃　　　二九五○○○○兩　一八七○○○○兩 
花生　　　　　　五○四○○○○兩　五六○○○○○兩 
蔴類　　　　　　三九○○○○○兩　二二○○○○○兩 
雞毛與鵝毛　　　一四八○○○○兩　　八○○○○○兩 
肉　　　　　　　一七九二○○○兩　二九八四○○○兩 
肉（曾經製造者）一九五○○○○兩　一一六八○○○兩 
鳥類　　　　　　　二四七○○○兩　　五七五○○○兩 
Ｇallnusse一○七○○○兩　　九○○○○○兩 
人髮　　　　　　一○六○○○○兩　二○○○○○○兩 
獸毛　　　　　　　五四○○○○兩　　五○○○○○兩 
　（乙）皮類 
牛皮　　　　　一五二○○○○○兩　一七四○○○○○兩 
羊皮　　　　　　四○七○○○○兩　　七九○○○○○兩 
馬皮驢皮　　　　　二五○○○○兩　　　九七○○○○兩 
小羊皮　　　　　　七○○○○○兩　　　二○○○○○兩 
其他　　　　　　　四三○○○○兩　　　四三○○○○兩 
　（丙）金屬類 
銻　　　　　　　一一○○○○○兩　　六二○○○○○兩 
銅　　　　　　　　　　　　　　　　　九九五○○○○兩 
水銀　　　　　　　　　三六○○兩　　　七六○○○○兩 
錫　　　　　　　一一○○○○○兩　一二二○○○○○兩 
藥　　　　　　　三八○○○○○兩　　三三三○○○○兩 
　（丁）油類 
荳油　　　　　　三七○○○○○兩　一八二○○○○○兩 
棉花油　　　　　　　　　　　　　　　　六二○○○○兩 
花生油　　　　　二八○○○○○兩　　五二○○○○○兩 
楂油　　　　　　三七四○○○○兩　　四八四○○○○兩 
其他油類　　　　四九○○○○○兩　　　九○○○○○兩 
　（戊）種子類 
杏仁　　　　　　　九八○○○○兩　　　二八○○○○兩 
棉花　　　　　　　二二○○○○兩　　　四六○○○○兩 
亞麻仁　　　　　　四○○○○○兩　　　四三○○○○兩 
甜瓜　　　　　　　四九○○○○兩　　　三六○○○○兩 
菜種　　　　　　一九五○○○○兩　　一六○○○○○兩 
芝蔴　　　　　　一四○○○○○兩　　一一○○○○○兩 
其他種子　　　　一九○○○○○兩　　一四○○○○○兩 
　（已）其他種類 
粗棉花　　　　一六二○○○○○兩　二○○○○○○○兩 
猪毛　　　　　　四四五○○○○兩　　六二○○○○○兩 
草辮　　　　　　五○八○○○○兩　　二四○○○○○兩 
動物油　　　　　一二八○○○○兩　　四○○○○○○兩 
植物油　　　　　二七○○○○○兩　　一八○○○○○兩 
茶　　　　　　三四○○○○○○兩　二九○○○○○○兩 
洋毛　　　　　　五五○○○○○兩　一○五三○○○○兩 
駱駝毛小羊毛　　一二○○○○○兩　　一八○○○○○兩 
以上即爲中國對外輸出之一部分而爲德國之所需要者至於德國所需各種貨物之數量爲數亦復不小譬如牛皮一項一九一三年對外輸出共計六六四○○○逞提乃兒Ｚentner（德國重量名）而德國遂占一○二五○○逞提乃兒足見德國亦爲中國之大買主也兹將一九一三年牛皮輸出分配表列下（以逞提乃兒爲單位） 
比國　　　　　　　　　五七○○○ 
德國　　　　　　　　一○二五○○ 
英國　　　　　　　　　二一○○○ 
法國　　　　　　　　一一五○○○ 
香港　　　　　　　　一○一○○○ 
意大利　　　　　　　　七八○○○ 
日本　　　　　　　　　　三○○○ 
俄國及西伯利亞　　　　　八五○○ 
土耳其波斯　　　　　　二七四○○ 
美國　　　　　　　　　八五○○○ 
　　據右表觀之一九一三年中國牛皮對外之輸出德國實占第二位至於其他貨物在德銷場亦頗不弱（未完） 
國内要聞 
[北京通信（夢談）]  
　　北京學生與罷課問題 
　　北京國立專門以上八校因爭經費而至罷課已兩星期矣政府尚無澈底之解决在吾人追憶一年以前北京學生奔走呼號力與政府相持之勇氣與毅力以爲此次事件學生必出其全力對於政府有所表示以爭自身之利益乃事殊不然在兩星期中八校學生尚無絲毫動作僅於今日始開一會議略略討論推其結果亦不過形式上之活動而已此中原因經記者詳細考查略有三種（一）因自前年以來國家多事全國學生都以天下爲已任而北京學生因地理上的關係所負責任亦較别處學生爲多每遇一事學生必奔走呼號竭全力以赴之此種辦法雖在愛國方面說來自屬於國無愧然在自身方面未免太屬不值如凡在學生會擔任職務之學生幾於終日無暇書本早已丢之九霄雲外當其奔走最熱烈尚不感覺若何痛苦及至重理書案才知道人與書已如隔世此時欲悔亦不得矣此係就奔走最熱心者而言其餘不預事者亦受許多影響如學校罷課全體出發講演全體游街等等事件一年中亦多至不可勝記因此一年時間所得不及一期往往各校延誤功課多至半年者此中損失在學生方面看來眞是太大不如埋頭讀書多得一點實學將來在社會上的影響必大北大敎授胡適之博士去年開學演說呌學生注重提高不要做並及的事業提高等於爲已並及就是爲人所以京中學生從此都趨重爲已去了對於外事總是不想出頭推之物極必反之理在去年極端活動之後而有此極端恬靜之反應亦無足怪（二）則官僚手段之成功是也學生從五四以後在社會上隱隱具有一種濳勢力製造輿論羣衆運動乃學生武器中之最犀利者官僚中嘗過這種味道却是不少且知此種潮流不可逆擊只可旁敲何謂旁敲第一借報館爲媒介拉攏學生所以京中各報那一幅閙的是提倡新文化這一幅又是讓學生出風頭的地方一部份學生不免因此低頭第二收買無聊學生此種被收買學生遇事不明白出頭反對只用暗中手叚一遇有爲公衆謀福利者不駡之曰出風頭則誣之爲受政客嗾使此種疑似之言最易使一般人誤信而令出頭者喪氣各學校中受此種影響者以北大爲最甚許多學生之所以不願與聞公衆事務者此亦其一原因（三）則各學校之意見不一也此種意見之起因遠在五四時近乃彰明原五四時各校學生奔走國事熱忱本屬相等只以北大人數衆多又爲京中惟一國立大學人材比較稍多每有主張必爲學生聯合會所採用而别校則否即學生聯合會在一年以前亦設在北大事務幾由北大學生包辦在辦事上說固屬輕舉易行然因此使别校不滿者亦復不少及北大學生會改組未曾派人出席於聯合會於是學生聯合會遷入高師主席則爲法專所得女子高師因此亦不出席於聯合會矣在聯合會中一二學校以爲北大之力與其他各校相等而成功之後得名者僅北大一校彼等空費勞力殊屬不值以記者料之此乃意見發生之原因也及敎職員罷課問題起北大學生起而組織臨時幹事會與其餘七校商量進行方法聯會會聞之乃上一呈文於政府如敎職員所請求者一面并邀北大加入聯合會北大乃與女高師商量組織罷課八校聯合會轉商之美術農專工專醫專都已同意惟法專與高師不允其理由以爲旣有學生聯合會又組織罷課八校聯合會於學生聯合會之統一有碍再則此次學生所爭者爲敎育基金爭敎育基金乃全國應有之責任宜讓與聯合會不宜另外組織使聯合會不滿意而主張在學生聯合中組織一敎育基金委員會由罷課八校派人出席否則在女界聯合會及學生聯合會之下組織男女學生聯席會專辦此事而返對八校聯席會云云二址九號女高師召集八校代表組織八校聯合會時高師與法專初極力反對而北大代表與醫專工專代表則極力贊成雙方辯論達二小時之久而組織之議案卒得成立當時議决八校聯合會目的一條云一得到的欵上課上課後解散但經過半數之同意得繼續存在」解散云云繼續存在云云即兩方目的之所在也有以上三種理由宜乎北京學生對於罷課之前此無所表示并可測知後此該會雖存立亦鮮實效也當此政府泄沓之時視敎育如無物各界人士方擬有所援助以培國本八校學生實不宜忽視之焉 
[京學界基金運動近况]  
　　此次北京國立八校敎職員罷課已曆二旬迄今尚未解决北京學生界曾奪起力爲而國立八校學生因有切膚之痛尤欲促成此問題速行解决由女高師發起組織國立罷課學校學生聯席會上月三十日在女高師開會討論結果咸以此會有成立之必要三十一日討論章程及選舉職員正主席及庶務股均由女高師擔任副主席及文書股均由高師擔任交際股由工專法專醫專北大美術農專擔任兹將該會宣言書錄之如下前月京中國立八校敎職員以經費欠缺無力維持一致停止職務迄今已逾兩週尚無結果政府忽視敎育事前旣無深謀事後更乏挽救同人等光隂虚耗學業荒廢所受苦痛何可勝言爰於上月三十日成立本會謹將宗旨敬告國人國家以敎育爲基礎敎育賴經費以發展是故先進各邦敎育經費逐年累增以我國敎育之幼稚急待經費之擴充而當局對之反形延宕一年以來遲遲不發致令各校進行横生荆棘讀敎職員停職宣言可爲流涕國家原有預算敎育應定基金政府虧空累欠轉以無錢二字敷衍因循然彼之糜費及一切不急之費投手舉足動逾百萬誠何從出者財政一部百孔千瘡當局諸公翻雲覆雨以國家根本事業仰鼻息於不可信任之當局求來源於萬難應付之財部曾何異於望梅畫餅與肉食謀道亦可鄙在今日欲樹宏遠之計劃作根本之解决淯底澄源非敎育經費獨立不可雖其道甚難要亦在吾人之努力及國人之響應何如耳總之敎育前途形迫勢殆各校敎職員日暮途窮慨經費之艱難傷政府之麻木同人等爲救國家而救敎育而爭經費從良心之主張取一致之行動至達到目的而後止區區此衷幸國人共鑒之 
　　昨日（一日）下午一時半北京國立專門以上敎職員聯席會議在美術學校開第九次大會首由主席馬叙倫報告（一）醫學專門學校推定周瑞麟葛成勛毛咸三人爲發言代表（二）學生聯合會昨派代表到本會詢問敎育經費等問題與當局交涉之經過及有無解决希望當將所知答覆（三）昨見敎育總長范源濂時范告以本月五日爲種樹節已照例通知各校請勿誤會（四）報告與交通當局接洽情形惟因尚無結果暫不發表報告畢北大代表陳世璋提出警告各代表之議謂現在黨派關係動輙利用吾等敎職員爲攻訐之具吾人對於外問議論宜確守本來宗旨勿爲動摇而對於本會進行事務尤須各本良心暫不公表之事均望暫守秘密免致外問多所誤會美術代表徐瑾提議除新聞組幹事外暫時勿任意發表僉以此事關係敎職員人格甚大嗣後除由聯席會議發行之半週刋公表者外各報言論本會不負責任尤不可爲黨派所利用以維敎職員人格女高師代表李貽燕提議明日（二日）發行之半週刋是否將經過完全發表經詳細討論結果决定未完全有結果之各問題暫不發表最後對於積欠問題姚憾主張派代表積極向敎育當局交涉質問其究竟有無辦法决定仍由馬叙倫姚憾陳世璋三代表擔任接洽散會時已下午三時半並定於下星期一（四日）下午一時半再開大會 
[最近喧傳之援庫出兵聲]  
恰防危急以來赤塔政府迭向我國表示情願出兵助平匪亂并已檄調大隊出駐敖來源一帶準備前進嘗經黑省當局交涉阻止尚未解决現因恰城已被匪黨佔據赤政府以匪氛逼近認有急速出兵之必要遂不待談判妥協即於二十六日對司夾林所部第二師頒發動員令飭將全師分作兩隊陸續由色楞格河西岸向前進發月來喧傳之赤政府出兵至此乃見諸事實聞陳毅得此消息業由上烏金斯克電局飛報到京請訊籌應付方法當局對於此事明知無力阻止然若一任赤軍前進自處於客觀地位則將來赤軍侵略所得在我實無詞與爭寗非自甘放棄因此决定亟趁斯時亦派大隊分向庫恰出動從事規復以留將來與赤軍交涉撤去之餘地連日由參陸處與援庫總司令張景惠商定乘赤軍未得手之先速分三路同時進兵（一）南路叨林爲匪衆集合地由鄒芬統率各支隊限期收復節節北逼（二）東路車盟爲匪衆根據地由奉黑兩省共同出兵直搗其老巢（三）桑旗爲該匪糧運後路再由黑省派隊襲擊以攻其背面北外並於滿洲里車站一帶密布軍警查禁軍需物品運入蒙境以絶匪黨之接濟上列各項計畫議定後業經分電奉黑兩省詢取意見俊得確復即可分别實行又聞張作霖以蒙匪勢力日見擴大派兵赴援不可再緩日前特在使署召開會議决由奉省抽編四旅計二十七師抽五十四旅二十八師五十五旅二十九師抽五十八旅第一混成旅與第五混成旅抽編一旅已令張作相籌備一切張景惠亦擬稍整行裝於本月四日或五日出京親赴前敵督戰 
[楊增新否認新省種烟]  
　　駐京英國公使前以新疆烟禁廢弛致函外部頗加詰責黨經外部轉電新督楊增新囑令據實聲覆聞楊督昨有艶電抵京否認其事原文略謂奉部電以接英使來函内稱新疆處處販烟省公署密邇之地立有商舖公然買賣烟土等語查新省烟苗早經禁種惟俄屬各地依然栽種難保無華商私販入境情事然亦迭經通今各屬卡查拿嚴辦不稍寛假增新服官數十年向以誠信爲主何敢欺朦中央應請速派大員駐新調查果有種烟發見增新與該管地方官同等治罪至俄土入境自當隨時查禁務絶來源若欲禁止俄人種烟在我亦無此權力據實陳明伏乞鑒核 
[舊議員之恢復舊會熱]  
　　旅京舊國會議員因見政象日非收拾無法昨日特在東鐵匠胡同中原公司開會會議結果對於統一財政國會外交蒙亂自治各問題均有主張並公函調查局委員長請其定期召集大會討論一切進行事宜並謂時局混亂舉凡制憲自治外交財政裁兵諸大問題均因無合法之國會爲之解决所致議决廣告同人徵集意見原文如下自國會再度解散國家無合法之負責機關内則分崩離析外則侮辱紛乘雖經同人累次宣言主張恢復舊會促進統一力竭聲嘶迄無成效近且日蹙千里外蒙之惡耗頻來國號共和人民之參政無所舉凡憲法自治外交領土財政裁兵諸大問題以無合法之國會無從解决長此以往不亡何待我同人法賦之資格旣未銷滅斯責任萬難放棄再四集商舍恢復舊國會外别無良策京津同人計已三百有餘所見略同兹擬徵集各省同人意見如能多數一致再籌適當辦法尚望迅抒偉論共濟時艱無任盼禱 
[京報界大閧後之會議]  
　　北京報界上月三十一日在中央公園開會時朱淇與各報代表大閧演出一塲武劇昨日（一日）下午二時仍在中央公園水榭開會與會之報館及通信社共計二十一家衆推舉新社會報記者主席主席就席後首先朗誦前晚呈遞警察廳之公函其原文如下「敬啓者中華全國報界聯合會第三屆大會定於本年五月在北京舉行北京全體報界應盡籌備及招待之責前由北京日報經理朱淇招集少數報館設立籌備處某等以事關公益辦法應取公開當於本月三十一日下午六時在中央公園水榭開茶話會討論進行事宜到會者計日報四十四家通信社八家實占北京報界全體三分之二朱淇亦率領多人到會因即共同討論正商議間朱淇及其徒黨咸各盛氣凌人語多不遜大家勸其應平心靜氣商榷辦法詎朱子祖成突發咆哮推倒議席並有對人逞兇舉動經衆阻止其徒黨持茶碗向人抛擲幸在場巡警入室彈壓始未傷人朱淇遂即率領其子及徒悻悻而出會塲秩序爲之擾亂除將摔碎之荼碗並手杕小刀一柄交由在塲巡警作證外相應將朱淇等擾亂兇情形函達貴廳即希查照此頌公綏 
　　主席朗誦畢衆討論昨日所議决之第三辦法（即取消朱淇委員長資格）有提議派代表告知朱淇者衆决定仍照原議致函通知新社會報記者謂昨日所議第二辦法（即通電各地報社報告前日開會情形）似應實行蓋朱淇對各地報社必有一篇誣衊我們同人之報告深恐各報聽其先入之言羣報記者主張只須發一通電表示歡迎各地報社赴會之代表不必提及前日之事大家討論結果决定發出兩電（一）對各地赴會記者表示歡迎（二報）告前日朱淇搗亂情形衆又决議開會時函訂京外各報駐京通信員出席次乃計論招待方法晨報記者主張對於招待可以從儉辦理絶對不受政界何方面之津貼大多數均表贊同羣報記者主張先舉幹事即由幹事起草方法提出大會通過晨報記者則主張應議定方法後推舉幹事依照議定方法辦理有請付表决者羣報記者請先由晨報記者提出招待方法付表决晨報記者即擬定下列三項（一）各地記者來京時各報社派代表赴車站歡迎（二）代覓旅館（三）開餐會歡迎均經大多數表示贊成羣報記者提議對第二項「旅館」改爲「住所」並增加二項（一）引導各地記者游覽都中名勝（二）代謀各地記者舟車之便利均經大衆通過衆又議定以晨報爲暫時通信處後又簽定各股幹事如下（一）總務羣報遠東通信社益世報大中華日報新社會報（二文）牌惟一日報共和民報中央政聞社國報京報（三）會計民國公報大陸日報又新日報中報民生通信社（四）庶務統一日報道心報北京報商業日報曉報（五）招待晨報京津時報大同通信社合衆通信社庚申通信社幹事推定之後由各報幹事議定二日下午一時在晨報社開談話會 
[蘇人闢治串塲河之計畫（野雲）]  
　　蘇省舊串場河南起海門吕四塲北行經南通如臯泰縣東台鹽城至阜寗入射陽湖蓋沿海一大幹水也在鹽城以南稱南串塲鹽城以北稱北串場外障以范公大隄内通裡下河各水道惟年久失修東臺以上已幾幾等於淤廢而范公隄外海水日退涸出之地日多祇因水道不便墾植遂多窒碍前當民國三年張南通任水利局總裁時曾經派員詳加勘測繪有圖表嗣以時局關係致未經續進行今則各省裁兵聲浪日唱日高於是蘇省張韓兩紳迭相會議以爲裁兵固好然能利用兵力以從事濬河不費多資可以成就大業則爲計亦得因此遂復提起闢治串塲河問題蓋以此河關係長江以北沿海各縣之利益至鉅前猶僅及於淮南今若貫舊黃河而北通則利且及於淮北議定後即委局員就舊繪圖表擬具施工計畫書除由吕四場至東臺角斜一叚河身尚深可不另闢治外其自角斜以北經過鹽城阜寗漣水灌雲陳家港止則擬另闢一長四百七十一里之新河仍用串場名目蓋舊河旣淤廢不可用自不如相地勢之所宜濬一新河爲得也且舊河北僅及於阜寗而止與舊黃河北相隔絶今則穿過舊黃至灌境入灌河以通海更可以一新其局面依其計畫全河共計掘土三百八十餘萬方經費共需三百萬元沿河設閘十座以消息水勢河之兩岸修成寛坦之省道其上可通行汽車將來隴海東路築成更可起西連島以逹江濱得以呵成一氣計畫旣具即由運河工程局督辦備文請於政府其關於工作方法則擬就通揚淮海三鎭守使所統率之軍隊抽出四分之一或四分之二組成工程隊專任濬河之事至關於經費問題初擬出自國帑但以近來國庫如洗遂不得不變通辦法在財政部核辦之結果主張就地籌欵農部水局意見亦同繼又由蘇運河局提出變通籌欵辦法政府業已照准據聞呈遞政府之公文所陳該河之利益分五點（一）農業范隄以外新涸出之田不下四百萬畝此河若成便可大興墾植（二）通黃河南北自古不相溝通是以淮南各地尚與江相通淮北各縣與江遥隔今有此河以破舊黃河之界則雖遠在蘇境極北之海州亦可與長江相接近（三）水利有此大河不惟灌溉有資且可調節裡下河諸水於南分洩沂沐之水於北（四）國稅有此河以爲運道則關稅航稅商業稅之所徵收當不在少數（五）軍事有此河則江海互達水陸交通軍隊行動便利極在且利用兵隊以任濬河亦可藉以上資試驗如有成效則可仿行之處甚多並謂此河可稱之爲第二運河云云財政陸軍農商各部對於此事頗認爲重要聞日内即擬提出閣議並以該河工程較大不必隸入運河避範甲甲因議特設督辦一員以專責成斯亦蘇省人民有關利益之一事也 
[湘議會與省長問題]  
　　湘議會因選舉省長問題復行召集到省人數已達七十名以外於是由議長彭兆潢於昨日召集到省各議員特開協議會商酌開幕日期並討論對於廣東運動選舉總統辦法協商結果開會日期决定四月二日即日函達總司令查照請屆期到會對於廣東運動選舉總統問題則以此事如果實現必於西南自治之進行發生莫大妨礙爰一致主張通電西南各省先實行省自治再謀聯省自治必俟聯省自治完成然後始能組織聯省政府現在西南自治方在萌芽自無組織聯省政府之必要請於選舉總統一層一致主張緩議以免徒滋紛擾並决定一面電致桂陸及譚浩明諸人請其一致進行自治此項電文正在擬稿約三數日間即可拍發 
　　湘省選長問題近日又推舉譚組厂之說先是譚氏旣倒政學系在湘勢力之日弱惟欲圖恢復之心則未嘗一日忘迨林氏旣走運動省長者多至數人連日以來演出種種活劇該系乃引爲口實躍然出馬謂種種活劇之所由來皆由運動者之不饜人望長此以往必至日事遷延徒貽笑柄不若仍請組公復任以免要職久懸與該系接近之軍政要人皆噭然應之於是由岳某等聯電譚氏請其回湘旋得譚氏覆電拒絶謂頭可斷而心不可回無論如何决不再爲馮婦云云乃政系於此仍積極進行已派委專員赴滬勸駕並分函京津兩處湘紳請一致敦促長沙各方面亦極力疏通究竟譚氏能否再行登臺此時尚未可逆料也 
　　省城各公團因選長問題於昨二十九日特在省敎育會開聯席會議先對於審查自治根本法問題有所討論然後提出對於選舉省長應持何種態度經衆先後發主約分以下數種主張（一）照去年推舉臨時省長前例三路各推一人用公函請願省會决選（二）仍照去 
 
 

Page 7

 
 
年辦法惟須改推舉爲票選（三）不由已失時效之省議會選舉另由各公團總投票是日討論良久主張終未一致因定三十一號再開聯席會議取决多數但就目下情形觀之第三項之主張斷難實現將來選舉手續或將採取第二項之主張也 
[鄂西又告匪警咸豐縣發現僞皇帝]  
　　鄂西恩施縣紅巾妖匪撲滅未久而咸豐縣境又以匪警見告且稱帝改元斯亦民國之怪事也當上月恩施妖匪起事之時咸豐縣境駐軍奉命赴施助剿咸豐匪黨即乘虚而起初僅聚衆數百嗣乃蔓延於黑洞青岡嶺老梨園一帶遂有二千餘人之衆凡南軍戰敗之餘孽皆參加其内而咸豐利川兩邑邊境有地名小村者當藍天蔚敗退入蜀時發現一種布告上有和興元年字樣人以爲藍氏所爲無有措意之者此次土匪蜂起竟有巨匪聶眞娃妄自稱帝國號大齊即以本年爲和興二年徧貼告示邪言誘惑其部下乃有國師大將軍都尉等僞號其行爲則打家刦舍不脫强盜之面目咸豐縣團總兼代理縣知事楊道芬第一次率領團丁迎擊於黑洞並函請來鳳縣團總曾价藩派隊協擊曾即率元阜孝原悌恭貞肅信茂等五區團丁約六百人從薄刀嶺枕木園三台坡等處分途合圍匪等抵抗力强團丁雖奮勇直前終以衆寡不敵致爲所敗曾初尚陷於重圍幸得孝原區團總姚輯五冒險殺入始獲脫險第二次楊道芬再率團丁進剿復爲所困坐騎被奪身幾遭擒至團丁則死傷山積延青水塘一帶數百家盡成灰燼民團一蹶不振乃死守城池電省請援王督得報立電王都慶旅長就近進擊務獲渠魁王旅長刻已派步兵兩營機關槍一連由施出發並令宣恩馬團隨時協助大約此項小醜不難一鼓蕩平也 
[罷課中之成都敎育界]  
　　成都各學校自前次軍學衝突學生解散以來敎育界已呈停頓之象繼因敎育經費支絀敎職員發生總辭職之舉敎育界復起絶大之危機現在開學之期已生學生到省者亦有十之七八而開學仍無期此眞可爲川省敎育前途抱悲觀者也自敎職員總辭職後成都當局爲暫時維持計允月給經費一萬五千元隂曆十二月旣未完全給付近日僅撥銅元五千釧生洋二千元各敎職員以欠薪旣不能發給本年敎育經費亦無確實欵項當局發給之數有限殊不濟事是以堅持不開學之議甚至擬訂限制開學條件令各校取一致行動現在解散之學生雖已陸續返省惟以寃抑未伸前次要求各項未得解决學生方面恐亦不願實行上課也近日敎職員聯合會一面將學生前此之五項要求重行申請一面將該會議决之四條請求政務廳照辦（一）補足陽曆年關隂曆年關兩月全薪并發一月全薪然後開學（二）以後須指定的欵於每月三十號以前將各校欵項發足不得延長日期零碎撥發（三）須實行各校所經國會省議會决定之預算即高師預算經省署認可者事同一律（四）各校敎職員欠薪自民國十年三月起按十二個月按月攤還以上各條政務廳能照辦與否尚不可知最近省議會對於敎育經費有提議先籌撥省城小學經費者已决議照辦并有議員提議劃撥鹽欵數萬元以謀補救者亦未知能辦到否耳 
[廣東女子參政之大運動]  
　　二十八日廣東省議會午後開會女界因聞議會對於縣長選舉條例及縣議員選舉條例將有規定非男子不能選舉及被選舉之修正故即推舉代表鄧蕙芳伍智梅唐允恭程奕六程立卿等多人提出請願書并約集女同胞六七百人到會旁聽暗爲監視迨開議時秘書長讀該請願書畢黃佩荃動議謂女界旣有請願代表本席爲介紹該案之一擬請該代表出席說明林超南謂請願性質在法律手續上應先付請願股審查俟審查報告再由大會討論鄭里鐸謂今日討論縣長選舉條例及縣議員選舉條例係與女界今日請願互有關連無須審查可即開議第一案林超南謂依議事細則此案應交請願股審查邢榖芫謂請願與審查原分兩事旣有請願就付審查旣交審查可照議事日程開議鄭里鐸又謂不能因該請願就不依議事日程開議鄙意該請願原可打消黃佩荃余同人林超南等駁謂該請願旣有省議員介紹焉能打消多數贊成付審查即開議此時女界已有不懌之色會省長代表吕復登臺說明起草縣選舉案及縣議員選舉案理由對於縣長當選資格採用消極之規定及規定女子當選爲縣長及廣東縣自治範圍不可不給與女子參政權之理由逐層說明末謂起草縣議員條例在先故選舉縣長之選民亦有適用縣議會議員選舉條例第三條之規定今日可先議縣議員選舉案說畢即行退席衆贊成先議第二案第一第二條均無討論討論至第三條（關於住民之選權）林超南正欲起立發言適有女子代表多人由横門闖進議壇意欲有所陳述林超南即謂依照旁聽細則第八第九條之規定旁聽人不得擅進議塲請議長特别注意執行規則馮河清和議忽旁聽席嘩聲大作咸指林某違法議壇上各代表間有應聲者於是全塲震動喝打之聲大作某女士搶前質問馮議員互相激辯竟至動武旁聽席上聞訊即率大隊前來各議員紛紛避開議長無法制止議塲秩序大亂因此時有某議員登壇書「議長付懲戒」五字於黑板上嘩聲益甚特務警察睹此情形即將各門暫閉復經議長多方解釋秩序稍復旋各散退此幕全武行乃暫告一段落該請願團退出後馳往見孫總裁及省長請願省長面許無論如何如省會將女子選舉權剥奪我必交回覆議惟星期三日各位不必再到省會云云各代表辭出復返女界聯合會决定於今日上午十一時在廣西會館召集各女校到會舉行大巡行並即晚分派代表向各校運動出隊以壯聲勢 
　　二十九日廣州婦女各團體聯合女界聯合會及各女學校等約六七百人假卒廣西會館討論對於女子選舉問題一時開會衆婦女手執「孫總裁陳省長女界萬歲」及「男女平權」「誓達目的」「要求參政」「省議員馮河清毆傷女代表」種種小旗幟鵠立以該會三樓爲開會塲男界來賓約二三十人由衆公推鄧蕙芳女士爲臨時主席伍智梅醫生宣布開會理由隨將廣州巿參事會選舉條例宣讀一過主席問我們女界贊成女子有參政權者請舉手全塲舉手隨將所定進行辦法逐條付表决除第五條略加修改餘均照原定辦法可决復决定由四月一日起至五日止爲女界候選人報名之期報名止截後再開女界全體大會舉定三人爲候補人如該三人舉定後即由全體竭力相助務使該三人所得票數當選爲巿參事云云旋請張繼謝英伯夏重民（男界）莊漢翹（女界）等演說俱贊助女界應有選舉權必須奮鬭力爭言詞激烈後鄧蕙芳述昨日在省會之相鬭情形意欲大衆排隊往省會交涉伍智梅宣佈是日示威巡行聞省會今日開談話會先往省會包圍後往省署然後由惠愛路出西門至長堤自由散隊當即出發至省會時已三點鐘適省議員在内開談話會聞此消息即派警察守禦東西門户及至大隊婦女到時大有闖進之勢警察堅守頭門不許一人入内其後女代表請警長要求議長出來答覆臨時議長鍾聲及鄭議員里鐸等出來各代表即將鍾圍困要求交兇道歉准全隊旁聽通過女子應有選舉權衆口紛呶集於議長一身鍾聲答謂此事我甚贊成總當盡力疏通至於兇手則順爾等起訴得有省長公文始可逮捕道歉一層非關我事如何道法請以敎我各代表認爲不得美滿答覆有擬全體入議會尋兇手者有要求寫兇手住址者有要求燃炮竹道歉者紛紛各說鍾聲祇得支吾以答直至四時仍無結果各校學生團體多先向財政路而去聞係往見省長祗餘代表鄧蕙芳唐允恭及二十餘人於議會門外交涉至四時半結果鍾撀答謂議案總盡力疏通兇手再想辦法此二十餘人遂亦歡呼向省署而去聞到省署後係向省長道謝省長出而接見向羣衆安慰一番衆女士齊唱國歌畢高呼陳省長萬歲女界萬歲復往軍政府道謝各總裁適各總裁外出由副官長何克夫接見衆女士復如前唱國歌高呼萬歲聞女界全體以省議會准今日復議縣議會女選舉權條例復决於上午十一時在女界聯合會齊集繼續列隊同赴省會爲第三次之示威大運動 
[江寗衆院覆選之怪狀]  
　　江蘇第一區衆院覆選繆步青吳榮萃王景堯佘恒鍾善道于殖王鴻藻樊灝顧承祖等當選已紀前執其餘候補當選八名明日續行投票兹錄當日選舉情形如下是日舉行投票在貢院古蹟保存所夏覆選監督曁監察員管理員均於午前十時先後蒞場執行職務午前尚有三人因票價爭執未能組織完備故午前到場投票者寥寥本城有票團一組計有十票日前被一素不相識之人購去議定票價每張三百五十元當將銀洋證書交訖而别至前日晚該票團以售價太廉要求加價而受主掮客不知姓名無處尋覓乃於本城各報登載啓事聲明證書遺失仍無人理會該票團以爲各人均兼有監察員管理員職務屆時到場認定何人持該團證書來投票即以證書遺失冒名頂替扭送官廳究辦詎至昨晨該票團之人到投票所時而該團之十票早已有人持證到場簽到投訖該票團憤極即陳明地檢廳長曁夏覆選監督旋聞有人調處加增該團每票一百元事始寢至正午十二時後各票團分組而至組織當選者每人均有親信三四人充投票監察員該監察員每次出外帶領轎夫三四人持證到投票所監視其投票轎夫均在各旅館守候遠者以馬車往返送之近者均步行前行者佩有黃色徽章即監察員第一組投畢復出外帶第二組絡繹不絶沿途交頭接耳鞠躬拱手一種怪狀筆難盡述有初選當選人雷光燾者索增票價在六朝居茶館與掮客大起衝突而雷堅不往投票結果加票價一百元掮客向雷陪禮始無事又有梁秀珊者已得人票價持證到塲換投票紙後即返身出外某監察員（即經手之掮客）追至門首將梁扭住互相毆打圍而觀者數百人莫不鼓掌呌好後又走上數人帮助某監察員將梁扭往東區警察署該署長以事關選舉未便過問拒不受理旋不知將梁扭往何處誠趣聞也 
　　自衆院覆選揭曉後佘恒王鴻藻有人控其舞弊當選已推施少文偕律師李宗謙赴蘇州高等廳起訴並控覆選監督夏翊宸串通舞弊候補當選人沿缺八名今日（三日）仍在貢院古蹟保存所接續投票昨晚當選人均在各酒館請客惟徐泰芳費欵三萬數千元乃博得一候補當選頗爲喪氣聞當選九人中以王鴻藻吳榮萃票價最廉王景堯繆步青票價最高于殖樊灝顧承祖鍾善道佘恒則票價適中云 
[浙選舉勢將不辦]  
　　浙督盧子嘉曾兩電反對選舉浙紳亦起而和之日昨（二日）舊十一屬士紳楊見心龔寶銓李次九孫海環張翅王廷揚孫宋卿胡炳旒陸鐘麟周籕趙新華李定等十二人上午十一時晋謁軍民兩長請願緩辦選舉沈省長當派馮政務廳長代見結果允再展期聞省公署頃已通電各初覆選監督文云衆院初選前經展期至四月十一日舉行現據各屬代表楊復等來署面陳辦理窒碍自屬實在情形除電部局外所有衆院初選應即暫緩舉辦俟與部局商定後再行通令遵辦總監督沈印說者謂浙省選舉恐將無期延期云 
[南京快信]  
　　敎育部前電省署稱准駐法陳公使電稱在法勤工儉學生聚衆脅迫使館要求每人月給四百佛郎四年爲期陳使憤極聲明以後對於此項學生不再過問貴省現有勤工儉學生六十九名如不能按月寄欵維持請按名迅予匯寄回國川資二千佛郎仍交使館遣歸云云王省長復電略云川資數巨省預算内無欵可撥已飭財政廳先行籌墊法金十三萬八千佛郎撥匯濟用請仍查照前咨從速查明姓名籍貫見復以便令由各生原籍縣知事籌還或由各該家屬繳欵歸墊 
　　分蘇簡任職曹振常前晚忽得急症數小時□已斃命聞腹甚膨脹不知是否中毒 
　　齊督昨委陳超衡充軍署名譽諮議 
　　陳樹藩派李嘉珍來謁齊督閻錫山派參謀孔祥熙來寗公幹府派秘書楊德森來寗敎育廳長胡家祺由津返寗消假歐洲留學生監督沈步洲昨過寗赴京 
　　軍民兩長派赴奉天祝壽代表田寶榮昨已返寗 
　　朱政務廳長昨已接事昨宣布每日午前見客 
　　王省長昨委劉仁駿充統計處副股長謝樹彬充統計處股員紀鉅統李德昭充統計處辦事員 
　　花牌樓青年會昨開第八屆徵求會員大會 
　　財廳昨委張壽鎬充五庫稅所長丁乃宏充常海稅所長郭則涑充靖界稅所長陳廷英充蘇城稅所長崔宗瀛充崇明稅所長 
地方通信 
[蘇州]  
　　小學敎員續行檢定吳縣公署近奉敎育廳訓令定於本年七月各校署假期内舉行第四屆小學敎員試騐檢定其試騐地點仍分十路第四路吳縣常熟崑山吳江太倉五縣在吳縣省立第一師範學校試騐至應受試驗之女敎員即委託省立第一第二第三女子師範學校試騐温知事奉文後已飭勸學所轉行知照矣 
　　第二區今日覆選第二區衆議員覆選因上海訟案未結由覆選程監督布告延期并呈報總監督請示已誌前報兹悉昨晚接到南京王總監督覆電略謂本屆選舉早由内務部通電如期進行豈該監督對於此項電令絶無聞見耶着仍依法覆選云云并聞覆選監督因此被記大過一次程監督奉電後立即電召各監察員開一談話會决定於四號覆選當即電呈省長并由各管理員分别通知初選當選人一體遵照 
[南通]  
　　紗業近况本縣紡織業之布疋買賣向以大生紗廠所出之魁星紗價值爲標準今歲紗價旋漲旋落業此者咸遭折本前日每箱紗價已由一百七十二元提高至一百八十六元各莊正擬備欵定貨俾恢復所虧詎該廠因售現之故紗價又復跌落聞廠内積貨甚多恐此星期内紗價仍有减無增云 
　　喉症流行爾來天時不正驟冷驟熱城廂中忽發現一種喉症傳染甚速勢頗危險聞東廂陳姓家染斯症後未及兼旬四口已喪其三祗存一呱呱小兒無人無育殊可慘也 
[揚州]  
　　敎令彚誌敎廳兩令縣署其一以奉部令自本年下學期起凡屬師範以及高師各校均應酌减國文鐘點加授國語課程其二以奉省長核准於本年七月暑假其内分路舉行第四屆檢定小學敎員查該縣歴屆應受試騐敎員吕鐸等四十五人均臨試規避殊屬玩視法令現在賡續辦理着即傳知各該員於本屆定期試騐一體前往與試以重檢定設確有已改就他業無須再受試騐者應由該知事遵照本廳第四七二號訓令於五月三十一日以前分别聲明以免多費手續並應遵照各上屆成例迅將志願履歴品行證明書曁資格調查表塡送以憑審查 
　　令緝盜犯淮揚道尹因據寶應縣呈以汜水鎭民徐德家遭盜並被砍傷事主兇贓迄未破獲請予通令協緝已通令各縣查照 
　　請禁迎神賽會江都公民高乃鈞等因王知事將弛禁迎賽各種神會事致南京王省長代電云王省長鈞鑒竊維迎賽各種神會前清懸爲厲禁况入民國迷信更宜破除昔湯文正撫吳毁淫祠數百所蘇撫譚公嚴禁各種會戲二公先後革除惡俗力挽頽風迄今代遠年湮父老猶引爲善政公民等夙聞庭訓謹誌弗諼吾邑城鄕向有迎賽各種神會之陋習迭經前江都縣視學李豫曾及公民等先後呈請前江都縣知事周佟嚴加禁止均蒙諭禁在案不意瞬屆清明揚城各會首以今縣長王公蒞任未久或可矇混日來爭修儀仗重整旗鼓復擬大舉迎賽且有王縣長捐廉助會之風說公民等念成案旣不可輕易變更而北方災黎復待賑孔亟與其用金錢事無稽之神鬼何如移拯嗷嗷待哺之哀鴻公民等已兩呈縣長請重申禁令迄今未見邀准兹以距清明祗四日用特快郵代電仰求省長鑒核俯予飭縣嚴禁庶幾禍患可免惡俗剷除地方幸甚人民幸甚江都公民高乃鈞徐鳴鶴李湘舲吳鴻銓謝嘯僊金式伊高明吳長庚張有權薛璜叩冬 
[鎭江]  
　　三區覆選紀事四月一日爲第三區覆選之期上午八時鎭江關賈監督及警局張局長張知事等均到范公橋舊縣學宫覆選塲各管理員各司其事覆選岑監督於投票處監視各縣初選當選人進入口門先騐證書後親簽到並由各縣監視員認明再赴寫票處寫名而後持證赴大成殿投票由管理員唱票另由管理員蓋票數戳投票後給發開票入場證由现口出去至六時查記票數係五百四十七票由糾察員賈監督及岑監督各監察管理等員眼同封匭各人始散說者謂覆選秩序尚屬整齊也 
　　選舉人何故輕生有如皐人冒維鴻來鎭選舉住江邊六吉園旅館因購票需欵太鉅種種耗費一時情急神筋爲之錯亂語無倫次經同來之人於日昨送其回籍詎行至輪船碼頭時冒忽奮身一躍投入江心幸該旅館某茶房素識水性隨即躍入江内將冒救援出水得慶更生刻已電知家屬來鎭接回矣 
[無錫]  
　　米巿跌而復漲錫地米巿於半月前價目逐步飛漲每石漲起洋一元左右至本星期中因川沙縣扣留米船數艘事發生故未滿三日價目連跌洋四五角貧民轉憂爲喜詎料前日錫地又到有滬帮米客採辦糙粳六千餘石故價目於兩日之中又提漲洋五角兹將巿價錄下高糙粳六元六角宿糙粳六元三角羊糙尖六元四角至六元一角大子糙尖六元三角至五元八角小麥巿情平平餘糧不一 
　　最近之乾繭概况本邑各繭棧所存春繭據前日（星期五）之調查在一百擔以外祗剩九户夏繭被振藝廠於兩日間購進三百餘擔已將掃數統計春夏兩繭已不足二千擔現上海九成廠之翟翰臣緒昌仁之謝榮生等連日將前購之貨過稱裝車故日來運申之乾繭每日均有數千包惟因錫地存繭如江隂常州及邑之西北路早已售罄南路貨且須一百五六十兩與申價不符故皆束手惟豫豐協前日購進禮社春繭二十餘擔價一百五十八兩又本邑乾甡乾豐合購西河頭春繭一百六十擔零價一百六十兩錦豐進禮社春繭一百三十擔價一百五十三兩五錢瑞昌進陳六橋及曹橋等處夏繭一百餘擔價自一百零二兩五錢至一百零四兩振藝進丹陽常州溧陽及本邑等處零户夏繭共三百餘擔價自九十一兩至一百零五兩 
　　鄕愚毁學案已解决縣屬北鄕青城巿六一圖蟆塘橋第六國民學校被愚民搗毁一事兹悉此案已由該巿第四國民學校校長唐棟如出而調解令肇事人將被毁之各特如數賠償作爲和平了結故該校已於前日照常開學矣 
來函 
[周寶善等來函]  
　　主筆先生大鑒逕啓者上年十二月二十四日貴報載有松江漕涇鎭緝私鹽警爲盜一則現經僕等查明此事實由雙方誤會而起當日該鹽警等實無攫去張姓船中回盤銀洋之事事關鹽警名譽特此函請貴報迅賜更正以昭核實此頌箸安周寶善周平謹啓四月一日 
雜評一 
[鼠疫與政蠧（默）]  
　　鼠疫爲人類之危險物以其毒傳染之速也激黨爲世界之危險物以其毒傳染之速猶之鼠疫可於空氣中散播之也復辟之說人人談之而驚以爲中國之極大危險物然而吾謂不然復辟之毒僅能傳染於少數腦筋腐舊之人而不能傳染於一般普通之人故不得視爲危險物今日中國之危險物傳染無異於鼠疫者政蠧而已 
　　政蠧之毒隨地可以中人中於政治則政治搗亂中於戰爭則戰爭蔓延中於和議則和議破裂中於自治則自治敗壞中於選舉則選舉無良果中於敎育則敎育生風潮即以近事證之如北京敎職之罷工運動則曰有政黨意味如廣東女界之選舉運動則曰爲政客利用可見政蠧之毒非特中於政政之外亦無孔不入者也豈非中國最危險之物哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[交通大學之分科辦法]  
　　交通大學之組織大綱早經規定業登本報惟釐訂各科辦法頗費斟酌聞上月三十日大學董事會又開會議對於各科移併辦法討論甚爲周詳現擬依照大綱第四章第四節之規定以北京校專辦大學部之經濟部及專門部之鐵路管理郵電及商科三科上海校專辦大學理工部之電汽機械及造船三科旣專門部之電汽機械商船三科唐校現有之機械科移至上海涙校之土木工科移至唐山滬校之管理科移至北京改爲交通科郵電學校之高等電汽班移至上海改爲專門部之電汽科北京鐵路管理學校改爲專門部之鐵路管理科京校增設專門部之商業科北京郵電學校改爲專門部之郵電科及特别班設於北户唐校之預科改爲附屬中學上海校之附屬中學及小學仍繼續辦理滬校增設大學理工部之造船科及專門部之商船科如此規劃至屬妥善蓋京校專辦大學經濟部最爲適當本不生問題惟唐校向有土木一科滬校亦有土木一科彼此歸併頗費考慮唐校土木辦理頗久成績優美自宜保留而滬校開辦最早規模最宏校内基地亦較他校爲寛廣而電機一科辦理完善故以與電機相似之機械科併入之最爲經濟至造船科以地點關係宜設上海且滬校舊有商船科即吳淞商船學校之所自始聞各校方面對於此項分科辦法頗表滿意將來學校名稱即以各校所處之地點分别之如在北京者即稱交通大學北京學校在上海者稱交通大學上海學校兹將各校釐定各科辦法列表如下 
　　京校 
　　大學經濟部 
　　交通管理科商業科 
　　專門部 
　　鐵路管理科郵電科商業科 
　　另特别各班 
　　唐校 
　　大學理工部丨土木工科專門部丨土木工科附屬中學校 
　　滬校 
　　大學理工部 
　　電汽科機械科造船科 
　　專門部 
　　電汽科機械科商科行船科 
　　附屬中學附屬小學 
[游美絲業團之調查報告]  
　　上海廠絲之缺點及與日意絲之比較 
　　灰絲急應改良日本府綢之暢銷 
　　七里經與廠絲之難競 
　　中國絲業團灰絲代表李登魁君廠絲代表吳申伯君日前由紐約來函云中國絲業團抵美後美國朝野均表示歡迎美人工廠本不輕易入觀而此次絲業團於三數星期中參觀𦅶綫廠織廠生絲檢查所及絲綢公司等二十餘處所至之處莫不開誠相示洵可感也美國年來絲綢銷路甚爲發達然美國不産生絲原料全藉華日法意四國供給自大戰以後法國生絲完全不能出口意國雖尚能出口已不及戰前之半日絲供給美國最多然日本因糧食缺少已無地再爲推廣種桑故美國絲織商深慮將來原料之缺少及生絲巿面被一國所壟斷故竭力盼望中國推廣種桑改良工作俾得多數之來原兹將調查所及撮要叙出以供國内同業之研究 
　　廠絲吾人在東美中美各部參觀工廠見織廠之不用上海廠絲而僅用日意絲者竟居半數其餘半數雖然用華日意三國之絲而華絲爲數亦屬寥寥吾國江浙各地絲廠共有八十餘家而計余所見不過信昌瑞綸永泰久成數廠之絲誠可嘅焉考其原因實因工作善惡之分别大抵日意出口之絲均須檢查故來美之絲無論上身中身下身等級一定毫無參差而吾國之絲除三二上牌尚能齊楚外其餘上中身及中下身每每高低不一織廠購絲毫無把握故非價目過廉决難銷售兹將華絲與日意絲之工作質地大概分五種比較如下（一）「摇力」美國工價之貴達於極點因工貴之故織廠不得不用速力極高之電機以代人力余等所見織廠摇絲均係每一分鐘依條份之粗細開車一百轉至二百轉倘斷頭過多即不合用日意之絲均係復摇故織廠摇絲非常滿意華絲則惟頂上花車絲尚可勉强與日意絲相敵至普通之絲因斷頭毛荒過多旣不合電機之速度而工人因日絲易摇華絲難摇一勞一逸之間又發生勞逸不平等之問題故摇力不足實爲華絲不及日意絲之重大缺點至於華絲雖亦有幾家復摇之絲而據織廠中人云因膠班過重較之上身花車反見遜焉（二）「染色」美國綢廠染色分染絲與染匹二種染絲係將絲摇　之後先爲染色然後織綢如花緞縐類均係先經染色而後再織者染匹係將生絲織成後再經染色如素緞素紡之類是也華絲性質堅韌祇宜染匹日意之絲性質柔軟極宜染絲而刻下美國銷行染絲綢類較染匹綢類見多此亦華絲銷路之障礙也（三）「條份」美國絲織品無論綢緞均甚輕薄絲縷稍不匀凈綢面顯然呈露故織廠對於生絲之條份非常注意吾人列觀各織廠之生絲檢查室見所用各國生絲當推意絲條份最匀日絲次之華絲最次上海廠絲中之普通牌子往往一節粗一節細爲織廠所最不歡迎此亦銷路之一礙也（四）「光潔」美國婦女購買綢緞最嫌挑絲糙頭故織廠見絲身糙頭均於摇絲經綫時用人力割去倘若糙頭過多旣費工力又礙銷路最不歡迎吾人所見華絲糙頭總較意日絲爲多日絲雖亦時有糙頭然均係雪糙其病係由繭身而來華絲則多長糙此則全由工作不認眞之所致也（五）「練折」練折一項關係成本織廠亦非常注意大抵華絲練熟平均生絲一擔能出熟絲八十二斤日意絲每擔能出七十八斤此則華絲較日意絲天然見長之處織廠所歡迎者觀於以上五項除染色一項外華絲之缺點大抵在於工作之不良倘吾上海廠商能認眞工作將摇力條份光潔三項研究精進則在美國之銷路非特可與日意絲並肩齊驅且可駕而上之否則長此不加改良專讓他人之日進月邁吾國絲廠而欲獲利亦覺戞戞乎其難矣 
　　灰絲灰經爲吾國特産在美不若廠絲之有他國競爭照美國近年用綢程度之增高在理銷路應較增多然一考吾國十年以來之出口表實無進步之可言此次調查所及始知灰經在美銷路非特不能增多且早於四五年前大戰開後立於極危險之地步矣而吾人至今仍在朦朦者因從前無人調查國外銷貨情形之所致也大戰以前美人織廠所購灰經半織府綢半織屋内裝飾品故爾時用灰經者有二十餘廠之多及至開戰以後工價驟貴灰經工作比他種生絲須加費一倍而灰經織之府綢不能高賣價目織廠無有劃算織綢一門幾至完全停止然上海灰經出口數所以能維持原狀者因美人加入戰團以後政府忽連年購買灰經用織軍衣之故目下軍隊解散政府已停止購買織廠之用灰經者祇剩十餘廠且因化工太大尚不十分歡迎故而銷路天然較前短縮欲救補救之法非將工作改良使織廠用之能以省工能有算劃不可否則非特不能保持原狀恐美國銷路將愈縮而愈小矣且尤有一事足令灰經絲綢業寒心者即自美國織廠停止灰經織綢後日人乘機向吾國購買灰經織成府綢銷售美國四五年來銷運徧於全美日本府綢（ＪapanＰovgu）之名目婦稚皆知吾人沿途經過中美東美西美各大城所至各大商店無不有售日本府綢者而吾國銷行數十年之山東綢反爲　擯利權損失實　浩欺會憶絲業團至華盛頓時美國農鄕之商務局長對余曰去年日本府綢之來美者值美金三百五十萬元以上山東綢不及十分之二美人甚愛山東何以山東絲綢不加改良使吾人不能多用山東貨以表示吾美人愛護歡迎山東之誠意余答以余等回國時必當立加改良一年以後必能使君見極滿意之山東絲綢以副美國友人之盛意渠又曰洵能如是則一切利權均可挽回山東仍可爲山東人之山東也余辭出時細味局長之言滿腔感觸憂憤塡胸矣是故灰經業再不設法補救恐大半將由日人間接銷售美國吾人不過拾燼餘之利耳至於灰經之工作有最大之缺點二兹特叙出以供研究（一）「摇力」美國人工之貴上文已經述過摇力最有關於人工故摇力不足之絲在美國織廠已成天然淘汰吾人所見織廠所用意日白絲平均每一分鐘能摇絲二百碼至二百五十碼即上海廠絲之普通者亦能摇一百五十碼而灰經之上路者平均每一分鐘祇能摇一百二十五碼是故多數織廠因無劃算而停用即有用者亦因費工大而不能多出買價故刻下巿價美人所出較之日人所出總有每担三四十兩之相差也所遇織商無不以改進摇力相勸者故設法改良實刻不容緩矣（二）「粘力」灰經之第二缺點粘力不足往往蒸氣之後上車摇絲時絲縷即鬆散經彼織廠極速之機器織成綢時無有不起毛者織廠中人曾屢經設法研精總歸無效是則非由繅絲時設法根本改良不可織廠中人告余曰灰經因絲縷太鬆之故以致如絲襪女式等類均不能織用實覺可恨是故改良粘力亦急務也除上述二病之外其餘顔色條份糙絲以及編條之長短闊狹均甚相宜無甚缺點 
　　七里經七里經顔色之光亮彈力之佳美國織廠無不深加讚歎惟因繅法太舊致條份總不若廠絲之匀凈故上等綢緞織廠無有用七里經織者刻下美國織廠之用此經者不過五六家而已處於廠絲競爭之下恐難見勝也然如能設法將饀　份研究匀凈或能保持從前原狀耳 
[昨日滬寗車運來之絲繭]  
　　昨日（三日）滬寗路車由無錫裝來振藝金雙英牌頭號絲八擔裕昌愼頂號絲十擔泰孚日魚牌頂號絲五擔瑞康頭號絲四擔運繭處裝來乾繭五百六十包森泰由蘇州裝來頭號絲五擔 
[建築材料之巿價]  
　　水泥近來各大工廠之建築材料多用水泥（士敏泥）故需用日廣天津塘沽之啓新洋灰公司雖於去冬加添機器增加出品現仍供不應求滬上現貨售價「馬牌」五兩七錢（棧交）尚有「寶塔牌」「龍牌」（國産）「驢牌」（某國所産）價較馬牌小銀一二錢聞今歲淞滬一帶之大建築多於往年倍蓰而國外材料價目因勞工問題兼匯水關係高起十之四五建築家在上年秋冬承攬一年左右之工程者皆難獲利列下 
　　花旗洋松爲本埠建築之必需物料今正紅盤開每千呎銀六十三四兩後因進口者日見其稀本月一日起又漲起銀五兩設今後國外匯率轉長來源漸旺巿價不致再高否則又將至上年夏秋間每千呎八十兩之價也 
　　鋼骨爲造士敏泥房屋之必需品來自英美等國前年冬間每噸售銀八十兩上下去臘已漲至一百五六十兩今則更漲至二百兩左右矣蓋緣各國有罷工風潮及水脚增高匯水變遷迅速等故建築家所受影響實非淺鮮也 
　　水料新方（磚頭）産自江浙毘連之洪家濰王家灘一帶每年出品甚巨去年夏秋間每一萬塊售洋七十元左右邇則逐步漲至一百餘元尚難覓現貨據云去秋因該處一帶患瘧疾病盛行以致無工人做磚坯進窰所以去冬竟無存貨過年之故云 
[請改三省巡閱爲裁兵專使電]  
　　蘇社事務所昨致北京電云北京大總統國務院陸軍部參謀部鈞鑒報載王士珍準備赴蘇就巡閱使任注重裁兵等語查裁兵爲全國所樂聞巡閱使爲三省所公拒王使亦深悉重疊機關徒耗國帑無裨實際屢經自請裁撤政府如果誠意裁兵似可改任裁兵專使尅期從事以免各方誤會若因任命在先不顧民意但以赴任爲保持信用即有其他苦心國民無從相諒此不惟顯與公意爲敵亦非所以愛王謹進忠告尚祈鑒納張謇韓國鈞黃以霖沈恩孚馬士杰潘祖謙尤先甲蔣炳章錢崇固方還金天翮穆湘瑶張孝若吳兆曾冬 
[工部局報告電氣與財政事項]  
　　大陸報云公共租界工部局報告書第三節現已發表言電氣與財政事略謂一九二○年電氣處毛利銀一·二九○·一二一兩凈利七八一·九一六兩一九二一年凈利可望增至一·○二九·八一六兩因斐倫路電廠可發電較多而開支較減也一九二○年工部局經常支出四·八二九·八九五兩收支兩抵缺少六·四一二兩預算與實支相差尚不甚遠一九二○年特别支出四·七九○·三二○兩收支兩抵缺少一二·一七七兩一九二一年預算案特别項下收入七·四四一·五○○·兩支出七·四二三·四二七兩兩比餘多一萬八千餘兩收入包括經常項下盈餘三七·二○○兩三月六日以前所發七釐公債三八四·三○○兩又工部局所擬發行債劵七百萬兩在内其支出之數最巨者爲借與電氣處之欵計銀五百七十萬兩經常項下收入五·七○○九五○兩支出五·六六三·七五○兩兩比餘多三七·二○○兩工部局各處經常經費皆較上屆預算增多百分之十至百分之二十不等計工程處一·三九○·七三○兩（上屆一·一八九·一一○兩）捕房一·六六五·七二○兩（上届一·四九二·五一○兩）書記處二九二·七七○兩（上届二六五·九七○兩）餘者亦皆酌加經費云 
[四馬路納稅人會議紀]  
　　昨日午後一時四馬路納稅人對於納稅大會特開會討論當推趙南公主席即由主席宣佈今日開會主旨徐衡一謂聞該會人言四馬路入塲劵其發出九十六張但據從前調查表本路共九十七人及後來開設店舖如商報太和藥房美泰藥房馬玉山新裕泰等共多五家約需入場劵百零二張方合即按舊表九十七人亦不應只發九十六張趙南公謂鄙人與張漢傑君均列調查表内不知因何遺漏此刻不必計較但明日是否到場請討論徐衡一謂到與不到無甚關係因彼輩已决定取消第六條明日會議不過形式上一種手續而已趙南公謂據各報所載一品香談話當然取消無疑即吾輩亦主張取消該條緣該條不只限制五顧問並我納稅全體所有提議之案亦均被其限制現在所應解决者一所加數店是否補領入場劵二對於第六條是否取消三理事可否兼書記並月支薪金四顧問應否主張趕快就職衆以第六條當然取消顧問當速速就職二四兩項無問題主席提出入場劵問題徐衡一主張入場劵聽各家自由不必去領張晋卿主張補領到與不到可聽其自由結果由會中去函補領團送主席謂第三項如何解决徐衡一主張顧問就職後再行辦理張晋卿附議衆無異議主席付表决通過主席謂今日到會均本路富有資産之人對於本路義務學校應當加以注意當將學校章程提出請衆研究並謂本會已年餘不收會費此刻擬募特别捐一次以便創立俟學董聘定即印入章程進行勸募是否可行張晉卿贊成衆無異議通過至四時散會 
[各校學生赴寗參與運動會]  
　　蘇省各學校聯合運動大會定於本月六七兩日在寗垣舉行故本埠各學校運動家定於今日（四日）乘滬寗路軍赴寗已由路局在各列車上加掛三等車多輛以免擁擠 
[游美官私費生昨日放洋]  
　　敎育部選派游美官費生陳錫麒等六人自費生王君韌等二人於昨日乘中國郵船「南京」號放洋所有一切出發事宜先期均由寰球中國學生會游學招待部許兆豐君爲之辦理兹將各學生所選學校及科目等列表於後　陳錫麒　芝加哥大學　　敎育行政　江蘇官費 
　方光圻　芝加哥大學　　數理　　　江蘇官費　 
　孫本文　哥倫比亞大學　敎育 
　潘　淑　未定　　　　　敎育　　　江蘇官費 
　李仰臣　威斯康辛大學　商　　　　山東官費 
　孫宗鈺　未定　　　　　商　　　　山東官費 
　王君韌　芝加哥大學　　銀行　　　自費 
　李統劼　未定　　　　　採礦　　　自費 
[山民禀請飭給食米護照]  
　　吳淞浙寗蟄皮公所董事謝瑶軒爲崇明縣管轄之泗礁山嵊山及江浙邊界之黃龍大小洋山等處柱首代表該處不産米粒在山居民賴漁業蟄皮山産沙泥爲生其所食之米概由吳淞購糴到山向例規定每船祇准帶五石不得額外多帶如欲多數運山必須領取護照方可裝載蓋防私運外洋也該各山民食米前奉省令該縣按月給發護照二十張每張計裝食米五十石故每月各户除自由購糴每船可帶五名外購運到山計千餘石現屆陽曆四月份而三月份護照該縣迄未發出各山以民食無着致起驚慌且值漁汛之際更恐難以接濟故由各該山民柱首會議商請蟄皮公所董事具文禀請江蘇省長及財廳長要求令行該縣仍照前案辦理以維民食 
[賑糧免稅展期兩月之廳令]  
　　災賑免稅前奉省令展期至三月底截止曾誌前報兹悉各處災賑現尚未竣事故部中業又通令展期兩個月昨上海稅務所長與縣公署均已奉有此項省令照錄如下各稅務所長各縣知事覽奉省長訓令准財政部卅電開案查賑糶糧石免征稅釐一案前奉令截至本年三月底止業由本部三月灰日代電通行查照在案兹届限期將滿連接各處函電請予再展業經國務會議議决展期二個月一切辦法均照前案繼續辦理請扣至本年陽曆五月底止希即通行遵辦所有發照行知查驗手續仍按灰日代電辦理等因令行到廳合應令知該稅務所長該縣知事即便遵令照辦云云 
[電工聯合會春季交誼會紀]  
　　中華電器工界聯合會昨日下午」時假西武昌路中華全國工界協進會開春季交誼大會到者會員及來賓約二百餘人因正會長胡崇崑到會稍遲公推何德顯主席報告開會宗旨及經過情形畢試演重捲式發電機譯名「代力馬」該機爲何君苦心經營完全一手造成何遂當塲說明（甲）自已勵磁發電（乙）馬力○·一六一（丙）電壓四○（丁）電流三（戊）每分鐘捲數一二○○詳細解釋開機試演並謂電器最難者馬達用多貨少兹「代力馬」實爲電氣主腦由此類推無論何項電器均可自製但苦限於經濟云次來賓張子廉報告何君歷史謂何曾兩次留學日本工手學校機器科中央工校電氣科畢業何淡於利祿仍研究電學不輟將來電器工界必將放一異彩次沈卓吾演說略謂西藝日新希望工界不自滿宜從研究入手必能日有新發明又謂勞工保險儲蓄即發達工業之要着工業進步不得目爲個人事業影響於社會國家者甚鉅云云次盧煒昌演說謂英國有一商會基金三百數十萬鎊均係零星攢集而成中國四萬萬人數倍於英每人每日祇須節省半枝香烟之費請以年度計算何愁基金之缺乏救國之道實基於此又推論中國商與工亦强分階級語極中肯次馬樹周張遂興史觀濤隋潤田相繼演說畢李恒林報告時間匆促邀同各會員及來賓攝影以留紀念重復人席宣布該會應行討論各事項（一）實行徵求會（二）會中設立營業部（三）籌備工廠職會員研究良久時逾八鐘演放電影茶點而散 
[中國郵船公司將次發息]  
　　日昨中國郵船有限公司參事届開會由主席報告該公司第二期股息指日開派該公司往來搭客每船均有人滿之象　業發遂於此可見一斑此後蒸蒸日上力圖推廣旣可爲祖國挽回利權更可爲股東滿償願望且現又從事格外　頓以期營業發展似此足爲該公司前途賀也 
[紙烟加稅之談話]  
　　聯合通信社云本埠商界某要人新自京回據云北京財政窘迫萬分搜括之策已窮京兆烟酒事務局仰承意旨於日前飭令北京南洋兄弟烟草分公司繳納銷地公賣費該分公司以查烟酒公賣章程係指烟葉公賣費而言至紙烟係烟葉所製成烟葉旣已繳公賣費則紙烟自無重徵公賣費之理且外商不能抽取僅徵華商勢必致國貨成本加重無異爲外貨推廣銷路未允納繳此種徵費不日將推行各省恐華人業製烟者將不堪其摧殘故各方反對日形嚴重云 
[滬南陸家浜口大火約焚八十餘開]  
　　滬南陸家浜口三角街萬順利燭店樓上昨晨九點餘鐘時忽肇火災頃刻冒穿屋頂勢頗猛烈迨由救火聯合會鳴鐘報警旋分四下俄由各處救火會火龍皮帶汽車等風馳電掣而至揭開自來水龍頭奮力澆救無如火已延燒左右鄰居及對面房屋一時不易撲滅直焚至午刻十二時火勢始熄計焚去萬順利燭店外延燒西首貼鄰協大押店至對面轉角朝南門面之復興成烟紙店洪天福銀樓又面東之南鄰某鐘錶店正和盛鹹貨店鴻利洋貨店慶興押店李正豊小洋貨店順泰洋布店又面西之裕隆小衣莊春記鮮肉莊鴻昌洋布店又北首面西之某醫室大興切麫店某彈花店王順興鐵匠店清華池浴堂之門面仁和酒店謙源鹹貨店奚長春藥店新興園茶肆等約共門面三十餘家燬去房屋人十餘間之譜當火熾時由崗警到場拘獲起火之萬順利燭店股東陳德才解入一區一分駐所由牛雲舫署員訊問據供寗波人店務係由胞弟經手瘩張已有十餘年今日之火發生於店樓之上實不知火種何來迨覺察登樓看視火已通紅趕將堆存樓上之貨物移開設法撲救已成無及致肇巨災乞鑒問官飭留候查明起火原因再行申解警廳司法科預審核辦聞被災各户間有存保火險者惟協大押店末經保險於倉猝時被人搬去包架上所存之花包甚多事後由店主張子祥報請該分駐所查緝矣 
[美公使昨日赴杭]  
　　駐京美國公使克蘭氏定於昨日（三日）乘車赴杭游覽已誌本報兹悉克君偕同西人五名於昨日（三日）晚乘滬杭路花車掛在七點十五分鐘開行之夜班車上赴杭矣 
[滬寗車抵蘇時碾斃人命]  
　　昨日（三日）滬寗路由滬開常之區間車駛至蘇州車站時有一人被該車頭碾斃當由站長派警將屍體移出軌道外置放候家屬備棺收殮 
[逆倫案之昨訊]  
　　三林墉張萬興米店主張駕雲被伊子張欣生毒斃一案詳情迭紀前報兹悉本案内逆犯張欣生並詐欺不遂出首告發之朱潮生合成毒藥之醫生朱健臣等三人均由地方檢察廳研訊明確分别釘鐐收押前日又奉該廳譚檢察長諭飭看守所張所長以本案正當進行之際所有在押之張欣生等三名自即日始禁止親友接見及贈送一切食物並案中牽涉與欣生有接濟銀錢關係之萬裕碼頭恒興米行司賬楊柳君曾由該廳拘案訊押前曾請求交保批飭不准兹又據某某等各商人聯名到廳具詞求保楊柳君出外候示奉諭靜候核辦 
 
 

Page 11

 
 
[閘北暗殺案七誌]  
　　閘北歌舞臺戲園經理杭人關子餘遭人暗殺一案前日又經四區一分所署員劉延年查得該園伶人馬順昌張子帆張謂千高興榮陳子子等五名涉及嫌疑一併逮案轉解司法科昨奉段科員研訊之下轉解淞滬警廳核辦矣 
[旅滬甘人反對種烟之會議]  
　　昨日（即四月二日）旅滬甘人因護理省長陳誾下令種烟確成事實在新垃圾橋華通坊二百十號開臨時大會議决除呈請政府從嚴懲辦外並通電本省各機關從事驅逐免禍地方 
[烟酒聯合會常會紀事]  
　　中國烟酒聯合會昨日下午五時開星期常會首由主席陳良玉報告前日本會因合服馬家渡分卡扣阻南洋兄弟烟草公司香烟七十餘箱電請合服當軸詳查釋放頃得安徽烟酒事務局局長廖宇春東日復電内開電悉查合肥釐局馬家渡分卡扣留紙烟糾葛迭經敝局查照向章明令解釋在案乃各方爭執猶復不已除先電釐局將扣留紙烟查明應納稅欵若干暫行登記取保放行並委派專員前往確查實况秉公呈復以憑核辦特復等語金拜仁起言此事貨旣釋放毋須討論次愈荷康提議全國烟酒商人所納烟酒兩稅每年究有若干應行調查所有兩業近年營業狀况亦應調查明確各國無論何項營業均有統計表及比較表本會爲全國烟酒商人所組織一經調查當是易易孫瑞麟附議旋經公决由幹事部評擬調查入手辦法再付討論衆無異議乃摇鈴散會 
[正利銀行股東會紀]  
　　滬城小東門内正利銀行自去年隂曆七月朔開幕以來營業日有進步昨日該銀行特假上海縣商會開股東大會下午三時開會到者股東五十餘人首由董事會會長葉鴻英報告開會宗旨畢次由經理人王寶崙報告上年七月爲始至年終爲止營業經過狀况及經放賬略收支清册當衆宣示謂有盈餘實數四萬六千餘兩應行派給股東方面之紅利每股應得若干云云次又提議本行基本金尚未雄厚現擬擴張營業爲最要之計畫務請各股東注意應否攤放若果應成此舉應請各股東繼續添繳第二次股本以謀進行云云直至傍晚始行散會 
[雜糧油豆餅交易所理事會紀]  
　　昨日上海雜糧油荳餅業交易所開第六次理事會下午三時理事長顧馨一專務長陳子彝常務長蔡裕焜葉惠鈞張樂君袁祝三場務長顧士章等及各職員先後到會提議案件如下（一）報告部頒物品交易所條列案（二）討論報部手續案（三）討論修正章程案（四）修正營業細則案（五）籌備本所營業保證金案（六）補足經紀人名額案（七）規定小麥生仁標準及開始買賣案（八）本所添建巿塲預算經費案（九）巨昌和　函送油樣請加入標準案 
[淞滬糧食維持會常會紀]  
　　昨日（星期日）下午四句鐘淞滬糧食維持會假座浙江路慶福樓酒樓開第十四次常會到者三十餘人公推江錦春主席汪醒齋紀錄首由主席報告吳淞黃海漁浙江硤石楊起源李唐卿本埠祥泰木行石君等來函均因米價由賤轉貴實由奸商漏海各等因並偕孫君親往楊樹浦橋調查囤米情形次由盧植卿提議近日報刊他處查獲私運米石漏海雖傳聞罰辦本會應有表示顧毓秀繼起討論結果議决分别函陳各當道從事嚴辦以警效尤公推孫鏡湖起草迅發次由席耀庭提議近日米價之漲仍係無錫有奸商放價收買上棧蓋奸商手中存米甚多藉圖居奇亟宜向湘贛兩省購運高米貯倉存積庶永免米貴之患石硯英附議闔座一律拍手贊成次由程養能提議會務日漸發達分科辦事需人亟宜廣徵會員遠近皆可函會報告全屬義務人人皆有切已關係張漢卿亦有討論結果訂下期常會分隊徵求議畢入座舉杯向主席申祝進行迅利迨席散已七句鐘矣 
[上海與南川交通事宜之近訊]  
　　浦東上南交通事務局業經呈報立案刻正積極進行聞將於日内開始築路至上川交通股份有限公司認股者亦頗踴躍現定隂曆三月初一日起收股欵至四月底爲限各發起人正在研究築路等各項工程計畫云 
[緝獲海門縣刦案盜犯]  
　　海門縣知事汪保誠前日派法警金榮倪鴻章持咨文投五區三分所聲稱該縣上三和鎭居民周文標家於三月六日晚間三更時分被盜刦去銀洋衣飾布疋等物旋由該縣警察緝獲是案盜犯張士謨即張三郎一名研訊之下供認係周老九即矮老九爲首糾同高金寶徐西根及周姓蘇州人與不知姓名之常熟人等共六人往事主家行刦得贓後周老九等均逃匿上海閘北屈家橋地方請派警協緝云云經王署員加派長警同往該處逮獲從犯徐西根一名訊問一過該犯供稱姓王不姓徐實遭誤指請察奉諭轉解司法科候訊再核又聞此案海門縣署已出賞格如獲周老九首犯賞洋五百元其餘各從犯每名賞洋一百元云 
[吳縣知事咨請協緝盜匪]  
　　上海縣公署昨接吳縣温知事咨請協緝盜匪文略云本年三月二十九日據住居蘇鄕南北橋區石橋地方事主蔡品芝報稱本月二十八日晚被大邦盜匪數十名明火執械撞門入内共被刦去銀洋衣飾約值贓洋一萬餘元並擊傷事主眷屬三人開具失單呈請飭緝等語詣勘屬實除勒限嚴緝外相應咨請協緝務獲解究失單附等因沈知事准文後已飭探警協緝矣 
[龍華寺前橋梁禁行車馬]  
　　龍華寺南首之洋式橋梁一座係由滬杭鐵路局所建迄今十有餘年橋椿橋面均已毁壞該橋爲龍華車站旅客往來之要道時有車馬經過本年龍華寺修理工竣軍界已准人入廟進香則游人必較往年爲多鐵路局趙局長誠恐汽車經過該橋或致坍倒妨害生命故於前日粘貼佈告於該橋凡有車馬汽車一概不准經過此橋設或因車輛駛於橋上而致坍倒者定必勒令賠償以免危害而重生命 
[旅滬潮州學生會開會紀事]  
　　旅滬潮州學生會於去秋成立兹屆第二次大會乃於二十三號下午在洋行街潮州會館開會到會會員八十餘人初由主席鄭麐宣布開會理由次乃當塲舉出本屆職員正會長傳尚瓊（滬江）副會長鄭□（約翰）書記鄭振文（同濟）蔡廷瑞（神州）會計陳守謨（約翰）幹事胡天奇（復旦）傳尚霖（滬江）林國史（三育）陳建勲（滬江）交際吳石蘭（美術）姚士宣（滬江）郭文琴（女中）鄭國瑛（女中）旋復議及本年署假應創辦假期義務學校因再舉出郭豫育（復旦）徐騰輝（約翰）歐陽奇（復旦）爲理事員時已四句餘鐘遂拍照而散 
[浦東同人會通告]  
　　浦東同人會昨發通告云敬啓者本會本年度徵求會員經三月十三日職員會復行議决由本會全體會員負責至少每會員須徵求得入會新會員一人多則愈多愈妙兹奉上章程願書各二紙至乞檢收至徵求日期自接信後迄四月十七日即三月初十日止以爲結束日期徵得之新會員數當於大會日經衆報告本會興衰凡我會員皆與有責爲敢拜煩尚祈鼎力紹介至爲欣盼 
[南滙籌備圖書館]  
　　南滙縣官紳發起籌辦南滙圖書館及通俗圖書館現經縣知事委任陳祚昌爲籌備主任着手進行 
[舊縣署一帶馬路改埋大號水管]  
　　滬城舊上海縣署基地自歸興巿公司承買後中闢馬路直達邑廟東首方濱路於馬路兩旁改建巿房住宅數年以來人烟稠密巿面繁盛地下原設有自來水管近因用户過多水量不敷供給爰由水公司派員測量完竣改埋大號水管已於前日飭派工匠前往興工並函請一區二分署加派巡警實地照料云 
[催令趕濬陸家浜]  
　　南巿陸家浜河道因被艒艒船只久泊不移以致開濬未滿六年邇又淤塞致貨船不能往來去臘由滬南工巡捐局呈准省長開挖先在利涉橋下面築壩阻止潮水一面雇工先行濬深西段業已挑挖至三官堂廟後面惟迤西至斜橋一段尚未開挖工巡捐局因挑起淤泥無從堆儲停工日久兹爲何護軍使查悉以該河爲運輸貨物船只之幹河自宜趕速挑挖竣工以便啓霸流通潮水昨已催令工巡捐局迅即趕濬矣 
[遞解滋事革警回籍]  
　　革警郭明經顧振起二人逗留閘北义袋角地方前日因糾人聚賭起釁釀成鬭毆經四區二分所倪署員訪拿到案解經司法科段科員訊明屬實昨解淞滬警廳遞解回籍 
[犯罪海軍請赦之不准]  
　　海軍士兵蒲城因案經海軍總司令公署咨送上海地方檢察廳起訴同級審判廳判處四等有期徒刑刑期三年發交江蘇第二監獄執行在案兹有孀婦蒲袁氏投海軍總司令公署呈請赦免等情當由公署轉呈海軍部核示昨奉海部訓令略謂本案前經司法官廳判决業經本部咨請司法部轉行江蘇高等審廳核復兹准咨稱查本案蒲春城之刑期已經發交第二監獄執行一年六個月其在監雖屬安分然無赦免之理由應仍照判執行等因到部合行令仰轉行遵照何代總司令奉令後已批飭該婦蒲袁氏遵照矣 
[查獲日人被刦衣服]  
　　日本人平田日前在狄思威路被匪攔住去路將其所穿大衣皮鞋等物悉數剥去逃逸報捕請緝後昨由北四川路捕房包探徐阿華在四川路北盛押店查見原贓帶回捕房禀明捕頭往傳該日人前往指認矣 
[查獲西人被竊鑽戒]  
　　僑寓北四川路紀家花園九號門牌之西洋人前日被所僱西崽唐阿泉將值價洋千餘元之鑽戒一只竊取逃逸當經該西洋人報請該管捕房派探徐阿華在海寗路合記押店查獲原贓由原告西人認明屬實惟該鑽戒質本有五百五十元之鉅故須禀明捕頭令原告備本往贖云 
[關讞員赴鄂請假]  
　　公共租界會審公廨正會審官關烱因事赴鄂自四月四號（即今日）起請假兩禮拜其正會審官職務由會審官俞應望代理 
[温台帮紅木工人加資之解决]  
　　温台帮紅木作各工人因百物昂貴度日維艱羣起要求作主酌加工資不允擬將罷工要挾等情已紀前報現值清明時節作塲循例備辦酒食以饗工人前日由各作主邀工人飲宴即由張元生李三三從中調處請作主稍予酌加各工人亦念賓主情深業已允許照常工作雙方業已和解矣 
[兩貨船在霧中互撞]  
　　前日本埠天時霪雨近浦等處入晚後霧露漫天以致航行船隻多抛錨停駛以避危險有羅仁山船由嘉興等處裝載小麥一百七十餘石行駛來申至龍華灣地方適有由上海開去之金元元出門船裝載吳姓客人之桐油等貨迎面駛來在晦暗之間避讓不及互相碰撞兩船均受重傷桐油船夥落水兩人幸即當塲救起羅船之夥邢和尚落水後不知去向諒已淹斃昨日雙方抵滬後各邀船埠頭評理索賠尚未了結一面已飭人前往打撈尸身 
[兩汽車互撞]  
　　公共租界北京路貴州路口昨晚六時三刻有一千一百四十二號汽車自東往西駛行適有一千六百零三號汽車由貴州路自南往北開來兩車不及退避致互相撞碰各受損傷當由巡捕到來將兩車夫一併帶入捕房禀請捕頭核辦 
[汽車撞傷行人]  
　　湖北路口昨晚九時許有一千四百零二號汽車駛過撞倒在路行走之蘇州人吳榮奎頭部背臀均受傷甚重當經老閘捕房一百十號華捕到來押令汽車載送受傷人往仁濟醫院醫治一面帶該汽車夫陳鳳卿投捕房禀請捕頭發落 
[欠米欵繳清完案]  
　　汪福康前投法公堂控武老四不理米欵洋十五元四角求追等情旋經中西官核准飭傳去後武抗傳不到判被告罰洋二元改提到案訊追在案嗣由捕房將武提案諭候訊核昨又傳訊先由原告禀明被欠情形詰之武老四供認欠欵實因民人有事出門故未到案現今將洋如數措齊繳案請爲核示中西官判繳案之洋交原告領去完案 
[指控欺騙案註銷]  
　　住居梅白格路設豐和元申莊於山東路同慶公棧房内之揚州人汪仲賢被繼昌祥號在公共公廨刑事科狀訴欺騙銀四千五百兩等情上星期六由老閘捕房派探將被告傳案即據原告代表律師起稱本案一切手續未備人護亦均未到請求展期云云被告亦延律師辯稱被告已在民事公堂聲請破産原告旣經起訴臨訊又不到案應請註銷云云張襄讞得禀商之義領費君判將案註銷被告開釋 
[禁賽三太太神會]  
　　龍王廟迤南某廟中所供三太太偶像今屆又有好事者擇期邀衆迎賽神會事爲南滙縣公署訪悉已移請上海縣公署一體出示諭禁以免勞民傷財云 
[車夫不領執照與行賄之科罰]  
　　塌車夫王阿全並未捐納車照日前推車至法租界小東門外地方爲巡街捕查見以其有違章程當將王拘入捕房王在途中向該捕行賄一元該捕不納禀明捕頭諭令管押聽候解堂訊究昨日解送法公堂請究先由該捕上堂禀明前情詰之王阿全供認未向工部局捐照行賄不諱中西官判王罰洋二十元充公以儆 
[妓女請求援救]  
　　妓女陸老三昨投老閘捕房報稱伊向在廣西路民和里四百二十二號雉妓院内爲娼因不願再操賤業請求援手等語捕頭立飭包探顧阿根將該妓送往濟良所暫留候核 
[奉賢焚燬煙具]  
奉賢城内鴉片盛行私售燈吃者到處皆是近經李笠青警佐嚴密搜捕所獲烟具頗多前日在高小梭操塲當衆焚燬并請商學界到場參觀 
[私設挑膏店之科罰]  
　　法租界大自鳴鐘捕房捕頭偵悉界内居民顧延芳在菜巿街地方私設挑膏店秘密售烟故意違背禁令爰於前晚親自督同包探及暗差捕等數名前往該處抄出烟膏及挑就之盒頭烟甚夥帶入捕房諭令顧交保出外候究昨日傳至法公堂請究先由捕頭上堂禀明前情並稱當時前往搜查目見有多人在内挑售等語詰之顧延芳供認私賣洋烟中西讞員判顧罰洋一百五十元充公烟膏没收 
[私賣燈吃之罰儆]  
　　馮洪濤戴永仁兩人邇在法租界私設烟榻容人在内吸食鴉片現爲法捕房捕頭偵悉於前晚帶同探捕數名前往馮戴兩家抄出烟具等物甚夥並將烟客十餘名一併帶入捕房諭令烟客薄罰斥退馮戴兩人交保候究昨日傳至法公堂請訊先由捕頭上堂禀明前情詰之馮等供認私賣燈吃不諱中西官判着各罰洋三十五元充公烟具没收 
[保護謹記路樹木]  
　　龍華東首之謹記路係自徐家匯路之謹記橋起至龍華路止現已將路面展寛至六尺惟尚未栽有樹木近由軍署價購楓楊樹枝雇工沿路栽種亦已竣事惟甫經栽種樹根未固時有被竊情事故由何護軍使前日令飭該路各崗兵嚴加保護一經查見竊取樹枝者立即拘究 
[簡照南將赴台灣]  
　　南洋兄弟烟草公司經理簡照南現擬親赴台灣調查實業惟對於該處風土人情素不明瞭旅行中難免不有隔閡昨得閘北某當局之介紹書數封某當局游台甚久且有旅台紀事之著述該處舊交頗廣不僅爲簡氏調查之先容并逆旅之居停亦已預定云 
[攫取金環之追獲]  
　　婦人嚴張氏昨行經新閘路武林里弄内被寗波莠民許長生攫取耳上金環一副而逃氏即狂呼經包探魏金福聞警趕到追獲人贓帶入捕房禀由捕頭飭令收押候解公共公廨訊究 
[各被告交保候訊]  
　　趙世福在公共公廨呈控汪成德不理透支造屋工料價銀一千七百餘兩洋七百餘元又凌桂祥呈控凌鶴林抵單不贖又婦人茅楊氏呈控陳雲根不交股開店舖盈餘欵項又李許氏呈控汪福生不理擔保汪孝鴻欠洋又章方氏呈控吳龍記不理貸欵各案連日由駐廨包探將各被告先後傳案着分别照章交保候訊 
[因賭起衅]  
　　住居浦東董家渡沿灘地方之沈萬池前日在家祭祖邀親戚唐步樓唐士範父子及其妻母林雷氏與鄰人等到家聚飲席終聚賭麻雀繼因算取賭賬致起衝突行兇當經旁人報告巡警到塲即將唐姓父子拘獲連同證人林雷氏等解送三區二分署移移地方廳究辦當奉檢察官騐訊一過以沈萬池池沈林氏夫婦所傷甚微判令自行醫治林雷氏斥釋唐步樓等着收押候查明再行訊究 
雜評二 
[蘇人請改巡閱爲裁兵使（訥）]  
　　今日喧傳減政爲中央决行之政策據當局宣言減政先裁冗員與無用機關果如是則蘇皖贛三省巡閱使謂爲冗員可也謂爲無用之機關可也理當先裁 
　　今日之反對減政者以裁兵爲藉口據當局宣言此後裁兵决再進行以符軍費核減之數果如是則蘇人請三士珍改任裁兵使適合政府之意也亦可以間執反對減政者之口也理無不從人民之請 
　　政府欲救窮以裁兵爲先欲貫澈减政主義以裁三省巡閱使爲先如慮發表裁兵之令而督軍有抗拒也則當不畏强禦宣布抗拒者之罪於國人如慮此三省巡閱使之職有人覬覦而暗中反對也則當曉反對者以利害示以中央必裁之决心果如是則人孰無天良人孰不顧清議終必能逹實行之目的也 
公布欄 
[上海地方檢察廳]  
　　批示陳雙喜狀悉爾致華子仁輕微傷害之所爲已判處徒刑三個月并無别項犯罪情事何庸具訴伸雪仰即知照此批宗王氏狀悉候偵查明確再行核辦此批閔日貴狀悉訴稱風聞被告人避在英畀等語究竟爾妻由被告人誘拐與否井無確實之證明僅憑一二人言何得率請提究仰仍遵照前批尋找爾妻下落鳴警拘案後另行核奪可也此批顔葛氏狀悉爾子顔長松業經開釋仰即知照此批趙詹氏狀悉案已起訴仰即知照此批王喜生狀悉候傳翁錫昌到案再行核辦此批張順實狀悉仰即遵傳偕同證人長根來廳候訊此批楊柳君准予交保此批姜春祥等狀悉查爾所受刀傷是否即顧乃佩等加害并無積極證明自難再行傳究至爾等損失訟費係首行锆地訴所致原非基於顧乃佩等之訴訟行爲應爾毋庸置議此批任曉巖狀悉候同級　判决書移送過廳再行核辦此批沈銜狀悉候傳訊核奪此批以上四月一日 
　　　批示李永春狀悉候偵查明確再行核辦此批周體才等狀悉候訊明核辦此批喬康氏狀悉查康阿慶爲本案要犯所請保釋之處應毋庸議此批龔王氏狀悉案已起訴仰候審判此批高小毛弟狀悉候再訊奪此批王杭泉狀悉仰即來麾候訊此批李友福狀悉候傳案核辦此批胡建業等狀悉准予集訊此批余和根狀悉候拍賣後再行核辦此批顧鄭氏狀悉仰即來廳候訊此批夏英祥狀悉候傳訊核奪此批陳日昇等狀悉據訴各節與刑事無涉仰自赴同級審判廳起訴可也此批張初開狀悉案經飭傳候訊奪此批以上四月二日 
[滬南工巡捐局]  
　　批示許蓉芳呈爲尊拆舊屋房客延不遷讓由呈悉查該業主花衣街西首舊屋年久失修前經勤限拆卸兹據呈稱房客森泉池多方飾延踰限不遷等情殊屬玩忽除嚴諭森果池尅日遷讓外着該業主於十日内務須遵限拆卸倘再延宕定由本局派員押訴以免危險而順公安仰即遵照此批 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游記 
[破浪記（八）] [  天放]  
　　檀島離赤道僅二十度故船赴檀島時愈行愈暖夜間以艙内熱甚幾不能寐及過檀島向北趨舊金山天氣日寒惟日來正值隂曆十月中旬連晚月色佳甚海上望月惟見銀波萬頃與明月相耀映愈顯其清寒之致余每晚徘徊月光中恒至夜分不能就枕惜非畫家不能描此清景耳 
　　自横濱至檀香山凡水程三千四百四十五哩計行十一日每日平均約行三百十三哩自此至舊金山則爲二千零九十哩因預定二十六日晚間趕到故船行速度略增每日約行三百五十哩許 
　　二十三日晚八時半船中中國員役及侍者等在甲板上演劇蓋例舉也幕啓以數人屈伸起伏織成Ｃhina一字觀者皆鼓掌次唱中國歌用粤音數人發音不能一致歌詞亦不文未知誰所編也次爲幻術皆小巧無足觀次短劇二首曰庸醫殺人情節尚佳惟演者全無美術觀念藝術思想粗率鄙陋且全用粤語不特外人莫明其妙余輩亦不能解次劇爲二十一條欵演袁氏與日人秘密交涉扮袁氏者體格尚雄健惜戴眼鏡失眞矣袁氏固不戴眼鏡者也談話用粤語莫明其所云聞船役曰此劇每一航程必演一次以示不忘國恥之意此次船長因袁子四人在船特囑其停演或改演他劇渠輩不允船長亦無如之何此足見粤人之愛國心與抵抗力矣 
筆記 
[饋魚記（上）] [  靜澗]  
　　毘陵西廓外二十許里有西滆湖碧波蕩漾廣袤數十里陽羡山色隱約屏西南瀉影入湖風景淡雅鄕人簡以西湖稱之實則遠山烟水未足與彼明鏡翠螺之西子湖嫓美也湖中水族繁殖四圍天産尤富蒹葭之屬居民櫛比無失業者男子以耕耨之暇駕舟捕魚女子以執爨之餘鑊蘆織蓆風尚節儉不解粉華美德固足嘉已湖之旁茅屋兩楹籬落環之緣蔭覆之鄒生嶽芬居其中明窗左右朝噋晚霞嵐影波光常帶襟袖間生自幼受此天然美術之涵養俊秀不類邨子昔年旅學春申竹報中每謂羊腸十里塵囂瀰漫恒裹足旅邸暇惟凝想故園默禱我親□鑠當如夕陽之絢□生之戀戀家庭可想見矣嗣嶽芬娶婦蘭卿温文典麗情好綦篤頗得堂上歡蜜月中泛棹偕游一舟容與波紋匀縐倒瀉之山影嬝嬝似呈笑渦迎彼佳偶者欵乃聲中忽聞漁唱雙影回顧鄰舟方得魚生命舟子傍之購將來則鱖魚兩尾如倩影之成雙鮮艶欲躍口喃喃似猶效作情話而不知赤釜之在旁也生語蘭卿曰予宿嗜鱖每假返母必餉我客裏思親并念及此魚昔人蓴鱸動鄕思的有同感正快談間窗際叢葦掠過𫃊𫃊有聲蘭曰傍岸耶生締視之曰此處名西施塘水淺而蘆荻密茂昔范蠡挈西子泛舟五湖曾蕩漾經此故地以人名與卿此游當不讓范大夫專美於前矣蘭笑曰如許好湖山似皆鍾毓君身儂愛君當更愛此山水滿湖夕照游倦人歸兹游也蘭滋愉快生則嘯傲已慣惟以得雙鱖與蘭共餐爲極樂蘭亦因以知生所嗜焉 
劇談 
[歌台話舊錄（下）] [  天行室主]  
　　騾子氣力雖佳字眼上却不高明然惟其愈不高明愈欲逞能自命通人咬文嚼字故趣事愈多陋而好弄殆有類今之斗方名士也兹略述一二則以供談助某日歌取城都至「皇兒奏本久思論」句忽疑奏字如做字之俗音（京津土音皆讀做如奏）乃自出心裁改唱曰「皇兒做本」私尚自得而臺下聆之乃譁然笑騾子尚茫然也又一日演一捧雪飾莫成定計代死之前有二黃元板一叚有句云「戚大人把他觀救不了全家性命」騾子欲於此時逞能思以比手式而盡詞句傳神之妙乃先疊其拇指與食中二指作數目之七字式而唱曰「七大人」然後疾駢其食指拇指作八宇式接唱曰「八抬官」蓋以「戚」字誤爲「七」而更以「把他官」三字誤爲「八抬官」矣其可笑有若此者而後之伶人歌此雖戚大人之戚字仍舊無誤而八抬官三字則多仍騾子之舊海上出版之「戲考」亦竟刋爲八抬官（戲考中之戲詞舛錯甚多幾無一劇完全無訛者海上之著述事業原來是不實不盡初不必從事苛責也）其亦騾子遺毒耶 
　　如上述友春事固可哂然伶人本不學無術似此類之謬賢者在所不免也老譚末年常演鐵冠圖中之别母辭箭二折（即寗武關）聲容并茂固是佳作而唱至小蔴楷一支曲内「遵尊命難違抗只得含悲忍滬拜倒階旁」時玩其詞意人共知爲對周母之言而譚乃曳其妻而唱小余（叔岩）爲後起之秀而有「手中内」之句（不憶是何劇）且碰碑中誤避風爲背風（見前拙著）是皆喫虧在肚内無墨水也他更如林大鼻（顰卿）演木蘭從軍讀唾手可得爲垂手可得鄧蘭卿配恨海以商賈而讀商假是海派伶人卑鄙更不足責矣 
詩錄 
[擬從軍樂有序] [  豁安]  
　　浮家滬南偪處砲壘五更鼓角偶觸壯懷因戲擬此四章以當過屠之快雖然三界唯心想當然耶作姐□觀耶吾不得不聽諸讀者 
偶然解甲呼天醉醉臥沙塲夢不來忽聽柳隂嘶戰馬心頭又是一尊開 
　　古戍城長三月盡桃花何處雪山横宵來好借青天月冷淡英雄旗旅情 
躍馬黃河那覺寛乾坤常作畫圖觀有時和到鏡歌好還奪琵琶試一彈 
　　一片三軍笑語驚爭誇有志事能成渾身血汗和塵垢看浴扶桑水淺清 
新聞拾遺 
[發瘋] [  吳秉恬]  
　　揚州某中校校長李君雖學界中人然素有議員熱當衆院初選時竭盡心力運動當選詎以功虧一簣竟遭失敗李甚怏怏近則神經錯亂舉止殊常口中連呼（不議我做議員該還我錢來）終日喃喃惟此二語家人爲延醫調治尚未見有效應也 
[失褲] [  筆花]  
　　昨晚偕友至二馬路某盆湯洗浴隔座某甲浴畢預備穿衣詎料脫下之華絲葛褲不知因何被人竊去遍覔不得旋向堂倌追究雙方各不相讓後經旁人勸解甲始穿襯褲而去噫堂倌亦太疏忽矣 
小說 
[社會小說衆醉獨醒（三一三）] [  瞻廬]  
　　第四十七回照紅鸞丈母憐女壻放白鴿頑父駡親兒 
詩人進去不多時又早見兩面校旗打着「平江女學校」的名號飄飄揚揚從巷口舞將過來後面一對對的女學生身穿雪也似的校服齊着脚步兒都向劉公館裡進行每人手裡都執着一面小旗五光十色照耀眼簾旗幟上面都騫着四字頌詞在那軍人眼光裏怎省得寫的甚麽話但是編書的略知一二衆學生排隊前來不但是登門賀喜并且向那九烈三貞的柳翠娥女士行一個贈旗典禮旗幟上面都是搬運些貞烈詞典裏的套話甚麽「城崩杞婦」甚麽「□灑湘妃」甚麽「共姜再世」甚麽「曹女重生」這些話不問可知是出於方便園先生的大筆贈旗的學生並不是全體出發攏總三十二名僅佔全校人數三分之一人數雖不算多却費了校長九牛二虎之力東也牽攏西也拖扯脣焦舌敝百般央求學生卻不過校長的情面只得胡亂去走一遭才組織了這三十二名的贈旗隊這贈旗隊的押隊便是校長安子虚女士難爲他肥胖身軀也跟着學生跑走了兩三條巷胸前掛着黃澄澄的金章額上懸着圓溜溜的珠顆金章是眞珠顆是假不過是汗點罷了校長穿的藕絲紗衫吸着半背的汗液牢牢黏在皮肉上面恰似冷雨澆背一般他們師生多人直入劉公館大門郤一些兒没有攔阻原來警鎗的軍人睢得跟花撩亂早忘郤了方才的特别戒嚴令絶倒） 
[餘瀋] [  穹漢]  
　　九十春光風風雨雨摧殘佳日逾半矣小庭鵑花數盆直延佇此新晴天氣始探蕊發花一作玫瑰色豔勝緋桃而屏除其妖冶一作淺碧色靜如穠李而益增其娬媚最宜嫩日微烘淡隂覆　則花時足耐浹旬幽賞余終年濯溉花若有知藉此稍酬余勞而不我負者 
　　嘗聞人言闢園蔬一畦躬自壅培食時味尤適口余則謂栽庭花數盆加意愛護花時亦秀色可餐 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
常識 
[本增刋三次修正投稿簡則]  
　　（一）投稿本增刊者其材料除衛生道德法制經濟四項外持增雜錄一項仍以有關常識者爲限其有　涉攻計個人者恕不登載 
　　（一）投稿者篇末須開明姓名曁詳細地址最好黏一名片每句請自加單圈若篇輻過長及繕寫濠草字跡不易辨認者佳搆亦從割愛 
　　（一）登載之稿酌定甲乙兩種報酬甲種兩元乙種一元即註明來稿之末其願取酬者投稿時須署名蓋章於標踵下（但署名不蓋章以不願取酬論）如登載一月後無人指摘其轉錄他稿者至隔月一日（陽曆）可即向本舘取酬其取酬時之署名蓋章須與投稿時同 
　　（一）投稿者如不願取酬或不願將所署之名發表者請于原稿註明附函恕不作答 
　　（一）投稿登載時本增刊得酌量增刪其字句 
　　（一）投稿不登載者原稿恕不發還 
　　（一）凡投揷畫稿須用鋼筆或毛筆洋紙墨繪大小不拘畫法須整潔錄後酌酬惟得增减潤飾或不用原稿另紙重繪註明原名 
　　成功百訣五版沈有乾君成功百訣兹經本館五版每册仍收回印本銀五分合銅元七攻外埠函購加費一分售書處本館營業部處寄售中華職業敎育社 
常評 
[可憐覆選監督] [  箴]  
　　江蘇第二區衆議院議員覆選監督因不諳選舉法貿然停止覆選致記大過一次此可爲官興濃厚不知做官之難處者當頭棒喝我國熱心做官之人物大抵皆然此誠極可憐之事也 
　　平心論之獨此一覆選監督不諳選舉法凡辦理選舉人員究有幾人能諳選舉法者一大疑問也不然彼選舉訴訟何紛紛耶 
　　今觀選舉總監督之覆電曰如期舉行而第二區之覆選已改四月一日爲四日實際上能如期否乎他日選舉失敗之人必因此數日内票價之變化發生問題集寃氣於此頭腦不清之覆選監督提起選舉訴訟而覆選監督之違背法令固已彰明較著恐非一大過所能了矣 
　　嗚呼江蘇人民之程度雖至不齊江蘇官吏之品流雖極複雜而以此等覆選監督辦江蘇之選舉不亦輕選政而羞全省之官民乎 
法制 
[執行死刑今昔之不同] [  瞽丐]  
　　昔日刑人於巿今日刑人於監刑人於巿者藉以儆戒國人使知罪之不可倖逃法之不可嘗試也至若死刑之中因犯罪程度之高下又分之爲絞爲斬爲凌遲等種種名目非前人之好事殘酷故予犯人以特别痛苦亦不過垂戒衆人之一種手段而已今之立法則反是窺今日立法者之意思以爲人至觸犯死刑即其人之殘忍兇惡决不能改過於將來祇有從排斥主義以排斥之排斥奈何執行死刑是也至於死刑之執行惟求剥奪罪人之生命可也固不必於致死之中再加以特别之痛苦故今日法院之執行死刑除絞罪外無他刑焉其執行之場所不在巿曹而在監獄中者一則因兎死狐悲監犯之所戒懼一則以殺人忍事無庸更予張揚法意深微安得謂昔者是而今者非耶（乙種酬） 
衛生 
[步行] [  遂眞]  
　　人者身體與精神相聯合而成者也必兩者交相發達始得爲完全之人而要之身體實爲精神之母西人有恒言曰「健全之精神多宿於健全身體之中」不易之言也惟欲身體之健全非講衛生學不爲功衛生之法不一而要以運動與多吸氱氣爲最要蓋運動則筋骨乃舒暢而不惰窳血液乃流行而不停頓飲食乃消化而不壅滯運動之法亦不一而以每日出户步行若干時爲最簡便出户步行與吸氱有相互之關係緣屋内多炭氣户外多氱氣故也吾國上等社會中人多終日安坐室内出必乘輿此亦製造疾病之一原因吾友某君往年常多病近年已近六旬而身體健康精神矍鑠叩其却病之方則曰無他術也惟近年除隂雨泥濘天氣沍寒或有特種關係外每日清晨或下午必舍城巿囂塵往空曠之地或租界江干步行約一小時許習以爲常竟與二豎絶緣此即却病良方也蓋步行時兩足蹀躞而身體全部分亦即因之活潑而流動且游行時擺脫一切煩惱吐故納新飽吸清潔之空氣實爲不用一錢購買之營養料前閱常識猶憶某君（忘其名）有曰「健全之身體常於户外得之」不其信歟（乙種酬） 
科學常識 
[氱在人體中之功用] [  芍簃]  
　　氱氣（前稱養氣）與他物化合之作用或急或緩原無定例急則爲燃燒緩則爲腐化同量草木或焚燬於爐中可立而待或配敗於林間累更年歲而其受氱化作用則同故有變其名稱燃燒爲急性的氱化稱腐化爲緩性的燃燒者 
　　吾人吸取空氣特取其氱氱入體内氱化組織以生活力亦爲緩性故稱生理的燃燒燃身之火無聲無色雖若温和而其氱化實同燃燒苟集全身之熱於一指之尖亦將着火而自焚 
　　血内之赤血球含有鐵質旣善吸氱亦善放氱血夜一滴含赤血球多至百萬呼吸一次赤血球被燃於氱而死亡者多至二千萬許 
　　吾人吸空氣入肺血即收氱氣周行百體旣完其營養作用亦燒去體内陳舊之物且能運去燒燬之質還至肺中呼出外界如是新陳代謝體温活力由是而生無異爐中燃煤發爲熱力以運機關食物即體内燃料藉以補充其消耗人身設重百斤有筋肉四十餘斤平常工作至八十日後即被氱氣燒盡舊物易以新者心臟晝夜搏動約一月後即易一新心語云良心改造正非難事病弱之身修養得宜易爲强健非不可能我國四萬萬人自陽曆獻歲至今今吾皆非故吾矣上壽百歲恐將蟬蛻軀體多至四百次左右耳 
　　人苟不飲不食雖僅一小時體重必减倘長此絶食氱在體内燃燒依然不絶先燒去脂肪而消瘦次及筋肉而疲弱終及神經組織而言動失其主宰甚或顚狂以致於死譬諸燈火油足則燈芯不被焦灼油盡而立化灰燼也 
人體靜息時乎吸緩即吸入氱氣少而發熱亦少動作時呼吸促即吸入氱氣多而發熱亦多可知吸氱之多少直與活力之强弱及體温之高低有關故入夜就寢四體與腦靜而不動呼吸緩而體温降必覆以衣被乃能調節體温 
　　由此可知人之需氱實有三事一以保續生活二以發熱三以生力即體内組織時生時滅互爲循環變化至速人之生命與思想言動實全由氱之燃燒作用成之苟無氱供人呼吸殆將如閉塞火門之鍋爐火熄而引擎飛輪皆寂然不動矣此氱之命名前稱爲養所以取養育生物之義也（乙種酬） 
道德叢話 
[西主格言（一一九）] [  謝介子選譯]  
　　適當之容態即一紹介書也（費爾丁）（Ｆielding） 
　　憂者必瘦（英吉利諺） 
　　微雲亦能蔽日月（丹麥諺） 
　　有雪之年必豐（英吉利諺） 
　　貪睡者所學恒少（西班牙諺） 
　　美者難久（英吉利諺） 
　　劣語不如無言（瑞典諺） 
　　欺人適以自欺（英吉利諺） 
　　由僕可以知主（德意志諺） 
　　人皆有可自立之地步（莎士比亞）（Ｓhakespeare） 
日用常識 
[指南針之原理及其應用] [  贊陶] 　 
　　指南針爲含有磁性之鋼針中央支一小柱使能左右旋轉當其靜止時一端常向南他一端常向北向北之一端曰北極或曰正極向南之一端曰南極或曰負極置兩磁針於一處則相同之極必相推相異之極必相吸其指南之故實因地球爲含有極强磁性之物體其負極與地球之北極相近正極與地球之南極相近故指南針之北極爲地球之負極所吸而指北其南極爲地球之正極所吸而指南故指南針所指之南北乃磁南北非正南北也磁子午線與正子午線所成之角主芭曰方位角ＭagneticDeclination方位角之大小隨地而異美國南加利福尼及密歇根之中部方位角適等於零度蓋磁子午線與正子午線適相合於一綫之内是綫名曰ＡgonicLine在是綫之東磁北偏於西方在是綫之西磁北偏於東方距離漸遠方位角亦漸大至距離之經度爲九十度之處方位角爲最大再遠則逐漸減小至距離一百八十度經度之處則方位角復等於零方位角之大小復隨年代而異上海一千九百年之方位角爲偏西北二度四十分每年約增加一分至去年適爲三度再若干年後復將逐漸減小 
　　指南針之應用爲航海航空軍事旅行探險測量等在今日實爲重要之用器惟我國之風鑑家以之爲談休咎之用而社會上之迷信至今尚未破除觀指南針之原理知所指並非正南北且隨年代而更易其指向京可以破一般之迷信矣（乙種酬） 
商業常識 
[上海應設立國貨聯合批發處] [  蕭公元] 　　 
　　中國經濟爲什麽要弄到這樣困難中國商業爲什麽要弄到這樣失敗這是什麽緣故有的說爲了實業不發達國貨不振興利權外溢而致枯竭的有的說爲了世界進化程度日高一日吾國商人常識薄弱爲天然淘汰而致失敗的吾說提倡國貨實業者不是没有但有兩種缺點 
　　一購者鮮知銷塲不廣 
　　二出品上無詳細標明國貨外貨購者難於辨别 
　　照樣看來長此以往終究不是好現象吾現在有一個意見就是在上海應設立一爿國貨聯合批發處定能得美滿的結果和利益 
　　一與各地工廠訂定發行專權設立於交通便利之上海二各工廠出品上應詳細標明某地某工廠出品以引起愛用國貨者之决心 
　　三批發須定價劃一較之舶來品公道而合算 
　　四刋印國貨目錄分托各地商會轉發以便購者採擇 
　　以上所述不過管見所及國内不乏熱心商家倘能廣吾說而行之其亦商業前途之幸福歟（乙種酬） 
雜錄 
[旅行宜注意之事件] [  羅祖銘]  
　　旅行之重要盡人皆知無待贅述然有數事不可不注意者故特陳錄於左 
　　一事前之凖備 
　　（一）杖Ｓtick此物於行走時用以防禦動物之侵害及掠去面前障礙物資助越山登嶺時之方便西人之用此物亦即是意國人往往誤會此點而以爲時髦品誠大謬矣 
　　（二）藥品凡人疾病不可逆料而出外尤宜預防蓋舟車跋涉身體疲乏易致頭暈嘔吐等疾此藥品所以不可不備也（如人丹痛膏樟腦丸等） 
　　此外如手照圖畫用器等亦宜隨帶然因各人藝術之不同不可一概論也 
　　二旅行時之注意 
　　（一）飲食旅行者不可飽餐免却行走時時覺腹病或腹漲且於衛生上亦非所宜茶水亦不宜多飲致多便溺而烟酒尤宜禁絶以其剌激性太强神經爲之錯亂則旅行之興趣大減也 
　　（二）休憩行走時不宜太急以便考察自然界一切狀况適合旅行之眞價值且須間以休息勿使過於疲勞 
　　如上所述不過及其概略且事屬瑣碎人往往不注意之鄙人偶見及此亦冀補助於萬一耳（乙種酬） 
 
 

Page 19

 
 
   
 
 

Page 20

 
 
   
 
