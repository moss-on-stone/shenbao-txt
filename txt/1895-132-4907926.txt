# 1895 - 132 - 4907926

 

Page 1

 
 
[新科會墨出售] [  圖書集成局啓]  
　　每　會墨既出揣摩　氣者皆以先覩爲快本屆乙未科會試所刋闈藝頗多清眞　正之作本局預托京友覓　聚奎堂原板排以新鑄鉛字刷以潔白紙張前列主試崇銜題名全　後附試結　　　　　刻清於糜眼皎若螺紋每本碼洋六分今日出售　覩　時花樣者請向上海三馬路申報舘間壁申昌　畫室及各埠申昌或　申報人購取爲盼此佈 
[重校繪圖精忠說岳全傳] [  圖書集成局代啓]  
　　是書所述岳爺之忠秦檜之奸兀术之横王氏之毒無不活現紙上能令讀者忘倦洵小說之超群也惜坊本模糊因源記主人倩本局重爲較正繪圖更覺醒目訂八本裝函碼洋八角向上海四馬路文宜書局購取 
[論日人還地]  
　　中倭開釁以來兵連禍結者幾一年勞師縻餉日夕不遑上貽宵旰之憂勤下累人民之疾苦瀕海戒嚴牽動各省行旅爲之不通商賈爲之折本烽烟告警草木皆兵迄今和議告成化干戈爲玉帛薄海人民望承平已久咸謂從此罷兵息民安居樂業可不復覩爭戰之事矣此小民僅顧身家之計不暇統籌大局且不及料後日之情形也和者原所以弭戰也和苟未出於萬全卽所以啓爭戰之釁不特貽害於將來卽目前已有急急不可終日之勢和議雖成未必遂爲可恃也而偏於和者每謂倭人要挾雖奢苟一一俯如其請後日可不再生枝節所償之費雖不資也不妨竭力以籌之所割之地雖要隘也不妨忍愛以與之通商之處雖不一也所以借材以開風氣更不妨一例以視之然後練我甲兵精我器械育我人材選我將帥興我商務裕我度支忍耐數年乘機而動自我失之不難自我得之解目前之圍圖後日之事未爲晚也爲是言者一若老成持重之見可伸可屈可弱可强不欲鹵莽從事以貽誤於國家殊不知垂暮之氣有以中之虚憍之氣有以襲之亦何異乎因循苟且偷安旦夕之所爲也試問將來甲兵果能訓練乎器械果能求精乎人材果能樂育乎將帥果能遴選乎商務果能日興度支果能日裕乎恐積習已深一時難返外釁一開仍不過以償費割地爲結局雖中國地大物博所償之費所割之地未爲大損是猶人之氣體充實感疾必用攻伐之劑愈後不思調補自恃精强屢感而屢攻屢攻而屢愈必致屢愈而屢傷人生至此元氣究何堪此戕賊哉謀國如此欲元氣之不傷而不得矣督撫臺諫諸臣封章屢上均以和議之未能盡善力請更張無如生米已成熟飯一髮之力難挽千鈞卽草野議論紛如要皆爲失晨之雞無裨時事幸俄人調齊兵艦欲與日人爲難日人始允加費百兆歸還遼東之地朝鮮仍隷　封而澎湖臺灣不在其列遼東朝鮮逼近俄界俄人　視已久日人不無　忌得之必多挈肘亦如雞助之無味所以一經梗議卽便歸還雖倭人知難而退亦其狡獪之性成也若臺灣一隅孤懸海外又得澎湖以爲門户可以惟所欲爲且無梗議之人日人之視臺灣幾如釜中之肉甕中之鼈不難唾手而經營不知日人能割臺灣之地而不能割臺灣百姓之心百姓之心不服其地卽未易割也夫臺灣之地中國之地也臺灣之百姓中國之百姓也中國既以其地與之豈尚顧惜夫百姓乃百姓願爲中國臺灣之百姓而不願爲日本臺灣之百姓吾恐割臺之地爲和局之終而卽爲戰局之始也將來倭人至臺收地臺民戕倭之使殺倭之官意中事耳倭人必興兵勳衆臺民亦必起而抗拒一旦倭人倖勝臺民必無噍類是臺民之與中國若子弟之歸父兄而父兄乃借宼刃以殺其子弟於心何安或臺人戮力同心倭人不能取勝必向中國齟齬斯時中國欲護臺民既不能備禦倭之策欲助倭人而號令復不能行於既割之地况倭人不能收取臺地必别思要挾之計擇中國之膏腴要隘以換臺灣而中國苟允其請元氣不更大傷乎不允其請倭人未必甘心恐易玉帛爲干戈在指顧間矣竊謂朝鮮仍爲藩屬於中國亦無甚裨益况聞朝鮮有更改服制之舉其心已離不如憑倭人前議使爲自主之國以易臺灣况朝鮮爲起事之地倭人所注意者也以此易彼倭人未必不樂從既爲自主可以使朝鮮有自强之漸復我臺地可以順臺民歸附之誠不已一舉而兩得耶古者得天下必先得民心所謂衆所歸往之爲王也今者民心固結未散而輿圖日削不能爲保全之計是眞難索解人矣當軸者愼勿以和局之可成而視臺灣爲疣贅也 
[諭旨恭錄]  
　　四月十三日奉硃筆遣額勒和布爲滿洲繙譯正考官剛毅爲副考官欽此同日奉硃筆内簾監試著賡颺王綽去内塲監試著秀林管廷獻去入號巡察著富通阿松齡宋承庠陳其璋去欽此同日奉硃筆這塲内督理稽察著左翼副都統英信右翼副都統彭壽去欽此同日奉硃筆這收掌試卷等所官著長明祥麟存志榮恩中興祿禧昌阿去欽此同日奉旨光裕成端鍾秀派進圓明園班欽此 
[本館接奉電音]  
　　昨日午前京師飛電傳來上諭一道敬謹譯登○四月二十日奉上諭山東濟南府知府員缺緊要著該撫於通省知府内揀員調補所遺員缺著李芳柳補授欽此 
[換約紀聞]  
　　本館特派赴烟臺專訪中日交涉事宜之友人來信云本月十四日爲中日換約之期十二日聯伍兩觀察相率至烟既以美員福司透君前導銜牌俱有欽差全權大臣字樣十三日各國欽差皆航海戾止十四日忽接東京電有暫停換約之說及晚間四點鐘時仍准依原議互換日本使臣伊藤美代治乃揚長而去○當和約未換之先民間多竊竊然憂之及至和議既成軍民工商遂隨遇而安一若從此可以太平無事矣噫○各國兵輪於十二三等日齊集烟臺海口其中以俄日二國爲多計俄船十餘艘各帶魚雷又將船上一切零星運置岸上領事署中蓋已准備戰事矣○十五日有一俄國商船裝載弁兵甚多未知開往何處 
[倭事雜聞]  
　　日本盛行虎列拉症卽華人所謂時疫也昨閱和字新聞悉三月十八至二十一日宫崎巖手青森大分佐賀五縣中患此者共五百四十一人死一百三十三人本月十二日一日串廣島山口福岡高知愛媛熊本六縣及大阪府患者共十六人死九人至於船上則正豐丸患者四人死三人朝顔丸患者十三人死九人筑紫丸患者八人死二人金州丸患者四人死三人天災流行意者其欲使知儆懼乎○已革北洋水師提督丁汝昌降敵自盡後日人鴇崎氏名熊吉　弔以詩曰事去人亡路自留黄花緑蒂不勝愁誰能更向青門外秋草茫茫覔故侯玉堂人去事荒凉蔓草春回自野牆惟有多情雙燕子猶來江上覔離梁竊怪其語不切題而其標目曰丁之邸墟尤不可解後有識者曰此蓋直抄劉長卿及屠隆之詩也哈哈其殆閒暇無事戲成唐詩一絕之流耶○當和議未成時日兵之占據牛莊者見西人則彬彬有禮略無傲慢之形及蘭入鄉間則恣意爲非不免露出本來面目我不知統兵者其知之否奈何竟形同 
 
 

Page 2

 
 
烏合也 
[津門迎夏]  
　　天津訪事人云新任天津縣趙大令映辰擇吉四月十二日巳時接篆旋循例示期放告閱獄巡城前任李摶霄大令交代清楚後約於榴花照眼之際往宣化接綰新符○河東大口各渡船終日往來如織本月十一日某號船放乎中流狂風忽起加以河流箭激一往直前以致渡夫無力支持欲前反却船中人萬分慌急呼救聲喧未及片時全行入水雖經鄰船紛紛施救得以援起若干人然淹斃者亦不知凡幾矣○津城民食向以高粱玉米爲大宗至於精米大麵則僅供富厚家之食用貧民不得常供饔飱焉去歳日人擾我奉天糧食不克源源運至以致王米屑成之細麵每斤貴至錢六十四文高粱每升七十四文嗣經官憲示平市價乃各减去兩文曾不逾時仍前湧貴日來連得大雨麥苗稍捐遂致價值視前者尤高奸商壟斷居奇能不令人髮指 
[軍裝已到]  
　　天津訪事人云兩江總督張香帥開府粤東時安不忘危曾購洋槍若干以備不時之用去年中日有事其鎗尚在粤東李筱帥特於十一月十二日委候補縣郭大令慶鋆候補都司陳都戎肇基由陸路押解入京向神機營交納計分裝三千五百箱度庾領過江西抵清江由十八站北上本月初間某日行至天津大憲截留若干箱其餘另派他員解赴京邸日前兩委員已接北洋大臣銷差文件大令遂順道入京引見都戎則小作勾留卽當回粤 
[厦客傳言]  
　　厦門訪事人云安海渡船來往泉厦每日數艘凡外洋番客之歸鄉者多附載焉前者彭紀南軍門提督福建水師時每交冬令特派武營弁勇隨時保護雖搶案不多然究未能盜風净絕也四月初一日有一番客歸自外洋携帶萬金擬赴南安縣本籍本欲附坐安海某甲一號渡船嗣以因事遲延其船已開駛出口不得已另附某乙二號渡船孰意乙私通海賊招集沿海賊船數艘在半途攔刦倉卒中悮刦一號船諸客貨物飽掠一空而二號船幸保無恙嘻此中亦有數存耶○自聞和議已成人心大定惟茶棧中人之在淡水者仍不敢放瞻挅辦因臺地人民均不甘將地讓與日本誓必决一死戰且擬與生番會合大動干戈是以各國西商亦懷疑懼云○近日同安城内外各鄉傳染時疫者甚衆西門某街僅數十家兩三日内已死四五十人漳州石碼各鄉亦然前者避疫赴鄉之富户刻均遷回厦門矣○閩海關前由譚制軍委漢員楊大令督辦福州駐防旗員失此一途差使多有觖望之心及慶軍憲履新仍照舊章於各海關委駐防恊領佐領各員辦理厦門委漢軍宋佐領蔭祿業已到關任事并照會各國領事官 
[大將回鎭]  
　　昨接鎭江訪事人來函悉欽加尚書銜太子少保督辦江南防務廣西提督馮萃亭宫保上月間赴海州閱視防堵兹已事畢日前鎭郡官塲預備迎迓本月十三日萃軍營務處蔡太守接到電音知宫保由海州起節乘舟抵袁公浦拜會松漕帥面商一切定於十四日清晨憲舟用小火輪拖帶回鎭太守接電後以節麾戾止約在一二日間卽飭常勝前後左右四營健兒在甘露寺一帶列隊綿長十餘里戈矛森列旗幟連雲十五日黎明時文自道憲吕觀察理事同知錫司馬丹徒縣王大令武自副都統升授廣州將軍保軍憲叅將鄭叅戎以及萃字各營管帶均整肅衣冠出西門詣接官廳恭迓節麾寳蓋山新兵前營兵丁亦赴蒜山站隊鵠候直至午餐甫畢惟見輪烟縷縷蜿蜒天際帥字紅旗空中飄颭知大帥已臨先是停泊下關江中各兵艦升砲數十門以伸敬意一時烟霧迷天砲聲震地少選憲舟就德勝門下椗江于丫立各隊燃放排鎗聲震山谷文武各官前往迎迓呈遞手版宫保一一接見然後鳴騶登岸排導入城躬往各衙拜客繼至道署觀察钌入花廳行賓主禮茗談良久旋卽興辭轅門復升砲三聲奏送賓之樂道轅小隊亦在轅門外列隊恭送宫保遂命回彭公祠行臺時已夕陽西下矣十六日宫保發出告示一道其文曰出示曉諭事照得本軍門欽奉諭旨辦理江南防務駐紥鎭江布置防禦當經嚴飭所部恪守紀律以期軍民相安乃風聞有無賴棍徒假冐萃軍委員差官名色强住客棧民房肆行棍騙本軍門帶兵數十年紀律素嚴所部弁勇從無强住民房妄取民間一物氏採買物色均給民價並無短勒况鎭江乃本軍門昔年帶勇扼守之地此次重來江南辦防尤當力爲保衛合行出示曉諭爲此示仰商民知悉如有無賴棍徒假冐萃軍委員差官名色到處滋擾及有不肖勇丁恃頑强買妄取民間物件者許爾等商民赴本部營務處喊禀從嚴究辦斷不姑寛爾商民亦不得任意誣揑如敢故違亦不輕宥其各凛遵毋違 
[京口魚書]  
　　丹徒縣王伯芳大令於日前出示曉諭照錄諭爾園丁田户污穢致疾爲害糞桶肩走街衢兩頭均須用蓋派差協保稽查不得藉口忘帶倘敢持衆故違枷示城廂内外○鎭江都神會之盛甲於他處歷年均在四月内出巡每當迎賽之期各會首均皆爭奇奪異巧樣紛呈以致大江南北蘇杭等處赴鎭看會者實繁有徒是以地方生意頓增街衢爲塞所有客寓酒館等處數日間莫不異常擁擠閙熱非常誠勝景也兹因倭氛不靖雖和局已成而江海各防依然嚴加守禦人心因之惶惑各項生意尚未起色况現在到有粤軍萃字十餘營均在四郊駐紥各兵勇紛紛在街購物已屬防不勝防若經賽會難免滋事在地方官現雖未經出示諭禁而各會首尚未敢舉行竊恐今歳會事有不禁而禁者已 
[大鬧烟花]  
　　蕪湖有綽號二胖子者烟花窟中之老鴇也賃屋於江夏里後地雖幽僻曲徑斜通浪蝶遊蜂每易喧擾本月十三日有精健營新從皖北招到之兵勇四人貿貿然來欲作入幕之賓適先有合肥李府撑船之水手三人在彼未便引入佳境遂致觸動酸風大興醋海搗物搥臺勢莫能遏水手力不能支已被擊倒一人其二卽乘勢逸出兵勇知其必去興師來助乃亦以一人出外號召不一時桓桓赳赳蜂擁而來龜鴇急將大門緊閉詎若輩卽用大石狂衝以致樹倒巢傾疾搗而進逢人便毆遇物卽毁廳堂房幃以及灶間所有器皿什物無不花落水流老鴇亦受傷甚重臂骨且斷斯時水手亦號召百餘輩捲甲而來因李公館後園瀕江卽穿園而過冀得捷徑行過前園見有栗柴一堆卽各取一支向外狂奔司事某君見若輩如此知非好事乃急握馬棒赶至頭門攔阻瞠乎在後者遂被戳下然捷足在前者已逸出不少烟花窟裏忽變而爲干戈擾攘之塲一時叱咤聲喝打聲與夫喝勸聲號泣聲不啻嚷成一片未幾兩造且鬥且行共轟至保甲總局依然酣戰不休局勇高聲喝阻乃若輩不但不聽反取局前所立之虎义關刀狂舞亂揮於是局中門房並屏風俱被擊成虀粉局勇亦略受微傷局憲親出彈壓更被指名辱駡直至斜日銜山營中烏烏然吹角點名若輩始紛紛散去少選營中並李府各來一翎頂煌煌者晉謁局憲冀分皂白並請就此騐傷蓋水手打傷一入營兵亦傷其二俱躺臥在地局憲答以保甲無騐傷之權欲朋輕重請先自對勘兩造俱以爲然騐畢各自舁回則已六街燈火星月交輝矣後聞李府水手當夜帥舁赴蕪湖縣喊控營兵則於次晨始經擡縣如何辦理俟有續聞再報並悉次早精健營統領劉觀察親至縣署並洋務局拜會王邑尊袁别駕咨詢顚末保甲局憲亦將滋鬧情形禀之道憲至該鴇當夜卽經保甲交保看管門則立予標封惟解語花數株當時奔避得速尚未至狼藉云 
[花返故枝]  
　　蕪湖訪事人云某氏婦口操江西音年逾花信丰韻絕佳前年偕一男子來蕪稅屋雞窩雙飛雙宿明月自來還自去固無人向問緣由也不料婦乃棄家雞而逐野鶩者本月初四日偶提水壼至龍王廟購開水驀見親夫迎面而來不覺魂飛天外急向街邊吳姓木作躱藏吳不納乃竄入街後某老媪家其夫躡足追至大聲曰自汝隨人逃出累予幾破鐵鞋現已邂逅相逢尚思避面耶後向老媪曰此妻既入此室處煩姥姥暫爲看守立刻當有官役來拘也言畢向南疾走俄頃果有勇丁模樣者前　縶婦以去聞到官後婦嚶嚶啜泣連稱知罪惟願良人 
 
 

Page 3

 
 
不我瑕棄使得重返梓桑則當鑄金繡絲以報長官之德南面者見其有鏡合樂昌之願遂令合浦珠還延津劍返惟姦夫則已不知所在矣噫楊花逐水　泊天涯多謝東風吹還枝上此中離合信有天意歟 
[雩祭盛典]  
　　禮有之曰雩宗祭水旱也浙省常雩壇在太平門外本月十四日爲致祭之期先日由仁錢二縣預備祝帛呈請用印是日杭府陳太守及兩邑尊黎明出城將牲牢祭品擺設齊備至七點鐘時廖中丞駕臨各官迎入官廳略坐片刻一時鼓樂齊鳴中丞更衣率同一府兩縣行上香獻爵奠帛等禮俟送神後中丞退入官廳小憇片時卽命駕回轅時已交已初也 
[添築砲臺]  
　　浙撫廖穀帥自乍澉巡閱營伍回杭後以沿海一帶尚須添築砲臺已於初十日委候補縣吳大令忠炳前往相度基址不日卽當興工又澉浦水師都司喻都戎先發前經撫憲委署提右營遊擊現奉督憲邊潤帥飭知回任於初七日到省禀見穀帥以都戎久歷戎行於水師事宜頗　熟悉且在橄　年於此處形勢瞭如指掌飭令速回本任以便與吳大令會商興築砲臺之事 
[浙省决囚]  
　　浙省於四月初九日奉到刑部釘封文書知有决囚之事次日廖中丞札委錢塘縣束季符大令監斬長興盜犯姜阿保一名此犯係在本縣地方行刦某銀樓之首犯大令奉札後卽飭禁役提出綁赴市曹由城守營張都戎撥兵四十名押至法塲處决旋將首級裝入木桶發犯事地方示衆大令排導入城循例至土穀祠拈香然後回署 
[丁簾花影]  
　　金陵訪事人云管帶兩江督標騰字左軍劉都戎及右營陶都戎前經張香帥諭往宜昌一帶募勇十餘營今已成軍督率回省逐日所練者除洋槍之外兼習擡槍以其能擊遠故也又以現有各槍不敷所用因之向機器製造局領取者幾如山陰道上應接無暇幸總辦郭月樓觀察預爲籌辦不致臨時拮据云○候補某員聽鼓有年從未獲一差使以致家徒四壁寒苦異常近日適出有某優差浼人力爲推薦事垂成矣不意某道員之親戚聞之哀求道員設法斡旋而某員仍無所事惟有長嘆一聲而己○本月十四日清晨署湖北宜昌鎭謝鎭戎得龍候選道楊觀察宗瀚及浙軍滿字營營務處謝廣文夢蘭謁見張香帥商辦要公香帥傳進花廳屏退從人密談良久至中午始興辭 
[皖山校武]  
　　安慶訪事人云曾太守本示期本月十三日考試武童騎射是日適學政按臨故改遲至十四日舉行屆期柬請安慶協劉鎭軍會同校閱預派執事人員計分放竹籌官一員爲候補典史平斌彈壓官二員爲候補巡檢吳集煇候補府經歷楊濬泉監靶官三名爲縣丞劉潔典史沈銘書巡檢史文采監印臂戳官一員爲王家聲及開考首懷寍桐城次潛江宿松太湖望江都武童三千名有奇 
[難民不法]  
　　厦門訪事人云道署新招衛隊親兵數十名委保甲局員朱二尹德輝管帶其人大都來自三湘良莠不齊易於滋事上月忽有男女數十名口僞托逃荒分赴海澄海滄石尾各鄉詐擾爲首之某甲係江西人不知如何串同衛隊什長竊取號褂兩件到鄉給難民之强悍者穿之僞稱衛隊親兵指揮諸難民在各鄉募化鄉民大受其害類皆敢怒而不敢言海滄鄉民不堪其擾集衆以拒並赴海澄縣控陳縣令派差役下鄉若輩始散去迨後查悉委員卽係難民假冐號褂亦得自什長處二尹遂嚴究什長訊出難民頭目有與江西流倡通同一氣者爰禀請道憲下令驅逐以靖地方 
[蘇臺雜錄]  
　　龍大宗師歳試蘇屬所有錄取文武新生前由郡尊桐太守牌示旋改於十二日迎送入學是日也新生排導各赴本縣行禮由縣尊賜以糖茗新生揖辭縣尊遂送往學中先詣大成殿下謁聖行三跪九叩首禮畢再詣明倫堂謁見學師行禮亦賜以糖茗學師與縣尊行賓主禮新生始揖退是日府長元吳四學新生之迎送入學者祗有三起云○十二日立夏令節所有手藝中人俱停工作半天至下午鼓腹始出遊在留園怡園元妙觀等處領略風光人如蟻集烟茶酒館中亦較平時利市三倍○某日下午護龍街有一老者手挈銅鉦聲鏜鏜然且行且喊謂尋一七歳男孩倘有仁人留住者卽送至婁門外護城河中王姓柴船定有重謝云近日城廂内外走失小孩時有所聞想必有新到拐匪在外誘騙育孩者尚其加意護持哉 
[續述拒捕釀命案]  
　　前報新陽縣屬某武員家開塲聚賭爲縣主蘇大令訪聞飭差禁止某武員非但不遵反大言不慚倚勢行兇將縣差拒於門外差等據情禀覆大令勃然大怒立卽帶同巡勇多名親往掩捕某武員恃衆行强喝令各賭徒併力拒捕一勇偶一失手將賭徒一人毆傷斃命云云兹聞武員姓李死者姓王名裕昆世居崑山之某鄉家道小康素有劉船龍之癖是日在李處賭博正在興高采烈時縣主命駕而至差勇等霎時擁入王欲乘間逃逸當被勇丁某甲上前拉住時王臂上有金釧一枚指上有翡翠赤金等約指數枚甲欲令其卸下王堅不允從致被甲用棍猛擊王忍痛倒地復被數棍直至氣息奄奄始釋手而罷逾時斃命時各賭徒皆已漸次逃散當將李及籌碼一匣帶回縣署大令升堂提訊李供稱並不犯賭因家有喜慶事特集親朋赴宴耳大令訊以籌碼何用則稱先大人墳上常備飾此籌專紀小工擔水挑泥之數目訊畢飭發捕廳署看管旋報王裕昆因傷身死大令立卽備文申詳請委鄰封相騐一面將行兇某甲拘押旋蒙蘇州府桐太守札委崑山縣陳大令詣騐其相騐情形現下尚未知惟死者之子王幹臣於前日來省投府署控告當蒙桐太守於十二日批示云查此案業據新陽縣詳奉前來經本府札飭崑山縣前往相騐爾父王裕昆究竟是否被毆身死姑俟騐報到日再行察辦毋庸砌凟現聞武員李某已經保釋兇身服毒自盡未知確否 
[塾課認眞]  
　　武林同善堂正蒙義塾培植孤寒向設六齋計生徒六十人修脯本不甚豐而課程頗屬認眞升任河南巡撫劉景韓中丞開藩浙江時捐廉生息除按季加送塾師修金外餘洋若干供年終由塾正考核各師之勤惰分别酬勞故近年以來塾中課程愈形嚴密本年考試者計有二十五人仁和民籍府縣案首皆出自塾中府試列十名前者五人錢塘十名前亦有二人可見文風之盛向例常時不准作輟每屆令節放學三天當立夏節諸師以院試在卽凡未與考者循例給假令其回家現在考試概不准其出館以免曠廢 
[樂善好施]  
　　本城松滬厘捐總局督辦福和笙觀察以目下時交夏令溽暑薰蒸易患痧症急病因在各卡報明罰欵下抽銀一千二百兩製就各種痧藥　　分發各處厘卡施送以救窮黎日内派司事一人雇藥夥數名在局監督製藥以冀貨料道地觀察愼重善舉於此可見一斑矣 
[官樣文]  
　　調署　匯縣蔡二源大令旣接憲札英公廨各書役均於昨晨遞手版叩賀未幾上海縣黄愛棠大令鳴騶戾止賀大令榮署之喜茗談良久如興辭而去 
[幸未成災]  
　　美界百老匯路復興客寓前日將晚時因捕肥蟲遺火被褥延及牀帳一時烈燄四射幾乎釀成鉅　幸左右鄰聞聲齊至竭力撲滅不致成災惟焚去牀褥而已 
[放鎗誤中]  
　　前日下午有農人五六輩住居虹口四七圖地方因約會至租界購買米糧負回之時行近二圖曹家路地方適遇獵户名張榮榮者手持洋鎗燃放飛鳥誤中鄉人之手以致受傷頗重張見肇禍遂奔逸經同伴者將受傷人扶至圓通寺巡防局控告請騐旋經該圖董事出爲調停令出醫傷費若干以免涉訟 
[永覊竊犯]  
　　竊犯薛阿桃前在道轅號房行竊箱子帳簿經上海縣捕役拘獲解送巡防南局訊供不諱局員張二尹轉解保甲總巡請辦核奪夏芝蓀明府嚴訊之下供認屢次行竊犯案重重尚不改悔閭閻被害甚深僅予枷責不足以儆其後因送改過局永遠覊收到局後委員 
 
 

Page 4

 
 
吕蘭階二尹林珍虞少尹會訊數語飭卽釘鐐收入所中 
[英界晚堂瑣案]  
　　湖州人吳鴻達控王祠林霍遵瑞乾没合辦蠶繭贏餘銀一千七百八十餘兩宋通刺庭訊之餘判令將王霍交保具限歸還吳應得三股之一計銀五百九十餘兩所有三井洋行應該找之銀由王霍向找與吳無涉兹者王復以算帳未明禀求覆訊通刺准之前晚升堂訊判吳供稱職員前奉訊諭靜候迄今乃王抗不清理今奉傳質尚乞嚴追王訴稱小的核算帳目受虧太甚是以再求公斷通刺謂爾前堂業已具結今忽翻異殊屬刁猾王俯首無詞霍供稱小的情願遵前斷歸還吳銀二百九十八兩惟一時乏力料理求老爺格外施仁容小的冋吳陸續拔還决不延玩通刺以王先後供詞翻變著移送上海縣嚴訊霍旣願仍遵前斷著再具遵結存案備查交原保人保去赶向王料理延干咎戾吳應自行投縣備質○傅錦祥控同居人周阿生擅取錫酒壼磁茶缸等物宋通刺升堂訊究以其中尚有暧昧情事著一併交差看管候傳傅妻徐氏到案覆訊前晚徐氏供稱小婦人家在寗波遷居治下有年丈夫向爲木匠有擱樓一椽轉租與周等住居邇者丈夫轉包某作頭工作雇夥多人囑周等遷讓周以丈夫曾借過洋銀三圓向小婦人催索小婦人以一時無力歸還周欲將小婦人所有錫茶壼等質洋銀七角小婦人尚未應允日前周等遷居適小婦人有事出外丈夫悮以爲竊取已物今奉傳質尚乞原情傅所供與伊妻略同周供稱傅曾借小的洋銀三圓錫酒壼等物實由傅妻徐氏自願抵洋銀七角經小的取去傅不應誣小的行竊且謂與伊妻有私今奉訊明已將錫酒壼等呈案通刺判令將傅交人保出歸還周洋銀三圓錫酒壼等給傅具領 
[美捕房紀事二則]  
　　某氏婦寍波産也賃居美界元昌路自來火廠相近向與操布業之某甲結露水緣儼若伉　已閱數載奈氏淫蕩性成繼與寍人名陞才者有染甲已偵悉遂於前日下午約集同類蜂至氏室聲言捉姦適陞才在内當被揪住取快剪將　髮辮齊根剪下尚不肯釋後經好事者縱之使去至昨晨陞才奔赴捕房控訴捕頭諭令扭案訊核○成衣匠某甲住居伯頓路昨晨投捕房控被混名小錢野雞等誘至鄉間初則勒索繼而敲詐飽受老拳　已哄散求請查究捕頭諭令各包探訪查訊究 
[巨欵遥頒]  
　　昨日本館協振所承吳君少圃助鷹銀四十圓囑解赴北永平等災區散放又白下隴西珊記求人口平安助洋銀二百圓又清江鼎成　助紅十字會華　醫傷費洋銀五十圓凡此一念之慈祥足拯北民之疾苦行道有福古語非虚謹綴無詞以爲之祝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[縣案彚登]  
　　本縣黄大令前於四月十二日開徵上忙錢糧出示嘵諭誠恐各地保未及周知因諭糧差傳齊各圖地保定於二十日齊集縣署聽候諭話曾誌前報前晚黄大令升堂傳齊名地保到案諭云上忙錢糧現已開徵目下支銷浩繁更宜　躍赶緊完納俾資接濟鄉間遇有搶孀聚賭情事立卽來縣　　名保唯唯遵諭而退○吳江縣昨日行文來滬内開該縣文生錢卓元禀稱夥開坑沙棧前經被竊銀洋物件爲數甚鉅報請緝究等情據報之下　捕拘獲竊賊許阿三一名訊究多堂供認尚有爲首之陸阿二屠阿金在逃未獲當將許竊犯覊押候緝獲陸屠兩犯到案質訊併究迄今日久尚未弋獲迭次比捕終屬無獲誠恐該賊遠颺滬上乃五方雜處客匪易於潛蹤合行移請飭捕代緝等因黄大令接閱來文卽飭捕役細加訪緝上緊拿獲解究該捕奉飭之下認眞跴緝想不難拘獲也○周柏生王銀泉兩竊犯因行竊周姓家贓物禀請本縣黄大令飭捕拘獲禀解奉諭看管候訊在案現在兩犯均患重症經捕役據情入禀請示奉諭發交普育善堂醫治候病愈帶回訊辦○朱某有地一方抵與江某處錢若干千現因朱要歸地兩下口角爭吵不休經地保調勸不下代朱還江錢六千文朱以爲地保串同做弄心不甘服昨日投上海縣喊控值日差頭問情節含糊亦據情禀知内署奉黄大令諭姑飭看管候訊明核斷○本城三牌樓耶穌福音堂日前因做影戲各流氓藉端滋事經神父查有廿六人滋擾前經保甲總巡夏芝蓀明府飭差拿獲趙富根徐阿毛笞責枷號在案昨據該差續獲小亨林一名解局請訊明府飭暫看管候訊○陳福田前因行竊製造局之鐵七筒售於南市某鐵店旋經製造局查獲竊鐵賊陳福田等三名解送上海縣究辦黄大令提訊嚴責收所押辦後因陳在所患病沈重由看役禀報奉黄大令發片送往普育堂醫治現經醫治痊愈經堂董函知黄大令飭捕赴堂帶回仍收所聽候核辦○山雨香扭曹品璠到縣喊控追銀值日差詢據聲稱開設軋花廠由曹品璠薦來廠夥陳竹坪虧空　洋二百餘元逃逸不面故扭保人曹品璠來案著交該差據情入禀奉諭看管候訊 
[英界公堂瑣案]  
　　包深沈金隆解沈財吉到案禀稱此人每日午後手持吕宋票在總會前俟洋人出外上前兜售洋人惡其纒擾函致捕頭請爲辦理昨日小的往拘適沈又在此處兜售搜其身畔有雙連吕宋票八張旣至捕房以洋銀十圓爲質今特一併呈案沈供稱小的係紹興人此票由某吕宋票店掮出向洋人兜售以圖微利以後决不敢再至總會前矣宋通刺據情與薩副領事再四经商然後判將洋銀給還其起案之吕宋票如數充公沈稱可否求大老爺罰洋十圓票紙免予充公官不准○三十七號西捕解王少山陸春堂俞春泉徐江江陳丫頭陳榮泉陳春榮陳兩大到案禀稱伊等擅將穢水傾在街衢目下天將炎熱深恐居民易生疾病是以一併拘請訊辦通刺判令每人管押三日諭令以後不得再行違犯○包探張阿五禀稱王張氏收買耶松船廠所失舊鐵數擔及四門聽泥若干雇莊萬財王阿大舁歸廠中洋人查知喚令拘解請究耶松洋人投案伸訴前情王張氏供稱小婦人不知此物是耶松所失故敢收買王併與略同莊供稱小的與此婦並不相識實由王喚來通刺判罰王張氏洋銀五圓王管押一禮拜莊省釋起案之贓給耶松洋人領去其無失主承認者暫存捕房○四百三十五號華捕解口角互毆之郭金海王阿大到案通刺正欲訊間吳談氏忽投案訴稱昨日王欲向小婦人拆梢郭出爲理勸以致爭毆通刺著一併押候過堂覆訊○包探杜雲卿解沿途拉客之無恥野雞淫倡金湘蘭請辦金妓假裝作妖嬈鶯聲低囀供稱小婦人係寳山縣江灣鎭人家中窮苦異常無奈賣娼爲活如蒙恩赦則生生世世　感弗諼矣通刺令逐出租界○四百五十一二百二十七三百八十三號三華華解洪增友朱莊姚侯增寳何進才王少毁陳阿理至案禀稱昨日四百五十一號捕巡街見洪舁鐵至所開鐵店因告以不得占及街道洪等非惟不聽反敢扭入店中毆擊以致失去號帽幸二百二十七三百八十三號兩捕帮同出力將洪等六人拘入推房今特解請訊究洪等遞禀聲稱舁鐵時四百五十一號華捕催令火速舁完小的答以將次可畢該捕略待片刻卽欲拘拿阿理初次來申不諳租界規制見捕欲拘避入店中捕自後追入扭住兇毆現有傷痕可騐通刺判　洪等每人洋銀半圓諭以如該捕兇毆可邀同見証人赴捕房控告○陳阿生竊取吳從甫家狐皮馬褂一件經包探顧阿六拘獲人贓送請究辦吳遣家丁持函到案領贓陳供認行竊略不諱飾通刺判令答責一百板押候解回寗波原籍○包探孔阿才禀稱曹長林竊取陳子廷等家布衣縀鞋烟　等物經小的拘獲人贓送請究辦陳及甲乙等人均投案領贓曹自認行竊再四求恩通刺判令管押三禮拜贓分别給各失主認領 
[法捕房瑣事]  
　　昨禮拜三法捕房發落　期緣先期並無枷責人犯鄭大令飭丁咨照捕房暫停讞政一天○葛蕃甫同轉經理法公堂讞政以奉上憲委署靖江縣篆所有各案移交鄭大令接辦兹大令連期到堂與祁繙譯會判各案檢查原卷人証或禁押捕房或交保出外誠恐積壓飭探傳諭舊案人証迅速赴案以便分别訊理○昨日下午三點鐘工部局修理馬路之石子馬車重載石子行至法大馬路新街口駕駛偶不經心致將車輛傾翻馬亦倒地上壓石子以致欲起不能又將街旁設之京貨及售書各攤紛紛撞例損壞物件幸經巡街捕咨照西人帮同援起馬己　　人亦受驚觀者甚衆事後由巡街捕將馬夫及馬一并拘入捕房請捕頭發落○昨日上午有東洋車夫停車碍路巡街捕喝阻不理拘入捕房捕頭命禁押片時卽子　出 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年四月十三日京報全錄]  
　　宫門抄○諭旨六道錄　○兵部額等奏遵旨議處摺○東撫李奏審明重犯按律定擬摺○侍講樊奏請准開缺回籍養親摺○逝撫廖奏大員在籍病故日期片○四月十三日○禮部宗人府欽天監正黄旗值日無引見　徐中堂等塲差覆命○鍾靈謝授内閣學士恩○慶公續假十日○德魁續假五日○禮部奏派稽察中左右門派出奕功長萃○又奏派稽察刊刻題紙派出色楞額○召見軍機皇上明日寅正壇内上祭禮成後還宫辦事事凶大臣○○經筵講官太子太保大學士管理兵部事務臣額勒　在等謹奏爲遵旨　處具奏事内閣抄出光緒二十一年三月十七日奉上諭裕祿等奏查明失陷蓋平縣及熊岳　莊兩鎭城應行叅辦文武各員開單呈覽並自請議處一摺上年十二月間蓋平熊岳相繼失陷本年二月間牛莊又復失守該地方文武各官職司守土實屬咎無可辭　平縣知縣何守謙護　蓋州城守尉正黄旗防禦定保熊岳防守尉純德牛莊防守尉奇車布蓋州廂紅旗防禦三殷廂白旗驍騎校寳順正白旗漢軍驍騎校任國貴正紅旗驍騎校依善正藍旂防禀思　驍騎校恩綸熊岳廂黄旂　騎校永福正黄旗巴爾虎防禦成名驍騎校沃合布正白旗驍騎校依忠阿正紅旗驍騎校蘇崇阿廂　旗防禦淩泰廂紅旗防禦祿寛正藍旗驍騎校松桓牛莊署正白旗防禦慶恩廂黄旗驍騎校銘崑正黄旗驍騎校恩銘鑲白旂驍騎校　升額牛莊巡檢兆齡均著卽行革職交裕祿等分别按例審辦裕祿濟祿籌布未能周密亦難辭咎著一併交部議處餘着照所議辦理該部知道單併發欽此欽遵到部除武職護理蓋州城守尉防禦定保等二十一員文職蓋平縣知縣何守謙等二員卽行革職分别審辦之處註册知照刑部並恭錄一諭旨咨行該將軍遵照外查定例沿邊沿海及腹裏州縣城池失陷者督撫降二級留任公罪又定例官員失守城池統帶兵勇所得處分不准查抵各等語此案蓋平縣城及熊岳牛莊兩鎭城相繼失陷該將軍等籌布未能周密欽奉諭旨裕祿濟祿着一併交部議處應請將盛京將軍兼管奉天府府尹奉天總督裕祿此照沿邊沿海及腹裏州縣城池失陷督撫降二級留任公罪例議以降二級留任濟祿係盛京副都統查臣部處分則例内將軍副都統遇有因公處分均係一律並無分别此案將軍裕祿既比照督撫例議處副都統濟祿自應一律比例核議應請將盛京副都統濟祿亦比照沿邊沿海及腹裏州縣城池失陷督撫降二級留任公罪例議以降二級留任該員等所得處分雖係公罪惟事關失守城池照例不准抵銷所有遵旨議處緣由是否有當伏乞聖鑒訓示遵行再此摺係兵部主稿會同吏部辦理合併聲明謹奏請旨○○降二級留任又降二級留任山東巡撫臣李秉衡跪奏爲審明挾嫌謀毒大功堂弟並毒胞嬸一家二命各身死重犯按律定擬恭摺仰祈聖鑒事竊前據陽穀縣詳報案犯任保立挾嫌謀毒大功堂弟任傑並誤毒胞嬸任蔣氏一家二命各身死一案當經前撫臣張曜因案情重大批司轉飭嚴訊擬辦旋據該縣由府解經該司因恐案情不　發委濟南府審辦該府魯琪光督同候補知縣莊洪烈等審明擬議由司招解臣因籌辦海防出省飭委藩司代勘兹據布政使　聘珍審明錄供呈送前來臣詳加覆核緣任保立籍隸陽穀縣與胞嬸任蔣氏並大功堂弟任傑分居素睦先無嫌隙任傑係任蔣氏之子任保立前將分受業地三畝半典給馮范喜得價作本與朱秀河夥開碾房並佃種任傑坡地三畝每年平分耔粒光緒十四年春間任傑因嫌耔粒少分將地收回八月間任保立因碾坊折本歇業家無食用將典給馮范喜地畝向馮范喜找錢絕　業已冩立草契任傑查知卽向馮范喜阻止任保立轉央任傑留買任傑回覆不要任保立貧窘難度心懷忿恨因此給嫌九月初一日任保立找向任傑理論復被斥駡彼此揪扭經任蔣氏喝散嗣任傑復向任保立辱駡任保立觸起前嫌起意將任傑謀殺洩忿因憶前次種地曾在不識姓名人担上買得紅砒樂虫尚有餘賸信未獨自取出用紙包裏隨身收藏計定乘便下毒十七日午前任保立探知任傑之妻任陳氏歸寍未回任蔣氏赴鄰莊親戚弔喪適遇任傑外出拾柴任傑之妹任妮買回米麺進屋放在桌上盆内隨卽走出門外閒玩任保立問明任妮先已飯畢臆料任蔣氏必在親戚家留飯任傑拾柴回家用米麵做飯食用走進任傑屋内將身帶砒末拌入麵盆走出任妮瞥見查問任保立答稱是找鐵釘任妮年幼信以爲眞未及理會是日午後任傑與任蔣氏先後回歸用盆内米麵相烙成餅與任妮同食旋各毒發嘔吐經鄰人司登潮等联聲趨視帮同灌救任妮毒輕解救得生　任蔣氏任傑救治無效均各因毒殞命任保立潛取任傑等食賸毒餅撩入莊外水坑揑稱任蔣氏母子病故通知任蔣氏之兄蔣文亮並任陳氏回家蔣文亮因任保立言語支吾向其盤出實清卽經該前縣劉承寛訪聞差查旋據蔣文亮　保報經劉承寛騐訊通詳經前撫臣張曜批司轉飭嚴訊擬辦劉承寛審　解經該前兗州府知府穆特亨額訊因犯供游移飭縣訊取蔣文亮供詞未到將犯發回研訊劉承寛先已卸事該前署縣何式珍審擬由府解　該前司因恐案情未確駁經何式珍審照原擬解府訊因犯供狡展飭縣訊取任陳氏供詞核訊何式珍差傳未到卸事劉承寛回任訊取任陳氏供詞送府訊因犯供仍復狡展飭縣訊取鄰佑穆運會供詞送府穆特亨額先已交卸該前署府王恩湛訊因犯供仍復游　飭提蔣文亮解府質訊王恩湛先已卸事穆特亨額回任訊因犯供狡執飭縣訊取任妮供詞去後穆特亨額旋因病出缺該前署府恩銘飭催任妮供詞未到將犯發回研訊劉承寛先已卸事該署縣蘇杰審照原擬解府訊因犯供仍復狡執飭縣訊取案証司登潮供詞送府恩銘與該前府榮銓均先交卸該前署府王恩湛審擬解經該司松林因恐案情尚未確實發委濟南府知府魯琪光訊因犯供狡避禀司飭提要証任二解司發府訊因犯供仍復狡避禀司飭縣訊取任陳氏供詞未到將犯發回由司檄委候補知縣汪廷駿會同審擬解府王恩湛先已卸事該府王蘂修因恐案情尚有未盡駁回研訊擬由府解經松林因恐案情仍復不實發委魯琪光審擬由司招解委審供認前情不諱詰無起衅别故及知情同謀加功之人案無遁計查例載凡謀而誤殺其人之母依謀殺本律科罪又律載凡謀殺期親尊長已殺者凌遲處死各等語此案任保立因任傑將伊佃種坡地收回嗣價賣地畝復被阻止理論又被辱駡該犯挾恨輒起意將任傑毒死潛用砒末拌入米麵令任傑服食任蔣氏任娖亦誤食中毒任妮解救是生任傑任蔣氏均毒發斃命查任傑係該犯大功堂弟任蔣氏係該犯期親嬸母該犯致斃任蔣氏一家二命一謀一誤例無作何治罪明文惟　殺之人卽其所謀之母且爲該犯期尊自應按律從重問擬任保立除謀毒大功堂弟身死誤毒堂妹平復名輕罪不議外合依凡謀而誤殺其人之母依謀殺本律科罪謀殺期親尊長已殺者凌遲處死律擬凌遲處死事犯到官在光緒十五年三月十六曁十六年三月二十二二十年八月十六等日恩詔以前係因謀而誤毒殺胞嬸情節較重不准减免先於左面刺兇犯二字死雖一家二命係一謀一誤請先酌斷財産賣砒之不識姓名人並免緝究任妮中毒已愈應與訊係灌救不及之司登潮等均無庸議除將全案供招並宗圖咨部外理合恭摺具奏伏乞皇上聖鑒敕部核覆施行謹奏奉硃批刑　速議具奏欽此○○日講起居注官記名道府翰林院侍講臣樊恭煦跪奏爲籲懇天恩俯准開缺回籍養親恭摺仰祈聖鑒事伏查例載父母年至七十以上准其回籍養親臣父於光緒十九年年屆七十本年已七十二歳臣自供職京師以及奉使秦粤交均因道途遥遠未能就養臣自廣東差竣乞假省親旋卽回京供職其時臣父精神尚健每次來諭必勖臣盡心服官弗庸思念等語本年三月臣父諭至令臣假歸省侍思子之情溢於言外雖未明言近體何如以臣度之必精力漸不如昔矣伏思老親桑榆漸廹之時正人子喜懼交并之日引領南望寢饋難安可否仲懇皇上推錫類之恩崇教孝之義俯准臣開缺回籍養親俾得稍盡子職之處出自逾格鴻慈所有微臣籲懇開缺回籍養親緣由謹恭摺具陳伏乞皇上聖鑒謹奏奉旨已錄○○廖壽豐片再前太僕寺卿孫衣言浙江瑞安縣人由江寗藩司補授太僕寺卿奏懇賞假回籍省墓假滿後因病呈請開缺在籍調理經前撫臣譚鍾麟奏奉諭旨准其開缺在案今於光緒二十年十月二十日在籍病故由縣報司據布政使趙舒翹　詳前來臣復查無異理合附片陳明伏乞聖鑒謹奏奉旨知道了欽此 
 
