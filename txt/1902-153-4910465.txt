# 1902 - 153 - 4910465

 

Page 1

 
 
[勸募江皖等處急振] [  本館恊振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他曰福佑之來當可爲諸善士操劵卜也肅此禱求諸維德鑒 
[續三通因校勘未竣暫緩出書啓] [  圖書集成局謹白]  
　　本局前據浙局本九通用新鑄大號鉛字重行排印其皇朝三通已於正月告竣續三通正三通本定於四月六月出書嗣因細審浙刻校對沬精頗我舛誤爰延名宿前赴西湖就文瀾閣殿板九通詳加讐校惟以卷軼繁多不敢草率從事以是略稽時日致出書未能如期此蓋本局愼益加愼之心諒爲海内士林所垂鑒也此啓 
[論德奥意三國聯盟]  
　　自英日兩國聯盟以後環毬各國聯盟之事遂紛然以起俄與法旣踵而行之德與奥意復迭相爲之嗚呼天下擾擾是何爲哉識者曰其大綱皆注意於亞洲之利而亦各自有意見存焉英日之聯盟也懼俄也俄法之聯盟也謀所以抵制英日也然則今德粤意三國之聯盟其意果安在乎曰德與法爲世讐法之强德之弱也法旣得羽翼之助則德亦宜樹奥援至於奥意兩國雖無爭雄歐洲之心而亦頗有染指亞洲之意意之索三門灣也索浙江路礦也雖皆未遂所欲而兵狡謀已昭然若揭矣奥之存心端倪未露然自拳匪肇亂以後亦駸駸然欲虎視亞洲是故之二國之聯盟奥與意則在擴充亞東之利權而德則不徒在擴充亞東之利權其意又在謀所以制法夫法之與俄聯盟也乃後一策也其初計本欲聯英前者法國某武弁嘗曰我法兵源漸涸而德國日益豐饒若幸得與英國或意大利國同盟則法庶可安全無恙卽一旦與德國開戰兵船亦得在海上任意往來若能與英國訂一攻伐同盟之約章則互相維持可將德國諸港口封堵目今雖事機未至大約將來必當見諸施行迨英與日合而俄方亟謀抵制遂糾合法國與之聯盟法不得於英轉而與俄協且中立之意此時尚無所依則某武弁之言安見不實行諸異日乎德人懼意入於法則德勢益孤因是德相武勞與意相會於威尼士地方互商德奥意三國聯盟之事先發以制人也亦絶法人聯意之志也且攷威尼士會城臨亞得亞的海初爲奥地而近爲意地今德相武勞親詣意地與意相會商則聯盟之意其必出於德可知觀三國所訂之條約其綱領不過曰應保全本國太平而已不過曰卽在遠東亦應彼此和衷共濟以擴利權而已然其所謂如三國中有一國與他國開戰則有約兩國自應恪守局外之例惟接戰時如有他國爲敵國之助或與有約之國利權有碍則必出而協謀者其意蓋何所指乎殆窺俄法兩國或與他國啓釁必互相爲援故特爲此言以應之乎德爲法仇法之欲湔雪其前恥者未嘗一日或息則聯俄之後安保不有事於德而德可不爲未雨綢繆之計耶且意也奥也皆有不滿於法之意者也意自前明以來法嘗屢取其地奥則自爲法撒所合攻疆圉遂削所以德之先爲普雖亦敗奥而奥終冋德焉今二國之不振未始不由於法法之不能卽與意合與意奥之不願竟與法合而願與德聯盟也蓋皆有道焉矧以地勢而論奥在德之南而意又處奥之南三國地勢唇齒相依爲約縱之謀深有合於事勢故曰各國聯盟其大綱皆注意於亞洲而亦各自有意見嗚呼亞洲之國中國爲大中國爲富中國浸以衰浸以弱而各國遂眈眈視之皆思攘奪盟會日繁戰爭愈亟此春秋之前事也然則異日各國爭俄相尋而成爲大戰國之勢者其皆胎始於中國歟殆哉危乎可爲心寒股慄已 
[宫門抄]  
　　四月二十二日吏部翰林院正藍旂值日無引見禮王假滿請安儒林謝授缺恩慶思續假五日銘公善旌各續假十五日召見軍機及禮王儒林二十三日户部廂藍旗值日吏部引見七十九員鍾泰謝賞方略恩江寧布政使李有棻謝恩謨貝子續假一個月並謝署缺恩英慈謝授廂紅漢副都統恩祥普請假十日召見軍機及李有棻 
[俄藩入覲]  
　　昨日午刻京師友人專電告知本館云五月初一日午初皇太后皇上升乾清宫准俄國耋親王覲見 
[試事述聞]  
　　考試試差已詳前報兹閱天津直報云是日欽命試題爲明於其利逹於其患論加稅免釐得失策與考諸公多以不知策題出處爲憾其有稍能解悟者又多謂稅不可加釐不可免蓋誤以稅爲正稅而不知其專指洋關貨稅而言也 
[資陽匪亂]  
　　重慶采訪友人云本年三月突有拳匪餘孽百餘人盤踞四川資陽縣境揭竿作亂聲稱欲戕害教士劫殺洋人至下浣某日羣擁至某墟塲肆行剽掠民團出而抵禦陣殁團首一人次日匪人復圍攻資陽縣城以致人心惶惶相約挈家遠避幸資州牧沈直剌秉堃帶兵馳至開槍擊斃匪黨數人餘匪始畏而退去旣而省中大憲撥出勇丁一營星馳追剿至則匪黨已聞風而遁未及迎頭痛擊僅拿獲十人當塲正法六人其餘四人訊係脅從得以免死現在地方雖已一律平靜然渠魁未獲猶恐死灰復燃也 
[禁習邪術示]  
　　四川總督部堂奎爲曉諭事照得義和拳匪本係白蓮教種以練習拳棒爲由妄稱紳靈附體念誦咒語可禦槍砲實皆荒誕不經不過如戲法之吞刀蹈火藉以惑衆謀爲不軌耳上年拳匪之亂勢甚猖獗恃其黨 
 
 

Page 2

 
 
家刼掠爲生直隸京畿帶民教均受其害而大兵所至悉化蟲沙無數么麽束手就戮是妖術之不足恃徒以害人害已固已明騐大著爲天下所共見共聞者矣失次欽奉諭旨派兵剿辦務凈根株並飭各省督撫嚴密查拿盡法懲辦業經通飭在案現聞川省各屬頗有該孽餘黨竄匿民間無知愚民誤被誘惑或驚其神奇或從而信奉若不及早拿立貽害地方實非淺鮮除嚴飭各屬文武認眞搜捕外合行出示曉諭爲此示仰軍民諸色人等知悉爾等須知邪不敵正理克勝妖惟女分乃可保家惟守法乃能全命從未有奉行邪教而不至殺身者亦未有悮習邪術而不至破家者本部堂不忍不敎而誅是以諄諄誥誡並責成各屬團保互相傳述務使家喻户曉勿入於邪勉爲善良各安生業團保人等有能獲其首要捆送到官訊有實據者每名賞銀三百兩已經從習邪術之徒能自悔過取具族鄰切結赴官自首並免治罪如能將匪中頭目自行擒送者與平人一體給賞自經此次示諭之後若再傳習神拳或敢容留在家一經發覺拿獲到案不論首從悉行正法並將徇庇之團保鄰佑分别究辦迷津可渡自愛者各聽指南法網難寛不悛者終須投北特　 
[鐵路重興]  
　　津鎭鐵路前經議有端倪後因拳亂突興事遂中止兹者北京公報云此事曾於光緒二十五年由張許二目公商定向匯豐德華兩銀行息借英金七百四十萬磅以供一切費用所築鐵路皆歸洋人主持刻聞德使穆默君重申前議欲與外務部另訂新合同已派工程師赴山東察　火車經行之處大約須建一極大鐵路渡河而南云 
[飭查濟匪]  
　　廣州訪事友人云前者惠州府人胡日香私販軍火接濟匪人案發被獲解經臬憲丁廉訪訊明口供通詳上憲旣而有胡唐氏者具禀臬轅爲之辯曰廉訪以此案業據縣令申稱胡日香家藏大砲賣與匪人核與氏所禀情由大相懸絶必須澈底查究以照公允而免寃誣且察閱粘抄已由府移請孫軍門就近辦理並委員往查因卽批仰惠州府速飭該委員馳往確查此案實在情形并商請孫軍門赶緊查追由府尅日禀覆核辦毋延 
[蜀督奎樂帥奏報成都省垣遵旨將書院改設大學堂摺]  
　　頭品頂戴兼署成都將軍四川總督奴才奎俊跪奏爲遵皇改設省城大學堂謹將籌辦大略情形恭摺具陳仰祈聖鑒事竊准辦理政務處咨開光緒二十七年十月十五日内閣奉上諭政務處奏請飭各省速辦學堂等語建學儲才實爲當今急務前經諭令各直省設立學堂責成各督撫學政切實通籌舉辦惟通省學堂同時並舉財力或有不逮若必待各府廳州縣中小學堂籌定始行開辨轉至觀望遲延查袁世凱所奏山東學堂事宜及試辦章程擬先於省城建立學堂一區分齋督課先從備齋正齋入手俾初學易於造就漸有師資再行次第推廣其教規課程叅酌中西而諄諄於明倫理循禮法尤得成德逹材本末兼賅之道著政務處卽將該署督原奏並單開章程通行各省立即仿照舉辦毋許宕延欽此欽遵咨行查照速辦隨時具奏等因當經分飭各屬切實籌辦在案竊維興學植才實今日匡濟時艱之本必當尅日觀成第各省情形容有不同創辦之初規制不能不有所損益蜀中介在僻遠風氣未開爲學之土求其留心根柢不爲尋行數墨所拘者尚不乏人若夫交涉之紛繁外洋之政學則概乎未有所聞非如江浙閩粤等省多士目染耳濡致力較易也省垣舊有尊經書院專課經史策論由學政選列高等生員送院肄業於中國學問頗有可觀又前督臣鹿傳霖任内創設中西學堂以算學英法文分門教授數年以來儘有通曉天算及英法文字語言者今擬卽將尊經書院作爲西川省城大學堂而以中西學堂併入其内庶中西兩種學間均有涉　初級之人可爲後來各生先導仍擬仿照山東章程暫定額數三百名作爲備齋合新舊學生一律嚴行甄選派委總辦道員一員專管學呇事務所有應聘教習監督以及詳細學規課程均由奴才會商學臣督飭司道等叅酌東省章程認眞舉辦期於實事求是不許稍涉虚浮應需常年經費核實預計酌銀四萬六千兩除尊經書院中西學堂舊有經費一萬六千兩外尚短三萬兩擬於鹽務中設法提湊以濟要需其尊經書院原有房舍窄少不敷現又添建樓房三百餘間並置備器具牀几等件需銀二萬餘兩又購買中西書籍儀器一切需銀七千餘兩共二萬七千餘兩暫由藩庫籌撥近日川南川東各府廳州縣亦多就地籌欵或就向日書院改建學堂二三年之後大學堂諸生諒已稍有博通之學而各屬中小學堂又復有畢業學生申送到省當再續籌欵項添設正齋專齋以次建立藏書樓譯書局博物院以觀大成而資講習當此庫儲奇絀固不敢略事虚糜而事關學校要需亦何敢自隘規模貽議弇陋據該司道等會詳請奏前來除批飭遵辦外所有改設省城大學堂大略情形謹會同四川學政臣吳郁生恭摺具陳伏乞皇太后皇上聖鑒訓示謹奏奉硃批著卽督飭認眞舉辦務收實效欽此 
[邗民安謐]  
　　揚州訪事人云日前仙女鎭貧民因米價日漸昻貴價羣向各米行爲難新任江都縣胡大令飭將爲首之某甲等人拘獲重責千餘板合鎮民人遂相約罷巿大令深恐因而釀禍諭令商董議平米價計下等者每石售錢三千七百文照西斗核計每石二千九百文惟專爲救濟貧民而設購者多不得逾五升日來地方已安堵如常巿廛均照常貿易矣 
[稅司庖代]  
　　漢口訪事友人云江漢關稅務司賀璧理君隨同商稅大臣盛杏蓀宫保吕鏡宇大司空在滬議訂商約所遺榷務暫由副稅務司賓君代庖 
[癘疫流行]  
　　天津直報云近日京師寒燠不調時疫大作聞之西醫曰是名啡弗宜治以金鷄納霜然患者多心焉疑之一任二豎子猖狂多不肯信而購服噫何愚之甚耶 
[神京載筆]  
　　聞之宦於京師者云上月某日皇太后遴選秀女以供内廷差遣遴得内務府廂黃正黃正白三旂舉止安詳容貌端正者計共二十四口分撥各宫學習尚有二十口記名待補其未經入選者隨卽發回並分别賚以荷包等物○各省捐納人員赴部候選例由本籍地方官備文及至京師仍令五六品京官出具印結然後由總司查覈實係身家清白並無改名矇捐等弊者方准銓選分發蓋新章也○月前盛京將軍派委某佐領管解乳鹿二十四頭用大車載運來京赴奉宸苑投文交納 
[保定述聞]  
　　聞之保定友人云省城大學堂由督憲袁慰庭宫保兩次考取學生一百五十二名示期四月十八日開學學生旣叅拜孔聖隨向宫保以下各官行一跪三叩禮○省垣刻方修理街道府署前天主堂某司鐸每年允捐銀五十兩亦義舉也○省城警察局設在西大寺中每日由教習督同操練並于四城門各街口分别派隊巡查另由曹遊戎招集警察兵二千名在南關劉爺廟　演以備西人交還天津之後用以巡街 
 
 

Page 3

 
 
[津沽墨浪]  
　　天津直報云四月二十五日駐泊大沽口内外之各國兵艦運船計共十有一艘其中英國三艘美國一艘法國二艘德國一艘俄國一艘日本國一艘奥國一艘義國一艘蓋較前無甚增减也○四月二十日有俄國陸軍三十名督以武弁一員由京携帶行李乘火車東行 
[上海官塲紀事]  
　　本城老北門巡查委員蔡君錦鎔西門巡查委員連君文瀚均經蘇松太兵備道憲袁海觀觀察撤差札委候補縣丞李二尹忠岱接辦老北門巡查差候選從九品陳少尹某接辦西門巡查差旋又將小南門巡查委員某君撤去差使而以兩淮鹽大使江鹺尹應安代庖○法界公廨讞員杜枝園大令前經蘇松太兵備道憲袁觀察委令帮辦保甲總巡兹又奉觀察札諭將此差開去另委候補通判袁舜卿别駕辦理 
[備迎靈櫬]  
　　蘇松太兵備道袁海觀觀察探悉合服李文忠公靈櫬將次南下道出滬江遂於昨日飭上海縣汪瑶庭大令及英美法各租界公廨讞員一律預備供張 
[式燕嘉賓]  
　　昨晚七下鐘時蘇松太兵備道袁海觀觀察柬請議訂商約大臣吕鏡宇尚書盛杏蓀宫保四品京堂曾敬詒京卿前川東道任逢辛觀察招商滬局總辦顧緝庭觀察刑部郎中龎萊臣部郎及商務委員劉觀察宇泰江蘇候補道楊觀察文駿在北洋務局設席欵之直到蓮漏三商始盡驅而散 
[五花妙判]  
　　前者候選道嚴其章投英美租界公廨控稱職員與盧國材合販火油大爲虧耗應派銀兩盧竟掯不交出等情旣而盧投蘇松太兵備道轅控嚴騙捐職官將銀吞没道憲袁海觀觀察批飭上海縣提訊縣主汪瑶庭大令訊得兩造供詞各執未便核斷爰於昨日手書硃諭曰據嚴其章所供合做生意一無見議合同二無入股帳簿空中樓閣勒人聽賠觀察公形同巿儈迹近詐騙仕宦中流品之雜殊堪浩歎盧國材人眞木偶付銀捐官不索捐照而又以貴重戒指與之騙去卽云借貸亦屬甘心咎將誰歸而嚴毫無憑據擀訟公庭似此無恥之徒理應戒斥姑寛免究麾之使去毋玷官箴 
[飭緝匪人]  
　　上海縣汪瑶庭大令訪悉本邑浦東二十五保二十四圖匪人趙和尚等沿途肄刼以致行人裹足不前爰於前日飭公差全順協同捕役陳金前往拘拿以便嚴加訊究 
[邑令騐屍]  
　　昨日英美租界會審公廨之後迤北壙野中倒有無名男屍一具當由頭圖地保馬松林投報上海縣署迨午後縣主汪瑶庭大令鳴騶蒞屍塲旣升座馬保卽跪禀情形并齎呈從死者身畔檢出之洋銀三圓字條一紙大令察得紙上書蕭山縣人蕭增泉有洋三元云云隨飭仵役如法察騐閱片刻唱報死者確係服毒自盡體無傷痕大令遂請某善堂給棺收殮暫厝義阡洋銀字條帶回附卷有往觀者謂死者年約三十餘足穿白布襪元色縀身上則祇存藍布短衫褲 
[故劍難求]  
　　洞庭山人陸阿根扭蟻媒顧徐氏及曹榮順至馬路工程局控稱小的之妻徐氏被曹誘去求恩究追總辦翁子文太守准詞倩襄讞委員黃衡堂二尹研訊陸供小的前在保甲總巡局當差現供清道局收捐之役妻子徐氏自幼過門童養至十六歲成親今年二十六歲賃屋鹽馬頭左近開設烟寮月前忽逃至杭州小的親往尋回嗣是屢被烟客曹榮順誘至北巿閒遊迨上月二十七日言欲出外購布一去無蹤事後偵悉在小東門内益慶橋畔顧徐氏家迨往尋覓顧徐氏諉稱不知小的再四盤詰始稱被曹誘匿北巿小的正欲往尋由曹遣人約至榮華樓啜茗許將妻子交還及至則顧徐氏亦在座忽又佯言不知因之一併扭案叩求恩斷顧徐氏供丈夫小本營生陸妻並非由小婦人串誘曹供小的係揚州府屬某邑人向在糖捐局總辦褚老爺處服役曾赴陸徐氏家吸烟數次併約氏至北巿閒遊至此次因何失去小的實不知情求恩明鑒二尹謂爾總不能置身事外著具呈切結交的　人保去帮同訪尋限五日内交案顧徐氏管押候核 
[美界火警]  
　　昨日午後一點鐘時西華德路提籃橋畔新造菜巿左近第八百十三號門牌某肉莊忽然失火警鐘鳴處救火會中人急用皮帶吸水灌之得卽烟消火滅僅焚去房屋一椽 
[英美租界公堂瑣案]  
　　張李氏王傅氏在怡和紡紗廠做工乘間竊取棉花若干報捕後由包探金阿三拘解公堂讞員張柄樞司馬商之德總領事署繙譯官佛君判令各責手心一百下○包探劉阿炳解張和尚到案禀稱此人前曾犯事驅逐出境兹又濳至禮祺洋行圖竊經小的　解請懲司馬判押三月○包探劉阿炳解陸三喜到案禀稱此人不知在何處竊得衣物是以解請究懲司馬判責四百板管押三月期滿遞解回籍○包探葉盈堂解章聚榮到案禀稱此人竊取王公順之花布一疋是以解請究追司馬判責手心一百下○包探倪順泉解吳阿二到案禀稱此人在路設攤誘賭適經小的所見因之解請究懲司馬判責一百板○包探劉光震解方海梅到案禀稱此人行竊費益豐家衣服十餘件合請究懲司馬判責手心三百下管押二月○瑞記報關行夥鄧鳴謙控史彩章竊取茶船等物司馬訊得尚有帳項未清飭交人保出自行理楚○包探金阿三解周金金沈丫頭至案禀稱小的查得伊等二人向曹千千訛詐不遂恣意行兇合請究辦司馬判各責三百板管押一月○包探李星福解朱阿二到案禀稱此人不知在何處竊得衣服數件經小的拘獲告知捕頭解請究治司馬判責四百板管押三月期滿遞解回籍○黃錢氏姜張氏控黃小芳拐誘女孩司馬判責三百板管押三年 
[美租界捕房紀事]  
　　昨日午後西華德路某肉莊失火時火匪陳阿江徐阿聖乘機攫取鄰近某染坊中布數匹適爲一百九十五號巡街捕所見連贓帶入捕房捕頭令押候解送公堂禀請讞員張柄樞司馬訊辦○昨日午後第三千七百四十六號東洋車夫某甲行至武昌路偶不留神將甬人徐德仁之子和生撞仆於途碾傷頭顱血流如注適爲包探朱桂生所見將甲拘入捕房捕頭令人送生和至同仁醫院求治甲則押候轉解公堂禀請究辦○前晚有某甲者乘一千零六十六號東洋車至虹口某處中途顔色慘變轉側呻吟車夫某乙知已服毒立卽送至捕房捕頭令轉送同仁醫院求治未幾卽斃命昨晨捕頭令地保投報某善堂備棺收殮 
[請還捐册]  
　　啓者敝堂善舉名目繁多春間分分集福捐册原冀各埠諸善長隨緣樂助以爲一年發軔之基乃數月以來解囊助者甚屬寥寥豈敝堂不足取信於人歟其故由於時世艱難或未能措置裕如以致因循不果耳所望各隨力量十願白願數旣不厭其多一願一願數亦不嫌其少諺云積水成渠聚沙成塔正此之謂也乞附報章藉希均鑒滬北天后宫前廣益善堂司董嚴信厚龔心釗施則敬朱佩珍唐榮俊葉貽釗等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　髹工索加工資麕集公所中任情滋閙保甲總巡朱森庭明府聞之飭將爲首之張勝泉尤阿根薛勝華莫二和顧新榮顧阿全拘拘至縣前晚縣主汪瑶庭大令升呇研訊尤供目下米價昻貴餬口維艱因由張勝泉起意相約停工至英界大馬路香粉弄某茶館聚議然後訪尋董事詳告原委不料行經法租界時巡街捕見小的等聚衆至三十餘人恐肇事端致被拘去四人迄今尚未開釋張供小的係寗波人莫供小的係本邑人旋又同供此次議加工資出自衆人之意並非小的等所能主持薛與二顧同供向來工資每日錢二百二十四文至光緒二十四年因米貴酌加六文今米價更貴於前故有此議在令判將張莫各責二百板收押所中餘人斥釋○北新涇巡防局員某君函送昻匪胡彩雲李維生鄧文炳陳維斌潘桂林李長春六人到縣大令研訊之下胡供小的係湖南人向在蕪湖當舟子本年三月杪來申找尋胞弟日來寄跡北新涇鄕人誤以爲盜致被拘送局中李維生供小的係湖北人前在某營當勇近被裁革流落無依偶至北新涇被拘至案陳供小的向在金陵新字營當勇裁撤後來滬覓就寄寓北新涇友人家鄧供小的在新字營水師船上當勇此次由友人陳某挈之來此擬入某營當差並未犯事潘供小的係揚州府屬某邑人向在又袋角左近裕源紡紗廠當巡丁停歇後做工度日誤被拘來李長春供小的以販售磁器爲業刻下欲往黃渡不料道經彼處突被拘拿大令著將胡鞭背八十下詰以刀械何來供稱胞弟冋在福山販賣私鹽四月初九日有大帮鹽販裝鹽數十艘道經彼處被福山鎭某大人知悉派船三十餘艘躡跡追捕互相碰撞沈失甚多迨鹽販逃散後小的在沈船處撈得此刀今聞胞弟在北新涇欲往一見大令著釘上脚鐐連各犯收禁獄中聽候訊辦 
[馬路工程局紀事]  
　　小孩張阿進行經南巿某處迷失歸途由巡街捕帶至捕房捕頭令轉解工程局總辦翁子文太守倩讞員黃二尹研訊張訴稱原籍松江現在城内某成衣店習藝被師譴責伺隙脫逃二尹令送交其師管束○前日馬路工程局總辦翁子文太守飭傳華捕五十名至案諭以現在王捕頭已赴直隸辦公本局諸捕暫命副捕頭隨時約束至於印捕舊者已去而新者未來爾等務須實力梭巡毋得稍有怠忽諸捕皆諾遵諭而退 
[英美租界晚堂案]  
　　前日吳阿四扭董紹福至公廨鳴寃至晚讞員張柄樞司馬升堂研訊吳供小的係揚州甘泉縣人現在美租界當小工與董同鄕前者董爲小的作伐以銀首飾四事洋銀五十八元文定蔡姓女爲室諏吉今年二月二十四日完姻未及月餘蔡女卽乘隙逃逸向董追究一味遊移爲特扭控案下董供蔡女逃逸後小的訪尋無著曾有人勸令退還財禮洋銀一半吳不允今蒙提訊尚乞施恩司馬飭將董押候交人保出限半月内交蔡女到案否則退還財禮洋銀五十元○前者鮑維泉控裕豐號夥毛慶餘丁紹裘承辦棉花子吞没所付洋銀司馬飭各邀公正人評斷前晚提案復訊毛供此項棉花子由小的向通州大生紡紗廠買得言定紅黑各半每擔洋銀一元三角五分繕有成單爲據鮑供此種黑少紅多之棉花子乃係原樣詎料出貨時竟不相符小的受虧太甚應請追償司馬斷令毛每擔貼鮑小洋銀二角所付洋銀一百五十元如數交還并取具遵限各結存案 
[法租界公堂瑣案]  
　　招商局江孚輪船上失去紫銅一百餘斤報捕查獲竊賊陳根郎朱阿虎連收贓之某銅錫店主蔣學祥解案請訊讞員杜枝園大令商之法總領事署費繙譯官判將陳枷號二月責五百板朱枷號一月責五百板蔣罰洋銀三十元○　竊傅阿六顧阿四至某輪船上竊取衣服一包適爲包探查獲解案請懲失主朱雲興投案領贓太令判將傅枷號二月責五百板顧責三百板免予荷枷驅逐出境贓給朱具領○甲乙丙丁等衆髹工索增工價將漆器店主陳士孝縳於車上驅之入城路經法租界中被某號華捕拘獲何世標李啓發陳順生張全元四人陳則仍被甲等數十人曳至城内漆業公所旋經包探向總捕頭告知總捕頭令副捕頭帶同通班包探至保甲總巡局禀請總巡朱森庭明府准將陳帶回並拘獲甲卽張生全昨日解案請訊大令與費君會商判將張枷號二月責五百板何等四人各枷號半月責五百板取具改過切結存案按此案在城所獲者同日由縣主汪瑶庭大令研訊一切讞語已登縣署瑣案中惟姓名容有兩歧然亦　闕得失也○管理病房之某西人失去物件將細崽楊品桂送案請追大令判賠洋銀十二元○歹人徐綏之誘得松江孔公館傭婦趙周氏及楊俞氏等人附某航船來滬停泊羅家灣孔公館家丁李生全追蹤而至役報新闢租界捕房昨日捕頭將一干人拘解請訊李呈遞家主孔德勝名片請將傭婦帶回大令判將徐枷號一月責五百板趙周氏交航船主帶去○南通州泰興縣人顧玉麟流落在滬飢寒交迫前日午後躍人浦江自盡經巡街捕援起解案請示大令著賞給盤川洋銀一元飭包探帶至某輪船送回故里○公昌煤炭店主葉長林訴稱店夥王舜卿私收客帳洋銀一百四十餘元爲特扭案請追王舜卿供洋銀已在店中賭輸罄　大令飭交的實人保出聽候查明曾否賭錢再行訊核○勇丁蕭仁利手持衣服一包行經法界被包探拘獲解案請訊蕭供小的係湖南衡州人現在駐紥三泰碼頭之水師正前營當勇昨日營官劉大人囑將衣服寄回行經租界中悮被包探拘案大令著押候查明覆核○孔阿才訴稱小的被流氓馮連生糾衆訛詐洋銀七元報捕後連同黨俞三元一併均解請辦大令訊得愈實與此事無干當堂釋出馮押候查明覆核 
[蘇垣官報]  
　　四月二十一日知府銜試用同知張福謙陜西人由籍領咨來省禀到知縣阮尚疇禀謝奉委查鎭海衛屯田差直州判孫樹聲禀知奉部核准由滬赴浙採照回指分江蘇試用府經歴施學瑞又巡檢莊鑄顔均浙江人又李宗權湖南人均奉撫憲騐看到省二十二日通　丁禀謝奉委查蘇州衛屯田差指分江蘇試用巡檢葛繡春山東人禀知奉撫憲驗看到省二十三日常鎭通海道長到前山西學憲錢駿祥由浙江籍來候補道錢志澄通知隨同撫憲大閱並委赴徐州公幹回常熟縣楊禀辭通判朱正輝禀謝委查大倉衛屯田差知縣張明允禀謝奉委鎭海衛金山查辦屯田差藍翎五品頂戴分發江蘇試用府經歴熊夢周安徽人由京騐看來省禀到五品銜指分江蘇試用縣丞洪昌年府照磨高定安均浙江人奉撫憲騐看到省興史李德鳳山東人由籍領咨來省禀到巡檢葛繡春禀知赴寗見制憲二十四日候補道松增鑲白旗人由湖南來知府田庚禀知奉委今日在滄浪亭課吏館監場候選同知頤津正黃旗人由揚州來花翎提舉銜稽查鎭江官兵輪船試用通判覺羅善祥正藍旗人由鎭江來知州畢兆熊禀知赴　見道憲知縣陳景韶由五庫釐局專丁來省禀謝奉飭半年期滿比較有盈照章留辦同知銜補用知縣陳亮恭由京引見回省 
[皖省官報]  
　　四月十七日委辦太　釐卡知縣張廷權辭候補直隸州趙煦吳則藩均謝超委一次巡檢何慶雲辭謝委赴廣濟圩騐收堤工府經歴馮景文辭赴皖北　資十八日在籍江西候補知府孫傳鼎到壽州人號梓筠候補知州魏仲青辭給咨赴引知縣盧忠麒知奉委帶吉安輪船李文翰知銷新河督工程十九日卸署黟縣包惠　到　州州判張肇元辭同知銜指分安徽分缺先補用知縣鐵林到旗人號秀山指分安徽試用巡檢羅以圻到浙江人候補知府文蔚知縣陳寶知奉委發審局副辦並謝超委一次巡檢吳大任辭回淮北牙釐局差遣二十日卸署太平府龔鎭湘到委署貴池縣典史陳德忠辭候補知縣杜葆光知奉委赴安慶屬牙捐二十一日委辦太白釐十知縣　　權知建德任内交代清楚指分安徽試用知縣高捠宸浙江人號星北知縣朱存理謝超委一次通判唐維藩辭給咨赴引府　蔣熙昌謝奉行知請補徽州府經歴巡檢李函　委解水　月餉赴金陵府照磨虞德元謝奉行知請補安慶府照磨二十二日前署阜陽縣蕭仁丙辭候補知府黃國璸知商務局遷移銅圓局知縣盧忠麒知吉安輪船到差劉永滇知奉撫臺委收詞鄧之望謝超委一次典史謝垚咨辭分徽州差遣 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年四月十八日京報全錄]  
　　宫門抄諭旨均錄前○湖廣總督張奏爲湖北省第二十一案善後收支欵目請旨飭部核銷摺○固原提督鄧奏爲恭報回任日期摺○陜甘總崧奏爲嘉峪關光緒二十七年分收支各項銀兩數目摺○又奏爲新疆本屆軍政擬請援案展緩舉辦摺太子少保頭品頂戴湖廣總督臣張之洞頭品頂戴湖北巡撫臣端方跪奏爲湖北省自光緒二十五年正月起至十二月底止第二十一案善後收支欵目造册報銷恭摺具陳仰祈聖鑒事竊據湖北布政使瞿廷韶善後局司道會詳稱前奉諭旨同治三年六月以前各處辦理軍務未經報銷之案准將收支欵目總數分年分起開具簡明清單奏明存案免其造册報銷其自本年七月起一應軍需凡有例可循者務富遵例支發力求撙節其例所不及有應酌量變通者亦須先行奏咨備案事竣之後均一體造册報銷並令將應如何分年分起核實開報之處先行妥議章程具奏等因欽此業將咸豐八年六月起至同治三年六月底止收支欵目總數分作三起開具清單繕將同治三年七月起至光緒五年閏三月底歸併善後之日止收支各欵分作十一案並將光緒五年四月起至二十四年十二月底止作爲善後第一案至第二十四案造具細册分别開報均經先後詳請具奏部復核准在案兹復督飭局員詳細句稽所有光緒二十五年正月起至十二月底止作爲善後第二十一案報銷善後局舊管新收藩司糧鹽道撥解庫欵淮鹽鄂釐及發補糧鹽釐項下撥解宜昌川鹽正加課又關稅釐金銀錢并湖北督銷淮鹽局撥解緝私武功升字兩左營薪糧各欵除上屆不敷劃抵外實在共收銀一百六十七萬八千一百一十七兩四錢六分五釐八毫六絲七忽四微一纎内撥解京餉協餉洋欵共銀一百一十七萬八千三百七十一兩六錢五分三釐三毫零七忽四微應支各營官弁兵勇薪費口糧馬乾并問津楚材測海金甌輪船薪費工食油漆等欵共銀七十萬零二千九百九十八兩三錢六分六釐三毫五絲一忽二微又支給田鎮砲臺營搬運長夫工食銀一千四百二十兩水師各營砲船修費銀二千零七十八兩更換篷索銀二千四百三十一兩峽江救生紅船泗板砲船官弁水勇薪費口糧等銀一萬零七百六十九兩八錢六分五釐零一絲紅船大小修經費銀五百七十六兩九錢二分三釐零七絲六忽九微護車等營官弁兵勇衣袴操靴并買補倒馬價值洋教習房租共銀一萬八千六百二十八兩六錢匯解甘餉洋欵匯費鞘箍水脚銀一千八百九十一兩九錢零四釐護軍田鎭砲臺等營擦砲費銀一千五百四十八兩添募護軍前營宜昌精勇兩營曁利川縣募勇口食銀一千零五十八兩三錢四分裁撤各營官弁后勇遣費等銀三千五百四十六兩二錢支給總理營務處員弁經費等銀三萬一千七百三十九兩二錢八分五釐七毫一絲四忽二微支給奉派宜施剿辦會匪用過經費征剿兵丁雇募長夫加給柴薪並傷亡兵勇卹賞等銀一萬零八百八十二兩三錢一分購辦外洋軍火價　銀六萬三千二百九十六兩九錢四分六釐九毫八絲三忽四微委員盤費銀三十兩零四錢四分一釐六毫水脚銀一千四百四十五兩一錢四分二釐四毫八絲添製藥鉛軍火鍋帳旗幟器械等件用過工料銀三萬五千三百零二兩二錢一分八釐三毫四絲八忽水路運送留防各營餉銀軍火支給委員盤費銀九十四兩四錢九分六釐船户水脚銀一百六十三兩九錢五分二釐九毫二絲八忽五微以上各欵通共支銀二百零六萬八千二百七十三兩六錢四分五釐八毫六絲七忽四微一纎共支銀二百零六萬八千二百七十三兩六錢四分五釐七毫九絲九忽六微計不敷銀三十九萬零一百五　六兩一錢七分九釐九毫三絲一忽一微九纎應歸下案接續造報除兵勇花名清册另行詳咨外繕齎收支總散各册並繪具水陸轉運圖說詳請奏銷前來臣等覆加查核俱係實用實銷並無浮冐除將各册並圖說分别咨移部科外所有湖北自光緒二十五年正月起至十二月底止第二十一案善後收支欵目造册報銷緣田謹合詞恭摺具奏伏乞皇太后皇上聖鑒敕部核銷施行謹奏奉硃批該　知道欽此頭品頂戴陜西固原提督奴才鄧增跪奏爲恭報奴才回任日期叩謝天恩仰祈聖鑒事竊奴才去秋隨扈北上十一月十七日在直隸内邱縣奉旨督隊回防聞命自天感惶無地遵赴正定行在跪聆聖訓蒙天語之裘嘉荷優容之逾格凡有血氣者無不感激涕零力圖報稱陛辭就道於本年正月行抵西安卽將所部軍隊分别遣劉旋於三月十二日馳抵因原十七日准護提督將印信王命旗牌文卷等件齎送前來當卽恭設香案望關叩頭謝恩祇領任事伏思奴才一介武夫毫無知識前驅負弩未紓汗馬之勞舊壘廻車適值嗷鴻之後舉凡練兵籌餉撫綏彈壓在在均關緊要奴才惟有隨時咨商陜甘督臣崧蕃陜四撫臣升允和衷辦理以期仰答高厚鴻慈於萬一所有奴才回任接印緣由理合恭摺叩謝天恩伏乞皇太后皇上聖鑒謹奏奉硃批知道了此頭品頂戴陜甘總督奴才崧蕃跪奏爲嘉峪關光緒二十七年分收支各項銀兩數目造册報銷恭摺仰祈聖鑒事竊據嘉峪關監督安肅道程爾賡額詳該關二十六年由江漢關撥到銀兩收支數目業經奏咨核銷在案今查光緒二十七年分收到江漢關撥　經費銀七千兩並二十三四五六等年支剩銀二千二百九十七兩八錢七釐三毫六絲除支一年各官役薪工等項銀兩六千三百九十五兩四分外實在支剩銀二千九百二兩七錢六分七釐三毫六絲照舊歸入下年開支又提存自二十二年第四十三結起至二十七年第六十七結止進口正子稅銀四千一百八十一兩四錢三分二釐三毫五絲又提回洋托手林甫臣車價辛工盤費銀八百四十兩共銀五千二十一兩四錢三分三釐三毫五絲實儲道庫造具細數報銷清册詳請奏咨前來奴才覆核無異除清册分送部科查核外謹恭摺具陳伏乞皇太后皇上聖鑒謹奉硃批該部知道此頭品頂戴陜甘總督奴才崧蕃跪奏爲新疆本屆軍政擬請援案展緩舉辦恭摺具陳仰祈聖鑒事竊奴才前准兵部咨開定例緑營武職五年一次軍政今查光緒二十三年軍政以後至二十八年又屇軍政之年奏明通行照例辦理以肅戎政等因欽此當經分别咨行去後准新疆撫臣饒應祺咨稱本屇軍政本應照例舉辦惟新疆標路營旗員各缺尚未一律補齊署任居多間有實缺到任者歴俸多未屇滿西北沿邊族鄰紛繁邊防緊要調者維艱惟有咨請照舊暫緩舉辦等因奴才查新疆上屇光緒二十三年軍政經前督臣陶模奏請展緩奉旨允准在案又前准兵部來電緑營武職堂考軍政改習槍砲倘軍政期促准奏請展限等因准此亦經分别咨行遵照辦理况新疆係新設邊省自與内地不同兹援案咨請展緩前來查係實在情形合無仰懇天恩俯准展限緩至下屆俟邊缺期滿照例舉辦以符定制而重邊防除陜甘二省軍政容俟撫臣及各提臣咨覆到日再行奏明辦理外所有新疆本屆軍政援案懇請展緩緣由謹會同新疆巡撫臣饒應祺合詞恭摺具陳伏乞皇太后皇上聖鑒訓示謹奏奉硃批著照所請兵部知道欽此 
 
