# 1913 - 92 - 4914410

 

Page 1

 
 
   
 
 

Page 2

 
 
時評 
[暗殺（無名）]  
　　暗殺專制國之産兒非共和國所宜有也專制國祇有勢力無情理可言勢力不敵者祇得以性命博之誠以除暗殺外無他法可以敵其勢力也然而方且以爲不武光明磊落者不爲况其共和之國耶 
　　共和之國有一長無不可以進有一屈無不可以伸人人之權力相等無所畏於人亦無所怯於已苟有所不愜公則可以訴之於議會私則可以訴之於法庭殺且可免况以暗耶 
　　前清末季暗殺頻聞此固專制國常態無足深怪自民國成立以後此風已息是亦所謂共和幸福之一端也然不謂今日忽又現此滬寗車站之慘劇是果何因而至此哉外間猜度雖傳說不一然其不爲私仇可知夫旣不爲私仇而行此慘酷陰險手叚於共和政體之下是固我共和國人人人所宜疾視而剷除之矣 
　　剷除之道奈何曰人人應有偵緝此兇手之責任緝獲之而窮治之使此慘酷陰險之人不敢再施其手段於共和之中國則暗殺其絶跡 
[命令]  
　　三月二十日臨時大總統命令崑源授爲陸軍中將並加上將銜此令 
　　任命鄭清濂爲福州船政局正局長此令 
　　陸軍總長段祺瑞呈請任命劉整藻爲陸軍需學校敎育長應照准此令 
　　陸軍總長叚祺瑞呈請授張有禹爲陸軍步兵上校陳傳曾劉炳勳爲陸軍砲兵上校繆思義劉澤沛爲陸軍步兵中校王春華爲陸軍砲兵中校戈乃昌黄廷周英周壽碓唐鳳　龔星勝黎開發朱得勝劉正和邱順和爲陸軍步兵少校高樹棠王聚廷爲陸軍砲兵少校應照准此令 
　　國務總理内務總長趙秉鈞呈據江蘇民政長應德　呈請任命盧世儀爲水上警察總廳長劉篤烈爲第一廳長李顯謨爲第二廳長應照准此令 
　　國務總理内務總長趙秉鈞呈稱據直隷都督兼署民政長馮國璋呈請任命胡嗣瑗汪士元王遮歐陽熙于振宗楊毓煇賀碩麟爲秘書韓耀曾楊葆鈞高毓彤劉宗彝爲總務處科長李湛田張毓書羅耀奎爲内務司科長劉蔭楸陳曾蔭周保琛吳興讓爲財政司科長李金藻韓梯雲爲敎育司科長朱壽福均探堰王邦屏爲實業司科長應照准此令 
　　國務總理内務總長趙秉鈞呈稱據陜西都督兼署民政長張鳳　呈請任命方大柱爲咸甯縣知事屠義肅爲長安縣知事程功偉爲孝義縣知事柴守愚爲安康縣知事曾憲勳爲大荔縣知事劉在霄爲朝邑縣知事繆延福爲鳳翔縣知事王時鐻爲膚施縣知事應照准此令 
　　川邊鎭撫使尹昌衡電呈稱遵令查明毛了等土司人名請一體給予奬勵等語毛了土司美奪吉曲登土司然登汪吉崇喜土司阿登實心贊助同著勳勤應均給予四等嘉禾章以昭激勸此令 
[專電]  
　　北京電昨日此間外人接電美總統宣言若以借欵有害於中國則美卽不願附和新國務員即蒲來揚曾於十日集司脫蘭脫及各資本家會議擬减少借額仍歸四國借欵似美之態度確已變更能否解散六國團外人間以爲尙難逆料 
　　北京電財政部覆財團索墊欵函謂合同本已確定因公使團違反契約侵越用人之權故根據借欵條約所定條件作復此項墊欵仍請履行前議俟大借欵成立卽當如數撥還 
　　北京電今午財團會議進行方法 
　　北京電贛督李派歐陽武移駐建康漦進沙河又欲解散戈克安兵贛事愈逼愈緊 
　　北京電岑春煊荐于式枚爲憲法顧問 
　　北京電王祖同將任汴民政長 
　　北京電北京市民公呈請改正陽門爲共和門並設自由鐘可望照准 
　　北京電伊集院確將回國以山庭圓次郎繼任 
　　北京電外部前日與駐京法使開談話會聞係對於滇省交涉要件　　北京電駐京日使照會外部請准於满洲界域内設立日本關局稽查貨物陸總長已拒絶之 
　　北京電駐齊齊哈爾之俄領事被人槍擊一案刻俄使又與外部談判要求將凶手重辦 
　　吉林電聞有鬍匪四千餘名已向長春進發並擬招誘華兵互攻民軍此外尙有暗殺隊專備暗殺華官 
　　吉林電江省宋都督昨接陸軍部嚴諭務飭各屬嚴防匪亂 
　　濟南電德國魚雷艇三艘駛停芝罘聲言保護該國商人經華官照會無效 
　　貴陽電遵義紳學界對於選舉一事大不满意蓋皆不按選舉規則之故 
　　南京電應省長致司法部電律師充國會議會議員在開會期内應否停止出庭祈請核示 
　　南京電昨日爲清后釋服之期已由程督令各師旅長率領該營軍隊行追悼禮即隨同釋服 
　　南京電江𡩋商會刻已改組舉定蘇岳宗爲正會長張質夫爲副會長 
　　南京電現聞李佐民等已集股三萬金組織工藝廠專織綢布並聞湘督允補助萬金昨已派代表赴湘接洽一切 
　　南京電浙商虞和德在皖購米二萬石由蘇省運甬應省長昨飭各關照章徵收稅捐騐放 
　　南京電昨國民黨𡩋支部開會歡迎該黨之江蘇省議員並提議黨中一切進行事宜 
[特約路透電]  
　　北京電美國銀行團擬於日内離京六國銀行團中其餘五團謂美之退出與該團並無影響彼等 
將照常辦事惟德人對於近來借欵談判頗不满意其態度如何似難捉摸云 
　　北京電聖彼得堡所傳中俄邦交消息此間現紛起評論據政界聲稱所云各節大都不確 
　　聖彼得堡電俄國商務大臣已大議會提出議案主張廢除满洲生料出品自由輸入俄境之成例因一九零九年一月十六號該議會通過議案第二節准此項出品自由輸入之故 
　　哈爾濱電哈爾濱至長春之列車昨（二十日）在三家子（譯音）附近地方被撞傷者六人 
　　哈爾濱電俄國派陸軍中將塞嘉斯基爲哈埠鐵路衛隊司令官 
　　哈爾濱電據新生活報載稱泊里阿穆爾省行政處接俄京消息各工商局請准用黄種工人之呈文均經駁絶不准 
　　喀什噶爾電伊犁新抵之軍隊近謀暗殺司令袁某卽經發覺或疑因有某軍官不服减俸爲上官所殺之故 
　　東京電朝鮮銀行已在大連長春奉天設立支行 
　　貴陽電貴州國會議員大半皆共和黨員據此間日報載稱本省當道現擬留數員襄辦政務尙有數人因在本省任職不願赴京云 
　　貴陽電貴陽府知事親自督率剷除烟苗並派兵前往各縣一律剷除 
　　貴陽電此間紙幤仍在跌價凡一兩之幣所值不及六錢商業因此大受影響貴州銀行紙幣兌現辦法現在尙未議定 
　　開封電此間依舊無雨今日（二十一日）復遭大風故今春小麥收穫已成絶望鄕間人民已多扶老携幼四出覔食甚至有以賤價鬻其子女者兼之疾病流行死亡相繼而官紳兩界迄無實在補救之辦法恐一月之後情形更將不堪 
　　開封電第一次測量開（開封）宿（宿州）鐵路之人員不日抵此現正在測量宿州一叚 
[譯電]  
　　鈕約電美國銀行團已刋發宣言書聲明脫離中國借欵談判 
　　華盛頓電美總統威爾遜君因中國借欵問題所發之宣言書外交家皆目爲美政府不日正式承認中華民國之先聲 
　　北京電北京美國銀行團代表對於美政府宣言不復贊助六國借欵合同一節尙未有所聲明該代表現仍候鈕約總部更爲確切之訓示此間一般人士皆謂美政府之宣言實爲美國脫離六國銀行團之先聲 
　　北京電外間謡傳中政府已與德國克虜伯炮廠簽定借欵合同一節實屬不確德政府並未贊助此事惟克虜伯炮廠大約將以他人出面開灤礦務處借款談判則已失敗 
　　柏林電德國新造之軍用飛船在卡爾斯魯希降地後爲大風所毁或疑此卽近日黑夜飛游英倫之船 
　　希京電希民聞國君被刺消息無不哀悼王后得信昏暈數次刺客似係愚魯之漢且有酒癖嘗充某學校職員兩次被革近嘗呈書求職於王王命有司審奪後由有司斥逐刺客並無口供僅曰余至法庭再言餘無他語據目覩行刺之人云王甫過街隅該刺客由隠處衝出以手鎗擊之王之副官急奪其武器刺客卽向開鎗兩響旋有憲兵兩名馳至刺客乃朿手就縛於是副官撤身顧王以爲王未擊中也不意王已倒地不省人事乃將扶起至死未發一言當時曾於刺客身上搜出字條數張子彈數枚 
　　薩洛里卡電昨日全夜研訊刺客未得與人同謀證據該刺客前在希京充當敎員且入醫藥學會此次由希京至薩洛里卡專賴行乞及演講社會主義糊口問以何故刺死希王則答曰身患神經衰弱症早遲總有一死云新王康斯丹丁已致書各軍隊宣布登祚勉勵頗摯 
　　奥京電據各報消息斯克太里之奥領事署意國修道院奥國孤兒院法國敎堂幾全爲炮火所燬意大利女修道士之爲看護婦者非死卽傷又謂芒軍現恣意虐待亞爾巴利亞人民毫無人道云 
　　柏林電據奥京某報載稱奥政府對於亞爾巴利亞問題不日將有舉動 
　　柏林電巴爾幹各邦似擬承認列强調和條件之大綱惟須列强於財政問題表示輔助各邦之意 
要聞一 
[美人對於中國之政策]  
　　美之與遠東歐人久標此爲外交重要問題自中美同盟說盛倡以來我國人士亦漸漸知注意此節然於中美邦交歷史以及其現勢多不明瞭故發論時多不當最近德國著名法學家爾蘭書著一鉅篇歷論美與遠東外交關係登之德文政報一時傳爲名論歐西外交家手置一編期斯外交界之絶大創聞而我國人未之知也應亟譯之以供研究外交之一助原文篇幅頗長特分數日登載又爲醒目計每叚標以標題原文未載也文如下　　中美接近之導線中美之接近當在千八百九十八年以後菲律濱戰爭實其導線也蓋美未佔有菲律濱羣島以前與遠東鮮直接關係與中國更爲間接關係及戰勝該羣島美勢力渡太平洋而東與中國亦漸接近故謂菲律濱爲中美接近之導線此也 
　　美對中國主義最初这主張當美未直接與中國有關係以前歐西各國已紛紛爭集其境内勢力範圍土地瓜分爾時已喧騰無已中國以弱國當其間幾有不能自持之勢美初行置𣈬卽極力主張對中二大主義（一）保全領土（二）自由通商蓋美預測歐西各國心懹不測影響所及或不利於美倡二主義所以抵制瓜分之說也美與中國隔衣帶水以地勢論未必處於失敗地位卽瓜分說美亦知必不能見之實行美之所以設法抵制者又恐以此故而釀成無謂之戰爭也時美外交大臣爲哈衣司嘗通牒歐洲各國提倡開放中國門户自由通商主義卽包含在内通牒開列三大條件（一）無論何國不得藉口干與中國通商口岸或與各國租界接境内地之内政（二）凡各國貨物之輸入中國者由中國課以同等以入口稅無高下之區别（三）凡各國之於該各國勢力範圍内課船鈔或鐵路運費時其徵格對於該本國人民以及他國人民均一律同等此三條件者雖未强各國對中國政策同歸一致然要能制各國之自由行動於經濟界上成一勢力平均之局固大有深意存其間也自三條件公布後歐洲各國皆表贊成惟俄國政府命意别有所在其覆書取半迎半拒態度卒以大勢所趨莫之敢抗關於上述三大條件各國間雖未正式同盟而美之所主張者固已大收效果 
　　聯軍時代美國所持之態度千九百年間中國北部拳匪之亂起各國以保護使館爲名紛紛進軍北京美爲勢之所迫不得不隨其後然美人之意終不以各國之舉動爲然非有愛於中國也只以美國歷來所主張對中主義主和平而非威迫今與各國爲伍其謂前此所持之主義何審愼遲徊不能終决以故當各國軍隊極力攻大沽時美國軍士未發一炮因美軍長始終未接政府訓令故也迨聯軍入京保護地方美軍撫慰人民最爲周密旋和議開始美使致函各使 
 
 
 

Page 3

 
 
謂此次中國亂事當分别辦理北數省雖暴亂無比而南數省則安靜如故各國當有此端深加注意又云美政府甚願此願問題和平了結凡中國與各國間所訂條約繼續履行而自由通商主義始終保持此則美政府之主張而希望各國政府之贊成者也云云此函一布各國意向爲之一變繼磋商賠欵問題各國要求甚奢其意在欲竭中國之財囊括而西使中國以財政因難而亡美使再三反對提出磋商賠欵之標準謂無論如何不能以賠欵故而使中國陷於淪亡地位美使之自取者尤爲無多故美使在聯軍時代其保全中國甚多而外間或未之知也及至千九百七年美政府以賠欵若干讓還中國美之心跡始大表白於天下而中美邦交之感情以洽然一時論者謂此爲美國市恩之舉此誠不情之論耳由識者觀之早知中美和好之機卽伏於此矣 
[熊都統治熱之近狀]  
　　熊希齡都統赴任之前適值熱河兵變聞信趕速蒞熱當將要犯拘獲懲辦並將被供牽涉之協領常和佐領恩錫革職歸案究辦此外不許株連至當日守正拒逆之協領富齡團長奎文急加超擢其出力被害之隊長胡圖哩軍需長王振興排長文奎優給卹典現已安謐如恒正在着手善後計劃茲將熊都統之各通告錄左 
　　誥誡官吏之通告熱河各屬土匪猖獗比年來蔓延益甚擾亂鄉里蹂躝人民淫掠焚殺凶殘畢至潰突騷擾雞犬不寧良善以之灰心愚弱因而遠避甚至廬舍摧殘人煙蕭索嗚呼小民何辜罹此荼毒國法昭彰胡爲致此推原其故皆由於官吏不職法律不行養成玩疲之風沿爲廢弛之政平時以粉飾爲能積應辦不辦之案則任意延宕積應殺不殺之人則任意弛縱彼鄕間無賴之民常見夫横行大盜往往法外逍遥著名渠魁每每犯而未戳於是乎相謂法律不足憑官長不足畏效尤而起習慣成風嘯聚山林勢成莫治本都统來蒞此邦重在爲民除害凡我地方各知事有能嚴厲治盜者受上賞推諉自安者膺重咎毋博煦子仁義之名致貽姑息養奸之患以除暴安良爲責任以有案必破爲考成滌瑕去穢務凈根株鋤莠清鄕誓無餘孽挽旣熾之頽風剔多年之積弊天良所在何事不成勿謂民國初興政成寛大須知共和法律益尙嚴明刑亂用重惟此時爲最適宜乃若因循敷衍苟且懹安縱賊即爲誤國廢事實以害民不獨爲本都統所深惡抑亦爲法律所不容也 
　　警誡軍人之通告明恥敎戰古有垂箴近世東西列强嚴修武備其所以發揚國威一躍而爲頭等國者海陸軍之力也故各國定制凡屬國民皆有當兵之義務使擁護其國家而不爲外患所侵凌乃足以表我軍人愛國之精神倘其國至於衰弱不振寇盜縱横日蹙百里非徒全國國民之恥而亦我全國軍人之恥也古人有言曰四郊多壘大夫之辱熱河陸防各軍敎練有年宜如何保衞疆土剿捕匪賊愛護人民使地方永保治安方可以盡我軍人之責任也乃至開魯失守蒙匪遠颺至致煩奉直各省援兵齊集爲我平亂寧非我陸防各軍之恥夫已無能力而後求人天演之理也孔子曰知恥近乎勇我熱河陸防各軍官兵等自此以後宜痛自惕勵整頓敎練如臨大敵遇有戰事奮勇當先勿稍退怯貽笑客軍時時有一知恥之心而後人人均有敢死之志力雪前辱以振聲威本都統有厚望焉 
　　維持治安之通告熱屬全境半係蒙漢雜居雖云習惯久經每恐感情難洽每因一事之齟齬遂成莫解之仇恨甚至彼此尋𨻶互相陷害互相謀殺結怨遺及子孫永無完了之日加之政界之中蒙官總疑漢官袒護漢官又謂蒙官受愚兩相猜疑亦成嫌𨻶致種族之意見愈深故感情之聯絡匪易此固蒙漢歷來之積弊殊非共和民國所宜有者也當茲庫逆抗違國家多故更難保無陽奉陰違之輩逞伶牙利口之鋒多方離間從旁煽惑使蒙漢團體不固感情愈惡彼則於中漁利潛逞亂謀惟恐地方一日無事甚有巧立敎會名目如鳳凰敎忠義會之類散布邪說摇惑人心總之不外破壤漢蒙聯合之感情攪擾地方安謐之秩序雖前此紳商各界於各地方創立蒙漢聯合會究竟於聯絡實際上有無效果會内章程如何規定是否確實見諸實行蒙漢近來有無參商之事嗣後聯絡進行方法應卽如何擴充凡蒙漢人民有無信崇邪敎暗地聯盟結會擾害地方等事均應如何嚴密查禁以防未然而消隠患此皆地方治亂關係責在有司萬不可稍事疏忽爲此札仰該知事迅卽將各地現在蒙漢聯絡情形暨地方有無奉行邪敎聯盟結會之事一一查明據實呈復核奪此後並宜隨時查報毋稍延隠 
[江吉會𠞰孫匪續紀]  
　　吉黑兩省聯合軍隊討伐綏化一帶之胡匪誘殺降匪孫學武一事已載前報茲續得訪員報告云胡匪頭目孫學武於前日投降後任爲綏化民團總長其未投降之部下對於孫之投降頗不满意仍勸孫歸綠林孫大爲所動並訂期佔據綏化許旅長及代理第三路巡防統領官英順聞之卽欲斬孫綏化府知事黄家傑第五路巡防統領巴英額極端反對以孫旣誠意投降無端斬殺恐前日之投降者大生疑懼前途不堪設想爭執不决者數日後向宋督請示辦法宋督亦無何等之電覆許旅長以身擔重任恐有遺悞遂商於英順密招孫至已室孫帶部下三名直入許旅長之室坐於椅上使者進茶孫取茶時許旅長隠於孫之身後以手槍連擊三次彈丸中於頭顱及胸部均係致命處故立時倒地氣絶英順更將其部下三人擊斃急招黄知事出宋督令斬孫學武告示張貼街衢民心安堵此時已至夜半而綏化東北三十里許地方尙有胡匪三百餘人待孫之命令以爲進止許急派步隊四百三十名馬隊炮隊五百二十五名前赴賊窟四面包圍一齊擊射胡匪以衆寡不敵四處逃竄被鎗斃者甚多惟胡匪之幹部百餘人衝鋒而出逃至通肯界窑家房身屯之某民家以牆壁爲戰壘討伐之軍不敢近有陸軍步兵第三隊官張雲卿率衆超越戰壘被匪擊中胸部即時斃命巡防第三路馬隊管帶郝鴻章因援救張亦被匪擊中頭部後續一礮隊開礮轟擊民屋起火賊窟被焚賊衆除死者蓋逃散討伐軍遂奏凱歌計此戰亘十二小時擊斃胡匪三百餘名討伐軍將校之戰死者二十一名負傷者五十九名虜獲鎗百八十一枝民間損失約逹萬餘元云茲將吉林來電錄左 
　　　陳都督昨致北京電云北京大總統國務院陸軍部鈞鑒頃據毓團長麟魚電禀稱竊職正在餘慶搜勦漫匪經江省許旅長蘭洲調回綏城秘密議妥於四號晚十鐘將孫學武即孫小五並親近從匪三名不動聲色誘拿誅戮是夜三鐘拔隊赴綏南門外圍攻孫匪餘黨三百餘名吉軍由正東東南一帶江軍由正西西一帶分别進攻自卯至戍將該匪三百餘名攻滅殆盡尸横遍野迨天黑賊巢尙有八九匪支持我軍闖入盡行槍斃我軍馬兵陣亡一名受傷三名斃戰馬三匹斃匪馬一百餘匹獲鎗二百十一桿馬九匹割取耳級一百三十六枚賊巢被礮攻擊焚毁鎗枝一百餘桿江軍張管帶臨陣殞命江兵陣亡八九名受傷二十餘名孫匪剿滅地面肅清又據該團長毓麟魚電禀稱五號剿捕孫匪餘黨内有逃出零匪卽飭王營長隆魁跟蹝追獲該匪餘黨榮得字老實交勝字平江西等五名並素通賊匪接濟鎗彈之著名窩主尹和綽號坐山刁共計六名在綏就地鎗斃以昭炯戒各等情查該匪首孫小五等率夥七百餘人始則抗拒官兵肆行焚掠繼則駐綏城意圖搶刦經府黄知事會同紳商商准收降四百名卽派該匪首爲民總團團長餘匪逃竄派隧追擊先後電報在案惟該匪首狼子野心仍圖不軌經該團長毓麟督率張營長德海王營長隆魁等會合江軍許旅長等督隊分路進攻一鼓蕩盡巨魁授首克復綏城况各該軍前在肇州等處迭於氷天雪地不避艱險搗穴擒渠保商安民得免外人藉口實較平時剿匪者尤爲出力應請先將毓團長許旅長等破格優奬並將陣亡江軍張管帶優予䘏典其餘出力各員弁查明另請奬勵俾資激勸陳昭常孟恩遠叩陽 
[雜評一（無名）]  
　　美國脫離六國團之感念一美國以新總統宣言故脫離六國借欵團其所以如是者實行門羅主義乎抑承認國先聲乎 
　　美國脫離六國團之感念二美國脫離六國團之後六國團卽此解散乎抑去美而仍爲五國團乎 
　　美國脫離六國團之感念三美國脫離六國團後將單獨以借欵於中國乎抑但脫離而聽五國借欵於中國乎 
　　美國脫離六國團之感念四美國脫離六國團之後中國政府將别謀借欵之新法乎抑仍仰其餘五國之鼻息歟　　美國脫離六國團之感念五凡此數者皆於中國前途大有關係也不但借欵而已政府其善處之 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京新社會之怪現象]  
　　一個是王孫末路 
　　一個是醋海生波 
　　抄獲貝勒府賭局京師警察廳近日派警抄獲熙貝勒府賭局一節茲悉該貝勒府賭局於北京各賭局中歷史爲最久惟恃府第之森嚴地面官兵雖知之不敢輕於過問時值風聲過緊該局稍事收歛過時則依然大賭因之屢作屢輟迄未發覺前年武漢起義各處雲擾京中之軍警羣注意防衞治安事宜該府中之煙賭事業乃大得其意又恃熙貝勒新膺札薩克盟長之任乃無日不賭亦無日不烟風聲遠播久爲外間所聞突於昨初六日爲警察廳所抄亦警察廳改組以來第一不作美之事也當晚警察廳卽派警兵多人密布於府馬圈附近一般賭徒正在興高采烈大决勝負之際兵警突然一擁而入不啻錦衣軍之查抄甯國府賭徒見勢不妙思欲狼奔兎脫踰垣者藏匿者紛紛四散警兵恐其脫逃乃鳴鎗嚇之槍聲兩發逃者立止於是乃以素絲魚貫之如牽豚然紛向警廳而去計獲太監二十餘人各府第管事護衛二十餘人吸煙者三十餘人賭徒不下百人共計一百七十餘人煙槍二十餘枝煙土煙膏百餘兩警廳抄獲後卽於次日移交檢察廳按律起訴其時熙貝勒乃挺身而出力保一般賭棍請檢察廳開釋並云擬自請處分以了此案云 
　　破獲電氣手套京師步軍統領江朝宗派人拿獲售賣電氣手套商人即由外交部向日公使交涉在案茲悉此案原因實起於大町洋行舖夥鄭某與告發此案之某甲素相交好前因醋海生嫌隠而未發某甲遂思借事傾陷鄭某適大町洋行運來電氣手套十餘付此種手套係將電帶繫於腰間用時將電門播開通電流於手套若與人爭執時此種手套一着皮膚即可將人制倒故各國之警察偵探率多用之其電力强者原可制人死命惟此次大町洋行所售者僅係樣本電力不强只可供戲術之用且價僅十餘元此貨運來鄭某無意中告知某甲某甲視爲可以傾陷之據遂詭言友人欲賣此物願出二百餘元約鄭某將此物帶至後門外某飯館至則某甲已暗報步軍統領衙門指此物爲暗殺器具約定鄭某至某飯館時試騐屬實卽可將鄭某拿獲及鄭某至某甲果令其將此物當面試物果如所言是時軍警遂立將鄭某拿交步軍統領衙門由江朝宗禀明大總統以日商大町洋行私售危險之物有害治安請知照外部向日公使交涉其時大町洋行已將此案眞相向日使言明並力保鄭某之無他日使遂亦據情答覆外部日昨又有多人向步軍統領衙門具保鄭某步軍統領亦知外部與日使交涉情形及某甲誣告原由遂於昨日將鄭某開釋惟請外部仍照會日使請通飭日商此後不得再行私售此種危險之物遂將此案了結 
[正陽門改名之建議書]  
　　甘華黼等具書呈請國務院將正陽門改題共和門永遠開放並請設自由鐘定准時刻文云竊維革故鼎新固在精神而不在形式而顧名思義凡形式所在精神亦内附焉查京都舊有正陽門一座俗名前門卽京城之二道門正爲人民趨向政府必由之門也題其名曰正陽門其建自何時姑不必深究但察其意義似於天子當陽諸侯用命者在君主時代天子正南面而立諸侯皆北面而朝之一般人民則望塵莫及出入有禁備極森嚴定義正名亦屬確當今者民國肇建政尙共和允宜體察與情大振共和精神湔除一切專制積習樹之風聲卽於形式上表出共和目的俾人民咸知所傾向而念念不忘庶共和根基於以鞏固竊思此舉實於國家前途有絶大關係用是不揣冐昩擬請將正陽門改題共和門卽請袁大總統題書更設自由鐘鐘樓於門樓頂上上升國旗中嵌最大時計内製撞針接觸鐘部定準時刻於正式國會成立開幕之日鐘卽發聲使人民仰視俯聽當必稱便並將共和門永遠開放照中華門規則辦理使一般人民得以自由出入康衢同登知人民得沐共和幸福當必更稱便利以祝我共和民國於億萬斯年也至視聽所及耳目一新猶其餘事惟各項設置不無應用經費查國務議案曾議决於京城内設子午砲臺以定時刻而昭信守自是最要之圖惟限於經費經久未辦何妨將前案撒回歸併此案辦理以節經費而便設置緣此事輕而易舉以原有之門樓添設鐘樓於其上開辦經費至多不過二三千元至常年看司經費豫算當亦減輕於子午砲臺支用且子午炮之設係於未發明鐘表時代之舊制易駭人聽聞今改設自由鐘命名合於政體而又安之最高地位使遐邇傾聽皆得信用豈非便而又便者乎以上兩項設置皆宜標題年月擬卽用正式國會成立之年月日以作永遠紀念故宜於四月一號以前設置齊楚以免愆期是否有當謹遵約法請願之條懇請貴院迅賜開會核議施行未知若何批示也 
[江西問題何日了乎]  
　　内容之經過 
　　國務院之覆電 
　　此次江西事件其表面上之原因雖爲不承認以汪瑞闓爲贛民政長但此事當未發表前政府已迭次與李督籌商得李督同意而始發表迨至發表之後而省議會及各團體又不承認此事並增兵設防以爲抵制屢經黎副總統調停無效故派王上將赴贛辦理此事王君至贛之後曾屢次來電報告謂江西人民並無反抗中央之意惟不欲以外省人長贛民政且力保趙從蕃謂贛人對於趙君感情甚好衆望允孚請卽予任命以順與情等語政府接王君電卽任命趙君爲贛民政長而同時李督來電亦謂一切事宜應與王上將接商辦理又電歡迎趙君請其速來不謂此事發表而江西省議會又電請政府暫緩分治並轉電趙君拒絶前往更又有以全體公民名義致電國民黨新聞團聲言贛人誓死不能承認此事其措詞異常堅絶與前此之拒汪如出一轍其致趙君電已見前報茲將致北京國民黨新聞團電文綠下北京新聞團轉各報館均鑒此間以省官制案旣未經參議院通過省長一席政府雖以趙易汪要不過政府狙公飼猿之術省議會及各界連日開會討論誓死不能承認江西全體公民同叩 
　　贛省議會議决反對簡任民政長致電袁總統後昨該會接國務院覆電云南昌李都督轉江西省議會大總統交文電悉各省簡任民政長創於山西繼之者爲湖北四川等省參議院與政府往來公牘曾經明認毫無異議是民政長一職與各省都督司長知事警察總監等官同一性質雖無官制可據而政府簡任此項官吏實不能謂其違法蓋改革之初法制未備約法固必須遵守而政務未可停止進行省官制固須經參議院議决通過然當未議決通過以前無論何官均無根據則無論簡任何官均可謂爲違法又豈能因此之故併各省都督司長知事警官一槪停止任命使我國成一無官無法之國耶况議决官制約法載明惟參議院有此特權今參議院對於民政長一職業已承認而該省議會獨偏見否認蔑視參議院蔑視約法莫此爲甚省會議員多明逹之士尙望力顧大局勿再爲此違法之言是所至望至汪民政長現因病請假已奉總統令任命趙從蕃署江西民政長矣特附聞國務院删印 
[魯省會又起衝突]  
　　本月十八號省議會開談話會共和國民兩黨議員皆按號次坐定首由議長報告開開會宗旨畢卽有議員某謂議長所用秘書人員等旣不先爲宣布又不使議員等承認實屬專横已極議長謂議會爲立法機關而内部之組織及用人之權限本議長應負完全責任所以支配各項職員未求議員之同意卽東西各國亦莫不然云云某議員仍强辯不已嗣有議員某質問該議員謂用人必求各議員之同意承認果係根據何種法律某議員變羞成怒以致兩方大起衝突秩序因之紊亂嗣經多人勸阻始各就座遂討論省議會章程僉謂前已電詢國務院尙未奉到覆電仍擬修改臨時省議會章程暫爲遵守乃公推閆君開魯孔君祥柯蔣君衍升王君炳燇主持修改之事遂散會 
[皖省買賣差缺之可疑]  
　　皖省都督府有差弁吳先覺者爲柏都督紅人常在外冒充科員賄賣差缺一般鑽營者流多有運該弁得法者昨有李照甫李繼曾等欲賄買某處差缺願出洋一千元運動該弁居然引李見都督數次自將洋過付後而事終未見發表吳一味支吾李不免懹疑追還欵項該弁遂出首李等賄買差缺當經柏都督飭將李照甫等發交司法司從嚴審訊依法治罪現高等檢察廳以此案關於賄賂與受同科必須雙方到案始能提起訟訴特具呈質問都督以此案李照甫等係於何年月向何官廳何人行求賄賂贜物交何人收受如何發覺被獲李繼曾一犯被獲後如何脫逃應請查案示悉以便起訴頃聞柏都督並不言及該差弁受賄招摇一層其批示略云呈悉李照甫李纰繼曾到處招摇營謀差缺本都督早有所聞此次發覺被獲係由本府差弁吳先覺暗中出首佯令須將賄銀交楚方能俯遂所求乃該犯竟於前月底本月初先後轉托李德新交到銀幣一千元並由李德新出具過付條據存案本都督預於該犯等交銀之日召集各司在塲目覩兩次所收贜銀千元照律没收業經當衆交由財政司撥充貧兒敎養院經費在案李繼曾係於佯約來府之日聞風脫逃除將獲犯迅即遵照前令提起訟訴按律治罪外一面仍仰嚴緝逸犯李繼曾務獲究辦以儆效尤 
[湖北倉埠兵變之賠償紀]  
　　鄂省去年陰曆中秋南湖馬隊變叛之後黄岡縣倉子埠駐防之步隊某營亦繼起爲亂殺其營長縱火焚掠全埠付之灰燼精華槪被搜括綜計商民損失共值二十餘萬之多迭經商民要求賠償該縣議會亦呈請撫䘏均由民政長行令財政司長内務司長會同核議僉謂該埠爲繁盛鄕鎭所遭損失調相確有此數惟公家財政奇絀無力賠償延展至今始議定呈復民政長略謂此種損失公家本無賠償之理惟念該埠人民受此巨創財物蕩然棲身無地情殊可憫擬照所損失之數賠䘏十分之二他處不得援案辦理此項䘏欵即由財政司發交該縣知事會同議會員紳警務長等查明清晣按户發給但目下財政支絀至極擬分爲四次撥發每月一次由該官紳擇最貧之户先行發放以救民困聞夏民政長已批准照辦 
[舊法官反對風潮之無效]  
　　司法部令江蘇司法籌備處長文云組織法院任命法官各辦法已見本部第五十三號訓令乃迭據各省舊充推檢各員函電交馳或登報紙或印傳單紛紛反對藉口阻撓此等風潮本部於發令之初卽已逆料及此殊不知民國成立國體變更各行政機關俱已從新另組京師法院亦早已改絃更張法院組織爲約法所規定改組法院爲事實所當然蓋對於國家謀司法之進行並非對於個人有用舍之成見本總長忝長法權列員國務整理司法悉出以公誠之心持以貞毅之力計畫具有成書方針斷無反汗在職一日即一日負其責任素性戆直不屈不撓毁謗悠悠更非所計南山可移此案决不可改爲此令行各該處長等務體本總長改良司法之苦心抱定積極進行之宗旨對於此次改組毋稍氣餒勿更畏難但用人一秉大公自終有收效之日至對於舊充推檢各員本擬有特别考試之法將來議字通過自可應考不患無登用之途現時被裁人員本合於書記官帮審員之資格果其辦事認眞聲譽素著自應由各該長官分别酌量任用此令 
地方通信 
[蘇州]  
　　飭緝命案兇犯武進縣民婦何蔣氏具呈高等檢察廳上訴縱逸逆倫凶犯延擱不理等情經高等檢察長陳福民君批云查律無論民刑訴訟非經第一次審終局不得上訴該婦越級具呈明違訴訟程序惟察閱呈詞該案被害人業經主管檢察廳驗明因傷致列事關人命延滯數月之久未能緝兇起訴殊屬玩忽仰候令飭該管檢察廳迅行緝辦可也 
　　朱隊官被窘記蘇都督府衞隊督官朱德明係前清撫標中軍章百川由清江帶來蘇垣迭次提拔保薦幷咨部入標註册委派各差缺後章病故朱常在章家出入章之子終日嘯傲煙霞不理家政是以朱卽乘機代掌章氏財産之權數載以來朱氏頓成小康而章氏財産則敗去大半矣去年章之子又病故朱氏竟欲將章氏財産據爲已有日昨章子開弔朱竟帶同衛隊兵十聯名往章家弔喪旋有章氏之至戚某姓到來代抱不平當場逼令朱將所有財産交出清算明白聽候章氏自理朱始則含糊繼則强詞飾辯卽經某姓將席面大菜碗向朱擲去朱满身油湯淋漓盡致立卽抱頭鼠竄而遁不知如何了結也 
　　蘇省陸軍改編情形程都督以江蘇省陸軍各師長已蒙大總統任命在案自應按照中央規定辦法編爲第一第二第三等師特分飭章梓章駕時冷適三師長分别會同蘇軍政司江北護軍使等將各軍酌量擬定歸併改編情形呈候核飭其蘇省各軍應將蘇屬混成第一旅長朱熙所部一旅盧鹿萍旅長所部四十旅内七十九團上海混成旅李旅長所部第三旅章駕時師長所部駐浦東一營江陰徐繼斌團長所部一團常軍秦團長所部一團松江沈葆義反統步隊兩營合併改編爲第二師編定之後仍分駐各原處巡防聞章師長日内須來蘇與軍政司長盧鹿萍面商辦理矣 
[松江]  
　　棧司聚衆毆警馳馬通衢久干禁令而松地豢馬者日多專在車站一帶供人馳驟危險萬狀華亭謝知事曾懸示申禁並飭警查拿十九號下午有萬成水煙店棧司葉順大吳寳林等在長橋南育嬰堂街連騎馳騁崗巡突前截阻葉揮鞭傷其面部齒血溢出顚去尺有咫而第二騎吳某踵至又懼以鞭該巡士奮身直前將韁挽住騎者不得已下馬詎一轉瞬間竟棄馬逸去巡士乃解馬至西一區警局松郡警界自推舉馬秋帆君爲區長後兼有裁判權詢悉情由即派警傳葉吳兩人至照章判葉馳馬拘留五天毆警拘留十五天即送拘留所葉父亦充水煙店棧司未幾持函至要求酌減拘留日期並願認罰馬君執不可蓋意在懲一以儆百也詎葉父轉身即號召多數棧司以門差無禮爲辭蠭擁入嶽廟警局遇人卽毆致巡士李福壽宋雪卿孫道仁各被毆傷王卓人吳瑞桂受傷略輕葉亦被衆縱去事後檢點損毁物件不少聞並失槍三支已馳報知事署俟沈警務長勘查後再行核辦 
　　拘獲誘拐婦女之淫棍淫棍楊阿惠曾誘拐東内張姓婢女顧阿秀經張報警請緝續有某甲投警局報稱髪妻孫阿寶在某紳家充使女亦被楊阿惠拐脫警局乃拘楊父阿土責令將其子交出詎昨日忽爲東外崗巡將阿惠阿秀阿寶三人一併拘獲送局候轉解檢察廳訊辦 
[鎭江]  
　　洋商採辦土貨之限制鎭江關監督袁思永君近奉應省長令略謂本月十二號由南京火車裝有黄荳五百二十石該洋商振興昌呈騐鎭江關所給某號運土貨往海口運照一紙内塡黄荳餅二種俱不在原定洋商採辦土貨三十種之内按照定章不應給單豈可任其朦混云云當卽照會鎭關稅務司查照限制矣 
　　駁船户之械鬥鎭郡江邊以駁船爲業者不下數千人爲人載運貨物每肆其偷竊之技各貨行明知其故亦無如之何近日各船户竟異想天開召集全幫結合團體將所竊之貨賃屋堆積所有躉售之資平匀攤分十八日有張必富李天才等因分贓不匀各糾集二百餘人在大馬路南首持械互毆如臨大敵張大才張廣才均受刀傷十餘處李天才等十餘人亦被棍傷當卽扭至地方廳控告廳長見爲首者均受重供先行舁往醫院診治俟傷愈再行訊辦 
　　無欵購買軍馬駐鎭陸軍十六師顧忠琛師長日前呈請程都督購買馬匹馬鞍以資訓練當奉都督指令云馬匹馬鞍爲陸軍要品固應及時購備惟目下財政非常因難又本省四十混成各旅馬匹亦多缺乏一俟秋高馬肥再行籌欵彚購可也 
[揚州]  
　　敎練所之血案揚州巡警敎練所所長前由縣委易霞岑充任繼而易因事撤委復由知事委任巡警公所巡查員朱覲南接辦不謂朱甫任事未及一月突於本月十八日有該學警姜德明用刀自行刎斃該學警家屬以爲受朱虐待因而致此已至檢察廳起訴查前所長易氏亦以虐待學生受撤而朱又遭此事其不幸視易尤甚矣 
　　縣議會有進行期矣江都縣議事會久應舉辦祗以城鄕爭持稅額聚訟紛紜是以迄未進行現經縣知事李忍庵節次邀集城鄕各議會議長總董等至縣縣商一再婉勸甫得消除意見公同舉定凌鴻壽張念劬董玉書三人爲籌辦縣議事會正副會長議辦一切所有進行手續則由該會議定後提交城鄕市董事會代辦 
　　區官爲盜駭聞步隊第四十八團團長陳兆豐上校日前會同縣知事李鴻扶督隊所獲大夥盜犯有興化縣巡警區官丁某在内經李各事回城禀明徐軍統並電致興化縣警務長昨得回電請其照律辦理故李知事卽乘騎至鄕會商陳團長審辦矣 
[安徽]  
　　滁縣匪勢猖獗近聞皖北各屬多有匪徒擾害地方已屬可慮昨又有人自滁縣來傳言該縣有土匪數千已將城池佔據幷言十三號自東門所經之處均搶掠一空居民死傷無數慘不可言該縣知事不知逃往何處幸經某連長率隊痛力對敵傷死匪徒四五十人復將城池奪回昨已告急都督今日已派兩營兵隊前往剿辦矣 
　　實業司保存地利皖垣東門外農事試騐場昨已經政務會議决暫行停辦惟實業司長劉梧岡君因該場土質肥沃且值農事及時若遽聽其荒蕪未免可惜聞已呈請都督變通辦理暫由同人等籌集欵項承辦幷將該場内費用極力撙節以爲保存該場地利之計 
[江西]  
　　歐陽師長帶兵赴潯贛軍一師師長兼護衞軍司令官歐陽武定於十八號督率所部步隊一營機關炮隊一連陸路起程赴潯駐紮陽爲察勘湖口購地建築營房工程陰恐駐紮湖口水巡總監蔡銳霆或與九江鎭守使戈克安閙出意見故由李督派令駐潯彈壓惟道途傳說則又謂戈鎭守使行將免職而以歐陽武繼任云 
[雜評二（默）]  
　　國事維持會何默無一言耶中央簡汪瑞闓也得李督同意而贛人士反對之中央改簡趙從蕃也得李督同意而贛人士反對之中央宣布贛省分治也得李督同意而贛人士反對之中央一再屈服而贛人士一再抗爭抗爭不已而中央亦將不甘屈服矣今觀國務院覆電已微露其强硬之端 
　　贛人士責中央違法中央亦責贛違法贛人士謂中央擅定官制而中央則謂經參議院明認長此爭執贛事眞將不了矣國事維持會何尙默無一言 
　　前此王上將赴贛時謂此行不須携帶軍隊祇須携一誠字去何誠字亦竟無效 
　　魯省會又胡閙矣他省議會之爭爭議長也爭參議員也爭諮議局章也而魯省議會之爭内部之用人權任用書記要求同意於此見魯議員之權利思想獨高於他省 
　　司法界这風潮自司法部組織法院任命法官各辦法宣布後各省舊法官紛紛反對若直隷若吉林若奉天均以停止辦公爲要挾誠司法界之大風潮也不謂許總長竟絶不爲動謂南山可移此案决不可改然則各法官於此仍將一試其愚公之手叚耶抑亦廢然返也 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宋敎仁被刺紀詳]  
　　前農林總長宋鈍初君因迭奉袁大總統電召赴京會商要政故定於二十號晚十一點鐘乘滬甯火車赴甯轉乘津浦車北上十下鐘後宋君與同赴北京諸同志至車站國民黨重要人物及與宋君相識者均至站送行詎十一點四十分時宋君忽被人鎗擊詳情錄後 
　　被擊之先聲宋君曾於前數日疊接友人密函謂宋君前在南京時即有人潛隨其後希圖行刺請其謹愼自衞宋君以爲謡言不足深信仍夷然處之 
　　一品香之宴會是晚六時歐陽成君等十四人在一品香宴客宋君亦在座至九點餘鐘宋君起言今晚蒙諸君寵召實深慚愧議員諸君此次取道申江弟未盡招待之責已極抱愧今轉蒙諸君招待益覺不安弟今晚卽須啓行俟到京時再行領敎並借主人之酒爲主人壽請同盡此盃云云大衆飲畢宋君卽辭出一品香而赴車站 
　　遇刺時之情形宋君於十點半鐘乘馬車抵滬寧車站送行者有黄君克强等若干人先在議員接待室小憇至十時四十分由吳頌華君引導與拓魯生黄克强陳勤宣廖仲凱諸君（以上係按行次前後叙列宋君則在陳廖二君之間）向車站出口處進行甫至軋票處之旁突於宋君背後閃出一人出手鎗連發三出第一出中宋君右後脇斜入腹部第二出向黄君克强身邊掠過第三出從吳君頌華跨下而過幸未傷人 
　　行刺人之狀况刺客身軀甚短視之若十五六歲之少年着黑色常服（或云軍服）放第一槍後亟向賣票房逃竄倉遽之中滑倒在地（車站内均鋪花石甚滑）卽在地上再放兩鎗然後躍起沿車站鐵欄向東而逃雖經巡捕追逐已不及矣 
　　宋君之入院宋君遇刺後語于右任君曰我中鎗矣于君謂此時一方面宜追覓兇手一方面送入醫院療治因亟借某君汽車親送宋君至老靶子路滬寧鐵路醫院時適醫生不在院中暫在别室小憇宋君痛極撫于君之首至其胸際告之曰我痛甚殆將不起所有在南京北京及東京寄存之書籍悉捐入南京圖書館惟我本寒士老母尙在如我死後請克强與公及諸故人爲我照料及醫生到院卽以手術檢視傷處至十二點三十分始在右腰骨稍偏處取出槍子聞子形尖小似係六寸九響之勃郎寗手鎗所用旋據醫生云宋君生命祇存百分之一能否挽回須俟四十八小時後方可决定云 
　　同志之憤激前晚出事後凡與宋君交好者均異常憤激除用電話報告各警區各捕房協拿兇徒外並將宋君被擊情形電告袁大總統及各處國民黨機關 
　　緝兇之布置黄克强于右任拓魯生諸君將宋君扶上汽車送至醫院後卽報警區立飭警探四出緝兇未獲因恐該兇手逃匿公共租界並由閘北巡警局移英美總巡卜羅斯君通飭各捕房中西探捕一體協緝又因該兇手係是鎭江口音昨晨已由警局特派偵探長警數名搭車赴鎭站守候未識能弋獲否 
　　巨金之懸賞聞昨有警界中人至公共租界總巡捕房欲見總巡願出賞格一萬元請緝兇手時適總巡出外未獲晤見迨總巡回來其人已去總巡立卽出一告示通飭緝兇惟因一萬元之賞格來人未經簽字故告示中未能確定數目僅云如能獲到正兇當賞以巨欵云 
　　警長之忙碌商埠巡警廳長穆湘瑶君於前晚得報後卽派偵探嚴緝兇徒布置旣竣時已向午故南北警界昨在新舞台開警察協會時穆君到會獨遲演說亦極簡要說畢卽匆匆而去 
　　醫院之愼重昨日本埠風聲所播凡與宋君有舊者均至醫院探望車水馬龍鎭日不絶惟醫生以宋君所中之彈雖經檢出流血過多神氣大喪縱與宋君密切者亦不便多談又鑒於前年陶焕卿君在法租界廣慈醫院被人暗殺之失於防範故來院探望者無論交誼若何必須先將來人名剌傳入經宋君許可後始准入内探望否則槪行謝絶 
　　檢察官之騐傷上海地方檢察廳長陳松生君因聞宋君傷勢甚重特於昨日午後委危檢察官帶同王檢驗員等前往醫院驗視傷痕一面通飭法警緝兇嚴辦 
　　各界之揣度此事發現後各界對於兇徒之來厯揣測極多大約可分爲七類（一）謂此事與内閣總理問題有關繫者（二）謂此事或出於反對黨之指使者（三）謂此事由於宋君近來在滬演說種此禍根者（四）謂此事或出於宗社黨之所爲者（五）謂此事或出於不得志之武人所爲者（六）謂此事或非國内人所爲者（七）謂宋君素文弱或爲兇徒所悞擊者以上七說言者皆持之有故但皆理想之詞本報不敢遽信爲眞必俟兇徒拿獲後始能水落石出也姑誌之以觀其後 
　　昨夜之消息昨晚九點一刻鐘醫生仍以藥水爲宋君洗滌于右任君等亦同在該院爲之照料 
[警察協會開會記]  
　　昨晨九時本埠南北警界假滬南新舞臺開警察協會十時開會公推前滬軍都督陳英士君爲主席首由閘北第九區區長雷澤霖君宣布開會宗旨並報告組織警察協會之必要及擬舉陳英士君爲正會長全場贊同次由主席陳君演說略謂警察雖爲内政之一然負維持秩序保衛安寧之天職關繫殊爲重要吾國警察成立以京津爲最先上海警察成立雖略後於京津而警政之成績實以此間爲最優卽如前年滬上光復警界贊成獨早足見智識優勝而能見其大所望警務進行日臻發逹俾爲各省之矜式又言前晚宋敎仁君在滬寗車站被人鎗擊事傷勢極危據醫生言百分之生命已去九十九分鄙人與宋君共事最久且同爲國民黨中之分子亟欲至醫院探望昨晚發生此事後全夜未睡故演說不能詳備深望警界同志對於此案兇手從速破獲以盡天職言畢卽偕閘北警務長龔玉輝君往滬寧鐵路醫院探望次由會員高如培穆湘瑶汪碩易鼎四君相繼演說高則注重閘北一方面穆則注重警務地位汪則注重吾國警務之統一易則注重本題各有扼要之語演說旣畢卽投票選舉副會長二人部長四人評議員十六人正會長陳英士君（公推）副會長雷澤霖得七十八票汪碩四十六票部長四人趙以權龔祖培穆湘瑶顔玉琛次多數郭文元張桂榮等十六人爲評議員選舉畢卽散會時已鐘鳴二下矣 
[義人槍斃鄕民案將開審]  
　　都督省長致蘇州司法籌備處張處長電云准駐滬陳交涉使電據義領事函稱白醫生案照約止應由義領開審首須訊問不日開堂所有人證屍主務於二十日前送滬過期不理請速飭檢察廳照辦等因查此案証據前准尊處函送吳縣地方檢察廳原呈業已調查明確何以至今尙未送滬案關交涉未可延誤請致檢察廳速派律師携同證據依期赴滬候審爲要程德全應德閎篠印 
[烟議員有意規避]  
　　禁煙局長嚴濬宣君昨呈上海縣吳知事云爲呈請事本年三月十三日本局呈爲蒲淞市議員殷兆熊等久不來局調騐烟癮應否再行傳催請示遵由奉批來呈閱悉蒲淞市王議員豐鍾函告市議員殷兆熊張鏐張祿等染有煙癮一案前經飭據該市長查復以殷議員等前雖有癮現經戒絶惟事關重要難憑臆斷等情是該議員殷兆熊等處此嫌疑地位自應赴所調癮以明心跡而重名譽第王議員豐鍾旣經告發於先應担責任於後該局長令先具結自是持平辦法乃以殷議員兆熊等逾期赴驗不甘具結爲詞似此意存脫卸不負責任恐啓攻訐之端殊非愼重之道應由該局長一面限期傳知殷議員兆熊等三人來所調驗一面仍令王議員具結存案並將調騐情形報查可也此復等因奉此遵經飭派調查員王增壽等尅日馳往蒲淞市傳限各議員於本月十八日一律來局聽候騐癮去後復由奉到知事訓令第四十九號内開案據蒲淞市議事會議長顧大綱呈稱爲報春季議會展期事竊本届春委議會定於三月十三日開議業經通知各議員備文呈報奉到批答内開來呈報明開會日期已悉同時並據議員陳錦魚等函稱以鴉片案未了各員不能與議請轉告議長停會等情查議會爲立法機關未便因少數之牽涉致遂停滯除議員王豐鍾張鏐張祿殷兆熊等四名現正由禁煙局調驗暫緩到會外餘均照常辦理爲要此覆等因在案惟十三日到會議員祇有八人不足法定人數不能開議當經抄錄批答函請陳錦魚等到會仍然不到大致此案未了終難開議爰由到會議員公決展期十日定三月二十三日再行開議除通知各議員外合行備文呈報鑒核備案再議事日期照常定順延惟調驗一節須乘此展期十日内趕速傳集兩造驗明庶免開議時再有阻碍等情否則彼此挨延屆期再因此案阻碍停滯議事機關本會决不承認合併聲明等情到署據此查此案據局長來呈以該市議員王豐鍾藉詞殷議員兆熊等調驗逾期不肯具結應否再行限期將該員殷兆熊張鏐張祿等三人調驗請示前來當經批復仍由該局長一面限期傳知殷兆熊等三人來所調驗一面應令王議員豐鍾照舊具結等因在案茲據前情合行訓令該局長查照迅將該議員等分别調騐毋逾十日限期是爲至要仍將辦理情形報查切切此令等因正擬再派幹員馳催間適調查員王增壽等偕殷議員兆熊一人前來據稱張祿赴上海未返張鏐則不知去向復傳王議員豐鍾王又堅不肯至亦不具結但謂張祿張鏐均在英租界麥家圈某旅館内如得迅傳到局自當立卽應召云云而蒲淞市公所沈總董允代招致各議員迄今三日未得確復查吸食鴉片罪有專條當茲烟禁森嚴之際在一般人民尙宜嚴行查究該員等嫌疑未白理宜聞風來局自請調驗以明心跡方不　爲人民代表乃案經市議長調查復經鄕公所備文催縣飭驗公牘往還已閱匝月何該員等竟一無所聞而臨傳又適他出致議會延期以待人言該員等有意規避或非虚也局長職務所在除照章調驗殷兆熊外理合將張祿張鏐傳驗不到各緣由呈乞察核辦理再殷議員兆熊於十八日下午八時入調驗室應扣足七晝夜出局合並馨明 
[縮短進口貨棧租期限之反動]  
　　旅滬全體粤商以各輪船公司現定新章取締各埠進口貨縮短棧租期限事果實行凡我華商生計勢必日蹙爰於三月二十號在廣肇公所開會集議致函太古怡和招商局各公司請其仍照向章以免商業一落千丈茲將函稿照錄於後 
　　敬啓者頃閱廣告貴船業各公司以近年進口貨棧租客號屢屢請寛期限租項虚有其名公司實難受此虧耗議定癸丑陰曆二月廿五日起裝來上海各貨限十五天内免收棧租逾期一日照一個月算租不准徇情通融等因閱之殊切悚惶竊維輪船棧房之設原爲附載各貨便起卸利轉運以廣招徠若無躉棧則起運遲滯百貨壅塞是各船之有貨棧相需爲用不容偏缺近來航業發逹導源於此查進口貨物貯棧期限舊章以四十五日爲率潮汕限至六十天然後計租前經貴業各公司磋商公定率由已久非出自客號之要求至棧租一項客帮每年輸出累萬盈千從無蒂欠並非虚有其名在敝帮各號與貴公司交易來往旣屬多年感情甚摯惟以新章窒碍難行守舊則易安紛更則多故且近日商業困難金融奇絀棧租設遇改章客貨來源或窒萬一市面動摇貴航業亦同受影響虧耗更巨何堪設想伏懇俯念主客交誼查照向章所有進口貨棧租期限悉仍舊貫毋事更張仰藉體恤商艱准將新章取銷幸賴維持大局感戴同深上海廣肇公所潮州會館全體衆商公啓（下列店號甚多不及備載） 
[流通本國鈔票]  
　　上海縣知事吳君昨日布告云案奉都督俯民政公署通令准財政部公函内開一月二十日奉大總統面令自本月起所有軍餉及一切經費均用中國交通銀行鈔票應卽分函知照各軍署並函銀行多備另票以便行使流通爲要等因奉此相應亟請貴都督查照轉飭所屬一體遵照辦理等因准此除分令外合亟通令該縣即便遵照並曉諭商民人等一體知照等因到縣奉此合行布告爲此布告商民人等一體知悉須知軍餉官俸及一切經費均用中國交通兩銀行鈔票係爲行使流通起見自布告之後遇有前項鈔票遵卽一律通用其各遵照毋違特此布告 
[取締偷漏貨物稅]  
　　上海貨物稅務公所所長孫君昨出通告云查前清時上海進出各貨其應完内地釐捐向由報關行於報完關稅時即一面報知出口釐局以便騐貨抽取歷經遵章辦理在案光復後釐捐改辦貨物稅所有前項辦法自應繼續遵行乃近聞報關行愈設愈多往往各貨報完關稅並不通知本所驗收内地貨稅實與向章不符前經呈請省長核奪辦理茲奉指令飭卽聲叙歷來辦法通告報關行遇有運貨報關同時知照稅所以便驗貨收稅倘有扶同隱匿一經查出應從嚴罰賠並照錄通告一紙呈送備案等因奉此合亟通告各報關行各商人等一體知照嗣後各貨報關務各遵向章一面報知本所查騐收稅以免遺漏各報關行熟悉情形必能確遵向章辦理倘仍有違章隠匿者惟有遵照指令後卽責成報關行如數繳稅以重稅務特此通告 
[醜人多作怪]  
　　崇明人施生紀年二十四歲面麻極醜前日假扮婦人身穿布衣頭梳髮髻足着尖頭鞋行經四區被巡長潘潤生見其舉止有異尾隨多時愈覺可疑喚住盤詰施情虚慌張因即拘禀鄧區長研訊之下施始供認向爲成衣匠因欲騙人財物是以喬裝自去冬至今已有多數鄕民貪圖工資極廉僱令做衣從未敗露惟因貌陋故無人覬觎受騙云云鄧君着卽解送司法科押候查明究辦 
[說謊重婚之結局]  
　　北京人趙鶴舫向操古董業原籍已娶妻嗣因來申設肆貿易託詞斷絃央媒聘娶楊王氏之胞妹王氏爲繼室茲經王氏偵知趙已有妻且將伊棄置不顧因卽以趙騙婚作妾等詞具控公廨求請離異並請追償被呑粧奩以及日後贍養等費業經傳訊在案前晚復訊先由原告趙王氏代表律師上堂請究並據王氏之姊楊王氏及主婚之堂兄王伯甫先後上堂供明被告央媒聘娶時言明係爲續絃並未聲明前妻尙在如果知其有妻决不將妹許嫁求請核斷質之趙供稱因兼祧香火且因髮妻多病不能生育是以央媒聘娶王氏當時曾向媒人言明孫襄讞詰以因兼祧而娶兩妻依據何種法律趙俯首無詞求恩公斷孫君曰爾因髮妻多病難以生育不妨置納偏房何能重婚若因兼祧而娶兩婦新舊法律皆無此辦法今王氏旣以騙婚作妾不愿跟隨求請離異應予照准諭畢卽據被告代表担文幇辦律師聲對被告尙有見証可以証明被告並非欺騙應請堂上准予上堂証明孫君以案已明晣毋庸再辯卽下判詞曰夫婦反目本屬常情惟此案趙鶴舫前妻未亡託詞央媒聘娶王氏荒唐絶倫莫此爲甚如謂言明作妾在先何以庚帖奩簿及一切禮儀俱照正式辦理最足証明原告之受朦蔽茲王氏旣不愿跟隨求請離異應准照辦贍養一層卽以前收聘金作抵粧奩准照奩簿點收王氏守嫁聽憑自由未便另斷趙鶴舫着交原保取具遵結並將呈案庚帖奩簿一併存案備查完案 
[强盜連刧兩家]  
　　前晚一點鐘時有盜匪多數各持軍械火把擁至浦東六里橋附近鄕民張偑銓家破門入内嚇禁聲張刦去銀洋衣服等物旣又至此鄰張慶堂家搶刧一空呼嘯而去昨日兩事主開明失單至地方檢察廳報告請緝陳廳長諭候次日派員往勘緝拿究辦 
[信封業罷工有效]  
　　信封業各工人近以米珠薪桂所得工資不敷開消連日聚衆停工在石路富貴樓茶館内會議辦法要求各作主加給工資聞昨已由該作主等分發傳單擬轉商各紙號酌量加給以維生計 
[保護漁船之佈置]  
　　駐滬海軍司令部以現屆魚汛上市之時大號捕魚船隻紛紛放洋恐有匪徒假借捕魚爲名潛匿海灘搶刧擾害特由李總司令派令通濟練船駛出外洋並在沿海灘一帶嚴查匪類以保航路茲悉通濟艦已於昨日由滬展輪出洋矣 
[又有新軍艦來滬]  
　　海軍部前向英國訂造新軍艦二艘一名肇龢一名應瑞除肇龢一艦業已駛滬騐收外茲悉海軍司令部昨又接到英國船廠來電謂應瑞一艦准於三月二十二號定可到滬並聞應瑞艦造價共銀三百五十萬兩除先付過一百七十五萬兩外尙有一半因海軍部經濟困難致難找給已向該船廠商明先行認償利息一俟借欵成立再行解還 
[江西公會添舉職員]  
　　江西公會於去年春間成立以來對於江西各界竭力維持近因會員日多而主任幹事梅君光遠又以當選衆議院議員北上在即聞於日前全體開會餞送並議决添舉評議及幹事若干員復將幹事分爲總務兼文書會計庶務交際五部又將該公會遷移麥根路四十八號洋房以資辦公今將職員姓名列后（評議科）陳三立陳作霖李瑞清謝遠涵黄祖徽文龢鈕傳善盧尚同方政周錫璋呂道象桂運熙舒復初李約蔡公湛（總務兼文書科）夏敬觀劉鎬陳方恪（會計科）包發鶴鄒維良（庶務科）董翻曾名偉張桂辛（交際科）劉秉楨戴啓鐸羅會同徐士脩李緖 
[商界少年求學之捷徑]  
　　南市小南門外水神閣學商公會會友組織商業補習夜社專收商店學徒補習中西文字不收學費已於舊曆二月初一晚開辦今又附設英文專修課每晚授課二時定於舊曆二月十七晚開課簡章附錄於後（一）宗旨專以英國語言文字講授商業交際上應用之智識（二）學科讀本文法會話繙譯尺牘算術（以上各科全用英文課本）（三）時刻每晚七時起九時止星期休息（四）學費每月一元按月預繳（五）館所設在小南門外水神閣學商公會内（六）報名來學者須先至學商公會報名訂定班級約期繳費上課 
[敎務聯合會定期開會]  
　　陽曆二十三號即明日爲耶穌敎主復活節期法租界寳昌路石牌樓尙賢堂敎務聯合會聞於是日下午五時特開音樂大會由本埠慕爾堂女學生等奏各種雅樂詩歌更由該堂總理李佳白演說西人提倡宗敎之眞意 
[橡樹公司之紅利]  
　　據英爪哇橡樹公司之總經理滙通公司報告昨日下午董事會議决於下次開股東大會時提議每股再派給末次紅利一分卽一先令合元三錢八分連前合計一分五釐爲本年之餘利云 
[城内]  
　　縣知事批○商民福康隆呈批）據呈該商於陽曆年底將川土七十七件由漢運滬因新年封關三日以致遲誤請騐放等情查蘇省禁煙以元年十二月底爲禁絶期限前經本公署知會滬關並電省轉電中央將土藥先行禁止進口在案現奉省民政長令准部復文電准於四月一日起實行該商報告在先於法定尙無牴觸候函致江海關監督並稅務司查復一俟復到當由本署派員會同關員驗放並呈報省長可也 
　　有無寃誣○去年陽曆八月初六日法新租界寳昌路地方發現破腹而死之無名男屍一具當經法捕房函請地方檢察廳派員驗明飭緝兇犯並訪查家屬在案茲悉此案業經捕房派探查明兇犯係是趙金仕卽何二因卽拘解公堂訊供不諱昨已轉送地方檢察廳午後經黄檢察官提案研詰趙供向爲小本生意不敢犯法實遭挾嫌誣指判收押候示 
　　指提同黨○陳某等前至地方檢察廳控告陸榮郎誘拐伊予販賣無踨等情經該廳派警將陸拘案一再預審據陸供明各孩由同黨唐友亭王榮根王富榮等經手售賣現在唐等皆避匿崇明地方茲由陳廳長備文派警於昨日將陸榮郎押往崇明指提歸案訊究 
　　誘騙小孩○三牌樓紅木作主鎭江人吳金庚家有二子一年十一歲名昌言一年五歲名昌寶前日下午兩孩在門前游戲忽有剪髮匠余華林串同劉光才裘桂福等將兩孩誘往他處吳得悉後立卽遣人四出找尋旋在大東門外尋見扭入第一區警局昨送商埠巡警廳轉解地方檢察廳請爲訊辦 
[南市]  
　　無暇兼職○南商會會長顧履桂致北市總商會總協理函云接准函開以商事公斷處選舉揭曉鄙人忝附其列見示名單並章程細則各一份訂期二十三日第一次職員會互選研究等因祗承一是媿歉交幷蓋鄙人年來對於地方義務切已營業時虞不遑兼顧公斷處職權關係尤重若再濫竽充數有名無實人卽吾諒自問奚安用敢掬忱請將鄙人被選名義准予取銷並先照章推補以符原額而慶得人至級公誼 
[閘北]  
　　强盜就擒○去年行劫王家宅陳協記皮棍作銀洋衣物案内之首犯朱蘭生前日被偵探巡員倪順全巡目王福等緝獲並獲同黨謝金榮吊到原贜解送司法科經凌科長傳該作夥王阿土到案指認當時確係朱將伊綑縛禁止聲張惟謝並不在場判幷送檢察廳研審核辦 
　　小兒肇禍○前日有婦人戴符氏至一區控被鄰居王夏氏之子阿毛踢傷伊子阿成傷勢甚重請爲究辦當由張區長傳該被告到案訊問一過解送司法科移交檢察廳驗傷訊辦 
　　不認攫物○三多里住户徐王氏扭控王阿三搶伊金環由三區解至司法科前日經凌科長提訊不認判押候傳該氏到案質訊再核 
　　悍婦宜懲○住居黑獅路之粤婦陸氏屢將婢女陸六毛百般虐待前日該婢奔至附近浜内投河圖盡經崗巡救起送區由蔣區長騐得該婢臂上傷痕纍纍卽派巡長往詢其鄰均謂該氏異常殘忍因卽拘解司法科移送檢察廳按律重辦 
[公共租界]  
　　遍地荆棘○浙江路五百四十七號住户陳甫卿於昨晨九時行經福建路北京路口被匪將所携珠皮統一件花縀一丈二尺攫去又貴州路四十五號住户陳仁甫於前晚十二時經過廣西路牛莊路被匪擱住　去狐皮馬甲一件羊皮馬褂一件金表一只又塘山路一百九十二號住户毛裕泰於前晚七句鐘行經牛舌路被匪四人擱住用刀恐嚇　去灰鼠皮袍一件灰鼠馬褂一件又女子王寶寶於前晚十句半鐘在新閘路被匪搶去值洋五十元之金表一只業已分别報請就近捕房飭探查緝矣 
　　追獲匪徒○匪徒王連生前晚在四馬路石路口攫取同順衣莊内綢衣一件圖逃當被包探陳阿四追獲帶入捕房押候解廨訊究 
　　失竊磁瓶○北京路八百七十八號柯貞熙家前日午後失竊值洋四百元之五彩古磁瓶一個昨報捕房飭探偵緝 
　　考選門差○英美捕房代理華捕麥正巡官昨日發出示諭云照得近來各捕房需用門差數名爾各華捕等如有愿充斯職者當卽投禀該管捕頭聽候考試調補惟須熟諳英語兼通中文者方爲合格再各華捕中如有品行不端屢次記有大過者雖有上開資格槪不錄用合倂聲明仰各知悉 
　　藩籬盡撤○英美捕房代理華捕麥正巡官以本月十四號校閱各捕房華捕操演時見有多數華捕仍有髮辮且四週蓄留短髮俗名前留海蓬鬆額上殊不雅觀昨特通諭各華捕嗣後無論 
 
 
 

Page 11

 
 
髮　剪去與否務將所蓄短髮修飾潔凈如仍蓬鬆一經查出定行科罰不貨其各凛遵毌違 
　　指定時刻○英美捕房代理華捕正巡官麥君昨日發出通諭云照得本届給發華捕號衣之期特由戈登路捕房指定時刻每日自上午九點至十點自十一點至十二點下午自三點至五點爲止爲爾各華捕領取號衣之時刻其餘以外之鐘點則爲發給印捕之時刻不得淆混爲此特行曉諭爾各華捕等一體知悉務須遵照以上之鐘點前去領取庶免虚費光陰是爲至要 
　　拐案疑賣○住居密勒路之翁錢氏前被匪徒拐失二女刻疑爲蓬路湯柏春拐賣報告捕房飭探將湯及其妻王氏妻母王彭氏一併拘入分别收押候究 
　　强取金環○女子卓靈芝昨報捕房云行經崇明路被某姓婦硬行取去金環一副捕頭允爲查究 
　　釘梢被拘○粤人孔阿祥李阿頭二人前晚在海寗路跟一婦人同行西捕欵係圖搶首飾拘入捕房飭探查明係是某店之夥卽行省釋 
[法租界]  
　　此推彼諉○寧波檢察廳飭差持文投廨禀稱婦人王韓氏被人誘拐現經本夫訪知實被李愛金卽李吳氏等拐賣於上海今協同包探將吳氏等一干人提案請予帶回訊辦旋據鴇婦張仁寶卽張董氏供王韓氏由李吳氏領來抵押並由陳四曾全富爲中保故敢押下吳氏於上年十二月二十五日將洋取去之後韓氏旋卽逃去難以交出須向吳氏追究吳氏供韓氏自願爲娼婦人故代介紹人在鴇婦處逃出請向該鴇追交陳曾同供爲中保是實聶讞員判吳氏及陳曾三人交來差先行帶去張董氏交保限十四天交王韓氏到案移解寗波訊辦 
　　追繳車租○金高林投廨控稱李阿富前來租去黄包車十四部每日租洋九十八角今虧欠租洋二百另二角又少去篷布油衣合計大洋二十六元七角向索不付求請訊追金供照算並無如此之多判交保限七天交洋 
　　就此無着○戚品山前控房客沈木全虧欠房租私自遷移經公堂押追在案昨日復訊沈供無力措交求宥中西官以已押多天着再押十四天完案 
[雜評三（訥）]  
　　可驚可駭之行刺案前清時革命家以暗殺手段推翻腐敗政府不謂共和告成而革命巨子亦被人行刺 
　　上海前此暗殺案每多不關重要之人不謂以政黨中有數人物而亦被刺於滬上誠所謂破壤人道之蟊賊而可驚可駭者也 
　　今日世界新發現之行刺案有二一曰希臘王被刺一曰宋敎仁被刺希臘王被刺或曰瘋漢或曰黨人而宋敎仁之被刺雖不能臆斷爲何種人必俟破獲兇手而始知眞相然其於政治上必有關係則可懸揣而知斯案也非特惹起全國人之注目而亦大足供世界之研究者矣 
　　白醫生鎗斃鄕民案義人白醫生鎗斃鄕民案蘇人士異常憤激急欲知此案之究竟而檢察廳之案卷証據遲遲迄未送滬辦事延緩之咎該廳誠不能辭 
　　然而義領事則急欲開審矣我知義領事素以敦睦邦交維持人道爲重必能公平判斷不以本國人而稍有所縱徇者可預言也蘇人士其拭目俟之 
[來函]  
　　黄宗炎律師函 
　　前日閱貴報登記黄宗炎律師爲楊正標斃命起訴狀一節内於不堪痛苦句下遺漏復趕至船邊喝令吊打九字此案証據確　係因傷害致死與威逼自盡有别威逼自盡本前清律文在暫行新刑律妨害安全章以暴行脅迫行無義務之事僅四等以下有期徒刑今張惠江實行傷害人已搆成新刑律三百十三條第一項之罪查此項罪係無期徒刑或二等以上有期徒刑此中關係甚重故不能不再辯明應請貴報更正以維法紀 
　　沈瑞文來函 
　　昨閱貴報本埠新聞欄内載有三茂南貨號主嚴慶生前赴第一初級檢察廳呈訴萬豐樹行主朱裕濤擔保拖欠貨欵案内之印夢安沈瑞文二人出外不理一事惟印夢安實是欠敝號之貨欵亦屬朱裕濤擔保故鄙人呈訴第一初級檢察廳控追並非朱裕濤代鄙人擔保爲特函逹請煩貴報登入來函門内更正爲禱協生福記號沈瑞文敬上 
 
 
 

Page 12

 
 
   
 
 

Page 13

 
 
自由談 
游戲文章 
[戲擬總統賜某都督書仿漢文帝賜南粤王書] [  天白]  
　　總統謹問贛都督治戎甚勞苦本總統清皇帝之大臣也督直典樞密於内忝在高位例不下交未嘗識荆景皇帝棄羣臣孝欽皇后卽世載禮竊監國少不更事屏棄老成本總統幸以病免武昌變起諸親貴張皇莫措乃召本總統督師遂總理内閣賴皇帝之靈民軍之力遂移清祚本總統以國民不釋之故不得不受任今在位一年矣前者貴都督因會城兵變開會宣言贊成軍民分治本總統以貴都督意特簡汪瑞闓爲民政長贛中父老亦表歡迎且與貴都督有舊乃者貴都督聽部下計發兵布要害以致全國惶駭汪瑞闓尤甚雖貴都督之身庸獨利乎夫兵凶戰危昔人所戒潯陽不可據（即湖口）左澤不足守洪都不能保舍夷就險本總統甚爲不取也本總統欲治違抗中央者以問參議院及國務院參議院曰孫總統所以報革命元勛也本總統不得擅變焉國務院曰得都督之地不足以爲大得都督之財不足以爲富大江以西都督自治之雖然都督而長民政兩權在握無簡任之官以分治之是專制也專制而不共和非民國之政也願與貴都督分棄前患終今以來督軍如故特使芝祥馳諭告貴都督以本總統意貴都督亦受之毌再抗命矣快槍數百支炮彈數千顆槍彈數萬粒還貴都督願貴都督經武整軍備禦外侮 
[政黨添聘招待員啓] [  鈍根]  
　　國會將召集議員紛紛來京本黨爲擴張黨勢起見分遣招待員四出兜攬議員未入黨者使之入黨已入他黨者使之改入本黨勸誘無効繼以金錢法至良意至美也無如招待員手段不靈功夫未至前日之晚本黨招待員四人在正陽門車站硬搶别黨議員鋪蓋又硬抬該議員入馬車致該議員驚懼而泣沿途嚶嚶如新嫁娘路人騰笑且譏本黨之笨本黨羞之用特添聘改良招待員如有向充各大旅館之拉客者來黨投効最爲歡迎檢定之後即授以本黨招牌硬紙一塊分往各車站船埠拉客或跟隨津浦火車及招商太古輪船來往南北洋沿途拉客更爲便捷凡拉得一議員卽以該議員身價之二成爲酬勞金平時不給薪水願意者請駕臨本黨事務所接洽可也某某黨謹啓 
[滬豕鐵路招股啓] [  東埜]  
　　滬上爲通商大埠舟車絡繹客貨駢闐自滬杭滬甯滬淞三鐵路通車以來行駛快捷旅客稱便近者滬金鐵路又擬建築矣惟是窮鄕僻壤爲路線所未經者交通尙嫌不便識者憾之自非由每家門首建設鐵道直逹滬上不足以利交能而便行旅此滬家鐵路之所由發起也第工程艱鉅需欵浩大宜以羣策羣力俾收集腋成裘之效現擬籌集股本銀一萬萬兆先由發起人認墊五千萬兆其餘半數銀五千萬兆向各界募集試一望浦江船隻帆樯如林商賈之盛已可槪見他日路成開車此項利益當爲本路獨攬全國已成各路亦將幷入本公司本公司乃爲吾國鐵路大托　思獲利可操左券所望吾國大資本家爭先認購共襄鴻業利莫大焉是爲啓簡章附後 
　　一本公司籌築由滬至全國各家鐵路定名爲滬家鐵路公司 
　　一本公司募集資本銀一萬萬兆兩分爲一萬萬股每股銀一兆兩 
　　一本公司倣電話公司辦法由願裝鐵路之家自來報裝費視路之遠近酌定 
　　一本公司上海車站設在望平街申報館内以便自由談話會同人投稿 
　　一凡購本公司股份如不付現欵可以諧文代之每篇作爲一股 
　　一本公司暫舉鈍根爲總理蝶仙了靑瘦蝶二我覺迷等諸君爲協理俟開成立大會時再行另舉 
　　一本公司股份每年發息一次週年一分起息紅利另給 
　　一凡招满本公司股份一千股者贈閱自由談一年多仿此 
　　一本公司不收洋股有華人而入外國籍者尤當揮之門外 
　　一以上各條係本公司暫行簡章如有未妥開成立大會時修改 
　　滬家鐵路發起人牛大吹謹啓（三） 
尊聞閣詞選 
[斷腸吟並序] [  蘧園]  
　　百尺樓傾敢詡頴川望族一枝筆秃竟成歇浦恨人賞秋光於院落月不常盈看春色於牆陰花無永好墮溷飄茵身世幾同風絮浮萍斷梗華年虚度雲臺惆悵今生凄清往事字待綠窗曾許氷清玉潔詩題紅葉陡悲萱折椿凋荼梅結子問誰知過眼　花蘆腹生兒祗自覺驚心薤露采蘭贈芍擔石無存何異十郎情薄織錦繅絲點金乏術居然三妹技窮白晝依人作嫁籬菊傲霜黄昏對我生嗔海棠經雨擊碎唾壼遍洒靈芸之淚棄絹團扇屢吟婕妤之辭怕置身於柳巷奇貨可居擬薙髮於蓮池纎塵不染客至靑衫委幣苦遺白璧人非碧玉墜樓甘紹綠珠從此脫離虎穴遇難成祥乍欣晉謁龍門臨危獲救繡文字於紅綃妾原薄命聽書聲於絳帳郎本鍾情談心甲第證來絮果有因調笑丁簾比到桃花無語廚製羹湯荷太君猶誇四德波掀醋海吁冢婦不顧三從於是小姑尤惡物議沸騰若非老媪多言謡傳安起飲泣啼紅度日味嘗苦李含寃莫白移時骨瘦香桃歸兮末路恍居離恨之天住也難容當覓藏愁之地尋俠女於彭城佳音迭報會詞人於濠濮好事多磨訂盟鈿盒隄防禍水横來揮霍金錢徼倖休書換至襤衫破袄豈禦寒衣需裘帛冷炙殘羹安可食席薦珍饈蝶飛雙宿美譚山伯之魂獅吼一聲驚破季常之膽斷腸逼卸鉛華險遭夏楚掩涙眩昏銀海噤若秋蟬停橈勸駕不爲煑茗樵靑閉户潛修祗效焚香樊素東海魯公排難遲迎桃渡西冷馮婦窮途早入茅庵愛情報答夜抄貝葉之經孽障祈禳晨禱蓮花之座纔蠲六欲怎戒三言參拜餘閒發揮幽意北曲南詞慚一串妙音未習東塗西抺覺雙聲疊韻粗諳攤箋握管偶哦短句四章引玉抛磚藉博方家一粲 
　　彩鳳隨鴉一念差椿凋謝淚如麻迄今心等沾泥絮憶昔身同堕溷花錯繫赤繩原有恨怎完白璧本無瑕樂昌鏡破恩情斷塵世徒尋古押衙 
　　滾滾風濤起愛河逼人奔月效嫦娥盟聯甲第憑條脫語逹庚郵託衍波援妾始知憐妾少報君終覺累君多文姬不許曹瞒贖玉碎珠沈一刹那 
　　伴讀添香願乍償水晶簾下替梳妝眉舊說張京兆刎頸新交聶隱娘遍覓鵃羹期療妬偶停雀舫促離鄕只因獅吼河東起撇散鴛鴦兩斷腸 
　　没世難忘再造恩渡江何礙作桃根那知妾命如花薄辜負郎情比酒温檢出綺羅歸質庫受來衣鉢守空門先生若有憐才意乞和詩章代討諭 
[明妃] [  徵南館]  
　　畫裏春風鎖翠顰紫臺一去渺香塵君王未解安邊策不用男兒用美人 
　　冢上秋來塞草靑魂歸倩影尙亭亭可憐一片黄昏月猶照徐郎百字銘 
[馬嵬坡]  
　　馬嵬舊事已成塵天寳宮娥白髮生忍把江山換妃子君王猶是未多情 
[明妃和前韻] [  碧梧女士]  
　　不見蛾眉帶笑顰玉顔花貌已成塵當年若賂毛延壽應使君王伴美人 
　　紫塞秋風草不靑漢宮花樹總亭亭荒烟斷碣千年冢百字猶留石上銘 
[楊妃] [  李生]  
　　未央宮裏近如何白髮梨園一曲歌太液芙蓉好秋色敎人回憶馬嵬坡 
自由談話會 
　　宋鈍初先生被刺生死不可知聞者咸惜之蓋國會將召集宋内閣之成立即在目前而無端來此意外之阻力好事多磨良足令人心痗也或曰宋先生年來運氣大壤宜韜晦不宜用世今日之一槍其動機實由於去年之兩掌 
　　司法籌備處長張一鵬君因戚友薦書太多特登告白自明心跡義正詞嚴讀之起敬某薦書中有此君手中略有幾文倘需費若干儘可示知等語何其荒謬一至於此是無怪張先生之赫然震怒也然而官場中亦有受人囑託無可推却其不得已之苦衷如啞子吃黄連不能自白者昔盛杏蓀盛時門下走狗某甲求得一差缺旣赴任盛之薦書聯翩而至來者皆飯桶某甲不敢不納也某甲嘗與友人言之其苦衷有如此雖然今日之中華民國已舉專制時代官塲情囑賄託之惡習一掃而空如某甲者斷不容於今之官場若張先生者其新官場之好模範乎 
　　某參事爲黎副總統理髮而得任爲兩湖總礦師何其報酬之豐也若上海之理髮匠則每爲人理髮一次所得不過小銀元四五枚耳然而自今以後理髮匠必多爲參議者[  鈍根]  
[劇談] [  玄郎]  
　　舊劇中之面貌前後不符者 
　　蓮花湖中酒樓受傷之黄三太用武生去之面目姣好丰姿英爽至九龍盃中則三太用武凈去之變成一黄臉大漢同是一個黄三太而前後之狀貌竟判若兩人奇極 
　　薛家窩中去薛金龍者有時則蒼顔白髮以白鬍子去之有時則满塗粉墨面目醜陋以武凈去之不識金龍之本來面止究係何種式樣抑果有分身術而可以頓換幾副面貌乎殊令人百思而不得其故 
　　鬧嘉興酸棗嶺之余千俱魁偉其身黑醜其臉彷彿是武二花模樣至四杰村中則變爲一短小精悍英俊風流之身材忽肥忽瘦忽醜忽美是何神術而狀貌之變幻不測竟一至於此是又不可解 
　　舊劇中之唱做不能一致者 
　　敎子中原板一叚有兩句雙膝跪落薛寳唱至第二句猶繞行檯上口中明說跪落而兩膝毫無屈曲之狀是豈以老薛寳之年邁龍鍾起伏須緩緩而來乎然言行不一致戲情則大相矛盾矣 
　　二進宮中靑衫跪地唱哀家跪死在昭陽一名尾聲未絶卽卒然而起俄頃且不能耐遑云跪死哉身爲太后而乃作此虚誆之語以欺大臣抑何可笑　 
劇本考實 
[飛虎山] [  便便]  
　　飛虎山乃飛孤之誤事雖出於殘唐演義亦紀實也歐陽修五代史載李克用遊飛孤山見壯士手摶猛虎詢之姓安名敬思克用養爲已予賜名李存孝其騎勇軍中莫及常將騎兵爲先鋒身披重鎧腰弓髀槊獨舞鐵撾（俗稱筆捻抓）萬人辟易則俗傳李仁李之勇信不誣也後與李存信不睦存信本姓張亦克用養子譖其私通朱梁存孝聞之憤怒且懼禍及竟以三州歸朱全忠克用攻之存孝出見泥首謝罪克用囚之以歸使帳下殺之而惜其才意諸將必有請者請則赦之時諸將嫉其才能竟無一人請者遂車裂牙門而死此九牛分尸之說所由來也此齣爲小生正本德朱二伶未來之前呂月樵時亦演之（二） 
小說 
政治小說 
[鐵血男兒（八十一）] [  常覺　獨鹤]  
　　王聞言目光閃爍急欲一聆白語知其究竟蓋烏雖智深勇沈胸有成竹而時事方波譎雲詭亦殊難洞燭靡遺也白續曰暴俄實此中之主動者烏勃然曰暴俄乎是固在意計中西奥司獨立彼所深惡因縱墨賊以亂吾國復百計傾陷必令我日就危難致不能自存爲其𨽻屬而後野心乃已思之殊堪髮指白曰俄人布置一切似已及於倫敦即如敝社報紙派至此間已由俄人經理其意非欲牽制吾儕使不得愛助貴國乎外臣於數星期前知陶米洛甫仍來輦轂之下已料其必有狡謀因他故未及禀告乃頃間竟得敝社總理密電謂俄土締結密約業已簽字内容無從深悉但聞土國可自由行動以侵西奥司而俄人則恊助之以故土政府方日事增兵運械於其邊境旦晚將内犯矣語至此烏急詢曰德國如何曰亦已相約嚴守中立惟奥亦然所不與於斯約者僅敝國耳烏一躍離椅環室疾行裂眦切齒呼曰僕初謂各國雖豕突狼貪悍然挑釁亦必出以堂堂正正之旂不意爲鬼爲蜮至於此極談天演者動言世界進化試翻古史證以今事知其實非虚語何也昔之滅人國也以武力以鐵血今乃易而用詐術用密約矣計愈工而心愈毒不可謂非刦奪政策之一大進化也然而所謂進化者如是如是吾實羞之白頷首者再復曰願陛下少安毋躁容續陳壹是敝社總理與内閣某大臣稔此種消息卽得之於彼者想貴國情形敝總理當已轉逹政府並代求臂助矣惟直言之恐敝國此際未必能慨然援手非不顧念西奥司邦交及陛下　時勞績也特觀察時勢力有所未逮耳烏曰然則以君意見土將於何時啓釁吾將操何術以對付之君智囊也其有以敎我否白曰彼旣欲逐視耽乘間伺隙則無論何時皆可發難獨恨外臣警報已遲恐陛下不及戒備也烏笑曰僕非孺子豈猶如處堂燕雀不知未雨綢繆耶請密告君倘土人果敢於狙境者必有以創之（二） 
愛情小說 
[自由花彈詞（十一）] [  天虚我生]  
　　第四回央媒 
　　却說那楊公子看得上的四位人物除了儷簫小姐和玉梅之外還有兩个上回未曾說明原來那兩个美人却都是江南的尤物一个姓竇名叫愛蘭生得容貌欺花聰明絶世長瘦臉兒那兩道蛾眉宛然如畫不長不短的身材宜笑宜嗔的熊度只是他的情性又與儷簫不同只想嫁个郎君有于建般才潘安般貌方才稱得他的心願可奈世上實在没有這樣兼全的人物因此自怨自艾只怪天生了他不曾生得个對偶他看得那些世上的男兒只算是个糞土便是那楊公子這般俊逸他也不放在眼角眉梢視同陌路論他家裏雖算不得十分豪富却也父母雙全田園千頃但憑這位姐兒發付他爹娘總没有半件不依比到儷簫還要自由百倍此番來學乃是他羡慕儷簫的才學願拜門牆並不是爲着什麽那楊公子的眼界果然是高可奈這愛蘭小姐的眼界還要高上十倍豈不也是椿没奈何的事情若說到那一位美人倒好博个大家一笑你道是誰哪 
　　他哥哥名氏叫李餐霞乃是个襲取皮毛的新學家說在東瀛曾畢業其實是出門不過半年巴與世空乃是盟兄弟那阿妹的芳名叫劍華容貌果然稱絶世但只是生成水性似楊花那哥哥也不敢將伊管反說是女子强權合似他因此便朝秦和暮楚倒把个男兒當做了路旁花然而總不稱心中願也不過聊以爲歡到若華 
　　原來這位劍華小姐不但好色而且好利只要有人和他戀愛他便認做知已式式都肯只要有錢儘他揮霍他便當做親人件件皆依這楊公子和劍華小姐本來是个舊識因他有貌無才所以勸他入學除了學費膳金不收之外每月還貼他百餘兩銀子使用這劍華小姐自然樂得當初還道到得堂裏自然便與楊公子朝夕共處那裏曉得倒反隔絶得消息不通你想可不要把他悶死自從四月廿八進校挨到五月初二方是星期放假其實只過了三天兩夜在那劍華小姐看來已不啻三年兩載他在初一下午放假出來早便約下了楊公子到他家裏叙話他哥哥十分知趣知道楊公子要來早已避了出去省得妨碍了他妹子的自由（二） 
社會小說 
[閒爭] [  瘦蝶]  
　　十字弄口有水菓攤若蔗若菱若序薺基橄欖雜置攤頭顔色相錯頗悅目賣菓者踞坐矮木櫈手持長旱煙袋狂吸不已 
　　俄一客于于然自南來覩菓攤𨀉足選購數種詢共價昂甚乃作吳語詰之曰爾設攤售菓開支儉約逐利當可稍薄何猶索值如是之昂不懼失主顧乎 
　　賣菓者操江北音率然答曰我儕出外謀生計舉凡捐稅食宿在在需費自必取償於購者價之昂固自知之敬主顧明逹必有以諒我 
　　客曰汝江北人也居留江南生計所需自應有費然此間一席地恐未必納賃值汝奈何權利心重而義務心輕耶 
　　賣菓者笑曰權利乎義務乎此言我實不知其爲何等名詞我儕爲湖口計逐什一之利歷盡轉徒之苦而汝輩席豐履厚養尊處優究不知義務權利四字應作若何解說也 
　　客勃然曰噫江北人之程度何野蠻如是余嫌汝菓價昂汝能否減值乎 
　　賣菓者亦不豫曰江南人亦未必文明我之菓實不能減值願購與否悉聽汝便 
　　兩人齗齗爭不已觀者漸衆旋有爲魯仲連者出而調停爭甫解兩人忽失聲大詫衆異而詢之則賣菓者攤上已失橄欖數瓶而客腰囊中之鈔幣數元亦不翼而飛矣蓋適相爭時爲人所竊也索幾逼不能得兩人皆深咎不應閒爭致受此無謂之損失相與懊喪不置云（三） 
 
 

Page 14

 
 
   
 
