# 1896 - 386 - 4908500

 

Page 1

 
 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所緝而我　乾隆中浙江魏玉衡先生爲之研搜考訂并補續集六十卷其中條析病狀援据方書　　治法斧藻　言足稱黄岐之功臣青囊之盛業誠醫學入門之階梯刋印行世板久燬失今覔得善本詳加校訂紙張潔白裝訂二十本定價洋每部四元今已出書欲樹醫林之幟者請向各書坊購取此佈 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侶山堂類辨曰學古診則集前明及國朝諸名醫者述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[論土匪聨盟事]  
　　昨日本報登廣東雷州屬海康縣盜匪連刦數十家盜首王陳何等人結會連盟名曰十八友會又曰食洪米又有李姓到處誘人入會刑牲立誓等情執筆人不禁喟然而歎曰粵省向推天下最繁盛之區何至今日而盜匪猖狂竟至於此哉溯自去歲逆犯孫文卽孫逸仙聚黨成羣潜謀不軌私購軍火約期襲取堅城幸天佑聖清先期發覺獲其器械正欲緝拿而孫犯已逃至外洋無從拘獲雖大吏懸萬金之賞而天空海闊亦惟一任其掉尾揚鱗今已在倫敦入我網羅而格於刑律之不同仍被英外部索之而去噫是亦可見緝捕之難矣張環者一粵省之土豪也逞其桀驁之情嘯聚羽黨横行鄉里越貨殺人旣由營縣會合　拿猶敢拒捕逞兇刃傷兵卒近雖已膺顯戮而餘黨未絶依然如虎負嵎大吏方思防剿加嚴以免死灰復然再釀閭閻之害初不料海康縣屬又有如王陳何李諸醜類異謀潛蓄結黨横行也猶記父老言當年赭宼首惡洪秀全係粵之花縣人初以卜卦爲生旋入粵西添弟會及三點會中散佈狂言誣民惑世及事發經官兵掩捕遂在金田邨揭竿起事蔓延諸省稽天討者十餘年直至同治初年始得根株剷盡今之十八友會及食洪米誠不知與添弟會三點會如何而其煽惑人心結成死黨肆行搶掠殃及良民則與洪逆初起情形無甚分别不虞孫文之逆巢已覆張環之毒燄將平而若輩又步其後塵竟奮當車之螳臂嗚呼噫嘻彼擁百里地稱小諸侯者何人而平時佯作痴聾一任若輩之潜滋暗長乎雖然此種跳梁小醜亦不第屢見於粵東也卽以滬上論之當咸豐之初粵匪劉麗川創爲小刀會號召市中痞棍千百成羣初惟抄襲方書托稱爲人治病及信從者衆羽翼旣成乃突襲縣城戕官刼獄其黨有小禁子者尤兇悍非常匹馬單槍横行無忌嘗自稱好男兒不怕死竟推刃於我邑令袁公迨乎歲琯屢更其黨始經剿滅彼時劉逆已在軍前授首而小禁子仍乘間狡脫未得明正典刑嗣是嚴炳沈紹之徒亦招集莠民私相盟誓尅期作亂全境岌岌可危所幸邑令劉公智勇深沈綱羅四佈得以禽薙獸獮不致一發難收然亦險而又險矣今者時際承平小民咸鼓腹含哺嬉游於化日光天之下而兇棍張桂卿之輩又敢結爲四十二個黨八十四個黨及一百單八個黨出没於邑之西北楊樹浦一帶擄掠婦女輪姦而後偪贖不贖則載而貨之遠方甚至鄉民之抱布贸絲者囊中贮有銀蚨亦必被其剽掠以致王道坦坦行者皆裹足不前及經巡局查拿猶敢糾黨反戈刃傷巡勇誠可謂目無法紀膽大包天矣我不敢必若輩有謀反叛逆之心然其惡蹟昭彰久已人皆側目今者旣經道憲懸賞緝獲若何懲辦外人尚不得而知本館恪遵日報章程不得先抒議論然城内外南北諸市則早已頌聲載道深感賢長官之除暴官良矣嗟乎一星之火可以燎原涓涓不塞將成江河今雖四海永清斷不致有赭宼紅巾之事而人心易變往往煽禍於城鄉防患未然牧民者其得辭其責耶至於紐約爲美利堅郡邑而華人之旅彼者亦竟敢公然設會號曰興昌如上月三十日本報所紀情形猖獗不堪幾同謀叛近聞領事馮公已勒令將會堂拆毁出示解散會中人海外覊民諒可免遭殃及然黑夜殺人之事一月中竟至數見苟非大加懲創終不能令其逆志潜消嗟乎嗟乎何莠民之好亂一至於斯乎正本清源良非易易治亂民用重典不能不深有望於袞袞諸公已 
[諭旨恭錄]  
　　十月二十九日奉上諭郡王銜貝勒載濓之第二子著命名溥缺欽此 
[本館接奉電音]  
　　昨日清晨京師飛電傳來硃筆一道敬謹譯登○十一月初八日奉硃筆儒林轉補翰林院侍讀學士濟澂補授翰林院侍講學士欽此 
[星軺紀事]  
　　天津采訪友人云伍秩庸觀察旣拜出使美日秘大臣之命卽於本月初三日令瀛眷乘某輪船回粵東珂里旋於某日出京擬　回鄉展墓然後銜命出洋出使英法義比大臣羅稷臣觀察聞亦於某日陛辭南下取道回閩至專使德國之黄公度觀察則行期尚未定也敬聞皇上擬以現經出使美日秘將次任滿之楊子通觀察改使俄國而以唐小泉司馬派充高麗總理事官云 
[訊案再志]  
　　上海縣舉人童迥妄控敎諭宣琴山廣文一案業經松江府陳蓉曙太守曁發審委員姚大令提集一干人研訊數次前已錄入報章昨日午後松江采訪友人來信言童所控廣文十餘欵中以姦佔嫠婦盜賣學田發掘骨甕三者爲情節重大當太守提訊嫠婦徐張氏時氏泣稱小婦人丈夫過後自甘在清節堂守節不料惡姑强欲領回託言須伴送亡夫靈柩回里堂中董事老爺不允惡姑乃揑情懇宣老爺函逹堂中得以保出旋偪令與夫弟徐順和成親小婦人誓死不依致被將手足撳住任夫弟强姦後又將小婦人綑縛令伊寄子顧阿二污辱小婦人十年苦節兩次被污尚有顏面見丈夫於地下乎言畢淚下如雨未幾復向童戟指曰奴如此苦志已被惡姑　盡爾更忍心害理無端牽入致使抛頭露面忽東忽西於心安乎童赧然無一語太守訊知一切其容肅然深敬氏之苦志令開釋回中仍發交清節堂留養至學田一節訊無頭緒姑候吊查上海縣志再行核奪惟發掘骨甕土小二前雖獨自出名凟控迭經推鞫王忽然諉缷不肯直承若姜承烈趙光第二生仍執前詞齗齗狡辯初七日太守復經提訊著各具供詞一紙以便申覆上臺并備文申請將廣文暫行撤任 
[善士云亡]  
　　蘇州謝綏之太守家福慈祥愷惻樂善施施當二十年前汴梁告饑餓殍蔽野太守以明經創爲義振仁漿義粟惠普芸生由是而燕豫齊魯粵閩以迄江浙諸郡邑凡以災告無不竭力籌謀大府嘉之洊保至今職綜理電報總局者數年今滬上各公所各善堂凡辦振捐皆奉太守爲圭臬焉嗣是即倦於仕進退居吳下仍以行善爲心 
 
 

Page 2

 
 
生有丈夫子二人皆頭角崢嶸望而知其爲大器昨日滬上忽接吳門電報驚悉太守忽因疾而殂梁木泰山一朝傾折正不第八百孤寒齊下淚爲足表其哀思矣 
[神京紀事]  
　　京師訪事人來函云前報紀馬甲林某在旗盤街用火槍施放傷及徐小雲少宰人一案今聞大司宼擬以立决上月朔日會同都察院大理寺各堂官親提此犯馬甲某在二堂詳加覆鞫當晚具摺入奏次日黎明卽將該犯綁赴菜市口斬决○大興宛平兩縣示諭文童知悉定於十一月初十日審音十一日赴縣塡寫親供○京師近來訛詐之案層見迭出雖五城侍御屢次從嚴懲辦此風仍未稍息近日有糞廠居住之某甲爲工部寳泉局經承有宗室女某氏遣抱某乙在提督署控告甲貸銀二千兩本利不清呈請追究詎於過堂時兩不相識提署司憲知爲不情判令央中調處○崇文門外東河漕東城坊主儲君現在因案撤任委曾任斯缺之馮君署理○上月廿七日前門内香串胡同之賭局有某甲囊資赴賭三戰皆北因蹤身賭案局主喝令吊起痛毆甲任從處治默不一言局主服其爲好漢中人惟兩腿之骨業已打折卽請醫爲之調治并用善言安慰還其原資定日設席請結和好 
[武林官塲紀事]  
　　新授乍浦協鎭李副戎鳳來月前由閩來杭赴撫署面謁廖中丞本月朔日奉撫憲飭知赴任副戎卽擇於是日午刻起程○藩憲丁方伯牌示署嵊縣石治棠病故遺缺以候補知縣鍾守嶸代理署孝豐縣胡文淵病故遺缺以候補知縣安炳文代理烏程縣徐國柱著調省差委遺缺以候補知縣龔廷玉署理○新選湖州府志秋宸太守覲滿洲某旗人由京領憑來省禀到初擬暫住八旗會館後因杭地接到江甯電音知新任將軍濟留守祿定於本月初一日由寗起節約初五日可抵武林八旗辦差人員將會館中鋪設一新預備軍憲駐節故太守卽改寓長發棧中○紹郡厘局稽查聨票委員宋少尉榮清現届瓜期上憲委候補府照磨貝叅軍光勛接辦○浙省牙厘防軍塘工三局督辦向由藩憲兼理丁方伯接任後奉撫憲廖榖似中丞札飭仍兼理三局事務方伯爰卽上院禀謝○牙厘局會辦李友梅觀察現委權署運篆不暇兼顧所遺差事撫憲委防軍局會辦黄子畬觀察祖經接辦遞遺防軍一差委管帶護軍中營丁碩甫觀察彥辦理其護軍綂帶則委候補知縣李大令續祜接帶黄丁兩觀察均擇於本月初一日到局接受新差李大令亦於是日到營接綂營務也○英國駐滬總領事哲美森君上月有事蒞杭本月朔日乘坐綠呢四轎拜會撫憲聞爲商辦租界事宜杭關英文繙譯陳君志瀛唐君交勵隨同禀見以便傳譯語言洋務局委員伍叅軍鍾濬督捕張君其昌亦到轅伺候蓋恐傳問一切也 
[八閩瑣紀]  
　　福州訪事人云候補道孫蘭江觀察前署延平道任内因委羅二尹建泰落鄉辦案被控得賄上憲欲澈底究辦二尹情虚走避因卽奏叅現在查無下落案懸未結觀察因是罜悮奉旨以同知降補○唐蘇亭太守雨時前署福防廳時兼辦善後支應兩局缷篆後委洪山橋監造差祗以得意忘言動招物議現奉旨以府經歴縣丞降補宦海風波良可慨也○福州城守協朱協戎祺祥於上月初六日溘然長逝上峰現將此缺委督左協廉協戎凱接署所遺督左協篆務以朱恊戎之兄幹楨恊戎有元接署一時同寅故舊聞知無不易吊爲賀○閩中厘務一年期滿例應改委現浦城局委邱大令晉濓深坎局委徐大令元治坎市局委范大令壽鎔木蘭坡局委俞大令秉焜管頭局委徐太守承禧陽歧局委員車少尹仲良留辦二個月長樂局委員韓少尹學詩調辦秀塗分卡其長樂局委葉少尹范接辦○龔仁記課館有某埠從中舞弊日前道憲余觀察委員查辦時將其所有帳簿繳案旋札令福州府秦太守提究○南臺星安橋生果攤主某甲之孩年甫十四與鄰孩年相若彼此戲嬉足踢鄰孩臍下受傷倒地回家醫治數天溘然殤逝於是家中人欲鳴之官甲雖小經紀家頗小康願出鷹銀二百數十元事始寢 
[沙渚寒潮]  
　　沙市訪事人云離沙三里許有雷家壋焉六月間被水衝决旋卽動工興衆於七月旣望始合龍未旬日之久秋水盛漲衝坍更甚不能復修汨汨滔滔漫無歸宿節逾霜降後水流歸壑縣尊查看情形知潰口之處堤脚已成深潭萬難遵照故址祗能退挽月堤以資捍禦擇於十月十八日開工但是處白楊衰草荒塚纍纍爰出示曉諭凡墳墓之有碍修築者著一律遷葬綂限半月有主者給遷費錢一串無主者由局代遷以期速施畚挶愼重隄防也○有宋柏林者住絲線街以絲線爲業崇奉天主敎但敎中素嚴吸食鴉片之禁而宋以爲獲利極厚遂棄本業開設烟寮一時有阿芙蓉癖者從之如市嗣爲敎主聞知標出革條略謂吾敎傳入中國惟以勸善爲心今宋柏林膽敢開設烟館害人匪淺流毒無窮宋旣犯大憲之禁又背吾敎之理本堂不能左袒以干衆怒特標革條貼示通衢俾衆週知毋貽吾敎累也說者均以敎主爲頗知大體 
[蟂磯寒浪]  
　　蕪湖訪事人函云蕪湖南門外爲往來徽寗之孔道跨河有浮橋一道向爲紅船局所管轄其橋下聨巨艦爲梁中放巨洞小船仍可由洞出入橋上結木板爲筏行者如履平地惟此橋往來人衆易於損壞加以雨淋日炙不無　朽之虞自前雙錫五觀察榷關時曾捐廉俸三千餘金委員邀同本街董事鳩匠估工督修齊整料堅工固事歸實際不僅煥然一新一時由北而南由南而北之過客虹腰徐渡喜履康莊無不稱頌觀察斯舉於不置屈計修整至今倐已星霜十易矣橋梁黯淡板片剝蝕此虚彼缺傾圮不堪天陰路滑每慮傾跌恍惚單襄公過陳氣象現在各紳董擬具顚末縷禀道轅環請撥欵修整以利行人袁觀察素來於地方公事恫癏在抱想此項工程尤必利濟爲懷凡我數郡商民無不同聲感戴咸謂自必俯如所請也○蕪湖秋收豐歉業已迭紀前報所有籽粒無收之田畝前經各業户詣縣報災經前邑侯朱蕙卿明府週歴災區當將勘騐情形繪圖詳報大憲兹奉批示准免災田三分三厘帶入緩徵案内現經署邑俟萬文甫明府出示曉諭俾各週知又以下忙開徵日久而完納錢糧者甚屬寥寥良以分災未定故皆觀望因特諄諄開導諭令赶緊投櫃免得差追花費有言國課早完卽囊槖無餘自得至樂我輩旣生化日光天之下其各三復焉可○江北一帶素屬貧窮小民往往無所得食此事並不關乎年歲之豐歉蓋無恒業恒産所致也近來在蕪湖江干藉駄米爲生者不計其數率多無所棲止僅就江灘荒地之上搭蓋席草棚樞甕牖俯仰出入間有八口之家旣經棲止亦復安土重遷不思拆讓相沿已久亦不獨一家一室爲然也現聞東西各商將欲一片江灘次第開柘租界萬文甫明府特爲出示嚴禁搭蓋新棚所有舊棚亦須一律拆讓如敢故違除派差拆毁所蓋之屋外定卽提案從重懲治云 
[潯陽絃韻]  
　　九江訪事人函云九江五方雜處良莠不齊鷄鳴狗盜之徒往往匿迹於此甚有膽大如天竟敢於公館衙署中肆其妙手空空之技者郡伯尹西庚太守縣尊梁蔭南明府聞而惡之前月晦日飭傳各捕役至案大加訓斥謂宵小繁多飭令加意緝捕已不啻三令五申汝輩膽敢養賊害民希圖分肥漁利每一案出累月經年竟不能破養貓以捕鼠養犬以搏兎而養此不捕鼠不搏兎之貓犬將焉用之遂喝令各重責千板被竊之案限三日内破獲否則站籠示衆各捕役聞之股爲之慄叩頭如搗蒜咸願認眞緝捕不敢有違太守始叱去之○城守營守備熊偉廷守戎前營千總史千戎長發以冬防加緊督率兵丁在城廂内外晝夜巡查某日拿獲竊賊一名送縣訊究說者謂獅子搏兎必用全力雖以鼠竊一名而必欲煩我兩虎臣之大力亦猶是也○江防廳曾葆農司馬與缷署德化縣慶西垣明府於上月二十八日同赴廬山踏勘○西城外萬某偶爲造化小兒所虐以妻楊氏不善服役怒批其頰妻一時鬱憤遂於參横斗轉時投甘棠湖自盡妻族一知噩耗大興問罪之師幸鄰里善爲排解令萬從豐棺殮始得寢事○城外查某之妻廖氏因伉儷之間忽占脫輻私服阿芙蓉膏以圖畢命急卽救治已月缺花殘回生之術矣嗟乎紅顏命薄黄土杳埋　　宇之哀唬枝頭灑血歎寃禽之銜恨海底難塡何天壤間好姻緣之少而惡姻緣之多耶讀玉溪生悼亡諸什纒緜恩愛情見乎詞何古今人不相及如　 
 
 

Page 3

 
 
[巨憝供詞]  
　　昨日本報記巨憝成禽一則當以關防嚴密未能將口供探明錄報兹悉昨日上海縣黄愛棠大令及總巡鍾壽百明府隨同署關道憲呂鏡宇觀察升坐花廳命將張桂卿及顧蔣氏一併提至案前嚴加訊問先據顧蔣氏卽蔣銀大供稱小婦人從小許與顧松泉爲妻今年二月初六日成婚至十二日突被張桂卿糾合數十人内有一人手持利刃將小婦人搶去當日小婦人因事在塲上揀花丈夫顧松泉及翁姑均往田中耕種故家内並無一人鄰里見張等如狼似虎均不敢出外攔阻各自奔散小婦人係屬女流又被如此恐嚇欲走不能只得任其拖拽而去由桂卿賃屋在軋花局附近一同居住約二十餘日小婦人曾私行回去卽被桂卿來家催逼小婦人見其聲勢凶横不敢不依自此之後並未回去後小婦人堅欲回家桂卿遂將器物牀帳等搬至伊叔張仁堂卽錦堂家隔壁房屋内居住旋被丈夫在衙門告發桂卿逃去有兩個月之久昨日巡捕房中派探捕四處搜抄小婦人無奈只得與桂卿住在一處是實觀察問當被搶時何人動手答稱桂卿動手觀察謂爾不可含糊須要以手指定是何人動手氏遂以手指桂卿曰是伊動手觀察命氏跪在一旁將張桂卿研問張桂卿供向爲木匠年二十八歲餘供一味游移觀察喝令掌頰五十下仍不吐實著再掌五十下又從重鞭背五十下命預備大刑伺候桂卿始稱二月十二日小的等共有五人約共搶顧松泉之妻蔣氏行經蔣家宅至茶肆啜茗遇見錢家宅上之錢毛毛等十餘人向小的詢問何往小的曾僞言往某處邀請女客錢等卽跟隨同去旣至顧松泉家蔣氏不在家中在塲上揀花小的遂往揀花塲將氏攙之而行至軋花局前先由小的租定房屋就在彼處居住小的欲與蔣氏姘識並無别情求憲天大人開恩觀察得供之下著將張桂卿顧蔣氏交黄愛棠大令帶回上練收禁俟吊齊人證核奪鍾明府等事畢各歸衙署黄大令回衙立命將張桂卿釘上鐐銬蔣氏交官媒看管此道憲訊問張桂卿實在之口供也當訊畢時呂觀察諭令將在案諸人赶急提案訊問上海縣原差奉諭之下遂將原告顧松泉及松泉之叔顧咸坤顧咸林等一干人一併傳案前晚由黄愛棠大令親自升坐花廳研訊先據顧松泉供稱本邑人向以耕種度日家住二十三保十六圖之蔣家宅小的自幼憑媒聘定蔣氏女卽蔣銀大爲妻本年二月初六日成婚時著名巨棍張桂卿在蔣家吃喜酒不料十二日張糾合羽黨錢桃桃等六七人各執利刃洋砲聲勢洶洶蜂擁而來將妻子搶去住居織布局附近地方小的叔父咸坤等懼張兇横故不敢出外攔阻當由小的訴知地甲蔡毛郎商同投案控告豈知被張訪聞在外間揚言欲將小的活活處死小的是以不敢再來案下具禀後張搬往虹口始再來案續控今蒙將張桂卿拘獲叩求嚴辦顧咸坤顧咸林二人供詞與松泉略同質之顧蔣氏卽蔣銀大供稱小婦人二月十二日在塲上揀花實被張桂卿糾合多人將小婦人拖拉而去小婦人見其手持利刃故不敢倔强當被拖至軋花局左近始行釋手張命小婦人進伊所借之房屋内共在二十一天張始將小婦人放回翁姑見小婦人歸家意欲處死是以情急逃至張處後聞道憲訪拿甚急張遂將小婦人領至伊叔仁堂家居住有錢長寳者小婦人向來認識並不見其前來同搶求察大令一再研訊矢口不移乃命提張桂卿至案謂曰衆供確實爾不必抵賴務將實情從實供來是日究竟糾合多少人前往强搶供稱小的實糾合楊小弟趙子根陳見山阿大等四人前去並未執有器械小的等行至蔣家橋口啜茗遇見錢毛毛錢桃桃錢少堂卽張寳等跟隨小的同往將蔣銀大搶來小的並無别情惟欲與之姘識現被拘拿只求恩典大令再四詰問桂卿執定前供大令著將張桂卿收禁内監蔣氏著交官媒看管顧松泉等一併斥退候據情禀明道憲後再行訊問 
[招告兇徒]  
　　欽加鹽運使銜在任候選道江蘇松江府上海縣正堂黄爲出示招告事准婁縣移開敝縣楓涇鎭民小鬼阿五卽黄阿五又名光蛋阿五往來松郡各邑生事行兇擾害地方勾通鹽梟搶匪販私聚賭乘間搶竊並聞前在泗涇鎭有搶人勒贖情事種種犯法遠近皆知迭奉藩憲訪聞札飭各邑會拿審辦乃該犯行蹤詭秘來去無常又以家居浙境更易此拿彼竄以致漏網數載迄未就擒敞縣蒞任又經照案勒緝始據該差於九月十二日拿獲解案節次嚴訊僅稱偶爾賭博並無别項不法窺其隱衷殆以該犯在外凶狠素著黨羽極多凡被其害者類皆畏懼隱忍無控案可証冀圖熬刑兎脫若不追求實跡按律懲辦何以杜狡展而儆强横除再提案嚴訊出示招告並移會各邑一體示諭查案外查該犯現供曾在上境閔行鎭開設烟燈難保無受害之人被控之案移請一體出示招告并飭承檢查有無被控控人之案賜復核辦等因到縣准此除飭查外合行出示招告爲此示仰合邑諸色人等知悉爾等如有從前被小鬼阿五卽黄阿五又名光蛋阿五行凶擾害者卽行赴婁縣衙門據實呈告聽候訊明核辦其被害確有証佐毋須質對者應准就近來案控告本縣一訊卽釋决不拖累毋得觀望遷延切切特示光緒二十二年十一月　日 
[鑷工㓾刃]  
　　巡防北局委員某君飭勇持名片送胡金海金阿金封行舟等人至上海縣署前晚黄大令倩蔣刺史升堂研訊胡供稱小的係江西省某邑人在治下開設薙髮店金係小的之夥昨日小的因事出外比回店始知有打架事情務請大老爺判斷金供稱小的係蘇州府屬某邑人封無端尋釁小的被伊將薙刀劃傷封供稱小的係江西省某邑人年二十有九家居治下十五年矣昨日有人來賃薙刀出錢四文小的令學徒某甲買落花生金出爲攔阻一言不合卽批小的之頰小的正在薙小孩頭順手將薙刀撩在伊之面上今已知過求沛鴻恩地甲李升禀稱小的旣知此事卽飛步而往見金倒仆於地因之舁送局中刺史飭仵作騐得金頷下有刀傷一處爰命送至仁濟醫館請西醫敷治封暫行收押再行訊斷 
[盜案離奇]  
　　前晚英界公堂讞員屠别駕函送宋阿海陳阿二卽木匠阿二至上海縣署黄大令升坐花廳提訊宋供稱小的年二十有九浙江寍波府屬某邑人在太古洋行某輪船執役十月十五日某信局夥阿銀來云有阿二者與人打降小的漫聽而漫應之伊卽邀同去不料阿二忽搶刼途人所荷洋銀其人大呼救命小的等駭而奔逃旣而阿銀尋蹤而至分給小的洋銀十圓當阿二搶刼時其黨共有七人阿二供稱小的姓陳浙江寗波府屬某邑人向習木工前月十五日阿銀來說有人奪伊生意央小的等去解圍小的信以爲眞隨之而往行至新閘北首阿銀等在前小的在後忽聞前面有呼救聲小的見勢不佳奔逃回去後由阿銀分給洋銀十圓現在起案之洋銀都是小的所得辛俸被拘來案叩乞施恩大令以此案出在寳山縣境著將宋及阿二一併釘鐐收禁俟備文解赴寳山縣歸案訊辦 
[大是疑圑]  
　　有鄭某者籍隸雲南家資頗裕在京捐納佐雜回至天津向勾攔中納一妓爲小星姑蘇人也向在上海棋盤街爲娼轉至天津歸鄭後又買一婢連父母共四人於九月間隨鄭附輪南下抵滬初寓名利客棧嗣嫌房屋狹窄遷至永安街老義和棧内旋五人同赴粵東臨行時托棧中人寄信至天津囑任姓家丁來滬伺候前日家丁接到家主來電知已在粵東附某輪船動身屈指某日可到越日某輪果抵埠往接主眷登岸不料至船僅見同去之四人與箱器物件俱在獨不見家主詢之則以家主有要事與友人同住香港連陞客棧家丁見行李衣服均已帶回主人何至單身留後心滋疑惑然事已至此應請登岸進棧住宿妾又命速租房屋可以直進公館無須住棧家丁不敢方命回至棧内向棧主說明翌晨到船伺候不見來者詢之船上茶房則云昨日已盡室偕行家丁怏怏而返向棧主歴訴前言聞者異之按滬上人心狡詐變端百出此事大有可疑欲破疑圑請俟諸異日 
[火會成圖]  
　　法界捕房所置洋龍及皮帶車最爲救火之利器昨日亭午管水龍西人就工部局石級前將龍及車排列齊整各水夫身穿號衣頭戴號帽鵠立兩旁甲照相機器映成一照聞須帶回本國獻諸國主俾知租界之聿修火政云 
 
 

Page 4

 
 
[英界公堂紀事]  
　　沈應龍向在後馬路開設沈源茂綢莊用劉景韓爲副執事旋被虧空洋銀無從彌補竟於前日將所存綢縀席捲而逃昨日遇諸途中扭至公堂控訴屠别駕著看管候示○金福春扭控錢阿六李明春陳錦祥擔保某人所欠洋銀四十餘圓屢索無著旋經好事者勸令折償遂卽禀求銷案○野鷄流倡李王氏倚門障袖勾引遊人三百十四號華捕見之拘入捕房轉解公廨别駕著發交官媒押候訊辦○嚴阿生呈控衡昌鐵廠主嚴金財圖賴代賠吳姓造爐洋銀别駕批准簽差將嚴提案押候訊奪○常州府屬某邑人張記茂娶白氏爲妻旋卽出外營生歴久不返致氏被匪人李錦堂展轉誘令來滬鬻入大新街世泰巷鴇兒陳王氏家野鷄倡院收得身價洋銀八十餘圓張自失其妻卽四出尋訪日前來滬見氏艷妝靚服在青蓮閣與客調情因卽報知捕房捕頭令包探孔阿才拘解公廨别駕著分别押候訊奪○駐藏某大臣因公事入都前月某日帶同書契王靜軒戈什哈高世勳道出滬江假寓洋涇浜泰安客棧忽爲宵小所算失去絞絲金臂釧及金鈕扣等若干因卽投報捕房昨復飭高具禀公廨别駕准卽簽差緝查 
[法界捕房紀事]  
　　前晚有酒徒酩酊大醉步履蹣跚與某號華捕相撞喝阻不理反將捕之號帽攫擲於地黑暗中不知此帽之去向因扭入捕房捕頭見其瞢　未醒命暫禁押翌日酒醒自知罪戾再三浼求捕頭命賠洋九角麾之使出○前日下午有甲乙二人在小東門外互相毆扭爲巡街捕拘入捕房值班捕頭向甲詰問訖轉解大自鳴鐘並命乙自投捕房備質翌晨克捕頭以原告不到卽予釋出 
順屬勸捐棉衣第十一 
逕啓者敝所製辦棉衣除已運出六批計一萬二千五百套又棉被一千條列登前報外嗣於十月十七裝新濟船第七批六十包計一千二百套十八日裝富平船第八批一百包計二千五百套十九日裝豐順船第九批五十包計一千四百五十套廿二日裝連升船第十批五十包計一千二百五十套念四日裝海晏船第十一批五十包計一千二百五十套廿七日裝新豐船第十二批一百一十包計二千七百五十套連前綂共裝出十二批綜計二萬二千九百套又棉被一千條作爲棉衣一千二百套兩共二萬四千一百套計衣褲四萬八千二百件業經一律裝齊昨接京城回電均已如數收到分别散放矣惟所需工料欵項不敷尚鉅蒙黄幼農觀察大發慈悲慨助棉衣二千套折價銀一千七百六十兩分鶴俸之清廉自求多福拯燕畿之凍餒廣被深仁陰德耳鳴頌揚靡已[  上海三馬路源通官銀號義賑公所嚴信厚謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[美界捕房瑣記]  
　　寗波人某氏住居虹口伯頓路西華里第一百三十三號屋内生性淫蕩其潑悍與流氓無異因是遠近畏之如虎無敢與較近又引集無賴往以抽頭聚賭爲事前晚八點鐘時屋内盧　之聲逹於户外正在采烈興高之際突有綽號八蜡廟董長林者破靡而入大呼捉賭衆皆惶急董遂趁勢攫取洋銀四枚奪門徑出事後氏投報捕房捕頭派包探倪順泉將董拘至押候送廨訊究○夏潤松者刻在耶　船廠西人處豢馬居太平路某號屋内前晚出外忽被偷兒潛入臥室竊去衣服若干件翌晨奔告捕房　經包探石金榮查知寗波賊陳祖生　竊立卽拘至押候解送公堂訊辦○昨日上午有本邑人張阿三在西華德路未知何故與陸錦堂互相毒毆張力大如牛非尋常人之　帮　　舉動陸已大受損傷旋經一百零一號印捕到來一併解送捕房捕頭令送陸到同仁醫院療治張押送廨究辦○閔行路十三號洋房細崽　　人曹長發於某日竊取洋東鷹洋一百三十元逃遁洋人告知捕頭飭探嚴查昨晨經倪順泉洪阿寳二包探查明是夕曹竊洋逃出先至崑山　五十五號洋房細崽崇明人王阿三處藏匿將洋與王俵分翌晨始遠颺因將王拘押候查拿曹長發到案併送公廨究辦○葉阿雨李應龍二粵人某夕串同至乍浦路第九號房屋某粵人家竊取皮箱一口内有綢衣二十餘件事主查悉前晚將葉李尋獲扭交一百三號三道華捕拘入捕房捕頭詰其贜在何處供存在天潼路第一百零七號門牌粵婦鄧王氏處捕頭飭查原贜果在遂併將氏解送捕房捕頭令將李葉押候送究氏先行解送公堂管押聽候訊辦○昨晚一點鐘有寍波人徐阿福在西華德路某弄内游弋包探石金榮巡至徐似有畏縮之狀因拘去禁押昨晨查悉此人並未犯案禀知捕頭開釋○偷兒姚阿福由新閘地方某姓家竊得衣服若干件昨晨持至漢壁禮路同興押店求質經包探石金榮查獲人贜解入捕房押候送廨訊究○前晚有年約四十餘歲之江北人彳亍至華記路忽然倒地閱一刻許遽卽斃命三百九十三號華捕見之回告捕頭昨晨飭傳二圖地保奚坤寳查無屍屬遂報請善堂爲之棺殮 
 
 
 

Page 11

 
 
[光緒二十二年十月二十八日京報全錄]  
　　宮門抄○諭旨五道錄前○開缺陜督楊奏官軍剿回屢獲勝仗請奬出力各員摺○浙撫廖奏請再展停分發摺○大臣廷奏叅革管帶營官片○十月二十八日刑部都察院大理寺廂藍旂值日無引見○恩普假滿請安○會章續假十日○宗人府奏派署宗人府府丞派出馮文蔚○上虞備用處奏派揀選官缺派出敬信溥良○召見軍機熙敬李端　○○太子太保頭品頂戴開缺陜甘總督臣楊昌濬副都綂銜西寗辦事大臣奴才奎順跪奏爲西寗回叛在郡各軍大小數十戰並攻克拉樹馬廠等逆堡屢獲勝仗酌保在事出力文武員弁懇恩奬叙以示鼓勵恭摺仰祈聖鑒事竊查上年西寍回叛自夏至冬在郡舊有各軍籌佈戰守半年之久經奴才奎順督飭西寗鎭總兵鄧增率領各軍大小經數十戰力保郡城所有歴次接仗獲勝情形迭經電請總署代一奏並由臣昌濬會銜由驛具奏各在案惟客夏六月二十九日回匪圖攻實惠溝小寨等莊總兵鄧增率所部並派精字生字各軍　剿斃賊甚多七月間臣昌濬飭調毅武馬步營旗由循化開拔到寍恊防助剿又於七月初七日該匪在北川口小橋地方糾集大股遍滿山谷總兵鄧增帮帶陳正魁並各軍乘勢掩殺擒斬賊匪約二百餘名七月十三日夜附城東三關回匪同時並起次日並有西川回匪數千列隊小橋意在會合撲政經鄧增率所部及各軍出城力戰十五日又與東三關回逆接仗約斃賊二百餘名我兵及民圑帶傷陣亡者亦一百餘名十六十七等日該匪仍列隊小橋均經擊退八月初二日西北兩川及河北回匪大股萬餘齊撲至城西南隅東一賊約數千亦繞南山頂撲攻鄧增率所部曁各軍向西分頭堵勦奴才奎順分派隊伍帶同番兵堵擊南山頂撲下之賊城上砲火齊轟共斃賊數百餘名十四二十六等日奴才奎順復又派精字衡字平字等軍出城禦賊接仗斃賊甚多九月初九日至十八等日並十月初九至二十七等日飭在郡各軍並番兵隨鄧增出隊在郡城南北門外與東三關回匪並河北來援之賊接仗大小數十戰斃賊或百餘或數十名不等我軍亦有傷亡此係屢次接仗獲勝之實在情形也又於十二月中旬田家寨等處紛紛告急奴才奎順又分派精字健字騎步各隊攻克上下丹麻等莊連次獲勝十七日奴才奎順復派營務處署西寍府知府張道生前往察看情形安撫難民行抵該處忽有拉樹馬廠等莊賊匪迎撲前來張道生卽飭健字營幫帶李志中精字馬隊哨弁馬登雲等分頭迎擊力戰賊敗入莊我軍乘勢攻破拉樹馬廠等逆堡連前攻克上下丹麻等莊共斃賊約千餘名此屢獲勝捷之實在情形也查上年夏間回叛以來四路梗塞援兵餉械均經阻隔而在郡各軍大小數十戰力保郡城尤能攻克各逆堡兼之半年之久臨城迭經陣戰爲奴才奎順登陴所親覩者均係以少勝多屢挫賊鋒並辦理營務一切實屬異常出力著有微勞若不量予奬勵不足以作士氣而資感奮臣等往返咨商意見相同臣昌濬現交缷在卽函由奴才奎順主稿會銜籲懇天恩先行奬叙以昭激勸謹將在郡各軍歴次陣戰尤爲出力文武員弁逐細詳核查有花翎副將銜留甘補用叅將借補西寗鎭標前營都司信勇巴圖魯鄧咸林請以副將儘先補用並請賞換清字勇號花翎留陜甘補用遊擊補缺後叅將用呂登科請免補叅將以副將仍留原省儘先補用並請賞給勇號花翎叅將銜留陜甘補用遊擊鍾青雲請免補遊擊以叅將仍留原省儘先補用並請賞加副將銜花翎提督銜記名總兵瑚松額巴圖魯陳孟魁請俟得總兵後以提督記名簡放花翎留甘補用副將彭大有請以總兵記名簡放花翎遊擊銜留陜甘補用都司陳正魁請免補都司以遊擊仍留原省儘先補用並請賞給勇號花翎遊擊銜補用都司呂學忠請免補都司以遊擊儘先補用並請賞加叅將銜藍翎守備西寍鎭屬札什巴堡千總李致中請免補守備以都司儘先補用並請賞換花翎藍翎守備銜湖北督標補缺後拔補千總楊占元請免補千總以守備仍留原標儘先補用並請賞換花翎賞給勇號藍翎補用守備序班都司王翰文請免補都司以遊擊儘先補用並請賞換花翎藍翎守備張桂馥請免補守備以都司儘先補用並請賞換花翎都司銜留川補缺後守備何元都司銜留陜甘卽補守備張復　花翎守備趙寳林均請免補守備以都司儘先補用並請賞加遊擊銜藍翎守備銜儘先千總張玉成藍翎千總補缺後守備李春南藍翎拔補千總楊明德均請免補千總以守備儘先補用並請賞換花翎西寗鎭標後營千總王棟請以守備儘先補用並請賞戴花翎漢軍廂黄旗六品軍功劉紹勤請以驍騎校補用並請賞戴藍翎襄辦精字營務處花翎鹽運使銜署西寗府知府遇缺儘先題奏知府張道生請免補本班以道員分省儘先補用並請賞加二品頂戴候選州同陳雄藩請免選州同以知州分省補用知府用留甘補用同知曾傳節請免補本班以知府仍留原省儘先補用並請賞戴花翎同知銜分省補用知縣徐毓麐請俟補缺後以直隸州用並請賞加四品銜先換頂戴甘肅知縣林壽鈞請俟補缺後以直隸州用並請賞加四品銜先換頂戴請免補甘肅寍遠縣典史陳長春請開缺以縣丞仍留原省歸候補班補用雙月選用巡檢沈潮雲請免選本班以縣丞不論雙單月遇缺卽選並請賞戴藍翎甘肅試用典史李錦榮請免補本班以縣丞仍留原省歸候補班前先補用並請賞戴藍翎陜西候補從九品王維翰請免補本班以縣丞仍留原省儘先補用並請賞加六品銜州吏目職銜陳必淮請以州吏目留甘儘先補用附貢生高仲和請以縣丞分省補用其餘在事出力文武員弁擇尤開單仰懇聖恩一併奬叙以示鼓勵至千把勇目另行開單咨部核奬外所有歴次打仗陣亡之守備郭蘭鎭海堡經制外委羅琦署西寍左營把總巴燕戎格營把總劉銘璋雲騎尉世職徐永春傷亡之札什巴堡千總杜長榮西寍營把總李朝先均係臨陣力戰捐軀應懇天恩飭部從優議卹以慰忠魂其餘陣亡弁勇俟查明另案咨部議卹再現在軍務紛繁此次請奬文武員弁履歴未及造送俟軍務稍清補行咨部合併陳明所有官軍屢獲勝仗酌保出力文武員弁可否照擬奬叙出自逾格鴻施謹合詞恭摺馳陳伏乞皇上聖鑒訓示謹奏奉旨已錄○○頭品頂戴浙江巡撫臣廖壽豐跪奏爲浙江仕途仍形壅滯請旨飭部展停分發一年俾漸疏通恭摺仰祈聖鑒事竊浙江省各班候補人員擁擠日甚臣於上年會同閩浙總督臣邊寳泉奏請停止分發二年經部議奏請以此次奉旨之日起將捐納勞績道府以至未入流准其停止分發一年期滿仍照常騐看分發等因光緒二十一年十二月十二日奉旨依議欽此准部復行司遵照在案現在一年將届通核候補各員仍未减少推原其故由於人數本多兼之捐例减成上年未停之前騐看分發紛紛到省較前已增旣停以後凡丁憂服滿起復回省及曾任實缺分發原省等項人員不在停止之列者陸續來浙亦復不少以致停止幾及一年各班壅滯如故綜計候補人數尚有千數百　轉瞬停止限滿又將接踵而至舊者未减新者復增浙江差缺無多益覺人浮於事惟有再請展停一年俾得漸就疏通吏治稍有裨益據藩臬兩司會詳前來臣查本年河南省停止分發期滿曾經奏請展停一年浙省情形相同相應請旨勅部自光緒二十二年十二月十四日浙省原限停止分發期滿之日起將捐納勞績兩項道府以至未入流再行接續展停分發一年如先經報捐浙江及保舉留浙尚未分發到省之員展停限内如有願改他省者仍請免繳離省銀兩以示體恤其各項正途人員例應掣簽並曾任實缺應補分發原省各員均請照常辦理所有請停止分發緣由理合會同閩浙總督臣邊寳泉恭摺具奏伏乞皇上聖鑒訓示謹奏奉硃批吏部議奏欽此○○延茂片再查整軍之道以紀律爲先尤必須人品端正方足以服軍士查有靖邊後路管帶水師營總兵銜湖廣督標花翎補用副將張栢　平日營務任意廢弛且有挾妓隨營情事經奴才訪聞密查得實斷難姑容應請旨將靖邊後路管帶水師營總兵銜湖廣督標花翎補用副將張栢茂卽行革職以肅軍律此外查有應行甄别之將弁容查訪得實再行叅一奏謹附片請旨奉硃批著照所請兵部知道欽此 
 
 

Page 12

 
 
[光绪二十二年十月二十九日京報全錄]  
　　宮門抄○諭旨一道錄前○直督王奏准餉短絀請將聶士成所部武毅軍餉由部籌撥摺○江督劉奏叅革守備片○又奏簡總兵赴任片○又奏叅革都司永不叙用片○又奏更換防營管帶片○署新撫陶奏揀補守備摺○又奏提督赴任籌辦餘匪情形片○蘇撫趙奏恭報蘇州新關開關日期摺○粵督譚奏甄别知縣片○十月二十九日工部鴻臚寺八旗兩翼值日無引見○徐中堂謝授大學士恩○李中堂謝授協辦大學士恩○準良謝授詹事府詹事恩○溥興謝授通政使司叅議恩○馮文蔚謝署宗人府府丞恩○文治假滿請安○庫倫辦事大臣連順請訓○明安續假五日○鍑照續假十　○侍衛處奏派查騐箭枝派出那王熙貝勒○召見軍機連順胡燏棻○○降三級留任北洋大臣直隸總督臣王文韶　奏爲淮餉短絀異常請將提督聶士成所部武毅軍餉由部籌撥以紓餉力恭摺仰祈聖鑒事竊查北洋現有淮軍除直隸提督聶士成所部武毅軍三十營五哨爲奉旨創練大技游擊之師此外僅有二十四營十哨分防各海口要隘兵力已不爲厚迭經臣奏明在案昨准户部電稱南洋請减撥蘇滬厘金十二萬兩如改撥各省關亦恐有名無實令裁數營或節餉費就解到實數動用等因查淮餉支應武毅一軍已占十分之六其餘各軍僅十之四武毅軍仿照西法實力操防創練甫有規模營制餉章萬難遽行删减此外各軍旣無可裁之營亦無可節之餉而各省應解淮餉自本年正月起至七月止僅據解到八十餘萬兩待至年終尚不知實能解到若干兹據江海關道電稱四成洋稅及加撥之欵均當照解獨未提及六成洋稅殆將停解又據江漢關道電稱攤還洋欵萬分竭蹶倘能收稅稍旺騰出欵項必當竭力籌解等語亦係推宕之詞其餘若四岸鹽厘等欵收數向有赢絀解數亦難預定今户部但以南洋减撥蘇滬釐金十二萬兩爲淮餉慮不知其餘各欵亦均在不可知之數餉項爲計口授食之需不能稍有延誤就目前而論已有節節爲難之勢若不另行籌欵萬難支持飭據淮軍銀錢所曁揚州收支局淮軍報銷局核議會詳請奏前來臣查聶士成所部武毅軍敎練西法屯紥一處係於上年軍事定後創立游擊之師原不得比於舊有防營之數其餘淮軍僅有二十四營十哨分布畿疆各海口及巡防内地各處已形單薄實難再爲裁减淮餉爲軍食要需今各省關或請减撥或未照解來源日絀轉瞬餉項無以支應儻有貽悮豈同淺鮮北洋海防關繫至重各營分防海口兵力已非有餘若因餉絀勉强議裁將來設有疎虞臣亦豈能當此重咎值此時艱財匱各省關自亦爲難改撥致有名無實誠如部臣所言不得不通盤籌畫另請的餉合無仰懇天恩俯准飭下户部將武毅軍馬步三十營五哨月餉援照新建陸軍成案由户部籌撥隨時由聶士成派員赴部請領關放如部欵支絀難籌或暫行截留直隸海防捐輸專供該軍餉需無再他撥不敷之欵再由淮餉酌量撥補其餘二十四營十哨仍就各省實解淮餉動支以紓餉力如將來各省關稅收數稍旺報解淮餉足額再行酌核奏明辦理臣爲預籌餉糈俾免貽誤起見謹繕摺具陳伏乞皇上聖鑒訓示謹奏奉硃批户部議奏欽此○○劉坤一片再江寗城守營守備張夢麟遇事懈怠營務廢弛屢經該管將備訓誠藐抗不遵此等劣員若不立予撤叅誠恐相率效尤成何紀律據該營都司畢化成禀由署江寗城守恊副將楊金龍禀揭前來相應請旨將守備張夢麟卽行革職以示懲儆所遺江寍城守右營守備員缺江南現有應補人員應請扣留容臣揀員請補謹附片具陳伏乞聖鑒訓示謹奏奉硃批著照所請兵部知道欽此○○劉坤一片再新授江西九江鎭總兵宋朝儒現已交缷安徽省城練軍營務應卽飭令前赴九江鎭總兵新任仍兼綂新勁營及選鋒左右兩營以重職守藉資操防除分飭遵照外謹會同江西巡撫兼提督銜臣德壽附片具陳伏乞聖鑒謹奏奉硃批兵部知道欽此○○劉坤一片再亳州營都司梁新元查有朋攤缺額情事實屬貪鄙不職嗜利營私當此整飭營務之際此等劣員未便稍予姑容據署壽春鎭總兵郭寳昌禀請核辦前來相應請旨將該都司梁新元卽行革職永不叙用以肅戎政而儆官邪所遺亳州營都司員缺江南現有應補人員應請扣留容臣揀員請補理合附片具陳伏乞聖鑒訓示謹奏奉硃批著照所請兵部知道欽此○○劉坤一片再各省防營如有更換員弁前於光緒十五年十月間欽奉上諭敕令隨時奏聞等因歴經遵辦在案兹查有管帶督標親軍右營補用副將鄧啓發因案叅革所遺營務飭委候補遊擊周汝和接帶又管帶督標親兵水師左哨候補道于寳之應行調省所遺營務飭委候補道丁葆元接帶又管帶徐防步隊左營儘先都司趙金海病故所遺營務飭委儘先遊擊張心樂接帶又督標新兵左營係綂領護軍等營署江寗城守協副將楊金龍並帶前飭委候補遊擊余炳文接帶又綂領南字中軍三營兼帶中營瓜洲鎭總兵高光効禀請委員接綂飭委候補副將張國林綂帶又管帶老湘合字左營記名提督戴雲正病故所遺營務飭委記名提督尹與祿接帶又太湖水師綂領總兵李新燕叅革後尚未遴委有人現經撫臣會委候補道杜俞接綂所有薪費照章支領又管帶太湖水師副將中營儘先遊擊張學璟另有差委所遺營務飭調原帶太湖水師後營儘先都司劉祥吉接帶遞遺後營事務飭委都司黄一桂接帶又管帶太湖水師中軍安徽候補知府李松榮禀請銷　所遺營務飭委正任常州營守備徐誠橒接帶又管帶太湖水師右營補用遊擊劉榮盛調省差委所遺營務飭委記名提督鄧漢南接帶以期各專責成除飭取各該員履歴咨部查核外謹會同江蘇撫臣趙舒翹附片具陳伏乞聖鑒謹奏奉硃批兵部知道欽此○○頭品頂戴署理陜甘總督新疆巡撫臣陶模跪奏爲揀員請補守備員缺以裨營伍恭摺仰祈聖鑒事竊臣前准兵部咨開缺陜西提屬西凰營中軍守備郎永清開缺歸總兵副將兩班序補所遺守備員缺係部推之缺應用儘先人員行令揀員請補等因當經移行遵照去後兹准陜西提督臣雷正綰揀選得補缺後補用都司儘先拔補守備提標合營千總雷洪春營伍曉暢征防著　且在陜年久於鳳隴一帶情形尤爲熟悉咨請酌補前來臣查該員雷洪春年力富强辦事勤幹以之請補斯缺洵屬人地相宜亦與定章符合合無仰懇天恩俯念員缺緊要准以該員雷洪春請補陜西提屬西鳳營中軍守備員缺以期得力如蒙俞允俟接准部覆後卽行給咨赴部引見以符定制除該員履歴清册咨送兵部查照外謹會同開缺陜西提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○陶模片再臣於本年八月初四日承准總理各國事務衙門電寄奉上諭陶模董福祥電悉據報關内外肅清大局已定惟安揷悍众收捕殘匪應責成派出各員妥愼經理鄧增著赴固原提督本任所有海城逸匪卽著該提督就近查辦毋使漏網一俟辦理完竣地方平靖卽著速行馳奏以慰厪懷等因欽此除咨安揷悍众收捕殘匪應遵旨責成派出各員妥愼經理外查該提督鄧增帶隊駐防肅州一帶已移行遵照赴任並將海城逸匪就近妥爲辦理毋使漏網以靖地方容俟該提督到任後辦理完竣卽行馳奏上慰宸厪謹先附片陳明伏乞聖鑒謹奏奉硃批知道了欽此○○江蘇巡撫臣趙舒翹跪奏爲恭報蘇州新關開關日期仰祈聖鑒事竊蘇州開埠通商設立稅關奏准派蘇松糧儲道兼充監督由部頒發關防轉飭開用在案兹據蘇州關道陸元鼎詳報遵照總理衙門電諭於光緒二十二年八月二十五日開關按照章程照則徵稅等情詳請奏咨前來臣維蘇州設開徵稅事屬創辦現章土貨准華商請領報單免納内地厘金仍完予稅所收稅項能否抵所失之厘難以預必厘金關繫餉需容俟開關數月後由臣察酌情形通籌辦理除分咨總理衙門户部查照外理合將蘇州新關開關日期會同通商大臣兩江總督臣劉坤一恭摺具陳伏乞皇上聖鑒謹奏奉硃批該衙門知道欽此○○譚鍾麟等片再捐納保舉試用候補同知通判知縣到省一年期滿例應分别考察面試甄别具奏歴經遵辦在案兹查有試用同知周道興心地樸實趨事克勤試用通判徐　祥　署公事人亦平正候補知縣曹雨龍勤習吏能才堪造就試用知縣任玉樹年力正强練習公事均經請加考察分别照章考試堪以各按本班序補據藩臬兩司具詳前來除將各該員詳細履歴開單咨明吏部外臣等謹附片具陳伏乞聖鑒謹奏奉硃批吏部知道欽此 
 
