# 1934 - 320 - 4908837

 

Page 1

 
 
[蘇州當日派報并赶遞常州無錫] [  申報館主人啓]  
　　蘇州爲東南富庶之區冠葢紛馳官商薈萃本舘所出報紙行銷甚廣購者如雲兹特格外加工赶早刷印星夜飛遞前往風雨無阻俾當日卽　派送以饜先覩爲快者之心至無錫常州亦較前早到一日想諸君子酒後茶餘當　爭先披閲也謹此布陳諸維鑒及 
[珍物待購] [  申報館協振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各棟珍玩羅列於下倘蒙仁人君子慨擲亷泉旣能廣積隂功且可增輝藝圃誠一舉而兩得也計開朱漁珊帖一部高澹游山水一幅 
[論膠州兵事]  
　　嗟乎哉時事艱難國家多故至今日而竟如是之岌岌哉自甲午歲我中國與日本失和軍士不力將帥無才償欵失地貽笑萬國戰艦亦旣盡毁矣資財亦旣告匱矣海外各國亦皆知我中國之無能爲矣藏之外府取若探囊虎視眈眈莫不有蠶食鯨吞之意而卒無一國敢猝然發難者非有愛於中國特以恐犯衆忌而不欲爲罪魁禍首也德本歐洲强國昔年戰勝法人放其君索其欵令法爲城下之盟而還陸軍之名遂播天下而德之君若臣猶能安不忘危不自意　志滿軍政日益修武備日益講鷹瞬鶚視稱雄歐西諸大國無不嚴憚之初未敢以土地之不甚廣屬國之不甚多而小之故雖以法人之强與有世讐而不敢卽謀報復德之强大亦於此可見矣顧與我中國邦交素爲輯睦未嘗有釁隙之生我之軍械多購之於德我之武備皆取法乎德而德又派其知兵之弁教誨我軍是德與我之情誼固較他國爲厚乃一旦以歹人無禮刃斃德國傳教之士而猝以兵臨之大驅戰艦佔據膠州口砲臺是誠何心哉夫民教齟齬亦數見不鮮之事卽使教士被戕在華民罪固不赦然此係中國不率教之民我國家方以其凌侮遠人開罪隣國赫然怒之爲封疆大吏者自必嚴密查拿予以重典必不令其逍遥法外致遠人咸有戒心也德人不妨稍待須臾以觀其後何遽以干戈相見而竟棄昔日交誼於不顧哉如謂德恐我之設備而爲是先發制人則今之中國旣無戰守之具又無戰守之人德固不患不敵何庸作此疾雷不及掩耳之爲乎西人每謂中國行事遲緩以致處處落人之後是誠切中中國之敝矣然似此迅速毋亦嫌其太驟否耶尤不可解者日前德廷明降諭旨令德國戰船之在東方海道者當以日本爲薈萃之區德國駐紥東方水師都督爰命各戰艦皆至横濱聚會德廷此舉殊不可測乃不數日而卽有佔據膠州口一事豈德人豫知山東之有教案而將興軍事耶且以大隊戰艦聚會於横濱日本必生疑慮乃德若不患其有此而日本又視之若無賭焉抑何故歟夫膠州灣一口爲俄人所欲之地前者俄人曾言欲借是口以屯軍艦蓋俄與日必生間隙不待智者而已知俄之陸軍雖可由琿春以逹於高麗而其海軍則必出黑海繞英屬地然後能至東海徵調殊爲不便俄之欲借是口以爲屯兵之所此固有深意存乎其間乃今者是口怱爲德人所佔據並裝運軍火糧食木板及造屋面所用之阿司發脱材料駛赴是處窺其意似有久佔之意而英報又論德人此舉以爲爽利蓋英不願俄之强出而阻撓東方之事故此舉深有合於英人之意惟是俄法德三國昔日曾共聯盟雖當日德人之意不過因德法世讐恐俄法聯盟一旦與德爲難德不足以敵兩大國故願隨其後未必果出於誠心然俄日方以在高麗阻止參贊更調税司諸事將啓釁端而德卽取俄人所欲借爲屯兵之地奪而佔據之德縱蔑視我中國德獨不畏爲俄人所怨乎雖然歐洲各國皆惴惴焉惟恐俄之强大干預東方諸利權此不獨英爲然卽德亦未嘗不存是意今者俄日方將啓釁俄人得志則東方之利盡爲所收德因借詞於刃斃教士而卽佔據俄人欲借之口使彼無屯泊兵艦之所調遣不靈不得逞其志以爲歐洲各國患是説也理或然歟要之歐洲各國互相猜嫌而皆不利於俄之得志盟會之事西人固亦未嘗信守倘謂德人因戕殺教士一事而卽加兵於中國奪取口岸而有之恐數十年和好之邦其處心尙不至於如是然而中國將愈見其弱時事將益不可爲禍雖未必在眉睫之間而瓜分中士之讕語其將兆基於此乎嗟乎嗟乎此有識者所爲不勝欷歔太息者也 
[本館接奉電音]  
　　昨晚九點鐘時京師飛電傳來上諭一道敬謹譯登○十月十九日奉上諭各省道府等官之賢否向由各該督撫年終出具密考以憑黜陟廣西思恩府知府周天霖前據譚鍾麟奏稱廉明誠篤處事安詳史念祖奏稱聲名平常操守難信督撫考語大相懸殊該知府在思恩府任内官聲政蹟究竟若何着黄槐森許振褘確切查明據實覆奏毋得稍有偏徇欽此 
[詳述俄日爭端緣始] 　 
　　日本與俄羅斯稍有齟齬曾譯登昨日報章兹悉日本已調兵赴高麗問何以調兵之故聞華歴九月中駐高使署中叅贊某氏携其妻拜謁美國使臣途遇巡街之高兵阻不許往叅贊繞道他處不料攔阻如前叅贊詰以見阻之由高兵支吾以對叅贊無奈廢在而返將情告知日使臣使臣聞之卽移書高麗兵務大臣向之詰責且謂他人皆出於其塗何獨於本署之人而阻之至二十九日兵務大臣修書作答祗含渾其詞謂我兵惟照軍律行事而已並無他意日使臣心滋不悦重復致函言貴大臣旣無確實覆音本公使惟有向貴國朝廷詰問而已厥後此事尙未了結或者日本因而調兵恐嚇亦未可知然竊以爲高疲弱甚矣不特日人涎之卽俄人亦未嘗不涎之自遼東返地以來日人卽不能在高麗趾高氣湯俯視一切俄人則漸漸出其權力以且高王今者日人忽欲示以兵威俄人豈肯甘心退讓且黑龍江一帶俄兵之屯紥者已多至十數萬人太平洋中俄船亦絡繹如織高麗蕞爾小國不將因此而爲戰塲乎 
[鐵路改章]  
　　京師采訪友人云天津至京師鐵路旣成貨物皆由此轉運通州舊路幾致草蔓烟荒東路税務徵解寥寥因就馬家堡添設局卡日來商賈每以火車運價過昻爲病鐵路公司執事者因改弦更張嗣後運費按照　定之數核减三成惟客座仍照舊章此議旣定商旅樂於往來馬家堡所抽税厘從此可望蒸蒸日上矣 
[華洋同慶]  
　　本月初十日爲皇太后萬壽慶辰壽域宏開率士臣民圜殷忭祝東西洋諸國與一中朝睦誼素敦以是各使館及領事署同升國旗以誌慶賀京師西直門大街法國使署門首高立四竿各頂上縫斗方一塊大書華洋同慶四字門上對聯云柔遠人懷諸侯萬國同欽天下母敷文德振武備三朝共賴女中堯萃瀛海之冠裳祝慈幃之日月誠千載一時之盛矣 
[京營操演]  
　　京師訪事友來函云今秋五城練勇原定九月廿四日合操廿五日大操因某城憲有事改於廿 
 
 

Page 2

 
 
七八日操演差役等豫搭閲武棚大小兩府在東曉市廿七日五城哨官督帶勇丁齊到合操一日而散次日午前五城司坊官曁在局候補揀選人員齊集小棚中哨官各帶局勇分紥隊伍於大棚之外大棚豫設公案俟滿漢城憲十堂到齊升座文武屬員叅謁畢城憲傳諭合操五城隊伍卽合演連環槍陣演畢仍分爲五隊城憲復令分操先閲中城遞閲東南西北四城中東南北四城皆先操洋槍次及技藝西城則無洋槍而有籐牌其陣式有一字長蛇雙龍出水八卦螺絲方城諸式均極精熟技藝則五城中推中城爲巨擘閲畢各憲次第回署各哨官督率本隊分五路整隊而歸時日落崦嵫萬家燈火矣 
[英員遊歴]  
　　川中來信云英國紳士郎姓二人偕某報館主各乘脚車由英遵陸起程過印度缅甸經雲南於十月初旬入川行抵重慶調養數日復買舟東下遊歴長江一帶云 
[司馬出缺]  
　　揚州訪事友來函云客有從公路浦來者云南河裏河廳施翰臣司馬年届古稀精神素健上月偶櫻微疾纒綿弗瘳服藥求醫卒無效騐延至本月初七日竟殁於袁江任所其公子少畲大令向居邗上聞信星夜奔往料理一切一面至漕院禀報至此缺檄委何人俟有所聞再錄 
[邑侯受代]  
　　前報載嘉興縣劉邑尊經上憲檄令署理鄞縣篆務俟新任嘉興縣楊邑尊到禾卽當交缷起程赴任兹接禾中采訪友人手翰云劉邑尊先期定於本月二十日就道是日午後由署中排列全副儀仗乘輿而出闔署吏役咸衣冠叩送邑尊頷之以首吏役復隨至馬頭然後叩辭而返邑尊旣登舟用小火輪船帶赴滬江然後附輪舟赴甬示期二十六日接受鄞篆二十七日卽須舉行縣試矣至楊邑尊則接印後舉行新政忙迫異常目下尙在宏文舘辦公飭將縣署修飾一新定於二十四日遷入 
[生番婚例]  
　　臺灣生番各以類處分社而居其嫁娶之規先由男悦女則以柴一束水一盂置女門前恍若委禽焉翌晨女家若受之則爲許聘若不受之則爲却聘如此則女可另擇配於人若男子鍾愛其女則將此等禮物不時放置其門如女家父母仍堅執不允其男子可將女要挾往友家以處之再遣人往説其父母若仍不許可請頭目二人勸其父母或强而行之此生番婚嫁之規也從可知生番亦守例俗不得謂其徒相遇於野田草露之間也説見廣州中西報 
[天隕鑽石]  
　　知新報譯倫頓頗路麽路報云老於採鑽者謂鑽石乃由空中墜落與隕石同來據威兼曲碌在書院講論新理謂此説可信雖今人查得鑽石豐盛之處多似火山之頸然隕石亦先落於其中撞碎而後星散一千八百四十六年有隕石於恒加利澳大利亞名曰亞化隕石從此石内考出炭質其晶瑩幾同鑽石惟色黑暗比之南非洲産鑽石之處之土石亦與亞化隕石頗類别處之隕石亦有含鑽石之事考出一千八百八十六年有一石隕於俄國内含鑽石質十分之一但比鑽石略異又謂亞利荀拿地方有大平原約五英里周圍共有鐵團千百塊大小不一自一安士而至千餘磅之重者此鐵必由隕石而來觀其地之中央頗凹極似火山之口曾被大物所壓狀地學家採其地土質試騐各種原質俱備又試鑿其鐵則器具斷折雖黑寳砂之堅而磨之亦覺受損細騐之見其内含三種鑽石一眞鑽石或透明或黑色一如硬筆鉛一如煤炭然鑽石非盡由天隕天空隕石旣能結鑽石則地中亦能結鑽石確鑿可據拑罷利之鑽石可用法而製造之法以純炭質置於鐵汁之中復加大熱與大力而壓之其鐵汁漸受養氣而化散所餘者爲鑽石露出也此乃威廉曲碌由拑罷利而歸其見識卓越化學新報將取其全文登錄則其理更詳明也 
[儲材甄别]  
　　金陵儲材學堂早經總辦楊觀察出示招考學生入堂肄業繼又延請中西各教習先後到堂禀知督憲於今歲仲夏月閲堂授業一切情形屢詳本報兹悉觀察振作人材不遺餘力本月十八十九等日命將全堂肄業學生悉行甄别令中西各教習嚴核諸生功課以定去取其有不堪造就者卽行黜退所遺之缺卽於前所招考備取學生内挑選充補仍復分别等第高下以示鼓勵其專攻中學絶不諳通西法者均難高摺優等蓋觀察力矯同文館之弊以中學爲經西學爲緯體用兼備始成救世之材循是道而行之十年教訓則人材傑出當有不可勝用者矣不禁拭目視之 
[機房停歇]  
　　金陵土産以縀疋爲大宗省中開辦縀機有帳房機房兩種名目而所謂帳房機房者其中等差不一約言之有大中小三等之分大帳房每家有機三二百張次者百張小者亦將及百餘張機房則或有二三十張或十數張及數張一二張不等癸已以前總核省垣縀機漸增至一萬張有奇中日失和之際縀匹滯銷停機者十有其一及和議告成道途無阻縀之暢銷勝於往日縀機又逐漸增添前年終核算省中共有縀機一萬一千餘張其銷路以京都遼東營口等處爲最大粤東山左河南次之湘江鄂渚又次之其餘各省亦無不銷金陵縀者但所銷之縀惟天青元色兩種其餘則銷數差减矣江浙兩省雖有蘇寗綢杭寗綢以及摹本縀等機而仍無礙於金陵縀之銷路蓋以靴帽多取材於元色縀長青褂多取材於天青縀也是以金陵縀業日有起色縀機日有增添向惟城東城西機户鱗櫛近年以來則城南城北城中各地方俱有織縀之家每至三躍魚更行道之人猶聞軋軋機聲幾如銅山東崩洛鐘西應今年入秋以後縀機停歇者竟有十之一二細探其故蓋因新絲上方之際每白兩價值僅二十四五元現漲至三十元有零各帳房資本充足者所用絲經皆於夏初屯積織成縀疋獲利如常若小機房則所用材料皆隨時收買絲價加漲而縀價不能加增勢必虧折成本是以停歇也 
[衆怒難犯]  
　　粤東寳華市開設典肆本擬初八日懸牌街衆聞知擬卽集廟聚議禁阻蓋以撫憲曾有不准在寳華約内建設典肆之諭也而開設典肆之鍾姓則曾奉有官示准在寳華市覓地設典故敢無所顧忌鍾姓旣探知其事恐至臨時爲人阻止爰爲先發制人之舉卽日懸牌開市街衆知之大爲忿恨遂有紳耆數人糾領練勇更勇前往督拆先著閘夫鳴囉令市上各鋪盡皆閉門恐有外匪乘間槍掠與肆主人鍾某早有預備請西關汛勇多名在内守護聞警卽同夥友出視著將鳴囉之人拿獲路人甚爲不平奪回鳴囉之人并謂防守勇丁曰此係公事汝等切勿干預自貽伊戚於是防守諸勇皆退避入内紳耆等先將招牌除下以斧碎之復搗毁各物而散事後典主投控縣署聞報失贓約有三千兩之多初五日南海縣親蒞勘驗未知將作何辦理也 
[勘地駐兵]  
　　松江采訪友人云每届冬令城廂内外例設巡局添丁行夜名曰冬防本年華婁兩縣主因各處裁撤營勇宵小繁多爰先創爲夏防以資巡緝至十月初一日始改爲冬防每夜飭防丁梭巡於大街小巷之間角聲故聲不絶於耳無奈地方遼闊防丁數甚寥寥以故鼠竊狗偷依舊乘間竊發殷富紳董因收租伊邇禀請縣主移會守城營曾鏡庭守戎撥出健兒分往各路駐紥本月十七日復由林夏兩紳士會同守戎赴西門外勘定跨塘橋接官亭及大倉橋關帝廟兩處爲健兒住宿之所張紳則商請以九里庵小火輪船舊埠上空屋三問分駐二十人俾扼要巡緝 
[捕廉榮升]  
　　松江采訪友人云華亭縣典史蔣少尉蒞任已十易葛裘經上憲檄令升署亭林司巡檢繼其任者爲陳少尉士夏 
[華令騐屍]  
　　松江采訪友人云本月二十二日華亭縣趙大令呼殿出城往亭林鎭騐屍詢之從者云去鎭三里許某姓車棚中忽有一人於前夜潛往縊死地保以其人死於非命未敢擅自報堂收殮爰於二十一日投縣禀明大令遂率同刑仵等人往騐或云死者係竊賊中之老 
 
 

Page 3

 
 
斵輪手不知如何輕生溝瀆然皆捕風捉影之談不足信以爲實也 
[兇犯發回]  
　　松江采訪友人云巨棍吳德裕於本月十八晚四鼓時由蘇州押解到松一路有飛划營砲艇六號由武舉朱孝廉正邦督同護解旣入城卽押入婁縣獄中上九晨解至府署過堂恩詩農太守飭改發華亭縣獄大約禀復省憲後卽需發往金山縣永遠監禁矣○本年三月某日兇棍金生堂刃斃翁姓閨女本報已詳紀情由矣獲案後屢認屢翻趙大令再三刑鞫始俯首畫供詎料解赴省垣供詞忽又翻異因卽照例發回某日抵松解差押赴八仙茶樓暫消渴吻觀者如堵咸謂金面目兇悍傲睨自若略無畏罪情形云 
[西員拜謁]  
　　昨午十二點鐘時駐滬丹國領事及某國領事官均乘馬車各帶繙譯前詣美租界天后宫側出使行轅拜晤出使德國欽差大臣吕鏡宇星使晤談良久始握手而别 
[擇吉建局]  
　　本邑南市馬路告竣後往來旣便商務漸興而流氓痞棍時又混迹其間藉端滋擾故由督憲派委陳季同都戎來滬辦理馬路善後事宜並在南碼頭及江海關前起造善後局三處聞已擇吉十一月初一日興工云 
[履勘橋基]  
　　南市沿浦灘新馬路十六鋪橋之外經工程局在法界巡捕房後面建造木橋一座前已丈明以三丈五尺爲闊木椿均已釘齊將次蓋造橋面兹因税務司以所釘之樁侵佔是處河道恐船隻往來諸多未便故由上海縣黄愛棠大令與工程局委員朱森挺明府一再商議昨日又親往履勘命丈量書先在法界量定齊法界木駁以三丈爲率南首則與所築馬路界樁聯絡以三丈八尺爲率議旣定然後偕至十六鋪橋工程處履勘一周旋與明府分追而回 
[會同丈量]  
　　美國商人譚威可近在南市十六鋪橋南首馬路之内購得餘地一方因其地形内外闊狹稍有不同爰特禀請美副領事於前日偕上海縣黄大令前往丈量其兩邊係楊姓及某姓之産大令勸令兩業户各認虧减讓數步定於下禮拜一覆勘後再行立契 
[歛錢請辦]  
　　捕役凌振年周花甲於其生日遍發簡帖藉以抽豐事爲英界新巡捕房惠副捕頭所知以其向各娼院挨户歛資近於索詐爰飭包探趙銀河至娼院向衆龜奴索取簡帖數張昨晨呈請英界公廨襄理讞政之邵虎伯大令訊辦大令諭候查明核奪簡帖發存捕房 
[形跡可疑]  
　　前晚一點鐘時有身穿元色布袍褂之某甲蹲伏於美界吳淞路某姓披水板上四百四十七號巡街華捕見之呼人捕捉甲疾馳如飛旋至篷路第九百零五號門牌某藥肆樓上破窓避入捕急呼肆申人將其人拿獲詰其是否意圖竊物甲無一語因卽拿送捕房禁押正擬查究旋經吳淞路糖果店投安保釋捕頭准之 
[羅網自投]  
　　金增榮投上海縣署控稱王寳寳持刀行兇黄愛棠大令正欲准詞提訊而六家行地保顧建江又以王向金姓索錢不遂因此起釁等語禀知琴堂大令查得王係前府憲陳太守訪拿漏網之犯立派捕役徐文督帶夥伴在張家橋拿獲爰卽解案奉飭看管候訊 
[讞鞫誘妻]  
　　沈福嘉以曹錦堂姦拐妻子等詞控之總巡局而曹則稱沈糾合羽黨搶去對時表一枚鍾明府以供詞各執函送縣署請爲訊辦沈旋赴松江府上控奉飭發回候訊前日蔣剌史升堂讞鞫沈供小的出洋一百三十六元娶唐阿三之女爲妻已歴九年去歲秋間唐氏忽至上海與人姘識小的於今年五月間得知消息卽來尋覓在日輝港瞥見唐氏與曹同行因此扭局控告剌史謂爾上控詞内有梁年氏由縣交保及内外賄通等語梁年氏並未到案何云交保賄通究係何人著卽明白供出沈稱一時糊控求恩寛宥質之唐氏供沈係叔翁丈夫去世後被騙至松江許爲小婦人婚配詎料姦佔多年嗣小婦人至滬傭工與曹相遇曾在客寓姦宿二次如今不願隨沈求請發堂另配提問氏父唐阿三不認將唐氏婚與沈姓質之曹錦堂供五月間與唐氏遇於茶館嗣在客棧姦宿二次後至日輝港被沈所見扭至巡局今送案下叩求恩斷剌史謂此案理應解府訊辦著將唐氏寄堂餘人交差候核 
[提訊拐婢]  
　　前年周阿春誘拐謝姓婢女兹始與其兄阿二一併拘獲經高昌廟巡防局函送至縣昨日蔣剌史升座提訊阿二供寳山縣人在高昌廟謝師爺處推車度日胞弟阿春時來閒遊謝家畜有婢女名春蘭去年竊取主母物件當被察出欲置之死地情急逃逸在英租界與弟相遇哀求招留阿春年幼無知允其所請現蒙送案求恩寛恕質之阿春供與阿二略同並稱今年三月間由母作主已與春蘭成婚現春蘭經謝姓領去求恩明鑒剌史得供着將阿二交差看管阿春押所候訊 
[工人聚衆]  
　　浦東一帶購地建廠者殊不乏人有祥和廠工頭趙長壽招俞西林馬長飛二人當挖泥散工頭目日來以不發工資積欠甚巨衆工人向趙爲難適爲巡勇所見扭至巡局局員因事關糾衆滋閙飭卽送縣究辦黄大令著值日差小心看管 
[流氓滋事] 　　 
　　前晚八點鐘楊樹浦著名流氓夏言坤夏文金葉龍山王阿囝趙杏山張昌和等六人偕至華盛紡紗廠内閒遊旋至機器紡紗間向某姓女郎調笑穢語讕言不堪入耳此女向與流氓毛金生有染其時毛亦在是處工作覩此情形不禁忿火中燒爰糾同巡丁將若輩一併逐出詎夏等反將毛拖拽而出旣至廠外卽灌以木樨香汗復飽贈老拳始一哄而散毛受此大虧旋偕巡丁告知總辦函請是處巡防局拿辦局員李葆初二尹立飭勇保嚴行查緝務獲究辦 
[譴責輕生]  
　　有阿三者家住西門内不知所操何業昨日向父索錢使用父略加訓斥阿三忿甚卽背人吞服洋烟比及知覺已爲時過久毒入臓腑雖有藥石無術返魂矣 
[小工壓傷]  
　　江北某縣人陳和寳現在美租界百老匯路耶松船廠爲小工前日午後正當工作之際所搭木架忽然從空倒下陳避讓不遑致被壓斷腿骨暈倒於地同夥諸人見之大駭隨卽設法舁往同仁醫院求治然性命或可無碍殘廢終不免矣 
[借洋啓釁]  
　　湖北人陳錦章邇在南市一帶冒稱捕夥向人滋詐前日在某姓飯館内遇其同鄉人劉文星向之告貸洋蚨數翼劉以雖係同鄉從未謀面不允所請陳聞言不服大肆咆哮兩造各不相下遂互扭至十六鋪巡防中局控告局員蔡蓉卿二尹提集研訊劉供係湖北某邑人向在南市老白渡駕駛柴炭船爲生今日遇見素不相識之陳錦章竟欲硬借洋銀不遂其意膽敢任情無禮是以扭案請究質之陳供向在浦江某哨弁砲艇上爲勇丁刻已因事辭歇素來安分劉係素識之友是以向之告借洋銀奈渠非但不借竟誣爲訛詐朦控案下求鑒二尹大怒謂爾等平日在外拆梢訛詐無所不爲實非安分之輩判將陳重責二百板具結交保 
[索償肇禍]  
　　昨日上午有鄉人某甲行至美界西華德路適與素識之陳阿大邂逅相遇甲曾欠陳小洋數角向之索取詎甲非但不付竟以惡語相加旋卽用武陳之頭顱致被繫破血流如注因喚某號印捕將甲拿送捕房禀明捕頭飭送陳至同仁醫院療治甲則押候解送英界公堂訊究 
[欠項難追]  
　　法界公館馬路徵康錢莊閉後經各債主投法界公堂控請訊追讞員鄭景溪大令迭次提莊主蔡貞林押繳蔡屢次籲求交人保出大令准交的實人具保限日理明前期祭倩意大利人某甲呈遞各户收條聲稱所欠皆照七折歸償各債户均已首肯是以投案求銷大令諭以原告並不到堂烏能將案銷去未幾蔡以莊上所出期票祗倪愼齋一人已多至五千金之數爰將倪扭　美界公廨清追各債主則同投法界公廨聲請嚴追蔡之欠欵大令飭包探至英界公廨將倪帶回捕房管押昨日禮拜六包探傳被欠之德大錢莊執事人李松山及王蘭芳 
 
 

Page 4

 
 
等到案大令會同何繙譯官訊斷蔡請追倪之欠欵大令謂前次准爾交人保出何以尙未將帳清理蔡供稱小的所欠均已理償期票由倪貼現取銀求嚴爲追給李王請追蔡所欠銀一千五百餘兩大令謂蔡曰爾之欠欵並未清理明白何得僞稱已了倩意人來此來銷蔡仍將倪推諉大令謂爾係徵康莊主旣出期票理應向爾控追爾夥陸漢章等人保出之後因何不到爾應將各欠欵如何清理之處詳具禀詞不得含糊了事蔡供稱小的代倪出票至五千餘兩之多實在力綿不能照付倪供稱小的亦係被累願將票收回大令與何繙譯官會商之下著將倪押候下禮拜二覆訊 
[惠書鳴謝]  
　　昨承友人患贈環球勝地名畫錄二册合海内外通都大邑名區勝景無不備載其中雕繪精細毫髮不爽雖鬼斧神工無以逾此披覽一過不啻作環海之壯游售處在美華書館格致書室各家凡有四方之志者不可不購閲也率泐數行以鳴謝悃 
[振欵遥頒]  
　　昨承趙仲孫大善士捐助湖北振洋二百元許鐵夫善士爲子病愈捐助振洋二十元張門俞氏求夫病痊捐助振洋二百元本館協振所正苦籌振綦難無從接濟得此慷慨解囊義漿渥沛當不知救却無數哀黎俾免塡於溝壑也爰泐數語爲灾民代逹謝忱帥呈德鑒 
[定期拖粥]  
　　啓者敝堂每届冬令購備上白米煮粥賑飢至來年春移爲止歴經照章舉行勿替查今歲米糧甚貴煤價亦增推之日用一切靡不騰貴貧民生計維艱將來赴廠領粥者勢必益形擁擠若不寛籌經費深恐無源之水轉瞬立涸爲此申明緣起叩求遠近諸善長一視同仁解囊佽助庶幾無數窮黎飲和食德惠澤常沾卽敝堂亦得藉資挹注何幸如之現定於十一月朔日開廠施粥謹此奉聞伏希公鑒上海六馬路仁濟善堂董事嚴信厚葉成忠楊廷果黄宗憲等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[赶印京報] [  申報館主人啓]  
　　本館京報悉照邸抄原本赶緊排印並不抽去各摺以省紙幅且隨到隨登免積壓之弊凡在官塲早所深信現在格外赶緊印出俾人皆先覩爲快閲者鑒之 
[薇垣課吏]  
　　鄂省訪事來函云本月十二日爲鄂藩王芍棠方伯課吏之期特委候補府龍太守點名監試所有題目錄後同通州縣題問鄂省地形高低迥異近值水旱頻仍農家若齊民要術之蟬鳴稻演繁露之紅霞米皆耐旱蚤熟其耐水者何種爲宜又殷區田周稻人諸法多廢今欲備水旱宜何道之從佐雜題問中國工商生計近多爲外人所侵漢上乃通商樞要今欲收回利權必先進口貨少出口貨多庶利不外散權自我操工商一切事宜應先如何整頓如何設施試條論之 
[觀劇失孩]  
　　漢口訪事友來函云本月十七日爲寓漢西商初次賽馬之期有賈人章某者携其七齡幼孩逐隊往觀維時連袂成帷萬頭攢聚至極擁擠之時章某偶一鬆手該孩頓失所在刻已四出偵騎不識能珠還合浦否也諺云戯無益信然 
[懲唱淫詞]  
　　日前南市大碼頭元生長米行主拘送在門口拉胡琴高唱淫詞之張伊興徐高貴兩人至十六鋪巡防中局請究前晚由局員蔡蓉卿二尹升堂提訊張徐兩人同供江北某邑人以小負販度日刻因囊槖蕭條流爲乞丐藉彈唱盲詞爲餬口計務求恩宥二尹以彈唱淫詞敗壞風化殊爲可惡判令將張重責二百板徐責三百板傳令丐頭到案申斥一番令將兩丐驅逐出境不准逗留 
[英界晚堂瑣案]  
　　某號巡捕解徐木秀徐王氏至案前晚襄理讞政之邵虎伯大令升堂提訊徐供稱小的係本邑人年一十有九在某鞋店習業叔母徐王氏前因胞叔無嗣以小的承宗祧此事親族皆知旣而叔母不知遷居何處前日途遇正欲問明住處突被痛毆旋由巡捕拘入捕房捕頭令解至案下徐王氏供稱小婦人係蘇州府屬某邑人丈夫爲地基掮客生有二女並無子嗣及丈夫逝世親族共議立徐爲子由小婦人出資令讀書習業今伊弟兄四人常向小婦人索錢小婦人受累不堪故於去年遷回蘇州母族徐之本生父財林投案訴稱小的生有四子前因弟故無嗣弟婦徐王氏撫第三子承嗣憑親族議立承嗣據各執一纸胞弟遺産頗豐不知伊如何花銷淨盡今將嗣子抛棄求恩公斷大令諭徐王氏曰徐旣爲爾之嗣子爾自應領回撫養如伊之弟兄來擾儘可隨時禀究氏唯唯遵斷大令飭各具遵斷切結呈案○某號巡捕送朱福元控姜順福騙鴿一案訊究前晚大令提訊之下朱訴稱小的係南通州人姜騙去鴿若干頭計洋銀四圓五角向索不付扭案求追姜供稱小的係浦東人此鴿由翟榮秀買下轉賣與人囑小的與朱在某茶館等候付銀豈知翟一去不來致被扭案大令飭將姜押候交翟究追○因案管押之陳生榮具詞控車夫王勤吞没洋銀張賡三直剌飭提候訊前日差役先將案内牽涉之馬東生解案至晚大令提案研訊陳訴稱小的因他案管押囑妻子借債變産湊成洋銀二百圓將次繳案王誑稱速繳洋銀二百圓卽可開釋妻子信之卽將洋銀二百圓交伊詎被吞没因思王由馬薦且係親戚求向馬追給馬供稱陳雇王當車夫自已説定後始邀小的介紹今王逃避小的實不知其下落求大老爺施恩大令著押交王到案究追 
[英界公堂瑣案]  
　　包探韋阿友解傭婦王雷氏至案禀稱此婦傭於唐王氏家已數月矣日前忽竊取客堂中所設財神堂内金銀器物及室内銀環質錢使用失主報捕後捕頭令小的抱獲弔出原贓解請究辦唐王氏投案領贓王雷氏供稱小婦人係廣東某邑人主婦陸續積欠工貲多至洋銀二十五圓向索不付是以取物爲質襄理讞政之邵虎伯大令據情商諸單繙譯官然後判令管押一禮拜○包探張阿五禀稱縫人阮瑞定在周渭泉所開成衣鋪作工日前私取鋪中水烟袋熨斗衣料而逸周報捕後捕頭令小的緝獲人贓解案請究周投案領贓阮供稱小的係浙江寍波府屬某邑人被欠洋銀二圓四角不還不得已而取伊之物大令飭周如數付還洋銀贓物給領○某號巡街華捕解歹人王阿得至案禀稱某日小的巡至虹口某街見王與洋人英阿蘇尋仇是以拘入捕房今者捕頭今解案請究英阿蘇投案訴稱昨日途中與王相遇突被扭住毆辱是以指交巡捕解請判斷王供稱小的偶經鹹水妹處作狎邪致與英阿蘇有隙然亦不敢毆伊大令判令管押一日○五百三十二號華捕解小車夫王阿六至案禀稱此人用舊捐照影射適經小的查知因卽拘入捕房今者捕頭令解請判罰王供稱小的不識中西字以致悮取舊捐照求念食力之輩法外施恩大令判罰錢六百文並諭令補捐領照○某號華捕解邱蔡氏至案禀稱此婦在老公茂紡紗廠做工前日工畢出門私取洋紗帶出廠中司事人某甲查見指交小的帶入捕房告知捕房解案請究老公茂夥王萬利投案訴請究懲邱蔡氏供稱小婦人係浦東人因貪小利致冐賊名以後不敢再犯矣叩求俯念女流施恩寛宥大令判令管押兩禮拜○包探倪順泉解沈金榮至案禀稱此人本係流氓前日夜深時不知因何辱駡隣人致被扭入捕房捕頭令小的解請究辦趙桂章投案供稱小的無端被伊辱駡故此報明捕房解請訊究沈供稱小的惟夫婦口角而已不敢駡及隣人大令判笞責二百板 
[法界公堂瑣案]  
　　前者榮華棧執事人胡家祥控船户陸福堂裝運行李三十五件交缷時失去衣箱一口所儲各物值洋銀二百餘圓鄭景溪大令訊供追比並諭候飭傳船主沈阿虎復訊昨日包探將沈傳到連胡及棧中接客夥宋銀南解案沈供稱小的雇王爲夥失箱之後願賠洋銀三十圓但當時小的並不在船據云有接客夥押缷不知如何失去大令謂接客夥旣將行李交代明白應惟船户是問爾旣許賠洋銀因何不付沈供稱棧主欲小的賠八十圓小的力有不逮旣而宋又許十圓合成四十之數棧主尙未允從胡訴稱箱内所儲衣服值洋銀三百餘圓另有現洋銀三十餘圓前已開明失單呈報捕房大令謂爾所報尙有不符限沈於三日内將原箱尋獲呈案沈求交人保出大令准之諭令保出後與棧主商明禀復核奪○朱榮卿訴稱曾倩友由天津帶回皮貨七件遣小工王阿小送至家中失去二件是以將王送入捕房捕頭令包探解案追究王供稱小的向在新豐輪船執役某日司帳飭人送皮貨至同文書局掣有收條交明司帳人至晚忽將小的送案實不知其何故求恩明察大令以原告所控或有不符拘之再三研詰然後諭令押候查明覆核○包探禀稱賊犯阿生在停泊洋涇浜之船上竊取夾被一條爲船上人拿獲卽將贓物　　　者　捕頭令解案請訊大令判令笞責一百板○包探禀稱鄉人某甲投捕房報稱魏如金搶去洋銀八十圓渡浦而去捕頭令將　　案請訊忽有楊元文者投案訴稱魏於三年前在家服役平日安分守法恐此事或有寃誣大令謂爾貿然來聲訴殊堪詫異爾究　向人現居何處魏前雖安分近日如何爾知之否楊稱家住蘇州父親向在某營當營官大令謂爾事不干已何得冐昧瀆陳申斥　　麾之使出隨令將魏押候查明核辦○前者童紀如控高長三爭奪牛肉攤口角被毆大令騐明傷勢飭提高至索訊鞫高供出王成張桂秦文元三人帮毆并稱三人現住英界大令飭提三人至安童亦投案伸訴前情王等三人同供稱小的等與高素不相識大令謂爾等動輒行兇均非善類著押候各笞責一百板○趙春林訴稱小的雇徐金生爲夥支透辛工洋銀一圓七角前晚竊取店内釘 
 
 

Page 10

 
 
鞋帽子緶線等物而逃翌日在途尋獲拘入捕房捕頭令包探解案請訊徐供稱小的支透工資是實至緶線係小主人所贈大令著押候交人保出限日歸還○李唐氏挈幼女上堂訴稱女兒小立門前突被流氓徐阿六捋去手釧一枚小婦人聞啼哭聲問知情節追獲人贓今　　　　　請辦大令判令將徐枷號半個月期滿之後笞責二百板贓給氏領回○包探禀稱賊犯孫金元卽孫二屢次犯竊早已懲不勝懲前　　偕　　陳福壽在江天輪船竊取某客所携水烟袋一枝經失主拘獲送入捕房捕頭令解案請訊大令判令各笞責一百板○包探禀稱余　　振寳　二賊犯在江天輪船竊某客所携銀水烟袋一枝拘入捕房告知捕頭解案請辦大令判令各笞責二百板○包探禀　前日徐錢氏來　鄉間　取零物行至新開河橋突被陳蓮生邱桂春王阿大戴阿寳等數歹人搶去衣服旋由某號巡捕將陳拘入捕房捕頭令解案請辦徐錢氏訴稱小婦人被搶去衣服四件質取洋銀二圓除吊到外尙少布裙一條叩求追給訊之陳供認不諱大令判令將王戴押候枷號二月期滿之後各笞責三百板陳邱枷號一月期滿之後各笞責二百板 
[蘇省官報]  
　　十月二十一日管帶撫標巡緝快船營花翎遊擊任毓山禀知赴常昭崑新青浦一帶巡哨管帶蘇防前營補用都司黄春懷勯活分派前哨赴十里亭火　房駐紥○二十二日同知何希曾禀謝奉委赴常昭崑新抽查保甲查保甲差卽辭知縣程慶明禀辭赴揚屬公幹又林鈞澤請期服假　○廿二日 
[上海六馬路仁濟善堂籌賑公所施子英經收山東順直湖北川東賑捐九月廿一至三十日第廿七次清單]  
　　廿一日章溪源求合家平安沈成發各洋十病愈公平經李月林洋五十元隱名氏洋三十元○廿三日彭存仁堂沈炎如各洋十元○廿四日錢鑑三全記北貨號各洋五十元無名氏求老太太却病延年姜愼德堂爲子求十元朱隱名租帳房三户各洋十元求名附生洋五元忍葊洋三元○廿五日簫篤祜堂規銀二十兩裴氏洋十元江右南豐劉慕蘇洋二元無名氏洋七角○廿六日聽松平九日徐老願洋一洋八元○廿七日章陳氏求消災延壽洋十元求安氏病愈完愿洋二元○廿八日楊林氏求消災延壽洋十元錢曾銘完愿五元端餘堂洋一元銅洋一元○廿以上共收元二千元○三十日蘇垣恆孚銀樓交來陵陽氏洋一百元○九月份共收規銀一千零二十兩洋二千二百六十九元一角扯七五半申元一千七百十三兩一錢七八錢零八厘銅洋四七百三十三兩一錢七分銅洋一百七十元連前共收元四萬三千零六十三兩八錢零八厘銅洋四百六十三元四角除解各賑銀外净存元二百六十三兩　　　　　　　　百六十三元四角 
 
 
 

Page 11

 
 
[光緒二十三年十月十四日京報全錄]  
　　宫門抄○東撫李奏爲遣撤籍隷遠省之海防營勇三營摺○陜藩司李奏爲恭報接署藩篆日期摺○署臬可姚奏爲恭接者臬篆日期摺○吏部奏遵旨議處摺○步軍統領衙門奏拿獲去犯請旨飭交刑部審辦片○管理太常寺懷奏爲請旨簡員署理卿缺摺○鄂撫譚奏爲遴員署理知縣片○滇撫黄奏爲甄别知縣留省補用片○十月十四日推班○裕德等武塲完竣覆命○山東巡撫張汝梅到京請安○橚貝子續假十日○召見軍機張汝梅○○升任四川總督降二級留任又降二級留任山東巡撫臣李秉衡跪奏爲海防營滇黔軍士久戍思歸酌擬裁撤三營恭摺仰祈聖鑒事竊查廣西補用總兵楊昌魁經臣於光緒二十年十月奏調來東該總兵率帶滇黔舊部並招募新勇共成新魁營步隊七營於二十一年二月到東嗣經節次裁汰祗留勇丁一千名分作三營由臣先後奏明在案兹據該總兵以該營軍士久役於外思鄉念切禀請遣撤等情臣查楊昌魁久歴戎行樸誠勇敢在將領中頗不易得惟各將士以離家窵遠久役思歸若勉强覊留轉恐不能得力現已飭該總兵將新魁營三營一律遣撤正餉截至九月初十日爲止查該營勇丁籍隷滇黔兩省者居多亦有籍隸湘鄂者照案分别道途遠近發給遣餉仍飭楊昌魁沿途彈壓以多滋事原領軍裝器械均飭造册移交善後局騐收臣查東省海防營疉經裁併所存已屬無多兹復裁撤新魁三營兵力愈單本應就地募補惟刻值庫欵支絀饟需維艱祗好暫緩添募俟隨時察看情形奏明辦理除咨部查照外所有遣撤籍隸遠省之海防營勇緣由理合恭摺具奏伏乞皇上聖鑒訓示謹奏奉硃批該部知道欽此○○二品頂戴署陜西布政使按察使臣李有棻跪奏爲恭報署理藩篆日期叩謝天恩仰祈聖鑒事竊臣於光緒二十三年九月初六日奉撫臣魏光燾行知以藩司張汝梅現蒙簡放山東巡撫委臣署理藩篆等因旋於初七日准升任藩司張汝梅委員蔣印信文卷册籍咨送前來臣當卽恭設香案望闕叩頭祇領任事伏念臣西江下士知識庸愚前曾謬攝藩條深慙竽濫兹復重權舊篆益切冰兢查陜省承兵燹災祲之餘民生未裕藩司有用人理財之責職事綦繁現值時事艱難尤當力圖整頓以期稍補涓埃如臣檮昧深懼弗勝惟有隨事禀商督撫臣實心經理力任其難以冀仰答高厚鴻慈於萬一所有微臣署理藩篆日期理合恭摺具報叩謝天恩伏乞皇上聖鑒謹奏奉硃批知道了欽此○○二品銜署理陜西按察使督糧道臣姚恊贊跪奏爲署理臬篆叩謝天恩恭摺仰祈聖鑒事竊臣於光緒二十三年九月初六日奉撫臣魏光燾行知以藩司張汝梅現蒙簡放山東巡撫委臬司李有棻署理藩篆所遺臬司委臣署理等因旋於初七日准李有棻委員將臬司印信文卷咨送前來臣當卽恭設香案望闕叩頭祗領任事伏念臣藩陽下士忝列詞曹史館編書十餘年濫膺校理巡方供職兩三省勉効馳驅自顧菲材慙無報稱兹權臬事倍切悚惶查陜省係關塞要區臬司爲刑名總匯舉凡安民察吏禁暴詰奸在在均關緊要如臣檮昧深懼弗勝惟有隨事禀商督撫臣認眞經理斷不敢以暫時攝篆稍涉因循以期仰答高厚於萬一所有微臣署理臬篆日期理合恭摺具報叩謝天恩伏乞皇上聖鑒謹奏奉硃批知道了欽此○○大學士管理吏部事務臣徐桐等謹奏爲遵旨議處具奏事内閣鈔出光緒二十三年九月十九日奉上諭前據給事中蔣式芬奏叅廣西巡撫史念祖徇私殃民署臬司何昭然等朋比爲奸各摺片當經諭令陳寳箴確查兹據查明覆奏史念祖被叅徇私殃民各節或查無實據或事出有因惟信任非人事權旁落以致物議繁興著交部議處前署廣西按察使太平思順道何昭然於靈川縣催徵濫押一案辦理不善激成變故承安州禁米出境一案武斷草率前署桂林府知府鹽法道向萬鑅於提審重案意存瞻顧均著卽行革職署平樂府知府候補知府趙淶彦押犯來省犯供翻異又具禀請辦殊屬不合著交部議處前靈川縣知縣陳國華於門丁賄保需索等情毫無覺察撫署巡捕把總毛敬銘招摇需索聲名甚劣著一併革職餘著照所議辦理該部知道欽此欽遵到部除革職各員臣部另行辦理知照武職應由兵部辦理外查定例官員溺職者革職私罪又律載凡不應得爲而爲之事理重者杖八十係私罪降三級調用各等語此案廣西巡撫史念祖經給事中奏叅據湖南巡撫查明信任非人事權旁落以致物議繁興署平樂府知府候補知府趙淶彦押犯來省犯供翻異又具禀請辦殊屬不合欽奉諭旨著交部議處應請將廣西巡撫史念祖照溺職革職私罪例議以革職署平樂府知府候補知府趙淶彦照不應重杖八十私罪律降三級調用例議以降三級調用係私罪毋庸查級紀議抵所有臣等遵旨議處緣由理合恭摺具奏伏乞皇上聖鑒訓示遵行謹奏奉旨欽此○○步軍統領衙門片再前據左營叅將王長蔭等拿獲結夥持械姦淫婦女搶刦盜犯李順兒曁買贓之王十等二名解送到案當經奴才衙門訊取供招於本年六月十三日恭摺奏交刑部審辦並聲明在逃各犯現仍嚴飭旗營一體訪拿務獲在案兹復據該叅將等督率守備高得元把總王福高文豹等帶同弁兵在廣渠門外年庄等處將案内逸犯楊五秃子高二續獲並起獲賊具傳同事主徐三一併解送前來奴才等督飭司員詳加審訊據楊五秃子供係通州人本年四月不記日子夜與李順兒高三小盧二王共五人分持刀械至東便門外一間樓村徐三家呌門入室將徐三捆縛伊等將其女孩婦人均行姦汚並搶得舊衣褲磁碟等物李順兒將贓物變賣並未分給錢文後因李順兒犯案隨在各處藏匿現經官人拿獲不知小盧二王等逃往何處高三供係大興縣人本年四月間與李順兒等五人結夥各持刃械至一間樓地方徐三家呌門進屋騷擾因李順兒被獲卽在各處藏躱今經拿獲由我家起出尖刀一把是我上盜用的事主徐三供係大興縣人在東便門外一間樓村居住本年四月初八日夜伊家被賊入室用火照亮將伊捆縛搶去衣服首飾等物並將伊女零兒伊童養兒媳土氏並均行姦汚卽在案下呈訴前曾獲賊傳伊認贓具領今經官人續獲賊犯帶伊赴案供明各等供查楊五秃子高三膽敢與前獲之李順兒結夥持械於城鄉地面搶劫姦淫實屬目無法紀罪不容誅亟應嚴行懲治以儆兇頑除將事主徐三取保聽候傳質相應請旨將楊五秃子高三等二名交刑部歸案審明辦理未獲之小盧二王等犯仍飭嚴緝獲日補送刑部爲此附片謹奏請旨奉旨欽此○○經筵講官革職留任禮部尙書管理太常寺事務臣懷塔布等謹奏爲請旨簡員署理卿缺恭摺仰祈聖鑒事竊照太常寺專司祀典遇有祭祀本寺　官各有應備之差查臣寺漢少卿盛宣懷前經奉旨派出督辦鐵路公司事務署漢少卿陳邦瑞已已升授臣寺漢卿恭查壇廟大祀一皇上親詣行禮肅贊明禋禮節尤爲繁重臣等應備各項要差不敷分司其事臣等公同商酌惟有仰懇聖裁簡員署理漢少卿之缺以重祀事而昭誠敬伏乞皇上聖鑒謹奏奉旨欽此○○譚繼洵片再署荆門直隸州知州本任江夏縣知縣諸可權垷經飭回本任所遺荆門州印務查有現署江禀縣事　任理祥縣知縣徐嘉禾精明練逹辦事認眞堪以署理又署黄梅縣知縣李昌洵調省另有差委所有印務查有本任武昌縣知縣俞成慶心地慈祥才具穩練堪以署　　布　使王之春按察使馬恩培首詳前來除檄飭遵照外謹會同督臣張之洞附片具陳伏乞聖鑒謹奏奉硃批吏部知道欽此○○黄槐森片再道府同通州縣等官　省試用一年期滿例應督撫察看才具出具切實考語奏明甄别以肅宫方兹查有前先補用知縣王琳自光緒二十一年八月初六日到省扣至二十二年八月初六日止試看一年期滿例應甄别據藩臬兩司會詳前來臣查該員穩練詳明堪以本班留省補用除將履歴清册咨部查照外謹會同雲貴總督臣松蕃附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒二十三年十月十五日京報全錄]  
　　宫門抄○諭旨九道錄前○學政劉奏爲現當差滿懇恩賞假回籍省親片○熱河總管延奏爲戲衣被竊同時贓賊並獲緣由摺○大臣毓奏報銷搜捕松虫動用銀兩摺○滇撫黄奏報新興州被旱成災委勘情形片○鄂撫譚奏爲據情代　奏摺○學政李奏爲奬勵人才片○楚督張奏爲揀員調補知縣摺○十月十五日推班○召見軍機○皇上明日辦事後由頣和園還宫○○劉世安片再奴才供職編修已届八年現當差滿仰懇天恩賞假三个月回廣州駐防省親一俟假滿卽行回京供職謹附片具陳伏乞聖鑒謹奏奉硃批着賞假三个月欽此○○熱河正總管奴才延曾副總管奴才恒啓跪奏爲戲衣被竊同時贓賊並獲緣由恭摺奏聞仰祈聖事竊奴才恒啓仰蒙恩命補授熱河副總管所有到任日期並查明南路兩間房等處行宫收存鋪墊木器相符各緣由業經恭摺奏聞案奴才接印後當卽會同正總管奴才延曾調取各處册檔恭詣園内等處如所存陳設器皿各項逐欵詳細點查尙未完竣適據值宿苑　　恭禀稱於八月十三日夜間在錢糧處地面經巡更兵丁李明山於月光下看見一人身抗口袋似有物件赶緊向並查問見其形色慌張當卽喊呌值宿兵丁隨同將該賊人立時擒獲及將口袋打開查看係清音閣後台收存之破爛戲衣二十六件由值宿弁兵等帶同該犯並所獲戲衣一並送交到奴才當經嚴訊按賊犯供稱名喚王有因貧起意於十三日夜間由宫門迤東不知地名地方越墻進内走至一處將方窓頂板撬開鑽入將衣廂打開竊去戲衣數件裝入口袋内由舊路走出卽被巡更人等拿獲等供呈送前來奴才等查該賊犯王有膽敢夤夜越墻濳入清音閣西邊跨臺將方窓頂板摺開鑽入竊去破爛戲衣二十六件實屬目無法紀奴才衙門向無刑訊除將該賊犯王有送交承德府先行收禁外稱應請旨飭下熱河都統轉飭承德府嚴刑訊辦查此案雖係贓賊並獲破爛戲衣未致丢失該管苑副雙魁殊屬失於防範咎有應得請交總管内務府議處其兼轄之苑丞毓純蕃昌裕恭未能先事預防以及奴才延曾恒啓失於覺察亦難辭咎均請交總管内務府分别察議各處所存陳設等項物件奴才等於清查戲衣復行督率苑丞等連日進園按照印册逐件詳細清查並無虧知當經嚴飭兼轄苑丞並各該管苑副等添派妥兵加意看守毋稍鬆懈奴才等仍不時進園稽查以昭愼重所有破爛戲衣被竊同時贓賊並獲緣由理合據實恭摺奏聞伏乞皇上聖鑒謹奏奉硃批雙魁著交該衙門議處毓純蕃昌裕恭均著交該衙門察議至延曾恒啓所請察議之處著加恩寛免餘依議欽此○○奴才毓員載遷松安跪奏爲謹將搜捕松蟲動用工食蟲價以及一切經費銀兩援案開單奏報覈銷恭摺奏聞仰祈聖鑒事竊查本年三月間陵寢儀行海地松樹蟲孽復生經前任守護大臣等揀派兵役按叚搜拿嗣奴才等抵任後週歴查看樹株情形當經奏明加派員弁兵役竭力搜捕設立普收局發價收買以期踴躍惟因地廣樹密蟲災較重搜捕匪易以致需欵較繁直至六月中旬以後幸得連次大雨兼盡人力蟲孽始銷業經奴才等於八月十八日奏報一律淨盡等因在案所需一切經費卽飭局委各員覈實分晰開報兹據總理局務委員郎中塞楞額稱此次搜捕松蟲需用各欵自三月十一日起至七月初十日止共收買松蟲四十八萬三千五十一斤七兩三錢四分蟲繭一萬四千二百十七斤三兩九錢一分蟲蛾三千九百八十三個共需工價二兩平銀一萬七千三百八十六兩六錢四分七釐八毫普收局當差委員役貼分心紅紙張以及支搭席棚圈廠添置捕蟲器具煮蟲柴薪等項共需用二兩平銀一千四百六十八兩八錢八分二厘三毫統共用過二兩平銀一萬八千四十七兩五錢三分三次由户部領到二兩平銀一萬六千兩提用運米脚費二兩平銀三千兩併上届三月初十日報銷下存二兩平銀四百七兩五錢三分統計共入二兩平銀一萬九千四百七兩五錢三分除動用各欵外下淨存二兩平銀五百六十兩開單禀請具奏前來奴才等按照單開數目詳加查核委係實用實銷並無浮冐理合敬繕清單恭呈御覽所有餘剩銀五百六十兩並由户部找頭領銀二千四百四十兩二共合二兩平銀三千兩全數歸還運米脚費以清欵目謹將搜捕松蟲用過各欵銀兩數目援案開單奏報覈銷理合恭摺奏聞伏乞皇上聖鑒謹奏奉硃批户部知道單併發欽此○○黄槐森片再據新興州稟報州屬後裕鄉中所屯等處本年乾旱日久待至六月下旬始得微雨秧苗乾枯因逾時令無從補救旱災已成禀請委勘等情臣據報後卽行司會局委員前往逐細履勘妥爲賑撫並令督飭農民赶緊補種雜糧以資接濟被旱錢糧分别村莊區圖成災輕重造册詳辦據布政使裕祥會同糧儲道英奎詳請具奏前來臣覆查無異除咨部查照外所有新興州屬後裕鄉中所屯等處被旱成災委勘大槪情形謹會同雲貴總督臣崧蕃附片具陳伏乞聖鑒訓示謹奏奉硃批知道了欽此○○頭品頂戴湖北巡撫臣譚繼洵跪奏爲據情代奏叩謝天恩恭摺仰祈聖鑒事據三品卿銜前雲南巡撫賈洪詔呈稱竊洪詔接奉行知光緒二十三年五月初五日奉上諭張之洞奏耆臣重遇鹿鳴籲懇恩施一摺前雲南巡撫賈洪詔早列科申出膺民社洊擢封圻旋經因事去官現在年逾九秩鄉舉重逢洵屬藝林盛事賈洪詔著加恩賞給三品卿銜准其重赴鹿鳴筵宴以惠耆年欽此當卽恭設香案望闕叩頭謝恩伏念洪詔猥以棄材謬獲通籍八千里滇池出宰撫字無能二十餘年宦海遷官策勲滋愧旣膺巡道適　回氛五年徒困軍書七郡幸全城守荷先帝殊常之遇特畀封圻憾微臣庸陋之資不堪鞭策合當罷斥自省愆尤乃鄉舉重逢渥蒙聖恩下逮寵予禮宴特錫卿銜藝林紀作殊榮閭里傳爲幸遇鴻施逾格鰲戴莫名所有感激下忱謹請代奏叩謝天恩等情前來理合恭摺代陳伏祈皇上聖鑒謹奏奉硃批知道了欽此○○李端遇片再宏奬人倫爲學臣本務臣在皖三載隨地延訪通儒恐誤采虚聲致乖核實之道若實係經明行修允堪矜式之士亦未便聽其闇而不彰用是夙夜兢兢冀當洽當兹查有告病在籍前山西卽用知縣汪宗沂績學名家著述宏富所著禮禁貫錄大學士曾國藩嘗稱其諸多心得其他各集亦具有本末堪以傳後近來歴主宣歙江各書院説經闡道興起爲多亟應予以奬勸以昭稽古之榮查前直隸棗强縣知縣方宗誠經術湛深經學臣貴恒奏請賞加五品卿銜奉旨允准在案今汪宗沂事同一律爲此援案請旨可否將山西卽用知縣汪宗沂賞加五品卿銜以資觀感之處謹附片具陳伏乞聖鑒謹奏奉硃批汪宗沂著賞加五品卿銜欽此○○頭品頂戴湖廣總督臣張之洞頭品頂戴湖北巡撫臣譚斷洵跪奏爲知縣繁簡各缺互相調補恭摺仰祈聖鑒事竊臣之洞前以東湖竹谿二縣地方情形今昔不同擬請照互改繁簡奏奉硃批吏部議奏欽此處經部臣奏請將東湖縣改爲衝繁難題補要缺竹谿縣改爲疲字簡缺歸部銓選至現任東湖縣知縣周瑞鑾是否能勝繁缺之處由該督查明再行辦理等因光緒二十三年六月十六日具奏奉旨依議欽此欽遵咨行到鄂臣等伏查東湖縣爲宜昌府附郭首邑川楚咽喉水陸衝要自開設通商口岸以來華洋互市民敎雜處中外交涉政務殷繁現經改爲題補要缺自應遴選精幹之員以資治理該本任知縣周瑞鑾安徽合肥縣監生勞績保舉加捐知縣選授今職該員前在任時於地方公事尙無賠誤惟謹飭有餘應變不足於斯缺不甚相宜應卽酌量改調以重地方查竹谿縣知縣夏時泰湖南衡陽縣進士由卽用知縣補授今職該員明練果斷勤奮有爲前在本任曁兩署崇陽縣篆務政聲卓著措置咸宜以之調補東湖縣知縣要缺實堪勝任所遺竹谿縣知縣現經改爲選缺事簡民馴非昔要缺可比擬請卽以周瑞鑾調補可期經理裕如該員等任内均無積案及欠解錢糧承緝盜案已起降調革職叅限周瑞鑾亦無承追督催有關展叅之案且本係部選簡缺人員現仍調補簡缺非由繁改簡可比並毋庸送部引見據湖北布被使王之春按察使馬恩培會詳請奏前來臣等覆查與例相符合無仰懇天恩俯念員缺緊要因地擇人准以竹谿縣知縣夏時泰調補東湖縣知縣要缺所遺竹谿縣知縣選缺卽以東湖縣知縣周瑞鑾調補庶人地各得其宜實於吏治有裨除咨吏部查照外謹合詞恭摺具陳伏乞皇上聖鑒敕部核覆施行謹奏奉硃批吏部議奏欽此 
 
