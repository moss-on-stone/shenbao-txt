# 1934 - 23 - 4908540

 

Page 1

 
 
[灶神模助振] [  申報館主人啟]  
　　啟者本館協賑所前承某善士以描金灶神模售錢助賑兹尚有若干張出售每張洋二分請至本帳房購取可也 
[申論中國婦女宜皆讀書識字之益并擬中國宜設女學校開女科第頒女法律]  
　　本月十五日本館曾論中國欲人人識字必先以婦女識字爲始并推言婦女不讀書之害矣至於讀書識字之益請申論之其大端有四一曰明理婦女惟不讀書識字故不明理或愆期而懟父母或旣嫁而薄翁姑或以姑婦而形勃谿或以妯娌而生釁隙或膜視夫前妻之子或挾貴而庸奴其夫或小星無逮下之恩或繼嗣昧一本之誼凡此數者尋常之婦人皆所不免必其夫有刑于之化斯其婦守柔順之貞否則母旣不讀書明理何以教於女姑旣不讀書明理何以教於婦爲女而不明理安知從一而終爲婦而不明理曷辨三從之義甚至貪小利忘大節狥私欲乖常度狎暱羣小篾棄禮法其害有不可勝言而其病皆由於不明理之故苟使中國婦女人人識字讀書熟習女訓女誡列女傅諸書講解明白則大德旣不踰閑小節自無出入又奚必詞吟柳絮頌獻椒花徒蹈文字之禪致受聰明之累哉一曰遏欲語云飽煖思淫慾凡鄕間小户婦女終朝作苦夜間篝燈紡績漏三四下未休至倦極始睡黎明卽起又勤中饋之事如此則慾念無自而生惟大家婦女對鏡妝成薰香靜坐旣不親操夫井臼又非素習夫縫紉或年長而賦摽梅或夫死而悲茹蘖或藁碪遠出獨處空房其在日間或有女伴譚心侍兒解語藉排愁緒少遣芳衷獨至五夜無人一檠相對靜極思動邪念忽生或忘暗室之欺致玷無瑕之璧當此際也在讀書識字者一編靜對足可忘情惟一切邪淫綺靡之書弗使寓目此外如來生福天雨花以及近人所傳之筆生花夢影緣等書俱意主勸懲足爲閨人裨益卽慾念不於以遏哉一曰醫俗近日蘇滬等處風俗婦女裝飾新益求新間有類於妓家更相仿效不以爲恥夫服御雖微亦一身品節之所關况婦容爲四德之一何可隨波逐流貽譏不類在讀書明理之婦女决不出此無如近世大家閨閣亦鮮讀書明理故雖明璫翠羽益覺可憎粉面油頭徒增俗態不知女子胸中苟有少許墨水其見解自殊流俗其位置必欲超羣卽一肌一容亦自然雅淡毫釐千里之間非素心人不能領略也一曰適用婦女主持家政雖不必以筆墨擅長而有時瑣屑米鹽亦勞會計苟不讀書識字則事事隔膜易受人欺何如讀書識字者人不至以弊混權不難於獨操乎况中國婦女深處閨中夫男則作宦經商動多遠出家書一紙魚雁時通婦女不能自已作書必至倩人代筆而夫婦之間或有體己語非他人所能道者惟素日讀書識字則不難親筆作書至刻下電報風行更可造作密電千里而外心心相印他人譯其電碼則瞠目視之不知所謂豈非妙於適用乎至於各處省會創立女學堂各處鄕邑添設女學塾前論固已及之蒙謂果能如此辦理十年後苟有成效則國家宜設女學校擇其尤者爲師長額設弟子員如教官生員之制而又開女科第以試之登第者旌其門榮以封誥或願入宫者量行擢用如前代女官之制而限以年歲仍許自行婚配並不升諸嬪嬙庶民間婦女皆可聞風興起他若國家律例之設祗爲男人犯法而設間有牽涉婦女者僅曰減等並無專條今若舉行女學校女科第使天下知男女無異不再置女人於無用之地則宜特纂婦女犯罪法律頒行二十二省蓋期之也重則責之也備理固宜之用特連類以陳其說一 
[鹺憲接印]  
　　新授兩浙運司世俊卿都轉於十三日抵杭四所商人因署鹺憲李友梅觀察尚未遷移督憲衙門又爲吳廉訪駐紥是以暫假竹竿巷張朗齋中丞舊第爲行轅都轉進轅後發下紅諭示期十五日申刻接印署運憲李觀察早將公事赶辦齊全以備交卸至期命仁和塲沈鹺尹及首領官將印信文卷以彩亭鼓吹送至行轅都轉朝服出堂詣香案前望闕謝恩後卽拜印升座各僚屬及各商人行禮畢書吏衙役逐班叩賀退堂後隨赴撫轅禀知任事 
[錢票將行]  
　　蘇州訪事友人來函云蘇垣錢價昻貴藩憲聶方伯擬設法補救曾紀前報兹者節届年關洋價有减無增經紀小民吃虧實甚方伯爰札飭各關卡加意查察嚴禁出口一面延請錢業董事及地方各官在本署花廳互商良策現擬就省中設立官錢票發商行用以濟民困惟此項錢票雖付手民刻成而號數總須填冩因於本月十八日飭府尊及三首縣傳諭聽鼓諸君來轅填冩其詞曰奉憲諭以蘇城錢價日昻擬由官中刻印錢票發商行使以濟民用俟票張刻成所有字號數目應行填註而爲字甚多欲煩工書候補諸君無論大中小班次有差無差來轅繕冩届期備飯相待必盡一日之長乃能竣事凡愿來者請先期將銜名交存號房以便再行開單傳請也特此通知首府縣謹白 
[邑令出缺]  
　　松江訪事友人云松江府婁縣葛豫齋明府祥熊蒞任以來素患足疾不良於行於本月十七日早八點鐘陡然跌仆於地當卽痰壅氣喘一息奄奄延醫診治均謂中風藥難遽效延至夜半竟溘然長逝翌日當由府尊暫委發審縣姚大令代理聞於二十日接印視事云 
[嶺南梅訊]  
　　廣州采訪友人云惲學憲巡試潮州定期本月初十日由試院命駕至天字碼頭乘伏波官輪船前往大約二十左右開考從此韓江多土又銜枚勇戰食葉聲喧矣○瓊州府慶太守學良之太夫人在署仙遊太守哀慟之餘暫就光孝寺設靈筮期本月初九日開弔○督轅房吏容留匪人私收白鴿賭票督憲聞而震怒飭一併拘解南海番禺二縣訊懲旋又牌示轅門略謂今將本部堂衙門犯事革退書吏十六名開列於後計開鹽政值年典吏王同新何同森鹽政房典吏霍又新王嘉猷方國才王德清王彤恩王丞祖何樑芳東卷房典吏黎民安東卷房帮書黎禮臣東稿房掌案李道威關務房稿書康廣業鹽政房稿書梁俊以上十六名永遠革除不準復充并不準入頭門如違重責飭兩縣暫行監禁聽候傳枷特示○新城小新街一帶賭館如林中有自稱十九友者横行市廛不法已極日前南海縣委員將各賭館拆毁凈盡拘獲賭棍數名下之於獄意以爲從此操五木訣者當稍稍戢羽潛鱗矣不料邇日華德里内開塲如故南邑尊聞之卽委典史周少尉帶勇往緝各賭徒竟敢桀石以投致損官轎勇丁某甲被擊至遍體鱗傷何賭棍之横行無道竟敢若斯耶是非大加懲創不可○前報紀杉木欄逢源席店被盜匪行刼當塲拘獲數盜旣而仁濟西約被火匪棍乘機行刦亦同拘獲數名如何訉懲刻尚未經如悉而某夜二更之後復有盜匪闌入某生藥店刼取衣物貲財懷遠　某號則被刼去銀四百餘兩第一津馬王坊梁宅亦出刦案按此間通街祗店鋪二三十家刻巳設有練勇十 
 
 

Page 2

 
 
名又添派更練二名徹夜巡行不許懈怠而宵小仍肆無忌憚若此豈眞不畏官法耶抑所謂練勇更練者仍有其名而無其實耶執筆人不得而知之矣 
[神山臘鼓]  
　　蕪湖訪事人函云關道憲袁觀察就地方罰欵並捐廉俸合成三千五百金創造浮橋於寗淵觀　頭以通兩岸市面兼濟行人業已綴列前報兹悉鳩工庀材已在南岸河濵搭廠從事斧鑿丁丁邪許之聲聞於遠近業將橋梁跳板橋樣製成大半接造橋船明春卽可虹腰映月雁齒排雲居者行者方拭目以樂觀厥成不謂市井偏見之輩反謂有碍商船聨名上禀意在阻此美舉並謂每年山洪暴發橋必衝斷橋船隨溜狂盪恐致碰壞兩岸河樓等語豈知成大事者不遺鉅細觀察早巳通盤打算巳飭監造委員鈕叅軍將兩岸上下排釘巨樁横絏鐵纜縱使陽侯爲暴橋船亦不致無範圍若商船出入浮橋原可隨時啟閉南門外舊有浮橋數百年來不聞碍事豈此橋獨不利於商船耶是以仍飭叅軍加緊營造惟必須工堅料實樁固纜緊期諸久遠方不致因噎廢食云○蕪市各業今年因米市不旺各帮生意爲之减色米糧由輪船裝運出口通計祗二百萬石有奇絲茶鴨毛出口雖不見絀於往年每因貨多擁滯或價適敗北棉花銷路雖旺奈因旱魃歉收所有進口各貨則無一不遜於曩歲聞新關自一千八百九十七年元旦至今除夕四結進出船鈔貨稅祗征關平六十萬兩左右比去年雖覺有過然較之旺歲總覺相形見絀所幸銀根奇緊之時得盛京卿匯往現銀數百萬於滬上外國銀行相繼接踵蕪地銀根遂亦驟鬆半月前柝息漲至六毫半尚多居奇不肯放手今五毫亦且降格以就此中關鍵信乎登高而呼者易爲轉移之力矣現在銀市旣鬆闤闠中局面人心遂亦奠定不少○錢賈某倚權貴公子之財自建大銀臺於市上近有騙票掯兌一案喧傳閭里票主聞係黄堂顯職輾轉結訟勢力竟莫與京亦可見錢猢猻神通廣大矣又某錢莊因寺碼頭某米行舊欠往來四百餘金屢索無著日前適該行夥持紅票五百餘兩兌買現銀該莊以爲天假之緣佯允照兌比入手卽稱已收汝行舊帳矣行夥不允謂紅票乃客家賣米托我兌換現銀本行往來是否應結須問行東何得李代桃僵該錢莊一味老氣横秋致行夥連日向之饒舌如該莊始終以攘雞爲工則未識能免雀鼠之訟否噫世風巧詐卽此已見一斑二 
[郢曲新聲]  
　　湖北采訪友人云漢口藥王廟後江夏賣水果人洪姓之媳芳年二九妍媚絶倫而生長蓬門從未識綺羅之艶詠秦滔玉貧女詩夫亦惟十指纎纎爲人壓綫而已附近舒姓媼老虔婆也一日見而艶之謂玉天仙如肯稍動凡心何愁老身將來無棺材本遂甘言蜜語誘令私奔神女襄王久已巫山路熟邇者媳父漸知其事以洪縱女失節赴江夏縣署訐控不休某日已察得媼之行蹤拘拿到案想誨淫者固罪有應得而洪亦可免於株連矣○漢口打包鋪昔有十餘家今則日見其少長街數十里包寥落若晨星矣市面大衰有心人能無浩歎○德弁瑞君前經張香濤制軍延至鄂王城教習護軍小隊本月某日偶攖小極遽爾撒手西歸制軍憫其客死異邦厚給喪費含殮一切悉照西儀旋移請駐漢德領事官備文運柩回國聞醫院諸醫士咸弗解病之由來擬柬邀駐鄂諸同人部解審視云○有來黄孝陽川一帶者言及今冬各鄕村每有不法匪人扮作貨郎兒手摇喚嬌孃游行村落一遇幼孩之眉目清秀者卽乘人不覺以果餅餌之遂誘去深藏以便販至他處所冀父母斯民者隨時督捕務絶根株庶幾千百孩提免入匪人之手乎跂予望之○自張香濤制軍開府鄂水卽整頓礦政不辭勞怨盡力經營刻下興國武昌等處内地諸山次第查出鐵質礦鳩工開采踴躍異常漢陽鐵政局鎔鐵爐加工煆煉昕夕不休將來鐵軌開工卽可取以應用其利豈有涯耶 
[吳山睡影]  
　　杭州訪事人云臘月以來連日陰雨屢有釀雪之意而滕六君終未駕臨初九日雪珠飛濺寒氣逼人初十日略放晴光南風大作陡覺和煖非常十一二等日又復雨師戾止路滑如油眞有行不得也哥哥之歎是夜朔風怒吼掃盡浮雲十三晨起但見晴曦四照光射南檐窮巷貧民爭負黄棉襖子猶覺寒威凛冽未能和暖如春也○恒有益顧雲錦兩綢莊被　後經下城總巡盛大令鴻燾高懸賞格捕緝正犯兹聞在大關釐卡破案拿獲竊匪六名并贓物等均送入局中領賞大令當堂訊問後隨將賞洋如數發給○杭地開埠通商拱宸橋地方市面漸集茶酒店鋪生意最爲繁盛現大井巷聚豐　番菜館已在是處租定房屋裝飾一新大約來歲新正可以開市矣○小粉墻地方某錫箔店於某日新娶一婦綵輿入門升堂行合𢀿禮婦忽扭身一轉不肯交拜經送親及伴婆人等奮力挾持草草成禮迨送入洞房卸冠已畢婦忽放聲大哭親串女客均在房外窺探婦益肆口詈駡復欲飛奔下樓將堂上燈綵打壞經家人等再三拉住滿堂賓客見此擾擾情形遂各散去至二更後婦登牀欲睡卽將房門緊閉新郎排徊門外無法奈何次晨伴娘叩門入内新郎卽尾之而進詎婦一見之下立提椅子擲去幸未著身又復大駡不止後知婦素有瘋症夫族誤信冰上人之言未及詳加訪問然巳生米煮成熟飯無可如何矣 
[封印知照]  
　　今日各衙門係封印吉期一律照例停辦公事英公廨亦於是日停訊業已知照德領事及各捕房矣 
[兼署儒學]  
　　本邑舉人童迥訐控學師宣琴山廣文一案由松江府陳蓉曙太守奉大憲飭將是案人証王小二等一併解省訊問因童迥供稱要將宣廣文傳案對質方可水落石出日前巳奉憲札飭令廣文解任赴案對質再行核奪現聞儒學一缺札委上海縣黄愛棠大令暫行兼署前昨等日本學書斗均赴縣伺候接印等事 
[書院散館]  
　　昨日黄愛棠大令懸牌在本城也是園浜蕊珠書院考試散館館課並清查本年書院課程遵例賞給在院肄業各生紙墨筆硯以酬其勞各生均於早晨衣冠赴院恭候大令駕至卽升公案以次頒給各物 
[失竊報捕]  
　　陳宦向在江蘇候補現在僑居新閘之醬園弄地方前晚忽被梁上君子撬開後門竊去衣飾爲數甚鉅比及知覺早已追赶不及因卽投報各捕房請爲協緝不知能否人贓並獲耳二 
[會訊案略]  
　　拔維堰洋行乾康絲廠股東吳少坡沈子雲與彚泰謙吉等各莊號往來虧欠規銀五萬三千餘兩潜行倒閉各債户以牽涉洋商倩律師巴君投法總領事署控訢昨禮拜五上午十點鐘鄭大令會同蘭繙譯升坐公堂西人之上堂觀審者車水馬龍絡繹不絶泰源元茂昌成彚泰義善源元亨正祥謙吉等各執事皆翎頂輝煌冠裳畢集文匯西字報中人亦到堂觀審大令升坐先訊吳少坡沈子雲二人同供股開乾康絲廠與各莊往來虧欠銀五萬三千餘兩大令問此欵應何時歸還沈供由吳托洋人出面將絲繭抵押去年由乾康將貨出賣大令謂爾不能將抵押之貨擅自出賣倘將來取贖爾將何辭以對供稱虧欠謙吉銀三萬兩現在尚有貨銀一萬六千餘兩可抵大令謂年關在卽所欠如此巨欵如何了理供稱買絲繭由職員經手廠務由吳經管所有往來各欵無錫尚有銀一萬兩洋東處有一萬八千兩職等二人資本各出一半　已耗盡大令謂爾等做無本生意天下無此便宜之事帳簿現在何處供在拔維堰所有存貨均巳抵出初開時各出資本一萬去年生意頗佳各將資本盈餘提出彚泰等各莊倩巴君上堂伸訴吳沈亦倩律師慕爾弄到堂辯駁大令謂爾將絲繭五百五十擔作價變賣如何歸還供稱共抵銀六萬五千兩四萬還謙吉二萬五千分還各莊大令將卷宗閱視問吳少坡六月間有病倩爾一人經理究竟是否供稱吳病在九月並非六月吳供六月初起患痰迷之症至今未愈大令問何時到廠經管供稱並未到過沈子雲供先擬抵銀十萬兩嗣因抵押不足將四萬先還謙吉其餘分還各莊倘能多抵卽可多付蘭萌君將以上各節轉逹巴君復與大令會商謂沈曰爾將貨賣出之後理應歸還沈供往來錢莊共有九家此銀由少坡借來職員不知大令問買進貨欵何處借來供向泰源等各莊商借問賣出之後先還何家沈供先還謙吉至如何歸還並未說定總之職員經手往來隨時變通辦理並無一定旋據謙吉吳子仁投案大令問旣將棧單抵押其貨何在吳稱棧單抵在謙吉大令問棧單抵在爾處是 
 
 

Page 3

 
 
否與爾商通變賣供稱上海規矩棧單可以抵銀至如何變賣職員並未知悉大令謂爾棧單上有貨六百擔所稱有五百五十擔是否此貨供稱另有一項細絲大令謂爾不應變賣之後不將貨銀歸還現在棧單仍在謙吉單貨何在供稱將絲調過易銀大令謂此非變賣而何吳子仁稱共被欠銀三萬三千二百十兩七錢六分至十一月底爲止以下未算當時共抵十五萬九千六百兩欠過年十四萬九千六百兩職員並未知伊將貨變賣求公祖與領事大人向拔維堰洋東嚴追大令著另具禀詞禀呈領事又謂吳沈曰爾等二人股開絲廠不能彼此推諉沈供當時結帳職員名下只虧一萬餘兩絲廠值銀六萬吳少紀虧欠各莊與職員無涉其餘應歸之欵願變產歸償大令著各覓人銀並保又謂爾旣二人股開惟爾二人是問各遵諭而退靜候復訊 
[上海縣案]  
　　本城紳董李蘭墅家被竊衣飾等件約值銀三千左右當由李紳開單報縣及英法公廨請爲協力追捕兹由英包探黄四福在滬北寳和里某野雞妓院將該竊獲住旋向各處吊贓物呈送英公堂由帮審委員鄭大令略問情由飭將該竊及所吊原贓一併移送上海縣訊辦前晚黄愛棠大令升坐花廳先據十二鋪地甲陳勝禀稱窩主胡渭元住居太卿坊地方開設紗匣元寳鋪其家並無婦人祗有一徒所有李宦被竊一案巳被包探帶犯往胡處搜出所竊之物送案求察汛捕殷全供竊賊王桂生係本地人沈德興卽吳江阿大現在均由包探拘獲送案所有吊出之贓及竹梯一架均在胡渭元家起出李宦家丁朱貴供稱包探吊出之贓家主已經看過實係失物無錯所有起出之洋五元是小的放在門房間中所失是實胡渭元供稱小的本籍新陽縣人現住治下南門内太卿坊賃屋開紗便元寳鋪於本月初十突有王桂生來間坐卽去後於十三日早晨有名阿大者持朝珠一串粉匣兩隻還有衣服等件來乞寄存後又取去當洋另有兩包由小的在廣大代當洋三十元小的又見有皮衣數件元寳兩只後來桂生給小的洋七元至起案之當票六張實係小的己物求察王桂生供年三十四歲寗波人前在虹口開剃頭店前因犯竊遞解回籍本月初五在英界同芳居茶肆後竊物質錢後在法界吉祥街烟館吃烟遇見偷雞阿大卽沈德興伊是蘆塸人日來因天氣嚴寒起意於十三晚買得竹竿兩枝做成扶梯擺在靜處當晚同至九畝地令小的在外接贓德興一人進去不多時携出包袱二個小的接至胡渭元家寄存尚有珍珠一串阿大拿去當分給小的洋一百元大小元寳三只小的取小元寳一只去換貼金約指當找回洋二十六元三角六分後又將衣服等當在同昌廣大晉泰各鋪共洋三百餘元小的自買皮馬褂一件對時表一只又在野鷄妓女小妹處遊玩是實求開恩官問尚有賈姓失贓是爾等竊否答稱並不知道沈德興供小的前姓王呌王阿大新阿縣人時到上海住法界大自鳴鐘對門之小客棧中前日落雨有王桂生來同住因思嚴寒難度衣服典盡因同在吉祥街烟館吸烟遂商同行竊十三日買得毛竹進城是晚紥就扶梯戤在李宦墻上當命桂生接贓小的扒入高墻先進門房竊洋五元庫門未閂遂得掩入外房見有箱子五只廚箱二只小的遂竊了衣包兩個朝珠一串尚有元寳數只及首飾零星物件小的呌桂生進内接贓時已五鼓恐被人看見卽同奔至胡渭元家藏身將所竊物件打開看視分給桂生洋一百元大小元寳三只小的分洋二百元所有時表及單夾衣服當在同昌廣大恒德諸鋪共三百數十元朝珠等物未分後小的移住英界寳和里野雞妓月琴處當付洋四十元住了二夜卽被包探黄四福拘送英公堂轉送案下至賈姓失竊小的不知惟與本城張姓家前做喜事小的後門掩入竊取贓物吊案已經失主領去此外有棗紅馬褂一件及縐紗長襖等均在巡捕房中求恩典大令得供著將王桂生沈德興一併釘鐐收禁胡渭元收押房屋發封俟將贓物吊齊後再行訊辦○前有劉仙臣等控李少亭王大有賭博一案李等聞風已逃未獲只將王大有拘住送縣前晚黄大令倩蔣刺史提訊據王供年五十六歲紹興人到上海四十餘年做錢莊生意現已歇業訓蒙度日霍漢章卽霍樸雲係訟師小的與伊相識有年小的素來安分並不犯法犯賭向與韓洪照亦爲相識求察刺史著將王大有收押俟原告到案訊辦○捕役送馮招蘭一名到案蔣刺史飭將馮枷號發二圖示衆昨日期滿提案馮供小的係江西新安縣人因貧苦犯竊三次求開恩又據該捕禀稱馮犯竊屢次遞解又來此次請爲改辦刺史准飭收押改過所一年期滿再核 
[上海巡局誌略]  
　　莊毛虎昨日在滬南大關前行走適有陳永昆挨肩而過人多擁擠誤踏莊足以致互相口角後將陳扭至左近某茶肆内評理被十六鋪中局巡勇瞥見一併拿至局中請究李蘭史二尹審訊之下以莊形同拆梢判責二百板交保了案○葉阿保在洪昇碼頭開設小烟鋪雇用女堂倌代客裝烟被十六鋪中局李二尹訪悉立飭甲勇將葉拘至局中訊問諭令以後不准雇用如違將房屋封閉送縣嚴懲 
[英廨晚堂瑣案]  
　　妓女金吳氏隨狎客金阿明逃逸經鴇兒席寳仁追獲交捕解奉屠别駕飭押過堂各情已詳前報前日午後由帮審委員鄭瀚生大令升坐花廳發落原捕跪禀席鴇不到請大老爺訊斷旋據氏供在席處賣娼已有兩年今願跟隨金阿明爲妻乞恩鑒准金供願討該氏爲室不敢販賣爲娼求鑒天令得供判准金阿明具領該氏爲妻仍取不准賣娼甘結送候保釋○捕送在路相打之男婦王于李秦氏秦佩蘭卽蘭生龜鴇顧錦山等到廨屠别駕飭令分别押候前日午後亦由鄭大令提訊先據氏供揚州人前在野鷄妓院今與招商局江裕輪船管貨艙李永福姘識賃居鄭家木橋地方妹子蘭生於前年遭拐音信杳無今在榮錦里顧四卽錦山所開之雉院内賣娼向領不放扭交捕房蒙送到案王于係三妹夫前日帮尋故同投案求給領擇配不敢復令爲娼乞鑒女供年二十歲此係堂姊小女子被人誘拐賣在顧姓雉院賣娼年餘代賺夜度資不少現愿隨姐姐回去嫁人餘供含糊王于供與李秦氏同顧供揚州人在榮錦里開設雉妓院女子蘭生卽佩蘭從鎭江由蟻媒張二等說合小的當將洋三百五十元交清自上年十月廿四日抵申接客至今並無阿姊等人出認不料前日忽有雉妓李秦氏夥同流氓王于冒認蘭生爲妹爭吵之下被捕拘案叩求恩斷筆據呈電大令察閱畢謂李曰旣欲領妹回去擇配須要償還該龜買女洋三百五十元能否照繳氏稱姘夫永福月辛不過十八元求恩寛限至來春二月繳洋仍乞减斷大令俯准判償顧洋一百七十五元照期限繳清惟蘭生押候李秦氏覓保具結方能釋放倘敢更名復娼一經告發定當查辦兩造叩謝而退○捕送在路相打之黄永壽林阿大華仲氏王許氏曹倪仁曹周氏黄沈氏卽林鳳仙等一干人至廨經屠别駕飭押前晚亦倩鄭大令提訊先據黄供安徽人向在湖南奇兵營當差沈氏是髮妻數年前被人誘來上海小的找尋無着直至前日始在棋盤街聚順堂妓院相遇向妻查詢據稱曹倪仁引帶來滬借尋小的爲由詎曹姘婦周氏經手抵押於聚順堂林阿大處取去洋二百五十元各等語爲此交捕送究給領完聚訊之曹與姘婦供黄妻沈氏來滬找夫無著日用缺乏由小的向林妓院代押洋一百五十元均交伊自置衣飾小的等未沾分毫求鑒沈氏供稱同夫友曹倪仁來申後因無用度不得已而爲娼兹丈夫旣來情願隨之回去求恩明鑒質之華王兩氏同供蘇州人在妓院帮傭前節始到林鳳仙卽沈氏處共掮帶擋洋一百五十元兹其丈夫來領求恩追給林供在聚順堂么二妓院爲司帳鳳仙之夫旣要具領求大老爺恩斷大令衡情酌斷沈氏卽鳳仙旣係黄永壽之髮妻判准黄當堂具領完聚惟不准復行賣娼具結備查傭婦帶擋洋元照例免追曹倪仁先未沾染錢文從寛斥釋 
[英廨瑣案]  
　　包探黄四福禀稱流氓沈海泉與宋阿三素有仇隙昨在途遇宋扭住毆打並以利刃戳傷其手腕報捕後經小的拘獲惟宋阿三現在醫院不能投案其傷約須三個禮拜可好爲先拘沈送案請究質之沈海泉供浦東三林塘人與宋朋友並無仇隙實因說笑起見悞傷是實餘無别故以後决不敢肇事叩求大老爺鑑宥鄭大令據情商之薩副領事以宋現受傷著將沈押候傷痊再責一百板以儆○包探趙銀河禀稱昨晚有王桂春在胡家宅地方藉端與馬餘順爭閙毆打當由二百三十號華捕喝阻不依拘入捕房轉送來案惠副捕頭亦以胡家宅時 
 
 

Page 4

 
 
常有人在彼游行吵閙請嚴辦以儆馬投案訴被毆情由王供蘇州人因馬與小的碰撞以致口角業已知過求恩大令判將王桂春枷號十天發犯事處示衆○包探孔阿才禀稱陳松林向爲水木作此次在浜北包造房屋有陳永平每在作塲竊取竹笆上竹竿經小的拘獲送辦陳松林投案訴稱作塲内時有人竊物請爲懲辦陳供因失業流爲乞丐拾取竹柴並非行竊求恩大令以行竊有贓判責一百板枷號七天示儆○包探黄四福禀稱連阿四昨日掩入李阿四鞋子店内竊取縀鞋兩雙經小的緝獲送究李投案請領失贓連供貪小實係初次叩求鑒核大令判責五十板管押七天贓還失主○包探倪順泉禀稱耶松船廠小工王小弟昨日放工時私竊廠中鐵塊出外經小的拘獲人贓送判耶松遣人投案申訴王供行竊該死求寛宥大令判責五十板○積竊陳阿生曾經懲辦此次又連竊徐品蘭周進才等兩家綢布衣物爲數甚多經小的緝獲送案徐周投案請領失贓陳阿生供寗波府鄞縣人行竊自知不合如今只求恩典以後决不敢再犯大令判責一百板管押一月贓物分别給領○包探沈金隆禀稱竊賊吳金德在城内竊取顧秀章朱定三張太么王阿福陸榮記俞軒章李子厚蔡增和陳慶甫等九家綢布衣服金銀首飾金表金練等件經小的緝到各贓爲數甚鉅送案請究顧等各失主投案訴稱失物後曾經報縣請緝質之吳金德供本地人叩求恩典大令著一併送縣辦理 
[法界捕房發落]  
　　昨禮拜五法讞員鄭大令駕蒞捕房會同謝副捕頭發落各案命提江天輪船竊取鋪蓋之朱鳳和小東門外搶奪大錢二千之吳阿全照原斷各笞一百板釋出○又提劃碎玻璃窓圖竊未成之徐子山著照原斷重笞二百板還押過堂送縣遞籍○積竊董連生前因犯事送案究懲著先行枷號一個月期滿笞責三百板○法大馬路和茂米店主龔尚君前因從火圖得保險銀兩爲鄰居正太燭店投訴捕房控經鄭大令訊供著將股東朱九皋交保出外找尋龔尚君到案究辦昨日朱投案遞禀聲稱龔避匿寗波待小的找尋到案請大老爺重辦所欠德裕莊欵及各項往來請示定奪大令著赶緊將龔尚君交案著明日投公堂候示○寳泰豐米行主包元杰控執事王鶴溪舞弊吞銀牽涉夏洪興店主夏洪壽提案押交洋一百五十元昨日顏根根投案代交洋一百元求將夏鴻壽保出清理大令准之訊至此忽有吉祥街陳天一帽鋪執事祝朗卿投案持保單請保王鶴溪大令飭探持保單問明店主是否願保禀復呈候核奪○韓張氏投案遞禀請保其夫韓渭通大令謂夏柳初一日不到爾夫卽一日不得出去著赶緊將夏交案韓張氏斥退○洋布機器局唐總辦遣家丁方升投案請保張蘭生大令謂此案經公堂斷定須俟期滿方能釋放家丁唯唯而出○江北鹽城縣人張甘甫之女巧珠爲蟻媒誘出鬻於小東門包廣明花烟間内爲妓經其父尋獲控訴公堂鄭大令准詞飭提到案研訊着交筆據核辦昨日張投案請將其女領出大令命提在押之包廣明及巧珠至案謂爾擅誘良家女子爲妓尚敢假揑筆據實屬可惡着先笞責一百板還押限三日將中保交案候辦 
[美捕房紀事]  
　　外虹口耶松船廠對弄有莊源大酒棧房係第八號門牌前晚二點鐘時棧房内失火幾於不可收拾幸爲巡街華捕所見急卽呼集鄰右襄同撲救得以應手而息捕遂據情告知捕頭○縫工莊金林住武昌路仁智里開設成衣店因届年關彌補乏術將各主顧囑製衣服席捲而遁各主顧投控捕房捕頭飭包探竇如海於前晚將莊查獲拘入捕房押候送廨訊究○寗波人陸進才前日深夜時溷跡天潼路包探張阿五見其形跡可疑拘送捕房押候查明核辦○偷兒吳阿和前夕闖放密勒路繅絲棧竊取張寅彪之衣服若干件張投控捕房捕頭遣包探張阿五將該偷兒拘至捕房押候送廨訊究○江北人著名流氓陳樹山經包探拿解英公廨奉讞員判令遞解回籍前晚捕頭派包探石金榮將陳帶往法界附江裕輪船遞往原籍○前日傍晚六點鐘有年约五六歲之女孩在漢璧禮路小菜塲啼哭經三百五十二號華捕送至捕房候人認領○前日下午有本邑人某甲年約三十餘面帶病容躑躅至西華德路忽然倒地經四百三十六號華捕雇車送至捕房捕頭立卽飭送英公堂請讞員安插○昨日清晨四百五十二號華捕巡至北河南路見有年約二三歲之死孩一口捕卽回告捕頭飭傳頭圖地保周老關爲之收殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市紀聞]  
　　大東門外小橋左近同順土行主某甲前日至裏鹹瓜街頤昌參行賒取貨物計三百餘金令參行夥某乙送至土行内至明日再來收銀不料當晚甲將所有貨物席捲一空乘間逃逸及參行夥前往取銀則店門緊閉連擊數下寂無應　始知人已逃逸只得回至店中告知店主店主急報知十六鋪中局局員飭人勘視祗存生財雜物而已旋經地甲將店門扃閉俟尋得原主再行理處○南市公義碼頭永盛碼頭爛泥渡董家渡皆係天主堂所建今因開築馬路欲將碼頭拆去昨日堂中司鐸函致工程局内開四處碼頭係堂中之產倘竟拆去以後仍須由局造還且拆下木料務必歸堂中收用不知局員將何以答之 
[美界捕房紀事]  
　　偷兒王阿寳崇明人日前在北河南路周春記染坊竊得炭十餘簍售與周浦路粤人林阿奎所設永和烟間内嗣經失主報知捕房昨日上午包探石金榮適在蓬路梭察與王相值遂拘入捕房押候吊贓送廨訊究○斐倫路夏同德壽器店喪其主婦日前出殯祗留親串三人守屋及至家人送喪言旋檢點屋内銅錫器具悉已不翼而飛遂投捕房指控爲三人行竊捕頭飭包探竇如海前往拘入捕房詰問之餘並無實證因卽一併釋放○寗波巨竊鄔莫樵前曾懲辦遞解回籍此次又來滬上匿蹟虹口仍理故業犯案又已十餘起前晚經包探張阿五查獲拘解捕房押候送廨究辦○江北人吳和尚前晚在漢璧禮路將第八百九十八號門牌宋姓家後門撬開方欲入内圖竊適被包探倪順泉瞥見吳逃避不及卽被拘獲解入捕房捕頭令押候查其曾否犯竊然後解送英公堂究辦○偷兒張金奎昨日上午潛至怡和碼頭溷入泰陞輪船上竊取衣服若干件甫及登岸卽爲包探倪順泉緝獲遂將人贓一併拘解捕房押候送廨訊辦○無錫人王蘭福沈阿祥陳阿銀三鐵工向在百老匯路耶松船廠司理機器陸續串竊鐵質器具若干件廠主投告捕房捕頭飭包探倪順泉查知係王等所竊遂將三人一併拿解捕房押候送廨訊究○西華德路東王家宅相近第二百七十一號房屋前晚忽聞格致致一聲樑棟皆折幸居人趨避尚早得免殃及然壓傷器皿已經不少事經二百八十七號華捕報知捕頭令查明如何坍塌候核 
 
 
 

Page 10

 
 
[光緒二十二年十二月初三日京報全錄]  
　　宫門抄○諭旨一道錄前○湖督張等奏揀員調補首府摺○皖撫福奏甄别知縣片○又奏委署知府片○署浙藩丁奏恭報接篆日期摺○熱河總管世等奏食餉弁兵艱窘請賞還核减一成餉銀摺○東撫李奏撫卹章邱縣被火村莊片○湖督張等奏請奬叙催料勤奮之員摺○晉撫胡奏彚報秋季分委署代理州縣各缺摺○十二月初三日内務府國子監正黄旗值日吏部引見四十二　禮部一名兵部七十二名工部九名國子監一名正白蒙三名○卓公等各謝調授署缺恩○文熙假滿請安○直隸叅將常安謝　恩○福建叅將全山謝恩○瀅貝勒請假五日○召見軍機　卓公堃岫○○頭品頂戴湖廣總督臣張之洞頭品頂戴湖北巡撫臣譚繼洵跪奏爲省會首府要缺揀員調補恭摺具陳仰祈聖鑒事竊准吏部咨光緒二十二年八月十八日奉上諭湖北武昌府知府員缺緊要著該督撫於通省知府内揀員調補所遣員缺著余肇康補授欽此遵查武昌府知府係衝繁難省會要缺政務殷煩且時有京控發審要案以及中外交涉事件非精明練逹才識兼優之員弗克勝任臣等於通省知府正途各員内逐加遴選查有漢陽府知府逢潤古年六十一歲山東膠州人由廪生中式咸豐己卯科本省鄕試舉人充咸安宫漢教習同治九年六月期滿引見奉旨以教職用十月選授濮州學正四年乙丑科會試中式進士殿試二甲改翰林院庶吉士七年四月散館奉旨授職編修十一月因在籍辦理團練出力奉旨賞加翰林院侍讀銜光緒元年乙亥恩科充浙江副考官二年京察一等奉旨記名以府道用四月奉旨補授廣東高州府知府因丁母憂開缺接丁父憂服滿起復十年十二月初八日奉旨湖北漢陽府知府著逄潤古補授欽此十一年三月二十二日到任十四年蘇皖賑捐案内議叙花翎十五年山東賑捐案内捐加三品銜是年大計保荐卓異十八年勸辦山東義賑出力保以道員在任候補該員穩練老成究心吏治實係知府中最爲出色之員且係正途出身以之謂補武昌府知府洵堪勝任據湖北布政使王之春按察使惲祖翼會詳請奏前來合無仰懇天恩俯念武昌府知府員缺緊要准以漢陽府知府逢潤古調補實於地方吏治均有裨益所遺漢陽府知府遵旨卽以余肇康補授謹合詞恭摺具奏伏乞皇上聖鑒訓示謹奏奉硃批吏部議奏欽此○○福潤片再勞績保歸候補班州縣人員應於到省一年後查看考核出具切實考語奏明分别繁簡補用歴經循辦在案兹查有候補知縣陳良楨自光緒二十一年九月十九日到省之日起扣至二十二年九月十九日止試用一年期滿例應甄别據藩臬兩司會詳前來臣覆查　該員陳良楨年力富强心地明曰堪以繁缺留省補用除咨部查照外謹會同兩江總督臣劉坤一附片具陳伏乞聖鑒謹奏奉硃批吏部知道欽此○○福潤片再寍國府知府桂英現經撤任察看所遺員缺應卽遴員接署以專責成查有候補知府劉沛然樸實誡篤爲守兼優堪以署理據審臬兩司會詳請奏前來除檄飭遵照外謹會同兩江總督臣劉坤一附片具奏伏乞聖鑒謹奏奉旨吏部知道欽此○○布政使銜署理浙江布政使按察使臣丁峻跪奏爲恭報微臣到浙接署藩篆日期叩謝天恩仰祈聖鑒事竊臣恭承簡命補授浙江按察使當卽具摺謝恩並籲懇　陛見本年九月初二日奉硃批毋庸來見欽此欽遵旋將安徽安廬滁和道篆交卸於十月十六日行抵浙江省城當奉撫臣寥壽豐行知以現署藩司升任江蘇布政使聶緝槼應卽交卸北上所遺藩篆委臣署理等因於二十二日准署布政使聶緝槼將藩司印信文卷移交前來當卽恭設香案望闕叩頭祗領任事伏念臣起家軍旅備位監司積有年時毫無報　方温綸之膺寵擢臬越中遽重任之肩承忝權藩任查浙省地稱繁庶瀋司責重旬宣愼度支以俗餉需嚴考察以清吏治隨在胥關緊要均應實力講求檮昧如臣深虞隕越惟有殫竭愚悃遇事禀承撫臣認眞經理不敢以暫時攝篆稍涉因循以冀仰答高厚鴻慈於萬一所有微臣接署藩篆日期并感激下忱謹繕摺叩謝天恩伏乞皇上聖鑒謹○奏奉硃批知道了欽此○○熱河正總管奴才世綱副總管奴才英麟跪奏爲熱河園庭各處食餉弁兵艱窘異常籲懇天恩飭部核議酌將核减一成餉銀俯賜賞還以示體恤而資看守恭摺仰祈聖鑒事竊查熱河園庭各處苑副千總弁兵等所食倖餉銀兩自咸豐四年因庫欵支絀遵照部定核减章程苑副千總等應關俸銀核減三成支領弁兵等應關餉銀二成支領再查額設兵丁月食餉銀一兩前於嘉慶年間欽奉　恩旨每名每月加賞銀五錢並月食一兩之蘇拉餉銀向由奴才衙門生息項下發放一併核减二成給領嗣於同治六年經前任總管錫奎等因弁兵等窘苦叩懇天恩賞還一成等因奉旨允准各在案奴才等伏查園庭弁兵錢糧本微難資餬口又兼近年以來多有歉收以致物價愈昻銀價奇賤弁兵等每月所食餉銀易錢無幾加以生齒日繁食用更乏於前是以困苦情形迥異往昔奴才等每於進園稽查時覩其窘迫景况鶉衣百結菜色堪憐然當此庫欵支絀又礙難請籌正欵加給養贍正在熟商籌辦間復據苑丞毓純等具禀瀝陳弁兵飢苦情形以前情禀懇核辦前來奴才等再四思維惟有弁兵等月食餉銀之核减一成除加添五錢兵丁並一兩蘇拉所食餉銀由奴才衙門生息項下支給不計外其由部請領之餉銀計每年一成僅需銀一千二百三十餘兩遇閏加增銀一百三兩二錢五分此項銀兩爲數無多於部庫易爲設籌合無仰懇天恩俯念兵情飢苦請將此核减一成餉銀俯賜賞還以廣皇仁而恤窮困之處出自逾格鴻慈再查苑副千總等所食折租銀兩前經核减二成每年需銀三十六兩遇閏加增銀三兩爲數亦屬無多懇請一併飭交户部核議具奏所有食餉弁兵艱窘異常籲懇天恩賞還核减一成餉銀各緣由理合恭摺奏聞請旨伏乞皇上聖鑒訓示遵行謹奏奉硃批户部議奏欽此○○李秉衡片再據章邱縣禀報縣屬賀套莊於十月初一日夜鄕民不戒於火時值狂風大作烈燄冲天人力難於施救一夜之間延燒房屋一千三百九十二間共一百八十七家焚斃男丁一名被火各户新糧衣物蕩然無存於次日始行救滅等情臣維村民猝遭火災情殊堪憫已飭賑撫局籌欵委員會同該縣查勘妥爲撫卹並擇極苦無衣者散放棉衣俾免流離失所仍飭將勘明被火燒房各户未完本年錢漕歸入秋災案内核緩以示體恤所有撫卹章邱賀套莊被火災民情形謹附片具陳伏乞聖鑒謹奏奉硃批章邱縣村莊火災甚鉅情形殊可憫惻著卽查明撫卹欽此○○頭品頂戴湖廣總督臣張之洞頭品頂戴湖北巡撫臣譚繼洵跪奏爲徵收錢漕奏銷前掃數全完之員懇請照例奬叙恭摺仰祈聖鑒事竊照錢漕乃維正之供催科爲有司專責鄂省頻年奉提京餉及撥協各省餉項全賴地丁等欵徵解踴躍藉資挹注是州縣催徵之勤惰實關餉需之贏縮其先期完解之員歴經奏准奬叙在案兹據湖北布政使王之春督糧道岑春蓂詳稱查蘄州額徵光緒二十一年司庫地丁等欵錢糧除坐支外實應解銀二萬六千二百七十八兩三錢五分又應解道庫漕南正耗米折等欵共銀三萬六千五百兩七錢一分三厘均於奏銷前埽數全完請奏奬前來臣等查該州額徵各款錢糧銀兩合計在五萬兩以上均於奏玺前掃數全完洵屬催科勤奮自應專案請奬合無仰懇天恩俯准將現任蘄州知州凌兆熊照例給予加二級以示鼓勵而資觀感謹合詞恭摺具陳伏乞皇上聖鑒謹奏奉硃批著照所請該部知道欽此○○頭品頂戴山西巡撫臣胡聘之跪奏爲山西省光緒二十二年秋季分委署代理過州縣各缺循例開單具奏仰祈聖鑒事竊查咸豐十一年十二月二十三日奉上諭嗣後各省州縣無論奏調委署代理每届三月彚奏一次由吏部嚴行查核如有違例更調等弊卽將該督撫藩司分别奏叅等因欽此歴經遵辦在案兹據布政使俞廉三按察使劉鼒將光緒二十二年秋季分晉省委署過州縣各缺開單會詳請奏前來臣覆核無異除咨吏部外理合開　單恭摺具奏伏乞皇上聖鑒謹奏奉硃批吏部知道單併發欽此 
 
