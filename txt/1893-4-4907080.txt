# 1893 - 4 - 4907080

 

Page 1

 
 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由煥文書局主人倩本局用活字排印刻已告成紙墨並佳裝潢益美計分釘二十四本碼洋四元如祇買外科書則收洋八角寄語杏林老宿橘井名賢有欲得盧扁眞傳者請向上洋申報舘煥文書局鴻寳齋千頃堂樂善堂古香閣文賢閣文玉山房外埠則山東膠州成文堂廣東鴻文書局購取可也 
[精印隨園三十種告成] [  圖書集成局啓]  
　　隨園太史文章經濟冠絶古今海内通儒無不仰之如泰山北斗生平撰述博至數百卷益以他著共成三十種兵燹之後原板蕩焉無存翻刻者亥豕魯魚幾至莫可辨認本局覓得初印眞本悉心讎校排印成書紙張旣潔白無瑕墨色尤光潤愛分釘四十八本盛以全椐木箱刻已告成卽日出售核定每部實價洋銀五元諸君子有先覩爲快者請移玉至申報舘帳房購取可也 
[吳縣徐少甫先生六十壽序]  
　　士大夫生於斯世必有所展布以自見其志得志則爲良相立功建業濟斯民於仁壽之域不得志則爲良醫使人各遂其生其所爲雖有大小之殊而其爲濟世活民則一也吾鄉徐少甫先生庶幾近之先生名兆蘭號少甫自號堯峯採藥子又號鄧尉鋤梅山人東海家風南州世胄性好風雅而爲人謹厚樸誠布袍葛由宴如也先生年逾四齡卽失恃雖幼而秉資聰穎嶄然露頭角昆弟三人先生居長乃翁景甫世太獨愛先生親授四子書一燈督課循循講解昕夕不倦舞勺之年久塾從師見其好學深器重之旋試以詩筆致清秀試以文斐然成章師喜力勸出就小試縣府均列前茅不意院試被斥文章憎命古今同慨同學咸爲先生扼腕而先生自若也曰余功名志淡詩酒情深豈能久困於童子軍中哉况親老家貧不得不謀菽水之奉於是棄儒而習醫從同里名醫張君遊繼又問業於顧君沈潛於醫學者五年盡得兩師秘傳且博覽金匱玉函諸書精通和緩盧扁諸術偶爲人治疾無不立奏奇效沈疴頓起或勸其出而壽世先生力辭之盖尚不敢自信也居恒斫地高歌持杯覓句人皆稱其高逸洵足以領袖詞壇主盟酒國楓溪王君慶麟時與唱和互相切磋所著詩文有藝林萃典梅墅吟草一時士林中奉若璆琳爭相傳抄幾於洛陽紙貴無何驟丁外艱又值粤氛咸豐十年蘇郡失守烽烟满目先生憑智勇出險負青　書避亂村鄉由蘇入浙遯跡天台先生方當壯盛之年罹兹浩刦志願都灰不樂仁進每值春秋佳日登三台遊七十二峯尋劉阮勝跡餐芝餌术以當胡麻仙饌時宿山中拂石長吟摩碑紀詠凡方書所載諸藥卽一花一葉莫不稽考比對昔方于送人遊天台詩謂入樹穿村時見赤城藥氣泉聲常聞遠近仙花靈草半不知名今先生旣覽月巖雲樹之勝復得識仙草名目較閲本草尤爲精詳宜乎醫術之日進也居二年戚串中屢以書催歸謂地無烽燧之警可以適兹樂土矣先生於是乘桴浮海遂抵申江蘇城旣復正擬遄返鄉里適有寄書招往者遂作楚北之遊蓋先生令兄毓才大令延致蓮花幕中共襄縣事乃兄以名孝廉歴宰湖北蘄水監利石首等縣政聲卓著固江漢間之賢有司也旋告終養歸鄉先生仍寓滬北重理舊業懸壺市上先生之友王君慶麟於戊子秋解組言旋道出申江訪先生於寓廬見遠近前來就醫者其門如市老者幼者車者馬者途爲之塞登堂見先生精神矍鑠笑語如常凡夫呻吟而來者莫不歡躍而去赤貧之家兼施醫藥老安少懷民胞物與先生其深得斯道乎宜乎遠近咸知以萬家生佛頌先生也王君因謂先生曰君具此宏才何必屈於海濵曷勿至皇都冠盖之區一展生平抱負况令弟乃秋太史由部郎擢京畿道監察御史以弟薦兄諒不難升太醫一席將來　國醫民名望震寰區堪如范公所言良醫卽良相乎先生曰君眞功名中人也不聞子輿氏所謂無官守無言責進退綽然有餘裕乎况人生行樂耳浮生若夢爲懽幾何我以琴書怡我耳目以詩酒適我性情以古人醫術方藥養我暮年陶然自得樂亦在其中矣他日　中　積買山錢歸去向莫釐鄧尉間售得數弓地築茅屋三椽與君結鄰而居前後種梅蓊三百株當夫月明雪霽疎影横斜與吾子持杯聨句罄無算爵雖林逋當日風流亦不過若是何苦向宦海中浮沈自尋諸般煩惱恐怖哉以此觀之先生眞逹士哉向以詩人酒人良醫視先生猶淺之乎測先生耳今歲壬辰十一月二十二日爲先生六十大慶籌添花甲福備林壬親友之捧觴上壽固不待言而先生在滬濟世三十餘年其手下所活奚啻數萬人届時介壽者當必紛至沓來堂爲之满戶限爲之穿也先生年雖六十然步履安祥精神康健望之如四十許人豈平日得却老方乎抑有延壽丹乎亦其頤性養神有以致之也德配夫人鴻案相莊哲嗣二彬彬儒雅有乃父風長君馥蓀出余門下執經問難時相過從固可造才也至期必登堂捧爵以壽先生謹爲先生頌曰壽而臧壽而康由杖鄉而杖國杖朝爲先生開百歲之筵也先生其樂乎否耶先生其無辭吳郡天南遯叟王韜拜手謹序 
[諭旨恭錄]  
　　十月廿七日奉旨一品廕生色普珍三品廕生延寳俱以文職用榮壽載麟文梯忠林博昌承平英壽攀桂慶秀錫焜俱著記名以御史用戶部主事桑寀著交部記名以直隸州知州用江蘇候補知縣沈佺著以知縣儘先卽補保舉吉林補用同知朱材濟直隸沿河候補知縣王汝廉福建候補知縣張霨黑龍江卽補屯站官瑞慶俱照例用俸满陜西布政司庫大使馬積馨著回任吏部七品小京官李廷颺著准其留部盛京戶部銀庫掌關防郎中員缺著富勒渾補授欽此同日奉旨巡視中城事務著文博去巡視西城事務著鳳英去巡視東城事務著謝雋杭去巡視南城事務著謝希銓去欽此 
[本館接奉電音]  
　　昨由京友電傳上諭三道敬謹譯登○十一月十六日奉硃筆會章補授詹事府少詹事欽此同日奉上諭清安奏假期届满病仍未痊懇請開缺一摺刑部左侍郎清安著賞假一個月毋庸開缺欽此同日奉旨福州副都統著綽哈布補授欽此 
[蘭臺佳話]  
　　吏部咨取内閣等衙門考試保送御史以便帶領引見候旨記名經各衙門保送满洲御史之内閣侍讀榮壽吏部郎中宗室載麟吏部郎中容惠戶部員外郎文悌戶部員外郎松延戶部員外郎覺羅忠林戶部員外郎成堃禮部郎中文麟禮部郎中博昌禮部員外郎宗室綿照禮部員外郎瑞珽兵部員外郎承平刑部郎中松秀刑部員外郎英壽刑部員外郎奎章刑部員外郎攀桂刑部員外郎祥壽刑部員外郎音德亨額工部員外郎慶秀工部 
 
 

Page 2

 
 
員外郎通武理藩院員外郎錫錕太僕寺員外郎德元保送蒙古御史之禮部員外郎裕光刑部員外郎端誠理藩院員外郎清茂等二十五員於十月二十六日帶領引見候旨記名以御史用先期分行知照各員於是日丑刻穿天青褂佩帶對子荷包手巾赴西苑門聽候排班帶領引見○欽命督理街道廳員松侍御齡吳侍御光奎鐵副郎良毓主政秀現届一年差满例應奏請更替經工部咨取第一排都察院四品銜掌江南道满洲監察御史聨吸擬正都察院四品銜掌湖廣道满州監察御史如格擬陪第二排都察院掌江南道漢監察御史劉心源擬正都察院掌山西道漢監察禦史李慈銘擬陪第三排工部花翎四品銜漢郎中韓文彬擬正工部花翎四品銜满洲郎中阿克占擬陪第四排步軍統領衙門花翎四品銜員外郎海福擬正步軍統領衙門花翎四品銜主事長頤擬陪已於十月二十六日帶領引見矣○年例自十月二十一日起至二十九日止由中正殿遴選桃兒帽大小喇嘛一百二十名在北海闡福寺内大雄寳殿唪洞里克經演跳布札今歲届期由管理中正殿喇嘛印務處行知雍和宫弘仁寺等處傳集喇嘛前往照例唪經○值年旗准兵部爲知照事禮部咨稱十一月初三日田村暫安殿莊靜皇貴妃前行冬至致祭禮需用擡送肉槽披甲四十名看管章京三員應行值年旗轉行該旗照數派來並將派出官兵花名清册開送禮部點名後齊赴宰牲處預備相憑知照年旗牌行照辨○吏部爲示傳事所有勞績保舉吉林補用同知朱材濟保舉直隸候補知縣王汝廉保舉福建候補知縣張霨三員於十月二十六日帶領引見相應示傳該三員於二十四日午時衣冠赴部演習口奏履歴二十五日晩在内城左近歇宿二十六子刻穿青褂備帶補褂青褂佩帶對子荷包手巾赴西苑門六項公所内吏部公所　到伺候排班帶領引　見如排班時不到卽將緑頭簽撤下 
[閩中碎錦]  
　　時届隆冬無賴之徒無衣無食相率遁而爲匪在熱閙塲中乘機攫物大爲行旅之害舍人巷泰和錢莊日前有楊某持票洋一百四十元正在兌換忽被棍徒强奪而走楊奮勇赶追棍徒手持利刃其行如飛卒不敢近任其呼嘯而去是日下秆水巷春山錢鋪有錢行經手某甲向支錢十餘千亦爲棍徒所搶幸附近居人聞聲齊出恊力追赶棍徒見勢不妙將票丢在街心合浦珠還洵釋幸事閲數日塢尾桶街某商持票六十千躑躅行來偶一踈虞竟爲棍徒所搶某商痴立街心徒喚奈何嗣由錢行首董鄭姓禀明福防廳朱子香司馬知此風斷不可長除飭差查拿外一面高懸賞格有能捕獲棍徒者捐廉給賞想此後棍徒當稍歛跡也○城内安奶廟向有棍徒嘯聚其中廣設迷龍陣引誘少年子弟因此傾家蕩産者不可以數計差役收受陋規任情袒庇若輩遂得明目張瞻爲所欲爲數日前有某營勇丁欣然入局一言不合遽起爭鋒棍徒蠻横異常二三勇丁非其敵手遂被盡情毆打頭破血淋衣袂間徧染腥紅棍徒恐遭報復相率潛遁不知此後能免死灰復然否○閩中花會盛行本報已大書特書兹聞南門外大巴因滋事停歇城内外小巴亦無人猜壓此爲近來所僅見惟黄巷某甲文藻山某乙仍於夜間掛巴每當蓮　三下行人絶跡卽有人在門口招引來壓者接跡於途懋官府　之必當一律嚴禁以挽頽風也○督辦南臺税釐吳觀察自接事以來搜剔利弊悉心整頓幾同鐵面無私各局卡司巡不敢照前舞弊惟奸商偷　仍不能絶有某甲載運棉紗走漏釐金爲數甚鉅經巡丁偵知在馬尾半江弋獲解送局中援案科覇以重税務○貢院號舍屢經開拓約可容萬人以外槐花黄後多士如雲可無人满難容之患惟塲中覔水綦難須多雇水夫在外挑汲另造水營暗通　給所再由水夫挑至各號舍巷口以及内外　等處作僞之人卽藉以暗通傳遞歴經破獲前鑒非遥官憲爲杜弊計將貢院明遠樓前後開挖深潭壘石成墻引水其中以供多士飲汲旣可源源挹注且免傳遞之弊一舉兩得何使如之○省會之設讞局由來久矣凡州縣班初到省垣者必令先入讞局藉　歴練誠以折獄一道情僞難知非考成幹練者不能勝任也張笏臣廉訪由牧守洊陟監司周知民隱故於讞務三致意焉近日督飭讞局委員認眞審理如革員金玉堂等巨案均已訊結先後不下十餘起又派州縣班十餘員别赴各縣襄理案牘是亦重視庶獄之一端也○南　田鐺一帶妓院林立有大妹者本係人家養媳被龜奴庚庚計誘利賺墮入烟花荏苒光陰倐更裘葛經其親族索還原璧有孟姓爲之調停其事始寢不致涉訟公庭孟殆以護花旛自任歟○昏夜越城有于例禁守城兵丁貪受澂利每在城下安設長梯以便捨級而登管帶某恊戎駐業南門城上查知此種　習面諭各哨官認眞查拿無如小民因有長梯可登相率偷越間有被哨官遇見者將欲送官究治因其再四苦求僅予薄罰了事某夕有某甲等六七人行至上城某砲臺内適陳哨官到臺盤詰該兵丁等不敢開門將燈吹滅哨官大怒將門打開甲等磕頭如搗蒜哨官大加申斥將火夫某乙扭出立予懲責以昭炯戒今南城一帶無復有扒城者○閩屬　頭鄉因洲界興訟經年不結現由閩縣江大令提訊數堂兩造均願息訟遂請大令前往勘視劃分界地以免爭端○宣講聖諭所以正人以而端風俗也上憲鄭重其事特派宣　生按月舉行　其成者爲候補府范太守錫期去○官設義學以訓董蒙卽古者黨庠術序之遺意也大憲現委大挑知縣都明府椿秀候補知縣易明府簡李大令進祿張大令炳善分赴各鄉考試義學 
[青溪笛諳]  
　　金陵訪事人云二九光陰祥霙未霈鄉民深恐遺蝗入地來春蝻子叢生不免仰屋吁嗟怨滕六君之不做美上憲關心民瘼面諭上江兩邑宰灑掃龍王城隍二廟設壇祈雪以慰民情并聞日内擬出示斷屠以體上帝好生之德云○江寍縣南鄉一帶近有客民聚衆行刦每至夕陽西下行人卽相戒獨行客民無可漁獵復持械入人家破扉刦掠前數日拿獲數盜疉經縣主研訊均未吐露實情是否渠魁想一動嚴刑不難招認也 
[鴛湖志]  
　　嘉興縣金邑尊於前月某日得一文孫彌月之期署中結彩懸燈輝煌璀璨在郡文武官紳員弁咸具賀儀邑遵大開湯餅之筵歡娱竟日而散○本月十一晩初更時有匪徒名　子者向北門内獲兒橋南首萬鶴樓茶館内湯包攤尋釁攤夥婉言求息　子突取廚刀亂砍傷及夥之手臂鮮血迸流遂奔往縣署呼寃劉邑尊派差勇前往拘獲升堂研訊喝令重責數千板并鞭籐條一千釘以脚鐐下之於獄 
[邗溝冬景]  
　　揚城黄家園左近某姓家有一女年甫六齡聰穎過人父母愛之不異拱璧某日忽失去家人惶急非常正在鳴鉦尋覔有隣人某甲自外歸詢悉情由忽訝曰適纔在大東門街見某氏嫗携女同行嫗云女在家哭閙汝託其携出就近頑耍何尋爲某嫗者卽某車夫之妻蓋亦沿街對宅朝夕相見者也女母聞語駭甚急至嫗家探視果已雙扉緊閉闋寂無人須臾車夫某乙御車回遂扭住詰問乙茫然不知經衆人捉將官裏去再三研訊實係不知情願取保出外尋覓嗣在鎭江將嫗與女尋獲送交官署女交父母領回失而復得喜可知已嫗夫婦尚未釋放想不免加以懲責也○邗上火政經地方官紳極意講求近更明定賞罰遇有火警水龍先到者有賞後至者有罰惟水龍皆係舊式洋龍樂龍尚不多覯近有某君慨解腰纒獨置皮條洋龍一架由鎭江運載來揚禀准地方官安設於馬神廟内遇火警時卽隨同善堂各龍到塲施救如某君者可謂深知大體者矣 
[邗江官報]  
　　初七日署鹽城縣陳大令玉斌過揚汪分轉壽祺回焦山差次初八日泰壩任分轉禀知回署初九日高鹺尹雨由栟角差次來揚初十日葉鹺尹祖泰委留辦四浦掣騐差洪鹺尹溶赴東台公幹 
[金陵官報]  
　　十一月初八日督辦儀棧候補道曾丙熙到知府羅章禀知由句浦六公幹回知縣成策逹南洋差遣廣西知縣張義樹謝委赴廣東勸捐委署福山鎭標右營遊擊夏元齡城守都司章宗瀚把總劉光清三位均銷城工提調及採辦差調署江寍縣典史蘇有炯交卸上元縣典史事委署上元縣典史王鶴齡任事均禀知初九日安徽徽寍道楊儒到辦儀棧候補道曾内熙均見選用中書汪如禀到由京來知縣汪 
 
 

Page 3

 
 
國奎到銷河道差銷蒙銷銷四銷銷銷著江寍縣典史蘇有炯任事前代理江寍縣典史曹戴鰲卸事均禀知巡檢胡澤蘭禀謝辦理城工蒙給委署一次初十日辦江西銷騐候補道朱溍到辦瓜棧候補道曾禀辭署江陰協魯洪逹由吳城來分寍差委卽用縣林頤山由蘇知府陳鍾釋禀知初十日學憲校閲武童步箭技勇江寍縣藍禀知今日赴南鄉勘案内閣中書宼從仁辭知縣朱公純奉委調辦城内保甲總局發審差指分江蘇試用典史趙霖由京來分發安徽試用布經歴許葆翰由安徽來從九陳其慶奉委上元保甲冬防差 
[逆倫處决]  
　　前見廣東潮州府屬陸豐縣出有逆倫重案縣主訪聞獲犯訊實詳解廣州省垣聽候大憲審辦聞犯姓劉名觀妹年二十餘向以耕田爲業溺於賭致罄其囊一日敗北而回其父向之斥責犯憤斟突將父踢倒傷及要害登時斃命親屬鄰保聞聲來視見已釀成巨禍相顧失色立將犯鎖錮解縣請懲縣主訊明口供備文派差解省剛子良中丞示期本月初五日辰刻會同李制軍督同司道覆審旋請令凌遲處死以昭炯戒至有詔其痰迷心竅以至於斯者此則官樣文章千篇一律者也 
[寍波火警]  
　　本月十二日午刻寍波江東石戲臺十間樓某姓烟葉棧爲祝融所侮遽致飛災頃刻間羃地烟濃漫　燄熾警鑼飛報震耳聲喧各水龍聞警星馳吸水以灌源泉萬斛破空而來時已焚去樓　六七椽隨卽告熄然所失已不貲矣 
[監司回署]  
　　浙江寍紹台道吳福茨觀察於上月二十六日赴杭州省垣至本月十一日傍晩遄回寍波任所屬員齊至西門外郵亭迎接如儀 
[嚴懲蠧役]  
　　有董星華者前充寍波府屬慈溪縣差役去歲雇令串客演戲兼設赌塲晝夜喧囂以致釀成命案地方官正欲緝拿懲辦董卽亡命他鄉近始潛回又有窩藏盜賊情事經人指名控諸鄞縣楊大令飭捷嚴訊笞責千板暫發差役看管俟本月十八日遷善所落成卽改押所中以兾悔過遷善 
[滬濵瑣誌]  
　　拐騙之事時有所聞前日午後有鄉人某甲行至滬南王家碼頭見口操蘇州音之某乙手持高麗參一包沿街求售甲詢間價值乙答以自鄉間帶出價亦便宜祗須洋銀二元甲還價六角乙不允繼而添至八角乙欣然首肯甲卽付洋取參而去行未數武啓包視之都成　鼎始知被騙復至原處追尋乙已不知去向矣○著名流氓金阿狗近與嘉興阿泉串通一氣冐充差役地甲前日手持禁止婦女入茶館之僞示數張向滬南各茶館分派藉此勒索錢文後至某甲所開茶室被甲察出破綻將阿狗阿泉扭獲欲送至巡防局請究行至中途　狗等乘甲不備用力挣脱向西奔逸甲追之不及悵然而返○有某氏者混名兇麻子現住下海浦鄉間專向揚州崇明江北等處誘拐婦女來滬販賣此次在崇明誘拐兩女航海而西旣抵歇浦藏匿舟中於夜間携以上岸向各花烟館兠賣日前與某甲論價未成大形齬齟竟致揮拳從事旋經旁人解勸始各分散○閩人陳阿本挑賣檀香藉以餬口前日行至龍德橋將擔停在某店門首店夥以其有碍進出喝令避讓陳倔强不依致相爭扭卒以寡不敵衆致陳受有微傷旋喚地甲至一再調停店夥以香燭清音向陳服禮傷處由陳自行療治始寢其事 
[踏勘火塲]  
　　本邑英大馬路抛球塲斜對面火災曾登前報昨日午後上海縣黄大令命駕至英公廨與讞員蔡太守及德國繙譯官福君會訊麥捕頭帶西包探某甲及二十三號西捕到堂候示中西官旣升座賑捐局總辦胡觀察遣家丁譚玉禀稱是夜的係廣興後屋起火致被波及焚去文卷今請究懲麥捕頭稱查得火起於廣興現有火焚之披屋木板二方可騐至賑捐局後披屋尚未全焚二十三號西捕禀稱曾見火由廣興後屋焚起卽有人持帳簿奔逃廣興主人何桂芬供稱店中並不起火惟知火由賑捐局後焚及店内露臺卽使斬首亦不能承認火頭庖丁吕芬供與相同太守商諸大令謂如非廣興起火如何廣興之披屋全焚而賑捐局披屋反有餘剩者且騐得廣興有火焦之披屋板二方正面尚未全焚及面盡焦殊見火由下起非廣興起火而何何仍不承認大令與太守以何一味强辯與福君及麥捕頭商同前往踏勘胡觀察亦親至火塲指明廣興失火形跡西捕　訴當夜目覩緣由差役又將焦板二方檢呈大令與太守騐明火確起於廣興披屋之下波及賑捐局如果由賑捐局起火則安有起火家之披屋尚未全焚而被累之家反悉成灰燼者卽西捕亦已指明了無疑義隨各散歸飭將何吕仍行管押 
[送烟被押]  
　　泰昌洋行出店甲乙等私竊香餅酒兩箱向洋涇浜某洋貨店求售被巡捕查明送押捕房已列昨日報章是日下午又有該洋行之出店某丙至捕房聲稱洋東有緊要言語轉問甲乙捕頭不以爲疑准其入押所中探望詎料内見甲後並無言語卽在袖中取出吕宋烟五枝以備閒中消遣爲營門華捕所見以此等物件例不准送入押所將丙拘住告知捕頭著一併管押少頃洋東親至捕房聲　此種吕宋烟係自已所吸平日並不出售藏在臥室籍中何以入該出店之手殊令人不解請將三人一併押候澈底根究 
[龜奴倒斃]  
　　有混名小姑娘者在小東門外一枝春刑開設花烟館蓄錢樹子數枝每逢朔望由龜奴等伴至各廟進香以求利市蓋彼中常事也本月十五日又令龜奴伴同姻妓赴邑廟焚香轉瞬出外龜奴　然倒斃卽由小姑娘雇人買棺成殮本欲祈福適以賈禍聰明正直者原不因其僕僕亟拜而曲恕之也 
[竊衫被獲]  
　　小竊某甲素有烟霞之癖入某烟館過癮乘間竊取幼孩所穿絨衫一件旋被失主尋獲送押捕房 
[坍屋續述]  
　　前報紀泰隆粤商在虹口下海浦空地上建造房屋十八幢坍倒等情兹聞包造是房之工頭並非張姓云 
[續吊贓物]  
　　滬城竹素堂馬公館被某乙竊取大門一扇行至中途由縣捕拘獲將原贓交還失主已列昨報兹悉乙姓胡名桂生經該捕一再盤問胡供稱尚竊二十鋪朱姓家大門四扇詰其贓在何處則稱售與南門内喬家滨及老北門内該捕遂帶胡先至喬家洪某姓家吊出大門二扇復到北門内某柴行吊出門二扇該捕遂將胡帶回解縣禀明黄愛棠大令諭飭收所候訊 
[英界公堂瑣案]  
　　瑞記報關行主史芳訴稱前由出训人錢蘭生雇吳阿林等駁船三號裝運洋貨一百十四件至大通輪船後查得缺少洋布兩件值洋銀一百三十六元向吳追賠經伊叔吳金泉出爲調處允賠若干尚未了事所失之貨初未得知後經輪船上知照顯　　船吞沒華包探沈金隆西包探紀林同禀　瑞記來報失去洋布兩件查無蹤跡蓋華商往往　貨抛在碼頭照料乏人以致失　請釐定章程以後各自謹守錢供稱小的在瑞記當出店人雇吳等駁船先裝五十五件繼裝二十六件後又裝十六件餘由别船裝運及輪船查收時尚少兩件阿林及吳阿三同供稱錢先在岸上言有貨一百件裝運後又言尚有十四件因不及另雇他船共裝一百十二件旣而輪船抵漢口信致瑞記言少去洋布兩件責令小的等賠賞小的央叔父懇爲减讓須賠洋銀三十元號主言須賠四十元致被報捕拘案蔡太守飭將阿林等交人保去邀同金泉酌量賠賞○包探黄四福禀稱朱阿榮私掣就邵萬生棧房鎖匙開鎖入内竊取瓜子三包查獲人贓解送案下朱供稱小的失業無歸不得已而犯竊蔡太守判令笞責一百板管押一月贓給失主領去○枼慶有訴稱沈阿五等無端索詐被擁至某烟館强令給付烟資又被將衣剥下質得洋銀一元今得相逢因之交捕送案沈及張德意張德興張紀發同供稱葉因欠烟資情小的等擔保向索無着自願將衣付質小的等不敢拆梢蔡太守押令繳還衣服再行核辦○包探唐寳榮禀稱沈木松强欲將顧仁良之棉被質錢顧不允以致逞兇及拘沈搜檢身畔有生鐵一條今特解送案下顧訢稱小的先被沈欠錢若干昨日小的持帳出外收取沈見之恐向伊索欠反敢恃蠻欲將小的棉被質錢小的不依致遭毆擊沈 
 
 

Page 4

 
 
供　家在鄉間與顧爲友曾被將棉褲質錢昨日向之索還以致口角不敢行兇鐵條是行路時用以防身者蔡太守判令管押三禮拜期满交人保去鐵條存堂○某客棧主朱阿金訴稱有洋銀七元被張金苟竊去是以報捕拘張解案張供稱小的竊得洋銀已經用去無力照繳只乞施恩察太守判令管押兩月○包探唐寳榮禀稱詹濟堂前曾犯案遞解回籍昨又在盆湯弄某質鋪贖物是以拘拿送案詹濟堂供稱前者與劉逢山涉訟後因患病央友人某甲籲求交保出外欲與劉蓬山清理帳目被劉蓬山之子劉成光等軋住送交包探轉解到案現有同鄉人汪槐卿等具呈公禀伏求台閲汪槐卿顧鳳占沈志雲劉炳齋孫鳴洲陳忠開徐星洲范振生石亦生沈芝連或稱在某洋行執業或稱在某絲棧爲夥或稱在錢莊生理復同稱詹濟堂與劉蓬山涉訟管押案下後因患病交其友某甲保出兹有自稱包探夥役之人及劉蓬山之子成光等將詹濟堂擁至某茶館聲言犯事遞籍之人須給伊等洋銀五十元方可無事否則知照包探拘案請懲詹濟堂告以無力給銀致被送案蔡太守謂詹濟堂被劉逢山控告欠銀管押本應將銀追繳然後遞解回籍旣因病交保則病痊後仍須押令繳銀再行遞籍 
[分發人員騐看名單]  
　　新海防例掣籖分發郎中洪洛江蘇主事薛邦龢江蘇内閣中書何錫驊浙江○籌餉例掣籖分發都察院都事員外郎升銜陳壽衡浙江○新海防例擊籖分發知縣黄羡欽湖北巡檢王肇芝山東○新海防例指省分發道唐治堯安徽江蘇花翎二品頂戴祥集正藍旗满洲江蘇知縣王瑞同廣西江西六品頂翎劉肇經廣西福建林駿逹福建江蘇鄧暹經湖南江蘇許先德貴州四川王海瀛河南安徽祁蔭甲甘肅浙江黄啓南湖南江蘇李維源廣東安徽于元灃順天廣東蔣澤湖南廣東安炳文湖北浙江四品銜張雲龍直隸奉天李肇洗湖南四川布理問盛文頤江蘇浙江府經歴潘震臨四川福建府經歴　李文琴雲南四川　陳敬方浙江福建金彝浙江江蘇毓霖鑲黄满直隸吳祖培浙江江蘇縣丞朱汝桐順天廣東賴星樞廣東浙江李善慶順天東河周文華安徽北河廖啓元江西江蘇王鶴齡貴州四川謝元章四川廣東朱景運四川雲南魯惟清河南湖南陳先烈四川江蘇薛振鈞浙江福建趙長保河南浙江鹽知事陳家駒浙江兩淮縣主簿李福銘浙江北河州吏目張鍾駿山西甘肅道庫大使吳陛鏞浙江江蘇鹽巡檢陳邦彦安徽兩淮巡檢張紹簡直隸山西王椿祥順天山西何烺順天山西文潤正紅旗蒙古廣東黄晸隆湖南江蘇程守謙安徽江蘇陳漁江蘇　東劉國琛江蘇江西林之豫安徽江蘇羅培峻四川廣東施元泰浙江直隸陳家和浙江廣東郗銘新陜西山西從九品張懷仁湖南福建陳盛鈞湖南江蘇周長齡浙江廣東典史邱祖光順天四川劉慶銘直隸陜西張靜山奉天直隸費成彬順天山西王祥麐順天四川周昌運貴州雲南吕詠霓江西四川葉培江蘇浙江王承祜貴州陜西張亮采浙江四川廣齡正藍满四川計嘉成浙江福建胡籛浙江江西陳元浙江直隸閻恩方順天江蘇張庶豫山西直隸汪家齊安徽直隸驛丞顧鍾翼江蘇浙江未入流陳兆蕃安徽湖南顧鴻恩江蘇浙江趙琦奉天直隸○海防例指省分發知縣陳超元福建廣東縣主簿王國鐸江西北河巡檢朱昌祚江蘇福建○籌餉例指省分發 
通判楊煜四川貴州府經歴乳昭泰浙江江蘇郝增祚奉天直隸巡檢丁士圻江西安徽從九品曹和沅江西江蘇○勞績指省分發知府柳元俊浙江直隸知州藍翎吳耀奎安徽直隸知縣張振鋆江蘇安徽州判覃爲藩廣西雲南府經歴謝鏳貴州吉林縣丞藍翎胡壽柏湖南廣東巡檢徐啓經直隸吉林○截取呈請分發直隸州知州胡鏞四川直隸○進士呈請掣籖分發知縣何應心陜西○進士指省分發知縣李晉魁山西陜西張立仁陜西山西○優貢呈請掣籖分發知縣郭瑩直隸○應補呈請分發同知李鶴亭正紅漢吉林知縣吕憲秋山東江蘇從九品六品銜孫潤之山東直隸湯溶江蘇廣西未入流李振樞雲南直隸 
 
 
 
 
 
 
 
 
 
 
 
 
供 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十八年十月二十七日京報全錄]  
　　宫門抄○諭旨三道錄前○發抄硃批三道○川督劉奏遵保已革道員請開復錄用片○又奏匯解京餉案内劃撥滇省賑欵銀兩現已掃解摺○直督李奏調補守備片○又奏滄州營伍請准酌操洋槍片○湘撫吳奏擬添設科吏館緣由片○川督劉奏撥給貴州委員運鉛水脚銀數目片○直督李奏酌加密雲駐防官兵餉銀片○十月二十七日理藩院鑾儀衞光祿寺廂白旗值日理藩院引見九名○阿公齡公各假满請安○禮王謝派御醫看視恩○顧璜謝仍留軍機處行走恩○清安專摺謝專操大臣恩○懷塔布謝專操大臣恩○浙江叅將唐光耀謝恩○肅王希隆阿八額駙各請假十日○阿克東　請假五日○兵部奏派查齋之太臣派出文瑞希隆阿慶福彭壽容山福森布明秀色楞額○掌儀司奏三十日初一日祭　奏先殿絪貝　　貝勒行禮○召見軍機懷塔布慶福顧璜○發抄長順奏記名佐領明林借補寍古塔驍騎校等缺奉硃批兵部議奏欽此○又採辦葠枝奉　硃批該衙門知道欽此○又十七年分徵收烟酒木税奉硃批戶部議奏欽此○○頭品頂戴四川總督　劉秉璋跪奏爲已革前江蘇候補道趙繼元才力堪用遵旨陳明恭摺仰祈聖鑒事光緒十五年三月十六日欽奉恩詔内開自同治元年以來曾經任用已革職官除大計貪贓及居官不職以至失守城池各員外若有事係寃枉被叅果有才力堪用者在京　該衙門在外聽該督撫查明詳開緣由奏明請旨等因欽此臣查前江蘇候補道趙繼元由翰林院庶吉士散舘改部捐納道員指分江蘇到省後奉檄辦理江南籌防局務諸臻妥協嗣因前兵部尚書彭玉麟謂江防應用之欵該局員吝而不發將趙繼元附片奏叅革職在案伏查各省局員支發防餉總以奉到督撫批覈爲憑各省疆吏籌發防餉又總以斟酌庫欵之盈虚事務之緩急爲定其多寡遲速督撫主持决非局員所得擅專亦非局員所能阻抑彭玉麟前以江南炮臺用欵不如所願乃遷怒於趙繼元未免稍有寃抑且查原奏亦只空言並不能指出絲毫實在劣蹟臣素諗該員趙繼元穩練安詳其叅案情有可原而才具亦堪任使若遂終身廢棄未免可惜可否恭援恩詔將該員開復原官之處出自聖裁如荷恩俞允應飭該員趙繼元赴部帶領引見以備錄用所有已革前江蘇候補道趙繼元才力堪用緣由理合恭摺具陳伏乞皇上聖鑒訓示遵行謹奏奉硃批趙繼元着交吏部帶領引見欽此○○頭品頂戴四川總督臣劉秉璋跪奏爲匯解京餉案内劃撥滇省賑款銀兩現已掃解以濟急需恭摺仰祈聖鑒事竊臣准戶部電稱奉 
旨撥銀十萬兩令由川省鹽厘津貼應解京餉及邊防經費湊撥十萬兩速解雲南電知等因欽此欽遵到臣遵查本年川省應解京餉邊防奏撥鹽厘津貼洋税夔税等欵除已解外只存鹽厘銀十萬兩津貼銀六萬兩洋税銀一萬兩夔税銀一萬兩共銀十八萬兩前已奉准部咨飭令劃撥鹽厘銀八萬兩津貼銀四萬兩解赴黔省以作鉛本實只存銀六萬兩溢撥銀四萬兩旋奏戶部電覆滇賑溢撥銀四萬兩該省不拘何欵照數迅解在於明年京餉内扣抵等因當經該藩司先行動撥鹽厘銀二萬兩津貼銀二萬兩洋税銀一萬兩夔税銀一萬兩共銀六萬兩按照協餉辦法於本年八月初三日發商匯滇交收奏咨在案兹又據布政使龔照瑗詳稱滇省待賑孔殷不得不先其所急挪欵匯解現於重慶關洋税項下借撥銀四萬兩仍發滇商天順祥百川通等票號定期於八月十二日自省起程前往重慶洋關兌齊實銀限於本年九月二十二日匯至雲南藩庫交收其借撥銀兩容俟明年撥解京餉劃還歸欵等情詳請奏咨前來臣覆查無異所有掃解滇省賑欵銀四萬兩發商匯解日期除分咨查照外理合恭摺具陳伏乞皇上聖鑒再所需匯費仍由川省按照京餉辦法照數在於厘金公費項下支給合併陳明謹奏奉硃批戶部知道欽此○○李鴻章片再准兵部咨直隸提標左營守備王右彤病故遺缺准以儘先守備高玉春補授該員係順天府人請補是缺守備係屬本府例應廻避應揀選合例人員對調等因臣在於實任守備内逐加遴選查有通永鎭標山永協右營守備王夫祥年四十五歲曲周縣人由武進士奉旨以營守備用分發本省効力期满題補今職該員樸幹勤能以之調補提標左營守備實堪勝任所遺山永協右營守備員缺卽以高玉春調補與例均屬相符應請准其互相調補除飭取履歴送部外理合會同直隸提督臣葉志超附片具陳伏乞聖鑒勅部核覆謹奏奉硃批兵部議奏欽此○○李鴻章片再前據滄州城守尉宗室如升以該駐防營内原領擡馬各槍年久銹損禀經臣飭由天津軍械局發給來福洋槍一百杆馬上洋槍四十杆並配藥帽等項俾資操用該尉轉發四旗兵丁逐日打靶演練不時督操指示陣法步伐口號悉以神機營規制爲準繩迄今一載有餘該兵丁等認眞練習無間冬憂實有成效可觀若俟始終勤練自可化弱爲强以備禦侮折衝之用但欲頭緒久遠必須變通舊章該駐防營同操擡槍鳥槍長杆各技同治七年捻逆攻陷滄城弁兵傷亡過多器棧殘缺久未請補該尉到任後講求武備與其請領舊式火槍諸形滯鈍葛若叅用泰西利器較壯聲威擬援成都西安駐防之案酌揀洋槍滄州海隅重地整頓軍實不容懈弛禀請奏明辦理庶可歴久奉行等情前來臣查該城守尉年力正强講求利器有志上進殊屬可嘉理合附片具 
奏伏乞聖鑒謹奏奉硃批着照所請該部知道欽此○○吳大澂片再各省候補人員惟道府兩班多有局差要差時常接見考核公事其才具之短長識見之明闇以及辦事之勤惰分可隨時查訪確知其優絀臣於屬僚進見時亦不憚諄諄訓勉所謂用人用其所長教人教其所短盡一分心當有一分明效也至候補同通州縣及佐雜各員有差委所不及者或數月不得一見上下隔膜之情勢不免賢否無從區别委用亦未必公平卽有可造之才沉困下僚末由自見臣擬於省城添設科吏館月課一次或論或判藉以知其文理能否清通見地能否明白平日令其熟觀律例多讀史書目久必有進益臣所用人不必盡以文字其去取亦可以文字互相參考似於成就人才講求吏治之道不無小補謹附片具陳伏乞聖鑒訓示謹奏奉硃批知道了欽此○○劉秉璋片再准部咨嗣後辦解京局黑白鉛觔擬令經過等省籌給水脚雜費銀兩先期撥定　免委員守候躭延飭令川省撥銀五千零七十五兩八錢六分二厘四毫俟默省委員領運京鉛到境照案撥給等因轉行遵辦在案兹據滇黔官運局候補道夏峕鍾肇立詳稱在於徵存鹽厘項下撥出庫平色銀五千零七十五兩八錢六分二厘四毫彈兌封固於光緒十八年八月十一日點交該委員吳光鑾如數領訖趕運前進等情詳請奏咨前來臣覆查無異所有撥給貴州委員運鉛水脚銀兩數目除分咨外理合附片具陳伏乞聖鑒謹奏奉硃批戶部知道欽此○○李鴻章片再查密雲駐防官兵應需四分之一本色粟米經部議定在於山東省起運漕魝糧内截留撥給其一半折色每石折實銀八錢在於司庫八項旗租内動撥計一歲折色米價共銀一萬一百二十餘兩歴經造册報部准銷現准密雲副都統國俊以該官兵近來生齒日繁糧價日增所領每石八錢折價不敷餬口請照熱河古北口兩處兵米折價按一兩六錢支放以恤兵艱等因查熱河古北口兵米向按本色放給近因該處兵燹之後運辦艱難經臣會同熱河都統奎斌奏請改爲折色每石按銀一兩六錢給發核與密雲兵米半本半折情形不同殊難援照惟密雲地處山陬米糧昻貴兵丁苦累亦係實情且該官兵與古北口駭防官兵同隷密雲副都統管轄所領折色米價多寡懸殊相形之下未免偏枯自應量予加增用示體恤臣督同藩司裕長悉心籌議該駐防官兵應需俸餉除本色粟米仍照部議在於東省起運漕魝糧内截撥外其一半折色米價請自光緒十八年冬季起酌量加銀二錢以每石實銀一兩仍在司庫八項旗租銀内動撥給領約計每年加銀二千五百兩零爲數無多在司庫不致過於拮据而該官兵等食用稍裕内顧無憂操防益期勤奮此項折色米價以後仍按原派米石應折銀數核算按季領支年終分晰造册報銷他處不得援此爲例除咨戶部查照外理合附片具陳伏乞聖鑒訓示謹奏奉硃批着照所請該部知道欽此 
 
 

Page 12

 
 
[光緒十八年十月二十八日京報全錄]  
　　宫門抄○發抄硃批三道○直督李奏蘆綱各岸滯銷原停引目實難復額請照原案推展五年摺○又奏鹽商捐助賑欵請由運庫墊解按引攤歸片○　　奏請改獎片○川督劉奏請准建坊片○又奏請議卹片○湘撫吳奏起解本年末批京餉銀兩摺○十月二十八日吏部翰林院廂紅旗值日無丈見○睿王假满請安○恰土等搜檢覆命○奕年專司稽察覆命○德公恩伊弟以文職用謝恩○瀾公續假十日○希朗阿請假十日○内閣呈進朝審勾到本○召見軍機　敬信徐用儀奕年○發抄譚鍾麟奏請將被控詐贓之漳平令顧芝革職勒交家丁歸案訊辦奉硃批着照所請該部知道欽此○又請仍以彭承誥補浙江嘉興協右營守備奉硃批兵部議奏欽此○又請以都司劉賢斌升補海門鎭標中營遊擊奉硃批兵部議奏欽此○○大學士直隸總督兼長盧鹽政一等伯臣李鴻章跪奏爲蘆綱各岸滯銷原停引目實難復額請照原案推展五年以恤商艱而保現課恭摺仰祈聖鑒事竊照長蘆所屬直豫兩省引岸前於道光十四年停引十萬道嗣後迭經奏准推展五年光緒九年十二年十五年部議僅展三年應於十八年底限满經臣飭司豫籌復額旋據運使季邦楨詳稱蘆課關係餉需現值時艱帑絀但能加增一引卽多一分入欵斷不敢稍涉因循惟蘆商本鮮殷富直豫各岸又多瘠區光緒十六年大水爲災實爲近數年所未有元氣至今未復本年又遭災歉戶口凋殘情形更非昔比以致銷數愈滯且額設引目過多除提繳减停外尚有現引六十　　餘道從前併引加斤鹽包節次增重道光二十八年清查案内每引又加鹽一百五十斤核計所加斤數實占額引四分之一其應交課欵亦自一兩二錢遞增至二兩於是商累日甚雖迭經督同運司竭力整頓並由派撥練軍分駐協捕但民間日食有定餘鹽無處融銷是以光緒十六年僅出庫引六十萬六千餘道十七年僅出庫引五十六萬八千餘道本年秋關將竣僅出庫引五十六萬八千餘道不特未敷現行六十六萬餘道之數且十七年出引較十六年尤爲减省現查庫存歴年積引至五十七萬一千餘道其已運岸之鹽亦復存積纍纍引雖出庫鹽實未銷舊引旣難疏通新引何從增益况各商每届尚須包賠庫存積引之課若遽行復額再令包賠十萬道課帑商力難支勢必參懸相繼無裨實事有碍大局據綱商楊俊元等瀝情禀懇推展該司詳加體察確係實情若僅展三年爲期太迫請照原案再行推展五年俟限满察看核辦等情具詳請　奏前來臣查虞綱現行引六十六萬餘道迭經設法疏銷每年仍積滯數萬道未能如數領運其勢實難再加然核計鹽包斤數及交納課帑銀數則較原額有增無减於公家尚無所損頻年水災甚重銷數益滯商力極艱該司季邦楨謂遽議復額無裨實事有礙大局確係實情相應仰懇天恩俯准將原停引十萬道自光緒十九年起仍照原案推展五年以恤商艱而保現課仍督飭運司認眞設法整頓冀積引逐漸疏通庶於課餉商情兩無窪碍理合恭摺具陳伏乞皇上聖鑒訓示謹奏奉硃批着照所請戶部知道欽此○○李鴻章片再本年夏間順直各屬窒雨爲災各河漫溢工賑煩興臣飭運司季邦楨傳諭通綱廣爲勸辦各商以長蘆引岸屢遭災歉疉經開辦賑捐久已勢成弩末惟事關桑梓自當仰體時艱勉力報効銀五萬兩請由司庫先行籌墊按每引六分攤繳歸欵等情具詳前來臣查蘆商向稱疲累連年捐賑實已不遺餘力兹復籌助鉅欵拯濟災黎好義急公始終不懈自應准如所請飭由連庫暫行籌墊解交籌賑局撥用俟隨引攤完由局照章核給奬敘以昭激勸理合附片陳明伏乞聖鑒勅部查照謹奏奉硃批戶部知道欽此○○李鴻章片再廣東勸辦順直賑捐出力案内有江蘇補用知府王灃經臣奏保請歸道員班後加二品頂戴部議以該員並未得有道員升案駁令另核請獎復經奏請將該員攺奬補缺後以道員用兹查該員已於廣西邊防出力案内經廣西撫臣馬丕瑶等奏保俟補缺後以道員儘先補用又江西勸辦順直賑捐出力案内有江西試用府經歴王書臣奏保俟得缺後以知縣用經部覆准兹查該員已於江西拿獲會匪張彪等案内保准免補本班以知縣仍留江西補用以上二員此次奬叙均屬重複王灃應請仍照原保俟歸道員班後加二品頂戴王書臣擬請改奬俟補知縣後以直隸州知州升用又山西勸辦順直賑捐出力案内有在任候選道山西寗武府知府吳鴻恩請仍以道員在任儘先卽選部議以該員已於海防案内報捐新班先道員在任候選應另核請獎等因擬請將該員改獎俟道員得缺後加二品頂戴以示鼓勵理合附片具陳伏乞聖鑒勅部核覆謹奏奉硃批吏部議奏欽此○○劉秉璋片再查定例士民人等捐助地方公欵銀至一千兩請旨建坊遵照欽定樂善好施字樣地方官給銀三十兩聽本家自行建坊如係有力之家免給建坊銀兩各等因遵行在案兹據夔州府知府誠瑞轉據奉節縣知縣曾秀翹禀稱縣屬同知職銜劉鴻恩將伊妻韓氏奩田一分價值銀三千三百兩捐作地方公業歲收租息以助該處　廠　費由縣禀府轉請奏獎建坊前來臣覆查同知　銜劉鴻恩偕妻韓氏將奩田一分捐作地方公業歲收租息以助該處粥廠經費洵屬樂善好施價值銀三千三百兩核與建坊定例有盈無絀合無仰懇天恩准予奉節縣同知職銜劉鴻恩與妻韓氏自行建坊遵刊樂善好施字樣以昭　旌奬而示激勸出自鴻慈理合　片具陳伏乞聖鑒訓示謹奏奉硃批着照所請禮部知道欽此○○劉秉璋片再查光緒十二年十二月二十九日管理永峯局委員周熙炳因公赴瀘行至江門大灘覆丹溺斃經臣於十三年三月十三日附奏議卹在案兹據滇黔官運局候補道夏峕鍾肇立會詳委員陳元春廣西臨桂縣人同治九年在四川捐輪移獎案内議叙監生給予同知職銜是年十月二十五日經部奏准給發執照承領光緒十四年正月二十三日在廣西善後總局由同知職銜監生遵鄭工新例報捐縣丞指分四川分缺先補用捐免騐看經戶部核准註册按班序補八月初五日由前廣西撫臣騐看給咨赴鹽務總局差遣十八年閏六月委解富廠鹽本赴自流井交卸隨於二十一日雇船回瀘二十二日午刻至縣屬螺蟹堆地方風波陡作船撞灘石損破沉溺跟役及船戶人等同時覆水覆俱被救得生惟該委員陳元春與何輿夫無從撈救當飭下流一帶打撈至七月初九日於富順縣屬趙化鎭地方將該員曁何輿夫屍身一併撈獲棺殮由總局優加撫卹援案請奏議卹前來臣覆查該委員陳元春因公在舟失利遽　溺水殞命深堪憫惻核與前委員周熙炳因公溺斃議卹之案事同一律合無仰懇天恩俯准飭部援案將已故四川分缺先補用縣丞陳元春仍照因公淹殁例從優議卹以慰忠魂出自鴻慈逾格除咨部外謹附片陳明伏乞聖鑒訓示謹奏奉硃批著照所請該部知道欽此○○頭品頂戴湖南巡撫臣吳大澂跪奏爲起解本年末批地丁鹽厘京餉及漕折固本等銀恭摺奏祈聖鑒事竊照湖南省本年奉部原撥京餉共地丁銀二十五萬兩壓金鹽厘銀共十萬兩業經委員解過頭二三批地丁銀一十九萬兩鹽厘厘金銀共八萬兩又三次解過奉撥本年東北邊防經費厘金銀六萬兩固本軍餉銀五萬兩漕折二米等銀一十二萬九千三百三十兩八錢三分八厘四毫均經前撫臣張煦會核奏報在案兹據藩司何樞詳稱籌備地丁銀六萬兩本年冬季三個月固本餉銀一萬五千兩又會同厘金總局補用道周麟圖等籌備厘金鹽厘銀共二萬兩邊防經費厘金銀二萬兩以上共銀一十一萬五千兩作爲本年末批京餉又據糧儲道吕世田詳在於光緒十八年新漕折價項下動支銀二萬兩一併派委候補知縣周至德桑杰管解赴部交納分案詳請奏咨前來臣覆核無異除分别繕具咨批護牌飭發該委員小心領解另取起程日期咨報一面分咨沿途各省飭屬妥爲撥護外所有報解本年末批京餉緣由謹會同湖廣總督臣張之洞恭摺具奏伏乞皇上聖鑒再本年應解地丁厘金鹽厘京餉及邊防經費固本餉銀均已掃數解清合併聲明謹奏奉硃批戶部知道欽此 
 
 

Page 13

 
 
[光緒十八年十月二十九日京報全錄]  
　　宫門抄○發抄硃批四道○桂撫張奏遵旨入都陛見請派員護理篆務摺○又奏飭司道等各赴本任片○又奏揀員升補知州摺○又奏更補知縣摺○十月二十九日戶部通政司詹事府正藍旗值日無引見○英侯崇光各假满請安○依勒洪阿文增前往口外賜奠請訓○豫公續假十日○祥霖續假十五日○兆伯續假二十日○戶部奏派管理三庫派出汪鳴鑾○又奏派蔡内七倉派出翁同龢李鴻藻熙敬○掌儀司奏初三日祭奉先殿載津行禮○召見軍機麟中堂熙敬總管内務府大臣皇上明日辦事後進内入齋宫○發抄崧蕃奏同知善國英捐賑請奬奉硃批戶部知道欽此○候補知縣李盛卿留貴補用奉硃批著照所請吏部知道欽此○張之洞等奏去年冬漕運通米石交兌完竣奉硃批戶部知道欽此○劉永福奏巡洋满班歴過洋面情形奉硃批知道了欽此○○頭品頂戴廣西巡撫臣張聨桂跪奏爲微臣遵旨入都陛見懇請派員護理廣西巡撫篆務以便交卸起程恭摺仰祈聖鑒事竊臣前因恭承簡命補授廣西巡撫當經具摺叩謝天恩籲懇陛見維時因新授廣西布政使黄槐森廣西按察使胡燏棻均未到任巡撫篆務接替乏人原摺聲明俟黄槐森抵任臣再交卸北上嗣差弁齎回原摺奉硃批着俟黄槐森到任後再行來京陛見欽此兹藩司黄槐森臬司胡燏棻均已先後到省各赴本任供職臣戀主情殷亟思瞻覲天顔跪聆聖訓所有廣西巡撫篆務應否卽交黄槐森暫行護理之處臣未敢擅便相應請旨遵行至今年適值舉行計典向例於封印前具題竊計此次齎摺進京奉到硃批已在十一月中旬其時正當確核屬員事實伏思舉劾攸關自應一手經理以昭詳愼臣奉旨後擬俟計典事畢於開篆前交卸北上合併陳明所有請旨派員護理巡撫篆務以便微臣交卸起程緣由理合恭摺具奏伏乞皇上聖鑒訓示謹奏奉硃批廣西巡撫着黄槐森暫行護理欽此○○張聨桂片再前准部咨光緒十八年二月十八日奉上諭廣西布政使着黄槐森補授欽此欽遵在案兹黄槐森業已抵省應卽飭赴新任署布政使事按察使胡燏棻於交卸後卽赴臬司本任署按察使事鹽法道張人駿署鹽法道事桂林府知府趙時熙署桂林府事慶遠府知府孫欽晃均各飭回本任以專責成除檄飭遵照外謹會同兩廣總督臣李瀚章附片具奏伏乞聖鑒訓示謹奏奉硃批吏部知道欽此○○頭品頂戴廣西巡撫臣張聨桂跪奏爲烟瘴要缺知州需員籲懇天恩俯准揀員升補以資治理事竊照奉議州知州李霑春升補係烟瘴題調三年俸满在任候陞之缺例應由外揀員調補該州地處邊徼一切整頓撫綏籌辦善後均關緊要必須精明幹練能耐烟瘴之員方足以資治理經前撫臣馬丕瑶會同督臣李瀚章題請以河池州知州陳師舜調補兹准部咨核與章和不符應令該撫等另行照例揀選等因應卽遵照辦理臣伏查定例烟瘴苗疆缺出應於太平泗城鎭安慶遠思恩百色歸順等五府二廳州内先儘籍隷廣東湖南雲南貴州等省人員揀選調補如人地未宜准以别省人員揀選再人地不宜於别府别州内先儘籍隷五省人員揀選倘人地又不宜始准聲明以别省人員揀選調補又定例烟瘴地方文武缺出向例調補者若有可以題升之員亦准具題升授又廣西烟瘴各缺不必計俸惟擇才優與能耐烟瘴之員卽准升調又定章更換請補之缺例應具題者卽專摺具奏各等因遵章在案查廣西太平等五府二廳州内籍隷五省及别省實缺知州並無合例應調之員其别府别廳州内籍隷五省人員或不耐烟瘴或不熟邊情於此等邊徼要缺難期勝任其别省人員僅止新寗州知州吳慶芾一員尚未引見與調補之例不符候補知州班内並無籍隷五省人員其籍隷五省者於此缺人地未宜未例稍涉遷就至應升班内亦無籍隷五省之員臣與署藩臬兩司於籍隷别省人員内逐加遴選查有平樂府通判顧景璐年五十歲江蘇金匱縣人由監生於同治八年捐輸河南議叙通判不論雙單月選用十一年五月遵籌餉例在京銅局捐輸經費奉旨以通判分缺先前選用旋赴吏部註册投供光緒四年五月掣選平樂府通判是月二十八日騐看六月初五日蒙欽派大臣騐放初六日覆奏奉旨堪以補授欽此赴部領憑起程光緒五年三月初九日到任十年俸满奉部文調取請咨赴部引見於光緒十六年二月十二日回任查該員資深才練熟悉邊情能耐烟瘴以之升補奉議州知州員缺實屬人地相宜與例亦符據署藩司胡燏棻署臬司張人駿會詳前來相應仰懇天恩俯念員缺緊要人地相需准以平樂府通判顧景璐升袜奉議州知州俾烟瘴要缺收得人之效如蒙俞允俟該員經手事竣再行給咨送部引見至該員任内並無降罰住俸停升等案亦無已經咨叅未奉部覆事件所遺平樂府通判員缺係内地腹俸選缺廣西現有應補人員應請扣留在外俟奉准部覆再行遴員請補合併陳明謹會同兩廣總督臣李瀚章恭摺具奏伏乞皇上聖鑒勅部核覆施行謹奏奉硃批吏部議奏欽此○○頭品頂戴廣西巡撫臣張聨桂跪 
奏爲更補知縣恭摺仰祈聖鑒事竊岑溪縣知縣何壽萱升補遺缺經前撫臣馬丕瑶會同督臣李瀚章題請以勞績候補班前知縣陳鏡蓉署理兹准部咨查該省升調遺知縣一項上次第二輪候補後用至大挑正班止前出有靈川縣知縣一缺按班應用卽用正班之人據該撫等請以卽用知縣文明欽補授當查該省同月病故休出有藤縣一缺亦係卽用正班到班缺項雖不相同惟均係卽用正班到班係應掣簽缺之先後按班序補議駁在案今續出之岑溪縣知縣一缺鄭工新海防遇缺先舊海防新班先新班卽舊例銀捐遇缺先遇缺各項委用先委用議叙先鄭工新舊海防分缺先舊例銀捐分缺先前議叙正班均無人應接用其次捐納所有該撫等請以勞績候補班前知縣陳鏡容署理岑溪縣知縣選缺應令該撫等另行按班更補等因咨行到粤應卽遵照辦理查定例新例報捐各項本班儘先補用人員於本班輪補到班時第一次用鄭工本班先一人第二次用海防本班先一人第三次用鄭工本班先一人第四次用海防本班先一人鄭工無人用海防人員海防無人用鄭工人用至第五次用舊例銀捐本班先之人如無人用常捐本班先再無人用各舊例本班先如又無人始用勞績本班先之人又定例更換請補之缺例應題者卽專摺具奏各等因遵奉在案查粤西升調遺知縣上次第二輪候補後用至卽用知縣方鳳鳴題補靈川縣知縣缺止今此一缺按班應用鄭工新海防遇缺先查鄭工新海防遇缺先舊海防新班先新班卽舊例銀捐遇缺先遇缺各項委用議叙先鄭工新舊海防分缺先舊例銀捐分缺先前議叙正班均無人應接用第三輪捐納到班按班應用本班儘先之員查各例本班儘先均無人應用勞績本班儘先之員請補據署藩司胡燏棻署臬司張人駿會詳請以勞績本班儘先補用知縣盛鴻勳更署臣查盛鴻勳年三十九歲廣東香山縣人由貢監生於光緒二年正月在湖北恊黔捐局遵例報捐主事九月到部註册簽掣戶部分山東司行走於十月二十二日到司供職三年正月二十八日告假回籍措資五年二月在雲南滇捐局改捐知縣指分廣西試用五月初七回京銷假六年九月在京銅局遵例補繳免保舉銀兩十月十五日蒙　欽派大臣騐放十六日覆奏堪以發往奉旨依議欽此當卽呈請給假一月回籍修墓十月二十一日領照起程出京於七年正月二十日到籍二月十九日修理完竣卽於是日起程七年六月二十日到省業已訌用一年期满甄别留省補用在案因關外官軍迭次獲勝案内出力保奏請以本班儘先補用十一年八月二十一日奉旨依議欽此查該員精明穩練辦事勤能以之請署岑溪縣知縣員缺實屬人地相宜與例亦符相應仰懇天恩俯准以勞績本班儘先補用知縣盛鴻勳更署岑溪縣知縣如蒙俞允該員係勞績本班儘先補用知縣請署知縣銜缺相當毋庸送部引見亦毋庸查叙叅罰應照例試署一年期满如果稱職另請實授至此案奉文更補部中坐於光緒十八年閏六月十九日行文按照限减半五十日補缺定限九十日會銜三十日統扣至光緒十八年十月初九日限满今在限内請補並　遲逾合併陳明謹會同兩廣總督臣李瀚章恭摺具奏伏乞皇上聖鑒勅部核覆施行謹奏奉硃批吏部議奏欽此 
 
 

Page 14

 
 
[光緒十八年十月三十日京報全錄]  
　　宫門抄○發抄硃批三道○湖督張等奏嚴懲會匪分别輕重酌議辦理章程摺○川督劉　奏剿辦大足縣閙教匪徒保奬出力員弁摺○十月三十日禮部宗人府欽天監廂藍旗值日無引見○汪鳴鑾謝管理三庫恩○翁同龢等查内七倉謝恩○大額駙請假十日○拜普續假五日○侍衛處奏派稽察壇墻之大臣派出文秀恩佑文瑞彭壽明秀英信○又奏派察騐箭枝派出濂貝勒賡音布○召見軍機○發抄李鴻章奏請將捐賑之通永道楊宗濂之母二品命婦侯氏嘉奬奉　硃批楊侯氏着傳旨嘉奬欽此○又請將絶粒殉夫之都司張士元女旌表奉硃批禮部議奏欽此○又升用遊擊王齊臣等補海軍右翼中營遊擊奉硃批該衙門議奉欽此○○頭品頂戴湖廣總督臣張之洞頭品頂戴湖北巡撫臣譚繼洵跪　奏爲嚴懲會匪分别輕重酌議辦理章程恭摺具陳仰祈聖鑒事竊臣等承准軍機大臣字寄光緒十七年六月初六日奉上諭各省哥老會匪最爲地方之害迭經降旨查拿並經各該督撫先後獲案奏明懲辦惟此等匪徒行蹤詭秘往往與游勇地痞暗相勾結動輒糾集黨與乘機煽亂甚至造謡惑衆潛謀不軌近來江蘇安徽湖北江西等省屢有焚毁教堂之事其拒捕逞兇搶刼衙署等案更層見迭出半由會匪從中主謀游手之徒相率附和以致愈聚愈多動成巨案犯事以後四散逃逸眞犯十不獲一若不先事籌辦絶其根株則涓涓不息將成江河後患何堪設想着各直省將軍督撫嚴飭地方文武隨時留心實力查緝如有訪獲會匪首犯一面嚴行懲辦一百准將出力員弁照異常勞績隨案奏請優奬但須查有確實証據不得因希圖保奬妄拿無辜致滋擾累凡地方良民有誤買匪徒保家僞票呈繳地方官者免其治罪其有向充會匪自行投首密報匪首姓名因而拿獲者亦一律宥其旣往准予自新該將軍督撫務卽出示曉諭俾衆咸知總期嚴懲首要解散脅從以除奸宄而安良善愼毋養雝成患貽害地方是爲至要將此通諭知之欽此當卽恭錄咨行欽遵辦理在案臣等自上年春夏以來　湖南及沿江會匪屢次蠢動滋事迭經嚴飭地方文武水陸防營懸立重賞購線密緝奉旨後通飭各屬剴切示諭嚴密查拿先後拿獲長江會匪首要高德華葉坤山等及襄河會匪李朝奎等當將拿獲訊明懲辦各情形恭摺具奏並札飭前署按察使惲祖翼詳譯例意叅考近年成案妥議懲辦章程通飭州縣遵辦去後嗣據該署司詳稱鄂省爲南北種要游匪素多往來無定最易潛匿會匪幾至無地無之始則長江上下游一帶近年則襄河上下游一帶隨處皆有根株盤結消息靈通該匪等開立山堂散放飄布分授僞職僞號往往與教匪游勇地痞暗相勾結乘機煽亂各屬所獲會匪各案起到飄布印章板片及所訊名目口號詞意悖逆顯然謀爲不軌上年沿江一帶會匪蓄謀滋事動成巨案若非先事捕其渠魁散其黨夥誠如聖諭所云養癰貽患必致有關大局亟應明定章程從嚴懲辦以遏亂萌擬請嗣後責成州縣隨時訪查如有會匪溷跡境内立卽會督營汛嚴密拿獲悉心研審如係會匪爲首開堂放飄者及領受飄布輾轉糾夥散放多人者或在會中名目較大充當元帥軍師坐堂陪堂刑堂禮堂等名目者與入會之後雖未放飄輾轉紏人而有夥同搶刦情事者及勾結教匪煽惑擾害者一經審實卽開錄詳細供摺照章禀請覆訊就地正法此外中有雖經入會並非頭目情罪稍輕之犯或酌定年限監禁或在籍鎖帶鐵桿石墩數年俟限满後察看是否安靜守法能否改過自新分别辦理其無知鄉民被誘被脅誤受匪徒飄布希冀保全身家並非甘心從逆之人如能悔罪自首呈繳飄布者一概從寛究治其有向充會匪自行投首密報匪首姓名因而拿獲亦一律宥其旣往准予自新若投首後又能作線引拿首要各犯到案究辦除免罪之外仍由該地方官酌量給賞總期嚴懲首要解散脅從以除寻宄而安善良地方文武員弁能拿獲會匪著名首要審實懲辦卽將尤爲出力員弁核其情節照異常勞績隨案請給優奬如有希圖保奬妄拿無辜或姑息徇縱不拿不辦以及曲爲開脱一經查出卽行嚴叅如此明定章程各州縣有所遵循自必隨時留心實力查緝不敢輕縱玩忽該匪黨亦各知所儆懼地方可期安謐等情詳經核定並由按察使陳寳箴詳請具奏前來臣等伏查近年會匪日熾沿海爲尤甚滋蔓愈廣蓄謀愈險若不及早懲遏將來終恐爲大局之憂查光緒八年刑部奏定通行章程各省會匪全有就地正法之條無如州縣狃於積習毫無遠慮往往牽引異姓結拜弟兄舊例曲爲開脱以致伏莽日滋濅成巨患湖北所議章程自應奏明通行各屬俾有遵守該司所擬首悔免罪及分别輕重辦法於懲奸弭亂之中仍不失宥過持平之意消除巨患卽所以保全善良文武員弁如能拿獲著名首要自應酌核案情欽遵諭旨隨案奏請優奬如妄拿無事擾害閭閻以及縱匪貽患亦卽嚴行叅處以仰副朝廷除莠安良綏靖地方之至意所有遵旨懲辦會匪酌議章程緣由臣等謹合詞恭摺具陳伏乞皇上聖鑒謹奏奉硃批刑部議奏欽此○○頭品頂戴四川總督臣劉秉璋跪奏爲大足教案逸匪紏衆搶刦經署令桂天培會營剿辦擒斬首夥各匪餘匪散逃地方安靜恭摺具陳仰祈聖鑒事竊查上年大足縣匪徒余蠻子余翠坪等打毁龍水鎭等處教堂並教民房屋率衆踞聚臣派撥營勇擊散後迭經前署川東道張華奎與該主教逐層議明將案辦結經臣詳細奏明在案所有案内首匪余蠻子等通飭查拿未盡弋獲本年七月該署令桂天培探悉余翠坪等誘脅山中炭丁多人意欲搶刼教民黄谷經臣酌撥長勝副中營哨官儘先把總商執中前往查拿嗣據桂天培禀報有銅梁匪徒劉義和勾串余翠坪糾匪二百餘人在銅梁搶刦教民唐明興家旋復至大足甕溪塲搶刼教民桂應宗家桂天培先已自募勇丁督同員弁紳團共百餘人跟蹤拿捕該匪等胆敢麾衆出塲架列大炮擡槍罵陣抵拒　同叛逆桂天培督勇奮力鏖戰一時之久匪勢不支外委王應貴等砍取首級三顆餘匪帶傷狂奔我軍追擊生擒王樹茵巫長生李銅匠三名臣即批覈將王樹茵等三犯就地正法又添調駐渝旗官儘先遊擊方玉興前往會勦旋於八月初一日又據桂天培禀報先後調派之營勇管帶商把總方遊擊已抵縣城正會商拿辦間二十日該匪余翠坪與余蠻子復紏二三百人在於龍水鎭盤踞桂太培整頓隊伍與營弁商把總等分隊合剿該匪聞知官軍追至改竄馬跑塲旋又退紥十箭塲二十一日我軍追至該匪已將東西塲口堆砌木石等物以作壁桂天培當將勇丁分爲前哨左哨協同商協總等帶勇由東塲口進桂天培自帶中哨右哨並帮辦營務之劉希亮大竹汛弁秦鴻賓由西塲口進同時會攻該匪開放槍砲密如雨下我軍更番迭進相持四時之久彼此均有傷亡桂天培右膀受砲子傷猶復裹創督戰各勇弁捨命直前右哨弁陳鳴勳將手執令旗之僞軍司周西伯砍斃兩頭弁勇鼓噪直入砍殺匪始大敗當將佘翠坪擒獲並陣斬十四人生擒十五人商把總擒獲三人陣斬四人餘匪受傷逃竄奪獲擡槍大砲器械無算中間之李尚儒亦於中途邀截斬取首級三顆當將生擒之十五人正於陣前正法是役也計共斬首四十名我軍員弁勇丁受傷者六址三人陣亡五人提訊余翠坪供認打教搶刼謀逆不諱余蠻子已被砲傷逃逸該令右膀砲子尚未取出等情具禀前來當經臣電飭將余翠坪斬决梟示並通飭嚴緝余蠻子等務獲侒報伏思大足教案疉興皆由民教不和匪徒藉打教爲名哄誘紳團與之聨爲一氣故從前辦理殊多牽碍自前署川東道張華奎剴切出示曉諭紳團不使庇匪現任黎庶昌亦力主此議現署太足縣准補資陽縣桂天培到任以來聨絡紳團官民一氣故此次匪首糾衆打教搶刼紳團無一助逆者平日駕馭極爲得法此次悍匪列陣死鬥如該署令顧惜身命則勢將燎原川東匪徒必羣起而與教堂爲敵其禍實有不可收拾者該署令桂天培身受槍傷猶能裹創督隊卒獲大勝文員中目所罕見卽久歴戎行之提鎭亦有未能如此勇决者自未便沒其微勞兹謹擇其出力尤著者請奬並將陣亡之弁勇請卹彚列清單恭呈御覽合無仰懇天恩准照所請奬勵用昭激勸而安民教除遵照新章將各該員履歴分咨吏兵二部外理合合同護理成都將軍副都統臣雅爾堅恭摺具陳伏乞皇上聖鑒訓示遵行再正拜摺間接川東道黎庶昌電報逸匪劉義和已經銅梁縣弋獲一俟訊取確供當即從嚴懲辦合併聲明謹奏奉硃批着照所請該部知道單併發欽此 
 
