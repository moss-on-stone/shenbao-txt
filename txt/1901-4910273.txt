# 1901 - 251 - 4910273

 

Page 1

 
 
[勸助棉衣] [  申報館協振所謹啓]  
　　去歳北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自摲棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啟]  
自本年四月奉皇太后懿旨照博學鴻詞科例開經濟特旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及　童歳科兩試壛以中國政治史事及各國政治藝學命題考試試差庶吉士散館進士朝考殿試亦如之朝廷作盲人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸旋行因恩九通一書經累朝碩彥通需增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書菜成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定襩三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校　完密本局另有樣本可以隨時取閉售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[憫士說]  
　　旭日盈窓客中多暇執筆人方握管作憫士說有客見之矍然曰噫異哉何子立言之謬也夫士爲四民之首朝廷恩澤所加惟學校爲最渥故膠庠俊髦之彥上焉者躋巍科登高第家修廷獻爲邦國光卽或時運未齊衡茅伏處著書立說亦足優遊况現在捐例旣停將來他途雜流無從登進士之懷抱利器者方將乘時而起爲國宣猷是國家待士之隆與士人得時之盛世方艷羡歆慕之不暇而子顧從而憫之不亦同於無病之呻吟而爲有識者所竊笑耶執筆人曰子之言是誠所謂知其一而不知其二者也夫士居農工商之上其名誠貴矣然農則盡力畎畝工則致精技藝商則懋遷有無苟能不憚辛勤斷不慮謀生無資衣食或致缺乏惟士則家多寒素又復不善營謀其攻苦半生忽而青雲直上者試問能有幾人外此大都藉教讀以博束修恃考課以資膏火終歳筆耕墨耨硯田所入本不能豐况現在科舉改章時文旣廢當此新舊相乘之際家有子弟者或竟棄書不讀另覓生涯否則競慕新奇改習洋文洋語延師者日見其少必至覓館者日見其難至各郡縣書院月課之經費或則就地籌捐或則由官佽助從前寒士之文譽素著者每試必列高等終歳所獲尚不無小裨今則明詔旣頒一律改爲學堂考課勢必停止彼恃此爲事畜資者安得不日益艱窘或至案螢枯死乎不特此也從前學人自束髮受書以至出應考試所用書籍皆王氏青箱故物而無須多事購求今則新學旣興卽訓蒙一書亦需洋蚨數翼迨進而史事掌故政治藝學苟爲有用之籍皆須一一購置藉供考索之資需欵繁多較之從前不啻倍蓰彼小康者尚不能堪更何論乎青氈蕭索之寒士乎於此而猶不謂爲可憫非自慰之詞實欺人之語也或曰方今科舉雖改時文雖廢然各處學堂行將次第肇興文藝優長者旣可充當教習學業未成之子弟則在堂肄業俾得成就全才弦誦鼓歌遍於寰宇三代黨庠術序之盛方將再見於兹豈反慮士人無謀食之方而代爲戚戚乎不知學堂之設現雖欽奉綸音其勢斷無中止然當此欵項奇窘籌辦殊覺爲難卽幸而有成一縣之中不過數處所謂教習者必有善於營謀之士早著祖鞭其餘憾抱冋隅勢所難免至在堂肆業則更設有定額安能來者不拒兼容并包是則學堂卽成菀枯榮辱之間必有因之益著者而謂孤寒八百盡屬歡顔以愚觀之恐無是理嗟乎管子有言倉廪實而知禮節衣食足而知榮辱蓋人苟俯仰從容斷不肯人於詭邪致爲家國之玷在昔戰國之世强侯以戰爭爲事民窮財盡生計日艱維時遊士縱横日馳逐於燕秦齊趙之郊抵掌高談以冀一日之富貴所謂無恒產而有恒心者亞聖而外實所罕聞猶幸奉申平原諸君深知其情食客三千羅致門下得以範圍俯就不致有蕩抶之虞不然陳勝吳廣之徒未必俟祖龍景興始興輟耕壟上之歎也自是之後如唐之劇宼黄巢明末之流賊牛金星皆以下第舉子乘國家衰亂竟敢弄兵潢池釀成大變今朝廷威德雖足懾服寰區且士人卽窮無所歸亦皆深明大義寍餓死溝壑而萬不敢稍存非分之思唐明之禍固不足慮然一夫不獲古帝王實引以爲咎今聚數千萬之士類而忍令其窮無復之在上之君之君子其亦有念而心焉憐憫者乎縱筆及此爲多士慮且不僅爲多士慮已 
[簡員議稅]  
　　日本報云中國和議告成酌加關稅日廷聞之派令外務省參事官倉地氏及大藏省鑑定官山岡氏航海來華與中朝所簡大臣互相酌議 
[擬抵公債]  
　　日本報云此次中國和議旣成應償各國銀四百五十兆兩日本派得洋銀五千萬圓刻已掣取付銀証劵除撫卹拳亂被害之人民外尚餘三千八百萬圓歸入明年度支内然其中祇可收現銀一千八百萬圓此外二千萬圓旣有証劵在手擬卽抵借公債俟如數收得後付還觀此亦足見彼國財用之竭蹶矣 
[日置戍兵]  
　　日本報云拳亂敉平之後日廷已將軍士之分駐中國北方者一再酌减兹經議定以步兵一大隊常駐京師保護使署步兵一大隊中四中隊常駐大津以時遣赴楊村新城軍糧城大沽諸處巡綽步兵一大隊中二中隊常駐山海關以時遣赴昌黎濚州唐山諸處巡綽 
[督隊迎鑾]  
　　聞之京師友人云兩宫小駐開封俟過萬壽節期卽須起蹕駐京軍士除酌留若干彈壓地面外餘均携帶軍械行李於本月初六日隨同某翼長赴保定一帶迎鑾 
[派兵修路]  
　　京師訪事人云九月杪欽派辦理御路要工之景侍郎灃傅諭南營將備等官遴派差弁率 
 
 

Page 2

 
 
同兵士速將天橋南北一帶甬路兩旁修墊平坦預備在京王公大臣跪迎兩宫聖駕 
[預演祭儀]  
　　聞之京師友人云十月初一日孟冬時享太廟奉旨派溥偉恭代行禮欽此恭王奉旨後定於九月二十八日偕肅王立公英公謂太常常寺署大堂演禮蓋以昭愼重而免越貽羞也 
[詳紀合肥傅相薨逝情由]  
　　直隸總督李爵相薨逝之信早已紀諸報端兹得京師訪事人手函云爵相政體違和已經數月至九月中旬調攝得宜日漸輕减旋因外務部左侍郎徐公患暴疾而卒聞之驚歎不置遂飲食不進者四日延至二十六日之夜子時嘔血數升溘而逝聞此次和議徐公之力居多爵相倚之如左右手故於其卒也深痛惜之以至病重不起也當彌留之際外務部電達保定促周玉山方伯入都方伯卽於晚間八點鐘時到京猶及請示交涉事宜未幾卽永訣云 
[帥躬無恙]  
　　前日本邑各報紛紛傳說粤督陶芷芳制軍之事謂得自香港電報一若信而有徵者然本館訪之官塲皆無信息心焉疑之發電羊城探問昨得回電係帥躬無恙四字旣而官塲得督轅電信言制軍於日前偶患痰喘兹已痊可照常見客云云可見柱石勛臣爲天所佑齊東野語不免爲有識者所嗤也 
[邸駕囘京]  
　　天津直報云奉旨出使德國之醇親王於上月三十日由滬乘安平輪船北上本月初二日天津礦務局各員乘火車往塘沽迎迓未幾醇王駕抵塘沽卽乘火車入京並不赴津駐節 
[一绥遠城將軍信軍帥恪奏陳議結敎案摺]  
　　奏爲查明蒙古鄂托克等旗辦結教案所定條約均屬周妥恭摺具陳仰祈聖鑒事竊奴才於本年七月初四日接印任事先將蒙古鄂托克等旗教案辦有端倪大略情形具奏仰慰宸厪在案兹於七月二十六日原派查辦此案之佐領圖伽布景秀等回旗銷差業由奴才按照原禀及所定條約逐欵查詢明確謹爲我皇太后皇上詳陳之上年蒙地伊克昭盟鄂托克烏審札薩克三旗所屬之寍條梁硬地梁成川口小石碥科巴爾等處地方蒙古官民查率仇教釀成巨案本年四月經陝甘督撫綏遠城將軍歸化城副都統分派印委各員齊集陝西靖邊縣界之寗條梁會同蒙員赴小橋畔教堂與洋教士楊光被巴士英逐一詳查計燒拆大教堂四處教民房屋六百二十一間掠取牲畜三千餘頭糧粟一千三百餘石殺斃洋教士一名教民址名此外尚有烏審旗歴年騷擾燒房等案各該委員與教士往復會商該教士初議房價物價命價共索償銀十七萬八千五百餘兩經各該委員再四磋磨始允减讓公同議定共賠銀十四萬三千五百兩鄂托克札蕯克二旗共認賠銀九萬八千兩因現銀不敷願以牲畜及附近教堂之生地議價抵償仍酌給蒙租並議定與平民被招墾田無異絶非割據其土地兩造各願立約钤用兩旗部長印信爲據烏審一旗應認賠銀四萬五千五百兩亦苦無欵可籌願以大淖兒堿地議價作抵乃該教士必欲索交現銀復經各該委員屢次解說該教士始允暫以堿淖作押定期交清賠欵交還城淖絶不將該淖收留業由歸化城副都統原派之佐領扎拉豐阿會同蒙教兩造前赴烏審旗妥商立約至疉次欽奉諭旨飭查威嚇敎士之阿多杜少辣其殺克多而等十一人現經查明均係該二旗蒙官該教士指爲此案之首禍各該委員因業償鉅欵婉勸教士勿事窮詰免再結仇該教士當卽允准永不追究並黨惡之十九人前案之十八人與夫漢民之牽涉此案者均置不問蒙地官民甚爲感悅各該委員並公同議定嗣後蒙古實力保教不容或有疏虞教民即釋忿棄仇不得再尋夙怨蒙教均極樂從當於五月二十八日各該委員會同酌定條約由蒙教兩造署名鈐押永遠遵守此案卽於是日辦結奴才細核所定各欵條理詳明防維周密應請照准辦理竊維蒙旗效尤仇教幾礙和局上貽君父之憂今雖鉅欵罰償核其罪情誠不爲過惟是蒙俗椎魯大體鮮知使因受鉅虧而仇教之心轉益滋甚即變端再起禍患曷可勝言奴才擬卽札飭伊克昭盟長曉諭該三旗官民俾知此次懲創實由自取不得復介於懷各堂教士教民官則責其認眞保護民則勸其毋再齟齬此次倖免追究之十一人尤不准再蹈覆轍儻敢故違務卽嚴行懲處至於釀禍之源奴才業於前奏詳切具陳兹並擬商令該總教士轉囑各堂教士垷在和議旣成務須嚴管教民勿再藉口前嫌欺凌良善以免結怨更深然此特權宜之計計尚非久遠之圖俟蒙地教案全行辦結再當按照條約與總教士持平定議收回約束教民之權庶幾民教可安釁端可弭除將所定條約咨呈軍機處全權大臣外務部理藩院查照外所有查明蒙地辦結教案條約周妥緣由謹謹同歸化城副都統文瑞繕摺馳陳是否有當伏乞皇太后皇上聖鑒訓示遵行謹奏 
[京師市價]  
　　聞之京師友人云現在市中每京平足銀一兩可易當十大錢十二吊五百文洋銀每圓可易當十大錢九吊三百文羊肉每斤售京錢八百八十文猪肉每斤售京錢一吊文白麫每斤售京錢四百八十文老米每斤售京錢四百八十文此外麻油澆酒兩物因加稅之故每斤貴至京錢一吊九百二十文 
[天津得雪]  
　　天津直報云自本月初二日以來雨雪霏霏北風狂吼瓊瑶滿地一白無垠其有具黨太尉一副金眼晴者聚飲圍爐逸興不淺不復知門以外玉樓凍合寒飇裂肌無袴公瑟缩於冰天雪地中僵凍欲死甚矣世間苦樂之不均也 
[防微杜漸]  
　　鎭江訪事人云駐滬俄羅斯總領事闊雷明君查得浙江湖處二郡鄉間近有不法之徒僞售俄國監生執照妄謂如能捐資購取將來遇有犯法之事可由俄國保全一時無識之徒購者甚衆因於上月某日照會蘇松太兵備道袁海觀觀察禀請兩江總督兼南洋通商大臣劉峴帥通飭所屬各地方官一體出示嚴禁日前署鎭江府許東畬太守接奉憲札遵卽轉飭丹徒縣張允臣大令出示曉諭大略謂自示之後如有前項匪徒揑造俄國監生執照煽惑愚民一經訪聞或被告發定卽嚴拿懲辦决不姑寛爾等不得受騙購存致于併究是亦防微杜漸之要圖也 
[裁缺述聞]  
　　松江訪事人云此間武營各員弁因裁缺一事聚訟紛紛有謂每營擬酌留千總一員把總一員外委一員額外二員者然均懸揣之詞須俟江南提督李壽亭軍門斟酌情形方能定奪也 
[尋仇被獲]  
　　金陵訪事友人云月前新勝營統帶徐寳山都戎緝獲巨梟陶龍雨解赴省垣兩江督憲劉峴帥飭卽就地正法旣而其黨甲乙等人赡敢向都戎家中人報復某日經都戎緝獲甲乙丙丁四名于月之初四日解赴太平禀候長江提憲究辦 
[舵工解府]  
　　松江訪事人云本年六月十一日本任金山營調署松江城守營遊撃楊克明遊戎由滬上附某小輪船回郡行至陸家嘴突遇烈風雷雨以致溺斃浦中事後營員拘獲小輪船舵工戈某解送上海縣署縣主汪瑶庭大令訊明一切援見死不救之例科以軍罪本月某日解至松郡詣府過堂府尊余石蓀太守略訊情由發交華亭縣獄寄禁大約不日卽須需解赴省垣矣 
[直省官塲紀事]  
　　聞之保定友人云直隸藩憲周玉山方伯於上月三十日由京回省清理一切事宜以便擇吉護理督篆至直藩篆務已委臬司周瀚如廉訪署理臬篆委通永道楊觀察署理大約不日卽須交替矣○梅軍門統率雄師在滄州駐紥自聞合肥傅相噩耗卽於本月初二日命駕至津乘火車北上 
[甌郡官塲紀事]  
　　温州訪事友人云上月二十七日浙江試用鹽經歴潘伯初叅軍自滬乘招商忆普濟輪船抵甌蓋由兩浙運司黄幼農都轉委令公幹也○前帶湘軍雲字右旗鄭可齋副戎因病病禀給假回籍醫治上月三十日附招商局普濟輪船赴滬以便換船遄回○浙江全省營務處顔榖生觀察奉上憲委令赴甌巡閱上月二十三日乘新寳順小輪船赴茅竹龍灣磐石等處騐看砲臺至日墮崦嵫仍回駐劉公生 
 
 

Page 3

 
 
祠内次日赴道鎭各署辭行隨乘新寳順小輪船鼓浪而去○上月二十四日温州鎭劉吉園鎭軍乘永靖小輪船出巡洋面未幾即命駕言旋○温郡開辦膏捐近奉浙江藩憲誠果泉方伯札委蘇以莊二尹專司其事定於本月初一日起每烟膏一兩加捐錢二十文永嘉縣秦鹿苹大令先期餘傳城廂内外各都圖地保諭令查明境内所有烟館每日售烟膏若干認定捐數以便屇時次第徵收 
[京華近事]  
　　京師訪事人云九月二十六日南城練勇縛日本裝束之甲乙兩人入城旋又牽回詢之悉兩人在南城行劫經局勇拿獲送入日本使署日使查係朝鮮人隨某日人來都者不能擅科其罪因令帶回照華例懲治旋經解交襄辦善後局務之胡公現在尚未發落也○自九月二十四日至月晦連日刑部處决人犯甚多有一日而决至二十餘名者此外經五城勇局就地正法者亦復不少蓋緣十月初十日爲 
皇太后萬壽聖節一月内例不行刑故也○由正陽門東至崇文疲綿長三里許劃歸使館界内近日洋人忽將水關上城墻拆斷數丈水關鐵栅亦全行撤去不知其爲何故也 
[羊城仙蹟]  
　　廣州訪事人云上月二十四日省城各紳齊集廣府學宫明偷堂議事聞因新科孝廉陳有融身家不清當縣試時已被人禀訐今復納監中式并有搶替情事也是日香山紳士亦赴明倫堂集議舉人簪花之事未悉厥後何以了之○南海紳士李廣绶等以匪徒開賭爲害閭閻遞禀督轅陳請禁逐督憲陶制軍批示曰據禀金溪墟首匪湯榮湯中等串同在瀝村匪黄洪等開設花會經縣飭屬拿獲黄洪一名瞻敢聚衆奪犯如果屬實亟應由縣嚴拿究懲并將私設各賭廠一律封禁以靖地方一面查明該紳等與湯榮有無另行啓釁情節據實察覆仰廣東緝捕局轉飭南海縣遵照可也○李昭區新傅贊開皆著名匪首也月前李區忽意見不合李遂納欵投誠自愿擒區贖罪大憲准之近不紳士密禀憲轅謂李有仍向各處勒收行水情事李未之知也某日因事來省突被廣協某弁拘至五仙樓請訊不知果有實據否○粤垣各項工人每於八九月問糾集同行求加工價蓋已視爲常例矣兹又有合義堂等鞋工在十二鋪三界廟集議每鞋一雙欲加工貲七釐各鞋作主均不允從遂於上月十九日一律停工以圖挾制○上月十八晚寳華坊各居民招集緇流設壇建醮正在鐃鈸喧闐之際附近成發米店突來盜匪三人將店夥驅入後進然後刼取櫃中銀兩呼嘯而逸翌晨店主開具失單報請地方官查緝 
[彞陵寒柝]  
　　宜昌訪事人云宜昌一府向章歳科併試適前任湖北提督學政蔣宗師因病奏請開缺新簡彭宗師又有丁憂之說恐年内未必舉行矣○日前有一鹽船由重慶駛赴宜昌行至紅石子江心三老長年偶不留意以致撞成兩掇船中人均占滅頂之凶幸有紅船駛往援救始得誕登彼岸旣而又有運鹽船一艘在是處覆没聞兩船所失之鹽約計千數百包亦意外之禍也○宜昌府陳太守交卸篆務後眷屬尚未出署新任齊太守暫假貢院爲行轅兹者府試旣華陳太守亦已挈眷回省垣府署胥差遂將署屋收拾一清禀請齊太守於九月二十三日遷入○月前雲南大憲委解京銅至宜交某輪船運赴漢口刻又解到京铜若干由招商局固陵輪船轉運惟固陵船身較小受載不多須俟快利輪船抵宜方能悉數運往聞快利刻在上海修理大約十月上浣可駛抵宜昌矣○前有法國小兵船由宜昌入蜀近又有一較前略大之兵船停泊宜昌江面上月十九日宜昌鎭總兵傅鎭戎登舟拜會某統帶接見之下情誼甚殷迨握别時鳴砲九門以送 
[潯江楓荻]  
　　九江訪事人云本月某日保甲局員徐穆君通守出有簡明示諭曰潯郡五方雜處宵小出没無常現在各處散勇外來游匪宜防諭爾飯店知悉住客須各加詳二鼓卽便閉户不准往外游行更有一種痞棍每在僻巷窩娼不獨敗壞風俗且使莠類匿藏特此申明誥誠務各遷善爲良倘敢玩視不遵卽係自蹈刑章○上月十九日西風大作上游城子鎮沈没煤船在艘淹斃四人二套口下游沈没渡船一艘淹斃六人○上月二十三日江裕輪船上水時有某皮匠病斃艙中經九江招商局總立鄭月巖司馬給錢十千備棺收殮 
[鳩江瑣志]  
　　蕪湖訪事人云華興小輪船公司某輪船往來盧巢一帶闖卡漏捐已非一次九月十七日拖帶重載之船鼓輪開駛卡上巡勇追之不及禀明總辦黄鐵菴太守移請商務局許九香觀察飭傳查究○壽州正陽關爲淮鹽入汴之總口各鹽行每夾帶私鹽藉以獲利有郭某者被監督關務之蒯禮卿觀察訪事拿逃至金陵揑詞上控不知上憲如何立理也○蕪湖將軍陡門觀音橋等處霪潦爲災道途成坎行者咸裹足不前現經晉康公司吳少齋直剌按户斂錢鳩工修理不日可復舊觀矣○滁州典鋪舊章二分起息洋銀出入一律近爲漁利起見本洋每圓出價一千二百六十文入價一千一百四十文又每元須存箱錢六十文如此準折奚啻取利三分窮民受虧其有涯涘耶 
[上海官塲紀事]  
　　本邑十六鋪巡防北局委員梅榖蓀二尹昨有要公趨詣上海縣署謁見縣主汪瑶庭大令晤談良久而别○昨日道營廳縣文武各官咸於清晨赴江南製造局曾文正公祠拈香致祭蓋因是日係文正公冥誕也 
[巡員謝委]  
　　十六鋪巡防北局委員蕭子文二尹近奉出使日本大臣蔡和甫星使派充隨員遺差經蘇松太兵備道袁海觀觀察札委江蘇候補巡檢姚榖蓀二尹祖詒接辦二尹奉委後特於昨日趨詣道轅謝委擇吉十二日到差 
[移提見証]  
　　日前上海縣移文英美租界會審公廨内開地保曹福卿禀報趙緒租卽趙文軒用刀戳傷唐明光畏罪自戕身死一案據屍兄趙宜軒供趙緒租係與粤妓阿蘇爭風起釁請提見証沈全福陳雲章質訊等情合行移請飭提云云讞員張柄樞司馬准之昨日飭差提到沈陳押候解縣訊核 
[上海縣署瑣案]  
　　袁兆鰲前控圖書顧秋泉欠銀一案前晚縣主汪瑶庭大令飭提訊究袁供顧借小的洋银四百元久欠不理控蒙提訊交保料理仍復之置不睬求恩比追顧供小的實無現銀故擬將房屋售去得價料理日内卽可立契成交求恩寛限大令謂爾身充圖書被控纍纍實屬不安本分本應重懲姑念年老哀求從寛免責限三日理處如延干比○前者朱寳山控鄧松亭竊取珍珠當票私自贖出售去後經查悉向追復被换去十粒等情大令訊明情節將鄧收押予限清理前蚖朱投案訴稱鄧收押日久延不理明且尚被借去洋銀六十元一併求追大令命提鄧詰問供稱身被覊押難以籌借求恩寛限大令惡其刁狡命責二百板展限十日理清○蔡許氏控丁蘭軒建屋佔地等情在令訊明諭令地保陳耀芳劃清界址竪立界石繼因仍未丈清投案控訴前晚大令升堂提訊陳保禀稱兩造不願照址分清叩求澈訊丁蘭軒供稱小的之屋與蔡許氏之屋毗連業經售與他愉翻造並未侵佔伊地求鹽蔡許氏供前買王姓房屋四間兩廂計地入分今丁翻造屋沾支去墻脚所有稅契現托親戚持赴升科局請换道契求鑒大令飭許氏將契呈案察核 
[馬路工程局紀事]  
　　前日十六鋪汛捕錢福在南市查獲輪船積竊湯利生卽唐直峯帶至浦房捕頭轉解馬路工程局總辦翁子文太守倩襄讞委員余叅軍研訊湯供小的係安徽太平计人向操布業邇者來滬訪友僑居英租界四馬路级陞棧第十六號房内並不爲非叩求明鑒叅軍令押候覓妥實人來案具保○昨日英商老公茂紡紗廠中查騐棉花人洛神飛查見鄉人倪耕榮以攙水棉花求售因卽拘解工程局叅軍研訊之下判令提花價三成充作罰欵 
[英美租界公廨紀事]  
　　瑞順成衣店主唐春卿控王娘娘積欠工料洋銀延不照付等情昨經讞員張柄樞司馬飭差提到押候訊追○崇明小孩金金來洋甫九齡日前獨自出外迷失歸途經四百十七號巡街捕帶入捕房捕頭著解送公廨禀請安插○嚴鶴鳴將奚土土之地盜賣與人經士土控諸上海縣署縣主汪瑶庭大令移請協提昨經包探張寳成將鶴鳴拘獲交原差帶按司馬著押候辦理 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[南市捕房紀事]  
　　日前張履之在西鄉何爱橋附近乘胡福生所駕航船至閔行登岸時失去銀對時表一枚日前胡駕舟至滬被張所見扭交二號巡捕拘至捕房捕頭令暫行管押旣而張以事無左證恐干未便请卽將胡開釋捕頭允之○前日楊寳甸在法界小東門外菜市前駐足閒觀衣裝内有江南義振紅票三十六條應得洋銀二百元不隄防被匪人竊去爰卽赴法租界捕房報請追緝昨日復投報南市捕房未識尚能破獲否 
[英租界捕房紀事]  
　　日前朱阿惠王立甫竊得沈王氏竊自某西人之縐紗二疋經包探胡瑞龍拘獲帶入捕房捕頭令押候解送公堂禀请究辦○陳福福濳入自來火糙竊取煤一○經包探陳根寳拘獲帶入捕房捕頭令押候解送公堂禀請究辦 
[法租界公堂瑣案]  
　　宋錫三訴稱小的在公館馬路開設粥店昨日范阿福持銀十元來換制錢當塲估看確非顇𧸛鼎詎料一轉瞬間忽被調換因卽扣住在身畔搜出僞洋銀十餘枚旣而帶至春泉樓茶肆拘獲販賣銅質僞洋銀之婁金海今一併送案請訊婁供小的向操錢業現因窮極無聊爲此不得已之舉讞員杜枝園大令判罰洋銀五十元著范阿福繳出洋銀十元給還原告併枷號一個朋責五百板○顧菊如訴稱寄居英界望平街前晚有六齡女孩在門前嬉戲被匪人王宣渭誘至汉吓意圖變賣適爲包探拘獲送入捕房捕頭詰之供認不諱今旣解案請爲究辦大令判枷一個月責五百板女孩交顧領回○崇明人王世太由原籍诱領育嬰堂女孩楊梅郎來滬托倪鳳芝楊世忠等展轉售與廣東人楊桂芝得身價洋银四十六元育嬰堂司事施念英查悉來滬報捕將倪楊王拘獲解奉大令訊供飭補提同黨楊少卿陸國章二人昨日復訊判將王枷號兩個月責五百板倪等五人各枷一月責五百板身價洋銀著如數繳案充公楊罰洋銀三十元女孩係教民發育嬰堂暫留以便轉送天主堂送回原籍○粤婦陸李氏王麥氏僑寓虹口某里被縫工王阿明竊去衣物逃至法界包探拘獲詰出前情昨日角案請訊大令著移送英美租界公廨訊究○和昌成報關行傭人吳錫成雇沈阿土王阿和之船裝載火油迨交卸時忽缺少二十箱報捕果獲贓未吊齊昨日解案請訊吳偕張錫榮投案稱業已照數賠償請將沈開釋大令准之著具結送案存查以後毋許再犯○西人愛禮司投法總領事署控某繅絲廠主黄震之合股貿易被欠銀三千三百兩費繙譯迭次函問並無復音昨日咨照大令出票提黄到案隨交保出外俟下期訊理○顧富英訴稱小的在小東門外協記魚行爲夥邇忽失去棉被衣服等物假捕查獲賊犯陸阿福王阿榮吊到原贓求准具領大令判將陸王各責四百板贓給失主具領○包探禀稱偷兒陳阿福余東昌在某處竊取藥材人贓並獲解案請辦大令判責陳三百板余責手心一百下○包探禀稱積竊王海林在城内犯案被總巡朱大老爺拘獲詰知寄居租界送案請懲大令飭帶往照相店映一小影然後驅逐出境○瞿松記控嚴仲梅積欠造屋工料及會項共洋銀一千餘元昨日大令飭提到案交保出外俟下期訊核 
[美租界捕房紀事]  
　　前晚江北人戎二紅范小三子等數人在虹口磨坊橋堍高長卿所開小茶肆樓上作葉子戯時有同鄉束小四子在樓下夜餐不知緣何起釁將束扭住痛毆束鼻破血流倒臥在地戎見已肇禍乘機逃逸後經茶肆主據情投報捕房捕頭以束傷勢甚重立卽派出包探務將戎拘獲以便解送公堂禀請讞員張柄樞司馬究辦○昨晨本邑人蔣和尚在篷路菜市中私賣無照牛乳被工部局中人查悉解送捕房捕頭令押候轉解公堂禀請訊辦○前晚九點鐘時三十六號西包探行至北四川路見馮阿巧遮遮掩掩形跡可疑因卽拘入捕房捕頭令包探顧福其前往查悉阿巧確係良家女子當卽釋之使出○前晚妙手空空兒李中芳混入漢璧禮路第一行呈百二十七號門牌某姓洋貨店内行竊魚油燭一箱包探張阿五見之連贓帶入捕房捕頭令押候解送公堂禀請懲辦 
[上海北市絲業會館籌賑公所施于英經收各處水災賑捐九月初一至二十日第一百零六次清單]  
　　初一日江隂無名氏曹平銀五十一兩一錢四分合規元五十四兩七錢八分三釐○漢口招商局寄來章浮生洋一元浙江桐鄉　善士爲次孫求病速愈助嚴衢洋十元恆發油行邱維翁募來屠種德堂助浙皖洋一百元共三户合洋一百十一元○懷遠孫爲山寄來劉冠南仇壽庵郭　亭陳斌臣陸錢清張智泉孫良卿蕭詞臣八户各洋一元楊石君洋一元銅洋一元程子平小洋十角王得九吳　山無名氏吳小殿吳華庭陳渭才熊理臣徐茂齋李鶴齡崔步月湯守武王坦夫陳殿卿蔣瑞亭周良卿朱冠卿十六户各五角徐瑞堂藍榮甫五角共廿七户合洋十八元五角銅洋一元○初二日吳培之洋三十元嘉餘山人十元○初三日湖州程邑務樸草廬主人洋三十元鎭海優婆夷周氏善蓮節　資求保病體康安廿元印溪無名氏求保諸事　送五元延齡氏爲三位郎病求速愈五元頴川氏求人口平安四元○初四日新聞報館恊賑所募第十四批英洋八十八元龍洋十元小洋七角鉛洋十七元悟月氏英洋廿五元龍洋廿五元無名字英洋十元柘湖頴川氏求子病速愈十五元厚齋氏病愈完願十二元松江杜大生杜應訓求病速愈五元又求子隆瑞病愈五元烏知子求雙觀延年益壽五元蕪湖唐心餘月捐一元知非子爲小兒王百齡完願求四季平安四元○初五日無名氏洋五元無名氏二元○初七日隱名氏英洋十八元龍洋二元蘇城沈蓉林求外症速愈龍洋十元高郵丁玉軒募補過子英洋二元○初八日壽萱室主求子病愈洋十元○初九日老甡元絲莊周仕沅同子懋昭懋功懋得求平安龍洋十元嘉定黄福侯英洋十元松江無力子求子病早愈完愿四元○初十日錫山徵餘堂陳求合家平安洋一百元倪氏完愿棉衣洋一百元養吾居士祈保妻病速愈洋一百元吳淞願隱名氏九月分願一元○十三日趙冠慶爲父留　節省筵資洋三十元松江杜炳鍔十元○十四日湖州登善集由寳順莊來洋二百元杭州恆豐順募泰庚記求合家平安如意十元溧陽學署陳延武五元寳○朱學增募平安堂四元周壽官求病愈一元○十五日雲在山人由戴文　來曹寳銀二百廿四兩合規元二百四十兩零三錢七分四釐英釐陸　求妻病愈洋十元徐羅氏宜人恭賀八旬移賑十元○十六日隱名氏陸英洋十元龍洋四十元松江侯文軒英洋十元無名氏銅洋一元○十七日松江杜　訓應璜求父病疾速愈洋十五元蘇州元裕易隱名氏五元杭州徐履莊求疾速愈四元姚伯欣八九月二元○十八日河南隱名氏求次女病愈洋三十元叔記十元朱敬德堂二元○二十日項永模求脚氣病速愈洋十元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
