# 1908 - 65 - 4912612

 

Page 1

 
 
   
 
 

Page 2

 
 
[上諭]  
　　二月初九日奉 
　　上諭張仁黼現在請假吏部右侍郎著吳郁生署理欽此 
　　上諭郵傳部右侍郎盛宣懷著仍充會辦商約大臣前赴上海妥協經理欽此 
　　上諭盛宣懷現在出差郵傳部右侍郎著沈雲沛署理欽此 
　　上諭雲南迤西道黄丙焜著發交北洋大臣差遣委用欽此 
[宮門抄]  
　　二月初九日召見軍機袁樹勛陸寳忠 
代論 
[滬杭甬鐵路借欵合同]  
　　部借部還最初提議之時。外部派梁士詒傳示辦法。抱定完全商辦四字。磋議兩月。發表此約。但見用人權操工師。餘利提存匯豐。我蘇浙自辦垂成之路。已傾倒而授之外人。不特商辦性質。剷除凈盡即國有名義。亦絲毫未合。此則蘇浙人所當設法挽救。急籌一善後之策者也。刊錄原文。願與蘇浙人其研究焉。　　此合同係光緖三十四年二月初四日即西歷一千九百零八年三月六號在北京訂立其訂立合同之人一係外務部郵傳部已奉旨允准一係中英公司（下文即稱爲公司）茲議訂條欵如左 
　　第一欵中國國家准公司辦五釐利息金磅借欵數目係英金一百五十萬磅此借欵自出售債票之日起算名爲中國國家滬杭甬鐵路五釐利息借欵 
　　第二欵借欵指明係爲建造滬杭甬鐵路（下文卽稱此路）此路由上海或附近上海接連滬寗鐵路至杭州寗波兩城此路綫須由上海經過楓涇鎭嘉興府湖墅杭州府江干至寧波惟此路有數段工程經中國國家允准已由本處地方建築將來勘量路綫須由郵部核定 
　　第三欵中國國家擔保此次所備之資本專爲建造此路連購辦車輛及一切應配物件並造路期内經營行車在内其購買地叚及造路期内付還借欵利息均不得提用此項借欵應由中國國家另行籌補此路自本合同簽押之日起三年造竣公司於此合同畫押後六個月期内知會 
 
 
 

Page 3

 
 
郵傳部已代預備一十萬磅聽候提用作爲出售債票第一次進欵或存歐洲或匯至中國均聽該部命令此一十萬磅全數或無論實墊若干並其利息均由出售債票進欵扣除其利息不得過常年六釐 
　　第四欵此借欵利息自出售債票之日起算按虚數常年五釐每半年交付一次造路期内由中國國家自行籌備此後先由所收此路進欵交付倘若不足則由關内外鐵路（新奉至遼河以東一段不在其内）餘利項下撥付如仍不足。可由中國國家以爲合宜之别項進欵交付以出售債票之日按西歷計算每半年交付一次按照此合同附表數日於十四日前交欵 
　　第五欵此借欵以三十年爲期除後開之第六欵詳載辦法外自借欵之日起十年後卽可按年還本由所收此路進項交付倘若不足則由關内外鐵路（遼河以東新奉一段不在其内）餘利項下撥付如仍不足可由中國國家以爲合宜之别項進欵交付以出售債票之日按西歷計算每半年交付一次按照此合同附表數目於十四日前交付匯豐銀行 
　　第六欵由借欵之日起十年後無論何時若中國國家欲將合同坿表所載未到期之借欵全數淸還或欲還無論若干均可照辦惟在第二十年以前須照債票上數目加價二磅半即係每一百磅債票一張還一百零二磅半第二十年後無須加價惟每次預還若干若逾於附表原則之數則中國國家應於六個月之前用公文知會公司將此數照借欵招帖内載拈𩰘日期多加拈𩰘次數 
　　第七欵匯豐銀行旣經中英公司派爲經理借欵代表其第四欵第五欵所載每半年應還本利須照此合同附表數目由郵部或郵傳部所派之人按該兩欵所訂日期於十四日前在上海以上海紋銀交付該行足敷在倫敦交還金磅其磅價與該銀行訂定然亦可於還本利期前六個月内無論何時皆可向銀行訂定若中國國家遇有金欵實在存歐洲若非由中國爲此滙去者欲用以付還本利亦可用金欵交付每年付還借欵本利郵傳部按百磅給與滙豐銀行五先令用銀作爲經理費用 
（未完） 
時評 
[評一]  
　　代表未赴京也。昌言曰我輩必堅守遵旨商辦不認借欵八字。江浙人民執瓣香以送。感激至於出涕。迨初至京。屢電我江浙曰。我輩爲遵旨商辦不認借欵之代表。我江浙人民猶遥相慶祝曰。我代表克稱其職。乃曾幾何時。微特變不借爲。認借。并變商辦爲國有。然則是代表者斷送江浙公司之代表也。我江浙人民對之將何如。 
[評二]  
　　代表者代表江浙人民之意見也借欵之承認。猶曰。曾商之公司者也。至公司之改名國家滬杭甬。則公司並未先知。前日本報專電首揭此點。公司中人甚滋疑慮。及閱合同而始恍然是代表並未商知公司之明證也。然則代表者。又非江浙人民之代表。而直政府之代表也。我江浙人民對之又何如。 
[評三]  
　　代表之變初衷也。將有所豔羡乎。盛宣懷之補郵侍。代表諸公得毋欣慕乎。然而盛補。郵侍祗二日耳。諸公得毋悔諸（默） 
專電 
[電一（北京）]  
　　藏事急兩宮欲從聨張二人請派大員前往世續張之洞保唐紹儀袁世凱保聨芳慶邸主緩 
[電二（北京）]  
　　吏部設保案研究所京外保案先歸考覈再行具奏 
[電三（北京）]  
　　奉撫唐紹儀來京尚無定期 
[電四（北京）]  
　　法部欵絀外審廳暫緩辦 
[電五（北京）]  
　　鹿軍機於未起行前准不入值 
[電六（安慶）]  
　　姜桂題初八亥刻來皖初九卯刻先帶四營赴寗駐紥浦口餘俟面商江督再旋漢統率南下聞寗皖贛須各駐六營 
[電七（安慶）]  
　　皖撫電催協統李振標回皖整頓偵探防務 
[電八（蕪湖）]  
　　駐蕪巡防三旗孫凱臣初九晨開差赴廣德防堵 
緊要新聞 
 
 

Page 4

 
 
[蘇浙兩公司致京外各處電]  
　　電北京軍機處王爺中堂外務部郵傳部農工商部列堂江浙代表鈞鑒接兩江督帥蘇浙撫帥電開接外郵兩部電開滬杭甬合同於本月初四日會同具奏即日畫押希查照尊處前電兩公司認息七釐一切耗虧均歸部任之說妥爲籌定速電復等因轉到本公司承准此查本公司冬電曾將合同内必應磋改各條呈懇主持俟改定再奏正在焦盻而督撫電適至萬分駭愕當以查帳之去兩公司以過半之工程包全路購料之用錢是捐免非消滅若工師非但不能消滅且留總字又聲明工師與總辦意見不合由郵部判斷害更甚於認可是兩公司所陳緊要關鍵均未辦到且并前議不如兩公司歷次聲明須工師查帳一并消滅方認七釐否則無息亦難承認等情電復在案伏查蘇杭甬之一誤再誤誰爲禍首道路皆知其著者且富甲東南旣累江浙人民呼號奔走喘息不寗復累大部左右兩難以種種之負擔無瘡而剜肉以補未渴而飲酖自毒以山西礦約爲比例彼則未開之礦而我則已築之路蘇浙人之痛心疾首尤甚於山西夫賞罰之權操之朝廷非人民所敢輕議願同罪異罰則不足以服江浙更何以謝因山西而被譴者兩省人民不願自負此無名之累亦不願大部負此無名之累故今日追原禍首無論何種虧耗均應著落認賠稍伸國法而洩公憤兩公司自維奉旨辦路不得已而又奉旨存欵無非仰體大部外交之爲難耳若罰當其罪此内政並無所謂爲難也人民紛紛持此詰責應否據情請旨辦理之處伏候鈞裁蘇浙路公司叩陽 
　　電北京代表北京會久翁翼翁藴翁滬杭甬合同稿到内第一欵之名稱爲國家滬杭甬鐵路國家二字無端冠上實化商辦爲國有第十七欵分派辭退人員與總工程司商酌辦理用人實權已去將來訂雇工合同無可補救第八欵關内外鐵路進欵上混入此路進欵字樣第二十一欵混稱鐵路進欵盈餘提存匯豐是無異以滬杭甬作抵此等緊要關鍵諸老從未提及不勝駭異是何原因乃有此種條文旣未前聞萬難任責鵠候明命蘇董事局佳　　電江督南京督帥鈞鑒歌電敬悉（歌電見初七日報）查帳名目兩公可以過半之工程包全路購料之用錢是捐免非消滅工師仍留總字非但不能消滅并袁宮保已經允定之無須認可今又聲明工師與總辦意見不合由郵傳部判斷害更甚於認可是兩公司所陳緊要各節均未一一辦到初四硬押置代表要求於不顧雖五釐亦不承認公其爲人民主持穆潜等叩麻 
　　電蘇撫歌電敬悉查帳名目兩公司以過半之工程包全路購料之用錢是捐免非消滅工師仍留總字並聲明與總辦意見不合由部判斷害更甚於認可是緊要各節均未一一辦到初四硬押置前議於不顧兩省人民紛紛詰責碍難承認萬乞主持除電三部及督帥外謹布復蘇浙公司庚 
[江督覆鄞縣敎育會電（爲滬杭甬合同事）]  
　　鄞縣敎育會諸君鑒電悉路事合同全文尚未見傳聞之詞未足深信已與王湯諸公相約俟見全文再與諸公妥熟籌商以期補救但可設法惟力是視暫勿惶惑爲幸兩江端 
　　按合同全文已見如何設法補救惟大帥之力是視 
[江西留學界會議鐵路借欵日本]  
　　江西同鄉會自得本省來電『東京淸公使館轉江西同鄉會長魏斯炅贛路借欵千萬乞查拒九江徐子鴻』會員日夜籌畫于正月三十日開第二次大會于神田一橋通帝國敎育恊會聞最後議决擬派代表回國力爭其電費川資由各府担任云 
[湘人請開民選議院北京]  
　　湖南全體人民要求政府開設民選議院其請願書捧呈人雷君光宇等已於日内抵京聞領銜者爲商務總會會長陳文瑋敎育總會會長劉人熙礦務公司聶其昌等其餘紳商學界代表約五十人惟商界中人居其多數 
[外部電復外交官改着洋服北京]  
　　駐德孫寳琦欽使電奏請准外交官改着洋服以免外人訕笑略紀前報專電現聞外部業已電復略云效電請代奏外交官改着洋服一節已轉行憲政編制館禮部彚入官民服制再行入奏先此電復 
[湖南同鄉會議蕭艙長冤殺事蘇州]  
　　駐紥平望鎭之蘇捕水師營右哨十號艙長蕭培華在平望軍前正法曾紀前報茲聞蕭之被殺實有冤誣因經在省湖南同鄉於初六日在通和坊湖南會館開會官軍商學界到者一百餘人先由會館總經理李松雲觀察報告開會宗旨旋由張伯純部郎演說謂蕭艙長年甫十九其父啟英隸曾文正公麾下亦五虎將之一甲午中法之役在台灣陣亡蕭提督祗此一子去年由某提督荐至江蘇奉派駐紮平望當日有脚划船一艘駛過陸軍執法官樊肇元令蕭追赶拘查蕭以船中營勇爲本營提調調去四人祗剩二人如眞梟匪難於抵禦因據情面禀詎執法官挾有私嫌即指爲抗違軍令喝責軍棍一百下少頃又再責一百下血肉横飛見者酸鼻樊肇 
 
 

Page 5

 
 
元猶以爲未足即以抗令失機等詞禀請撫藩核示瑞藩批飭如果抗違軍令着即軍前正法陳中丞批飭究竟因何違令着查明核辦詎執法官不候查辦立飭斬首蕭臨刑時當衆聲明前情並囑某書記代錄淸供詞極哀痛旋復將首級遍示各營再行割取兩耳（初意欲割左耳詎誤割右耳故再割左耳）昔曾文正軍法旣責則不殺欲殺則不責今蕭旣責二百棍又復梟首示衆野蠻至此不可不思所對付之且執法官所禀者爲蕭德華今所殺爲蕭培華此節亦應理明現擬聨名先禀藩憲如不直則禀督撫再不直必叩閽上控所有訟費擬以會館存欵一萬餘金提用全座贊成旋議發電湖南紳商學軍四界及江寗南昌安慶三省首府（三太守湘人）當日簽字者一百餘人至傍晚始散會 
[附旅蘇湖南同鄉會調查書]  
　　（上略）樊肇元與應桂馨同至蘇州本係范高頭餘黨夤緣袁幹卿觀察得入督練公所又諂事杜雲秋觀察與謝謙周遠明歐陽榮藩李楚貴狼狽爲奸聞李楚貴前有擄人勒贖案朱署藩陸臬臺皆請就地正法而杜袁反力爲包庇其主動乃樊與謝謙爲之李楚貴亦湘人然湖南同鄉會皆謂李應正法而不直杜則此次之爲蕭表白當非徇鄉曲之私也並聞樊肇元大令已因此事奉陳中丞飭令銷差昨日早院禀見後大受申斥云 
蘇浙防匪彚聞 
[浙撫奏革嘉防統領]  
　　嘉防統領陳政詩被人奏参經浙撫查實斥革略紀前報專電現經探得原奏略云浙江梟匪爲患固由近年統將不得其人亦由吏治懈弛於緝捕事宜奉行不力候選道陳政詩自三十二年秋間接統各營不知振作駐紥嘉興深居簡出弁兵習爲偷惰絶不講究操防搶刦重案層見迭出遂致釀成巨患當於十一月間將該道撤差臣惟軍事全在統將如該道之廢弛因循貽悞地方未便稍事姑容相應請旨將候選道陳政詩即行革職至嘉湖兩屬地方官除已經前撫臣奏參外查有撤任海鹽縣知縣郝毓椿居心嗜利罔恤民艱捕務亦屬廢弛請旨一併革職以爲玩視民瘼者戒正月二十八日奉硃批着照所請 
[浙撫奏調得力營員]  
　　浙撫馮中丞片奏略云浙省匪患甚深急須整頓營務加以創練陸軍實行警察需才甚殷查有江南蕪采營參將李振標在皖辦匪頗著成效直隸補用副將陸軍第七恊統領楊善德熟悉陸軍操法直隸補用遊擊崔振魁諳練警務又候選知縣莊守忠安徽試用知縣裴祖桂崔鶴於營務緝捕均甚歷練合無仰懇天恩俯准調浙委用俾資臂助正月二十八日奉硃批著照所請 
[鹽捕管帶拿解赴寗]  
　　鹽捕前營管帶王士志收押一節已略紀本報現悉此事係由江督端午帥來電以該管帶有私通梟匪情事飭即撤差密拿解寗以便提同孔德陞質訊辦理方伯接電立派朱大令接帶前營事務一面飛飭道署偵探楊金山等前往密拿乃朱大令到防後立逼王管帶交缷適楊金山亦帶同營勇人等前來王見事不妙即潛服洋烟霎時毒發經楊金山延請西醫灌救得生隨即押乘小輪星夜啓行於二月初七日到省經瑞方伯加派營員於初八日乘靖湖淺水兵輪押解赴寗 
[蘇藩擬另招偵探隊]  
　　蘇藩瑞方伯以蘇省現有之巡緝隊一百名辦事未能得力擬另招偵探隊一百名薪餉分上中下三等上等每月二十兩中等十二兩下等八兩統計每年須欵一萬數千兩現正籌措欵項一俟籌定的欵即當派員開招云 
[清鄉公所委員名單]  
　　蘇省淸鄉公所分科治事需才極多現將已委各員銜名錄下（提調一員）江西試用同知王元章（文牘科八員）管理文移公牘江蘇候補同知馮汝禧前江蘇候補知縣傅錱管理函電條敎江西候補知縣商言志管理雜事函牘江蘇候補知縣姚守彝管理案卷兼監用關防江蘇候補按經歷唐熙年管理收發公文江西候補巡檢劉文蕃管理譯電候選縣丞葉振家丁憂江蘇候補府照磨程明理（籌備科二員）管理局用薪餉江西候補巡檢曹昌熾管理採辦軍用局用物料州判銜監生伊華（攷核科一員）管理稽核水陸各營員弁兵勇銜名數目船隻薪餉駐紥處所及功過賞罰江蘇候補知縣程鵬（差遣科三員）駐紮蘇州府坐探所屬匪情並會同該廳縣辦理淸鄉事宜江西試用知縣王大錕駐紮松江府坐探所屬匪情並會同該廳縣辦理淸鄉事宜丁憂江蘇補用知縣謝崇聲駐紮上海查探匪情并管理滬杭輪船撥領軍械等事前廣東候補通判孫如璋（審判科一員）管理公所發審事宜江蘇候補同知吳其昌 
[飭查新軍誤斃平民]  
　　江甯督練處電致駐浙吳統領云姜軍赴松歸蕭節制調遣十八協司令部奉帥飭駐蘇州請公就近禀商馮帥准備前往頃閱二月初一日上海各報有新軍誤斃平民一節請即速爲澈查電復核辦 
[烏靑紳商請留管帶]  
　　駐紥烏靑鎭巡防六隊周管帶現已升調嘉防幫統勢難常駐烏靑該鎭商民恐有梟匪肆擾公同電禀浙撫請准周管帶兼帶六隊以固要防未識能邀允准否 
[紹興誣指革命黨三誌杭州]  
　　甬道張子順觀察初四日到紹興府中學校長王佐遞一公禀請提王廷佐吳鵬冲按例治罪甬道已允力爲昭雪浙江旅滬學會又致電杭藩喻方伯云紹府學堂學監金葆穉家被張道台帶兵圍搜並波及明强學堂金果確有革命證據理宜懲治如係被誣請電張道台指出告密之人按律反坐否則此風日長士民無立足地矣浙江旅滬學會 
[西報彚紀二辰丸之交涉]  
　　寧林報載初八日紐約電云日本公債劵因二辰丸一案外間謡傳將行交戰故價值頓落同日路透電云英倫每日電報論二辰丸一事袒護日本甚力同日東京電云有以二辰丸事叩大隈伯者大隈伯謂二辰丸之交涉甚爲細密如欲調停之必將竊竭外交上之手段云又謂日本國旗之尊威必須保全至于中國抵制日貨之舉則决非日本之所樂遇云 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要件 
[度支部釐定各銀行則例]  
　　第一條大淸銀行就户部銀行改設原有資本銀四百萬兩擬再添招六百萬兩合共一千萬兩分爲十萬股股票概用記名式由國家認購五萬股其餘限定本國人承買至貿易擴張續行增加資本之時應由股東總會决議禀准度支部添招招股章程由大淸銀行自定但不得招他國人民入股亦不准股東將股票轉售於他國人 
　　第二條大淸銀行爲股分有限公司各股東責任以所認定之股分爲限股分外如有損失概不負責任 
　　第三條大淸銀行設總行於京師其沿江沿海貿易繁盛之處以及各省府廳州縣應設立分行分號得隨時　酌地方情形禀准度支部照章分設或與殷實銀行銀號按照銀行章程訂立合同作爲代辦或與他行號聨結爲滙兌之契約均須呈明度支部核進度支部視爲應行分設之時可命銀行照章設立 
　　第四條大淸銀行營業事項開列於左一短期拆息二各種期票之貼現或賣出三買賣生金生銀四滙兌劃撥公私欵項及貨物押滙五代爲收取公司銀行商家所發票據六收存各種欵項及保管緊要貴重物件七放出欵項八發行各種票據 
　　第五條大淸銀行有代國家發行紙幣之權但須遵守兌換紙幣則例另訂詳細章程呈准度支部施行兌換紙幣則例未頒布以前准其暫時發行市面通用銀票 
　　第六條大淸銀行得由度支部酌定令其經理國庫書務及公家一切欵項並代公家經理公債票及各種證劵 
　　第七條大淸銀行有代國家發行新幣之責應隨時觀察事面情形向度支部請領新幣由部核准知照造幣廠分别發放以資流通 
　　第八條大淸銀行除上開事項外不得再營他業 
　　第九條大淸銀行不得將本行股票作爲抵當之物亦不得自行買回 
　　第十條大淸銀行除營業應用地基房屋外不得將不動産買入或承受惟或因淸理欠欵由債主交付或因抵常借欵由官斷給須由銀行屬原經手人並委本行確實人一同估勘實抵價值若干經職員曾决議亦可暫時承受仍限於十二個月以内迅速出售倘限期内迫於出售價值致被勤抑經理人申明實在情形由銀行呈准度支部量展期限至多再以六個月爲止若其中因不經意致有損失前後經手人均應負其責任 
　　第十一條大淸銀行不得以行中欵項營運他項商工事業但有時收入確實可靠之公司股票隨時買賣者不在此例 
　　第十二條大淸銀行凡遇各地方市面銀根緊急之際得由職員會定議呈准度支部借給欵項維持市面仍由銀行按期照章結算存息聽候部示 
　　第十三條大淸銀行營業年限自總行開辦之日計算以三十年爲期滿期後得由本行職員及股東總會决議呈准度支部展限 
　　第十四條大淸銀行設正監督一員副監督一員理事四員統理總分各行一切事務正副監督由度支部開單請簡理事由股東總會投票公舉呈准度支部加札派充設監事三員監察總分各行一切事務由股東總會投票公舉此外各分行總辦由銀行呈准度支部奏派經理協理司帳等員由銀行職員公同選派呈　度支部註册理事非有一百股以上監事非有四十股以上者不得當其選舉正監　副監　理事監事權限責任及經理協理以下各員合同保單薪水押櫃銀兩與辦事規則均由大淸銀行自訂章程呈准度支部遵辦（未完） 
分類新聞政界 
[安省開辦糖捐局安慶]  
　　皖省餉源竭蹶前議仿照鄂省開辦糖捐業經札飭童觀察查明酌議開辦章程詳覆在案現皖撫已札委童道爲糖捐總辦並委沈葆琛爲提調前往蕪湖設設開辦（女） 
[查辦潛山縣浮收地丁安慶]  
　　皖撫頃奉廷旨謂有人奏劾潛 
山縣沈鈞浮收地丁是否屬實著即按照原叅各節查明奏覆等情馮中丞當即札飭藩司迅速查明詳覆核奪（孔） 
[整頓警察之批詞九江]  
　　九江府孫景裴太守禀奉贛撫沈中丞批云據禀整頓警察三端尚屬切實仰警察總局轉飭督率各員務將警察事宜實力推求認眞整飭毋得始勤終怠至禀尾所陳精研警學一節應多購警察學書籍存儲局中責令在事各員悉心考究并由該府隨時摘要詢問覘其有無領會分别去取庶期各知奮勵其長目出力一節應俟日後辦理合法再行酌議（工） 
[釐局注重分卡湖南]  
　　湘省醴陵縣釐金局所轄各埠分卡向係委紳經理近因淥口一埠地近洙洲距鐵路車站不遠商貨往來釐捐甚爲暢旺醴局委員以分卡釐務旣旺關係自屬重要月前具禀省垣釐金總局請將醴局收支委員移駐該處經理業已批准照辦矣（水） 
[疏濬新河之計畫長沙]  
　　湘省北門外碧浪湖前經朱紳昌琳籌欵疏濬以通大河爲停泊商船之地旋以工程浩大且易爲泥沙所壅是以中輟現又經朱紳勘測仍擬續行開濬已禀由湘撫岑堯帥允准惟堯帥於此項河工極爲愼重已傳諭某令至署詳細商酌辦法（少） 
[派員守提欠解釐欵安慶]  
　　前辦五河鹽卡莫道欠解恊皖鹽釐銀四成又已革徐運判前於海州分司任内虧欠皖餉鹽課銀四成除自行措繳不計外莫道仍欠銀五千五百餘兩徐革員仍欠五萬數千兩現在皖省局庫空虚待用孔殷刻經皖撫札委二員前往守提運解來皖以濟餉需（女） 
[不准概免柴厘安慶]  
　　商人胡榮先具禀皖撫請將毛柴准予免釐奉批謂查把柴本居市肆之一收釐給票向有定章其毛柴一項果屬附近居民持刀砍伐自供炊爨者必係零星小束經過卡所應亦無多懇免完厘未嘗不可如係整船販運無論把柴毛柴同歸貿易不得藉口援免至妨厘務據稱分卡司扞嘗有以多報少並不據實塡票此爲各釐卡一大弊端本部院迭飭嚴禁不啻三令五申乃竟置若罔聞言之殊堪痛恨仰牙釐局迅飭大通釐卡查明是何司扞即行提解來省訊明嚴辦毋稍寛縱仍由省局出示曉諭俾衆週知（政） 
[法政講習所開校鎭江]  
　　鎭紳陶駿保觀察禀准督撫兩憲在鎭創設法政講習所業已妥議章程廣招學員聽講限一年畢業暫借萬壽宮爲校舍定初七日行開學禮（射） 
[整頓巡警之計劃常州]  
　　常州巡警現由惲紳祖祁倡議改歸大水營辦理額設八十人以四十人分派鼓樓西瀛里大街大并頭四區站崗四十人駐總局每晚梭巡按月更換以資整頓（木） 
[委員酌設貨捐分卡南京]  
　　長江一帶新設火車貨捐局現由釐捐局總辦札委内河總巡李令承東籌議開辦事宜並飭赴總巡卡所酌設分卡大令已於初四日謁見江督面禀一切（知） 
[寗藩牌示]  
　　銅山縣知縣董繩燾撤省遺缺查有候補知縣藍光 
 
 

Page 11

 
 
策堪以署理六合縣知縣李樂善撤省遺缺查有候補知縣翁延年堪以署理（月） 
交涉 
[提議會勘中韓邊界奉天]  
　　東三省與韓國鄰近一帶島嶼甚多向隸我國均有圖藉可據乃近日日人忽倡異論謂所有中韓鄰近各島惟鴨綠江中之中台島應歸中國其餘義州九連城之間各島俱應歸韓國東督徐菊帥恐蹈間島覆轍已電商外務部請照商日政府各派大員迅赴該處會同勘定中韓兩國界址以免日後愈滋糾葛（實） 
[俄人越墾近狀黑龎江]  
　　黑撫程雪帥前接准呼倫貝爾副都統照稱依格那斯屯至滿蒙交界之卡鳥不淸四克屯墾地二千零一十五俄晌零半區而搭蓋窩棚修設水磨伐木割草以及牧放牲畜打取皮張儼有久假不歸之意亟應咨會俄領事查照設法遣回以保中國主權（有）軍界 
[飭查龍驤兵輪用欵安慶]  
　　江寗龍驤兵輪前年曾由皖撫恩中丞咨調來皖至去年四月咨送回寗共用去薪工正雜各欵銀五千兩現奉度支部咨查以此項用費究係在某項開支該輪購辦添配各件用銀若干應飭查明申覆以憑核辦（孔） 
[協統示禁賒欠長沙]  
　　湘省常備軍楊協統晉近日出示略謂本軍禁止賒欠前經張統領示諭在案誠恐爾等貪圖生意貨物任其取携則必爲司務長所挪用迨至拖欠日久一日因事撤差積欠統歸無着屆時始知禀懇核辦該上官亦莫可如何本統領定立章程各營火食統歸管帶掌管如各司務長赴舖購買物件將價值言定運送到營由該隊官帶至管帶處收取現錢以免糾葛（少） 
[撤換巡官蘇州]  
　　蘇臬陸升甫廉訪以閶胥門外巡警局巡官富光祖大令辦事不恊應即撤差擬另委候補知縣姚詩聲前往接辦業已會同藩司詳准蘇撫分札飭遵（眞） 
[請兵防盜鎭江]  
　　江北東泰一帶盜匪充斥民不安居業由各官紳禀准省憲酌派防軍一哨前往駐紥以資防衛（御） 
[條陳整頓砲台辦法鎭江]  
　　鎭江象山砲台延用之洋員擬定整頓砲台辦法數則條陳江督聞不日可望實行（眞） 
[陸軍學生請撥旅費安慶]  
　　皖籍留學保定陸軍速成學堂全體學生公禀皖撫略謂直省距皖甚遠來往川資費欵較鉅每屆年暑假期欲歸梓里惟因家道寒微措備資斧頗非容易懇恩提撥公欵以資津貼等情奉批仰提學司詳復核奪（周） 
學務 
[電催選送法政學生杭州]  
　　京師法政學堂致杭州支學使電云尊處選送豫科生已成行否本學堂開班在即請電覆（元） 
[甬道查看紹興學堂寗波]  
　　寗紹台道張觀察鴻順奉撫委視學於本月初三日到紹查視學堂并調查各校辦理宗旨初四日到府學堂查看畢午後冒雨謁禹陵初五日偕地方官到東湖通藝中學堂查閱時通藝方將開學學生均已到齊規模宏整觀察查學畢并遊覽東湖風景以爲天然圖畫地占鏡湖之勝齋舍明凈面面環水尤宜於衛生留連至暮方去因别有要公即晚往勘新埠頭海口順道返寗故惟親到府校及通藝兩中學堂其餘兩縣校及各鄉校不及親詣（來） 
[核奬高等甲班生安慶]  
　　皖省高等學堂甲班生臘年考試畢業後經沈學使照章禀請皖撫咨部核奬在案現准學部咨覆以該堂甲班畢業生所請奬勵核與奏章相符應准如詳辦理（孔） 
[定期考試法政學生長沙]  
　　湘省吳提學於去冬因京師法政學堂招考豫科已經通諭各府廳州縣酌量申送在案旋以冬令水阻各屬申送諸生尚未到齊爰即電請學部准予展限現各屬申送及省城學務公所報名者仍屬寥寥近乂奉學部電催遂定於二月初四日考試以憑申送（水） 
[家塾小學成立湖南]  
　　湘省翰講學士周紳克寛去歲由京請假回武陵縣珂里願將縣城馬路巷祖遺公屋設立家塾小學一區並酌撥租榖以充常年經費曾經禀縣立案嗣因周紳進京乃由其子瀲渠君極力組織大約今春即可開辦（亦） 
[添設寔騐理化科南昌]  
　　贛省優級師範學堂今春添設寔驗理化科業由洋務局總辦汪甘卿觀察延請周君克家担任敎科聞日内即當開課（工） 
[初級師範停辦之計畫湖南]  
　　湘省衡山縣初級師範學堂已於去冬畢業經該縣士紳集議擬將師範暫爲停辦所遣校舍物品及常年經費改設官立中學堂俟今冬城北高等小學畢業即行升入中學開辦至本年師範停辦所有存欵擬即酌量提充城鄉初等小學經費並津貼城北高等小學添購圖書儀器之用已由該縣王令章祺禀請提學司批准立案矣（少） 
[學堂赶緊興築長沙]  
　　湘省貢院改爲優級師範學堂已於去年八月興工建築惟該學堂工程浩大每日工作者數百人迨至年終僅成正屋八椽且僅粗具規模至兩旁横屋尚未動工現特催令從速建築以使開學（少） 
[允籌中學經費常州]  
　　武陽兩縣應解中學堂經費三千二百元除加收串票捐外尚少洋一千元初七日袁陳二令及視學員徐君邀請惲紳北生在勸學所會議聞惲紳已擔任代籌（同） 
[敎育總會發布會規草案長沙]  
　　湖南敎育總會本定上月二十二日在省垣肇嘉坪本會開第五次大會聞是日由會長劉紳人熙曾紳熙等將所擬會規草案發布分交與會諸人請爲斟酌務期盡善（水） 
實業 
 
 

Page 12

 
 
[籌借官欵建造鐵路九江]  
　　贛省鐵路局總理陳伯嚴主政會同蔡侍御金台謝侍御遠涵及劉浩如主政等籌議路事商借官欵二百萬元限一年内將南潯全路告竣所有總局閑散各員全行裁撤其在事員司薪水一概改兩爲元以節經費總局仍駐省城分局則駐南潯業將此項路工定期開築矣（木） 
[擬定實行錢莊聨環互保鎭江]  
　　錢莊一業照從前部定章程本應五家聨環互具保結方准開設無如各省奉行故事并未切實舉辦故去歲鎭江錢莊頗有倒閉之家致富户聞風裹足不敢存放因此某巨紳商諸蘇撫請將互保章程見諸實行爲維持市面招徠遠人之計聞伯帥頗爲首肯（金） 
[粤漢鐵路用欵之分配湖北]  
　　鄂督趙次帥札粤漢路局文云兩湖振糶米捐本爲補助粤漢鐵路之用前因各處紛紛挪撥業經分飭善後官錢局將收支數目造册呈報並飭將挪用各欵赶緊籌還在案茲據該局等呈齎淸册前來查此項米捐旣爲補助經費凡有造路應歸股本開支者即不得動用官欵其有應歸官欵補助者亦不得動用路股以淸界限應由粤漢鐵路局將發去淸册兩本詳細確核分别改正另造妥册呈送備案以後即照呈定册式按月開支造報（月） 
[銻砂價值略漲湖南]  
　　湘省各屬所産銻砂因洋商抑價屯積過多價值遂賤現滬漢消息雖無轉機而價值已略爲加漲惟各户仍欲待價不願銷售（水） 
[磁業公司之整頓湖南]  
　　湘省醴陵磁業公司所出磁品雖極精美而開辦之初不無虧耗去冬經公司坐辦沈令整頓一切現已立表預算大約每月可贏二千元上下若多銷美術品則每年可獲餘利在三萬元以外（少） 
雜記 
[寗蘇分認陳曹兩御醫費用南京]  
　　江督咨蘇撫文云准軍機處函開醫員陳主事秉鈞曹郎中元恒欽奉懿旨分班留京供差兩月更換一次並賞給留京津貼惟一年之中來往數次舟車費已不資且平日里門聘幣甚豐現在家日少恐不免内顧之憂祈統計該員等旅費家計從豐籌給俾得安心住京供奉等因承准此並准貴部院電開此欵應由寗蘇分籌等因當經電復照辦惟該醫員等上年由滬入都川資及駐京費用均經本部堂派員支應嗣後餽送陳曹兩醫員及其學生銀洋亦係由寗隨時支給聲明結算攤還並行江南財政局查照在案兹查陳曹兩醫員欽奉懿旨輪班赴京供奉舉凡往來川資在京旅費以及瞻家之費自應從優籌給擬自本年爲始每人每年各致送銀一萬兩川資旅費需用均在其中所有應送陳主政本年春季分銀二千五百兩應飭江南財政局如數籌齊交由孫道轉送其應送曹郎中本年春季分銀二千五百兩請由貴部院就近飭局致送川資應用至從前由寗墊用各欵並飭江南財政局結算淸楚寗蘇各應攤認若干開單詳候核咨除分行外相應咨請爲此合咨貴部院請煩查照轉飭施行 
[驅逐蕪湖縣革令安慶]  
　　皖撫馮中丞訪聞已革蕪湖縣謝維喈仍在蕪埠僑居干預政事致滋糾葛因特札飭蕪湖道文觀察驅逐出境毋任該革令在蕪逗遛（女） 
[查究解犯被逃緣由九江]  
　　德化縣陳令夔遞解人犯逃脫禀報臬憲慶廉訪奉批查李德裕等因假信夥騙銀兩經湖北臬司移提解鄂審辦之犯并不小心管解致令脫逃難保無賄縱情弊仰九江府即飭赶緊選派幹役懸賞購線勒限一個月内嚴拿李德裕等務獲究辦一面緝拿余春到案提同在押解役伍升等先行押解來省聽候發委審辦（水） 
[創辦農會之先聲浙江]  
　　農工商部前經奏定農會簡明章程咨浙通行在案茲由農工商礦局據官書局印送數百本申送浙撫當經馮中丞飭令商局通行勸辦其省城農務總會府廳州縣分會應如何敦勸紳矜耆老以及實業學界分投提倡之處該局責無旁貸云（木） 
[拿獲會匪九江]  
　　彭澤縣陳麟蔚大令會同把總嚴敏義在該縣地方拿獲散放飄布會匪孫瑞生一名并飄布二十餘張當即解省訊辦 
[更正]  
　　前日本報雜記欄載有泰昌輪局小輪沈没傷客三百餘名一節今得該局來函知係訪事人誤報合行更正 
淸談泖浦四太郎 
[某使臣疾情談夢話]  
　　二辰丸交涉問題。孰是孰非。兩言而决。拘獲之地其在中國領海乎。拘留之是也。搜起之亦是也。其在非中國領海乎。則拘留之非也。搜起亦非也。惟果在何國領海。言人人殊。或曰中國領海。或曰葡國領海。或曰公海。即親眼目覩之吳管帶未能確言。親被扣留搜起之二辰丸。亦未能確道。不知某公使在葡何得而知之曰實係公海。 
[各將校怯膽信謡言]  
　　梟匪自楓涇敗後。擬與寗軍决一死戰。於是駐嘉寗軍統領杜淮川。大爲驚懼。電禀江督。　　將校手槍各一枝。因各將校鑒於潘排長之遇害。故有是請。夫梟匪之謡言惑衆。本長技。何諸將校之畏匪如虎若是。 
評事 
[樊肇元殺人之謬（紀）]  
　　駐紮平望鎭水師艙長蕭培華。上月二十七日爲執法官樊肇元軍前正法。雖旅蘇湘人會議禀究。結果不知若何。然其殺之之謬。殆有數端。請一一揭之。 
　　太后方眷念中興名將後裔。着督撫查覆。而蕭爲虎將之子樊肇元乃敢于殺之。謬一。此案發覺時。瑞藩司批如果違令着卽正法。陳中丞批着查明核辦。而樊肇元不細繹瑞藩如果二字之活筆。又不遵照陳撫查辦之明文。乃竟忍於殺之。謬二。 
　　被殺者明明是蕭培華。並非是蕭德華。而樊肇元呈報禀牘。則曰蕭德華。是　艙長之名號。尚未認識。安能知其違令不違令。不知其違令而輕于殺之。謬三。 
　　蕭艙長聲明本營提調鍾守調去四人。船中祗有舵工兩人。而樊肇元不撥兵士。不助他船。一言不合。竟恃性使氣以殺之。謬四。 
　　連日見小報。以執法官比魏寅臣。嘗疑其言之過。以今觀之。乃信。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[哀情小說情海波瀾記（三十六）]  
　　又於勃雷仆地之處。想像其中傷之地位。與當時中鎗之時。勃雷面向何處。由此而默計自上而下之直線。得一倫敦大旅舍之二十九號客室。此客。室之窗。正對二十四街之轉角。高下地位。不爽分毫。斯時之華特恩。殊不意因此而竟得凶手之事實。以爲凡吾理想之所至者。吾即盡力偵此殺人之凶手。至於力竭而後止。 
　　華特恩旣得此室。頗自笑已之理想。至覺離奇。殊無毫髮之足恃顧事已至此。不願無故中止。乃再至倫敦大逆旅中。細檢其庽客之姓名簿。至二十九號之庽客。則大戲館之頭等女伶白慕蘭也。華特恩乃詢逆旅主人曰。此二十九號之女伶。爲近日初庽此間乎。抑八月十七號之夜。卽已寄庽於此二十九號之客舍乎。逆旅主人摇手謂華特恩曰。此二十九號之客舍。白慕蘭已居之二年。前年秋間即已僦居於此。華特恩至此。自覺失望。姑再問主人曰。前在二十四街轉角處。爲人鎗斃之勃雷君。聞其未死之前。即庽此間之五百三十八號。然否主人不答。惟略頷其首。注視華特恩之面。良久曰格雷先生。君殆偵緝勃雷案内之凶手乎。果如此。則吾當直告君。勃雷之爲人。貪而好色。且游蕩無行。甚至俱樂部之會員。亦拒絶而不與交接。即此著名之女伶白慕蘭。亦爲勃雷所暱。聞兩人已有結婚之約。勃雷未死之前一刻。尚在白慕蘭之室中。吾適過其門外。聞兩人之聲。浪似彼此互相詰責。已而勃雷大笑。遽出門去。吾方以爲彼兩人者。情愛之糾結至深。何至一瞬之間。遽有反目之事。而不知勃雷出門之後。竟演如是之慘劇。此吾所知之大略。今悉以告君。或可資君之臂助。亦未可定。華特恩驟聞逆旅主人之語。乃如蒸氣之機器。蓄水旣多。忽轉其全體之機括。氣力所及。周身皆震震而動。斯時之華特恩。愉快至於不可名狀。以爲無意之間。乃收如此美滿之效果。遽疾聲呼曰。凶手得矣。凶手得矣。逆旅主人見華特恩之狀態。至覺駭異。遽自旁呼問華特恩曰。君豈已得殺勃雷君之凶手乎。華特恩斯時心房怒張。如稿餓將死之乞人。驟得至精美之餚膳。不暇審擇。遽應曰殺人之凶手在此。殺人之凶手在此。逆旅主人不解華特恩之意。張目以視華特恩。約十分鐘許。主人及謂華特恩曰。凶手何人。君能以凶手之姓氏相告否。 
本埠新聞要事 
[浙撫致駐滬日領電（取消高慶堂案）]  
　　日本總領事永瀧君鑒余委員自去歲十一月初交杭府看管候高慶堂到案對質迄今已逾三月據司道督飭杭府查辦以案關敲詐索賄非高慶堂到不能質證中國例章被告到案兩月而原告不到者將案註銷今余委員被管已三月而高不到案例可取消本部院請自今日發電起再限予十日如逾限不到准有照例註銷素仰貴總領事公正必能見諒浙江撫院馮 
[韓國淸津港通商條例]  
　　滬道梁觀察昨出示諭云奉南洋商督憲端札光緖三十四年正月十一日准外務部咨據駐韓總領事申稱准統監府總務長官鶴原定吉照會韓國勅令第一號聲明自隆熙二年四月一日起即將咸鏡北道富寧郡之淸津港開放作爲通商口岸將條欵譯送查照查隆熙二年四月一日卽光緖三十四年三月初一日自應曉諭華商俾得如期前往貿易合將條欵抄呈請飭各關曉諭商民遵照前來除咨農工商部查照外抄摺咨行轉飭曉諭等因到本大臣承准此抄單札關遵照示諭各商民一體知照等因到關奉此合抄條欵出示曉諭爲此示仰商民人等一體遵照 
　　附抄條欵韓國勅令第一號關於咸鏡北道富寧郡淸津開放事件第一條自隆熙二年四月一日起即將咸鏡北道富寧郡之淸津港開放爲各國通商口岸第二條淸津港船舶及貨出入等事均按各通商口岸現行條約等項規則辦理第三條所有淸津港土地利益及地稅規則另行頒定 
[兵輪裝運軍火來滬]  
　　製造局總辦張觀察因剿匪軍火不敷分給禀准江督在金陵機器局提出鉛彈銅帽等料數萬斤昨已由鈞和兵輪裝運來滬當即起缷 
[示諭舉人領咨赴部]  
　　上海縣李大令出示曉諭略云正月初七日轉奉督憲札開准吏部咨所有本部具奏截取各省舉人科分現任敎職一摺於光緖三十三年十月初八日奉旨知道了欽此相應刷印原奏知照等因准此查此項在籍人員分居各屬應由各廳州縣查明科分詳送來轅驗看給咨赴部等因奉此合行出示曉諭云云 
[浦東盜案]  
　　浦東老白渡大阪公司後面木匠泰生家前晚突來盜匪十餘人將老幼綑縛任意搜括所失約值數百千文事主即呈報二路一區警局勘明偵緝 
[警局提訊盜犯]  
　　四路一區警局黄巡官前日提訊楊惠人許渭藩張光裕李正寳許李氏等各盜犯楊惠人供認與李子卿在叉袋角等處竊過衣物訊之許等三犯均不認爲盜判一併還押候解送總局訊究 
[請提行竊鈔票案犯]  
　　忻順金行竊華比銀行鈔票一案昨解法公堂審訊英捕房派四號西探偕華探周子順投案請將該賊帶回究辦中西官謂應俟定斷後再行解送忻仍還押 
 
 

Page 19

 
 
𤨏事 
[城内]  
　　强盜之妻○閘北巡警局解嘉定盜案内逸匪范景園之妻沈氏到縣由帮審李明府提訊氏供年卅四歲嫁范十四年生二女一子住方浜橋戚品山家去臘二十日戚邀丈夫出外廿三日始歸携回洋四元布衫一件廿四復出廿七回家有夾襖銀簪各一錢四百文今正十一日由阿蔡紏夫出外翌日帶回皮袍皮褂各一件牙箸兩雙婦人始知夫犯搶刦極力規勸夫已悔悟阿蔡忽又來家聲稱事發囑夫逃往蘇州婦人被拿到局供出阿蔡卽由局拘獲是實判交官媒管押候示 
　　流氓惡計○浦東流氓周阿虎揑造謡言謂馬舟寳與莊某之妻犯姦莊與馬尋釁周即假解勸爲名勒詐洋十二元並勒出烟酒等費當被控發由縣提訊周堅不承認喝責四百板鞭背五十下始認與奚某等三人串詐判收押候辦 
　　逆子解縣○北蔡汛官移送蔡阿妹滋事拆梢並忤逆伊母陸氏由縣訊供支吾判責三百板押辦 
　　遞解竊犯○吳縣遞解竊犯張景榮並裕蘇官錢局票洋一百七十二元四角到縣訊究張供與陸東生在老港米船上夥竊現洋三百九十六元四角小的分得一百九十六元四角逃在蘇州被拿用去四元其餘均被搜出除賞給巡士差役二十元外餘換官局票洋解案求宥判責四百板押辦票洋存案候領 
　　查獲原贜○本縣上房失竊衣服曾誌前報昨由捕頭徐文將成衣匠任子卿拘住搜出原贓两件餘已付典當即解縣收押候訊至前押之更夫章桂生業已省釋 
　　何等鄭重○本縣李大令昨出示諭略謂捐納貢監職銜及在籍聽選人員遇有丁憂事故延不禀報殊爲玩忽嗣後該職員等如遇丁憂事故即由該家屬赴縣禀報一經服闋亦應報明起復母再自誤 
　　自願罰洋○浦東三林塘違禁烟户周香餘由縣收押並將房屋發封在案兹周具禀情願罰洋廿元以充學費請將該屋啓封李大令准如所請昨已將呈繳之洋飭差轉交勸學所撥充潤鴻女校公用 
　　偵探調蘇○道署偵探揚金山現奉蘇藩調赴蘇垣襄辦緝捕梟匪事宜業已就道 
　　祭祀○昨爲致祭陳吉袁劉西公及愍忠公祠之期本縣李大令委東廳王二尹水利廳孫少尹前往代祭 
　　官事○吉林採辦官帖局帖料委員榮林定于今日乘開平輪船回吉新選南安州知州張鳳翔定於十一日由申乘廣利輪船前赴香港滬軍營管帶吳保恕由松回滬昨至道署銷假裕蘇官銀錢局坐辦李厚礽昨至道署禀見 
[南市]  
　　販賣處女○法界菜市街唐萬順木噐店主婦唐胡氏之妹胡三寳年方二九尚未字人去冬被粤人陸福生即羅竹卿誘匿後串通王老太江德龍張畢氏戴侯氏等爲媒許嫁於小南門外成衣匠余苣生爲室昨被唐胡氏同夥高國祥尋究扭至工程避由陳參軍提到人証研訊余供出茶禮洋一百元並謝媒洋十元判羅戒責二百下押限交洋重懲三寳交地甲看管待其母屬領回戴侯氏戒責五十下江戒責一百下與張畢氏押候提到王老太質訊 
　　串拐養媳○義興碗店主婦魏林氏控被店伙吳正君串同陳淦文將養媳陳洪珍拐至通州經工程局派探前往將一干人拘獲解回昨由孫明府提訊陳供並不串拐判吳戒責四百下發押改過局二年陳交保具結開釋洪珍交氏領回不准虐待 
　　驅逐賭攤○錢業董事函告工程局謂吉祥弄錢市附近時有小販設攤誘令錢莊學徒賭錢請爲禁逐等語業已由局出示諭禁並派探驅逐矣 
[閘北]  
　　公呈求保○胡崇德與妻田氏拐匿郭蘭秀之女被控保出後逃避不見由保人丁壽壽將胡兄俊德送至警局收押在案昨有鮑德揚等公禀求保諭候批示 
　　圖賴定貨○吳萬興前向董志記定購美孚煤油一千箱付定銀一百兩由信義煤油號主胡士康担保詎董到期避匿昨由吳將董妻扭至四路一區警局飭令交保理處 
[新租界]  
　　竊銅牌○愛文義路第五十七號門牌被賊竊去銅牌一塊業已報知捕房飭探查緝　　查究開槍○靜安寺捕房捕頭聞有匪類在小渡路愛文義路轉角開槍恐嚇情事昨飭十三號西探及華探陳雲忠分投查究 
　　騐屍○英租界重慶路倒斃年約二十餘歲之某甲即由捕房車送虹口斐倫路騐尸所報縣請騐昨日午後李大令帶同刑仵蒞騐委係患病身死遂飭善堂棺殮厝壇 
[英租界]  
　　串賣婦女○陳陸氏被張其山張金氏姚鴻章陳蔣氏王金生等串賣於鴇母沈王氏被人告發昨由公堂集訊陳陸氏供南翔鎭人年二十一歲嫁於陳阿生爲妻生有一子因夫患瘋癱被姑蔣氏與張其山等賣於胡家宅沈王氏花烟間爲娼得洋一百八十元是實沈王氏供由張等領來價賣蔣氏立有單據訊之蔣氏供兒子因患瘋病媳婦逃出後在石小山客棧内尋獲經張等說合賣於沈王氏得洋一百八十元婦人祗收八十元用去尋費二十二元張其山等得洋二十元餘被南翔流氓朱壽泉李吉甫等取去訊之張金氏等各人供認分用洋二十元張金氏將所得五元當堂交出求請開釋判一併分别還押陳陸氏暫交濟良所留養候補提人証再訊 
　　冒領險銀○李文賢控陳寳增冒領保險銀兩昨由包探黄賜福將陳解廨判交保候訊 
　　女子私奔○女子丁合意被殷趙氏唆使捲逃昨由濟良所解廨請訊丁母投案供稱女兒被寡婦殷趙氏唆使私取金飾珍珠等物逃出已由殷賠金四兩並洋一百元請予領回讞員准之 
　　舟子猝斃○蔣阿友前晚至河南路宏泰烟館吃烟忽患痧症送至仁濟醫院旋即身死由捕房車往虹口斐倫路騐屍所飭保報縣昨日午後李大令蒞騐明委係患痧身死旋由船主林占奎到場自行棺殮 
　　挺撞獲咎○某日人控廣東人李阿才行竊大衣昨由公廨王襄讞與日領事永瀧君會訊原告請給還原物李偕見証唐友芝供此衣由船主給與小的已有數年衣上均有記認訊之見証唐友芝一味挺撞王襄讞大怒著唐具安分結斥釋李交保訂於禮拜五復訊 
　　無妄之災○松江人于勤懷昨乘電車至大馬路浙江路口下車詎足未及地車已行動以致跌傷腦後現送仁濟醫院求治未識能保無虞否 
　　禁押流氓○粤人倫和堂控流氓金錫山紏黨持刀刦去灰鼠皮袍昨由公廨王襄讞訊明屬實判押西牢九月贓交失主具領 
　　押送過犯○四次過犯黄德勝潛來租界由探蔣文彬緝獲解廨訊究據供因有在蘇之方老爺囑令赴蘇當差途經租界是實判派差押送至蘇查明核奪 
　　不交　砂○英商惇餘洋行經理馬海控李炳南担保劉漢卿定購　砂不交一案昨由公廨寳讞員與英巴副領事會訊原告延郝門律師到堂稱惇餘行向劉漢卿定購　砂五十噸田李炳南担保付與李手定銀二千五百兩延不交貨請追李延禮明律師投稱如交現貨價已大跌恐原告亦受虧損求鑒判候人証到齊再訊 
　　不交花子○日商東亞公司控楊滄舟張仁卿定購花子逾期不交昨日公廨王襄讞與日副領事村山君會訊原告延村上律師投案請究楊延博文律師上堂與原告律師辯駁良久判各退去候再復訊 
　　先生打巡捕○金正江在會香里訓蒙前晚與八百十號華捕口角行兇由他號華捕帮同拘入捕房昨解公堂請訊判交保具安分結斥釋 
　　聽書奪坐位○滕愼言偕弟某甲前日至五馬路正豐街祥春園書場與金剛金小寳爭座口角被陳根寳等毆辱現由滕禀奉公廨批示云五馬路爲人烟稠密之地書場爲衆客遊玩之所無論爾弟兄如何懦弱陳根寳如何强横不能平空敲詐甚至一再拖毆搶奪表物洋元其中必有原因據稱藉端起釁究竟所藉係何事端如何情節呈内未據切實聲明殊難核辦不准 
　　公堂瑣案○頑童顧才榮圖竊某洋人衣物押改良所三月過犯陳阿海復來租界押西牢一年期滿再行逐出王瑞元竊張祥和衣服押一月胡阿榮竊陳孫氏綢衣押三月傭婦楊阿金洪李氏張老三串竊鍾何氏衣服十五件押候下禮拜一再訊 
[美租界]  
　　監犯病斃○西牢押犯周錫春昨日病斃飭保查明棺殮 
　　建屋違章○工部局查得蔡子林在滙山路建屋不照定章飭捕勒令停工 
　　串竊煤屑○小工陳大德與王阿三等串竊電燈公司煤屑售於莊鴻梅由探一併拘入捕房押候送究 
　　茶館聚賭○茂海路某茶館違章聚賭昨爲捕房查知飭探至公廨請單傳訊 
[法租界]  
　　洋商追欠○法商韓林延博士律師控郎沈氏不還欠銀二千兩經公堂提訊氏供前有租田方單託翁通海代賣詎被翁將單勒住致田不能賣去無力償欠判交保候傳翁到案再訊 
　　改少電碼○永興洋行西人送細嵐朱子文出店趙寳裕至廨控被將囑送電碼改少營私訊之朱供求寛宥趙則不認串通判朱押一月趙省釋保人朱士林著代賠還洋十二元二角了案 
　　追繳騙銀○夏芝甫潘永林將麫粉廢單賣於韓長年騙銀一案昨日解公堂審訊夏子才稱並不干涉惟代芝甫之妻赴捕房繳銀五百兩判芝甫押限七天將餘贓交案潘 
 
 

Page 20

 
 
押七天子才無涉開釋 
　　一女三夫○盲人俞增寳眼奉失明時曾在蘇州某公館服役由主人將使女長氏給與爲妻去年氏逃至上海與龔裕堂姘識茲又被龔賣於顧阿八爲妻由李張氏爲媒得價洋八十元昨爲俞姊周氏尋見報捕解廨訊究判俞長氏李張氏龔裕堂一併還押究辦俞顧退去候示 
國外新聞 
[德王秘密書函問題]  
　　初八日倫敦電云英國海軍大臣德回特木資在上議院宣言謂德王之信係私人交際其言殊形和好渠曾將此信交外務大臣葛雷閱看亦謂當以私函視之又謂渠深信所行之道並無不妥且可增英德之感情云又電云蘭斯唐伯在上議院演說力持不發表德王信函之議并謂大概意見皆以此事當視爲已了云羅斯貝萊伯亦謂若輩以無意之戲言妄加推度甚爲可哂舍德國瘋人院中之人吾知必無有妄猜德王心中欲運動英國預算案之意者英德各報亦當自視其責任何若勿使兩國失和致礙歐洲和平之大局云 
[海軍無線電之成効]  
　　初八日紐約電云英國太平洋艦隊在墨西哥阿卡卜古相近海上發一無線電報美福魯立逹地業已接到此電可爲海軍中無線電之傳遞最遠者以上譯字林報 
[英德私函交涉了結]  
　　初八日柏林電云英國上下兩議院討論德王私函問題現已完結發表該信之舉經政府拒絶即反對黨亦未要求 
[法英修好之一證]  
　　初九日倫敦電云法國總統福雷利因得英王之邀請將於西五月中赴英一游 
[英議院討論海軍問題]  
　　初九日倫敦電云英下議院討論海軍豫算案時反對黨首領貝爾福以政府不速舉行羅斯德船埠工程特向政府責問并偪請建造最巨之戰艦以與德海軍政策相對持又海軍部議院書記官羅貝孫聲言英國於一千九百十年可有屈雷諾式戰艦九艘伊維西孛艦三艘而德國則祗能有屈雷諾艦四艘伊維西孛艦二艘法國則祗得有屈雷諾艦三艘迨屈一千九百十一年則英國可有十四艘而德法二國合計祗有十二艘云同日又電云財政大臣愛斯寛虚在下議院宣告謂吾輩如果得德政府實行建造船艦政策之實在情形則來年英國亦將同時推行此策不使德國占優勝之勢力乃英政府之政策載在册籍并無自行退後之意今當表陳以安衆心以上譯文匯報來稿 
[江西留學生上某督公禀]  
　　具禀江西留東全體學生魏斯靈等爲黠紳陳三立違章借欵賄賣路權懇請據証據查否認私約罰欵充公以符商律而保利權事生等竊以江西全省鐵路自光緖三十年奉旨專歸商辦並奏定章程申明不借洋債不收洋股又經禀報商部曁督撫憲批准在案足見朝廷維持商務保護路權唯恐不及誠有君民同體上下一心之至意生等感奮莫名於光緖三十年十一月十一日經奏派總理前江寧布政使李有棻設局開辦以來商民認股漸形踴躍南潯一線不日告成詎該局辦理吏部主事陳三立宅心謀利不顧宗邦串同上海德華洋行買辦胡捷三大成洋行買辦吳瑞伯么借洋欵密買路權於光緖三十三年二月借入日本國立興業銀行上海銀三百萬兩三立詭云中國人吳瑞伯之欵熒惑衆聽即挾此借欵脅公司照招股章程經手人五分回扣利侵蝕銀五萬兩又揑報其他耗費公司實得銀八十五萬兩竊違章借欵已屬藐法營私當時滬上某日報喧騰偵載其與洋人訂有賣路密約三立與之爭訟半年指天誓日登報申明有此項所借如查係洋欵定數該欵全數充公三立自甘昨舌以謝天下等語生等念三立縱屬窮凶極惡當不敢以藐茲細民抗王章而干衆怒進張松獻蜀之圖爲伯嚭沼吳之計查閱日本明治四十一年正月二十四日即光緖三十三年十二月二十一日日本官報其内閣政黨衆議員竹越與三郎在帝國議會演說縷舉内閣成績以張其功如各國協約及植民朝鮮等事又云更於支那成立江西鐵道借欵之事預於江西諸州取得他日之權利是亦大成功也又閱現内閣機關報同上年月二十六日中央新聞題曰四十年施政概要其第九節云江西鐵道借欵之成立淸國江西鐵道通過揚子江流域中物産最豐富之地此等地方在我商權之擴張上極爲緊要之鐵道也恰值該處鐵道關係者以其借創辦費之照會來告遂由日本興業銀行貸與上海銀百萬兩已於三月三十日即光緖三十三年二月在上海與淸國保人大成公司締結借欵契約矣生等謹按欽定商律全書第十七條凡創辦公司之人不得私自有非分之利益隐慝以欺衆股東倘有此弊一經查出除追繳所得原數外並照第一百二十六條罰欵辦理以示懲繳等因（未完） 
報告 
[蘇省滬嘉鐵路各段工程正月份報單]  
　　第一叚橋工 
　　第五百零二號現正開河不日完工 
　　第五百三十一號現正開河 
　　第五百五十二號現正開河 
[水溝]  
　　沿路水溝雁翅俱已告竣 
[馬路]  
　　通龍華馬路橋工已告竣現趕修馬路 
[鋪道]  
　　鋪道石子方鋪到七十號橛碼 
[車站]  
　　南門車站正在釘樓板 
　　龍華車站正蓋屋頂 
[月台]  
　　南門車站月台南面月台墻已砌好預備塡土 
　　龍華車站月台現正砌裏面磚牆 
　　莘莊車站月台牆已砌好一面[  （未完）]  
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
