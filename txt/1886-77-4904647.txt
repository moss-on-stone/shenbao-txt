# 1886 - 77 - 4904647

 

Page 1

 
 
[招請文人抄書啓] [  點石齋主人啓]  
　　啓者本齋現有大部書籍須人抄寫如有精於晉唐楷法者祈卽繕寫字樣送本帳户選擇取用其選用之後如抄來之字與原樣筆跡不符大相出入者仍須退還不送潤筆專此佈啓卽乞賜敎 
[石印縮本雪樵經解出售] [  點石齋主人啓]  
　　漢唐以來說經之書浩如淵海而立說不能無異同川省馮壺川先生就衆說之所以異同者彚成五經集解一書而於學海堂經解中采　尤多刊分行世有裨來學光緒壬午秋樹根齋主人重爲鐫版嫌其命名統同易之日雪樵經解有友人見此書之可寳慮傳流之不廣託本齋石印今已竣工　裝八本定價三元准於十五日出書世有先覩爲快者祈向本埠南申昌暢懷書屋醉六堂文瑞樓等處購取可也此布 
[七十號畫報出售] [  申報舘主人啓]  
　　香港公家花園設立花會琪葩瑶草種類繁多内有小樹一本枝間脫下枯葉數片竟能蠕蠕行動細審之頭足俱備而全身猶是樹葉西人素精　　之學至此亦不能定厥稱名兹就日報所述者摹繪成圖以供博物君子之考証淞隠漫錄圖說一則仍附晝報之末准於十六日出售此佈 
[接錄上山東撫憲河務條陳]  
　　分水旣定請再言民埝夫民埝旣經奏修萬難平毁然毁之不能保之又不可計將安出則莫如仿水門涵洞之遺制如今兩湖圍田修築石管之法擇兩岸民埝之兠溜頂冲者或十里五里十餘里二三十里魻派添建石管數十座每管用甎石砌成方形寛或三四五尺不等高亦如之其深視民埝之厚薄爲之内外悉用板門可以開合如遇凌桃小汛令内外重門嚴閉埝外之地仍可耕種及近伏秋大汛水勢漸漲卽飭令將内外重門一律啓開俾水由管内灌入埝外以殺其勢仍導令於下游卑窪之處放入大河以免停蓄此法在漢之世已有行者今之淸淮裏下河每歲必待水滿啓牐卽是此意盖有石洞以制水之湍悍則流細力弱必難撼動大堤其善一每歲水從石洞灌入由漸而進徐行安流必易生淤積淤數年則埝外之地仍成高岸卽可保護大隄其善二有石管以通内外之氣每歲霜淸水落後各窪地積水仍可疏導放入大河不至如前終年瀦浸其善三第如此辦理大隄以内之田每年從九月起至來歲四月止祗能收　秋一次其餘粱菽雜糧難望有秋似應將大隄内沿河民田應征錢漕无行奏請或全行豁免或蠲免幾分以示憫卹而免怨望至此後防守大隄除現紥河防營勇外擬請并將沿河地方文武閒曹如濟南府水利通判武定府水利同知曹州府桃源同知及各州州判各縣縣丞諸雜職又濟武曹泰各營汛如都守千把外委等項可以分撥移駐者奏定概行移駐沿河大隄會同該管州縣及現駐營勇分段防守并商辦修防事宜俾有專司各武弁并准酌帶標兵以資奔走其濟東泰武臨道應改爲河道要缺奏派督理修防并考察河員以專責成以上河務條議均就平時蠡見所及并考之於古證之于今謹擬大略以備採納如慮經費難籌正供難免查從前南河歲修每年支銷四百五十萬金而新工之費不與焉又國初南河之决賑濟災黎發帑至八百三十餘萬兩米至三百萬石而蠲賦之數不與焉今雖庫欵異常支絀然以天下之大司農之賢籌此區區數百萬之欵免此瑣瑣十餘州縣十分之一之賦當亦不甚拮据所望選擇得人布置　法則百級浮圖終有合尖之日如慮大舉曠時浩費緩不濟急再另有一簡便之法亦可蹔支數年擬請此後南北兩岸如續有漫决南必灌入小淸北必灌入徒駭卽請奏明各留一二口不必堵合并將開决分溜之處相度機勢助以人力導之暢行更設法束以小埝俾無泛溢直引入小淸徒駭分流入海則在民間由於自行開决而在國家則棄其已壞之地不過數十百里而保全完善之區詎止數千百家所謂兩害相形取其輕者此也况分水旣由自開則天事多而人力少不特可泯怨咨並能節省工費且不至因顧已墜之甑並破未缺之甌也惟口内刷成河形之地糧應蠲免民應遷徙方足以卹災黎此雖下策然使辦理得宜亦可拯離蕩於洪流化甌說爲腴壞也也 
右吾友莫子覲廷去秋所上山東撫憲條議中河務一則時余因勷辦溞工得於帥座一觀見其議論閎達頗中肯綮適以河事繁劇未暇手錄今春溞工告竣請假旋滬覲廷亦奉差偕行塗次於書簏中檢出此稿重加披繹更深佩仰特代爲登報以備留心河務者之一覽[  錢塘施則敬識]  
[諭旨恭錄]  
　　二月十二日奉旨察哈爾都統着托倫布補授欽此同日奉上諭李鴻章奏續叅交代虧短各員一摺直隷丁憂知縣龔蔭培等虧短正雜欵項迭經嚴追迄不解繳實屬玩延丁憂知縣龔蔭培已故知縣田壬霖孫康壽王炳輝陳渭川何芳王敷政劉安仁沈赓颺徐廷幹孫均安志沈秉壽溥福續魁土鳳翔劉言欽休致知縣胡承頤均着卽行革職與另案叅革之知縣鄒裕齡分别查提本員及該故員家屬嚴訊勒追並着飭察龔蔭培等十九員任所寓所有無資財寄頓嚴密查抄其各該員本旗本籍家産卽着該督咨行各該省巡撫及各該旗都統一律查封備抵並迅提本員及該故員之屬解往直隷訊追以重庫欵該部知道欽此同日太常寺題三月初六日祭先農壇奉旨遣魁斌恭代欽此○十三日軍機大臣面奉諭旨御史唐椿森奏請旌表節孝等語唐譚氏唐黄氏林黄氏賴廖氏翁麻氏均着准其旌表禮部知道欽此同日奉旨右翼前鋒統領着札拉豐阿補授巴克坦布着調補正黄旗護軍統領正藍旗護軍統領着倭恒額補授欽此同日奉旨廂白旗滿洲副都統着敬信調補鑲白旂漢軍副都統着桂祥補授欽此同日奉旨嚮導處事務着派晋祺管理欽此同日奉旨明安著補授十五善稱大臣欽此 
[官塲電信]  
　　前報紀醇親王慶郡王將蒞天津閱看海軍一事兹據官塲得有電信云刻醇邸已偕善軍憲慶馳抵津沽慶邸則並不出都云 
[曲阜奇災]  
　　曲阜孔廟火災一事前已見諸邸抄兹悉是役也大成殿亦已被燬所藏禮器樂器及累朝賜物經丙丁神收拾一空是眞秦火之餘一大劫數也遥瞻洙泗良用慨然 
[西報彚譯]  
　　日本西字報載英國於鴉片條約一事去年屢次商辦因德法兩國意見不同尚未定局目下聞得兩國欽差已無阻碍可以定局矣又云法國拿破侖之皇族魯拿好親王現在遊歴歐洲各國行抵德國聞於本月下旬起程至日本遊歴某洋行已得消息云又云德國新簡駐日欽使耗而例便君業於西歴三月初二日行抵横濵在領事署休息片刻隨坐火輪車入東京矣 
 
 

Page 2

 
 
[閩嶠新談]  
　　汪洋鄉孀婦林阮氏年三十餘撫育孤兒愛護周至長成後卽爲娶室不料其子性好摴蒱每賭輒負索債者座常滿前日又負里人某甲錢欲棄産償其劵氏戒之不聽自念有子不能保家遂於初五晚投繯自盡幸經旁人解救得甦該氏守節撫孤其情良苦而其子所爲如此豈尚有人心耶○有某甲者貿易中人也前晚與友人某乙到某娼婦家擲錢買笑有營兵數人昻然直入甲不爲禮遂相齟齬營兵奮拳毆之甲乙頭面俱被爪傷經旁人婉勸始罷醋海風波乃如是其險哉○省垣近日小竊甚多後曹一帶民居公舘失竊不下十餘家或言有長樂賊匪二十餘人新到福州溷跡文藻山等處恐將來竊案尚不止此凡有地方之責可不加意耶○龔藹人方伯葉恂予學使現已回閩○福州近日米價昻貴異常每升比年内高抬十文左右貧苦零糴之家未免十分製肘矣 
[江水陡漲]  
　　鄂省自元旦至二十左右連降瑞雪四次迨交下弦雪甫消融繼之以雨直至二月初八並未稍露晴光漢江之水因之陡漲一丈有奇洋街下首江面沙洲現已深藏水底從前輪船停泊略有窒碍今已一律活動矣初六日午後雷聲隆隆然蓋應驚蟄節候也 
[行船遇險]  
　　月初某日有夾板船名曰南京者由漢口順流而下甫至湖口時已向晚黑暗中不辨路徑驟觸於礁致穿一孔水卽汩汩而來當經設法救護并另雇滿江紅兩艘將貨駁去然後雇匠修船以便仍行裝載云 
[詁經精舍改章]  
　　西湖詁經精舍向例於二月初六日由中丞甄别　三日繳卷曰此例開而到院扃試者無人矣今歲劉中丞先期牌示改於初八日考試諸生親自到院接卷携帶筆硯在院扃試統限一晝夜卽須繳卷踰限不收向來命題每課多至十餘件不等然說經者勦說雷同作賦者鋪張揚厲每卷多至數千百言卷高盈寸抄者腕脫閱者眼花往往夸目尚奢而愜心鮮當雖多亦奚以爲中丞力掃積習此課僅出四題限以一日已足以杜僞學而核眞才聞精舍中將選高材生十數輩住宿其中專心肄業膏火之外優給薪水若龍門南菁各書院章程至其如何錄取及定額若于皆未深悉想甄别案出後定有曉諭也所有各題備錄於左來牟解虚白堂賦以堂前牡丹太傅手植爲韵賦得開盡梅花雁北飛得飛字五言八韻中和節進農書得農字七言八韻 
[學政出轅]  
　　新任湖北學政張少玉文宗仁黼擇本月十九日起馬赴德安府舉行歲試事畢按臨黄州其漢陽歲試當在初夏舉行矣 
[甯郡開操]  
　　甯波中營鄧雨亭叅戎奉歐陽軍門檄令調集本標六營兵勇於本月十五日赴大校塲開操洋鎗等技營中自遊戎以下先在演武廳祭纛旌旂閉日鼓樂喧天觀者如雲咸生觀止之嘆 
[豫意雜事]  
　　藩庫例應每年由撫憲盤查一次兹德曉峯大中丞牌示二月十一日親臨藩署盤庫誠鄭重帑儲之道也○上年安福縣彭姓與李姓爭山釀成械鬥致斃李姓多人弋陽縣邵姓與馬姓亦因爭山致斃馬姓多人今春李姓來省以案懸多日未獲一犯等詞上控臬憲批飭該縣迅拘詳辦邵姓紳士則來省訴稱致死馬姓皆係少壯所爲奉撫憲批駁飭發審委員南昌府訊明究辦想執法者自有無枉無縱之道也○原任宜春縣某大令於上年奉督憲奏叅革職應卽撤任客　有宜春諸孝廉臚列明府政蹟赴撫轅禀留中丞批斥不准某生者素不滿于大令至此遂迎合中丞之意以大令劣迹列欵指控中丞洞燭其奸批該生是否積案訟棍仰署宜春縣出示招告詳革究辦士林聞之無不撫掌稱快 
[雷塘春影]  
　　揚州某甲素有登徒子之好日前携所歡至馬市口假某氏嫗茅舍爲陽臺不意屋小於舟屬垣有耳突爲諸無賴偵悉破扉而入雙雙捆縳勒書借劵若干甲不允衆遂敬以老拳喧嚷之餘經隣人出爲排解事遂得了然甲已身受微傷矣是可爲漁色者之龜鑑○賭徒某甲恃其勇力往往武斷一鄉一日邀客小飲實欲藉此作牧猪奴戯詎是日門堪羅雀並無一客遥臨訪之始知悉爲某乙邀去業已呼虞喝雉采烈興高甲忿甚至上燈時率同黨羽擁至乙家﨣﨣然有尋鬪之勢時局中人正以大注魚勝負猝睹衆至正如迅雷之不及掩耳有藏諸臥榻下者有躱向毛厠中者紛紛亂竄幾如耗子之遇狸奴甲忿無可洩遂將玻璃窓槅賭具燈臺等物毁壞一空乙之傭人某丙亦强有力者見甲跋扈深抱不平意欲以老拳抵其雞肋祗以寡不敵衆爲衆毆傷現兩造皆欲興鼠雀之爭聞有魯仲連其人出爲排解不識能息訟端否也○皮市街某茶社内忽來一客狐裘煌煌軒昻華麗倚闌啜茗淸興獨尋隨有一少年衣履不甚華美昻然自外至向甲一拱手翩然入座曰知足下昨已得心應手敢乞稍分餘潤以濟然眉甲佯爲不解也者言語攴吾答非所問少年大怒拍案云爾休裝聾作啞敢一試乃公老拳乎言已褫身上破棉袍擲向客曰請以此易汝裘毋遲莫俟乃公動手也正在爲難之際門外又來二人佯爲排解謂此事請俟詰朝再行商議寒暄數語各自散歸至次日客及少年皆紏約同黨在灣子街某茶社内互毆從樓上滾至樓下毁壞器皿甚多嗣經甲母將乙揪去聲言欲控諸官後不知若何了結客何人實著名之牌九司務少年則地痞夏姓也 
[日下紀聞]  
　　前報載興隆廠木匠聚衆拆毁官廳一事兹聞該木廠掌櫃馬某謁見廣翼尉願將所毁栅欄風燈槍架窗户立卽賠修所有滋事之木匠勿予深究翼尉允之○總管内務府大臣傳諭車駕庫司員庫達等此次前往東陵應行預俻車輛卽日套駕齊俻拉往大街演走二三日庶免沿途貽悮○此次調八旗滿蒙漢驍騎營兵二千數百名往洋槍隧練兵廠歸原派專操大臣等訓練所有神機營兵赴海軍者所遺額缺卽由驍騎營抽補○兵部咨行各旗營所有應演盔甲箭日期本年春季定於二月二十一日三月十一日秋季定於七月二十一日查盔甲箭者係各旗營酌派兵若干頂盔貫甲前赴教場演射盖國家以弓箭定天下歴久演習示不忘本也○本年會試提調已奉明文派出周正郎芳樸詹主政鴻謨前報所列劉正郎盖係各堂原擬後並未派出也○初六日俄皇誕期各國欽差署皆扯旂誌慶總署王大臣亦具名柬差官持送俄使署致賀○福恊揆諭知廣儲司銀庫各處應交銀兩赶緊行催交納一俟到齊將應放各處欵項早爲放給○聞盛京東溝地方近有馬賊甚夥劫掠村莊勢甚猖獗已由大憲分飭防軍剿除毋任逃竄○工部爲片覆事准管理行營營務處咨稱二月二十七日皇上恭奉皇太后啓鑾祗謁東陵沿途尖營應需城片觔兩數目卽日咨覆以便咨取駝隻等因前來查皇城片每丈重十三觔影壁全分每座重二十五觔紅檻框竹門口門套每副重一百三十觔相應片覆景運門轉行管理行營營務處查照辦理可也○三旗虎槍統領處行文各旗營本年二月二十七日皇上前往東陵本營隨扈各員中應備進陵之御鳥鎗打鴨子跕道各差相應咨各旗營於本營中將年力强壯鎗馬嫻熟之三四五品章京保送三四員造具旗佐銜名淸册咨送本處以備御前大臣揀派○前因穆欽帥圖善奏調隨帶官員過多奉旨酌核揀調兹聞又經覆陳共調文武三十員隨帶前往東三省以資差委奉旨依議○鑾儀衛奏派揀選整儀尉等缺經欽派恩相國承奎總憲潤往南池子於初五日揀選滿洲四缺初六日揀選漢軍四缺統計各項赴選滿漢共有四百八十餘人僅取擬正八名擬陪八名○御前大臣以乾淸閂侍衛此次隨扈需費甚巨請旨由廣儲司銀庫先借銀三千兩務於二十日前放給卽於該侍衛應領養廉銀如數劃扣當已奉旨俞允矣○景運門爲咨取事所有兩翼前鋒統領八旗護軍統領何人隨扈何人留京有無兼充别項差使其留京人員係何旗分務於卽日聲覆景運閂以便奏署至聲覆後如有别項差使亦卽隨時咨報○前鋒護軍等營德統領福等聯銜具奏以十營抬槍鳥槍官兵逐日操練倍著勤勞懇恩賞給公費等語本月初五日奉旨依議旋經户部咨稱十營槍兵旣蒙賞還津貼公費自應以命下日起按月放給惟該各營於去年十二月間所領察哈 
 
 

Page 3

 
 
爾馬乾銀兩當經咨催繳還部庫以淸欵目迄今未報呈繳現應支津貼公費卽以應繳之察哈爾馬乾銀作抵俟抵完再行支領○初五日午刻内閣會議聞係醇邸以此次抽調入旗各固山驍騎弁兵訓練隧伍不足實由該管官未能認眞辦理所致是以會議整頓也○皇太后於初十日寅刻選持宮中使女所有内務府包衣三旗子女於初九夜排車進神武門入宮以備選看經景運門咨行各處所有王公文武百官是日均不准由神武門出入行走○恭邸專摺具陳皇上奉皇太后祗謁東陵留京王公大臣例應赴燕郊跪送跪接查告病人員亦應送迎請旨遵行等語奉旨恭親王仍遵前旨在府養病毋庸前往送駕接駕 
[彝陵春色]  
　　上元佳節各鄉爭賽龍燈翠袖紅裙咸以先覩爲快每至三商漏盡猶覺燈火辉煌有三家失去小孩鳴鑼尋訪其二幸得珠還合浦一則消息杳然樂極生悲此之謂歟○入春以後雨雪過稀鄉農望澤孔殷斷屠祈禱上月二十七八日略得微雨然二麥尚未見芃芃也○某棧夥素嗜劉盤龍戯一擲千金略無吝色新正某日出外賭博竟夜不歸以致行李銀錢盡入梁上君子之手是可爲好賭者之殷鑑 
[查究失事]  
　　怡和洋行時和輪船失事一節已列前報兹聞該船主等如何失事已定於本月廿二日在大英公館訊問云 
[失孩有着]  
　　陳竹坪大善士重懸賞格代尋談士元家失孩一節本報已疉次錄登兹聞天仙戯園主人趙錦華赴與昌棧報稱我家本在西鄉羅店鎭昨有鄉鄰言及談孩匿在羅店業已扣留待認用敢告知陳大善士聞報喜甚卽親自帶談及趙雇舟前往領孩矣 
[控案支離]  
　　侯錦堂投縣控稱妻子年四十八歲生有二子長年二十七歲次年二十三歲均已授室詎日前妻竟背夫潜遁查悉匿在裏虹口范錫堂家往認不面叩請傳提莫邑尊飭差往傳該處地保詰問范聞之卽投虹口捕房訴稱去年憑媒莊金海姜慶堂薛全發周朱氏娶得侯蔡氏爲室當出財禮洋三十二元今忽生枝節爲將侯蔡氏送來請提蟻媒解訊捕頭立派捕役拘莊等男女各人送入會審公廨維太守看分别管押候訊刻范尚未投質縣差則已將情覆縣矣 
[具限遷移]  
　　公平洋行控稱陳阿桂係本行經收房租之夥歴經舞弊用空洋一百八十三元有奇今已辭歇請爲傳追羅太守飭傳踈到案陳稱帳目不符並未用空太守着兩造核對帳目再行核辦此已見諸前報兹據公平行訴稱帳已對核無悮且陳佔住房屋四間再請提案着令讓還太守隨飭傳陳昨午訊供因佩副領事另有要公祗留華繙譯邱君在座公平行東帶同買辦汪順全申訴前因陳供曾租公平之地造屋出租因有金梅溪等挖租是地公平行硬將我房屋四十八間拆去我因之虧耗甚鉅曾控由陳前憲判償洋八百元並未允從又經縣訊亦未了結因請訟師樂皮生投英刑司控告并赴金陵督轅控究蒙制憲札飭道憲轉札上海縣訊明詳報嗣由汪央曹某調停償洋四百五十元且用我經收新閘地方房租按月給我工資我不得已而允從然四百五十元一項祗收過三百五十元尚存百元以後工錢亦未收到設照我算尚存洋一百六十餘元不料買辦又生枝節唆使洋東將我停歇反稱欠洋且房租之收不到者亦要我認目下設要讓屋務求斷償以後餬口之資西人與買辦又稱前事早經付洋四百五十元了結當時立有憑單陳已簽字並不存洋百元至斷令結帳一事當邀曹某在塲結算明白實被欠洋如許今請免追惟着搬移讓屋至陳所供情形實係一派胡言請爲明察太守檢閱原卷諭陳日前事早已完結今旣由公平行請免追欠款爾當將屋讓還陳又稱憑單上確曾簽字然未具結完案太守謂然則爾之簽字是騙人乎究竟何日搬移陳稱抵死不願搬移太守怒其無狀喝令笞責陳臥地亂滾號淘大哭太守怒愈甚命笞至三百板問願搬否陳始稱願搬太守着卽當堂具限二禮拜搬移仍歸捕房押俟搬移之日釋放 
[欵神肇釁]  
　　本邑龍華鎭人陳炳榮偕子麗生投縣訴稱被　族人德晋即雲生毆傷叩請提究莫邑尊詰訊情由炳榮父子同稱本月十七日鄉中醵資宴待城隍神德晉侵吞公欵四千餘文小的向之理論德晉非但不依反敢逞蠻毆擊致小的受傷沈重邑尊騐得炳榮略受微傷並無妨碍因着挈子回鄉靜候飭差協同該處圖董查覆 
[控被賣孩]  
　　姜余氏投縣呈稱小婦人夫故無依在城中淸節堂守寡所遺七歲兒子寄養徐錢氏家詎去冬十一月間被該氏賣洋四十元叩求追究莫邑尊准詞飭提該氏詰訊據供價賣伊子實由余氏親託所有身價洋四十元當經余氏收過二十四元小婦人得洋六元其餘十元由媒人萬媽媽陳渭通等五人分用邑尊問該孩賣在何處答稱由萬媽媽等多人經手小婦人並未知悉邑尊遂將該氏暫行交保候補提媒証到案覆讯核辦 
[謀業受誑]  
　　滬上之操淮南王術者最多敗類每每成羣結黨尋釁逞兇業中規例設某店需用夥友須託頭目王永和薦保每薦一人王向主夥各抽錢五百文有陸金榮者邇因失業央王舉薦王信口允之隨稱南市倉橋左近某豆腐店刻欲用人惟須先付薦頭錢五百文陸卽照數付給向王索得薦條一紙前往做工詎事係王平空架造該店並不需人陸卽折回向王理論王稱爾果欲我薦生意須再給我洋一元否則休想取回五百青蚨陸堅欲索取以致口角紛爭經人勸散昨日王復紏集同業之松江阿心向陸鬥口繼以揮拳陸被辱難甘遂投巡防局訴請懲究不知馮剌史允准否也 
[英界公堂瑣案]  
　　張阿茂訴稱梁阿炳之兒子在小的家中吵閙喝令歸家以致口角詎梁竟助子行兇將小的頭顱擊破因卽報捕拘梁請驗傷究辦梁供實因孩子嬉戯爭執伊卽毆孩爲向理論以致爭毆悮傷羅太守騐得張受傷屬實判罰梁洋七元給張養傷完結○林阿　訴稱小的以拉東洋車爲業驀被胡阿六撞跌受傷胡供挑擔在路悮撞車夫羅太守騐得林略受微傷判罰胡洋一元給林養傷○包探王阿二禀稱緝獲積竊王忠才雷正子在王身畔搜出小刀一柄王雷同供業已改過自新不再犯竊羅太守判王押兩月雷押一月小刀銷毁 
[法界捕房二事]  
　　去年十二月下旬高俞氏家烟妓雙卿逃至下海浦該氏懸賞招尋謂如有人尋到者願酬洋三十元嗣經李瀛洲報信始得將該妓尋回李向索謝儀氏始圖吞没繼經经商令減半遂向倪孔氏借雪青紡綢衫褲質得若干洋當卽付李九元餘約開春找付元宵後李至氏處索找被氏控訴法捕房拘李解案翁太守訊明將李釋放傳訊雙卿據稱不願爲娼太守隨着發堂擇配并免究該氏賴洋誣告之罪倪孔氏又呈出該氏借據兩紙計洋一百元太守着將氏押令繳案嗣經氏弟俞金和卽雲堂投案求保太守着覓妥保隨有天仙茶園之劉松泉具保但法廨章程保單上須盖本租界店户戳記方准保出因又託老北門外金陵人許姓醫生盖戳詎事後俞雲堂忽怒及倪孔氏前晚赶至倪處吵閙且將什物毁壞一空並擊碎火油燈一盞洋油濺滿地上房屋幾被焚燒倪孔氏將火撲滅然後鳴捕拘俞諒當解案請斷也○前報列城河浜聚順衣店被竊一案當經獲住竊賊吊到衣服四十餘件尚少六十餘件翁太守著顧林林如數交出昨晨太守飭提顧林林金阿金馬文卿陸印生王桂生等至案林林供稱田地一時難賣叩求寛限太守謂本分府惟向爾追賊並不飭爾賣田實屬荒謬着卽笞責三百板還押如不將衣服交案逢期嚴比 
[上海文報局内籌賑叢譚六十七]  
　　嚴佑翁山東來電云初八至齊東初十往青城濵蒲一帶灾况慘不可言另函詳布賑欵萬萬不敷乞飛速接濟巨欵振翁十八進京等因現擬於廿一日起解賑欵惟爲數無多解不成批善士發心早賜惠濟爲禱○紹興水澄巷協賑公所徐仲凡部郎北上供職携來第六次賑欵一千九百餘元委解山東並聲明欵出衆人不便核奬具見諸善士好義爲懷不希榮寵無任敬佩之至 
 
 

Page 4

 
 
[壽筵助賑]  
　　鎭江周渥如大兄八歲而孤家本寒素賴玉尺齊扇紙匍爲業咸豐癸丑粤匪陷鎭鋪燬於兵節母朱太宜人擕子渡江難難萬狀漂泊江北者五年僅仗十指度日終非常久計乃典質衣服簪珥至泰州招舊同事復開玉尺齋凡貨物出入帳目往來皆躬親料理淸晨卽坐店後聽同事得失收肆時面訓飭之各愧服迨渥如授室生子歴三十餘年荷旌表膺封典始以店務家務屬子媳稍得靜養而大事渥如仍禀命乃敢行太宜人自奉素刻而侍人有恩里黨咸稱頌之年屇古稀精神康健羣以爲厚德之報今正月十六日七十壽辰渥如將開宴留賓奉觴進祝太宜人不許曰汝以是爲我榮耶撫孤成家乃婦人本分幸得家計不乏含飴弄孫天待我固不薄而忽多費如吾寒素家風何必不能已則吾鄉各沙洲去歲水荒現當道方謀賑濟苦欵不足汝以壽筵之資助賑可也渥如敬謹遵命以周燕貽堂出名致送洋銀六十番歸賑濟局噫處困而志不挫處亨而氣不驕處有餘而能卹人之不足此古人所難而太宜人以一身兼之渥如能敬成母志天必賜福無涯由此進耄耋進期頤愛日綿長可爲渥如慶也爰述其梗概以告夫世之樂善者 
[節省謝筵移賑]  
　　昨承程凝園先生來函云正月間爲先母七旬冥壽本月間又值五十生辰兩次均蒙諸親友惠賜厚儀理應設筵伸謝又於昨晚董家渡頭失愼適與棧房相近勢將及險廼蒙諸親友及各洋龍力爲護救幸得轉危爲安實深感佩本擬備筵酬謝因念災區廣重籌賑維殷謹將三項筵費節洋五十元交到敝所囑爲彚解災區等因同人等拜領之餘具見一片慈祥憐恤災黎之殘喘節筵移賑爲親朋造福於無窮旣省虚儀又分仁澤爰登日報藉表寅忱[  高易籌賑公所李朝覲秋坪謹誌]  
[蘇省撫轅抄]  
　　補十二日員外郎銜刑部奉天司主事胡勷盛湖北人自籍來赴都候補縣吳受頤禀知奉首府委赴太湖公幹卽辭劉樹仁禀知奉委赴常熟公幹委署華亭縣金山司巡檢沈紹源禀辭赴任○十四日署蘇州衛掌印守俻胡少卿禀知缷事○十五日候補通判王祖慶謝委署丹徒縣事同知銜分缺先選用通判度永春雲南人自雲南商號天順祥來蘇請領恊黔餉由滬來巡檢王承烈禀謝飭知准補嘉定縣諸翟司巡檢缺蘇學憲王於三月初一日赴太倉○十六日候補府楊錫麒禀謝西征保案以道員升用○十七日縣丞王茂華禀知本日到齊門水關盤查差改補巡檢王錫疇銷齊門水關差 
[省浙撫轅抄]  
　　二月初十日候補府左澂禀知藩司委稽核交代差乍理事廷禀知交缷宗禀知受事○十一日署台州府時慶萊禀知交缷防軍支應局提調差候補府王恩咸禀知接辦防軍支應局提調差並銷軍裝局務李寳章禀知接辦軍裝局務並銷交代局差卽用縣陳其昌禀知藩委解京餉差○十二日稅課大使汻炳宣禀奉藩司飭知借補遂安縣典史缺叩謝從九品劉壎禀知防軍局委赴乍浦裝運軍火差禀辭○十三日准補道頭巡檢盛朝彦禀謝飭知赴任禀安叩辭試用驛丞張運　由京騐看來省禀到○十四日徐先翥義橋釐局專丁來省禀知拳飭留辦叩謝○十五日景方昇禀見　辭解餉赴都左徵禀知接辦稽核交代事務李鐘駿禀謝飭知准補諸曁縣丞 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[病愈續助賑捐]  
　　謹啓者鄞縣傅成烈兄惠莅爲鄭門姑母病求關聖俯佑病痊現據來信稍就平安姑夫續助山東賑洋九十元合前次來洋十元成百元之數委解山東拯濟災户爲内姪有虔誠具疏屬禱神前籲叩不已洵足以爲斯世勸成烈兄自助賑洋十元求生意順遂定必如願以償也用特登列報章以供仁人賜鑒[  上海北市絲業會舘籌賑公所教弟少欽施善昌頓首謹誌二月十九日]  
[聖湖誌别俚語率拈白太傅一半句留蘇長公百年規畫敢云詩史聊記酒痕兾佳什之陸離詠新篇而薈萃是亦陶寫之一助也]  
　　捲盡葑泥浚塞堙石函功績在生民白樂天作石函記可知乞牒修隄日蘇子瞻乞開杭州西湖狀有别賜臣度牒百道使臣得盡力畢志之語不爲吟詩載酒人客旅欣看寒臘雪年豐喜迓歲朝春元旦立春低徊衆樂亭何處湧金門外舊有豐樂樓本名衆樂亭今圯會見明公更與新十二橋頭路慣經鷗鳬於我各忘形天開眉目山川麗蘇云杭之有西湖如人之有眉目地淨塵沙草木馨有底烟雲歸北苑趙孟堅指西湖林麓最幽處曰此眞董北苑得意筆也無邊風月屬西泠儼然賢者情何極倪正父曰此湖如賢者别久再見儼然如昨别後相思江名桂林府南一葉萍舟名[  光緒丙戌孟春謝光綺方山再稿]  
[同仁社書畫助賑潤格]  
　　楷書顧鴻衛家鉁王豐鎬楹聯三尺三角四尺六角五尺八角六尺一元八尺二元屏幅每條减半琴條每條四角紈執扇每件兩角册頁同手卷每尺兩角○篆隷高達李奇與楷書例同○行書周文彬孫銘照楷書例减半○山水楊起泰琴條每條三角紈執扇每件兩角册頁同手卷每尺兩角女扇倍之秋扇不畫○花卉潘大剛何汝穆堂幅四尺三角五尺四角屏幅减半琴條每條角半紈執扇每件一角册頁同手卷每尺一角女扇倍之秋扇不畫○女扇顧應檀楷書五角篆隷同行書减半○篆刻高達李奇石章每字角半極大小者倍之餘均不應○本社另請仁和高孟悔先生專書楹帖每聯向取四元者現在减取七言半元八言八角過大者另議粉箋不書以上泥金耿絹均倍劣帋不書社設外城四馬路東首文海堂書局收件一月爲限過期不收其欵俟期滿後儘數彚送施少欽封翁轉解災區冉行登報以昭誠實欲求書畫者至該處先行挂號潤資卽惠約期取件遠處送來信力自給于本月廿一日起想海内諸善士聞風而來諒必爭先踴以全此舉一事兩得豈不美哉　[  上海同仁社公啓]  
[上海北市絲業會舘核奬籌賑公所施少欽經收山東賑捐二月十四五日第九百三十三四次淸單]  
　　孔誦先求保父病安痊身健家安由順元莊來五十元小蓮花室代募由漢口全泰盛局來足紋銀十兩錢唐吳氏十齡童子由常山正字鹽棧來十元雙桂軒由邗上祝親平安人來十元求安氏由福盛綢莊來十元豫順堂由嘉定永義昶局來四元同愼祥來無名氏求病愈三元垂裕堂求女病愈二元○汪子淵經募昌字一萬九百一號册培德堂四元李西園一元○七寶三善堂高嵩生經募昌字一千二百三十六號册勉承先緒五元祖善堂高一元以上十四日○秀水盛日新書屋主人移淸明懴資爲亡室朱氏資福由老正大局來二十元鄞縣鄭德浩爲妻求病愈十元恊記來無名氏五元朱暢生保妻産平安四元洪榮郇求母病愈二元胡子山一元王宋氏一元張篠衫四開一元龍發魁銅洋二元又英四月份呂宋票一條第二萬零四百廿六號以上十五日 
[上海三馬路與昌絲綫陳竹經募兩廣山東江寧沙洲賑捐二月十四五日第二伯四十七八次淸單]  
　　杭州老福潤信局寄夾杭省萬承志堂第五次續募扶風郡葉氏爲夫病紏纏祈卽全愈洋一百廿元○翁又魯孝亷續募旭記洋二十元○處州府恆利信局來申字單浙紹耶溪惜陰居士洋十六元又求長孫讀書聰俊洋十元又求家人孫寶病愈洋四元以上三户共來洋三十元○陸藹堂善士交來荆州府沙市鎭廣發仁寶號經募昌字二千另八十七册九成堂規銀十兩無名氏錢十千文怡怡堂萃成堂聚亨祥無名氏鄧祿記五户各規銀二兩無名氏向襄南無名氏三户各規銀一兩退學齋錢五千文無名氏錢一千以上十二户共來規銀廿三兩洋十四元錢三百廿文○處州府恆利局寄來申字單隠名氏經募括蒼看報越人爲妻病愈二户各洋十元○順壽銅洋三十二元又銅銀一兩另一分潘姓銀洋十三元洽記銅洋七元黎字號銅洋六元沈氏銅洋二元○滋犬當宣先生交來郭仲軒洋六元○無名氏德豐槽坊大盛水菓行傅姓求母康健雅仙居爲鄰舍失愼得保無恙助賑五户各洋二元柳莊袁三户合洋一元○無錫勾章系于雁中子續募昌字二千五百七十九册勾章系于　中子洋二元無錫寶順局常州隠名氏江陰隠名氏無錫沈鎔齋和橋唐福洲五户各洋一元常州全盛局鄭元才二户各洋半元以上八户共來洋八元此册據來人云及業已遺失○兩日共收英洋二百廿九元規元廿三兩銅洋六十元銅銀一兩另一分大錢三伯廿文合併聲明 
[上海四馬路浦灘文報局内恊賑公所經收賑捐二月中旬淸單]  
　　十一日鄭增記英洋二元鄭惠成求患肝痛速愈二元○金閨福糼册竹林居士一元福省長樂陳一元吉庇巷鄭一元保定巷王衣錦坊劉兩户各爐胚洋一元豐順輪船進大沽口平安十五元銅洋二元○十二日金閨福糼册珠涇高平童子銘璋女英娥求痘花順遂一元譙國梅記銅洋一元○銳册蕪　招商局魏勉齋募隠名氏補拙子　歲子補愚氏思過齋敬愼堂德厚堂知不足齋八户各英洋一元○滬册天津招商局交來開平礦局經募現銀五十六兩通永練軍中營後哨汪虎臣守府募現銀六兩二錢○十三日金閨福糼册南匯義生蘭號顧源慶翁交來武陵王氏募唐李氏陳龔氏顧張氏顧王氏李顧氏五户各英洋五角朱邱氏五角銅洋一元顧盛氏一元錢七百文顧王氏四百文鞠徐氏一元銅洋一元黄郭氏銅洋二元合收英洋六元銅洋四元漢口吳朗珊翁募吳閔氏英洋十元鄧廖氏十元鄧劉氏五元廣淮五元瑾珍楠珍理珍五元○滬册江西省坡蕭文記募許秋樵吳沔生吳唐臣吳潤生李程氏余位思堂余積慶堂七户各一元吳忠恕堂吳實圃華光裕堂熊王敬堂四户各二元華日新堂黄心積堂程保安堂三户各四元華善述堂八元程種福堂洋銀十兩程椒香小何敢癲兩户各錢六百文合收爐坯洋五十元○漢電局交來高平了願人九八半沙平銀十四兩哀岵廬主小洋九角錢十文蘇州太湖救生局募無名氏求子病速愈英洋八元沈吟梅仙舘十元府補之一元松茂室銅洋一元○十四日金閨福糼册邗江知非子項英洋六元○十五日王念劬翁交來太原吟莪氏湯餅資移賑英洋陸十元寗波招商局華小湖翁募慈西求母病復原四元竭棉子一元梁溪頴川氏一元○金閨福糼册學立品人募黄卓氏率子巧兒求姑目疾速愈一元鐵城黄敦善堂合家頑童聯助小洋四角凌善士五角朱善士五角五十四號募一元何小弟善士錢五百四十文○五天共收現銀六十二兩二錢九八半沙平銀十四兩英洋一百六十六元爐坯洋五十二元銅洋八元小洋十三角錢五百五十文 
 
 
 

Page 10

 
 
   
 
 

Page 11

 
 
[光緒十二年二月十一日京報全錄]  
　　宮門抄○諭旨三道錄前○粤督張等奏覆查保甲完竣據實上陳摺子○臺撫劉奏請通行飭緝片○將軍金奏請從優議卹片○皖撫吳奏請補知縣摺子○陜督譚奏請借補副將摺子○楚督卞奏委署府縣夾片○二月十一日兵部太常寺太僕寺八旗兩翼值日無引見○玉山假滿請安○崇公專摺謝准其開缺恩○浙江副將蕭尹農謝恩○延煦邵曰濓各請假十日○值年旗奏派管理新舊營房之大臣派出容貴○黏桿處奏派揀選官缺之王大臣派出肅玉景善○侍衛處奏泒磚門搜檢之侍衛派出德洪額卓凌阿玉書賡音布○禮部奏派前引之大臣派出松溎嵩申錫珍延煦敬信麟書奎潤志元續昌烏拉布喜崇阿○又派獻爵之王公派出禮王克王○又奏泒帮扶添土之王公派出豫王慶王○又奏派遞酒之王公派出肅王伯王○又奏派磚門搜檢之大臣派出恩中堂麟書德福耀年童華薛允升祁世長文秀色並徵額海英明魁明安嵩山恩普志徐用儀○起居注奏派隨扈之大臣派出裕德良貴會章霍穆歡龍湛霖徐會澧惲彦彬張英麟○召見軍機蕭尹農○○兩廣總督臣張之洞廣東巡撫亞倪文蔚跪奏爲覆查保甲完竣據　上陳仰祈聖鑒事竊照州縣編查保甲向於秋收後責成該管道府州親往認眞抽查督撫於歲底彚奏一次歴經遵照辦理道光三十年三月初三日奉上諭保甲爲弭盜要務無如積久生玩有司視爲具文大吏置之不問鄉保甲長旣不得其人盤查守禦諸法廢弛甚至窩藏匪類勾引奸宄是安民所以害民不可不急思整頓着直省各督撫嚴飭各州縣力復舊章實心辦理並飭該管各官隨時巡查毋稍疏懈欽此又於是年十一月二十六日奉上諭近來各省盜賊搶劫之案累累甚至湖南會匪滋擾兩粤賊勢蔓延推原其故皆由保甲之法不行以致莠民無所忌憚本年春間曾經降旨通諭各直省督撫嚴飭該管州縣力復舊章實心辦理迄今已逾半年各省大吏並未將現辦情形據實覆奏是直以通諭爲虚文視保甲爲故事無怪各省搶劫之案層見迭出毫無儆畏也盜匪一日不除閭閻一日不靖安良除暴時厪朕懷各督撫府尹身任疆圻宜如何勤思綏緝着卽遵照前奉諭旨各將地方現辦章程據實具奏州縣中認眞奉行著有成效衆所共知者卽應加以鼓勵其奉行不力或虚詞欺飾及藉端擾累者亦卽指名嚴叅懲辦以肅吏治而淸盜源毋得以空言覆奏致良法美意徒成具文將此通諭知之欽此均經通飭各屬欽遵查照兹届光緒十一年分秋收查辦之期據各廳州縣將地方户口查照省城辦法逐細編查保甲完竣經該管道府州親往抽查造且册結由藩司核明會詳請奏前來臣等伏查編查保甲仿自周官於詰奸禁暴之中寓保善安良之意誡匪貫以實心行以實力洵屬弭盜良規粤省保甲事宜向選幹練委員分叚經理省外各屬一體照辦尚無虚飾　累情弊近因各路防營凱撤游勇繁多深虞勾串土匪潛行滋事已隨時嚴飭地方官督率紳耆認眞辦理眞密巡防並勸諭紳民講求圑練與保甲相輔而行據地方文武及各路緝捕員弁陸續拿獲要犯均經隨時照例懲辦在案現值抽查事竣臣等仍當飭屬嚴密查察不許日久生懈有名無實以仰副聖主綏靖海疆之至意所有光緒十一年分覆查保甲完竣緣由臣等謹合詞恭摺具奏伏乞皇太后皇上聖鑒謹奏軍機大臣奉旨知道了欽此○○劉銘傳片再案准兵部咨開光緒十一年八月十四日奉上諭劉銘傳奏臺灣南路率芒董底兩番社與七家山番械鬥副將潘高陞不爲伸理並縱勇袒助七家山番致該兩番社聚衆滋事請旨將潘高陞懲辦等語等因欽此並先准軍機大臣寄同前因欽遵到臣當卽轉行署臺灣道陳嗚志委派妥見將潘高陞起解發配去後兹據陳嗚志詳稱潘高陞撤委以後並未回寓妥據從九品宋濓查詢覆稱該官犯已在恒春縣地方病故傳詢家屬又稱在鳳山縣轄沙莊地方病故收埋等語陳鳴志因　高陞病故所報地方兩歧恐有未確復委從九品丁惠霖會同鳳山縣知縣張星鍔恒春縣知縣武頌揚查明恒鳳兩縣轄屬並無沙莊地名亦無潘高陞在此病故收理情事潘高陞顯係畏罪脫逃揑報病詳請奏咨通緝前來臣覆查無異除　文各省並該官犯原籍湖北通城縣一體嚴緝獲日照例解辦外理合附片奏明仰懇勅部查照通行飭緝以杜規避倖逃伏乞聖鑒謹奏軍機大臣奉旨該部知道欽此○○金順片再伊犁鎭總兵頭品頂戴記名提督雲騎尉世職業普鏗额巴圖魯劉宏發因積勞病故於本年六月二十日在任出缺業已專摺奏報在案伏查已故總兵劉宏發隨奴才軍營十有餘年屢次攻堅克敵戰功卓署今因積勞在任病故情殊可憫合無仰懇天恩俯准勅部將頭品頂戴記名提督伊犁鎭總兵雲騎尉世職普鏗额巴圖魯劉宏發照車營立功後積勞病故例從優議卹並懇恩准予該故總兵靈柩馳驛回籍安葬以慰幽魂之處出自逾格鴻慈除將該故總兵履歴送部查核外理合附片具陳伏乞聖鑒訓示謹奏軍機大臣奉旨劉宏發着照軍營立功後積勞病故例從優議卹所請准予該故員靈柩馳驛回籍之處着毋庸議該部知道欽此○○安徽巡撫臣吳元炳跪奏爲揀員更補要缺知州以資治理恭摺仰祈聖鑒事竊照亳州知州沈慶立開缺另補遺缺經前署撫臣盧士杰請以卓異人員本任懷甯縣知縣尹起鸞升補旋經部咨以該員尹起鸞雖經大計卓異保荐尚未赴部引見不得作爲候陞人員核與卓異陞補定章不符所請升補亳州知州之處應毋庸議仍令另行照例揀選坐光緒十一年十月初十日行文等因經卽轉行遵辦去後兹據布政使盧十杰署按察使丁峻請以本任宣城縣知縣陳晉升補會詳請奏前來臣查定例各省知州應題缺出俱先儘候補正途人員題補如候補正途無人方准以應升人員題升又奏定章程内開嗣後州縣以上應升缺出應令該督撫將卓異引見回任候升人員先儘升補不准於摺内聲稱人地禾宜以别項人員請升如有聲叙卓異人員人地未宜不行　升者卽照不在例准聲明之例議駁若該省無卓異合例人員始准以勞績應升之員及循例應升人員升補各等因今亳州知州係冲煩難三項題要缺賦重政繁素稱難治且民情强悍緝捕巡防尤關緊要非久任繁劇之員不足以資治理現在安省知縣一項並無正途候補人員其勞績初任候補人員前曾聲叙　與此缺不甚相宜自應仍於卓異人員内揀員升補查本任官城縣知縣陳晉現年六十歲浙江會稽縣監生祖籍福建侯官縣因在河南捐助勇粮議叙以鹽大使不論雙單月選用同治五年投効玉牒舘當差六年十一月告成保奏免選本班以知縣選用是月十五日奉旨着照所擬奬勵等因欽此又因捐助勇粮議叙同知銜並加三級八年七月簽掣安徽含山縣知縣九年二月二十九日接印任事光緒三年大計卓異四年調補宣城縣知縣五年卓異俸滿併案請咨引見七月初十日蒙欽派王大臣騐放堪以回任准其卓異加一級仍註册候升十一日覆奏奉旨依議欽此領照回省六年十月十九日到任現調署阜陽縣知縣該員廉幹勤能辦事結實以之升補亳州知州寔於要缺有裨且該員歴俸已在五年以上卓異俸滿均經引見准其回任候升在案核與升補之例亦屬相符合無仰懇天恩俯念員缺緊要准以該員陳晋升補亳州知州如蒙俞允該員係曾經卓異引見人員現在升補斯缺毋庸送部引見除履歴咨部外謹會同兩江總督臣曾國荃恭摺具陳伏乞皇太后皇上聖鑒勅部議覆施行所遺宣城縣知縣員缺係煩疲難要缺安省現在應補人員容俟覆准再行遴員請補至該員陳晋本任宣城縣任内尚有承緝已起四叅案件惟缺係緊要人地實在相需此次揀員選該員升補係爲因地擇人例准聲明又此案係奉部文更補坐光緒十一年十月初十日行文照限減半計算扣至十一月初七日接到部文今依限請補並未逾違併照章改題爲奏合併陳明謹奏軍機大臣奉旨吏部議奏欽此○○頭品頂戴陜甘總督臣譚鍾麟跪奏爲揀員借補要缺副將以裨營伍恭摺仰祈聖鑒事竊照陜甘督標中軍副將陶世貴於肅州會匪滋事案内剿捕不力經部議革職員缺自應另揀請補查督標中軍副將爲省標營伍領袖非精明幹練熟習公事之員難期勝任查有記名提督垷署督標左營叅將准補沙州營叅將鄧全忠沈細質直勇敢有爲現帶練軍營規整肅以之借補中軍副將員缺實屬人地　宜於營伍有裨合無仰懇天恩俯念員缺緊要准以鄧全忠借補督標中軍副將如蒙俞兀應請勅部先給署劄俟防務告蕆再行給咨送部引見以符定制所遺沙州營叅將員缺現有應補人員容臣另揀請補除該員履歴淸册另咨送部外理合恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○卞寳第片再長沙府遺缺知府張曾敭已擬補永順府知府應卽飭令先行署理以專責成又署安福縣知縣趙惟鋆聲名平常現已撤省所遺篆務查有新選醴陵縣知縣黄聖之老成謹愼堪以署里據藩臬兩司會詳前來除批飭遵照外理合會同署湖廣總督臣裕祿附片陳明伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十二年二月十二日京報全錄]  
　　宮門抄○旨兩道錄前○粤督張等奏請酌擬懲辦盜匪章程摺○湘撫卞奏請互調知縣片○將軍金奏叅革委員監　摺○江督曾奏請留員襄辦運河工程夾片○二月十二日刑部都察院大理寺侍衛處值日無引見○福中堂謝充武英殿總裁恩○錫珍等各謝調授缺恩○那公假滿請安○湖北巡撫譚鈞培到京請安○前任安徽學政徐郙到京請安○道府龔照瑗等各謝恩○豫王等奏派備查壇廟派出烏拉喜崇阿○掌儀司奏十五日祭奉先殿載瀛行禮○召見軍機徐郙譚鈞培龔照瑗○○兩廣總督臣張之洞廣東巡撫臣倪文蔚跪奏爲廣東盜風日熾擬請將持械夥劫凶暴衆著各項水陸盜匪仍子先行就地正法以安民生而弭隠患恭摺具陳仰祈聖鑒事竊照粤東山海交　民情獷悍盜匪之熾甲於他省溯查同治二年間前督臣毛鴻賓奏奉上諭嗣後廣東省除廣州府及佛岡同知拿獲逆匪盜犯仍行解審外等因欽此歴經遵照辦理嗣於光緒八年四月刑部議覆御史陳啓泰等條奏内稱嗣後除土匪馬賊會匪游勇案情重大並形同叛逆之犯均准就地正法其餘尋常盜案予限一年規復舊制倘實係距省窵遠均照秋審事例解送該管巡道訊明由督撫分别題奏不准援就地正法章程等因奏准咨行到粤復經前督撫臣議奏嗣後除實係土匪馬賊會匪遊勇案情重大並形同叛逆之犯及原例内罪應斬梟者仍由該州縣體察情形隨時禀請就地正法按三个月彚奏一次其餘尋常斬决盜犯自光緒九年五月初八日爲始規復舊制高雷廉瓊潮韶六府嘉應南雄二直隷州解道覆勘移司核詳題奏免其解省不准先行正法經部議覆准咨行飭遵在案然目此次省章旣行以後盜案日多近年海防多事以來各路投營遣撤之游勇紛至沓來往往勾結土匪打單嚇財入村攔路劫掠慘殺加以各處積匪結黨拜會受雇助鬥肆搶勒贖此外洋犯鹽梟縱横出没時而在洋伺劫時而登陸剽掠一經兠拿輒卽連檣結陣放砲抗拒形同叛逆本年以來已經多起其内地之東西北三江均爲盜匪之藪往來舟楫以及各處渡船動輒被劫陸捕則駛艇而逃水緝則登岸而逸臣等接閱各屬禀報劫案以及另行訪聞查出盜案日凡數起無一非執持洋槍火砲紏夥多人其事主懼禍木經呈報者不知凡幾雖疉經懲儆該管嚴飭勒拿並將情重著匪批行正法以期稍知儆懼無如營汛疲懦有司掩牽實情不盡禀聞眞盜或致狡脫以致水陸盜案有增無减省垣附近　有白晝行劫近日英國責翰商輪亦有在洋面被盜匪劫殺船主之事商民　息伏莽日深是目前粤省土　會匪　勇鹽梟鬥匪洋盜七種合而爲一若再因循拘泥必致釀爲亂階臣等職在地方覩此情形實深焦慮查光緒八年部章曾經指明土匪馬賊會匪　勇案情重大並形同　逆之犯均准就地正法所謂案情重大四字包括甚多原不嘗稍形寛縱卽粤省奏定章程亦係聲明此項土匪各犯及原例罪應斬梟者均准就地正法乃各州縣狃於積習不問案情輕重籍口已復舊章不肯從嚴禀辦經年以來文告諄諄拘執罔聽除南番兩縣外罕　禀報拿獲遊勇十匪嚴辦之事是以匪徒益無忌憚瓷意横行查就地正法章程原屬辟以止辟部章所謂案情重大自係中地方官酌核情節近來各直省辦理持械夥刼凶暴衆著之案皆係不分首從一律先行就地正法梟示矧粤省盜匪無一案非紏夥無一盜不持械所持之械無非洋槍洋砲乃獲犯訊供無一盜非迭刼多次且忽海忽陸忽土忽客忽自行紏劫忽助鬥逞兇又與會土械鬥各匪洋盜鹽梟互相出入其情節實與尋常盜賊迥異卽如内河外海各盜駕船列砲大伙横行劫殺拒捕是廣東艇匪一項較之北省馬賊騎止一人人止一鎗尤爲兇悍實爲土匪之尤若拘泥本省章程凡斬决盜犯情節雖重舊例無斬梟明文者動須解勘題覆輾轉稽延不足示儆甚至狡翻誣扳劫逃越獄隠患不可勝言至此等盜匪多有此案附伏而彼案紏邀此案行兇而彼案接應其愍不畏注之心同惡相濟之罪實屬無分軒輊若過爲文法所拘必致意存避就倖逃稽誅此非因時立制實不足以安善良而遏亂萌臣等督同臬司廣州府等體察地方情形悉心核議應請嗣後拿獲持械伙劫兇暴衆著之各項盜匪無論水陸不分首從凡有案情重大罪干斬梟斬决者一體照土匪馬賊會匪游勇章程先行懲辦其距省較遠者由該廳州縣審實後酌核道路遠近如有道府同城者解由該管巡道督府　審不同城者卽分别解由最近之該管或道或府州　審如犯多路遠者卽由道府州親赴所屬覆審均錄供通禀督撫核明情節確實批飭就地正法案情重大者仍傅首犯事地方懸桿示衆其廣州府屬及佛岡赤溪二直隷同知所獲盜匪仍於審寔後錄供解府審明通禀批交臬司會同營務處司道覆訊明確禀候核飭就地正法案情重大者梟示曉示民間拒捕者格殺勿論並將通省此項正法盜匪按三個月　奏一次逐案補具供看由府送司詳咨一俟盜風止息卽照舊例辦理州縣營汛諱盜縱匪者查出從嚴叅辦據署按察使瑞璋詳請具奏前來臣等詳加覆核不敢拘泥以殃民惟有嚴法以弭亂考諸文武軍民人等衆論命同謹合詞繕摺奏陳伏乞皇太后皇上聖鑒勅部速議施行謹奏軍機大臣奉旨弄部速議具奏欽此○○頭品頂戴湖南巡撫臣卞寳第跪奏爲知縣互相調署恭摺仰祈聖鑒事竊知縣爲親民之官必須人與地宜方足以資治理湖南甯遠縣風俗强悍爭占山塲動輙械鬥訟獄滋煩現任甯遠縣知縣施鑑槃年五十人歲福建閩縣人由廩生中式同治壬戍辛酉併科本省鄉試舉人辛去科大桃一等以知縣用籖掣湖南親老告近改掣廣東給照回籍候咨同治十年丁母憂服滿起復呈請詳咨原掣湖南省分光緒六年咨取到班是年六月十七日繳照到省年滿甄别出考詳咨九年四月題署甯遠縣知縣於十年七月十一日到任該員到任以來辦事尚勤操守亦謹惟心地長厚未免性懦民玩人地不甚相宜查有安鄉縣知縣黎墉現年四十六歲四川奉節縣人由監生於同治元年在雲南捐局報捐縣丞選用攻克貫州安南縣城出力保免選本班以知縣遇缺卽選並賞戴藍翎克復長寨定番各城出力保俟選缺後以同知直隷州知州補用並加運同銜克復大定府城出力保換花翎離營請咨赴部於光緒九年五月奉部選授湖北來鳳縣知縣領憑起程十年正月二十四日到省因與胞兄垿同官一省呈請迥避奉准部覆以總督兼轄湖南省相當之缺揀員對調給咨赴湘十年八月二十日到省十月調補安鄉縣知縣於十一年四月二十二日到任該員年强才裕明幹有爲以之調署甯遠縣知縣堪以勝任安鄉民情純樸卽以施鑑槃調署亦堪勝任甯遠安鄉均係無字簡缺銜缺相當俟該二員署理一年後察看如果稱職再行奏請調補臣爲愼重地方起見是否有當謹會同署湖廣總督臣裕祿恭摺具奏伏乞皇太后皇上聖鑒訓示謹奏軍機大臣奉 
[旨吏部議奏欽此]  
　　帮辦軍務大臣伊犁將軍奴才金順謹跪奏爲監修綏定城工委員虧欵甚鉅請旨勒限監追並請將聽從抗延之會辦委員一併革職恭摺仰祈聖鑒事竊奴才於光緒十一年九月十二日曾將承辦綏定城工委員鹽運使銜山西遇缺題奏知府吳炳鑫抗違部章任意刁狡情形奏叅革職　地方官看管並飭令會辦委員伊犁滿營協領恩祥出具保固印結照例造報在案伏查吳炳鑫經手綏定城工領用公欵澈底淸查共虧空銀八十一百零六兩九錢曾經札飭善後收支局當面淸結並加派行營發審委員眼同監算詎料吳炳鑫屢傳不到其意以奴才交卸在卽計圖拖延藉詞搪塞不肯分晣造報原恐露出虧空欵項一意抗違多方刁狡不但不服地方官看管又唆使恩祥設詞推諉亦不出具保固印結並不照例造報丈尺做法細數淸册呈請核銷其爲有心狡展已可概見前雖奏請將鹽運使銜山西遇缺題奏知府吳炳鑫革職交地方官看管尚未奉到諭旨當此淸理交代之際鉅欵攸關何能任其延宕除照會索倫營領隧大臣春滿札委候選同知直隷州知州徐應魁候選州判李宗嶽將吳炳鑫等承辦綏定城工程逐一勘騐丈量另派善後局員查照春滿等所呈丈尺做法照例造具細數淸册由總理善後委員江蘇候補知府游春澤呈由奴才另案奏請核銷外所有查出吳炳鑫虧空銀兩應請將該員先行摘去翎頂交地方官看管俟欽奉諭旨後再行勒限監追以車公欵記名副都統伊犁滿營協領恩祥聽從吳炳鑫唆使抗延咎無可辭應請旨一併革職以儆効尤所有監修綏定城工委員虧欵甚鉅請旨勒限監追並請將聽從抗延之會辦委員一併革職各緣由理合恭摺具奏伏乞皇太后皇上聖鑒訓示謹奏軍機大臣奉旨吳炳鑫前已有旨革職查辦卽着將虧空銀兩勒限監追毋任狡展延宕恩祥着一併革職該部知道欽此○○曾　荃片再現辦濟漕各工係爲擴充河運之計關係甚重此段甚長來春漕運經臨尚有相機應辦之事必須熟悉河漕之員督率經理淮揚徐州二道各有地方之責未能久在工所查新授兩淮運司張富年通曉河工孰諳漕運向爲文武各員所畏服現因奏派查估工程尚未赴任擬請卽將該運司暫留淮徐始終其事會同該管道員督率在工員弁認眞辦理俟工竣漕行再令前赴新任臣等係爲眞重河漕起見是否有當謹合詞附片具陳伏乞聖鑒訓示謹奏軍機大臣奉旨着照所請欽此 
 
