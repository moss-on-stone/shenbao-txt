# 1891 - 210 - 4906569

 

Page 1

 
 
[新印左文襄奏議繡像三國演義出售] [  圖書集成局啓]  
　　二書俱用本局新式鉛字印成校對裝潢並皆佳妙夫文襄公中興碩輔奇才偉略並世無雙其　陳赭宼之披　敷奏官軍之犀利老謀勝算實堪媲美武侯披閱之餘猶如見公生平事業焉三國演義原本正史義正辭嚴扶正統而斥奸雄足令人心目俱快而又卷首冠以繡像每回更倩名手繪圖書中行列井然圈點精妙茶餘飯後實堪消遣閒情計奏疏每部二十本碼洋　元演義連紅木夾板每部十二本碼洋兩元請移玉至本埠申報舘或申昌書室選購各外埠則購自申昌及賣申報人均無不可 
[閱小操記]  
　　小操者小孩遊戲之事也小孩遊戲學爲西人操兵之法其規模步伐亦頗具體而微記之亦足以知上海之風會焉今年盛夏適以杜門養疴不與外事浮瓜纔罷晚凉可愛倚北窓援琴而歌命童子焚香於爐瀹茗於鼎一彈再鼓正在怡然自得忽聞窓外喊聲如雷童子告余曰小流氓今晚會操於此請憑窓而觀之余所臨之窓正對一弄俯視本甚了丁而余苦短視不甚晰乃命童子曰其人數約幾何則曰約有七八十人其年皆幾何則曰總在十七八歲以内十一二歲以下有領隊之人乎曰有之且不止一人手中執洋布小旗者計六七人想卽其領隊者矣問旗作何狀則曰皆花洋布爲之有紅有白有黑有黄約分六七色此等旗皆茶館中賣玩具者製以售人固兒戲之具也問喊聲何以忽止則曰發喊者有如戲内將軍出塲必有小軍爲之前導呐喊以示威今彼於入弄口時亦仿爲之及已至弄内則喊聲自止問　何作則曰執黄旗者一人登樓梯之半而坐焉盖余之北窓正對弄口看巷門所居之門樓有梯此時看巷門者想出外納凉故乘隙而據其樓梯也問坐定乎曰定矣其人年稍長乎曰否其人約不過十四五歲小於彼者固多大於彼者亦不少也余曰此後有所見卽以告童子曰唯唯頃之告曰坐樓梯之人手執黄旗左右指揮凡有執旗皆分立於兩旁一旗之下約十數人黄旗左麾則諸人皆自右而左黄旗右麾則諸人皆從左而右作穿花勢執旗者在前衆則從之無叅差也黄旗高舉則左右皆合而爲一若一字長蛇陣勢從弄口進直至弄底轉身仍退至梯邊執旗者相間而走俄而黄旗平舉則以一字變成方陣執旗者適在四隅中心攅三旗若帥旗然俄而黄旗左右旋若畫圈然方陣又變而爲圓弄中地狹作長圓式不能爲正圓也旣而袖中又出一黄旗指左右則圓陣變爲兩翼如鳥之翔如驂之靳頗極整齊步伐則皆與西人團操無異足音𥭽然絶無先後手中所執持者或以紙糊之刀木削之銳大都皆城隍廟中所購之玩具而執竹梢短棒者亦間有之有不入隊伍者四人皆站立樓梯下各執竹批有行步不齊及先後錯落者則四人者就陣中曳以出　而責之計自登梯後操演者約一點餘鐘而受責者六人兩部肉鼓吹聒耳不絶而絶無呼號之聲童子曰曾在跑馬塲見過大操一次人數約在二百以外有違令者則縛而使跪俟閱畢聲言斬首卽有兩人將跪者衣褲皆剝去反綁其兩臂以木刀亂斫之雖不至死受傷甚重而衆人鬨然盡散有與之素好者乃敢俟衆散後舁之以歸並有種柳樹揷荷花等一切匪刑故無不恪遵號令而不敢抗亦有執錫澆之洋槍者　如爆竹一二百桿齊放亦頗可聽　今爲小操不聞其槍聲也走陣旣畢周而復始直至執黄旗者下樓梯衆乃隨之而去雖非如荼如火是亦可稱奇觀敢奇者執黄旗者並非年長力大足以攝服衆人而乃俯首帖耳聽其指揮而不敢稍有違抗是操何術與憶前者上海有小金枝之變有人述及當其幼穉之時卽好爲此等事亦復號令森嚴無敢違犯　又横阻閒人凡其所聚會之處倘有行人經過决不肯容攔之不聽則羣起毆辱之人皆無可如何蓋此等行爲　與盜賊相近老學究禁小學生看水滸傳謂恐其生盜心若此等小流氓則一似惟恐其不生盜心者正不知有蒙養之責者又將何法以處之雖然整頓地方挽回風氣制治於未亂保邦於未危自有當軸諸公在如余者正不妨借以爲淸暑消閒之法也因卽童子所指告者筆而存之 
[玉京瑶札]  
　　上虞備用處爲傳知事本處拜唐阿懸缺業經咨取各旗營送放之人現已先後册送到齊自應先行騐看以憑留備欽派揀選於六月二十二日卯刻在阜成門内馬市橋南正紅滿箭塲騐看步箭爲此傳知三旗親軍營八旗滿蒙固山前鋒護軍火器健銳等營轉傳送放本處拜唐阿人等務於是晨備帶弓箭前赴該箭塲預備騐看勿悞○海運倉滿監督現在懸缺經祥許兩倉帥議將祿米倉滿監督兵部員外郎宗韶調補海運倉滿監督除檄飭該員遵照外已分行吏户兵三部查照矣○錦什坊街南太平橋地方有雙祿者廂藍甲兵也平日專以打降勒詐爲事日前步營在宣武門城樓拿獲七犯供認搶刦捨飯寺饅首鋪雙祿亦有分焉右翼公所卽派兵勇多人協同廂藍蒙地方官前往拘拿雙尚在睡鄉聞呼喚聲披衣遽起甫出門卽被右翼兵鐵鎖繫項帶赴公所質訊○内務府謹奏爲請旨事恭照本年六月二十三日致祭昭　廟例由總管内務府大臣中奏派一人恭詣雷神前行禮謹將奴才等銜名繕單恭請欽派一人以便屆期恭往行禮爲此謹奏請旨六月十九日奉硃筆圈出總管内務府大臣崇光行禮欽此○總理神機營營務處爲檄知事奉王爺大人諭帮辦營務翼長明惠業蒙簡授正黄蒙副都統所有本營帮辦翼長照章應卽充爲本營全營翼長等因准此理合檄知馬步各隊一體查照○禮部爲咨行事祠祭司案呈本部具奏七月初九日孝靜成皇后忌辰此一日照例素服不報祭不還愿不作樂不宴會不理刑名照常辦事等因奉旨知道了欽此欽遵到部相應咨行各衙門一體遵照○正藍旗宗室溥某之婦因銀錢細故赴某王府求追偶與府中人爭辯該婦大肆吵閙爲本府王爺所聞出外看視見門列旗槍折毁二桿卽以此婦私鬧府第折壞門槍等詞行文宗人府請辦宗人府禀明各堂立派該本族族學長先將此婦看管候派司員審訊○廂藍旗滿洲都統爲咨行事准本旗護軍統領文稱現有副護軍參領二缺咨取保送人員入放等因到旗應將保放副護軍參領之世管佐領恩光騎都尉玉斌榮珖等銜名造册咨送貴營查照○紫禁城内例由總管内務府大臣中奏派一人值年以便會同十處統領稽察一切事宜一年期滿奏請更換兹因紫禁城内值年總管内務府大臣崇副都統光已屆瓜代之期經内務府開列堂銜於六月十九日具奏奉硃筆圈出總管内務府大臣刑部尚書嵩申欽此○吏部爲移咨事文選司案呈本部遵議護理 
 
 

Page 2

 
 
貴州巡撫黄奏以貴州甕安縣知縣陶懋恭試署期滿於措治一切均屬稱職請銷去試署字樣實授是缺等因核與例章相符應請旨准其實授於光緒十七年六月初九日奉旨陶懋恭著依議用餘依議欽此由科抄發到部相應粘抄原奏移咨貴州巡撫查照辦理○宣武門内安福胡同新開路有某甲者爲某宦長隨家中僅有老母影隻形單六月初間忽帶一女回家女年方二九丰采冠時有時倚門閒立隣人心疑之然莫敢詢其所自來及至十六日晨忽有南城官役多人前往叩門甲母甫啓雙扉官役一齊擁入各處搜尋不見女郎官役立將甲母捉將官裏去嚴究下落盖此女待字閨中被甲誘逃至此一旦春光漏洩故興問罪之師也若何了結尚待續聞 
[北通州紀事]  
　　江浙漕糧末數起倉憲併起騐收已於上月十四日一律騐竣正在起運時而慶豐閘第七塊閘板忽然折斷有一鼋大如雨盖隨波而去河水立時瀉涸深不盈尺舟楫因之膠擱尚有漕糧二萬餘石存積平上平下兩閘號房不能起運倉憲聞報札飭漕運廳李司馬督同閘官迅速補換勿碍行漕慶豐閘閘板今夏連折三次爲近今所未有也○新任倉憲蒞任後整頓漕務不遺餘力江浙兩局總辦前已嚴諭剝船局不准攙水舞弊務期一律乾潔惟每起騐米欠數甚多未起尤甚現在全漕告竣江蘇外局覊押欠米船户百餘名浙江外局覊押船户二百餘名江蘇糧道景月汀觀察浙江糧道世敬生觀察核其情罪較重者會銜詳請倉憲按例懲辦其欠米較少者分别責革咨送天津道勒限比追决不寛貸經此次雷厲風行剝船户或亦稍知畏懼耶○江廣海運漕糧六萬石由張戟門太守督運到通聞頭船已過碼頭指日當可抵壩矣○江北江蘇河運發到傳牌於六月初已抵山東王家口地方候屆伏汛卽渡黄河也○鐵路工程由天津接至山海關盛京黑龍江吉林一帶客有自山海關來者據云沿路見有委員帶同中西工匠履勘地畝立標洒線此後風馳電掣瞬息可通運餉調兵倍形靈捷邊疆自可賴以鞏固矣○前由昨香河縣解來囚犯二名寄監通州次早起程進省内一老年約七旬左右一幼童年僅十二歲一祖一孫赭衣鐵銬踉蹌而行聞因在田間耕耨偶因細故手携鴉嘴鋤誤傷他人要害致釀命案不知確否○十七日相傳爲城隍神誕辰演戯一天會中諸人設筵相慶適大雨滂沱竟日不息以故香市大爲減色○潞河書院年久失修前經許觀察慨捐淸俸將講堂兩廂修蓋完整惟大門及後罩房尚未修飾刻又經楊觀察估工接修大約中元時節卽可破土動工矣 
[天津瑣話]  
　　津郡土炕大半在牖下夏令槪用冷布糊牖以便納凉其布以苧織成若象眼紗然不特通風兼堪納月是以無男無女入夜大抵弛衣偃臥赤條條不掛一絲今夏初伏後炎熱办常及至二伏又多夜雨炎威乍退淸風徐來午夜感受嫩凉輙患河魚之疾目下祗以廣仁堂計四醫士終日應接不暇幾廢寢興云○今歲麥秋尚稱中稔日蚋雨暘時若大田多稼一望靑蘢玉米高粱俱已吐頴如無雹雨今年可卜豐收也亟預書之爲三農誌喜 
[昭君村中人語]  
　　宜昌來信云月前本報登歸州韓某經上憲訪差札飭東湖縣拘拿送辦云云兹悉韓獲送歸州解省訊究及解返行至獨石子灘被其族人刦去蹤跡全無現在方懸賞購求不知能獲住否也○前鎭標中衡蒯游戎德溥於去歲升署施南協今夏又改補襄陽提標中衡叅將因取道宜昌前赴新任○興山協朱游戎大榛病故遺缺前經大憲委某君署理兹以劉游戎補授日前已乘某輪船履任矣○近日江水大漲高至丈餘有十二人同坐一小船運李實數百斤來宜販賣水流湍急行至小河口船忽激翻十二人止救起六人餘皆與波臣爲伍矣○上月十九日午後風雷大作龍王廟前所泊炭巴船激沈二號猶幸人皆無恙相與拖泥帶水而回○江流如箭多挾泥沙各輪船所下鐵錨往往不能絞起寳華本定於上月十五日下水因鐵錨被沙壓住人力難施只得暫泊數天俟雨後錨漸浮起乃於十七日開行 
[湓浦延凉]  
　　九江德化縣西鄉港口人湯姓田舍翁也年逾花甲依然筋力堅强水耨火耕不辭胼胝膝下一子早已痛抱西河惟留孀媳撫養兩孫以承宗祏上年不知何故邀請戚族與媳分居月初湯因戽水灌田與媳齟齬媳竟扭阿家翁而毆之某姓武生更助之肆擊湯受辱後遍訴戚族親鄰無一人爲之調處者媳因之益無忌憚任情欺侮乃翁武生更妄稱當湯與媳互毆時乘間刦渠腰間錢票十五千勒索賠補湯寃無可訴乃於某夜潛身至媳門外雉經現經兩孫投縣署報請驗屍羅明府准之想定須澈底根究也訪事人所報如此本館因删潤而列諸報端○九江一帶近雖連得好雨田禾一望靑葱然雨過後卽火傘撐空炎威如熾風乾物燥易肇火災府縣官防患未然俱撰有簡明告示張貼通衢俾居民觸目警心知所籌備云○江干多是釣人居柳陌菱塘一帶疎每誦漁洋山人詩覺圖畫天然宛然在目久勞塵鞅殊動江湖之思矣客有趁夕照晚凉買舟於庾亮樓邊沿湓浦泝琵琶亭入甘棠湖爇瓣香於陶白祠前觴明月於烟水亭畔佳人雪藕公子調冰細葛香羅其樂何極不期舟子方扣舷唱大江東去驀船篷罥入岸側漁罾略一欹傾將罾觸破漁父不由分說將船攔截堅索賠修幸有鄰舟出爲調停勸客給錢六百文事始寢息然已如王子猷乘興而來敗興而返矣 
[  荷花生日紀事]  
　　册里平湖幾回曲院荷風却暑爽挹胸襟荷雨初晴凉生眉宇憶芙蓉於江渚歌菡萏於湖亭此固騷客之閒情可作江鄉之韻事六月二十四日相傳爲荷花生日浙西士女或躑躅於緑楊陰裏或顧盼於碧藻灣頭或泛蘭橈或移桂楫篷將推而香襲船欲動而風來雙槳如雲一篙掠水指點叚家橋畔往來蘇小墳前淺緑深紅點湖光之潋灧花初葉嫩映湖水兮淸漣彭公祠九曲欄廻亭亭翠葢鄂王廟一灣堤　楚楚紅衣碧漾無窮登俞樓而延望紅開别樣　阮墩以徐廻更有才子風流佳人年少安排簫管羅列杯盤賞到名花欣逢盛會好趁懸弧令節祝素蘤之長生祗緣設帨良辰向淩波而介壽洒薦碧同杯裏挹此淸芳笛吹紅藕花中納餘凉意直至斜陽影没夜露珠垂尋歸路以花迷拂輕颸而香送所思不見勞遠夢於滄江後約重尋且相期於來歲 
[虎林銷夏]  
　　六月二十四日俗傳爲雷祖誕辰杭州風俗每於先一日至吳山雷祖殿進香作永夜之游男紅女緑錯跡駢肩某甲之妻美而艷向有桑中之約因藁砧防範甚嚴未能如願適逢雷祖誕辰以爲有隙可圖遂託名進香欣然就道蓋甲亦神道設教者故不之禁也翌晨甲至淸河坊遇有同伴進香婦女謂甲曰尊嫂昨晚忽患痧症乘輿而歸今早能勿藥有喜否甲茫然不知所對急回家見妻已端坐堂前不覺忿火中燒持罩　　劈面擲去出其不意將一個好頭顱擊碎兩頰作胭脂色甲忿忿出門不知所往後經鄰人某乙四路尋訪而甲竟去如黄鶴蹤跡杳然其妻受傷甚重呻吟牀褥不知能無性命之憂否○甲乙兩人籍隷湖州赴处應試未暇論文居然習武某日馳馬出錢塘門路經長壽橋橋上適有幼孩嬉戲不及避讓被馬足踢傷右手當將馬夫扭住欲送保甲局究辦經和事老勸止罰出養傷費四元其事遂寢 
[甬上雜記]  
　　寗波訪事人云上月二十八日恭逢皇上萬壽聖節因是日適值齋戒之期文武官員預於二十六日黎明時趨詣萬壽宮行朝賀禮各衙門亦懸燈結綵以志慶忱停泊口内各兵船無不高掛彩旗放砲致敬○邇來各當鋪生意有絀無贏推原其故盖因當者多而贖者少每月　貨發賣提庄而提庄因當本太重必須减折始肯收受以致豐長公泰兩家相繼閉歇此外永源僅開年餘已虧去五六千金之譜現在棉被木器槪　收　市面之壞已可槪見矣○串客者客串也無賴游民名不隷乎梨園而偏喜學習歌唱每當晚凉時節沿街列坐各逞　　其曲無非男女私情傷風俗敗有地方之責者曷其奈何弗禁○北門佑聖觀供奉雷祖偶像俗傳六月廿四日爲神誕期是日也燒香者遊　　　　　　　日男女老幼　　沓　自晨　宵肩摩踵接　以外所設香燭食物諸攤肆密比如林一日之間獲利無算 
 
 

Page 3

 
 
[訊犯紀略]  
　　日本人尾本福原七里荒川奈良五人刃斃華人沈關福一案迭經上海縣袁海觀大令會同日本總領事鶴　君定吉升堂研訊均列報章前日傍晚大令又與英讞員蔡二源太守東京使署譯員盧子明大令至領事署會訊奈良一犯初不承招盤詰再三始供稱手鎗確係小的之物餘不知情訊至鐘鳴十一下遂退堂惟訊時仍秘密異常不特訪事者不能入内抄錄案情卽在事諸人事後亦不敢盡言以告是以祗書大略不能旣盡且詳也 
[研訊起火]  
　　英包探王阿二禀稱上月二十三日之夜十一點一刻時裏虹口莊源大槽坊失火延及隣家共焚去房屋一百零四間事後捕頭命小的細查起火之由皆言火由莊源大起及查問莊源大主夥則已各自逃生後得尋見學徒薛順林據言油缸上掛回光火油燈是夜吹之不熄用扇搧之不料將燈碰碎墜入油缸霎時間火勢飛揚因卽奔逃出外今特送案請訊薛供稱小的係蘇州人在莊源大習業回光火油燈掛處離油缸二三尺坊中學徒共三人每夜十點半鐘時卽將燈吹滅二十三日之夜小的吹之不熄用扇搧滅並未將燈碰碎後卽入房安睡俄而烟霧迷漫驚醒奔出葉德昌供稱小的係洞庭山人在坊中學業餘供與薛相同倪供稱小的專司釀酒坊主莊姓平日最愼重火燭每夜九點鐘時上門十點鐘後一律息燈須俟各夥安睡後親視一週見無火光始敢安睡是夜之火不知何來事後聞隔壁粥店於於間又麻雀有碰翻油燈之事包探又禀稱薛在捕房已供明一切捕頭及管門華捕與包探張九意唐寳榮聽明無悞今忽翻供殊出意外蔡太守問倪如何知粥店碰翻火油燈起火答稱不過道路傳聞而已包探又禀稱小的問之對鄰人皆言火由莊源大起太守諭令薛葉倪暫行退下候再詳查 
[縣訊庸醫]  
　　薛蔣氏以丈夫相雲身死不明投上海縣控請飭提藜乙山房執事人殷芝山研究袁大令一再訊鞫諭令俟補提醫生學徒再訊此已見諸本報者也昨日午刻升堂覆訊薛蔣氏偕夫弟樵雲抱呈薛薄榮投案伸訴前情並稱乞免開棺惟求公斷殷供稱相雲因患足疾於上月初八日令學徒伴至虹口廣東街四號門牌粤醫徐茂生處診治服藥無效延至初十日殞命現在徐醫已到求恩傳訊可也大令命傳徐研詰供稱廣東人雖習醫理並不懸牌本月初八日相雲來家求診卽告以足疾已久難以奏效學徒殷姓供稱是日相雲確由小的伴往求醫延至初十日殞命大令謂氏曰爾初請開棺繼求免騐意見不定殊出意外姑着爾具丈夫因病身死切結再行核斷 
[飭對帳目]  
　　有恒洋行經租人黄輝控歇夥葉承章虧欠洋銀葉延狀師卜易到堂代辯葛同轉謂兩造均屬華人毋庸狀師辯駁著原被告邀公正人查對各租户帳目此已紀諸前報者也昨晨葛同轉莅公廨時法副領事偕代理繙譯魯鼐安君到堂會訊黄輝偕中人胡朗仙葉承章偕中人徐鶴林卜狀師偕繙譯龔朗甫及西人密司得非利司等到案同轉商之魯繙譯官謂此案原被均屬華人應歸本委判斷魯繙譯卽操英語告卜狀師曰法公廨審訊各案須照法國律例狀師若能操法語方可在堂辯駁否則不准干預卜狀師稱英公館英公堂訊理大小案件皆用英語魯繙譯曰此處不能援以爲例不能操法語祗可在旁聽審不得揷嘴卜狀師點首稱是卽在一旁聽審葛同轉問黄輝曰前諭爾協同葉承章當面對帳爲何遷延時日尚未妥協答稱奉諭之後小的日日伺候無如被告不來同轉問葉曰爾爲何不往對帳答稱因事回浦東轉托中人徐鶴林帮同理算黄稱日前有人見葉在英界茶館中啜茗同轉謂葉曰爾若不將帳目對明公堂亦不能聽爾延宕葉稱事隔一年之久各租户皆已遷移無從對帳况有銀洋錢總帳簿尚未交出難以核對謂據黄輝言素無此簿答稱銀洋錢總帳簿實係小的代開簿面可請察訪同轉着將中人徐鶴林傳進謂爾乃葉所請公正人須將查帳情形說出答稱查閱帳目日流與滾存兩簿稍有不符同轉曰日流及流水簿係諸帳之原委豈有日流無此欵而滾存反有此欵者爾果知黄有銀洋總淸簿否答稱論理應有總淸簿據黄言無此簿小的實未目覩同轉檢得簿據内各户總淸帳上去年十二月十四日收帳之後又有十二月初五日收進之欵前後倒置問葉此帳如何寫上答稱此係後來補寫同轉又查出簿中尚有空格明係爲舞弊地步指以問葉答稱當日因號數尚未收足留此空格以待補寫問爾不將帳目理算如何了結答稱須令黄交出銀洋錢總簿方可核算黄稱實無此簿葉稱洋東金四美每月收付銀洋及工資數目均在此簿黄稱金四美每月向銀行取銀給付工資並不入帳且金四美事務甚多收付銀洋均由學徒培脫經手問帳房中當不止一人黄稱帳房中有楊張兩人均係葉所用一鼻孔出氣同轉曰此事若問金四美總可明白謂徐鶴林曰爾須直說徐稱查得日流簿上所收之數或僅洋五元而滾存簿上則加收十元明係意圖弊混同轉謂此種錯帳均係葉承章親筆所繕務須理算明白著將葉管押候核卜易狀師之繙譯龔朗甫爲葉代辯振振有詞同轉問爾是華人抑是西人答稱是華人謂明是華人須照華例着卽跪下龔稱公堂上華人甚多亦有不跪者同轉曰爾前次來案妄稱黄倚仗别人之勢爾知其人爲誰著卽指出答稱此係　人所言謂明明爾所說豈容狡賴商之魯繙譯官將龔朗甫管押諭原被告核對帳目再行核辦 
[英界公堂瑣案]  
　　包探王阿二禀稱電燈公司西人某甲以時時被竊鉛銅鐵諸器投報捕房小的查得並無外賊入内行竊情形案難破獲兹又失去三十斤之鉛皮箱一口西人將工人楊文章王阿桂康永年暫行停歇言須查獲始得依舊作工楊等細查西人車夫江仁紀曾將七斤之小鉛皮箱一口賣與挑洋瓶擔之張順富得錢二百二十文有庖人目見而庖人則曾將鐵爐盖出售亦經車夫目見告知捕房由小的查問庖人及江均不承認嗣楊等暗中守候見張到來究問之下承認向江買得小鉛箱出錢二百二十文轉賣與金阿福得錢二百四十文及至金處起贓則已改作銅壺二具所剩鉛皮無幾矣西人稱時時失竊總難破案此次失去大鉛箱因將楊等辭歇勒令稽查果於三日内查出江竊賣小鉛箱之事然江並不承認楊王康同供稱西人失物疑及小的等致被辭歇爲此格外留神旋由對鄰婦人言曾見江將小鉛箱賣與挑洋瓶擔人其時庖人亦在卽告知捕房由包探查問伊等皆不承認昨見張經過阻住盤問認明向江買小鉛箱爲此指交巡捕江供稱小的係江北人在西人處當車夫從無錯悞實被誣攀張供稱半月前小的挑擔過電燈公司門外江向小的言有鉛箱欲售小的回伊如不妨碍始敢買下江言决無妨碍小的秤之計七斤出錢二百二十文後轉賣與金得錢二百四十文蔡太守問江將小鉛箱價賣與爾時有人目見否在何處交爾答稱公司中有人目見惟不識是何人論價及秤觔兩卽在公司大門及後門之中間蓋是處前後門相去無多也金供稱向張買小鉛箱出錢二百四十文後卽改造鉛壺太守再四研詰各執前詞遂飭槪予交保贓存捕房俟查明實在情形覆訊核辦法租界浸會教堂傭人馮阿榮投法捕房報失綢布衣服約值洋二十六元疑被李忠甫所竊法包探拘李解送法公堂葛同轉研訊之下李供認衣服被王俊發竊去王現住英租界因之移送公堂蔡太守飭提訊詰李執定前詞並稱王在伊父鑑山處太守飭差往提未獲隨傳鑑山訊究浸會堂西人偕馮投案申訴前情李仍執定前詞太守問鑑山曰爾子爲何匿不到案答稱兒子已往臺灣在臺北府署當火夫小的並不知馮失竊事及李在憲案供出兒子行竊而路途窵遠不便喚回乞恩斷令酌賠如何太守謂爾子旣不到質爾自願酌賠可向馮自行商議否則仍須着交爾子覆訊核辦○包探黄四福禀稱徐康義報失洋銀衣服共約值洋一百六十元現已由小的查獲竊贓黄介甫供認得贓後將洋二十元充小廣寒書塲股分執有股票及案發後已由該書塲股東將洋如數繳到惟徐現不在滬今先將黄送案蔡太守飭帶回捕房小廣寒繳到之洋暫爲存放俟徐到案質訊究辦○寍波人葉王氏訴稱丈夫葉維福開設老虎灶雇同宗葉仁富爲夥嗣因貪懶辭歇不料被竊自鳴鐘酒壺等物由捕阻獲人贓仁富係侄輩年紀尚輕叩求免辦仁富供稱小的久無生理意欲回鄉因乏川資是以犯竊蔡太守謂爾犯竊本應懲辦姑念原告念同宗之誼哀求免辦飭差押上江天輪船載之 
 
 

Page 4

 
 
回籍贓給氏領去○水巡捕頭禀稱孫茂茂等垃圾船滿載穢物抛入祥生船廠對面浦中違犯定章送案請究目下時當炎熱民人悞飲穢水不免疾病叢生至經管垃圾之諸鶴汀亦已拘到諸供稱小的在張孝雲處爲經管垃圾之夥船户貪懶傾倒圾垃小的並不知情以後當格外留神嚴加約束周桂生張炳生沈七七同供稱小的等皆拉圾船夥傾倒何處皆由舵工指示事與小的等無干孫供稱小的係船上舵工因此次裝載垃圾太多略取些微傾倒以後不敢如是矣蔡太守判令枷號兩禮拜以儆將來周張沈從寛開釋復諭諸曰爾旣爲經理之人自當隨時留意如再有前項情事咎實難辭諸不置一詞唯唯而退○包探秦少卿禀稱陳阿七竊取戴子明雕翎扇經小的拿獲人贓解送案下戴訴稱被竊雕翎扇已獲人贓請爲給領陳供稱小的頻年失業落魄申江如許施恩公侯萬代蔡太守判令管押一禮拜雕翎扇給失主領去 
[法界公堂瑣案]  
　　通裕信局主陸漢章之妻高氏私將生女配與正大信局夥夏阿銀爲媳夫婦因之反目高氏將議單及緊要帳目携去與夏同住一處嗣經陸尋見將妻領回移居法界彩視街不數日高氏又携女逃遁仍與夏同居陸具控法公堂立飭包探往施相公弄在夏家將高氏提到女則被夏藏匿此已詳列前報嗣因公堂停訊數日夏阿銀用計將陸扭赴巡防北局當經局員送縣陸旋得保出昨晨投公堂禀訴前情同轉問高氏曰爾何以擅自將女許字他人又與夏阿銀同居答稱女兒許字曾與丈夫說過丈夫酒性欠佳時遭毆打是以不願同居謂爾女何以不投案答稱憑媒夏阿華林大英等說定親事現在夏家爲童養媳陸稱妻欲將女許字夏姓小的探知夏素行凶惡忤逆父母故將親事阻止去年八月間妻有事回寍夏等遂在寍波將親事說定至十一月間妻來滬並不說及前事小的與夏阿華不時見面從未說及作伐同轉謂高氏曰爾須將女兒及議單帳簿交出答稱務求交保自往檢取物件謂須令包探同去答稱有人同去卽不能檢交問物件究存何處高氏初不肯言及再三盤問始稱均藏夏阿銀家同轉着包探同往檢取並將夏阿銀及女一併帶案究問○通事稱賣燒餅之李松林在輪船碼頭冐充包探夥計向小竊勒索物件前日又將張龍軋住指爲竊賊正在爭閙間被捕所見一併拘獲送案請究張供四月廿二日由紹興來滬暫住嫂嫂家中前日欲往小東門剃頭被李扭獲誣指爲竊問爾兄何在供稱現在虹口公和祥小火輪船局中爲夥同轉商之魯繙譯判將李責一百板枷號一個月示衆張押候傳其兄具領○蛋行夥張雲奎訴稱羅阿林於夜間九點鐘時混入室内上樓行竊水烟袋一枝棉被一條正欲下樓適被小的之妻上樓撞見羅開後窓從披屋躍下幸經隣人追獲送案請究同轉訊問之下羅一味抵賴同轉着押候傳隣人質証○長茂軍裝行出店王阿虎訴稱張阿生於前早九點三刻鐘混入行中圖竊被小的瞥見張棄物而遁躍入洋涇浜中當被收船捐之洋人扭獲送案請辦同轉詰問之下張不肯直供遂着押候比究○烟間主戎恒茂遞禀控稱張阿玉屢次吸烟不名一錢前日糾同小流氓七八人開烟燈八盞小的不允伊等喝令將小的拖出痛毆一頓小的之妻聞之從樓上赶下亦被打失押髮簪耳環手鐲等物務請究辦張稱祗小的一人前往吸烟並無餘黨同轉判責一百板枷號半個月以示懲儆○包探禀邵長生慣在輪船碼頭行竊前日見其行竊老嫗手巾包内之水蜜桃四枚頃刻食盡又竊别人錢六百當卽拘獲人贓送案請究邵稱以後不敢再犯務求寛宥同轉着押候笞責二百板○王阿二搶取鄉人短衫當被追獲人贓同轉判押候掌責四十下○烟館夥周星元訴稱錢福生前來吸烟將烟燈藏在鋪下希圖乘間取出務請懲辦錢供過癮後神思昏迷不知誰人將燈藏在鋪下同轉着押候交保○招商局九號巡丁朱慶慶控朱阿福等數人串竊檀香人贓並獲送案請究同轉訊問之下朱阿福供尚有小六子柱桂等同竊同轉判責一百枷號半个月 
[催請核奬]  
　　敬啓者敝所奉辦順天賑捐承各處諸大善士慨捐衣米銀兩業經陸續解往接濟惟此項捐欵曾許造册呈請彚案核奬現將告竣凡各助捐善士欲奬何項請速開明三代年籍履歴隨交部飯照費檢同敝所收條來所照章核辦幸弗遲延是所盼禱乞登報牘俾便周知[  上海鐵路橋廣益堂内籌辦順天賑捐戴嗣源等謹啓]  
[上海文報局東賑收解處再啓]  
　　謹啓者昨報刊登敝處會同各公所起解第三十一批東賑規銀一萬兩絲業賑所名下尚有同解純陽正氣丸二千五百服辟瘟丹范承志神麯一千五百錠合再聲明 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[江西官報]  
　　前刑部貴州司員外郎張祖漠由河南籍來江直隷州龎福祥禀謝咨進京布經歴連級布理問王鵬翼禀知開辦鄉試硃墨卷署德興典史蔣鼎元禀謝委新昌大姑司陸炳禀謝准補行知前福建汀州鎭總兵李占春由興國籍往金陵新選永豐表湖司孫毓榮飭赴新任署永豐層山司羅仲漠請假回省就醫以正任斯缺吳應甲飭回本任候補道賀元彬張興俱留文闈中路更替點名主簿萬中傑起服來江知縣吳國珍委解地丁進京何文光委解頭批厘金進京寗都下河司沈鼎標報回籍修墓開缺以温振芳署理縣丞俞永康委辦　魚溜保甲　渡口新選上高縣江召棠禀到係安徽桐城人委署會昌筠門司王爕厚無力赴任以馬維韓署理分發知縣許第樸禀到係湖南新寗人指分從九王葆銓係安徽人典史瞿鼎盛係江蘇人俱禀到同知蔣啓昌記功一次長寍新坪司衛銑禀謝准補行知委署廣昌典史唐廣昌典史唐懋　並未在汛繳委以王維藩署理 
[閩省官報]  
　　省會保甲局提調柴司馬棠業已卸事憲委通判朱另駕淸澤接辦提調朱别駕原辦南門茶稅騐卡現已卸辦憲委汪大令文瀾接辦○署霞浦縣李敬卸事禀到○候補按經歴王三錫禀明委辦洲頭厘卡○鹽塲朱内森禀明委調仙遊河縣謀厘司○巡檢余俊　禀明卸辦五里亭茶稅騐卡○直隸州周傳輝解餉晉京並引見禀到○知縣胡恩誥委辦南門茶卡○試用縣丞李品芳自京來閩禀到○巡檢高慶銓禀明奉委受解革弁馮楚焱赴兵部衙門投收○藩轅牌示順昌縣孔憲教調簾遺缺應以本任仙遊縣王煒堂代理建寗縣錢登雲　簾遺缺應以試用同知方炳文代理龍岩州溪口州同張鳴謙調簾遺缺應以補用縣丞梁兆熙署理 
[上海虹口白大橋北首元濟善堂施醫給藥淸單]  
　　利亨莊胡善麟翁經募英公司帳房黎祉生善士助洋十元　永成卒璧城善士助洋十元合成號廣得泰祐興號　户各洋五元元永亨洋四元利興號長盛號二户各三元致寳長南湖氏愼和祥方卓橋韋省齋廣昌和順源號廣昌號廣利隆茂泰號義　合廣接源司徒源記關植生裕和泰　安和勤致祥張恊生十八户各洋二元惜陰居士均泰號聞雪記劉財興合益祥同發昌號小齋居士廣利和八户各洋一元○以上共收英洋八十九元正合併聲明 
[照錄潘振聲先生經手散放順天大城冬賑永淸春賑及局用細數報銷册]  
　　今將民　經手散放十六年大城冬賑收支細數開列謹呈　鑒○一收順天撥到加賑　虚京平銀一萬五千兩一又收虚京平銀四千五百兩一又收虚京平銀一千四百四十一兩一錢五分一又收虚京平松江銀二十二兩一錢二分又收南欵京平足銀六兩四錢四分十七年四月還黄岔首事○以上共收京平足銀二萬零九百四十七兩五錢九分又收松江銀二十二兩一錢二分一兌虚京平足銀九千八百兩二八九合京錢二萬八千三百二十二千文一兌虚京平足銀一千五百兩二八一合京錢四千二百十五千一兌虚京平足銀八千兩秤見津平七千七百八十四兩二八八合九七六京錢二萬二千四百十七千九百二十文一兌虚京平足銀三十一兩四錢三分六厘四毫秤見津平三十兩零六錢一分二九合京錢八十八千七百七十文一兌京平足銀六兩四錢四分二八七　合京錢十八千五百文一兌虚京平足銀一千四百二十兩零二錢五分二八合京三千九百七十六千七百文一兌虚京平足銀一百兩合九七六京錢二百八十五千七百六十八文共兌原平銀二萬零八百五十八兩一錢二分六厘四毫共合京錢五萬九千三百二十四千六百五十八文○一支放大城城關及四鄉極重各村二百五十莊共京錢五萬七千九百十八千五百文計大四萬五千一百二十八口小二萬五千五百八十一口每大口京錢一千文小口京錢五百文一支零賑各處災民京錢七百四十一千一式運錢　脚及一切用費京錢三百五十五千一支藥銀二十二兩一錢二分三共放京錢五萬九千零十四千五百文又銀二十二兩一錢二分○以上統共收銀二萬零九百四十七兩　錢九分又收松江銀二十二兩一錢二分共　兌去足銀一萬零八百五十八兩一錢二分六厘四毫又支松江銀二十二兩一錢分實存足銀八十九兩四錢六分三厘六毫歸　局用○統共兌京錢五萬九千三百二十四千六百五十八文共　京錢五萬九千零十四千五百文除　凈存京錢三百十千零一百五十八文歸入局用○再將民表經手散放十七年永淸春賑各欵收支細數繕呈電核○一收上海恊賑各公所施少欽諸善長行平化寳一萬兩此項由楊　芳觀察先行借墊虚京平足银主萬兩京平較行平每萬兩　補平銀二百七十兩此稿未完 
[上海六馬路仁濟善堂籌賑公所施少欽經收順直山東賑捐六月十一至二十日止淸單]  
　　順直胡林氏求心疾速愈九八元廿兩王　同服符完願五十元漁山主人求女病速愈來金飾兌見洋三十一元二角五分沈悅秀堂求病速愈洋廿元　隱名洋五元孫沈氏洋四元王蓮翁　　符病愈人　三元張小寳宋衛氏病愈完愿二户各洋二元郭翼詒服符完愿張兼善程種福張光舊堂程舊堂保艾堂程寅官七户各洋一元無名氏養秀堂存愛堂俊廷四户各洋五角又十善堂等六户合洋二元五角儀慶堂　星子無名氏束毓生四户合來本洋一元葉維康銅洋一元共收九八元廿兩英洋一百廿八元七角五分本洋一元銅洋一元○山東彭方堂服符病愈完愿九八元一百兩朱　記病愈完愿洋一百元陳唐階求妾産男母子平安洪竹卿求足疾速愈二户各洋五十元朱氏洋十五元石次雲未母目復明顧崇如爲兒病愈完愿無名氏三户各洋十元隱名氏洋五元無名氏王麟記吳趙氏三户各洋二元　氏求父平安丁笛笙二户各洋一元王錦記洋二角共收九八元一百兩英洋二百五十八元二角 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
