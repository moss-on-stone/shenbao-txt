# 1904 - 54 - 4911083

 

Page 1

 
 
[重印正續時務通考出售] [  圖書集成周啓]  
　　時務通考一書正集編自京津諸名士其時朝廷上下多以不達時務相詬病迨是書出至戊戌年果有變法之事人皆許爲能得風氣之先且體例謹嚴抉擇精當自中外通商以後一切正教號令以及聲光化電各種格致之學無不蒐羅富有原原本本朗若列眉以故海内風行揣摩家咸奉爲圭臬續集則由吳下通儒采輯近三十年來時事與前編相爲表裹閱者必參觀互證庶於今昔時勢洞澈無遺兹經本局用潔白連史紙印成墨色精瑩字跡明朗業已出書正集每部實價洋銀六元四角續集四元八角合購兩集共計十元批發克己此佈 
[戰後宣戰論]  
　　日本之征俄羅斯也自稱仁義之師夫日與俄非有夙怨深仇特以俄占我中國遼東日人誼切冏洲爲之仗義執言勸令將地歸還中國勸之不允則易玉帛爲干戈以此興師誠哉其可稱仁義矣矧日人願於俄败之後將遼東開作萬國通商公地凖諸反邦闢界經商此其不貪士地之心亦可大白於天下迨俄艦毁矣俄兵溺矣日人援之登岸舁入韓京醫院療之滿洲一船逗留滬上日人遣萩津洲戰艦攔截吳淞口外聲言滿洲若肯駛出則我艦當退入長江閱二十四下鐘時然後展輪而去此其恪守萬國公法昭大義於天下歐美各大國罔不謂其仁至義盡迥殊島合之軍雖然執是說也其何解於戰後宣戰一事夫宣戰之例亦不自今日始矣嘗讀吳氏公法大旨謂自主之邦將戰以求義而禦不義應先行明白宣示是故古時知禮之邦多於未戰之先宣示其用戰之意後世條例大略相同若尙未爲敵而欲攻其不備則志之卑陋莫過於斯宣戰之法有三飭令使臣出境而與之絶交一也情形旣有變更必當達諸本國之民以免身家貨物被害二也先以交戰緣由宣示局外各國令安排通商事務而免於傷害三也此等宣戰多用公法字樣將本國起兵緣由辨其有理蓋國君雖有背義之實無不好公義正直之名也今者日本宣戰之文頒於華歴去年十二月二十五日註卽東歴二月十日仁武天皇立國之節而仁川旅順先於二十三四日註卽東歴二月八九兩日驀地交兵致俄人猝不及防船爲之熸師爲之喪雖目前暫得取快而一旦俄人普告歐美各與國執公法以相詰責其將何說之詞抑不第各與國之詰責難堪也寓居俄境之日民未覩宣戰明文依舊托身異域當夫砲火喧天之際倉皇奔避哭聲震天老弱令仃奇苦萬狀其有經商海外者貨則悉付諸兵火船則被劫於敵人甚至使臣未及遄回地棘天荆中途阻滯然則此一役也日人固不特有違公例且亦貽害民人雖擄獲俄商船數艘所得詎足償其所失哉抑宣戰於旣開戰之後迹可謂爲日人之長技矣猶憶甲午之役中日皆未經宣戰而中國高陞輪船運兵至平壤日人突以砲火環攻遂致禍結兵連釀成戰事幸遇孱弱不振之中國故得隱忍不言否則當議和時責以顯違公法之非日人其能强爲之辯耶或有送難者曰洵如子言列國無未宣戰而先開戰事者乎則應之曰有之特其中尙有辨稽諸西史一千五百八十八年日斯巴尼亞未先宣示遽起大兵伐英一千六百六十四年英荷失和英人亦未宣示而先交戰閱二十年英法啓釁宣示之前業已交戰一次一千七百五十六年英法二國大兵相持至七年之久遲至開戰後二年方宣示開戰之緣起然必因本國民人受屈而大興伐暴之師或國與國有夙仇而爲報復之舉否則因本國商人被劫而掠敵人之貨以取償非若此次俄日之積有違言致出於戰故雖違背公法局外者亦未嘗互起責言也或曰此次日人因俄廷將答覆之書故事遷延暗中籌畫兵備以故猝然而起以圖先發制人况日卽與公法有違而俄人一切行爲亦有甚不合公理者在中國旣守局外中立之旨而俄之滿洲一艦逗留滬上旣不肯鼓輪出口又不允將軍火移開一不合也奈古涌丸者一日本商船耳與戰事何預而俄人開砲轟擊致全船人命貨物悉付諸洪濤漭瀁之中二不合也旣準中國退居局外則東三省明係中國土地不應設戍屯兵且復責令奉天將軍派兵以保彼之鐵路三不合也開平礦務局係中英合貲所設公司與俄日若風馬牛然無相干涉乃局中富平西平二輪舶載有避亂人民旣被轟擊扣留並不告以轟擊扣留之故四不合也有此不合公理者四事而猶欲責且人以違背公法然則日卽無道俄亦能稱仁義之師乎今者日雖於宣戰之前突以兵艦一十四艘攻毁俄國誇立之及滑利耶苦兩艦而旅順之戰初獲小勝後竟迭攻不克失艦喪師是則日惟能用計攻襲敵人烏能以堂堂之陣正正之旗明示師期相與沙塲喋血哉互論及此而以戰後宣戰爲標題譏之乎蓋亦曉之云爾 
[本館接奉電音]  
　　昨日午後五下鐘越二十分時京師友人飛電傳來上諭二道敬謹譯登正月初十日 
内閣抄奉上諭魏光　奏特叅不肖各員等語除戴光譚本藩前經恩壽奏叅降旨分别革職外江蘇署安東縣知縣六合縣知縣吳大照貌似有才操守難信署江都縣知縣江寗縣知縣盧維雝性情浮誇辦事不實寳山縣縣丞蔡鏡瑩輕躁喜事安東縣教諭唐錫晉不知檢朿候補道楊慕彊行止貪鄙不恤人言候補知府陳琦心地糊塗妄希越進候補知縣胡應慶志趣卑鄙妄事營求均著卽行革職奉賢縣縣丞徐耀賢年力京衰江陰縣縣丞劉葆懿素有瘋疾靖江縣教諭倪恩榮年已衰邁均著勒令休致餘著照所議辦理該部知道欽此同日奉上諭魏光燾奏叅統兵大員營務廢弛請旨革職一摺統領南洋常備左軍南提督張春發駐防清江控扼衝要應如何力圖振作加意操防乃該提督玩視營務所部馬步各營疲玩充數經魏光燾派員點騐兵勇名册大半不符操演陣法不成行列似此營務廢弛喪心昧良實堪痛恨僅子革職不足蔽辜張春發著卽行革職發往軍台効力贖罪所有常備左軍業已有旨派令道員杜俞接統著該督飭令認眞訓練務當掃除積習期成勁旅另片奏叅常備左軍中營管帶守備張高陞巧於纘營遇事尅核右營游擊弢奇能包釐營私尅扣軍餉著一併革職永不叙用該部知道欽此 
 
 

Page 2

 
 
[電傳宮門抄]  
　　昨日午後五下鐘越二十分時京師友人專電告知本館云正月初十日皇上召見軍機大臣 
[日師敗耗詳述]  
　　日師敗耗昨日已據烟臺來電照錄報端兹閱西歴二月二十五日註卽華歴正月初十日英京倫敦來電云接　國官電稱西歴二月十二四日註卽華歴正月初九日天未黎明二點三刻鐘時日人用魚雷船來攻旅順内有廢舊兵船四艘滿儲引火之物意欲自沈於旅順口門爲堵塞之計俄艦名雷維生者與砲臺發砲擊之損壞日船二艘迨至天明見日船已壞四艘并見有日本魚雷船分二枝而退俄以二快艦追之不及而回旅順並無所損俄艦及兵士亦無所傷至受傷日艦各兵士有坐小艇以逃者亦有淹斃於海中者 
[日電離奇]  
　　昨日士林西字報傳單載午前十一點越二十五分鐘時接日本東京來電稱日人意中以旅順口必爲日人所堵塞按此電文鶻突之至本館不能深解姑照譯之以供衆覽 
[俄兵佔屋]  
　　聞之奉天友人來函云目下盛京地方俄兵絡繹而民間房屋盡被佔居以致是處土人不爲憤恨 
[俄保軍實]  
　　聞之奉天友人來函云俄人軍實多聚於吉林地方防守甚嚴蓋恐爲日人所算也 
[俄軍紀數]  
　　奉天友人來函云俄國駐紥滿洲之兵計共兵官三千一百五十名兵士十四萬七千四百七十九名步隊分三十二營每 
營有馬兵一哨步兵十六哨豫備兵十六哨守砲台兵五哨守鐵路兵五十五哨馬隊兵一百四十八哨内六哨由歐洲調來又八十七隊係西伯利亞士兵又以五十五哨守鐵路砲隊三十六哨帶有開山等砲二百六十六尊其工程隊分砲台隊電報隊氣毬隊埋伏隊四項至四伯利亞鐵路之在滿洲境者計長四千六百六十五現有守兵二萬三千五百名並砲三十六尊 
[關外兵數]  
　　奉天友人來函云俄日開戰中國防兵之在山海關外曁遼河以西一帶者兹將其兵數及駐紥之處詳列如下法庫門　巡捕隊二百名内有騎兵四十名步兵一百六十名係周統領管帶新民屯巡捕隊二百五十名係吳統領管帶遊擊隊七百五十名係張統領管帶巡警遊擊隊七百五十名係奎統領管帶溝帮子巡捕隊六百名内騎步兵各三百名砲兵百各其有大砲八尊係叚統領管帶田莊臺巡捕隊七百五十名内騎兵五百名步兵二百五十名係朱統領管帶錦州府巡捕隊一千五百名内騎兵一千名步兵五百名係胡統領管帶寗遠州巡捕馬隊三百五十名義州巡捕馬隊三百五十名係蔡統領管帶朝陽巡捕馬隊二千名步兵二百五十名中後所巡捕隊三百名内騎兵一百名步兵二百名係陸統領管帶關内外鐵路除巡警局錢統領所派巡警隊五百名分駐車站每站約十四名或二十名不等外尙有騎步各兵分駐各處計營口河北車站步兵二十名雙臺子步兵二十名石山站騎兵五十名錦州步騎兵各一百名連山騎兵十名沙河所騎兵十名又溝邦子至新民府鐵道線路計靑推子騎兵百名高山子步兵百名打虎山騎步兵各百名廟家窩鋪騎步兵各十名超家屯步兵二十名白旗堡步兵十名騎兵十八名統計遼河之西至山海關共有兵丁六千名益之直派出關外之兵四五萬名約合日本三師團之譜 
[雄師駐鎭]  
　　潤州訪事人云兩江總督兼南洋通商大臣魏午帥近以俄日起釁江防緊要曾檄飭南洋續備武威新軍統領魏軍門榮斌將所部四營調往鎭江以資扼守去歲臘月杪先到副中一營駐紥張王廟迨正月初七日又有右營勇丁一營由金陵附某輪船來鎭分駐大校場及德星宮兩處至左前二營大約日内卽須由軍門親率到防矣 
[鄭重鎭防]  
　　潤州訪事人云常鎭通海兵備道兼鎮江關監督郭　局樓觀察自接准兩江督憲魏午莊制軍電文謂現值俄日開戰長江内外深恐有匪徒乘間起事飭令嚴加防獲以免疎虞觀察當卽分飭新勝新湘新兵護軍各營弁兵一體嚴密防守以免奸匪混跡 
[鄂兵入衛]  
　　漢口訪事人云俄日兩國業於客臘二十三四等日開釁兵連禍結尙無已時中國政府爲自固疆圉起見特電調湖北愷字五營尅日入京以資保衛兼督端午帥奉電後已飭五管於正月初六日起程北上矣 
[吏部覆奏請復詹事府摺]  
　　臣奕劻等奏爲遵旨議覆仰祈隔聖鑒事本年十一月初六日軍機處片交給事中熙麟奏請復詹事府等語軍機大臣面奉諭旨政務處會同吏部議奏欽此並將原奏鈔送前來查原奏内稱詹事府旣裁以祭酒爲翰林院升階不特滿缺文班繙譯動多窒礙卽漢缺目前已苦壅滯將來亦難疏通滿缺外班内轉辦法亦多周折不如仍將詹事府議復轉似循轍易行各等語臣等伏查詹事府自漢迄明皆爲東宮官屬國朝則專備翰林官升轉之階上年正月二十七日欽奉諭旨詹事府係沿前明官制名實本不相符應卽歸併翰林院等因欽此仰見朝廷循名責實之至意該給事中所稱壅滯窒礙各節自是實在情形定例詞臣遷轉自爲一途本與也曹迥異翰林院詹事府兩衙門迭爲遷轉自三品以至六品品級俱備自四品以下正從俱備等秩粲然旣奉旨停補詹事府各缺則自編檢至閣學中間遂少三品六品兩階於是翰林院有品級斷缺之疑吏部復有開列變通之請此外臣工條奏疏通壅滯者尤多臣等上年會同吏部議請以祭酒升爲三品以備遷轉但由七品至五品由四品至二品員缺不少僅此祭酒司業兩缺升階不敷遷轉况成均課士之職與文學待從職掌本不相同又繙譯各員向無開列祭酒司業之例至滿缺讀講學士之升閣學向列京堂之後外班傳補向有庶子洗馬中允贊善各缺今則僅留侍讀一官疉議變通仍多窒礙伏讀乾隆十七年諭旨詹事府乃東宮僚佐其官原可不設第以翰林叙進之階留備詞臣遷轉等因欽此敬繹聖諭詹事府本可不設而詞臣叙進不可無階前次欽奉詔旨歸併翰林院是衙署不應分設而官缺自可酌留臣等謹遵 
　諭旨歸併之意博參衆論詳考舊章擬請於翰林院補設三品官滿漢各一缺升侍贖學士爲正四品升侍讀爲正五品增設侍讀侍滿漢各一缺補設六品官滿漢各二缺查自詹事至贊善停補者滿漢共十八缺現在請復設者滿漢僅十缺編檢本是實官不過增加品級與别衙門添缺者不同如此則名次旣得疏通開列亦無窒礙如蒙俞允補設正三品官擬請定名爲翰林院學士其升轉開列比照詹事正六品官擬請定名爲翰林院撰文滿缺比照中允贊善辦理漢缺中編檢升轉其開列比照中允原有撰文差使卽名爲撰文處行走仍作兼差以别於實官至祭酒向係從四品升爲正三品旣補設正三品之學士則祭酒仍應復爲從四品遇有侍讀學士缺出與侍講學士較俸開列其滿侍讀一項仍照奏定新竟比照開列庶子之例用内班二次輪用外班一次其餘各項升轉開列匀改歸舊例辦理該給事中所請復詹事府各官之處應勿庸議所有遵旨議復緣由是否有當理合繕摺具陳伏乞皇太后皇上聖鑒訓示遵行再此摺係政務處主稿會同吏部辦理合併陳明謹奏奉旨依議欽此 
 
 

Page 3

 
 
[委開金礦]  
　　廣州訪事人云粤東肇慶府屬開建縣境埔流地方有一金礦前經官紳集資開採嗣以不甚得法成效毫無然遽廢於半途亦殊可惜撫憲張安帥有見於此爰委候補上知縣程大令錦文前往督辦以濬利源未知能日起有功不負委任否 
[會辦礦務]  
　　重慶訪事人云英商立德近與華商劉堯興同辦雲南之昭通及東川兩處礦務各集股本銀五十萬兩名曰華昌公司仿四川保商公司之例洋商任購機開礦之事華商任買地招工之事聞現已禀准商部立案咨行回籍想日内卽須開辦矣 
[私販戕梟]  
　　松江訪事人云客臘除夕喧傳東北鄉泗涇鎭梟黨互閧槍斃兩梟獻歲以來自彼處者詢知臘月某日南鄉某私販潛運私鹽至鎮兠售鎭有皖梟吳姓二老板者與某鹽員同族囊槖旣裕就鎭開設店鋪挈眷僑居羽黨甚多散布左近偵知私販蠭擁登舟將一船截獲私販以衆寡不敵默然而退二十八日忽駕槍船六號意圖復仇皖梟聞之糾約守中巿橋開槍堵截私販登陸燃槍還擊彈丸飛越皖梟潰逃私販追擊一梟中彈遁入王義興桐油店倒斃一梟竄至醃肉鋪亦仆吳及餘黨知不能敵乘隙遠逃私販乃馳入吳家搜括所有時巿廛震駭有閉戶者汛弁劉把戎聞信急率弓兵馳往兠捕私販已剌舟遠駛矣 
[降梟紀聞]  
　　松江訪事人云長江梟魁曾國章風高放火月黑殺人跳刀拍張稔惡纍纍近聞細柳中人言及曾梟竄匿草澤不可久居爰遣心腹潛求江南提督李壽亭軍門准予投誠自効軍門以時局多故需才甚殷向兩江督憲魏午帥擔保惟需呈繳船械遣散黨徒然後酌委帶兵一二營立功自贖所繳槍械仍許酌給銀兩俾作資斧遣各梟歸農南匯渠梟林得勝前曾充當鹽捕中營哨弁自其徒李秀卿釀禍後林棄官而逃去臘某日浙西某營統領孫鎭軍親赴奉賢所轄南橋鎮傳見林黨亦擬招令從戎藉收指臂之助此後地方或可稍稍安靜也 
[案須澈究]  
　　廣州訪事人云日前某蘭釐廠總辦已革廣東候補知府全炤卽全炳炎因案被覊南海縣署服毒自盡後經縣主某大令查得遺書詳列舞弊之司巡人役因將原丞禀呈大憲札行廣州府一一拘傳歸案記辦時司事黃遠瀚家丁何某已先聞風逃逸僅傳巡丁陳倬陳新陳聯等細加研詰一俟將黃何緝獲方可澈底根求也 
[上海官塲紀事]  
　　江蘇海運局辦孫述庭太守昨日因有要公命駕至縣署拜會縣主汪瑶庭大令晤談良久始别○江蘇候補縣丞顧松舫二尹籍隸山左昨日來申詣縣署拜謁汪大令暢談良久藉叙桑梓之情○昨日江蘇海運滬局委員沈明府泗蓀由蘇省乘舟回滬特命駕至各衙門投剌至南巿馬路工程局時總辦翁子文太守飭丁擋駕一 
[禁離職守]  
　　前日上海縣主汪瑶庭大令飭丁雇船擬赴松郡叩駕府尊丁太守年禧兹奉上道袁海觀觀察諭以目下防務戒嚴勿得輕離職守故大令已不復往松矣 
[會辦易員]  
　　新委籌餉貨捐局會辦俞壽田明府疇日前甫經到差卽由江蘇藩司效述堂方伯牌示飭赴崑山縣任所遺局務另易撫署交案江蘇候補同知左司馬接辦司馬奉委後卽交卸文案事宜不日卽須來滬接差矣 
[局員留辦]  
　　本邑南巿籌餉貨捐局總辦揭述淵太守傳淇現屇一年期滿例應派員接替江蘇巡撫恩藝棠大中丞以太守辦理捐務頗能措置裕如因卽飭知留辦一年前日行文到局各同寅咸往道賀　 
[漏洩要公]  
　　俄日開戰後有俄國兵輪船名潢洲者停泊吳淞口内蘇松太兵備道袁海觀觀察照會俄國總領事官闊來明君請速開往所轄海口之外俄領事不允各致照會往返辯論日昨袁觀察偶閱某報見載有此項照會必係書吏抄出漏洩事情不禁大爲震怒爰將書吏張某顧某等發上海縣飭令訊明核辦 
[嚴究索賄]  
　　前者陸桂財以包探陳洪德勒索洋銀二十元未幾又令其夥黃阿山任意要求遂持西函投訴美界捕房捕頭派包探倪順泉將黃解送英美等國公共租界公廨禀奉襄讞委員王松丞剌史會同英總領事署繙譯官寳述德君研訊陸倩王忠業卽阿夫投案備質因令將黃押候傳陸及陳探到案核奪昨日午前倪探將各人解案陸訴稱上年八月初五日小的曾悮收竊贜鉛條若干被陳探查悉兩次來店索取酬儀嗣由糖食店主陳鏡雨取去洋銀二十元交張小桂轉給陳探叩求明察王忠業卽阿夫供小的在陸處爲夥當日陸所付洋銀二十元實交與張小桂轉給並非陳探親自收去前堂奉訊所供洋銀交與陳探實係一時悞言叩求原宥殷藥石供小的在某西人處服役與陸係親串行當時陸曾向小的告知謂包探屢來需索洋銀生業難安殊堪憂慮小的見其情急因代訴知洋東繕給西函送至老捕房呈訴至此項洋銀是否由陳探取去並不知情惟陳探向小的商懇願將洋銀賠還不知何意黃阿山供小的在某店司庖並非在陳探名下當夥役前見陸與張小桂在店吵閙上前解勸不料意被誣控陳探供當日小的由捕頭派至公廨道經陸店門首見伊等方在吵閙初未解勸安有需索洋銀二十元之事且開糖食店之陳鐘雨素不相識此案曾經總巡捕頭派探查辦實被誣控務求察核剌史詰問洋銀究交何人陸王同供實交與陳鏡雨並非張小桂今陳鏡雨業已逃逸求察剌史商之寳君著將黃交人保釋俟補拿陳鏡雨到案再行訊懲 
[示知趨避]  
　　江蘇巡撫恩藝棠大中丞查得近時上南川各屬私梟出没前經設立營勇嚴飭兠拿無如梟黨衆多瞻敢持械拒捕彼此格鬥時鄉民往往不知遠避聚集髓觀彈雨藥雲未免悮遭傷損爰會同兩江總督兼南洋通商大臣魏午莊制軍浙江巡撫聶仲芳大中丞出示分給各處張貼俾衆周知 
[政嚴清道]  
　　昨日城廂内外保甲總巡兼清道局事宜朱森庭明府督率差丁巡行至南巿公義碼頭地方見是處垃圾堆積如山因傳二十三鋪地甲夥葉瑞到來怒其並不押令清道局挑夫勤加打掃爰判責二百板限令赶臨緊掃除以清街道　 
[舉行團拜]  
　　欽命商約大臣呂鏡字尙書電政會辦大臣吳仲懌侍郎上海縣汪瑶庭大令皆籍山左去年與在滬同鄉各官商集議在滬北新閘地地購地創造東魯公所雲斤月斧至冬杪始慶落成兹經同鄉各董議定於本月十三日供奉大成至聖先師孔子牌位先期柬邀各同鄉届日前往拜謁並行團拜之禮刻已由縣主汪大令飭丁前往預備一切矣 
[施當其厄]  
　　謹啓者客歲除夕承利昇堂大善士求水陸平安助振銀四百兩德記求水陸平安規銀二百兩新阜昌參號交來武林太原子求增妻壽合家平安洋銀一百元當此山東振務待欵孔亟春振爲日方長承諸大善士概助鉅欵實在當危之施祇領之餘莫名感佩謹代災黎九頓叩謝並祝福壽無量[  上海六馬路仁濟善堂壽振公所施則敬等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　光緒二九年十二月十七日戶部宗入府值日值年旗引見七十六員德公假滿請安西安右翼副都統恩存到京請安溥興陸寳忠謝賞福字恩袁世廉預備召見善豫續假十日召見軍機大臣及袁世廉○十八日禮部太常寺值日無引見禮王意公得紀錄謝恩熙貝勒謝借旗賞銀兩恩袁世廉謝交軍機仔記恩良揆謝襲爵恩江西正考官張仁黼到京請安方朗預備召見溥興續假五日召見軍機大臣及方朗○十九日兵部太僕寺值日無引見睿王假滿請安恭王等得議叙謝恩楊芾預備召見普公請假十五日大額駙續假五日兵部春派更換八旗值年派出禮王博公世續繼祿希朗阿兠欽伊立布松鶴召見軍機大臣及楊芾 
[新會患盜]  
　　廣州訪事人云粤東廣州府屬新會縣境内盜風甚熾搶刼之案日必數起稍有財産者皆有寢不安枕之憂去冬以來田心周姓被刼三十餘家林姓被劫二十餘家六沖陳林兩姓則被劫殆盡伍村陳姓被劫三十餘家大樹下新村燔姓亦三十餘家盤龍里朱姓被劫二十七家官地村陳姓被劫二十餘家石橋梁姓被刼四十八家雅屋新村劉姓則六日内連刦五十餘家泮冲陸姓馬姓共劫四十餘家併將馬植三之子擄去勒令以千金取贖盜匪猖獗一至於此不誠駭人聽聞哉 
[重慶火災]  
　　重慶訪事人云去歲臘月初九日之夜重慶金紫門外忽然失愼焚至儲奇門爲止共燬去居民一百餘家是處皆係蓽門蓬戶者流籍一椽以庇風雨今忽遭此巨劫其情形誠堪憐憫也 
[漢皋小志]  
　　漢口訪事人云夏口廳馮少竹司馬定於正月初一日舉行童試聞報名造册者現已有五百餘○元旦清晨漢鎭三善 
巷正街彭姓燈籠店不知因何失愼遽兆焚如各鋪水龍聞警馳往竭力求援火始告熄除本店付之一炬外併殃及隔壁某廣貨店 
[胥臺春蘇]  
　　蘇州訪事人云江蘇藩憲效述堂方伯於歲杪日飭丁至司府縣各監及各刑房賞給覊押人犯每名靑蚨二百翼入夜則輕輿减從親自至各處巡查輿後隨一夫役肩挑銅圓一擔見有貧苦者每名賞給當十銅圓十枚○正月初七夜鐘鳴九十居民正擬安排就寢忽聞警鉦亂擊急出探之知蘇州府署東首瑞芝閣紙鋪失愼各叚水龍夫聞警畢集俄而地方文武官亦皆飛輿戾止督率救援約閱半下鐘時卽得救熄僅焚去紙鋪房屋一幢左右鄰幸未殃及然已飽受虚驚矣○飛划左營管帶徐游戎錦　前奉撫憲恩中丞飭赴浦東緝拿南帮梟首林得勝迄今已逾二月頭緒毫無臘月二十七日游戎回省度歲藝師傳見之下面加申斥旋卽飭令撤差遴委金陵王游戎接辦業已下札矣○蘇垣近有人印售吳門白話報在元妙觀附近某書坊寄售報中所紀殊多不經長洲州蘇大令見而惡之飭差將該書坊執事人某甲拘案略訊數語著押交館主到案始准開釋聞該書坊爲某太史所設想太史必當爲之轉圜也○正月初三日上燈睦有趙姓子從戚串家賀年而歸行至臨頓路突被流氓十餘人圍住攫去銀洋金約子及銀對時表等共值洋銀四五十元當時趙曾大呼巡捕詎警察勇見之皆掉頭他去一若無所聞見也者噫異已 
[菜巿將遷]  
　　新閘新租界菜巿向在醬園弄三角塲英美租界工部局董事查得彼處地甚狹隘不敷展布爰於去臘度地新馬路禮拜堂西首建造房屋若干間以備各小販售賣各菜現已將次工竣不日可賦鶯遷矣 
[人生朝露]  
　　前晚某甲投宿美租界狄思威路恊記小客棧不知因何急病忽爾亡身由棧主某乙投報捕房捕頭令傳是圖地保查無家屬遂令轉報某善堂備棺收殮 
[英美租界公堂瑣案]  
　　包探倪順泉解粤人李松記顧阿章李阿連張阿四陸阿富洪阿之等十七名到案禀禀伊等在美租界開設得樂館誘人聚賭由小的告知捕頭協同西包探一并拿獲連起出賭具送案請懲襄讞委員王松丞剌史商之英總領事署繙譯官寳述德君判將爲首之賭棍顧阿章李阿連各罰洋銀五十元李松記等十五名各罰洋銀二十元賭具發捕房銷燬○流氓王阿寳因整衣匠郭光才賭負無償褫其布衣爲質報由包探石金榮拿獲送案請懲剌史判責三百板○拐匪劉阿生誘拐方寳山五齡之子阿福浼鮑徐氏變賣得價分用報由包探沈阿岳拘案請追剌史著押候過堂訊究陳阿五掩入匡阿福家行竊衣服棉被報由包探倪順泉獲案請究剌史判責二百板賊給還失主○黃阿榮謝寳全先後掩入朱少材家行竊報由包探趙銀河拿獲送案請究剌史判將黃責三百板發押捕房三月謝責三百板管押捕房兩禮拜 
[法租界捕房紀事]  
　　某姓女郎年甫及笄向在某繅絲廠工作近被甲乙二流氓誘匿新闢租界女郎之母投報捕房捕頭立飭包探前往拘拿女已聞風逃逸當將甲乙拘送捕房捕頭命押候交女到案一併解送公堂禀請讞員魏蒓塢大令訊究○某丙向爲玉器業前日忽患瘋癲闖入美最時洋行花園内爲園丁拘獲送入捕房捕頭訊問之下見其語無倫次今押候查明復核○丁戊二積竊在某處行竊衣服水烟袋等物向某押店求質爲包探緝獲送入捕房捕頭令押候解送公堂禀請訊辦 
[美租界捕房紀事]  
　　前日夜半時西人某甲醉態酕醄在吳淞在吳淞路一帶恣意胡閙粤人鄧湘洲適撄其鋒大爲所窘幸爲五百四十九號巡捕所見拘入捕房捕頭見鄧受傷屬實令將甲押送本管總領事署禀請訊辦○前晚有俄羅斯人二名在閔行路一帶酗酒滋事三十一號西捕見之設法拘入捕房捕頭令押至酒醒時釋出○前晚七點鐘時粤人歐生興之女行至武昌路西童書院門首迷失歸路啜泣嚶嚶院中某四人見之恐入匪人之手代送捕房後經歐聞信前往領回○昨日廣西路野雞妓院龜子曹阿二以李從先誘匿妓女王金寳扭入捕房據情聲訴捕頭令曹自投公堂具控○昨晨梁上君子張阿定掩入武昌路某姓家行竊綢布衣服若干件携之而出適爲包探劉阿炳所見連贜帶入捕房捕頭令押候解送公堂禀請讞員關絅之司馬訊辦 
 
 
 

Page 10

 
 
   
 
