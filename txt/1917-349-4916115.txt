# 1917 - 349 - 4916115

 

Page 1

 
 
   
 
 

Page 2

 
 
時評 
[病瘧（冷）]  
　　中國近日之時局殆如人之患瘧病歟病瘧者乍寒而乍熱又時作而時輟也中國近日忽和忽戰之情形其無以異於是 
　　自段氏去後和有望矣忽而曹張之主戰曹張洶洶戰必成矣忽而又有政府之疏通疏通之後忽而仍有司令之指派司令旣派而又忽有停戰之宣言停戰之明令不能下而主戰者又有討伐明令之要求此昨日事也而今日又傳和事可成條件互商之説而不知明日之變幻又究竟如何也 
專電 
[北京電]  
　確息停戰布告先用通電頒發馮王已與南方代表商决仍遵舊約法召信新國會撤回兩法修正提案臨時參院亦自願犧牲即將取消據此南北統一不久告成善後問題正在協議（二十二日下午六鐘） 
[北京電]  
　　昨公府會議後即發電主戰者説明必須布告停戰理由聞陸海軍總長主戰馮王主和餘閣員皆中立態度 
（二十二日下午五鐘） 
[北京電]  
　　馮意停戰後粤陳炳焜桂譚浩明湘譚延闓皆仍爲督軍且採地方分權之精神惟求財政外交集權中央 
（二十一日下午九鐘） 
[北京電]  
　　兩路軍隊曹錕派第五混旅暫駐黄河南許州張懷芝亦派兵暫駐滁州仍俟有戰令再進（二十二日下午四鐘） 
[北京電]  
　　唐繼堯電馮已令張開儒率所部第三師回滇此爲唐與馮直接通電第一次即交張子貞閲後親自擬復嘉慰 
（二十一日下午四鐘） 
[北京電]  
　　滇軍奪回瀘州要求以滇軍二師黔軍一旅分駐叙瀘重慶（二十二日下午四鐘） 
[北京電]  
　　停戰布告閣議並非否决恐主戰督軍誤會故擬今日先發電告以内容適張懷芝有電來言願與西南聯絡已中止發電（二十一日下午十鐘） 
[北京電]  
　　唐滇督要求中央任善後軍費與以川滇黔巡閲川督任命必經唐同意（二十二日下午四鐘） 
[北京電]  
　　唐督又來電派陳某代表來京十八起程（二十二日下午八鐘） 
[北京電]  
　　黔電劉督以黔自主係對川出自動與粤異未便同時取消（二十一日下午四鐘） 
[北京電]  
　　粤龍濟光來電推尊滇唐督甚至（二十一日下午四鐘） 
[北京電]  
　　段祺瑞參戰將魏宗瀚等五派充爲一師曲同豐爲第二師長購軍械續進行 
（二十二日下午四鐘） 
[北京電]  
　　參戰軍隊决定兩師去馬兵加工輜以魏宗瀚曲同豐爲一二師長（二十二日下午二鐘） 
[京北電]  
　　陳炳焜等請取消龍巡閲之職馮以現尙爲難惟龍僅有兵數千亦不安於位龍不久將罷仍以陸爲巡閲 
（二十一日下午九鐘） 
[北京電]  
　　政府覆陳炳焜莫永新電言兩廣如宣告取消自主則凡事皆可商榷龍濟光同爲中央命吏現不能輕動惟將來仍有轉圜餘地（二十二日下午八鐘） 
[北京電]  
　　蘇李督電馮請飭魯督軍隊改由徐州搭隴海路經鄭漢入贛千萬勿經清口 
（二十二日下午二鐘） 
[北京電]  
　　李純來電一料直魯出兵不赴前敵請馮剛斷二粤實主和非僞三出兵勿過浦口 
（二十二日下午五鐘） 
[北京電]  
　　閩督催援甚急電諭暫取守勢（二十二日下午二鐘） 
[北京電]  
　　海疆巡閲使將畀程璧光俟得同意即發表 
（二十二日下午二鐘） 
[北京電]  
　王總理再派人召鈕永建又托章行嚴電懇岑西林來京岑允從中疏解（二十二日午下五鐘） 
[北京電]  
　　王總理兩電召鈕永建來京不應昨派專員赴粤勸駕又電岑西林擔任調人岑以病辭僅允從中疏解（二十二日下午二鐘） 
[北京電]  
　　陳督昨有電來告安（二十二日下午二鐘） 
[北京電]  
　　王占元派員疎通黎天才决討石星川（二十二日下午五鐘） 
外電 
[哈爾濱電]  
　　大隊華兵又抵哈埠尙有馬隊砲隊將從哈埠來此有軍工代表會之委員名阿克斯者前爲陸軍逃兵近從美國歸來擬藉武裝兵士之力封閉技士俱樂部部董不肯服從阿克斯聲言將用武力俱向空開鎗以恐嚇之部董乃發電話致吉林道尹署乞援未幾中國軍官一員率兵士五十人馳至稱中國所承認在哈埠之當道厥維霍爾瓦特將軍今阿克斯擾亂公安舉動違法理當逮捕旋將阿克斯解往署中此種嚴峻辦法乃絶對必要如是當可使軍工代表會省悟哈爾濱非即俄羅斯也軍工代表會經此處置其威風大受打擊今中國軍隊巡邏各街所有銀行及官署皆設衛兵地方一切安靖近兩日内公共信任業已恢復伊古資克之居民因受軍工代表會在伊古資克措施失當多已逃至哈埠（二十一日） 
[哈爾濱電]  
　　伊古資克烏穆斯克與克拉斯格耶斯克因軍工代表會强取電局故已三日未接俄國來電十二月十七日尹古資克有武裝兵士奪據電局與電話局局中諸員不允供職以致電機閒置各銀行皆被兵士與紅旗衞隊没收行員皆輟業軍工代表會又没收地方司令部與警署所有之汽車且不許人入内國税局税關等機關皆已停止辦公陸軍華命委員會限令各機關人員於三日内復行供職否則取銷其恩俸並勒令遷出不繳租金之公屋其應入伍者必須入營執役云（二十一日）以上字林報 
[北京電]  
　　昨日馮總統致長電於北方各督軍略謂中央意在尊重和平解决故擬發表停戰布告所以命曹錕張懷芝出兵者不過欲藉以阻止南方提出過大之要求中央現已决計先命停戰若南方果無停戰之誠意則立即從事討伐贊成與否望速電覆 
（二十二日） 
[北京電]  
　　二十一日開國務會議討論發表停戰命令事件正午開會下午二時半散會段芝貴王克敏劉冠雄三人極端反對停戰其餘閣員以爲南方尙未表示停戰之誠意北方不宜先爲屈服的停戰故今日言停戰時機尙嫌過早因此王士珍已有辭職之决心因各方面竭力慰留暫作罷論然王氏聲言一俟停戰問題確定即上辭呈故内閣之危機或將發現於兩三日中（二十二日） 
[北京電]  
　　昨日聯合國公使團决議展緩交付庚子賠欵事宜允中國政府之希望從本月起實行（二十二日） 
[北京電]  
　　日前傳言逃往日本之俄國前皇第五公主塔的亞娜今晨乘京奉車抵北京即入俄國使館（二十二日） 
[北京電]  
　　昨日發表命令海疆巡閲使薩鎭氷准免本職又命李靜誠兼任廣西省長 
（二十二日） 
[漢口電]  
　　王督軍接中央討伐黎天才之命令即任第十一師師長李奎元爲司令官從事討伐仍令王金鏡守岳州（二十二日） 
[漢口電]  
　　譚浩明程潛派代表一人來漢要求王督軍撤退岳州北軍王督軍答之曰撤兵之舉權在中央難即答覆惟此事　係中央威信恐難得中央之承認（二十二日） 
[東京電]  
　　日本元老會議今日在中開會自上午開會後直至下午始散（二十二日） 
[東京電]  
　　福岡桐野煤礦瓦斯爆發死工人三百十五名（二十二日） 
　　以上東方通信社電 
戰電 
[俄京電]  
　　國民委員代表各處軍工會表宣言書承認烏克蘭共和國與俄羅斯　離之權利惟要　烏克蘭國會停止派兵赴　省與烏拉爾山等處並停止解除軍工會紅　衛隊之武裝烏克蘭國會如不於四十八小時内有滿意之答覆則將視爲與軍工會處於交戰地位云（十七日） 
[倫敦電]  
　　路透電社俄京通信員昨日電稱晚郵報羅斯托夫訪員十七日來電謂桐省與庫班省之哥薩克軍已佔據羅斯托夫鎭美　齊美爾黨之步軍附從哥薩克軍紅衣衛隊則　械投降加里定將軍通告俄京斯摩爾尼堂　軍工代表會機關部所在地點建議停止内國戰事並規定美克齊美爾黨不得干預桐省境内事務又主縬從速組織統一之政府基夫電稱美克　　黨之大軍現　逼該城（二十日） 
[倫敦電]  
　　路透電社俄京通信員昨日電稱俄京已宣布處於受圍地位各街道禁止集衆開會凡刦掠酒肆商店居宅者即以機關鎗擊之不先警告晚間九時之後居民概不得外出欲出者須先請准當道（二十日） 
[俄迭薩電]  
　　烏克蘭曾命軍工代表會停止干涉該鎭政務並禁軍工代表會派軍取道烏克蘭攻擊哥薩克省因以與軍工代表會之軍開戰雙方惡鬭三日軍工代表會之領袖被殺雙方已議定休戰規約匪徒現正四出刦掠商店住宅大約不日可以恢復治安（十九日） 
公電 
[彭建標等致唐督陸使電]  
　　武鳴陸巡閲使雲南督署轉行營唐督軍鑒兩公興師護法以來名城重鎭相繼克復志士義軍日謀響應足見人心天道大有所歸二十世紀之時代遵法則治叛法則亂寰球萬國無一能外此公例倘民意可任性摧殘則共和僅屬空殻議會可自由棄取則國法等諸贅疣今者甯贛各督軍亟願出任調和在彼等息事甯人之苦衷雖雖昭示天下但西南各省旣以護法始當以護法終苟法外遷就不特有失義師聲價且伏異日亂機故今兹一切問題除依法律解决外萬無和議可言蓋促進國家於法治卽所以圖永久之和平伏望西南護法初衷堅持貫澈庶足爲羣黎利賴萬世欽崇臨電不勝企禱之至國會議員彭建標童杭時沈智夫黄寳銘李英銓等叩 
要聞一 
[西報論南北兩方之情勢]  
　　字林報十八日北京通訊云觀北方鐵路之現狀即可見政局紛擾貽害國家之一斑京奉鐵路有車約四百輛爲軍人扣留而京漢路車之被扣留者當視此尤多中國鐵路之車輛本極缺乏自歐戰發生以來從未添置今經此波折困難愈甚北方行將有缺煤之虞此卽扣留　車惡影響之一産煤之區存煤固多奈無車裝運何不獨煤如此卽他種貨品亦受同一之影響津浦南段吃虧亦大各車站堆積待運之貨約二十萬噸以每次火車裝貨五百噸計一之須四百次火車始可運完今乃貨車停駛價值憶兆元之貨品不能流通任令其日漸腐爛負此責者非軍人而誰尤可異者北方軍人扣留車輛並非今即用以裝兵不過留之以備將來運兵之用耳其已赴浦口漢口之軍隊則强留南下之車輛居於　食於斯一旦事急且可乘之北返故不肯放回空　開此端者實爲張勳今北方軍人紛起效尤北方督軍摧殘國家生命如是如是使其果有一種正大宗旨則吾人誠不必言之喋喋惟察其氣象則其全盤動作僅屬虚張聲勢欲藉以嚇倒他人使就段派範圍而已尙有龍濟光一事亦係大言嚇人據督軍方面之報紙云龍兵五千已在粤境登岸刻距廣州僅數日路程又云龍以木質關防執行兩廣巡閲使之職務此項新聞或　確實　以記者所知龍自離省　後從未有多逾五千之軍隊今若深入於廣州附近直自置其頭於獅口耳再記者從他力圖未聞有際此時勢龍兵竟在粤省登岸或龍欲於此時出兵之清息除非南方諸領袖已正式决裂而有一方面請龍協助則龍决不能以其五千兵士有所作爲此乃事勢顯著了無疑義者也鄂省獨立風潮今頗蔓延最近宣佈獨立者爲接近豫界之襄陽而豫督之恐慌又從可知已同時聞有南軍一旅行經常德繞洞庭湖西岸前往援助荆州之獨立軍荆州石星川不服從鄂督之命令而與南軍接洽此種事變縱云無大關係然南方勢力大於北方已可顯見再襄陽地勢接近北方今竟敢脱離中央則此事正不可謂爲無大關係也時局混沌迄未有趨向解决之顯明進步亦未聞南軍進逼岳州之消息而長江督軍之眞意亦無更明白之表示今中國勢力之權衡似操諸長江諸督軍之手蓋彼等若扶助南方則北方督軍希望斷絶但若聯合北方督軍以制南方則陸榮廷必不能得志於湘省也 
[主戰方面之出師聲]  
　　天津會議之主戰最力者厥爲魯督張懷芝然而魯省商界則以近日謡諑頻興人心頗覺惶駭若復出師南下市面愈益恐慌故商會會長日昨謁見督軍有維持商務之請求張督軍答以出師雖已議决但出發尙須時日至於本省防務早經布置完備萬無疎虞務望安心營業切毋妄聽謡言自相擾亂云云又敎育費因欵項不足已逾數月未發現因出師需欵督軍指令財政廳凡敎育費一概緩發學界得此消息遂亦大起恐慌昨在敎育會招集同人特開會議公推許敎育會長德一王顧問洪一張省議長公制等三人向財政廳交涉倘若無效再聯合學界全體公懇省長設法維持 
　　直隷督軍兼省長曹仲珊氏以出師在卽所有省長職務特委財政廳長汪士元護理並將各項公務計畫委托其兄曹鋭駐津會同辦理曹督軍昨奉總統電令迅速來京磋商要公關係某省條陳辦法以待表决再行南下聞曹督軍允於日内首途曹督軍旣爲第一路總司令所有司令部人員業已分派妥協於本月十七日晚乘車南下曹督軍以出師期迫軍餉業經大總統籌撥軍項若干昨電知魯督張懷芝撥領分配以便先期率師出發曹督昨由本署内新舊衛隊内挑選精壯兵士八十名排長二名隨同出發以資防衛 
　　聞奉天張督軍昨有致中央密電一件略謂時局紛擾益　險要推其原因皆由政府體恤民艱不忍操之過激塗炭生靈糜爛地方起見詎料西南方面不知仰體中央之苦心祗以爭權奪利不顧國家存亡此輩之行爲霖早已窺破其肺肝曾一再電請速用武力解决切勿遷延爲其所愚諒邀鈞鑒即以近日之情形觀之陸唐等明請停戰暗則進兵數日之聞粤之攻潮滇之攻渝此其明證現湘桂大軍逼近岳州荆襄石黎兩軍被其煽惑均經一致行動鄂省已屬岌岌可危據諜報南軍又進　贛 
 
 
 

Page 3

 
 
西將欲取道於江蘇以此舉動則長江一帶皆將爲西南之勢力範圍思念及此寢饋不安本擬親率三軍即行討伐爲國効命並來京面陳要政嗣因東省外交吃緊故未便遽離職守特派劉鴻恩代表晉京面禀一切並將第二十七師全部整備齊全靜候明令尅期出發至軍餉一節除由霖竭力籌措外惟行軍經費務須中央協濟以備軍用以上辦法伏乞迅示遵行等語聞元首閲電後當交參陸辦公處迅速核復云云自汕頭失陷後潮州方面仍在竭力抵禦而中央亦曾電告閩督李厚基謂至萬不得已可飭莫臧兩使退入閩邊等語兹聞莫擎宇臧致平已於銑日退出潮州篠日行抵詔安公私行裝盡失潮城完全陷落又據昨日某使館得汕頭電報亦謂粤軍千人續將潮州攻破潮汕鐵路已於十八日仍舊通車莫擎宇及其所部均退至韶安又據國務院消息福建督軍李厚基昨午復有密電來京略謂臧致平旅長莫擎宇鎭守使自潮汕失敗後退兵詔安專防界邊中央現應如何調遣之處尙望覆電遵至允派援閩之皖軍務懇轉飭其尅日南下勿使一誤再誤是爲至盼等語元首披閲之後已論交軍事處酌奪電覆 
[參戰問題與停戰布告]  
　　今日星期四爲國務例會之期昨日上午十一時三十分主聘卿總理直由公府至院與惲秘書長商定議案聞列入本日議事日程者除關於籌備參戰之某項重要問題外餘則財政部所提出之例案數起再王聘卿總理昨午曾約新出任陸軍總長段香岩本日務必出席閣議段氏已經承認又有謂今日因須討論籌備參戰之某項問題王總理擬請段合肥督辦出席閣議合肥尙未承諾至於吾國加入巴黎經濟同盟問題亦已列入今日議事日程一俟今日公同决定後即當由財政内務陸軍農商等部會商辦理又聞參戰事務迫於歐戰形勢之變化法國盼我出兵之急迫政府乃不得不積極籌備前日段合肥參戰督辦命令發表昨日（十九）公府特開會議參戰問題亦經重要之討論聞關於參戰督辦之職權及參戰事務進行程序多所議决又政府派唐寳潮及丁某爲籌備委員與法使所派武官某當籌備之任連日正在接洽又中國出兵歐洲曾經國際委員會决定先行出發一師兹聞因法使希望加增之意甚切昨有先行編制兩師之議其編制法已經遴員起草率師將領及軍官等亦均擬定有人一二日内當有消息傳出也 
　　馮總統因前日接有陸榮廷之取消自主電特於日昨上午十時在府召集軍事會議一次列席者有王聘卿總理段香岩　午樓兩總長師嵐峯處長及參陸兩部次長等二十餘人聞政府主戰之態度又有變更之處并聞於散會之後曾致曹張王李陳諸督軍密電數起均係報告陸氏來電内容繼又討論時局問題及鄂省形勢危迫須德應付方法又有外交問題一爲哈爾濱事件一爲參戰事件會議時間甚長至午後二時始散所議各節頗多决議日本林公使原訂昨日午後三時晋謁元首亦因會議時聞延長臨時由府通知改今日再行接見並聞會議散後政府主和態度已覺明瞭停戰之令聞不日即下曹張兩督軍之軍隊即有開拔南行之舉亦不過爲和議不成之後援而已此項命令係用布告形工蓋命令有拘束而布告則無之也此項布告前日（十八日）王陋卿進府與元首密談時已决定頒發至昨日（十九日）而此項布告文字已經秘書廳擬就大意謂歷年南北之爭雙方均爲共和而共和眞諦在服從大多數民意今大多數意雖無從雖實徵詢但喜治厭亂之心實爲人所同然兹據陸榮廷唐繼堯等來電均願息兵罷戰自應通飭兩方前敵將士一律罷兵各守防地免起竹突靜候中央命令惟罷兵期内恐各處土匪雜作盜賊横行滋擾仍宜嚴修戰備捍衛地方云云文句中却無停戰二字又聞元首已將此項停戰佈告蓋印王聘卿亦經副署惟其他閣員能否一律副署尙在未知之數又聞是日散會後馮曾面諭新任陸軍總長段芝貴卽日到部視事王聘卿總理亦再三敦促段總長比經承諾今日下午三時到部履新但至昨晚驟得布告停戰消息就戰之期因之中改矣 
[北京特别通信（一百三十七）（飄萍）]  
（十二月十九日） 
　　督軍團迴光返照 
　　　停戰令霹靂一聲 
　　　　馮王第一步成功 
　　　　　今後時局之觀察 
　　北京方面昨日之日可謂督軍團之最後十五分鐘時代旣索得鉅欵塞諸腰纒復請下戰令以相挾制彼可憐之某某通信機關一經嗾使摇尾承之遂滿布將有十五省區出名爲最後辦法之消息似以爲舊事重提總統總理不能不聞而生畏其短淺卑劣毫無常識吾人且不欲置諸不屑敎誨之林幸而兩廣將撤消自主之電如雪片飛來停戰布告霹靂驚人蠢逾鹿豕之督軍團一時的轟轟烈烈主戰之聲頓成爲無的放矢之盲動問所謂最後之辦法者安在殆莫不啞然失笑惟以已騙得五十萬元軍餉爲幸嗚呼此殆半年以來督軍團之迴光返照也乎吾人對之殊不勝時序遷流之感矣 
　　停戰命令大約明日可下聞以布告之程式出之其内容則略叙内外情勢之艱危陸唐公明之表示全國所有用兵地方一律停戰兩方軍隊皆向後路撤退一切問題中央自有正當之解决此項布告業已擬就蓋印待經過閣議形式而公布之是爲解决時局之第一步 
　　無論何事何物苟欲令其爲有規則之活動當自停止其不規則之活動始停戰之作用即先停止其不規則之活動也論其原因今尙未能詳細記載大者要不外如下所記 
　　（一）馮與王之宗旨不變王總理之出而任事抱定息事寗人之旨乃人人所能知者故苟再生戰禍則王必下台而去昨日之情勢戰禍似已急矣然王無去志可知主戰派最爲活動之日亦即馮與王調停進行最爲活動之日所以允曹張之出兵者乃一以敷衍曹張免其輕舉妄動一以抵抗西南示以有備無患耳故曹張欲行然知其必需明令以自重令不發而曹張之行亦阻與西南妥協之第一步旣已成功則停戰令下主戰之論自消凡此種種似能操縱自如而要其宗旨不變與西南披露胸襟始得有此效果也 
　　（二）兩廣已達撤消自主之時機　昨日已有電告南京李督軍曾報告陳炳焜致陸氏駐寗代表雷殷之電聲明已願撤消兩廣自主蓋潮汕之北軍旣已敗退龍陸之相處似將暫安而内容實際則南北兩方均已精疲力竭不堪再戰陸幹卿見幾而作先示誠意遂有昨日之通電其全文愚未之見略言總統總理虚壞若谷外交内政亟待整理自應停戰息民一致對外種種問題自當靜聽公平之解决云云而龍濟光昨有電來亦言已勸兩廣撤消自主龍固無此實力乘時邀功而已 
　　（三）唐蓂賡之適可而止川滇之爭亦爲西南問題之一部其初漢軍在川着　失敗數年榮譽似有一旦掃盡之歎比重慶佔領吳周遁逃與川軍以一大打擊唐督已認此時爲唯一可以調停之機會其佳電之商榷由宗龍王燦兩代表之活動唐氏與王總理馮總統間之接洽已具端倪此亦下停戰令以免重慶再演慘劇之一一大原因也 
　　（四）主戰論之反響　京津一帶主戰之論愚言之其目的不在對待西南而在對待馮李如果遷延不决枝節横生與主戰派以極良好之機會則曹張之兵且下而李純首當其衝如陳光遠如王占元皆有前後受敵之慮李王諸人有此覺悟遂稍事遷就西南因得第一步之良果 
　　（五）外交之危急萬分　近日外交之危急無持詞費而西伯利亞方面外力加入尤堪注意前日某外報一明目張胆以爲中國事非加干涉不可此陸氏通電所以有一致對外之言歟 
　　總之停戰令下爲馮王第一步之成功吾人惟祝其進行之順利今後時局固未可過於樂觀也蓋陸唐與政府妥協而後如孫文如川人當稍稍不免反響但此並無大害惟國會問題如何解决兩方尙未明示態度唐之意見對於國會似不堅持陸亦從無强硬主張國會應如何辦理之説或者秘密籌商已有持平適中之方法乎姑拭目俟之 
 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[時局悲觀之外論]  
　　華英時務報英文部刻有社論一篇所論中國近日情弊頗多切合之處惟主張外人干涉則未免過當矣然亦足以儆告今之爭權利者其文曰中國今日情形之可悲爲凡研究華事者所未曾見中央無號召各省之力各省亦不聽中央之命執政者本應尸其咎而拒不負責任不在位者不負現時責任而其權力日增總統曰吾有責任内閣凡事由内閣主持内閣總理曰吾無所負其責且内閣員旣由總統任命則各種責任當由總統負之至於南方則此次革命實由陸榮廷主持然陸氏未嘗負責任出陸氏提出和平條件要求種種權利與其同黨及其仇敵往來電商有所計畫是明明負此次革命者也及責其爲此次革命之原則曰余衰病侵尋對於世事久已不聞譚浩明爲侵入湘省之總司令欲以湘督自居然其同黨推爲督軍則不肯受必待中央任命而卸其責任焉此種情形常足以擾亂天下有英拔者起施其專制亦足以定亂一時當此之時有專制者起誠不能謂爲國家之福紛亂不已則必有一人出而獨執國事睥睨一時矣今之所謂余智自雄者見弱小則欺之見强大則服之及時運不齊則又宣言於世未嘗擾亂治安不獨欲人信之且欲强有力者嘉其訓服而賞其功焉俄之急烈黨與中國急烈黨其擾亂治安者相同然俄之無政府黨奮鬭以保其所得若果失敗則赴斷頭台亦所不辭其在位者亦奮鬭以保其權位如果失敗未嘗求人憐之也中國紛亂若有此情形吾人誠當歡迎之惟中國之紛亂則不如此也中國之紛亂者電報往來之紛亂也遣數百無用之兵刦略人民而已没收國家之賦税而已見有以獨立及國土抵押來之借款即各分潤之作爲戰利品而已故求解决中國時局惟有二事其一南北决一雌雄一人或一黨得勝者國中從而服之其二爲外人干涉尤以英美干涉爲要凡中國人民宜熟考國事而自擇選之西人之考察中國事者將今比昔未嘗不敬太平拳匪回匪與俄國今日之急烈黨而恨今日之北京政府與南方之領袖也何則太平拳匪回匪俄之急烈黨尙有一種决心至於北京政府則優柔寡斷發言盈庭無敢執其咎而已南方領袖以電報與土匪爲戰希望得勢位富貴而已中國如有掀天揭地之事足以恐懼於一時則中國尙有進步可望若今日情形能不令人齒冷嘗聞某總長動用報欵之一部撫慰廣東之獨立海軍又聞海軍司令受其賄者據拔隊投誠吾以爲給欵者交欵者收欵者令着全身軍裝縊之於前門外殊足以快人心意雖其情形不無可憫然足見中國有决心矣夫暴亂屠剥固屬可憫然使中國不能加入戰事其可憫尤甚也若紛亂之中有一種政策暴厲之事能及於背叛者或主持其事之人則中國尙有可望此時雖不能加入戰爭中足爲怪今曹張二督軍極力主戰蘇督李純則力主和若有一方能不屈其意見者吾人誠佩之敬之若旣不能戰又不能和則又不如將中國授之他人以省紛亂之爲愈也云云 
[龍濟光就任後之粤波瀾]  
　　粤人苦兵革久矣前月已聞程璧光與中央有所接洽爲一調和之關鍵其後消息涉然此次伍秩庸唐少川連翩抵粤論者謂於調和大有希望然屢傳伍唐或將回滬或將回香其内幕雖不可知而粤人希望調和之心則仍未已也九善堂七十二行總商會公安會商團已通請各要人定於十八號下午一時在廣濟醫院特設茶便敦請伍秩庸唐少川徐固卿程玉堂諸人蒞會聯懇代表民意力任調停務使南北早日息戰粤民之眞意於兹可見矣惟和議有無把握傳説不一或謂各方面皆趨於極端故備戰仍極忙碌觀近日粤桂援湘第二軍之組織可見一斑或謂北方提出條件有兩粤先行取消自主一條陸使與馮代總統往來電商亦已同意將决行取消兩廣自主以示西商調和这誠意日昨電商莫督莫督辦召集各要人開秘密會議聞已决定辦法大約三五日内當有發表廣濟醫院之會即已預聞消息藉以表明官民皆有調和之决心云此二説究未知孰是但日來調和之聲浪確甚喧噪而軍政府一面及非常國會則皆不以調和爲然多有發布通電鳴其反對以粤省而論顯有主和主戰之兩派和議前途仍多混沌近日所最使人注意者則陸榮廷氏已電京辭職而久蓄野心之龍濟光則通電就任此事極不可測陸之辭巡閲使遄返武鳴聞其電文有不問國事之語此種態度不知其果爲遵中央命令而消極乎抑以退爲進别有作用乎近年以來陸屢以辭職聞而每次辭職必有一番妙用即如兩粤自主陸曾自謂因病厭聞國事而援湘之師不絶於途今援閩之聲不絶於耳攻潮已完全得手而陸又請回籍養病不知其間果若何進行也當陸發表辭職之時龍濟光即宣布就職龍氏在粤握有重兵大有舉足重輕之勢前者北京政府授以兩廣巡閲使之職固伿倚以圖粤然龍氏一面服從中央一面又與陸榮廷接洽南省方面且喧傳龍已趨向西南今粤省對於潮州方爲劇列之攻擊而攻閩之聲亦愈唱愈高龍濟光乃於斯時有就任之通告（其文已載前報）並致電省垣勸令取消自主其電中大意謂中央授濟光以兩廣巡閲使職共時段氏尙任内閣故濟光不允就任歷經通電辭職現内閣已倒兩廣自主應即取消日來各處民軍蠭起本巡閲使有維持地方治安之責應卽派兵前往内地各處勒令解散以免遺禍地方敝軍所至之處飭希各地方文武愼毋誤會至啟爭端云云（按此電與昨報所載略異或前電外另有一電耳）聞龍氏决於高雷欽廉方面秘密進行高雷鎭守使隆世儲近新得勳三位卽由龍所保薦而北江之滇軍師長張開儒日前對於征閩問題主張班師回滇並致函攻擊李烈鈞外間遂有與龍氏握手持大雲南主義之説（因龍亦雲南人）此種消息傳布粤人又起恐懼當道對於此事自不肯忽視莫代督軍接龍氏通告就職電後即於十六日午在軍署通請各要人關軍事會議李省長海軍程總長林司令滇軍李代表張師長陳司令林虎陳師長曁各軍統領相繼蒞會首由莫代督宣佈龍氏來電繼由各軍司令一致主張先行將其罪狀宣佈出兵致討林虎語尤激烈當席决定宣佈龍氏罪狀之通電由莫代督主稿並指定某某等軍擔任討龍即日出發一面又電陸氏請收回卸任成命兹將軍署致省外各軍統等電文二件節錄於下（其一）頃接龍濟光通電在瓊州宣佈就兩廣巡閲使職節制兩廣水陸軍警等語又奉陸巡閲使鹽電略謂龍濟光已在瓊州宣佈就兩廣巡閲使職嗣後各事均由新任辦理等因查我兩粤宣佈自主不受非法内閣命令現在自主時期段内閣之任龍濟光爲兩廣巡閲使即屬非法命令當然無效龍氏貿然就職榮新等誓死决不承認擬請一致反對一面電懇陸巡帥收回卸任成命仍出擔任職務俾榮新等有所秉承大局幸甚謹此馳聞敬候明敎廣東督軍莫榮新省長李耀漢率全體軍官同叩咸印（其二） 
頃接龍濟光電稱已成兩廣巡閲使職並派隊分道巡視等語當經邀集海陸軍警各軍官會議僉謂龍氏承受段内閣僞令破壞大局已屬悖謬又復派隊分道而來顯係擾亂治安行同寇盜我粤海陸軍警務當嚴陣以待如果有龍軍入境應勒令繳械若不肯繳械即以土匪論一律剿辦案經議决希本省軍警一體遵照辦理並懇西省一致對待爲盼希各道尹各縣知事一律出示宣佈俾使商民週知莫榮新李耀漢程璧光李烈鈞陳炯明叩銑印觀此兩電則粤局前途或竟起絶大激鬭南北和議之成否更不能預言矣 
[黎天才宣布自主之通電]  
　　石星川在荆獨立原與黎天才預有成約一致行動及石氏實行宣布後黎反態度沉靜與中央及王督使電往來非常接近表示决不和附且派其營長趙某（駐棗陽縣）將在隨棗兩縣浩動人黨人王安瀾擊退十五日猶有捷電報省稱據趙營長報稱棗匪業於寒日率隊痛戰擊退斃匪三十餘名獲鎗九枝謹先電聞云云説者謂黎氏旣以匪類目黨軍其不與民黨聯合可以推想故未必與石氏一致詎十六日此間突接黎氏等聯名通電已宣告自主就任湖北靖國聯軍總司令響應石氏矣其電文如下漢口杜鎭守使漢陽水警廳長武昌省議會武漢商會各報館各商會各團體均鑒徐州會議叛背稱兵天津立盟奸雄逞志倡復辟而威脅元首背約法以解散國會種種非法天人共憤是以南琇首義唐督興師粤桂川湘羣起響應兵連禍結半載於兹方冀戎首悔心禍階漸弭而乃怗惡不悟專權自恃始則爲虎作倀雖狐埋狐　而不嫌繼則驅狼入羊欲狗盜狗利以自固遣吳入蜀聲姜巫峽之猿以傳督湘魂斷衡陽之雁旌旗所至間里爲墟哀我小民何辜罹此幸而天道惡滿北軍潰敗僞湘督聞風鼠竄僞司令懼禍狼奔旣得吞湘勢將入鄂今鄂省靖國第一軍總司令石公星川痛念桑梓之邦淪爲戰爭之地首倡自主通電各方天才奉電之餘誓同生死伏念天才自民國起義身在戎行復金陵於浹辰援鄂渚於首歲由光復以迄於今計已六載屢更裘葛屢遇風潮然皆鎭靜自持安堵如故誠以瘡痍未復塗炭何堪彼者帝制發生南軍迭起鄂垣危於累卵襄水凈無　埃天才不敏亦與有力焉原期改絃更張方臻上理孰知江河日下政治方面擴勢力於個人肆苛殘於萬姓本是同根相煎太急偶一回首輙爲傷心前者欲言而不能言今者欲忍而不能忍用是勵我將士整我甲兵已於十二月十六日勉任公舉就湖北靖國聯軍總司令之職宣告自主與西南各軍一致進行願著祖生之鞭共擊陶公之楫凡我同志鑒兹苦衷協力同心互相援助他日大功告竣俾共和眞相復現於我東西大陸則吾國幸甚吾民幸甚諸公熱心救國務希共濟時艱臨電神馳佇候明敎湖北靖國聯軍總司令黎天才聯軍總參謀丁蔭昂聯軍總參謀杜邦俊湖北靖國第二軍總司令張聯陞副司令李寅賓參謀長陸壽圖東路司令由猶龍西路司令兼第一梯團司令顔德勝參謀長甘德輝第二梯團司令孫建屏第四梯團司令趙榮華補充梯團司令張定國曾忠體田之秀砲兵司令楊正昌曁全體官兵等同叩銑（十六）印 
[黎石態度之别報]  
　　湖北本爲民黨淵藪癸丑以後北軍入鄂黨人勢力已逐漸剷除起義人物得保其職位至今者僅漢口鎭守使杜錫鈞襄鄖鎭守使黎天才水警廳長何錫蕃等數人尙握有一部分實力然三人皆非鄂籍亦祗黎之第九師堪用杜鎭守使所轄只巡緝隊兩營（杜南皮人所部均爲直人）何錫蕃之水警雖有小輪砲艇一百餘隻其力更弱每在汛地爲盜匪所刦直不能戰何爲湘人秉性和平抱定作官主義亦不欲多事荆州獨立之石星川本非起義時人物乃二年黄陂督鄂任内由二段荐引回鄂以黑省團長資格抉升鄂軍旅長嗣段芝貴督鄂更裁鄂軍石以皖系遂升師長該師名爲陸軍實類防營編制不完砲馬俱缺此次獨立即全師在荆亦不堪力戰而石敢於出此者則以北軍中直皖二系暗潮劇烈黨人復極力誇張爲之援助以爲時機大有可乘於是决然投袂而起詎遷延至今黎天才穏坐不動石氏見黎宗旨已定四顧無援非自取消獨立不能自保地位所提之六條件業與王子春議妥一俟停戰令下即實行以消東方通訊社電有王以軍務會辦虚銜餌石之説頃詢軍界中人謂實無其事因石師力量至薄若王督以會辦畀石何以對王金鏡王懋賞及其他有力將領乎聞允石之利益祗新兵不裁可用以改編補額用欵不究一切皆准報銷荆州有人來言石氏搜括荆屬約共獲八十萬元如卽取消任其浮報至少可得二三十萬元之利益現聞民黨領袖黎本唐王安瀾季雨霖居正等因鄂局難於摇動非滇黔川粤桂湘六省聯軍分道猛攻於外無彼活動餘地日來已由荆襄各地復返漢口集會議定暫將武漢分設之各機關部解散所有聚集之退伍軍人均停止給付伙食（外傳王督有給三萬元爲解散費之説惟未徵實）遣回各縣别圖活動彼等則分往川湘粤輔佐南軍自謀出頭故日來武漢戒嚴較前已形鬆動軍警之秘密口號已經停止仍照尋常警備前旬日箱籠包裏出城者均經禁阻而人心慌亂遷徙者愈多兹則凡携包裹 
出城者但加嚴檢並不過事干涉遷徙者反漸減少人心　因以漸定矣 
　　按黎天才獨立似已證實至荆州方面王督已决定用兵大約上述消息猶是黎氏未獨立時之狀况也 
[王占元鎗斃失律團長]  
　　湖北第三混成旅第六團長楊承楨（浙人）前經王督派令率隊駐紥公安石首預防荆州與湖南之聯絡石星川獨立後該團駐在公石有礙荆湘交通特設計以　之假造王督由省垣該旅長由新堤旅本部致該團長密電一紙由荆着人至公安冒充公安電局信差持電送往該團部楊譯閲大意以荆沙獨立湘西軍隊復進窺鄂境該團處於前後受逼地位實屬危險着即督率所部退至新堤以免與荆湘之軍衝突楊本一馬弁出身其參謀等亦多卤莽之徒竟不細察虚實立即率駐公安之兵六連（計一營半）乘民舟數十隻由公邑向新堤而退行至距沙市十餘里之黄金口地方不料石星川已派兵於兩岸埋伏見船至卽射擊復命水警及江犀砲艦開砲示威楊事先毫無預備倉卒遇警不知荆軍多少大爲慌亂立懸白旗投降荆軍遂逼令繳械各給以餉銀一月將所有鎗枝子彈軍裝一切軍需概行收去仍令各乘原船出境楊至新堤始知中計不敢回省面見王督藏匿於漢口租界因此外間傳説該團長受石星川賄賂將軍械賣去事爲王督所聞派員逮省發交軍法處審訊於十四五兩日迭次會審訊明前情王督以該團長身負荆湘防務重任廼倉卒撤防爲敵所騙固屬情有可原惟旣知荆沙獨立路過沙市即應妥籌自衛何以毫無準備拱手投降目下國事多艱軍人紀律廢弛倘此後相習面風何以立國遂批令軍法處處以死刑於十六日下午六時在處中執行鎗斃聞當時曾開軍事會議宣布裁判情形各師旅長咸爲要求免刑永遠監禁王堅不允惟以該團長相從多年患難與共特予以卹金一千元命本署庶務員爲之辦理棺殮家屬聞信伊妻及子女親串等十餘人趕至軍法處撫屍痛哭約踰兩小時始爲裝殮移柩江神廟中不日回籍説者謂該團長擅自撒防復將軍械損失殆盡干犯軍令固屬罪有應得然較之甘心附和者又當有别况長沙之役傳王范潛沈未聞中央有若何之懲處渝城之戰吳周潛逃中央亦無若何之懲處今王督軍對於楊團長之撤防回省乃竟處以極刑以彼例此殆亦有幸有不幸矣 
[直省旗租蠲緩之呼籲]  
　　直隷蠡縣知事李樞致電順直省議會請原蠲緩旗租文云順直省議會諸公均鑒竊維地糧爲國家正供尙因災情而蠲緩旗租亦人民重負詎忍瘼視其瘡痍蠡邑本年被水成災多至一百九十餘村應完正糧雖經呈請分别蠲緩而各項旗租格於成例照常催徵嗷嗷哀鴻救死不暇何以堪此迭據被災各區村董聯名禀稱本年春秋兩季均被水災業蒙呈請緩徵在案惟今歲災　之重逈逾尋常小民困難之情無可言喻現雜項開徴理應完納奈借貸無門逃亡者十居八 
 
 
 

Page 7

 
 
九衣食不給凍餒者觸目皆然艱苦之情已達極點是以董等不揣冒昧公同來案匍匐陳情俯賜呈請緩徵等情據此查該重等所稱之雜項即清室内務府王公府第自收牌取之地租鄉間通名爲雜租前清二百餘年從未辦過緩徵案卷但民間承種王公府第之地名曰納租實與完糧無異國家正供尙自因災蠲緩各項雜租竟爾照常催收揆諸事理似非謂平伏查民國四年奉頒勘災條例第六條内載應徵各項租課亦準此辦理等語本年水災之巨爲百餘年所未有遠如歐美諸隣邦且不靳集巨欵嘉惠災黎何况清室與我誼屬一家休戚相關者乎本知事以爲當此窮檐仳離十室九空與其作無益之追逋躬爲怨府何如留不盡之愛戴冀可相安清室不乏明達此中利害應早洞悉且查該董等所陳雜租困難各節固不僅一蠡爲然順直各縣旗地情形大抵相同貴會爲代表民意機關諸君子對於本年災情經畫周詳佩仰曷旣用再據情請願貴會俯念直民此次災情奇重喘息未蘇可否交議轉請省公署先行令知　縣地方官吏對於雜租暫緩追求一面次請内務部切商清室自本年爲始所有被災地方應完内務府及王公府第自收牌取等租隨同地糧一律分别蠲緩以示體卹而昭公允案關民瘼本知事未敢壅於上聞除分呈並令該民等靜候示遵外理合電乞迅予鑒核議决施行無任企禱蠡縣知事李樞文印 
[吉林商會議發錢帖反響]  
　　吉紳季啟琳以省垣本月十三日銀價奇漲百物昻貴市面恐慌商民交困因特調查銀漲原因聞於十四號上書郭省長條陳補救辦法其呈文云竊維吉林官帖近數年來已失其原定之價格成爲不兑換紙幣是以信用愈失價格日少其影響所及致使吉林民生日艱實業不振商業蕭條摀把投機者日衆銀價之漲落一聽錢行把商之鼓動公家幾無左右之餘地以故吉林財政日難整理愈臻悲境而本月十三日銀價大洋每元漲至二十吊零五百小洋每元漲至十五吊八百文實爲本年自春至冬未有之高價一時市面恐慌糧食貨物相繼飛漲商民交困莫不受此錢荒之影響爲害之烈幾無異於水火奇災矣夫永衡官帖爲吉林詬病已久矣治本之策固非片言所可决急則治標亦係當今之急務謹以管見所及爲省長陳之查最近銀價高漲之原因有三一市面有官銀號將發行新官帖之風傳也二吉林永衡茂在吉市抬價收買大宗期現銀元也長春永稀德亦在長埠高價收買期現銀元也三省商會新組織之裕華殖業銀行將發行八千萬之第二官帖商界並謂已得當道允准於年内發行而該商帖已在省城北大街同行刷印所印就待發之説也以上三種原因是永字號得風氣之先故抬價收買期現銀元鈔票以圖投機之利是有意破壞自家發行之官帖之信用當請由省長嚴加申斥令其平價出賣之以供市面之需要而期恢復原狀惟官銀號發帖爲習慣之事卽能引起洋價之漲亦不至如是之甚蓋最近銀價之漲實以省商會之殖業銀行將發行八千萬全省通用之商帖實爲最近銀漲之主要原因也夫近年以來銀價之漲實以官帖發行之日多也欲求治本非日後廣籌現金改銀元本位不可豈容再有第二似官帖之商帖出現以重累吉林商民耶省商會開一信托把市已害吉林人曁非吉林人不少鉅商牛氏且幾因之破産如復令再開第二之官銀號以飲盡吉林數百萬生民之血則吉林前途尙可問乎近年以來錢法毛荒金融不穏生計艱難吉林商民以官帖忽漲忽落無確定之價格以致財産之收入不確定營業之利益不確定日在投機之社會中求生活其由鉅富而中落由小康而窮漢者比比皆是啓琳聚族斯土禍福與共難安緘默是以叩懇省長大發仁慈念吉林商民受官帖之影響已深爲民生計爲財政計爲吉林前途計决不准裕華殖業銀行發行商帖以影響金事當俟嚴查該行準備金籌足後僅准發行大小洋鈔作正當之銀行業務如蒙採納並懇出示曉諭商民准將裕華殖業銀行發帖一案嚴行禁止俾衆週知以釋羣疑而銀價必日就平穏矣 
[變通淮南墾務之建議者]  
　　江蘇省議會議員周嘉詠等建議淮南墾務變通辦法文云查淮南墾務局違法害民上年經本會兩次建議省長咨請停辦至本年六月第三届常會終了時經財部駁復咨行到會查閲所復各節穿鑿附會以竈産爲國有以繳價爲正當在財部以爲前總長所定政策斷不能以若輩之請求變更舊案無論能行與否惟有堅持到底以保部令之尊嚴故不得不袒護該局置民生於不顧以求自圓其説顚倒可怪一至於此通泰兩屬已升科之竈地人民自相買賣歷有年所無繳價之可言已於兩次建議案内逐一剖白今財部於本會所引鹽志各案未加復案獨於折價一項謂係昉自前明之倉鹽指爲官産之根據果如其説則今日繳價之人必皆當日煎鹽之户而後可若旣數百年輾轉承售屢易其主莫可究詰何能使現執業者獨受其災至所引乾隆二十年巡撫莊有恭之案嘉慶三年運使曾燠之案究其案由一則係因續漲新淤按　報陞一則係杜買賣蕩地互相爭訟乃財部斷章取義以爲官産之左證似此融會貫通又何求而不得旣能謂數百年買賣繼承賦税照納之竈地所有權始終屬諸國家將謂普天之下莫非王地舉凡人民之尺地寸土當年本未繳價僅有使用權而未與以所有權而未與以所有權亦無乎不可况竈民買賣蕩地始於明代今財部旣謂竈户無完全所有權即不當任其自相買賣當其賣售之時應即治以盜賣官産之罪乃前代非特不治以罪而反收其契税蓋以官印是前代處理竈産已不爲今日之獻繳價政策者稍留餘地而於現業之人民何尤然細繹部文亦知歷次升科有案飭繳地價非正當理由故謂竈地雖與純然官産不同究屬官産統系中之一種又謂准墾費並非地價實一種手數料性質夫是否官産應否繳價一言可决奚待費辭淮南竈地財部旣認爲非純然官産其不能視爲官産也無疑旣不能視爲官産何須有領墾之名旣爲手數料性質何又加照册丈量等費以國計爲名其實則無裨於國特爲辦理人員增一種手數料耳且因有此手數料之希冀遂謂歷代征收之竈税契税及民國所收各税均不能援爲比例輕重倒置莫此爲甚夫國家清理田賦自有正當之辦法研究淮南竈地無須多列名目祗應分已升科未升科兩種未升科之地本爲官産例由中央處分上年建議案内不過恐其妨煎耳財部旣以爲過慮卽不生問題若已升科之地本非官産自應一律改升民賦無所謂正價祗有丈量照册費由業户擔任如此分别辦理另訂章程國家歲增賦額若干果能辦理得人地方亦無擾害若仍以大有晋等鹽墾公司之股東吕道象爲墾務局總辦則有談虎色變之象其違法行爲迭經通屬公民呼籲於國會查官吏服務令凡他項職業與官吏所管事件有利害關係者官吏本身及其家屬均不得爲之該總辦顯違法令假公濟私坐享 
厚利直以公司爲主體而以墾務局爲補助機關財部利其稍有收入不加查察墮其術中轉爲通屬收有成數泰屬未便獨異不知通屬開辦三年所收地價雖敲骨擊髓仍復繳數寥寥此後則尤爲困難今以其成績論僅一通屬似非十餘年不辦若再加以情形複雜之泰屬則此項臨時機關必須設數十年之久竊恐數十年後通泰兩屬全爲大資本家之私産今之土著人民遷徙流亡靡有子遺矣竈民何負於國家忍令至此而猶曰輕微易舉是眞不察民隠者也嘉詠等同是國民奚忍負國實以此事任性照辦蹙民生激事變而終歸於不能行何如修改章程令已升科之地改陞民賦未升科之地酌繳地價擇人辦理則民不驚疑因地制宜則事無窒礙爲此遵照省議會法第十六條第九項之規定請由本會建議省長轉咨國務院咨行財部查照前案變通辦理以求實效而慰人心敬請公决 
[蘇省會二十一日開會紀]  
　　二十一日下午一時江蘇省議會開第五次大會議員出席者八十八人副議長錢崇固主席按照議事日程付議（一）蔡議員提議請發起全國國民會議案郭定森提出意見書由會長召開談話會討論（二）内務審查會報告徐海善後案一件陸文椿等提議早籌徐海善後保全治安案一件馮弼仁提議提撥徐海畝捐撫恤被災商民案一件張慈明提議徐海善後宜整頓團防籌辦工賑案一件李壎等提議漣水泗陽應併入徐海善後一併辦理案一件陳裕仁請將泗陽漣水匪災加入徐海善後内辦理案通過（三）許蘇民提起緊急動議變更日程議五案請願審查會報告沭陽吕良弼等請議沭陽兵刦損失頗巨要求緩徵錢糧案付審查（六）請願審查會報告沭陽吕良弼等請議沭陽知事竇以莊違法害民請咨省長依法處理案通過（六）黄祖溫緊急動議施漢愚提議前海門知事馮汝玠納賄殃民請咨省長查辦案通過（七）電請中央飭令殖邊銀行定其開兑案（八）請飭財廳查照公布預算成案發給敎實兩項臨時費案均未成立（九）蔡議員璜提議嚴制縣行政官任挪地方經費並規定備荒經費案付審查（十）朱德恒提議要求行政長官派委財政廳到會答辯案（十一）朱議員翼雲提議停止丹徒帶征推廣警察費案均咨省長（十二）陸渠提議重測輿地先設測繪學校案付審查（十三）咨催省長依法公布全會議决事件案（十四）戴思恭提議再請咨部廢止官中建議案（十五）周嘉詠提議財政部駁復淮南墾務一案辨明理由並擬變更辦法建議省長咨請財政部核准案均咨省長（十六）自來水營業取締規則案付審查（十七）請願審查報告席慶雲請議不動産出典契約應立對契案付審查（十八）請願審查會報告崇明施滋增等請議剔除衛田缺額分等繳價案付審查（二十）請願審查會報告南滙揷花圖份歸併奉賢案付審查（二十一）財政審查會報告省長諮詢重辦輿地測量隊究應如何辦理案照報告通過（二十二）李壎等提議撤銷淮陰妓捐以維風化案逕咨省長至四時振鈴散會 
[徐州短簡]  
　　張敬堯出兵一節刻無動靜大約尙持觀望態度 
　　張文生亦有願赴前敵効力説 
　　毛兵多不守規則每日結隊閒遊閙妓等事時有所聞 
　　省派查禁烟苗委員紀某昨召集各市鄉董會商查禁辦法並令各董出具一律肅清切結以便回省銷差 
　　前晚（十五日）六時西鄉郝砦北二里許之隴海路站（係由徐西行之第一站）突來盜匪十數人各持盒子手鎗及短刀等闖入房内將站長唐公權揪住分頭搜掠淨盡末復將該站長皮衣脱去始行散走現該站長已來城報請飭緝 
　　東鄉單集市大吳家圩内現聚集土匪二百餘人鎗械整齊在隣近各村莊大肆搶掠該處居民已多逃避余知事聞報急向張督辦請得馬步砲等兵共二營並親帶警備隊全隊（約二百人左右）前往會剿已於昨晚（十七日）五鐘出發 
　　前衆議院議員王茂材（沛縣人）發起銅豐蕭沛碭五縣聯合會集資修築徐站馬路現各縣代表均到不日開成立大會 
[杭州快信]  
　　軍學補習所昨舉行正式畢業禮楊督軍委二師張師長代表致訓詞 
　　寗屬戒嚴司令官陳肇英呈請委任陳灝（前第一監獄署長）爲軍法官吳某等爲書記司書楊督軍已飭照准 
　　水利委員會呈請派技士孫量先赴甌屬履勘飛雲江及大溪等處形勢俟確定標準卽令第一測量隊從事測量省長已指令如呈辦理冬節及二十五日（雲南起義紀念）各機關俱各停止辦公 
　　齊省長昨將本署存檔關於農會各卷宗一併發交實業廳收管并飭嗣後各農會呈請支給補助經費應隨時呈報候核 
　　奉化縣姜知事呈請省立甲種實業學校縣費生學費及清明植樹購買桑秧等費改由抵補金特捐項下開支省令照准 
　　督署現又規復文庫保存卷宗仍派原有文庫員王光通管理並由各處課分撥錄事四員藉資辦公定明年一月一日起實行 
杭垣昨得雪二寸有餘 
地方通信 
[松江省電催完租米]  
　　西鄉各佃户藉口今秋蟲災會盟抗租迭由縣署出示曉諭迄無效果周作孚杜　疇等先後電呈省署請求飭縣追完昨省署已有電來縣飭即出示諭催略稱據松江業紳等電稱松金青三縣以蟲荒結社抗租懇卽拘首重懲嚴諭催租等情查該三縣蟲荒田畝旣經縣委分别勘辦自屬無可藉口何得動輒抗租至並未受災之田尤不容妄生希冀仰該知事切實查辦曉諭完租毋任稍滋事端云云李縣長奉令後當即據電出示佈告一面卽派警前往各鄉查拿爲首結社抗租之人以便盡法懲治藉儆疲玩並嚴飭各圖差保分向向佃户切實催追 
[造送選舉名册]  
　　第二届省議員選舉事務所業將二十四市鄉選舉人名册彚造齊全由翁事務員檢送縣署當由李縣長分鄉榜示一面卽將人名册轉呈省署並委第三科科員袁玉雨護送前往現袁科員已於今日（二十一號）早車晋省矣 
[鎭江小學畢業]  
　　鎭郡第一區國民學校訂於二十五日假第二高等小學校舉行畢業禮式特柬邀各校校長敎員等届期前往參觀 
[取締旅館]  
　　鎭郡城廂内外各處自實行冬防以來由警察嚴密查察以保治安惟城外一區劉區長以境内客棧旅館爲數甚夥各該棧内所有循環簿恐多混誤是以傳諭各棧主迅行更換新式循環簿將往來寓客姓氏職業分别塡註每日呈候交換以便查察不准稍有弊混如量出不合格者定行照章取締再違封閉云 
[揚州委員徵收車捐]  
　　本邑黄包車行駛以來營業頗爲發達納捐仍屬寥寥現縣署特委雜捐委員冷慕常經徵此項捐欵以專責成 
[財廳催解税欵]  
　　江都縣公署刻奉財政廳訓令催解税欵務於年底凑集呈解以濟省需 
[運河已結微氷]  
　　高郵縣屬界首至馬棚灣一帶河道水極乾枯現因天冷降雪已結微氷昨日（二十）揚子公司之清鎭班來揚時已在黑夜較尋常逾遲十二時因航路已爲氷阻也 
[稽查儀河工程]  
　　兩淮鹽運使張子蔚現以儀河挑挖築壩蓄水業已開工特委司署收發員鄭家綸庶務員劉崇光爲工程稽查員以資查察 
[嘉興冬漕開徵]  
　　嘉善本年分抵補金因出禾風蟲爲災經省吏核准災蠲三分五釐歉緩六釐每原額米一石除災歉外實完米五斗九升每石徵價仍定四元連省地方税特捐公費合收洋四元四角四分二釐五毫又每石帶徵四年份蠲餘米一升二合計合成銀六分五釐四毫業定於本月十六日起徵半月内完納者每石給奬金銀元六分現孔知事已於前日出示布告 
[天降瑞雪]  
　　嘉興近日氣候異常寒冷寒暑表僅達三十度左右日昨北風加厲陰雲四佈迨至夜間雪花亂飛約數時之久降雪三寸餘一般農民均喜形於色咸謂今歲田禾風蟲爲災致白穗遍野枯粒無收今蒼蒼者降此瑞雪　螟蟲盡行凍冷來歲豐年或可於此預卜云 
雜評一 
[眞相安在（庸）]  
　　自縱横捭闔之風盛而人心之變幻事態之離奇遂非恒情所能測度中央政府之忽戰忽和首鼠兩可無論矣卽以外省而論激烈如張開儒横暴如龍濟光宜絶對不相容合何以竟有龍張握手之説而龍氏對於滇督更有推崇備至之電然此猶曰大雲南主義之下或以省系的結合也張懷芝非力請聲討南方强逼戰令者乎乃昨日方傳師徒之出發而今日忽有願與西南聯絡之電音使非神經病狂殆無如是反覆之理他若鄂省之黎天才十五日之捷電猶稱黨軍爲匪而十六日乃即宣布獨立又與黨軍爲伍嗚呼一日之間而消息之龐雜若此君子有以觀世變矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[蜀商所得渝城商况]  
　　駐滬四川帮昨接重慶本號快函略謂南北軍雖從商會之請求北軍已退至奉節縣宜昌間未開戰端目下地方治安由熊克武完全擔負尙稱安謐惟四鄉匪勢依舊充斥故商貨停頓市上現銀缺乏紙幣價格仍祗六七折滙水八百五十兩（上海規銀一千兩至川可兑上數）郵包雖照常可通惟不允保險是以存貨稍多之家急欲用銀者均將貨由輪運至漢口脱售但望馮總統迅速調和南北統一則年内商業可望轉機云云 
[工商同業設立公會之暫緩]  
　　上海總商會接江蘇實業廳來函云奉農商部令開案查本部前訂工商同業公會規則原爲聯絡同業維持利益矯正營業上之弊害起見業經公布並通行在案嗣據上海總商會呈稱各案改組公會每多誤會）中略原文已載十二日本報）懇請分别取消批示祗遵等情當經本部以來呈所稱各節旣有此等誤會自應另訂施行細則設法限制以防流弊批示該總商會遵照去後所有此項施行細則本部正在核議該細則未經頒布以前各省如有設立公會之案自應暫緩辦理統俟施行細則通行再行核辦以免流弊而歸一律業經本部通咨各省查照在案合行令知該廳長一併遵照此令等因奉此除訓令各縣轉知各商會一體遵照外相應函請貴會查照是荷 
[一週間之金融調查]  
　　此一週間（十八日至二十二日）之先令共長一辦士半大條銀價祗長三七五因各外國銀行解與華商絲茶花衣等欵約有數百萬惟現銀並無裝運出洋祗有進口之寳銀大條銀今將逐日進出口銀洋錄下十七日同德錢莊由蕪湖來洋五萬元中國銀行從大通來洋五萬元又裝赴漢口去洋十萬元十八日中國銀行從南京來洋十萬元十九日客帮由長江來洋十萬元道勝銀行從哈爾濱裝來大條銀三百三十七條又寳銀七萬兩二十一日滙豐銀行裝往青島去洋十萬元各莊裝赴漢口去洋十萬元二十二日江蘇銀行從南京來洋五萬元中孚銀行裝往漢口去洋五萬元各錢莊亦裝漢口洋五萬元惟各外國銀行（二十一日下午）結進先令正月份者爲四先令五辦士其上午鎊價未改長之前結出二月份爲四先令三辦士七五至四先令二辦士八七五先令改長後結出之價爲四先令四辦士一二五至四先令四辦士二五而欲結進者須加二五至三七五然照結者寥寥至現貨赤條因到期催贖故跌銀四兩本月份期貨鏢金之價十八日以前尙稱平穏嗣因鎊率頻長一辦士半以致每條較十七日跌去銀六兩八錢至恒孚永豐餘大同行等銀樓之足赤飾金因方九霞昨日開幕互相貶價較上星期間每兩已跌四元惟銀拆二十一日上午稍大因有解欵與洋商下午仍小至五分年内恐無二三錢之銀拆蓋因各埠商業因受閩粤川湘等省時局影響咸抱穏健主義各錢莊更愼審從事擬提早結束故放出之欵除有確實保證之外已寥寥無幾墨洋與龍洋之價亦甚平穏今將昨日止中外各銀行錢莊所存銀洋大條之數列後麥加利存銀二百零四萬洋一百五十五萬滙豐存銀四百七十六萬洋一百十八萬大條十條德華存銀四十六萬洋無存正金存銀三百七十萬洋五十五萬大條三百零八條道勝存銀二百八十萬洋十七萬大條三百三十七條通商存銀二十萬洋五十萬東方存銀二百二十八萬洋十六萬花旗存銀一百五十五萬洋九十萬華比存銀二十八萬洋四十萬和蘭存銀二十九萬洋九十八萬中國存銀一百十一萬洋三百十萬台灣存銀八十八萬洋六十五萬住友存銀十五萬洋三萬交通存銀二十六萬洋一百零二萬有利存銀二十五萬洋十萬中法存銀二十九萬洋三十四萬各錢莊存銀一百四十萬洋二百八十萬總計存銀二千二百七十萬洋一千四百四十四萬大條除由銀爐熔化銀六百二十八條尙存六百五十五條較上届（十五日）多存銀七十六萬少存洋四萬大條亦少存二百九十一條華商方面除四明商業中華中孚等銀行之外共存銀二百九十七萬洋七百四十二萬 
[部令關督參與修改關税會]  
　　江海關監督馮國勳前接財政部令以修改現行進口税則業經與協約各公使磋議妥洽决定於滬埠設立修改開税委員會以資討論而便進行曾經本部特派專員來滬組織該監督對於税則素孚經驗仰即參與並將參與會議情形隨時報部云云 
[魯省援閩軍隊將次過滬]  
　　閩省軍務急迫經李厚基迭電催促政府速撥援軍赴閩政府已飭魯省選派第五師第九旅軍隊往助遂由張懷芝督軍飭令開拔已抵浦口不日卽須轉道滬寗車到滬昨已電告盧護軍使届時到滬請爲派員照料並擇地暫駐以待商明輪局派船運閩聞軍械服裝等由海道用兵艦運往兵士穿便服乘商輪前往云 
[兵工廠紀事三則]  
　　上海兵工廠所造過山等各種快砲應需各項材料如銅鐵等物均能自行提練完全國貨惟砲彈開射時之彈簧向用舶來品裝配自歐戰以來購存之彈簧業已用罄無處採購故由謝總辦督同工師工匠悉心研究練造彈簧歷時至三四月之久始得製練告成將簧裝入砲内試射砲彈與舶來品無異當以練鋼廠之工師工匠踴躍從事竭力練造得有中國自行造成之快砲彈簧自當查明出力各工匠酌予增加薪工以示奬勵除將造成彈簧檢出十餘條派員責送陸軍部考察外並請陸軍部增加練鋼廠工師工匠等工資以資鼓勵 
　　砲彈廠近來製造射擊飛機所用彈頭裝置之慢藥引内裝鐘表形之機器可能扣準時刻自造成之後恐未合法故於前日特將造成之慢藥引四個携往吳淞依法裝入砲内開射尙能合度惟發表不甚靈捷是以携回再行研究製造一俟完美再行派員送部考騐 
　　兵工廠謝總立以昨日（二十二號）爲舊曆冬至令節各廠工匠均應停止工作一天是日工資仍須照發以爲犒賞再二十五號爲雲南起義再造共和紀念之期亦應停止工作藉資休息昨已出有牌示矣 
[檢查民局郵件簡章]  
　　上海縣公署現接署頒到檢查民局郵件簡章當即發交地方警察所轉飭各區警察所查照實行兹將簡章錄左　一各縣現有民局應責成警區分别查明處所牌號及所在地點並經理人姓名列表呈縣註册　二各縣民局經此次查報後止准閉歇不准添設並不准私相頂開等事　三各民局每日收到信件須經過各縣檢查員檢查後方能發遞　四各民局檢查信件之檢查員卽由各縣知事責成　警區巡官或能勝任之巡長充之　五檢查時刻每日分上下午二次由檢查員到各該民局内遵章執行　六檢查員應負左列之責任（甲對於已拆之信件除應扣留呈報者外其餘書信之内容及秘密均須擔負責任（乙）每一信件經過檢查後即於開拆處加貼小紙封條重行粘封上蓋檢查員驗訖戳記（戳記附有檢查員符號由縣刋發）（丙）信件如附有現銀鈔票或滙票支票及一切有價證劵等類或貴重物件應令該民局經理人眼同查驗後重行封固交該經理人當面收明（丁）檢查時應注意滅省時間以免延誤（戊）如經檢騐員認爲平常信件毋庸拆視者亦得免其檢查惟應由檢查員負完全責任　七除發見犯罪各信件應立時扣留報縣核辦外其餘平日檢查情形應由各警區按旬呈報縣公署一次以備查核　八各民局如有匿不交檢私自發遞情事一經查出即行呈縣罰辦 
[更正選民册期限之令知]  
　　本邑第二届省議員初選舉事宜已經縣公署將選舉人名册審查完竣宣示並將投票區域規定宣布在案兹悉沈知事以各選舉區造送選民名姓雖經審查確定惟案關選政不厭求詳特令各市鄉知照如前項選舉册所列選民或有遺漏錯誤務於旬内報由各該市鄉轉報縣署更正以昭愼重上海等四市十五鄉各經董陸崧侯等現已一體遵照辦理 
[警察防盜之嚴密]  
　　南市第一區警察署董警正因十六舖外鹹瓜街瀛豐錢莊被刦後每晚對於保衛事宜非常注意現已佈置在錢業繁盛地點加添特别巡邏隊士認眞巡察並以施家衖花衣街等處小衖衖口均甚冷僻故已知照一分駐所張警佐亦在該兩處加派特别班巡邏其餘本署所轄境内如業盛里敦仁里吉祥衖棉陽里等要道均於上午十一時爲始派巡邏隊士周歷巡察與崗警聲氣連接如遇匪徒可隨發警笛由崗警到來援助捕拿以晚間八時爲止實力進行加意保衛一面由錢業同行議决每晚均提早時刻結束賬欵 
　　另一訪函云淞滬警察第一區署自泉漳會　南首瀛豐錢莊被刦案發生後對於入夜巡察格外加嚴各處要道派雙崗惟城内各區仍循舊貫今徐廳長以現在時值隆冬年關相近恐有宵小生心亦應嚴爲戒防以安閭閻故特飭城内各該區署於即日起一律加派雙崗並派警隊在各小弄狹弄澈夜梭巡俾免疎虞 
[煤氣火宣布增價]  
　　大陸報云上海自來火公司因煤價昻貴今已宣佈自本月起增收自來火費按照新章凡煤氣燈煤氣灶煤氣爐所用煤氣每一千立方尺收費洋二元二角至於中國式之煤氣灶及用於實業者則每一千立方尺收費洋二元一角路燈每月二元云 
[租界食鹽棧消息]  
　　租界公茂食鹽棧自開辦以來迄將兩月祗以來源缺乏以故供不應求此次由浙省購來食鹽數千擔竟立時銷罄以如此營業之旺似可獲利惟據該棧股東稱當創辦時係按月認銷食鹽九千九百六十擔每擔認繳課銀一元三角有零按照前浙鹽棧向章除認繳鹽課外其額外銷去之鹽似係盈餘孰知此次認銷與向章不同祗以政府將鹽税抵借外欵其權操縱於外人於是認繳鹽課之外所有額外銷去之鹽仍須照每擔認繳一元三角餘之課銀以致難以獲利現擬將困難情形呈部請滅云　又聞租界公茂食鹽棧開辦之時曾經兩浙緝私統領遴派巡船四艘巡緝浦江私鹽兹該棧尙恐巡緝難週易滋漏綱故又由該棧另組衛隊巡船一艘招雇隊士數名巡緝浦江私鹽以助緝私隊之不及 
[日商三井分行開幕紀]  
　　福州路三號新設之日本三井銀行支行昨日行開幕禮中外紳商往賀者頗衆自上午十一時起至下午一時止來賓絡繹不已均由行長歡迎導觀一切按三井銀行總行設立至今不下二百四十年現於日本有支行十四處聲名久著今復於國外設立分行其發達無待龜著也 
[敎育部搜集關於學術稿件]  
　　滬海道尹曁上海縣知事均接江蘇省長公署訓令文云案准敎育部咨開敎育之革新在使學校中人成殫精致慮於學術而喚起研究之方於廣輸外國名家著述外尤在彚輯國内敎育界經驗之心得供實施之資料我國興學有年從事敎育者不乏好學深思之士顧以私家一得之見多未肯公然示人間有刋行而流傳不廣彼處僻陋者竟致絶無聞見即在通都大邑亦購閲不易本部有鑒於此擬搜集各校關於學術之藁件例如各科敎材鄉土敎材之研究與評論敎授案敎授細目實習之成績標本工作品之説明書以及管理訓練之心得學生所作筆記學校所輯雜誌等勿論已印未印准其呈由本部擇要彚刋俾衆觀覽旁搜博采冀聞空谷之音廣益集思用作他山之助各校敎職員等當能共喻斯旨以副本部之望相應咨行查照轉令各校遵辦可也此咨等因准此除分令外合行令仰該道尹知事轉令所屬學校知照此令 
[澄衷中學校學藝會之第一日]  
　　虹口塘山路澄衷中學校於昨日上午九時起至下午五時止開第一日學藝會校前小學生販賣丙辰學會臨時報及體育會雙十雜誌會場指南等來賓到會經收劵員驗看入場劵後沿預定路線先入中一乙級敎室門上懸有海上爭雄匾額内設紙製之我國兵艦砲臺結構畢肖間璧中一甲級敎室佈置燕樂院一草一木躍躍欲動及入中二乙級室則構陶靖節之桃花源良田美頃落英繽紛中二甲級敎室則製成洪荒時代之巨鳥異獸高山深谷中三敎室陳列成績書籍及順直義賑會收條舊該級學生以佈置敎室經費移充賑濟也中四敎室歐戰形勢圖十張生理圖數張桌上所置小件形容吾國現狀箴刺並行試驗電鍍蒸鑪等術皆甚得手向北入中學成績陳列室所陳中英文成績斐然可觀壁上所懸圖畫含意尤優者爲黄白勢力消長圖及吾國進出口統計表皆頗精核出成績室内丙辰學會圖書都陳設井然該會爲學生所組織以討論學術增長智識爲主旨折北東行至高小各敎室其陳設物都是學生手製就中以紙摺飛艇洋房臥薪嘗膽地球儀及土工花園範型爲最佳至講演一項全日共有二十餘門中多警世諷人之語又校役講述備受該校敎職員及學生敎育之益與從前不識字之苦爲向來所未有亦足見該校敎育普及於貧民矣此外最博來賓歡迎者爲催眠術對客揮毫技擊三項聞今日並有精武體育會技擊其價值興味有非昨日所能比擬云 
　　青年會今晚之演講 
　　四川路青年會今晚（二十三號）七時半舉行耶穌聖誕禮拜請蔡式之牧師蒞會演講題爲　地上平安人得恩届時並開演耶穌聖跡活動影戲以娱來賓凡欲往聽者無需劵紙均可入座 
[敎會紀事兩則]  
　　基督敎之中國聖敎書會舉行第三十九次年會大公祈今日（二十三）午後三時在北京路思婁堂（昨報誤爲殉道堂）舉行由張葆初主席余士廉主講俞宗周祈禱徐維繪報告會務並有音樂班唱詩等節今晨由各堂報告田女各敎友届時蒞會隨時公禱 
　　上海傳道聯會同人前日在西城聖公會天恩堂開末次常會更舉新職員首由會長李恒春宣布付衆公决繼推定蔡式之爲會長其書記司庫書啓三缺仍以沈嗣恩馮釗光廳子賢三人擔任推舉旣畢山堂長沈嗣信欵以茗點五時各敷 
[塡造農商統計]  
　　上海總商會昨接農商部公函云本部辦理農商統計迭准各省區歷次塡造表票到部編製刋行在案惟查前頒農商統計表式雖經推行全國尙屬便利然以表票紛歧條理繁賾往往未易明瞭致生誤會殊非愼重統計之道兹准陜西省長咨復辦理五年度農商統計情形並擬具塡造表票説明前來查該項説明關於本部統計表式解釋尙稱明晰辦法亦甚精詳堪資參考除分行外合亟摘錄辦法四條函達該會以資參考（一）商會調查票照五年三月頒行修正商會法第五條條會員須三十人以上第九條會董十五人至三十人之規定辦理不得妄塡人數尤不得將某縣商會名稱塡爲商務分會　（一）錢業調查票應查照原票後面説明第三項之規定飭令據實塡報不得任其故意隠匿僅塡資金數百元致違定額　（一）工廠調查票應照原票後面説明第一項之規定有職工七八人以上者塡記一票不得任意開列職工一二人並須將造成之數量每斤或每拱合銀元若干於原票備考欄内聲明　（一）本辦法所未載者各票後面説明均已規定應即查照辦理 
[米價忽漲之原因]  
　　時届陰曆冬至蘇松太各屬新榖現已一律收穫各鄉農所收之稻多已糶出米價理宜鬆動乃有一般囤户知今届浙江與松江一帶之禾稻兼收日後米價勢必增漲遂趁此貨擁之時携帶滙票赴無錫常熟蘇州各産米區廣爲搜羅糙粳糙糯等米打包存棧或做押欵以待來年得善價而沽所以米價頓漲二三角並聞近來私運出口者亦日有千餘石故年内米價恐無鬆動希望也 
[麩業籌設保險公司之提議]  
　　麩業公會岐秀堂昨日發出通告略云竊吾麩業在社會上貿易爲巨大之商業約計統年銷場祗内地方面數達八十萬包之鉅考查向章内地行號託辦麩皮必先解銀然後發貨時至目下其情形在異往昔竟待貨到解銀視爲習慣殊不知吾業向廠家辦貨仍先繳價銀而後出貨其中風險之大在在堪虞設遭意外不測在辦户可置不問而經辦行客經此變故往往彼此交涉解决無期及至終結無非雙方受虧伏思叨佣甚微負此重大責任已經之殷鑒不遠未來之受累無窮現在安平公司承保内何水險章程刻已披露吾業麩皮行銷内地欲輕擔負非保險不可萬一同業中投保不能一致反貽内地行號之口實勢不能始終如一籌商再四不若由吾業自行紐織機關創立内河保險公司定額二萬元先籌基本洋一萬元股本由同業投資不招外股惟須貫澈主張全體一致急起直追不容稍緩庶内地行號不至有所藉口即吾業同人亦可免意外之擾一舉兩得莫善於此請開會提議爲荷 
[水巡隊查拿獐狼黨]  
　　浦東夏家嘴一帶爲江浙等處來滬孔道商旅絡繹向有一種土匪或託名綱魚或藉售雜物各駕小舟在南黄浦一帶施弋遇有商旅經過乘間搶刦名曰獐狼黨爲患已久前經上海地方警察所迭次緝獲葉華華等嚴行懲辦後匪風稍熄不意該匪等近又在夏家嘴等處浦面肆行搶刦以致行旅視若畏途現爲淞滬警察廳所聞以該處陸地雖爲縣警察所轄惟水路警權實爲本廳水巡隊之範圍昨特令飭該隊長潘恒言嚴行梭巡以靖匪風 
[發給獲盜之賞洋]  
　　搶刦浙省天凝莊案内之巨盜郭守昌（即管大肚子）姜得勝（即姜老窩子）二犯曾由駐滬水警第三分署購線緝獲解送嘉興訊明處以死刑業已執行在案所有此案懸賞一欵計洋六百元昨由浙省楊督軍籌備送請水警第二廳轉發線人具領 
[簿據漏貼印花之處罰]  
　　淞滬警察廳長委任本廳衛生科科員顧翕周偕同上海縣知事所委李科員及第一區巡官王桐石元勳在南市舉行印花税大檢查向各商舖檢查簿據票摺契約等是否依法遵貼前日該員等查至裏鹹瓜街泰和藥材行見薄據上漏貼印花税證當將行夥周順欣及簿據帶回該署責令照章依法補貼税證並著繳呈罰金十元又成大藥材行之簿據亦未遵貼當將該簿據帶署並傳行夥張兆發著卽依法補貼税證亦飭繳納罰金十元 
[公共碼頭建築浜口之窒碍]  
　　南市沿浦一帶前於工巡捐局推放岸線浚浦局開工浚河時曾將原有各碼頭一律拆除以便施工厥後各商業以碼頭拆卸各項貨物上落不便呈由前局長朱壽丞核准勘定地點建築公共碼頭五座藉便各商運貨其中四座早經建竣惟關橋南塊之公共碼頭現方從事建築其形式係用水門汀堆砌石級斜形兹聞 
 
 
 

Page 11

 
 
是處各商家以該碼頭爲商貨繁盛之所適建築於肇嘉浜口將來貨船停泊帶　如遇潮水漲溢有他種船隻進出勢必擁擠殊多窒碍必待該浜塡塞後方無阻碍云 
[拆屋讓路糾葛案近訊]  
　　滬城肇家浜河道塡平後朝宗路面北市房經工巡捐局劃分九段諭令一律退建浜基推廣馬路振興市面自去年春間着手進行以來迄今房屋將次退齊馬路亦可告竣惟大東門内至蔓笠橋之第一段内有障碍致路政不能進行該橋塊嘴角成泰燭店面西北兩幢門而面北照章退後面西應收進官尺六尺該業主葉聘侯以收讓六尺則缺少一間於是與該局路政員司磋商允許其所少六尺在比鄰十間門面中通盤籌軋乃該比麟四十三號至五十三號門牌之各業主如王柏生毛振新及錢業公所代表潘武超等大爲反對以該員司得賄舞弊辦事不公等詞控經上海地方審判廳訊供之下以案關行政處分法庭無受理之權將案當庭却下後王等迭次上訴於省署迄今日久仍無確切辦法王等乃結成團體將屋延不拆除今該局杜局長以此案若不解決與營業路政兩有窒碍故定於下星期一午後邀請雙方業主到局當面開導以期早日解决 
[控追攙售冒牌黑色補丸之損失]  
　　振寰藥房謝利甫前延巴和律師爲代表投法公堂控跑街夥王士忠將冒用振寰牌號之黑色補丸售與豐泰號求請追償冒牌損失等情詰據王供黑色補丸一萬三千匣係向前經理宓竹生　售判傳到宓竹生再核在案昨日届限傳訊宓竹生稱商人向在振寰藥房爲經理王士忠由我薦入該藥房爲夥商人於九月間告退出外開設正豐祥烟紙店九月初三日商人曾向振寰購買墨色補丸一萬五千匣亦由王交來後於九月底王亦辭退至商人店中　售黑色補丸惟此丸實有三種由王掮廣利昌牌號與振寰牌號黑色補丸各五千匣共一萬匣售與豐泰所有三千匣實係王私造冒振寰牌號售與豐泰是實謝利甫稱宓前在振寰藥房爲經理時所有補丸均由宓一人製造所次宓於出事之前即未到過店中亦無告退之事且非但冒牌並向豐泰私收賬洋十元寗稱商人向總經理何姓告退可以質證詰之王士忠供向宓處掮來一萬匣後因貨不敷故又向别處掮得三千匣置在振寰封套内售與豐泰號實有其事並未私收客賬中西官判退去候再覆訊核奪 
[五金雜貨店失愼後之傳訊]  
　　法租界興聖街協康成五金雜貨店於日前失愼後由救火會騙皮帶車到場灌熄嗣後捕房查得該店保有火險銀一萬七千五百兩故將店主朱聚東傳入捕房諭令交保候訊在案昨由捕房將朱傳至法公堂請訊朱供此店設有十六年是晚商人在樓下晚膳樓上後而不知如何失愼迨至得悉往救已經不及致肇火災求察中西讞員判照章罰一成計銀一千七百五十兩充公 
[巡長破獲烟窟]  
　　小南門外倉基弄某號門牌黄殿英家私售鴉片供人購吸事爲淞滬警察廳第一區三分駐所巡長劉琮琨訪悉於昨日下午一時帶同巡警前往稽查適有陳阿廷沈金生二人在彼吸烟即將黄陳沈三人連同查獲烟鎗二支煙燈四只烟膏十小盒烟灰一盒並扦盤等件一併帶回所内報告宋警佐飭解總廳司法科訊辦 
[搜獲私帶烟土]  
　　四區崗警周壽松前日站崗在新閘橋塊見行人孫進寳過橋而來形狀慌張喝住盤詰語甚支吾搜其身畔帶有值洋數十元之煙士一包當卽將孫拘入警署押候訊核 
[爭奪煤屑之兇劇]  
　　江北小工俞小四予與婦人楊蔡氏在新開河附近因爭奪煤屑起釁行兇該氏將俞頭額打破流血當由巡警拘送一區二分駐所轉送地檢廳請爲驗究 
[電車搭客毆傷賣票人]  
　　前日傍晚五名鐘時有口操北音身穿皮領大衣之某甲在十六舖乘第十號華商電車往南至王家碼頭欲下車由四十七號售票人打鈴使之停車甲又自行拉鈴數下乃司機人誤爲急欲開車遂卽開駛不料甲又拉鈴甚急甚至將鈴繩拉斷爲售票人所見斥其不應亂抽鈴繩甲不服旋於下車後將售票人拖下力批其頰鼻血如注當爲崗警查知將甲帶至一區警署據稱姓高詰其作何事業不肯供明惟云與巡官相識等語該售票人由公司遣人保回醫治甲暫留侯核當時該電車因售票人帶署不能開行來往各車因之阻塞者有六七輛事後始各通行 
[惡鴇凌虐妓女]  
　　蕪湖路三十七號門牌雉妓院鴇婦揚州人陳魏氏因虐待妓女黄巧林梁文繭遍體受傷被老部捕房包探查見將鴇妓一併拘入捕房捕頭詢悉前情諭飭陳鴇送廨管押黄梁兩妓併送濟良所留養候示 
[德人控訴子女被虐]  
　　德國人阿道夫歐紅（譯音）在公共公廨指控同種人沙非哈司與妻約琴哈局（均譯音）屢將伊之子女凌虐等情前日由廨出單飭探將沙非哈司夫婦兩人傳至公堂經中西官訊判被告具結出外聽候傳訊 
[流氓調戲女子]  
　　流氓俞忠王裕來前日在閘北新民路上將興化女子邱巧子攔路調戲經女喚到崗警拘入四區警署姚警正飭令暫押聽候訊辦 
[匪徒攔路剥衣]  
　　前日傍晚七時許有住居英租界北京路瑞廉里之趙某行經大馬路福源里口突來匪徒三人一著長衣二穿短服將趙攔住由長衣匪徒袖出手鎗嚇禁聲張先將趙之身畔搜索因無值錢之物遂將趙所穿庫灰花緞面猞猁猻皮袍元色花緞面猞猁猻皮馬褂元色花緞馬夾並腰帶一條一併强剥而逸事後經該事主投報新閘捕房請爲查緝 
[控告串騙律費案之辯論]  
　　粤人譚合因胞兄譚牛在滬販賣私土被捕拘解公共公堂訊寳判押西牢二年故於七月間携帶現洋一千四百元來滬寄居北四川路一千八百二十七號門牌廣東藥店内委託該店主梁振才與友方兆平代延斐斯律師要求公堂將譚牛帶堂復訊該律師收到律費後適中國與德奥兩國宣戰停止職務故代表譚牛請求復訊一案延至九月尙無動靜而譚合以旅滬數月所帶之欵行將用罄遂將斐斯所出收到律費銀五百兩之收條及律師掮客金文彪所出收銀一百十兩之收條先後交給梅華銓律師分向索取梅律師接受委託後一時找尋斐斯等無着又延擱匝月致譚情急復又商請愛倫律師函致梅華銓律師索還收條梅以譚至寫字間談話至十餘次之多律費尙無着落不允將收條交出函復愛倫後譚卽投控虹口捕房派探蔣阿林與西探堯克將梁方兩人拘解公堂迭次研訊判梁等各交三百兩人銀並保候補傳金文彪裴斯並諭令梅華銓律師將收條兩紙交案再核在案前日由廨復訊先由被告代表律師略述前情繼由斐斯律師上堂譯稱侂月二號接受原告譚合之委託後我即至公廨調查一切詎手續尙未完備十八號已有中國與德奥邦交斷絶之消息迨至二十二號宣戰命令發表後本擬轉託羅傑律師代辦嗣因商之介紹人梁振才方兆平允我電請中國政府特准出庭後再行辦理此案故即中止原告所付之律費銀五百兩我祗收到三百兩尙有二百兩一百五十兩係梁方兩人之酬勞五十兩大約係金文彪所用前次接到通告本應投質緣牛門律師允可到堂代陳故未投質迨奉堂上定須敝律師到堂之命數律師遵諭到堂時堂上已將退庭云云譯畢並將經過手續之譯文呈案請察又據捕房代表牛門律師起而聲稱前次公堂欲令斐斯律師到堂並非敝律師令其不到因斐斯至敝律師寫字問内聲明前情時委託敝律師代爲轉陳云云又據梅華銓律師聲稱原告譚合於九月六號自至敝律師寫字間内託向裴斯及金文彪索回律費等項銀六百十兩後因斐斯之事務所已經閉門一時無從找尋及至函詢交涉員署始悉斐斯住址其中不無躭擱然譚至敝律師寫字問内商辦此案不下十餘次每次談話總有一二小時之久律費分文無着直至十月八號始收到銀一百兩故愛倫律師等來函索取收錄敝律師自應扣留作抵詎有某西字報登載此事謂譚請一中國律師殊無所用等語殊與敝律師名譽攸關要求諭令該報照今天情形登錄云云又據原告譚合供明前情並稱聞兄被拘以故携帶現洋一千四百元來滬寄居被告店中其欵亦在被告處現在除交由被各付去律費等項洋九百六十五元並數月之旅費外行將罄盡等語俞襄讞核供與英白副領事磋商之下判被告仍各交保並着斐斯律師於二十四時内將律費銀三百兩繳存公堂候下禮拜一復訊再核 
[浦五房店基糾葛展期再訊]  
　　山東路帶鈎橋塊浦五房肉莊主浦朝鈞在公共公廨控李桂亭租賃店基糾葛一案曾經由廨迭次研訊尙未判决前日午後又經關讞員與義羅副領事復訊據梅華銓律師聲稱被告本延甘味露律師爲代表甘律師因事離滬故託敝律師到堂兹因未悉此案情形是以敝律師不願擔任辯護請求堂上准予改期再訊以便被告另延代表到堂云云繼據原告代表馬斯德律師譯稱被告請求展期並不反對惟請堂上着被告將十年之賬簿及租契呈案等語中西官得供會判限被告於三日内將賬簿租契交案聽候訂期復訊 
[購買跑馬票糾葛案又訊一次]  
　　羅傑律師與王肇林舍買本届西商秋季跑馬票糾葛一案由公共公廨傳集兩迨人證迭次訊供各情歷誌本報前日午後又經李萼仙囊讞會同美博副領事復訊當由王肇林这代表律師將羅傑所遞之禀詞逐層辯駁後並向羅傑質問爾何故不與王肇林先行商允擅將馬票售與他人羅傑聲稱售去之票確未知照王姓然彼曾託我主持故我售去云云旋經兩造律師互辯良久中西官判候傳證復訊再核 
[仍照原斷照數還銀]  
　　七浦路興記板木號主黄雲生在英公廨控北蘇州路瑞大木行主甬人吳彬珊不理票銀一百二十兩等情經公共公廨迭次訊供明晰判令被告交保還銀嗣因被告不服延代表摩西律師投廨禀請復訊故前日午後由廨傳齊兩造人證經關讞員會同義羅副領事升座訊據被告吳彬珊之代表摩西律師上堂陳述被告不服判决理由並據見證徐惠仁投案證明與被告相識原告並不認識此項票銀係因原告之子向被告雇用之跑街徐慶來索取欠欵由徐將四百二十兩之支票掉換後尙欠一百二十兩並非被告虧欠等語堂上得供向徐詰問爾與此案未結之前因何不到本廨質證直至判决後始行投質徐供稱前因不知被告被控故未來案作證云云繼由原告代表律師駁詰之下復向堂上聲稱被告聲請復訊毫無理由應請仍照原斷執行中西官核供以被告律師請來復訊理由證據均欠充分判仍照原斷着被告照數還銀完案 
[保人棄店潛逃]  
　　龔寳成控楊孟麓不理欠洋七百元一案由公共公廨訊判被告交保嗣有某酒店主沈鳴皐將楊具保出外即棄店潛逃以故原告律師於前日投廨訴明前情要求缺席判决拍賣保人酒店生財倘不敷抵償提保着交押追王襄讞得供商之美領博君判限十天着被告投案倘逾限不到缺席判决 
[不理借洋押欵之覆訊]  
　　杜柏生劉銘齋控已閉勤昌絲廠經理渴心源不理借洋及押欵等情由公共公廨訊判被告押追在案前日由廨提訊南造各延律師到堂互辯良久中西官核供判候函催吳縣知事查明地契復廨再核 
[欠車租保人受累]  
　　陸伯安前投法公堂控稱前有黄永芝承租黄包車一輛由某店主徐聚蘭蓋戳擔保今黄虧欠車租洋九十一元二角人已避匿請向保人訊追徐稱擔保租車有之黄逃避後已四出找尋無著求請寛限尋交判限七天交到在案昨日届限傳訊陸仍求嚴追徐稱黄現匿何處實不得知求察中西官以保據蓋戳屬實豈能推諉不理判徐交人銀兩保限十四天如數賠清 
[欠房租案之結束]  
　　收租人徐若室前控房客張維亭虧欠房租洋五十二元經法公堂傳訊後判張交保限繳嗣因無保在押昨日届限傳訊張妻某氏投案聲稱現將屋内雜貨賣得洋十八元已交付收租人餘欠實無力措置求察中西官判姑念貧苦著卽將張　釋　　遷讓完案 
[搶奪貨物犯示衆五天]  
　　浦東爛泥渡三區警務昨出牌示云案據本署查獲在鴻升碼頭搶奪曹長桃船上貨物之王阿二一名兹奉警廳判决將該犯送署發往犯事地點示衆五天期滿送廳執行拘留爲此飭警將該犯王阿二押至鴻升碼頭示衆以儆效尤此佈 
[在途撞見竊衣人]  
　　揚州人蕭蘭花小猪子因在浦東十八間地方竊取潘少清棉袍長衫各一件質錢化用昨爲潘在途撞見當即鳴同游巡第四隊第一派出所崗警將蕭蘭花小猪子拘解三區二分駐所經王警佐略詰一過判原被併解三區總署訊辦 
[淞滬警察廳批示三則蕭炳城禀批]  
　　呈悉仰即覓具華界店保來廳具領可也此批 
[春森公司經理薛沐生禀批]  
　　呈悉候給示保抄件存此批 
[灰船公所派灰處秦景清禀批]  
　　呈悉候令行水巡隊隨時從嚴查禁並咨行江海關龠示保護此批 
中華職業敎育社通訊 
[中華職業敎育社辦事狀况]  
　　（六年十二月十五日議事員會報告） 
　　特别社員　　二百四十五人（内已繳社費者一百二十九人） 
　　普通社員　　四百二十二人（内已繳社費者二百二十六人） 
　　已收社費　　三千零三十二圓　　欠繳社費　　二千七百十二圓　　十一月止收入　　四千二在八十二圓四角九分　　十一月止支出　　二千一百五十六圓五角一分　　十一月五日止　　（調查）三十五次（講演）十七次（出版）叢刋四册雜誌第一第二期各一册 
（圖表）已製十種張 
來件 
[育兒法公立上海醫院醫長日本大版醫科大學醫學士江聖鈞]  
　　（一嬰兒之清潔　婴兒自呱呱墜地爲第一次吸世界空氣營呼吸作用之時然一線尙連於母胎而未脱關係故吾人接産應先將臍帶用火酒消毒之絹絲或麻縷緊紥二處然後用沸水煑過之剪刀剪斷始與母體税離次乃用攝氏三十五六度之温湯沐浴（法以温湯獨自已之頰部以稍感温熱爲適度）將嬰兒身體所附之血液黏液及胎脂等洗凈之（該時如胎脂黏着身體可用橄欖油或蛋白或凡士林等擦之卽去）以乾毛巾拭燥包纏之可也但須注意者當沐浴時决不可將浴水滴入耳内蓋水一入耳即生中耳炎之化膿症故也至口眼又宜另壽清水用棉花或柔布拭之如是之後再用石分之二新鮮硝酸銀液一滴滴入眼中可預防嬰兒之膿漏眼又頸之周圍腋窩及陰部均宜撒以亞鉛華澱粉之等分粉藥或以左藥滲撒之亦可 
　　酸化亞鉛Zihk　Oxydat二十二克蘭姆　　滑石Talourn三十八克蘭姆　　　粉Amylum二十四克蘭姆　　　酸Aoid　Boricum五克蘭姆　　單納訪謨Tannoform半克蘭姆　　炭酸錳Mag　Uata十克蘭姆　　此藥有乾燥其分秘物預防濕爛痱子之功效故除嬰兒外即小兒大人亦可應用又以夏季炎熱發汗時使用之可防皮膚病誠家庭之良藥也 
　　（二）嬰兒之營養　嬰兒以母乳營養爲第一固不待言而生母之第一次血乳又萬不可棄去蓋嬰兒服之有排泄胎便之妙用不必再服世間所用之黄連湯也（黄連爲瀉劑性質過烈往往有害胃腸以不服爲妙）其授乳又宜規定時間初時大約每隔二三點鐘給哺一回至二個月後一盡夜祗哺六回或四回可也然夜問宜漸漸減去以養成其不啜爲習慣又一回哺乳時間以十分乃至二十分爲度不可過久如母體乳量分秘不足時可多吃魚肉類及湯汗肝油等使之增加乳量凡生母非有疾病及不得已事件且無處可雇乳母時斷不可輕用牛乳之人工營養法蓋此法必萬不得已時而始用之也兹姑舉牛乳稀釋法回數及分量列表如左 
雜評二 
[檢查民信局（步陶）]  
　　民國以來他事不見有何進步而防閑小百姓之術實較前清爲精密如檢查郵電局而推之以及於民局卽其一端也夫民局郵件僅鄰近鄉邑尙稱便利其勢力遠遜於郵局而當局亦以郵局檢查之例一一施之其意蓋欲使任何處所皆無牴觸政府之消息傳出也其實小百姓之尋常信件不過商情家務之瑣碎檢查不檢查原無若何關係而經此一番手續延誤之處必難保其全無蓋簡章中雖訂有注意省時之一項而旣無一定時間（上下午三字儘有隨意出入之餘地）又無延誤處分之規定其何衛以爲吾民書信如常郵遞之保障耶若夫别有用意之書函則民局而外仍有其他種種可以傳達之方即如各通商大埠中之外人書信館以今日中國之局勢其亦有術以一律檢查否然則多一檢查郵件之處寗非多爲外人書信館增一分之營業哉語曰防民之口甚於防川其意蓋可深長思矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新竈疏] [  賊聞]  
　　中華民國新聞界自由談部民賊　誠恐稽首頓首焚疏於東廚司命定福竈君座下伏維歷以記時新舊何妨並用禮多不怪人神想有同情况竈乃一家之主漢武親祠神爲五祀之尊周官定禮　是聰明正直何必考回祿祝融想來眷屬神仙自合有玉池卿忌大夫　尉屬吏孔多童子嬌孫後嗣繁盛白雞祭而黄羊祀人問户户禱求青雲駕而碧落通天上年年諮問笑文仲燔柴禮原有誤恨王孫媚禱語近無　某也生成骨硬熱不因人未學脂韋竈何曾倒讀春秋这傳不來李耳之聽誦簡文之經眞是蕉心之剥槐我憂心悄悄屢上徙薪曲突之書怪他時局紛紛竟無屬額焦頭之客養羞竈下中郎將野火星星爛笑羊頭關内侯聲威赫赫那念燕南水禍萬家不動炊烟嶺北兵災億姓難安火食而肆煑豆燃箕於今日博代薪以蠟於將來豕銜釜而入庭戈興一旦雞冒火而出突人豈百年戰禍相尋此減竈而彼增竈主權旁落稽竈籍而增竈捐問何人負鼎鼓刀巧獻烹鮮之技恐異族釜魚　肉實行越俎之謀旣坐北以無恒擬呼名而免禍今者數來月建恰合闌干算到日支正逢花信爇馨香之一縷燃明燭以雙輝冀乞除凶非求致福雞毛妄入免罪饔人犬骨誤投莫生狂予念小子一心敬禮率我子而偕我孫想尊神六女稽愆錄其大而赦其小樽斟旨酒聊壯上馬之威杯獻清茶漫動無魚之歎檽米飯代將　米飯非吝區區芹菜湯易以青菜湯同斯淡淡因係節逢陽曆禮亦革新待逢日值夏時例還從舊謹疏（四） 
家庭常識 
[紅煨牛肉] [  悔生] 　　 
　購生牛肉一方改切小塊不用水洗（因牛肉用水洗過則味殊）放置鍋内（如悶缽最妙）卽放水過半（即較牛肉加半）生蘿　一枚或半枚）此蘿蔔須用銀針刺孔）同放鍋内燒之俟水耗去大半（將蘿蔔棄去添酒一盃）再放好醬油若牛肉这之半分量再加八角茴香二三粒再燒燒至腐爛爲止其味鮮美無倫此法係得之回回敎人 
[疳積] 　　 
　兒童面黄肌瘦胃呆腹堅是謂疳積之症治法用活　蜋一只入鍋炒焦去翼足以喂兒一瀉即愈苟非是症即不受喂亦一奇特之試驗良方也 
[宰割鵝鴨] 　　 
　其水稍沸即患皮脱誠憾事也兹得一法於器中若置食鹽一撮卽水沸達極點亦無是患 
[濾濁酒] 　　 
　取布囊一只懸空際鋪以白龑糠灰（即摀米用者）然後將酒傾入則點滴而下皆清酒也 
[醃肉] 　　 
　市醃歸一肘洗淨乾後遍塗豆鼓醬懸日中曝之簷下風之極乾則可久藏不壞烹食之味埒火腿 
[服藥免嘔] 　　 
　病人服藥每多嘔噁若用生姜一片置舌上須臾則此患可免 
[藏芋艿] 　 
　　芋艿一物久藏患爛兹據友人述云若貯入酒堤内以稻草封面倒置於乾燥之地板上則可歷久不爛 
[走馬牙疳] [  蘇悦亭] 　　 
　牙肉腐爛有名走馬牙疳治法用少許桐油敷患處三五次卽愈若入口覺有桐油氣卽非是症宜止之 
詩囊 
[筝樓影事詩卽題天虚我生黄金崇説部] [  陳企白]  
　　可憐墜地是情胎粉漬香薰最不該是桃花零落盡不堪再夢阿筝來情夢悠悠涙自零新聲莫譜雨淋鈴銀箏不覺凄凉甚可奈蕭郎隔院聽　額髮垂　綠似雲墾眉秀靨氣蘭芬休疑　而生疏甚隔着簾絲早識君當年雖未訂鴛盟兩小無猜最有情不識婚姻是何物紅繩莫綰誤三生　尊前並未唱陽關何處悠悠覔翠　牆角芙蓉花萬朶秋來不復照歡顔　燈前顧影觸相思惹得旁人笑我癡夢久渾忘身是蝶和卿話别復聯詩　重來綽約似驚鴻車走雷聲語未通癡絶情天人兩個相思畫寄不言中　咫尺天涯可奈何分明心上有銀河致書又怕伊唐突無限新愁蹙黛娥　朝朝盼煞暮天鴻一樣深情兩地同報汝絲巾香馥郁償來涙債　頭空　情到深時迹反疎傳心且寫顷封書如何再見無多語却似當年識面初　笑語聲中素口香同看指爪暗思量銷魂却把柔荑握付與旁人品短長　欲把黄金買自由美人只合一生愁傷心莫説紅顔污他是男兒此女流　可憐一對涙人兒握手相看總似癡此世已無連理福來生好結並頭枝　話到因緣欲斷魂梅敎薄福種情根鑄成大錯誰能挽庭院那堪日又昏　彩雲迎得七香車笑靨愁容個裏賒一語告君應自慰畫眉人亦艷於花　耳鬢厮磨日幾回離歌唱　尙徘徊傍人莫怪心情惡破例今朝作客來　散盡黄金小孟嘗湘谿赢得俠名芳如何小助蓮兒葬又被庸人蜚一場　獨酌舟中酒氣薰度來荳　見慇懃莫愁客路凄凉甚一樣纒綿有翠君　話到良緣總有因輕顰淺笑記難眞柔情却被黄金崇綠葉成陰誤美人瓜山放掉樂如何鬢影衣香伴綺羅最是令人憐愛處海棠酩酊玉顔　　要郎親手遞香茶解渴還將蓮實加睡態朦朧芳息細梨花雙頰襯紅霞　那堪腸斷唱離歌勞燕分飛可奈何纔始相逢又傷别累儂抛却涙珠多　心血嘔殘苦長吉情絲撩亂病相如因緣已錯鴛鴦譜誤煞情天幾紙書　嗔他作崇是黄金絮語紅窻兩印心眞個銷魂纔一度爲卿消瘦到如今　也是蛾眉第一流相思因果總前修香車幾度橋邊過伴着梅花笑轉眸筝聲凄切不堪聽蝶影迷離夢未醒寄語栩園應　悔來生莫受美人青　難將彩筆補情天悔把情絲兩地牽不辨涙痕和墨漬斷腸重譜涙珠緣　羞説紅顔未報恩寸心打疊受温存桃花落盡箏聲絶風雨年年泣蝶魂 
長篇小説 
[二城風雨錄] [  英國卻而司常覺小蝶迭更斯原著天虚我生合譯]  
　　卷中第七章（二） 
　　楷萊以書上勞雷勞雷略一啓視卽曰知之矣曰有回書乎勞雷曰此行中事耳無需覆信楷萊曰然則亦需我候此否曰此亦不必惟汝欲觀審者亦不妨留此言旣自坐關者復引楷萊退至原處曰朋友此老與案情何關哉楷萊曰此乎吾正欲以間汝其人曰然則吾唯問之天矣勿動法官至矣於時滿院忽起騷動如沸湯離火漸漸而低至於寂靜警吏朗聲戒肅穆衆人乃屏息不出一聲爭引其目光以視鐵闌中孤立之犯人其中惟一人獨否即仰望承慶之少年律師也其人名卡登長日默默如有深思故雖處衆囂擾壞之中亦不驚一塵若其他聽審之人則莫不凝神屏氣呼吸萬道噴薄如霧衆目一的無不注視犯人其身矮不能見者則翹首與足張　而吸病菌形狀百出吾筆不能畫也惟楷萊之秃頂獨漾漾於人叢之中乃如海面之浮標極易識　其人本長故視線直透萬人頭頂而過四囑無阻則見攔中犯人年可二十五六身頎而偉雅有丰度眼球深黑兩頰微作棕色衣袴皆黑至樸素髮厚而多披於兩肩腦後總以絲纈雖生命已在頃刻而態度優游若無其事當時衆人視線莫不注此少年然絶無一人生其憐憫蓋不過好奇之心欲一覩其支解以爲樂其心理正與兒童之剖解蟲豸同也鐵關四面皆綴柏葉蘄艾且洒以醋冀免疫癘之傳染當犯人立處則縣巨鏡攔中光線藉之而明照映犯人顔色此鏡正如孽鏡照見罪惡之人不知凡幾而含冤屈以死者亦不知幾何矣時少年略動望見鏡中尙有二人向已現爲哀憐之容則不禁微頳面色轉呈灰槁一手微顫乃推墮闌邊之柏葉迴首以視二人衆人視線亦隨犯人而望則一爲少年女郎年事可二十餘風度綽約眉問似含隠憂一則殆爲女郎之父頭髮盡白目光不定似有深思一望而知其人嘗患神經病者今雖愈而態度之間時復呈露其怔忡之狀女郎則伸其柔荑之手以挽老人之臂目視犯人似駭又似憐惜顰眉深蹙美乃無倫於是人人皆現詫色交耳言曰此女郎誰哉其言似揷雙翅一一飛遞而入楷萊耳中楷萊方延頸仰　望此二人聞語乃問同立之門卒卒曰此證人也曰助被告乎曰否原告也老人姓曼萊女郎則名露蒔此語遂復自楷萊口中次第傳入人耳而滿庭嘖嘖皆稱密斯曼萊之美警吏第二次宣告肅靜蠭聲復寂審判官遂下其冠倚案入座目視犯人似性命已在其握中而檢察長則方竭力編其罪　出其文牘羅列案頭向犯人而現冷雋之笑似言汝今日者無完膚矣（第七章完） 
 
 
 

Page 15

 
 
   
 
 

Page 16

 
 
   
 
