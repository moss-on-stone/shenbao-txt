# 1908 - 325 - 4912872

 

Page 1

 
 
   
 
 

Page 2

 
 
   
 
 

Page 3

 
 
[上諭]  
　　十一月初七日奉 
　　上諭大理院民科推丞著王式通補授欽此 
論說 
[論恭上尊諡廟號之意義（毓）]  
　　曲臺記曰。凡有血氣。莫不尊親。徒尊而不知所以親。則感情末由浹。徒親而不知所以尊。則誠悃末由攄。今者兩宫先後升遐。薄海士民。聞耗興哀。奔走號嘑。如喪考妣。可謂親之至矣。旣而恭讀二十四日上諭有云。予以冲人纂統。永懷孺慕。益切顯揚。允宜詳考律章。恭上尊諡廟號。又讀二十六日上諭有云。誠官敬稽典禮。恭上尊諡。垂示無窮。以彰懿範。庶稍攄朕尊親之意。又讀同日上諭有云。其有列聖尊謚。未加至二十二字。列后尊謚。未加至十六字者。均應恭議尊崇。顯揚盛美。由以上三次。上諭敬謹紬繹。仰見朝廷典誥森嚴。孝思稠疊。未嘗不歎我嗣皇帝率臣民以尊崇列祖列宗先皇先后之摯誼有加無已也。問嘗瀏覽國史。博稽謚法之原起。與謚號之命意。以及歷代稱謚上號沿革之大略。而得其一二。試言之。 
　　謚法。周制也。而實非昉於周。觀於禹曰大禹。湯曰成湯。則知當時夏商之史臣。固明明以謚加之矣。觀於堯曰神堯。舜曰大舜。則知後世之儒者。且拳拳以謚追加之矣。是非昉於周之明證也。若夫廟號之作。權輿殷人。殷創中宗高宗之號。漢自高光而下。亦有太宗世宗中宗顯宗肅宗諸號。雖曰殷人尙鬼。漢人多讖緯家言。然考得號之主。類皆功德巍巍者。著以廟號。斯爲不祧之主。其餘不數數覯也。唐宋而下。不論功德。皆有廟號。似已戾厥本旨。明人於廟號之上。弁以尊號。或未崩而系以徽號。然尊號徽號。雖纍若干字。而帝號一謚。廟號乂一謚。仍以廟號爲主要。此可斷言者也。我朝列祖列宗之功德。陵轢唐宋。超軼。元明。而大行太皇太后。大行皇帝之聖德。震今鑠古。尤爲民無能名。是　　大行太皇太后生前雖著有十六字之徽稱。而嗣皇帝猶令廷臣恭擬廟號者之繁複也。誠愼之也。 
　　議者曰。謚法以一字爲尙。古世神君哲后。非不備具萬美。而史氏之上尊號也。則各從其最盛者以定謚。每以一字賅括之。例如周之文王。代密代崇。未嘗不武也。而所重在文。則謚之曰文。武王重敎訪疇。未嘗非文也。而所重在武。則謚之曰武。謚文謚武。定以一字。而所以尊之者。固已至矣。後世不察。或益之以二字三字。至於十數字二十餘字。似以多爲貴者。抑知此乃臣子稱頌之義。而非謚法之本義也。夫制謚之義。有美者焉。有美而不美者焉。有美而盡美者焉。有美而姑取其一節之美者焉。古之作者。或恕於論世。而必嚴於論謚。爲人臣子。疇不欲稱揚其君父之美。熙鴻號於無窮。而溢美之辭。不足以爲榮。反足以失實。何者。溢美則大不敬。大不敬者。臣子之所深懼也。雖然。稱頌之義。與謚法之本義兩不相妨。故徽號尊號。可纍二十餘字。而廟號則仍定以一字。循此例以行之。充臣子稱頌君上之心。雖纍千萬言不爲諛。而廟號則必定以一字者。惟義所在也。嗚嘑。以我大行太皇太后大行皇帝之功德在民。雖使徽號尊號纍千萬言。誠不足罄其美善於萬一。而廟號垂後。仍當定以一言。非獨使後儒便於稱引。而推尊定謚。終以一字爲貴。職是故耳。至於尊謚之錫。宜用何字聞太皇太后擬用毅字等類。先帝擬用孝字等類。（見前報專電）確否雖不敢知。然閣臣部臣之習體例嫻故實者。彬雅踵接。譔擬謹嚴。必有能摹繪畢肖者。奚待草莽下士之喋喋私議爲。 
專電 
[電一（北京）]  
　　監國攝政王禮制（已兩見本報）再續 
 
 
 

Page 4

 
 
各國駐京公使覲見居中虚設御座攝政王左首南向坐公使北向立行一揖禮凡有賞賜不向攝政王謝恩 
[電二（北京）]  
　　攝政王出則凈道（見昨電禮制）爲防衛起見王甚稱善 
[電三（北京）]  
　　學部右侍郎寳熙將大用 
[電四（北京）]  
　　綏遠城將軍信勤奏接修歸化至太原電線計一千五百里先於墾荒欵内墊撥銀三萬兩後歸晉庫籌還餘由晉撥一切工程歸郵部派員經辦以昭核實 
[電五（湖北）]  
　　黃州府屬羅田縣土匪蠢動鄂督派兵一營前往鎭攝 
[電六（安慶）]  
　　今日（初七日）朱撫及官學軍界開會追悼被害隊官陳昌墉 
[電七（安慶）]  
　　安慶銀根奇緊市面恐慌各莊號存銀無多分電告急 
[電八（安慶）]  
　　前獲叛黨胡文楙供認黨首熊成基係由敎練處顧道忠琛招致委用今日（初七日）午後朱撫飭臬司在督練公所將顧道拘去嚴訊 
[電九（安慶）]  
　　朱撫飭黃安鳳歧急募防軍三營塡省 
緊要新聞 
[議請太后垂簾述聞北京]  
　　三十日京函云日昨樞臣進見攝政王擬請太后垂簾訓政一事坐談至兩鐘之久攝政王擬具摺奏請某樞臣則謂不若面請之得體如太后執意不允則求太后抱皇上臨朝聞此議本倡自樞府昨日又在内閣開議各大臣均賛成此議其故因久不召見終非政體故必欲懇求太后垂簾爲扶植皇上之計某樞臣初意擬將攝政王應行禮節從崇擬定逐日由攝政王召見無奈攝政王堅執不肯故創面請太后垂簾之議然母后訓政終非立憲時代所宜究竟如何議决須俟攝政王禮節擬定後始能揭曉也 
[外賓來賀登極之禮節北京]  
　　外務部通電各省督撫略云初九日皇上登極是日届時外人來賀應以吉服接待禮畢仍換素服如有升旗開砲之事照章答謝並轉飭各關道一律遵辦 
[日美協約原文]  
　　東京通信員函云日美協約外間傳　已久惟均未探得眞相昨在日本外務省偵得確切消息並得其全文譯錄如左 
　　一日本國皇帝陛下之政府及北美合衆國政府爲鞏固兩國間之友好關係且除去將來誤解之原因互相決議如左 
　　二日本政府及合衆國政府各尊重清國之獨立領土保全並對於清國各國商業臣民均等待遇之主義各依一切平和之手叚支持現狀之存續及前記主議之確立 
　　三日本國政府及合衆國政府於他一方政府臣民或人民新於他一方之政府領土内從事勞働者恐啟將來誤解之原因及阻碍兩國友好之關係當别定條約以善其後未結條約之先皆不准輸送自國之勞動者於領土内 
　　四右條約各由政府之正當委任者記名調印高平小五郎印羅特印附譯西報字林報載初五日華盛頓電云據華盛頓報載日美兩國關於太平洋之政策及所有各權現已結約定議初六日倫敦電云華盛頓電稱日美結約一事官塲雖未見明文惟據最確消息傳稱兩國之約實已結定初五日栢靈電云德政府近接美政府通告云美日兩國對於中國及太平洋各事不日將交換公文宣明政見德國政界得此消息頗爲歡迎該公文趨重和平固在意料而開放門户之新宣言尤爲各國所歡迎云 
　　文滙報載初七日倫敦電云德國某官報對於此約異常歡迎謂遠東和平之局得此當益穩固蓋與一千九百年英德協約一千九百零七年法日恊約同一情形又有某報謂德國對於維持中國之完全與主守開放門户主義皆當深表同情 
[趙爾豐電奏練軍衛藏北京]  
　　駐藏大臣趙爾豐近又電奏到京略云藏衆無知前以有人暗中煽惑風從雲集其實不堪當大敵故官軍一出即行解散近來爐關等處亦頗安謐刻下最要者不在勦滅而在防禦藏疆兵單地闊雖川軍陸續來藏尙慮不敷分撥昨又准川 
 
 

Page 5

 
 
督臣趙爾巽電稱復撥銀十五萬兩派員押解來藏年内勉可支持惟藏衆旣聚集生心兵防不可稍懈黃忠浩入川擬飭其在川先行招募萬人訓練成軍拔隊來藏查川省庫藏臣所深知萬難驟提鉅欵協濟此項練兵經費應請飭部照數酌撥以固邊圉云云奉旨該部議奏 
[皖省追捕叛兵詳記]  
　　皖撫覆蘇撫電云尊電敬悉廿六晚皖垣駐城外砲馬兩營謀變攻城經督率城内標營並巡防隊約會江南兵輪夾擊叛兵死傷挫退餘黨向桐廬一帶沿途零星潰散據拿獲叛兵供稱爲首係甘泉人熊成基南洋砲兵畢業生廿九日城門已開民心大定午帥昨日已到南軍赴援者甚盛業派營跟蹤追剿矣蘇營現可不需盛意感謝 
　　皖撫致江督電云承派援兵三營皖紳同感刻下砲馬兩營亂兵經撲城擊退後憑砲台自固放砲却無準頭北門外繳械投降者已三十餘人現兵輪然砲對轟砲台業已摧倒匪勢有逃往北方情形如無外應似不難摧滅 
　　江督端所派寗軍標統艾忠琦一軍暫即留駐省城鄂督陳所派之楚謙兵輪長江水師程提督所帶之建威兵輪寗省統帶沿江巡緝艦隊蕭先勝所帶之魚雷艇均經先後抵省駐泊聲威較壯民心大安一面由江督電飭程允和迅派得力將弁帶領步隊一營由蕪湖對岸之裕溪口乘輪上駛並派馬隊一營由江浦遵陸進發均令尅期馳往廬州迎頭截擊 
　　集賢關道路已通惟潜山人心尙未大定擬留孟平一營暫駐潜山數日藉資鎭懾兼杜叛兵西竄 
　　大通營叅將曾紀澤自接皖撫截拿叛兵札文即經選派弁兵日夜分班四出梭巡初三日在某公司小輪盤獲逃兵葉少軒李學成潘家漠等三名刻經朱中丞發交懷寗縣嚴訊從速錄供詳報 
　　督練公所兵備處陳觀察以此次砲馬兩營兵變其首犯熊成基業經撫台通飭各屬嚴拿但從亂叛兵於潰散後難保不換去軍服四處藏匿現在已派兵隊四處嚴密搜緝訪拿誠恐城内外有等無知流娼土妓等或貪利窩藏叛黨或有故交舊識容留隱匿不報者一經偵出照通匪律一律治罪想上等居户良民一經此示自必深明大義不至容留叛黨其流娼土妓亟應驅逐出境以清匪源除飭由首縣差傳各地保嚴行驅逐查拿外一面由公所派員偵察從嚴搜拿刻已出示遍曉通衢矣 
　　皖垣支應局沈子培總辦以砲馬兩營兵變業已漸次就平但匪黨四散現在辦理肅清派兵搜拿餘匪軍務正殷所有發給軍餉犒賞將士及傳遞撫憲命令事亦紛繁因即添委陳瑛前赴撫轅常川駐署專辦此事　　揚州訪函云兵變首要熊成基係住本城南門街禾家巷内昨甘泉縣萬令奉到省電飭拿該叛首家屬訪知其胞兄熊成謨以吏目分發安徽試用適因事回籍今已差提到案一面發電到省請督帥電示祗遵 
[國恤彚紀十五]  
　　各使署向來遇本國喪事下半旗者不過七日此次因兩重國喪故由駐京美使柔克義倡議擬下半旗二十七天各使均贊成卽照會外部下半旗二十七日使臣在署素服二十七日并不作樂不宴會現外務部已通飭各省轉飭一律辦理近日都城官民衣服及洋兵巡捕中國巡警等號衣均已一律𦀽素不見紅色即使臣各車夫亦已摘去纓緯各鋪户招牌亦換顏色據老者云此次國喪禮節實較同治十三年尤爲隆重云 
　　魯撫袁樹勛會同司道各鎭致軍機處電云樹勛等先後欽奉電傳大行皇帝遺詔大行太皇太后遺誥跪讀之下悲痛搶呼罔知所措欽維皇上至孝性成普天共仰猝遭大事哀痛之忱自難遽釋伏念皇上一身關係天下當此時艱孔亟付托欽承正聖主勤政典學之時亦周公輔相裁成之日薄海臣民無不仰企宏謨靜覘郅治惟有籲懇皇上敬遵遺命勉節哀思上妥在天之靈下慰生民之望樹勛等欽遵諭旨不敢遠離職守叩謁梓宫惟有勉竭愚誠以冀仰答高厚鴻慈于萬一伏祈據情代奏 
　　湘省官塲於上月二十七日跪迎遺詔派員捧讀禮畢後紳界亦先後齊集彭太史青藜詢知宣詔禮畢聲稱此項禮節不應分官紳兩界致令先後參差遂飭捧詔讀詔各官暫不退去商請瞿相國王閣學趙黃兩侍御及各巨紳妥議仍令辦事員紳照舊陳設再行讀詔典禮然後遵制成服聞二十八日由岑撫帥議定官紳合班行禮統由瞿相國領班湘省商務總會編諭各商舖於二十六日起至十一月初二日止停止貿易七日各鋪遵將鋪板掩閉一半聞開濟輪船公司行駛湘潭常德各小輪亦停駛七日 
　　駐滬各國領事照會滬道訂期初七日恭詣滬北洋務局吊唁大喪經紀前報昨日清晨蔡觀察偕同參府楊彥臣南北洋海軍總統薩鎭冰海防廳查翼甫上海縣李大令招商局總辦沈子牧電報局總辦周萬鵬唐元湛總工程局裁判員孫賡梅貨捐局總辦金兆蕃工程局總董李平書淞滬釐捐局總辦朱宜振英公廨寳王兩讞員法公廨聶司馬學師杜學謙等至洋務局迎迓少頃日本領事永瀧久吉君英按察使班德瑞君美總領事霍必雷君新關稅司好博遜君美總領事羅志思君腦威領事亨 
 
 

Page 6

 
 
森君義領事馬地君等先後乘馬車到局就龍位前行三鞠躬禮午後德總領事卜利君西洋領事博帝業君俄總領事闊來門君法總領事喇伯第君和總領事畢維貞君比總領事薛福德君日斯領事艾利亞君瑞典領事巴格君奥領事丹領事樂斯考君古巴領事希碧格君墨西哥領事馬爾迪君等亦先後到局行三鞠躬禮禮畢退入客廳由觀察等欵以茶點直至三鐘始散 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[鹽價加撥路股電文]  
　　山東京官致魯撫電四省集股近始開辦同人以路修工巨非籌大批巨欵不足以保衆息惟民力彫敝設措實難僉以地方籌欵鹽課爲大宗擬仿豫省新章每斤量加四文此欵專給路工不准挪借直東兩省合辦蘇皖繼之現直紳商之政府已赴津與楊制軍定議通知衆商尅期施行弟等籌思再三捨此亦無他法然敝省地瘠民困風氣未開非得盛德偉量主張於上不足以孚衆望而濟要工謹將大槪情形電請鈞裁俟蒙俯允即將詳細章程郵呈並請我公電商蓮帥會奏實爲幸甚望希速覆英麟海寰鴻勛垿智枚寳田同叩 
　　魯撫復電北京都察院張總憲督辦津浦鐵路吕大臣曁曹王田諸公鑒咸電敬悉路欵擬仿豫省新章鹽斤量加四文以濟要工具見藎籌惟本年度支部因抵補藥稅已加價四文嗣勛又以東省財政窘迫奏准於部加外再加二文通共已加六文鹽商瀝陳艱苦紛紛禀求减免體察情形實萬難再加路政關繫甚大苟可爲力决無不竭力代籌民力商情似應兼顧沿海及内地銷鹽甚多以目下情形尚須設法緝私官鹽過貴無論如何不能敵私諸公洞悉東省困難情形當能見諒樹勛叩 
[西報譯要]  
　　德國經營膠州新政字林報載初五日栢靈電云一千九百零九年膠州入口稅約可收馬克三百五十六萬五千五百九十七圓本年僅收一百十萬零八百圓德國財政部津貼之費本年爲一千零六萬一千六百圓明年津貼將改爲八百七十八萬七千圓内以二十七萬五千圓撥充建造中國學校經費並撥二百十四萬七千四百八十八圓維持遠東海軍事務自西歷明年六月起北京使館戍兵亦歸海軍節制 
　　華船私運軍火交涉又載初六日東京電云日日新聞接濟物浦電稱有華船一艘裝運來福鎗多桿接濟高麗亂黨業已被捕該處日領事現已向中國領事詰問此事 
　　解散自治會之風說又載初六日東京電云朝日新聞載稱中政府已允日政府之請嚴禁南省抵制日貨聞已電諭粤督着其解散自治會　　美派兵艦駐泊揚子江又載初六日倫敦電云駐泊揚子江之美國兵艦兩艘近已開離小吕宋艦隊已接政府訓令着另派兩艦前往防駐分類新聞 
政界 
[浙撫舉劾屬員消息浙江]  
　　浙撫增中丞任事後例須甄别屬吏特於前日奏保候補道王豐鎬學識優長才堪大用並候補道楊汝和二員奏參道府州縣十二員大半均署任及有要差者聞温處道賀觀察錢塘縣伊大令均與其列聞卽日當可揭曉 
[飭繳沿城地租長沙]  
　　湘撫岑堯帥以省城内外離城根三丈内向歸官地歷由居民起造房屋未便遽令拆遷爰札由司道轉飭長善兩縣會營按地清查分别上中下三等飭繳地租以充警務公費在案現司道已擬定章程以行棧店舖爲上等每一方丈歲繳租錢一千二百文居户爲中等歲繳六百文小販居户及茅屋園地爲下等歲繳三百文先由警務公所刋刷印照分給各户具領槪於六臘兩月繳清其洋行佔用官地另由長沙關道照會領事轉飭照繳已將章程詳禀撫帥核准 
[升科分局又被搗毁浙江]  
　　蕭山清查旗牧各地係前撫憲張筱帥會同瑞將軍奏准設局清查升科沙民羣起反對聚衆打毁總分局致升科各事動多掣肘近又議將已墾成熟未報升科等地一律减繳每畝六角沙民猶未滿意初一晚分設離縣八十里之總管廟分局爲該處沙民聚衆焚毁委員史瑞臣及司事局差親兵等二十餘人均被驅逐並被剝去綢衣軍裝等件現由該總局專差飛禀軍帥及撫藩憲核辦 
[禀控局員不用官票湖北]  
　　湖北宜昌川鹽局徵收鹽課向例准用湖北官錢局鈔票近日該局總辦李子申觀察因市面銀價奇漲徵錢解銀頗受虧累特飭各商家一律納銀不收官票各商乃大不滿意遂於昨日電禀鄂督請飭該局仍用官票聞小帥已電令李道將詳情禀復再行核辦 
[札發稅契新章長沙]  
　　郴州譚直牧擬訂整頓稅契新章四條業經禀奉湘撫批准在案昨由岑堯帥將所訂新章札發各廳州縣通飭一體照辦 
[寗垣官事南京]  
　　通州知州關炯年滿遺缺昨經江藩司札委現署上元縣之田寳榮調署所遺上元縣以現署桃源縣李宣龔調署所遺桃源縣以候補知縣陳杭署理又山陽縣德堪出缺以清河縣陳維藻調署所遺清河縣以候補知縣章心培署理 
交涉 
[備價贖回官地長沙]  
　　湘省北門外碧浪湖地方前年經日本僧人水野梅曉在該處設立僧學堂並在湖畔建築新亭以爲游覽之處嗣經本省大吏商擬備價收回已飭由長沙關道朱觀察照請日本駐湘領事高洲君轉飭該僧知照茲聞該僧亦願領價退還合計修造費八千九百二十九元故岑堯帥飭由善後局照數撥給即派飛翰水師營楊統領並加派王令紹鈞郭縣丞良泉前往接收 
 
 

Page 11

 
 
[洋員游歷到湘長沙]  
　　英國敎士安選三又日本商人江籐濤雄敎習池田貴道小島東介等游歷到湘由該兩國領事照請巡警道賴子佩觀察照例飭屬保護聞已通飭縣局一體查照 
軍事 
[張統制由潯回鄂武昌]  
　　鄂軍第八鎭張虎臣統制帶軍赴皖會操刻已告竣昨奉電飭督軍回鄂特將後隊步兵及軍樂隊陸軍警察隊於上月三十日晚由潯乘輪抵省當即上院禀見次日復率帶將弁兵士孝服赴文昌閣行宫哭臨 
[李鎭軍被刺傳聞揚州]  
　　新簡壽春鎭李定明鎭軍官眷寓居揚城青蓮巷今由李宅傳出消息謂鎭軍在廟灣塲防次正擬回揚束裝赴任不意匪徒乘間將鎭軍刺傷云云所聞如是不知確否 
[部咨核減勦匪保案山東]  
　　東省歷次勦平曹匪前經魯撫繕單奏奬武職四十一員咨奬一百一十六員奉旨交部核議現陸軍部來咨以奏奬人數逾成案一倍核計多至三十餘員碍難照准應核實删减咨部再議 
[電覆調兵彈壓礦山南昌]  
　　江西臨江府趙太守于密爲撥兵彈壓礦山事復贛撫電云艷電敬悉新喻安靜月前袁統移准兵備處移商該統擬撥銅鼓隊駐紥新喻彈壓礦山該縣石令以簡朝盛等尋釁不休禀府催兵乃預防械鬥之意頃接袁統電稱奉憲電復稱銅鼓隊萬難調動如有事仍飭郡隊前往自應遵照容察看辦理請紓憲厪並祈查察 
[浙撫檢閱新軍浙江]  
　　浙省新軍步隊預備陸軍部專員檢閱操練極爲認眞初三日上午增中丞親蒞梅東高橋大營閱操御元呢軍服乘馬佩刀全軍站隊恭迎中丞亦舉手答禮是日除協標統以外全軍兩標共四營自管帶官以次一律加束白布藉伸國哀九下鐘中丞諭令開操是日因風沙過猛百步外不甚了了口號更模糊步伐以二標爲最一標三營次之至十句鐘傳令歸隊罷操中丞乘馬週閱圍塲畢即回轅現聞張欽使懷芝已於今晨到杭大約休息一二日即會商浙撫擇期大操並聞有擬赴嘉湖檢閱水師之說 
[部飭兵工廠仿造快砲漢口]  
　　漢陽兵工廠總辦蔡子昭觀察刻奉鄂督札准陸軍部咨開查英國費克斯馬克心砲廠所造過山快砲可擊四千五百密逹子彈速力每分鐘可逹三百五十密逹出口重量五啟羅六十七實爲最新之砲應請轉飭兵工廠購砲一尊悉心仿造 
[江西軍界彚聞江西]  
　　江西陸軍二標三營管帶盛開第撤差以陸軍講武堂敎員郝賢林署理又二標敎練官鄭禮沅撤差以陸軍恊統馬弁岳毓麟暫代又聞十月分三營候補武職月課及宜春縣詳送候考發標學習武舉劉熒楊果經馮中丞札委參謀處總辦陳觀察於十一月初三日親赴大校塲按名考試步槍五出分别等第呈候核奬 
學務 
[籌撥女師範建築費電文]  
　　學部致江督電傅提學使回京面稱本部創設女子師範學堂承允籌萬金用助建築事關公誼同深紉感現開辦在即尊處之欵能早爲籌撥俾應工需尤爲感禱洞慶修熙巧印 
　　江督覆電巧電敬悉大部創設女子師範學堂爲各行省女學模範欽佩莫名前與傅學使面談願助建築費萬金用襄盛舉應即飭江藩司財政局各籌滙五千金以應工需 
[省視學委用官員之原因浙江]  
　　杭嘉湖省視學委李鹺尹雲松係學務公所課員兼差聞省垣學堂林立若聘紳士視學恐於本籍地方多有未便之處故决議改委官員辦理 
[浙路學生因細故輕生浙江]  
　　浙路學校湯紹貽人頗木訥程度較優同班汪某忌之造作蜚語誣湯有抄竊情事湯聞之憤恨交迫遽萌短見投井自盡幸經同學救起抬赴醫院救治聞魏校長查悉起釁情由當將汪申斥並記大過聞其牌示有學堂積習無地無之尤以杭垣爲最甚動因細故互相傾軋甚至煽惑全體籍端要挾即本校前有何須之爭現有湯汪之鬭破壞校規喪失人格等語 
[女學校預聘敎習長沙]  
　　常德府公立蒙養院監督文仲雲擬於明年將該院改爲女子師範傳習所所需敎習自應早爲聘定查有丁女士曁桃源李少白夫人均屬績學能文𤍽心敎育擬即聘請充當敎員以盡義務 
[飭辦禀爭學田浙江]  
　　諸曁縣巡警學堂畢業生傅國英被增生傅敬銘等誣控紛爭學租等情己誌前報嗣傅國英又禀提學司云此案已蒙批縣查辦但傅敬銘等心口不符是非顚倒其種種誣控請飭縣立提傅敬銘到案對質並勒繳庠田户册併入族學當奉提學司批云是項庠田自以提辦族學爲正當辦法前據傅敬銘等具禀業經明晰批示在案該生旣爲族中力謀公益應卽會同協議和平辦理仰諸曁縣查照前今批飭迅傳兩造明白開導妥議詳奪 
[小學將次畢業長沙]  
　　湘省官立模範初等小學堂兼附屬蒙養院係由前升撫端午帥所創辦學生自入學以來迄今已歷八學期應於今冬畢業現由監督朱蔭陶大令飭將各項課程温習一月以備届時試驗大約十一月初即當停課温習 
實業 
[福州增加釐稅風潮福州]  
　　福州學務乏費經府縣會議自十一月初一日起各貨釐稅加抽四分等情已誌前報昨商會傳單云閩省商艱已極釐金補水向已疊加今復再加四分更屬難堪經各商帮環禀列憲懇免並挽總商會代逹未蒙體恤昨奉府尊批示無論如何爲難總應勉力認繳何帮商人抗違定干咎戾似此商民已無可呼籲矣憲諭展限十一月初一日現已届期際此遵加無力求免未能現經商界公議萬不得已即自十一月初一日起溪海一律停運冀挽憲衷俯垂豁免業經各幫公允議决誠恐未及周悉特再通傳知照務望始終恪遵庶商業前途 
 
 

Page 12

 
 
可保幸 
[青島種樹成效山東]  
　　德人自租借膠州後注意於栽種樹木考究何種樹木合於該地土宜不惜工費於青島附近各山栽種今經試驗以皂角樹苦荆樹爲最有效果且賣出價值亦比各種較巨上年爲頭次伐木之舉其經過二英寸者俱售與礦務公司爲材料駕乎日本松之上且皂角樹尤有數種好處其質無各種樹之病亦不惹虫蟻其成本與日用柴薪無異今觀青島一片荒山無不鬱茂青青可見德人經營之力矣 
[湘路尙未投標購物長沙]  
　　湖南粤漢鐵路總公司總協理近日函知各處聲稱本公司現在並無人赴漢滬各埠招洋商投標購買鐵路需用物件即　來投標時應由本總協理派廉明員紳前往招致痛除明暗扣頭一切弊混仍由本總協理親自比較價目華洋各工程師祗任工程事務並不干預購料諸事特此聲明云云 
[遴派大員清釐商務局浙江]  
　　增中丞以農工商礦爲吾國實業發端之總綱茯中子目繁多青任重要斷非一局一人所能担負决議籌集巨欵分派幹員擴充規模實行興辦特派道員三人即日會同該局總辦湯觀察味梅先將該局成立迄今歷年案卷分爲農工商礦四種澈底清釐查有何種成蹟以便分科設員極力整頓 
[津浦鐵路駐叚委員山東]  
　　津浦鐵路北叚總局現以第六段黃河橋工關係全路較之尋常各段情形尤爲緊要亟應選派深通德文之員充駐段委員以重要工現聞吕督辦已札委濟南分局繙譯永太守祜兼充 
[銀價奇昂長沙]  
　　湘省錢市向以漢口爲轉移前因漢口倒閉錢店數家湘省爲所牽動以致銀根吃緊銀價已逐漸提高近日復得漢口來信又倒錢店四五家共虧三四百萬致湘省銀根日益加緊自上月二十六日起銀價復由五錢四分上下更提至五錢一分上下每銀一兩可換錢一千九百六十文洋元亦提至一千三百四十文各邑行藥均議漲價目前市面頗形震動 
[浙江興業銀行飭屬保護南京]  
　　江督接奉度支部咨文略謂准浙路公司咨稱浙江興業銀行前由本公司董事會發起業經先後分别具呈鈞部特准立案並農工商部批准註册給照各在案該銀行總行於光緒三十三年九月初八日在浙江省城設立復於三十四年四月廿一日在湖北漢口鎭設立分銀行一所七月二十日在江蘇上海縣設立分銀行一所現准農工商部札開准度支部咨本部釐定各種銀行則例勿論官辦商辦凡有銀行性質者均須赴部註册再查本部奏定則例以前已經奏設之官商銀錢號並自奏准之日作爲本部註册之期惟應分别遵照註册章程聲明各節咨請補領執照等因伏查該銀行章程旣呈鈞部農工商部有案並蒙於釐定銀行則例摺内特許與交通銀行列爲殖業銀行一切叅照殖業銀行章程辦理自在已經註册之列惟應遵照此次註册章程呈請補領執照將聲明事項開單具文呈送並懇咨明兩江湖廣總督江蘇浙江巡撫轉飭所屬地方官保護前來查該銀行開辦在本部未定通行則例以前業經光緒三十三年四月浙路公司咨呈辦事章程並經農工商部註册給照茲復咨請補領註册執照黏鈔清單並懇咨飭保護應均照准其前呈章程核與本部現定則例尙無背謬相應補給執照三張仰浙路公司具領並咨行兩江總督轉飭所屬查照通飭保護可也 
雜記 
[華瀛公社遷移揚州]  
　　揚州第一圖書館及敎育會勸學所均設於華瀛公社内茲以地狹人稠特於小東門北首將已毁城墻基地築造大屋一所並跨河建橋一座遷華瀛公社於内以便推廣辦理 
[薙髮店開市松江]  
　　松郡各剃髮店以米珠薪桂坐食爲艱合華婁兩縣一百四十餘家人數甚衆何能支持至百日之久爰聯名禀請華婁張劉兩大令發給口粮初五日復有薙匠一百四五十人至府署遞禀求恩府尊戚太守傳年齒稍長者數人至案諭以當此百物昂貴爾等此舉亦非得已惟事關大衆非本府一人所能主持姑退候批可也各匠退出後究以無力度日仍於初六日開市 
[挑修河渠山東]  
　　周村濁河發源于鳳皇諸山轉注於淦河歲久失修幾至湮廢光緒三十一年闔鎭紳商曾動工挑修然於倒置灰土者未曾嚴禁仍壅塞如恒故八月間山水暴至致水無所容冲壞廬舍無算現聞該鎭人士擬將大加挑修以興水利 
清談 
[釋疑]  
　　立憲各國無垂簾聽政之制我大行太皇太后知其然故於彌留時即立醇邸爲攝政王以專國政蓋隱示萬世以革除垂簾之舉也攷垂簾聽政之義恒以皇上幼冲不能親裁大政故太后垂簾以代之攝政王之設亦以皇上幼冲不能親裁大政故立攝政王以代之今旣有攝政王以代行皇上大權則太后垂簾聽政之舉自必不復再見於今日蓋天無二日民無二王斷無一王而有兩人　行大權之理乃論者不察妄以淺見揣度朝廷恆恐再行垂簾聽政故事不知當今之皇太后賢能明察必能仰體大皇太后之遺意斷不肯輕聽人言而在廷之親王大臣亦皆公忠體國更不敢輕議及此以授外人指摘之藉口則又何爲鰓鰓過慮也哉 
紀事 
[女妬（續）（特譯）]  
　　客有喜俳謔者進以諧語而新婦辯才無碍對答敏捷侃侃然有旁若無人之槪由是咸稱新婦曰能而伯爵之隆寵知不能爲蘇蘇所奪 
　　伯爵初婚二月琴瑟頗諧未嘗一詣蘇蘇之廬蘇蘇亦自伯爵歸國未嘗一過伯爵旅邸故蘇蘇不知新人才貎若何而新人不知伯爵尙有艷麗之意中人也顧是時伯爵旣娶新人恐蘇蘇怨其薄倖不敢往視蘇蘇亦以伯爵旣娶新婦則舊寵已移必非若前日之綢繆繾綣由是莫往莫來已渡蟬圓兩易 
　　惟厭故喜新人種根性時歷二月則新人之寵愛稍衰而舊情之萌芽更茁一日伯爵復遇蘇蘇於某公園蘇蘇含睇凝眸頗有怨恨之意一若未覩伯爵也者疾趨而過伯爵則情人眼内益見嬌妍舊日深情復如火燃泉逹而不可遏急趨而前握蘇蘇之手蘇蘇正色曰昔日不能自固爲君所欺自今已矣毋再辱我也爾有麗人新婚燕爾我輩賤質安足邀君之一顧伯爵堅執蘇蘇之手不釋蹙眉顰額若有不勝自怨自艾良久乃曰密司休矣毋多言我知之矣由是伯爵之愛情重移於艷於蘇蘇矣 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[官長設立]  
　　山東 
　　山東諮議局籌辦處擬就簡明文告札發各屬張貼又縮印多紙以便傳送散布文告如下　照得諮議立局　實爲立憲先聲　本處籌辦選舉欽遵頒定章程　第三第六兩條　去取甚屬分明　何者資格爲取 
舉貢生員出身　辦理學務公益　三年成績優勝　文官實缺七品 
武官實缺五品　不拘旅居在藉　未被參革功名　財產五千元上 
客籍萬元爲準　以上均爲合格　年滿廿五方能　何者資格爲去 
如有悖謬品行　營私武斷鄉曲　曾處監禁之刑　開設娼寮烟館 
均爲營業不正　倒帳尙未清還　並有身家不清　瘋狂心疾之類 
下至目不識丁　更有吸食鴉片　選舉一槪無名　本處派員司選 
到處講演分明　各屬多派調查　造册申送憲定　到時被舉議員 
勝似科名榮身　紳商士庶注意　此非抽捐擾民　參酌古今制度 
所謂謀及庶人　速自講解研究　毋爲蚩蚩者氓 
　　又 
　　山東諮議局籌辦處前出示招考司選員定於二十八日爲截止報名之期原定正額四十名餘作爲旁聽詎報名人數多至三百名以外自辰至酉踵項相錯庭院湫溢依次塡具志願書無從徧爲招待該處以講所限於地址已就三百名截止並隨報名時分發入塲劵（初一日下午二點鐘到會時用）聽講劵旁聽劵（初二日起下午二時到所聽講時用）以便開會時分别携帶由會所招待員驗明入座 
本埠新聞 
[預備朝賀登極]  
　　滬道蔡觀察定於今日赴蘇恭迎登極喜詔先於昨日懸掛牌示云奉禮部電諭本年十一月初九日午初初刻大皇帝登極届時一體朝賀俟朝賀畢仍易素服等因奉此合行牌示爲此示仰道屬各官遵照届期齊集朝房隨班叩賀 
[商界慶賀登極之預備]  
　　商務總會刋發傳單云接奉京電本年十一月初九日午初初刻皇帝登極凡我商界各宜於是日上午十點鐘起懸結紅彩並將旗上白帶黑結暫行除下以誌慶賀之忱至下午一點鐘止仍照前懸素 
[蘇路股東開大會三誌]  
　　昨日午後一時蘇省鐵路股東再續開會到者約二百人先由王總理張協理宣言今日提議事件勢難完畢而會塲地處極南頗覺不便擬明日會所移至法政講習所股東均不謂然遂作罷論次由雷君繼興宣讀前日未完之章程草案第四十五條關於協理董事人數請衆公決後决定協理三人至董事人數議論甚多有謂董事旣决定辦事則無意思機關應籌補助方法有謂照草案所定五人似嫌太少有謂應分辦事董事與名譽董事名譽董事或統舉或按府舉專任招股有謂董事旣屬辦事與各所長權限不清雷君解釋謂草案意思並非以董事爲所長亦非以所長爲董事不過董事能指揮各所長各所長應受董事之命令與舊章稍異者祗在其權較大耳時爭論不已遂暫緩通過俟議六十三條再定接讀四十六條定（總恊理任期四年）五十條改（董事監查員未滿任期有失其被選舉之資格者或因他事故而解職以股東會所舉之次多數推補）第六十一條利息之分派以下改（於通常會期半月前分别列表登報並於常會時分送各股東）第六十二條改（董事不得兼監查員及所長）第六十三條逐日改一（常）字議至此有一股東重提第四條章程之關係因另立議案（初五日總理報告滬杭甬路局章程及辦事規則經股東全體公認總協理應按照此項章程規則實行本公司第四條之權利）第七十三條改（凡銀洋帳目工程物料營業有弊竇監查員不能糾正發覺時應與董事局同負賠償之責）通畢條文後雷君宣言董事人數究定若干請衆公决後决定董事五人監查員三人名譽董事八人議及董事檢查員薪水一層祁冕庭主張每月二百元吳訥士謂太大史良才謂董事如定二百元各所長應增加薪水討論良久因時已垂暮明日十時再議時蔡君因營業所收支報告帳目不符請議長暫延時間詳細詰問指出運輸日收平均表八月份所收之數與收支總結表短四百餘元九月份所收之數與收支總結表多二百餘元八月以前兩表核算均不符合且運輸以外八月内有茶房貼費四十五元及上海車站旁茶肆之租地費數十元何不列入夏君謂時間局促容有差誤蔡君謂照報告帳目係十月十五截止核帳之期約有半月不得謂局促總之不符之處所餘之錢何來所短之錢何去無論無心失誤與否帳目不符營業所長有失其職查帳員不查明白貿然發出報告查帳員亦爲失職營業所長及查帳員均失其職總協理應如何處置時總協理謂可請股東公推數人清查帳目因時已晚决定帳目由總協理封存再擬清查辦法搖鈴散會 
[張殿撰致江督電（爲元源莊欵事）]  
　　元源倒閉牽涉但有往來並非股東之莫守枚該守正在料理張羅歸還莊欵滬道忽飭府縣封產押繳並有革追之說莫守是否股東須憑證據尙未澈究明白似可略予從容謇與莫氏兩代世交從前亦稍知劉莫與元源拆股之事用敢代乞恩施 
[關于元源莊倒欠之批詞]  
　　滬道蔡觀察批錢業董事劉炳耀等禀云查元源爲數十年老莊此次倒欠官商存欵三十餘萬外欠祗有三十六萬餘兩有帳可查其餘十數萬竟空懸無簿内容腐敗至此實堪駭詫股東等從中挪移吞没固應嚴追而執事人趙增桓經理 
 
 

Page 19

 
 
無狀亦難辭咎姑念查無侵虧倩事且一經飭查即將内容和盤托出尙屬情有可原應即責令帮同莊東赶緊清理帳目將官商各欠分别清還毋許延宕干咎股東莫枚臣刻經報到業已諭令交保勒限清理其劉遜甫卽劉貽愼現亦電請兩院憲催傳來滬仰上海縣遵照轉諭錢業各董帮同理處禀摺抄發 
[日本領事覆滬道函（爲濬河捐欵事）]  
　　接准照會内開奉南洋商憲札淮揚河籌欵疏濬擬抽納船捐華洋商一律照納照請各洋商一體遵辦等因准此查清鎭瓜洲等處地在揚子江以北現歸本國駐寗領事管轄所有抽納船捐應向該管領事官直接商辦以清權限相應函復貴道請煩查照轉詳施行爲荷 
[部飭提究奸商]  
　　南滙縣大圑鎭奸商朱小園勾串洋商開設花行曾由該縣紳商公電商部飭禁在案茲滬道蔡觀察接奉部電着即照會該國領事飭令該洋商遵章停閉以符約章並飭南滙縣速拿奸商朱小園到案從嚴懲辦 
[聲明變產抵債情形]  
　　淮安山陽典商王肇慶虧欠公私各債禀准將產編號開售彩票攤償各債嗣因上海商會又據王蔭澄具禀以王肇慶住宅後面另有房屋七十一間應請提出不能併入開彩等語當由商會移請滬道飭查在案茲聞淮安府飭據王肇慶復稱王蔭澄是伊次子曾經嗣與老四房所有七十餘間之住房自願隨同編入彩票發售得欵領價當已議定此次忽謂並非王肇慶之產不能併入開彩難免非好事之人從中播弄現已切囑蔭澄一切仍照前議請爲禀復滬道鑒核云 
[塡給游歷護照之爲難]  
　　英領事署參贊施君擬往各省游歷商由英總領事霍必蘭君函致滬道請給護照茲由滬道函覆略謂施參贊所請游歷護照一事查各國商人請給游歷護照每名不過四省今該叅賛所請在十九省之多殊與約章不符且咨照各地方官保護亦恐難周特此函覆即希轉致貴叅贊見宥爲荷 
[逹商律師保守治安之意見]  
　　初六日報載本埠薙髮匠公請逹商律師函致公廨請免停工等情微有誤會茲悉逹商律師因見薙髮匠競起衝突爲尊重國制保守治安起見乃具函詢問有無恤典並非由薙髮匠公請代表原函錄下大行太皇太后大行皇帝先後升遐五洲大陸一體啣哀本律師悲悼同深謹書此以伸敬唁側見昨日各貨店輟業半天商旗懸素覯此大故理宜如是然王道不外乎人情法律悉出於公意乃昨晚路過薙髮店因南市城廂停工者之撓阻致生數起衝突此輩托業卑微自無餘畜堪供坐食紅黑兩帮實繁有徒設或無路謀生挺而走險外權從而干涉棘手交涉即此而生本律師以爲貴國成例當有恤典枵腹守法人情所難爲保守治安尊重國權起見不揣冒昧代逹下情貴分府有司法行政之責可否俯採芻言據逹上峰妥爲籌策下撫小民則租界治安幸甚本律師亦感甚 
[復請敎會防範竊賊]  
　　西門外美國耶穌敎浸禮會及南門外之長老會近因迭次被竊禀由美總領事照請滬道飭緝在案茲經總工程局飭據西南兩區查覆浸禮會長老會均在荒僻地叚以致時遭失竊業由該兩區分辦處飭探嚴緝加派巡邏隊認眞梭巡惟該敎會等亦宜自行防範所有服役人等尤應妥爲選用以免混淆現已禀由滬道轉復矣 
[浦東火警]  
　　浦東南滙縣境新塍鎭某富户住宅共有五埭並有花園前日被婢女遺火柴房霎時烈熖飛騰不可響邇所有房屋及古玩衣飾等物悉付一炬聞所失約值五六萬金云 
[城内]  
　　　串賣珍珠○顧王氏曾在英廨控告長沙路陳公館内婦人拐騙珍珠數百粒值價洋四千餘元與住居老北門内殺猪弄林阿金之妻曹氏串合販賣請將林曹氏移提到案責令交還等情當由寳讞員備文到縣請飭協提昨李大令飭派馬快會同租界探捕將林曹氏提案飭交該探帶回歸案訊辦 
　　盜犯病斃○搶刦女伶白蘭花家之盜犯陳林甫前日在自新所患病送往普育堂醫治無效昨日斃命由堂董函告本縣李大令札委水利廳代往相驗由堂棺殮發壇召領 
　　官事○鈞和兵輪管帶馬廷樹昨日到道禀知奉委赴安徽運回秋操軍械物件五品藍翎周裕錩到道禀見 
[南市]  
　　催繳房捐○本縣李大令以廿七舖境内舖户居民欠繳房捐地保催交不力昨特飭派姊差協同經收 
　　阻碍行旅○十六舖裹橋時有東洋車夫爭拉生意阻礙行旅昨工程局警務處飭知各巡士諭令一律遷往外灘以利行人 
　　收贜獲咎○住居泉漳會館附近之鍾阿四收買何啓榮沈銀海等四人竊來之鷄四頭經工程局探夥查悉一併拘解當值處諭將何等四人收押候究鍾留局候弔查帳簿再核 
[閘北]  
　　流氓尋仇○著名流氓白頭根全即許根全與楊家橋七星爐茶舘堂倌蒯毛弟有仇紏集黨羽於前日午後將蒯拖出毒打事後蒯至四路一區控告經黃巡官驗明受傷屬實判送傷科醫治一面飭探緝拿兇徒究辦 
　　巡士索賄○昨晨山板廠前有男女兩人偕行站崗巡士以其形跡可疑拘入巡局訊據該女朱李氏供與男子係同胞兄妹陳巡官遂命開釋詎四路一區巡士黃彪竟向該氏等索賄洋一元旋被黃正巡官查悉以該巡士不安本分判押拘留所一月滿期再行核辦所得賄洋飭氏具領 
　　私行弔贓○崔忠保被朱如萬竊去車盤一對昨在四路一區地方私行弔贓由捕役查見以其有違警章將崔與竊賊一併拘入警局判崔交保朱收押候辦 
　　小孩迷路○崇明小孩施弟子迷路啼哭由巡士帶入四路警局判送棲流所留養 
　　違背國制○薙髮匠王記榮挑担出外爲人剃髮巡士以其違背國制拘入四路一區分局暫押三小時開釋 
[新租界]  
　　洋房失竊○積竊顧毛毛即潘毛頭前晚至威海衛路五號洋房竊取馬衣等物及馬夫丁三子之衣服由探查獲拘入捕房押候解辦 
　　船户銷贓○船户吕瑞裕昨竊北浙江路義泰興煤炭店之烟煤在新閘路某老虎灶銷贓由探拘獲解入捕房押辦 
　　過犯圖竊○過犯陳金當前晚在坭城外某姓家圖竊被探拘入捕房押候懲辦 
[英租界]  
　　組織總會○張濟堂等十二人擬在北京路仁美里六號門牌開設雅宜總會前日禀請總巡捕房轉禀工部局給發執照未知卜總巡能准如所請否 
　　巡捕被毆○昨有某洋行西崽馬岐山出店康召廷劉榮芝在西棋盤街與五百五十二號華捕口角毆打旋經一百零二號印捕一併拘住解入捕房飭各存洋保出候訊 
 
 

Page 20

 
 
　　攫取衣包○徐仁富昨携衣包一個行經福州路外灘被流氓顧瑞生攫去旋由包探殷玉鼎追獲拘入捕房押候究辦 
　　圖竊未成○奚阿根前晚與過犯顧榮昌即徐榮華又名陳永生在泗涇路弄内圖竊被捕查見一併拘入捕房押候解究 
　　竊取銀表○廣東路祥記鐘表店主王炳生昨至總巡捕房報稱被夥鳥仁生竊去銀表十五只請爲查緝捕頭准飭中西探往查　　均非善類○朱喜金昨扭江巨明至老閘捕房控被剝取衣服江稱朱欠銀不還捕頭以兩造各有不實一併押候訊究 
　　竊案破獲○王喜子在虹口竊得日本人川村家衣物逃匿福州路昨被知情之王運昌遇見將王喜子軋至浙江路某剃頭店樓上剝取衣服並將當票三張抄去逐出門外旋被包探撞見詢知細情將二王一併拘入捕房押候解辦 
　　一再行竊○廣西路周鳳來衣店學徒徐阿二王阿六賈根生三人串竊同居婦人趙氏之金飾現洋未被查出旋氏遷至雲南路二百號門牌該徒等又往開箱行竊被氏查獲扭入捕房派探至三人住處搜獲贜洋三百廿四元一併押候解辦 
　　查獲原贜○南京路王寳寳家失竊金表昨晨由探至湖北路七十號門牌押舖内查獲原贜帶入捕房存候失主認領 
[美租界]  
　　火警續誌○天澈路青雲里三弄火警已略紀昨報茲悉起火者係一百廿一號門牌粤人董日昇家殃及胡瑞記成衣店及陳王蕭鄺等姓住宅七幢 
　　碾傷巡捕○一百二號三道頭華捕昨在西華得路被沈根甫陳阿根張阿昌之塌車碾傷足背當將三人拘入捕房存洋廿五元保出候訊 
　　小工串竊○小工石小玉子顧連生周小廣子串竊陸阿四棧房内外國緞一箱由探拘入捕房押候弔贜送辦 
　　女子行竊○廣東女子王瑞怡行竊鄰婦周王氏金戒一枚由探拘入捕房解送公廨押究 
[法租界]  
　　巡捕上操○麥總巡以下午上差各華捕自夏秋以來停操已久昨日諭令各捕於即日起午前齊赴校場照常練習以免生疎 
　　投河遇救○李義友貧不聊生投河圖盡幸由某船户救起送入捕房飭探帶至城内善堂暫行留養候有堂期傳案訊奪 
　　强搶銀洋○城河浜某舊貨舖前日被流氓宋蘭泉搶去銀洋二元當即追獲扭入捕房押候解廨究辦 
　　拘獲竊賊○小工余金奎竊太古洋行白米張阿文竊某姓家銅錫器皿均被拘入捕房押候解廨訊辦 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[駐和公使錢奏和會三約畫押摺]  
　　爲恭報和會三約畫押日期並陳國際保和約可贊同不可輕信情形恭摺仰祈聖鑒事竊上年和會條約以本年六月初二日即西歷六月三十日爲最後畫押之期臣於五月二十八日承准外務部電示駐使畫押以歸一律等語五月二十九日會同臣陸徵祥按照部電將奏准第一之國際保和約第十四之聲明文件均行畫押乂第十之推行日來弗約於海戰約除摘出其第二十一條亦一併畫押查第一次和會立約凡三首列國際保和上年增修此約仍列各約之首觀其表固抱和平以立言究其實獨不適用於中國此約内容略分四目一曰保持和局二曰和解調處三曰派員審查四曰仲裁裁判前二目所謂預弭釁爭雖成效難期而實事無損至派員審查已不能必其無弊若仲裁裁判則利害更不可不辨就仲裁裁判而論略分二事曰訂裁判約曰派裁判員此二者之股施原爲遇有國際紛爭而外交官所不能解决者得付仲裁裁判之作用臣按諸今日之中國有斷未可信仲裁裁判爲有益於國際者臣請詳陳之夫所謂國際紛爭按約文係專指關於法律問題如施行條約因解釋不同致啟爭端者而言初非謂國政上事皆可歸其裁判也旣專指關於法律問題則我中國内而國法尙待修訂外而國際絶少通材又以中西文字不同新舊條約每多比譯不符之病法學字義内藴廣博非心知其理而沿用俗字俗句以敷衍配譯詞意不逹不協條文患猶小詮釋失眞文與理背一旦有事裁判彼所據者爲可左右之西文我所據者爲不情實之譯本毫釐千里患滋大矣况乎裁判官歐美人居多數裁判長每袒護其同種同敎我國即有裁判員同列法庭而譯解未諦雄辯無材彼可巧借法律强我以屈從我不能援引法律斥彼之偏斷斯時果又將誰訴乎查裁判所成立已閱八年經彼判斷者在歐美則有法英義與委訥瑞拉索償債務一案法英在馬斯加特爭商船懸用國旗一案美墨敎會爭欵一案其關乎亞歐兩洲者則僅日本與英法應爭賦屋稅一案日本據改正之條約按法律以征收外人屋稅約固可徵理亦完足而一經裁判者之評論竟不得直夫以日本爲法律公認之國解釋尙若是其難我國法律學較日本尙不完備治外法權迄未收回而謂關於此項問題可與於萬國裁判之列而期其有幸勝之事乎臣所謂無益於國際者此也至兩國締結裁判約即國際保和約第四十條所稱專約者是蓋無專約本不能請判也此等專約名類至繁括言之則爲豫先締結與臨事締結之二種臨事締結者有事始有約豫先締結者臣詳加搜訪已有四十五六約之多我國倘欲遇事請判則亦必於豫先締結專約之舉此種專約體裁有專指一事特别歸於裁判者有除憲法及國之禍福外全體歸於裁判者我國法律彼未承認將據何國之法律以與彼締結乎在彼乂利我法律之無據必將襲用向來偏惠之思想以要挾我竊恐施諸實事則彼引强權我負義務是我於從前通商條約外又加一種國際上不平等之約欵誠不如其已矣故臣以爲旣不可有請判之事亦不必有專訂之約裁判約既不必預訂則所謂裁判員亦可不派乎而非也已亥和會後照約派遣裁判四員者若干國丁未再會後各國力闢國等之新議遵舊約以派遣者又若干國以臣所咨報外務部計已三十九國百二十餘員矣譯其員名官職類皆各本國熟悉外交之部臣使臣或參預立法之議員顧問或高等司法官法律學敎員等任之平日深明法學洞識國情旣無庸常駐海牙遇案或任裁判職或受他國委任裁判長負天下之重望握最高之法權是何等重要我國除向派之伍廷芳外照約本應加派倘朝廷慎選讀書多律學深而又富於國家思想兼明外交事理之大員簡任此職現在旣未有裁判本國國際之事情亦無裁判他國國際之資格此大員儘可從容與各國法學名家討求學問譯彼成案借作鏡資非徒擁虚名增一外交冗員而已故他國裁判員重在聽斷訟事我國裁判員重在歷練人材他國裁判員職在操縱國交我國裁判員職在調查法制他國裁判員爲一國法學之代表我國裁判員爲國家修明法律之補助及士夫研究法律之嚮導用意不同而表面則固照約派員與各國員數相等以歸一律此雖與締結專約同爲裁判之作用而一則有害宜避一則有利可就者也臣體察列國情勢非有同等之法律不足以鞏固國權非有精確之約文不足以維持國際上年和會新訂各約關係匪輕故臣於本年三月十五日奏陳未可輊易畫押情形今又舉國際保和約中關於仲裁裁判各節辨别利弊竭誠瀆陳爲愚者千慮一得之見是否有當伏乞皇太后皇上聖鑒訓示謹奏 
小說 
[偵探小說奇童案（二）（選譯）]  
　　令下而合城騷動。學校之地。爲之搜括一空。父送其子。母哭其女。哀聲震天地。幾疑此去不知誰供屠戮。無復有生還之望也者。其無此感者。則皆夐獨之老夫。與孤寡之衰婦而已。懷仁亦竊念。便吾子碧璽而在。則今日之慘。安知不切吾膚。故知五年前之哭子。正所以代今日也。失馬塞翁。安知非福。 
　　四月六號。乃大開裁判於警所。威禮親臨質問。綜計逮捕之男女。共二千五百六十七人。而挺身自認。謂吾乃殺王巴答拿第十四者。已得一百三十六人。威禮惶駭。計無所出。乃釋彼二千四百三十一人還家。遂繫此一百三十六幼孩於獄。 
　　夫此一百三十六幼孩。豈愍不畏死歟。抑驚亂失辭歟。此亦絶大問題也。雖然。吾於是得覘法人之程度焉。法王巴答拿第十四者。奪國於其兄路約之手。幽路約於濱海之野馬島。國人已深怒其無道。特制於威禮之黨。不敢發難。雖婦孺念先王之恩。亦往往泣下。故彼一百三十六幼孩之心。 
 
 

Page 27

 
 
以爲此刺王之所爲。皆吾之所欲爲而不得者也。彼爲吾刺王。吾遂爲彼代。死適得相當之比。例死矣。復何憾乎。嗚呼偉哉。 
　　雖然。彼等誠不料認罪者多而適足敗事也。前夕之事明明祇一罪人。而此反得罪人無數。威禮縱極暴恣。豈得並此纖纖者而悉誅夷之。乃召懷仁至。騐彼等足印彼一百三十六人乃各急弛其足。公廷之上。履舄爲滿。意者吾之足印。苟幸脗合。則吾大快。懷仁者。歷歷徵視咸歷歷不滿七寸。咸歷歷筋節肥厚。雖以遍國奇案之著名大偵探家。乃亦瞠目結舌。束手無策。懷仁集諸偵探謂之曰。今者吾輩名譽行且大損。諸君苟有可以匡我者。試各舉所長以雪此恥何如。諸人相顧若木偶。於此乃不得不致敦請於素徒包探老人亞侣（素徒包探者乃居家而業偵探不受官雇之名目） 
　　老人亞侣。黃髮駘背。傴僂龍鍾。素爲懷仁所輕。懷仁先尙不肯低首下心。緣勢已至此。不得不徇衆人之議。亞侣年近七十。筋肉蜷縮。秃頭童童。身量短小。苟非歷如許老大歲年。則且有疑刺王之舉動。爲其所爲者。亞侣來。一一問。一一駁。遂約明日相見於王之廷。 
　　是日也。亞侣見王。威禮集諸近衞。懷仁以下諸偵探咸在。階下纍纍然囚者。則彼一百三十六幼孩也。王問亞侣曰。罪人得否。亞侣曰。罪人斯得耳。亞侣顧懷仁。若以爲足印悉孩乎曰然曰。若以爲足印悉無他異乎曰然亞侣乃口銜雪茄。手指足印油紙。啞然謂懷仁曰。凡人手足。中指必較他指爲長。汝試騐此足之中指何忽短乎。懷仁不服。擇長者詰亞侣。亞侣曰。君母乃太傎。斷指爲殘疾。必無有雙足胥如是者。汝所指爲右足。吾所辨爲左足耳。人行則右足前。固知此在後者爲左足矣。亞侣言至此。啟其敏銳之眼簾睨王。王色忽變。亞侣益悟。 
國外新聞 
[近東大變局四十七誌]  
　　字林報初六日倫敦電云塞京伯爾格來得電稱據芒替尼格洛官塲消息謂有奥軍二萬二千名駐紥芒國邊境自知失援頓起騷動紛然潰散遺下軍火大砲多件該軍統領二人因不善約束業已被黜倫敦電云駐奥土爾其代理大使及現回君土坦丁之李希特大使允保奥政府嚴遏抵制奥貨後奥京人士皆願悅意法國外務部大臣批匈近在議院宣述法總統答覆前奥王之璽書内稱法國准擬隨從大衆共謀解决現有之各難題意國排奥之舉倡始於大學現各處亦皆相繼響應同日柏靈電云芒替尼格洛政府行文各國要求賠償損失駐芒奥國公使旋將該文原件退還駐奥土國大使對於東方大會一事現已有和平之議文滙報初七日倫敦電云奥京維也納不認駐紥芒替尼格洛邊境之奥軍有受驚潰散之說並謂該說之起實因奥國深恐芒軍襲攻將輜重移入内地之故芒替里格洛政府行文駐芒京各國公使要求奥國割讓斯批才並稱其餘損失亦須賠償（按斯才批爲奥屬之小鎭隔絶芒替尼格洛斯不得與犬海相接）初六日柏靈電云土京君士坦丁之大局近已漸有進步土國内閣總理大臣力允嚴遏抵制奥貨故駐土奥國大使將復行留土開議交涉 
[日本公使殯葬]  
　　初六日倫敦電云日本西葡公使逝世後昨日在森西培汀殯葬該公使夫人不日將歸日本 
[德國明年之預算案]  
　　初五日柏林電云德國一千九百零九年預算案於應用各費減少馬克二千一百萬元以上譯字林報 
[美國修訂稅則事宜]  
　　初五日鈕約電云美國密蘇里省國會議員克拉克君宣言將來改訂稅則彼擬將鋼鐵兩項列於免稅欵内又電云據唐麥報載稱改訂稅則一事業已無望因下議院議長開倫君及上議院希門君（新選副總統）之行政未能得各省新議會之歡悅故也譯泰晤士報 
[中日公使陛見意王]  
　　初七日倫敦電云羅馬電稱中日兩國公使近皆陛見意王呈遞國書 
[美國礦炸慘禍]  
　　初六日柏林電云美國配西爾凡利亞省瑪利萊某礦爆炸礦丁罹灾者二百七十五人 
[俄國對波政策]  
　　初六日柏林電云現充俄國駐英使館叅贊卜君業已升任駐波公使卜君對波政策主與英國合力共謀云以上譯文滙報 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
