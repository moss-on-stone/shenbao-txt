# 1918 - 45 - 4916168

 

Page 1

 
 
   
 
 

Page 2

 
 
時評 
[主戰者之消息（冷）]  
　　主戰時之消息宜於唯戰是談矣今乃不然有所謂中央並非斷絶和計也有所謂諸名流之主和也有所謂有力之調和也又有如調和者之往來奔走互相談謁未嘗稍息也此皆和之消息而非戰之消息也戰之消息反十不得一焉其可得記者唯某至某地某帶兵若干而巳未聞有他也 
　　主戰時之消息若此我固知不久而又有所謂和議者出焉 
命令 
[二月二十日大總統令]  
　　署國務總理王士珍呈瀝陳衰病難勝重任懇請辭職等情現在時事艱危該署總理領望老成正資倚畀據陳病狀厪系尤殷應即先行給假安心調理所請辭職之處著毋庸議此令 
[又令]  
　　特任内務總長錢能訓兼代國務總理此令 
[又令]  
　　派朱淑新爲綏遠墾務總辦此令 
[又令]  
　　若爾嘠爾扎普著給予輔國公銜此令 
[又令]  
　　敎育總長傅增湘呈視學汪森寶因病辭職應照准此令 
[又令]  
　　敎育總長傅增湘呈請任命談錫恩爲視學吳思訓僉事均照准此令 
[又令]  
　　陸軍總長段芝貴呈請任命梁韞爲暫編浙江陸軍第一師步兵第三團第一營營長葉英爲步兵第四團第三營營長趙英育爲砲兵第一團少校團附黄元祥爲第一營營長徐震方爲輜重兵第一營營長馮熾中爲第二師步兵第八團中校團附彭龍驤爲少校團附葉祖義爲第二營營長李家鼐爲第三營營長均照准此令 
專電 
[北京電]  
　　王引退之原因固由於外交之變化而曹錕張敬堯等嚴詞詰責馮不應又下停戰密令之電亦頗有力（二十一日下午一鐘） 
[北京電]  
　　錢能訓今日上午十時到院對人員言我不過維持幾天無所謂就職閣員皆到即開閣議以張懐芝爲湘贛檢閱使 
 
 
 

Page 3

 
 
其他鹽署條例等事未决 
　　（二十一日下午六鐘） 
[北京電]  
　　王前日尙致岑譚各一電催譚速赴湘惲秘長繕就辭呈俟王正式開缺即呈遞于寳軒當爲錢之院秘長 
　　（二十一日下午二鐘） 
[北京電]  
　　繼任總理巳另定錢僅兼政數日（二十一日下午三鐘） 
[北京電]  
　　馮覆李純電大致謂中央非絶對棄和但有局部討伐命令此時轉圜之法惟有俟譚延闓赴湘過鄂時與曹張諸人面商云云（二十一日下午一鐘） 
[北京電]  
　　張季直譚組庵岑西林一再電請主持和議 
　　（二十一日下午三鐘） 
[北京電]  
　　章行嚴昨見馮後今晨南下與岑商調停之法 
　　（二十一日下午三鐘） 
[北京電]  
　　馮覆陸電言西南果有議和誠意先將軍隊退回原地 
　　（二十一日下午三鐘） 
[北京電]  
　　盛傳岑西林有上台說 
　　（二十一日下午一鐘） 
[北京電]  
　　鄂代表今日上午見總理下午見馮（二十一日下午三鐘） 
[北京電]  
　　李純續病假半月 
　　（二十一日下午一鐘） 
[北京電]  
　　此間傳聞倪嗣冲因中央對於馮玉祥迄無辦法巳自率軍隊行抵安慶但政府方面則謂尙未得正式報告 
　　（二十一日下午一鐘） 
[北京電]  
　　章駐日使電告日本各政團黨袖開會協議由該政府出而爲有力之調停 
　　（二十一日下午三鐘） 
[北京電]  
　　楊士琦等有入政局之望（二十一日下午三鐘） 
[北京電]  
　　中行總裁又擬周學熙 
　　（二十一日下午三鐘） 
[北京電]  
　　黑河附近俄兩黨激戰甚烈日人已爲護僑之活動 
　　（二十一日下午三鐘） 
[北京電]  
　　駐日俄使聞與日政府訂讓與中清路中自老少溝至寬城子一段之約政府將提出抗議（二十一日下午三鐘） 
[北京電]  
　　參議院現雖停會聞有人主張將此機關存留如新國會不能召集即以該院代之 
　　（二十一日下午一鐘） 
[武昌電]  
　　張敬堯昨往蒲圻督戰武穴無事（二十日下午五鐘） 
[武昌電]  
　　漢大旅館昨夕電機失火被焚（二十日下午五鐘） 
[杭州電]  
　　齊省長箇日（二十一）晚車旋省（二十一日下午八鐘） 
[杭州電]  
　　黨人張錦祥箇午後執行鎗斃（二十一日下午八鐘） 
外電 
[北京電]  
　　華字報載稱日本現謀取中國無線電報之讓與權（二十日） 
[哈爾濱電]  
　　霍爾瓦特將軍於星期四日偕總會計員携帶中東鐵路出入欵簿記乘快車前赴北京（二十日） 
[哈爾濱電]  
　　過激黨通信社自伊古資克來電謂赤塔巳爲農工軍所佔推哥薩克人雅柯夫爲領袖軍工代表會已恢復權力赤塔砲兵一旅已加入革命白簱衞隊之武裝已經卸除軍官多員及中等社會之國民會會員之大部分均就逮（二十日）以上字林報 
[哈爾濱電]  
　　海參崴之官庫官銀行稅關均由過激黨派員管理　海拉爾電稱西米洛夫氏已解除鐵路衛隊之武裝恢復治安（二十日） 
[北京電]  
　　漢口電稱宜昌巳被佔吳光新之軍因無援乏彈已向荆州敗退政府之遲遲不與南軍開戰京中因以發生種種流言一說謂今要員主和者頗多熊希齡或將出組内閣辦理議和事宜譚延闓將請回湘督任俾桂軍可允撤退藉以解决湘事陸榮廷則將復任兩廣巡閱使而另以他職授龍濟光云（十九日） 
[北京電]  
　　有人謀刺段祺瑞已被發覺受雇行事之日人三名被逮解津審訊現信主謀者爲南方黨人云（二十日） 
[香港電]  
　　此間近有疹症發生十六日止之一星期内患者五十一人不救者二十五人現正蔓延當道巳設法止之（二十日） 
[北京電]  
　　近兩日内山西罹疫死者共一百十六人（十九日）以上路透電 
[北京電]  
　　本日晨十時代理國務總理錢能訓在國務院召集部員等爲新就任之訓示演說且言擔任代理總理不過暫時之計正式繼任總理者不久行將决定（二十一日） 
[北京電]  
　　錢能谑之允兼任代理總理因馮總統有允其不久當另定後繼總理之條件聞馮總統之意見將以南北兩方面均有關係之人物組織新内閣（二十一日） 
[漢口電]  
　　聞馮玉祥昨日在武穴宣告自主與中央脫離關係（二十一日） 
[漢口電]  
　　傳說第八師長王汝賢因第八師第三十一團團長傅良藻（傅良佐之弟）不能約束部下殃及人民將有逮捕監禁且鎗斃之令某派軍人喧傳實因王汝賢有宣告獨立之意故出於如此之舉動（二十一日） 
[漢口電]  
　　王督軍於十九日令武昌衛戍司令官馬元超前往武穴面馮玉祥（二十日） 
[漢口電]  
　　據官場方面消息十六十七兩日間在蒲圻西南約五十五華里羊樓附近有南北兩軍之前衛開戰北軍不利少有退却此戰由南軍先取攻勢云（二十日） 
[奉天電]  
　　東清鐵道長官好爾滑得將軍擬於明晨經過奉天前往北京該長官此行爲中國鐵路管理權及某種重要事件云 
　　（二十一日） 
[奉天電]  
　　聞段派之計劃擬在奉天招募新兵兩師團此次在秦皇島所接受之鎗械大半運奉天備滿洲軍之用云（二十一日） 
[奉天電]  
　　第二十八師師長以下各武官在錦州會議南征問題亘兩日之久同時决議聨名呈請中央復任其舊主馮麟閣爲奉天軍務帮辦（二十一日） 
[東京電]  
　　林公使於昨日午後訪外務省與幣原次官有所協議爲時甚久林公使擬於二十三四兩日之間起行歸任（二十日） 
[九江電]  
　　山東新編第一師長施從賓率同部下四營野砲四門於十八日分乘華利華大兩汽船到九江其一部巳由南潯鐵道運送向南昌方面後續部隊亦不日可到（二十一日） 
[東京電]  
　　傳聞日本駐美大使巳决定以石井子爵充之（二十一日） 
[哈爾濱電]  
　　俄國革命之風潮漸襲北滿勞兵會所屬哥薩克軍與反過激派軍勢將起激烈之戰爭哥薩克軍之武器彈藥極爲豐富萬一開戰東清鐵道必非常危險現該鐵道之守備隊已加入勞兵會陸續集中於滿洲里驛附近故此等軍隊與塞梅毓諾夫將軍部下之兵將於何如開釁洵不可預測也（二十一日） 
[東京電]  
　　東京米榖取引所本日上午市價每石日金二十五元九角米價之飛漲爲前此所未聞且有有加無巳之趨勢（二十一日） 
　　以上東方通信社電 
[東京電]  
　　自馬來半島至暹羅之鐵路四月間當可通車（二十一日） 
　　以上共同通信社電 
戰電 
[倫敦電]  
　　俄國無線官電聲稱外交總長特羅資基氏因德國報爾滿將軍與薩摩魯將軍發電□德俄軍巳於夜半開戰特向德政府詢問消息並要求須照約預先一星期知照始能開戰（十七日） 
[倫敦電]  
　　俄國無線官電聲稱羅馬尼亞參謀部代表巳抵俄京建議休戰以便討論講和條件俄國巳加允可惟諸代表所挾之委任書殊爲可疑云（十八日） 
[巴塞爾電]  
　　德國要求羅馬尼亞媾和一節今巳將答覆期限展至二十二日（十七日） 
[倫敦電]  
　　俄京七日電稱解除動員一事殊多困難因兵士要求發餉及分給所存之服裝與來福鎗之故陸軍委員以來福鎗爲紅旗衛隊所需不允發給惟許稍予現資此欵將取諸中等社會晚郵報載稱第四十二軍團已奉命攻擊芬蘭白旗衛隊日來有大批軍隊自俄京開往波格聞芬蘭之内訌乃中等社會聨合農民抗拒社會民主黨美勒漢將軍所統之白旗衛隊其中堅爲上年革命後自德國瑙威瑞典丹麥歸來之芬蘭人數千各携有砲隊美勒漢將軍所統之兵共約六萬人泰半屬於農界芬蘭紅旗衛隊苟無俄兵源源助之則將瀕於危境云羅伐雅報載稱白旗衛隊血戰十二小時後巳佔據芬蘭之台末福斯鎭 
　　（十八日） 
[彼得格勒電]  
　　據愆期之基夫電稱白旗衛隊在貝乞斯克擊敗紅旗衛隊屠殺工人一千五百名及革命軍委員會之全體（十七日） 
[蘇里克電]  
　　萊姆堡電稱十四日羣衆開會示威反對烏克蘭之界線波蘭各黨均與會决議公署學校工廠一律罷工抵制（十七日） 
[華盛頓電]  
　　美國工黨聨合會採納宣言書謂今次乃勞力者之戰爭工人必須博取勝利各州之爭最後勝利者必須依賴人道俄國工人急宜與美英法意四國工人同一趨嚮云 
　　（十八日） 
[倫敦電]  
　　勞勃森將軍之免職今爲政界討論之資料下院殷望喬治君宣言解釋此事勞勃森將軍之脫離參謀部一般人士咸爲抱憾泰晤士國會通訊員聲稱勞勃森將軍免職消息政界大爲詫異此事或將引起國會不平之鳴云（十八日） 
[倫敦電]  
　　英首相喬治氏雖政躬不豫仍辦事不輟星期五日赴鄉後昨日復因急務回京 
　　（十七日） 
[倫敦電]  
　　公報局宣稱昨晚十時敵飛機飛過泰姆士河進至倫敦擲下炸彈數枚目下猶未退走（十八日） 
[倫敦電]  
　　海格將軍報稱今晨敵軍在拉巴塞西面襲擊哨營一座英兵失蹤者三人英軍在波爾加貝勒敗襲擊之敵軍聖康丹蘭斯亞美蒂愛栩境及伊泊爾東北均有敵砲隊從事轟擊英飛機昨以炸彈及機關鎗擊敵露營車站等處英飛機擊落敵飛機十四架又逐走七架英軍抵制飛機炮亦擊落敵飛機兩架英飛機失蹤者五架（十七日） 
要聞一 
[外報贊美抵武穴之軍隊]  
　　英文楚報十四日武穴通訊云上星期抵此之大批軍隊今仍未去若輩舉動文明其駐此也足增商民之入項該隊之軍官有租屋以居者有寄寓寺院者而兵士則皆紥營於武穴下近江之廣場其營中佈置大有新式軍隊之氣象帳棚與裝備一切與歐洲軍隊不相軒輊武穴鎭現設有戰地電話故各地點均可彼此通訊尙有一事最足動人者爲軍中備有書籍數箱以供兵士閱讀全鎭各處置哨以守軍威嚴肅閭閻安堵地方政務今均由武員主治北兵之不法吾人耳爲厭聞今見此守法之軍隊故殊樂於表彰之也此批兵士堪當中國眞正陸軍之名大可於法國一試其男兒身手立名海外而乃準備與南方同胞爲鬩牆之鬭令人爲之扼腕至其能守法之故殆由隊中軍官多屬基督敎徒且有紅十字會會員也招商局輪船六艘仍泊此間俱令諸船生火至少將一星期以備隨時啓椗 
[關於時局之中央消息]  
　　陜事棘手之所聞　頃據某交通機關所接陜西臨潼來電謂陜省變兵現與土匪勾結人數巳達二萬以上陳樹藩督軍手中兵力極爲薄弱勢難久持并謂此次發生變亂之原因亦係含有黨派性質發難之郭某實有人運動此次因陳督親信管金聚之軍隊業已離省故乘虚而起其實倒陳之遠因已伏在段内閣改組之時又一消息謂變兵勾結土匪勢甚浩大圍城兩日陳督軍業巳潛逃西安附近電線均已割斷云 
[宜昌失守之近訊]  
　　自宜昌上游有戰事發生後政府方面亦接川電報告重慶滇黔軍决由夔萬進兵攻宜昌而宜昌失守之說早巳紛傳都下惟因沿途電線被兵割斷故官電迄無報告至十七日始有宜昌失守之報到京據鄂督王占元諫電（十六日發）報告宜昌於舊曆二十八夕即行失守吳光新向下游退却而吳光新亦自荆州有電來京陳述失守原因有三一王鄂督許援而援兵一月未到二餉彈均不足三防地過廣等語由此觀之宜昌失守果巳確鑿武漢形勢將更加一重緊急矣又一消息宜昌確於舊曆十二月二十六日被黎天才軍隊佔據中央至前晚（十七日）始得曹仲珊王子春正式電告查此電遲遲到京原因只緣南軍佔據宜昌後卽將電局派兵駐守並將附近向北通電各線悉數割斷現係由專差赴荆州報告李炳之旅長再由李旅長電告曹王兩長官最後始由曹王特電中央有此種種困難是以此項消息至昨早方能證明不僞云云 
[公府致馮倪電之内容]  
　　馮玉祥主和通電到京後元首决定先去電誥誡茲據某要人傳出消息此電已於十七日下午八時由公府專電處拍發大意謂時局紛糾至此我北洋同派軍人協力進行猶恐難於收拾執事於中央明令討伐之時獨倡和議不但無補時局適足以啟同派之爭端將使時局益陷於不可收拾之地務望再四思維取消前電率師赴鄂協力進行俟有轉　之機再作平和之計云云措詞并無十分激烈之語政府一面又電覆倪督軍謂來電巳悉馮旅違反中央明令獨倡和議業巳去電誥誡彼軍行動如何乞隨時電告中央當有處置方法望飭各軍勿因誤會而生衝突致陷大局於益難收拾之地等語又另致電皖省某要人請其就近勸解并囑將馮旅圖皖實情詳細電覆 
南京快信 
　　中央昨又派陳廷訓陳龍昌來寗面晤李督接洽某項要公住下關瀛洲旅館 
　　聞李督電中央述馮玉祥無抗命意言和不過係其一種主張萬勿誤會免生他變 
　　倪嗣冲紛調安武軍赴安慶省城防禦馮玉祥海軍饒總司令徇倪之請加派建安建威兩艦赴皖助防 
　　贛督陳光遠電稱贛西安武軍與湘軍開戰現電方鎭守使雙方勸阻免禍贛局 
　　陸建章由滬回寗後並未他往昨復電中央囡病不克應命來京 
　　通海鎭守使張仁奎昨來省面謁李督陳報軍防事宜魯督張懷芝來電定二十四日由津浦車南下 
　　中央復准在蘇省正稅項下截留三十萬充臨時軍費 
　　李督昨仍未接見外客在署宴浙省長齊耀珊係參謀長何恩溥副官長王健飛金陵道尹兪紀琦敎育廳長符鼎升實業廳長張軼歐政務廳長蔡寳善財政廳長胡翔林陪席 
　　浙省長齊耀珊之隨員李曾麟李襄鄰李郁棻王國鐸劉蔭榕均於昨日過寗轉車赴杭 
　　新編之第六混成旅中下級軍官均以江蘇陸軍補助敎育團學員委充 
　　署理靑浦縣知事連德英代理泰縣知事孫榮彬均於昨日禀辭前赴新任 
　　公賣局長殷錚委張景祜充第六區菸酒公賣分局局長 
 
 

Page 4

 
 
今有有經驗之女敎員一位願敎授英文英語縮寫法打字洋琴通信法文諸課男女孩童均願敎授月修每人十五元每星期授課三次欲知誠意情者請詢問賜給山花園十二號M.Haas女士可也 
[汽車出售]  
今有十八匹至廿匹馬力半篷能起落法國大號轎式汽車一輛約有八成新機件堅固欲買者請至南京路西首德裕里昇昌製造公司接洽 
[遺失聲明]  
前遺失蘇經蘇綸絲紗廠華亭顧九思原戶商字第一千二百五十一號至一千二百五十三號計三股老股單一紙現向該廠聲明作廢立補新股單今特登申新兩報聲明如有拾得作為廢紙此佈 
李景僊白 
[女學界聯名歡迎沈製鏡面散藥到病除]  
（上略）予面色素黃兼生雀痣斑一入學堂去粉飾除脂膠黃面齊現斑點盡露每一引鏡處戚矣恨無易容之術今秋同學李君由來都攜有鏡面散贈現雙料四瓶照法擦搽三星期黃色盡退但雀斑影影尙在茲讬上海新民社陸嗣萱君代購二料藥未敷完雀斑竟已去盡順增滿面光采用餘之藥同人治粉刺擦黑疤搽紅點均態藥到病除人人稱快購個歡迎苦無得埃之報今當年假開會集同人聯名具兩請登報尾聯申忱徽井告我女界用沈製鏡面散增無量艷福謨請　人壽醫室主人福壽無疆四川成都府年寶鄉民立華振女學堂姜秀娟胡　雲　坤剛等　上言　上海盆陽即山西路集益里二衖對門人燾醫藥室照錄●售價雙料重羊脂球粉每瓶大洋五角每料六瓶洋二元五角單料每瓶二角五分每洋五瓶專治雀斑烟容粉刺紅點瘰　等類靈驗如神惟外埠批發愼防假冒切記認明藍龍商標餘年氏小像銅版吿示五彩洋鐵盒子有美國巴拿馬萬國賽會優勝獎證並北京國貨展覽會優等獎憑方是在眞寄郵政局最妥 
[英大馬路望平街斜對過聯生]  
洋裝金銀首飾公司 
敬贈五彩三國志月份牌各界注意 
各界惠顧承購本公司金銀首飾寶玉器一切出品滿十元以上敬贈一張以酬雅誼此佈 
經理沈麟生謹啓 
[精益眼鏡公司]  
中國最進步之眼光學家　GRADUATE　OPTICIAN　諸君如欲購最合光最新式最可靠之眼鏡請至本公司或各分公司一試 
中國第一家自製各種科學鏡片 
總公司上海英大馬路泥城橋東　公分司北京天津濟南漢口長沙香港杭州南京 
[痔]  
痔瘡之症皆由濕熱下注陰虧熱甚焦勞過度以致筋脈橫解精氣脫洩若成瘰成塊或痛或癢者爲痔如膿血淋漓管長數寸或黃水紫血脫肛疼痛者爲漏以上各症無論如何危重連用此丹每日送服三次立能止痛去血且培元補氣永不復發雖數十年不愈之症至多連服一料包可永遠斷根不復發萬試萬驗不靈包退還洋每瓶大洋一元每料五瓶大洋四元○又製三十六種惡痔去管膏如外痔十分危險名醫卻步痛徹心肺速將此膏捈之三日之內連根脫落完好如初天下痔之藥斷無出其右者此藥一出天下猶有不愈之症我不信也雙料每瓶二元單料一元近多僞藥欺人須認明仿單上有驥雲肖像反面五開問盡圖藥包上有註冊商標天馬爲記若誤服僞藥貽害匪淺務須格外留意○上海盆湯弄絲業會館後寗波路崔氏瓣香廬總發行所啓 
[遺失棧單]  
茲遺失嗖頭G字五〇三〇四號三菱公司華文棧單一紙計銅條念八件當向該公司說明原棧單作廢另補新單為憑 
慎記號啓 
[受盤聲明]  
今於民國丁已年十一月初十日憑中盤到崑山周堂墅鎮廖子　所開之廖瑞隆雜貨店所有生財裝修底貨等件受盤於湯瑞卿改牌湯　盛重新開張營業倘有廖瑞隆店主廖子勳人欠欠人一切擔保等情均歸廖子勳自理與湯瑞盛無涉恐未周知特此聲明 
湯瑞盛店主湯瑞卿啓 
[永豐餘金號]  
本號營業志在馳名真字足赤提煉最凈上海獨一可以自信中西首飾花機翻新條錠葉金貨色頂真定價克已報載詳明進出一換雙最量極準普通足赤價尤減輕各種金箔貨皆上等倘蒙惠顧竭誠歡迎上海望平街大馬路口電話二四一四號 
[尋人]  
元月初十午後一點半走失男孩一名劉新根年九歲寗波人頭戴黑結絨帽身穿元洋緞棉馬褂菜青洋緞棉袍子腳上穿湖色花鞋如有仁人君子知而報信者謝洋十元送到謝洋廿元決不食言住英界墳山路永興花園對弄太原里五十九號劉同裕具 
[吉屋召租]  
今有高大住坐計住房七間宅落新閘路三十六號地位在西境最佳之處有大空地汽車房馬車房綢球場租金每月一百二十五兩欲租者可至該處詢問或和南京路三十號赫門洋行接洽可也 
[聲明遺失]  
啓者今遺失正豐泰京貨合同一紙股洋二百元以向該號零補倘中外人等拾得以作無效特此登報聲明 
丹陽徐耀廷啓 
[遺失聲明]  
茲遺失慎成祥名下存文成隆本棧第念四號棧單嘜十三磅有光紙三件該棧單業已遺失特向該棧說明另補新單特登報聲明以作廢紙此啓 
永昌祥啓 
[聲明]  
李變庭君在行營業有年刻因年衰業於戊午年正月五日辭絕分手經手各務及賬款一切均已交奪明白恐未週知特此聲明 
復昌恒啓事 
[聲明遺失道契　新瑞和洋行]  
英冊第三千四百八十九號道契一紙並權柄單一紙係臺惟司與湯　司出名挂號現該道契及權柄單業已遺失俟三個月後呈請英領事署另行補出新契特此聲明　一千九百十七年十二月二十七日 
新瑞和洋行啓 
[招買校具]  
如有校具出售請函知哈同路民厚里六百七十二號當即來接洽暫租亦可 
[聲明遺失]  
昨因陪遊大世界遺失　園浴堂押匯紙一張已向前途說明補立如有人檢拾此據以作廢紙特此聲明 
北浙江路四百四十七號夏錦源敬啓 
[張榮齋遷移]  
本館相法鐵言直斷向寓九畝地今遷至英界盆湯弄西寗波路無錫路中　諸君欲决疑問難者幸勿交臂失之 
[謙和木行啓]  
承各寶號恐小行往來銀錢貨物及擔保等情必須當面蓋印由鄙人親筆書字為憑否則概不承認以杜假冒特此再告 
[同益股票公司始創劃一]  
買賣內國公債及銀行紗廠招商局寗紹鐵路證券各種股票備蓄標評准市價誠心無欺倘蒙賜顧請至英大馬路虹廟對面直隸路二百五十五號便是 
本公司啓 
[萬國九洲第一靈驗耳聾聖品]  
京都天寶齋○謹告同胞○耳聲痼疾○我有神劑○服此立聰○效騐神藥包可斷根○舖設上海二馬路西鼎新里石庫門便是 
凡患耳聾一症皆因腎水虛損相火上痰或因鬱火傷肝以臻耳鳴耳脹耳熱耳痛等症本齋家蕭良藥屢蒙宮紳試驗故敢出而問世非徒漁利已也善治男女老幼久年初起一經服此二三盒立覺血氣調和呼吸盡捷補眞陰生津液退浮火除邪熱雖十年廿年舊症服此丸一料立見奇功極重久年老症服此二料無不轉聾聰眞乃第一聖品盒每一元每料六盒洋五元不靈包退還洋以昭信實如稱耳挖損再吹寶人吹耳散無不立愈每瓶七角若有處言欺人罪我惟天○舖設上海二馬路西鼎新里內京都天寶齋啓 
[孟河費繩甫老先生快婿徐相宸先生]  
精究男婦內科各症 
寓上海北泥城橋鴻興里 
新出中國生理學補正 
大洋五角郵票九五 
[欲置高大洋房者注意]  
今有大洋房一所坐落寶山路商務印刷所斜對過第念八號門牌計地二畝五分半係英冊第七百念三號進門前面有草地一畝餘中起三層樓五開間洋屋一所後進新添造中國式五開間屋一所再後廚房馬房馬車房玻璃花柵幷有浴室電燈自來水自來火花草樹木一應俱全如合意者請至本庽接洽便知寶山路念八號 
吳庽帳房啓 
[招請經理]  
本公司自採各煤運滬發售現為推廣告銷路起見擬請經理一人專管售煤事宜薪水傭護均從優給惟須要身家殷實者方能當選　如有以上資格願擔任此席之人請即駕來南四川路四十五號二樓本公司接洽無任歡迎此佈　合成會司謹啓 
[合股聲明]  
啓者英界天津路新昌淅合記報關行由王詹氏出頂於大德等莊旋由大德等莊轉頂於公記曾經登報聲明茲於戊午年正月初一日起由公記與太記合辦改名和記仍用原牌營業所有以前合記公記之往來銀錢一切等情概歸合記公記自理與和記無涉恐未週知特此登報聲明 
新昌源和記啓 
[上海閘北華昌恒記合資公司佈告]  
本公司經華昌有限公司全體股東會議決訂有成約願將廠屋機器生財全部份財產統租與恒記公司接辦本公司由即日起自租以後所有前公司欠人人欠概歸前公司理直概與恒記公司不涉恐未週知特登申新兩報聲明 
華昌恒記合資公司啓 
[上海閘北華昌火柴有限公司廣告]  
本公司由股東會議決將全廠房屋機器生財等物全部即日起租與恒記合資公司以後盈虧概與華昌公司無涉以前欠人人欠均由華昌公司自理不涉恒記公司之事恐未週知特此聲明 
華昌火柴有限公司啓 
[津浦鐵路管理局招商投票承辦輪箍廣告]  
本局現需購辦輪總九十六件定於本年四月一日下午三時在本局開標章程標函格式含辛茹苦附圖說有意承辦者繳費五元來局領取可也 
[咖啡霜]  
用霜二匙臨時開水冲食即成咖啡茶香甜美味活胃消食補中益氣醒酒除暈旅行家居餐餘酒后衛生至實每罐洋二角批發克已總發行所上海九畝地新舞台隔壁小雅園代售處英大房永安居四馬路邁羅公司稻香村 
[三日愈癩疥瘡藥]  
每盒二角不效還洋上海英二馬路畫錦里保太租啓 
[一分時立止心胃痛肝氣藥]  
此藥無論何種心肝胃氣痛痛到人事不省祇須吞服二分其痛立止　永斷根每大瓶一元中瓶半元小瓶三角上海二馬路盡錦里北首 
保太和啓 
[春氣發生　傷風咳嗽]  
全國各地風為時行癥之一種　每逢春氣發生的時候　患者較其初喉管稍覺徵癢　或燥咳不止　或咯痰不暢　皆由肺氣不宣　呼吸不正　漠然失治　日久釀成危險之肺病　本藥房發行助肺呼吸香膠　功能清理呼吸　滋潤肺體　兙除頑痰　為各種除痰葆肺藥中之極品　隨時服化一二片　立能咳止氣舒　使內臟頑痰　隨口咯出　肺體清健　可免久咳成癆　肺萎肺火諸癥　值　此春森當令　咳嗽流行之際不衛生家預備防患　切勿漠視　服法詳載仿單　助用不肺呼吸香膠　小匣洋二元　每打二十元　總發行上海四馬路五洲大藥房　各生活上分號批發 
[文明結婚各種餙品]  
世界開通結婚儀式槪從文明而男女新人所御飾品尤須別出心裁花樣翻新以表鄭重際此天氣溫和結婚者必絡繹相接小號特倩技師加工趕掣各種乾坤宅應用新樣飾品妝匲器具親友餽贈禮品以備采擇定製結婚用印戒指代　各種珠寶鑽石首飾等件賜顧者請　駕臨河南路一百念一號時和金銀首飾老號庶不致誤 
[現銀專收精圓各種珍珠特別放盤]  
三馬路中東鼎新里對門英商安昌洋行經理吿白 
[觀心相命十大特色]  
一政界或陞或降得失何日判斷無說　二商賈成敗飛來虧盈對定方針以好進行　三飛星　度用西法量天尺能評生死日期　四奇門化學不報八字至尺度書量指知來友年月日時　五揣骨論相終身榮枯妻子財祿一一皆中　六觀流年氣色預知月日財喜禍福　七河洛易理奇門大課以決憂疑應驗如神　八論先天能知後天　五行心肝脾胃弱衛生心神調養保全精神無後患之憂　九察後天五行已虧未來之患出於何經或六根有損宜先保防　十意外危險不定視形觀色立可解決　寓三馬路大新街名遠旅館樓上十三號官房 
[緯成公司緯成縀榮膺大獎]  
本公司所造各種緯成緞業巳遐邇咸知各界歡迎疊蒙　工商部獎給褒狀前浙江巡按使獎給七襄媲美福額農商部獎給一等獎憑農商部物產品評會獎給特等獎憑本公司受此獎譽正期精益求精通行中外今又蒙　農商部頒到美國巴拿馬賽會獎給本公司所出之緯成緞大獎憑一紙大獎牌一方謹領之除益不敢不力求完美以副該會獎給之盛意用增吾國綢業之榮譽庶不負各界歡迎　緯成緞愛用國貨之熱心也 
[訪緝李懋齋]  
無錫新寶成銀樓經理李懋齋寗波慈谿縣人身壯面圓嘴角有痣痣上生有長毛現年三十二歲因今年八月秋節各股東到無錫查賑經理情虛畏避臨時並捲去金飾巨欵而逃除訴精無錫縣知事及上海法公廳通緝嚴辦外凡本部外埠有知李懋齋匿跡處所者務希隨時扭報捕房或中國該管官廳當即酬謝洋四百元如同治報信因而緝獲者即謝洋二百元儲欵以待決不食言　上海法界洋行街普和糖行　陳軍初　鄭友松　林時春謹啓 
[蘇州司部巷殷傷科分寓上海啟事]  
胞姪震賢常寓上海白克路永年里第一弄第一家第四百七十五號門牌每月逢十五六七八九日仍寓寶善街羣玉坊新高　旅館開診上午十一點起下午三點鐘止外日期在白克路本寓候診 
[彭壽堂善治痴癲靈丹]  
義商彭壽堂主人鑒僕少子稚珊賜冠即應癲癥平日精神呆鈍言語不倫一經觸發癡狀可怖去歲絜至滬上曆訪名醫診治依然罔效個春有友來家適見小兒病發因言至戚某宿癡癲會上海彭壽堂陰陽醒悟丹到今靈然僕聞之當即面購全料纔服旬日神志已清吞服購完舊病若失私心惴惴常恐歷久復作乃自春徂秋從未再發僕囊以報載丸散林立故未深信距料貴堂此丹功效如神真救世良藥始悔前此之蹉跎爲自誤也用特肅函鳴謝拜告同病者　江寗會綱珊謹上附價每料一元全科廿料十八元　舖設上海河南路七號 
[受盤聲明]  
坐落四馬路口大興街之益記川味香菜店憑中證戴數卿等說合生財店底議價共洋二百六十元其洋面交清楚已後該店改牌利記接手管理所有以前益記店主玨硯章欠人人欠各債均由自理與利記川味香號無涉特此佈告 
[煙台張裕釀酒公司上海總批發處廣告]  
注意國貨本批發處開設在英大馬路小菜場對面民康里內兼理中美銀行招股事務批發煙台本公司西法釀造各種紅白葡萄酒以及白蘭地酒價廉貨美中外馳名門市亦有零售以表歡迎　本埠各京貨店及番菜館均有出售外埠（汕頭）增泰街應醇和（香港）永安公司（漢口）小關帝廟東步　老江海關前信泰恒（南京）沙灣信昌恒（寗波）新江橋北首福和公均有本公司各酒出售南洋各島亦有代理留意焉（批發另議）每打價目白蘭地廿四元　品　珠十五元　正甜紅十一元　馬乳紅九元　櫻甜紅七元　　霞鹿六元　瓊瑤液二十元　益壽獎十三元　瑪璃紅十元　上苑香七元佐談經七元　健人露五元 
[勤業女子師範學校插班招生]  
班次附屬兩等小學一二三四年級文學藝術兩專修科免費生請閱詳章函索即寄開學陽曆二月二十六日校址兩專修科免費生請閱詳章函索即寄 
上海法界南褚家橋華成路　校長朱震寰謹啓 
[中國商業專門學校招生] 1 
本校定於陰歷正月十九日即三月一號開學凡欲入校肄業者須於開學以前到校報名逢星期三六日試驗報名證三元索章寄郵二分校址上海新垃圾橋北堍南公益里　校長吳秉鈞啓 
[肺病痰咳]  
考租界工部局衛生每星期之報告而歏華人之亡於肺病者恒較他病為多上海一埠且然其他各處已可想而知矣夫肺病總名也起始之病源經過之病狀各有不同故凡所受之痛苦亦均有異而要皆不外乎肺氣虛弱外邪侵入致生咳嗽哮喘氣急痰凝之症治之不早則輕者漸重重者益危甚且至於不救豈不大可哀哉按肺為五臓之第一部其作用在氣人生一呼一吸無非惟氣是賴精血之得以流行無滯者肺氣調達之證也故治病莫先治肺中西醫仝一見到艾羅醫生之療肺藥為治肺病最王道最節實之聖品值此冬令乾燥正肺金爍火易患一切咳嗆痰喘肺　發炎等症尤宜及早預防況冬至陽生春氣發動無病者易病有病者必多復發惟服此療肺藥可保無各種肺病之發生謹繪老人咳嗽圖以為世之患肺病者告 
艾羅療肺藥大瓶二元每打念元小瓶一元二角半每打十二元 
總發行所上海三馬路中法大藥房各埠分號及大藥房均有代售 
[南京李光明號啟事]  
啓者本號承印李文忠公全書書價尾欠已與廉惠卿完全脫離關係自行直接辦理呈請皖省發給欠價並報告李府業於陰歷去歲臘月登報聲明嗣接皖督函開尚須行查等因本號與李府情商請其先行墊付皖省欠價李府因刊書之事向未與本號直接其後種種轇葛人皆以本號為名別生枝節今墊付此款為防弊起見立合同摘錄如下　一李光明號承認以後任何舉動任何印刷品關於李文忠公全書之事如帆影樓自反錄二書中所載者悉由李光明號與之嚴重交涉不聽即行控告　二皖省尚欠一百五十部之書價李光明號承認清理不得中止　三此項合同必須登報聲明並聘請律師在會審公堂及滬寗兩處官廳存案仍由李光明號東仰超函知廉惠卿查照李光明號東仰超登佈 
[勸業場燈會加放熖火花筒佈告]  
新春剛屆豪興君倍趁此良辰允宜及時行樂本公司特於正月十三日起佈置各種燈彩人物戲劇走獸飛禽點綴新奇栩栩欲活九時後並增熖火花筒藉答　雅意務希　各界早臨無任歡迎 
 
 

Page 5

 
 
   
 
 

Page 6

 
 
要聞二 
[馮倪相持之近况]  
　　皖督倪嗣冲對於馮玉祥駐兵武穴之事異常激昂疊電到京報告此事（巳紀本報）十八日倪又來電措辭更加激烈謂馮旅逗遛武穴人心皇皇通電主和直一反抗中央之表示政府對此處置非褫革拿辦嚴行懲治不足以警其餘嗣冲不才願率一旅之師親至武穴戢彼凶燄請中央顧全地方速示機宜云云 
　　元首因馮玉祥本爲陸建章舊部此次通電主和確係脫離中央之嚆矢故於十六日特與陸氏一電請其早日來京襄贊國事並請其速向馮旅長去電勸慰務使達到服從中央命令之目的詎料昨早（十八日）馮總統接陸氏覆電除堅辭來京外並謝絶電勸馮旅長電中更有建章人微言輕縱即百般勸導亦斷難生效等語 
　　馮玉祥寒日自武穴發布一主張和平之通電大起各方而之注意電到北京之後某閣員即特謁總統請示辦法總統謂應先交閣議再議辦法於是十六日之閣議席上即將此電提出討論多數主張先行訓誡如不奉令再行褫職至十八日公府又開會討論其結果即决定先行發電勸誡故總統隨即命人擬稿即將此電發出該電係一訓誡電文對於馮氏特加申斥云 
　　馮玉祥十四日通電僅言調和至回據安慶說則爲皖倪督來電所言然馮旅討倪十日前即有傳說茲據漢友函言馮旅全部均在武穴登岸所乘六船均被扣留惟快利輪船係王鄂督所租經派員前往討索已放回漢口該旅軍隊每人身邊均有馮氏發布之討倪誓詞快利船中人曾取得一紙可證實馮旅態度突變其目的蓋有所在矣誓詞如下　陸軍第十六混成旅討逆誓師詞　倪賊倡亂　破壞紀綱　元首被逼　國會云亡　輕啓戰釁　兄弟鬩牆　貽殃中土　騰笑列强　此賊不去　國何能康　聲罪致討　我旅維揚　萬衆一心　永矢勿忘　中華民國七年二月四日 
　　政府關於馮玉祥之扣留輪艦一節前日曾去電詰責並促令開隊援鄂毋得逗遛武穴茲聞馮於昨日　電告所扣留之輪艦三艘俟載卸完竣即行放回至該旅何日開拔則一字不提並聞政府昨又接有某方面報告馮旅巳與安慶一部之軍隊實地聨絡確有推倒倪嗣冲之意 
　　共同通信社云馮玉祥忽然提倡主和係由於與李純之聨絡固不待論但更據探聞馮玉祥刻又與海州鎭守使白寳山徐州鎭守使張文生結托擬南北呼應以驅逐倪嗣冲近日倪嗣冲之態度頗爲焦灼者胥由於此也 
湘鄂最近之戰局 
　　攻岳前敵總司令張敬堯已於十五日到漢駐於特别區前德領事署中當日卽偕曹仲珊同往拜訪鄂督王子春計畫進攻事宜聞此番戰事已確定由荆常（荆州至常德問）萍長（萍鄉至長沙間）三路進行攻常總司令爲吳光新攻長總司令爲張懷芝張未入贛以前由魯軍第一師長施從濱代行職務荆常一路爲四混成旅之兵力萍長一路爲一師三旅之兵力施從濱業有於十一日進抵株州之報前旬岳州附近雖無戰事而萍長荆常二路實接續有小戰鬭前紀安武軍由長株路線復退回萍鄉係據鄂省軍界消息報告茲聞長沙來人傳言謂安武軍於六七等日仍在長沙附近聶市（距長沙約百里）戰鬭譚浩明曾遣多數桂軍將其圍困於湘局當無大碍但現傳定武軍十二營與魯軍均抵萍株似此路軍力巳厚長沙殊屬危險頃據漢口外人消息謂長株間於十三四五等日巳起大戰其勝負情形現尙難悉至荆常方面之吳光新軍與湘西軍戰於公安澧州間前曾爲吳軍獲勝由公安直入澧州復戰於牛浪湖湘西軍因得粤軍援助復將北軍擊退回守公安其右翼由慈利進行會合黎天才之殘部及熊克武軍之一部（按熊軍係由蜀之巫山問道潛入興山與黎會合爲數約二三千人並未襲破施南府城）由遠安當陽以襲宜昌朱廷燦於十日至十二日之間分兵與戰雖勝於當陽而敗於長陽（長陽係十一日失守）惟宜昌尙獲保守其在遠安當陽間之荆門縣本前清直隸州駐地近曾爲王安瀾等一般民黨會合黎部營長張定國田之秀所部襲破然未幾又爲王子春所部收復荆當遠現僅遠安一邑爲南軍所踞總之湖北全省現雖殘破不堪而舊日武漢黄安德荆襄鄖宜施十府城與一荆門直州城及各商埠巨鎭現尙在北軍掌握中亂固亂至極點然南軍不破武漢鄂局尙易收拾惟人民之吃虧受苦則有過於辛亥之役除勒捐搜刮外加以敗潰之北軍姦搶燒殺無地不有近日地方較安靖之處全省惟推舊黄州府六縣因其地處下遊毗連贛皖荆襄岳敗潰之兵不能竄至不意援鄂之第十六混成旅長馮玉祥率該旅抵武穴廣濟之後態度不明並有扣留商輪之舉經王子春李秀山調停後巳將輪船放行茲聞馮因南北戰機已急又通電中立不與戰事馮旅雖祗一旅連補充團有九千人戰鬭力頗足今在武穴中立對於鄂督想不致開釁對於主戰派諸軍難免不啟衝突其前途如何變化現尙難知而武黄地方人民則懼戰禍發生恐慌不堪言狀矣現據傳聞云馮巳招致鄂贛民黨將大有舉動駐武穴之鄂軍營長吕森乙巳宣言與馮一致行動將廣濟知事胡恒熙拘住武穴征收局長陳景虞則已逃遁若果確實則武穴九江黄州一帶行將有戰事發生惟目下謠言四起眞相難明傳言如是終未知其事實究竟如何尙須一二日方能明白也今日武漢盛傳曹張已發令開始攻岳並謂張敬堯巳往咸寗官場亦云岳州十七日開戰此役爲南北决定勝負之最後戰爭以南北實力而論固北强於南以軍氣民心論則南勝於北目下岑陸譚等皆盛倡和議而北軍則主張大舉進攻前途如何殊難預斷且俟各方戰報可也 
[戰禍危迫中之鄂聞]  
　　湖北之督長問題 
　　武漢之炸彈案 
　　殷鴻壽到鄂後狀况 
　　張敬堯素存督軍希望刻遷延不就前敵司令即爲所志未遂總統之意本欲恢復岳州保固鄂局卽止戰爭故張氏雖切望湖南督軍虚名總統尙不願輕畀蓋以任命張氏督湘即爲與西南全體宣戰政府自審實力於收復岳州已大不易而欲奄有全湘征服粤滇耶現王子春自兼第二師師長省長兼職益難並顧聞已迭電催請任命軍署參謀長兼政務廳長何佩鎔升署省長以便專理民政何爲湖北鄖陽人雖從前無甚聲望然與王子春極爲相得升任省長又出王保薦必無不妥之處未知馮總統因何懷疑遲遲不决也 
　　武漢自收束潰兵後現狀尙稱安謐黨人因無可利用之軍隊並無在此運動起事之說王子春爲鎭定人心計早已將各街巷崗兵撤去維持地面仍責成警察不意十四夜八時省垣小金龍巷内忽霹靂一聲炸彈爆發將某姓牆垣炸一巨洞地面亦裂數尺該巷距督軍署甚邇軍警聞信馳至捕拿人犯並無所獲該處雖離鬧市不遠人民多巳遷徙又值新正行人殊少故無受無妄災禍者惟被炸之某姓對面有劉姓家二女因聞炸彈爆於門前未知何故立即翻越後牆圖逃軍警瞥見以其涉嫌入室翻箱打籠搜查殆遍並將該姓男子拘去二人送至警務處研訊大約可望保出但所損失則無處追索矣當夜督軍署因此一炸異常戒嚴附近各地悉禁車轎通過又聞馬家巷同時亦有炸彈案係一女　人所擲巳經拿獲鎗斃矣 
　　各軍總執法官殷鴻壽日前已由京來鄂隨帶有憲兵兩連劊子手三十名現設辦公處於鄂省原有陸軍審判處内另竪一長牌曰軍政執法處陸軍審判處長程漢卿現已經殷加委爲監審官王子春並另挑選憲兵兩連歸殷管轄分往各處糾察軍紀其在武漢巡查者每十人爲一組前列二人皆負包裹紅綢上有血跡之大刀見之令人生畏王因慮各軍不服從首即將所部二師前任第四旅長王靖安（在岳棄兵先遁者）送請審判王本王子春同族殷曾正式提審王殊倔强侃侃辯論謂非王金鏡來對質不能得眞相現在仍交管押當不致果判死罪然有此一舉亦足以儆衆矣由執法處執行死刑之犯近日頻有所見多係由外縣解來謀亂未遂或搶刧勒捐之徒前爲農務學堂日文譯員之金小村在漢口花叢中頗有聲名因在漢勒寫各商捐欵亦經鎗斃 
[湘商會續開借餉大會]  
　　前日商會發出通啟云逕啓者頃奉譚聨帥訓令以軍情緊急需餉孔殷飭向各商借洋銀二百萬元限於五日内籌繳不得違誤等因奉此茲定於陰曆臘月十八日午後二時開全體大會應請各界迅速召集同業先期預籌商認欵數目庶届期到會時得報告確數以示我商人急公愛國之熱忱無任企禱云云至是日下午三時商會遂開全體認欵大會各紳商到後首由商會長左宗澍報告云前日會議由公家以抵押品向商家借欵一案昨經各紳商再三討論以公家向人民借欵湖南向有成案辛亥之役公家向票運商借欵每票一張借銀三千并無抵押公家亦届期本息全還信用昭彰人所盡悉今承各界同意改爲拆息辦法由湖南銀行出是抵票應付利息亦載入抵票數目内作兩期歸還一期六月一期十二月仍一分行息准其拆息流通市面如有急公好義儘可自由捐助各界能否認借若干　分别報數以便彙齊解交財政廳應用當時各界認欵者首由鹽商認借三十萬元礦業銀行實業銀行儲蓄銀行共認借五萬元金銀業共認借二萬元礦業認借五萬元錢商業認借五萬元綢緞業認借五萬元梁和甫認借一萬元紅紙業認借一萬元南貨業認借一萬元蘇廣玻璃業認借一萬元藥店業認借一萬元典當業認借一千元書店業認借一千元酒作醬園業□借一千元紙行業認借五百元烟業認借一千元糧棧業認借五百元木業公會認借一千元扇子業認借五百元湖南電燈公司認借三千元絲棧業□借一千元長邑米業認借一千元製帽公所認借一千元油行業認借五百元玉器古董業認借三百元錫昌恒礦公司認借一千元衣業認借三百元皮貨業認借二百元光華電燈公司認借一千五百元其餘五金業銅業魚行剪刀業磁器業石灰業油鹽業印刷業糧業公所照相業製革業靴鞋業均約定三日内有認定數目報告商會一時人聲鼎沸有願作一期繳者有願於年内繳者有聲明作兩期繳者六旬鐘搖鈴敵會 
[北軍抵贛後之狀况]  
　　大陸報十三日南昌通訊云星期一日此間到有北兵三千聞九江鎭守使昨日悄然來省預備陳督去任後代攝督職所來北兵係馮玉祥所屬之一部近從浦口出發者此間人言藉藉謂宣統將爲世襲總統反對者將予重懲云云省垣各街現由新到之北兵巡邏贛人輿情皆傾向南方擁護共和陳督自受褫職處分後雖經總統與總理慰留聞巳三次辭職省城商會已有復其原職之請求並游說外人從中挽駕贛省目下尙無亂事伹人心頗不寗靖久旱數月今始甘霖大降數日不已今日午後二時三十分南昌地震逾數分鐘又震一次幸無重大損傷 
[南昌通信]  
　　贛督陳光遠經中央褫職留任已三次電請辭職離任並通電略謂光遠本任郮人中央旣下征伐令與主調和初衷相違背若謂保衛地方而魯軍入贛多方阻止該軍仍復南來其對於國家地方兩無所補是光遠不能不去云云頃聞陸榮廷莫榮新譚浩明李烈鈞等均有電來勸陳督勉爲其難馮總統鹽日又來電再四勸慰陳督勿萌退志又經本省紳商各界挽留辭職之念遂以打消茲將各電錄下 
　　萬急北京大總統國務總理鈞鑒陳督蒞贛保境息民同聲愛戴現聞辭職全省士民均爲惶惑設法懇留未蒙俯准竊惟贛省居長江中樞軍事稍失機宜必致牽動全局現在湘鄂須無衝突贛境却甚安謐人民感陳督之苦心應付尤攄我大總統總理之厚澤深仁保全吾贛自聞魯軍入潯贛人驚懼罔所措置蓋贛省數月以來得以保全秩序者全由陳督軍維持調護使他方軍無可乘之隙今魯軍入境風鶴驚傳轉使彼方得所藉口乘機窺贛雙方接近衝突必致一啓爭端糜爛不免岳州已事可爲寒心贛民何辜遭此鉅刧陳督有守土之責不主戰固近抗命主戰又害地方進退兩難逼而辭職永懋等以陳督志在必去無法挽留惟有泣懇我大總統總理垂念贛省人民生命財産留此一片淨土使免入於戰爭區域一面慰留陳督一面速飭魯軍停止出發仍令陳督維持現狀以待大局解决贛省幸甚臨電不勝迫切待命之至商學各界陳永懋袁璘等五十三人泣叩另有電致旅京贛人蔡志賡李碩遠賀國昌宋公威閔少窗吳康伯劉小芋歐陽旭安邱果軒葛贛生歐陽仲濤陳仲騫魏阜歐饒敬伯等懇其就近向政府陳說利害從速挽留電文與上同攻略南昌陳督軍鑒正密頃接吳帮辦金彪等公電曁贛省紳商學界電呈僉以執事陳請辭職地方人心異常驚恐迫切挽留同時接曹仲珊李秀山鮑廷九諸督軍來電亦以贛省防務重要全賴公力維持堅懇中央勿遽允許詞意極爲眞摯具見公道猶存鄙人迭電開佈誠心諒被嘉納務望勉留以塞衆望切勿再事游疑特電布聞諸維攝衛並分别轉知各界諸君子爲盼國璋鹽印 
[豫省之兵變餘聞]  
　　河南督軍趙倜近曾至河南府聞與政局有關其先趙曾請省議會撥欵五十萬元付給軍隊欠餉省會未經通過即行閉會越數日忽有揭帖發現聲言軍餉如不即付將搶刧全城定上月二十七爲行刦之期當時餉欵能否籌措殊難預必但迄今一切安靜經過未有變動據聞當局曾以大宗肉食犒賞兵士作賀歲之需陰曆年關民問一切悉依舊例街上行人非常擁擠各界均較平時忙碌乂據豫軍署某君之言曰日前（上月底）豫南明港新蔡正陽潢川光山汝南息等縣發生大變亂即駐明港巡緝營多數叛變幸不久即歸平靜趙督軍爲鎭定人心起見極守秘密此等巡緝營軍隊數亦不少本駐紥京漢沿線之明港譁變後即侵入正陽新蔡兩縣大肆搶掠雖經該管統領親率其他軍隊追捕督戰良久未能勝利該兩縣警備隊全數均出痛擊鄰封各縣聞耗亦派軍隊助剿始將該叛兵擊退知近縣必有預備恐被包圍乃勾通土匪攻正陽分一股襲擊汝南次日復竄至岳城與駐岳該營趙營長激戰又一日破新蔡張營長之軍聲勢頗盛最後復攻入距息縣七十里之范圍子（莊名）該縣知事樊庶早已得報召集軍隊連夜出城會同該縣臨河店包信集等處所駐紥各團兵士合力迎擊此時曾與該匪激戰之趙張兩營長適亦追踪而至匪兵因巳分出數股勢漸不支旋即逃散茲將息縣知事報告原電錄後（其一）開封督軍兼省長趙鈞鑒現據探報明港叛兵勾通土匪已竄入范子圍於前夜四句鐘復逃至黄圍子團警遂即往擊獲快槍四桿并子彈多粒該兵匪被擊即向南逃遁關警等追至光山境許店該處地多士崗搜查無踪始行折回除仍督飭各分團警嚴密查緝隨時報告並飛告光山劉知事搜捕外合亟電呈（其二）頃據譚團長秉鰲報告在鄉搜緝探得匪等由許店竄往光山曹林時家寨等處遂渡河趕追馳至財家寨匪等正在寨内派飯索洋即向猛攻該匪均携快鎗由寨突出負固拒捕經奮擊多時傷匪多人獲馬兩匹并昵軍衣灰色兵帽等件及寗綢皮袍二件匪勢不支始同傷匪往南逃竄復追數里因時晚路生未便窮迫是役兵團追匪傷匪多人並獲匪物不爲無功巳籌欵重賞用資鼓勵昨所獲快鎗四桿巡緝營袁　領家驥囑仍繳還請示遵照再聞有息境鳥龍店等處某某兩日有被匪搶掠情事容查明呈報息縣知事樊庶叩漾 
[蕪湖快信]  
 
 
 

Page 7

 
 
駐滁魯軍施從濱所部六營前日由浦口分乘民船以差輪拖帶過蕪上駛 
　　倪督刻擬在安慶蕪湖蚌埠三處中交兩行共提撥軍餉六十萬元是以前日派妥安軍軍需處長陳旨章乘利濟艦來蕪在中交兩行提去現洋二十餘萬元解往蚌埠 
　　蕪湖總商會前日接自上海寄來一函略云馮玉祥不日來皖攻倪請貴會維持商業幸勿誤會自相驚擾等語署名者爲孫某 
　　無爲縣人盧恩澤日前條陳督軍省長擬在皖省鹽斤每石加價二角出口米糧每石加捐若干組織實業銀行近頗奔走安慶蚌埠運動批准立案未知有效否 
　　皖敎育廳長盧殿虎定本月二十日由省來蕪考察皖南敎育狀况 
　　大通皖岸榷運局長寗祖武皖警務處處長劉道章財政廳長劉鴻慶及各縣縣知事各釐金局長連日紛紛過蕪赴蚌埠爲倪督祝壽 
[皖省近事]  
　　皖督嗣冲日昨在蚌埠行署召集各級軍官會議以政府現下令討伐西南湘鄂戰事即在目前皖鄂接壤之處自應設防警備以免土匪乘問擾亂至出兵援助巳電陳政府暫緩因現時皖北防務吃緊兵力單薄不敷抽調並令各軍隊嗣後對於防務尤須認眞防範 
　　倪督現派參謀長李玉麟赴寗與蘇督李秀山有要事磋商 
　　第十六混成旅長馮玉祥之軍隊巳抵贛境 
　　近日皖垣盛傳九江武穴等處有不穏消息故特異常戒嚴日昨馬鎭守使復乘輪來省駐節鎭守使行署令安武軍一八兩路軍隊分赴皖省上游之華陽及太湖等處駐紥並令砲營兩隊開赴英山駐守均於今日（十八）由小輪拖帶民船開往矣 
[中國銀行股東大會續誌]  
　　十七日北京中國銀行在江西會館開股東會選舉董事監事昨報曾紀一二因散會過遲不及詳紀茲更追述如下 
　　是日午後二時開會因議場上爭論費時甚久致延至夜間三時告終結至其開會程序原定祗（一）讀開會詞（二）報告（三）選舉董事（四）選舉監事（五）閉會而已總裁王克敏因病不到由副總裁張嘉璈入場就主席代表致詞略謂值此國家多事之秋本行所招股份居然能全數招足實可慶云云次復報告本行歷年業務狀况略謂在民國一二年行號之開設者惟京津滬漢等處開業未久與社會相處日淺未有十分信用是以一年之發行劵僅一百餘萬二年亦僅五百餘萬三四年業務甚佳本行劵在社會巳占有最優等之地位各種存放欵數亦較一二年增加不少五年爲行務極盛之時分行號至二百餘處之多正進行之時忽遭袁氏之變隨復院令頒布停止兌現我行乃大受影響六年大局不定紛擾終年尤不得不求節約故於魯汴開奉等省裁去號所不少前此京行開兌準備雖不十分充足要亦十之八九祗以奸商搗亂遂漸不能支晚近鈔票不能整理重以官廳欠欵約共五千餘萬但現巳追還過半云此其報告大槪也報告之後依原訂程序應選舉董事矣在場股東王滌齋等十餘人以行員所定章程及對於報告疑點紛起質問王等是日本巳發出反對之傳單題曰各股東注意如下列（一）行員違例自定章程剝奪各股東議事權利（二）官股應照日本銀行及大清銀行先例不得行使選舉權（三）投票應用限制連記法每票照額定董事寫三分之一以免某方面壟斷選舉危及銀行以上三項我商股同人應於開會時提議力爭以冀保全商股權利而伸公道是爲至要云云 
　　當時對於行員所訂章程質問尤烈其要點略謂現在股東會未成立何以先有章程此種章程究竟根據何種法律似此違法行爲董東絶對的不能贊成亦萬不能發生效力甚有謂章程未經衆股東研究今日不能開會者於是爭議甚激秩序大亂在場警察向前謂諸公宜出以有秩序之辯論否則警察有維持會場秩序之責即當出而干涉爭者益憤拍案大呼謂警察何人會場何地竟敢大言呼喝苟欲正當討論應將惡警驅逐出場紛擾多時爭論者究屬少數主席乃復提議仍先就章程議决或付審查時復衆論龐雜有絶對反對此章程無討論餘地者有請卽付審查者有謂無庸審查請付表决者最後先决定表决方法分三次投票第一次贊成所議章程不付審查者投白票反對者投藍票其結果共得白票一百四十一張爲四千四百九十九權藍票六張一百四十權第二次贊成本章程全部通過者投白票反對者投藍票其結果共得白票一百三十四張爲四千五百四十二權藍票三張十五權第三次贊成本章程全部無異議者投白票反對者投藍票其法共得白票一百二十四張爲四千六百五十九權藍票七張一百四十二權於是此章程依舊通過矣選舉董監事之結果官股大獲勝利錄其名單如下 
　　當選董事名單及所得權數施省之五零三零　王叔魯　四八三一　張公權　四六六六　林子有　四二八零　李伯芝　四二二三　周學熙　四一一七　馮幼偉　四零零六　潘履園　三九八九　熊希齡　三九四六 
　　當選候補董事名單及所得權數　虞洽卿　三八六五　黄溯初　三七八三 
　　當選監事名單及所得權數　盧學溥　四七六九　李勁風　四一九六　陳輝德　四一八一　李律閣　四零五五　張燮元　三六九七　聞董事監事雖經舉定因開會延至夜間三時商股股東多巳退席故均嘖有煩言或將另有表示云 
[熊督辦呈請籌撥工賑之原文]  
　　呈爲瀝陳京畿工賑情形並編製六七年决算預算清單懇請訪部籌撥巨欵以資救濟事竊希齡奉命籌辦京畿水災河工事宜業於本年一月十九日禀陳鈞座在案數月以來戰兢恐懼寢饋不遑雖按照前陳所擬各節次第籌辦而以災區之廣難民之多杯水車薪良多缺恨現在冬賑將完春撫又届河氷將解工事復興非預籌善後之良方恐再演上年之慘劇謹將辦理工賑及决算預算等情形敬爲我大總統詳晰陳之一爲賑務之欵尙須續撥也查此次京畿氷災非僅數十年所罕見抑亦二十省所未聞各縣知事囿於成例旣將各村莊被災輕重之分數妄行呈報順直助賑局亦拘泥歷年辦賑章程僅查六分以上其餘四五分村莊災民紛紛報訴本處不得不另行設法補賑且除冬賑外凡輔助賑所不及之事如平糶糧煤及因利局留養所粥廠醫院推行紗布商業等項亦須統籌兼顧分别進行以致出欵遞增順直助賑局前經議定補助冬賑欵八十萬元嗣以災民過多復請加撥三十六萬元共爲一百一十六萬元平糶糧食成本巳經中交兩行允借百萬元嗣以政變悔約復由本處自撥四十四萬元此兩項即爲支欵中最巨之數希齡前雖面奉鈞諭側量河工復經國務院會議議决所借日欵總以少撥賑務多撥河工爲詞無如五百餘萬災黎嗷嗷待哺慘不忍聞國家以民爲重必先救活其生命乃能消弭其隠憂否則流亡寇盜糜爛地方雖有河工亦將束手庚子之亂由於拳匪拳匪之多由於旱歉殷鑒固不遠也且查前清順天府尹周家楣辦賑舊案當時被災之區不過二十一縣受災之民不過一百三十餘萬人而支出賑銀及漕米等欵已合銀洋三百餘萬元之巨今京畿災區一百零五縣災民五百餘萬視周家楣時加至四倍而支出官欵僅一百九十餘萬元即合之本省公欵及各慈善團體所放并計不過二百八十餘萬元此希齡所深滋缺恨愧對災民未敢悉遵鈞諭者也惟辦賑本無善策而實惠要當及民希齡深鑒前清官吏藉賑入私之弊故此次對於賑欵嚴定界限凡本處行政經費均請財政部撥發辦事人員多由各署咨調仍留原薪毫不於賑欵内開支一文放賑之爭全行委託本地士紳及各慈善團體本處僅居監察地位毫不直接查放至採辦糶糧亦委津紳經理并請國務員監察貸放棉紡亦託商會經理并請財政部派員會辦凡此者皆所以預防流弊昭信天下免負國家及中外助捐紳商之厚意也其收支之欵分爲兩項一曰官欵即政府籌撥之欵應由此欵項下提交各紳商辦理賑濟者將來均令領欵人造具支欵表册簿據送由審計院核銷公布於政府公報二曰民捐即中外紳商所捐之欵應由此欵項下撥交各慈善□體辦理賑濟者將來均令領欵人造具支欵表册簿據送由京畿水災賑濟聨合會核銷公布於各埠新聞報紙現計官欵收入現洋二百二十三萬一千四百三十四元五角四分又日金三百零三萬三千八百二十八元三角九分支出賑欵現洋一百九十萬零七千九百四十六元二角八分又中鈔三百元工欵現洋四十九萬八千五百十六元三角五分九釐兩抵外尙存日金三百零三萬三千八百二十八元五角九分透支現洋十七萬五千零二十八元零九分九釐又中鈔三百元民捐收入現洋五十八萬四千一百九十四元九角二分一釐又中鈔十一萬五八千百三十三元四角又交鈔六千零零七元又公債票二十萬元又盧布五千元又儲蓄票十九元支出賑欵現洋四十二萬三千七百八十八元六角七分四釐中鈔六千三百三十四元七角交票二千二百零三元兩抵外尙存現洋一十六萬零四百零六元二角四分七釐中鈔十萬零九千四百九十八元七角交鈔三千八百零四元盧布五千元儲蓄票十九元公債票二十萬元均經分别另造出入清册附呈鈞核（未完） 
[杭州快信]  
　　莫干山檢查長陳瓚呈報該處尙留德僑五十六人并條陳取締自由行動辦法 
　　浙江銀行監理官吳憲奎杭關監督沈爾昌昨均公畢由滬旋省 
　　奉令開拔温州之一師第三團李團長全義昨報告到省已設團本部於瑞安縣城二三兩營各連分駐平陽樂清等處 
　　瑞安商會會長王潤前温州自主時有和附嫌疑飭查屬實省署昨令行實業廳核辦具報 
　　甬上引渡來杭之黨人張錦祥昨已判處死刑 
地方通信 
[松江]  
[謝書波兩次被盜]  
　　浦南蔣莊正六　謝書波家於本月五日夜間被盜肆刦並被拒傷謝之妻女一案雖經縣署通報飭緝迄未弋獲一盜詎謝書波又於本月十九來縣呈報謂十八晚間復由盜匪十餘人明火執械破門入室時謝適在山陽經商不值而謝之妻女又被捆縛兇毆俱遭傷害祗得聽其翻箱倒篋將衣洋飾物盡數搜刮而去約計所失贓物共值洋三百餘元呈求派員勘緝務獲究懲若再敷衍因循致有第三次之刦掠因無衣物塡彼慾壑勢必犧牲生命云云李知事閱狀後以該民兩次被刦妻女受傷該盜等實屬罪大惡極自應嚴加跴緝務獲重懲故除派令警所檢查馳往勘驗外又勒限所屬探警購線緝辦至此次刦犯是否即爲前次盜匪所爲須俟獲盜訊明方得眞相 
[開浚市河之消防]  
　　松江城内市河業巳築壩開浚城廂二區救火會爲預防火患起見巳租置太平水缸四十八具分設於縣警兩署前及市公所等處惟此項經費約須洋五十餘元救火會中向無公欵存儲故由主持會務者請求浚河局補助不知能允照撥否 
[推定慈善代表]  
　　本邑公民蔡福鈞等因舊府治七縣士紳組織之慈善敎育團業已定期本月二十一號來松舉行第二次聨會議而本邑代表尙未舉出爰於昨日（十九號）在城内明靜堂開會推舉共到二十六人舉出代表四人學界及慈善團各居半數舉定後旋即致函川沙代表黄紉之等請共於開會時邀請被舉之四代表到會集議惟聞被舉各人中有因事前未得本人同意不欲應選者故届期該代表等是否能列席會議尙未可必茲將蔡等致黄函錄下敬啓者貴團爲地方公益起見組織七縣慈善團以監督慈善事業俾欵不虚糜事歸實際欽佩之至去冬貴團來松而松縣代表尙未推定現届新正貴團又將開會集議苟無代表無以專責任今擇於正月初九日會集士紳假座明靜堂公推代表業已推定朱君紫綬姜君揆勛楊君了公沈君立礎爲松縣慈善團代表如蒙貴團樂與贊成務請開會時柬請四君磋商一切 
[蘇州]  
[警廳嚴禁賭博]  
　　蘇坦向來賭風本熾新正尤盛近來各著名老賭窟皆大張旗鼓政界人員亦有預其列者事爲崔警廳長所聞特通令各區從嚴查禁並發韻示云照得賭博一事例禁最爲森嚴無如舊曆新春游民揑造妄言藉口正初弛禁小小賭博何嫌甚至引誘局騙害人生命金錢本廳職司警察首重保衛閭閻輕則罰金以儆重則徒刑三年法律著有專條自應一體凛然爲此諄諄告誡切勿自遭尤愆 
鎭江 
[徵收電話特稅]  
　　鎭江自設電話局以來其電話特稅及電桿使用費向未徵收茲丹徒城廂市董事王蔚卿查市鄉制此項電話旣係營業性質即宜收取特稅至栽植電桿有礙路政地溝爲之窒塞應收電桿使用費昨已禀請縣知事核示以便與該局交涉徵收此項稅欵 
[學務近聞]  
　　各縣縣視學資格前經省署通令非師範本科畢業者不得委任茲聞敎育廳長以僻小各縣人才缺乏呈請省署將僻小各縣確有師範本科畢業人才者暫以二年以上師範簡易科或講習所畢業具有敎育經騐者充任昨巳奉批照准並通令鎭屬五縣遵照矣鎭屬揚中縣新洲地方私立崇德國民學校係該區公民王靜南所創成績颇佳前次縣視學周君蒞校視察曾將該校列入優等惟該校經費支絀難以持久昨由校長成君禀請縣長撥欵維持以免中輟未知能准如所請否 
揚州 
[督軍令釋政犯]  
　　前駐揚七十六混成旅機關槍連長張寶坤（即該旅長張錦湖之姪）及所屬營長唐道人之弟立才（時充該營軍需）兩名因受黨人賀廣來揚運動起事當經張旅長察破拿獲會縣詳奉督軍指令賀處死刑張唐判處徒刑十八個月刻届期滿經通海鎭守使張錦湖呈明李督請將在揚該旅任内張唐兩犯訓令江都縣查照定期釋放昨（十九）縣署業奉到軍令轉行地方監獄黄厲吾獄官查提張唐兩犯照章釋放 
[知事對調消息]  
　　江都縣趙邦彦現有將與丹徒縣倪和甫對調消息訽諸公署人員亦云有此一說惟未見諸明文姑誌之以覘其後 
安徽 
[委查知事政聲]  
　　近聞渦陽縣知事黄佩蘭蒙城縣知事王可宜當塗縣知事宋燦等或被控有案或政聲平常昨經黄省長派委專員分赴各縣調查詳情以便呈復核辦 
要件 
[衆議院議員選舉法]  
　　第一編　　總則　（第一條）衆議院議員依國會組織法第四條及第五條之規定分别選舉之（第二條）衆議院議員總選舉日期以敎令定之但改選及補選日期得由覆選監督或蒙藏靑海選舉監督定之並報由内務部呈報大總統（第三條）有中華民國國籍之男子年滿二十五歲以上於編造選舉人名册以前在選舉區内住居滿二年以上具有左列資格之一者得爲衆議院議員之選舉人一年納直接稅四元以上者二有值一千元以上之不動産者但蒙藏靑海得就動産計算三在小學校以上畢業者四有與小學校以上畢業相當之資格者（第四條）有中華民國國籍之男子年滿三十歲以上者得被選爲衆議院議員但蒙藏靑海之被選舉人以通曉漢　漢字爲限（第五條）有左列情事之一者不得爲衆議院議員之選舉人及被選舉入一褫奪公權尙未復權者二受破産之宣告確定後尙未撤消者三瘋癲或有癡疾者四不識文字者（第六條）左列人員停止其選舉權及被選舉權一現在官吏及巡警二現役海陸軍人三各學校肄業生四僧道及其他宗敎師　前項第四欵於蒙藏靑海不適用之（第七條）小學校敎員停止其被選舉權（第八條）辦理選舉人員於其選舉區内停止其被選舉權但監察員及蒙藏靑海之辦理選舉人員不在此限 
　　第二編　各省及各特别行政區議員之選舉　第一章　選舉區劃及辦理選舉人員　第一節選舉區劃（第九條）初選舉以縣爲選舉區覆選舉以道或特别行政區爲選舉區（第十條）行政區劃之境界有變更時選舉區一併變更但原選議員不失其職　第二節辦理選舉人員（第十一條）各省設選舉總監督以該省行政長官充之監督全省選舉事宜（第十二條）初選舉區設初選監督以縣知事充之監督初選舉一切事宜（第十三條）覆選舉區設覆選監督以道尹或特别行政區長官充之監督覆選舉一切事宜（第十四條）初選舉覆選舉均設投票管理員監察員關票管理員監察員各若干名由初選監督覆選監督分虽委任但監察員以本區選舉人爲限（第十五條）投票管理員之職務如左一掌投票所之啓閉二决定投票之應否收受三掌投票匭投票簿投票紙及選舉人名册四保持投票所秩序五其他本法所定屬於投票管理員職員之事項（第十六條）開票管理員之職務如左一掌開票所之啓閉二清算投票數目三檢查投票紙之眞僞四决定投票之是否合法五保存選舉票六保持開票所秩序七其他本法所定屬於開票管理員職務之事項（第十七條）投票監察員開票監察員各監視管理員辦理投票開票事宜　監察員與管理員意見不同時得呈明選舉監督决定（第十八條）辦理選舉人員均爲名譽職但得酌給公費　第二章　初選舉　第一節投票區（第十九條）初選監督應按照地方情形分劃本管區域爲若干投票區（第二十條）投票區應於初選期八十日以前由初選監督籌定呈報覆選監督核定後轉報總監督　第二節選舉人名册（第二十一條）初選監督應就本管區域内分派調查員按照選舉資格調查合格者編造選舉人名册　調查員辦事細則由初選監督定之（第二十二條）選舉人名册應載選舉人姓名年歲籍貫住址住居年限及左列第一欵或第二欵事項一年納直接稅之數或不動産價格之數二某種學校畢業或與某種學校畢業相當之資格（第二十三條）選舉人名册應於初選期六十日以前一律告成由初選監督分别呈報覆選監督及總監督（第二十四條）初選監督應按各投票區分造選舉人名册於初選期六十日以前頒發各投票所宣示（第二十五條）選舉人名册自宣示之日起五日以内如有錯誤遺漏得由本人請求初選監督更正　前項請求更正初選監督應自收受請求書之日起十日以内判定之（第二十六條）宣示期滿不得再請更正　初選監督判定更正後應將更正名册補報覆選監督及總監督（第二十七條）選舉人名册確定後應分别存投票所及開票所並由總監督報告選舉人總數於内務部　第三節初選當選人名額（第二十八條）初選當選人名額定爲議員名額之五十倍每屆由覆選監督按照該覆選區議員名額用五十乘之爲該覆選區内初選當選人名額分配於各初選區（未完） 
雜評一 
[錢内閣（默）]  
　　錢内閣上台矣第一所當問者錢内閣和戰之主張若何將表同情於主戰派乎則主戰派之勢燄益張戰禍從茲　展勢益陷　局於紛擾將表同情於主和之督軍乎則仍爲主戰派所不喜其不能久安於位又爲意計中事然以呼聲最高近曾通電主和之熊希齡不上台而錢上台者其主張可知矣 
　　雖然中國之内閣從無貫澈主旨之内閣不過依附各派勢力之强弱爲轉移故内閣旋起旋倒而各派勢力之爭每借一國家大問題爲其相持之樞紐今日之和戰問題實各黨派各方面糾紛之政爭所集合而成和戰兩派之勝負卽足爲其他政爭夔化之表示故錢内閣之主張其關係不僅在和戰前途也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[海關開訊普濟失事案三誌]  
　　昨日普濟失事案在海關覆訊時普濟正機師斯考特氏上堂陳述謂普濟有機師三人第三機師爲華人未得證書機室中華人之遇救者有司機油者三人火夫二人遞煤者一人船上有隔壁五去年二月曾檢察一次時余在船執役曾透澈察視機器與汽鍋至於船身余不過問堂上問曰當時爾對於船之形狀有何意見答曰船後隔壁與機器室頗弱有須改良之處問曰爾因何而生此印象乎答曰板薄須較厚而較堅想係年久磨耗以致板薄問曰爾以爲一錘卽可洞穿之乎答曰否隔壁本可抵擋水之全分壓力但不能經新豐之倐爾一　耳去年二月檢察時總機師曾否注意於隔壁之弱余無從知之至機器室之地板應有改良之處因板巳腐蝕苟去其銹則板將甚薄當檢察時機器室之地板皆被削過重加油漆所有修理俱可滿意問曰機器曾經起出乎答曰不知十一年前更換新汽鍋從前有二汽鍋後乃改用一新汽鍋去年煤艙之結搆須加修理但僅加漆煤艙儲煤太多當在修理之時存煤亦從不取出問曰然則煤艙中之排水渠從未起出乎答曰余非謂從未問曰但就爾經驗而言答曰然問曰就機器言之普濟非所謂行駛尙善之船乎答曰然且易於駕駛問曰爾曾至船上各處乎答曰然問曰爾對於全船之形狀有何意見可言乎答曰普濟船頭最爲堅固前次撞後曾於一九一○年重新修造船頭其時余方爲二機師普濟乃一甚舊之船不能謂其形狀絶佳也問曰廣義言之爾謂普濟形狀不佳乎答曰不佳前部機器室之隔壁最稱完善船上有動舵機二一爲汽機一爲手機汽機完善時常察驗鐵鏈每月在温州取出一次此爲二副之職務手機亦按時接上並加校驗每次接上需時二三分鐘最後接上係在何時余不能言普濟載有四小艇三爲救生艇一爲舢板形狀皆佳十一月間曾在温州試放水中歷兩日之久並無缺點船上從不舉行救生艇之操演惟船中懸有布告說明遇難時船客應趨附何艇耳余想船客未必注意及此至於船中載有救生圈幾何非余所能言但余在自己房中必備一良好救生圈也（衆聞言大笑）救生圈之箱全在船後普濟常載客二百人余曾見有二百餘客問曰得不免人衆乎答曰然一月五日午前普濟開離上海後余在甲板上直至美孚油機時余始坐於室中第三機師乃華人其人甚好在船執役約十八年甚爲可恃言至此堂上乃令其詳述船撞時之情形斯考特遂曰吾人於一月五日午前由上海開赴寗波温州行至吳淞後余入内就寢船撞時余方熟睡但被驚醒房門與天窓皆毁不能由此出外余乃從紗絲窓躍登甲板其處與機室相距僅兩步余俯視機室水已湧入余即握住船纜其時余不知此船爲何船迨余旣得船纜後兩船已漸離開余在彼時之前未聞電信機發聲余至新豐甲板見普濟第二機斯諾克斯氏立於機器室口余向之大呼曰君其自重但見渠搖手未聞其言余曾聞普濟船長向新豐船長大呼曰速靠船救人新豐船長答曰余不能靠船汝之機器刻方開足速率也至於普濟船長如何回答余未聞之余旋至即新豐之右舷襄助解下一救生船少頃余又至船邊登新豐之舢板余向水手索取救生圈檢得六具皆無紐後始得一有紐之救生圈余取之向普濟行去旣抵普濟船頭該船已逐漸沉下時船上有華人約十二人旁有繩索余囑其緊握繩索可以無恙余當先救落水之人卒撈起船客三人余艇舵柄不甚合用余乃用手撥船而行直以雙手代槳余因冷僵駛回新豐余在新豐船上襄助曳起從其他小艇載來之船客普濟鐘聲急鳴蓋欲引起他船之注意也當余在普濟臥房中余自覺如鼠在夾余握住新豐右邊船纜始得逃生否則亦必與在船諸人同歸於盡矣問曰船撞時關於機器汽鍋方面有特殊之職務答曰以常情言船應後退但未得舵橋之命余等在機室中無能爲也第三機師本在室中直至江水湧入時始奔出當余躍出臥房時余以爲船已沉陷故握住船纜若電信機果發聲則第二機師正在甲板上定可阻斷汽力也普濟撞後三四十分鐘沉没余以爲普濟隔壁已被撞碎故水勢由隙湧入其力足以將人衝倒問曰湧入之水勢旣若是之大何以此後普濟機器尙開行歷十五分鐘之久爾有何言以解釋之乎答曰普濟機器並未始終開足速率問曰無論開足速度與否機器之行動不息則一爾究能言其故乎答曰非至汽力退盡時機器或仍行動也問曰爾所謂水勢湧入甚猛者得無錯乎答曰否且其時潮水亦推船前行也與余同樣逃生者尚有普濟買辦等多人余意船中諸人未嘗不可於船沉之前奔至甲板普濟之大副係新來者余未曾見其人船撞前曾否聞汽笛之聲余不能記憶三副乃華人素甚穏當至於普濟船長答稱無能停輪一言余不聞之普濟船長於驚擾之際忘却用其電信機當亦意中事　後余僅見普濟船長一次其時彼在舵橋右邊如普濟船長果發電信機之聲則機器室中縱無一人第二機師諾克斯氏亦必能停止船樣也堂上至是乃令普濟第三機師華人上堂據稱在船共十七年期内曾充當第一火夫計十六年普濟機器室前部隔壁並不漏水惟後部隔壁則不然底下有洞頗多可容一指此乃因年久磨蝕之故去年初曾經修理補上六七處但至秋間洗刷時復見有洞當普濟在船廠修理存煤取出時余曾見煤艙之船底予以爲尙屬完好船撞後正機師曾入機器室予見水從六七處冒入其勢與街中從水管噴出者無異船邊鐵板不能阻水余見二機師立於鄰近廚房之機器室門口撞後余在機器室中約五六分鐘之久未聞電信機之聲余至水勢增高淹及腿際深約一尺時始登甲板緣船纜而至新豐當余離普濟之際余見二機師立於機室門口余告以室中水巳高起渠以不必介意爲答嗣後二機師亦欲攀纜緣登新豐但兩船已離開矣余未閉汽門亦未取去機室之檢速器云云堂上因爲時巳晚遂退堂候再傳訊 
[協助鄰邦麫粉之充裕]  
　　機器麵粉公會爲疏通積粉協助隣邦事曾具節略懇請總商會據情代呈外交部農商部略謂滬上麵粉上等積有三百餘萬包三等積有一百餘萬包目下銷令已過請據情懇乞農商部外交部提倡國貨如有鄰邦要求協助麵粉即行允予補助一可以疏通農産一可以維持現狀云云聞總商會業巳據情代呈外農兩部矣 
[游歷事務所亟宜籌備]  
　　滬寧滬杭甬路局奉交通部令開查國有各路第五次聨運會議記事錄所載議决案第十八擬設游歷事務所一案本部詳加覆核事屬可行惟當此歐戰未巳凡美洲赴歐游歷家均改赴亞洲游歷故中日聨運會議有中日週游劵等各項之規定國有鐵路亦定有聨運週游劵在案查日本游歷事務所之設立一以爲指導旅客之南針一以祈國際榮譽之增長凡所以優待游亞旅客而引起游人之興味者無徵不至在歐洲各國此種事業本係商辦早有先例今日本旣特别注意於此吾國立國大陸垂數千年夙爲文明先進所有各處歷史上美術上文化上各種古跡以及天然風景俱足供游人之考察及游覽亟宜急起直追設法籌備應如所議由京奉即日先行調查擬具辦法至各輪船公司各大旅館能否補助開辦經費應由各路就近勸導熱心贊助並分别報部核奪務使該游歷所早日觀成俾游華旅客各有如歸之樂不感行路之難雖目前各路應分籌經費支出稍增而將來旅客收入上當亦可加增不少也除分令外仰各遵照 
[預籌疫症傳布後之防衛]  
　　公共租界工部局史醫士於衛生科月報中言及中國疫勢及普通防疫簡法略謂肺炎疫能否傳佈於上海無人能斷言其不然蓋以租界中居民太稠密故也大半華人房屋每一椽輒有二三家合住其中板壁縱横樓閣高搭即有天井亦常搭屋居人廚室亦爲臥房夜間幾無一隅不爲臥者所佔至於空氣是否流通則非其所計及凡此皆爲房租起見也居民稠密若是傳染症自易散佈有非公共衞生方法所可補救者苟肺炎疫傳至上海則補救之方端賴防疫面具之利用防疫面具極爲簡單以棉花與細紗爲之僅需銅元數枚苟輕繫於口鼻之四周以衛呼吸則其功效無異牛痘之可防天花施用亦極便利講求衛生者誠宜用之以自保也 
[英人組織和議公會之電函]  
　　英人李德立擬組織商議調和會一事巳見報端茲將其致大總統國務院電函照錄如下其致各督軍者内容相同從略 
[電稿]  
　　北京馮大總統曁國務院鈞鑒國事日危人道宜重當此南北交爭無異歐西戰禍德立旅華經商三十餘年覩此現狀不忍坐視而且愛華心誠因憶民國初建時德立曾與唐少川伍秩庸兩君曾亦同組和議會於海上頗能奏效用以斯意進商岑雲階先生請其務承調任即就滬萬國商場之地由德立選擇地點速立南北和議公會承岑先生業已首肯用將此情上塵鈞聽如蒙照准乞速派定代表電滬當由德立籌備一切特具丹忱伏乞垂鑒李德立蒸 
[函稿]  
　　大總統國務總理聘卿先生鈞座敬肅者二月十日發上蒸電諒邀鈞鑒德立旅華經商三十餘年雖略知貴國風土惜未明南北爭點惟念民國成立七年未聞安靜一日困商疾民莫此爲甚而且上海華洋通商尤大受影響德立愛華心誠不忍默然坐視回憶民國初建時德立曾亦發起和議會於滬似尙奏效因發蒸電擬就上海萬國通商地點速組南北和議公會曾面商岑雲堦先生頗荷贊成一旦公會成立卽當邀集各方要人公同解决以衷一是德立具此丹忱旣未得西南同意又未蒙公府核准敢於冐昧從事者無非注重人道保衛商民一片熱腸乞垂洞鑒否則同室干戈徒增外議况乎臥榻之側覬覦有人今歐洲戰事緊急而貴南北爭執不已抑若自甘暴棄然大總統愛國愛民早見命令卽西南各黨派亦何嘗不以福國利民爲前提徒以各持意氣爭執愈久是非愈紛惟有在公共地點設公共機關彼此各派代表共同研究或可從速解决此則區區微忱諒大總統亦表同情敢乞照准蒸電所陳速命内務部專員先來上海同定地址再行通電各省歡迎各方代表到會俾和議早成商民得以安心樂業中華幸甚全球幸甚除函電國務院並電曹錕張懷芝倪嗣冲三督軍又快函專達李純督軍請各贊助外謹具寸函恭頌鈞安伏乞垂鑒英商李德立謹具 
[馮軍醖釀中之海軍行動]  
　　海軍饒總司令以馮玉祥所帶之援鄂軍隊開至武穴滯留不進且有折至安慶進窺皖境之說故曾電令第二艦隊駐泊長江上游各軍艦逐漸駛向下游並將司令部移駐上海以免辦事掣肘現停泊蕪湖等處之舞鳳等艦及宿字魚雷艇與廣艇某某等號均巳奉令移至南京下關以下十餘里江面暫泊矣 
[倪嗣冲請撥軍艦游巡]  
　　馮玉祥所率之十六混成旅現駐鄂省之武穴鎭皖督倪嗣冲以其日久不動頗生疑惑詳情已迭見前報茲聞馮玉祥係於光緒二十七八年間投入直隸武衛右軍効力屢次擢升得任今職馮爲陸建章之婿故政府曾令陸氏進京意欲勸馮進兵惟馮現駐之武穴鎭爲長江下游通達武漢之要道距離丸江祗五六十里而與田家鎭蘄春黄梅等處及皖省之感湖均甚近是以皖督倪嗣冲防備甚嚴茲特電請中央令由海軍部調撥軍艦數艘速赴南京以上江面游巡以備不虞云 
[武漢人恐慌益甚]  
　　昨得商界消息武漢方面前因岳州被陷人心恐慌嗣經南軍聲明繼續議和不侵鄂境商民見和議又有希望人心似巳稍定乃近因討伐令下北軍雲集大戰即在目前故連日又起恐慌紛紛遷徙較前尤甚各大商號多有將銀貨及重要賬據等件運滬寄頓云 
[新艦下水後之差遣]  
　　海軍部新造永健永績兩艦經江南船塢加工趕製業已完備定期下水試驗等情巳紀前報茲悉永健艦業由劉艦長督同工匠將海圻卸下各砲移置妥貼永績艦亦連日趕緊佈置以期日内同時下水試演速率聞兩　下水後已經海軍司令部核准開往閩省助防並候差遣云 
[軍艦來往之忙碌]  
　　海軍列字魚艇奉饒總司令電令來滬候差業於前日駛滬暫泊南黄浦所有新造之永績砲艦聞將於日内駛往九江等處游巡云 
[美國軍艦開往長江]  
　　美國捕艦ＶＩＬＬＡＬＯＢＯＳ號載有快砲四尊水手士兵五十四人停泊浦江迄巳多日現該艦長接奉美國海軍部電令以武漢下游恐有戰事着卽駛往駐防保護本國僑商等因故該艦已於前日（十九號）由滬出口開赴九江一帶遊弋矣 
[墳屋内查獲無線電機續誌]  
　　龍華以西兪家灣地方奚蘭亭所建之墳屋内私設無線電機經上海縣警佐得悉派員查獲並將墳丁顧聚華拘署候究等情已詳昨報茲悉上海縣知事以無綫電機係備軍用商民無設置之必要且兪家灣地方距離軍署僅有二里係在軍事戒備區域該墳屋裝設此種電機究爲何用情殊可疑而訊之所獲墳丁顧聚華並無確供祗稱係伊主所設惟事出之後該墳並不來署聲明事關重大自應澈究故於昨日特派妥員知照奚蘭亭來署候訊惟聞奚於事發以後巳央滬北紳士沈某致函縣公署請將墳丁交保釋放沈知事以茲事體大未允准行云 
[妒姦殺人之發覺]  
　　紹興人鄭洪慶在浙江嵊縣境内迭犯擄人勒贖案逃匿上海經松滬護軍使署憲兵查悉將鄭緝獲解由軍法科訊供發押地方檢察廳監獄在案茲經靜安寺捕房華探目鍾星南訪悉鄭曾於去年九月二十六號夜在公共租界長浜路六百八十六號門牌因爭風起釁開放手鎗擊斃王四發之姘婦金仙當於前日報告捕頭偕同西探目殺拉文前往華界將鄭提至捕房昨解公共公廨經王襄讞會同美博博副領事略訊一過判鄭押候解回護軍使署按例懲辦 
[閘北增加電費]  
　　閘北水電厰廠長單允恭前日印發傳單知照各用戶云本廠准英工部局電氣處函開現煤價漲至二倍有餘電價均一律增加所有貴廠電價自七年一月一日起亦應按照合同比例原價增加二分之一等情查目下煤價飛漲衆所共知因而增加價格亦所當然惟本厰電力購自英工部局現在電價來源驟增二分之一勢非酌加各用戶電費難資彌補現定自七年一月一日起包燈每盞就原價增加一角表戶每度就原價增加二分馬達電價另單詳列附後至水價雖同受煤貴影響虧耗甚多然權操諸己苟可支持决不增加價格以重困用戶暫仍一律照舊收取合先通告周知即希公鑒　計開　馬達電價　每月用電在百度以下每度一角一分　百度以上每度洋九分九釐　五百度以上每度洋九分五釐　一千度以上每度洋八分八釐　一萬度以上每度洋七分　五萬度以上價格面議 
[碾米廠議决漲價]  
　　南北兩市碾米廠近因煤價迭漲修機工貴同業不無暗虧是以通知米業各行號及米業董事訂期昨日假仁榖公所開會籌議維持方法巳紀昨報茲悉昨日午後三時開會南北市米廠同業到者三十一家當舉張樂君爲臨時主席報告該業經過狀况並開會宗旨略謂現擬合組一公會定名曰上海南北機器碾米公會以本日爲成立之期各碾米廠代表一致贊同推舉張樂君爲該會主任復推定同業司月六家旋即互議加增碾米價格糙米每石以二百磅爲定數原價秈米每石打工一角九分糙梗每石兩角一分糯米兩角三分碾白一角四分現公同决定每石均加價二分以補虧耗於舊曆二月初一日實行並議决糙米每石收公費洋二釐作爲公會經費凡客貨到申照市價墊欵以八折爲度如有雙碾機工臨時議價其粞糠等每十天由司月議價隨時通知並規定所出斤兩實數嗣後宜一律遵循如有違背此次定章私相授受者初次察出公議罰洋二百元二次倍罰三次違背須通知同業停止交易當衆通過後因尙有未到者七家再定二十六日（卽陰曆正月十六日）假邑廟萃秀堂開大會一次時巳鐘鳴五下遂散會 
[復訊股票公司大騙案]  
　　季福生馮林泉余法桂胡其壽同延律師至公共公廨控告南京路萬利豐股票公司陳振鏞丁益齋周廷湘常寶裕龔三元等串騙交通銀行北京鈔票洋四萬元曾經老閘捕房包探沈阿岳等將陳振鏞等五人分别提解公堂經中西官訊判丁益齋交二千元人洋舖保餘人押候復訊在案前日午後兩時半又由張襄讞會同英副領事白君升座會訊陳振鏞丁益齋等各延律師到堂譯稱此案純係民事性質原告不應以串騙起訴請將刑事取銷等語原告律師聞之即起而反對爭辯數語經中西官會商之下判各被告仍交保收押候星期五下午復訊再核 
[包車夫引盜入室續紀]  
　　公共租界芝罘路十九號門牌王和卿家於舊曆正月初八夜被已歇包車夫周阿狗糾合盜匪四人持械入室刦去王妾胡氏值洋四百五十元之金飾各物逃逸旋經王之傭人用電話報告老閘捕房飭派中西包探馳往追獲盜匪張寶生邵小蘭兩人解送公共公廨諭着押候補提同黨併究在案前日又經包探將周阿狗尋獲拘押昨解公廨由中西包探上堂禀明前情請爲澈究並將吊到之原贓呈案請示經中西官向周略訊數語判令帶回捕房候帶同張邵兩盜質訊究辦 
[小學敎員不能利用前清評語]  
　　江蘇敎育廳訓令各縣知事云檢定小學敎員委員會案呈案查檢定敎員以審查手續爲最繁關於檢定規程第十四條第四欵之資格非考證省道縣視學視察報告無所依據當經呈請省長公署發交此項案卷以憑審查奉令准將民國元年至六年所有省道縣視學各項視察報告文卷一律發交在案嗣因各縣塡送敎員資格表内多有列入前清視學評語以冀取得無試驗資格者當以此項案卷未奉發交無從稽考應否認爲有效又經呈請省長公署核示茲奉第二二八九號指令内開呈悉查前清省縣視學報告本公署並無全卷可查現在審查敎員資格其屬於檢定規程第十四條第四欵範圍者自應一以民國以來之成績爲斷仰卽知照此令等因奉此查本廳接管檢定事宜凡關於法令解釋及審查標準秋遵疊次部令及省令辦理現在審查敎員資格其屬於檢定規程第十四條第四欵範圍翥國以來以省署核准有案發交本廳之省道縣視學視察報告爲憑至前甭省縣視學報告並無全卷可稽不得認爲有效奉令前因合行令仰該知事知照此令 
[男女學校之春季始業]  
[湖州旅學]  
　　北浙江路信昌里湖州旅滬公學創辦以來十有二年男女兩校成績斐然今春添聘敎員注重國文英文算術三科舊生已有八百四十餘人今届報名者更爲踴躍校長凌銘之現擬擴充敎舍力圖進行定正月十九開學 
[紹興旅學]  
　　紹興旅滬學校設在美租界東唐弄自去年開辦以來學生巳近二百人今該校主任朱堯臣已擴充校舍添聘夜校英文專科聘南洋公學畢業生何鏡濤君爲夜校主任貧寒子弟一槪免費定陰曆正月十六日開學 
[務本小學]  
　　卡德路善昌里務本兩等小學校今更擴充校舍增廣學額添聘男女敎員特開女子高小一科並增設國文算學專修科及英文夜課業於正月初十日開學新舊生報到者有一百餘名定十六日上課 
[志成小學]  
　　小沙渡草鞋浜一帶居民七八百戶祗有私塾三四處國民小學尙付闕如茲有馬志俠創辦志成國民小學一所業於正月初九日開學學生中有十餘名巳合高小資格故又擬改爲兩等云 
[三餘夜學]  
　　英大馬路盆湯弄口洋布商業會所設立三餘英文夜學社開辦迄今已有八年餘自本學期始大加改革特設商業專門科添聘美國商學博士及商業專門學校畢業學員敎授商業上最適用之語言及各種科學訂於夏時正月十八夜開學 
[測繪夜學]  
　　測繪家周惠南發起之中華測繪公會已於去年十二月二十四號成立會員巳達一百五十餘人茲爲造就測繪專門人材起見特於學校部内先辦夜學校一所請楊楚翹爲主任張承惠爲敎長訂正月二十日開課 
 
 
 

Page 11

 
 
[育英女學]  
　　法新租界巨籟達路善樂里育英國民義務學校本學期舉辦職業科增加法文添聘敎員擴充義務學額展拓校舍巳於前日開學定二十六日開課 
[勤業女校]  
　　法租界南陽橋勤業女子師範學校爲朱劍霞女士所創辦去年曾開校董會由董事柏烈武朱子橋簡照南于右任諸君熱心贊助茲又擴充班次除原有敎員外添聘廣東女子高等師範卒業張警　女士爲管理兼敎員定二月廿六日開學 
[羣賢女校]  
　　滬南花衣街裏施家弄羣賢女子高初學校定正月十六日開學聘請北洋女子師範畢業生蔣錦荷女士爲該校主任聞課程管理均取嚴格云 
[修正警察奬章條例]  
　　滬海道道尹曁淞滬警察廳長上海縣知事均接江蘇省長公署訓令云案准内務部咨開案查警察奬章條例前經公布通行在案茲復由本部詳加修正並擬添製一等五星特飾曁一等五星奬章二種以爲勵奬高級警察官之用業經繕單呈請大總統鑒核茲於本年一月十一日奉指令呈悉准如所擬修正即由該部通行遵照此令等因奉此除分行外相應附刷條例四册咨行貴省長查照並希分刷條例轉飭所屬一體遵照再受奬人履歷表格式並未變更嗣後請奬之案仍希查照本部五年六月通咨隨案附送履歷以省周折等因並附條例到署准此查此案前准内務部咨送警察奬章條例到署當經令行遵照在案茲准前因合亟抄錄條例令仰該口即便遵照辦理此令　計抄警察奬章條例（中華民國三年四月十日内務部部令第八十號中華民國三年十月十二日内務部修正呈奉批准備案中華民國七年一月十一日内務部呈奉令准修正）　第一條　警察官吏著有左列勞績之一者得給予警察奬章一值非常事變時竭力防衛或鎭撫使地方得獲安全者二發覺或緝獲關於陰謀内亂犯罪者三發覺或緝獲關於加危害於政府或地方長官犯罪者四發覺或緝獲關於外患國交犯罪者五緝獲土匪在事或帮助出力者六緝獲逃走監犯或刑事被告人又受法庭判决處二等有期徒刑以上之犯者七查獲携帶或埋藏之危險物致免他人於危難者八盡瘁職務奮不顧身者九從事勤務之成績足資務式者十於倉卒急迫時應其他警察機關之請求能竭力補助者十一水火災變及其他時疫流行能竟力防禦救濟者十二不顧己身危難救護人民生命財産使獲安全者十三辦理公益事務著有成績或資助經費於警察行政有裨益者　第二條　警察官吏積有左列年資且成績優長者亦得給予警察奬章一警察官在職繼續滿五年以上者二巡官長警在勤繼續滿十年以上者　第三條　凡退職之警察官吏或其他官紳受警察長官之委任從事警察職務著有勞績者得依本條例規定辦理　其他未受委任盡力警察事務或資助經費認爲於警察行政有裨益者亦得適用本條例規定　第四條　警察奬章之等級如左一一等五星特飾警察奬章二一等五星警察奬章三一等一级警察奬章四一等二級警察奬章五一等三級警察奬章六二等一級警察奬章七二等二級警察奬章八二等三級警察奬章九三等一級警察奬章十三等二級警察奬章十一三等三級警察奬章第五條　警察奬章襟綬色别如左一一等五星特飾警察奬章紅色中加白線二條二一等五星警察奬章同上三一等一級警察奬章白色紅緣四一等二級警察奬章同上五一等三級警察奬章同上六二等一級警察奬章綠色紅緣七二等二級警察奬章同上八二等三級警察奬章同上九三等一級警察奬章藍色中加白線二條十三等二級警察奬章同上十一三等三級警察奬章同上　第六條　給予警察奬章時並附給執照　第七條　警察奬章給予之次序如左一簡任警察官初受一等一級得因所著資勞超給一等五星累晉得至一等五星特飾奬章二薦任警察官初受一等三級得因所著資勞超給一等二級累晉得至一等一級並得特晋一等五星奬章三委任警察官初受二等三級得因所著資勞超給二等二級累晉得至一等一級奬章四巡官長警初受三等三級得因所著資勞超給三等二級累晉得至二等一級奬章　第八條　警察奬章對於一人在一個年内不得給予兩次但内務總長認爲確有特别資勞者不在此限　第九條　警察奬章除由内務總長特給外應由該管長官將受奬奬事實履歷報部查核按照所著資勞分别給予　前項警察奬章之給予在一等一級以上者由部專案呈明大總統二等三級以上者由部給予後彙案呈明大總統　第十條　警察奬章佩帶於上衣左襟受有勳章者佩帶於勳章之次或其下受有他項奬章者依受領之先後佩帶之　第十一條　晉受警察奬章時應將前受警察奬章繳部　第十二條　警察奬章得終身佩帶之　但因受褫奪勳奬各章處分時應將奬章繳部其因被停止佩帶時亦同惟停止期滿得呈請發還佩帶　第十三條　受領警察奬章本人死亡時毋庸繳銷　第十四條　警察奬章及執照如有損失得聲叙原奬案及損失緣由呈請補給但補領奬章者須照下列數目附繳鑄造費　一等五星特飾警察奬章十六圓　一等五星警察奬章十四圓　一等警察奬章十二圓　二等警察奬章六圓　三等警察奬章二圓　第十五條　未經得受警察奬章私造佩帶者依法辦理　第十六條　本條例自呈奉批准日施行　其原有警察奬章條例曁給予規則同時　止之 
[浙省長由甯過滬之一瞥]  
　　浙江省長齊耀珊由寗到滬昨日特謁盧護軍使晤商數小時關防嚴密聞卽晚乘車車返浙云 
[宋警佐一病不起]  
　　淞滬警察廳一區三分駐所警佐宋壽山因患肺病至同仁醫院醫治已誌昨報茲悉样警佐已於昨日上午九時許在院病故當由該院遣人告知家屬速往收殮徐廳長聞悉後即派總務科員趙某與西二區警署董警正偕同前往料理喪事 
[工商研究會副會長辭職]  
　　工商研究會副會長謝復初近因事務殷繁無假兼顧會事致函該會自行辭職工商研究會接函後知難挽留遂由諸會員籌商擬開大會重行推選云 
[落差長警不准告假出外]  
　　淞滬警察廳徐廳長近悉警界中人有附和賭博情事實屬不成事體自應從嚴查察故於昨日通令所屬各區署所嗣後對於落差長警不准無事告假出外如有故達惟該管長官是問 
[美國造紙公司擴充銷路]  
　　洋紙普通用場以印書印報爲大宗歐戰以前大半由奥國運來今已絶跡現在都從日本運來年需數百萬去年業此者大半有利可圖今又有美國造紙聨合公司即造紙廠之托辣司趁此歐戰方殷時代擴充銷路派遣代表來華聞巳與本埠泗涇路恒豐公司訂立特約在中國方面歸該公司一家經理云 
[縣署轉送水利協會函件]  
　　上海縣沈知事致縣商會函云逕啓者案奉江蘇省水利協會函開敝會提出研究員方法業經省議會議决茲製定通函用紙附以說明書通知各會員查本會條例凡國會省會議員及農商會長皆爲本會會員第以未盡來會報名此項通知有無從投遞者查貴縣國會省會議員及農商會長計共若干人用特將敝會通函用紙及說明書各十份寄奉台端希代爲按名分送幸勿稍延至紉公誼等因並油印通知曁通函用紙及說明書到縣除分致外合將通知曁通函用紙及說明書專函送達即希察收爲荷 
[隆泰錢莊開幕]  
　　去歲南北市錢業共盈一百七八十萬兩此外提公積金除開支打去壞帳又不知若干萬兩不可謂不巨矣今歲新莊若慶祥隆泰德康晋安正和等先後組織達六家之多資本家興亦豪矣昨日隆泰已經開市收受存欵達八十萬兩拆出同行銀達四十萬兩經理應吳兩君本係錢業出身具有銀行學識種種措置想必大有把握也 
[火燒草屋]  
　　前晚七時半公共租界新閘白克路祥康里一千三百二十七號門牌後而草屋内忽然起火經工部局瞭望台瞥見鳴鐘警告救火會西人立驅皮帶車馳往救熄惟燬去草屋兩間 
[焚燬披屋三誌]  
　　楊雲卿在閘北新疆路均濟里租賃一千二百四十六號房屋門上釘有明治五金電料貿易公司及復成昶五金電料號牌子保有火險於日前晚間起火焚燬披屋已兩紀前報茲悉該號主刻巳被人告發經四區一分所趙署員傳案轉解司法科叚科員判解淞滬警廳訊辦 
[迷路小孩待認]  
　　男孩華招寶頭戴紅絨結子九嵌線緞帽身穿花緞馬褂格子布罩衫黑點子布棉袍内襯白絨短衫格子布開襠棉褲脚穿兎子式棉鞋頸内有紅黑絨線圍巾在法租界内迷路啼哭爲捕查見帶入捕房昨送法公堂詰問據稱係蘇州塘口人其父華人小寳在塘口開設米店日前隨父與兄名炳官來申在途失散等語判送善堂留養候家屬認領 
[川人拐賣女子案近訊]  
　　四川人戴勳臣前因略誘四川女子蕭氏並販賣女子毛囡等經旅滬蜀商谬樹山許協揆等控奉上海地方廳林檢察長將戴勳臣提案預審明確判令收押候辦在案茲有川商張公孝等多人聨名投廳具禀請將戴勳臣省釋林廳長以案關刑事批斥不准而原告方面之許協揆因事離滬詣廳聲明林檢察長諭　另舉代表在外伺候以便隨時傳案質訊 
[婦人拐販女子]  
　　上海婦人李朱氏拐得十六歲常州女子孫秀鳳擬乘新疆輪船帶往香港等處販賣當爲救濟會偵探王緯文將婦與女一併查獲押送地方廳論飭分别收押候究 
[茶館主有和誘嫌疑]  
淮琚曹家渡江北人李廣林之次女名三子年二十一歲自舊曆正月初二出外迄今未歸經其長女陶李氏訪得三子與隣居開茶館之李子餘有染當向子餘究問言語支吾繼允將女交還詎至翌日子餘又狡賴不認將子餘扭控四區四分所轉解司法科押候訊辦 
[徒自出醜]  
　　住居虹口西華德路四百九十七號門牌之王阿毛控告楊芝與其妻陳氏私通等情昨由捕房將楊與陳氏拘解公共公廨經中西官訊供一過以原告所控證據尙欠充分判令將案註銷被告男女一併開釋 
[邑廟裏園茶樓之兇劇]  
　　前日上午十一時半有工人陳松全與漆匠王阿富約同多人在邑廟裏園茶樓賭博嗣因輸負爭執王卽糾集流氓持取板櫈擲傷陳之腰部及頸項血流如注當由游巡隊巡警劉鳳鳴聞警到場將兩造帶至一區二分駐所經王金山警佐驗得陳受傷屬實飭送地方檢察廳訊辦 
[舊僕借貸行兇]  
　　住居城内虹橋之檢察廳書記張某昨晨出門上車時有巳歇傭人唐龍觀攔住借貸車夫趙阿大喝令讓開唐即揮拳向趙之胸部猛擊受傷張乃鳴警將兩造帶區經王金山警佐詰訊一過諭令解送警廳司法科訊辦 
[惡丐在途毆人]  
　　惡丐王阿根石小和尙糾同黄魚頭等多人在北浙江路將行人王少卿扭住兇毆當被包探王桂生查見上前拘拿黄等即行逃逸僅將王石二丐拘入捕房押候解廨請究 
[客民藉屍敲詐續誌]  
　　浦東居家石橋湖北帮客民彭吉元彭華慶王同祥等向美孚火油棧工頭賬房移屍圖詐乘間攫取銅元數千枚由工頭江有元至上海地方檢察廳禀請拘究等情已誌昨報茲悉此案昨經林檢察長飭派法警前往浦東將彭吉元一名拘獲解案諭飭押候訊究一面仍飭拘拿同黨按律懲辦 
[無賴攔搶花衣]  
　　浦東老白渡鄉民陳阿弟近因賭輸虧負將家中花衣七十餘斤於前日清晨携往滬西求售行經康家宅被無賴江北人五六人疑爲小貨上前拆稍未遂即將花衣悉數刦奪而去事後由陳投報該管三區一分駐所許警佐飭派長警葉茂林張貴全等前往拘獲搶花衣之吳四王開李龍海張天及婦人李高氏等五名並在王開家内抄出原贓花衣二十餘斤於昨將一干人證併解警廳司法科訊辦 
[太古碼頭派捕巡查]  
　　太古公司邇擬雇用越捕保衛行旅曾誌本報茲悉此項越捕係由該公司向法捕房請求撥派業經法總巡照准除遴選越華等捕在浦西各碼頭輪流巡察外浦東公司華通兩碼頭暫時規定抽派越捕八名協同巡查以資保衛 
[設攤擲骰之干涉]  
　　通州人錢阿三徐阿三曹榮甫在虹口蕎睡某弄口設攤誘人擲骰被二百十四號與八百二十四號兩華捕查見將錢等三人連同賭具拘入捕房禀明捕頭飭各存洋五元保出聽候公堂傳訊 
[茶館未捐執照]  
　　黄明恒在裏虹口街二十三號開設茶館因未向工部局捐取執照且不將房屋收拾潔淨被二百十七號三道頭華捕查見回禀捕頭請廨出單將黄傳案訊罰 
[飭查違章押店]  
　　上海縣公署接江蘇齊省長訓令大致謂上海租界附近開設之押店曾經查明飭着領證納稅一律改爲公典後應各遵照木榜規章以九個月爲滿二分起息不准重利盤剝以蘇貧民在案乃訪聞該業於領證納稅營業之後仍有違背規章以六分取息擅改半年爲期等事殊屬有意抗違仰即查明前項情弊嚴加取締嗣後如再發現違規定須責成該縣照章抽簽輪閉不稍寬縱等因沈知事遵即函令商會迅卽轉令該業代表查明前情據實具復以憑核辦 
[華人向德人索債之判斷]  
　　楊朝生延代表律師至公共公廨民事科控告德商斐悅喇不還往來欵項洋四千一百餘元由廨出單傳到該德商交保候訊在案前日午後由兪襄讞會同俄意兩副領事會訊原告律師投案請追被告則臨訊不到經中西官會商之下當庭宣判曰再限被告於三日内算帳否則償還原告洋四千一百零八元並繳堂費此判 
[追索鷄鴨價洋]  
　　冒鵬程延朱斯芾律師至公共公廨控告趙小山不還鷄鴨價洋七百九十一元請爲訊追前日經中西官傳訊原告律師投訴被欠情形堂上卽傳被告到案略詰一過判被告仍交原保候改期再訊 
[保人負責半年]  
　　南京人沈連生至南京路山西路口大盛綢號購物乘問竊取線春一疋被該號夥杜子祥瞥見鳴捕拘解公共公廨訊明判押西牢一月嗣沈不服延請律師禀准公廨候再復訊昨由捕房將沈帶案由其代表律師投案譯訴理由請求省釋中西官判宛交一百元人洋並保從寬開釋如半年内再犯刑事除提究外並罰保人洋一百元充公 
[比署用人舞弊]  
　　郁桂興在靜安寺路比總領事署爲侍者因冒簽支單驅取洋四十元經比領查悉知照捕房派探將郁拘押昨解公共公廨經中西官略訊一過判郁押候照會比領訂期會訊 
[監守自盜之懲治]  
　　美商勝家公司指控松江分公司經理兪秉彝私用機器價洋三百五十元昨由捕房將被告拘解公共公廨經中西官研訊屬實以兪不應監守自盜判押西牢三月以儆 
[崗警查獲販烟犯]  
　　通州人王金石身帶烟膏行經浦東爛泥渡被三區崗警查獲在王身畔抄出烟膏一百餘盒鈔票五十五元金戒二只併解至署經解警正訊據供稱單身獨居於爛泥渡新街地方身畔抄出之鈔票金戒係販賣鴉片積蓄而來留作身後棺木費用請求寬宥等語解警正判解警廳司法科訊辦 
[再誌南興公司之債務]  
　　已閉南興公司經理顧南浦虧欠趙冠慶借欵銀一百兩日久不理被趙控經法公堂傳訊顧供此欵係南興公司所借商人係是經理尙有股東陳維周等請求向陳訊追旋由陳維周投案聲辯不認爲南興公司股東稱是公司中夥友曾經代爲墊欵判顧交保出外料理陳維周退去候查明是否股東再行核奪在案昨日復訊陳延愛倫律師代表到堂辯稱陳維周與顧係是表親因陳失業在家於去年六月間接得顧南浦來函邀至南興公司面談陳即前往顧言公司已經開辦承攬大和公司裝運官鹽尙須租輪缺乏欵项托陳設法挪借並允許陳至公司中辦事月薪三十元後陳往華綸公司探詢顧南浦租輪屬實並見過大和南興兩公司所訂之合同故此允許代墊銀二千三百元後又代爲介紹與致和莊往來並借給田單惟陳在公司中亦係夥友實非股東後見過賬簿三本均由顧南浦親筆開面至一切賬目均由賬房顔姓所寫南興往來一切亦歸顧一人經管至該公司收歇後所有賬簿圖章亦由顧帶回家中現在堂上欲訊陳維周是否股東請向華綸２公司詢問便知虚實云云顧南浦亦延逖百克律師代表辯訴當經聶讞員察閱顧南浦呈案賬簿所收陳維周名下之欵均書資本又閱趙冠慶呈案借據則書南興公司顧南浦並無經理字樣顯見顧南浦亦是南興公司股東因已倒閉推諉卸責遂商之法副領事德君當堂諭曰此案質訊明確陳維周的係股東所有南興公司欠欵着顧陳二人公同負擔責任顧交原保陳着交尋常保出外限理此案訊畢又將李蓄廊控南興公司虧欠煤價銀九百兩一案訊供核斷著顧交保限七天理還昨因届限又經傳訊李延巴和律師代表聲稱南興虧欠煤價有田單作抵現該公司旣已收歇股東又置不理請將田單拍賣得價抵償又朱謹信前亦控告南興公司不還煤價洋一千餘元亦限七天理楚昨日届限朱請嚴追當經中西官諭曰陳維鵰归經訊明確係南興股東所有該公司債務均應負責候陳保出逐一料理李朱二人各遵諭而退 
[西婦控告包車夫]  
　　西婦篤媽昨至法公堂控包車夫張阿二乘伊出外潛至房内竊去嵌寶金戒一只又在外間冒名向牛肉店賒取牛肉請求訊究詰之張供認私取牛肉不諱惟對於竊戒一事則絶對不認中西官判張還押候再核奪 
[舊貨攤收贓獲罪後之謹愼]  
　　向在閘北胡家木橋開設舊貨攤之包阿榮前因收受賊贓爲捕房包探張金實查獲拘解公堂訊供判押業已期滿　　日　有某甲手持鐵板二塊向包求售包恐係抛贓　書乃將甲連同　板鳴警拘送警區移送地方廳請辦前日經檢察官提案研訊之下判甲收押候函致公堂傳提牽涉各人到案再審 
[嚇詐串竊之否認]  
　　寓居虹口吳淞路一千一百八十號門牌之粤人陳伯華控同鄉人朱阿隆張阿林李生鄧元等於本月八號同至分稼嚇詐洋二百元不遂乘間竊取值洋八元五角之金耳環等情當由包探將朱等四人查獲解送公共公廨訊供收押在案昨晨復訊由陳妻吳氏上堂禀明前情並指明金環係由李生取去訊之被告各人均不承認中西官判仍帶回捕房押候復訊核斷 
[竊賊拒捕傷人]  
　　虹口華特路附近鄉人嚴毛囝指控張海生串同在逃之小寶山掘洞圖竊並被行兇拒捕擊傷頭額等情昨由捕房將張海生查獲解至公共公廨經中西官訊實判押西牢三年以儆 
[串竊白紙之懲儆]  
　　永豐木行近由閩省運木來申附帶白紙數十件當在浦灘卸貨時被馬小弟顧竹林等串竊白紙十五件值洋一百數十元消贓於舊校場徐錦章煙紙店中茲爲該行執事沈廷楨查悉報告巡警將馬顧徐三人拘獲吊到原贓申解警廳移送地方廳經檢察官預審起訴昨由審判廳推事官會同檢察官開庭辯論之下判將馬小弟收押三月徐顧二人還押候示 
[串竊棧貨之質證]  
　　招商局北棧塌車夫頭目金小老虎串竊怡和洋行存棧之泰西緞五箱托劉阿表顧小弟等消贓得洋分用業經捕房將金等數人及管棧賬房姜立甫先後拘解公共公廨迭經訊供判姜交三千元劉交一百元人洋並保金顧二人還押候究在案昨晨復訊據北棧總賬房施鼎夫投訴前因失去怡和洋行寄存之泰西緞五箱由買辦委托現在浦東同春福棧房營業之林嘉正代爲偵查林曾邀我至福州路振華旅館内遇見金小老虎據金言與姜立甫同謀姜分得贓洋七百元當即據情報告招商總局並向姜之保人嚴彭齡嚴秋江聲明其事嚴等囑我邀姜到局商議事後與林嘉正又往振華旅館其時捕房巳派包探二人在彼等候由我將姜立甫交該探等帶至捕房是實旋由滙山捕房捕頭林處與六十二號西探目柏生相繼投案禀明此案發生後之經過手續並稱由探夥黄小棠帮同將金小老虎等拘案等語又由北棧看門頭目粤人吳聞秋投稱是日由現已釋出之李大等車運怡和洋行寄棧貨物約一百四十餘件按照管棧人所出門票數目逐一檢點並不缺少言至此將當日所錄之簿呈案請察兪襄讞商之美柯副領事復向施鼎夫吳聞秋反覆詰問良久以吳所供前後不符判與金小老虎顧小東等一併帶回捕房姜立甫劉阿表仍交原保餘人開釋並飭移提林嘉正到案質訊核斷 
雜評二 
[防疫（訥）]  
　　租界巳爲防疫之籌備而我華界之官廳將若何 
　　肺炎疫傳染之速早爲一般人所公認證以山西之事益不能不令人危懼謂是疫必不傳至上海誠無人敢爲此擔保之語故事前豫防在今日勢不容緩况上海南市等處人烟稠密不下租界而其種種不清潔尤足爲疫症傳染之媒介使不預爲布置迨至一旦疫症發生而始皇皇然奔走籌謀勢必措手不及其禍尙堪設想耶故我國官廳苟以民命爲重者宜速起而與地方領袖籌措經費一面令執有衛生行政權者與地方上醫院研究施行方法爲萬一之防備勿再因循延宕斯則今日之第一要務也 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[硯田記] [  汝南池春]  
　　歙州之左端溪之右有硯田焉不毛等於石田或曰文士恃此以謀食故名之曰硯田稱其能也或曰其形圓與方酷似農田故稱之曰硯田形其狀也余家貧無良田又文弱不耐耕於是優游藝苑生息翰林風雨一廬家無長物不得不從事艳田以作生涯田鑿石爲之或陶土成之彼來自田舍間者曰田之中心隆起如瓦狀可以瀉水一如旱田之利於種棉（語見邵氏聞見後錄）或曰田之中心宜如瓦凹可以積水一如水田之利於種稻（見米芾書史）議論紛紛各衷一是硯田之前高聳三十六峯皆大如指（語出悅生隨抄）是爲硯山自硯山行三四寸絶壁峻峙是爲硯巖（見葉樾端溪硯譜）硯田之端鑿溝容水是曰硯池風雅宜人不同囂塵可厭者以故余樂而就焉夫蘸筆濡墨者文人也今是田獨屬余何哉蓋河流不通不可以灌漑又磽确砥石不可以培壅貧瘠淺狹爲富豪所不屑爭是田無以利俗子而適以利余然則余耕而食之可也蘇子詩云我生無田食破硯唐庚詩云硯田無惡歲是皆予之同調也歟今余安于貧而違于命悖乎事仰給是田者莫我若也夫然則天下莫能爭是田而余得據爲己有遠遺子孫焉是田無益于農而筆耕墨耨無慮歉收所入常豐衣食足給以故余優爲之常呼絳人陳玄中山毛錐子會稽楮如白從事工作余指揮其間三子悉聽命焉余主分功而治各司其責撒種者則使陳玄耒而耕者則使毛錐子俟熟而收穫者則使楮如白時或涸轍可虞則以水耨時或冰凍不解則以火耕種穫耕耘無分節候風雨晦明不間農工余業是田有年矣將以是遺之子孫不愈於負郭之田耶故樂爲之記五 
家庭常識 
[煨麻雀]  
　　取麻雀五十隻以清醬甜酒煨之熟後單取雀胸頭肉連湯置盆中甘鮮異異他鳥雀俱類推 
[魚頭豆腐]  
　　用大　魚頭煎熟加豆腐噴醬水葱酒滾俟湯半紅起鍋魚腦髓味更佳用醬多少須相魚而行杭人常食之 
[魚圓] [  鹿年]  
　　用靑魚或白魚活者破半　釘板上用刀徐刮之將刮下之肉斬化用豆粉猪油拌將手攪之放微微鹽水加葱姜汁作成團後放於滾水之中煑熟撩起冷水養之臨喫入雞湯風味絶倫蚶子　蚶有三喫法用熱水噴之去半蓋加酒醬油醉之或用不去蓋浸腐乳滷中或全去其蓋作羹亦可但宜速起遲則肉枯 
[風野鷄鴨] [  錢沛浧]  
　　先用花椒和食鹽炒熱將野鴨或野鷄留毛在翅間挖一小洞去其五臟將花椒鹽放入用手微擦腹内之花椒鹽（每隻鹽約三錢）擦畢將野鴨或野鷄頭揷入小洞用繩綑好掛於有風處一星期後去毛水洗潔淨煑而食之其味尤爲鮮美 
工業須知 
[金屬着色法（八）] [  左丹]  
　　二顔料之溶解即取意中所欲願爲之假漆顔料如紅黄靑藍綠黑等秤定共分量放入酒精中以溶器密閉加熱煎煑而溶解之可也三混和法將無色假漆配以適量之溶解於酒精顔料復密閉於溶器中每日震蕩三四回約經一星期後可以應用矣四着色法假漆使用之時須汲取上層之澄清者以洋絨布濾過經暫時靜置沈去滓渣後方可用之其顔色之濃淡以酒精添減之塗着之法先將板面以熱湯洗濯一過然後以毛刷或棉類平均塗布之如天氣晴明無風之日光彩容易鮮明若遇天雨或大風時或因濕氣之浸潤或因蒸發之容易均難取良果若於室内行之較爲妥當耳又假漆以先期製成之久陳者爲佳故當使用假漆時必須預期製成不可臨渴掘井苟草從事妄行塗着將何異於　母塗脂非惟不足增妍抑且減色蓋必有不均之患也又假漆儲藏時溶器不可與空氣相接觸必須密封之（完） 
集益錄 
[再答第八十一問]  
　　讀貴報集益錄載王啓民君問蘿蔔製糖是否即普通蘿蔔糖蘿蔔形狀何如鄙人近由京師寄到糖蘿蔔種子一包將行栽種實地試驗考糖蘿蔔一名甜菜種實來自美國中央農事試驗場如法種植成績頗佳與中國之普通蘿蔔性質逈殊因就研究所巳得者數端貢諸同志之前以備參考 
一種子 
　　按中國蘿蔔子出於蘿蔔菜花之欺内每欺排列三五粒不等皆栗壳色大小約米粒之半略作扁圓形面甚光澤壳包其外仁實於中種之自成爲中國蘿蔔若外國糖蘿蔔子則不然其子皆含於淡黄色之小花中花經乾後略如中國藥舖所售之白蒺藜四面具毬式稜角揉碎有紫色子粒或黑色子粒大者如粟米小者幾爲目力所不及剖壳出仁色甚白性喜温種時雖不可過寒然亦不可過暖約在攝氏十度至十五温度爲合宜北方地寒恒於陽曆四月中旬播種南方用二月可矣惟種子關係糖分匪淺不得不預先揀定大約小而輕者糖分多大而重者糖分少此亦一定之物理也 
二培植 
　　先擇砂土之地一方（約砂六七分土三四分之地點於中秋後深耕一度深約六寸爲第一次之治地冬初復耕加深三分之一冬末又耕加深一倍明年又耕深約如第一次將土分埨堆起再行點子下種每堀二三粒迨萌芽長至三四寸鋤弱留强以培之惟肥料以牛糞爲最宜每地一畝用五六百斤爲巳足但宜早不宜遲下過遲則不免生蟲當於冬初深耕後下之俟肥氣貫徹土脈乃日厚一日再經兩度耕耨土質鬆散而柔潤有如脂膏深至尺餘故種子入土發出莖葉無不强壯而色澤此後但勤於除草而已（未完） 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
　　卷中　第二十五章（二） 
　　是晚共餐者五人老人偕其愛女及婿相向而坐勞雷苞洛　坐案之彼端各舉杯酒爲新夫婦貺嘉福歡笑至樂湯訥亦舉卡登適間所言以資談助且以其落拓爲笑夫卡登之爲人原不滿於衆口固不足責湯訥之失言而曼萊聞之意殊不懌餐後歸室眉間乃起深顰卽自倚榻面爐而坐湯訥自後挽其肩曰卿乍歸寗意何怏怏豈有所不慊於心者歟有之則我當請罪曼萊破顰一笑曰嘉生吾安有所不懌惟我有一事欲規君亦許我否湯訥撫其肩曰卿語無不爲我所樂聞請恣言之曼萊曰然則君不愠耶曰吾焉能愠聆君之言正類仙籟求之且不得而乃愠乎曼萊不禁展笑因曰汝視卡登何如人湯訥曰不知殆亦淪落人耳曼萊曰吾謂其人身世亦殊可憐雖落拓逾恒然亦未有失德君殊不應於席間輕之卡登雖不自聞而聞者將謂汝輕薄矣湯訥憬然曰君言誠藥石哉吾乃失檢而不自知然吾言戲耳初非有意輕卡登也曼萊曰此尤不可蓋一人名譽萬不可以爲戲人有過我且隠之矧其人無過而我乃毁之歟且卡登者外雖落拓内實懷才顧不遇時乃借酒以澆愁自甘潦倒吾憐其才且悲其遇也湯訥詫曰有是哉吾乃不識其人愧卿多矣曼萊曰其人亦易識但觀其緘默之狀即知其胸有城府矧我乃如見其肺肝言至此自覺失言則不禁雙靨暈紅欹首於湯訥之膺湯訥撫之曰卿何知之深哉在我視之初以爲一庸材耳曼萊又正色曰吾信其人有如含金之沙使一旦而得良工陶冶未有不光彩煥發者嘉生當知天下此類人正多固不獨一卡登也願君後此品藻人物尤宜細縝言時誠摯之色溢於顔表湯訥旣聆其語則嘆曰卿誠天下窮士之知己人哉吾心中之敬愛乃至無能爲言則俯而親其額自是厥後湯訥之視卡登遂亦異於曩時重以愛妻之語果覺此人之境遇誠可憫也而卡登此時則方獨坐酒樓舉杯痛飲醉魂栩栩恍見綺窗明月之下有儷影一雙向己展笑則模糊自語曰嗟乎卡登之生平知己其惟此女郎乎但使女郎樂者吾亦樂矣吾今别無希望惟願我仁慈之上帝加福於此兩人（第二十五章完） 
 
 
 

Page 15

 
 
   
 
 

Page 16

 
 
   
 
