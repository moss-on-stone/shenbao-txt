# 1886 - 213 - 4904783

 

Page 1

 
 
[論廣東糧署被竊事]  
　　嗟乎我國家自削平髮捻以來薄賦輕徭與民休息通商各國靡不和睦雖法蘭西稍有齟龉旋歸於好一時之飮和食德者鮮不謂天下已治已安矣而孰知散勇之勾連會匪之猖獗與夫鹽梟光蛋之忽離忽台其隱爲閭閣商旅害已不逮言而赫赫憲轅竟敢明目張膽　任其袪篋探囊若不復知王章國紀焉可嘅也夫　港　及廣友函傳六月廿六日　萬壽聖節文武官恭行朝賀　糧道亦盛服出轅署内花園近朝觀街竟有匪徒從花園後壁潛登屋面直入上房將巡役捆縳并塞其口强搶銀物不貲卽由舊路而走營員弁勇聞警兜圍早已遠颺無跡隨飭各城門盤詰當於四關拿獲一人手携女衣一襲銀水烟袋二枝似係眞贓立交旗民府轉解軍憲審訊事聞於督憲張香帥以官衙强竊罪不容誅面諭文武限日獲匪稽延聽參如此雷厲風行不難水落石出此案之破諒可計日而待特盜賊公行非徒粤省有地方之　者宜何如除莠以安良哉且夫人未有生而爲盜賊者　推原其始不過游手好閑釀成桀驁不馴之習又值軍興之際各省紛紛如募忽招忽散不虞招之易而散之難實則初入營時自嫌影隻形單無人挈助於是先行結義　同生死迨此留彼撤撤者不願家居潛往營中互相煽惑而盜賊乃有窩頓之方矣是散勇會匪固二而一一而二者也若光蛋鹽梟亦從一鼻孔出氣光蛋皆販鹽徒黨亦嘗當勇亦嘗拜盟多認幾箇弟兄手中略有幾文錢便思拔戟自　隊始也與鹽梟約每船提若干費卽爲護送雖逢關卡闖然横行可賄則賄之可敵則敵之儘有炮船在咫尺間不啻一家人熟視焉而若無睹使販私者心悅誠服恃作護身符間或與私販參商則又同室操戈連船連貨連人一網而打盡焉甚至無鹽可捉無隙可尋輒復將來往客商横吞直噬卽使鳴官飭緝人少旣寡不敵衆莫敢誰何人多又四散　逃無從兜捕或更得錢買放存隣國爲壑之見以酬其香火因緣無論捕務之廢弛久不繫乎考成其如此盜亦有道何曩歲安徽池州府青陽縣嘗盜劫矣適金耀奎署縣事手刃數人當塲拿獲旁觀者謂宜不次超遷乃匏繫一官迄今仍　得　失又江甯某尚衣瓜代將行忽遭竄竊上江兩邑估值先賠其案之能破與否未見明文可知隨舉兩端一則雖破而未賞一則未破而先賠道路傳聞或多失實而其大略可該焉然則此時之盜賊將任其自生自滅漸卽　磨乎徽特　此政體也卽如鄭子太叔爲政不忍猛而寛鄭盜愈多取人於萑苻之澤至興徒兵盡殺之盜方少止亦屬權宜濟變策殊乖乎殲厥渠魁脅從罔治之名言唯是有犯必懲水陸均嚴保甲使若輩無從混跡乃爲正本清源而又明定　程首懲忌諱盜是盜賊是賊切勿改强爲竊避重就輕如昔時功令太嚴官顧考成民防拖累致白畫行劫不敢問所謂下義其罪上賞其姦必至上下相蒙而後已庶幾破除情面力挽頽風計勞擾不過數月間而盜賊可期净絶亦何　而不爲耶抑又聞之冶容誨淫慢藏誨盜果其一行作吏兩袖清風若于清端陸清獻諸名臣婦孺皆知宦囊　澀雖夜不閉户可也是亦本源中之本源而未易正之清之者倘恃官場爲利藪孳孳焉　斷是登則盜賊之抵隙蹈瑕直以暴易暴耳并不必云悖入悖出也噫 
[意高定約]  
　　法字報云意大利與麗所立通商和約現已議定意員前赴高國以便將約互換於六月二十六日謁見高王次日高王設宴相欵　極殷勤云 
[東國音書]  
　　月之二日王將出行忽又中止盖因小民貧苦恐一經駕出必須修整道路拆毁房屋致多騷　也體恤及此誠賢正哉○城中時疫未已死亡相繼每日約有千人大饑而後繼以大疫哀哀小民何以堪此○四山各搭布棚夜懸燈火盖居民藉此以袪疫癘耳○私鑄又多近已下令嚴拿然鬼蜮萬端恐不能一綱打盡也○宮中亦多疫症　甚憂之延巫醮祭鐃鈸之聲聞於宮外民間效之巫覡者流致無暇晷是可見彼俗之陋矣○夜間每聞鳥鳴其聲如鴞而巨如鶴而凄聞者爲之悚然○夜間禁放鎗砲早已著爲令典近則每夜聞大砲數聲震動山谷蓋宮中及　營燃放兾以逐疫也○人謂洋烟可以解瘟氣遂多食之者雖平素惡烟之人至此亦悍然而不顧烟劫或將自此開耶○霪雨而後濕蟲徧生色黑多毛幸不傷人○六月二十日運米限期已滿各商運米乘輪而至者較前尤多恐少遲期在限外入口須納關稅也○失業之人多至高國或傭工於人賤爲洒掃之役一月工價祇數角而已或稍懶惰人逐出則乞食于路顔色憔悴令人心惻○民家多畜犬爲防盜也每門開一方孔任犬出入有洋人正行間犬忽從竇出不及躱閃將骽咬傷血流及屨洋人大肆咆哮將其家人執送有司痛責之並罰重貲以養其傷是可爲家畜惡犬者戒○漢江岸上德人爲造自來火起造洋房一處近已歇業欲將房屋拆賣現在尚無主顧○迭解犯人因仁川查拿緊嚴多逃至釜山口然釜山亦有領事豈肯爲逋逃藪耶○犯瘟症者多係作苦之人蓋此輩起居不時飮食不慎故易招病症且食牛肉之人無一免者以牛肉最能引疫也○日本解來朝人一名係在長崎地方以刀行凶者蓋其人恨金玉均之所爲潛至長崎思乘間以刺之不中反被拘執解回事雖未成而志堪嘉尚固鐵中錚錚庸中佼佼者矣○仁川海關强將商人洋布數百疋勒價買去轉售於日人獲利甚多此非子輿氏所謂將以爲暴也耶 
[首善紀聞]  
　　京友來函云禮部出有告示略謂各省拔貢覆試後自七月初三日起分三日由本部帶領引見皆于黎明赴景運門祗候點名須穿藍實地紗袍佩帶荷包飄風○六月廿四日起户部堂官會議某給諫疏通錢法一疏議論紛紛迄無定見外間傳言部臣擬購置泰西機器鼓鑄制錢遂致錢價低昂不定然爲虚爲實尚未得有確音也○慶邸等於七月二十九日齊赴總理各國事務衙門與各欽差會商事件然未悉所議何事也○庘倫辦事大臣　擇馬之馴良堪備聖上試騎者繕具毛色口齒脚力清單入呈黼座並派官弁趁水草盛旺之際承解赴京聞七月杪可至都云○上月中旬某夜西直門廣善寺僧衆上殿唪經内室無人看管卽有賊乘間而入竊去衣服等物約值四五十金迨聞犬吠入室搜拿則賊已踰墻而出矣後經訪知竊者卽前在寺内挂單之某僧是以未曾報案俗謂和尚爲賊秃此之謂歟○湖北布政使委員管解京餉銀八萬兩入都日前前赴户部投批呈騐部中兌收存庫後隨卽給發回批以便該員回省銷差○左右翼步軍營披勇練兵於本月初一日清晨齊集德勝門外兩黄旗教塲預備該管帶會同 
 
 

Page 2

 
 
神機營委員閱視兩翼合操○六月二十四日至二十六日大雨滂沱晝夜不息以致郭外盡成澤國居民幾歎其魚右安門外一賣菜傭擔菜入城行至橋旁足滑跌墮河内至次日在東便門外橋下浮出屍骸蓋已順流數里矣 
[嬉戯傷生]  
　　京師前門外迤東街頭時有頑童成羣結隊跳舞嬉游有一十餘齡之童子連日手拍胸臀或作山魈之跳或效鴝鵒之舞赤身露體得意自鳴至上月二十五日忽然跌仆街心大呼腹痛家人延醫診治醫云此係震破心胞絡難期見效至夕童果死又前門外迤西延壽寺街東北園有一十七八齡男子乳名曰老根兒小本營生藉以養母素性好武常與人掇石墩較力六月中旬因舉雙石砸破頭顱醫痊後腹中時時作痛至二十五日痛極難堪遂以碎盌片自剖其腹而死 
[天津近事]  
　　武備學堂大考本擬上月二十八日出榜二十七日節署止轅翌日派出典試之海關道周觀察營務處萬觀察水師營務處羅觀察水師學堂嚴遊戎親兵營王都戎學堂總辦楊觀察會辦柯太守次第禀見傳相呈上試卷分數聽候考核至二十九日　尚未揭曉大約以本届考試諸生之用舍攸關是以異常鄭重云○前月龍王廟下馬爸羊肉鋪因雨坍屋壓斃一幼孩本月初一日紫竹林北又倒一屋有三人壓在屋内幸是土屋又在日間隣佑人多赶卽扒出兩人稍受微傷一人垂老傷勢頗重云○新河水勢甚漲楊柳青後水已溢出堤防所有高粱玉米刻方秀穗宛在水中聞獨流一帶亦復如是恐大田多稼不免顆粒無收矣○靜海縣中旺當鋪被盜刼掠後獲犯五名卜諸縣獄一日五犯假作鬥毆聲聞於外管獄官入監彈壓犯卽乘開門之際扭斷鐐銬闖獄脫逃當塲拿住兩人餘三人則于事後緝獲前月之杪解交天津營務處因在花衣期内尚未訊供○前月二十八日密雨狂飛宛若銀河倒瀉河流盛漲北運河水勢尤高西沽與丁字沽交界之區水與堤平居民急築埝以防始免其魚之歎大清河邊十里鋪决口數丈水流灌注平原廬墓田園冲没不少○許筠菴宗師檄飭天津府所有應考生童文於七月二十五日取齊武於二十九日齊集聽候本部院示期考試汪太守奉文卽飭縣移學遵照出示 
[機船沈没]  
　　直省第一號挖河機船於今春氷泮時駛入海河淘挖泥淤嗣以機器損壞運用不靈帶入大沽船塢修理現在旅順需用是船遂於前月二十六日由利運兵船帶往中途風浪交作旋卽折回隨又開至紅浮標外船底滲漏海水汨汨而來遂一面馳報旅順面停輪吸水後經中外各匠稍事補苴復行數里至口外攔江沙水又大入船遂沈入波心至二十八日又露出水面約二三尺許或謂尚可設法拖出云 
[九江近事]  
　　九江苦旱已見前報兹聞六月廿七八等日廬山之麓微獲甘澍尚未一律霑足九江府王太守德化縣周明府爰於二十九日起在府縣城隍廟拈香設壇祈禱出示禁屠關前楊泗廟又紥龍燈一架每日午後出行燃燭鳴鑼遊行街巿此亦民間祈雨之新法也○禁屠期内有洋街口屠手潘某欲于暗中謀利於二十九日早宰猪一頭適被縣差拘案周邑尊將潘重責並以猪肉作枷套於潘頸貼封條一帋　在頭門示衆限雨後始行開釋是日觀者如堵咸謂以此法辦屠手所謂卽以其人之道還治其人之身也○洋關書識吳某所用傭工某甲在外散布謡言謂吳近日學得邪術用手摸人面立死由是人言藉藉吳不能辦卽將甲送保甲局責逐出境而無知之輩紛傳如故現經洋關委員德司馬出示禁息謡言並飭差緝拿某甲究辦 
[潯陽喜雨]  
　　九江亢旱及祈雨情形均登前報兹悉本月初二日該處聞雷聲隆隆黑雲從西南來電光閃爍如金蛇萬道穿窗射壁俄而大雨如注澎湃之聲不絶約兩刻之久屏翳返駕豐隆息威依然天宇澄清至初三日仍陰雲四合午後溟濛雨洒漸聞檐溜而四鄉雜糧均有一叚生意此時正宜賦喜雨詩也 
[北通述要]  
　　江廣頭起漕粮於六月十八日開兌因河水陡漲下溜過急以致不易駛行至今尚未到壩○六月廿四日提騐江蘇第六十一起漕粮騐訖天雨有呈樣之三號未能風晾當卽退交蘇局自行挑晒兌交詎知直至廿七日三晝夜大雨傾盆河水漲發漫過長隄二尺許一片汪洋東望竟成澤國六十二起漕粮行至蘇莊水流太急冲沈某號剥船米石盡沈水内當卽打撈挑晒另換新船於廿五日始行抵壩又遇大雨連朝未能提騐倉憲因念船户守候日久卽於廿九日提騐廿五艘漕糧在裏河號房内斛收七月初一日又提騐廿八艘　糧在裏河二沿斛收江　漕糧至此遂掃數報竣此次水災較上次高三尺沿河江浙兩局廟宇店户院内水深數尺近幸喬庄開口水勢漸銷○新授登萊青道盛杏蓀觀察承運江廣海運漕糧於六月廿四日到通暫寓招商通局○江北江蘇河運日内已抵天津○江廣海運總辦邵小亨司馬於六月廿六日到通新署永平府撫甯縣知縣恩大令由省到通謁見大憲禀辭赴任○廿八日道庫開放東路兵餉○六月下旬霪雨連綿自津至通之貨船中多被潮侵甚有霉爛者天津招商局由漢口承運西客紅茶五百餘箱行至通州河西務遇雨又因船漏濕壞紅茶七十餘箱西客駁叵津局令其估價賠償○西門内某氏婦不知何故潛服阿芙蓉膏灌救無靈登時殞命經報新任張璞君邑尊騐明委係吞烟自盡令屍兄及夫具結畫押屍兄刺刺不休邑尊諭令押候訊究○西門内石道旁敦化堂粥廠爲進京衝衢終日攘往熙來肩摩轂擊伏中暑熱異常司事自備凉茶任人吸飮飲者固不傷廉而與者亦不巿惠實行方便者之第一要術也 
[襄垣清話]  
　　新任蕪湖道雙錫五觀察下車以後實心圖治凡署中書役人等有染烟霞　者諭令卽行戒絶否則斥革嚴辦每見僚　諄諄然諭以守法奉公而於風土人情亦必周諮而博訪焉○日前蕪湖道署失火事起倉卒被災之慘實爲罕覯是以雙錫五觀察飭造大號太平水桶四隻安設行轅大堂之旁誠未雨綢繆之意也○徽州等處木商運要抵蕪湖者先泊魯港一帶報關掛號請關憲泒員丈量納稅後始行下駛日前到木牌四號雙觀察于初三日帶同委員書役親自前往丈量是亦辦事認眞之一　也○聞蕪湖售土各洋行公議集資請英領事及稅務司准派西人充當捕頭並墓華捕數十名在江口横街及新關一帶巡緝倣照上海租界章程傳說如是確否不得而知也○南門外有浮橋一道爲往來之要衝看守橋栅之人皆係北地發來軍犯兇悍性成動輒滋事凡遇婚喪等事經過輿馬若輩必肆意需索不遂其欲往往多方　阻前日有某姓派夥赶騾一羣下郡收租行經浮橋口卽被攔阻去路騾受驚走失一頭夥念力不能敵因以計誘至家中拘獲一人送官請究 
[袁江雜録]  
　　崧振帥於上月二十二日下午兩點鐘啓行新任漕督盧藝帥隨於四點鐘移入漕署○趙邑尊以利濟局所放之錢往往被貧民積欠據實禀諸大憲大憲唯其酌量緩追俾負販小民得免追呼之苦○有游手好閒之某甲幼時聘得某氏女爲室嗣貧不能娶經泰水憐而招至家中出私蓄錢令其小作負販詎甲烟霞有癖漸入下流每至妙手空空時輙向妻母强素初猶愉顔婉語繼乃口出惡聲近復聲言欲訴琴堂以爲恐嚇其泰水無可奈何仍藉孔方兄調解蓋亦不了之局也○某甲趂月明之夜臨流撒網適爲保甲局巡丁所見疑而詰之甲愚戇畏事棄網而逃經巡兵帶赴局中禀請研訊甲家聞信乞人保釋然已小受驚惶矣○運河水勢刻下又陸續報漲二尺有奇　 
[沙船失事]  
　　昨早招商局之普濟輪船由天津來滬據船上人言初七日午後一點鐘時該船行至大戢山洋面見有沙船一艘失事尚未全沈船主急令鼓輪駛近沙船將繫繩拖帶第一次繩忽中斷第二次繩又斷船主知沙船已不可救乃設法將沙船中二十三人救至輪船載回上海輪船因救沙船之故輪葉亦有損壞現已駛入船塢修理聞放小火輪至沙船失事處察看船中貨物尚可搬運否又聞沙船失事處在黑水漾及普濟輪船救人時見其船中僅存米三升若不遇該輪船則船中諸人勢必餓死矣 
 
 

Page 3

 
 
[監司赴省]  
　　代理蘇松太兵備道湯小秋觀察於今晚赴蘇面禀要公聞回滬後卽須交卸篆務至邵觀察交代之期則須在丹桂飄香時節也 
[鄰封騐犯]  
　　監犯病斃已登昨日報章事經莫邑尊報府後恩太守委婁縣張邑尊來滬相騐昨日下午三點鐘時舟抵西門外日暉港本縣差役前往恭迎張邑尊旋命駕逕赴縣監時莫邑尊已委捕廳許少尉在監恭候張邑尊隨升坐公座研訊刑禁等人據稱該犯韋滔實係因病身死並無凌虐等情復詰官醫吳鳳皋據稱該犯素患瘋癲近又染痰迷身熱洩瀉等症屢治不痊藥方呈騐邑尊旋命仵作如法檢騐少頃喝報該屍委係久病身死並無别故邑尊親騐無誤卽飭棺殮發封隨命駕至土地祠拈香然後入署與莫邑尊晤談片刻仍回原船返松 
[坍屋傷人]  
　　城内火神廟左近某姓古屋兩椽有一老者及某姓老嫗蟄居其内連日風狂雨驟前晚屋遂倒坍事後經羅間夫多人從瓦木中扒出則俱骨折血流老者已氣息全無嫗亦傷及要害難保無性命之虞矣 
[請懲惡姪]  
　　本邑二十六保二十五圖梅家弄人郁明發投縣呈稱姪子阿奎不務生業動輙逞蠻上月二十九日竟操刃向小的尋釁幸急閃避示被刃傷訴諸伊父小狗將阿奎指交龍華汛移送案下爲特叩請嚴懲莫邑尊諭令靜候訊辦 
[祈福得禍]  
　　虹口三元堂近延羽士設醮誦經無知男女趨之如騖前日有一粤婦膜拜兩晝夜之久不食不飮及回去之時至河邊洗手忽翻身入水其時潮水盛漲隨波逐流而去佛果有知何不援手以救耶 
[嗜酒喪身]  
　　西人之嗜酒與華人之嗜烟所嗜雖異而其害則同怡和洋行之格楞發洛克輪船泊在浦中前日有水手數人登岸飮酒酩酊而回時已晚間十一點鐘由碼頭上舢板時失足落水同伴者急赴捕房鳴報捕頭見其醉態可掬若縱之去必生事端卽令關閉一宵昨早告知船主禀報領事官始將拘押之水手釋放然則西人之嗜酒顧可不戒乎哉 
[失繭案結]  
　　本年五月間旗昌洋行雇葛阿惠之船裝蠶繭失竊五包約值洋二百元先將船夥金阿裕譚順標二名訊押日久並無串竊實據昨午後蔡太守復會同美國易繙譯傳同旗昌洋東覆審以行竊究無贓據勸諭毋庸再追惟疎忽之咎究屬難辭因如洋東所請斷令該船户酌量罰洋十五元船隻給還其船夥譚順標正當病重因與金阿裕一併開釋完案 
[公訴兇毆]  
　　張文豪在英界公堂控方仕祺一案本館前已兩次録登至張遭方吊打云云當日控詞確鑿是以筆计馢報端昨日又經嘉應州職董邱正香及十行參舖雜貨店烟舘等十三户聯名遞禀公堂其中邱及成太昌香鋪主人親身到案餘皆蓋印圖章蔡太守閱得爲公訴下情環求察核事切業等向在治下貿易爲生前據同鄉之張文豪聲稱伊於上年帶有銀洋來滬謀業遇見潮州人方仕祺說合在善餘　租屋開設泰安土店方爲經理帳目至本年春伊兄文英到滬始立合同載明方不出本資得一乾股詎方初則挑唆離間迨文英回籍後遇事欺凌濫放帳目至七百餘元向其催歸反挾仇恨實於本月廿三夜糾黨將伊兩手反縳勒書筆據持刃恫嚇汚辱不堪言狀天明始釋投報捕房飭探在查屬實着投案下蒙訊邀董清理等因是以來向業等瀝愬等語業等初因其情節詫異未敢偏信嗣後輾轉查詢固屬情眞且悉前有閩人陳朝堦亦遭覇吞曾控憲案事圖一轍其餘被方騙呑尚多但業等本屬事不干已惟張文豪年幼可憐而方不應將其捆縳殊出理外猶敢公然將勒據呈案更屬荒謬至此已極可否邀恩飭差押令張文豪先行回店俾免飄泊且兩奉恩諭邀董清理仰見仁憲體卹周詳莫名感佩爲敢聯名據實環求憲公祖大老爺電鑒俯賜飭提方仕祺到案着令交出各帳查核清理收欵歸欠以昭平允並求吊銷勒據戴德上禀隨問邱曰爾旣知此種情形何不早來申訴邱稱初未之信後訪查明確始敢投案且生理中人最爲怕事實因方吊毆勒據荒謬絶倫故特出爲伸訴太守謂方所呈之據本難爲憑惟察得張年紀尚輕不務生理嫖娼花費將店中存本用完且據方稱由張胞兄文英重託故未敢信張之言今旣由爾等公呈候飭潮帮董事秉公覆候核辦可也 
[免勞牘]  
　　昨報列搶劫烟妓一節聞已經人調處刼去之妓准由全福尋還全福卽挽人投法捕房將所押之人保出兩造可以不到公堂省却許多周折○昨報列法包探夥見人携鷄一隻疑是竊來將其人拘押捕房一節昨日經人將在押之人保出免致解訊 
[英界公堂瑣案]  
　　昨日輪應粤國領事會審因夏君未到由蔡太守獨判張王氏控其同居之方渭榮用提桶擲傷幼子頭角訊之方則稱别有孩童爭吵擲桶誤傷蔡太守卽令方渭榮取保自爲延醫敷治完結○徐恒盛米店控伊夥侵收客帳一百廿四元訊得數目相符蔡太守押令料理○女子徐秀雲控徐根弟竊衣押錢四千餘文蔡太守訊係從堂兄妹斷令贖還了事○包探秦少卿禀稱疉次滋事之天津人馬六在茶館與其同鄉人王沛林索欠爭鬧蔡太守訊明後斷將馬六押候遞籍王沛林賠償茶館毁物洋三角示儆○東洋車夫張三桂被王阿四所駕馬車撞毁車輪蔡太守訊係生大行之馬車斷罰洋五元以三元賠修東洋車餘兩元充醫院經費○洪彩甫在途打傷孫桂生爲巡捕獲解斷押三天以儆○常熟船户薛阿三因經過奚王氏所開花烟舘被陳阿方拉吃講茶據稱剥去短衫並被奪洋五元摺扇一把蔡太守訊得實係拆梢起見因將陳阿方重責押追失物其茶館被鬧所失物件着花烟館賠錢一千八百文完結 
[法界公堂瑣案]  
　　亨達利洋行被車夫朱蓮瑞取現洋四百元鈔票洋一百二十元逃逸知其住江北吕泗地方因遣人前往查得朱蓮瑞旣至吕泗被該圖地保包利谷軋住正擬解縣遇該縣差役徐桂稱爾年紀已大不必跋涉待我解去地保因卽回去朱蓮瑞不知去向在後兩次投縣遞禀不收無奈回滬投蘇松太道衙門具呈邀准行文該縣將徐桂并現洋一百零五元鈔票洋一百二十元一併押解來滬具覆道轅發法公堂訊追等情疉詳前報徐桂管押多日昨日再行解案該行買辦孔炳文投案伸訴并稱朱蓮瑞實被徐桂放去令尚少洋二百九十三元翁太守詰之徐桂據供我與朱是隣居去年十月初十日遇朱於茶肆共有三五人伊將票取出稱洋係買吕宋票得來此等票無用等語在後伊云路遠不及回家要看戯囑我將票及現洋一百零五元帶回家中交伊父兄及送去伊家中說朱蓮瑞信來有洋四百五十六元數目不符不肯收下放在我處朱交洋與我時地保包利谷在場可以質閩太守謂朱蓮瑞旣到江北反託爾帶洋至家恐無此理洋旣在爾手交出何以不能交人徐桂稱問朱包氏便知太守怒其不肯直供着仍管押以憑候比○前報開小烟舘之郭定章與烟客羅永春扭入捕房解訊之下郭稱羅吃烟乏鈔將扇一把暫抵贖去後又來贖扇爭吵間自將椀片劃開頭額羅則堅稱被郭打傷翁太守着法包探將羅帶往醫院看視何處受傷再核昨日法包探禀稱將羅永春帶到醫院據醫生云無傷太守謂開烟館之粤人動輙欺人毆駡固屬常有之事惟羅永春藉端訛詐實屬可惡着責八十板○有開裁衣店之西人住三層樓房屋因店堂中失洋九十二元將華人王阿三送英捕房轉送法捕房解案據通事傳言店中諸事均由王經管今失洋元故將王解案翁太守研詰之下王供店中作工者共有十餘人尚有一無錫人俞姓住在店中太守謂可是朋友答稱不是　友前次正欽差回國時伊已住在内現仍如是吃飯則至客館旋據法包探禀據英包探稱王阿三管押捕房時衣服均被俞姓偷去亦值洋七八元太守謂如有保人姑唯保出俟查明再辦○住法馬路興昌里之陸雲卿投案稱素爲米業今春虧本閉歇僦居租界賃屋一幢家中祗夫婦兩人故將樓下轉租與陳福壽居住本月初五日下午我有事出外妻在門前買物及上樓見抽屜中失去側托一支值洋三十餘元翡翠圈一副值洋五十 
 
 

Page 4

 
 
餘元並無外人進内故將陳送案翁太守將陳詰問據供租伊房屋開玉器作塲有學徒二人一徒因家事回去祗有一徒在此我等生意人决不爲非伊家尚有傭婦初說失物三件尚有金押髮後忽稱尋到太守着陸暫退諭陳福壽爾生意人諒不爲非學徒年幼無知携取亦未可料准爾交保出外細心盤問旋有陳之胞兄投案具保太守謂弟兄何可作保着將保單換過另覓保人限三日禀覆又傳陸雲卿至案着回　詰間傭　并問家中尚有何人答稱有父母均住南會舘後面太守詰其爲何另住答稱去年娶親後分住太守着退去○一女三字案内之許釗前上堂時稱爲外甥戴某與阿大訂烟曾出財禮洋五十元翁太守察知其僞故着許另行具結以便將邰朝福保出昨日捕房將邰解案許亦中保交到呈上所具之結太守見其枝節甚多謂今日若收此結後來受累之人不少着再換過許復嘵嘵置辯太守謂邰朝福之罪較爾尚輕不必希兾婚帖財禮都屬揑造若再强辯恐干未便着將邰仍行交捕許交原保將結另寫呈案 
[昨日喜晤慰甚賦詩一章聊述積愫謹呈種榆山人誨政望乞賜和]  
　　約略相逢憶暮春暌違雅教幾多旬起居無恙殷勤問懷抱臨風 
次第陳往日蹉跎因廢卷此身憔翠爲思親如君洒脫眞難得著作天然更出塵西湖花隱楊槐卿季長氏呈稿 
　　歲在丙戌五月二十五日朱凝香家母舅六秩榮慶松淦躬逢其盛歡呼拜祝意有未盡率成俚句兩章非敢言詩聊以博老人一粲録應高昌寒食生大吟壇哂政並求海上種榆山人指政○清歌一曲鶴南飛寳燭高燒紫翠圍戚　拍浮仙島酒兒曹戲弄老萊衣書或庸學才堪嗣詔應賢良志不違自顧風姿慚玉立也聯鳳尾拜依依未能宅相媿庸材附骥背堂捧壽杯感荷矜憐頻寵錫追隨晨夕得栽培嘉寅頌獻稱觴祝武陵漁隱種榆山人皆有祝詩孺子榮叨躡履陪轉瞬十年逢杖國汾陽圖畫上瑶臺海上韓松淦頓首拜稿 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[年高德劭]  
　　啓者今有嘉定不立名老人由永義昶信局交來助賑洋一百元求福壽安康起　如意又助賑洋五十元求合家敉平容卽彚解山東災區精神矍鑠扶筇以享天齡璧畫仁慈傾槖聿蘇人困引詹齒德奚罄歡愉祗頌頤安俾資觀感不詳姓字尤動佩　門庭聚順如操劵焉上海北巿絲業會館籌賑公所少欽施書昌謹誌 
[隱名字助賑]  
　　啓者今接到常州隱名字善士助山東賑捐英洋三百元求保平安由惠泰錢莊交來囑解災區以資接　涵濡　　稽數不減　荔支嘘拂仁風戴德儼棲乎樾蔭雖不詳其名字倍著肫誠豈或爽其報施定臻安謐太和翔洽上頌歡愉深意所存後塵宜步祇登簡末用抒蕪悰上海北巿絲業會館籌賑公所少欽施書昌謹誌 
[來函姑録]  
　　海上臺嶠客致書本館云海鹽東門外海塘上前明洪武時建有敕海廟廟中供紫楠雕刻觀音大士像素爾靈異凡遇　惠迭顯神功巫鼓神簫歳時不絶每年六月十九日大士誕辰四方之來進香者尤覺舟楫相望光緒九年七月颶風大作猛浪奔騰　塘衝决數十丈舉邑驚惶罔知所措是夜忽見海上神燈無數黎明又見有白衣人沿海往來隨卽風平浪息最可異者廟之左右海神廟風　祠及報功祠等處悉成巨坎而此廟巍然獨存人咸謂佛法不可思議事後闖邑紳士籲請大憲聞於朝請賜匾額一方以答神庥奉旨俞允今年三月由部頒發自在眞如匾額匾到之日士民無不欣悅遂醵資飭工摹勒六月初一日縣令會同衆紳至廟謹敬懸掛云本館按鬼神之事　儒罕　况風浪沙礁尤航海者所習見豈眞有慈雲庇護隨處能解危爲安惟旣已入告楓宸天章特賁則理之所必無者安見非情之所或有乎重違客意删削録登閱者名以本館爲神道設教則謬矣 
[助賑彚登]  
　　慈谿餘慶堂徐善士爲令郎症求速逾并闔家平安助山東賑洋二十元○本埠積誠子善士屢次助賑不求人知無非至誠之意所結而成今又助山東賑洋十二元從善如流不勝感佩○羅店寡過山人來函聆悉善女邱氏爲媳汪氏近患時邪忽寒　熱出汗不解諸醫束手惟身處閨門亦聞山東水災綦重以醫藥費爲拯濟資集成英洋十元求媳病速愈并乞竈神疏一通遵卽寄上食性諳　早信持家有道藥資濟世咸知遷地爲良寡過人見善必揚俾世之爲姑者待婦不啻待女矣邱氏之助賑蓋有深意存焉以之風世也可卽以之勸世也亦可○龍城吟花軒主人惠函述及灾區苦况聞之惻然尊閫三月間陡感傷寒旋患瘡疾匝月不瘳藥石無靈刀圭寡效屢閱申滬兩報助賑愈疾捷於影響因卽焚香備疏虔叩竈神前許願助賑洋十元囊槖傾貲實據誠而行善瑟琴篤好定驅疾以迎祥細繹久之不勝佩服○　漢口陳麗生兄印鎬來函悉令媛去年分娩後失調屢屢抱病得有暇晷閱申滬報多有解囊助賑祈求一切者因亦寄來庫紋銀六兩囑查收歸入　欵惟　神靈福佑俾得醫藥奏效早日就痊如此虔誠定臻康健○燕山書屋善士惠函悉尊閫七月初四日二十周忌將應作懴事撙節移助山東賑洋四元委解竊思延僧追薦動以超度爲詞要之移緩就急卽尊閫有知當亦含笑九京用特照録爲斯世勸上海北巿絲業會舘籌賑公所少欽施善昌謹誌 
[月上海棠]  
　　寓中玉蘂盛開因思去年於沈氏齋前曾見一株甚佳今易主矣賦此誌之鶴毳輕寒楊花薄螟散春繊一綹儘三分旖旎二分消瘦粉墻蕩影銀燈罥金嬌波凝溜人記在梨花雪香亭後喻嗅輕颦淺笑醉玉啼香粉酥曾透甚東風吹雪簾攏非舊夢中蝴蝶歸來間消息瓊葩可有閑池舘暮雲禁幾回首古吳觀樂詞人仲山氏倚聲 
　　海上重訪移情詞史春病愈後弱不勝衣相見卽索前所寄小照徘徊良久顧影自憐憮然曰别離幾時瘦損若此韶華易逝知已將行阿 
[郎他日再到此邦恐無花折枝悔何及矣握手難分同心斯結感而作此聊抒悲思]  
　　申江小别幾經時秀骨珊珊弱不支顧影自成無 
俗韻多愁悔作有情痴黄金築屋心難副紅粉憐才意獨奇一曲清歌一樽酒夜闌初賦採花詩風絮雲萍一定情惟卿憐我我憐卿難抛紅豆相思種怕負青樓薄倖名羅帳鈴聲摇九子錦衾汗印記三庚今生香火來生順珍重臺前囓臂盟蜀南玉嘘生 
[放牛局第二次收到捐欵清單]  
　　恆合祥助錢二千文無名氏隱名氏各助洋六元保和堂沈助洋五十元曹職堂助洋二元蘇敦和助洋四元觀自得齋助洋十元徐錦　助洋五元劉士元無名氏各助洋一元以上十户共收洋八十五元錢二千文○又勸到月捐各户金裕泰鄭德茂義昌莊沈立興洽泰莊計五户按月各捐錢三日文同茂棧金德興亦新園計三户按月各捐錢二百文○又蒙各善士助到藥料丹丸程養翁助到米鈞二觔叩米九兩川芎上芪各二觔冬术三　長泰號助到當歸雲苓潞黨參各二觔金石斛一觔生地三觔松滬里捐總局助到止血補傷丹一大包太乙丹六百服盛悅卿翁助到觀音救苦丹六十服○又施棺項下得樂善士助到施材捐洋一百元零零五角四分三厘又職思堂助到洋四元 
[上海三馬路與昌絲棧陳竹坪經募山東賑捐七月初四五日第三百五十三四次清單]  
　　廣東澄海縣正堂蔣洋十元又右營守備胡又叅府李守德堂任廉益堂詹各洋兩元澄海中軍府鄧景韓書院蔡衍慶堂姜二思軒李退思軒秦廖藹堂聚奎堂陳余志興務本堂敬　堂集福堂連璧軒楊各洋一元澄海縣户房又刑房又庫房又吏房又倉房又工房又鹽船房又禮房又林誠松又黄天爵又岳總承房各洋五角以上廿九户共合來申規銀廿四兩由本埠廣興昌號交來○杭省李正興經募李鳳祥洋二元李朱氏洋一元○青鎭彚源經募無名氏洋一元又錢一百四十文九户各錢一百文宋錫金錢五十文以上十二户共洋二元○南京慶隆募戴先生李邵陳履琴楊友八户洋三元又全泰盛募保和號洋三元永和號錢一千五百文愛蓮堂錢五百文三户共洋三元錢二千文又募天泰號洋一元又募金陵新橋東全字號募洋六元張福記錢五百文又募計德泰錢五百文以上五册共來洋十五元錢三百文○蘇州俞公舘經募十三户共洋一元○蘇州淘憶喬經募三十三户各錢一百文六户各錢五十文以上三十九户共來洋三元○周恊順周雲閣合洋一元○蘇州吳縣署李經募洽記錢五百文李春山徐思萱各錢二百文楊記樵國人不留名各錢一百文以上六户共洋一元錢二百文○無錫高廣泰洋三元又募高薇軒錢一一千文吳正和朱文海嚴榮記各錢五百文沈厚培錢三百文嚴親仁堂史定記各錢二百文張瑞榮錢一百文以上九户共洋六元○沙溪恆昇經募寳記銅洋二元十一户各錢一文以上十四户共銅洋二元錢一千二百文○長發棧經募省零用錢五百文無名氏錢四百又錢三百十文源記無名氏各錢三百文不書名京兆氏各錢二百廿文無名氏洋二角姚記洋一角四户各錢二百文九户各錢一百文七户各錢五十文以上廿九户共洋四元三角錢十六文○以上均係塔册○紹興陳嘉猷善士祈增壽續助洋十元由老恊興局來○杭州童芝雲五秩生辰節省移助洋五十元○崐山有容堂壽筵移賑洋廿元由同昌義交來○太倉張寶善堂節省西瓜桃子費移賑三齡童子節省食肥兒糕各洋二元滸浦陳古梅洋二元杭州無名氏纹銀四兩申規銀四兩另六分一厘蘇州褚逸村省西瓜資洋一元蘇州龔鎔記鄒瑞生合錢八百文○竹西惜陰書屋酬愿夏天大小平安洋十元無名氏洋五元田蘭芬堂祈兒病速愈王成記漆作二户各洋四元聊復爾齋祈臂痛速愈身體梁姓求眼患卽日光明還愿二户各洋一元孟明甫洋二元○兩日共收英洋一百十元規銀廿八兩另六分一厘銅洋二元錢二千五百文小洋三角合併申明 
[上海三馬路與昌絲棧陳竹坪經募山東賑捐七月初六日第三百五十五次清單]  
　　蕪湖方琴翁經募願育麟主人洋一元郭胡兩居士錢一千二百五十文無名氏錢一千二百五十文森伯錢一千零五十文願仲第病速愈錢一千文衣錦堂潞河居士無間齋張柳亭潘許居士十德堂無各氏求眼光明人李高德各錢五百文詠花草錢四百五十文無名氏錢四百文鶴田主人錢三百文衆　同登培根堂德輝各錢一百五十文萬笏堂十八公主人潤蘭堂汪遂初堂各錢二百文十二户各錢一百文七户各錢五十文以上四十三户共洋十三元○無錫新茂號來無名氏洋二元又錢四百五十文賴新茂洋一元孫樂山朱潤蘭各洋五角周永康錢五百文李文三錢一百文王光信錢五十文以上八户共洋五元○蘇州將理卿王竹虚經募胡寶仁洋四角培室金室各洋三角王竹記錢五百文陳昌葵葛求學姜杏卿金致遠各錢四百文黄霄昂錢二百文錢祥麟錢一百文以上十户共洋三元錢二百三十文○無錫源義米行洋五元又募周有益堂洋一元八角胡慎裕堂洋一元鄭　記洋五角蘇琴記沈祥記李鶴記强蓉記吳懋記各洋三角劉保記各洋一角以上十一户共洋十元○餘姚周松鶴經募張天榮洋一元孟鳳宗清各二百文萬源泰錢二百八十文宗游張陳氏各一百毛張章陸各二百十二文以上七户共洋二元○以上均係塔册○青浦縣署帳房交來錢伯英　士爲母生辰濤筵移賑洋一百元○無錫梁溪居士爛班洋十元○甯波袁守香祈母康健洋五元太倉張朱氏李氏合洋四元仙鎭胡覺亭祈孫病速愈洋二元○隱名氏病愈完愿洋五元王淞泉四十初度節省家庭酒席資移賑洋五元衆　士洋六元介福銅洋一元無名氏洋五角康省錢二百文葉潤齋書潤移助洋二角○本日共收英洋一百六十二元爛洋十元銅洋一元小洋七角錢四百三十文合併申明 
 
 
 

Page 10

 
 
   
 
 

Page 11

 
 
[光緒十二年六月二十九日京報全録]  
　　宮門抄○發抄旨四道○閩督楊奏爲查明京控案件據實覆陳摺○給事中潤等奏爲拿獲屢盜銅佛毁賣要犯請旨飭部審訊摺○西撫李奏調署知縣片○六月二十九日内務府國子監正藍旗值日無引見○慶玉請假五日○掌儀司奏初一日祭奉先殿漪貝勒行禮○召見軍機○發抄○番霨奏桐梓令白之珪署施秉令奉旨吏部知道欽此○曾國荃等奏補用道吳承潞期滿甄别奉旨吏部知道欽此○又欠交積谷等項之前江浦令暫革奉旨梁得山着暫行革職餘依議該部知道欽此○又蘇州藩司易佩紳飭赴新任奉旨知道了欽比○○頭品頂戴革職留任閩浙總督兼管福建巡撫事臣楊昌濬跪奏爲查明京控案件部駁各節據實恭　覆陳仰祈　鑒事竊照福建詔安縣民鍾森京控許旺水等毆斃伊兄鍾流水等四命等情一案欽奉諭旨交審　臬司裴蔭森督同福州府審明擬解經前督臣何　前撫臣張兆棟會勘相符世抵任復加查核卽經會摺具奏旋准刑部議駁應再提集犯証嚴究預謀械鬥重情將首犯許正水按例妥擬到日再議等因具奏奉旨依議欽此咨閩行司經委候補通判黄會清馳赴詔安縣守提原被人証解省　訊先後詳咨展限嗣據代理詔安縣知縣胡崧委員黄會清詳稱此案原被人證一再懇請就近訊辦以免解省拖累譔印委卽按照部駁逐層查訊取具供結如部駁該犯許旺水子光緒三年八月因赴山誤砍鍾姓樹株被鍾歪等瞥見向阻不過偶爾口角何以該犯許鞫許添送許簽等不先不後各持刀械竹銃走至卽將鍾歪鍾耳鈎鍾流水戳放致傷並許江興亦將鍾佛佃戳傷各身死其爲預謀紏鬥日屬顯然一節訊據原告鍾森供稱此案寔係阻砍山木起釁口角爭毆各斃各命並無械鬥别情伊京控添砌各節係出懷疑前將首從各犯分别擬罪完結業已輸服亦無串同揑飾同弊現在鍾紅毛鍾歌頭等俱往外洋生理鍾果者病　行鍾拱業已病故委難齋集卽使解省亦係照前供吐伊等徒滋拖累懇請就近復訊詳銷願具摹結不敢　異又據許旺水供稱光緒三年八月初六日伊赴山砍柴與鍾歪等口角爭閙許鞫許添送許簽等先後走至均非初料所及詎鍾罡等被駡逞忿先行動手以致倉卒互毆各斃各命至鍾佛佃一命係在八月初九日與許江興路遇爭毆致斃事隔三日均係釁起一時委非預謀糾鬥各等語查閩省下游民情好强喜動一時偶集各　族類事所恒有如果實係糾衆械鬥勢必兩造互有傷斃斷無僅斃一造之理所供並非預謀糾鬥尚屬可信又部駁卽謂釁起一時口角而以一釁相因致斃被造四命之案並不迅速緝兇尤復任意遲延以致屍親鍾森心不甘服釀成京控重案核其所稱庇族勒息買兇頂替等詞未必盡屬子虚一節訊據許朝璋供稱伊充當族長屢奉官諭交犯與許聯元等議將許吾水等親房兄弟許執許靜許添乘許武遵縣限交並無庇族勒息買兇頂替情事卽鍾森等前在省訊亦供係控出懷疑如果實有其事豈肯代爲隱瞞復就鍾姓族衆確加訪察均無異詞似亦可信又部駁此案延宕六七年之久直至許鞫等先後　斃乃謂係致斃鐘歪等兇犯且謂係各斃各命含糊完結並將案内肇釁首禍之許旺水僅科以尋常刃傷之條豈得謂之信讞一節查此案被告衆多或外出或患病提解遲延實出有因歷經奏咨展限在案許鞫許簽早經在縣供認爲致死鍾歪鍾流水正兇因屍親供指游移致稽定讞迨京控提屍親查實供明而許鞫許簽已先後病故是以查照各犯生供分别定擬至許旺水肇釁驤命應照不應重律擬杖因其刃傷鍾耳鈎肩甲等處故照刃傷本律擬徒例内所謂首禍擬流似係重在造意此案旣非謀毆又無造意自未便將許旺水加重科斷致失情法之平又部駁許添送許江興二犯始終在逃旣未到案訊取供詞亦無當塲切實見証又何能定爲此案正兇顯係因許鞫等均已病故將虚擬一死罪藉以調停完案一節查許添送戳傷鍾耳鈎胸膛下部倒地許江興戳傷鍾佛佃右脇右後助倒地雖無見証然同案之許旺水許鞫許簽等被獲在先僉供確鑿正兇無疑因其已伏冥誅所以擬罪詳結至正兇在家病故例應勘明墳墓兹許添送等身死異域莫從勘騐而取有家屬報信及族鄰供結似可無虞揑飾又部駁此案致斃四命明有械鬥重情該撫咨叅時祗云鍾佛佃被許江興等戳傷身死兇犯脫逃並未將其餘三命叙明如謂許鞫許簽二名係卽時拿獲免其叅處而許添送致斃鍾耳鈎與許江興同一脫逃何以初二叅案内始終未及其爲消弭巨案巳可概見一節查此案並非械鬥業經查訊明確似無消弭情獘至命案緝兇處分向係隨時開報所有兇犯許江興脫逃未獲已經前撫臣照例咨叅至許添送致斃鍾耳鈎一命承緝處分查係前縣羅運端因病開缺漏未開報誠屬疎忽應卽補報以昭核實等情行據兼署福建按察使劉瑞祺督同福州府知州張國正核詳請奏前來查此案前次審結由臣核奏時曾以正兇四人均已病故無一實抵情殊可疑迨悉心訪查並向承讞各員詳加詰詢委屬實情並無虚飾且京控交到四年之久未便再延故一面入告一面批飭知照並不敢掉以輕心閩省濱海各屬人民多赴外洋各島生理故控案人証傳解爲難與他省情形迥别臣與臬司首府力加整頓多結一案卽少一案之拖累此案部駁各節均爲慎重民命起見應究明是否械鬥與許旺水是否預謀已故各犯有無揑飾爲最要關鍵兹據印委各員就近提集查訊委無各項情獘兩造人証均求免予解省以省拖累察核情形實無冤抑可否俯如所請仍照原擬完案以清積牘而順輿情臣未敢擅便除咨部查照外謹據實恭摺覆陳伏乞皇太后皇上聖鑒勅部核覆施行謹奏軍機大臣奉旨刑部議奏欽此○○巡視北城工科給事中臣潤惠工科掌印給事中臣鄔純嘏跪奏爲拿獲屢盜銅佛毁賣要犯請旨飭部審訊按律懲治恭摺具陳仰祈聖鑒事竊臣城地面人烟稠密良莠不齊兼之本年丙戌科會試各省士子公車雲集宵小尤易圂跡臣等不時密飭司坊官曁練勇局員弁不分畛域晝夜跴訪不得稍有疏虞兹於本年五月二十一日據世城正指揮何振綵練勇局委蕭復森王應泰朱保清袁國均徐成立嚴慶琳金朝儀查鴻翥李國蔭汪長康哨官王耀明關漢傑帶領旗總杜玉海張明玉隊長李有成陳殿邦劉金榜張得順王耀興等在西城地面教場胡同訪獲屢盜佛像毁賣賊犯丁振才張有二名帶局訊問供出夥犯王二等並知情窩留盜賣鎔化佛像南城地面新開路寳豐爐廠該員恐匪衆抗拒隨會同副指揮李金章吏目胡元鏞南城吏目吕逢辰東河沿訊守備寳珍並先期盤獲䭾運銅佛之南城副指揮白荃南城哨官柯遇春等當於是日各帶勇丁齊赴豐爐廠拏獲首犯于二卽楊四楊二王二夥犯梁順李二金德卽丁咯噠張三並收買鎔化之寳豐爐廠鋪夥梁大尚大劉三等十名起獲賊具洋槍刀鞭衣物等件全身銅佛一尊砸毁關帝聖像碎銅一百十五斤驢騾二頭一併詳解據丁振才等供伊等三人於五月十七日䭾運砸碎銅佛分袋裝盛行至左安門被官人盤詰畏懼抛棄脫逃在寳豐爐廠嚲避現被拿獲等語當經臣檄飭南城副指揮查明呈報並一面遴派哨官關漢傑飭令永清縣查傳事主旋據副指揮曰荃解到碎銅佛像九袋約重三百餘斤驢騾三頭並據永清縣將報案事主張太和孫柏謝廷新等三名一併解送到城復經臣等詳加研訊據事主張太和等僉稱該民人等分隷永清縣屬之龍泉菴朝陽菴祟聖寺等處看守廟宇本年五月十五十六等日夜間突有賊人多名各帶洋槍器械跳牆進院答話並將張太和項頸用手撳按追問該村有無富家隨剽掠銅佛蜂擁而去質之該犯于二卽楊四等供認是夜糾夥搶掠各該廟銅佛運京賣給寳豐爐廠屬實再三究詰矢口不移案内同時被獲之張三一名雖訊無夥刼銅佛及分贓情事惟與于二等在一處盤踞恐另有不法别情查該犯等糾衆持械刼掠銅佛砸毁關帝及釋伽佛像數十餘尊明目張胆䭾運來京售賣被拿時復敢持械抗拒尤恐别有搶刼重案寳豐爐廠知情容留賊匪收買佛銅鎔化均屬目無法紀除由臣衙門將首犯于二卽楊四楊二王二夥犯丁振才張有梁順李二金德卽　咯噠並在一處盤踞之張三寳豐爐廠鋪夥梁大尚大劉三等十二名先行送部外相應請旨飭下刑部嚴行審訊其賊物驢骡五頭擬請由臣城變價充賞勇丁以示鼓勵其起獲全身佛像應請飭部給事主認領供奉案内在沈之張六寳豐爐廠掌櫃人單槐卿仍由臣等督飭該同坊官等會同營汛員弁上緊跴緝並移咨步軍統領衙門順天府之東南西四城一體嚴拿務獲送部歸案辦理至拿獲此案之司坊各官曁練勇局員弁應否量予奬叙俟刑部定案時隨摺聲明請旨所有臣城拿獲疉次盜刼銅佛人犯緣由理合恭摺具奏伏乞皇太后皇上聖鑒謹奏奉旨已録○○李秉衡片再署貴縣知縣裘彬飭回平南縣知縣本任所遺員缺查有雒容縣知縣吕汝棠穩練有爲力清訟盜堪以調署據署藩臬兩司會詳前來理合循例附片陳明伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十二年七月初一日京報全録]  
　　宮門抄○發抄旨五道○直督李奏爲道員開缺分别委署請旨簡放摺○又奏請已故督臣張樹聲原籍建立專祠片○又奏請開復知縣片○又奏免知縣查抄片○又奏爲互調知州摺○又奏請飭部更正知縣銜名片○又奏請旌表片○又奏報漕局免稅二成細數片○粤督張等奏叅府州縣各員片○七月初一日理藩院鑾儀衛光祿寺鑲藍旂值日無引凶○内閣奏派騐放之大臣派出麟書奎潤徐樹銘沈秉成○吏部呈進月官卷○關防衙門奏初七日大高殿大光明殿拜表慶王漪貝勒行禮○召見軍機○發抄維慶等奏正黄滿佐領老病乞休奉旨佛爾果春着以原品休致該部知道欽此希元等奏出征存營西丹名數奉旨該部知道欽此○張端卿奏接護安徽撫篆謝恩奉旨知道了欽此○又阿克達春署藩司丁峻署臬司張保慈署安廬滁和道等缺奉旨知道了欽此○又安慶守成善署徽甯池太廣道太湖守聯元調署安慶守等缺奉旨知道了欽此○○大學士直隷總督一等伯臣李鴻章跪奏爲道員先後開缺分别委員接署並請旨簡放恭摺仰祈聖鑒事竊據天津道萬培因禀稱本年六月十一日接到家信知親父於五月十二日在福建崇安縣原籍病故該員例應丁憂開缺請委員接署以便奔喪回籍又據大名府知府國鈞詳稱大順廣道王鴻年久患喘嗽醫治罔效於本年五月三十日因病出缺請委員接署等情臣查兩道皆轄境寛闊政務殷煩治理非易且天津道經管南運子牙各河工大順廣道經管東明黄河堤工修防均甚吃重天津又爲海疆要地尤須情形熟悉之員查有候補道胡橘棻才明識練處事精詳歷署天津大順廣道措置裕如堪以委署天津道篆務候補道張紹華勤能精細辦事實心堪以委署大順廣道篆務除分檄飭遵外所遺各道員缺應請旨簡放以重職守理合恭摺具陳伏乞皇太后皇上聖鑒謹奏奉旨已録○○李鴻章片再前因已故兩廣總督張樹聲勳勞卓著遺愛在民臣據直隷紳士公呈並撮舉吳中戰績奏奉諭旨准於直隷江蘇立功地方建立專祠咨行欽遵在案兹據安徽廬州府合郡紳士江蘇題補道吳毓芬等三十人聯名禀稱咸豐三年以後粤逆竄擾北皖廬郡一帶土匪蠭起内外交訌幾至不可收拾經張樹聲與其弟原任廣西右江鎭總兵張樹珊毁家紓難倡辦鄉團擒治土宼復率練勇出境剿賊疉克含山六安英山霍山太湖無爲等州縣太湖之役以五百人當前敵逆酋陳玉成數萬之衆嗣桐城官兵潰退廬郡失守粤賊到處裹脅焚殺捻逆龔張孫苗諸大股往來肆擾張樹聲嚴申禁令不准鄉民從賊先平肥西匪寨繼敗捻酋張洛刑於官亭就周公山下堅築堡寨阻河爲險陳玉成又率悍賊兩次圍攻皆設計敗之遠近襁負來歸之民咸知其制宼有方相依爲命力行堅壁清野運法張樹聲與張國良講信修睦聯絡援應乃劉銘傳周盛波周盛傳唐定奎等皆同時築堡禦賊百數十里間寨壘相望耕戰相資屹立賊藪中六七年南仇粤逆北拒捻氛大小數百戰斬馘無算厥後練成淮軍剿平粤捻實由此立其基張樹聲以一諸生倡率忠義支柱艱危罕有其匹迄今父老追思往往隕涕惟原籍祀典尚缺請一體建立專祠以資報亭等情前來臣查軍興以來有功桑梓諸臣皆蒙恩准於原籍建祠近如已故將軍富明阿經吉林紳士呈請入奏亦蒙俞准張樹聲於咸豐年間在原籍號召鄉人倡辦團練築堡寨壘挫兇燄方張之宼使六七年中百餘里間賊不敢逞其保全桑梓捍衛地方厥功甚偉其時臣在皖楚軍營襄事習聞親見知之較詳今該紳士等聯名籲請出於愛戴至誠未忍聽其埋没相應仰懇天恩俯准將已故兩廣總督張樹聲在原籍合肥縣一體建立專祠由地方官春秋致祭以彰藎績而順輿情出自逾格隆施理合附片具陳伏乞聖鑒訓示施行謹奏奉旨已録○○李鴻章片再前因已故知縣李紹濂虧欠靈壽縣内結交項銀二百二兩一錢四分一厘又田壬霖虧欠無極縣内結交項銀二百五十三兩四錢三分五厘又唐世禄虧欠平山縣内結交項銀四百八十七兩四錢二分又改教知縣彭慶颺虧欠東安縣内結交項銀三百二十三兩一錢九分均不解繳據藩司詳經奏叅革職查封家産備抵在案兹據該故員李紹濂之子李應坤將前項銀兩照數措交現任靈壽縣代解藩庫兌收又據田壬霖之子田誼厚將前項銀兩如數呈交原籍山東黄縣代解山東藩庫唐世禄之孫唐心煒將前項銀兩如數呈交原籍四川中江縣代解四川藩庫又據彭慶颺將前項銀兩如數呈交湖北藩庫准各該督撫咨照來直聲明俟便員搭解等因並據藩司奎斌詳請照案開復前來臣查該員等未完銀兩今旣據照數完交尚知愧奮除咨行免其查抄外仰懇天恩准將已故知縣李紹濂田壬霖唐世禄改教知縣彭慶颺原叅革職處分均子開復以昭平允伏乞聖鑒訓示謹附片具奏軍機大臣奉旨李紹濂等均着准其開復該部知道欽此○○李鴻章片再前因另案叅革知縣陳紹諶虧欠順義縣内結交項銀一千五百八十四兩二錢六分屢催未解當經彚奏查抄家産並提訊勒追在案兹據該革員將前項銀兩照數完繳司庫據藩司奎斌詳請免其查抄訊追前來除咨原籍浙江撫臣查照外理合附片具陳伏乞聖鑒勅部知照謹奏軍機大臣奉旨知道了欽此○○大學士直隷總督一等伯臣李鴻章跪奏爲選缺知州互相調補恭摺仰祈聖鑒事竊查晉州知州雖係簡缺第詞訟煩多盜賊出没素稱難治前補是缺之榮恩係杭州駐防監生由另補知州酌補今職經部覆准尚未赴任臣督同藩臬兩司察看該員才具謹飭與是缺不甚相宜自應揀員對調查有保安州知州胡振書年五十六歲浙江山陰縣監生由候補知州題補今職光緒七年二月到任該員才識幹練現調署晉州知州措理妥協以之調補洵堪勝任所遺保安州知州地僻事簡卽以晋州知州榮恩調補如此一轉移間人地各得其宜庶於地方有裨據藩司奎斌臬司陶模具詳前來臣核與定例相符應請准其互相調補銜缺相當毋庸送部引見該員胡振書任内並無承審積案承緝盜案經徵錢粮已起降革叅限處分其罰俸案件在光緒十年十月十一日欽奉恩旨寛免以前無庸造册理合恭摺具陳伏乞皇太后皇上聖鑒勅部核覆謹奏軍機大臣奉旨吏部議奏欽此○○李鴻章片再前於同治五年遵保蘇軍分援浙皖閩三省疉克城鎭出力人員案内有選用從九品陳綬若請免選本班以縣主簿分發省分補用是年八月二十九日奉旨允准單内原名綬字誤寫綏字該員又於肅清任賴捻股出力案内保請免補本班以府經歷縣丞留於安徽歸候補班前補用並加鹽提舉銜同治七年八月初八日奉旨允准惟誤將坐銜開坐安徽補用縣主簿保以府經縣丞仍留原省均係由營開保時輾轉繕寫筆誤並無别項情獘該員已於剿平西捻案内續保歸知縣補用應懇天恩勅部將名字坐銜分别更正註册以昭核實理合附片陳明伏乞聖鑒謹奏軍機大臣奉旨吏部知道欽此○○李鴻章片再據藩司奎斌詳稱灤州烈婦趙董氏係民人趙登甲之妻趙登甲赴山西謀生光緒十一年二月在途困餓身死該氏於是年五月聞訃卽日仰藥以殉時年二十八歲又原籍安徽寄居直隷通判孝女方如璧係候補從九品方珽之女同治七年六月父病劇諸醫束手焚香告天願以身代潜刲臂肉和藥以進父病頓瘳又據豐潤縣知縣郝增祜詳稱該縣烈婦梁王氏係候選光禄寺署正文生梁蘭祥繼妻十五歲時曾刲臂肉以愈父病光緒十一年冬氏夫病殁該氏仰藥以殉時年三十五歲均請照例旌表又據署東安縣知縣王言昌禀稱該員胞伯王鉎之妻顧氏夫故時年二十三歲至四十五歲而殁計守節二十三年又該員堂兄王熾昌之妻吳氏夫故時年二十七歲至五十三歲而殁計守節二十七年原籍雲南昆明縣無人呈報照章由服官省分懇請旌表等情前來臣查烈婦趙董氏梁王氏孝女方如璧節婦王顧氏王吳氏均屬深明大義至性過人擬請旨勅部照例旌表以維風化理合附片具陳伏乞聖鑒訓示謹奏軍機大臣奉旨趙董氏等均着准其旌表禮部知道欽此○○李鴻章片再據津海關道周馥詳稱江浙等省海運漕糧船抵津並遵奉定章每船准其載貨二成查明免稅計天津鈔關自光緒十一年六月二十六日漕船進口起至九月十二日運竣止共免二成貨稅銀一萬四千七百五十九兩又於十二年二月二十八日漕船進口起至三月十七日關期報滿止共免二成貨稅銀一萬二百六十一兩五錢等情除飭造册詳咨外伏乞聖鑒謹附片具奏軍機大臣奉旨户部知道欽此○○張之洞等片再粤省仕途猥雜必應隨時澄汰方可挽回風氣臣等督同藩臬兩司時加考察查有候補知府國文狡詐牟利行同巿井應請旨卽行革職候補知府程卓山鄙俗多事難勝表率應請旨以通判降補試用同知艾沇品行猥下不守官常試用通判凌紱曾居心鄙陋攬事妄爲候補知縣辛光萃素多不謹難膺民社以上三員應請旨均以府經歷縣丞降補試用同知費裕昆前經差委均有物議　用通判畢聯珠舉動多謬習染頗深降補府經歷縣丞陳嵩壽前因案被叅降級仍然不知收歛以上三員目前雖無顯著劣蹟斷難望其安靜循法應請旨均卽行驅逐各回本籍免致敗壞吏習多生事端理合附片奏陳伏乞聖鑒謹奏奉旨已録 
 
