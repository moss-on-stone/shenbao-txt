# 1902 - 316 - 4910628

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰燦然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[順天江南浙江湖北江西各省闈藝出售] [  圖書集成局白]  
本科各省鄉試改試論策經義闈藝傳來五花八門各擅其勝本局爰將順天江南湖北浙江江西等省闈中原刻付諸鉛印現均次第出書順天江南湖北每本一角六分浙江江西每本一角二分所印無多購者雲集欲揣摩新科風氣者請卽臨申報館及各書坊購取遲恐不能應命也此佈 
[蒙古部落紀略]  
　　客有捧檄出關道經蒙古諸部落者僕僕塵勞近始遄返有叩以彼處風土人情者客曰塞外荒寒見聞寡陋誠不足佐諸君淸談無已請就足迹所經略述一二可乎因言其至喀爾喀時其人多以游牧爲生張幕作屋居無定處有語言而無文字性多渾樸絶無機械心往來多騎獸非鹿非馬而性甚馴俗無主客禮客居其地輒有人求食炊未熟則坐以待之子以酒食乃去客至土人之幕亦得肆意飲啖夜宿氈炕主人代籌芻牧不子以値亦不較居然有太古遺風以視簞食豆羹有德色者相去何啻霄壤杭靄山之西北地名陀羅海近黑道故極寒氷雪終年不解其人築土爲屋糊紙厚數寸圍以氈毳睡必火炕而鼻息出入猶凝結成丞條條黏被上早起遍地皆雪出門數步冰淩封鬚髭手足不知痛癢耳鼻窸窣有聲或爛且落嘗見有人手捧瓦盆出傾浴水手皮黏連盆上痛不可解强擘之皮脫血流其寒如此幸而時有風自東南來否則凍且死然南人至此亦絶少凍斃者意者習慣則漸成自然歟顧地苦寒而不苦飢一羊値錢數百牛三倍之或以茶相易内地人至此恣烹炙飫肥甘回憶藜藿自甘三月不知肉味兹誠樂郊矣地產獸似麋而大毛可爲裘角可爲决土人騎馬彎弓射得之可獲厚利其唇大而厚多脂膏味極甘美八珍中有猩唇卽此物也又有獸名掃雪　白毛長制爲冠人爭購之以之充貂鼠幾莫能辨少莫之也名戈壁又名瀚海内多奇石大者如馬肝亦有如珠如玉如瑪瑙珊瑚蜜蠟者種類不一類皆中虚而外朗蓋馬肝石所孕也初剖之極粗糙經風霜剝落則其光漸晶瑩有木曰查克似楊枊而質甚堅燒爲炭置爐中雖徑寸而數日不燼又有樹焉一木而具萬木之葉人以其冐全材而實不成一材也名之曰劣世之一藝無成者何以異是地產良馬力健而馴日行千里内地人以其生非大宛且不血汗故無有賞識於牝牡驪黃外者噫具此異材不逢九方皋惟有伏櫪以終老耳嘗由喀爾喀至巴里坤地產野獸貎似猿猴而略具人形土大呼爲噶里甘凉人呼爲野人紀文達筆記所載人同疑卽是物地極寒山中苦難覓食每向人家窺伺見人食罷則乞其餘人憐而子之則懽欣跳舞若甚感謝倘吝而不與則濳入廚下竊食遇人至掩面却走他日見之仍有赧色是殆獸而具人心者歟有一人同常至子家久漸稔命之灑掃樵汲皆泛應曲當且樂爲趨承終日無少惰日與兩餐夜假一隅臥此外無所求久之遂不去且善伺人意頑僮蠢婢不及也子將治裝歸眷戀不能捨及行啾喞馬前泣下如雨隨行數站外猶不肯去子慰而遺之不令再送猶十步九回頭也彼世受主人之恩轉眼輒忘者視之能無愧死然而子亦從此逝矣錄循環日報春明氏稿 
[本館接奉電音]  
　　昨日午前九下二刻時京師飛電傳來上諭四道旨一道敬謹譯登○十月十六日内閣抄奉上諭貴恒奏因病請假並請派員署理一摺貴恒著賞假一個月刑部尙書著阿克丹兼署欽此同日奉上諭吳重憙奏東明黃河伏秋大汛獲慶安瀾一摺直隸東明縣南隄本年伏秋大汛内埽壩蟄卸危險異常經在工文武員弁竭力搶護現在節逾霜降仰賴神靈默佑獲慶安瀾實深寅感發去大藏香十枝著吳重熹祗領交大順廣道龐鴻書䖍詣李連莊高杭黃莊大王廟敬謹祀謝以答神庥欽此同日奉旨貴恒現在請假所管正紅旗漢軍都統著博迪蘇署理欽此○十七日奉上諭廣東高州鎭總兵員缺著吉槁補授欽此同日奉上諭湖南辰洲府知府員缺著劉若曾補授欽此 
[交路述聞]  
　　聞之關外友人云中國鐵路總工程司詹某接收關外鐵路事宜尙稱順適華歴上月初七日俄人將所占溝邦子及營口鐵路交還中國旋於初八日午後六點鐘許高揭龍旗兩國戍兵皆鳴槍作樂以賀惟俄兵尙未退去不過讓出營口河北地方耳又聞鐵路之旁第五號車站内駐一俄國副統帥不知其意若何先是六日前關内鐵路總工程司金達氏取道來營越宿即電飭英工程司咯克司等三人迅速出關分投管理旋又派二英人隨火車來往以便稽查次日火車抵營口時有俄官數十員來觀一切舉動蓋金達係英人是以俄人不免心生疑忌也 
[俄人警備]  
　　天報直報譯登日本大阪朝日新聞云俄國政府議定明年爲始嚴行黑龍江警備事宜兹已釐訂新章飭守邊將吏遵照一尼科蘭斯及哈巴羅喀勃哥拉哥威欽斯阿爾公斯科各要隘須興工建築開拓地方二編立海軍警備隊計砲艦八號巡艦四號分泊黑龍江上下游三除分佈水雷艇外復就黑龍江安設電氣水雷以防意外之事四擇各要口創建瞭望臺凡商船軍艦往來槪須查察五築船塢於哈巴羅喀海灣所有海軍警備隊中兵艦雷艇槪歸塢中修理六於唅巴羅喀建置黑龍江鎮守署專司沿江接濟軍糧曁兵艦一切調度邊防各項事宜 
 
 

Page 2

 
 
[横濱巨劫]  
　　日本某日報云横濱市山下町甲九番地有瑞士國人希培路氏開設烏啞路苦商會東歴十一月八日卽華歴十月初九日之晚二下鐘時火忽起自貨棧崇樓三級頓化劫灰至翌日天明後五下鐘時始告熄計焚燬生絲二千捆約需日銀一百萬圓亦不可謂之非巨劫矣 
[萬壽盛儀]  
　　京師采訪友人云本月初十日恭逢皇太后萬壽聖節步軍統領衙門先期會同巡視五城察院傳諭内外城各鋪户自初八日起至十二日止各在門前結綵懸燈同伸嵩祝至初七日兩宮聖駕由頤和園還宮至壽皇殿行禮隨仍警蹕赴頤和園當皇太后由石路乘轎往還時内奏事口傳懿旨准小民瞻仰慈顔一時白叟黃童咸在蹕路兩旁跪接熙熙皞皞眞覺舁平景象如在目前已 
[星臺復舊]  
　　聞之京師友人云拳匪之亂觀星臺上各項儀器散失無存今已將量天尺混天球等物添修三件約費至五六萬金諒不日可即可復我舊制矣 
[示考教習]  
　　京師采訪友人云日來宗室覺羅八旗中小學堂將次整理就緖欽命管學大臣張冶秋尙書因出示招考教習人員其文曰欽派管學大臣張爲招考事照得宗室覺羅八旗中學堂一所小學堂八所每堂各需教習數員從前禮部咨送宗室覺羅八旗等學教習業經奏明停止另訂新章除國語蒙文弓箭及各國語言文字理化體操各項教習由中學堂叧行訂定外其經學修身倫理附史學兼中外輿地中外算學等科所需教習因師範畢業現尙無人自應暫行招考凡滿漢各省舉貢生員有願與斯選者自行取具圖片印結各赴郎家胡同中學堂報名開具籍貫年貎三代履歴並聲明願試何業占經史者作經義史論各一篇占輿地算學者各試以專門之題仍各作經義一篇統限於十月二十五日截止兹定於十月二十七日由本大臣親臨中學堂扃門考試一經考試入格卽行定期到館我宗室覺羅八旗子弟得所師資本大臣實有厚望焉特示 
[黃侍御奏請申明舊章明刑懋政摺]  
　　山西道監察御史臣黃昌年跪奏爲申明舊章嚴督程限以袪壅蔽而免稽留恭摺仰祈聖鑒事竊臣謹繹順治以來祖宗諭旨明愼用刑凡送到在京死罪人犯刑部必詳加審擬成招定罪奏請下三法司然後會同部寺覆核康熙十二年議准各省刑名分道御史與掌道御史一同稽核雍正三年議准凡會審事件刑部定稿取供兩次堂官畫題續送都察院畫題若意見不符或有兩議者應於五日内繕稿送部一併具題至外省事　或有另議亦於五日内繕稿送部嘉慶二十四年議於定限五日外寺院　　 
各增三日誠以人命至重不厭察理詳情典至鉅也乃近來會審會稿餼羊尠存獨賴有秋審朝審分送招册得以悉心校勘共証矜疑自乾隆二十八年奏准刑部招册於十五日以前分發各衙門積漸因循輒難如限或竟遲至會議前一二日始行分送嘉慶七年御史瞿曾輯條奏會議章程奉仁宗睿皇帝諭此項册籍著該部飭司於秋審朝審上班十數日前分送大學士九卿科道等因欽此嗣於嘉慶十二年給事中嚴烺奏會議上班第會於畫稿之後並不議於未會稿之先擬請將照例虚文停止當奉諭旨此等事件雖經大學士九卿會議實皆刑部衙門照例具稿傳送畫押如該給事中所云於會議上班時將奏稿宣讀一遍殊屬有名無實朕意與其視爲具文莫若酌歸簡易旋經部議奉諭仍著循照舊例至上班時將奏稿宣讀一遍轉似虚文殊可不必此後著卽停止等因欽此嗣是科道屢以早送招册爲請而刑部仍前玩愒光緖五年御史甘醴銘奏近年招册分送太遲曾奉上諭著刑部恪遵定限於上班十五日以前將招册分送各衙門以符舊制臣沗列臺垣思盡職守竊見今年秋審招册仍於會議前二三日始由書吏發給祇將督撫所擬摘叙略節上班之日書吏宣唱刑部擬定看語但聞某人改緩决改情實及某人聲明留養各等語不過一時卽已開散又各道止有招册並未見擬定看語臣從掌道查得各省重案一省或有數百起之多宣唱何能徧及自是敷衍向章並非始於今日夫以仁宗明聖特停宣讀奏稿之虚文則舊習相沿未嘗不可釐正擬請援照道光五年成案皇上明降諭旨著將刑部議定改擬看語彚齊繕刻於會議上班前五日分送其分送招册日期一遵向來前十五日定限至書吏宣唱看語旣已不能徧及不若止將刑部改擬之案宣唱一次如衆情允協卽定擬畫題或意有難同卽面商互證主稿無得挾成見罪名出入可寛處分於具奏之前會議毋得有後言律例重輕非以攻訐爲沽名之舉年來六曹判事惟刑部尙不假手吏胥而亦故違定章者其弊一在專擅一在規避以爲能事旣盡豈借助於他人若稍有疏虞復受過於局外於是以規避而致故違以故違而成專擅不思有心之罪大無心之過輕故莫若寛其處分於具奏之先始能共協寅恭於會議之日庶幾明刑弼教屏去虚文抑亦朝廷勤求上理之一端也竊更有請者臣查吏律内外衙門公事小事五日中事十日大事二十日原有一定程限若諭旨特交之件皆當依限審結卽或有須會稿行查閱追踏勘或人証難齊重要公出除原有定限外亦當隨案聲明始准扣展乃近來督撫於此等事件有數年不奏覆者部臣有數月不奏覆者在部臣督撫以爲方今講求新政無需拘守舊章豈知律例一日不更官民一日當守律例即有改訂程限豈任遲逾故執變通之說反開玩泄之風現當庶務振興所關匪細應請詔旨嚴飭分别責懲若係書吏沈閣從中舞弊當戮其尤桀黠者以儆將來臣爲明刑懋政起見是否有當伏乞后太后皇上聖鑒謹奏 
[星使啓行]  
　　香港循環日報云出使美國大臣伍秩庸星使旣拜恊商和約會辦商務之命卽定於十月十五日由華成頓起節回華 
[直督行期]  
　　漢口采訪友人云直隷總督袁慰庭宮保乞假回汴葬親事已觕畢本月某日電達鄂垣准於二十日由珂里抵信陽州乘火車至漢皋然後附招商局快利輪船赴滬江航海北上 
[眞除述聞]  
　　漢口采訪友人云近日武昌官塲紛紛傳述升署湖廣總督端午橋制軍將拜眞除之命所遺巡撫一缺由瞿賡甫方伯升補然尙未見綸紼遙頒也 
[起節有期]  
　　杭州采訪友人云浙江正典試朱艾卿學士副典試李昻若太史出闈後暫駐行臺擇於本月十六日起節回京覆命連日官紳祖餞曲盡綢繆十四日二典試親詣撫藩以下各官署　紳士處拜會辭行 
[議借洋兵]  
　　香港循環日報登粤西來函云潯州匪類近益猖狂本月某日某縣已被攻陷融縣近亦有大股土匪濳謀舉事至於市中劫掠之案幾於無日無之商民昕夕不安紛紛遷往梧州暫避頃聞撫憲王芍棠中丞已與梧州官紳會議擬商諸駐華西官請派洋兵數營赴梧 
 
 

Page 3

 
 
助剿 
[嚴民不靖]  
　　杭州采訪友人云浙江嚴州府屬桐廬分水二縣米價騰貴民不聊生兼之山中伏莽未淸以致勾結爲非四出滋擾府尊某太守聞報立卽派兵前往彈壓并將兩縣主撤任迨文報到省復由營務處札委參將吳絫戎忠選督帶省防中前兩哨勇丁開赴滋事處駐紥一面委孫司馬鼎烈前往稽查所有桐廬縣缺經藩憲誠果泉方伯札飭准補是缺之陳遠江大令永昌赴任分水縣缺委陳大令常鏵署理刻已　　 
次第履新矣 
[甬試展期]  
　　甯波訪事人云浙江學憲張燹鈞大宗師本擬十月十一　　齊甬郡繼得省垣來電飭再展緩五日定於十六日由杭起程大約十八九日文旌可抵甬東矣 
[甬東火警]  
　　寍波訪事人云十月初九日午後江東後塘街洋行弄口成大紙行不戒於火霎時烟𦦨衝霄紅光四照各水龍飛馳而至� 
竭力圍澆得卽熄滅計焚燬房屋五六椽 
[浙省官塲紀事]  
　　杭州采訪友人云浙江錢塘縣主簿葉少尹家瑤調補嘉興縣主簿由藩憲誠果泉方伯札飭即赴新任遺缺委顔少尹澤賜署理於本月十四日辰時接鈐○代理嘉善縣劉大令如輝交卸回省於本月十五日禀到○紹興鹽釐局差向由郡中釐捐總辦兼理兹者運憲黃幼農都轉以彼處私鹽充斥捐數寥寥因札委候補運副沈分轉三成總理其事以專責成○乍浦釐局總辦吳大令蔭慶現値瓜及之期由督辦委候補縣陳大令明倫接辦　 
[甬江小志]  
　　寗波訪事人云邇届新穀登塲收成頗稱中稔惟郡城食米向恃外來接濟近日米船不至各米鋪存貨無多價値因之日貴卽最低之米每石亦須洋銀四元八角有奇貧苦小民莫不憂形於色○西門内紅橋巷某姓家於本月十三夜四更時忽有匪類三人濳至屋後種火適巡防局弁勇巡行至此當卽拘獲一人帶回局中禀請局員移縣懲辦 
[蜀督辭行]  
　　卸任四川總督奎樂峯制軍由蜀來滬小駐襜帷兹者一切公事勾當已畢定於今日航海北上昨日飭丁持名片赴各署辭行 
[文旌將發]  
　　日前江南正主考戴文開星使由金陵蒞滬小作勾留擬乘某輪船至天津入都覆命特於昨日遣丁赴文武各署投刺辭行 
[英界火警]  
　　昨晨八點鐘後瞭望臺上警鐘怒吼急出訪之知火起於英界勞合路第五十三四兩號門牌某西衣店少焉救火會中人急驅英法美三界洋龍馳至吸水圍噴火遂熄滅計燬房屋六間 
[上海縣署瑣案]  
　　前日詹文階與其兄悅庭互扭至縣署瀆訴不休至晚縣主汪瑤庭大令升堂研訊文階供原籍安徽婺源縣故祖在治下小東門内開設詹大有墨店各埠均有分鋪前年父親及長兄相繼逝世所遺產業由親族公議分爲三股昆季行各得其一惟店業尙未分析今悅庭竟思獨佔小的因邀同親族將存貨及製墨器具點明仍照三股匀派悅庭妄稱去年店中存貨甚多今少去萬餘金指小的侵呑日常滋閙爲此控求訊斷悅庭供店中發往各埠之貨應照本資結算今伊悉照售價算給小的其中受虧甚多况伊經理店務任意侵呑是以小的急欲分淸各自貿易大令著邀同鄉公正人兼公分派禀復核奪○前有奚土土者控奚鶴鳴盜抵田單等情大令研訊之下飭將鶴鳴收押限期呈繳田單前晚帶案訊比鶴鳴供稱小的與土土同族宅基與王土之地毘連是以合一田單前者小的將宅基售與廣肇公所土土允將伊地一併售去共得洋銀六百元今忽悔議而公所董事以先曾議定不能更改將若之何大令飭仍還押限半月内將洋銀六百元繳案聽候飭差恊同往贖○前有文生孫步雲者控朱連生趙和尙訛詐行兇大令當將趙和尙拘獲訊明口供發押自新所前晚帶案復訊趙供小的雖與朱相識並不爲伍孫在鄉間專管閒事有某甲者娶一孀婦出身價洋銀數十元内有應付與朱之欵被孫呑没朱聞之糾人向孫索取時孫在某烟館吸烟怪小的袖手旁觀是以砌詞妄控大令判押改過局一年 
[上海巡局紀事]  
　　日前招商局某號棧中失去麻袋若干口經總辦顧緝庭觀察函請上海縣主汪瑤庭大令飭捕查緝前日局中司事忽在南馬頭平安街張永順米店查獲麻袋三百六十口詰知由王果雲所寄當卽飭人將王扭交十二圖地保一面投縣禀訴昨日大令派令公差陸祥至二十三七鋪巡防局禀請局員姚二尹飭地甲將張永順米店主及船户袁某收贓人王果雲一併拘解縣署以待訊追○昨日籮間夫頭目周福全與朱聚春在毛家弄某小烟館結算帳目口角爭毆旋復互扭至十六鋪巡防中局控訴情由局員黃衡堂二尹諭令管押候訊 
[英美租界公堂瑣案]  
　　包探竇如海解寗波人王江慶至案禀稱伊在英總領事署後僻靜處勾誘某西捕作無恥勾當小的見之是以送案請訊王江慶供稱其時小的方在弄中小便自問鬚眉男子安肯易弁而釵大老爺秦鏡高懸幸勿以斷袖餘桃污人淸白讞員張柄樞司馬商之英總領事署繙譯官迪比南君判責五百板押捕房二年期滿遞解回籍不准再來○包探邊槐洲解王寳林至案禀稱伊在乾康絲棧爲工頭乘𨻶竊取白絲十六紥售與劉張氏及劉錫汝報由小的拿獲送請究追王寳林供此絲係夏姓所竊小的冋不爲非劉張氏供稱小婦人路經� 
乾康絲棧有夏姓者以絲十六紥囑小婦人帶往金陵求售云欲得洋銀四元劉係小婦人夫弟此次擬同回金陵叩求鑒宥司馬判令將王責五百板劉責三百板氏責手心三百下贓給失主謝吉士領去○包探顧阿六解劉鳳林瞿阿三至案禀稱伊等二人串竊金餘源家對時表衣服報由小的拘獲送案請究司馬判令將劉責五百板押捕房三月瞿責五百板贓給失主具領○包探劉阿炳解黃阿狗至案禀稱伊○竊李阿福家對時表兩枚報由小的拘獲送案請懲黃供稱小的方患病求恩寛宥司馬飭劉探帶赴某醫院騐明如果患病卽行遞解回籍否則俟晚堂責三百板押捕房三月贓物給失主具領○包探李星福解鄒金生至案禀稱伊屢向夏寳田强借洋銀偶一不允卽肆凶毆昨又至洋廣貨公所滋閙故由小的拘獲請懲錦章萬順豐愼裕等洋廣貨商二十四家聨名遞禀以鄒藉端滋詐求卽嚴懲夏供與鄒向不相識日前在寳善街怡園烟館作火油貿易被鄒扭住强借洋銀鄒供稱小的向爲洋廣貨業後在新閘開設華昌皮皂公司錦章前欠小的銀一百二十五兩向之索取夏插身圖賴因向理論徐文記供稱前日小的在怡園目覩鄒向夏强借洋銀有袁姓者投案訴稱小的係錦章號夥光緒二十五年鄒曾騙取號中銀兩司馬判將鄒押捕房二年○包探劉光震解應壽根至案禀稱此人竊取愼昌號内綢二十六疋報由小的解案請究愼昌號夥投案籲求免辦司馬飭押候禮拜三復訊核奪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　前日項潤卿與宋褚氏在馬路中口角某號巡街捕見之一併拘至捕房捕頭令轉解馬路工程局總辦　子文太守倩襄讞委員黃衡堂二尹研訊項供稱小的之甥馮藹生前與宋石秋股開隆昌福雞鴨行被宋呑没資本已在憲案呈控今者小的前往携取棉被宋妻褚氏竟敢持刃恐嚇求恩訊懲褚氏供稱丈夫現被項與馮藹生藏匿反敢到行取物小婦人是以向之攔阻並無持刀恐嚇之事求恩明斷二尹命傳到馮藹生一併移送上海縣署請縣主汪瑤庭大令訊辦○偷兒張阿二王雲生陳阿二馮阿二陳阿金在公義馬頭沈靑泉所駕航船上串竊衣物被包探黃量海查獲連贓解至捕房捕頭令轉解工程局翁太守倩黃二尹研訊張等均認竊不諱二尹判令各責一百板飭捕役驅逐出境 
[南市捕房紀事]  
東洋車夫祁雨雷呑没某姓坐客所遺洋傘被包探黃量海拘入捕房捕頭令押候轉解馬路工程局禀請總辦翁子文太守訊究○竊賊張新慶在某姓家踰垣竊物被包探查獲解送捕房捕頭令押候轉解工程局禀請訊究 
[法租界捕房瑣案]  
　　日前信大昌洋行貨棧中失去花絨毯三百餘條旋由行中報關夥朱愛堂查悉傭人阮阿榮所竊交曹全奎銷贓因即搜出原贓三十餘條解送案下讞員孫建臣大令研訊之下阮稱此事與朱串通迨大令傳朱質對知係誣攀遂著連曹暫押昨日提案復訊阮堅執前供曹稱絨毯實由阮交小的與朱無涉大令著笞責五十板押候再核○朱云軒扭控車夫邱正福竊匿洋銀一百元邱供詞内牽涉水果攤主杜阿六大令訊得杜實無干交人保出邱暫行管押昨日朱偕羅阿福投案訴稱邱由羅雇令代庖兹已訪明此項洋銀實係邱竊交同黨大令飭提復訊堅不肯認乃命押候嚴比○教民顧錦甫在崇明教堂誘領男女二孩來滬托蟻媒丁再揚曹阿榮售去控經大令勒限將孩交案俾還教堂顧等所得洋銀如數追出迄今日久尙未繳呈昨日提案復訊著將洋銀赶緊措繳顧等同求寛限大令限三日内繳案如延嚴比○王有林李阿才劉長太三犯均經包探解案大令訊取供詞著將劉重責四百板王李各責三百板○竊賊王文奎濳入某姓家竊取洋銀十元經包探解案大令著枷號一個月期滿責三百板　 
[美租界捕房紀事]  
　　昨日午前公和祥碼頭貨棧中江北小工吳阿堂工作之時偶爾不愼被機器撃斷足踝經管棧西人雇車送入捕房捕頭令轉送同仁醫院療治○昨日張阿大曳載貨車至外大橋左近將工部局轉運石片之車撞毁輪軸經五百七十八號街巡捕拘入捕房捕頭令暫行管押俟交出修費始准釋歸○昨日黎明時積竊陳阿寳混入寄居北蘇州路之甬人陸阿堂家竊得衣服數件携至西華德路某押鋪求質適爲包探朱桂生所見連贓帶入捕房捕頭令押候轉解公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖二十八年十月初一日京報全錄]  
宮門抄諭旨均已錄前○直隷總督袁奏查明知州被絫各欵據實覆陳摺 
太子少保北洋大臣直隷總督臣袁世凱跪奏爲查明知州被絫各欵據實覆陳恭摺仰祈聖鑒事竊臣承准軍機大臣字寄光緖二十八年五月初一日奉上諭有人奏州牧苛歛民財控案多端請飭查辦一摺據稱直隸　州知州李振鵬在任多年貪劣素著前歲拳匪之亂藉端勒索枉殺無辜並有加徵船稅隠匿地糧情事請飭查辦等語著袁世凱接照所絫各節確切查明據實奏參勿稍循隠原摺著抄給閱看等因欽此當將該州李振鵬撤任一面飭委道員任之驊張　宸永平府知府管廷獻分别查訊在案兹據該道府等按照所參各欵分别查訊明確先後具覆前來如原參二十六年洋兵過境並無擾害該牧勒索鋪商鄉民之錢不下八十餘萬串各鋪帳簿及鄉民所領　帖似可按户稽查一節查光緖二十六年閏八月英俄德日四國聨軍到境該州李振鵬率同紳士以禮接待洋人責令保護鐵路該州商請保全民命當經立約籖字洋兵不得至鐵路以南一面設局供應食物始免　擾卽樂亭境内亦賴以保全計自是年閏八月起至次年九月止　内及偏凉汀兩局共用銀一萬一千餘兩内由商民捐助銀七千餘兩不敷之項李振鵬及紳士公捐補足業將用欵榜示其唐山開平兩處係　州鹽　兼轄業經設局支應共用東錢十三萬餘串約合銀二萬兩紳民匀捐匀辦未經官吏之手至天主教賠欵議定四萬七千兩由滋事之土家莊等二十四村公攤又耶穌教案　賠東錢一萬三千餘吊合銀一千九百餘兩亦由各該莊籌償統計供應洋兵及教案賠欵出自地方者實祇銀四萬餘兩約台東錢三十餘萬吊並無八十餘萬吊之多亦無藉端勒索情事又原絫州屬開平鎭復成當院内有毅軍埋藏大砲五十尊快槍二千餘支子彈十箱白米數千包　牧遺其心腹李重樓密向洋人通信全行搜去又詣稱洋人欲洗開平詐得洋銀二萬元統計需索該鎭不下五六萬元該牧素以貪　爲事是以訟棍土豪如凌富王樹堂畢趨瑞曹殿元　管和等皆爲其瓜牙一節查二十六年五月毅軍由山海　到開平鎭曾　歡業之復賊當房爲行營糧台旋卽撥隊西去李振鵬並不知有埋藏槍砲等物二十七年二月突有洋兵入内搜去無　後　砲十七尊並洋槍子　多件洋人追究砲間將辦理支應之李殿增卽重樓同當夥等帶往唐山拘囚該牧　信立卽照會辯論旋卽釋放禀報有案李重樓亦被抱囚其非密向洋人通信可知且當時搜出槍砲其勢洶洶欲洗關平之說出諸洋人之口並非李振鵬之言該鎮商民被拘經李振鵬辯論釋放其無恐嚇詐財亦可知至謂統計需索五六萬元更無其事劉管和查無其人凌富王樹堂畢超瑞曹殿元並無劣蹟原絫稱爲李振　爪牙自係傳聞之誤又原絫訪聞麻灣挖費家泰家殷實該牧揑稱費家泰係搶劫山西人楊姓要犯派勇頭楊朝元率勇將費家泰費鳴岐及工人張姓用洋槍撃斃並將其子費鳴蘭及十一歲幼孩嚴刑逼認路刼楊姓之案迨楊姓到堂供稱被劫時並未見費家泰在塲該牧恐被虚誣之名仍將費鳴　及幼孩監禁意在滅口一節查麻灣挖並無費家泰其人廿六年閨八月教民費漢章等在榛子鎭訛索過客楊生春銀洋藏於井内旋因犯事逃避其井内銀洋被費鳴岐偵知竊去教士富成功查知其事呈請緝究李振鵬派勇緝拿費鳴岐等拒捕勇役開槍致將費鳴岐費家　張有德三名格斃該牧禀府委據樂亭縣騐訊詳報並因費鳴岐等拒捕屬實審明照律格殺勿論費鳴岐族人費九恩屢次省控飭據永平府訊結詳銷李振鵬無從　　逼認及監禁滅口情事又原絫該牧藉端索詐甚於榜票五城子莊人張紀德孟家店莊劉生榮均被該牧鎖拿共　索銀三千兩並令馬勇劉鳳軒劉緖玉王振東榜掠富户曾家莊董洛德佛垞庄方旗　莊王　尤各庄單姓王廷獻等共勒索銀九千餘兩其餘數十兩之家難以數計現經方旗省控有案一節查該州教案　欵民聞不肯出資由州酌量　派五城子等莊卽在滋事之王家莊二十四村之内所捐銀數均有簿籍該牧實未侵呑及鎖拿榜掠情事方旗卽圻上控之案亦係教案捐欵經府查與原捐印簿相符提訊斷結又原絫該牧創立名目爲苛派差　之舉如解倉穀送學政出兵車三項斂銀五萬餘兩經生員袁姓王姓韓姓等上控批飭　安縣代審卽有該州四百餘村民赴遷安呈報苛歛錢數　州衙役杜文秀錢永盛供認已有確據當卽被押該牧聞信卽將該役要出揑禀該生各情復請　拿至今此案未結一節查該州倉差係津貼榆關山海永豐二倉兵米運脚每年冬季起解兵米照派一次該州學差向章學政按　永平考試派　州津貼大車六輛以上兩差原有定時每項僅派東錢三四千吊爲數無多且原派錢文多未收足至該州兵差自同治十年十一年前任州牧　智開朱靖旬原定章程遇有兵差無論需車多寡各社公　大車一百二十輛計往返守侯回空口糧柴草一切支應内每兵千名按二十八日計算每日每車折交東錢十吊由官先行雇備應差兵多則日期照增兵少則日期照减如兵二千名按五十六日計算五百名按十四日計算光緖二十五年甘軍三千餘員名駐紥永平三月間移駐　州李振鵬接奉前永平府檄飭赶辦車輛赴盧龍縣站應差原文謂各營途次需用糧料樂草自行發價而車輛不與焉計官軍三千名照定章應按八十四日派車李振鵬因此次甘軍自備糧草當卽减去八百名僅按二千二百名派各社車一百二十輛按六十二日計算派定東錢六萬五千五百餘吊僅收五萬一千七百餘吊其餘尙屬民欠生員袁鴻阿等因甘軍自發糧草各價遂疑車價亦可不派控經永平府飭派遷安縣移提審辦因原告不到暫行銷案委無四百餘村赴遷安縣呈控曁該牧將州役杜文秀等要出情事此案現經道員張　宸督同前署縣朱家　訊明書役並無浮收舞弊袁鴻阿等控情不實念其事出懐疑從寛申飭斷令此後遇有差徭遥循舊章派辦取結完案又原絫灤州志書内　無差徭一條該牧與劣紳莫寳善將新修志書註明舊有差徭爲異日永遠苛索地步一節查地方差　原爲志書所不載同治抬年拾一年州牧游智開朱靖旬先後蒞任以兵差最易擾民定章存案以垂久遠光緖二十二年前署州楊文鼎續修州志將兵差一條列入係爲預杜中飽藉免擾累起見李振鵬到任時板已刻成但於篇前加續一篇並未删改尙無弊端又原絫家丁張雲台有私押無事訛索銀錢之事經劉義道控告有案一節查劉義道係該州已革刊書州民葛有順因向葛鳳岐索欠爭毆致被用刀扎斃牽連葛有順子媳鄭氏謂與葛鳳岐通姦所致傳訊不認劉義道旋與鄭氏有姦並向本夫葛廷彩價買爲妾葛廷彩之弟葛廷綬以鄭氏因姦釀命呈請辦罪復將鄭氏傳案劉義道疑係値堂家丁張雲台從中干預控由府道飭州錄案詳覆至張雲台早經該牧驅逐查無私押訛索實據又原絫灤州河下向有商船二千餘隻按年有稅該牧於常稅外多索新稅名落船稅約計每年可得百餘金經張運亨府控有案又隠匿升科地糧八百餘石亦經李淸佐呈控有案等情一節查船捐數目從前無畫一章程李振鵬定以貨載捐東錢四百文人載捐東錢二百文空船不捐所取之項詳明作爲修理山道之用並無加收落船稅等情事張運亨係因漏稅被罰赴府妄控飭傳未到照例詳銷升科地糧查無隠匿李淸佐係該州南衛社催書因與櫃畫耿培第有嫌控其揑報民欠該牧查係盧誣薄責銷案此委查該牧被絫各欵之實在情形也臣查灤州知州李振鵬被人紏絫經臣撤任查辦現據派出各員逐欵查詢尙無貪劣實迹且當聨軍到境與其立約籖字鐵路以南得免騒擾保護地面不無微勞惟該牧身體孱弱約束丁役不甚嚴整未可再任繁劇擬請開缺另補所遺灤州知州一缺應歸外補所有遵旨查明緣由理合據實覆陳伏乞皇太后皇上聖鑒訓示謹奏奉硃批知道了欽此　 
 
 

Page 14

 
 
[光緖二十八年十月初二日京報全錄]  
　　宮門抄諭旨均已錄前○福州將軍崇奏籌解泰撥彚　俄法借欵銀兩摺○又奏匯解第九期賠欵銀兩摺○江蘇巡撫恩奏查明淮安府等屬折徵漕價完欠支銷各數摺○又奏陳蘇省認壽賠欵按事匀解淸數摺○廣西巡撫王奏委署知府片○又奏調署道篆片○又奏出省剿匪撫署公事委藩司代行片 
福州將軍兼管閩海關稅務奴才宗產崇善跪奏爲閩海關籌解奉撥彚還俄法借欵銀兩解赴海關道庫交納恭摺仰祈聖鑒事竊奴才案查閩海關應還洋欵欽奉諭旨著仍照案按期解還歸欵等因欽此謹卽欽遵辦理伏查前准户部咨行原奏淸單内開俄法一欵閩海關洋藥稅釐項下攤派銀十六萬兩每年匀分兩次於三月解交六成九月解交四成又英德一欵閩海　洋稅洋藥稅釐項下攤派銀二十四萬兩每年匀分四次於二五八冬四個月解江海關道交納不得稍有延欠等因兹查閩海關光緖二十八年九月　解彚還俄法借欵銀六萬四千兩亟應赶速籌解謹就現徵洋稅及洋藥稅釐項下籌集銀六萬四千兩援照成案備具文批發交號商蔚泰厚蔚長厚源豐潤新泰厚承領於八月二十四日由省起程並取具該號商廿結限九月十四日内解赴江海關道交納以便彚還除分咨查照外謹恭摺具奏伏乞皇太后皇上聖鑒謹三奉硃批該部知道此 
福　將軍養管關海　稅務奴才宗室　善跪奏爲　海關　併新　各口徵收二十八年六月分常洋兩稅先提匯滬備還第九期賠欵銀兩恭摺作祈聖鑒事竊照案准外務部咨和議第六欵賠欵以通商口岸之常　改歸新關兼管續准行在户部電以洋貨足抽五免稅之貨完稅常　歸稅司兼辦增收稅銀暫按每月收數提出二成匯滬等因計自上年十月第一期起至本年五月第八期止所有按期提解銀兩均經各前任將軍　將現徵常洋兩稅酌提匯解恭摺奏報在案現在籌還賠欵查六月分各口常洋兩項增收之數尙未禀報齊全奴才查明前案先就歸併新　之福州厦門三都各口所收本年六月分　稅項下酌提銀五千兩又於洋稅項下酌提銀三千兩先行匯滬一面飭催各口迅將增收稅數報解以便劃提兹將前項銀兩照數兌足　具文批於八月二十四日發交號商新泰厚領解常稅銀五千兩號商蔚泰厚領解洋稅銀三千兩均限定九月十四日内解赴江海關道投納以爲第九期賠欵之需除分咨外務都户部查照外合將閩海關　州厦門三都各口　併新關所收二十八年六月分常洋兩稅銀兩提欵解滬緣由　恭摺具奏伏乞皇太后皇上聖鑒謹奏奉硃批該部知道欽此 
[頭品頂戴江蘇巡撫奴才恩壽跪]  
　　奏爲查明淮安府等屬光緖二十七年分折徵漕價完欠支銷各數並各年隨奏續完銀數改題爲奏恭摺具陳仰祈聖鑒事竊據江寗布政使李有棻詳稱江蘇省淮安徐州海州三府州屬之阜寗等七州縣折徵漕價銀兩向係隨同地丁彚核具題嗣遵部咨從光緖十年分起專案造册歴經造報至二十六年分止在案今届查辦光緖二十七年漕價奏銷淮安等屬之阜寗淸河桃源宿遷海州沐陽　榆等七州縣應徵漕糧折價銀九萬三千八百五十五兩零内除是年秋歉緩徵銀二萬八百一十八兩零實徵熟田銀七萬三千三十六兩零已催完銀七萬二千一百二十二兩零又沐陽縣預完二十六年災緩銀六十三兩零此項銀兩因解司已在造報二十六年奏銷之後請　抵二十八年分新賦所有已完銀兩内撥抵龍山營兵米銀一千八百七十二兩長江水師兵餉銀四萬兩江寗　造奉辦添派縀綢料工銀三萬三百一十二兩零業已儘數分撥應用訖未完熟田民欠銀九百一十五兩零現已嚴飭催徵叧報至光緖十三年以前未完漕價銀兩業經彚案奏請豁免其十四年至二十三及二十五陸等年均無續完二十四年計有續完銀一千三百一十五兩零亦已儘數撥給江寗織造縀綢料工之用相應查造光緖二十七年分漕糧折價奏銷細數曁各年隨奏淸册臚列經督催徵各官完欠巡撫督催各職名一併詳請具題前來奴才覆加查核無異遵照新章循案改題爲奏以歸簡捷除抄奏同册咨移部科查核外謹恭摺具陳伏乞皇太后皇上聖鑒敕部查核施行謹奏奉硃批户部道欽此 
[頭品頂戴江蘇巡撫臣恩壽跪]  
　　奏爲陳明蘇省認籌新定賠欵自光緖二十七年十二月起至二十八年五月分止均按月匀解淸欵恭摺仰祈聖鑒事竊准户部咨具奏新定賠欵數鉅期迫亟應合力通籌分派攤還一摺奉旨依議欽此咨行到前撫臣聶緝槼次遵辦理並鈔内開派江蘇省二百五十萬兩等因當經行據蘇藩司認籌銀八十萬兩其餘銀兩歸各司關局分認籌解旋經臣會電奏准漑免三成將所增洋常各關稅及　折等欵抵撥其餘七成分期報解續奉電傳諭旨仍按照部撥十成原數按月彚解滬道轉交銀行存儲備還不得諉延統俟每年核計洋常各關收數及漕折銀兩均有的確數目再行核减欽此等因欽遵乃飭蘇藩司按照分派原數八十萬兩匀分十二期攤付先就整數提解計每月應解銀六萬六千六百六十六兩自二十七年十二月分第一期起至二十八年五月分第六期止共銀三十九萬九千九百九十六兩又按關平交還每關平百兩加補水銀一兩六錢四分三釐共銀六千五百七十一兩九錢三分二釐統共庫平銀四十萬六千五百六十七兩九錢三分二釐均按日放解江海關兌收備還在案現届半年之期據蘇州布政使陸元鼎詳請奏咨前來奴才覆核無異除分咨外務部户　外謹會同兩江總督臣劉坤一恭摺具陳伏乞皇太后皇上聖鑒謹奏奉硃批該部知道欽此 
王之春片再南寗府知府府惠榮經護理江西撫臣柯逢時奏調差委所遺員缺應卽委員接署以重職守查有委署鎭安府候補知府黃英采堪以委令署理遞遺鎭安府知府員缺卽以現署是缺之候補知府潘泰謙暫留署任據藩臬兩司會詳前來臣到任未及三月例不出考除檄飭遵照外謹會同署兩廣督臣德壽附片具奏伏乞聖鑒謹奏奉硃批吏部知道欽此 
[王之春片] 　 
　　再新授太平思順道何照然現已到省繳憑本應飭赴新任惟查各處土匪以南寗以上爲最熾左江一帶計有十餘股搶劫村莊剽掠商旅道途亦爲梗塞若專恃派撥兵將前往剿辦往往緩不濟急兵來匪去坐失事機必須精明幹練之員就近布置相機嚴辦庶内匪可淸不致句結爲患該道何昭然歴官廣四守令卓著政聲且曾任南寗府知府於該處情形尤爲熟悉應卽調署左江道篆以資得力所遺太平思順道缺地居邊要卽以現任左江道瑞霖調署亦堪勝任除分别檄飭遵照外謹會同兩廣督臣陶模附片具陳伏乞聖鑒謹奏奉硃批吏部知道欽此 
[王之春片]  
　　再臣奉命辦理軍務現在先駐梧州俟部署稍定調募各軍到齊卽當親率進駐南寗一帶相機剿辦所有省署日行公事應照章委藩司希賢代拆代行遇有緊要事件仍令包封遞至臣營親自核辦以昭愼重除飭行遵照外理合附片奏明伏乞聖鑒謹奏奉一硃批知道了欽此 
 
