# 1892 - 304 - 4907021

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論中國宜自設公司販鴉片於印度]  
　　中外互市創千古未有之奇局鴉片流毒創千古未有之奇禍余嘗謂鴉片之入中國實由於刼數使然雖亦出於無可如何之說而其中確有至理蓋自來水旱兵災天之所以厄人也而人無有不畏水旱兵災者酖毒砒石天之所以殺人也而人無有不畏酖毒砒石者獨至於鴉片則明知其爲毒物而嗜之者仍有加無已其在年老力衰或以此爲藥餌之資吸之出於勉强猶可說也而少年英俊亦且吞雲吐霧竟不惜以一盞紫霞膏消磨其有用之精神虛擲其有用之歲月抑獨何哉其在貴介華胄或以此爲消遣之助吸之本非有意猶可說也而拮据之輩年豐啼飢冬暖號寒亦且沈溺其中一若須臾不可離者抑獨何哉蓋其君趨衆鶩誠令人索解無從有不知其所以然者而數十年之中貽害之深竟遍中國是天不啻於水旱兵災酖毒砒石之外别設此物以降戾於民謂非刼數而何自有鴉片以來中國金錢流入外洋不可以數計稽之關册每年約在三千萬兩左右漏巵之大無過於是當事者咸思所以挽回之道以爲欲暫顧目前莫如自種鴉片而老成持重以爲鴉片毒物種之必且流毒無窮力議禁止二者各存一說朝廷兼收並聽不肯大弛禁令不知欲禁内地種植鴉片必先禁内地之吸食鴉片而後可必先禁外洋之販運鴉片而後可若内地吸食外洋吸運勢旣在所不能禁而徒欲藉區區禁止種植以爲計誠掩耳而盜鈴矣蓋中國不自種鴉片不能减鴉片之害自種鴉片雖不能减其害猶可與英人爭一旦之利通商以來鴉片盛行然其銷路不能越清江以北漢口以上者賴有土漿以遏其流也是禁之與種其利害得失至今日固已彰明較著而無庸爲之贅述矣獨是方今吸者愈衆鴉片已成中國必不可少之物英人知其然不免居爲奇貨如今歲印度烟田歉收洋藥價目卽行飛漲宜早籌防維補救之法以免臨時不受其虧是非自設公司自販鴉片不爲功蓋天下惟權之所在爲足以勝人今鴉片販運來華都係洋人主其事華人曾無有過而問焉者宜乎操縱張弛之術悉在洋人掌握之中而華人惟拱手聽命也誠能反其道而行之則權自我操不爲他人束縛矣宜令各省殷實富戸糾合股分聚集鉅欵自備輪船販鴉片於印度然後由國家照會英國凡鴉片來華概歸華商販運洋人不得與問務使華人不受其挾制事權悉歸於畫一初行之際先以香港或廣州爲總匯然後分連於各省務使有數可稽則釐稅自無從偷漏必有益於國課非淺或謂洋人以鴉片爲利藪今忽欲更改舊章必將窒礙而難行不知鴉片毒物非别種貨物之可比在洋人之深曉禮義者方且以洋商販運爲非今吾此舉不過以洋商販連者改爲華商販運於彼國利權毫無妨害况公法自主之國皆得更定約章商於其國者不得阻撓則吾所以改絃而更張者於泰西公例未嘗相背尤可據理以爭西人當亦無辭以對卽或西人遇事倔强不樂聽從然彼不肯禁洋商之販運而華商之自置輪隻自運鴉片彼亦不能禁也鴉片以陳者爲佳吾不妨厚集鉅資視每歲進口之數斟酌多購幾分然後推陳而取新如耕者之餘三餘一務使鴉片充牣於中國不至稍有缺乏卽遇印度烟田歉收而吾歴年所積足資應用夫而後販之多寡價之增損皆吾得而自爲政洋商無從居奇夫鴉片之害必將長此終古内地吸食外洋販運皆勢所萬不能禁由吾之說而行之未始不足挽利權於萬一求其拔本塞源之道仍無踰於種烟之議而尤在精求製造蓋土漿不能盛行者說者謂其味薄於印度之所出故也夫土地誠有厚薄之分然中國之大豈無膏腴沃壤足與印度齊驅並駕是故土漿不能與洋藥相抗非盡關乎中外土地異宜良由製造之法有未精耳苟能精求製造則雖土性稍薄猶可以人力而奪天工况中國土地未必遠遜乎印度也近來荷蘭等處亦擬栽種鴉片異日攘我利者尚不止一印度則種烟於今日爲尤不可緩誠能大弛禁令廣行栽種使中國之所産敷中國之所食無取乎洋藥而後足則鴉片之進口將不禁而自止然後我於内地民人可以徐伸禁止鴉片之權而行之以漸庶幾鴉片之害雖不能减而中國莫大之漏巵可以從此而塞矣世有達人豈以余言爲河漢哉 
[本館接奉電音]  
　　昨由京友電傳硃諭六道敬謹譯登○九月十五日奉硃筆遣徐敷爲正考官丁立幹爲副考官欽此同日奉硃筆知武舉著徐樹銘去欽此同日奉硃筆内簾監試著訥清阿李紹年去欽此同日奉硃筆這塲内彈壓著副都統彭壽去欽此同日奉硃筆這收掌試卷著沈福蔭羅秉誠去欽此同日奉上諭李鴻章奏東明黄河伏秋大汛獲慶安瀾一摺本年直隷東明縣屬黄河南隄秋汛内盛漲異常險工迭出經李鴻章督飭文武員弁設法搶護現在節逾霜降仰賴神靈默佑獲慶安瀾實深寅感發去大藏香十枝著李鴻章祗領交道員羅錦文虔詣李連莊高村龎莊大王廟敬謹祀謝用答神庥餘著照所議辦理欽此 
[譯西報紀澎湖諸人救難事]  
　　英公司博卡喇輪船及他公司之挪耳門輪船在澎湖海面失事該處官民援救船上遭難諸人西人見之甚爲感激至失事一節本報及各新聞紙均已登錄遠近咸知而各處西人亦皆言該處官民救人之出力今又閱字林西字報論及此事特爲譯出俾供衆覽博卡喇與挪耳門輪船在澎湖海面失事經該處之官以至漁人等援救逃生之人實能高出尋常博卡喇失事後風浪漸平漁人至此欲取海面漂流物件見山上有人逃生卽接至漁船計有二十三人帶至北河地方有一僧人狀甚藍縷亦能竭力保護後又由此河帶至澎湖鎭臺衙　鎭臺好爲欵待雅意殷勤卽西國救難之法亦無以過之給以衣服藥餌飲食烟香賓酒無物不備及德忌利士公司他力斯輪船帶回時鎭臺又給以銀錢幷派人在海濱撈尸殮埋令漁人將所得各物善爲照料據出險諸西人言鎭臺善爲欵待幾如父之於子其通事亦能善體鎭臺之意服侍周至挪耳　輪船有兩人逃出據言所遇華人亦善爲接待該船二副言失事後墮入海中一足受傷不能動在水中漂蕩已閱十八點鐘之久其時未卜生死如何忽遇兩華人一老一幼入水援救水已及胸將其救至山上引入家中待以酒飯俟有氣力然後送至本地官署有衣有食有好地棲止該二副又言該地方人所有各物均肯推以相讓深情厚意非空言所能致謝惟賴衆人美意故能險裏逃生安然無恙又該 
 
 

Page 2

 
 
船水手於夜間被浪捲至山脚至第二日清晨有華人前來以此處並無食物華人偕伊下海泅至有人之處給以酒飯烟並衣服得以飽煖此處居人將臥室讓出令其安睡小住兩日意甚欵洽在後爲華官所聞派人接至官署與二副住在一處水手言我不知如何方可謝華人厚遇之恩觀伊等多係貧困萬分然相待極爲優渥惟欲使我獲慶生全而後已若至别處遇事相待之殷恐亦無以加此其用意如此肫摯感戴之忱正非一言所能罄又新臺灣輪船亦於其時因遭風至此因煤不敷用向鎭臺要煤五墩鎭臺立卽派人取煤七墩與之船上人欲給以價值堅不肯收且言此何時而尚欲講價值耶該報因從而論之曰本國國家英輪船公司挪耳門輪船主人應思一法從重酬謝該處華人官府肯出力撫卹别國遭難之人普天下恒不多見在中國更爲難得今乃見之于澎湖鎭臺有如此仁心各處漁人大率貧窶中國更甚其貧窶之狀與失事之人相彷彿而彼乃能不顧危險入水救人尚肯推食解衣舍已以從不分畛域是誠仁厚之至使於其時覩諸人之危險而坐視不救必至有死無生而竟不出此是其仁誠不可及且思澎湖漁人素不與西人來往惟從前法蘭西兵船曾往一次其時哥拔提督在彼處鏖兵伊等應曾受苦此後無論何國人聞兩輪船逃生諸人遇救事永遠不可忘華民厚待之德嗣後遇華民應誠敬相待因澎湖漁人實能恪遵孔子四海之内皆兄弟一語耳於此又可見澎湖漁人實爲中國可尊可貴之人也本館按四海之内皆兄弟一語人盡知之然未必能身體力行今乃見之於澎湖諸人視胡越若一家欲推心以置腹使盡人皆能如此何患畛域之不可化豚魚之不可格哉 
[赤嵌紀要]  
　　臺灣彰化縣屬鹿港原有中路同知一缺迨光緒十四年臺灣分設郡縣後經前撫憲劉省三爵宫保會同閩浙總督將劃清縣境所轄情形具摺陳奏請將鹿港同知裁撤奉飭部議准在案兹前署臺灣府知府龍吉銘太守查明以鹿港究爲中路最要口岸沿海一帶人烟稠密商賈輻輳民情浮動時虞滋生事端而距彰化縣城多至二十里大有鞭長莫及之勢雖不必專設同知似不可無雜職分防俾資彈壓彰化縣舊設南投縣丞一缺從前彰化縣轄境最寛縣丞分防地面亦闊分治後改將縣丞駐紥南投隷新設臺灣縣境内僅得管轄臺灣縣屬南投北投二堡其餘舊時分防地面均有分治廳縣管轄南北投兩堡一隅之地民情安靜似可無須設立縣丞以之移設鹿港其廉俸役食等項悉如臺灣縣舊額改在彰化縣各原欵内支節名爲彰化縣鹿港分防縣丞實於治理有裨該縣丞如經移駐鹿港應卽以鹿港沿海一帶之馬芝二林深耕線西四保歸爲分防地叚其餘仍由彰化縣典史專管南北投兩堡與鹿港界不毗連應統歸臺灣縣典史管轄以專責成等情禀由邵筱村中丞批飭現署臺灣付吉雲舫太守查覆太守亦意見相同中丞遂奏請頒换印信等件想不日恩綸下賁當可仰邀兪允也○前者臺北大嵙崁一帶内山生番出草滋事經邵大中丞檄調在臺各軍往剿而以中路營務處兼統棟字全軍林蔭堂觀察總理其事刻下各番均已泥首乞降觀察查知有游擊楊春海等六員力戰陣亡遂禀請中丞奏請降旨優卹又由善後總局查悉此外尚有陣亡之守備李桂林千總劉新發把總陳高五品軍功魏清榮游世欵五員當時未經請卹然亦皆入山剿辦攻堅奪壘奮不顧身自應並予卹典以慰幽魂因禀請中丞分别陳奏○離臺北六十里有地名中壢者爲火車必經之路設有票房一所由總局派司事三人分理其事是處地極荒僻四無人烟冠盜出没其間竟至無人過問八月三十夜三更時忽有盜二十餘人手持利器劈門而入時票房中只一陳姓司事在内見盜猝至且均明火執仗聲勢洶洶意欲起身呼救盜卽以木棍擊傷腰脊足踝使不能行並以刀鎗恐嚇謂爾如聲張且試乃公手叚陳噤不敢發一語盜乃翻箱倒篋刼掠一空臨行復將衣履置於地灌以洋油放火燒之然後呼嘯而遁事後查知被刼公私欵項洋銀共一百元衣物甚夥次晨經總辦黨幼雲直剌遣丁報明淡水縣葉縵卿大令立卽帶同捕快人等前往踏勘一面懸賞緝拿○總統棟隘等營中路營務處林蔭堂觀察禀請凱旋彰化所遺隘勇各營請以前帶中營事務陳子城恊戎尚志代統業奉憲批照准隘勇左營管帶林君建庸右營管帶李君朝華前經營務總巡胡鐵華直刺查明短少勇額據實禀請邵大中丞撤換中丞批飭由代統之陳恊戎遴員接帶銘字中軍副營管帶駱本貫奉飭另候差委遺缺以原帶宏字左營管帶馬都戎長安接帶又叅將陶廷樑前委赴澎湖統帶宏字副左兩營來郡業經奉到憲札以左營歸陶君坐帶其副營仍歸節制並飭隨時認眞操陳以期無負委任之至意 
[閩事彚紀]  
　　閩俗於重陽日在烏石山于山屏山高放風筝以爲快樂少年裙屐結隊呼羣興會飛騫不數龍山落帽三山以烏石山最檀名勝是日遊人如蟻所放風筝蟬蝶魚龍不一其狀有某甲紥成鬼狀猙獰可怖飄飄然御風而行如覩吳道子所繪地獄變相午間風力甚微風筝稍大者不能扶摇而上四點鐘時箕伯始逞其威但見龍翔鳳舞輝映長空保甲總局楊觀察恐人多滋事飭叚委袁吳兩少尹帶同局勇前往彈壓管帶全福營哨官朱守戎金隆亦帶兵丁往來巡視痞棍游民懾於官威不敢公然選事也習申韓術以江浙人士爲多其得時則駕者爲諸侯之上客其瓠落自甘者賦藩岳之閒居一菀一枯未免相形見絀其尤甚者借貸無門炊烟幾斷人生至此亦可憐矣遂有某君倡捐巨欵並函致各州縣幕友襄成義舉凡幕客之度日艱難者俱沾實惠事後刊刻徵信錄以表無私去冬業已創行今復踵而行之濟困恤貧較之白傅長裘杜陵廣厦亦何以加以哉○某鄉酬神演劇觀者紛來鄉人某甲與優人某乙未知因何爭毆乙卽墮水身死經班主赴侯官縣署控告李文卿大令卽帶差役刑仵前往相騐旋據仵作喝報傷痕塡寫尸格未知如何科罪也 
[淹斃可憫]  
　　揚河水勢較前稍退然波濤湍激三老長年咸不敢以輕心掉之本月初十日有一官舫後隨大小船隻甚多由長江進口行至距揚不遠之新河灣九龍橋地方正在風正帆懸不防上流一小划迎面而至船小載輕疾如流矢官舫上人恐致碰撞大聲疾呼該划船心慌手亂避讓不遑致被撞覆船中人悉數墮水經人撈救船主夫婦得慶更生其子女三人則已赴鮫宫深處夫婦臨江號哭慘不忍聞當將三屍撈起追置官舫上欲與拚命經官舫中再三勸解憐其窮苦給予棺殮資以示矜恤夫婦念死生關乎定數旣得恤銀不欲多求遂默爾而去 
[嚴禁搶火告示]  
　　寍波府鄞縣正堂楊爲出示諭禁事照得城廂内外疉遭火警自係鋪戸居民疏於防檢熒熒之火遂致燎原當此時屆冬令風高物燥尤宜小心火燭免罹禍害惟是地方不法之徒往往乘機搶奪其間難保無惡棍放火圖搶情事查定例兇惡棍徒糾衆商謀放火故燒官民房屋已經燒燬搶奪財物者照强盜律不分首從擬斬立决尚未搶掠財物者爲首擬斬監候爲從枷號充軍如謀財放火隨時救熄尚未燒燬爲首擬斬監候爲從商謀下手燃火者杖一百流三千里又因失火而乘機搶奪但經得財爲首之犯杖一百流二千里爲從杖一百徒三年律法何等森嚴豈容輕身嘗試除隨時訪拿有犯必獲盡法懲辦外合亟出示諭禁爲此示仰居民鋪戸及諸色人等知悉爾等須知圖財放火罪干駢首乘機搶掠亦犯徒流自示之後務各安分守法勉爲善良凡爾鋪戸居民亦宜隨時檢點勿使失火延燒自貽伊戚殁及鄰居倘有惡徒仍敢因失火而乘機搶奪及放火故燒圖搶者一經拿獲到縣定卽從重懲辦决不稍寬各宜凛遵毋違特示光緒十八年九月初十日給 
[巡勇滋事]  
　　海鹽西門外近日到有巡監礮船二十餘艘巡勇登岸購物適有鄉人肩挑紅杮入市求售巡勇見之不覺涎流吻外隨手揀一枚食之以爲味劣仍復擲還鄉人謂旣已入口不能退回兩相口角該勇拳毆足踢鄉民勢不能敵棄擔逃逸該勇追之甚急鄉民避入錦泰綢縀莊該莊執事喝問何爲鄉民告以故執事謂汝且去勿畏懼打死人自有國法在適該勇跟追至此一聞是言遂遷怒於執事揪住髮辮飽以老拳衆夥向前解散卽將該勇捆縳無奈巡勇愈聚愈多聲勢汹汹各店恐酿事端鳴鑼警衆紛紛罷市從天寍寺前起直至西城門口無不雙 
 
 

Page 3

 
 
扉緊閉未幾范大令得信馳至捕廳守備等官先後到塲彈壓拘獲巡勇兩名回署研訊受傷諸人各給醫藥資令其回家療治該勇略訊數語押候該哨官前來會商發落各店仍不開市大令派差勸諭又由該哨官向各店服禮始各照常貿易 
[析津雜誌]  
　　每年春夏之交江浙漕糧到境卽用河駁船連來赴通交兌運糧旣竣仍許各船戸攬載客貨來往九河以資津貼而示體恤惟剥船均係無業游民承領動輒遇事生風運糧則狐假虎威載貨亦鷹瞵鶚視每以魚肉隣船爲事近聞海河剥船人等於三日内連斃兩命亦可見其異常凶悍矣一係鹽船從海河駛至閘口正值水流湍急舟不得前時有剥船停泊河干鹽船水手挽以鈎杆被剥船上人喝阻鹽船鈎挽如前迨兩船相並口角之餘繼以揪打鹽船上徐某被剥船上人抓破腎囊因傷身死此初七日事也又縣署鹽丁班丁五奉傳河剥船戸某甲到案因索飯食錢爭多較寡甲突飛一足踢中丁之要害當塲斃命此初五日事也業已報案騐屍並傳兇手究辦矣○換錢局專以短缺串底攙和砂壳爲事其成本甚微其牟利甚薄閱時旣久難以支持因而荒閉固在意計之中乃有尚未開張而遽爾荒閉者則誠聞所未聞矣紫竹林北首有天恒益換錢局係孫曹兩人合開二人係承辦某局官煤者因虧空欵項無術彌缝遂於七月間賃屋一椽稍稍裝飾門楣張貼天恒益錢局字條開冩帖片購煤交局左支右拄爲期未及兩月已有帖欠一千一百餘串尚未懸牌月初某日帖架旣乏帖存錢架又無現錢忽有貿貿然持錢帖三千兌換現錢者該局無以應而持帖者索錢孔急不得已遂取被褥付諸長生庫以應其求風聲傳播合市皆知持帖者紛至沓來門前如市地保不能禁制而某煤局局事人又握該鋪錢帖來飭運家具作抵並將掌櫃曹某看管囑地保報案勒追海市樓臺被風吹散世情狡獪大抵類然○巡捕本無毆人之權其所持棍奉祇以禦盜賊逐流丐非欲其不擇人而施箠撻也天津法國租界巡埔往往不守定章凡在租界之旁解衣溲溺痛受剥膚者不知凡幾但以領事耳目未聞未敢具詞請雪相與隱忍而罷初七夜領事署幕友某君入市遨遊至租界旁小解其時燈昏月黑巡捕不知誰何躡足上前猛擊兩下某大警回顧則已一發難收翌日面告領事領事謂數誡巡捕不得毆人何敢故違禁令著傳中西各捕痛加申飭並將棒擊某君之捕卽行斥革想經此次懲創嗣後或稍歛跡歟 
[長樂災狀]  
　　粤東長樂縣城内前月猝遭水災民房五六百間悉數冲塌無一存者災民棲身無地餬口無資幸賴省城愛育善堂及香港東華醫院各以銀三千兩解往賑濟每戸給銀數元使之搭蓋茅棚暫資棲止又按日給以口糧俾免頻呼庚癸惟目下瘟疫盛行傳染甚衆死亡相繼無力殯殮多有將屍抛棄道路者縣尊素性仁慈目擊心傷不忍漠視爰於賑欵項下撥銀若干爲棺木之費始不至暴露胔骸水患初平疫癘又作氓之蚩蚩何不幸而遭此困阨耶 
[桃李新隂]  
　　粤東學憲徐花農太史考試旣竣卽於九月初一日爲新進各生簪花是日辰刻各生整肅衣冠齊集學院伺候類皆少年俊秀儀表不凡學憲顧而樂之引諸生入後園遊玩飲酒賦詩徜徉永晝一以誌得人之盛一以聯師弟之情也遊畢散出時已申刻忽聞鳴砲三聲學憲始升堂行簪花禮凡新入黌宫及優等生員按名喚至案前勉勵再三賞給書籍數種凡身受德惠者咸謂學憲愛士憐才殷勤備至洵屬一時無兩夕陽西下諸生始次第回家所備鼓樂儀仗大率先行散去隨從人役竟日伺候莫不疲於奔命云 
[寳婺星沈]  
　　粤東水師提督鄭心泉軍門之德配洗氏日前爲二豎所侵藥石無靈竟於上月晦日在三水縣坷里仙逝其長公子名潤材現任南韶鎭遊擊當卽回籍奔喪次公子名潤琛此次蒙學憲取入邑庠越一日卽係簪花吉期賀者未來而吊者踵至禍福誠不可測哉督撫兩院各遣巡捕官一員前往吊奠其餘文武各官親往行吊者絡繹於道生榮死哀於此見之 
[臺灣官報]  
　　九月初一日藩轅抄候選道莊兆銘拜會臺北府陳文騄機器局總辦蔣斯彤淡水縣葉意深補授基隆廳方祖蔭前署臺灣府龍景惇鐵路總辦黨鳳岡彰化縣羅東之張壽基史濟道以景福均禀見行營中軍徐文慶游擊方宗泰均傳見胡傳禀銷病假並謝委臺南鹽務差縣丞汪準禀謝委營務處差遣縣丞譚應岳禀奉委赴基撫轅文巡捕孫育萬請病假二天初二日欽差帮辦全臺撫墾林維源拜會磺腦總辦翁秉鈞基隆煤務委員經文程揚烈均禀見代統隘軍陳尚志禀謝委並呈履歴訓導劉雍禀謝騐看知縣劉肇經禀給咨入京以景福禀知兼橋工轉運差以上均會見藩庫廳任如淓本署稽核文案余嘉福禀謝委兼辦順直賑捐差淡水縣葉意深禀知下鄉張逹斌續假五天初三日翁秉鈞飛捷兵輪營駕林文和陶廷樑均傳見陳文騄葉意深銘車統領劉思盛撫轅文案管元善黨鳳岡蕭彤壽蔣鳳儀均禀見胡傳孔行斌禀辭赴臺南孫育萬禀銷病假吳鍾藩續假三天 
[救護月蝕]  
　　前晚屆月食之期本埠文武衙門一體救護至十二點鐘時將屆初虧上海縣黄大令卽傳僧會司道會司並砲手等在大堂下誦經鳴砲大令率同糧廳吕少尉水利廳鄢二尹捕廳蔡少尹向東南行三跪九叩首禮直至復圓時各官始回署 
[秋賽餘波]  
　　秋賽旣畢各馬夫餘興未闌復於昨日在賽馬塲中載馳載驅一逞其逐電追風之技捕房仍派中西捕前往彈壓海濱士女作壁上觀者仍不乏人然究不若前數日之熱閙矣 
[滬濱瑣語]  
　　前日傍晚時滬南大東門外護城河畔有江北小車一輛載一婦人向南而行偶不經心撞在石上連人帶車墮落河中幸潮水禾漲經旁人救起該婦已受驚不淺矣○寍波人某甲由原籍乘輪來申意圖貿易身帶洋銀百餘元暫住友人某乙處乙失業多時貧無聊賴見甲腰纒充裕頓起不良乘其出外將洋竊去前日甲自晚歸家檢點洋銀均已不翼而飛四處尋覔杳無影響向乙查詢乙一味支吾昨晨甲邀同友人大興問罪之師未知能珠還合浦否 
[酌給盤費]  
　　李祥華將妻閔氏押與蘭芳里韓徐氏花烟館内去冬閔氏病故由韓徐氏收殮將棺暫厝湖北會館今年四月間李聞信來申偕母吳氏向韓徐氏理論該氏央韓金福解勸償洋五十元李尚不肯干休投縣控告黄愛棠大令將金福提到於前晚升堂集訊金福供稱係本邑人家住老北門外現開雜貨鋪小的向來安分此事由韓徐氏央小的解勸給李洋銀五十元李亦央湖北人馬姓王姓楊姓等三人爲中當時立據過割不料又投案下誣控叩求明鑒大令命李母子至案問曰爾旣收他人之洋如何再來控告答稱小的之妻閔氏確在韓徐氏家内爲包帳生理小的正欲將閔氏領回據言業已病故小的因閔氏身死不明特來控告大令謂曰爾言閔氏身死不明當時何不來案請騐直至今日始來控告如爾欲盤費本縣可以衡情酌斷李供稱洋銀小的祗收到三古二元並無五十元金福又稱實付五十元大令謂金福曰爾等從前付洋時如令李出立收條至今可無異議然爾亦有不是本縣秉公酌斷著金福繳洋十八元給李母子作爲盤費寄柩木牌當堂給李具領兩造遵斷具結俄而金福將洋一倂呈案大令著李領去並飭赶緊回籍 
[英界公堂瑣案]  
　　包探沈金隆禀稱朱硯風報失綢衣一件府綢十四疋疑被傭人陳金生行竊查無証據求請訊究朱硯風訴稱用陳金生爲夥失去綢衣府綢並無别人出入惟陳金生是問因此交捕送案陳金生供稱不敢行竊現願覓保賠償蔡太守謂陳金生旣願賠償押令照賠否則俟查明實情冉行覆訊○包探陳阿九禀稱著名竊犯沈阿春早已遞回原籍今又來滬拘案請訊沈阿春供稱係慈谿縣人此次來滬圖覓一枝之棲不敢犯竊蔡太守判笞二百板押候備文遞籍○包探陸阿祥禀稱陳敬之租公平洋行房屋開設烟館公平行新章所有房屋不 
 
 

Page 4

 
 
准開設烟館欲令陳敬之遷移他處而管門人亦因囑陳掃淨垃圾兩下齟齬是以拘送案下朱先甫訴稱在公平洋行管理房屋陳不但不肯掃除垃圾反與小的爲難肆意毆打致受打傷公平洋行管房西人投案訴稱管房人被房客擊傷求請究辦陳敬之供稱正在遷移箱籠物件忽有朱先甫前來欲令我掃除垃圾與之理論被伊毆擊小的不敢行兇蔡太守得供飭朱先甫至西醫院騐明傷勢如何再候核示陳敬之交保○包探張九意禀稱徐長春至葛三泉家冒取印字洋墨十五罐查獲人贓送案葛三泉訴稱徐長春於五月間由　先生存來每月工洋七元至九月初停止工洋算至月底業已付清徐曾言代我銷售印字洋墨尙未應允不料伊乘間向我子冐取印墨十五罐是以報捕拘案徐長春供在葛處爲夥被欠工洋三十元伊將店閉歇嘱我將店中諸貨銷售不敢冐取蔡太守以兩造供詞各執飭將徐長春暫押著曷三泉邀同原荐徐長春之褚姓投案再行覆訊○邱寳生訴稱向爲木匠有鐵斧等件被徐阿增竊去查獲人贓交捕送案徐阿增供係廣東人亦爲木匠不敢行竊蔡太守判押二十一日贓給邱寳生領去○包探孔阿才禀稱逃阿男行竊法租界賈瑞生家衣服查獲人贓送案先主未到逃阿男供認行竊蔡太守以賈瑞生住居法租界飭該包探將人贓移送法公堂就近傳失主領贓○何氏訴稱丈夫何仁甫被徐增卿等借錢不遂肆意毆傷尚有醫治不能投案報捕將徐增卿等拘案請訊徐增卿謝安利同供與何仁甫口角不敢行兇蔡太守飭將徐增卿謝安利管押俟何仁甫傷痊投質再行訊辦○包探黄四福禀稱陳阿八卽沈阿寳專以局賭害人今因行竊王姓綢夾衫一件拘獲人贓搜出局賭翻天印傢伙今將人贓送案陳阿八卽沈阿寳供詞支吾蔡太守判管押一月期滿笞二百板贓存捕房給還失主賭具著呈騐 
[法界公堂瑣案]  
　　盤頂義泰烟館之張鍾虧欠閉逃由債戸投法公廨控告葛同轉當飭各債戸及包探等將店底生財一倂封閉又將義泰小主人汪士林並張鍾之子張小弟等分别訊押已列前報昨晨捕房將汪張兩人及保人劉少坤等解案候訊旋據債戸周鼎興土店主馬錫光投案聲稱被張鍾欠去土銀三十一兩由劉少坤擔保求請追究又稱張尚欠鄭義和土店鄭子香銀七十餘兩鄭因有别事不及來案楊裕德聲稱被張欠洋一百元又烟灰四十八兩立有借洋契據王陸氏聲稱經手借洋一百九十元小婦人亦有本洋四十元在内蕭日新聲稱該烟館付下期票一紙計洋八元已由司帳金山品付過四元尚欠四元特來求追徐阿春亦呈期票一紙計洋六元燒烟夥張懷和控被店主欠洋七元堂倌張阿二控有押櫃洋二十元又欠錢阿根洋十七元吳錢金洋二十元石阿三洋二十元陳正榮洋十元吳阿長洋十元顧寳松洋三十元吳仁祥洋二十元均請追究同轉詰問之下司帳金山品供稱一切欠項約有洋七百零六元之多現將生財作價約值洋二百三十元爲數懸殊不敷抵償同轉問劉少坤曰爾應賠擔保銀三十一兩爲何不交供稱張鍾欠銀現有其子小弟到案小的可免拖累謂爾已認繳擔保銀兩自應照繳劉遵諭繳銀同轉諭飭各原告明白補詞以便將該店生財變賣○金大成訴稱弟托公和祥船局雇船被舟子吞没烟膏三缸計重一百五十兩並鞋籃等物同轉著提船局中之周子香到案訊問以兩下各執一詞着周交保各邀經手人到案質訊已列前報昨晨金大成投案聲稱弟在家中患病一時不能來案今接姊丈電信云烟膏確有一百五十兩求請追究旋據周子香投案供稱舟子曾來滬上因有要事又往别處不日可以復來查烟膏一節據云該客欲偷漏卡稅藏在鋪盖内恐被卡上搜獲金稱磁缸内烟膏安能藏在鋪蓋内且屢次向湖州卡上探問據言並未搜查實係舟子有意吞没同轉著周子香交保限交舟子到案再行核辦○錦名洋行收租人陳葉二人訴稱房客陸三連積欠租洋十九元六角沈四欠洋十二元邱周氏欠洋十六元陸錫卿欠洋十六元葉阿木欠洋十元五角陳子英欠洋五元五角謝洪發欠洋五元六角向索不付送案請追同轉訊明各租戸欠洋是實着交保赶緊理處○通事禀稱西國兵艦水手醉後失去洋銀三枚被東洋車夫李山拾得洋一元因被别車夫所見分贓不匀致相毆打洋已拾去巡街捕知之將李山及吳九子殷大恆一倂拘獲送請追究同轉以李山初欲拾洋繼被人搶矢情尚可原著將四人釋放諭令自行追尋行兇人到案質訊○廣恒豐烟館主章阿家訴稱被王金和竊去烟槍一枝質在押店追獲人贓　案請究王金和認竊不諱同轉判押候掌責四十下烟槍給章領去○包探郁庭湘禀稱吳全全在十六鋪内竊取板凳一隻經巡捕拘獲送請究辦吳供稱凳在滬南泉漳會館南首某店鋪閂前竊來同轉判押候掌責四十下 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月初九日京報全錄]  
　　宫門抄○諭旨三道錄前○發抄硃批三道○浙撫崧奏恭報回任日期摺○又奏飭司道回任片○浙藩劉奏恭報交卸撫篆仍回本任日期摺○浙臬黄奏報交卸藩篆仍回本任日期摺○黔撫松奏黔省並無京控案件片○陜督楊奏拿獲逃犯審明核擬摺○九月初九日禮部宗人府欽天監侍衞處值日無引見○周德潤謝管理戸部三庫恩○安徽布政使德壽請訓○慶福請假十日○召見軍機長麟德壽○發抄福潤奏請將拿獲濰縣匪徒李明書卽李二等出力各員保奬奉硃批覽奏均悉所有捕獲濰縣匪徒出力之防營員弁著准其酌保數員毋許冐濫餘匪仍責成地方文武認眞緝拿欽此○又試用守　志恂期滿甄别奉硃批吏部知道欽此○又丁憂令管錫仁欠欵革追奉硃批著照所請該部知道欽此○○頭品頂戴浙江巡撫奴才崧駿跪奏爲恭報奴才回任日期叩謝天恩仰祈聖覽事竊奴才前因三年任滿遵旨入都陛見於五月初二日請安兩蒙召對訓誨周至欽感莫名陛辭後遵卽束裝起程取道天津航海南下八月初五日行抵浙江省城淮護撫臣劉樹堂將巡撫關防兩浙鹽政印信曁王命旗牌文卷等件委員齎送前來奴才當卽恭設香案望闕叩頭祗領任事伏念奴才賦性庸愚恭膺疆寄浙江係南服要區政務最爲吃重舉凡察吏安民籌餉練軍以及地方應辦事宜在在均關緊要前雖蒞任三年粗知梗概惟才識短淺隕越時虞兹經入覲天顔渥聆聖訓竊幸禀承有自自當服膺勿失益矢愼勤遇事悉心經理不敢稍涉因循以冀仰答高厚鴻慈於萬一除循例恭疏題報外所有奴才回任日期並感激下阮理合恭摺叩謝天恩伏乞皇上聖鑒冉奴才經過地方前因久晴不雨田禾不無受傷現已連得甘霖可期蘇轉惟節候較遲秋收有無妨碍容再確查辦理民情極爲安謐合倂陳明謹奏奉硃批知道了欽此○○崧駿片再護理撫臣劉樹堂交卸後仍回藩司本任署布政使正任按察使黄毓恩署按察使正任杭嘉湖道王祖光均各回本任以專責成除分檄遵照外理合附片陳明伏乞聖鑒謹奏奉硃批知道了欽此○○頭品頂戴卸護浙江巡撫布政使臣劉樹堂跪奏爲微臣交卸撫篆仍回藩司本任恭摺叩謝天恩仰祈聖鑒事竊臣於本年三月欽奉恩命護理浙江巡撫兹撫臣崧駿陛見出都行抵浙省臣於八月初五日將浙江巡撫關防兩浙鹽政印信曁王命旗牌文卷等件派員齎送接收臣卽於是日交卸撫篆奉撫　檄飭仍回藩司本任旋准署藩司黄毓恩將印信文卷移交前來卽於初五日恭設香案望闕叩頭祗領任事伏念臣疆寄暫權　淵時惕幸仔肩之得卸免業脞之貽譏今兹舊任重回藩條再攝勉思職業　在節用以愛人自愧駑駘敢云儒輕而就熟荷寵榮之逾格懼報稱之未能惟有殫竭愚誠遇事禀商撫臣認眞經理毋或畏難避謗稍涉遷就因循以冀仰答高厚於萬一所有微臣交缷回任日期謹繕摺叩謝天恩伏乞皇上聖鑒謹奏奉硃批知道了欽此○○頭品頂戴浙江按察使臣黄毓恩跪奏爲恭報微臣交卸署理藩篆仍回本任日期叩謝天恩仰祈聖鑒事竊臣於光緒十八年三月二十日署理浙江布政使當將接任日期恭摺具奏在案兹浙江巡撫臣崧駿札開本年八月初五日回浙任事飭臣仍回臬司本任以重職　等因並准署按察使王祖光將印信文卷移送前來臣卽於是日交卸藩篆恭設香案望闕叩頭仍回本任伏念臣自慙薄植迭荷隆施晉攝微垣慨時艱之莫補重回柏署凛庶獄之宜清查浙江地處海濱臬司職膺重寄舉凡安良除暴飭紀　綱力戒因循胥關緊要固不敢存畏菟苟安之見亦不敢萌駕輕就熟之心惟有隨事隨時票商撫臣勤愼經理以期仰答高厚鴻慈於萬一所有微臣交卸藩篆仍回臬可本任日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○崧蕃片再京控案件例應半年彚奏一次查貴州省自光緒十八年正月初一日起至六月底止並無奉發京控案件據署按察使員鳳林詳請奏明前來奴才覆查無異除咨刑部都察院步軍統領衙門查照外謹附片具奏伏乞聖鑒謹奏奉硃批刑部知道欽此○○太子少保頭品頂戴陜甘總督臣楊昌濬跪奏爲審明碾伯縣監犯馬三哇越獄脫逃於四個月限内拿獲分别核擬恭摺仰祈　聖鑒事竊臣前據署碾伯縣知縣陳鴻章禀據典史余化鵬禀稱擬絞監犯馬三哇於光緒十七年十月二十五日夜乘禁卒人等睡熟扭斷鐐銬扳折籠木用門扇接脚翻墻越獄逃逸一案當以案情重大恐刑禁人等有鬆刑賄縱情弊委員前往查勘並將該典史撤任提同刑禁人等來省審辦一面先行具奏請叅旋據委員錢鏡南禀覆查勘無異並據該縣具報於光緒十八年二月十一日親督典史兵役在於縣屬之萬泉堡西山廢窰内拿獲該逃犯馬三哇到案比經批令將犯一倂解省發府審擬詳辦嗣准部咨光緒十八年正月初九日奉旨這所叅疏防監犯越獄之管獄官甘肅碾伯縣典史余化鵬著卽革職拿問交楊昌濬提同刑禁人等嚴訊有無鬆刑賄縱情弊按律定擬具奏有獄官署碾伯縣知縣陳鴻章著先行交部議處仍勒限將逃犯馬三哇嚴緝務獲倘限滿無獲卽行從嚴叅辦餘著照所議辦理該部知道欽此欽遵咨行到臣復經行司飭遵去後兹據蘭州府知府丁振鐸督同局員審擬勘轉到司經甘肅按察使裕祥詳審察看無異逃犯詳解請審核奏前來臣隨提該犯親鞫據供與該府司所審無異臣審看得碾伯縣監犯馬三哇越獄脫逃於四個月限内拿獲一案緣馬三哇係碾伯縣回民光緒十二年因聽從王積德共毆王積順身死案内依共毆律擬絞監禁十四年十月二十六日夜聽從另案同監人犯秦添喜戸等越獄同逃當時拿獲審依犯罪囚禁在獄私糾夥黨三人以上穿穴踰墻乘監卒人等一時疎懈潛行越獄原犯絞候者無論首夥改爲立决恭逢光緒十五年三月十六日恩詔免其逃罪仍照原犯罪名入於秋審緩决二次十七年十月二十五日傍晚先經該典史余化鵬帶同刑書牛騂進監收封騐明各犯刑具封銷堅固收入號内木籠分咐禁卒更夫小心看守同刑書回署辦公四更時候風雨大作禁卒更夫人等俱因困倦睡熟該犯聽得人聲悄靜憶起罪重不能出監又獨自起意逃走卽將鐐銬扭落扳開籠木號門用門扇接脚上墻拉落荆茨跳出圍牆由北城依舊爬出逃逸用銅錢磨利剃髮潜赴各處躱避禁卒李潮泮驚醒查看該犯不見卽喊同更夫游三里等報經該典史同該營縣親率家丁及兵役人等分途嚴緝禀經飭委候補知縣錢鏡南前往查勘提犯審辦一面由司詳請奏叅旋據詳報於十八年二月十一日該署縣陳鴻章督同典史余化鵬督率兵役在於縣屬萬泉堡西山廢窰内將該犯馬三哇拿獲批令一倂解省發府訊擬詳辦兹據蘭州府督同局員審擬由司解勘臣提犯親鞫據洪前情不諱詰係該犯獨自起意越獄逃後並無爲匪不法及知情容留之人禁卒人等亦止一時疎忽委無知情鬆刑賄縱情事案無遁飾此案該犯馬三哇先因聽從王積德共毆王積順身死依共毆律擬絞監禁聽從另案人犯秦添喜戸等越獄脫逃被獲恭逢光緒十五年三月十六日恩詔免其逃罪仍照原犯罪名入於秋審緩决二次猶不知安分守法復敢越獄脫逃實爲藐法已極自應按律部擬馬三哇應如該司等所擬合依犯罪囚禁在獄僅止一二人犯乘間穿穴踰墻脫逃原犯絞候應入緩决者入於秋審情實惟犯係逢恩赦援免逃罪後二次越獄情節較重應否加擬立决聽候部議禁卒李潮泮訊無知情賄縱情事惟不小心防範致監犯越獄脫逃今犯雖已弋獲究係他人捕得未便寛縱應仍按律問擬李潮泮合依監犯越獄如禁卒果係一時疎忽偶致脫逃並無賄縱情事審有確據者依律減囚罪二等治罪如他人捕獲不准免罪例於馬二哇絞罪上减二等擬杖一百徒三年到配折責充徒更夫游三里雖係困倦睡熟究屬巡邏不力應照不應重律擬杖八十折責革役刑書牛騂尚未在監值宿並無典守之責應毋庸議再此案管獄官係碾伯縣典史余化鵬有獄官係署碾伯縣知縣陳鴻章於絞犯越獄脫逃雖屬疎忽於前旋於四個月限内捕獲尚知奮勉於後該典史前已奏奉諭旨革職該縣知縣亦已奉旨飭部議處今旣獲犯相應聲明聽候部議除全案供招咨部外所有審明監犯越獄脫逃於四個月限内拿獲分别核議緣由理合恭摺具奏伏乞皇上聖鑒飭部核覆施行謹奏奉硃批刑部議奏欽此 
 
