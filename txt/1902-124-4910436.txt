# 1902 - 124 - 4910436

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫苦不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[閱本報紀議行印稅率筆書此]  
　　嘗考印花稅創自荷蘭當西歴一千八百六十四年荷國自主之後與日斯巴尼亞搆兵餉項不足荷王令國中有能設法增稅利國而不病民者受上賞於是有建議者條陳印花一法蓋取民間産業及各項貨物均以國家印花　憑酌中取民行之一十年民無違言法國倣而行之初以歲入甚微中止至一千六百七十年復修舊制行之二十年雖收數較旺而民皆怨讟至一千六百九十一年亂黨朋興盡毁　銷印花局以洩憤法王不得已又中止焉卒以餉源不濟又復籌善法與民更始民始相安至是去因亂中止時已越七年矣此時英國已先三年行之緣一千六百九十四年英與法鬨兵餉不足乃援荷國之例其法如賞給爵位及補授升任之類如考取秀才舉人進士及醫生狀師之類又如婚姻宇據遺囑字據承辦字據保結字據之類又如証詞商務紙張之類其印花稅至多者不過四十先令次則不過五先令二先令一先令至少則六本士一本士所取旣少民不傷財初定四年爲期嗣以風氣日開製造日新停此法而費無所出創他法而事恐難行於是更寛展其期推廣其法民亦以取民之錢爲衛民之用相率捐輸初無異言厥後遂永著爲令議院戸部歲一修攺至今印花之法較前益密印花之稅亦較前益多計初行時歲收不過五千磅而核查一千八百九十五年所收已有十四兆五十八萬七千六百八十四磅印稅之法可知利國而不病民故能行之如此之久收稅如此之旺中國庫儲支絀非行此法恐不足以益度支說者謂中國各項捐欵已同竭澤而漁何堪再行苛歛不知但責捐輸而不爲增損固爲苛歛若善爲增損則取民雖多亦奚病爲中國釐金行之已四十餘年當時軍餉非不受其益而其間歸之中飽者奚啻數倍至今欲去之而無以爲抵欲不去而其弊尤深不若倣效西法裁釐而行印花同一取民而可免其弊不爲愈耶且西人不肯增加進口之稅總以釐金爲辭蓋裁釐金則稅則可加以印花稅抵制釐金所增逢口稅以抵各項捐輸當有餘而無不足去其繁瑣以歸　一經費可省中飽之弊亦一掃而空中　非不知此利弊損益之道　乎因循不辦以致財政廢弛乃閱昨報所錄匯報譯京師來電云近日中國　稅務司赫鷺賓宮保擬行印花稅商之軍機大臣請先在直隸試辦如果辦有成效再當推而廣之軍機大臣謂不如在外省試辦鄙意無論何處先辦稅務司與政府旣有此意自易舉行前數年陳侍御奏請仿行印花稅疏中謂英俄德法諸國此項歲徵皆約一萬萬至二萬萬日本國雖小亦徵二千餘萬中國開辦之始以期民便不妨過從疎闊然約計所集當不下一萬萬誠如此數則歸欵當可從速可免計臣籌劃煩勞矣說者又謂西國行之而無弊中國行之恐未必無弊若歸稅司則權屬外人亦非善計不知西國此項專歸稅司戸部中國舉辦亦當歸稅司戸部稅司雖係外人然中國所用則爲中國辦事自不能以外人自之且理財之法西精於華吾恐權非屬於稅司此事終未易爲也質之理財者其亦不以余言爲偏倚乎 
[易使述聞]  
　　京師友人來函云出使日本大臣蔡和甫星使邇爲二豎所侵奏請開缺朝廷以使臣責任綦重頗屬意於政務處提調孫慕韓京堂寶琦刻雖未降綸音而外間紛紛傳述想將來星軺東渡帝心已簡在有人矣 
[日人兇暴]  
　　日本長崎訪事友人云有陳榮錦者浙江寗波府屬鄞縣人也善製西式衣服早歲浪跡横　轉徙門司今甫遷至崎地賃屋於大浦十七番開設豐泰西衣鋪上月初八日大宴賓客至晚八點鐘時席散店夥陳紀才忽發春興欲往九山町某妓寮一談風月貿然出外途遇摇杉板之日人數名不知因何起釁卽被用刀砍傷手臂陳榮錦聞紀才呼救聲救關出視亦被刃傷左臂復斫去右手腕皮肉一塊傷及筋骨血湧如潮旋卽倒地諸夥羣聚號救四鄰畢集兇手已乘機逃逸幸有與陳相識之日人林田目擊其狀卽將情投報梅香崎警察署署長遂用德律風咨照裁判所後署中判事官及檢事等會同警察署帶領醫生蒞塲親驗而陳榮錦已氣絕殞命醫生乃將紀才傷處施治據云一禮拜卽愈時中國駐崎領事鄒篠村司馬亦有所聞派繙譯官唐寶鍔司馬秀豐蒞塲騐視並俟日官到來代商人傳達言語日官騐畢隨邀三江董事沈君明久到署詢悉前情允爲緝捕兇手照例嚴懲是晚卽由包探拘獲同黨三人旣而續獲一人稱是正兇未知然否聞陳榮錦年甫三十二家中尙有七旬老母當時卽發電赴甬彼處僅一族姪及表弟料理身後之事至正兇名田中秋藏年二十七乃熊本縣天草郡大江村人也 
[浙撫任中丞奏籌備新約償欵大槪情形摺]  
　　頭品頂戴浙江巡撫兼管鹽政臣任道鎔跪奏爲籌備新約償欵開辦各項捐輸大致情形恭摺具奏仰祈聖鑒事案准戸部咨本年具奏新定賠欵合力通籌分派攤還一摺光緒二十七年八月十六日奉旨依議欽此刷印原奏開列擬裁擬增各欵通行各省妥速籌辦有與該省窒碍難行之處自可因時變通並准就地設法等因遵經督同司道　力設籌先於報解第一期新約賠欵案内將議辦各捐聲明在案浙省疉遭災歉民力未紓臣未敢操之過蹙而賠欵按月提解籌備不容稍延數月以來辦理已粗有端倪今將各捐大致情形分别陳之一曰糧捐各屬應徵地漕錢糧除荒蕪缺額及因災蠲緩外自光緒二十八年上忙起無論新舊 
 
 

Page 2

 
 
一律按照實徵之數每兩加錢三百文隨糧帶徵一曰鹽斤加價按現官價值每斤加錢四文將來集有成數仍由行銷各地分去二文其二文留歸浙省一曰鹽引加課兩浙各屬按照行銷引鹽每引由商加課銀四錢隨掣帶繳曰房捐各屬城鄉市鎭凡係鋪戸行店所居房屋於逐月相值十成内捐錢一成房主相客各半分出委員徧查給照收捐一曰膏捐洋藥土漿熬售清膏所在皆是各屬城廂市鎭無論土店烟鋪售膏一兩收捐錢二十文委員會同地方官徧查給照收捐一曰　捐酒爲浙東出産大宗而釐捐並無起色照章再加三成亦屬無濟已委員分赴各屬會同地方官妥議簡要章程查明釀酒缸數再以缸計罈給以印花執照每年釀至五十缸者繳納照費洋元於售銷時分别本莊路莊兩項黏貼印花本莊售諸本地每百斤捐繳洋二角路莊運往外路加繳二角免其完釐先由紹屬徧查試辦已有端緒以上六項皆查照部章察度地方情形因時變通就地設法辦理惟章程甫經議定如有未盡事宜併當隨時隨地酌量妥辦此外如錢鋪典當牙帖契稅現並飭司分别籌辦據布政使誠勳鹽運使黄祖絡會同釐捐局司道具詳前來臣查奉派新案賠欵一百四十萬兩加以奉撥無著另欵銀十餘萬兩數鉅期迫均在常年出入各欵之外現辦各捐歲收計有若干是否足數抵解尙無把握惟有督同司道嚴飭承辦各員潔已奉公妥爲籌策斷不可竟澤而漁亦未便因噎廢食以期上紓國計下顧民生而已所有籌備新約償欵開辦各捐大致情形理合會同　浙總督臣許應騤恭摺具奏是否有當伏乞皇太后皇上聖鑒訓示謹奏奉硃批著卽妥籌辦理總期裕餉而不擾民欽此 
[磗茶大興]  
　　漢口訪事人云順豐新泰阜昌三磚茶廠年來大獲利益鑄茶機器逐漸加增近又有大股俄商來漢採購振興茶業將於此企而望之 
[浙蠶减色]  
　　杭州訪事友人云時屆暮春天氣寒冷更兼天雨時見蠶不食葉率多凍斃以致桑園中無人顧問每擔僅售錢二百餘文業蠶者皆憂形於色云 
[防患未然]  
　　杭州訪事友人云省防統領李鳴九觀察現奉撫憲任筱沅中丞札飭前往新城昌化桐廬等處查察各路防營擇要分駐觀察奉札卽於上月二十二日卢程蓋因彼處與安徽接壤故爲此未雨之謀也 
[委員解餉]  
　　漢口訪事人云本年湖北應解第一批京餉兹由上憲札委文别駕林楨雷大令元芬解運北上日前已詣院禀辭不日卽當就道矣 
[志切觀風]  
　　香港香海日報云三月某日粤中某學生員楊惟徽藍耿光監生楊簡及附生吳鼎新監生關建勳朱汝霖先後具禀督轅請准赴外洋游學等情兩廣督憲陶芷芳制軍批示云該生等擬自備資斧前往英美日本等國遊歴意甚可嘉惟出洋遊歴原爲增長學識藉備任使起見必須平日品行端謹志趣正大全於中西各學均能粗知門徑方能造就宏遠無負朝廷作育人才殷殷期望之意該生等平日人品學問究竟如何無從查悉未便遽准給照前往如實係誠心嚮學應卽取具本籍正紳切實保結并開明入學年分及將部監各照呈候分别查騐明確再行核辦可也 
[振興蒙學]  
　　杭州訪事友人云此間自奉諭旨倡設學堂後除大中小三等學堂已次第開辦外復由地方官勸諭紳富廣設蒙學堂雖多至數十處無如意見不同章程不一其甚者沿襲康梁各種惡習壤人心術導人歧趨仁和錢塘兩縣主蕭藴齋汪半樵兩明府惄焉憂之爰捐鶴俸在省垣上中下三城十八叚内每叚設一蒙學堂釐定堂規中西並課選擇品行端方學問優異者爲之教習按季各給洋銀二十五元作爲經費每堂所收學生以二十名爲額按照年齒大小功課多寡准其酌取修金藉資津貼惟所收學生必須年在十歲以内身家清白循謹可敎者取具保人送入肄業至所讀之書除四書五經史略以及天文歌托地球韻言等外其餘一切離經畔道之書不得寓目誠維持學術之一端也 
[學堂撥欵]  
　　松江訪事人云郡城官紳屢議設立學堂總以籌欵維艱遲遲未果近聞府尊余石蓀太守已與各紳董籌定常年的欵計浚河經費每年撥五千元育嬰善堂撥三千五百元全節堂撥若干元雲間景賢書院撥三千二百元都計一萬餘元想此後弦誦有資當不難卽日興辦矣 
[蘇州府試初志]  
　　蘇州訪事人云四月初一日爲蘇州府屬長洲元和吳縣崑山新陽常熟昭文吳江震澤九縣文童府試之期府尊向子振太守先期牌示將九縣分作三塲是日先試長元吳三縣子刻太守命駕蒞貢院旋卽升座點名扃門命題兹將題目照錄於下長洲已冠首題修身以道修道以仁義次題老吾老以及人之老幼吾幼以及人之幼天下可運於掌義未冠首題興於詩義次題居天下之廣居義元和已冠首題修身則道立尊賢則不惑義次題樂民之樂者民亦樂其樂義未冠首題立於禮義次題立天下之正位義吳縣已冠首題是故君子動而世爲天下道行而世爲天下法言而世爲天下則義次題賢者在位能者在職國家閒暇及是時明其政刑雖大國必畏之矣義未冠首題成於樂義次題行天下之大道義 
[假官敗露]  
　　杭州訪事人云揚州人某甲僑居杭地向在某署當門丁近已賦閑無事訪悉去年餘杭縣屬鄉間某姓家有一命案久已私和遂生一計冐充委員命其同事某乙扮作僕從大言炎炎聲稱此案現經人告發省憲特派某大老爺來此訪理我主人性極仁慈爾速到省調處便可無事否則恐不免蕩産傾家矣某姓本鄉愚家雖饒富素懼見官聞之不勝驚駭因浼乙設法斡旋願出洋銀二百元以了其事乙因令其同至舟次求甲轉圜甲初不允迨後加餽若干始行首肯正欲付疑適爲彼處地保所聞謂彼旣係委員當先至縣斷無親自下鄉訪問之理濳令欵留一面赴縣禀報縣主某大令立卽駕臨查問一切甲語塞乙卽乘間脫逃因將甲帶回嚴訊供認詐騙情事已於上月十二日解省懲辦矣 
[紹郡搶米]  
　　紹興訪事人云紹屬水旱災荒連年迭見去歲秋收復又大歉以致邇來米價逐日增加每石竟須七千文之譜蕭山縣境之和尚店地方貧民因米糧騰貴遽遷怒於米肆謂其有意居奇羣起而與之爲難及經鄉老中解事者急出勸散業已搗毁數家并被刼米糧不少事後由縣禀請撫憲調兵彈壓以資鎭懾惟說者謂此後米價倘仍不平萬一各城鎮紛紛滋事雖有防軍亦必鞭長莫及殊可慮也 
[贛民患疫]  
　　南昌訪事友人云江西省垣自入春以來民間多染濕温症往往不起近日三道橋左近某姓家驟斃七人無力棺殮乃貲雇人力車將屍載送城外棄諸荒阡亦可慘矣又某處輿夫四十餘人連日患疫而斃者幾逾其半刻下各處屍骸徧野無人掩埋而呻吟之聲依 
 
 

Page 3

 
 
然比戸相應幼孩尤極危險一經臥病大半夭殤推原其故皆因去年冬不藏陽晴多雪少兼之各街巷堆積穢物臭氣薰蒸撫憲李勉林中丞因飭某營官撥出勇丁一百五十名將街頭污穢一律滌除南昌縣戚升淮新建縣孟子卿兩明府更仰體憲懷概捐廉俸置備篾　以便挑運一清誠保民之善政也 
[神京珥筆]  
　　京師訪事人云二月二十一日吏部奏請考試漢廕生欽命題爲講信修睦論畿輔水利營田策是日與試者爲從一品李煜瀛正二品周清任從二品景召勳惲福成四品徐鼎康陸大坊○日來國子監以南學肄業生懸額甚多示招各直省舉人貢監取具同鄉就官印結先期報名定於三月十二日清晨來監扃試○日前戸部出示曉諭曰照得本部公所銀庫係奏派本部司員兼理其書役人等亦係另行挑選凡屬向充銀庫庫書庫兵者槪擯不用一切收放欵項認眞平兌絕無畸輕畸重之弊所有書吏陋規嚴行革除槪不准收受使費誠恐外省解餉委員未及周知合亟通行曉諭該委員等知悉凡解運京餉應交本部公所銀庫者一應文批均著親身當堂投遞發交司務廳簽到後聽候本部堂督同司員眼同該委員收兌但與頒行各省庫平砝碼相符無不立予驗收一經收清卽將批廻塡註鈐印當堂發還一槪不准書吏假手以杜弊端倘有向充銀庫庫書庫兵人等藉端影射撞騙以本部現派書役或有刁難訛索等情准該委員攔輿指名呈控該委員押運京餉責任甚重愼勿輕聽浮言致受愚弄切切勿違特示 
[皖江夏漲]  
　　安慶訪事人云去歲皖省沿江各縣圩堤潰决慘被水災雖經官紳振撫奈楊枝一滴難灑大千弱者塡於溝壑强者劫奪爲生以致桐舒四鄉時有搶刼之事前月某日棕陽米船被劫旣而宿松縣又有飢民聚衆搶掠某米训並向某典鋪滋擾不休未識地方官有何良策俾得安靖窮民也○二月間長江營及望江東流建德先後解到匪徒七名疉次訊供于連某哨弁及華陽營某都司飭令投案備質未知如何定讞也○廣濟圩堤綿長百里歸桐懷二縣管轄去歲圩堤被水衝破低窪之處播種爲難現經籌貲修固向時熟地可種雜糧其餘未經開墾者飭令一律開墾暫免征糧以示體卹刻已由大憲委李明府第青赴廣濟圩勘丈矣○年荒米貴民不聊生撫憲聶仲芳中丞心焉憫之遴委曹大令文鏡馳往鄂省採米平糶大令奉委後卽於上月某日禀辭就道 
[靈櫬將歸]  
　　本埠官塲昨得京師電音得悉李文忠公靈櫬將次扶回合肥原籍安葬大約本月下旬可抵滬江然後換輪船上駛 
[試騐快砲]  
　　邇來江南機器製造局砲廠工匠製成新式快砲能容藥彈一百磅者四尊一百五十磅二尊由管砲委員陳君霽南禀請總辦毛實君觀察於昨日午前十點鐘時在西砲台會同敎習張雨春千戎如法試演然後舁回廠中存候應用 
[限繳房捐]  
　　本邑房捐前經上海縣汪瑶庭大令傳諭各鋪地甲責成將本年正二三月捐欵一律收齊共計南市十六鋪一帶行棧鋪戸二千餘家約收洋銀一萬三千元左右已於月杪如數措繳尙有未繳之祥豐土行太三房茶食店協力館和興烟館紫來鼎隆德記衡吉等鹹貨行萬泰隆烟店仁元顔料店新興鐵行等十戸當卽開單禀知大令派差催收昨已簽差限令赶緊繳解延于提案押繳 
[懸賞協緝]  
　　太倉州蔣羹臣直刺移文到申附送賞格略謂據六圖地保朱芳禀報孀婦戴黄氏供稱伊與姪媳王氏同居分炊三月初六日二更時被賊撞門行刼伊與傭婦錢氏喊捕被賊用刀砍傷並刼去洋銀首飾當出門時傭工范小根等在門前攔捉用刀格傷一賊到地范亦被賊拒傷次晨在海灘拾得賊具木棍等件囑錢禀報等語据此當經會營詣勘飭差勒緝在案誠恐遠颺合行懸賞購緝爾等能將此案首犯拿獲者賞洋銀二百元夥犯每名賞一百元知風報信因而拿獲者賞五十元上海縣汪瑶庭大令卽行發貼通衢 
[移查竊贓]  
　　竊犯張德勝行竊招商局江永輪船買辦某中銀質對時表一枚經法界包探拘解公堂讞員杜枝園大令詰悉原贓質在南市陸家浜常茂押鋪因於昨日派探至二十三七鋪巡防局請派勇甲協同往查並無是物乃遂將張帶　禀覆 
[行兇嚴辦]  
　　前晚裕康洋行買辦陳開標至英界大馬路長裕里内訪友誤叩馬夫王允生之門致被毆傷事後投控英美租界公廨讞員張柄樞司馬准之卽簽差將王及其妻張氏提案升堂研訊陳供稱職員至長裕里内訪尋虞姓友人誤撞王門突出壯漢五六人不問情由肆意毆擊致職受傷務請究辦王供小的在某姓處當報鞭之役賃居長裕里前弄是晚陳來尋雉妓寶珠撞開小的之門向之理論不敢行兇妻子現懷六甲求恩寛宥司馬見陳傷痕歴歴顯被逞兇判將王重責五百板張氏掌頰二百下押候分别具結斥釋 
[渡船傾覆]  
　　江北人有名小輝者向在浦江駕麻雀杉板船爲生昨日亭午時載客四人渡至王家碼頭中流適值湍急無力支持船遂傾覆幸經救生局巡船往救得將三人援登彼岸惟有安徽合肥縣人某甲已占滅頂之凶矣 
[庸醫被控]  
　　本城廣福寺醫生夏應堂醫斃玉器作張阿全之子昨日午後張將夏應堂扭至縣署喊控庸醫殺人求請訊辦汪大令著值日桊看管候訊 
[索費被控]  
　　昨有浦東塘橋鎭商民十餘人投上海縣署禀該處巡防局蔣二尹到差後卽傳諭八圖地保知照各烟館茶肆須投局具結不准容留匪類聚賭情事每家須出具結費洋銀一元二角差役輩又藉端另索小費衆皆不願以致閉歇三日環求核示縣主汪瑶庭大令著補詞候核 
[美租界捕房紀事]  
　　昨晨小竊翁阿順混入虹口某姓家竊取布被等物携至某押鋪内典質錢文包探倪順泉見之連贓帶入捕房捕頭令押候轉解公堂禀請讞員張柄樞司馬懲辦○昨晨小竊李阿眞潛至外虹口某碼頭竊取舊鐵若干爲包探石金榮查獲拘入捕房押解公堂禀請究辦○昨午甬人管阿二在西華德路與東洋車夫某甲爭論車價起釁管竟將甲肆行毆擊傷及面部由某號華捕拘入捕房捕頭令管給小洋銀數角爲養傷費從寛釋出○前晚有酒醉西人數名至百老匯路任意滋閙某號印捕見之恐肇禍端一并帶入捕房捕頭令押至酒醒時釋出 
[仁聲洋溢]  
　　日前本館協振所承紹興山陰朱燮堂大善士求保病速愈助來長江災振洋銀一百元又張嶺南大善士爲子益裕授室承蘇申禾及遠處諸君賜儀慶賀移助筵資洋銀四十元爲諸君造福竊惟爲善之事不一端而最足消沴戾而召吉祥者莫如助振蓋以振欵爲億萬生靈所託命得之則生勿得則死死生之機在於呼吸故其功德感應之捷亦自足回天意而致人和詩曰樂只君子福履綏之請以此語爲二大善士異日左劵何如 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[打破疑團]  
　　沙市訪事人云湖北江陵縣二月分籖捐小票頭二三彩均爲縣署中人所得以致外閭多所疑慮噴有　言日前　主楊葆初大令特牌示署前略謂本縣遵辦彩票邀請各紳及十三帮首事分售後於本月二十六七等日退回者四百餘張本署未售出者六百餘張查頭彩紅號在沙市錢帮之退票内二彩係雜貨行所退其錢應存本署以　解省之數其餘不數者仍由本縣墊出云云意者大衆疑團可以從此打破乎 
[上海縣署瑣案]  
　　鄉民張阿東被徐阿茂等毆傷來滬求醫倒斃於南市毛家弄縣主汪瑶庭大令騐屍後　提徐與周榮江周鳳山訊供交保兹又補提張榮和湯寶金於前晚研訊張榮和供稱係張姓族長年七十三歲族姓阿東在豆腐店生　上月十九日在茶館中與人爭　小的初不知悉後由旁人報信迨往衆已散去見阿東受傷隨扶之回家至二十一日來滬醫傷倒斃路中屍　頭　濤供爲應丁胞兄阿東寶被徐阿茂毆傷致死上月二十一日來滬醫治並欲到小的處商量投案喊寃請騐不料中途斃命務求伸寃屍妻張　氏供同大令目現據三林塘巡防局來函謂已查明起釁之由曲在阿東爾等不可固執湯寶金供開茶館上月十九日阿東阿茂同來吃茶並不爭　大令知其刁共喝掌頰四十下始供實因阿東誣阿茂偷竊欄板互相鬥毆致碎張之糞缸後在茶館索賠爭閙由周榮江勸散餘不知情周鳳山供到鎭　菜見阿東與阿茂爭閙小的並未干預周榮江供曾經勸解徐阿茂供口有有之並未揪扭大令喝寶二百板與榮江一併收押鳳山寶金交差候核○日前有何小巖控盛小弟盜賣墳地等情大令飭差提盛與地保吳友甫到縣盛濳吞鴉片烟卽送仁濟醫館救治無效身死一案前晚大令提吳保訊問供充七圖地保盛住圖内被何小巖控告上月二十一日台差奉票協同小的提盛避匿無獲至二十九日知在法界福興樓茶館小的協差往拘入城一路向伊詰問據稱該地非伊盜賣不過代購骨箱六只雇人遷葬等語惟時盛已飲酒管語支離及到署前邀小的到福泰烟館吃烟小的往樓下小遺及上樓盛已將盒中之烟吞盡咬緊牙關小的無奈送到仁濟醫館求治無效而死是實大令判吳收押候傳該烟館主訊核○瞿梅郎控曹木全盜抵田單一案前經汪大令訊判將曹抑繳至今未據繳案前晚提比曹供瞿將田單抵押小的處後來小的將此單轉押有恒洋行得洋一千元今因生意虧本致難措贖家中尙有宅基地二分現經胞弟變價料理惟求寛限大令謂洋商亦以此　難以管業催令取贖判還押展限半月變産贖單 
[英美租界公堂瑣案]  
　　劉廣和串同劉友根張祥林等行竊長隆號内洋銀一百九十九元經包探何阿春拘解請究廣和認竊不諱張認分用若干元友根供澁的並不知情求恩明察讞員張柄樞司馬商之英總領事署代理繙譯迪君判將廣和責五百板管押六月期滿遞解回籍張押一禮拜限繳洋銀五十元友根無干省釋○巨騙張錦堂伍少泉應渭卿劉少生朱文奎等串騙倪章二綢店綢料五十一疋經包探實如海拘解請究倪投案請追張等俯首求恩司馬判張伍朱各責五百板管押一年應劉各責三百板管押半年期滿分别　　吊到贓物給還失主○流氓唐阿四向唐順祥訛詐洋銀四元經包探顧阿六拘解請究司馬判責五百板○馮少國行竊王阿惠家繳益一枚經包探趙銀河拘解請究司馬以所竊甚微著逐出租界從寛免責○漆匠姚寶卿行竊胞弟阿大家内大錢十八千文經某包探拘解請究司馬判責手心四百下押候伊母來案保釋○張桂堂行窮西人逵生飛血康麥生等家花盆等物經某包探拘解請究張堅不認竊司馬著押候補拜一再行復訊核辦 
[法租界捕房紀事]  
　　前晚烏山船戸某甲偕夥二人至小東門鳳記小烟間開燈過　不知因何與店主婦某氏口角旋揮拳將氏毆傷申見已釀禍先投捕房以被氏行兇等情控訴捕頭諭令交保俟堂期解請讞員杜枝園大令訊究○前晚鄭家木橋南首居民徐生才家招人在内賭博爲巡街捕偵知拘入捕房捕頭姑念初犯飭將起獲之洋銀一元充公從寛釋出○某西人失去各物疑係車蚨所竊送入捕房捕頭向之研訊矢口不承命暫行交保候查明復核 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年三月十八日京報全錄]  
　　宮門抄諭旨均錄前○江西巡撫李奏爲特舉卓異之員以　大計摺○又奏爲卡員擾民據實糾叅片○又奏爲陳明知縣病故出缺片○又奏爲在籍京員暗使仇教訊明懲辦片○又奏爲遴員署理府縣片○雲南巡撫李奏爲調署府州縣各官片 
　　江西巡撫臣李興銳跪奏爲特舉卓異之員以副大典恭摺仰祈聖鑒事竊照江西省光緒二十七年十二月係舉行大計之期因布政使柯逢時甫於是年十一月十五日到任未滿三月於所屬合官賢否未及週知尙待留心考察不敢草率從事詳經臣會同兩江督臣劉坤一於光緒二十七年十一月十八日附片奏明請展至光緒二十八年二月十五日以後舉行欽奉硃批著照所請吏部知道此當經轉行欽遵查照在案兹已限滿自應補行查辦伏惟三載考績澄叙修關臣渥荷厚恩𢌿以封疆重任爲政首先察吏安民重在得人必薦舉殊尤庶官方咸知振勵藉以仰副聖主簡用循良造就人材至意兹於通省所屬各員内矢公矢愼逐一詳加考察除有干六法之員遵照新章另摺劾叅外其堪膺卓異之選者共有八員據布政使柯逢時按察使明徵督糧兼巡南撫建道劉心源鹽法兼巡瑞袁臨道唐椿森分巡廣饒九南兵備道瑞澂分巡吉南贑寍兵備道賀元彬等同各府保送前來核其事實政績與臣察訪無異所有薦舉卓異南昌府知府江毓昌資望已深體用兼備　堪振興浮靡廣信府知府查恩綏才長識卓措理裕如堪勝煩劇九江府知府孫毓駿廉靜不擾治術勤求允稱良吏南安府知府文炳守潔才明盡心民事物望咸孚上高縣知縣江召棠辦事勤能興情愛戴泰和縣知縣張瓊老成謹飭聽毖亦勤南康縣知縣孔昭珍悃愊無華吏治修飭以上八員才守兼優政務練達均堪膺卓異之選允當照例薦舉以勸循良除將各册分送部院科道外臣謹會同兩江總督臣劉坤一合詞恭摺具陳伏乞皇太后皇上聖鑒敕下部院核覆施行再查洊舉卓異官員應俟部院議覆奉旨行知之日給咨送部引見又此係專題之件今照新章攺奏合併聲明謹奏奉硃批吏部知道欽此 
　　李興銳片再江西釐金近年收數日絀推求其故固由於物力彫敝商務未興而卡員罔恤商艱縱容司事巡役索擾侵蝕亦最爲受病之源臣疉經督飭司局加意整頓從前私收紅錢及苛補中飽諸弊從嚴禁革並將辦理不力之員隨時撤換記過示懲近已略見起色然亦竟有狃於故習不知自愛仍前舞弊營私者非擇尤叅辦不足以挽續風而資儆戒兹查有卽用知縣劉橒壽辦理玉山釐卡物議沸騰且有私設分卡縱丁　民情事曾據商民控告有案似此劣員未便稍涉姑容據督辦牙釐總局布政使柯逢時按察使明徵詳請奏叅前來除飭勒提舞弊巡丁解省嚴訊究辦外相應請旨將卽用知縣劉橒壽卽行革職以肅釐政而儆官邪是否有當理合附片具陳伏乞聖鑒訓示謹奏奉硃批著照所請該部知道欽此 
　　李興銳片再江西補用知縣王啓烈係浙江寗波府鄞縣人業經臣奏補瀘溪縣知縣光緒二十八年正月十三日接准部覆坐二十七年十二月二十五日按江西照限六十日减半計算作爲二十八年正月二十五日接到部文今據報該員已於光緒二十七年十二月二十六日在省寓病故據布政使柯逢時詳報前來臣覆核無異核計病故在先接准部文在後所有瀘溪縣知縣一缺前經扣留外補照例從前原開缺日期仍按原班另行揀員奏補此案有關缺分要件遵照新章攺題爲奏除咨吏部曁咨浙江撫臣查照外理合附片陳明伏乞聖鑒謹奏奉硃批吏部知道欽此 
　　李興銳片再已革戸部七品小京官張文瀾前經法總領事照會兩江督臣謂其暗使閙教又經教民羅繼章等控其串唆得賄專飭拿解赴省審辦一面奏明請旨斥革在案兹據洋務局司道督同南昌府縣提集訊明該革員張文瀾堅供並無串唆得賄情事惟光緒二十六年八月間廬陵縣閩天主教堂被人拆燬其時正值北方拳匪事起人心摇動各處教民紛紛搬走有武生周鵬飛等向該革員告知該革員輙謂毋庸管東聽其滋閙以致疉啓釁端教民羅繼章等家均被搶毁是該革員有意縱容卽謂之暗使閙教似亦罪無可諉自未便以業經斥革稍涉姑容相應請旨飭將已革戸部七品小京官張文瀾從重監禁十年俟限滿再行察看保釋所革京職不准開復是否有當理合會同南洋大臣兩江督臣劉坤一附片具陳伏乞聖鑒謹奏奉硃批著照所請該部知道欽此 
　　李興銳片再贑州府知府連文冲欽奉上諭革職開缺所有贑州府印務查有現署南昌府事正任廣信府知府查恩綏廉正明練堪以調署又代理南豐縣知縣朱士元經臣撤任所有南豐縣印務查有呈明廻避五百里之現任湖口縣知縣倪廷慶盡心民事堪以調署倪廷慶任内並無盜劫三叅屆滿已起四叅及錢糧未完叅限將滿有關降調之案據藩司柯逢時會同臬司明徵具詳前來除分檄飭遵外謹會同兩江總督臣劉坤一附片陳明伏乞聖鑒謹奏奉硃批吏部知道欽此 
　　李經羲片再大理府知府景春據報病故遺查有補用知府駱景實老成謹飭堪以署理又東川府知主会凌應梧因病請假遺缺查有試用知府馮譽　才具開展堪以署理又署中甸同知廖廷玉調省遺缺查有准補巧家同知朱毓崧資格較深堪以署理又署緬寗通判黄　調省遺缺查有試用同知蔡正綽心地明白堪以署理又署威遠同知葉樹藩因病請假遺缺查有試用通判黄怡趨公勤愼堪以署理又署安平同知官宏綸調省另有差委遺缺查有現署文山縣知縣徐承恒堪以調署所遺文山縣缺查有補用知縣莊楷精明幹練堪以署理又維西通判任元斌據報病故查有試用同知傅鶴熟悉情形堪以署理又署鎭元直隷同知馮舜生請假遺缺查有准升該缺同知安寗州知州劉成良堪以先飭赴任所遺安寗州缺查有現署南寗縣知縣江毓菁堪以調署遞遨南寗縣缺查有現署個舊同知請補該縣知縣王鎭邦堪以先署遞遺個舊同知查有現署昆陽州知州請升該缺同知劉安科堪以先署遞遺昆陽縣缺查有請補雲南縣知縣賀宗章堪以署理又署賓川州知州姜在田調省遺缺查有請補易門縣知縣郭顯球堪以署理又署祿勸縣知縣楊應誠撤省遺缺查有試用通判葉樹勳練習吏事堪以署理又通海縣知縣楊恩吉撤省遺缺查有坐補呈貢縣知縣王廷棟廉能素著堪以署理又署龍州知州車士琛調省遺缺查有准補該州知州程福海應卽飭赴本任又署新興州知州黄玉方調省遺缺查有請補該州知州彭祖詒堪以先署又署陸凉州知州黄恩福撤省遺缺查有試用知縣楊珮通達和平堪以署理又署元謀縣知縣周韓調省遺缺查有試用通判張鴻裔辦事安詳堪以署理又署雲南縣知縣蔡桐珍調省遺缺查有大挑知縣何在璿謹篤有守堪以署理又署他郎通判方士銘調省遺缺查有補用通判劉世濬力健耐勞堪以署理又鄧川州知州陶鎔請假遺缺查有在省差委之　關同知張恩洪堪以署理又代辦新設富州通判余鍾麟撤省遺缺查有現署寶寗縣知縣請補該縣通判王正雅堪以先署所遺寶寗縣缺查有現署雲州知州雷元澍堪以調署遞遺雲州缺查有准補姚州知州黄玉方城以署理據藩臬兩司先後會詳前來除分檄飭遵并將景春任元斌病故出缺各日期照例分案另摺奏報曁將所遺大理府維　通判各選缺循章分别扣留遴員請補外謹會同雲貴督臣魏光燾附片具陳伏乞聖鑒謹奏奉硃批吏部知道欽此昨日本館附張京報應第七千號誤排六千九百號用特除正于此 
 
 

Page 14

 
 
[光緒二十八年三月十九日京報全錄]  
　　宮門抄諭旨均錄前○河南巡撫錫奏爲豫省新欵難籌庫儲已竭請將武衛軍恊餉分别停解摺○江西巡撫李奏爲遴員請補知縣摺○又奏爲知府竊故循例奏聞片 
　　河南巡撫兼管河工事務奴才錫良跪奏爲豫省新欵難籌庫儲已竭請將武衛軍協餉新餉分另停解恭摺覆陳仰祈聖鑒事竊准戸部咨議奏光緒二十七年十二月初二日奴才奏籌辦新攤賠欵一摺指出武衛右軍協餉一項未便攺歸山東仍由河南照案恊解又光緒二十八年正月初六日奏停武衛左軍新餉一片以現在無可攺撥仍令轉飭司道各庫設法籌解各等因先後咨行到豫當飭司道妥議遵辦兹據該司道等詳稱查武衞右軍原係嵩武軍之攺名歴年以來東省收兵力之用豫省任籌餉之難然源源報解曾無缺乏此蓋以公家之欵供公家之用但有一分可　卽當竭一分之力原不敢稍存畛域之見也今攤償新欵數巨期迫豫省籌辦各條核計虚數僅及七成不符之數尙多其鹽觔加價以及加徽契稅整頓貨釐各項能否暢旺尙難逆料無以應目前之急現時按月籌匯之新欵惟此停解右軍協餉一項可以稍資騰挪前奉輸旨　　以裁兵節餉爲急務蓋深知各省籌欵不易故欲騰出餉需以濟要用豫省近日奏裁兵勇至十營一隊之多以闔境幅員之遼闊處處宜防豈不知久練之軍不宜遽撤迫於鉅欵之難籌遂爲此無可如何之舉然則此時卽令嵩武舊部駐防本省應亦在議裁之列矣部臣謂東省用欵較河南爲鉅不知東省入欵亦較河南爲豐地方情形不同則籌欵之難易廻别故東省尙覺有餘而河南已形不足且該軍爲山東保障之師則其　　　山東籌辦似亦理所應然卽謂山東籌餉亦或匪易然豫省旣爲裁兵節餉東省亦可量力養兵免此供支以爲移緩就争之計武衞左軍新餉以暫集之欵供添募之軍本無的欵可指惟該軍專恃恊濟倘一時不能裁撤部中又難另籌自應由豫勉爲其難竭力籌解等情前來奴才伏查部庫及各省庫同一艱窘然斷未有如河南支銷罄盡一空如洗者也上年農部諸臣隨扈在汴目擊情形東省近在比鄰亦所共聞共見旣可自爲籌畫卽應體恤豫力之難支而豫力稍紓方能勉供左軍之新餉凡此爲難苦衷實有出於萬不得已者合無仰懇天恩俯念豫省庫儲已竭新欵難籌准將武衛右軍協餉停解其武衞左軍新餉則飭司道設法籌解以符部議謹恭摺具陳伏乞皇太后皇上聖鑒飭部畿覆施行謹奏奉硃批戸部議奏欽此 
　　江西巡撫臣李興銳跪奏爲遴員請補知縣以資治理恭摺具奏仰祈聖鑒事竊照南康府屬之星子縣知縣左秉鈞經臣奏請調補豐城縣知縣接准部咨開缺所遺星子縣知縣係專衝不兼簡缺江西現有應補人員應扣留外補查新昌縣知縣陳君耀調補開缺均係應歸十二月分序補之缺缺項相同例應掣簽星子縣掣得第一缺查定例知縣升調所遺缺出用各項候補一人每用一人本班前先用大挑一人本班大挑一人各項候補卽用一人委用一人本本前先用議叙一人本班議叙一人各項候補卽用一人委用一人本班前先用捐納一人本班捐納一人本班前先用拔貢一人本班拔貢一人拔貢前插用截取進士一人拔貢後插用孝廉方正一人拔貢及孝廉方正補用兩班之後用本班前先用教習一人本班教習一人敎習後揷用優貢一人本班前先用教職一人本班教職一人教職後插用截取一人截取之後插用廕生一人週而復始又光緒十三年十月奏定章程内開道府同知直隷州知州通判知州知縣升用所遺及告病故休致以及佐貳雜職並鹽務等官無論何項所出留補選缺及河工等官除坐補原缺裁缺卽用廻避卽用新選新補留省另補人員不計外無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺人員再無人過班卽接用各項輪用班次一人以五缺爲一週又此次新例　捐人員惟知縣一項鄭工新班遇缺先鄭工新例分缺先分缺間捐納試用本班儘先捐納試用並候補委用議叙捐輸孝廉方正報捐本班儘先人員遇輪補升調所還及告病病故休致之缺到班時于各本班中先用正途出身及曾任知縣曾任實缺應升知縣者二人再用各本班中各項出身者一人如正途出身及曾任知縣曾任實缺應升知縣無人卽用各項出身之人其舊例人員再捐過入新例者應將新例人員均一律補用又光緒十七年三月奏定章程内開嗣後各省道府以至未入流並鹽務河工等官輪用鄭工遇缺先及新海防遇缺先兩項時無論請補何項所出之缺均覈其截缺月分以六個月爲限在省加捐班次人員以該省接到新班過班知照部文在六個月以外之缺方准請補領照赴省人員以到省後在六個月以外所出之缺方准請補又光緒二十二年九月奉到變通遇缺先抵補章程内開嗣後京外各官内選外補凡以五缺計算　第一第二缺用新海防遇缺先二人第三缺用舊海防先一人無人用鄭工遇缺先抵補再無人過班卽毋庸再以新海防先抵補第四缺舊例海防卽與舊例海防先分班輪用無人用舊例遇缺先無人用舊例遇缺再無人過班卽用各項班次一人查現在第三第四缺多係無人則五缺之中　有第一第二用新海防遇缺先二人第三第四無人第五用各項一人合計六缺之中新海防遇缺先可得其四各項可得其二如均有人仍照舊輪辦理應以接到此次部文以後所出之缺槪照新章辦理各等因江西知縣升調遺缺上次捐輸到班捐輸先無人又插用分缺先曁新海防遇缺先用一人止今星子縣調補所遺一缺查坐補原缺截缺卽用廻避卽用留省另補均無按班應用鄭工新班遇缺先該班無人應連用新海防遇缺先前次已用過正途出身一人此項應用正途出身及曾任應升人員查正途及曾任應升均無人應用各荋离身之人查有新海防遇缺先補用各項出身知縣名次在前之楊煥年四十三歲湖南清泉縣人由附貢於光緒十六年閏二月在天津新海防捐局遵例報捐知縣指省分發江西試用蒙吏部帶領引見奉旨著照例發往欽此領照起程在揚州蘇浙振捐局報捐同知升銜光緒十六年七月十六日到江是月二十日聞訃丁父憂回籍服滿遵例就近在部呈請起復領照起程光緒十九年二月初三日到江期滿甄别以知縣補用遵新海防例捐銀請遇缺先補用免試用吏部行文於光緒二十二年任月二十日發行按江西照限六十日减半計算應以二月二十日作爲到省日期籖掣第一名係作爲到省後六個月以外所出之缺例得請補委署過贑縣知縣印務該員志趨廉謹才堪理繁堪以請補星子縣知縣與例相符應積新海防遇缺先補用班之缺據藩司柯逢時臬司明徵會詳請奏前來合無仰懇天恩俯准將楊煥補授星子縣知縣如蒙俞允該員係遇缺先補用知縣請補知縣銜缺相當毋庸送部引見亦例不核計又叅罰再此案遵奉攺題爲又藩司於光緒二十八年二月初六日出詳合併陳明謹會同兩江總督臣劉坤一合詞恭摺具奏伏乞皇太后皇上聖鑒訓示謹奏奉硃批吏部議奏欽此 
孚興銳片再　署南昌府通判事正任贛州府定南廳同知董文斌係安徽婺源縣人由候補班補用同知補授定南廳同知光緒二十三年三月二十三日到任調署南昌通判事兹於光緒二十八年正月十四日在署任病故據布政使柯逢時詳報前來臣覆核無異所遺定南廳同知係繁疲難三　相兼　缺容俟截缺後另行揀員調補此案有關缺分要件遵照新章攺題爲奏除咨吏部開缺曁咨安徽撫臣查照外理合附片陳明伏乞聖鑒謹奏奉硃批吏部知道欽此 
 
