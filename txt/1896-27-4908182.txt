# 1896 - 27 - 4908182

 

Page 1

 
 
[重印解酲語告成] [  申報館主人啓]  
　　解酲語一書雖類小説家言而事蹟新奇文詞頴秀前經蘭月樓主序以行世未及數載揷架已空兹復重付手民工料益爲精美每部仍碼洋一角八分世有欲步武劉伶者取而讀之當不必取資于五斗也售處在申報館帳房三馬路申昌書畫室及各外埠申昌或經售申報人處 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華　錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫　　義碼洋三角○臨　指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[請暢行大小銀圓議]  
　　萬物莫不各具盈虚消長之數知天下之務者與時變通調劑之使得其平而後無畸輕畸重之患方今制錢短絀各省皆然以至銀價日低錢價日高向時足錢一千可兌銀六錢五六分今則漸漲至七錢四五分英洋一元可兌足錢一千　今則漸减至九百數十文甚有减至八百數十文者無論貧富咸受虧耗實爲數十年來所僅見推究制錢所以短絀之故一由於銅匠銷鎔以造銅器二由於匪徒鎔毁改鑄小錢三由於各省錢局久未開爐鼓鑄輾轉剝蝕日見其少天下之物多則見爲賤少則見爲貴况錢爲國寳天下仰以流通一日不可少者乎各處賢長官知奸儈壟斷之足以病民也紛紛出示禁止有禁販錢出口者有禁高擡錢價者如湘撫陳佑民中丞委飭岳州等卡嚴禁現錢出境以敷内地之用倘有將湘省制錢私自販運出境一經各局卡查獲悉數充公並將人船扣留治以違禁之罪蕪湖縣李邑尊亦出示曉諭凡商民携帶制錢出外至多以三十千爲度有逾此額數運載他往者卽照私販論罪復禀由關道諭飭常關各口一體查照辦理本邑江海關道黃幼農觀察俯念時艱洋元跌落太甚大與市面攸關因特出示諭禁略謂市面貿易皆賴洋元而洋價之上落隨制錢之多寡以爲轉移向來作價公平近來每元僅兌九百五十文爲從來所未有總因奸匪私鑄銷毁或有囤積居奇所致若不設法禁止何以整市面而便民生除函致税務司暫停運錢出口執照並諭上海縣札諭錢業董事議定洋元公平估價此後不准肆意再行短少云云竊觀各憲諄諄告誡彌見關心民瘼因時布政之至意惟於救弊補偏規畫久遠之圖未爲獨得驪珠蓋居今日而欲肅圜法裕民用非廣鑄銀圓暢行銀圓不爲功若禁販運議平價不過但顧目前終無以調劑之使得其平也華洋通市外洋銀錢流入中國除夾銅生銀不能通用外輕重有準無補色貼水各項名目整齊畫一商民咸稱利便在通商之初僅蘇杭等處可以通用後則愈推愈廣到處流行查外洋鑄銀必攙銅質數分否則其聲不能清越以長自洋錢盛行而中國以純銀與彼交易數十年中通盤籌算暗受虧耗不可數計識時務者屢建言謂宜仿製銀圓使利不外溢迄未舉行南皮張制軍督兩廣時始創鑄銀局向外洋購機器仿西法自行製造移節兩湖復設局鼓鑄一遵前法此實爲中國整頓商務挽回利權之要圖而今日制錢短絀苟能廣鑄大小銀圓卽可以補制錢之不足尤爲因時制宜之要政不揣固陋竊成芻議數條以貢千慮一得之愚想當局者或有取爾也一議添設鑄銀局以廣鼓鑄方今僅粤鄂兩省設局仿製所出不敷於用宜自京師以及各直省各設一局花樣輕重一律從同鑄明何省製造字樣以爲分别遇有花樣不清及聲啞一切等病當時刷剔入爐重鑄一議禁用寳銀碎銀以歸一律中國向來用銀然有湘平漕平之不同貼水火耗之名目市儈逞其奸民庶被其累甚屬不便今欲廣鑄銀圓而不禁用寳銀碎銀則銀圓之流行必不暢旺宜曉諭天下凡納糧完税官私各項均以銀圓爲準未鑄之銀一槪不准通用一議禁用英洋以收利權查泰西各國各用本國之洋中國不知此例貪其利便受耗已久今果自行仿製廣鑄銀圓卽宜引照公法照會西商嚴諭海關外洋銀圓一槪不准進口所有中國現有之英洋本洋限一年爲期由民間就近交本省鑄銀局換取本國銀圓逾期作廢收回之本洋英洋卽由各省鑄銀局入爐鎔毁改鑄中國銀圓通行各處以昭畫一一議小銀圓之價準大銀圓爲漲落以符向章而杜流弊大銀圓之外有半元四開八開五分等名目向來大銀圓一元兌小銀圓十枚而小銀圓兌錢之多寡悉以大銀圓爲準如每元兌錢一千零五十則每角兌錢一百零五文銀錢之價相準故民間咸樂通用近年以來忽有貼水之名此或由鑄銀之處急於流通而不知適叢其弊今宜重申舊章凡小銀圓之價悉以大銀圓爲準禁止貼水等名則可除市肆侵漁之弊而民間感稱利便矣一議酌定兌價以袪宿弊向來每元可兌制錢一千一百有奇今錢鈔缺　難復其舊每元兌價宜以一千一百爲上落至少不得在一千以内酌兩用中調劑得平於商民兩有裨益一議設立公估以杜挑剔市肆無論用銀用洋每多挑剔民間多受其欺今旣一律改用銀圓難免無不肖市儈有意挑剔是宜設立公估之所凡銀圓旣經公估無論官私各項可　一律照納以杜異議凡此數者　如窺豹之略見一斑然當　者果能由此變通斟酌損益務歸　善則所以修圜法而充國用整市面而便民生豈外是哉 
[諭旨恭錄]  
　　十一月二十七日奉旨巡視中城事務著桂年去欽此同日奉旨巡視西城事務著齊蘭去欽此同日奉旨巡視東城事務著楊福臻去欽此同日奉旨巡視北城事務著林燦垣去欽此同日奉旨雙福陳壽衡俱著准其留院欽此同日奉上諭載帛奏病難速痊請開去差使停俸一摺載帛著准其開去差使並著停俸欽此○二十八日奉上諭淘模奏綏來縣客回謀變拿獲首要多名正法請將出力官紳及陣亡武弁分别奬卹一摺本年九月間新疆綏來縣逆回托葛等在城内放火起事經該營縣分派兵役捕拿當將首逆托葛安起澐格斃先後搜捕餘匪拿獲正法地方如常安謐辦理尚爲迅速從九銜馬玉章著以州吏目歸部遇缺卽選藍翎把總吳啓山著免補把總以千總補用監生凌福緯著以巡檢歸部不論雙單月遇缺卽選附生趙寅卿著以縣丞歸部不論雙單月儘先前選用候補都司曹喜著免補都司以遊擊留於新疆補用並加叅將銜陣亡把總王崑山著交部從優議卹餘著照所議辦理該部知道欽此同日奉上諭依克唐阿奏差弁不守營規請旨嚴懲等語雲騎尉景海任聽馬兵查雲鵬私行出營勾通土匪關雙海持械詐贓不向攔阻實屬庸懦無能景海著卽行革職永不叙用以肅軍紀該部知道欽此 
 
 

Page 2

 
 
[粤東火警]  
　　廣東訪事友函云上月三十晚四更時南關竹樹巷鄭姓住宅不戒於火致兆焚如光𦦨燭天如同白晝鄰人從夢中驚醒鳴鑼號救遠近水會齊到救護僅燒去兩間祝融氏卽歛威而退聞起火之由係因案上火油燈被老鼠推倒傾跌在地致兆此禍按火油物美價廉人皆樂用然爲害最易可不愼益加愼哉 
[雲津寒雁]  
　　天津訪事友人云津城西關烟花林立每苦營勇騒擾是以院中龜妓時有戒心某妓院有劉洛者頗有膂力固龜中之豪也平日於該兵勇等目無全牛而該院妓女亦若有恃而無恐時有語言開罪營勇之處是以上月中旬致某營勇邀集多人到院閙事並毁其門窓以去劉因人多不敢誰何惟恨之切齒耳數日後又有該營之勇到院尋歡劉卽持棍下逐客令某勇奔馳稍後攔腰被擊一下復從腦畔被擊一下勇卽倒地氣如懸絲旁人赶救按其肋骨已斷血沬從口中溢出須臾斃命經保甲分局督同地保赶將兇手拿獲送縣並請騐屍院中妓女皆已脱逃行兇器械一併送案邑尊相騐訖研訊兇犯狡展不承現飭隨堂提比聽候畫供擬抵該營亦送隨同滋事勇丁四名到縣亦予責押矣○河北毗盧室左近胡同李氏被殺一門三命捕役以該氏族孫李某情節可疑逮案經列前報隨往起贓不獲現經訊明並非眞犯准予保釋由縣尊高懸賞格示諭通衢如獲是案眞正兇犯賞銀五十兩格内聲明此項銀兩業已簽封存庫○天津自入冬以來天久旱乾來歲麥秋恐難豐稔現經天津縣王明府於上月廿四日起廿六日止示禁屠宰三日齋戒潔壇在城隍廟求雪未知能感格穹蒼否 
[粤東談屑]  
　　廣東訪事友函云前日有某甲手携衣物一包欲往質錢應用詎行至第七甫大巷突遇一匪迎面而來搶奪其衣包飛奔而去甲由後追捕匪回首以槍指嚇甲遂不敢聲張悵恨而返○昨日東沙基有一人年約三十餘歲身穿綈袍形容枯槁臨流瞻眺顧影自憐忽爾一躍投入河中幸東船西舫齊出拯救當卽救起不至溺斃問其何故如此據云時運不齊營謀失利虧欠帳項不下萬千近已暮景催年無臺避債故出此下策言畢遂向衆稱謝揮淚而去○昨日官塲接到京中來電欣悉署藩憲張方伯人駿署臬憲魁廉訪元均已拜眞除之命屬員聞之紛往賀喜脚靴手版忙碌異常如在山陰道應接不暇○疫症流行傳染日衆初時起於黃沙及柳波涌兩處近則西關地方延蔓殆遍無論住家鋪户居喪者十有四五所染之症皆係朝發夕斃不可救藥者西關洪聖廟前妙珍酒館有一夥伴年約四旬身體壯健前日午候尚能操作詎忽然染病當卽回家甫至家門竟爾倒斃又洪恩里某雜貨店夥伴共四人前日早起尚能開門貿易迨至午後卽將店門關閉詢知是日共斃去夥伴三人醫家謂染病之由係因天時久旱井泉枯涸民間飲食皆污濁之水乃有此患安得碧翁翁速降甘霖以解斯民之厄耶○南海縣李鐵船大令業經奉札撤任理宜卸篆兹聞大令以到任未久賠累甚巨禀懇上憲暫緩時日俾得收清下忙錢糧上憲俯如所請大令遂帶同兵差親往各鄉征收矣 
[神山鶴夢]  
　　蕪湖訪事友函稱安徽學憲李筱巖宗師前由姑孰節轅起馬按臨皖北接辦各屬歲試當由廬州而六安而鳳陽頴州泗州次第告竣兹已轉臨和州於上月十六日下馬行香放告排日考試生童各塲夜以繼日不少停晷掄文甫畢接考武塲凡關弓躍馬之儔各逞磬控之長閲七日而文武試均畢文宗遂起馬渡江回駐太平節院緣和州雖屬直隷州所轄祗含山一縣文壇武庫試者無多故得如此迅速○二十九日蕪湖電局接廬州來電悉前臺灣巡撫劉省三爵宮保二十八日酉刻仙遊於距六安州四十里之金家橋老圩珂里遠近聞之咸有老成凋謝之感而彼臺地生番前此被公飲食教誨　幾何時今已淪爲異類受日人種種虐政撫今追昔當益不知如何悲痛矣○此次米糧開禁值江淮子弟從征歸來天寒歲暮落魄何之見有生計可圖遂卽多半流連是以河下馱米小工幾較往年爲倍蓰日則兩肩荷一喙曲腰負米以博黑白兩飯之資夜則露宿街亭或人家簷下幕天席地縱意所之雖風饕雪虐彼亦蝶夢蘧蘧如大力將軍不足爲意道憲袁觀察每於深夜親出週巡見之深爲憫惻且念值此冬防吃緊保無宵小者流溷跡其中出爲民害因捐廉札委保衛營饒翼卿守戎就陶家溝曠地建造草房四十間𢌿以棲宿守戎乃區分兩院繚以短垣中留甬道四圍挖掘濠溝引入清泉瀠繞使之有備無患並派副哨一員帶勇十名駐守彈壓草創甬就鶉衣百結者流卽逐隊偕來每晚不下三四百輩守戎飭各報明姓氏註册每棚派住十五名勇丁徹夜看守禁其吸烟蓋屋内亦席地爲榻藉草爲裀恐其肇成火災也此外毫無拘檢故落成以來不但䭾米夫役得所棲息卽江湖流丐荒民亦多如水歸壑如驥奔泉杜陵廣厦洵足嫓美後先矣○南洋南琛兵輪九月間奉差上駛行至蕪湖上游繁昌縣所轄之舊縣江面忽而擱淺曾紀本報當倩長江招商太古等四輪船開足汽機共施拖絏奈值秋盡潮落本船輪葉損壞不能自助其力致迄今仍膠滯其間水落石出全船如在陸地該管駕急不暇擇已將全船器械移置岸上並由上海招倩洋匠數名前來督率脚夫數百餘人用機器開鑿深淵俟蓄水足尺啓壩出江究不知功成何日也○米市開禁甫經兩月有奇出口米糧間已有八九十萬之多䭾米夫役及各項紥包過斛工人三五千輩徵逐江干此爭彼競奪主喧賓因而逞兇打架每日不知凡幾道憲近飭保衛營饒翼卿守戎帶勇彈壓其間輕則解散重則拘縣懲辦若輩懾於官法近已寍謐不少米商交相稱頌○二街一帶本烟花藪澤燈紅酒緑柳觶花嬌裙屐少年每多徵謌選舞作旗亭畫壁之遊而靑皮惡少傖父庸夫亦復不自知其形穢排闥尋芳因之打鴨驚鴛之禍層出不窮上月某日三聖坊李五家忽來彪形大漢數十輩口操北音欲向問柳尋花龜鴇對之嗤嗤冷笑卽以閉門羹欵待若輩遂衝墻倒壁大動干戈龜子亦勇猛善鬥或抵禦室中或登屋飛磚仰攻俯擊鏖戰不下後得某營哨弁前來彈壓若輩始含怒而去次日又糾集多人前來尋仇龜子知非所敵乃挽和事老情願賠禮服罪遂免花殘柳愁之慘然亦幾費唇舌矣 
[甌海寒濤]  
　　温州訪事人函云温州鎭劉吉園軍門紀律森嚴軍容荼火每遇民間罹祖龍之虐必立飭勇丁將火塲瓦礫挑撥凈盡務使王道坦坦行人不致嗟行路之難兹當宗觀察舉辦濬河咨商軍門撥勇挑濬軍門欣然應允自二十日起督飭什長終日在里坊一帶畚挶齊施異常勤奮其能盡心民事裨益地方如此現届嚴寒循例於廿六日出洋巡閲初一日公旋順道芽川狀元等處點閲練軍○温處道宗湘文觀察抵任以來無利不興無弊不革於批斷詞訟尤細心體察無殊虚堂懸鏡現乘冬涸倡辦濬河並不派民捐輸祗就籌防欵内提成開用此尤體恤民艱之至意也現聞將朔門陡門先行修固以禦江潮免被濁流漲入淤塞内河此又見觀察深明水利竟委窮源能先其所急而使事半功倍者論者謂此次濬河實事求是水利所關卽地方興敗攸繫然非觀察烏能一矯從前之積習哉○永嘉縣程康侯大令前月晦日申牌輕輿减從帶同刑仵前往西溪碧蓮地方相騐命案聞死者因爭開田水鬭毆致命大令聞報冒雨星馳詣騐眞可謂關心民瘼不憚勤勞者矣○省委東防同知高與卿司馬奉札來甌查審教案當於前月下澣傳集徐定敖等一干人證精心研鞫不倚不偏務使兩造詞窮各懷悔意願具甘結息訟仍將敖發回押所著令自行省悟迨次日午堂覆訊説得民教俱願冰消瓦解然後酌斷賠還三百番諭令民教各設酒席迭爲賓主以釋前嫌嗣後一歸和好務必民教相安各事生業兩造遵斷具結完案司馬旋於二十七日附坐普濟輪船由申返省銷差矣○宗觀察因永嘉詞訟紛繁程明府公事旁午日不暇給特委候補縣前任大荆縣丞葉大令昭端爲帮審委員每遇道府飭發案件均由帮審訊斷兹於初五日已附輪暫旋珂里矣○平陽縣沈庚明大令因公調省所遺之缺現委巢大令鳳儀署理約在封篆之前定須來甌履新○天氣嚴凍無公瑟縮號寒然一領黃棉襖子有時未盡如願也兹聞唐贊卿二尹公館内有舊棉襖褲六百件施捨彼無衣無褐者何幸得此查此項棉衣與施粥廠均出自當道捐廉亦可謂好行其德者歟○廿八日辰刻超武兵輪船及富海永靖兩小火輪同時駛抵甌江在朔門馬頭下省防統領費鎭軍卽坐兵輪蒞止隨乘 
 
 

Page 3

 
 
大轎進城拜會道鎭聞因裁兵公事而來未知果否然二十九已鼓輪出口矣 
[西江問俗]  
　　江西訪事友來函云文芸閣學士自秋間回京供職其瀛眷仍寓江省哲嗣公達茂才頗能探討西學將來必爲洋務通才開江右風氣殊爲難得上月二十六日爲學士四秩嶽降令辰哲嗣特設壽堂二三知名士登堂祝嘏設筵欵待首座爲豫章山長梅肖巖太史羣才畢集洵爲一時之盛○近年讀書延師江河日下甚有賓主若仇讐激成上控且在官塲者亦吾道之不光也如藩憲批趙某之禀大致謂崇令延該生課子許謝未送應自向理取毋庸興訟致傷雅道云云見者無不太息焉○府學前天后宮門首向有字寳攤屢禁屢開多歴年所迄不能止因廟祝兵差皆得使費故也日前染坊中人壓寳起釁與寳攤賭棍爭毆踐踏鄰鋪小孩斃命閙成事故致寳攤偃旗息鼓地方清凈數日現已私和了事故寳攤復興高采烈熱闹如常矣○江省入冬以來天公做美雨少晴多上月十九日夜間小雨次日仍復天晴至二十五日夜間大風章江一帶船隻無不入港停泊有表芯紙船一艘駛至蓑衣夾獨自孤泊夾外對岸遭風傾覆所載之紙被土人搶去無遺 
[孤山早梅]  
　　上月崇文書院朔課係由署臬司王心齋廉訪考試後因交卸署篆因將院卷移送正任臬司聶仲芳廉訪評閲故遲至本月朔日始行出案○于守戎光武現奉撫憲札飭巡查水師各營會哨校閲守戎定於初二日起程出巡○防軍局報銷案件前經藩憲委羅主簿堃核辦後禀請銷差兹又復委候補從九品景少尹學湘再行查核以期實用實銷毋稍冒濫亦愼重公事之意也○何昌來太守省城中之富紳也家居奎頭巷其少公子文定前平湖縣唐明府之女公子爲室涓吉於上月三十日迎娶係用全紅綵輿前導執事除銜牌之外用和合亭二座燈牌及五色軟宕燈花籃燈玻璃燈各一堂馬吹一起清音一班極爲可觀是日官紳往賀者衣冠濟濟輿馬途塞初二日論宴酬賓傳班演劇直至天明始散初四日何君七旬誕辰同人擬復演劇祝壽何君再三辭謝未識果否 
[告示照登]  
　　四川總督部堂鹿爲曉諭事照得資州紳士周維綸等前次在京呈請開辦四川礦務當經户部奏奉諭旨飭令本部堂查明周維綸等是否可靠如衆論不洽卽行設法招商奏明辦理等因咨行到川查礦產爲自然之利果能開採於國計商情均有裨益本部堂必當力任至所推許熟習礦務之人本部堂曾在陜西任内歴試竟無一騐當經覆奏據實陳明並派員前赴寗雅寗各屬踏勘礦苗果有可開先行由官籌欵試辦如獲利益再行妥籌招商以期有益於公無損於商乃現在周維綸等竟刊刻申報聲稱集股百萬意圖招攬漁利誠恐不知原委易受其欺合行曉諭爲此示仰紳民人等知悉川省礦務應候本部堂遵照部議派員試辦採騐礦苗果旺再由本部堂酌定章程招商辦理此時並無委紳集股等事本部堂爲力求穩愼恐累吾民起見用特明白示諭毋違特示 
[星使賢勞]  
　　王芍棠星使之春又奉出使俄國之命行將就道聞此行實係往賀新君加冠之禮並非駐俄欽使也不知確否俟訪明再錄 
[解犯請勘]  
　　太倉州署有民人顧翰靑毆傷陸鳳林殞命一案經州尊拘提兇犯顧翰靑到案訊究供認不諱詳奉各大憲批飭招解前日派差按站押解由前站嘉定縣加差一同護解來滬投文道轅申請黃幼農觀察勘訊以便再解省垣黃觀察閲文後諭飭將犯先行發縣寄禁聽候提勘到縣後值日差禀知黃大令奉諭將犯暫收内監并飭經承繕具印收呈請道憲查核 
[嚴拿地棍]  
　　上海縣黃大令訪聞著名流氓快靴阿二在八仙橋一帶遇事生風無惡不作特飭八仙橋巡防局員孫二尹立拿送縣究辦二尹轉飭四圖地保王振邦嚴拿到案兹以一再逾限飭將該地保帶案比追 
[馬車肇禍]  
　　前日將晚時有轎式馬車一輛由大馬路飛駛向西行經三元同慶樓茶館左近該馬忽受驚恐跳躍不止馬夫力不能勝控勒不住以致將行路之某甲撞倒在地並將停在路旁之東洋車撞去一輪幸經巡街捕赶到將受傷人送入醫院馬車及馬夫則一并送入捕房核辦 
[賭風未絶]  
　　滬上賭風之盛甲於他處而懲賭之法則以租界爲最嚴無如懲有自懲而犯者仍犯現有賭徒某甲在三馬路懷仁里租得樓面數間其外則設有茶檯烟榻數張内中另有一間鋪設華麗任人賭博以故有劉盤龍之癖者莫不麕集其中呼么喝六之聲不絶於耳是亦陷人之阱也然雖趨避有方恐亦難逃漏網也 
[失而復得]  
　　年關將届鄉民來城置備年貨駢肩接踵大小東門更爲擁擠以故扒手乘間竊發頗有所聞某鄉人昨日肩挑雜物一擔行經大東門内突被扒手從背後挨上攫取零物一包如飛奔逸鄉人以此物其價甚昻當將擔歇下捨命狂追大呼捉賊扒手見勢不佳棄贓逃逸鄉人赶上拾回失而復得亦云幸矣 
[吞彩銷案]  
　　前有陳竹生投控普太和呂宋票店經事圖吞呂宋票頭彩銀洋等情屠别駕准詞立卽簽差將普太和經事陸渭瑛提案訊奪等情該差將陸提案正在禀解間已經人從中理勸明白挽人投廨禀銷旋奉内諭飭令毋庸禀解原差遂將陸釋放了案矣 
[人船受傷]  
　　寗波人葉聖全駕杉板船爲業昨晨九點鐘正棹槳中流適有某小輪船飛駛而至勢將撞碰葉欲思將足抵住竟將足骨撞折杉板亦乘勢傾覆幸經鄰船救起杉板緊倚岸傍送葉至同仁醫院求療 
[吞烟遇救]  
　　崇明人施鑒新開設車寓於西華德路三官堂附近妻某氏惡施游蕩時常反目前日下午忽然大動干戈施異常兇橫卽以老拳從事氏受辱已甚忿無可洩因購紫霞膏吞服至晚十一點鐘送至同仁醫院求治經醫生如法施救幸受毒未深得以告痊 
[縣案照錄]  
　　昨日午後二點鐘本縣黃大令公出回署時有姚李氏扭送伊子姚柏卿到縣在大堂匍匐輿前訴稱丈夫現在海關辦公家住道前街兒子　卿做花行生理近來與友人合做棉花生意虧蝕資本應派洋二百元出有筆據無錢料理被債主持劵來到小婦人家吵擾坐索無片刻之安小婦人被子拖累殊爲可恶故將兒子送案請辦忤逆之罪大令曰據爾所供爾子因爲做生意起見豈能照忤逆兩字辦理此係爾將兒子推出爲賴債地步諭差暫爲看管著卽補詞候核訊明辦理又有口操楚音之某甲亦攔輿呈一手版叩稱小的係臺灣潰散跋涉來申乞助川資俾得早歸故里免致流落他鄉大令閲後諭曰臺灣散勇日前已有數起皆已給發船票遣散回去爾何不與他同來况無厦門來此眞憑飭令退去○今年夏間本縣浦東陳家庫地方出有王阿炳自刎身死一案屢詳前報當經黃大令提齊人証訊供尚有案証不齊飭候補提應訊諸人到案復訊在案前日旁晚黃大令升坐花廳飭提復訊屍妻王黃氏供丈夫王阿炳於本年春間代寡婦薛張氏賒棉被一條計錢一千八百餘文後來不還賒欠錢文丈夫將被取回薛張氏之夫弟阿鑑子掌生上門辱駡稱欲鳴捕前來認贓並且兇毆丈夫受辱被毆忿無所洩以致自刎身死薛阿鑑無可諉罪遂僞稱丈夫與薛張氏有姦誣陷求恩明察務乞伸寃屍堂弟王阿木供亦相同薛張氏供年四十九歲兒子掌生今年廿四歲丈夫故世時兒子僅有六歲撫孤成大後來被王阿炳引誘成姦於今已有八年今春小婦人與他説兒子長大耳目防範周密恐一旦洩漏彼此顔面攸關拒絶往來伊不允所請夫弟薛阿鑑亦有聞知不許他來去以致時有口角爭毆情事五月間阿炳潛來扭斷房鎖將棉被取去兒子向索不還旋卽自尋短見薛掌生供駕船度日出門日多王阿炳來取棉被小的正在駕船外出迨回家知悉向索不還薛阿鑑供王阿炳姦佔寡嫂出入自由毫無顧忌小的以有玷　氏門風是以力阻王不服反與小的爲難彼此互毆確有其事地保陳進卿供稱王阿炳取薛張 
 
 

Page 4

 
 
氏棉被經　掌生訊知小的卽　阿炳交還後因事忙未卽料理咎有應得黃大令得供之下判曰王阿炳姦佔寡婦罪無可辭薛張氏拒絶往來卽取棉被此等行爲殊堪痛恨今旣自盡應毋庸議惟薛阿鑑旣知姦情卽可捆縛來案照例嚴辦不應屢次行兇逼成命案實乃罪魁禍首喝責四百板薛張氏不知羞恥喝責籐條至一百下其子掌生口稱愿代母責大令准飭笞臀二百板地保陳進卿不應遷延時日不卽料理明白致釀命案本應責懲姑念一再苦求飭令爲死者超薦一日屍妻王黃氏訴稱上有邁姑現不到案小婦人不能具結應請伸寃大令開導再三以爾夫死由自取本有應得之罪爾不可固執旋由屍堂弟王阿木愿具遵斷結完案惟稱恐薛阿鑑後來欲與小的尋釁報復大令亦飭薛阿鑑具以後不與王阿木爲難切結一併飭退○本埠福生紡紗廠被鎭江人周金林騙去棉紗四大包共計小包一百廿包一路往西沿途求售當經請廠派夥何品泉追查至嘉定地方將周尋獲其紗業已賣盡無存遂投控嘉定縣請究况詞中牽涉該縣差役嘉定縣孫明府以此案起於上海且以牽涉縣中差役未便斷理立將原被一併移送上海縣辦理到縣後值日差禀奉黃大令飭暫看管候訊○老北門内放印錢之山西人王錦如家飯傭李阿林五月間被人砍死一案迄今未獲兇犯黃大令以案情甚重加差薛貴柴樛趙金赶緊嚴緝在案該差等現緝悉有山西人王家金者係在五月十八日到過王錦如家與已死李阿林面語於廿五日出案之後未見此人當有山西人張四源眼見不料此人昨在四馬路一層樓茶館身穿華服與烟妓調戲當卽盤問據稱在漢口到滬住太安棧四十三號房間並無行李實屬可疑引誘至大自鳴鐘對門春　烟館研詰言語支吾卽將王家金解送縣署請訊黃大令飭暫嚴爲看管候訊 
[英廨會訊]  
　　德商瑞記洋行控漕河涇胡恒昌花行主胡秋林不交棉花一案業經將胡訊押前日早堂畢屠别駕著胡逮案與單繙譯會審先據瑞記洋行經買棉花之袁伯源供稱胡秋林欠交棉花二千擔現在洋東須令貼價銀四千六百餘兩除尚有花衣一百四十餘擔價銀未付外應交銀三千兩現在胡挺押不理務請判追胡秋林供所有定给瑞記之棉花自應清交但生行小本營生前交之棉花一百四十餘擔其價被袁掯住不付以致不能轉運况洋商定例貨到先付銀八折一俟打包裝船卽可找清而監生所交之貨係在九月十九日至今無銀付下反來案控追殊出情理之外别駕謂袁曰應付之銀自當付給度歲可以轉運袁答稱倘付銀之後彼定不交貨矣胡秋林供爾如將銀付下我當在押候花交清之後再行出外袁又稱現在洋莊停收棉花務須貼價别駕再三向胡開導謂目下花價大漲卽使交貨恐亦不免虧本何不貼償虧價之爲愈乎胡稱實因在鄉定購之花均有定銀付給如不向收定銀勢難收回等語别駕商之單繙譯著將胡秋林還押如仍延不清理定干未便 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英公堂二則]  
　　野鷄淫倡李張氏在途拖拉狎客客因有事不肯隨入迷香洞而該倡竟大肆雌　之威將客扭住意欲贈以麻姑仙掌適有二百十五號華捕巡街經過以該倡不應如此兇蠻上前拘拿不料該倡仍前兇橫不服拘拿後經路人見之斥倡不合倡見衆怒難犯始隨入捕房捕頭略詰緣由飭令轉送到廨值日差詢明清帥禀知屠别駕飭交官媒押候今日早堂會判○余朱氏之母余氏不知因何與同居之褚阿桂互相口角朱氏從中勸解各不干休正在擾擾紛紛之際由三百八十九號華捕一併拘入捕房轉送到廨屠别駕得禀之下飭令分别押候訊核 
[法捕房]  
　　龔黃二人向業米行購買白米二千餘石近以虧本尚欠該行銀六百餘兩屢索不還昨日該行經手人某甲投法捕房控訴請追捕頭立飭包探將龔黃二人拘入捕房押候堂期解訊○法租界自來水啓閉有一定時刻取水者爭先恐后以致肇事時有所聞前日有甲乙二人典在當街爭取自來水口角爭毆致甲之頭顱爲乙擊破鮮血淋漓扭入捕房捕頭騐明傷痕飭將受傷人送仁濟醫館療治行兇之某乙押候解送公堂請問官究懲 
[美捕房瑣事]  
　　寍波人胡小榮前晚十二點鐘至　虹口文昌閣相近順泰浣衣作扣門作内諸人深入睡鄉扣久寂無應者適四百六十二號華捕巡至胡情虚脱逃爲捕追獲由其身搜出大小當押票數十紙疑其竊賊卽拘送捕房捕頭詰其是　圖　答實非偷兒該浣衣作係親串欲投宿其處捕頭謂旣非偷兒見捕巡至何行慌逃因令押　昨晨派包探范進才稽查旋由某店鋪投案保釋○天潼路天香番菜館及　樹浦馬桂祥二家私自售酒爲管馬路西人查悉告知英公廨屠讞員出牌單派差到捕房咨請捕頭飭包探石金榮於昨晨傳諭該二店主限禮拜一投英公堂聽問官訊罰○紹興人王竹如與本邑人高瑞生向有仇隙前晚王預約流氓十餘輩伏與三泰碼頭弄内誘高至是處羣起蜂毆復攫其對時表褫其皮袍始一哄而散高奔赴捕房控訴捕頭准詞諭令各包探查拿王竹如送辦○偷兒黃國　前晚由漢璧禮路沈和記木作竊取木板數方負至西華德路經包探石金榮查獲人贓一併拘解捕房押候解送英公堂訊究○積竊小善仔前爲犯案已解回江北兹又來滬匿跡裏虹口前晚經四百六十五號暗差捕緝獲拘解捕房押候飭探查明送辦 
　　公平洋行保險 
　　新式火油引擎　 
　　廣東趙同春堂 
　　包愈經期腹痛丸 
　　周氏修譜 
　　只此一家附送月份牌 
　　新開上海信孚洋行 
　　司各脫䲄魚肝油發售 
　　新製萬應如意追風膏藥發客英京司各脫魚肝油公司謹識　　上海華英大藥房奇騐各種要藥 
　　遺失派司 
　　老公茂紡織有限公司 
　　收取　三批股本銀 
　　杭州德記號 
　　輪船往仁川 
　　彩絲羢毯 
　　退股聲明 
　　老太古洋行經理 
　　倫敦崙格西火險公司勞洽愛司眞火險公司 
　　英工部局諭第一千一百廿號 
　　謙和洋行告白 
　　庚興水險公司 
　　尋人 
 
 
 

Page 10

 
 
[光緒二十一年十一月二十六日京報全錄]  
　　宮門抄○諭旨八道錄前○教職單○禮親王等奏審明宗室咆哮公堂按例定擬摺○署晉撫員奏查明陽曲等廳州縣被災大槪情形摺○署鄂臬朱奏報接篆日期摺○護陜撫張奏陜軍隨同董軍獲勝緣由片○十一月二十六日刑部都察院大理寺正紅旗值日刑部引見四名理藩院八名都察院十名○椿壽假滿請安○補用知府陳履亨謝恩○睿王興伯壽耆各續假五日○延侯續假十日○召見軍機陳學棻阿克丹○光緒二十一年十一月分教職單教授湖北荆州羅良弼黃州　正諭直隷　　王楫定州廪磁州杜庭榮深州山西榆次劉子浚平陽江西高安歐陽倬贛州湖北黃岡馬笏臣武昌廣東東莞葉世　惠州廣西賀縣吳吉謙柳州四川茂州童紹　潼川貴州定番彭　賢遵義俱舉訓導直隷竹唐劉鳴廷趙州開源王樾天津安徽霍山汪樂思廣德山東邱縣苗琦登州山西臨縣温亮珠太原河南蘭儀劉鵬懷慶福建寗洋劉崇翊福州廣東鎭平區逢恩廣州四川安岳鄔杰錦州成都包崇祐叙州俱舉直隷南樂楊毓楨遵化拔河南項城劉廷珍懷慶廣東陽山區孟麟肇慶廣西永福劉秉濬南寗俱挨廣東開建梁廷瑄高州歲復諭安徽舒城蘇錫岱寗國優寍國余型滁州陜西郿孫步靑西安福建大田丁菁福州泰寗孫汝翼漳州俱舉山東定陶王子龍陳昌山西孟縣成桂森太原江西浮梁彭　　　都廣東　溪劉夢梅廣州四川納溪王策勳成都俱廪河南宜陽李廷元開封拔陜西西鄉劉兆疇　安拔廣西興安周尊德思恩拔復訓江蘇丹徒江山助淮安歲河南新鄉劉鴻德陳州杞縣趙　金彰德李渭南張景圮乾州俱廪○○宗人府宗令和碩禮親王臣世鐸等謹奏爲審明宗室以不干己事訐告未遂咆哮公堂按例酌量定擬恭摺仰祈聖鑒事光緒二十一年十月二十四日准巡視東城御史奏送宗室魁茂咆哮公堂請旨辦理一摺奉上諭巡視東城御史文博等奏稱本月二十三日宗室魁茂呈控李九巴説合官事各情該御史等以事不干己當將原噖發還該宗室必欲傳訊到案後肆意咆哮不服審訊等語魁茂著先行革去宗室頂戴交刑部會同宗人府嚴行審辦欽此當經該城將宗室將茂解送宗人府並抄錄原奏曁原呈一併移送到部據魁茂呈内控各李九巴爲劉祥瑞等説合官事等情查劉祥瑞係已革河陽汛把總因與邰王氏涉訟前經該城奏交刑部訊明劉祥瑞與邰王氏通姦將劉祥瑞照職官犯姦例革職擬杖酌决邰王氏擬以杖决枷贖等因具奏奉旨依議欽此遵卽將劉祥瑞等發落完案兹據該宗室將李九巴控告牽及前情奉旨交臣等審辦隨卽督飭章京司員詳加鞫訊緣魁茂係廂黃旗滿洲鐵山佐領下閒散宗室在崇文門外下四條胡同居住與李九巴街鄰素識本年十月間聞伊聽聞街隣邰王氏將把總劉祥瑞控城李九巴從中説合不公魁茂起意控告希圖准理隨以李九巴給人説合官事將伊毆打等情於二十三日赴東城察院呈控該城以所控事不干已將原呈發還魁茂不允必欲傳人審辦該城以嘉慶二十四年恭奉有宗室到官無論承審者何官俱與平人一律長跪聽審諭旨當令該宗室遵旨長跪魁茂不服在堂站立爭論出言顶撞二十四日經該城具奏奉旨將魁茂革去頂戴交刑部會同宗人府審悉前情當以該宗室旣控李九巴給劉祥瑞説合官事詰以如何説合如何不公則又供稱不知詳細臣等查劉祥瑞係業經奏結之案核與該宗室毫無關涉令魁茂復以劉祥瑞之事將李九巴牽控恐有唆使等情復飭研訊據供委係誤聽傳言希圖准理所致並無唆使之人亦無另有别情質之劉祥瑞等供稱與魁茂均素不認識伊等在城涉訟李九巴並未说合等語再三究詰供俱如前應卽擬結查例載刁徒直入衙門挾制官吏若不係于己事情發近邊充軍等語此案宗室魁茂因聽聞素識之李九巴給劉祥瑞説合官事輒挺身赴東城御史衙門砌詞呈控該城察其事不干己給還原呈該宗室必欲傳訊迨該城令其遵旨長跪伊復站立不服出言頂撞核其情節雖與實在挾制者有間惟肆意咆哮究屬逞刁藐法自應酌量問擬魁茂應於刁徒直入衙門挾制官吏若不係干巴事情發近邊充軍例上量减一等擬杖一百徒三年魁茂係宗室宗人府查例載凡宗室犯杖一百罪名折罰查贍錢糧一年如有審係不安本分者按其應得罪名實行責打不准折罰錢糧又例載犯徒三年罪名折圈禁一年加責二十五板各等語今宗室魁茂所犯杖一百罪名應照例實行責打不准折罰錢糧其犯徒三年罪名折圈禁一年圈滿後加責二十五板再查嘉慶二十四年奉上諭嗣後宗室犯事到案無谕承審者何官俱先將該宗室摘去頂戴與平民一體張跪聽審俟結案時如實係無干仍奏明給還頂戴等因欽此今魁茂前奉上諭先行革去宗室頂戴現在案已擬結該宗室所犯罪名業經照例辦理外其該宗室頂戴可否賞還之處恭候欽定劉祥瑞邰王氏業於前案擬杖奏結訊無令李九巴説合官事等情應均請毋庸置議李九巴並免傳省累再此案係刑部主稿合併聲明所有臣等會同審擬緣由謹恭摺具奏請旨奉旨已錄○○署理山西巡撫布政使臣員鳳林跪奏爲查明山西陽曲等廳州縣夏麥秋禾被災歉收大槪情形恭摺仰祈聖鑒事竊查晉省本年收成尚稱中稔惟省南州縣因夏間雨水較多有被水被雹被鹻及沙石積壓不能墾復地畝北路各廳州縣間有被水被霜之處先後據陽曲縣禀報沙河北等村被雹夏麥受傷秋禾復被霜凍又前北屯等村田廬被水太原縣禀報城北等村曁東莊營各村秋禾被淹榆次縣禀報近城等村田廬被水又玉胡鎭等村秋禾被霜祁縣禀報賈令鎭等村徐溝縣禀報黑城等村均河水漲發淹没田禾文水縣禀報宋家莊等村連年被水地内生鹻收成無望汾陽縣禀報古浮圖等村秋禾被淹收成歉薄臨汾縣禀報桃園等村襄陵縣禀報南梁等村洪洞縣禀報南谷等村均以夏雨過多河水漫溢冲没田廬浮山縣禀報城關及附近各村曲沃縣禀報大里等村臨晉縣禀報北大陳等村曁泉社等村榮河縣禀報王顯等村猗氏縣禀報西王等村萬泉縣禀報陳閣莊等村長子縣禀報嵐水等村絳縣禀報城鄉曁臨河各村稷山縣禀報東渠等村安邑縣禀報蘇村等村均因六月間連朝大雨山水河水同時並發或浸灌衙署監獄或冲塌民房淹斃人口或田禾被損情形不一吉州禀報宣化都等甲連年災歉地内生鹻沁源縣禀報西河等村秋禾被水沙壓地畝難以墾復河津縣禀報邵莊等村被水收成歉薄翼城縣禀報上溝北等村沁水縣禀報北旺等村黎城縣禀報烟子等村蒲縣禀報薛關等村均於夏間被雹禾麥受傷大寗縣禀報小馬等村地勢低　積水生鹻盂縣禀報西悃鎭等村秋禾受凍大同縣禀報南沙嶺等村臨河地畝水冲沙壓難望耕作又四鄉各村被霜應州禀報州屬　村山陰縣禀報縣屬各村均秋禾被霜清水河廳禀報東　石灣子曁西北鄉各村莊秋禾被霜薩拉齊廳禀報一間房等村地畝被水生鹻又木頭湖等村秋收歉薄各等情當經飭司分别移委該管道府州馳往復勘究竟是否成災及成災實有幾分或應蠲緩新糧或應展緩舊賦核實擬議詳覆另　　　具奏一面查明如乏食貧民先行妥爲賑撫無任失所其冲塌房屋淹斃人口均照例給予修葬費銀察看民情均尚安帖兹據署布政使恩霖詳請具奏前來臣覆覈無異除飭各地方官妥爲撫恤並將應請分别蠲緩舊糧賦俟議覆到日覈明彚案奏懇恩施外　　陽曲等廳州縣夏麥秋禾被災歉收大槪情形理合恭摺彚陳伏乞皇一聖鑒謹奏奉硃批知道了欽此○○二品銜署湖北按察使安襄鄖荆道臣朱其煊跪奏爲恭報微臣接署臬篆日期叩謝天恩仰祈聖鑒事竊臣接奉兼護湖廣督臣譚繼洵飭知以署臬司鹽法武昌道瞿廷韶奏補漢黃德道應飭先行赴任所遺臬司篆務委臣署理等因遵於十月二十五日准署臬司瞿廷韶將印信文卷移交前來當卽恭設香安望闕叩頭祗領任事伏念臣浙東下士世受國恩由二品廕生觀政工曹外任知府洊擢監司未効涓埃方深兢惕兹復委權臬篆彌切悚惶查湖北居長江上游臬司爲刑名總匯舉凡察吏安民詰奸禁暴在在均關緊要如臣檮昧深懼弗克勝任惟有殫竭愚誠遇事禀承兼獲督臣實心經理斷不敢以暫時攝篆稍涉因循以冀仰答高厚鴻慈於萬一所有微臣接署臬篆日期並感激下忱理合繕摺叩謝天恩伏乞皇上聖鑒謹奏奉硃批知道了欽此○○張汝梅片再據總兵葉占魁副將何建威先後禀稱隨同提臣董福祥赴援河州分道進兵於九月二十八九等日攻克朱家山平燬賊卡七處斃賊甚衆十月初三初八等日攻勦三甲集八路口等處斬擒尤多奪獲軍械牲畜無算連獲勝杖河州之路已　等情前來旋准提臣董福祥函開迭次督率各軍獲勝情形與該將等所禀情形想符除由提臣董福祥奏報外所有陜軍同董軍分道獲勝緣由理合附片具陳伏乞聖鑒謹奏奉硃批知道了欽此 
 
 

Page 11

 
 
[光緒二十一年十一月二十七日京報全錄]  
　　宮門抄○諭旨十道錄前○蘇撫趙奏特叅疎防被刼之知縣摺○户部尚書敬等奏爲請旨摺○護陜撫張奏揀員調補知縣摺○東撫李奏查看黃運兩河大槪情形及回省日期摺○兼護湖督譚奏請免扣微員養廉銀兩摺○蘇撫趙奏解清内務府經費片○護陜撫張奏甄别道員片○十一月二十七日工部鴻臚寺廂白旗值日無引見○莊王等由東陵回京請安○裕德裕興阿克東阿各假滿請安○徐中堂因伊子補太僕寺卿謝恩○徐承煜謝授太僕寺卿恩○陸寳忠續假五日○帛公奏請開去差使○召見軍機裕德鳳鳴皇上明日用膳辦事後至南海皇太后前請安畢還宮○○江蘇巡撫臣趙舒翹跪奏爲特叅疏防城内被刦　知縣先請交部議處恭摺仰祈聖鑒事竊據江陰縣知縣劉有光禀報光緒二十一年九月初一日夜初更時分聞城内北六保錢兆基等所開愼俗錢土店被匪行刦拒傷捕人當卽會督兵役馳往捕拿匪已携贓逃逸追捕無蹤勘騐差緝請查　等情臣查盜賊肆刦最爲地方之害屢飭整頓捕務認眞巡緝乃該縣漫不經心以致城内重地有鋪户被刦拒捕傷人之案實非尋常疏忽可比前經批飭勒限一月内嚴緝贓盜務獲現已逾限未據獲報兹據藩臬兩司會詳請叅前來相應請旨將江陰縣知縣劉有光先行交部議處以示懲儆除仍飭勒緝贓盜務獲究報届限不獲照例叅辦外理合會同署兩江總督臣張之洞恭摺具奏伏乞皇上聖鑒訓示謹奏奉硃批另有旨欽此○○經筵請官户部尚書臣宗室敬信等謹貘奏爲請旨事光緒二十一年十月初九等日准左翼監督崇光右翼監督剛毅各將差滿日期照例豫報前來臣等查得左右兩翼税差期滿例由臣部將各衙門保送人員並八旗内務府俸滿人員職名開列具題恭候欽簡更替近年俱係專摺奏明請旨均蒙特簡大員管理在案今查現任左翼監督崇光於光緒二十年十二月十三日接任起連閏扣至本年十一月十二日止一年任滿又查原任右翼監督宗室德隆於光緒二十年十二月十三日接任起至二十一年正月二十五日出缺之日止現任右翼監督剛毅於本年正月二十六日接管起連閏扣至十一月十二日止共計一年任滿例應更替理合專摺具奏請旨簡放並將上三届左右兩翼監督各員繕寫名單恭呈御覽伏候命下由臣部行文左右兩翼遵照仍俟一年差滿豫期報部奏請更換爲此謹奏請旨○○頭品頂戴護理陜西巡撫布政使臣張汝梅跪奏爲揀員調補省會首邑知縣以資治理仰祈聖鑒事竊查長安縣知縣安守和於光緒二十一年六月二十四日在晉邠州直隷州知州任内病故本日作爲開缺日期業已截缺報部所遺長安縣知縣係衝繁疲難四項兼全要缺例應在外揀選調補該縣爲省會首邑政務殷繁時有發審案件非精明幹練之員弗克勝任臣與署藩司李有棻臬司馬相如在於通省現任正途及應調知縣人員内逐加遴選非現居要缺卽人地未宜惟查有現署斯缺之准調西鄉縣知縣楊調元現年四十一歲貴州舉人光緒丁丑科進士以主事用籖分户部江南司行走十二年十二月遵例改捐知縣並加同知銜赴部投供候選十五年正月籖掣陜西紫陽縣知縣由吏部帶領引見奉旨陜西紫陽縣知縣著楊調元補授欽此於三月捐加一级紀錄四次八月到陜十六年閏二月十三日到任扣至十九年正月十三日試俸三年期滿業經咨部銷去試俸因剿辦川匪擒獲首要周蠻刀各犯案内出力經前撫臣鹿傳霖保奏請以直隷州知州在任候補十九年九月初四日奉旨依議欽此二十年四月調署鳳縣知縣旋准調補西鄉縣知縣尚未到任十一月卸署鳳縣事調署長安縣知縣十二月二十六日到任該員精明穩練辦事勤能歴俸已滿三年任内並無一切違礙處分現署斯缺措置裕如以之調補長安縣要缺實堪勝任據署藩臬兩司會詳前來合無仰懇天恩俯念要缺需員准以調補西鄉縣知縣楊調元調補長安縣知縣洵於地方有裨如蒙俞允該員係以知縣調補知縣銜缺相當毋庸送部引見所遺西鄉縣知縣係要缺陜西現有應補人員俟楊調元准補部覆至日再行序補所有揀員調補省會首邑知縣緣由謹會同陜甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○李秉衡片再臣查閲河工於九月二十七日出省曾經奏報在案三十日行抵東阿陶城堡察看北運河口門十月初一日乘船西上至高家大廟履勘漫口工程復折回由東平州十里堡至戴廟安山一帶察看南運河情形查北運河水無來源全賴借黃濟運當伏汛盛漲之際深慮掣動大溜本年六月漕船前帮已過後帮未來而水勢增漲不已危險萬分南運河自十里堡至戴廟近於淤墊不通舟楫由戴廟到安山僅可通一葉小舟而盛漲之際汶水浿濫隄身多半决缺均應大加修治查南運河工程向由東河督臣督飭運河道辦理惟運河自嶧縣入境皆山東地方漕運所經亦民生利害所關臣忝任封圻遇有疎虞不得不引爲己咎也初五日順流東下查各叚著名險工其沿河埽壩經大汛之後不免蟄陷已由各總辦分飭補修初八日抵北趙家莊復至南山嶺呂家窪等處查韓家垣海口已經淤塞祗有就呂家窪另籌疏洩之法惟兩岸隄身卑薄下淤更甚臣此次水陸周歴凡遇險要之處皆步行察看現雖水勢消落而盛漲時之淤痕猶在隄岸卑處僅如田隴間有水與堤平於堤頂搶加一綫子埝者若不急加修培一遇水大年分處處可從堤頂漫過勢將束手無策溯查自光緒十二年以後除歲額經費年所請修培之欵共計六七百萬金果能涓滴到工何至卑薄若斯之甚現在約略估計上下游兩岸加高培厚需欵七八十萬金東省庫空如洗旣無可籌部庫亦支絀異常不敢貿然請欵而目覩形勢危險若徒勉强補苴冀邀天幸設一旦洪流橫决四溢爲災上無以對朝廷下無以對百姓此臣所日夜焦思不得不直陳於君父之前者也臣於十四日在利津縣鹽窩登岸由陸路晉省十九日回署所有臣查看黃運兩河大槪情形及回省日期理合附片具奏伏乞聖鑒訓示謹奏奉硃批知道了欽此○○頭品頂戴兼護湖廣總督湖北巡撫臣譚繼洵跪奏爲鄂省文武微員三成養廉援案懇恩免扣以示體恤恭摺仰祈聖鑒事竊前准户部咨籌餉緊要先行酌擬扣俸條陳一摺單開擬將光緒二十一年分外省文武大小官員養廉按實支之數核扣三成歸軍需動用等因奏奉諭旨允准咨行到臣當卽欽遵轉餾遵照辦理在案伏查房部行令核扣外省文武官員三成養廉原爲軍需緊急文職州縣以上武職叅遊以上並荆州滿營將軍左右翼副都統養廉較優自應遵照部議一律核扣造報聽候撥用惟佐雜微員及武職末弁養廉銀數本屬無多該員弁等平日辦公本屬竭蹶本年楚北各屬均有水旱偏災物價昻貴仰事俯畜尤覺難支若再將實支養廉核扣三成於公項所節無幾而微員倍形困乏非所以勵廉隅而示體恤查陜甘新疆廣西各省因微末員弁宦况拮据以次奏蒙恩准免扣有案湖北事同一律除旗營恊領以下各員向年養廉毋庸併計外所有鄂省文職首領佐雜並緑營武職都司以下各官三成養廉合無仰懇天恩俯准免扣以示體恤據兼署湖北布政使署按察使瞿廷韶詳請奏咨前來除咨户部外理合恭摺具陳伏祈皇上聖鑒訓示再湖北巡撫係臣本任毋庸會銜合併陳明謹奏奉硃批著照所請户部知道欽此○○趙舒翹片再准户部咨光緒二十一年内務府經費指撥江海關洋税銀五萬兩以二萬五千兩解部歸墊二萬五千兩徑解内務府應用等因當經飭據該關先籌内務府銀二萬五千兩並隨解平餘等銀八百二十五兩交商匯解在案尚欠解部歸墊銀二萬五千兩續准部咨内務府奏請暫緩扣抵部墊各欵仍令解府兌收一摺光緒二十一年七月十八日具奏奉旨依議欽此等因行關遵照去後兹據江海關道黃祖絡於關税項下續籌銀二萬五千兩並隨解平餘銀六百二十五兩抬運布袋銀二百兩仍交京莊號商匯解赴京交納以歸妥便至光緒二十一年分江海關奉撥前項經費銀五萬兩業經先後分批清解並無蒂欠合並陳明詳請奏咨等情前來臣覆核無異除給咨起解外理合將清解緣由附片具奏伏乞聖鑒謹奏奉硃批該衙門知道欽此○○張汝梅片再前准部咨道府州縣無論何項勞績保奏歸入候補班人員到省予限一年察看才具分别補用等因今查有花翎補用道姚嶽廣於光緒二十年十月十五到省之日起連閏扣至二十一年九月十五日試看一年期滿應照章甄别據署藩臬兩司會詳前來臣查該道才具敏捷心地光明堪以繁缺補用謹會同陜甘督臣楊昌濬附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒二十一年十一月二十六日京報全錄] 　 
　　宮門抄○諭旨二道錄前○欽差大臣劉奏湘軍遣撤留防各營正餉恩餉已由湘台一律發清摺○又奏各營停支車駝馬價緣由片○又奏各營續捐賑欵摺○又奏行營動用銀數片○又奏動支協甘各欵銀兩片○又奏道員差竣回皖片○豫撫劉奏報夏季分委署知縣各缺摺○又奏甄别道員片○又奏叅追已故知縣虧短各欵片○漕督松奏大員在籍病故片○十一月二十八日内務府國子監廂紅旗值日無引見○恩　因伊子封額駙謝恩○福森布假滿請安○李端棻由東陵回京請安○陳彝謝署順天府尹恩○薩廉謝授詹事府恩○芬車請假五日○榮疏續假十日○内務府奏派更換紫禁城内值日派出懷塔布○掌儀司奏初一日祭奉先殿澍貝勒行禮○召見軍機皇上明日卯正二刻至大高殿拈香○○欽差大臣兩江總督臣劉坤一跪奏爲湘軍遣撤留防各營正餉恩餉已由湘台一律發清恭摺由驛馳陳仰祈聖鑒事竊據辦理湘軍糧台户部員外郎毛慶蕃詳稱竊查關内外各軍分别撤留回防籍隷直省者給餉一月籍隷外省者給餉兩月留防作爲正餉遣撤作爲恩餉業經奏明准行在案兹查湘台發餉墊餉各軍計先後遣撤曹州鎭王連三添募三營兩哨並帶回山東練軍八百名馬隊一百名道員李光久接統剛武兩營兩哨及老湘五營兩哨陜西撫臣魏光燾所部武威副右一營親軍一營衛隊四哨砲隊一哨愷字小馬隊五十名及各營汰勇三百九十八名副將方友升升字前後兩營提督楊金龍護軍中前右三營又兼統行營親兵一哨大同鎭劉光才五營兩哨皖南鎭李占椿果勝五營一哨提督萬本善長勝五營副將張國林仁義智三營瓊州鎭申道發四營三哨又馬隊一旗統計遣撤回防共步隊四十一營十六哨三百九十八名馬隊一旗一百五十名均於十月三十日以前一律南旋其遣散剛武兩營兩哨給予一箇月恩餉内有籍隸外省者四百四十一名另加一月餉銀遣散武威等營内有籍隷直省者四百五十九名係給一月餉銀遣散其餘各軍均分别照章發訖此外尚有陜西撫臣魏光燾援甘三十營江西布政使陳湜駐關二十營高州鎭余虎恩塡紥河西務十營餉項亦發至九月底止自十月起卽歸北洋支應局經下所有以上遣撤留防各軍正餉恩餉曁鼍撥援甘各軍行餉二十六萬兩均由湘台一律發清其各軍輪船水脚及正雜各餉由台墊發者應由各省核明請解列收造報湘台卽行截清總數專辦報銷由該糧台詳請具奏前來臣覆核無異除咨部查照外理合恭摺馳陳伏乞皇上聖鑒謹奏奉硃批該部知道欽此○○劉坤一片再查各軍車駝一項經臣奏明請照提督程文炳董福祥兩軍每營駝騾車輛分别支給嗣後咨准督辦軍務處截至閏五月底一律停支並議令三成變價由營解繳各在案所有各軍陸續赴臺請欵購買並行營車騾月支餧養各銀數均經湘軍糧臺行營支應局按照程文炳等軍章程發給分别造報江西藩司陳徥十營駐軍前敵扼守遼陽摩天嶺一帶距關千有餘里需用車駝業於奉文拔隊回關後截至八月底一律停支照章繳價至各軍及臣行營所購馬匹今春戰事方急爭先購買例價實有不敷當經查照團練大臣王文錦津勝軍奏案每匹給銀十七兩五錢給發造報兹據該臺局詳請具奏前來理合附片陳明伏乞聖鑒謹奏奉硃批該部知道欽此○○欽差大臣兩江總督臣劉坤一跪奏爲各營續捐賑欵謹繕清單恭摺仰祈聖鑒事竊查上年奉直兩省同遭水患飢殣頻仍目擊情形實堪惻憫當經臣倡捐銀一千兩飭支應局撥銀二千兩並由營務處去應局勸諭各軍統領弁勇人等量力輸將共得銀二萬二千三百八十四兩歸入義賑散放業經專摺奏陳並聲明各營續有捐欵仍飭營務處查明補報在案兹據該處將各軍續捐賑欵查明共銀二萬九百七十七兩零連前統共捐銀四萬三千三百六十二兩有奇開單呈報前來臣查各軍統領及員弁兵勇等捐資助賑實屬好義急公雖據稱不敢邀奬自未便壅於上聞謹將各營續捐銀數繕單具陳伏乞皇上聖鑒謹奏奉硃批户部議奏單併發欽此○○劉坤一片再臣前在江南於籌防局節省項下提銀六萬兩爲行營支應津貼之用咨明户部在案兹查湘軍糧台每月應撥給經費銀八萬兩而支應局每月祗用銀四萬餘兩其餘尚未請領是以此項津貼銀兩存儲未動惟湘臺現經裁撤餉數亦已截清不能兩發而支應局自九月後僅存銀三萬兩將來如有不敷卽於此項津貼銀兩動用自九月後由支應局另行造報由臣覈明具奏至臣每月用銀三千兩卽在支應局四萬兩之内謹附片陳明伏乞聖鑒謹奏奉硃批該部知道欽此○○劉坤一片再前解甘肅哈乞開期槍二千枝並配子彈一百二十萬粒經臣附片奏明在案兹據湘軍糧台詳稱前項槍支每槍僅有皮帶一根餘俱不全當以甘肅軍營急資應用飭由北洋軍械局配製皮腰帶子盒槍刺皮揷銅扣二千副計工料銀一千九百兩又後膛洋槍必須隨時修理由局酌發修槍機器並購修槍料物隨槍起解又募帶親兵五十名内雇募機器匠十名議定該匠在途每名月給銀十兩以及親兵四十名口糧委員薪水盤費曁動支各欵銀兩統由糧台照案給發列欵報銷請奏咨立案前來臣覆核無異除咨部外謹附片具陳伏乞聖鑒謹奏奉硃批該部知道欽此○○劉坤一片再安徽候補道陳善奉諭旨飭令回皖當經轉行飭知在案兹據該員禀稱現已交卸營務事宜並無經手未完事件自應欽遵回皖懇請附奏前來臣覆核無異除分咨外謹附片具陳伏乞聖鑒謹奏奉硃批知道了欽此○○頭品頂戴河南巡撫臣劉樹堂跪奏爲遵將光緒二十一年夏季分豫省委署知縣員缺照章彚報恭摺仰祈聖鑒事竊准部咨各省委署知縣每届三月彚報一次等因查豫省委署章程知縣要缺酌量揀委若遇選缺先酌委正途外奬一人次酌委勞績外奬一人次酌委試用外奬一人再委正途正署一人勞绩正署一人試用正署一人各歸各班以三缺爲一輪按出缺先後輪流委署並因候補同知通判知州均係缺少人多本項之缺輪委無期各准各班揷委知縣員缺若知縣正署到班適遇叅之缺應本班人員内酌量揀委以期得人如遇通判知州揷委到班亦於通判知州班内揀員揷委倘不得人另委實任人員調署卽以通判知州遞署所遺之缺倘仍委知縣本班人員接署不積同通知州之缺俟續有缺出仍補委同通知州一人歴經奏明循辦在案兹據布政使額勒精額將光緒二十一年夏季分委署知縣員缺造具清册聲明並無越次攙委詳報前來臣覆查無異除册咨部外相應恭摺具陳伏乞皇上聖鑒謹奏奉硃批吏部知道欽此○○劉樹堂片再捐納試用人員於分發到省一年後例應核實甄别補用歴經遵循辦理在案兹據查有試用道鍾雲鵠現年二十八歲順天大興縣人由監生捐納道員分發河南試用光緒二十八年八月二十一日繳照到省連閏扣至二十一年七月二十一日試看一年期滿據藩臬兩司會詳前來臣查該員鍾雲鵠精明穩練辦事勤能堪以道員留省遇有升調所遺選缺扣留補用爲此附片具陳伏乞聖鑒謹奏奉硃批吏部知道欽此○○劉樹堂片再前署虞城縣知縣李洪交卸後經該管歸德府調　該員任内交代虧短内結正雜各欵共銀二千七百九十五兩六錢九分六厘卽經嚴催完解該員輒自離豫查已潛回順天武清縣原籍正在詳請咨提間於九月初六日准順天府尹咨稱據武清縣禀報該員李淇由豫回籍向其姪婿本城漢軍職員廷順借貸未允愁急莫釋於七月二十八日吞服洋烟自盡報騐無異移資查照等因臣查交代例有定限正雜皆關庫欵該員李淇雖已身故其虧欠銀兩該家屬迄無完缴未便姑容據藩臬兩司轉據該管道府揭請叅追前來相應請旨將已故前署虞城縣候補知縣李淇暫行革職勒限該家屬兩個月如數完繳如仍逾限無完或完不足數再行從嚴叅辦除查取該管各上司職名俟展叅時隨案開報並該故員應交外結捐欵由外勒追外爲此附片陳明伏乞聖鑒訓示再　員係在原籍自盡所有騐訊緣由豫省無憑奏報合併陳明謹奏奉硃批著照所請該部知道欽此○○松椿片再前光禄寺卿裴蔭森於光緒十六年在船政大臣任内因病請假回籍就醫嗣經奏懇開缺仰蒙俞允乃因海濵瘴溼感受已深多方調治迄無效騐本年九月間復患傷寒病益加重延至十月十二日身故據該家屬禀報前來理合附片陳明伏乞聖鑒謹奏奉硃批知道了欽此 
 
