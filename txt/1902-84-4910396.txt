# 1902 - 84 - 4910396

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之十皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[轉錄天津直報所登外務部奏定出使章程摺稿]  
　　奏爲出使用項日繁經費萬分支絀亟應嚴定章程力求撙節恭摺具陳仰祈聖鑒事竊臣部籌備出使經費係由各關所收六成洋税項下酌提一成半存儲候撥每年約共收銀一百餘萬兩從前支欵歳有常經出入尚足相抵近年以來各處分館日益繁多外洋使用金磅輾轉匯兌每多折耗以致漸形支絀加以屢次特簡專使出洋交際所關需疑尤鉅上年臣部攺章奏明堂司各官養廉如三成船鈔不敷支給亦從使費内撥用而近日義奥兩國使臣又迭向臣部商請奏派使臣專駐彼國亦恐難於堅拒此外不時之需更難預計臣等通盤籌畫轉瞬已有竭蹶之虞惟際兹時艱孔亟亦未敢另行請欵上煩宸厪計惟有就原定歳收經費之數明定限制力求樽節庶可稍資補苴現經督飭司員就近數年各國使臣報銷各册詳加酌覈凡有可以節省之欵均一律切實裁减以愼度支謹擬章程四條繕單恭呈御覽如蒙兪允應由臣部分别行知各出使大臣自接到部文之日起一律遵照章程辦理如此後報銷有與本屇所定章程未符者卽由臣部隨時咨駁所有奏請撙節使費緣由理合恭摺具陳伏乞皇太后皇上聖鑒謹奏謹將酌擬出使章程四條繕單恭呈御覽計開一出使隨員人數光緒十四年經臣衙門酌定使臣館中准設叅贊二員繙譯二三員隨員二三員供事二員武弁生各一員其設有分館者准添叅贊或領事一員繙譯隨員供事各一員作爲定額奏准通行在案惟近年使臣隨帶人數仍間有逾於定額者擬請飭下出使各大臣嗣後統計奏調咨調隨員務必遵照定章如有逾額卽由臣部奏咨駁减其使署中有延用洋員者應令併入隨帶人數内核計至出使西洋各大臣俸薪係按九成支給近因磅價日昻頗受折耗應自本年起無庸减成以示體恤出使東洋各大臣俸薪均照章八成支給叅隨等員俸薪查近數年各使臣咨報銷册内所開銀兩成數不一此後各館隨使人數旣少叅贊以下俸薪亦宜量從優厚藉資鼓勵統由各該使臣隨時酌定咨報臣部查核一使費内俸薪等項約略可以預計嗣後自應明定歳支總數以示限制臣等公同商酌所有駐紥美日秘使館及紐約等處領事署經費每年准支銀二十萬兩駐紥英義比使館及新嘉坡等處領事署經費每年准支銀十二萬兩駐紥日本使館及横濱等處領事署經費每年准支銀七萬兩駐紥俄法德三處使館每處每年准支銀六萬兩駐紥韓國使館及漢城等處領事署經費每年准支銀五萬兩駐紥海參崴商務委員每年准支銀二萬兩以上歳支共需六十四萬兩有閏之年照章加支如有由臣部派往肄業學生薪水等項准其另款開支自行咨調學生不在此例一使臣及隨帶人員間有留支安家銀兩者嗣後除報銷册内仍照向章逐員聲叙外應令另造留支銀數一册按年隨同銷册咨部並將此項留支銀兩各在使費歳支數内聲明扣抵以便稽核一出使各館經費旣經明定歳支數目嗣後如有不時之需事關重要雖爲章程所未及而實不得不作正開銷者應由各該使臣先行咨商臣部俟酌定咨復後再行撥用或有用數難以預計曁不及咨商之事亦准各該使臣一面支用一面咨報臣部查核統俟事竣另案核實造報再查光緒二十四年六月間因福州船廠須籌常年經費欽奉諭旨在出使經費項下每年指撥銀三十萬兩以備製造船砲之用旋於二十四年十月間經大學士榮祿奏請將此項經費攺撥武衛中軍練餉奉旨允准歴經欽遵辦理在案現在武衛中軍業經停練而出使經費近來支欵日益繁多歳收祗有此數實屬支絀萬分擬請將此項銀兩仍歸出使經費開支藉資周轉如蒙兪允應由臣部分咨户部南洋大臣並劄行江海關道遵照辦理謹附片具陳伏乞聖鑒謹奏 
[諭旨恭錄]  
　　二月初三日軍機大臣面奉諭旨本日吏部帶領引見之户部郎中陳宗嬀著於初三日刑部郎中松寛著於初四日預備召見欽此同日奉旨刑部湖廣司郎中著劉更夀補授刑部奉天司員外郎著葛維森補授吏部騐封司主事著宋子聯補授奉天府京府經歴著孫銘新補授陜西分巡鳳邠水利鹽法道著鐸洛崙補授雲南澂江府知府著琦璘補授甘肅慶陽府知府著華煇補授安徽廬州府江防同知著陶惟琛補授湖北黄州府清軍水利同知著陳爲鏞補授山西沁州直隷州知州著王旭東補授湖南道州知州著程鼎元補授雲南陸凉州知州著吳齊鴻補授雲南雲龍州知州著宼宗㑺補授福建龍巖直隷州州同著朱鼎補授安徽銅陵縣知縣著王佑曾補授廣東遂溪縣知縣著凌以壇補授山西和順縣知縣著徐昭儉補授河而榮陽縣知縣著張紹旭補授山東昌樂縣知縣著劉顯綱補授福建夀寍縣知縣著金文藻補授江西樂安縣知縣著錢志銘補授江西會昌縣知縣著馬文兆補授河南閿鄉縣知縣著濟善補授江蘇鹽城縣知縣著陳光勳補授安徽石埭縣知縣著林煒琨補授河南蘭儀縣知縣著沈福源補授江蘇金山縣知縣著蔣清瑞補授浙江景寍縣知縣著鄭汝騤補授貴州餘慶縣知縣著朱永錫補授雲南江川縣知縣著崔榮達補授河南湯隂縣知縣著周寳琛補授山東鄒縣知縣著宋朝楨補授貴州龍泉縣知縣著崔鎭藩補授 
 
 

Page 2

 
 
禮科筆帖式著文炳補授吏部筆帖式著瑞至補授户科筆帖式著海潤補授刑部筆帖式著松銓補授工部筆帖式著繼賢補授鑾儀衛筆帖式著謨德哩補授理藩院筆帖式著崇斌補授廕生成治著以文職用額勒賀著以旗員用增祿著以文職用溥埜著以七品筆帖式安福著以七品筆帖式用浙江道福建道監察御史二缺著惠裕儼忠補授福建道監察御史著王乃徵補授河南道監察御史著曾宗彦補授熱河都統衙門辦事司員著耀頤去保送直隷州知州户部主事張銘坤傅秉鑒俱著交部記名以直隷州知州用京察官刑部郎中松寛著准其一等加一級交軍機處記名以道府用卓異俸滿前任江蘇元和縣知縣李超瓊著循例俸滿准其卓異加一級註册候升保舉直隷沿河候補知縣葉樹勳著照例用吏部考功司郎中著文通補授所遺員外郎著怡康補授遞遺主事著長明補授吏部文選司員外郎著劉華補授所遺主事著李春溥補授擬補吏部主事蔣廷黻著准其補授奏留吏部七品小京官王慶珍王錫臣俱准其留部開復藍翎布政銜直隷候補道竇延馨著准其開復原官銜翎仍留原省補用開復花翎三品銜道員用已革河南陜州直隷州知州黄璟著准其開復原官升階銜翎照例用欽此同日軍機大臣面奉諭旨本日引見前工部尚書祁世長之子祁友蒙著以同知發往南河卽補前湖南提督鮑超之子鮑祖祥著以同知用欽此 
[本館接奉電音]  
　　昨日向晚五下鐘時京師飛電傳來上諭三道敬謹譯登○二月十九日内閣抄奉上諭福建漳州府知府員缺著松寛補授欽此同日奉上諭昨日召見之工部主事著以本部員外郎補用欽此同日奉上諭伯都訥副都統著訥蔭補授欽此 
[宫門抄]  
　　二月初三日兵部太常寺太僕寺正白旗值日廂黄滿引見十七員正紅滿三十一廂藍滿二十三員正紅蒙二員内務府六員出使大臣張德彝謝恩繼祿等謝署缺恩意公假滿請安富侯請假十日錫侯續假十五日陳宗嬀伺候召見太常寺奏派署對引大臣派出溥良又奏派東西陵查禮之大臣派出印啓載昌兵部奏派查齋之大臣派出松溎希朗阿榮惠崇勳溥興祥年文樸蘇嚕岱召見軍機及張德彝陳宗婬初四日刑部都察院大理寺正紅旗值日户部引見八員刑部十八員提督衙門二員廂白滿十三員内務府十一員健銳營二十七員溥良謝署對引大臣恩芬車因伊子以文職用謝恩甘肅知府華軍謝恩陜西鹽法道鐸洛崙謝恩直隷候補道竇延馨謝恩朱侯致祭明陵請訓孫中堂續假二十日崑中堂請假五日善豫桂全各請假十日松寛預備召見掌儀司奏初七日祭奉先殿醇王行禮召見軍機及鐸洛崙松寛 
[大差述事]  
　　聞之保定友人云向例兩宫謁東西陵一切費用由遵化州薊州州刺史墊付報銷此次謁陵大典直隷總督袁慰庭宫保欽奉節省經費之命因札委藩司周玉山房伯總司其事方伯特派執事官一百二十五員每員由藩庫支銀一百六十兩夫馬薪水不另給發凡繕治橋道供張車馬及行在諸色供具務杜浮取濫與之弊以期涓滴歸公 
[力求撙節]  
　　京師訪事人云皇太后皇上將次祇謁東陵刻由内廷將扈從太監派定計首領一名日給川資銀五錢其次日給二三錢統由内庫發給不准沿途需索供給違者如被告發加重治罪其蹕路經過之處由署直隷總督袁慰庭宫保選派去冬大駕還京時曾當沿途墊道差者會辦一切并飭力求節省勿稍虚糜都下貿易塲中有冀獲蠅頭者至此轉覺大失所望矣 
[建署爲難]  
　　京師訪事人云兵部攺建官署業經就神機營操塲鳩工庀料惟管理神機營之某大臣堅不讓地祇得將工作暫停其前設兵部公所之鑲黄旗官學刻已攺爲學堂不日將次開塾矣 
[清查旗地]  
　　天津直報云京畿旗地爲八旗養生之源然歴年旣久其中不免轉相典賣亦或屢遭兵燹契據無存致佃户與縣胥狼狽爲奸任情霸佔旗丁不能請領本旗圖片縣官亦不肯實力根查種種弊端難以悉舉兹由某邸奏請皇上特派八旗大員會同直督尹憲澈底查察一律升科亦整理財賦之一道也 
[元戎病免]  
　　聞之天津友人云天津鎭總兵章總戎高元現患腿疾禀求大憲奏請開缺歸田惟九重倚畀方隆尚未識能邀恩准與否也 
[義學被焚]  
　　聞之北通州友人云此間有張敬仁者創建義學堂定於本月初一日開塾迨午後不知何故講堂中忽然火起焚燬學舍十餘間延燒張姓房屋六七間噫祝融氏眞凶暴矣哉 
[示禁詐騙]  
　　松江訪事友人云近日婁縣屈吉士大令訪聞有匪類冐名騙詐之事因卽出示曉諭日本縣歴任已久一切庶務事事親裁凡詞訟案件一經飭提勒限禀解聽候審斷向不准差役需索滋擾致干究辦兹訪聞有冐稱本縣族人勾通富户經帳洪慶及差夥生和在外干預訟務希圖漁利實屬膽大妄爲深堪痛恨尚未據被騙之家及圖保報究誠恐愚民無知受其欺弄爲特出示曉諭如有涉訟准理之家祇宜投案聽候秉公審斷勿得骩法賄賂自取罪愆自示之後如再有妄投名片圖記冐稱本縣各等名色在外招摇撞騙許卽扭解來縣以憑按律嚴懲倘有受騙出錢之家希圖營幹則予受同科定必執法以繩其後等因不知若輩見之能稍斂迹否 
[獃龜控官]  
　　姑蘇訪事人云有趙大者龜奴也向在閶門外九曲里開設妓院蓄在解語花二枝艷幟高張門庭如市其子年近三十人皆以獃子呼之去年趙龜因病逝世獃子欲將二妓納諸簉室二妓初不之允旋從某客之計佯爲允諾獃子遂將其父所遺資財悉付二妓然後扶父柩回清江原籍安葬二妓俟獃子去卽乘間席捲所有偕某客遁逃衆龜奴知之急電促獃子回蘇繕禀投控吳縣署貿然指府署發審局員李大令樹堂誘逃縣主田春庭大令批斥不准獃子遂投府署上控府尊向子振太守見其獃狀可掬將禀擲還攆之使出此去年十月事也至本月某日獃子復繕禀投控撫轅禀中有官官相護以及實屬有玷官箴等語併牽涉西路總巡汪明府國奎候補知縣李明府嘉福撫憲恩藝棠中丞閱禀赫然震怒立傳田大令來轅將原禀擲下使觀謂此等敗俗傷風之事不予准理安用地方有司爲大令唯唯而退回署後立卽籤差提到二妓發交官媒看管候訊一面傳獃子到案究出唆訟繕禀者係府署書吏葉小香因星夜飭役至道前街某烟館將葉拘獲暫押刑房翌晚升堂研訊葉初抵賴不承大令飭傳獃子面質獃子指天畫地將某日繕第一禀在某烟館付潤筆洋銀十二元共吸烟一兩八錢某日繕第二禀送潤筆洋銀若干元吸烟一兩四錢前後情形和盤托出葉至是始低頭無語大令飭釘鐐收禁候再訊供 
[上海官塲紀事]  
　　昨日盛杏蓀宫保命駕赴道轅拜會蘇松太兵備道袁海觀觀察觀察迎入花廳互談良久而别○昨日蘇松太兵備 
 
 

Page 3

 
 
道袁觀察傳諭各局冬防委員著於本月杪一律裁撤 
[致祭城隍]  
　　昨日相傳爲本邑城隍神誕辰清晨上海縣主汪瑶庭大令率同佐雜各官命駕至邑廟中拈香如禮按上海城隍係秦公裕伯元末有進士也浦東有裕伯題橋爲公故蹟 
[請派防營]  
　　前者川沙廳撫民同知陳桓士司馬以境内沿海之處盜賊繁多深恐防營不能鎭懾申請蘇松太兵備道袁海觀觀察酌撥防勇數哨到川駐紥以壯聲威觀察以事關重大未便擅專諭以須據情轉詳上憲核示施行 
[大令騐屍]  
　　前日浦東二十四保某圖地保行至浦灘見有無名男屍一具年約二十餘身帶傷痕爰卽禀報上海縣署昨日午前九下二刻時縣主汪瑶庭大令命駕蒞南市集水馬頭飭地保將屍帶至浦灘相騐仵役唱報騐得屍之左眼角及右耳旁各受刀傷一處外腎破碎委係傷重而殞大令親視一周飭吏塡明屍格命地保赴某善堂領棺收殮厝諸義阡聽候出示召屍屬認領並派差嚴緝正兇○日前本邑二十一保五十四圖所轄閔行鎭人華春山以伊弟華阿小被姊夫謝錫全戳斃協同地保蔣得成投報上海縣署縣主汪瑶庭大令查知是處離城七十餘里遂向江南機器製造局借得小輪船迨浦灘騐屍回即率同書差刑仵等人乘之赴閔行旣蒞屍塲卽升座研訊謝華氏供稱丈夫錫全因被叔婆某氏播弄是非以致與小婦人口角小婦人奔回母家訴知胞兄華阿小陪送回家與丈夫爭論因而被戳身死華春山供稱胞弟阿小被姊夫謝錫全同伊叔謝金和用刀戳斃叩求伸寃謝金和供稱錫全與華阿小爭毆小的並不在塲現在錫全不知逃往何處求鑒大令飭仵役騐得華阿小刀傷屬實屍兄春山禀求自行棺殮免予標封大令准之隨命帶謝金和回縣再訊並諭差保赶緊緝兇 
[顯違禁令]  
　　日前上海縣汪瑶庭大令訪聞浦東唐橋一帶鄉民擬舁天竺菴河神偶像出游以其勞民傷財無益有害先期出示嚴禁前日又派令差役薛貴下鄉禁止不知若輩有何妙術仍公然迎賽且更踵事增華嘻是眞目無法紀者耶 
[教堂瞻禮]  
　　昨日爲天主教中四大瞻禮之一清晨八點一刻鐘時南市董家渡天主堂中鐘聲鏗然凡受摩西十戒之男女教民絡繹到堂跪聽誦經彼中人呼爲望彌撒江南主教姚大司牧則在新北門外聖若瑟堂行禮另委駐堂教士顔司鐸及在外洋新到之某司鐸行彌撒大典至鐘鳴十下始禮成而散聞大司牧定於日内往安徽池州寗國各處稽查教務至新到之某司鐸則奉羅瑪教皇之命派赴京師天主堂管理一切不日亦將航海北行矣 
[西節停公]  
　　昨日西人相傳爲耶穌復活之期卽天主教中四大瞻禮之一先期法界新北門外聖若瑟堂陳設一新清晨八點鐘時寓滬法國官商及中法各教民咸詣堂行禮至十二點鐘時始畢克捕頭照章咨照各包探停公一日 
[會議商情]  
　　嚴筱舫周金箴諸君禀請商務大臣盛杏蓀宫保在滬上創設商業公所前已記諸報章昨爲會議之期午後三下鐘時顧緝庭方伯陳潤夫封翁及朱君葆三蘇君寳生等二十餘人聨袂而至旣入座嚴周二君先當衆宣言曰目今宫保曁吕鏡宇尚書極欲整頓商務深恐下情不能上達故命設此公所俾官商聨爲一氣商務裨益良多刻將訂立章程以期推廣諸君如有所見不妨明以教之言畢卽有粤商梁君詳述販茶虧耗情形大旨謂中國因商情不齊致被外人欺壓甬商王惕齋上舍聞之作而言曰僕游東瀛久深知東人經商之術惟在恊力同心今者茶業旣因寄番而受虧折不若仿日本之法設一公司倘遇洋人貶價之時儘可由公司中購歸運赴外洋銷售若是則受虧祗此一次以後洋人卽不能有所挾持矣衆皆鼓掌稱善 
[諭懲劣役]  
　　日前英美租界公廨讞員張柄樞司馬因公晉謁蘇松太兵備道袁海觀觀察觀察諭以公廨差役遇有管押人証往往藉端需索此風斷不可長務須嚴密稽查等因及回廨卽手書硃諭諭令各役不得有犯前項事情如敢故違查出嚴究不貸特未知若輩果能從此洗心革面否 
[上海縣署瑣案]  
　　前者淞滬釐捐總局督辦朱詵伯觀察查明朦頂行帖各商札行縣主汪瑶庭大令提到豐記行夥陳正第等人諭令將帖呈騐前日陳先將帖繳呈當晚大令升堂研訊陳供豐記行主王寳生年已七有十五現在寗波今將舊帖呈案尚有新帖在主人處大令限五日内函追王到案將新帖呈騐縣差禀稱江西帮裕泰號主吳農祥抗不繳帖大令卽飭帶案詰究供稱此號由父親傳下並非小的頂自他人求恩免换牙帖大令斥不准行限於本月内捐换新帖違干究懲○前者馬路工程局總辦翁子文太守派差移送糞牙鄒大山到縣請追捐欵鄒一再求恩豁免前晚大令飭提至案謂爾除欠繳捐欵外尚有被控之案碍難省釋今姑從寛典交人保出不得遠離俟傳各原告到案質訊鄒唯唯而去○朱徐氏控孫生勝掘墳抛骨等情大令准詞提訊地保姚旭生禀孫將徐氏祖墳骨甏私行掘取抛棄田中塡溝造屋因之爭閙小的勸給氏洋銀五十元孫僅肯三十元氏不允以致涉訟孫供小的本姓朱自幼爲孫姓螟蛉子氏曾將地二畝一分三釐售與小的因有墳墓言明留出三分三釐後小的又將孫姓祖棺遷葬其地今因宅中人口不安據堪輿家言前面溝渠衝碍故擬用工塡滿另開一溝棺木則已遷至别處不料氏竟藉此興訟後經地保勸解小的允給伊洋銀五十六元求鑒徐氏供孫將骨甏私自抛棄並就墳地上開溝大令著孫再給洋銀十元將田單裁開註明氏得三分三釐餘均由孫管業○前有程頌清者僞稱創設磚瓦認捐公所誑騙庖人丁仁喜洋銀四十元旋卽逃避丁遂扭司事黄藴齋至縣控訴大令訊取口供諭候補提司事程吉孚研訊前日吉孚自行投案大令向之詰究供稱職員係安徽人前由戴碧珊介紹至程所設公所中當司事惟雖有成議尚未辦公今聞程騙取丁洋銀四十元被丁扭黄請追並誣攀職員爲此投案聲訴丁供洋銀實交與程惟程已避匿求向黄及吉孚究追大令謂事與伊等無干姑念貧苦著各貼爾洋銀十元餘俟獲程追償吉孚稱此次貼伊洋銀十元事屬細微惟程欠欵甚多恐各債主起而效尤將若之何大令諭以諸欠與爾等無涉乃遵斷具結呈案 
[上海巡局紀事]  
　　前日清道局水夫在大東門外河邊擔水不知如何擔桶忽被人竊去因回訴員章喆卿明府昨日明府函致十六鋪巡防中局請派捕甲帮同查緝○南馬頭萬豐弄協和軋花廠主朱殿香解傭人王錫堂至二十三七鋪巡防局控稱王私取棉花在外求售請卽訊追等情局員盛雨村二尹升座研訊以朱指竊無憑諭令邀到薦人自行理處 
[法租界捕房紀事]  
　　偷兒某甲行竊某西人家大衣一件被包探緝獲送入捕房捕頭命押候解送公堂禀請讞員杜枝園大令訊究○扛夫某乙竊取太古碼頭所儲煤若干斤適爲巡丁所見拘送捕房捕頭命押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公廨紀事]  
　　前者方紀福控王朱氏將伊女金蘭生押與鴇兒張陳氏所開妓院中攺姓洪字曰蘭生偪令賣娼請爲提究等情洎讞員張柄樞司馬飭差往提則王朱氏已將蘭生藏匿法界昨經差役恊同包探提到張鴇押候著交蘭生到案訊核按蘭生旣爲方紀福之女自應姓方何以忽稱金姓意者其亦買良爲娼乎此中轇轕非外人所得而知矣○前日談際雲控族人炳泰盜賣地基司馬准詞飭差協探拘獲押候訊追 
[英租界捕房紀事]  
　　有陳鴻生者不知所操何業日前忽繕一成字信由郵政局遞至捕房略謂伊被久安里龜奴金阿大幽閉妓女張四寳房中不許出外等情捕頭卽派包探李星福前往查知陳實因撚酸起釁擊翻張四寳房中狎客所設筵席恐被報復爲此先發制人之計遂拘回捕房將情覆訴捕頭令將陳押候解送公堂禀請讞員張柄樞司馬訊究○日前匪人某甲乘河南路被火時攫取威建藥房招牌一扇經包探葉盈棠拘入捕房捕頭令押候解送公堂禀請訊究○昨日某號巡街捕巡至福建路見一病丐偃臥街頭因卽回告捕房捕頭著雇車送至公廨禀請妥爲安插 
[美租界捕房紀事]  
　　前晚甬人某甲至西華德路大發小客棧内借宿夜半忽患急病身死天明棧主投報捕房捕頭令地保備倌收殮舁至義塚掩埋○昨日清晨小竊倪阿聖掩入篷路某姓家竊取衣物携至鄰近某押鋪質錢包探劉阿炳見之連贓帶入捕房捕頭令押候轉解公堂禀請讞員張柄樞司馬懲辦○前晚小竊沈阿德不知在何處竊得衣服數件携至北山西路某押鋪求質適爲某號華捕所見連贓解送捕房捕頭令押候解送公堂禀請訊究○昨午某號暗捕行經吳淞路見有男女二乞丐在途行乞以其有違租界禁令拘入捕房捕頭令管押半日以儆 
[夀筵移助]  
　　頃奉徐君筱春函開今春慈親八旬夀辰承滬上與東瀛諸親友惠錫隆儀理宜設筵奉謝今節省洋銀一百元移助貴堂賜粥經費爲親友造福等因旣免物命又救飢民誠義舉也祇領之下莫名感佩詩云孝思不匱永錫爾類敬爲徐君頌之上海六馬路仁濟善堂司董謹誌 
　　重印西法策學滙源 
　　新輯石印經濟通攷 
　　方今文治崇尙西法有志之士莫不爭先摩礪購求西書然坊間名目繁瑣類多改頭換面無取實用本齋編譯是書凡西法各學上自政敎下逮工藝計三十四種靡不綱舉目張美備畢臻爲講求西法者必不可少之書風行已久寰海人士無不奉爲圭臬現因售罄重復校印大字本分爲初二兩集共訂四十八本裝成八套每部價洋八元四角經濟通攷一書博採泰西政敎風俗專門藝學擷其最要者譯之復叅以當代名人論議分爲一十六門網羅旣富抉擇亦精茲値　朝廷力求新學特開經濟之科是編爲西學之要領實經濟之大端也每部十二本計兩函價洋二元四角礦務叢書十二本價洋一元二角洋務時事彙編十一本價洋一元公法交涉論價洋六角上海棋盤街鴻寳書局發兌 
　　新輯皇朝經世文四編 
　　經世文編初二三集久已風行海内或有歎未能觀止者良以各種時務達法未盡搜羅富有致不免有餘憾焉本局有鑒於此特延名師宿儒及通速時務名士廣爲搜輯名公鉅卿著作曁各省書院近時課藝昕夕不遑從新評選務期克進大成並與初二三集無雷同之弊以便講求家日夕研究不致歎全璧之難觀也茲已付印不日出書先此佈聞上洋棋盤街鴻寳齋書局謹啓 
　　癲狂鎮心丸除痴如神 
　　京都天寳齋秘製痴癲第一奇藥 
此丹專治男女文武癲狂及羊癲猪癲或錯心作呆服則立愈方用安神通竅順氣癖邪降火補心化痰利濕解悶平肝鎭塊寗魄之品大凡染痴癲一症皆因痰迷心竅憂鬱驚恐痰滯胸膈糊塗不醒或事結於心或功名未成或見色而痴或爲財而癲致染失魂落魄之症則自言自語大呼小呌弄文作武嘻笑怒駡染此之症受累無窮本齋覔得海外奇方何忍秘藏心存濟世非圖漁利行世有年俱稱靈騐治愈者指不勝數無論遠年新起丹到其效立見愈後永不復發誠治痴之至寳也初染五丸包愈久患拾丸除根雙料每丸一元單料减半函購當班回件認明鋪分上海二馬路中市西鼎新里口石庫門内交易 
　　上海鴻文書局新輯萬國政治藝學全書出售股票 
　　自奉　明詔凡各考試皆以中國政治史事及各國政治藝學命題夫中國政治備於九通中國史事詳於諸史考証旣不患無資矣至各國政治藝學近時譯著諸書頗極繁雜無一彙集大成之書以資考証有志之士不免望洋興嘆也本局同人博觀約取集書數十百種彙爲一書名曰萬國政治藝學全書計政治叢攷一百八十卷藝學叢考一百二十卷政治藝學最新文編八十卷共三百八十卷分訂四十八本裝成八函購者得此一大部可以賅括數十百部而又有總目分目細條目各以類從檢查甚易其省便爲何如也惟是資本頗鉅照本定價每部實洋十四元茲特格外從亷先售股票每部僅取回七本洋十元先付五元塡給股票至三月底再找五元取萬國政治叢考至四月底取萬國藝學叢考及政治藝學最新文編全書吿竣股票繳銷欲知此書精美請向本局及各省分售處取閱樣本惟股票所印無多有横覽中外之志者速先購取愼勿交臂失之也○總批發處在英大馬路恩慶里本局及二馬路詳記書莊○各省分售股票處詳列於左京都鴻文程記書局宜昌江左漢記書局長沙鴻文書局天津同文仁記書局廣東蜚英館書局杭州德記書莊河南文苑山房書莊紹興墨潤堂書莊湖州醉六堂書莊鎭江文成堂書莊漢口鴻文順記書局蘇州文瑞樓書莊南京詞源閣書莊漢口江左漢記書局蘇州掃葉山房書莊江西文盛堂書莊湖北著易堂書莊上海各書莊福建愼記書莊揚州同文書莊均有寄售此佈 
　　奏辦湖北籖捐彩票頭彩五萬元二月二十五日開彩　 
　　本局奉　湖廣總督部堂　奏明開辦第一會額設票二萬張每張售洋六元中彩共二千零五十二號計九張有零中彩一張以八一六派出彩銀之高比各公司爲優准期二月廿五日在漢口開彩得彩紅票憑本局對號單核兌銀元本總局設在漢口鎭上海分局設在南市久大碼頭吉祥衖各　貴客如　領額承銷請來面訂可也此佈 
　　奏辦浙江善後彩票恊濟公司頭彩壹萬元廿八年二月廿五日開彩 
本公司奉　浙撫憲　奏明籌辦浙江善後彩票批飭開辦通售各埠在案除　奏辦協濟公司大票外其餘各種私設之彩票均不准在内地銷售如有私售准本公司就近禀請地方官查禁以杜抗違而保票務茲由本公司密派司事分投查察一經察出卽遵諭禀官查封嚴究特此佈聞第二會大票每張十則售洋四元額設一萬張中彩一千四十四張第二會票於二月廿五日在杭州拱宸橋本公司當衆開彩風雨不更並請　當道搢紳富商大賈屆期光顧看視開彩以昭大公得彩紅票概憑本公司對號軍核兌足洋是票較他票容易得彩係爲急公報効起見並非希　漁利此佈分設蘇州觀前九綸綢莊及上海南市嘉興湖州寗波紹興温州等處批發　　　　　　恊濟總公司啓 
 
 

Page 10

 
 
   
 
 

Page 11

 
 
　　NOISLUMESTTOCS司各脫滋補　魚肝油 
此油潤肺除痰養顏長肉補益氣血堅壯筋骨又能除爛肺之蟲去穢毒之血消胃經之積滯舉凡身體瘦瘠胃不消化肺經受病憂鬱癆傷房事色傷破金吐血咳嗽氣喘皮膚濕毒癬癩頑瘡小兒肌肉不長筋骨軟弱等症皆能治之不論男婦老少無病常服亦能壯旺精明充盈膚革此乃清補而不燥滋潤而不膩之聖藥也　諸尊欲購者請至上海及他埠經理各口事務豐裕洋行均可選買此佈 
　　　專售義賑大票　 
　每月批發格外克已全張六元分條照算廣東馮了性藥酒黄祥華如意汕各種蠟丸發兌杭州大井巷大發兌杭州大井巷大發洋長發號愼安堂科發第啓 
　　　老太古告白太古火險公司 
倫敦格崙西火險公司啓者本行經理以上叭喇定火険險公司四保險公司事務現可代客保房屋棧現可代客保房屋棧房及各屋内所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙市烟臺天津牛莊等處　貴客阿德來火險公司欲保者請面議可勞　愛司具火險公司也特此佈告 
　　義記洋行保險 
　　RETSEHCNAM義記洋行保險公司 
啓者本行於英一千八百九十六年二月六號起經理孟皆司德火險公司計存本銀一千五百離兩正在上洋承保各家房產生財棧房貨物等件其保費格外公道遇有賠欵極其迅速　欲保者請至本行面議可也　主人謹白　　寳順洋行保險 
本行設申最先辦理火險歴有年數敝公司在外洋創立百餘年資本頗巨賠欵迅速恐未週知爰特登報無論行號棧房財產家私　一可保價極克已倘荷見顧請至二馬路外灘本行帳房面議此佈 
　　 
 
 

Page 12

 
 
[光緒二十八年二月初三日京報全錄]  
　　宫門抄諭旨均錄前○吳督劉奏爲疉獲票會各匪在事出力文武各員遵旨澤尤保奬摺○盛京將軍增奏請將旗民各項地畝分别蠲緩摺○又奏請准體恤當商片 
　　太子少保頭品頂戴兩江總督臣劉坤一跪奏爲疉獲票會各匪在事出力文武各員弁遵旨擇尤保奬恭摺仰祈聖鑒事竊照上年安徽大通地方匪徒滋事當經派兵剿滅奏明在案維時沿江所屬梟會各匪黨類甚多廣通聲氣仍思勾結謀亂情形岌岌可危疉經臣通飭嚴密查拿許以破格保奬嗣據各屬先後禀報拿獲首要多名訊明懲辦業經附片具奏聲請將在事出力員弁擇尤保奬欽奉硃批准其擇尤酌保毋許冐濫欽此仰見朝廷微勞必錄愼重名器之至意下懷欽佩莫可名言伏查沿江一帶上至漢口九江下至鎭江上海輪船通行往來甚便匪蹤飄忽出没靡常自大通匪平之後旋有自立會匪魁蕭子雲之黨羽僞副元帥鄧寳潮逃匿江寗下關地方散票多張立卽拿獲正法匪徒稍知斂迹比自逆犯唐才常等相繼伏誅餘黨竄匿上海租界糾集會匪鹽梟至三四千人之多意圖焚劫洋行乘機作亂爲唐才常等報復以彭桂生卽彭松堂爲大頭目經派出勇弁購線設計隂令其黨自相殘殺將彭桂生卽彭松堂勒斃並誘獲會中僞總統帥中吉及何繼堂秦俊傑先後就戮人心始定租界甫安沿江及腹地各屬匪勢蠢動亦經各該文武員弁嚴行查緝有犯必獲地方得以安堵本年三月後有回天票匪徐春山受匪首王哈堂之託允爲康有爲私運炸藥入江定期五月間起事幸先時訪聞設法誘獲解寗懲辦消弭鉅患綜計自上年七月以後先後拿獲票會各匪及拒捕格斃共計二十餘名多係積年開堂聚衆散票著名要犯各該勇弁奮勉從事不避艱險洵屬著有微勞謹繕具清單恭呈御覽均係最爲出力並無冐濫合無仰懇天恩俯准照擬給奬以示鼓勵除千總以下各弁照案咨部給奬並飭取各該員弁履歴另行咨部查核外所有疉獲票會各匪出力文武員弁遵旨擇優保奬緣由謹會同江蘇巡撫臣恩夀安徽巡撫臣聶緝槼恭摺具陳伏乞皇太后皇上聖鑒訓示謹奏奉硃批該部議奏單二件片一件併發欽此謹將疉獲票會各匪在事出力文職各員分别尤次酌擬保奬繕具清單恭呈御覽計開在任選用道候補知府通州直隷州知州汪樹堂請賞加三品銜知府銜江蘇候補同知余貞祥請免補本班以知府仍留原省補用候選同知補用知縣前署江西德化縣知縣沙昌夀請俟補知縣同知後以知府補用先换頂戴選用縣丞戴遐年請免選本班以知縣不論雙單月選用候選布經歴吳劍豐請免選本班以通判選用以上五員係尤爲出力在任候選道補用同知直隸州泰興縣知縣前署上元縣事龍璋在任候選道調署蘇州府吳縣事崇明縣知縣田寳榮在任候選道上海縣知縣汪懋琨花翎三品銜安徽試用知州前署六安直隸州知州瞿世琬知府職銜顧玉書均請交部從優議叙安徽試用府經歴劉光澍請俟補缺後以知縣歸候補班前補用以上六員係其次出力奉硃批覽欽此謹將疉獲票會各匪在事出力武職各員分别尤次酌擬保奬繕具清單恭呈御覽計開提督銜記名總兵署狼山鎭總兵顔瓊林請交部從懮議叙記名總兵署金陵營叅將饒州營叅將陳麟書請賞加提督銜花翎副將銜兩江儘先補用叅將譚華忠請免補叅將以副將仍留兩江儘先補用花翎副將銜兩江儘先補用叅將陳煦亮請以副將仍留兩江儘先補用副將銜請補大通營叅將張有亮請以副將儘先補用並賞加總兵銜兩江儘先補用遊擊前泰州營都司署狼中營守備何復勝請開復因公降二級調用處分仍以遊擊歸兩江補用儘先補用都司泰興營守備張鳳梧請以遊擊儘先補用花翎遊擊銜兩江儘先補用都司石邦獻請免補本班以遊擊仍留兩江儘先補用並賞加副將銜都司銜儘先補用守備徐寳山請免補守備以都司儘先補用並賞加游擊銜五品翎頂兩江督標儘先守備朱錫麟請免補守備以都司仍留原標儘先補用並賞换花翎五品翎頂拔補把總陳寳珊請免補千總以守備留於兩江儘先補用並賞换花翎以上十一員係尤爲出力副將銜卽補叅將瓜洲鎭中營游擊署蕪湖營遊擊劉炳庭請賞給二品封典三江營遊擊前署金陵營都司張培森請賞加副將銜補用游擊正任通州營左哨都司署狼右營遊擊于國靖請賞加二品頂戴花翎都司陳普恩請俟補缺後以遊擊用調署金陵營右哨都司孟河營前哨守備吳大元請以都司遇缺補用正任掘港營守備署狼右營守備喻松筠請以都司補用署金陵營前哨守備高麟請賞加四品頂戴守備銜拔補千總狼中營把總方永年請俟補千總後賞加四品銜泰興營把總李遐齡請俟補千總後以守備儘先補用五品頂戴狼中營千總陳貴忠請以守備補用以上十員係其次出力奉硃批覽欽此 
　　奴才增祺玉恒跪奏爲籲懇天恩將海龍城及新經起科之養息牧西流圍荒應徵光緒二十七年分旗民各項地畝錢糧一律分别蠲緩恭摺仰祈聖鑒事竊奉省自前年變亂兵燹較重各旗民地方應徵光緒二十六七兩年地丁錢糧及以前民欠未完各賦業經奴才等奏請分别蠲緩在案此外海龍城總管經徵旗民地畝錢糧向以本地之所入俱本地之所需所有該城官兵俸餉等項胥皆取給於此前年冬去年春夏間雖賊股屢次撲犯均經隨時擊散而所收潰軍餉項亦全賴由本地籌發地方藉以粗安乃俄隊分赴該城收搶以致盜賊聞風肆起閭閻不靖勢難催徵奴才等再四通籌擬將該城二十七年分應徵旗民各項錢糧並新經起科之養息牧西流圍荒二十七年分應徵地畝錢糧均請照興京等處一律蠲免三成其餘七成亦緩至二十八九兩年匀納其有本年已經輸納在官者准其流抵所有光緒二十六年以前民欠並請概子豁免如蒙兪允俟命下之日仍由奴才等刊刻謄黄曉諭周知以期實惠均霑而免吏胥舞弊除咨部查照外謹此恭摺具陳伏乞皇太后皇上聖鑒訓示謹奏奉硃批著照所請該部知道欽此 
　　增祺片再上年兵燹之後所有被災商民擬確實查勘分别蠲緩振貸業由奴才增祺會奏預籌善後事宜摺内先行陳明在案兹據承德縣李景祥禀據省城當商豐隆當等四十七號呈稱上年猝遭變亂土匪潰兵乘機燒搶所有衣物銀錢被搶一空前由將軍衙門共領過生息制錢陸萬六千串銀一萬兩由府尹衙門共領過生息制錢一萬六千三百九十三串零小數錢六萬五千吊共借過華盛官錢局小數錢九十四萬吊以及該商等自出憑帖收典衣飾等項實係無法措辦均請免其追償當經奴才等飭交善後局會同詳查尚係實情惟所欠華盛官錢局借欵仍須分限歸還抵發收回憑帖其餘所欠生息各欵以及收典衣飾原出憑帖等項均請奏懇免其追賠以示體恤等情禀覆前來奴才等覆查上年變亂之後各商均已復業惟各當商委因被搶一空再責令賠還誠屬力有未逮且兵燹之變非尋常被災被竊者比其不能保全之處情尚可原除所欠官錢局各欵仍令分限歸償以便抵付憑帖外合無仰懇天恩俯准將該各當商領借過各衙門生息銀錢以及收典衣飾原出憑帖均免賠還以示體恤出自鴻慈如蒙兪允奴才等卽刊刷告示俾令周知至生息各欵向爲各衙門辦公之需統計不過銀六萬餘兩爲數原非甚鉅將來擬由新收東流圍荒價内照數酌提另行發商息以資辦公所有省外各屬當生商情形統俟善後局會同各地方官確切查明再行核辦理合附片陳請伏乞聖鑒謹奏奉硃批著照所請分别辦理户部知道欽此 
 
