# 1917 - 170 - 4915936

 

Page 1

 
 
   
 
 

Page 2

 
 
時評 
[取消獨立之各省默]  
　　自李經羲就職時局之解决表面上似已進一步然而實際則殊相反也内閣問題雖解决而西南省與東北之督軍圑尙不能無事也非特西南省與東北之督軍圑不能無事即督軍圑之彼此自相反對亦尙未已也非特督軍圑之自相反對未已即督軍圑在各所轄之一省中亦尙自相反對而不能無事也陜則有逐陳樹藩者矣江則有逐畢桂芳者矣晉則又有欲逐閻錫山者矣而閩之一部分軍警有脫離其上官說此外更有主客軍意見不和或互相結合而謠言紛起者矣然則今日之督軍圑雖告成功獨立雖已取消其果能安然無事也耶 
　　雖然此種現象吾人於督軍圑起事時即已料及所謂理有必至勢有固然物各督軍方迷於一往而不悟耳 
[命令]  
　　六月二十五日大總統令任命財政總長李經羲兼鹽務署督辦此令 
[專電]  
　　北京電　頃國務院參陸公所開軍事急議會傳觀鄂贛閩浙警報結果對西南仍主和解並飭沿海各省加意戒備（二十六日下午三鐘） 
　　北京電　陸榮廷電告六省推作盟主已婉詞謝絶某要人云陸之辭爲將來作調人地（二十六日下午三鐘） 
　　北京電　閩督電請張勳速遣定武軍赴閩協防（二十六日下午三鐘） 
　　北京電　西南起事閩浙警報頻來新總理聲言軍事悉委諸陸海部長主持一若可不負責者然惟聞王雖允就職尙未肯尅日到任薩則來電力辭由元首覆電勸駕（二十六日下午一鐘） 
　　北京電　李已電西南各省懇切勸勿動兵謂有所主張儘可和平商榷黎王李聯電薩速來就職（二十六日下午四鐘） 
　　北京電　李經羲王士珍合電程璧光東南大局防務至重務請布置以求嚴密（二十六日下午四鐘） 
　　北京電　張勳派代表赴粤會同朱省長合作調人兼探軍情（二十六日下午四鐘） 
　　北京電　元首電徐固卿速向護法軍方面切實勸慰萬勿演成實事聞西南調停條件（甲）新國會限四個月内召集（乙）憲法未成部分仍由兩院足成不得另設議憲機關推翻原案（丙）帝制犯不在赦列（二十六日下午四鐘） 
　　北京電　王士珍堅辭參謀兼職陳宦有望（二十六日下午三鐘） 
　　北京電　李意擬依約法恢復臨時參議院制定國會組織法此項國會僅有議憲權無普通立法權憲法决定再產生普通立法機關名曰議會聞已通電各省先徵同意（二十六日下午一鐘） 
　　北京電　晉省發現討閻軍首領爲景蔚文意在逐閻自代（二十六日下午一鐘） 
　　北京電　府院間將設四種會議（一）法律會議職在奉行約法籌備憲法（一）外交會議討論歐戰實况以上設府准各省派代表列席（一）行政會議其性質係特别組織研究各項改革（一）財政會議以力謀統一爲職志以上設院兼集在野政客參預（二十六日下午四鐘） 
　　北京電　中行總裁已定李盛鐸惟孫多森劉文揆競爭甚力（二十六日下午一鐘） 
　　北京電　李定今日午後二時到財部就兼職並接管鹽務傳見屬員聞鹽署長仍屬龔心湛（二十六日下午一鐘） 
　　北京電　議員歲旅費部已籌備半數及聞别設集會場所遂主緩發昨黎尙雯電催速攤僅批内財部查照（二十六日下午三鐘） 
[外電]  
　　北京電　今日午後二時李經羲正式就職已電致上海請薩鎭冰程璧光各就海軍總長及總司令之職惟薩程願就與否今尙未定張勳軍隊因南省刻方有　故展緩出京滇省已與粤桂聯合宣布自治否認内閣訓令要求恢復國會或依據舊約法召集新國會滇軍刻向蜀省進發道出昭通閩督李厚基電稱軍艦與粤軍合攻閩省請即派援兵上海艦隊行動亦屬政府所注意惟張勳則笑海軍無能爲力（十十五日）大陸報 
　　北京電　昨日午後李經羲就職各部次長咸往致賀多數政客雖不願入李内閣惟進步黨則亟欲得財政一席蓋如是始可使國民黨不欲於下次國會選舉時佔多數也組織日本式元老院之問題刻正在討論中北方督軍似多數贊成此舉但政府欲先得各省同意然後實行組織（二十五日） 
　　北京電　黑龍江情勢仍甚危亟各軍官反對許蘭洲頗力已電致北京聲訴許强逐畢督濫發紙幣之罪請政府即撤去許蘭洲並飭畢督回任以免激起戰端同時許蘭洲亦電致中央取銷獨立允擁護政府蓋冀政府准其爲黑省督軍也（二十五日）以上路透電 
　　北京電　李經羲咋以新閣員名單送交公府内務趙爾巽敎育嚴修（因蔡儒楷不願就）司法湯化龍交通汪大變農商張謇陸軍王士珍海軍薩鎭冰財政李經羲自兼李經羲力勸伍廷芳仍長外交伍不允但謂暫不回滬以免啓疑（二十六日） 
　　北京電　張勳兵隊將於一星期内出京（二十六日） 
　　北京電　張作霖倪嗣冲之兵業已撤回（二十六日） 
　　北京電　北方督軍主張元老院應擬定憲法且有開戰議和締結國際條約頒發赦免命令之權（二十六日）以上德文電 
　　北京電　制定憲法機關現有種種議論主張不一湯化龍梁啟超之一派主張根據約法組織臨時參議院制定憲法（二十六日） 
　　北京電　李經羲内閣擬定人物目下正向本人接洽詢其諾否想今明日内尙不能决定云（二十六日） 
　　漢口電　李經羲組織新内閣之報此間一般人無甚影響咸作此不過爲一時内閣之觀蓋多數商民旣經飽受政爭之害如何内閣姑且不問惟望其速解决時局耳（二十六日） 
　　南京電　海軍獨立之說現日益盛昨日馮副總統曾接盧護軍使急電謂各軍艦有與西南各省聯絡海陸夾攻福建浙江之勢 
（二十六日） 
　　南京電　馮副總統聞段祺瑞在津患病特發電慰問詞甚懇切（二十六日） 
以上東方通信社電 
[戰電]  
　　倫敦電　海格將軍報稱敵軍在加夫萊勒東南面與亞美蒂愛爾襲擊失利敵砲隊在哈夫蘭柯爾叢林附近斯加泊河北面與美斯萊數處轟擊頗烈英軍擊落敵飛機四架英飛機一架不知下落（二十四日） 
　　倫敦電　海格將軍報稱英軍在數地點從事襲擊攻入愛泊希等處敵軍戰壕殺敵多人且俘獲若干人英軍留於凡爾美萊東面敵戰壕兩小時炸毁其地窟敵兵死傷頗多就擒者十五人英軍在蘭斯西南華恩頓西北小戰獲勝且得地俘虜（二十五日） 
　　巴黎電今晚公報云法軍在伏才倫東面猛力回攻奪回敵軍所佔摩瓦細田莊東北凸點之大部分赫特比斯境與末斯河左岸敵砲隊頗爲活動（二十四日） 
　　雅典電　協約國駐希大員約拉爾氏今日備首相柴米士氏入宫與希皇談話頗久聞柴米士内閣已辭職維里齊洛斯氏現正組織新内閣維里齊洛斯黨願即握掌政權以便除去貝洛邦洛蘇斯反對革新運動之萌芽其主謀者爲巴波洛斯將軍陸軍中有黨與甚多維里齊洛斯氏現於譬拉曷大受歡迎其抵雅典亦必能如是惟維氏之黨對於急進行事一節意見尙未一致（二十四日） 
　　薩洛尼加電　法國馬隊已佔據拉米亞鎭故鐵路已可通至雅典等處（二十四日） 
　　俄京電洛伐雅新報載稱政府决議議解散下院（二十四日） 
　　俄京電　逃兵回營者日見其多本月二十三日經過明士克者共有五千餘人（二十四日） 
　　俄京電　波羅的海艦隊司令柯爾恰克將 
 
 
 

Page 3

 
 
軍爲部下士卒排擠憤而辭職其旗艦士卒要求交出佩刀柯氏謂昔年在旅順口降服時日軍猶許其佩刀叛兵逾分要求殊爲無禮因將佩刀棄諸海中（二十四日） 
　　亞姆斯特丹電　伏瓦資報載稱德國社會黨小　傾袖歇特滿氏對於德在俄國運動失敗表示大失望之意深恐戰爭將捱過第四冬季該員主張德國採用民治以止戰禍（二十五日） 
　　亞姆斯特丹電　鐵登斯坦報載稱德政府照會瑙威政府謂擬簡派辛慈氏（前駐華公使）爲駐瑙公使（二十五日） 
　　華盛頓電　美國紅十字會於全國募捐首先六月募集金洋八千萬元（二十四日） 
　　亞姆斯特丹電　奥國歇爾特博士已組成新内閣（二十四日） 
　　昆斯唐電　愛爾蘭海軍司令貝萊少將因自開戰以後積勞致病英政府已請美國西姆斯海軍大將暫代其任海軍司令部現懸美旗（二十四日） 
[公電]  
　　陳譚主張速召國會電　南京副總統各省督軍省長各使王總長鑒王總長元電敬悉仲老宏才碩望海内欽崇出任總揆深慶得人當國會解散之前敝處曾經聯電勸駕不幸元首被脅國會中斷按諸法理已屬根本打銷雖有賢逹失所依據炳焜浩明愛人以德實不忍以非法誤人再行敦勸爲今之計惟有速召集國會使内閣得依法產出一切善後事宜自不難迎刃而解尊見如何伏希明敎炳焜浩明叩養印 
　　　日學生總會來電　上海中華新報北京甲寅日刋曁各報館轉各省督軍省長鎭守使鈞鑒蚌埠稱叛豫魯奉督軍相率助逆兵壓津浦京奉京漢挾迫中央徐世昌僞組機關横亘津門總統軟監國民含憤眞正民意早爲强暴所劫去前本會爲民請命速興討罪西南同仇義薄雲霄何國風雲日亟張勳爲暴兵臨城下國會解散今雖取消獨立猶欲仿袁故智設造法機關憲法爲國家大本若依强者成之革命流血終無底止叛而不伐國典何在命令解散約法安存諸公身膺疆寄手造共和典亡法亂邦國殄瘁同人僑學異邦祗知有國月之十七開討逆大會到者千餘人聲淚俱下誓必申討懇請護國護法同伸討賊之義斷頭斷股共除妖孽之媒凡在國民誓死以從祖國幸甚共和幸甚中華民國留日學生總會叩 
要聞一 
[東京通信（二）（十）（三）（心危）]  
　　戰局中之巴爾幹半島變動 
　　最近歐洲有最可注意者二事共一意大利以阿爾伯尼爲保護國其二希臘康世坦丁一世讓位於其次子亞歷山大親王二者不僅影響於戰局即於戰後形勢亦大有關係也本月三日爲意大利之憲法紀念日阿國屬意亦於是日宣言今後之六月三日殆爲意大利大發展之紀念日歟阿國在巴爾幹半島之西部與意大利隔海對峙與孟希塞三國爲鄰欲得而隸屬之者則意國而外有希臘塞爾維及奥大利其所以得保餘喘至今日亦均勢之力也意旣併阿在巴爾幹半島遂有立足地可爲發展之憑藉此在政治上之利益也意國東岸多沙灘而無良港難以防守阿國西岸則不然故得之可以固國防且易封鎖愛特里海此軍事上之利益也在阿國多設鐵道則可吞吐巴爾幹半島之貨物使意大利與巴爾幹各國之貿易互相接近此商業上之利益也更自巴爾幹全體觀之巴爾幹爲歐洲各國競爭之目的地卽所謂近東問題歐戰之一大原因實伏於斯夫人而知之矣巴爾幹之無强大國家雖以民族龐雜各有所宗不易併成一國然歐陸各國亦殊不願其發生大國以稱雄於地中海故在彼扶植特殊勢力尤非所願所謂均勢即由是而成今意之併阿爲强國在巴爾幹半島佔特殊勢力之始（士國曾佔有之然大而不强）易言之巴爾幹半島之均勢或將從此破裂更自他國觀之奥國海岸僅在愛特里海一隅今則愛特里海之外部海口旣歸意國掌握則將來之軍事商業俱蒙不利故其對意作戰或且益烈意旣慣宿願則必戰爭愈奮矣塞爾維亞無海岸其唯一之希望即獲得阿國北部以出愛特里海然目前阿國北部被奥軍佔領故意塞之間暫時無所扞格但戰後必善爲分配否則决非塞爾維所願也希臘抱大希臘主義其第一步之目的即獲得阿國南部然今日意國即在其南部宣言保護阿國希臘政變蓋與此有絶大關係也 
　　希臘處巴爾幹半島之南端爲歐戰雙方所注目之地德奥之運動希皇守中立者以此英法聯軍在希臘之撤爾尼加登陸而促其對德宣戰者亦以此希臘遂分爲二派右德奥者以前王康斯坦丁一世爲中心右英法者以前首相范納什爾氏爲中心范氏提倡大希臘主義旣久主張併吞阿爾伯尼之南部旣如上述英法諸國以范氏之主張對德宣戰也表同情於其人并及其主義故希王讓位之舉殆醖釀於其與范氏衝突之時然意國不利於大希臘主義之實現反對范氏因而主張維持希王故希王不即退位意國有與力也然自戰局觀之希臘不爲聯合國助則俱蒙不利故英法寗以阿爾伯尼屬意爲條件然後由英法意三國要求希王遜位而使范氏輔新王則聯合國得希臘爲助意國以阿國爲被保護國皆如願以償范氏之大希臘主義旣不遂乃以實行立憲政治與下議院握國家實權爲條件而歸國焉此似希臘内政問題而已抑知有大不然者德奥在希臘之勢力與康士坦丁一世之王冠俱去而英法勢力則隨范氏俱來是以意取阿國與希王讓位實聯合國在巴爾幹之一大勝利其影響及於戰後者决匪鮮淺也 
[北京特别通信（八十六）（飄萍）]  
　　李經羲勉强登台 
　　新内閣命運之推測 
　　今後之重大問題 
　　倒采聲中之李内閣扭扭揑揑做勢裝腔閙了半個多月演盡無數醜態至今日（二十四）下午二時乃始見其婷婷嬝嬝移步登台國務院門前五色旗翻便似國恩家慶嗚呼此果何祥也哉當李氏入京之初登台之意早已决定無庸諱言且不必待其入京時也當財政總長方始提出之時李氏固已决定非上台不可矣彼時若果上台固已决定非由財政而得總理不可矣段派之反對李氏發源於此及與張少軒聯合借各督軍之力催促國會之解散又借催促解散國會者之力以圖内閣之成功於是反對者乃益覺悟幾與李氏成不可兩立之勢各督軍之反對李氏一面忌張一面恨李所謂總理非王聘卿不可者非眞欲王聘卿之登台且明知王聘卿决不肯就總理惟以此爲反對李氏之門面語而已李張見此情形前此擬議之閣員一槪抹却重新疎通竭力羅致王氏入閣實以緩和北洋派中之直系今日陸軍財政等之預先發表一以息希望財政者之運動一以王聘卿始終爲内閣之保護者而閣員陸續發表之用意則知王長陸軍薩長海軍决不至有人反對内閣遂得因是而成立其半其餘雜凑成文之閣員今明且將一一發表也此皆李氏慘淡經營之處於此亦可見官僚特色之一斑矣 
　　雖然李内閣之在今日固已見其一部成立而命運究竟如何乃吾人所應研究者以愚觀察則李内閣之短命因種種原因不久必罹於刦運李氏之通電洋洋千言而結句則言任事之期斷以三月此種官樣文章原絲毫不合乎政理蓋内閣旣已登台則必有其所欲行之政策今乃先自斷定其壽命不過欲緩和反對者之心理表明其無久留之意而已旣無久留之意足見無一定之政策則何如不登臺之爲愈此不過就理論爲之批評而實際則三月云云亦屬未必觀於西南之態度雖云無甚激烈之舉動然兩廣旣言不奉違法内閣之政命則兩廣已無内閣之所轄四川問題正在擾攘禍患方興海軍方面又復相持起而問其違法實名正而言順此猶比較易了者其所佔地位最多之北洋派督軍表面上已聽王張之調和而張懷芝倪嗣冲之流今仍反對而未息不獨張倪其餘各省隱忍一時實有特别原因（如省内之不靖等浙江其例也）李内閣之政令是否能行關於財政一端是否能聽李内閣之指揮以維持中央政局實爲一大疑問在李氏自兼財政自謂内有極大作用須知財政總長固無點金之術財政總長之可寳貴在能調動各省之財權李氏處此情勢之下能乎否乎不待言而已决故李内閣將來致命之處不在各省之積極反對而在政令不行僅能爲統治北京之内閣然則三月云者李氏自命爲謙詞以愚觀之不亦過於夸大也乎 
　　李内閣未發表之閣員如丁寳銓梁敦彥李盛鐸鈕傅善章士釗言人人殊即李氏心中亦一日而數變丁梁李鈕無足重輕以歷史上之第一流内閣爲單位而定級數則此輩人物不知應列第幾流方爲適當章士釗之所以亦被計及者聞欲以之聯絡南方章氏能作政論有聲於雜誌雖未足以言政治大家但果欲再於政界有所活動豈能强就此種内閣之閣員故愚敢斷其不至見之於事實然則李内閣之一班人物所可恃以爲之斡旋於萬一者惟一王聘卿而已嗚呼此愚所以於李氏登臺之日不暇爲之賀而先爲之弔也 
　　上所述者不過以李内閣爲問題之範圍而爲之推斷其結果至於政治問題必非李内閣所能解决蓋今後第一重大事業即爲國會與憲法此兩者各派能得共同之點重新建設以立政治之軌道則國事或有幾希之望否則南北異趣各走極端雖有千百内閣無如何也而况李九 
[中央對待西南辦法之所聞]  
　　國會解散後無論何方面多預料西南各省必起反抗乃樂觀一派屢傳和平解决之耗此亦國人所最期望者也不意此兩日間警耗迭傳和平之說恐成絶望據最近發現重要之消息第一爲粤桂滇黔等省聯電要求四欵大致有憲法仍由國會自訂收回解散國會令懲辦擾亂時局者免獨立各省督軍省長職等惟政府尙否認此事另據密息則謂確有此電然各條欵之措詞尙不十分激烈第二爲兩廣已來電聲明不能承認違法產生之内閣一切直陳大總統等情（見前昨本報）是蓋已爲變像的獨立第三爲雲南唐督軍電請恢復國會是又爲一紙哀的美敦書第四爲浙湘等省大局外間頗多謠言又湖北王督軍江西李督軍昨均有急陳密電對於兩廣黔滇之近狀雖未顯表贊同亦未指爲非是惟請中央妥訂相當解决而已其態度又殊隱約日來中央各要人如張勳王聘卿李經羲諸人連集公府開會密議專討論此項問題之對待聞仍擬暫取和平解决之主張一面趕組李内閣先將一部分發表並聞日昨大總統致萬急密電於馮副總統陸幹卿巡閱使述稱時局危險不堪再有變動即應擔負完全責任調停時局消敉西南各省兵端以求和平解决張王又聯銜致密電於馮陸兩公主張和平解决一切請力勸西南各省勿得輕即用兵益增大局上之危險未來政局儘有商榷之餘地總期必逹公允之結局等語未識馮陸兩公能否擔此重任挽回危局另據一說謂西南各省來電並非欲必逹目的如經馮陸兩公居間調停亦可推誠讓步蓋必須先懸此最高之價格將來善後各重要問題始能得折中之規定但此說數僅爲一部分人之揣測而已又聞自兩粤宣告自主後政府正在竭力疏通乃二十三晚又接滇黔唐劉兩督軍來電大旨仍根據前次堅請恢復國會嚴懲禍首之電呈否則與粤桂同一行動等情惟原電尙未發表未知眞相若何聞昨星期日公府開緊急密會議此件亦在預議之列又據公府方面傳聞南京馮副座湖北王督軍湖南譚督軍昨均有密電到京聞皆爲粤桂滇黔等省之舉動影響大局之統一環請派員來京密陳調和政見請示訓令等情中央於當日會議後旋即覆電照准並令將所派各員銜名及北上日期預爲電聞或謂江西李督軍是日亦有電來又爲關于兩粤之問題云 
　　又據英文京報云自皖閩諸省獨立之後廣東即秣馬厲兵預備護法討逆據前次陳督軍電莫擎宇實擔任進攻福建昨日某方面得有福建來電謂廣東軍隊已進攻福建之詔安縣於昨晨八時兩軍即已交綏又海軍第一艦隊司令林葆懌亦率所轄軍艦開至福建洋面有由海路進攻之勢云 
[張開儒對於解散國會之憤電]  
　　駐粤滇軍第三師師長張開儒對於張倪等稱兵北上一事已屢次通電請求元首聲罪致討日前復因中央非法解散國會通電不承認北京政府措詞頗爲激烈其原文云北京大總統鈞鑒國務院各部總長南京馮副總統上海孫中山岑西林唐少川章太炎伍秩庸譚石屏諸先生四川羅前督軍雲南唐督軍湖南譚督軍南寗陸巡閱使譚督軍新疆楊督軍廣東督軍省長及各省省議會各報館均鑒逆賊叛國尙稽天誅南中軍民無日不倚裝枕戈以待明令冀以兵法爲大刑梟彼賊人之頭懸諸崇階之上申國法於天下振大誼於羣黎俾咸知作奸犯科者國有常刑然後悍將驕兵有所戒懼不謂跳梁小醜深滋跋扈而我政府不聞有一字一言之懲戒惟以姑息養奸優容致禍遂使公道正誼蕩然無存循茲以還何以立國道路傳說多謂逆賊迫近京邦禍在眉睫救援莫及姑與委蛇忍調一時以老賊計一俟國軍雲集乃張撻伐此固大總統委曲求全之苦心而我南中軍民日惟飲泣椎胸恨不生致賊人檻軍北首爲大總統雪此恥也乃世局變幻超人意表逆賊之罪未正典刑顚倒之施竟出公府解散國會見諸明令等約法於弁髦視民意如敝屣若謂令由已出則自身犯法元首之資格已失若受制他人則太阿倒持統率之能力全無此皆羣逆挾黃陂以令天下直接盜竊統治權也我國民其可俯首聽命乎南中軍民共和旗下之軍民也共和命脉存諸國會國會已去共和之精神云亡惟有以生死擁護共和即以生死恢復國會興師致討問罪江淮計自解散國會之日起所有大總統名義發出命令槪不承認先立軍府擁戴元首以代執行統治權必至救出總統於能行自由意志之地位始得以總統名義傳行中央蓋今日者總統明明受制於逆賊發號施令亦惟逆賊之命是聽　從總統之命令直爲服從逆賊之命令逆賊今日可以總統令解散國會逆賊變詐百出異時以總統令取消民國又異時以總統令將國家贈與友邦我國人亦從之而聽之乎今日惟有誓無二心整我軍旅張我甲兵恢復我大總統之自由開儒誓帥古滇勁旅用作前鋒貫澈我南中軍民之主張此所以報國人所以報我大總統也陳詞揮淚不知所云駐粤漢軍第三師師長兼南韶連鎭守使張開儒叩個印 
[徐州快信]  
　　張勳倪嗣冲此次出軍糜費約在二十餘萬據吕中軍回徐告張司令謂此項費用財部已承認照發 
　　定式軍隨營委員吳銘清胡庭楨昨張勳電派赴鄂贛接洽 
　　昨又由兗州募足新軍四營來徐訓練管帶尙未委人 
　　張司令昨晚乘車赴濟南謁張懷芝聞勸張勿反對李經羲組閣 
　　徐海道尹李慶璋已隨張勳入京聞將畀以某省省長所遺徐海道尹缺張勳已推薦分發江蘇任用道尹許藻章充任 
[南京快信]  
　　李經羲昨來電通告到院就職 
　　張開儒方聲濤等昨又有激烈通電來寗 
副總統府秘書長林長民昨來電准下月一日出京回寗 
　　參謀長師景雲昨奉派赴京商决善後 
　　李諮議昨又奉派赴滬勸阻海軍勿遽發難 
　　財政部連日來電催解協欵 
　　陳之驥昨由寗赴滬聞即由滬轉輪赴粤 
　　憲兵陳司令昨已由鎭江公畢回寗 
　　四路要塞總司令王廷楨因海軍已與西南聯合擬日内親赴各路要塞查勘砲台以固江防 
　　駐蘇第二師長朱熈駐鎭第十九師長楊春普昨均面辭馮副座乘車各回原防 
　　省議會常會經費財廳已如數撥清惟臨時會經費分文未撥 
　　聞倪軍已盡退回蚌 
　　泗陽土匪甚熾馮副座昨電駐防淮陰之朱營長迅率所部會同錢營長合力進剿 
　　馮副座連日與浙督楊善德密電往返聞爲海軍與西南聯合事據軍署消息海軍不至有攻浙舉動 
　　海軍中將李琴軒昨出京過寗赴滬 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[李經羲就職與武人反對]  
　　李内閣因經王江諸人勸促原定昨日登台因係節期各機關均放假休息故决定今日（二十四日）就職昨已通電各省大致述明不得已出山之苦衷曁此次政局收束善後辦法末有年就衰配惟　内外一心羣力匡助等語聞李氏之意雖知各督軍仍持反對態度形勢不利於己然業已着手組閣斷不可半途中止故上台就任之心愈决意謂不見内閣之成立不止至其命運之長短在所不計一面派員分赴山東江西直隸各省以便與該督軍疏通意思一面於日内正式就任隨卽任命各部總長以期完全成立惟另一消息李總理一人之就任不日將見諸事實惟全閣閣員現尙在接洽之中其成立頗爲不易如内務一席本商之錢能調錢以種種關係不便依允乃商之王揖唐王亦與錢同一態度又財政一席李意欲自兼任前此李思浩往見時正張鎭芳長財政消息熱鬧之日李思浩曾上條陳謂用張則不如自兼李頗以爲然但尙有人言藉藉爲墊欵之鈕傳善聞頗以非財政一席不可以此求諸張勳張頗爲之主張昨已由張派人與李接洽作爲張氏之意非鈕不可故財政一席尙在未定又交通其先本擬汪伯唐汪亦與錢等同病而同時龍建章運動甚力李亦頗欲以此爲緩和某系之計凡此種種即可見其决定尙需時日又一說謂此次閣員分兩種一種係平日已有資望者一種係資望稍次預備所擬之人不肯就而以此種人補充者總之閣員之支配較李氏上台之難爲尤甚也至於督軍圑方面之反對倪嗣冲張懷芝無論矣茲聞曹錕亦有反對電文發表其致馮河間電云南京副總統鈞鑒定密竊自憲法不良暴民專制各省共興義舉爲民請命彼時李經羲旣經國會通過必當力維大局爲國息事爲衆解紛詎意政爭之前坐觀壁上不關痛癢潜伏津門辭不任職是已失總理之資格即難居總理之名義今幸蒙大總統俯順輿情解决大局而李氏靦然入都取巧求榮竟欲以運動疏通手段坐擁高位雖天下議於其後不以爲恥若以斯人當國衆望不服鄰國見輕天下大事視同兒戲此後釀成亂階豈不大誤况值戰爭時代勢必軍人内閣乃能統一兵權大振國威尤必軍界泰斗老成持平之人始能孚衆望而定人心我公治軍有年飽歷時變審勢論人當亦不以李氏爲然銀查菊老不願問世芝老暫難復出惟有王聘老老成持平人望所歸堪任揆席前接滇陜晉鄂魯贛各省來電均請聘老擔任對於李氏决不承認推其心理目的不逹憤激莫平時事迫急全局攸關惟乞我公俯念愛國熱誠救時公論主持衆議速定國鈞一面請之中央一面商之紹帥一面責之聘老一轉移之間一舉手之勞大局即定人心同欽錕爲大局安危起見惟乞鑒裁尙俟賜敎無任盼　曹錕　又致張勳電云萬急北京張巡閱使鑒定密揆席久懸大局可慮連接各省電文否認仲仙日益激烈推重聘老愈形懇摯我公熱心救國天下仰望一切措置衆情悅服舉凡匡濟要策自應一聽主持何庸再事煩聒惟見事植日迫特徵徇衆論仲仙不退聘老不就似有不能終了之局仍乞我公就近婉勸聘老顧全大局速允擔任以維現狀　甚幸甚迫切　詞尙乞察鑒曹琨　 
[郵局職務章程之解釋]  
　　爲代理總辦蘭士蘭言也 
　　郵政總局職務章程前經交通部令行兼領局長姚國楨與代理總辦鐵士蘭妥愼會商嗣據各擬意見稿並將磋議情形呈復到部經部審核後將姚氏意見稿置予修改指令遵照茲聞鐵代理總辦對於此項章程仍有不盡同意之處復行上呈聲明交通部爲此事昨（二十一）又特頒指令詳釋一切其文略云查原呈内稱此次規定章程對於根本要義必須清晰完備如第五條代理總辦所擬係照總辦已經通知各員現在實行之章程及左列之各條辦理等字樣須於此次章程内載明而局長稿内並未列入等語核閱之下殊堪詫異查該代理總辦所稱總辦已經通知各員現在實行之章程究係何項章程旣非本部頒布亦未據該總局呈部核准縱令自行擬定自行通知各員本部認爲不合者當然可以指令取消須知本部此次擬訂該總局職務章程係依據職權對於所屬機關應辦之事並非與該代理總辦個人訂立合同該代理總辦不過爲本部委用職員之一理應遵守何能任意要求况兼領局長意見稿内有郵政總局處理事務依現在組織分設總務等股之規定是明明已將該總局現行辦法認爲尙無窒礙者酌量採用並於章程第二條内鄭重聲明已屬異常清晣完備該代理總辦不應再生誤會者此其一也又原呈内稱所用各項人員均照常統歸總辦處置一節亦未定明等語查兼領局長意見稿内對於該總局用人一事已於第九條載明總局股長以下各員曁各郵區郵務長均由總辦遴員陳明局長再行派充又第十條内載所有總局各股長曁各郵區郵務長由總局呈請交通總長發給委任狀副股長曁各郵區副郵務長郵務官郵務員等由總局呈報交通總長備案郵務生得按季彚報等語是用人職權大半委託於總辦並無何項人員不能歸總辦處置之規定該代理總辦不應再生誤會者此其二也又原呈稱總股長一職當代理總辦到差時即有此職且係專爲派充此項職務此缺實係例有之缺仍應列入等語查該總局於何年何月設有總股長一職未據呈報本部核准實屬無案可稽本部於民國四年五月二十一日飭知該代理總辦文開郵政總局總辦帛黎現經請假派該總局總務股長鐵士蘭暫兼代理此飭等因是該代理總辦爲總務股長而非總股長之明證總之此項職缺毫無根據而各股股長旣有局長及總辦共同監督於上所請設置總股長一職實爲駢枝應即毋庸置議該代理總辦不應再生誤會者此其三也又原呈内稱按照奏案局長僅有承接之權是以有另派會辦之語惟前郵傳部所擬五條及札行總局暫行辦事章程四條其意欲以局長完成奏案所載會辦之必需是以會辦即不置議等語查前清奏案内明定郵政總局照章派一局長以資承接局長之下派總辦一員會辦一員總司其事並聲明會辦一員俟選擇有人再行奏派各等語絶無不派會辦之說該代理總辦如否認設置會辦則總辦一職亦無所根據會辦名目取消總辦名目亦應隨之取消斷無偏存之理前郵傳部所擬五條及札行總局暫行辦事章程四條在未派會辦以前誠如該代理總辦所稱欲以局長完成奏案所載會辦之必需乃該總局對於前項條文及章程始終未能遵照實行是以本部不得不查照奏案說會辦一員共同辦事至於局長旣有承接之責當然秉承本部命令監同辦理一切事務該代理總辦不應再生誤會者此其四也總之該項職務章程業經本部於第二五五七號指令妥爲斟酌改定除第九條陳明局長再行派充一語准將再行二字删去外其餘均無再事磋議之餘地此事關係本部職權國家主權現在所議辦法揆之前清光緒二十四年總理衙門允聘法員相助之成案旣不相違而於該總局現行辦事手續更寓格外愼重之意該代理總辦旣知尊崇中國主權盡忠職務對於本部此項適法部令即應絶對服從毋得一再瑣瀆仍仰遵照前令切實奉行本部有厚望焉云云 
[鄂督軍對付西南之籌劃]  
　　劉存厚將與滇携手 
　　督軍圑均允派兵助鄂 
　　湖北督軍王占元近日惟以籌備實力的調和大局爲主旨所謂武裝和平是也故一面與馮副座李譚二督向西南提出調停條件一面積極籌畫戰守現在對湘方面除吳光新原有兩混成旅一步兵圑外鄂省已預備一師一旅爲吳策應即慮金山王懋賞之兩旅與第二師參合鄂軍之一旅對川方面則僅劉躍龍朱廷燦之兩旅黎天才之第九師雖可爲劉朱犄角然陜省亦大可慮（陜督陳樹藩出走雖係謠言陜北則確已動亂全省騷然道路多梗）故王氏對川頗費躊躇日來鄂中所傳成渝消息極爲紛歧有謂劉存厚已明示拒絶滇督新派入川之師密電湖北派北軍入川爲援者有謂滇川現正密商承認劉存厚爲川督使戴戡仍爲省長棄嫌修好協助滇餉共同北伐者又有謂川省已下動員令各軍紛集川鄂邊界鄂屬來鳳興山巴東各縣知事均有電報至省告急以上三說第一三均得之傳聞第二則由軍署中傳出較爲可信側聞唐繼堯新派之軍已由昭通至叙州與羅佩金軍可銜接一氣此時川軍拒之未必能佔優勢而地方之糜亂尤爲川人所不願爲川計勢不能不與滇携手劉存厚以主人地位而爲川督誠屬調和良策第鄂省現尙未得劉接任川督與西南各省正式宣告獨立電訊滇川協議目前必未妥洽惟王氏深慮滇川萬一聯和則鄂中兵力决不能敵刻已電請中央及各鄰省預籌援助聞首難之倪嗣冲覆電最先到願竭其全力以相助趙倜亦許出兵一師張懷芝張作霖則均允出兵一混成旅隨後再察酌情形加派洛陽張敬堯則以入川爲其熟路亦願全師西征該師爲駐汴軍隊不知趙倜所許之一師是否即張軍抑爲汴省直轄軍隊至江蘇之馮國璋則力主調和卽决裂亦不出兵江西之李純則以贛須備粤亦向鄰省求援不能爲鄂助計此兩三日來各督復電紛來王占元甚爲滿意大有秣馬厲兵嚴陣以待之勢一旦調和决裂則皖魯奉汴直各省之師即水陸齊發直趨武漢分道前進重起南北之大决戰王占元又以本省警備隊省防圑各軍鎗枝多係舊式且有朽壞不能作用者現在陸軍勁旅均分防邊界該圑隊出防腹地各縣須有平定内匪之實力前已電令警備隊司令及各道尹知事查明有不能作用之鎗械各若干枝卽日電復核定飭軍儲局更換現悉各處復電總共須換四千二百枝已由軍儲局兵工廠會同配足委員分解各縣即將舊鎗責回並以本省各處電線如大冶圻春黃州沙市等地方近日每爲　小割竊傳訊遲滯際茲軍務緊急稍有遺誤爲害匪淺除通令各縣知事防軍長官從嚴緝拿竊線匪犯按律懲辦並飭查照上年帝制戰役本省規定各縣保護電報桿線功過章程卽日加募夫役每十里一人協同電局原有巡丁巡邏晝夜勿懈桿線經過之鄉村並責成圑保一律負責保護倘有阻斷竊毁致誤軍事定惟該知事是問又令行各電局關於軍事上之往來電報均應嚴守秘密毋得洩　但聞湘省近因與黔省直逹之電桿被大水冲毁往來各電須由漢口轉四川再逹黔中王氏得此信息知湘黔正在密籌軍事特令將轉遞各明密電一槪抄送至署查閱噫自方責人嚴守秘密而反欲窺人之秘密抑何不道德之甚耶 
[廣東進兵聲中之福建（赤水通信）]  
　　自廣東有出兵攻閩之消息軍事上之計畫似大有更動凡汀漳道治中與廣東潮梅交界之詔安平和永定上杭武平等縣均增兵防範而尤特别注重詔安派十四旅旅長臧致平防守前日撥機關砲十尊赴詔分配並令將各軍駐紥地點繪具略圖呈報省城第一旅旅長姚建平所部北兵初皆調集城台駐防自任姚爲上游總司令後並未起行及軍事緊急始率所部出發昨日來電報告已抵延平分地駐紮姚軍旣行省城不免空虚即調原駐詔安之十一混成旅二圑全圑來防現圑長沈國英及江顏吳三營長均陸續到省分道駐紥李氏又以兵不敷用擬欲增兵前日傳聞已派參謀副官各一員赴魯招兵一旅合原有共成二師再集第十一混成旅王麒（閩侯人）所部之閩軍及鹽政緝私隊合第三第四警備兩圑亦成一師總共三師足供分配惟軍需各物爲數甚巨現尙在籌畫中 
　　當籌防匆忙之際而今日忽傳駐紥延平建安邵武一帶之警備第四圑統帶徐鏡清（湘人）與民軍聯合獨立於所防之範圍内軍署對於此事甚爲秘密無從徵實想姚軍急赴上游或與此事不無影響也 
　　日來取消獨立之聲浪益高一般人推測以爲淅旣取消贛未獨立粤又反對閩處孤立地位故此說當眞昨日軍署召集軍官會議聞確係討論此事其明文不日即可發表 
　　粤省攻閩之事恐將成爲實事刻聞軍事計畫以粤旣有意攻閩則閩將先發制人遣駐　厦門之下游總司令唐國謨率兵襲潮一面派兵後援以挫其鋒云云以現狀測之此舉或難辦到然閩軍亦不能無此心理也探聞昨晚李督軍以風雲緊急閩省兵少民貧特密電浙皖贛三省求援以固督軍圑之勢力 
　　省城自姚旅長之軍去後城内外保衛治安之巡查無人李氏特派憲兵百餘名五名一隊輪流巡查各衢巷正在保衛治安之際乃忽有兵士殺警之事其事起於十七日早八時有賣菜婦人横擔賣菜於警備隊兵士某警察向菜婦干涉而兵士又干涉警察致起衝突隨有兵警多人互鬭有一兵向屠桌上搶取屠刀戳倒警士唐時黃陳四人一時保安警察及憲兵馳至彈壓遂各散去即將傷警扛入醫院警長報告督軍後當將首事警備兵士拿獲四人交軍警執法處審判當責軍棍二百如警士生命危險即行鎗决 
　　福建民政自胡氏去後福建督軍之下又添兼理福建省長六字官銜民署中一切事均委之政務廳長王荃善總務科長王孝彰等凡署中胡氏所用之人均已辭盡無遺 
　　閩財支絀人所共知現當軍事奇緊而需資尤急前日派炭捐局長李良元等多人分赴各縣催解丁漕及各項國稅日來各縣報解者約十萬元尙有陸續報解者又預算案中擴充司法及警察之費十六萬八千元現一律移充軍實林財政廳長對於李氏聚歛竭力相助故李氏甚嘉愛之决將其查辦案打消 
　　厦門道尹鄧振璣爲胡省長到任後所委胡氏旣去鄧亦辭職李特委軍署秘書長兼省長公署諮議汪守坻（寰遠）補充已經發表而汪氏以李氏信任之故在此獨立期中諸事待商故不即赴任暫留署中凡道尹任内事則委厦門交涉員羅昌代拆代行 
　　胡氏行後署中所用科長科員十餘人均隨之而去惟總務科第三課（會計）主任羅希倫不克成行留署交代銀錢賬項由科長王孝彰督同周沈兩員接收於昨日將一切交代清楚始准羅氏離閩 
　　日來公園酒肆茶寮均有偵探有暢談國事稍涉嫌疑者未有不罹其法網而南台往還之過客尤爲注意故所謂嫌疑犯之被捕者日有所聞昨日西湖公園龍舟競渡士女如雲有豪客數輩暢論時事隨有關西大漢數人拘之而去游者皆驚恐而逃莫知其故亦未免太殺風景矣 
[粤省準備出師之所聞]  
　　朱省長一面傳其决將辭職一面則仍傳其準備出師極爲忙碌聞其出發軍隊擬編三師兵餉問題則已設法勸募先集六十萬元以應頭帮軍費並特設籌餉局將賭禁暫行弛放連日省城泰康里竹器店已有人定製三四尺高之圍檯竹椅多張聞係佈置攤館之用但麻雀等賭仍未盡弛聞某署稽查員張良圖張其昌昨偵悉仙湖街漢興旅館有拍麻雀聲登即入内拿獲打牌人陳其謙等三名雀牌一副帶區據陳其謙陳策等供初自鄉來未聞禁令願罰欵惟問官以賭禁正嚴未便輕釋當將賭犯三人雀牌一副毫銀九角銅仙三十五枚一併解廳究辦日來京津來電不通軍民兩署不接北京及各省來電者已四日矣此數日間京津及各省情形如何未能深悉聞係漢口路線中斷至今日尙未修復但據某方面傳說謂張勳近尙有通電到省略謂現在國會奉令解散新國會亟待組織内閣總理一席未便久懸李仲軒經濟勛華海内　望被命總揆僉曰得人乃蒲輪雖應召入都而揆席尙撝謙未就時局艱虞幹才難得已由敝處極力挽駕不令放還尙祈各省共表贊同一致敦勸俾泯棼悉解衆望允孚民國奠安實資利賴云云未知此電又係由何線轉來者 
　　此次西南出師陸榮廷岑春煊皆爲其中重要人物惟聞陸氏病足尙未痊可粤垣曾派王典章往邕謁見陸使當王道尹抵邕時即往石牌坊街陸公館投剌請謁陸使當即接見惟因足疾未愈寸步難移故出客廳接見時仍乘兩人手兜（形與　兜無異但兩扛短小而已岑西林年前在粤因足疾　　　　　有此項手兜代步）垂詢粤省近况甚詳並謂足疾愈定當兼程東下王道因陸使確有窒礙暫難來粤故在府中留宿一夜翌晨即啓程東下並聞陸使在府雖被足疾糾纒仍乘手兜往府内空曠地方藉吸新鮮空氣有時且臥帆布睡椅中命人扛往並泒定黃劉兩差官專司隨侍遇有由榻至兜由兜至榻時則令扶掖據此則陸之抵粤似尙須時日也又聞岑西林現因病軀尙未大健不克躬親來粤特派前軍務院參議周永昌代表到省謁見當道面陳方略查該參議奉委後係與劉振寰章士釗等偕行由滬啓程約一星期當可抵步現已先電軍署知照矣至於滇省方面前曾派有代表兩人到粤一爲前雲南民政長李鴻祥一爲前雲南陸軍第二師長葉荃咋謁見督軍省長後均已搭廣九直通快車往港擬即乘輪往海防由騰越鐵路遄返滇省此中消息如何尙待續報 
[畢桂芳離江情形]  
　　黑龍江督軍兼省長畢桂芳氏於十八日晚八鐘去江許蘭洲偕同各界曁日俄領事均送到齊站歡送者約四百餘員畢氏登車致謝而别政務廳廳長蔡品三財政廳廳長魁星階警務處長楊雲峰曁軍界任旅長李參謀吳圑長等均送至昂昂溪是晚十二句鐘返省聞畢氏到昂俄站人員亦極歡迎蒞站登車均奏軍樂是晚二句鐘畢氏離昂隨同畢氏入都者二十餘員送至哈爾濱者二十餘員 
　　畢氏去江後任旅長警務處楊處長財政廳魁廳長交涉署范署長等在公署開會茲將議决大略紀下（一）財政支付歸魁廳長籌給（二）江省值此時局警察對於人民更宜盡力保護（三）交涉事項歸范署長擔任（四）軍界秩序歸任旅長擔任 
[吕光皇帝被擒紀]  
　　兵匪敷衍交戰　　回兵刦掠貴德 
　　字林報六月六日西寗通訊云去歲保安有亂徒自稱皇帝揭竿作亂官場派兵往剿乃統兵者不知如何似與亂徒相通敷衍交戰粉飾過去實則軍隊並未直抵保安而所謂皇帝者固安然無恙也上月二日黎明有馬賊一大隊約在六百至千人之間多屬藏人忽至貴德城門以吕光皇帝之名義要求入城城中人以未有準備不能抵抗遂開城迎之皇帝騎馬而入身穿黃褂傳諭官民照常辦事僅索銀數千兩以作經費西寗得此消息立卽派兵騎隊夜行步隊續發一面又知會巴燕戎請發兵在多壩越河會剿九日軍隊與僞皇帝之黨羽相遇藏人敗走匿於一寺内軍隊圍寺攻之藏人幾盡殲焉軍隊旋向城進行一小戰之後僞皇帝率黨奔避不意派來剿匪之回兵忽然譁變見人卽殺見物即毁掠搶全鎭焚燬民屋人民驚避匿居山中婦孺老弱不及奔逃者輒自沉於河即衙署亦被搶刦知事衣物悉被奪去一空估計平民被殺者少至六百人多至一千二百人回兵此舉蓋報二十年前之舊 
 
 
 

Page 7

 
 
仇也漢兵不多無力阻　之亦不與聞掠搶歷三日之久統帶始至回兵始止搶居民驚惶無食其狀可憐貴德爲荒漠中之沃地嘗地所產糧食不獨可供本地之需且有盈餘轉售藏人今遭此變存糧或被搶或被毁所餘無多民食不足街談巷議莫不暗中痛罵回兵統帶蓋該統帶亦一回敎徒也目下已有專員前往查辦此事三日前軍隊大半撤回僞皇帝與黨羽四人已被擒獲内有一人係東蒙之喇嘛餘爲藏人僞皇帝係滿人來自北京現已被拘藏人當可安居一時不致有亂矣 
[楊善德伸禁謠言]  
　　浙江楊善德齊耀瑪等於月之二十日取消獨立曾於省中發有通令宣告一切然自近日海軍有一部份表示獨立後杭垣謠言又復因以滋起茲聞昨日楊齊又會銜訓令各機關伸述其所謂維持治安之苦心並有奉令徵求眞正民意改組國會速定憲法等語其文云照得浙省前經宣布脫離中央關係業於本月二十日通告取消並分電咨呈在案查此次各省同時並起原爲救國救民浙省迫於潮流主張一致冀以促中央之省悟保境内之安寧區區此心爲邦人君子所共諒匝月以來雖事變毫無而浮言時起本督軍省長深慮匪徒乘機竊發迭經督飭軍警嚴密偵查妥愼防範務使風鶴無驚熙攘相安一面傳諭銀行通知商會金融活動貿易如常爲維持地方計爲保護商民計也從前地方經一次變故即財賦多一次虧耗本督軍省長對於軍政民政各項經費仍照額定預算撙節支用未嘗稍有增加其應解中央之欵皆由各主管機關解存金庫未嘗絲毫動撥至於用人行政亦復率由舊章一切秩序無稍變更現幸現局業已解决轄境尙獲　安本督軍省長膺此鉅艱藉此稍寛罪戾尤幸迭奉明令徵求眞正民意改組國會速定憲法與人民以更始示天下以大公凡我文武同僚咸深欽感所望羣策羣力一德一心惕來軫之方遒造人民之幸福共維邦本以保治安其有不逞之徒造言煽惑意圖擾害者仍依照戒嚴法辦理除通令外爲此令仰卽便遵照 
[杭州快信]  
　　此間紛傳台屬地方有劉姓私自招兵省吏電詢該管營縣覆稱並無其事仍飭加意偵查 
　　暗殺線探王有祥致死劇盜湯阿順沈阿三軍署以此案與本省公安有關昨（二十六）上午八時已飭在陸軍監獄執行鎗斃 
　　警備隊新編制由秘書陸宗渭（蕭山人）主任昨已脫稿俟省長核定後公布 
　　警備隊司令部秘書長陳培龍體質素强現忽沾染時症狀類猩紅熱勢極沉重已送回竹竿巷私宅調治 
　　高等審檢兩廳以近來各屬監犯越獄時有所聞各管獄員僅予撤任留緝不足蔽辜現擬嚴定懲戒條例一面派員分赴各屬監獄調查管理成績司法部昨又頒到民事訴狀印紙十六萬八千枚高等廳已分給各屬領用 
　　蕭山統捐局長唐永錫奉財政廳電飭來省面詢要公昨辭回局 
　　張勳昨通轉康有爲之救國論長電一道到浙後楊善德氏即飭繕付石印分發各軍圑一律研究 
地方通信 
[松江]  
　　小崑山之逆倫案四十三保十三　顧姓婦性素兇悍虐待其姑而其夫又有季常之懼以故該婦更形蠻潑古曆本月初三該婦又對夫行兇其姑適值患病聞夫婦毆打聲出爲阻止詎知該婦竟遷怒於姑敢以門閂將姑當頭猛擊以致腦漿迸裂頓時斃命該婦見釀成大禍遂挽人向保正說和以五十金爲壽一面並以數十元分給本地流氓故已安然無事業於端午節入殮矣 
　　定光塘之謀命案楓涇浙界定光塘内發現浮屍一具當由鄉警報案請驗經孔知事派委警佐趙久香來楓相騐見該屍四肢及頸項等處均用蔴繩紥縛現有傷痕顯係被人謀斃後沉諸河中且背上尙負有包裹内藏卡片一盒名喚馬忠係直隸大名府人惟屍身已腐血肉模糊似已身死多日趙警佐禀覆後已飭探緝兇並出示召領屍棺矣 
[無錫]  
　　男校長與女敎員之嫌疑錫人朱逹夫於前清時曾任浙江歸安等縣知縣宦遊多年滿載而歸暮年膝下猶虚乃蓄一螟蛉以爲嗣續之計上年逹夫身故族中對於螟蛉子朱維孫大肆攻擊幸母氏在堂一力保護始得承繼維孫安享鉅萬家資飽食無事乃賃城中新市橋下眞應道院巷内之某巨宅開創尙友國民小學校藉此博興學之名且可與學界通聲氣開辦至今成績如何無從揣測第以經費充足學生納費甚廉多至百餘名内有女生多名特延女敎員數人管理之詎朱近與某女敎員蹤跡過密端節前有學界中人至某女敎員寓所探視適本人他出在案頭發見朱校長情書一通衆口譁然恣爲談柄現某女敎員羞憤交迫已遄回故里朱亦避地杭州而朱之族衆得此機會紛紛又起交涉矣 
[南通]  
　　禁止龍舟競渡舊曆端陽節日各處皆有龍舟競渡之舉以助佳節本届節前五六日一般燈彩店以絹布趕紥龍首龍身龍尾者昕夕弗停地方婦孺咸拭目以待節日爭先快覩詎發起人冒借實業警衛圑長名義被圑偵悉當以時局未定深恐滋事禁止舉行 
　　宣示烟酒新章烟酒公賣稅交納後有由本區甲地運往乙地及由本省運往外省者向有防範偷漏章程已極嚴密茲江蘇公賣總局復特擬訂此項防範規則呈奉北京總署核准現本縣支棧已將此項規則示文遍貼通衢以便商民遵照 
[鎭江]  
　　省長委勘蝗蝻齊省長前因天氣亢旱恐釀蝗災曾迭飭各縣知事認眞搜挖現又委蘇耀宗前赴江北高郵寳應揚州東台等處查勘各鄉有無蝻子發生二十五號蘇君由甯乘車過鎭當卽換坐民船渡江前往 
　　催查自治欵項齊省長以地方自治停辦已逾三載惟停辦自治欵項自應切實調查以資攷核前令丹徒丹陽金壇知事詳查具報現在各屬多未認眞查報特又令催分别詳細列册報明核辦勿再延誤 
　　宿遷匪患紀聞聞淮北宿遷縣近有大帮土匪拒捕傷兵情事馮副總統齊省長飭令該處軍警一體嚴剿 
　　糖市驟跌紅白兩糖銷數甚鉅今歲入春以來貨價步漲旬日以前每包各漲一兩左右爲從來所未有詎近因時局影響各帮辦貨者均束手停辦銷路呆滯價亦頓賤前日各糖號接有香港來電每包各跌去一兩五六錢故鎭地市價亦隨之遞減然一般操投機事業者不免稍受影響也 
[揚州]  
　　處罰烟犯縣署某查烟員近來對於烟禁甚爲認眞周知事亦頗嘉奬日昨又查獲馬神廟陳某犂頭街高某及南河下張某私吸鴉片證據確鑿分别科罰三十元四十元及二百元結事前在元茂巷拿獲之陳胖子亦判罰十六元釋放 
　　組織校友會兩淮師範光復時停辦後由省改爲第五師範舊有學生百餘人均分散四方茲聞庽揚舊同學二十餘人爲聯絡友誼互換智識起見特發起一校友會今日（二十四）在小東門張其興宅内開會籌議辦法前學監徐階屏敎員丁沅圃馬驥良亦均與會議定先行函致外埠各同學公推發起人徐伯和夏育民爲文牘符墨林爲會計并致函五師校長任孟咸擬將該會機關設於左衛街附屬小學内因該處爲兩淮師範舊址一俟章程訂定籌備完妥即擇期開成立大會將來并擬發行一種季刋雜誌俾期增進學識議畢會餐散會已四鐘矣 
　　墊欵發給薪水運河工程局經費因省垣欵項支絀無從領取各員司薪水已數月不發局長馬士杰因時届端節員司需用逾恒特籌墊三萬元先將五六兩月各員薪水發給以資體卹 
[杭州]  
　　偵探盤獲形跡可疑者昨日（二十三日）蘇杭班小輪抵拱時有乘客七人寄宿大甡客棧舉止闊綽頗爲人所注意旋爲三區魏警正訪悉立飭巡長吳明亮會同偵探方錦標前往盤詰以言語支吾當卽搜檢箱籠並無違禁物品祇有現洋七百五十元小洋三千四百五十角並搜出永康方岩山募化綠簿一本方探當將現洋緣簿及七人一併帶署審訊之下以供詞游移遂備文解送警廳核辦 
　　同學會與政務廳長浙江求是書院及高等學校同學發起同學會在司法協會開會一節曾見報端茲聞該會同學中有許祖謙者頗不贊成此事昨致書于政務廳長沈爾昌沈亦同學之一人也其書云季宣廳長學兄大鑒多日不見思念殊深頃閱報載有人發起同學會之舉聯絡感情研究學術意非不美惟調查原因其中有人藉學會之名利用執事現處之地位而發展其炫耀世俗之長技旣賣執事又賣我同學之全體致外間紛傳此等學會爲鑽營間接之待合所雖悠悠之口不足深信然證以原動諸人中有平日素行招搖撞騙爲社會所唾棄是空穴來風要非無自弟亦同學一分子旣不願同學少年無端受此不白之寃更不欲執事因有此學會反爲令聞之累此所以不避贛直函請勢事善自圖之云云 
[嘉興]  
　　區敎育會開會情形嘉興城區敎育會於前日在事務所召集各職員開職員會提議暑假問題曁聯合畢業問題當由各職員决議近因天氣炎熱今歲又逢閏月各科課程均已授完可提早放假定於七月八日（卽陰曆五月二十日）放暑假八月二十二日（陰曆七月初五日）開校繼議各校舉行聯合畢業以省手續並節經費（現塘灣北麗等校已贊成聯合舉行矣）旋又議小學經費於下學期起按照各校原有經費八折核算各校現狀本形支絀若再折減勢難維持應由會中呈請官廳設法籌補以重學務 
　　軍警查獲盜犯嘉興警察第一分所警長楊某前日在東門嘉發客棧查獲盜匪王成昌一名並軍服裝物等甚多同日北大街一品香茶店有匪徒徐德豐胡德標等四名在内啜茗陸軍某排長見其形跡可疑上前盤詰言語支吾當將徐匪等一併獲住解送旅司令部由來旅長訊問後於日昨將該匪等押送嘉湖鎭守使署核辦 
[奉天]  
　　日田中中將到奉日本前派參謀次長田中中將等來華調查一行人衆將抵奉天時張作霖氏卽飭派軍署單副官長會同交涉馬署長預籌歡迎招待一面電逹天津交涉署請其探詢行期先行電告旋得津電謂田中次長今日（十八）乘京奉火車啓行大約明日晚車可到張氏復派單副官長馬交涉署長帶同譯員軍樂隊赴站迎迓并派瀋陽縣知事趙恭寅出境恭迎俟其抵奉後即於二十日正午在督軍署開筵歡迎并請日本總領事警察長南滿公所長軍署顧問日員等作陪在日本方面日領事館南滿公所均擬設席宴會並聞田中氏擬在奉勾留數日考察名勝古跡及日俄戰事遺址然後乘安奉火車赴安東駐遼陽日本師圑長今日（即十八日）早車到奉午後赴交涉署訪馬拱辰署長晤談一小時亦係迎謁田中次長而來也迨田中中將抵奉後軍署卽於二十一號午間在軍署二堂前洋飯廳宴會武官作陪者有鎭守使旅長帮統參謀長招待者承啓官副官長外交官作陪者馬署長及繙譯町野菊池兩顧問及藩陽縣知事等十餘人外人方面爲次長以下隨員及日領事日本官紳十餘人由一句鐘起至三句鐘散席是日晚間該中將即在滿鐵會社受該社之歡讌 
雜評一 
[李内閣之閣員（一子）]  
　　李内閣之再三審愼而後就職者人謂其俟支配閣員妥洽而後上台也今閣員之支配果已妥洽耶 
　　李内閣未就職前人謂其支配閣員悉由武人主持而李則力辨悉由自主今閣員之支配果能盡出於自主耶 
　　李内閣之就職已數日矣而閣員僅發表海陸兩部且王尙不允就兼職薩則稱病力辭日已發表之兩部尙未可恃其他更將何如耶海陸兩部之急於發表者以西南反抗欲以軍事委之兩氏耳使兩氏而果不就軍事又將何如耶 
　　李内閣之任期斷以三月者以對於收拾時局自信有三月已可之能力也今第一事支配閣員卽已左支右絀内部之紛爭未知何日能定組織未知何日能完全更遑論政治之進行耶嗚呼李内閣自信之能力果安在哉 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[海軍消息彚錄]  
　　海軍總司令薩鎭氷上將日前因病電請辭職後由政府再三慰問已屢誌本報茲悉薩上將前晚又接任爲海軍總長之命令即於昨晨去電堅辭俾在滬上養疴聞電中有年老力衰難肩重任請另簡賢員俾收良效等語至程璧光南來並非就任總司令聞有别項關係現泊吳淞口外三夾水之海琛海籌應瑞南琛等各軍艦日來裝足煤斤日夜生火專候程上將抵滬駛往他處昨日聞海軍中人言程璧光上將晚間或今晨可以抵滬故該軍艦等定於今午離淞云 
　　海軍司令部現因防務吃緊特於昨日擬訂防守事宜數則分飭浦江淞口並外海各口長江各要隘所泊各艦一體遵守（一）各兵艦遇有緊要問答事宜日間懸旗夜間扯燈爲之傳遞以期迅速（一）各兵艦海軍水手伙夫人等於此防務緊要時期不准告假離艦（一）各兵艦無論艦長軍士水手人等之親戚故舊均不准登艦探望（一）各兵艦所駐地點非奉總司令指揮不准擅自動移（一）各兵艦每日所辦伙食每晨由水手頭目選派二人登岸限以兩時返艦（一）各兵艦全體即逢星期亦不准離艦登岸 
　　前數日外間傳言有軍艦六艘開赴南方茲聞各該艦本擬於二十一號開往吳淞口外三夾水會同出發嗣因受某方而之阻力故未成行目下似無何種舉動云 
　　海軍司令部前晚接江蘇馮督軍電開駐滬艦隊現狀安穩鄙人信之極深惟各艦現旣麕集淞滬之間易爲人所疑爲力息浮議計鄙意可卽分别調令該艦等各回原防或暫開赴烟台附近俾人心得以安靖應需餉項可派員來寗接洽當力爲代籌也等因聞各司令擬於日内派肇和往福州修理飛鷹豫章往象山演放魚雷海圻海籌通濟應瑞等艦往烟台一帶操巡云 
　　海軍司令部前奉部咨以今届水師學校畢業各生應發交練習艦實地練習以資造就等因現聞該司令部因近日防務加嚴各艦中所有缺額均須補足故於日前檢查名册將各艦缺額分别遞補並給證各生發交各艦艦長補用 
[盧護軍使佈置防務]  
　　松滬盧護軍使以日來謠諑紛紜防務緊要龍華至兵工廠一帶派防軍隊尙嫌不敷故於日前令飭松江防守司令何豐林旅長調遣步兵兩營來滬駐防該兩營軍隊已於日昨乘坐火車來滬在新龍華車站下車即在龍華駐防 
　　盧護軍使又以斜土斜徐兩路接近租界防務亦甚重要故特派令砲兵第十圑第二營第四連連長左兆魁率領軍士每晚在該兩路嚴密梭巡藉資保護 
[汕頭商人所得之梓鄉消息]  
　　昨日本埠汕頭帮商人接汕頭商號來電大致謂日來地方防務非常吃緊護法軍由粤省運兵若從此間登陸約計二百餘里路程即抵閩省聞某督軍會發電至津及各隣省請撥兵救應迄今並無動靜現在商家因恐有戰事故商貨停滯如有在滬同鄉欲回汕頭者請暫從緩惟此間一切秩序現在尙無變動云云 
[旅滬閩人之憂急]  
　　福建旅滬同鄉以本籍前因獨立以致省長出走地方戒嚴商業已頗受影響現仍爲李厚基一人之故岌岌可危若不速籌善法則地方糜爛即在目前昨特通知全體同鄉訂期開會集議速弭禍患云 
[部省注意童子軍]  
　　江蘇省敎育會組織中華民國江蘇童子軍聯合會情形已誌前報茲悉該會未經呈報成立之先齊省長曾派委省視學臧君調查上海無錫各學校童子軍辦理狀况咨送敎育部察核部復亦有一俟省會及各屬舉辦之處稍多卽酌察本省情形設一總匯機關藉資聯絡是部省對於此事亦早已注意及之茲照錄部咨如后敎育部爲咨行事准九四二號咨開上海無錫各學校童子軍辦理狀况經派委省視學臧祜調查去後據復稱上海各校創辦童子軍以工部局設立之華童公學爲最先時在民國二年及後外人設立之各校相繼組織乃有中華童子軍總會之設嗣交通部直轄工業專門學校及附屬小學校省立第二師範學校曁附屬小學校以及上海縣立第一高等小學校亦踵起仿辦現在上海童子軍共十五圑屬於我國設立之學校者有五圑一切方法悉照中華童子軍總會所支配至無錫各校仿辦童子軍最先者爲省立第三師範附屬小學校時在民國四年後各校聞風而起者不下十餘所乃於五年之春組織聯合大會定名爲中華江蘇無錫童子軍圑聯合會現共有二十九圑共一切辦法悉受聯合會所支配此上海無錫各校仿辦童子軍緣起及現狀之大槪也至關於各軍圑之組織課程敎授訓練以及一切設施事項另分輯繕成清摺呈請鑒核等情據此相應咨送察核等因並清摺一扣到部查童子軍之組織原以陶成其服從規律之習慣涵養其堅忍武勇之德性而發逹其公忠愛國之精神實爲輔助青年敎育之良法該摺内所列各軍圑課程規律均有條理而上海各圑及無錫聯合會進行甚速良用嘉慰惟創辦伊始尙難普及而實行推廣亦未可專恃文誥爲督促應一面設立講習會使小學敎員之願訓授童子軍者得以實地研習一面飭令省視學就視察所及相機倡導一俟省會及各屬舉辦之處稍多即察酌本省情形設一總滙機關藉係聯絡而加策進其上海及無錫兩處開辦最先已著成績並先傳知嘉勉以示鼓勵相應咨請貴省長查照辦理可也此咨江蘇省長中華民國六年六月十九日 
[第五批赴法華工先驗體格]  
　　道信洋行代理法人招募第五批華工業已足額日昨截止報名定於七月十號乘法郵船寳羅刀士（譯音）號出發放洋現由該行延請醫生賽古勒氏於本月三十日（卽舊曆五月十二日）上午八時起在該行考驗各工人體格後再試手藝以定去留昨已由該行華總理梁耀卿通告各工人知照矣 
[南城建築電車軌道之着手]  
　　華商電車自小東門至小南門通行以來商旅稱便現在舊城基四周惟小南門至老西門尙未通車此兩處距離計五百丈刻已由公司雇工逐夜將鋼軌運置路旁昨日已勘劃軌線日内即可從事鋪築聞定陰曆六月底竣工將來通車後交通益見利便矣 
[研鞫看守所逃犯]  
　　陽曆六月八號靖晨地方檢察廳第一看守所脫逃押犯四名當經巡警等分投追獲金恒德王永德夏清歧三犯惟逸去劉同棠一名迄未緝獲其獲回各犯已經該廳檢察官預審明確並驗明被毆受傷之所丁王榮章據情起訴審判廳請爲公判在案昨日午後經堵推事官會同劉檢察官開庭辯論先據所丁王榮章禀稱六月八號清晨六點五分鐘所丁上差時有挑糞夫趙裕生擔糞而出鐵門因此大開詎金等各犯即約齊奪門而出所丁上前攔阻即被金等打倒在地金等即一哄逃逸所丁頭額等處係被王永德持木棍擊傷當時奉檢察廳驗明無訛請求究辦旋由另一所丁馮華軒上堂訴稱當金等脫逃時我適落班聞警前往察看見金恒德首先將王榮章雙手撳住王永德持棍毆擊夏清歧持磁罐作凶器將王打倒伊等即從鐵門逸出所丁等竭力追趕嗣由巡警帮同在一區二分署及舊校場等處將金等三犯追獲但劉同棠一犯已被逃逸無蹤求察又據證人糞夫趙裕生訴稱是日共挑糞三擔至第三擔時確見金恒德喚衆押犯逃出其時共逃出四犯後由朱姓所丁將鐵門關閉故餘犯並未逃出又據郁其桂供民人因民事案件收押該所六號舍中金恒德等各犯均押五號舍内與我六號對面是日確見金等各犯爲首奔逃並行凶毆打王榮章是實質之王永德供年三十六歲徐州人前在上海當過巡警此次因犯拐案奉判監禁五年金恒德供年二十六歲沐陽人前犯盜案奉判監禁七年夏清歧供年二十六歲清江人拉車爲業前因與人打架奉判拘押四個月與金王均收押五號舍内又據金王夏同供是日因見栅門大開有人囑令我等走出並未行凶問官以證供確鑿豈容狡賴判趙郁兩證人各具證結送查今日辯論終結金王夏三犯加釘雙鐐分别還押聽候宣判 
[查究污衊探目之謠言]  
　　公共租界長浜路七號門牌新舞台藝員夏月潤家於四月十三號被盜刦去衣飾巨贓後於五月八號由法捕房探目黃錦榮拘獲盜匪周鰲陳瑞庭沈鳳記吕寳仁等十三名解送法公堂訊判移送公共公堂訊實懲辦在案詎該盜黨深恨黃探目人贓並獲故在外散放謠言稱黃探目現有某案關係已管押於地方檢察廳捕房往保無效等語現爲黃探目得悉立即禀明偵探長石維也請爲核示石探長聞之大怒以該探目迭破重案頗爲得力現被無端污衊此風斷不可長當即傳諭通班包探嚴緝造謠之人到案重究 
[看戲婦人擬抛炸彈四誌]  
　　安徽婦人安方氏因於本月十一號夜在福州路丹桂第一台戲園樓上特别包廂内欲將炸彈往下抛擲當被該戲園調查人瞥見鳴捕將氏連同炸彈帶入老閘捕房解送公共公廨訊供押候補提人證再核在案昨晨由廨復訊即據十五號西探目依克上堂禀稱所有被告供出指使之某某等數人奉公堂出有牌票曾經往提未獲請爲展期容俟提齊人證併案澈究等語會審員王肇之君商之美柯副領事判安方氏仍交官媒帶回收押候提齊人證於下禮拜二再訊 
[越貨傷人案訂期開審]  
　　滬西麥根路泰來祥烟紙店被盜刦去大小現洋一百六十元逃逸並被該盜等拒捕開鎗擊斃泰利洋行經租處司閽華捕邵德盛（即邵逹生）並寳康絲廠學徒陳根寳兩命業經捕房先後緝獲與是案有關之金小三仔李金英並案證嚴寳昌解奉公共公廨訊供押候美領堂期解訊在案昨由捕房將嚴寳昌一人解送公廨請示經中西官向承辦是案之包探張林泰略訊情形判嚴仍帶回捕房候下禮拜四開審 
[浦東警署移提盜黨續誌]  
　　浦東洋涇鎭婦人阮陳氏家於本月十八號夜被盜刦去值洋三百元之衣飾逃逸當經報請該處警署緝獲與是案有關之王道卿（即王三仔）一名訊有同黨安徽人段士州李小利莫如因黃明軒繆克林匿居虹口海勒路五百零八號門牌周郭氏家業已派警持文協同捕房將段等五人連同二房主周郭氏一併拘解公共公廨訊供分别押候帶同王道卿質訊在案昨晨由廨復訊先由八十六號西探鄧投案訴明協往將被告男女提獲情形繼由淞滬警察廳偵探王愼卿帶同王道卿投案禀明前情聲請移提歸案並據王道卿供稱與段士州李小利同在浦東扛煤相識行刦阮陳氏家並未同往除段李二人外餘不相識等語經王崧生襄讞商之美傅副領事以段李兩人平日行爲已由見證證明判與莫如周黃明軒繆克林周郭氏併交來警帶回如莫等訊無關係着於一星期内送回公堂發落倘果係同黨亦須函復到廨判畢諭令捕房加派探捕將全案人證護送至交界處而回 
[魯省蠶業之進步]  
　　本埠絲繭總公所昨接山東繭商函稱魯省自設立蠶桑學校以來蠶業大有進步出產驟增黃絲白絲以濟南所出爲最佳行銷洋莊逐年增加茲有濟南關東實業學校校長研究蠶繭之結果發明一種綠繭該貨體壳堅厚抽絲亦多且色澤新鮮若用以織作天然綠綢非但可省染費且光彩奪目近日洋商居爲奇貨購辦甚多奉上綠繭小樣數種請卽研究並希介紹各國洋商以廣行銷並謂此種綠繭爲蠶桑學堂之物產各處尙未普及云 
　　又該公所接濰縣來函謂今届蠶汛收成甚佳而出貨比往年增加十分之四蠶商見近來育蠶之家年多一年每至繭市至繭行出售者頗爲擁擠濰縣收繭規定每日祗有七八小時繭市時間尤短故今届新添繭行七八家尙恐鄉人路途較遠故均開設鄉間就近收取今届一般女學生考究育蠶事業者有十分之三日後蠶事之發逹定可預卜云 
[絲商請求保護]  
　　上海絲業會館董事施則敬等上蘇常滬海兩道尹文云竊每届新絲上市江浙兩省絲商由上海招商戴生昌立興等各内河輪局湖班輪船曁各商專雇小輪逐日拖運洋元赴蘇省吳江縣之震澤等各鄉鎭及浙省吳興縣屬南潯等各鄉鎭採辦絲經運滬行銷銀貨往返道經蘇省上海金山松江青浦太倉吳江及浙省嘉興嘉善平湖吳興等各縣地方界連兩省港汊紛歧爲梟匪出没之區溯自元年以來疊遭盜刦損失不下十餘萬元商情困苦痛抱切膚現在新絲已届運洋辦貨絡繹不絶值此時局未定民心浮動財貨所經危險實甚爲此籲懇俯念商艱迅予通飭經過各該地方縣知事曁水陸營警隨時嚴密保護並請分别咨行交界各處一體保衛以靖航路而安商業 
[法新租界新菜市落成]  
　　法新租界新闢之菜市路經工部局建造小菜場一所現已竣工定於昨日下午五時行落成禮法總制領事工部局總辦總董法捕房正副總巡及朱交涉使沈知事聶讞員南北商會總董紳商人等四十餘人先後戾止由法領事陪同閱看一週欵待茗點始各握手而别 
[清心學校暑假預誌]  
　　大南門外清心實業學校（原名清心中學校）開辦迄今已經一載内設工業商業二科於下半年又添設文學科凡有志來學者可隨時報名繳費一元考期已登本報本學期暑假訂於陽曆六月二十九日舉行又於是日下午二時起陳列菲律賓學生之成績及該校工商二科之出品想届時往觀者必不乏人也 
[中法學堂暑假改期]  
　　法租界大馬路八仙橋堍中法學堂原定三十日暑假茲因已由主任神父將各生學績評定完畢故改期於二十九日（即十一日）舉行届時分給諸生奬品並備茶點欵待來賓已分柬邀請中法政商學界往觀矣 
[文生氏英文學校畢業]  
　　本月十八號爲文生氏高等英文學校舉行第二次預科畢業之期計得文憑者九人李遇清應時明華寳忠劉子能李祖駿沈承堂楊志泉張樹勛查品堅等各生試卷皆斐然可觀其餘李廷珪葛國璋張鐸毛永珪陳海觀等須至年假方得領憑校長潘志驤爲實事求是起見故此次試驗英文作文時特請西人畢得生監考其餘各科則由校長及英國派生女士白女士等監考較之去年第一次畢業考試尤爲嚴密云 
[江和輪船來滬修理]  
　　怡和洋行之江和輪船向走漢口宜昌每届夏季必開駛來滬至祥生廠船塢修理今届該輪已於前日到滬入塢興修聞須一個月方可告竣緣該輪官艙及大餐間太少旅客頗爲不便况目下宜漢間之商務日見繁盛必須加添若干間並將鍋爐大加修葺故此次工程較昔爲繁並聞該輪修竣出塢後尙須往返滬漢五次俾替該行之隆和吉和德和三輪埃次入塢修理之班期須至 
 
 
 

Page 11

 
 
陽曆九月初旬江和方可續開宜漢云 
[建築揚州公所之進行]  
　　揚州八屬公所自由沈瑞清王銓王錫禮諸君繼續發起以來迭次開會集議積極進行各業無不熱心贊助續又認定特别捐欵二千一百餘元現已於四月十八日就購得之基地七畝先行開工建築其圍牆殯舍等工程大約七月即可竣事惟當此大興土木之際需欵浩繁除向認捐各業催速將欵繳送公所外昨錢業諸君亦以此事關係同鄉公益未便功虧一簣已慨允代爲勸募云 
[驗核粤路收據之反對]  
　　廣肇公所前允旅滬粤路各股東之請設立股票驗對處委派代表赴粤要求總公司將所收散股併爲擊股當經該局開大會時議决實行在案惟此次併股須由各股東將各期收據持赴粤總公司驗核另給正式股單爲證曾經電知廣肇公所曁粤路股東維持會分别轉知各股東一體查照旅滬各省股東得悉後卽紛紛至該公所集議咸以此舉爲非况零星股份居多豈能逐一往驗遂經多數議决即日邀集全體開會磋議對付方法以期向粤總公司力爭另定通融辦法云云茲據該會文牘員述稱現因正副會長陳翊同王文典兩君一留京師一往漢口已拍電催促迅行返滬一俟陳王二君回申卽可開會取决云 
[過滬雜糧亦須納稅]  
　　上海稅務總公所高所長日前查得由杭運滬赴無錫之小麥二百十石過滬換車時匿不報稅當經電呈江蘇財政廳長請爲核示並電請無錫稅務所照章扣罰補繳稅欵一面布告各該商民等嗣後凡有寗杭往來貨物由滬換車者務須遵章投所報請驗明徵稅毋再越漏茲高所長因恐該雜糧業未盡周知爰又致函商會請卽轉知該業務遵財政廳頒行定章辦理過滬之貨一體納稅以重餉需 
[保護由粤來滬之德婦]  
　　德婦專順已由粤省起程乘招商局之廣大輪船來滬昨由江蘇齊省長令飭本埠各官廳俟該德婦到滬時派員妥爲保護云 
[浙省乾繭陸續運滬]  
　　滬杭甬路貨車甚少致浙省乾繭尙未運完曾經絲繭公所函請該路局允准加掛貨車故日來運滬者甚夥聞自二十一日起至昨日止運至南站者已逹八萬餘包云 
[改良國貨摺扇]  
　　摺扇爲夏令必需之品吾國之油紙扇以杭省之舒蓮記爲最佳行銷頗廣白紙扇則以蘇省之章洪源出品爲最近自東洋扇行銷於市該業大受影響各埠批發大不如前茲聞章洪源爲推銷國產起見特將各貨大加改良仿照現時通行式樣兩面精印書畫並設發行所於本埠五馬路長耕里内以便接近各路客帮近來英美各國商人購辦甚多故山東天津兩帮所定之貨一時不及交清云 
[染織布業否極泰來]  
　　本埠華商染織布一業去年夏秋之間尙有五十餘家自本年以來因同業互相競爭價格日底貨品日下致失信用於社會加以今春紗價增漲入夏又受時局影響銷路停滯於是相率輟業現在照常營業之各布廠全埠不滿十家大都因膠布難以獲利從事改良仿織絲光洋紗線呢羅緞等類此項出品行銷於各洋貨店頗受社會歡迎故各工廠現正逐漸增多浦西爲榮大振興逹豐信通等四家浦東則除源茂瑞大義豐等已從事改良外源昌織帶廠現亦乘此時機加織羅緞洋紗夕法布等貨目下裝配織機百餘只暫行試辦聞近日源茂等廠所出之貨行銷各地頗爲發逹該業貨品果能日益改良則可藉以抵制外貨國貨前途之幸也 
[永新製鹽公司之新發明]  
　　永新製鹽公司前發明國貨水果鹽銷行以來歡迎者衆茲又新出舒筋活絡精鹽霜一種專治一切毒風襲絡營衛不通四肢麻木肌堅皮腫等病聞已屢經試驗確有舒筋活絡消堅止痛之奇效云 
[押拆侵佔公地之竹笆]  
　　小南門内喬家浜浜基經工巡捐局雇工塡平後改築馬路現將工竣該處永興橋東首居民沈鳳翔地基前因圍結竹笆侵佔公地碍及路線由局查知限拆旋沈具禀請求照現在形勢築路以保基地又經該局批斥並限三天將竹笆拆除如再故違定行由局派工代拆在案詎沈仍不遵從又央人向朱局長秘密說情以冀保全地產朱局長大怒立飭工程處率領工匠二十名並函該管區署傳同地甲前往押拆後即行規劃路線 
[維持香工行規之縣諭]  
　　慶雲齋香店主李少琴與把作陳三郎因破壞行規經香業瞽目工人等聯名至上海縣公署禀請維持已兩紀本報昨午上海縣沈知事發出示諭云查香業工帮代表楊俊效顧過銓等呈控慶雲齋店主李少琴雇用客帮工人不入小行公所破壞行規據經諭飭李少琴速同工帮協議雇工辦法迄未遵諭議妥茲據楊俊效等來呈以衆工司因案已經年不决羣憤不平現當會議整規之際不得不迫切訴求請諭飭李少琴店内把作陳三郎並各工人著令一律向工帮公所入行領單以維行規如有抗諭不遵或再被李少琴唆阻卽行并提嚴究飭令停工出店則此案方有了結之日等情據此除批示外合行諭仰該吏前往該香店傳諭該把作陳三郎並各工人刻日一律入行領單遵守行規如敢抗違或再被該店主唆阻着即一併傳案以憑訊辦一面并傳知楊俊效等將入行費妥議酌減毋稍抑勒以順衆情而杜藉口仰卽遵辦具復毋延特此示諭 
[公署尙須修理]  
　　交涉公署前因雨雹打壞大宴會堂玻璃天窗及屋瓦曾經函請招商局（公署房屋係招商局管業）飭工修葺現表面似已竣工而辦公各房屋時有雨漏朱交涉員又函知招商局請卽派人來署察看所修工料是否堅實以免匠人敷衍塞責云 
[新公堂展期開審]  
　　公共公廨樓上公堂照新公堂規模改組業已修理告竣定期二十六號（即昨日）行開庭禮正式開訊各情已誌本報茲悉内部尙未組織完善故由關讞員商明領事圑擬展期至陽曆月初開堂審理云 
[浦東小孩迷路]  
　　昨日下午有一小孩身穿柳條布短衫褲足穿新蒲鞋在小海地方廳附近迷途啼哭當由該廳司法警長梅南枝查見向之盤詰據稱今年十歲浦東三林塘人名小多家有父母父名金發此次來申學習泥水匠等語遂由梅警長將該孩帶入廳中經林檢察長派員研究一過發交新普育堂留養候傳伊父金發到案認領 
[强姦幼女之刑期]  
　　施榮祥至法公堂控稱家有使女喬香年十二歲日前被某絲廠夥潘洪順强行拖至絲間内姦污兩次報經捕房飭探將潘拘獲並將使女送往醫院經醫生驗明受創屬實有騐單呈鑒請求訊究喬香聲稱日前女子至該絲廠内烘晒衣服潘前來調戲女子不從即將女子强行拖至絲間内姦污二次後因受痛難忍故訴知主人報告捕房將潘扭獲是實又由捕頭禀稱潘洪順在捕房時已承認强姦兩次請察詰之潘供因該女常來烘衣廠内失去絲繭甚夥故此向阻餘語支吾中西讞員以潘在捕房已經承認且有醫生驗單爲憑罪已成立遂判管押西牢六月以儆 
[有情人早成眷屬]  
　　靜安寺路一百十四號門牌雉妓院妓女王月英前因欲嫁狎客吳錦堂爲妻被鴇婦王老三覇阻王妓卽投濟良所求援由所解至公共公廨判留濟良所後吳即延律師請求公堂轉知濟良所復將該女廨堂要求准予給領業奉中西官諭將王妓改留棲流所一月候期滿准予婚娶在案昨日届期由捕房派探持函至棲流所將女帶回公廨請示詎該妓於未滿期前已由吳錦堂領回由捕房所派駐廨辦公之繙譯上堂禀明前情中西官以吳不應於未滿期以前領回違背堂諭姑候飭探傳令吳錦堂與王妓於禮拜四一同投案候示 
[失妻盤問鄰人]  
　　滕長青住居閘北其妻其氏日前背夫潛逃經其弟滕永華偵悉隣居郭德福有誘拐嫌疑昨將郭軋至某茶館内盤問當由四區崗警一併拘入警署聽候訊核 
[再誌牛羊行與衛生之關係]  
　　法新租界嵩山路捕房捕頭前至法公堂禀稱南陽橋地方有興隆永記興隆瑞記金甡發閔餘發源發合順等六户開設牛羊行　氣薰蒸殊與公衆衛生大有關礙請着遷移等情各該行主聲稱當租賃房屋之時曾向房東言明開設牛羊行經房東允許故敢開設現在實難尋覓相當之處請求寛限遷居判候查明再核在案昨又傳訊據捕頭禀稱現因工部局尙未查察明白請求暫緩訊斷中西官判俟工部局查明禀覆再行核奪 
[調查信局包封被刦地點]  
　　淞滬警廳偵緝隊翟隊長違日見報載本埠全盛老正大等信局脚夫挑送包封在潭子灣陸家宅被盜攔刦惟尙未據該管警區呈報到廳究竟此案發生地點是否在本廳管轄區域之内昨派隊士前往實地調查覆候核辦 
[冒探騷擾之究懲]  
　　往居九江路三百七十四號門牌之粤人鍾大喜與婦人朱馬氏同控探夥袁生福王阿寳祁情窮陳彩香等冒充包探來家以搜查私土爲由攫去現洋九十八元烟膏二兩等情業經捕房將袁等四人併解公共公廨訊供押候補提同黨到案併究在案昨晨由廨復訊據包探沈阿岳與西探奎兒投訴原告前在烟膏店營業於六月十號夜來報家有盜刦當即馳往拿獲被告等四人詢據被告等聲稱爲原告私賣烟膏欲向圖詐當時攫去烟膏二兩該被告四人匀分所有供出同黨已逃匿無蹤等語並由原告偕證到堂證明當時情形訊之被告等供均推諉經中西官會判袁王祁陳四被告各押西牢半年示儆 
[木匠撩亂電燈線之損失]  
　　陰曆本月初六晚七時許大東門内外及十六舖關橋等處之電燈倐爾息滅一時裝燈各户紛紛用電話向電燈公司詰問原因當由該公司派全班工匠四出調查旣而查悉大東門内孫家弄口因翻造房屋被木匠將電燈各線併紥一處以致碰線走電等事接踵而起旋即將線理清始得回復原狀迨次日公司内又派工人往彼查看見該木匠又將電線撩亂當喚匠頭許春記到來責令賠償一面趕將燈線修整刻該匠頭已願認罰洋五十元免予深究惟聞此項損失約有百餘金云 
[控告不直之咆哮]  
　　陶金賢昨至法公常控稱商人日前身藏鈔票洋銀共九十元出外購買洋紗因有朋友約在小東門某浴堂内洗浴入内時朋友並不在内商人遂獨自洗浴當將鈔票洋銀如數置在天津腰帶内一併交於堂倌顧德招收管迨至商人浴罷出外向顧索取洋銀詎顧言並未看見腰帶洋銀故此商人報告捕房請求向顧訊追並由包探程金和禀稱由陶報捕後包探前往搜查並無蹤跡請核詰之顧德招供是日陶前來洗浴實未有洋銀交於民人况浴堂内向有定章客人若不將衣服洋銀交明堂倌倘有遺失與堂無涉求察中西讞員以原告所控無憑將案註銷詎判畢後陶在堂上一味咆哮讞員大怒着陶罰洋一元以儆 
[小工衝突波及父兄]  
　　住居浦東楊家宅爲烟廠小工之沈桃林前日與同廠工人朱妙發因細故衝突經人排解寢事沈歸家後將情訴知乃兄沈鴻福鴻福大怒當夜趕至朱妙發家扭朱尋釁朱父朱阿章上前帮護被沈踢傷胸部腿際等處嗣經崗警到來將朱阿章沈鴻福拘帶至署經解警正詰明前情騐得朱阿章傷無大碍判令回家自醫沈鴻福性情蠻横着罰洋一元以儆 
[控訴被人毆傷]  
　　住居梧州路七百四十五號門牌之陸怡林與東有恒路七百六十九號居人朱順金等在有恒路將潘泳福扭住毆傷被潘控經嘉興路捕房飭探嚴阿慶將陸朱二人拘獲諭飭押候解廨請究 
[匪類專搶帽子]  
　　匪類通州人王金子大場人徐金寳寳山人曾雙卿於本月十九號起至前日止先後糾黨在北河南路攫取行人方潤祥林怡珍章顯榮周見成等之草帽呢帽質洋分肥昨經包探陸連奎與九十八號西探將王等三名一併拘入捕房經捕頭詰據供認搶帽不諱諭着押候吊贓傳同失主解廨訊究 
[不認攫取洋傘]  
　　流氓王阿四前日在天潼路攫取崔徐氏洋傘一頂圖逃由捕追獲昨解公共公廨經中西官訊供不認判王押候查明再訊 
[調查白米來歷]  
　　常熟人何阿松昨日肩挑白米三麻袋（計一石五斗）行經浦東陸家渡經三區崗警張鳳岐上前盤詰何言語支吾且查無發票當將何與白米併帶至署經解警正訊據何供駕舟爲業此米係滬南萬裕碼頭元德米舖囑送至浦東沈家弄協昌米舖等語解　正判何暫押候飭警調查是否屬實再行核辦 
[竊賊分别懲治]  
　　周洪扣潘固章因串竊東有恒路九號門牌某日本人及塘山路八百零七號門牌夏雲龍家衣物由探將兩人查獲昨解公共公廨經中西官訊明判周押西牢半年潘押三月 
[房屋尙未拆完]  
　　牛作主潘來生前因收買吕班路愛光社牛奶棚内失竊之乳牛一頭爲探查獲解送法公廨訊判罰洋二百元不繳復判禁押三月嗣又有吳少梅報稱前有地皮一方租於潘來生造屋住居今已期滿求請着潘拆去判准如所請着潘拆去至今尙未拆完昨日吳又投稱潘自己所造房屋已經拆去所有木料及生財等物祗售洋一百二十元呈案尙有潘另將餘地轉租於李新記劉順記所造之屋尙未拆去求核中西官判將洋一百二十元暫存公堂俟飭傳李劉兩人到案再行訊斷 
[冒名朦保之科罰]  
　　公共公廨交保處二號西探指控虹口西華德路順昌祥洋貨店主何乾元囑令店夥馬子山冒名朦保許姓被告等情前日派探將馬拘留昨日傳同何乾元併解公廨請究卽據二號西探與九百零八號一千零九十四號兩華捕投訴被告至交保問作保時曾將各種章程給予閱看等語訊之何供是日因事出外是以囑馬到廨代表並據馬供實不知公堂定章求宥中西官判何罰洋七十元馬罰洋四十元一併充公示儆 
[烟紙店主欠洋被控]  
　　聞友才在閘北天保里附近開設烟紙店因拖欠各肥皂廠貨洋千餘元不還各皂廠昨舉滙中廠經理孫夢泉爲代表將聞扭控四區一分所轉解司法科押候訊究 
[私用賬欵之辯論]  
　　美商意美懷控用人陳天俠（即陳天野）私用賬洋一千元由捕將陳拘解公共公廨訊供判交二千元人洋並保在案昨晨由廨復訊原告延禮明律師到堂聲明案情以被告監守自盜請爲訊究訊之陳亦延畢士華律師到堂辯護良久經中西官判被告仍交原保候再復訊 
[交涉公署批示二則]  
　　朱畫錦呈爲積欠公費恃勢圖賴凟懇令行復訊澈究追繳由呈悉所請各節不合程序仰仍遵前批勿庸越訴此批 
　　殷姚氏呈爲違法執行糾衆拆屋不服寶山縣公署第一審判决請求吊卷拘傳嚴究由呈悉據稱案經寳山縣第一審判决旣非華洋訴訟如有不明照法庭程序應向高等審判廳提起控告本署碍難受理勿庸越訴此批 
[誌謝]  
　　南洋路鑛學校訂於七月三日暑假並於下午三句鐘舉行預科第五届畢業禮又請名人演說昨承柬邀觀禮書此誌謝 
來函 
[虞洽卿復寗波旅滬同鄉會函]  
　　諸鄉老先生大鑒頃誦惠示猥以不材仍蒙舉爲會長曷勝赧悚會長一席經德公函諸老又以私函致讓爲當選作爲無效早已聲明在先今復强以所難德决不承認蓋同鄉會範圍廣大德承乏數載亦可告無罪於父老伯叔兄弟矣務祈取消賤名以讓賢能幸甚幸甚除登報外爲特函復敬頌大安 
[幼稚敎育研究會函]  
　　敬啓者敝會前日（星期日）職員會議决編緝足以促進幼稚敎育而資研究之文字以餉社會並徵求海内敎育家如有經驗調查所得或理想撰譯關於此項名著宏論賜寄俾得彚集嘉言以收廣益之效無任歡迎請隨時函寄上海法租界博文女學校黃紹蘭女士一經選入編竟便當酌贈若干册以答雅誼（來函祈載明通信住址）倘承貴報提倡賜登以播風聲感且不朽順頌撰安江蘇省敎育會幼稚敎育研究會謹啓六月二十六日 
[青年會童子部函]  
　　謹啓者時届伏夏蠅蚋盈野百病叢生撲之乏策防之不及生靈千萬因是而罹夭折者比比皆是病民弱國莫此爲甚本會童子部有鑒於斯特請俞鳳賓刁信德二醫士擬就除蠅却病月份單一種並請張聿光畫家繪成圖畫刻已印就日内擬派童子會員往各處宣講除蠅却病方法並贈送月份單以盡社會服務之責茲爲各地提倡公共術生起見亦爲各會方便起見特將此項月份單廉價出售以冀普及定價每百張計洋一元每千張計洋九元郵費在内如欲購買者請函致上海四川路一百二十號青年會童子部幹事童星門君爲要值價郵費槪請先惠專此佈逹上海青年會童子部啓 
專件 
[江蘇省長公署公布江蘇省地方物品展覽會章程]  
　　江蘇省議會議决江蘇省地方物品展覽會章程由省長依省議會暫行法第三十七條之規定公布如左 
　　第一章　總則 
　　第一條　本會照中華民國二年分全國工商會議議决案定於每年十月内開省地方物品展覽會 
　　第二條　會場地點於開會六個月前公布之 
　　第三條　展覽會出品產地或製造地以本省爲限出品以本國人爲限 
　　第二章　職員 
　　第四條　本會設會長一人以省行政長官兼任總幹事一人幹事四人由會長委任徵集員每縣一人由各縣行政長官薦舉各該商農會會長或商農會會員之素有經驗者呈請會長委任以上各員不支薪水 
　　第三章　經費 
　　第五條　本會經費列入省實業行政經費項下由省議會議决之 
　　第四章　徵集 
　　第六條　本會徵集之物品種類數量及接收期限臨時定之 
　　第七條　應徵物品之運送由各縣徵集員擔任之運送經費由各縣行政長官於縣公欵内酌量補助之 
　　第八條　應徵物品須照指定及限制之數量辦理如有不符本會得拒絶收受但於一個月前來本會同意者不在此限 
　　第九條　應徵物品由本會收受後如遇不可防禦之損失槪不賠償 
　　第十條　應徵物品由省行政長官給發護照於往來期間經過關卡一律免稅 
　　第十一條　應徵物品通知發還後如逾兩個月尙未具領者由省行政長官發交商品陳列所陳列之 
　　第五章　陳列 
　　第十二條　會場陳列事件由本會職員辦理之 
　　第十三條　出品人對於本人出品欲自行陳列者須於一個月前繕具陳列計畫書求得本會之同意 
　　第十四條　出品人對於本人出品之陳列有不滿意時得聲明理由商同本會酌量變更 
　　第六章　審查 
　　第十五條　各項出品須組織審查會逐件審查之 
　　第十六條　審查會設審查長一人審查員若干人臨時定之 
　　第十七條　審查長及審查員由會長分别聘委具有專門學識及有經驗者充之 
　　第十八條　審查員對於審查之結果須具審查報告 
　　第十九條　審查報告未發表時審查員對於審查事項須守秘密 
　　第二十條　審查員不支薪水 
　　第七章　奬勵 
　　第二十一條　出品之審查合格給予奬勵 
　　第二十二條　奬勵分四等如左　一等金表銀質奬章及憑　二等銀表銀質奬章及憑　三等銅表銅質奬章及憑　四等奬憑無章 
　　第二十三條　辦理會務各職員由會長奬給金表銀質紀念章及憑 
　　第二十四條　得奬名單登載省公報公布 
　　第八章　附則 
　　第二十五條　關於徵集陳列展覽審查各項詳細規則另定之 
　　第二十六條　本章程自公布日施行 
雜評二 
[閩禍（庸）]  
　　連日所得各方消息粤中陸軍旣已開赴閩邊而海軍亦有會攻之說閩中戰禍已不可免旅滬閩人關心桑梓其憂急亦宜 
　　顧閩中戰禍孰釀成之非李厚基所賜乎使李氏不附和獨立則粤軍亦何能藉口討伐致有今後之戰禍嗚呼雙方今日已舍理論而事實力無拳無勇之閩人縱開會討論力竭聲嘶亦奚能化干戈而消鉻鏑也哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[滑稽新聞] [  漱冰]  
　　據某京報云此間自督軍圑取消脫離關係後中華門外人腿多於南貨店之火腿訽諸公府中人云皆獨立軍圑督軍省長師旅長所自刖者蓋當宣布獨立時皆以鬻拳兵諫自况故取消獨立後皆处刖以謝罪也 
　　廬州通信云此間有人發起文社徵求對聯聯云「段合肥李合肥宰相合肥天下瘦」迄今旬日尙無人合格不知海上文豪亦有興應徵否栩按可對「嘗獨立又獨立大家獨立一圑糟」 
　　貴池通信云龍虎山張眞人現因有同姓不宗自稱大帥者顯係將天師二字各缺一畫以爲隱戤頗爲不安現正召集天兵天將組織護法軍云 
　　本埠法租界訪函云有某君至國會議員通信處見議員所開食譜頗爲新鮮徐州熏魚安徽蚌肉杭州蟮湯保定鰽白魚奉天醬猪肉羅列盈席據議員云味皆可口惟蚌肉稍爲腥臊云 
家庭常識 
　　雪花膏製法雪花膏爲化粧要品冬日皮膚凍裂以此膏搽之可避凍裂之患且潤膚白肌法用白凡士林十分硼酸十分屈里設林一分炭酸鎂十分龍腦五釐先將各品和匀另加酒精一二滴再和匀即成[  葉澤庭]  
　　盆景栽培法盆花瘦弱可用竹筷將泥之四週戳數小穴用豆油注入後再以泥封其穴口數旬後枝葉定肥大異常[  朱健男] 不受酬 
　　附白今日自由談下格載有勘誤表請注意昨日所刋未經校對遽被排出仍有舛誤不足爲準 
詩話 
　　淮安地臨江北僻壤窮鄉雖無江山之勝而古蹟風景巍然獨存者尙有一二堪資游賞惜已銅駝荆棘耳余昔見鄉先輩張雲伯先生曾作即景詩七絶八首饒有風雅之致用錄於下并附以解釋以餉閱者俾可一覽無疑也（一）枚里晴帆『淮水沿堤灣復灣道旁枚里碧波環十洲烟島渾無際多少帆檣日往還』（枚里卽枚臯舊宅距城西北二里在運河東岸來往帆船絡繹不絶）（二）韓亭秋眺『韓亭一帶插青楓待到經霜色轉紅最愛新晴看夕照恍然桃李笑春風』（韓侯釣台舊址久已湮没明萬曆間劉郡守改建城北漂母祠旁今人稱爲韓亭即其處也亭之四週楓樹縈繞粲然可觀）（三）荻莊競渡『荻莊風景最清娱蘆葦瀟瀟似畫圖每到端陽看競渡夕陽簫鼓勝西湖』（荻莊爲余家舊圃在北城外廣可數里淮俗端陽有鬧龍舟之戲遊人如蟻咸乘一葉扁舟逐隊徵歌連翩而至）（四）勺湖納凉『勺湖名勝實堪誇楊柳千條望眼賒最里盂蘭開會日荷花燈裏散荷花』勺湖在城西北隅爲阮顧二姓别墅湖種芰荷地雜植松檜竹柏每歲七月間郡人多醵資爲盂蘭勝會是日并於湖上散荷花燈）（五）南城觀稼『當年菡萏浩無涯共把南樓號宴花却喜黃河歸北道而今一片種桑蔴』（淮邑城樓爲各省冠雕樑畫棟結搆森嚴憶先生曾賦宴花樓詩有繁華不啻西湖勝壯麗齊將上界誇之句神情畢肖惜余已不能全記矣自黃河北徙農人從事耕稼咸欣然有喜色從南城極峯觀之青色葱籠誠佳景也）（六）北寺聽鐘『台山古寺地偏幽樹木重重夏似秋每聽鐘聲消俗慮敎人到此愛清修』（該寺四面臨空地亦狹小人跡鮮到有曲徑通幽處禪房花木深之槪坐聽鐘聲幾令人四大皆空矣）（七）鉢池晴雪『一片茫茫盡白沙恍如積雪浩無涯世人艶說西山景更比西山分外佳』（鉢池山在城北十五里以形似名其地多活沙山之陽背淮面湖境最清曠相傳王喬煉丹於此山景慧寺）（八）洪湖伏汛『洪濤直似曲江濤伏汛由來浪最高不是年年傷稼穡翻敎留作助詩豪』（洪澤湖居淮之西距城尙遠然伏汛之際怒濤聲湧勢若連甌吾淮年復一年恒受其殃前聞皖省治水疏濬入此湖轉入運河若然則不獨吾淮一邑危抑全淮數十縣皆成澤國矣）[  芰隱]  
集益錄 
　　再答第二十三問栩昨附答一則所用車刀係當時爲藝徒學習而設因其手術毫無把握故不得不於居中（昨均誤爲偏中）凸起一釘以套鈕孔庶不致於歪斜及至手術嫻熟則即無庸此釘蓋有此釘者其製成之鈕居中均有一孔與舶來品之形式異矣此機所難製者卽爲車刀其形式之佳否亦全在乎刀口之形式如何故僕尤當以製刀之法告之讀者庶可令製刀之匠依式照製其法實至簡易即取螺甸鈕一粒對徑剖開即以剖面蘸印色印於紙上剪去印色之痕跡卽成刀口之形惟兩邊牙角須略放長庶可各個圓成不必更費第二次裁琢之手續至其中部四限則純以手鑽爲之毋庸機器[  栩園]  
工業須知 
[樟腦（三）] [  張靜生]  
　　翌年春間從苗牀移植外苗牀築畦一如前狀當掘苗時隨將上帽剪去只留寸許每方尺約植七八株於春夏秋三季各灌液肥一次宜時常芟除雜草勿懈至第三年立春春分間即可移植山林删幹如前每六方尺植一株前向東南宜擇温暖之地如得瀕海尤佳自移植山林後每株必怒發數枝須擇其良者一本留之餘皆除去自此五六月間仍須著意保護不使蔓草糾結妨其發育除下之枝可擇乾燥之地揷之亦播種之一法先以竿鑽地作孔深約七八寸將枝斜斷約長一尺至一尺五寸徐徐揷入孔中將土踏實護以葉茅等物以遏日光之直射待其發芽始灌以稀液肥最好以尿一分合水九分愼防霜雪之害至明年春與移植者無異（未完） 
　　附答沙市來函謂依本欄揭載之法製成肥皂色白而微黑云云按苛性鈉（即卜内門燒碱）忌鐵器宜用銅鍋卽不致黑又顏色欲其黃可加老松香粉欲其香可加桂皮油欲其透明可加水玻璃至其分配之量則宜實驗又製苛性鈉之碱宜用卜内門之普通洋碱（栩） 
長篇小說 
[寫情小說柳暗花明錄] [  常覺小蝶天虚我生合譯]  
　　第十四章（三） 
　　羅倫言時其聲愈低幾欲失聲而哭又强自忍曰此恕宇我亦知其甚難然而君當諒我吾心實愛......言次又止力自抑遏又曰吾今亦無他求但求君恕我適間之事則吾雖死亦復無怨嗟乎薏德當知吾身冥冥中實已有無形之桎梏凡吾所爲莫非爲他人奴隸羅倫言次又止蓋其心中頗欲言裘狄斯之事顧又自恥無由出口則悲曰薏德已矣願母以我爲念今有一人至誠愛汝且其人誠懇勝我萬倍故我求汝亦宜垂念其人薏德至此始仰面向羅倫一視雙頰紅如朝霞而兩顴之外則仍白同梨花心房翕翕似覺五味雜投乃不知其爲酸爲苦曰伯爵汝語止於此乎羅倫𩒽𩑕曰如此而已薏德曰謝汝今可引我往見茜雪吾亦倦矣羅倫乃復挽其臂發爲最誠懇之聲曰薏德君誠能恕我否耶汝不言吾心殊弗能安蓋今夕而後吾人須分手矣薏德聞語目光一動欲言又止羅倫歎曰此行恐再相見亦無期矣故予必欲於未行之前聞君恕言使我客中亦可回味薏德汝豈竟無一毫哀憐之心耶薏德唇顫正欲有言而茜雪已姗姗前曰薏德來鮑倫夫人將歸矣方駕車而覓汝羅倫祗得釋手任茜雪挽其妹去薏德旣去而維廉復來呼曰伯爵汝已向薏德言之乎吾見汝二人今夜乃時時在一處也羅倫目光痴然仰視維廉久之始曰吾言之已不計次然而希望二字則猶不敢許汝維廉愕然曰竟無望乎羅倫慘然一笑徐曰難矣但諺有云凡事須待時機時機或能造人維廉汝且耐之當知正有多人并此時機亦無望矣（第十四章完） 
＋ 
 
 

Page 15

 
 
　　老申報四十年来之囬頋尊聞閣選 
四十年前之言論 
[一字治天下論萬里歸來客（見本報壬申年七月十八日）]  
　　客有聞於諾生曰自古帝王莫不得民心而治天下孟子曰得民心有道所欲與之聚之夫名器不假之朝民之所欲飽煖外無奢望也今則人人有可富可貴之階即人人有求富求貴之想其欲不亦難致乎諾生曰否無難也可以一字致之曰儉而已客笑曰迂哉惡乎儉生曰民心皆同余與子皆民也請言余之心以證之余年五十矣猶憶余祖分飽煖於人而使人皆飽煖者也余父即不能使人皆飽煖而猶能分飽煖於人者也余則欲分人之飽煖而不可得何哉祖家貲數十萬而外無裘帛内無金玉出入操作無僮婢父家貲數萬而裘帛矣金玉矣僮僕媪婢矣余貲不及千而裘必狐衣必錦車馬役從費益奢如是而安得不飢且寒顧非余之必欲如是也家之人不能不如是而並恐余之或不如是也亦非家人之必欲如是也不如是幾若爲人所不齒是以勢有所不能而心實有所甚苦也一旦聞崇儉黜奢而可以不如是有不知手之舞之足之蹈之者矣然則民心之所欲究不在富貴而在飽煖也不以儉致之又惡乎致之客曰余心亦誠然然咸豐初督臣陸建瀛奏請頒刋崇儉黜奢貴賤等級諸禮節以示天下而卒不行殆有難焉者乎生曰否否記有之國奢則示之以儉國儉則示之以禮奢而卽以禮示之是以不行也譬諸荒徑萬花百卉蕪雜其中欲使之條分枝析難矣今無貴無賤一示之以至儉之制聖天子躬行而率之一旦布衣臨朝不日而在朝之臣莫不效法也越日而在京之臣然矣越日而外省之臣然矣由是推之天下始而縉紳繼而士農商賈翕然從風可尅期而待也客曰節文度數服物采章國家所以行黜陟示勸懲者名器而已朝廷之名器猶民之衣食也子爲民計善矣其如名器何生笑曰何客之固耶余所言亦正爲名器計也昔見一茂才訓富家蒙者課稍嚴其生卽詈之曰我母嘗云我父自幼未讀書從不識禮義而頭銜何等顯赫今汝寒酸若此乃要我步後塵耶噫名器之重婦孺且弁髦之尙何言哉誠如余所言行之期年或二三年民習爲故常矣於是朝廷乃下一令曰官自翰林升者服某服御某物非翰林不得而干也頃之又下一令曰官自甲第進者服某服御某物非甲第不得而混也等而下之而舉而貢而諸生各有差吾知讀書明理者勇往而來矣久之又下一令曰凡民樂善好施與爲一鄉推重者服御一如諸生知孝友睦婣任恤爲一邑矜式者服御一如舉貢生等而上之若甲第若翰林各有差吾知敦實行重名節者接踵而起矣百姓足而朝廷之名器又用之不窮天下安得不治乎客曰大哉儉之用也然猶有慮方今邊境未安軍需孔急各省製造機器局歲費數千萬取之商賈者半焉若一歸於儉於捐稅無乃碍乎生曰此更無慮也今天下財用流行莫大於金銀銅三品數十年來耗於民間服飾器用而置若廢物者幾半矣使出而用之其勝於外國之開鑛者必倍屣也且崇儉之法去其無用者耳有用之貨物仍不可少也即以衣服計之好奢之子固有外文繡而内緼袍者矣反而用焉所謂衣錦尙絅者亦在所不禁是布與帛並行不悖其他貨物之流通不滯槪可見也夫以飽暖相安之民重重以里黨相賙之義又得讀書明理之吏以敎養之由是而保甲焉圑練焉因時制宜使之利無不興弊無不革尙何寇盜之足患需餉之待籌乎客悚然退喟然嘆曰信哉一字之治爲功至易而爲效甚神惜乎諾生言之而不能行之請以質諸名公卿之有心郅治者 
尊聞閣筆記 
[劣吏慘報（見本報甲戍年五月初七日）]  
　　淮南某甲向充縣吏虎而冠者也招權納賄能顚倒是非外貎似頗樸實而其中奸詐百出狡猾異常能伺顏色知官喜怒偶不愼即墮其玄中内結丁幕以爲護符外聯訟棍以樹牙爪以故行之數十年不至破敗受害之家難以枚數多欲寢其皮而食其肉奈畏其勢相顧不敢發甲夏屋連雲婢僕十數人頣指氣使類於世家客至百人之食咄嗟立辦又爲子納職通判與世豪連婚由是聲勢益横一日不戒於火鄉人嫉之深無往救者甲適醉不及出遂與房宅爲槨同付火葬諸無賴又從而刧之家產蕩然鄉人又無肯以屋舍之者子又無用携老母及妻妹於城旁結茅以居漸至炊烟不起無以爲活過其室者多數其惡而唾駡之子不能堪乃賣妹於娼家一夕携妻棄母遁去母遂爲丐有瞎丐占以爲妻子至揚州復貨其妻於花烟館隻身亡去遂不知所終有知之者聞其亦爲丐矣 
神話 
[石大郎（見本報癸酉年三月十三日）]  
　　劉河瀕海一隅潮汐往來每多海患故近海居民寥寥商旗亦裹足焉相傳先有村人某夢一神人儀仗赫奕衣冠整楚呼而告之曰余崇明之石大郎也此處不久將爲澤國余憫居民有其魚之厄可速遷余棺葬於此處則免此患某醒而異之遍告同村人乃村中同夢者幾數百人之多益奇之遂急詣崇明覓石大郎之墳而遷葬焉復於墳之旁建一殿宇塑其像而崇祀之甫成落海水驟漲竟及石大郎之墳而止自此沿海一區得慶安瀾而生齒日增焉石大郎者崇明之小家子也少徼賤爲牧牛奴然孔武有力性尤慈善喜放生每循行海濱見有蝦螺蚌蛤之屬輙拾而投之海一夕憇於沙岸忽見數武外光耀奪目異而即視之則一大蚌方在翕張衆咸謂中有夜光珠劈而取之可致暴富雖連城拱璧不是過也大郎不爲動仍援拾而投諸海亦不以此在意會村中出一巨獸嘗夜行田隴食人禾稼有與大郎有隙者謂是大郎所縱之牛卽以其事愬於主人主人責之大郎憤不能辨潛於夜間隱身以伺果見有一巨獸毛角甚偉游行田間蹂躪幾遍突起逐搏其獸入於海水而没大郎忿不顧身從之蹈入海中見海水中分屹如壁立俄頃睹一府第甚壯麗見獸一躍入門亦從之入爲閽者呵止遂被擒至殿上見一少年上坐色甚厲初未言俯睨良久展顏問曰子非海　之石大郎乎然則余恩人也急趨揖延之上坐大郎惶惑不知所措少年復曰子不憶海濱援拾之大蚌乎是即龍王少子也蓋余前日偶化蛤出非公幾遭慘戮今日之逢實天假之綠耳於是優禮甚厚無何又告大郎曰君能入此而不能出矣蓋君所逐者乃一犀牛其二角能分水故君得隨之入大郎大驚求計少年曰旣屬恩人當爲請命於家君以報大德無何持一珠以贈曰此爲辟水珠持此出海如履平坦大郎遂拜謝而出頃之登岸衣履不濡自此大郎恒出入洪波巨浪間後大郎偶洩其事於村中人有牧牛顰六七人乘大郎睡思奪其珠大郎驚覺懼有失因唅其珠於口中與衆鬭莫有攖其鋒者詎料倉猝間其珠誤墮入喉格格不出竟以是死或爲收殮而葬諸海邊一夕風雨交作海水大泛沿海一帶均被淪没惟大郎葬處起一沙埂數年更長村人以爲神遂立廟祀之云 
[黿異（見本報甲戍年四月十五日）]  
　　太湖之邊多水田民之環而居者皆以耕種爲業有吳某夜夢一老人鬚鬚浩然衣冠皆墨稽首於吳前言明晨有難乞爲援手當圖報醒而不解所謂忽聞外人喧譁聲出視之見有巨黿在隴畔食麥衆人圍而捕之　被縛吳憶所夢見而心動出青蚨三貫向買衆俱允惟一范姓者不許謂如此大黿吾儕剖分而食可飽數日豈區區之錢所能得耶吳欲增價范已用鋤擊其首立斃秤之重二百餘斤遂共啖之越二日食黿諸人皆病雖僅染指而嘗者亦不能免范尤劇昏瞶中自言我爲河伯使者已久偶遇厄難衆人皆許賣爾獨不許擊我立死我必索爾命家人　之不允臥疾數日呌嘷而殞 
 
 
 

Page 16

 
 
   
 
