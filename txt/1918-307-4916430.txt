# 1918 - 307 - 4916430

 

Page 1

 
 
   
 
 

Page 2

 
 
時評 
[德皇退位（冷）]  
　　德皇已退位矣歐戰告成之日至矣世界之形勢由此而又有一番變動矣我國厠於其間亦已有所預備否耶 
　　歐戰告成之後世界各國大抵約分三類其一爲戰勝國其二爲仍舊國其三爲新建國與内亂國三者之中我國將居何等惟在於此後極短之時期中判之耳 
　　然則我國南北之和安可不急起直追以趨於歐洲和局之前耶 
[命令]  
　　十一月八日大總統令特派郭則澐爲文官甄用委員會副委員長此令 
　　又令派涂鳳書張名振方兆鰲傅嶽棻章祖申孫培張謀炯任承沆爲文官甄用委員會委員此令 
　　又令參謀總長蔭昌呈陸軍第二十七師參謀長高維嶽另有差委請予免職高維嶽准免本職此令 
　　又令任命吉興署陸軍第二十七師參謀長此令 
　　又令陸軍總長段芝貴呈請任命王榮鼎爲陸軍第九師砲兵第九團副軍械官應照准此令 
　　又令陸軍總長段芝貴呈請授周樸唐志喜姚恭寅爲陸軍步兵中校石作璘爲陸軍砲兵中校譚家豐及懷珍王啓麟梁應樞韓崇瑜岑履信徐聯芳朱雲龍爲陸軍步兵少校夏濤年汪唐亮王仁燕爲陸軍三等軍需正楊克讓爲陸軍三等軍醫正均照准此令 
　　又令黄承慶郁涇深給予四等文虎章此令 
　　十一月九日大總統令任命張紹烈爲甘肅𣶀川道道尹此令 
　　又令任命黎丹爲甘肅西寗道道尹此令 
　　又令前政事堂存記朱蓮溪着發往江蘇交該省長酌量任用此令 
　　又令國務院存記魏紹周着發往黑龍江黄鼎翰着發往福建交各該省長酌量任用此令 
　　又令司法總長朱深呈請任命王國鈺署京師高等審判廳推事應照准此令 
　　又令司法總長朱深呈請任命陳士杰署奉天遼縣地方審判廳推事鄭慶章署浙江鄞縣地方檢察廳檢察官章朝瑞何蔚署福建高等審判廳推事虞士銘署熱河都統署審判處審理員均照准此令 
　　又令陸軍總長段芝貴呈請任命閻晋傑爲陸軍第一師步兵第三團團附王世霖爲步兵第四團第二營營長均照准此令 
　　又令陸軍總長段芝貴呈請任命高震龍爲陸軍第二十師砲兵第二十團第二營營長應照准此令 
　　又令陸軍總長段芝貴呈准鑲白旗滿洲都統瑞豐咨請以鍾和陞補公中佐領應照准此令 
　　又令卜金標給予二等寶光嘉禾章此令 
　　又令李鍾岳晋給二等文虎章張祖佑漆英吳廣啓徐尙武均晉給二等文虎章黄濬金兆蕃李景銘傅潤璋囗都孚均給予四等文虎章此令 
　　又令吳保成晉給三等嘉禾章王汝儉晉給四等嘉禾章此令 
[專電]  
　　北京電今日下午四時居仁堂開歡迎歐戰協濟會各總次長各派要人重要新聞記者各國公使或代表均到先由錢總理致歡迎詞次黄開文代表東海演說次法使代表及美公使與梁士詒演說美使所言多本美總統宣言之旨最後青年會代表述華工在法情形五時散是日招待來賓儀式極盛外人歡悅（十日下午八鐘） 
　　北京電錢能訓因歐戰協濟會柬請内外朝野要人報界十日下午四時在居仁堂開茶話會（九日下午四鐘） 
　　北京電法胡使報告十二日巴黎會議戰後金融事（十日下午三鐘） 
　　北京電平和期成會建言南北速派代表平等形式商議時局閣議通過徐亦贊成已抛棄前此中央地方不能對等之主張由田文烈錢能訓答覆平和期成會聞岑將至甯中央派何人未定國會擬新舊合並改約法共同解散依法召集惟南北主戰派不反對否尙疑問（十日下午七鐘） 
　　北京電平和期成會代表謁徐促南北速派代表開平和會議昨閣議討論甚久尙未完全决定錢曹田均發表意見大致已贊成開南北平和會議 
　　（十日下午四鐘） 
　　北京電陸榮廷致平和會微電云國事紛紜危亡立兆甯人息事人同此心希望和平尤廷夙志諸公提倡和議極表贊同切望積極進行從速組一定辦法俾雙方接近協商時局早得依法解决又譚延闓陽電言南北皆望和平而當局確有難處非組織會議機關僅恃函電决無希望幸勿後時（十日下午九鐘） 
　　北京電陸個人及軍政府均有電致平和會平和運動漸進步（十日下午四鐘） 
　　北京電東海告汪貽書以謀和不失威信汪答共和總統以順輿情保威信徐大動（十日下午二鐘） 
　　北京電鄂敎育會晋省會敎育會皆通電主和 
（十日下午二鐘） 
　　北京電東海語人舊議員反對新國會故反對余殊無怪其然安福部反對内閣案藉口其通電南方 
（十日下午三鐘） 
　　北京電中央召各督决不取會議形式陸續傳各督商議（十日下午三鐘） 
　　北京電院電前敵中央與各督商議謀和即應固守防地（十日下午二鐘） 
　　北京電吳笈蓀云東海訓示各督三事（一）大局亟宜和平解决望各督精神一致便政府對西南開誠接洽（二）裁减軍費勢在必行（三）各省協剿土匪 
（九日下午四鐘） 
　　北京電張廣建復期成會贊成和平王占元函五族合進會謂個人無成見只順大勢推移輿論趨向 
（九日下午四鐘） 
　　北京電閩抵鑛借欵日本恐助内訌决緩付 
（九日下午四鐘） 
　　北京電昨財部復外交團幣制借欵合同允再展期六個月（九日下午四鐘） 
　　北京電財政本擬畀陸宗與陸以財艱向東海面辭昨又函辭曹亦不願兼薦周自齊吳鼎昌（九日下午四鐘） 
　　北京電政府有借善後欵三萬萬之說（九日下午四鐘） 
　　北京電聞黎馮將同來北京（九日下午四鐘） 
 
 

Page 3

 
 
　　北京電張廣建派魏鴻發張樹元派馬良爲代表來京（九日下午四鐘） 
　　北京電外交團請封敵僑合資開辦之三合義飯店（九日下午四鐘） 
　　北京電厦門英船塢出售閩督以關係軍事呈准收買經厦鎭使交涉員等與英商議妥價四十一萬分期交付（九日下午五鐘） 
　　北京電湘督以金融凋敝餉數月未發又未見撥到恐生變請先撥十月份五十萬應急（九日下午五鐘） 
　　北京電電令蘇魯陜豫鄂閩年内平匪（十日下午二鐘） 
　　北京電晉閻督昨抵京語人力主軍民分治請以晉始陜督代表到京 
　　（十日下午二鐘） 
　　香港電軍政府電致平和期成會勿派代表南下並稱時局必以適當手續解决之（九日下午二鐘） 
　　北京電湘民排斥張督請命吳佩孚代之說未徵實（十日下午三鐘） 
　　北京電甘軍天水奮戰多日復南北兩山政府賞二千元（十日下午四鐘） 
　　北京電剿魯匪費由中央擔任（十日下午三鐘） 
　　北京電魯匪多張勳舊部到處聲言請大帥（九日下午四鐘） 
　　北京電蘇督以盧團赴魯剿匪扼守要衝特派砲連前往協助 
（九日下午五鐘） 
　　北京電嶧臨紳商因匪擾電求保護當飭張使派隊往剿張以蘇皖兵未到無兵可派請另調 
（十日下午四鐘） 
　　北京電據報寧陜安康敵軍向石泉退走知事已回城（九日下午五鐘） 
　　北京電姜桂題以常統領率六營在豫剿匪不敷調遣續派鄭統領步砲三營赴豫協剿懇照例發現欵（九日下午五鐘） 
　　北京電晋督以援軍赴陜糧秣價昻部定所加餉額萬不敷用請特别另加以資挹注（九日下午五鐘） 
　　北京電伊犁俄領吕巴擅扣俄商貨俄黨人遷怒華人謀擾伊並將旅俄華僑財産封鎖新督請向俄使交涉另派員爲伊領並飭伊道吕領所發護照等勿簽字 
（十日下午四鐘） 
　　北京電楊增新請息訌移軍實邊固防（九日下午四鐘） 
　　北京電楊以德聞免職消息運動津商會電京挽留該會勉强敷衍之政府擬置不理（九日下午四鐘） 
　　北京電報界反對報紙法擬請新國會打消（九日下午四鐘） 
　　北京電陳樹藩因祖母喪葬請假一週公事由瞿參謀長代行 
（九日下午五鐘） 
[戰電]  
　　里昻電瑞士京城消息星期六日晨柏林發表由巴登大公國美克斯親王署名之布告通告德王遜位首相當暫行留任靜待皇太子不願繼承問題及任命將來攝政王問題之解决新首相有人擬議及於社會黨議員愛倍爾氏者一旦新首相任命後當有法律案規定普通選舉組織國民憲法議會（九日） 
　　里昻電瑞士京城消息社會黨在慕尼克開有大會與會者約數千人會衆通過議决案要點如下德皇遜位德皇太子不能繼承大位各種公共行政採民治主義接受休戰條件棄去一切防禦之意義預備解除動員禁止罷工每日工作八小時勞兵會已組織成立由一社會黨人主席發布通告稱將從事選舉組織國民議會通告復反覆聲明稱發起人之意擬維持秩序保護人民之生命財産並已宣告共和（九日） 
　　里昻電德軍之挫敗日甚聯軍沿全陣線前進克復土地德軍開始退出伐蘭西安萊至于特之愛斯加河凸隅英軍扼守土爾萊西部者渡過運河佔據愛斯加河之康特英軍已攻克摩貝巨逐退蒙斯及加勒羅方面之敵軍（九日） 
　　里昻電塞爾維亞軍隊繼續向匈加利前進（九日）（以上法國無線電） 
　　亞姆斯特丹電亨堡電稱水陸叛兵今完全控制亨堡港内各船皆懸白旗且設立軍人議會占據司令部事前曾用機關槍作戰工人數千名列隊游行各街阻止休假回國之兵士乘火車開往前敵軍人議會已組織武裝巡隊維持治安叛兵一萬五千人以水兵若干人居前列開往本台士斯特拉斯兵營命營中兵士讓退營中兵士不服擲煤氣炸彈以擊叛兵繼乃交戰卒由軍官交讓兵營亨堡亞爾土拉境司令於是乃承認叛兵之要求其條欵與基爾叛兵所提出者相同基爾運河之倫特斯堡與庫克斯洽文聞亦有此項舉動 
（七日） 
　　倫敦電據丹京電稱潛艇兵士泰半加入革命黨（七日） 
　　巴黎電德國使者昨夜行抵福煦上將司令部歐士白格氏爲平民之代表昨日參議院正式宣布奥國休戰條約簽押時旁聽席中爲之人滿巴黎聞德使者赴福煦上將司令部消息人民大歡豫料戰爭不日可以告終（八日） 
　　倫敦電路透電社得悉協約國艦隊將於本月九日下椗於君士坦丁聖蘇菲亞外（八日） 
　　倫敦電今日郝斯登氏在下院建議派公正員澈查上海建造商船事及維克斯公司代表關於江南造船所與爲美人造船事之舉動波拉勞氏答稱彼已調查此事所幸並無派公正員澈查之必要云 
（五日） 
　　倫敦電郝浦氏今日下院宣稱一九一八年西歐英軍俘敵兵二十萬人法軍俘十四萬人美軍俘五萬人比軍俘一萬五千人（七日） 
　　巴黎電當德使者抵福煦上將司令部請求休戰時師丹陷落我軍之手其地爲一八七○年解决普法戰爭之處法軍今正疾進恢復土地甚廣末斯河西面全土指日可告肅清（八日） 
　　華盛頓電駐美俄國大使巴克米蒂夫氏今日以俄國新統一政府之請願書致國務卿藍辛懇請協約國與美國政府速卽續助俄國脫離過激黨之衡軛並恢復俄國治安該請願書署名者爲總統亞夫克森蒂氏内閣總理伏洛哥特斯基氏俄大使並請美國與協約國政府阻止十一月十日實行大舉屠戮中等資産社會之計畫（八日） 
　　倫敦電公報局宣稱英法政府協同宣布近東之戰爭目的謂志在使受土耳其壓制之人民完全自由輔助固有政府之建設並輔助叙里亞美沙波太米亞及其他願脫東縛之土地之自治保證實施公道鼓勵經濟之發展與敎育（七日） 
　　倫敦電公報局封鎖大臣宣稱英政府曾通告各中立國謂和局告成前敵船如有讓渡等情英國未便承認蓋中歐諸國曾施行非法潛艇戰爭協約國須以中歐諸國之船舶抵償損失未能容其藉讓渡而報銷此項要求也（七日）（以上路透社電 
[外電]  
　　海參崴電此間報章載有法國外交代表馬戴爾氏之談片據謂法國諧甯將軍現由日本來海參崴以指揮西比利亞之捷克軍且受有特别任命以組織俄國陸軍先從恢復烏拉爾與窩瓦陣地着手後再肅清德境内之德人與過激黨云云海參崴地方代表會諭令北方議會解散於海參崴政府與霍政府互起衝突時所招募之義勇兵多木斯克電稱俄兵兩隊受過激黨之煽惑忽起譁變釋放被拘留之過激黨旋由政府軍隊恢復秩序（八日） 
　　北京電今日銀行團無條件撥交鹽欵五百三十萬元内提六十萬元爲第一月歸償日人於戰中所墊繳英金二百萬鎊短期幣制債務之欵（八日） 
　　以上路透電 
　　北京電趙炳麟今日承徐總統之意旨電致岑春煊曰總統關於南北妥協未有具體的政見故此時尙說不到條件如何締結至於南北對等之和平會議徐總統頗加考慮故若能免除會議之形式則可開始交涉云云（十日） 
　　北京電據政府方面消息云徐總統對於促進南北和平之舉在一方面以有人極端高唱主戰說爲有利益是以近日張作霖之主張强硬於其謂爲出諸張之本心寧不如謂爲因有徐總統在其背後故作此態較爲近是（十日） 
　　東京電徐樹錚等十六名於昨晚八時半抵東京車站受多數人士之歡迎（十日） 
　　東京電駐北京之芳澤參事官回東京靜養後將於下星期爲新設之亞細亞局長（十日） 
（十日）以上東方通信社電 
　　東京電此間某當道接得報告云裴爾賽由之最高外交會議於六日完畢法國福許元帥於七日將該會决議之對德停戰條件交付德國代表 
（十日） 
　　東京電日清汽船會社將於來二十二日開總會本期之利益金爲一百十八萬九千元較前期增加五十一萬元分配紅利已内定一成半（十日） 
　　東京電美國之向日本繼續租船事船主一邊已經允許又前美曾交涉欲再添租船數兹已由美一邊撤回矣（十日） 
　　東京電法政府所發行之債券五千萬元已决定由日本銀行團承受其償還期限爲三年利息年六釐售出價爲九十八元（十日） 
　　東京電唐紹儀現正急欲歸國昨日上東京明日將招宴日之朝野名流於帝國旅館以爲告别 
（十日） 
　　東京電日印協會總會昨日開於大隈會長邸大隈侯澀澤男高橋藏相及外數人互起演說言發展日印貿易之要頗爲盛會（十日） 
　　東京電聯合軍已入塞坦城（十日） 
　　東京電德各都市之革命擾亂愈加張大機吕軍港及停泊於港之艦隊全數爲暴民所佔據（十日） 
　　東京電滿蒙毛織會社之創立籌備已經定當總股分二十萬股已由東洋拓殖會社認四萬股滿洲鐡道會社及張作霖各認一萬股（十日） 
　　以上共同通信社電 
　　北京電東海對平和統一會除自身不預名外極表贊成并諭勸與期成會聯合進行 
　　北京電府院參陸處接張懷芝津發微電代張總指揮宗昌迫催九十兩月欠餉有和局未决謠言甚多脫軍士因給養不充或被奸人蠱煽爲患何堪等語元首批交財部即籌撥發 
　　北京電内部主維楊以德位置酌予處分 
　　北京電院接陳樹藩麻電王安瀾一股踞漢陰安康石泉進薄甯陜現令張聯陞所部劉團出洵陽取安康王團出平利夾擊斷匪後路另電川劉督鐘師轉飭吳賴兩旅由西洋縣分規石泉甯陜并令江口張分統詔公協助堵剿迭獲勝仗尅期可平 
（以上九日） 
　　北京電浙督楊善德昨（九日）晚抵京 
　　北京電譚廷關電告將由漢到京期成會準備歡迎 
　　北京電張作霖因曹錕决不赴京將往保定晤談 
　　長沙電張湘督電京覆准以烟酒公賣分局長竇以珏兼代表長沙關督曁湘交涉員 
　　蘭州電張廣建電保署渭川道尹張紹烈署西甯道尹黎丹均補實任暫代敎育廳長閣士璘升爲署理 
　　濟南電韓莊奉軍北調土匪未靖張署督電令兗鎭抽隊接防另派五師王營馳往會剿并電商徐州張使酌撥隊伍協助（以上十日） 
　　以上中孚通訊社電 
[公電]  
　　歐戰協濟會中國直隸籌欵部來電省議會商會敎育會各報館各團體鑒庚日省公署開歐戰協濟會籌欵會紳商各界領袖到會者千三百餘人曹省長美總領事楊廳長幹事長相繼演說大致謂我協約將士爲保護世界公理犧牲其血肉之軀痛快淋漓聞者堕涙鹽商首領原認捐一萬元末由美國畢君演說前在戰地救有比國幼孩兩名其兩手經德人截去德人慘暴之實情於此概見各界聞之更爲悲慟鹽商又慨然認助一萬元零星資助四百餘元又由楊廳長報告省長鄙人及本會同人助洋一萬元復由警察分送捐啓一萬五千餘份七日内將欵交籌欵部謹將以上辦法電聞即希鑒照歐戰協濟會中國直隸籌欵部啓 
要聞一 
[北京特别通信（靜觀）]  
　　最近和平聲中之各方面 
　　近日和平之聲盈溢全國而京津一帶尤爲和平空氣之發源地人才雲集函電紛馳智士竭其謀文人運其筆所畫者無非和平之策所抒者無非和平之言各報章之所記載所論說亦多半爲和平之消息與和平之文字可謂盛矣然而所聞所見類皆東爪西鱗一枝一節於大體上不甚貫串今乃綜合各方面最近之消息分類記之略足見内幕之一斑想亦爲愛和平者所願聞也（一）東海方面東海主和態度早已宣明然其宗旨則在保存中央威信辦法則在結合北洋系勢力借重交通系人才聯合在野名士三者就緖而後再定妥協方針此項步驟漸見進行現方開始於西南各方單獨疏通蓋第一層手續已做到將進而做二層矣第二層辦法之效果如何此時固難逆料然在東海之意則以爲確有把握因桂陸滇唐粤岑均已直接間接有所表示表面上雖尙堅持法律而實際已戰無可戰是以東海預定計畫先令在野派疏通妥貼將條件暗中議定斯時即有一二激烈分子反對當亦易於制伏據最近某政客言政府已决議在和議未成以前一切皆依舊約法爲標準蓋將來和議有成南北國會均須閉會憲法恐一時無從産出也云云觀此足以測新舊國會之將來運命矣惟目前所爲難者東海爲維持中央體面計欲不取南北對等的和議式西南亦豈不欲保全體面故恐難以承認現在對於此節正在商榷中至對於内部如組閣一事暫留錢代理過渡下去與安福部要人則仍表示親密不與决裂（外間所傳徐與安福衝突非眞相）此皆東海最近之態度也（二）政府方面錢代閣秉承元首主張以東海之意思爲意思故無特别事實可紀前者密令前敵各軍停戰即係以國務院名義近來召集督軍會議亦係奉東海之令而發電總之對内對外一切大政仍可稱之爲總統制也（三）國會及政黨方面國會議員當然分主和主戰兩派一隸和平期成會一隸安福俱樂部表面上各爲黨義束縛惟安福系中亦非盡屬主戰之人大抵無宗旨者居半數至安福部首領如王揖唐等今見大勢所趨對於東海之提倡平和絶未表示反對僅謀己黨地盤以期保存勢力爲異日發展地步副總統之主張亦正爲此近來該部又與在京各督軍極力聯絡（今日又大開歡迎會）冀藉武人爲後援本來該部係軍閥派所組織而各省選出之議員又多數與本省督軍有關係聯絡援助其勢甚順若平和期成會則以和平統一爲揭櫫上承東海之意向下以結合在野之有名人物以相對付熊希齡雖爲會長而暗中主持仍屬於交通系現在該會與各方面聯絡範圍愈擴愈大目下已由提倡時期進而爲研究時期冀有所供獻於南北當局東海曾擬以天津方面託熊秉三上海方面託張季直南京方面託李秀山湖北方面託王子春蔣作賓其與西南要人接洽者有王鐡珊任可澄趙惟熙谷鍾秀張耀曾等目下均可算屬於該會之範圍章行嚴由東返國熊氏已電招到京籌議一切譚組安亦有北來之說熊氏日内並擬親赴湘中接洽一切至梁氏與現在都中之各督軍直接間接亦極雅意交歡其意尤爲深遠惟安福系與梁氏一派暗鬭愈見其烈政潮鼓盪非佳象也（四）社會方面如學界商界自國内紛爭以來所感苦痛已不堪言希望和平尤爲殷切現在由北京敎育會商會所發起之全國和平聯合會已早成立通電各方風行全國各省省議會敎育會商會來電表同情日必數十起又有所謂五族和平等會相應而起某系機關報著論直斥和平機關分子純爲飯碗問題肆口謾駡殊悖情理總之今日鼓吹和平者無論其居心何在是否假此爲一種手段然其言論固不可謂非合於大多數之心理也此外以私人資格發表意見者如劉揆一之意見書亦已宣佈各報矣（五）前敵北軍方面在湘南之北軍首領如吳佩孚馮玉祥主持和平已非一日近來吳氏請求東海明發停戰明令業已證實最近張湘督與吳氏感情已洽據聞張已有軟化之說閩省李厚基自奉停戰電後已有覆電遵令辦理惟其外迫於南軍内又見疏於閩人大有進退維谷之勢江西則陳光遠早將防邊各軍撤退龍濟光殘兵困於南海孤島勢已不守而已身尙留滯都門欲歸不得前有人諷令辭職歸田尙未得其同意餘若奉軍遠戌瀟湘亦已久客思歸無復鬭志綜觀前敵各軍之大勢亦有不能不和者矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[京津之歐戰協濟會]  
　　歐戰協濟會籌欵一萬七千萬元協助協商各國軍隊俘虜及華工隊交際體育智育德育上諸種事業一舉已經美國總統威爾遜批准並擬請中國方面捐集三十萬元刻美國及協商各國駐京公使與駐華領事皆竭力協助此次籌欵勸募之期定於十一月十一日至十八日止中國官吏如周自齊及其他著名人物皆贊助斯舉自此次世界戰爭發生之始基督敎青年會基督敎婦女青年會天主敎戰事研究會猶太敎公益會救世軍軍營服務團美國圖書公會等七機關即從事於維持鼓舞戰地軍士之精神魄力美總統威爾遜近致書於戰地管理美軍德育事務之佛士狄克君提議聯合上列各機關共同募欵美總統書中有云以該各機關之功國民精神道德之力皆集合爲軍人之後盾用之於至善之途將來得最後之勝利彼等實與有力焉云云此次籌欵所辦之事範圍已經擴充凡各國軍隊之在戰地者如英法比意葡俄美等國以及偏僻之戰地如馬其頓巴利斯丁麥蘇波典米亞烏雷尼亞西伯利亞等皆將施以協助并及華工隊與俘虜焉此舉可謂歷來最大之慈善事業故所須欵項之巨當不言而喻協商國之軍隊日益增加即以美國一國而言不久即將遣派大軍三百萬人至法國戰地其在美國本國者尙不計焉即使議和之期轉瞬將屆然軍人非再歷多時不能卸却武裝也青年會及他機關自軍士應募入伍直至出發赴戰之時皆與之偕建築茅舍並供應一切軍人智育德育上之需求凡舟車醫院營地及一切軍人所在之地莫不有青年會會員同行照料丈房器具游戲品書報演說會音樂會初等高等敎育以及軍人餘暇休息之所無不籌備至周質言之其目的蓋在使軍人處艱辛異常之境况而得享平常生活之樂也自戰事開始至今美國圖書公會爲軍人備書籍逹四百萬部救世軍則爲軍人預備良美之食品及一切供人舒適之物非軍人能以廉價購致者軍營服務團則從事灌輸良好道德之於軍士駐紥教練之軍營中婦女青年會則建築所謂主婦招待所者數百所供軍人欵宴賓客之需凡兹各機關爲健全之軍士謀幸福維持其道德鼓舞其精神猶之紅十字會之調治料理傷病之兵士其事業蓋兼二義所以助吾人獲最後之勝利並爲吾友善之兵士謀幸福焉現在多數中國著名人士皆列名贊成兹列舉如下徐新總統馮代總統黎前總統吳炳湘傅增湘李士偉王克敏熊希齡孫多森吳笈孫夏壽康周學熙莊藴寬錢能訓蔡元培李長泰孫寳琦廕昌朱深梁士詒陸徵祥陸宗輿葉恭綽 
　　順直省議會七日午後二鐘開會議員劉守榮爲歐戰恊濟會中國直隸籌欵部臨時動議云美國大總統威爾遜致函敎練處課外事業委員長福士狄君以該國青年會等七大團體對於軍國及聯軍之慈善服務同一勤勞無種族宗敎之見尤堪嘉尙惟零星募欵不如大募一二次之爲有益特囑福士狄君向該團體等接洽自十一月十一日至十八日爲一次之募集現經狄君規定支配計基督敎男青年會一百兆元婦女青年會十五兆元天主教戰事研究會三十兆元猶太敎公益會三兆五十萬元美國國書公會三兆五十萬元軍營服務團十五兆元救世軍三兆五十萬元共計一百七十兆五十萬元專供隨營照護各國兵士謀其戰餘幸福之用查其戰征宗旨爲保障世界之公理維護平民之政治本席竊以我國旣屬協商團體之一自有榮辱與共休戚相關之義凡友軍之痛苦勤勞及該戰爭之目的吾國人民皆有應負責任况此種慈善行爲尤爲達人道戰爭最終目的之要着我國旣爲協商之一自當力爲捐輸以盡應盡之責本席以爲代表民意厥爲立法機關謹提起臨時動議請先由大會通過以直隸地方公欵項下提出十萬元交由歐戰協濟會應用藉表示我直省人民之心向並提倡各人之捐輸如蒙大會表决後請即分電各省省議會請爲一致進行是否有當伏祈提前公决議長以變更議事日程徵詢大衆同意然後請劉議長登臺報告畢一致贊成各議員起立三呼各協約軍隊安甯世界公理平民政治萬歲並由省議會通電各省省議會作一致之辦法云 
[中央會議中消息]  
　　東海此次電召各督來京除各種關係外兼欲令知主張之眞相及中央困難之實情財政一項已飭財部實行清理將各省欠餉各種支出與收入比較每月不敷若干羅列一表俾各督軍各本良心爲根本上之覺悟庶於實行裁兵可以减少阻力聞財部擬定意見十端參陸處擬定意見六端俟再加簽注即行呈核又東海亦曾諭各督軍各抒對於時局之政見以備討論惟聞各督軍擬定之議案均係地方關係并無關於時局者會議日期東海主張在十五以前舉行俾使各督軍得早回本任而黑龍江督軍鮑貴卿來電謂中央會議貴卿謹候解决無不贊成惟關於敝省外交事件乞與張巡閱使確定並請速行閉會以便張使即日來黑妥商遵行 
　　政府接香港探員韓賓禮密電謂廣東各要人對於各省長官到京會議最屬注意激烈派指此謂有二次復辟性質穏健者亦認此會爲非法之尤云云駐京各公使對於中央召開會議非常注意現已决定日内即向我國當局詢問該項會議之宗旨及將來之效果並詢此會經過後於南北大局有無危險請從速答復以明眞相 
　　東海意見以爲除甘新陜黑湘閩六省督軍以特别關係不能遠離可派代表外其餘各省區軍事長官均須一律來京列席與會在四五日曾電致未來之各省即係專爲此事聞山西督軍閻錫山已有電到報告啓程浙督楊善德亦有日内到京之說又吉督孟恩遠日前赴津爲其夫人壽七日已返京日前又電湘南請譚組菴來京後又去電催促七日國務院得譚覆電謂現因患病一時不能北上 
　　七日閣員居仁堂之宴東海亦與又安福俱樂部太平湖之歡迎會已來京之各督軍均到張使答詞之要語爲反對取消新國會及絶對不取平等議和 
　　各督軍以應議要案中與馮前總統多有關係故張王陳倪等頃已致電馮河間原籍請其即日來京又四省經略使曹仲三養疴保陽各方面電請入都迄未起程各督以會議期迫曹使爲督軍之領袖必須列席與議七日又聯名繕一公函派員赴保勸駕矣 
[外交要聞]  
　　關稅餘欵問題關稅餘欵上年梁任公長部時曾經提用一次爲數約五百萬嗣後卽未嘗續提近財政當局以四年内國公債早屆抽籖而庫儲奇絀延逾日久未能舉行懼不足以維持國信於無可騰挪之中因復計及於此項關稅餘欵日有先商諸總稅務司安格聯君尙無不可惟其事須另謀諸外交團旋經某某兩國公使出而抗議略謂此項關稅餘欵固不妨准我國繼續提用惟必須俟和平統一之後乃可照辦目前不論以何名目提用此欵均難承認云云此項請求是否眞爲公債抽籖還本之目的固屬另爲一事然於此足覘外交團之態度顯欲以財政兩字促我當局力趨於和平統一之途蓋一日不和平統一即一日無財政活動之希望也 
　　黑河道尹問題外交團說帖不滿於黑河道尹張壽增已易馬廷亮繼任查馬廷亮廣東南海人同文館畢業曾任駐日使館參贊朝鮮京城總領事駐日横濱總領事後又臨時代理公使回國後特派奉天交涉員等職於外交上素富有經歷云 
　　楊以德免職問題直隸警察處長楊以德亦外交團說帖中所指摘之一人也聞政府仍擬將楊實行免職惟須俟天津敵僑家屬搬移完竣然後發表繼任者並非常耀奎（路透電曾言係常耀奎）乃現在天津之某君尙須暫守秘密别一消息謂楊以德之處分政府尙無辦法新國會議員某某有提出質問或彈劾之說但政府以楊在津埠辦理警察極屬認眞雖於處置敵僑懲有過失擬從寬處分 
　　著名敵僑之收容應赴西峪寺指定移居地受收容之處分者爲漢納根柯逹士二人漢納根於六日之半夜四鐘由津乘車起程柯逹士則於七日上午十鐘由彰儀門乘駝轎起程均前往房山西峪寺收容所政府處置敵僑於此告一叚落 
　　求新廠問題此次協商友邦說帖十二項中尚有中法求新廠之交涉一案查該廠本爲華商集資所辦嗣以資本不敷曾向法國借欵嗣政府欲代還法國之欵收爲官辦法使乃提出抗議不認我政府可於未到期前償還債務此次一併加諸說帖之内現聞雙方讓步之結果或當取中法合辦之策焉 
　　接受日新使之答覆日前日本公使館向外交部通告此次新任命小幡氏爲駐華公使云云七日外交部即發答覆謂已接得通告並表示歡迎新公使云云 
　　協商公使開會協商國公使七日又開會議聞所討論之事雖非爲勸告問題但亦與對待敵僑事項一部有關此次討論目的即爲將來應付上之一種預備也 
[内閣改組之擱淺]  
　　自内閣改組問題發生以來牽連及於副座問題再牽連而及於新國會命運問題其實際則爲和戰暗關問題質言之乃飯碗問題也故安福部旣要求速舉副座又要求保證新國會之存在更要求閣員次長局長等之位置在政府方面亦不知以全力解决時局而亟亟於北方正式内閣之成立所謂自貽伊戚也聞東海以安福派種種要求萬難使之滿意始覺悟於内閣改組之不可能正式内閣成立之無謂决將提出國會之事暫時打消舊閣員個個留任錢總理之代理亦將無期延長矣另一消息謂内閣問題因一部分議員態度不明未能即日提出兩院於政務進行時局解决均有妨礙連日外問頗有責言議員方面亦漸覺悟安福幹部自任疏通近日語人謂正在疏通黨員稍緩必有轉機云云至當局態度仍甚從容似確有把握云云此說似與前說相反然其爲不提出則一也 
[七日之國務會議]  
　　七日國務會議錢代總理到院甚早各國務員除陸軍總長未到外其餘於上午八點餘鐘陸續到齊旋即開議所議各案其中之較爲重要者（一）爲郵便儲金暫行章程案查此項章程計二十二條討論結果無甚修改當經逐條通過（一）爲加入巴黎糧食會議案復經詳加討論决定續行電知胡公使（一）爲解决時局之手續問題此案爲趙炳麟日來之報告大約南方多以先决法律問題然後解决時局而北方則須先决事實方及法律以此爭點前提旣不能决定自無從言和趙於所經各地與在官在野各要人商榷多主張事實法律同時解决以調和此項爭點云云是日討論之結果仍主先决事實并議定先行决定事實之理由以國務院名義詳細電知滬寗方面俾得依以疏解此外尙有較普通之案一二件如任免官吏等案無可紀録議至十一點餘鐘諸閣員因有居仁堂宴會之事須早退席遂宣告散會 
[近日之參戰處]  
　　擬開參戰會議某機關消息叚督辦近日對於參戰事宜極力籌備現值各省督軍在京擬藉此機會召集各督在將軍府開一參戰會議以收集思廣益之效　　參戰之考察參戰處近日會議决定應詳加考察者兩項（一）國防軍之增減須考察歐戰况狀定之（一）對敵手續應以各國對敵態度爲轉移以上兩端已專案呈明東海 
　　籌備參戰軍需參戰處叚督辦昨咨財部以參戰軍出征在外一切冬季軍需品物亟應早爲籌備軍往應用希即發現欵一萬元以資應用 
　　參戰軍在魯購麵糧外交團日昨函致外部以參戰軍擬向山東購麫糧十萬包運往海參威轉運前敵請通令魯省長官查照陸外長接函後已面商段督辦由參戰處通知魯督並卽日答覆外交團矣 
[京華短簡]  
　　陳邦瑞之位置外傳東海往迎陳邦瑞來京以陳爲前代度支部侍郎或測爲將任財政兹經調查東海以懷念舊雨請陳爲顧間月送中交票一千元陳因是來謁並無政治關係 
　　對於蘇省之主和七日午東海電覆蘇督李純謂執事熱心和局無任欣慰以個人資格與南方要人接洽尤所贊成又電張南通其内容係催張氏於一星期内赴滬俾促和局進行 
　　熱河問題之消息姜桂題電稱於歌日返熱照常供職關於解决大局事件請由元首與各省督軍確定辦法桂題無不唯命是聽等語日前本有李長泰調任熱河都統之說姜已回任此說自然消滅故某報已有李統領爲元首極倚重之人現值冬防吃緊决不輕易更動之剖白矣 
　　李厚基負氣薦賢李厚基電逹府院謂現經薩督辦反對作戰已無厚基立足之地特懇命該督辦任閩督藉使閩省早平亂事厚基亦可得卸仔肩是否允准務乞迅爲電示 
　　熊秉三電邀范靜生熊秉三以時局問題各方面均已認爲有調停之必要亟須得人協同籌商進行辦法方期盡善前敎育總長范靜生前次屢預南北調停事宜均收鉅效允宜邀其早日歸國協謀一切故已電致范君矣 
　　府院事權之消長公府秘書廳七日函致各部院云奉大總統諭嗣後凡由公府交院轉交核辦之文件應請於辦結後將辦法抄送本秘書廳以備查考 
[津商會挽留楊以德之暗潮] 　　 
　　津商會致北京電云大總統國務院内務部總長鈞鑒閱報載天津警察廳長楊以德有免職之說逖聽之餘殊深惶駭該廳長鎭懾地方維持治安頗稱得力與商民感情素洽冬防在即倘行更換恐多未利特此電懇俯准所請勿行更易不勝感禱之至津總商會陽津總商會會董等致會長質問書云葉會長鑒驚聞今晨我會拍發北京大總統國務院内務部電一件係爲保留楊廳長事事關重大必須開會俟諸公决似此貴會長未經會議乃以全會名義發電會董等殊多未諳敢請裁覆謹此敬頌公安天津總商會會董趙春亭張升甫楊萬選張仲元史守綸孫文彦劉秉純劉渭川王蘭亭王翰臣韓錫章 
[湘人之和平聲]  
　　此次南北之戰湘地首當其衝兩軍一往一來湘人實已大遭蹂躪人民受禍之慘無與比倫故其希望和平之心較他省爲尤切自和平促進會和平協進會及和平期成會先後成立此間人士即盡力於運動和平唐蟒曹典球諸人已聯合各界領袖發起湖南和平期成會以便會合熊張諸氏積極進行一切辦法悉照和平期成會章程辦理以免紛歧刻下已經數次籌商粗有頭緒大約再經一度討論即可完全成立並經公同議决電請汪詒書朱恩紱兩氏即日回湘主持一切仍先行公呈湘政府請予察核備案聞張督對於該會亦甚贊成成立之期當已不遠又聞省議會省敎育會及各慈善機關均經後先電致南北各當道及在野各要人請極力主張和議兹探得原電數通録下義賑會坐辦任福黎董事王銘忠慈善總公所總董沈克剛等電呈中央云南北搆釁湘值其衝哀我小民備遭荼毒焚燒刦殺滿地瘡痍大局未平保障無望加以水災時疫繼續横行滋蔓日深人烟將絶溯政爭之始原在保民迨意氣之持或將亡國聞兩方將士咸知自殺之非豈當世哲人竟忘斯民之苦願法兩階之舞先以攻心旋寬四闢之門公諸輿論則民生攸賴國祚綿長矣省議會通電南北各要人及熊秉三氏云竊念湘省地當衝要南北兵爭彼來此往如木受鋸如榖被研紙幣無救濟之方全湘破産土匪極横行之勢無地容身商務蕭條學校倒閉百業停滯生計艱難揆厥由來皆因兵事受禍之慘無與比倫故其期兾和平較他省爲尤切萬望撤防罷戰互釋猜嫌外患内憂同深凛栗公道尙在主張必同迫切陳詞乞賜察納省敎育會覆和平期成會並轉總統總理電云湘省頻年被兵四民失業公私敎育尤極艱危校舍駐兵經費無着新機阻遏退化可憂今讀尊電倡議和平正義仁言令人感泣謹同全湘學界一致贊同伏望毅力主持俾統一早成兵革銷除再興文化實所祈禱 
[湘局之最近談]  
　　昨得湘軍界消息云三湘現狀將由危險而漸臻安穏不獨湘南無問題發生且南北兩軍協謀剿撫土匪保全治安元氣亦漸恢復即湘東一區如寶慶攸茶瀏萍等處亦實行停止戰火劉人熙之團勇數千已就地編制厲禁土匪藉名侵犯故長沙形勢不若從前之緊急萍株株長兩路照常搭客運貨惟湘西方面非譚月波程頌雲勢力所能及故田應詔張學濟周則範林德軒四人採單獨行動進兵反攻戰禍未減譚月波三電勸阻均未遵行近譚氏恐一隅破裂牽動全湘和局先囑譚組菴氏由洪江至常德與馮玉祥晤商（譚已由常過漢赴寗矣）復派鄂軍總司令李書城由祁陽取道靖州至辰谿與田張周林及黔軍將領妥商停戰辦法蓋李曾任湘西防務督辦與田張情拍輔密電轉報中央矣惟據湘省歸客則云湘南湘東各縣土匪此時尙未肅清搶劫之案時有所聞人民流離道路哀鴻遍野轉瞬嚴冬非得大批賑欵不足以資救濟現各該縣紳民已電請熊秉三回湘商籌一切 
[鄂議長亦有難産情勢]  
　　本屆改選省議會覆選難關已過惟議長問題醖釀已久暗幕中亦發生烈潮蓋由一二不度德不量力之徒希冀操縱立法位置私人之權利一面假藉勢力一面大施運動事務所之組織聯絡員之奔走買票之競爭無異於覆選時之醜態而新議員中本良心上之主張聲明决不賣票者僅少數人餘則抱金錢目的以爲議員資格由金錢得來欲藉此選舉議長賣票彌補最初票價尙三百元現因王某聲言以五萬元組織拚命收買各議員乘機高抬票價遂漲至六七百元且有勒索千元者致原擬之屈劉時熊諸人勢難獲過半數之票額而王某之運動猶急進不已五號晚在鴻磐樓柬請新議員二十餘人疏通票價落盤等事仍以相距太遠酒席未舉各自散去下樓時有謂王某太不懂事者有譏不配做議長者似此暗鬭投票時必有一番烈潮也 
[龍軍已允停戰之粤訊]  
　　香港某報載德臣西報接海口訪員前月三十一號函云此間三日已見和平聞英領事士蔑夫由沈鴻英帶回之議和條件已經龍軍認可允停戰至本月一號英領事現再往見沈氏以冀成永久之和平但有一說謂龍軍統領仍將主戰和局終必破壞海口現滿目皆兵龍軍除由北方召來二千之衆外另召海南迤東一帶之舊部集於此處故海口二十里外龍軍蹤跡將絶然其聚於一隅之兵四面皆被粤軍包圍該粤軍大有戰必勝攻必克之勢焉 
　　海口總商會來電云廣州督軍省長鈞鑒竊振武軍移駐瓊崖兩年於兹自南北宣戰迄未解决萬樂擔臨一帶屢遭兵禍情形至爲可慘海口爲通商口岸華洋雜處竊恐戰禍延及地方糜爛近日商民恐慌紛紛遷避敝會以桑梓攸關不忍坐視迫得邀集紳商學界會議擬懇兩軍停戰和平解决並酌議辦法五條如下（一）請振武軍全體移防其移防費由振武軍自籌（二）振武軍與省軍先行停戰（三）兩軍現在駐防地點振武軍未撤退以前不得互相侵犯（四）振武軍移防凡在粤海陸軍不得中途攔阻（五）振武軍未移防以前瓊崖地方秩序仍由該軍擔任以上各條已承龍鎭守使首先允許用特籲請電飭省軍尅日停戰妥議解决俾得保全地方以免兵禍瓊崖幸甚海口總商會叩馬印 
[粤省會匆匆閉幕]  
　　廣東省議會此咨召集臨時會查係十月七日舉行開會計應至本月七日始屆期滿乃臨時議長林樹墉急於今日（即五日）宣告閉會聞因選舉正副議長問題數黨爭持暗鬭甚劇雖經某派極力疏通均無效果而本月二日開會選舉時且因另製新票發生風潮卒無結果而散林議長因日前選舉暗潮之劇烈即使再行開會選舉亦未必有完滿之結果故不待本星期三（即六日）之例會（照計六日尙應開會一次方屆期滿）即匆促宣告閉會計此次開會以來時間雖號稱一月但始則因議員未足法定人數不能出席開議繼則因議長中道提出辭職阻碍議案進行致令此一月之黄金光陰忽忽空過亦可慨矣 
[寧垣之和平消息]  
　　南京發起平和期成會已於七日假大江南報社開談話會一次其會議情形已誌本報現王潤身等以此會亟應積極進行以爲李督調停之後盾昨（九日下午二時）特在地方自治籌辦處邀集各界復開籌備會到者五十餘人首由王潤身報告與軍民兩署接洽經過情形當塲推舉尹昌衡爲名譽會長王潤身爲總幹事臨時主辦會務一切並推任爲起草員擬電致天津平和期成會報告成立日期尹氏奉命赴京後住北京北長街劉中將玉堂公館昨來電已允擔任爲駐京專員並派駐寗翟孝緒代表到會承辦會事定十一日開成立大會選舉正副會長五時散會 
　　北京五族和平合進會昨函請蘇省議會曁和平會徵求意見並將致各界通電原稿附寄前來其函云敬啓者同人等竊謂和平能否實現以辦法之有無爲斷和平能否永久視辦法之良否爲依刻於本會内設一和平辦法討論會擬徵集全國要人竟見研究一公正妥善辦法以供南北採擇素仰先生關懷國事請將尊懷和平辦法意見賜函見示如能親身加入討論尤所歡迎事屬國脈攸關諒必不吝賜敎臨風想望無任懇切拜禱之至 
[蘇議會厄運之續報]  
　　九日十日連開特别審查會兩天以審查追加預算案聞審查員三十三人舉黄炎培爲審查長沈惟賢爲理 
 
 

Page 7

 
 
事九日開會情形大致分爲二派一爲維持法律派胡保瑗黄守孚朱紹文發言最多一爲服從命令派沈惟賢馮世德發言最多維持法律派所主張以省長電係准内務部解釋其誤處有三點（一）命令不能變更法律（二）内務部非解釋法律之機關（三）内務部電所據參議院審查報告並非議案認此三點主向省公署聲明不能承認部令服從命令派則以爲命令當然服從相持甚久其結果以補給舊議員銀六十元表决定十日繼續開會討論而理事沈惟賢聲言不能起草且謂原案之數目（二萬一千六百六十六元）不能變動若有變動便違反議事細則又大起爭論其結果聞爲照原案具報告而别具意見書聲明命令抵觸法律之不可服從宜由會咨請省長向内務部聲明其詳情當俟報告提出後再披露之耳至加費派之增加公費案近聞有撤銷之說係有人調停請朱顧劉三人撤回提議之懲戒案以爲交換其結果現尙不得而知逆料星期一若開大會必又有珍聞發生以供讀者諸君之談助名譽二字之名詞不知蘇議會諸公果否删去總須看厄運之有無轉機矣 
　　雖然此厄運中亦有可慰讀者諸君之事已具胚胎者略舉於下聊以解嘲蓋劃分省欵主管機關案一般人認爲官廳所厭惡而近日消息則省長贊成財廳贊成而省公署對於此案之行政會議亦均表贊成故此案大約可以得省公署咨覆誠江蘇之一線生機也 
[南京快信]  
　　馮河間昨電李督稱俟督軍會議畢再返京 
　　李督病已痊愈自昨日起已照常到簽押房批閱公牘敎育廳派赴中央參與全國中學校長會議代表童斐李荃昨已回甯報告在京會議之經過 
　　徐州鎭守使張文生昨電軍署報告徐州各防佈置並稱碭山匪已肅清留高營長駐防該縣以防餘孽 
　　第七十四旅旅長陳調元自徐州防次來省爲其太夫人做壽 
　　兩淮緝私統領劉槐森電軍署報告灰日接駐揚全軍營務處事 
　　奉軍旅長王永泉准明日乘滬甯通車赴浙 
　　省議員朱積祺提出各縣帶徵二分畝捐是否照原案規定保管方法辦理質問書昨由會咨請省署於五日内答復 
[杭州快信]  
　　定海洋面海盗充斥迭據紳商電省拿辦昨又令行外海水警廳尅速督艦剿捕以安行旅 
　　浙省實業銳意整順原有調查人員不敷分配雲廳長昨又添委方煒充本廳調查員 
　　商品陳列館勸工場主任阮性宜前奉派赴東洋考察陳列事宜昨已旋浙報告該工場現在從事建築限明年一月内工竣 
　　台屬松門商會會長劉銘藻以松門關司事楊錦祥苛捐細販抑勒病民電呈到省已令浙海關切實查究 
　　瑞安商會會長王潤違法互選案奉飭查辦迄今日久該縣延不呈報昨又下令嚴催 
　　交通部來咨浙省郵務局現擬添購馬匹遞送快郵請飭屬給照保護已令省會警廳遵照辦理 
地方通信 
[蘇州]  
　　添設勸學員吳縣勸學所成立時遵照部章委派勸學員四員嗣經勸學所長潘振霄以學區遼闊辦事不敷呈奉教育廳核准添設勸學員四員以資輔助即經吳縣知事委派第三區學務委員范承裕第四區學務委員祝紀常第五區學務委員馮澤恩第八區學務委員宋銘仁四員充勸學員昨已呈報教育廳查核矣 
　　水警二廳出巡水警二廳趙雲生廳長以現屆冬防所轄各處地方時有匪徒出没情事特於日昨親率督察長宣保章偵探宋隊長帶同游巡隊師船淺水兵輪出巡先往無錫常州宜興出太湖各處游巡查察須俟返蘇後再赴吳江等處梭巡以靖地方 
　　飭查招搖撞騙高等檢察廳王仁山廳長接據吳縣分監長報告本監未决犯嚴維綱之胞妹來函内稱蘇地高等廳長王君即愚表兄之換帖且須費洋數十元定能開放等語經王廳長提傳嚴維綱到案訊不知情據警長查明嚴之表兄係張仲英字念萱匿居上海顯係假託高等廳名義在外招搖實屬目無法紀除由高檢廳隨時派員偵查辦理外轉令飭上海地方檢察廳嚴密調查復候查辦 
[松江]  
　　警察添教拳術金山縣張堰警察所所屬各長警平時操練夙稱注意兹聞徐亞伯警佐以長警於平日傳案拘人時應用拳術之處甚多爰於正式操練外添教拳術一課俾資自衛聞徐亦頗知拳技故由徐自任教師 
　　三誌毁校糾葛石湖塘第七國民小學校校長徐某因袒護尼僧被鄕人集衆擠破校門經徐以糾衆毁校等辭報由縣警所拘押多人一案業已兩誌本報兹悉自被告方面提起反訴後迭由該處紳民以地方團體名義到縣控徐歷舉徐在五庫等處過去之劣跡當經縣署出票傳訊詎徐不知何故屢次抗傳不到故已由縣改用拘票飭令法警前往拘提矣 
　　求忠改歸市立私立求忠國民小學校校長沈玉璇經營校務卓著或績爰由第一區學務委員吳致祥呈請縣署改歸市立經縣批將該校改爲松江市立第十六國民小學校並正式委任沈君爲該校校長 
[無錫]  
　　委定縣視學縣公署前奉教育廳指令開呈縣視學之履歷以便由廳加委縣署奉令後卽以現任縣視學孫思贊之履歷呈報已由教育廳核准加委縣署亦已轉令縣視學知照矣 
　　查覆積榖細數楊知事於日前奉到省令内開准省議會咨開查積榖爲救荒要政現在各縣積榖若干存錢若干所有動用倉榖已未設法籌還有無挪作他用希飭限期具報等因仰將六年度該縣積榖狀况彚列一表詳覆云云楊知事奉令後即照會積榖經董去後昨接該董覆到積榖實存之數計榖一千七百四十九石三斗一升銀七千三百三十二元一角五分錢二萬五千一百六十三千一百餘文楊知事即備文具呈詳覆省署轉咨省議會矣 
[鎭江]  
　　愼重監視德僑李督軍通令各屬將境内所有德僑嚴行監視勿令有逃逸及自由行動等事現在調查計有德僑四人一住烏洲山一住南馬路一住寳蓋山下一住潮水溝均已經地方官嚴密監視以昭愼重 
　　會勘秋災竣事本年鎭屬金壇溧陽兩縣各鄕田禾交秋以後先旱後風繼以蟲傷收成殊形减色經各該知事會同省委周歷各鄕查勘事畢昨已將各圖被災情形呈報省長財政廳請按成减徵以紓民力 
　　徵收宰羊附稅丹徒城廂市董事王振文以本城教育經費支絀擬按照省教育行政會議决屠宰稅一案照部定數目帶徵教育捐三分之一藉資挹注查宰羊特稅每頭徵洋二角核計學捐三分之一應徵六分六釐以此充作本市教育經費不無裨補業經禀奉縣知事批准並出示曉諭宰羊各户知悉 
　　議定冬防辦法丹徒縣倪知事以時屆冬令防務重要特召集城内外各警區區長會議詳細辦法十條通令所屬遵照 
[揚州]  
　　區員加捐之阻力鎭江對岸虹橋警察自王元孚重來充任區員結連地棍胡仰山魚肉鄕民近更勒令各商店每户每月繳納警捐三千文（舊爲九百文）各商羣起反對集議一文不納未識將來若何解决也 
　　巡緝軍隊定期開甯揚州駐防之陸軍巡緝隊改編爲第四混成補充旅一節已誌本報兹聞軍署委派之杜義昌團長來揚後業晤劉統領磋商就緒全部軍隊定十一日開設赴寗 
　　電燈公司佔地被控江都振揚電燈公司曾佔用民人方華卿地基砌造房屋現原主由贛省歸來始檢齊印契在縣署禀控拆讓趙知事已於七日函請商會查覆以憑核辦 
　　免借蘆鹽之署令兩淮運署八日奉鹽務署訓令謂據揚子棧宋棧長呈以前次皖岸商人禀准江運借蘆鹽一百二十五票現已運到六十票其餘因淮鹽充裕請予取消等情查借運蘆鹽本係接濟岸銷起見現淮鹽充足自應取銷蘆鹽以恤商艱云云張司長於九日飭令該岸商人遵照矣 
　　鹽官聯袂蒞揚兩淮鹽運使張子蔚調京内用遺缺另行任命長蘆運使叚永彤繼任當經李督軍齊省長及淮鹺要人電京挽留緩調各節均誌本報兹聞兩淮各鹽官因新運使迄未電知履新日期張使業已預備交代是否更動殊難逆料昨（七日）泰屬總塲長王以德丁溪塲知事張概伍祐塲知事盧元琮緝私水師第五營長單文華均來揚面謁張使詢問消息并求予以維持 
[杭州]  
　　省議會之選舉票問題九日下午一時省議會開會周議長請假由副議長陳琪代席各議員甫及抽籖入座陳鍾祺秦烟漢等先後發言請議長先開談話會主席付表决贊成者多數遂開談話會旁聽人退席至所以開談話會之故因前日選舉副議長姜會明當選之票據聞内中有作姜含明者有作姜會朋者此等票本皆無效乃新秘書長樓守光統唱作姜會明以致有人疑其與議長串同舞弊是日周議長之請假蓋預知將有問題發生也至是時談話之動議已多數贊成而陳代理主席恐不易解决未即開談話會而以休息十分鐘解圍並言今日代理主席實不便負此責任議員欲請檢查票紙陳代理主席亦不敢作主遂由秦炳漢高維魏將選舉票包封除陳副議長蓋戳外兼蓋秦高二君之戳以待解决休息後至三時三十分復摇鈴開會出席者僅六十餘人不足法定三分之二遂散會 
　　現洋出境稍可活動省垣自革除現水禁運現洋出境以來市面日形鬆動硤石米業杭州錢業等已屢請弛禁藉維營業近日市面現洋足敷周轉而有餘官商審察現狀以金融貴乎流通長此禁運亦於商事有碍惟一經弛禁深恐出多入少危及市面聞已擬定現洋出境辦法日以二萬元爲限並不得運出省外庶於體卹商情之中兼庽限制之意惟仍須報明商會塡發護照以備稽考不日即可實行 
[南昌]  
　　綢緞會反對加貼印花江西南昌綢緞洋貨公司會因接九江寄來九江稅務分司單委員布告中有無論華洋仿製機器貨物運單每張均應貼印花一元五角等語今日特開會公同討論咸謂運貨單行之已非一日今何以忽今加貼印花憶當初發行印花稅票之時當經數次通告始見實行此可徵政府本具有體恤民艱之意今稅務司不察商情稅上加稅徵而復徵且事前並不通知驟然强制執行此種辦法在專制國尙無此種辦法不謂共和政體乃反有此查運單加貼印花一事係在天津開端天津商人因此停止運貨已有兩星期之久現尙未悉如何解决今日似亦應與九江及吉安景鎭取一致行動否則先電津滬商會聯合會及農商財政兩部曁稅務司要求照舊辦理當經衆議决先電九江總商會請其與稅務分司就近接洽其他手續從緩辦理 
[濟南]  
　　官場之往來忙援粤張司令赴津後本擬不復去京近因倪嗣冲諸督力勸一行張乃於五日正午十二點乘專車返京矣總統派陸軍中將公府諮議吳鬯赴甯敦勸李秀山赴京吳於昨晚八點過濟南下張督派軍事諮議宿君到站招待中央以南北議和之際深恐前敵防務疎懈特派張宗昌隨帶公府衛隊六十名南下巡視因蚌埠尙有他項要事故繞道津浦由濟南下徐州鎭使張文生派代表唐嘯亭赴京一陳徐海匪患情形一向政府要求起用張勳該代表昨早過濟北上 
　　紀念幣頒發到東財政部前令天津造幣廠鑄造代理總統紀念幣十萬元現己造齊送部每省撥發一萬發行市面以留紀念刻聞財政廳已奉部電派員押送到濟聞係正面鐫刻嘉禾中印馮總統半身小像背面書代理總統紀念幣現存放財政廳金庫不日即交各銀行發行 
　　兩鎭使會議剿匪曹州鎭使張培榮因剿匪問題電邀徐州鎭使張文生到曹會議協剿及聯防辦法張使已於二日抵曹會議後翌日返徐現張使業將所議辦法詳電報告張督矣 
[天津]  
　　省公署官紳會議四省經略使曹仲珊直隸省長曹健亭聯銜訂八日午後三時請闔郡紳商各界臨省公署内會議並備具茶點内容聞係關於歐戰協濟會直隸籌欵部進行各事 
　　遷安縣發生時症遷安縣近日以來發現時疫傳染甚速自城廂以及鄕鎭患病者幾於比户皆然監獄犯人尤甚該縣余知事已令查明凡輕微犯罪取具妥保在外醫治並呈請省長令北洋防疫處派員携帶藥品來縣診治以保民人健康 
雜評一 
[平等（默）]  
　　議和而必不取平等形式者即不能和之表示也蓋旣云議和即不能無平等之形式且以實際言北有土地南京有土地北有軍隊南亦有軍隊北有國會南亦有國會北有總統政府南亦有代總統軍政府南何嘗較北爲少而謂爲不平等耶事實上旣平等而形式上乃不欲平等能使議和成功耶 
　　今因平和會之建議而幡然抛棄其保全威信之陋見决取平等形式果如是者第一步之障礙已去亦即議和之進行近一步 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[平和期成會請立議和機關]  
　　上海平和期成會昨日分電南北當局請速立議和機關並分電各省團體請合詞籲懇電文如下 
　　（其一）北京平和期成會請轉南北當局諸公公鑒邇者和平神聖舉國同聲諸公深察民意不可重違兵氣萬難再振毅然各有表示同願息爭凡在國民深相慶幸顧倡議已逾兼旬頭緒仍極茫渺某等毖後懲前念年來和戰迭出曾有棄戰言和之經過信使載途電郵旁午而測度愈多意志轉歧此其病皆坐議和無總匯而言和不公坦遂使全國喁望之舉轉爲藉和激戰者所刦乘今事機危迫百倍從前豈可荏苒因循再蹈覆轍諸公苟眞誠願和當首造可成之蹊徑先成立接洽之機樞某等爲民請命於解决條件不敢多所嘵舌惟盼兩方議和機關即速設立採張嗇老上月支電辦法南北同數派人擇適中地點開始會議舉各方所見坦懷披露如何收拾目前如何妥籌善後共同研究取决從速國家幸甚人民幸甚謹申哀願萬乞垂納上海平和期成會馬良魏瀚等叩蒸 
　　（其二）各省省議會商會教育會平和期成會北京全國平和聯合會五族和平合進會均鑒本日致南北各當局電文曰（同上從略）等語特此奉聞務請諸公合詞籲懇俾底於成平和前途實利賴之臨電無任禱盼之至上海平和期成會叩蒸 
[促進和平會之通函]  
　　上海中華國民促進和平會致南北兩商會曁各團體函云吾國苦兵久矣戈操同室靡有寗時凡在國民能無心恫今者和平之聲浪遍於國中而朝野君子皆竭力於和平之運動似聞雙方當局皆存悔禍之誠而主戰諸公亦有弭兵之議同人等深維匹夫有責之義不敢後人特於上海泗涇路八號設辦事處以便交通俟完全成立之期再當擇地開會以期促進和平籲懇南北停戰息爭爲宗旨今附上宣言書章程各一通伏希鑒察祗頌日祉簡章録後（一）本會純粹爲國民團體（二）本會宗旨係取全國人民眞正民意泣勸南北各方息爭非達到和平目的不止（三）本會係國民團體凡有國民資格皆可到會發表意見以便隨時宣達（四）本會開成立大會取大衆同意通電全國公舉代表分馳南北直接請願以期早日和平（五）本會開成立大會凡到會簽名者皆爲本會會員（六）本會開成立大會臨時與徽章不發會證即隨時入會亦給徽章爲記（七）本會開成立大會後推舉地方資望最深道德最高者爲正副會長（八）本會設會長一人副會長二人幹事若干人未開成立大會前一切事務由發起人分任（九）本會經費概由發起人分别捐籌不向各處勸募（十）本會於南北停戰和平告成之後隨時取消（十一）本會會員除關於勸告南北息爭外如涉及他事本會概不負責（十二）本會辦事處暫設於上海英界泗涇路八號大會成立後再行另設會所 
[歐戰協濟會今日茶會]  
　　南北市兩商會正副會長接歐戰協濟會事務所西董湯姆司函云（譯文）今特懇請駕臨加爾登咖啡店茶叙稍備點心以欵嘉賓其期即在星期一日即十一月十一號下午十二點一刻欲布置方法爲戰事協濟會盡力扶助及求謀利益今由美國請託中國協助聯軍國軍士及中國工人之利益均可由此慈善機關協助某等確信閣下必能歡迎協助將此事布告大衆故特懇請茶叙討論一切 
[宣慰員偕浙參謀北上]  
　　浙江督軍公署參謀張國威奉楊督軍命令赴京昨乘車來滬同行者爲中央特派慰勞軍隊專員范書田偕同北上云 
[盧使辦明升任之不確]  
　　松滬護軍使署參謀處昨接盧護軍使由京來電略謂抵京後現正參預會議回滬之期尙須數日至外間謠傳升任某省督軍實屬子虚一俟公畢即當回任希將此意轉告紳商各界以免疑慮而昭核實云云 
[北洋援閩軍抵滬八誌]  
　　援閩軍混成旅部衛隊及工程營兵士約六百餘名自於八號午後七點半時開抵龍華後因值天雨仍回南站暫宿車上昨日雖已天晴仍未下車所有携帶之臨時需用電話機線及砲彈文案卷宗銀洋各箱約有一千餘箱昨由程參謀長命令工程營士兵搬運下車送往兵工廠存儲於臨時旅司令部内 
　　又聞該旅軍隊抵滬後旅長王永泉及兩團官佐對於軍紀風紀均甚嚴肅兹將旅部人員姓名録下旅長王（前誤爲黄）永泉第一團團長陳從義（前誤爲陳忠賢）第二團團長高維嶽旅部參謀長程恒式旅部副官長丁鴻謨參謀傅卓霖旅部軍需官鍾禮旅部軍法官彭驥 
[分運單粘貼印花問題]  
　　財政部咨行總稅務處分飭各海關稅務司責令商人將已完正稅之分運單每張粘貼印花稅洋一元五角長江及客幫曁本埠各工廠聞之異常恐慌函報商幫協會柬約國貨維持會紗廠聯合會於昨日在協會事務所開會計論已紀前報連日協會迭接南昌九江蕪湖函電以停裝貨物爲請昨日午後二句鐘長江各商幫領袖國貨維持會代表沈九成紗廠聯合會代表張則民又熒昌火柴公司主任邵爾康俱先後到會共同討論僉以分運單貨物係仿製洋貨部准不再重微之貨其間或一二件三五件不等零星居多如肥皂洋燭火柴各種每件成本不過數元若遵令實行較重徵尤重且此項運單已完過百分抽五之正稅猶之洋貨子口單是也部令中指此項運單有沿途免稅之利益所謂利益者不過與洋貨之子口單相等如再令每張粘貼印花稅洋一元五角何提倡國貨之有討論至再决定先將困難情形分别電逹財政農商兩部曁稅務處請免予實行並函請總商會全國商會聯合會力予維持電稿如下 
　　（其一）北京財政部稅務處鈞鑒部令已完正稅之海關分運單責商粘貼印花稅一元五角事類重徵有礙國貨銷路各商帮各工廠異常惶恐務請取銷前令電飭各海關仍照舊章放行以利國貨無任迫切待命（其二）北京農商部總長鈞鑒財部咨稅務處分令各海關稅務司責令仿製洋貨案准不再重徵之商品已完正稅之海關分運單粘貼印花稅洋一元五角事類重徵有礙國貨銷路各商帮各工廠異常惶恐除電請財部稅務處收回前令外仰乞鈞部俯念國貨尙在幼穉且分運多屬零件若前令實行比重徵尤重實不堪命懇請咨商財政部免予實行以維國貨而恤商艱無任迫切待命廠滬商帮協會中華國貨維持會紗廠聯合會叩蒸 
[烟酒聯合會大會紀]  
　　中國烟酒聯合會昨開第三屆選舉大會到者二百餘人山東等省亦派代表到會者由主席陳良玉起言今日本會開第三屆選舉會適值天氣開朗久雨忽晴實爲我業久閑得亨之預兆此則甚爲兩業前途賀也次報告一年來經過情形即商印刷之報告書分給大衆次報告各省一年來相織分會情形次聲明個人擔任義務已及三年自愧才疏加以時局不定改良稅則一層迄未做到今爲第三届選舉所有總幹事一職應請另舉賢能以維會務次會計董史燕堂報告一年來收支賬略次由主席將會章逐一宣讀請衆討論賴明三起言此項章程業經修改兩次毋須再事增修衆皆贊成通過次張讓三演說大旨爲商業之困難實山於捐稅之煩重然欲陰困難須先官商同氣官不知商則隔閡多而商業遂不可問矣次歷舉捐務上種種弊病全場鼓掌次漢口汾酒帮盧星階演說鄙人因營業上諸事煩冗致不能時常到會今逢大會不敢不到鄙人平口對於會務實多抱歉以後進行事件自當與諸公積極進行次選舉總幹事陳良玉一百四十八票洪少楚二十票史燕堂二十六票王頌棻十四票俞葆康十四票賴明三十二票陳祝三陳十二票王開敷十票以陳良玉爲最多數當選次提識推舉副幹事公决仍照前屆辦法由各業公推具函到會議畢時已五鐘搖鈴散會 
　　照録該會第三屆一年經過情形本會自請願以來已兩載餘矣其中歷盡困難狀况早詳於上年大會報告無庸再述方今時局未定尙無確切辦法本會亦無成效之可言惟本屆一年内經過情形有不得不略爲諸公告者去年七月間梁任財政總長時本會代表聶君曾提出改良烟酒稅則意見書由全國商會聯合會議决具呈於財政部曁全國酒烟公賣署並將本會請願改良辦法詳爲聲叙奉財政部批交烟酒行政評議會核辦（未完） 
[割竊海底電線之查究]  
　　川沙縣白龍港東之九團七團兩處安設之海底電線被江北船户私行割斷竊線盗賣嗣爲上海電報公司查悉以海底線係拍發外洋公私電報之用關係重大今被割斷殊屬妨碍交通自應嚴查拿辦除立即派員帶領工匠前往修接照常通電外分函川沙南匯各縣公署迅速飭警偵查竊線匪犯務獲究辦一面調查境内各舊貨店有無受買電線以便澈底根查 
[提議整理忙漕徵收費]  
　　省議員朱毓賢等提議請照本會上屆第三年議决原案核實規定各縣忙漕徵收費並將歷年盈餘核實公布案云竊維財政要義無論國家地方支配貴平均收支貴核實本省各縣忙漕徵收費支配不平均收支不核實吮人民之膏血飽官吏之囊槖病國病民莫此爲甚本會上年六月一日議决核實規定各縣忙漕徵收費案按照忙漕實徵銀數定一徵收費標準暫以四釐五毫爲限仍由財政廳切實調查分級支配不及四釐五毫者不得再增超過四釐五毫者皆須核减其有盈餘仍應涓滴歸公等語同年同月二日議决核實造報忙漕徵收費盈餘案應由省公署派員分赴各縣會同地方公正紳士調齊縣署檔卷及一切收支底册詳細清算依法核辦並將表册彚齊抄交印刷廠排印飭發各縣公共機關每縣十本俾擔任此項經費之人民咸知眞相等語各在案乃查省公署咨覆對於核實規定各縣忙漕徵收費成數一案未經確切提及而對於核實造報忙漕徵收費盈餘一案更無一字之咨覆竊思此項徵收費皆由吾民胼手胝足而來苟欲稍舒黎元之疾苦自當求收支政策之適宜查民國三年財政廳所規定之各縣忙漕徵收費表徵之事實其支配之不平均已顯然可見即以舊時蘇松太三屬比較之例如稅額不及十萬之川沙縣徵收費由百分之十減至百分之四稅額四十萬以上之太倉縣徵收費由百分之五減爲百分之四而稅額六十萬以上之崑山縣則徵收費仍百分之六至於各縣收支之不核實又班班可考例如上屆第三年常會臨時會時南匯有徐公庵等請議嚴催各縣造報忙漕徵收費盈餘案上海有陸文麓等請議咨省令縣造報忙漕徵收費盈餘案本屆開會未久南匯又有秦世基等請議南匯縣知事違背法令隠匿徵收費請照前案撥還地方案南匯上海二縣如此他縣可知此本省各縣忙漕徵收費之支配不平均收支不核實已彰明較著本員等忝爲人民代表舉凡吾民疾首蹙額之事自當代爲呼籲俾人民减輕一分負擔即爲國家培植一分元氣兹特援照上屆議决原案各縣忙漕征收費暫内四釐五毫爲限迅速咨請省長令財政廳從速施行並須通令各縣將歷年忙漕征收費盈餘欵項核實造報明白宣布是否有當敬候公决　 
[籌議海塘辦法之催覆]  
　　江蘇省長公署訓令財政廰長滬海道尹江南水利局文云案查前據該局呈報江南各邑海塘險要情形請於預算案内編列專欵經令據該道尹會同該總辦切實履勘復同前情嗣准内務部咨送河務會議該局提議原案及蘇省寶山同鄕京官請撥經費公函到署又經訓令該廳道局會同詳加籌議妥具辦法各在案現在日久尙未據復殊屬遲延仰即遵照節次令飭尅日曾同議復以憑核奪切勿再延此令 
[籲請免封松鹽之迫切]  
　　封閉松鹽一事迭山松江縣民周寳善周維灝張增祚顧光祖方賀福顧行修張翀魯東來劉春霖等函電紛馳呼籲補救并由省議會提出議案咨請省長轉部保守現狀以安人心聞齊省長現正與財政部鹽務署往復磋商惟松地各板户灶民賴此爲生者人數極衆近因此事仍無解决明文頗爲驚疑昨松江縣李知事轉詳省道各署文略云轉請免封松鹽一事迭由屬縣紳民籲求在案知事伏查地方情形體察輿論實已恐惶萬歴若不極予補救恐至地方治安不無關係合再轉詳仰祈迅賜鑒核施行不勝迫切云云 
[縣警察所之冬防辦法]  
　　上海縣警察所昨日訓令各分駐文開照得現在冬防瞬届各區長警巡邏亟應及時布置本所長查閱各區巡邏路線圖說並按諸鄕區地方情形兹特酌定冬防辦法八條另紙開列除禁賭告示由縣頒發暗探由所遴派外爲此令仰該分所長遵照條開各節振刷精神切實辦理此令附布置各區冬防辦法八條（一）西鄕警察以巡邏爲要端冬防之際尤爲緊要查本所所轄各區如四區則地而遼闊長警無多因之每届冬防歷年准予添設臨時巡邏以期周密至一區所屬之荷港橋鎭爲熱閙市場素稱繁富距離區所竞有十餘里之遥亦屬鞭長莫及疏忽堪虞故去年曾經另行添派巡邏藉資防守今届仍擬於該兩區酌量添設以期弭患無形其餘各區概免添派（富足村莊盜匪最爲注目現屆冬令若不先事預防恐多藏誨盜故擬令各區將各村莊預先查明候劃分巡邏路綫時對於富足村莊巡邏尤應加密至沿浦地位猶關緊要除二區外於此項地方須一律注意（一）擬令各區圖董地保傳諭富足村莊令置銅鑼一面遇有隣村或本村盜警時即可鳴金告警庶巡邏聞聲易於兜拿（一）沿浦渡口行人衆多宵小最易混跡擬令各區酌派幹警暗巡遇有形跡可疑者注意盤詰其鎭上茶館飯店車寓及小工住宿之所山所添派暗探隨時查察報告（一）茶館酒館最易藏垢納污現擬令各分所長對於此項營業從嚴取締無論分所派出所所在地之茶館酒館一律於下午八時閉門不得再行售賣以免盜匪借地集合（一）查各鄕本年秋收尙豐農事告竣飽食羣居恐不至陰曆新正即將開賭務須預發佈告嚴禁以清盜源（一）自十一月十九日（即陰曆十月十六日）起各區夜班巡邏一律加增勤務二小時以三個月爲度（一）分所長曁巡記務須輪流督率長警每夜出巡一路以覘長警勤惰而資振刷 
[洋涇鎭警佐佈置冬防]  
　　浦東洋涇鎭淞滬警察三區二分駐所轄境遼闊毘連南匯縣界地勢緊要本屆該所籌辦冬防事宜由王警佐規定巡邏條例分爲外圈内圈外圈爲沿浦賈家角·十八間·十五間·張家樓·八埭頭·三榮街·一帶内圈如西戚家廟·三壯廟·南洋涇橋·劉公祠·韓家石橋·第二塘·倪家宅·裘家木橋·等處每晚指定八班由史九經巡官督率長警輪流梭巡此外復由駐紥三井棧附近之游巡隊巡官戴鴻恩欽賜仰殿之騎巡隊長李玉庭等各率所部按段巡防約定地段公别會哨該所境内統計所隊巡邏長警長有十八班較諸客冬尤爲嚴密該所王警佐除將辦理情形呈報外昨特發貼佈告照録如下爲佈告事照得每屆冬令均經添派巡警加班巡邏歷經辦理在案刻值冬防在即自應添加巡警分投梭巡以期消息懲通盜賊歛跡本分署自即日起每路巡邏增加數班陸續出發分投環防凡各茶館一概不准招賭容盜匪人速則拘案究懲勒令閉歇至於本地莊農夜間遇有三五成羣情形可疑者隨時見警即招盤查遇有盜匪一概鳴鑼告警切勿鳴槍求救特恐各路巡警一聞槍聲疑盜拒捕兜圍竊繫誤傷人命關係匪輕夜間遇警盤查須知爲保衛公安起見應從容答對不可故意違抗致干未便以上情形仰各鄕民切記遵守庶不致妄生誤會也此佈 
[敖典獄長之注意冬防]  
　　上海地方監獄及陸軍監獄尙在老縣前地方近典獄長敖雲亭以正在冬防時候獄中一切設施亦當加意且獄之四周已爲興市公司拆成荒地更應加意設防故於前日爲始加添看守士十餘名每晚分作三班持械實彈在獄門口及獄之内外四周來往梭巡至天明後七時爲止除實行辦理外復據情詳報上峯備查 
[滬杭路貨車中途停滯]  
　　昨日由滬聞杭之貨車駛至臨平車站時機車前後輸連結之鐡槓杆忽然脫落以致機車不能前進嗣經車長會同該站長發出緊急電報通知車務機務工程各處主管人員閘口機務處接電後立派機車及工匠人等駛往臨平抵站後歷五六小時始由該工匠等將槓杆與前後輪上之螺𧐗配好聞該貨車� 
抵閘口時已午夜一點餘鐘矣 
[行竊路刦物件之重懲]  
　　滬寗杭甬鐡路任局長接交通部令凡盜竊損壞已成路軌上之物件者及收贓人犯一經獲案應照刑律妨害交通罪所定之條文從重科罪藉資儆戒而縱路政等因任局長已於前日函請上海檢廳查照辦理矣 
[緝私宋統領調任長蘆]  
　　蘇屬緝私統領宋明善因被撤差之屬下在北京告發任用私人等欵經上峰傳令北上候質已誌前報兹悉宋統領業奉調任長蘆緝私統領不日回蘇辦理交代所遺蘇屬緝私職務聞係葛某接辦云 
[緝私巡船與猪船衝突]  
　　蘇屬緝私第二營第九號巡船駐防浦東洋涇港與復興猪行之猪船同泊一處前日夜半時該巡船忽然走錨隨潮逐流撞於碼頭之上致遭損壞該巡船兵士等遷怒於猪船持窩將該猪船連戳數洞雙方致起糾葛昨經該巡船長宋某及復興猪行經理唐某各投三區二分駐所請求理處王警佐以雙方均受損壞諭令各自修葺和平了結乃宋船長堅欲索賠損失該猪行經理亦不願擔任賠償以故雙方投訴薛營長未識如何解决也 
[限交誘拘之陳羣]  
　　自稱護軍使署偵探之李道開前在法租界環龍路四十四號門牌計誘陳羣至方板橋華界拘解使署指陳爲黨人圖在福建起事嗣李又至法租界民立棧向陳妻阮氏託稱運動釋陳出外圖騙銀洋山阮氏報告捕房將李拘解法公堂訊據李供請求交保出外設法將陳釋出中西官判李交一萬元人銀並保限將陳羣交案再核等情已誌前報昨因無保復解法公堂先據西探目禀稱查得李在界内無人相識豈能取保實係謊供請示質之李供保人開設某押店乃係雷應春之機關須民人前往面懇伊等方肯擔保中西讞員會判李還押限十四天設法將陳交出如違重究不貸 
[湖州疫狀之報告]  
　　紅十字會赴湖第三醫隊報告云沈會長鈞鑒初二日清晨抵湖即往譚竹軒先生處晤面後謂本隊已設立於財神廟一切尙在振理藥料則先一日已到於九時即行診治患者咳嗽發熱最多兼有大便閉結瀉者亦有不發熱而僅咳嗽者亦有患瘴症三人有氣急而痰不易咳出但頗沈重一人今日共診五十七人患者貧苦最多殷富者甚少所用藥料西名不録初三日晨有人來報告云昨夕有患氣急而痰不易咳出今日已有轉機今日尙須復診熱度在百度昨夕九時離湖城一九路有年近三十歲之婦人其病狀頭汗淋漓氣急咳嗽脈四十九次服藥後過一點鐘之久頭汗收少人亦覺舒爽一點再服藥過二點鐘後人可安睡但患此種病狀人頗難安睡雖睡祗一二鐘之久此間所用藥料等足矣但有安睡藥可否寄點來此間小兒眭大發硬頗多一半因瘴症之故一半有蟲自到湖以來頗爲忙碌出診頗多帶診更多門診每日最少有五十餘號譚竹軒先生對於公益事業非常熱心承其頗爲優待此彞生來湖之大慨情形并病狀草草不勝惶悚此叩崇安彞生謹上湖州現已設立救疫事務所其傳單與章程如下（傳單）敬啓者現因時疫蔓延幾及全邑敝會電請上海紅十字義務醫生救治治疫臨時事務所設在吳興北門外協濟救火會即日開診如有染患時疫者祈速行來所救治不可自誤醫金藥資不取分文至時疫劇烈之區可通函來事務所轉請醫生馳救此告吳興輔善會同人公啓（章程）（一）本事務所由輔善會電辦上海中國紅十字會遺派醫生來湖救治全屬義務性質定名曰紅十字會救疫事務所（二）本所門診上午九時開診下午五時停止重症不在此例（三）本所醫藥不取分文祗取號金門診四十八文出診小洋一角舟輿均由病家酌給（四）患病者求醫須先掛號挨次診醫不致紊亂（五）患病者受診後持方挨次向給藥處領藥（六）患病人須聽醫生所囑服藥不得私自更變庶免致悞（七）出診須俟門診畢後隨時出門如有緊急等症臨時酌議（八）如有未盡事宜隨時增訂并乞同好指示 
[閘北慈善團年例常會]  
　　前日下午三時閘北慈善團邀集董事部全體開年例常會陳設惠兒院學生手植之菊花千餘盆及國文書畫手工等種種成績出品請諸董事參觀屆時衆董均到會列席摇鈴開會後由總董沈聯芳主席宣佈開會宗旨畢將該團一年中經過事實如建造公學醫院並全年收支清册報告於董事經衆部董一致贊成接收此項報單並無異議繼又議及推廣善舉種種進行手續直至傍晚始散是日該團前後門及院内由惠兒院童子軍擔任守衛及巡邏之職公學旁新建六角音樂亭中有該團全班音樂隊奏樂以助清興昨日起該團開放三日任憑各界入内賞菊一律歡迎 
[小學敎員研究會開會]  
　　昨日縣敎育會會長吳懷疚邀集本邑各小學校教員在公共體育場縣教育會樓上開第一次研究會上午九時和安·乙農·潮惠·養正·江境·縣立二高·旦華·萬竹·崇正·務本女子中學·南區高小·尊孔公學·倉基·巽與·比德·閘北市第二·隆德·貧民·職業·西成·梅溪·東明·甲新·尙公·縣立一高·市農·朝宗·金業·浦東附屬·農壇·等各學校主任教先先後到會共八十四人女教員三人分序入座至九時半由吳會長報告開會先研究國文科問題報告收到養正比德倉基旦華縣立女高時化崇正二高農壇和安等校教材增减表十份又浦東附屬縣立女高江境養正一高旦華等校教授順序表六份潮惠時化梅溪意見書三份繼即提議考訂小學教科書俗體字（議决就俗字之有他義衝突或檢查字典有妨碍者必須訂正否則可就兒童科學程度適當時以說明之說明方法應並舉正俗二字於黑板上以說明之）次提議梅溪潘君堃意見書（議决中叚歸入教材增减表研究末段歸入教授程序研究）又提議潮惠奚省耕君意見書（議决摘要歸入教材增减表研究之）次推舉審查員（議决以學校爲本任推定審查國民科教材者巽與旦華二校審查高等科者梅溪萬竹二校）時已十一時遂宣告休息至十二時半續開算術研究會報告收到和安農壇縣立第二女高一高倉基崇正教材增减表及配當表九份養正旦華女高浦東附屬教授順序表三份縣立二高浦東附屬潮惠閘北市第一高小意見書三份次議比例問題（决下次算術研究會討論之）次議名辭算式問題（議决請原提議者録出應行討論之名詞算式歸下次研究會研究之）次推舉審查員審員研究意見書（議推審查高等科教材者尙公縣一二校審查國民科教材者朝宗東明二校）議畢時已過午宣告散會訂二十四號（星期）上午再行集會逐事提議研究邀各教員就會午餐而散 
[美術研究會開職員會]  
　　江蘇省教育會美術研究會於本月六日開第一次職員會議决事件如下一件提議美術研究之入手辦法（議决美術的範圍甚廣惟物質方面之美以圖畫手工爲基本應先從圖畫手工入手）一件提議中等學校圖畫科應注重寫生及圖案並於課外組織研究會以補敎授時間之不足（議决請省教育會通告中等各學校）一件提議調查中等學校圖畫科手工科教材教法（議决製定表式通告中等各學校）圖畫科表式（教材）有無範本·有無講義·描寫何種實物·（教法）有無教授細目·指導方法如何·手工科表式（教材）注重何種細工·本地有無著名工藝品及特産材料·（教材）有無教授細目·指導方法如何一件提議高等小學圖畫科應一律减少摹寫注重寫生（議决採用小學教育研究會議定小學校教授圖畫之種類及方法請省教育會通告各縣高小學校） 
[同濟工學會紀事]  
　　同濟工學會係仿外國各學會成法專以提倡工業切磋學問爲宗旨成立未及三載已譯成工學詞典一部機器原件一部成效頗爲不惡但該會當幼稚時代經濟困難譯成書籍無資印行殊堪浩歎日前該會假上海寳昌路寳康里黄異住宅開評議員會議到會者爲會長葉鼎副會長杜殿夫評議員黄異舒昌渝王傳義能積成首由會長報告評議會主旨並提議募基金編譯及印行書籍雜誌等嗣由評議員議决基金一事竭力進行先擬募金啓文詞典出版先請各機關名人贊助雜誌一項暫爲同濟雜誌助辦俟勢力充足再行獨辦各項議决後評議員又提議（一）調查全國工廠（二）評議員每學期開會二次有必要時再臨時招集（三）每學期編會務告書一次分送各會員以便熟悉内容議畢散會 
[招商局公學之開幕禮]  
　　招商局公學於昨日補行開幕禮適值久雨初霽來賓到者甚衆校舍在提籃橋四牢對面本爲該局董事鄭陶齋住宅值價四五萬元鄭因熱心公益以三萬金售與招商局作爲公學校舍現在該校一切布置已均就緒惟住宅改建學校課堂不能十分寬大校長爲丁賡堯總董爲盛澤澄董事爲陳輝廷邵子愉朱小莊諸君鄭陶齋爲駐校董事該公學經費雖無限制現據校長預算每月不出三千元將來如須增減應以本公司程度爲消長至招商局創辦該校之目的欲以造就一種航海人才以爲該局用兹將昨日開會情形紀下下午二時開會後首由學生唱校歌繼由招商局同人代表孫鐡舟報告該校緣起云今日久雨初霽適值我校開幕可爲欣幸鄙人今代表同人報告我校緣起按我同人以甲寅年本局股東爲全局船棧産業估計代價起見塡有辦事人公積花紅航股票摺四十萬兩産股票摺四十萬元此係票摺並非現欵於股東方面不過以舊股化作兩航一産之新股其股分利息以及市面賣買亦仍以兩航一産爲一整股連帶併計初未有分離之利益若公司未至結束本無須代價旣無須代價卽股分無分離之必要股分不分離則公積花紅之票摺斷不能先儘同人分派此同人對於股東不能提議分派之實情也至同人方面於此項花紅公積票摺有功勳者有勞績者有已早出局者有至今在局者十餘處分局同人之進出不知幾許局長之交替亦不知幾許且各局有包定繳費者有開支經費者四十年以來更不知幾度更易我總局於局長尙可查考於各處之同人姓名以及年代薪水實無從查考旣無從查考卽無從分派此同人自己不能分派之實情也惟此項公積花紅公司係塡存股分票摺雖不能分派然而斷不能消滅且塡存股分票摺卽有逐年股分利息甲寅以來計已四屆票摺未能分派股息不能不結存票摺留局乃是保障之美意股息留局殊無結束之良謀且逐年滾存帳目轉成一種渾渾噩噩之景象亦非所宜乃與各分局同人一再商議僉謂花紅公積是同人應享之利權雖塡存票摺不能分派而股息即係現銀天經地緯無可變更不能與 
 
 

Page 11

 
 
票摺連帶留局夫票摺憑據也股息現欵也票摺未分派股息如何分派因於不派之中另覔一相當之法使該欵有不派之名而無不派之實并使同人應有之花紅公積仍不失絲毫利權遂公决辦理同人公益之事有三大端一爲公學一爲慈善會一爲俱樂部三者之中或應以公學爲當務之念故先辦公學慈善會與俱樂部從緩進行惟入校肄業諸生應知本局開辦此校係爲造就航務人才起見諸董事諸同人旣有此决心諸生應由小學中學而至大學不逹目的不止决不可半途輟學使招商局船雙仍有外人駕駛而辜負諸同人之本意也次由道尹王賡廷致頌詞次由知事沈寶昌演說後由來賓沈信卿演說大概謂招商局公學有一定之宗旨收來各學生有一定之職業甚爲可喜云云次吳懷疚演說謂該校現在祗可先辦成一普通商業學校以後再就各方面擴張或能遂到目的云云末由該局同人代表孫鐡舟致謝詞并謂該校目前經濟雖不十分充裕不能開辦大學然將來尙可減少同事薪工以輔助此學校之經費並戒學生須遵從校訓請教員注意管理述畢即由校長丁賡堯宣告散會 
[漁船户續請賠償]  
　　日輪秩文丸於十月二十九日在温州洋面撞沉中國漁船該船上有漁人劉草子等五人扶板遇救來滬向日領要求賠償經日領將劉草子等五人送請上海縣知事安置一面函由江蘇特派交涉員派員會訊等情已誌前報兹悉該漁人劉草子等以際兹天寒衣食全無若不賠償必致餓斃故又將損失船櫓器具及生魚十三四擔每擔百斤價值十餘元共計六百餘元開單懇請交涉員迅向日本領事轉飭該輪船公司如數賠償免致餓餒俾回故里云 
[調查碾米業違背條規]  
　　南北市機器碾米公所前經該業董事張樂君錢貴三等訂定各項條規後近屢有人至所報告各廠家仍有陽奉陰違或將糠粞抬大藉以招徠或暗減機工私貼回扣折讓等種種情弊昨經張錢兩董擬定辦法定於陰曆十月初八日公所常會期内公舉調查員數人稽查以上情弊如有查出證據報告公所公議從重處分云 
[染業工頭糾衆罷工]  
　　南市據成染業小行領袖朱廷奎（卽鼎盛）日前被該業大行同業在上海縣署控告因而懷恨於昨日午後糾同應阿四胡阿掌至各坊迫令各工人停工工作並至各染坊將染缸下之火熄去俄即邀集各工人羣聚南車站附近金家宅小茶肆内不許工人上工各坊不敢與較聯絡大小行等同赴縣公署及淞滬警察廳指控請爲保護商業並澈究朱糾衆罷工之罪狀 
[修正海軍學生參選條文]  
　　海軍司令公署近接海軍部頒發修正海軍學生參選條文令仰知照條文如下計前頒條文内施行細則中有第四條第九第十各條未盡妥洽現重行修正公布計（第四條）凡合海軍軍官條例第十三條及海軍軍佐進級條例等十條之規定特行升補者應由該管長官按照本細則附表第三號列表呈部核辦（第九條）海軍軍官進級條例第七條及海軍軍佐進級條例第六條所稱戰時係指國際戰爭及剿除非常内亂而言（第十條）海軍軍官進級條例第十三條及海軍軍佐進級條例第十條所稱戰時祗以國際戰爭爲限但剿除非常内亂確在陣地立功者得照戰時辦理云 
[西商賽馬期之查防與休假]  
　　星期一二三（十一十二十三號）三天爲旅滬西商秋季賽馬之期中西士女前往泥城橋畔觀賽者勢必擁擠英美總巡麥高雲君特於昨日通諭英美各捕房捕頭屆時一律加派中西探捕前往南京路靜安寺路賽馬場一帶熱閙之處嚴密查察以保安寗 
　　海關稅務司以十一日至十三日係旅滬西人賽馬之期循例於是三日午後停止辦公所有關務人員曁各商人等應各知照昨已懸牌曉示矣 
[公立醫院病舍落成]  
　　中國公立醫院專爲救治鼠疫及喉痧天花傳染各症開辦九年頗着成效嗣因求治者多院屋不敷應用爰特募集捐欵於院中隙地建造西式病舍樓房十一幢刻已落成昨日下午二時開會到者爲松滬護軍使代表宋鎭濤長老會會長俞宗周商會會長朱葆三警察廳衛生科尹村夫及陸伯鴻朱志堯姬覺彌國貨維持會徐春榮及紳商各界百餘人致送匾對者亦復不少當由該院總協理沈仲禮陳炳謙偕同院中執事人等招待參觀新舍並欵以西式茶點而散 
[中華工業專門學校校友會成立記]  
　　辛家花園中華工業專門學校校友會於本月一日上午選定職員會長潘機副會長燕春京文牘胡光岳韓昌阜會計孫恒方庶務張澤均評議余介石王逸民楊卓凡張愷堂俞仕銘王昭溶下午二時開成立會校内外校友到者一百三十餘人先由會長報告成立及經過情形次教員葛耀良演說略謂一會之成立在精神不在形式而精神之團結則在會友之互相帮助校友會各校皆有而發逹者不多見則以團結徒具形式而精神渙散之故耳切盼諸君求互相帮助之實益謀精神的團結將來爲本會增光社會造福余與有榮幸焉繼教員郭虞裳演說詳言文明與野蠻團體之所以分與眞能力之廣狹主義之有無及團結之久暫再次爲教員余明德演說末爲校長金邦平演說略謂本會以在校生爲主體凡曾肄業本校者均得爲會友是校友會而兼同學會也本校長希望校友會之發逹敢以信與敬爲諸生贈傳曰朋友有信一言一動如不失信能行蠻貊而况他乎孔子稱晏平仲曰善與人交久而敬之蓋朋友之間能持以敬則交愈固交愈固則不患精神之渙散矣諸生誌之辭畢由會長宣告散會 
[殖邊商困事務所常會]  
　　本城西姚家弄組織殖邊銀行商困事務所昨日又開星期常會下午二時許有年逾花甲之老婦四口至該所探問消息聲稱天已嚴寒衣食不周所執之票無人顧問即使折讓亦無人受主等語言畢淚如雨下見者爲之酸鼻 
[幻燈講演會赴翔演講]  
　　留日學生救國團張民權發起之幻燈講演會前在本埠各學校分投講演頗受社會歡迎日昨張君等前往南翔就各廟宇講演旋經南翔公言報主筆許蘇民君之介紹前往男女各學校講演并送救國叢刊所到之處備極歡迎現張君已於昨日返滬矣 
[温州同鄕會年會紀事]  
　　温州旅滬同鄕會於昨日下午二時開常年選舉計到會者五百餘人首由張雲雷報告一切隨即投票選舉選定張雲雷爲正會長徐寄廎林楚雄爲副會長並招定黄敏之爲基金監吕文起黄溯初蔣叔南姜會明等爲名譽董事文牘主任由劉冠三連任劉未到會前仍由謝俠遜繼續代理會計主任爲曹序廎並舉定沈滋澄朱壽卿林炎夫謝俠遜曹序廎陳幹夫胡屏西白秋澄項銘周徐仲英吳松齡林逹夫孫秀峯楊毓生蔡士逹金蓂階劉錦亭林仲昭孟筱鶴白成道黄叔平王芹友黄魯卿張和卿爲幹事員舊任調查員爲楊雨農周仲明張益平潘聘如朱敬亭羅翰臣金介眉林松樵陳百川金克臣楊敬之金玉亭王慰卿周子亭金昌郎黄金池潘樑卿新增爲馬緝夫王祝封鄭幹卿朱廉青林伯芹朱聖希金廷沛劉文波王啓文鄭鵬周黄惠侯徐堯卿金卓卿周子萊宋錦楷王錦文舊任交際員爲陳鶴九馮月臣陳杏人白理甫高步卿朱佐庭林書亭奚晋卿夏融卿統華藏陳啓梅葉郁章王薈芝曾廉卿鄭景瑞張植三鄭正祥新增陳子衡朱仲衡陳益峯林樂生沈連元劉慶禧嗣由張雲雷徐寄廎林楚雄等先後登台演說並由全體合攝一影散會 
[體操學校運動會紀事]  
　　昨日中國體操學校假公共體育場開第十五次運動會共演二十八節各節分配頗爲合度而尤爲來賓所稱許者則所演各技無不與生理有關該校經營已十餘年故能得此成績云 
[慈善團給棺殮屍]  
　　鹽城人左金才湖南人何書雲前日先後倒斃於新民路長安路上由十圖十一圖地保報請地檢廳蒞騐已紀昨報兹悉死者左金才何書雲雖有屍屬均極貧苦經檢騐員吏騐明皆係病死該屍屬等無力棺殮由地保代向閘北慈善團求給值價十餘元之棺兩具由杜陳氏梁何氏具結收殮盤柩回籍安葬 
[四誌保險縱火之敗露]  
　　閘北共和路凌仁興豆腐店主凌掌桃保右火險二千兩縱火圖賠一案已三誌本報兹經張署長查得該店主出事後逃匿浦東高橋鎭地方又該店主除共和路設老店外尙有新民路分店一處據情呈報徐廳長立飭六區二分所協緝在逃之凌掌桃務獲解辦 
[十六舖新舞臺舊屋改作棧房]  
　　十六舖新舞臺戲園房屋前振市公司首創新舞臺時座客常滿尙能獲利自新舞臺遷至九畝地後該屋迭次開京戲髦兒戲小京班新劇寗紹班等無不虧折資本近房主張姓知嗣後無人再租演戲故將該屋改爲棧房已租與寗紹公司堆放貨物矣 
[不還期票銀兩之辯論]  
　　天和洋行延逖百克律師爲代表至法公堂控稱天和經理之禮泰洋行前被恒愼號虧欠貨銀二千兩因恒愼無銀交付出立洋文憑據分兩期拔付由餘記號主楊子餘擔保據上經恒愼經理陸企賢及楊子餘簽字爲憑詎過期不付此欵須陸楊兩人共同擔負請求訊追期據呈鑒楊亦延巴和律師辯稱楊前在法領事署證明不過作保一千九百十六年間恒愼與禮泰交易結賬時禮泰核算計貨銀七萬二千兩而恒愼祗允還七萬兩後由某洋人相勸通融另立字據二千兩並不作憑請堂上派一公正人查閱禮泰賬簿恒愼是否虧欠銀兩如實虧欠理應歸還陸企賢稱洋文憑據由禮泰打字機印就送來商人不識英字當時又無繙譯故貿然簽字請堂上查察禮泰賬目卽使要商人還銀亦須證明欠伊是何欵項請察中西讞員會判退去候覆訊核辦 
[弔奠孝婦之熱閙]  
　　本城顧紳益之之夫人吳氏事姑與母均能盡孝前曾割臂療治母疾此次又因事姑致病因以逝世親族頗爲敬重是以昨日領帖時紳學各界羣往弔奠素車白馬絡繹不絶親友餽送祭幢誄詞者多至數百件云 
[私帶烟土之訊究]  
　　黄某許某等各帶烟土五六十兩乘輪擬往通州海門等處消售當爲水巡隊分别查獲人證詎黄等即改名范明德何阿生陳亞河當由該隊解送地檢廳前日下午經檢察官提案研訊之下諭飭一併還押聽候起訴通常庭嚴行罰辦以儆將來 
[請求覆訊之限到]  
　　周義泰前至法公堂控某字號棧主孫谷明虧欠米洋一百五十三元向索不付請求訊追孫稱商人並不虧欠米洋係李振邦私自向原告賒取有楊頎謀王子梅等可證今將洋如數繳存公堂請求覆訊經中西讞員核准在案昨日傳案覆訊孫由伊妻某氏代到稱丈夫現往漢口一時難以來申須至陰曆年終方能投案候訊原告稱孫須至年終來申爲時太久可否請求缺席判决中西讞員問該氏曰汝夫旣不到案有無憑證呈明答稱祗有楊王兩人可證此外並無憑證遂判繳案之洋先給原告領去限被告於兩個月内投到准予覆訊如逾限不到將所請覆訊之案註銷 
[地方廳宣判刑事案]  
　　前日下午上海地方審判廳刑庭長端木棻會同夏檢察官開第四庭宣判刑事各案命提陳阿茂控誘姦伊妻陳胡氏之張阿華至案據供與陳胡氏姘識多年其夫阿茂素來知悉今因索錢不遂致被告發現胡氏已由阿茂領回求察問官以張阿華和姦罪當然成立判監禁二個月又提私帶烟土七十兩之章永卿至案研訊之下判罰洋五百元又提私帶烟土十兩之趙湘至案據供並非販賣係購來自吸判罰洋八十元又提私帶烟土二兩二錢之婦人費馬氏到案略訊一過判罰洋二十元所有獲案烟土一併没收候燬 
[寧波同鄕會募捐消息]  
　　寗波同鄕會募集建築捐雖限期已滿而欵尙未足故各募捐員仍在積極進行逐日繳到捐欵者甚多照録如下陳蓉館募陳和卿五元周清泉募全新昌五元王祥林兩元張忠棠聞子成何桂生胡長春周佑庭葛連臣葛煥文朱汝賢各一元周君自助五元陳松源募李麗水十元陳君自助十元 
[傭婦行竊告薦頭]  
　　婦人李丁氏在公共公廨控薦頭店主吳如海不賠所薦慵婦魏氏竊去值洋一百五十元之金表金練等物等情前晨由廨復訊即據原告李丁氏偕證伊兄丁某上堂證明該傭婦服務祗三天即被竊取金表等物逃逸被告舉薦不愼應負賠償請爲追究質之吳如海供稱傭婦魏氏雖由我薦但作保係王周氏據云已在蕪湖尋獲等語中西官判被告於一個月内將該傭婦交案逾限卽仰原告檢齊證據酌斷賠償 
[淞滬警察廳批示二則]  
　　陳守垣批呈悉查前次浙江水警探員蘇在盛等查獲竊犯沙金邦一名當經派出值日偵探李廷財乃向蘇在盛等查將騐執照之際乘間逃逸業經飭令該探李廷財協同人緝獲交案轉移訊辦在案所有沙金邦之船一只亦經扣留惟並無三船之多亦無錫箔二十四包之贓物該商指爲人贓並獲究屬何所據而云然現在沙金邦已歸案訊究有無原贓應由審理衙門一鞫而得仰即逕往請求提出證據以憑從嚴訊追 
　　鄭懷瑾批據呈已悉查王阿三一名前因金隆街搶土案關係當經解送護軍使署核辦在案該商出租房屋如何處置之處應由護軍使署主張仰候據情呈請核示飭遵可也 
雜評二 
[犧牲（訥）]  
　　今日和之所以不成者大抵皆由於不肯犧牲耳中央不肯犧牲其體面國會議員不肯犧牲其國會擁有武力之人不肯犧牲其地盤與勢力遂相持而成此不解之局勢然吾今勸我國内之不肯犧牲者放眼一觀歐戰之情勢彼德奥初亦未嘗不倔强不屈乃至無可如何時雖百倍重大於我人之所謂犧牲者且不惜犧牲以就和焉然則我國内尙戀戀於此空名及個人身外之物而不捨者有不幡然覺悟者耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
世語 
[裝飾品] [  見心]  
　　眼鏡所以助目力之器具也今人則多用之爲裝飾品時表所以計時光之器具也今人則多用之爲裝飾品甚至衣裳冠履所以用爲障身之具者今人亦多視爲裝飾品推而至於兵士所以捍衛國家今則爲武人之裝飾品命令所以號令全國今則爲元首之裝飾品又推而至於共和也但有共和之名而無共和之實民國也但有民國之名而無民國之實參戰也但有參戰之名而無參戰之實是皆可視爲裝飾品也 
老申報 
[水火鬭（見光緒十四年九月初十日）]  
　　英公司輪船名威樂納者所用水手俱係穆拉油人機器房中火夫則皆中國人平日結黨成羣各不相下本月初一日威樂納由東洋開至香港初二日水手與火夫不知因何互相打架或持木棍或執鐡條鋼刀爲兵器一場惡戰捨命不休以致船中磁盆玻璃杯及一切粗細器具無不七零八落粉碎虚花大副聞聲出爲喝阻二黨竟置之不理依然喊殺連天大副乃轉至後梢邀約四人各持洋槍而出二黨始各斂手旋將爲首閙事之穆拉油人及中國人各二名拘住加上手銬一面高掛號旗駐港英兵船上人見之急派兵上船彈壓巡捕亦聞聲而至將所拘四人押入捕房解經西官研訊穆拉油人聲訴中國人之不是中國人則以釁由穆拉油人而起自己並不相士兩下紛爭曲直難判官着交人見保須每人保洋八百元矣查明起釁緣由定於初四日升堂定讞 
[大坍臺（見光緒十四年九月初十日）]  
　　糕字初題茱萸遍插四明人之作賈滬上者召丹桂園菊部就荷花池會館演劇藉以叙梓誼而賞芳辰下午一下二刻鐘時武丑滿天飛偕武旦飛來鳳演張三跑馬一折輕於舞燕捷若飛猱百技並呈千人縱目臺下觀者互相擠擁以致各奮老拳揪扭成團固結不解喊聲雷動幾令臺上鑼鼓聲暗啞不揚時左旁廂樓看臺上何止數百人爭凭危欄注目俯視不提防欄已𡮦朽一聲軋拉有欄四扇中斷如奇舒半段槍數百人一齊� 
滚下塵埃中或破頭或折臂或目傷涙出或鼻破血流但聞男的女的老的少的村的俏的呼痛之聲遠聞數里打架者見此情狀亦卽鳴金收兵隨由各家屬將傷者舁回各自延醫調治斯時跑馬已演畢由花旦想九霄接演新安驛鶯聲燕語玉貌珠喉舞態歌聲並皆佳妙而觀者受此驚懼大半如訪戴者之興盡而返不復爭先快覩傾軋喧譁矣事後訪悉有一十七歲男孩並一老叟受傷最重其爲首打架之二人經十六鋪南局委員縶之以去 
新拾遺 
[君士坦丁歸客談（上）] [  九如]  
　　不冷按是篇爲美人台維氏所著雖尙在歐戰以前然其語君士坦丁情形甚悉今自土國降後聯軍正派兵前往他日和議時該地亦爲重要問題之一故特載之 
　　君士坦丁位於薄司泊勒司海峽扼歐亞交通要害英俄德法久思染指徒以均勢未破各不得逞其野心大戰告終之後版圖究屬何色此時尙難臆料佘旅土日久默察土人社會狀况覺形式雖較進步精神仍欠活潑政治之不良歟抑宗封之東縛歟爰撰數言述其首都狀况以推其餘 
　　君士坦丁自一千九百零八年革命以來進步之速爲近二世紀所未有金角河上機聲軋軋皇后道中汽車馳騁電燈電話之綫遍處敷設物質文明固日趨繁華然試察其内容則仍故步自封未絲毫改革焉 
　　君士坦丁户口號稱百萬然乏切實調查故不知若干爲土耳其人若干爲希臘人若干爲阿米尼亞人若干爲猶太人風俗語言各不相同非如紐約之全球雜居而無處不聞英語焉某日帝國大學教授某問余曰美國會中用何種語言以議政耶余答以除英語外並無他種語言彼驟聆之下頗吾警愕狀後始點首稱是者再余固知彼必視華盛頓如君士坦丁矣 
　　君士坦丁道無標識户不編號城共分四十圖圖各有小町屬之郵遞訪問多藉鄰居之助一日余訪友於燭不滅街因言語不通終日未獲明晨偕土侍往則街頭紅樓即吾友之居土人相習已久不覺困難歐美人處之正是不易 
　　土婦篤信回敎不受雇於耶教之宅故西人多雇希臘人與阿米尼亞人任看護兒女之職希臘人伶俐而多詐不如土人之誠實可靠阿米尼亞人智雖不如希人然誠實則過之西人咸樂用焉 
常識 
[對於小兒斷乳時期之研究] [  訏定]  
　　東西各兒科專家對此問題主張不一烏弗孟氏主張第十一至十三個月開始華開爾氏主張第十一個月始卡美來氏謂第七月小兒切齒初生時逐漸可哺以固形食物采爾尼氏謂 
自母乳對小兒營養分不足時始約第六月之末因營養分不足小兒即發體重增加中止假性便閉（即便量减少帶褐或緑色）等病狀此時即可着手斷乳矣而日本高洲博士亦謂以母乳哺養之一歲或以上之小兒外觀上營養雖似佳良實則顔而蒼白筯肉弛緩且有佝僂病之病狀其原因則由蒲開氏之動物試騐而知即天竺鼠初生時體内之鐡含量少犬貓家兎則較多故天竺鼠生後第一日即食植物性食餌而家兎則在生後第三週此因體内鐡含量少者生後即有由食餌攝取鐡分之必要若家兎生後第三週仍以其母乳哺之則早晚必發病狀由是可知人類殆亦如是小兒至或時期因母乳中之鐡分不敷小兒體内之所需故發貧血之病狀耳且專以母乳哺養之小兒罔有於第四五個月之間發假性便閉體重增加中止筋肉弛緩佝僂病等病狀者而發於第六個月以後者則屢見之故經種種之考察斷乳自第六個月始實爲至當又斷乳時期適在夏季則應延至秋季此固爲歐洲學者所公認蓋因夏季小兒之營養品易腐敗有因之而惹起危險之胃腸炎者然據高洲博士之說謂夏季小兒之死於胃腸炎者究屬寥寥且營養品之腐敗（如牛乳等）非無預防之法故該氏謂斷乳期適在夏季則可由此季起逐漸減少哺乳之量及回數至春季始行完全斷絶可也 
益智新畫 
[  是吾]  
　　古塔峭聳（像圭） 
雜録 
[世界小新聞]  
　　世界最老之婦人德意志保山省現有一老婦人年事已一百三十四歲迄今軀幹康健終年不罹疾病老婦人已歷十八十九二十三世紀拿破崙横行歐洲時彼正爲姣好之少年女郎呱呱墮地時普魯士斐力克大帝尙在而美利堅合衆國爲獨立後之第八年云[  張舍我]  
　　英國貴族陣亡之數自大戰發生後英國貴族子弟莫不奮勇赴敵以爲國戰死爲榮兹據英政府叙勳局報告自一九一四年八月四日至一九一八年二月止貴族之陣亡者計皇族一人貴族二十一人男爵三十一人勳爵十一人與勳爵同等之爵位五百六十二人貴族子弟一百四十九人男爵之子一百三十五人勳爵之子二百零八人有世襲爵位之繼承人一百五十人共計一千二百六十八人[  張舍我]  
小說 
[偵探奇遇] [  常覺覺迷同譯]  
　　至是露西面上頓起信用遂曰予兹信汝矣賽鷹曰然則甚佳吾人即須首途露西曰予實不名一錢奈何賽鷹笑曰予旣爲汝保護人費用一切自然由予任之今予先給汝以資俾汝摒擋一切此事汝可託之雷茀勒夫人吾則爲汝定船諸事妥洽之後予即至此偕汝就道此時予亦不以消息報告老人俟抵紐約之後引汝介見老人出其不意忽見安琪兒自天而降使之快樂一番須知此老一生但有困苦而爲人誠實過人亦應得此酬報也又曰尤有一事予須叮嚀汝者汝於雷茀勒夫婦之前暫守秘密但謂美國親屬爲繼承財産召往俟諸將來再以此中底藴報告否則若輩必且疑爲不近人情露西頷之至是賽鷹即興辭出就鎭中逆旅過宿就寢之時樂乃無藝覺己實爲人間第一快人蓋念事旣告成鉅萬之獎金實可翹足而至而此外或者更獲一種絶大之獎品亦未可知念旣沈沈入睡作其好夢賽鷹旣出露西即如賽鷹言告雷茀勒夫婦而雷茀勒亦以適才學徒行兇事告之其言曰日者吾徒數數窺汝姿色欲圖非分予屢屢戒之渠遂懷恨下此毒手云云詰朝賽鷹重蒞雷茀勒寓廬約雷茀勒夫婦與露西同赴巴黎復請夫人爲露西置備行裝車中賽鷹低謂露西曰汝今富矣衣飾一切當汝意者汝悉購之蓋服用之具唯巴黎著稱汝毋失此機會也露西赬然蓋露西一生貧窮奢華之品從未一著其身也第十章兩星期後賽鷹遂偕露西就道是日天氣晴佳二人初乘火車至喀萊露西衣深藍之旅行服冠法蘭西式之冠美乃無倫賽鷹得與美人爲伴容光亦復煥發其得意之色著者直無可以爲喻而渡大西洋時之情景著者且從略焉惟可爲讀者述者途中賽鷹樂實無藝蓋以露西性旣温淑而視己又如手足親愛有加一日下午風平浪靜之時兩人坐於艙面眺覽海景賽鷹作得意聲曰女士予樂極矣露西曰君何樂爲曰汝在予前予實有如入夢汝蓋天仙化人也予乃時時疑爲是眞是幻幾不能自辨嗟乎汝而非富予實有多言語汝露西笑曰欲言儘言何分貧富賽鷹曰貧富階級分之綦嚴汝爲富女予則窶人吾人何可多言露西曰予又安能驕君汝盍言也賽鷹曰恕予予實有所不便也露西曰何不便之有語出而兩頰緋紅直如天半蒸霞羞赧之色視於眉宇蓋露西智慧過人此時實已揣知其語意矣 
[自由談之自由談] [  不冷]  
　　中國交通之奇談昔人有步行速於火車之奇談此爲鄕曲之言而非事實也若今日我館中之事則誠有可異者七日京中所發之電至九日而始到八日京中所寄之報至九日而亦已到矣是非火車速於電報之事實乎 
 
 
 

Page 15

 
 
   
 
 

Page 16

 
 
   
 
