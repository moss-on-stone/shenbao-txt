# 1894 - 17 - 4907452

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[珍物助賑] [  申報舘恊賑所謹啓]  
　　本館恊賑所承遠近善士擲下珍物囑爲變價以充賑欵今將各物臚列於下　楠香朝珠佛頭記念全五十元古銅大香爐二十元翠玉鐲　雙　洋四元米南宫手卷高澹游山水一幅朱漁珊贴一部董其昌帖一部木板四庫全書總目一部計一百二十本戴醇士西溪松蔭圖手卷一軸羅將希世之珍與火齊木難而鬥異藉作拯災之舉俾困鱗嗷雁以同蘇當亦諸君子所踴躍歡欣解囊不吝者乎如蒙購取請移玉本館帳房爲盼 
[廣之六章]  
　　時有蛇山樵者自外而入聞龍賓之言拊掌稱善曰至哉言乎以不變爲變斯爲善變子之忠肝義膽守正不阿胥於是乎見矣然而今日之時何時也今日之勢何勢也中國之早閉關却掃至於今日梯航羣島中國之始外人不内内人不外洎乎今日内外無阻不分我爾說者謂爲中國以大度容之實則外人以强力攻之中不足以拒外外反足以侮中遂聽其教之傳而商之通凡各埠互市之地皆有外人之行蹤華人見外人之專我裨益攘我利權亦不覺其心有不甘乃莫不隨風氣爲轉移舉從前拘墟之見更張而改絃或赴舊金山或赴新金山傭工於英吉利謀食於米利堅海禁旣弛人可自便遂通道乎古巴馳騁乎義丹俄羅斯本與東北接壤趨之者亦恐後而爭先法之西貢德之伯靈日斯巴尼亞之吕宋葡萄牙之澳門將無地不有我中國之人至於南洋一帶如新嘉坡華人麕聚尤爲極多麻六甲之廣袤檳榔嶼之偏頗英人所據之緬甸法人所覷之暹羅金邊南掌湄江紅河水陸之程迢遙幾休而華人亦且不憚修阻甘於折磨此無他中國之地生齒日繁土地雖廣殊苦難安業少可圖人滿爲患旣有出路各自往還彼此汲引互相攀援遂至外洋之華人多於中國之洋人其數且不止倍蓰而洋人之心懷妒忌者羣起而與之爲難其初不過傭工相忌其後乃與官通爲一氣舊金山創行於前各處應之於繼美人大背乎約章新例竟行乎機利雖有星使之反覆陳辭唇焦舌敝而言者諄諄聽者聵聵雖日前有暫緩之說而其例則仍未見其廢葉且不僅美國爲然尤而效之者如火奴魯魯如波斯的里亞屈指頗不乏其地外人之待我華人者如此則中國之人聞此風聲必不服氣因頻閙教堂謠言四起報復相尋紛擾不已此其中孰曲孰直誰是誰非姑置弗論但求其因時以制宜左中者輒以爲外人無理以之相欺袒外者又以爲華人之自取憎厭於人無譏而不知天下之事千變萬化而總不越乎理與情中外交通互市以成外人紛至無與抗衡且加護持不啻慈母之保嬰而華人出外謀生自食其力與人無事而外人以忌嫉之故必欲使之人亡而家傾官且袒護其土民而絶不念夫兩國之友誼與交情華人之以是相報復又何所謂之過分而逾恒惟彼此曾因此而芥蒂則未免於心有所耿耿各懷其忿而不能遽平積忿旣久必有一發而不可收拾之勢又豈能常常焉保泰而持盈設一旦海氛不靖各逞其憤兵輪馳驟乎驚波火砲横衝乎封畛或彼以先發而制人或我以被侵而難忍各麾其軍各磨其盾而輪軸旣異其優劣器械亦判乎精鈍苟此之時急欲樹偉烈建殊功畫奇策效公忠先據上游力避下風聚鐵以爲錯稱干以相攻竊恐以有心遇無心而無心者蹶矣以無備敵有備而無備者折矣及是時而欲思破敵之策禦侮之方乘人之短盡已之長恐雖有賁育無所用其勇雖有瑜亮不能用其良然則又將何以自臧也乎故拾人牙慧者固不足以自顯而守其故步者究適足以自貶必也統覽乎五洲之大勢綜核乎四海之寰甸洞悉其疆域之遠邇山川之阻險沿革之情形政治之布展製器之精良敷化之深淺而後知彼者可以知已百勝者不妨百戰僕不能獨知之且更不能徧悉之顧有友數人長安走馬客能詳於俄羅斯登壟飲羊人熟於英吉利沐猴生精於法蘭西祝雞翁諳於德意志此外則顧犬客之能述美事執經牧豕生之能言意事皆足以舒其心思長人志氣倘得招之使來一吐其胸中之秘當亦不負此良會諸君亦有意乎衆人皆曰唯唯 
[本館接奉電音]  
　　昨由京友電傳硃諭二道敬謹譯登○十二月初九日奉上諭孫毓汶着調補兵部尚書刑部尚書着薛允升補授欽此同日奉硃筆華金壽轉補左春坊左中允鮑臨補授右春坊右中允欽此 
[首善筆談]  
　　祥許兩倉帥查得祿米倉滿監督缺出遂令隨轅委用監督刑部山東司主事雙奎充補徐檄飭遵照赴任外已分咨吏戸刑三部查照矣○吏部爲知照事所有詹事府漢右贊善一缺本部於十一月二十四日帶領引見相應知照貴院傳令應行列揀之翰林院編修李聯芳汪樹烈高賡恩修撰曹鴻勛編修陸寳忠前國子監司業吳樹梅編修潘炳年龎鴻文陳思霖洪思亮楊佩璋孔祥霖檢討廖正華編修霍爲楙涂慶瀾陳兆文張百熙修撰黄思永等穿天靑褂備帶補褂並佩帶對子荷包手巾於是日五鼓赴左翼門外本部朝房書到聽候排班帶領引見萬勿遲延因用印不及徑行白片○内閣滿漢侍讀中書等員舉行甲午年京察先由本衙門過堂列等塡考册送吏部覈辦額張福三相國麟徐兩恊揆訂期十二月初一日午刻躬詣内閣舉行京察過堂先期經票簽處和會旗漢侍讀典籍中書等員咸穿補褂進署預備○合肥傅相奏稱北運河紅廟口門興工堵築旣合復開者再鄉民兪稱向有水神窟伏於此屢現化身爲衆目所共見該提督道員於河干設壇竭誠虔禱合龍之日風靜波平極爲順手靈應昭著大有功於運道民生應請旨勅賜北運河神封號並准建立廟宇列入祀典曲務關同知春秋致祭等情奉硃批禮部議奏欽此禮臣查照原奏酌覆例章援引嘉慶二十二年淮揚運河神勅加敷佑封號成案議如所請辦理俟覆奏奉旨後咨由内閣撰擬封號字樣恭呈欽定後送部轉行辦理○工部爲知照事所有本部具奏萬壽慶典事宜摺件定於十一月二十五日會奏相應知照知衙門如遇有應行廻避事件勿與同日呈遞○吏部爲曉諭事所有十一月分選知州朱鋆一員通判周繼昌一員知縣李福淶桂麟許國榮等三員相應出叙傳令該員等於十一月二十四日黎明赴部過堂二十五日赴天安門外本部朝房聽候掣簽如有不到立卽指名題叅○浙江巡撫委員管解奉撥本埠解部京餉銀五萬兩分裝木鞘押解入京於上月二十四日午刻抵部赴當月司掛號訖雇夫將餉鞘舁入後庫院中堆垜看管 
 
 

Page 2

 
 
俟委員投納文批後方可由司付庫示期騐收○宗人府爲傳知事所有三年報滿盛京覺羅學漢教習裕謙右翼宗窒學漢教習郭恩輝正藍旗覺羅學漢教習石長信等本府於十一月二十四日帶領引見爲此傳知該教習等穿紅靑褂佩帶飄帶荷包手巾於是日黎明在景運門宗人府茶房齊集以憑帶領引見先於二十二日午刻在府演禮不准不到○絪貝勒所出管理右翼宗學事務經宗人府開列王貝勒貝子銜名於十一月二十二日具奏請派本日奉硃筆圈出固山貝子奕謨欽此○奏事處傅出十一月二十四日奉旨十二月初一日皇上詣南海頤年殿面賞御書福字之王大臣多羅克勤郡王晉祺多羅慶郡王奕劻和碩喀勒喀親王那彦圖多羅貝勒載漪和碩禮親王世鐸大學士額勒和布大學士張之萬兵部尚書許庚身刑部尚書孫毓汶戸部尚書翁同龢工部尚書孫家鼐刑部尚書松溎大學士福錕領侍衞内大臣容貴吏部右侍郎崇光戸部右侍郎立山兵部左侍郎巴克坦布恊辦大學士麟書恊辦大學士徐桐戸部尚書熙敬禮部尚書崑岡禮部尚書李鴻藻工部尚書懷塔布理藩院尚書松森都察院左都御史敬信都察院左都御史徐郙○黑龍江將軍派委花翎雲騎尉文喜等管解本年應交武備院樺皮兩箱箭杆一千二百根現已解運進京暫寓東安門外北報房胡同關帝廟由委員齎封文搮赴武備院投遞聽　示期騐收○戸部爲移會事十一月十九日由内閣抄出陜甘總督楊昌濬奏請將解淸陜甘新餉各省督撫司道等員照案奬叙一摺十一月十八日奉硃批戸部議奏單倂發欽此欽遵到部除由本部另行議奏辦理外相應移會上諭處查照 
[蘇垣火警]  
　　本月初和日傍晚七點二刻時蘇州閶門内黄鸝坊橋堍某姓家失愼一時警鑼亂鳴各叚水龍聞警之餘馳往灌救馬卒飛馳各衙門報警地方文武官員咸詣火塲彈壓登高遙望但見萬道紅光上衝霄漢轟轟烈烈大有不可收拾之勢逾時祝融氏更肆淫威但聞人聲鑼聲嘈雜異常一切細情尚容續錄 
[盜刼士棧]  
　　蘇州滸墅關乾裕土棧局廣東人某甲所開屈指已十餘年矣生涯之盛允推巨擘去年秋間被盜刼去千餘金迄今尚未破獲不料本月初七夜魚更三躍突有男女盜匪數十人各執長捍短棍蜂擁而入肆行刦掠鋪夥欲從後戸濳出鳴鑼呼救而盜黨已將前後門緊緊把守聲息不通各匪翻箱倒櫃任意搜括竟將大小土數十件現洋四百六十元以及金飾銀釧等一應押包盡行刦去繊悉無遺鋪夥等蝟縮不敢動一任若輩搶掠直至四鼓敲殘盜黨始呼哨而散是役也共計被刦二三千金惟途中遺落大土四件餘皆無著黨卽開單赴長洲縣署報案王大令准詞擬於初九日親往勘騐說者謂此等盜匪皆係逃荒難民結隊成羣到處滋事不然何以有婦女雜於其内手持槍棍隨衆肆刼耶但不知能否破獲耳 
[望雲念切]  
　　今年湖北地方秋成頗稱豐稔惟秋季大旱晚收極薄至今尚少甘霖來年不能播種老於農圃者咸切雲霓之望也 
[閉城祈雪]  
　　金陵各大憲設壇祈雪前報已迭紀情形迄今一月有餘祥霙依然未霈民間盼澤良殷制府因南方離位尅制癸水面諭南門委員每日午刻暫閉一時許至未初方豁然洞開此雖術士家言亦五行生尅之理也去歲五月間祈雨閉城數日竞獲甘霖此次雖而行之不識滕六君果惠然肯來否 
[蕪湖官塲紀要]  
　　新任皖南總鎭李壽亭鎭軍蒞任後卽擇吉簡閱部下練軍馬步全營並筮期出轅按臨徽寍池太廣各屬營汛查閱步伍軍麾所指壁壘精嚴凡有虎頭燕頷客屈於偏裨者皆不次振拔是以三軍將士無不爭自濯磨月之初一日旌旄行次鳩兹蕪采營王叅戎城守營張守戎及練軍中哨胡弁咸率所部出郊遠迓鎭軍隨卽進城就叅署小駐戎旌擇日親臨教塲校閱操演○蕪湖洋務土藥並會辦保甲三差向歸吳太守乃斌總辦淸廉剛正卓著循聲而於洋務交涉尤能洞中窽竅使遠人傾誠向慕咸受範　故道憲恒倚之如左右手兹因今夏土稅改章條理綜貴事必躬親撫憲沈仲帥特遴委候補直隷州丁幼蘭直牧前來接辦洋務兼會辦保甲二差俾太守能一意經營土藥事務然道憲袁觀察因蕪地通商口岸交涉紛繁年來巨案疉出能隨到隨辦隨辦隨結者皆太守和平融洽有以致之因詳請撫憲將洋務仍留太守會辦觀察爲地擇人或當蒙院憲俯准也○鈔關京餉定例派員由驛齎解每年兩批或四批不等長途迢遞馬煩車殆而且解費亦耗用數倍袁觀察蒞任以來權務中法良意美者皆蕭規曹隨惟此一舉頗不合算因詳請撫憲擬將本關京餉改交商號隨時匯兌當蒙咨商大部亦以爲然是以本年歲底京餉悉數訂定交西商三晉源匯兌莊解京上納而此後京餉亦不再派委員管解聽鼓隨班者又不免少却一項差使矣○通津鋪保甲巡員劉牗雲少尹蒙道憲詳委裕溪關差曾錄前報兹奉院批俯如所請隨卽奉檄蒞差所遺通津鋪巡員一缺道憲遴候補巡檢王采芹少尹接辦已於上月下浣到差又倉前八都保甲巡員蔣穀生少尹調辦南岸江口鋪保甲所遺倉前八都之缺以尚塘鋪韋繹齋叅軍調辦遞遺尚塘鋪卽以巡檢陳小泉少尹接領均於月初謝委接事○鈔關每年册檔例於年終酌定委員待來春北洋氷泮齎解赴部一年一度率以爲常瞬届光緒十九年一年册檔彚齊繕造之期榷憲循例於日前遴員管解聞已委定新河關稅務婁午峯少尹護解至新河關稅務則已遴委候補縣丞鄭子宣二尹接辦卽擇於日内馳往瓜代○皖南二十三州縣山嶺綿亘向多伏莽歴屆冬令道憲必三令五申通飭城鄉市鎭一律舉辦保甲以資捍衞本屆袁觀察亦循例加緊嚴飭不啻至再至三誠恐各地方官勤惰不一特於月前札委轅下聽鼓佐雜二十三員分詣各處破除情面密訪明查果能身體力行四境安敉必予申詳保奬其終夜在黄綢被裏視禁令爲具文者亦必記過詳參云 
[不知自愛]  
　　前有定海右營遣散勇丁百餘人乘臺灣巡撫邵中丞出轅攔輿遞禀懇求資遣内渡等情旋奉中丞批以各營裁撤弁勇動輒聯名瀆禀惡習殊堪痛恨姑念從軍海外流落堪憐仰營務處按名發給船票附官輪船内渡幷加恩於輪船抵埠時每名賞給川資洋銀兩圓衆勇見此恩施又　列多名復行瀆禀中丞批飭云前次不過百數名今忽增至百三十餘人且並無名姓籍貫顯係不安本分跡類匿名揭帖仰營務處查拿究辦嘻如勇者亦可謂不知自愛者矣 
[花潭波影]  
　　江西訪事人云省垣廣潤門外圓覺寺向有水馬頭與浮橋頭此巷口鼎峙而三馬頭畔建有凉亭以便行人憇息年久朽敗椽瓦凋零憇其中者幾等巖墻之下月前彭善卿善士廣爲勸募集得二百金鳩工庀材重新修建紅欄碧瓦鳥革翬飛巍然煥然足令江山生色矣○江西巡撫德中丞之從子某君文定來貳尹之女公子於日前禮行奠雁鴛鴦福祿鸞鳳文章　滿姻緣一時無兩 
[古皖紀事]  
　　安慶訪事人云癡龍渴睡四月餘矣四野農民無不鷺翹盼澤聯仙蘅太守曾會同懷寍縣章榦臣明府設壇祈禱以冀滕六君及早惠臨邇者藩臬道各憲亦以天公未沛祥霙菜麥不免枯槁轉瞬三春時節小民益不聊生遂重復設壇朝夕拈香叩拜亦關心民瘼之一端也○城守恊劉軍門煥章以入冬以來久晴不雨火患堪虞遂捐廉雇用民夫百數十名向東門外江中輪流耳水入城儲諸撫署花園塘及藩署後楊家塘等處○按照磨兪藹人少尹懷寗縣典史陳小雲少尉現奉大憲札委押解京椶聞於年内交卸篆務新正卽詣藩庫領銀徑赴江西湖北一帶如數採辦解皖再行領憑起解云 
[派差彈壓]  
　　近來南市海運局一帶因海運上市熱閙異常昨午忽有船戸與小工等爭奪較米互相口角繼而各聚多人誓欲一决勝負總總辦譚太守聞之立飭家丁投縣禀報黄大令派差薛貴帶同通班夥役前往彈壓 
 
 

Page 3

 
 
[搶親記]  
　　本邑人某甲向在城内三牌樓開設零剪店其子年已及冠文定南市郎家橋陸德興木桿鋪主陸乙之女爲妻日前央月下老人向陸告知意將迎娶陸請稍緩甲以男長女大自須早日成婚遂於昨日邀同親友若干人作搶親之舉午前蜂擁至陸宅適陸女曉妝初罷小立門前急擁入綵輿舁回家内其時樂工砲手先已雇備齊全遂簇擁拜堂送入洞房深處洎陸興師問罪則木已成舟矣乃廢然而返 
[見財謀害]  
　　有汪某者浦東南橋人也向以販運棉花爲業在滬北英租界西棋盤街開設客棧與野雞妓女月小姐姘識如魚如水似漆似膠惟是兒女情長不免英雄氣短縱有銅山金穴不足以供揮霍拖欠各債指不勝屈上月某日有客投棧住宿以番餅二百枚暫寄翌日汪卽携洋出外行至昆山西門外飯店内飽餐適有游勇四人在座狼知虎嚥至惠帳缺少飯資四十餘文該店主不肯放行汪慨解腰囊代爲給付詎所帶之洋已入匪人之眼當晚又同宿客寓被四人將汪殺害攣割四塊藏入竹箱内藉没其資欲爲明日脫逃計豈知天網恢恢疎而不漏該寓主宿於樓下因血水滴於其面心知有異立刻報知該處巡防局密飭勇丁在客寓門首邏察至雞聲報曉四人將欲逃遁被該勇丁悉數拘獲解經局員訊取供詞轉解昆山縣辦理街談巷議傳述紛紜至其細情尚容續錄 
[窮途自盡]  
　　寗波人陳泰昌年近而立失業無聊金盡牀頭不覺英雄氣短矣前晚至法界醬園弄友人王文星處稱貸洋銀若干枚哀懇多時一毛不拔陳垂頭惘惘而歸行經蘇州河濱枵腹難支遂聳身躍入河中欲與三閭大夫爲伍幸經杉板船戸聞聲救起得免殞命淸流正喧嚷間適有巡街捕彳亍而來送至捕房捕頭問悉前情令押候查明再核 
[千金誰市]  
　　昨日下午一下鐘時有某甲者由下海浦控馬至虹口新馬路馬忽然跅踂數聲狂嘯向人叢中絶塵而奔俄卽倒仆於途奄奄一息甲遂報知馬主雇四人舁之而歸其將埋以敝帷乎抑付諸屠肆乎不可得而知矣 
[因賭成災]  
　　江北人某姓在本邑西門外銀河里迤西開設車寓俾鵠面鳩形之輩蟄處其中前晚八下鐘時與甲乙丙丁四車夫抹牌爲戲口角之悞將洋油燈潑翻油旣滾滾而來火更炎炎而上延繞柴垛勢若燎原幸人手衆多立時救息 
[彈壓水手]  
　　欽加五品銜在任候補縣特授松江府上海縣左堂大計卓異吕欽加五品銜正任震澤巡正廳調署松江府上海縣水利廳林爲出示曉諭事奉總辦江蘇海運滬局憲札開照得本屆光緒十九年冬漕除酌提漕米船循行河運外其餘漕白二糧奉飭仍由海運在滬兌裝開行應需承運船令業已雇借取攬排泊浦江兼之各屬解米驳船來滬交兌同時麕集水手人衆其中良莠不齊最易藉端生事除循案禀請飭派會同彈壓照料札委前赴浦江一帶常川照料妥爲彈壓等因到廳奉此除會同親赴浦江常川彈壓照料外合行示諭爲此示仰各商船戸舵工水手解米划船戸人等知悉爾等務須嚴戒本船水手在船各安本分靜候裝糧起運毋得三五成羣上岸酗酒滋事如敢故違定提究辦不貸各宜遵凉毋違特示 
[携樽就教]  
　　姑蘇人王紹文娶妻夏氏不安於室王已微有所聞昨晨妻出外怱怱王問以何往答稱至母家王尾其後妻未之知也迤邐至潮陽樓西首某姓家叩扉入内王卽邀同親戚一擁上樓見妻與縫人徐良才同睡牀上鴛鴦交頸春意沈酣喝問爾何人斯徐未及答妻卽稱我弟也爾何問爲王忿甚揭起被窩將徐與妻一並綑縛之赤條條一絲不掛幾疑已燖毛之花猪喚巡捕到來扭解英公廨沿路從而觀者人海人山見王妻二九年華眉目如畫徐則相貌粗鹵繞頰鬑鬑不知露水因緣事何以竟錯爲注定也蔡太守飭分别管押諭令王靜候晚堂訊供究辦 
[烟館藏嬌]  
　　小東門外公和隆烟館係浦東人某甲所開專在浦東一帶誘領做工婦女藏匿此處名爲烟霞之窟實則雲雨之塲衆流氓見其形跡可疑思欲沾其餘瀝該店主嫉之遂於前日投訴捕房聲稱爲衆流氓拆梢槍去烟槍二枝捕頭密飭包探至該烟館訪查禀覆候辦 
[續訊嘉定盜案]  
　　嘉定縣境内方泰鎭張姓家間壁天主堂被盜行刼一案由上海縣捕頭趙金先後拘獲盜犯張桂堂張彁寗酆少卿送縣黄大令訊供收所限交時表未幾趙捕又獲應阿妹一名送案候訊已記本報前日捕役又將酆子炳咸拘送到縣午後經大令升堂提訊應訴稱嘉定人耕田度日今年廿七歲向來安分天主堂刦案小的並不與聞亦未與諸人認識實遭誣指酆炳咸供稱亦係嘉定人今年廿二歲在南翔鎭做弓絃生意父親少卿所爲之事小的並不知悉亦未將時表交給小的大令命提酆少卿至案問曰時表究在何處爾共得贓洋多少究竟何人糾爾行刦少卿供稱時表實由張桂堂取去此案亦由桂堂紏合小的及阿寗等小的共得得贓洋五元不知其阿寍供稱小的亦由桂堂紏合分得洋十元尚未用去存放家中桂堂供稱時表由少卿取去轉交郭壽山小的實未取表大令再三駁詰諸人執定前詞大令判將應及炳咸分别交差桂堂還禁少卿阿寍分别還所候再覆訊 
[請縣提人]  
　　和昌成報關行主王益甫控其夥王殿卿侵吞客欵三千餘兩經葛同轉迭次訊供並飭包探帶至各號核對帳目迄今案懸日久尚未了結前日原告投案請提王之保人陸吉元合萬春盛三家到案究追同轉准詞出票立飭包探至十六鋪恊提已紀前報昨日法包探郁延湘持信票投十六鋪巡防北局請局員祝二尹派甲恊提二尹立派副甲帶同局勇二人特片至大東門外花園弄登豐棧將信票名片先給棧主觀看飭提寓居該棧之六吉號司事張心庵王濟川棧主許少雲棧主答以棧中並無六吉號中人探夥某甲知樓上某號房間係六吉號賃居遂同該副甲上樓向張說明原委並將信票名片給視張不服大聲曰爾何人斯敢來混帳立命逐出倘欲傳提非上海縣印信不可副甲無奈將情回禀局員又命正甲裘寳生到棧向張理說依舊不依該地甲將張交與棧主回禀局員一面飭探禀覆同轉函請上海縣出票傳提以便解歸法公堂辦理 
[欺凌孀婦]  
　　前日傍晚時有孀婦姜鄧氏投上海縣喊稱被族人姜炳奎沈榮昌兇毆受傷求請提究值差楊景禀明黄大令於三鼓時在花廳提訊姜鄧氏訴稱本邑人家住浦東廿四保十八圖地方今年五十歲丈夫逝世後遺下田産小婦人藉收租以餬口大令問曰爾有兒子否答稱有問現在何處答稱在此候示問是何名字答稱名藍三人令命藍三至案所供與母略同大令問該氏曰爾被炳奎及沈毆打因何起釁答稱小婦人有田數畝租與炳奎及沈耕種收取租錢累年以來被沈雐欠租錢四十九千數百文炳奎欠五千有奇小婦人屢次向索一味游移今日又往索取沈榮昌姜炳奎不分皂白將小婦人兇毆以致頭面受傷求請伸冤大令問曰爾有田若干答稱二三十畝大令曰不能含糊須言實數供稱共有四十畝大令問沈等租爾之田可有中人筆據答稱租與沈者由堂堂爲中租與炳奎念是同宗故無中証大令卽飭仵作檢騐報稱騐得該氏右目下受拳傷一處大令又問别處可有傷痕該氏供稱胸前尚有又據仵作騐視報稱胸前之傷尙無緊要大令謂曰沈榮昌姜炳奎欠爾租錢拖延日久已屬不合尚敢逞兇將爾毆傷殊屬目無法紀爾可退去自行醫傷候本縣發出堂單飭差前往提沈等到案究辦該氏携子叩謝而退查沈榮昌因作蟻媒被韓紀周韓陸氏在縣控告黄大令已批准提今一波未平一波又起沈之不安本分已可概見矣 
[大令騐屍]  
　　吳祥生偕胞兄吳順發及廿四保二區九圖地保朱子卿於前日上燈時投上海縣控稱妻李氏遭巖金生之妻糾集多人至家毆打並將穢物塞入口中延至初七日身死向論不理特來喊控值日差楊景禀明黄大令卽於三鼓後升坐花廳先傳地保朱子卿研訊供 
 
 

Page 4

 
 
稱小的在案下充當地保吳祥生住在小的圖内嚴姓住在地保范克儉圖内此事小的本不知情至昨日始據祥生言伊妻李氏被嚴姓之妻凶毆從床上拖下毆打並將尿糞塞入口中李氏受驚後於初七日身死小的當時調停不妥今日午後忽聞祥生等投案喊冤小的出於無奈來案具禀大令問曰李氏因患何病偃臥在牀供稱聞患瘧疾大令察閱該保禀詞有求請檢騐之語大令問曰爾請本縣往騐爾知該氏因病而死抑受傷而死朱供稱不知大令拍案怒曰爾身充地保所司何事理應查該明白然後來案具禀不應似此糊塗朱一味苦求大令命順發至案供稱今年四十八歲向業耕種祥生係小的之弟生有一子年未成丁四年前由小的爲媒聘定嚴金生之妹爲室當於九歲時過門童養今年已有十三歲時常往來毫無異言今年十月廿六祥生之童養媳回母家旋於廿八日至夫家當晚謂翁曰今日母家嫂嫂嫌我粗笨欲薦至滬上傭工祥生聞言不以爲意不料十一月初二日媳忽然不見四處找尋杳無蹤跡憶及廿八日晚之言卽於初三日向嚴家查問嚴以不知對延至十一月三十日嚴金生之妻糾合諸嫗來家其時祥生之妻李氏臥病在床嚴妻等不問情由將李氏倒拖至客堂肆意毆打並以穢物塞口當經鄰人勸散至初七日上燈時李氏忽卽身死因此祥生情急來案喊控大令問曰李氏患病約有幾時答稱約一月有餘大令問曰祥生之媳曾否尋見答稱尚未尋見祥生供稱今年四十六歲務農度日妻李氏今年三十九歲祇生一子憑胞兄順發爲媒領嚴金生之妹嚴氏爲媳於九歲時過門童養今年已有十三歲尚未成親十一月初二日養媳走失初三日卽向嚴家查問一味支吾上月底小的有事出外李氏臥病在床嚴妻等突如其來將尿屎硬塞李氏口中以致受驚於本月初七日傍晚身死小的因李氏死於非命叩求伸冤大令問曰爾家離嚴家橋約有幾里答稱七八里大令又問爾妻李氏因何身死如果受傷而斃本縣須下鄉詣騐如因病而死本縣無此間暇工夫僕僕往騐祥生稱有傷問傷在何處答稱頭面等處大令曰頭面等處並非致命不能指爲有傷祥生又稱胸前右乳旁亦有傷痕大令曰旣有傷痕不能以空言作証着具有傷切結呈案如騐無傷痕本縣當治爾等三人以誣告之罪祥生順發堅執有傷大令著具結交差帶至屍塲伺候本縣於次日下鄉檢騐諭畢退退昨晨該地保預備屍塲亭午時大令帶同仵作書差人等命駕出城至董家渡碼頭渡浦而東迤邐至屍塲差保半跪迎接原差亦將嚴金生解到大令升坐訊問吳祥生吳順發供詞與堂訊無異嚴供稱本地人耕田度日父母均故胞妹於四年前許字吳祥生爲童養今年十月念六日胞妹回家小住二日於念八日送去以後不知爲何走失我妻亦未前去毆打祥生昆季實係藉屍圖詐叩求明察祥生又稱嚴妻在流北妓院中爲諸妓剃面養媳實被領匿大令聞供卽飭仵作檢騐先由小工將屍取出置放空地由仵作檢騐良久報稱騐得季氏澤身黄瘦並無傷痕實係因病身死大令離坐親騐令祥生看明如有傷痕當逐一指出祥生俯首求恩供稱情願自行收殮求免發封大令准之著嚴金生於三日内將妹交案一面飭將一干人交差帶回候訊及大令排導渡江萬點燈光與江水掩映絶妙一幅圖畫也 
[法廨停訊]  
　　昨禮拜二本係法公堂訊案之期因捕房中瑣屑之案已由克捕頭當塲開釋日來縱有數起無甚緊要遂飭包探持片咨照葛同轉停訊一期 
[正悞]  
　　昨報列哈華托代理英國駐滬國家狀師之職兹悉威金生狀師赴日本英臬司署缺其駐滬國家狀師實由担文庖代昨蓋一時筆悞也 
[病愈助振]  
　　本館恊振所昨承延康莊交來隱名氏病愈還願助振洋二百元夫惟有絶大力量乃能作絶大布施亦惟有絶大布施乃能邀絶大福報若隱名氏者可以當之矣又裕德堂周助順直捐洋十元念切痌瘝不遺在遠當爲畿輔飢黎馨香禱祝耳 
[眼前功德]  
　　當此溯風凛冽窮黎飢寒載道卒歲爲難敝堂開厰以來迄今月餘每日到厰食粥者不下千餘人需米二石有餘以及施送棉衣米栗無如經費浩大且猶向無恆産目下支持維艱終　绠短汲深惟願樂善○諸君共發婆心慨解仁囊以資接濟眼前功德天佑神欽今蒙○南陵縣趙明府助十元廣東緝私局顧大善士助二十元杭州大夫第戴大善士募助十一元鎭江丁竹樓善士募助六元劉大善士募助二元三角震澤存心堂嘉興恆興莊各助五元江西肇昌助七元東臺劉大善士募助六元通州德源莊李大善士募助十二元又錢二百九十文温州分署吕大善士助十元江西陶大善士募助十元和州厘卡徐大善士助二元本埠招商局唐觀察助四元春暉堂助六元江明球裕豐號各助五元乞福人勉力子大德恆各助四元一林豐姚泰山鳳祥銀樓華彰震昌成昌陳宗堂各助二元恆新兪募助三元六角恊成乾厚康莊黄各助一元謹登報章以誌鳴謝滬北同仁永善堂司董謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案] 　 
　　包探顧阿六禀稱楊某投捕房報稱浙江湖州府歸安縣署班房收押仿造印信騙銀之重犯韋良臣與同押犯人楊采加李蓉莊等串同以馬口鐵鋸斷木栅私逃縣主大老爺嚴比管班房丁役勒限緝拿現查知韋逃匿租界中某客棧請卽恊拘小的卽據情禀明捕頭獲韋送案韋供稱小的係湖州人所犯之案祇須費洋銀三十元卽可了結無奈小的異常拮据自思年内不能開釋回家適見楊李圖逃小的因隨之而出蔡太守飭暫行管押著顧探邀楊來案問供核奪○前者寗波紅帮裁縫林水先遞禀聲稱小的承包福利公司檯椅等面與同鄉人徐金榮合股立有合同贏餘均派旣而林往香港刻始回來向算贏餘洋銀一千二百元徐意圖抵賴故將合同呈案請卽提追蔡太守未經批示徐知有此事告知福利公司西人知照捕房派包探何瑞福傳林送案福利西人投案訴稱前用林承製行中雜物早經辭歇由徐接包太守謂此事林先備案繼又呈控並有合同附卷隨命書吏檢查原卷林訴稱小的先在福利公司承包諸件用徐爲夥後往香港商令徐接辦立有合同徐供稱從前小的與林同在福利公司承包工作立有合同後林往香港由小的獨辦且亦無甚贏餘林曾向小的借去洋銀立有期票四紙迄今尚未交還旣有贏餘應分一千二百元之多何必向借洋銀何必再立期票太守謂然則合同如何未銷答向索塗銷伊總支吾延約太守謂是否贏餘如許有帳可稽徐稱並無帳目太守問西人有帳否答稱諒徐總有帳目可查徐又稱帳在公司中西人不許帶出太守謂爾等當求柱首司事秉公妥議林徐皆稱可太守叱令兩造退去俟如何公議後禀覆候示○朱餘昌訴稱小的曾央玩把戲人吳長榮教演戲法演成數套酬以小洋銀六角吳言能種洋銀令小的備洋銀十元書符念兇放在碗中封固携歸家内掘土埋之一月後可得百元小的信之如法辦理現在開看洋銀烏有祇留錢數十文始知暗受其愚向論紛爭由捕拘案吳供稱小的係杭州人朱來學習戲法小的曾悉心教導後伊自已種洋銀小的因代爲試辦况洋銀由伊自已放在碗中携歸家内蔡太守判令將吳管押一月追繳洋銀十元給朱領去　某號華捕禀稱曹阿炳等賭徒在北河南路天后宫前設攤擲骰小的見之一倂拘案曹及金阿大王阿寳同供稱小的等偶爾閒觀並不誘賭蔡太守判令各管押一禮拜賭具存候毁去又商請麥捕頭專派巡捕恊同本廨差役前去梭巡捕頭曰諾○副捕頭禀稱曾紀陽周本熙等人至捕房訴稱偶以小洋銀付某炒麫店口角之下致被毆傷因拘店夥張阿賢高阿發管押今特解送案下惟當時騐得原告無甚傷痕張高同供稱伊等將强水浸過之八開小洋銀兌錢小的等向之掉換伊仍給以浸過之小洋銀小的等不收以致口角小的等並不毆人蔡太守著卽行開釋包探江阿三禀稱周光權投捕房報稱被張金生竊去皮馬褂布長衫布棉袍套褲風帽等物小的查獲人贓解送案下周投案領贓張供稱小的向操鹹貨業前曾與周同事長衫由周倩小的浣濯其餘衣服皆小的自己所置蔡太守命江探取出套褲一雙問張是何人所製夾裏是何顔色張供稱套褲是周物被欠洋銀五元故取以爲質周稱小的並不欠伊洋銀套褲以漢口布爲夾裏太守判令將張管押一月贓給周領去○包探孔阿才禀稱陸子山等人央陳立廷說合包攬楊樹浦機器局塡泥先已費去洋銀六元迄無成就心不甘服糾同流氓陳榮昌擁立廷至某烟館榮昌冐稱包探夥且言有地方官出票拘人立廷知其訛索錢財投捕房禀報今小的拘獲榮昌子山請卽訊懲立廷訴稱原籍粤東汪姓友人說及機器局有塡泥之事子山聞之卽央求推薦事之成否本難預期不料伊竟糾合流氓肆行訛詐子山遞禀聲稱小的係本邑人向在金波樓當茶博士立廷時來啜茗因之相識伊自稱機器局司事向拆字人葉姓言局中招人塡泥六萬七千方可以贏餘洋銀數百元小的聞之卽商同族人子卿阿弟懇爲舉薦初六日立廷囑小的乘馬車赴局先向小的借去洋銀三元及抵局立廷先入内及出言此項工程已由沈姓包去須費洋銀謀挖初八日小的再同往又費馬車資察其言語一味支吾求見帳房先生立廷言須費門包洋銀一百元顯見設詞誑騙因向索還借欠及用去之洋銀六元子卿阿弟所訴與同榮昌供稱小的與子山爲中表姻親曾爲之調處向陳索還洋銀陳又稱小的惟思薦成之後略得用錢並無借欠誑騙之事蔡太守以陳不應肆意妄爲著卽具結子山子卿阿弟亦著具結陳笞責一百板交人保出某西人訴稱家中出店人朱杏全於西歴去年十二月五號用起至月杪應付工資三元五角二分已付三元應找五角二分伊向妻子索取妻子告以須待主人回家照付急不能待搬取鋪蓋而去旣而妻子乘東洋車出外伊竟扭住向索以致互相爭閙其時妻子患病未痊適有友人見而不服喚捕拘送案下朱供稱小的係浦東人西歴去年十二月四號起當出店言明每月工資四元祗收三元後向主婦索之不付及辭歇卽被主婦驅之出外小的並不敢辱及主婦不料竟被主人之友所毆沈木卿訴稱 
 
 

Page 10

 
 
小的拘習縫衣是日行路突被西人擊傷頭面斯時小的毫無頭緒旋見朱到來西人又將朱毆擊某號華捕禀稱小的初見西人毆仇　又毆朱張瑞邦訴稱小的係六合縣人在西人處當細崽西人雇朱當出店主明每月工資四元西人言自五號起朱言自四號起　索伐工　五角　分主　言須待主人到來朱不依自行停歇聲言出外後如見主人卽須向索主婦言爾欲辭歇亦須待主人到來朱仍不依主婦命小的　巡捕小　言彼此皆中國人似難爲情請爾自喚朱卽出門俄聞喊呌聲主婦言未阻車不使行此鄰家西人聞之奔出亂毆以致錯毆行各西人又稱友人見華人欺負妻子故抱不平捕頭禀稱毆沈之西人籍隷英國蔡太守判令將朱管押兩禮拜工資照給至英人毆沈之事著沈俟英副領事明日到堂再行聲訴 
[法捕房瑣事]  
　　法大馬路萬順醃臘店在八仙橋四明公所後街開設分店名已萬泰前晚被賊猱卄披屋由樓窓爬進竊去大洋十七元小洋一百十一角對開洋一元錢一千翌晨投報捕房捕頭飭包探細勘情形見貼鄰羊肉麫館後披轉角處與該店毗連披屋上有手指痕並踏破屋瓦數張顯見該竊從此處爬進遂向麫館堂倌盤問據稱向業泥水茱是晚尚有店主之親戚某甲同宿甲亦爲泥水業包探遂將中與堂倌及店主一幷帶入捕房捕頭著押候堂期解訊○甲乙二人昨日上午同至小東門寄園烟館一榻横陳吞雲吐霧其樂陶然甲携有絨衫兩　置之榻上後見有賣絨衫者令乙代購二件乙卽向賣絨衫者揀選甲乘簡將烟鎗竊取從容而出迨堂倌知覺向乙查問乙茫然不能對　被　捕拘入捕房捕頭命押候堂期解訊 
[上海六馬路仁濟善堂籌賑公所施少欽經收山東順直賑捐十月初九至廿一日淸單]  
　　廣東梁統之無名氏兩善士各洋十元周秉均六元廣東遊府張記廷徐少白各五元李資　堂莫宴堂各三元方記興高顯章興春齡合隆公記廣東右營左哨什長練兵合助又前哨練兵仇長練兵合助六戸各二元又中哨什長練兵合助蔡國飛王應熊余玉麟馮襄雲許汝韶許汝恆　蘭芳張大中鍾　基陳煥光林潮成康瑞徵永富貴鄒翰記義記怡記義昌新隆益隆永盛阜康東泉聚泉恆安公安恆益西成源豐在康氏無名氏無名氏無名氏餘慶堂李萱茂堂許三餘堂許外翰第三十七戸各一元朱寳聚李少臣公善堂各五角公記銀三兩崔成貴一兩梁肇榮程得彪林勝得杜升各七錢二分吳般七錢李恆釗陳元英梁顯廷張德英各五錢區慶驤　閏泰羅超彬各三錢六分黄廣華三錢有名氏二錢八分八釐陳鏡廉周仲良倫玉泉馮賞賢各一錢八分以上銀洋倂合由百川通交來規銀七十九兩五錢五分爲善最樂人一百兩陳潤夫七十五兩八錢九厘召東隱名四十兩汪國斤嚴藹人臨安無名氏臨浦消災氏太原求病愈人五戸各洋一百元喬梓恊記氏蕭山黄夏氏吳啓瑞三戸各五十元臨安公記耿鶴年各四十元崔無名三十元耶溪漁叟五道人蘇州無名氏隱名氏四戸各三十元容齋主人二十九元保平安子廿二元申江隆記求生意順利夥友平安章古漁子病求愈張楚生經募各戸三戸各廿元白海珊十二元榮保泰十元銅四元錫堂氏爲子種痘平安始平氏祈祈合家平安周伯華妻病求愈孫毓藻女病求愈陸孫竹徐子卿魏眇靑均子病祈愈王李氏曹望才均祈病愈隱名祈平安陳蘭普赀母冥福毗陵念雲居士紫竹齋經訓堂范祥豐黄太太王梅修丁心孚程自堃十九戸各洋十元胡樹滋堂謝助善各六元劉燦標求母康健合家平安洋五元五角應會記洋五元銅洋五元李愼遠堂祈老少平安王瑞卿祈途次平安廬江章金氏崔鄭氏兪欽記五戸各洋五元彭安壽祈父母髮妻資冥福趙朗垣爲嫁女祈水陸平安　湘樵子爲子長齡消除災危葉允康求母病愈毛佩蘭本洋顔家巷汪同善堂無名氏無名氏九戸各四元費修記祈免災平安沈世照求母病愈章么善堂安慶王義淑存心氏五戸各洋三元無名氏二元銅洋一元景記求懷孕平安宋魯屏求父母病愈廬欽堯顧　名均求病愈葉長春求合家平安章積慶本洋嘉定隱名氏寳山無力人迎帆書屋蕭禹生無名氏無名氏無名氏十三戸各洋二元鞠薇垣一元銅洋一元吳異除病愈愿黄檳卿求岳母身健戈鋤月堂爲外孫求病愈又爲妻完愿華宋氏祈足病愈周汪氏求病愈廬江章孟侯川沙顧蘭祈平安陳松記妻病求愈指迷公記周瑞汀張秋樵儲小山任恆昌李德慶三同興沙佑興季德興李萬興仲億隆瑞竹堂徐許氏廿三戸各洋一元吳履泰八角求諸事亨通人莊亮卿薛義新薛恆隆各洋五角徐仁記洋四角沈永螮洋三角項文明二角無名氏四戸各洋一角萬德隆銅洋四元無名氏銅洋一元劉成泰萬利瑞各助舊棉衣一百件以上共收洋一千三百六十四元六角銅洋十六元規銀二百九十五兩三錢九厘衣二百件 
[上海關後源通官銀號辦順直義賑公所經收源豐潤號勸募第十次賑捐淸單]  
　　計開長記洋三元匯源公洋一元趙瑞齋洋一角鮑抱來洋二角計玉波洋二角顧德春洋二角周朝全洋二角朱益卿洋二角王金發姚老卿洋二角劉其章洋二角嚴秋齋洋三角陳東昇洋二角胡聘三洋二角楊堃坤洋二角陳培齋洋二角陸友三洋二角陶雲安洋五角裴文光洋五角沐家繩洋五角求安氏洋一元榮陽壽萱堂洋三十元譚經堂錢一千胡憲章洋一元王吉祥錢四百曹定發錢四百陳鏡廷錢五百鄧雲仙錢八百集賢堂錢一千譚良徒錢四百隱名氏錢一千愛曹居士錢一千馬桂芳洋一元無名氏錢六百吕志坤錢五百吕廷芳錢四百培根軒錢一千何朱氏錢四百仲咸錢二百季純錢二百德濤錢二百長　錢二百紹金錢二百余翰堂錢二百程炳康錢二百孫熙震錢二百湯良佐洋三角餘慶堂陸洋一元錢存仁洋二元夢硯主人洋一元機雲予軒洋二元自愧軒洋四元虛心子洋四元武安李世鄉洋二元恆德堂洋一元黄隱氏洋四十元丹徒鹽總棧洋一元程省鄉洋一元金莊四善鎭平化寳四十兩金莊衆善洋二十元蕭子華洋一元北平惠琴舫洋一元無名氏洋一元有心無力人洋四元無可答謝氏洋五元愼思居英洋二元次洋一元餐于吟舘洋二角同心恊力士洋四角有心無力子洋三角抱　居十洋二角麟厚堂洋二角敦和堂孫洋四角映雪齋洋二角烟波釣徙洋三角解虛子洋三角夢草吟舘洋二角春暉堂黄洋三角揚休堂黄洋二角 
 
 

Page 11

 
 
[上海新關後源通官銀號勸辨順直義賑公所經收源豐潤勸辦第十一次賑捐淸單]  
　　計開楊氏洋一元　子卿洋一元楊琴　一元凌雲記洋一元朱長瑞洋一元崇明無名氏铜洋四元錢修德洋三元慶善堂洋二元無名氏洋四角又二角又二角淸河郡洋二角石霞峰京鐵二吊謝市棠錢二吊馬　愷錢二吊無名氏錢二吊無名氏錢二吊陳于明錢四千文蔡彭年錢五吊閻廷秀錢四吊無名氏錢五吊王頤堂錢四吊李順卿錢二吊毛蘭亭錢二吊高霞軒錢二吊王肅章錢二吊行之錢四吊王子榮錢二吊張子森錢四吊光智堂錢二吊可松錢三吊張輔臣錢二吊漢卿錢二吊無名氏錢二吊百忍堂錢二吊胡心齋錢二吊劉姓錢二吊城記錢五吊李子壽錢十吊堂記錢十五吊梁荃俠錢四吊子仁記錢四吊梁憲文錢四吊緒廷氏錢四吊雷熙後錢四吊求志堂梁錢四吊　潤成　四吊餘慶堂錢四吊王宅錢四吊佐記錢四吊喬宅錢四吊翟書窗錢四吊李同太洋二元楊關公洋十元無名氏洋一元無名氏求身健洋十元王孟卿求身安洋廿元王順元求慧洋六元如意寳洋二元小如洋二元朱秀山洋二元壞畊氏洋四十元無名氏求母病愈洋五元淸雲軒主洋二元源記洋五元邵晋記洋十元胡錫堂洋五元補拙子銅洋二元陳通甫洋二元桂克記洋一元福州將軍希洋五十元樂善堂劉洋三十元金陵老湘營凌洋二十元鹽河釐捐局洋二十元孝友堂張洋十元敬事居洋五元源豐潤津號詹炳記洋五元無名氏洋五元源記洋五元 
[上海虹口元濟善堂施粥捐欵第四次淸單]  
 [　　黄君華關君三兄二善士經募虹口茂泰號助洋二十元順源號助洋十元合記堆裝號廣發源二戸各五元福安號能記廣成合廣泰記堆裝號廣恆泰五戸各三元信記鴻發黄朝贊金玉號遠昌廣利隆六戸各二元昇利合記棧成利興隆發廣安堂廣順和匯安梁天興雄昌華昌公昌棧仁棧啓昌號廣吉祥長隆萬利發昌厰粤瑞祥十九戸各一元萬和號永成瑞生錦記永裕順利和昌燕香槐興合九戸各五角○應會記喜育麟兒又令愛出閣助洋十元梁有賢保令郎平安泰和行募周氏二氏各五元鄭朱氏保平安華瑛翁交來無名氏彰季良三戸各四元○以上共收英洋一百二十二元五角合倂聲明 
 
 
 

Page 12

 
 
[光緒十九年十一月二十五日京報接錄]  
　　將軍慶奏再攄下忱續請報効經費摺○直督李奏保奬永定河大工合龍出力人員摺○江織造文奏辦解各項縀綢片○　軍長奏審明書吏舞弊按例懲辦片○又奏請將絞流罪犯不准援免片○漕督松奏保奬兩屆安瀾出力人員摺○粤督李等奏盤騐廣東藩庫及通省徵收錢糧銀米完欠各數目摺○○奴才慶裕跪奏爲再攄下忱仰祈聖鑒事伏念來歲恭逢慈禧端佑康頤昭豫莊誠壽恭欽獻皇太后六旬萬壽普天同慶大地臚歡中外臣工咸思各抒微誠共襄盛典前准戸部咨開總辦萬壽慶典王大臣等會奏中外臣工報効工需酌擬分交數目一摺奉旨依議欽此又准戸部咨開内務府會奏分叚點綴景物一摺聲明如有增添之處再行奏辦等因又在京王公及閣部九卿先後奏請恩賞地叚點綴景物經壇共申叩祝奉旨准交内務府辦理等因欽此竊維京外事均一體大小臣工受恩深重矧我皇上以孝侍親當有四海允宜物力餘裕愈徵福澤之緜長現辦工叚所需經費必多如有不敷宜預籌備查乾隆二十六年大學士傳恒等奏明各叚點景交納銀數職名單開各省督撫每省交銀三萬兩仰維先朝垂有成憲誠以承歡之道備物爲先養志之文有餘斯美謹會同熱河總管祥煜貴存奴才慶裕率領圍場總管道府恊佐等官於王大臣前次奏定報効經費分交數目外敬遵成案再籌集欽一萬兩以備添設景物之需籲懇賞收俾効媚兹之忱莫名祝禱再再傅恒原奏内稱外省督撫向俱派員來京該員等辦料鳩工均非素所熟悉以致辦理周章而糜費亦不可枚舉請仍由該大臣等總司其事等因查外省各員於京中應辦事宜尤多隔膜合無仰懇天恩俯准將此項銀兩仍飭交内務府辦理無庸派員前往以期妥愼而杜虛糜所有遵照成案續請報効經費緣由理合恭摺具陳伏乞皇上聖鑒訓示施行謹奏奉硃批准其報効聽候部撥該衙門知道欽此○○大學士直隷總督一等伯臣李鴻章跪奏爲遵保搶辦永定河合龍大工出力人員擇尤酌請奬叙繕單恭摺仰祈聖鑒事竊查永定河南上汛漫口大工前經臣將搶辦情形合龍日期專摺奏報並將督辦會辦各員分别保奬聲明其餘出力員弁俟該河善後各工完竣再行擇尤開單酌保奉旨允准欽遵在案兹據按察使周馥候補道張蓮芬永定河道萬培因查明應奬員弁具詳前來臣查本年永定河伏汛水勢極大且猛上游　岸百數十里同時漫溢南上汛十號水口寛至二百七十丈南北上北中北下各汛旱口長至二千餘丈其餘坍隄潰掃卑薄殘缺之處甚多適值秋汛正旺河流變遷靡定水口大溜洶湧異常東西兩壩隨廂隨蟄旱口純沙淤積進占極難圖以挑挖引河疏濬下口補還缺陳各工同時興作工程繁鉅欵項支絀棘手情形較歴屆爲尤甚該司道等督飭文武員弁廣購料物招集民夫數萬人分叚責成晝夜搶辦自七月二十一日開工後竭力催儧未及兩月卽已合龍被水地面得以早日涸復無誤春耕辦理甚爲迅速在事各員胼胝經營履危蹈險俾要工尅期告蕆力挽犯瀾實屬異常奮勉查永定河合龍大工前經奏明按照河南山東合龍章程請奬兹謹擇其尤爲出力者照章酌擬奬叙彚繕淸單恭呈御覽仰懇天恩俯准照擬給奬以昭激勸其出力稍次各員應由臣分别給予外奬除千把等項照章咨部註册並飭取履歴送部外理合繕摺具陳伏乞皇上聖鑒訓示謹奏奉硃批該部議奏單倂發欽此○○文煦片再上年十二月間奉内務府文開援案附片奏請添派縀綢以濟要需計上用縀五十匹素縀五十匹官用縀五十匹彭縀五十匹杭細三百匹又本年三月間派辦長春宫需用活計内計上月素縀五十匹小卷江綢二百件官用蟒縀二十匹杭細二百匹彩綢七百匹細布二千匹先後劄辦前來均經奴才照章呈估料工數目咨准江寗藩司籌撥銀欵現俱製辦齊全敬謹裝箱封固一倂解京呈交除將動用銀欵另行彚案　奏銷外謹附片具奏伏乞聖鑒謹奏奉硃批覽欽此○○長順片再長春罷市案内之戸承曲子安一犯前據印委各員因該犯圖賄用言挾制本官解省未及交審復據統領密禀該犯於罷市之先有知情同謀情事經奴才派員研審該犯僅認圖得衆商謝儀漏洩公牘並恐嚇本官各情而於衆商罷市非特不認同謀且先事並不知情再三推鞫加以刑嚇堅執如初質之趙甸升等各犯均以首犯在逃諉爲不知是以承審各員據供定讞將犯擬以軍戍由道勘轉奴才提審無異不得不按照原擬罪名具奏伏查衙門書吏舞弊作奸藉案生事本其慣伎然亦祗詐取民財爲多從未有事關大局輒敢明目張膽恫喝官長以便私圖如曲子安者核其情節實屬有干國憲非尋常婪贓營私可比訪聞該犯於前拿長春鄉民聚衆阻丈夾荒之案從中爲之主謀斂財數千金悉以肥已縱屬傳言究非無因而至可見此次挾制本官無非故智復萌據稱與衆商並未同謀终難憑信矧於未經罷市之先竟敢預言罷市卽非同謀亦必知情若但因其狡供避就輒爲之罪疑惟輕殊不足以儆效尤而肅法紀相應請旨將該犯曲子安改依約會聚衆罷市尚無閧堂塞署並未毆官者照光棍例爲從擬絞監候例擬絞監候秋後處决遇赦不赦以爲書吏玩法者戒是否有當謹附片陳明伏乞聖鑒訓示謹奏奉硃批刑部議奏欽此○○長順片再長春大會商人把持行市包攬捐稅動輙聚衆抗官幾成積習其狡獪强悍情形業經奴才於上年歴次陳明諒在聖明洞鑒此次擬絞之趙甸升及擬流之石連城等到案認供以後公然於堂下揚言明年必有恩赦辦罪亦可原免等語當此對簿之餘尚敢肆言無忌其平日藐玩法紀已可概見亟應從嚴懲創以挽頽風查趙甸升係照光棍爲從定罪本在不原之例而石連城王林書李丙善三犯罪均滿流情節縱輕其心可誅可否將該流犯石連城等絞犯趙甸升遇赦俱不准援免之處請旨勅部核議施行謹附片陳明伏乞聖鑒訓示謹奏奉硃批刑部議奏欽此○○頭品頂戴漕運總督奴才松椿跪奏爲照案查明兩屆安瀾出力人員擇尤請奬繕具淸單恭摺仰祈聖鑒事竊照同治七年前漕臣張之萬奏定南河出力人員仿照東河成案按兩年奏保一次光緒十一年吏部附片具奏嗣後各省河工安瀾保奬以二十員爲率如有逾二十員之數者卽將逾額之員奏請撤銷外省人員及本省紳董不准列保等因奉旨依議欽此歴經遵辦在案兹查光緒十七十八兩年伏秋大汛湖河並漲上下游數百里長隄紛紛蟄塌情形極爲險要經在工文武各員晝夜巡防相機搶護當烈風雷雨之時駭浪驚濤盈隄拍岸而能不避艱危布置周密得以化險爲平工程悉臻穩固民賦賴以保全洵屬勤勞懋著據該管河道將出力各員查明禀請奏奬前來奴才逐細考覈擇其尤爲出力者繕具淸單並開文職簡明履歴恭呈御覽理合籲懇天恩准予奬勵以昭激勸而重河防其武職千總以下及功牌頂戴由奴才另行照案咨部給奬一面飭取文職詳細履歴送部查覈所有光緒十七十八等年兩屆安瀾照案奏請奬勵緣由謹會同兩江總督臣劉坤一恭摺具奏伏乞皇上聖鑒訓示謹奏奉硃批該部議奏單二件片一件倂發欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲盤騐廣東藩庫銀數及通省徵收錢糧銀米完欠各數目恭摺仰祈聖鑒事竊照每年奏銷時例應將藩庫實存正雜銀兩及應徵銀米完欠數目分晰盤查具奏兹屆光緒十八年分奏銷之期經臣等督同司道各官赴庫盤查計捐貢監等欵正項銀三十三萬七千二百九十兩零耗羡銀五十三萬三千八百一十一兩零雜項銀一百一十二萬三千七百一十一兩零因正項錢糧銀兩不敷支放將以上正雜各欵全行借墊應俟徵解還欵逐加查騐均屬相符並無虧短情弊其應徵地丁民屯銀米據布政使覺羅成允署督糧道閻希范將完欠數目分晰開報前來臣等覆查光緒十八年分額徵地丁等項連閏共銀一百一十一萬八千七百四十三兩零内已完銀九十一萬四千六百九十八兩零尚未完銀二十萬四千四十五兩零計完八分以上未完一分有餘額徵米石實應徵米三十四萬八百五十八石零内已完米二十七萬三千五百六石零尚未完米六萬七千三百五十一石零計完八分以上未完一分有餘現經督同藩司糧道將未徵民欠銀米勒限徵完如有逾延卽行查叅除將司庫實存銀數及各屬現年應徵已未完分數照例造册題咨外所有盤騐各庫銀數及光緒十八年分通省徵收錢糧銀米完欠數目各緣由謹循例合詞恭摺具奏伏乞皇上聖鑒謹奏奉硃批戸部知道欽此 
 
