# 1917 - 263 - 4916029

 

Page 1

 
 
   
 
 

Page 2

 
 
   
 
 

Page 3

 
 
時評 
[約縱連横（冷）]  
　　約縱連横戰國時代之策略也今日世界正在大戰中此種策略自不能免雖然獨奈何今日統一之中國亦盛行此策略耶 
　　滇也黔也以與川也粤也桂也以與湘也並其與所謂廣東之元帥府與北京之政府也此離彼合此明彼暗表面則爲態度之不明内中則行迎拒之運動與古今戰國所用約縱連横之策略實無稍異焉嗚呼是亦所謂對外關係而然耶 
[命令]  
　　九月二十六日大總統令任命吳金彪帮辦江西軍務此令 
　　又令派楊彦潔充司法官懲戒委員會委員此令 
　　又令任命陳興亞爲京師憲兵司令官此令 
　　又令參謀總長王士珍呈江西督軍公署參謀長何恩漙另有差委請予免職何恩漙准免本職此令 
　　又令任命李竟宸署江西督軍公署參謀長此令 
　　又令據熱河都統姜桂題電稱毅軍右翼翼長陸軍中將陳希義在電服務四十餘年卓著動勞深資臂助兹以在防病故懇請從優給恤等語陳希義著交陸軍部照中將例從優議恤以彰藎續而勵戎行此令 
　　又令農商總長張國淦呈請任命錢隧孫周國瑞爲僉事唐宗郭試署僉事梁津爲技正應照准此令 
　　又令陸軍總長段祺瑞呈請任命靳都孚爲技正應照准此令　　又令内務總長湯化龍呈准察哈爾都統田中玉咨請任命孫鴻志試署陶林縣知事劉鐵山試署沽源縣知事應照准此令 
　　又令司法總長林長民呈請任命田立勛爲湖北第一監獄典獄長應照准此令 
　　又令司法總長林長民呈請任命索晋藩爲湖北高等審判廳書記官長應照准此令 
　　又令參謀總長王士珍呈請任命開寶祥署洮邊鎭守使署中校參謀應照准此令 
　　又令司法總長林長民旱署奉天高等審判廳推事張乘運山東福山地方審判廳長邱在元河南高等審判廳推事張珩暑安徽蕪湖地方審判廳推事葉旭瀛署貴州高等審判廳推事顔壽懇請辭職應照准此令 
　　又令司法總長林長民呈稱監犯郭西園在監專心著譯悛悔有據擬請宣告特赦等語本大總統依照約法第四十條特赦郭西園將原判三等有期徒刑免其執行此令 
[專電]  
　　北京電檢舉孫文等之令聞因對外關係藉免人視爲有兩政府云（二十六日下午八鐘） 
　　北京電唐繼堯與劉存厚聯和拒周之說政府據劉最近來電認爲不確（二十六日下午八鐘） 
　　北京電武鳴要求三年内西南長官除干犯法紀外勿爲更動已去電照允並促劉承恩回桂即作爲正當解决參議院召集令亦乘機便下（二十七日下午二鐘） 
　　北京電四川第二師長劉雲峰到京後馮擬予以相當位置劉承恩仍回桂省長任係依陸來電西南長官非干法紀三年内不得更動之要求日内即有命令劉回任後且帶月與陸接洽之使命（二十六日下午八鐘） 
　　北京電川代督電留晏運使（） 
（二十六日下午八鐘） 
　　北京電湘督宣布劉林叛狀並 
告已下戒嚴令（二十七日下午二鐘） 
　　北京電傳督又報告湖南分行榷運分局共被劉林搜去七萬元現第一師已抵衡州（二十七日下午七鐘） 
　　北京電湘傅督由内務部調派赴湘之吕鑄已電保爲湘政務廳長（二十六日下午八鐘） 
　　北京電四國銀團近又會議幣制借欵一次惟倫敦覆電未到尚難解决（二十七日下午六鐘） 
　　北京電協商公使前日會議美比兩國對我希望條件意見如何擬正式詢問以便解决（二十七日下午七鐘） 
　　北京電各省省議會議員資格及會期中央久不解决直督昨來電請示並請開臨時省會（二十六日下午八鐘） 
　　北京電今日大理院判張鎭芳内亂罪無期徒刑鴉片罪罰金五百元（二十六日下午五鐘） 
　　北京電張鎭芳判决後即日送第二監獄執行（二十七日下午五鐘） 
　　北京電雷馮案亦將定判雷處無期刑馮減一等張鎭芳案未宣判前法官曾互徵意見輿論頗多非議汪有齡之十萬酬金則已到手（二十七日下午二鐘） 
　　北京電處分清室問題重提昨東海面馮密商三十分出（二十七日下午二鐘） 
　　北京電二十六夜津電水已退一尺惟災黎露處亟待振濟（二十七日下午二鐘） 
　　北京電津浦路中斷處擬改由滄州或獨流爲起行站暫以運河駁運（二十七日下午六鐘） 
　　北京電陳光遠保吳金彪爲贛軍務帮辦（二十六日下午八鐘） 
　　北京電倪嗣冲將專任巡閱使王士珍將督皖（二十七日下午五鐘） 
　　北京電張敬堯報告剿匪已肅清（二十七日下午一鐘） 
　　北京電錢錫霖可保釋錫克已送俘虜收容所（二十六日下午八鐘） 
　　北京電財部綜合各省報告全國官銀錢行號紙幣實價共約一萬四千萬元（二十六日下午八鐘） 
　　北京電國慶大閱警備禮儀此番特别隆重聞預訂規劃要點（一）在天安門舉行（一）總統經過舖户住户均暫閉門並在巷口先派員搜查（一）參列官員著燕禮服（一）各項觀禮人每署限十員新聞記者限十六員（二十七日下午二鐘） 
[外電]  
　　北京電國務院已核准財政總長梁啓超之建議募内國公債五十兆元以緩付之賠欵爲擔保品（二十六日）字林報 
　　重慶電蜀通輪船溯江而上擬至重慶在青岡集（譯音）遇盜開回涪州船中之人死者兩名（二十五日） 
　　廣州電粤省之桂兵昨在東校場舉行正式宣誓効忠民國政府禮陳督軍親臨訓勉軍隊（二十五日） 
　　北京電天津洪水迄未減退以致糧食薪炭飲水均告缺乏住民困苦已極此次水災爲百七十年來未有之巨巿街可以舟楫往來商業全爲杜絶在津商民之中有恐洪水迄結氷時不能退盡者故作此準備者頗多云（二十七日） 
　　奉天電復辟失敗後漕匿遼西地方之湯玉麟近有糾合舊部千餘人與南方民黨連絡舉事其勢頗不可侮之報（二十七日） 
　　南京電憲兵司令官兼陸軍稽查團長陳調元入京之　將蒙委任重要職務（二十七日） 
　　南京電江寗鎭守使齊燮元昨赴幕府山查勘砲台後入謁李督軍報告要塞防務情形（二十七日） 
　　東京電日本於駐香港本國領事館内設船舶檢查官檢查出入中國各港船舶之件已於今日公布即日施行（二十七日） 
　　東京電川村柳次郎久保要藏二氏近奉任命爲南滿洲鐵道會社理事（二十七日） 
　　東京電戰時船舶管理會二十六日經樞密院本會議通過擬二十九日公布施行（二十七日） 
　　東京電勾留東京之張繼氏接到本國急電遂於今日午後由東京首途歸國（二十七日） 
　　東京電日置益氏及日本石油社長内藤久寛氏同於來月六日由東京啓行經朝鮮滿洲漫游中國各地（二十七日） 
　　東京電預備陸軍中將長岡外史氏今日首途視察滿洲朝鮮及北京青島各地（二十七日） 
　　東京電青島民政定於十月一日實施其要項如左一守備軍司令官之下設民政部掌理軍事行政以外一切之行政事務一民政部設總務外事法務財務實業名課一全體地域分爲數區各區設民政署一民政部設屠牛場水道部發電所林務所工務所各官署一民政部設長官及事務官若干員一爲管理經營山東鐵道及其所廳礦山設守備軍鐵道部一爲執掌郵便及他事務設守備軍通信部（二十七日） 
　　以上東方通信社電 
[戰電]  
　　蘇里克電德國發明以苧麻製棉法試驗有效來年擬以地二萬愛克（每愛克廣四八四○方碼）栽種苧麻豫計可得新棉一萬六千噸巴伐里亞已設一苧麻公司資本百萬馬克（二十五日） 
　　巴黎電法國著名飛行家居勒美氏於戰時墜海按居氏共曾擊落德飛機五十三架（二十六日） 
　　巴黎電今晚公報云赫特比斯克拉盎勒旭末叢林砲戰甚烈惟無涉隊戰事法飛機以炸彈十噸擲擊坎白萊等處之車站（二十五日） 
　　巴黎電今日下午公報云末斯河右岸波芒與白松伏間有劇烈之砲戰（二十六日） 
　　倫敦電公報云今晚又有敵飛機飛過肯特與伊塞克斯海濱擲下炸彈數枚一機深入至倫敦東南郊擲下炸彈兩枚今聞死傷者共二十人（二十五日） 
　　倫敦電昨夜進抵倫敦之敵飛機隊爲砲火逐退僅有二架越過防線在倫敦東南郊擲下炸彈多枚損屋數所死六人傷十六人第二隊未抵倫敦即被逐退在英倫東南擲下炸彈迄今未聞有何損傷政府公報云昨夜敵飛機襲擊一役炸死七人傷二十五人（二十六日） 
　　俄京電前陸軍大臣蘇化里洛夫將軍已經審明犯大逆不道罪判罰終身苦役其婦則已開釋前陸軍總長薩文柯夫將軍在波爾斯報載有一文詳述柯尼洛夫將軍之叛變乃出於誤會薩文柯夫將軍旣得克倫斯基氏允可施行柯尼洛夫將軍之條陳柯氏旣允克氏之請派馬兵一軍團至京以防美齊美克黨作亂後里伏夫氏忽告柯氏謂克氏擬組織理事團而以克柯薩三人爲主要辦事員柯即贊成此舉里伏夫氏繼乃以自作之哀的美敦書假名柯尼洛夫將軍要求克氏以柯爲失克推多克爲震怒電詢柯氏是否贊問里伏夫氏代柯所發之言柯氏不知哀的美敦書事覆電曰然於是克已免柯統師之職柯不自安乃叛變云（二十六日） 
　　阿眞廷京城電國民定明日開大會表示贊成與德絶交鐵路罷工風潮仍甚劇烈罷工者不從政府公斷之議中雜婦女甚多希圖截留火車爲兵士所擊死傷數人（二十五日） 
烏拉圭京城電烏拉圭（南美共和國）政府本星期内將在衆院提出與德絶交案（二十五日） 
[公電]  
　　湘督通告劉林獨立電各省督軍長省鑒此次劉林謀叛乃係競爭個人權利而起前劉建藩在省管理營産虧空甚多因湘督易人給合林修梅等倡言抗拒迨經各師旅團長等極端反對劉始盡力運動取得零陵鎭守使以爲圖脫負固之謀其時望前使並未開缺係爲劉逆逼走林修梅隂謀不遂自率一團關駐衡州與劉深相要結良佐到湘劉林等自覺地位不穩於是勾結土匪宣言獨立並四了黨羽布散謡言聲稱隣省出兵援助以摇惑人心虚張聲勢莠言亂衆全屬子處刻因大軍進剿情見勢絀乃反肆行搜括預爲捲逃之計財政機關旣提取一空商家住户復逐藏搜查勒索騷擾甚於盜賊其由各機關壓迫支欵現據正式報到者湖南分行三萬元榷運分局四萬元其未據報告到省者尚不知凡幾湘南人士創鉅痛深日盼大軍速下以解倒懸前令湘省第一師開赴衡永一帶相機剿撫現將行抵衡山如果執迷抗拒卽當迎頭痛剿以儆凶頑一面仍飭剴切宣諭招撫流亡脅從知悔概不究治竊恐遠道難以周知傳聞有失眞相用特通電詳陳俾免誤會並盻接境毗隣協力防堵以杜逃竄而固邊防無任感盼良佐有印 
要聞一 
[西報之天津水災消息]  
　　字林報二十六日北京電云天津之水昨晚已停漲英租界倖免水至距河岸百碼之大沽路而止蓋此爲租界最高之部分也新英租界及界外之地幾全被淹法租界一大部分亦在水中電燈自來水均無電車亦停止駛行日租界受殃最甚有屋多所全被淹没華人避居租界者數千人俄意租界未被波及難民尤衆難民居食皆無待救甚急若水不速退則更將困苦此次災情甚至較一八九三年尤重云 
　　字林報云據昨日上海所接津電云英租界大沽路水深三尺大沽路爲與河岸平行之第二條路也衆意苟非續降大雨則目下之水或將留積數星期而不漲高太古公司接天津經理來電謂水勢儘量而高此殆指水已達其極高度也赴津輪船復將開駛天津各船一俟可以裝卸貨物亦將開離北河北岸未遭波及水皆來自南面過津埠後即蔓布由各枝流入海故北河之下游遇災或可不若初料之甚河口之塘沽村則被水有限云京奉路線乃由塘沽沿北岸而遠天津故交通未被阻秦皇島山海關當仍可與天津通車津浦車務大約須停阻三星期之久 
　　大陸報云天津華界與租界房屋坍塌者甚多故大水縱退無家可歸者必有數千人之多紅十字會已租用小艇多艘自屋面及樹巓拯救難民云上海紅十字會除趕運餅乾衣服前往災區外且籌畫種種方法捐募賑欵 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[衡永獨立後之湖南（并公通信）]  
　　湖南近日以來謡風迭起傳督於事前防範即飭派軍警嚴密梭巡並恢復夜行口號至每晚十二句鐘後無論何人均須盤詰凡不知口號者一律不能通行至十八晚戒備更加嚴密軍署左右均有多數北兵武裝巡哨至次日上午尚未撤去正午之時忽紛紛傳聞衡永已經獨立記者四出訪問始知零陵鎭守使劉建藩（係譚前兼督委令暫署者）已通電宣告戒嚴原文略云西南各省擁護共和湘省適首當其衝現在兩廣軍隊已過邊境建藩等迫於時勢與地域不得不與兩廣取同一之進行特於本日（十八日）通令湘南數十縣警備區域同時戒嚴云云傅督得此通電除嚴加戒備並酌派軍隊進駐衡陽等處外復電告中央曁各省區長官略謂劉建藩久蓄叛謀乃假名擁護並竊用林修梅（劉建藩原電署名者尚有第二旅長林修梅守備隊司令黃岱謝國光張建良等多人）等多名希圖破壞大局已令第一旅旅長李右文率師前往剿撫指日可望平息恐傳聞有誤特電奉聞云云至此次永州獨立之由來因劉建藩奉委到任甫及旬日傅督又委水上警察廳長陳璩章兼程前往替代劉氏得此消息甚不自安遂有宣告獨立之舉並聞劉氏宣告獨立之前一日駐紥零陵守備隊各軍官（聞零陵守備隊其有一十二營）曾公電傅督請予留任劉使傅督以陳璩章業已首途所請各節自無庸議故對於此事並未答覆此乃爲醖釀獨立之眞因至所謂和附西南猶非其本意也 
　　衡永宣布獨立後湘軍第一二兩師師長陳復初等致中央曁各省通電聲明劉等揑冒名義禀請嚴拿究辦其電文已錄前報兹再錄各電如下第一師代師長李右文等致林修梅電云衡州林旅長鑒頃接巧電永州宣告戒嚴不勝駭異貴旅長向以保衛桑梓人民爲前提共事年餘情逾骨肉此次電傳消息恐係一二人之輕浮舉動而列名諸公或尚不知特電達台端轉望火速電呈督座表明心跡以防冒名區區愚衷諒能見納第二師師長陳復初致林修梅電云衡州林旅長鑒昨接零陵來電稱於巧日獨立等語列有台銜在内殊爲駭異湘局艱危不堪再擾前與兄面談及此所見略同若以個人去就之私挺而走險置地方糜爛於不顧愚意竊不謂然明逹如兄當不至有此謬舉想係他人假借名義望速電省聲明並勸導各司令共護治安勿爲盲從無任盼禱陳復初師長致西路軍民長官電云鳳凰廳田鎭守使沅州張道尹洪江周司令均鑒乾新履新後連日接見各軍官開誠布公溢於言表所持政見無非以桑梓爲前提並對於湖南軍人希圖發展於湘軍籌備補充諸項正在着着計畫不日行諸公轄地較遠恐外間或有謡言莫明眞相特此電陳藉紓壓注尚希共護治安並防假名聚衆蹂躪閭閣是爲至盼 
　　此次劉建藩林修梅等在衡永一帶宣布戒嚴傅督接電後昨特致電永州三司令及各軍官略謂劉林兩人膽敢倡亂如能拿獲到手者不問生死每名賞洋一萬元以資激勸云云聞昨日湖南銀行接到永州湖南分銀行來電云劉建藩在永行提出現欵洋二萬八千元並在永州榷運分局提出現欵洋三萬元行局等均處戒備區域之内不能違抗特電奉陳又聞李代師長陳師長因劉林揑名獨立恐外省信以爲眞特通電聲明湖北王督軍昨來電嘉慰謂劉林假揑名義宣告獨立執事顧全大局維持桑梓義憤同伸當無足慮云云新任零陵鎭守使陳則蘧君於十二日由省乘汽船赴衡接任日來外間喧傳有謂陳君已到省者又有謂中途遇險者兹經探悉以上兩說均屬不確蓋陳君確於十八日抵祁陽本籍曾以密電報告當道因劉建藩旣有此等行動未能到任惟已委任江道區司令黃岱君爲參謀長矣 
　　程嵩生中將（子楷）因定期二十二日赴京特於昨日上午晋謁傳督譚及時事傳云余此次奉命督湘身屬湘籍對於湘事自當格外審愼現在所持之主義如下（一）督署原有之諮議决不裁撤一人（二）署名告密或不署名告密之各種緘呈一概不理（三）原有正式供職人員决不輕於更動（四）屬僚如有違抗情事如於公事上說得過去概以大度包含至於此次免林修梅職一節原非出自本心因林在衡電請廣西譚月波督軍出師援湘譚督軍接電後即電告陸軍部請示辦法由部轉電來湘因而不得不去職現在林等之輕舉妄動余仍當勦撫兼施總期大局平定不致生靈塗炭至借官力以報私仇之事尤爲余所深恨余前在陸軍部時張學濟出於誤會籍没余家余父因之驚悸成疾在他人必以余對於張君將有何種之處分不知張君前舉旣出於誤會又屬在公言公情殊可原余之督湘係爲國家辦事并非爲私人復仇斷不假借官力以反我初志云 
　　昨日上午傅督特宣布湖南省垣附近局部戒嚴其布告云照得我民國政府對於德奥兩國自斷絶邦交後不得已出於宣戰曾奉大總統令轉布聞知惟安内乃能攘外敵愾尤應同仇我湘人士素具愛國熱忱當能上下一心同謀共濟况我湘省頻年以來擾攘不已兵戈甫息災象環生休息生養未遑允宜痛定思痛本督軍下車伊始治湘政策卽有宣言凡我父老昆仲當已共聞共見刻值歐戰方殷之際誠恐間諜濳來偵我軍實謡惑地方應即按照戰時戒嚴法卽日宣告警備戒嚴先以省垣附近爲局部戒嚴區域所有一切設置悉照條例履行自布告後凡商民人等務仍各安生業母得驚惶倘有不逞之徒假借名義招兵歛餉或組織秘密機關或擾亂地方秩序卽責成在省軍警一體嚴密查拿一經查獲即以軍法從事决不稍示寛容其各懷遵母違此布 
[湘省實業借欵之近信]  
　　湘政府與駐滬華僑聚益五金公司訂立實業借欵抛賣鉛砂約定本月十八日交付定欵洋例紋十萬兩旋因條件有所變更故未實行礦務局總協理蕭仲祁王猷兩氏以鉛砂遲賣一日卽湘省金融多受一日之影響急望付欵以資救濟故蕭總理於十九日接到變更之來電後以爲此項問題非經自行商榷萬難解决因同王協理於本晚十一時附輪赴滬（所有權限内職務均請余煥東協理暫行代理）妥爲交涉兹將最近往返電報錄下 
礦局致許冀公電云上海聚益公司許冀公鑒效電悉貴公司欲修改之點究係何項請明白電復以便核辦鑛務總局哿印 
　　許冀公致盧漢生電云長沙天樂居盧漢生君鑒萬急嘯效五電均悉欵本早備惟事關重大不厭求詳我等責任所在尤恐將來無以對股東故不得不爾條件中未盡妥善之點旣蒙當局允有磋商餘地並祈鑒及苦衷請其直電公司欵當立交卽再派人前往修改一切尚望鑒諒力爲斡旋爲感許冀公效 
[湘警聲中之鄂防]  
　　此間自聞湖南永州宣布獨立之耗人心不免又起一番驚恐當局對於湘鄂防務遂亦非常注意昨星期六日爲督軍公署舉行常會之期是日清晨兼省長王督軍率領僚屬致祭孔聖辰刻回署稍憇即因事渡江所有會議及各部隊官長報告本星期防務操課表册均由副官長代行定於昨星期日召集武漢水陸軍警會議並聞王督軍派有專員隨帶偵探至上游各要區駐紥以期消息靈通又因上游防務吃緊江防尤關緊要岳州方面寄椗海軍原有楚有江元兩號兹復加派江犀一艦前往協防鄂江各艦經此調動現僅有江利拱辰砲艦兩艘胡隼魚雷二號其餘均湖北巡防艦遊弋上至新堤下至陽邏武穴江防亦極嚴密又據傳說督軍署昨接湘督傅良佐來電謂湘桂毗連之衡山突來桂軍一萬餘人直犯湘境形勢洶湧湘省兵力單薄不足以資防禦湘鄂係唇齒之區祈迅派步兵一旅來湘以救燃眉否則請將駐岳吳司令赴川之兵暫行赴湘俟第八師抵湘後再行調防等語王督軍閱電後特開軍事會議並與吳司令共籌派兵援湘之計劃 
　　省垣於二十二日又下加緊戒嚴令日間除憲兵隊游巡巡查外並有軍隊警隊不時梭巡至於江河各岸碼頭及城門檢查均極嚴密夜間除巡哨外所有軍署及軍事機關之四周均加放步哨十二點鐘後出入均須口號探其原因以湖南有一部分不靖故鄂中戒嚴加緊特爲愼重又得軍界消息范師長現在岳州因見傳督軍入湘時僅帶衛兵一營爲編就一混成團以資保衛刻又於所部之軍隊勤加訓練一切統率力圖編制齊全蓋亦預備爲長沙援助也 
[鄂省增稅養兵案之審查]  
　　湖北省防團經費自本年六月以後中央不肯擔任兼省長王子春督軍特令徵取附加捐以資挹注旣已實行矣而事屬急迫當時省議會又值閉會期中未克交議現在常年會第三届開會於是省長備文咨請追認前日開會討論以多數主張咨請省署將省防團編制情形交會審查而後再行表决追認之可否蓋以增稅養兵兹事體大小能不愼重將事惟是日法律股之審查亦並無人反對且多有稱該股於此種報告煞費苦心者其報告文云前正式會交到省長咨交徵收附加捐塡抵省防團經費請本會追認一案本股開會審查僉稱駐紮湖北軍隊爲數至夥第二第九兩師由陸軍部直接發餉其餘由湖北截留國稅撥給軍餉者有五百餘萬元之多約可養二萬之軍額合之二九兩師兵額當在五萬左右湖北地方雖稱寥廓分配駐紥頗足敷用省防兩團之留否似無關乎輕重惟年來政潮迭興軍事旁午又值與德奥宣戰之際國軍責任多注意於國防方面維持地方秩序或不能不賴省防團之力此項軍費由徽收附加各捐開支現在業已實行事頗難於中止予以追認似無不可但查湖北省地方稅收入極㣲敎育實業各費支絀異常此次驟加人民負擔又作養兵之用長此以往鄂省文化必將日益墮落是以本股審查此案對於追認一層當予以時間之限制財政部只擔任至六年一月爲止本省擬亦只擔任至七年一月爲止届時或改編或商承陸軍部作何安插此數月中儘有磋商之餘地至於徵收各附加捐係從六年七月一日開始擬截至七年六月三十日以前所徵之欵作爲省防團經費以卽後移歸敎育實業項下由本會於編制預算時酌量支配似此辦法於現時人民之治安及異日民力之發展均能兼籌並顧審查如是尚待公决 
[山東匪勢之蔓延]  
　　河北各縣之匪患初以平原高唐禹城爲最烈而齊河濟陽次之高平兩縣有防營史邦統駐紥剿捕最力與匪結怨最深聞匪等獲史部下軍士加以殘害並碎割肢體挂於廟中鬼卒兩肩將軍帽戴於鬼卒頭上以示侮辱史帮統獲匪亦如法處置以相報復故該營軍士遇匪力戰如報私仇禹城自馬後莊被齊營長圍剿之後匪徒雖幸逃脫然究竟不敢以禹城作根據地匪旣不得志於西遂紛紛東掠現在高平禹三縣匪勢稍鬆而齊河濟陽又陷於恐怖時代矣顧德林部下匪類約三百餘人分爲三股其一股騷擾徒駭河以北其兩股均駐齊河一占據城西之劉鳴莊一占據城北之觀音寺該寺僧人頗稱富有因供給匪等飲食致罄其資聞朱官屯各票即由此處贖回濟陽西北境某莊有土匪三百餘人其根蒂在臨邑之石家莊該莊皆回民夙稱盜藪此股與顧匪並無關係强半係滄州回民與石莊回民及本地莠民所組合而成昨在濟陽西北境之辛莊（與齊河接壤）大肆搶刦搶去牲畜財物不計其數計牽去肉票五名聞有一少婦在内行抵該婦母家之某村經該村再三央求並質上男子二名始將該婦放回並聞顧匪部下軍衣旗鼓色色鮮明沿村放卡聲勢甚盛然其地距省垣僅五六十里耳而土匪之横行竟至如此 
　　近來膠濟路沿線一帶不時發現大股馬匪昨距張店站里許之炭棧竟被數十名馬匪搶掠一空比及鐵路巡警聞警馳往逐捕則已去無蹤影聞此匪係爲金匪（金四水嘴）所部純係關外鬍匪金匪現與毛匪互相勾結是以金匪號召其黨羽來東希圖擾辭膠東而與毛匪角牱以牽制官軍云 
　　聞日前臨城站附近有土匪數百名意欲堵截南來之四次車幸　路員　悉電知司機匠將車頭機器全行開滿先　駛過該站未得受害該匪等未遂所欲乃南下至利國驛站（距站里許）附近小廟住紥仍欲續行前意路員當卽報知附近陸軍前往剿辦交戰一晝夜始行逃竄故該路刻下南段來往之車異常戒備 
[潯陽新語]  
　　洒西南潯鐵路公司經濟竭蹶已達極點自李劉離局後路事乏人主持大有岌岌不可終日之勢經贛北鎭守使潯陽道尹出而維持擔保向台灣銀行借洋二萬元以逐日營業收入作底扣至九月方能還清滋節關在邇局中職員紛紛索取薪俸而拮据如故籌措無方鎭使道尹不得已因再向台灣銀行借洋二萬四千元以濟眉急仍以逐日營業收入四百元作底自十月一號起算惟二吳以路局負債纍纍終非了局特致函該公司請其裁員減薪爲一時救濟方法聞該公司坐辦張毅前日尚加某課員薪俸若干兹接斯函未識如何辦理也 
　　南潯鐵路建築時塡土不堅故車行其上時虞危險近日因載運兵士過多機關手不勝其煩不能無所疏忽日前輸送四十七團兵士一營晋省行至涂家埠站忽然出軌幸未傷及人命然該兵士等已吃驚不小因是生憤立欲與車長站長及司機人等爲難當經該營營長力爲制止並飭車中人從速設法將車搬入軌道立卽開行始克無事 
　　贛北鎭守使吳金彪昨接督軍公署電召特乘車晉省聞係因江蘇李督壽誕在邇陳督特派員爲代表赴寗祝嘏大約日内當可返潯以便料理前往 
　　前贛財政廳廳長羅述稷已於日前率其瀛眷乘車來潯軍政兩界均赴車站迎迓省垣派來歡送者亦復不少羅抵埠後旋赴廬山遊覽風景昨已乘輪上駛聞羅此行係赴京磋商川省財政問題再行赴任 
[温州商業狀况之西訊]  
　　字林報二十三日温州通訊云温州有居民二百萬人位於上海之南相距二日路程惟未爲人所重視其故蓋以温州商業不若他處之盛也第今日則有若干進步之氣象矣最可注意之進步卽爲電燈之裝設黃昏之後大街頗見光明惟黑暗地點尚不能免以居民不盡繳電燈之費也查雷燈之費較舊式油燈爲廉從前上海來船僅有招商局普濟一艘十日一次今則又有廣濟此外尚有他公司之輪船二艘交通稍便商務因以振興往來客商與貨物似有加增此方面之第二大城爲瑞安縣居民三萬有運河相通小火輪兩艘逐日往來大約除開銷外略有盈餘美孚與亞細亞兩火油公司及英美烟公司勝家縫衣機器公司皆有經理駐此製襪機器近已運入此地從事此業者人數日多上海某行以織花邊之機器運至温州招人工作按件給資此爲最新近之實 
 
 
 

Page 7

 
 
業將來用人必多近日温州設一吹玻璃小工廠記者曾往觀之見其製造燈罩其價較舶來品爲賤故此項工業有發達之希望温州前有一汽機鋸木廠但未發達大約因機器不善或經營不合法之故温州之木運往上海者頗多鋸木廠苟能管理得宜未嘗不可大獲利也今秋開辦一商業學校當可爲商界培植人材城内建造新屋多係洋式且有三層樓者居民繁富觀此可知温州原有兩種工業一爲雕刻滑石而成之裝飾品一爲雕刻鑲竹之木器皆有擴充之望滑石係從距此五十英里之山問採來温人有携此石器赴歐洲求售者記者前在山村中遇見一人彼曾到過巴黎苟上海洋行來此採購獲利必豐鑲竹木器亦然記者曾將若干寄至英國英人頗寶貴之温人能以此製成相片架茶盤紙刀小棹等物此類物品可得厚利銷場且大近聞上海某商人向温州著名雕木器者定購值洋四百元之貨品温州漸有振興之象惟其商業之機會猶未爲人所盡知也 
[杭州快信]  
　　第一師童師長彰昨兩日親率二旅旅長李煒章參謀長劉體乾曁旅參謀王澦副官都宗祁赴校場舉行三四兩團秋季檢閱（該二團由明光開回）賞賚有差 
　　財政廳昨撥解警備隊本月份經費九萬三千餘元 
　　義烏知事邱峻截串舞弊非法逮捕經該邑紳商聯電控省已飭財政廳派員切實查辦 
　　前海寗知事陳景鑾因會計杜用揆冒領公債票六千元捲逃出洋延不清理昨財政廳又派員勒令賠繳違卽押追 
　　寗波第四烟酒公賣局長阮性山調省另有差委遣缺以潘鼐接充明後日即可發表 
　　處屬各縣鹽店私設居多袁運司昨飭縣分别查明一律勒令補領牌照否卽發封提辦 
　　各屬中小學校長近每兼任他職有違部章省長已飭各道尹派員查報 
　　昨夜十二時下城衆安橋北堍永泰昌南貨店失愼延燒房屋百餘間和合橋竹竹竿巷一帶均遭殃及損失甚鉅 
[李督軍壽辰之籌備]  
　　隂曆八月十五日爲蘇督軍李純壽辰（四秩晋三）是日署中辦事職員業經分配就緒用特探錄於下（一）辦事處主任三人何恩漙楊恩培王健飛職員八人高占元李登科唐忠行秦錫爵陳詒忠苗啓昆趙師文石錦川（一）招待處主任十五人何恩漙王健飛周嵩堯商德政劉同春王履吉黃翼卿齊燮元宫邦鐸張中和方更生張國溶齊寶善陳調元王桂林（一）壽堂前招待員十人秦錫爵曲嚴趙錫祺謝傳安楊元鼎張樹森趙聯壁沈椿齡吳經理戴漢臣（一）起座處招待員五人盛家良王恩桂苗啓昆楊國藻何家青（一）宴會處招待員八人王奎成趙瑞祺徐國樑陳聲揚白同曾徐濤陳世恩石錦川（一）招待外賓主任四人温世珍謝傳安馮錫庚王馨蘭（一）招待海軍一人馬廷樹（一）招待政界四人吳其昌太史甲三湯堯丞李文浤（一）招待紳界三人仇繼恒馬廷樹吳其昌（一）招待學界二人郭文徹仇綵（一）招待報界三人楊以敬王潤身趙璐琪（一）招待商界二人蘇錫岱張斌（一）招待軍界八人蘇長青于漳于元熙孫雲峯劉乃動馬保琛王紹曾石錦川（一）招待警界三人王固磐許桐劉志正（一）管理員二人苗啓昆秦錫爵（一）庶務處五人趙榮貴王國藻趙師文陳大動劉毓炳（一）縣掛處四人徐國樑孫梓振王景儒石錦川（一）承啓處五人張朝魁陳作舟魯希文王同春江世昌（一）稽查處三人歐陽延澤陳德俊曾章林以上各職員均經督軍指定所有職務專司招待各界由壽堂導引至休息室再至宴會處均定於是日上午八時齊赴督署九時入壽堂祝壽然後分擔職務是日各界所穿之服計分三種（甲）大禮服（乙）軍常服（丙）常禮服按籌備如此周到届時定必有一番執閙惟現當天津大水之時李督軍念及桑桑梓必將惻然而不樂苟移此巨費以救災民則災民之祝李督軍壽者不知更有幾千萬人矣 
[江北紀事]  
　　淮揚鎭守使馬玉仁於九月二十三日上午十時在本署荷芳書院率同全體官佐舉行追悼馮總統夫人周道如女士大會 
　　省立第三農業學校校長陳廷翔有更動消息省立第六師範校長徐慕杜晋省面商省立學校運動大會事 
　　漣水孫尊賢泗陽倪安章等紛紛呈請嚴緝匪徒以期除惡務盡馬鎭守使已通令防營遵照 
　　王營鎭温立昌紗靛莊被刦案内犯有串匿桶靛之巡士顔永福已經警察第六區交出解由淮隂縣公署現正與餘犯周子餘等隔别研訊該事主赴縣呈催速結 
　　浦地官中某某等浮收中資捐等項將由敎育欵産處經董王義成呈請淮隂縣公署從嚴禁革 
　　淮隂縣看守所内人犯近日染病者甚多九月二十三日午後有一犯保出調治行經縣西街頭即在人力車上身死 
[南京快信]  
　　奉直旅寗同鄕會近以天津水災甚重擬在會館提議按照各人薪金酌抽一成以資振濟 
　　四省剿匪督辦張敬堯昨由徐乘車來寗會晤李督各文武均赴下關迎迓李督並派何參謀長渡江赴車站代表歡迎張於下午六時抵浦口車站入城時軍警防衛極嚴 
　　軍民兩署昨會銜令飭各戒嚴區域謂戒嚴期内雙十節如有人發起提燈慶祝會一律預爲禁止 
　　李督軍特派江寗鎭守使齊燮元爲致祭關岳主祭官陳調元爲陪祭官王桂林爲紏俄官張中和吳其昌爲分獻官 
　　蘇省六年度行政費預算總數已達三十餘萬經財部批駁俞代省長已向之力爭 
　　財政廳長胡翔林以海軍第二艦隊費七萬五千元練習艦費二萬元需欵甚急已如數墊出特電政府於八月份海軍費項下扣留 
俞代省長令催六十縣知事迅將學校招收新生一覽表儘本月内一律送署備查 
　　内務部咨省公署催送調查蘇省醫院醫藥學校曁醫藥畢業人數以爲改良衛生要政根本計劃農商部咨請省署調查工商各界如有新出物品務將貨樣送部以憑給奬 
　　北京總檢察廳來咨通緝鈕傳善 
　　滬寗鐵路查票員沈子欽在車中查獲竊盜一名搜出迷藥四粒洋刀多把又獲一販賣烟土一名搜出大土十包一併鳴警送滬訊辦 
地方通信 
[松江]  
　　定期集議浚河本邑巿河前由邑紳姚大任等催請開浚後已由縣批令自治委員朱子受邀集地方紳商妥議籌備方法並卽委該員經理河工現朱君已擇定本月二十九號下午一時假座公欵管理處開會集議已分函各紳商請届期與議 
　　防維螟害辦法本邑西鄕螟害蔓延甚廣鄕民不知防維救濟聽其滋蔓望畦隕涕情殊可憐本邑縣農會長吳步蟾因此於二十三號職員常會時列爲議題提出討論議定防維辦法六條臚陳縣長請卽令知各巿鄕農會及自治委員圖董地保等趕即隨地講演勸令試辦其辦法如下（一）俟未受害之稻刈起登場後將田中稻根儘數拔起乾後火之以防幼蟲之遺留（二）已受害之田所有生長之紫雲英雜草等亦須盡數拔起火之不可稍存顧惜致留遣孽（按燒後之灰尚有肥力可以壅田）（三）明年在稻田内注意採取其卵塊或苗四床周植以他種粗大柔軟之植物使此類成蟲産卵於上以便拔除焚化（四）黑夜無夙之時於田隅燃誘蛾燈若干一面用竹竿在四處趕集之（誘蛾燈裝置法可用普通洋燈一盞置於盛水盆中蛾來即撲入水中淹死）（五）田中揷秧後於黑夜在田岸設豫察燈數盞以探蛾之有無（豫察燈可用普通洋燈）（六）稻已長大見有蛾或幼蟲即行捕殺杜莖即行拔除燒去 
[無錫]  
　　訓令調查花邊傳習所無錫女子生活程度自近年絲廠紗廠布廠林立因之大爲活動頗能自食其力迨非以前事事依賴男人可比但此不過就中下等人家婦女而言至中等社會及似上非上之婦女每視女工爲賤職而不悄爲邇自花邊一物運銷歐美去路頗廣且有羡餘而以城廂内外居家之興辦花邊傳習所及出售線綱者爲數甚多乃有一二敗類溷跡其間藉此勾引婦女演成無恥之事喧傳社會婦女之學習花邊者遂大受影響事爲楊知事所聞即訓令各巿鄕學董及學務委員略云近有一種花邊傳習所介於一種似學校非學校之間風紀蕩然頗資指摘合亟令仰該巿鄕學務員卽便就近調查情形如係貿利性質卽應改變名稱如廠號之類母致淆人觀聽如實有蕩檢踰閑之事應併候咨行警察所分别查禁事闊學校風化愼母玩視切切此令 
　　附郭之白晝搶刦案北門外梨花莊密邇城巿爲往來孔道昨日上午有米包船姚金福姚金泉石灰船蔣金福載運貨物駛至該處河下突有匪徒二十餘人攔住三舟肆行刦掠共被刦去現洋一千二百元榜人以衆寡不敵任其飽掠而去嗣即馳報縣署楊知事立派吳午亭警佐率同長警前往勘驗屬實卽飭探嚴緝贓犯務獲究辦 
　　火車站跌斃人命昨日下午由寗至申之慢車到錫時有某甲未曾買票趁乘客紛紛上下之際混進車内迨開駛後見查票員來查乃大恐慌一時情急由車躍下頓時跌斃張站長聞信卽電禀車務處而鐵路朱巡官則以此事例由巡官報告站長此舉未免越權遂向站長詰問大起爭執幸經人勸解始和好如初屍身暫由地保成殮 
[鎭江]  
　　協緝叛兵皖少新由定武軍改編之安武軍因不服倪嗣冲節制相率紛紛譁變現聞駐鎭陸軍十九師楊師長接電謂駐紥太平當塗及江北各處叛兵經軍隊擊散後沿途搶掠棄械逃逸如有此種叛兵竄入貴境務希轉飭所屬一體緝拿解皖究辦云云楊師長奉電後已適飭所屬各團營並函警局轉飭各警區一體遵照矣 
　　軍艦過鎭南京下關爲長江上下游要隘之區李督軍抵任曾電商海軍饒司令飭將肇和應瑞兩軍艦由鎭調寗以資巡緝昨因福建軍事告急饒司令遂電致李督軍請其轉飭該兩艦卽日開駛離寗由滬航海赴閩該兩艦業於二十六號上午十時道經京口維時駐泊江中各兵艦曁象山焦山各砲台均升旗迎送惟因戒嚴期内不便演放禮砲云 
　　熱心賑務鎭郡軍政警各機關先後接奉南京財政胡廳長公函略稱直督曹錕江蘇李督軍齊省長等聯銜發起勸募直隸等處水災賑捐並附公啓捐册即希分别勸募多多益善以期集腋成裘云云陸軍楊師長鎭江關周監督丹徒縣倪知事警察局沈總佐丹徒貨物稅趙所長曁十九師各旅團營官長等均於廉俸項下各自踴躍輸助以濟災民 
　　觀劇受辱城外警察某區長素有周郎癖自小街迪化新劇場開幕後某區長或偕友或携眷每晚必至幾無虚夕昨晚在該劇場與看客某甲因爭座衝突勢將用武在揚之人僉以警界官吏如此猖狂大動公憤某區長備受窘辱嗣有人出爲調解始寢潤州大風二十五號夜間通宵狂風不息附郭廬舍民居及未經收採之稻荳棉蔴均受損失農民又遭一小刦矣 
[揚州]  
　　揚屬秋收豐稔揚屬念歲夏秋之際雨澤稀少儀揚天長一帶山田多播種旱榖現均收穫登場圩田之稻每畝收穫三石有零黃豆收穫一石一二斗山田芝蔴每畝收穫七斗有餘黃豆亦得一石有餘山圩田平均有七成收穫是以巿價尚屬平穩昨日陸陳評價處議出豆價每石五元稻價每石二元二三角芝蔴每石七元左右 
　　緩行製鹽證劵兩淮鹽運公署昨據通泰場商公恒茂等禀陳製鹽證劵礙難貿然進行須俟煎墾測量分清後始可勸認否則必多阻撓故張運使已飭通屬總場長暫緩舉行矣 
　　勞軍專員蒞揚江蘇李督軍現特派專員前往各屬慰勞軍隊兹悉派往江北一帶者爲軍署副官宿世傑二等科員南鐵儂業於昨晚由鎭來揚寓多子街鼎泰客棧今晨（二十六）卽往參府街巡緝司令部會晤劉統領召集第一營軍士演說並宣讀李督軍慰勞訓詞次往憲兵營又次往曾公祠巡緝第二營又次往興敎寺巡緝第三營每勞均犒賞銀洋一百元並李督軍照片一張慰勞畢由劉君設宴招待并聞宿南二君明晨卽往清江浦一帶矣 
[安慶]  
　　交通部咨查皖省兵輪交通部咨略云自歐戰發生以後德國施行濳艇政策海上船舶損失甚夥加以鐵料飛漲航工缺乏以致輪船價值日益高昻近來航運爲艱商貨壅滯航業最爲重要惟我國内輪隻甚少乘時競進實苦無資祗得就現有船隻盡力修整以爲救濟之一法查皖省官輪從前造送統計表有吉安一艘此項船隻目下作何用途有無損壞或可改作商輪及其他船隻希一併飭查見復以備改造 
　　散兵過境之驚恐郎溪縣境之陳家村日前有潰散兵士數十人均着軍服携帶快鎗由江蘇溧陽高淳一帶竄來一時人民異常驚恐當經定埠胡警佐報由該縣章知事率帶警隊團防數十名前往西鄕堵拿惟聞該散兵見官兵人衆遂繞小路向宣城一帶馳去以故該縣未被騷擾也 
[南昌]  
　　嚴查野蠻之排長贛省陳督軍日前將省防第一團第一二各營由潯調赴吉安係康新小輪拖送行至馬當地方因拖船過多行駛遲緩該輪舵工羅惠明被某排長毆破頭顱迨船抵省垣該公司將受傷舵工抬赴總商會請求維持會長詢問原因該公司人報稱當日康新小輪由潯開駛時本拖民船七艘已覺行駛遲慢及至馬當復要加拖三艘該舵工卽向某排長婉告謂輪船太小馬力不足若再加拖船隻恐愈形遲緩某排長不待其詞竟即以掌猛批羅頰比時船上水手人人自危相率竄避惟羅爲該輪要人故未逃去被某排長拳足交加受傷頗重頭部竟被毆穿一穴血流如注當卽昏倒於地而各水手逃後被獲亦各遭毆及輪拖抵省由水手報告公司將羅用鹽湯灌救加以藥敷傷處羅漸蘇醒請求設法維持云云龔會長辭以事關軍界未便干涉惟勸令抬赴紅十字會醫治當經該會西醫查視見羅徧體鱗傷敷以西藥至次日始稍知人事此事旋爲陳督軍聞知大爲震怒立飭軍法課查明究辦並派課員請龔會長到署詢明一切該課長即道歎意陳督軍復派課員至紅十字會面詢羅某羅言當時兇毆確係排長腰掛有刀並非兵士該課員再三勸慰謂督軍查明後自必嚴行懲辦决不稍寛云云兹聞羅經紅會醫治已漸進飲食傷亦漸愈諒無性命之憂矣 
[嘉興]  
　　六邑　事會議聯防嘉屬地接蘇省港紛歧匪徒易於混跡嘉興知事張昌慶嘉善知事孔憲熙平湖知事袁慶萱海鹽知事陳祖望崇德知中李壽慈梮鄕知事余大均於日昨（二十五）午刻齊集嘉興縣公署會議六邑聯防辦法水警署長余肇桐緝私分統趙廷玉亦蒞會與議决議日後某縣發生盜匪等患各縣不分界限協力查緝並由張知事設筵欵待會畢已鐘鳴三下矣創設婦女文算傳習所嘉興女士沈韞玉邵菊英周慧君等以中年婦女頗多失學擬創設婦女文算傳習所以便增進學識以立賢母良妻之基礎二年畢業凡年在四十歲以内之失學婦女皆可來所報名就學除國文尺牘珠算逐日敎授外並授以各種針黹俾得持家政敎子女兩有所益業已勘定城内邦岸上沈姓大厦爲所址一俟布置就緒卽行成立開所矣 
[杭州]  
　　鹽業協會開會記兩浙鹽業協會於本月二十五日召集鹽商開會討論中國實業銀行附股問題僉以減少官股增加商股太多未能負擔因决定公推代表與財政部吳委員切實磋商當場推定倪幼亭金松友樓子祥等六人爲兩浙鹽業代表俟吳委員由滬返杭後卽與切實磋商並定隂曆八月十九日在鹽運署開會協議 
　　　江浙水巡會哨自江浙水警徐趙二廳長在南潯會哨議訂聯防辦法後兹聞嘉湖水警巡緝隊隊長羅寶昌以湖濱各港爲梟匪聚匿之區於前日邀集織里水警李分隊長軋村警備隊高哨官以及江蘇境各漊港各水巡官在菉葭灣會哨如週梟匪即行痛剿互相聯絡不分畛域 
[寗波]  
　　觀音寺結社吟詩陸漁笙太史自署鎭亭老人乃四明之耆英也年逾八十靈光巋然喜與方外人作文字交詩僧之繼天童八指頭陁而作者則有悲頭陀太虚太虚不專攻詩然其詩意境頗高故亦傳誦一時日前太虚訪陸太史談詩陸囑太虚邀集甯郡僧界中之能詩者設席觀音寺吟叙昨日乃有地藏庵爛雲接待圓瑛及希能苦佛等詩僧畢會届時陸率文孫寶慈至寺作贈太虚七律五古各一首内有似爾品堪追賈島方外論交老不嫌等句互相倡和圓瑛苦佛等亦有和作嗣復創議設立詩社卽以木犀香詩社爲題限犀香二韻各作七律二首若有詩僧能照作者不限甯郡投稿寗波觀音寺木犀香詩社當逐爲刋布以提倡風雅四明多詩僧太虚爲之修尺素一一招致故此會極盛一時也 
雜評一 
[張鎭芳（一子）]  
　　復辟犯之判决處刑張鎭芳其第一人歟說者謂京中輿論前曾一致主處死刑而今乃貸其一死得母令人疑處置復辟犯之寛大也然而以吾人測之張猶不幸而判决於今日耳今日復辟之謡言復盛論者謂由中央縱容前之復辟犯所致故欲消弭復辟謡言不得不格外重治復辟犯也今日政府欲發通緝孫文及非常議員令而論者又謂置復辟不究而究民黨之反抗母乃輕重失平故欲以嚴厲手叚對付民黨尤不得不格外重治復辟犯也有此兩源因而張乃會逢其適遂受無期徒刑之懲處使苟無此種情勢逼迫者則張之處罪恐尚不至如今日之甚乎 
雖然吾人姑勿妄事揣測第就事實論復辟犯之被獲者尚有馮雷在逃而有待交涉或購緝者尚有首逆之張康等此外罪與張同而置之不問者又不知有若干人他日果能如張一一處罪也耶使同罪而異罰或罰且不及則罪張一人能塞論者之口耶罪張一人張甯不寃吾人又何必斷斷然論其所處之寛嚴哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（四十四）]  
　　開闢海運之電請旅滬商帮協會近悉農商部以當兹歐戰激烈之時正我國發展國外寶易之際飭各機關妥籌進行方法當以發展國外貿易最要者在闢海外之航運我國素未着意於此以致歐戰以後海運水脚奇漲土貨積滯而銀根因之愈緊特於前日上大總統與國務院及全國商會聯合會一電請將收管德奥輪舶藉闢海外航運原電如下北京大總統國務院全國商會聯合會鈞鑒歐戰以來運價昻於貨價土貨積滯金融恐慌商人命脈垂危懇將没收德奥輪舶藉開海外航路以維運價而銷土貨迫切上陳旅滬商帮協會叩宥 
　　紅會副長之電文北京國務院鈞鑒閱報屢載吾國有派兵赴歐助戰之議如果實行本會軍事救護爲唯一之天職自應完全擔任隨大軍之後出發赴歐以稍盡世界義務並可使各會員增進經騐學識爲此電懇鈞院如開此項軍事會議可否准由本會專員列席以資預備之處統祈鑒核示遵無任延跂中國紅十字會副會長沈敦和叩宥 
　　賽船總會之封閉浦東江濱之德國賽船總會日前已由華員封閉 
　　註册問題之譯錄字林報云旅滬德奥人民對於交涉署與工部局議事廳兩處同時註册事似仍抱疑念查工部局註册因領袖領事以中政府意旨正式轉告工部局而始爲之自議事廳註册處開幕後敵人報名者僅約百人查上海約有敵國人民二千彼等似以爲僅在一處註册即可無妨旣已服從當地華官之命令則工部局之通告儘可置之不理果爾則絶對錯誤蓋不從工部局通告適得不愉快之結果耳上星期六日敵人之在交涉署註册者已逾千人昨聞旅滬敵人今已全數在該署註册薩交涉員稱交涉署註册與工部局無關惟數日前荷蘭總領事曾因工部局註册提出抗議云云工部局通告内有十月六日德奥人民苟無必要執照不許居住或行走於公共租界之内或行經工部局之馬路等語觀此則工部局註册之重要可知昨日敵人至議事廳註册者較多爲敵人自已利益計尚望其速於十月一日以前照章註册否則議事廳註册處於十月一日停閉後將有種種不便矣 
　　收容奥員之遷移奥船員收容所本設第一商業學校内旋因該學校秋季開學由校長電禀省長飭令上海縣知事另行覔屋居住現聞薩交涉員商明護軍使派員勘定日暉織呢廠餘屋堪以備用即將各奥船員遷入所有管理事項由護軍使派王參謀專司辦理昨交涉署已備文分報部省矣 
　　德華支票之緩付英商上海自來火公司投英領事署禀稱有霍富林醫生付來德華銀行支票洋四十八元二角二分因該銀行封閉無從領取云云當由英總領事轉送交涉署核辦交涉署即致函上海中國銀行德華銀行清理處旋據復稱該支票目下尚難照付俟北京總清理處議定德華存欵如何分派方可給付云 
　　德華找欵之請核前德華銀行被封時有同豐順康兩莊前往該行收銀被阻不准將現銀扛出曾據情請求總商會函達交涉署核示旋得復稱依據部頒處置德華銀行方法第六條所載中國及非敵國人民之存欵欠欵應俟查明設法清理伹存欵非先由部核准不得支付並應視該行所有現欵多寡平均規定支付等情已誌前報兹同豐順康兩莊因探悉德華銀行所存現欵無多若以伊等之欵與存欵平均分配碍難承認因伊等係滙劃找欵與存欵性質逈别已再呈總商會請函致交涉署核辦矣 
[英使朱邇典由日抵滬]  
　　駐京英使朱邇典君近自本國回任昨晨（二十七日）乘西比利亞丸郵船由日抵淞即改乘拖船於上午十一時抵英輪船公司碼頭頭維時鵠候江干歡迎者實繁有徒内有英國團練兵兩隊及騎馬印度警察二十五人即由中西當道登船謁見握手誌歡朱使旋於岸上校閱團練隊繼乃與英總領事法磊斯君同乘汽車赴英領事署稅駕焉 
[楚觀軍艦入塢修理]  
　　海軍部劉總長近自對於德奥宣戰以後因江海防守緊要曾飭各軍艦長如有艦身損壞機器不靈以及無線電之針桿不合用者着速報請飭修在案兹悉楚觀軍艦長查得艦内電針砲械各件均尚合於軍用惟鍋爐及艙面應用各物稍有損壞銹爛當此國防重要之時自應遵令報修爰特呈部核准已於前日將該艦駛入江南船塢修理矣 
[蘇浙砲台酌添砲位]  
　　海軍部又以浙之象山蘇之澄淞各砲台均爲沿海要塞象山爲已築未完備之軍港江隂砲台爲長江下游之第一要口吳淞係黃浦江通達浙省流域之總口以上三砲台上砲械自當增添以期佈置周密爰於前日分電浙省張伯岐總台官及淞砲台司令榮道一等酌量增添砲位以重國防 
[禁止船隻夜泊戒嚴區域]  
　　高昌廟江邊碼頭向有江隂帮划船停泊兵工廠沿浦灘亦皆泊有漁船兹憲兵吳連長警區李警官因該處劃入戒嚴區域恐有船户容留匪徒及代藏危險物件爰特會同嚴諭該船户等每至上燈以後駛往他處停泊夜間不准泊在軍廠沿灘以昭愼重 
[標金驟漲之影響]  
　　自本星期一（二十四日）至昨日止大條縮一辦士鎊價於近兩日間陡縮三辦士半以致遠期標金（每條十兩）漲銀至四十兩之多一般做空頭者大受影響英租界大馬路集益里内某金號此數日間共抛出標金四千餘條價在三百二十兩之外照昨價結算須虧耗銀十餘萬兩聞昨日下午四句鐘時該號經理跑街等人均已避匿云 
[糖與桂圓之巿價]  
　　糖巿近來愈見蕭索非但天津營口及長江各埠被英日兩商設立分銷處就近兜售即内地江浙各路亦均分設此種兜售分銷處以故行家並無大宗銷場現届中秋節行家略有存貨均因銀根關係祗得貶價脫售故近日開盤英日車糖每擔均跌銀五錢嗬囒吕宋及華糖亦跌去銀七八錢 
　　桂圓産自閩省今届收成頗豐故新貨自月初上巿以來來源踴躍惟銷路清淡以故巿價亦逐步跌落近届中秋節來往行號例須結東故各客帮多已停止進貨巿價昨日又跌五錢一星期間每擔約跌一兩五六錢昨日捷春興正二每擔開售三十七兩厦頂極二十一兩五錢厦天極十六兩五錢厦天宏十一兩五錢碼頂極二十四兩泉天宏十一兩泉天極十六兩台正二七兩五錢 
[續誌盆湯弄大火之慘狀]  
　　盆湯弄（即山西路）八十七八號門牌九芝堂牋扇店失火焚燬房屋十餘幢燒斃大小男婦六名口等情已紀昨報兹悉其起火原因緣聚乂麻雀煮燒半夜膳而起聞該店係多年老店交易頗盛店主因現近節邊赴天津等處收帳店内祇剩主婦吳氏（乃吳鑑光之妹）餘均夥友該店曾保火險四千金故爲捕房傳往詳詰起火實情並聞該處一帶均無後門故不及奔逃者卽荆身火穴最慘者天泰襪店一家大小五口盡遭其厄聞該店主平日對於公益事頗肯盡力該店亦年久稍有積蓄故附近各店均爲惋悼又聞胡益生茶葉店焚斃店夥不止一人亦焚死三人現九芝堂已電告天津促店主回滬料理矣 
[兩路派員北上參與聯運會]  
　　滬甯滬杭甬路局前奉交通部訓令以中是聯運第五次會議已定於十月一號在京綏路局開會飭將議題提出先期呈部核定發交各路研究届期提議並飭選派聯運會議會員每路一二人及顧問若干員一併報部等因節經遵辦兹聞滬寗路已選派賬務總管米杜敦爲會員滬杭甬路選派車務總管韋燕爲會員又選派滬杭甬路副車務總管沈成栻爲顧問員業電交通部核准現定於本月二十七號起程赴京到會與議 
[長浜路發生暗殺案]  
　　住居新閘長浜路哈同花園附近六百八十六號門牌之婦人某氏不知因何事故於前晚夜半被人突入臥室向户際腰部連開兩鎗頓時傷重斃命昨晨同居各人得悉其事恐爲牽累逃匿一空事爲哈同花園司閽印人所聞告知哈同立用電話報告靜安寺捕房捕頭以事關暗殺飭探往查屬實當將屍身舁入斐倫路驗屍所禀請公共公廨王肇之襄讞與美領博君於訊理各捕房瑣案後同乘馬車蒞所驗得死者委係鎗傷腰部致命塡明屍格因無屍屬到場遂飭保代爲棺　厝壇候認並諭該管捕房趕緊緝兇解究嗣有陳成照濳至該號屋内取物被捕查見將陳拘入捕房禀明捕頭諭飭押候查明再核 
[研訊重慶路刦案]  
　　新閘重慶路二百五十八號門牌婦人郁胡氏家於本月十九號夜八時許被盜匪九人持械入室搶刦氏家及樓上同居之喬品倍家值洋一百二十元之衣飾逃逸當由新閘捕房中西包探追獲皖人張義盛一名搜出原贓銀鐲金戒等物並有門首銅劍一把一併解送公共公廨禀奉中西讞員諭着押候補提同黨質究在案昨由捕房傳同一千人證將張解廨復訊先由中西包探投訴前情繼由事主到堂禀明當時該盜等抛擲石灰迷蒙雙目並出手鎗恐嚇搶刦情形訊之張義盛仍供此項飾物係在地上拾得並非搶來經會審員王肇之君核供商之美博副領事判張仍還押候偵緝同黨到案於下禮拜四再訊 
[嘉善縣刦案盜匪解浙訊辦]  
　　江蘇水警第二廳長日前訊得緝獲之帮匪首領郭守昌（卽管大壯子）汪得勝（即姜老窩子）確爲槍刦浙省天凝莊典當及在蘇省小崑山境拒敵水警之盜首惟究應由蘇懲辦抑或解歸浙省訊究曾經具呈蘇齊省長請示在案兹悉浙省楊督軍齊省長以近年蘇浙一帶刼案多由該二匪主使糾刦現難由蘇緝獲然所以上緊嚴緝者係因浙省天凝莊刦案而起該二匪携臧濳逃至蘇圖在小崑山分贓事爲蘇省派駐育浦之水警沈分署長訪悉率警往剿故又發生拒敵水警之案詎又被脫逃濳至上海始得捕獲故此次犯事之原地點係在浙境之嘉善自應將該二犯發往原處行刑爰特會電蘇省公署於前日特令二廳趙廳長將郭汪二犯訊錄供詞解浙究辦 
[皖省偵緝員來滬緝匪]  
　　皖省督軍日前飭派偵緝員彭某持文來滬分投松滬護軍使署淞滬警察廳請爲加派探警協同偵緝該省著名匪首歐老小謝鑫志並懸賞格一千元緣該匪曾於上月間在該省失次搶刦紳商旅客并戳斃伊督某又拒捕開鎗擊斃長官一名兵士三名刃傷十餘人竄逃來滬經偵緝隊得悉禀奉倪督軍備文跟蹤追滬截拘盧護軍使徐廳長據報後當卽加派得力幹探會同彭偵緝員分投偵查前晚七時許在英租界大馬路大新街口路遇該匪警見彭探卽用手作持手鎗式向該探佯指繼即躍登電車而去是時彭探身圉舞防身器具且因尚未備文照會租界未敢草率從事故任聽該匪逸去事後於昨日將情禀知盧護軍使請求致文交涉公署轉函領事團飭各捕房一體協緝務獲解究以憑歸案訊辦 
[寶山解送盜犯來滬]  
　　松滬護軍使署昨據寶山張知事派警押解搶刦彭浦鄕經董凌企曾家案内盜犯張秀峰一名請按軍法訊辦當諭押候軍法課訊核 
[設立印花稅分處駐滬辦事處]  
　　江蘇印花稅分處駐滬辦事處致南北商會函云逕啓者本年九月十三日准江蘇印花分處公函内開案查本分處呈奉財政部令准設立駐滬事處田分處會辦兼充坐辦以資接洽相應　請查照等因同日又准頒　鈐記一顆文曰江蘇　花稅分處駐滬辦事處鈐記又另函開委王祖懋爲駐滬辦事處督查勸辦員各等因准此兹擇定滬南十六舖裏馬路合興里第五號爲駐滬辦事處即於九月二十四日刻用鈐記正式成立所有開辦日期相應函逹即希查照 
[道視學出發視察]  
　　滬海道視學余芷江於秋節前三日（昨日）出發太倉奉賢松江金山各屬視察各校並由王道尹面諭凡道屬公私立各學校一律放假一天不得休息多日以重敎育 
[監獄科長請假]  
　　上海地方監獄第一科科長吳　章因患病請假回籍調理禀經敖興獄官核准昨經敖君委本署醫官張昌基兼充第一科長職務張業已藩科接任兼職矣 
[救火會定期懸匾]  
　　上海救火聯合會前由縣商會以其保衛地方著有成效呈請江蘇省長曁松滬護軍使咨陳内務部呈　前大總統准給功孚旣濟區額一方現已頒發臵滬聞該會定於十月九日（即舊　八月二十四日）用雙馬車載運此項區額導以馬隊軍樂隊及全體會員由縣公署迎出自蓬萊路朝北過中華路進梨圖路由集水路朝兩經十六舖出大碼頭過工巡損局往西毛家弄南商會往南老馬路進董家渡朝西至中華路到會懸掛並東請地方官紳商學軍警各界共相慶賀 
[倡捐巨欵助賑之熱心]  
　　今秋京直奉各屬洪水爲災蔓延數十縣人民之蕩析離居者不可勝計死亡載道慘不忍聞天津日租界等處水溧五六尺迄今尚未退盡實爲數十年來僅見之巨災滬上慈善家已發起譁募急賑惟年來商業凋敝巨欵難集實屬緩不濟急兹有已故盛杏蓀宫保之夫人莊氏鹽京直水災之大憫念災黎無食無衣商明公子輩慨助洋五萬元另外墊洋五萬元共十萬元又隴海鐵路施省之督辦亦慨助洋五千元另墊鉅欵業已委派妥人帶津散放急賑 
[函請代銷義賑會游覽劵]  
　　上海縣知事沈寶昌昨致各巿鄕經董函云敬啓者接展京直奉水災義賑會函開敝會籌辦京直奉水災急振商假哈同花園開游覽大會業經議决定於隂暦八月十四日起至十七日止四日爲開會之期所有各種游劵均已趕印全齊兹送游鑒劵三百張屬卽設法代銷等語查本年京直舉洪水爲災蔓延至數十縣之廣爲數十年來所未有蕩析離居殊堪慘惻若不趕爲救援轉瞬深秋凍餒相逼難免强者挺而走險弱　委諸溝壑尤爲可慮兹准前函除由弟自行捐助三百元并購游劵一百張外另認代銷游劵二百張素仰執事熱心慈善必表同情兹送上游劵十張計劵資十元敬祈設法代銷災情急迫并乞先將劵資早日擲下以便彚交實紉公誼 
[催塡敎員資格調查表]  
　　上海學務委員賈豐芸　日函致各小學校敎員云本月十三日送上小學敎員資格調查表及規程等請諸位先生照表塡寫其已送者當由芸轉呈縣公署矣惟查發出之表有一千三百餘紙以每人塡寫二紙計應有六百五十份乃核已送來者不過一百五十餘份未送來者尚佔多數限期已滿芸處祗得截止惟此項表紙事關檢定敎員靳不塡寫錯過檢定恐將來於自由興學及擔任敎務多所窒碍用特函催即希諸位先生未塡表者儘本月三十日以前將表塡齊逕送縣公署檢定小學敎員辦事處察收是爲至要幸勿再延 
[青年會舉行賞月宴會]  
　　本星期日爲舊曆中秋節本埠青年會於星期六晚六點半起舉行賞月大宴會届時請人演講唐皇游月宫故事佐以音樂並備精美西餐外國月餅　每客祗取份資五角聞會員非會員均可與宴祇須預向該會事務所簽名留座想届時當有一番熱閙也 
[扣留車輛之查覆]  
　　滙芳公司有車子一輛行至七寶爲警區扣住報由美總領事轉詢交涉署當由蕯交涉員行知青浦縣復到謂拉車人名劉明吉行至七寶警區見警士盤詰乘間濳逃遣下車子由警區暫存特領嗣據江北人夏寛林持滙芳公司洋文信欲將該車領去旣未　車上號碼又未覓得保人警區爲愼重　見故未允領現旣奉令轉知美領函開各節應俟滙芳公司派人領取等情交涉署據以轉復美領矣 
[巡官定期赴蘇補習]  
　　蘇省開辦警察傳習所口定雙十節開課會經江蘇齊省長分飭警察各廳選員入所補習　案淞滬警察徐廳長以該所開學期近爰飭令此次選送入所肄業之三等巡官翟某等六名即日預備赴蘇入所報到聽候揷班分科敎授翟等奉飭後定於今明乘車赴蘇 
[偵探糾衆私查煙土案近訊]  
　　浦東三林塘地方第五警區偵探任海潮糾衆私至公隆小輪違法搜查烟土乘間攫物被船客羣起拘捕任投浦圖逃以致溺斃任之夥役陸阿新王鳳章黃楚萬許虎榮潘茂泉等五人已經拘解地方審檢廳訊實判各處四等有期徒刑監禁一年六個月任案兹悉陸阿新等五犯奉判不服邀請律師提出理由昨向檢察廳要求上訴而任海潮之妻任馬氏以伊夫當時實被該輪上人戴阿寶毆擊落浦一再到廳具禀要求伸雪已經林廳長核准諭候函致該公司將戴阿寶送案訊核 
 
 
 

Page 11

 
 
[中秋循例休假]  
　　舊曆八月十五（即本月三十號）爲中秋節日各機關循例休假江海關於是日封關一日英法各公廨均停讞一天地方審檢兩廳亦無例停訊 
[新世界慈善會增加燈彩]  
　　中國救濟婦孺會假新世界開慈善會將歷年破獲拐案延聘聘美術專家製成拐匪現形燈彩臺擱數十架所有男女拐犯及被拐婦孺各姓名曁當日誘拐情形分别說明陳設二層樓並裝配五色電燈頗爲佳妙餘如女生跳舞男生西樂人蹄龍駒並各種工藝出品亦頗可觀故連日游客頗衆聞該會今日又增加新奇燈彩甚多各界慈善家乘此秋高氣爽正可聯袂往觀每人費資不過二角旣行慈善之舉又極視聽之娱誠一舉而兩得也 
[誣告私造鈔票]  
前日有孟世林徐鳳藻金富慶三人投五區警署報稱鴻興坊第二號門牌錢經宇家私造鈔票云云當經薛警正派長警前往議家搜查並無痕迹其時錢不在家未幾錢投區聲稱民人現在商務印書館編譯書籍無端被孟等毁壞名譽應請嚴辦薛君將兩造併解司法科候訊核辦 
[欠錢事難證實]  
　　松江婦人李氏昨晨乘車來滬行經董家渡外灘不知如何被無賴朱小弟魏金生軋住在途爭閙當爲巡邏警查見上前盤詰言語支吾當卽一併帶至一區一分駐所由張警佐詰據朱魏二人供稱被該氏欠錢不還途遇向索云云當以並無借劵呈閱事難證實飭暫留候查明核辦該氏退去 
[拍賣産業抵債]  
　　潘明訓前延賚美律師爲代表投法公堂控沈永興皮鞋店主沈金發不理虧欠貨銀一案經公廨飭傳後沈即逃避旋又有許同壽許祚勇劉明順丁森睦糜正源陳叙寶滕鴻年等十餘户同投法公廨禀稱商人等亦被該店虧欠往來貨銀爲數甚巨求請併案附追嗣因久延不理判着各原告查明沈之家産飭封拍賣備抵今已將沈之産業拍得銀一千八百八十兩由捕房傳齊各原告到案禀請核示中西官判除去房租外着交各原告公攤餘欠俟拘到被告再行訊追 
[限三月理清欠欵]  
　　俞明揆前延愛倫律師投法公堂控稱前代作頭陳信高墊欵建造某處廠屋被陳虧欠銀一千三百兩請爲訊追經公堂傳陳質訊供認欠洋並稱實因該廠亦未付價故在内地涉訟案已判决造價尚未領到求請釋出料理判限期繳洋詎陳挺押不繳故由原告每月貼償飯資洋六元押追在案昨又届限提訊原告仍求嚴追陳供久押案下難以料理求交尋常保出外俾投内地官廳具禀催領中西讞員判着交妥實舖保限三個月向原告理楚如違再行提究 
[田單拍賣備抵]  
　　陳姓前投法公堂控稱上年有王星濤以田單一紙向商人抵押至今核計本利共欠洋二百二十元延不取贖求請訊追經公堂飭傳王避匿不到判令改提到案再核在案昨又傳訊被告仍不到案原告仍求提追聶讞員以該被告迭次傳提避不投案候訊判將所抵田單先行拍賣如少若干再行核奪 
[註銷冒領險銀案]  
　　由東路已閉惠華菜館主唐杏卿指控皖人胡祥蠑與在逃之陳榮昌冒領保險銀三千二百兩一案昨晨由公共公廨復訊原告偕證顧炳祝等到堂證明被告冒領情形並延律師上堂請究繼由被告保險公司式拉夫投訴此項險銀係唐之經理人陳榮昌領去等語訊之胡祥鑅亦延律師到堂代爲辯護王襄讞商之美柯副領事以旣據見證到堂證明判准將案註銷 
[法庭研訊錢債案]  
　　萬興木行主陳昌坤延請夏楮黃啓英兩律師於本年九月十三日在地方審判廳訴閘北胡家木橋協記絲廠主沈福祥借欵不還請求急速處分一案經該廳飭吏將該絲廠先行假扣押一面飭傳被告到案訊理詎沈抗不到案該廳諭飭原告自行扭送原告於前日前往將被告尋獲扭送該管警區轉送淞滬警廳因爲時已晚暫留一宵於昨日移送審廳午後一時經曹推事官開庭審理陳昌坤訴稱去年陽曆十一月二十八日沈福祥將絲廠房屋及廠内全部生財機器向商人抵借銀六千兩言明九個月爲期按月一分起息立有抵據經禮明畢士華兩律師據上簽字證明並由源興絲廠立徐蓮生擔保據上載明如期滿不還可將抵押品拍賣或照時價公估歸原告管業字樣自借之後祗收過五個月利息計銀三百兩去年隂　十二月二十五日沈又借去銀五百兩立有期票約本年四月終歸還詎到期並不照付先後共計本息銀六千七百四十兩迄今逾期已久迭向催索不理爲此來廳起訴請爲追究繼據被告沈福祥供稱向陳抵銀實有其事惟祗收到銀三千六百兩除抵據外另立收條爲憑等語斷由夏黃兩律師先後起言本案原告證據充足請求庭上依律飭令被告將所欠之銀速爲清償給原告具領云云遂由曹推事官諭曰本案辯論中止着被告邀同禮明畢士華兩律師到案證明原告退去被告沈福祥交人洋並保遂閉庭 
[花衣確係原贓]  
　　南碼頭平安街口軋花廠主沈得富於隂曆本月初十夜失竊花衣七包已報告一分駐所請緝前晚由崗警查見江北婦人周趙氏家所藏之花衣五包殊有可疑即向詰問來歷據稱此項花衣由車夫潘得昌陳三等暫寄當將氏帶所提同潘陳詰問供詞支吾遂令失主到來認明確係原贓飭一併移解警廳司法科訊究 
[帆船小輪均被撞壞]  
　　前日午後五時許有江北帆船一艘由東往西駛經其昌棧外浦心適有瑞鎔廠小輪由北往南該帆船不及避讓致被碰撞船頭破裂其時又有塘工局之載客小輪由西往東亦不及轉輪與該廠小輪互相碰撞船頭亦已撞壞當由新關水巡捕房巡捕到來將該帆船救護出險並將瑞鎔廠塘工局兩小輪號碼抄錄諭令聽候傳案訊核始准放行一面回禀梅捕頭察核辦理 
[生鐵煤籮之來歷不明]  
　　駐紥浦東陸家嘴之游巡隊第四隊隊士前日在南碼頭浦邊查獲形跡可疑之划船一艘内載生鐵十六塊煤蘿八隻當將划船夫夏三夏小毛連同乘客吳光珠等拘解洋涇二分駐所轉解三區警署昨經解警正訊問吳光珠供詞支吾解君以其來歷不明着拘留五日划夫夏三夏小毛二人各罰洋五元生鐵煤羅存署招領 
[原告補禀再訊]  
　　沈福卿控陳子生陳阿華於九月四號串黨將尸格抛棄門首希　詐洋一千六百元等情昨由戈登路捕房將兩陳傳至公共公廨請究據原告代表律師上堂聲稱原告須請戈登路捕房捕頭到堂作證該捕頭現往日本約旬日後返滬請爲展期研訊訊之被告等延海德禮律師到堂辯稱原告所控毫無理由應請將案註銷中西官判候原告律師另行補禀展期兩禮拜再訊 
[蔡廣泉被人毆傷續誌]  
　　無錫人張友泰前日在愛爾近路糾人將蔡廣泉兇毆受傷經一百七十號華捕查見將受傷人車送醫院醫治張拘入捕房管押昨解公共公廨經中西官訊供一過判張押候原告傷愈再訊 
[屍體運供剖解之拒却]  
　　本埠紅十字會醫院及滬密鐵路管理局長均接由東濟南協和分學校函略謂因研究剖解學起見如得有屍體按照剖解細則得屍屬之同意商請部中給照由滬寗津浦鐵道運濟以供剖解等因聞此事不但部中未允給照而路局及醫院均因諸多不便未表贊同當卽函復拒却矣 
[長安路之火警]  
　　閘北長安路智和里五十二號門牌丁姓家日前不戒於火致兆焚如經各段救火會到場施救惟因該處一帶尚未裝設自來水龍頭無從汲水各會員遠繞至恒通路共和路取汲皮帶接至二三十條長有一百四十餘丈以致水力薄弱無裨實用乃借用附近居户之提桶澆灌將火撲滅已燬去樓房七幢日來該處居户具函一叚救火會請函致水電廠凡各處所建巿房未裝龍頭者從速裝置以防火患該會接函後擬邀集衆會員開會集議此事 
[小東門内之火警]  
　　前晚二時三十分鐘小東門内聚奎街十六號門牌婦人葉顧氏家不戒於火經救火會驅車馳往救熄祇燬平屋一間事後由一區二分駐所將該氏傳案王警佐判罰洋二元以儆 
[過犯攫取小洋]  
　　南京人陳心奎前日午後在愛多亞路攫取婦人李陸氏手中所持小洋八角圖逃當被老閘捕房包探顧阿根追獲搜出原贓一併帶入捕房昨解公共公廨請究經中西官訊知陳係過犯判押西牢九月期滿逐出租界 
[竊取鐵機緞]  
　　蘇州人陳阿才前日偕一婦人同至河南路大綸綢莊以購物爲由乘間竊取鐵機緞一疋當被店夥吉少山瞥見鳴捕將陳拘獲搜出原贓一併帶入捕房昨解公共公廨請究經中西官訊供一過判陳押候查明於下禮拜四再訊 
[行竊衣物被獲]  
　　甬人汪仁富昨在北河南路五百九十六號門牌周書榮家竊取衣物等件圖逃被周覺察鳴捕將人贓拘入捕房捕頭諭飭押候解送公堂請辦 
[工人竊取舊鐵]  
　　楊樹浦路八十七號門牌三新絲廠工人浦東人韓章泉昨日竊取舊鐵十七磅被司閽印人瞥見鳴捕將韓拘入捕房押候解廨請辦 
[尋獲棄店濳逃之理髮匠]  
　　南巿中華路理髮店主仇貴福因虧本積欠房主陸姓租金洋九十二元日前棄店私逃經該房主具控淞滬警察廳傳保租人吳子鶴到廳由司法科柳科長預審之下飭將店基發封着吳交保尋交仇貴福在案昨吳妻未氏在十六舖見仇在途行走立即鳴警將仇帶至一區署轉送警廳司法科歸案訊理 
[木料擊破頭顱]  
　　北新涇興順布莊主沈良榮前日向達亨舊木料行購得木柴數擔因不出送力錢與該行夥程觀卿衝突沈即以木烊繫破程之頭顱流血如注由四區四分所崗警到來一併拘解司法科移送地方檢察廳訊辦 
[汽車接損樹木]  
　　昨日午後五時法新租界敏體尼蔭路南諸家橋有挑活鴨之甲乙二人行走適有俞姓之汽車疾馳北駛鴨擔被車撞翻甲即仆地幸未受傷路旁之樹亦被撞折一株當爲八十一號華捕瞥見將兩造及車軿帶嵩山路捕房經捕頭略訊原委即行釋出 
[婦人不服巡捕]  
　　住居虹口蓬路之甬人倪林氏前晚偕同伴數人至某游戲場游玩歸家時道經山西路（即盆湯弄）適該處九芝堂箋扇店火災餘火未息由一千三百三十五號華捕阻止通行詎氏不服致相揪扭由一百七十八號華補等到來將氏帶入捕房存洋保出昨晨由廨傳訊先由華捕上堂禀明前情請究訊之倪林氏供稱實遭該捕辱駡不敢行兇中西官核供姑念女流判氏開釋 
[强姦行兇案展期集訊]  
　　虹廟弄楊源泰木器店主楊阿多探吳順源傢生店主吳秀卿之子榮生濳入伊家披屋内强姦伊妻楊董氏扒牆逃逸向論反被毆打等情由捕房將吳父子拘解公共公廨諭交一千三百元人洋並保在案昨晨由廨傳訊原告代表律師因另有他事未到由其繙譯商由被告代表律師向堂上聲明請爲展期研訊中西官判被告父子仍交原保候下禮拜四集訊 
[糞穢傾入隂溝内]  
　　住居愛爾近路八十六號門牌之婦人李沈氏昨將糞穢類倒隂溝内被工部局衛生處西員查見以其違章咨照捕房請廨出單傳氏到廨訊罰 
[煙妓拉客罰洋]  
　　西棋盤街烟妓王二寶因深夜在愛多亞路拉客被三百二十八號華捕查見以其違章上前拘拿詎妓傭俞傅氏等希圖將該脯拖入弄内行兇旋由他捕到來帮同將王妓與俞傳氏一併帶入捕房轉送公共公廨收押昨解公堂經中西官訊明判王妓與傳氏各罰洋三元充公示儆 
[蕩子領回管束]  
　　紹興人胡如興因竊伊父長源現洋五十元小洋九十角逃滬匿贓於王阿三處被探查獲將人贓解送公共公廨訊判王阿三押西牢三月胡如興押候函致杭州警廳派警來滬迎提在案昨晨由廨復訊據胡長源投拆被告是伊之子請求免解杭垣准伊領回管束中西官得供判胡如興准交伊父具結領回管束 
[尋獲逃媳]  
　　滬城四牌談阿毛之妻朱氏今年二十二歲於二月間背夫捲逃談各處找尋無着前日談父虞耕在附近老學前將該氏並誘拐之王洪元一併尋獲偕子鳴警將王與該氏拘送一區二分駐所王警佐訊得案涉刑事命送地檢廳訊辦 
[工巡捐局批示]  
　　工巡捐局批閘北公司顧景星等函陳海昌路污穢凌雜請予取締由云來牘閱悉所陳海昌路菜攤蘆棚作踐污穢各節寶於公共秩序及人民衛生妨害非淺除飭閘北分辦處將踐而低陷之處酌量勘修外仰候咨行淞滬警察廳嚴行取締以維路政此批中華職業敎育社通訊 
[中華職業敎育社呈敎育部及江蘇省長公署請予備案文]  
　　呈爲組職中華職業敎育社敬祈鑒核備案事竊維世界文明各國之敎育莫不適應於社會經濟之趨勢十稔以還經濟之競爭日烈益思藉敎育爲根本之解决而職業敎育之制度以興其制創始於歐洲推行於美國若德之敎育系統取並行制晝職業敎育於普通敎育之外若美取單行制納職業敎育於普通敎育之中各按國情垂爲定則取徑雖異收效則同西學東漸日本近年一般敎育學者亦競倡職業敎育之論旣於普通敎育中參加此等設施復厲行補習制度以爲溝通敎育與職業之入手方法若美國治非立賓更以全力推行此制蓋所謂公民敎育者實包公民道德與公民職業兩端故國家不重公民敎育則已苟其認爲必　則一方謀發揮道德之精神一方必謀增進生活之能力以彼列强國力之富猶提倡不遣餘力况吾國民生窮困元氣蘆然坐擁天然之富而孰與開源日愁食指之繁而不能利用敎育非不逐漸發達而於社會經濟絲毫無補轉使莘莘學子得業於學校失業於社會識者每以高等游民之增進愈卜國家秩序之難安炎培等蒿目時艱杞憂如痗旣確認病根所在輙思効其棉力藉遏横流爰集同志組織中華職業敎育社述其主旨厥有三端一曰推廣職業敎育二曰改良職業敎育三曰改良普通敎育爲適於生活之凖備其事業爲調查研究勸導指示講演出版表揚通訊答問以次設立職業學校敎育博物院組織職業介紹部業於本年五月六日開會通過章程並經選舉議事員及辦事主任現有特别社員二百十五人普通社員三百四十九人擬卽依照本社預定辦法勉力進行冀稍挽社會之危機亦聊盡匹夫之責任所有組織中華職業敎育社緣由理合檢齊章程及議事員辦事主任名單備文呈請大部鈞署鑒核備案實爲公便右文經議事員會議决由辦事主任黃炎培基金管理員沈恩孚二君代表具名 
雜評二 
[紅十字會之有電（步陶）]  
　　戰爭中之有紅十字會乃强權下之一線人道而在今日歐戰之創局其戰器之利死人之衆尤前古所未有則今日歐戰中之紅十字會其責任之重辦事之難自必較在尋常戰事中爲更甚也今我國紅十字會不以爲難而毅然電京請願其熱誠有足多者惟是慈善事業端在實踐國以外之戰雲雖未目覩而各國紅十字會之先型要堪供吾參證如何以備新戰術中救護傷亡之人才如何以籌戰陣中醫藥必需之物品更如何以更番出動徧歷東西歐戰陣之情况凡此種種均可於此大軍尚未出發之頃詳爲討論一旦閣峻决定出兵有期即無慮應付之不能裕如矣或曰出兵一事尚屬議題紅十字會之出發又何必遽視爲一成不易之論點然而反之實行慈善事業之本心其謂然與 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
泰西名人傳 
[託爾斯泰傳] [  瘦瞗]  
　　俄羅斯有一最榮譽之名字列於諸大人物之首儼然爲文學家之代表而下爲宗敎家及社會學家之戈表者則託爾斯泰伯爵也託爾斯泰伯爵ＣountLeoNTolstoi以一千八百二十八年八月生於都拉Ｔula之亞那亞披拉那ＹasngaaPolisna初求學於墨斯科及甘惹Ｋwzan嶄然露頭角後入高加索軍中從高加咨却高夫親王出征土耳其一千八百五十五年西白斯都波爾Ｓebastopol之役亦與焉事定解甲歸而遂以請家小說家聞出入聖彼得堡文酒場中人皆刮目視之居未久卽作德意志意大利之遊一千八百六十二年年三十四始結婚卜居墨斯科左近與農人輩雜處平居以著書種植爲樂更立一小學校聚農家子弟躬自敎誨之其課程之周密敎法之良美實俄國兩都所未嘗有者復擅醫術鄰人病每自趨視且爲之治湯藥殷殷如家人人罔不感泣隱高加索山日草「嬰時童時少年時」ＯhildhoodBoyhoodandYonth一書并「哥薩克兵」ＴheCossaoks短篇小說一遊歐西諸邦時有「大風雪」ＴheSnowstofm「二驃騎兵」ＴwoHussats「家庭幸福」ＦamilyHappiness「三死」ＴheThreeDeaths「波立柯希加」Ｐolikushka諸作一千八百六十五年成一鉅著曰「戰爭與平和」ＷatandPeacs言拿破崙征俄事奕奕有生氣後十年草哀情小說「阿娜喀麗妮　」ＡnnaKarenina三年而成書出風靡全國一時推爲文學界唯一之傑構一千九百年著「復活」Ｒesutteotion亦與前二書先後傳誦全歐迻譯者不下十數國一千九百十年忽棄家遠適將以隱遜終其身尋病遂以十一月二十日卒於阿斯塔波伏Ａstapovo人皆傷之綜其一生著述舍說部外尚有宗敎書及短篇雜作無算均傳 
藥攔閒話 
[蟋蟀] [  栩園]  
　　前日有人投稿謂小便閉結用三尾蟠蟬一個開水冲服不一小時必通考之丁草蟋蟀附於竈馬古方無用入藥者此方所述用開水冲服但飲水耶抑併吞耶以其不明故不刋錄偶檢故籍見養素園集驗方載小便閉用蟋蟀一枚煎服立騐據此則　飲湯矣又慈航活人書云小兒遺尿取全蟋蟀一個焙木滾水服依年齡服若干歲每歲一個多至十一個止此理似正相反然細按之則知其理又正同也蓋小兒遺尿　由熱結頻數而不暢致成習慣乃至夢中輙溺自以爲猶在日中也蟋蟀性通利旣能　便閉則服後小便必暢行膀胱中無復存留則臥後縱復夢在牆隂屋角摳衣而溺亦無尿由是觀之則其服時必在臨睡二三小時之前是爲最宜許景宜云養蟋蟀者冬則封盆待其自死成對乾之留爲産科痘科用須成對者入藥而鮑際昌則云闘蟲自死忽棄去凡難産不下用乾者一枚煎湯服即生無横生倒養之患旣稱闘蟲則取二尾者矣予按二尾爲雌以善妬故闘性躁急故入藥取速效三尾爲雄性懦則功緩似各有其用取對者殆寛猛相濟之義耳藥性孝謂能發痘勝於桑蟲則許說固足徵矣又任城日鈔云昔有人患小蠱百藥無效一日偶飲開水其中有蟋蟀一對併吞之越數日而其病漸消後以告人人試服之亦愈一對不足連服至二三對必效此朱　齋所著之驗方也然則此物雖　而厥功甚偉固不獨供戲玩而已 
家庭常識 
[救火須知] [  滬江大學預防子]  
　　火之爲物至險偶一不愼延燒數十家者有之若不爲未雨之綢繆恐失火時不知所措是以救火之法人人須知爰述之如次（一）若遇失火一面速即施救一面速即報知帛近之救火團或巡警局（二）救火車未至前速滿各桶以水運至愈近火處愈妙乃以注射器灌入火中（三）若火遇烈速以濕毛氊擲之著火處（四）若臥狀或帳簾著火可取毛織物擊之至火滅而止（五）苟一室起火勿開窗户若開則火勢必愈猛（六）若路梯已斷則可自窗户下樓法以梯或竹竿置窗口而人則可自此而下（此二物須常備之）（七）勿失秩序除救火者友人及鄰人外勿任他人出入（八）若衣服著火可速伏地旋轉於毛氈上或他相同之物（九）若將粗製炭酸曹達之溶液灌於火中則立熄製此溶液之法乃置此藥三兩溶於熱水少許乃置之平常水中（十）若欲自屋内逃出火中則當匍匐而行若欲入屋内救人則當先將手巾掩鼻及口（如能濕之更佳）爬入屋中力曳其人出外 
尺牘偶存 
[答馮守志書] [  廉南湖]  
　　守志先生足下山川脩阻風雨晦明追維箕面舊游山翠墜地虬松捲天飛瀑劈空而下數十丈如芬練其沬如噴珠如散雪陽光射之璀璨溢目雷奔電激盪人心魂寶塜温泉澄泓渟滀可以換凡骨可以療宿疴守志携客徜徉其間聽少女之歌爲長夜之飲客或解衣長嘯山禽驚飛下上悲鳴若呼其友事警備者主客更番笑謔一舉盡數大觥意氣傲兀幾欲蹴翻東海時余濯足皷灌相望數十里風景不殊烟靄異色旅樓有小軒軒面紫薇數株繁花映巨浸中燄燄欲然可玩一日芝瑛挈紹女自神户來冒雨臨賞落紅滿地若復不勝其悽愴者回首前塵已如隔世方今中原多故烽火塞塗勞人思婦怨曠之情殘竈荒烟屠夷之酷起開寶詩人續塞下諸作不能寫其沈鬱以解煩寃彼識時俊傑志趣不同疑間爭奪人人自以爲舍我其誰舉足重輕昧有涯之生而逐無堤之至枯骸流膏塗穢原野天災示警國本動摇而不加恤悲夫莊生之言曰有機械者必有機事有機事者必有機心又曰千世之後其必有人與人相食者今豈其時耶泉蕭蕭肅肅爲世外人者有年矣去秋還江南即入煩惱濁耳目所接無一可忻近寄寒厓詩曰獨抱牙琴帶徵聲碧天無語玉繩横酒闌試極中原目誰識南欓庾亮情誦九月八日來札同此慨歎斜日科烟反煬爲冷芝瑛苦遇良醫得更生體中健爽泉即東來與吾守志馳騁物外追伯僑羡門於凡厓翠壑間領忘形絶累之趣儻有佳作命渌子寫之南面王樂不是過矣順候興居望十分保重丁已九月十六日廉泉再抖 
短篇小說 
[情花（四）] [  維廉]  
　　明日安薢復見亞斯道手弄裙帶欲語而又止最後乃自懷中取出一紙授之而手顫不已亞斯道讀之其文曰吾已以情花草略售與亞斯道共得三十鎊吾知妹意不欲然吾今亦病矣日不能得一金而妹病又不見廖試思不售是者日用何出售之之時詭稱余著蓋不如是者恐其人必欲得金諾而後購之其人所與之值蓓蓰於他家所許且欲其署余名眞不愧爲白種之人此事兄誠有罪然妹苟知其詳者當能見宥嗟夫安薢萬事已矣惟人生有此女弟雖地下亦足驕人 
　　亞斯道閱畢向死者遺墨鞠躬爲禮謂安薢曰女郎前稱親愛之人新逝今乃知此人果足蒙女郎之愛也僕嘗淺測其人今惟稽首謝過女郎且坐此事吾知其詳矣曰惟兒對君之心度未必知亞斯道笑曰僕所以視密斯者苟自知之足矣想密斯今將許我爲友曰然君疑吾兄私竊吾文而售之與曰往者不識其爲人故爾曰君曏豈識兒乃犯而不校旣盡與我金又自甘蒙寃嗟夫兒今思之慚恧欲死矣曰此事不足置懷吾二人旣合撰美文今當永爲契友安薢感紉欲泣出其玉手向亞斯道曰若蒙不棄榮幸冋極亞斯道緊握其手而言曰情花之中惟有一事過奇即爲書中主人之男女一見而相愛也今僕當爲此男子以演其事安薢曰然則兒飾女郎亞斯道棒其玉頰而親之曰情花萬歲（二）（完）誌謝梁谿酒匄鄒先生弢近著詩學捷徑詞學捷徑兩書現已出版昨承見贈兩册展讀一過語顯而理眞泃足爲初學之導師謹誌佩忱並當介紹（天虚我生白） 
 
 
 

Page 15

 
 
   
 
 

Page 16

 
 
   
 
