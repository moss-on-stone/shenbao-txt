# 1901 - 265 - 4910287

 

Page 1

 
 
[勸助棉衣] [  申報館協振所謹啓]  
　　去歲北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自漸棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政冶藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[書議和全權大臣奏各國使臣覲見禮節摺稿]  
　　自中外海禁大開環球九萬里合大小數十國無不立約通商書幣往來歲時不絶使臣之駕軺車而持旄節者冠蓋相望交錯於途其至國都也親遞國書龍光載見蓋所以修好鄰封藉此以通達誠意者其關係固良非淺鮮也惟駐華各國使臣自同治十二年覲見後此典卽付闕如各國欽使每以未蒙晝接爲詞相率合詞恭請至光緒十六年十一月初一日特降上諭各國在京使臣於明年正月由總理各國事務衙門奏請定期覲見嗣後每歲正月均照此舉行迨十七年正月二十五日特旨令各國駐京大臣覲見是日各國使臣恭獻頌辭禮成而退一時中外臣民之風聲逖聽者無不歡忭同聲自是以後歲有舉行傳爲盛事惟其中儀節每因中西體制不同彼此辯難紛紜迄未能定在中朝意存寛大斷不强人所難其在未通商之前羅馬敎王於雍正年間遣使到京世宗憲皇帝允行西禮乾隆五十八年英國遣使馬戞爾尼來華亦奉高宗純皇帝特旨准行西禮賜以筵宴蓋以他國使臣銜命而來旣欲敦親睦之情豈復責煩苛之禮矧今兹邦交益洽揆之敬主及使之義於拜跪微節豈有多所苛求而各國使臣則以相待雖極崇隆而一與西禮互衡猶覺相形見絀蓋西洋各國之延見使臣也先由接引大臣以朝車相迎及進見使臣鞠躬致敬國主亦鞠躬答之其頌辭必係口宣國書必由手受紆尊降貴禮意極殷禮成後又有延請讌會及聽樂觀舞之舉此皆見之近人出使日記者中國朝廷體制最尊雖貴至王公然咫尺天顔堂陛間極爲整肅故各國使臣雖待以至優極隆之禮而終不能快然於心今者乘聯軍大勝之餘公推日國使臣葛絡幹照會議和全權大臣請將以後覲見禮節酌改一使臣會同覲見必在太和殿一使臣呈遞國書須派御輿迎迓一使臣齎奉國書必由各中門行走一使臣覲見在宫殿階前降輿升輿一設宴必在乾清宫皇帝躬親入坐議和大臣以所請各端實與中國體制不洽難以曲從爰再四磋磨始將乘黄轎及在太和殿覲見曁宫殿階前降輿升輿三節酌議改易其在乾清宫設宴一節以各使函稱本無必請賜宴之事遂暫從緩議竊謂覲見儀注初因中西不同彼此齗齗爭辯者垂三十年徒以從前中國之勢尙盛各使臣於相待一切雖未盡愜意尙不敢遽肆要求今則機有可乘將積年所不能請者一旦竟得邀准揆其用意太覺恃强惟愚則謂從前中國出使諸臣覲見彼國國君時所行儀文亦難免有取巧之咎蓋拜跪升降諸儀本無所爲難易惟前人定禮以何者爲貴卽可藉此以將其恭敬之心譬如中國以拜跪爲最尊則見君必拜跪西國以鞠躬爲最尊則見君必鞠躬各盡其儀文卽各將其敬意至於輿服采色用意亦同當此地球各邦旣皆視爲平等則使臣見鄰國之君一切儀節自應與見本國之君相同然則從前中國各使臣赴英法德美諸國覲見國君時不妨逕行拜跪之禮至於用御車相迎及國君延請宴會等事當謹敬辭謝謂使臣奉寡君之命遠赴貴國當以敬寡君者敬君不敢當非常之禮以貽隕越羞如此則並非損國威實以尊國體若固辭不獲然後謹受則於已爲有禮而外人益不敢存輕視之心乃計不出此時以所受於他國者詡詡然誇於人以爲外人之尊我敬我而不知據例以相衡者卽在其後也故此次改易覲見儀文之舉其事固由外人之過於恃强而其端實由中人之善於取巧愚故追論之俾世之辦理交涉者其亦毖後懲前勿以得小利而沾沾自喜轉致貽他日無窮之害哉 
[俄營旅順]  
　　日本長崎訪事友人云俄人經營旅順口約有數事一開濬西邊河港淺處須能容巨艦出入自如一開濬迤西軍港一將警備艦聯爲一隊一訓練新設海軍一改修船隖能敷修整兵船所需經費若干刻已由俄廷如數籌給約自本年下半年起至明年臘杪止工程可一律告成矣 
[俄人講學]  
　　日本長崎訪事友人云俄人近在海參崴設立東洋學校所定課程計分四則曰中日學課曰中韓學課曰華蒙學課曰英國學業招集學生七十三名聘各國通儒爲之教授校中另設圖書館收藏書籍二千八百四十四部以購自中日兩國者爲多獨朝鮮付之闕如緣朝鮮各書多係抄本購之殊不易易耳 
[俄國苦飢]  
　　日本長崎訪事友人云近閱九洲日報知目下俄國飢饉洊臻東部農民蠢焉思動某日竟稱戈起事戕斃官紳十四人各學校生徒亦蜂擁譁　官兵抵禦之下有七人死焉 
[日儲晉級]  
　　日本長崎訪事友人云日皇太子本任阿海軍少佐之職此次日皇誕辰卽彼所謂天長節時加 
 
 

Page 2

 
 
恩擢陞陸海軍中佐近已改易中佐服色矣 
[再紀日本蒐軍]  
　　此次日本大蒐軍士一切情形本館前已詳登於報兹得長崎訪事友人續函知是役也西軍枝隊之前衞係步兵第一大隊騎兵二分隊工兵一小隊由代理大隊長小山大尉統領右側衞乃步兵第二大隊由平山少佐統帶其本隊之二十三聯隊本部步兵第三大隊工兵一中隊騎砲兵各一大隊衞生隊半部則由枝隊長輜重兵中佐山本君督率東歴十一月十日卽華歴九月三十日清晨七下鐘由三軒茶屋出道經棄比有喜出川牀時平山少佐所統右側衞亦由杉谷小野河内行抵諫早七點二十分鐘時有喜道上旗旛招展號帶飄揚東軍之屯於金毘羅山者亦於其時往諫早將脇崎一帶高原占住以窺敵軍隨取道有喜島原前進並就監獄附近預伏人馬先令騎兵出而誘敵適西軍右衞從川牀沿山麓而進九下鐘時西軍前衞本隊達川牀與東軍監視哨衝突旋見東軍植立卽奮勇猛追幸脇崎高阜之軍列陣甚堅不得入始稍稍却監獄後所伏砲兵見之發砲相攻西軍第三大隊亦列砲脇坂高阜應之右側第二大隊前衞第一大隊並左翼大隊列爲線兩軍鏖戰良久西軍枝隊長率步兵砲兵從敵軍中央衝開陣勢西軍前衞遂抵梅津橋羣謂苟非於監獄後預伏一軍乘勢截擊全軍當盡墨矣時已十一點四十分胡笳競奏諸軍暫息東軍退至有明灣沿岸午後忽接諜報謂敵軍行將追至遂由諫早起程經長田深海小江湯江小長井一路午後七點鐘抵佐賀縣藤津郡大浦宿海濵高阜上其地蜿蜒屈曲旣爲敵軍所難至且可俯瞰一切朗若列眉西軍沿途追擊奈橋梁均被東軍拆毁遂設法渡至小江村暫憩飽餐後拔隊復前及抵湯江村日已沈西恐有埋伏不敢徑前因止宿焉次日東軍以連遭敗績軍氣不揚諸將咸無鬥志午前七點鐘時由大浦軔思退至鹿島忽接探報稱有遊軍一隊前來接應衆遂勇氣頓增統領卽下令著本隊軍屯大村附近取逆擊之勢令枝隊及接應軍相爲犄角各據險要以待其步兵第二大隊之一中隊屯於糸岐之南以爲救應又以二大隊屯糸岐之西高處以當中央敵軍第一大隊爲右翼第三大隊爲左翼所剩第二大隊之二中隊則屯糸岐北高阜分撥甫定西軍已由湯江村至前衞軍先發由有明沿岸自小長井抵佐賀縣經大浦龜浦廣江休石龜崎而至糸岐之南直抵東軍駐紥處始以二中隊排開猛攻東軍亦令二中隊應之自十一點鐘戰至十二下鐘東軍救應軍有步兵一大隊山砲兵一中隊出應其步兵則備於右翼山砲兵居糸岐東北之海岸將砲排列砲兵中隊卽攻敵之右翼西軍枝隊長山本中佐親自臨陣急派步兵第一大隊與之對壘一面遣砲兵列砲於本道西側高原掩擊自率二大隊由正面突進東軍枝隊長澤井少佐見敵軍來勢甚猛除將後備之大隊保護外餘均一線散開以全力防禦此時西軍呼聲震地奮擊無前東軍則將後備之一大隊由側繞出以攻敵之後軍當斯時也槍砲轟天山岳震撼久之惟聞喇叭聲嗚嗚然兩軍皆列隊而散矣是晚兩軍皆宿於鹿島休息一目至十三日即華歴十月初三日前次第四十六聯隊與第二十三聯隊大戰於糸岐之野第二次乃四十五聯隊與十三聯隊合操此次以東軍爲國防軍西軍爲攻入軍東軍統領陸軍少將飯田俊助副統領陸軍步兵大尉成富利武步兵第十三阰隊長步兵大佐松居吉統又第一大隊長少佐渡邊之又第二大隊長沙佐片倉千萬多又第三大隊長少佐貴志典正又步兵第四十五聯隊長步兵大佐野島丹藏又第一太隊長少佐巖尾惇正又第二大隊少佐吉岡竹次郎又第三大隊長三上德次以及騎兵中隊長騎兵大尉副地英吉克兵聯隊長砲兵大佐原義成工兵中隊長工兵大尉古賀啓三郎其西軍統領陸軍少將楠瀨幸彦副統領步兵大尉野島貫一第二十三聯隊長步兵中佐富田質彌又第一大隊長少佐加藤練太郎又第二大隊長少佐平山信夫又第三大隊長少佐小原要又第四十六聯隊長步兵大佐遠山規方又第一大隊長少佐清水金生又第二大隊長少佐橘吉三郎又第三大隊長少佐澤井直三郎以及騎兵中隊長騎兵大尉宇野美政砲兵大隊長砲兵少佐橋本良英工兵中隊長工兵大尉小牧斧助至總統本係伊瀨知中將因偶攖小極以故第六師團長由陸軍少將木越安綱代理所統審判官陸軍步兵大佐山本信行又少佐小松崎清職折下勝造早川新太郎中尉松本正人松江初童其時西軍由長崎半島進攻以海軍一部游弋海面似有席捲九州之意東軍以熊本縣爲根本據險固守爲相抗之勢 
[詳述罪臣正法事]  
　　徐家匯匯報云罪臣毓賢於正月初五日在蘭州伏法此固人所共見者不謂西人竟或疑其未死嘻豈有奉 
旨行刑之事而亦可舞文弄法煬蔽聖聰者乎近得甘肅來函歴述此事甚詳爰補錄之閱者苟勿薄爲明日黄花則幸甚矣函云毓賢於去臘抵蘭州欲俟開春荷戈往新疆戍所不料除夕上諭到省命於正月初五日正法署理陜甘總督李制軍廷簫將情轉告毓賢毓賢自知 
國法難逃對曰盡忠於國捐軀亦屬甘心其如執事何制軍尋思良久明知山西之禍已與毓賢共釀成之乃於元旦服毒自盡隨由藩司何方伯福堃代理督篆遵諭於初六日斬毓賢於北門什字觀後蘭州紳民聞之通城張貼匿名告白其文曰四方仁人君子知悉毓大人犯罪來甘今奉旨於初五夜出斬實係寃屈如有願救者明日請至什字觀商議末書初三日具字樣毓賢一聞此舉立手書告之曰貴省仁人君子通知之嘗聞君子愛人以德成人以美賢獲罪朝廷死固宜也旣無所悔又無所懼身爲大臣理當奉法頃聞有人在本城各處張貼告白約會大衆代賢請命此事萬不可行賢在山西巡撫任内辦理教案未能庇護彼族實有辦理不善之咎前者朝廷讀賢荷戈出塞詢屬格外保全奈彼族要挾不巳必欲殺賢而甘心今者置賢於法非出朝廷本意實有萬不獲已之苦衷賢所仰體而默喻者也以故死而無怨且琴操有言天王聖明臣罪當誅爾等讀書人諒必知之俗諺亦曰君教臣死不敢不死爾聽書看戯者亦必知之若如公等率行妄請不惟無濟於事朝廷必加賢買名沽譽不遵典刑之罪公等思之是愛賢乎抑害賢乎且糾集千萬人品類不齊保無哥會匪徒混跡其中乘機滋事此又賢爲貴省過慮者也務祈速作罷論使賢光明正大守法以死是爲至感是爲至幸如不聽鄙言賢惟有刻速自請執法者行刑是大衆速賢之死也大衆之心安乎否乎區區微忱伏惟諒之再賢以罪臣謬蒙貴省仁人君子過愛凡有來者無不接見惟近數日精神不支且料理身後一切事宜無暇更見果承矜憫俟賢授命卽魯酒一杯纸錢一陌賢魂魄有知無不含笑謹領也毓賢謹白隨復於臨刑前自撰挽聯云臣罪當誅臣志無他念小子生死光明不似終沈三字獄君恩我負君憂誰解願諸公轉旋補救切須早慰二宫心臣死國妻妾死臣誰曰不宜最堪悲老母九旬嬌女七齡髦稚難全未免致傷慈孝治我殺人朝廷殺我夫復何憾所自愧奉君廿載歴官三省涓埃無補空嘆有負聖明恩向聞毓賢不通文理觀此是毓亦能文惟不知理耳嘻 
[愼儲火藥]  
　　武昌訪事友云湖廣總督張香濤制軍以近日大東門黄土坡火藥庫火災皆由儲藏不愼所致亟宜懲前毖後思患預防爰檄飭督中恊吳協戎咨行各防營統領轉飭所屬嗣後領存火藥務須愼密儲藏并札行善後局於城廂内外相度善地添造房屋將積存各藥分贮數處俾免疏虞是亦亡羊補牢之至計也 
[商調能員]  
　　武昌訪事友函云指分湖北試用道王少柞觀察由松滋縣知縣捐過道班尙未入都引見湖廣總督張香濤制軍以觀察曾襄理端午橋中丞文案措置裕如現値時勢艱難急須得人而理爰檄委會辦善後總局以資臂助至向辦善後局務之扎鳳池觀察則已奉檄調辦牙釐總局事宜矣 
[整頓京倉奏片]  
　　前昨兩日所登整頓京倉摺稿係得之京師彚報尙有夾片一扣發明摺中未盡事宜爰再登之以告留心漕務者其文曰再京師爲根本重地漕糧爲俸糈所關臣奕劻於光緒二十四年八月會同尙書孫家鼐并户部於遵議折漕摺内曾將都巿米價易於居奇每歲南糧宜寛儲備緣由縷晰陳明在案本年七月初二日恭奉諭旨河運海運一律改徵折色仍以倉儲關係緊要飭令按年籌備是 
 
 

Page 3

 
 
京倉未可久虚兵民亟於待哺己在聖明洞鑒之中惟本年臣等籌議起運漕糧白萬徑運京倉實係核定應放數目爲倉中必不可少之數開運以來南省疉請改折兼以存積一年霉變折耗約計米數自今秋至明年二月尙敷支用三月以後卽無米可放現旣諭令漕運總督詳定辦法採辦運解擬請飭下訪漕臣會商兩江督臣江蘇浙江撫臣於應辦白糧外每年務須採辦漕糧一百萬石並除去折耗亦不得率請截留早日運解以實天庾至江安浙江起運籼米質嫩體脆兵丁素不願食每年開放動致挑剔現在改章採辦與從前就地徵兌情事不同擬請飭下漕臣嗣後運解之米全行採辦粳米以昭畫一而重兵糈是否有當謹合詞附片具陳伏乞聖鑒謹奏奉硃批户部知道欽此 
[誤阻法船]  
　　聞之廣州友人云月之初五日法國水師官偉光照君駕舟游東莞駛經厚衝河適村中人與鄰鄉爭沙田謠傳日内大憲將派兵輪船到來剿洗遂預遣沙艇沿河偵探艇中人誤以爲此船卽爲剿洗來者喝令停輪法船飛駛如故艇中人乃持槍相向謂若敢不停卽當轟擊幸艙中有某教士在乃植立鷁首語之曰我輩游歴經此請有督憲護照爾何人斯敢侮辱乎沙艇中人不之悟喝止如故偉君見若輩頑梗過甚無奈停輪向究艇中人始自知其誤默無一言偉君大怒欲將此艇連人解縣請辦後由紳士負荆請罪并力求教士緩頰偉君遂開船赴莞城聞日内已將情函致縣主劉明府明府倩房捐局員白大令懷清親往鄉間查究未知將何以處之 
[造言者鑒]  
　　杭州訪事友人云匪犯王金有在浙江於濳縣境造言生事經縣主某大令拘獲派差押解至省臬司湍靜臣廉訪委杭州府宗子材太守詳加訊鞫然後親提覆勘禀詳撫憲任筱沅大中丞中丞卽發出令箭著於十八日轉飭仁和錢塘兩邑宰會同營務處綁赴巿曹梟首示衆 
[粤中火警]  
　　廣州中西越嶠報云陳村新墟懷安街均泰油店刻經閉歇祇留一夥寄宿其中月之十三日午刻鄰人試放洋槍火及天棚頃刻蔓延無際路人瞥見急綠梯登屋施救隨卽火滅烟消方謂吳回氏從此當息鼓偃旗下復恣其輕薄矣不料十四日午刻附近勒竹鄉某店又不戒於火東衝西突被焚三四十家繡地錦天悉成焦土亦慘矣哉 
[委員晉謁]  
　　稽查改過所委員李二尹昌準昨有要公詣縣署謁見汪大令茗談良久然後辭别 
[主教易人]  
　　管理直隷南境深州等處天主教事務步大主教去歲遭拳匪之亂經將軍援至天津究因年老力衰旋卽病故津郡天主堂中前月間羅馬教皇簡派直隸南境會長馬司鐸升授是缺定於本月二十八日午前在滬南董家渡天主堂中舉行大典其主禮者卽江南主教姚大司牧想屇時必有一番熱閙也 
[新界火警]  
　　昨日午前十點餘鐘時忽聞瞭望臺上警鐘亂鳴旋分六下探知泥城外張氏味蒓園左近德兵駐紥處失火當經救火會各西人驅皮帶車馳往灌救立卽撲滅僅焚去營房半椽 
[美界火警續聞]  
　　美界火警已略誌昨日報端兹悉火起於百老匯路元芳路轉角處怡和洋行糖棧内共焚去棧房二間其起火之由刻由捕頭派包探查明實情再行核辦 
[上海製造局紀事]  
　　前日江南機器製造局砲廠中工人製就能容藥彈一百磅十二磅等快砲六尊工竣後砲廠委員禀請總辦毛實君觀察騐放觀察於昨日上午命舁至西砲臺隙地如法試演○前日兩江督憲兼南洋通商大臣劉峴帥札飭總辦毛實君觀察將製造局新募之親軍營盡行裁汰觀察遵卽遣散後移請砲隊營管帶馮遊戎撥兵四十名分駐東西砲臺藉資防堵 
[命案送縣]  
　　醫生戴利春投英美租界公廨控鄰婦徐王氏將其生甫四月之男孩任情撳斃昨晨讞員張柄樞司馬提訊戴投案訴稱小的年逾花甲僅生此子甫閱四月忽被徐王氏撳傷胸前因卽斃命叩求嚴辦徐王氏不認行兇司馬以事關人命著將徐王氏押候送縣戴自行投縣禀控一面令包探徐榮珊協同地保報請縣主汪大令相騐 
[送究窩贓]  
　　新關稅務司好博遜君送窩頓竊煤之蔡富桂至道轅請辦袁觀察卽命押發上海縣訊究到縣後汪大令飭收押所聽候嚴訊 
[姦犯起解]  
　　前者江北車夫洪壽言在新閘與朱陳氏通姦被父斥罵相約吞烟氏卽斃命而洪則得以救生報知縣主汪大令研訊之下將洪收禁日前大令奉府憲余石蓀太守飭令申解勘訊乃將洪犯飭典史趙少尉騐明面貌箕斗聽候起解昨日書吏備就公文禀知大令因卽遴派幹役民壯於午後押解登程 
[上海縣署瑣案]  
　　保甲總巡朱森庭明府函送談永濤控陳志卿徐朱氏陳張氏等誘妻逃逸一案至縣前晚縣主汪瑤庭大令提案訊誘問談供本邑人妻年四十有五家居天官牌坊年二十八小的向在烟間爲値堂人回家日少上月二十八日妻忽逃逸查被鄰婦徐朱氏陳張氏逃求恩究辦陳志卿供以縫工度日本年九月有前在海防廳爲庖丁之嚴某向小的轉租房屋同居旣而徐朱氏陳張氏領一婦人來與嚴某姘識後知婦卽談妻嗣住居一月之久卽遷往他處今聞嚴某領婦逃往無錫小的實未與聞求察徐朱氏陳張氏同供談妻不能度日倩小婦人等牽引與嚴某姘識談則五日一歸亦知其事食用房租均嚴開銷後忽帶往無錫求鑒大令判陳志卿交保限半月尋談妻並嚴某到案訊究餘均斥退候核○浦東朱恒裕柴行赴釐捐總局禀控吳慶祥强扣用錢奉督辦朱詵伯觀察札飭上海縣提吳到案訊究吳供在浦東陸家渡開設柴行已有五六年無力捐帖並不强扣用錢求賜恩鑒大令判即閉歇具結存案候詳復奪○太陽廟巡防局解竊賊金阿二到縣請究大令提訊之下金供金匱縣人賣糖餬口昨至江灣鎮換得鐵鑊一只木桶一只被局差名阿金者勒認偷竊解局送案求察大令判責二百五十板收押候備文遞解金匱原籍 
[上海巡局紀事]  
　　前晚二十三七鋪巡阸避員邱友林二尹率勇巡至南馬頭地方見栅夫顧小弟司栅怠惰因命傳至輿前笞責一百板○趙允章冐充航船夥在南巿德記鹹貨行騙取醃猪五隻値價洋銀三十八元有奇事後爲行申人察知遣夥四處偵尋前日在升吉里左近遇見扭控十六鋪巡防中局經局員黄衡堂二尹提訊命押候賠繳貨價再核 
[英美租界公堂會訊案]  
　　律師侯魯公控馬金金售地不交單契經讞員張柄樞司馬提馬到案昨日會同美總領事署白繙譯升座研訊侯律師投案訴稱光緒二十五年馬將地四分有奇向王姓抵押洋銀一千元言明一年爲限逾期不贖准將地售與洋商預立永遠租契爲憑今已逾限由王將地售與本律師乃馬不肯將地交出求恩究追馬供是地前本抵與王裕卿嗣以限期已到小的轉冋地保陸道生抵借洋銀一千五百元劃還王欵已將借據收回因陸尙欠三百餘元故田單尙在彼處並未與洋商交易求察司馬商之白君令將馬交保候補傳王陸到案再行訊核○前者綸華絲廠管工人陳惠章章控女工王阿毛凌虐盆女孩喝阻不依反被滋擾經司馬訊得所控無憑斥不准理嗣以陳心不甘服遂以王阿毛串同三百零一號一百七十一號五百四十號巡捕將伊兇毆等情愬諸廠中洋東投控本管領事署函致司馬飭差傳王到案昨晨領事蒞廨會同司馬研訊陳聲訴前情王阿毛供小婦人並無行兇之事司馬以絲廠管車人常有調戱婦女情事且陳所控各節毫無憑據未便究辦惟王阿毛恣情吵閙事非無因著管押一禮拜陳亦有不合應令洋商辭歇不得再用洋商允之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局紀事]  
　　前日南埠恒生馬碼所泊松江東埠航船夥馬順元雇車夫周桃扣送貨至羅阿巧駁船轉送至航檢點時忽少小洋銀五千角向羅查問彼此推諉因在某茶樓評理爭閙爲巡街捕所見拘至捕房捕頭移解馬路工程局總辦翁子文太守倩襄讞委員余叅軍研訊馬供浦東周家渡人船主朱德全此次未經到申前日在後馬路崇裕錢莊收取大土二十隻小洋銀五千角銅器一件搭連袋上隻雇周桃扣之小車到浦由周雇羅阿巧之駁船轉送到航小的查得缺少小洋銀五千角向問均不知悉故將周等扭案請追周供通州人專在松江航船運貨前日將行李送至駁船檢交六件羅供所裝之貨係船夥沈阿慶查收並未藏匿沈供周认交貨物時亦未說明多少叅軍命周羅押候帮同查緝違干重懲○南匯縣人陳長生以胞弟陳東海聘王朱氏之女爲室擇期十月間成婚忽被馮秀邦勾引出外是以投局控訴求請究迫翁太守委余叅軍研訊馮供小的並未引誘王朱氏之女質之王朱氏供女兒現在家内叅軍著地甲帶去限氏於三日内交女到案復訊 
[英美租界公堂瑣案]  
　　王夏福行竊陸文彩所置小車一輛包探劉阿炳拘獲解案請訊讞員張柄樞司馬判責三百板○流氓周正林張將劉玉山趙德洪縶縛奪去衣被報經包探顧阿六拘獲解案請辦司馬判責五百板遞解金陵原籍○陳阿四楊瑞根向林吉根所開之粥店内無端逞兇致毁碗盞報經包探何阿春拘獲解案請辦司馬判各責三百板 
[法租界公堂瑣案]  
　　本月二十二日甘泉縣周大讼附江寛輪船來滬失去甘尖外套及各式皮衣八件貴重藥料一包遣家丁投報縣署及租界公廨旋經法包探查知甘尖外套典於南巿某質鋪因卽吊到原贓昨禮拜四堂期解案請訊周大令遺家丁胡二投案伸訴請追各贓大令與費繙譯會商著押候嚴比○寗波後莊人宋仁甫在途滋閙爲巡街捕拘入捕房解案請訊宋供家有一母一兄命小的來滬習學天主道理大令以語無倫次必患瘋癲飭送四明公所給資送回原籍○張文炳禀稱先父於去年四月間憑中金希聲等購買陳春林之田二畝有奇每畝議定洋銀一千八百元當付定洋三百元立有票據限期交地今先父見背陳忽欲悔議求請訊究陳供此田早經轉典於人以十五年爲限今未滿期請俟年滿交地大令著押候補提中証金希聲到案再核○沈兆恩偕伊母嚴氏控同鄉吳二誘拐伊妻葉民因吳已逃逸將伊兄吳福康扭案經大令訊供押候再核昨日命提覆訊吳供實不知情求恩明察大令著押候嚴比○立興洋行西人控王子餘定貨不出請卽提追大令准詞飭提昨日解案請訊王供此貨係大裕主人劉練溪及金湘卿並立興洋行式拉夫繆金榮等五人合做計貨價銀一萬五千兩今劉已逃逸不知何往大令判交保再核○過陳氏前控宏茂昌襪店主韓梅春吞没東洋匯寄洋銀五百元經大令提訊飭將洋銀交案韓遵諭繳銀另請向過陳氏究追其夫過永發所欠往來洋銀二千二百餘元大令訊供之下過陳氏偕伊子拱辰投案供稱丈夫在日與韓股開宏順米店各出資本洋銀六百元迨後韓將故夫股本拆出合同收回所欠往來銀兩一併清訖别無來往大令判將過拱辰押候再行覆訊○談永金前控縫工沈朗廷誘匿伊妻吳氏經大令訊供押候復訊核奪昨日談投案請領伊妻回家併求免究大令准知所請沈誘匿良家女子判罰洋銀八元以示薄儆○宋金生控朱福慶串同妻母欲將發堂留養之妻子陶氏變賣等情經大令訊供以兩造均非善類押候查辦昨日命提復訊仍著還押候傳陶氏到案質訊核奪○傭婦某氏禀稱主人失竊衣服等物報捕查獲竊賊陳阿榮將贓賣與朱文炳一併送案請追刁令判罰朱洋銀十元 
[美租界捕房紀事]  
　　前晚崇明人江瑞春在吳淞路某姓小烟館門首竊取龔阿福之東洋車一輛由包探石金榮查獲將江拘入捕房捕頭令押候轉解公堂禀請讞員張柄樞司馬訊辦○昨日本邑人楊勝祥王木金因與趙掌生錢財糾葛將趙扭至滬北天通菴巡防局内呈控局員張杏農二尹正欲訊究趙妻費氏以趙住居租界非巡防局所轄立卽投捕房申訴捕房令包探石金榮將楊王二人拘入捕房候解公堂禀請究辦○昨晨浦東和豐廠小工頭目賈阿四投捕房訴稱頃有小工小林子因工作不愼從高墮下立時愛傷斃命捕頭詢得情形以事在租界之外令自投地方官禀訴○昨日黎明時積竊金阿來濳入蘇州河内某姓航船上竊取綢布衣服十餘件及布被三條携之而逸爲包探顧福其查獲連贓帶入捕房押候解送公堂禀請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
