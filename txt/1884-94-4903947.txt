# 1884 - 94 - 4903947

 

Page 1

 
 
[代印四書典制類聨音註出售] [  點石齋主人啓]  
四書典制類聯一書詞華富有攷據精詳久爲藝林珍本惜坊間翻刻魚魯頗多兹特詳加校對凡一字一音無不推求確當其字體悉依舘閣寫法用照相石印法縮成四本外用綢套計價每部洋七角於本月十二日出書如欲躉購亦可發售處仍在三馬路申昌書畵室南京在評事街綾莊巷啓順洋貨號及各書坊惟所印無多伏希早爲賜顧 
[論軍報不易灼知]  
　　法越之事大局攸關無論中外諸人皆欲得一確信以爲快然而殊未易言也外洋皆以電報爲憑然越南電報皆由西貢發出卽目下海防置有電信由大東公司經辦而管理發報諸人多係法人以法人而言法國軍情其有不勝則張揚敗則諱飾者乎中國諸人則不專信電報而惟以官塲傳述及商家私信爲據顧官塲信息亦不免有所隱諱私家信件則商務所繫無不切己關　宜若可信然或者不免憤激之過妝點增减則可信而亦不敢盡信此軍情之所以難知也夫上海去雲南萬里而越南則又在雲南邊界之外去廣西七千里而越南又在廣西邊關之外卽使滇粤兩處有的實軍報然由廣西來者極快須二十日以外由雲南來者極少須一月左右况廣西近雖將設中國電線而此時則龍州尚未接通雲南則更無電報盼一信息幾於望眼將穿所最速者惟有港中各報其得信爲較早然港中各報亦復言人人殊有同此一日之信息此報有而彼報無者或此報以爲眞而彼報又以爲僞者亦幾等於聚訟紛紛莫衷一是西字報則詳於法事華字報則詳於華事此亦人情之常無足怪者然因此而信息愈難也本館於法越一事最爲關懷各處均多發訪事人以採錄時事凡海防江防諸務莫不趕先得信隨聞隨錄而粤防尤爲吃緊故特專派人至穗垣以冀有聞輒錄以慰閱者之盼望幸而各訪事人皆能周咨博訪隨時函報不至時日稽遲獨於越南軍事猶以不能眞知灼見爲憾故前者特派友人親赴海防採訪實事無如法人不容採訪該處華人西人皆懼法人軍令不敢容留以致本館友人不得久停僅在海防勾留三四日卽行遄返而本舘此舉遂徒勞而無功蓋法人秘其軍情不肯絲毫外洩自李威利傳亡之後波滑夏文用事卽已嚴申此令不准漏師多魚不特本館所派者爲華人宜乎爲所疑忌卽西人各報館之訪事人向有隨營觀單之例者刻亦不能相容前此迷祿初至有泰唔士日報館之訪事人曾經晋謁言及觀戰訪事一節迷祿亦曾首肯而其後言而無信泰晤士之訪事人與香港德臣報館之訪事人同日附輪而回盖卽使久留該處而設有函報必經法員過目方准發寄一言倘涉軍情必且多方阻遏則又何益於事本館赴海防訪事之友人歸而言及該處中西商人畏懼法人嚴令大有道路以目之勢古人云防口甚於防川法人可謂能防口矣夫軍情之秘密如此道路之遥遠如此傳聞之紛岐又如此此而猶欲得一確信難乎不難故本館於法越軍事止能就所聞者而錄之西貢有電報則不能不錄西商有傳聞則不能不錄中國官塲有消息則不能不錄各處有郵信則不能不錄華商私家之函報亦不能不錄香港中西各報之記載亦不能不錄今日而得一法人得地之信不能不錄明日而得一黑旂大捷之信不能不錄法人如何進兵如何布置不能不錄華軍如何設計如何獲勝如何復地如何斬獲不能不錄故人或疑本報或有前後互歧之處不知法人閟其軍報則所恃者不過傳聞傳聞之詞本難一定各報所載亦莫不前後參差况軍情瞬息千變一日之間轉敗爲勝易勝爲敗亦復時所常有本館旣不敢斷以臆見更不敢壅其所聞惟有援有聞必錄之例廣咨博訪但有所知立卽登錄一面又設法重託在越南之中西友人有確實信息隨時發信知照而滇粤兩處亦託妥友詳加採訪隨時速寄以期早接佳音此則本館區區之心所欲揭示閱報諸君者耳至於所登傳聞各信是否的確則明眼人自能領悟又何待爲之剖白也哉 
[諭旨恭錄]  
　　三月初七日奉上諭麟書現在請假步軍統領著福錕兼署欽此○初八日奉旨梁燿樞轉補翰林院侍讀張英麟補授翰林院侍講欽此 
[洪化難攻]  
　　昨日本報登越南電音有法軍往攻洪化之信因查本館訪事人由越南携回西字越南地圖知洪化離桑台陸路三十里水路四十八里半離河内陸路一百二十三里水路一百二十七里聞洪化地方係劉提督大營駐守固如磐石法人此時貿然往攻殊非易易諒劉軍必當悉力抵禦定有一番血戰也 
[志在要求]  
　　昨報載法國水師提督孤拔將赴北京一節兹有西商述及孤拔之來華實爲索賠兵費六百萬磅一事孤拔坐德利用芳鐵甲船又有兵船五艘同來其餘兵艦則皆由利士卑士管帶留於南邊一帶海面以聽調遣云按法人此舉大有恫喝挾制之意其無禮也甚矣想北防嚴密鞏固法人安得恣肆當軸諸公諒必早有擘畫矣 
[厦民不靖]  
　　厦門西字報言近來厦門鄉村有地名谷郎其村民不知何事忽然與澎沙之村民爲難持械往攻互相爭毆該處有教中人刻下悉遁往他處聞係近有謡言云法人欲攻厦門恐一有變端則該亂民乘勢蠢動慮遭殃及故也 
[袁江雜錄]  
　　黄潄蘭文宗於上月二十六日下午八點鐘乘民船抵浦次日卽舍舟就陸按臨徐屬於三月初二日取齊一俟考竣卽當接考海州矣並聞淮屬須俟來歳方能按臨未知確否○運河每當桃汛河水盛漲時有險工所以在工員弁無不提防去冬水勢頗覺浩瀚詎入春以來逐漸消瀉幾及尋丈但河水一淺恐漕船行運致多掣肘所幸今歳開兌在本月十八日爲日尚多想屇期定邀河伯效靈三篙頻漲也○災民船數百隻自下而上其中小大不一首尾相接幾於蔽河聞大者乃官雇之船小者爲自駕之舟至於船中之人固皆鵠面鳩形殊令人有不忍寓目者也○前報新年倒閉店舖一節兹復有巨號續行罷手者如錢業之敦和億源鼎成三家均於日内收票矣布業之廣源慶豐厚亦皆招人盤頂矣此數家者俱係殷實老店尚難久立其餘他業之停歇者綜計亦有十餘家市面之壞一至於此○上月二十五日爲慒憲考試崇實書院經古之期接卷者計二百餘人濟濟蹌蹌極盡敬禮惟聞所繳之卷數不滿百且 
 
 

Page 2

 
 
皆逾限一日始能陸續進繳究不知何爲而然令人費解也○各處災民紛紛遣散有流爲小竊者故浦上近日竊案疉出較去冬爲尤甚城廂内外保甲不敢稍有疏懈也○章作堂軍門莅任淮楊訓練士卒保衛閭閻久巳口碑載道近聞桃宿推泗四邑士民感向去冬緝私之功公送德政牌傘以伸頌禱云○漕務厘捐近年收數甚微漕憲審時度勢擬將楊庄一局暫行歸併藏家馬頭局中辦理藉以節省經費云○漕憲聞江隂有南菁書院之設而相去千里不克使淮北生童負笈以從爰特開課經學古學於每月十六日在崇實書院發題領卷漕憲道憲各課兩日嗣後六日則輪流課試計生員定額十五名超等花紅銀一兩六錢童生定額十五名超等花紅銀一兩二錢餘均以次遞減漕憲之提倡風雅有足多者安見班揚馬鄭不起於淮隂古郡哉 
[瘋人闤禍]  
　　某司馬宦游東省寄寓淮郡其子某甲近從某處運資來淮行抵京江泊舟夜半突起狂呼曰舟子僕人均欲害我矣鄰舟聞言羣集詢問毫無頭緒知甲之病瘋僕人與舟子咸懼而辭甲甲祗得易舟先將資數千匯到家中而己則至高郵暫寓戚屬家一夜乘隙尋得火種將草披焚着衆皆驚起有僕婦開門疾呼爲甲所見用洋鎗擊之而斃迨鄰里將火救熄而死者已不可復生瘋之爲禍也如是 
[鄂省官報]  
　　二月二十三日署崇陽縣典史姜枬禀辭兩院赴任同日藩憲牌示廣濟縣典史缺以南漳縣方家堰巡檢童恒春南漳縣方家揠巡檢以廣濟縣典史傅蒓俱調署二十四日又示鄖縣典史准補之王書昌赴任調補漢陽恊栢缷署施南恊事回省二十五日候補府史書青蔣斯崧俱赴六縣茶厘總局禀知兩院新選京山縣張麟定稟到 
[資遣災民]  
　　漢陽漢口一帶去年麕集飢民咸來就食其人多係潛沔監利等邑兹將有事春耕各憲業經曉示限至二月底止各善堂一律停止售粥因值天雨諸善堂願稍展期惟不賣籌只准散賣現錢帶收以前賣出之舊籌而已大抵展至三月半爲止再難寛限並聞各憲之意資遣飢民擬大口每名給錢二百文小口每名給錢百文以作沿途口糧路費此誠仁憲之無微不至也 
[設電工程]  
　　昨據友人函稱佘澂甫太守自客冬奉張振軒宫保奏調總辦兩廣西路電線工程卽將粤省東咱入閩之線暫停料理西來歳杪抵肇慶府惟廣屬一帶海港横陳多設水線肇屬一帶山路叢雜迭見石工太守逐日在工督催無如地勢如此冬春隂雨連綿工程煩多遲滯二月朔始出東境入西境次日抵梧州府布置設局局員係袁子彦大令廣東候補知縣印學恕江蘇武進縣人卽復前進如遇天晴路稍平坦每日可做二十餘車現在工過藤縣將及平南縣境二月杪可抵潯州府約清和上浣可到南寗府南寍以西至龍州一叚已調王錦堂恊戎前去辦理月内亦可抵南自南至龍約五百里三月之杪卽可工竣太守現奉張振帥專札兼辦關外岑宫保徐中丞各營緊急軍務往來電報事繁責重時惕冰淵聞此路工程告竣即須折回羊城仍復開辦東路電工由廣惠潮抵汕頭以接閩線云 
[得彩電音]  
　　西四月吕宋票昨已揭曉有電音傳來計頭彩一萬零五百念九號二彩一萬六千五百七十一號三彩一百九十六號想買票者定深懸盼用特照錄在報藉以申賀苟能酌分若干助入賑欵則以儻來之物作當厄之施種德無涯自不難再接再厲願諸君勉之 
[妖夢是踐]  
　　上海縣署差役謝全人頗忠厚家亦小康謝於本月初夜間忽夢見向在縣署當差之楊裕爲言現在隂司當差奉有官票特來拘爾謝問何人控告所告何事惕答稱未便明言將來質訊時便知詳細此案牽連共有三十九名爾名在末諒無緊要也謝言我與爾同夥可否容情　緩數日楊許諾而去及謝夢醒述知家人皆以爲亂夢不足介意然謝終耿耿越二三日果患傷寒臥病七日而死縣署各差現皆傳爲話柄云 
[月食例誌]  
　　今日月食已列前報本埠官憲循例救護一切想悉如常儀云 
[美官來滬]  
　　昨早十一點半鐘招商局豐順輪船抵滬有美國駐京揚欽差亦附此船由津而來卽入虹口美領事公舘云 
[滬北火警]  
　　昨晚七點鐘時本埠老閘大橋西首某姓家失愼英美法各租界水火洋龍畢集得卽撲滅當火盛時老閘大橋上觀者頗衆後經巡捕持棍驅之落水者竟有五六十人至如何起火及燒去房屋若干容俟明日再錄 
[硬買辮子]  
　　虹口頭　街有粤東甲乙二人設舊衣攤藉以餬口昨有一西人向買長衫馬褂各一件當卽付價復欲買鞋一雙願出英洋半元某甲卽將所穿之舊鞋交付該西人换穿某甲之鞋並長衫馬褂小帽居然一華人至旣思尚少一髮辮勒令某甲剪賣甲不允西人怒勢將用武甲情急以計賺脱西人往追因穿華人之衣履不便於行追之不及某乙乘其追甲時趕將衣攤收拾遁去一時觀者大笑俱謂從今後眉毛辮子竟有人要也 
[尋妻自刎]  
　　年約三十餘歳之蘇鄉人某甲搭航船來滬探妻其妻則在英租界某妓院帮傭甲往妓院問訊據稱同妓往杭州進香甲連候數日不得見面而己則住在航船内繼恐妻有外遇有意躱避竟於昨午取船上之菜刀自向喉管一勒船艙邊鮮血淋漓船主見之大駭岸上之聚觀者亦多嗣由四號華捕巡至洋涇浜之眞榖春茶館門前察得受傷人尚有一息之氣隨雇車舁送至仁濟醫院醫生謂難保無性命之憂蓋傷處闊有五分長有三寸餘喉管亦損傷也 
[瘋人自刎]  
　　法馬路鹿鶴春茶肆南首有江北人名小勝仔者寄居該處其人本在太古碼頭當小工近來忽染瘋癲之症於昨日在自已住處樓上取廚刀自刎勒於右面刀痕甚深勒後至樓窓口喊呌巡捕巡街捕聞聲往看見血湧如泉急唤車將其車至捕房禀明法捕頭飭送仁濟醫館待醫痊後再爲究詰云 
[小工落水]  
　　前夜四點鐘時虹口琼記碼頭之順和輪船雇工起貨黑暗中有兩小工因扛黄豆失足一说落水當經救起一人一朱姓至今尚未撈獲是以昨仍雇人打撈也 
[竊犯私逸]  
　　江北人陸金寶前因犯竊由公堂判押虹口捕房兩月日前因患傷寒病由捕頭飭送同仁醫院調治乃前夜乘間逸去昨經醫院告知捕房卽飭包探查拿云 
[嚴拿流氓]  
　　小東門外德泉樓茶館流氓械鬥一案送縣後訊理情中均登前報上海縣黎邑尊以該流氓等胆敢聚衆閙事兼有携帶手鎗目無法紀此風斷不可長務須將案内生事諸人嚴加徵處因責成捕役等緝拿務獲經捕役柴樛趙金等帶同捕夥四出偵尋於十一日經十六舖地甲在浦灘見陶金榮卽泪名流過頭偕其昌兩人從浦東擺渡來該地甲卽尾隨於後將至鐵錯弄該處與古雲臺巡防局相近地甲卽上前捉拿適來德泉樓股東蔡慶謂該地甲曰其昌現在挽人調處毋庸解案說話間地甲被其昌推跌略一鬆手其昌卽乘間兎脱而去隨將陶金榮扭交巡防局由局解縣黎邑尊親自研詰據陶供稱與其昌並不相識此案起釁之由有名潘阿狗者約我仝去尋友索錢約在張阿秋烟館内吃烟待潘友不到我等身畔無錢潘阿狗卽脱所穿之馬褂抵質翌日携錢贖褂該烟館心存吞没竟稱無押褂情事爭論之間張阿秋邀人先 
 
 

Page 3

 
 
爲動手黎邑尊詰其究有多少人答稱數十人光景邑尊以其所供與潮州人等供詞不符着先笞責六百板亦未將通案羈押之人提出對質陶金榮暫交捕役收管漏網諸人嚴緝到案再爲核辦 
[巡捕被毆]  
　　法捕房十五號華捕於十三日奉派在小東門捕房看門四點鐘後適有漏捐小車經過該華捕正在查車忽來不識名姓之福建人上前稱此非要緊之事讓他過去該捕以建人事不干己况查車係巡捕職分所當爲斥建人毋管閒帳詎福建人共有四人竟將該華捕拖至太平碼頭大肆毆打並將號衣扯碎正在難於脱身當該建人等拉捕之時有該捕房之二十號落班華捕尾隨而去見十五號華捕被毆卽上前帮救亦被毆打據云失去時辰表一只在後事聞於巡防局派勇拘拿獲到一人旋送歸法捕房管押昨日經法包探孫寶生又獲到一人諒須解法公堂究追餘黨待訊理後再爲錄報 
[英界公堂瑣案]  
　　老沙遜洋行東投英領事署訴用陳　堂爲買辦係范德盛作保今被陳虧銀一萬零七百餘兩請爲傳訊究追賈副領事卽請黄太守飭傳陳范二人於昨午到案老沙遜洋東申訴前因　據司帳人吳心泉供各行銀兩向歸買辦經收我惟寫帳而已前日向各户收得銀二千餘兩買辦嘱我且勿收帳於是被洋東得知細查各帳核明被虧銀一萬零七伯餘兩陳供欠洋東銀兩數目無差惟此二千餘兩並非收得現銀囑司帳暫不收帳實因我於光緒七年到老沙遜作買辦言明每月辛工銀百兩嗣因有分行之賠欵銀一萬二千五百兩洋東令我按月拔賠則永遠用我爲買辦我因貪作生意冨曾允從洋東又令我出拔賠之據現己賠清據亦收回以後又有賠欵銀五千餘兩因此兩項賠欵故六年未取俸銀而從中亦不無移辦墊補去年底所收之銀二千餘兩亦是彌補賠欵並非將現銀私吞况此二項賠欵本非我應賠者總之所欠洋東銀兩賠款多而虧銀少卽有虧銀亦由賠款所致非我用空可比今洋東旣將我生意停歇則此銀我亦不應照賠盖賠銀原言定不停生意也洋東今旣查我虧銀亦當查明致虧之由何得漫自控告范德盛供與陳作保是實陳旣有虧銀情事理合惟保人是問然陳亦太老實致受所欺况陳欲與洋東算帳亦未明算今旣控告理合請令核帳究竟陳有無虧銀之實在情形自當照算認償原告洋東又稱並未扣有六年之俸金祇扣過三年且賠銀亦係買辦應賠之銀豈有停歇生理而抵賴賠銀者黄太守商之賈副領事着兩造檢呈細帳再行覆　核辦○包探秦少卿稱前因大東大北等電線公司失竊海洋電線已經破獲有贓解案訊辦惟尚有周掌生係駁船户在逃今已續獲到周掌牛及夥石榮秀陸勝發一併送案請辦周掌生供前由人雇裝電線是實却不知是竊贓石榮秀陸勝發同供爲夥帮撐駁船黄太守商之賈副領事飭將周掌生等押候查明銷贓在何處再行核辦○大訟師哈華托投英領事署控稱有魏同源號主魏肯堂托我向和記洋行東掰羅姆索還田地及向問據稱魏因欠彼銀兩將田抵押且有憑據者未便涉訟然魏應給我訟費銀一百三十餘兩向取不付請追由賈副領事請黄太守飭差於昨午刻傳魏　案哈華托投案申訴前因魏供有田十七畆零初托中和洋行出賣未成又托掰羅姆抵銀一萬三千兩因要一分起息我祗肯八九厘起息未與成交故向索還田契輾轉躭延只得托訟師擬控於英刑司豈知掰羅姆返國迄今已有一載餘尚未來華所托訟師辦事中止故不願交付訟費且訟師亦有規矩問話需銀五兩寫信往問需銀十兩我共到過訟師處三次亦未見訟師面惟向繙譯人講話照算亦祗銀三四十兩而已哈華托稱魏曾請過訟師明知訟費規矩實應付我銀一百三十餘兩太守商之賈副領事着該訟師開呈細帳再行核辦○自來水公司西人稱神開老　灶之嚴家小令夥王阿仙朱阿希董阿炳等用鐵火鉗扳開龍頭竊水由捕阻獲送案請辦捕禀伊等持鐵火鉗竊水被我獲住鐵火鉗呈閱嚴家小亦投案稱王朱董等三人皆是我夥實因無知求恩王朱董等三人同供以後不敢黄太守判王朱董各罰洋一元充醫院經費○李氏稱摇划船度日昨與同業人等載送客人得錢四百文在浦江分拆因散串時突來粤音之孩子四人攫錢典論逞蠻且被將錢輾轉遞與他人爲此呼喊由捕阻獲陶阿福一名船詰得錢寄在小菜攤上卽往取到原錢今蒙送案請領華捕禀訴前因并稱陶阿福所穿之衣似巡捕號衣且有中西號數縫在胸前之左右者今查係八十三號呈閱陶阿福供父母早亡不敢攫錢實係别人攫取者至身穿之衣並非號衣但戱作中西號碼而巳黄太守姑念陶阿福年幼無知格外從寛押候戒飭開釋起案之錢交李氏領去 
[上海抛球塲後待楊泰記弄直賑捐局第十八次收欵]  
　　王純熙捐監正項銀一百八兩又飯照費銀五兩三錢六分鼓祿陞捐監並科中書銜七品封正項銀一千五十八兩飯照費銀三十四兩四錢六分除搭收本局奬票洋七百四十三元合銀四百九十二兩四錢六分外淨收銀六百兩統共計銀七百十三兩三錢六分當同吳受璋吳奉璋汪輝遠等於三月初五日造册詳院咨部給照在案惟近日屢據各捐生赴局查詢捐折頗以陳家木橋貢監僅收三二折銜封收一六折而敝局仍收十成寔銀不無微辭殊不知敝局奉札之始卽知十成寔銀無法招徠然欲照晋豫舊章亦不敢希兾曾援直賑報部舊案銜貢請照六折升　請照四八折監分項戴與鄉試以六折並十成區别核收兼兾添收翎支並閩黔兩捐暫停請奬一年禀請傅相會同順東奏明遵辦庶幾收報一律可杜捐務之弊旋奉傅相批禀單均悉直屬賑捐事宜該道往來蘇浙懇切商籌又以十成銀數太昻多方設法具見拯救災黎不遺餘力深堪嘉佩惟自停捐以後情形今昔不同現將銜封貢監暫准由外收捐部議已屬　格勢難再以减成及添收翎支凟請其閩黔各捐亦恐無法杜絶所有另單辦法只可罷議仰仍儘力樂善捐並量勸銜封貢監由該道發給實收如能多集固妙否則無可如何等因是請奬捐之未能減折毫無二轍而陳家木橋獨能减收者祗以近今籌賑苦心業已智窮方盡祗有捐上加損之一法初則貢監擬搭奬票六十八兩現銀三十二兩銜封擬搭奬票八十四兩現銀十六兩近竟不必搭票以奬票散在四方捐生無從收羅仍屬空言無補不得已而將零星小户之捐私揣决不請奬抵作新捐奬欵僅收兩項現銀然監生亦有限定封銜祗能以數百兩正項爲度恐例銀一多奬數卽將告罄此陳家木橋減折收捐之實在情形也而敝局未能仿辦者一則以設局未久收欵無多再則以甲之捐移奬乙下究未心安理得並恐甲亦持票以來將何辭以對此敝局未能仿辦之實在情形也　無捐生計冥漠中於賑務最爲昭察無遺　出之無力者究有數十金報効天心亦必默鑒若出之有力者事類張冠李戴究非盛德之舉還望各捐生詳味斯言並望辦理閩黔兩捐及爲經手者暫緩搜羅藉留賑捐道路亦無量功德也明知處此時艱卽苦口煩言亦難動聽無如直賑昨奉傅相手諭　撫現雖就欵分撥而距麥收尚遠其積水未消不能種植之處然夏秋仍須接濟應辦緊要堤河各工亦以欵不敷用左支右絀仍望執事察酌情形儘力勸辦藉資輔助是直賑未能一時告竣所有江浙各屬未經交回捐册並江西湖南新奉兩中丞發交首府轉發各册務乞鼎力籌勸早日源源解濟瞻望雲天　勝翹企謹白 
[黄君行之以三六九日縣壺於東定源車自三月始詩以賀之]  
　　憶昔春申來小住苐一先交黄叔度荷君汲引登龍門剪燭西窓話情素鳩江庠序久蜚聲一領青衫脱未成居恒鬱鬱不得志抱疴幾致喪厥生盧扁已遥和緩死當今誰識岐黄理刀圭難進總無靈幡然乃欲求諸已鑽研素問窮靈樞凟盡金　石室書温凉燥濕身嘗試二監退舍漸復初克成良醫緣久病猶不自安思就正傳得先生肘後方活國活人同造命學成神術不自矜尚欲深參最上乘殷殷難却同人意乃得壺公此暫停今年寒燠苦無節春寒料峭驅無術得君妙手好回春項斯可許逢人說[  古越高昌寒食生拜手]  
 
 

Page 4

 
 
[浙省撫轅抄]  
　　三月初七日候補府鍾大均稟見辭赴上海公幹長蘆補用鹽大使胡良駒禀知由福建西城調辦南潯電報局差禀到新選處州府經歴韓冠英禀奉藩司飭知赴任叩辭○初八日江蘇補用直隷州章鏡清由滬來省禀到前署澉浦都司龔才寳交卸回省禀到縣丞顧錫恩禀奉藩司委署杭州府經歴由寗來省禀到卽日受篆任事叩謝 
[蘇省撫轅抄]  
　　三月十二日候補道庫大使姚紹生禀知奉委赴元和各鄉鎭催辦保甲團防差從九鄧寶仁禀知辭奉臬憲委赴江北　捕差 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年三月初六日京報全錄]  
　　宫門抄○江督左等奏會勘引淮入海河道分别辦理摺○大臣毓等奏恭備週年致祭事宜援案請欵摺○又奏爲奏聞摺○三月初六日兵部太常寺太僕寺正白旗值日無引見○奕年專摺謝授太常寺少卿恩○睿王續假五日○掌儀司奏初九初十日祭奉先殿載瀛醇王行禮○崑岡等奏派補進文武職六班派出奎潤恩承崇禮成惠嵩山湍多布○禮部奏請徵冀凉　日期旨着於二十二日○召見軍機○○太子太保大學士兩江總督二等恪靖侯加一等輕車都尉臣左宗棠頭品頂戴漕運總督臣楊昌濬跪奏爲會勘引淮入海河道擬分别緩急次第辦理恭摺具陳仰祈聖鑒事竊於光緒九年十二月三十日接准軍機大臣字寄十二月二十二日奉上諭徐郙奏請陳導淮辦法以弭江皖水災繪圖呈覽一摺據稱江皖兩省水患頻仍亟須桃泗沂爲導淮先路仿照從前抽溝之法循序疏治並由大通口引河入海洩水較易等語著左宗棠楊昌濬照所奏各節悉心會商妥籌辦理等因欽此查復淮一案臣宗棠於上年曾經奏明指撥專欵並委署淮揚海道徐文達徐州道程國熙勘明稟覆批令候臣等親履覆勘再行商辦正在料理啓程欽遵前因臣宗棠卽於正月初五日出省十二日行抵清江咨會臣昌濬及徐文達程國熙並臣宗棠所帶熟悉水利各員先將湖水出入之張福口河天然引河碎石河吳城七堡順清河等處周歴閱視再由楊莊循舊黄河沿途查看至雲梯關並由大通口至響水口查勘引河入海道路於二十日囘至清江詳加考究悉心妥籌竊以江北運河北受泗沂之水西受淮水其間可以分導入海之處僅有一舊黄河本爲淮水東去之故道亦卽今日宣洩泗沂之要區也導淮之議發於前大學士兩江督臣曾國藩同治六年七月間因紳士之禀奏明試辦光緒六七等年前署督臣吳元炳前督臣劉坤一踵而行之而前漕臣張之萬抽挑舊黄河及張福碎石等河實爲導淮惟輿治水必先下游黄河不通海則尾閭壅遏泗沂不入舊黄河則湖水中梗雖欲出清口入運河而不能遑論歸海安徽學政臣徐郙所奏挑泗沂爲導淮先路洵爲確論與近年所辦大略相同查舊河自同治六年抽挑以後又經擇挑數次漸疏漸遠河底甚寛斷不能挑至老灘又多飛沙陷沙兼有稀淤水小之時易於阻塞同治十三年所挑楊莊河頭三百餘丈至光緒六年已經淤高數尺惟光緒七年所挑河身適逢連年大水冲刷得力自楊莊至安東佃湖一帶尚屬通暢可以行舟泗沂之水賴以分洩八九兩年非常汛漲猶得從容啓埧以保裏下河秋成者未始不由於此擬將楊莊以下至湯土四十餘里再行展寛加深並將安東以下灣洲櫝淤地方間叚開闢又佃湖營以下至雲梯關一帶河道較窄亦應加闢寛深俾溜勢激蕩刷沙攻淤河身可期漸通其雲梯關下二百餘里河形高仰且有遠年沙灘昔以全黄之力所不能通者今欲以泗沂分流通之其勢良難查大通口在雲梯關下十餘里舊黄河北岸係嘉慶年間漫口東北流四十餘里至響水口接連潮河出灌河口入海河形已具但嫌淺窄就此加挑寛深途捷而工省兩面各有寛灘容易隄防舊河旣通出海又便泗沂來源自當大爲分减淮未復而運河亦可少安淮己復而歸海無虞阻滯此挑泗沂以爲導淮先路工之宜先辦者也淮水挾兩省衆流匯爲洪澤湖本係江皖巨浸自道光年間爲黄水所淤北高南下形如側釜由禮字河趨高寶湖以入運河者垂三十年已成自然之勢今欲導之復故不啻挽之逆流自張福口引河起至大通響水口入海計程三百五十餘里節節窒碍非由下游暢其去路上游塞其漏巵其不能捨下就高入黄歸海也明甚然事在人爲不惜費不憚勞天下無不辦之事工可漸施而不可求速水可分洩而難以全移查湖邊引渠一如張福口河一如天然引河皆北趨陳家集之大冲至碎石以達吳城七堡又北而至順清河口以接楊莊舊黄河張福口河六十餘丈宜加寛深天然引河僅存形迹更須疏瀹而吳城七堡一帶且高張福口河底一丈六七尺地勢灣曲又必大加挑挖以順其勢諸河旣修湖水果能入黄然後可堵禮字河以截旁趨之出路堵順清河以杜運河之奪流此引黄入海工程當以次接辦者也湖水不高不能入黄太高不但堰圩石工可慮運口閘壩難支且於肝胎五河近湖民田有碍擬將堰圩智信林等三壩修復堅整以洩湖漲更擬建閘於陳家集下大冲地方俾湖水操縱由人多入淮而少入運但其地沙泥鬆浮柂星不易尚須臨時察看情形酌量辦理此又復淮案内預籌以美其後者也臣等詳覽形勢博訪周諮施治之法大抵不外乎此天下然有利無害之水泗沂淮之注於江北裏下河最患苦之然當揷秧之際則又惜水如金每相爭競藉令涓滴悉歸於海害則去矣如灌溉何臣愚以爲疏舊黄河分减泗沂已著微效自當加挑寛深兼疏大通口以暢出海之途復淮各工仍分年分段察酌興辦去其太甚之害留其本然之利不急復淮之美名但求减漲之實效江北於皖省爲下游下游利上游自無不利矣前督臣曾國藩原奏内稱復瀆之大利不敢必其遽興淮揚之大患不可不思稍减老成謀國計慮遠深前署督臣吳元炳前督臣劉坤一等奏辦導淮亦皆以循序程功爲主與學臣徐郙所陳臣等所擬均相符合臣宗棠現蒙恩准開缺賞假但此等要工何敢膜視現商定於清江設立復淮局遴派大員駐局提調一面派員估計工程次第舉辦容俟署督臣曾國荃到江告以所勘情形以冀事在必成仰副朝廷軫念東南興修水利之至意所有會勘引淮入海河道分别緩急辦理情形恭摺具奏优乞皇太后皇上聖鑒訓示再此摺由臣昌濬主稿臣宗棠謹會銜具陳合併聲明謹奏軍機大臣奉旨知道了欽此○○奴才毓橚溥豐英廉跪奏爲恭備週年致祭事宜援案請欵恭旨具奏仰祈聖鑒事竊准禮部咨稱恭查本年三月初十日孝貞顯皇后三週年忌辰致祭應於普祥峪定東陵明樓前搭造平台戧橋張黄幄陳冠服篚於供床設坫案於台上正中祭文案於階上之西張幕於隆恩殿東旁列羊酒於幕内陳燎牀於燎所用金銀錁五萬錠紙錢五萬張五角紙縀五萬端羊九隻燒黄酒十五瓶連飯桌三十一張讀文致祭衆皆齊集恭代王執事行禮王公官員均青長袍褂冠綴纓緯其應行陳設之畫縀冠服並紙錁羊酒桌張反坫台盞燎牀舖袱蓋袱凉棚平台戧橋幕幄等項交陵寢各衙門敬謹備辦等因伏查應行恭備三週年致祭一應事宜旣經各該衙門奏交奴才等敬謹備辦自應詳愼籌畫敬謹辦理現奉部文之日相距致祭之期實係較近恭俻各項事宜應卽派委妥員赶緊按式承做庶不致貽誤要差惟查此項所需銀兩若俟事竣再行造報核發有需時日須先籌欵以應急需查恭備初週年二週年致祭一切事宜俱係遵照隆福寺辦過成案奏請由户部暫領銀各二千兩墊辦一切要需奉旨着照所請該部知道欽此欽遵等因各在案奴才等查現在永濟庫實無存欵墊辦要差惟有援照恭備初週年二週年致祭一切事宜成案擬由户部暫行請領銀二千兩交該承辦司員等將一應事宜敬謹妥辦仍俟事竣分别造冊咨報各該衙門查核發放其有應由工部核放者卽由户部於應撥工部欵内核算扣抵事關鉅典應用要需無欵籌墊謹援案陳明如蒙允准擬請飭下户部照數發給奴才等卽日派員特具文領赴部請領以備應用除正供隨桌等項品物銀兩遵照户部議奏由永濟庫設法籌撥外奴才等謹將援案陳請部欵恭備一切事宜各緣由理合恭摺具奏伏乞皇太后皇上聖鑒訓示遵行謹奏軍機大臣奉旨着照所請户部知道欽此○○奴才毓橚溥豐英廉跪奏爲恭摺奏聞仰祈聖鑒事竊奴才等准理藩院咨稱具奏後藏班禪額爾德尼專差堪布叩謁惠陵呈迦供献等因一摺於正月二十九日奉硃筆圈出尚書烏拉喜崇阿土觀呼圖克圖欽此另文咨稱尚書烏拉喜崇阿帶領該呼圖克圖堪布喇嘛等於二月初六日由京起程一路應住之處遵照嘉慶四年所奉清字諭旨内呼圖克圖喇嘛等頭站住燕郊行宫外朝房次日住薊州獨樂寺第三日住在福寺第四日至陵差竣程途照前等因欽此咨行前來奴才等遵卽轉行一律遵照預俻二月初八日尚書烏拉喜崇阿呼圖克圖堪布融嘛等到隆福寺初九日烏拉喜崇阿恭謁陵寢初十日辰刻帶領土觀呼圖克圖堪布喇嘛等恭謁惠陵交進供物佛尊奏書等件奴才等率領司員敬謹接收於隆恩殿前簷下咏設黄案將奏書哈達佛尊畫像供於案上藏香紅花氆氌列於兩旁尚書烏拉喜崇阿詣月台前敬謹行禮次令土觀呼圖克圖後藏堪布敬謹叩謁分班帶領喇嘛等進至月台上奉呪後退至西配殿内排設法噐念經事畢由烏拉喜崇阿帶領退出奴才等率領司員敬啓隆恩殿門將鍍金佛五尊安供東暖閣佛樓上層兩旁案上畫佛像十五軸　供佛樓下奏書一件哈達一個請至西帛爐内焚化其餘紅黄粗細藏香二百束黑白芸香二匣紅花一百兩各色氆氌三十個收存東配殿内擬遵照定陵成案藏香芸香紅花氆氌遇祭分次敬謹焚化畫軸佛像成作黄箱請至隆福寺内供奉所有後藏堪布喇嘛献供念經並遵照成案辦理緣由謹恭摺具陳伏乞皇太后皇上聖鑒謹奏軍機大臣奉旨知道了欽此 
 
 

Page 10

 
 
[光緒十年三月初七日京報全錄]  
　　宫門抄○上諭一道錄前○發抄旨四道○御史馮奏爲大計要典請旨申明立法本意認眞考察摺子○又奏爲請飭酌核處分則例夾片○蘇撫衛奏爲海運案内出力人員懇恩奬勵摺子○豫撫鹿奏爲道員到省飭速履任夾片○蘇撫衛奏爲辦理海運各員請分别給奬片○都統繼奏爲司員期滿循例保奏摺子○三月初七日刑部都察院大理寺正紅旂值日無引見○四川知府朱其煊謝恩○湖南知府光熙謝恩○貴州副將任仕斌謝恩○麟書續假二十日並請派署印鑰○靈中堂請假十日○召見軍機朱其煊光熙任仕斌○○發抄鹿傳霖奏署通許令王蘭森調署永寗令奉旨知道了欽此○又新選新蔡令吳文蔚留省學習舉旨知道了欽此○又仍以雲騎尉候補守備郭占標補新設光州營左軍守備奉旨兵部議奏欽此○文琳奏銷傳辦龍袍褂等項動用料工銀數奉旨該衙門知道册併發欽此○○江南道監察御史臣馮應夀跪奏爲大計要典奉行不實請旨申明立法本意通飭疆臣認眞考察以維吏治而培民生恭摺仰祈聖鑒事竊維民生之休戚視乎吏治之得失而親民莫如州縣察吏則在上官故三年大計鉅典煌煌四格八法至精且備矣夫守之清濁易知也年之壯老易見也才之長短亦可於催科聽斷諸端叅考之也獨政之一格所包者廣總以有關民事爲先務乃近日州縣之所謂政者日行事件畫押標行而已於閭閻疾苦樂利之事無與也督撫所以考察州縣之政者錢榖刑名清厘案牘而已於勸課存恤宣講諸務皆畧也臣愚以爲報政之要必先核其爲民興利者若何爲民除弊者若何養民教民之見諸實事著有成効者若何倘於民事毫無設施雖才守年力俱優而不得列諸上考蓋有守廉吏也而苟無恤民之實未爲盡職至有以清官自詡於私親幕友貪　蠹役之舞獘忽不加察而病民己多者恤民之吏則斷未有剥民自肥而攺其守者也有才能吏也而苟無勤民之實未爲盡職至有恃才自用而失之煩擾失之苛刻失之剛愎武斷者皆所不免若勤民之吏則斷未有因循退縮而絀於才者也至於本此以騐其識見年少者未必無練達之才本此以騐其精力年老者未必無有爲之吏也臣伏讀康熙三十六年聖祖仁皇帝上諭舉行大計原期黜陟幽明大法小廉以爲乂安民生之本所關甚鉅比年以來督撫等官視爲具文每將微員細故塡註塞責至確實貪酷官員有害地方者反多瞻徇庇護不行糾叅以致吏治不清民生莫遂負朕愛養黎元之至意殊堪痛恨等因欽此又讀乾隆七年高宗純皇帝上諭國家舉行大計乃三載考績黜陟幽明之要典督撫大臣職司其事必當秉公去私杜絶請託精詳鑑别無黨無偏舉一人而衆皆知勸劾一人而衆皆知懲則官方以肅吏治以清白職修舉而民生共受其福矣等因欽此仰見列聖勤求治本無時不以民生爲念廟謨洋洋目下宜如何恪守無如日久玩生近仍不免視爲具文相應請旨飭下各直省督撫嗣後考察州縣務先於有關民事之政模其勤惰廢興以定殿最毋得仍前積習泛採聲華致失朝廷立法本意誠使天下之大柬皆加意督率天下之牧令皆實力遵行將見民力裕而催科不勞民俗成而聽斷可省郅治之隆蒸蒸日上臣不勝迫切翹企之至臣愚昧之見是否自當伏乞皇太后皇上聖鑒訓示謹奏奉旨已錄○○御史馮應夀片再大計之典與京察並重上屇京察各部院考核屬員大要皆以趨公之勤惰辦事之有無貽悮爲斷其操守之未能確核者間有敗露亦旣與以濫保處分如上年雲南報銷一案户部員外郎福趾係京察保列一等人員因案内分用銀四千兩革職發往軍台効力贖罪該原保各堂官皆議以降二級調用不准抵銷處分亦足以示懲儆雲南粮道崔尊彝係大計保列卓異人員因辦報銷來京賄託侵用公欵二萬三千四百餘兩業己病故仍革職著落該故員家屬完繳該省原保督撫皆議以降二級調用公罪處分蒙恩准其抵銷臣竊思崔尊彝之罪不減於福趾而議濫保處分部臣與疆臣不同者蓋以科其重罪卽可寛其輕罪旣因該督撫任聽屬員挪用公項與以降三級調用不准抵銷處分則於降二級處分准其抵銷原自允協獨公罪名目臣愚以爲有不可輕假者夫公私二字判若天淵宋臣吕本中有言曰公罪不可無私罪不可有若無公罪則自保太過無任事之意由此言之因公獲罪在人不以爲瑕疪在巳不以爲恥憂名殊不汚也若以　保劣員爲公罪而准其抵銷竊恐督撫大吏皆得恃罪名之輕於大計要典尤將漫不經心又其甚者徇情賄詆之弊靡所不至其有關於吏治官方者甚大而貽誤於國計民生者不可勝言矣現值纂修事例相應請旨飭下吏部將處分則例之分别公罪私罪者細加酌核其有例之尚待引伸者務皆詳哳分注庶被議者皆知儆惕卽遵議者亦不得意爲輕重矣臣爲抿飭紀綱起見是否有當附片具陳伏乞聖鑒訓示謹奏奉旨已錄○○頭品頂戴江蘇巡撫正衛榮光跪奏爲查明蘇省海運光緒七年分正漕採買各米承運無誤沙輪各船商懇恩重予奬勵恭摺仰祈聖鑒事竊照蘇省光緒七年徵收漕白二粮同抵徽採　各米石仍由海運雇用沙衛各船承裝衛案兼用招商局輪船協運赴津所有船商運米自一萬石至五萬石以上查照成案分别給予職銜若捐至五品　可再加則勵請加級業於酌議辦理章程内奏奉諭旨允准轉行欽遵在案兹據蘇藩司譚鈞培臬司許應鑅粮道王毓藻蘇松太道邵友　飭籙原辦滬局委員查明光緒七年分正漕採買各米承運無誤各船商及出力牙伙並招商局領運出力各費董分造清　併案詳請分别奏咨給奬並聲明遭風短父米石各船商均已一律剔除等情前來臣伏查蘇省光緒八年起運七年分徵收交倉漕白耗及抵徽採買共米七十二萬四千餘石均歸沙衛各船與招商局輪船分撥承裝連同隨運各欵耗米全由鴻運赴津兌交剥　徑運通倉騐收該船商等一奉招雇之令各將船身修艌堅固踴躍攬裝且　小心駕駛涉歴重洋穩速抵津卽招商局恊運員董隨同押米運赴津　騐兌妥愼經理早充天庾均屬急公奮勉著有微勞謹將承運米數較多之沙輪各船商並招商局領運出力各員董酌擬奬勵等　開單恭呈御覽惟查前准部咨議覆張佩綸奏嚴核保舉案内江浙船商保奬日銜仍以五品爲限實缺及有省分人員不准列保等因此案船商請奬内有已到省分候補人員合無仰懇天恩俯念該商等承運糧米在未經奏定新章以前免照新章核計仍准一體給奬以昭激勸除運米較少各船商及出力牙夥人等造册咨部議叙頒照給執外理合會同大學士兩江總督臣左宗棠恭摺其奏伏乞皇太后皇上聖鑒訓示謹奏軍機大臣奉旨該部議奏單併發欽此○○鹿傳霖片再前准吏部咨工部郎中耆紳簽升河南河陜汝遵等因兹該員業已到省應卽飭赴河陜汝道新任以重職守除檄飭遵照外理合附片具陳伏乞聖鑒謹奏軍機大臣奉旨知道了欽此○○衛榮光片再蘇省光緒五六兩年冬漕辦理海運及招商局領運出力各員董節經會同督臣按屇於事竣彚閧清舉奏請分别給奬迭　吏部核議分别准駁奏奉諭旨咨行核辦均經轉行遵照各在案兹據蘇州　司譚鈞培詳稱光緒五年分聲覆案内仍奉駁查之知縣周相悑一員又六年分案内之知縣將錫年等八員又六年分輪船協運案内候選府經歴陳景邁一員或行查原案或駁另核請奬兹據各該員分别查明聲覆及改精奬改由司彚開清摺詳請具奏前來臣覆核無異相應開繶清單恭呈御覽合叩仰懇天恩俯准勅部分别給奬除咨吏部查照外謹會同大學士兩江督臣左宗棠附片具陳伏乞聖鑒訓示謹奏軍機大臣奉旨該部議奏單併發欽此○○奴才繼格跪奏爲司員三年期滿循例恭摺保奏抑祈聖鑒事竊奴才衙門向設刑部漢司員二員理藩院司員一員隨同辦事均以三年更换期滿時如果　理安恊由都統保奏送部引見係郎中員外郎候旨升用等因靡經遵照在案兹查辦事司員四品頂戴刑部郎中張衍熙年五十六歳山東海豐縣人由咸豐丙辰科進士奉旨以部属用簽分刑部九年正月告假回摺辦團出力保加員外郎銜同治八年五月回京供職光緒元年二月派充惠陵工程處監修三年九月經工程處保奏以本部主事無論咨留遇缺卽補並加四品頂戴四年九月補授廣東司主事五年閏三月經工程處保奏以本部員外郎無論題選咨留遇缺卽補七月補授廣西司員外郎六年八月題升浙江司郎中七年二月初七日奉旨派往熱河都統衙門隨同辦事是年三月十六日到任連閏相至十年二月十六日三年期滿據該司員先期呈報前來奴才查該司員隨同前歴任都統辦理一切案件悉臻　協毫無貽悮奴才到任以來察看該司員張衍熙老成　練辦事精勤於旗民案件以及京控重案均能虚衷聽斷情法持平核辦題咨等件供極精愼詳明例案亦極熟悉洵属始終奮勉妥恊之員自應據寔保奏送部引見候旨升用出自天恩其所遺　缺請旨飭下刑部照例辦理一俟　替有人再行給咨該司員赴部引見所有司員期滿循例據寔保奏緣由理合恭摺具陳伏乞皇太后皇上聖鑒訓示謹奏軍機大臣奉旨該部知道欽此 
 
 

Page 11

 
 
[光緒十年三月初八日京報全錄]  
　　宫門抄○旨一道錄前○内務府奏據情代奏摺○浙撫劉奏委署道員片○雲貴督岑奏故藩司事跡請酌量應否宣付史舘立傳片○江撫潘奏遵旨籌辦災區摺○湘撫潘奏甄别知縣片○恭親王奏爲奏聞摺○直督李奏審明辦理摺○江撫潘奏請勅加龍神封號並頒賜御書匾額摺○三月初八日工部鴻臚寺廂白旗值日無引見○福錕謝署步軍統領恩○粤海關監督海緒請訓○莊浪城守尉銓興請訓○桂祥前往口外賜奠請訓○舒璧由口外賜奠回京請安○江西按察使王嵩齡到京請安○順天府奏忠義局第一百二十三次請卹○記名提督張樑謝恩○召見軍機海緒銓興王嵩齡張樑○皇上明日卯正至奉先殿夀皇殿行禮○○總管内務府謹奏爲據情代奏事竊據二等侍衛德峯呈稱德峯之兄固偷額駙德徽之繼子聨英於同治五年故後至今承祧無人情願將長子頭品廕生阿克東阿繼與德徽爲嗣並請援照同治四年奏准過繼聨英成案呈請代奏前來臣等查固倫額駙德徽熆逝時承祧無人曾據一等誠勇公德崇請將伊子聨英承祧由臣衙門奏蒙允准有案今德峯因夀莊固倫公主薨逝額駙德徽繼子聨英早經病故請將伊子頭品廕生阿克東阿承繼爲嗣之處理合恭摺據情代奏伏乞皇太后皇上聖鑒訓示遵行謹奏請旨奉旨已錄○○劉秉璋片再浙江寍紹台道瑞璋奉旨補授廣東鹽運使所遺員缺應行委員接署以專責成查有候補道馬駟良精細明練堪以委署寗紹台道員缺兼護海關印務除檄飭遵照外謹會同閩浙總督臣何璟附片具奏伏乞聖鑒謹奏軍機大臣奉旨知道了欽此○○岑毓英片再臣承准軍機大臣字寄光緒九年十一月初十日奉上諭有人奏貴州巡撫林肇元前於護理巡撫時司庫存銀濫發等因欽此伏查林肇元等被叅擅耗庫儲等欵前經臣奏委雲南候補道吳其楨等赴黔查訪明確據實覆奏欽奉上諭林肇元松長均着交部嚴加議處經吏部照例議處於光緒九年十一月二十八日奉上諭吏部奏遵議處分一摺貴州巡撫林肇元署布政使糧儲道松長均着照部議卽行革職等因欽此咨行到臣欽遵在案至己故藩司吳德溥在黔雖有微勞聲名究屬平常應否宣付史舘立傳出自聖裁其苗民攺裝及設立苗學事件臣前在貴州巡撫任内因署貴東道吳自發爲苗民素所信服奏委辦理嗣臣調任閩撫林肇元另委員接辦未盡妥恊原奏所稱抑勒粉飾恐亦難免今吳自發己蒙恩簡放貴州粮儲道若責成籌辦似可楷施裕如克蕆厥事謹附片具陳伏乞聖鑒訓示謹奏軍機大臣奉旨據奏己悉前將吳德溥事蹟宣付史館立傳之處着卽撤銷該衙門知道欽此○○江西巡撫臣潘霨跪奏爲江省災區業巳遵旨籌辦恭摺覆陳仰祈聖鑒事竊臣於光緒十年正月初五日承准軍機大臣字寄光緒九年十二月十九日奉上諭翰林院侍讀土邦璽奏江西旱災甚廣請飭撫恤蠲緩等語等因欽此具見聖王軫念民瘼無微不至莫名感悚臣竊查上年江西被水被旱各屬迭經臣飭司委員查勘卽將南昌等三十餘州縣應徵新舊錢漕等欽分别紱徵遞緩及展緩修堤借項恭摺瀝陳懇恩俯准在案嗣奉諭旨飭查被災地方應否接濟復經臣請俟本年青黄不接之時或平糶倉谷或借給耔種以濟貧民兼於省城外分設兩廠施粥賑濟每日待賑者約計四萬餘人臣以仰食衆多展限半月兾窮黎無餓莩之虞是體恤災民各事均已次第辦理仰邀聖明洞鑒至上年江省早稻收成約計七分有餘晚稻約計六分有餘尚稱中稔以及每月粮價迭經臣按月具奏各在案開奏糧價核與上月相同較上年夏間所屬增亦甚微並無三倍之多現在祥霙渥沛　省均霑民氣亦甚安靜足慰聖厪至去歳蒙恩裁免未谷厘金核計每年厘榷不下十餘萬金以上益下小民歡忭且江省素稱餘米之地去夏皖鄂等省間被偏災商販爭利不無裝運出境然價值稍昻售賣亦霑餘灟而收成歉薄之區得資民食是兩地均有裨益民閒積谷尚多决不至倉儲一空致虞匱乏轉瞬東作煩興若得時和歳稔粮價亦不至騰貴就　在江省而言産米素多因無從招商采買販運流通亦不必禁遏不出致分畛域惟有飭屬於上年歉收稍甚之區將倉谷平糶借給以資接濟兹據藩司劉瑞芬具詳前來臣覆核無　惟有殫誠竭慮飭遵恩旨察看情形益加籌備不使小民失所以副朝廷軫恤之仁所有江省災區業已遵旨籌辦緣由理合據實覆陳伏乞皇太后皇上聖鑒訓示謹奏軍機大臣奉旨知道了欽此○○潘鼎新片再查定例道府同通州縣因勞績保歸候補班人員予限一年察看甄别等因歴經遵辦在案兹查有候補知縣張春林年二十九歳河南固始縣人光緒八年十月初二日到省扣至九年十月初二日一年期滿例應甄别據藩臬兩司會詳前來經臣面加考騐該員年力正强文理明順堪以留省照例補用除將詳細履歴咨送吏部查照外謹會同署湖廣總督臣卞寳第附片具陳伏乞聖鑒謹奏軍機大臣奉旨吏部知道欽此○○臣奕訢等跪奏爲繕修漢字檔册恭摺奏聞事竊查軍機處錄存漢字檔來歴屇五年奏請辦理一次將檔册另錄一分收存備查嗣於咸豐四年因檔案煩多奏請三年辦理一次奉旨允准所有咸豐元年至光緒六年各檔册均屇三年奏請修繕各在案兹自光緒七年正月起至九年十二月止欽奉上諭及寄信會議各漢字檔册又屇三年應修之期應請照例遵派内閣中書在於方略館分册繕寫責令認眞核對並揀派漢章京二員總司校勘及方畧館供事在彼承值一切紙張筆墨等件均照向例行文各處咨取如果辦理妥速再行查照成例奏請奬勵至供事人等向於告成時隨案聲請議叙如能奮勉出力俟修整檔册完竣時應請查照成案給予奬叙所有繕修漢字檔册緣由理合奏聞伏乞皇太后皇上聖鑒謹奏奉旨知道了欽此○○前大學士署直隷總督一等伯臣李鴻章跪奏爲審明　倫重犯照例辦理恭摺仰祈聖鑒事竊據前署肥鄉縣知縣郭功叙詳報該縣民人許兆詳因瘋砍傷親母許郭氏身死一案當因案關逆倫情罪重大批飭提省審辦兹據臬司松椿督飭保定府知府朱靖旬審明擬議由臬司解勘適值臣駐津飭委藩司崧駿代審無異臣覆加查核緣許兆詳於光緒九年二月間忽患瘋病時發時愈發時不省人事其母許郭氏因其尚不滋事未令族隣人等報官鎖錮九月二十日晌午許兆詳與許郭氏在院餧牛許郭氏被牛撞倒許兆詳一時着急觸發瘋病不省人事用鍘刀將許郭氏腦後項頸右手背等處連砍致傷持刀跑出門口跳舞經地保白維新等經過瞥見其時許郭氏業已身死遂將許兆詳絪獲報縣騐訊許兆詳目瞪口呆語無倫次確有瘋迷情狀飭醫調治漸就痊愈將犯証人等提省研審據供前情不諱案無遁飾查律載子毆母殺者凌遲處外又例載子毆殺母之案無論是否因瘋悉照本律開擬於審明後恭請王命若距省在三百里以外卽在省正法仍將首級解回犯事地方梟示又瘋病之人親屬隣佑人等容隱不報不行看守以致殺人者杖一百各等語此案許兆詳因瘋病復發用鍘刀砍傷親母許郭氏身死實屬形同梟獍應依律凌遲處死該縣距省在三百里以外巳於審明後飭委藩司崧駿會同臬司松椿督標中軍副將冷慶恭請王命將該犯許兆詳鄉赴市曹凌遲處死並將首級解囘犯事地方懸杆示衆族長許幗榮鄰人謝占奎郝行汰地保白維新鄉約寗恩會當許兆詳染患瘋病容隱不報亦未看守以致殺斃母命應　例各杖一百折責發落白維新寗恩會均革役犯舅郝城章隔村居住先未知情均免置議除備錄供招咨送刑部外所有審明辦理緣由理合恭摺具奏伏乞皇太后皇上聖鑒謹奏軍機大臣奉旨刑部議奏欽此○○江西巡撫臣潘辭跪奏爲龍神靈應顯著請旨勅加封號並懇御書匾額以昭庥貺而順輿情恭摺仰祈聖鑒事竊貴溪縣南仙源鄉與龍處山毘連之昻山離城百里上有三井一井在絶頂人迹罕至名爲聖井潭世傳有龍居之投以金鐵重物則浮楮帛輕物則沉受之則泛果實以酬若不精潔盤旋而出水黝黑中産有異魚金鱗四足赤目修身平日常伏不動每遇大旱地方官潔誠數祭則浮波溜出恭迎龍神至誠禱雨輒應其廟祀向在該縣城内倉西嶺載在通志及該府縣志書元明以後　有碑碣自入我朝以來如道光十五年旱灾滋甚該前縣虔誠祈禱大雨七日同治二年又遇亢陽復迎至城雨輒隨至上年七八等目亢旱爲灾溝澮皆涸人心爲之惶動復經該縣於八月十五日迎神至城率衆虔禱甘霖迭沛四野均沾易歉爲豐萬姓歡　是時金雞縣亦恭迎禱祝卽獲大𩆩得慶秋成是神之有禱輒應澤及鄰封皆近事之較著者也據該縣紳士舉人　之格等禀經署貴溪縣知縣麻瑶詳由藩臬兩司會詳請奏前來臣查各直省凡志乘所載廟祀正神能禦灾捍患有功德於民者例准題請勅封又查江省安義縣聖水堂龍神禱雨輒應經前撫臣奏請頒賜匾額今貴溪縣聖井潭龍神靈異彰顯旣據紳士合詞籲請又與例載相符合無仰懇天恩勅賜封號頒給匾額以答神庥而順輿情理合會同大學士兩江督臣左宗棠恭摺具奏伏乞皇太后皇上聖鑒訓示謹奏奉旨巳錄 
 
 

Page 12

 
 
   
 
