# 1881 - 75 - 4902833

 

Page 1

 
 
[新印直省地圖出售] [  點石齋主啓]  
　　本齋現用石印照相法印得皇朝直省地圖出售圖中界畫分明廣袠精確如以五彩渲染愈見縷晰條分兹已刷印竣工有裱成横披可作補壁者亦有全張裱成摺疊便於携帶者價洋均三角五分本埠及外省售處仍遵舊例此佈 
[兒女英雄傳出售] [  本舘告白]  
兒女英雄傳一書共四十回係近時人所著其措辭也宜風宜雅其叙事也有色有聲尤妙無脂粉呌囂之氣本舘現已裝印齊全每部訂成十六本價洋八角準於月之二十五日出書閱者祈來購取此布 
[原土客之爭]  
　　廣州府属之新寗縣居民向有土客之分自道咸以來滋事之案不一而足竟至分羣結黨互相械鬥而衆寡强弱之數似乎土不勝客往往以土人當客民立見披靡以致客籍肆行盤踞恣意攘奪而土人轉不敢與較忍氣受之前經蔣薌泉中丞剿撫兼施爲之講和於是土客遂相安堵于今蓋十餘年矣乃昨報述及近日該處情形則土人之勢日就貧弱似不悅於客民而客民又日久思亂搶掠之案層見迭出地方官無可如何深恐一經究辦則客民恃其横行之勢不與土人爲難卽將與官爲仇必且因辦理不善之故獲譴於上臺否則釀成事變禍且不可收拾不若從寛置之然養疽成患將來正不知如何地方官旣如此巽懦而赤溪協標軍政又復廢弛設使禍起倉卒何以禦之故知其情者方竊竊然引以爲憂也夫以普天皆土之義言之則我中國車書一統雖分行省爲十八而周赤縣神州之内無地不在聖神怙冐之中人非業農雖百工小經紀亦有負技挾貲以游於遠方者歳久不歸娶妻生子故鄉遼　視異地之風俗習以爲常因而忘其本籍者有之其子孫之世或猶記祖父之言自知其先代何處人殆三世之後則並無所考證而此處土著亦卽不復歧視此固無省不然無府州縣不然也惟奉天有三藩剩卒叛逆之遺向來編爲站丁者以及杭州之四方官桐嚴江之九姓漁戶相傳謂陳友諒支族及其姻親明初定制不准與平民爲伍又有惰民者俗謂元駐防之遺寍紹間有之又有畬民者人言其先爲狗亦不齒於常人閩甌海濱有之其他　省或有類是者大抵皆前代叛亂之黨而已然操業卑賤力役自活無爭於民間且其滋生亦不繁舍此數者凡有血氣之性無非盛世之良民斷無區别種類之理葢所以區而别之者以地爲之限也今畛域不分而種類反有　焉是豈其聲音言貌之殊乎抑性情嗜好之判乎故初聞客民之說而不禁熟思而莫得其故繼而粤人言之乃知此等客民初皆遠方商賈挾巨資來粤貿易久而流庽不歸而土人窮瘠賴其出資以供奔走因而客民日漸驕傲役使土人而滋生乂廣成聚成都不覺佔盡地步土人力不能敵心不能忍睚眦口角在所弗免而客民率黨忿爭愈勝愈横地方官遂無術以制之據此則他處不分土客而居民常相安廣東則必分土客而居民輙不相能也盖粤東之富甲於天下由他省往者苟能創成一業卽成安土重遷之勢故粤中客民非無貧者然其先固自有不能不流庽之勢而後久於其地也若夫土人則他省所同惟粤東多聚族而居往往一村數百家皆係一姓故臂指相聨聲氣相應彼旣咸知客民之如何發財如何寄籍如何强横如何覇佔忿塡胸臆愈久愈深一有齟齬遂不相讓矣故其始客形其强而土處於弱其繼客欺夫弱而土制於强其終至於强弱互形勝負相持而於是尋仇報復無有已時也觀於客民之田地大半土人祖先之遺據其肥沃而還其磽瘠可見當時客民之横誠非土人所能敵也雖然同治年間經蔣中丞一番整頓土客已有合同而化之機苟能各守和議永遠遵行數十年後卽使無土客之名稱可也而乃事隔境遷故智復萌爲有心人所隱憂嗚呼此由地方官於其交涉案件不能持平有以隂釀之耳 
[德皇壽辰]  
　　昨日爲德國皇惠良呣第一八十四歳誕期考德皇生於一千七百九十七年自一千八百五十八年執普魯斯國政一千八百六十一年正月初二日卽普皇位至一千八百七十一年正月十八日德國人民亦願尊惠良呣第一爲皇因是普德合而爲一一千八百念九年六月十一日立后目下子女成行康强眉壽亦海外各國所罕見者矣 
[亂人順命]  
　　本月二十日倫敦傳來電報云好望角亂黨刻已願從英國所定之條規惟内有數條尚須斟酌云電音簡略未知其詳然該處亂黨旣願遵奉條規自不至再肆猖獗不禁爲英人額手慶之 
[煤礦生色]  
　　開平地方於光緒四年間用西國管機噐人襄助開掘煤礦屢列於報至去年十月間又添用管機噐西人四名故該處所用西人約有十名矣聞該礦開出煤觔極爲精美刻下招商局各輪船所用之煤皆可由天津裝入將來日新月盛必有用不勝用者况章程頗爲妥善機器又復甚精該處煤礦勢必日有起色觀此情形則此處火輪車路當能首創成功也 
[輪船載兵]  
　　招商局利運漢廣兩輪船聞已定爲載兵之用緣前次調往北邊之兵現須由北載回漢口也 
[杭城近聞]  
　　杭垣春雪積有尺餘凡草房敗屋被壓倒者不一而足昨聞武林門外有某姓老媪年及花甲 
 
 

Page 2

 
 
與寡女同居一室其屋本祖遣老産棟柱𡮦朽杗桷剥蝕本有傾危之勢値此連朝大雪積壓尺許宜其支持不住遂於　七夜間坍倒兩間老媪被壓死其女因是日雪霽往賣魚橋親串亲家收取會錢盤桓至晚雪又大下遂爲留宿迨次早歸來則老母已喪巖墻之下敝廬空存瓦礫之塲不禁痛徹心脾撫屍大哭親隣爭來帮助姑將未坍之屋典押與人以爲老母喪殮之費幸是夜女適不歸得免於禍否則覆巢之下安有完卵哉又聞上城陸官巷某姓家被雪壓倒廚房一間披三掾壓死男僕一名係紹興人屍親到杭與東人大閙迨東人欲報官請騐始得寢息然一切棺裝喪葬之費僧道超薦之資用去者蓋已不菲矣 
[公分設奠]  
　　前法公堂曾審委員孫易堂明府病終喬家浜公舘曾爲列報其公舘卽乃兄觀察新置之産成殮三日後即經觀察送柩回籍未及領帖開喪今聞滬上同僚羣集公分擬於本月二十七日假邑廟豫園設奠開弔一日以誌哀思是可見明府感人之深而諸公寅誼之厚也 
[織造到滬]  
新簡江甯織造部院文請訓出都乘坐招商局豐順輪船南下於本月二十二日抵埠因該船停泊虹口下海浦地方故卽在該處登岸憲節暫駐法租界大馬路和泰客棧聞卽將起程赴任云 
[加租閉店]  
　　英租界寳善街房屋北向者皆係長利洋行之産南向一帶亦有爲該行所置者其房租每幢每月本係十元昨逢收租之期洋人須每幢加洋一元各舗戶以邇來生意清淡欲减不得若再加增更難支持於是北向之店自東首胡乾豐糖菓舗起至西首夏同泰酒店隔壁一家爲止南向者吉祥陞鞋舗長樂園酒館生森泰南貨舗錢莊麫館天津鞋店到桂馨里口爲止在昨午不約而同羣將店門半閉收租人逡巡而歸不知將如何調處也 
[自詒伊戚]  
　　昨報鑽謀受窘一節前日未經了事昨晨衆小工仍擁衛某至英界經英捕房飭捕將衞某解英會審署收管無如陳太守現適晉省衆人向衛某索洋甚急不敢收押令其自行理處而衆人又簇擁入法租界在鹿鶴春茶肆逼索至午後勢更洶湧衞某不得已措辦洋蚨二百五十元將如所許發給又恐爲衆人搶散爰託人報知法捕房由捕頭飭西捕協仝包探前往彈壓衞某曾有做工小禀給與衆工因卽憑票給洋並會兩日茶資計洋十五元尚有無票之人約百餘圍索不散西捕以人衆難於分說權將衞某帶進捕房聲言管押由捕頭向衆人解勸至再始各散去然衛某衣服早被扯成粉碎矣夫衛某以衆工不服頭目乘間鑽謀初時當自矜得計卒之所謀不就轉致受窘破財弄巧成拙矣伊戚自詒可爲狡獪鑽謀者鑒 
[比使更調]  
　　比利時國駐紥華京之公使謝維師任滿曾由比廷另派那棠思接任去年臘底已到滬上以北地河凍暫駐行旌今探悉謝公使已經回國是以那君卽日擬乘輪北上矣 
[南市火警]  
　　本埠南市三泰碼頭某姓葫蘆舗前夜上燈時不知何由失愼突然樓上火起冒頂穿簷當經地甲鳴鑼報警各處水龍麕至已經火滅烟消毋須用力矣計焚去房屋三幢云 
[小工滋事]  
　　昨日法公堂據馬車行主楊春帶同馬夫阿强投案控稱於昨晚七八點鐘時阿强駕車載客由小東門至北經過太古碼頭適太古行小工扛運貨物並未相碰而小工以馬車行走不便遽肆詬誶致相爭閙該小工等竟將扛棒打破馬車馬亦受傷倒地阿强亦經受傷當卽報知捕房其馬於今晨始畀回馬棚醫治求爲究理等情翁太守得供之下詢其動手小工能否辨認面貌答稱黑暗之中殊不能辨太守謂此事曲在小工當傳該工頭到案究出肇事之人爲之懲辦至駕馬車人不守本分之處固亦久有所聞須得自改前轍着暫退候核辦云 
[剪綹被獲]  
　　法包探緝獲剪綹胡福生一名其人剪物之技絶高不用刀不用薄錢直可妙手空空而得所謂清插手是也尤其身畔搜出小皮袋兩隻質票四十九張其在滬地法界者卽由捕房吊到原贓餘尚有在鎭江等處所押之票昨捕房將人贓一併送案經翁太守詰訊胡福生直認不諱惟供皮袋亦係竊物質票原有在内並非自已所押等語太守卽判將胡福生枷號兩个月示衆所吊到之洋傘布衫銀物及質票等件飭暫存捕房招人認領云 
[造言拘質]  
　　昨法公堂據捕房解到王美觀一名據包探禀稱前小東門外花烟舘鴇婦林楊氏控陳桂發誘引徐寳洪之妻金寳逃脫一案曾奉公堂於本月十三日斷將原被一併送縣當時以原告已退故復往小東門尋到並解旋有王美觀造言稱此非公堂所斷寳乃包探所爲等語在小東門一帶揚說我等當差人之奉公守法决不敢多事遭此誣揑心實不甘兼與聲名有碍爲此將王美觀拘來質對翁太守訊之王美觀供稱係江隂人習席業並不敢造言生事伏求明察太守將王美觀申斥至再謂事總有因斷無平空扭爾質對之理今姑從寛釋放後當安分營生設再犯事到案斷不寛貸太守又向包探謂爾等如再見其多事可卽拘來懲辦云王美觀叩謝而出 
[情類拆梢]  
　　有寍人名大榮者前日一點鐘時在小東門外渭沁園茶舘啜茗忽來十餘人將大榮軋住喧嚷不休以衆口嘈雜旁人不辨所謂但聞一人云我等往南云再講卽將大榮簇擁而出穿城往南入小茶舘講論多時聞大榮出洋十五元得以解散不知究因何事揆其情形諒是拆梢黨矣 
[病丐斃船]  
　　英租界老閘大橋迤西靠北岸丐船上斃一乞丐當經地保報堂同司事到彼查察查得實係乞丐因病身死者隨爲收殮發壇云 
[羽士輕薄]  
　　老閘浜北某姓延羽士作功德有某氏挈子前往觀看内有少年羽士某甲與孩頑戯謂此孩面貌不似父又不似母氏 
 
 

Page 3

 
 
聞言怒甚請以所似何人對甲知理屈不敢答應氏卽回家告知其夫某乙糾同某丙前去評論甲不敢會面其師出謂此等細故何必計較乙丙更怒謂汝徒無禮不知服罪尚敢言細故耶隨致爭毆乙丙尋出某甲將糞　其面目甲又糾人扭住乙丙如法還報旋經兩造均知照地保地保謂衅由妄言咎誠在甲爰爲調處令甲備香燭並酒二席送往乙家賠禮寢事前夜乙家遂邀人大嚼人謂此兩席由塗糞而夾赴晏者尚挹餘芬否也 
[光緒七年正月二十四日補錄京報] 此本差完 
　　○發抄劉坤一等奏楊鳳朝調上元令奉旨吏部議奏欽此○又候補道李家驊等留省補用奉旨吏部知道單併發欽此又賈汝謙補崇明令奉旨吏部議奏欽此○又知府程儀洛期滿甄别奉旨吏部知道欽此○又劉廷鏡調甘泉令奉旨吏部議奏欽此○又謝廷庚調江都令奉旨吏部議奏欽此○○頭品頂戴湖廣總督臣李瀚章湖北巡撫臣彭祖賢跪奏爲繁缺知縣揀爲繁缺知縣揀員請補恭摺仰祈聖鑒事竊照崇陽縣知縣魏輔宸終養遺缺接准吏部開單截缺坐光緒六年九月初五日行文按照限减半計算歸九月分截缺係煩疲難要缺隨照例揀員請補查定例州縣應題缺出　先儘候補正途人員題補候補正途無人方准以應升人員題升如實無合例堪以題升之員始准於現任人員内揀選調補又州縣等官必歴俸三年以上方准調補又准部咨嗣後凡保題升調人員應於疏内將該員任内有無積壓及欠解錢糧承緝未獲盗案詳細聲叙如承審案件並承緝盗案徵解錢糧已起四叅降調革職叅限概不准其升調各等語又准部議思詔條欵内開應行試署未請寳授之現任人員請升請調到部如從前到任在此次欽奉恩詔之日以前者毋庸再折實授查明試俸歴俸均已期滿或已捐免此次並無别項不合例事故卽行議准光緒五年十二月二十二日具奏奉旨依議欽此欽遵在案今崇陽縣知縣係煩疲難要缺例應在外揀員題補惟該縣地廣民稠政務煩劇且向有茶莊當開市之際華洋交易商賈雲集緝捕彈壓尢關緊要非精明練逹之員不足以資治理臣於候　應升二項人員内逐加遴選人地均不相宜惟查有咸豐縣知縣余思訓現年五十八歳湖南長沙縣人由附生中式道光癸夘科本省鄉試舉人揀選投供咸豐四年湖北奏請揀發知縣欽派大臣挑取吏部帶領引見奉旨着發往湖北差遣委用欽此領照於十月初二日到省六年三月聞訃丁父憂回籍守制八年服滿到省十年題署宜城縣知縣泒委先行署理嗣奉部駁同治元年三月聞訃丁母憂卸事回籍三年捐加同知銜六年服滿回省歴署歸州鄖縣　濟等縣印務八年六月題署今職九年六月初一日到任因病請假十二年四月二十八日卸事回省該員勤愼老成且歴署宜城歸州鄖縣廣濟並本任咸豐縣各任内辦理一切恭臻妥善並無積案以及承緝盗案欠解錢糧已起降調革職叅限以之調補崇陽縣知縣要缺洵堪勝任核計歴俸早滿三年惟題缺請調與例稍有未符但人地實在相需例得聲明奏請據布政使王大經按察司龐際雲會詳前來合無仰懇天恩俯念地方緊所有崇陽縣知縣員缺卽准以咸豐縣知縣余思　調補實於吏治民生均有裨益係現任知縣請調銜缺相當毋庸送部引見又該員係初次調煩毋庸核計罰俸所遣咸豐縣知縣員缺湖北現有應補人員容俟接准部覆再行擬員請補謹合請恭摺具奏伏乞皇太后皇上聖鑒勅　核覆施行謹奏軍機大臣奉旨吏部議奏欽此 
[光緒七年正月二十九日京報全錄]  
　　宫門抄○上諭一道錄前○江撫李奏請展限計典摺子○豫撫涂奏請補知府摺○大臣啓奏爲人命重案請將相騐委員歸案聽候查辦摺○護陜督楊奏爲請頒賜匾額摺○蘇撫吳奏爲甄知縣片○正月二十九日戶部通政司詹事府八旗兩翼値日無引見○寳廷謝授閣學恩○志和謝專操大臣恩○明魁謝管新舊營房恩○澍貝勒等治貝勒府穿孝覆命○左中堂預備召見○召見軍機左中堂○○頭品頂戴江西巡撫臣李文敏跪奏爲江西省舉行計典懇請展限以昭愼重恭摺仰祈聖鑒事竊照光緒六年十二月屆應舉行大計已准部咨業經行司查辦三年考績黜陟攸關必須考察周詳舉劾確當始足以昭公允而示勸懲臣查定例各省大計藩司到任未及三月如前官尚未核定准其具詳督撫奏請展限三個月又六法人員除奏明展限省分外其餘均應封印以前具題各等語兹藩司邊寳泉於光緒六年九月二十一日到任距請題之期未滿三月於通省所屬各員賢否及才識之優劣辦事之勤惰尚未周知自未便草率從事據該藩司邊寳泉循例詳請奏展前來合無仰懇天恩俯准將江西省本年十二月計典展至光緒七年開印後舉行俾該藩司邊寳泉得以從容密訪盡心考查秉公據實舉劾以冀仰關聖主澄叙官方之至意至各屬内如有庸劣不職之員仍當隨時叅辦不敢稍事姑容所有本年大計應請展限查辦緣由臣謹會同兩江督臣劉坤一合詞恭摺具奏伏乞皇太后皇上聖鑒訓示謹奏軍機大臣奉旨着照所請吏部知道欽此○○河南巡撫臣涂宗瀛跪奏爲揀員請補要缺知府以資治理恭摺仰祈聖鑒事竊照南陽府知府任愷升授河南開歸陳許道於光緒六年八月初六日奉上諭照例坐第五日行文按照限减半計算應扣至八月二十五日接到部文之日爲開缺日期業經勒歸光緒六年八月分截缺造報在案查例載各省奉旨命往或督撫題明以道府補用人員遇有缺出無論應題應調應選之缺令該督撫酌量才具擇其人地相宜者悉准酌量補用又道府遇題調要缺酌量以候補人員請補如果實係人地不宜始准聲叙以各項候補人員請補又遇應用候補時先儘科甲出身人員如科甲出身人員不合例或人地不宜應令詳細聲明方准以别項出身候補人員請補又保題升調人員於疏内將該員任内有無積案及欠解錢糧承緝未獲盗案詳細聲叙如承審案件並承緝盗案征解錢糧已起降革叅限者概不准其升調各缺其有缺係繁要人地實在相需爲地擇人者亦應據實陳明照例辦理又現奉嚴查州縣交代新章内開凡州縣官卸事交代未清者實缺人員不准調署侯補人員不准委署他缺各等語今南陽府一缺統轄十三廳州縣南連楚北西接陜疆民情獷悍訟獄中於通省且地多山麓匪徒出没靡常又有中外　涉事件控馭撫綏在在均關緊要非才猷卓著精明練逹之員弗克勝任豫省現在知府 
 
 

Page 4

 
 
一項並無記名分發人員臣與藩臬兩司於通省應補應調應升人員内逐加遴選非現居要缺卽人地未宜惟查有汝州直隸州知州在任候補班補用知府鞠捷昌現年五十一歳山東海陽縣人由增生中式同治三年甲子科本省鄉試舉人七年戊辰科會試中式貢士殿試三甲進士引見奉旨以知縣卽用欽此簽掣河南是年八月二十八日到省九年考充庚午科鄉試同考官在黔捐局加捐同知銜題補汝陽縣知縣豫省糧台轉運出力保奏請以直隸州知州在任候補十一年三月二十九日奉旨依議欽此光緒元年五月調署祥符縣印務二年二月奉部覆准調補因防守黃河大汛出力保奏是年五月十四日奉旨着俟補直隸州知州後以知府補用欽此七月二十四日調署汝州直隸州知州旋經題補斯缺於四年二月初五日奉部覆准又因辦理河南賑務出力保奏請俟補知府後以道員用六年二月十四日奉旨依議欽此其在汝陽祥符等縣任内交代均由後任出具總結該員精明幹練辦事實心核計汝州本任内並無積案及欠解錢糧已起降革叅限止有承緝客民張聚雲鐵貨舗被劫一案三叅限滿惟南陽府缺係煩要自當爲地擇人以之請補斯缺人地實在相需在例准聲明之列據署藩司豫山署臬司麟椿會詳請奏前來合無仰懇天恩俯准以在任候補知府鞠捷昌補授南陽府知府俾資治理實於要缺有裨如蒙俞允該員並補汝州未及赴部侯此次部覆至日給咨併案赴部引見冉該員係在任候補知府請補知府銜缺相當毋庸查開叅罰至所遣汝州直隸州知州題缺豫省現有應補人員容俟奉文按月截缺後另行請補合併陳明爲此恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○奴才啓秀跪奏爲人命重案請將相騐委員歸案聽候查辦恭摺奏祈聖鑒事竊奴才前因駁審案局員廻護原詳酷刑拷供揑報病斃騐係刑傷等情奏請簡泒大員查辦一摺光緒六年十二月十八日拜發後旋准奉天府尹衙門咨據候補通判王爲澂候補知縣陳士芸禀稱會騐李冰智屍身仵作諸多未諳十四日騐至二更餘未及取結報稱受刑傷身死十五日復會同訊供又於結内添稱受刑後毒氣内攻身死先後已屬兩歧等禀請另委覆騐等因咨會出泒委員前來奴才接閱之下不勝詫異當卽嚴詰會騐司員員外郎紹智學習主事劉振唐當場相騐有無不實不盡兩歧之處飭令自行檢驗據該員等結稱職等會驗李泳智屍身眼同屍妻公同驗明取具仵作屍妻甘結並禁卒監犯人等各供會同委員王爲澂陳士芸當場用硃筆判寫日期並無異詞職等秉公會騐並無遺漏妄禀如有不實甘領重咎等情結禀前來奴才查該委員等會同相騐倘有疑實卽應當面駮詰抑或另請委騐乃於仵作屍妻禁卒監犯人等供結旣已公同標硃判日各無異詞是案據已定何以越日又據委員王爲澂等禀請覆騐矛盾翻覆似非政體其中有無希圖掩飾抑係奴才衙門司員所禀果有不實均應嚴究照例懲辦相應請旨將員外郎紹智學習主事劉振唐候補通判王爲澂候補知縣陳士芸一併歸案聽候查辦以成信讞所有奴才請將相騐委員歸案聽候查辦緣由理合恭摺具陳伏乞皇太后皇上聖鑒訓示謹奏軍機大臣奉旨已錄○○頭品頂戴護理陜甘總督署理甘肅布政使臣楊昌濬跪奏爲據情籲懇天恩賞賜匾額而昭靈貺恭摺仰祈聖鑒事竊臣接准正任督臣左宗棠移交署甘肅布政使詳稱准鞏秦階道咨據鞏昌府知府顔士璋署隴西縣知縣鄒先樊轉據合城紳民左延齡莫清霖張石麟管呈稱查郡城北關舊有碧玉宫正殿三楹内奉雷祖大帝旁列各神階下建有雷壇又城西有風雲雷雨廟並陊囉寺内奉雪山太子神像查雪山太子卽經典所載釋迦牟尼佛係凈梵王太子在雪山出家成佛爲如來之一派其山盛夏積雪不消故名雪山每逢旱魃爲灾官民在各廟祈禱立沛甘霖靈騐屢著自同治五年鞏城失守三處廟宅盡爲　土十餘年來神無憑依有時迅雷烈風冰雹爲灾至光緒三四五等年連歳亢旱人心惶惶望切雲霓府縣率同僚屬紳民在雷壇設位虔誠步禱在雪山湫池取水在高臺山　空祭禱三年之中仰荷神靈顯應普沛甘霖現經府縣商　防營陸續重建雷祖廟風雲雷雨廟雪山太子廟各塑神像輪　一新今歳雨暘時若菽麥豐登紳民異累承靈貺愧無酬報惟有公懇據情轉詳奏請御賜匾額懸挂　廟以答神庥等情由司具詳請奏前來臣覆查無異謹恭摺具陳合無籲懇天恩頒賜御書匾額由臣祗領齎懸各廟以答神貺而順輿情伏乞皇太后皇上聖鑒　示施行謹奏奉旨已錄○○吳元炳片再前准部　嗣後道府州縣無論何項勞績保歸候補班補用人員卽以到省之日起予限一年詳加考核奏明分别煩簡補用又勞績保與原係在省人員以奉旨後第五日行文按照限减半計算以接到部文之日起計扣試看等因歴經循辦在案兹據蘇州布政使譚鈞培會同江蘇按察使許應鑅詳稱查有候補班補用知縣汪恩培年四十一歳浙江嘉興縣附監生遵籌餉例報捐縣丞分發江蘇試用蘇軍分援浙皖閩三省等案内出力保加五品銜於剿平西捻案内奏保同治九年四月初二日奉上諭着免輔本班以知縣仍留江蘇原省補用欽此丁憂服滿赴京補繳免保舉銀兩呈請騐看分發光緒五年閏三月初十日經欽泒大臣騐放奏請發往奉旨依議欽此是月二十日給照起程於是年八月初六日回省繳照計自光緒五年八月初六日回省之日起扣至六年八月初六日試看已滿一年例應甄别察看該員才識敏逹辦事勤能堪以民社可勝煩缺之任詳請具奏前來經臣飭傳考核察看該員勤愼耐勞謹飭安詳堪以留省照例補用謹會同兩江督臣劉坤一附片具陳伏乞聖鑒謹奏軍機大臣奉旨吏部知道欽此 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
