# 1885 - 64 - 4904276

 

Page 1

 
 
[  申報舘主人謹啓]  
本齋印行畫報早蒙海内君子爭相購取物美而價亷洵有目共賞也茲又不惜重資求得時下大名家如任阜長任伯年沙山春管劬安諸公分繪人物花卉翖毛山川諸畫幅筆墨奇奥逈異凡庸從此次三十二號畫報爲始先將任君阜長所繪羅漢印就兩圖裝入畫報之首以後按號分送絕不間斷可裝册頁可作畫譜而畫報仍然九圖亦不減少末附淞隱漫錄圖說一則價洋照舊不加分文諸君子其亦先覩爲快乎此佈 
[漕運亟宜更章說]  
南漕自行海運以來較前之河運爲便不但期速而且米好一從去年招商局易主運漕一節將歸洋商承辦于是乎高見遠識之士又議復河運而廢海運是固足以令人欽佩而或則以爲河運之復實難河道淤塞濬治匪易糧船尠朽裝造需時而又加以沿途運丁流獘百出誠有防不勝防者故不如創造鐵路改水運爲陸運之爲得計顧鐵路工程浩大成之匪伊朝夕卽使中國于鐵路一事期在必成縱非專爲糧運亦將創議興辦而一時終未能遽望其成則爲目前權宜之計惟有暫令洋商包運爲妙孰意本屆漕米前經太古怡和旗昌三洋行承攬自去年各憲飛催各州縣提前速解以期赶緊運北而忽經法人禁阻揚言查截米石北運各洋行聞此信息卽有曾包兵險者至此而亦有戒心不敢冐險隨將已装米石仍行卸出近雖由各商電達本國請爲商諸法人去此禁令英領事已出有告示而法国之能許與否則猶未可知以故現在南漕其己經解滬者苦於無處存儲或有議令各州縣仍行解回儲倉者不特各州縣一来一往耗費不貲而倉厫亦不足以容若以之還各花戶則更無此辦法大有進退維谷乙勢僕前曾著爲論說以爲此項漕米非專爲兵糧實開乎北方食米法人不應阻截且北方民人多以麥與雜糧爲食卽無此南漕北邊糧食亦不至於缺乏法人此舉更爲失計徒足以絕各國洋商生意而爲衆怨所叢盖此意西人亦有見及者初不僅僕一人之私見也顧吾思之北方人民旣以麥與雜糧爲食麥麪等物本皆產諸北方其出產多而且美民間口食固不需乎南漕卽京官領到俸米票其久寓京華者或以所領米票折價出售於人而以其錢更市麥麵以爲日食之資可知居於北方者初不汲汲十漕米然則漕運一節豈非多此一舉乎　國家因漕運一事糜帑不知幾何通州則有倉場侍郎外省則有粮道每届漕米赴津有所謂省局滬局津局通局總辦會辦各若而人帮辦又若而人委員又若而人紳董又若而人一處有一處之開銷一人有一人之費用加以發縱指使奔走供給所用之人不知凡幾卽所費之資亦不知凡幾而水脚駁運等費猶不在其内卽民間因完漕之故而加耗淋尖餘氷一切其外耗又不啻數倍於正糧民力官力二者交瘁屈計運北之漕糧其價實大過於商運之市價似此費財費力運至北京祗以供倉厫之紅朽究何取焉竊以爲不如停罷漕運而將南粮一律改徵折色其所收折色之價則一以巿價爲斷而此外絶無浮費如此則於民無病而封銀投櫃者必踴躍以輸將各州縣皆以所收之折色銀匯解於藩庫卽由藩憲解運北上其間或行匯兌或派幹員護解隨時斟酌如此則簡便而易行卽曰收解押運匯兌等項不無費用然因此而倉塲可裁糧員可裁各處局費可裁各項委員可裁以彼準此當有費用多寡之不同矣至若北方或有需米之日則仍從各商購辦計其價則亦與漕粮運費不相上下或且有減無增商人若知北邊需米則亦不難設法販運而往以應其求盖利之所在人爭趨之初不必患米商之不集也試觀福建厦門等處食米向夾仰給於上海漳州而上海之米其運往閩江者並非漕米所撥濟仍是商人販往以覔利者也閩嶠需米則米商販以之閩若北邊需米米商自能販以之北其勢實然無足怪者又何慮米之缺乏也果能如此民間不苦浮費甘完折色則其事可以便民運銀至北與運米難易不同途中不患梗阻部庫可以充實則其事可以利國商人知北邊有銀而無米必將運米往北以覓利則其事可以利商有此三利何憚而不爲又何用紛紛焉海運河運官運商運以至畏首畏尾至於如此也耶或曰南漕關乎　天庾正供何得妄議更章抑知經權二字並行而不悖興利除獘隨持而酌中聖人因時制宜初何嘗泥於一格苟以爲漕運必不可廢則目下暫且更章俟將來海氛旣靖別議規復舊制亦未始不可特恐此說而果行則於官塲不無所碍或不免有所阻格焉耳 
[西電照譯]  
　　西字報言昨有電信至滬稱法人已攻破鎭南關長驅直入約行一百里光景見無華兵法人始收隊云云不意法焰披猖乃至於此竊幸傳之非其眞也又云法人所造電紛現已逕達諒山矣 
[水淺礙舟]  
　　昨接天津發來電信言上海各商船之赴津者因大沽水勢甚淺一律不能進口也 
[俄英近聞]  
　　昨接倫敦電報謂俄國有兵在阿富汗交界之區英國現已知照俄人請其將該處之兵撤退未識俄廷允許否也 
[高使行蹤]  
　　朝鮮正使徐相雨副使穆麟德等之至東瀛也以虎皮兩張高麗參十餘磅獻與日皇事畢將旋中德俄英澳美法各國公使及日廷貴紳過訪招飲者日不暇給二十日復赴橫濵中國理事署飮宴中國徐孫麒星使亦在座至夜十點鐘方坐火車回東京使署先是朝鮮生徒之留學東京者每苦旅費不足是日禀懇徐止使加給薪水免至貽笑外人正使答以不能擅主勸令隨同回國再候政府定奪於是各生徒於十九日集議行止大半尙無歸志也 
[傳訊司事]  
　　崇廖兩欽憲飛傳鳳陽關司事來省聽候查辦此已列報兹悉該司事於十七日晚間到皖欽憲卽於十八日傳鳳穎六泗道任晚香觀察並某司事入內訊問關防甚爲嚴密所訊各節外人不得而知也 
[京口郵音]  
　　鎭江城內訛言四起居民遷避者多若西門外各鋪戶頗能鎭靜緣城外均看新聞得信詳確不比城內之揣測模糊也○二十一日上午鎭江營叅府在城内五條街本署查點兵額不知者以爲將有戰事民皆驚懼繼見兵雖集而並未開點人心始定○西門外山巷九龍橋某姓于二十一日黎明被匪徒縱火焚去瓦房兩間當獲搶火者一名送縣究辦云 
[整頓稅務]  
　　蕪湖鈔關經徵稅課照例科算正稅外加銅觔水脚及各書役辦公飯食銀以及戶工兩部飯銀等費由商民在房領單自行赴櫃照紅票上兌足巴現銀此外並無絲毫浮費乃在關各書役於經收正項外每每私加 
 
 

Page 2

 
 
成貫苛索史用如紅票上正稅雜項統共銀五兩者各房書役規費竟有倍全五兩以上者商民雖明知暗耗然相沿成習無可如何且各書役又於零屋小販經收便商稅銀往　以銀申錢以錢折泮種種弊竇不勝枚舉近來商民皆裹足不前稅誅日形短絀蕪湖關道梁小若觀祭蒞任以來深悉其獘嚴加整頓並曉示商民客販人等如遇以上情弊許隨時詣轅禀控以憑懲究想令出法隨此後各書役或不敢如從前之舞獘矣 
[武林近信]  
　　撫署連日請客十三日專請各紳有朱茗笙部郎吳筠軒觀祭金少伯樞部應敏齋觀祭未知商尙公事也○澄慶馭遠兩船在右浦擊沈杭省於十一日始行接到文報然多是模糊影響語○寗信緊急杭垣戒嚴將軍都統每夜親帶洋鎗隊數十名輪流出巡至十城門查看凡有值班軍士點名不到者立卽斥革重責若城中各水門則委水利廳等親往巡察恐有夜行船私自開放也 
[袁江尺素]  
　　新正初十日甯紹人之旅居浦上雇定名班在會館演財神戲魚龍曼衍鑼鼓喧闐人海人山異常擠擁某甲年二十許側足延頸凝望出　忽砉然一聲半天飛來一石子擊中額上如梅花之添壽陽粧血亦飛濺面頰神色頓變呼痛不休友輩代爲用布紮好送之可家急覔靈樂敷治然獺髓一痕終難消滅矣誠无妄之災哉○新春以來嚴冷入骨居民感受戾氣疾病叢生赴玉樓者登鬼籙者日有所聞和緩之流異常忙泊壽器鋪亦利市三倍云○南門外薙髪匠某甲妻搔頭弄姿素有外遇與營兵某乙往來甚密視甲爲眼中釘肉中刺一夕竟設計謀害隣舍一呼救聲然亦不甚介意翌日見甲歿疑之細察頸間似有手勒痕乃報案請騐王邑尊騐得頸間叉傷腎囊亦被抓破左腎已碎當訊甲妻敦言帶歸收禁甲有一女甫六歲飭送育嬰堂收養云○清江電報局設在運河北岸六市巷西近乂在對岸建柱設線順河而西迤邐達道憲漕憲各署已於新正十四日動工矣○去歲運河水勢較弱冬令歸槽後清江正閘存水祗一丈左右雞心灘下則已斷流刻下春水初生來源較旺十三日告漲一尺有奇自此桃浪春濃錦波綠漲繼長增高定必有加無已也○新正街市賭禁大開喝雉呼盧明目張胆通衢大道幾於擠擁不開王邑尊聞而大怒立拘賭首痛責荷枷以示懲儆街市爲之一清　 
[潯陽燈巿]  
　　花前月下無歸路不到天明亦不歸妻白石看燈詩也燈市之盛冋推潯陽今年試燈節天宇晴霽皓月一輪春星萬點上下輝映於持簾前貴客爭擲金錢陌上女兒都籠花帽洵屬一時盛會計各廟之出龍燈者共有七十餘起扮演獅象牛馬魚獸等物無不栩栩欲活又扮雜劇如昭君和番水漫金山唐僧取經呂布戲貂諸名目不勝枚舉燈火所至羣以爆竹迎之謂之迎燈然兩龍相遇則必爭道往往因此打架十三夜東門外五里橋所出龍燈兩起行至平嶺忽與後巴隴所出龍燈相遇彼此奮爭有兩雄不並立之勢大呼一聲壯士突出或以短棍相接或以老拳相搏格鬥多時五里橋之燈曳尾而遁有胡某在此看燈忽被飛磚擊破頭顱富時撲地次日舁往縣署請騐十四夜花菒園海天寺之龍燈行至八角市又與德化縣暑三班所出之龍燈相遇因火把偶觸龍尾厲聲怒罵繼之以毆將海天寺之龍燈打碎敗鱗殘甲狼藉滿街兩下爭扭到縣經保甲局嚴委員出爲彈壓事隨寢若婦女之結伴觀燈者多被無賴輩圍在一處故意擠軋其出也大都華服靚妝其歸也未免橫鬢亂矣 
[委辦供給]  
　　今年爲乙酉正科鄕試闈中一切需用之物例須先期採辦以免臨時遺誤是以江南外闈供給巳委羅少劼太守爲總辦大約出月卽須開局也 
[接續朝日往來公牘彙登]  
　　趙督辦閣下敬啟者本館隨員磯林眞三前携貴衙門護照游歴內地至今尙未歸來道路風聞傳該員及語學生等在南門外被殺或傳該員等轉路向水原地力爲此亟請貴衙門查照請速行查明該員生死蹤跡而回覆可也專此順頌日祉明治十七年十二月十二日竹添進一郎○竹添公使閣下逕啟者本署十九日照會緣彼時貴兵入宮衛守內外隔絕殺害大臣皆云出於貴兵之手不得不信而書之迨聞事機乃奸黨之從中挾勢除去異已之計非貴兵手刃云則前次照會句語未免失寔應請繳還原照會以便攺送實爲公允此請軺安不宣甲申十月二十六日金宏集○金宏集大人閣卜逕覆者接貴歴十月二十六日來文內開本署十九日照會緣彼時貴兵入宮衛守內外隔絕殺害大臣皆云出于貴兵之手不得不信而書之迨聞事機乃奸黨之從中挾勢除去異已之計非貴兵手刃云則前次照會句語未免失實云云披閱之下乃知殺戮大臣之事業經貴政府查明實係奸黨之計非本大臣之所知至移宮之事未知果出於誰耶望請貴大臣查明見覆爲幸專此順頌勛祺明治十七年十二月十四日辦理公使竹添進一郎○大朝鮮督辦交涉通商事務趙照會事照得本月二十七日敬奉我大君主之命特派禮曹參判徐相雨作爲全權大臣兵曹參判穆麟德作爲副大臣前往貴國謁見大皇帝仍與貴政府商辦本月十七日至二十日在京城經變事宜欽此相應備文照會須至照會者右照會大日本欽差辦理大臣竹添甲申十月二十八日照會○竹添公使閣下敬復者卽接本月二十七日來函內開本舘隨員磯林眞三前擕貴衙門護照游歴內地至今尙未尋來請速行查明該員生死蹤跡等因查貴舘隨員磯林眞三已經帶有本衙門護照游歴關東地方當變亂之際我君主深慮游歴人在外被害派人東路所什保護詎謂磯林之行捨東而南不知京中之變孤行遇害極爲驚　據京畿觀察使報稱派選營校查騐日本人死處一人死在果　縣蠶室里前坪二人死在南門外青坡前路并已具棺理瘞於文巖等語據稱磯林之屍想在此三人之內當經飭知畿營運送仁川地肅阞奉復藉頌台祺不宣甲甲十月二十九日趙秉鎬○竹添公使閣下逕啟者頃接本月二十七日據前督辦金還章內開乃知殺戮大臣之事業經貴政府查明實係亂黨之計非本大臣之所知至移宮之事未知果出於誰耶請查明見覆等因查殺戮大臣一節操刃者凶黨而不幸而凶黨之所藉挾者貴國兵也敝邦物論用是滋惑至移宮一案本非兩樣之事想貴大臣早巳默會也本月二十日貴公使離舘之時貴國兵丁在市中傷害本國之人四十三名皆係民人並無防身之器具內有婦女幼稚仰貴公使幸卽秉公查明通知務恊公平用爲辦理爲希專此奉布順請勛安甲申十月二十九日趙秉鎬 
[吳淞野語]  
　　滕茂亭軍門於昨早十二點鐘乘舟到淞停泊○流雲小輪船現已修好照常往來凇滬矣 
[道憲照會]  
　　爲照會事查法人背約沿海軍興前奉札飭各國入江兵船停輪待騐並明定章程除出口船隻無分晝夜不禁外其由外洋入口無論何國兵商等船過下晚七點鐘後一律停輪守俟黎明進口以昭愼重因夜深月黑辨認爲難不獨敵船闌入堪虞並恐守口水師倉皇誤會致有損傷當經照會在案頃奉南洋通商大臣曾電諭接長江水師提督李軍門來電入江各國兵商輪船未能悉照關道知會禁約仍多黑夜進口當此軍務緊急應卽照會各國一律俟天明駛進江陰口方免錯悮等因奉此除分別照會各國領事轉行照辦外合亟照會爲此照會貴總領事請煩查照希卽轉行兵商各輪船一體照辦望速施行須至照會者　光緒十一年正月二十四日照會 
[曉諭船主]  
　　昨日英總領事接關道憲邵觀察照會後卽曉諭各船主如駛至江陰口過下晚後一律停輪守俟次日黎明方可進口云云說見西字報 
[本埠官報]  
　　水利廳何二尹赴京騐看新任鄢二尹定於本月二十七日接印 
 
 

Page 3

 
 
[茗捐再述]  
　　英租界各老虎灶求免月捐各情節列前報昨據各老虎灶人至公堂單開各家牌號呈案黃太守謂工部局議定老虎灶之略擺茶桌者按月捐洋半元其餘茶館議分大小派捐本分府以該老虎灶等一再求恩商定老虎竈每月捐洋二角然其間已有繳過洋半元者因又議繳過半元之家作爲二月半之捐卽着各老虎竈開明門面幾間候示今閱單開者有雙間門面兼有內進者可見賣茶之地位與茶舘無異自應照茶舘出捐飭令再開淸單以便知照工部局定議其與茶館無異者不得攙入各人稱是而退 
[滬北雜事]  
　　虹口公和祥碼頭昨泊金陵機器局船六艘裝載煤斤運往金陵○前日虹口有數西人舁一受傷西人赴白大橋公濟醫院療治詢係美國兵船之水手因瘋自用手鎗擊傷或云係與他船水手爭毆致被用鎗擊傷未知孰是○昨午後英租界會審公廨前有數人衣服麗都扭作一團俱操四川口音詢係某甲被某乙欠銀無償適遇乙父子於途向之索討乙子助父逞蠻巡街捕喝阻不聽而又不解彼等言語遂將某甲及乙子幷在傍相勸之某丙拘入捕房而乙則乘　逃逸矣 
[移縣辦理]  
　　昨報搜出贓洋一節據西包探頭將洋解至英公堂幷稱搜出贓洋五百四十元因雇馬車用去一元現存五百三十九元今特解案全盛信局夥亦投　候示黃太守謂上海縣有函聲稱顧阿小家藏匿之贓洋係由捕役緝得下落然後由捕房起贓究竟是否當據華包探陳阿九顧阿六稟顧阿小並非盜犯實由伊兄同吳壽棠串劫者且顧兄早已避匿無從拘拿實由捕房向顧阿小盤詰始知贓洋藏匿竈下得卽前往起出太守謂是案捕房殊爲出力理應奬賞惟須候上海縣裁奪今姑將贓洋暫存立卽俻文移縣幷着全盛信局夥投縣候示 
[伶人被控]  
　　兆豐洋行東投英領事署訴稱大觀戯園之伶人王月山曾挽徐鎬元爲中將戯班行頭抵銀二千兩言明按月拔付本利銀二百五十兩屆期　付請傳士徐究追等因翟副領事據情照會黃太守飭差傳王徐於昨晨投案兆豐洋行東申訴前因幷將抵據呈閱王月山供當時租兆豐洋行房屋開戲舘該行言須借伊銀二千兩每月利息三分半按月連房租拔付迄今已付洋五百元光景有帳據司呈况找不願借　重利之銀設照原議係二月初六日到期現在措辦銀兩情願到期還銀徐鎬元供作中是實該行將此房屋召租定欲一幷借銀深恐屇期還銀兆豐又生枝節太守謂苟能付淸本利豈有不允之理兆豐洋東又稱設到期再不取贖定當將行頭拍賣歸本太守商之翟副領事飭王月山趕緊措銀屇期贖　行頭逾干未便 
[重辦臺基]  
　　前口姚玉田扭送開臺基之王湯氏沈嚴氏至巡防北局當經金委員將人証移送上海縣署由莫邑尊於昨午後研訊據姚訴稱住老北門內生一女名素寶現年二十一歲去秋走失尋訪無着現在王湯氏家尋見故將王湯氏及同居之沈嚴氏一併扭局由局移案求請究辦邑尊間素寶現在何處答稱現在家中詰之王湯氏供稱小婦人不敢私設臺基我實倚子爲活邑尊謂私設臺基例禁綦嚴現已獲案尙敢抵賴實屬可惡飭重責藤條二百下又問沈嚴氏供稱王湯氏租賃我屋伊等口角我上前勸解致被扭局至王湯氏所爲小婦人實不知情邑尊着將王湯發官媒營押幷交出其子核辦沈嚴氏租屋於人開設臺基亦屬非是本應重辦姑念初犯從寛交保 
[查究藏洋]  
　　合興熟肉店主許恒全之寄女許金妹私通熊阿寳捲逃一案經翁太守將許金妹管押在案昨晨翁太守臨捕房復提許金妹及王幷氏究詰據許供我實無洋被寃太守謂爾跟人逃走豈亦寃枉乎著掌頰四十下仍堅執不認太守謂爾等雇船買物賃屋在在需錢從何處來答稱熊阿寳得會項　洋三十元左右首會之人在南巿蔡陽弄其名姓乞問熊阿寳太守着將熊提案究詰亦不認有洋至我收得一會計洋三十元係南巿王家嘴角奚媽媽首會可以查訪又新糾一會係我首會會簿尙在店中抽斗內店中亦有人附股其洋尙未收齊卽行逃走太守謂許恒全决不寃爾著仍將男女兩人分別管押太守又著荐頭王許氏仍交丁聚盛店主　萬利保出限三日查明熊阿寳將洋寄頓何處到期稟　再行核辦 
[牽涉別人]  
　　昨報徐財林獲到竊布六疋之陳裕明一案翁太守復於昨晨提出研詰據供係王得勝所賣有昨日爲別案拘進之兩人可証旋據包探嚴頌眉禀稱城河惧舊貨店夥昨投捕房稱有三人到店買物乘間竊搬指一個一人颺去其搬指上所結之票頭在楊阿坤衣袖中取出因卽鳴捕將楊及胡金票兩人管押而楊到捕房時稱被該店誣指翁太守着將兩人帶案詰問據供是湖北人在管當差到該店員水烟盒爭論被誣翁太守謂爾等本案因原告不在日俟明日訊理爾與此人認識否可知竊布者爲何人楊胡答稱此人曾與同管不知名姓惟遇曾經當勇之王蔴子說伊現在吃官司並不提起布事翁太守以該兩人旣未知布下落着仍還押再詰陳裕明堅執前供太守着責八十板詰王得勝在何處供稱伊寓打狗橋北　東來棧中太守着包探且帶陳前去將王拘到解案候訊 
[英界公堂瑣案]  
　　詠霓戯園經手人倪福雲稱昨有津人燕入闖到園內欲將開伶人滿天星之衣箱開看有張金桂眼見喝阻不依反敢逞蠻爲此交捕送究張金桂供典倪同燕入供是津人並未開滿天星之衣箱實因伶人張谷英與倪爲友曾欲邀入詠霓園演戲乃該伶抵滬竟進天仙戲園倪疑我引荐致挾嫌誣控黃太守謂倪福雲所控無憑燕入旣不犯事嗣後亦當安分違干重處○石秀連稱爲小工頭因公義局司事人盧照安逼我出相如發給小工洋百元須提捐洋二元我不允致遭毆傷請爲究辦盧供公義局本是善舉小工自應出捐各工頭目皆己樂從惟　違議背章故與理論黃太守騐得石秀連受傷屬實飭將盧照安暫押俟石投醫院看視傷勢如何再行核辦○印度巡捕稱馬夫王順興常在坭城外跑馬屢阻不從昨口又蹈故轍送案請罰翟副領事以王順興有心違章商請黃太守判罰洋十元以儆將來○趙阿四稱昨到秦阿二飯店午餐因惠鈔付入開洋論價不合致被毆傷頭顱今請騐傷秦不認毆趙黃太守騐得趙阿四略受微傷判秦罰洋一元作養傷費○粵婦梁阿美稱失竊絨單報捕緝獲人贓請爲給領黃太守判竊犯顧阿本管押半月贓交阿美領去 
[厦門寄到賑洋]  
　　今有福建省厦門前招商局總辦王君淵如代募萬善同登二百八十九號冊內開厦門官紳號商共三十戶福建毛洋並銀票當地換成光英洋三百七十五元又印洋二元四開一元零銀一小件寄怡和洋行時和輪船帶來照數收到按戶塡奉收單䚾申招商局文案處王君心如備函寄復因淸單挨日排印來函囑先登報奉聞[  上海北巿籌賑公所施少欽謹啓正月廿四日]  
[松江存養齋主人來書]  
　　謹啓者小女年僅五歲於去臘忽患春瘟氣急音啞喉痰甚響鼻煽面灰醫家謂肺氣閉塞均稱棘手舉家驚惶連閱貴報累見助賑愈病效騐甚速因䖍叩灶神前許願助賑捐洋二十元求小女急病轉危爲安一念至誠仰蒙神佑逐漸轉機現在諸恙已退謹將立願賑洋如數送到上海絲業會舘內籌賑公所拜懇併解春賑請代稟關聖神前叩謝完願竊思小女九死一生之病竟能挽回造化足見助賑救灾最爲靈感謹請登報奉聞正月二十四日 
[鎭粵將軍長公生碑記]  
　　昔孔子稱子產有君子之道曰其養民也惠其使民也義大哉聖言自周秦以後至於今文武臣僚所爲公忠體國遺澤在人者終不能外乎惠義而別有所拖國朝自康熙十九年撤平南藩兵歸於京師二十年簡　重臣爲將軍領漢軍禁旅三千 
 
 

Page 4

 
 
鎭守廣州防兵皆挈卷而來世守兹土將軍之任非獨經武要使戶口繁滋風俗樸茂海宇謐安人才蔚起乃足仰答　九重南顧之勤所幸履斯任者高才碩德之賢項背相望以養以教類能因時制宜及乾隆二十一年復撥滿洲禁旅來此合駐聲威愈隆由是建樹武功振興文教屹然與江寗陝西荆州浙江四川福建各駐防形勢錯列拱衛　皇都而廣州規模氣象尤稱閎遠迨咸豐四年紅巾事起賊衆數十萬屢月攻城卒能固守省垣掃除巢穴七年洋人賺入粤秀山八旗兵衆效死勿去及和議旣成而帑項支絀積年所欠糧餉幾及鉅萬官兵枵腹從公惟是衆口嗷嗷其勢朝不謀夕凋療皆不樂其生跅弛者不安其分人心習氣大失舊規矣同治八年樂初長公恭膺　簡命爲廣州將軍下車之後體察情形必當惠義兼行乃克有濟於是商於督撫清新欵補舊欠先爲足其衣食後乃斥黜疲懦懲儆驕頑積獘除矣選任才異輯相兵民人心勸矣精練神機整齊步伐技業精矣嚴緝宼盜密布巡防閭閻靖矣數年之間元氣遂復猶恐貧寒之家有物故者未能無憾復籌欵生息奏加恩賞頌聲由是大作又月課明達書院生徒親爲指授文藝詩賦優給獎賞學業自此日精捷南宫膺館選者踵相接至繙譯文武進士官京帥者苦於無資乃爲籌加旅費且咨商學使奏請添設拨貢加廣廪生又奏加武舉中額旣宏登進之途益收作人之效歴考前任賢良所著政績未有如是之多者也更念八旗駐粤二百餘年志乘闕如典章漸多廢墜乃創脩駐粤八旗志五載後更續脩之各省駐防多取法焉至於水師一營時移勢異近於有名無實乃決計奏攺爲步軍營以期一兵得一兵之用事甫定而海防孔亟悉心布置刊布軍律賞恤規條弁兵懍遵威令踴躍登陴闔省民情遂恃以無恐綜諸德政其養人者皆子產之惠也其使人者皆子產之義也公先後在粤十六年其始也政治不專於寛其繼也法令莫怨其猛終使駐防八旗由衰而後盛且有遠過曩時者而謂八旗人心能忘其德耶光緒十年公奉　命入都内用官兵人士欲挽之而不得思報之而無由及旌麾北上公議於左司署内敬立公長生祿位以申尸祝之私爰誌其梗概於石後之覽者卽其事而詳考之當信公之惠義誠不遜於古人也 
[上海絲業會舘籌賑公所施少欽經收山東賑捐正月初十至十二日第五百六十八九七十次淸單]  
　　靜思居士續助二十元菱湖隱名　壽筵移助八元隱名氏爲弟求病愈四元張湧源求目疾速愈一元旌邑無名氏爲妻彭氏咳嗽求痊一元○蘇州楊君遵三募萬善同登昌字二千五百十一號冊遵記爲女病愈還願自助五十元○籌防局募昌字一萬三千九百五十八號冊思補拙齋喜緣氏二戶各錢四百文至德堂雨花山樵黃葉村叟三戶各三百文萱壽室了願人二戶各二百文荊花館一百文共八戶合來洋二元○太倉州學募昌字一千八百二十四號冊陸杏生三元施亮廷一元金玉如一元陳達夫五角許硯卿五角陸祖亮錢三百三十文○巽雪岑爲妻殷氏酬願十元又劉君蓁卿施君穉桐募昌字二千八百九十二號册楊肯堂錢八百文蔡霽峰蔡吉人施穉桐華月汀陶菊泉孫燦阡姚心畲盛仲培八戶各四百文顧瑞卿施霽人各三百文張聘之劉葵卿劉曉亭三戶各半元○龔君雪岑募昌字一千八百九十一號冊耐煩子陳秋波張德裕王經畲四戶各一元瞿寶善十元凌雲軒主二元悌記半元醉經書屋半元○龔君霖佐募昌字一千八百九十三號册施寶慶還願十元楊星垣一元公記一元○張君稼孫募昌字一千八百九十五號册嚴福卿二元張生九蘇瑞芝朱子香三戶各一元素行居士半元以上共合洋五十元由吳瑞生兄交來○裕大號募昌字一千三百三十一號册金華記余補記凌潤記湘湖氏懷慶堂金桐峰朱俊臣七戶各半元程茂椿一元泰豐四角裕大三角半周維徵李少梅各三角源記惕記耀記寶記沈家瑩俞有禮程東郊七戶各二角半舍英書屋王逵記沈福記徐雲記陳子田楊鴻元顧信泰王亨義八戶各二角二知散人四開二元修竹居四開一元養頤居八開二元以上三十戶共合來洋十元以上初十日○孫端麟求祖母病卽愈五十元玉記求病愈五元錢亷泉八元錢鼎甫爲妻胡氏求病速愈四元杭學成四元信天翁移助刊送明聖經資四元吳益山求妻病速愈四元欽記求病愈三元平陽生烟灰變價移助一元○鎭江楊堃五旬補過規銀一百兩由益記楊復祥交來○陸裕泰募昌字一萬三千三百九十七號冊四十戶共合八元錢六百八十文○金陵王君超江募昌字一萬三千八百三十七號冊金陵怡怡堂錠灰資移助步月山房文苑山房三尸各一元共三元○英暑帳房募昌字一萬一百五十一號册談芝卿六元樹松堂五元三省堂徐良玉靜遠堂三戶各二元吳刪記胡世順謝森記三戶各一元謝世悅楊炳泉倪燃卿瞿顯林李桂芬馬桂林朱鎭祥孫榮國徐止梅九戶各半元孫月昌沈阿二張萬春劉讐福四戶各二角半共二十一戶合來洋二十五元八開五元○甬夢氏銅洋七元以上十一日○宋門吳氏二十元滬電報局代發德州報費移助十四元康記號求生意平順十元莫釐俞求合宅平安十元爲求保胎安吉儴孕生男槐卿氏保妻延年曹啟豐雲溪氏夙抱肝恙近又復發醫藥資移助仰獲神佑福建　善堂陳四戶各五元童子張氏蔚生蘊生節歲費移助求遇嚴師訓廻益勸有力同志大發福愿共勸盛舉三元求病愈人陳普臣唐勸魁三戶各二元清芬書屋節元宵買花爆資移助一元寗波無名氏一元足對開二元無名氏四開二元不留名八開二元○映雪山房募昌字一萬三千五十一號册馬勤記喜筵資移助六十元章明記病愈還愿四十元種竹居將餘記湯餅筵資移助祝壽記三戶各三十元陸恆記二十元碧籐舘主二十元力得記二十元張芬記十六元徐麟記十元粱永記四元隱名氏二元拜石居一元培菊山房一元陳英記半元養心齋二元何裕記規銀十二兩孫益記賀香記陸泰記朱隆記侯庚記五戶各十兩余新記五兩七錢高松記錢二千文趙如記一千文諸五齡童子七百文以上共合來規錢二百八十兩正○勉力學好人今應燒本命錠期且新得氣急嗜眠之病急當循舊將夫婦應焚乙酉年本命錠資移助二元又折母難日神前香燭資移助一元又富陽縣署王沛食募胥江游子節省春筵　 
資移助六元查怡生王　人吳國明蔡雲軒董雲卿高奎山王吉人玉保安八戶均節省春筵移助各一元共來十七元○高君崧生募昌字一千二百三十六號冊紹璟堂宋求于歸鍾姓胞姊因鬱氣致肝病早日速愈二元留耕堂李爲徐氏先室五十冥壽追荐功德二元○大昌號募昌字一千六百六十一號冊無名氏二元○又募昌字六十八號冊趙相來趙淑華各三百文趙吳氏趙王氏均安三戶各二百文合來洋一元又募昌字六十七號冊莘記節買書費二元又昌字六十六號冊求身泰家安人一元又募昌字七十號冊順記四角什一子四角五分抑亦先覺者三角隨緣子三角痌瘝客一角又募昌字六十九號冊本署節省　用六百文趙瀛士趙淑芳趙志崇三戶各二百文合來洋一元長春堂四元天昌號三元四角五分以上六冊共來洋十六元○無愧我心齋合家老少同助一百二十元○泰亨源號募昌字一萬八百八十六號冊敬藝堂三十元嚴風遠堂王隱德堂泰亨　三戶各十元施師儉堂五元又募富貴源頭同字二次一萬二十一號冊慶餘堂徐二元王文生一元張定生一元施會昌無名氏善繼堂李開仁山四戶各半元共來六元○鳳陽府署顧君樹屏募昌字五千一百十一號冊補不足齋顧四十元宿州何敬甫刺史四十元張士元軍門三十元無名氏十元夢蜨軒謝八元張建勛恊鎭八元敬裕堂屠六元王鳳鳴恊鎭六元相藎臣　戌五元宏義堂平五元天祿堂劉五元秉中堂邵四元湘西黃氏四元徐咸慶總鎭四元慶德堂謝種義堂莫存德堂胡志勤堂程義安堂單五戶各三元眞庶堂許行素堂沈芸舫許孫　艇大令周蔭　叅戎李蔚大令六戶各二元郭炳垣敦仁堂郭龔煌天祿堂劉四戶各一元以上二十九戶均捐本洋共二百零六元原來扣去信資二元實交來本洋二百零四元由安慶乾昌局來○馬君駟良募昌字一萬四百七十四號冊扶風培德堂一百元○廬州幕客古月氏託舒城劉君募舒城縣正堂張十元錢糧櫃四元舒城縣右堂沈舒城鹽局朱各二元金陵　童本洋二元連慶均張　劉欽長興祥泰店萬興春萬隆店孫錦堂八戶各一元天生堂戴長豐李子元吳澤長李藍田周雅南金品三七戶各半元戴源豐倪松泉黃宗漢李玉山四戶合一元以上二十四戶共洋三十二元五角合來漕平紋二十四兩四錢估見九八規銀二十三兩八錢五分七厘以上十二日 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
