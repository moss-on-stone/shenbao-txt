# 1894 - 235 - 4907670

 

Page 1

 
 
[經策通纂續集出書啓] [  點石齋主人告白]  
　　經策通纂一書久已紙貴一時不脛而走天下矣其引用之繁夥體例之詳贍無煩贅言兹有浙東名宿及延陵君高足數十人竭三年之力攷正集之少備者補輯攷正成書百卷周秦諸子皆句梳字櫛編蒐經學家攷訂之語如正集經史之例毫無遺漏又攷諸史藝文中古書之存書者皆詳述其大旨并板本之源流皆不憚遐搜又於金石門及東三省西域輿地爲加詳焉又加禁書目錄一門以便多士知功令之當遵此外一一照原書部分補輯可謂絲髮無遺憾矣現付本齋石印其體製式樣悉照原書想海内君子必以先覩爲快焉刻已印竣出書分釘十二本碼洋六元惟此書皆由脩儒辛勤纂輯而成卷牘並少於原書而成書較難採輯更難不准翻刻願諸君弗與寒士爭此區區焉此啓 
[三百八十三號畫報告白] [  點石齋啓]  
　　倭兵艦之擊害高陞商輪也我華軍士之及于難者千有餘人載沈載浮多在水面幸有法國兵船救起四十五人德國兵船救起一百五十餘人此雖西人之好行其德實亦千古之創局也無如倭奴無道不自悔禍至欲徧搜國中紙幣以充餉復泒出奸細駕船以圖害吾恐一經撻伐定必殲滅無遺矣兹復略繪各節並他圖等准于廿六日出售 
[擬王師東渡諭日本檄]  
　　蓋聞不審大小者不可以圖存不明順逆者不可以爲國以我堂堂天朝幅𢄙之廣人民之多財賦之厚兵卒之精十倍於爾爾乃不自量力輕啓兵端是不明乎大小之勢矣我國素以禮義自持一舉一動正大光明爲天下萬國之所共知爾乃專尚譎詐爲非禮之舉冐不義之名輕舉妄動黷武窮兵是不審乎順逆之理矣朝鮮爲我藩屬二百餘年來貢獻無闕正朔常頒載在史册未之或替爾乃不念同洲之誼常存薦食之心甲申之役爾國嗾使朝鮮亂臣圖謀不軌擁兵入宮欲肆焚刦所賴王師雲集爾兵披靡敗北逆臣畏罪遠颺使朝鮮之宗祐將絶而復續朝鮮之疆域已危而復安此時我豈不能發爾之奸討爾之罪然體上天好生之德不忍見生靈受塗炭之禍是以不加深究重訂約章俾爾得全師以歸是我之大有造於爾國也方謂自此以後爾當感我恩施翻然易轍念輔車相依之誼爲患難與共之謀不意狼子野心梗頑猶昔今夏復乘朝鮮叛臣金玉均就戮煽惑東學黨作亂將不利於朝鮮遽調爾兵爲不情非禮之舉欺凌弱小殘害生靈實爲天地之所不容神人之所共憤我大皇帝是用赫然震怒命將專征天與人歸王師屢捷爾兵水陸死傷屍如山積屢挫之餘狼奔鼠竄本帥乘戰勝之威統率貔貅揚旌東指原不難以爾之所施於朝鮮者轉而施之於爾第念首開兵釁者别有人在爾等審大小之形明順逆之理當不乏人奚忍槪行剿洗致使玉石俱焚試舉爾國開釁之罪爲爾等言之金玉均爲朝鮮之叛臣人人得而誅之爾國以招亡納叛爲事旣已藏匿多年及伏辜於洪鍾宇之手爾反爲之咨嗟太息欲誅朴泳孝未成之李逸植則爲爾國拘繫肆行凌辱涇渭不分忠奸倒置致使邪佞得志義士吞聲庇惡養奸成何國體爾罪一也朝鮮爲我藩屬國中有亂不能自平乞援天朝派兵往剿堂堂正正何與他人事爾國乃以保護使館爲名陸續調兵夫英美諸國使署亦嘗調兵保衛然所調不過二三百爾國何得冐天下之不韙妄動干戈甘爲戎首爾罪二也爾國不乏舊臣老成持重深以輕開兵釁爲非爾主惑於功利誤聽少年喜事之言輕舉妄動卒致師喪於外餉絶於内兵士解體民志譁擾宗祀將絶郊甸幾墟爾罪三也萬國公法當兩國未經開戰之先雇賃他國輪船裝載兵糧不在禁止之例爾乃不顧公法突以兵輪擊我運船旣已將船轟壞復開鎗砲擊我水中之兵殘忍慘酷莫此爲甚不特爲我國所不容抑爲他國所齒冷謂爲海盜誰曰不然爾罪四也朝鮮國王世守藩封尺地寸土不肯取而委諸他人此固天下之公誼也爾國屢萌覬覦妄用詐謀始則餌以甘言多方摇惑繼則肆其要挾百計憑陵後見終不爲動乃乘我大軍未集之時擁兵入宮擅行廢辱擁黨惡之大院君爲君藉保護之虚名行并呑之實計此固朝鮮臣民所撫膺切齒而我國興滅繼絶討逆助順所不可一日緩者也爾罪五也爾所欲得者朝鮮之土地也於民乎何與爾於佔據漢城以後縱兵擄掠奸淫焚殺無惡不爲怨氣亘天哭聲盈路令人目不忍覩耳不忍聞此豈非盜賊之所爲乎爾帶兵諸人佯若弗知不加約束蔑視民命大傷天地之和爾罪六也古者兩國兵交使在其間卽今西國通例兩國明示開戰駐京使臣各自回國亦必以禮相送初不以兩國有故辱及使臣使臣周旋其間亦必不敢失禮以貽隕越羞爾國使臣當未出京之前覲見大皇帝干犯宸嚴出言無狀致我大皇帝赫然震怒命將專征爾罪七也兩國兵爭當出以正大若專尚陰謀詭計以圖一逞不免爲旁觀所齒冷爾國密遣奸人改易華裝在各口岸及内地晝伏夜行刺探消息豺狼其心鬼蜮其行可恨而亦可鄙爾罪八也開戰以後爾民之居我國者經地方官設法保護安穩如常爾國宜如何感戴乃不以爲德反以爲怨將我民之居爾國者逼勒欺凌友無忌憚一任爾民之糾黨焚殺佯若弗聞殘忍酷虐至此已極爾罪九也勝敗兵家所常有爾國苟早知兵力之不能抗我則解甲櫜弓潛鱗戢羽已耳乃猶不自悔悟大挫之餘揑報勝仗廣結羽黨布散謡言欲以惑我之軍心實則爾之奸計早已畢露不能欺人適以自欺爾罪十也今爾首事諸臣力竭計竊身敗名裂爾等或係鎭將之舊部或爲華族之後人當知天命之所歸識人心之所繫若能誅鋤首恶改革前非解甲輸誠請盟納欵我國亦不忍殘爾土地害爾生靈倘竟執迷不悟則大軍所至勢如破竹將使宗社不保玉石俱焚後雖悔之噬臍何及檄到如律令 
[本館接奉電音]  
　　昨由京友電傳上諭四道敬謹譯登○七月二十六日奉上諭前因葉志超一軍與倭人接仗獲勝仰荷慈恩頒賞銀二萬兩以示鼓勵嗣據電奏該軍暫移公州而倭兵二萬餘人突來圍襲我軍奮勇對適鏖戰六時之久倭兵死者千七百餘人我軍傷亡三百餘人該提督等以衆寡懸殊設計退敵遂率兵東渡漢江暫駐平壤自請嚴議並請將出力及陣亡將弁勇丁分别奬卹等語葉志超一軍本爲朝鮮定亂兵數不多此次途遇倭軍數倍於我圍合攻撲卒能以少擊衆全師而出雖有傷亡功過足以相抵所請嚴議之處著加恩寛免該軍將弁冐暑苦戰奮勇出力深堪嘉尚著准其擇尤奏保陣亡弁勇卽著查明請卹現在該提督已抵平壤與大軍相合卽著統率諸將協力進剿迅奏膚功以慰殷盼欽此同日奉上諭松椿奏遵旨入都隨班祝嘏請派員署理印務一摺漕運總督著鄧華熙署理欽此同日奉上諭廖壽豐奏已故知縣虧短鉅欵請革職並飭提該家屬勒追等語浙江已故前署餘杭縣知縣蔡秉澄虧短交代銀兩甚鉅該家屬任催罔應擅回原籍實屬膽玩蔡秉澄著卽革職並著廣東巡撫嚴提該家屬蔡秉澧等解往浙江勒追訊辦以重庫欵餘著照所議辦理該部知道欽此同日奉上諭福潤奏知縣虧短交代銀兩濳行回籍請旨革職嚴追一摺山東前任新城縣丁憂知縣雷毓春虧欠交代銀兩甚鉅屢次飭催迄未完解迨經傳提 
 
 

Page 2

 
 
該員早已濳回原籍實屬藐玩雷毓春卽著革職並著湖南巡撫　催委解山東嚴追訊辦以重庫欵餘著照所議辦理該部知道欽此 
[實事求是]  
　　倭奴犯順以來奪我藩封侵我口岸狼奔豕突頑梗難馴本飽以事關軍國重情人皆先睹爲快用是不惜巨費遍囑諸埠訪事友一有戰務立卽傳電告知俾從速列入報章布告薄海内外乃日前接烟臺電報局來信謂近奉督辦之諭凡事之涉於爭戰者一槪不得爲人傳逹以免洩漏軍情閱日又有天津訪事友書來稱某日有極要事機携費至局中傳電局中人旣已收取翌日仍復退回謂無論中西各人除商報外苟有涉中日事宜者决不代遞本館揆時度勢斷不能再發電音而下筆之時又自覺忝顔不敢動輙揑稱接得某處某處中西各訪事人來電致以無稽讕語摇惑人心祗得於日本高麗烟臺天津及南北洋各埠逐一添派妥實友人悉心偵訪聞有軍務卽刻飛函庶幾信不愆期事皆核實用副諸君子賜閱之盛情乎 
[京邸珢函]  
　　吏部示傳擬補綏遠城將軍衙門筆帖式崇秀一員相應傳令穿天靑褂備帶補褂元靑褂並佩帶對子荷包手巾於七月十四日黎明赴西苑門六項公所吏部公所内書到聽候點名於膳前帶領引見並先於十二日辰刻衣冠赴部演習口奏履歴○户部山東司示傳請領黑龍江鎭邊軍餉銀委員雲騎尉徐次靑等知悉所領銀兩本部於本月十二日辰刻開放該委員等務於是日赴庫承領莫悞○户部山東司示傳河東請領十七年分鹽引委員原作霖知悉務於三日内親身赴部當堂領取萬勿遲悞○順天府爲知照事所有本年甲午科宗室八旂繙譯鄉試錄科於七月十三日點名進塲十四日考試相應知照宗人府八旂各固山傳知與考繙譯生等務於是日黎明赴貢院聽候點名入塲考試○吏部示傳前選四川儀隴縣知縣王錫侯本部於本月十四日帶領引見相應傳令該員於十二日卯刻衣冠止部演習口奏履歴十三日晚在内城左近住宿十四日丑刻穿天靑褂備帶補褂元靑褂並佩帶對子荷忽手巾赴西苑門六項公所吏部公所書到伺候排班帶領引見如排班時不到卽將緑頭簽撤下 
[奇計破倭]  
　　本館派赴高麗專偵戰務之友人來信云我軍之續到者由左軍門統帶奉省勁旅若干營鼓行而前殺氣彌野倭人思據險以遏之巨砲如霆聲震山谷本月初十夜軍門别出奇計驅牛百餘頭前進上置星火而以雄兵别從間道入攀蘿附葛抄出敵營之後倭人之據山口者瞭見火星點點漫山蔽野而來發砲遥轟併力以禦我軍知敵已中計自後赴土阜擊之倭人力竭計窮不遑抵禦疑爲飛將軍自天而下魂飛魄散捨命奔逃我軍旣度嚴關卽乘勢追殺得以攻取堅城而據之是役也倭人自相踐踏傷斃至二千餘人之多我軍僅傷數名而已 
[威海軍情]  
　　本月十九日有友來自威海告諸烟臺訪事人云某日有倭船二次游弋於威海口外適有杉板船及養馬島大瓜簍船各一艘滿載棉花食米駛近其旁致被倭船擄去又言本月十三日我國兵船銜尾進威海口將船身及烟囱另加髤漆船棚零物一律拆卸隨於十六日赴天津旅順一帶銳竟尋倭船轟擊竊謂倭船之時時犯我無異無賴子登門謾罵主人苟偶加呵斥彼卽乘隙遁回而猶自詡詡然稱强於隣里謂我已以一駡讋服主人矣抑何可笑之甚乎 
[毁船三志]  
　　本月十八日倭船侵犯山東威海衛我水師與之鏖戰擊壞倭船名高雄艦者倭人遂敗北而逃本館已偵訪周詳兩登於報兹又悉高雄艦倭語謂之塔卡畫更是日之晚疉經轟擊鐵木粉碎輪不能行倭人乃以二輪船拖之望高麗遁去說者謂高雄艦爲倭船中之堅且巨者猶不足以與我爭持則其餘脆窳之各兵船更無論矣從此我軍一鼓作氣肉薄於汪洋巨浸之中藐爾羣倭定當退避三舍加以陸軍之在平壤者長駈直入掃蕩妖氛犀利無前勢如破竹區區島國有不牽羊肉袒甘爲城下之盟者哉牖下書生願磨盾以書露布 
[英倭新約]  
　　四五年前英國與日本議立新章凡英人之在日本經商者可任意居留内地不必向外務省領免狀并限定日期惟一切詞訟等情皆須依日律而行英領事不能判斷刻已議定繕立約章送請兩國朝廷簽名定於本月二十五日交換矣 
[相助爲理]  
　　德員漢納根於六月二十一日乘高陞輪船往高麗船被擊沈漢君死裏逃生得回中國歴觀報牘早經紀載詳明兹接天津訪事人來函悉李傅相以其勇往可嘉有勞足錄委令襄辦威海水陸營務處於本月二十一日成行嗣在威海布置定妥復奉李傅相委在定遠兵船爲副提督與丁禹廷軍門相助爲理云 
[委辦糧臺]  
　　中日軍務方興未艾李傅相旣奏請以直隷按察使周玉山廉訪馳赴高麗爲總理營務處兹復委津海關道盛杏蓀觀察辦理後路糧臺俾峙糗儲蒭轉輸不竭殺敵致果迅奏膚功 
[面受機宜]  
　　天津訪事人云海軍水師提督丁禹亭尚書於本月十八日秉節返天津謁見李傅相面受機宜並拜會稅務司晤談一切至夜卽辭回威海衛 
[日本購鉛]  
　　叻報云風聞日本人暗託孟買商人在新加坡香港諸處購買白鉛等物試思日人購此鉛斤何用不過欲供製造軍火之需耳然日前英國外部大臣曾在議院聲言謂中日戰務英國係居局外云云按照公法日人在局外之英國屬地購買此等物料大爲不合諒官塲尚未得知否則决不能袖手旁觀任彼胡行妄作也 
[赶製雷船]  
　　神户報言近日日本水師船廠赶製水雷船不遺餘力其已告成者有十七艘尚有兩艘不久亦可蕆事是廠平時工人約五百名今則增至七百名夜以繼日異常忙　然此等雷船不久必爲中國所奪日人此舉無非　盡辛苦贈與他人耳嘻 
[意國地震]  
　　英京來電云意大利國施施里埠忽然地震倒塌屋宇頗繁居民被壓斃命者計十三人傷者二十九人按近來地震一事迭有所聞各國莫不有之是亦可知地氣之變矣 
[防倭雜志]  
　　本館派赴烟臺專偵戰務之友人來信云自倭船侵犯威海之後市間驚駭異常登萊靑道憲恐有奸民混入市廛乘間竊發檄令海防營添派弁勇晝夜巡查亦正本淸源之意也○通商各國皆有兵輪船下碇烟臺港口保護商民其中以英國戰艦爲最多且時時出口演砲隆隆之響上徹層霄○威海業已封口無論何船夜間不准駛入誠以夜色朦朧之際猝難辨認恐致悞轟也道憲慮商民未及周知復轉飭沿海各州縣出未曉諭遍貼通衢○自中倭搆釁後大憲檄令海防營各派勇十名駐紥奇山所四城門以資彈壓至本月二十一日將勇撤歸問之則云烟口已無事故無需此也於是民心乃大定○本月十九日有由營口至烟臺者言及舟行至老鐵山洋面見有白色輪船十四號游弋其間衆皆疑爲倭船然遥見前後俱有民船並不追刦後有知者謂此項實我國兵船出洋尋覓倭奴與之鏖戰也老鐵山迤南爲津門旅順經由之路惜是日倭船已全數遁去未及擊沈 
[倭艦全回]  
　　聞之西人云倭兵船忽全數展輪回國目下中國洋面及仁川各口已無帆影輪擊矣意者恐我國移師東指擊其海疆故預先旋師保守乎若是則鼷鼠之技已窮辱國喪師指顧可見不知其亦自悔從前之輕舉妄動否 
[布置防務]  
　　署兩廣督標中衡恊副將潮州鎭總兵楊堯臣軍門以防務孔亟不時親出虎門與各將佐力籌守禦兹聞李制軍以潮瓊兩屬臨近海濵籌防亦應周密擬俟省防辦妥後卽委軍門前往布置一切 
[軍法森嚴]  
　　海氛不靖金陵招募新兵赴臺灣防堵登輪之日有甲乙二人畏葸不前乘間脫逃營官點名得悉情狀勃然大怒立禀大 
 
 

Page 3

 
 
憲派人拘獲略訊口供卽照臨陣潛逃例在旱西門斬首示衆甲乙皆江寍人住安品街左近云 
[白門氣候]  
　　金陵兩月以來雨澤稀少天氣炎熱異常七月廿二廿三等日有人見蝗蝻蔽天向西北而去至於門東一帶考生雲集擁擠不堪觸暑更易信府河考寓一日而斃數人内有一生年僅十八係太倉州崇明縣人未掇巍科遽登鬼籙令人聞而酸鼻 
[金陵官塲紀要]  
　　江寍藩司瑞茀侯方伯進京祝嘏禀請劉峴帥委員署理前報已紀之矣廿三日峴師牌示江寍藩司一缺以鹽巡道胡觀察家楨攝篆所遺巡道一缺以江寍府李太守廷簫攝篆遞遺江寍府一缺以候補府陳太守鍾鐇攝篆聞均擇於廿六日接印並聞豐軍憲擬於廿九日交卸北上關防一顆由兩江督憲兼攝 
[潯陽官話]  
　　十七日午刻九江官塲接南晶發來電音撫憲牌示因藩憲方佑民方伯入都隨班祝嘏鹽道裕竹村觀察署藩篆候補道繆芷汀觀察署臬篆蔣觀察署鹽道涂仲昉觀察充本科文闈提調官○總鎭周德泉軍門於十五六等日招募年力精壯十八歲以上四十歲以内者數百人給予口糧交本營遊擊傅春海新勁營管帶范坤元二叅戎教習鎗砲戰陣各技藝并愼選哨官練成一軍以備調用○辦理新關委員張正甫二尹學勤奉關道憲誠觀察札飭管解貢磁入都擬卽日附輪北上○候補同知陸壽民司馬錫康奉撫憲札飭管解皇木進京亦於日内北上○分潯差委之郭子範少尹模交卸代理經廳篆務畢接奉行知已補授吉安府龍泉縣北鄉分司賀者盈門擬卽日赴各當道禀辭俶裝赴任○委署彭澤縣馬當分司姚石先少尹業於前日接鈐任事代理之方茂齋少尹沛霖仍回潯候差 
[湓浦秋濤]  
　　天久不雨盼澤孔殷初四夜雖得甘霖迄今又逾二十日田疇皆成龜坼紋安得喚醒痴龍速沛霖雨以慰農民之望○特授南康府陳銘初太守鼎新年正强仕甫於今春蒞任不料近爲二豎所纏竟於十三日仙逝聞者惜之○十八日黄昏時有某幕友帶一童僕肩錢一串將進西門突來山東人劉旺玉猛擊僕肩一拳將錢奪去飛奔而逸僕隨後追赶幕友則赴卡房喊報管卡之劉外委急派兵數名前往兠拿追至下磯灣地方始得禽獲禀由營主轉禀鎭憲飭送德化縣究辦薛明府庭訊之下著笞責二千板荷以巨校派役押赴西門卡房前沿街遊行示衆○九華門内萬某娶妻陶氏琴瑟甚調二十日不知何故陶氏縊死床邊及夫察覺已體冷如冰矣父母聞信前來亦返魂無術令其從豐棺殮齋醮超度而已 
[卡多病商]  
　　江西全省厘金正卡七十餘處分卡亦有數十處如惠民門外上游犂嘴街將軍渡各有旱道分卡旣在正卡七十餘處之外又每挑貨抽錢數十百文不等每車貨亦然皆專過小票卽無票之别名也今奉嚴旨裁併七十餘處正卡亦不能全留况在七十餘卡之外者乎想當道必有以處此矣 
[除惡不盡]  
　　江省老羊巷永新試館堂子臺子合而爲一臺子被捉姦送案兹聞姦夫鴇婦皆已責押以示薄懲姦婦押而未責姑念無知被誘也旋姦夫鴇婦各具切結保釋姦婦亦取保開釋大約從寛辦理矣惟鴇婦仍留原處並未驅逐出境遞解回籍恐故態之復萌也斬草不除根奸民得志良民受害烏乎可哉 
[漕帥過揚]  
　　漕運總督松漕帥因有要公晤商南洋大臣劉制軍乘舟南下已登報牘兹聞在省小住三日卽於廿二日一點鐘時起節廿三日已刻行返揚州揚郡文武各員均在碼頭恭迓漕帥命駕入城答拜各當道輿前有漕標親兵持械護衛戈什哈數員頂馬跟馬並江甘兩邑民壯等役簇擁而行旋回舟次報時鐘已鳴一下當卽傳諭起椗開行文武各官曁鹽揚等營恭送如禮 
[廉訪過滬]  
　　江蘇臬司陳舫仙廉訪前赴江寧謁見劉制軍面禀事宜然後北上祝嘏已詳前報兹悉廉訪於昨日午刻乘鈞和兵船抵滬下椗金利源碼頭本埠文武各員均赴江干迎迓廉訪於二點鐘登岸鳴騶入城赴各衙門答拜卽入滬北天后宮側行轅暫駐襜帷聞尚須泛棹蘇臺然後乘輪北上云 
[彩雲飛去]  
　　本城某絲線店係某甲所開甲於去年怛化僅遺母女二人支持店務博取蠅頭以佐饔飱之不逮女待字閨中細數芳齡欲到棟花時候前日淸晨忽慫恿其母向某廟焚香還願勿再蹉跎母信其言卽爇瓣香向蓮花座下深深默祝願小妮子早締良緣及事畢歸家掌上明珠忽已不見偵騎四出消息杳然豈已如竊藥姮娥潛奔月府耶不可得而知已 
[因媳圖盡]  
　　蘇州人丁某挈媳朱氏俶居英華街小本經營以餬其口氏有一子年甫二齡日前忽至德仁里陳公館傭工棄此子於不顧丁至公館喚回氏不依且將丁羞辱丁愈思愈憤於晚餐後欲懸梁自盡幸有人知覺解救得生此係得諸道路傳言未然其中别有曲折否也 
[受傷兩誌]  
　　美租界百老匯路日升棧房雇用寍波木匠姚金榮工作前日下午忽與棧内出店江北人李順發口角各奮老拳姚力不能支奪門而逸李手舉茶碗追逐擲正中其首血流如注李見勢不佳乘間逸去經店主將姚舁送同仁醫院醫治○涨北小工陳三子年五十一歲日前在虹口公和祥碼頭某輪船搬運貨物有發箱一隻從高倒下將陳壓傷舁往同仁醫院據醫生騐明咽喉受傷大有關碍延至前晚一命嗚呼經泰記棧各小工集資收殮昨晨舁往義塚浮厝 
[剝膚之災]  
　　寍波人嚴子横挈同一媳一女賃居法界彩視街永興里第六號門牌女年十五昨日下午七點鐘因裝火油燈潑油在外火勢炎炎欲熾女急將衣服揩抺以冀壓媳不圖延及胸際上至頭面其媳往救亦遭延及一時鬨動居隣訛傳失火事聞於捕房立飭孫包探詳細查明一面將受傷之女舁送仁濟醫院療治未知能無碍否 
[押解倭奸]  
　　三日前英捕房好捕頭訪聞有倭人多名改作華裝濳匿租界之中行蹤詭秘遂遣包探何瑞福及八號西捕在各處禽拿解送美領事署此已登列報章兹悉先是美總領事以本署祗代日本保護安分商民所有匪人不能包庇故卽知照捕頭留心偵緝如有此項奸細立卽拿解訊懲捕頭訪知阿而弼路某洋房藏有倭人日則服西衣夜則改華服雖無行奸實跡究亦不便容留故卽拿獲七人送至美領事署美總領事略加詰問搜其身畔並無違犯之據遂於是日傍晚將六人押上公司船解歸日本另有一人作高麗裝束尚須澈底根究故刻仍覊押署中也 
[稽查客棧]  
　　邇者海疆多事奸宄易於潛蹤法捕房克捕頭深恐租界中各客棧留住匪人特飭包探分投傳語凡遇投宿之客須詢明年歲籍貫事業塡注明晣將循環簿呈送捕房如有形跡可疑者許隨時報請拘究倘敢匿而不報一經覺察惟棧主是問 
[妥籌安插]  
　　高麗人朴義亭在鎭江販賣爲生地方官查無護照現值海氛不靖未便容留飭差押解來申赴道轅投文黄觀察札發上海縣妥爲安置黄大令飭值日差暫行看管聽候送交朝鮮通商委員李君朝鳳收管 
[研訊定貨案]  
　　前者德商天福洋行主人控華商保昌順洋貨號股東吳少齋定購洋布四十箱出過十七箱尚有二十三箱延不提出宋通刺會同德國繙譯官佛君升堂提訊將吳管押諭令赶緊理明旣而吳在押遣抱呈某甲求提合股之胡小梅李芝靜到案帮同淸理通刺准之旋由差役提到保昌順執事人周景堂通刺升座二堂研訊周供稱保昌順所定天福洋行之洋布實因先令價跌致受大虧未能如數提出胡股東尚在嘉興原籍李股東在平湖原籍　　傳訊不敢妄供吳供稱職員無力擔承並非有意延宕求父臺提胡等帮助通刺謂爾與胡　　開 
 
 

Page 4

 
 
保昌順可有合同議據答稱有通刺著仍還押令速檢合同議據並保昌順資本簿呈候再核 
[飭董理帳]  
　　前報紀幾遭人命一則先經唐惠東等以與梁應南等股開長發客棧被呑股銀等情在縣涉訟奉飭傳訊兹經黄大令聞伊等在棧爭閙恐釀禍端立飭原差傳集人証於前晚請葉司馬提訊原告唐宸亮卽唐惠東訴稱監生係廣東香山縣人有同鄉人梁應南唐懋隆等四人向開長發客棧光緒十七年冬間梁等因棧中虧本難以支持邀同監生與鄭復初二人入股姘開計作十二股每股銀六百兩梁等將生財各項交下作七股半由監生與鄭復初名下付入資本銀二千七百兩計得四股半歸監生等承接經手所有棧夥仍用舊人至十九年二月結算生意頗有盈餘嗣適監生有事回籍被梁應南陡起不良串同唐懋隆揑帳呑銀已在英法公堂控告有案今因伊等又欲呑没股本控蒙恩准飭提候訊至本月二十二日忽有唐懋隆之子由東洋來滬與監生尋釁不准住在棧内竟用小洋鎗轟擊幸棧客人等瞥見竭力解救未遭毒手今求恩斷鄭復初供與唐惠東合股在棧經管外帳日前唐懋隆之子確將股東唐惠東驅逐並用洋鎗轟擊人所共見唐懋隆供職員向與梁應南等股開長發客棧光緒十七年十一月間因梁有事回籍職員另往東洋營生遂將棧務交唐惠東接手今被鄭復被請廣肇公所董事囑職員不住棧内致相爭訟梁應如梁錦如供與唐懋隆同又據蔡壽南稱伊等涉訟梁應南實有不是今請諭董先將帳目理算方可明白司馬得供謂梁應南曰爾等旣與唐惠東同爲股東不應互相攻訐著唐懋隆等暫時遷出不准任意爭閙致釀事故聽候傳知該董事於三日内理淸帳目再行訊斷卽著兩造各具不敢妄爭切結而退 
[竊犯成擒]  
　　長江一帶著名扒竊陳德元桂德勝在重慶輪船行竊廣東候補府孫明廉太守大紅碧犀及白玉翡翠等件值銀一千六百餘兩投報捕房先經獲到同黨劉寳林周裕卿供出陳桂二人法包探郁廷湘留心偵緝搆線密拿旋悉二竊匿跡英界洋涇浜令安客棧遂帶領探夥請英捕房派探於昨日下午六點鐘至該棧將陳德元桂德勝及賊夥一名一并拘入捕房押候堂期解訊 
[助賑造福]  
　　三墩王申山但願兵氣銷助賑洋三十六元凌墨香賑洋五十元四會厘廠徐香港洋四十元申規銀二十八兩八錢信昌珠號陳養泉翁交來紐約領事署隨員安徽余則逹叅軍湯餅移賑銀二十一兩二錢公正號交來陳平齋洋四十元先後祗收莫名欽謝造得蒼生福命同我太平移將海外慈雲宜君昌壽謹登報牘以誌鴻施[  上海六馬路仁濟善堂籌賑公所施善昌等謹誌]  
[樂善消災]  
　　嘗謂濟困扶危看貧民之食德消災降福徵善士之陰功昨承本埠不留名大善士祈妻陳張氏消災益壽闔家平安助到敝所經費洋五十元又承周君蓮塘願於七月份起每月助洋兩元今已交來七八九三個月計洋六元除分别掣付收據外惟祝合第延祥所求必遂并懇錄登報牘以誌陳周兩善士之富而好善云爾[  滬北棲流公所司董謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[巡局瑣案]  
　　周錫貴在南市開設桂芳園茶肆曾有董六子寄銅銚一把前日被陳裕和私　　去　　　　　外狂追至馬路地方之永祥軒門首得以拘住送往南市二十三七鋪巡防局請　局員訊問之下陳認竊不諱二尹著勇丁將陳重責　板贓給失主領去○前晚有黄裕生及開設老虎灶之阿翠在小南門内納凉閒步突有著名無賴鍾三囡銅匠阿榮擡轎　發等故意與之碰撞致相口角旣而拳來脚去勢若狂風黄等力不能敵披靡遁去行過三官堂地方適被　　所見復動干戈　者如堵中有某姓小孩　被踏傷啼哭不已　　其父將黄裕生及阿發等扭送永興橋堍巡防局請訊局員吳二尹訊明原委飭將黄裕生阿發各責一百板再罰洋二元給　爲醫傷費黄等遵斷而退 
[英界公堂瑣案]  
　　積竊周榮明連竊徐阿四等七家之物包探何瑞　拘送究辦徐等咸投案領贓周供稱小的係鎭江人不敢狡供惟求恩典宋通刺與薩副領事商之良久然後判令笞責一百板管押一月期滿再笞責一百板遞回鎭江原籍○陳阿生竊取西人羅朋生家　衣六件經失主指交一百四十三號華捕管押捕房昨晨解送公堂通刺判令笞責五十板○王　三因病留住某處病房乘間竊取椶榻一副　之而出經二百號華捕拘解公堂病房主遣傭人胡德松聲訴情由通刺判令將王管押三日○李木根拉無捐照之東洋車僞作包車兠攬坐客經二百十一號華捕拘案通刺判罰洋銀一元再令補捐車照○寍波人李明甫同同鄉人胡柴氏借錢不遂攫取氏耳上金環飛奔逃逸氏大聲疾呼經二百十號華捕將李拘獲送案請追胡柴氏歴訴前情並齎呈未經被攫之耳環一枚請騐李不認攫物通刺著押候覆訊呈案之耳環暫存○包探黄四福禀稱小的拘獲積竊陳松獲詰知連竊朱益合等六家烟槍衣服約值洋銀十餘元是以送案請訊陳俯首求恩一言不發通刺判令笞責一百板管押一月期滿再笞責一百板遞回原籍○野鷄倡張仁蘭彳亍途中强拉狎客至家與之苟合經包探孔阿才所見拘送公堂張倡供稱小婦人父母窮苦不堪不得已而爲此通刺判令押上航船載回原籍○二百八十三號華捕禀稱羅仁芝王六子王慶春三人向孫宏仁訛借孫不依致被毆傷額角送之醫院經醫生診得傷勢非輕須閱四禮拜方愈今特將羅及二王送究通刺判令各笞責一百板枷號五日期滿分别遞解回籍○陳大寳掩入蔡生茂家調戲婦女蔡以正言斥之陳老羞成怒與蔡爲難致被毆傷眼角經二百廿二號華捕拘入捕房解送至案通刺察得蔡之傷處須閱一禮拜方可告痊遂判令將陳枷號一禮拜發犯事處示衆○包探江阿三禀稱西人禮羅雇王狗郎之車載運書籍遺忘衣帽各一王並不交還小的知之拘案請判通刺判令管押一禮拜衣帽給還失主○四百四十號華捕拘解曹阿發曹徐氏到案禀稱小的於深夜出巡見伊等吵鬧不休喝阻不依反敢毆辱是以送請究懲曹供稱小的夫婦二人因天熱假寐門前此捕向妻子身上摸索妻子驚醒狂喚小的見是此捕在疲後躱藏向之詰問此捕卽誣指小的兇毆叩求恩鑒通刺不予深求卽釋之使去 
[法界捕房瑣案]  
　　某西人家於護城河西畔被賊行竊投報捕房葛同轉飭探吊到各贓見内有失單中所未列者因命提竊賊張阿五到案問各贓從何處竊來張供稱小的向在南瑞兵輪船上當水師各物係自己所辦西人遣粤婦王阿華投案領贓同轉命自行檢點訴稱尚少小孩衫袴各衣料若干張供稱藏在空屋中某號西捕禀請具領閙鐘一架綢傘一頂張供稱有衣三件質在新北門外元順押鋪問押本如何歸還供稱小的因賭輸盡矣同轉判令從重笞責二百板飭探帶至元順吊贓各押鋪遣夥投案求領質本同轉不准隨將吊到之各贓給各失主當堂領去○朱阿坤攫取趙金堂長衫團扇質取洋銀一元五角經趙叔金泉扭控捕房葛同轉訊明情節將贓給領著交還質本此已詳紀報端昨日命提到案照原斷掌頰一百下押交質本朱妻王氏投案求保同轉著取到質本並令朱具改過切結方准保釋○曹宗雲茂才控衛福卿與俞顧舟等串吞借款案懸日久俞仍禁押捕房曹訴稱生員欲赴金陵秋試請卽將案訊結昨日同轉蒞捕房命提俞研究俞供稱此事實與小的無干同轉謂曹控欠之欵究竟衛妻用過若干俞供稱范潘氏每月應付利息洋銀二元曾倩小的代付同轉謂此事爾旣作中不能置身事外姑念在押日久格外從寛著交保出外限半月内邀同陳壽生姚蒼谷等赶緊料理禀覆○趙孫氏控夫妾王氏隱匿其夫玉堂所遺各物葛同轉訊供之下飭探邀經理人眼同檢呈交還包探郁庭湘禀稱小的奉諭邀集各人檢呈計皮箱六口其中並無男衣今將各物開單呈閱趙孫氏挈子世吉及經勸人趙裕溪投案訴稱晚日偕趙小竹等人檢點趙王氏各物只將玉臂釧玉班指及扇墜三件交還其餘衣服稱已當去質票存在捕房同轉命查騐當票是否趙衣諭令原告於下期投案候核 
 
 
 

Page 10

 
 
   
 
 

Page 11

 
 
[光緒二十年七月十八日京報全錄]  
　　宮門抄○諭旨六道錄前○雲督王等奏報平定黑夷並籌辦善後情形摺○豫撫裕奏解協毅軍餉銀兩片○七月十八日户部通政司詹事府八旂兩翼值日無引見○松溎等塲監完竣覆命○奕年請假十日○倉塲奏漕船五日回空○召見軍機阿克丹八額駙○○雲貴總督臣王文韶雲南巡撫臣譚鈞培跪奏爲官軍圍剿東山黑夷迭克堅巢續獲首要地方一律肅淸現將防剿各營分别撤留並籌辦善後各情形恭摺馳陳仰祈聖鑒事竊臣等於本年三月二十八日將剿辦　匪攻破兇巢擒獲首匪各緣由馳奏在案四月十九日由驛遞回二月二十八日初次奏報原摺欽奉三月二十三日寄諭此股夷匪負嵎自固出没無常屢經抗拒官兵勢甚猖獗若不乘其初起之時迅圖撲滅必至蔓延爲患著王文韶譚鈞培添派得力員弁厚集兵力審察地勢奮力追剿以期掃穴擒渠勿任此拏彼竄一面解散脅從以孤匪勢川滇勦辦情形著隨時馳奏以慰　系等因欽此仰見聖訓周詳機宜秘授欽感莫名伏查東山黑夷族類旣雜頭目亦　此次被丁洪潰谷老四等妖言朝佛煽惑勾結遂致蠢動其附近山外夷寨多被脅從匪中頭目如張管事楊廷貴封甲長卽洗洒扒熊千金王阿路子及水頭山逸匪谷老十楊文才李朝品等實繁有徒是以丁洪潰等雖已伏誅該黨仍麕聚不散臣等疉飭總兵馬柱李福興黄河洲劉銳恒蘇掄元遊擊馬秉雲等分道進攻而以安撫事宜責成道員翁壽籛妥　辦理連日迭據該道等禀稱叅將劉銳恒督同士舍高振業之妻高章氏前往山外開導夷民曉以利害先後安撫二十六寨同知姜瑞鴻亦派永北廳司獄彭若沛安撫夷民十一寨各軍糧路疏通始克分投進勦三月二十九日李福興由期納拔隊前進據此磺箐夷目出寨迎訴歸順當給與招撫旗幟四月初三日督同管帶土勇副將李自新土目高海滄進攻河乂喇七甲黑　自恃地險依山抵拒摇旗呐喊矢石蝟集兵勇仰攻不便擇地扎營匪黨於初四五等日兩次下山猛撲均被我軍擊退乘勢鼓勇進攻鎗砲齊施相持半月匪黨不支李自新率隊直攻賊巢登將匪首張管事擒獲鎗斃黑　十餘名餘黨出巢奔竄黑　所用多係毒弩中人輙死傷斃戰兵一名團勇數名探聞谷老十五阿路子等麕聚於知母箐等處李福興等約集各營於四月十四日分路進攻辰刻至耶曰猓遇匪黨五六百人蜂擁迎敵奮力攻擊斃匪百餘名立將耶曰猓賊寨攻破進殺數里該匪預將山路挖斷不能窮追次日跟蹤搜勦將俚玀坪襪羅等處賊巢攻燬斃賊多名直抵猓哄箐山勢壁立下臨大江外委張汝發軍功馬慶壽戰兵馬長貴王銀靑等攀巖猱進均被該匪滾石下擊立足不定墮江沉没哨弁馬榮魁張和祥夷目余子秋分路繞越山巓排鎗猛擊賊始敗逃互相傾擠跌落入江者不少二十一日黄河州由羊四廠馬秉雲由磨舍居馬柱由他谷同時齊進先攻知母箐匪黨伏匿深林不出我軍合圍包抄以鎗砲連環轟擊匪黨受傷極多遂自焚寨屋從烟焰中衝圍而出藥弩四射勢甚兇猛我軍穩紥穩打不少退却匪黨紛紛狂竄各營跟追賊中悍黨經此數戰殲斃甚多李福興搶獲熊千金谷老四二名訊據生供匪首王阿路子身受鎗傷率敗黨數人逃至江邊存亡不知下落是役也各軍於深巖窮谷之中親冐毒弩擂石仰攻三晝夜掃蕩匪巢多處計斃黑　一百五十餘名生擒不計官兵中弩陣亡五名帶傷二十餘名夷練傷亡十餘名攻克知母箐後李福興黄河洲李自新分任搜剿波苴河南岸覓苦巴猓四甲地所遇夷寨只餘老弱婦女並無賊蹤馬秉雲馬柱分任搜剿耶白玀撒猓歌得三甲半地該　夷零星散處山坡或三五户七八户並無村寨山内各甲　夷各舉董事夷民來營割鋸木刻誓不反側經姜瑞鴻入山安撫人心在定此山内各營圍剿東山知母箐擒獲匪首張管事等並搜剿安撫各夷寨之實在情形也劉銳恒蘇掄元兩營自各軍上山後劉銳恒卽赴臘人寨等處分起扼紥蘇掄元分兵駐守高寨舊衙坪防匪外竄仍派勁旅四出偵緝四月初八日劉銳恒率隊入山所遇路烘坪坪落箐黑夷迎降未敢拒敵初九抵婆婆河匪黨仍敢放弩擂石官軍奮勇上前生擒　目燒姑拔一名派隊押令前導投順老剿匪首封甲長卽洗洒扒匿於二得莫遣人詐降欲誘官軍深入經劉銳恒窺破揮衆上前猛撲槍砲齊施匪黨負固弩石亂發兵勇受傷多名哨長劉運昌頭受石傷甚重裹創生擒封甲長夷衆四山呐喊意圖搶奪官軍力戰護解回營先是東山七甲半地推總伙頭楊廷貴最爲狡譎封甲長最爲猛悍是以號召羣夷當二匪被獲時黑　均有糾衆搶奪情事王阿路子張管事均充白猓玀伙頭最爲夷衆所信服自蘇掄元攻克二保坪後楊廷貴卽遣人投遞木刻歸誠又陰向劉銳恒營投順首鼠兩端心懷叵測經該叅將等覷破勒令傳獻匪首自贖楊廷貴知計不行逼脅各箐夷衆抗拒官軍迨聞封甲長被擒其勢已孤欲潛渡波菁河竄往大姚以圖復逞經劉銳恒派令哨弁李文高跟蹤偵探自率劉萬淸等繼進先將該匪目之家屬七丁口全獲楊廷貴避匿洞中亦被李文高生擒其弟楊老二猶敢糾衆搶劫被就撫之米庫　㱔楊來扒用弩將其射傷割取首級餘匪四散自封楊二匪被獲後各營深入餘匪散匿七甲半地該處山地遼闊　渡金江卽爲大姚賓川屬地亦多夷民聚居恐被勾結一面飛飭各營分地深入窮搜一面由省調派綏靖左營總兵張樑管帶兩哨練軍前往大姚一帶查緝以防匪黨竄越嗣據前敵禀報搜山各營各有斬獲山内均無匪蹤被脅各寨次第安撫歸業又經翁壽籛飭派蘇掄元帶隊會同永北同知姜瑞鴻沿途安撫地方一律肅淸計蘇掄元劉銳恒先後擒獲匪首封甲長楊廷貴燒姑拔陳姚隴李老四王飄皮等多名逸匪谷老十楊文才谷老三谷老四谷長生五五保等逃竄山外亦被梁士偉一軍擒獲山外各營分路進剿擒獲匪首封甲長等之實在情形也臣等溯查東山九地黑　㱔一種曾于道光初年搆亂經川滇兩省派兵會剿始獲安輯迄今數十年來生聚日衆各相雄長聲教不通儼同化外幾不知有土司更不知有流官因其蟄伏不出未敢輕議用兵兹幸仰仗天威將士用命怗惡匪徒殲除殆盡各寨良懦　㱔得以各安生業而毗連山水郡縣地方不至時有出掠之虞實爲邊疆大幸以上大槪情形曾於五月十五日電請總理各國事務衙門代爲陳奏仰慰宸厪刻下軍情已竣各營自應分别撤留臣等電商署提臣蔡標酌留黄河洲一營鎭壓山内並緝逸匪其餘李福興馬秉雲馬柱三營均令各回原防蘇掄元原駐武定亦令回防劉銳恒帶隊隨同翁壽籛俟安撫事竣飭令回省續派張樑兩哨暫俟江邊無事亦回原防所有永北廳舊衙坪等處新遭匪亂除由翁壽籛按户發給賑撫及耔種銀兩俾安耕鑿外仍飭梁士偉暫留新招練勇二百名分駐彈壓並緝拏漏網匪首王阿路子務獲懲辦以絶根株所有各營先後擒獲首匪楊廷貴封甲長卽洗洒扒張管事熊千金等飭令翁壽籛親提訊取生供按名正法梟示以昭炯戒惟此次夷匪肇亂勾結　㱔竄擾夷地縱横數百里相持六閱月各員弁先將丁洪潰等悉數就擒不至蔓延鄰境繼將黑　著名匪目芟除殆盡在事各員尚屬著有微勞謹先擇尤酌擬奬勵開單籲懇恩施永北廳同知姜瑞鴻署永北營叅將梁士偉身任地方未能先事預防幾成巨患本應叅處姑念數月以來隨同各營籌剿籌撫尚能力蓋前愆功過相抵應請免其置議代夫襲職之北勝土知州高履坤奉委招撫亂夷爲賊所脅不屈被戕實屬深明大義忠烈司風應請旨交部從優議卹以慰貞魂其歴次陣亡傷亡之員弁兵勇查明歸案辦理所有在事出力文武官弁兵丁勇丁容俟各營撤回飭令據實開報由臣等詳加查核再行彚案懇請奬叙所有官軍平定東山黑夷地方一律肅淸緣由除咨四川督臣查照外謹合詞恭摺馳陳伏乞皇上聖鑒訓示再由驛遞回三月二十八日二次奏報永北軍情一摺奉硃批另有旨欽此現在尚未接奉部行合併聲明謹奏奉硃批另有旨欽此○○裕寛片再部庫撥恊毅軍餉銀每月一萬兩光緒二十年計十二個月應恊銀十二萬兩前經奴才照案奏明仍在豫省應解地丁京餉内按月如數劃出分批解抵下餘應解京餉仍解部庫淸欵奉到硃批户部知道欽此當經行司遵照並將正二三四五六六個月餉銀六萬兩分批先後委解具奏在案兹據署布政使長祿續撥銀三萬兩作爲部撥毅軍光緒二十年七八九三個月餉銀於六月十三日發交善後支應局解交宋慶軍營應用詳請具奏前來奴才覆核無異除分咨查照外理合附片陳明伏乞聖鑒謹奏奉硃批户部知道欽此 
 
 

Page 12

 
 
[光緒二十年七月十九日京報全錄]  
　　宮門抄○粤督李等奏委員匯解京餉及内務府經費摺○又奏委員匯解固本京餉片○將軍裕奏請委署知縣片○豫撫裕奏叅知縣教職摺○又奏委解北洋京餉摺○雲督王奏報蒙自關徵收稅銀支銷撥解欵目摺○又奏請優給督辦礦務大員廉俸摺○七月十九日禮部宗人府欽天監侍衛處值日無引見○肅王帛公各假滿請安○鄭王怡王等由東西陵回京請安○瀾公等各謝署缺恩○榮和前往黑龍江差遣委用請訓○宗人府奏派彈壓派出謨貝子○禮部奏派磚門搜檢之王大臣派出莊王懷塔布長　惲彦彬載瀾高山安興阿徐會灃明秀彭壽○侍衛處奏派碍門搜檢之侍衛派出善旌志鈞松壽松普○召見軍機錢應溥榮和○○太子少保頭品頂戴兩廣總督臣李瀚章頭品頂戴廣東巡撫臣剛毅跪奏爲籌解光緒二十年分京餉及内務府經費第三批鹽課銀兩謹將匯兌商名銀數及委員起程日期恭摺奏報仰祈聖鑒事竊照承准軍機大臣字寄光緒十九年十月二十七日奉上諭户部奏豫撥來年京餉一摺擬在地丁鹽課等欵内指撥銀七百萬兩著於來年分批赶解另奏光緒二十年内務府經費擬撥廣東鹽課銀五萬兩著於來年開印後陸續經解内務府交納等因欽此並淸單一紙内開擬撥光緒二十年分京餉廣東鹽課銀二十萬兩又内務府經費鹽課銀五萬兩此欵應以二萬五千兩批解部庫歸墊以二萬五千兩經解内務府應用等因當經恭錄轉行欽遵籌解在案惟查粤東運庫向於撥解京餉難籌現銀解部歴係奏請交商匯兌應仍循照辦理兹據兩廣鹽運使英啓詳稱光緒二十年分部撥廣東鹽課京餉並内務府經費共銀二十五萬兩經先行籌解京餉銀十萬兩内務府經費銀三萬兩分别批解部庫歸墊徑解内務府應用分作一二批於本年二月初三三月二十六等日委員彭本洵沈贊淸等解京詳明奏報在案兹又在於光緒二十年鹽課項内籌銀五萬兩並隨解一五加平飯食銀一千五百兩作爲本年第三批京餉又在鹽課項内籌銀一萬兩以五千兩批解部庫歸墊以五千兩徑解内務府應用各照章隨解平餘抬費等銀一百六十五兩共銀一萬三百三十兩作爲本年第三批内務府經費飭交殷實商號百川通新泰厚日昇昌蔚泰厚恊同慶蔚長厚匯兌入京遴委候補知府多齡候補巡檢李定源領齎匯單文批於本年六月十九日由粤東起程附搭輪船進京支取足色紋銀分赴户部内務府投納詳請具奏前來奴才覆核無異除分咨户部内務府外理合恭摺具陳伏乞皇上聖鑒謹奏奉硃批該衙門知道欽此○○李瀚章等片再案照同治五年欽奉上諭直隷固本餉項前經諭令廣東按月解銀一萬兩著仍照原定數目改解部庫交納等因欽此久經遵照辦理查此欵向在洋藥厘金項下支解嗣因藥厘改歸稅司辦理每年劃留銀八十萬兩專　備還洋欵之用隨准部咨固本餉銀前經奏定每月籌解銀一萬兩應令無論動用何欵赶緊接續報解等因兹據廣東布政使覺　成允詳稱光緒二十年分應解固本餉銀一十二萬兩業經先向商號訂銀四萬兩作爲光緒二十年正月至四月固本兵餉飭委候補知縣彭本河候補鹽巡檢黄山領解赴京交納詳奉奏明在案兹再向商號日昇昌百川通蔚泰厚蔚長厚新泰厚訂供銀四萬兩作爲光緒二十年五月至八月固本兵餉仍交該商號等匯兌至京遴委試用通判沈贊淸補用知縣譚作霖候補縣丞貴仁領齎文批于光緒二十年五月十三日起程由海道進京支取銀兩赴部投納等因詳請奏咨前來臣等覆覈無異除咨部外謹合詞附片具陳伏乞聖鑒謹奏奉硃批户部知道欽此○○裕祿片再廕甯　知縣王安平現經調省察看所遺員缺查有候補同知張瑞三老成明練堪以署理除檄飭遵照外謹附片具陳伏乞聖鑒謹奏奉硃批吏部知道欽此○○頭品頂戴河南巡撫奴才裕寛跪奏爲特叅衰庸不職之知縣教職以肅官方恭摺仰祈聖鑒事竊維知縣爲親民之官必須才明體健始能有裨地方教職有訓示之責尤當植品端方以期無慚師儒未容以衰庸猥鄙之員濫竽師位致滋貽誤兹查有新安縣知縣宋鳴謙久病未痊步履維艱孟津縣知縣李錪才具平庸難期振作原武縣訓導韋明星居心嗜利罔知檢束以上三員奴才訪察旣確未便姑容相應請旨將宋鳴謙李錪均勒令休致韋明星卽行革職以肅官方爲此恭摺具奏伏乞皇上聖鑒訓示再所遺新安孟津等項選缺豫省現有應補人員應請扣留外補合併陳明謹奏奉硃批另有旨欽此○○頭品頂戴河南巡撫奴才裕寛跪奏爲遵照户部來電撥解北洋京餉銀數日期恭摺仰祈聖鑒事竊查豫省應解光緒二十年分地丁京餉銀二十萬兩内除撥解部協毅軍月餉十二萬兩劃留皇太后恩賞普濟窮黎銀二萬兩下除應解部庫銀六萬兩前已委解過頭批銀三萬兩赴部交納奏明在案兹准户部電音撥河南地丁京餉銀二萬兩速解北洋等因知照前來奴才當卽行據署布政使長祿如數湊撥定於六月十九日委員管解起程前赴北洋大臣衙門交納除分咨查照外所有撥解北洋京餉銀數日期相應恭摺具陳伏乞皇上聖鑒謹奏奉硃批户部知道欽此○○雲南總督臣王文韶跪奏爲蒙自關第一百三十四結期滿徵收稅銀及支銷撥解提存各欵循例開單奏報恭摺仰祈聖鑒事竊准户部奏咨洋關徵收稅銀遵照章程應行按結開單奏報扣足四結專摺奏銷等因業將蒙自關自光緒十九年八月二十二日起至十一月二十四日止第一百三十三結期滿徵收稅銀支銷撥解欵目循例開單奏報在案兹據雲南臨安開廣道兼管關務湯壽銘將光緒十九年十一月二十五日起至二十年二月二十五日止第一百三十四結期内徵收正稅分别四六成四成作爲京餉其六成洋稅項下除開支正半稅傾　折耗及關用經費外餘銀提一成五釐出使經費所收子口半稅全數歸入六成項下供支並將實徵船鈔各數目開具四柱淸單詳請奏咨至蒙自開關以來並無洋商運貨出入所收稅鈔均係華商完納又此結内稅務司送存提歸總理衙門三成罰欵銀三十三兩四錢八分遵章隨結聲叙一併具詳請奏前來臣覆核無異謹開列管收除在四柱淸單恭呈御覽並咨總理各國事務衙門曁户部南洋大臣查照外謹會同雲南巡撫臣譚鈞培恭摺具奏伏乞皇上聖鑒敕下該衙門查核施行謹奏奉硃批該衙門知道單併發欽此○○雲貴總督臣王文韶跪奏爲據詳轉陳請旨飭部議覆恭摺仰祈聖鑒事據雲南布政使史念祖詳稱定例滇省地方官經管轉運銅店及委員解運京銅均另行支給養廉銀兩於陸運項下作正造銷誠以承辦要公需用在所必需不使枵腹從事也雲南銅政自經兵燹廢弛同治十三年奏請試辦經營十餘年未見成效光緒十三年前雲南巡撫唐炯奉命以巡撫銜督辦雲南礦務蒞滇以來竭力整頓躬赴各廠鑿險縋幽餐風觸霧乃徧採引苗廣開新硐殫精竭慮艱阻備嘗論其事則與運解一體論其任則綜運解之大綱而一切養廉經費尚未議及作何支給在唐炯受恩深重固未嘗冀倖及兹而自到滇迄今歴有年所縱使儉約不渝自甘菲食而辦公竭蹶日久難支加以每一出巡騐廠輿台僕從工食盤用一切雜費勢不能無念祖職司銅務出入知之已深未敢再安緘默查近來閩省添設船政大臣及出使外洋各員均各優給俸薪並有另給經費督辦礦務雖非出使外洋可比而與督辦船政情事相同第船政章程滇中無案可考可否援照雲南巡撫養廉支給一半銀五千兩免扣减成兹查礦務衙門並無標轄一切差官弁役薪工口食均須自募自籌可否按月准給經費銀二百兩俾得驅策有資藉收指臂之效而與運解京銅例意亦屬相符此項銀兩如蒙議准應請自到滇日起按日支給於銅本廠務項下作正造銷等情詳請具奏前來臣維制祿爲有國常經養廉尤我朝曠典前撫臣唐炯蒙恩特派督辦礦務數年以來整理舊廠開闢新塲煞費經營似因實創臣於到任後體察地方情形摺内奏陳在案現在各廠漸有起色京運得以接濟雖唐炯邀恩格外艱苦亦所不辭惟念聖朝體恤臣僚不使人有難言之隱臣等仰體德意旣有可循之例未敢壅於上聞可否准如該藩司所請賞給督辦礦務養廉銀兩及各項薪工口食經費著爲定章之處應請敕部核覆施行除咨户部查照外謹會同雲南巡撫臣譚鈞培恭摺陳請伏乞皇上聖鑒訓示謹奏奉硃批户部議奏欽此 
 
