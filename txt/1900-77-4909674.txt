# 1900 - 77 - 4909674

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋三元　編連三編世本洋三元單買三續六本洋一元在上海三馬路申報館申昌蘇申南北掃葉山房發兌 
[論華官代禽簡大獅事]  
　　簡大獅者何華人也華人則華官何以拿解日人曰應日人之索也日人曷爲而索之曰其爲在臺灣毁家起義誓與日人爲仇也當李傅相定約馬關將臺灣割畀日人之後凡宦於臺商於臺耕於臺置田園於臺長子孫於臺者非降服日人卽全家内渡大獅獨躍然而起糾其同族毁其家貲高揭義旗誓死抗拒頻年日人之被其殺害者時有所聞斯時赤嵌鹿耳間日人一聞簡大獅之名幾若談虎色變久之貲財垂盡同族亦漸漸凋零不得已携眷至漳州隱姓埋名不復問世間理亂事近忽被日官偵知蹤蹟照會汀漳龍道設法禽拿遂於本月初九日押解至厦門交日官帶回治罪噫大獅誠何罪哉夫人獅固日本所謂國事犯而實卽中國之義民也當其揭竿起義之際忠心耿耿高薄雲天决不肯低首下心俔俔伈伈然效兒女子乞憐之狀洎乎力綿勢蹙則束身而退遠引高飛此其義瞻忠肝視劉淵亭軍門之死守臺南誠何多讓彼丁禹亭輩喪師降敵直奴隸視之耳大獅誠何罪哉然則曷爲而謂之國事犯曰此就日人言之也日人之得臺灣由中朝付之中朝旣付之而大獅必抗之是因國事而千犯日人矣按之萬國通例凡因國事而犯罪者逃至他國他國例得憐而保護之卽中國之與聯約各邦因拘犯而致齟齬之事亦已罄竹難書矣當左文襄平定新疆時逆回白彦虎逃至俄羅斯幾經曾襲侯向之索回俄人祗允設法禁錮既而孫文謀作亂於東粤事機敗露伺隙脫逃由火奴魯魯而美而英我出使大臣龔星使已拘入節轅英外部仍爰例索去至近日而康梁二逆一則由日人保護在横濱創爲清議報恣情詆毁宫闈一則出没於香港新加坡且在坎拿大惑衆斂錢剏爲保皇之會而中國迄未得而治罪者以限於國事犯之例無法禽拿也今大獅犯罪之由亦因國事而起且白孫康梁之輩實藉端阽危我國家大獅則一片孤忠誓與敵人相拒其迹近似而其志實天壤相懸奈何日人索之而華官卽畀之豈保護國事犯之條能行之於外洋而　石行之於中國乎然則日人殆不應索乎曰日人索之分也奚不應索之有日人受大獅之害蓋已深矣恨不得食其肉而寢其皮亦猶中國之於康梁不制其死命不止我獨怪華官之禽而付日彼卽不知有萬國通例豈外人之保護康梁諸逆亦所未聞而竟貿然禽之貿然付之將謂惡大獅之聚衆横行乎其横行也在傅相已割畀之臺灣而非中國所有之地且所聚之衆實皆心乎中國而非欲貽中國以隱憂將謂禽之以媚日人乎則日人未必感其厚施而將向所保護之梁逆等人捆送來華以爲之報於義一無所取而白白付之日人之手使之首領不得保全我恐海外諸大國聞之不重中國之加惠友邦必反以殘忍相諷刺嗚呼噫嘻中國官塲中固尚有人乎哉爰叙其事而直抒鄙意如此目曰論華官代禽簡大獅事蓋刺之也 
[本館接奉電音]  
　　昨日午前京師飛電傳來上諭三道敬謹譯登○二月二十三日奉上諭本日召見之甘肅碾伯縣知縣張元森著以直隸州知州在任儘先卽補欽此同日奉上諭吏部奏遵議大員處分一摺浙江巡撫劉樹堂應得革職處分著加恩改爲革職留任欽此同日奉上諭世續等奏報効錢局節省銀兩一摺工部　源局經管官英年等飭令該監督嚴加整頓核减浮費歷年積存節省銀二萬八千餘兩提存八千餘兩留備辦公之需其餘二萬兩報効歸公卽著賞收英年經管最久辦事認眞著交部從優議叙世續華金壽曁監督延清署監督王振聲均著交部議叙以爲潔已奉公者勸該部知道片併發欽此 
[注意陸軍]  
　　天津國聞報云英國向來注力水師於陸軍不甚措意自與搭浪司華列人開戰後屢遭挫衂始恍然於陸軍之不足恃大約事定之後必當整頓一番矣 
[議索海口]  
　　天津國聞報云德船意志國人近在小亞占得鐵路利益俄國頗不滿意有名新時報者發爲議論勸俄廷向葡而加利雅國索取布爾喀海口以控制俄人出黑海之路各報僉謂此策甚妙惟迄今政府尚未見舉　如何也 
[黔撫騎箕]  
　　金陵訪事友來函云署江寍府王鹿峯太守毓苹爲貴州巡撫王魯薌中丞毓藻之介弟本月某日接貴州來電驚悉某日中丞已因病出缺情深手足悲悼逾恒旋於十八日卽親詣督轅禀請期服假二十一日擇於某日借城北毗盧禪寺恭設中丞靈位延緇流禮懴誦經 
[新軍需器]  
　　金陵采訪友人云邇者榮仲華中堂創辦武衛新軍特調江西臬司陳雨人廉訪爲武衛先鋒左軍總統廉訪奉檄後卽交卸臬篆命駕至白門謁見南洋大臣襜帷小駐續奉中堂電飭由江南招募精壯十營駐紥清江一帶廉訪卽遵照辦理並函招封翁慶雲軍門舊部各將領以資臂助候補道王觀察鴻前爲軍門辦理糧臺事宜深資得力今者廉訪委辦營務處又令分統勇丁四營所有營哨等官聽其自擇刻下軍士已招募足額日内將拔隊赴袁公浦並禀請署兩江總督鹿滋帥撥給軍裝若干本月某日滋帥委平鏡輪船管帶馬千戎儉餘如數運往俾資操練而壯聲威 
[比匪有傷]  
　　武昌訪事友人云蘄州匪人某甲妄造謡言目無法紀迭經督憲　香濤制軍會同撫憲于次棠中丞親提研訊雖供詞異常狡展然識者早知爲馬扁一流不意仕途中人竟有被其所愚陰相結納者制軍聞之特飭中恊　漢卿恊戎詳加查訪知有記名提督張某與甲往還玉佩瓊琚時相投贈牙釐局總辦某觀察曾遣其子入獄探問并饋以青錢二百千文似此暱比匪人不知自愛實屬有玷官箴爰將張某發交督中恊收管至署江夏縣典史趙少尉慶歐前已因此案撤任現亦發交武昌府派員看守聽候嚴辦革觀察經武昌府余堯衢太守一再緩頰　免深究俟查有確據仍當登諸白簡以儆官邪 
 
 

Page 2

 
 
[黄堂病免]  
　　金陵訪事友來函云去秋正任江寗府知府劉嘉樹太守偶抱清恙纒綿牀褥半載於兹近更骨瘦香桃精神日憊不得已具禀上憲乞假就醫署兩江總督督憲鹿滋帥准之飭江寍藩司恩藝棠方伯委前署鎭江府知府王鹿峯太守毓苹代理府篆並將太守兼辦之省垣保甲總局事宜改委善後局李彦奇觀察督辦百以張芝生觀察副之本月十三日兩觀察相約到差觀事迨十七日太守在淮清橋畔察院内接受府篆 
[會匪成擒]  
　　武昌訪事友人云近年長江一帶時有會匪匿跡爲害閭閻疉經大府檄飭各屬嚴密查拿日前署理嘉魚縣薛大令緝獲會匪一起搜出票布等件電禀省垣請示督憲張香濤制軍立飭武昌府余堯衢太守遴委明幹之員馳往覆訊俾成信讞想一經訊實卽當明正典刑矣 
[雲間盜案]  
　　松江訪事友人云華亭縣境茅柴塘張姓著名富户也本月初九日之夜塘畔張家楨家突有匪徒持刃擁入劫去洋銀一千餘元及珍珠金銀首飾事主父女皆被刃傷事後投華亭縣署禀報適縣主王緯辰大令公出典史徐少尉略問緣起諭以俟大令回署蒞勘緝兇 
[津門火警]  
　　昨日本埠高林洋行得天津電信云華歷本月二十一日天津通商公司忽然失火房屋貨物摧毁無存計倫敦崙格西保險公司保火險銀二萬五千兩公平洋行保一萬兩大約須照例償銀矣 
[潤州火警]  
　　鎖江訪事友人來函云本月十九日之夜四鼓時城外薛家巷西首某姓茅屋失火是處青樓櫛比紅粉如雲走馬王孫墮鞭公子正在珠園翠繞鄉覔温柔忽聞禍起蕭牆無不張惶失措黄蜂紫蝶四散紛飛有頃城内外各善堂水龍聞警馳至飛泉百道灑自空中歷一點鐘時火始漸熄計燬茅屋十餘家附近王張各妓院雖未同付一炬然竹籬已摧毁無餘矣 
[懲一儆百]  
　　天津訪事友來函云津郡無知幼童習練義合拳屢經縣主阮大令逮案嚴懲旋以子弟有過不能不歸咎於家長爰飭地保將叚高趙劉王五姓之幼童父兄拘案究辦閱日除劉姓到案外其餘四姓父兄咸匿不敢出某日帮審委員裴大充飭將地保某甲嚴比限期拿獲不得違悮 
[丐鬥記]  
　　松江訪事人云西門外裏館驛丐廠後有流丐名江湖阿五者日横行市廛欺凌同類先是小金榮及三老兩人與之莫逆繼忽結成不解之仇小金榮所私某姓女在西門外里仁弄弄底開設烟館去年阿五乘隙入内將器物擊毁一空小金榮憤無可宣至本月十七日之夜二鼓後糾集流丐二十六人蓋皆與阿五有仇者駕兩舟至阿五姘婦家欵門入内阿五先有所聞早已防備仇家相見卽顺手取刀猛斫無如衆寡不敵被衆丐曳入丐廠歷數其罪刓去兩目當互鬥時阿五手足先被刃傷其徒兩人一被砍傷口鼻及耳際一被砍傷肩背有麻面三寳者阿五之徒也小金榮等亦欲置之死地幸在浴堂洗澡得以聞風逸去刻經丐頭報知地保意欲投縣禀報然遠近之人皆以阿五罹禍爲快現阿五氣息如絲棄置道旁無人過問云 
[津郡官塲紀事]  
　　天津訪事友來函云順天提督學政張大宗師按試津郡現已告竣本月十三日出轅拜客翌日午刻督裕壽帥設筵欵之簉坐者爲運司楊藝芳都轉天津道方勉夫觀察及天津府林太守天津縣阮大令至十五日晨宗師秉節起程大令預備茶座於吳楚公所○日前督標中協副將張西園協戎士翰因公來津借湖北三條石集成客棧暫駐行旌○調補湖北提督張軍門春發於正月某日入都陛見兹已事畢本月十二日請訓出都乘火車抵天津十四日晨上天津乘火車赴塘沽乘安平輪船南下遄赴新任○督辦直隸全省礦務帮辦鐵路大臣張燕謀閣學之太夫人在津仙遊擇於本月二十二日扶柩回通州原籍安葬先於十四日恭請張大宗師題主冠裳薈萃煊赫異常 
[武林官塲紀事]  
　　杭州訪事友來函云升用知縣湖州府經歷陳友蘭大令壽彤前年大計由大憲保薦卓異奉旨以知縣升用去歳大令禀請開缺過班業由藩憲惲菘耘方伯轉詳撫憲劉景韓大中丞批准刻下大令已交卸經歷本缺於本月十八日來省禀到矣○雲和縣缺現奉藩憲惲方伯委部選浦江縣蕭定侯大令漠儒接署又平湖縣主簿缺現飭准補是缺之梁少尹赴任均於本月十七日牌示轅門○寗郡海防需用軍裝於本月十八日由防軍局札委候補縣過玉書大令鑄管解赴甬交納○候補縣忠若虚大令滿去年委辦上虞石塘工程因措置不善爲紳士禀揭當卽撤差現經撫憲劉大中丞札調來省聽候查辦大令已於本月十八日禀到矣 
[皖省官塲紀事]  
　　安慶訪事人云日前安徽候補縣許大令崇貴接奉藩憲湯小秋方伯行知委署宿松縣篆正在料理行裝忽奉札調署徽州府歙縣篆所遺宿松縣員缺以歙縣薛太令邦襄調署○藩庫所儲錢糧每至年終截數例由撫憲盤查本月十六日撫憲鄧大中丞秉節出轅親蒞庫中查騐○管帶安徽練軍右營兼營務處陳總戎學堂於本月十三日因病逝世所遺練軍右營上峯委游擊銜候補把總周君天長管帶已於十六日到差視事矣 
[粤海春濤]  
　　廣州訪事人云正任廣東龍川縣調署番禺縣錢大令溯灝於本月某日抵省直各憲轅禀到旋擇吉十五日接印視事正任番禺縣調署潮陽縣劉大令交卸在卽凡夙沾惠澤者咸恭送萬民傘德政牌○省城黄沙海濱現有某商人集資三十萬元擬購地建碼頭行棧是處地方僻靜絕少行人此後貨物往來當可漸形繁盛矣○前者黄鎭軍金福奉大憲檄飭帶勇往潮州府屬普寍縣彈壓邨民械鬥并剿辦東路土匪兹聞鎭軍行抵縣境郭厝寮定厝寮等鄉鄉民懾於兵威立刻偃旗息鼓并有紳耆赴㦸轅謁見自陳悔禍之心願此後爭端永息鎭軍准之飭弁率勇前往勒令呈繳軍械並交出滋事匪徒○有友人自惠州回言及是處三點會匪勢頗猖獗某日距城十餘里之某鄉村方集資演戯恐被匪徒滋擾預邀團勇六十名前往保護詎料會匪並不在意迨戯箱上岸卽搶掠一空鄉人無可如何倩人與之熟商匪黨勒索八百金始允給還原物○本月某日城西積金巷祥發小押鋪有無賴强押不遂糾衆爲難始而口角繼竟拔槍恫嚇鋪中人怒開槍還擊適中一人要害以致斃命翌日禀經南海縣主委員相騐飭卽棺殮俟緝獲各無賴訊懲○本月初七日午刻長壽寺前東街源昌押店有似營務者前來質物忽有三人隨之而至向之開槍轟擊其人卽應聲倒斃三人乃揚長而逸店主懼禍集廟公議禀請縣主相騐聞死者爲西關汛所雇綫丁三人或係匪黨也○城西寗居里素爲藏垢納污之所本月初十日午前忽有匪徒四五十人擁入黄姓娼寮搶掠四處路口均派羽黨看守黄先有所聞已嚴爲之禦迨匪至卽與互鬥然究力不能敵致被匪徒刦去鴇婦及妓女四口 
[縢閣餘霞]  
　　南昌訪事友來函云省城各叚更夫大率皆有烟霞之癖每夜僅巡二三更迨半夜而後大街小巷絕不聞擊柝之聲而狗偷鼠竊之流卽乘間而起爲患閭里莫可勝言日前保甲總局員安子馨太守出有簡明告示云諭爾更夫知悉省會人烟稠密宵小最易藏迹防範務宜嚴密栅欄及時啓閉巡鑼徹夜勿歇倘取怠惰不遵定卽差提究革○原任右江道崔第春觀察逝世後瀛眷仍寓南昌前年其哲嗣工部郎中印來臨者因丁内艱回家讀禮現屇服闋日前已與觀察之小阮候選知縣印榮達同舟北上矣○去冬有湖北巴斗船七艘載女伶二三十人來省一時陽翟大賈湖海宙公咸招令登塲演劇纒頭之錦累萬盈千是亦富貴塲中一銷金窟也○省城各錢儈每年春秋兩季必私運制　 
 
 

Page 3

 
 
往漢口等處銷售每次不下二三十萬千因之錢價必陡漲貧民受害頗深雖屢經釐局委員嚴飭各卡密查然錢可通神終未能根　盡絕安得有實事求是者認眞整頓俾令弊絕風清也○宜春礦務原由蔣明府家駿倡辦兹者明府經大憲請補奉新縣缺履任伊邇未便兼顧禀奉鐵路礦務大臣盛京卿札委前玉山縣慶明府錫庚江蘇候補同知吳司馬道立前往接辦 
[鍾山挹翠]  
　　金陵訪事友人云下關沿江一帶所築石岸長約二三里許年久失修漸就傾圯其逼近親軍營駐紥之處江流衝齧倒塌尤多去年親軍營管帶某君禀請撥欵興修嗣以經費難籌暫緩置議刻下新關基址業已擇定將次興工應將駁岸先行塡固次及沿江缺陷之區關道徐叔鴻觀察禀明署兩江總督南洋通商大臣鹿滋帥札委江蘇使補知州汪刺史喬年督辦日内卽將請欵開工矣○去年省垣粥廠因經費支絀僅設三處振濟本城無業貧民附近各州縣之一飽難謀者聞風而來亦復不少本月十五日爲撤廠之期江寗藩憲恩藝棠方伯善後局總辦李彦奇觀察深恐若輩廹於飢寒未免聚衆滋事咨請城守恊蔣副戎良眷撥派營兵押解登程副戎准咨卽撥兵分投押送至二十日始一律遣散安謐如常○本年郭家巷電報商局創設英法兩文學塾延請英文教習法文教習各一人招致年幼聰穎子弟分别督課自設塾以來從學者皆負笈擔簦而至惟大半陳請就學英文其願肄業法文者則竟寥落若晨星當事者以兩塾輕重不均特發傳單歷陳學習法文之有益並將法文修金格外減少以廣招徠○去冬怡和洋行購到躉船泊諸下關左近今正興築碼頭將次工竣惟躉船尚欠寛闊客貨上下不便良多怡和執事人因又購一躉船本月十八日由吉和輪船帶至俾與前船相接較諸招商太古兩躉船長幾逾倍且多樓窓一層裝飾精雅刻下方大加修理應用尚需時日也 
[示禁淫書]  
　　代理上海縣正堂戴爲出示嚴禁事照得印售淫書淫畫久懸厲禁乃自鉛板石印盛行流播更廣貽害年輕子弟蠱迷閨閣良媛深堪痛恨近尤明目張瞻敢於熱閙之區沿途設攤掗賣甚至茶坊烟館手持兜售實屬愍不畏法推原禍始良由石印鉛板各坊局爭相貪利刷印廣售致奸徒得以輾轉販賣流毒日甚造孽無窮若不嚴加懲創難期遏絕淫風除派差嚴拿外合先嚴禁爲此示仰石印銅板各書賈闔業一應人等知悉須知印售各種淫書最足傷風敗俗自示之後爾等各將淫書底本一律銷燬不准再行印賣倘敢陽奉陰違許爾軍民一應人等遇見卽便悉數獲解到縣聽候量子奬賞違禁匪徒定子照例候辦决不姑寛其各凛遵毋違特示光緒二十六年二月二十四日示計開金瓶梅倭袍又名果報錄三傑傳奇僧傳化名燈草和尚蝴蝶緣肉蒲團化名覺後禪及耶浦緣貪　報化名歡喜寃家及三續今古奇觀品花寳鑑化名群花鑑風流案桃花影化名牡丹緣隔廉花影緑野仙蹤化名仙蹤緣百花臺平妖傳痴娶子杏花天意外緣笑話新裏新青銅鏡化名如意君拍案警奇後笑中緣今古奇觀殺子報玉蜻蜓化名蜻蜓緣及芙蓉洞　桃源三笑姻緣野叟曝言國色大香花天酒地正續四大金剛金如意換空箱　 
[巡員易委]  
　　本邑巡街委員候選州同應州倅文瀾近奉蘇松太兵備道余晉珊觀察札飭另候差委所遺巡街差委兩淮候補鹽大使張鹺尹鴻儀接辦鹺尹奉札後卽於昨日詣轅謝委擇吉到 
[巨棍逞刁]  
　　浦東三十個黨流氓頭目陳姜林及范毛毛陳掌華等犯案纍纍迭經江海關監督蘇松太兵備道憲余晉珊觀察飭拿未獲此次招商局北棧爭奪運糧一案經英美租界公廨讞員翁笠漁直刺訪知飭捕役凌振協同包探劉阿炳朱阿高將陳拘獲訊無確供諭令押候過堂覆訊前晚倩襄讞委員張柄樞司馬研詰陳供小的家住虹口頭壩左近現在工部局當小工頭目並無不端之事司馬謂爾係著名巨棍與范毛毛等屢次肇禍案如山積本月初五日招商局北棧聚衆滋閙由爾起意衆供確鑿尚欲狡賴耶陳堅稱此事小的並不知情司馬以案情重大未便寛容著卽釘鐐押候禀請道憲核辦 
[西商操演]  
　　本邑西商　練兵每逢禮拜六必赴賽馬塲操演一次近聞香港總督將次派員簡閱昨日午後三點鐘時由團練總董率領各團兵齊集浦灘列隊而西操演各種陣法直日暮始回 
[南市火警]  
　　昨晚八點三刻逾十分鐘時南市大東門外外郎家橋　首萬和南北雜貨店突兆火災十六鋪地甲急卽鳴鑼報警筆家渡天主堂亦鐘聲鏗然錢業洋龍首先馳至既而天主堂海運局大王廟果育堂八鋪等洋龍二十餘架風馳電　而來汲水狂噴約焚二點之入祝融氏始歛威而退當火熾時江海關監督蘇太兵備道余晋珊觀察曁十六鋪南北中三巡防局二十三七鋪巡防局各委員次第到傷彈壓迨火勢告熄始各分道而回其起火之由焚燬房屋若干容俟明日探明續述 
[英界火警]  
　　昨晚九點逾十五分鐘時忽聞捕房警鐘亂鳴繼分四下知英界大馬路南又兆焚如卽出訪問知火起於寳善街天寳戲園西首某鞋店頃刻烈燄飛騰冐穿屋頂救火會各西人驅皮帶車飛馳而至急開自來水龍頭竭力澆灌得漸告熄至焚去房屋若干及如何起火情形則俟探悉再行詳述也 
[上海巡局瑣案]  
　　浦東周家渡人徐順林向以製扇骨爲業去年曾合一會每次各交小洋銀三角至第十六次會忽散有倪章虎者曾交出小洋銀三十九角向索無著前日乘徐他出取去扇骨八十八副迨徐知悉糾人至南市草鞋灣倪家理論倪遂奔赴二十三七鋪巡防局控訴局員盛雨村二尹研訊之下諭令徐給還洋銀一元將扇骨取回○有秦某者僑居南市王家馬頭聚順客棧前日忽失去洋銀三十八元向棧主詰問棧主諉爲不知遂倩人控諸十六鋪巡防南局局員曾二尹諭候飭地甲傳到棧主訊明再核○前日竊犯徐榮春潛至大東門外升吉里潘公館圖竊適被司閽人所見扭送十六鋪巡防中局局員文斌臣二尹升座提訊徐供認不諱二尹飭鞭竹梢八十下然後鎖往犯事地方示衆七日 
[馬路工程局瑣案]  
　　前日午後烏山船户陳阿六至南市新太平馬頭同春茶樓啜茗旋與茶博士陸瑞生口角陸父雨記聞聲相助格鬥不休致毁去茶盌等物經八號巡街捕拘入捕房捕頭解送馬路工程局禀請總辦程雨村大令研訊陸供小的原籍福建某邑現在治下同春茶樓爲茶博士昨有陳阿六者來此啜茗欲換水烟小的不允致啓爭端陸雨記供小的向在浦江駕麻雀杉板船因見兒子與人爭毆上前喝阻不敢帮兇陳供小的係寗波府屬奉化縣人是日表叔約往啜茗忽被陸辱駡因之爭毆小的衣服已被撕破叩乞鑒原蔡關根投案訴稱小的在同春樓執事所毁各物叩求斷償大令判令陸瑞生父子合賠錢四百文陳賠二百文各具切結呈案○前日船夥郭彭年郭阿三龔瑞林等數人至新馬路祥記馬頭順風樓茶肆啜茗風生七碗之餘忽然口角旋復互毆由三十號巡街捕拘入捕房捕頭解送馬路工程局程大令向之研訊郭彭年供小的係寍波府屬鄞縣人向在往來滬松之小輪船上爲舵工去年十二月某日船夥某甲與龔夥某乙因事爭毆小的前往解勸被　取去銀對時表一枚當時未及索回今在茶樓相遇向之理說竟將小的毒毆龔供小的係川沙廳人向駕無錫快船日前由松江來滬倩郭所駕小火輪船拖帶抵埠時因取跳板互相扭毆並無取伊銀表之事郭阿三供小的在兄長處爲夥伊等打架之事並不與聞董寳順供小的在茶肆執事伊等打架時失去白銅水烟袋五枝銅面盆一具并少收茶資王百九十八文請卽斷追大令命郭彭年賠洋銀兩元龔賠洋銀三元給　具領 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[柏垣禁賭]  
　　南昌訪事友來函云署理江西臬司春會東廉訪蒞任以來首嚴賭禁一時風行雷厲凡有劉盤龍癖者無不歛跡消聲日前復懸示頭門略謂開塲聚賭設局抽　大爲地方之害本署司蒞任之初卽嚴行出示禁止並密札府縣及保甲總局嚴密查拿乃爲日已久未據禀報拿獲賭徒到案顯係賭匪勾連各衙門吏役賄買家丁矇蔽本官任憑垂詢飾言無賭卽使本官密往查拿勢必及早通知賭塲星散則是聚賭之棍匪藐法將遥遥終年而專責之有司拿賭竟杳杳無日本署司現已風聞首縣衙門之左右卽有聚賭數處而省城内外開塲聚賭數十餘處若僅以一紙嚴拿相示在各該賭棍心存賄買書差人等有恃無恐不免視嚴拿爲具文本署司遵照撫諭擬就章程省城内外開塲聚賭如有人告發指引拿獲者賞錢三千文如來轅告發有被本署及各署内外家丁書役從中詈阻者務將該詈阻之人年貌形跡牢記明晰俟本署司外出之時攔輿喊禀先將詈阻之人懲辦其聚賭局塲切實指出在於何處一併嚴拿懲辦定卽如數照賞惟不准貪利揑詞妄舉該聚賭匪徒法在不宥罪有應得與否告發之人决無干涉自此次牌示之後定必言出法隨毫不姑息寛貸特示聞廉訪擬定拿獲賭匪後卽管押自新所限滿十年始准開釋似此實力辦理贑省賭害當可逐漸銷除矣 
[上海縣署瑣案]  
　　昨報紀陳煜生扭送船　蘇金生到縣禀稱胞弟煜堂被各流氓誘出雇蘇船載至中流揮刃戳斃抛屍浦江中前晚署理縣篆之戴子邁明府倩襄讞委員吳端甫明府研訊陳供小的與胞弟煜堂同在浦東爛泥渡開設豆腐店本月十六日胞弟携洋銀二十元到滬購豆當晚未歸次日小的赴各豆行查問俱稱因嫌豆價過昻未購而去昨日途遇蘇金生言及此事蘇云十六日曾與謀面餘語支吾小的盤詰再三伊始告知己被某某等兇人戳斃抛入水中是以扭送案下求卽究追蘇金生供稱小的在祥生廠供翻沙之役本月十四日與陳煜堂同赴丁家喜筵當晚小的患病回家至昨日始出門並未聞陳煜生言及伊弟之事求恩明鑒陳供頃間蘇在署前茶肆中已說明今忽圖賴求察明府喝將蘇金生掌頰五十下仍不供認因飭收押所中諭令陳赶緊打撈屍身候騐明再核○著名流氓范毛毛緝拿日久終爲漏網之魚兹經縣差拘解范黨陳龍生到案吳明府問范毛毛現在何處著速供出庶免施刑陳供小的與范素不相識明府喝責三百五十板收押自新所聽候拘范訊究○獐狼黨流氓徐炳千前在改過所脫逃後依舊横行不法昨由縣差拘獲解案吳明府問其何故脫逃徐供小的家有妻子不能度日無奈逃回明府喝責四百板收押所中 
[英美租界公堂瑣案]  
　　蘇阿坤因其子被人謀斃屍骸無著投縣控告縣主戴子邁明府飭捕將高保生楊鐵子等人查拿在案前日高楊二人貿然至帶鈎橋畔閒游被包探秦少卿拘獲昨晨傳同原告解送公堂蘇阿坤叩請伸寃高楊同供此事小的等並無干涉讞員翁笠漁直刺商之佛繙譯著押候禮拜一復訊○包探沈阿岳解送孫阿榮到案禀稱此人將姘婦俞奚氏之腹刃傷血流如注經人扭送捕房捕頭令小的解案請訊俞奚氏訴稱小婦人與孫阿榮素來相識孫前向小婦人强借洋銀小婦人不允致被戳傷幸由鄰人救援否則性命不保矣孫阿榮供小的與俞奚氏姘識多年因其另有外遇故忿而出此求鑒直刺著將氏送縣騐傷○包探張天林禀稱張順成之女年方六歳日前忽然失去報捕後經小的查係張阿寳與孫王氏串拐爲特解請究追張順成投案求究張阿寳孫王氏同供張女已交張阿海帶往他處矣直刺著補提張阿海質訊○包探徐榮珊解送朱丙土岳阿寳金内和至案禀稱朱岳二人無端將貓擊死交金丙和烹食事爲某繅絲廠洋人所見惡其殘忍函致捕房經小的拘解請究洋人經綸投案訴請究辦朱岳同供小的等憎此猫偷食以故擊死金丙和供小的見朱抛棄死貓拾取烹食求鑒直刺判將朱岳各枷號十五日金管押十五日○包探劉阿丙解送陳阿三趙永生到案禀稱此二人在途小便巡捕張雲生往拘二人不服反敢逞兇後經小的拘獲送請究懲直刺略詰情由知陳爲首判押十五日趙押十日 
[法租界公堂瑣案]  
　　前任廣東番禺縣馮大令泰松籍隸江蘇崇明縣月前上粤附某輪船遄回珂里中途被家丁朱海江竊取銀酒盃銀盆等携來滬上質錢由某包探緝獲送入捕房昨日解案請訊朱認竊不諱讞員朱森庭明府商之何繙譯著押候過堂再核○鄉人施福基行至新擴租界突被流氓姚桂芳顧馥林扭住褫去衣帽巡街捕見之將姚顧拘入捕房昨日傳同原告解請訊究姚顧供詞一味遊移明府以若輩形同刼盜目無法紀著押候各責四百板嚴究同黨一併重懲○小東門外四達洋貨店夥周煥庭在金利源馬頭失去銀對時表報捕後緝獲竊犯王阿榮洪阿五解經明府訊供著押候吊贓覆核昨日贓已吊到明府飭給失主領回王洪二竊犯姑念年未成童著各責手心二百下釋之使出○寗波府屬慈谿縣人陳通均携帶洋銀一千零七十元來滬擬附某輪船赴江北一帶販運貨物船未展輪所携洋銀被竊一空當塲查獲賊犯王玉亭在身畔搜出洋銀二百元小銀元六百枚解經明府訊供判令重責三百板昨日提案覆訊王供小的尚有同黨二人前此分贓後均已逃往鎭江小的因患足疾不良於行致被拘獲明府著還押候再嚴比○小東門外福泰小錢莊學徒陳明嘉之父志德爲人作保逃避無蹤致被拘送捕房解經明府訊供著押候交保出外訪尋其父到案迄今日久無人具保昨日明府飭傳福泰莊夥高濟卿到案令卽保去尋交其父備質○某處收租人王松元控藍廣泰徐二趙王氏積欠房租向索行兇昨日由包探解案明府大加申斥著一併交人保出三日内將租金如數歸楚逾限不付准將屋内生財拍賣作抵 
[美租界捕房紀事]  
　　寗波人馬喬能向在某洋行執役邇因失業無聊忽發奇想收取各式西酒瓶實以糖水僞稱葡萄酒沿途求售受其騙者已不知凡幾昨爲包探朱阿高所知往其家搜出僞酒百餘瓶遂將馬拘入捕房捕頭令押候解送公堂禀請讞員翁笠漁直刺訊辦○昨晨積竊陸阿來不知在何處竊得衣服若干携往篷路某押鋪質錢適爲包探劉光震所見拘入捕房捕頭令押候解送公堂禀請訊辦○昨午甲乙二偷兒竊取停在北蘇州路之某號東洋車上墊布二百二十五號三道華捕見之拘送捕房捕頭令押候轉解公堂禀請究辦○昨日天將破曉時小竊胡介生潛至外虹口某鄉民家撬門圖竊事主驚覺扭送捕房捕頭令押候解送公堂禀請訊辦 
[勷助義舉]  
　　去夏紹興府屬各縣蛟水爲災哀鴻遍野困苦萬狀當經寓滬諸同志籌欵募捐分赴災區振卹會稽一縣由陳君子鍾陶君吉齋會同朱伯謙諸君親歷查辦會邑董鏡吾善士遵已故姑母孝女六姑曁已故庶母宜人陳氏遺命將其平日辛勤積遺之資購白米三百石新棉衣一千件又有嘉德堂洋五百元均交敝所於冬撫時核實振訖大善士慨念梓誼均能以鉅欵協助實力嚮善並蒙會邑尊黄大令派役照料深資保衛所以地方安靜災民羣沾實惠同人因感勷助之功謹綴數語以鳴謝悃上海泰康祥絲棧内新嵊會協振公所謹啓 
 
 

Page 10

 
 
[金陵官報]  
　　二月十六日前鹽巡道胡家楨辭委署徐州府羅章銷厘捐局提調差辭赴任廣東知府吳惇蔭河南直隸州劉思恕均見○十七日湖北督銷候補道王立清辭代理江寗府王毓萃禀知任事正任鳳陽府馮煦見安慶恊王鴻年辭知州張頤慶起服回首贑榆縣徐樹鍔辭内閣中書殷　到由揚來首府劉禀知交卸准補太湖恊歐陽成松辭回蘇新選糧道庫大使王錫珍禀知任事典史賈文　奉巡道委查六合小錢差○十八日統領武衛先鋒右軍江西臬憲陳兩淮運臺江正陽關鹽厘候補道曾均辭水師左營陳駿禀知巡江回知府陳卿雲由蘇回通判林步瀛由蘇來六合縣吳大照辭巡檢崔國棟到由安徽來陝西知縣任希尹由籍來○十九日知州汪喬年奉委修理下關駁岸廣東知府吳惇蔭辭赴滬運判戈乃肅辭内閣中書殷濟辭行進京知縣安炳耀奉司委赴鎭江公幹卽辭拔貢知縣陶麟宸奉憲臺給咨卽辭回籍鄉試知縣凌浩辭赴揚州清江等處守提徐海賑捐實收奬册○二十日城内外保甲局候補道張禀知接統督捕水師哨叅將蕭正倫到交卸徐州城守都司回世職包宗彬奉示騐看知縣黄龍驤辭赴汜水壅州陸樹騵奉委赴高郵汜水收免漕米縣丞吳子瑞奉巡道委查溧水小錢差藩轅牌示興化縣敎諭段朝端期滿遺缺查有候選敎諭生佩珂堪以署理 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年二月十五日京報全錄]  
　　宫門抄○諭旨一道錄前○閩督許奏爲遵旨查明疆臣被參各節據實覆陳摺○二月十五日　吏部翰林院正紅旗值日吏部引見十四名四○毓賢謝調山西巡撫恩○浙江臬司榮銓請訓○湖南臬司胡廷幹到京請安○溥侗續假五日○順天府奏京師得雪二寸有餘○召見軍機榮銓胡廷幹○○閩浙總督臣許應騤跪奏爲遵旨查覆事竊臣承准軍機大臣字寄光緒二十五年十月二十日奉上諭有人奏疆臣任用私人玩視軍務一摺據稱浙江巡撫劉樹堂性情猥鄙素不知兵任用私人統領李福興等非其同鄉卽其戚屬聯絡一氣狼狽爲奸該撫悉委以重權處以要地致與兩司頗存臆見遇事偏袒欺飾台民應萬德閙教一案奏報鋪張整頓海防諸事敷衍等語著許應騤按照所叅各節秉公查訊據實具奏原摺著鈔給閱看將此諭令知之欽此遵旨寄信前來臣密札候補道楊執中候補知府金學獻馳赴浙省不動聲色逐欵確查兹據回閩會同禀覆臣覆加諮訪悉與所禀相符謹縷晰爲我皇太后皇上陳之如原奏内稱李福興侵吞行糧致合營鼓譟將城外鋪店打毁路經石浦縱勇姦淫搶奪居民罷市並點騐時現雇市人充數一節李福興籍隸雲南由軍功薦保總兵該撫因其曾打仗受傷頗稱勇敢派充兩浙新中軍等營統領兼帶中軍中營上年四月辦防起程之日李福興帶本營先行後營勇丁李得勝在城内東街李阿四南貨店中因口角打毁雜物由營官送縣該撫飭令嚴辦業經重責遞籍完案當時滋事在城内非在城外亦未合營鼓譟想屬傳聞之訛嗣該鎭赴防卽駐紥石浦實非路經緣該鎭兼帶之新中軍中營自四月十四日由省拔隊至二十九日止經省中防營支應局詳准加給行糧銀一百五十六兩四錢八分七月業在寗波釐局具領開支遲至九月尚未散給事爲該營勇丁稔悉各向哨官求索滋閙不休該鎭傳訊未加安撫各勇丁不服遂持鎗械向李福興轟擊旋經李福興將前項銀兩交石浦同知龔泰崶轉給清楚各勇始散此外尚無縱勇姦淫搶奪及居民罷市三日等情所部各營旋經該撫改調温州鎭總兵劉祥勝接統李福興曾就寍波等處添招兩營土著客民紛來應募臬司李光久驟至器械尚未辦齊是以點騐該軍不甚滿意所謂現雇市人充數或指此而言然彼時該撫遠在省垣距石浦幾及千里縱欲爲之曲說袒庇勢實無從也原奏又稱統領外海水師之李文慧不知軍旅爲何事所帶各兵輪按月苛派衆怨沸騰每上輪船眩暈嘔吐從未敢出洋一節查候補直隸州知州李文慧爲原署湖南提督李勝之次子其李勝長子李樹堂卽該撫長子劉廷鈞之妻父李文慧前在直隸肄業於武備學堂隨赴河南督操帶勇曾剿辦渦匪出力尚非不知軍旅經該撫調浙派統浙洋水師督飭巡緝頗能獲盜其所帶超武各輪及紅單廣艇等弁勇疉由該道楊執中等沿途接見逐一面詢僉謂委無按月苛派之事均卽具切結存案去冬該撫出巡各海口李文慧從行往來洋面時逾半月未聞其眩暈嘔吐原叅又稱該撫同鄉吳春龢自稱保以總兵懋勇巴圖魯卽委以省防統領又皖人吳姓以故父吳春龢奬札卹札出首於嘉防統領始私令辭差一節查吳春龢到初記名於已故總兵吳春和經前統領嘉防之候補總兵馮兆金聞其功名非實商同現統嘉防之候補總兵費金組禀奉該撫諭飭根查吳春和旋卽辭差告退並無皖人吳姓持札出首至吳春龢委係假冐衆口一詞該道等並訪得吳春和早經在營積勞病故於光緒十五年由大學士臣李鴻章彚奏請卹有案是不必待人出首可斷爲假冐者原奏又稱丁憂知府朱榮璪著名貪縱夤緣入幕攬辦營務公牘以需索不遂議裁嘉湖水師幾釀兵變攬權納賄經司道禀揭始不得已而辭幕仍復出入把持與李文慧李福興等狼狽爲奸一節朱榮璪係浙江丁憂知府本已回籍經前撫臣廖壽豐調辦銀圓局務該撫到任復派充文案查撫署文案祗朱榮璪一人公牘似無由攬辦其議裁嘉湖水師者蓋因該撫欲節經費以專練陸軍計嘉湖水師八營各項船筏共二百餘隻該撫爲杜虚糜起見札行該統領將前營左營酌裁此議不由朱榮璪發端則非因需索不遂似尚可信惟嘉湖一帶地素産絲商販往來全藉師船保護一聞裁撤遂紛紛禀留經藩司惲祖翼禀商該撫旋寢其議亦未幾釀兵變朱榮璪因省幕辭差後並未復入撫署自不得而把持至經司道禀揭及與李文慧等聯絡均查無案據原奏又稱李福興扣餉缺額爲臬司李光久舉發朱榮璪採辦軍火爲藩司惲祖翼梗阻遂與兩司頗存意見一節查臬司李光久現已因病出缺究竟有無舉發無從查悉其派朱榮璪採辦軍火實欲預行儲備以應前敵之需嗣藩司惲祖翼查明曩存軍械尚敷撥用當禀該撫停止採辦實非别有意見原奏又稱台民應萬德以保鄉仇教爲名愚民信奉而教民遂欲得而甘心應萬福挺而走險拒傷勇丁數人旋卽就擒並未動用重兵乃奏報鋪張儼如勦滅大股賊匪預爲所暱文武濫開保舉地步一節查應萬福並無其人諒係已革生員應萬仁卽萬林之悮應萬德素與天主教積有嫌隙因以仇教爲名附和實多動輙糾黨滋事天主教士必欲得而甘心嗣又與弟萬仁投入英教厥燄益熾經該撫飭派寗海營叅將雷芸桂領防軍駐黄巖縣屬藉資鎭懾當遺兵四棚分紥茅林應萬德疑將捕已於上年七月初十日率黨來犯搶奪軍裝多件傷斃勇丁數名十二日聚衆千餘人突入黄巖縣城刼去教案要犯張寳榮并在押各犯經黄巖縣韓銓會營奮擊將張寳榮當塲槍斃并殺傷匪黨十餘名餘匪奔散刼去押犯旋亦就獲十七二十六等日經海門鎭總兵余宏亮督營徑搗巢穴兩次接仗互有死傷我軍受傷哨官旗官各一人死傷勇丁共數十餘名賊匪列者尤衆應萬德兄弟竄入太平縣屬之樟圍煽惑其黨潛圖復舉余宏亮調各營兜截并知知水師嚴防一面購線探悉應萬德兄弟竄逸處所親督營旗圍捕八月初二日應萬德應萬仁同時就獲會府訊明電禀該撫批飭就地正法應匪雖非大股然接仗數次始就剿滅實非未嘗用兵此案牽涉教堂尚未辦結出力員弁作何奬叙無從懸揣原奏又稱該撫整頓海防一摺純事鋪張實則空文數衍斷不足恃一節查該撫到任後將舊有各軍分爲兩浙新中前後左右五大軍中軍紥石浦前軍扼鎭海縣寗波左軍駐海門兼顧台州右軍守乍浦嚴防海口至湖州爲浙西門户專防内地以後軍鎭之其杭州温州等處地方各有重兵分紥内河水師船械亦一律整齊各營統領中如總兵劉祥勝費金組副將吳杰李加典該撫皆博採羣議委用均係諳習軍務之員謂其意存敷衍純事鋪張該撫受恩深重當不敢出此臣惟浙江撫臣劉樹堂由司道晉任封圻其是否知兵未能臆斷第派出水陸各營經候補道楊執中等明查暗訪聲勢尚能聯絡其非玩視軍務已可概見至派李福興李文慧等爲統領或因久經行陣或因曾在學堂軍旅之事就所知而器使未得以同鄉戚屬遂謂徇私且李文慧係該撫子婦之叔例無廻避明文尚無不合惟於吳春和自稱保有總兵及懋勇巴圖魯一時未及詳查究屬疎忽應請旨交部議處候補總兵李福興查無縱勇姦淫搶奪情事惟行營加餉遲發將及二月致各勇鼓噪實屬統馭乖方應請交部嚴加議處候補直隸州知州李文慧并未按月苛派有各船切結可憑請免其置議惟水師最關緊要仍請諭飭該撫留心察看倘不得力卽子撤回丁憂知府朱榮璪業經辭差且查無攬權納賄實據應請免其置議惟係丁憂人員仍當由該撫飭令回籍終制以息浮議至吳春和確係假冒惟未悉其籍貫姓名已密札浙江臬司迅速訪拿詳細研鞫禀覆到日再行按例嚴辦所有浙江撫臣劉樹堂被叅各節查明復奏緣由謹繕摺具陳伏乞皇太后皇上聖鑒謹奏奉硃批另有旨欽此 
 
