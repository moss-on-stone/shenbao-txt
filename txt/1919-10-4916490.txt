# 1919 - 10 - 4916490

 

Page 1

 
 
   
 
 

Page 2

 
 
   
 
 

Page 3

 
 
時評 
[制憲競爭（冷）]  
　　憲法之制定閱七年之久而不能成今一旦以南北議和之故乃紛然而並起 
　　舊國會原爲制憲之機關也近時又有國民制憲之說今則新國會又有奮力制憲之象焉是則七年延之而不以爲遲者今欲一日成之而不以爲速焉 
　　雖然事必思其本制憲一事誠爲中國萬世不易之基然若制之而不行與不制寧有異哉爭之無益也 
[命令]  
　　一月九日大總統令任命張作相爲東三省巡閱使署參謀長此令 
　　又令内務總長錢能訓呈准直隸省長曹銳電稱直隸口北道道尹鄒道沂難勝邊要請免本職鄒道沂准免本職此令 
　　又令任命李同卿爲直隸口北道道尹此令 
補十二月三十一日大總統令蕭廣傳給予二等大綬嘉禾章王遇甲方咸五均給予二等嘉禾章李連元徐光志均給予三等嘉禾章此令 
　　又令唐在章孔昭焱均晋給二等嘉禾章此令 
　　又令葉長盛李允法李士銳均給予二等文虎章張秀奎吳春康周振淸路孝忱項致中均給予三等文虎章任煥章給予四等文虎章此令 
　　又令蕭安國給予三等寳光嘉禾章此令 
　　又令孫多禔俞人蔚章祖禧張德煕關景星均晋給三等嘉禾章熊賓王徴善楊蔭桐張英華繆秋杰均給予四等嘉禾章此令 
　　又令史國倫迪部羅均給予三等嘉禾章盧力貝蓋樂柏理穩均給予四等嘉禾章杉本久太郎給予五等嘉禾章此令 
　　又令羅爾瑜給予三等文虎章此令 
　　又令卓焌給予四等文虎章此令 
補一月一日大總統令特授五懋賞以動五位此令 
　　又令楊祖德授爲陸軍少將此令 
　　又令陸軍總長段芝貴呈請授唐廣元爲陸軍正兵少校趙秉彝爲陸軍三等軍醫正賀薜魯爲陸軍三等軍需正均照准此令 
　　又令大鳥健一給予一等大綬嘉禾章此令 
　　又令薩鎭冰給予一等文虎章黄培松給予三等文虎章此令 
　　又令日本陸軍中將參謀次長福田雅太郎給予二等寳光嘉禾章參謀本部部長陸軍少將國司伍三給予二等嘉禾章參謀本部部員陸軍步兵少佐佐藤三郎給予三等寳光嘉禾章陸軍一等主計朝比奈義馬給予四等嘉禾章此令 
　　又令秋山鴉之介給予二等大綬嘉禾章内田隆給予三等嘉禾章此令 
　　又令陳毅晉給二等大綬嘉禾章洪楨晉給三等嘉禾章此令 
　　又令向西兵庫引田乾作均給予二等文虎章山口鹿太郎高田豐樹給予三等文虎章此令 
　　又令峯幸松給予三等嘉禾章山田友一郎給予四等嘉禾章此令 
　　又令周鴻煕給予三等文虎章此令 
　　又令日本陸軍省軍務局課員陸軍砲兵大尉井上三郎參謀本部部員陸軍砲兵大尉菊池門也陸軍步兵大尉柳下重治均給予四等文虎章此令 
　　又令孟富德孟興魁劉之恩均晋給四等文虎章此令 
[專電]  
　　北京電錢承徐恉電朱總代表仍主先决事實今由内閣規定退讓程度至北方軍界可完全承認而止若法律問題應用何法組制憲機關可由議席上提出聽憑公决（十日下午二鐘） 
　　北京電閣員同意案頃在參院通過各派以南北將和閣命不長各存敷衍心故有此成績預定眞日發表任命龔財長就任前擬令張弧代部務張不允 
（九日下午五鐘） 
　　北京電國員任命今晚可見惟龔未到前由張代理或仍曹兼正協商中李思浩准辭張弧轉任亦同時發表（十日下午二鐘） 
　　北京電各省鹽務長官將大批更動浙運使袁免職以蔣邦彦繼國議通過或先發表（十日下午二鐘） 
　　北京電曹汝霖昨將財部人員分别晉級加津藉留去思（十日下午二鐘） 
　　北京電方樞不願任財次故以張弧李思浩對調了事（十日下午三鐘） 
　　北京電全國菸酒公賣局改組獨立局長確定張壽齡（十日下午三鐘） 
　　北京電菸酒局設專署張壽齡爲督辦張弧兼鹽署長姚煜任滬關監督馮國勳調閩運使今日俱可發表（十日下午三鐘） 
　　北京電滬關督馮調閩運使姚煜繼任（十日下午六鐘） 
　　北京電特赦案停頓待西南派代表後發表 
（十日下午三鐘） 
　　北京電徐樹錚令安系議員督促憲法進行故起草會遵將大綱脫稿召集討論他系極端反對卒以人數不足延會段書雲當場請委員長覔感情親密者補足其數聞者引爲趣談（十日下午二鐘） 
　　北京電徐聞羅斯福噩耗急電駐美容揆代表弔唁（十日下午二鐘） 
　　北京電東海命駐美代辦親往弔唁羅斯福並贈花圈（十日下午三鐘） 
　　北京電上月鹽餘五百九十四萬三千元銀團已允撥還陰曆年關可賴維持（十日下午二鐘） 
　　北京電宏威軍營長甘志和中彈陣亡由豫督專電請恤後已給喪費千元並交部優議（九日下午三鐘） 
　　北京電顔德基等竄擾漢中興安磗坪一帶空虚曾飭張聯陞派隊協防昨張以所部兵單電請另派他隊防堵（九日下午三鐘） 
　　北京電張樹元電告剿匪次第就緒六日回省着手辦理善後（九日下午三鐘） 
　　北京電院電管金聚扼守鳳留北路無使郭葉等南竄並分兵援解漢圍昨管覆遵辦惟請撥欵速濟以免饑寒（九日下午午三鐘） 
　　北京電許部鮑德山一旅亦已開抵西安（九日下午三鐘） 
　　香港電陳炯明呈報軍政府解决閩省問題須先將在閩奉軍撤退（十日下午三鐘） 
　　香港電參議員提出即行按照選舉法組織總統選舉會議案（十日下午三鐘） 
　　香港電莫榮新致電陸榮廷請以馬濟或沈鴻英繼其督軍任陸派專員抵省慰留（九日下午四鐘） 
　　香港電國會議員昨開聯合會議討論（一）軍政府職權問題因國會前曾宣布下届總統未選舉以前由軍政府執行總統職權故該問題遂打銷（二）南北議和代表問題議决遴選能員充之如屬國會議員則須辭職（三）參與歐洲和會代表應由國會推舉議决該問題俟下届會議續議（九日下午四鐘） 
　　香港電唐繼禹已抵廣西日内將來廣州（九日下午四鐘） 
　　南京電北代表在甯一無所事汪有齡昨晚回杭方樞今午赴常王克敏赴滬（十日下午八鐘） 
　　南京電張一麐丁世嶧言地點唐堅持在滬無商决餘地熊希齡頃致函唐擬請南九代表來甯先開預備會俟有具體辦法北總代表同偕赴滬與唐公開正式會議（十日下午八鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
公電 
　　張敬堯通電各省督軍省長護軍使鎭守使各都統鈞鑒兵興以來軍旅擴張南北一轍餉械所需大都出於稱貸明知挖肉補創要皆勢非得已今後和平規復此種巨額軍費斷非國力所勝且世界潮流厭棄武力民族生存唯經濟競爭是賴吾國欲於經濟戰場免遭淘汰則裁減兵丁振興生産爲善後第一要着然裁兵兩字言之匪艱行之不易恩餉所需爲數極鉅兵丁得此區區初無補於生計國家耗此鉅欵事後無法補償舉債以濟一時終貽累於久遠此困難一也吾國兵丁來自召募其人故非有業入伍以後更與田園生活隔離退出軍門徬徨焉往自身懷兎死狗烹之念匪黨挾呼朋引類之心嘯聚旣成小則刦奪人民大則攻城掠地表面爲國家裁兵實際爲民間增匪此困難二也和平初見各方猜忌尙難盡除言及裁兵先後衆寡之間在在易生爭議徘徊觀望虞詐以生雖有裁兵之名欲求見諸實行尙不知幾何年月此困難三也因裁兵而增匪因增匪而又添兵因和議而裁兵又因裁兵而梗和議循環往復靡有窮期不爲正本淸源之謀則所謂和議所謂裁兵皆屬無事自擾反不如竟行直遂之爲得也歐戰甫罷美總統威爾遜謀安揷兵丁其在國會演說曰内務部已設法令全國工商家迅速恢復事業以備凱旋兵卒得有就職之途交由内務部指撥荒地數百萬英畝以供兵丁墾殖報章所載中外具瞻夫美國事業發逹之國也其兵丁來自徴辟夙皆有業之人美國又富力最强之國也其兵丁尤不乏恒産而政府當局猶兢兢以失業爲懼汲汲代謀我國兵士旣無恒業又無恒産授以武術而驅之出伍是附虎翼而縱之出柙也敬堯之愚以爲必代退伍兵士確立謀生之途庶幾兵禍永銷和平鞏固否則未易言矣今大總統就職之始首以工商政策號召國人順潮流之趨勢應時局之要求煥汗綸音令人欽仰惟是工商事業其血脈端在交通交通不靈則産地貨品不能輸送巿場巿場消息無由傳逹産地其軍事敎育以及諸般行政之有賴於交通者尤爲吾人最近感受之敎訓吾國交通梗阻世界各國直無其匹欲求工商發逹是猶强殭屍而爲步亥也今次和平規復兵丁裁減勢在必行第裁減兵丁旣不能遣送歸鄕俾成匪盜惟有以工代遣移善後經費改建交通除鐡路所經外各就省區範圍規畫馬路幹線所有應裁兵隊概令從事建路工程仍由各該長官督率服務以軍法部勒庶幾欵不虚糜民沾實惠兵丁得業無徘徊歧路之思血脈漸通有指臂關聯之妙馬路計畫各省多有萌芽敝省前任亦曾提交省會有案松滬盧護軍使遣兵築路尤爲成效可覩倘虞工竣後依然閒散可於修路期間籌備屯　工廠爲長久計則一舉而收數善同人服務民國夙皆处矢公忠和平旣有端倪甯再以擁兵爲樂裁兵之議自當率先唱首善後大計尤應預爲妥籌倘荷贊同即公推一人領銜敬堯願附驥尾會同人告並達和平會議俾中央統籌全局南北一致進行臨電不勝翹企之至張敬堯佳印 
各通信社電 
　　北京電銀行團現繳付十二月份鹽稅餘欵五百八十萬元（九日） 
　　北京電北方報紙多信議和地點巳由雙方决定上海華界（九日）以上路透電 
　　北京電今晨徐總統電致岑春煊略謂南方至今尙未派遣議和代表殊悖和平解决之素願今者國民再三督促友邦疑我無誠意且反對和平者將以此爲口實務望迅速派遣代表云云據國務院方面某要人之談話云北方對於和平會議地點問題雖不堅持南京說然因軍政府方面之態度似與國會竟見疎隔致派遣代表問題至今尙未决定故南方就於地點問題如無正式之表示則協議和議之時機仍未至也因此北京之平和派深慮武斷派將以議和地點問題爲口實至阻撓和議咸主張從速開會觀於最近有多數人士主張地點問題亦予讓步足以證之云云（十日）　　北京電國會通過之閣員將於今晚以命令公布之（十日） 
　　北京電政府决計擴張棉業局及烟酒公賣局之範圍改局長爲督辦任周學煕爲棉業局督辦張壽齡爲烟酒公賣局督辦（九日） 
　　廣東電昨日開憲法審議會出席者參議院一百八十三名衆議院四百零三名是日即將囗囗囗囗囗囗（六字不明）法令囗囗（二字不明）二十二條審議完畢由憲法起草委員會起草條文一俟條文擬就後即開第二讀會目下參議院議員有一百九十名已達三分之二云（九日） 
　　廣東電日前政務會議所决議之參列歡洲媾和會議之代表派遣問題因軍政府某要人拒絶署名而起物議國會昨日開會時已决議此項代表須由國會選派某要人亦肯署名遂於今日以軍政府命令發表之其名單如舊無所更變（九日） 
　　廣東電改軍政府爲護法政府之件已依國會議員全部之同意於十一日在議會通過唯僅易其名稱而内容無所更改云（九日） 
　　漢口電湖北督軍王占元曾於數日前電致中央辭湖北省長及第二師師長兼職推薦段書雲及何佩瑢爲省長靳鞏孫傳芳爲第二師師長請中央選用且附言云如中央任命前列諸人以外之人物請預先通告（九日） 
　　漢口電謡傳鄂西之南軍已派人來武漢以重金收買軍隊圖謀反叛大别山鳳凰山等砲臺現已裝配實彈五日以來已佈特别戒嚴令王占元對於南北和平會議維持不干涉主義但極希望維持新國會不動搖徐總統之地位（九日） 
　　東京電日本媾和使節西園寺侯爵等定於明日（十一日）午前離東京於十四日乘由神戶解纜之丹波丸赴法國傳聞日本媾和使節除西園寺侯爵牧野男爵珍田松井兩大使四人外或再加入日本駐美大使石井子爵亦未可知（十日） 
　　東京電仰光米輸入日本之舉現已辦妥此外如暹羅米東京米之輸入交涉亦頗有進步中國米弛禁問題亦已有端倪故以上各處米輸入之舉不日皆可望解决云（十日）以上東方通訊社電 
　　東京電日本講和使牧野男爵於七日遣竹下中將赴歐依斯答米弔羅斯福之喪（九日） 
　　東京電前年俄由中國獲得敷設權之北滿五鐡道霍爾瓦特將軍急望着手敷設正在計畫亦曾與日本交涉此事結局或將在日英美法之四國巿場募集敷設資金（十日） 
　　東京電牧野男等一團於八日搭加爾麻尼耶號輪船往巴黎（十日） 
　　東京電内田外相將於來十六夜招待衆議院各派代表者於霞關官邸說明外交問題之經過及此後之方針（十日）以上共同通訊社電 
　　北京電西南仍堅持閩陜劃界請外人監視中央决否認擬雙方派員劃界已電轉西南知照 
　　北京電北派各督紛電詢問和議近狀徐囑院將代表南下後經過情形電告免生誤會 
　　北京電參陸處得奉督覆允派兵赴黑協防即日出發 
　　北京電陳毅來電德亂黨擾亂唐努烏梁海商民損失甚巨請向俄使嚴重交涉 
　　北京電靳雲鵬辭參戰處事段挽留兼理 
（以上九日） 
　　北京電施愚等電告唐紹儀仍堅持在滬開會某派語徐閩陜業已讓步又爭地點似此得步進步不如事事聽命西南何必會議徐亦怏怏 
　　北京電港員電告西南代表將順國會主張取人才主義前擬十代表或有變更 
　　北京電總統對於廢督一事擬從實行分治入手某政客建議欲求廢督必先裁兵各督無兵廢之自易僅僅分治尙非根本辦法東海頗嘉納 
　　北京電新疆楊督電陳赤塔方面俄謝米諾夫軍近情請戕協約對謝辦法示諭 
　　天津電總統來電促陳光遠回任陳有月終南下說 
　　蚌埠電龔省長將入京遺缺有倪督暫兼之說 
　　福州電土匪歐陽春孫國振均經薩督辦收撫改編爲保安隊一二兩營惟該兵仍時有勒捐强借舉動商民咸懷疑懼（以上十日）以上中孚通訊社電 
[路透電]  
　　巴黎電媾和大會將於十三日開議屆時各政府領袖及共同作戰諸國之外交大臣總長將交換意見俟大會之組織地位手續均經議妥後大約將於十八日開第一次會議現信凡與中歐各國斷絶邦交之各國均有代表與會且將决定每國與會之人數較某要津聲稱法英美意日五國各有代表五人法國之代表除克勒滿沙與畢勛外尙未任定協約國今一致願請福煦上將表示對於軍事問題之意見比塞希羅葡五國大約各有代表三人其餘僅與敵國斷絶邦交之諸國各僅兩人云（七日） 
　　巴黎電媾和大會擬先討論媾和草約之條欵大約須兩月始以蕆事全體大會僅有數次蓋各項事務多將由小委員會或各國之談話會辦理倫敦巴黎羅馬東京之討論及威爾遜總統游歐之後許多隔閡已經淸除草約中將包括三大要點（一）承認廣義之國際同盟（二）德國應付賠欵之數額及付欵辦法（三）世界之新地圖畫明歐洲各國之新界線决定德國殖民地之前途協約國國際條約旣已草定然後將請敵國全權代表至巴黎惟凡爾塞之全體大會一九一九年年底之前似難舉行（八日） 
　　倫敦電兵士若干人内有自薩洛尼加告假而回者今日整隊至陸軍部派代表謁見長官請聲明何日可解除動員某兵謂彼等盡役希臘已有三年不願再久戍外邦請得一言以安衆心部員考慮解除動員事宜後乃告代表謂凡已得解伍證書或能覔得職業者均將解其役伍餘者仍須人隊衆皆歡呼而散（七日） 
　　倫敦電旭爾漢之兵决議致電首相要求將旭爾漢之兵全數遣回故里弗待送發解伍證書解除動員部官員已赴法國辦理兵士告假事務愛塞克斯省菲亞萊浦之飛機營技匠四百人要求遣回故里因内有多人皆有職業待就就也司令允若輩告假一日俾各覔得證明已得職業之文據然後可許回里以待解役令之發表（七日） 
　　印度京城電國民大會採納主張中省完全自治反對歐人特别選區動議衆爲歡呼該大會並通過効忠正式决議案（七日） 
　　亞姆斯特丹電柏林消息謂愛倍爾氏施特滿氏藍慈堡氏因斯巴達克斯團專斷之故均已辭職聞起變原因乃由柏林警務長愛區杭氏之免職及愛倍爾氏與俄斷絶關係所致愛區杭氏外間謂其曾用俄資爲斯巴達克斯團購置武裝免職令下該員抗不遵行今仍握柏林警務權（七日） 
　　丹京電柏林最近電報乃昨晚所發謂柏林中央業已被占此後遂寂無消息顯有重大事變星期日柏林大局甚爲阽危男女工人及失業者數千人約由鄕間而來集於某公園携有推倒政府之旗號政府中人亦集衆示威携有傾覆斯巴逹克斯團之旗號當時人心震動各商店皆閉門輟業斯巴達克斯團已占據柏林中央電報局（六日） 
　　丹京電佛蘭克費特報載稱昨日柏林首相邸開軍事議會勞兵會幹事部亦與會政府决議以全力遏制斯巴達克斯團已任洛斯克氏爲總司令現以摩托車運輸政府之兵至柏林各要點政府拒絶與斯巴逹克斯團接商雙方占據之地相拒百碼準備交戰 
　　瑞士京城電今日柏林消息斯巴逹克斯團領袖里特波氏等四人以議际法學者之資格與政府領袖討論免續流血之方法雙方現已休戰斯巴達克斯團顯已承認政府提出之條件（一）即解除兵士外各人之武裝（二）即行退出各公署（三）交出警務長愛區杭氏 
　　巴爾電柏林消息斯巴達克斯團昨日占據斯班陶兵工廠柏林終夜巷戰今日亞力山大泊拉資有絶大示威舉動柏林警務長愛區杭氏現暫行主持一切極端家李勃克萊區博士向衆演說促衆勿回工作並稱政府必須辭職佛蘭克費特報載稱斯巴逹克斯團卒被由首相邸逐出昨日該團曾占據總郵政局 
　　丹京電柏林傳至末尼克之電話謂柏林現發生内訌各銀行門前均設障疑物斯巴逹克斯團占據公署多處携械之黨人與擁護政府者數千人往來於各街道且於數地點開槍互擊居民數百人已逃離城中　　倫敦電柏林路透訪員於斯巴達克斯團施行猛斷政略之前來電謂柏林全城現從事國會選舉運動多數社會黨日漸得勢該黨領袖並未料及能得絶對大多數中央黨暗中甚爲活動非社會黨甚多擬投票選舉多數社會黨以期該黨得實力反對極端派破壞國會之舉動（八日） 
　　倫敦電泰晤士報華沙訪員謂國民軍已推倒政府逮捕内閣諸員後聞内閣諸員均已逃亡此舉目的乃在建設混合政府巴特里夫斯基氏殊贊成之迪克推多總統比爾斯基氏避逃後現正與巴氏會商安定大局辦法至内閣諸員逃匿何處現爲一疑團云 
　　倫敦電聞英國斯造將成之戰艦虎特號將爲世界最大之戰艦該艦長八百九十四呎裝十五時口徑之砲八尊其艦體裝有外層如中水雷魚雷雖炸無礙每小時速率可逹四十哩其造費需英金三百二十五萬鎊聞尙有同式之戰鬭巡艦三艘現正在建造中此事尙未見官場明文（七日） 
　　倫敦電一院芬革黨議員塞爾氏發煽動之演說勸衆遇機轟擊地方官爲警察所拘判罰監禁六個月　　希爾新福電彼得格勒丹麥使署抵此之人員謂英國文武官員監禁莫斯科者甚受虐待彼得格勒之眞正迪克推多爲一年二十二歲之女子名加柯白里伐乃抵制反對革命黨委員會之領袖暴虐絶倫各街道每日餓死者纍纍居民今已減至八十萬人（一九三年有二百三十一萬八千六百四十五人）商店閉門者佔全數四分之三電車均已停駛城中煤手大缺電燈每日僅用二小時彼得格勒紅旗軍其有五萬人之多（六日） 
　　倫敦電工黨幹事部及下院工黨議員今日開聯合會通過决議安主張下院工黨爲正式反對黨表示異議者僅一人（七日） 
　　倫敦電一九一八年英國入口貿易共有英金一三一九三三八五九一鎊一九一七年爲一○六四一六四六七八鎊一九一八年出口貿易共有四九八四七三○六五鎊一九一七年爲五二七○七九七四六鎊（七日） 
　　瑞典京城電瑞典某報得確實消息德國魯登杜夫將軍現居瑞典南部已改姓名（七日） 
　　瑞典京城電聞瑞典南部海濱方面之水雷區域之水雷似已全行飄流已有二十具在丹麥西部之外轟發據漁人報稱北海現已浮有小水雷無數其製法與舊式者不同（六日） 
　　巴黎電法國駐俄大使洛蘭氏已由亞昌格爾乘游船渡北海安抵里資（八日） 
　　倫敦電路透電社得悉英兵在俄者今不足二萬人政府絶無增加之意現料該軍不日將大加減少所餘者將儘速以新志願軍代之（七日） 
　　巴黎電塞恩河之水漲使煤斤及其他貨物不能運抵巴黎致巴黎燃料大爲缺乏克勒滿沙氏已命鐡路加班運輸燃料（八日） 
　　倫敦電羅細資訪員報稱屬於大艦隊之掃雷船人役現請准其回里據彼等聲稱掃雷乃海軍之職務海軍部現允每星期加給工人英金二鎊有船役若干不肯航行謂所盡之役甚爲危險而所得頗徽若歸里從事漁業可獲多金云（八日） 
[法國無線電]  
　　里昂電法國國務會議通過法總統任命和平大會法國全權大使提議案姓氏如下國務總理兼陸軍總長克萊滿沙氏外交總長畢勛氏財政總長克洛資氏管理法美事務高等委員塔塔爾第氏前駐柏林法國大使剛朋氏福煦上將當然以協约國聯軍統帥之名義參與和平大會駐瑞士法國大使蒂塔斯逹氏任法國代表之秘書長（九日） 
　　里昂電義國首相奥朗托氏外相涉尼洛氏於星期四日晨由里昂車站行抵巴黎奥氏於星期日仍將返義沙氏將留巴黎參與和平大會（九日） 
　　里昂電得瑞士巴斯勒消息星期三日德政府與斯巴達克斯團開談判毫無結果電話交通中斷郭外及幹線之鐡道車輛交通亦斷絶新軍已行抵柏林軍隊現正奪回斯巴達克斯團黨人所奪得之房屋印刷局亦已由斯巴達克斯團黨人之手奪回據巴黎新聞接蘇尼克電最近三日之死傷統計如下死者二百人傷者數千人（九日） 
　　里昂電紐約消息胡佛氏電稱至下屆收穫時爲止歐洲人民所必需之糧食之額數總約須一百四十萬噸胡氏並稱多數區域尤以芬蘭波羅的海波蘭俄國捷克斯洛伐基亞爲甚缺乏糧食陷人民於悲境美國衆議院預算委員會提出報告贊成美總統爲颧洲救濟事業所要求之經費兆佛郎惟除去德國（九日） 
　　里昂電正月九日巴黎倫敦間滙兌率英金一鎊合二十五佛郎（有疑義）法國公債劵巿價如下三釐公債六十一佛序五五一九一七年四釐公債七十二佛郎四五一九一八年四釐自由公債（即决勝公債）七十二佛郎一五一九一八年五釐自由公債八十八郎佛五○（九日） 
要聞 
[錢幹丞對外報記者之談話]  
　　英文京津泰晤士報駐京通訊員前日至國務院謁錢幹丞總理有所訪問先以南北和局爲叩錢總理答云自徐總統就任之日即立盼和平故有和平令停戰令陸續頒佈並調回某方面之軍隊不料南方領袖竟乘此機會進佔北軍撤退地勢以增進彼軍之地位南方要求從未成結晶體惟得寸進尺政府愈退讓條件亦愈多且派專員赴法欲破壞政府代表之加入萬國和平會議政府再爲讓步彼乃命王正廷加入中國代表之列復繼以伍朝樞伍氏現方在滬出洋與否刻尙未定至於南北和平會議政府深望早日成立已派代表赴寗惟南方代表仍未派出顯見彼等於此次之會議難以實行至關於陜閩土匪剿捕之事政府已再允南北之請政府爲民除害本唯一責任刻已派員搜捕南方要求最重要者不得干涉所稱爲同志之匪兵縱有因行爲非法致被逮捕亦須經雙方之同判觀其拒和態度殊令政府驚詫與南方屢次宣示和平之主旨適成一反比例如彼果誠意言和者當早經集會輔助政府解决無數之難題也又叩以關於解散軍隊之事錢總理答云政府已籌畫解散方法至戰前數目第一層辦法擬將各軍調回原防再行酌量遣散始從工程隊及輸送隊入手徐圖恢復民業或命之開墾或敎之工藝務求各有生計諸凡此事着手甚難且必籌有的欵目下軍隊衆多實因西南之變政府不得不爲相當之對待此後擬集軍權於中央並削减各省軍制其手續如何現難宣佈繼又叩以政府曾否備有特别案件提出萬國和平會議錢總理答云政府授與中國代表議案之内容殊難宣布惟政府深信協約國必悉中國所在地位表示同情予以協助甚望前此有關中國國權各問題得有解釋他如取消領事裁判權及外國駐兵某地點等均在其内外間傳說中國代表受有某方面挾制者皆非事實中國代表雖路過東京并無正式照會於日本政府更無何種正式會議關於中國在萬國和平會發表之政策錢總理對於南北議和雖抱樂觀惟自承政府需欵甚急望鹽務餘欵早日撥交以應急需政府爲此已付與銀行團確切之保證如解散軍隊振興實業等非仰給外資不能爲力也深信協約國旣能盡義力於他國對於中國亦必然也嗣又論關於嗎啡問題錢總理云嗎啡與鴉片流毒政府早已防範定有刑章嚴行取締惟因領事裁判權之限制租界自由販賣力不能逹外人表同情於政府實深感荷政府决意剷除流毒如焚土明令已見一斑雖負重大損失皆所不計 
　　又華北明星西報載駐京記者日前往訪錢總理問及目下中國所處之時局錢總理是否抱樂觀主義錢氏答云刻下南北和議問題掠必不至横生阻力此中理由厥有兩端一因政府方面對於此次和議開誠布公言正理直次即政府對於南方毫無成見力謀統一無論如何退讓祗求不出法理之外皆可承認商者徐大總統期望本年年初中國内政即當統一詎料迄今仍未媾成該記者又問曰至陰歷年終南北和議可否成局錢工答稱此項問題渠頗具同等之希望也又云現今雙方所爭執各問題北京政府旣委諸和議代表辦理自無直接參預之權至和議地點仍信以南京爲最宜現南方個人意見尙未脗合此節必須調停妥協方得遣派代表惟與和議根本無關迨南方得悉全國人民企望和議之心備極懇切時個中所爭執者當迎刃而解云 
[政治犯將取消通緝]  
　　特赦政治犯一事醖釀有日聞公府昨已交諭國務院先行擬具命令一俟下次閣議後即可决定此項赦令人數頗多 
　　另一消息云自帝制復辟各犯交第赦免以後特赦政治犯一事亦已醖釀多日此次和平會議西南堅持上海地點不肯馳赴南京在政府猜測以爲南方深恐所派代表中多明令通緝之人不便深入内地自不如上海租界地方較爲穩當蘇督李秀山亦防此一着特電請政府將前因政治嫌疑限制行動自由者概行免究以符開誠布公與全國更始之意此爲最近促進政府赦免政治犯之動機昨詢公府要人據稱已交諭國務院擬具命令一俟閣議决定即當發表此後和議之梗當因此减却不少而南方代表不難從容産出即地點問題亦不至十分爭執矣 
[孫寳琦南下之任務]  
　　北方議和代表業經聯袂前往南京南方僅派出一總代表唐少川氏邇來進行極爲遲遲政府直接間接與唐總代表交涉務令南方迅速選出代表萬一代表不能遽行選出而總代且旣經决定亦擬請唐氏先赴南京豫爲接洽一切嗣因唐氏不願赴南京致令旬日來之和議無何等進行可覩現當局特派孫寳琦赴上海說明對於陜西之眞意並擬與唐氏商議决定地點問題孫氏已於昨早（七日）乘京奉車赴津改乘津車赴甯先晤李秀山督軍接洽和局（聞東海面交孫氏） 
緊要密函一件囑其代交李督）然後赴滬 
[京綏路借欵之内容]  
　　日使署對大陸報談話 
　　大陸報五日京訊云記者昨日對京綏鐡道處置第五次短期公債而借日欵一節曾有記事今日晤日使署署員稱外人以爲日本政府晚近通告日資本家不再借欵與中國之說將不發生效果之言實未明此次借欵之條件茲特說明如左（一）東方展拓公司（日本公司）於一九一八年十二月七日與京綏鐡道管理處訂立合同由該公司貸與鐡道管理處日洋三百萬元完全歸建築及條理之用（二）此欵之全數均存入日本銀行非經日使署之許可不得提用（三）以下爲配給此欵用途之方法（甲）以日洋一百二十五萬九千元淸還紐約某商行所供給之材料六千噸之欠欵此欵已經日使署承認由存戶直接交與欠戶並未經京綏當道之手（乙）以日洋七十萬元付還上項材料之運輸費亦按照以上手續辦理（丙）從餘欵日洋一百零九萬元中提出十萬元由日本銀行在東京交付某日商行枕木之欠欵（丁）現存之欵仍備將來付還欠欵之用各種支用必照以上手續且必經日使署之許可（四）並無條件足明此路已入日人之手惟有一條述將來需欵時宜首先商諸日本之東方展拓公司但對於材料之供給並無此種條件至其所訂條欵在此等性質之合同中亦不足爲異據以上之談話可見日當道對於此事並未疏懈但以中國僅有之完全華人鐡道今乃有攙人外人勢力之重要事實以上云云仍不能發生若何影響且此借欵亦似不需要苟以此債之條件供諸中國之資本家料無不樂於承借也 
[新閣員通過新衆院]  
　　紛傳反對之閣員同意案居然全體通過於七日新衆院會矣個中交換條件如何外間尙未明瞭茲將通過情形先報告如下昨日午後一時開會王揖唐主席 
 
 
 

Page 7

 
 
至一時五十分始足法定人數議員列席者二百八十一人議長報告劉恩格派爲南京會議代表請假一月鮑宗漢謂和議代表旣爲大總統派定則成官吏性質議員資格當然喪失解樹强則主張代表不能謂爲官吏應以允否請假付表决議長以劉君請假一月付表决贊成者多數遂照議事日程開議擬任陸徴祥爲外交總長錢能訓爲内務總長龔心湛爲財政總長靳雲鵬爲陸軍總長劉冠雄爲海軍總長朱深爲司法總長傳增湘爲敎育總長田文烈爲農商總長曹汝霖爲交通總長咨請同意案（大總统提出）先由國務總理錢能訓說明共辭如下能訓忝膺揆席承諸君子之推重不敢以庸拙辭因思國務正重必得聞望夙著氣誼孚洽者相助爲理分任其勞庶可稍副諸君子之責望茲擬任陸徴祥爲外交總長龔心湛爲財政總長靳雲鵬爲陸軍總長劉冠雄爲海軍總長朱深爲司法總長傳增湘爲敎育總長田文烈爲農商總長曹汝霖爲交通總長内務總長一席此時尙無適當人員擬仍由錢能訓兼任所以擬任之理由陸徴祥任駐外公使海牙平和會專合於外交界夙著成績此次參戰計劃及議和準備均由其一手經理以之續任外交總長最爲相宜龔心湛迭任安徽廣東財政分廳現在國計奇絀開源節流諸計畫方將以次宣施龔君當此尙能有所匡益靳雲鵬起家戎閥洊躋中將加上將銜歷任第五師師長山東都督泰武將軍夙嫻軍學經騐極深且此次在督辦參戰處充參謀長規畫悉中機宜任爲陸軍總長必能整戎帥行國防增固劉君長於海軍民國元年時已任爲海軍總長上年七月間復任斯職其資望當爲諸君子所深知今特仍行推舉用收駕輕就熟之效朱深法學專家歷任審檢各官均能稱職現當籌議撤銷領事裁判權之際避法制度力求改良朱深年力方富使克展其所學當可振興法治之精神傳君貫通中西學術前官直隸提學使時已有成績昭著近在敎育總長任内整頓學務不遺餘力故舉充斯職以期振興文化造就多才田君志碩望重歷官山東河南省長盡心民事於民間疾苦素所洞悉今任爲農商允能發展實業有裨民生曹君歷任交通外交財政諸部長於條約法律計學均經精研有素交通部所管職務於以上三項皆有緊要之關係今以曹君任總長實屬人地適宜以上數君皆爲能訓所深知陸朱劉靳曹諸君則又段前總理任内所引重者故仍擬以諸君分擔部務尙望貴院諸君子贊成通過使内閣得以早日成立不勝忻盼云云說明後議長宣告合併一次投票於一票之上書九人之名下書同意或不同意字樣遂由秘書發票議長指定檢票員汪立元王伊文孫潤宇等八人先行投票衆皆依次投票畢及檢票結果在場人數二百八十一人檢得名剌票數皆符二百八十一張宣告唱票結果如左外交陸徴祥同意票二七一不同意票一○内務錢能訓同意票二五○不同意票三○廢票一財政龔心湛同意票一四九不同意票一三○廢票二陸軍靳雲鵬同意票二六八不同意票一三海軍劉冠雄同意票二六一不同意票二○司法朱深同意票二六二不同意票十九敎育傳增湘同意票二六三不同意票一七廢票一農商田文烈同意票二七○不同意票一○廢票一交通曹汝霖同决票一七五不同意票一○三廢票三唱票畢議長宣告同意票最多爲外交總長最少爲財政總長依投票人數計算均在過半數以上全體通過遂宣告散會時四時二十分 
[京華短簡]  
　　昨日（七日）星期二國務會議除陸軍總長外均到上午十一時開議議安如下（一）張作霖呈擬東三省巡閱使編制大綱並請簡總參謀長案議决交參陸兩部核辦（二）農商部提議吉黑森林採金局經費預算案議决照辦下午一點散會 
　　最近政府確向四國銀行團提議南北善後借欵其欵額條件等雖尙未探悉然銀行團方面以南北妥協尙無眉目殊難承認故此項交涉尙在擱置中 
　　院秘書廳昨函財政部略稱此次南北和議所有在寗籌備及招待一切應用經費均由李蘇督先期令由甯財政廳支出將來應准作正報銷特函知照備核 
　　国務院秘書廳昨日特電各省督軍令其各將此次所派赴甯和平議會中旁聽各專員銜名開列具報并須令各旁聽專員確守規則不得任意評判會議内容之得失致生種種誤會 
　　據日人消息張作霖倪嗣冲等對於南北和議之進行雖聲稱絶不爲何等妨害行動然其言行對於和議之前途往往發生障碍徐總統特爲此拍發密電致倪張嚴行誥誡 
　　政府以西北路政問題關係重要前巳屢次分電各該長官竭力維持昨又致電中東鐡路及濱黑鐡路郭侗白鮑庭九兩督辦囑其迅速詳陳該兩路現狀一俟覆電到京即開維持路政會議討論鞏固西北路權 
公府定於本月十一日上午十一時在懷仁堂筵宴駐京各公使及各外國顧問並邀全體閣員列席陪筵聞禮官處昨已發出禮柬分送駐京各公使館矣 
　　幣制局總裁陸宗輿昨在財政部召開幣制會議凡委任以上在職人員均列席與議曹潤田亦出席提議要件（一）改革幣制應定一期限（二）繁要省分應組設弊制分機關（三）擬請政府准其派員分往各省調查幣制現狀以便着手整頓 
[英海軍戰中之事業]  
　　英國海軍裝備完善能力偉大在此戰中功積炳然英海軍之事業可略述於下（一）德國大艦隊値美金一千五百兆元者困處於本國口岸不敢越雷池一步（一）德商船五百五十萬噸或被掃除或被拘獲海洋中不復見其蹤跡（三）德奥海外貿易皆被阻遏（四）德國海外殖民地無復餘留（五）海外敵人在軍役年齡者二百萬人不能回國從戎（六）海洋交通與世界巿場相接者敵國無之而協約國則交通無阻以上六端雖未能盡英海軍之事業然亦可見其梗概英海軍於戰事發生之初不出二十四小時即已佈置就緒而成就一種新形勢今戰事告畢此形勢始終未嘗稍變也各海洋中無處不有英軍艦之戰功或攔擊敵艦或輔助陸地軍隊據英國當道宣佈比較陸軍服役人數英海軍之死傷視陸軍爲多焉一九一四年英海軍噸位爲二百五十萬噸將士十四萬五千人今日英海軍噸位連輔助艦隊增至八百萬噸將士增至四十五萬人而執役於商船者猶不在内計商船員役之爲國殞命者逾一萬二千人一九一四年英國僅有掃雷艦與斥堠艦十二艘今則有三千三百餘艘英海軍在四年戰局中共輸運兵士一千三百萬人騾馬二百萬匹車五十萬輛火藥二千五百萬噸油薪五千一百萬噸食物與協約軍所需他種要品一萬三千萬噸德潛艦雖圖乘隙襲擊然終不能爲其障碍而德潛艇之見毁於英海軍者共逾一百五十艘由此亦足見英海軍力之雄偉矣 
[天津發起拒毒會]  
　　昨日（七日）琸午八鐘天津南開學校校長張伯苓約集中外人士假靑年會樓上三十五號開會討論剷除毒物方法到者數十人茲將討論情形列後張伯苓君云鄙人新由外國歸來即悉嗎啡一物普遍中國人人痛恨欲剷除之京津泰晤士報每日登載提倡尤力今日開會應當如何進行饒伯森君云美國極贊許中國禁烟辦法美國現在禁酒擬仿照中國禁烟手續進行今日之會亦應效法中國禁烟美國禁酒成例不可不切實進行但宜如何組織是否即刻討論抑另開大會再行籌商然大會不易商量似應先將組織法决定孫仲英君云各種藥品參合嗎啡者甚多若祗注意嗎啡範圍太狹應將毒物全行包括在内枋照北京已成立之拒毒會推及各省可否請徐大總統爲會長以期易於推行全國至入會者不分國界無論何人悉可人會張伯苓君云按照新刑律本有專條但未認眞執行故不祗中國人犯法而外國人亦任意輸運欲使此會進行有二大要義（一）由輿論督促政府嚴行查禁（一）敎育人民不使染習然非錢力補助人力不易收美滿效果但恐外國人藉口中國各處因有軍人保護仍行種烟運禁肆無忌憚由中國官府交涉禁止嗎啡未必有良好结果非由報紙攻擊不可在國内方面按照新法令催促官府嚴禁此時請討論組織法是否爲北京拒毒會之分會抑自行成立大會孟震侯君云敝報已有意聯絡各界人士開會人數多多益善以期調查周密但非得中外官府贊襄不易着手亟宜由會中同人聯名請求中外官府襄助一切俾免發生间碍否則徒勞無益就日本領事與敝報英文部之函足徴該領事維持人道不願彼國人有非法之營業也若果請求各國官府帮忙斷不致不允許也張子權君云成立斯會應注重事實王墨樵君云天津應先自行成立大會然後函詢京會宗旨與津會是否相同如果相同再行研究聯絡方法張伯苓君云嚴禁毒物方法暫不研究請大家表决本會名稱請問郝瑞滿先生北京之會組織法郝君云宗旨與我會大同小異宋則久君云名稱可用去毒二字王右臣君云可用拒毒會三字遂公同表决爲拒毒會並舉定饒伯森章元善孟震侯三君爲起草員訂於下星期一繼續開會討論章程以資進行後又經山理牧師提議禁酒一事亦應加入在内因美國旣已禁酒所有造酒者全行失業擬用大資本在中國銷售美酒不可不預防之同人等以酒雖亦有害衛生當不如嗎啡之甚可再討論至十鐘閉會 
[南京快信]  
　　李督昨接錢總理來電云陜省北軍已令暫停進攻請轉南軍亦守原有防線俟和平會議解决 
　　陸榮廷昨又來電稱西南已推唐少川爲總代表地點名稱應由唐完全主張敝處未便干涉 
　　和議地點至今仍未確定而此間籌備一切進行事宜極形忙碌聞署中人言近一月内籌備各事用費已在三十餘萬 
　　各代表每日下午二時在太平街招待所開會議一次討論開會事件朱總代表則於每日午前十一時到招待所報告一次二時復到所列席會議 
　　李督昨邀各代表到署商榷進行事宜朱啓鈐李國珍汪有齡方樞王克敏劉恩格江紹杰吳鼎昌施愚均到會議辦事處支應所及交際所人員昨日亦已委定支應所主任胡翔林副主任劉同春幹事張樹森趙聯璧洪壽琛孫不康周鴻誥徐幹彦書記梁逢森周仁燦交際所主任何恩漙副主任王健飛參議兼辦交際事務並幹事各員武濬源俞壽璋胡慶培楊宗漢朱振儀程道存陳毅譚啓瑞崔慶鋆于澤世金其照鄭爲成宫邦鐸李殿臣吳恒瓚李顯謨李鉞譧更生吳金聲趙桂成高鏡劉玉珂張宗嶧韓世昌許福炳羅光瀛温世珍謝傳安郭秉文吳濟時彭錫範金彭年曲巖王恩桂朱古朋李梅成居敬陳敎懋秦錫爵石錦川趙金城高占元陳廷謨何乃中趙瑞琪聶金魁韓恩泉方頣燧陳字鈞何宗靑葛權深椿齡盛家良書記官馮祖培唐忠行庶務員王貴藻蔣仁塏戴訪 
　　李督電催宋育德任壽祺龍耀樞文龢速來寗就參議廳參議職 
　　南京和平期成會昨致廣州軍政府電云歐戰媾和瞬即開議欲謀對外必先籌國内統一朱總代表已南來尊處代表務盼即日派定早開會議以定國是而饜輿望 
　　齊鎭守使昨在三元巷本宅歡宴各代表熊督辦張一麐劉揆一丁佛言等齊省長王警廳長俞道尹均陪席孫發緒昨抵寗即謁軍民兩長及各代表熊督辦商榷時局聞孫係奉黎黄陂密命南下贊助和議 
　　文羣昨由滬來寗住下關揚子江旅館聞谷鍾秀須下星期四來甯 
　　譚浩明代表張其煌昨抵甯 
　　孫寳琦定今日來寗軍民兩長均派代表渡江赴浦口車站歡迎 
　　全國和平聯合會參議潘鼎新（北京新報社長）張一鶴（中央時報社長）郭引源（新興中報社長）於昨日早車由北京來甯暫庽中正街寗台旅館視察和議情形將有所建議 
地方通信 
[松江]  
　　教育行政會議續誌縣敎育行政會於六日開始預定八日閉會嗣因議案過多延期至九日閉會其六七兩日經過情形已誌本報茲將八九兩日提議案及議决案錄下（一）六日議付審查之整理縣教育欵産案議决提出二千元爲整理費整理辦法照審查原文通過（二）縣視學交議預籌本年夏期講習會案議决屆時由縣視學及勸學所長爲主辦縣視學專任對内勸學所長專任對外（三）縣視學交議组織教育參觀團案與縣立第四高小校提議組織教育參觀團案併案討論議决國民學校先向近處參觀高小學校及優良國民學校向遠處參觀參觀辦法俟高小校長與學務委員開會議定後宣有施行（四）縣立第一第二兩校議辦童子軍案决酌量各該校情形隨時舉辦（五）縣立第四校提議籌設童子軍教師速成科案議决附設於本年夏期講習會（六）縣視學交議小學校加授鄕土志案議决先從編輯人手由縣視學定綱目圖書館長任編輯（七）勸學所提議游學補助辦法案議决培植國民教育師資比較培植實業人才尤爲重要應於縣教育費内提撥一千元作爲師範生在省立各師範游學者之資助至實業生資助費一時無從籌措應俟前經借出之借貸洋二千八百元收回時查出借貸辦法繼續辦理（八）勸學所提議籌設農業學校辦法案與周文爵請議建設乙種農業學校案勸學員沈金二人提議建設農校案泗涇鄕對於農校辦法提議案併案議决本縣應設乙種農校勸學所旣有規畫應即籌備進行校址自以設立近鄕爲宜所勘之英耳寺放生池當酌量定之至於經費自應以前辦實業學校之融齋欵産充之（九）莘莊鄕學董請將演講所歸勸學所辦理案議决仍歸圖書館辦理以免更張（十）縣立第四校長提議縣立各高小應酌量地方情形附設實業補習科案議决遵照省令及以前學校委員會議决案辦理（十一）縣立第一第二兩校長提議高小級任教員額數應照教室分設案議决照原案成立（十二）縣立第一第二兩校長提議高小國　科教員之待遇宜如何變通案議决由各校校長斟酌辦理（十三）五庫學董提議維持五庫鄕教育現狀案議决由勸學所轉令勸學員設法整頓其餘各案因限於經費均經否决茲將各該案附下（甲）縣立第一第二兩校提議建築兩操塲案（乙）縣立第一女高提議建築教室宿舍案（丙）第八區學務委員提議於浦南添設高等小學案（丁）泗涇鄕學董學務委員縣立第四校長提議設立幼稚學校案 
　　增屠稅激成罷巿本屆認包屠稅之新舊肉商因互相爭持之故由財政廳派令秋勘委員程鵬舉在縣署傳集兩造舉行投標結果得標之新商宋梅初每年認繳正稅一萬八千八百四十元較之舊額年增七千元而教育附稅尙不在内各肉商見認額驟增已詫訝不安及包商實行財政廳新章後每猪原徴洋三角者改徴四角並改附稅九分爲一角二分各肉商誤以此次增微爲包商之計劃遂於九日始一齊罷巿以爲抵制縣署得悉後當即電省請示辦法一百立撰六言韻示揭示通衢諭信照常納稅營業 
[蘇州]  
　　佃戶紛紛退租唯亭鎭堰里鳳里東横港西横港沙巿錢家浜等各村農民范梧岡等數十人近以鄕董曹士龍招來之墾荒江北客民時有竊盜之事所種稻麥及蔬菜瓜菜等類又復時被掠奪議决先將該處承租之田退還各棧業主另行招種一面具呈縣署請求核辦 
　　皖人電爭鹽賦旅蘇安徽同鄕近因皖賦加征鹽斤加價事特公電財政部曁鹽務署略謂皖省田賦加征鹽斤加價旅蘇公民開會集議誓不承認爲此迫求立飭皖吏罷此苛政稍恤孑遺不勝感德之至蘇州安徽會館同鄕會全體公叩 
　　德僑收容所改設之緩議蘇常王道尹昨奉齊省長電令蘇州舊銅元局改爲德僑收容所業經派員查勘該局地址情形嗣經蘇地紳商力阻電請另擇地址前來當由本公署電咨院部可否免予移置德僑以順輿情在案茲准部院咨復准予從緩另行籌商等因家特電令該道轉行知照王道尹奉令後已令行吳縣知事轉知各紳商一體知照矣 
　　巿民與電燈公司之交涉道養巿民公社因振興電燈公司有出賣與外人之說特擬具辦法函請總商會開會集議已誌前報茲悉該會於昨日（九日）下午邀集巿董汪炯之及各公社大開會議并宣布振興公司復函略謂敝公司以添購新機加招股份改舉董事監察人外間未察事實卒起謡傳致厪公懷無任歉仄鄙人（祝大椿自稱）經商數十年顧全地方公益之心差堪自信此次新舉董事係龍子英楊翼之吳訥士諸君皆貴處夙有聲望之人所有詳細内容就近向三君詢問便知底藴况敝公司改組之後即當按照商律呈報官廳立案註册眞相顯露風說自息辱承垂詢特此奉復即希分别轉逹云云討論良久衆意該函語氣含混未可深信且近日燈光之暗較前更甚該公司實難辭咎計算路燈合同已屆滿期遂由各公社函請巿公益事務所從緩續訂以便另籌辦法茲將原函錄下敬啓者路燈電燈日就腐敗迭經聲請整頓改良該公司延不履行且曾起風潮有加入外股之說尤與主權攸關查路燈合同已届滿期茲經公社等聯合會議僉謂電燈事業本應巿有用特函達貴公所查照從緩與該公司續訂合同以維公益面保利權 
　　常熟呈請監焚烟土江蘇高等審檢兩廳曁蘇常道尹同據常熟縣葉知事呈稱該縣自七年十月份起所有沒收之烟土烟膏烟具等物亟應焚燬請求定期派員監視以重公務 
[嘉興]  
　　縣屬西鄕喉症盛行近日天氣寒暖不匀自五日起連日温度在四十以上氣候乾燥禾邑西鄕一帶喉症盛行梁之者偶一不愼輙至殞命且傳染迅速蔓延已有七八里該鄕虹霓浜農民顧寒寳家因患喉症旬日之間連斃父兄子女五人鄰村鄕氏不敢經過其紛紛遣其子女寄宿親戚家以防傳染 
　　校長决議寒假日期嘉興各學校以民間習慣咸生陰曆現舊曆年關伊邇各學校校長特於日昨决議放給寒假日期以歸一致僉以本屆年假僅放元旦一日此次寒假應放給四星期以符定章决定於一月二十日起（舊曆十二月十九日）至二月十六日止（已未正月十六日）爲寒假期十七日開校上課云 
[杭州]  
　　破獲私板鋼元近日省會流行僞造銅元甚夥（文曰湖南省造當二十文并後有嘉禾花紋）初因商賈失察未及數日充斥巿面各商家始知此項銅元徑小質劣驟然發現咸起疑竇然是否私鑄尙未確定九日有某甲持拱埠汪德源換來當念銅元數枚赴茶葉店買菊花該店謂此種銅元不能通用某甲即將銅元退還原處當時汪德源店主以旣經換出概不退還正在雙方爭執之時經崗警瞥見將二人帶至第三警署魏警正研訊并派警搜檢該店竟發現由申運到此項銅元數箱開箱檢視並有每元換一百枚票單一紙與趙源泰分銷字樣當將該店主一併拘署至此眞情敗露無可諱飾魏警正以案關淆亂幣制當即解送杭地檢廳依法訊辦拱埠商家已請商會集議禁用此項銅元矣又一函云近來巿上發現一種薄質當十當二十之銅元日見充斥是否官造抑屬私鑄無法審别致各商號收用與否參差不一不獨妨碍巿面即平民亦覺受累現經各業商領袖聲請杭總商會議禁遏方法闻該會已定於十日广會集議 
[南昌]  
　　金劵仍展期兌現贛省庫欵支絀不獨各機關十一月份之薪餉未曾發給即按期照兌之短期公債金庫證劵亦均無欵應付其九月份金庫證五十萬又屆兌現之期財廳除展期貼水之外仍無辦法今日（五日）已函南昌總商會請轉各商查照原函如下查九月份發行之金庫證劵已屆兌現之期因庫中收欵旣不及往歲之多所籌之欵又未匯到以致未能照兌茲疑仍照上兩月辦法將九月份發行證劵從八年一月一日滿期之日起展期一月每元仍由公家另行補息銅元三枚此項滿期證劵並准持赴金庫抵解一切正雜各欵但抵作解欵在一月十日以前上兌者每元僅能加銅元一枚二十日以前上兌者每元另加銅元二枚三十日以前上兌始照規定三枚之數發給其儲蓄而不抵解欵者俟八年二月即行照兌除函致金庫查照將此欵早爲提存備兌外相應函逹貴會希即將此項辦法先行宣佈 
[武昌]  
　　又是特别戒嚴邇來武漢軍警實行戒嚴聞因軍警所穫匪徒已有數起又有黨人遺派黨徒來鄂設立謀亂機關之消息云當道連日頒發訓令於稽查戶籍檢查郵件極爲嚴密武漢往來信件亦須審查凡有可疑者均須拆閱加蓋檢查印章然後交差投遞又鄂北方面王督軍已增派軍隊四營開赴各要隘駐防且令於子河關白水關竹山竹谿等處施行特别戒嚴云 
　　武漢歐美同學會武漢歐美同學會假漢口普海春西菜館舉行第一次年會會員到者有五十五人筵堂四週悉飾以各外國大學之校旗正中則綴以國旗主席吳健君先起立舉杯敬祝民國萬歲會員等三呼民國萬歲席間各會員唱校歌主席及會長簷天佑來賓朱寳奎君會員劉慶恩楊寛麟等演說每一演說則随以音樂會中音樂專家是晚各盡所長如吳克愚卓康成之西樂合奏楊燦文之廣東音樂江順德卓康成鍾望榮之檀香山歌鍾望榮卓康成之西樂合奏均掌聲如雷動末有程義藻之幻術乃散 
雜評一 
[議和標準（默）]  
　　北方議和標準據稱已稍變更而南方尙未表示意見然吾謂由今之道以行無論若何變更總不能離此對等之範圍也蓋會議之前旣事事取對等之形式事事必欲保持平衡之勢力則他日會議之結果亦必不能離此對等之標準可以斷言夫使議和結果而仍各保其對等勢力則雖暫時言和而終必不久何則對等云者即不能統一之别名也 
　　是故今後兩方而果希望中國統一者第一須先抛棄對等之觀念而一以國家利害爲前提以逹此统一南北之目的爲標準庶乎議和有實效乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[伍醫士之中國烟禁談]  
　　字林報云所存印土约於一月十五日焚燬此不過爲中國禁烟新運動之發端而非其終局也以上一語爲伍連德醫士昨對字林報訪員之言伍醫士除研究防疫事宜及醫術外其於禁烟一端提倡頗力殆已十五年於茲昨日訪員叩其禁烟意見伍暢發議論言之不倦與三年前論北京設立中央醫院事時無暴蓋伍今已體質復元無復有一年前北方發現肺炎疫時所患之病矣伍曰一九一二年一月海牙鴉片條約除英中美荷蘭外他國尙未批准今鴉片問题已成國際事件中國處置此種不榮譽之貿易而欲辦理得效則非得外助不爲功余希望歐洲和約簽字後美國即重行發起催促他國一律批准蓋海牙條約所載之法令一經實行則可無慮鴉片嗎啡高根（與烟精同質之麻藥）希羅英（嗎啡質之安神藥）等物之貿易矣至於中國現狀雖不令人滿意然若施以峻法以難補救某某數省去年多種罌粟尤以吉奉滇黔陜直諸省爲甚即距北京六十英里之内亦見罌粟之蹤跡焉據友人言去夏吉省山谷無處不種罌粟農人種烟軍隊且從而鼓助保護之無識兵士私自運烟往來不願有人干涉故與執行其職之關員互起衝突不止一次鴉片貿易獲利甚豐利之所在人爭趨之雖外人亦經營之哈爾濱呼鴉片爲炸藥價格之高下私運之方法在旅館飯店公然談論無稍习諱當俄國革命之前俄員騐查車客行李頗爲認眞但革命後非復舊觀日人私帶煙膏者爲數頗夥裝飾合時之女客乘頭等車往還於哈爾濱大連天津之間而鴉片即混夾於其行李中華人鐡路稽查員與車守皆有搜查行李之權但其所查護者較諸漏過之數不過滄海一粟耳中國烟價較諸國外約貴七倍日前余附火車出行同車某美人爲上海知名之士向余述有人擬送十萬元爲壽託某從香港帶土來滬一事按外人被獲無慮拘禁外人之在中國在法不許經營私運貿易者厥爲美俄二國人民日本雖亦禁人私運但僅指在國内而言如中政府能將此不正當處指告各國余知各國必允有以補救之也訪員詢曰依君竟見補救之法安在伍答曰余已言之矣補救之法唯在各國從速批准海牙條約耳袁世凱固有錯處然對於鴉片嫉惡頗深袁在人不敢違袁死未久即發生可恥之洋藥公所貿易事因少數糊塗人之利益而抛擲千百萬元之巨欵多此焚燬之手續誠可痛也徐總統十二月四日發禁煙明令詞頗堅决但仍須文武官吏與人民共同進行以爲其後援國民之稍受敎育者皆仇視鴉片官吏若能以禁烟爲政策則必得民歡心故余謂中國朝野應一致進行也歐戰協濟會在中國募得扶助殘廢無告者之經費較預料幾多二十倍成績之良令人驚異亦足見中政府果趨向正道而行則中國正大有可爲也云云伍醫士之意以爲萬國禁烟會應分立於各大城而以總統爲贊成人政府應儘力鼓吹之予以發電免費之優待並仿前淸辦法特派禁烟大員授以全權以禁絶種吸並可指請各公共團體遇事扶助而外人租界亦不應有容許售膏吸烟情事伍又曰上海外人租界烟膏店今已停閉但暗中售吸仍未銷減若奉天長春漢口安東之日人租界及大連租借地則竟明目張膽舊吸鴉片也余深望協約國在歐洲流血爭得的公理人道之高尙覺心亦遠及於中國余輩代表中國維新少年請君等抒發偉論表示同情余尤有一言者嗎啡一物較鴉片尤不易抵抗但此兩毒必須同時掃除嗎啡與高根之製造旣需精細之機戒且需化學專家今日私人能提煉烟精而無需政府讓助者殆無其人近日洵關所搜得之嗎啡製煉尙屬未精且製造之地點亦不難推知嗎啡打針其害慘甚滿洲一處每年因打針而死者以數千計即天津北京上海等處恐亦不免日前天津某要商之姪因日人醫士勸其隨時打針遂致天亡威爾遜總統近在歐洲演說謂不許濫用科學以滅人類余甚願威總統取嗎啡高根等毒物與潛艇魚雷流火毒氣微生蟲作同等觀也 
[查騐存土之第三日]  
　　昨日（十日）爲查騐存土之第三日到場參觀者寥寥各機關與各團體代表祇有二十餘人場中添懸中西文通告略云如有疑問請起立說明云云至查騐手續與前兩日相同辦事人徽章本係圓形上印一壽字白底綠花因與搬運小工易於混雜換用特製上繪水日紅綠色圓形者上午共騐大土五十箱騐至熟字第一一五四九號一箱之土剖視之中甚乾枯據海關化騐師報告謂係年代旣久製造時之油汁乾去所致究其原料亦無他異下午二點四十分時有徐維繪詰問云此項存土探悉原存一千五百七十六箱半除協濟公司取去二百九十五箱應存一千二百八十一箱半昨據張專員報告怡和老沙遜兩處祇有一千二百零七箱尙有七十四箱半存在何處張再員云有北京政府電報可憑其原電内戰明原缺之箱數明日可將電報宣布外間儘有千萬人謡傳我等責任所在以查騐眞相爲務如有弊端自由鄙人等負責也三時騐至黏有一九一八年九月二十五日特派員封條之約字第一四五○一號之一箱開騐時連剖三枚上均有圓形破痕土内空去約四分之一王字功謂請將此箱之土全數剖開張專員云土上現有破開恐有抽去等事已向稅務司取磅秤可逐一磅過以昭大信王云雖磅過後仍須逐個開剖嗣由部員汪振家帮同逐個編號過磅中有七枚斤兩較輕上面均有圓形補痕貼皮發霉現出白色茲將此七土之編定號數及磅過之斤數錄下（一）第四號二斤二兩二錢半（二）第五號二斤五兩（三）第八號二斤零五錢（四）第十號二斤二兩半（五）第十一號二斤三兩（六）第十九號二斤二兩（七）第二十三號二斤一兩半化騐師云土行中有打樣者此土或即是故即經熟於土行情形之蕭同榮云土行之打樣係用釬打進騐其釬上土肉其孔甚細决無挖去再補者惟小工竊土時將眞土抽去補好後現有圓形今日所見似與此等作弊相同後由威稅務司宣布謂土係眞土惟斤兩較輕故承認收進云計下午騐十四箱全日共查騐大土六十四箱 
　　又訪函云午後到場參觀之人較上午爲多初剖騐時無甚疑點騐至第十七箱見有開天窗形跡之土七隻最輕者祗二斤二兩平匀每隻以四十四兩計約少土肉十兩當經徐維繪君詢問土肉短少之由據化騐師勞勃生謂想係當時打樣所致嗣由某君謂旣係打樣斷無挖去十兩之數且面上亦無須用土皮嵌補且斷無一箱土而打七隻之樣當由部派員汪邵二君宣言政府舉行查騐無非分别眞僞至分量輕重碍難下以斷語自有公式之評論馮特派員宣言此項存土政府收回祗三月有餘今剖開分量較輕之土内均霉爛斷無在三月之中被挖去土肉便能霉爛此可斷定係往日被竊所致化騐師亦以此霉甚久末由副稅務司宣告大衆此箱内計有减輕土七隻内均挖去土肉經各化騐師檢騐實係挖去甚久必係當時進口土棧被小工所竊取於是不生問題照章收受（騐過之土悉係海關收受負責）迨後所騐之土均無瑕疵至四時半停騐計下午檢騐十八箱連上午共騐六十八箱 
[關於焚土之電文]  
　　焚土分定權限來往電張專員致國務院電稱辦理焚土計有五人詳繹院部迭次文電係由關監督點交部派員由部派員點交稅務司由稅務司執行焚燬由一鵬監視權跟分明自無疑義論其責任查騐前在關監督查騐後在稅務司請院聲明權責以便實行監視等語茲接國務院覆電開所擬分定權限應即照辦並分飭知照矣 
　　請本省督軍省長派員監視來往電張專員前電南京李督軍齊省長電稱焚燬之先先行查騐請派員蒞視茲接李督軍齊省長覆電開已派員來申蒞場參觀矣 
　　存土木箱撥給中華職業學校來往電張惠員電國務院内稱據中華職業學校函稱本校自成立後分設各科均附工場需用木料甚鉅現時本值昂貴校費奇絀請將焚土木箱撥給應用等語應否將存土木箱撥給請院電示遵茲接國務院復電應即照准已由張專員函復該校遵辦矣 
[監視焚土團委員會紀]  
　　該團於去年八月間由建設會關合他機關發起當時以反對消售存土爲目的曾以英文議决案通告各國公使據西報新聞所傳英美兩公使反對售土之患告實以此議决案爲根據後聞政府有燒燬存土之議建設會復聯合他機關發電政府請即發明令迨燒土令旣下即組織監視焚土團集各機關代表一再開會公議一切監視焚土手續藉以維持輿論自一月三日起連日在靑年會集議咸謂各團體必須協同組織一臨時委員會庶於進行上較爲便捷爰即舉定西人三名苑禮文君梅醫生及比必醫生華人二名聶雲台穆藕初後由該委員會諸君一再討論公推每團體數人輪流監視除政府派定之江蘇省議會省敎育會南北商會靑年會不計外茲將推定各團體監視焚土之代表人姓字錄左建設會聶雲台寰球學生會李登輝唐露園美國大學俱樂部鮑韋爾思韜甫丁納上海敎士公會李綏特文派朱葆元馮釗光李恒春女子靑年會華德小姐耿韋爾夫人留美學生會穆藕初俞鳳賓精武體育會羅煒昌遠東基督敎敎育會愛士倍中華續行委辦會苑禮文誠靜怡銀行公會宋漢章華北東方學會勵德生中華醫學會比必刁信德吳顯明周達萬國拒土會梅醫生 
[蘇督函述籌備和議事]  
　　南北和議問題雙方正在疏通接洽一俟同意即可訂期開議昨盧護軍使及某要人接江蘇李督軍函詳述籌備議和事宜原函如下屬者時局糾紛非提倡息爭無以保元氣非亟謀統一無以鞏邦基鄙人奉命疏通得各方之贊同爲和平善後之解决擬定會議辦法雙方各派代表商决進行現在中央代表已經抵寗舉凡關於會議事宜内而研究磋商居間接洽外而籌備招待供給保護已經暫設機關派定專員分司其事茲經呈奉中央覆准於本署設一會議辦事處鄙人奉諭督理一切并奉准以省長齊貴會辦襄理諸務以王巡閱副使帮理籌備招待事宜所有研究法理討論大計與各代表及居間團疏通接洽奉准暫設參議廳以本署高等顧問陸軍中將李廷玉爲主任本署高等顧問汪瑞　爲副主任現就本署擇定相宜地點附設組織參與機要贊畫進行總司一切文電奉准暫設秘書廳以書記處長周嵩堯爲主任省署政務廳長蔡實善爲副主任已就本署書記處附設組織肆應各方總司出納奉准現設交際支應二所交際所以參謀長何恩漙爲主任副官長王健飛爲副主任已就本署副官處附設組織支應所以財政廳長胡翔林爲主任軍需課長劉同春爲副主任已就軍需課附設組織均隨同鄙人聽候指揮分别擔任各員責成至關於在外籌備招待供給保護以及議場布置一應繁雜事務奉准暫設籌備事務所以江甯鎭守使齊燮元爲主任金陵道尹俞紀琦爲副主任指揮襄理商同進行是鄙人對於和議事宜業經籌備完全組織就緒時乎不再國本飄摇尙希執事就近協商早日訂期開議不獨國家之幸云云 
[蘇督復策進和平會電]  
　　上海中華國民策進永久和平會正會長劉先生副會長鄒先生曁同志諸君均鑒勘電敬悉崇論宏議義正詞嚴痛燃萁煑豆之爭作披髮纓冠之救仁言利溥敬佩同深已遵囑代轉矣特此奉復李純印 
[國院覆稅法平等會電]  
　　國務院昨日電覆主張國際稅法平等會略云貴會代表劉樹森請願各節所請以平等會名義派出代表二人呈由大總統明令發表派充陸專使顧問於事實上殊多窒碍未便照准相應電覆云云 
[華絲出口之調查（二）]  
　　本埠各洋商自七年六月一日新絲登場起至十二月三十一號止所購各種黄白絲經輸運出口數目已載昨報至何處出産分運何國何地及比較前年之多寡今再詳細列表於下 
絲名運往地七年六年江浙白廠絲歐洲一四三六五一○一六六江浙白廠絲美洲五四九四八七三八川鄂黄廠絲歐洲一九三八一一九五川鄂黄廠絲美洲三五三八○川鄂黄廠絲印度及土國之磅培一一一○川鄂黄廠絲中國廣東無五浙江七里絲歐洲四四○四四四○三浙江七里絲美洲五三一○二二○五浙江七里絲日本二○無浙江七里絲中國廣東二九九四七八浙江七里絲印度及土國之磅培五九八七七七浙江七里絲亞西亞及亞斐利加四六五二二八浙江七里絲斐利濱一○二無鄂魯黄絲歐洲一九七四一三六九鄂魯黄絲美洲無一五○鄂魯黄絲日本無二鄂魯黄絲中國廣東四一一三五六鄂魯黄絲印度及土國之磅培三○六九六二四三鄂魯黄絲亞西亞及亞斐利加一五八八一四六一山東灰絲歐洲二三八三五二七山東灰絲美洲四六三○二一二四山東灰絲日本六八○六四三山東灰絲中國廣東無四二 
[譚浩明注意振興棉業]  
　　穆藕初君接廣西南寗譚督軍來電磋商勸導地方農民播種棉花並組織南寗植棉試騐場事穆君當即去函答覆茲錄其來往電函如下 
　　譚督軍來函穆藕初先生鈞鑒敝省素稱瘠區軍興以來民生益困現擬興立棉産稍事補救要非首先創舉仍難收效茲特組織棉場數十畝以爲民倡惟均邊僻之處採選種子不易素仰先生爲棉業專家辦有棉場敢乞指導并懇惠寄各省棉子每一二斤在塔地試騐以資提倡將來桂省棉産有成皆出自先生所賜前托尊處代購良種已否起運見示爲感譚浩明叩 
　　穆藕初覆函聯帥鈞鑒頃由滬局轉到尊電一通譯誦之餘敬悉種切國内紛爭爲時已久惶惶萬衆無日不在水深火熱之中今南北兩相讓步和議告成在旦暮間欣幸何極大帥軫念民生提倡棉産積極進行登高一呼萬山響應收效宏遠可以預期下風逖聽無任神馳玥嘗謂人生在世本無所爭惟在所必爭者生存問題耳生存惟何衣食是也故今日欲蘇民困莫急於注重人民生計蘇子有云饑而死不如盜而死治亂之源存亡之鍵即此片言已可立决惟籌劃平民生計莫如振興實業而我國現時至重要而又至有希望之實業以棉業爲最振興棉産尤屬發展棉業之根本要圖玥棉業後起經騐膚淺辱承下問敢不竭誠奉告貴省雖稍偏僻大約栽棉尙屬相宜前曾由彭君攸峯電委採辦常陰棉種已於上星期運港轉到南寗大約陰曆年内定可送逹發屬播種不致愆期苟能播種得法定能收效惟夏秋之交棉花結實期内怕多雨水多雨之年收數乃減拙著植棉改良淺說聞已複印數千分頒發各處藉資考鐘日内正在預備敝場第二期報告一俟出刋即當郵呈藉請敎丄至徴求各省棉種一節拙見不如專植一種優良種子緣種類一多當開花結實期間雌雄花蕊因之雜亂致有良種變劣之虞近時歐美植棉名家經多年苦心考騐持此主張甚力常陰棉種爲我國著名棉種誠能善爲培育將來定獲良果也敬此奉復尙望隨時惠敎以匡不逮而勵進行此上祇頌崇安中華民國八年一月八日穆湘玥謹上 
[本埠報界全體之要電]  
　　本埠各報館因東電傳稱據萬朝報所傳消息現在日本政府部内盛唱一種議論謂此時宜令所有列國之對華關係完全復返爲白紙特發電致日本全國報館表示上海報界之態度該電已於昨（十日）晨拍發電文如下日本東京萬朝報社轉春秋會及日本全國各新聞社鑒近聞貴國政府部内有廢棄在華特殊地位令列國對華關係完全返爲白紙之議敝報等承認此舉如承貴國提倡誠促進兩國親善鞏固東亞和平之道希以此意宣逹貴國國民並願聯合鼓吹實現此舉以應貴國及列國愛注世界和平之誠意上海報界全體 
[美紅會運物赴崴賑濟]  
　　英文滬報云上海美人紅會今又以衣服應用品一百噸由本薩號輪船裝赴海參崴按濟西比利亞難民 
[三輪之抵滬日期]  
　　大陸報云中國郵船公司南京號原定一月十二日由滬起行今已延期改至十六日開赴日本各口岸此船於十六日黎明時可抵吳淞該公司之中國號將於一月二十一日由美抵滬再花旗輪船公司之愛瓜多號一月十一日午前將駛人浦江十二日午前九時開赴小吕宋 
[致遠輪船被焚紀詳]  
　　上海泰晤士報云十二月十六日下午七時泊於仰光港内之致遠輪船前艙忽肇焚如當由船役報警船長大副等趨至前艙視之見有麻繩若干業已燒着乃圖拖出之不意火熖突噴乃急逃避霎那間火熖延及船之全部港内皆能見之救火車與救火艇聞警馳至救火車因船泊中流射出之水不能及之而火勢甚熾獨賴救火艇撲救未能獲效後乃由某拖船將該船拖擱淺灘任其自焚至十七日猶烈熖高騰全船之貨悉付一炬内有糠麻繩豌豆等物該船本由某公司租用至仰光裝米適值當道禁米出口故乃改裝雜糧貨未裝齊即肇此禍故所燬貨物尙不多約値羅比二萬枚皆經保險按致遠船乃上海招商局之産約熊載重二千噸於一八七三年造成船體堅固今僅餘一船壳擱於岸濱至此次起火原因未能查明大約乃由自行發火也 
[滬杭路紀事三則]  
　　浙江省長齊耀珊工因公北上昨日（十號）由杭動身預由滬杭甬鐡路局長特備頭等花車一輛由杭附掛於下午二時二十五分開之特别快車來滬到滬後連夜卽乘滬寧路夜十一時開之特别快車赴甯然後轉由津浦鐡路晋京上海特派交涉員及上海縣知事等聞信後均往上海北站迎迓 
　　上海美孚煤油公司運杭各項散油箱油概由滬杭甬鐡路裝運其裝運手續向由該公司浦東油廠分裝於特備之小火輪及駁船拖往日暉港滬杭甬車站裝車運杭然每因天寒水凍或值颶風該項小火輪及駁船均不能行駛及停泊以致商貨阻滯且由浦東運來往返費時諸形不便故該公司現特訂造自備巨大煤油輪一艘可貯散油約三百噸自前日起停泊於日暉港車站附近以便隨時應付又向滬杭甬鐡路司商租日暉港車站界内地皮數畝以便建設棧房爲貯箱油之用昨經滬杭甬鐡路局任局長委派車務總管曁地務科前往該站勘測以便議價聞刻下雙方正在訂約一俟就緒該公司即擬興工建築云 
　　閘口美孚煤油分公司因際年關各處紛紛向該分公司購訂煤油該處所儲目下已不敷應付特請上海美孚總公司撥運大批火油即日運杭故該公司連日由滬杭甬鐡路日睴港車站報裝除將該公司特備之散油艙車二輛可貯油三十噸裝滿外尙有箱油六七千箱分批裝於滬杭甬貨車十餘輛於前昨兩日運往杭州閘口并聞太古公司赤白糖亦於昨日分裝滬杭貨車約二千數百袋故日來該路貨務營業頗見發達 
[沙船擱淺瀏河砂灘]  
　　南巿各沙船號之沙船除行駛牛莊各船已經封河停行外所有山東各船現正趕程南下以備年關銷路有沙船王永春號由女姑裝載鹹猪及北貨線粉乾等貨於本月初四開行詎因　脚過重駛風而下行至瀏河砂灘遽遭擱淺船底已漏海水浸入船戶李老裕無法挽救遂於昨日偕同船夥趕回上海報告貨主及報關行因船貨保有水險故已預備小輪拖帶駁船前往將貨卸輪再行設法出險 
[造船所添建房屋]  
　　江南造船所前因辦公房屋不敷應用曾向海軍司令公署商借數椽現司令公署亦以房屋不敷分設屢向該所催讓該所查得所旁尙有隙地一方堪以起造三層洋房一所爰即繪圖招匠勘估約需價一萬五千元已詳奉陸軍部核准於前日開工起造大約春間即可竣工 
[奉軍調防過滬]  
　　前在福建汀州駐防之奉軍現有步兵一連及夫役人等共一百六十餘名因須調往江西故於前日搭輪抵滬定明日（十二號）由滬乘坐火車赴甯再行開往江西已由盧護軍使派令憲兵四名屆時馳往北站照料 
[德僑由浙來滬]  
　　德國人施多爾門（譯音）偕德婦一口子女三名男女僕各一名向居杭州現欲移居上海昨乘火車來滬當由隨車憲兵護送到埠卽送交涉公署请將該德人現居租界住址開送查核 
[皖人爭讑加賦之公函]  
　　旅滬皖同鄕會答安慶紳學商界函云鏡澄錦堂鳴鸞懋旃笠逋子惠貽孫宇塵仁兄曁諸位鄕先生惠鑒敬復者同人旅居海濱馳懷桑樟對於橷舊加賦鹽斤加價無不特别注意視等切身誠格自省師來紛相問狀歷慰以一五展辦之案尙須國會通過警餉加賦之案雖經道尹指派龔省長已撤去司令部减加七分五釐現派不及七分五釐之縣特别辦理鹽斤加價龔謂案倘通過彼必另設方法使之不行大衆聞之雖憤憤不平尤可勉爲抑按適接諸公來函知代表民意之省議會今於加賦加價不能一表民意俯恤艱難舊案則傳聞請願展辦新案則承認再加以民意代表機關適爲代表官廳搜括之用且便官廳製造民意之醜四方騰笑貽皖省羞以龔省長去年在津電爭加價高列台銜一旦勢位旣崇心情頓易掊克三案同時鑄錯伯仁由我誰能曲諒皖人長皖乃易如斯諸公身處專制肆行之下乃能抗言申論馳書告哀來函十二人之言實吾皖三千萬人所欲訴而不敢訴也澣誦再三能不敬佩蓋具有心肝苟非賣身阿附便自圖者固無分在隴畝巿井故里異鄕反對之心若合符節經義等事前瘏口無補毫末已深媿罪似此公憤更難緘默上月二十日同鄕開會用徽寗館地極偏僻又値風雨寒氣砭骨然皆奮勉百倍平時亦激於天良非由借託終朝討論聲涙俱下只因不欲襮露各報遂未詳載僉謂三案大錯旣由議會鑄成皖人最護中央呼籲宜無隱飾府院部署同時電呈試考登列姓名平日不干國政者居多公義所在寗暇顧私羅織加罪亦不計焉今者開會呼籲業經旬餘除京津外並未通信尊處亦缺然久未報者免致諸公以急公之德反召鼓動之嫌耳此情默喻定恕疎緩惟是當仁不讓各處不約而同甯蘇杭津紛來聯絡呼聲雖高上聽仍眛協力進行萬難中止續開會議正在籌計堅其團體持以時日廣加考察互爲徴求言論之發揮宜盡致函電之小費勿稍惜當事縱無悔禍之念彼蒼豈絶皖人之生似此三案宜誓不罷不休更誓不同罷亦不休否則鹽案之權本操自外人傳聞客卿較恤民隱至於加賦作俑本尤刻酷倘消此而留彼是使小民疾視其長上望人監督財政之心將甚於懼人監督財政之心速亡其國實此官吏及議會階之厲也五分鐘熱爲德不卒斷非我輩用心諸公想亦謂然矣除將關於此次爭論各件隨時印寄外先此略陳梗概藉慰仁念俾有以報慰鄕人敬頌仁安盼時惠敎 
[看守病犯偕逃之協緝]  
　　淞滬警察廳長徐國樑昨日訓令各區署所隊文云案奉松滬護軍使署訓令内開爲訓令事頃據陸軍監獄監獄官敖振祥呈稱監犯小金甫即錢小金甫一名因患病沉重呈奉令准送新普育堂醫治當於十二月二十九日由看守長齊奚派看守王金標押送前往嗣因歷時許久未見該看守持證回監銷差即經該看守長親往查詢始悉該病犯並未送堂沿途跟查亦無該看守王金標及病犯小金甫二人踪跡顯係共同脫逃理合據實報請鑒核並開列監犯小金甫及押送看守士王金標年歲籍貫淸單呈請通令軍警各機關及英法 
 
 
 

Page 11

 
 
兩公廨一體協緝等情據此除指令該監獄官督飭看守長齊奚限於十日内務將該兩犯拿獲送究外合行抄錄在逃鹽犯小金甫及看守士王金標年貌籍貫淸單令發該廳長仰即遵照督飭所屬一體協緝務獲解究切切此令等因奉此合亟抄單令仰該署所隊遵照一體查緝務獲送廳以憑解究是爲至要切切此令 
計開看守士王金標年二十八歲江蘇江都人業商於民國五年五月充當看守面蒼無鬚身高約四尺七寸口操揚州土音犯人小金甫年二十四歲江蘇蘇州人身矮面蒼白兩眼略有大小身穿灰布棉襖褲 
[浦東公所明日開會]  
　　浦東公所定於十二號（陰曆十一日）開會已誌前報茲悉該公所房屋原係海運局舊址此項修理建築等工程刻已完全告竣昨日起由籌備處主任傳佐衡帶同幹事人員從事佈置一切以便屆時開會討論並聞已函請名人蒞會演說云 
[兩商校發起商業調查]  
　　省立第一商業學校及南洋商業專門學校於年假期内令學生調查商業茲錄其所發緣起及例言如下　　緣起商情萬變知識爲先欲廣智識調查尙焉涙上商校成立較早濟濟學子不乏英才惟學理經騐不與溝通坐言起行恒處閡隔省立第一商業學校及南洋商業專門學校敎職員爲鼓勵學生注意商情增進智識起見發起商業調查約諸生於年假期内各就其家屬親友經營之商業從事考察不厭精詳務求切實限明春開學時報告到校并捐集奬金用資勸勉其非本校學生而樂於加入者視同一例有志同人盍興乎來 
　　例言一奬金第一名銀圓二十元第二名五元第三名至第五名一元二投稿各校男女學生皆可投稿惟每人僅得擔任調查其家屬親友所經營商業之一種三調查方法投稿者須將下列各欵探得報告之商品種類及其區别法出産地出産額原料製法運法裝法銷數交易手續分售處及其支繳近年紅利近年巿情本業聯絡機關如公所之類著中行號應改良處其他應注意處四篇幅每篇二頁每頁四寸半闊八寸長每頁九行每行二十五字字須正楷五期限限於八年三月五日以前交俞行修先生收六樣品投稿須附呈樣品惟極貴重品如參燕之類不在其列 
[各學校这畢業休業期]  
　　中華工校新閘路辛家花園中華工業專門學校定於一月十二日（即陰曆十二月十一日）下午二時舉行土木工專科第一屆畢業禮其秩序如下（一）開會（二）校長報告校務（三）名人演說（四）給憑給奬（五）茶點（六）散會現已由該校東請各界前往參觀 
　　梅溪小學本城蓬萊路巿立梅溪高等小學校在淸季時由張景和創辦自歸巿立後由徐　洲主持校務現有學生三百五十人茲定陰曆本月二十六日舉行寒假休業式來正十六日開學聞該校因新生擁擠　明年三四月間添闢校舍從事擴充 
　　西成小學西門内學宫路巿立西成小學校現由葛嘉甫爲校長共有學生四百餘人定舊歴本月十八放假來正十八開課舊曆二十三日該校畢業生開校友會 
　　倉基小學小南門外中華路南創基小學係吳碧澄爲校長現有學生二百三十人定舊曆二十四日寒假休業來正十三開學 
　　崇正小學小南門外送子庵原址巿立崇正小學在淸季時本官立義塾於民國元年改歸巿立現由曹肅雲爲校長是校分男女幼生爲兩组學生合三百五十人概不收取學費茲定舊曆二十三日放課定來正十三開學 
[香粉弄設立濟良分所之通告]  
　　閘北天通庵濟良所通告云啓者本所因便利普及慈善事務起見特在公共租界大馬路香粉弄二十四號設立分所專收不願爲娼之婦女並年未及拜之幼妓特備妥善管事女士晝夜侍候待遇週到無外人窺探之慮云云 
[檢查印花稅之通融]  
　　印花稅大檢查一事自由廳縣各委會同第一區警察署及一區一分駐所境内聞始檢查其查獲之商家漏貼及貼不足數之簿摺及新舊暦過渡時未經加貼之錯誤等類均將查獲之簿摺指爲違法帶回該管署所科罰並責令各商舖將簿摺領回補貼啼數在案嗣聞商家習慣簿據概用舊曆年月致多漏貼一經檢查即有不便茲爲通融起見仍以戊午年爲標準業經商會呈由縣知事曁淞滬警察廳長轉知各委於稽查時務照商界習慣進行羹經第一區署一分駐所等將存留查獲之簿據未經領去者傳知各商號迅行領取罰金一項予以體恤 
[警署整潔拘留所]  
　　南巿第一區警察署署趙墨林因時近陰曆年關援照向例於陰曆十二月間派警在各輪埠碼頭查穫之竊匪須拘留至明年元宵後開釋以免在巿騷擾茲聞連日已拘押竊匪三十餘名惟恐拘留所或有污穢不潔是以每日派値班巡長進内點名騐看並於星期日衝先一次 
[緝私隊長對調]  
　　蘇屬緝私二營營長薛萬有以所屬一隊隊長沈增祥本在塘口五隊辦理有年熟悉該處情形特呈請第一團團長姜田淸轉呈宋統領核准與五隊隊長于德標對調已分别令知矣 
[磅秤斤量不足之懲罰]  
　　天潼路五百二十一號門牌恊茂新煤炭店主陳文奎因用不足斤量之磅秤欺骗主顧某西人被控虹口捕房派探蔣阿林往查屬實禀山捕頭請廨出單於昨將陳傳至公共公堂經中西官訊悉前情以被告欺騙屬實判罰洋一百元與天平秤一併充公無洋改押西牢三月以儆 
[借據手續不完]  
　　唐如章前至法公堂控侯阿蘭虧欠房租逃逸棄下雜物請求核示判拍賣再核嗣唐又稱侯曾借去洋八十元不還立有借據亦請附追判拍賣之銀除去欠租外餘銀暫存捕房着原告將借據呈案再核在案昨又傳訊原告將借據呈案請察聶讞員察閱借據上並無中保人簽字當向唐詰問據稱實係商人妻子爲中保中西官以借據證據不足判將案註銷 
[債務人開釋了理]  
　　陳繼茂前託江西人彭立生在彭原籍購買柏油若干桶當先付現洋五百四十元詎彭取洋後避匿不面後彭來申被陳撞見扭控法公堂判彭交人銀並保出外限缴嗣因彭無保管押洋亦不缴中西官諭原告查彭産業在案昨又提訊原告未到詰之被告供民人係異鄕之人實情無力措繳請求釋出措理中西官以原告以應迭傳不到遂判彭開釋理處 
[兵工廠紀事兩則]  
　　滬南兵工廠茲有承造德州福建等處訂購之較量機器二十餘部係爲製造槍子之用所需工料兩欵均由該二省認解故謝總辦昨飭機器廠主任郎思謙督匠趕造矣 
又兵工廠龍華分局現查槍子廠工匠内有手藝不甚精熟者一百四十餘名已於前日一併辭退矣 
[兵士給穿皮軍衣]  
　　松滬盧護軍使以時届隆冬天時甚寒所部各士兵通宵出巡頗屬勤勞向有製成之羊皮軍衣自應發給穿着以資禦寒昨飭軍需科迅將旅團營士兵之皮軍衣趕速檢發以示體恤 
[控告串放白鴿]  
　　寳山人俞毛郎至老閘捕房指控夏小弟李海大與在逃之人將蕩巡嚴阿二（即强盜阿二）串放白鴿並糾黨將伊軋至福建路普慶里五十五號門牌大方客棧内恫嚇攫去金戒一隻現洋四十元等情業由包探馮兆蘭姚錫卿將夏李兩人拘解公共公堂訊押在案前日該探等在法租界久安小客棧内將蕩婦嚴阿二拿獲昨日與夏等併解公共公堂請究即據原告俞毛郎投稱上月十五日出洋一百五十元憑媒納嚴阿二爲妾繼被同樂茶會夏小弟李海大恐嚇串黨軋至大方棧攫去現洋金戒縱令嚴阿二脫逃請求嚴究訊之嚴婦供詞狡展俞襄讞得供商之英卓副領事判各被告分别還押候見證到堂證明再核 
[搶物供證確實]  
　　楊樹浦培克而路（華租闪界）草栅口居民張月堂偕證姜玉子等指控住居狄思威路向爲小販之江北人王阿二於去年十二月二十九號夜糾同在逃之六人碰門入内攫取棉被爾條布衣七件銀壓髮一支等情業由捕房將王拘解公共公堂訊判押查在案昨晨由捕傳同人證將王解廨復訊先由中西探上堂禀明前情繼據原告張月堂投稱是晚我家均已安睡突來被告等七人破扉直入臥室將門扃閉用言恐嚇被告將妻子胡氏之口掩住另有一人將我撳住餘人即將衣被等物攫取而逃旋被我喚到三百五十六號印捕將王追獲云云又據張胡氏見證姜玉子先後上堂證明前情訊之被告王阿二供我是晚因事路過該處見有多人將我攔住週身搜檢後即用繩將我兩手綑縛站於原告房屋附近後由巡捕到來拘獲實被悮捕張襄讞得供以供證確實商之英包副領事判王押西牢一年半以儆 
[汽車碾傷塌車夫]  
昨日下午三時許有某號汽車駛經外白大橋塊將拉塌車之江北人曹茂昆撞倒碾傷脚腿由總巡捕房五百三十一號華捕到來抄錄汽車號數另雇人力車將曹載送仁壽醫院醫治 
[火車頭碾傷婦人]  
　　昨日傍晚滬寗鐡路車站西軌道上已停止之車頭下有一年約三十許之江北婦人正在拾取煤悄忽車輪旋轉該婦不及避讓致右足碾傷痛倒軌道上出路警幣見趕即前來將人抱出路外報知站長派人　送山東路鐡路病房醫治經醫官察得該婦人一足筋骨皆碎已成殘廢當晚即川手術爲之齊膝刖去 
[匪徒裝鬼攫物]  
　　浦東南匯縣境之長田岸地方近有匪類深夜潛伏墳慕旁邊俟途人經過突出假裝鬼呌恐嚇追人奪取衣包物件昨由該處紳民擬具公呈請求警廳巡查以資保衛 
[輪船上查獲拐案兩起]  
　　救濟婦孺會探員余長林高金林等昨晨在太古洋行開赴厦門等處之綏陽輪船上查見拐婦金王氏拐匪左紹堂串拐十八歲女子王阿五一口當時該探員向該氏究詰初稱爲瞿王氏繼稱爲金王氏杭州人阿五是親生孫女旋即改稱出洋四十元買下詰之阿五則稱海門人該探員知係拐帶遂將該氏與阿五連同左紹堂一併拘住又在該輪後艙查獲拐匪楊渭楨拐婦陳石氏被拐五歲女孩阿毛一口併送水巡捕房轉送地方廳下午經檢察官提案預審一過判左紹堂楊渭楨金王氏陳石氏分别收押候究阿五阿毛送該會留養候查傳家屬具領 
[道尹公署批示三則]  
　　寳山縣民何達如呈爲蹂躪人權迭押無辜再求迅飭上海縣公署即予開釋並停止執行由呈悉查此案前據該民來道呈訴當令上海縣知事查案錄復察奪在案應靜候復到核辦毋庸急凟此批 
　　寳山縣民殷海潮呈爲擅賣祖産私轉道契不遵堂判廢法横行要求吊卷銷契請究蠻理由所呈情節支離恐有别情候令寳山縣知事查案秉公核辦具報此批黏存 
　　崇期縣外涉各界代表施滋培等呈爲遵令謹將外沙必須分縣之實情先行陳報以免朦混請核定由呈關均悉該縣分治間題應視此次會議作最後之解决所陳各節自當交議取决仰即知照此批黏存 
[縣署批示三則]  
　　公民龐淞等呈爲請帶微新涇港等河工經費候指令遵行由呈及黏件均悉新涇港小黄浦河道旣經公同議决借欵挑浚應准委任職員以便開辦至於借欵扫田畝帶徴歸還亦經呈請省令遵行仰即知照 
　　張臣川呈爲學子失踪追尋無門泣叩飭提管理教務諸職員訊問明白整學風以釋疑竇由呈悉查民國職業學校未據遵章呈報本公署無案可稽爾子振海入該校疑業旣由徐再棠介紹何以於陰曆五月八日失踪後並不即向追問亦不捉起訴訟其中顯有不實不盡所請應毋庸議 
　　北橋鄕民徐榮滋等呈爲頂恊不公力難擔負環求體恤　輕由呈悉據呈各節候令行河工局議復核奪仰即知照 
中華職業敎育社通訊 
[川沙縣立農事試騐場之調查]  
　　浦東川沙縣自邑紳黄任之張伯初諸君倡辦縣立農事試騐塲於去年（七年）四月成立劃縣立高等小學校産六十二畝爲塲地以陸逸如君爲塲長聘南通農校季子峰君爲技師緣浦東以棉爲主産故該塲亦主試棉作一年以來成績尙有可觀其種中棉之法與鄕農全不相同鄕農之種棉多係散播密植日光空氣易難充分享受遂致棉莖萎縮枝果俱少其捲業蟲復到處皆是收量因之減少品質亦以粗劣該場力矯其弊多用條播疏　其株間之距離達一尺二寸以收日光充足空氣流通生長　達果枝旺盛又勤加管理除注意間行中耕除草排水外猶有數事爲鄕農所忽者如培土摘心去頑蘖遲蒴晚花等凡所以促進棉果之滋長者該場爲之不遺餘力故其棉樹之形狀整齊結果特多有每株結鈴達六七十者平均亦二十餘個其棉鈴亦大於鄕農有每鈴籽達八分重者平均亦有六分五釐鄕農之棉每株僅三數鈴鈴重僅五六分耳當七八月間附近鄕農稱農場爲桃園蓋噲其結鈴如桃多且大也管理得宜故病蟲絶不發生棉之品質亦因以優良其收量至多者每畝達二百八十五斤其以新收佃田整地播種時未能完全收得管理權者收量較少然亦多在百斤外總核全傷平均收量每畝百四十斤以現在時價估之（十三元五角）每畝平均得棉値十八元九角除去種子肥料人工八元九角其純益金尙可十元也又該塲曾試種美棉亦能結果開鈴果質亦佳今年已擴充塲地至百五十畝均新闢苗圃蔬菜園而對於棉作擬加詳密之試騐考究多種美棉此外尙疑種藍靛大蔴等特用作特果能積極進行數年後當更有可觀云 
來函 
[綢綾染業公所來函]  
　　敬啓者讀本月初四日貴報載有染料不加酒資之糾葛一節與事實稍有未符查敝業對於某公司司酒間題因有隔膜公議停梁三天嗣接某公司來函詢間有無此項規　當經敝公所函復向有此例並附送公議司酒行單一份已承某公司來函承認至謂由同業陳君調停無效等事係傳聞之悮有關敝業全體名譽務請更正以免悮會綢綾染業公所啓 
[朱葆三等來函]  
　　本埠靑年會素以德智體三育造就人才兼重社交並實行杜會服務爲宗旨會員向分四項曰贊成曰贊助曰特别曰普通會費不等所享利益亦不同今若令各業夥友學徒全行入會其歲人有限勢不能各自出費爲特代籌一簡便易行之法另創一商業公共會員名稱實行培植商界靑年其法分甲乙丙三等例如一號中夥友學徒最多者爲甲等繳當年會費洋百元由靑年會塡發公共會員證四紙每日可以四人輪流持證到會享受會中全項利益其次爲乙等繳常年會費洋五十元取會證二紙每日可以二人輪流到會再次爲丙等繳常年會費洋二十五元每日可一人到會此項公共會費應由各行號公積中提出俾其夥友學徒藉暇晷入會獲得美滿之效果作擴張營業之臂助較之人足茶坊酒肆虚擲可貴之光陰沾染腐敗之惡習相去豈可以道里計則此區區之會費想各業主當亦樂爲負擔况所費不多獲益實宏自此以往將見吾華商界定增無限人才商業之振興發展誠彈指間事耳同人憫吾商界之缺乏人才也爲願列名發起吾商界名逹倘表同情欲求己業之發達盍速起爲之實吾華商業前途之幸也再靑年會事業印有專章可往索閱商務總會朱葆三嗬　銀行虞洽卿滙豐銀行席立功紅十字會沈仲禮電報滬局周翼雲中國銀行宋漢章商務書館張菊生恒豐纱廠聶雲台先施公司歐彬住友銀行席聚星同　 
雜評二 
[南北和議地點（庸）]  
　　南北和議地點尙在爭持不决之中致時局復返於混沌狀態實爲吾人所深惜據旅京外報記者團之意見亦以仿辛亥先例在上海會議爲宜外人之言固無所謂南北與黨派之臭味也 
北次會議旣以謀國内永久之和平而打破政治上一切罪惡則會議自當以公開主義爲前提而置於萬衆視聽之下上海爲中外觀瞻所係與公開之主義正絶對相合故滬寗相較在滬尤視在寗爲盡善也 
乃南北當局對地點問題斤斤爭持所資爲口實者公開之義少而防患之意多不知以防患而論滬寗皆絶無危慮之可言甯爲李督所駐以素主和平國民信仰之李督何至任不逞者包藏禍心而有厭迫南方代表之事若滬則租界治安夙稱完密北代表自由之保障决不異於在甯更不必鰓鰓過慮故以慮患爲言者實皆不成問題者也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒談 
[處世常言（三）] [  不名]  
　　以人自處以人待人人之道盡矣然而尙未盡也其對於人以外一切萬物猶當時時思念我乃人也彼乃非人而物也人之能方勝於他物不可自失其爲人而有人不如物之慨於是一切殘殺禽獸傷害花木狼藉各物等等自無從生焉 
老申報 
[愈癲奇聞（見光緒元年七月十九日）]  
　　鄞東鄕七里墊有沈某者家小康忽患癲疾百藥罔效祈禱無靈已數月矣家人恐其生事禁勿許出前日黄昏時偶未防閑癲人乘聞而出疾行如飛偵騎四出不知去向　者奔三里之遥至二都岸地方更闌人靜天暗如墨忽跳上人家之星走下堂前低頭便拜反身叩門人皆疑爲竊賊也大喴有賊鄰人燭之見其從屋上而來眞以爲妙手空空兒由於是吊而打之身無完膚有識之者曰此癲人沈某也詢之答言姓名一無癲意又以爲妝癲也仍撻之癲者竟大聲曰某身無竊物而欲將我置於死地有是理乎乃縱之去沈某竟不還家即投地保處評理比及家人探息見其遍體傷痕遂舁之歸寢數日恙如失家人詢其如何私出伊云只見前面白衣婦女拉之去登屋入内後被衆人毆打婦即逃遁我亦如夢初醒漸知痛楚也夫癲本痰迷心竅而謂鬼怪附之其說亦不可信然竟因痛打而愈其疾則亦奇矣 
新拾遺 
[英國僞艦愚德記] [  谷僧]  
　　歐戰中之趣談 
　　方歐戰開幕後英國海軍作木艦十五艘僞爲英國戰艦隊德國爲其所愚者約至十五閱月之久蓋爲此次大戰中一趣談初尙嚴守秘密未聞於世近英國海軍大尉福斯脫得本國海軍本部之允許始將此奇聞傳諸於外當時受其愚者非僅德人而已即英國人民亦咸在五里霧中方亞加美倫戰艦被沉於韃靼海峽之消息喧傳一時英人則以爲據本國海軍本部之確實報告所被沉者僅哥里亞士戰艦與數艘運船而已德國擊沉亞加美倫之謡傳胡爲乎來彼德人得亞加美倫被沉之信後其狂喜不可言狀惟目擊被沉戰艦上之砲及旋動砲臺飄流不沉於韃靼海峽者至數日之久心中不免懷疑顯亦無從索解耳（按英國僞艦上之砲及旋動砲臺皆本所製故在海中浮而不沉說詳下文） 
　　據英國海軍大尉福斯脫所述開此僞艦實全由舊式三等客船改裝而成此舊式三等客船本爲加拿大太平洋汽船公司所有開戰後始註册歸入海軍部應用者此僞艦初在愛爾蘭海港油漆其顔色與民欲贊鼎之戰艦絲毫無異帆布則展置於艦面其油漆爲灰色艦之上面及一切裝飾之具與真艦相較蓋可謂具體而微敵人之在飛機中者越此僞艦而過遥矚下方無不深信爲英國之戰艦隊者豈特敵人即本國之飛人（即乘飛機者殆亦莫明辨此其滑稽神奇寗有比倫） 
　　至於僞艦中之旋動砲臺及砲無一非木造者惟其外形及顔色則與眞物惟精惟肖耳故就應戰計劃而言可謂空空一無所有然其外狀之赫然固亦可觀艦上金屬之裝飾燦爛光澤無以異夫平日之戰艦也有救生艇焉英國水手須依法操練亦無以異乎平日之戰艦也惟無有人焉持一眞槍若云速率與抵抗力則有難言者矣而德人竟至臨之若大敵虚擲其槍砲於汪洋大海之中時歴十五閱月之久而不之悟天下之滑稽奇事孰有甚於此者 
常識 
[瓶花常養法] [  弋人]  
　　人之愛花本諸天性而文人墨客爲尤然故銅瓶紙帳供養愛護惟恐不周所可惜者名花一經採折雖有淸水養護亦不過有數日留往此則黄萎可憐不堪寓目矣此亦無如何之事也今溜覽羣書見有瓶花粘萎之原因一則詳論枯萎之由及補救之法頗爲詳細爰亟譯之以供同好 
　　凡花類採折後即插入瓶中與焚燒其切口後方揷入瓶中時前者之枯萎較速而後者之枯萎則恒遲此何故哉實緣其吸收水分之多寡有異也 
　　夫焚燒切口所以能延長其生存期者因植物切斷後其切口常分泌各種粘質物而附着之細菌極多故其導管遂因之閉塞而妨碍水分之流入然以火燃燒之後其切口即炭化而炭爲多孔性物質故水分遂得自由流入而枝條之營養運動亦十分活潑於是枝條即不易枯萎矣 
　　又凡含有多量黏液乳汁膠質等之植物（例如罌粟）其切口更易閉塞而妨碍其吸水若焚燒而炭化之後即無此虞矣加有機酸類於水中亦能增加植物枝條之吸水力其效不亞於燃燒法也例如百合花在常水中之吸水量爲一時則在含有一％醋酸之水中之吸水量爲一·五而在一％酒石酸之水中其吸水量達二·五以上云 
　　凡水中之鹻性物質（例如蘇打之類）多者能減退枝條之吸水量然對於含有多量黏液乳汁之植物反能增加其吸水量此因其黏汁能溶於鹻性溶液中也 
　　此外加酒精於水中亦能增加枝條之吸水量特於竹藤等更爲見效則如紫竹在常水中之吸水量爲一時在含有一％酒精之水中能增至一·三二又如八月中旬所摘之雪竹平常時於一小時内即枯萎然以酒精養之能延期至一月之久其效可謂大矣 
　　弋人譯此篇即竟忽憶及一事足爲上述之證明即余有一瓶素用以盛酒一日折得桃花歸無器供養乃盛水於酒瓶中而揷之經七週始萎余時訝之而不知其故至讀此篇後始知其不萎之所由來也 
雜錄 
[世界小新聞] [  弋人譯]  
　　○新發明之粉炭美國某鐡道工業雜誌曾於其近刊中發表一關於機關車燃料之問題蓋因向來使用之固形石炭第一爲沸騰氣鍋時須較長之時間第二爲機關車掃除之困難特於其爐格之掃除爲更難此外於發車前或停車於停車場時須不絶燃燒自此諸點上觀之美國每年用於鐡道輸運上之石炭消費額至少有四分之一或三分之一浪費於無用之地即美國國家經濟每年至少有七千五百萬元（美金）乃至一萬萬元（美金）之損失也固形石炭之缺點除上述三大項以外尙有出烟出煤出滓出熖等弊點故各科學家鑒於此種劣點謀以他種燃料代之於是有主張用石油爲燒料者但决不能成爲事實因有種種困難在也現該雜誌又發表以粉炭代固形石炭而使用因使用粉炭時無火夫之困難節約勞苦機關手觀測信號容易而其火力之强又較大於固形石炭故粉炭使用時得掃除固形石炭所有之一切缺點也美國現每年使用八百萬噸之粉炭此種粉炭製造時無須特種複雜之裝置凡以乾燥之固形石炭製造粉炭時其費用甚少大約造粉炭一噸有十五仙乃至四十五仙足矣凡燃燒粉炭之機關車其爐格須有吹送空氣之設備故較之普通機關車所用火夫之勞力較少又造粉炭之材料自無烟炭以至泥炭均可凡使用粉炭者若以冷水加入鍋爐中時則一時間以内即能生最大之氣壓較之用固形石炭時之須消費長久時間者不可同日而語故發車前及停車時所消耗之熱力亦較用固形石炭時爲少且掃除亦便故美國鐡道界自發明使用粉炭以後從前所受固形石炭之損失均一掃而空此實鐡道之福音也 
小說 
[滑稽拾遺記（三）] [  英國馬丁氏原著（雄倡）]  
　　亞克洛首問何事見訪答言足下果爲密司忒亞克洛者鄙人道拾得足下一錢囊囊中有足下名紙在焉敬以奉趙亞克洛受囊即啓視見原物仍在乃謂來客曰客且就坐我乃滋感惟有問者當客拾得此遺金時詎不思挾以潛遁據爲己有耶客曰先生吾曾挾以行未一里即折歸主人曰何事令汝折歸曰先生我生平所爲多不軌於正茲則思一滌舊污正直自新白其斯曰汝誠慤人也我至欽重客曰惟此一遭耳此次我自覺乃不復能爲味良之事亞克洛曰汝操何業曰我爲書賈之掮客主人曰汝不思此金汝固可據爲己有安全而無患者耶客曰天乎我乃未存是想今乃始悟我或大愚然終當行其直道主人曰是爲汝生最幸事汝旣誠慤我行當有所錫賚以奬爾誠幸少待我且至藏書室一行逾二分鐘主人復返則已挾得一束之紙幣對客言曰我友此百鎊之金聊以奉饋用爲爾誠慤之報貺客曰謝主人厚貺今後我當永永直道而行言已客遂退出時主人微美謂白其斯曰汝果賭勝矣足爲汝稱慶要之今日乃甚趣我且與汝更鬭彈子一局爲戲時夜色已闌梨園客散適遇盛雨呼車莫得亞克洛偕白其斯亦顧曲同出亞克洛曰雨當旋止今且入此酒家小坐俟雨霽後乃可得車安歸語後二人遂同入一酒肆飲次互談劇中事忽聞隔室有人大聲曰佳老友别而爲最佳品復有人聲似即别而作傖語對曰今夕我請爲東道主諸友儘恣意痛飲亞克洛聞聲似耳熟異之則隔屏微窺適見日間還金之人爲羣人圍繞咸對之嘖嘖稱羨因謂白其斯曰彼得我百鎊遂爲是豪舉矣時隔室復有人聲已别而汝此遭之錢得從何許别而已半嚑帶醉吃吃笑曰老友聽之今日午後我飲於巿肆適有三數人亦入飲自言道拾得一小錢囊中貯金鎊十並有一富翁名紙在内云若輩均開懷暢飲如我輩此時之適我彼時飲旣自出已囊空如洗旣出竟似有引我嚮若輩拾得遺金處行者行抵其地忽又復見一錢囊拾視則其中亦貯十金鎊並附富翁一名紙我初未悉其金之眞僞乃盡以請兌換之家騐閱則皆爲眞金無僞因思彼富翁安得一日遺失二錢囊囊式復同金鎊爲數又如之此殊不近人情世間寗有是事殆欲覘人拾得此遺金能否見還用以騐人情誠僞耳我乃奔赴一老友許得僞金洋易之仍納之小囊挈之徑造彼富翁還金自明其不欺言至此有一人儳言曰别而汝竟妄語至是别而曰汝且聽彼富翁遂問我胡由如是誠慤我答言實不敢味良而奉欺富翁大悅即贈我百鎊用奬吾誠彼乃蠢蠢我不審其覺我僞金時感情當復何似我願出一金鎊觀彼此時蠢蠢之顔色亞克洛聞言引目視白其斯探懷出其小錢囊則僞金洋仍在焉即曰白其斯汝負我五十鎊矣白其斯曰汝將控之耶曰非也惟彼旣云願見我此時之顔色我必如其願因自屏上窺厲聲呼曰噫别而於是圍繞别而之羣人皆愕然爭廻其首嚮呼聲來處亞克洛又厲聲曰汝見還之金皆僞我適已覺矣於是羣醉人遂大亂而混戰僞君子别而則踉蹌力突出自衆中顚頓出戶去 
[自由談之自由談] [  浣月子]  
　　吾人之身體各有所司目司視舌司味手足司行動所司之機關雖異而有害及一部分者各皆抵制之雖盲目聾耳亦保護之恐後誠以誼屬同體不能漠視也惟於言行自相抵觸則屢屢見之豈因不關痛癢遂置之不理耶吾不得而知之矣 
　　今日徴得癯鶴君寄來龍溪塔影片一張中等 
 
 
 

Page 15

 
 
   
 
 

Page 16

 
 
   
 
