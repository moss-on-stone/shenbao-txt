# 1913 - 106 - 4914424

 

Page 1

 
 
   
 
 

Page 2

 
 
時評 
[美國承認關係（無）（名）]  
　　美國首先承認我中華民國已將見諸實事矣他國方多方困阨我而美獨承認我此美人之厚意也我國自當感謝之雖然我謂我國感謝之勿若使之不負此承認之更爲得當也 
　　使之不負此承認奈何曰美國承認之後不幾何時而各國皆有不能不承認之勢相率而承認矣世之說者皆曰此美國人之仗義也此美國人之識先機也美國人果爲世界之有道德而逹事勢者此則美國之榮而亦我國之光也 
　　我國人勉乎哉使愛我者灰心痛更甚於害我者之破面也我國人其勉以自處 
[命令]  
　　四月四日臨時大總統命令國務總理内務總長趙秉鈞呈稱據江蘇民政長應德閎呈請任命伍輝裕蔡寅陳蒙爲秘書金祖澤楊蔭樾陳毓楠毛瑞清爲總務科處長金其堡張志鶴嚴善均夏仁瑞爲内務司科長汪大勛毛祖耀金猷琛陶起鳳爲財政司科長劉永昌趙洪年盧殿虎汪源渠爲教育司科長屠師韓季新益劉桐屈蟻爲實業司科長周秉清爲内務司技正張星烺爲實業司技正應照准此令 
　　國務總理内務總長趙秉鈞呈稱據河南都督兼署民政長張鎭芳呈請任命杜嚴萬自逸錢敏祚祝鴻元馬麒年顧若愚汪裕安爲秘書孫由榮張文棟張俊英鄭雲鵬爲總務處科長孫德元陳官桂杜憲爲内務司科長王堉昌韓兆瀛左忠諤杜龍彬爲財政司科長趙本蔭張青選王尚濟爲教育司科長凌清潔路晉維段鵬翔爲實業司科長向書蒲彭希故爲内務司技正維則爲實業司技正應照准此令 
　　國務總理内務總長趙秉鈞呈稱據江蘇民政長應德閎呈請任命穆湘瑶爲淞滬警察廳長應照准此令 
　　財政總長周學熙呈請任命李歆調任宜沙榷運局局長居文龢調任建昌榷運局長應照准此令 
　　陸軍總長叚祺瑞呈請任命顏雲鶚爲山東都督府軍務課課長高臯言爲山東都督府軍需課課長鄭寶善爲山東都督府軍法課課長應照准此令 
　　陸軍總長段祺瑞呈請任命葉樂民爲陸軍會計審查處處長馮福長王大中王世義爲陸軍會計審查處科長應照准此令 
[專電]  
　　北京電外交部陸總長議决實行外交集權主義預籌對外之策（一）集各省之外交一切權統一於中央（二）凡各省外交事宜關於大局者均應送部辦理（三）凡各省發生交涉事項無論關於國際個人均應迅速電告本部（四）各省外交司長應由本部推定請大總統委任（五）通告各省都督不得以本省名義自與外國締結各條約（六）自民國元年正月起至十二月止所有各省與外國所訂公私條約均須由部中權議修正 
　　打箭爐電裏塘當一二月中尚稱安謐後來藏兵多人將城西附近各村悉行佔據裏塘殊危札雅亦四面受敵察木多之民軍力不能敵藏兵又力攻甚急致民軍死者甚夥聞川省當道自悉此耗亟發步兵二隊騎兵二隊到藏平亂 
　　重慶電華陽仁壽等處人民種烟林立聞該處結有保烟團體如遇官兵禁阻彼必合羣抗禦近日大村塲官兵與種烟户抗戰烟民死十餘人刻省中又遣軍隊前往對付 
　　吉林電江省俄領事署忽改稱俄軍政府衙門 
　　南京電前日省議會開會議員任桂森提議加徵忙漕以貼行政經費寗省議員多主張此案惟蘇屬議員以加稅困民極力反對 
　　南京電省議會昨開學務審查會因議員到塲不足法定人數故未開會 
　　南京電前次攻掠滁縣匪首彭兆生潛行來寗昨被偵探隊拿獲當遂軍法處訊辦 
　　南京電昨應省長由滬返寗 
　　南京電昨（三號）六時此間地震 
[特約路透電]  
　　北京電國會開幕在卽中外人士皆爲非常注意國會召集後最要之問題即爲草擬憲法組織内閣及選舉總統是否應卽實行或展至季夏三事　國會議員多主組織國民黨内閣宣布憲法薄予總统政權及展緩選舉總統異見之各政黨則謂國民黨議員冀於新内閣及國會佔定地位後始許袁世凱握政至是或將另舉他人以任總統云云故贊助袁氏者皆願早舉總統蓋袁氏卽可因此而知國會之態度也惟現信全局皆視憲法性質爲轉移如所訂憲法總统無權則恐袁將辭爲候選員如於憲法無所慊意則亦必不出此云 
　　北京電英文日報謂大局之危急已不自今日始卽在宋教仁遇害之前已有此象宋案發生後乃更增一危今豫料國民黨將占參議院之多數民主共和統一三黨將占衆議院之多數今欲完全免去葛藤則必求互相讓步始可故該報提議再舉袁世凱爲總統舉孫逸仙爲内閣總理以爲調停之計且謂孫氏嘗有國家如須用之則願盡瘁馳驅之語該報深信今惟袁孫推誠布公互相提挈始能挽回政治風潮云 
　　成都電圍攻乍了之藏人近曾受挫而退旣而復勾結多數兵民合力攻擊成都現已派出援隊以厚兵力巴塘鄉城兩處華兵皆要求接濟軍需鄉城之軍不肯枵腹從戰鄉城稍富之藏民聞已與華軍磋商投誠條件說者謂此係緩兵之計 
　　廣州電胡都督不允依從新任鹽運使之要求以每年所收之鹽課解交中央政府計數約洋六十萬元蓋在中央政府近准某數省留作地方行政費之故 
　　蘭州電蘭州府各佛寺開會四十五日籌商振興佛教事宜僧徒中已稍得效益惟與凡夫無關 
　　南京電三日晚六點四十五分鐘時此間地震甚烈夜間復覺震動數次 
　　東京電四月一日首相山本伯爵欵宴各華族時德川公爵於席間發起此後政府讌會當戒用香餅清以樹抵制外貨之模範衆皆鼓掌贊成昨晚（二日）首相與各省官員等同宴之際曾於席上宣言彼已允守德川公爵之約故請諸賓均飲日本佳釀云云於是乃進日酒衆賓格外痛飲 
[譯電]  
　　北京電北京日報今日（四日）亦謂美總統威爾遜君現擬承認中華民國國務卿白乃安君已在預備一切手續美政府不特將照會中國聲明承認且將以此事照會各國聞日本俟所選正式總統果爲可以勝任之人則亦將承認中華民國云 
　　北京電中國與各國之邦交日來此間人士頗爲震驚而對於俄日兩國特爲尤甚中日兩國近來雖有聯好之說而據國權報所載諸消息則殊屬駭人聽聞該報謂日本駐俄大使本野男爵近至奉天與日總領事長談後已於昨日（三日）行抵東京卽由首相山本伯爵接見今日本野男爵將往謁見外務大臣牧野男爵及新簡駐英大使井上君該使因本野行將返國故特展緩行期駐日華使汪大爕頗慮英俄日三國將聯盟對付遠東諸事該報又謂日本已允駐奉總領事之請在滿洲增兵二千名云云各報散布此種消息殆欲令國民勿齗齗内政而當注意外交政策也 
　　北京電國會議員抵京者約四百餘人明日（五日）袁總統將接見新抵諸員 
　　北京電袁總統復以鹽斤增價議案交參議院覆議 
　　北京電洪述祖聞已逃往青島趙秉鈞現正與膠州德國總督磋商拘逮該犯交與華政府 
　　倫敦電英國内務大臣麥肯萊提出處治要求女子參政權用武各犯之議案今日（二日）已由下議院二讀通過贊成者二百九十六人反對者四十三人 
　　巴黎電德國齊泊林飛船飛游法國吕萊維爾之上忽汽機有損不得已乃飛降於地船上有士官三員 
　　柏林電俄國已宣布正式公文贊成列强示威芒境之舉列强現已從事封鎖芒國海濱法意兵艦亦參與此舉奥政府現預備封鎖芒國陸地邊界塞維亞現與希臘磋商薩洛里卡自由貿易問題 
　　倫敦電法政府已請准俄國派艦一艘參與示威芒境之舉奥國艦隊現停泊安底伐里與特爾西格洛中間之海面據路透電社聲稱列强已與布爾茄里亞及土耳其戕在土界線問題商妥惟尚未正式宣布駐英刻强大使因巴爾幹各邦覆文未到對於時局尚無把握故臨時决議今日（二日）不復開會 
　　柏林電俄帝國議會已電賀巴爾幹各邦之獲勝 
　　俄京電俄國議會今日討論詰責警察近今干涉俄民聚衆袒護巴爾幹各邦之行爲問題國民黨議員提議此事時謂俄政府無界鳴鐘祝勝于奥或兵車之後内務大臣曼克拉柯夫起言如於途中聚集礙及行人來往則必須干涉至所控警察各節如果確實則自當照律懲辦云 
要聞一 
[美國之承認先聲]  
　　大陸報云昨日（三日）上海盛傳美總統威爾遜君已决意於日内承認中華民國云云消息旣布評論蠭起華人聞之無不欣慰逾恒而外人中亦多稱揚此舉者此舉之發生並非全出意料蓋當美國脫離六國銀行團之際外間卽紛紛預言此爲美國早日承認北京新政府之先聲現信美國之承認全係單獨行事其餘各國似不致允與聯合行此據此間所得最近消息英德法俄日五國對於中國借款問題决意固結彼等已抱定政策須俟借欵成立之後始行承認民國至速亦須候正式政府成立後再行此舉說者謂五國政府計畫已定不致因美政府之舉動而更變方針云 
　　至承認之手續乃先由美國國務卿草定公文繼乃照尋常辦法由美政府致與駐美中國公使並另備同式公文由駐華美國公使致與中國外交部或中國大總統駐華美使嘉樂恒君今告假回國現由使館一等秘書官維廉君代理一切承認之日駐中國海面之美國軍艦均將鳴炮致敬新民國華盛頓北京等處政界之致賀者將極一時之盛云 
[外蒙與俄國軍事上之關係（歐洲通信）]  
　　蒙古專使告俄政府謂中國近於蒙古邊境確有軍事布置其在科布多交界地方有兵數千然僅屯於中國境内尚未侵入科境且此項兵多未訓練不足爲慮其在張家口以北中國亦集軍隊是皆訓練之師較在科者爲佳自太原府至古城間中國駐兵共計約七十大隊俄曾以此詰問中國外交部答言此爲預防内蒙亂事起見並無他意即此可見内蒙之欲歸附庫倫者之多矣我知中國軍事無能爲役遂亦淡漠置之中國即欲眞進兵於外蒙古亦得非開春和暖以前所能辦到彼時蒙或已能有力自爲抵禦也森彼得堡宣言俄旣承認蒙古獨立必當盡和要求中國尊重十一月初三簽定之俄蒙協約不許損及蒙之獨立卽使以武力相助亦非俄所能辭云云現時俄已擔任蒙軍所需軍械以及戰時用器並以武員代蒙教練新軍北京中俄談判雖未斷絶在俄必將令其承認俄蒙協約萬難作廢無論如何俄當派使駐紮庫倫蒙亦派使駐紥聖彼得堡此已確定不易惟蒙請由俄介紹派使徧駐歐陸各國此時尚覺太早亦非俄所願已暫作罷日來俄政府得瓦西里野夫少佐報告其人爲哥薩克騎兵士官乃俄派往庫倫代練蒙軍之領袖也據言蒙兵進步遲緩教練極爲困難蒙政府旣貧乏不肯多籌兵費各兵食物衣服皆不完備所造兵房又不合法室内温度僅在零點以上七度而室外則在零點以下二十五度萬非血肉所能堪受瓦氏爲兵士請皮衣蒙政府堅拒不與以此幾起衝突後雖終徇所請瓦氏已大不悅瓦又與蒙政府所派督練大臣積不相能屢請蒙王更換蒙王卒未聽許刻特電俄政府請向蒙使要求務在必行所志則俄蒙間亦有不能盡如人意者矣瓦氏謂蒙人習慣不願爲兵多視兵爲賤役而喇嘛宗教尤與軍備精神兩不相容視練兵爲罪惡方百計阻撓之蒙政府所共事者毫無知識種種牽制事倍功半頃盡力之所能僅練得六索提亞每索提亞約百人迨至開春當可得騎兵千人此數雖微然爲蒙軍基礎使能布置得法將來可望發逹若在現時有戰仍須俄軍抵禦蒙力單弱决不足以當中國也俄得瓦報告後頗與蒙使交涉並謂蒙須以練兵爲亟務不可專靠俄國現固以俄首當其衝將來終須蒙自當之是俄政府已爲瓦氏之言所動蒙亦以瓦氏之跋扈未嘗不致怨於俄也 
[國會與憲法雜記]  
　　憲法委員會又咨院議政府提出編擬憲法委員會大綱一案前由參議院常會否决咨復大總統已誌前報政府曾聲明理由日昨又將覆議交該院其全文如左 
　　臨時大總统爲咨送事國務院呈稱三月十五日准參議院咨開一月二十六日准咨送編擬憲法草案委員會大綱案交議到院經於三月三日常會提出會議僉以此項編擬憲法委員會大綱與臨時約法第五十四條顯有抵觸政府提出此案不知何所根據經公衆議决應卽將原案咨還政府相應咨復大總統查照等因前來查臨時約法第五十四條載中華民國之憲法由國會制定等語細繹文義民國憲法應由國會議决固毫無疑義而必由國會起草提案與否並無明確之規定凡法律成立其程序應分三叚卽提案議决公布是也制定二字臨時約法凡再見第三十三條以制定與議决並舉是制定僅含有起草提案一事而議决公布不與焉至第五十四條所謂制定如謂與第三十三條所謂制定意義相同則是國會對於憲法亦只有起草提案權而無議决權於理豈復可通是制定之義解在約法本無一定前據各省都督電請大總 
 
 
 

Page 3

 
 
統將所擬編擬憲法草案委員會大綱咨行參議院議决乃主張第五十四條制定二字不包含起草在内今參議院議决適得其反夫憲法另設機關起草本有極富之理由法美俱曾行之成效卓著詳察吾國情勢正復需此旣與約法無所抵觸而法理上亦惟此最宜欲求根據此卽根據查約法第二十三條臨時大總統對於參議院議决事件有否認時得於咨逹後十日内聲明理由咨院覆議兹應請大總統將叅議院咨還原案咨院覆議等語相應將原案咨送貴院查照可也此咨參議院 
　　預交國會之案件大總統以近日國會開幕在即日昨特召趙總理商議於國會未開之前須將應行修改之案件備齊先行提交國會其事項如下 
　　（一）大總統選舉之手續法 
　　（一）憲法研究會改訂辦法 
　　（一）憲法未修訂之前廢棄臨時約法辦法 
　　國會成立之先聲衆議院參議院諸議員此兩日中到京者甚衆聞明日由漢口來京之議員已有一百四五十名則初八日行開院式已不至有更易昨日國會籌備處已擬定國會成立一切辦法呈請大總統核准矣據所聞衆議院借用財政學堂參議院仍用舊址唯正式參議員之額數較前增加一倍刻正鳩工添加座席務於先期竣工又總統準四月三號遷移三海所有八日行聞院典禮即在中和殿舉行總統届期准於蒞會以重民國開幕第一次之大典現已派員在中和殿設備一切極爲忙碌云 
[北方之宋案談（四）]  
　　國民黨之追悼三十日下午一時國民黨本部在湖廣會館開追悼宋遯初先生台上陳列花果中懸先生照像樓上下内外遍懸輓聯到會者約千餘人振鈴開會首由主席吳景濓君報告開會情形略謂今日爲本黨追悼宋遯初先生大會先生有功於民國者甚大故其一切歷史國民無不深知良以先生不僅爲本黨之俊傑且爲中華民國之偉人今忽如此以終不惟本黨追悼即異黨政客及各國人士亦無不同聲哀痛政客被剌在各國雖爲常見然先生死於過早而南北統一尚未實收效果以致其苦心孤詣調合南北之隱衷無由得展故中外識與不識無不代爲切齒據上海各電雖不敢定其如何而死然敢斷其爲政見而死若爲政見而死則雖死猶生今先生已死責任已完本黨在京本部以及各省支部對於先生政見無不志同道合則後死之人當負完全責任以期逹先生目的則先生雖死亦能瞑目矣次由谷鍾秀君讀祭文畢奏軍樂齊向先生行三鞠躬禮次由李肇甫君報告宋君自革命以來一切歷史最爲詳盡末復言人才大難究遭奸人暗算普天同悼慘何如之同人等當抱定先生未竟之志以逹政黨内閣之目的先生有知當亦含笑九泉也次由張浦泉君演說謂兄弟與宋君乃總角之交患難相依多歷年所迨至其和告成方期爲我同胞造無量幸福乃竟如此結局令人何以能堪次由王治馨君演說謂鄙人係代表趙智安君到此哀悼智安與宋先生先日交情最爲契合對於宋先生所抱政策亦非常欽佩此次之事實有出人意料之外日來上海審判廳牽動洪述祖不知洪之爲秘書於内務部不過辦理平常事件趙君於伊并無此特别觀念及至兇案一出大總統以爲趙君與洪有特别之關係趙君亦以爲大總統與趙君有特别之關係及兩方對照方知誤會但應旣被獲洪亦當不日拿到以期水落石出盡法懲治以慰宋先生在天之靈其餘程家　林森林實褚轉成温世霖陳女士諸君相繼演說悲憤異常滿座動容末復由吳景　君報告頃接内務部信謂洪述祖已在山東捕獲衆皆稱快直至五時方始摇鈴閉會 
　　趙總理之辭職剌宋案因應夔丞口供牽及内務部秘書洪述祖（其實非口供）外間頗謂趙總理處於嫌疑遂乃發生總理辭職問題惟趙氏旣身爲總理且當臨時政府告終之際何至因此偶爾嫌疑之故貿然爲此辭職之舉日來旣屢次面向總統堅辭又復託人爲之轉逹總統苦於勸解無法故日前有准予辭職將令段祺瑞代理之說頃探悉趙總理日昨在總統府中仍復提及辭職之語總統始以和平之議再三寛勸繼謂臨時政府不過期年總理已經三易外人之覘我國者其輕視我國可知然或因政治之關係或政見之差池國務領袖負有完全不得竟行其志以此而辭職亦各國所恒有乃不謂以暗殺案之發現外間謡諑遂欲藉辭職以自表白其心跡母乃近於無意識非但貽外人以笑柄國人其謂之何故無論如何總理辭職决無可以准予之理言時詞氣極爲堅定趙總理亦無詞可進云 
[烟台海軍學校之大風潮]  
　　暴動之顚末烟台海軍學校此次風潮出現後蔣校長卽電致海軍部以學生薩師俊因犯規扑責舊生全體鬨辱師長勢甚暴横非兵力難處常庶務因被辱請辭職統懇速示辦法海軍部得電當飭海圻湯艦長前往會同辦理去後蔣校長又電海軍部以校事由頭班學生薩師俊罰責二三班率衆鬨辱師長並强迫取消扑責條例現頭班已服罪了結二三班仍全體刁横非區别嚴革不可惟臨時定至挾衆暴動恐難壓制仍懇明示辦法海軍部覆以學生挾衆鬨辱師長有犯校規此風萬不可長除頭班已服罪免予追究外應將二三班爲首者分别斥革以儆效尤如再有挾衆等事仰卽會同湯艦長酌量嚴辦遂由湯艦長蔣校長會銜電京海軍部云犀密奉有電會查各生分辊爲首者吳葆森林葆懽鄒毅李思沆程嵋賢劉崇褒六人示革二三班得知卽由講堂暴動鬨闖官廳喊詈全體束裝經校員勸諭暴抗而去莫可阻擋餘班各生照常上課先報告續詳禀並另一電云頃鄧營長稱昨晚查有被挾學生五人躱在營内海軍部當覆湯艦長蔣校長電云湯艦長蔣校長電悉吳葆森等示革二三班學生竟敢暴動喊詈全體散學殊屬不法應悉數革除以肅校規其中如確係被脅者仰卽查明分别准其改過自新回校受課以觀後效海部東印 
　　學生之哀籲事後學生吕琳等電致海軍部云校長蔣拯貪污性成昏暴無狀前清時已劣跡昭彰屏出軍界及民國成立竟夤緣得充校長視事以來莫知整頓徒作威福奴辱學生芝罘各報屢經揭載猶復擅禁國學濫用體刑庶務長常書城播弄是非助紂爲虐誣陷學生薩師俊强加笞責生等人格尚存廉恥甚重因向校長辯訴並懇免除苛例後蒙批准云學生僉稱恪守堂規請取銷朴責罰例應照准嗣卽無事不意校長節外生端揑辭報部旣承派湯艦長查辦復被多方朦混昨竟調集練兵水手携槍揮劍驅革六人生等遭寃莫白君起環求乃校長不問是非喝令兵衆交施毆詈似此受辱難堪只得畏威避急乞迅賜昭雪不勝待命之至餘詳續禀翌日又電海軍部云昨呈總次長哀求昭雪一電諒蒙裁奪如何祈於十二小時内賜覆琳等急叩 
　　海軍部之澈查海軍部至此遂指令海圻艦長湯廷光云案據學生吕琳等電稱校長蔣拯貪汚昏暴庶務長常書城播弄是非誣陷學生薩師俊强加笞責等情據此查該校長等如果具有種種劣跡該生等何以事前向未禀陳迺於此次暴動風潮之後以全體名義電部其中曲直亟應澈底查明以資整頓爲此合亟抄錄原電指令該盤長仰即按照該生吕琳等電稱各情切實查明詳細呈覆以憑核辦勿稍瞻徇是爲至要此令 
[雜評一（無名）]  
　　憲法與總統北京各政黨近有先定憲法與先舉總統之討論余謂此毫無討論之價值者也憑公意以舉總統選良法以定憲法無論何人爲總統憲法自有一定决不因總統而憲法有所左右無論憲法若何總統皆當遵守亦决不因憲法而總統有所進退先定憲法可也先舉總统亦可也是二事也若均以公心行之無所妨害者也何爭爲 
　　總統與總理總統一國家之職員也總理亦一國家之職員也能盡其職者則國民舉之否則不舉之此自然之理也能勝其職國民不舉之而不能受其益者或者有之斷無不舉而受其害者今如北京英文日報所言某爲總统某爲總理若巿井之談交易者何誣我民國之甚矣北京英文日報不其失言歟 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[贛議會聲請取銷潯鎭守府之動議]  
　　潯鎭守使戈克安自經王上將調停解任北上後贛省議會忽發現取消鎭守使議案一爲德化縣議事會魏貞元等請議取銷九江鎭守使案一爲涂樹霖提議請都督電大總統取消此職案聞魏貞元等请議書係一公函並無城自治會圖記僅由省書記長蓋章負責殊不可解開會之前似已預備將此案今日通過故會場上臨時發現涂樹霖所擬之電稿印刷品議員中有詫然者當於上月三十一號開會提議首由魏調元登臺報告鎭守使之由來及潯城現在之恐慌與設鎭守使將來之危險大旨不出涂樹霖所提議之範圍主張今日卽發電報不必交委員會審查旋邱漢宗起立發言謂取消鎭守使應在戈克安任此職時不應在王上將代理時今怱有此舉似係取消中央命令又謂取銷鎭守使與取銷民政長不同彼是未來之官此是已設之職萬一事再無效不令人謂省議會爲兒戲乎語極明切鼓掌者多旋涂樹霖起立辯駁謂本員提議此案頗受各報譏議然旣見爲接近之利害不敢不言所以不敢取消於戈而取銷於王者以時勢不同之故彼王上將决不貪戀此不職必樂於去位以維持贛省又謂鎭守使爲李督所請任吾省安寧秩序旣深賴李督不可更益一人以與之抗此職不取消王在固不能免禍王去亦必不能無憂後又謂此是官制問題反覆辯論至四十分鐘之久饒正音即起駁曰徐君所說極似軍法會議非一省立法機關所應及李督號稱知兵當時請設鎭守使必確知其爲必要涂君謂李督爲因人設官是以任用私人視李督也可謂鎭守使若在九江有縱兵殃民騷擾地方情事爲代議士者自應據事彈劾云云後根據臨時議會議决軍用費成案謂江西只有一師一旅今徐君謂爲已設二師是直不啻推翻前案聞者鼓掌旋李儒修登臺陳述謂取消之時機已至不可因王上將在潯稍有嫌疑旋黄炳焕起立謂省城派兵赴潯事已一月有餘不聞提議取消鎭守使乃於王上將接任後而議及之吾所不解王甘小就者實維持調停吾省苦衷豈戈爲鎭守不害江西王暫任之而害江西乎若謂鎭守使因反對都督而取消吾國只一總統彼反對　統者又將何法取消云云後郭衛城起立謂李督派兵赴建昌德安沙河一帶表而雖謂維持秩序其實擾害地方現在各該處居民紛紛遷徙逃避一空昨得家書報告情形極慘夫欲取銷鎭守則徑取銷矣派兵奚爲者九江亦幸有租界否則尤爲危險議長任壽祺遂以今日贊成魏調元說從速取銷不付審查會者付表决起立者少數遂付審查會兹將涂樹霖取銷九江鎭守使議案及所擬電文照錄如左 
　　議案查近日省城内外訛言日興人心張皇羣疑九江之有戰禍鶴唳風聲幾摇大局雖由戈克安之爲梗而追原事始則　守使中央業已任命王芝祥上將接充是戈雖解職而鎭守使之設立當然爲繼續存在也者鄙意謂九江之設鎭守使實不利於江西而欲爲人民謀福以圖永久之治安則非取消鎭守使不可竊查吾贛光復之初外府各樹重鎭分府之政令彼此紛歧以致軍隊之事權不相統屬流弊所至譁變時聞馬前督洞燭其原故於裁撤各處分府後卽有取消九江都督分府之令統一軍政道宜如是識者韙之戈克安光復有功爲李督所寵眷委之以鎭守薦之於中央大總統之任命頻頒於是戈開府九江如二都督矣江西軍制改編實已久而駐潯一團迄無統系因隔閡而啓猜疑乃至有如近日謡諑之紛起非僅戈之不忠於李督抑李督設立九江鎭守使其事勢所趨必至於此也現戈事有無結束遺缺是否以王五將接充本員不敢遽信但九江鎭守使一日不取銷則江西軍政上之事權一日不歸於統一顧慮前途用抱杞憂本員以爲國家之設鎭守使祗宜於鎭守邊疆並無設之於腹地之理九江爲贛門户其在中國之位置猶腹地也大局綏靖匪亂潛消鄂皖比鄰誼同兄弟其無設立鎭守使之必要也明矣縱謂北門鎖鑰掌管不可無人江西尚有正兵二師撥駐一師於九江未嘗不足以資鎭撫而必添設鎭守使枝指駢拇不嫌贅乎且查江西額兵原定二師内容實不足數駐潯第九團現尚未編歸師旅正宜改入編制完成二師兵俾與名實相符現省庫支絀豫算不敷以養正額之兵尚嫌力有不逮乃必巧立名目虚張聲勢以非驢非馬之鎭守使濫支庫欵貽累吾民民旣窮矣負擔何堪當亦保衛地方者所當軫念也本員忝爲人民代表心有疑懼不敢不言擬請由本會一面逕電北京大總統請速今飭取消九江鎭守使並咨商本省李都督詢明戈使是否解職王上將是否接充仍請將本員主張理由轉電大總統務希逹到取消目的使鎭守使之名稱不再存於九江斯江西之大局可以底定 
　　擬電北京袁大總統鈞鑒九江戈鎭守使辭職閱報載任命王芝祥上將接充仰見大總統擇賢委任重愛江西至堪欽感惟查光復之初各省宣言獨立軍政分府霧起雲興權限不明實礙統一九江自衛戍司令取消後本不應另立機關祇以李督蒞贛蕩滌匪氛其時專力省垣不暇兼顧九江故有設立潯鎭守使之請戈使原有勳勞頗爲李督寵眷乃自開府九江而後事權錯雜政令紛歧隔閡之間猜疑遂起此非戈使之不忠於李督亦非李督之異視於戈使蓋設鎭守使根本上之悞其事勢所趨必至於此也敝會以爲國家之設鎭守使（中與議案語同從略）多一鎭守使名目便增每年數十萬金之負擔民窮財匱其何以堪恐亦非大總統軫念痌瘝之至意敝會明知整軍經武大總統自有權衡分職設官本議會不應干預但旣忝爲地方人民代表切膚利害不敢不方除一面咨明本省都督請轉電呈外爲此專電大總統乞速令飭取消九江鎭守使以節冗費以一軍政而靖地方不勝迫切待命之至江西省議會印 
[嗚呼湖北之軍隊]  
　　樊城兵變湖北樊城向稱通商人埠自光復以來因劉仲文季雨霖張國荃輩統兵駐紥該地或路經是鎭無不大肆搜括藉籌餉爲名勒索苛罰靡不獲資數十萬而去襄樊人呼曰文明强盜後又遭張國荃林　飛二軍之叛變縱火焚掠卽以商場爲戰場商民損失共約百餘萬之巨富户破產傾家者纍纍前曾要求撫卹雖議准而官中無欵可發兹駐樊劉仲文之舊部步兵兩營因不受王安瀾（第六師長現授爲完全第三師長）之命令改編於三師要求給發半年恩餉解散未允竟於二十五號之夜一齊譁變大肆搶掠錢莊當舖及紳富人家無一得免並放火焚燒二十餘家槍斃商民數人該處釐金局及附近之張家灣釐捐局亦一槪被刧存欵一萬餘串均被搶去該軍旅長馮志遠在襄陽城内聞警許久始督隊渡河來樊彈壓該變兵已携贜遠遁追趕不及矣各商民受此損失閉巿兩日至二十八日開巿然大商店均已蕩然無存矣其被火無家可歸者情形尤爲悽慘聞該變兵等多結隊向上游老河口而逃尚擬往河口大掠昨日黎公得馮旅長及襄陽縣知事樊商會總理等電告以河口兵備單薄誠恐亂兵騷擾爲害除電責成王師長擬調所部就近軍隊防守河口外並令第八師長季雨霖由沙陽派軍追剿該變兵務將武器奪回并扼要隘設一收繳軍械處凡亂兵繳械者不究並給回籍照如持械抵抗格殺勿論蓋以該軍刧帶鎗彈甚多不追回將永爲民害也 
　　武昌兵鬨鄂省軍備司現定議取消所屬之巡查護衛機關鎗三隊兵士均改隷都督府黎公以巡查隊維持省垣秩序頗著功勞特賞鍍金奬牌並換黄色新軍服各師軍士謂我輩出死入生以性命相拚於戰場乃不及若輩軍裝則破襤不換奬牌則一銅質以是大爲不平每欲與巡查等隊尋釁三十號午前十時有該隊兵士三人路經文昌門第一師二旅三團兵士正任守城之役見巡查隊兵士卽攔截將其奬牌徽章扯下該隊兵士詰其故三團兵士僞以奉命不准佩銀牌對該兵謂奉何人命令團兵答以我的命令爾輩不配戴銀牌互相爭執約半時之久該隊兵乃憤恨歸營不一時約集同隊兵一百餘人前來大興問罪之師守城團兵見其來勢汹湧有持鎗者有持板凳者與之互鬪該隊兵士知勢不敵卽分五十餘人登城樓抛擲瓦石攻打一時喊聲震耳城守兵士即以空槍恫嚇該隊兵手舞器械始紛紛逃歸計受傷四五人守城團兵亦傷二人兩造鬥息之後憲兵巡警各隊始排隊趕至以兩下均軍人且已散去并未深究而退詎至一時巡查隊又約同護衛隊機關鎗隊兵士共三百餘人多持剌刀同往復仇因恐三團兵士知之預備分坐於各茶室靜候鬥起再行相助不料三團兵亦已得信立約本團之衆（亦三四百人）亦分坐於各茶館於是即以茶館爲戰場所有桌椅茶碗皆持爲兵器打得落花流水喊殺之聲一片三團兵士因聞巡查隊有約他軍由城外夾攻助打之信擅將城門關閉以拒來兵歷數十分鐘始開城當時都督府得報大爲驚惶府中立卽戒嚴一面派軍備司長吳醒漢第一師長黎本唐及巡警廳長十七旅長等帶同憲兵隊十七旅徵兵巡警消防各隊趕卽彈壓吳司長與黎師長當帶同巡查隊二旅三團諸長官衝圍而入勸令各該兵各隨其長官歸去有不服者卽行捕送軍法處治罪各滋事軍士手無鎗械見彈壓隊伍紛至不敢抵抗皆願隨其長官而去惟爲首肇禍紏衆之數人經憲兵隊捕去受傷者兩造共十餘人多頭破血流狀極狼狽比飭送陸軍病院診治是處自文昌門至王府口各茶館皆被搗毁總共七八家所受損失頗巨其他商店民房未遭波累惟均關門閉巿紛紛逃避闈城居民初訛傳爲兵變張皇失措有欲逃生者有欲閉巿者幸經巡警解說竭力彈壓除撕打地一隅外他處秩序無恙黎公以現在謡言甚衆恐無知之徒乘間思逞且謡傳夜間有持械再打之信特令第一師黎師長十七旅徐旅長憲兵隊戈統帶等於夜問率隊在各街巿分途駐守薄暮卽禁車馬交通幸至天明無事各軍乃歸去而步　巡查則晝夜不息聞黎公以邇日軍心浮噪每每結衆要挾欲將滋事者重懲以昭炯戒又恐激成事變故尚躊躇不决云 
[湘人爲宋教仁被剌案之公憤]  
　　國務院電長沙譚都督鑒大總統令漾電悉宋君教仁事已迭電各處懸賞緝兇嚴拿務獲矣等因合電逹國務院宥叩 
　　商務總會電北京大總統國務院鈞鑒宋君教仁在滬遇害全湘憤激務懇嚴究兇手以釋疑慮而保治安湖南商務總會總理李逹璋協理周國鈞等叩宥 
　　農工會電北京參議院各報館鑒政黨内閣識者莫不注重宋君教仁主張甚力遭忌遇害人心大憤必得主謀嚴懲庶可稍平請主持電覆湖南農會會長龍璋廖名縉工會會長湯魯璠劉湛霖等公叩 
　　教育會電北京參議院各報館鑒宋公元勛力主政黨内閣遭忌遇害全湘痛憤請究主謀另復以籌對付湘教育會符定一黎尚雯等 
　　省議會電北京國民黨本部黨員均鑒政府成立内閣動摇兩次實由政見歧異以致國基不固宋君教仁有見於此棄總長如敝屣主持政黨内閣以救國家之危亡應世界之趨勢此等光明磊落之心跡實爲天下所共仰胡彼鬼蜮横加催殘凡有血氣靡不痛恨自今以後各繼宋君之志前仆後起始終勿渝以逹到政黨之目的則宋君雖死亦得暝目地下至現在緝獲之正兇應速追究主使宣布罪狀佈告天下與衆共棄臨頴涕零不知所云黄佑昌叩 
[湘議會暗潮三誌]  
　　湘參議員已舉十人因宋教仁被剌又出一缺於是某黨黨員咸思染指就中分兩派一派主張舉中路人一派主張舉西路人二十六日投票兩派大起紛爭當日入場者共八十五人卽挨次投票投至四十餘票時主張舉西路人一派見所投之票大多數爲舉中路葉瑞芬者（自二十二日起寫票案上撤去布棚故寫票時監察員能見所寫之人）恐所主張者失敗卽相率出場當檢點人數祇留四十餘人不足法定人數不能開票總監督譚延闓即將票　帶回都督府次日（二十七）仍帶匭入場投票議員入座又大起戰爭主張舉西路人一派謂先日所投之票應作無效主張舉中路人一派又對謂此票當然有效拍案叫囂各不相讓而總監督端坐台上默不作聲間時提筆書字以自消遣議員喧閙不已遂無結果而散是晚兩派俱集議提起訴訟二十八日兩派俱以選舉違法控於高等審判廳又有鄒代藩等控盛時吳景鴻爲現官吏周震麟性情浮躁行爲乖謬不能當選該廳突然受理此種訴訟亦無法判斷遂批候總監督查明咨覆故此事尚無結果不料今日（二十九）突接中央選舉無效之電國民黨員異常驚駭蓋此次選舉參議員國民黨十占八九共和黨大爲失敗心有不甘故自廿二日議場投票所撤去布棚屏帷以後共和黨議員程希洛等十九人卽以選舉違法電呈中央請與究辦今晨都督府得籌備國會選舉處電除彭邦棟一人係依法選舉作爲有效外其餘一槪取銷國民黨員方從事於中路西路之爭驟聞此種消息卽轉其對内之鋒以對外立時召集黨員開談話會研究一切對付之法總監督譚延闓亦謂旣經審判廳裁判此種命令不能有效云云尚未知如何結果也 
[閩議會質問省長私借外債]  
　　閩省會議員因閱上海某報登載張民政長私向某銀行借欵六百萬兩不經省議會通過即派董元亮來申磋商等語當以借用外債與内政外交均有絶大關係本會爲人民代表何以未之前聞因於三月廿六號會議由議員鄧醒素黄光弼江鞏昌林榮晋林昇平裘章淦陳爲霖林佑蘅林上楠朱埮等十人提出質問案略謂此案前經議長林翰報告二十五號曾同副議長鄭元楨鄭豐稔二君面詢民政長據云臨時省議會議决借債二百萬元至今尚未成議去年因財政困難先假三十萬元而裁兵等項因欵無所出尚未舉行日昨得劉海軍總長來電美國有欵五百萬元可借卽派董元亮往申磋商前日得董元亮電略云美國借欵不肯減少於五百萬元之數已復電囑照二百萬元原議再商又云所以未交議會議决者因數目尚未議妥云云是民政長私借外債之事屬實且去年已借用三十萬元本議員對此報告更難緘默用特修正原案提出質問請求民政長限三日内詳細答覆據民政長之言以臨時省議會議决答復案爲此次借用外債根據惟去年光復之初財政狀况最爲困窘不得已有借債之議民政長到閩數月財政整理當有頭緒何以必須牽混原案作爲借外債之根據竟不交會議决率自派員赴滬此時究竟有無借債之必要此宜質問者一又民政長云去年因財政困難先假三十萬元查借債之償還其負擔在於人民必有正當用途或生利事項始可出於借債斷不能以財政困難爲詞並不指明用途又不交由省議會議决竟由民政長專擅私借增加人民之負擔旣云裁兵等項尚示舉行究竟此三十萬元之債欵其用途如何借自何處所訂條件如何何以不交會議决此宜質問者二聞此件質問書當經公同議决業於上月二十九號咨請張民政長元奇答復矣 
[川議會之調和辦法]  
　　三月十八號省議會議員開談話會到者六十餘人共和民主兩黨民大多數國民黨與社會黨各僅二三人而已彼此商議正議長不就職之辦法須得善良解决鍾湯孫登台宣言曰省會延不開議實由議長尚未就職議長之不就職又因兩黨之爭持意見今日根本解决須從化除黨見湯孫已與二三同志商議擬有辦法二端第一調和意見各黨舉出代表二人各將意見發表彼此折衷籌一良好辦法務使今日解决明日卽可開會第二表明心跡吾等旣受父老子弟之委託自應循謹從事近日無故休會已經受人指摘擬請到會諸公書名籤押共出廣告一紙聲明吾等每日均到並無故延情形其不能開會之故實以人數未齊如此辦法庶可以繫一時人心之望某君云第一條尚可照辦第二條近於粉飾無濟於事高君云胡葆生致北京電有靜待後命之語是中央回電不到省會可永久不開胡君此舉實欠斟酌省城各報對於本會尤多譏詞吾等應行研究明日開會恐難辦到雷澧云人有意見法律許人自由言論此事不生問題李文耕云今日應實行鍾君第一層辦法各黨舉出代表二人接洽一切梅黍雨云國民黨意見亦主持調停明日定能到會但正議長未解决以前可由副議長代理之某君云須先請胡君就正議長職湯君云胡已請示中央未必能慨然就職卽使肯就而黨見未融恐又别生枝節經衆議决各黨公推代表調和意見國民黨推出梅黍雨共和黨推出鍾湯孫民主黨推出雷澧社會黨推出郭某其調和方法先由代表籌定然後商之黨員取决公意舉畢遂散會 
[川邊鎭撫府亦起内訌耶]  
　　三月九號夜二更四征軍參謀長張宣密告尹都督謂聞黄柳青云軍務處長李方九開軍官秘密會議宣佈尹督之罪狀聯合在鑪軍隊將謀二次革命請伊督防範次晨尹督派廖信臣調查並無其事尹督亦卽置之不問不料事爲李方九所聞乃於翌日午後集合參謀軍務兩處人員並請劉支隊長成勛及其參謀賴星輝等蒞場宣布此事僉謂此事重大關係在鑪全體軍人名譽應行質問張宣並請都督嚴辦於是李方九約同軍法局長張午風參謀藍用九至鎭撫府先行報告尹督並請黄柳青張宣至府質問黄柳青云余實未有此等語告張可與之質對嗣又詢問張宣則云聞外間有此等傳言以詢以聞諸何人則又云係所接之匿名信當請其將信交出則云業已燒燬李君見其色慚詞遁乃付之一笑卽云延逵並無開罪先生之處何忍以殺身之禍加余且先生害我一人不足惜如川邊大局何前次之取銷參謀處實爲國家節省經費並非排擠先生今因公事而成私仇甚非維持大局之道張宣聞之神色益形沮喪俯首不作一言李君乃轉呈都督請仍留張宣任參謀總長以釋嫌怨此事遂和平了結又聞前攻鄉軍到鑑時張宣聞劉支隊長所屬軍官缺乏手鎗乃召其參謀賴君竭力聯絡且云軍務處長李方九君處余曾交有手鎗百餘枝貴師可往李君處索取賴君歸告於該師軍官佐於是該師軍隊大爲憤怒以爲李處長旣有如此槍枝何吝不與我當經劉支隊長集衆說謂成勛初來鑑時卽往詢李君軍務處實無手鎗存儲况李君與余同學即其私人鎗枝亦可借用何况公物諸君切勿誤信讒言中他人離間之計衆始釋然此亦足見張李搆釁之一端也 
地方通信 
[蘇州]  
　　蘇州地震情形蘇垣三號六點三刻四分忽然地震一時門窗臺凳均摇蕩傾側從西南直向東北方震去約三分鐘時候方得停息幸爲時未久然有無損害尚未知也 
　　鄉民圍困警長蘇城胥門外西跨塘前日鄉民搭臺演戲木凟區員某帶領長警二十名前干涉勒令停演大動鄉民公憤羣起攅毆並將該區員投諸河中載沉載浮未致殞命亦云幸矣然警服已片片化蝴蝶飛去而指揮刀亦折作數段所有各長警 
 
 
 

Page 7

 
 
則分頭四散逃竄而去 
　　開庭不凖改期高等審判廳楊廳長以本廳定期開庭飭傳各案當事人等往往不到呈請改期此係從前習氣亟宜屏除自四月一日起凡本廳定期飭傳各案之當事人均應預期來廳候訊如有不到一經缺席判决幸勿後悔等情出示通告矣 
　　蘇鄉匪徒猖獗内河水師統領仇翼南報告軍政司據西華鎭駐防隊官劉裕福報稱該鎭到有匪徒百數十人在貢山湖一帶水陸盤踞大開賭場且携有衣物甚多在鎭賤價出售又聞若輩將四出搶刦人心惶恐請派兵查拿云云經盧司長飭派淺水兵輪一盤立刻開往查拿又聞日昨浦莊鎭一帶亦到有匪徒百餘人駕船而來各帶鎗械與内河飛划水師各營隊互相格鬥鎗傷隊官一人刦去洋鎗數枝匪徒受傷數人昨經飛划統領鍾君立派飛划船十餘號前往剿辦 
　　僧人犯法案蘇垣塔兒巷寶積寺住持通禪素與漁郎橋巷沈姓婦有染前日通禪正在沈家吸食洋煙鄰居周姓見之密報崗警到來當將該僧及沈姓婦連同烟具一併拘送該區龔巡官　訊數語轉解總廳不料該僧神通廣大僅由廳判罰垃圾桶五隻了事現聞檢察廳得悉已向警廳索將此案解廳按律辦理矣 
[南京]  
　　神策門外又有狡焉思逞者寗垣初二夜四句鐘時神策門外有人叫門守城巡警以無都督省長城門照不允開城叫門人遂大駡該門稽查鄭學詩登城瞭望見二三里外遥有火光簇繞其時該門稽查疑係鄉民被人搶刦遂電知警察廳派人帮助迨警廳派警前往會同出救而人已四散祇見原有火光處旗幟刀械符號等物沿途抛棄當拾得江南先鋒統領張江南先鋒分統楊及九龍天兵等紅　自心等　幟與長桿八桿馬刀鬼頭刀共九把白蓋印各營符號一百五十餘套一併解送警廳中游廳長送交軍務司呈報都督省長並請派兵前往密查矣 
[鎭江]  
　　取締結社之嚴令結社集會本聽人民自由鎭郡警務總所長饒子敬以近日鎭江地方集會結社日益加多且有秘密開會集議先事並不呈報臨時不便稽查爰於昨日剴切佈告嗣後如有結社務須於成立前開具宗旨呈報到所轉呈省民政長查核備案其臨時何種開會均須前一日呈報該管警區以便監視而維公安云云 
　　揚由關欵解部鎭江關監督兼監揚由常關袁君思永於日前赴寗謁應省長說明揚由關稅欵不能解省理由一則已紀前報兹應省長已接財政部電令略謂揚由關稅欵須直接解部至由監督給發單照一節亦照舊辦理勿庸更改云云袁君現已接到省長訓令道照辦理矣 
[杭州]  
　　水上巡警傳習所定期開課浙省巡防水師改編水上警察後前經葉處長會商都督决從下級將校入手卽在籌備處中附設水上巡警傳習所原訂正副　官爲正課哨長爲附課區分兩班每營哨官三名中抽出一名就學哨長四名抽出一名均以四個月爲畢業前已通令各統領官詳造册籍以憑核辦其校址本擬附設籌備處（卽前陸軍小學堂）現查該處房屋分設清鄉督辦及機關鎗營餘屋無多所有全省水師哨官正課學額約八十名附課學額約一百八十名併計須三百人之講堂宿舍該處長現擬另賃民房於五月一號提前開課矣 
[長沙]  
　　茶業惹起外交湘省荼業總會以限制子莊領票等事取絲茶商經各帮茶商及各茶户反對已誌前報嗣各洋商亦藉口於商務有礙由英國茶商運動駐京英領事向湘政府交涉請取銷茶業總會條件事經湘都督與英領事通函往復磋商數次而英領仍堅持必逹完全取銷該條件之目的不肯稍事退讓湘督譚延闓亦以主權攸關未便輕許然已一再讓步矣日昨覆最後一函其中右云此函貴領事若不承認再於法律公道外提出條件則本政府將貴領事所來各函及本政府屢復函件悉行繙登倫敦太晤士報章公諸天下與論是非曲直自有定評云云英領得此函後尚未知作若何之答覆然不能因此而退讓可斷言也究之此次交涉全由茶業總會而起該會所訂章程之不適用湘人異　同聲洋商藉口亦母怪其然以情形度之此次交涉當不能戰勝而茶業總會之咎已不可道矣 
[雜評二（默）]  
　　國民盍自勉乎古者二十而冠戚黨賀之員其已脫童稚之年而將責以成人之事也爲童子者亦於是以成人自勉今者美總統之倡首承認中華民國其亦猶是意歟美總統旣承認我國民有共和國民之資格則我國民益宜以共和國民之資格自勉而不可復爲兒戲之事乃返觀各界政黨之私爭如故省會之衝突如故軍界之騷動如故地方與中央惡感如故是人以成人期我而我猶以國事爲兒戲也嗚呼可乎哉 
　　異哉湘議會異哉湘議會之搗亂竟至此乎初則此黨與彼黨衝突繼則一黨之中西路與中路衝突初則議員與議長衝突繼則議長之外復與都督中央衝突是豈不可以已乎 
　　湘省素稱人才產出地今乃他省會已相繼開會而湘獨未能參議院行將召集而湘猶齗齗然選舉參議員是爭誠不可解已 
　　敢勸湘議會速以川議會之調和法爲法 
　　嗚呼鎭撫府西征之兵已經年而藏事日非戰禍益急是誠司兵柄者謀事之不臧而此後益宜自勉者也川邊鎭撫府爲征藏之總機關尤當協力同心不可稍有摇動而乃互相排擠日挑惡感内部之交訌且不能免遑論對外乎嗚呼藏事可知矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[剌宋案犯開審紀]  
　　宋鈍初君初剌一案訂於昨今兩日（卽禮拜五六）接續訊理詳情已誌前報兹將昨日訊供情形彚述如左 
[捕房之彈壓]  
　　捕房以公廨外面觀者途塞特發印捕二十餘名荷鎗前來並派西捕西探二十餘名於入門處要道看守甚嚴並有馬巡一名在浙江路至公廨門首持鞭驅逐觀者 
[武士英之翻供]  
　　午後二時三刻中西官出席後由捕房律師侃克原告律師德雷師等與被告律師愛理思等辯論後卽提武士英到堂武仍戴去結瓜皮帽穿元色對襟花緞馬褂已更灰色洋綢棉袍黄襪緞鞋態度仍前從容猶謂公堂如此熱閙無異　塲其供詞與前日在法公堂所供相反武上堂康領問你究竟叫何名武供我姓文武之武名士英軍士之士英雄之英我剌死宋教仁爲四萬萬同胞計非個人之私仇（以下捕房侃律師與武問答）（問）爾操何業（答）古董前在學校肄業（問）爾剌死宋教仁之手鎗何處携來（答）從四川帶來（問）此鎗卽在捕房中之手鎗（侃君卽以在應家抄出之手鎗當堂檢出交武辨認） 
（答）非也剌宋之手槍係六寸七響剌後即投在車站欄杆左旁（問）爾剌宋係開幾槍而中（答）第一鎗卽中尚有二槍余臨走時所放（問）爾開手鎗向宋背後彈入抑迎面彈（答）向左面彈入（問）爾何故剌死宋教仁（答）他前任農林總長欲任總統今欲任内閣總理故剌死之（問）宋何如人（答）國民黨總部理事（問）國民黨宗旨如何（答）該黨欲行第二次革命推翻中央政府余愛中央政府故剌殺他（問）爾與應桂馨相識有幾時（答）並未認識（問）爾常到應宅爲何與應反不認識（答）到應宅係前日第一次卽被捕房拘獲總之余剌宋教仁係一人之意思非旁人主使（以下被告律師愛理思與武問答）（問）你到應家時人多不多（答）狠多武即指在坐之陸惠生君云他亦在（問）爾與陸平日認識否（答）未也繼由關康兩君一再研訊武執供如前遂判暫退仍由法西捕帶下就坐於廳旁 
[律師之辯難]  
　　當會審官關君偕英副領事康君升座樓上公堂研訊並由康君之友英人革君亦列座觀審捕房代表侃克律師與卜總巡並五十號西探總目安姆斯脫郎帶同在應桂馨家内抄獲之手鎗以及文件憑證箱上堂候示中國政府代表德雷斯宋君家屬代表梅吉言佑尼干並應桂馨代表愛理司沃沛羅利士羅銳等各律師先後蒞庭先由侃克律師上堂譯稱見証王阿發雖經捕房問過應請堂上再問卽據愛律師聲稱原告所控理由須分兩層辯護堂上諭謂唆使武士英暗殺案最關緊要應須先問此層德律師接稱此案關係中央政府請堂上註意侃克律師卽向堂上聲稱武士英於兩月前到滬寓居寶善街六野旅館内舉陳玉聲爲友由陳介紹領至應桂馨家内陳卽稱欲謀一人當未說明何人手鎗由陳給武上月二十號晚武在火車站將宋擊斃後卽逃匿應桂馨家手鎗卽交還陳姓當時應尚稱武辦事能幹許有重酬且武能證明應陳兩人所作之事均極重大捕房得見証王阿發報告後卜總巡協同法國巡警在應家内抄出五響手鎗一支已開三響將檢出宋君所受鎗彈騐與該鎗彈相同並有見証火車站打掃夫萬阿榮朱小弟等四人可以証明堂上卽傳武士英訊供（供語另錄）供畢應之代表愛理司沃沛兩律師起而辯稱武供擊死宋教仁並無别人請堂上註意英領康君以武由捕房代表詰問諭緩辯護該律師以武供情關係重要自應起辯康君謂本副領事亦以此案關係重要故令暫緩辯護兩律師遂入座侃律師將應家所護手鎗令武觀看詰問此鎗是否擊宋之鎗武答稱擊宋手鎗我在四川帶來約長六寸且有七響當將宋擊中後卽將該鎗棄於火車站草地上不知下落 
[堂上之窮詰]  
　　堂上詰武爾在法公堂所供與本公堂口供是否相符據武供稱在法公堂所供均非實情今日在堂所供並無虚言侃侃而談大有得意態度堂上以武供詞狡展諭令從實供明並詰武是晚鎗擊宋君究有幾人同往武供打宋教仁一人足矣毋庸同伴也 
[證人之口供]  
　　律師即請堂上傳車站打掃夫朱小弟到案研訊據供朱在車站爲脚夫是晚爲宋先生代携皮夾袋宋在前面約離二丈許見有矮小一人站於茶壺桶旁忽聞鎗聲一響悞爲丢砲詎宋先生中鎗初尚不知迨過軋票處至月台始稱心痛察覺後又聞兩響矮小一人卽不見其時約在十點三十分鐘旋至十一點三十五分由同伴萬阿榮拾得鎗彈一粒交我看後卽交包探鍾星南楊掌生由楊探轉交西探萬阿榮因病未到餘不知情據包探鍾星南禀稱是晚十點三十分鐘捕房得報後當與西探至滬寧鐵路醫院欲問宋教仁被擊情形因醫生不許卽至車站調查已十一點三十五分鐘當由脚夫朱小弟稱由同伴萬阿榮拾得鎗彈一粒交我我卽交與楊探轉交西探又往醫院詢問後復回車站當由西探向該脚夫等詢問肇事情形迨回捕房已十二句餘鐘等語並由探目楊掌生投訴情形與鍾探同相侃克律師聲稱此案見證以及在應家内搜出文件憑證極多應請詳細研究沃沛律師辯稱此案須得眞憑確據不能即以人言定人殺人之罪須有目覩確證爲憑侃律師駁稱被告所說一層須俟被告供認後方能辯護沃律師又稱此等嫌疑案件不能卽爲憑證又據五十號西探總目安姆斯脫郎上堂證明見證至捕房報後即協同法捕房至應桂馨家往拿未獲旋在湖北路二十八號妓院内將應拘獲復與法捕房協往應家内抄獲文件等語 
[案外之旁及沃律師]  
　　卽向該探目詰問爾在捕房爲包探目一切案件均爾辦理惟查從前一切暗殺以及拔人拆梢等案可有牽涉高等官塲者乎答稱並無活律師復稱從前暗殺及拔人拆梢等案件有牽涉革命黨者乎答稱亦記不清楚沃律師又稱從前法租界醫院内暗殺陶姓之案及上海光復後拔人拆梢牽涉革命黨中之人爾能記得否該西探目不答卽由德雷斯律師辯稱此等案外之事被告律師不應牽及云 
[報信人之研究沃律師]  
　　復向詰稱當時至捕房報信及領往應家者是何人是否卽今日在堂之陸惠生該探目仍不答由侃克律師辯稱送信之人宜守秘密未便宣佈德律師亦辯稱查英國法律遇有報告重大事件有不宣佈送信人及守秘密之條明日可以呈案關讞員亦以中國法學全書第一百五十一條有守秘密條文並將該條文檢交兩造律師閱看 
[退庭之宣諭]  
　　訊至此因爲時已晚不及再訊遂由中西官宣諭退庭諭將應武分别帶回原押捕房定於今晨十時開特别公堂再訊 
[緝拿九龍山匪首之通令]  
　　前有四川人仇志遠李鵬等在三區境内開設新民戒煙公司具呈閘北巡警局請給示保護奉龔局長批斥不准嗣由偵探隊查得仇李等在外招摇撞騙冐充奉都督核准並抄出形似僞土之料膏將李鵬等解經司法科移交檢察廳交保候查各節曾紀前報昨日龔局長通令各區隊略云本月一號准上海縣知事函開案准丹徒縣公署公函内開奉江蘇都督程通令九龍會匪布散黨徒密謀内亂多戒煙公司名目暗置機關已獲該會匪首何道蕃一名係蘇常兩處新民戒煙公司經理而無錫通州均設支部鎭江派有分查上海設有總公司除何道蕃已訊明處决外以上各處旣係分設機關亟應偵查辦理如查有確實不法証據其首要卽歸軍法範圍辦理被脅附從槪行寛免等因當在故縣西門外魚巷口拘獲該公司管事沈爲之等據供該公司係湖北人劉靜山與四川人仇志遠李鵬發起伊等由劉雇用專管生理劉於本月十五往上海等語除將沈等取保具結勒停營業外所有劉靜山仇志遠李鵬等非提案訊明不能解决爲此專函奉佈如劉靜山等潛匿貴境立即拿獲解送敝署歸案訊辦相應函請通飭各區隊一體協拿等因到局合亟通令各區隊長遵照辦理 
　　另一訪函云吳知事自接丹徒公函後復派警吏密查仇李二人去後昨據復稱查至閘北巡警第三區境内王家宅寶源里延緒山莊隔壁曾有李鵬仇志遠二人於本年陽曆一月間開設戒烟官藥膏上海新民總公司刻已閉歇訪之隣右答稱該公司之李仇二人忽於前月棄店逃逸所有店中生財器具已由房主拍賣殆盡云云現已由吳知事呈復都督核辦矣 
[盛宣懷當選漢冶萍總理之反動力]  
　　昨日午後旅滬湘人在滬西斜橋湖南會館開會討論盛宣懷被舉爲漢冶萍公司總理事湘人到者甚多二時開會先由陳偉臣君宣布開會宗旨略謂陽曆二十九日漢冶萍公司在青年會開股東特别大會彼時周君繼皇以全湘股東代表名義赴會發言反對舉盛甫一啓口遽爲盛黨大聲喝阻此等舉動殊不合理吾湘人亟宜研究並謀對付方針必須合乎法律以表湘人人格云云次由周君繼皇對衆宣言略謂兄弟於上月初十日奉湘都督電委爲本省公股代表公司開會以前曾赴公司向經理葉景葵探詢此次開會原由據棄經理答稱國有一層不易辦到商辦之外别無善策惟商辦進行手續董事會擬有辦法數條當於開會時由股東討論不謂開會之日辦法尚未討論卽行選舉總理該公司在青年會由主席王子展君宣布董事會所擬辦法尚未了了卽有汪幼安孫鐵舟登台倡議謂非舉盛不可兄弟不耐卽登臺宣言與盛向示謀面亦無嫌隙祇以奉湘都督委任爲本省公股之代表今以湘人對於盛氏感情而言自盛氏倡鐵道國有政策湘人已不勝憤激若舉盛氏爲公司總理湘人必益生惡感並恐萍煤道經湘境易起衝突與公司實有所不利詎言未已而遽爲臺下所喝阻王主席卽宣告投票兄弟力爭舞效臺下人已紛紛投票不得已將五千二百三十七權之票上書反對盛宣懷爲總理九字因人擁擠實甚將票交由聶君雲台轉交王主席投筒其時工商部代表王治昌君在側亦曾面詢其是否贊成彼亦云我係反對迨詢以票面權數則云一萬二千五百餘權卽以此兩票合計之已得一萬七千七百餘權檢票後該會報告反對票僅得一萬三千一百四十八權權數已屬不符兄弟不服重行檢票竟無所得於是倡言此等選舉應屬無效詎有章某爲盛氏解說謂卽使有之贊成者已得八萬一千一百八十一權湘代表所投之票亦當歸無效等語似此情形顯係舞弊卽偕聶君指袖而出隨卽電告湘都督及工商部刻下工商部已有派員查辦消息湘都督亦有電來滬向該公司詰問惟據王君治昌聲稱查辦似可不必該公司接湘都督電後亦置不理今觀各報廣告是董事會仍以二十九日之選舉爲有效其蔑視吾湘股權可謂甚矣應請吾旅滬同人研究對付辦法云云次由龔練百黄兆祥張通漢龔超陳偉臣五君相繼發表意見畢由衆公舉龔練百聶其术周可均（卽繼皇）黄兆祥四君爲起草員電請工商部及湘都督聲明該公司開會不法情形並由四君擔任對付方法一面再舉陳强唐支厦二君赴湘邀同各界開會集議更舉錢兆湘君赴京聯合各界爲一致之對待云言畢散會時將掌燈矣 
[查禁攙水棉花]  
　　應省長訓令各縣知事云實業司案呈准工商部咨開據北洋商學公會呈稱棉花攙水有碍銷路請通飭各省實業司責任各縣知事及各商會速籌妥法嚴禁等情到部查棉花攙水一節甚有妨於棉業發逹亟應禁止相應鈔錄原呈咨行貴民政長查核轉飭遵照可也此咨等因合行訓令各該知事卽便遵照辦理並轉知各商會協商嚴禁以維信用而暢行銷此令 
[通令保護德國女教士]  
　　程都督訓令各縣知事云案准山東民政長咨開案據外交司呈稱中華民國二年三月十一日准德國駐濟領事官函送本國女教士本尼慈由曹縣赴山東直隷河南江蘇安徽等處游歷限十三個月繳銷護照一張請蓋印前來除將護照加蓋本司關防發還給領並分行各屬保護外理合具文呈請核咨實爲公便等情到本都督據此除分咨外相應咨會查照飭屬保護等因准此合行通令各該縣知遵照俟該德商游歷到境時查驗護照相符照約妥爲保護並將入境出境日期具報查考此令 
[檢騐吏由檢察廳酌派]  
　　程都縣訓令各知事云案准司法籌備處長張函開三月十三日准貴都督府第三百五十一號函開據丹陽縣知事呈前奉電飭暫領軍務司軍法科職務擬請遇有前項應歸軍法範圍内之土匪如有殺傷准由各知事移知檢察廳會同詣驗塡格以憑核辦而昭愼重等情函請轉飭遵照等因到處查檢察廳係純粹司法官與縣知事之領有軍法科職務者情事逈别遇有前項土匪旣認爲應歸軍事範圍則檢察廳對於該案卽無辦理之權會同勘騐未免併軍法刑法爲一談轉致權限混淆諸多窒礙至檢驗吏早歸檢察廳調度該知事遇有必須調用情事自可商由檢察廳酌量派吏協助似此分别辦理庶權限與事實無虞偏廢應請轉飭各縣知事遵辦等因准此除函復外合行訓令各縣知事一體遵照辦理此令 
[預防禁煙調查員違法之通告]  
　　上海縣知事公署布告第四十五號案奉江蘇省行政公署訓令第九百六十七號内開内務司案呈據泰縣知事胡維藩呈禁止鴉片爲今日要政現已逾戒絶之期尤宜嚴密查禁惟近聞有藉查煙爲名肆行敲詐稍不遂意即禀送檢廳縱使檢廳明察而被告之人受累已多似非明定查煙權限不足以維治安謹擬查烟一事由縣行政署派令巡警切實查禁此等巡警一律由縣署發給符號爲憑凡無符號而冐充查烟者准被誣之人禀送懲辦如確係犯禁有罪仍由縣署查明移送檢察廳按律定罪權限旣分庶免敲詐誣陷之弊等情據此查禁烟調查員如有挾嫌誣指藉端敲詐情事應按照新刑律第三百八十三條與烟犯同科業經本公署第二百四十九號訓令各縣知事刋登第九十六期本省公報在案兹據前情除指令外合再訓令各該知事仰即遵照嗣後遇有查煙事項無無派委調查員及巡警均應由縣知事發給符號爲證以别眞僞而杜流弊此令等因奉此查上海禁烟調查員前經本知事飭據禁烟局長遴選呈明核准給發證書以杜混冐并酌定調查規則飭令愼重執行一面分别知照布告各在案兹奉前因除訓令禁煙局長查照外合再通告闔邑諸色人等一體知悉特此布告 
[稅餉添認之磋商]  
　　本邑各業稅餉有歸各業自行承認者刻經應省長令知稅務總公所長希卽查明照原認數目酌量加添認繳以維稅餉兹由孫所長傳知後由各該業領袖等紛紛陳明商業凋敝種種困難情形乞賜維持寛緩免予增稅之處孫所長未便允准遂又呈請南商會商董轉禀應省長設法轉圜矣 
[淞滬警察廳不日實行]  
　　上海商埠警察廳長穆杼齋君現奉應省長令飭將警務範圍推展至吳湘閘北等處改稱淞滬警察廳查前清警察總局設於閘北現穆君亦擬將總廳移設該處其城内南巿另劃區域以資便利俟閘北警局長龔玉灰君交卸局務卽可實行地接辦矣 
[水警第二廳改編手續]  
　　陸軍混成第三旅旅長李英石君自奉任命蘇省水上巡警第二廳長後卽將混成旅名稱取消該旅隸屬之步炮各營歸章駕時師長管轄其第三旅旅長一缺探聞上峰擬委蘇謙辦理至於上海松江一帶之水上警察聞李君擬以現辦松軍水師統領沈夢蓮各營改編辦公地點駐設上海至滬防原有水師三營編制水警後擬以現駐閔行之水師第一營調赴太湖辦理水上巡警現駐製造局内之水師第三營調往常州改爲水上警察其滬防水師第二營作爲上海西鄉一帶水警所有五屬水道往來游巡事宜擬以原有之飛划營水師各營改編云 
[宣布逼嫁自盡之判詞]  
　　前報記殷起昇控妹婿盧學忠串同蔡萬雲逼嫁其妹盧殷氏不從百般打駡致妹自縊身死一案昨經第二初級廳宣佈判詞以盧蔡二人以强暴脅迫使人行無義務之事照新刑律三百五十八條罪已經成立應處四等有期徒刑判各監禁一年 
[草屋有礙衛生]  
　　閘北巿政長錢沈二君昨出通告云據衛生科查得烏鎭路川虹路等處草屋甚多污穢不治現届天氣和暖若不嚴諭勒遷與公衆衛生大有妨碍故特通告各居户務於三個月内一律將草屋拆除遷往鐵路之北以免酿成疫症敢故違定干提案重懲决不再寛 
[李春來被控案續誌]  
　　伶人李春來爲歌舞台經理控追損失事於前日拘解公共公堂訊明原委交韓探帶歸法捕房各情已詳昨報前日下午將李解案原告倪逢伯投稱上年邀李來申演唱包洋由後台主劉吉祥過付詎祗唱三天不肯登台虧折頗巨請追李春來供收得洋一千元惟此次來滬深恐生意不佳攸關面子故唱一天算一天未立合同小的因往别埠尚有衣箱被扣請追官謂衣箱槪在捕房旋有介紹人李伯堂投稱收三次共洋一千元由劉吉祥交來是實又據李春來所延逹商律師代表羅銳律師譯譯李本不願來滬伊等用假電報騙來實演三天核算得洋四百二十元再應償李盤費洋五百元今原告誣李騙洋濳逃請先究原告假電騙李來滬之罪再訊生意之紏葛聶讞員察得倪逢伯所呈摺上按日核算確無合同不應妄控騙逃商之李副領事判李交保俟禮拜二復訊核斷 
[著匪因定例減押五年]  
　　著匪楊錫元王福生因糾黨持刀屢在公共租界截刦行人財物經美捕房包探王金茂宋掌貴譚鳳池將兩匪緝獲詢知該匪等曾在虹口一帶搶取粤婦陳氏金表陳慶榮張立壽林阿標徐國章等衣物一併解奉公堂押查在案昨晨由廨復訊先由中西包探禀明前情並將在楊身畔抄出之單刀呈案訊之楊王兩匪供認與在逃之某某等三人夥刦不諱英領翰君以楊迭犯持刀行刧之案擬判押西牢十年孫襄讞以公堂定例如五年以上罪名須解送地方檢察廳訊辦未便軼出範圍復向磋商遂判楊押西牢五年期滿察看能否改過再核王押二年單刀充公所有起案各贜分交各原告認領 
[定期分攤黄報欠欵]  
　　本埠江西路黄報館因虧欠華洋各商貨欵工資被控公廨發封　拍賣在案前日午後由廨飭傳各户到廨奉王襄讞會同英領康君奥領克君升座先由英商新記洋行西人密司鏹偕代表律師上堂請追被欠銀二千一百四十四兩九錢九分並將向收未付之徐景明牙醫生支滙豐銀行二千兩之支單兩紙呈核繼據電報局等華洋各户請追被欠各欵又據該報館股東鹿遂齋偕証鄭姓上堂聲稱該報經理以徐景明支匯豐銀秆之支單兩紙計洋一千元掉去現洋届期往收不付因所附股本洋四百元尚有一百五十元未付是以扣抵凈被欠洋八百五十元求追又據電燈工匠胡言明等求追被欠工料洋元經中西官农一研訊因均未檢呈確實証據當即諭令退去着各檢呈簿據聽候核明欠數再行定期公攤給領 
[熟閙塲中之清凈語]  
　　日人水野梅曉君爲日本東京本願寺佈教使現庽滬上於禪理頗精明日星期上午五時聞在法界寶昌路石牌樓尚賢堂以華語演說東瀛佛學之理沈者自沈浮者自沈清凈之與熱閙亦可作如是觀也欲凈耳根者盍往聽之 
[國貨維持會宣講之通告]  
　　中華國貨維持會第三十五次宣講定於今日晚（星期六）八時假二馬路寗波同鄉會樓上開會敦請沈仲禮馬素二先生演講要旨並備有女賓席無論各界均可入座發表卓見 
[城内]  
　　縣知事批○（公民郁惠培呈批）據呈預園内老君殿施種牛痘經費竭蹶請將花神樓房租撥給究竟此項房租現由何處經收亟應查明核辦候卽照行巿政廳查明性質復候察奪 
　　地方審判廳批（萬蔡氏等爲萬國樑在押請求保釋等情批）前次有人爲爾夫萬國樑請求保釋業經本廳嚴詞駁斥兹該氏復來曉凟殊屬膽玩特再嚴斥所請仍不准行（姜阿士爲僧龍泉在押請求交保批）僧龍泉等犯罪事實本廳正在傳集證人研訊核判該民何得代爲請求保釋殊爲不合不准并斥 
　　開花彈珠○楊阿耕前持機關炮開花彈子一顆並後膛鎗珠三排計十五粒赴押店質當爲巡警查見拘送警局轉解地方檢察廳訊供判押彈子鎗珠暫行存案候示在案兹悉該廳陳廳長查得該開花彈珠等其性甚烈若久存廳署諸多危險况現在天氣燥烈尤爲可慮因於昨午後備函飭警將彈子鎗珠等併送製造局請爲妥存保護矣 
　　石片馬路滬城大南門内大街並東街一帶爲商民往來要道現經巿政廳路政處派員勘明將該處原有之石條易去改翻石片馬路以便車輛出入昨已雇匠興工並禁止交通行者與車輛須繞他道而行 
　　違忤行兇○浦東二十四保二十四圖吳家廳地方有婦人吳陳氏吳喬氏之繼姑吳葉氏近因爭奪房產啓衅迭起風潮前日葉氏投地方檢察廳控陳喬兩氏媳婦糾衆行兇違忤致遭毆傷等情陳廳長派員驗明傷痕昨飭警往傳吳陳氏等到案訊究詎陳喬兩氏不服邀請律師投廳具詞辯訴陳廳長諭候批示辦理 
　　局賭欺詐○賭徒蔡全生陳阿根王和尚王金發李文奎等在船中開場聚賭並紏胡仁卿同往聚賭胡正欲登舟忽被蔡等串竊去洋十元六角當卽鳴警拘送商埠警廳備文轉解地方檢察廳請辦廳中查見來文所書不符卽命退回嗣警廳將文改正聲明局賭欺詐取材字様復解檢察廳始行收下飭押候究 
　　路斃○崇明人張富郎向推小車爲生昨晨由陸家行鎭推車來滬經過洋涇鎭地方張忽然倒地不省人事迨旁人往觀已體冷如痧該處第十一區警局聞信後卽報告地方檢察廳請爲派員相驗廳中正在委員往驗問卽據張之親戚顧紹南投廳禀求免驗情願代爲收殮陳廳長准如所請 
　　縱火○匪徒龍俊手持引火之物並藏自來火一匣深夜在途探望擬縱火圖刧當爲巡警察破抄出縱火證物拘送商埠警廳轉解地方檢察廳訊辦 
[南巿]  
　　宓家昌尚須多認○上海貨物稅總公所所長以前奉省長命 
 
 
 

Page 11

 
 
令如增烟酒稅額等因兹據宓家昌烟店主具呈續認煙稅等情昨奉批云查煙爲消耗品征稅不嫌繁重該商每月僅認繳洋四十元爲數太徽並未核准前奉省會飭令增加在案兹據來呈仍請以原額續認碍難據情轉呈如果該商不能加額即由本所按貨散收可也此批 
[王家嘴角幾致失火]  
　　前晚八句鐘時滬南王家嘴角浴堂弄内曹桂生木作内因潑翻火油燈頓時火光四射幾肇災禍幸人手衆多旋卽救熄當經四百八十二號巡士將曹及學徒劉阿石帶區詰明事出無心從寛罰洋三元充公開釋 
[科員控欠欵]  
　　滬南巿政廳學務科員郭蔭葵在第一初級審判廳訴房客陳天爵在城内四牌坊開設股皮店現已閉歇欠去租洋三十餘元延不照付反將房屋轉租與人開設剪刀店從中得利請追一案前日由許推事准卽開庭集訊判交保予限陰曆三月初十日搬遷 
[和尚控佔地]  
　　春榮和尚偕代理訴訟律師陳則民君在第一初級審判廳控凌伯華佔據地藏菴一案其申請文云此案蒙貴廳於本年正月初間開庭辯論尚未終結竊思佔有訴訟若不迅速斷結則非保護佔有之道徵諸民訴律第二條之理由書極爲明瞭本案開庭至今已逾兩月迄未奉傳似與法定之迅速終結之主旨殊相違背爲此具狀申請貴廳迅賜示期開庭辯論俾可早日結束該所爰定於前日開庭辯論詎届時凌伯華託故不到因此尚未訊結云 
公共租界 
[繳洋卽開釋]  
　　怡和洋行式拉夫吳勤甫因私用帳洋經該行買辦祝蘭舫控奉公堂訊實判吳押西牢年半如能將欵繳清准予酌核在案兹由吳之保人將欵如數清理故昨日原告延律師上堂聲請將案註銷中西官以旣據原告請求遂判吳押至本月二十五號開釋 
[還洋須覔保]  
　　蔡德溪控妾鄭氏捲逃一案曾經公堂訊非刑事判令鄭氏交人銀並保案歸晚堂訊理嗣氏覓保無着當存現洋五千元保出候訊兹悉此項存洋係氏向人借來因債主向彼索還故昨日鄭氏延律師上堂聲明前情愿覓相當之保証請將存洋發還王襄讞會商英領康君判交人銀妥保存洋准予發還 
[擲包押半年]  
　　戳斃煙妓小翠仔之兇犯龔三郎近又改名陳阿根串黨在西棋盤街用擲包術騙取徐姚氏金戒由探將龔獲解公堂訊判押候補提人証再訊在案昨晨由探將龔之同黨張阿生拘解公堂質訊無憑中西官判張開釋龔押西牢半年 
[攫帽押半年]  
　　流氓鄧寶因在北蘇州路攫取唐關氏值洋三百元之珠帽一頂由捕追獲昨解公堂訊實判鄧押西牢半年 
[瘋癲是否瘋癲]  
　　常州女子王小妹被匪張榮生誘拐來滬擬乘龍門輪船帶往我洋販賣由探查獲一併解奉公堂訊實判張押西牢半年王子暫留濟良所在案兹因王女在所吵閙狀類瘋癲昨由所董將女帶堂禀明情形奉判送請醫院驗治有無瘋疾復候再核 
[迷路實非迷路]  
　　女孩桂香因北四川路迷途由捕查見送留公廨昨由官媒將女解案請示據供年作歲紹興人父母均故由姑母送與粤人家内爲義女因遭凌虐走出奉判暫留棲流所候核 
[籐椅竊]  
　　某日本人住居密勒路日前令修籐椅匠周玉泉在門前修理周因往店舖買籐以致籐椅四只被人偷去該日人將周扭控捕房捕頭詢知周無力賠償斥釋免究 
[婢女逃]  
　　昨有某粤人家婢女名福根因被主婦凌虐私逃出外在途啼哭由捕帶入捕房捕頭飭探查明核辦 
[論價衝突]  
　　陳昌新昨向百老滙路益泰烟紙店購兌銅元論價衝突由店夥唐金川鳴捕扭控捕房捕頭詢得各有不合分别斥退 
[算帳衝突]  
　　鄔金松昨在西華得路與高阿桂算工帳忽起鬥毆扭控捕房斥不准理 
 [L法租界> 
[控欠欵]  
　　和記行主吳少雲前控李受之不還代付票洋一千四百元求追訊判交保限理迄今延違不理迭傳李又不投質着保金松溪交案亦抗不遵諭前日下午原告投案李受之又避匿未到中西官諭保人云如不將李受之交案當照原告所控數着保人金松溪繳出 
[控串竊]  
　　林永豐前控夥計林春雅串通林新平竊去洋一千四百餘元報捕飭探由閘北警局帶回並拘獲林新平之妻林唐氏及竊洋買下之小孩前日下午解訊林永豐控稱除弔出金飾外尚少贜一百除元求究林春雅林新平同認串竊判各押二年林唐氏開釋小孩留捕房查核贜給失主 
[控押欵]  
　　法商逹興銀公司前控施松青不還押欵求追訊判限交在案前午被告禀稱已向逹興公司繳銀二百二十兩尚少二百二十兩懇請寛限中西官判展限七天繳清 
[雜評二（訥）]  
　　武士英之翻供宋案之開審人人希望速得結果者也乃觀昨日供詞殊未得此案之要領其中武士英之翻供尤爲此案進行之一大阻力武爲此案正兇武固自認然我人正欲藉武以究出主使者也而武忽謂剌宋乃一已之意思與在法公堂所供絶異是則大可疑矣 
　　翻供與應桂馨剌宋係應桂馨主使固武前日所自供者也應猶堅不承認今武旣翻供則應益將設詞推諉可知矣 
　　翻供與洪述祖洪述祖之關係因應桂馨而究出者也今武旣不認與應有關係則應又安肯認與洪有關係而此案線索愈難搜尋矣 
　　此案之將來然而線索亦不難搜尋也武縱翻供而洪應亦豈能由此免乎此案之眞相豈遂由此埋没乎有種種證據在不過多費手續多延時日而已 
專件 
[中華民國世界語會消息（續）]  
　　紀元二年四月五日第五號中央事務所在上海西門外林蔭路 
[贊成員題名隨時增刋]  
　　姓名所在地姓字名所在地 
　　克拉佛先生法國吳稚暉先生敬恒北京 
魯意士先生德國兪仲還先生復上海 
沙拉波女士俄國丁寶書先生雲軒上海 
柳温司先生奥國蔡孑民先生元培德國 
西銘先生羅馬尼亞江亢虎先生上海 
[會員題名（一）]  
　　姓字名通訊處號數 
　　孫芾仲君國璋本會中央事務所一 
盛國城君鳴同上二 
王萼僊女士萼同上三 
王容僊女士蓉同上四 
李匡復君崑同上五 
周渭濱君啓璜長沙東茅巷六 
黄果一君驤同上七 
何稚青君煒同上八 
吳又芬女士芬同上九 
[本會紀事]  
　　四月三日　　常熟顧子才君入函授部 
　　杭州阮久巽君北京孫志起君均續繳函授費 
　　美國康南耳大學章元善君函索本會各種印刷物 
　　杭州范燕蓀君等共來書十一件均索本會各種章程 
　　安慶余蔚蒼君繳本年入會費 
　　北京大學緒寶君函索美國書店地址 
　　寗波李秀章君夥縣吳永洋君等曁來書五件均答練習題 
　　長沙周淑純君本埠方愚山君趙廷威君等領取博覧會劵 
　　本埠孫世人君函詢入世界語高等速成學校 
　　（答）定額已滿殊難收錄俟第二班開辦時請卽先期報名弗悞 
[國外紀事]  
　　第九次大會通告（會期八月念四至三十一日） 
　　會場在瑞士京城伯爾尼 
　　本年第九次世界語萬國大會布置甚佳委員之辦事均甚活潑國家出借新大學作會場籌備住所之委員辦事更忙碌現正搜集私家宅院之可以出租者列爲一表不日卽將公布凡吾會員願居私宅者請速知照俾吾等得知所需寓所之約數諸君知之瑞士爲歐人士避暑之公園七月八月之頃旅館中過客常滿欲供吾多數會員之棲宿殊不易易故同人等不得不另覓私家住宅也 
　　會費計十五法郎可直接送交伯爾尼儲蓄銀行於上期之機關報上更當詳細事務所已與該籌備處直接訂定自後關於第九次大會之通告傳單報告等件隨時郵寄本事務所以便譯供衆覧想吾同志所齊聲贊許者也中央事務所附啓 
[本會暫定章程第四章經濟]  
　　第十一條收入項下共分三種 
　　（甲）會費各種會員均免收入會費常年費列左 
　　普通會員年付會費一元社團年会二元 
　　地方事務所每會員十人以上年付五元 
　　（乙）贏餘本會發行書報或代售物品之售資利益 
　　第十二條中央事務所每月收支均由會計員結算按月刋登機關報 
　　第十三條地方事務所支每半年報告一次（未完） 
 
 
 

Page 12

 
 
   
 
 

Page 13

 
 
自由談 
[游戲文章吃卦] [  瘦蝶]  
　　吃凶無攸利彖曰吃空也爲人而徒餔餟是以無攸利象曰朝饔夕飧吃君子亦不異人情初六酒食貞吉象曰酒食貞吉知節也九二揮霍自豪膏粱無厭終無怨言象曰揮霍自豪肥甘適口也終無怨言中心所願也九三有不速之客來式燕以樂象曰不速客來聯情誼也六四出門大吉象曰出門大吉得謀生以温飽也六五易牙調味無咎象曰易牙無咎能得味也上九飽食終日無所用心終凶象曰飽食終凶其業荒也 
遺聞軼事 
[虎口餘生錄任邱邊大綬著附塘報] 　　 
　　陜西延安府米脂縣爲塘報事竊流寇猖獗李賊（李自成）尤甚其本籍實隷米脂在職所轄境内兹訪得賊祖李海父李守忠墳墓並在本縣城西二百里外相傳營葬時曾有異人爲之指畫以爲三世後當得極貴今者其言將騐但地利固有明徵而天理不容久昧今若發其塜剖其棺灰其骸斷其龍脉則賊之滅亡可立待也又訪得本縣民人李誠係賊同里曾爲賊祖贊勷葬事若得其人導引則賊墓可以物色而得兹有貢生艾詔其人老成持重尋訪李誠便可托伊前往但職未敢擅便伏乞制臺兪允俾得便宜行事庶幾闖賊可滅而國恥立雪矣理合報明 
　　崇禎十四年十二月初五日塘報 
　　陜西總督軍門汪喬年手札 
　　讀來諭足見門下報國熱腸第須體訪的確莫使波及無辜庶天理順而人功亦易成也他日滅賊當以門下之功爲首此復 
[塘報再稿]  
　　陜西延安府米脂縣爲塘報事職自正月初二日奉制台密札隨喚貢生艾詔面諭機宜尋訪李誠去訖至初八日艾詔同李誠來見據李誠稱言伊係闖賊里人曾爲賊祖塋葬今年月已深不記其祖葬處但當日葬時開土得三空穴内有黑碗一枚因塡其二穴用一穴安葬仍以黑碗點燈置墓内今但伐有黑碗者卽賊祖也戰隨喚練總黑光正堡長官王道正率領箭手三十名鄉夫六十名卽刻起身入山一晝夜行二百餘里始到其地名三峯子時遇大雪深二尺餘山路陡滑馬不能進職下馬步行五六里至其山鳥道崎嶇久絶人蹤旋開道攀緣而上又一里許見窰舍十餘處牆垣尚存卽闖賊莊村再過一山則其墓也四面山勢環抱氣槩雄奇林木叢雜不下千餘大小墓二十三座伐五六塜其骨皆血色油潤不似遠年枯朽亦皆無黑碗蹤跡值晚難以下山遂坐賊舊窰中向火至天明再掘數塜而黑碗見卽李海也骨黑如墨額生白毛六七寸許其左側稍下一塜是李守忠墓頂上長榆樹一株其粗如臂用斧斬之榆斷墓開中盤白蛇一條長一尺二寸頭角嶄然隨卽裝入於黑光正袋中伐其骨骸凡骨節間皆綠如銅青生黄毛五六寸許其餘骨骸有毛者七八塜盡數伐掘聚火燒化大小林木千餘株悉行砍伐斷其山脉賊墓已破王氣已洩賊勢當自敗矣其黑碗白蛇呈驗軍門理合塘報 
　　崇禎十五年正月十四日塘報 
　　汪制臺再札 
　　接來札知闖墓已伐可以制賊死命他日成功定首叙以酬草復 
[餘生錄]  
　　余自壬午春伐賊墓米人洶洶謂必招禍不測余諭之曰如賊果修怨余一身當之定不爾累衆皆疑信不一而艾朝棟高映元馮起龍等實爲賊之姻黨聞賊行牌至西安有四月十九日起馬入秦之語遂羣謀俟賊到時執余曁艾詔黑光正等獻賊逆謀呶呶有據余欲申聞撫臺而其巡捕常昌運與高映元有故恐其奥援中阻送密禀張按臺不意黨人在勢要門牆早爲先容竟致沉擱值新接臺金公至爲余同鄉逆黨陰不自安共謀去余會部咨甄别賢否撫臺列余薦剡按臺又欲題陞城堡廳黨人益惴惴懼值十六年大計伊探訪余官評稱最其恨愈深遂揑造單欵極力傾陷然終未能大害止蒙降處報到之曰米人老幼泣嗟痛余之去而余舉家慰快謂得脫苦海遠仇讐也撫按皆諭留候題余力辭解任出疆之日不能爲行李時長兄順爲山西澤州守因赴澤是爲歲之七月初旬至十月六日而闖賊破潼關旋陷西安州縣皆望風投獻余十一月自澤歸里撚指逾歲賊烽已逼晉東會眞定叛卒殺撫臺迎賊固關失守三路犯神京遠邇震恐爷兄親戚咸爲余憂勸遁跡以避余撫然曰一身要隱其如八口何卽妻孥可捐孀母何賴萬一蒙難吾何以見先人於地下也况我邊氏子姓多人寗忍全一已之生貽舉家之害乎吾原爲朝廷滅賊計今爲社稷死有餘榮矣何以避爲遂違衆意三月廿一日驚傳都城已破萬乘殉國余聞之北向慟哭再拜成服杜門謝客以聽天命（三） 
尊聞閣詞選 
[臨江仙題荷凈納凉圖卷子] [  周秋水]  
　　雨過荷塘殘暑退猩欄一晌閒憑花光人面不分明茜紅羅扇小淡墨藕衫輕葉底雙鴛眠正熟呼茶須索低聲悶來獨自步迥汀翠翹風裹顫側髻避蝟蜓 
[鵲橋仙題潘蘭老紅豆圖]  
　　青禽信杳青衫滬溼容易鬢凋潘令銀蟾四十幾回圓祗解照離人孤夢金樽泥飲瓊簫倚曲舊夢那堪重省畫圖着個小名兒要留做相思憑證 
[山行得句] [  拜花]  
　　春草年年綠山花處處紅一春看不足何必恨東風山鳥出林遲山人春起早花開有人看花落無人掃 
[即事] [  佐彤]  
　　幾回愁過曲欄東送盡春歸眼欲紅畫意詩情空處處衣香鬢影太匆匆楊花吹散晴天雪綠綺傳聞别院風到底寺門松柏健一般傲骨與吾同 
[落花] [  秦寄塵]  
　　升沈何事怨東風過眼春光逈不同門外落花飛片片夕陽都是可憐紅 
　　一様飄零閱歲華不知春去到誰家多情最是東流水脈脈含愁送落花 
[晚眺] [  金秉五]  
　　牧童笛罷逐牛歸暮色淨煙帶夕暉鳥倦知林還宿處紛紛都向舊巢飛 
　　鳥和田婦共爭歸捲袂褰裳趁夕暉腰際裙如蝴蝶舞一雙蝴蝶繞裙飛 
[試硯齋隨筆] [  率公]  
　　琴爲古樂中之最著宜於羇客騷人名媛思婦當花晨月夕石上松間焚一鑪烟正襟危坐而鼓之是故一曲未終性情畢露聲音所至金石爲開蓋此學自有眞傳非可率爾操縵貿然從事也相傳明思宗最精音律嘗徵海内外通儒改定郊廟樂章時有四川土司楊太常正經琴學爲海内冠被召入都頗蒙宸眷恩禮優渥授職太常並頒内府所藏唐琴一張以寵異之太常威上知遇幾視琴爲第二生命洎遭國難不甘受薙髮之令抵跡浮屠周遊天下所至必反琴自隨人或揶揄之太常不顧焉每逢名山大　流連不忍去摩挲遺跡觸景傷懷輙出琴自遣以寄其國破家亡之感張蒼水嘗贈以詩曰雅樂淪江海先皇舊賜琴曲終常變徵慾絶不關音風雨孤臣滬乾坤逐客心可憐家萬里西望白雲深蓋紀實也時至今日琴學寖以失傳向所爲南派北派者羗無所遇惟中州派尚不絶如縷近世當首推建寧許氏許以名孝廉入都應試曾開琴會於燕京對衆奏樂時論翕然僉謂中州派後起之鉅子然許終鬱鬱不得志旋里後盡以所學傳之其子今其子不知又將傳之何人聞許有古琴一鐫其背曰天風海濤寶之等於焦尾非知交斷不肯經出相視也噫嘻古樂淪亡大雅不作當世庸耳目又祇知繁絃縟節日求悅於靡靡之音世變之亟我不知共所從來矣 
劇談劇本考實 
[武林蘇小] [  便便]  
　　蘇小小本有二人皆係錢塘名妓一宋時人卽前所述之玉堂春是也一南齊時人其事實不少槪見惟古樂府蘇小小歌云我乘油璧車郎乘青驄馬何處結同心西陵松柏下春渚紀聞載南齊蘇小小墓在錢塘縣廨舍後（註其時縣在錢塘門邊去西冷橋不遠（則今日所見西冷橋邊之蘇小小墓乃南齊蘇小小也樂府中所稱爲郎者係指何人殊不可考今丹往第一台名伶孟春帆編武林蘇小一劇謂所眷者爲陸子祥卒未能如所願致小小自縊而死陸爲築墓於西冷橋下此　因西冷橋有蘇小小墓而附會者也孟伶編此劇時本名第一名妓後經朱素雲改爲武林蘇小余謂當標爲南齊名妓武林蘇小則庶與玉堂春之武林蘇小不致泯合也 
小說 
政治小說 
[鐵血男兒（九十二）] [  常覺　獨鹤]  
　　梅急摇首曰阿兄方與王恊力同心共謀對外相待不啻昆弟反間之謀無自而入爲君計不如决然舍去别作良謀陶蹙額沈思曰時不可失若烽煙一息則浪靜風恬人心大定即令兄亦事久易忘將不復憶王杯之辱矣梅疾曰君必欲吾兄妹不忘前隙意果何居陶曰僕於烏宿與姑娘有同惡焉以故無論如何必欲顚覆之百以令兄王西奥司始酬吾志知姑娘目的相同尚幸慨然愛助共濟大事語時獰笑不已狀至可怖 
　　梅躊躇不語有頃始曰儂能力淺薄實難相助且戰禍方殷大局未定實不願以私嫌而起紛競也儂一生愛國若獲見西奥司痛懲土奴保持獨立則雖古佛青燈撤環終老亦怡然自得婚姻問題又安足縈吾心意哉（果如所言其如白來特何（陶曰姑娘竟甘退讓范黛爲天下笑乎僕所以反對烏突亦爲西奥司獨立計也烏突不足當大任設非以仁易暴擁立令兄則西奥司前途必將無幸且令兄非不怒烏突之無狀特審時度勢隱忍而未發耳姑娘明眼人豈不知之僕尚有一言奉告王杯之恥姑娘縱已渙然氷釋獨不爲好友白來特計乎 
　　梅大驚異即曰君意云何此何與白君事陶笑曰白君奇才也一片丹心極願爲西奥司盡力而烏突嫉賢奇才未能大用令其久困池中終當乘雷他去設令兄一居南面必能識拔英雄倚爲輔弼則西奥司多一人材而白君亦得長居此間酬共夙願矣（陶實已窺見梅隱因爲斯言長居此間一語尤中梅心坎直人利口可畏哉（ 
　　梅俯首沈吟意似已動陶覩此狀急曰姑娘幸明告僕何時得與令兄會晤梅探首窻外見晨曦已微露乃曰或即今夜渠頻行時曾謂戰事如少休仍當回邸一行但爲時亦不過數打鐘仍須馳赴蘇利卡陶頷首曰甚善僕届時當再造謁尚求姑娘先逹鄙意相君之背貴不可言願轉語令兄勿以吾言爲河漢也梅微應之陶遂興辭而出（二） 
愛情小說 
[自由花彈詞（二十二）] [  天虚我生]  
　　你這畜生你把竇李兩家小姐引到那裏去了如今竇府怪了我家壞他名譽他定要控到當官說是我若華學校謊騙良家子女你把爲父的聲名一齊掃地畜生呵畜生你還有面目敢來見我罷罷那竇府已是捨了女兒我也就捨了你這畜生家人們你把他拖下階去亂棒打死了的乾凈世空因道爹爹且請息怒便要打死孩兒也得容孩兒剖說個明白想那竇李兩家小姐進得堂來自有我母親監督孩兒是足跡不曾踏進中門一步這是大衆皆知的至於放假回去乃有他的家屬管束孩兒又不曾到過竇家却這誘騙的兩字如何例該硬派在孩兒身上想那世界上的學校也不祇我一家若是學生迷亡走失都好問着校長索賠則那些不良的人家也就可以把自已的子女藏過訛詐校長的了爹爹要責備孩兒孩兒自不敢說若那竇李兩家竟說是孩兒誘騙了的則孩兒也便可以說是他們藏匿過了訛詐咱們横豎大家没得憑據便呌當官也斷不定誰是誰非爹爹哪 
　　學堂是只曉得教人才並不是應替人家做保姆來不自怪家庭無教育養成這嬌憨兒女不成材學生請假的天天有終不成個個皆須押送回他不說家中無管束破壞我本堂名譽不應該若然我有賠償責要何妨邀請官紳把議會開打死了孩兒無緊要豈不把虚名實坐在泉台 
　　若華聽了這番說話仔細一想却也說的有理因道旣是你畜生自有話說你便自與竇家說去好歹不必再來回我世空叩頭稱是 
　　那若華便自到後堂來陸氏夫人早下階接見楊公陪笑問可曾盤詰過小奴才 
　　若華因把方纔的話說了一遍夫人道這話雖非無理若說他們訛詐我們却也斷無其事照這兩個女孩兒看來那劍華却是有些佻　論不定出了什麽亂子但聞他在家裏也是自由的狠他哥子從不管他便是苟且也還不用淫奔僅可自由自主他今此去料必别有緣故斷不會和我兒有甚關係至於竇愛蘭小姐他平素十分穩重全没半點輕狂在他口裏也從没有提起過我兒名字便在放假出來的時候偶然遇見也不把他正眼一窺可見這竇愛蘭和着我兒更是毫無情戀如今此去若不是遇了歹人定然遭了什麽不測我家雖則不担責任也應該替他尋訪尋訪纔是若華點首因便派了幾個家人着他分頭尋訪去了不提却說這件禍事闖將下來别個都不明白只有　簫心廟料定兩人都是爲了戀春此去定然都到常州諒也不致有甚疎失只因關碍自已的名譽不便公然延皮也只好聽憑他們胡亂找去便了道且按下 
短篇小說 
[奇男子] [  何立三]  
　　清同治時有川人某翁宦京師有政聲　年解職歸里時值洪楊亂後遍地伏莽殺人越貨數見不鮮而以北道爲尤甚往來行旅咸惴惴懷戒心翁輿馬行裝品豐所經皆山僻爲若輩覬覦固意中事然隨有僕從數人自念當無他慮一日正行山嶺叢中忽聞鈴聲琅然一客自後飛騎至狀至修偉虬髯如戟睨視翁車者久之始去翁殊驚駭顧謂僕曰得非綠林豪客耶不然何目灼灼視吾車也僕恐增主人憂故作暇豫態曰彼手無寸鐵必行路商賈耳翁心終戰戰不已日尚未落即投逆旅解裝稍憇坐甫定遥聞歌聲清越出自隣室潜窺之則途中所遇客也袒胸危坐飲酒高歌翁愈疑晚膳畢卽扄户寢思潮　落輾轉不能成寐黎明雞唱即起就道先衆而發蓋冀客追蹤莫及也詎天下事有出人意料者避之愈甚就之愈堅迨日暮投旅邸則客已先在起笑曰公至何暮耶僕俟駕久矣翁益駭唯唯而已夜闌分榻而眠陰念彼必非良善者流否則胡爲追隨不釋終夜戒備殊無聲息翌日朝暾已上擬首　矣客請同行翁念事已至此亦姑安之於是車馬並發客按轡徐行翁心終未釋然背如芒剌正揮鞭縱談間忽凄風四起林木瑟瑟有聲翁悸甚毛髮森豎廻首四顧一箭飛至客接以手曰此盜中響箭也少字吾爲公除之言未已劇盜四五乘怒馬至矣探囊挾一丸擲之發箭者應聲落馬下連擲數丸無不中近前視之盜屍縱横均貫腦死矣括其馬得數百兩寶石珍珠無數皆所掠商民物也客曰僕老於江湖窺盜跡無不辨今窺盜垂涎公裝尾公後者數日矣僕以公寛和雍容無時下官派陋習故從公以相衛耳今果得剪除醜類殊快事也并以盜贜歸公曰此物取之不祥宜存之地方有司招失物者具領翁至是疑團始釋感謝不已嘆曰君眞奇男子也吾失物色於風塵矣贈以金不受聞其姓名亦不答行數里揚鞭逕去不知所終（三） 
 
 

Page 14

 
 
   
 
