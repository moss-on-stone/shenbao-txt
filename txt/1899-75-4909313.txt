# 1899 - 75 - 4909313

 

Page 1

 
 
[附送捐册] [  申報舘協振所謹啓]  
　　天災流行國家代有然從未有如今日江北淮徐海諸郡之甚者江北地本瘠薄小民貧苦不堪平時終歲勤　　　一飽至去年而旱潦失時赤地千里不特穀米顆粒無收卽雜糧亦無從下種以致飢黎載道餓殍纍纍存者枯瘠如裝　不保暮死者胔骼狼藉盡飽烏鳶甚至家有小孩欲易數百錢而不可得傷心慘目莫過於斯本所籌振有年雖極艱難斷不忍半途而廢因延名手繪成災象印册勸捐定於今日隨申報分送所望寰中義士海外仁人减日用之資爲行善之舉多則盈千累百少至百文數十文但祈早沛甘泉卽可多拯垂斃飢民之命眼前功德食報無涯他日者五桂三槐公侯萬代實本所所馨香以祝者爾肅此布陳伏維　德鑒 
[論採購機器之弊]  
　　三代盛時風俗樸茂士食舊德農服先疇機事機心世非所尚自後智巧漸開公輸之木雀諸葛之木牛轉以樞機自能飛動心思靈妙未必讓於西人惟其時風氣未開祗應用於一時並未精益求精恃此爲富强之術本朝與泰西諸國互市通商彼國之人心思縝密長於格致製造凡器用服御以及耳目玩好之運來中國者類皆精緻華美足以取悅於人蓋其物皆係機器所製故能價廉工省獲利無窮當事者知其然以旣不能禁彼之不來復不能禁我之不用而長此漏巵外溢則中國雖富亦恐精華日竭勢不能支不得已爲之籌集巨欵自行設廠製造冀以奪彼利權而各項機器又爲中國所無於是委派幹員向外洋訂購其間洋商之折扣先令之伸縮運費之繁艱耗損正不知凡幾爲委員者荀稍有人心當爲之事事撙節處處核實庶公欵不致多糜而所用皆歸實際斷不至再於其中任意侵吞致干嚴究如廢西同知董嗣鑅者伏讀正月三十日上諭云黄槐森奏委員採辦機器侵吞鉅欵據實叅追一摺據稱已故廣西試用同知董嗣鑅前經委令購資機器發給銀五萬兩除用銀三萬餘兩外其餘欵項未經繳回訪聞曾爲其子董鴻爾報捐鹽大使指分雲南試用顯係侵吞官欵等語已故廣西同知董嗣鑅著卽行革職並著四川總督將該革員原籍　都縣家產查抄備抵如有爲其子報捐鹽大使分發雲南情事著該部查明一併革職行知該省提案監追以重公欵驚　知道欽此竊惟皇上斧鉞雷霆懲一儆百此後任採辦之責者諒必自顧身家不復敢再行侵蝕自取愆尤所難者有形之侵蝕尚可稽查而無形之弊端無從訪核滬上爲華洋薈萃之區冠蓋紛紜車騎雜遝其中花天酒地揮霍自如者固多金張華胄　猗豪商而各省委員之因公來滬者亦無不意氣豪奢不惜揮金如土一若郭家金穴鄧氏銅山可以取無盡而用不竭者至一詢其所辦之事非曰訂購軍火印曰采辦機器夫所領公欵　有此數苟非於中侵蝕則其應酬之費遊宴之資何所取償故所謂除用三萬金者恐猶非核實之數謂予不信請更以近日兩江總督劉峴帥之摺觀之峴帥之摺云辦理江南洋火局江蘇候補道蔡世保歷時旣久領欵頗多常年製造尚無貽誤此次裁併合局始經察出該局所設鍋爐機器或澆薄不堪或鏽澀難用卽廠屋庫房等項亦屬散漫廢弛詰據該道禀覆各情核與該局小修大修章程不實不盡該道縱無侵蝕不免辦事𩕟頇云云嗟乎當時誰司採購之事而竟有比澆薄不堪鏞澀難用之鍋爐機器耶噫異已夫中國至今日朝野上下已無不知製造爲當務之急顧欲講求製造不能不藉機器而機器又不能不購自外洋倘仍以此事責諸貪鄙無恥之委員非特擲黄金於虚牝且旣稱振興製造而轉購此寙敗不堪之機器亦未免貽笑外人所冀皇上特降諭旨責成各省督撫以後需用機器必須選委操守淸廉之員而又深通機器之學俾往外洋各廠親自選購如將來有價目不實情弊除將該員嚴行治罪外該管上司亦難免失察之咎如此則凡有采辦之責者或當稍知儆懼不復任意侵蝕庶公項不致虧耗製造亦可以日興乎 
[諭旨恭錄]  
　　二月初三日奉旨大理寺右寺丞著曹鈺彝補授廣西梧州府知府著周天霖補授湖南永州府知府著德泰補授湖北德安府淸軍同知著鞠成霈補授甘肅階州直隷州知州著隆泰補授雲南大理府彌渡通判著李慶恩補授湖北黄安縣知縣著滕松補授山東鄆城縣知縣著許葉珍補授湖南常寍縣知縣著林澤補授廣東始興縣知縣著陳文塽補授陜西城固縣知縣著仇繼恒補授江西龍南縣知縣著方紹震補授理藩院筆帖式著恩壽補授一品廕生志常著以文職用福建道監察御史著陳慶桂補授截取禮部郎中李士瓚户部郎中金文同俱照例用擬補内閣中書龍建章吏部筆帖式寳善俱准其補授兩浙靑村塲鹽大使李紹祖兩廣博茂塲鹽大使劉承宗俱照例用奏留吏部學習筆帖式志儉著准其留部升補甘肅泰州直隷州知州張珩著准其　補卓異俸滿奉天驛巡道志彭著回任准其卓異加一級仍註册候廾在任候補同知直隷州直隷豐潤縣知縣盧靖著回任准其每次卓異加一級仍註册候廾已革花翎奉天東邊道張錫鑾著開復銜翎以知府用已革花翎奉天營口海防同知陳忠偉著賞給六品頂戴交裕祿差遣委用開復前山西試用知縣許涵鴻著准其開復原官仍發原省照例用社稷壇五品官著崇廉補授天壇五品官著鍾惠補授地壇五品官著吉拉敏補授欽此同日軍機大臣面奉諭旨本日引見之開復銜翎知府張錫鑾著於初三日預備召見欽此同日奉旨巡視中城事務著麟趾去欽此同日奉旨巡視南城事務著聨錦去同日奉旨巡視北城事務著雙壽去欽此 
[本館接奉電音]  
　　昨日午後京師飛電傳來上諭七道敬謹譯登○二月初九日奉上諭江蘇糧備道員缺著羅嘉杰補授欽此同日奉上諭練軍新隊著賜名虎神營由禮部鑄給印信欽此同日奉上諭張之洞奏知縣輕率誕妄請旨懲處一摺湖北候補知縣魏遠猷委辦要差專擅任性僅予降補不足蔽辜魏遠猷著卽行革職永不叙用交地方官嚴加管束以小懲儆張之洞原叅疎漏著交部照例議處該部知道欽此同口奉上諭京師前曾舉辦卜家門牌閭閻安謐盗賊潛蹤立法甚屬妥協現在通飭各直省一律辦理保甲京城地面亦宜興辦著派載瀾廣忠淸銳溥頲趙舒翹李殿林徐承煜蔡寳華會同步軍統領衙門順天府五城卽行查明内外城居民客商按照十家户口妥定保甲章程隨時嚴密稽查以期安良除莠該大臣等務當實事求是毋避嫌怨俟奏定章程後每年分爲兩次奏報俾免日久廢弛欽此同日奉上諭張之洞奏遵旨親汰冗員一摺前因各省仕途冗雜諭令該督撫嚴加　别兹據張之洞奏稱查明歷年奉差不銷久假不歸自行離省回籍者咨明吏部不准再行到省又查有在本省侯補而 
 
 

Page 2

 
 
與例不甚相合多有違碍者暫停補署差委等語候補人員過多奔競鑽營最爲吏治之累該督所奏甚得綜核名實之要著各督撫一體查照辦理以杜冗濫而淸仕途該部知道欽此同日奉上諭張汝梅奏楊莊大隄各漫口合龍日期請將出力員弁擇尤奬勵一摺山東河工自楊史道口合龍後經該撫督飭道員馬開玉等率同在工員弁併力工作於本年正月二十五二十六等日將八孔橋楊莊各口門次第進占挂纜合能隄埝内外民田逐漸涸復在事員弁自應量子奬勵所有原叅之曹州府知府邵承照著開復降二級調用處分免其送部引見候補知縣彭錫瑞遊擊劉芳池均著開復原官並免其送部引見河南候補道馬開玉著交部從優議叙候補知府賀福元著免補本班以道員補用候補知縣范錫康著俟補缺後以直隷州知州用候選知縣鄒道沂著仍以知縣分省補用候補主簿徐鑑藻候補從九品羅佑淸均著免補主簿以府經歷補用補用遊擊李玉昆著免補遊擊以叅將儘先補用遊擊劉建東著免开叅將以副將留東儘先補用餘著照所議辦理該部知道欽此同日奉上諭前據御史黄均隆奏叅山東學政姚丙然賄通關節各缺當經諭令李鴻章溥良嚴密查辦據實具奏兹據該大學士等提集原卷案内人証訊明覆奏山東學政姚丙然按臨濟南等府雖無鬻賣廪缺及文武生員確據惟選刻經義發交各學售賣錢文未免跡近漁利且私將試卷違例加用彌封並凡奏明立案所蓋試卷小戳重迭紛紜亦屬紊亂舊章惑人觀聽姚丙然著卽行革職永不叙用該學政長子姚昌頤次子姚昌履均查無在内關通實據巡捕齊宗綬劉冠甲等亦無在外招攬情事均著免其置議餘著照所議辦理該部知道欽此 
[英人意見]  
　　天津國聞報云英國某議員言英外務大臣沙侯授意於駐京使臣竇納樂曰凡有人欲將中國瓜分或别國藉端瓜分中國我英國必不允從信如是言何以意國索地一事英人反若或許之也 
[會同畫界]  
　　香港循環日報云本月初五日英輔政司駱君會同華官王太守存善祺大令威乘小輪船至馬士灣畫定新拓九龍租界按上年中英兩國各派大員會議約章由馬士灣自東而西劃一直綫至某處止租給英人惟深圳河及市鎭仍歸華官管理旣而駱君以爲此事多所不便議紆繞而過以深圳河爲界照會中朝請改前約然則此次畫界想必遵照後約所訂章程也 
[旅順近聞]  
　　西字報云自商人租得旅順口以後每事整頓不遺餘力目下一切佈置直與彼國海口無異街道甚爲寛敞兩旁建造石屋工程迅速非常諸商家所設行棧甚多商務逐漸暢旺如有人欲向俄人租地須以二十四年爲期一千一百十三立方尺爲率所征地稅每七尺則一年内需銀五辨士俄兵爲數頗多性喜酒俄官令酒家不准將佳釀出沽另設水手沽酒處酌定限制稍稍子之是以尚無酗酒滋閙情事惟現在俄兵死亡甚多蓋因飮水不潔所致已派醫官前往稽查矣 
[設關裁卡]  
　　金陵訪事友人云兩江督憲劉峴帥以下關設立洋關徵收課稅定於本月二十一日起徵爰飭將大勝關大河口等處　卡一律裁撤作爲騐票局不再徵收厘金以免紛歧而杜擾累 
[宜昌地震]  
　　宜昌訪事友人來函云上月二十七日天氣陰寒雲容黯淡午後六點鐘時突聞聲如巨雷各家屋宇岌岌焉有倒塌之勢附近居民咸警惶失措趨避無從幸逾一二分鐘時卽行止息有心細如髮者據云當時地似連動二下然後有大聲起於空際蓋鬱勃之氣已經散洩故爲禍尚不至甚大也 
[匪徒正法]  
　　宜昌訪事友人來函云自去冬長樂等縣匪徒揭竿而起聲勢洶洶幸經大憲調度得宜漸就撲滅迭次所獲匪黨致十人上月十七二十五兩日先將十犯明正典刑内有稱南陽大臣者有稱平南王者有稱總統者又稱將軍元帥者種種僭妄可駭可詫聞中有某犯係一文生以身入庠序之人膽敢行此非法悖逆之事更爲謬戾絶倫當各匪臨刑之時有見者謂兇悍之情仍溢於眉宇故有斫至數十刀而始身手異處者固由劊子手手叚不高亦由若輩之罪大惡極冥冥中有以致之也○二十九日午後又由長樂縣解到叛犯十一名有兵勇二十餘名押解同行至東湖縣暫行收監一俟訊明當卽按律懲治自匪徒起事至今施南長樂長陽等處所獲之犯就地正法者計有七八十名天網恢恢疎而不漏彼妄思以螳臂當車者當亦可觸目警心矣 
[松江縣試四誌]  
　　松江采訪友人云華婁縣試初覆案於本月初九日傍晚發出示期十一日二覆計華亭招覆一百三十名婁縣一百十名兹前列諸君姓氏照錄左方華亭陸仁携謝嘉鎭徐文藻吳寳璜耿善勛汪希倫祁昭采馬鳴坰張烈唐遇順倪宗伊吳寳誼鍾英周楨陸宗彝宋景純周之冕楊廷秀顧際唐侯錫假婁縣唐長華沈成銞朱梁杜應璜蔡邦石查曾匯汪德驥奚葆萼夏肇時朱俊周儒純吳廷璜張瑞芬姚文鑅褚士謙楊鴻鈞陸宗海宋廷柱張忠淸陳世鳳 
[夜航遇刼]  
　　松江訪事友來函云郡城北門外大塔浜鈕村廟曁買花橋一帶均係婁靑接壤之處潛汊紛歧水道遼闊岸上又人烟寥落以致游匪臬棍往往出没其間前歲美國某教士眷屬遇匪刼去戒指對時鐘客臘東門外祝茂才父子又被刦衣裘行李屢經報官請緝兇犯迄未成禽本月初六日雞聲唱曉時有徐姓夜航由七寳鎭來松道出此間忽遇匪徒數人駕舟追截舟子某甲知來意不善潛將洋銀藏於身畔登岸奔逃迨匪登舟祗將小布七十餘匹曁零星物件盡情搜括呼嘯而逸搭客六人雖受虚驚尚無大損事後赴婁署報請緝捕想亦難於弋獲也 
[大令辭行]  
　　前任上海縣黄愛棠大令昨日命駕進城遍往海防廳上海縣各署辭行王大令延入内廳淸談良久黄大令定於今日定於今日起程北上 
[縣試二復]  
　　昨日爲上海縣試二復之期縣主王欣甫大令於淸晨鳴騶至敬業書院内會同學師汪廣文升座點名給卷命題扃門復試文題若寡人者詩題二分春色到花朝得朝字五言八韻賦題楊柳樓臺時務論江防海防邊防何以爲急論重農貴製 
[恪恭將事]  
　　昨日致祭社稷壇風神廟海壇神祗壇昭忠祠周太濮廟因周太濮廟遠在法華左近王大令札署吳淞司王二尹就近致祭昨晨王大令在書院考試由海防廳劉司馬率同縣丞劉二尹主簿孫少尹典史蔡少尉各官分别往祭 
[委員提案]  
　　江西人鄧梅先控粤人朱培初欠銀一萬八千兩一案前經前縣黄愛棠大令以朱不繳銀判押糧廳管押至今已逾兩載朱忽遣人投藩轅控鄧誣告聶仲芳方伯批飭蘇州府彥詠之太守親提訊核又有南匯人盛家棣王汝鼎投藩轅控上海裕源紗廠主朱幼鴻朱授卿等圖吞花價等情一案聶方伯亦飭彥太守提訊彥太守日前札行到申著王大令將二案人証解省訊斷兹復委候補縣宗介眉明府能逑來申催提宗明府於昨日到申至縣署拜會并交明公牘王大令接見後卽催差赶提朱幼鴻等及朱培初一案於日内交宗明府帶省 
[嚴拘匪棍]  
　　著名流氓王春榮卽小黄牛糾同羽黨到處向人訛詐拆梢無惡不作前爲英包探拘獲解送公堂移送縣署從重懲辦運來該棍又有羽黨多人潛匿法界各小客棧每至晚間出外乘間搶刼致行路者咸有戒心事爲捕房所聞飭探嚴拿務獲解送公堂從重懲辦 
[捉賭未成]  
　　前日傍晚時美捕房藍副捕頭特飭中西包探至裏虹口胡家橋沈家灣一帶捉賭各賭徒聞信之下相率狂奔致各探到時未及拘獲一人祗將賭棚拆毁而返 
 
 

Page 3

 
 
[押追吞欵]  
　　程之翰投英界公廨控方鳳汀吞用莊銀前收經讞員鄭大令倩帮審委員劉穆庭二尹提訉程供安徽人年四十八歲向在南市大東門外開設裕隆茶葉店方在石生泰洋貨號爲夥其父瑞卿在職員店内司理帳日前年冬間方與其父串同將職員所存德大錢莊銀一千兩私自取出交與生泰洋貨店用去待職員查悉向索彼等一未延約至去年春間付還銀三百兩又被方用去一百四十兩嗣因瑞卿患病由職員雇船送回安徽從此方卽避匿不面直至前日始得途遇爲此扭案請究方供與程同鄉在石生泰爲夥此店與德大莊素有往來至前年十月間方生泰虧欠倒閉德大莊以欠欵無著卽將程裕隆所存銀劃抵小的之父雖在裕隆司帳實無串通情事後程子昻屢向小的索取還過銀三百兩因有急需復向程商借一百四十兩共欠八百四十兩俟父親來申方可料理求准交保出外劉二尹以方串吞屬實著卽押交其父一面令程帮同尋覔到案再訊 
[押犯寄禁]  
　　邇來捕房押犯日多一日較之去年不啻倍蓰捕頭擬設法疎通商之管理外國牢監之某西人將捕房中管押口久之犯撥往五十名暫爲寄禁所需飯食經費則由捕房算給今日午後卽派中西探捕二十餘名押解前往 
[刃傷可駭]  
　　紹興人楊紹餘向在英界大馬路德馨里司閽是處時有小車夫麕聚喧譁成羣結隊多至數十人楊惠之前日又見彼等滋鬧不休出爲驅逐若輩瞋其多事不免嘖有煩言楊無可如何旋卽上樓旣而其子歸家瞥見父倒臥血泊中身畔遺一小刀不覺大駭急倩人舁送仁濟醫館求治幸未傷氣管不致殞命是否自戕抑被人謀害則尚未查悉也 
[醫院兩則]  
　　前晚小竊王某混入蘇州河某姓船上意圖行竊舟子陸阿三從夢中驚醒手持竹篙向王頭面亂擊倉卒中傷及左目痛不可忍仰臥路隅爲巡街華捕所見送入同仁醫院醫治想不免終身失明矣○李阿六在外虹口碼頭充當小工前晚正在工作之際忽從高處墜下傷及頭目血流滿面卽舁送同仁醫院求治未識可保無虞否 
[馬路工程局瑣案]  
　　前日鄉婦胡李氏因媳陸氏被朱徐氏領至滬上查無蹤影前日途遇徐氏之夫朱阿海向詢不理互相口角由三號巡街捕拘送捕房捕頭倩地甲局差傳齊人証解請馬路工程局經總辦朱森廷明府研訊胡李氏投案供稱去年八月二十日媳婦陸氏潛行出外一去不歸小婦人找尋無獲今已日久知在上海由朱阿海之妻徐氏薦往傭工今得　朱相遇是以扭案請究胡鶴林供小的自幼聘定陸氏爲室至十八歲完姻去年八月二十日陸氏私行逃逸被朱徐氏領薦至某姓家工作今旣傳案務求大老爺給領朱供小的出外營生不知其細惟聞妻言及去年有一鄉婦陸氏由小的之姊領來暫住後由妻轉薦爲傭不知背夫私逃之事朱徐氏供家居滬北楊樹浦去年八月間夫姊領陸氏至小婦人處倩尋生理旋由城内北張家弄後面陸氏之親荐至他處帮傭是日李氏將丈夫扭控案下小婦人卽往城内查問始得尋獲陸氏送案請訊陸氏供小婦人自完姻後已歷七載家中貧苦難堪潛至滬上朱阿海處借住由其妻徐氏荐至張家弄某姓家服役按月得工資洋銀一枚至十一月起由松江媽媽薦至西門内紅欄杆橋吳公館至本年二月辭歇刻又在畫錦牌樓某姓家小婦人有銀鐲一副並小洋銀十倩現存陸李氏處陸李氏供傭於紅欄杆橋陳姓家與胡陸氏爲姑嫂小婦人因此留在主家並無别故明府以胡陸氏不應背夫私逃著掌煩四十下陸李氏朱徐氏旣係親戚理應預爲知照何得任意妄爲判各掌頰二十下朱阿海笞責四十板交保開釋胡李氏貧苦堪憐當堂賞給洋銀二枚令將媳陸氏領管束前日糧船户馮長生葉阿大在新馬路同寳昌酒店沾飮忽起口角遷怒於値堂之周立章將碗盞擊毁無遺由酒肆主鴻捕拘送捕房轉解工程局朱明在提訊之下姑念馮葉業已知過從寛判償小洋銀三角交保釋出 
[美界捕房紀事]  
　　小竊顧桂堂昨晨潛入唐家弄三百十三號門牌某姓家竊取綢布衣服及首飾等件爲包探金立生所見拘送捕房押解英界公堂訊辦○偷兒名四喜者昨晨闖入吳淞路某姓家竊得布衣等件爲事主撞見拘送捕房押候究辦○紹興人童桂金携其梅鶴賃居於北河南路錢莊會館左近昨日忽然失去衣服多件疑係傭婦張徐氏所竊扭送捕房捕頭飭暫押候查明核辦○賭棍沈二保昨午又在北河南路天后宫前設攤聚賭爲巡街捕所見拘送捕房押送公堂訊辦 
[聲明告白]  
　　今日本報登有錦名洋行告白定於本日午後二下二刻將寳昌繅絲廠房屋地基拍賣如有人預期承買則停止不拍也 
[壽考惟祺]  
　　昨日本報協賑所承甬東王松堂司馬交來洪益三大善士捐洋二百圓媵以專書云弟自愧迂庸虚抛歲月聞人善舉每深欽慕見義思爲輙限於力曩年申報館恊振公所議將所收捐項陸續存莊待撥顧進出煩瑣慮或厭倦弟因率先慮承願爲効勞十餘年來此項捐欵悉存延康隨時以洋易銀撥解災區無論餘存墊欠洋銀進以平價作算涓滴歸公同事諸友亦俱不辭煩勞在弟矢盡比心稍酬夙願非敢據爲已功而延康連年順利諸友悉臻平安未始非邀天之佑故彰善報俾人益知勸勉也今弟四旬初度承閣下與諸君子張讌名園笙歌侑觴肴酒紛陳履舄交錯賓主盡歡旣醉且飽過蒙寵愛何以克當理應治樽奉邀以盡酬酢之誼藉申感謝之忱惟念災區嗷鴻待哺孔殷曷卽杯盤之費移助賑濟之需願爲諸君子推惠造福兹送上筵資移賑洋二百圓卽祈轉交申報館恊賑公所查收撥充急賑明知一毫之微不足爲集腋之助竊冀四方之大必將有同心而倍施者災黎之幸亦弟所欣望者也敢布區區乞登報章凡我知交幸垂諒鑒函後附司馬介壽詩曰未到榴花照眼時五月二十五日係君壽辰壽筵先晉早春巵名園載酒聨裙屐樂部徵歌奏竹絲新正廿二日諸同人假徐氏園爲君預　○北海豪情無俗客南陔秀色有佳兒君有丈夫子三人從今强仕應官貴會見綸音下玉墀方今江北奇災傷心慘目而皖之　潁諸處告災函牘幾如羽片紛飛得洪君大發仁心慨捐巨欵濟人之急全活良多而司馬更不惜苦心諄諄勸募勇於爲善咸所欽仰異日王氏三槐開家五鳳繩繩繼繼福報無涯胥於此善念基之矣敬抒謝悃并志頌私 
[振函照登]  
　　啓者昨接嚴佑之大善士由窰灣來函内開筱舫子英子萱子佩仁兄大人閣下敬啓者迭接馮夢華太守函電及鳳屬糾耆來書云鳳潁各屬三年淫潦春秋並荒去年二月淮水沿淮兩岸五六百里皆成澤國横流四溢至秋愈甚距水較遠之地又多爲雨所敗致成大災蔓延千里平原四達俗尚擴悍秦東大澤揭竿爲今宿州之壤自兹以來伐叢榛莽我朝咸同之間若張捻苗逆皆出其間客冬渦匪跳梁因災扇衆幸賴聖代德威亶播篝火潛消惟是荒凉滿目村斷炊烟繁湊之鎭餓殍累累種麥之田十不二三春災方遠隱患彌長望振意迫奈徐海災廣欵絀皆爲制府所撥官欵未能少爲挹注疚心何極昨讀十六日上諭發帑飭官振並令籌辦義振宵旰憂勞德洋恩普凡屬臣民咸宜激發天良奮發興起拯災弭患萬衆一心諺云食施於飢衣施於寒今日鳳潁災狀不下徐海齊東伏乞執事廣登報紙登高疾呼籌振愈難而愈不容緩頃敝友到朴生兄因鳳災連年未及義振招集友人勸募萬金往鳳潁災區擇尤查放杯水車薪明知無補挽霖介紹請善長代收鳳振凡有指名振鳳之欵請收匯鎭江鎭源錢莊收徐州寳源錢莊帳由弟轉鳳無誤然地廣欵微百不濟一目睹阢隉心如炎焚海内仁人長者必有惻然軫念順風嚮應廣沛金錢注天河之水不厭其多揚一勺之波不辭其少惟冀多拯一災民卽多安一反側皖北之幸亦大局之幸倘有同志集貲招友命駕往拯應求旣廣衆舉易擎尤霖所九頓首而呼籲者矣前因合乞登報伏祈海内仁人慷慨解囊庶幾稍弭沈災下極草野流離之苦潛消隱患上慰朝廷宵旰之憂損欵卽交敝所等彚解不勝急切叩禱之至上海源通官銀號振所嚴信厚申報館振所席裕福絲業會館仁濟堂振所施則敬電報總局振所楊廷杲同啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前月據浦東塘橋巡防局解送失火之張世發朱阿龍及張妻陸氏朱妻高氏等男婦四人到縣請究前日由馬明府傳同地保鄰右人等集訊張供在白蓮涇口租瓦房三間開設油米什貨店已二十餘年去歲除夕夜半小的收帳歸認見鄰人朱阿龍草屋内失火延及幸將衣箱帳目取出翌日朱反誣指小的起火勒償造屋洋一百元因互扭至巡防局轉解案下求鑒陸氏供與夫同朱供在彼開設茶館烟間住房係萬姓押下又添蓋草屋兩間張世發於除夕糾賭因煮夜餐遺火失愼當時並不呼救小的草屋已被延燽始行驚覺急呼妻子及小孩奔出房屋物件俱成灰燼向張理論指爲小的肇禍因而控局解案請究高氏供與朱同兩造互相推諉明府傳訊鄰人孔阿四供安徽人向在鹽捕營水師船當舵工因年老力衰於上年四月告退租得白蓮涇口平房一間夫婦二人居住張北朱南小的適居中間三家房屋毗連除夕夜半小的夫婦俱睡突聞失火卽起身奔出確見張世發家内起火小的與朱同罹是刼又訊十五圖地保胡錦榮供相去一里有餘何人起火實不知悉明府怒曰爾當地保敢稱不知事後豈不查問實屬荒謬喝令笞責胡始供事後詢問救火之人皆謂張姓起火明府向張復詰張仍不認官判張世發交保餘均斥退候查明確情再行訊斷○前日北市致大等四家錢莊夥扭李梅棠到縣控追欠欵邑尊王欣甫大令立卽升坐質訊據致大仁大恊生源利四家莊夥相繼供稱李梅棠向開福昌煤炭行生意甚旺往來錢莊有二十七家之多前年冬間李昧心例閉虧欠至二十八萬核其帳目並無虧折顯係藉例圖吞内有二十三家與李往來多年得利已厚聞於上年十一月間概以三成折償了事惟身等四家於前年始往來共被欠銀二萬三千餘兩致大亦遭其累閉歇經年索討一再遊移近悉伊將逃回原藉情急扭案控追求鑒李供寍波人前開福昌煤炭行於前年倒閉餘外各莊均已折償了事外尚欠致大等四户二萬三千餘兩實因虧本倒閉一時乏力措還求恩寛限淸理大令得供本擬押追姑念求限淸理遂判李卽交差著自央錢業董事理處若再遲延帶案押追 
[上海巡局瑣案]  
　　董家渡德華樓麫館夥許金祥被車夫湯阿寳欠錢數百文前日途遇向索無著致相口角糧船户陳畢羅見而不平將兩造喝散旋被管帮之洪順全所知以陳不應多事扭控於廿三七鋪巡防局局員邱友齡二尹以許未到無從判斷飭地甲傳諭陳洪不准滋鬧所欠許欵由地甲帮同調處○南市木業董事干某遺丁陳天泉至王家馬頭購買小刀一炳旋在附近某姓小茶肆中與某甲論價一言不合甲突持利刀向陳猛戳以致左脇受傷陳遂扭赴十六鋪巡防中局控訴局員鍾偉臣二尹飭卽看管候訊 
[英界公堂瑣案]  
　　張永寳誘拐族姪女張小寳捲逃至滬偕夏二寳同寓法界鴻椿客棧報案後經包探倪順泉張阿五拘獲解訊嗣以張小寳自知無顔潛吞金約指圖盡由二探送至仁濟醫院請治旋得解救獲甦昨日解案復訊二探禀訴前情原告張愼安供現在小寳之父張小榮業已至滬請爲訊問張小榮投案供稱生員在杭州教讀去年女兒捲資逃逸今知已獲是以投案惟生員顔面攸關可否求將女兒帶回管束張永寳供小的伴同至滬惟與閒游並無别情夏二寳供同棧住宿不知有無他事張小寳供小女子慕滬上風光意欲一擴眼界苦無熟悉之人故邀族叔同來讞員鄭瀚生大令商之巴繙譯官以張永寳誘逃情眞判令笞責二百板管押六月夏二寳無干省釋小寳准交其父領回嚴加約束○包探倪順泉又解騙子朱錫臣到案禀稱此人前因私取洋人銀票取銀使用經小的查明並無抵押銀兩之事原告洋人供商人因事他往今始來滬叩求究追章供實因抵押房産故洋人肯將銀票交下今忽翻悔尚求明察大令以朱屢次犯案怙惡不悛判押捕房六個月因尚有别案暫押翼房候訊○包探徐榮珊禀稱前日婦人陳包氏雇乘何桂興包四福之船被竊箱中洋銀十三元及衣飾等件報捕後經小的拘獲送究陳包氏投案請追失贓何供一時貪小致犯此不端今洋銀尚在惟衣飾已無從交案小的現願照價賠償包供在船作夥不知其細大令問陳包氏爾究竟失物若干氏答稱値洋三四十元大令判將何管押三日賠洋三十元包斥釋○包探費阿銀禀稱前晚捕房押犯江長春王仁才沈和尚許阿裕蕭雲卿范阿德等將新進押犯王阿毛扭住兇毆經小的查知今特送案請辦王阿毛供小的因事管押伊等向索規費苦無以應竟被行兇江等同供並未毆擊大令判令各責三百板還押捕房○包探洪阿寳禀稱竊賊朱餘福竊取秦阿雲家棉被衣服經小的緝獲人贓送案請究秦投案請領失贓朱認竊求恩大令判責二百板管押一月贓還失主 
[法界公堂瑣案]  
　　雲貴總督差弁劉家琪奉督憲差赴山海關投遞公文事畢附輪來滬寓法界名利棧箱内存有紋銀二十六兩忽然失去疑爲茶房張浦山竊取爰卽投報捕房捕頭飭探將張與司帳王正興一并拘案經讞員朱森庭明府訊供飭該棧赶緊料理如敢玩延移送上海縣究辦棧主孫銘三知事不得了願爲照數賠償昨禮拜二堂期明府會同何繙譯官升座劉弁投案申訴前情明府飭將張浦山交該棧司帳帶回劉弁著俟領到銀兩再具禀銷案○小東門外一家春茶館主陸俊川前控房客吳老狗積欠房租三十餘元經朱明府訊供交保出外理處昨日原告遣張雲祥投案禀稱吳先將物件搬出潛行逃逸求請究追明府飭傳保人高朱氏著限三日將吳老狗交案延干未便○昨晨淸潔局挑糞夫假倒糞爲名竊取某東洋莊房内布鞋一雙當塲被獲解案請究明府判責一百板贓給還失主○周德甫禀稱在江陰客棧爲夥前晚戴阿四來棧住宿乘間竊取棉被一條送案請辦明府判責五十板○李福生禀稱在護城河畔裕泰舊貨店爲夥被顧榮竊去鞋一雙送案請究明府判責一百板贓給失主領去○前日小竊彭阿四混入江天輪船圖竊被包探拘獲搜出剪刀一柄解案請訊明府以圖竊未成判責五十板驅逐出境○大羅洋行侍者梅彩金因竊取香餅酒被西人送案請懲明府判責一百板○包探禀稱偷兒楊立田混入江天輪船竊取搭客水烟袋洋傘等件送案請辦明府判責一百板 
[上海六馬路仁濟善開廠施粥經收施粥捐十二月初一至廿九日淸單]  
　　初一日厚生號大善士白米二石○初二日武林隱名氏洋十元蘭陵氏洋五元無名氏二元○初三日慈　王文記洋二十元施錦榮十元楊門李氏求病愈二元隱名氏蔡隱名各一元○初四日陳姓洋十元陳西庚五元龔淸輅妻病求愈兪壽祥爲女保平安各二元○初六日雲怡弟子保功氏洋一百元張門陳氏保產平安十五元閔孝感八元○初八日韓山曦洋廿五元葉趙氏廿元葉培根十八元陳世恆四元吳淞隱名求合店友順吉一元二角江陰鹽棧銅洋二元○初九日林門陸氏爲眼愈愿費妙記胡元豐昌三户各洋十元坐花一元于順興白米一石○十一日無名氏洋五元○十三日辛柳氏求病愈洋十元無力子五元費修記三元存心堂銅洋八元○十四日無名氏洋三十元隱名氏四元○十五日隱名氏洋五元姚琢軒蔣小妹各一元蔡太太白米一石○十六日隱名氏洋八元紀蓮溪五元李瑞林四元○十八日程耕心堂李鼎元各洋十元丁萼蘭李太太各二元○二十日平陽氏無名氏各洋五元楊瑞泰號銅洋九元無名氏白米十八石七斗五升樂寅儀白米一石○廿二日劉氏求續嗣早降麟兒洋三十二元心田室洋二十元趙宅諸病已愈完愿求保平安人任丹心資冥福三户各十元張王氏二元佐記求保平安一元綺園罰欵洋六角○廿四日沈英雲洋五元陳隱名一元五角○廿五日程福五洋三十元王維賢十元飛虹閣二元仁記銅洋四元○廿七日永厚洋二元無名氏一元章一大宏豐各銅洋十七元宵錦記白米一石○廿八日無名氏洋四十元王筱齋奉母命壽幛移助十元零七角胡熙垣求脚疾速愈十元無名氏求四季平安四元袁聲大二元同豐永銅洋七元李平記白米四石一斗七升隱名氏白米一石○廿九日福祿壽洋一百元方忠發洋二十元銅洋一元汪隱名十元無名氏六元張祖培爲妻病愈完愿五元大通號四元朱欽記朱九思各二元朱玉記一元陳星隆白米一石六斗以上共收洋七百六十元銅洋六十五元白米三十石五斗二升 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年正月二十九日京報全錄]  
　　宫門抄○燕督裕奏爲遵旨裁併直隷淮練各軍酌改營制餉章摺○正月二十九日户部通政司詹事府八旗兩翼値日無引見○桂公因伊子謝賞郎中恩○恩輝請假十日○良培續假十日○鍾祺預備召見○順天府奏京師得雪二寸有餘○召見軍機鍾祺文海○○北洋大臣直隷總督奴才裕祿跪奏爲遵旨裁併直隷淮練各軍通盤籌畫酌改營制餉章以期精練恭摺仰祈聖鑒事竊維練兵爲當今第一要務現値時局艱難迭奉諭旨諄諄以裁營騰餉選將練兵再三訓誡力圖自强本年十一月間大學士榮祿具奏練兵籌餉案内並欽奉懿旨以北洋淮練各軍合計尚有三萬餘人若任其窳惰以有用之餉養無用之兵殊爲可惜卽著裕祿體察情形認眞裁併等因欽此仰見聖慈整修武備綜核名實之至意跪聆之下欽悚莫名伏查直隷地方幅員遼闊負山控海在在均應設防而畿疆門户關繫重要尤與他省情形不同現有各營除聶士成袁世凱兩軍專備遊擊之師外其餘海防淮練各營合之雖覺其多分之猶虞不足歷任督臣未敢輕議裁减實亦出於萬不得已奴才自到任以來迄今三月有餘體察通省情形詳咨博訪多日無不以此爲急務誠以外患固宜設備而内患尤宜兼防必須統籌全局規畫無遺方敢見諸施行兼收整頓實效兹經督同各局所司道會同各營將領悉心酌核查直隷惟練各軍自光緒二十三年裁減後現計實存淮軍步隊九營一哨砲隊四營一哨馬隊十一營五哨四棚勤勇衛隊九棚共二十四營七哨十三棚練軍步隊二十營二哨馬隊十營二旗一隊練勇步隊四營一哨馬隊二營三哨又大沽海口原設防守砲台兵六營四十二營六哨二旗一隊查淮練舊章人數餉數本各不同光緒二十二三兩年裁兵節餉案内淮軍各營或每營裁一哨或每哨裁一棚練軍各營或裁一成或裁二成或仍原額一軍之中又叅差不齊本年三月間曾經前督臣王文韶覆奏裁减防營豫籌辦法案内擬各就原定營制分别裁改淮軍步隊以三百十五人爲一營練軍步隊以三百十六人爲一營馬隊則改營爲旗淮軍以二百七人爲一旗練軍以一百九十一人爲一旗伙勇長夫在外惟通盤籌畫原奏所擬辦辦係僅裁兵而不裁營然營不裁則官多兵少直隷地方寛廣兵少則分布不敷官多則糜費較大蓋一官之薪費可以養兵數十名不若裁營以併餉减官以增兵庶餉力可紓而兵力不至甚薄現擬酌量變通將淮練兩軍分别裁併並將各營親兵護勇加餉概行裁去統按正兵一律支餉又覈减長夫改爲輜重兵期得實用無分淮練步隊以官弁兵丁五百人爲一營馬隊以官弁兵丁二百五十人爲一營除楚軍馬隊兩營現經榮祿奏明挑選四百餘人歸入新軍應俟該大臣挑留後卽行裁撤並勤勇衛隊九棚照舊留用外其現存淮軍各營内應挑留精鋭步隊十八營馬隊二營並由步隊内編立砲隊二營每營加砲十六尊砲馬一百十二匹添馬夫輜重兵四十八名共合淮軍二十營練軍各營除大沽協標六營係專設海口額兵另片奏明外應挑留精鋭步隊十二營馬隊二十一營共三十三營統計淮練兩軍共裁官弁勇夫七千九百八十七員名實挑留官弁勇夫二萬八百四十六員名嚴立章程愼選將領督飭加意訓練務成勁旅如有空糧缺額操防廢弛卽當據實叅辦從前淮練各軍原有營名各標一幟未免紛雜此次挑留後所有淮軍二十營卽分爲直隷淮軍左右兩翼每一翼分中營副中營前後左右前左前右後左後右等名目各共十營以左翼十營駐守山海關北塘等處砲臺歸通永鎭統之右翼十營駐守大沽等處砲臺歸天津鎭統之又挑留練軍三十三營内以步隊十二營分爲直隷練軍左右翼步隊兩軍每一翼分中營副中營前後左右等名目各共六營又以馬隊二十營分爲直隷練軍左右翼馬隊兩軍每一翼亦分中營副中營左營右營前營後營前左營前右營後左營後右營各共十營尚有馬隊十營名爲直隷練軍副營以上練軍馬步各營分劄本省本府屬及熱河朝陽等處各將領統帶平時由奴才嚴督操練巡緝彈壓地面並由節制北洋各軍大學士榮祿隨時考核有事一經調遣大軍卽可雲集就直隷全省形勢而論沿海各口以山海關北塘大沽爲最要現在沿海各口砲台以挑留淮軍二十營分防扼守訓練旣便責成亦專加以聶士成袁世凱兩軍一駐蘆台一駐小站可爲大沽北塘後路援應山海關内外又有宋慶所部二十五營屯劄聲勢聨絡防務似更周密至内地各府及各邊隘現有練軍三十三營星羅棋布足資鎭懾内外均有可恃至兩軍餉項同隷一省不宜稍有軒輊本年八月間欽奉懿旨以加餉練兵爲今日第一要政是各軍正餉自當悉從其優而一切雜支仍宜嚴爲核减務使帑無虚糜兵得實惠俾知朝廷厚養之恩藉以鼓其同仇之氣淮軍餉項優於練軍上年部章淮餉仍發湘平練餉由庫平扣發京平尤爲見絀現旣將營制改歸一律自應統按湘平核發以昭劃一當經詳加厘定步隊砲隊各營營帶官薪水公費及兵丁口糧均照淮軍餉章辦理至淮軍馬隊營餉章管帶官薪水公費銀一百五十兩另有車輛書識等項雜支月約需銀一百餘兩現將雜支裁去酌加管帶官公費銀五十兩俾與步隊砲隊一律此次將親兵護勇加餉裁减每營餉項所省實多哨弁薪水過薄殊不足以鼓舞訓練現擬照淮軍餉章哨官每員酌加銀七兩副哨每酌加銀六兩以示體恤計步隊每營月支銀二千四百七十兩砲隊月支銀三千十四兩馬隊月支銀二千二十八兩淮軍原存二十四營有零歲支銀八十三萬餘兩挑留二十營連勤勇衛隊歲支銀六十萬餘兩約可節省二十二萬餘兩練軍練勇實存三十六營有零歲支銀一百二萬餘兩留三十三營歲支銀八十六萬餘兩約可節省銀十五萬餘兩又淮軍水師本年裁撤後路轉運各局師船二十九號約可節省銀二萬餘兩共約節省銀三十九萬餘兩惟北洋餉源全仰給於他省必須按照部撥原額一律解足始能節省此數近年各省關公爲攤還洋欵所窘短解甚鉅究可節騰餉項若干殊難豫定確數且此次練餉改發湘平按照京平覈算每年約須補平銀二萬餘兩原扣京平平餘部議係備湊還洋欵之用若因軍餉改發湘平遽行停解恐部庫又致短絀爲難自應於裁併節省項下每年照數撥補報解以資兼顧又本年七月間遵旨籌撥船政經費改解部庫奏明在於裁兵節餉項下每年認籌銀十萬兩亦須按年報解此外尚有各軍統領公費巡哨加夫均須由此開支又每年恊解熱河練餉一萬兩撥永定東明兩河燒磚經費銀二萬兩近來餉需日絀亦不能不藉此騰挪卽使各餉照額解足而節省餘欵亦屬無多大學士榮祿原奏請將淮練緑營裁併騰出的餉卽以酌加宋董聶各軍正勇之餉使與新建一軍相同查宋董聶三軍馬步共有八十餘營今詳加酌核騰出之欵專加聶士成一軍正勇餉項約可敷用宋董兩軍恐難兼顧至挑留各營海口内地各有所宜淮練現存各營不能不互相更易裒益其間且淮軍現亦北人居多自可以此補彼不必拘定原營稍涉遷就所有大沽北塘海口及永平古北口熱河應挑各營擬責成提督聶士成督率挑選内地應挑各營省城卽派藩臬兩司外府卽派該營道府會同挑選務須破除情面切實核辦總須汰弱留强一兵得一兵之用俟奉旨後卽當分飭各營妥速辦理裁汰兵勇分别籍貫遠近照章給予遣餉開河後卽可分别資遣所需遣餉由恊餉項下開支一面將挑定各營派員點騐再按新章支領餉項並將截淸數目日期專案造册報部所有此次更定營制餉章分劄處所謹分繕簡明淸單恭呈御覽分咨户兵工三部查照外理合恭摺具奏伏乞皇太后皇上聖鑒訓示再直隷緑營制兵上年經前督臣王文韶奏明分作三年遞裁一成本年已裁過一次明年仍接續裁减合併陳明謹奏奉硃批著照所請該部知道單片併發欽此 
 
 

Page 14

 
 
[光緒二十五年正月三十日京報全錄]  
　　宫門抄○諭旨兩道錄前○燕督裕奏爲遵旨籌議北洋製造軍械情形摺○皖撫鄧奏爲安徽省開辦商務謹陳大概情形摺○正月三十日禮部宗人府欽天監侍衛處値日無引見○莊王假滿請安○普公請假十日○多歡續假十日○侍衛處奏派補進内大臣派出熙公宜麟琦瑶○宗人府奏派守護東陵派出裕公○召見軍機李殿林○○頭品頂戴北洋大臣直隷總督奴才裕祿跪奏爲遵旨籌議北洋製造軍械情形繕單恭摺仰祈聖鑒事竊照光緒二十四年九月初五日承准軍機大臣字寄九月初二日欽奉上諭以近來各省洋操需用槍砲約增數百倍不如就天津上海江寍等處局廠擴充製造以便各省分途取運飭令會籌酌核辦理又於十一月十一日承准軍機大臣字寄十一月初九日欽奉上諭天津上海江寍湖北製造槍械較有規模若非嚴定課程難收實效飭令確查各該局廠現有機器若干每年實能造成何項槍砲藥彈若干估定確數通盤籌算按季奏報儻有虚糜廢弛情弊卽著嚴叅懲辦嗣因大學士榮祿奏飭南北洋等省赶造槍砲復奉懿旨令就地籌欵移緩就急迅卽製造各等因欽此查北洋製辦軍械舊有二局一爲機器局一爲製造局現有製造黑藥栗藥棉藥無烟藥毛瑟槍子銅帽并各種後膛砲彈兼遣硝磺鏹水雷電器具捲銅練鋼等項機器所出數目黑藥每年能造四十四萬磅加工可造七十餘萬磅栗藥每年能造二十萬磅加工可造二十四五萬磅棉藥每年能造二萬三千磅加工可造五萬餘磅無烟槍藥每年能造八千磅毛瑟槍子每年能造三百八十二萬粒加工可造四百餘萬粒銅帽每年能造一千五百萬粒加工可造二千八百餘萬粒銅彈每年能造一千二百顆至砲子一項名目繁多大小不一向由軍械局按照備操備戰隨時酌定交局照辦就製辦最多之數考核各項大小砲子每年能造一萬四千五百六十個製造局現有製造後膛砲子哈乞開司槍子擅者得士砲子三十七密里哈乞砲子又自行鑄配四十七密里哈乞砲子後膛擡砲前膛擡槍及槍子等項機器按各機器所出數目每年能造七生脫半開花砲子一萬二千顆銅六件一萬六千副克鹿卜鐵身砲車十輛銅管拉火二萬四千支哈乞砲子五萬顆哈乞開司槍子二百十萬粒擅者士得槍子一百四十萬粒近年各局經費短解甚鉅應造各件不能不分别停减擇要製辦以期移緩就急機器局將栗藥鋼彈經費匀出仿照快槍子彈製造局將哈乞砲子經費騰出改造各式擡槍如經費充裕仍可一律加多據各該局將各種機器名目及額造各項槍械子藥分别開單具詳前來奴才查製軍械爲當今第一要務而製造之增减視經費之盈絀爲衡北洋餉源本絀近來各省解欵日少故舊有各項槍砲應用子藥及水雷旱雷電綫等件以外屢欲擴充添造快砲均以欵絀中止本年五月間曾經奉寄諭飭各省機器局酌定快砲格式及子彈分量造法互相討論折衷一是等因當經各局所會商各營將領詳加考核槍以小口徑毛瑟爲利於戰陣而平日操練則單響毛瑟亦頗合用砲以格魯森五生的七過山快砲爲得力而新建陸軍現有克鹿卜七生的半陸路快砲七生的過山快砲爲尤勝自應於此數種内擇其精利合用者先行仿造無如需欵過鉅旣難同時舉辦亦非獨力能支北洋向無槍砲亦嘗通盤籌畵如購買仿造大小口徑毛瑟快鎗機器全分連建造廠屋需欵鉅萬以外卽就現有機器略加添配設法仿照每年祗能出槍數千枝而需欵亦約二十餘萬庫儲奇絀一時實無此財力現僅購有製造三十七密里至五十七密里快砲機器一分又仿照曼利夏快槍子彈機器一分甫經運到正在建設廠屋加工䟎辦約須明年秋間方能開造而五十七密里快砲子彈必須添機自造當於明春設法籌欵接續赶辦方不至有砲無彈仰給外洋至快槍一項南洋湖北均已設廠自造應卽詳加考究如果精利合用則專由該兩省認造快槍分撥濟用北洋槍廠卽可暫從緩辦祗須再添克鹿卜新式七生的半並七生的兩種快砲機器專認製造快砲以備各省分途取運昨經咨商兩江督臣劉坤一湖廣督臣張之洞合力通籌折衷一是應俟該兩省會商核覆籌定辦法再行奏明辦理奴才應隨時嚴飭各局員認眞籌辦精益求精將並應造各件數目按季就欵核定嚴立課程每季據實奏報如有虚糜廢弛卽當嚴叅懲辦仰副朝廷愼重軍實之至意所有籌議擴充製造及查明現有機器應造軍火情形理合繕單恭摺據實覆陳伏乞皇太后皇上聖鑒訓示謹奏奉硃批該部知道單併發欽此○○頭品頂戴安徽巡撫臣鄧華熙跪奏爲安徽省開辦商務謹陳大概情形恭摺仰祈聖鑒事竊臣欽奉諭旨飭令整興商務並將可　　產設法興辦均隨時恭錄通行飭屬欽遵勸導臣復發行告示曉諭紳商民考求物產詢察銷塲或集欵而開採礦山或購機而仿造土貨禀實　核贊之使成近有潛山太湖等縣鐵沙紳耆禀請試開查勘籌議章程略有端緒兩項皆商務中事應卽專派委員設局維持以爲各項商業之先導兹在安慶省城設立商務總局委道員總理蕪湖關通商口岸商賈薈萑之區設立商務分局委徽寍池太廣道就近兼辦酌派提調等員隨局經理開辦之始麤立大綱分飭各地方官詳查出產土物列表報明傳諭各帮商人公舉更事紳董常川會議由官購置書籍儲在局中以備商董覽觀交相考究求採製之良法識市道之機宜其如何措資合股購製運銷胥聽商人自行籌畫其本之多寡量力經營官不侵其事權亦不助以欵項惟其開穵製造及開設行棧等處有須彈壓保護及詢訪外省情形等事則由官局主持爲之盡力照料凡地近省城者歸省局辦理坤近蕪湖者歸蕪局辦理務在體恤商情予以須利互相聨絡使無隔閡上而漢口下而上海等地方已設商務局之處亦令聨爲一氣冀可市情物價聲息相通但應禁約在先各商營運之本概不招洋股借洋欵以免受他族之牽制堪以稍挽外溢之利源查礦務鐵路總局咨行奏定　路章程各省均須按照辦理紳商遞呈請辦須報總局覈奪不得率行批准等語係指招集洋股借用洋欵本鉅事者而言安省以土法初開礦地僅見柴煤火力小而價値低不合輪船機器之用紳商王希仲等請設晉康煤炭公司在蕪湖縣置棧收售本輕利薄其淘沙練鐵爐户皆係窮民工作祗在冬春出鐵無幾紳商王述祖等請設同益沙鐵公司零星購收集數販運獲利亦微二者皆成本無多並無洋人入股事方創始似應量予通副其騐資勘地保商杜弊各節則均叅照局章並不相悖至鐵沙設爐礦地建廠由商務局勘明分給執照酌收爐稅廠稅其運出之煤鐵稅厘全歸經行之首卡總捐以應完關稅均暫减輕以恤商力而開風氣此項煤鐵稅厘皆非向有之欵初辦數亦無多而商務頭緒紛繁但就藏產而論應有化學礦師考察物質亦須擇利而興教授生徒以爲儲才之計以及購書置器委員勘查在在須有經費不惟局用開支籌借爲難所收煤鐵稅厘擬暫行酌提撥歸商務應用惟礦務鐵路總局奏奉礦稅另定專章盈餘按成責提等語擬俟試行一二年後商利大興再行遵照辦理臣惟有督率局員盡心策畫因勢利導鼓舞羣情使工商各務並興推行盡利以仰副聖主利用厚生阜成兆民之意除咨總理衙門礦務鐵路總局查照外所有安省開辦商務大概情形謹繕摺具陳伏乞皇太后皇上聖鑒訓示謹奏奉硃批該衙門知道欽此 
 
