# 1914 - 311 - 4914794

 

Page 1

 
 
   
 
 

Page 2

 
 
時評 
[三四之術（冷）]  
　　狙公愚狙朝三而暮四朝而暮三以其數之不外乎七也不意中國今日之行政亦類於是 
　　裁兵於甲地者又招兵於乙地一裁一招之間其數適相符矣裁减機關於某某項者又新設機關於某某項一减一設之間其數又適相符矣裁兵之事以黨亂尼之匪亂變之我且勿論若今日者非以財政困窮而力行裁减機關之日乎然而不日將又有新設四機關之說傳矣 
　　夫所設之機關而能利國利民者我何責也若乃僅爲安置私人之計則亦何必紛紛擾擾哉國民非狙未必不知三四與四三也己矣 
命令 
四月十七日大總統命令李慶芳給予四等嘉禾章此令 
　　又令　顧士麟給予五等文虎章此令 
　　又令　代理國務總理孫寳琦内務總長朱啓鈐呈據江蘇民政長韓國鈞呈稱江蘇内務司長馬士杰呈請辭職馬士杰准免本官此令 
　　又令　任命王舍棚爲江蘇内務司長此令 
　　又令　司法總長章宗祥呈據雲南高等審判廳長丁兆冠電請辭職丁兆冠准免本官此令 
　　又令　任命張仁普調署雲南高等審判廳長此令 
　　又令　任命丁效蘭爲陸軍第六混成旅旅長此令 
　　又令　領參謀總長事黎元洪呈請任命李敏爲陸軍第九師參謀長應照准此令 
　　又令　平政院長汪大爕呈請任命姚大榮汪馨許寳芬爲書記官應照准此令 
　　又令　陸軍總長段祺瑞呈請任命趙學濤爲陸軍第六混成旅步兵第十一團團長馬孟驤爲陸軍第六混成旅步兵第十二團團長應照准此令 
　　又令　陸軍總長段祺瑞呈請將吉林勦匪出力之關全林授爲陸軍輜重兵上尉應照准此令 
　　又令　代理國務總理孫寳琦轉據蒙藏事務局核覆黑龍江民政長呈據扎賚特旗署扎薩克協理托克畢里克圖呈稱自民國成立以來襄助共和傾心内向實賴該旗各員維持之力應請援案擇尤給予獎勵等語二等台吉色勒鄂特應進封頭等台吉並加輔國公銜協理四等台吉哈斯巴察爾應進封頭等台吉四等台吉布彦倬克圖巴察爾圖們滿逹完喜垃應均進封三等台吉管旗章京色伯克多爾濟給予都統銜梅穆章京孝順阿應以管旗章京升用以昭激勸此令 
　　又令　代理國務總理孫寳琦呈據蒙藏事務局核覆熱河都統呈稱東翁牟特旗署印協理轉國公富明安等或於上年軍務吃緊人心驚惶之時約朿蒙民不稍搖動或於蒙匪盤踞烏旗誘逼之際主持内向始終不渝均屬深明大義應請給予獎勵等語該協理等維持公安傾心内助洵屬有功大局烏珠穆沁管旗章京色拉布即旺拉什前己另案獎叙協理轉國公富明安應進封鎭國公協理二等台吉哈清阿應進封頭等台吉用昭激勸此令 
[専電]  
　　北京電比來徐世昌與楊士琦李經羲等往來甚密似關組織政府事政事堂秘書長擬錢能訓 
　　北京電比來又有梁士詒長交通李經羲長内務湯化龍長敎育之說皆因内中並未確定故近似之揣度紛出 
　　北京電政府本擬以揚士琦督辦招商局云不日發表惟現尚未定卽以楊不能離京之故 
　　北京電聞約法案有總統對國民全體負責任語 
　　北京電黎副總統遷居國務院巳送該院地樣往閱政事堂卽設於瀛台 
　　北京電昨報界代表訪法制局張振方方樞謂官廳秘密自以有明文禁止者爲限損害名譽條照本例須具損害名舉並涉陰私方爲犯罪實較前清報律爲寛且結果亦僅罰金云云 
　　北京電湖南湯督電葉德輝對黄興等以驕爲諂數其袒逆政府電令葉素有文名不宜草率可交法庭辦理王闓運頗營救葉 
　　北京電康南海親近皆言康並無來京之說 
　　北京電財政部呈擬撤各省審計分處奉交該處核議 
　　北京電喀什噶爾附近回部坎巨堪界於英屬現仍例貢黄砂金一兩五錢奉賞給大紅緞二端　　西安電白匪在西安遍貼告示以惑民心兹將全文照抄中原扶漢軍大都督白佈告曰父老伏處於異族専制幾三百年水深火熱控告無所勢窮則變物極則返相摩相盪於是始有往歳革命之舉方幸君權推倒民權伸張神明華胄自是可以自由於法律範圍而不爲専制淫威所荼毒孰料袁賊世凱狼子野心以意思爲法律仍欲帝制自爲擯除賢士寵任爪牙以刀鋸刺客待有功以官爵金錢勵無恥庫倫割棄而不顧西藏叛亂而不恤宗社黨隠伏滋蔓而不思防制剷除惟日以植黨營私排除異己離棄兄弟變更法制塗飾耳目爲事摧殘吾民蓋較滿洲尤甚海内分崩民不聊生而獻媚者乃稱爲華盛頓即持論者亦僅目爲拿破崙實則吕政新莽不如其横酷也朗是用痛心疾首奮起隴畝糾合豪傑爲民請命故號稱扶漢孔子日顚而不扶則將焉用彼相今漢雖復若一任袁賊自爲而不早爲扶持行將卽顚則又焉用吾民夫天下之大匹夫與責秦民夙稱强武而又爇心愛國豈其見神姦主政羣兇盈廷河山之斷送漢族之淪胥而遂漠然不一援手朗幸賴黄帝在天之靈起義以來所向克捷兹者兵指秦隴堅城雄關望風披靡雖則由我師武要亦民若虐政人無鬥志現己踰秦嶺出大峪耀武咸寗觀兵長安城克之日但申沛公三章之約不舉項王三月之火我諸父老昆弟其各安堵勿恐此佈下有僞印一顆印文係假天行事照例究辦五福爲章切不可慢以此作記各宜勉旃二十四字 
　　南京電昨日都督府召集各軍官開軍事經費預算會 
　　南京電内務司長馬士杰電請中央辭職因屢受攻訐之故自請假回籍後職務暫由金其堡代理 
　　南京電樊溥霖署理江寗知事定二十六日視事 
　　南京電前張國稅廳長將姜泰海安釐捐分委兩員辦理現蔣廳長仍飭歸併以節經費己委吳元鼎辦理姜泰 
[特約路透電]  
　　北京電國務院　　開會討論大借款事宜及梁啓超擬於各省設立幣制分局之計畫某某數員因財政支絀反對此議復議决令各省造　廠協同幣制局攺良幣制繼又討論政府應否駁絶漢治萍借欵未有結果而散 
　　北京電約法會議定於星期一日開修正約法二讀會 
　　北京電陸建章昨晨出發前赴潼關本月底可統兵一萬二千名行抵西安謠傳該員抵西安後卽將代張鳳翽爲都督 
　　北京電田中玉中將將任爲河南都督 
　　北京電據鄂督電稱黨人謀於星期四日夜燒漢口警署從事刧掠幸經發覺拘獲同謀犯二十七人 
　　成都電赴秦之兵共約五千名乃步馬炮兵混成旅軍械精利實川省之勁旅也有眷屬者准向當道領取半餉全軍將於日内出發並有戰地醫院隊同行 
　　東京電三菱公司管理部長岩原君因海軍受賄案株連被拘今己具欵保釋 
[譯電]  
　　北京電徐世昌己决定政策如下以遠大之規模振興實業農業減輕陸軍費竭力撙節海軍費緩辦敎育司法各事司法一項僅留高等審檢廳其他獨立之司法機關一律裁去所借外債僅供辦實業之用不以充行政經費財政政策以收回各省發行之紙幣代以政府發行之紙幣入手及擬借用外債輔助實行攺革幣制且將竭力敦睦邦交 
　　北京電政府不日將增設新機關數所日顧問院日審計院曰立法院曰參政院 
　　平陽府電號碼電均不准發明文之電亦嚴加檢閱黄河大曲一帶風聲頗緊聞敵冦進行甚速 
　　華盛頓電墨西哥烏爾太總統現要求美國各軍艦按炮答禮威爾遜總統决不致承認　　華盛頓電據官中消息國務卿白乃安君己命美國駐墨代表轉逹烏爾太總統墨西哥須向美國國旗鳴砲二十一響然後由美國各艦鳴砲答禮如少則美國决不承認云 
　　鈕約電有一老者疑　狂疾向市長米其爾開槍轟擊悮中某律師之額當場被拘 
[公電]  
　　謝鎭守使通告取消鎭守機關電大總統國務院參陸兩部各省都督民政長將軍都統護軍使鎭守使各軍師旅長均鑒迤西鎭守使缺奉大總統令准即裁撤汝翼遵於前月將迤西防務妥爲布置卽白榆回省曾經電陳在案現抵省旬餘所有任内經手事件己一律辦楚鎭守機關即於删日取消謹此奉聞滇迤西鎭守使謝汝翼叩删印 
要聞一 
[各方面之二次大借欵消息]  
　　續議之時期第二次大借欵自本月三日開議後至今旬日尚無消息北京日報記者昨日（十四）往訪資本團代表詢問據云三日之會議並非正式之交涉然當日與 
 
 
 

Page 3

 
 
周總長談話彼此意見己略疏通只因中國政府目下正在研究收回紙幣及償還短期内外各債票之方法故未能從速開議中國政府對於償還短期内外各債問題雖不難於解决然於收回紙幣一層關係重大倘一不愼不但不能逹收回之目的反增經濟界之紊亂帮幣制局對於此事非常愼重連日開會討論其草案脫稿必須時日且該草案雖無與資本團酌量之必要然須經國務會議表决呈請總統批准方能確定此次借欵之交涉當以此草案爲基礎故第二次交涉日期必在全草案脫稿之後且經過此等手續尚須幾多之時日故開第二次交涉非本月二十以後必不能開所有外間種種傳說均係揣測之言云 
　　丁恩氏之回京鹽政顧問丁恩氏己於昨日（十四）到京彼素主張就場徴稅主義上次回京己略露意見其時以全國鹽地調查未遍故尚未大暢厥旨此次以第二次大借欵復活政府曾去電促其來京彼以第一次借欵關係己操持吾全國之鹽政今又將以鹽稅之關係復操縱第二次之借欵在銀行團方面非得彼一言斷不敢遽定借欵在政府方面欲免借欵條件之苛刻亦自有用彼調停之處其究竟能否有益於中國非局外人所能斷定惟大借欵開議在即而彼又適從南來則殊堪注意也 
　　巴黎之來電日昨駐京五國團代表接到巴黎本部要電一件探聞係令注意者兩事一調查鹽務風潮之近况一調查民國關稅之實際收入並謂五國團代表有礙難調查之處應令駐華公使帮同辦理云云二次大借欵之成立與否及其條件之寛嚴全視調查之如何以爲結果如鹽務風潮不趕早撲息則將來監督條件不免嚴酷云 
[醖釀聲中之新機關]  
　　參政院與立法院新約法修正之後其應時而生之新機關有二一日參政院一日立法院參政院（即共和顧問院）所謂高等諮詢機關是也立法院（即原約法之參議院）所謂高等之立法機關是也此兩種機關之組織法雖不能不别以法律定之而其職權之範圍則擬由約法規定兹據最近各方面之意見則擬將參政院早日成立俟新約法成功之後即將參政院組織條　交由約法會議議决計其成立之期當不甚遠並聞將來民國憲法其起草之權則歸之於參政院而議决之權或爲立法院或另行召集憲法會議現在尚未决定至於起草之權擬即不另設機關以參政院　之將來該院組織之分子大别須分爲三派（一）新派（一）舊派（一）折衷派 
　　政事堂與秘書廳自政事堂設立之說傳出後外間對於政事堂與總統府秘書廳之權限頗滋疑義其實秘書廳與政事堂雖同設立於總統府而職權各有所屬兹聞政界消息政事堂秘書廳權限一節巳妥爲劃訂大致秘書廳専掌管總統文牘及對外事務而一切政務則歸政事堂辦理並聞政事堂之組織法己交法制局起草矣 
[徐東海對於最近政局之態度]  
　　力保清慶王東海曾進言總統現在民國以外交爲要著必得熟諳條約善於折衝之人方可任命並力保前清慶親王奕劻堪勝此任總統深韙其說故前次宴會時奕劻在座卽商此事惟聞奕劻不願出山云 
　　兼治標本說民國財政紊亂己極卽自命爲理財家一掌度支朿手無策徐朿海曾語孫總曰清季余在閣時照預算實行匪惟國家經濟不致爲難並可年餘二三百萬不意攺革後民窮財盡增加舊稅堆行新稅預算尚少一千餘萬不知此種預算有何根據若再不注重財務標本兼治雖厲行節减仍不得圓滿之結果新稅不妨暫停官廳苟能實力節省財政自然充裕矣 
　　代擬政見書束海對於時局之政見己屬錢能訓張國淦代擬　見書預備發表探其大略如下（一）軍政取完全精嚴軍制以爲國防之預備（一）實業取助長行政以求人民物質經濟之發展（一）敎育注重統一以化人民之畛域（一）交通急進主義以發展國家之統一經濟（一）司法參酌中外法律尊重人道以期完成法不治國（一）内政保持公共安甯秩序以增進人民之幸福 
[浙省破獲黨人機關彚誌]  
　　杭垣鎗斃黨人昨日（十七號）都督府出有布告云按照近日迭據探報陳逆其美王逆金發派人來杭運動謀亂等情當飭嚴密防範偵緝先後拿獲亂黨王欽哉黄化寰厲逹璋吕祖姜俞漢斌酈志成等六名證據多件分别嚴訊鞫據王欽哉吕祖姜俞漢斌供出各種逆謀等情事不諱該犯等甘心從逆意圖擾亂治安供證確鑿實屬罪無可逭除黄化寰厲逹璋酈志城三名應俟訊明另行核辦我本都督爲保衛地方起見將王欽哉吕祖姜俞漢斌三名按照刑律第一百零一條第一第二兩項判處死刑於本月十七日上午十時執行槍斃以昭炯戒而安人心用特宣布罪狀俾咸聞知特此布告 
　　紹城破獲機關紹城日暉橋下張永興鐘表店内破獲黨人一案兹悉昨日晚間由金知事代表許所長同陳營長薛所長等會審而該犯供詞不肯承惟據稱與鍾蝶生交頗密今年至其家者巳三次并於其皮篋内搜出與鍾某往來信札數件遂立即派軍警至鍾某家嚴搜聞獲得銅帽子二百餘粒並馬刀一把同時將該物及鍾某要併帶城嚴訊又聞該處衛戍司令汪鎬基君接到密告謂瓦窰頭附近之興恂地方金某家中又有該黨所藏之快鎗子彈甚多現正派探調查確據預備搜查 
　　寜波破獲機關寗波十五號陸軍第四十九旅長兼衛戌司令官周鳳岐據軍事偵探報告江北岸藥行街薛蘿菴弄第八號門牌鼎三公所内匿居王黨多人請連飭捕拿等語周旅長得報後立卽飭派憲兵一排會同該區警察至鼎三公所搜查果起出僞符號十九張手鎗五支子彈二百餘顆當拿獲嫌欵犯七名一併解送衛戌司令部嚴行訊辦 
[字林報論報律]  
　　字林報載北京訪　云報律宣布之後輿論爲之譁然律中多有可笑可怪之處北京以外之各報當不致受有影響而京中各報能否遵行亦不可必該律實行後警廳有決定誰有編輯誰能發行印刷何種新聞能載入報内之責之北京而論報舘因實際之事故向處警廳管轄權下當道稍露口風卽足以定其言論苟不從命則由軍畿執法處派差拘之事卽了矣近者各報嘗痛詆個人之行爲而尤集矢於總統府秘書梁士詒報律之訂大約卽由此故民政事務多由梁氏主持而凡與陸軍派有關之人嫉之頗甚警廳及軍畿執法處之員皆爲陸軍派或謂各報之抨擊梁士詒卽陸軍派主使以期推倒梁氏又有謂梁氏因各報羣起攻之勢不能敵故謀訂報律箝制衆口然仍必假警廳之手以施禁令故恐彼反對陸軍派者終難安處也報律之行適足予警廳勒索之機嗣後編輯人發行人若貌覺年少者則爲警廳所見卽可控其年不滿三十歲勢必賄以金錢方可倖免而辦報人之履歷亦易爲警廳借端勒索此外如所登之新聞逐條可以指爲違背報　推其結果實無往而不爲警廳所干涉且中國旣無組織完備之法庭助以條理井然之政府則一切法律多難實行法令之在今日實無所謂規則章程唯以地方官之權力伸縮爲定地方官有權則可隨其意　行事地方官無權則可隨人民之意嚮行事故紙上之文毫無價值自革命之後北京宣布之法令多矣言者諄諄聽者藐藐大約報律之結果亦不外乎此也 
[雜評一（無名）]  
　　新組織近日京中人物大形忙碌何爲忙碌將有所新組織也組織何事將組織徐世昌氏之政事堂也其組織奈何日與楊士琦李經羲輩之竊竊密議也密議何事爲某也長某部任某識某也得何事分何權也其所謂某也某也者不以其人之才人之識人之學人之資格也以其人之何派何系權力之奚若也然則新組織者組織其私人而非組織國家也緧之各國之集議以均分中國之權利也嗟乎 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[陳璧案（一記者）]  
　　陳璧之姪陳伯台即陳繩被害案自二月十七開第一次公判後續由法庭發見陳璧之董升有重大嫌疑復開豫審至一月有餘之久乃於本月（四月）初十開第二次公開首由檢察官起訴董升種種証據爲一種新發見之事實兹筆記如下 
　　（一）上年八月二十九夜（卽陳繩被害之夜）閆子壽（陳璧親家何　德之僕　等在門房打牌董升於十一鐘時拿黄順車燈走出至天將亮時董升打門進來閆問以因何早來董升答以來拿手絹（見閆子籌供并結）查手絹何物安用黑早來取以是認定董升由持燈外出至打門進來中間之時期卽爲殺害陳繩預備着手實行之時期（二）上年八月底九月頭（陳繩被害之前後數日）董升院鄰黄象樸見董升家常有人去伊屋内低聲密語并見有搬出箱隻聞有刨地聲音又某日黑早有砸門見由董珍扶回自行車一輛（詳見黄象樸証言）查陳繩被害後第二日不見其自行車旋檢查其衣箱又失去衣物多件以是認定董升於殺害陳繩後陸續携回其衣物寄頓藏匿　 
　　（三）陳繩被害之夜是晚董升牽該宅小工任順衣至無人處囑任順去叫伊弟董三（卽董珍）來宅越二三日黑早董升又叫任順起伊在草屋子裏拿出自行車一輛開側門令任順送至伊家交董三手（詳見任順二月二十八日在公判庭供與黄象樸証言不謀而合）以是認定叫董珍來宅係屬紏夥帮兇 
　　（四）陳繩被害後董升迭次攆任順任二（卽任　弟）家走任順等不從董升脅迫任順等要與跳井（詳見任順任三前在檢察廰及公判庭供井任二三月十日供）以是認定董升所以急欲將任順等攆走一可以嫁禍於任順等人二可杜絶任順洩漏其事 
　　（五）陳繩被害後一日有人至雙興估衣舖自稱陳六爺卽陳繩）買男女衣服四件據該舖夥劉興洲認買估衣人的身量口音與董升相似（見劉興洲供結）以是認定董升於殺害陳繩後故意裝點混人耳目 
　　（六）陳繩被害後不記日期陳璧親家何剛德住該宅花廳於將晚時見董升鬼頭鬼腦從花廳窗外過進裏院去（見何剛德供）又任順亦稱伊見董升至裏院常向那井内看（見任順在檢察廳供）以是認定爲董升殺害陳繩後心怯之狀况己壓歷如繪 
　　（七）董升在探訪局與黄貴同拘一屋二十多日向黄貴敎哄數次并始黄貴如依他話卽可釋出不依他話說卽要受槍斃且敎黄貴勿說有他（　詳見黄貴迭次供與結）提訊張林焦升等據稱在探訪局時伊等多人同拘一屋董升與黄貴同拘一　屬實并稱在該局被拘時也　說話不比本　看守得緊等語（詳見張林與焦升三月十二日供并結）查黄一無知少年（上年十八歲）平時在陳宅惧惟董升之命是聽前年爲董升所惑供給董升銀元三十六元一年之久本利未還一錢（俱見黄貴供并結）所稱在該局董升迭次向伊敎供甚屬可信且此案現己証明董升爲案中正兇矣而以前黄貴之供則謂没有董升是所稱董升敎伊勿說有他一語明是董升所敎自可斷定且查黄貴前至公判庭便稱都是董升敎他說等語後乃堅稱實爲董升所敎并稱伊始以董升之言爲實以依他話說便可釋出不料董升將伊害了等語（見三月二十四日黄貴與董升對質供）以是認定董升愚弄黄貴妄報多人正爲伊個人希圖漏綱地步 
　　（八）本推事會同檢察官於董升家内搜出當票三十二張向當舖一一提驗内當有靑洋緞羊皮坎肩一件經陳紽及陳黄氏認明確爲陳繩由福州帶來之衣服除領上皮子及縫貼邊所用之線不似認係重新攺做外其餘做法及所用絲線色料（并抽出絲線一條呈驗）均與陳繩胞弟伯基同時在福州所製衣服相符（詳見陳紽三月十四日供并十六日所呈認明理由單）以是認定董升殺害陳繩後携取衣物多件均己消滅惟該皮坎肩未能消滅盡淨此爲本案之鐵証　　（九）董升供認殺害陳繩的事實在是伊所做所當洋緞羊皮坎肩實在是陳伯台（即陳繩）的衣服另拿有陳伯台皮馬掛己賣給打鼓人現不論治伊甚麽罪伊都願領請快判决等語（見董升三月十七日供與結）此爲董升之自白 
　　（十）本案告訴人被告人及証人衆口一詞合稱陳繩被害董升嫌疑最重（見本案各供）而黄曾勗攻擊尤甚且列舉多証并稱伊早請法庭對於董升注重（見黄會勗供）此所謂衆証明白卽同獄成卽無陳繩皮坎肩之鐵証及董升當庭之自白而陳繩確被董升殺害巳可决定况更有此鐵證并又當庭自白所認定董升殺害陳繩之事實尤屬毫無疑點 
　　以上爲起訴董升之十種證據又有董升之弟董珍則被訴有共犯嫌疑董升之妻舅張明則被訴有消滅證據之罪云 
　　訴訟進行之程度是日首由檢察官起訴次由審判官與檢察官爲前項反復之問答復次由審判長宣告對於陳壁等七人爲繼續辯論對於董升等爲第一次辯論故命陳璧父子之委任辯護人（並由法庭指定爲周文潞成升黄順劉義黄貴等五人之辯護人）劉崇佑黄遠庸發表意思劉君起立請求法官訊問陳璧事前到天津及事後回北京之中間狀况及黄貴所稍被董升敎供情形皆被拒絶於是由黄劉　續發表辯護上之意見然後由法官移入　升部分之証據調查將關係之証人一一訊問最後再命董之指定辯護人方履謙氏委任辯護人鄧文班氏發表意思然後宣告辨論中止此當日大槪之進行程度也 
　　黄律師之辨護詞略　今日旣係繼續辯論則前此汪律師有鈴之辯護當然有效惟至今其效力更大本律師等　無辯護之必要　陳氏父子被認爲嫌疑犯以黄貴口供爲唯一根據今根據旣巳動搖則其他推想自無辨論價值也然即以推想而論如認尋人告白先知死者爲穿灰色馬褂云云卽爲一証之例殊不知尋人廣告到處均有未有不冩身穿何等衣裳身量口音等等者果爾則凡類此者皆爲殺人或誘拐之嫌疑犯矣又謂陳氏父子事後發信家屬疑爲黨禍與參謀部匿名信如出一轍要知被害之時爲民國二年八月其時亂事方熾人人相恐以黨禍則陳氏此疑當爲情理所有又以陳氏待姪冷淡及事後疏忽亦爲一證此節亦可承認蓋天倫太薄道德上實爲寡恩而証據全無於法律上仍不能爲有罪也又以陳璧事前赴津爲計定後行假令陳璧在京則更當認爲主使是陳璧在京不免不在京亦不免然則在光天化日之下陳璧其人當無所逃於天地之間矣至陳繹老實爲靑年中之一標凖人物温厚和婉卽以犯罪學認定其骨相亦可望而知非犯罪之人故以最熱心報仇之伯台之姐夫黄曾勗乃至其他家屬莫不衆口一詞謂必不至於下手殺人而乃據一無知僕役之樊供認爲重犯未免太冤至法廷之推想仍不外以推想陳璧等推想之似不必再加辨論又法庭指定某等爲周文潞等五人辨護實正與本律師等受委任之義務性質相符蓋此五人若爲冤枉則陳氏自可不論也迹此次訴訟始末爲敎唆殺人乃敎唆之情　殺人之始末一一未明則被敎唆者何以成立且尤有一大綢節目可請注意者即第一此五人者或爲敎讀或爲車夫或爲廚子或爲苦工不倫不類平日旣不可連　第二則陳氏待其家丁刻苦無可爲諱焦升等口供有案此等與犯罪無關係之口供最爲可信今事實上周文潞以敎讀而月博數元成升黄順黄貴并只兩三元張義則每月作工銅子十枚故黄順旣時時告假思逃張義則聲明短工其去天津乃由尋其被拐之妻子身帶銅子百十一枚不能乘坐火車乃由北京走至天津其尋妻亦不只一次人證可問尋妻不着仍返京歸其陳璧家以外之故主並非畏罪而逃迹此五人事前旣無賄囑之痕迹事後並無敲詐之情事在此待遇刻苦之陳宅日日思逃何能聽陳宅一聲號令而爲其下手殺人是兩方之無罪正可到證而明也（未完） 
[梁燕蓀致意家庭敎育之文章]  
　　梁任公尊人漢澗先生壽日情形己誌本報其壽文中梁燕蓀一篇於人心世道之陵夷三致意焉任公之稱誦不置蓋有以也原文云民國三年三月吾宗蓮澗年丈晋壽七十卓如昆仲開筵京師其友湯覺頓門人蔡松波缅述年丈之行誼丐海内知名之士爲之文詞歌頌以侑觴甚盛舉也卓如名滿天下環瀛海立國士有血氣之倫無不知卓如之文章者又何待一一導揭獨士詒之於年丈父子則引分夙深良不能己於言也詒年十六侍家君讀書於廣州家廟是年秋卓如補弟子員從來丈年告廟是爲詒　丈父之始丈指卓如告詒日是行將與子同學幸勿相外他日聯翩擕手以盡切磋之雅樂可知也卓如少詒四歲是時年纔十二耳總角靑衿怡然自歉蓋己異於常兒今還憶曩時情態藹藹宜人卓如自顧當亦　然不自禁也越數歲詒與卓如先後同學於陳梅坪孝廉卓如才氣銳出振振有聲一日千里矣己丑與卓如同舉於鄕庚寅丈攜卓如赴都會試詒與丈父子昕夕過從時詒年二十一丈愛我特甚提挈敎誨若父兄之詔子弟諄諄靡倦輒心感之蓋詒與丈父子之交至此而益親矣其後曠隔二十年不得親醫欬卓如名益高行益峻著書立說風靡海内二十年來國中人士於國家社會稍有知識者大率由卓如啓之此非詒一人之私言天下之公言也而年丈家居行義一鄕慕化戊戍後遺次子仲策遊學美國丈絜家海外日手一卷意氣自如困而彌篤蓋卓如之才識本之天賦濬於學力增益於所經歷之艱難而播遷流離不離膝下則年丈之德育爲尤多也嗚呼昔日之所謂庭訓卽今之所謂家庭敎育耳革命以來風潮激急道德藩籬爲之大破後生小子動輒蔑視古先放棄陳法甚者或不知有彝倫之義天性之親譬如　駕之馬横鶩絶馳不至顚覆而不止雖有二三鉅人長德恒隠居山谷不願出而起其衰而孝弟忠信之敎掃地陵夷遂爲世道人心之隠憂夫人心之防甚於防水旣己泛濫淫溢而欲返諸正軌則爲事至難先其未發而制之自不至越乎常度此東西哲學家所以斤斤於家庭敎育也觀於年丈父子之間雍雍愉愉樂與天游大德必壽信有徴己今春大總統面屬卓如奉迎年丈來京行慶祝禮詒適在坐竊冀瞻仰光儀伸叙濶别嗣年丈因事不果來私懷怏怏而詒與卓如訂交三十年其性行肫摯有肝膽無城府一如髫齡久而益敬元年冬詒識仲策於津門其意度器識與卓如同蓋均漸漬於丈之敎故光輝篤實曾無異致每與卓如兄弟晤語輒慨然若侍坐於几杖之間而沐其休風也丈本寒儒吾父亦寒儒詒與卓如兄弟皆幼禀庭訓長而相得益驩故詒於卓如父子兄弟間之所感有非常人所能概者二年春值吾父七十壽因請假稱觴於鄕吾鄕比年倫紀淪替且有以公産公妻之說號於市者詒之歸粤稱壽也徧召族䣊笙歌三日思欲以父慈子孝樹型於嶺表常於大庭廣衆間推演人人親其親長其長而天下平之義聞者多感泣嗣粤吏亦將心社封禁去冬與卓如游慕陵憇於松下卓如告詒曰老父稱壽先於京師舉行於鄕詒深韙之詒旣祝丈之百歲期頤且祝吾父之百歲期頤他日聯翩攜手於鄕天下稱爲二老是則詒與卓如仲策之所以百拜頌禱者夫年愚姪梁士詒敬祝 
[檢查順天時報案結束]  
　　月前檢查順天時報案駐京日使山座氏曾特訪外交部孫總長談話昨據新支那日報載稱順天時報社問題己經解决日昨（十二日）山座氏與外交部訂結解决條件兩方均甚滿意云云條件之大要如下 
　　甲關於侵入順天時報社之條件（一）中國官憲者承認手續之錯誤（二）對於不發表示謝意（三以後） 
須爲不法行之保障使不再見乙對於侵入同社之宅之條件（一）中國政府處罰無端侵入同社之宅之官吏以後一切不法行爲須加保障觀上述條件則知檢查順天時報在我國方面名爲檢查在日人方面名爲侵入在我國稱爲正當防禦在日人稱爲不法行爲所謂解决條件槪以日人法律觀念爲基礎而成立吾國則不過允諾而巳說者謂當局辦理外交事務此最爲神速云 
[軍政執法處宣佈破獲黨人之罪狀]  
　　日昨軍政執法處發出通告三道係宣布前後解案訊實叚世垣等之罪狀其中蔣定漢張子通林英鍾徐　心等均按照軍法處死叚世垣獨邀寛典易孚謙則處以監禁之刑兹將通告原文彚錄於左 
　　通告一照得民國三年四月六號據京師一帶稽查處呈稱獲有留東學生蔣定漢在東京誘集黨羽以組織俠義圑爲謀亂機關來京潛伏組織支部運　軍隊圖謀不軌並搜得來往原信等項證據除呈報大總統外今將該犯蔣定漢解請訊辦等情據此當經本處督員研訊據供前情不諱查該犯蔣定漢誘人結圑運動圖亂證據確鑿實屬逆迹昭著罪無可逭應卽按照軍法處以死刑特此宣布罪狀卽日押赴刑場槍斃以昭炯戒而清亂源其各周知須至通告者 
　　通告二照得民國三年四月五號准上海鎭守使函前奉國務院電以河南拿獲叛黨閻子固供出陳其美黄興派有亂黨張子通岳鎭甫等到直隷等處謀亂請嚴密查拿等因立飭偵探密緝去後兹據原探在上海縣北門將張子通拿獲訊認與亂黨閻子固等結黨謀亂不諱除電呈大總統外兹特委員將要犯張子通解京訊辦等因准此當經本處督員將詳細研訊得張子通與逆首陳其美素相認識去年二次革命曾受貲助與同黨以辦報爲名潛赴各處煽惑軍隊謀亂意圖響應南方嗣因戰事失敗各處訪拿緊急卽赴上海藏匿致被獲案等語查該犯結黨謀亂甘心助逆實屬罪惡昭著法無可貸應卽按照軍法處以死刑以昭炯戒而絶亂源特此宣布罪狀卽日押赴刑場槍斃其各周知須至通告者 
　　通告三照得民國三年三月十七日准警察總　公函准公府秘書廳函交探員報告並附凌鉞寄京同人信函及新同盟會章程黨証各件奉大總統批交吳廳監密訪拿辦等因當卽密定辦法選派眼線日夜偵察得徐鏡心聯絡日人倉谷購運軍火接濟狼匪前國民黨議員林英鍾段世垣二名形跡詭秘確有勾通匪黨謀爲不軌情事即於本月十四十五兩日先後將該犯等弋獲並起獲黄興委任狀等各証物多件帶區錄供解請訊明究辦前來卽經督飭局員隔别研訊據段世垣供於國會選舉加入國民黨籍被選議員到京得與黨衆聯絡去年甯贛搆兵暗通機要陽事反對孫黄未致敗露十月間議院取消執行律師職務詎今年經梁士詒約入總統府秘書廳帮忙黄興卽委以政府暗殺幹事可以於中取事興先死同志報仇以成大事機事不密致被拿送來案如蒙政府特赦情願効力軍前林英鍾供與段世垣略同十四日聞徐鏡心被捕正擬天津避匿即被逮捕並將所有黄興發來各人委狀全數搜起繳案徐鏡心卽徐子鑑供前於武昌起義曾在烟台獨立組織心軍後來胡瑛代爲都督卽議謀取濟南兵至黄縣刧掠焚殺數年富饒之區頓成赤縣去年被舉議員來京因與素識日人倉谷同居藉作保護得與南方暗通軍情後來新同盟會成立東京寄來報告己與白狼合從令購軍械接濟亦托倉谷包辦迨至本月方得手槍十杆子彈未齊即與日人同時被捕與白匪雖曾通函尚未見面易孚謙供現充國務院錄事與林英鍾本係同鄕親戚同院居住旋因院中事忙即經移居院内所有木器書籍仍在　居屋内寄存偶於公暇回庽卽在林英鍾處閒談林英鍾有無勾通亂黨因其不在黨會毫不知情祇因被逮捕時據在舊居室内搜獲新同盟會籍簿記二本嫌疑被捕究從何來不敢妄說只求詳察各等語查該犯段世垣林英鍾均係前參衆議員去年亂學既己倖逃法網猶不知洗心革面勉爲良善又復私通海外諸逆或以身入政府擔任暗殺或運動軍隊潛謀不軌實屬叛逆昭著罪無可逭徐鏡心於武昌起議獨立烟台假民軍之美名行盜匪之舉動蹂𨈆　縣頓成赤縣情形殘誥暗無天日竟敢一再圖亂近更勾通日人購辦槍彈接濟白匪意圖内外響應實屬罪惡滔天易孚謙與林犯同鄕而兼戚誼又係同院居住雖訊無知情容隠情事於其舊居搜獲新同盟會簿記實犯嫌疑未便置之不論林鍾英徐鏡心二犯應均按照軍法處以死刑以昭炯戒叚世垣本應一律治罪因不日出發擬赴前敵責令圖功贖罪暫免執行易孚謙酌定以監禁十年以昭炯戒其各周知須至通告者 
[謀刺湘督續聞]  
　　湖南湯都督被人行刺之說一時言人人殊迄無眞實信息以爲必係無稽謠傳其實此事並不虚僞惟湯督被刺後竊恐外間紛紛傳播不免搖動人心以故嚴守秘密絶不聲張卽本府曁公署員役亦有依稀彷彿不能得其詳盡者雖偶有三數目擊之人又因湯督禁止不言並出有告示如有揑造謠言搖惑人心者卽以軍法從事是以此事傳聞至半月之久外間總不能得其眞相日昨得有確寳可靠消息云湯督曾三次被刺有兩次均未受傷其一次係本府衛兵用手槍轟擊幸湯督避讓僅中手膀比卽提獲數人訊供係黨首譚人鳳等以金錢運動並供出受賄情由當將關係重要之衛隊管帶王某及副目副兵各一名立予拘禁卽於是夜五更時在府中槍斃其餘兩次均謀刺未成或用小刀或用鎗彈亦經拿獲多名均於夜深槍斃外間之紛紛傳說固不爲無因也湯督自本府衛兵叛變後立將衛隊全體遣散暫由警廳調派巡警赴府守衛一面由湖北調選營兵迅卽來湘接充衛隊湯督被刺後防範極爲嚴密數日之間不出室門一步卽本府人員非有緊急要公亦不能與之謀面日用飲食均由親信家丁另行設備恐有毒物謀害云 
[漢商呼籲法庭無效]  
　　漢口債務問題遷延莫决而錢票帮因鄂政府催償官錢局等欠項甚急遂嚴遏各商帮所欠該帮債務動輒請法庭押追以有官欵關係故法庭嚴爲追償各商帮大受其窘兹特聯合公舉 
 
 
 

Page 7

 
 
代表王　庭呈請地方審判廳　將欠債各黨均暫緩判决俟各帮議籌償還劃一辦法藉以維持市面險象該廳長鄒麟書批云據稱困苦各節自係實情惟本　　在司法凡訴訟當本者之一方面有不顧和解者勒令和解實興現行法章相悖本廳歷結各債案大都酌量債務者財力狀况判還現金一成至四成並分　年至五年利息全　免除正如狀稱各帮財力稍裕者業經悉數償還其次者亦還一二成至七八成不等各情無大出入其有全部判現甚有判加利息者専就有擔保物之債權又以擔保物未經損失曾生果實者爲限是維持市面至爲周到該代表等果能請商會召集錢商各帮公認緩訴追本廳採不干涉主義緩於判决否則仍舊進行以全天職而重法權云云 
[粤漢鐵路進行譚]  
　　武泰路橋工程紀鄂境粤漢鐵路武岳叚己經開工兹該段總辦顔德慶以鄂路總車站由粘魚套河起點當然過河始能由陸直逹湘省惟過河問題規畫巳久兹始由馮次台督辦派員復行測勘解决指定由武泰閘内四十丈地方過河原擬在該處建築鐵橋以資久遠嗣因河身滿水時亦不過二十餘丈寛爰又與工程司議定建築洋灰（卽水泥）橋功效較石尤大巳招工估定共費十一萬八千元昨日開工先築枕墩四座材料純係唐山啓新公司供給云 
　　工程師組織總會粤漢鐵路會辦詹天佑本爲中國工程師之先輩現與該路武岳叚總辦顔德慶副工程師徐立洞馮祖培等發起集齊國内工程人才組織中華工程師總會暫設會所於漢口華景街業經租屋成立蓋以漢口交通利便且爲將來各幹路之集合點也日前各工程家之來會者約二十餘人舉定詹君爲正會長顔副之徐立洞馮祖培爲理事常川駐會己呈請鄂實業司立案飭所屬有司保護矣 
[粤省搜捕黨人近訊]  
　　搜檢女子師範學校大石街女子師範學校附設有保姆傳習所其所長廖冰筠東洋高等師範畢業而廖仲凱之妹也日來有偵探謂其與黨人暗通消息借學校爲機關月之初五日女校開春季運動會請派警兵到校保護維時己有警員到校詰問師範校長劉華林是否有所長廖某暗通黨人校長劉華林答日無之如不信可請密派人到校搜查但不宜派軍隊恐軍隊一至女生驚恐駭散易而召集難於學堂關係不少至初九日由警廳派員會同敎育司課員到校出其不意搜檢廖冰筠之住室搜閱書函均無證據祇得一條紙書有羅織黨人鎗斃無辜八字各員以此紙似不足以爲證據特用電話報知龍督請問如何辦法龍督以婦女無知姑不深究始無事惟廖冰筠因處嫌疑地位現辭保姆所長矣 
　　軍隊搜查寓客長堤平安旅館有一潮州人到寓兩天自言欲往香山因事未即登舟故來省一行手段極爲闊綽不科九號晚卽有軍隊會同偵探到棧搜查至該潮州人衣箱内搜出與黨人來往信函卽將其人拘去老城九如坊第三號張王二姓同居昨有軍隊前往搜賚捕去一人并搜得證據解往都　府訊辦現下該住宅用偵探封條封釘并書明窩藏亂黨數字在封條上查該宅之對門及隔隣均爲顧者之住宅而黨人　在此藏匿可謂斗膽矣 
　　瓊崖破獲機關瓊州綏靖處陳督辦昨電龍都督謂近來黨人在瓊崖一帶運動土匪起事迭經嚴密查緝破獲機關數處於本月三號任瓊崖斗山地方拿獲國瓊黨魁林格蘭一名并搜獲印信名册旗號等件訊供謀亂不諱等情當經就地正法刻下地方一律平靖又訪函云舊曆三月初二三四連日經瓊崖綏靖處派有兵隊往海口大街富興隆蘇杭店搜獲機關物據内有籌欵簿簽有助餉人名不少并有來往一切要函物件又有炸藥槍彈及曲尺數枝又有金錢白銀共二萬餘元其黨魁乃陳文甫現充海口商董其次林格蘭前充衆議員文昌人現均被獲在案聞林格蘭不日鎗鐅陳文甫己請示辦法又有吳少農者今己潛逃其餘如前充海口航政局長某亦在其機關處有名又查得儋州澄邁臨高等處均有黨人機關尚未破獲現正極力搜捕云 
　　再搜廣豐店情形東市街破獲黨人機關一案聞七日晚在該店捕去五人之後續捕一人前後共捕八人尤以在第六日捕去之兩人最爲重要此事發生之後政府非　注意八日晚都督府再派軍官兩員偵探一員乘坐肩輿馳赴東市街廣豐荳莊即飭軍隊雇得鐵匠一名用鐵筆將同義公司及廣豐兩店舖門撬開再行嚴密搜查惟禾見復有違禁物搜出旋將兩店前所貼廣東偵探局之封條撕去再加上卽日發出之都督府封條一張並查騐門外所懸谷種招牌内一軍官云廖桂榮之招牌乃係某某之名變云聞該街共有舖業七間均由廣豐與業主承領轉租與人者現查封四間之外尚有三間租與商民正當營業政府昨己查悉謂祇罪該店窩臧黨人决不波及無辜商民云 
[蘇州軍隊搜查法校]  
　　四月十七號下午五時海宏坊巷私立法政學校正在上課之時突有蘇州鎭守使署某副官帶同衛隊二十餘人憲兵營張營長亦帶憲兵二十餘人警廳警備隊沙徐各隊長亦帶隊數十人各荷洋鎗實彈排隊到校口稱搜查亂黨敎職各員詢其來歷據稱奉鎭守使命令而來遂將堂中各名册逐一查看後各官兵逕至寄宿舍搜查將各學生衣箱扭鎖開看毫無違禁之物繼復分赴各室搜查一周亦無可疑之物各官兵旋卽退去究竟此事如何發生外間尚未明眞相也 
地方通信 
[松江]  
　　積匪就縛情形著匪野雞阿金向爲靑紅幇首領惡跡昭著遐邇聞名前清時曾判定永遠監禁之罪自光復後脫逃出外結黨横行更甚於前其部下有羽黨數百人鎗船十餘艘専爲開場聚賭拆梢打架姦販婦女等事鄕民受其害者不知凡幾惟懾於兇燄無敢舉發事爲周知事所聞特派幹吏於前日緝拿到案拘禁候懲一時輿論大爲稱快想周知事疾惡如仇必能執法嚴治爲地方氷違除害也 
　　蘇州 
　　水警官員之更動水警淺水兵　游巡隊總隊長張連勝現被裁撤由馮都督委充都　府軍事諮議官並暫留稽查　商差使兹張君因悉都督府諮議官己有十二員無民事事虚糜餉項必殊不安並以稽查繭商一事須有兵艦方可擔任今兵艦一差旣己交卸無從稽查故决計一併辭職聞日昨己電禀都督矣又聞水警第二専署長劉鴻盛上書辭　趙廳長業己允准擬委馬榕軒接充日内當有明文 
　　高等審判廳長到任新任蘇省高等審判廳長蔡元康君於四月十七號由滬來蘇當卽進署接印視事聞蔡君此次來蘇僅帶法界人員數人贊襄一切云 
　　催促騐契之急迫吳縣宗知事以騐契一事雖己奉文展限一月截至四月底止然僅有十餘天轉瞬届滿爰特分派司事多人赴城廂内外挨户調查房契己未呈驗聞尚有三四成業己出示通告務於限内呈騐免得逾限受罰一面分别飭催各市鄕董事就近催令鄕民將田房各契趕赴分局呈騐 
[廣東]  
　　擬將自治費撥作銀行基本各縣自治停辦後經李省長飭各知事將其經費専欵存儲不得動用聞總計九十餘縣爲數不下百萬昨省長與財政司會商以際兹維持紙幣籌設銀行之時所有可以提撥之欵羅掘幾窮擬卽飭行各知事將各該縣所存自治　費槪卽提解來省撥給維持會以爲開辦銀行基本之助　　疫癘發生之地點客歳至今四時不能調和現己蒸成疫癘計省垣發現地點如西關之蘆获巷醫靈廟匙羹巷等處皆有疫症發見昨日匙羹巷第二號門牌席宅一日連斃兩人皆患㗋症其餘各屬如順德之容奇龍山東莞之石龍西江之肇慶香港之鵝頸聯發街等處均己傳染殆遍極爲劇烈亟宜先事預防云 
[雜評二（默）]  
　　徐世昌薦奕劻奕劻前清舊官僚之領袖也政界日日搜羅前清之舊人而尚未思及前清舊人之領袖徐世昌氏雖亦一前清之老官僚然不能不推奕劻爲前輩也今者於出任民國政務領袖之際而極力推薦殆亦所謂不忘老成人而以後進自居者歟奕劻而肯出山者必更相得益彰焉 
　　立法行政之新局面約法會議將來所産之機關一日參政院即諮詢機關也一曰立法院卽造法機關也舊内閣將來分立之機關一曰政事堂卽執行政務之機關也一曰秘書廳即掌管機要之機關也行政立法兩部分之新局面大致不外乎此然局面雖變面内容將何如主持之人物將何如將來局面之變幻又將何如敢一言以斷之曰换湯不换藥而己 
　　蘇粤兩校之大檢查吾人苟詆議當道不能維持敎育者則當道必亟亟聲辨謂我何嘗不盡力維持其所以不能不節縮者因費絀也所以不能不取締者因通黨人也非不言之有理然以實際論之因費絀而不能進行固迫於情勢之無如何若以通黨人爲言則證諸今日事實母乃於維持之道有所未盡乎 
　　且所謂維持者非有他種之爲雞也伹求不摧殘而己所謂不摧殘者非不許軍警之搜查也但求得有確據而始搜查而己若僅憑一二人之報告而卽貿然從事如蘇州之法校廣東之師範搜查均無證據雖未遭若何蹂　而該校之受驚己多此即吾所謂維持之道有未盡也 
 
 
 

Page 8

 
 
   
 
 

Page 9

 
 
   
 
 

Page 10

 
 
[第十版]  
本埠新聞 
[外國軍艦來滬之驚疑]  
　　前日（十七號）傍晚製造局方面怱又發生謠言謂滬南十六舖浦中泊有某國兵艦二艘（其一艘早經抵滬）一艘係於十七號午刻駛滬當該艦抵淞時淞口洋關曾扯旗知照停輪候驗詎該艦不允遽行入口直至十六舖浦中下椗恐有意外舉動云云正值商民驚惶之際傳聞製造局内亦己接到吳淞軍界電告某國兵艦擅自入口消息鄭鎭守使卽令局内所駐之第七旅十三圑各營加意戒備商民聞之尤爲驚駭又有遷徙之舉嗣經海陸軍驚察隊長王雅泉善爲安慰人心稍定惟仍間有携帶細軟物件避至租界者現鄭鎭守使己分派密探並飭各機關調查某國軍艦之來意矣 
　　又聞是晚十一時駐紥製造局之十三圑各營長及臧旅長周圑長等各官兵均戎佩械外出梭巡並傳令兵士先就江邊碼頭西首沿浦灘挖掘濠溝溝上堆置沙泥麻袋以備不虞並在各局門首安設機關槍每門架設二尊又由各營派兵排隊通宵巡邏及至天明仍令將安設之槍炮一併舁回以免商民驚懼惟自昨日爲始鄭鎭守使署門禁異常嚴緊云 
[南市捕獲黨人四誌]  
　　南市大成里四十六號門牌内由軍警捕獲黨人畢良臣畢一道張兆瑞胡得昭及烟妓許月紅等男女五人解送鎭守使署研訊等情己屢誌前報兹又探得種種公錄如下 
　　誘拿之情形聞畢良臣先與現駐紥製造局之步兵第七旅馬弁李文龍認識畢等勸李入黨並給賄洋囑其行刺長官旋由李文龍回旅報告卽經臧旅長諭令設法緝拿李文龍遂復邀同旅司令部馬弁朱國文吳元甲吕少文護兵崔振家一營二連排長孫殿魁二連副目王福二連三棚正目任立成等八人各攺姓名同往畢良臣之機關部會面哄以我等皆願投効畢良臣深信不疑卽填給委任狀各馬弁於旣得委任狀之後因其機關設於租界禾便拘捕遂請其設立接應隊於華界以便通訊畢良臣仍不察眞僞遽允租賃大成里房屋遂致被捕云 
　　臧旅長之獎勵第七旅旅長臧和齋君以馬弁李文龍等入員並第二營兵士張瀛洲王福二人均能設計誘獲黨人甚爲得力特於前日午後三時傳集十三圑第一二三各營官長士兵在砲隊營操場當衆宣布捕拿黨人情形表揚李文龍等之功績並勸諭全體官兵務各戮力同心云 
　　烟妓將次脫累鎭守使署軍法課長王君己屢次提訊除畢良臣等四名尚須覆訊外所有烟妓許月紅一口對於畢良臣等平日行爲堅稱不知質之畢等亦均稱實無同謀情事一再研鞫失口不移派人偵查亦無異詞昨己據情禀請鄭鎭守使先將該妓從寛發落聞有發還警廳取保省釋之說 
[外交圑不願擾累行旅]  
　　滬上當道近奉中央電令着與領事圑協商請飭捕房派探至進口各輪船檢查黨人以保公安等情聞彼此會商之下外交圑以一律檢查於行旅殊有未便如有指名查拿之人准卽照章協捕云 
[總商會選舉開票]  
　　上海總商會定期更選議董及總協理巳紀前報兹悉該會己於一星期前將議董選舉票分送各幫公所業經各會員陸續投票昨日下午二時半爲議董選舉揭曉之期總理周金箴君協理貝潤生君均到會監視開筒由坐辦嚴漁三君唱名庶務員馮菊洲駱秉堃江覺齋孫警庸四君檢票記數嗣因票數過多檢至六時餘尙未檢畢聞陳潤夫沈仲禮朱五樓張樂君諸君得票最多當選人姓名票數明日續行詳載 
[漢口錢帮理賬處反對議决案]  
　　全國商會聯合會業己閉會多日所有開會時對於漢口代表盛竹書提議之漢口方面兵災善後損失問題曾經表决電請該處法庭將關於錢債之訴訟從緩判决兹漢口錢帮理賬處未表同情於昨日（十八日）電致商會聯合會總事務所云漢鎭債權債務久未解决漢商會雖分甲局孰甲孰局不知故多爭持閱十七報載貴會提議漢案盛君宣言請法庭緩判司法獨立莫能阻止無論如何萬難承認漢口錢帮理賬事務所叩 
[洪行事安慰夏月珊]  
　　上海縣知事洪伯言君昨日發出開明公司新舞台代表夏月珊禀批云呈悉該代表前在南市創設戲園編演新劇有益社會人心早爲地方人士所嘉許自九畝地興闢市場該代表首先集股組織公司締造經營規模粗具荒蕪之地漸成熱閙之場乃時未數月遽被魁陽樓失火殃及該公司房屋暨新舞台全部損失至十餘萬金之鉅殊堪椀惜且火熾之時該代表尤能舍己利人奮身施救火勢得以稍殺不致蔓延他屋熱心公益甚足嘉尚際此創深痛鉅集欵爲難自係實情據請設法維持之處候函致南北商會轉商各界力予扶助一面並函請警廳將魁陽樓因何起火緣由從嚴澈究可也 
[收回契紙之預備]  
　　上海縣洪知事昨日令知前市政廳總董陸文麓君云案照田房契紙向由本公署委託各市鄕公所分辦訂有規則分行遵辦在案查各分辦處給出契紙及徴起學費理應查照前項印刷清單按月分别塡送以使攷覈得主姓名何人尙未投稅逐一飭催稅務庶有起色乃各公所業於此項清單往往延未塡報本公署無憑傳催以致給出契紙延未投稅者數目極多殊非愼重稅項之道現值自治停辦各項欵目亟待清釐此項契紙自應一併結朿以清界限除委員定期前往查收外合先令行該前市總董遵照赶將自辛亥開辦印契起至本年三月停辦止給出印草等契姓名暨帶征學費數目查照清單式樣於十日詳晰分塡俟委員到時查收彚轉母稍稽延致煩委員守催爲盻切切此令計發清單式樣二紙 
[檢察廳澈究違法舉動]  
　　浦東陸家渡鎭雜貨店主張某前因失竊疑係本店學徒戴和尚倪毛囝二人串竊控經該鎭三區一分署署員周毓芬將戴倪二人非刑拷問致受鉅傷事爲滬南警察分廳崔廳長訪悉除將周署員撤差外一面將戴倪帶廳詰問而地方檢察廳長汪魯懐君亦以周署員似此操切殊與地方治安有礙因卽備函飭警將戴倪迎提到廳於前日下午經檢察官預審之下騐得戴倪傷勢輕重不一判令暫行拘留派醫治傷候飭警往傳該失主到案再行訊核現汪檢察長巳將預審情形禀明警察督辦薩君請示辦理而戴倪兩家族以無端被誣昨亦至檢察廳禀請澈究矣 
[司法警察之不法]  
　　閔行人馮子雲前在地方檢察廳具保賭徒李毛林等出外延不交案由汪廳長將馮提案判令收押詎被法警金寳山串通二舖地甲陸鈺之母陸姚氏以無賴丁六九冒名頂替代押得賄洋四十元將馮釋去事爲汪君訪悉即將金馮等一千人先後拿獲收押聽候起訴審判廳在案兹馮子雲禀請交保昨奉汪君批示云案查爾所保李毛林等不能依限交案又敢賄串法警金寳山以丁六九冒名代替尤屬膽大妄爲自應聽候按律起訴所請交保着不准行又金警之母金吳氏到廳具禀請求輕辦亦奉汪廳長批斥云本廳長惟有執法從事按律懲辦所請輕辦之處着不准行 
[規定書場納捐之等級]  
　　上海工巡捐總局朱局長昨日通告云爲布告事照得書場一項向例東區每月收捐洋三元中區按茶計捐每碗抽收一文未免過於瑣屑現在各區分辦處業經歸併總局自應統籌劃一辦法以免參差而昭公允現定各區書場開設日夜兩場或前後兩場者爲一等月收捐洋五元普通茶館僅設一場者爲二等月收捐洋一元每月自一日起至十日止爲換領執照期間如欲繼續開設務須遵照限制携帶舊照捐欵投局繳驗聽候核發新照至初次創設者均應先期具呈到局聽候核示飭遵不得擅先開設業經本總局照辦在案恐未周知特此布告自經此次布告之後倘有違背上列定章一經察出定行懲罰不貸 
[警務視察員又將來滬]  
　　省委警務視察員熊開先前次來滬查察地方警務己將一二兩區查明正擬接查其餘各區因另有要公奉韓省長電招回甯未及竣事兹悉地方警察事務所長景毓華君因聞熊委員日内將自蘇來滬將前次未經視察之第三四五六四區警政賡續調查以完手續景警務長己轉飭各該區署預備一切矣 
[車夫與竊賊之區别]  
　　滬南警察分廳令行各區署云據錦麗黄包車公司等呈稱竊維上海五方雜處人類不齊盜賊充斥智勝於常甚有人所不能臆料者如同業自草創以來逐漸攺良己覺無微不至而不測之情形竟層出不己防不勝防業細本鉅不堪受害如近來發現一種竊車之事每乘車夫於送物或接客時一霎之間將車拉去惟竊車者均無號衣在身且不乘客故同業現議就各車夫一律身穿號衣與偷車人有以區别俾警察一望而知易於識别除取締車夫外爲特禀請通飭各警署飭知崗警凡見有拉黄包車而不穿該公司號衣者概行拘辦以杜偷竊而維商業等情據此合行訓令各該署遵照轉飭崗警如有以上情事即便查詢惟車上有乘客者不得查問此令 
[禀控律師延誤土訴之批詞]  
　　孫維榖至地方檢察廳禀控某律師延誤上訴昨奉汪廳長批示云查該律師並非在本廳管轄區域内執行職務應向該管衙門具訴至申請回復上訴按照法定手續亦應逕赴原審判衙門求本廳未便違法受理 
[不知危險之舉動]  
　　陳木裕因將石子塞入鐵路軌道被公司巡警查獲將陳拘送二區二分署當由該署員略訊一過判移檢察廳查辦 
[老嫗遺火積薪]  
　　前晚小南門外裹倉橋北堍二十一號門牌老嫗邢吳氏家因晚炊遺火積薪始未覺察俄卽冒穿屋頂幸由近處各皮帶龍到場施救旋即熄滅僅燬披屋一椽旋由崗警將氏帶至一分署問明飭送分廳司法科豫審聽候酌罰示儆 
[會館循例演劇]  
　　昨日爲天后誕辰滬南各會館咸徴召菊部演劇數天並預請各管警區撥派警探到場彈壓以免無賴之徒乘機滋事云 
[猪行請换執照]  
　　滬南長豐等猪行曾領得前市政廳執照今聞該廳取消於前日同至滬南警察分廳禀請换給執照崔廳長恐有别情諭候派員查明再行核奪 
[請求查封産業]  
　　羊毛店主朱順祥因受唐漢章陳開和之託代保拖欠洋人車租之賈阿四致被貽累墊繳了案兹朱在審判廳控告唐陳串謀陷害經董推事訊明判唐陳二人合賠洋八十四元交保限繳現己逾限多日仍未遵繳故朱又具訴到廳請求查封保人産業以抵損失 
[婦人爲子受累]  
　　朱金生誘拐葛桂生之女潛逃無蹤前日葛將朱母金氏扭入一區四分署請究昨送檢察廳聽候預訊核辦 
[拐匪無可抵頼]  
　　江北人王正福與其女黄王氏及伊子因誘拐新閘居民吳阿和之十五歲女兒翠寳及孫周氏之女招弟王小磨之女桂英帶往厦門　賣被該處警署將三女攔獲送回上海由捕房詢明將王父女二人拘案分别訊押候辦在案昨晨由捕傳同各女孩之父母及見證梁溪旅館司帳解請公堂復訊先由女子吳翠寳及招弟桂英兩女孩上堂證明被拐及帶往厦門情形繼由梁溪旅館司帳上堂證明三女孩於二月十二日由王姓領至棧内寄庽據稱係由南京來申質之被告王正福及黄王氏均不承認中西官以上證確鑿豈容狡賴判王父女分别各押九月女孩各交家屬領回 
[浙省移提兇犯]  
　　紹興人張根仁錢少江錢進發李桂萬邢永標商漳清周寳其周銀根因先後夥刧馬霍路楊王氏辛家花園附近胡金聲厦門路貽德里顔王氏（即顔明卿）及唐家弄沈寅生錢兆俊等五户金珠衣飾匿居泗涇路越臺旅館由總巡捕房華探目李星福偵知禀奉捕頭飭令協同中西包探前往該旅館將張等八人一併拘獲迭經松共公堂訊明並訊得周寳其周銀根二人與以上刧案無關前雖在浙犯案因不欲提回歸案訊究判張等六人押送觀察使署轉解鎭守使署按法懲治兩周各押捕房一月期滿逐出租界在案兹楊觀察使接奉浙江朱都督函開據紹興嵊縣知事呈稱案據民人錢靑子禀稱伊父錢和灿始居嵊縣西鄕山口後遷南門外橋頭庵被錢漁人賣囑兇手周先根用刀砍斃曾經呈請通緝兹周化名周寳其逃匿在申己由捕房拘押呈請移提等因故卽令行公廨飭知捕房於昨日將周解案經關讞員與德領裴君會商之下判將周寳其（即周先根）呈送觀察使署轉解浙江歸案訊究至張根仁等六人解送鎭守使署後迄己多日未見將如何辦理情形函復至廨候即函催復廨備查 
[捕房續獲盜黨]  
　　匪徒揚州人王大六子與同黨吕林張三廖二（即廖者貴）等及在逃之李老五老把子皮匠福子等串竊梅白克路八百二十七號季劉氏家值價萬餘金之金珠衣飾並先後夥刦馬霍路楊王氏愛文義路三百八十一號門牌顧方氏温州路四百零一號莊錢氏家衣飾鉅贓並在唐家弄攔刧女子沈林北金圈由匯四捕房包探偵知在新閘路二十四號人和園老虎灶茶館樓上並先後前往揚州移提拘獲王大六子等及婦人陳李氏王劉氏王顧氏朱顧氏王氏等男婦十三人解送公堂訊押候究在案兹捕房復將盜黨李三（即李懷希）一名查獲昨晨解案聶襄讞與德韋副領事判押候英領堂期併案解究 
[挾嫌串刦之疑惑]  
　　楊樹浦老朱家宅後面周家宅沈蘭生所設之絲吐棧於本月五號被盜十餘人持械搶失值洋一百餘元之衣飾報請捕房查緝去後因查得沈之歇夥滕香元情節可疑因卽拘解公堂押候查核在案昨晨解訊先由原告投訴被告迭次借錢不遂難免挾嫌串刧質之滕供不承認中西官以原告所控毫無證據全係捕風捉影之談因判將案註銷被告交保開釋 
[西人遺失攝影器]  
　　滬南警察分廳昨據魯麟洋行函稱有旅行西人恒克爾星期日下午由跑馬廳往龍華時途中遺失價值五百元之攝影器一具該器上刻有握脫海恒克爾字樣内有鏡片二面此事己報告公共租界及法租界捕房但該器或當在貴廳管轄區域之典押舖内請卽偵查爲感等情崔廳長當飭警探暨各分區署在所轄境内各典押舖調查旋據復稱並無此項攝影器具仍奉令飭留心查緝云 
[押店誤收賊贓之結局]  
　　浙江路和源押店朱阿四李松山天潼路全成押店趙金和海寗路太興押店王阿四武昌路寳昌押店翁阿利錦興押店李子卿均因收押粤人彭茂卿行竊華洋各户案内法國婦人之各式呢衣於收到捕房失單後匿不送存捕房由捕禀廨飭傳到案候訊在案昨晨傳訊先由西探開禀明前情並稱查得武昌路寳昌錦興兩押店所收之贓雖係原贓然因失主報告時總名曰呢並禾分别故被告收押者係是嗶嘰與失單所開不符不能指爲違章應請摘釋繼由押店公所代表莫肅律師譯稱寳昌錦興兩押店己經捕房聲請註銷母庸再述惟太興全成兩押店所收亦係嗶嘰應請一併開釋至和源押店所收雖係與失單所開相符然因經手之友不在是以未曾檢送捕房應請從寛中西官判寳昌錦興兩押店旣據捕房聲請註銷應予照准太興全成亦從寛開釋和源押店朱阿四李松山失察之咎難辭着各罰洋十元充公以儆 
[刑事移送檢察廳]  
　　李松山前日與李荷生互毆致傷松山頭面扭控二區二分署又李王氏因凌虐學徒李榮才打傷該徒被控該分署一併移送檢察廳請辦 
[警署又獲販烟犯]  
　　閘北二區警署前日又查獲私帶烟土之陳得興羅義清朱阿大陸炳泉　鼎國劉長喜蔣正寳等七名共抄出烟土二十七包又八十四兩先後移送第二初級檢察廳分别收押候究 
[旅館違犯烟禁]  
　　山東路六十二號江南和記旅館主張祥福因於旅館内私設烟具容留庽客及外人在内私吸被探偵知禀請公廨出單昨將張傳至公堂經中西官訊明判罰洋十五元充公 
[串騙烟土案近聞]  
　　鎭江人錢卿因串同某旅館帳房趙有邦及同鄕人趙瑞林高壽松騙取該旅館庽客合肥人曹明謙值洋一百六十八元之烟土賣與九江路某烟膏店得價分肥被控由捕房拘解公堂訊明判各交保錢少卿還洋七十元趙等三人合賠洋九十八元嗣因錢無人具保且無力繳欵解送公堂判仍交保限一月還清在案昨晨捕房復將錢解案禀稱被告奉判交保迄己一星期仍無人具保應請核示中西官以錢實犯欺騙判押捕房一月期滿從寛免予交保着自向原告理清 
[小孩被撞受傷]  
　　粤人周某九歲之子昨在北四川路被某號黄包車撞倒跌傷頭面等處該車夫當即逃逸後由八百二十一號華捕巡見將受傷人送入捕房捕頭命送同仁醫院療治候查 
[是乃上海之善棍]  
　　廣益善堂訪知有人在法租界打鐵浜私立同濟善堂冒收捐欵報經法捕房飭探拘獲徐志言等七人解送法公堂請訊先據包探禀稱查察該堂揑造僞示所收捐欵並無徴信錄可証顯見借慈善名義飽入私囊請爲澈究徐供前清道台給有告示故敢設立祇收華界捐欵租界内並未收過分文至冐刊廣益堂收捐簿一事須問李仁傑我不預聞李供簿子由高阿泉交與小民是實高供簿子係羽士蔡某交來托收蔡己避去難以交案俞仁標供在徐志言所開之藥房内爲夥並非同濟堂内之人與此事無干朱榮庭供在同濟堂爲打掃夫沈金文唐松桃同供在該堂内充當收拾字紙之役餘不知情聶讞員以徐揑造告示私立善堂歛錢肥己本應懲辦姑寛着卽收歇再犯重究僞示銷毁李高各押三月期滿逐出租界俞等四人無干開釋 
[尚須清理賬目]  
　　倪寳田控胡子宗不理虧欠巨欵三萬餘兩前晚由廨傳訊兩造各延律師到堂互辯多時王襄讞以彼此帳欵糾葛甚多非將帳詳細理明難以懸斷遂判被告交原保並着將未交出之簿據繳呈公堂連同前存案之帳簿一併移送商會函請傳集兩造並將諭令各邀之理帳人由商會派人督同將帳理算明晣報告到廨再行核斷 
[純泰莊案之波折]  
　　陳誠與陸錫卿因純泰錢莊欠欵糾葛具控公廨傳訊業經判决在案兹陸因純泰錢莊倒欠案己經破産由審判廳判决故延律師具禀公堂並於前晚投案聲請復訊原告亦由律師上堂代辯並請照前斷執行王襄讞判被告交原保候函致審判廳查復再核 
[保存股東資格之不易]  
　　恒昌當股東俞藴蘭因虧欠戴伯華押欵等銀五萬九千餘兩被控經公廨飭將恒昌當股單弔存公堂嗣由該當經理毛佐臣將俞名下股本洋五千元代繳公堂發給原告所有存案股單因俞求請發還判俞將毛代繳之欵並按月利息一併繳還准將股單給領逾限仍交毛佐臣具領在案慈己逾限因俞不能將欵繳還故前晚由廨將毛傳案帶同俞到堂經王襄讞訊得俞願將股單給毛具領遂判將存案恒昌當股單給毛佐臣具結領去 
[祇可缺席判决]  
　　俞藴蘭因浦振先不理欠欵探奉公廨迭次傳訊因浦一味抗避不到判再催傳如仍不到卽行缺度判决在案前晚由廨傳訊詎浦仍不投質聶襄讞判被告迭次臨訊不到顯屬有意抗避應卽照原告所欵缺席判决着卽諭令保人知照遵繳違干未便 
[再誌租開戲園之債務]  
　　前租開歌舞臺戲園之楊介人虧欠房租及司帳汪金生等押櫃洋銀被控經法公堂押追分文不理後悉楊在城内審判廳控告股東欠銀奉判各股東交銀一萬餘兩故由公堂函請該廳將追出之銀劃抵楊欠人之欵後接該廳復函謂須俟上訴期滿再行追交送廨核辦昨日原告律師又至公堂聲稱案懸日久請爲嚴追楊供各股東雖己判决限交迄今仍置之不理故商人無可交還判令還押再候嚴追 
[婢女受人愚惑]  
　　大沽路一號門牌居民沈友蘭控乳媪宣尤氏串同姘夫宣金生勾誘婢女大丫頭竊取值洋九百餘元之金珠飾物私逃復串蟻媒周子雲顧丙其希圖販賣迭經訊押在案昨晨由捕解請公廨中西官復訊由婢女大丫頭供認屬實判宣尤氏與大丫頭各押女所三月宣金生及周顧二人各押捕房兩月 
[公共公堂瑣案]  
　　蕪湖人洪元宗控伊妻洪晏氏背逃匿居楊樹浦等情因訊據該氏不認洪爲丈夫判候邀同媒証再訊在案昨晨解訊原告未到判氏仍還押候下禮拜六如原告再不到案卽行將案註銷 
　　無賴王銀水在乍浦路九百四十六號門牌屋内私設烟具招集朱春林張愛林等在内私吸被捕查獲將王及朱張兩人連同烟具一併解至捕房昨晨解案訊明判王罰洋十元朱張各罰洋五元烟具銷燬 
　　無賴唐金根范阿二前日不知因何起釁在漢璧禮路互相兇毆致將救水車上值洋二十元之電燈擊碎被救火會西人鳴捕拘押昨晨解案中西官訊明判各罰洋三元無洋攺押三天並着賠原告電證洋二十元 
　　住居北河南路五百七十九號門牌之女子王小妹在甘肅路大經絲廠做工因凌虐同廠打盤應姓女子被女母應儲氏控由捕房將女拘押昨晨解案訊明判王小妹罰洋一元再賠傷費洋兩元示儆 
　　洗衣作主殷眞生周清金因洗衣噴水被衛生處西人查見以其有碍衛生且背定章報由捕房禀請公堂出單於昨日將殷傳案判罰洋十元周抗傳不到着罰洋十五元　 
　　汪少卿因不理結欠方潤生帳欵被控前晚由廨傳訊供詞各執判汪交原保着兩造各將帳簿呈案再行訊核 
　　粤婦周王氏攜帶八歳南京小孩德海在虹口希圖販賣被粤探江標查見連同賣主粤婦梁唐一併氏拘押在案昨經中西官研訊之下判王氏押女所三月唐氏押兩月小孩德海送救濟婦孺曾留養 
　　天津路三百二十四號同和錢莊卞瑾候控夥友鎭江人徐裕興捲取現欵洋二千三百十三元逃匿一案昨晨由捕將徐解案訊明判押西牢六月 
[法公堂瑣案]  
　童瑞徴前投法公堂控陳姓不還欠洋飭傳避匿由陳妻吳氏到案據稱陳往南京謀事住在南京何處不得而知判令交保限令交人在案迄今無保昨童又稱訪聞陳實在上海求向吳氏追交質之吳氏則堅稱不知判氏開釋並諭原告如日後與陳遇見就近扭交捕房送案訊追 
　　人權印刷所虧欠錢仁記包飯作洋五十四元又欠各夥友薪工洋三百三十餘元昨由錢乃夥友王文典范志恒錢春生張雪山等八人至公堂請向經理王子澄訊追王供機器生財值銀三千兩業己出租與人須俟收回變賣料理判交四百元人銀兩保限三禮拜理償 
[謝劵]  
　　同義善會附設之敦仁學堂現届十年紀念兹於四月二十號即陰曆三月二十五日）午後一點鐘請新劇家演劇昨承惠贈入場劵兩紙書此誌謝 
雜評三（訥） 
[又喫一驚]  
　　異哉外國軍艦之來滬也如係謠言耶則鎭守使戒備何若此之嚴製造局防衛何若是之忙碌如果有其事耶則該軍艦不允停輪候騐遽行入口意將何在耶滬上自破獲機關後人心又稍稍不定矣造謠之徒艱有一舉一動可以附會者無不立播其謠言人民苟見一草一木之搖動者無不驚訝爲奇禍夫外國兵艦之來亦常事耳乃至扶老携幼紛紛遷徙此雖由於人民多疑而奇怪之傳說驚皇之現狀突如其來亦甚可異也 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游獻文章 
[獻擬漢族人民上約法會議書] [  劍秋胡說]  
　　頃聞貴會奉大總統命將優待滿蒙回藏條件訂入約法永遠不失效力逖聽之下不勝豔羡竊維中華民國者五大民族所共有也義務之分配五族共擔之則權利之享受亦應五族共霑之譬之於家一父生五子皆能成立其家固有良田千畝廣厦萬間特以債務纍纍勢將破産不得不由五子出而料理其長子則入欵多而負債亦多其餘諸子則因入欵少而負債獨少論情則長子應多得田産若干論理則父債子還者父産亦應子得少得薄於此而厚於彼也此理至淺婦稚皆知今我漢族長子也滿蒙回藏庶子也約法者猶一家之家規也爲家主者亦既邀集親族大開宗祠訂立萬世共守之家規自應一視同仁無分厚薄今乃對於負債多之長子則置之腦後對於諸子則曰此四子吾所最疼愛也吾曾命長子月貼費用以資其衣食者也吾在固無慮特　百年以後若輩將爲長子所欺不如訂人家規永永遵守而親族因懾於家主之命亦遂附和其說此寗得謂情理之平乎今諸公之訂約法亦何異於是人民等爲此不避斧鑕公舉代表擬具漢族優待條件若干條懇請貴會一併訂入約法並加一世二世萬世子子孫孫永遠不失效力一語以爲保障我漢族人民無任感戴之至 
　　謹擬漢族優待條件如左 
　　一漢族人民於納稅以後許其免出代議士 
　　一漢族人民准其擔償新舊國債 
　　一漢族人民得以賣男謅女供給政府之揮霍 
　　一漢族人民准其但盡義務免享各種權利 
　　一漢族人民如不願爲本國人得入外國籍 
　　一漢族人收子弟免其受國民敎育之義務 
　　一漢族人民之土地准其獻給政府作爲出賣品（三） 
海外奇談 
[伯爵夫人說早婚之害] [  警衆]  
　　英國加的見拍爵夫人亦曾論及早婚之害略云我出嫁在一千八百五十八年竊以爲十歲至二十歲之女子每不自知若何位置且非年過二十以上不能深識男子之心情蓋男子二十八歲即得四十八歲之經驗豈深閨弱質所能比擬哉先夫加的見伯爵有名之戰將也我自小識之愈久則愛情愈篤伯爵實無一處令人稍不滿意及成人時益知婚姻大事不似少小交游於是評隲百遍直至無瑕可指始與訂以终身故我勸少年姊妹萬勿早婚致爲一時　情所縛迨至各生意見在人前强爲解釋而平時不免齟齬究非家庭之幸福也法國人常云夫婦之樂在乎相知相諒少年乎勿以既成夫婦之後反失初時朋友之愛也雪丹女士之論吾甚韙之亦望男子之待婦人如其自待則社會上自然和平矣 
尊聞閣詞選 
[擬古] [  公]  
　　蛟螭得天時　蚹　追攀猛虎失　翳不如狸與犴彪彪功名士乃出蓬蒿間身不滿七尺心雄萬仭山朝爲階下囚暮啓千重關慷慨一長嘯手撫黄金鐶昻昻登壇坫大義驚人寰從兹致靑雲意氣驕通　衣錦返故鄕騎從何般般前車擁賓客後乘載小蠻健兒夾道立刀戟森成班父老舊相識欲語心先孱郤順車中人非復當時顔君家盛桃李那不遺榛菅長歎喟然去掩袂空潸潸風波起談笑變化無餘間舉棋覆前局肘腋生嘲訕囊底智己叩觚破不成　千金鹿盧劍翻自刲胸肝萬金置死士一散無復還此怨不能報此恥不可删匆匆怙聲勢寗知險與艱豈期一旦暮世運多循環時來奮英烈運去遭神姦北望大行道涕涙徒潺湲 
[卜算子]  
　　心似落花殘夢似天涯遠欲向天涯問落花日暮東風短只道困人天不道春光好盻斷空梁燕不歸滿眼離離草 
劇談 
[民鳴社之兒女英雄] [  鈍根]  
　　此劇身分甚高在辨論愛情宜如何使用不在形迹間之昵昵故演羅發中將蘇蔓英夫人柯秉義少將者言動舉止均宜力致高超俾有别於尋常男女之所謂相愛者 
　　無爲飾羅發可謂盡力從事描摹憤怒神氣頗足惟疊語太多（如柯秉義柯秉義柯秉義柯秉議柯秉義柯秉義柯秉義好好好好好好好好之類）欲殺柯秉議時頗有動人語初幕往花園覓夫人時演慌亂狀太過對兵士演說宜删繁就　以精警語動人在房中告别夫人時大受夫人冷淡而猶三次送茶獻媚三次苦求拉手語多關茸而少嚴厲余謂此等處稍一不愼便似翠屏山之楊雄曼英自刎時婢僕在旁漠視不救必無此理宜攺爲婢僕上前救奪中將叱阻使退 
　　劍魂之蘇蔓英演輕慢中將可謂淋漓盡致惟言語猶多尋常口吻如在花園中對柯少將稱其夫曰吾家老爺柯將出發來告别時蘇謂之曰你可能不去打仗麽你愛國家比愛我尤甚麽此等處均似無知識女子宜攺爲（你爲國出征我不敢阻深望努力前途勿以我爲念）天影之柯秉義口　清楚彌留之際說出一席愛國眞摯之語甚好惟告别蘇夫人時言我要不出戰也不能夠吓此語富落下乘西　態度亦宜練習自然 
　　子美飾婢月痕　媚可愛化佛飾花園主人深歎其化粧之神則民飾柯僕畢阿二呆頭呆腦無一語不天眞却無一語不可笑余嘗謂則民可於海上新劇丑角中考最優等天呆之施維友活潑可喜夜入花園潛至蘇柯身後偷握二人之手移花接木具見巧思令人捧腹 
[記二十一夜之啓民社] [  振之]  
　　開幕先演趣劇過新年瘋呆飾藍和詼諧百出配以健兒之藍妻並皆佳妙雖無深意亦頗可觀 
　　正劇愛之害逹心之金子富能極意描摹惑妻虐子情狀　子出後懊惱之色溢於言表觀者爲之晞嘘病危思子一幕悲悔蒼凉聲容畢肖 
　　寄塵飾金伯禹（子富之長子前妻出）規弟一段說得字字金玉誠懇助人後欲自戕被弟媳勸止此段說得句句是血是涙使人不忍卒聽念父修書旋盡旋止旋止旋慟體會得眞好哭墓時認其母弟極佳不脫忠厚人身分 
　　瘋鸚之金仲奇（子富次子後妻出）能將無賴行徑着意演出本領亦不弱 
　　劍膽飾子富之後妻活盡狠心婦人身分口吻無一不肖唆夫逐子一段余　之代爲眦裂髮指彼凡目中惟有一好寳貝之親生子做得窮形盡相與長媳敲檯拍櫈對駡對閙眞是旗豉相當擡下人因其凶潑無理竊竊駡劍膽余不禁爲劍膽叫屈雖然此正可見做工之逼眞也 
且倩影飾伯禹妻亭亭玉立不露佻逹勸夫要求分産純出於眞切不作綺語柔情表情極妙與姑大閳歸寗哭訴乃父淒楚動人恰合女子心理虧他體會出來（其夫出亡應禀明乃父虧弟媳如何似不能但以　出二字了之翁死不奔喪亦是缺點） 
　恨飾仲奇妻端莊静穆勸伯禹勿死曉以大義說得人情入理一種痛夫下良之幽怨時流露於眉目間哭翁靈時聲聲令人酸惻惟訓子一場其子突如其來似嫌畫蛇添足如仲奇之爲之使之絶嗣不爲過編劇者以爲何如（鈍根按如仲妻之賢不宜無後則又奈何） 
　　曼倩飾其兄聞妹自刎氣憤塡庸仲奇與母賄以銀怒立解此處調侃社會不少 
　　餘如笑呆之鴇母病蝶之楊蔑片秋興之沈媽各能盡職 
小說 
[寫情小說俠女花彈詞] [  東整]  
　　第一回踏秦 
　　春風送暖入仙鄉遠樹含烟百草芳朶朶桃花紅拂面絲絲楊柳綠成行踏春仕女多於鮣紫陌紅塵擾夕陽車水馬龍行得得鞭絲帽影艶雙雙有的是薄羅衫子風前舞有的是梳一個時新墮馬妝有的是短衫窄袖靑樓派有的是革履長裙女學生有的是寛大腰肢只待爲人母有的是挺胸突乳學西裝誇時樣　新粧引得那游蜂浪蝶費平章你說道東家少婦香肩　他說道北里佳人眉黛長你說你淡妝素服學文君寡他說那靦　的有如新嫁娘春意爭如人意媚家花不比野花香說不盡玉　畫舫長堤外 
　　繡閣珠桁大道帝借問此間何處是姑蘇城外有山塘話說蘇州虎邱山乃是江南名勝之地暮春三月鶯飛草長游人仕女每每尋芳拾翠沿首山塘七里迤邐而來惑騎馬或駕舟或該吳王試劍之池或揖眞娘埋香之塜英雄俠骨夾着些兒女柔情水色山光映出那桃花人面算得是良辰美景樂事賞心山　佛寺右旁建着小小幾間精舍爲游人啜茗憇息之所某日下午適逢星期兼之風日晴麗游客更多室中裙屐聯翩座爲之滿正在熱閙之際只聽得外邊一聲喝彩衆人舉目看時見庭前湖山石畔轉出兩個美人一主一婢遮遮掩掩斜穿芳徑而來經行之處把一路蒼苔踏成了無數圭璋之印那主子的打扮是 
　　遠山如畫黛痕新秋水燈波分外明一點櫻唇紅有韵斷霞雙頰淡無痕滿頭髮髮如雲捲粉鼻瓊瑤玉琢成綴耳明珠光照乘鏤金細練恰華膺上身是羅衫一襲臨風舉下身繫一條霧榖氷　百褶裙十指纎纎瑩似玉腰肢一捻倍多情凌波試認雙羅襪朶朶蓮花貼地生如此佳人難再得梅花明月是前身敎人那得不消魂他們主婢兩人一前一後走近台階那婢子先把一雙慧眼向室中轉了一轉低低的說道小姐裏邊人聲喧雜不進去罷那小姐道佳香我走得乏了裏邊旣無隙地我等且到劍池旁邊臨流藉草休息一回於是兩人擕手同出到得千人石畔揀一塊傾欹的假山拂拭乾淨鋪上手帕並肩而坐俯視劍池碧水悠悠清澈可鑑兩人借他做一面大大的着衣鏡理一理鬢髮整一整襟袖恰待起身驀見池中添了一個人影那劍池上面原跨着一座石橋那人本來立在橋上如今映入池塘依着光學上反影的原理恰似深深埀在橋下面目倒置從水中望去不大清楚那小姐心裏疑惑不免舉起頭來看他一個仔細誰知不看猶可只一看便引出後文無數的情卽來原來石橋之上立着一位唇紅齒白的美少年他見美人仰起面來忙把自己的眼光迎接上去說時遲那時快他們四隻眼睛兩條視缐鬭一個正着那小姐登時不好意思起來淡紅的粉頰上又薄薄的罩上一層霞彩重新俯下首去對着那池水出神却不防俯首之際他蝤　粉頸又被少年瞧見在水中對他笑了一笑那小姐再也停留不住立起身來攜着侍女的手匆匆便走 
　　他輕移蓮步出山門扶着那侍女肩頭緩緩行忽見陌頭楊柳色靈犀一點暗縈情想起那少年邂逅河梁下瀟洒風流逈出塵若不是潘安仁再世料知衛玠又重生他嫣然一笑能傾國便是我女伴閨中也病未能將來閨秀誰家多艶福與他銀河七夕會雙星我是羅敷自有金龜婿枉對着五馬躊躇舊使君一路思量渾不覺桃花渡口又重臨（三） 
[滑稽小說九十九年] [  覺迷]  
　　范伯者甬人也久客滬濱妻周氏黑而醜酷肖其六十世祖周倉伯伯然伉儷甚篤范有老母仰事俯畜堪以温飽怡怡如也二次革命事起業中輟居數月范乃大窘甬俗故有出租老婆者至是范不得己乃書斗大字召租貼於門首越三月無一人過問范益窘議借外債决以周氏爲抵押品顧辦理外交無人亦大難事卽請熟於外交之露天通事王八者爲借債専員無何王八引一波斯人好色夫者至一見周氏欣然願投資惟提出條件甚苛再四磋商二百五十銀元始八於范伯之手所謂條件者至爲奇特周氏作爲租借品援德國租借膠州灣例以九十九年爲期交欵辦法則如政府借欵例實交九成合同規定借欵名目則曰善後借欵借債員回扣取三分之一范實得一百五十元范得欵後食必珍羞出必車馬未幾范之貧困如故一日者范　　於南京路上見所謂好色夫者掖其妻周氏之臂姗姗而來范見之大詫前此黑而醜者今則美而秀矣譬如英之於香港日之於　灣一八彼手頓攺舊觀范欣然欲與之親詎好色夫弩其目伸其拳怒叱曰彈米福爾范畏勢不敢近心忿甚歸告其友友故滑頭以爲奇貨可居願措欵勸范回贖范欣然尋王八不得真接與好色夫交涉好色夫弩日伸拳如故且斥之曰據約須於九十九年後方有磋商餘地范大懊喪逢　輒哭訴曰外債借不得外債借不得吾貧甚命在旦夕九十九年烏能待 
文字因緣 
[試硯齋隨筆序] [  瘦蝶]  
　　士君子生當斯世懐瑾握瑜以期用世然不獲尺寸之柄展厥嘉猷於是退而杜門濳心著述以發揮思想警策社會吾友汪率公先生試硯齋隨筆之作即此意也先生爲鈍翁　孫吳門奇士品端學粹博古知新於敎育法律尤有心得居恒嘗慨然有澄清天下之志顧之豐遇嗇所如輒左又目擊政途之黑暗吏治之窳敗矯矯黄鵠殊不願與雞鶩爭食甘自韜晦藉文字以自娱生平足跡徧天下爰就見聞所及勒之成書信手白描自繞生趣面於滿清新貴之淫佚亡國之本源凡可資爲借鑑者尤不憚煩而詳載之蓋欲使讀者之憬然悟也夫以先生之品學才識猶不能逹其攬轡之志願則餘子碌碌固無足道矣雖然先生寗甘以著述終老哉其以試硯各齋者實有深意存焉蒙嘗竊推先生之意若曰磨厲以須及時而動必可如願以償吾知他日者濟世救國之策治兵牧民之術胥有賴乎是硯隨筆之作固小試其道也質諸先生其頷之乎 
 
 
 

Page 15

 
 
   
 
 

Page 16

 
 
   
 
