# 1900 - 271 - 4909868

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[勸募濟急善會捐欵說]  
　　京師爲四方人文薈萃之所冠蓋雲蔭車騎星羅凡吾南人之官於斯商於斯旅遊於斯者多不知恒河沙數平時火車輪舶電掣飈馳魚雁往來音信甚捷行者無覊旅之感居者少懸企之勞蓋幾幾乎視萬里如戶庭焉自本年五月初旬匪亂猝起輦轂之下殺人放火到處騷然鶴唳風聲已多疑懼斯時雖欲捐棄一切欵叚出都而事故之牽纒室家之拘累住固非計行亦良難卽有明决機警之人至此亦束手無策迨乎東西各國聨軍入京都城淪陷亂兵之劫掠土匪之驛騷揆厥情形夫何能免卽各國兵士紀律素號嚴明而當兹事勢倉皇玉石蕭蘭豈易辨别或幸而未遭鋒鏑避亂他鄉其困苦窘迫之情必非楮墨所能宣洩吾東南諸省幸賴昊蒼眷佑得以優遊化宇烽火無驚一菀一枯判若天壤言念及此能不怦怦心動耶今者滬上諸同人仿泰西紅十字會之例請諸當道創設濟急善會旣遣人赴清江德州等處禀請山東撫憲袁慰庭中丞墊發銀五千兩凡避亂在彼而未能遄返故鄉者可以及時接濟其在京之各省官紳商民則由通商銀行先匯二萬金丞請合肥相國幕府中人遣人詳細查明分别資贈俾兵燹餘生得以出水火而登袵席其爲功德夫豈有涯雖然施以當厄者爲仁事以衆擎而易舉今會中章程旣至少以十萬金爲度則非得各省善士慷慨解囊木易集成巨欵傳有言人之欲善誰不如我在平日各省偶遭水旱偏災海内仁人猶能念切痌瘝不惜傾囊相助此次北省被難之官紳商民誰無友朋誰無親族當此道途梗阻其存其没皆莫聞知人或有言將信將疑凡在局外之人且復心生憫惻况與有親情友誼者耶苟使存悲憫之心宏胞與之量隨力佽助同結善緣則雖不必沾沾於一人而旣有此好善之誠必能邀福無形俾旅人得吀平安之吉不特此也凡振濟之舉嗷嗷待哺之哀鴻旣已受惠於前斷無償還於後若此次北省被難之官紳商民故鄉大半有家室田園景况未必奇窘祗爲亂離所阻關河遷徙以致呼籲無門家中雖尚可措資而蹤跡飄蓬亦苦無從寄與倘得藉諸善士捐且之益俾得甘泉一勺略濟燃眉他日骨肉圑圓生還故里從前所授之數未必不設法償還故會中章程凡收受此欵者將來如願清償全數撥充振需以廣善舉是諸善士之捐貲入會者旣以救今日飄泊異鄉之旅客迨他日受此者或仍如數繳還則藉此仁漿義粟又可救若干無告之窮民是不啻以一次之欵而行兩次之善也豈非難得之事而爲行善者必不可失之機緣哉嗟乎關山鼙鼓北方之烽燧頻驚花月笙歌南國之繁華猶昔騐天心之向往思人事之推遷作善以迓休祥修德而免災戾諸君子其有念及此而聞風興起者乎不禁頌禱深之馨香祝之矣 
[本館接奉電音]  
　　昨日傍晚太原行在飛電傳來上諭三道敬謹譯登○閏八月初七日奉上諭著派懷塔布管理圓明園八旗包衣三旗官兵並鳥槍營事務欽此同日奉上諭著派廣忠管理火器營事務欽此同日奉上諭善耆著補授宗人府右宗正左宗正著漙倫補授欽此 
[德覆國書]  
　　西字報云刻接華歴本月初十日倫敦來電知德皇電覆中國大皇帝國書略謂貴邦拳匪戕害敝國使臣其罪一傷殘各處教士教民其罪二今欲言歸于好請先將爲首肇禍者嚴懲并力請還蹕京師敝國統帥華爾德西自必以禮恭迎且派兵爲之保護 
[俄人之言]  
　　西字報云俄人旣攻占吉林之後卽揮兵直赴盛京各國政府中人詰以於意云何俄人對曰敝邦並非欲得滿洲土地而有之祗以各處匪類横行故不得不代爲平定耳嘻其果言之由衷耶非局外人所能揣測矣 
[俄督過崎]  
　　日本長崎訪事友人云俄國新簡太平洋總督司誇兒衣遲鹿夫氏於東歴上月十七號乘法國音大司輪船抵崎翌日卽附俄國某兵艦赴旅順按司氏生於一千八百四十四年由海軍學校在業生累升至海軍少尉歴任米獨利及桐司可以船主至本年七月中旬始升任海軍中將 
[俄軍剿匪記]  
　　日本某日報云某日俄國鐵道兵隊往攻南苑附近土匪土匪竭力抵禦致有五人負傷旋又發去步兵一大隊騎兵一百人携帶大砲四尊得以擊斃土匪二百餘名 
[俄貸法金]  
　　和文臺南日報云中國北方事起俄人調兵籌餉所費不貲爰通飭各海關議加稅則旋又商諸法國在巴黎斯募借國債二千萬磅是亦足見俄之帑藏支絀矣然其雄心勃發又曷嘗因此而衰哉 
[日軍獲銀]  
　　日本某日報云日軍入京後在某衙門搜獲銀二百五十萬兩運至使署堆積一室後因分量太重地忽崩裂銀皆下陷不啻窖藏 
[幸逃法網]  
　　和文臺南新報云上月漢口康黨之變湖廣總督張香帥飭捕首要三十名中有一人係前年出使阿墨利加洲某君之姪夙與外人訂莫逆交當危迫之時某英人告以捕者將至其人乃汚其面目毁其衣服潛匿漢江所泊某船中歴五晝夜始得脫身云云然目今雖法網幸逃恐罪惡貫盈他日終必身攖顯戮也 
[票匪迭獲]  
　　漢口訪事友人云前日漢陽陶游戎拘獲富有票匪小頭目某甲移送武昌府署府尊余堯衢太守研訊之下甲供詞狡賴堅不承招遂據實禀詳上憲上憲飭交發審局嚴訊同日武昌城内某巷亦獲富有票匪馬春山羅甫臣二名聽候訊明重辦寄語康梁諸逆黨尚其及早猛省悔過自新愼毋以大好頭顱輕輕一擲也 
[會匪成擒]  
　　武昌訪事人云上月三十日傍晚大憲派某弁督率勇丁若干人手持令箭渡江赴漢口密拿會匪翌日天甫黎明整隊言旋押解會匪十餘名投督轅繳令督憲張香帥飭發交武昌府收禁聽候訊供聞匪黨由湖南買舟來漢舟中載有軍火槍械甚多經舟子赴官密報遂得全數就擒惟内有甲乙二人中途附載倘訊非同黨或可曲子矜全也 
[獲匪解訊]  
　　漢口訪事友人云本月初四日清晨陳慶門都戎督率勇丁拘獲會匪甲乙丙三名解交夏口廳 
 
 

Page 2

 
 
署廳尊陳少石司馬略加研訊卽解送臬署管押想一經訊實腰領終難保全也 
[頑民劫署]  
　　南昌采訪友人云上月某日江西新昌縣出有閧署劫銀巨案事後縣主通禀各大憲略謂飭差緝賭被毆而回會營添差再拿又被綑缚旋有千餘人送該兵差來署匪徒混雜其中哄署閙堂甚至擁入宅門搶去解欵銀五千兩某生員投案請罪等情目下大憲已將縣主撤任札飭南昌縣孟子卿明府迅速交卸馳往新昌署理縣篆不知能妥善辦理懲兇暴而安懦良否也 
[示杜外釁]  
　　厦門訪事友人云上月下旬某日福建興泉永道延少山觀察接奉閩浙總督許筠庵制軍五百里排單遵卽出示曉諭以安人心其文曰爲出示曉諭事本年八月二十九日奉督憲許五百里排單牌開光緒二十六年八月二十二日接盛大臣電稱頃接慶邸來電盛大臣轉各省督撫洋兵進京兩宫西狩本爵奉便宜行事之諭旨會同李相議和卽須開議宗社安危關係緊要希嚴飭各屬竭力保護在華洋人及教堂教民如有匪徒滋擾盡力懲治勿任再生枝節致誤大局等因到本部堂准此合亟飭遵爲此示仰該道卽速轉　所屬各府州廳縣一體遵照會同營員多派兵役認眞保護如有匪徒造謡生事定卽嚴拿按法懲辦毋稍疎縱切切須牌者除分飭各屬一體遵照外合行出示曉諭仰聞厦諸色人等知悉爾等須知國家現與各國議和敦睦交誼務各安分生業切勿造謡生端倘敢故違當卽嚴拿盡法懲辦各宜凛遵特示 
[教案何多]  
　　有客從漳州函致福州訪事友人云近日漳郡閙教之案迭起環生地方官均以兵士無多不敢下鄉彈壓計自六月迄今已毁教堂一十九處其中汀州閙於六月二十日下午河田閙於六月二十日下午新橋閙於七月初六日龍巖閙於七月初八日之晚龍山閙於七月十一日下午永福閙於七月十五日三點鐘時漳平閙於七月十五日之晚華葑閙於七月十六日下午新圩閙於七月十七日嶺兠閙於七月十七日浦南閙於七月二十日長里仁閙於七月十一日和濱閙於七月十七日天保長泰巖溪均閙於七月二十日 
[漢陽防務]  
　　漢口訪事友人云漢陽府施鶴笙太守近以會匪票匪乘機蠭起深恐所轄境内亦有此輩潛蹤因於每夜督率勇丁嚴加巡察每至菴觀寺院客棧烟館等處必令實力搜查更派防勇多名分駐鸚鵡洲及三里坡十里鋪等處認眞防守蓋以彼處距城較遠也也其臨江臨河碼頭至二更後一律禁渡 
[圑練文言]  
　　南昌采訪友人云欽命江西圑練大臣李薌圃中丞及華再雲侍御梅子肇部郎擬定圑練章程曁營制營規札行省屬各地方官照辦奉新縣蔣冠羣明府奉札後卽出示曉諭曰查練軍爲當今最急要圖奉新爲湘鄂入省門戶迭奉通飭認眞舉辦按縣練勇成營事在必行値此時事多艱外侮内患在在須防本縣下車伊始首以衛國保民爲重倘可稍缓雅欲愛惜民力從容措置無如鄰境風鷁頻驚合省舉行圑練大局攸關官紳責無旁貸誠恐不肖之徒或有求未遂造言煽惑或計利忌義藉詞梗阻倘因此遲緩坐悮萬一變生倉猝無以抵禦不特長善紳耆難辭其咎卽本縣旣誓不染指詎甘不據實上陳獨任其過耶除照會城鄉紳耆籌集餉需並分别移飭營廳各員襄理營務外合行出示曉諭爲此示仰闔邑紳商士庶人等一體知悉爾等食毛踐土具有忠良各宜協力籌捐以濟餉需下以各衛各家上可仰體大憲思患預防之至意將來事定邀奬本縣惟當推讓斷不以該紳之功爲功務希衆志成城毋稍推諉云云刻已招募圑而常練者四百名圑而酌練者一千人以次成軍而另以圑而不練之百餘人梭巡各處俾閭閻皆可安堵無虞亦善政也 
[漢皋火警]  
　　漢口訪事友人云本月初三日之夜更魚三躍時大智門外鄉民某姓家忽兆焚如霎時火勢炎炎不可遏抑迨各水龍聞警馳集協同救熄已燬房屋百餘椽矣同時喬口對河某村亦稅祝融之駕受災尤甚翌日亭午時田家巷内某姓家復稍受虛驚近日物燥風乾最易肇禍居家者可不愼之於早哉 
[潯郡官塲紀事]  
　　九江訪事人云本年夏間江西撫憲松鶴齡大中丞飭武威新右副營管帶黃藕園叅戎督率所部駐紥城外龍池寺保衛人民兹奉憲檄調駐吉安因於上月二十日就道商民感其德惠製送萬民傘一頂德政牌四扇以誌去思○總理營務處兼辦圑練事宜孫詞臣觀察經撫憲松大中丞札飭在潯添募定字營勇五百人駐紥城外祖界一帶○臬憲春廉訪札委九江府經歴黃叅軍藻濱赴德化彭澤湖口德安瑞昌查點盗獄中犯之於上月二十一日就道矣○官塲得上月二十二日南昌電報云本日藩憲牌示新昌縣陳令耀因病請假以南昌縣孟令慶雲調署遞遺南昌縣篆以委署鄱陽縣尚未到任之江令呂棠調署遞遺翻陽縣篆以德化縣應令衷調署遞遺德化縣篆酌委補用縣沙令昌壽署理○松大中丞咨調湖北候補道孫詞臣觀察總理九江營務處兼辦圑練事宜觀察分别商圑民圑酌給口糧日則會操夜則巡緝○德化縣應莘臣明府以愚民無知多誤買富有匪票因分東西南北四路設立木櫃准將票内姓名塗抺加以暗號投入櫃中以免日後匪徒誣扳受累○保甲委員盧文江少尉積榮成疾延至上月二十二日壽終身後蕭條棺殮均由應莘臣明府料理 
[松郡官塲紀事]  
　　松江訪事友人來函云上月之杪青浦縣汪大令瑞曾親解要犯二名詣府署謁見府尊張子虞太守面禀事宜旋乘輿赴各寅僚處投刺○松江城守營遊擊曾鏡庭遊戎桓德引見回省卽奉江南提督兼自强軍統領李壽亭軍門檄飭調署金山營游擊近因政躬不豫禀請督憲劉峴帥給假三個月俾得就醫峴帥准之札委顔游戎來松接署游戎奉委後已於上月二十五日抵松接篆視事矣○准補松江遺缺知縣余太守九榖到省已久迭被病魔所祟未能迅速履新以故張子虞太守刻下尚無交卸之信 
[東瀛雜錄]  
　　日本長崎訪事友人云法國聨軍統領某君於日前航海來崎勾留數日卽赴大沽○上月某日大風港口神之島砲臺崩壞致傷兵丁九名陸軍省得報卽頒發修費一千二百元交長崎縣修理○外務書記生杉山彬及外交官補兒島正一郎使館一等書記中川恒次郎等慘遇拳匪之變殁於京師日皇均按例賞銀撫恤○日前大沽來電云德帥因軍馬不敷欲向日本購取而日本業已禁止牛馬出口不得已轉向俄軍購求 
[禾中人語]  
　　嘉興訪事友人云上月某日東門外吳涇橋下突有人投河自盡援救無及越二日始在原處浮起地甲撈置岸旁閱一日並無屍親認領乃備棺收殮暫厝荒阡或云死者係海鹽人或云嘉興人然恐皆擬議之辭也○上月二十八日嘉興縣城隍廟住持羽士糾約縣署各書差建設道塲兩永日名曰鋪堂城鄉婦女咸往購取堂單謂他年壽終持去以爲執照越人信鬼殊可笑也 
[建業鐘聲]  
　　金陵訪事友人云省垣每戮姦民必先懸首藁街而後埋諸義冡朝天宮後荒山十餘里纍纍坏土皆兇魂厲魄業葬之區蔓草荒烟無人祭掃邇日所獲富有票匪斬决二名埋之此處山下某日薄暮有人行經其地見有衣冠齊楚者在塚間奠醊哭之甚哀其爲家人與抑羽黨歟不可得而知矣○省垣地廣民稠五方雜處幸營縣保甲棋布星羅稔惡匪徒尚不敢公然爲患然每交冬令閭閻卽不敢安枕而眠今歳變起北方機工停織游民更多於往日說者謂若非將冬防提前舉辦恐宵小必致横行也○省垣自闢馬路創行東洋車卽經商務局訂定捐章抽捐以供經费繼因私車日衆捐項寥寥於是重訂新章各處設卡查察邇日貢院前新添馬路車輛往來絡繹商務局爰擇濱河隙地建造查車局爲司事巡丁憩息之所刻已鳩工庀材矣○鄉圑紳董吳孝廉鳴麒土廣又澄辦理不能盡善以致輿情不洽迭次被人控諸督轅督憲劉峴帥因敦請文正書院山長張季直殿撰互商擬奏請降旨督辦江安圑練事宜以期各鄉圑可收實效殿撰再四力辭 
 
 

Page 3

 
 
[金焦山翠]  
　　鎭江訪事友人云府尊向子振太守見時局艱危匪人每乘機閙教鎭江爲通商口岸華洋交涉教堂林立雖經各營派兵保護猶恐未能周密爰將所募鎭固營防勇擇有教堂處所分棚屯駐以厚兵力而弭禍端備禦不虞古之善教太守有焉○前者兩江總督劉峴莊制軍接奉廷寄此後各營操演一概不准用洋鼓洋號等因因札飭鎭江各統領分别轉行各哨弁著將洋式鼓號及草帽號衣一併繳呈並諭令一律遵照舊章操練 
[吳下委談]  
　　蘇州訪事友人云府署代書甘小松卽田作霖因吞没吳江沈姓女洋銀一百五十元經長洲縣蘇大令禀請蘇州府濮紫泉太守斥革以便照例嚴懲太守允之已於八月二十八日發出革條高黏照壁矣○光福鎭人徐富春年逾知命素以刀筆爲生涯近聞常熟徐姓因爭立嗣赴府上控遂冐充族長挿身干預蘇州府濮紫泉太守發交吳縣訊斷八月二十六日之晚縣主賴大令升堂研鞫洞知其隱勃然大怒喝令重笞數百板發刑房管押俟查明曾否另犯他案覆候核奪 
[禮尚往來]  
　　前日上海縣汪瑶庭大令因事赴滬南拜會機器製造局總辦潘芸笙觀察昨晨觀察命駕至縣署報謁適大令赴美租界騐屍由家丁擋駕 
[觀察南來]  
　　昨日直隸候補道姚子梁觀察由保定馳抵上海緣七月中旬直隸藩司廷邵民方伯會同長蘆運司楊藝芳都轉咨請由陸南下奉迎直隸總督李傅相蒞任并催南省各軍入京護衛詎料途中節節被阻以致時閱兩月始於昨日征驂戾止而相節已早航海赴天津矣 
[夜巡嚴密]  
　　前晚三鼓後本邑南市二十三七鋪巡防局員邱友林二尹親率勇甲往所轄各叚嚴密巡查迨至南馬頭見有胡桃生者偃臥路偶因命提至輿前研訊供稱小的係本邑人在江南機器製造局砲廠内做工實因醉後不能歸家祗得就此蜷宿二尹命地甲帶往局中待天明縱之使去又在萬裕馬頭查見栅門尚未下鍵飭提栅夫某甲研訊判責二百板公義馬頭栅夫某乙則將鎖匙遺失以致欲開不得爰於昨日立飭地甲傳栅夫頭到局訊究 
[英耆逝世]  
　　英人慕維廉君行教中華歴五十三載孜孜爲善滬人士咸樂道之今已垂垂老矣二月前漸漸不豫延至前日溘然而逝同教諸友惋惜良深 
[會審易員]  
　　本邑法界公廨讞員朱森庭明府因勘視法國新擴租界馬路工程貿然諭令工頭暫停工作法總領事白藻泰君深滋不悅蘇松太兵備道余晉珊觀察亦以明府辦理不善遂將差撤去所遺公廨會審一差業已札委杜大令仁幹接辦大令奉札後卽於昨日趨轅謝委並赴法總領事署拜會禮也 
[英界火警]  
　　昨日傍晚五點鐘後盆湯弄迤西北京路聚太舊貨店忽然失火幸街鄰畢集竭力灌救得免釀成巨災然貨物如山已不免化爲灰燼矣 
[南市火警續述]  
　　前日傍晚時本邑南市泉漳會館之後裏鹹瓜街火災已登昨報兹悉是日面東之恒泰藥材行因庖丁晚炊不愼遺火薪中霎時回回熊熊冐穿屋頂延及比鄰元大沈香店其時城廂内外各洋龍麕集街心吸水噴射元大學徒某甲倉卒中東奔西窜悮被踏傷俄而火延至對門久康參行裕和藥行旋竄至街後燒燬護城河岸某姓平房一間祝融氏始偃旗息鼓而退是役也共焚去樓房三十餘幢迤南面西之藥業公所裕大藥材行雖未殃及然門面已均焦灼不堪幸是處各家均保火險尚不致十分受虧也 
[丈地被拘]  
　　前日有上海縣差役二名亭耆一名會同安字營勇丁往八仙橋迤西法國新闢租界中丈量地畝被所駐法兵一併拘入捕房翌日蘇松太兵備道憲余晉珊觀察飭差至捕房述明情節捕頭卽交來差帶回 
[稟催訊案]  
　　鄉民趙仰山等投上海縣署控地販馮振揚串吞祖墳公地縣主汪瑶庭大令屢次飭傳馮始終抗不到案趙遂赴府上控府尊張子虞太守批飭原縣訊斷旋經德總領事照會江海關道憲余晉珊觀察以馮係洋商用人請訂期赴英美租界公堂會訊昨日趙等以案懸日久禀催訊結大令查核此案已縣二載未便再延諭候備文照請德總領事定期訊核 
[索租釀命]  
　　東洋車夫陸春榮江北某邑人携其妻孥賃居虹口穿虹浜第四百六十號門牌屋内膝前一女年甫二齡邇者虧欠房租收租人秦濟美遂於前日往索時陸妻某氏抱女於懷秦强欲拽之出以便將門封釘陸妻驚惶無措致將其女跌斃陸忿甚奔至捕房聲訴捕頭以事關人命令自投上海縣署具控縣主汪瑶庭大令准之諭令地保周景春預備屍塲昨日午前十點鐘時帶同刑仵書役等人鳴騶遥蒞周保禀訴前情秦自投案下大令命傳原告訊究陸妻哀哀申訴叩乞伸寃大令飭仵役如法騐視旋唱報死者身上並無傷痕實係因驚致死大令遂飭將陸夫婦一併帶回候訊 
[押所雉經]  
　　前日密采里司閽之印度人某甲不知因何將車夫沈三擊破額角血流如注法界巡街捕見之拘入捕房捕頭令舁送仁濟醫館醫治行兇人押候解送公堂禀請核辦詎料甫押入所卽將纒頭之布解下雉經迨管獄西人報知捕頭將屍解下早已體冷如氷矣翌日由諸同鄉至捕房備棺收殮 
[英美租界公堂瑣案]  
　　包探趙銀河金立生同禀稱張隆標朱掌生江陽生冐充包探在四馬路閬園烟館私設茶會擅用非刑訛詐葉福生洋銀兩元現經小的等訪知連値堂人某甲拘解案下叩請究懲葉投案申訴前情求恩嚴辦張等俯首求恩讞員翁笠漁直刺商之白繙譯判令將張笞責五百板管押捕房三月朱江各責三百板管押捕房三月期滿再核○水巡捕何瑞福禀稱徐新寳竊取荷蘭國某兵船上煤一墩解案請辦直刺判責二百板○包探王四福禀稱積竊王阿桂不知在何處竊得錫燭臺一副鴒十四頭沿途求售是以拘案請究直刺判責二百板枷號半月○包探張阿五禀稱吳利庭竊取丁阿三家絨毯布被等物經小的緝獲解案請辦直刺判令管押一禮拜期滿遞解回籍○包探邵仁初禀稱陸金榮竊取王阿金家布衣五件解案請究直刺判責一百板○包探劉光震禀稱錢根朗竊取徐海記家烟槍一枝是以送案請辦直刺判責五十板○三百七十四八百八十九兩號華捕同禀稱顧小弟周陸氏袁金氏陸王氏不知因何至洋人姆司家吵閙由洋人交小的等解案請究顧供小的妻子向在洋人處哺乳兹因小孩患病喚令回家妻子不允是以邀周陸袁三氏往勸周氏陸氏袁氏同供小婦人等由顧邀往勸其妻回家直刺判將顧笞責五十板周袁陸三氏交官媒各押三日○五百四十四八十八兩號華捕同禀稱陳連琴高洪岐串竊沈三家小車一輛送案請究直刺判責陳一百板高五十板○三百八十七號華捕禀稱金林和在路設賭攤拘案訊辦直刺判枷號一禮拜○包探陳根寳禀稱俞子元竊取王小寳家布衣三件經小的拘獲解案請辦直刺判責五十板○四百五十七號華捕禀稱王阿三潛入新沙遜洋行空屋内圖竊是以拘案請究直刺判令遞解回籍○西包探狀生華包探張寳榮同禀稱洪林氏陳鄭氏不知緣何至戚憲掌家吵閙是以送案請究直刺略詰數語以其中轇轕甚多著留候過堂復訊○六百零九號華捕禀稱陸阿五竊取王徐氏家便桶是以送案請辦直刺判責五十板○包探張寳榮禀稱陸和尚竊取王阿才家銅銚是以拘案請辦直刺判責五十板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[三泖凉波]  
　　松江訪事友人云上月二十八日郡城南鄉歡喜菴鎭某烟館主吳春和吳阿根將徐阿大毆傷二十九日徐之親族投華亭縣署呈控縣宰林霨生大令詰問之下同供是日徐至烟館吸烟吳向索舊欠一言不合遽爾持械兇毆現已一息奄奄求恩蒞騐大令立派公差往查知徐雖受重傷未致殞命翌日二吳亦倩人舁赴華亭縣署求騐大令騐得腰際及臂均有傷痕向詰緣由二吳供是夜二鼓時徐强欲吸烟小的不允卽被肆毆徐在黑暗中與其黨自相毆擊以致受傷大令乃出傷藥數服令兩造服之俟傷痊再行提訊○有某甲者穿窬中老斵輪也前經婁縣宰屈吉士大令飭差拘獲覊禁外監近日潜蓄引火之物乘間謀亂圖逃事爲大令訪知飭捕役將左足筋挑去諭以此後再生他心定當加等治罪一面飭獄吏小心巡察毋許疎虞○郡城南鄉松隱鎭及歡菴後岡亭林張澤等處均有梟匪出没開塲聚賭無惡不爲前經華亭縣林醫生大令親往緝獲梟船一艘當塲焚燬及回署後若輩仍糾集羽黨旗鼓大張附近農人被若輩誘入迷龍陣中非至囊槖盡傾不止倘得賢有司風行雷厲嚴密查拿則造福地方殊非淺鮮也 
[上海縣署瑣案]  
　　前日王瑞堂控俞鼎桂悔議吞價縣主汪瑶庭大令升堂研訊王供去年十一月十九日俞鼎桂將三牌樓乾茂酒店房屋一所賣與小的議定洋銀一千五百元先付五十元立有筆據聲明如或悔議將所付之欵罰去嗣後屢催立契一味游約至本年四月俞忽將屋賣與陸姓向之理論避匿不見洋銀亦被吞没曾投保甲總巡局控陳未蒙准理今特瀝情聲訴務乞嚴追俞供此屋先與王瑞堂議定曾收洋銀五十元後王自云無力置買是以小的另行出售所付洋銀例應罰去大令曰爾屋旣賣與他姓理應繳還所付洋銀著具結交保限一月内繳案以便給王具領○洋徑鎭巡防局委員函送縱賊害民之四十八圖地保黃桂春請究前晚汪大令升堂研訊黃供竊賊楊元生前曾竊取天章染坊及潘姓家物件屢緝未獲今始由局拘住交小的看管小的卽用鐵練鎖於石上不料乘間脫逃求恩寛宥大令予限五日將賊拘案如違革比不貸 
[馬路工程局瑣案]  
　　昨日英美租界讞員翁笠漁直刺派差持票至南市新馬路拘提野鷄巡丁王毛毛等六名先將同黨大五子拘住解至馬路工程局總辦程雨村大令飭卽帶去歸案訊辦○前日水果船戶邱啓發棹舟浦江中因與江北船戶喬餘堂互撞以致口角扭毆邱誤將喬子大琴子推墮浦中喬忿甚扭邱入捕房捕頭轉解馬路工程局總辦程雨村大令研訊之下喬供小的係海州人邱將小的之船撞損故向　論反遭毆擊更將兒子推墮浦江叩求懲辦邱供小的係太湖廳人當與喬互毆時小的亦被毆傷求鑒大充判罰小洋銀八角給喬爲醫傷費○日前江徐氏失去東洋車一輛旋在新馬路中見朱大頭御車飛駛誤認已物遂扭入捕房捕頭解送工程局總辦程大令研訊之下氏供小婦人年五十有九素以賃車爲業本月初五日失車一輛今見此車確係原贓叩求給領朱供小的係淮安府屬某邑人車倩湯姓購來請大老爺查訊可也大令使江徐氏詳細辨認忽稱式様不符爰命退去俟查到原贓再行給領○前晚竊賊曹松濤竊取大馬頭鄭金隆小烟館門外濕衣被四號巡街捕拘獲解至工程局程大令研訊之下判責五十板枷號一月○前晚徐阿二掘毁祥記馬頭某燭店之門入内圖竊被店中人拘獲交巡街捕解送馬路工程局總辦程大令研訊之下徐認竊不諱遂判責八十板枷號一月○月前竊犯張阿金胡阿元竊取陸家浜某柴船上衣服十餘件被事主追獲扭交巡街捕解至工程局程大令訊供屬實判枷號示衆現已期滿地甲解案請示大令飭卽開釋○日前車寓主陸老虎僞造東洋車捐照賃與車夫劉中發居然在馬路來往自如嗣由某號巡街捕察出破綻解至工程局程大令訊明情節枷號以儆近忽患病差役解請核示大令卽著疏枷交保 
[英美租界公堂會訊案]  
　　洋人威林士家由磚瓦匠江祥記挈友入内旋失去金錢四枚因卽投報捕房捕頭遣包探拘江送案讞員翁笠漁直刺倩襄讞委員張柄樞司馬研鞫威林士訴請究追江祥記供稱小的在威林士家做工見素識之張方美在門前經過是以邀之入内談論片時後知洋人失去金錢想係張之所爲小的不敢行竊律師林文德代江聲訴情由並請保出將張尋交到案司馬允之予限兩禮拜將張交到○美商皮酒公司執事人控楊泰記擔保英商戴藍士欠銀四千餘兩一案經讞員翁笠漁直刺與美員會訊以戴所供欠欵不符諭令邀同原告核算昨晨原告律師侯魯公到案聲此稱案已延四月之久未據核算明白請和保人楊泰記追繳直刺商之白繙譯飭差將楊泰記傳案於禮拜二復訊核奪 
[美租界捕房紀事]  
　　前晚偷兒張阿福混入吳淞路某小烟館内竊得烟槍一枝携至某押鋪質錢適爲包探劉光震所見連贓帶入捕房捕頭令押候解送公堂禀請讞員翁笠漁直刺訊辦○木匠某甲以其妻某氏不守婦道時思乘間逃逸因於昨日扭入捕房據情聲訴捕頭令投英美租界公堂具控 
[爲善必昌]  
　　北方兵禍之慘爲從出所未有烽烟所過白骨如山誦唐人可憐無定河邊骨猶是春閨夢裏人之句情境髣髴似之其幸獲逃出者途窮金盡援手無人顛沛流離欲歸不得其望我南人往救之情何等急切本善會不辭艱險願效馳驅籌畫衣糧責無旁貸猶慮來源易竭接濟爲難頂合浮圖全仗如來法力乃昨蒙蕪湖厚康莊助五十元又募各友五十元又同人五十元浙慈無名氏一百元恒康洋貨號孫瑞康五十元蕪湖汪堃元　十元積慶堂陳二十八元盧秀峯廿元叢鞠山房十二元愼記絲廠十元又友人十元洞庭隱名氏潘厚桂胡景華各十元緒伯寅棉襖褲二百件程守箴堂八十件蘇州尹渭安經募小孩棉衣褲一百四十件又風帽廿四頂又棉衣褲二千二百件又棉胎五十條倪錫疇經募棉夾單袍九十一件陸樹藩棉衣褲二百五十件其餘零星捐欵容彚錄清單當兹銀根奇窘市面蕭條籌募振捐幾類强弩之末而諸君子不分畛域各布仁施他日孑遺黎庶得慶生還自頂至踵盡出仁人之賜本同人與有光焉除登册外先誌數言謹代天北災黎望雲叩謝上海慶順里救濟善會樹藩等謹誌 
 
 
 

Page 10

 
 
   
 
