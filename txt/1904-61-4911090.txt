# 1904 - 61 - 4911090

 

Page 1

 
 
[本日隨報分送捐册]  
　　本日隨報附送本埠仁濟善堂咸有一德捐册敬求海内樂善君子各解囊金共襄義舉俾裘　集腋善舉得以永久蟬聨不特堂中諸善長馨香禱祝本館亦深有厚望焉此啓 
[中國宜入紅十字會說]  
　　泰西之有紅十字會也始於瑞士國厥後各國皆仿而行之瑞士徽章紅地白十字會中則反其規制以白地紅十字爲徽章當夫兩軍相見之時砲火喧天彈丸如密霰凡紅十字旗所到之處兩軍無不悉心保護不能傷害一人蓋以會中人專以醫療受傷軍士爲宗一視同仁無分畛域故雖暴戾至無道之國亦不敢干犯衆怒遽以兵刃相加焉日本紅十字會創於彼國明治十年其時國政維新羣藩逆命西南之役滿目傷痍好善士乃約集同志諸人設立博愛社禀經征討總督府允許馳赴戰地療疾醫傷成效昭彰名譽大噪爰於訖事之笔議定永設此社隨於西歴一千八百六十三年　日本文久三年卽我大淸同治二年十月與瑞京日内瓦萬國總會互相聨絡更定今名註今名赤十字社迨一千作百六十四年　日本元治元年卽我大淸同治三年與歐洲諸國政府訂立約章遵守會中規則奏蒙日皇及后恩賜眷護而推宗室一人爲總裁其下有贊助社員特别社員慈惠員理事員以及社長副社長幹事諸職歲輸捐欵集腋成裘葉布枝分遍於全國不特國有戰事助軍團軍醫部療治傷殘卽遇水火天災亦罔不從事救護甲午之戰會中醫士及侍疾婦女隨師赴三韓及奉天各地者多至十萬人厥功亦偉矣哉邇歲以來如暹羅如越南如波斯如土耳其凡百小邦莫不入紅十字會所未入會者惟中國及高麗耳嗟乎高麗固弱小不足言以我中國聲明文物之邦而亦漠然置之非特貽誚友邦卽自問亦能無所愧恧乎閒與我友孫實甫上舍註名淦江蘇上海人言及此事上舍商於日之大阪府夙以好善聞於時奮然而興曰有是哉我其首先立之基礎哉乃譯成日本赤十字社章程呈諸總理各國事務衙門及駐日使署荷蒙王大臣曁星使批準施行僕亦商諸寓滬日醫原口君註名謙爾日本長崎人以瑞士萬國紅十字會章程譯作華文登諸戊戌年申報上舍之意欲興此會必先創設醫學堂招集學生數百人授以醫傷侍疾之法祇以事體重大經費浩繁虚願徒存急切難於成就然此心固未嘗一日或忘也今者俄日搆兵奉天告急遼東各郡邑生靈塗炭載道死亡在俄日兩軍各有會中人互相救療獨我中國孑遺黎庶不死於兵火卽死於疾病流離援手無從呼天莫應同人爰擬變通其法創興普濟善會一面電商各國紅十字會及瑞士萬國總會準用紅十字徽章一面禀求俄日諸國駐滬領事官準往遼東救援被難之黎庶先自籌墊經費十萬然後四處募捐仍公舉樸實耐勞之人親身前赴戰塲力行救護之事此名恪守局外中立之旨一切戰務略不與聞但使無損紅十字旗聲名我知俄日及瑞士諸邦善與人同宜無不樂於應允也新正十有七日同人會於本邑仁濟善堂裙屐衣冠于于而至或任辦事或願募捐觀察使仲禮沈公復洋洋千餘言申明泰西紅十字會緣起在座咸歡喜贊歎樂觀厥成而僕尤深有望焉此次普濟善會特中國紅十字會之先聲耳誠能於俄日戰事旣平不廢此舉商之瑞士萬國紅十字會得以列名其間仿效日本章程變通盡善首設醫學校教以泰西療疾醫傷諸技術註英國陸軍醫官帕脫君所箸臨陣傷科捷要一書最合教授紅十字會學生之用今江南機器製造局有譯本此外如孫文所譯紅十字會救傷第一法亦頗有用正不必以人廢言也次籌常年捐欵積之於平日庶免取辦於臨時而凡贊助社員特别社員慈惠員理事員以及社長副社長幹事諸人各以所長分别派定俾紅十字徽幟近而照耀於中國二十一行省遠且及於泰東西無使暹羅波斯土耳其諸小邦反凌駕我聲明文物之中國庸詎非快意之舉乎抑义回憶十五六年前有英國名醫梅威令者就臺灣設紅十字會學堂募得我華聰慧子弟數人悉心指授學有成效則携之至滬一試其臨陣救護之方其人咸戎服佩刀手執紅十字小方旗號褂右肩亦繡一紅十字其時未有太平車之制凡受傷而仆者用洋槍捲羢單舁之今者臺灣已人日本版圖其人未識留滯何處倘得聘爲教習非徒易收駕輕就熟之效且可藉以聨絡歐美各國會中人亦一舉兩得之事也同人其有意乎 
[本館接奉電音]  
　　昨日午後三點鐘時京師友人飛電傳來上諭二道敬謹譯登○三月十七日内閣抄奉上諭林紹年奉分别舉劾屬員一摺雲南麗江府知府李盛卿署思茅同知試用知府謝宇俊署永北同知緬寗通判江藴琛署個舊同知試用知縣雷元澍署昆明縣知縣順甯縣知縣桂福均著傳旨加奬廣通縣知縣孫延吉押斃多命民怨日滋試用知縣梁正麟貌似有才巧於漁利試用知縣沈承鈺藉端婪索罔恤民艱候補知縣蔡桐彦狡猾任性聲名平常羅平州學正朱章品欠純正會澤縣訓導宋培厚物議沸騰署普洱州判崔紹望藉團苛派廣西州吏目陶榮森聲名惡劣施甸巡檢劉濟淸貪鄙不堪分缺先典史周鳳蒼不顧行檢均著卽行革職宜良縣知縣徐樾才具平庸事權旁落南寗縣知縣魏鴻燾報騐揑飾甚欠振作均著以府經歴縣丞降補署南安州知州鄧川州知州張傑精神委靡信用官親易門知縣郭顯球才識短欠吏胥擅權署呈貢縣知縣祿勸縣知縣李紹閔過於寛厚聽斷欠長惟文理尚優均著以教職歸部用署劍川州學正金楚澤雙目失明著以原品休致餘著照所議辦理欽此同日奉上諭丁振鐸奏藩司意見偏執聲名平常據實奏陳一摺雲南布政使李紹芬縱容丁役需索門包於各屬領解欵項加添火耗尅扣入已上年周雲祥竄擾臨安一案該藩司横生異議幾至僨事似此貪婪專抝殊屬辜恩溺職李紹芬著卽行革職以示懲儆欽此 
[電傳宮門抄]  
　　昨日午後三點鐘時京師友人專電告知本館云三月十七日皇上召見軍機大臣及 
 
 

Page 2

 
 
鐵良 
[邏察日船]  
　　西歴三月三號註卽華歴正月十七日英京倫敦來電云接俄國官電稱自西歴二月二十七號註卽華歴正月十二日後俄國派一快艦附以魚雷艇數艘在旅順口外海面巡察一周計周圍六十英里並未見一日船 
[俄師又出]  
　　日本大阪某日報登英京倫敦來電云俄國舊京莫司科所轄幾愛夫及路其耶滑地方刻已調集大兵飛馳東下聞此項兵士都一十二萬名大約以哈爾賓爲根據之地 
[俄艦南行]  
　　日本大阪某日報云東歴二月二十四日註卽華歴正月初九日北海道札幌警察署報稱昨夜後志國古宇郡神惠内十里海冲見有俄軍艦四艘向南進發意者其欲騷擾日之邊境使民人岌岌不安歟 
[俄帥啓行]  
　　英京倫敦來電云俄廷簡派庫洛拔托金氏爲亞東水陸軍總指揮官目下方在籌備戰守事宜大約西歴三月中旬卽須由聖彼得羅堡啓行東下矣 
[俄艦出口]  
　　日本東京某日報云近有某商船歸自烟臺言及東歴二月二十二日註卽華歴正月初七日有俄國巡洋艦二艘由旅順口駛出鼓輪向東北方其中一艘多至烟囱四具 
[俄據北韓]  
　　日本大坂某日報登下關來電云高麗北境咸鏡道所轄慶興新津二處近有俄國陸軍一小隊占據其間尚未悉其來自何處 
[俄路難成]  
　　日本大阪某日報登英京倫敦來電云俄國陸上準備全注意於貝加爾湖邊迂回鐵路此路刻雖興築深苦人力難施是兩度蟾圓未得大工告竣當事者殊憂心如焚也 
[俄人責日]  
　　英京倫敦來電云日前俄國政府馳書歐美諸友邦以仁川旅順諸役大悖萬國交際公法責備日人特未悉諸友邦若何覆答也 
[日民被困]  
　　日本大坂某日報登下關來電云近有日本民人千餘名困在高麗元山埠貲用缺乏音信不通苦厄情形幾非楮墨所能言喻 
[局外設防]  
　　日本大阪某日報登英京倫敦來電云俄日戰衅旣開各國雖以局外中立爲言亦罔不愼守疆域目下瑞典國軍隊已赴沿海設防西班牙則派出軍士甚多扼守卡拿利羣島并料理一切戎機匍萄牙亦遣一鐵甲軍艦駛赴亞東註葡國鐵甲軍艦祗此一號重三千二十墩 
[旅順情形]  
　　日本大坂某日報云有英人唔立伊唔司者由旅順附温州輪船南下談及目下旅順祗存俄國砲艦八艘及逐水雷艇二十餘艘停泊口内黄金山砲臺頗有損壞椅子山砲臺更損壞不堪傳聞西歴二月八號之單註卽華歴去歲十二月二十三日有俄國逐水雷艇三艘被黄金山砲臺自行開砲擊沈旅順市中砲彈飛來擊毁俄督矮立幾息夫官署新街所築陸軍營壘亦毁於兵火尚有一彈落於某華商鋪中傷十有七人三彈落於船塢中一彈落於俄國官署大門邊一彈擊斃俄國武弁二員兵士一名華人一名 
[推廣郵政]  
　　金陵訪事人云中國自創辦郵政以來頻年推廣而白門書信尚未能逕逹汴梁兹聞金陵郵政局接奉總稅務司兼辦大淸郵政赫鷺賓榷使檄飭將郵政再行擴充自江寗省城歴瓜揚淮徐以及山東沿途擇要添設郵局直逹開封故金陵郵政局已遴派熟諳郵政之人一俟節過元宵卽令赴前途設局開辦矣 
[重辦商團]  
　　金陵訪事人云此間五城商團係由候補知縣吳次珊大令創始凡所規畫井然秩然厥後上憲檄調大令另辦别項差務商團疉易數員去年上憲委東南路總巡龍紫修大令兼辦商團刻下龍大令奉部准補句容縣缺經藩司黄方伯飭令赴任而仍以吳大令接辦商團藉收駕輕就熟之效 
[委辦蕩地]  
　　金陵訪事人云各省興辦淸賦督墾江蘇省所有荒廢田地早經次第清查湖蕩河灘亦復陸續丈量分别招人開墾積植稻糧蘆葦各視土地所宜兹者兩江總督魏午帥據所屬各州縣呈稱田地蕩灘惟上海地方蕩産甚多業經有司以次淸釐堪以變賣爰委候補道潘芸蓀觀察辦理其事以專責成 
[小隊尋仇]  
　　松江訪事人云去臘某日提轅小隊在西門外骰灘小賭偶與某教民口角小隊疑爲鄉懦以掌擊之鄉民大動公忿麕扭某小隊至長壽橋南廣化寺左近意圖飽以老拳幸經途人力勸始釋迨後某夜將届二鼓時忽來隸名細柳營之江西帮十餘人蠭擁至長橋堍見有骰灘一例搗毁某甲略與爭執突被擒拿一路高擎入城至普照寺南堍老虎灶茶肆釋下聲言前日受窘尚遺失氈帽三頂及快靴等類責令賠償時尾隨來觀者甚衆各江西人不知如何復遷怒旁觀之某乙閧然相爭甲頗狡黠竟爾乘間逃逸說者謂小隊等旣圖糾衆尋仇恐此後尚有波浪也 
[擄人勒贖]  
　　松江訪事人云南鄉土匪某甲眇一目渾名瞎子阿雲本西門外倉城人前者訛傳在莊家行爲緝捕營戕斃實則被戕者係牛頭阿雲非瞎子阿雲去臘瞎子阿雲在華奉金三邑接壤處所據人勒贖忽將封姓及周姓父子借端擄去事後封出洋銀七百五十元周父子出二千一百元始得贖歸於是鄉間富户咸有戒心多有遷避郡城者聞個中人以瞎子阿雲最爲兇暴同黨見其專嗜擄勒積久必釀兵剿之禍咸痛惡之徒以當日立盟曾有患難與共之誓故無如何也某某等各頭目向甲禁阻不採深恐他時玉石不分遂有拔身自贖之意目下省憲派劉統領偕飛划營暫駐洙涇鎮遣心腹差弁至南橋一帶設法招降果能安分當編立一軍時另派營官統率甲則不在此例須别遣勁旅剿拿也 
[舞弊困商]  
　　南昌訪事人云江西釐卡密若繁星通省計共一百數十卡計自湖口至贛州二十餘卡至袁州十餘卡節節勒補商人苦之本年改作統捐雖省頒告示指明十分不再加補省頒章程抽足十分不復征稅外省運貨進口應納統稅均由各口一道完足塡給護照以後任行内地不得再抽而湖口卡除完二分爲水師經費外卡員牌示統捐十分每卡各加一分計十分至生米十一分至瑞河口十二分至高郵市十三分至上高縣十四分至萬載九子石又十八分至吉安二十一分至贑州與省示省章大不相符額外勒補商人尤苦去臘有萬載棉花商船 
 
 

Page 3

 
 
由安徽運至湖口卡遵完二分外又完足十分統捐司巡給護照加蓋木戳註明至姑塘吳城各卡查驗放行詎至生米卡查騐繳銷商人知不能運至萬載不受護票司巡誑以至瑞河口以上各卡各補一分乃運至生米不意勒令另行起票加補三分瑞河口又加補二分高郵市又加補三分上高縣又加補二分計統捐補捐共二十分商人無奈請奈省局委員飭往湖口清理迨往湖口司巡又堅拒不納商仍回省擬禀大憲不知將如何定奪也但自去臘至今延誤日久商已困苦不堪倘再捱延或再加補其苦更不堪設想病商中飽釐卡之弊如是如是可嘆哉可嘆哉 
[潯郡官塲紀事]  
　　九江訪事人云贛省土藥統捐總局憲札委張植菴明府辦理九江統捐分局業於新正初八日接任其原辦九江土藥統捐分局之張小房明府則調辦膏捐局務膏捐局委員史炳南明府奉檄調辦官輪局事務均於初八日到差○九江新關公事繁重廣饒九南兵備道兼九江關監督瑞莘儒觀察添委舒清臣少尉襄理一切○新關委員林輔臣少尹於去臘某日逝世遺差由道憲瑞觀察札委王慕仲少尉接辦○新正初三日江西巡撫夏菽軒中丞電告駐潯常備軍岳統領略謂現在時事緊要文武員弁均毋庸來省賀年請轉告各管帶知之删汰虚文始能勤求實際中丞誠加人一等哉○官塲近接南昌電音知藩憲周瀚如方伯已於去歲臘月二十九日卯時接篆臬憲陳鶴雲廉訪交缷藩篆後仍回本任○去歲臘月二十八日廣饒九南道瑞莘儒觀察接奉傳旨嘉奬之京電屬下文武各員咸往道賀○辦理九江官銀局張司馬家駒於去歲臘杪受事 
[甬江雜爼]  
　　甯波訪事人云去臘二十二日之夜江北新浮橋附近玉潤碗店不戒於火忽兆焚如延燒左右鄰房屋百數椽大半保有火險賠欵約須二三萬金之譜越日之夜城内竺家弄竺姓家忽又失愼霎時烈燄飛揚直衝霄漢遠近各水龍聞警馳至吸水澆灌奈火勢猛烈一時難以撲滅約焚一點鐘之久火乃漸熄是役也計焚燬房屋三進約共數十椽聞起火之由因秉燭捕鼠遺火牀帳致兆此禍云○去臘甬江大洋圓及小銀圓均爲各莊裝運出口以致市上升水頓高現屆新正升水仍照常無减○甬江北内地各小輪船於去臘杪一律停行現已定於初四日開班照常行駛 
[五茸春草]  
　　松江訪事人云每届新春柳營中例有迎喜神之舉本年由中營張冠庭參戎筮吉本月十八日繼復改期二十二日遂飭弁傳知各營將弁及千把人員各備儀仗屆時一體舉行○郡紳姚松泉比部肇瀛爲衡堂太史之文孫早登科第養望山林歴主雲間景賢各書院講席垂二十年復由當道聘充育嬰積榖等一切諸善舉總董邇來郡中創辦中學堂及華婁小學堂復經前府尊許子原太守請作監督郡中諸事惟比部總攬大綱聲氣所通爭相艶羡比部優游自得亦無事爲出山小草謀升斗之祿矣不意邇來偶攖小極藥石無靈延至本月十　日遽赴修文之召惟所遺各席耽耽旁伺者不乏其人秦失其鹿天下其逐不知誰著祖生鞭得償利已利人之奢願也○前日南門外兵民互鬥一事已紀報端旣而婁縣屈吉士大令回署知藉隸江西各健兒在某甲屋中賭博以致起釁遂飭差將屋標封並提屋主某嫗管押營兵則由管帶禀明李軍門懲辦地保父子飭妥爲養傷當時驚擾之各店鋪由某哨弁登門謝罪嗣聞某甲亦在副營當勇遂由大令向營主索送至案以便訊懲○南鄉奉金交界之處有士棍名阿雲者兇悍最著周姓父子及封姓均由阿雲糾黨擄勒逼索巨金周有族人某亦與匪類爲伍近復糾集羽翼將周室中所有飽掠一空左近某乙聞而不平擬捕甲送案周則惘惘出門亦擬赴省控告云 
[上海官塲紀事]  
　　清丈局總辦江蘇候補道林訪西觀察昨日赴道縣各署投刺往會○貨捐局會辦左司馬城汛周鑑之干戎籌防局委員朱霞林明府昨日均有要公先後赴縣署拜會縣主汪大令晤商良久始别○昨日記名提督王星期軍門因公來申赴迫營廳縣各署投刺拜會至縣署時汪大令飭丁擋駕○本城巡防北局委員彭伯長二尹昨有要公詣縣署謁見汪大公面禀一切良久始别 
[提憲來申]  
　　江南提督李壽亭軍門昨日因公來滬午前先詣道轅拜會蘇松太兵備道袁海觀觀察晤商要公繼至縣署投刺縣主汪瑶庭大令飭丁擋駕 
[典重開學]  
　　昨日爲本城敬業書院内所設普通官學堂開學之期淸晨上海縣主汪瑶庭大令學師邱贊思廣文均命駕前往行開學禮 
[拜會稅司]  
　　昨日午前蘇松太兵備道袁海觀觀察命駕往北關拜會稅務司好博遜君蓋以商議要公也 
[局員會哨]  
　　前晚爲十六鋪巡防南局會哨之期屈時局員買楚玉參軍預設茗點竭誠以待俄而保甲總巡朱森庭明府曁二十三七鋪十六鋪各局員次第戾止參軍肅入内廳互談良久然至各叚巡察一周而返 
[示防電燈]  
　　本邑南市馬路工程局總辦翁子文太守查悉路旁所設電燈前因被人施放風筝以致電機開時毁及鉛板因飭沿途巡捕嚴加查禁違干拿辦在案昨日太守飭吏繕就告示張貼通衢俾衆知禁 
[增修火政]  
　　本邑南市一帶自創設自來水以來不獨居民汲飲便益良多卽地方遇有火災亦可就近取水施救邇者彼處各鋪仿照租界西人救火會章程製備皮帶車以佐洋龍之不逮是亦講求火政之一端也 
[命犯順供]  
　　去秋嚴阿春戳斃劉木林一案屢經上海縣主汪瑶庭大令詳細研詰無如供詞狡猾堅不肯承嗣經提到劉裕坤胡小桃等衆供確鑿執定係嚴所戳嚴知無可狡飾始得認供釘鐐收禁前日大令以開篆在卽將錄供申詳上憲核罪恐嚴又狡展翻異故又提案順供嚴供小的實與劉木林親戚素無嫌隙去秋某日因在劉裕坤茶館内抹牌小的並不輸錢劉强將洋銀一角取去是以向之理論小的見彼黨人衆深恐受虧咯與揪扭先行走出劉不捨尾追自後持洋刀亂戳小的接刀戳去適中要害以致斃命小的尚有母親年已六十叩求施恩大令命在供單上蓋印指模仍著還禁候辦 
[定期施診]  
　　啓者敝堂施醫給藥精益求精不遺餘力迄今幾二十年矣雖因人之力不敢自以爲功然區區之心頗堪自質想亦樂善諸君所謬爲許可者也兹循曩例於正月二十一日開診先期敦請内科岑君仲良韓君少懷周君小農李君紫璇王君熙廷朱君鳳山張君紫堂馬君頤之外科陳君偉生李君文瀾兒科諸君吟梅眼科周君一淸專習推拿之女醫韋姓吳姓每逢單日上午到堂施診診後照方給藥不費分文又遥請内外專科孟河國手巢君崇山丁君甘仁巢君松亭傷科徐君宗揚遇有危難重症諸醫束手令患病者持本堂醫票踵門求治亦不取醫金其藥仍由本堂給發與衆無異從此春回海上陰陽之沴戾皆消入樂天年世界之昇平同享語云不爲良相當作良醫願與諸君子勉之又勉矣乞登報牘藉作先聲[  滬北天后宮前廣益善堂司董嚴信厚龔心銘施則敬朱佩珍唐榮俊葉貽釗等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[]  
　　厦門訪事人云要存後湖　宮年久失修　字欽則去秋由謝紳董捐集巨金興工修理　已落成間左好事者就宮前搭　演唱　是　遠近觀者如水如雲有某甲與某乙不知因何忽起爭端彼此互相格鬥幸某號主出爲排解得以了事厦防同知諸司陽訪知事由愼唱女戲而起特飭差押令該班出境毋許逗留○道署防營管帶宋金標邇者因公入都所遺防營管帶一差由道憲黎觀察委本管左翼哨官李參　提管○厦門五方　處良莠不齊去歲臘月之杪各號因收取帳欵絡繹不絶誠恐匪徒沿途劫掠禀　水師提督曹軍門興泉永道黎觀察於去歲臘月二十三自各派出練兵數百名分叚站立街頭以資保衛○興泉永道延少山觀察聞訃丁憂交缷篆務後已於去歲臘月二十七日率回眷屬乘致遠輪船回籍矣○去歲臘月二十九日下午一點鐘時水仙宮街廣福泰茶行前進不戒於火致兆焚如雖得各水龍聞瞥齊集竭力灌救然中廳三間已悉數付刼灰矣新正月初二日上午水仙宮左近某號又報火警幸左右鄰居帮同援救得未成災初四日午刻祝融氏又稅駕於和鳳宮邊金益和貢茶行各水龍咸集救援僅焚去樓面二間○距厦十里雙極地方居民數百家亦一小市鎭也新正月初五日之晚更魚三躍時鎭上福源典當突來盜匪七八十人明火執仗破扉而入被其刼掠一空聞所失約值洋銀三萬餘元可謂巨矣 
[督軍操演]  
　　昨日淸晨七點鐘時駐紥本邑南市之撫標滬軍續備右旗管帶龍葆珊游戎督率哨弁傳令麾下勇丁就營前陟地操演陣圖　久始退 
[英美租界公廨晚堂瑣案]  
　　前者分省補用道祝承桂卽祝少英遣家丁俞升控伶人丁劍秋卽靈芝草與傭婦王阿金等誘妾張氏卽妓女胡麗卿挈同婢女菊香捲逃等情迭經前讞員鄧鳴謙司馬今讞員關絗之司馬訊供嚴比迄未將張氏交案前晚關司馬提案復訊丁供祝妾張氏相識者甚多不止小的一人今上的獨遭覊禁雖倩人四出尋緝終無著落求恩准小的覓保出外當代尋獲交　丁伶所雇車夫王阿根供詞與前相同司馬謂此案情節甚重安能交保本當血比姑念前限令七日尚未逾期從寛分别還押展限三日務將張氏交到違干重比○前者義利公司執事人胡星輝控唐伯華賴欠石子銀二千餘兩等情經司馬訊供著將唐交保查明復核在案近以胡投案求備司馬命原差著保人將唐交案前晚提訊唐忽延某律師投案代訴司馬謂華人控告華人毋庸律師干預唐遂隨律師悵然而去司馬飭差傳唐已無蹤影不覺勃然大怒謂原差阿根曰爾以本分府交缷在卽有意串同舞弊乎喝令笞責一千板以儆藐玩一面仍飭提唐押候訊追 
[英美租界公堂瑣案]  
　　前者某國商人大羅司所豢白馬放靑於寳山縣境王家宅一帶曠地被鄉人戳傷經馬夫楊寳榮投報捕房捕頭派包探顧阿六查係沈毛毛所爲禀請讞員關絅之司馬備文至寳山縣將沈移提到案訊問之下沈堅不承認押候查明再核昨日午前解案復訊楊投案訴稱小的所豢之馬因被鄉　戳斷右足筋已於去年十月二十日倒斃訪諸彼處地保歴歴指明被沈所戳求鑒又有周生榮者投案訊稱小的所豢之馬亦在彼處戳傷於去年十一月二十一日倒斃今知沈業已提案叩求將馬價一併追償沈供小的並未傷馬是圖地保不應妄指　近各鄉人聞之不服曾具公禀赴寳山縣署剖陳地保自知不合願備香燭服禮當小的覊押捕房時曾有銀一百兩存在捕房因得出外叩求明察襄讞委員王松丞刺史商之英總領事署繙譯官寳述德君著沈再存洋銀一百元釋出予限十日查明二馬究竟何人所戳禀覆候核如不指交戳馬之人卽以所存百元抵償馬價○老公茂洋人所用庖丁許祥生前以工資無著投控英總領事署嗣經洋人查出許前有洋開帳目情事延律師博易之帮辦愛立司投案聲辯捕頭派包探陳雲忠將許解請研訊愛立司請追浮取之銀並請派公正人查核各帳許供四歴上年十月十一日所購食物爲數雖多然實因洋東留其戚友午膳所致且每次所開帳目均由洋東簽字爲憑尚求明察刺史判交安人保出各邀公正人查明帳略向洋東自行理楚○貿興洋行主人以買辦王志洪私用帳項洋銀一百十元報由包探竇如海解案貿興洋人投案請追又有某洋人投案聲稱商人與王往來被欠洋銀六十一元請准附追王供小的欠貿興之欵數果符合至某洋人處則祗欠三十元並無六十一元之多求察刺史商之寳君判限三日先將貿興之欵如數歸還所欠某洋人洋銀候查明再核○吳天生因妻某氏與妻姊所私之施阿生口角致被毆傷勒令出養傷費洋銀三十元施不服報由捕房派包探倪順泉將吳傳案請究刺史詰知兩造均非善類且事關暗昧姑免深究判令一併交人保出○偷兒蔣阿小掩入花乃香等家行竊衣服及賽珠花等物報由包探竇如海拿獲吊到原贓解案請究刺史判責二百板發押捕房兩月贓給失主具領○張阿榮潛入湯阿毛等四家行竊衣物報由包探倪順泉獲案請懲刺史判責二百板發押捕房一月○妓女王彩連被江氏疑竊眞珠首飾報由包探倪順泉解案請訊刺史著押候查明實情過堂再核 
[法租界公堂瑣案]  
　　錢阿大僑居法界菜市街醬園弄内以湖北人張來安誘拐其子携之歸家適爲鄰居某甲所見同錢告知前往尋獲因將張扭案請究張供小的見此孩徘徊路上恐被馬車碾傷上前抱持時旁有老者勸令小的暫行領回以待家屬認領不料反被誣控而　明察讞員魏蒓塢大令謂爾果好意周旋何不將孩送至捕房顯見飾詞著押候飭探查明再行核辦核交錢領去○張靜園被庖人沈金春迭　行竊綢縀衣料分質各押鋪報捕查獲吊到原贜解案請究張投案訴稱沈所竊各贜雖已吊到若干然尚未齋今特開單呈請察核沈認竊不諱大令著押候嚴比待將贓物弔齊再行核辦所有弔到各贓先給張領去○某號華捕以周丫頭王春泉湯壽寳三人在吉祥街　攤聚賭拘案請究大令判將周枷號一　拜期滿責一百板王湯各責二百板○偷兒朱仲元陳洪坤在某馬頭上行竊經包探拘獲解案請辦大令判將示枷號三日陳責一百板○偷兒王阿四在四馬路竊得皮衣一件携至法界求質經包探拘獲送案請辦大令判責二百板贓存候失主認領○去年臘月某整容店主某甲以學徒童中意行竊洋銀四十餘元解經大令訊供押追迄今分毫不繳昨日提案判責手心二百下○婢女春林年甫十三在英租界某里某姓家服役前日被責後乘間逃出擬附輪船遄回揚州十二圩行至法界爲某包探見而拘獲昨日解案大令判發普自堂留養 
[美租界捕房紀事]  
　　昨日午前豐裕洋行馬夫沈金才駕馬車至崑山路偶不留心將甬婦周張氏所坐之東洋車撞翻氏於車内跌出傷及頭面三百五十四號巡捕見之將沈及氏一併帶入捕房捕頭見氏傷勢尚無大礙令自投公堂禀控○昨日甬人艾記鶴　王金法東洋車行經西華德路適有馬夫某甲駕四輪車迎面飛馳兩不及讓致被撞倒於地甲見已肇禍卽加鞭飛馳而去後被二百三十九號印捕所見將艾帶入捕房捕頭詢知艾並未受傷且甲乙逃逸無從查獲祗得作爲罷論○前晚工部局小工王茂三在外大橋堍看守木料乘間竊取　本若干被管工西人查知將王拘入捕房捕頭令押候解送公堂禀請讞員關絅之司馬訊懲○前晚有西人某甲因深入醉鄉至司考脫路恣意行兇被七十八號印捕所見拘入捕房押送至該管領事署禀請訊辦 
 
 

Page 10

 
 
   
 
 

Page 11

 
 
   
 
 

Page 12

 
 
租賦數萬金於國計亦不無小補所有在事各員異常出力欽奉硃批准其擇尤酌保奴才謹詳加查核將始終最爲勤奮確有勞績可指之員分别文武繕具淸單按異常勞績酌擬請奬其當差稍淺及出力較次各員概行删汰奴才節次調員本愼之又愼此次復嚴之又嚴况當朝廷綜核名實愼重保案之際斷不敢稍涉冐濫使名器或致倖邀合無仰懇天恩俯准將列保各員照擬給奬以示鼓勵出自逾格鴻慈除將該員等履歴另行咨部並將微末武弁咨奬外所有察哈爾右翼墾務出力人員遵查旨保奬緣由理合恭摺具陳伏乞皇太后皇上聖鑒訓示謹奏奉硃批該部議奏單二件併發欽此 
[綏遠城將軍貽奏請奬彈壓巡也墾務出力各員片十七日]  
　　　榖片再此次辦理墾務因口外地面遼闊伏伏堪虞兼以從前不肖地商私蓄打手屢爲民户之害幸賴升任山西大同鎭總兵　光才力顧大局不分畛域處處派兵彈壓巡防俾全墾數百里内安堵無驚復派管帶忠毅軍前營記名提督彭定雲帶兵分駐豐鎮二道河白塔山等處往來認眞巡緝凡繩丈所至兵力隨之墾務用速觀成地方亦藉以綏靖又奴才歸化駐所設立墾務總局前委調任山西歸綏道靈椿充該司總辦該道才識過人體用兼備盡心民事所至有聲到綏後蒙衆服其廉正民教賴以綏和而尤能於墾局事事兼顧統籌督率經營實屬不遺餘力迨其調任接委現任山西歸綏道樸壽復能綜持綱領擘畫精詳其涖事之勤與靈椿侈先一致查劉光才現升授廣西提督與彭定雲均係武職一品大員應請勅部從優議叙靈椿樸壽係實缺監司已得有二品衛階銜均無可加保合無仰懇天恩俟該員等升任後賞加頭品頂戴以昭激勸又比國人花翎二品銜候補參將林輔臣三品頂戴比國主教方濟衆四品頂戴比國教士牢嗣安比國教士劉拯靈平日辦事素爲口外官商民蒙所信服遇有墾務交涉事宜無不和平商辦且飭令領地教民遵繳荒價踴躍爭先尤堪嘉許相應懇恩將二品銜候補叅將林輔臣免補叅將以副將補用比國主教方濟衆換二品頂戴教士牢嗣安劉拯靈一併賞給三品頂戴用示嘉奬理合附片具陳伏乞聖鑒訓示謹奏奉硃批該部議奏欽此 
[綏遠城將軍貽奏請遴員帮辦牧廠事宜片十七日]  
　　貽榖片再綏遠八旂牧廠墾務係建軍興學所關奴才前旣奉命會商今更責無旁貸無論放墾如何爲難亦必須實力經營期可變通盡利此次奴才躬親周歴察知辦理疲滯情形已於摺内詳細陳明另籌辦法惟相機因應全在督理其事者隨時親臨地所操縱得宣奴才自督辦蒙墾以來並作兼營時虞弗給矧西盟已收各地方現正逐端籌辦或招民認領或相地開渠一俟春融尤須奴才往爲查勘未便專顧牧廠一隅而牧廠各項興墾近更時不容緩因思歸化城副都統文瑞年餘來三次署理綏遠軍篆與奴才商辦墾務遇事和衷資其經畫此項廠地情形諸事尤爲熟習查歸化事務尚簡若令其幫同奴才辦理牧廠墾務相與維持雖遇奴才西逐東馳有該副都統就近籌畫或分赴手廠放墾爲之督率興辦必克成效漸收於事有裨合無仰懇天恩俯允歸化城副都統文瑞帮辦綏遠牧廠墾務之處出自聖裁理合附片具陳伏乞聖鑒訓示謹奏奉硃批著照所請欽此 
[綏遠城將軍貽奏變通開放廠地並擬試辦屯懇事宜摺十七日]  
　　督辦墾務理藩院尚書銜綏遠城將軍奴才貽榖跪奏爲綏遠城牧廠地畝墾放較難現在另籌變通辦法並擬試屯田以資分墾而期有效恭摺仰祈聖鑒事竊綏遠城八旗廠地擴充開放疉經奴才將派員丈量酌擬辦法赴邊親行履勘各情形奏明在案伏查前項牧廠在大靑山後當塞外極寒之地本非處處宜耕從前乾隆嘉慶年間四次墾闢均係擇地開放此次經前任將軍信恪奏請將全廠三分墾二固知膏腴之地本已無多奴才前因出示招墾領户寥寥將章程略予變通於應收荒價寛定限期分起徵繳乃時逾數月僅據民户陸續認領地二百餘頃奴才以此舉關係人民生計且學堂練兵經費皆將於此取資若任其觀望遲回深恐廢時糜餉前此屢勘廠地不易開放幾疑不便私圖之人從中摇惑及親往履勘後博稽輿論徧察土宜天氣則寒早暖遲地脈則瘠多腴少其堪列上則者大半在已放糧地中加以多年久未查清逃糧溢墾之奸民又復擇肥而取凡未經墾闢之地多係蒙沙含石爲老農所不屑經營又兼四接兩盟東鄰兩翼同時興墾人人有較量優劣之心且毗連之四予王逹爾罕諸盟自放蒙地賤取其值彼廣招徠此更碍放現在興學建軍業已刻不容緩奴才日夜籌畫竊慮無米爲炊因迫令墾務公司呈繳押荒現銀指認地三百餘頃又由奴才將應得廉俸公費儘數指認地畝以爲之倡卽飭該城協佐領以下官員兵丁量力認領分期繳價留作恒産復出示將民户荒價分爲三限每六個月徵收一次並於查勘廠地時暫駐後山地方傳集商民反復開導釋其疑懼觀望之心附近居民輒肯首先承領現據局員報稱領地民户較前稍形踴躍統計官民已認之地截至本年十一月底止共有一千餘頃轉瞬春融將届東作方興願受一廛或可更期暢旺仍當飭令局員隨時認眞勸領以冀早日竣事惟廠地旣非沃壤辦理又加此其難無論如何設法招致度亦不能放及三分之二奴才熟加籌議與其待價而遺曠上終無以應急而何如選土而習躬耕轉可以資生查旗兵坐食錢糧畏脾勤苦久已習爲固然方今庶政修明振興農學而滿營兵弁徒應差操之故事不知耕作之本原體懈志偷安望具緩急可恃奴才到任以來屢加簡閱　憂之際此牧荒難放分作屯田計誠兩得前於履邊之頃勘得兩翼馬廠地勢平坦土性亦尚可耕種擬將該處廠地一千一百餘頃儘數撥歸八旗選擇滿蒙壯丁每旗百名仿照吉林雙城堡章程試辦屯墾其詳細辦法容俟擬定另行具奏但建蓋屯丁房屋製買農具籽種需費甚鉅現值旗事支絀羅掘早空卽將來荒價暢收祗能用之學堂練兵何暇别資挹注應由奴才督飭協佐領等另行設法籌欵務在必行縱使經費不充亦必先就一二處試辦以後漸推漸廣庶免土地荒蕪之歏兼有兵農合一之規似可興學練軍並期兩得至此項屯地旣由八旗兵丁自行墾種應懇恩免徵荒價歲租以示體恤將來屯地漸著成效得有餘資尚可籌撥各旗辦公之費如此則各軍士競務農功教藝屯邊知稼穡艱難而無遺募民塞下將耰鋤荷畚而偕來於墾務庶有　益所有雙通開放廠地並擬試辦屯墾各緣由是否有當理合恭摺具陳伏乞皇太后皇上聖鑒訓示謹奏 
 
