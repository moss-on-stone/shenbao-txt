# 1900 - 66 - 4909663

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刊印行世板久燬失耕餘堂主人覔得精本托本局詳加校印　墨精良字跡放大不費目力計正續兩集共計二十本價洋四元有欲樹杏林之幟者請臨上海三馬路申昌書室並各書坊選購可也 
[壹圜法議]  
　　自太公立九府圜法而後之有天下者以此爲利民生便國用雖歴數千百年時代屢更而終不能稍違其制蓋非是固不足以上下流通馭重輕而資調劑也惟中國從前所用之銀分兩有輕重之殊成色有高下之異闤闠之子以意升降民間巿物不便良多自中外通商泰西銀圓流入中土東南各省行用最先民間謂日斯巴尼亞所鑄爲本洋墨西哥所鑄爲鷹洋且有悮作英洋者其重約合中國庫平七錢二分惟本洋之成色較鷹洋爲足故價亦較昻然數十年來本洋日少而鷹洋日多今則入五都之巿所謂本洋者幾如景星慶雲不復可覩矣鷹洋之在墨國本名壞索每年以礦中所産之銀載至美國煉成銀磚運回本國官銀局鑄造然後轉運中國通商各口岸獲利殊爲不貲蓋每圓必有銅質少許故也中國大吏洞知其弊於是粤鄂蘇皖各省相繼設局仿鑄名曰龍圓行用巿廛與鷹洋並行不悖又恐巿儈之把持抑勒也爲之嚴定規條多方曉諭以爲龍圓多一流轉卽鷹洋少一漏巵裕國便商良多裨益無如奸儈不能深體此意往往將本國龍圓盡情貶抑不特龍圓與鷹洋價值不同卽此省之龍圓與彼省之龍圓價值又不同圜法爲國家財用要樞而其權竟操之若輩煌煌示諭視爲具文非惟有礙商情亦且有傷國體言念及此可爲寒心雖然此事固不能盡責之若輩也凡事行之於下者必先倡之自上當龍圓初行之時未嘗不大張曉諭謂錢糧鹽課關稅釐金可以一律交納並無低昻果能令出惟行巿儈雖狡詐多端豈敢輕爲嘗試而不意其端仍開之自上也不觀本月十一日本報所載正任松江府濮紫泉太守轉奉蘇撫部院所頒札文乎略爲蘇省鷹洋通行本洋素不多見而巿肆行情本洋價較鷹洋向漲二成上下到處皆然有各屬摺報可考兹據太倉鎮洋兩州縣摺報徵收錢糧牌示洋價列有本洋鷹洋名目而本洋價較鷹洋每圓减錢二十文所稱本洋若指日斯巴尼亞所鑄則換價不應貴賤顛倒反比英洋貶損若指龍圓而言則前經札司通飭各屬示諭須與鷹洋一體作價搭配行用不准任意高下在案倘該州縣櫃收錢糧尙收任意軒輊將何以使商民遵守若因循例摺報無關緊要隨意填寫則公事漫不經心已可概見且恐他處亦不免似此影射弊混實與圜法有碍應通飭各屬嗣後櫃收牌示務各標明龍圓英洋一體作價搭配行用毫無區别云云竊謂上之能令行於下者爲其言出必信整齊畫一而無所歧異也乃太倉鎮洋兩州縣之錢糧牌示於龍圓鷹洋竟敢故示區别是不啻導之以詐也上旣導之以詐而欲禁商賈之不把持抑勒是猶却行而欲前添薪而欲止沸也其可得乎雖然彼二州縣者不過於摺報時偶未用心留此間隙致爲大憲所駁斥耳其實此外各州縣推而至於他省固無不如此卽由錢糧推至於鹽課關稅釐金亦無不如此以民府出納之地任今升降若是之巨而猶朝申一令暮出一諭彼商賈之視爲具文也豈待智者而後知哉吾故曰中國而不欲整頓圜法也則已中國而欲整頓圜法必自上之司出納者無貪心無私心始質之明於事理者以爲何如 
[本館接奉電音]  
　　昨日午前京師飛電傳來上諭一道敬謹譯登○二月十二日奉上諭本年朕三旬壽辰覃敷闓澤中外均霑因念文武一品大臣有年逾七旬精神强固供職克勤者洵屬熙朝人瑞允宜特沛恩施以昭優眷大學士李鴻章著賞穿方龍補服徐桐著賞戴三眼花翎恊辦大學士户部尙書王文韶著賞加太子少保銜管理禮部事務前吏部尙書崇綺著賞戴花翎兵部尙書徐用儀工部尙書徐樹銘都統廣忠均著賞給蟒袍一件福字一方致仕大學士額勒和布恊辦大學士孫家鼐工部尙書錢應溥均著賞給福字一方大縀兩匹兩江總督劉坤一著賞加太子少保銜兩廣總督譚鍾麟著賞戴雙眼花翎閩浙總督許應騤著賞戴花翎西安將軍國俊江寗將軍崇善荆州將軍澤禄均著賞給大縀兩匹並交部從優議叙四川提督宋慶雲南提督馮子材均著賞給御書匾額一面蟒袍一件用示朕尙齒引年優禮耆臣至意欽此 
[英重邊防]  
　　天津國聞報譯登英京倫敦報云上月某日英國陸軍副將維氏在議院中演説曰本年二月一號查得我邦常備兵共十萬人加以補助兵民兵義兵通計三十二萬八千人嗣政府又加募一萬人以固邊防并添野戰砲兵三十六大隊乘馬砲兵七大隊馬兵九聯隊步兵十二大隊如此則總額可得六十萬人分布各處邊防庶乎金湯可以完固矣 
[美國交情]  
　　天津國聞報云某日美國總統麥根利氏頒諭議院申論中國事情略謂前因中國北方勢將肇亂而附近京師爲尤甚誠恐波及美國子民之僑居於此者故於冬間派士頓砲船上水軍一隊入衛京師使署俟地方平靖方得撤回查我美子民之在中華者所有利權朝廷無時不在念中國現方整頓庶務美商曾糾集巨欵承辦一切大工程並開發物産之原可見我美與中國交情有加無已卽所立之約亦皆謹守無違去年上海增廣洋人租界并開金陵膠州變大連灣諸處通商口岸俱足令我美之好振作者舍舊圖新回溯一千八百九十八年十二月五號本總統曾飭下議院及早委員至中國各省查察鐵路以期增廣我貿易之塲當時議員未以爲可然事關緊要幸毋再事遲疑也 
[日丹輯睦]  
　　丹墨國親王游歴日東曾登前報兹得本館派赴東京采訪友人手箋云東歴三月五日卽華歴本月初五日向晚五下鐘越三十五分時丹王陛見日本明治天皇及皇后一條美子天皇以最高貴之寳星賜之亦足徵日丹二國之交情輯睦矣 
[崇正斥邪]  
　　三品銜内閣侍讀學士臣陳夔龍跪奏爲士風日漓亟應整飭學校提倡正學以祛積惑而儲真 
 
 

Page 2

 
 
才恭摺具陳仰祈聖鑒事竊維蕘舜周孔之道燦著經傳炳如日星人倫之範圍家國之矩矱胥於是乎在我朝聖聖相承心傳遥接文謨武烈千古昭垂凡所以正學術端士習者久已布在方策纂入科條承學之士果能實事求是身體力行何至見異思遷動爲奇衺所中近今學校之弊其始病在專習浮文而不求實學名爲代聖賢立言實則揣摩剿襲無關要道學者半生精力悉耗於此以致無暇讀書叩以經史茫然不知以之從政臨民安能有濟無怪乎爲世詬病也矯其失者又託於治經自命漢學箋注蟲魚分門立户其蔽至於釋堯典粤稽二字引徵累數千萬言支離破碎毫無心得此輩倖例朝籍互相標榜隐負清流一旦任以艱鉅罔不僨事貽誤大局甚或跅𧿇自放蕩檢踰閑無益國家有壞風氣安用此賈馬許鄭爲哉咸豐同治之間士大夫踵魏原何秋濤徐繼畬等餘習專言時務而以諸子文飾之學派又爲之一變履霜集　寖淫至於康有爲梁啓超二逆變本加厲喪心病狂乘朝廷力求自强之際悚以危言竟欲删改聖經崇尙異學浮薄之士靡然從風佉盧旁行之字幾徧天下一若不通外教不效舌人舉不得爲士者士風至此敗壞極矣實爲古今奇變非聖無法罪通於天雖兩觀之誅尙稽而其僞言僻行與其悖逆罪狀疉經宣布明綸早已顯暴於天下稍知順逆者莫不有寢皮食肉之思可知是非邪正之好惡秉彛所同是宜提倡正學闡揚聖教以滌其舊染而定其指歸庶幾聖道大光羣言盡熄以復我國家稽古右文之盛治本年正月初六日欽奉上諭諄諄於釐正文體嚴定校士之法臣跪聆之下實深欽佩薄海士庶自必幡然嚮風往日奇衺之辭斷不敢再爲嘗試是校士之道已復大中至正之規矣臣愚以爲校士與教士其道相爲表裏校士憑一時之去取祇能辨文藝之純疵教士在平日之栽培必能知人品之邪正學校不儲正士試塲安有真才是術序黨庠爲人才升降所關不可不加之意也恭讀聖祖仁皇帝聖訓於學校教士之法反覆誥誡勒爲臥碑書院章程載在令典亦復深切著明試官雖係糊名而學政職司風化輶軒所至有采訪懲勸之權下至司訓一官亦有舉優注劣之責果能實力奉行則膠庠皆謹飭之儒應試斷無邪詖之士又安有離經畔道如康梁二逆者出乎其間哉是學校爲儲才根本不於此認真教育譬如源之不清而欲其流之不濁得乎抑臣更有慮者往年遘康梁之亂舉國若狂人人競言新學而不軌於正幾貽宗社之憂懲吹虀不得歸本正學以救其失今試士旣復舊制誠恐安於固陋者又蹈從前積習相率剿襲雷同而不求實際是因噎而廢食矣朝廷所望於多士者果安在乎擬請飭下京師管學大臣各省督撫學政凡有教士之責者務各宣明聖學加意提倡嚴定課程寛籌經費多購正經正史一切經濟性理有用之書慎選生徒專門肄習俾成有用之才經史果能淹通時文自有根柢不得但工帖括弋取科名貽人口實書院師長務擇經明行修品望素著之儒盡心訓迪官師考藝而外專以篤尙品誼爲主諸生中果有品端學粹扶翼聖教志在匡時者隨時從優奬拔俾底於成其有内行不修鄉評不許放言高論氣質囂張沾染康梁惡習者嚴斥而痛懲之不稍假借至於朔望釋菜宣講聖諭廣訓諸儀節尤當敬謹將事不得視爲具文禮教以束其躬詩書以擴其志此教士之本也世變亟矣非昌明聖學無以袪積惑而挽横流不拔取真才何以濟時艱而培國脉聖經賢傳之所在卽人倫風化之所關學術不謬士習自端人心自正菁莪棫樸無非楨幹之才矣臣爲崇正抑邪挽回風氣起見是否有當理合恭摺具陳伏乞皇太后皇上聖鑒訓示謹奏 
[禀受方略]  
　　金陵訪事友人云自逆犯康有爲梁啓超事敗逃逸後其黨尙徧布寰區詬詈宫闈陰謀不軌朝廷以前旣詔免株累原冀其改過自新今仍怙惡不悛目無君父普天率土凡有心知血氣之倫當無不同深義憤爰命署理兩江總督鹿滋帥按名嚴拿懲辦滋帥以上海租界華洋雜處最爲若輩混跡之區札飭江海關道余晉珊觀察嚴密查拿毋稍寛假顴察明知某某等人逋逃淵藪無如西人悮認亂黨爲新黨每喜出爲保護以致政令有所不行因於本月初七日乘舟抵省謁見滋帥禀受方略越日卽返申 
[行蹤叵測七志]  
　　湖北蘄州知州凌仲桓刺史拘獲行蹤叵測之某甲解省訊供種種狂悖情形迭詳前報兹接武昌訪事友人續函悉督憲張香濤制軍慈祥在抱謂甲雖揑造硃諭罪不容誅然如係瘋狂不忍遽加刑戮不料近日謡言蠭起竟有蠢焉思動托稱勤王者制軍深恐草野愚民被其煽惑因飭署臬司孟志青廉訪將甲供詞研訊明確開列手摺以便會同于次棠中丞親提覆訊以成信讞而正典刑旣而　　肆謡諑之某報館摭拾浮言任意登載傳之鄉僻淆惑人心江夏縣陳介菴大令聞而惡之飭將送報之夏鮑二人拘案訊究攀出此事由武昌范茂才揑情妄報因將范傳案發交典史汪少尉看管范之家屬倉皇無措急求館主救援館主卽禀知本管領事照會江漢關道請予開釋大令以范係中國食毛踐土之民不應喪心病狂妄談國政必欲治以應得之罪未知館主能爲之設法轉圜否也 
[勘查日界]  
　　福州訪事友人來函云尾墩以下自劃作日本租界後所有界内民房田産尙未議定價值閩縣劉復樵大令前曾親往詳勘并在下渡設局禀請大憲委彭别駕壽松常駐其中俾與本地紳耆商酌一切日前别駕接奉憲札令赴彼處詳加查勘想不日卽可逐一清釐矣 
[維持圜法]  
　　武昌訪事友人云鄂省大憲前以錢價奇昻民生困苦籌欵設局鼓鑄銀圓以輔圜法之不足乃奸商把持龍斷凡以小銀圓兌換者往往任意抑勒每圓需索貼水錢一百餘文以致巿廛不能流通大爲閭閻之累督憲張香濤制軍體察情形特於銀圓局内設立兌換處凡以小銀圓兌換者應貼若干由局查核巿價先期牌示以昭公允至釐稅錢糧應納現銀者准其搭用大小銀圓經收官吏不准藉口抑勒殆深得維持調劑之方者哉 
[樂清患盜]  
　　有客遺書本館云浙江温州府屬樂清縣東鄉有鎮名虹橋者鋪户雲連一熱閙巿集也地與台州府屬某縣毗連時有匪徒出没歴年被劫者約有數百家去歲十一月初十日若輩復嘯聚四百餘人四出刦掠計虹橋一處被害者多至一百十四家并被轟斃三人嗣以匪徒負重行艱被鄰近鄉民追獲六十三名殺斃七名奪得洋槍二十餘杆解請縣主從嚴究辦經此一番懲蝕彼托跡萑苻者或可稍稍斂戢矣 
[閩省官塲紀事] 　 
　　福　訪事友來函云上月某日督轅牌示平和營守備員缺仍以裁缺漳州城守備崑山請補二十二日牌示掣補陸提前營都司李培英應卽飭赴新任邵武同知葉紹章丁憂遺缺應以截取同知方榮秉委署侯官縣劉玉璋應與永州縣葉新第互相調署源縣缺應以現署永定縣黄品翰調署寗陽縣汪臣洽撤任遺缺以正途卽用儘先知縣陳侃委署○從前福州木商赴清流一帶販運木植沿途往往被州縣差役以及地方痞棍需索陋規臬司胡廉訪查悉情形特派候補通判梁别駕廷元查辦從前積弊一掃而空○去臘清流縣某大令因事撤任大憲委梁别駕暫行代理未及旬日忽接省電知太夫人在籍仙逝爰卽專丁禀明上憲一面將公事料理清楚星夜奔喪回籍所遺之缺由何人庖代刻尚未見明文也○福州府徐太守於正月二十四日在貢院内考試駐防八旗并閩俟長樂各縣文童所延閲卷者均係在省候補人員蓋藉此以資調劑也 
[皖省官塲紀事]  
　　安慶訪事友來函云署蕪湖縣河口司巡檢吕少尹病故遺缺經藩憲湯小秋方伯札委候補從九品黄少尹壽昌署理○試用訓導陳廣文耀南由湯方伯委署廣德州學學正○正任太和縣調署宣德縣顧大令懷壬在宣城病故所遺篆務經湯方伯申詳撫憲以卽用縣王大令樹中請補○安慶府學訓導章廣文定建請假省親遺缺由府尊方太守札委懷寗縣學教諭周廣文爾潤暫行兼理○廣德州 
 
 

Page 3

 
 
建平縣缺前經湯方伯以卽用縣周大令捷三請補日前大令接奉行知隨詣各憲轅禀謝○六安州和尙灘巡檢陳少尹士欽以所補之缺與原籍中州未出五百里之外循例向上憲禀呈上憲題請與無爲州土橋司巡檢對調旋經吏部駁斥不准邇者湯方伯詳加察核請與筆楊司巡檢張少尹曙互調業已奉部覆准於本月初六日懸牌示知矣 
[獵傷芳草]  
　　松江訪事友來函云前者南匯縣解來弑夫犯婦吴周氏及姦夫唐連生瞿桂銓三名口分别寄禁華婁兩縣獄中疉經府尊濮紫泉太守研訊三犯皆供詞翻異遂於本月初六日派差督同原解差役押回南匯覆訊○奉賢縣獄中所覊青村港命犯盛炳及另案要犯刑生和於新正初六夜乘隙脫逃追捕未獲邇由縣主金調青大令頒出賞格能緝獲盛炳者賞洋銀三百元緝獲邢生和者賞洋銀一百元近日松郡已接到來文發貼矣前者江寗城内李府巷寳善源錢莊被盜劫去寳銀二錠庫銀三百兩本洋二百元鷹洋二千餘元小銀圓七百枚日久尙未破獲上元縣戴子和大令異常焦急特懸重賞謂如有將此案真盜緝獲者賞洋銀一千元知風報信因而拿獲者賞亦如例目下已將賞格移遞來松發貼各處矣○新任松江府舒復初太守體元接篆後於初八日拜客突有上海縣民人因命案攔輿伸訴太守諭令發審委員沈大令研訊○舒太守蒞任伊始牌示二月初九日閲城傳點各房書吏初十日生選代書○華亭縣王緯辰大令於本月初七日因公赴滬後適有柘林某圖地保禀報民人劉姓自縊案循例由典史徐少尉禀請府尊委鄰封相騐 
[上海官塲紀事]  
　　昨日中午江蘇督糧道羅少耕儲憲排導入城赴各署辭别至敬業書院時代理上海縣篆務之戴子邁明府飭下擋駕蓋謙不敢當也○前任上海縣藍雲峯大令之太夫人歾於署中定期本月二十二日舉襄回籍○每屆春秋二季向由道憲遴委人員往蘇松太各屬洋面巡緝一周前次歸水利局總辦承其乏現經蘇松太兵備道余晉珊觀察札委南巿馬路工程局總辦程雨村大令巡緝大令奉札之下定於日内起程 
[公堂懲賭]  
　　前日傍晚時柏總捕頭訪聞著名賭棍楊阿富卽開花掌泉及其黨陸永法糾同季福生陳桂金錢金生陳文祥周元三等在虹口胡家橋一帶大開博簺之塲因派五十號三十六號四十三號西包探偕華包探張阿五及印捕若干名扮作獵人前往掩捕各賭徒不以爲意因得一鼓成擒昨晨由張探解送英美租界公堂禀稱小的查得此事實由楊陸二人爲首在楊身畔搜出洋銀三十五元陸身畔搜出洋銀一百五十元今特連賭具送請訊懲楊陸同供小的等向操米業此次被季等誘賭致遭波累求賜恩寛季等同供小的等雖喜與牧猪奴爲伍若非楊陸前來糾合决不貿然入其彀中尙求明察襄讞委員張柄樞司馬商之白繙譯判將楊陸各責三百板管押半年季等各押三百起案之洋悉數充公 
[毆捕被拘]  
　　新閘一帶自劃入公共租界之後捕頭派有巡捕緝查昨日十一下鐘時某捕巡至醬園弄見一鄉人在盛公館大門外小遺因大聲斥之鄉人懼奔入公館捕追而入公館中羣僕遽將大門緊閉執捕痛抶捕負痛狂呼適有他捕過其門號呌一吹諸捕咸集毁門入内救被抶之捕出羣僕向之抗拒以致窗櫺器物擊至粉碎虚花旋被拘獲九人帶入捕房管押公館主曾膺膴仕鬚髮皓然深恐旁人滋生事端爰請營兵在門前彈壓 
[逃女領回]  
　　本月初一日本報美租界捕房紀事内有寗波女子方阿鳳逃逸來申中途躑躅由三百八十號華捕送入捕房茲據訪事友云此女旣經送入旋有茶博士某甲自稱女之末婚夫籲請領回然連日捕房中人則謂並無此事云 
[搭客病斃]  
　　浙江寗波府屬奉化人范連玉由蕪湖附大通輪船來滬途中舊病猝發奄然而斃昨日柢埠司事陳德生投報法界捕房捕頭令包探　同司事報知同仁輔元堂分局備棺收殮發壇標記待屍屬認領 
[上海巡局紀事]  
　　前日本城清道局委員陳二尹飭役拘送打埽夫王阿裕陳大兩名至十六鋪巡防南局詰究局員曾二尹向之研訊供稱小的等均在十六鋪承挑垃圾二尹謂現在天時漸熱街道最宜潔净安得疲玩悮公飭迅將垃圾挑去從寛免責○前晚無賴計毛毛向王家馬頭日新園浴堂傳阿三拔刀恐嚇傳懼控諸十六鋪巡防南局局員曾二尹提訊屬實判責手心五十下交其父領因嚴加管東○前日南巿吴家弄順興紙店出店人某甲挑錫箔至鹽馬頭與友人姚興根方江秋遇弛擔絮語捐局巡丁見而查問以致紛爭旋被扭至十六鋪巡防北局控訴○本邑大南門外淮揚公所閽人某甲年老多病昨日由自稱董事之某甲赴二十三七鋪巡防局禀請押逐局員邱友林二尹查核所禀太不近情斥不准理 
[馬路工程局瑣案]  
　　前日南馬頭拆船廠巡丁拘獲行竊銅料之賊犯施羊郎施全郎王富郎送至捕房捕頭詰知贓物售與大東門内某銅店遂傳到店夥陸榮生解送馬路工程局總辦程雨村大令向之研訊施供小的原籍崇明挑泥餬口所竊之銅由王阿虎經售小的分得洋銀一元施全郎供小的分得洋銀三角王富郎供小的分得洋銀六角大令判將羊郎責五十板全郎責二十板富郎責三十板陸榮生供店主方他往銅由師弟收下並不知是賊贓尚求寛宥大令著將銅檢齊呈案待失主具領○前者侯文卿之夥陳關龍竊取小麥寄與船户沈掌全處後向取因已少兩包因之爭論被侯所聞訴諸捕房捕頭令解送馬路工程局前晚程大令傳沈詰訊供小的駕舟爲生陳關龍曾寄小麥一包及取回反誣指小的藏匿兩包後由趙阿桂勸小的給洋銀三元三角趙阿桂供陳關龍向沈索取小麥兩包滋擾不休小的因從中剖斷令沈給洋銀三元三角並無别情大令命將陳笞責四十板枷號半月沈責二十板趙開釋 
[英美租界公堂瑣案]  
　　包探石金榮解送匪人唐增筝嚴桂榮到案禀稱此二人由崇明誘拐程洪氏來滬意圖價賣程洪氏不願在途嚶嚶啜泣適爲小的所見詰知原委因卽拘解請懲程洪氏供小婦人籍崇明與唐等爲鄰伊等誘令小婦人來滬誑稱叔父在滬開設車寓不料行抵老閘忽將小婦人縶縳謂汝已被我等騙至此地生死由我不得任意閒行小婦人聞而情急號咷大哭致被巡捕所拘唐嚴同供此婦實由伊叔託小的等帶至申江今伊叔不知何往以致生此風波襄讞委員張柄樞司馬判令各責五百板管押半年程洪氏飭差送回原籍○包探石金榮禀稱前日流氓陳月亭向陳姚氏卽素娥調戲素娥正言斥之因之懷恨於心突持石灰包圖瞇其目適爲小的拘獲送請究懲素娥投案請辦陳供石灰購備家用小的不敢害人尙求鑒宥司馬判責三百板管押兩月○包探顧阿六禀稱去年陳雲春家失一女孩疑係劉洪春誘拐因於前日將劉扭入捕房捕頭令小的解案請訊陳投案供去年六月十四日螟蛉女金蘭貞忽失所在蹤影杳然因念此女未失時劉常至小的家中自此絶不復至是以扭請究追劉供小的已得謀生之所故於彼處蹤跡稍疎不敢誘拐叩求明察司馬以所控無憑斥不准理○包探徐榮珊拘解賊犯蔣正卿到案禀稱此人竊取張寳林家牛皮四張經小的緝獲人贓送請究辦張投案領贓蔣供年踊在途拾得非由探囊胠篋而來叩求恩黄司馬判責一百板 
[美租界捕房紀事]  
　　前晚吴淞路第六百十六號門牌公成成衣店學徒應阿新竊取店中綢布皮衣數十件昨晨携至某押肆求質適爲某包探所見解入捕房捕頭令押候轉解公堂稟請讞員翁笠漁直刺究辦○昨晨江北竊犯張雄郎潛至外虹口某碼頭上貨棧内竊取舊鐵被管門之印度人扭送捕房捕頭令年候解送公堂禀請懲辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　本邑寡婦胡黄氏偕其子胡海華投縣署喊控前日代理縣篆之戴子邁明府倩帮審委員吴端甫明府研訊胡黄氏供小婦人六十二歲家住憲署迤南生有一子名曰海華現在某洋行執役夫弟倫亭曾借故夫洋銀數百元以房屋作抵今倫亭之子連華桂華屢次向兒子借貸洋銀不遂所求持刃恐嚇求恩訊究胡海華供與其母相同連華桂華同供昔年父親倫亭借伯父洋銀數百元立有契據將房屋抵押其屋坐落姚家弄計樓屋三幢平屋三間由海華管業今向理斌並未行凶父親現在天津不日可以到案明府著具以後不准再向滋擾切結呈案備查○二十三七鋪巡防局員某君函送某兵船水手楊福生車寓主徐福全到縣前日帮審委員吴端甫明府升堂研訊楊福生供小的係南通州人三十四歲在南洋水師某兵船當差去冬由江陰來滬停泊南巿高昌廟畔浦中前日統帶陳老爺命小的上岸公幹小的雇坐小車中途誤撞徐所拉東洋車以致互相口角徐號召黨羽多人將人的毆傷并失去對時表一枚旋復喚同地保送小的至巡局蒙局員老爺轉送案下徐供小的係本地人年三十一歲向在南碼頭修東洋車爲業前晚楊不知何故將小的所修東洋車擊損小的與之理論旋卽扭毆聲言失去對時表勒令賠償小的無奈喚同地保帶至巡防局歷訴前情局員轉送案下求恩明鑒明府飭仵役騐得楊福生並無傷痕顯係圖詐叱令退去飭徐福全具以後安分切結交人保釋諭以嗣後如再犯案定干重辦○昨日英美租界公堂讞員翁笠漁直刺移解金祥林到縣函開金係嘉善縣人年十五歲在新馬路迷失路途不知所歸請爲安插戴子邁明府飭差暫行看管候備文轉解原籍○前日水木作工匠周阿炳與同業孟福生張春榮挾嫌揑詞投浦東唐橋巡局控告局員王叅軍准之飭局差孫阿松沈行山恊同地保沈姚金將孟張拘押局差見周阿炳腰纒頗牣向索洋銀二十元周允回家措資乘間逃逸叅軍惡其疎忽飭笞責三百板勒令傳周到案及局差帶領夥役數人至周家呌囂豗突勢甚洶洶周母駭甚奔至後門外投河自盡局差見勢不佳飛奔逸去現經屍屬具詞投縣禀請伸寃不知戴明府如何辦理也○萬有喜投英美租界公廨控縣差丁招榮誘拐妻子捲物潛逃讞員翁笠漁直刺查明該差尙有與人合充四鋪地甲魚肉良民情事故於昨日備文移送縣署請卽斥革究懲○本邑浦東二十二保高家行張家橋錢郎中橋楊家弄等處近有流氓每日開塲聚賭夜則攔路劫物或糾衆行竊以致附近居民夜難安枕昨有受害之某鄉人投縣歴訴前情求派差役查拿嚴辦以衛地方○昨有程某者投敬業書院禀稱流氓王阿福在三牌樓街向人訛詐從中勸解反被毆辱求提訊辦等情戴明府立傳三鋪地甲將王拿獲交差看管候究 
[法租界公堂瑣案]  
　　去年永興洋行主人計司控掮客潘炳昌承辦皮貨運至外洋銷售與原樣不符退回上海共虧水脚銀五千餘兩請責令潘炳昌賠償讞員朱森庭明府與何繙譯迭次研訊謂當時銀貨兩交潘並無不合討司以事不得直控買辦沈靜軒不善經理致多虧折且將皮貨向法銀行抵銀時沈曾簽字務須由沈售出等情明府諭令沈邀同各洋行買辦到案訊詰同供沈旣爲買辦行中抵押之欵理應簽字不得因此責令賠償明府與何繙譯會商亦以爲然昨日堂期傳集兩造復訊討司邀到公和絲廠繋辦黄靈之沈亦邀各洋行買辦到案黄震之供計司令職員到堂傳譯西字信函據稱將皮貨四箱冋法銀行抵銀四千六百兩沈親手簽字倘其貨不敷抵押之欵應向買辦理明明府謂本委親至法銀行查問此貨由討司自冋抵押實與買辦無于惟不應鹵莽簽字咎由自取何繙譯將歴次堂　及判語朗誦一過謂討司所控各節於理不合不得再三瀆訴案遂結○前晨捕盜局總辦沈少愚太守被賊穴壁入簽押房竊去綢綾皮棉衣服一包計十六件值洋銀四百餘元携至法界爲探夥拘獲報知失主昨日堂期解案請訊竊賊供稱小的姓張名良生正月初一日曾竊取李尤泉家各物沈太守遣家丁呈遞失單請將原贓領回明府判令將張枷一個月期滿重責五百板收贓之吴大榮罰洋銀三元原贓給家丁領去○姚四發家住老北門内向爲鞋業近被同業孫麗生將幼孩永林誘出藏匿十六鋪某姓襪店内遣其同黨劉子芳通信謂酬以洋銀五元始准領去姚據情投報捕房捕房令包探拘獲孫劉並將永林領出解請訊供明府著將孫麗生枷號一個月責四百板劉子芳掌頰一百下幼孩交姚領回○蕩婦顧袁氏與姘夫顧福順因事齟齬遂携一小孩逃出途遇流氓俞榮卿被誘至英界福建路德生棧姦宿一宵並騙去金約指一枚向長順押鋪質得洋銀十二元顧投報捕房捕頭飭包探將婦與流氓俞榮卿拘案請訊袁氏供小婦人與顧福順私識八年生有一子名雲寳丈夫尙在求恩斷回顧供袁氏不守婦道被丈夫驅出小的因卽收留今旣犯案求准發堂明府判將顧袁氏鞭背三百下掌頰一百下發堂留養俞榮卿枷號一月責六　板金約指存案著原告補詞候核○包探禀稱著名流氓吴阿四混名小老槍迭次犯案發改過所監禁乘間逸出依舊犯賭是以拘案請辦明府判枷號一月責五百板○細崽沈錫祺禀稱葉阿五前因混用銅質僞洋銀拘案懲辦期滿釋出瞻敢持刃行兇是以報表拘獲送案請辦明府與何繙譯會商著押候覓的實人保出不得尋仇滋擾 
[邗江官報]  
　　二月初一日運憲公座掣籤富安塲黄鹺尹署丁溪塲周鹺尹均禀到江鹺尹寳年葛鹺尹培源均銷北鹽差○初二日前淮揚道謝觀察元福過揚甘泉縣周大令由省回徐鹺尹煌委南掣監秤金鹺尉華委南掣查空○初三日張鹺尹炳年汪鹺尉時炤均委南掣聽差申鹺尉汝齡銷北鹽差○初四日儀棧提調毛司馬公幹到揚豐利塲陳鹺尹禀到羅鹺尹慎脩委救生局差王鹺尹同慶銷黄橋卡○初五日通分司宣分轉禀辭賀鹺尹家保回西壩卡杜鹺尹思銳由省回江鹺尹清駒委赴通泰查探水勢○初六日鹽捕營劉都戎禀知赴省藍鹺尹宗嗣辭赴四浦差童鹺尉士成銷儀棧粥廠差華鹺尹淦委解南京餉起程 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十六年二月初一日京報全録]  
　　宫門抄○越撫劉奏爲甄别教職佐雜人員摺○江督劉奏請奬江南陸師學堂畢業生曁在事出力各員摺○提督劉奏爲恭報接署廣東陸路提篆摺○越學政文奏敬舉賢才片○將軍連奏爲查明烏梁海總管請印情形摺○越撫劉奏爲處州知府飭回本任片○二月初一日禮部宗人府欽天監侍衛處值日無引見○那公因伊子賞二等台吉支領俸禄謝恩○徐承煜假滿請安○吏部呈進月官卷○召見軍機○○頭品頂戴浙江巡撫臣劉樹堂跪奏爲甄别教職佐雜人員循例彚奏恭摺仰祈聖鑒事竊照每年甄别教職佐雜人員例應於年底彚核具奏兹查光緒二十五年分浙江省俸滿教職八十員均未據赴騐留人下年甄别計通省教職一百七十六缺按額應劾四五員本年各屬俸滿教職俱係循分供職並無叅劾又俸滿佐雜七十四員内未據赴騐留入下年甄别者六十九員騐明留任者三員甄别休致者二員寗海縣縣丞丁維庚平湖縣主簿費文郁計通省佐雜二百九缺按額應劾五六員本年已劾二員計不足數據布政使惲祖翼署按倧使陳允頤查明會詳前來臣覆核無異除仍督飭兩司認真悉心查察如有衰庸不職之員隨時據實糾叅並咨軍機處曁吏部查核外理合循例恭摺具陳伏乞皇太后皇上聖鑒謹奏奉硃批吏部知道欽此○○頭品頂戴兩江總督臣劉坤一跪奏爲江南陸師學堂三年期滿籲懇天恩俯准將優等學生及出力人員分别奬叙恭摺仰祈聖鑒事竊照江寍省城創設陸師學堂經前署督臣張之洞奏明以三年爲滿仿照總署同文館章程擇尤保奬並選學生分發各營任用於光緒二十二年二月初五日奉硃批該衙門知道欽此欽遵在案伏查該學堂自二十二年冬間開課迄今已屆三年各學生在堂肆業以經史爲體以武備爲用分門别類昕夕講求如兵法行陣營壘軍械地勢測量算學繪辕工程各理法以及步隊行軍砲隊馬隊打靶體操各藝均以一律畢業經親往該堂考試並派委江寍布政使恩壽會同總辦道員錢德培督率華洋教習及執事人等分班校閲　列等第填榜曉示該學生等於内外塲各功課均屬確有心得融會貫通具見教練認真成效卓著據總辦道員錢德培查照奏案詳請分别奏奬前來臣惟今日時勢以練兵爲亟而練兵次序當以陸軍爲先泰西陸軍以德國爲最而德國將才悉由學堂而出兹江南創設　軍學堂延聘德國將弁爲教習三年以來無間寒暑各學生悉心探討造就均有可觀迭經德國親王亨利英國議紳見思福美國使臣康貝請赴該堂閲操國口稱許咸　中國如此教練何患不强是以此項學堂爲戎事强弱之基亦各國觀瞻所繫現經臣將畢業一二等優生分派各營任中增其歴練　　智能度必有英才出乎其間仰備國家干城之選自應照同文館章程按異常勞績　優請奬俾資鼓勵而勸將來至在事出力之教習　譯委員或訓迪有方或勤勞罔懈實心實力克底於成均屬有勞足録擬請一併擇尤奬勵謹繕具清單恭呈御覽合無仰懇天恩俯准照擬給奬出自逾格鴻施除將千總以下末職照章咨部給奬並飭取履歴分咨總理各國事務衙門吏部兵部查照外理合恭摺具陳伏乞皇太后皇上聖鑒訓示謹奏奉硃批該部議奏單併發欽此○○頭品頂戴記名簡放提督署廣陳陸路提督北海鎮水陸總兵奴才劉邦盛跪奏爲恭報奴才接署提篆日期叩謝天恩恭摺仰祈聖鑒事竊奴才承准兩廣督臣譚鍾麟咨開廣東陸路提督張春發遵旨赴京陛見所遺提督篆務奏委奴才署理等因遵卽交卸北海鎮總兵篆務於光緒二十五日十一月二十五日行抵惠州府城准提臣張春發將提督印信文卷等項齎送前來奴才當卽恭設香案望闕叩頭謝恩卽日祗領任事伏念奴才一介庸愚毫無知識由武童出師江蘇轉戰各省渥荷聖眷優隆擢受今職哨埃未報競惕方深兹復忝攝提符謬膺重寄撫躬循省益切悚惶查粤東爲瀕海要區提督係專閫鉅任舉凡整飭營伍訓練籌防以及禁暴詰奸撫綏彈壓在在均關緊要奴才自維擣昧深懼弗勝惟有殫竭血誠矢慎矢勤遇事咨商督撫臣認真辦理目前時事多艱斷不敢以署事稍涉因循冀以仰答高厚鴻慈天萬一所有奴才接署提篆日期並感激下忱謹繕摺叩謝天恩伏乞皇太后皇上聖鑒謹奏奉硃批知道了欽此○○文治片再爲政在得人用君子則治自古以來君子在朝雖有外患内憂而天下終安於磐石小人在位雖當久安長治而患氣已伏隐微是以明君勞於求賢必以人才爲急急也奴才自到浙以來留心採訪敢敬舉賢才以備聖明採擇查有浙江在籍進士夏震武係工部學習主事學術純正品行端方處家則孝友著稱居鄉則攀援悉絶其於孔孟之道程朱之學濳心已久皆能身體力行聞然自修不求聞逹出處取與之間絲毫不苟奴才於二十餘年前已聞其名到浙後雖未與之謀面然觀其書札忠愛之忱溢於言表詳審其人富貴利遼旣非素志簿書錢榖或非所長誠得行其所學要非果於忘世第畀以一官一職旣無以效其所長彼必不肯輕就若使得備顧問於幾務之暇隨時賜以召對所以觀其爲人聽其議論果洞悉其賢能然後隨才任使或亦聖朝旁求俊乂之至意也奴才愚昧之見是否有當謹附片具陳伏乞聖鑒謹奏奉硃批夏震武著送部引見欽此○○奴才連順跪奏爲查明烏梁海副總管請印情形遵旨覆陳恭摺仰祈聖鑒事竊查接管卷内暫護將軍印信叅贊大臣志銳據情代奏奇木奇克河副總管叩懇天恩賞頒印信一摺於八月奉到 
硃批著俟連順到任後察看情形奏明請旨辦理欽此查外番請印要以户口多寡爲第一義及向歸唐努烏梁海兼轄是否果有窒礙勤攤情形爲斷奴才到任後遴派候補筆帖式錫陵額馳往奇木奇克河按照原摺逐一查詢除相隔窵遠實在千里之外中間横亘逹克丹貝子所屬之四旂烏梁海遇有齟齬文報不通凡事轉報總管未能直逹烏城各情形均與原奏相符外至原奏所陳户口約有一千七八百户現已查清實有二千一十三户丁口已幾萬人唐努總管每年勒派各情亦所恒有取有該副總管親書甘結爲憑奴才愚見奇木奇克河人丁旣衆非有印信一其事權不能盡聽管束遇事受制唐努反多拖累况該處毘連俄界現在交涉事多不能直逹無所禀承亦屬窒礙旣已十蘇木連結懇求是與唐努總管其心已離兩不相下儻有事故亦難收拾原奏所稱若將其數十年處心積慮仰希朝廷之恩一旦下頒必能自固藩籬爲我屏蔽洵爲見到之論雖係曾奉諭旨不得援以爲例在先現又奉旨令奴才察看情形今昔情形旣有不同况有東烏梁海請印在前似難以不符體制爲解若蒙天恩賞給尙屬有益無害毫無窒礙除將副總管親書甘結另行抄録咨呈軍機處備查外所有遵旨察看情形並派員往查仍乞天恩賞給印信各緣由謹恭摺具陳是否有當伏乞皇太后皇上聖鑒謹奏奉硃批著照所請該部知道欽此 
○○劉樹堂片再處州府知府趙亮熙前因俸滿卓異併案給咨送部引見事竣回省應卽飭回本任以專責成由司檄飭遵照呈報前來謹會同閩浙總督臣許應騤合詞附片陳明伏乞聖鑒謹奏奉硃批知道了欽此 
 
 

Page 14

 
 
[光緒二十六年二月初二日京報全録]  
　　宫門抄○諭旨三道録前○江督劉等奏請銷第二次淮徐海振捐收支欵目摺○又奏陳明兩淮鹺商困苦情形並懇恩免捐常年票本片○又奏爲請奬江北河運漕糧出力各員摺○又奏爲陸師學堂畢業學生派往江南各軍營歴練片○二月初二日兵部太常寺太僕寺廂黄旗值日無引見○瀅貝勒謝賞壽物恩○恩公雍和宫聽經覆命○額中堂專摺謝賞神糕恩○葛寳華假滿請 
安○文廉送賞壽物覆命○恩普請假十日○兵部奏派查齋之大臣派出官祥敬昌定昌設欽泰阿克丹兠欽色普徵額貴恒○太常寺奏派致祭黑龍潭等處派出桂全阿克東阿○順天府奏京師得雪二寸○召見軍機何乃瑩○○頭品頂戴兩江總督臣劉坤一頭品頂戴江蘇巡撫臣鹿傳霖跪奏爲江蘇淮徐海振捐收支欵目第二案奏銷恭摺仰祈聖鑒事竊查光緒二十三年江蘇淮徐海等屬水成災籌辦賑撫據賑捐局將收支各欵列爲第一案報銷詳經臣等分别奏咨在案兹據該局司道詳稱光緒二十四年各該府州縣所屬復被水災小民蕩析離居較前益形困苦凡次貧之户無不轉爲極貧加以二十四年春遣送回籍之災黎以及聞振自回之窮民爲時已遲不及播種不得不量予補賑核計人數不下數百萬待哺嗷嗷刻不容緩當卽借撥鉅欵散放急振將淮徐海各屬普振之事屬之義賑紳士嚴作霖廣東候補知縣宋治基安東縣教諭唐錫晉等分途認真辦理並派委江蘇候補道方碩輔直隸候補道鄧賢輔專辦淮徐海工振事宜其徐州工振則由徐州道桂嵩慶督飭印委各員承辦又復多派幹員沿途截留設廠煎粥米錢並放工振兼施於普振之外加以收養耕牛至今春分途資遣並擇極貧之户兼發籽種錢文酌辦平糶維時用宏欵絀甚費支持仰荷天恩浩蕩截留漕米八萬石准再展限勸辦賑捐並以請奬實官部議未准撥給廣東等省昭信欵銀三十萬兩又大理寺少卿盛宣懷道員李徵庸嚴信厚等均各籌墊鉅貲本省司道各庫借撥之外復向各省籌借以及派出勸捐各委員解到这欵隨收隨撥以資濟用振務乃得應手兹查續據報到各處計阜寗安東兩縣春撫項下共用庫平銀三十一萬五千八百十六兩零急振項下共用庫平銀五萬三千五百九十五兩零留養項下共用庫平銀三十九萬六千三百四十一兩零資遺項下共用庫平銀十八萬五千三百四十九兩零收養耕牛給發籽種項下共用庫平銀十三萬九千三百五十九兩零購米及平糶項下共用庫平銀四萬七千七百七十五兩零工振項下共用庫平銀十二萬一千四百三十四兩零統共放庫平銀一百二十六萬七千一百七十二兩三錢三分九釐一毫八忽以本屆續收銀一百二十七萬二千四百七十六兩四錢七分八厘四毫八忽計之仍存銀五千三百四　一錢三分九釐三毫歸於後案列收另欵所有本案支放各欵均係實用實銷毫無浮冐開繕清單列爲第二案報銷等情詳請奏咨前來臣等復核無異除將收支銀兩清單分咨户部工部查核外謹合詞恭摺具奏伏乞皇太后皇上聖鑒謹奏奉硃批該部知道欽此○○劉坤一片 
再前准部咨帑項奇絀用度不敷奏准欵六條行令兩淮各票商酌定上中下則按年捐輸票本一項等因業經臣將淮南商情極苦無力常年捐輸仍懇循環轉運恭摺具奏聲明淮北各商如何集議俟催覆到再行據實覆陳在案兹據兩淮鹽運使江人鏡詳據淮北各票販禀稱覆查光緒二十六年部奏邊防吃緊籌備餉需隨同淮南運商勉力分成捐繳銀兩仰沐皇仁准其永遠循環常沾餘潤無任感激今復照從前奏案飭令按年捐輸販等力苟能逮自應竭忱圖報無如北販情形較淮南運商困苦尤甚推其故厥有四端一由於捐欵之繁查自循環轉運以來舉凡公家之急無不勉力輸將歴捐巨欵隨同南商分成呈繳加以近來各省振捐疉疉不已無歲無之及上年認領昭信股票無非取諸成本成本日重利息愈微此困苦者一也一由於票價之跌查北鹺四包成引百引爲一票與淮南八包成引五百引爲一票相去懸殊當環章奏定之始尙有餘利可圖以致喧傳居奇每票尙值四百金原認諸販轉相脫售遂皆盈槖而去自販等業鹺後捐輸一次血本又加一次於是票價不能加長轉致日漸跌落每票尙值三百餘金近聞飭捐常年票本之議雖三百金以内亦無人過間在販等票皆重本不得不恃票本爲維擊而票價日低又何足恃此困苦者二也一由於成本之重查自光緒二十二年以後或因風潮漫溢垣鹽短少或因雨潦浸淫塲産歉收以致歴綱成本逐計加重統計塲局壩局各項開支每包竟又增至一錢有奇自有之票獲利已微租票之家其利更减且北鹺畸零小户賴此爲生者居多成本則有加無已利息則幾無盈餘似此情形轉輸不繼販力實屬難支此困苦者三也一由於息借之虧查販等託業北鹺祗此一副貲本近綱因或本佔擱當各項鄪用紛至沓來不得不息借情挪以濟目前之急淮北地較偏僻銀錢更緊出息較重卽如本年秋間承運票鹽塲河乾涸開口壩節節築堰灌塘層層用船駁運煞費經營所費實屬不支且又從借貸而來償息歸本力盡精疲此困苦者四也以上各節無不爲販等切膚之痛種種苦情瑣難禀罄惟有禀請奏懇天恩免捐常年票本以顧全局而紓販力等情詳請奏咨前來臣查淮北係屬小販票價　輕與淮南情形不同除咨部查照外理合附片具陳伏乞聖鑒訓示謹奏奉硃批户部議奏欽此○○頭品頂戴兩江總督臣劉坤一跪○奏爲查明江北河運漕糧出力各員援案懇恩分别給奬恭摺仰祈聖鑒事竊江北歴屇辦理河運出力人員均經奏准給奬光緒二十三年分江北河運漕糧於二十四年閏三月十三日開行七月二十七日挽抵通壩八月初七日全數騐收完竣所有在事出力各員據江寗布政使恩壽江安糧道吴重憙開單詳請具奏前來臣查是屇漕船開行後駛抵楊莊中運河因桃源宿遷邳州一帶古淺甚多寛備剥船拽磨前進挽過三閘適值山水暴發各閘口溜勢相懸四尺有餘當卽酌添雙漕閘板藉資托溜並倍加關纜套塘䟎進艱險異常自南運河入八閘以内節節阻滯按起提剥層遞灌送加縴拉行六月初七日駛抵陶城埠口門淺處水不盈尺又經多雇夫役分叚撈淤並將各船器具起卸漕米堆囤在岸用夫拉拽推挽竭盡人力始抵新閘該閘溜勢洶湧各船托帶雙犁冐險而下不意黄水陡發淺處僅存尺餘煞費經營始得全數入運迨抵東昌六起始過十餘號上游來電蘭省黄汛陡長丈餘運口大壩不得不及早合龍運水頓乏來源復飭各船提剥拉拽行抵臨清套塘入衛駛過天津督催北上俾得早抵通壩交收無誤在事文武各員弁相機籌辦百計圖維奔走於炎天烈日之中彈壓於急湍驚濤之内始終勤奮艱苦備嘗不無微勞足録謹擇其尤爲出力者擬請援照成案分别給奬除出力稍次武弁另行咨部給奬並遵章飭取文職履歴咨送吏部外理合繕具清單恭呈御覽合無仰懇天恩俯准一體給奬以示鼓勵謹會同漕運總督臣松椿江蘇巡撫臣鹿傳霖恭摺具陳伏乞皇太后 
皇上聖鑒訓示謹奏奉硃批該部議奏單併發欽此○○劉珅一片再江南陸師學堂已屇三年畢業各該學生於泰西戎事實力講求確有心得迥非專襲皮毛者可比江南各軍業經改練洋操自應將此項一二等優生分發各營旗教習測繪及一切攻守機宜俾各勇丁取法有資日臻精進各學生亦可藉事歴練以儲異日將領之材實於武備大有裨益查一等學生共三十二名每名月給薪水銀二十四兩二等學生共四十名每名月給薪水銀十六兩卽在陸師學堂經費項下支給覈實計尙有不敷並飭於金陵支應江南籌防兩局各撥銀五千兩俾資濟用除分領遵照外謹附片具陳伏乞聖鑒飭部查照謹奏奉硃批該部知道欽此 
 
