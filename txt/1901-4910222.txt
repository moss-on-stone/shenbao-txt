# 1901 - 200 - 4910222

 

Page 1

 
 
[開售九通股票] [  上海圖書集成局啓]  
自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本末次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書己可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良佼讎完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[理財不主節流而主暢流論]  
運河之水節節設閘謹蓄不輕洩而後運艘可通無虞阻滯焉此節流之說也岷江之水千支萬派奔放東注日夜不息而舟楫之利徧南省焉此暢流之說也財之在天下猶水之在地貴流通而不貴壅遏古人製泉字之精義蓋由於此而史記貨殖傳所以有財幣欲其行如流水之喩也泰西諸國之人多覃精研思於富國學其說經緯萬端浩博無涯涘挈其大綱罕有不以流通爲主義者今夫千金之家節衣縮食銖積寸累傳之數世由漸而至萬金至數十萬金至數百千萬金此人所稱爲善理財者也然而旣括衆人之所有聚之一人復不能以一人之所有分之衆人則衆人之生機幾絶一人富而衆人貧其比例之懸絶至於不可思議若是者謂之大不平不平則傾仁和龔氏之教也不平則亂邵陽魏氏之戒也暢流財者主義正以劑不平之勢而使人人得其利也泰西善理財之人多明此義故有財之家多出其貲本以供築路開礦貿易製造之用而日擴大其業以爭利於五洲百工技藝文學商賈之人皆賴是以贍養其中而生機常沛然不絶用能物産日富製造日精而利之滋生者亦日以增加深得生之者衆爲之者疾用之者舒之義用不舒則爲不疾爲不疾則生不衆其理本循環相因而不可易者是故暢流者非他卽開源之關鍵而滋生之樞機也苟有以開其源而日用不窮則滔滔而來與岷江之水無異不待節流而自無匱竭之虞苟無以開其源則如運河之水雖節節設　終有告涸之一日而斷非補苴罅漏者所能奏效此理之至明而至確者也雖然西人理財之法固不主節流而其持論則亦未嘗不以節儉爲言以爲撙節則貲本日增而滋生之利益廣崇儉則無益之費絶而有益之業日　是其所以爲節流仍不外乎暢流之旨二者並行而不相悖夫豈務積聚而不散者可比哉嗚呼理財之必先開源也我中國豈不知之而乃築路則懼糜費開礦則懼耗資一切機器製造之經費則尤懼不繼而事事阻止揆理財得之意無非欲其節流耳夫流而果能節也猶可謂善理財者也然而開源之關鍵已絶滋生之樞機已塞一切日用之貨物皆仰給於外人而曾無術以抵制之則歲且漏出數千萬數萬萬流亦何能節耶抑聞西人之善理財者分國内之人爲二等一曰生財一曰用財用財之人多於生財之人則國必貧今中國游民之多倍於各國而富厚之家競尙奮侈旣爲耗財之一大蠧此外又有壅財之人吝嗇深閉坐擁巨貲而不識暢流之義者旣不能爲用財之人又不能爲生財之人其害視奢侈耗財之人爲尤大此則於生財用財之外自爲一等者利源之盡讓於外人詎不以此夫 
[回鑾要語]  
　　西安友人來函云皇太后皇上回鑾之期己改定八月二十四日惟旣至河南開封尙須暫駐俟過十月初十日皇太后萬壽聖節然後起程至直隸正定府乘火輪車到束大約十一月初旬大駕方可還宫也 
[恩准迎鑾]  
　　漢口采訪友人云頃聞鄂省官塲傳述湖廣總督張香帥業巳奏奉諭旨准卽赴汴迎鑾遂示期本月二十八日啓節 
[勁旅過潤]  
　　鎭江采訪友人云江陰所駐江南自强軍業經大憲奏准札委記名提督張軍門騰蛟接統拔隊北上迎護鑾輿本月十七日午後四點鐘時軍門統帶全軍馬步砲各隊約共三千名由徵江分乘南琛鏡清兩兵艦泝江上駛下碇潤州旋由常鎭通海道長久山觀察飭丹徒縣張大令派差封雇民船百餘艘送往清江遵陸至汴 
[駐華兵數]  
　　日本某日報云列國聨軍刻已悉數撤退其如約酌留中國保護使館及各官商者計德國步兵第一聨隊中第三大隊及第二第三聨隊乘馬獵兵中隊砲兵大隊中野砲中隊山砲中隊海岸砲中隊工兵中隊輜重兵中隊衛生隊中隊野戰病院二所衞生豫備員兵站司令部一旅團司令部步兵聨隊本部大隊木部統以司令官叅謀長各一員英國步兵第四十中隊騎兵聨隊砲兵二中隊中三小隊電信小隊轉運輜重小隊三彈藥縱列一野戰病院三兵器廠一統以司令官一員俄國狙擊步兵五聨隊可刹克騎兵三中隊砲兵一中隊中若干名統帥若干員未詳法國步兵四大隊砲兵二中隊中若干名水兵四中隊騎兵隊中一部統以司令官叅謀長各一員意國輜重兵二中隊步兵二中隊水兵四中隊騎兵隊一部統帥若干員未詳奥國水兵二百三十餘名携帶砲四尊統以司令官一員其未及日本兵數者蓋以前報巳詳言之也 
[日使行期]  
　　前報曾紀日本駐京使臣小村壽太郎回朝述職日廷簡内田康哉瓜代云云兹閱日本某日報悉内田氏旣奉朝旨卽奏調外務省書記官一員以供指臂之助旋定於東歴十月二十八日卽華歴九月十七日由東京起節馳赴中華 
[鐵道已通]  
　　日本某日報云中國北方鐵道由旅順以達海城若干里名曰南部支線一切工程于俄歴八月上旬蕆事刻下中外過客及手所能携之零星器物已往來絡繹不絶於途矣 
 
 

Page 2

 
 
[英艦攺觀]  
　　日本某日報云英國海軍省人員近方聚議將向來黑色之諸軍艦一律攺用灰色漆髹之其艦體艦室之木料製成者今後須下令禁止意將悉用鐵質以取堅牢也 
[日相西游]  
　　日本友人來信云日本前内閣總理大臣伊藤春畝侯將次游歴美利堅折而赴歐洲諸大邦采風問俗先於東歴九月十四日假其婿末松大臣邸第開设留别會履綦裙屐濟濟師師讀畫弦詩清歡無極旋於翌日由東京乘火車赴横濱以便附某郵船就道 
[玉亂將平]  
　　南昌訪事在人云江西玉山縣境近有土匪倡亂省中大吏聞報立卽檄飭剛字營統帶某君督勇馳往剿辦各教士恐遭鋒鏑之禍紛紛避至滬江禀由領事電達全權大臣慶王某日慶王電詢江西巡撫李勉林中丞中丞覆以彼處雖有匪人現已調營往剿不致再有變端矣 
[衢亂卽平]  
　　紹興訪事人云浙江衢州府屬江山常山二邑所轄硤口清湖諸鄉鎭與江西玉山縣境毗連宼盜如　民風强悍去夏匪首劉家福曾糾黨起事攻陷三城刻下山匪又有蠢動情形幸去夏所駐精勝軍等營尙未撤退隨於本月初三日出隊嚴剿陣獲匪首數名立卽正法梟示旋由江山縣張子厚常山縣强春亭兩犬令將滋事各情通詳上憲略稱三衢各教堂均先期宋護安謐如常教士免受虚驚不致叢生枝節 
[太史高風]  
　　武昌訪事友人云湖北兩湖書院監督翰林院編修銜梁集菴太史氣節文章夙爲南皮制軍所引重前經專摺奏保送部引見奉旨以知府發往鄂省遇缺即補聞者榮之乃近日制軍接太史來電略謂聖恩高厚刻骨銘心但顧瞻玉堂如在天上自維秉性迂拙實非外吏之才擬决計乞休并辭兩湖講席卽日由陜回粤不再作鄂游云云說者謂太史懐抱素優方登車攬轡時慨然有澄清天下之志一旦屈於下位未能大展所長故有買山歸隠之計昔陶靖節不爲五斗米折腰今以太史方之誠無多讓焉 
[衢府履新]  
　　紹興訪事人云新選浙江衢州府知府世伯先太守到省後卽經藩憲誠果泉方伯飭令赴任供職因於本月十二日禀辭詣衢涓吉二十六日已刻接篆三衢紳士因前署理篆務之趙漁衫太守辦理防務實惠在民製備德政牌萬民傘送之雖曰官樣文章然亦非可强致也 
[息訟文言]  
　　南昌訪事友人云代理江西豐城縣知縣鄭覲侯明府任事之初特出息訟告示大略謂期于予治書有明文訟則終凶易垂大戒本縣才慚折獄志切無刑苟有不平之鳴無不悉心以聽所患一彼一此叅錯其呈詞遂至累月累年糾纏而不結始則典衣負債久則敗産傾家爾等悔之已遲本縣恨之實甚今與爾民約其能各安本分悉泯釁端民之良也卽或偶有猜嫌待分曲直務必約齊兩造同赴公庭祗須被告一人中證一人足矣萬不可羅列多名徒滋紛擾本縣隨到隨審隨審隨結旣不用簽差役費爾錢文又不至於拖延荒爾生業至於從前積案急須清結然已一傳再傳此來彼往殊大負本縣愛民息訟之心其有飾詞架控連期傕瀆祗圖遞詞不願審結意存拖累而洩忿心此等惡習尤宜痛加懲治而安良善本縣一秉大公痌瘝在抱所期案無留牘民無滯寃訟庭無鼠牙雀我之爭草野有讓畔讓路之美於吾民有厚望焉特示及將卸事又出示曰本縣下車伊始首以清釐積案爲務數月以來訊結不少間有待結未結者皆由兩造未齊延不到案今本縣交卸在卽誠恐爾等糾結不已致滋拖累合行曉諭凡經准理之案速約中証齊集公庭本縣隨到隨審隨審隨結在爾等不復糾纒失業卽本縣亦不留餘憾焉是所盼切特示 
[游勇伏誅]  
　　杭州采訪友人云本月某日有某營散勇姜玉成者持刃至湖墅沿途剽劫兇悍絶倫鄉人莫敢攖其鋒潛投省防營禀報營中統領朱觀察立卽派勇禽獲送營務處訊鞫發交仁和縣署收禁獄中旋詳奉撫憲任筱沅中丞批飭就地正法十三日觀察派弁督勇會同杭州府宗子材太守仁和縣蕭藴齋明府綁赴清波門外斬訖懸首藁衢 
[疑獵爲兵]  
　　松江訪事人云本月某日有西人四十餘名相約至郡北佘山天主堂游覽一時市中有虎僉指爲泰西所派之兵後有客自靑浦來言及若輩並非西兵實係某國商人携帶洋槍下鄉獵鳥縣主某大令聞信立卽馳赴彼處傳諭居民毋得少見多怪誤會驚疑西人亦卽携手同歸遂得波平浪靜 
[禁宰耕牛]  
　　南昌訪事友人云省垣不肖屠戶往往托名敎士私宰耕牛事爲羅家塘耶穌堂某教士所聞將情告知洋務委員某君并謂堂中規例森嚴萬無宰牛以充日食之事明係匪徒影射敗壞我教聲名請卽查訊詳明以免杯弓蠅影刻下某君已禀明臬司轉飭府縣官一體查禁矣 
[課士新章]  
　　南昌訪事人云本月初八日江西豫章書院輪應撫憲李勉林中丞課試中丞以詔廢八股攺試策論爰即謹遵綸紼攺訂新章是日題爲歴代兵制流變論問泰西巡捕之制詰奸禁暴具有明效中國通商口岸已有行之者今欲徧行内地當如何布置籌辦其詳議以對來百工則財用足義注云此係經義題當援古證今通中達外不可用時文程式 
[浙省官塲紀事]  
　　杭州采訪友人云浙江仁和縣境塘棲鎭由南潯某紳創設繅絲廠名曰大綸旋因虧折暫停欠繳繭捐甚鉅本月某日牙釐總局憲札委候補通判葉念慈别駕前往稽查以便將存絲作抵○平湖境狼山堤被船衝激坍塌不堪本月某日杭嘉湖道憲札委候補通判沈别駕壽銘前往鳩工堵築○署杭州府正任嘉興府宗子材太守前經大憲奏請調補斯缺本月某日奉到部文覆准官僚紳士均往府署道賀衣冠車馬不絶於途○省城中日叚保甲分巡曾二尹澐現屇瓜期總辦鄒觀察札委候補從九品葛少尹佑賓接辦已於本月十四日到差矣 
[鄂省官塲紀事]  
　　武昌訪事友人云湖北候補府王太守曜鑾經大吏奏補德安府現已奉部核准本月某日由藩司瞿賡甫方伯檄飭赴任太守卽詣轅禀謝尅日履新○本任歸州知州趙采臣刺史前經大憲奏請調補隨州適值北方兵燹中途遺失部文以致迄今尙未履任邇者藩司瞿方伯以要缺未便久懸檄飭刺史赴任供職所遺歸州員缺想須另簡賢員矣○本任江夏縣陳少石大令自去歲署理夏口廳篆以來適值康逆所糾自立會匪蠢動撫綏巡緝備著勤勞大府嘉之覈委升署荆門直隸州以示奬勵○本月某日藩轅牌示竹谿縣知縣員缺飭准補是缺之湯炳堃赴任鄖西縣知縣員缺飭本任之吳國恩回任漢川縣知縣印務詳委本任應城縣莊則敬巴東縣知縣印務詳委補用知縣錢榘宜城縣知縣印務詳委補用知縣謝紹佐恩施縣知縣印務詳委試用通判王璠應城縣長江埠巡檢詳委本任雲夢縣典史史悠森俱署理建始縣典史詳請以海防遇缺先補用典史江紹禾蘄水縣典史詳請以海防遇缺先補用典史傅鼒均更補鄖陽府經歴員缺詳請以海防遇缺先補用府經歴胡嗣昌咨補 
[山陰攬勝]  
　　紹興訪事人云郡城龍山　山稽山三書院每月官課向由府尊與山陰會稽兩縣主輪流主政兹者欽奉上諭永廢八股故本月官課已一律以策論命題矣○前署諸曁縣李石朋大令於今春調署長興正擬交卸忽出　橋教案幸西教士宓道生君顧全交誼不事深求所毁器物門窓償以洋銀四百元卽可了事現在大令祗須將交代核算清楚卽可前往履新矣○紹郡各項貨物向藉北省銷路爲大 
 
 

Page 3

 
 
宗自去歲拳匪作亂運北之貨絲毫未歸以致虧折頗巨現在節屇中秋現銀大絀市面轉掉難周而錢業中人收帳甚迫聞有某某數店不克支持相繼閉歇市情竭蹶於此可見一斑矣 
[沙渚客談]  
　　沙市訪事人云長湖亦巨浸也由沙便河往計程三十里本月某日義生元號雇船裝載鴉片烟土往　河岳口鎮駛至長湖突來緑林豪客肆行劫奪舟人拒之致有受傷者旋經荆江營緝獲解交江陵縣訊供想當處之以法也○沙市銅錢分爲三等一曰典錢一曰花莊錢一曰布莊錢邇者圜法日壞靑錢匱乏每銀八錢三分餘始能易典錢一千文至花莊錢則每千值銀八錢二分餘布莊錢則每千值銀八錢一分半孔方兄聲價甚高小民受虧非淺鮮矣○沙市招牌捐業已辦就除手藝及售熟食者不計外查得寓居棧房之各字號資本亦巨因令一律輸捐如有隠匿加倍罰鍰○每屆新陳不接之際米賈往往居奇本年江陵縣境農田旱潦各半刻下上熟米每石售錢四千四五百文中熟者四千文左右麻油每百斤貴至十千文嗟彼窮民何以堪此○日前荆宜施道濮紫泉觀察赴鄂禀謁各大憲面陳要公事畢乘普濟輪船遄返屬下文武各官咸在江干恭迓○本年爲歲試之期上月某日荆州府舒太守將牌示試期忽傳到停止武試上諭意不能决請於上峯傳聞上峯飭令停罷於是赳赳之流乘興而來者不免敗興而返矣○橡之爲物利用無窮近有人自建始縣來言及縣境此樹甚多土人不知所用任其零落深山殊足惜也○劉家塲某雜貨店忽於上月二十三日之夜經祝融氏降臨烈燄飛騰不可嚮邇左右鄰聞警而起衣裳顚倒狼狽不堪迨東方旣明餘燼始熄 
[湓浦黄蘆]  
　　九江訪事人云中秋節前兼旬未雨老農老圃望澤孔殷咸謂日内如得略沛甘霖尙可補種雜糧爲桑榆之計特未知碧翁翁果能俯如人意否也○九江關道明華亭觀察於本月初三日課試濂溪書院肄業生童生員文題爲能盡其性至則能盡物之性童生文題今居中國通塲詩題賦得一年容易又秋風得秋字○東門外萬姓家被盜行劫報經德化縣沙珠垣明府拘獲馬王司三犯訊明擬罪及府尊提訊忽又翻供因委某員嚴訊數次并飭明府悉心推鞫迨本月初七日道府憲升坐大堂親提會訊不知果能水落石出否也○距南門六十里有地名黄土坑者忽出命案本月初七日倪樸齋明府帶同刑招仵役親臨相騐至次日始遄回 
[上海官塲紀事]  
　　昨日江蘇漕務總辦崔毅堂太守浙江候補同知謝司馬祖寳本邑南市馬路工程局總辦翁子文太守先後命駕至上海縣署拜會縣主汪瑤庭大令茗談良久而别○鎭浙將軍常鶴卿留守飭巡捕官金厚齋千戎來申公幹昨日千戎持軍帥名片至上海縣署禀陳公事良久始退 
[冒名敗露]  
　　去年六月十七日有朱雙喜者持上海縣縣丞劉耀庭二尹名牌至本城普育善堂聲稱患病已久求賜留堂醫治堂中人許之至本月十六日二尹奉松海防同知劉乙笙司馬委令到堂點騐留養男婦堂中人言及前事二尹茫然傳朱詰問則稱名片係縣署家丁華品芝新給二尹飭速將華交出以憑送縣請懲 
[縱火宜懲]  
　　鄉人朱松崎在浦左洋涇鎮四十八圖開設米鋪有無賴陸毛毛者向貸洋銀不遂所欲竟於前日黎明時用煤油灑其門上縱火以焚致燬去平屋六椽朱於被災後察知其事投報彼處巡防局局員葛鳳笙二尹立飭地甲巡勇將陸拘案略加詰訊以便移送上海縣署嚴懲 
[南市捕房紀事]  
　　前日黄昏時歹人孫阿生至恒生碼頭徐源興樹棧竊取棉被二條被棧中人覺察送入捕房捕頭令押候解送馬路工程局禀請總辦翁子文太守訊辦○前日船戶陳老茂朱阿貴將船纜繫於馬路畔鐵欄上被巡街捕所見拘入捕房管押移時旋經捕頭酌量罰鍰釋之使出○昨日新閘朱順興猪作工人沈阿毛在南市祥記馬頭驅猪登岸巡街捕斥阻不服因卽拘入捕房捕頭令押候解送馬馬路工程局禀請訊罰○江北人陸百子陳大來向在浦東招商局棧房當篩米工人昨日在馬路中互算工帳以致口角經巡街捕拘入捕房捕頭令各禁押片時然後釋出○昨日法界工部局打樣西人遣工頭赴肇家浜橋將馬路中橋面翻動以便釘立木椿裝設鐵管巡街捕據情報知捕頭捕頭令各捕妥爲照料 
[英美租界公堂瑣案]  
　　有席仁甫者向在某洋行當寫字之役與崇明蕩婦施王氏私識星來月往已閱四年近又與親串行陸錢氏有染施王氏聞之未免波興醋海前日糾集多人奔至陸錢氏家將皮箱五口及家用器物攫取一空陸錢氏心不能平開列失單奔投捕房請緝捕頭派包探陳金標將施王氏及席拘獲昨晨解送公堂讞員張柄樞司馬訊知情節支離商之白繙譯官著押候過堂覆訊核奪○徐仁金同在老閘捕房司酒帳近以浮開酒價洋銀九元有奇被捕頭查知特於昨晨解案請辦司馬判枷號兩禮拜管押兩月○嚴老桂行竊徐長生夏兪氏二家鞋子衣服報經包探邊槐州拘解請究司馬判責二百板逐出租界○張阿金行竊洋人勒美絶士家洋傘一頂報經包探倪順泉拘解請究司馬判責一百板逐出租界○李阿銀濳至葉得興家圖竊經四百五十號巡捕拘解請究司馬判責二百板○王沈氏陸王氏二蕩婦相携至白渡橋左近招邀蕩子會赴巫山老巡捕房三號捕頭見之拘入捕房昨晨解案請究二氏堅稱小婦人等不敢妄爲尙求恩宥司馬限本月之杪一併遷出租界違則提案究懲○葉阿二行竊鍾阿寳家衣服三件報經包探邵仁初拘解請究司馬判責五十板 
[法租界公堂瑣案]  
　　前日浦東爛泥渡人莊鼎勛在小東門外新寄園烟館吸烟謗毁某處西文教習張甲之父適爲張金福所聞告知捕頭捕頭卽遣包探將莊拘獲昨日解案請訊莊供監生於辛丑年曾赴鄉闈與張有葭莩親並未謗毁求鑒張金福供此事在新寄園實有所聞讞員杜枝園大令大令謂莊曰現有證人無須抵賴爾旣稱監生著押候將監照呈驗然後核奪○任順寳訴稱去年五月由王炳章執柯娶徐王氏之女徐氏爲室曾出財禮洋銀一百三十元受有婚帖本年七月十二日被徐王氏誘令回家意圖攺嫁叩求訊究王炳章供小的爲媒屬實徐氏供當時言明娶小婦人爲正室豈知任已有妻子小婦人不甘作妾是以逃回母家大令著押候查明復核○吳阿同訴稱本月初五日失去竊洋銀九十七元嗣知被鄰人陳春生所竊有陳阿才目擊故將陳春生送案請究陳阿才供春生竊取洋銀兌換金約指置備新衣繼忽持向長生庫質錢現在原贓均巳吊出陳春生不認行竊大令著押候陳阿才邀同其母來案復核○夏岐生訴稱前日行經鄭家木橋北首被龔裕祥攫去金約指一枚洋銀五元是以扭案請辦龔裕祥供小的與夏同作中人經賣田地應得中金被夏吞没反遭誣指大令著一併斥逐不與准理○邵招福與子阿根收買偷兒所竊東洋車經車主偵獲扭送捕房轉解公堂大令飭包探前往搜獲舊車數十輛遂判令枷號一月示衆期滿遞籍捕頭以邵父子收贓屬實未便姑容昨日復解公堂大令與聶繙譯會商著攺爲枷號三月笞責六百板期滿遞籍○吳李氏至比鄰童子卿家圖竊拘獲送案大令准子交人保出向童商懇○賭棍林子卿卽林植三前因糾賭案發經大令訊懲交范三和酒店主范瑞園保出勒限歸還所騙洋銀旋有吳許氏者以寡媳被林强佔捲去衣飾情具控大令准詞著保人交出任聞信突於前晚携所私之婦逃匿無蹤昨日大令飭傳原保人到案勒限五日交案違干未便○扒竊張阿和在菜市街竊取洋銀九元買得對時表一枚向押鋪質洋銀二元昨爲包探拘獲吊到原贓解案請辦大令判責二百板驅逐出境○李瑞生在某烟館販賣銅質僞洋銀被包探拘獲解案大令判責手心一百下遞解回籍○偷兒張小福在大通輪船上竊取某客所携白縐紗二疋羽綢馬褂一件水烟袋一枝質得洋銀七元昨被包探緝獲吊到原贓解案請辦大令判枷號一月笞臀三百板○偷兒何少山在廣濟輪船上竊得衣服一包洋傘一頂昨被包探查獲解案請辦大令判責四百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東水師總巡李太守防盜清族章程]  
　　粤省盜風猖獗刼掠頻仍防不勝防幾至治窮於法總巡各江水師李太守受彤擬就清族章程十一條上諸大府蒙陶制軍嘉許行司札府轉飭各州縣一體遵行今特照錄左方以供衆覽一族正副急冝公舉族大　　　正副各二人族小者舉族正副各一人訪賢正見重於鄉黨者爲之地方官優以禮貌給以諭帖令其約束族人如周年其族無人爲匪及　　　　年　者地方官奬以壽字銀牌無功名者奬以頂戴有功名者旌以匾額官不視同鄉約地保輕之致賢正者耻而不爲一族中如有孝子耆德宿　　婦每年由族正副請官旌奬一次俾族人各知取法以厚風俗一族中如忤逆父母及賭博酗酒不肖子弟由地方官給鎖　　　族正副　其鎖禁祠堂知悔乃釋廣東械鬥之多由宗祠積有嘗産易於購械招匪使然此後如各族再有械鬥卽將其嘗産查封全行充公主謀者照匪嚴辦其田産亦　體查封一劣紳有縱容族人行劫坐地分贓成　匿外匪者查出將田房查封充作緝匪花紅且罪與盜等　一前此公正　耆雖惡盜而不敢攻盜者恐盜報仇相害今由官責成族正副族中有匪卽率族人捆解到官嚴辦隨拿　辦　自無從　復不得再行顧　一前此械鬥未結之案趁此未鬥之時出示卽行銷案如敢再鬥卽將兩造嘗産全行充公並嚴拿主謀之人嚴辦逃匿者卽將　田房充公爲緝彼之用一各族嘗産多者令其公同或立祠倉或立族倉儲榖以備米價昻時濟本族之食每年推陳出新一次不得以廣東　　　　易於紅　推諉儲榖多者奬之務令舉行一嘗産多者令其各立義學俾本族子弟讀書識字明理免致爲匪並爲優卹本　孤　老病之用一　東近尤多盜者前此必人强而有力始能作盜今則弱者恃一洋槍指嚇事主亦可行劫甚則持一假槍人亦見而生畏盜因日多應令族正　嚴禁族人不准身帶洋槍違卽將槍追出並將其人鎖禁祠内一月一盜匪被官拿獲族内有貪賄瞞禀保釋者查出與匪同罪以上各條由地方官公舉族正副後應否量爲增减卽抄作祠規印發各祠懸挂令族人周知并令族正副出具遵依切結雖不能必惡習盡變然清一族卽少一族之匪少一族之械鬥未必於風俗無涓埃之補且舉辦旣不費錢亦非有窒礙在地方官實力行之耳父兄未有不慮子弟犯法受累者十室之邑必有忠信官不畏難憚勞民亦何敢顯抗哉 
[上海縣署瑣案]  
　　本邑閔行鎮人彭某控司帳人曹本仁冐名借欠等情前晚縣主汪瑤庭大令升堂研訊曹供父新前在彭姓家司帳及逝世後伊家帳務即由小的接管迄今已閱二十年主人本許每年給薪水錢二十八千文現忽攺稱十四千文向小的案　前所支取之半至所控洋銀二百元係小主人借自趙夏二姓立有筆據小的惟爲之介紹而已並未分用突被寃誣叩求鑒察楊桂海供小的於曹停歇後至彭處經理帳目爲日未久不知細情李龍海供小的在夏姓家服役當借取洋銀一百元時係彭曹同來不知何人所用大令著將曹交差看管楊李斥退聽候傳夏質訊○前者黄崇烈控宋魯平翻印中俄話本一案大令訊悉此書從好時洋行拍買得來因卽從寛斷結近日黄又控蕭伯潤杜鴻高印售是書前晚大令升堂研訊蕭供此書僅數十本係向正記書莊購得業已售罄聞正記亦得諸好時洋行並非翻印杜供詞大略相同旣而黄檢呈書數本稱此書底稿由小的購自某俄人應由小的專利務請究懲大令著卽退去各安生業毋得訐控不休○李錦堂控葉毛毛誘匿妻子徐氏等情大令研訊之下李供小的　住川沙顧家路口妻子徐氏被葉誘匿小的初尙不知後聞妻弟徐郎郎言葉曾領徐氏至伊處略談數語始知誘拐屬實叩乞究追葉供小的向業成衣李妻徐氏前由李兄領至小的處小的卽送交伊弟徐郎郎不知現匿何處大令著帮同找尋禀覆再核 
[馬路工程局紀事]  
　　本邑南市利川馬頭福隆久記雜樹行近在新馬路畔建立木牌樓上懸牌號前日適爲馬路工程局總辦翁子文太守所見飭二十三鋪地甲查明此處是否公地抑曾升科有無契據著卽詳細禀覆○前者馬路工程局　辦翁子文太守禀請蘇松太兵備道袁海觀觀察飭知水利局將浦灘所泊艒艒船一律驅逐并出示曉諭在案兹太守念若輩平日以船爲家一旦無所樓止必致漂　堪憐爰於前日乘舟至浦東諭令移泊灘邊毋許滋生事故 
[英美租界晚堂瑣案]  
　　前者徐張氏控金王氏借銀不還等情讞員張柄樞司馬訊知金王氏之夫金岫雲卽瑞雲避匿南匯爰卽備文前往關提前晚升堂研訊徐張氏投案申訴前情金供小的之妻前欠徐張氏洋銀一百二十元早已還清並無蒂欠此次實被誣控求恩鑒察司馬謂借據具在何得狡賴不承遂判令笞責二百板著折還洋銀八十元限兩月内繳呈違干嚴辦○周文卿控陸紀成積欠洋銀二百五十八元前晚司馬飭提研訊周供小的向開京貨店當陸承包匯廣公司塡泥工程時所得工資洋銀均向小的店中兌換未幾卽被積欠二百五十八元求恩追給陸供小的持洋銀往兌時被周扣去貼水爲數不少現照小的結算此欵業已還清求恩俯鑒司馬著折還洋銀一百五十元限一月内繳呈違干嚴比 
[美租界捕房紀事]  
　　前晚某西人醉態瞢騰乘第三千四百十六號東洋車至虹口閔行路下車欲去車夫羅明亨向索車資非惟不給反肆兇毆致羅頭額受傷血流被面五百零一號巡街捕見之一并拘入捕房西人自知不合願出洋銀若干爲養傷費捕頭許之始得　釋○前晚賊犯吳阿妹濳入寄居司各脫路之粤人某姓家竊取衣服若干件携之而出適爲巡街捕所見連贓帶入捕房捕頭令押候解送公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
江西巡撫臣李興銳跪奏爲候補人員察看期滿照章甄别恭摺具奏仰祈聖鑒事竊查前准部咨嗣後道府州縣無論勞績捐納各項人員應於到省一年後察看考覈分别補用等因兹查有候補班補用知府承恩試看一年期滿應行照章甄别據藩司張紹華會同臬司柯逢時詳請留省補用前來臣詳加察看候補班補用知府承恩篤實敏練堪以留於江西補用相應請旨留於江省照例補用謹會同兩江總督臣劉坤一恭摺具奏伏乞皇太后皇上聖鑒謹奏六月二十一日奉硃批吏部知道欽此 
二品銜福建按察使臣吳重　跪奏爲恭報微臣到任日期叩謝天恩仰祈聖鑒事竊臣前奉委解蘇省方物行抵河南省城恭閱電傳蒙恩補授福建按察使當于途次具摺謝恩馳抵行在呈進方物恭覲天　仰蒙召見二次訓謹周詳跪　之餘曷勝欽感陛辭後馳回金陵將前在署淮揚海道任内辦理蘇防練軍北上轉運事宜報銷清楚於光緒二十七年四月二十二日　海抵閩奉督臣許應騤檄飭赴任於四月二十七日准兼署臬司鹽法道楊文鼎將福建按察使印信文卷委員齎送前來臣恭設香案望闕叩頭謝恩祗領任事伏念臣山左庸材智識短淺由部署而出守劇郡未報涓埃領漕運而權綰藩條深虞隕越兹復仰邀寵眷除臬閩疆重任疉膺悚惶交集查福建爲海濱要地臬司係名法專官際時局之多艱宜庶務之並理舉凡詰奸禁暴察吏安民在在均關緊要如臣擣昧　　克勝惟有勉竭愚誠益矢勤奮遇事禀承督臣認眞辦理不敢稍涉因循以期仰答高厚鴻慈於萬一所有微臣到任接印日期曁感激下枕理合恭摺具奏叩謝天恩伏乞皇太后皇上聖鑒謹奏六月二十一日奉硃批知道了欽此 
　　聶緝槼片再光緒二十五年分蘇州鎭江二府屬清賦增徵銀米及善後局裁節經費撥給武衛左軍餉項分别解清緣由現已恭摺具奏在案兹查二十六年分蘇鎮兩屬增徵清賦銀米因夏間缺水秋後生蟲災歉並成民情困苦縣委確勘屬實被歉田畝不有不予剔除以致折徵漕價較二十五年收數减少計實徵銀四十八萬三千六百五十八兩零又善後局裁節用費銀一萬三千兩共銀四十九萬五千六百五十八兩零内除武衛左軍二十七年二月初七日起至二十八年二月初六日應支薪餉公費及軍火帳棚等項湘平銀二十七萬兩折實庫平銀二十六萬二百八十兩陸續解交金陵支應局核　支放造册報銷其餘節省庫平銀二十三萬五千三百七十八兩零由司專欵存儲聽候撥用據蘇州布政使陸元鼎詳請奏咨前來臣覆核無異除咨戶部外謹會同兩江總督臣劉坤一附片具陳伏乞聖鑒謹奏六月二十一日奉硃批戶部知道欽此 
　　胡廷幹片再據振撫振捐局司道詳稱江蘇蘇州府學廪生丁懐棨遵其母三品職婦丁汪氏命捐助東振棉衣一千套交由駐滬勸辦山東振捐委員轉解來東點收分撥散放洵屬善承親志有裨災區查振捐章程每棉衣一套作銀一兩前項棉衣計合銀一千兩核與建坊之例相符呈請奏奬前來臣覆查無異相應仰懇天恩俯准該生爲其母三品職婦丁汪氏在於本籍地方照例自行建坊給予樂善好施字　以昭　勸出自鴻慈謹附片具陳伏乞聖鑒訓示謹奏六月二十一日奉硃批著照所請禮部知道欽此 
　　頭品頂戴革職留任河南巡撫奴才松壽跪奏爲遵章揀員攺請試署副將員缺以實營伍恭摺仰祈聖鑒事竊查荆子　協副將黄義之在任病故當經前撫臣于蔭霖奏報開缺遺缺聲請扣留外補嗣准行在兵部咨覆令照章揀員試署等因查兵部奏定新章副將以下由外省擬補之缺令揀合例人員攺請試署又題缺章程内開照預保省分以六缺爲輪缺二缺儘先三缺揀發四缺五缺儘先六缺應升應補各等語豫省向無預保班次今荆子關協副將員缺係陸路題補第二輪第一缺輪用儘先人員奴才查有儘先補用副將邱明現年五十六歲　安徽鳳陽府懐遠縣人由武童投營剿平捻回各匪歴保花翎副將銜留河南儘先叅將嗣因辦理海軍出力保以副將儘先補用光緒十七年九月初九日奉旨過班查該員才具明練久歴戎行堪以試署荆子關協副將至儘先副將尙有名次在前之玉壽一員現任撫標中軍叅將省城正在整頓營務講求提防藉資孰手未便更動合無仰懇天恩俯准將儘先副將邱明禮補授荆子關恊副將員缺實於營伍有　如蒙兪允仍先行作爲試署以符部章除飭取履歴送部外所有遵章揀員攺請試署副將員缺緣由理合恭摺具陳伏乞皇太后皇上聖鑒訓示謹奏六月二十二日奉硃批兵部議奏欽此 
松壽片再彰德府知府善承因姻親廻避捐指山東已于五月二十九日附片奏明在案所遺彰德府篆務自應委員往署以專　成查有候補知府許葆連堪以署理又中牟縣知縣孫維均現經撤省所遺該縣印務應即揀員調署查有實任内鄉縣知縣章　　　以調署該員任内　無盜劫已起四叅之案及錢糧有關降革處分與調署之例相符據布政使延祉按察使鍾培會詳請奏前來奴才覆查無異除批飭分　遵照外理合附片具陳伏乞聖鑒謹奏六月二十一日奉硃批吏部知道欽此 
　　松壽片再查實缺知縣呈請開缺回籍修墓例應由上司詳查確實責成出結官出具並無規避營私甘結方准開缺兹據布政使延祉呈據撤省實任新鄉縣知縣魏正儒因祖塋年久坍塌亟須回籍修理禀具供結由司核明遵照新章詳請奏咨開缺前來奴才覆查無異除供　咨部查照外相應附片具陳伏乞聖鑒飭部議覆至所遺新鄉縣知縣選缺例應照章歸部銓選合併　明　奏六月二十二日奉硃批吏部知道欽此 
　　許應騤片再准署福建陸路提督臣鍾紫雲咨據陸路提標後營都司邱連升禀稱自揣年屆七旬精力就　不敢再行戀棧致滋貽誤　　　缺回籍等情轉咨前來臣伏查定例武職各官如遇查閱營伍之年不准告病乞休以杜規避如有告病乞休者卽勒令休致等語本年輪值　省查閱營伍該都司輙行以病乞休殊屬有違定例合無仰懇天恩俯准將陸路提標後營都司邱連升照例勒令休致以杜規避所遺都司員缺係陸路題補之缺容臣另行遴員請補除咨部外理合附片具陳伏乞聖鑒訓示謹奏六月二十二日奉硃批著照所請兵部知道欽此 
　　許應騤片再署安溪縣知縣白廷獻調省差委遺缺查有本任連城縣知縣楊濱老成隠練堪以　署據福建　臬兩司會詳前來除咨部外謹　　附片具陳伏乞聖鑒謹奏六月二十二日奉硃批吏部知道欽此 
許應騤片再署福建興化府知府陳景墀調省差委遺缺查有本任邵武府知府玉貴幹練有爲　以調署　　臬兩司會詳前來除咨部外謹附片具陳伏乞聖鑒謹奏六月二十二日奉硃批吏部知道欽此 
　　崧蕃片再現署肅州鎭屬安西協　將張紹先經奴才派委管帶靖循前旗明　安西恊副將查有正任陜西固原提屬平涼管　　現署莊　協副將補用副將穆振鐸堪以調署遞遺莊浪協副將員缺卽以署涼州鎭總兵正任莊浪協副將永明飭回本任各專責成除分别　委盆　外理合附片具陳伏乞聖鑒謹奏奉硃批兵部知道欽此 
 
