# 1890 - 61 - 4906062

 

Page 1

 
 
[詩句題解韻編减價出售] [  申報館主人啓]  
　　本舘所印诗名題解韻編四五集選擇必精搜羅益廣芸窗雪案拾閱良便而又紙墨精良字蹟頗大不似他本之蠅頭　聚者閱之目易昏花茲特格外取値從亷俾人家易於購置計每集减收工料洋二角五分購者請至本埠申報舘帳房申昌書室及各外埠經售申報處可也 
[新印分類尺牘出售] [  申報舘啓]  
　　尺牘雖小道然蓮幕中人爲逹官顯者捉刀必胸有積軸腕有好筆方能指揮如意咳吐成珠意則不亢不卑詞則不支不蔓江都王蕊仙先生輯有分類尺牘備覽其中多係名人手筆千狐之腋合成一裘洵足使童蒙抬其香草飽學資其沾漑本舘特用新鉛排印每部十四本價洋八角卽日出售賜顧者仍照曩例 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[續上栽禁洋藥議]  
　　農人藉數畝之田終歲勤動豐年所得僅足供徭役輸稅課而食指多者猶恐不敷凶年則請勘荒求蠲緩而補瘡剜肉必不免於飢寒蓋每畝所出米麥極多不過四五石售價不過五六千下此者更不足數若以之種鶯粟每畝所出土値可倍五六千之數輸課供役仰事俯畜均可藉以支持其利四也凡此數端農隙栽則不礙收成工力省則無妨田事用度廣則地少棄材價値倍則人資事畜不特不足病民而轉有利於民又何必嚴禁之乎或曰中國亦嘗種烟矣卽如山西一省地狹民稠種榖不多喜種鶯粟以致戊寅已卯間猝遭荒旱卽成鉅災且今山東直隷之間亦皆種烟雲南白土徧行天下而吸者以爲雲土味薄不如印土味厚故與印度所產者昻賤迥殊似種烟亦非善策不若禁烟爲正理不知能禁外國之不來自宜以禁爲正辦介禁内地之不吸何必以禁爲虚文今之許民間自種鶯粟欲以分西國之利權便吾民之生計俾漏巵不至於太甚耳其名雖曰種烟其實卽所以禁烟何則中國吸烟之所以多者以烟非極貴耳使其極貴則民吸者寡莫如仿香港領牌煮烟納餉之例而少爲變通凡西商運土八口設立公局採辦由官熬煮分派民問無論绅商士庶不能自購自煎如有違者按律重懲各局售出烟膏皆須加價如每兩向售千文者加五白文由漸而進加至數千文食貧　作之人所進無多已難染指若每錄須價千餘文雖家道小康亦覺費大力薄將見不必嚴禁自然戒絶更宜設立烟户册籍册有名者與優倡隷卒同科不准應試入仕已仕者革斥必俟其人戒絶及子孫悛攺始許通顯禁令旣嚴有不幡於變計者乎此法越南已行之矣又以烟非極賤　使其極賤則吸者徧中國與烟草相若將以爲酬應之需不以吸食爲意且許中國自種則價必廉出必多癮必輕力必薄久而久之不待戒而自絶耳卽如烟草一物明代垂爲厲禁有吸食者罪至不赦塞上之患寒疾者非烟不治甚至烟一斤易馬一匹其貴如此我　朝除去其禁吸食與否聽人自便亦未聞有吸食而受害者此卽極賤之明證二者皆絶之之機也顧欲　漏巵於外國則宜極貴以限之欲種土漿於中國則宜極賤以平之今以時勢揆之若漸趨於極賤又况榖產無妨漏巵可塞民生可裕則種烟之策又何不可舉行哉此於輕重緩急之中而爲權宜補救之法也 
此篇亦係格致書院課藝爲南海李鼎頤所作名列超等第二所言頗有見地竊謂洋樂一項實爲中國漏巵之最大者有必時局者欲禁而不能則姑爲栽種之説以奪其利蔞然栽種則未免有妨榖產民食所關不可不慮是則兩者初無一可必不得已而出下策則莫如暫許栽種而徐議禁止禁内而不禁外禁官而不禁民禁新而不禁舊重徵烟稅抽取膏釐編列烟户凡隷兵籍應考試入仕途者皆須具結不吸洋烟緩之以時日嚴之以法令重之以奬罰亦由漸轉移之術也旣無虞　激變亦不至於嚘民計莫有善於此蓋洋烟之爲物極貴則易禁極賤亦易禁中國各省盡行栽植鶯粟止漸趨於極賤之一端至今日而欲中國不栽鶯粟則必先令印度不種波畢否則爲淵敺魚爲叢驅　使彼獨擅其利權而已　將來更換和約之時於鴉片一門似宜杜絶其來源或限以若干年後印度不得再種鴉片洋藥不得再至中國如上年中美定約云鴉片烟不得互相買賣中巴和約第十四欵言彼此不得販運洋藥可援以爲例或慮英之政府未必肯從不知昔年初禁鴉片之時當事者苟能深悉洋情未嘗不可禁絶惟過於操切遂至竟成畫餅蓋其患不在繳烟而在閉巿當口領事義律自陳違禁犯烟之弊亟須設法早除如准委員來漢會議章程可冀常遠除絶是烟未嘗不可禁也無如一誤再誤坐失事機致今流禍極於今日是天心之猶未悔禍歟今日栽禁並行默爲挽回使栽者自栽禁者自禁待至數十年之後舊者已亡新者漸寡則截者亦必日見其少洋藥當不禁而自絶矣有心時局者當不河漢斯言天南遯叟王韜附識 
[本館接奉電音]  
　　昨由京友電傳上諭一道敬謹譯登○二月十七日奉上諭崧駿奏新授福建藩司廖壽豐聲明祖籍應否廻避請旨遵行等語廖壽豐着調補河南布政使福建布政使着劉瑞祺調補欽此 
[燕巿酒痕]  
　　二月初旬某日承修石路大臣福箴亭協揆派定司員督率木廠商人分投查勘崇文宣武二門石路工程以便由工部核定需歀若干奏明興作兹聞工部中人傳述刻已核定需銀二萬數千兩仍以三成舊石搭用云○正月二十左右太常寺行咨户部支領春季辦公經費銀四百兩當經户部堂官擬定二月十五日照數支發○二月初旬某日前門外迤東明開夜合地方某姓烟館主經官役拿解北署聞因該舘日則售烟夜則聚賭是以逮案訊懲也○某日有一丐婦懷抱一孩閒坐前門内棋盤街街沿上忽有二人各乘怒馬飛馳而至其一將孩踼翻登時鮮血迸流氣絶身冷丐婦怒甚奮步飛　馬上人見勢不佳加鞭逸去洎丐婦回至原處則孩已傷斃僵臥路旁遂奔赴前門内兩旁官廳喊控官役兇手無從拿獲只得慰以好言婦痛不欲生在官廳前喊駡一晝夜旋有相識者將其勸開 
[筮期入覲]  
　　閏月十五日皇上恭奉皇太后祗謁　東陵禮成於二十三日還宫直隸總督曁直隸提督 
 
 

Page 2

 
 
例應率屬在褡褳坡接駕然後沿途隨扈在行宫門外當差及還蹕復褡褳坡送駕李傅相以恭辦要差不容遲悞擬於二月二十四日晋京陛見以便率屬肅恭將事云 
[雲津營務]  
　　楚軍馬隊拱衛營駐紥軍糧城向由記名　督前徐州鎭總兵徐見農軍門統領去冬軍門蒙恩簡放正定鎭總兵而 
以本任正定鎭總兵葉曙淸軍門升授古北口提督筮期二月某日履新李傅相飭徐軍門於前赴正定時將原帶軍糧城馬隊兩營砲隊兩哨帶往以　防守軍門於月初　陛見津旋想卽須擇吉履任矣○管帶中營砲隊練軍翼長阮輔卿軍門舊傷復發於正月下旬殁於營次所遺營務由練軍統領黄麗川軍門之公子星海協戎代理 
[飛輪北上]  
　　去歲天津海河水淺輪船不克抵津計停泊白塘口者半年紫竹林各項生涯大爲减色至秋末水勢澄淸攔江沙隨流刷去輪船得以直抵津門市面遂頓攺舊觀操會計者藉作桑榆之補未幾天寒河凍輪帆絶迹不來而紫竹林之坐賈行商情形復形艱窘矣目下春冰漸泮招商局及怡和太古遍貼知單謂普濟輪船於初九日入口初十日開行通州北直隸等船亦奇銜尾而至一時市人鵲躍忻慰無涯詎初九日午時接得電音稱祗有運煤之北平輪船抵口餘尙愆期未到初十日午刻又報通州已抵大沽口外迨十一日普濟豐順圖南益生廣生武昌北直隷計共九船後先駛至惟是日水僅深七尺五寸難于入口至十二日淸晨普濟始到午後通州豐順亦銜尾而來云 
[盜出自]  
　　前報京口西門外嚴村某典鋪被盜打刼一案當經報縣請追王邑尊飭　四出訪拿尙未弋獲前日忽有住居城内之丁姓自投縣署謂此案已亦有分因　情重大誠恐一旦敗露法網難逃因此自行出首愿爲眼線將眞盜拘獲以贖已過王邑尊立飭差捕與丁日同至南門外紅山凹地方果獲盜匪七人原贓俱在七人者籍隸山陽皆推小車爲業解至縣署王邑尊升堂訊供盜等見丁在旁知事已洩漏遂不敢狡賴將行刦之事一一供明邑尊訊畢飭差將盜當堂釘鐐分别收禁一面申詳上憲再行按律定擬此案係在南門外沿街前報謂西門外傳聞之悞也 
[京江小錄]  
　　京口西門外釣魚臺附近有某號起造洋油堆棧每日作工竹頭木屑堆積甚多貧家小孩拾以代薪初時只有一二孩匠人不禁止也後因來者甚衆匠人遂厲聲呵禁小孩不服與匠相爭當經某匠拘一十三四歲者薄責數下小孩愈忿邀集男女百餘人前來問罪謂孩被打傷當拾送木作誓不干休嗣經坊保出爲理勸而此孩適患疾病勢甚沈重水米不下坊保因勸今給洋數元俾孩調養事始冰釋○某姓婦者江北人年約三旬其夫於今正病逝僅遺六歲女孩㷀㷀狐寡藉十指以給饔飱所居草屋僅蔽風雨數日前魚更兩躍忽有某　逕入其室欲與婦苟合婦駭極狂呼救命附近居隣甚多聞聲出視甲始遁去可謂色胆包天矣○前日怡和行之上水輪船抵鎭搭客人等爭先上下擁擠異常有某客腰掛一表約値洋三十元偶不留意被扒手攫去又有某客失去衣包兩個亦値洋三四十元無從追究徒呼負負而已 
[甌海叢談]  
　　温州府德峻臣太尊蒞任以來以振興文教爲先務特製駢體告示定期於上月二十六日觀風生員題目春省耕而補不足至夏諺曰詩題賦得心若醉六經得通字童生題目舉欣欣然下句詩題賦得禮義爲鈎得南字與考生童約有二千餘卷○温州中東兩書院往年甄别僅虚行故事本年苑秋舫觀察整頓書院振作文風於二月初四日在考棚扇試德太尊寗明府及兩學教官均留塲監試俟各生童作一小講謄眞盖戳無如生童狃於積習未能按部就班苑觀察大怒拍案申斥生童始稍就範圍然亦可見十習之不端矣○司事陳某於甄别時自備佳卷濫竿應課惟卷面忘塡姓名亦未盖印呈卷盖戳時觀察斥其不守規矩將卷撕碎擲還陳　恧然有慚色○柴司馬官眷被刼一案前已登報兹聞瑞安協趙戴山協戎因草嶼係管轄洋汛責無旁貸督飭舟師不分晝夜奮力緝拿現獲海盜五名由瑞安縣批解晋郡當發永嘉縣訊辦初九日寗琯香明府會同水利分府吕叔良叅軍瑞安縣楊穉虹大令升堂提問丁錫麟董中庸徐春田三名均經承認確係此案正盜隨飭釘鐐收禁其餘二名尙無確供至永嘉所獲黄老四王懷義兩名亦已直認不諱惟張昌寳一名供稱被盜拉刼委係難民姑發官押俟查明再訊第未知刦去原贓能珠還合浦否也○上月二十六夜張良臣遊戎家被搶已列前報兹經寗邑尊勘無搗毁形迹頭係因竊致搶臨時行强且聞張姪名中維舊因索借不遂致有嫌隙今遭强竊疑是中維勾通内線現已拘獲三盜解審供出果由中維起意贓物尙未瓜分惟中維刻尙在逃日後弋獲必能水落石出也○縣後巷有革弁某甲與某遊戎同鄉前因遊戎叔姪釁　蕭墻甲代抱不平致有嫌隙上月二十八夜遊戎家被竊適甲於是日往探遊戎疑之又因姪逗留甲家更滋疑竇報官請究寗邑尊因密遣陶少尉親詣甲家將甲帶案發押内翼初九日德太尊提案訊實笞甲二十板押候拿到遊戎之姪再行質訊○初九晚永嘉縣寗琯香大令密帶差勇親到沙巷底捕獲某甲因　役誤敲隣人之門被甲知覺猱升上屋乘機逃逸總役潘坤追捕上簷失足跌仆脛斷腰傷狼狽而返聞中亦因受傷未能遠颺逃至翁浦洋仍被營捕弋獲云○崧振靑中丞出巡大閱將次抵甌温州九營將弁陸續晉郡恭　憲節軍容荼火足壯觀瞻○樂淸學貢生湯君葆仁於道光庚寅科擷芹現年七十有八歲精神矍鑠品學兼優四世同堂孫曾羅列兹擇本月十二日重遊泮水是誠學校之美談熙朝之人瑞也 
[木樨香味]  
　　游蕩子弟於大街小巷策馬馳驟經前任浙江按察使蕭廉訪出示嚴禁此風稍戢去年鄉試後故熊復萌論文角藝之餘時動走馬看花之興玉鞭影動紫陌塵飛據鞍顧盼時未嘗不自詡爲名士風流也日前有某甲身騎黑馬揚揚　意自金芝蔴巷口直抵萬安橋適有賣菜傭歇於路側被馬足踼倒菜擔甲恐其藉端生事更着一鞭疾馳而去將至銀洞橋有擔糞者三四人絡繹而來欲避不及將糞桶踏　連人帶馬滾倒地上頭面手足俱是糞水臭不可當旁觀者皆掩鼻而笑莫敢近其身者擔糞人欲其賠償糞桶甲僵立路旁良久出靑蚨二百文事始冰釋 
[秦淮春汛]  
　　二月山城未見花今歲節氣稍遲卽江城一帶所謂梅柳迎春者亦不見眉纎於黛肌薄於冰届計初旬以來陰晴各半而細雨潤屠蘇者再墻根苔痕因土脉旣鬆早已深緑淺緑沿階映透初不辨其爲鳳鞋之印蝸篆之紋惟覺一叚沉靜可憐之色入春人眼裏不啻春意盈懷天氣寒燠不定羊角料峭鴉背惺忪可欹枕而聽抛瓦之珠或試練而問湔裙之屐大似　情之非所可料究竟百花雖届生朝而花容寂寂花意慵慵未始不以祝花神者當援例替他重掛春旛再觴春酒添一叚閏花朝故事爭勒住國色天香以俟春滿皇州之日韶光百五淑景三千那時來倚闌干覺梨花院落溶溶月楊柳樓臺淡淡風非箇中人殊不識箇中風味矣浮生若夢爲懽幾何我輩其毋爲桃李所笑焉可○巿中有虎非眞虎也而城北有狼則眞狼矣金陵城垣遼闊東南居三之一人烟稠密巿井𢌞環西北起鍾阜以迄淸凉之麓龍蟠銜覆舟以西虎踞㥛盧龍以　樹皆成海竹亦參天其中多逃荒貧民就平衍地段誅茆　茨植番芊包榖自給其饔飱入冬則仰老米以餬口去年忽傳城北有狼棚民雞犬殆盡并傷及其老稚有斃者初以爲告者之過詎月初竟有一狼遠出迷其歸路旣被逐卽由皇城而竄至東花園園比户皆種菜無灌莽狼度無所蔽乃遁　邊營思越城再躍望睥睨而不得上逐益急更竄至馬道街邊城處思由人家屋上以上城纔踞某宅之晒臺困未及顧適染絲匠來晾絲見狼正喘息急持手中之木梃擊狼狼已憊方躍起而梃已中腰卽跌落空院之天井中氣僅屬遂擊斃權之重四十餘斤○笪巿 
 
 

Page 3

 
 
橋南接評　街北屬大香爐　蹄絡繹閭巷縱横橋上有巿朝則聲息不相聞夜則燈火若白晝生意雖小然結構亦工數靑銅者心計中之莊嶽也相近有空地昔閈閎而今瓦礫以沿河一帶漸復舊觀故懸價以俟團面翁之來問津焉前日一淘荒者就其地掘纔尺許忽得一小罐瓦缶耳抱之則不啻五斗麥乃去其封口之腐蓋果見白粲粲充牣其中急置之肩上負而歸旁一同業人覩其狀疑有異亟就其陳迹再施畚鋦時已被人覷破悉耽耽環其穴未幾此人果得數十元置之襟底旋又得玉器數事則納袖中衆已洶洶此人乃與衆約曰　匹無罪懷壁其罪今願與諸公瓜分何如衆有應有不應陡有惡少謀出其不意可盡奪爲已有卽猛掖此人于地一時七手八脚不辨誰何並將此人所着之舊衣袴此扯彼曳裋褐不完若縷縷不絶如線此人大泣曰人謂暴富不祥我眞一抔之土未乾不但儻來之物早入他人之手卽原着之緼袍敗履亦被城門之殃及焉何造化之作弄寒乞兒一至於此哉適有過而憫之者問所欲曰但願製芰荷以爲衣耳於是就舊貨店購一褐以贈之俾不前噬其臍後露其尻而已此人感謝不盡諺曰三兩黄金四兩福吾願世之因貪成想因想成妄者觀此可以知所自慰矣 
[文旌將莅]  
　　本月十六日蜜波府胡練溪太守接潘嶧琴宗師札諭知文旌於十六日由省起程二十日接臨寍郡遂飭鄞縣徐邑尊將校士館鋪設整齊并派官舫前往迎迓 
[寗波府示]  
　　爲曉諭事光緒十六年二月初六日奉學憲潘牌開照得考試生童正場之日該提調官務須飭縣多備燈燭一面大書某縣第幾牌一面楷書該生童姓名於考棚之内多置條凳靠椅各處魚貫成列卽將牌燈分置凳後每凳相距必須容坐五十人届期由提調派委幹員數人帶同派出郡縣幹吏各學書斗按照燈牌姓名逐一唱名令其鱗比就坐不得稍有叅差亦不得起坐自由别寫燈牌每牌十人只用一面大書某縣第幾牌一名至十名或其縣第　牌十一名至二十名之類俟本部院開門時燈役取十人牌照會該管書斗令所管十人魚貫鵠立於轅門聽知縣點名大門聽提調點名次第前進逐一應名該提調官飭縣仍先於大門内用堅實册欄就甬道左旁曲折安置其中只容一人行走以免爭先落　如左旁地勢低窪鋪墊木板磗石以便行走其上用蓆棚緊紥以蔽風雨合行牌仰該提　官飭縣預爲備辦一面出示曉諭如有故意擁擠及不遵約束者准該提調官卽刻查明扣除庶幾禮教肅淸規模嚴整旣可及早入塲專心應試兼免擁擠喧譁及傾跌損傷之虞諸生童等必須恪守法度也諒之愼之等因奉此除飭縣備辦外合行出示曉諭爲此示仰闔屬諸生童一體遵照毋違特示 
[靈輀回籍]  
　　宜昌鎭羅鎭軍之太夫人去臘仙逝合城文武各官送輓聨祭幛者不可勝數西國領事官税務司亦送祭軸以誌哀悼新正初八日鎭軍請趙宗師點主二月初六日扶柩送回湖南安葬前數日在署中開吊文武官弁以及宜昌紳士咸往吊奠白馬素車極一時之盛 
[委查礦產]  
　　湖廣總督張香帥訪聞宜昌府屬之興山縣礦產甚佳當派候補府韓太守鑑偕某觀察前往查探兩君乘問津小火輪來宜聞韓君曾掌興山縣篆熟悉情形故有此委查探軍已於初四日午前仍坐原船開回省城矣 
[閱視河工]  
　　蘇撫憲剛子良中丞至温草浜察閱河工已列昨報兹悉中丞至温草浜先行祭壩然後閱視河工聞憲節卽須回蘇云 
[滬上官塲紀事]  
　　昨晨松江府恩詩農太守自茸城來滬舟泊大東門外大碼頭松海防同知劉司馬上海縣裴邑尊咸詣舟次請安太守旋乘輿至十六鋪換坐馬車往英租界拜客○日前松滬厘捐總局總辦吳廣涵觀察赴金陵謁見曾沅圃爵帥面禀要公昨日乘招商局江永輪船回滬 
[頌德弗]  
　　昨日引翔港紳董謁見上海縣裴邑尊恭送匾額一方文曰除莠安良德政牌四對文曰革除鴞蠧平治道塗車輿感德胔骼銜恩節全嫠婦化格博徒雀爭胥冺鶴俸頻捐并萬民繖一柄邑尊謙讓再三然後收受 
[押解盜犯]  
　　日前會捕局包探嚴頌眉勇日孫寳生等購綫指拿前在靑浦縣境犯刼之胡少堂陳阿九曾丕林三人送人法捕房管押朱明府以事屬緊要當將胡陳兩犯飭差送縣收押以待靑浦縣來文關提昨日靑浦縣差役至朱公舘投遞公文稟請添派幹差護解明府仍派會捕局通班探勇雇舟將該三犯押解至靑浦歸案辦理 
[上海縣署瑣案]  
　　吳福控周鶴亭蔡渭泉將田單浮抵銀兩叩求追繳前晚裴邑尊升堂訊究吳訴稱周將十九圖地二畝三分之田單抵銀二千兩嗣悉其地價値無幾一再催贖周竟置若罔聞周供稱實緣無力贖田並非有意延宕蔡供稱周向小的暫借田單抵銀應用邑尊飭周赶緊淸理蔡交差看管○沈阿四投英公堂誣控崔德山欠洋百餘元由蔡二源太守送縣辦理前晚裴邑尊訊明情節飭將沈收押自新所○益仁等莊控同泰米行主張晉卿欠銀三千餘兩裴邑尊將張管押候核前日十六鋪巡防局函送該米行司帳人吳杏村到縣邑尊飭押候質對 
[英界公堂瑣案]  
　　包探王阿二稱德國公司船上被小工行竊洋針等件報由小的拘拿小工陳榮章供出千涉之李金榮包居子等贓物賣與祥發復茂等小洋貨店兹特吊贓送案德公司船上西人稱起貨時有洋針包已破損致少二十鐵匣知被小工行竊報由包探拘獲人贓船上失竊客貨實屬賠不勝賠陳榮章供江北人見破包遺下洋針二箱拾取時被李金榮奪去一箱我得一箱携到祥發小京貨店兠賣伊本不要經包阿金代我講價八百文該店主陳步靑始肯收買針已吊到李金榮供浦東人與陳榮章同做小工見伊拾得洋針我分一箱賣與復茂小洋貨店内得洋二元八角王居子供江北人拾得鈕扣一包贓亦吊到包松靑卽包阿金供鹽城縣人陳榮章將洋針出售我爲議價分用錢文陳步靑供開祥發店陳榮章將洋針兠賣我原不要由包阿金言是拾來並不妨事始　錢八百文收買錢一芹供開復茂店李金榮將洋針價賣與我　價洋二元八角無甚便宜不知是竊贓蔡太守商之連繙譯官判陳榮章李金榮包居子各押二月包松靑卽包阿金管押一月陳步靑祗貪價賤不問來歴擅收竊贓判罰洋四十元錢一芹罰洋二十元再令陳錢二人各繳收貨帳簿呈候察閲贓交公司船西人領去○王聚壽稱經管自來水管有開豆腐店之張聖發張阿和等包用自來水每日約三十担伊竟多用大半向論不理昨特留神察看爲此報捕拘案張聖發張阿和同供以後不敢多用蔡太守判張聖發等各罰洋二元以儆○包探唐寳榮稱前獲用軟梯行竊之王金寳奉飭帶回捕房查明有無别案今查得王金寳另竊朱春和家衣物贓亦吊到送案請辦朱春和請爲領贓王金寳供認連次犯竊尙求施恩蔡太守判王金寳管押三月贓交朱春和領去○林德華稱在錦泰豐棧出狼皮二捆共計六十九張因缺少數張疑工人蔡福昌張寳生行竊交捕送案蔡福昌供無錫人狼皮如何缺少我不知情張寳生供寗波人平空被疑實無其事蔡太守以指竊無憑卽將蔡福昌張寳生開釋 
[法界公堂瑣案]  
　　大昌南貨店夥勞慶堂訴稱昨夜竊賊阿炳扭去後門外國鎖潛入屋内竊取小的曁師兄之衣包正欲遁逃適被小的所見當卽拘獲送請究懲包探王榮培禀朱本積竊管押捕房近始釋出朱明府詰朱曰本委前次施恩釋爾出外爾竟不思改過依舊犯竊豈眞賊星照命乎遂判責一百板荷枷一月○萬安樓客棧輿夫周金生訴稱昨夜葉鴻勳潜匿棧中竊取客堂内錫香爐一座當塲獲住送入捕房朱明府詰葉曰爾係何處人向操何業葉供稱小的係本地人向在右管衙門當作旗牌明府姑念初次犯竊判笞四十板以示薄懲○包探王榮培禀稱應益桂向在老益慶當酒保停歇後慶往竊取衣物昨經堂倌某甲查知拘送捕房解案請訊當在捕房時搜其身畔有押票數紙及布 
 
 

Page 4

 
 
袋等物朱明府問原告爲何不來禀稱因事他出矣卽詰應曰爾所押是何物件供稱均係已物問布袋是否竊來供稱由裁縫送與小的明府以原告不到着押待質訊○包探玉榮培禀稱日前榮興質店主翁三興至捕房報稱店中屢次失物昨日備捕頭飭小的往查見後屋不甚妥登高望之瓦上皆有足踏痕大約賊由店後浴堂上屋至比隣餅攤樓上過來行竊因將一千人傳案請訊翁訴稱小的係潮州人比蹸餅攤常招車夫等人躭擱樓上朱明府謂爾可於後窓外圍以竹笆翁稱後面本有竹笆浴堂主楊少卿訴稱小的雇匠添配玻璃天窓以致踏碎屋瓦餅攤由小的轉租明府謂爾須令該攤主遷往他處復謂翁曰爾之後窓須自已謹愼所失物件查明再核○前報紀祝淸純附船失物因將船户毛阿金送請比追等情昨日朱明府在捕房謂祝曰據毛稱所失鞋籃内有銅盆一具由夥付爾現在須除伊夥來案然後質訊爾之鞋籃並小箱究竟放在何處銅盆由何人交爾答稱鞋籃屢囑安放艙下當晚八點鐘後凳舟船上並無燈火遂　黑暗中安睡洎行至嘉興登岸始知鞋籃已失至小箱内有吏部執照等物當時查無着落因同舟子來申向船局主鄔錦藏言明投案控告此刻惟求公祖嚴追明府謂爾且退去候毛夥來案質訊可也○周楊氏請追尹寅階欠銀中人胡美齋朱忠山投案訴稱前蒙子限料理今日尙未理妥求寛限至下禮拜三定將認賠銀兩繳案朱明府謂屇期如再抗違定干提究周楊氏稱伊等有意稽延務請追繳明府謂爾且回去禮拜三來案候核可也○合記收租人陳子禎訴稱楊王氏貨居蘭芳里樓屋一幢共欠租洋十七元忽然遷去無蹤昨日始遇諸小東門外花烟館因之扭案請究朱明府謂楊王氏曰陳控爾欠洋十七元確有其事否答稱租金本來逐月付淸因租屋時每月祗五元後加一元以致積欠明府着押令先繳洋一半再限一禮拜内一併付淸 
[好善可風]  
　　本舘協振所昨承本埠盆湯弄内廣東譚寳宦齋主人存心天送來馳名婦科調經白帶丸十料每料售洋半元立止丸種心胃氣痛藥五料每料售洋一元向來貨眞買實共合藥碼洋十元託爲代售藉助賑需升承該號擋首人楊裕卿以英洋兩元助賑又接浙省薄力子來函云客臘二十三日晚隣居忽兆焚如夢中驚醒見火光熊熊近在咫尺心瞻戰慄手足無措憶及貴報屢載祈神獲佑其應如響默許助浙賑英洋五元果蒙神靈庇護得慶安全兹送上了愿英洋五元外附銅洋三元乞爲鎔化提銀助賑云云一則痌　在抱遽分丹竈之資一則禱祝有靈遂歛赤熛之怒洵足使聞風者興起受惠者感恩書之以爲世俗勸 
[讀愛蓮仙侣詩知舟泊魏塘訪余居未得拈此答之]  
　　漫向桃源訪故人那知前路已迷津儂家傍水依山住江上淸風結比隣○忠孝淸風溪上誇粤匪之亂先伯父少溪公殉焉承平後旌表如例家慈苦節撫孤以堮陳請當道題奏蒙恩　褒節孝建坊入祠魏塘十八路非賒余家世居魏塘東十八里淸風溪亦名楓涇客來欲問詩人宅盛氏橋邊第一家門前有橋曰盛家橋百花祠香尉畢以堮稿 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十六年正月二十九日京報全錄]  
　　宫門抄○諭旨兩道錄前○禮部奎等　奏遵旨議淸科場弊端摺子○新撫魏奏臚陳已故道員事實懇勅議卹摺○東撫張奏利津下游新河通暢繪圖貼説摺○正月二十九日理藩院鑾儀衛光祿寺正藍旗値日理藩院引見五名○睿王崇禮恩光各假滿請安○伯王因伊子賜奠謝恩○濓貝勒等各謝授缺恩○成公續假十日○長有請假十五日○續昌請假十日○吏部奏派隨扈之大臣派出麟書松溎翁同龢薛允升松森岳琪李文田祁世長長萃壽蔭李端遇薩廉杜春融錢應溥○宗人府奏派隨扈之王公派出睿王肅王㴻貝勒橚貝子○又奏派充總族長派出怡王○又奏派管理覺羅學派出莊王○兵部奏派隨扈之大臣派出榮祿秀吉英信○工部奏派隨扈之大臣派出潘祖蔭○提督衙門奏派隨扈之大臣派出文秀○提督衙門奏拿獲盜犯何長海等四名請交刑部○召見軍機麟書崑岡淸安皇上明日卯正二刻還宫入座吃肉○○禮部尙書臣宗室奎潤等謹奏爲遵旨議奏事内閣抄出奉上諭御史余聨沅奏近年鄉試槍冐甚多請飭厘剔弊端等語考試爲掄才大典必須整飭塲規方足以杜倖進嗣後順天及各直省鄉試應如何申明舊例嚴定章程之處着禮部妥議具奏欽此欽遵到部查原片奏稱科塲爲掄才人典槍冐舞弊例禁綦嚴風聞近年順天及各省鄉試槍冐甚多於士習文風大有關繫請於科塲年分申明舊例嚴定章程或於入塲時實力稽查毋許冐混或於歸號時卽行封鎖毋使攙越並令監臨監試各官認眞防範務期除宿弊而拔眞才等語臣等查科塲條例所載如於點名處則責成識認以杜頂替於接卷時則嚴察逗遛以防換卷於歸號後封鎖栅欄以禁私出此外巡緝之員弁稽查之監試總理之監臨或分班巡邏或入號查核之法至爲嚴密原所以除弊竇而肅塲規今據該御史所奏是順天及各省鄉試仍不免有作奸犯科情弊緣近年鄉試因捐輸加廣學額應試人數較多而報捐貢監各生亦復十倍往昔人品不齊每思倖進頂冐槍替等弊誠不能保其必無又順天及各省貢院均因號舍不敷屢經添建地勢旣不免遼闊而墻垣短矮傳遞尤便自應　該御史所奏於申明舊例之中嚴定章程以期整頓查順天鄉試貢監投卷必須取識認官印結方准入塲於點名時並非本人則識認官必能指出定例識認官不到卽將該生試卷扣除外並由外塲御史指名查叅其國子監考到錄科及各省鄉試點名均應查照辦理倘識認官失於覺查致有頂冐情事别經發覺卽將本生及頂冒之人按律懲治並將識認官照知情例嚴加議處不得以自認疎忽遞呈檢舉希兾照不知情例稍從輕貸又槍替弊在塲内或由於亂號或由於換卷定例士子領卷後騐明卷面東西文塲令由甬道下栅門入號不准駐足監臨監試等並分叚入號稽察換卷亂號之弊旣淸則槍替自絶應請嗣後順天鄉試責成稽查接談換卷大臣及監臨監試等各省鄉試責成監臨監試等一體嚴行稽察如查有換卷亂號等事卽行指名奏叅從嚴懲辦不得僅以扶出了事致滋輕縱至傳遞之弊責在外塲外闈巡緝兵丁及辦理供給吏役類皆積慣爲姦每勾串塲内夫役漏洩題目遞送文字或從食物夾帶或從窩鋪挖孔定例鄉試届期不准附近居民放鴿抛甎及遙點鐙杆連放爆竹等事以杜暗通消息士子入塲等日由監臨監試及外塲巡察等分飭員弁兵役晝夜巡緝並約束號軍水夫人等不許近號接談則傳遞無由乘隙惟近來新添號舍或臨街少近或圍墻較低防範稍疏弊端易起應請嗣後監臨監試等於新添號舍嚴督巡緝各員認眞巡瞭棘闈以外加意防閑其應行添設弁兵届時由該監臨酌量辦理倘不行嚴查一經弊發應將巡察各官及巡緝員弁分别嚴行議處兵丁從重革懲總之科場大典多一倖進卽屈一眞才科舉錄遺額數例定綦嚴倘有違逾卽干叅處光緒八年前升任給事中鄧承修條奏愼覈錄科極爲有見應請飭下國子監順天府及各省學政於科舉錄遺嚴加考試分别棄取務以精通三塲者方准錄送不得槪行錄取致涉冐濫庶送試者皆讀書自愛之人不敢作僞以干法紀則獘源旣淸稽察亦易矣所有臣等遵議緣由是否有當謹恭摺具奏請旨奉旨已錄○○頭品頂戴護理甘肅新疆巡撫新疆布政使臣魏光燾跪奏爲臚陳已故道員事實龥懇天恩勅部從優議卹恭摺陳明仰祈聖鑒事竊委署甘肅新疆布政使二品頂戴喀什噶爾道袁堯齡因病開缺業經臣且奏在案查袁堯齡於咸豐十一年從令兩江督臣曾國荃襄辦營務平粤宼金陵及隨赴鄂念屢著成勞會國荃特見器重聲譽日隆時甘肅軍事急令撫臣劉錦棠慕名備致書牘商調至再始命之行至則官軍方剿賊西寗戰人峽小峽間深入阻險劉錦棠每戰身先袁堯齡輙騎以從大小五十餘戰恒夜不收隧露立雪窖中逹且有時據鞍草檄矢石紛落不少動仍能曲盡事情洞中機要儕輩益以服其藴蓄解西寍闈旋克大通復肅州無役不從贊畫指揮深得其力關内肅　劉錦棠督師進規新疆委理老湘全軍營務破古牧地克復烏魯木齊議乘勝南圖以北路爲根本重地不亟治必爲前軍憂而善後條緒百端且逆酋裏脅民衆預爲收撫安插計尤非才莫辨乃商委袁堯齡署迪化州　旣視事招流亡辦保甲繕城垣政敏效彰險足自固於是大兵長驅南指八城盪定拔逹坂城吐魯番托見遜等處釋回被擄民萬計一律安插事甫竣仍調往前敵安集延布魯特結黨宼邊我師由　吉沙爾進間道要截歸宼繩梯但度徑奇險人爭先赴袁堯齡固持穩愼旣見路遺鮮羊血知賊跡不遠乃請急縱繫擒斬無算其運奇决勝類此南疆平請假回籍劉錦棠念其才可大用光緒九年以忠信明决深逹治體等語保奏　恩破格錄用旋調赴哈密權總營務穩練以吏事相屬袁堯齡猶謙弗逞也歴保道員補阿克蘇道調喀什噶爾道十三年劉錦棠檄令赴官抵任後飭屬條陳利疾凡農桑義學有裨於民者厘然備舉案牘無鉅細必躬　經理通商允能　大體相感以誠故居官未逾兩載政和民樂所屬晏然此堯齡前後在營在官之梗槪　劉錦棠　　臣言平定新疆之役非堯袁齡經營迪化　北顧憂斷不能長驅成破竹之勢必至曠時袁堯齡身在後路事如前敵治化雖在一隅功德實在全疆臣查袁堯齡性情梗直留心時務識足以明才足以逹倘假之年獲竟其用有裨時局不少不謂積勞成疾本年三月委署藩篆方料理起程病　增劇遂以溘逝死之日蕭然一室書籍外並無餘資此軍民所同聲嗟悼劉錦棠聞耗痛惜來書謂撫今追昔至不能忘而尤爲邊陲太　也合無籲懇天恩俯准勅部照道員軍營立功後積勞病故例從優　卹並將生平事跡宣付史館立傳仍附祀新疆省城勅建前大學士左宗棠專祠以彰　　出自鴻慈除查取履歴册咨部並委員護送靈櫬回籍外謹會同陜甘總督臣楊昌濬恭扬具陳伏乞皇上聖鹽訓示謹奏奉硃批另有旨欽此○○太子少保頭品頂戴山東巡撫臣張曜跪奏爲利津縣南北嶺下游韓家垣地方距海較近新河通暢謹繪圖貼説恭摺具陳仰祈聖鑒事竊查黄流入海爲海潮頂托因之停淤日淡則海口日遠從前利津縣海口距鐵門關止五十里自黄流由此入海至今三十餘年相距已一百二十餘里海潮來時水深一丈二三尺潮退之時止三四尺不等板沙堅結支港紛歧以致尾閭不暢利津縣南北嶺迤卜有韓家垣地方東距海濵三十九里間有竈户自築圈埝民修民守連年被水刷塌已多殘缺本年三月汎漲黄水漫過東流入海其勢尙順伏汛盛漲之時利津上游水與隄平臣飭修防員弁往勘據稱該處水勢甚順並無村莊距海又近遂飭將河岸略爲穵通河水由此入海者十之六七詳加測量水深之處一丈六七尺淺處八九尺不等河勢已成水流通暢九月以後海船亦已通行如憑人力闢此海口河身非費數十萬金不可此誠順勢利導之機也惟地勢平衍必須兩旁添築大堤除瀕海之八九里灘岸潮汐往來難於築隄計應築堤工各三十里共長一萬零八百丈擬以底寛八丈頂寛二丈高一丈約需銀八萬六千餘兩其中夯硪地基塡平溝坎約需銀一萬二千餘兩旣爲欄護鹽塌卽可束水中行河流不致漫散以期入海有力蕭神廟以下河流深僅二三尺擬於河身截築土埂使全河之水悉由韓家垣入海以免兩行力弱致易停淤謹繪具圖説恭呈御覽臣愚昧之見是否有當仰懇訓示遵行理合恭摺具奏伏乞皇上聖鑒謹奏奉硃批另有旨欽此 
 
 

Page 11

 
 
[光緒十六年二月初一日京報全錄]  
　　宫門抄○諭旨四道錄前○東撫張奏黄河應辦各工請派員勘定興辦摺○又　奏知府廻避遵例揀員對調摺○又　奏府州均請開缺以道員補用片○給諫張奏飭謄錄等官愼重將事並禁場間售賣石印書片○二月初一日吏部翰林院廂藍旂値日無引見○怡王等各謝授缺○恩○遷公假滿請安○黑龍江副都統祿彭請訓○吏部呈進月官卷○户部奏派管理三庫　派出李鴻藻○召見軍機　祿彭皇上明日卯初二刻進宫至坤寍宫吃肉○○太子少保頭品頂戴山東巡撫臣張曜跪　奏爲力籌山東黄河應辦各工懇請簡派大臣來東勘定興辦以重河防恭摺仰祈聖鑒事竊以從來黄河爲患或曰水性善徙異於他水或曰時數使然臣愚以爲未盡然也黄河入西寍以來至中衛寍夏一帶皆開渠灌田及至龍門以下增以涇渭伊洛汾沁諸水入山東至壽張以東增以山泉各水來源旣遠諸川匯入遂至湍急泛濫此河之勢也其爲患則人事未盡財力之不逮也臣三年修防悉心考証確知是非之所在黄河初至山東東阿以下河雖窄而猶深嗣後兩岸逐漸刷塌村墟屋廬均入河流當其時卽於兩岸廂埽築壩挑溜中行則可永無河患顧乃聽其坍刷河遂生於而壽張上游二百里尙無隄防束水任其泛濫遂至下游河流忽急忽緩緩則停淤以致日淤日高此人事之未盡者一也及水與岸平汎漲横溢民遂疉土爲埝各保村墟河訉一漲紛紛冲溢始行添築大隄原屬良法然亦因需費太鉅粗具規模不能十分寛厚且地勢高　不一土性鬆堅不同每至民埝决大堤亦隨之而决此人事之未盡者二也及臣勘辦以來臣不諳河務不能不加以謹愼庫欵尤當先從撙節原請應修之堤埝遞年逐漸增培已殘之民埝廢而不修可冀河身展寛向來河防做至十分尙多失事今因經費起見從减估計全恃單薄之堤埝以束盈滿之河流遂致依然漫决此人事之未盡者三也民患已深河防至亟雖堵口工竣而修守之計尤宜速籌治河之法前人論之甚詳惟見解各有同異漢臣賈讓以隄防爲下策而明臣潘季馴以隄防作工効盖河形時勢之不同也至於河水盈滿當爲分水洩漲之計臣初意擬於齊河之趙莊地方開挖支河分入徒駭添築閘壩以防奪溜繼　上游設有漫溢勢必横冲支河立見淤塞必致鉅工鉅欵廢棄於一旦是以未敢請辦現在籌議隄防所有上游北岸濮州至壽張臨河之堤保衛三州縣之城池及一千一百餘村莊此叚堤工必當加修金堤計長一百十四里爲直隸山東數十州縣之屏蔽亟應加培並須接連金堤添築格堤至陶城埠以爲運河保障計長二十三里自東阿以下至利津民埝均應加修東阿至齊河大堤尤關緊要亟應一併修培齊河以下自惠民大堤地勢低窪卽使修培無益其事必當力守民埝其南岸自玉符河迤西以至章　之馬家莊此一百五十里民埝地近省垣尤當修培自長淸玉符河南岸以至利津三百三十里大堤均須增培惟齊河以至濟陽之葛家店河身有窄至凡十五丈者擬於齊河以下趙莊一帶添設水門兼用閘板至少須造二十餘座汛漲開放减水引歸連年沙淤廢地流入徒駭所經附近村莊之處酌量挑溝較之漫决泛濫爲患尙輕臣謹叅考前人成法察度地勢河形勉籌應辦工程力求補救臣蒙皇上摧任疆圻愧無報稱河務重要尤當竭力圖維伏思從前兩河督臣如蘄輔張鵬翮齊蘇勒稽曾筠張井栗毓美皆經世之才熟習河務每有大工朝廷猶屢遣重臣前往勘辦以臣才識庸愚籌議辦法深恐思慮難周當此工欵煩鉅正當愼益加愼惟有仰懇皇上簡派大臣來東詳加查勘是否有當臣當虚心籌商斟酌盡善奏明興辦總期有裨河務保衛民生上慰宵旰之勞臣不勝悚惕待命之至謹恭摺具陳伏乞皇上聖鑒訓示謹奏奉硃批另有旨欽此○○太子少保頭品頂戴山東巡撫臣張曜跪奏爲知府廻避原籍五百里以内遵例揀員對調恭摺仰祈聖鑒事竊曹州府知府員缺前經臣請以候補知府劉景宸補授奉部覆准在案兹據藩臬兩司會詳稱官員原籍住址與服官任所相距在五百里以内者例應廻避揀員對調劉景宸係河南安陽縣人原籍距曹州府任所在五百里以内現據禀請廻避該司等移查河南藩司並飭署曹州府知府毓賢及河南安陽縣一併確查據覆相符應照例揀員對調查曹州府管轄十州縣界連直豫江蘇等省民俗强悍素稱難治非樸勤幹練之員弗克勝任兹於通省知府煩缺内逐加遴選查有靑州府知府裕彬現年五十三歲正白旗滿洲柏連佐領下人由繙譯生員邀方略舘議叙以筆帖式用在鐵錢局効力議叙以七品筆帖式遇缺卽選咸豐九年補授刑部筆帖式十年　月派定陵工程處監修同治三年二月奏保以本部主事無論題選咨留遇缺卽補旋補主事四年十月定陵工程告竣保以本部員外郎無論題選咨留遇缺卽補補授福建司　外郎派充秋審處兼行掌福建司印鑰光緒五年　京察一等旋充秋審處坐辦調掌山西司印鑰題升郎中派充律例館提調八年京察一等九年四月簡放殺虎口監督差滿回京調掌奉天司印鑰引見奉旨記名以道府用補授靑州府遺缺知府十一年六月到任該員心地樸實蒞事明通以之調補曹州府知府實堪勝任所遺靑州府知府員缺查應行廻避之曹州府知府劉景宸現年五十四歲河南彰德府安陽縣人由優廪生應咸豐九年恩科本省鄉試中式舉人同治元年壬戍科會試中式進士引見以内閣中書用是年六月到閣行走三年甲子科充順天鄉試受卷官四年委署侍讀充本衙門撰文管理國史館校對官七年十二月方略舘校對官八年八月補授中書九年五月奉旨充庚午科四川鄉試副考官俸滿截取記名外用十一年因撰修剿平粤捻方略告成出力保奬奉旨賞加五品銜俟補同知後以知府用又因襄辦大婚典禮出力保奏奉旨賞加二級十二年正月丁父憂光緒元年九月服闋到閣十二月補缺欽派文淵閣檢閱二年九月充玉牒館漢謄錄官三年四月充玉牒館總校官十二月遵例呈請同知分發指省山東因纂修玉牒告在出力保奬奉旨免補同知以知府仍留山東補用並加鹽運司銜四月初十日經欽派王大臣騐放八月二十日到省是年十一月丁母憂回籍守制服滿起復七年閏七月回省期滿甄别委署濟南府知府奏補曹州府知府業經奉部覆准該員謹飭安詳講求吏治以之調補靑州府知府亦堪勝任詳請具奏前來臣查裕彬年力正强樸誠穩練劉景宸才具明練吏治講求以之互相對調均堪勝任合無仰懇天恩俯准將靑州府知府裕彬調補曹州府知府劉景宸調補期於地方有裨如蒙兪允該員等現任　　　避對調銜缺相當毋庸送部引見亦毋庸聲敘叅罰除咨部查照外謹會同河東河道總督臣吳大澂恭摺具陳伏乞 
皇上聖鑒訓示謹奏奉硃批吏部議奏欽此○○張曜片再三品銜在任候補道濟南府知府梅啓煕往來所屬沿河地方集夫搶險卓著勤勞三品銜在任候補道濟寍直隸州知州王恩培連年採運工需極爲出力梅啓煕主恩培二員仰懇天恩均開缺以道員補用出自鴻慈謹附片具奏伏乞聖鑒訓示謹奏奉硃批着照所請吏部知道欽此○○給事中張元普片再順天鄉試試卷煩多謄錄書寫有潦草不成字體者雖有佳卷無從閱看往往有頭塲已經取中而其二塲或三塲字跡糢糊文理錯亂不能錄取此由於謄錄對讀官之草率也試卷所重在紅號乃悞用戳記此卷與彼卷互易以致頭二三塲紅號與試卷不符此等卷亦有業經取中因紅號錯悞而見遺迨經查明更正不得入彀此由於彌封官之疎忽也本科順天鄉試臣奉命充内簾監試深知此弊查其處分僅止罰俸應卽照例辦理伏思塲規積久廢驰近因槍冐諸弊屢奉諭旨申誡並經禮部嚴定章程諒無敢以身試法惟倖進固宜嚴防眞才亦不可暗屈嗣後鄉會試擬請飭下監臨知貢舉督飭謄錄等官愼重將事並詳定核對之法以期益加周密抑臣更有請者近來石印書籍編布各省其法仿自外注凡四書經文試帖及經史類書無不縮刻精工專備塲中携帶群相剿襲人人有僥倖之思實於士習文風大有關繫相應請旨飭令各直省於每届科塲以前申明舊章嚴行曉諭並嚴禁塲間售賣石印小本携帶入塲各書以淸其源臣爲科塲遴取眞才起見是否有當謹附片具陳伏乞聖鑒謹奏奉旨已錄 
 
 

Page 12

 
 
[光緒十六年二月初二日京報全錄]  
　　宫門抄○諭旨一道錄前○發抄　硃批四道○署雲督譚　奏揀補邊要同知摺○又奏委署府縣片○又奏武弁正法片○又奏查覆縣丞列保緣由片○又奏委護府缺片○御史余奏飭各督撫稽查蠲緩錢糧片○二月初二日户部通政司詹事符八旗兩翼値日無引　見○恭王專摺謝賞神肉恩○寳中堂專摺謝賞神糕恩○瀅貝勒謝賞壽物恩○克公雍和宫聽經覆 
命○李鴻藻謝管三庫　恩○巴克坦布等各謝調授署缺恩○椿壽假滿請安○八額駙請假五日○奎潤續假二十日○廷禧堃岫各續假十日○户部奏請更換左右翼監督○宗人府奏派管理覺羅學派出瀅貝勒○召見軍機○發抄崧駿奏浙省災重新舊各餉力難兼顧請停撥免解奉硃批户部議奏欽此○會國荃奏溧陽令李超瓊調元和令奉硃批吏部議奏欽此○剛毅奏浙江副考官陳鼎病尙未愈暫緩來京奉硃批知道了欽此○又卽用知縣王友桂期滿甄别奉硃批吏部知道欽此○○頭品頂戴署雲貴總督雲南巡撫臣譚鈞培跪奏爲揀員升補極邊要缺同知以裨地方恭摺仰祈聖鑒事竊查普洱府分防威遠同知方桂芳於光緒十五年八月初八日在任病故當經具題開缺並聲明所遺威遠同知係極邊夷疆要缺例應在外揀選調補應照例以該員方桂芳病故本日作爲開缺日期歸於八月底截缺係夷疆三年俸滿量予優叙再滿三年加銜候升之缺毋庸掣簽已將截調日期咨部在案查定例各省知縣以上官員如遇例應題調缺出及烟瘴地方俱准升調並行聽該督撫酌量其題又知縣必於本任内歴俸三年以上方准揀選題陞又題升知縣以上官員俱令送部引見又州縣以上應升缺出令該督撫將卓異引見回任候升人員先儘升用不准於摺内聲稱人地未宜以别項人員請升其烟瘴苗疆各缺仍擇其能耐烟瘴之員升用毋庸拘定先儘卓異人員請升各等語伏查該廳地處極邊漢夷雜處且有督管鹽井之責事務殷煩一切控驭撫綏責任綦重必須熟悉夷情能耐烟瘴之員方足以資治理臣督同藩臬兩司於通省應調人員内逐加遴選非現居要缺卽人地未宜實無合例堪以調補之員亦未便拘定先儘卓異人員請升惟查有烟瘴俸滿入於卽升班内之開缺石膏井提舉葛靜遠年五十二歲係貴州畢節縣人由附生在滇報捐監生加捐從九品選用投効滇省軍營隨同剿辦宣威州屬永安鋪出力保奏咸豐十年八月初六日奉上諭着以府經歴縣丞選用欽此文於防剿貴州安順等處出力保奏同治二年三月二十日奉上諭着免選本班以知縣不論雙單月歸部卽選欽此又因剿辦郎岱廳等處案内出力保奏同治五年五月二十九日奉上諭着賞加知州銜欽此又於克復猪拱簀苗巢案内出力保奏六年八月十七日奉上諭着賞戴藍翎欽此又於攻克尋甸州等處城池案内出力保奏九年十二月初十日奉上諭着免選本班以知州留滇補用欽此回籍應同治庚午科本省鄉試中式舉人請咨赴京同治十二年五月十五月引見奉旨着照例發往欽此是年十一月十九日到滇又於續查大理府等處案内出力保奏十三年正月十八日奉上諭着賞戴花翎欽此委署楚雄縣知縣卸事准補晉寗州知州光緒元年二月初十日到任又因攻克騰越廳城案内出力保奏光緒元年十一月初五日奉上諭着賞加運同銜欽此旋准調羅平州知州光緒三年五月二十五日到任又請調石膏井提舉奉文覆准十年十月初八日到任連閏扣至十三年九月初八日止實歴烟瘴邊俸已滿三年開缺回省由該管層遞出考詳請具題奉文淮其烟瘴三年俸滿撤回内地入於卽升班内照例升用等因光緒十四年七月二十九日奉旨依議欽此據署雲南按察使湯聘珍到任未及三月例不出考布政使曾紀鳳查該員敦篤明練治事精詳曾任烟瘴要缺熟悉夷情前任内並無叅罰案件請以升補普洱府分防威遠同知實屬人地相宜與例亦符等情會詳請奏前來臣覆查該員葛靜遠精明穩練久歴烟瘴合無仰懇天恩俯念員缺緊要准以開缺石膏井提舉葛靜遠升補普洱府分防威遠同知實屬人地相宜與例亦符如蒙兪允該員係開缺石膏井提舉請升同知俟覆准日照例給咨送部引見恭候欽定至該員俸滿升用之案俟奉文覆准照例查銷所有揀員升補極邊夷疆要缺同知緣由謹恭摺具陳伏乞皇上聖鑒勅部議覆施行再雲南巡撫係臣本任毋庸列銜合併陳明謹●奏奉硃批吏部議奏欽此○○譚鈞培片再署廣州府知府劉春霖現委護理迤南道篆務遺缺查有請補該府知府舒之翹明練穩成堪以委令先行署理永平縣知縣丁鳳揚丁憂遺缺查有候補同知兪炳奎年壯才明堪以署理富民縣知縣陶鴻鈞據報病故應委員署理查有代理該縣之補用知縣端木鴻鈞辦事勤奮堪以攺爲署理該縣遺缺係月選之缺滇省現有應補人員應請扣留外補據藩臬兩司先後會詳前來除分檄飭遵並另疏具題開缺聲請留外請補外謹附片具陳伏乞聖鑒再雲貴總督係臣兼署毋庸會銜合併陳明謹奏奉硃批吏部知道欽此○○譚鈞培片再查有寄住大理府城籍隷四川軍功六品頂戴儘先拔補把總李得勝恃　强刁惡覇占該處公產盜賣被控迨官爲勘明輙不服判斷挺身鬥堂　傷署太和縣知縣王廷棟手背撕破大褂前經臣咨部斥革一面提省親審據供强覇盜賣抗斷傷官不諱查滇省兵燹之後由練勇得保軍功武職實煩有徒往往恃符强覇毆辱官弁川人之在滇省者尤甚若非嚴行懲辦不足以挽刁風而肅法紀此案李得勝卽係由勇丁得保末秩核其情形較游勇濫練尤爲横暴該犯罪應斬决臣於審明後未便拘沈當將該犯卽行正法通飭各屬出示曉諭以儆其餘除咨部查照外謹附片具陳伏乞聖鑒再雲貴總督係臣兼署毋庸列銜合併陳明謹奏奉硃批刑部知道欽此○○譚鈞培片再查前准吏部議覆前督臣岑毓英奏攻克越南廣威府不拔縣出力請奬一摺光緒十二年十一月十四日具奏奉旨依議欽此欽遵黏單咨 
内開候選縣丞王徵請以本班歸部選用查該員原保單内並未聲叙該員係何項候選是否勞績保舉於何年月日奉旨抑係捐納於何年月日核准俟聲覆具奏再行核辦等因當經轉行查覆去後兹據雲南善後局司道奏明該員王澂係雲南建水縣人於乙丑科歲試入學投効軍營節次剿匪出力請奬六品頂戴光緒元年十一月初五日奉上諭着照所議辦理欽此又於官軍迭次剿辦寗州鄧川鎭雄等處逆匪案内出力請奬縣丞職銜光緒二年閏五月初四日奉上諭着照所議辦理欽此欽遵行知在案兹奉前因查明該員實係文生剿匪歴保六品頂戴縣試職銜前開候選縣試列保縣試歸部儘先選用實係底銜繕寫錯悞所有六品頂戴縣丞職銜文生王澂擬請仍以縣試歸部儘先選用詳請奏明前來臣覆查無異相應請旨勅部議覆施行除咨吏部外謹附片具陳伏乞聖鑒再雲南巡撫係臣本任毋庸列銜合併陳明謹奏奉硃批吏部知道欽此○○譚鈞培片再查雲南迤南道許繼衡威遠廳水災未經禀報經臣奏叅請旨交部議處現奉硃批着照所請欽此應飭解任聽候部議所遺迤南道缺查有試用知府劉春霖才猷卓著堪以護理除分檄飭遵外謹附片具陳伏乞聖鑒再雲貴總督係臣兼署毋庸會銜合併陳明謹奏奉硃批吏部知道欽此 
○○御史余聨洗片再歴年各省偏災督撫奏懇諭旨蠲緩錢糧無不立沛恩施仰見聖仁軫念民艱至優極渥地方官自應仰體德意寔力奉行乃近聞各省州縣雖奉有恩旨不卽行宣示將應徵錢漕一律收完然後曉諭輸納者旣不能退還蠲緩者又不必起解黄白纍纍遂公然入貪吏之槖矣甚至揑報村莊假造都圖隨意牽溷所蠲緩者非其時犬牙瓜葛所豁免者無其地卽有稍黠之民意欲籲訴亦不能指實應徵者何地應緩者何方是州縣藏身之固朦蔽上詳而督撫卽據以入告亦實有不及細察者我 
皇上恩德如天而膏澤不能下究是皆不肖州縣等之咎也第此獘相沿已久若非大加振厲不能淸其源而究其藴相應請旨飭下各省督撫於奉旨蠲緩錢糧之各州縣認眞稽查剴切曉諭如有仍前弊溷從嚴叅處以儆官邪而蘇民困是否有當伏乞聖鑒謹奏奉旨已錄 
 
