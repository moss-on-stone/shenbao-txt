# 1895 - 158 - 4907952

 

Page 1

 
 
[恭印春季諭旨告成]  
　　本舘於接奉諭旨隨時恭錄報首外復按春夏秋冬四季敬謹校印俾薄海臣民咸得整　在莊請光緒二十一年春季之諭旨今已印成取式旣極堂聖楮墨亦極精緻卽日出售每本碼洋六分有欲快　綸綍者請移玉本舘帳房三馬路申昌外埠申昌及賣申報人購取可也此布 
[論臺事關擊匪輕]  
自中日議和倭人婪索臺地朝廷慨然割棄非得已也亦以兵敗將亡一時無可振作內外臣工旣不能擘劃於前致事機之屢失又不能善全於後分宵旰之憂勤此誠主憂臣辱之秋也不謂臺民誓不臣倭擁立唐薇卿中丞爲民主義旗一舉全島向風皆欲食倭人之肉而寢其皮中丞迫於時勢不能自專祗能守臺亡與亡臺存與存之義雖未能奉詔內度或者譏其不臣而不知不願以土地讓人卽中國之忠臣也不欲爲倭人之百姓卽中國之義民也以視陽奉陰違因循苟且喪師辱國之徒不已相懸如天壤哉在中國旣棄之如遺無論臺灣之能守與否倭人之能得與否唐薇卿之自主若何劉淵亭之用兵何若皆可置之不問况李伯行覲察赴澎湖交換文憑已將全臺交割淸楚從此中日可無　齬瓜葛之患局中之人轉而爲局外倭人臺民未知鹿死誰手正不妨作壁上觀耳而有識者咸謂臺灣雖海隅一島爲南洋門戶關係匪輕一旦爲倭人所有不特利權外屬而沿海各省皆爲牽制明時倭宼擾邊尙無此駐足之區而東掠西侵䇿應者已罷於奔命今若據有臺地一旦起釁興兵動衆在彼節節通靈在我節節阻滯况倭人得步進步謂將來不肆其蠶食鯨吞我不信也幸有臺民阻梗其間使倭人不能唾手而得雖得失未定亦足張中國之威而奮士民之氣所以薄海人民日夕翹首深盼赤嵌捷音孟子曰天時不如地利地利不如人和傳曰師克在和不在衆臺民激於公憤萬衆一心倭人斷不能如遼東之戰勢如破竹臺民亦非若疲弱之師易於潰散倭人現在非無戒心特勢成騎虎不肯知難而退耳所慮者倭人不敢輕視臺民又不欲輕棄臺地必千方百計肆其奸謀以期必得臺民恃血氣之勇不能持久時局變遷尙無把握或內奸之未除保無勾通倭人以爲內應其患一現在兵民並用民則自願敵倭誓不兩立自無退縮作奸之慮而兵則多別省之人易於煽惑况倭人慣用奸謀苟一旦以利誘之則變端百出臺民旣欲禦倭又欲禦兵兩面受敵安能固守其患二爲唐總統計宜先剴切曉諭各營管帶事成之後富貴與享功名與共俾統率各軍與民協力不存猜忘之意不存秦越之心酌增月餉以鼓勵之格外撫循以要結之兵心不二則民心愈堅而且嚴飭各民團搜緝內奸提防間諜二患旣絕而謂臺民不能與倭久持者吾不信也否則臺灣孤縣海外內有作奸之人外無援兵之請泰山之安轉爲累卵之危亦旦夕事耳以將成之業而敗於一旦豈不可惜歟前滬上官塲來電謂臺民勝倭方額手稱慶旋譯西報謂基隆已爲倭人所得不覺信疑參半後又接西友來電謂臺北民變唐總統業已退守中路兵民四出刼掠撫藩各署及各局所盡付咸陽一炬果如所言則外侮方來內憂陡起臺事不岌岌可危哉夫臺民自願禦倭擁立總統轉瞬之間反戈相向揆情度理斷不出此此必兵民不和且必有內奸煽惑至有此變於不出所論二者之患惟唐總統素稱規畫精詳智勇兼備當日仗劍出關說合劉淵亭助越禦法絕大神通備嘗艱苦法人但畏黑旗之勇望而膽落不知助黑旗以成功者唐總統之力居多惜事權未屬不能竟其所長今者一朝在握正可大展長才而乃兵未交綏自相殘害俾倭人得乘間而來豈唐總統經綸威望尙不足駕馭全臺歟吾想唐總統必有成竹在胸且有劉淵亭林朝棟爲之佐一星之火斷不使之燎原轉危爲安是在坐鎭者無懈弛之心無退畏之志凡緝奸禁暴馭兵恤民在在皆緊要之著不特全臺之人倚之爲長城卽各國兵艦滿布洋面惟視臺灣之得失以定大局臺灣關緊豈不重哉 
[諭旨恭錄]  
　　五月十二日奉旨巡視東城事務著文博去欽此同日奉旨都察院漢都事員缺著葛維森補授欽此同日奉旨都察院滿洲筆帖式員缺著英連借補欽此同日奉旨西城兵馬司副指揮員缺著張壽昌調補欽此 
[本館接奉電音]  
　　昨由京友電傳硃筆二道敬謹譯登○五月十八日奉硃筆王懿榮著補授國子監祭酒欽此同日奉硃筆王汝濟著補授通政司叅議欽此 
[英電譯登]  
　　十六日倫敦來電云傳聞俄國代中國在法國借英金一千七百萬磅○美員福司透已於十六日由上海附船往美國矣 
[倭兵已退]  
　　營口訪事人來函云自四月初九日西安輪船進口後久不久不聞輪聲直至五月初八晚順和輪船進口載來大米萬袋南廣建各帮客數十人如大旱之得甘雨生機頓暢又接津信知倭人交還遼東地和約已交換不日卽有華官到營是以商情安謐巿面日有起色各店均開門貿易操奇計贏者今日復見漢官威儀當自幸其得爲盛世之民也○倭兵於四月底退出牛莊北路各鎭堡所有倭兵均回海城自本月起約有輪船七艘滿裝輜重而去牛莊商民恐土匪搶刦聯名禀遼陽州請兵分駐以便鎭懾地面現已派鎭東一營到牛莊駐紥矣○前數日忽聞大砲聲隆隆然窓𢹝爲之震動詢諸倭人則云此卽鎭海砲臺所存大砲前喬子敬管帶逃逸時將砲尾要件取去倭人得之亦無所用今將東歸故將存械一槪焚毀并實火藥於砲膛轟使炸裂其餘各營及海神廟凡存軍火之處及房屋悉付祖龍一炬貧民拾取碎銅易錢度日有堅壘而不能守有巨砲而不能用果孰任其咎哉然倭人之殘忍酷虐不留餘地亦於此可見矣○五月初一日日本民政支部訊明搶刼蘭姓等家盜犯桂林常某姜拙臣劉住四犯押至巿曹斬首號令又火神廟東剃頭店謀故殺一案斬犯任家興亦同日處决苟能執干戈以衛社稷爲敵所殺固不失爲榮名今因犯案而被倭人正法非特不成人且無顏見鬼矣○初十日倭人在官碼頭益祥店鋪設棚帳上幔紅色四圍白色紥各紙花並以靑葉樹枝紥成轅門上懸各國旗號大書凱旋二字另一牌長寛五尺書倭文一篇詰屈聱牙甚難句讀是日請寓營西國官商赴宴放日本烟火極形熱鬧聞因二月間攻田莊臺時倭將陣亡故爲此以超度耳是役也倭人以爲戚而華民則有反以爲幸者○營口銀巿八吊四五英洋日本洋同價五吊二核銀作六錢七大米六千五高粱四吊三四上河小船已通行惟沿路守卡兵須小費尙無大害也 
[津沽雜誌]  
　　天津訪事人云長蘆鹽運使司季士周都轉邦楨兩膺是任去歲中倭啓釁籌兵籌餉不無微勞足錄現蒙補授福建按察使司可見蒸蒸日上矣○南中米麥捆載來津已列前報奉省亦以軍務敉平弛禁雜糧出口 
 
 

Page 2

 
 
日間海船運載玉米紅粱進口者多至四五十艘糧價雖較前稍跌而上白麵每斤仍需津錢百文以外次者亦九十六文玉麵每斤錢六十六文紅粱每升錢七十六文新任天津縣趙星甫大令以巿賈居奇示禁高抬價值免爲民病奈米鋪人等仍復視爲具文置之不理現在鄉民來津避水者無從得食沿門求乞幾於戶限爲穿而不肖之徒又因飢饉洊臻流爲竊賊城廂內外居人鋪戶幾至夜臥難安自月初以來由紫竹林以至梁家園無時無地不以竊案聞從前竊賊視租界爲畏途現亦視若等閒法國租界之同元堂藥鋪升榮厚錢鋪周永之洋廣貨鋪某印子房以及甲乙兩住家均被踰墻入室或未失贓或失贓而非鉅欵然已使人臥不安席矣假使桑麻能徧野幾人曾肯效穿窬讀前人詩不禁爲之三嘆○河東營門外於月初出有路案一起死者不知名姓年約三四十大布之衣頗似鄉間人物身首受致命數傷因傷斃命地保報縣請騐屍身騐得委係路案無疑惟無親屬認領屍身於是飭保殮埋揷標待領至於兇手飭役緝拿務獲究抵但主名莫屬不知果向何處追尋耳 
[厦島談資]  
　　厦門訪事人云楊西園軍門奉旨回厦門防次黃芍巖宮保回泉州提署所統達立等營勇一律由陸路啓行初八日淸晨軍門乘南琛兵船進口闔厦文武印委將弁曁黃宮保英觀察皆詣提督路頭接官廳迎迓軍門旣登岸宮保卽登琛航就道○黃芍巖宮保旣交代兼理水師提督事宜並督造砲臺工程後卽往鼓浪嶼各國領事署辭行○臺灣藩司顧緝庭方伯及管凌雲太守約同淡水各官內渡旣而方伯及太守乘飛捷輪船至申江此外在厦待船者不知凡幾十四日小太古行臺灣輪舟由厦門開赴上海附船者以數百計永淸輪輪亦卽開回船價向例每人七圓兹均貴至八圓并貼水八分○英國某兵船鼓浪至厦門本擬小泊數日十三日午後忽接淡水電信立卽起碇赴滬尾大約因兵亂之故前往護衛西商也○馬家巷通判戎泉生別駕陳猶於五月初旬禀報丁外艱遺缺經道憲委黃俊生司馬家鼎前往署理○黃宮保遄回泉州楊軍門返旆厦門闔厦文武印委各官就提署公設盛筵以欵并招梨園子弟侑觴侯桂舲軍門亦擬交卸兼陸路提督事務前往省垣晉謁邊制軍旣到厦门卽乘伏波官輪船前去 
[白下火災彚紀]  
　　金陵訪事人云新橋裕康錢店於五月十三日晨炊時遺火乾柴登時上熾幸店中人取水噴灌未致釀成火災○南門剪子巷徐氏有樓房屋一所分賃與各姓同居五月十三夜初更後房客某姓婦不戒於火以致冐穿屋頂烈焰轟天一時洋龍水龍蜂擁而至由文武保甲局員督率救護直至二鼓後祝融氏始偃旗息鼓而回而一炬可憐已成焦土矣○五月十四日城北大香爐屠戶周某之妻置備晨餐火延柴堆炎炎直上勢甚猖狂婦被嚇痴呆不知喊救以致祝融氏大張旗鼓四面延燒幸附近水龍分投撲救保甲局勇更奮力上屋將火路拆開雖得免於延燒然周已家貲凈盡矣○聚寳門外雨花臺上茅屋毗連皆係客民所搭有某甲者素患痴癲不知姓氏惟自稱瘋道人而已上月十四晚定更後所住茅屋中突然火起時則天時久旱兼之東南風大作以致火烈具舉勢若燎原城內外水龍紛紛畢集爭相援救奮勇異常而一霎時火殃及對街文武官員束手無䇿由雨花臺起直焚至城捕署東西街上共燬去一百餘家有某姓者焚斃長耳公一頭某姓雞𤞱𤞱悉遭是刦事後火塲之上一片哭聲待至天明猶是烏烏不絕嗚呼慘已 
[問答節略接前稿]  
　　伊云兵兇事也傷人實多有時兩國時勢交逼不得已而用之李云戰非仁人所爲况今日器械銳利殺戮更衆我年邁矣不忍見此貴大臣年歲富强尙有雄心伊云此次爭戰之始議和甚易李云當時我亦願息爭乃事多拂逆時會使然伊云其時所求於貴國之條欵無甚關係未蒙應允大爲可惜初戰之始我兩國譬如兩人走路相距數里耳今則相距數百邁回首難矣李云終須回頭貴大臣總理國事何難之有伊云相距數百邁回走又須數百邁矣李云少走幾邁不亦可乎縱令再走數千里豈能將我國人民滅盡乎伊云我國萬無此心所謂戰者乃兩國將一切戰具如兵船礮壘器械等彼此攻滅以相弱耳與兩國人民毫無關涉李云現國家已願和矣自可不戰伊云我兵現駐金州等處見所有華民較朝鮮之民易聽調度且做工勤苦中國百姓誠易治也李云朝鮮之民向來懶惰伊云朝民招爲長夫皆不願往我國之兵現往攻臺灣不知臺灣之民如何李云臺灣係潮州漳泉客民遷往最爲强悍伊云臺灣尙有生番李云生番居十之六餘皆客民貴大臣提及臺灣其遂有往踞之心不願停戰者因此英國將不甘心前所言恐損他國權利正指此耳李云不守則又如何伊云有損於華者未必有損於英也李云將與英之香港爲鄰伊云兩國相敵無損他國李云聞英國有不願他人盤踞臺灣之意伊云貴國如將臺灣送與別國別國必將笑納也李去臺灣已立一行省不能送給他國二十年前貴國大臣大久保以臺灣生番殺害日商動兵後赴都議和過津相晤云我兩國比鄰此事如兩孩相鬬轉瞬卽和且相好更甚於前彼時兩國幾乎戰爭我力主和局倡議云生番殺害日商與我無涉切不可因之起釁伊云我總理庶政實甚煩冗李云我來相擾有誤貴大臣公務但此事商辦恐需時日伊云我國一切事務由皇帝簽名後本大臣亦須簽名爲證至一切未經呈奏之件本大臣亦應過目我今來此日行公事另有大臣代理惟大事尙須自辦李云如是貴大臣在此可久居相商矣伊云各部辦事仍在東京惟公交辦成卽寄廣島本大臣因此事所關至重故一切國務暫由他人代辦此地實未便久居李云且待貴大臣所議和欵如何倘易於遵行和議卽可速成否則仍須細商需時必多惟望恕罪伊云和欵一事兩國人民盼望甚殷愈速愈妙萬不能如平時議事延宕且兩軍對壘多一日則多傷生命矣李云聞貴國皇帝將往西京伊云尙未定廣島天氣不甚相宜或徐往耳當卽起席各散 
[吳門零拾]  
　　江蘇巡撫奎樂峯中丞奉旨升調已見上諭兹悉中丞本當卽行交卸因去年倭氛不靖江蘇未曾大閱應於今年補行是以擬請暫留俟大閱後再行卸篆聞已入奏九重矣惟大閱之期目下尙未選定也○前報厘卡司事改委候補人員旋經牙厘局總辦朱竹石廉訪以各卡司事皆已辦事多年一旦遽易生手恐有諸多周折禀請撫憲奎中丞將前議作爲罷論兹悉中丞以蒞任數年屬下聽鼓人員未得差使者實繁有徒是以此事定須照前議改委俾聽鼓諸君向隅可免現聞朱廉訪已遵照此諭不日卽當照辦矣一時脚靴手版諸君莫不感頌中丞之調劑云○蘇城院橋巷祥利典當爲本城某紳所開經之營之生涯頗盛端午日年例祗開半日凡午後之來交易者悉以閉門羹相待是日午餐旣罷各夥友皆出外游玩或至茶肆品茗或往酒家沽飲或入芙蓉洞領略烟霞滋味或入諸名園賞鑒山水風光至日落虞淵始各興盡而返司帳某甲檢收票簿不知於何時失去空票一紙遍處搜尋毫無蹤影遂據情告知居停立出賞格謂如將原票送還酬洋若干元一面禀請元和縣立案并請告示一道懸掛門前略謂如將原票送還當照賞格酬謝如有奸徒塡寫貨價等情許卽扭案懲辦想竊票者見此煌煌告示亦不敢施其伎倆矣○蘇鄉之香山光福等處有外來流棍麕集於此開塲聚賭經吳經凌敬之大令帶領砲船親往拘拿而若輩已聞風停止僅獲士棍三人帶回禁押據情禀知撫憲奎中丞以該賭棍等如此猖獗藐法已極復札飭城守營曾叅戎帶同兵丁前往務必悉數拿獲解省懲辦兹悉叅戎奉令前往則該賭棍等早有所聞業經停歇四散憯逃迨叅戎至已風流雲散形影毫無矣叅戎周圍查緝一番旋卽返棹回蘇已於前日赴撫轅禀明銷差矣 
[揚試瑣紀]  
　　揚州府試日期早經登紀兹沈太守以八屬人數衆多循例分塲考試現已將分試日期牌示轅門計開五月十一日考試興化東臺十四日考試高郵寳應十七日考試泰州二十日考試江都甘泉儀徵又另示聖諭廣訓著於正塲默寫其性理論於初覆孝經於二覆塲內帶作接寫詩後不另給卷所有招覆各童均須於前一日至禮房報名以便備辦試卷如不報名不及辦卷碍難收考云云至初十夜興東㸃名時各童皆循規蹈矩按照燈牌依序魚貫而入毫不擁擠阻塞且爲時甚速計兩縣約有一千三四百人之多將次黎明業已㸃訖封門其送 
 
 

Page 3

 
 
考者均令至東西轅門止步不准錯雜考童之中免致擠軋咸謂塲規之善實爲歴屆所未有云 
[宜昌瑣綴]  
　　宜昌自培元堂㸃種牛痘年年春季開堂培養小孩莫大功用今又於四月廿二日開堂㸃種各家小孩往種者先一日卽往該堂掛號取號籌一根如在第幾次㸃種卽於第幾次挨㸃不得攅前落後㸃種亦有定時惟須自帶錢一百文給與傳漿之孩以作補費爲費小而益大往種者莫不樂從云○宜昌妓館不在陸而在水租船居住灣泊商局河下逐臭之夫皆以打茶圍爲快樂昨有某甲同多人往二妓家船上打茶圍一語不合兩下鬥毆竟將甲頭腦砍破旋經人調處令二家妓女磕頭賠禮又治酒席賠罪倩多人將甲送歸甲宅由河下船頭放鞭爆起一路放到甲家方才了事船上已毀搗一空矣○怡和洋行欲在宜添設洋行並四川重慶亦擬添設蓋以宜昌各洋商惟怡和最爲得利云 
[擇地建廠]  
　　客有自粵東貽書相告者據云現有商人湊集資本購辦紡織機器在省城設廠開織以收回利權一切章程悉仿照滬鄂兩局辦理禀蒙撫憲批准一俟擇定地叚卽可建廠開辦云 
[制軍過滬]  
　　卸任兩廣總督李制軍由香港附德公司輪船來滬前晚十二㸃鐘行抵吳淞口其公子新吾太史從子伯行觀察先於日間雇定官舫兩艘用小輪船帶至吳淞口迎接制軍過船後於三㸃鐘時抵下海浦候潮至五㸃二刻在英界四馬路招商局碼頭登岸乘馬車至江西路廬江李公館暫駐招商局總辦沈觀察函致江海關道劉觀察定於昨晨九㸃二刻親臨拜謁當制軍未到之先上海縣黃大令飭辦差家丁在金利源馬頭預備供張法捕頭亦派包探帶領夥役至馬頭彈壓法讞員鄭大令飭會捕局線勇伺候 
[琴堂設宴]  
　　本縣黃愛棠大令擬於昨日恭請陜西臬司李廉訪讌飲已紀昨報昨日大令恭設盛筵在本署花廳吳廣涵儲憲遣丁辭却至午刻李廉訪有棻金陵鐘山書院山長梁太史鼎芬翰林院侍讀文蕓閣太史廷式命駕齊來大令迎入花廳觥籌燦列水陸紛陳直至鐘鳴四下始各盡觀而散是亦宦海中之韻事也 
[演龍述略]  
　　本城同仁輔元堂坎濟社戴日湧火腿行海防廳署沉香閣普育堂果育堂旣濟道院轅保嬰局城外天主堂古雲臺等處各洋龍循例於本月二十日在大校塲演試昨日先期操練繞道遊行均揷五色彩旗雜以西樂觀者甚衆 
[襄讞下札]  
　　本縣黃大令前禀道憲劉觀察核示請總巡夏芝蓀明府到縣帮審已紀前報兹悉劉觀察已准禀下札夏明府奉札後卽日蒞縣訊理各案 
[修路興工]  
　　本城小東門外十六鋪南新太馬頭失於修理凸凹不平現經果育善堂董事陸熀等具稟縣署籌欵修理黃大令准飭施行陸董奉諭後業已雇匠興工修理黃大令誠恐地棍阻橈滋擾移知十六鋪各巡防局並水利局隨時彈壓并出示諭令遵照辦理 
[窮人行善]  
　　前日下午虹口楊樹浦梅家巷相近浦中浮起無名男屍一具入水已久腐爛不堪有爛脚阿东者窶人子也見之卽出銀餅一枚雇杉板船將屍送至水巡捕船帶往南市救生局收殮 
[限繳欠銀]  
　　謙和洋東愛汾司控買辦蘇寳生虧耗先令磅價一案曾經公正人從中判斷蘇應找謙和銀三萬餘兩而蘇則以謙和應有票據未曾繳出以致公正人未能從公判斷須赴英領事署控告限於昨日繳銀昨晨原被告齊集公堂先據蘇寳生訴稱謙和洋東匿據不繳已在英領署控告須得候批中西官謂今日祗須問爾應繳之銀曾否備齊又據原告洋東愛汾司所延律師卜易稱現聞蘇已將家產轉劃與馬眉叔希圖掩飾通刺問蘇曰此事有之乎答有地基一處抵押與人計銀七萬餘兩尙有一處則二萬餘兩此皆應得還人之款至於此事原告目下尙不能追問蓋照算並不欠伊銀兩卜律師又請備查蘇之家產通刺謂現尙不能惟有將蘇押繳如蘇無銀繳案再行飭查傑繙譯亦深以爲然遂判將蘇寳生押繳欠銀 
[巡局瑣紀]  
　　余錫林前赴保甲總巡局控楊海元滋擾由夏明府提案枷號今已滿期飭差甲帶案開枷釋放○趙鴻章赴總巡局喊控流氓江壽壽吳阿松向伊子兇毆拆梢一案夏明府提訊後笞責枷號發十六鋪示衆今枷期已滿由地甲禀明奉飭帶局明府令疎枷釋放○陳榮根屢次犯竊經保甲總巡夏芝蓀明府飭差獲案事主蔡雲卿投案控追贓物夏明府提訊之下笞責枷號昨日枷期已滿明府以陳屢犯竊案懲責不改若予釋放必蹈故轍爰送改過局請呂二尹永收所中以安閭閻到局後呂二尹飭令釘鐐收所○捕廳差役任仲康前晚至本城曲尺灣至公興烟館挑烟悮叩間壁某鐵店之門因致爭鬧扭結移時任被撕碎衣服不肯干休遂繕詞赴總巡局控請提究夏明府准詞飭提鐵店主某甲到局看管候訊 
[英界公堂瑣案]  
　　改過所逸犯朱木木張海和胡錦山等俱屬縣中移拿之人朱木木業由捕役趙金購線拿獲而張胡二人前因與謝阿發瞿慶成等與莊良楨打架經中西包探拘入捕房昨晨解案據包探竇如海張阿五禀稱昨日受傷之莊良楨在同仁醫院醫治故先將張海和胡錦山瞿慶成及在押之朱木木等四人解請訊究宋通刺詰問之下商之傑繙譯以尙有愛傷人未到著將張等仍交捕房帶回候受傷人傷痊再行覆訊○包探陳阿九禀稱日前應洽興之子應桂馨因在馬車上失去小金元寳珠花等件其時疑係馬夫顧雲鶴竊取業經小的查得並無實據而原告應桂馨又未到案故將馬夫顧雲鶴帶案候示顧則供並不知應如何失去小金元寳及珠花通刺以顧雲鶴旣無行竊實據而原告亦一再未到未便准理著將顧斥釋○包探秦少卿禀稱王阿大屢次竊取潘四家綢布衣共十二件經小的緝獲同往吊贓僅有衣服二件餘已被人取贖送請訊究潘投案申訴前情並稱專來小的家行竊已有多次務請究辦王供本地人他家之物從未竊過通刺判將王阿大笞責二百板起案之贓給失主領去○包探黃四福拘解竊賊王阿三至案禀稱此人屢次犯竊今又從鄉下竊得布衣數件經小的緝獲送究王認竊不諱一味求恩通刺以王阿三係屬積竊未便從寛判令笞責一百板交捕房管押一月○黃包探又解紀阿寳至案禀稱此人向以成衣爲業此次竊取伊父紀金山衣料五件報捕後經小的緝獲人贓送究紀金山投案訴稱阿寳係屬兒子因其不務正業不聽訓誨今又竊取家中衣料五件質錢使用求爲嚴懲則感恩不盡矣紀阿寳供所竊之物係父親及妻之物並非竊取他家之物通刺謂本可從寛但爾父來案求辦著笞責一百板交捕房管押一月○張瑞卿向在同文書局爲夥運出局中連泗紙十五刀被經理人徐秋奎查出報捕由包探竇如海拘解至案請究徐秋奎投案申訴張瑞卿供因一時急用無從挪借不得已而出此下䇿通刺判將張瑞卿管押三禮拜○竇包探又解流氓張阿姚至案稱伊藉端向施阿元拆梢洋二元在途吵鬧爲此拘解通刺略加研詰判將張阿姚管押十日○包探范進才拘解陸來官王阿金范阿狗至案禀稱伊專在船上串竊衣物甫經懲辦釋出今又串竊各物經小的拘獲送究通刺判令各責一百板○二百四十三號華捕禀稱吳炎記馬房配車不滇致馬逃逸撞傷小的之足爲此拘該馬房阿炎到案請判通刺略詰數語判罰五元 
[法界捕房瑣案]  
　　昨日鄭大令蒞捕房發落各案時包探禀稱奉諭帶蘇玉興至經勸之張靑元家問話張不問情由揮拳用武並將中指揷入口內毒詈不堪當卽回禀捕頭拘張入捕房管押大令命堂期帶案訊究○江永輪船司帳人黃雲初控茶房潘阿發撬破房門竊取寳銀洋銀對時表等物大令訊供之下以人証未齊押候覆訊前日江永輪船抵埠昨日黃偕茶房陳小春潘阿慶包金咸投案大令向之推鞫阿慶供稱初六日阿發上岸時將鑰匙交與小的未幾卽交與黃先生大令問爾之臥處與黃相隔幾何供稱黃在中問小的臥後艙相離約二十步間阿 
 
 

Page 4

 
 
發上岸後於伺時下船供稱明日七㸃鐘時包探禀稱阿發有姘婦住城內白衣菴前阿慶供稱此婦由鎭江來滬與阿發姘識大令命提阿發到案問爾之姘婦住白衣菴前何處供稱小的並無其事不過與朋輩戲言耳大令著拖下重責迨責至二十下血溢模糊口呼寃枉大令問阿慶曰究竟有無其事供稱小的弟兄素來不睦雖在一船不通聞問大令著還押嚴比○趙阿二掩入利泰昌客房行竊皮夾大令著照原斷先行枷號半月期滿責釋○陳永富捋取小孩手釧大令著照原斷先行枷號一月期滿責釋○積竊王福生甫經釋出又竊取板木經包探拘獲解訊王認竊不諱大令著笞責二百板押候交保 
[美界捕房紀事]  
　　美界天后宮內賭攤林立每日巡街捕行至是處必驅逐一週及巡捕去依舊興高采烈前日下午一百零三號三道華捕巡至宮內將各賭攤盡行驅出混名大胖子者起而爲難捕怒將大胖子拘入捕房捕頭令押候核辦○昨報紀包探倪順泉拿獲偷兒陳阿根送押捕房至昨晨捕頭向之詰究陳自言向寓外虹橋同泰客棧所竊之物均倩棧主周雲亭棧夥寗波阿虎付質得錢俵分捕頭卽遣包探倪順泉將周並阿虎拿回押候解送英公堂請究○浦東人某甲借居某客棧未悉其操何業邇者二豎爲災漸至不起棧主恐遭波累扶出戶外甲匐匍至西華德路時已深夜倒臥路旁四百六十四號華捕見之疑其吞服洋烟舁送至同仁醫院施治醫生騐得抱病沈重舁返捕房捕頭令送至英公堂請宋通刺辦理○羅店人沈阿湘年二十二歲曩曾娶某氏女爲室二年前背夫逃遁前日午後偶至周浦路某茶棧內有揀茶女子似係已妻貿貿然喚三百九十三號華捕守於棧外至晚工畢而出拘入捕房捕頭詰問原由沈供妻子於十七歲時成親未久卽脫逃今始尋見女則云奴借居北山西路三泰里父親在西園照相舘奴小字鳳金年十七歲彼自稱伊妻於十七歲成親時逃已二年則刻應十九歲矣何得將奴冐認捕頭令暫行管押遣包探范進才往查旋查明實係錯認捕頭欲將沈究辦沈哀求至再始一併釋去 
[眼前功德]  
　　楊浩庸善士助來一文愿施醫給藥經費洋十元現值春夏之交貧病就醫每日不下八百餘號敝堂經費之巨人所共見大善士善善交孚上年經募周正賢袁安和堂等各戶善捐洋五十元此項又復俯念病黎俾得同登諸仁壽眼前功德造福無量特附報章以誌善緣[  上海六馬路仁濟善堂董事施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[人生朝露]  
　　李某者宦途中人也爲東魯望族寄寓邗上有年身體素壯上月某日晨起整容某待詔正欲及鋒而試忽覩李神色頓異支持不住驀由座上倒踣於地其家人赶卽扶起舁之登榻則已痰湧口張溘然長逝凡與李相識者無不詫爲異事嗣聞諸醫云如此迅速亦中風類也吁人生如朝露覩此益信 
[英廨晚堂案]  
　　地棍張雲山係浦東高橋鎭著名無賴也其妻周氏綽號靑花田鷄向在該鎭北街開設小烟間專以招蜂引蝶爲事今春三月間經寳山縣馬漁珊明府訪悉張等有聚賭抽頭拆梢打架情事特飭差過鎭按名查拿張早有所聞挈同妻子避在虹口北之楊樹浦附近梅家巷地方賃屋一椽與同類李記法范光甫等五六人同處一室日前張等在虹口適遇同鄉唐同書遂假意殷勤邀唐至某酒肆沽飲張等輪流灌勸唐酒力不勝經張等扶掖回家置諸臥房至夜半張卽串同李記法等大呼捉姦當將唐捉獲嗣因唐失去金戒指一只遂互扭至捕房控訴捕頭略詰情由飭一併解送公堂會訊前晚通刺升座訊究唐供向在原籍舌耕糊口現在治下支應局充司事前日童生由鄉間來滬在虹口偶遇同鄉張雲山等邀至某酒肆沽酒張等見生帶有金戒一只有意灌醉誘領至張處住宿至夜半時忽有李記法等誣我與張妻周氏犯姦被將金戒指攫去通刺問爾究竟與周氏曾否犯姦供前在家中時童生確與周氏有私此次實遭誣指張供小的原籍寳山高橋鎭人現住虹口北之梅家巷前晚唐突來借住圖奸有同居之范光甫甘爲見証周氏供小婦人年三十歲並未與唐犯姦李供高橋人現與張等同處一室日前唐同書犯姦由小的與范光甫捉獲唐反誣小的等攫取金戒指一只以致扭控捕房今奉提訊不敢妄訴通刺判將周氏及唐分別管押令張邀范光甫到案再訊○娼婦蔡鴻卿卽鳳珠投廨喊控徐金氏卽劉朱氏覇阻從良求恩超拔宋通刺提訊之下妓供原籍江寗府上元縣早年父母雙亡由劉朱氏撫養至十四歲時被朱氏與其姘夫劉貴卿挈領來滬婪賣與鴇婦蔡秀姐家爲娼當得身價洋一百七十元立有賣據爲憑未及二載將所得身價用罄屢來索擾氏因念其膳養之恩每月貼洋銀二元氏貪心不足又向鴇母處勒加洋銀二十元氏本不慣迎新送舊矢志從良今春二月間適有某姓狎客願娶小婦人爲室事爲朱氏聞悉卽串同棍徒朱春方包阿虎等覇阻百般恫嚇爲此奔案喊訴今奉提訊叩乞超豁俾得脫離火坑朱氏供係淮安府人丈夫徐殿臣向來游幕光緒十五年因病歿於上海乏資棺殮不得已將生女鳳珠託楊小林張秀山爲由抵押與蔡張氏卽阿秀爲婢得洋一百元被扣中費四十元三面議定五年爲期屆期小婦人備齊原價挈同兒子來滬向蔡贖女阿秀早將鳳珠藏匿他處當向理論致遭阿秀所雇之傭僕人等將氏子踢死現氏查得鳳珠改姓蔡名鴻卿在百花里賣娼以致向論並無掯阻從良情事求大老爺恩准將氏女鳳珠給氏領回擇配通刺以供詞各執案難定斷判將妓暫交官媒著朱氏邀同中人楊張到案再行核奪 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年五月十一日京報全錄]  
宮門抄○皖撫福奏校閱皖北營伍情形並回省日期摺○兼護湖督譚奏解淮軍稅餉摺○又奏審解固本兵餉片○又奏撥解鹽厘協滇餉銀片○又奏撥解鹽厘京餉片○又奏已革舉人捐輸軍餉請賞　舉人摺○　月十一日工部鴻臚寺八旗兩　值日兵部引見二十七名都察院五名廂黃滿六名正白滿二名正紅滿四名廂白蒙二名廂紅漢四名兩翼十五名○溥侗假滿請安○廣西右江鎭總兵張春發請訓○裕庚謝授廣東惠潮嘉道恩○陳維謝授廣東惠州州知府恩○召見軍機張春發裕庚陳維○○尙書銜安徵巡撫奴才福潤跪奏爲謹陳校閱皖北營伍情形並回省日期恭摺仰祈聖鑒事竊奴才於三月十九日自省起程前赴壽州校閱皖北營伍先循長江一帶查看江防砲臺繕摺具奏在案旋於二十日至前江口攔江磯二十二日至東西梁山帶同註防營將將各該處砲臺逐加勘視皆在濵江扼要之地布置得宜飭令演放砲位俱尙有準復嚴諭勤加操練務能命中及速測量無差以冀要防愼固二十九日行抵壽州將壽春鎭標中右及馬隊練軍並調集之六安廬州穎州毫州泗州龍山宿州等營員弁兵丁曁駐在壽州附近之卓勝營防勇分日認眞校閱其餘防軍如威靖營陸勇分駐毫州宿州等處淮河長字營水師分駐長淮上下均在皖境邊要之區相距壽州稍遠時有匪因造言惑衆正資勇力緝巡未便調操轉致有礙防務所有閱過各營統計馬步兵勇精强尙無老弱充數合操大陣步伐整齊施放連環槍砲發機迅速聲勢聯貫洋槍打靶中數都在八成以上刀矛籐牌雜技亦各熟精查騐軍火器械精利完備馬匹臕壯足額實任候補員弁考以馬步弓箭其奏免騎射者照章試以槍砲均有可觀擇其弓馬優嫺陣法純熟之弁兵當場記功記拔並分差等給賞獎勉材技出衆之壽中營壽州汛把總張餘慶擬遇有千總缺出儘先前拔補署毫州營龍德司汛外委朱佩元擬請遇有把總缺出儘先拔補籲懇天恩俯准以示鼓勵至技藝稍疏年力尙堪造就者各予記過勒限操習膂力疲軟之兵勇當時斥革出伍壽中營候補守備顧登科年力衰老壽中管丁家集汛外委劉靑雲宿州營世襲雲騎尉周際昌趙克槎射均無準應請旨卽行革職壽中營効力武舉安殿魁許錦春弓馬生疏應卽革管以上分別賞罰藉示勸懲以勵戎行俾知奮勉至於各營將領皆係曉暢戎機訓練有方遇事勤懇奴才復傳集告誡朂以設兵衛民紀律首宜嚴肅務再講求整頓毋稍忽疏無事則備巡防有事足供驅䇿其未經調閱之威靖等勇營亦飭盡心精練各成勁旅使餉需免致虛糜奴才簡校完竣於四月初八日回抵省城仍當留心稽查如各將備中查有懈玩廢馳應卽隨時撤叅不敢稍事姑容以仰副聖主修明武備之至意再奴才經過地方雨水勻調外江內河圩堤穩固連阡麥秀民生均屬安謐堪以上慰宸衷所有奴才校閱皖北營伍情形並回省日期謹恭摺具陳伏乞皇上聖鑒訓示謹奏奉硃批另有旨欽此○○頭品頂戴兼護湖廣總督湖北巡撫臣譚繼洵跪奏爲江漢關籌解淮軍四六成稅餉銀恭摺仰祈聖鑒事竊前准戶部咨議覆直𨽻督臣李鴻章奏淮軍月餉支絀請將江漢關應解額欵於四六成洋稅項下通融均撥案內議令江漢關應解淮餉如六成洋稅無欵卽在四成洋稅及五成二厘招商局稅內按數提解等因奉旨依議欽此咨行欽遵辦理查江漢關奉撥淮軍月餉四成洋稅銀二萬兩六成洋稅銀三萬兩均解至光緒二十一年正月分止隨時奏報在案兹應解本年二月分四六成淮餉卽在第一百三十八結所徵六成洋稅項下動支庫平銀五萬兩作爲直𨽻淮軍月餉委解湖北淮軍收支轉運局交收轉解據湖北漢黃德道監督江漢關稅務惲祖翼具詳請奏前來臣復核無異除分咨外謹恭摺具陳伏乞皇上聖鑒再湖北巡撫係臣本任毋庸會銜合併陳明謹奏奉硃批戶部知道欽此○○譚繼洵片再前准戶部咨原定各省應解固本兵餉湖廣省按月應解銀五千兩改令徑解部庫交納又准戶部咨酌定分年帶解固本練餉欠欵　定有閏之年解十五個月計銀七萬五千兩無閏之年解十四個月計銀七萬兩卽自光緒十一年正月起按年照數解淸各等因所有湖北省應解十八年九月以前固本兵餉銀兩業經按年照數先後解部附片具奏在案兹據署湖北布政使龍錫慶詳稱會同鹽法首在於鹽　項下籌撥銀一萬兩作爲光緒十八年十十一兩個月固本兵餉飭委試用知縣陳㴻霖候補知縣周林管解趙京交　等情詳請奏咨前來臣覆核無異除給咨管解外理合附片具陳伏乞聖鑒再湖北巡撫係臣本任毋庸會銜合併陳明謹奏奉硃批戶部知道欽此○○譚繼洵片再前准戶部咨議令川省月協滇餉銀二萬三千兩自光緒十五年九月起每月减去銀五千兩改由湖北在於鹽貨　　及司庫各欵內按月協解銀三千兩江漢關六成洋稅項下按月協解銀二千兩如六成洋稅無欵應准在四成洋稅項下湊解等因查江漢關奉撥前項協滇餉銀解至光緒二十年六月分止本任督臣張之洞附片奏報在案兹據湖北漢黃德道監督江漢關稅務惲祖翼詳稱在於第一百三十六結所徵六成洋稅項下動支銀一萬二千兩又在第一百三十八結所徵六成洋稅項下動支銀六千兩共銀一萬八千兩作爲光緒二十年七月起至二十一年三月止九個月協滇餉銀均發交雲南催餉委員知縣吳本義領匯赴滇等情詳請附奏前來臣覆核無異除分咨外謹附片具陳伏祈聖鑒再湖北巡撫係臣本任毋庸會銜合併陳明謹奏奉硃批戶部知道欽此○○譚繼洵片再前准戶部咨預撥光緒二十一年京餉案內提撥湖北鹽厘銀十五萬兩行令分批起解等因業經籌解本年第一批銀二萬兩附片奏報在案兹據署湖北布政使龍錫慶署鹽法武昌道朱其煊籌撥本年第二批京餉鹽厘銀二萬兩飭委試用知縣陳澍霖候補知縣周林管解赴京交納等情詳請奏咨前來臣覆核無異除分咨外理合附片具陳伏祈聖鑒再湖北巡撫係臣本任毋庸會銜合併陳明謹奏奉硃批戶部知道欽此○○頭品頂戴兼護湖廣總督湖北巡撫臣譚繼洵跪奏爲已革舉人萬航捐輸軍餉銀兩請旨賞收並籲懇特恩給還舉人以昭激勸而益軍儲恭摺仰祈聖鑒事竊准戶部咨議覆兩江總督劉坤一等奏餉需緊要酌擬就地籌欵一摺內開兩江籌辦防務用欵倍增擬請勸諭紳富捐資無論已仕未仕如有捐銀至一萬兩以上者專摺奏請特恩獎叙用示鼓勵行令各省一體辦理等因咨行到鄂卽經轉飭遵照去後兹據署湖北布政使龍錫慶漢黃德道惲祖翼詳稱據已革舉人萬航禀稱該革舉係湖北漢陽縣學附生報捐貢生於光緒十九年癸已恩科應順天鄉試中式第二十五名舉人旋卽御史聯𨸚奏叅蒙欽派大臣查明覆奏光緒十九年九月二十七日奉上諭麟書徐桐遵查文理筆跡均不符之萬航著斥革舉人欽此惟革舉鄉試三塲文藝委已係作並無槍替實因錄科之日陡患重病寒熱交作眼花手顫央同號不知姓名之人代爲寫完因此獲咎荷蒙天恩感激涕零現值倭氛不靖軍餉孔殷革舉志切同仇願變產捐輸車餉銀五萬兩以伸報効不敢仰邀議叙等情詳請具奏前來臣伏查該革舉萬航被革後頗知自愧今因倭人犯順調兵征勦報効軍餉銀五萬兩尙知急公查嘉慶九年貴州舉人倪兆奎第三塲墨卷前後筆跡互異訊明倪兆奎因患病不能完塲託同號生員胡姓寫完交卷奏奉上諭加恩留其舉人又光緒十六年浙江龎元濟捐助直賑銀三萬兩經直𨽻總督奏奉特旨賞給舉人各在案該革舉萬航本由附生出身鄉試三塲文藝據稱係屬已作錄科時央同號之人代爲完卷亦由於陡患重病眼花手顫不能書寫所致核其情形與貴州舉人倪兆奎之案大致相同其報効銀數已較龎元濟幾及加倍以目今時勢而論軍餉緊急更非賑捐可比輸此鉅欵實於餉需有裨雖據稱不敢仰邀獎叙而毀家紓難出於至誠其心自不可泯相應奏明請旨俯准賞收已革舉人萬航報効之欵以益軍儲並可否仰懇天恩賞還舉人准其一體會試以示優異而昭激勸之處出自逾格鴻施除咨部查照外理合恭摺具陳伏祈皇上聖鍳訓示再湖北巡撫係臣本任毋庸會銜合併陳明謹奏奉硃批萬航著賞還舉人仍照例覆試該部知道欽此 
 
