# 1882 - 239 - 4903355

 

Page 1

 
 
[購買股分亦宜自愼說]  
公司之說向惟泰西有之中國初未之聞也自通商以來中國風氣日開漸習於西人之俗近來亦多紏集股分創立公司如本報所列之各公司股分價目已屬不少此外尙有未盡列入者巿面以此互相賣買至於日有行情於此可見中國之風尙一變矣然西人之集公司也與華人不同西人實事求是欲集一股分必先度其事之可以有成業之可以獲利而後舉行雖或時事不齊亦有未盡得法之處然斷不至全係脫空一無影響華人則不然竟有所創之業一無頭緒絶少依傍而預先張大其詞廣集股本以爲卽日可以創成大業而其實則全屬空談若此類者苟或有人信之競附股分不啻以石投水則亦非徒無益而反有損矣此等公司當其初集股分之時人或未能深窺具蘊但以時尙所存爭先恐後向之附股而巿面閧動股分票價亦未嘗不日見其漲卒之賣買股票無異乎賣空買空原價購來稱增卽以售去其或有貪小利者或乘其貴而售去俟其賤而又買進若其　創之業實係一無依據則旣賤之後必不復貴有因此而喪貲者矣夫旣欲附股則必先探聽該公司之章柱若何辦理若何何處可以扼要何事可以生財其所用者何人其所圖有何利深知詳細無所疑惑而後付銀入股公司之興衰卽有股諸人之關係聞之西友西人在外貿易獲利滿載而回則擇穩妥可靠之股分而購之以爲世業如華人之醬辦田地房屋然皆可留遺子孫而已亦得以月支利銀藉爲食用行樂之資不若華人之一聞股票漲卽以售之於人此中西人之所以異也今華人之購股票者則並不問該公司之美惡及可以獲利與否但知有一公司新創料集股分則無論何如競往附股或十股念股數十股數百股惟恐失之其有派股不及者則悻悻然見於其面以爲是區區者而不予畀及久之而股分忽漲則又不勝悔恨謂前此若得派著則此時已有盈餘不必俟該公司之利巿三倍而始分其花紅也又久之股分仍有漲跌而該公司則並未開辦有股諸人亦不復再爲顧問何則以前所購股票當價漲時早以售去故視該公司之衰旺如秦人視越人之肥瘠漠然不加欣戚於其心而後得者亦但悔其購票之遲已爲人捷足先得而己乃適逢其會自怨自艾計無復之或又情願耗折數兩轉售於人以脫十係而又可另購他股其心中所籌畫者不過如是而已至於該公司之情形若何則竟有茫然不知者抑何可笑之甚也夫公司之多巿面之幸本舘甞論及之然公司雖多而所謂公司者不過爲糾集股分賣買股票起見仍於實事一無所見適或將來有一二家公司先則盡屬虛架至後而或閉或逃致成倒帳而有股諸人至於輕喪其貲不勝忿怨則將來必至因噎廢食而視公司股分爲畏途此則實於通商巿面大有關碍古諺有之盛極必衰中國之有公司雖近年始見創辦然一經創始卽舉國若狂日增月盛其機之捷反若勝於西人此卽盛極之驗而必衰之預兆也不愼於其先以於貽悔於其後不亦大可惜哉故竊願華人之買股票者先詳審夫公司之虛實辦理之臧否利益之多寡然後自定取去勿專爲隨波逐流以致自悞而後悔無及則實於商務大有裨益焉爾 
[本舘自己接到電音]  
　　本館於昨日接到在津友人專發電音到本舘內有七月十七日　諭旨兩道敬謹譯登○七月十七日奉　上諭前據都察院奏浙江道員王蔭樾以查荒被毆一案撫臣並未傳訊該道亦未輸服等詞赴該衙門呈訴當諭令陳士杰據實覆奏茲據奏稱前次業將莊書王陸沅等分別問擬並將知府許瑤光等奏請交部察議當查辦時王蔭樾求見經該撫傳問開導該道面稱如此辦理亦其所願等語此案王蔭樾因公受辱已將官民等分別懲處究竟該道辦理亦涉操切業經奏結何得屢次瀆控着仍照陳士杰前奏所擬完結所請飭交閩浙總督再行查辦之處着毋庸議欽此同日舉　旨這所叅疏防監犯越獄之管獄官直隸來水縣典史張作濂着革職拿問交張樹聲提同刑禁人等嚴訊有無鬆刑賄縱情弊按律懲辦有獄官署來水縣知縣易學趙着革職留任仍勒限將逸犯劉荃棍嚴緝務獲倘限滿無獲卽行從嚴叅辦該部知道欽此 
[埃事電音]  
　　倫敦十七日發來電報云英兵已至埃及之加薩新地方埃兵來戰已被英兵擊退並聞埃兵有十一尊大砲爲英兵所奪埃兵死傷者甚多英兵受傷及陣亡者止有一百二十名云 
[東報彚錄]  
　　東洋新聞紙云垷在日本因高麗事日夜製造軍械屋宇之中皆點電氣燈以便承夜製造云○又云當高麗亂民之攻花房公使署也高麗有一人謂亂黨曰我國與日本通商十載有餘一旦搆禍日本必不肯休將來發兵艘以攻我國其何以禦之耶該亂民因此懐恨竟將此人擊斃矣○又云日本之長崎地方有西人所開藥店忽有賊挖壞窻櫺隱身入內止偷去外國煙十一箱並不倫他物後此賊爲巡捕獲住官問爲何不倫他物該賊答言旣已偷烟則手中有錢故不敢奢望云 
[日高近聞]  
　　高麗變亂時有微服而逃出者係參判閔泳翊洪英植扑義秉等行至元山向人備述變亂之由殊覺詳細據云高京有兵五千七百餘人自本年正月起至五月底止均未給發軍糧兵士多生怨望六月初請餉政府僅付一月軍糧且米皆蠹敗不堪食者兵士羣抱不平隨有隊總四名往監倉官處申訴言詞未免挺撞監倉官卽收四隊總於獄於是隊下之兵齊聲鼓噪言政府辦事不公相約赴軍務司投訴而軍務司領官尹雄烈置之不理又訴之在朝各大臣而各大臣形同聾瞶亦置若罔聞以故兵丁愈如憤怒齊赴大院君邸宅申訴斯時大院君早有陰謀見兵丁盛怒心竊喜之隨諭之曰汝等若聽吾指揮吾當代汝謀畫兵皆欣然首肯幷插血爲盟大院君見兵心巳堅乃授以密策云汝等可於十四日會齊舉事先攻下都監次攻淸水館然後圍閔氏宅務將其全族殄滅再轉逼土宮索出王妃是時余至王宮自有調度汝等現勿洩漏於是各兵領訃散去至初九日午後大院君赴王宮向高王密陳人心洶洶兵因軍糧不給大有激變之勢此皆入臣辦理不善殊失政體當此時事多艱國家宜以兵爲長城若不䘏士卒倘一旦生事恐於國家有碍大院君正在陳說而兵丁誤以爲此日　起事之期已在城外雜和亂民攻入城內將下都監淸水館閔氏宅立時毁滅羣又將王宮一併圍住此時大院君喜怒交幷勸國王遊於親兵營中自則走入宮內將王妃世子謀害參判閔泳翊此　因居母喪在城外開其父台鎬被圍卽赶往救援無如　兵勢大急切難入及捨命冲進重圍則見其 
 
 

Page 2

 
 
父已被賊毆斃自命事至如此若不逃出恐他日無人報復遂突圍而出直至王宮於親兵營內尋見國王君臣痛哭王諭以今日之事危急萬分汝若逃出他日或渡日本或起義兵誅討國賊則社稷墜而復續皆惟汝之力寡人雖死亦無憾也切記勿忘于是叅判歔欷領諭約同侍臣洪英植扑義秉改服遁出王城而到元山云又據東京信息云駐劄日京之中國黎欽使於前月二十六日照會日本外務卿吉田云本大臣昨接總理衙門電報內開朝鮮亂黨滋事本衙門已奏請調撥南北洋師船幷陸軍前往救護以盡字小之義日本爲我有約之國使臣在我屬邦受警亦應一併護持己照會田邊署理公使在案請卽據此電報函致外務省俾知中國泒兵係援朝護日之意等因相應抄錄電文知會貴外務卿查照可也又聞日本外務衙門亦照會駐日各國公使云此次高麗變亂我政府無不以主和爲意至于現派去之兵船兵丁不過爲保護在高之本國人民起見也又東京日報云中國現有兵一萬五千人由陸路入高麗境內尙有一萬五千人屯駐交界之處以待後命又派有兵船數艘由東南向高麗進發矣此皆電報所述如果確實則是中國干預高麗之內政也此時我與高麗和戰未定而中國卽發兵泒船何如此之速耶但高麗變亂後卽有人前往探訪未聞有此舉動想必傳聞之誤耳又云花房公使於本月初三日行抵高京高國政府已與公使設館欵待極殷其城內民心亦漸安靜矣又據神戶信息云日本調去高麗之兵絡繹不絶計共四千餘人聞尙有數千人不日由神戶載去其第一次載去之兵先將高麗仁川之險要砲台佔據業經布置妥貼一俟令下卽便進攻所有高麗各港口均被日兵船嚴密把守其旱隊皆就地架設電線以爲聲援花房公使現已入高京和戰之局則尙未有聞也又稱仁川港現泊有英美德俄各國兵船以觀動靜云又聞花房公使抵仁川之時卽捉獲亂黨十九人東報又云海軍　廠主現命工匠數名隨營前赴高麗以備就近修葺壞船也又謂花房公使與大藏省業已論及若日高刻下議和只須費三十七八元萬一開仗則須五六百萬元方能敷用故已着三井銀行預備此欵矣又云近來巿上刀劍生意甚暢皆係出征武弁所買謂欲籍此以博功名而報國家也有某士族獻金二百片以助軍餉云又云刻下仁川府居民遷家携眷齊往山內逃遁故境內竟寂無人影矣前日上疏之白樂寛業經大院君放出授爲指揮之職矣又云在神戶避禍之金玉均徐光範於本月由馬關帶同吳鑑禹鼎扑義秉等乘品川輪船隨花房公使行抵仁川禹鼎扑義秉二人身易西洋服混入高京詎被亂黨識破禹鼎遇害扑義秉乘間逃歸金玉均等聞之惟相與失色耳又云日兵在高麗境內得瘟疫病者甚多因高京刻下天氣甚熱致疫症流行也本月初九日日本太政大臣命各口電報局不准傳送暗號電信蓋恐漏洩軍情也又日本河村海軍卿與其廷臣議以日國兵船太少恐不足持欲借國債二千萬元以購軍艦現聞日廷會議多次業已准行該軍卿又建言於朝云高麗與中國交厚高人又崇事中國自願爲其附庸今高與我有釁若一旦開戰難保不與中國聨絡中國邇來講求水師其勢已張以我國兵船比之未及其半倘一經開戰或被擊破或彼多我寡絶我糧道此不得不防也故欲興張海軍莫如借國債以急購巨艦也又西海報云日本政府此次因高麗變亂于中歴六月三十日太政官設局於東京選泒各卿院大臣專辦高麗事務茲已派出黑田山縣河村山田榎本吉田渡邊洪基等數名晝夜挨班輪値專司其事云又云此次中國政府明言高麗係其屬國特泒水陸官軍專顧高麗將來查辦之法中國或派大臣至我國會商也又云又由品川輪船載去陸兵第十四聨隊第二大隊幷將校共三十三員按每大隊合兵一千名又云於七月初七日預選國內商家堅捷輪船勘定數艘曰凌風曰明凌曰運貨曰光運曰靜凌等五船聽候調遣云七月初一日中國馬觀察印建忠至我花房公使處拜會初二日花房公使偕同近藤領事前赴仁川府隨帶護衞兵二中隊計濟物浦距仁川府約中國十里之遙初三日公使駐紥仁川至下午比叡兵艦到港兵士上岸所帶之棚篷建築器具因無處定放皆置於樹陰之下風聞高王世子及尹雄烈閔台鎬等被殺之事全屬子虛初四日公使至楊花津聞高京監察使洪祐昌約初四初五等日引中國陸軍七百名入城是以花房公使卽於是日帶護衛兵四百名由楊花津經大南門入城初高麗官吏時來阻止請就楊花津會商一切事宜我公使决意帶兵進城會商彼亦不敢抗拒當公使進城之時其守門兵丁只有數十度亦甚敬而海軍仁禮少將亦同陸軍高島少將入京云初五日仁川港接公使信知已於昨日午後四點鐘入城極其安靜至會商事件尙未定期大約總在此數日也是日淸輝艦到港旋有中國兵船一艘拔錨開往南陽地方停泊聞說欲避嫌疑未悉果否屬寔其時在港泊有中國威遠揚威超武三兵船美國兵船一艘我國兵船則有比叡金剛淸輝日進外又有商輪船兩艘停泊其處查仁川府往天津輪程只須十個時辰可到現觀大院君之權勢赫奕妄殺開化黨致開化黨人現只有二三名留任其餘均遭黜遣矣查高麗國王李熙係大院君昰應第三子幼卽出繼於高麗先王叅判閔泳鎬之父曰台鎬其叔曰謙鎬其妹卽高王之妃台鎬雖在守舊黨內然父子不和大院君又忌其位尊恐日後不肯依附故滅其族而冀以絶其害也 
[烟台信息]  
　　昨夜本館派往烟台之訪事人來信云日來該處風日晴和而氣候轉覺凉爽可穿夾衣海口內現泊有帆船六隻俄國兵船一隻中國兵船一隻曰澄慶十四日早九點鐘有中國鎭東鎭西鎭南三兵船進口內有一艘聞由高麗測探水道因煤食告罄而高麗沿海之商民早棄屋而逃無從購置故折回烟台擬辦齊再往也又有日耳曼兵船四隻亦於十四五日先後泊於煙台口外嗣有一船開往別處矣吳小軒軍門官印長慶前所統帶之練軍三千聞抵高麗後由馬山港用竹簰渡登岸上卽馳赴高京日本兵亦有至高麗者或戰或和尙無確信大約各示以虛聲而未必見諸實事也中國於烟台本欲設一轉運高麗軍餉粮臺現已中止惟戰艦軍裝文報仍由烟台發遞其由烟往高之船前後共有十艘曰威靖威遠日新海定登瀛洲超勇鎭東拱北泰安揚威其由別埠調往者尙不在此數云 
[温郡近聞]  
　　温郡各處厘局卡無論大小仿照處州章程一槪統歸省委至於分府人員攺爲五年輪流更調意在蔬通仕路不至苦樂不勻無如溫郡西門後垟古鰲頭狀元橋收數稍大各厘局早已歸省札委所剩者不過東雙門瑞安小南茶局竹嶼橋墩門大荆數處如統歸省委不特總局變爲虛設卽分府人員亦無優差可想且此外惟有兩三處海防海關而已厘局如斯更改則將來分府之請可以逐漸見少矣 
[强橫受責]  
　　南昌鄉人載穀三車進城路至甲戌坊街與一空車相値因行人頗衆一湧撞破穀袋車夫三人扯住空車一人在街爭閙街隣喝阻解勸幷賠錢三十文以作補袋之費三人不允反謂街隣多事適遇南昌縣賀明府經過停轎詢問街隣將事禀明賀明府令估量修費約須四十文令如數與之穀車之人不肯遵奉明府大怒乃責逐以儆之 
[江西官報]  
　　七月初九日藩憲牌示署餘干縣知縣李嘉瑞調省差委所有該縣印務以現署石城縣事汪綬之准補遞遺石城縣印務以委用知縣劉書畬署理 
[吳趨瑣聞]  
　　近日放火之事又經疉出月初于將坊巷某姓於淸晨起火幸卽知覺極力救熄又憩橋巷內陸某係香業一夜自店歸家見一人身穿白衣衫手執燈籠並不點火在各家門口摸索意頗疑之歸家半時許方欲就寢忽聞門口窸窣之聲急啓戶趨視見麥柴堆上火光迸發急喚同居有小娘舅者極力幷救得熄柴已燒去三束矣開門尋視見有人影飛奔而逃門上撬開一縫戶檻下階沿上遺有火藥一堆其爲放火明矣○蘇城烟館經譚護撫嚴禁後一律歇閉嗣因失業之人謀生甚難惟此本輕利重遂敢以身試法私街小巷濳行開設倖逃法網則獲 
 
 

Page 3

 
 
利頗厚藉資餬口不幸拿獲枷責遊街亦所甘心故疉次嚴禁開設如故前日縣飭各圖地保造册具結可謂慮精法密然　燈之人往往與地保聲氣相通且地保得賄轉爲護庇陽奉陰違終難凈盡茲金明府復出示諭房東隣佑查察禀報庶幾奸蹤無所匿迹特錄其示如左　署吳縣正堂金示諭房東保隣人等知悉照得剪土買膏原所不禁惟私開烟燈最爲窩匪濳竊之害歴奉示禁拿辦房屋充公賣烟人枷責遊街収化莠堂吸食者一併嚴究保隣容隱懲罰定章綦嚴諒已共聞共見近有復萌故智業經飭保造册取結祗買煙膏不設烟燈凡爾房東隣佑尤當加意查察隨時首禀尙得邀免倘敢容隱一經訪獲定卽照章懲辦不貸懍遵毋違特諭○蘋果卽佛家所謂頻婆果也種出西域傳至中國惟北地沙土爲宜江南素無此樹兵燹後北寺塔頂忽然生出一枝斜倚塔尖聳然雲表初不知爲何樹也近年枝葉漸長時有蘋果經風墮落始識爲頻婆果樹當是鳥啣其子爲浮圖生色作香花供養者也現擬修理元妙觀彌羅寳閣工竣卽用甯波工匠蔣北寺塔頂修理幷將蘋果樹拔去據云礙屬縣風水故急欲修理聞專修塔頂已估工價洋四百元矣○閶門外天仙茶園新演各戯頗爲出色故觀者甚衆十一日共賣洋一百餘元正廳正樓上下廂房盡行坐滿卽三十五文之位亦無駐足處詎曲終人散正桌上有一客失去紡綢長衫一件卽邀開館者理論始猶不允經衆勸解以爲生意攸關當卽議賠貼洋四元某客之來也衣服楚楚意氣揚揚及其歸也服短後之衣甚形狼狽云 
[爵相北上]  
　　李伯相駕抵吳淞已列昨報茲悉伯相乘坐之操江兵輪船約離口二十里停泊英公使威君先往拜會江南提督李軍門上海關道憲邵觀察製造局總辦李觀察厘捐局總辦蘇觀察招商局總辦徐觀察松海防同知劉司馬上海縣范邑尊英會審員陳太守右營陳叅戎傅守備等陸續各乘小火輪到吴淞口齊坐保大輪船迎上謁見及至昨晨伯相之坐船進口登岸偕同李軍門邵觀察察閱砲臺試放各式大砲伯相護從人等當將行李盡行搬至保大輪船一俟憲駕上船卽啓輪赴津本埠諸官憲於昨下午均先後囘署云 
[贖扇纒訟]  
　　洞庭山人鄭蘭芝前投法公堂稱住居城內虹橋西猛將祠相近地方因有事出城路遇一同鄉人向伊商借錢二百文雖當時身畔帶有洋銀然以洋換錢一則因携拿不便二則恐因此多借故將手中紈扇一柄暫向法馬路永成押店質錢二百文掣得押票將錢交付友人迨回家後卽携錢持票前　贖扇不料永成店夥竟稱我質扇時取得錢文質票卽出外竟走並未將紈扇交出今又無端贖扇顯係拆梢等語爲此將情節訴明捕房捕頭斷其賠洋五角等情翁太守因詢可有別情旣經捕頭斷過汝亦可領扇價完結鄭蘭芝又稱此扇乃家父遺物任伯年所畵王竹鷗所書何等寳貴萬不能將就了結太守准詞著傳該押店夥到案質訊昨晨在捕房研訊原告照前伸訴太守詰之永成押店夥據供是日彼來質團扇一柄押錢二百文寫好質票連錢交付詎伊要換四開洋小的粗心未將該扇取下及至帳檯取小洋時彼竟將錢票及扇一併搶去逃走當卽赶出尙見伊在數十家店面外本欲追喊見伊衣履似生意中人恐碍體面並未索追太守謂旣不追回亦當卽刻報捕何以默然現在彼持票贖扇當爲檢交該店夥叩稱實係被他搶去無物可交翁太守謂前經捕頭斷賠洋五角尙未平允今照公斷着賠洋一元交捕房暫存亦未便卽交原告領去該店夥遵諭繳洋請給還原票太守着今日到公堂侯領又謂鄭蘭芝曰汝父何名現作何事答稱父名鄭道生在善堂辦事太守謂永成店繳　後當俟查明細底再爲斷給 
[賊船被獲]  
　　前日下午花旗公館碼頭前有裝載洋布駁船一隻頓遭覆溺幸在日間當卽救起人口無傷惟洋布打撈時已有散失詎是夜三點鐘時有巡捕在中虹橋堍見有二人在橋面絮語疑而詢之二人指橋下一舢謂形跡可疑故在此看視捕察之果見一舢板尙未停繫卽前往詰問無如賊胆先虛言語閃鑠巡捕因見船上共有寍波人三名恐力不敵乃喚人至捕房邀同西捕下船拏獲先見艙面有水濕洋布二十疋而布下又有硫磺三擔當將舢板扣住人贓併解捕房諒送赴公堂訊辦也 
[小孩溺斃]  
　　本埠新閘之西有潭寬約三畞許積水亦不甚深前日淸晨時近潭居民之孩子三名年均十一二歲見潭邊有蟹因互相爭捉詎一孩失足落水慌促中卽將手挽住岸上之孩彼此相牽三孩均墜極聲呼救一鄉人某甲適經過其處聞聲就視挺身下水援之無如力不能支又經某乙見而相助初墜之孩已脫手汆至中間甲乙將二孩拖起復撈中間之孩則腹已膨脝氣息全無設法救治無效該孩係寍人之子父母聞知前來撫屍大慟卽買棺盛殮好異者咸謂蟹乃水鬼之所化引孩而求替者是亦無稽之談也 
[無故輕生]  
　　英租界坭城外之山家園地方有本邑人某甲之妻某氏懐孕已將分娩不知因何事與夫反目自服洋煙尋死及甲知覺急請陳君竹坪救治已不及矣爰卽備棺成殮云 
[小孩幸免]  
　　前日午後六點鐘時有寍人某騎馬馳驟由英租界大馬路自東而西至石路口有一孩年約八九歲從石路往北被馬撞倒橫臥馬前見者莫不驚駭恐被踐踏則非死卽傷矣而馬雙蹄飛起躍過孩身毫無觸碰孩則驚慌無措大聲號哭旁人將孩扶起細看無恙囑令歸家咸贊是馬之有知而嘆該孩之大幸也 
[造船救生]  
　　本埠蘇州河往來官商船隻及停泊者殊爲繁密凡船上人之遭風落水以及失足投水者層見疉出而無專司援救之船茲聞新閘絲捐卡司事周君擬勸捐集資仿造救生局之救生船一艘專在吳淞港行駛事果有成其功德豈可量哉 
[控案送縣]  
　　前報列控妾爲娼一案前日晚堂又經陳太守集訊梅某投案仍執如前陳南橋將朱妓交案陳稱憑李張氏爲媒娶朱爲妾計出身價洋九百元係朱之叔婆朱彭氏出立筆據呈請察核至李張氏朱彭氏均亦投到朱與該二氏供與陳同陳太守細閱前卷訊供之下隨以不應爲而爲將陳訓斥朱則暫交官媒俟備文送縣著梅陳均自投縣候訊李張氏朱彭氏交保如奉縣傳卽行投質旋聞是案已有人從中調處如兩造允洽可以求請息案免送縣署矣 
[頑道人赴試金陵賦此贈之]  
　　仲文才調冠江東句似明珠氣似虹我亦雞林巿詩者遠搜佳什到吳中○錦衣玉帶舊家聲伯氏於今有令名不射潮頭射文字挽强命中一軍驚○秣陵西去水初分一片征帆兩岸雲屈指歸來秋正好菊花時節又逢君[  瓶山舊隱未定草]  
[接錄桃埠同人經收沙皖賑捐六月下旬淸單]  
　　紉佩舘士三元愿保眷屬無恙三元雲記華婁公堂致和震冰谷生寓常熟孫氏五戶各四元程坐風王裕昆王葆仁卓犖子免災四戶各五元貝經畬八元銓記人和震記無錫東萊介珮氏蘆中人求瘡疾速愈錢韶募五戶各十元柿葉山房十二元留耕主人三十元三槐堂王十元無名氏英九月分呂宋票半張計一萬五千八百四十三號○鎭字册鎭江電局經收○叅鎭募無名氏三十元鎭江府學汪下游局募有懐堂二戶各十元越河卡二元總局友雙桂堂潘吳鎭三綢捐局象山卡合四戶各一元脩業書屋一千文新河卡六百文爲善堂綠蔭書屋二戶各五百文七濠卡四百文張蘭亭吳少蘅簰灣卡三戶各三百文樂安八十二老人西瓜費抱慚無地二戶各十二元金陵不留名十元白鹿堂松記四元○淸字册淸江電局募○約禮堂顏六旬壽筵移八百千文友記張雲樵仁豫庄錢徐孟平三戶各五千文王亦韓周肇記二戶各四千文周衡齋胡乙垣楊矞臣同春豫許次笙源茂局六戶各三千文茅倬雲友松記徐星樓三戶各二千文無名氏張世德無名氏三戶各一千文○浙字册○鄭雲卿二美氏猿磨山人一千三百十八號壽民氏我亦蒼生默修士七戶各一元白嶽山人愼思居二戶各二元松鶴山人七元吳郡趙廿元南潯育嬰堂來三戶廿二元鵡湖祝如山二百元浙同善堂第一批二百八十四員又募藿香正氣丸一千二百丸○邦字册○復茂恆晋豐恆復茂恆詠史軒昇泰聚盛裕立戕在中裕泰昌治安堂復茂號順興福昌吉十三戶各一員木通明楊雲巢手杜手裕泰昌慶豐厚怡源求安 
 
 

Page 4

 
 
堂七戶各二員厚生同春恆二戶各三員淸邑一千五百九十號經德堂清邑一千五百八十九號三戶各四員元亨利四印軒二戶各五員敦厚堂銀二兩八錢王步洲募瀚手愿十千文又新安江安雅堂六十四千文清邑藥捐二十千文清江河北海神龍廟水龍局火貓會諸公三十千文清邑一千五百八十八號一千文清邑一千五百八十六號二千文○院字册○曾舘經募廿六戶四十二員丁募亭常熟三氏二戶各一員統領武毅右軍吳宏洛一百五十員無錫縣汪祖綬一百員何留春堂十六員宣州繼善堂一百員崇明縣汪定勳一百員浙江候補知府楊葆銘五十員浙江候铺同知方寳質茶規八兩江蘇布理問廳張性淵三十員八十老人南原節省養繕規銀一百千兩○外字冊○直隸雍睦堂寶銀十兩○墩字冊○張鐃洲包曉村合一元○沙字冊○愼茂恊成龔竹軒華紹光淡萬泰江鳳儀龔子明徐仰之葉慶元吳茂和十戶各一員杜仁　信昌参號徐璛竹餘慶堂吳松岩鎭局收詠芳書屋魏愽泉汪福亭手無名氏李萬豐八戶各二員祥泰永三員李正大一千三百十一號二戶各四員顧成記五員揚州無名氏陶恆盛黃利和三戶各六員孫軼記十員樊松泉廿員寶康手四十八員二千五百文亨茂募七十員沈益齋邵再卿徐春江無名氏四戶各五角○本旬實收洋六千三百十一員八角八分七厘對開十三个四開十一个規銀二百十兩慒寳銀六十三兩一錢錢一百廿七千二百六十六文○共解皖賑嚴佑翁四批銀五千兩鎭江沙洲柳少翁一批洋一千員常州沙洲姚彥翁洋一千五百員○外欠杏手五千兩芸手一千另三十員浙無名二千員輔手八十員沈凌翁八十五員采記二百兩同和義廿員戒烟公所二千二百九十八兩三錢三分思恭堂一千員知仁六十四員萬手一百員耿手五十員項手一百八十員救命橔二百另二員統候募捐歸補 
　　　浙省撫轅抄　○七月十三日通判劉舜年禀知厘捐局委代辦雙林厘局差叩謝　杭通判黃禀見禀知軍需局委幫辦局務差　○十四日通判劉舜年禀見辭赴雙林厘局差　前署景寗縣程種瑞交卸回省禀見 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[潤資助賑]  
　　杜君堯臣願寫山水紈摺扇百件助賑每件一角徐君母江加書小篆四五六尺屏幅楹聨潤照蘇君夢僊行書例城內十二樓扇號北巿元利呂宋票號均代收[  蘅臬代啓]  
[科塲杜弊示]  
　　兵部侍郞兼都察院右副都御史巡撫浙江部院提督軍務節制水陸各鎭兼管兩浙鹽政陳爲曉諭士子痛戒科塲弊端自勵眞才以光　大典事照得立身務須自愛求榮先思遠辱鄉試爲　國家求賢大典允宜屏除鑽競遴拔眞才浙省理學名區凡在縉紳顯達之士類多碩學鉅儒諸生陶淑有素諒皆束修自好但恐一二寡識者流名心過急爲奸徒所簧鼓圖捷徑以進身法固不容情實可憫茲當舉行壬午科鄉試正士子雲集之時用特申明告誡如考官士子交通作弊探名受賄聽情關節並有棍徒假稱考官親友設計誆騙或有不肖士子央挽管幹雇倩槍手串謀傳遞並臨時換卷亂號等弊犯則不赦諸生讀書砥行爭自濯磨以之掇取科名原等拾芥何必冒犯科條以身試法求榮反辱悔不可追本部院職任監臨務期弊絶風淸上以副　朝廷選拔眞才之至意下以慰諸生螢窗雪案之苦心爾士子尙其共體此衷各存自愛恪遵功令努力功名勿存行險之思彌切懐刑之懼則本部院有厚望焉爲此切切特示 
[勸賑芻旨]  
　　閱貴報告災之書勸賑之啓無日無之讀初八日報有徽州祁門縣蛟水爲災較重濳山太湖等處一時平地驟漲水三丈之多眞是變有不測當冲之處避之不及以致傷人數百讀闔邑公祭文不禁濳然淚下祁民何辜遭此鞠凶可爲奇災浩劫或有天數存耶但死者已矣生者室破田荒延此殘喘恐終成餓鬼聞祁門地僻居萬山之中恐放賑諸君有慮跋涉之難轉運非易第思成大功者極難不畏極苦不辭立功立德救人須當救徹我江南連年協賑百計千方無所不至諸善士不潰餘力不避艱辛亘古希聞如本年六月十八九日東風潮漲沿江淹破多圩災民蕩析流離已屬慘極尤幸地面不曠同日淮湖水漲已足十分河岸岌岌可危四縣二州官民日夜保險守堤見水勢洶湧料無不破之堤號泣之聲日夜不息幸十八九日東風大作湖水有减無增天亦晴霽化險爲平今日江北全獲豐收裏下河各糧向有小湖廣之稱雖有江災幸無在歉設同日成災救不勝救卽大十普渡恐不能全活衆生今日轉大刼而降小灾未始非善士救災不分畛域得以感召天和尤當驚惕猛省且糧價未驟提長假如江北成災米價非長一二千文不可俗云得福不覺我等同居江南江北之人可退一步思想當努力助賑並非刮我己肉實是天之保祐知江北四縣二州有田之家當思前日水勢之湧刻刻求天不雨不風雖能有半收已屬萬幸今日尙十分豐足當努力助賑能勻出十分之一二並非刮我己肉實天之保祐人人有此存心助賑雖皖省被灾十六縣江災數百圩災黎田溝壑而登袵席也芻蕘之言尙乞共鑒　　　　　　　　　　　　來稿　　　　　　　　　　　　　　　　　　　　　　　　　　　　　　　　　 
 
 
 

Page 10

 
 
   
 
 

Page 11

 
 
[光緒八年七月初九日京報全錄]  
宮門抄○發抄旨四道○晉學政王奏請開復文武生員片○鄂學政臧奏恭報科試事竣摺○川督丁奏請飭遵舊制遣撤營卡緣由片○晉撫張奏請攺給奬叙片○鄂撫彭奏揀補知縣摺○川督丁奏請開復知縣頂戴片○陜撫馮奏道員到省飭赴新任片○尙書麟奏請旨摺○七月初九日刑部都察院大理寺正紅旗値日無引見○劻貝勒假滿請安○嵩山等彈壓覆命○貴謝放山東正考官恩○福錕預備召見○恩承耀年各請假十日○都察院奏派專司稽查之堂官派出崇勳○召見　機福錕○發抄左宗棠奏四川咨商復减濟楚川鹽限年劃還淮岸謹擬辦法請旨遵行奉旨戶部議奏欽此○又請將被告串訟借給訟費之候補道李振玉暫革歸案奉旨着照所請該部知道欽此○又入夏後運河水勢並籌撥皖賑情形奉旨知道了欽此○丁寳楨奏審明已革雲騎尉王士玉詐冐承襲世職案定擬奉旨刑部議奏欽此○○王仁堪片再查乾隆十年奉上諭直省文武生員三年歲考臨塲不到卽行斥革等因歴經遵行在案山西自大荒以後兩經歲試臨點不到者倍多於前間有業已病故生員當時未經報學致列開除項下者臣科試各郡各生家屬補行報故呈懇開復臣訪察情形胥由荒旱之始流離轉徙病歿他鄉不獨各學教官不能責以稽查卽其同里親鄰亦復無憑呈報歲試時不能不照例備卷報部時不能不照例除名迄今年歲較豐井里漸復去者旣已生還亡者始得確耗臣維該故生等本無恒產慘値奇荒溝壑塡委於生前衣頂追褫於身後無洛中之鄭使爲繪流亡致地下之方于重遭擯乘心旣爲之不忍法尢有所未安合無仰懇天恩俯念災祲之餘准將補行報故諸生凡身故實在歲考以前係因臨塲不到報部除名者破格予以開復士子固無曠業避考之疑在學官亦斷無徇情揑報之弊如蒙兪允當由臣造具　册加取親隣甘結咨部核辦至各學教官造册開列各項例由本生家屬呈報今諸生以逃荒在外無憑報故應請免其失察處分臣爲矜恤士類起見是否有當伏乞皇太后皇上聖鑒謹奏軍機大臣奉旨着照所請該部知道欽此○○湖北學政臣臧濟臣跪奏爲恭報　臣　試事竣情形仰祈聖鑒事竊臣於上年七月二十日業將歲試情形具奏隨於八月初三日出棚按試德安次及漢陽黃州十月二十回省考武昌府本年正月十三日出臨荆門襄陽安陸四屬至四月十二日竣事十九日回省臣嚴密關防悉心姣閱每正塲點名及招覆面試俱認眞稽查如歲試時文風亦進而益上臣尤勉士子以讀書立品講求實學上副聖主作人之至意再臣所過地方民情均極安謐堪以仰慰宸厪所有微臣科試事竣情形理合繕摺具奏伏乞皇太后皇上聖鑒謹奏軍機大臣奉旨知道了欽此○○丁寳楨片再查巴東縣所屬之萬戶沱係湖北八州縣川鹽計岸埠口且例准巴東歸州興山長陽等州縣居民在沱零買川鹽濟食而宜昌府下游之灣潭漁洋關等處則又爲鶴峰長樂引鹽運道必由之路日後卽擬禁川復淮斷不能將川省計岸埠口運道一槪禁絶是以各商一聞淮軍有至平善坎萬戶沱設卡堵截之議不獨濟楚運商驚擾卽八州縣計商亦多觀望惶惑現經臣于奉到諭旨後恭錄剴切曉諭令各照常生理人心始覺稍定應請飭下兩江督臣遵照舊制不得在萬戶沱等處駐營設卡致川楚商民無故紛擾又聞淮鹽已辦官運先由監利螺山開辦今監利川商在鹽限三個月銷　等情查從前定議分銷川鹽鄂省五府二州借銷川引之地原許淮鹽分銷此次尙未經咨商奏准飭遵則川淮各銷各鹽仍應照舊前行不悖何得　將川鹽勒限禁絶致川商無端虧折實無以取信於民且川商至宜昌納厘陸續連赴監利均係　到隨銷隨銷隨到亦何能於三個月截數銷淨似强人所難尢屬窒碍難行謹附片具奉伏乞聖鑒訓示謹奏軍機大臣奉旨覽欽此○○張之洞片再晉省紳民捐賑第四次請奬案內絳縣捐生高作礪石鳴鸞俱由廩生各捐銀二百三十兩請均以訓導雙單月選用嗣准部咨以所捐銀兩核與所請奬叙各不敷銀六十二兩應令補交等因卽經轉飭遵照去從茲據該捐生高作礪等稟稱該捐生高作礪石鳴鸞俱因無力補交銀兩請照改奬章程各由廩生議叙十成貢生給予復設訓導以雙月選用核與原捐銀數有盈無絀由善後局司道造具淸册詳請奏請改奬前來臣覆查無異相應仰懇天恩俯准勅部查照攺給奬叙以遂各該員報効之忱除淸册送部外理合附陳伏乞聖覽謹 
奏軍機大臣奉旨該部議奏欽此○○湖北巡撫臣彭祖賢跪奏爲繁缺知縣揀員請補恭摺仰祈聖鑒事竊照襄陽縣知縣吳耀年於光緒七年九月十七日聞訃丁母憂開缺前經臣請以應城縣知縣羅緗調補接准部覆該員未經捐免實授歴俸與例不符應另行揀選等因自應照例另行揀員請補查定例知縣應調缺出令於現任人員內揀選調補如無合例堪調之員如准以候補人員題補又准部咨題調缺出如無合例堪調之員准以奉旨命往及曾經實缺候補並進士卽用人員酌量補用各等語今湖北襄陽縣一缺爲襄陽府附郭首邑政煩地廣且係由豫入楚門戶寔冲難至要之區臣督同藩臬兩司復於通省現任知縣內逐加遴選非現居要缺卽人地未宜實無合例堪調之員惟查有補用知縣梅冠林年四十四歲陜西長安縣廩貢生由藍翎同知銜候選知縣在籍守城出力保奏奉旨俟選缺後以同知升用欽此光緒元年三月選授湖北光化縣知縣九月二十一日到省二年九月調署京山縣知縣四年八月丁父憂回籍守制嗣在湖北晉捐局報捐分發仍指湖北歸候補班補用服滿起復赴部引見六年十二月初十日欽派王大臣騐放奉旨着照例發往欽此二十一日領照起程七年三月十五日到省委署襄陽縣事十二月初三日到任該員幹練勤明堪勝繁要係曾經選授實缺人員現在襄陽署任辦理一切悉臻妥善以之請補襄陽縣知縣要缺尙能勝任惟調缺用候補之員與例稍有未符但人地實在相需例得聲明奏請據布政使王大經兼署按察使惲彥琦會詳前來合無仰懇天恩府念員缺緊要所有襄陽縣知縣一缺准以補用知縣梅冠林補授實於地方吏治均有裨益該員係候補知縣請補知縣銜缺相當毋庸送部引見理合恭摺具陳伏乞皇太后皇上聖鑒勅部核覆施行再湖廣總督係臣兼署毋庸列銜合拼陳明謹奏軍機大臣奉旨吏部議奏欽此○○丁寳楨片再前署資州知州呂烈嘉任內未完交代銀二百二十兩三份三厘又錢四千一百五十千五百三十二文前經彚案奏明請旨將該員摘去頂戴勒限兩個月完繳在案茲據布政使鹿傳霖詳該員呂烈嘉已將前項欠交銀錢依限如數完繳並無蒂欠詳請開復前來合無仰懇天恩將呂烈嘉原叅摘項之案飭部查銷出自鴻慈除咨部外理合附片具奏伏乞聖鑒謹　奏車機大臣奉旨着照所請該部知道欽此○○馮譽驥片再新授延榆綏道佛爾恭額於本年五月十一日到陜自應飭赴新任以專責成除檄飭遵照外理合附片陳明伏乞聖鑒謹奏軍機大臣奉旨知道了欽此○○奴才宗室麟等書謹奏爲請旨事據廣西武宣縣文童覃汝昌以武生黃占鰲挾嫌主使廖元四等將伊父親覃治均截殺斃命等詞控訴前來奴才等督飭司員詳加訉問據覃汝昌供我係廣西潯州府武宣縣文章年二十八歲在縣屬遠好村居住種田度日原我父親覃治均歴奉縣諭辦理本縣團練光緒二年間匪首廖元四父子糾黨數百人欲撲本縣城池我父親探知報縣各匪聞知潰散後將匪黨余六陳老還李四三名拿獲送縣究辦在案四年正月廖元四偕子招得逃冋卽稟明本縣會營圍拿被武生黃占鰲聞知將廖元四帶出藏在伊家未獲祇將廖元四之妻拿獲送縣懲辦黃占鰲等由此懐恨至六年七月初三日我父親因公赴東鄉圩路過尊頭村被黃占鰲主使廖元四帶同廖老學並不識三人將我父親截殺隨卽斃命我母親聞知報縣勘騐我將從兇廖老學拿獲送縣當經本縣將黃占鰲提案質訊廖老學供認黃占鰲主使將我父親伏殺不諱奈黃占鰲用財擺佈僅將廖老學治辦黃占鰲釋放我赴總督巡撫學政臬司本府本道控告均批回縣仍未究辦是以我情急具呈來京赴案控告等語查稟汝昌控因匪首廖元四等於光緒三年間率衆攪擾縣城經伊父團長覃治均報縣捕拿僅將匪黨余六等三名緝獲匪首廖元四等潜逃復回又被武生黃占鰲藏匿其家祗將廖元四之妻拿獲送縣黃占鰲由此挾嫌隨主使廖元四帶同廖老學等將伊父奠治均中途截殺斃命報縣騐明將從兇廖老學獲案治辦黃占鰲用財擺佈竟得釋放伊歴控督撫臬司等衙門均批回縣仍未究辦是以情急來京訴等情如果属寔亟應究辦以儆兇頑而重民命謹抄錄原呈恭呈御鑒伏候訓示遵行再遵照奏定章程取具該原告覃汝昌結稱控經總督巡撫均未親提合併聲明爲此謹奏謂旨奉旨已錄 
 
 

Page 12

 
 
   
 
