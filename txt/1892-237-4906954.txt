# 1892 - 237 - 4906954

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印正續新增刑案匯覽出書] [  圖書集成局啓]  
　　刑案匯覽一書爲申韓家金科玉律向來雖有印本苦於漫漶模糊兹本局代鏡古書屋用新式鉛字排成印以上品洋墨紙則精選雪白連史校讎諦當裝釘精工盛以木箱式亦古雅兹已告竣因將股票停售每部四十本連箱核定實價洋銀七元正向申報館帳房出售所有從前入股君再向申報館繳洋銀三元卽可取書一箱特此布陳伏維雅鑒 
[勸捕房行善說]  
　　自通商之局開各口租界以内遂有捕房之設循西例也所以防竊盗禁鬥毆綏靖地方保護商旅此其責無旁貸者然而不收詞訟但有拘押之權並無審斷之權犯事到彼者除小事卽釋外餘必解送公堂或洋務局發落立法甚善殆猶中國之設保甲局而事務之繁重禁令之森嚴實惟上海爲最以故定章則莫敢不遵捐項則莫敢不輸拘人則莫敢不到罰鍰則莫敢不繳稍有抗違捕房卽拘而懲之租界之人遂無論富貴貧賤咸聽命焉蓋經營整頓殆三十於兹地方應辦事宜已無不盡心竭力而爲之矣說者謂租界之内五方雜處良莠不齊使無捕房人心風俗之壞更不知伊於胡底洵然哉故華人被其拘押者會訊時雖華官與西官酌斷而不容偏袒之見執法無私必罪有應得耳夫西人僅有此租界於中國而必爲之實力整治爲居民鋪戶除盗安良以襄華官之治理其心之公可見矣則凡我華人稍知自愛者受其廛而出其塗宜若何蹈規行矩毋爲所拘押以免於恥辱而後可奈之何其竟不能也每見捕房拘押人犯日必數起甚有竊賊流氓之類朝出暮歸視同逆旅豈幾經懲創尚不思痛自改悔耶乃證諸所聞竟有以久押爲得計而恃爲老犯肆其强梁將新犯凌虐敲詐一若無所忌憚者此其怙惡不悛實堪髮指捕房苟有所聞亦必不能聽其兇横若是矣或謂此等事在中國監牢尚不能免何怪乎捕房拘押者半非善類屈抑之正所以儆戒之又何必爲之過慮不知賢如公冶尚罹縲絏不可謂縲絏中盡屬匪人卽盡匪徒矣官長尚不令施以非刑乃可任同類之焦肉乎况中國監牢必爰書已定而後收禁捕房則雖屬細故亦得押之大概是非曲直尚在未定乃可先遭若輩之母手乎夫果有罪而押之致受此苦猶曰無怨也或有誣攀誤認亦須稽留一宵迨公堂訊明則一宵已備嘗其苦歴觀報登押犯相欺種種可惡情形殊令人憤不可遏蓋在押者亦未嘗不知敲詐凌虐非捕房所爲特出自同押之犯則捕房稽查約束所當格外從嚴矣嘗謂西國恤囚愼刑深合哀矜弗喜之意今捕房雖押華人亦宜一視同仁多派巡捕晝夜向察毋任此輩鴟張俾新來者另押一所倘老犯中仍有以前不法之事立送公堂加等科罪日則罰作苦工夜則加以鎖械庶兇徒稍知儆畏而平日一片公心似更周至曲盡卽有無辜被押者亦得免於婪索苛求押犯中有不頌聲交作者哉此外善政莫如嚴約諸捕恪守定章不許任性妄爲恃勢威嚇蓋諸捕中奉公守法者固多而恣横者亦復不少華捕尤甚夫儼然華人不過爲捕房所用乃觀其形狀尊西人如祖父惡華人苦宼讐豈眞天良盡汨哉亦捕房於始用之時所不及料者也試觀前報載某某二捕於盤記弄中毆某甲一案旣拖至捕房肆行荼毒復敢朋比爲奸在公堂誣控幸包探秦少卿查悉申明小弄非巡捕所應到之例麥捕頭秉公直陳請蔡太守重罰二捕可見捕房之不肯縱容矣乃客述一事有足駭異者前日五馬路失愼時客自外歸由四馬路而東已及寓所矣一華捕突來以棍搗其胸負痛告以相離咫尺且指示之語未竟旁一華捕舉棍便毆無奈繞北而南折而西衡宇相望復爲此處捕所阻如前狀客大不平謂疑其搶火耶則身無一物且距火塲遠而已抵寓所謂恐其踐道中皮帶耶則西人乘車碾過並無損傷豈非該華捕故意作威此必爲捕頭所未覺察者尚其諄諄戒飭遏其剛愎之性去其躁妄之爲俾租界中少受寃抑華人所謂功德必食報於將來敢敬爲捕房勸焉 
[上國衣冠]  
　　軍機處爲片交事閏六月二十四日軍機大臣面奉諭旨本日引見截取道吏科給事中黃煦截取知府禮部郎中何兆熊刑部郎中沈家本等三員著於二十六日預備召見欽此相應片交吏部轉令該三員於是日寅刻赴西苑門預備○兵部爲示傳事所有雲南等省學習期滿雲騎尉賀運昌金昌熾朱作炳白鶴鳴四員本部於閏六月二十六日已刻給發執照相應示傳該員等務於是日親身赴部承領勿得遲悮○戶部准直隸總督李咨開據直隸提督葉志超咨稱所部馬隊及砲隊拉砲馬匹均有疲弱卽應另購更換現派都司朱鳳雲守備馬永德赴多倫諾爾一帶地方採買戰馬三百匹古北口練軍隊中後兩營步隊前右營曁武毅軍馬小隊一哨共需馬一百五十匹該營駐防口外建昌赤峰等處應飭馬永德就近由草地解赴各防營交收此外需用馬一百五十匹由朱鳳雲解至蘆臺山海關兩處防營分給應用除附陳曁咨兵部外相應咨由戶部轉行張家口監督查照免稅放行○醕賢親王園寢神位奉入饗殿應派大臣二人前往舉行典禮奉旨著派協辦大學士戶部尚書福錕禮部尚書李鴻藻欽此○禮部爲曉諭事照得本年考試漢教習應照例於出示圑案後覆試覆對筆蹟今准至公堂稱於七月初二日申刻出示圑案初四日在貢院覆試等因知照到部爲此曉諭各直省應試進士舉人貢生等知悉務於七月初二日申刻看明圑案取中後赶緊取具同鄉京官印結填寫卷面所戮紅號赴部投遞於初四日卯刻衣冠赴貢院聽候點名覆試毋得自悮功名○浙江巡撫崧振青中丞入都陛見請訓後擇吉七月初三日首途取道天津航海赴浙江任所○吏部爲知照事所有揀補山西道漢監察御史一缺本部於閏六月二十四日帶領引見相應知照記名御史用吏部郎中和福工部郎中烏爾慶額禮部郎中恩棨於是日五鼓穿天青褂備帶補褂元青褂並佩帶對子荷包手巾赴西苑門外六項公所吏部公所内書到聽候排班帶領引見勿得遲悮○値年旗准禮部爲片行事本年考試滿教習前經本部行文値年旗轉行各旗將報考人員册送在案現在本部奏准於閏六月二十七日點名入塲二十八日考試查覆投卷人數尚屬無多相應行文値年旗轉行各旗迅卽飭令報考人員務於二十四日以前取具佐領圖結現身赴部投卷倘 
 
 

Page 2

 
 
有逾限本部概不收考○兵部爲咨行事武選司案呈所有俸滿山東任城衛領運千總李翼清本部於閏六月十九日帶領引見本日奉旨俸滿衛千總李翼清着以營守備用欽此欽遵到部相應咨行山東巡撫查照○鴻臚寺爲咨行事主簿廳案呈本寺現在辦理啓疏奏請皇上升殿所有升遷調補加級紀錄曁開復原官翎銜處分寛免降革罰俸以及降調休致留任等項官員應行一體謝恩相應咨行各旗營等衙門卽將前項應行謝恩各員造具滿漢銜名印册務於閏六月二十九日以前咨送本寺以憑繕入啓疏事關大典勿遲勿漏○前紀福某砍傷常某母女一事閱三日刑部司員帶同仵作詣騐旣升座見死者俱係婦女遂飭穩婆細騐再三騐得女母頸下左偏刀傷一處口深一寸八分女項上頭顱致命刀傷二處左右手奪刀格落十指左耳輪削落死後復砍下體三刀福供稱曾欠伊債久索不還是晨女兄持刀來找未經見面旋遇諸途伊以刀砍來遂奔入伊家將刀奪過女欲助之動手是以將女砍倒母不依只削一刀隨赴檔房首報司員以其一味胡言飭掌頰三十下女兄乞免究别故以全顔面司員飭將兇手帶回刑部飭屍兄屍弟赴部質訊及至由浙江司嚴訊責至數四福始將此案細情和盤托出供認自已持刀將其女砍斃其母砍傷諒不日科以罪名難免身首異處矣 
[北通近事]  
　　前報紀通州南雙橋路刦殺人一案兹聞當日騎驢之某甲混名火神爺平時訛詐鄉民無惡不作是日由城北葛居村雇驢一頭口稱往他處尋人言明盡一日之長驢脚錢五百文驢夫尾隨其後黃昏時節行抵馬駒橋南南雙橋甲見地僻人稀佯作下驢小溲揪住驢夫之辮欲縛其兩臂驢夫亦非懦弱者兩相格鬥直至天明驢夫始氣竭就縳甲以土塞其口復用巨石壓其胸騎驢而去時已路上漸有行人有賣菜傭素識此驢見甲行色怱怱心竊疑之上前詰問言語支離遂揪住其項送交地保禀請地方官相騐後研訊二次一一供認實情遂飭釘鐐收禁○日前有武清香河寳坻等縣逃災難民船八號旣抵岸卽扶老携幼行乞於途有懷抱木主者有牽帶猫犬者狼狽情形幾難言狀旣而齊赴道轅乞賑楊觀察諭令各回原籍聽候賑撫勿得擅自出門○東路廳郝近垣司馬病故後擇期閏六月二十日開弔闔城文武官員紳士咸往奠醊旋於二十一日舉襄暫厝東門東嶽廟俟算清交代然後扶柩回山東○江北頭帮河運漕米已抵張家灣不日當到壩請騐矣○密雲縣旗兵糧米同由縣令來通領取山東所撥粟米以便載回支放上年某大令以米色不佳致兵丁延不赴領此次大加整頓認眞騐收務期米色乾潔異常俾兵丁得沾實惠○前有土棍四五人手持巨斧在北門外江蘇外局後坡扭住一人痛擊登時血流氣絶遂舁送通州請騐孫直刺騐視後飭差拿獲土棍三名各責一千板用三聨枷枷號河干示衆中間一人矮小似侏儒左右兩人則皆身軀高大每行走左右作傴僂狀居中者必將頸伸長見者莫不掩口而笑○丞憲定於七月初一日親臨南倉箭道考試武童馬箭上月下旬各武童已在箭道中習馳驟之技一日密雲縣某武童正在風馳電掣超躍騰驤馬忽前蹄跪諸塵埃中致武童翻身跌下被馬蹄踏去鼻梁名尚未成禍先及已亦可憐已○槐某夫婦並無子嗣槐藉錢業營生婦則以針黹度日一夜婦不知何故縊死窓櫺之上槐見之急　知母家旣而父兄聞訃奔至以槐平日伉儷甚篤從無交謫之聲呈請地方官免騐槐亦傷感不止延僧超度從豐殮之○三河縣屬塢兒地方爲著名賊窟其中皆積年巨犯官軍莫敢該何近有本邑紳董據情密禀縣宰縣宰轉詳府尹請李傳相撥練勇前往助剿某夜有大軍自天津來會同縣宰及諸紳董指名拘捕惜賊已聞風颺去只獲二名當將賊黨住屋百餘椽全行拆毁 
[監司履任]  
　　新任津海　道盛杏蓀觀察筮期本月初三日吉時履任拜印禮畢卽有同官謁見屬吏衙叅但見輿者馬者車者步者賀客盈門無不衣冠濟楚旣而羽檄四里卽將關卡者員調動說者謂大都因材器使爲地擇人特不知聽鼓諸君亦曾得失縈懷欣戚交集否 
[妬姦釀禍]  
　　王二梓人傳中人也家在京師挈其鋸鑿準繩至天津營業其妻某氏雖鴛鴦裙下六寸膚圓而眉黛臉霞天然然妍媚臨風一笑頗足令見者魂消亦今之尤物也同業王甲以通家禮進見因之男女略不避嫌久之而中冓方傳有謂其牆茨難掃者友人楊乙亦託公輸子之業聞而思染指每於氏處跋來報往幾如王　回所云願作妝臺掃除隸一生常拜美人圖中偵知不由不波翻醋海前月二十九日之夜乙又陳倉暗度甲謂我已洞房先店豈容分作兩家春癩蝦蟆想碶天鵝不可不小懲大戒於是沽酒市脯享其同類兩人及緑頭巾高高戴起者酒酣商同邀乙械鬥乙固非巽懦者苦無兵器遂挈柴扉半扇大踏步向前由紫竹林轉戰至先農壇甲謂先發者制人後發者制於人遂就燈竿側匿焉少選燈影下見乙電擊風馳未遑審顧中遂手持鐵尺劈面擊來乙不及遮攔中頭額血如波溢面目模糊猶竭力支撑不肯奔避復被同仇敵愾者劈破上唇打落門牙傷及於鼻始倒仆於地噤若寒蟬甲等知釀禍端各鳥獸散時雖三鼓以後適當炎熱路上尚不乏行人見此情形立卽告知地保趙毛到塲查騐則乙肚腹已破血流額上雖氣絲未絶然除擺手外絶無言語急遣夥役投報縣署由値日二壯班差役沈兆澐連夜拘拿兇手初一日獲到甲及不知名姓者一人連氏夫一併送縣乙亦舁投縣署騐傷委員騐畢飭卽回寓敷治楊本無家室遂舁赴氏家晚間訊問之餘正兇帮兇各鞭責數百下飭其保辜然後管押氏夫雖未受笞臀之苦然亦同押班房設乙有不虞恐不能免於論抵也一朝之忿烏可逞哉 
[臺嶠新秋]  
　　署理臺北宜蘭縣蕭輔臣大令丁憂遺缺大憲委現辦艋押鹽館余東生大令秉焜接署所遺鹽館一差委現辦錫口子鹽館　用梅大令世緗庖代○總辦全臺水陸電報局務薛筱亭司馬一興供職已久睠念家山具禀邵中丞唐方伯前乞假内渡上游准之司馬遂擇吉閏六月二十六日交卸局務○宜蘭八里沙爲番民交界之所除鎭海中軍一營在彼駐紥外並設有撫墾局委員經理遇有番民交涉之事務使不偏不倚兩得其宜前者大憲以撙節爲心將局裁撤所有局務委諸營官另委帮辦一員爲之輔佐刻下大憲以營官有操練緝捕之責未便分心因另委劉屏瀋大令懷德前往接辦俾各有尊責不致藉端推諉○宜蘭營都司孔質堂都戎行斌與前任李鼎臣叅戎因交代各欵不無予盾孔都戎爰於日前命篤至臺北謁見艋舺叅將周雨亭叅戎面陳一切○臺北東門外有營房一所前由大憲札調棟字左營來此駐紥　又不知何故飭將此營遣散所　營房另調大龍洞定海右營駐紥以資防禦 
[臺北轅門抄]  
　　閏六月二十一日臺北府陳文騄奏調江蘇候補直隸州胡傳程森候補縣毛賡治知縣謝澍霖從九倪福疇何應鈐縣丞戴鴻柱均禀見羅兆基傳見王起勝禀謝點名營帶壯勇營謝德陞禀辭二十二日淡水縣葉意深鐵路總辦黨鳳岡官醫局總辦吳宗濂巡檢徐銓均傳見陳履益禀見劉廷玉江宗岳陳樹勛李鵠勛均禀安二十三日淡水縣葉意深傳見軍械所總辦茅延年磺腦局總辦翁秉鈞新委宜蘭縣俞焜鐵路總辦黨鳳岡齋金委員陳璠均禀見徐銓禀知赴嘉義二十四日知府朱宗炳禀知都宜蘭營都司孔行斌禀到臺北府陳文騄禀見二十五日候選道莊兆銘拜會機器局總辦蔣斯彤辦理淡屬監節張世湘定海石營管帶王起勝均禀見陳璠王培莆葉意深吳宗濂均傳見張炳元禀謝考試取列二等 
[興奴絃韻]  
　　署九江鎭標前營遊擊黃藹園遊戎壽山於閏六月二十八日將篆務交與新任高筱圃遊戎同科接受屆時標下中軍守備丁仰之守戎如高率同千把外委哨弁站班伺候少焉各營將領同城文員俱親臨道賀游戎接見之下略叙寒暄隨往謁鎭道各員然後往文武各署答拜○上月二十八日下午二點鐘時有划船載五客渡江放乎中流飛廉怒發舟子不善駕駛船遂傾翻五客悉數墮入水中有某米行 
 
 

Page 3

 
 
主某姓與工人某甲偕行　身懷寳銀二錠旣入水漸漸沈下甘遥呼之曰爾可將銀抛去或可浮起旋有小划船飛槳而至將諸人次第救援急覓原划船則已被風吹至張家洲始經義渡局紅船鈎住迨翻轉見船内尚有一人氣息奄奄閱時方醒○前者有某某諸惡少挾妓游甘棠　忽起酸風遂致爭鬥花月温柔之地幾變而爲長槍大戟之塲事爲德化縣羅明府所聞出示禁止復以名勝之所不宜任其荒無力捐廉修整一新復於告竣後重申禁令曰烟水亭上供有神明理宜肅靜用昭虔誠乃有無賴肆意横行借名避暑結伴成羣東倒西臥露體赤身有時聚賭　旦侵晨洋烟過癮隨地横陳種種褻瀆惡習相因無分良莠來去頻頻現辦保甲亟宜認眞恐有匪類潛跡難尋著令捕保時刻梭巡　有　項會僧稟明倘有違抗綑送公庭立予懲治决不從輕徇情容隱厥罪維均特此告誡各宜凛遵○本月初二日下午鐘鳴四下箕伯揚威走石飛　其勢甚猛江中白浪壁立幾如萬丈銀山龍開河口外泊有民船數艘飄蕩於狂風暴雨之中無異深秋落葉蓬桅篙槳毁壞無遺幸舟人登岸拽之得免翻覆歴一點鐘之久始得浪靜風平 
[興雨祁祁]  
　　寍波旱象已成農民憂心如擣本月初六日上午西鄉白龍王廟西南鄉銅盆浦南鄉萬山等處好事各舁者龍神上像簇擁入城約計鄉人千餘名借祈雨爲名招摇過市旣而舁入提道府縣各署各官皆行三跪九叩首禮復每起賞給飯錢或十六千或二十千初七日東南鄉定橋茅洋等處初八日西鄉白鶴山廟望春山廟高橋等處又有數起鄉人舁龍入城事同一律各衙門賞亦如之有知其事者謂鄉人此舉非特侈游觀實爲後來減租地步若此則其居心刁猾已見一斑官奈何尚拜跪明虔不爲之直誅其隱哉○本月初五日鄞縣楊邑尊出示通衢禁止屠宰次日率同僚屬詣郡邑二廟焚牒薰壇祈禱再三以冀甘霖速沛蓋與請龍之事同一神道設教也 
[流氓選事]  
　　小流氓肇事向惟滬北稱盛邇來城中及南市亦有小流氓命儔嘯侣遇事生風前晚本城王家弄地方有小流氓六七人年僅十餘歳在街游玩適有某紳之子某甲手持鵰翎扇緩緩而來小流氓以爲可欺一擁而前或拉其手或奪其扇一哄而散中無可如何祗得狼狽而返小流氓似此猖獗是亦地方之憂也○鄉人某甲於昨晨入城購物行至東街與流氓某乙碰撞乙大肆咆哮將甲扭住甲卑詞乞恕乙尚不肯干休遂被扭至小茶館評理嗣經惡黨作好作歹罰甲出洋三元甲孤掌難鳴祗得如數付洋垂頭喪氣而去 
[查封烟館]  
　　本邑城廂内外大小烟館如有冐名頂替以及盤頂接開情事一經縣局查出立卽封閉將門牌吊銷憲示煌煌宜如何各守舊章邇有名阿鬍子者盤頂新北門内盧家弄後面某甲所開小烟館私自開張賄串北三鋪地甲沙柏春含糊過去前日被帮辦總巡朱森庭明府查悉前情帶同局勇前往將阿鬍子拘獲並將烟槍十一枝帶回局中一面傳該地甲沙柏春至局候示俄而明府升座提訊阿鬍子供稱小的向爲烟館堂倌邇因失就遂於上月中旬出洋數十元向甲盤頂烟館該地甲曾收受小的洋銀十元叩求明察明府查檢起案之烟槍祗有十枝問尚有一枝何在答稱小的携取時中途墮落一枝被盧家弄口開榮泰烟館之張海朝取去明府提張至案張俯首求恩並將烟槍呈案沙亦叩頭如搗蒜明府判將張笞責四百板沙柏春旣充地甲不應受賄著重責二百板枷號一個月游行各處示衆仍著將洋銀十元交案以便給阿鬍子具領起案之槍一併劈毁 
[縣案彚錄]  
　　王松桃控髮妻顧氏被妻弟顧富春及富春之叔福生串通藏匿等情黃愛棠大令提訊之下兩　供稱顧氏卽蘭英遭法界烟妓顧阿翠領去大令復提阿翠到案一再盤詰阿翠堅不供認大令著將兩顧收所阿翠交官媒看管一面飭原差查緝顧氏卽蘭英到案再行訊辦此已詳登前報近由該差帶同夥役四處查訪旋查得顧氏被　秀卿藏匿寳山縣地方前日該差等在英國牢監左近某公館内將潘拘獲當卽押解至縣署黃大令諭飭看管候訊○謝陸氏前控房客袁福泰抛屍不收等情黃大令立卽飭差下鄉查訪該差前去袁已將屍收殮遂回縣禀覆此已列報在後又據該氏投縣喊控狄得泉及副保彭雲章藉端訛索大令以該氏初控情節均屬子虛此次亦難免砌詞誣控惟彭係在官人役恐有别情遂於前晚升堂集訊該氏供稱小婦人喊控袁福泰一案後經袁將屍收殮不料彭及狄等藉端拆梢令小婦人出洋一百元方可息事小婦人一時情急來案下控告求請明鑒彭供稱小的現在二四保圖中爲夥役謝陸氏與袁福泰因抛屍糾葛由小的從中解勸並無勒索情事大令得供以該氏所控不實喝令退去具結呈案彭雖無勒索証據究屬不安本分申斥再三亦著具結開釋 
[英界公堂瑣案]  
　　包探黃四福禀稱翁錦言在某烟館吸烟昏昏雲霧之中忽將眼鏡失去兹由小的查知竊賊邵增福所竊得贓後交與同黨張阿福質錢用特吊贓送案翁申訴前情請卽給領邵供稱小的家在蘇州日持烟籖至各烟寮求售無意中拾得眼鏡是以倩張售錢不知伊竟典押張供稱小的在某烟館値堂邵以眼鏡求銷因無主顧是以典押如今　乞施恩蔡太守判令將邵管押兩禮拜張罰洋銀一元充某處西醫院經費贓給翁領去○包探孔　才禀稱流氓陳炳和見許阿大掉船裝蘆粟向之索取許不肯給以致口角爭毆紛紛擾擾之間許船上忽失去布衫兩件因之拘陳送案請懲許訴稱小的販蘆粟來治下竟有流氓纏擾不休陳供稱小的係上海人向賈蘆粟並不纏擾更不知伊如何失去布衫蔡太守判令枷號兩禮拜發捕房帶往犯事地方示衆期滿笞責二百板○王氏卽王金秀輕衫蓮步檢袵訴稱小婦人家在上海昨晚與姊妹行張沈氏出外閒行途遇向不相識之錢雲隆等有意調戲與之爭論以致被毆張沈氏因護衛小婦人致失金約指旣而錢等奔入某棧閉門辱駡不休是以指交巡捕送案張沈氏訴稱小婦人所失金約指値洋銀十餘元錢供稱小的係蘇州人在某棧司帳是日與王福生同行適與氏相遇小的惟咳嗽一聲氏卽指爲調戲爭執間有數馬夫助氏恣横將小的兇毆小的無奈逃回棧中將門關閉伊等安有失去金約指之事尚乞原情王供稱小的係蘇州人與錢同行並未調戲婦女至失去金約指之事更爲聞所未聞蔡太守判罰錢洋銀三元王罰二元償氏所失之物餘免置議○包探沈金隆禀稱譚澤湖雇乘奚邵桂之東洋車遺下綢衫一件及憶著卽投報捕房兹由小的獲奚詰知贓已質得錢五百文是以送案請訊奚供稱小的係崇明人坐客遺下綢衫早已質錢花用自知不合尚乞寛限借還蔡太守判令管押兩日贓歸捕房以待失主領去押本准奚隨時拔還○關梁氏訴稱小婦人原籍廣東今居治下因同葉寳明買水菓論價不合口角遭毆傷及眼泡尚求究辦葉供稱小的係寍波人在治下設水菓攤實因先被此婦辱詈兇毆故與爭閙蔡太守判罰葉洋銀半元給氏爲養傷費○包探王阿二禀稱林嘉福與李信有同居被李竊去綢褲一條經小的查獲人贓解送案下林訴稱小的賃屋治下虹口與李同居李乘小的不及隄防竊去綢褲旣由包探獲賊請准領贓李供稱小的係寍波人因有急需私取綢褲付質原思多方籌措背地贖還如今旣蒙訊明尚求恩釋蔡太守判令管押一禮拜贓給林領去○包探張九意禀稱唐百順見沈阿海家小孩臂籠銀　乘機捋取兹經小的查獲是以解送案下請卽訊追沈訴稱兒子在路閒游被唐將去銀釧一枚兹包探已獲原贓請爲給領唐供稱小的係寍波人流落此間初次犯竊願大老爺開小的自新之路俾得痛改前非蔡太守判令枷號十日發頭門示衆贓給沈領去 
[法界捕房瑣案]  
　　　查獲僞車照一案本館已屢列報章昨晨捕頭令將僞製捐照之孔華小買用僞捐照之東洋車主婦王氏及其女阿桂顧周氏及其女阿照又查獲存有假捐照八張之車主王老海朱芳來解案候訊葛同轉問馬王氏等曰本委命爾等交保出外追尋僞製捐照之張大迄今數日爲何尚未尋交同供稱張早已聞風遠避矣同轉問孔曰爾知張製有僞捐照若干供稱張以前製僞捐照本由已故之顧裕祥 
 
 

Page 4

 
 
起意本年四月張欠馬王氏之錢以致口角停歇後仍時至馬王氏及左右隣家閒逛問爾如何製僞捐照供稱小的以意爲之並未有人傳授問爾共製過若干張供稱小的先製五張後又製十六張其中十餘張由馬王氏飭車夫送舊捐照來命小的改製問馬王氏曰爾究於何時起購用僞捐照供稱小婦人自今春三月起每月祗購五張惟本月購至十張據經賣之車言夫此種僞照係張所製同轉謂孔僞製工部局車照本應重辦姑念犯事後去而復返自行投案是以格外從寛判令笞責一百板枷號四十五日馬王氏自認從三月起共購用三十餘張每張罰洋銀一元五角共罰四十五元王老海購用八張罰十二元交保出外之錢李氏亦有僞照一張著保交案罰一元五角餘人雖無僞照惟與張定然相識判令具連環保結以後不得再蹈前轍　前日玉工楊子山訴稱小的於黑暗中行經新北門外被徐金寳徐阿金二人截住行兇搶去鵰翎扇及翡翠班指請卽訊追葛同轉研訊之下以兩徐供稱有阿四金卽屈松亭者指使行兇攫物遂著押候拘阿四金到案質訊阿四金知罪無可逭將姘婦馮氏送交捕房誣楊與氏有私故與尋釁昨晨捕頭飭將馮氏及兩徐解案阿四金繕就禀詞歴陳暗昧之事楊請追被搶之物同轉著諸人暫退獨訊阿四金一人阿四金供稱小的娶馮氏爲妻約已四年不料氏不安於室竟與楊有私借屋英租界與寄母阿泉娘等串合六月十一日之晚馮氏與楊同赴小房子中選神女雨雲之夢小的聞信赶至楊已被阿泉娘放去祗得將馮氏扭回馮氏依舊戀姦前晚又與楊同行河畔小的是以糾同友人扭往肆毆同轉喚馮氏到案與丈夫對質馮氏卽口呼寃枉叩乞伸寃同轉問爾已嫁與阿四金應恪守婦道今旣與楊有染以致送案請懲有甚寃有甚枉乎氏歴訴情由大略謂小婦人自日本回申得有洋銀數百元光棍阿四金時來勾誘以致失足伊開貨器鋪小婦人兼販珠寳玉器詎知阿四金本花烟館龜子邇日仍不守本分常與無賴爲儔每月由小婦人貼洋銀十元以資浪蕩之費今年六月阿四金欲向小婦人取洋銀三百元小婦人不允遂將小婦人珠寳箱搶去至今未肯交還反欲將小婦人毆死現在身上有傷由友人永順文卿說合令小婦人每月給洋銀三十元之譜箱内一切珠寳均由公所中取來理當清理問小房子事可有否供稱楊係玉工本來相識惟小房子一切全無影嚮心　不甘且楊交易玉器時常至小婦人家與阿四金見面青天在上並無半點私心阿四金仍嘵嘵置辯馮氏稱六月十一日小婦人並未到過阿　娘家且無被阿四金扭回之事阿四金稱邱母馮趙氏亦知此事同轉命傳馮趙氏詰問供小婦人時或下鄉時或住滬此次已在滬兩月矣問八月十一日爾女因作不端之事被女婿扭回有此事否供稱女兒毫無主意竟從光棍阿四金數年辛苦積有餘錢悉被阿四金騙去目今囊中已罄致有反目之爻六月十一日好端端在家安有在小房子中扭回之事問阿四金平時所作歹事鄰人可知道否供稱請大老爺察訪可也同持著將兩徐還押阿四金押候交人保出諭令馮氏之母邀經勸人永順文卿到案核奪○織布局女工某氏被某小烟館主茅甲誘往蘇州女父遂將茅姊錢茅氏扭送捕房管押此已詳列報章矣昨晨捕頭令將錢茅氏送案請究葛同轉詰問之下氏一再抵賴堅不肯招包探孫錦榮禀稱小的查問是處鄰人據云前數日有女子在伊家現經氏母帶去矣同轉著押候比究○烟娼陳張氏訴稱小婦人於前年十一月至惡鴇婦錢二　花烟館内賣娼以圖餬口旣而患病沈重不得已將親生之二歳小孩寄與二寳家撫養後小婦人不願作此皮肉生涯贖身而出向領小孩據云已帶回鄉間緩日交付迄今五載仍未交來是以控請追究葛同轉卽飭某包探將錢鴇提訊供稱小孩由陳張氏言明送與小婦人現在旣欲　還求寛限二十日交案同轉著卽押交○俞恒卿訴稱小的曾出洋銀十元向張炳卿許壽卿賃得小烟館生財一副擇吉六月十六日開張至閏六月初七日張許欲逐去小的將烟館收回故將兩人送請究問許供稱小的所有烟館並未租賃與俞亦未收取頂首現因有人盤頂故令其交還此事有小九子阿雙等人與聞求恩訊斷葛同轉判令將俞交人保出恊同清理帳目○姚錦堂訴稱前日因急需付會欵洋銀兩元向友人處借得翡翠約指一枚質諸乾豐押店店夥吳仲芳估定價値取之人内墜於地上以致砸碎不得已扭吳來案訴請訊賠吳供稱戒指本有碎痕姚特於晚間來質希圖家混葛同轉判令將約指作價兩元一角三股分賠吳姚各出七角其友亦認虧七角 
[正字]  
　　初八日本報後幅登有匿帳吞騙告白内裝貨水力稅水字悮排扛字合爲更正 
[上海六馬路仁濟善堂接到河南告災來電照登]  
　　少欽蓮珊心如蕃甫綏之子眉子萱諸善長鑒頃接河南省城勸辦衛府水災義賑　董來函謂衛郡汲輝獲濬淇縣大水災民待救孔殷求先倡勸兩千餘金往賑極貧之民查近八萬餘口前由開封局巢份翁代電叩懇諸善長大發慈悲籌欵拯救兹復專函托訴函求諸善長俯憫災黎籌欵寄汴乞巢份翁面交義賑董士周昇臣婁守之先生核實散放或請貴所請友赴汴自賑以活災民原函由驛遞呈叩求先發申報大訴不揣冐昧謹代衛輝六縣災民九叩揚大訢叩 
　　　啓者順直水災决口十餘處數百里一片汪洋遍地鴻嗷魚鱉爲伍待賑情形急於星火無如籌賑萬分艱難疉次登報布告公鑒詎意今日河南衛輝府告災之電又至際此時艱爲呼奈何善昌等謬膺賑務盡心籌募三鼓已竭顧此失彼殊呼負負惟有據情將來電請登報章仰求溥海海人同居覆幬苦樂相去天壤務祈憫憐災區互解仁囊拯彼垂斃救人一命勝造七級浮屠正是積隂功培厚德之機會伏維仁者之洞鑒焉九頓百叩謹代災黎布告台聞倘蒙惠助豫捐卽當彚解併合聲明七月初八日 
起 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　　 
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年閏六月廿九日京報全錄]  
　　宮門抄○發抄硃批五道○兼署閩督希奏遴員借補都司摺○又奏調署知縣片○大臣志奏修理各項要工片○河督許奏漕船全數渡黃進運日期片○直督李奏訊明盗犯照章正法並請將拿獲鄰境盗犯及失察捕役爲盗各員分别議叙議處摺○閏六月二十九日工部鴻臚寺廂黃旂値日無引見○秀吉假滿請安○海緒彈壓覆命○濂貝勒耆齡良培各續假五日○吉恒續假十五日關防衙門奏初七日大高殿大光明殿拜表謨貝子瀾公行禮○順天府奏忠義局第一百四十二次請卹○召見軍機○皇上明日寅正至太廟行禮畢還海辦事召見大臣○發抄福潤奏江北江蘇漕船出境日期奉硃批知道了欽此○又伏汛期内黃河兩岸搶護平穩奉硃批知道了欽此○又民人楊汰等故殺非一家四命復謀殺一家二命案審擬奉硃批刑部速議具奏欽此○又民人王文新之母王紀氏捐賑請旌表奉硃批著照所請禮部知道欽此○又搜挖蝻子奉硃批知道了欽此○○福州將軍兼署閩浙總督世襲一等繼勇侯奴才希元跪奏爲遴員借補内河水師都司員缺恭摺仰祈聖鑒事竊照浙江錢塘營都司許廷瑞准補浙江提標左營遊擊所遺都司准到部咨係内河水師題補第一輪第六缺輪用應升人員行令揀員請補等因定例内河水師都司缺出於内河水師人員内題補如内河水師未得其人卽以外海水師人員借補等語伏查浙省内河實缺守備祗有太湖營守備何永祥一員該員與是缺係屬本府本營例應廻避未便遷就請補自應照例在於外海水師現任各守備内遴選借補查有浙江定海鎭標右營守備吳鈺年五十三歳江南上元縣人由行伍剿匪著績遞保儘先守備奉部擬補瑞安協右營守備嗣經調補今職光緒二年四月領劄到營任事歴俸早滿資格最深任内並無違礙事故該員營務諳練槍砲亦嫻歴經委署遊擊篆務辦理裕如以之升補斯缺可期勝任核例相符合無仰懇天恩俯念内河水師都司員缺緊要准以該員吳鈺借補錢塘營都司於營伍河防均有裨益如蒙俞允俟部覆到日卽行給咨送部引見除飭取履歴咨部其所遺守備係外海水師題補之缺容俟接准部覆再行按照定章揀員請補外謹會同護理浙江巡撫臣劉樹堂浙江提督臣馮南斌合詞恭摺具陳伏乞皇上聖鑒勅部議覆施行謹奏奉硃批兵部議奏欽此○○希元片再現署福安縣本任漳平縣知縣顧芝因案撤任遺缺查有寗洋縣知縣汪臣洽練逹有爲堪以調善又古田縣知縣林大受因案撤任遺缺查有現署霞浦縣本任閩縣知縣徐錫祉老成端謹堪以調署均飭俟交代清楚再赴調任供職據福建藩臬兩司會詳前來除批飭遵照並咨部外謹附片具陳伏乞聖鑒謹奏奉硃批吏部知道欽此○○志元片再據逹喇嘛逹克敦等報稱本年五月二十八日狂風大作永福寺大雄寳殿前右邊榆樹被風吹折致將殿西南角桶望壓傷瓦片脫落鼓樓東北角並西隨墻門均皆被樹壓傷旗杆摇動等情呈報前來奴才派委關防員外郎富基查騐無異案查永福寺僧房八所每所三間前經大雨後已據該逹喇嘛等呈報均有滲漏院墻圍墻亦有坍塌之處奴才以工非重要未便隨時請修當飭暫爲緩辦在案今大雄　殿等處又有被風情形自應妥爲修理以壯觀瞻現在用項難籌所有前項呈報各工均擬俟奉有謁陵諭旨再行請修謹附片具陳伏乞聖鑒謹奏奉硃批知道了欽此○○許振褘片再本屆江北漕船十起江蘇漕船八起於五月二十三日全帮挽過山東濟寍州天井閘當經恭摺具奏在案臣卽飛飭司漕文武員弁嚴惟各帮漕船連檣上駛不容稍有停延本年春夏之交雨澤稀少汶源亦弱漕船北挽維難雖經該道廳竭力撈挖如法鋪注究屬底水過少未免卽節費力幸伏前連得數次暘雨漕船始得暢行兹據連河道等禀報江北江蘇重運全帮十八起均於六月初十日次第挽抵十里堡適値黃水報長探量水勢黃高於運當卽會同江安糧道督率廳縣啓壩放船將各帮全挽入黃依次駛赴陶城埠運口江北十起江蘇八起連檣前進於六月二十五日未時全數挽入北運河魚貫北上等情查歴來漕一出運渡黃由黃入運往往守待汛漲稽延時日本年節令較遞雨水亦晚此次渡黃入運尚屬迅利無誤除仍飛飭司漕文武各員弁晝夜催提䟎挽毋得片刻停留以期早抵通倉俟挽出東境另行馳奏外所有江北漕船十起江蘇漕船八起全數渡黃進運緣由理合附片具陳伏乞聖鑒謹奏奉硃批知道了欽此○○大學士直隸總督一等伯臣李鴻章跪奏爲訊明情重盗犯照章正法請將拿獲隣境盗犯並失察捕役爲盗各員分别議叙議處恭摺仰祈聖鑒事竊查曲周縣獲賊王九潮等聽從逸賊劉凌山紏邀行刦該縣城内三合成鋪綢綾等物拒傷鋪夥一案前經提省飭據保定府審明開摺解司覆審詳經批飭正法兹據備具供招詳由臬司核轉臣覆加確核緣王九潮馬占奎苗金田增劉來城楊二標子李小句趙有福薛滾子周六杜大石五張趙冬子史五行分隸成安大名威縣山東館陶邱縣等縣光緒十七年三月初六日該犯等與已獲解歸鉅鹿縣審辦之杜二杜三未獲之曲周縣捕役劉凌山成安縣人賈摺兒張春子大名縣人李有得磁州人張黑子山東邱縣人李三館陶人張四兒不知何州縣人王二高小羊子遇道貧難劉凌山聲言曲周縣城内三合成綢鋪貨物甚多起意行刦十九潮等允從是夜分持洋槍刀棍等械同夥二十五人偕至曲周縣城外從城墻缺口混進三更時走至東街客民張樹珊三合成綢鋪門首馬占奎與苗金等十餘人在外把風接贓劉凌山王九潮楊二標子趙有福李有得賈摺兒杜二等砸開鋪門進内行刦鋪夥柴啓印驚覺喊捕趙有福用木棍將其左䏩膞拒傷劉凌山等刦得綢綾衣服等物遞交馬占奎等分携一同逃至漫地查點俵分各散事主張樹珊於被刦後報經該前縣謝池春勘騐差緝獲賊劉來城一名並起獲原贓綢疋衣服賊械洋槍旋經臬司訪聞該縣有　役爲盗情事派委候補知縣姚爲霖馳往密拿詎劉凌山先已逃逸因將謝池春撤任該署縣李應培會同委員拿獲馬占奎苗金田增杜大據大名鎭拿獲王九潮石五張趙二標子李小句調署邯鄲　知縣李兆梅拿獲杜二杜三趙有福薛滾子趙冬子周六劉金堂鄭傳鵝薛小三陳王春韓青銀王玉杜金才等一併解省發交保定府究出杜二杜三劉金堂另有夥刼鉅鹿縣衙署重案鄭傳鵝薛小三陳玉春韓青銀杜金才有夥刦磁州事主徐麟經烟館烟土之案王玉一犯另有行竊成安縣事主劉成等家衣物各案分别解交鉅鹿縣並廣平府查案審辦復據成安縣續獲史五行一名解交保定府嚴審該府朱靖旬審明開摺解司親審無異案犯杜大劉來城在監病故由司解經臣批飭將王九潮馬占奎苗金田增楊二標子李小句趙有福薛滾子周六石五張趙冬子史五行等十二犯卽在省垣照章正法並將該故犯杜大劉來城照例戮屍同王九潮等首級一併解赴犯事地方懸杆示衆兹據該府備具供招詳司核轉前來通行内載直隸省强刦之案但有一人執持洋槍在塲者不論曾否傷人不分首從均擬斬立决裊示等語此案王九潮等聽從逸賊劉凌山糾邀夥衆入城行刦三合成鋪綢綾衣服等物拒傷鋪夥所供行刦月日及上盗拒捕情形悉與事主供報相符贓有起獲經主認領正盗無疑該犯等或入室搜刼或在外把風接贓且持有洋槍自應按照通行問擬王九潮馬占奎苗金田增楊二標子李小句趙有福薛滾子周六石五張趙冬子史五行合依直隸省强刦之案但有一人執持洋槍在塲不論曾否傷人不分首從擬斬立決梟示通行均擬斬立决梟示刺字該犯等越城行刦情節較重已照章正法並將在監病故之杜大劉來城照例戮屍同王九潮等首級解赴犯事地方懸杆示衆以昭炯戒趙有福薛滾子二犯另有搶奪永年縣過客王永忠等銀錢烟土等物一案照章罪止斬梟已歸此案擬結應毋庸議杜二杜三劉金堂三犯剔歸鉅鹿縣審辦鄭傳鵝薛小三陳玉春韓青銀杜金才王玉六犯訊非此案正賊應由廣平府查案審辦該犯等在外爲匪原籍牌甲無從覺察應免置議不能禁約其子爲匪之犯父王春起等飭縣分别責懲鋪夥柴啓印傷已平復亦無庸議首犯劉凌山現據曲周縣續獲禀經批飭正法逸賊賈摺兒等緝獲别結杜大劉來城在監身死業據清苑縣騐訊明確委因病劇所致刑禁人等訊無凌虐情弊應毋庸議正任行唐縣知縣調署邯鄲縣知縣李兆梅首先拿獲隣境斬梟盗犯薛滾子趙有福周六趙冬子四名例得議叙着任曲周縣知縣謝池春失察捕役爲盗亦有應得處分均應聽候部議除備錄供招並檢同杜大等病故圖結咨部外所有審辦緣由理合恭摺具奏伏乞皇上聖鑒勅部核議謹奏奉硃批該部議奏欽此 
 
 

Page 13

 
 
[光緒十八年七月初一日京報全錄]  
　　宮門抄發抄硃批四道台藩唐奏恭報接印日期摺○粤督李奏調署知府片桂藩黃奏恭報交卸黔臬篆務起程日期摺○署黔臬貟奏恭報接篆日期摺○黔撫崧奏報委署各缺緣由片○又奏臬司到任日期片○豫撫裕奏叅知縣摘頂片○東撫福奏委員管帶營防片○兼署閩督希奏請給還縣丞頂戴片○將軍裕等奏揀補城守尉摺○豫撫裕奏甄别知府片○直督李奏甄别各員片○七月初一日内務府國子監正黃旗値日無引見○禮王謝賞壽物恩○耀恒謝授福建遺缺道恩○召見軍機耀恒○發抄福潤奏撥解藩庫銀兩以防汛工奉硃批著照所請戶部知道欽此○升泰奏通判沈天錫俟差竣再行給咨回籍終制奉硃批著照所請該衙門知道欽此○許振褘奏漕船挽出東境奉硃批戶部知道欽此○劉樹堂奏遊擊回文友因傷請免騎射奉硃批兵部知道欽此○○二品銜福建臺灣布政使臣唐景崧跪奏爲恭報微臣到任接印日期叩謝天恩仰祈聖鑒事竊臣蒙恩補授福建台灣布政使遵旨於四月十三日到京叩覲天顔仰蒙召見二次聖誨周詳莫名欽感請訓後束裝起程由天津海道馳抵台北府城奉督撫臣檄飭赴任六月二十八日准署布政使台灣道顧肇熙將台灣布政使印信文卷移交前來謹卽恭設香案望闕叩頭謝恩祗領行事伏念臣猥以庸才謬膺鉅任自維檮昧深懼弗勝查台灣海外要區新設行省藩司地當總匯職重旬宣一切地方事宜在在均關緊要惟有倍加勤愼殫竭愚誠隨時隨事禀承督撫臣認眞辦理以期仰答高厚鴻慈於萬一所有微臣到任接印日期並感激下忱謹恭摺叩謝天恩伏乞皇上聖鑒謹奏奉硃批知道了欽此○○孚瀚章片再高州府知府隆斌調省察看所遺高州府知府篆務應行委員接署查有試用知府吳尚恭老成隱練吏事明晰堪以署理據布政使覺羅成允按察使額勒精額會詳前來除檄飭遵照外謹循例附片具陳伏乞聖鑒再兩廣總督係臣本任毋　會銜合併陳明謹奏奉硃批吏部知道欽此○○新授廣西布政使臣黃槐森跪奏爲恭報微臣交卸臬篆起程日其恭摺仰祈聖鑒事竊臣於本年三月十八日接奉貴州撫臣崧蕃行知吏部文開光緒十八年二月十一日奏上諭廣西布政使著黃槐　補授欽此當卽具摺謝恩籲懇陛見旋經撫臣檄委員東道貟鳳林署理按察使篆務已於五月十五日抵省臣當於十八日將印信文卷移交署按察使貟鳳林接收清楚卽於是日交卸擇於是月二十一日由貴州起程北上趨詣闕廷跪聆聖訓俾遂就贍之願藉伸依戀之忱所有微臣交卸貴州臬司篆務起程日期各緣由理合恭摺具陳伏乞皇上聖鑒謹奏奉硃批知道了欽此○○鹽運使銜署貴州按察使貴東道臣貟鳳林跪奏爲恭報微臣接篆日期叩謝天恩恭摺仰祈聖鑒事竊臣接撫臣行知委署臬司篆務飭卽迅赴署任當於四月二十七日交卸貴東道篆五月十五日抵省十八日准升授廣西藩司黃槐森將臬司印信並文卷等件移交前來當卽恭設香案望闕叩頭謝恩祗領任事伏念臣關中下士知識庸愚倖捷禮闈分司駕部從戎隴石薦改官階出外黔南調膺首郡晋分巡於三載未報涓埃權陳臬於一時仰叨雨露查黔省地當邊徼臬司總匯刑名舉凡察吏詰奸除暴安民在在均關緊要如臣檮昧深懼弗勝惟有矢愼矢勤隨事禀承撫臣認眞辦理不敢以暫時攝篆稍涉因循以期仰答高厚鴻慈於萬一所有微臣交卸貴東道篆接署臬司日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○崧藩片再查前准部咨凡調署實缺州縣佐雜不得逾十分之二並將因何調署緣由及委署若干員按季造册詳咨又咸豐十一年十一月二十三日奉上諭嗣後各省州縣無論奏調委署代理著每屆三月彚奏一次由吏部嚴行查核如有違例更調等弊卽將該督撫藩司分别叅奏欽此又准部咨候補委用試用人員除委署無人之缺及暫時代理無庸核計外如委署有人之缺擬請州縣與佐雜分計各不得逾十分之一以示限制又州縣佐雜缺人員調署比照委署定章各不得逾十分之一以示區别各等因歴經遵辦在案兹查光緒十八年春季分現任人員並未調署别缺候補委用試用人員除撤省察看另有差秉及請咨引見所遺各缺不計外亦無委署有人之缺據藩司王德榜造册具詳前來奴才覆查無異除册分送部科外謹附片具奏伏乞聖鑒謹奏奉硃批吏部知道欽此○○崧蕃片再前准吏部咨二月十一日奉上諭廣西布政使著黃槐森補授唐樹森着補授貴州按察使欽此查新任臬司唐樹森到任尚需時日奴才委令貴東道貟鳳林接署臬篆業經奏報在案今貟鳳林於五月十八日到任該升司黃槐森卽於是日交卸二十一日起程北上除咨部查照外謹附片具陳伏乞聖鑒謹奏奉硃批知道了欽此○○裕寛片再州縣徵錢糧例應儘徵儘解一經交卸尤不容日久延欠兹查有丁憂候補知縣王序宗前署登封縣任内交代經該管河南府督飭監交算明開報除欠交捐欵由外勒追所有虧短内外結正雜銀共一千零九十二兩六分八厘屢催未解實屬玩延自應據實叅追以重庫欵據藩臬兩司會詳揭報前來相應請旨將前署登封縣事丁憂候補知縣王序宗先行摘去頂戴勒限兩個月如數完繳倘逾限不完或完不足數再行從嚴叅辦除查取該管上司職名俟展叅時隨案開報外理合附片具陳伏乞聖鑒訓示謹奏奉硃批著照所請該部知道欽此○○福潤片再光緒十五年十月二十八日欽奉上諭各省防營如有更換管帶員弁或移紥他處著　時奏聞等因欽此欽遵在案兹駐紥鄒費等縣管帶刑字營營官候補遊擊李鴻慶據報在防病故查有候補遊擊九當麟堪以派委接帶又駐東嵩武軍驤武右營營官候補都司劉占魁另有差　查有候補都司何雲貴堪以派委接帶均仍分駐原防地方巡操除分檄飭知並咨部查照外理合附片陳明伏乞聖鑒謹奏奉硃批兵部知道欽此○○希元片再南平縣峽陽縣丞滁逹士應　光緒十七年上忙米二百五十九石零任催未解經前督臣卞寳第附片奏叅摘頂勒限完解欽奉硃批允准恭錄飭遵在案兹據福建藩司潘駿文會同督糧道陳鳴志會詳該縣丞梁逹士已將欠完十七年糧米二百五十九石零掃數解清彚入光緒十七年分奏銷案内造報請將原叅摘頂給還等情前來相應請旨准將南平縣峽陽縣丞梁逹士原叅摘頂處分開復以咨觀感除咨部外謹附片具陳伏乞聖鑒訓示謹奏奉硃批著照所請該部知道欽此○○奴才裕祿濟祿跪奏爲擬請揀員調補城守尉要缺恭摺仰祈聖鑒事　據廣寍驍騎校阿榮禀報廣寍城守尉宗室祥翰於光緒十八年六月十二日病故查廣寍城守尉一缺管轄四路一邊地面遼闊政務繁劇且爲奉省西路衝衢緝捕巡防倍關緊要非老成幹練熟悉情形之員雖期勝任奴才等詳加體察查有開原城守尉宗室興麟才識諳練辦事實心以之調補廣寍城守尉人地相宜實與地方有裨如蒙俞允其所遺開原城守尉員缺請　旨飭下兵部照例辦理所有擬請揀員調補城守尉要缺緣由理合恭摺具陳伏乞皇上聖鑒謹奏奉硃批著照所請兵部知道欽此○○裕寛片再查道府人員分發到省試用一年　詳加甄别歴經遵辦在案兹查有分發河南試用知府王鴻現年六十二歳直隸景州人由四川奉節縣知縣加捐知府指分河南於光緒十七年二月二十九日到省扣至十八年二月二十九日試用一年期滿據藩臬兩司甄别會詳前來奴才覆加察看該員王鴻才具穩練辦事詳明堪以知府留於豫省照例補用相應附片具陳伏乞聖鑒訓示謹奏奉硃批吏部知道欽此○○李鴻章片再道府州縣無論候補試用人員應自到省之日起予限一年詳加察看出具切實考語奏明補用查有候補知州姚虞卿候補知縣阮國楨吳大照均到省一年期滿例應甄别據藩臬兩司詳請核辦前來臣查姚虞卿辦事勤奮阮國楨心地樸實吳大照才具明晰均堪留省照例補用俟有應補缺出按班序補除履歴册咨部外理合附片具陳伏乞聖鑒謹奏奉硃批吏部知道欽此 
 
 

Page 14

 
 
[光緒十八年七月初二日京報全錄]  
　　宮門抄○諭旨二道錄前○粤督李奏甄别各員片○又奏勘明被水災區請准豁除糧額摺○將軍依等奏報回首日期片○黔撫崧奏查閱營伍完竣摺○河督許奏擬補都司請先發給署札片○七月初二日理藩院鑾儀衛光祿寺正白旂値日無引見○愛隆假滿請安○帛公請假十五日○召見軍機崑岡張蔭桓○○李瀚章片再前准部咨嗣後佐貳雜職等官無論何項出身凡係補缺應行具題者試用期滿由該督撫甄别具奏等因歴經遵照辦理在案兹據兩廣鹽運使英啓同廣東布政使覺羅成允詳稱查有試用批騐所太使呂兆奎江西鉛山縣人由監生報捐鹽大使銜因剿辦番社案内出力奏保以鹽大使不論雙單月遇缺前先選用復遵新海防例改捐批騐所大使指分廣東試用光緒十六年十一月十二日由吏部帶領引見奉旨著照例發往欽此是月二十日由吏部給發執照起程十七年二月二十六日到省又試用鹽大使師恒祜湖南長沙縣人由文童保奏賞　　品藍翎因克復吐魯番城案内出力保奏以從九品分省補用光緒五年蕩平新疆南北兩路案内出力保奏光緒六年正月三十日　上諭著以鹽大使分發省分補用欽此簽掣長蘆親老告近改掣兩廣十六年五月十二日由吏部帶領引見奉旨著照例發往欽此是月二十日由吏部給發執照起程十六年十一月十五日到省又試用鹽大使許之芾浙江錢塘縣人由監生遵籌餉例報捐鹽大使並捐免保舉指分廣東試用光緒十六年九月十六日由吏部帶領引見奉旨照例發往欽此是月二十日由吏部給發執照起程十七年三月二十九日到省以上三員均試用已滿一年詳加考察具詳請奏前來臣查呂兆奎年力强壯師恒祜年壯才明許之芾才具謹飭均堪以本班留省照章補用除咨部外理合附片具奏伏乞聖鑒謹奏奉硃批吏部知道欽此○○頭品頂戴兩廣總督兼署廣東巡撫臣李瀚章跪奏爲勘明鎭平縣屬文基等鄉被水衝坍田畝難期墾復籲懇天恩准將額徵錢糧銀米豁除以廣皇仁恭摺仰祈聖鑒事竊照廣東省嘉應州屬之鎭平縣文基等鄉於光緒十五年夏間猝遭水災業經前督撫臣委員馳往賑撫先後奏明並請將光緒十五年分應徵地丁錢糧銀米蠲免欽奉恩綸允准恭錄轉行欽遵在案嗣據鎭平縣詳稱該縣文基等鄉被水衝坍田畝業已成潭實難墾復請將糧額照例豁除卽經飭司札行嘉應州委員會縣確勘詳辦去後兹據廣東布政使覺羅成允督糧道韓文鈞會詳據嘉應州知州吳宗焯詳稱委員試用未入流錢鍾澍會同現署鎭平縣知縣龍紹儀親詣勘丈力確加具印結造册詳請核辦伏查戶部則例内開各直省地畝如被水衝沙壓不堪耕種地方官報明上司委員勘確出具印結送部題豁糧額又光緒十六年三月二十二日奉恩詔内開直省坍役田畝仍納虛糧地方官查明咨部奏請豁免各等因今嘉應州鎭平縣屬之文基等鄉於光緒十五年夏間被水衝坍田地一十一頃二十五畞零業經該縣會同委員查勘明確委係被水衝刷成潭終年不涸實難墾復核與請豁之例及恩詔條欵均屬相符自應准予豁免查該縣原額田地山塘共稅一千六十五頃四十二畝零每年額徵地丁錢糧銀二千九百六十八兩九分七厘米九百四十七石四升一合六勺現在被水衝坍田一十一頃二十五畝零該額徵銀二十九兩七錢六分四厘額徵米七石五斗四升五合七勺理合造册詳請奏懇豁除等情前來臣查鎭平縣屬之文基等鄉被水冲缺田畝委係水深成潭難期墾復所有額徵錢糧米已成無著合無仰懇天恩勅部核議准將被冲田糧銀米照例豁除以免虛懸除將山結送部查核外所有鎭平縣文基等鄉被水冲坍田畞請豁除糧額緣由臣謹恭摺具奏伏乞皇上聖鑒訓示謹奏奉硃批戶部議奏欽此○○依克唐阿等片再本年四月初間奴才增祺前往綏化廳督察清丈地畝時値教匪劉振慶劉老道等在東歳子地方聚衆謀爲不軌甫經官軍剃除之後深恐餘匪潛匿居民流離有碍丈務當經派委主事常喜帶同該廳巡檢劉毓峯等前往勘查妥爲輯撫旋據查報餘匪均經各隊隨時搜緝附近逃避人民亦均陸續歸回復業地方刻已敉平並將首逆劉振慶僞軍師劉秉禮等地畝地價查出分别撤佃入官以昭懲戒另據十六起委員呈報先後一律開丈行繩奴才復親履抽查各委員等恪守章程面詢佃民尚無藉端勒索情弊並於沿叚察看田土肥沃五穀皆宜特因天氣熱少寒多向來禾苗不甚高大以故時當盛夏猶可丈量惟自經招墾三十年來積欠弊深詞訟每多籐葛不了此次車轍所至呈詞竟有一百餘件之多除命盗案件均交該通判等秉公審結曁界址不清者分交委員查辦外其餘俱經督飭清訟行局隨到隨結並無拖累綜核各起册報旣皆趨事赴功體騐民情亦復相安無事奴才依克唐阿曾亦派人查訪情形大略相同自可先行回郡免滋糜費且丈竣在邇所有籌辦保甲以清盗源安置屯墾以裕旗丁生計均係目前要圖奴才等雖往返函商意見相合其一切事宜尚須面爲酌擬再行奏明辦理隨札令清丈行局總辦恊領穆精額等仍在該所實力督理奴才已於六月十六日回省所有清訟委員及隨帶員弁均經撤回以節欵項核自六月十五日以前所丈地數已逾十七萬餘晌其已丈未經呈報到局者尚不在内約計未丈地畝已不甚多統俟丈竣再將數目詳細奏聞再入夏以來雨水調匀將來可望有秋堪以仰慰宸厪所有奴才回省日期謹附片陳明伏乞聖鑒謹奏奉硃批知道了欽此○○頭品頂戴貴州巡撫奴才崧蕃跪奏爲遵旨查閱通省營伍一律完竣恭摺仰祈聖鑒事竊查前准兵部咨光緒十八年二月十八日奉上諭本年輪應查閱湖北湖南雲南貴州四省營伍之期貴州卽派崧蕃逐一查閱認眞簡校如有訓練不精軍實不齊者卽將廢弛之將弁拋實叅奏毋得祝爲具文欽此遵卽恭錄咨明提督四鎭轉行各標恊營遵照並將撫標左右兩營及貴陽平遠平越新添各營營伍先行校閱於四月初十日出省前赴下游閱看鎭遠古州鎭標恊營守兵練軍各情業經奏報在案嗣將下游各營閱畢旋省調集返省遵義定廣都匀上江等營兵練簡校後因黔省天氣尚不炎熱亦無大雨時行卽赴安順府城調閱提鎭各標協營守兵練軍次第考校一律完竣於五月二十一日回省照常辦事伏念奴才奉命查閱營伍或親詣考騐或就近調閱總以訓練能否精銳軍實是否整齊分别優劣以定賞罰查各該官兵等合操各陣步伐均尚合式施放連環槍砲亦能聨貫如法各營正署將備千把外額世職武舉槍箭中靶合計在七成以上各營練軍守兵鎗砲中靶合計在八成以上能至九成者亦多當經按名奬賞其各營員弁按藝出衆者均逐一登記俟遇有缺出酌量升補以示鼓勵查此次校閱尚無弓馬生疎者其有弓馬稍次數員已勒限練習再隨時調操以觀後效是以本屆未經叅劾且轉瞬卽考騐軍政之期已與提督曁各鎭會議詳查各該營員弁平日差操勤惰是否恪守營規再行分别核辦奴才惟有嚴飭各營將弁督率兵練勤加操習俾成勁旅以其仰副聖主整飭戎行之至意謹會同雲貴總督臣王文韶貴州提督臣羅孝連合詞恭摺具陳伏乞皇上聖鑒訓示謹奏奉硃批知道了欽此○○許振褘片再接准兵部咨覆升補河標濟寗城守營都司張志有係山東濟南府歴城縣人與是缺都司距籍在五百里以内例應廻避行令咨商山東巡撫揀員對調俟揀調奏准再行調取行見給發札付隨經臣咨商山東撫臣去後兹據咨覆查所屬都司非現居要地緝捕關係卽河漕不熟一時並無合例應調之員俟揀調有人再行咨商等因伏查該都司駐紥濟寗州有管轄地方訓練營務催䟎漕船修防河務之責在在均關緊要員缺未便久懸今張志有旣據山東撫臣咨覆一時並無合例應調之員自應據實陳明合無仰懇天恩可否勅部先行發給准補濟寗城守營都司張志有署札以專責成出自　逾格鴻施俟揀員有人再行送部引見換給實授札付以符定章理合附片陳明謹奏奉硃批兵部議奏欽此 
 
