# 1895 - 174 - 4907968

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種洋五元○刑案匯覽洋七元○資治新書礪洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[接論商務]  
　　推其商務之壞由於輕視商人之故西人士商並重中國則重士而輕商往往薄商賈爲巿儈目工藝爲細民平日抑勒百端有事視爲魚肉上之人旣輕視夫商而商人亦不復能知自重故讀書不成去而學賈甚有略識之無粗知疉算居然爲貿易中人旣無學問以擴充安有才識以爭勝西人則無不讀書不特本國之書無不細心講究卽别國之語言文字亦有講貫精通者故其出外也不受人欺且於各國之風土人情易於洞悉華人如欲至外洋經商無論本國之書不能不讀卽外國之語言文字更宜加意學習今之華人之憚於出洋者雖資本之難集亦因其學之無所恃耳去者果獲利而回居者將接踵而去并知商務之中大有經濟非一無所學之人所能前往則謀利之心重學習之心自不能不專爲父兄者自不敢因子弟之學賈而遂惜誦讀之資爲子弟者亦不敢因習賈有時而遂廢鑽研之力將來學校廣設來學者必多以視今之勉强裁成視爲具文者其難易當可立决行見中國之人才將因商務而興者矣說者文與武合國可以轉弱爲强竊謂士與商合國可以轉貧爲富此不可輕商者一也然爲商之道貴乎流通便捷無論出洋居鄉資本愈多則貿易愈易中國非無殷實之家無如有資本者不能爲商欲爲商者苦無資本有錢之人又不肯以資本輕易授人無錢之人一時亦安能集成巨欵是非廣設公司招徠股分不可當時礦務之興利之所在衆之所歸買股者無不踴躍解囊可見人心之嚮往矣後因有始無終資本無著人皆視股分爲畏途并皆委咎於官辦之不善公司之事如經官辦則斷無買股之人宜聽商人自行設立惟簡公正大員以維特調護其間代商人以籌劃不能侵商人之利權并仿外洋領事之法許各業公舉紳董優以體制假以事權遇有商務經營更改可以直達有司凡有益於中國者不以成法相撓庶商人無牽制抑勒之患有設法倚賴之人上下一氣彰明較著自無蒙蔽侵吞之弊且分則勢散合則力厚用兵與爲商其道一也資本愈多則招股愈易招股愈易則人心愈堅一業肇興則衆業易舉則凡開礦造路電報建船諸務無不可藉衆力而成西人設立商會公司律法著有成書宜折衷而叅酌之富國之權輿在於是矣此不可輕商者二也商務之興必資轉運勢不能捆載現銀而去則必設極大之銀行并分設通商各埠庶易於匯兌現在外洋匯兌均由外國銀行經手不特利權外屬且先令漲落不時華人轉折較遲無不因之賠累現在官民士商之銀大半存於西人銀行之内大抵以該行資本較大不易虧折倒閉之故以中國有用之錢置於無用聽他人運用得利豈不可惜如設立公司銀號官民合辦聚大小各戶現銀總存一行如百川之匯海存之固不嫌其有餘用之亦無虞其不足國家偶有軍事餉項不足勢必取之商民如今日倭人搆釁創行息借雖集成巨欵然亦大費經營苟設銀行一呼可以四集非但可以不借洋債擴而充之并可以奪海外之利權洋人出借或數十兆或數百兆措置裕如若中國斷無如此便捷非中國果貧於西人也中國之財散而不聚且成中飽之局洋人之財聚而易見家國一體官商一氣如人身之衆脉融會貫通自無偏枯之患國用不足借之於商商用不足借之於國此西人致富之源也中國倣而行之則民財有歸宿國用可轉移固爲商務之一大關鍵也久久行之可以取信於中國并可以取信於外邦不必盡用現銀刊印鈔票旣無折色又無短平行路便於取槜匯兌便於郵寄豈非便捷之一端耶非立銀行商務不能起色然非商務有起色銀行亦斷不能輕易設立是又互相表裏者也此不可輕商者三也未完 
[本館接奉電音]  
　　昨日午前京師飛電傳來上諭一道敬謹譯登○閏五月初三日奉上諭奉天府府尹著松李補授欽此 
[蘭臺佳話]  
　　京師訪事人云五月十七日午後天雨雹平地積寸許大者如含桃小者如粟米西北鄉多被災者大約闊四十五里長百里以内北地麥秋較遲貽害當非淺矣○大興宛平兩縣將舉行縣考報名者都計百餘人初擬五月十九日扃試旋復展期○五月十四日宣武門月城内扛夫某甲酒後向賣瓦器人某乙詐錢乙怒而毆之甲乘醉奔至城門官廳擊錪凡錪惟城門啓閉時擊之誤擊者有罪兵丁乃擊甲於獄并株連及乙焉○宗人府夾道出有命案一起訪之知其事者曰某甲曾竊塾師某乙衣物是日乙有事倩某丙庖代甲乘機而入又竊乙積金十兩丙見而阻之甲反羞爲怒出利刃剌丙斃鄧乙弟某丁年方七歲被官役拘繫於獄官向嚴詰丁年幼不禁威喝誤供殺人時乙亦在館乙遂同付之縲絏中○崇文門外火把廠人某甲方一十七齡向習銀工今年新娶某氏女爲妻甫兩閱月五月中忽被人迷拐歴一日夜不返次日其比鄰某鞔工遇諸蘆溝橋之西呆若木雞呼之不應急以冷水噴其面始醒而偕返而拐匪已杳不知所之矣 
[川學過漢]  
　　四川督學使者吳文宗樹棻由京赴蜀道出漢濵乘坐官舫溯流而上於五月二十日吉行抵漢岸寄椗漢口大碼頭小住俟舟子置辦什物卽擬解纜乘流直上大碼頭口高搭彩栅各署文武咸赴船中拜會迎接如儀盡地主之誼也 
[添造擡槍]  
　　槍砲爲行軍之利器可以百年不用不可一日不備禦外侮戮强宼非此莫能奏功亦猶長堤之防江然武漢兩地自去冬經上憲札委槍砲局員在武昌漢口漢陽等處開爐鼓鑄八尺鑌鐵擡槍數萬枝彚解南洋各埠以備堵守工程告竣陸續解往下游交割聞此種擡槍長逾八尺徑圓約三寸有奇兩人擡之以擊敵無不命中及遠誠破敵之利器也造成後經各大憲閱試果然現聞擬添造萬枝以備各處防軍之用故歐冶子一流人終日揮汗工作幾無暇晷也 
[軍麾遥蒞]  
　　䢴上官塲探悉署理長江提督彭軍門楚漢將次來揚地方官特派丁役在碼頭支搭衫棚預備 
 
 

Page 2

 
 
迎迓至上月二十六日早軍門乘坐官舫用小火輪拖帶進口鹽揚等營曁城外駐防南字合字等營以及團防勇丁均各派出隊伍恭伸迎迓由三汊河起直至徐凝門排如雁齒密若魚鱗但見旗幟連雲戈矛耀日槍聲震地砲火亘天旣抵碼頭文武印委各官均紛紛呈遞手版軍門並不入城在碼頭稍泊卽傳令將坐船駛赴五臺山營前寄椗緣署瓜洲鎭高鎭軍光効前因海氛不靖時督帶南字等營駐節於此刻下尙未回轅仍在防次軍門因有要公與之面商是以前往會晤聞軍門登岸後與鎭軍暢談約有兩時之久直至午後三點鐘始命駕回舟隨飭起椗仍用小火輪拖帶遄返比開行時各營弁兵復站隊鳴鎗恭送如禮有見者謂是時適天大雷雨憑空倒瀉無殊玉女傾盆各營兵丁雖淋漓盡致而隊伍毫不紊亂依然一律整齊統帶者紀律之嚴卽此可見矣至軍門此次蒞揚究與鎭軍所商是何要事甚爲機密俟有確聞再佈 
[袁江紀雜]  
　　清江訪事人云東門外河北岸覺經寺於去秋分設東征糧臺轉運局由上憲委派文武員弁押解軍裝上至徐州下迄金陵絡繹於途源源不絶旣而海疆平靖將此局裁撤者兩月有餘刻又重開照常辦事○淮揚海道謝觀察所招浦勝軍駐紥水渡口東圩門外每日黎明時各携畚鍤而出修造城外土圩務令較舊加寛并添設土圩門一道圩濠寛廣約二丈餘復就圩外建造砲臺十分堅固至午後三點鐘許各勇始得回營○大憲每於下營點卯時僅帶親兵數名不用執事并出示諭禁不准小民入營賣物勇丁上街時皆須領有號籖端陽節營中犒賞從豐人皆謂爲恩威並濟云○鄧統領正峯統帶前後左右正等字五營分駐河北岸二公祠各處上月十六日下令總歸西壩附近河灘新營中駐紥惟邇來各營哨新築圩岸日夕勤勞加以寒暑不調以致疫癘四起患此者不下數十人統領恐癘氣四傳飭抱恙者另居一處其中以右營某哨鄧管帶所轄者爲尤甚管帶憫若輩無錢以備藥餌因捐廉散給俾得延醫蓋亦好行其德者也○此間於上月十五日及十七廿一等日先後皆得甘霖當十七日黎明時蝶夢方酣忽聞霹靂一聲窓櫺摇撼雨師風伯携手偕來鳳里及淮安關所轄日新路諸處溝澮皆盈而袁江南圩門外依舊金烏照耀何上蒼之待小民亦厚薄不齊如此耶○聞之老農云今歲田禾得雨後聊可補救於什一所有離城數十里之東南一帶早獲甘霖者雖大麥業已枯萎而小麥尙十分暢茂將來禾稻秫頭亦可慶豐收也○近來疫氣流行死亡相繼某日城内大街某中紙鋪中六人同時染患其餘抱恙者亦多藥鋪醫家倍形心亂○前當旱魃爲災時米麥雜糧無不立時昻貴兼之南來北往勇丁不絶於途以致曰米每石陡加銀二錢餘物較平時亦加價三分之一猶幸天中節後漸漸從廉小民餬口有資不致眉山雙鎖矣○時當夏令伏汛宜防上月廿一日運糧河水陡漲五尺有奇刻下仍繼長增高有加無已北門外及吳公祠小水門外各處所搭浮橋浪駭濤驚時虞衝散量其事者均令加上篾纜多至八九條至於清江閘口波濤滾滾聲若巨雷招招者欲爲一葦之杭大爲費事○城内遊府街東首廣春戲園前曾租與四宜艸堂開設洎乎鑼收鼓歇袍笏闌珊有旗員名覺羅春者賃居其内前月某日春忽喬遷有過其地者謂是處有廳屋數椽接連泮水東卽張公别墅一灣流水自北而西又有雁齒小橋斜枕長隄之上隄上兩行垂柳濃陰交加當夫三伏光陰池何開放衣香人影掩映畫中眞可謂消夏之名區尋詩之勝景也 
[潯江雜記]  
　　九江訪事人云署九江府崔蘭嶼太守交卸篆務後於五月十二日赴湖口厘局新授九江府尹西太守飭將衙署洒掃黝堊擇吉十六日午刻遷進文武官弁賀者如雲○時逢炎夏薰風南來九江鎭周德泉鎭軍飭標下飛虎選鋒新勁各營齊赴大校場操練槍砲每日自黎明至目晡方回○某日全泰盛信局遣某夥送信至景德鎭行經都昌縣屬雞腸嶺日之夕矣突來强盜四人將局夥刃傷刦去會票若于張計銀五百兩并洋蚨二百翼刻下局主已赴縣禀報矣○五月十八日俗傳爲大端陽節潯城内外好事者以綵綢紥就龍舟佐以鼉鼓金鐃遊行街巿各戶用紅紙裹鹽茶犒之并以香燭擲入船艙名曰驅邪逐疫龍船多至三十餘艘觀者雲集○楚北人廖甲作客潯江娶魏氏之女爲室于歸七載瑟靜琴耽旣而廖返楚五年近復來潯則妻已與某氏子有私串同濳逸急冋魏氏詢問魏氏惡言相向反向廖索人廖不得已四出偵尋迨尋獲則將髮剪去願入空門廖無奈赴縣控陳彭星階明府庭訊之餘將廖妻掌頰六十下令廖帶回原籍○五月十八日英領事雷夏伯柬送竊取太古洋行大錢二貫之賊人吳金遇請訊盛司馬飭笞責一百板枷號示衆 
[揚城大雨]  
　　揚城陰雨屈計已及旬日時或廉繊細洒時或暴注滂沱由五月廿五日起卽無片刻之停迨廿九夜十點餘鐘時更雷電交加憑空直瀉簷溜湍激恍如萬馬千軍奔騰澎湃愈落愈驟徹夜不休直至翌晨十點鐘始止有戲以玉尺量之約得九寸有奇城内除閙巿各店雇夫宣洩外其小街僻巷幾無一處不一片汪洋途路爲斷深可没踝行者皆須倩人劍負以行不數武又復如是衣冠中人咸從事肩輿其低窪處所以及大小東門坡下各戶家家皆水深一二尺不等皆支板搭閣闠室踞坐其上更有不能炊爨者蓋灶門已在水中央至新舊城水井無處不水勢平欄可無綆短之慮更有數處滔滔上泛流溢於外者皆由雨久且驟處處溝澮盈滿一時宣洩不及也大約須三二日間方可涸退據耆老云似此一夜間下至九寸有奇可謂非常大雨矣實爲近年所罕見至於倒塌房屋傾圯牆壁更不知凡幾有無慯人情事尙未詳悉俟有續聞再布 
[雨中走水]  
　　揚城自五月十九日得雨後鎭日阾霾無日不雨天氣鬱悶到處潮濕非常淅簷牙蕉心滴碎廿九夜十點鐘時小窓兀坐短檠昏殘正苦無聊忽舉首見東北方紅暈半天如朝霞耀彩急至中庭觀看時正細雨霏霏然不聞喧嚷聲諒在城外俄而大雨如注紅光遂不復見翌晨詢諸居人咸謂但見火光不知所在嗣有賣菜傭來自城外云係東門外凹字街東首某嫗因取火尋蜰虫不意延及蚊帳登時直上炎炎冐出屋頂幸暴雨驟至祝融氏始退避三舍計燬去茅屋兩間餘各無恙云 
[䢴江仕版]  
　　前紀正任淮南監掣府楊同辰司馬禀報丁艱當蒙運憲江都轉檄委施少畲分轉　前往庖代詎料分轉履新纔數日忽接揚寓家信驚悉其太夫人偶因微疾遽於五月十六日駕返瑶池分轉聞信星夜奔回擇十八日子時在灣子街公館大殮至所遺南掣一缺運憲江都轉以是缺任重事繁遴員署理須候督鹽憲批回方能下委籌思至再因特檄委南批騐廳陳鹺尹桂蔭先行就近護理俾施司馬得以交卸起程奔喪已於上月廿六日分别飭遵矣○前直臬司周玉山廉訪馥去歲當倭人肇釁時奉上游委派督辦東征前敵糧臺數月於兹備嘗艱苦刻下和局已定廉訪回津銷差並陳請代奏開缺回籍當蒙俞允廉訪遂携同瀛眷由北南旋於上月望日抵揚蓋廉訪公館本寄寓䢴上是日　舟旣定廉訪旋卽乘輿至東圈門府第從此杜門謝客彈琴賦詩飼鶴種花優游林下洵足樂也○兩淮通州分司出缺經運憲江都轉詳准督憲遴委凌楷山分轉樹模署理前已登紀兹聞分轉奉札後特往金陵謝委並謁見香帥禀陳一切五月廿三日已由省旋揚卽至運署禀辭履新寅僚親友往送者甚形熱閙聞接篆之期已筮吉本月初十日云 
[地將得價]  
　　各處貨物運到沙巿者漸漸加多各洋商擬在沙巿設立棧房怡和太古已在荆沙之竹家子地方租買地基以便建造洋房前因太古與天主堂爭租某姓地基租價八百兩太古尙未允准旋卽租與天主堂一千三百餘兩太古以爲租買在先憑價八百兩須先成交天主堂以爲約據已立不便退還兩造爭租地主只得擱起均不租賣不知以後如何調處也近日招商局又派人往沙巿採買地基興造商局聞沙巿擬設海關所以各洋商已爭先租地造屋將來日本通商該處開闢碼頭沙巿貿易當格外起色矣 
[太守來滬]  
　　江蘇候補知府王旭莊太守仁東前日由蘇來滬假寓全安棧爲行轅昨日命駕入城赴各當道處拜謁駕至縣署黃大令迎入花廳晤談片刻興辭而别 
 
 

Page 3

 
 
[請看大魚]  
　　本城太平街居住之某甲昨日航海歸來從海灘上獲住鱷魚一尾携歸置於通衢令人一開眼界遐邇聞之皆稱生平未覩結伴來觀哄動一時其物鱗甲俱黑身長七尺頭尖身圓四爪龍形兩目圓睜時開時閉盤伏不動觀者無不嘖嘖稱奇咸謂此物神靈不可褻瀆想係造孽致遭譴謪也 
[因憤自戕]  
　　天津人某甲向在某戲園承值衣箱與棋盤街鷄鴨弄某烟倡有嚙臂盟烟倡自贖身後卽視甲如陌路時以白眼加之甲見此情形不覺憤甚前晚懐刃而往烟娼又肆意譏嘲甲突向胸前亂剌幸經旁人奪住舁送仁濟醫院醫治未知能不致殞命否 
[備解兇犯]  
　　本邑西鄉法華鎭人丁阿全前與張竹卿同到虹口賭錢輸洋五元嗣於本年二月間在法華鎭三涇廟東首張竹卿剃頭畢甫出店門適與丁阿全相遇張思及賭輸之洋係我一人所出心有不甘開口借洋二元丁無以應口角之餘丁奔回取小尖刀一柄追去至戳張竹卿咽喊倒地殞命丁見勢不佳自知人命難逃奔赴法華司巡檢衙門自行投首麥熾齋二尹飭地保送縣報請相騐黃大令騐屍後帶丁到案研訊曰張與爾借洋亦無甚寃仇何至下此毒手供稱輸洋是張自願過後抱怨小的强要借貸小的無錢回家惟有黃豆一擔想挑去售賣應他之借被父親責備賣豆何故小的說不出此中情節大受父親深責因而忿無所洩持刀結果他性命人不累人投案自首大令審實供詞釘鐐收禁詳請各大憲核示在案兹奉批飭解省勘訊擬罪大令奉文後飭典史騐明面貌箕斗以便塡註文牘申解省垣典史蔡季卿少尉昨日午後升坐本署二堂發出監牌飭差從獄中提出略訊年歲籍貫供本邑人氏年廿三歲飭仵騐明面貌箕斗報畢還禁當卽開摺申復縣尊聽候備文起解並飭原差赶備赭衣木籠應用 
[會訊售地案]  
　　德商德華銀行投英公堂控華人山芋香不交地契一案會經德繙譯官佛爾克與宋莘樂通剌會訊嗣以此事曾在上海縣涉訟一切憑據均在案中故須請縣主黃愛棠大令會訊昨日午後三點二刻大令携帶案卷鳴騶蒞公堂俄而佛繙譯官亦到原被告各延律師申辯並呈地圖一紙中西官旣升座山所延律師老威金生倩舌人問曰本律師知山與奚朗如已在縣涉訟德華銀行不知因何忽欲控山大令曰此案因奚向山買地付過銀票一紙計銀三千三百兩曾經存案而地契無著以致涉訟本縣亦曾訊過數堂旣而應文森向買此地亦因講價不合輾轉相商始定與奚各得一半山奚應三人均經允洽同具切結於上年十二月二十五日過割其時山應俱到案奚獨未到此係奚之不是而山擅將此地另賣與人則山亦有不合之處威律師稱去年二十月二十三日縣憲堂諭奚得北首一半應得南首一半三人同具切結限二十五日將價交楚此結與合同無異三人自宜照此行事後奚延不到案先自失信過期之後山卽可將地任意另賣况曾備信告奚奚並無回信卽可作允許而論故此事山並無錯處大令曰奚確有不是之處惟照中國例山未投禀亦不能無過山稱今年二月初八日投過禀詞大令曰雖曾投過尙未批准奚供稱具結之後卽將情告知德華主人德華主人責以不應自主故卽禀知領事照會黃大老爺山供稱地旣賣於奚朗如則一切收條定票均繕奚亦政堂字樣與德華主人毫無干涉惟未賣之前欲換道契曾倩德華主人掛號佛繙譯官謂此案前旣由縣主定斷請照縣斷辦理可也山稱旣照縣斷則願與奚入城投案大令曰本縣今日並非爲定案而來惟此事各有不合若欲定斷亦無不可遂着奚略加價銀山將地交付萬一山地不能交出則著山於清還定銀之外再罰若干通剌曰黃大老爺如此定斷毫無偏袒矣威律師曰情願還銀德華所延律師哈華托曰本律師今代德華主人來案德華主人曾言一定要地不欲得銀現在德華主人因事他往須閱四禮拜方回若欲還銀目下本律師不能專主威律師曰去年定斷後要地與否奚理應將情陳明案下乃並不說起直至地已塡平奚忽索地譬如定購一物定者久不往取店中已經售去則惟有罰銀而已現在原告欲照縣斷可以一併歸案本律師亦可不與此事大令曰如定欲歸案惟有照中國例辦理先將二人懲辦後再斷但德華主人旣不在滬可俟來滬後自行理說如理說不妥則再行訂期會訊以六禮拜爲限中西官皆以爲然遂卽退堂 
[縣案二則]  
　　前准英公堂移送鄭錦祥龔許氏姘識糾葛一案到縣後黃大令飭差看管前晚　帮審委員夏芝蓀明府升坐花廳提訊鄭錦祥供蘇州人年四十歲在治下英租界麥家圈開坐褥店二十歲時與龔許氏姘識其時許氏廿八歲姘有十年生一女今年十四歲後來小的另娶正妻許氏吵擾曾赴英公堂控訴蒙前任蔡大老爺訊斷龔許氏原夫雖死尙有親子理應回宗撫養不得冶蕩私識有違婦道惟旣與鄭錦祥生女判令出洋一百五十元給許氏領之回家嗣後不許往來免生枝節小的遵斷付洋一百五十元完案去春許氏又來吵擾復赴英公堂訴禀蒙宋大老爺又將許氏責懲許氏叩稱小婦人一時糊塗以後不敢現在原夫所生之子業已娶媳抱孫當卽回蘇再不來滬宋大老爺念他悔悟旣願回蘇再不來滬從寛免責着卽動身不准逗遛不料兹又復來盤踞吵擾是以扭至公堂禀訴宋大老爺以許氏怙惡不悛慺次滋擾特送案下請懲龔許氏供蘇州人年四十八歲廿八歲時孤寡無依憑丁姓爲媒醮與鄭錦祥爲妻生有子女鄭錦祥忍心昧理在後娶妾置氏於不顧並未收伊洋一百五十元之事鄭錦祥又供前年在案下亦曾涉訟黃大令斷令遞解回籍後經伊母來案具何自行回籍明府查閱原卷果有其事判令今次定須遞解許氏聲稱與鄭錦祥二十年夫婦現今娶妾將我遞籍殊非情理如果要遞解請將鄭錦祥舉家全行遞解明府大怒曰爾與鄭錦祥私識有何體面况迭經官長斷離給洋回籍瞻敢復來滋擾廉恥喪盡又敢在公堂之上挺撞官長喝令掌頰一百下暫交官媒看管候備文遞解回籍鄭錦祥斥釋○日前由天津縣解來寡婦熊劉氏到上海縣交收請傳母屬給領到縣後黃大令查閱來文飭差傳到其母劉張氏到案具領前晚夏明府訊問劉張氏供揚州甘泉縣人住居鄉間年四十一歲丈夫在滬南海運局當亨庖之役帶氏母女二人來申寄住英租界六馬路平日揀茶葉洗衣服爲餬口計女兒今年十九歲云年憑福建人陳老爺爲媒嫁與陳之同鄰熊姓爲妾得受身價洋七十元言明日後往來熊娶後帶往天津求官甫經三月女婿病故今旣移解案下求恩給領熊劉氏供詞與母相司聲稱母親所生氏一人並無弟兄嫁熊　爲妾到津三月丈夫一病不起氏身在客地舉目無親進退維谷無奈何逢人哭訴經人禀知天津縣訊悉母屬來甲長解到此求大老爺恩准　　母親回家明府曰劉張氏可是爾親生母否答是明府卽著劉張氏出具領狀存案領女劉張氏叩謝領女而去 
[法捕房紀事]  
　　寍波孀婦王陳氏爲蟻媒王阿毛等　轉誘入小東門周敬堂卽麻皮阿四所開花烟間内賣娼蟻媒將帶擋洋　分文往索取存洋口角爲巡街捕拘入捕房解經鄭大令訊供著押候周敬堂呈繳憑據及追出分用之洋繳案充公各情已兩紀前報昨鄭大令蒞捕房會同謝副捕頭發落各案命將龜妓蟻媒一併帶案覆訊周敬堂呈遞憑據一紙大令閱視問陳大有何人王陳氏供卽小婦之寄父大令謂爾前後供詞不合又問家内尙有何人供父母早亡終鮮兄弟大令謂照此情形只能迷至善堂王陳氏供婆婆欲靠小婦人養活求恩明察大令謂爾姑不到亦不能具保供有寄父可保大令謂名稱寄父係張姓名姓猶且不符何能具保著將蟻媒王阿毛照原斷笞責一百板追繳吞用銀洋王阿毛供已交王陳氏阿婆求恩免追大令不准又將陳鳳年陳五二人各笞五十板周王氏掌頰一百下著一并還押候覓保將分用之洋呈繳到案充公王陳氏押候發堂留養待其姑來案具領○竊犯唐德榮董德全在北京輪船竊取搭客鋪蓋衣包爲包探拘獲解經鄭大令訊供認竊不諱昨命提到案照原斷各笞一百板問前在何處犯案受責供稱初次犯竊大令謂現是初犯何以各有板花二人各俯首不答又問何處人唐供紹興董供鎭海包探又禀唐係積竊屢次犯案大令概從寛宥著一并釋出各回原籍不准逗留○扒竊李阿桂捋取小孩手鐲爲徐雙全目見追獲告知孩父張雪卿解送捕房經鄭大令訊供屬實昨命提到案照原斷笞責一百板從寛釋出著自行回籍不准逗留○楊金和雇車裝煤爲 
 
 

Page 4

 
 
西捕瞥見知爲竊來之物拘入捕房解經鄭大令連次訊供傳到店主徐仁甫劉篷寳訊問以供詞不實又飭包探查明地板下藏有煤二十餘擔昨大令命提楊金和到案謂業已查明爾店内藏有如許之煤顯侮竊贓楊供小的所載之煤實係買來故店内存儲亦有收買竊贓大令得供著先行枷號一個月期滿釋放店主著罰洋二十元充公○小東門益和大成祥等廿七家控泰興祥洋廣貨店欠銀倒閉逃避一案經鄭大令諭令先登申報告白三天令欠主速來清理如逾期不到報知捕房捕房派探眼同檢點各物拍賣公攤昨又有四達瑞洋貨店遣夥投案禀稱泰興祥欠銀一百五十餘兩内一百兩另有借票其餘均借去現洋又瞿大順魚行亦遣夥投案呈遞清單聲稱與泰興祥鄰居因端節付欵不敷向行内代支純泰莊票銀五百兩大令命補詞並呈遞票據并案辦理 
[美捕房瑣紀]  
　　粤人夏阿根偷兒也上月二十七日溷入北蘇州路第十九號洋房内竊得報時鐘一架失主雖訴捕房尙未被獲昨午十二點鐘又潛入欲施伎俩經侍者金鳳祥當塲拿獲喚交一百八十九號巡街捕扭入捕房捕頭命拆候飭包探江阿三將原贓吊案再行送辦○江北人張二携妻住居西華德路磨坊橋相近昨晨十下鐘與同鄉人名扣子者在途扭毆經五十九號三道印捕將張夫婦並扣子等三人一併送捕房捕頭訊其緣何起釁扣子訴稱彼曾該洋銀七元索帳起釁别無他事張夫婦指扣子意欲强姦捕頭訊知二造所供懸殊命一併押候解請英讞員訊核○北四川路輪記磗瓦行昨日午後三點鐘遣出店中乙二人裝磚料二車行至中虹橋相近突與四輪馬車互撞坐車之某西人竟將甲乙兇毆不休經二百零四號華捕將甲乙及西人併送捕房尙未知捕頭如何判斷也 
[巨資助振]  
　　北地奇災民生塗炭本館從諸君子後籌募振捐屢次大聲疾呼冀諸善士大發慈悲傾囊佽助兹承得春軒主人樂助票銀一百兩正仁漿義粟及時而施千萬災黎同心感德矣上天眷佑何難操劵俟之哉 
[憲恩志感]  
　　敬啓者上月荷蒙英公廨宋通剌惠分罰欵項下撥充敝堂留養焭民經費洋四十元當卽掣付收條函謝今又蒙送堂充公花核油兩簍計三百四十斤亦卽備函鳴謝外具見善政宏敷澤流惸獨慈光朗照暎徹庭除合誌頌私請登申報普育堂誌謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[滬北瑣談]  
　　美界正豐街某洗衣作主某甲寍波産也前日將洗淨衣服裝置三籮欲送羅宋某兵船交卸該兵輪停泊在法界浦江甲負籮至公和祥碼頭雇坐杉板船挂帆飛駛至該輪因風急浪猛以至全船傾覆經該處碼頭船撈救得將甲並舟子撈起幸慶更生惟所裝衣服未知飄蕩何處矣○寗波人吳蘭榮操木工爲業年三十三歲賃居美界漢璧禮路第一百三十七號門牌開設木器店兹於上月杪身患熱症坐臥不安至昨晨四下半鐘忽自臥榻躍起復越樓窓意欲乘凉一失足從窓口墜下直至馬路頓時嗚呼其妻尙在睡夢中經走街捕呼告其事妻始奔下但見頭破血流體已氷冷卽備棺收殮昨晨天氣甚凉能禦薄綿何吳尙欲乘凉竟致跌死豈非天命哉○崇明人施福卿向在英工部局爲御者昨午後二點鐘駕第七十五號之垃圾馬車行至美界兆豐路因馬性不馴忽然怒躍致車傾倒將右足壓折昏絶於地繼復蘇甦夫頭陳桂生聞知赶卽雇人舁送同仁醫院救治 
[英廨晚堂瑣案]  
　　前者徐姚氏控蔡李氏卽寳姐侵吞身價一案宋通剌庭訊之下令將蔡李氏交人保出邀同娼婦姚素卿並買娼爲妾之潘姓到案覆訊核斷前晚蔡李氏投案供潘及姚娼不肯到案爲之奈何兹者小婦人祗將房間借給姚娼每月由姚娼貼還房飯資况其母徐姚氏自幼買來並非親生之母本年正月初間姚娼乘馬車出外一去不返自願從潘與小婦人毫無干涉小婦人祗收過房飯資及龜傭帶擋共洋六百餘圓並未私自將姚娼賣與潘姓况徐姚氏已與潘姓來往何尙誣控徐姚氏堅稱蔡李氏私自將女價賣與潘吞没身價通剌謂爾不應賣良爲娼本當重究今從寛宥具改過切結釋之使出○捕頭遣某包探解傅春梵俞開太至案禀稱伊等因借錢口角請卽訊懲傅供稱小的在平和行執役俞是小的之母舅失業已久常至小的處借錢前日又向小的借洋銀兩圓小的不依竟敢逞兇吵閙無奈鳴捕拘案俞供稱小的矢業後無衣無食欲回故里故向借川貲兩圓通剌令傅繳呈洋銀兩圓當堂給俞具領諭令卽行回籍以後不准緾擾 
[英界公堂瑣案]  
　　何瑞福黃四福兩包探解伶人國鳳雲至案禀稱此伶冋在天仙戲園爲武旦昨晚與管班人孟七爭持手持利刃自傷額角孟投案訴稱國持刃自傷求恩鑒察國伶俯首無詞通剌判令遞解回籍旋有同班各伶人環求保出免得遞解通剌據情商諸薩副領事姑准管押十日後交人保出○包探孔阿才禀稱顧芝蓮竊取王阿五家烟槍一枝王卽據情報捕兹經小的拘獲人贓送請究辦通剌判令管押五日○四百五十八號華捕解沿途拉客之無恥淫倡李日琴請判李倡供稱小婦人家在蘇州現依棋盤街么二倡院某龜奴賣倡度日並未拉各叩乞原情通剌諭令赶緊回籍不得逗留○包探倪順泉禀稱張阿順在洋人啞沙家當細崽昨日不知何故在啞沙家吵閙不休經小的拘請訊斷張供稱小的係寗波人偶然沈醉以致開罪於主人通剌著令具結開釋○包探范進才禀稱積竊金阿狗竊取章其枝等家衣物甚多經小的緝獲入竊送請訊究章等各失主皆投案領贓金侃侃而陳認竊不諱通剌判令笞責二百板遞解蘇州原籍○包探江阿才禀稱車夫王信郎傳取張小軒家金簪一枝經小的緝獲人贓送請究辦張投案領贓王供稱小的貪小攫物罪該萬死通剌判令管押四日贓還失主○包探倪順泉禀稱小孩陳阿友竊取馬蔡氏家銀表練一條經小的查獲人贓送請究辦馬蔡氏投案領贓陳供詞一味游移訪事者未經備錄通剌判令責于心五十下○水巡捕解陳阿眞陳雲卿到案禀稱小的目見二陳將污泥抛入浦江請爲判罰通剌判令各罰銀二圓五角○小車夫戴蓮生代　棍裝錢十三千文事爲黎副捕頭查知遣五十六號印度捕拘入捕房昨晚解案訊供戴供稱小的因不知錢是賭棍之物故敢代裝通剌判令　具切結將錢十三千如數充某項善舉○包探何瑞福禀稱徐阿炳先後竊取孫桂生李錫忠王張氏等家衣物經小的拘獲人贓送請究辦孫等紛紛投案領贓徐供稱小的寗波人失業無聊不得已而犯竊求恩免辦誓當改過自新通剌令管押一禮拜然後由捕房出資送返寗波 
[善欵遥頒]  
　　啓者兹由昇昌寳號交出日本國昇昌裕號徐維新翁二戶各助日洋廿五元湧記號胡敦仁二戶各助日洋十元隆記號杞憂子張載道翁榮昌號恊記號泰錩號源昌號三餘號池田喜太郎豐記號十尸各助日洋五元裕和號施靜齋德泰號三戶各助日洋四元崇義祀福昌號各助日洋三元源泰號正記號怡德號鄭少川翁朱輔記山雲發六戶各助日洋二元五桂堂義成號源記號阮全崙隱名氏五戶各助日洋一元仰見諸大善士胞與爲懷不分畛域念故國之艱難廉泉特沛哀隣邦之焭獨大惠遥頒敝堂祗領之餘不勝欽感除掣奉收條外謹紀報章頌揚盛德[  滬北鐵馬路廣益善堂司董施善昌唐廷桂等同啓]  
[蘇省官報]  
　　五月二十九日知府沈桓由無錫來卽辭赴滬丁憂指分江蘇候補知府王仁東辭回金陵分省試用通判阮忠觀安徽人由京來請補江浦縣劉誥禀到銷閔行釐局差○三十日從九劉夑堯禀知奉委江北緝捕差卽辭○閏五月初一日督辦江蘇五屬督銷局浙江卽補道萬福康由杭回　彦冲禀銷上海閩廣貨捐兼捕盜同差范務芳禀知奉飭派蘇差委道庫大使許光熙由新陽壽丁來省禀知奉飭留蘇差委又孫彭齡禀知奉飭派蘇差委未入張孝先禀知奉飭留蘇差委 
[金陵官報]  
　　五月二十七日刑部奉天司主事余明　到會縣丞徐葆華謝委雙甸釐捐○二十八日太子少保總統粤軍辦理江南防務馮子材到會同知樊炳煦靖江知縣會鳳祺慶餘橋均謝委釐捐差又葉琳到儀鳳門保甲差○二十九日直隸州裕恆辭赴揚州公幹○三十日翰林院侍讀學士文廷式鍾山書院山長梁鼎芬太子少保總統　　辦理江南防務馮子材辭行均會新授江西臬臺翁曾桂到由京來委辦雙甸釐捐縣丞徐葆華辭赴差並銷帮巡大勝關釐局差藩轅牌示南捕通判屠作倫現在上海道調滬差委遺缺查有通判林廷墉署理○閏五月初一日前安徽臬臺張學醇到由浙江來候補道王灃謝委揚州保甲局藩轅牌示句容縣　潭司巡檢劉孔恭病故遺缺查有遇缺先補用巡檢趙鑑三又銅山縣西界司巡檢楊光藻丁憂遺缺查有鄭工遇缺先補用巡檢張繼勳均堪以請補 
[䢴江官報]  
　　五月十五日永豐壩朱分轉之柟禀辭回署汪鹺尹秉端銷南京餉差○十六日李鹺尹彬赴舊港彈壓差○十七日某科翰林江太史雲龍抵揚孫鹺尹祖蔭委解金陵餉起程○楊分轉葆鈞委留辦高溧句督銷差○廿一日陸觀察元鼎公幹過揚陸鹺尹增銷舊港彈壓差○廿二日丁分轉士年由省回趙鹺尹經綸銷南掣監秤○廿三日孫鹺尹務本禀知回丁埝鎭差次○廿四日湖北楊守戎𡹇解鹽課艱來○廿五日楊分轉葆鈞辭回高溧句差次孫鹺尹祖蔭銷南京餉差楊鹺尹誠王鹺尹與晋均禀辭押運北鹽○廿六日泰壩林分轉鍾崍禀知回署儀征縣朱大令江公幹到揚○二十七日督辦泗源溝緝私于觀察寳之公幹到揚○廿八日儀征淮鹽總　提調許太守寳書來揚公幹○廿九日江西張千戎朝鏞解鹽課銀來卽日兌交運庫 
[上海北巿絲業會舘籌賑公所施少欽經收順直賑捐五月初一至十一日第四千二百六十九至七十九次清單]  
　　初一日求保徐門惠氏平安由楊鶴采先生交來洋一百翁無名洋四十元高郵丁玉軒募武進隱名姚洋三十元又姚陸氏四元潘門顧氏求病速痊五元馮舲記二元○初二日孫門萬氏爲女完顧洋六元壽而康洋四元蘭溪章乾茂章達泉三元章渭賢退思氏各二元章門陳氏一元陳肇楨一元吳興員靑草堂居士銅洋八十元○初三日常州七歲孺子李廷侃求體健平安洋廿元蘇省李公舘晉記乎七元無錫世記代浙省王姓六元常熟吳冠亭五元○初四日溧陽洪端初求愈洋二百元洪林氏求病愈洋一百元無錫劉小齋遵夢見雙親諭命洋廿吟芳廬潘洋十六元松江不留名求産後病愈十元九江二套口榷署趙謝氏求保家主趙朗垣病速痊體健合宅平安十元荻港章開甫爲内人氣喘痰厥求速痊十元揚州夏松　求妻心胃氣痛速愈由沙溪萬泰祥寄來二元○初五日梳城延齡子由愼餘莊來洋一百元羅店免災子洋三十元珠溪錢調梅爲内子卽産母子平安完願洋十元隱名氏助願八元隱童名助願洋六一姑蘇同德昌茶陽何六元繆鴻記四元江右石鎭釐局程盡卿一元通州豫豐莊程竹坪銅洋四元○初六日無名氏保佑合家平安洋廿元董莊氏廿元陸新記十元漢口思過齋求通年遇事平安十元仁和朱湖爲少堂府君三十週年資冥福九元銅洋一元揚州虹橋鎭無名氏洋五元銅洋五元靑賜鹽棧都梁王氏洋一元○初七日安徽劍雲生規元一千兩補過齋主人洋一百元王哲吾求病速愈由陸幼堂兄來洋一百元無名氏求兒病速痊洋三十元無錫正大行五元漂陽陳鴻吉五元陳鴻飛一元五角陳門王氏五角陳門孫氏洋三元無名氏二元温州濟民洋一元○初八日鹽官小蓬萊舘主洋三十元蕪湖王萬育洋二元○初九日梁溪隱名氏洋十元江都凌氏求病愈由東臺信昌莊託同康和莊友陶聘卿先生來十元求安氏節生日資爲子求免災疾二元無名氏小洋十角隱名氏銅洋十元○初十日章正堃洋一百元益記廿元葆記利記各二元生大銅洋十元章一大銅洋九元楊潤芝洋五元泰州孫惕庵二元淞陽後學萊娱氏祈保人口平安二元不留名一元泰州鋤月堂戈求妻病愈一元吳子長一元梅里巨豐號銅洋五元○十一日不求聞規銀一百五十兩　溪章兆奎求母病速愈洋一百元蕭山汪瓊甫年十七歲因出天花幸卽全愈洋一百元安省藩署邀月山人十元杭州楊吳氏二元無名氏爲婢病求愈二元沈麟章求止瘧疾洋一元無名氏求兒平安一元○新陽署募靜　主人洋廿元蓬萊居士粟影　主各十元謙益堂十元王克安石林舊主舜忠氏百忍堂四戶各洋四元陳厚齋芝蘭山房劉小林蘭笋山人四戶各洋二元采芝山人之江雙友趙襄臣振書雲金臺合璧又金叔文六戶各洋一元曉春心田洋一元共十九月合洋八十元○清江雨雲山洋四角王世汾小懷子洋　元子三戶各錢四百文大昌子徐肇　各錢二百元共六戶合洋二元○杭省萬承志堂馮聽五鬵士募知白齋太乙救疫丹一千錠棣華堂純陽正氣丸一千服 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
