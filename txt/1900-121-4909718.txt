# 1900 - 121 - 4909718

 

Page 1

 
 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黃之功臣青囊之盛業誠醫學入門之階梯也刋印行世板久燬失耕餘堂主人覔得精本托本局詳加校印香墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不便爰會通兩家之書撰爲是編用筆謹嚴叙事詳備方今國家崇尙實學稽古之士允宜家置一編惟惜坊間所印均係删節之本又字畫纖小讀者憾焉今埽葉山房主人覓得是書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[厚兵力說]  
　　本報前論練兵不如練將後又引申其義謂練兵練將宜並行不悖誠以兵非勤練不足以成勁旅昔人云兵貴精不貴多然以今日之時勢觀之則非但貴精而亦貴多何則當火砲未興卽遇敗績之時死傷有限兵勢不難復振現在專以火砲從事使一旦兩軍相見偶遭挫折而後無救援敵人必長驅而入安能轉敗爲勝中國向設緑營經制兵六十萬至髮逆之亂幾無一兵之可恃全賴招募之勇戮力戎行迨肅清後朝廷知緑營之無用逐漸裁汰今所存者十不得五矣緑營旣以無用而見汰所恃者惟湘淮各軍然承平歴三十餘年亦已皆成暮氣遼東一役大都不戰而逃以較緑營蓋亦相去無幾今者京師設立武衛軍各省增添練軍江南創立自强軍統計人數不爲不多而有用者實亦有限近來各國覬覦日甚北則俄自新疆以外以迄東三省悉爲其所包而又汲汲於通西伯利亞鐵路其欲逞志於中國不待智者而知東則日本僅隔一衣帶水自割取臺灣而後眈眈逐逐時注意於福建厦門現雖和好如初難保日後一無齟齬之事中國兵力如此若有一國起而爲難必至束手無策况默觀俄日大勢必有决裂之一日歐美議論家曾箸輯成書比較兩國兵力名曰俄日海陸軍記言俄國海軍員弁實繁有徒而其最要者計海軍總督一員大將十二員中將十九員少將三十五員太佐九十一員少佐二百三十四員大尉六百三十三員少尉二百三十四員加以機師二百九十名水師四萬一千九百十五名軍艦二百四十艘日本則自甲午後整軍經武維日孜孜目下海軍將校總計一千零七十七員下士二千五百七十九名水師一萬五千名軍艦七十艘至陸軍則俄有將校五萬二千一百員兵士六百七十九萬八千名日本有將校二萬九千一百十三員兵士三十七萬三千七百二十名兩相比較日雖不及俄而在亞東亦可獨占形勢云云彼兩國整頓兵備不遺餘力中國介乎其間誠有岌岌可危之勢若兵力一足則非但北可拒俄東可禦日且使俄日畏憚中國兵勢深恐中國從中掣肘亦必不敢輕動干戈豈非亞洲可長享太平之福乎然則整頓奈何曰先將無用之兵一槪裁汰俾餉不虚糜然後訂立新章倣行新法不僅陸師宜厚集卽海軍亦必不可少現在所購兵艦尙不能成一軍急宜設法籌欵購之以資戰守倘再因循不振必致臨渴掘井於事無補而費仍消耗於無形遼東一役其前車也此中得失固有不煩言而解者管見所及不知能當芻蕘否也 
[本館接奉電音]  
　　昨日午前京師飛電傳來上諭一道敬謹譯登○四月初八日奉上諭前據李秉衡奏叅良弼辦理西流水墾務溢佔多圍希冀罔利並經辦大小各員均各舞弊情形又據御史劉家模奏叅良弼縱容革員骩法侵蝕先後諭令增祺確查兹據查明覆奏盛京圍塲舊時封禁之區弛禁招墾原爲籌餉養民之計良弼旣爲墾務大臣宜如何精曰乃心妥籌經理乃辦理全無章法並將朱朱胡一圍自行佔領九十餘方以致耆泰擅權舞弊各委員均包留地叚旣將東流水溢佔多圍招墾毫無就緒奏報亦復不符實屬徇情營私辜恩溺職降調盛京户部侍郎良弼著卽革職永不叙用所有奉天墾務著派清銳接辦務須澈底清釐將應辦一切章程與增祺妥爲籌商奏明辦理並將良弼佔領地叚悉數撤出歸公另行招墾已革筆帖式耆泰舞弊多端聲名狼藉仍著將應追之欵勒限嚴追俟繳清後再行按律嚴議奏明請旨員外郎錫齡阿旣查無佔地確據應暫毋庸置議倘日後發覺仍著隨時據實嚴叅均毋庸輕縱餘著照所議辦理該部知道欽此 
[俄路述聞]  
　　天津國聞報云俄人招募直隷山東兩省工人十數萬名竭力經營滿洲鐵路擬定本年冬令未封河之際開行由旅順至海參崴之火車目下方督責在事人員每日須築路二英里至西伯利亞幹路則期於明年工竣刻方增撥巨欵汲汲從公也 
[法募華兵]  
　　日本臺南新報登安南來信云此間所駐法員初擬徵收入口牛稅每牛一頭徵洋銀一圓嗣以各日報互相議論咸恐商人裹足不前遂將此事作爲罷論目下法人方在鴻基及諒山兩處招募華人當兵不知以後有何舉動也 
[日艦告成]  
　　天津國聞報云日本海軍省在英國定造頭等戰艦一號命其名曰敷島歴三年工竣容積一萬五千零八十八噸入水二十七尺馬力一萬五千匹船身長四百英尺闊七十五英尺鐵板厚九英寸速率每一下鐘時能行十七海里以至十八海里船上裝口徑十二英寸之砲四尊十五珊知之砲十四尊陽歴四月十七日已駛入宇品軍港矣 
[擬闢海程]  
　　天津國聞報云日本大坂商船會社擬新闢中國海程分爲三路其一從臺灣安平港抵厦門汕頭香港各埠期於陽歴本月爲始每旬往回一次其二從臺灣淡水港抵厦門福州兩埠自本年十月一日爲始每月往回三次或四次其三往回福州及興化府每一禮拜二次或三次亦自本年十月爲始 
[皖撫受篆]  
　　安慶訪事人來函云新任安徽巡撫王芍棠中丞由滬乘南琛兵輪船溯江上駛本月初四日行抵省城在南關外官馬頭下碇屬下文武員弁紛紛具手版禀安中丞接見有差旋卽命駕入樅陽門至行轅駐節擇期初五日已刻接受關防届時中丞命駕至撫轅行禮畢仍回行轅憇息蓋以前任鄧筱帥尙未啓行也 
[改統水師]  
　　松江訪事人云太湖裏河水師各營向歸江南提督兼統刻聞督撫憲商定改歸巡撫節制日内已會銜出奏惟未見明文確否尙不敢必也 
 
 

Page 2

 
 
[私槍宜禁]  
　　香港某日報登澳門來信云自去歲至今一年之内匪黨之由澳門私運洋槍入中國者多至二萬桿日前又有德人運到洋槍六千桿此外未及查知者更不知凡幾天荆地棘伏莽叢興袞袞諸公其亦有未雨綢繆之意乎 
[拳匪仇教]  
　　天津國聞報云直隷清苑縣南鄉距城三十餘里之張天莊及謝莊蔣莊張登村等處近有義和拳匪嘯聚于林密山深之處上月二十二日忽羣起而與教民爲難教民亦稱戈以拒相持至兩刻之久兩下互有損傷清苑縣陳大令聞之急帶練軍出城馳往肇事處彈壓旣而西關馬隊營亦整隊而往目下方駐紥張登村以便相機辦理云 
[梟匪猖獗]  
　　蘇州訪事友人云日前光福鎭附近東趾一帶有鄉民來省言及本月初旬某日忽來梟匪多人肆行搶劫并刃斃鄉人三名擄去婦女三口聞者爲之駭然 
[疉獲匪類]  
　　蕪湖訪事人云近日蕪湖官塲訪知江北各處會匪鹽梟每以蕪湖爲狡兎之窟遂於上月下浣起竟夜梭巡舉凡烟館妓寮以及附郭各處無不按照門牌人口嚴密搜查緝捕勇丁更復網羅密布因之雲龍霧豹隱現兩難計自二十三日之夜拿獲輪船積竊嚴祥李老么趙老二三名後次夕又在南岸楊泗廟旁緝獲匪類六名二十五日黃昏在江口陶家溝菜園緝獲銅陵閘小刀會頭目吳二义子一名二十六日在南岸火帝廟前緝獲行刼當塗縣大橋鎭之盜船兩號盜黨五名是夜保甲委員袁鄭楊三君又就南岸教民某姓所開烟館内盤獲漏網渠魁王老五一名二十七日下午在南關外市尾追獲盜匪一名此匪形貎凶惡當塗縣城守營兵丁尾隨其後匪惶急躍入池塘鳧水而逃兵丁三人亦卽鳧水追逐及擒獲送至蕪湖縣署張邑尊悉心研鞫雖大橋盜案未經供認然已自稱向係緑林豪客此次由下江犯案逃逸來此云云其餘各匪送縣迭訊亦各供認不諱並歴述羽黨姓名蹤蹟刻已由縣開單移請保甲局並精健保衛等營接踵密拿又聞日前蕪湖東鄉與當塗接壤之黃池鎭亦捕獲匪黨十餘名特未知解歸何縣及如何懲辦耳 
[獲匪請騐]  
　　蘇州訪事友人云本月初五日某營管帶督同勇丁由某處押解老嫗二口匪船一艘匪屍一具至省垣禀知護理江蘇巡撫陸春江中丞謂死者姓董名道倫梟魁也某日途中相遇得以格斃旋查得船泊胥門外某馬頭因往船中搜獲二婦中丞飭將二婦發交蘇州府濮太守研訊一面委吳縣田大令至某馬頭查騐 
[日東火警]  
　　日本長崎埠訪事友人云上月某日愛知縣境名古屋地方電燈會社忽爾失火殃及事務所及某棧房自一點鐘起至四點鐘時始救熄○東歴三月二十七號千葉縣民人某姓家忽稅祝融之駕被災者約二百餘家○某日有川村小河原一帶亦肇火患禁去五十餘家 
[津沽火警]  
　　天津訪事友人云三月二十五日午後天津河北三條石西口忽肇火災霎時向南沿及河北大街致東首焚去慶興鋪全順鋪義順雜貨鋪慶興恒久太成錢鋪南首焚至萬豐山貨鋪共燬八十餘家約計房屋二百餘椽同日南斜街某公館不戒於火去房屋數椽二十八日之晚九點鐘時鍋店街復稅祝融之駕轟轟烈烈勢燄滔天直至次日午後始止細訽起火之由係某錢鋪學徒持紙撚點火油燈燈忽墜地遂　火勢炎炎鋪中執事人見事危急覆以絮被無奈火力過猛不可遏抑頃刻上熾延及窓櫺旋卽由南而北比户如櫛俱付劫灰計路北由山西會館東鄰焚至久成鞋鋪路南焚至城下其中惟范永和洪泰裕均賴墻垣高峻得以保全約共焚去二百家房屋七八百椽路北集義棧華屋雲連巨商星聚其中籍隷山西者皆操匯兌業籍隷山東者皆操綢縀業至此同遭一炬次日火熄稽查寓客少去七人皆疑其已葬身火窟矣當火熾時河北公善水會中人正用撓鈎拉坍房屋忽砉然一聲牆卽倒地有三人顚入火中二人雖幸救出然已額爛頭焦其一則已斃於烈燄中惟兩足爲牆所壓得免焦灼自脛以上殘胔零骼無復人形吁慘哉督憲裕壽帥目擊心傷以邇來火警之多雖由天旱所致而其端皆肇於火油諭令道府各官傳示居民鋪户停用火油燈蓋亦防患未然之道也 
[鷺口官塲紀事]  
　　厦門采訪友人云三月二十四日漳州府龍溪縣知縣孫大令興壽督率差勇等人命駕下鄉拘拿花會犯途中忽發中風之症洎回署已昏不知人不識天相吉人果能喜占勿藥否也○上月某日興泉永道兼厦門關監督延少山觀察因公赴省至二十七日乘元凱兵輪船旋厦所屬文武員弁齊至接官亭迎迓如儀○節逢立夏天氣融和提道各轅均牌示三月二十七日換戴凉帽蓋循向章也○興泉永道延少山觀察爲廣東巡撫德靜山大中丞之喆嗣三月二十八日係中丞嶽降之辰觀察就署中設席娱賓恭上臺萊之頌福建水師提督楊西園軍門及文武各員弁咸趨轅慶賀衣冠車騎爛其盈門○三叚總巡兼清道委員陳仰山二尹因事經上憲撤差而以計藕彝二尹庖代本月初二日二尹已奉札到差矣 
[京口官塲紀事]  
　　鎭江采訪友人云長江水師提督黃芍巖宫保秉節赴江寗謁見兩江總督兼南洋通商大臣劉峴莊制軍事竣後於本月初五日乘開濟兵艦遄回麾下各營官齊集江干恭迓○前者新湘全軍統領陳宇山軍門赴江寗公幹迨本月初五日辰刻乘平安輪船旋鎭部下弁勇均列隊恭迎 
[松郡官塲紀事]  
　　松江訪事人云府尊張子虞太守前因正任兩江總督劉峴莊宫保述職南歸道經滬上遂駕舟駛往迎謁本月初一日公畢回松華婁二縣主林屈兩大令均赴裏館驛馬頭迎迓○提標中營叅將張華園叅戎郁林城守營遊擊楊克明遊戎俊德均因大閱在卽閱兵大臣鹿滋帥將次按臨遂於上月下旬同船駛赴滬江迎謁提憲李壽亭軍門面受機宜旋於初二日回郡屬下諸武弁均至馬頭迎迓如儀○新署華亭縣林霨生大令蒞任後因正任王緯臣大令尙未赴省遂就校士館中接篆視事上月下旬王大令挈眷赴元和縣署任林大令遂飭匠略加修飾涓吉鶯遷○上塘汛周監之千戎思傑調補上海城汛千總後遺缺經提憲李軍門札調嘉定縣城汛把總鄭仲安千戎升補千戎到松後暫居叅署迤西洎接篆後始租定廣明橋畔小弄内丁姓房屋爲公館○月前江南提督李壽　軍門自江陰防次遞信來松定期三月二十八日回轅校閱正副兩營練軍操演嗣因迎迓正任兩江總督劉峴莊宫保以致遲遲兹聞提轅接到來函知軍門擇吉本月十五日秉節回轅以便示期簡閱 
[四明山色]  
　　寗波訪事人云某日之夜邵易大染坊被竊旋拘獲竊賊董阿根解經鄞縣徐大令究出餘黨陳順隆陳仁生及小麻皮等均係捕役鄭隆及陳華屈福之羽翼窩贓者爲著名賭棍大湯圑之子吳仁才素隷甬江汛章副戎振標麾下充當快目不禁勃然大怒飭將鄭隆枷責示衆并嚴拿屠福陳華大湯圑以便按律懲治○賭棍周大元及阿三阿全小癩頭等在章義興弄開設元記烟館時時誘人賭博被其害者不止一人業經鄞縣徐大令訪知飭差一併緝獲命各責一千板枷號一月押令游街示衆○近日防營各勇在小校塲操演各陣砲聲隆隆不絶於耳蓋以道憲誠觀察有不日閱視防勇之信也 
[漢皋拾翠]  
　　漢口訪事友人云由上關至大智門外土堤興築未及一月刻已一律竣工綿亘約一十五里此後保障隄防當可安如磐石矣○上月下旬某日通濟門外火車開　疾如飛隼適鐵路工人某甲迎面而來不及奔避　軸由身上碾過立時魂赴泉臺屍屬知寃無可伸相與含涙棺殮聞者傷之○近有奥大利亞國兵艦由滬至漢大約須小作勾留也○江漢關稅務司何　目擊邇來湖北内地紛紛曾設小輪船 
 
 

Page 3

 
 
恐有携帶私貨偷漏稅餉情弊特派巡丁分班查騐以重榷政特不知充當巡丁者果皆潔已奉公否也○西歴四月十九號日本赤城兵艦管帶太原　由滬抵漢帶有麾下武弁數員不知有何要公也○蔡甸航　户與小輪船主爭利起釁屢滋事端江漢關道岑馥莊觀察恐此輩積恨未消或致别生枝節爰委潘二尹爽清督同夏口廳及漢陽縣差役八名隨時彈壓是亦思患預防之道也 
[龍眠畫本]  
　　安慶訪事友人云日前挑水夫某甲與看守大南門之乙内二勇丁不知因何口角致被毆傷甲忿不能平奔赴某營弁處訴請提究事聞於某統領飭弁詣城研鞫判責乙一千板丙八百板以儆聞者爲之肅然○城東多公祠畔有一井焉日前有某甲者道經其畔忽遇二犬惡鬥厥聲狺狺驚避不遑失足墜下幸經附近居民設法援起不致遽占滅頂之凶○三月二十七日藩憲湯小秋方伯牌示新選蕪湖縣學訓導吳步瀛繁昌縣學教諭杜維禧均飭赴新任○正月二十四日之夜安慶府署被竊衣物府尊方太守勒限捕役嚴拿迄今未獲太守大怒將捕頭某甲及地保徐明友汪德革去卯名責令協緝 
[牛渚燃犀]  
　　蕪湖訪事友人云前者關道憲吳季卿觀察議就内河寗淵觀碼頭左近建造洋式鐵橋嗣經商務局委員劉大令與工頭某姓估計工料約需銀八千八百兩旋又請加百金其兩岸所建民房限期拆卸由局酌給銀兩以恤民艱○新委蕪湖保甲總巡袁澤民少尹每日微服出巡一見無賴青皮卽飭當街笞責或帶回荷校南岸馬號北岸某剪刀鋪夙爲著名賭窟日來少尹次第破獲分别示懲三月二十二日保甲總辦陳直刺訪聞三街李家花園外某孀婦家糾人作牧猪奴戲因督勇親往拘獲一人帶回枷責以故日來强不逞者莫不戢羽潛鱗不復敢以身試法矣○暮春時節大雨兼旬各處山洪奔騰暴注致令河溜剽悍儼如高屋建瓴三老長年咸停橈以避不敢與陽侯海若抗衡惟兩岸行人不論風雨晦冥必皆絡繹喚渡沿河各馬頭每處祗一官渡船不敷載送全恃客民所駕小划船渡登彼岸每客索資十餘文船身窄小祇容五六人而舟子往往貪多務得必攬至十餘人始開行一次且船多破朽滲漏黃昏之後官渡船停止划船卽横衝直撞玩弄於銀濤雪浪中常視人命若兒戲及至沈溺則舟子泅水還家置渡客於不問其貽害豈淺　哉所願在上者嚴定小划載客章程並將各船逐一查騐非完整者不准行駛夜間更責令於兩岸燃點洋燈以免意外之禍保民如子者或不河漢斯言 
[上海官塲紀事]  
　　日前上海縣主戴子邁明府探悉正任雲貴總督崧制軍及調任貴州巡撫正任安徽巡撫鄧筱赤中丞將次抵滬遂于前日派差預備供帳以便郊迎○昨日新委江南機器製造局總辦潘芸蓀觀察命駕入城赴各署拜客蘇松太兵備道兼江海關監督余晉珊觀察延入花廳茗談良久及至上海縣署縣主戴明府飭丁擋駕○昨日洋涇鎭巡防局委員葛鳳笙二尹至上海縣署謁見縣主戴明府面禀要公良久而别 
[憲節蒞申]  
　　正任安徽巡撫調任貴州巡撫鄧小赤大中丞於昨日午後乘南洋威靖兵輪船蒞滬下椗外虹口某碼頭旋卽命輿登岸至美租界北河南路天后宫側出使行轅暫駐行旌蘇松太兵備道余晉珊觀察以下文武各官次第趨前謁見聞中丞小作勾留卽須入都陛見也 
[度地設管]  
　　本邑内地自來水公司刻已由大東門置水管直逹道轅昨日董事曹寄耘偕打樣西人相度一周擬在東西轅門旁各置龍頭一具署内亦裝設龍頭 
[解犯過站]  
　　華亭縣林蔚生大令派差解案犯施頌郎至南匯交地方官管束昨日由申過站解差禀請上海縣主戴子邁明府備文轉解明府披閱來文内開該犯原籍通州現居南匯縣境周浦鎭在華邑顓橋鎭逞兇滋事是以解請嚴加管束云云遂飭將犯暫收自新所聽候備文轉解 
[大令騐屍]  
　　昨報紀鄉民張承恩以妻子陸氏被族姪士和糾黨毆斃等情奔投上海縣署稟報縣主戴子邁明府飭傳地保查問諭令置備屍塲旋於昨日午後三點鐘許帶領刑仵書差人等往二十八保南十二圖曹家渡相騐 
[移縣騐傷]  
　　何阿新何阿良同在南市某木行當小工昨日與同伴莊阿寳不知因何起釁糾同楊慶全李阿有用撑駕木拱之巨篙猛毆將莊頭顱擊破鮮血横流適爲水巡丁所見一併拘入捕房旣而包林生李阿榮舁岳阿推至捕房訴稱同在何阿新處帮工當打架時亦被毆傷捕頭將情禀知馬路工程局總辦程雨村大令大令立卽繕函移解上海縣署請縣主戴明府騐明訊奪 
[流氓揮刃]  
　　前晚江北車夫費毛郎驅小車至虹口靶子路左近突遇流氓夏金昆陸和尙陸福榮等十餘人强欲雇坐費以人衆車不能容婉詞却之夏等恃其兇蠻肆行毒毆並出利刃刺其腰際血液交流痛極倒地始一哄而散旋經費之家屬舁往天通菴巡防局喊控局員張杏農二尹察得傷勢頗重命卽舁送某醫院求治一面飭局勇協同地保姚俊將陸福榮拘獲押候備文申解上海縣署請縣主戴子邁明府從嚴究辦 
[鏡中留影]  
　　浦東著名惡棍張掌華被擒一事已誌報端兹悉張棍前因犯案經前任上海縣主今攝蘇州關監督黃愛棠觀察訊明定以軍罪未久卽由配所逃回疉犯命案四起挖目案二起用兇器嚇詐人財物案二十一起其弟順華亦犯命案一起此次被美租界包探拘獲昨日午前藍副捕頭命包探沈翠濤劉光震會同印捕若干名解送英租界老巡捕房各照小像一紙留存至餘黨王寳寳等仍令包探設法拘拿以便解送英美租界公堂禀請讞員翁笠漁直刺懲辦 
[恃勢抗勒]  
　　每值法公司各輪船抵滬所需食物向由陳順興牛肉莊承辦兹有江北人某甲由原籍販牛數十頭至陳順興求售泊舟法華鎭左近雇鄉人牽至八仙橋左近牛圈交納每牛一頭出小銀錢一角鎭董王鶴森以牽牛過　踏損麥苗爲詞將牛六頭一併奪去勒令輸貲以贖陳順興莊主陳某據情投訴法界捕房捕頭命某包探禀請讞員朱森庭明府出票赴法華司巡檢署請派差將牛帶回王鶴森抗違不放包探無奈據情回禀事爲法總領事白藻泰君所聞不禁勃然震怒咨照明府移文上海縣署請縣主戴子邁明府派差協提並函請蘇松太兵備道余晉珊觀察飭縣嚴辦 
[法租界捕房瑣案]  
　　日前僧人智能控趙文卿張明發串同著名巨騙李少亭以種銀爲名騙去赤金十六兩洋銀四百餘元控經讞員朱森庭明府訊取口供押候嚴比昨日明府莅捕房命提趙張至案著各責二百板還押著赶緊將李少亭交案如延隨堂嚴比○著名積竊金老五改稱陳玉春在租界中探囊胠篋昨經包探拘獲解請明府訊明著重責二百板送縣訊辦○利記船局主謝梅卿控陳東生收買被竊之烟煤六墩明府訊供之下著押候交還貨價銀四十八兩再行核辦昨日飭包探帶出覓保限三日内將銀呈案延干追比○李海仁在壳件洋行棧房内竊煤林阿囝王仁山均在某里内圖竊王林富行竊林發小客棧内烟槍陳阿狗行竊自來火行街某姓家竹布衫等物均拘經包探解請明府訊供著各責二百板然後釋出○剪綹賊李金寳前經明府訊明昨日著責二百板送改過所監禁半年伊弟李金福訊係初犯從寛免責遞　回籍○竊犯周阿二徐丫頭陳金生季子卿王阿六許仁蘭均由包探拘解公堂禀請明府訊明各責二百板然後斥釋○小竊王阿木李東生案發解經明府訊明昨日著各責一百板從寛開釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[五茸春草]  
　　松江訪事友人云華亭縣林霨生大令接奉憲札懸示署前略謂奉本府正堂張札奉提督軍門李札開大閱在卽署兩江督憲鹿將次按臨各處營弁兵勇齊集郡城深恐人衆滋事飭卽曉諭居民及市廛人等務須公平交易彼此買賣不得高擡價值任意居奇該兵勇等倘敢强賒買硬許卽送營嚴辦等因奉此爲特出示曉諭一體知悉務各和平交易不准擡價抑勒倘兵勇恃衆逞强許卽送縣移營懲辦○南匯土棍金崑秀交結梟匪事急遁歸隨被梟黨中人縛獻正法而梟黨反論功得官　不法之徒亦可借作前車之鑒矣乃松郡西門外近亦有土棍成羣結黨倚重梟匪結拜三十六弟兄於上月某日設筵連順館圑坐三席箕踞呌囂有詢之者則以會酒對聞個中分領袖三人以十一人隷其手下聽指揮焉猶憶月前氽來朝販售珠寳之姚雲生被匪擄去勒令婦翁戴某懷洋銀三百六十元前往贖回疑卽若輩所爲之事噫大荆地棘到處皆然是豈地方之福哉○蘇省各屬半係水鄉港紛歧鹽梟出没擄人勒贖之事因之蠭起近日護撫憲陸春江中丞刊刻告示頒發所屬各郡邑略謂本省鹽梟充斥擄人勒贖之案層見疉出因嚴檄鹽捕員弁迅速剿辦嗣後民間遇有營勇鹽梟與格鬥之際切弗啓户觀望致多掣肘且兵火至烈設有意外實爲可傷爲此曉諭軍民一體知悉倘各處地方兵勇格捕梟匪愼毋輕出觀看庶梟匪無所憑避而兵勇亦無所瞻顧易於得手○廣明橋南某縫工自横羅涇左近誘一鄉婦至松賃屋雙棲儼如夫婦某日其姑因事入城途中瞥見遂密令人闖入扭獲駕舟還鄉 
[呈送忤逆]  
　　昨日南匯縣人金鳳岡送外甥徐炳榮至上海縣署訴稱徐違忤其母禀求訊責之後收入改過所縣主戴子邁明府准之飭值日差暫行看管候訊明核辦 
[上海縣署瑣案]  
　　前者徐楊氏訴稱丈夫及兒子均被趙榮銓等毆傷求恩騐明訊究縣主戴子邁明府飭卽提集一干人前晚升堂研訊楊氏之夫徐咸春訴稱日前忽被趙坤坤趙榮銓父子將小的及妻子兒子毆傷蒙大老爺騐視飭提趙得悉卽於上月十七日糾同錢寳榮又來尋釁至二十四日將小的擄至江灣勒索洋銀五十元小的乘隙逃回叩求究辦楊氏與子耕榮所訴相同趙榮銓趙坤坤堅不供認明府謂三人之傷俱已騐明不容抵賴始供小的雖將伊等毆傷並無擄至鄉間勒贖之事明府謂爾父子兇横已極飭將坤坤笞臀五百板榮銓鞭背五百下斷給徐咸春養傷洋銀十元○前日十六鋪巡防局函送行竊某衣莊及某洋貨店貨物之竊賊陳天福到縣襄讞委員吳端甫明府升堂研訊陳供小的係崑山縣人上月中旬來滬不敢犯竊明府判令笞責二百板收押自新所 
[上海巡局紀事]  
　　前日午後湖南人李得標手携鐵標至南市陸家浜順泰米店强索錢文滋閙不休店主遣人禀訴二十三七鋪巡防局局員邱友林二尹卽飭勇丁馳往拘拿及至則李已逃匿無蹤矣○前夜南市花衣街思雲酒肆有賊穴墻而入竊取衣物昨日肆主開明失單投十六鋪巡防中局禀請查緝局員文斌臣二尹允之 
[馬工程局瑣案]  
　　月前烏山船户蔣谷泉行船不愼致將所裝之煤三十八墩覆没浦中事後歸咎於舵工方阿明方不服前日互約至新馬路某茶肆中理論旣而扭至途中由十二號巡街捕拘入捕房捕頭立卽移解馬路工程局總辦程雨村大令研訊之下蔣供小的年二十有八係紹興府屬上虞縣人月前方駕船不愼以致失事今與理論並不逞兇方供小的係寍波府屬奉化縣人在蔣船當舵工甫一月餘此次蔣囑小的昏夜開行時適霧重不能辨認水程以致失事大令判令各責四十板押候覓的實人保釋○六號巡街捕解牛販唐慶華及小牛一頭至案程大令詰以何事被拘唐供小的係川沙廳人家世務農豢有牝牛日前已牽來上海故今日牽小牛就乳並非售入屠坊大令著押候交到牝牛再行訊核○前日馮春榮裝棉布至東溝適黃行茂楊全發之船尾隨其後因漏捐被罰及回滬疑馮指使糾人扭住攢毆馮忿甚奔至捕房聲訴捕頭稟請程大令研訊有黃炳生者投案訴稱小的在行茂船上爲夥此事並不與聞大令著埠頭陳阿華周慶祥交出人證聽候訊斷 
[英美租界公堂瑣案]  
　　李顧氏道署家丁李三之姘婦也邇者李三病故其姪媳至家爭奪遺產忙亂中被鄧如榮竊去衣服數件因卽扭交六百二十五號華捕昨晨解送公堂請究李顧氏投案領贓鄧供小的係淮安府屬鹽城縣人與李家係戚串行因聞李三去世前往吊唁衣服均係已物突被伊家誣指行竊讞員翁笠漁直刺以兩造各執一詞遂商之梅繙譯留候過堂覆訊○王阿福在洋人馬立師處當執鞭之役不知因何撞傷某洋婦之首報由包探秦少卿拘案請辦洋婦訴稱被王撞傷後曾往某醫院求治醫生云須歴一禮拜始得告痊馬立師代王延博易律師辯稱馬車照章而行此婦乘車疾馳自行撞傷與王無涉直刺判罰洋銀十元○姚金山龔金生二賊犯串竊靜安寺某僧綢布衣服十數件報捕後經包探徐榮珊查獲傳同失主解案請訊某僧遣香工領贓姚龔認竊不諱併稱衣服已質於城内直刺者押候移請縣署吊贓訊辦○竊犯方騰計竊取裕源紡紗廠棉花九斤爲陳丫頭張金千所知糾同吳友山向之索詐適爲包探徐榮珊所見一併拘案裕源夥王金桂投案請辦方供認行竊陳張同供向方查究不敢索詐吳供陳張糾令小的同往及至彼處始知索詐正欲回來卽被包探拘獲直刺判責方二百板陳張各責三百板吳管押三天○包探陸阿九解迸楊掌林至案禀稱此人竊取德律風公司鉛銅絲約共九磅報　後捕頭令小的緝獲人贓解請訊究德律風公司經理洋人投案領贓並請嚴辦楊供本邑人此項鉛銅絲已廢棄無用故敢取回求恩鑒宥直刺判令枷號十天○賊犯楊小狗潜至祥茂洋行棧房穴洞而入竊取牛皮五十餘擔報捕後經包探秦少卿查獲解案禀稱小的起到原贓六擔餘已分售與人祥茂洋人投案請追　贓楊供小的所竊並無五十餘擔之多業已售去求恩明察直刺著押候吊齊原贓冉核○小工徐岳林竊取自來水公司龍頭一枚經包探趙銀河查獲送案自來水公司洋人投案請辦徐供認行竊直刺判責二百板枷號一月○張園賣酒之某洋人被小工周阿小竊去刀叉等物報由包探張天林緝獲人贓解請訊究洋人投案領贓周俯首無詞直刺判責二百板贓給還失主○包探張全林禀稱醫生郭杏卿雇小車夫陳小寳載衣箱兩口至某處中途脫逃報捕後捕頭令小的緝獲解案請辦郭投案申訴前情並求追給原贓陳供稱小的並未代郭裝載衣箱叩求明察直刺著押候查明覆訊 
[美租界捕房紀事]  
　　本邑人周長生不知所操何業其子名阿福在外虹口曰老匯路某皮箱店學業前月之杪送皮箱至元芳路碼頭某輪船上向索酒資被西人推墜浦中身死至今未獲屍身昨日周糾衆至皮箱店内吵擾不休店主無奈喚令四百十三號巡捕拘入捕房捕頭令押候解送公堂禀請讞員翁笠漁直刺訊辦○甬人白阿虎在虹口靶子路西人鉛門所開牛奶棚内司收帳之事陸續用空洋銀一百七十元經鉛門訴知捕頭捕頭命包探拘入捕房押候解送公堂禀請訊究○昨日午前流氓張阿寳至揚子路碼頭向舟子陳掌星訛詐洋銀五元不遂其欲膽敢行兇陳無奈令一百八十六號巡街印捕拘入捕房捕頭令押候解送公堂禀請訊究 
 
 

Page 10

 
 
[蘇州官報]  
　　四月初五日藩轅牌示照得新陽縣知縣蘇品仁飭赴長洲縣調任所遺員缺查有候補知縣胡保聯堪以委署又准調長洲縣知縣蘇品仁准補上海縣知知縣汪懋琨均以奉部覆准自應飭令各赴新任候補道沈佺由寗來正任南匯縣汪以誠禀辭赴滬催兌米石並回南邑催收漕欠正任溧陽縣曹宗周禀知交缷任事回省正任江陰縣劉有光知縣張應奎均禀知赴寗見制憲又汪文炳由阜寗清理積案回又凌浩由寗來四品銜坐選廣東徐聞縣葉叔亮由廣東來府經沈振綵禀謝飭知前給記功應准併給勞績班委署一次餘功二次仍准存記○初六日藩轅牌示照得蘇海防同知王用龢病故遺缺輪應候補前到班當經詳請以勞績候補前同知查燕緒酌補在案兹查該班尙有應行先儘酌補之常捐候補前同知錢錫麟自應另行詳請更補以符定例知縣王芝蘭禀知由寳山差次因病回省就醫督轅文案知縣用試用直州判俞錫疇由寗專丁來省禀知過知縣班刑部主事袁廷彥由湖南來主簿姚宗頤禀知奉藩憲傳進署新章甄别考試 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[上海經理批發和濟公司中西大票]  
本號承辦德商和濟公司中西大票逐月批發零躉不拘紅票足兌現洋茲售英六月份票即華五月已函購原班回件上海棋盤街廣恆興○彩章○老協記○天源○同得利○五馬路大得利○大馬路易安○二擺渡叙興發○麥家圈祥興○四馬路二章○廣祥興○○二馬路廣英隆○廣泰和○益成申莊○後馬路大有利仝啓分售處上海棋盤街老必得○財運來○立發○同有利○鴻運來○同發源○快發財○大馬路南運來○萬利全○萬得利○海利源○立得彩○虹口彚昌○裕豐莊○松江富可求○生財道○杭州萬利源○鴻發逹○大得利○老恊濟○蘇閶鶴齡堂○屢中○鎭江益成○大賚○元亨利○揚州寳文閣○廣泰昌○恊中軒○仙鎭全昌仁○邵伯億大局○淸江快得利○寗波王文正○鎭江同豐大德馨 
[容易得彩聲名批發]  
華洋合衆彩票 
小行售票有年素蒙信實今承攬華洋合衆彩票專理批發現批英五月份票卽華四月廿八日在上海天津路第八十號門牌公司中當衆開彩隔日有對號單印出紅票十足立兌現洋除同業定票外本埠及各埠不論何店如欲帶售者另拆均可小行自當仰攀以廣招徠開彩至公中彩章程該公司另登告白恕不再賛進出概用英洋毛雜小洋等照市貼水紳富信購當班回件指明棋盤街北首○亦中票行 
[京都新到各種捐例]  
籌餉事例七角新章大八程一角鄭工新例二角海防事例附簡明條欵四角又新修馬氏繹史八元三朝詞綜三元湖海詩傳二元駢體文鈔一元七十家賦五角詩　徵三元蔡氏廣輿記二元蓬萊仙館駢體尺牘白紙六角竹四角蘇閶録蔭堂觀前察院塲上海棋盤街文瑞樓三處發售 
同慶堂戒烟各藥 
[吉祥參片一粒金丹如意參片]  
本堂戒烟各藥早以風行各省四遠馳名而一粒金丹加料製煉更爲靈妙批發定做無不克已光顧者請至陸家石橋南外鹹 
P>尋人酬勞 
兹有逃夥鎭江人徐子厚年廿五歲身長白面圓臉胞眼私取莊摺支去票銀五百廿九兩向楊義和買金鐲練壓發弄又鈔票洋二百元有人通信謝洋五十元捆送到通州謝洋二百元决不食言此佈南通州通源成啓 
[新申樓]  
四馬路西薈芳對門　　鷄　蝦仁裏肉燒賣應時春卷和菜四葷盆二炒三大碗一元一角細便二干二水四葷盆四炒二大碗一元三角掛爐燒鴨透味油鷄各菜精置價廉物美以廣主顧　店主啓 
[專售義賑大]  
每月批發格外克已全張六元分條照算廣東馮了性藥酒黄祥華如意油各種蠟丸發兌杭州大井巷　大發祥仝長發號聯橋　永利源啓 
[洋房召租]  
今有芝罘路寬暢洋房一宅又南泥城橋重慶里内洋房一宅連自來水等俱全其屋向租洋人住宅格外清爽舒齊車馬直至門首價亦從廉如欲合意者請至本帳房面議此佈老沙遜經租帳房啓　 
[活佛點化]  
半顛僧命相課 
僧秘授命相課神或來申决相或寄命寳善街天寳棧批命五角細批一元終身二元六十年飛星六元 
[合衆發財票]  
英五月票出售卽華四月廿八日在公司開彩全張五元分條五角半函購後馬路口大有利 
[上海烻泰火酒批發]  
本廠火酒蒙經各埠馳名其價格外公道加工重料眞正精益球精本廠之　本係上海始創老手貨可保退回換由萬源生號寄售 
[英商巴勒火險公司]  
本行經理北英商火險公司寳本銀四千餘萬兩○○又家定火險公司資本銀三千餘萬兩在申開設最先迄今已數十餘年專保房産貨物機廠一切火險遇有不測無不立卽照賠保價格外公道如蒙　紳商賜顧請至五馬路口第二號門牌本公司帳房面議自當悉心照辦以副○光顧者也此佈 
[俞騰夫男婦方脉]  
前因丁艱回里今仍來滬寓後馬路　首盆湯弄門診洋　角出診二元路遠照加貧乏者不計過午不候此佈 
[泰隆保險]  
啓者本行今蒙英國紐瑞蘭派得利亞的克火險兩公司專托本行經理俾得自主權衡承保南北市房屋住宅生財貨物各種機器廠棧等險保費照律克已賠欵異常迅速倘蒙　貴紳商賜顧仍請　駕臨二馬路泰隆洋行帳房面議可也泰隆洋行司理竺錦章謹啓 
[减價一月]  
獅馬老牌嗎啡 
啓者自運英京麥克弗倫獅馬老牌嗎啡拾餘載批發原箱原磅零拆均便格外克已本堂向不登報外埠諸君尙未週知特此登報戒烟參片一粒金丹批價格外公道賜顧者指名上海法大馬路玉露春茶館斜對福壽里存德堂啓 
[豐裕保險]  
啓者兹有英國納斯那公司集資本元一百萬磅公積元五十萬磅創設以來迄今七十七載現在申設立分行歸本行經理專保中外房屋棧房店鋪及生財衣服等項保費公道倘遇不測賠償迅速貴商如欲保者請至二洋經橋北首本行面議可也豐裕洋行啓 
[怡和洋行]  
經理火險公司 
啓者本行承保農上火險凡房屋生財衣服貨物等俱可代保倘有不測立卽倍償　貴商欲保者請至本行或二洋經橋南本分行面議可也　上海經理　仁士　香港　依士　火險公司怡和洋行啓 
[司各脫]  
滋補䲄魚肝油 
此油潤肺除痰養顔長肉補益氣血堅壯筋骨又能除爛肺之蟲去穢毒之血消胃經之積滯舉凡身體瘦瘠胃不消化肺經受病憂鬰癆傷房事色傷破金吐血咳嗽氣喘皮膚濕毒癬癩頑瘡小兒肌肉不長筋骨軟弱等症皆能治之不論男婦老少無病常服亦能壯旺精明充盈膚革此乃清補而不燥滋潤而不膩之聖藥也　諸尊欲購者請至上海及他埠經理各口事務豐裕洋行均可選買此佈 
[萬福來老行]  
本行開設二十餘年向售大票常獲大彩久已四遠馳名今批發廣益公司上海彩票江南票澳門票其價比衆公道紅票十足兌洋代收廣東恩文鄉科闈姓函購立奉此佈　英大馬路萬福來啓 
四月初九日銀行錢行情列左 
新匯劃收市　七錢四分二 
銀　　拆　　二錢五分 
龍洋找頭　　七錢二分 
錢找頭　　　八百文 
市錢　　　一百十九千文 
卡錢　　　一百十八千文 
衣牌　　　九百十文 
四月初九日匯票行情列左 
銀行電匯銀票　二先令八辨士八之三 
銀行現銀票　　二先令八辨士八之四 
銀行三十天期票二先令八辨士八之五 
銀竽四個月期票二先令八辨士八之六 
大清郵政收信時刻曉論傳單 
寄往何處　輪船名　某日　截止收信時刻 
吳淞　火車　四月初十日　上午八點鐘上午十一點下午一點半下午四點鐘 
寗波鎭海　江天　又　下午三點 
温州　豐順　又　　又 
蘇州杭州　小火輪　又　下午四點 
香港　日本皇后　　又　下午四點半 
鎭江揚州高郵淮安清江宿 
遷台兒莊南京蕪湖大通安 
慶九江孤嶺漢口漢陽武昌 
武穴岳州城陵長少常德湘 
潭沙市荆州宜昌重慶　　瑞和　下午六點　晚八點　至九點 
烟台牛莊等處樂生　又　又 
香港汕頭香港廣州黄埔甘竹九江龍山三水梧州　廣利十一日又 
掛號信件包裏什物匯寄洋銀統於五點鐘　送交郵政　郵票每日上午八點售至下午四點又晚刻八點至九點鐘止 
 
