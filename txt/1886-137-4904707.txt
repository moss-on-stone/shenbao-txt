# 1886 - 137 - 4904707

 

Page 1

 
 
[石印四書補注備旨出售] [  點石齋主人啓]  
　　四書補注備旨一會從前止有木板大本近有　寫袖珍本者而聞有訛字容或貽悮初學茲坊友來齋以石印請用覓書本詳加棧　共板本之大小短長一如五經備旨之式分裝六本外加綾套准于十九日出書售價每部二元本埠暢懷書屋醉六堂南申昌皆可購取此佈 
[七十六號謹報出售] [  申報舘主人啓]  
　　英國自利惠波至北根海地方向有河道名没爾水該處生意日旺一日河面船隻往來時有壅滯之患故設法於該河之底另　蹊經架砌　路　　火車英人於成功之後　入西國畫報四處傳觀以彰奇異本齋因亦按照募下以供衆覽其畫報之末仍附淞隱　録圖説一　准於十六日出售 
[留侯武侯論]  
　　自古開創之君必有臣焉一德一心以賛成大業秦漢以前無論矣若唐之徐勣宋之趙普元之耶律楚材明之劉基其偉略鴻猷洵足嫓臯𧃍而儷周召卽王猛之遇苻堅起自布衣其始諫行言聽極千載一時之盛惜乎遺冒勿受致五將山頭新安寺裏畢命於姚萇乃堅之自取耳其君臣契合一則以柔制剛一則以剛濟柔歴代功臣廟中垂大名而無遺議者莫如留侯張良武侯諸葛亮留侯毗於剛者也五世相韓結客以報秦仇博流沙副車誤中亡命脱身大索十日而不得迨一見沛公嘆爲天授遂以開四百載之基知漢高之剛直吕后之剛很隱然以柔道制之濟北榖城山下黄石特其寓言耳導引辟榖欲從赤松子游委蛇其際卒能除呂以安劉此非徒明哲保身也艱危閲歴心氣和平又親見夫韓彭𦵔醯貴戚乘權不得不應變隨機一似置身事外者安得百鍊剛化爲繞指柔留侯有焉諸葛公一生謹愼毗於柔者也然其旣得成都鑒劉璋之闇弱一施以峻法嚴刑雖法正進規而治亂國用重典毅然决然不爲之動嗣是南征孟　六出祁山明知鼎足三分偏安之局已定猶復鞠躬盡瘁五丈原將星墮地無異宗澤臨危大呼渡河者三謂非善用其剛哉且夫人臣有誤於柔者唐太宗之於李勣可謂親信矣乃於易后事不强爲之爭任許敬宗言田舍翁多收十斛麥尙欲易婦致李唐三百年天下幾致中絶論史者不能爲英國公寛也宋杜太后遺詔固非常經趙中令開國元勳何難力諍始則依違緘默後忽言太祖一誤陛下豈容再誤以致廷美德昭相繼不能自保豈錢王海物啓之皆瓜子金利令智昏乃始優柔而出此耶至於元功宿將以剛而取禍者尤指不勝屈彼淮陰侯輩類皆從鍪兠中來狼戾粗狂本不足與於至道惟馬援以椒房之親不列雲臺三十二人内似已屈矣而慧苡明珠謗騰身後至　葬不敢以聞殆亦誤用其剛如明初之李善長等歟雖然留侯則柔矣而過於柔必將清凈無爲漸且流於黄老厥後竇太后酷好遂使文景之治不逮唐虞倘無武帝之重道崇儒恐秦皇一炬而還古聖遺經永無表章之日矣武侯治蜀似近於剛特一味逞威勢必民窮財盡一蹶而不可復振固不待　平偷渡譙周慣作隆書其於姜維屢戰臨洮時亂者早知其無濟焉是則　雞　虐典午肇興謂卽留侯之柔武侯之剛有以致此乎又非也古大儒與人家國事其規模　　類幾個舉數百年特思後之　妄議更張大拂當時匠心經管虚而要　得歸其咎於立法之初者亦以見或　或柔　非區區爲一身計耳要之留侯少年頗爲任俠近氣節斬斬一流得見高帝於留卽便傾心輸服所云圯上老人授書事亦其假計之　以　出入耳目初不必尋確鑒證據也武侯高臥隆中不求聞逹學養深沈似更出留侯上卽其感恩三顧順効馳　而茅　福對時已以益州圖示先主天時人事逆料不能挽回不過居一日官盡一日職其毗於剛也亦何嘗矜心作意於其間哉可知武侯若遇高皇小心愼密不亚蕭何當不至辱於請室無庸學留侯之寄跡神仙焉留侯而遇昭烈上下之交如魚得水親見季玉之柔懦無能至於錦城天險不能爲一日之守亦當改絃易轍以武侯之道治之柔固非明哲保身剛亦非威棱抗衆云金陵吏治局於本月初一日先期提課以此命題振筆書成得毋貽效顰之誚乎 
[諭旨恭録]  
　　四月十四日奉旨遺恩承爲滿洲繙譯正考官清安爲副　官欽此同日奉旨内　監試着壽慶馮應壽去内塲監試着富𡔧殷如璋去入號巡查着舒恩增濟金壽松熊景釗去欽此同日奉旨這塲内督理稽查着左翼副都統耆齡右翼副都統德隆去欽此同日奉旨這收掌試卷等所官着陞額禄隆泰錫謙慶斌祥泰文綱去欽此 
[本舘接奉電音]  
　　昨日下午三點鐘後十分時本館在京訪事友人由電飛傳本月十九日諭旨三道敬謹譯登○四月十九日奉旨金保泰陳其璋胡俊章吳光奎楊廷傳胡仁燿陳家鼎戴恩漙燕起烈吳引孫孟繼壎田我霖徐兆豐林步青祝維城馮鏡仁俱着記名以御史用山東道監察御史員缺着童毓英補授奇克愼以簡缺知府用欽此同日軍機大臣面奉諭旨本日引見之福建儘先題奏道楊正儀於十九日預備召見欽此同日奉上諭本日召見之福建遇缺題奏道楊正儀着交軍機處存記欽此 
[輦轂紀聞]  
　　此次恭修玉牒黄檔在館人員終日辛勞請加經　惇邸以庫欵支絀未允所請○自初四日起至初七日傳集南府優伶在甯壽宮演戯盖因初一日月戯在齋戒期内故于此次傳演也○承修三海各工及挖修河道之興隆等木廠十有一家懇請内務府奉寫院大臣籌核銀兩從速發給俾無悮工作○左翼技勇官兵於初七日午後將西華門外羊圈胡同烟舘所獲人犯九名烟具三分一倂鎖赴左翼尉公所訊録供詞以便解交步軍統領衙門懲辦○廂藍護軍營本月開放餉銀因數目不敷致弁兵肆行詈罵幾至開署承辦叅領護軍校等自知理曲不敢與較慶富瑞伊恩五護軍叅領置若罔聞殊不可解○日前福大恊揆容文二鎭軍往蠶池口内看視百鳥教堂並附近中海墻外地址盖須拆淨房屋圈入中海云○甲乙二人日暮同進安定門甫下甬路東甲突由腰間抽出短刀一把向乙連斫四五乙舍命奪刀復向甲頭一砍甲傷尤重於乙步軍校見之卽解送步軍統領衙門司員以傷痕過重囑令解回滋事地方搭棚調養聽候往騐聞甲乙皆爲麴生所誤也○新設古城城守尉咨取各項人員聞已揀得頭等侍衛雙全擬正頭等侍衛連桂擬陪預備帶領引見查古城原設领隊大臣此次新疆改設行省是以裁撤領隊之缺設此城守尉俾管轄營惟事屬創始故人多畏其難○刑部獄中設有鞭床中來舊矣聞已故进牢廳某公于獄務無不認眞莅任時不准皂役凌虐罪人近有被禁人犯有以鞭床一事跪白提牢提牢禀於各堂各堂謂鞭床本例所不應有汝所司 
 
 

Page 2

 
 
何事必待告發而始辦乎某公氣鬱難伸因請病假又聞提牢已派定鎭平主政成暫署矣○正陽門修理石路經步軍統領奏改宣武門暫開夜城俟石路修竣再循舊例嗣經福揆協嚴諭該門領每夜督飭官兵遇進城者嚴行察看如係内廷有差之官照例放入平人俟黎明始准進城○京西妙峯山年例四月初一日開廟半月畫夜進香男女絡繹惟山路數十里崎嶇不易行本年有天津人於山路中置竿燈以照行人○皇太后皇上於本月十二日起至十五日前往北海内務府於初九日至北海等處飭將各處窗户赶换新紗打掃乾潔以備駕臨 
[軺車回粤]  
　　鄧鐵香星使由關外畫界回來本報已登崖略兹悉本月初十日星使行抵穗垣至皇華館小住襜帷當卽回京覆命云 
[鄞縣接印]  
　　鄞縣朱友笙明府現奉大憲檄飭回任已列前報兹悉明府於十二日到甯因前任程稻邨明府擬於十五日回省尙未讓署故假校士舘公舘作已於十三日申刻接印任事云 
[甯會紀麗]  
　　前紀甬上都神會因雨改期云云本月之望雨師返旆新晴乍開會中人皆興致勃然躍躍欲試遂議定是日會分兩起分道揚鑣文華協興風雲等會由小教塲齊集文英彤雲得興等會由君子營齊集至三點鐘時各會先後過中府署日湖月湖兩橋上肩摩轂撃來往如梭白祫臨風圓映王珉之扇紅羅貼地香兠小玉之鞋眞覺士女丰昌鶯花撩亂矣會之佳者首推彤雲社聨燈鼓亭紗船女保馬等莫不花樣斬新富麗奪目最妙者有彩閣十餘座所扮戲劇皆以俊童爲之婉變清揚無殊十五六歲好女子迷離撲索無復辨其雌雄又有雙人馬數匹馬上繋鐵架可容二人亦皆扮演新奇出人意表其次爲文英會其次爲文華會雖各經營慘淡盡熊極妍然總不及彤雲之多而且妙惟某叅戎所演三人馬一騎扮作昭君出塞毛延壽與昭君並坐馬上馬夫則雙足朝天倒竪背後其扮昭君者貂冠胡服手撥三弦風流靡曼之中微寓掩抑低徊之致鴈門風雪如在目前誠可人也其爵献之佳者向推半邊街樹行街次如廿條橋大廟前俱彩搭牌樓高可十丈夜燃椽燭照耀通明游人如入不夜城中長春國裏莫不歡喜贊歎以爲得未曾有今則以中營爲最此外又有烟火盒子每盒八劇如仙鶴生蛋老龍化水等類鶴與龍剪紙爲之蛋水則以火藥製就類皆有聲有色神妙無方故是日不特城廂内外之人傾巷而出卽遠自天台鴈蕩問亦各買棹前來先賭爲快誠哉昇平之淑景海國之勝游也 
[軍門出洋]  
　　浙江提督歐陽健飛軍門定於本月十五日帶領親兵乘元凱兵輪出洋巡閲亦安不忘危之意也 
[茶棧肇事]  
　　九江城内鳳凰橋地方今年新開謙愼和茶棧上月底招聚各婦女揀茶尙稱安靜至本月十三日衆婦女揀茶時有某姓婦與收茶某司事因事齟齬唇槍舌劍相持不下該司事忿不能平卽將婦之揀茶竹䇭擲地用脚踩碎婦啼泣出棧徧告親隣有黠者數人出首願與該婦洩忿邀聚多人於傍晚時呼嘯一聲由該棧頭門打進毆人碎物直至帳房等處勢甚凶勇無敢攫其鋒者又有無賴乘間攫取衣物銀錢大率回教人居多是晚該棧主具禀文武各衙門朱鎭軍卽飭城守千把戎帶領選鋒營兵百名守住潯城内外各要隘並會同縣差購線在南門灣某土娼家拿住要犯數人當經周邑尊研訊供出同黨數十名次日出差四處緝拿先獲之犯則已釘鐐收禁矣 
[禾中近訊]  
　　南堰鎭高恒隆水菓行夥王弟弟近因春笋赴申坐莊其長子在嘉善某藥鋪學業年已十九忽自服毒或云看純陽會冲犯神煞百般施救魂魄已早赴泉臺矣乃買舟舁送來禾以其父在申行東等不能專主飛划追回俾得料理其顚末尙須後叙也○數日前有捕鹽水師砲船在嘉善地界拿獲販私小船十數艘皆裝有私鹽押解來城投交報忠埭總局汪總辦處是否嘉善水師或係嘉興捕鹽水師容俟續詳○嘉善向例於四月初四初十兩日賽會各鋪户懸燈結彩逹旦通宵𩯭影珠光時時掩映該處婦女仿時樣妝纁襦皆露出裙外縣尊惡之特命幹差持并州快翦刀見犯此者卽行翦去異哉賢令尹整頓風化不能務其大者遠者而竟出此斷鶴續鳬之計耶每人而翦之日亦不足矣吾謂此説必係傳者之妄○浙江學憲瞿子玖宗師於十三日抵東門外馬頭旋進宏文館聞宗師按試湖州時場規極爲嚴肅也○有烏山船一艘由𣺣赴禾滿載顔料在秋涇橋擱淺竟致沉没顔料悉入水中河水竟作紅黑色 
[丁沽近信]  
　　近有衛船一艘滿裝漕米已入大沽口至小劉庄地方抛錨因水淺船身不能浮起錨齒洞入船頭竟成一孔水汨汨入而船遂沈想船商或當賠補也○周海舲軍門初八日旋津在紫竹林小住翌日回防恭候醇邸到津帶隊恭迎或隨往旅順○津海新關税務司德璀琳擬就天津設立中西學塾培植人才去秋曾請中外官商捐助現在總税務司赫德君復捐銀二千兩所謂登高一呼萬山皆應　○本届跑馬花樣一新馬場中扮演諸劇並跑東洋車本擬初十日起十二日止嗣因馬路未乾改期十七日起十九日止馬塲係集股築成中蓋極大院落院外有棚以便起居顔曰養性院除有股諸君入看不取值外其餘均需納資院資一元棚資由津錢一千減至二百届時風和日暖草軟沙平游人興復不淺也 
[襄垣紀實]  
蕪湖道署於本月十三日祇奉電傳十一日上諭徽甯池太廣道梁欽辰着開缺送部引見欽此旋又奉十二日上諭徽甯池太廣道員缺着雙福補授欽此按雙觀察係滿洲廂黄旗人由筆帖式出身升授禮部員外郎去年京察一等記名以海關道用久爲總署所器重此次𢌿以征榷之權必能勝任愉快也○長江水師提督李與吾軍門自浙江謁見彭雪帥旋卽閲視江防本月十四日已刻調集提中營裕溪營燕湖營各杉板砲艇在梁山江面會操炮聲隆隆聲震遠近事畢軍門卽乘長龍炮艇於午後抵蕪乘輿進節轅小憇○廣仁局於本月十四日起延請醫士某君在局送診行道有福此之謂歟 
[姑蘇近事]  
　　禮闈揭曉長元吳三縣獲雋者共有三人一爲曹君允元字賡生一爲鄒君福保字詠春一爲鄒君嘉來字子棟爲前署蕪湖縣雋之明府之公子妙年績學譽滿藝林他日翔步木天亦意計中事也○新進生員已奉學憲札文定於本月十六日迎送入學聞届時潘順之山長當偕其文孫同赴泮宮行謁聖禮蔣山長亦可重游泮水白髮簪花重歌采藻誠藝苑之美談熙朝之人瑞也○世家子某甲凶悖性成孔武有力人皆以將軍目之日前其胞兄久客言旋向叙闊愫一言不合遽爾揮拳其兄見勢不佳磕頭如搗蒜將軍略試雄武其兄額項均已受傷又囓損一指血若泉流其母聞之赶至呵斥將軍更肆行毒詈拔刀恫嚇旋經婢僕解散其兄卽奔赴吳縣訴請騐傷提究邑尊立卽飭提現尙匿不到案未識如何了結也 
[卾撫新政]  
　　漢陽現正舉行歲試與考文武生童咸來角藝大憲恐有聚賭情事早經派委嚴查近將漢臯堤口上首廣申祥土店查封開係新撫憲譚序帥訪得該店時常聚賭密札地方官飭差封閉也又聞限於五月初一日起各烟舘一律關閉違者房屋充公人則發配云 
[宜昌雜録]  
　　某號客合夥同雇一船内載白蠟數枝藥材十餘包皮油數十件開往漢口行至公安一帶灣泊次日開船因倒流水急與别船撞沈人雖無恙而貨則全行漂失約值千餘金現欲禀請地方官清查失貨不知可以略歸否○前日有逃荒者約二三十人到宜各舖曾有被竊者近聞已在省城拿獲正法故東湖縣出有告示云奉憲札諭前有用術迷竊之陳義香陳乾楚訊明就地正法尙有蘄州人梅連姑在逃未獲梅係首惡恐在他處傳徒肆竊勿得被其所誘其已被誘之人如能出首改悔准與自新其老賊銕算盤輩已在新堤簰州省城迭次竊得銀錢衣物其在逃未獲者仰各縣文武官員一體緝獲到案照辦 
 
 

Page 3

 
 
[觀馬戯記二]  
　　車利尼馬戯除禮拜日停演外餘日皆在晚間開演惟遇禮拜六則晝夜皆演上禮六拜澹日烘晴好風送煖攤飯旣畢乘興往觀觀畢而歸時已薄暮方擬呼燈走筆追憶所見適有素心人至約作秉燭之游乃復乘巾車歴芳陌時則淡雲籠月樹色朦朧遥望浦中輪帆燈火倒影中流亦旣顧而樂之一路笑語不覺已至戯園入門後珍禽奇獸重覽一周俄而西樂聲喧雜劇並作觀者之擁擠戯法之離奇均不亚於第一日開演時也吾獨怪夫物之至不靈者莫如獸車君具何神力象之蠢也而能使之伸縮自如獅之猛也而能使之懾伏不動猴之趫也而能使上馬下馬就我範圍此眞得未曾有無怪觀者之同聲喝采也馬之性本馴故車君教之尤臻嫻熟忽而屈足忽而退行忽而顧影驕嘶忽而離羣獨立忽而盤旋作陣忽而並轡爭先忽而電掣雲飛忽而淵渟嶽峙惜無韓幹寫生手爲之描繪其萬一耳此外雜劇皆能出奇無窮無論中國所罕見卽西戲中亦無其匹余乃一日而兩見之豈非極游觀之快事哉 
[縣訊牛皮案]  
　　馬四經辦牛皮侵呑銀兩一案經法公廨訊供送縣云云已詳前報前日莫邑尊升堂集訊陳投案伸訴情形沙開供稱撐駕沙船度日牛皮由馬託裝其中私運等情並未知悉馬稱陳所控銀兩係父親馬崔在時陸續虧空並非小的欠伊現父親已亡有帳可閲邑尊謂此銀旣由爾父虧欠爾亦不能推辭况尙有私運之牛皮三百餘張作何料理答稱須候變價清償邑尊問帳據可曾帶來答稱未帶邑尊謂着爾五日内檢呈帳據所有運𣺣牛皮着原差帶爾至船起出邀請同業估價若于再行復訊核斷 
[一朝之忿]  
　　前日有蘇人某甲在𣺣南大碼頭挑賣酒釀偶與郭源茂土店夥某乙口角漸至互毆乙驀飛一腿將甲踼傷倒地噤不能言良久始甦經家屬舁回一面向乙理論乙自知理屈倩十六鋪地甲調停不知如何了結也 
[續訊逃犯]  
　　法捕房逸犯先後獲到八人内有小東門外打花烟舘之湖北人陶金標尙在醫院療治竊取聚興莊衣服之金阿金王桂生枷示小東門捕房尙有五人仍爲管押昨晨翁太守飭提至案問爾等因犯何事拘押王阿福供竊取西人刀叉洋酒皮鞋洋傘絨毯安樂里内華人之銅燭臺時辰鐘等物陳阿喜張阿大同供在北京輪船圖竊王正三供竊取民船衣服逸後仍蹈前轍復被拘拿張小園供竊取永順押店衣服太守問是日究係何人起意鐵栅何人所開五人均稱時正睡熟開門後出外者約十五六人未出者祗七八人而已旋據包探禀稱鎖係張小園携出現尙有彭公仁張阿狗兩人未獲太守着將五人還押 
[英界公堂瑣案]  
　　陳啓興以張庭寳將妻陳王氏誘匿尋歸後張又到家交捕送案羅太守飭分别押候訊供核辦等因已詳前報前晚太守庭訊陳訴稱小的在外營生早出暮返聞隣人言妻邇來甚不安分因卽留神一日小的返家見妻不在詢知二點鐘時出外候至六點鐘始回小的向之申斥妻一味强辯又一日在鐵路大橋附近遥見我妻將洋傘遮掩面目及赶上已避去無蹤待回家究詰依舊支吾至前日竟不回來旋至張處尋見勒令同歸小的深恐出醜不與計較不料張又到家撞見小的旋卽逃去現在大馬路北首尋見交捕送案妻子不願領回請爲重辦該氏供稱小婦人二十一歲偕夫住在城中時常到洋塲襪店取襪料縫紉日前張跟在後面呼令縫襪并囑至伊家看樣旋至伊姊家閒話隨被丈夫逼迫歸家嗣後張並不到我家中且丈夫待我不薄小婦人决無異心小婦人年紀尙輕斷不敢幹此壞事張供甯波人現在洋行爲侍者該氏與姊相識招同聚話小的本有妻室安敢領人之妻太守喝笞張百板着覔保具嗣後陳妻再有背夫濳逃情事向張是問切結始准開釋隨向陳一再開道飭卽領妻回去○同益昌煤炭舖主蔡慶初扭蘇景湖至案訴稱小的被蘇欠去煤銀屢索辦移請爲追究羅太守命將蘇暫押候訊旋有昇寳昌洋行主人到署稱蘇係我行所用如何擅行管押須知洋商用人必由領事簽字盖印始可拘提值日言此係華人扭控華人並非控後飭提該西人又至捕房申訴捕頭派楊繙譯至署詢得前情轉告洋人令俟華官訊供發落當晚太守庭訊蔡稱與蘇初次交易言明現銀據云煤係華利輪船所用其價銀二百三十八兩其時尙在二月間及向收銀則付三月初四日期票届期向收無付一再展期總歸烏有我係小本營生者何堪欠此巨欵無奈扭案期票呈閲蘇供職員現在昇寳昌洋行生理確曾向購煤斤實因銀兩轉運躭延不能如約現須再遲一月定可付銀太守問蔡再緩一月可乎蔡稱寔因端陽　邇生意中人逢節均須清帪殊難過節歸銀太守謂蘇曰節内可先交銀一百十九兩餘准一月内歸楚蘇稱須俟一月可以照付太守怒謂旣經到案仍思悉照爾意乎今兩造均應遵斷節内繳銀百兩餘以一月爲期着具妥保釋出 
[法界公堂瑣案]  
　　前年臘月西甯興街順興燭鋪主蔡炳生虧欠倒閉一案各債主涉訟公庭詳登前報所有西甯興街房屋二十一幢約抵洋三千四百元其間六户曾分别抵借銀洋言定抵欵七成借欵六成先爲攤派每幢作洋一百二十元内文川莊一户所有紙據均在該莊抵銀七百兩故於未曾攤派之前將全生里房屋八幢歸該莊管業刻已稍有就緖前日蔡因將債主四人邀到泰隆店主黄浥珊稱抄號押去銀五百兩王保堂稱借洋七百元周慶福稱借洋二百元尙有吳大成借洋四百五十元奚富英抵洋四百元並未投到派得除文川莊收去房八幢外合歸泰隆四幢王保堂三幢半周慶福一幢吳在成二幢奚富英二幢半照算奚名下收房後應找出洋二十元到期尙須照給地租黄浥珊稱經管地租之陳阿四云所有地租單要我一人出立契據爲此投案聲明翁太守謂爾等均須出立筆據免得後來口舌隨着下　傳到奚富英再核○泰和棧内湖南人曾其祥被王守言卽王小言冒充包探剥衣拆梢一案訊究情形已登前報日前翁太守着繳所用之洋從寛辦理王稱寳善街飛丹閣郭某處可以取洋太守因着包探帶王往取及至又稱郭已他往依舊無洋昨晨太守提王究追王稱親戚實往他處叩乞從寛太守着責一百板下期解案○前日招商局海定輪船抵埠時包探夥見一年約二十餘歲之人身穿湖色縐紗夾衫蜜色綫縐馬甲京鞋曰襪貌亦秀美惟臉上兩頰腫起似曾逮案掌頰疑而向詰其人自言家在江西意欲附船回去甫經公廨判責是以臉上墳起探夥見言語支離拘入捕房搜出押票二三十紙内有一紙係金物質錢三十三千五百文捕頭着押候解案 
[開巿酒筵助賑]  
　　兹有恒祥元米行善士來條云小行開巿承諸友隆儀賜賀理應設筵酬答因悉山左水災共爲憫惻謹將酒資洋十元移助賑捐以答諸君雅貺乞代登報奉聞 
[憶紅生待吳新卿不至嘲之以詩]  
　　蘋逢纔得識明璫一去鴛湖春恨長夜夜申江魚鴈杳小姑底事誤彭郎止止生 
[贈吳新卿]  
　　阿儂生小住鴛湖十五盈盈掌上珠油壁迎來香國裏銷魂眞個定情無千種温柔百種嬌吳娘攬鏡慣相招隔簾現出驚鴻影雅稱江東大小喬新卿與陸月舫照相合爲一册斜遮半面撥銀筝一曲清歌酒易傾我是多愁張子野尊前頻唤奈何聲才人艶福幾生修莫把名花逐水流願汝早皈蓮界佛青衫底事濕江州 
[贈陸月舫校書]  
　　申江忽覯藐姑仙冰雪肌膚碧玉年出水芙蕖塵不染豔陽桃李漫爭妍○月爲北里鶯花主舫載南宮書畫來一卷茶經生小續天然丰韻屬蘇臺○吳娃羞唱惱儂歌檀板銀筝楚調多報道先生歸去也故遲蓮步轉秋波○鴛湖女史對樓居携手歡迎油壁車畫裏二喬爭識面英雄夫壻問何如月舫嘗與吳新卿以西法照相見者稱爲合璧○磊落王郎月旦評陸吳聲價重連城月舫新卿皆承王君贈詩獎許東山絲竹忘懷久海上看花霧眼明○塡胸磊塊暫銷融浪迹歌樓舞榭中裙屐少年渾不解怪他白首入花叢止止生呈稿 
 
 

Page 4

 
 
[上海四馬路高易公舘恊賑公所經收四月初一至十八等日賑欵清單]  
　　初一日由漢口茶業公所涂種福堂錢四十千文伸洋三十六元二角○周月齋翁由四川交來一千三百零三號一千三百零四號兩册周紹濓堂銀四兩八錢鍾子謙周月齋鄒蘭谷王櫓荃榮宗興春五户各銀二兩龍玉堂章錫誠柯寳志徐其成李樹勳桂山堂葉長清羅應剛趙永銓張繼善王碧珊何澍記李維鈴陳清王益豐恆太和大有堂三鶴堂紅柚山房安慶堂二十户各銀一兩沈典哉賴恆春二户各銀六錢王松齡王鶴齡劉椿游茂森黄子平五户各銀五錢白少仲白翼庭常焕亭范雲槎湯懷玉吳柱臣鄧停午易良臣田榮庭游樹棠敦厚堂張世恩黄錫壽李榮華王品三尹賓藩陳鑑堂劉玉亭張文友趙炯如李澤厚胡恩培曾定純李長春曾銓劉體仁陳棣常廿七户各銀三錢曹涵暉何澤浦陳樹棠鄭雨生楊潔川田曉村周筱山曾個臣支吉軒盧清泉蔣昆山魯梅青陳璧山胡金山曷良工十五户各銀二錢周紹濓堂銀四兩以上七十六户共助銀五十三兩六錢○初三日安慶輪船交來無名氏洋五元○初初德興洋行交來有心無力子洋一元○南誠信捐　並堂倌小帳及各灘頭油火錢在内錢四千二百文洋三角北誠信捐桶内在武林棄儒習夷室主求嚴親康健自病痊愈洋一元滃州無名氏求國泰民安洋二元共助洋三元生泰成捐桶洋二角○初七日由漢口寄來隱名氏洋五元○陳耀高翁募七百八十號册陳耀高洋十四元五角徐先生洋二元蔡先生胡先生傳先生三户各一元陳先生中元以上六户共助洋二十元○初八日元芳洋行交來無名氏洋四元○初九日古焕堂求女痰症速愈洋五元唫芳廬求合家免災洋六元○初十日黄鶴年求保平安洋十元○王澤洲翁由湖南帶來郭雲僊中函指助廣東花洋二百元○十三日陳杏汀司馬壽筵移賑洋二十元○十四日梁焕南翁交來江左程氏求子病速愈洋十元○十八日黎陽裕耕堂洋二元○○以上統共收洋一百二十七元元七角花洋二百元規元五十三兩六錢錢四千二百文 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂渚官報]  
　　四月初十日候補縣徐鼎臣奉委赴咸甯催南漕禀辭候補縣楊泳春奉臬盡委赴隨州會審案件禀知湖南候補同知汪明善禀辭分發試用布照磨吳振來候補典史胡銘宗俱起服禀到隨欽憲劉出洋以中途抱病折回感賦七律四章録呈諸親友指疵○强仕年華仕未曾撫躬自間愧無能但求品行廉隅飭那有謨猷廊廟登星憲憐才恩極渥學人奮志會堪乘何期好事多磨折病起中途竟莫俩○文章氣節重當時調先世給諫公副憲公欲　書香未易期四度棘　鵬迹滯六年搉署嶬忱馳蒙欽憲及邵道憲先後委辦洋務栽培逾格去秋因病禀銷差使已銷壯志因多病爲寫幽懷且賦詩辜負憲恩殊悵悵不知何以報鴻慈護慈白髮古稀年家母今年七十有三那有承歡在意先捧檄無須效毛義乘槎竟自羡張騫臨行猶記縫衣密此去何期匝月旋兩次隨軺成晝餅前蒙莫善徵公祖言於曾侯允帶出洋以母病未許今又以已病折回天教鳥哺侍堂前○親朋屬望信非輕祖餞申江感厚情承親友祖餞贈物並荷小樓主人贈詩送行萬里汪洋欣已覽由錫蘭折回已行一萬二千里半生事業惜無成養疴欲把書重讀履道還期遇再亨但願同人皆得意諸同人承欽憲意於病中照應周至贊襄使幄立勳名海上壽　生潤黼氏曹驤未定藁 
 
 
 

Page 10

 
 
   
 
 

Page 11

 
 
[光緖十二年四月十二日京報全録]  
　　宮門抄○上諭一道録前○發抄旨四道○滇撫張奏請旌表摺○江督會等奏請分别給獎摺○將軍希等奏請飭部議覆施行片○江督會等奏請給獎片○尙書彭奏辦理報銷完竣回籍調理病軀摺○將軍希奏請補佐領片○又奏報稽查叅山事竣摺子○四月十二日工部鴻矑寺正紅旗值日無引見○澤公長善各假滿請安○龍湛霖謝授侍講學士恩○直𨽻補用道金福會謝恩○烏拉喜崇阿續假五日○溥齡請假十日○良貴請假十五日○召見軍機○皇上明日辦事用膳後至北海等處○發抄孫開華奏接者福建陸路提篆日期謝恩奉旨知道了欽此○謙禧奏校閲官兵春操事竣奉旨知道了欽此○劉錦棠奏遵將伊犁勇營查明裁倂並分成發給存餉奉旨該部知道欽此○又由伊回省日期奉旨知道了欽此○○雲南巡撫臣張凱嵩跪奏爲刲股療親孝行可嘉籲懇旌表以維風化恭摺仰祈聖鑒事竊據署布政使史念祖詳准迤南道陳廷珍咨據元江直𨽻州知州曹廷銓轉據儒學學正陳克儉申據紳士陸保岐等公呈查有州屬已故孝婦李張氏係歲貢生張貴錢之室女生於道光二年適同籍職銜李暢和時年十七姑陳氏垂老多病素患吼咳氏奉甘旨侍湯藥甚盡其道鄉里多稱之咸豐三年九月姑病大劇醫藥皆窮氏焚香跪禱潛刲股肉和藥以進痼疾立瘳四年十月姑以壽終氏哀毁瘠立喪塟如禮咸豐五年三月氏因痛姑過甚旋亦病故時年三十四歲計事姑閲十七年洵屬孝行可嘉田州查取册結申由司道詳請會奏前來臣查定例刲股或致傷生不准旌表如有請交部議者其入祠建坊之處請旨遵行等語近年以來具奏成案均蒙恩旨准旌兹該已故孝婦李張氏淑貞其性誠篤其心但祈姑病之瘳遑顧婦身之痛精誠感格卒能立起沈疴孝行昭彰洵屬可風流俗雖纆惪以嫌愚孝而閨闈宜諒初心合無籲懇天恩俯准旌表以維風化除將册結分送部科外謹會同雲貴總督臣岑毓英雲南學政臣戴鴻慈恭摺具陳伏乞皇太后皇上聖鑒訓示謹奏軍機大臣奉旨李張氏着准其旌表禮部知道欽此○○太子少保兩江總督臣曾國荃頭品頂戴江蘇巡撫臣衛榮光跪奏爲查明蘇省海運光緖九年分漕曰二粮辦理徑運在事出力員弁書吏懇恩分别給獎恭摺奏祈聖鑒事竊照蘇省光緖九年分蘇松常鎭太五府州屬徵收漕白二粮共正耗米七十萬三千二百八十二石　循案在𣺣雇募沙衛各船並叅用招商局輪船分裝由海運津經粮道王毓藻在津督飭承辦各員解兑過撥分起轉運自光緖十年正月十六日起在𣺣陸續放洋運津先後轉運抵通於三月十六日開兑五月二十二日止將正漕米石一律交兑完竣承辦各員俱能實心任事愼始圖終自上海受兑開行各船涉歴重洋先後穩抵天津運通交兑早充天庚辦理甚爲妥速兹據者蘇州藩司李嘉樂會同署臬司朱之榛者蘇松粮道韓慶雲蘇松太道卲友　查明津通及蘇𣺣等處辦事出力員弁書吏曁水師巡謢出力各員弁逐加確核詳請奏獎並准江南提督臣李朝斌將輪船出洋巡護員弁擇尤開送　獎前來臣等復查光緖九年分蘇省海運漕曰二糧共七十萬三千二百餘石照案招雇沙衛各船與輪船兼裝並運抵津後徑運通倉交兑其籌畫南北各局用欵分司津通等處雇剥運及寔屬任重事繁所有在事各員或辦理轉運彈壓稽察或鈎稽銀米雇開監兑或銀米首先全完或出洋認眞巡護均能任勞任怨實力寔心洵屬急公奮勉倍著辛勞除將出力稍次人員核寔删剔毋庸給奬外謹將辦理海運出力各員弁書吏　尢酌擬奬叙等差繕具清單恭呈御覽合無仰懇天恩俯准分别給獎以昭激勸理合恭摺具奏伏乞皇太后皇上聖鑒訓示謹奏軍機大臣奉旨該部議奏單倂發欽此○○希元等片再前准吏部等部議覆前將軍銘安等奏請添設賓州廳各缺案内所有添設乙賓州廳巡檢管司獄事一缺馬延河燒鍋甸子分防巡檢一缺五常廳巡檢兼司獄事一缺山河屯分防經歴一缺蘭彩橋巡檢一缺敦化縣巡檢管典史事一缺南岡分防縣丞一缺以上各缺係作爲何項缺分該將軍等並未聲明碍難核議應令詳細酌度情形奏明到部再行辦理等因行知在案除郭化縣南岡縣丞一缺前已附片奏明裁撤應毋庸議惟賓州廳五常廳敦化縣添設之各巡檢兼管司獄典史事三缺雖無地方之責而監獄尤關緊要與山河屯分防經歴一缺均作爲要缺遇有缺出於通省人員内揀選調補或由候補並揀發人員内酌量咨補其賓州廳馬延河燒鍋甸子分防巡檢一缺與五常廳　彩橋巡檢一缺均作爲部選之缺遇有缺出歸部銓選若吉省有應補合例之員亦准扣留照例按班序補以上添設佐雜各要缺均係三年俸滿如無違礙處分卽出具切實考語咨部開缺以應升之缺升用禾升以前仍以原官補用其無原官可補者毋庸開缺令其在任候升至調補之員如不勝任立卽調回另行遴員調補以昭愼重是否有當理合附片具奏伏乞聖鑒勅部議覆施行謹奏軍機大臣奉旨吏部議奏欽此○○曾國荃等片再蘇省光緖七八兩年冬漕辦理海運出力員弁節經臣榮光會同督臣按届於事竣後彚同清單奏請分别給奬疉經吏部核議分别准駁奏奉諭旨咨行核辦均經轉行遵照在案兹據光緒七年分案内奉查之縣丞吳聲晉一員八年分案内之知縣金吳瀾等十二員弁分别查明聲覆及改請獎叙曁請旨註銷保案由署蘇藩司李嘉藥彚造清册詳請奏前來臣等覆核無異相應開繕清單恭呈御覽合無仰懇天恩俯准飭部分别給獎除咨吏兵部查照外謹合詞附片具陳伏乞聖鑒訓示謹奏軍機大臣奉旨該部知道單倂發欽此○○欽差巡閲長江水師太子少保兵部尙書臣彭玉麟跪奏爲辦理粤防報銷完竣臣無經手事件遵旨回籍調理病軀恭摺具奏仰祈聖鑒事竊臣去年十二月十一日由粤附輪船航海赴浙造具報銷清册順便就醫事竣始行回籍業經奏明在案兹　　　 
已抵浙數月報銷辦理清楚病未稍痊手足仍復麻木且春來肝旺舊創心忡氣逆咯血諸症次第交攻據醫云年老表頽氣血虚耗卽調理得宜亦斷非一時可期速愈進以温補袪風濕之品已經服有多劑病勢較前爲甚現定期四月初十日登舟泝江回籍便道扶疾察看長江水師其一切情形容臣抵籍後具摺陳奏所有微臣病勢未痊扶疾巡江回籍由浙起程日期理合具奏伏乞皇太后皇上聖鑒訓示謹奏軍機大臣奉旨知道了欽此○○希元片再雙城堡鑲白旗佐領全德休致所遺之缺自應揀員請補查有副都統銜記名恊領花翎坡甲喜勝係雙城堡鑲藍旗安恒佐領下人前在軍營打仗出力疉經統兵大臣歴保今職嗣由軍營撤回奴才等查看該員久歴戎行熟悉營務現在雙城堡所出鑲白旗佐領一缺核與喜勝人地相宜以之借補斯缺實於營務有裨且于辦過成案相符擬請將雙城堡鑲白旗佐領全德休致一缺卽以喜勝借補以資歴練仍留該員原保陞階陞銜俟續遇應補之協領缺出再當隨時酌量請補如蒙俞允喜勝係記名人員毋庸送部引見奴才等爲激勵戎行起見是否有當謹附片具奏伏乞聖鑒謹奏請旨軍機大臣奉旨着照所請兵部知道欽此○○奴才希元恩澤跪奏爲巡查參山一年事竣循例恭摺具奏仰祈聖鑒事竊查吉林所屬產參各山自咸豐三年奏明停採酌定巡查章程每年春秋冬三季酌派官員按季分查夏季草木暢茂嵇查尤爲緊要由内外城副都統親歴督查一次以昭愼重統俟結報到齊彚案具奏歴經遵辦在案又因前經停查之烏蘇　綏芬二處其江河西岸仍係甯古塔三姓二城管界應由該副都統派員分季稽查其吉林所屬之英額嶺一帶產參山塲及各外城副都統　查參山上年夏季因分飭二品頂戴記名副都統花翎佐領喜常阿督帶馬步官兵入山搜捕餘匪曾經隨時奏明暫行停查在案至春秋冬三季吉林所屬英額嶺經派防禦和連花翎佐領安楚拉雲騎尉淮元甯古塔應查之綏芬據花翎驍騎校德慶雲騎尉恩惠全海三姓應查之烏蘇里據派防禦薩炳阿花翎佐領台陞喜忠阿勒楚喀應查羅拉密據派驍騎校永林雲騎尉慶安依林等查明並無偷挖老山參枝情事均經先後結報前來除仍按季派員嚴飭遵照定章寔力巡查以杜獘端並取結存案外所有一年内稽查參山事竣理合恭摺彚案具奏伏乞皇太后皇上聖鑒謹奏軍機大臣奉旨知道了欽此 
 
 

Page 12

 
 
[光緖十二年四月十三日京報全録]  
　　宮門抄○上諭兩道録前○東撫陳奏桃汛漫决隄埝現在籌辦情形摺○又奏報漕船開行北上日期摺○大臣色等奏請奬叙摺○大臣古奏報籌解銀兩片○將軍希奏叅革世職按例懲辦夾片○四月十三日内務府國子監厢白旗值日無引見○六額駙耀年福森布寳昌各假滿請安○蒒福辰到京請安○雙福謝授徽甯池太廣道恩○丁鶴年謝授浙江湖州府知府恩○榮堃謝授衢州府知府恩○明安續假五日○召見軍機薛福辰雙福丁鶴年榮堃○皇上明日辦事用膳後至北海等處○○山東巡撫臣陳士杰跪奏爲桃汛盛漲民埝大堤以次漫决現在分别籌辦情形恭摺仰祈聖鑒事竊臣前因病重蒙恩兩次賞假調理將次就痊而桃汎已到據報三月初一日起至初六日止水已漲至六尺三寸爲歴年所未有河防緊急臣當於初八日力疾銷假正擬親行巡視初十日接據署章邱縣知縣吳寳三禀稱連日水漲異常加以狂風暴雨初六日四更時分南岸吳家寨大堤淺溢一處又據署濟陽縣知縣慶錫仁禀報日來風急水湧高過堤身北岸十里舖民埝安家廟大堤同時漫溢十一日復據慶錫仁禀報該縣與惠民縣毘連之王家圈民埝當冲頂溜初七日風雨尤猛遂行冲決大溜循水溝直冲霍家莊大堤堤後陡出翻化浪搶護不及堤身頃刻塌陷同日又據署惠民縣知縣沈世銓禀報該縣北岸姚家口民埝並套埝水力過猛一齊冲決其水直灌陳家廟任陳莊該處大堤地甚低窪勢同建瓴水撲堤頂隨卽刷開兩叚臣得信當飭前臬司潘駿文前往查勘二十一日回省禀稱勘得南岸章邱之吳家寨北岸齊陽之安家廟兩處大堤漫溢處所均經在工員弁隨卽搶堵穩固惟王家圈民埝决中寛約八十丈其水直冲霍家莊大堤刷寛四十四丈口門水深四五尺及一丈不等溜向東北趨入徒駭河約三十里比較早年桃園顧家溝李家岸趙莊決入徒駭河地勢約近三四十里又勘得桃家口民埝寛约六七十丈水深自一二尺至一丈七八尺不等冲開陳家廟任陳莊大堤大小六口共寛二百餘丈水深六七尺至一丈不等溜勢迤向東北約二十里入徒駭河此卽光緖元二年白龍灣黄毛墳決口由徒駭河入海之故道也臣與河防局司道悉心商度目下堤埝内外皆水取土無地堵築實難施工卽令勉强堵塞而下游河身節節淤墊伏汛踵至防不勝防勢必此堵被决徒耗財力查黄流東徙以來三十二年中南决入小清河者四次北决入徒駭河者二十餘次水性就下其勢使然且海潮倒刷　上已過霑化劉鍾口直接濵州境地河身寛三四十丈深四五丈不等海潮上迎黄河行將改道天若微示其機其臣九年到東與倉塲侍郎臣游百川　議分水徒駭奉旨俞允比時紳民不及遠慮多方阻撓遂行中止上年趙莊開口臣復擬留此口門藉以分溜繼思兩岸未經築隄河身未加疏濬仍恐漫溢爲災日以復行奏請俟趙莊堵築後再行辦理臣以辦工必在汛前輾轉需時將來勢必赶辦不及因於二月初旬派候補知府胡鳴泰候補知縣何式箴前往督同沿河各州縣催集民夫赶修民埝以備不虞嗣據報臨邑商河濟陽北岸舊有埝基經該守等督催業經加培高厚此外患民民埝僅築一叚濵州霑化甫經動工黄水已至辦理殊費周章冉四思維目下只好將王家圈姚家口兩處口門各築挑水壩二座挑開溜勢兾免全河奪溜隄埝之間各築横隄一道以免漫溢爲災俟伏秋大汛過後查看形勢何處宜堵何處宜留再行相機辦理水分則力弱一經順軌分入徒駭下游水患當可稍舒惟臣才短病多宣防三年毫無寸效應請旨將臣褫職另擇賢員接辦以免貽誤生靈其承守員弁署惠民縣知縣沈世銓應請摘去頂戴仍留署任候補副將陳長發應請革職留工以示儆懲而觀後效署濟陽縣知縣慶錫仁到任未及一月應請從寛免議至被灾各處現已飭司委員分途散放急賑並分飭各州縣清查户口迅速禀報擬將恩准截留米石均匀散放俾令普沾皇仁俟各縣查覆後核明應放數目另行具奏所有桃汛漫決隄埝現在籌辦大概情形謹專摺具奏伏乞皇太后皇上訓示飭遵謹奏奉旨已録○○山東巡撫臣陳士杰跪奏爲恭報漕船開行北上日期仰祈聖鑒事竊東省本年起運光緖十一年分漕糧所有除緩應徵實數業經臣奏報在案兹據督糧道福潤禀稱本届漕糧仍照歴年變通辦法分作二起運通外河德正首帮現已兑齊逐船盤騐均係　圓潔凈定於三月初一日開行北上其餘頭運船隻亦各依次前進等情臣覆查無異除飭將二起帮船催令迅速受兑跟蹤趲運不准遲延貽誤並俟全數出境再行奏報外所有東省德正等帮頭運船隻首先開行日期謹恭摺具陳伏乞皇太后皇上聖鑒謹奏軍機大臣奉旨户部知道欽此○○奴才色楞額奴才崇剛跪奏爲辦理唐廓交涉重案異常出力人員奬叙復經部臣議駁籲懇破格恩施以昭懋賞恭摺具陳仰祈聖鑒事竊奴才等前因辦理唐廓交涉重案異常出力人員奬叙經吏部議駁奏請特沛恩施允將西藏糧員五品銜四川候補班補用知縣劉鈞賞戴花翎並賞加四品頂戴駐藏委員四川試用通判趙咸中仍請免補本班以知州仍留原省歸候補班遇缺前先補用候選從九品王琢章改請免選本班以布政司照磨留川補用光緖十一年十一月十九日奉到批廻軍機大臣奉旨劉鈞趙咸中均着照原保獎勵王琢章着照所請免選本班以布政司照磨留川補用吏部知道欽此欽遵恭録行知在案兹准吏部咨稱以趙咸中所請官階班次核與異常勞績相符欽奉諭旨允准應卽欽遵註册惟劉鈞所請花翎查非軍營打仗勞績該員現官知縣所請四品頂戴有逾加銜限制請旨將劉鈞花翎四品頂戴飭令另核奏明請奬光緖十一年十一月初五日具奏奉旨依議欽此欽遵咨行前來奴才等自應遵照辦理何敢請瀆頻仍惟上年廓爾喀之役該員劉鈞不避艱險忘身圖功前經臚列上呈早在聖明洞鑒是其殊功偉績超越常偷實無異於効命行間身臨前敵也奴才原擬越級保升則恐限於放例若循例以應升之直𨽻州知州等官保奏則功浮於賞殊不足以示鼓勵且該員由軍功迭保知縣歸候補班補用人員班資已優補署均易一經保升則人多缺隘反致沉淪是以奏請賞戴花翎並賞加四品頂戴以示優異仰蒙特旨允准欽遵飭知在案今趙咸中一員業經部臣欽遵諭旨註册該員仍復奏請另奬在部臣之意原爲愼重名器嚴核保獎起見竊謂惜名器所以待有功也有非常之功必受非常之賞似未可拘於成例限以階資方當邊境多事之秋在在用人之際該員卓著勛勤如竟聽其湮没何以資觀感而勵人才復查該員劉鈞胆識兼優才堪任事可否仰懇天恩破格録用用昭激勸抑或仍遵前旨賞戴花翎並賞加四品頂戴以示優異飭部遵照註册以後不得援以爲例之處出自逾格鴻慈所有辦理唐廓交涉重案異常出力人員奬叙復經部臣議駁籲懇破格恩施以昭懋賞緣由理合恭摺具陳伏乞皇太后皇上聖鑒訓示再奴才崇綱現在因病請假合倂隨摺聲明謹奏軍機大臣奉旨劉鈞着照原保賞戴花翎並賞加四品頂戴該部知道欽此○○古尼音布片再奴才承准軍機大臣字寄光緖十一年十一月二十八日奉上諭户部片奏光緖十二年内務府經費擬撥閩海關常税銀十萬兩請飭依限完解等語等因欽此欽遵嗣復奉到户部來文内開本部具奏前撥閩海關常税銀十萬兩全數改解工程處應用附片一件光緖十一年十二月二十五日具奏本日奉旨依議欽此抄奏咨行遵照前來奴才伏查閩海關奉提内務府光緖十二年分經費改解工程處應用銀兩業經奴才於常税題銷案内聲明照數提出另行發商批解兹先飭商匯解五萬兩循案備具文批給交福州號商蔚長厚新泰厚協同慶承領定於二月初十日由省起程遵照部咨前赴工程處投納應用並咨明内務府户部查照外合將批解光緖十二年分内務府經費改解工程處銀兩起程日期緣由謹附片奏報伏乞聖鑒謹奏軍機大臣奉旨該衙門知道欽此○○希元等片再據伯都　副都統恩光咨稱據管番役佐領成林等拿獲竊賊劉幅海何幅佈克圖莫蘇得中白玉兒等五名並由雲　尉壽亮家起出竊賊牛羊猪肉等物一倂送案當卽提訊據劉幅海等供認蘇得中起意紏邀迭次夥竊牛隻羊猪等畜牽至雲騎尉壽亮家窩留宰殺售賣並經壽亮將牛隻分送各處藏匿被獲送案等情不諱質之壽亮恃符狡展堅不吐實咨請叅革前來查雲騎尉壽亮身膺職官宜如何潔身自愛保守世職乃竟敢窩留竊賊代爲銷贓實屬卑　已極有玷官箴相應請旨將伯都訥鑲黄旗雲騎尉壽亮卽行革職提省嚴訊確情按例懲辦以儆官邪除咨報兵部查照外理合附片具陳伏乞聖鑒謹奏軍機大臣奉旨壽亮者卽行革職嚴訊懲辦欽此 
 
