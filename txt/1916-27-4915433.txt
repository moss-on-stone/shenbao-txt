# 1916 - 27 - 4915433

 

Page 1

 
 
   
 
 

Page 2

 
 
時評 
[其一　民意欲緩]  
　　民意欲速故速之民意欲緩故緩之可謂善體民意者矣雖然其欲速之民意尙得曰由選舉證之也由請願證之也由代立法機關證之也若欲緩之民意因何證之哉豈以雲南軍之突起證之耶雲南軍者政府所稱爲亂黨者也今豈亦認爲民意耶 
[其二　延期非延期]  
　　中外人士羣稱爲延期而帝派则曰本未有期非延也中外人士又羣稱爲延期而外人則曰將延無期非延也然則自今以前固未嘗有期自今以後亦未嘗有期不有期將安延 
[其三一決戰未決戰]  
　　昨日之中外電報均謂叙州巳被雲南軍占領矣駐川軍曾與雲南軍戰三日矣今日外電忽又謂陳宦報告前說均非叙州豈尙無恙耶雲南軍豈尙未入川耶此其事不能久秘終必爲人知况乎重慶爲兩軍所必爭之點决之期必不甚遠也（冷） 
[命令]  
　　一月二十二日政事堂奉申令司法部奏陜西鄜縣監犯袁忠悛悔有據請予特赦等語應援照約法第二十八條特赦袁忠免其執行此令 
　　一月二十三日政事堂奉策令　特授劉友才以勳五位此令　　又令扎賚特旗協理四等台吉梁丕勒諾爾布二等台吉色木巴均進封頭等台吉梅楞章京烏泰恭額著以管旗章京陞用此令 
　　又令司法部奏請將參事湯鐵樵胡以魯司長王文豹進叙三　　　 
等應照准此令 
　　又令司法部奏請將參事錢泰叙列三等應照准此令 
　　又令外交部奏請任命史悠明試署僉事應照准此令 
　　一月二十三日政事堂奉申令　據直隷巡按使朱家寳奏稱查明直屬民國四年寗河文安等縣　禾災歉分數擬將應徴糧租節欠分别蠲緩帶徴或至來年啓　等語上年直隷寗河文安等縣六七月間陰雨連綿河水漲溢加以天時不齊蟲蝗旱雹迭爲災害若將各該縣四年糧租及節欠等項照常徴收民力實有未逮應准照所請將寗河文安等縣應徴糧租節欠等項分别蠲緩帶徴或緩至來年啓徴以紓民力該巡按使應即按照摺開分數刋刻布告張貼曉諭務使實惠均霑用副國家軫卹民艱之至意餘如所擬辦理交內務財政兩部查照此令 
　　又令文官高等懲戒委員會奏議决京漢鐵路局局長關賡麟等被劾奉付懲戒一案依照文官高等懲戒令關賡麟應受解職處分站長唐士淸應受褫職幷奪官處分非滿六年不得開復醫院院長湯富禮應受降官處分等語著准照所議關賡麟即行解職唐士淸即行褫職奪官湯富禮即行降官以示懲儆交交通部查照此令 
　　一月二十四日政事堂奉策令　劉鶴慶姚贊元均給予四等嘉禾章此令 
　　又令王敦銘授爲上大夫此令　 
　　又令內務部奏部員勤勞特著請予進官等語呂鑄特進爲上大夫鄭咸特加上大夫銜汪郁年特進爲少大夫此令　 
　　又令國務卿奏據銓叙局詳稱遵核京師警察廳警正各員資格請予分别叙官等語樂逹義劉口廉均授爲中大夫彭望恩授爲少大夫吳保　張秉均授爲上士此令 
　　又令方表授爲中大夫此令 
　　又令國務卿奏據銓叙局詳稱遵核鎭安左將軍軍事顧問各員資格請予叙官等語聶汝魁李維煕均授爲中大夫此令 
　　又令國務卿奏據銓叙局詳稱遵核審計院協審官資格請予叙官等語李鳴謙莫章逹王兼善均授爲少大夫此令 
　　又令內務部奏請將試署僉事陳彥彬周鴻熙叙列五等應照准此令 
　　一月二十四日政事堂奉申令文官高等懲戒委員會奏議决貴州巡按使奏劾綏陽縣知事增治疎脫監犯一案依照知事懲戒條例應受降等處分等語增治著准照所議即行降等交內務部查照此令 
　　又令文官高等懲戒委員會奏議决廣東巡按使奏劾巳撤南雄縣知事劉殿臣辦事乖謬　　懲戒一案依照知事懲戒條例應受褫職停叙實官餘並如所擬辦理交內務部查照此令 
[專電]  
　　重慶電四川叙府確於二十一日晚被滇軍佔據伍祥禎兵巳與屢戰屢北其中原因滇軍係新式戰術布陣處勢均極靈妙伍兵都屬巡防改編平日剿辦零星土匪尙能應付至大隊運動非特小排長處置失當卽營長亦復不知指揮現滇軍分三路進攻一軍由昭通出叙州即巳與伍祥禎接戰者也一軍由畢節進窺瀘州尙未與川軍交綏一軍聞由蔡鍔親率由遵義直逹重慶以斷成都之門戶三軍互爲聯絡步步爲營洵是堂堂之陣至北軍方面現正陸續到重慶大約一星期內重慶綦江瀘州一帶雙方必有劇烈之戰鬬也 
　　北京電昨面諭大典籌備處略謂滇南革命舉行大典心有難安理應先其所急俟軍事稍有頭緖再行酌辦 
　　北京電昨懷仁堂開會集議參政全體列席决定登極延期明諭通告午後召熊希齡至純一齋參預征滇籌餉事 
　　北京電又擬日內頒緩行帝政明命聞措詞以帝政之緩速當決諸眞正民意前者民意欲速竭力籌備今者民意欲緩故暫延期 
　　北京電政事堂公所設文官考試籌備處禮制館員昨公讌徐相終席未談國事 
　　北京電擬派撫軍使分赴桂川湘粤等省王芝祥（桂）胡景伊（川）孫武（湘）李凖（粤） 
　　北京電日公使昨訪外部內容未悉 
　　北京電第八師長李長泰不日赴鄂 
　　北京電川黔湘桂設無線電 
　　北京電周大使隨員昨回京 
　　北京電令吳訪調查浙閩贛三省財政 
　　北京電麥信堅辭職陸夢熊權 
量有望 
[譯電]  
　　北京電政府命陳宦以展緩登極之通電傳至雲南以衰黨人之氣（二十四日） 
　　北京電陳宦電謂官兵與滇軍尙未開戰叙府陷落等各消息均屬子虚云 
　　（二十四日） 
　　北京電日商應川勸重慶官軍司令宣布獨立響應滇省巳由該司令拘送日領事北京華人謂據此足證日人現在內地運動甚力云　　（二十四日） 
[特約路透電]  
　　張家口電山西盜匪避去官兵向南繞行攻破平陸進窺大同當道電京乞派兵助剿蓋以開赴歸化豐鎭之援軍深入內地不能拒此二千盜匪也　　（二十五日） 
戰電 
[其一英人路透電]  
　　巴黎電彼得格勒電稱孟軍司令洛波伐資宣稱孟軍守洛夫成山者僅五千八百人砲舊彈缺四無接濟安狄伐里爲奥艦攻擊而裝載接濟之運送艦悉被擊沉洛夫成居民餓死者佔八分之一孟軍僅有野戰砲二十三尊每尊有砲彈三十枚而來復槍多不適用槍彈又少戰士衣履碎不堪軍無宿糧窮迫如是何能久守惟無諭如何明春孟軍必仍赴戰地以挫敵軍云 
　　巴黎電某訪員電稱德人請塞國前任大臣三人召集塞國選舉團體公選議員然後德 
 
 
 

Page 3

 
 
皇舉行新議會開幕禮以期以德皇子一人或奥親王一人爲塞國君主塞大臣等拒絕不允其存亡命運刻尙未詳德人不許中立國人出塞境美人因此巳與德人交涉 
　　　（二十四日） 
　　薩洛尼加電法飛機四十五架昨猛轟芒拉蒂爾且重創火車站路軌營房及子彈庫 
　　（二十四日） 
　　雅典電　協將國借欵與希臘之談判進行頗順利行將完畢　　（二十三日）　 
　　巴黎電今晚公報謂法砲隊重損蘇瓦松與香巴業附近之敵軍戰地壕　法飛機二十四架攻擊美的之火車站及營房擲炸彈一百三十枚且以飛機二隊隨同保護諸飛機與德機交戰十次雖受猛轟僅失一機餘均安然飛回 
　　（二十三日） 
　　彼得格勒電義勇兵若干猛攻里巴至羅美鐵路各軍於白晝匐伏而進殺死德國哨兵拆斷路軌十碼旣而有一兵衣敵哨兵大衣向載兵駛來之火車作無阻之號該車駛至斷處翻落死數百人　　（二十四日） 
　　巴拿馬電戈塞爾斯將軍稱巴拿馬運河因山崩不定故復通之期殊難預定 
　　（二十四日） 
　　倫敦電薩洛尼加電稱德兵五萬人已抵君士坦丁　　　（二十四日） 
　　紐約電英使署接電謂比國著名敎士某氏近覲見羅馬敎皇敎皇告以比國如不能恢復其土地與自由及國際權利與夫私人之產業及充分之賠償則决不願出力以促成和局　　（二十四日） 
　　倫敦電政府决計國內所有之公共博物院及美術院皆須一律停閉以省經費此舉每年可省英金二十五萬鎊　　（二十四日） 
　　亞　斯特丹電水勢有加無減雖有南風潮流仍高爲向來所未有泊美倫所境居民不得不遷移避水 
[其二（德人德文報專電）]  
　　柏林電德軍大本營一月二十四日公報云前敵砲隊及飛行家均甚活動敵飛機一隊以炸彈擲擊美的數彈墜入敎士之屋數彈墜入醫院庭中死平民二人傷八人飛機一架中彈翻落機中之人均就擒德飛行船轟擊敵軍陣線後之火車站及軍事處所德軍經過空中戰爭數次均獲勝（西境戰况）杜拉堡北面德砲隊轟俄軍火車一輛車中因而起火（東境戰况）敵飛機一隊由希臘飛至摩拉斯蒂爾抛擲炸彈死傷居民數人（巴爾幹戰况） 
　　柏林電海軍部宣稱德飛機一架於二十二日夜間載炸彈擲擊杜佛車站營房及船塢　二十三日德飛機二架以炸彈擲擊杜佛西之化漢姆飛機所曾起大火　　（二十四日） 
　　維也納電奥軍大本營宣布二十三日公報云孟軍仍陸續繳械投降巳有多處將各種軍械盡行繳出近數日內孟國東北陣線有塞兵一千五百餘人降奥軍占據亞德里亞之安蒂伐里及杜爾西格洛砲台（巴爾幹戰况）前日奥軍炸毁杜爾查克高地之俄戰壕一道守壕俄兵生存者僅數人昨夜奥軍在該處逐走占守戰壕一道之俄兵　烏斯齊克柯西北奥軍橋梁一座及戰壕一道前屢受轟擊近幾日有短兵戰事敵軍進攻者前屢受爲奥軍擊退今晨俄軍以重砲猛轟後攻擊杜白洛奥軍陣地（東境戰况）土爾滿橋梁附近克恩高地西部菲洛里安邊界數處均有砲戰意兵一小隊攻擊杜姆邦山坡爲奥軍擊退奥飛行家炸彈擲擊波哥軍需庫（奥意戰况） 
[東方通信社電（日本人組）]  
　　北京電四川電云叙州附近所有民船於雲南軍占領叙州之際悉爲雲南軍徴發雲南軍似以叙州爲根據進出四川中部將漸次由叙州出發又爲防禦雲南軍派出伍祥楨所率之北軍第四混成旅傳聞目下在自流井上流之某處　　（二十五日） 
　　北京電張敬堯所率之北軍第七師及曹錕所率北軍第三師之一旅共約一萬五千之兵至二十一日巳全部離去宜昌其先發隊至重慶者不過百人其餘軍隊全部到渝尙需三週間云　　（二十五日） 
　　東京電日本政府對中國政府延期帝制之通告以該通告中有預期二月初旬施行帝制等語日本政府於此並不聞知日本政府對　帝制延期之意志旣於迄今之外交宣明該通告中又謂雲貴動亂蜂起云云日本政府當初警告之目的並非爲此動亂但虞如斯事變之起故不問其種類及其程度如何惟事變之生即視爲重大事熊今日本政府因欲表明始終一貫之意志　於昨日電諭日置公使聞該　　對於此次中國政府言辭複雜故使不明延期之意之策略令再通告務使明曉日本政府之意志俄英法義諸國亦出一致之態度惟非同時通告將先後提出云　　（二十五日） 
　　東京電衆議院本日對乃木問題開秘密會　　　　（二十五日） 
要聞一 
[日本請止周使之原因]  
　　宇林報二十日北京通訊云日本照會中政府請展緩周特使之行期政界中人因之大爲驚愕日使曾宴周使於使署而僑亦開會錢行周氏以爲此行定可博日本之歡迎方擬啓程致中國之賀意於日皇詎意使節方動阻力已來一番凖備盡付東流無怪政界之愕然不已也數月前日使非正式通知中政府謂如中國派使致賀則日本定必歡迎於是議定俟俄使巳至日本之後羅馬敎皇之賀使未抵之前日本當招待中國特使按議定此事之時各國尙未因中國帝制而致忠告再此議純發生於日本方面即此二事察之然則黨人所謂周使赴日奉送權利以換日本對於帝制之承認云者似非得其眞相矣周使赴日固未嘗不可擴充其原定之目的進而討論承認問題但稍一注意日本外務省之　案即可知中日重要事件無一不由北京使署交涉吾人殊可不必堅執周使赴日除致賀外另有用意之說即令周使在日本有所提議然交涉事件仍必歸諸兩國間辦理外交之原有機關也日本請求展緩之理由各方面傳說不一日皇因某種情况未便於茲時招待來使此爲中政府最初所聞之消息路透東京電傳日皇擬出東京故未能盡招待之禮此說證以次日中政府所接之公文實爲虛謬日本公文解釋此事之理由大旨謂中國黨人報章以爲周使之目的乃欲以權利換取承認日本輿情因以大受激刺田本警察防衛雖爲嚴密然專使到日後恐不免遭中國黨人或日本政治狂徒之狙擊苟有不幸亦日本之羞日本旣絕對未能擔保專使之安寗故請其暫緩出發文中並引及此次大隈與從前李鴻章遇險事　詞頗妙但日本警　之完　入所共知今乃借此立言當然不能令人無疑於日本之另有理由中政府籌備大典已久今已至籌備完畢之時代前雖未定登極日期　上星期中二月七日九日登極之說遍傳人口非盡出於無籍　則中政府近欲於此兩日期中擇一登位之日似可疑此種消息竟於上星期杪傳至東京日內閣乃於星期六日集議（星期五日巳有內閣會議次晨忽又會議其故可知）於是霹靂一聲阻止周使之照會遂在中國發作矣綜論全局日本　止周使之舉動出於倐然與中國皇皇然進行帝制一層確有關係無可掩飾况日本决計反對中國之改變早爲衆所知乎 
[華僑之時局觀念]  
　　文滙報云波斯丸郵船此次由美國開至日本時曾於洋中接無線電謂日本巳請周特使展緩啟程船中中國搭客聞此消息即開宴慶祝華人所未與宴者獨在美國任領事之某氏耳發起是宴者爲黃某（譯音）孫黨中之健者也此次回華乃赴滬勾當革命重要事務當其行抵橫濱時東京有名華僑數人曾往迎之黃乃即赴東京大約將小住兩日黃於孫逸仙任總統時曾充駐葡公使袁總統就任後以他員代黃黃乃赴美僑居常與內國黨人互通聲氣據黃自稱美國華僑已籌洋二百萬圓以爲推翻帝制經費夏威夷華僑亦籌有巨欵兩處華僑之意宜乘袁正式登極前力圖革命革命黨領袖現由美國回至遠東者均抱此見云又據波斯丸之搭客聲稱黃興在美已籌得巨欵不日將乘天洋丸郵船赴日與孫逸仙互商革命計畫然後將同行赴滬與各黨魁會議要務云 
　　日本廣告報戴十二月九日舊金山消息云開里福尼亞省各處華僑今日集於此間開大會反對中國恢復帝制並議籌欵存儲如袁總統决意登極則即撥充革命經費是日由中華民國會會長唐景昌主席唐曰吾人願任袁氏安然辭職袁如不允惟有戰耳吾人所爭者乃自由與公道也云云 
[滇軍攻取叙州後之計劃]  
　　大陸報云埠川帮昨接重慶瀘州兩處私電徴實革命軍與官軍接戰三日已於二十日占據叙府之說革命軍刻向蘭溪（譯音）及納溪進發蘭溪附近不日或有大戰蘭溪距重慶八十英里距瀘州十六英里叙府之官兵泰半爲滇川兩省之人且爲現充滇省司令熊克武之舊部大約其中必有一部分附和滇軍也叙府爲瀘州重慶之咽喉滇軍今志在攻取重慶以斷成都與北京之直接交通北京政府頗以重慶之北軍爲可恃北軍所受之訓練及所用之軍械皆較滇軍爲佳故豫料滇軍占據重慶之前必經一番惡戰也按叙府道尹蕭某（譯音）爲蔡鍔之舊交前由蔡鍔保舉此任此與叙府得失亦有關係者也 
[黄遠庸遇害情形之追述]  
　　（一）大陸報大陸報轉錄美國報界聯合會舊金 
山通訊員紀黃遠庸君遇害情形云黃君於耶穌降生節日與巴拿馬博覧會中國委員二人在某處晚餐畢出門之際四燃吸雪茄曾稍竚立忽背後人叢中有人連發三鎗悉中黃君背部即倒地殞命 
　　（二）大阪朝日新聞載有舊金山特信言十二月二十五日黃君在舊金山中國人居留地之上海樓晚餐畢後偕友人出遇刺客手鎗三發遂至畢命其身上存現金二元外尙有日本野口英世博士所寄之日文手書云 
　　按大阪朝日新聞載此項記事頗長今特譯述其遇害時之情形巳足令人傷心淚落矣但該報記載有大誤之處即其一謂黃君已曾爲亞細亞報任撰述至炸彈發生而始脫關係此與事實不符黃君自始不承認爲亞細亞報主筆曾載廣告（去年九月七日本報）及致大陸報函（九月十八本報已譯載）均可證明其二謂黃君之赴美在緩和革黨與擁護帝政不知黃君實爲帝政潮流所逼迫不得巳而辭國門至美洲後尙有不以帝政爲然之演說其所以遇害之原因吾人雖無庸爲之贅述而有關於黃君人格之失實記載則後死者固有爲之辯正之義務也（記者附誌） 
遠生遺言 
[游美隨紀]  
　　第十一信（四）（在舊金山）　　（十二月十日）（遠生） 
　　中國陳琪之賽會 
　　中國赴賽會耶賽陳琪耶賽中國耶　 
　　（五陳琪之惰）各國之赴會也其監督皆預先籌備井井有條乃中國各省代表於去年冬間到此則陳列所一切皆未建設僅有空地白圈至今年三月間中國之政府館尙雜亂不堪陳琪忽發通知謂定於三月九號開館內部之人大奇於四五號往館中視之則館中尙雜亂堆積布置陳設一切未有乃相率往問陳琪謂如此則九號何能開館陳琪無言各省代表謂若屆時而不開館則國體所繫且華僑必將大閙斥我等共同辱國陳琪謂我亦無法子各省代表等見其麻木乃謂大局所繫我等不得巳帮監督之忙分同料理布置務使不致誤期陳琪謂如此大好但其經費至多不得過數百元代表等謂我等並不經手錢財但用去若干由各店自行開單索欵可也磋商久之陳仍格格不吐於是代表者追切難俟乃紛紛雇工請人又自己動手徹日徹夜不息一面搬運一面陳列一面栽花種木如此者忙了三晝夜僅僅大致完畢而陳琪乃能照預定期限開館開館　則發電北京謂政府館開館若何盛大美之政界商著何讚美等其實各省代表非有布置陳設政府館之義務苟非代表等銳身自任則其事不堪設想矣 
　　（六）陳琪之嗇陳之報告開館情形雖如此鋪張揚厲其實各國政府館開館無不躬臨之賽會總理獨於中國開館而不到會據聞原因極簡蓋美人極重禮節而陳琪所發請客單竟用墨筆隨便書寫過於草率故不到會又陳琪於應行支出之陳列館費吝不支出及開會期近傭金激增乃不得已急迫布置而所耗有逾豫定之半者一陳列費爲賽會之一大要素而陳所支陳列費統計乃不過三萬元云陳又因欠給工錢　被巡捕干涉又欠一花匠之錢興訟後始給付之 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川邊開戰後之軍情]  
　　川省請兵之萬急電政府連日迭接川省陳將軍二庵關於四川險象環生之密電前後約十餘起電首均有萬急字碼用示緊要內容甚爲秘密最近一電係因滇省軍隊巳進逼川地各處土匪乘勢蜂起除省城現尙安謚外地方秩序均不無可慮加之兵力薄弱殊難兼顧請速派大軍以資鎭懾云云總統披閱之下異焦灼聞已將該電交統率辦事處妥切議覆至於善後一切尙在討論中 
　　叙州迤南之第二戰頃聞公府臨時軍務處於昨二十二日黎明四鐘時曾接到虎威將軍曹錕來電內容似甚緊急聞係川邊軍報川省叙州迤南某地駐防軍隊於二十一日下午三時與雲南獨立軍發生戰事直至夜內始稍停息是電係密報前敵情形示並請機宜等情聞該處於早六時即開會議逾時將議定電示之機宜呈明大元帥當奉諭令立飭統率辦事處拍發軍電分致曹錕陳宦兩將軍遵令進行 
　　臨時軍務處加夜班臨時軍務處自設立以來僅於晝間辦理征滇防蒙各項臨時軍政現聞因滇軍巳在川邊節節進逼兩軍戰事巳經開端所有前敵軍報軍令隨時往復事關軍機不容延誤近經陸國務卿陳明將該處特派員分訂班次無分晝夜逐日値宿專辦軍報事宜聞已擬定分五班每班八九員由統率辦事處軍事參議官將軍府各將軍參軍等政事堂各參議陸海軍參謀三部各次長及參事司長並特派之高級軍官等支配班期輪日當値業於二十一日實行 
　　前敵各軍隊加賞洋陸海軍大元帥於二十二日上午八時曾在居仁堂特召陸軍總長王士珍統率辦事處總務廳長張士鈺晋見埀詢軍政一刻餘鐘聞因是日天氣驟寒垂詢各省分派赴滇各軍隊之皮衣被服是否完備並飭通令前敵各軍長官及川鄂各將軍迅速查明前敵各軍隊之官長兵士確額即發內帑每名加賞洋一元以示體恤聞當日巳由臨時軍務處遵即通令查報矣 
[蒙邊軍報之所聞]  
　　公府臨時軍務處於二十二日上午接到奉天鎭安上將軍叚芝貴密電一件當即譯出代陳據聞係陳請擬派遣該省陸軍第二十七師張作霖師長率師入關轉赴綏遠協剿蒙匪以靖邊氛等情另有密陳要政詳情未悉聞原電業蒙留覧矣據某京報載稱勦辦蒙匪副司令馮恩普少將現在外蒙十八部落地方被蒙匪圍困近日已來告急電報數通聞總統特召李長泰師長來京密議兩次擬由駐紥馬廠陸軍第八師長內撥派精兵一團前赴外蒙解圍諒明後即日能起程 
[帝政延期之歐美人士觀]  
　　中國政府旣派員向駐京日英俄法意五國公使館聲明暫緩登極一節旅京各國人士對之多有評論英國某君語人云中國政府聽納五國之勸告延期帝政向五國聲明有云雲南宣言獨立政府現在派兵征討尙未平定故暫緩實行帝政等語然而以余（英人）之管見雲南地方非但距離中央極遠且山巒重疊不便交通故官軍征服此地之事仍屬困難試觀官軍對於滇軍不過採用消極的軍略係擬專力維持四川以遏滇軍北進面巳可知中國政府亦自信以兵力征服雲南殆屬不可能之事矣中國政府雖有俟征服雲南之後實行帝政之語吾不知何日能逹其征滇之目的而得實行帝制也然則中國政府所謂暫行中止之一言仍與永遠之中止不異也云云又外交團中之俄國某君云中國此次向五國通告中止帝制之舉全因聽受五國忠告所致是亦最屬可慶之事也云又美國某君云現今國際法上承認新國純以新國政府之强固與否民意歸趨與否組織之合法與否爲標凖今中國政府若不能平定南方而欲邀各國之承認斷不可得聞刻下中國政府聲明延期帝制而竭力戡定內亂洵是當然之政策也云云 
[密謀案之歸結與影響]  
　　沈案之歸結內史沈祖憲案件旣以查無實據爲歸結沈之一般舊友聞於二十一日在某要人私邸召集對付會議以凡事不能據一面之風信報告認爲事實今旣無謀亂證據即可指爲陷害誣毁名譽除依據前上之辨誣書另行起訴外並再擬定一種辦法以爲後盾又某京報向爲此案申辯茲又續載瞿內尉被人參揭貪汚嫌疑特交查訊各節略謂案內兼及漏洩機密等件故雷處長幷將沈祖憲傳問以備質證現在案情大致查明不日即可結案幷無謀叛作亂之影響云云大致此案將由大而小由小而無目下且據此作一結束矣並聞肅政廳全體肅政以現在國家之危險情形較前實加數倍推其所以致此之原因無非少數利祿之徒欺上罔民顚倒是非所致擬聯名提出彈劾案請總統將貽誤國家者速交法庭按法懲治但不指名彈劾云云另一說謂肅政所提之封事乃力言拘捕搜查等應守文明法律嗣後不得無故搜查官民家宅其言蓋爲沈案而發緣沈之故舊曾迭以沈被寃陷訴之某某等肅政也兩說未知孰確 
　　公府之守衛自公府內密謀案發生後近日公府隣近之周圍各地軍警守衛更加嚴密凡行路之人稍稍停留觀望該軍警等即上前盤詰必告以實在之住址寓所始行放走且對於附近各居戶亦時常有軍警詳爲查察深恐有形跡可疑者藏匿其中或生意外事故至於新華宮內辦事各人員所佩之徽章與各機關不同係分十二種即以日月星辰等十二章别之茲因格外愼重之故亦由庶務司特製新式徽章正面有篆體凸文新華宮三字背面則編有號碼此項新徽章不日即將發給各員佩帶矣 
　　軍秘之加嚴近來各項對外對內之密要政策均以新華宮爲總滙機關本極嚴秘乃竟有洩露軍秘之事故政府甚爲注重除嚴究懲辦外並另訂嚴密關防新章以昭愼重昨聞巳有手諭交出係分四項一爲外交上之秘密一爲軍政上之秘密一爲國務上之秘密一爲財政上之秘密令嚴定責成愼籌防範起草員巳指定楊杏城阮斗瞻廕午樓王書衡等四員並限定於五日內定稿入陳此外又有特别注意之處則豐澤園設立之征滇事務處是日昨開議後以該處所掌管之各項軍秘均極重要無論何項不得稍有洩露巳責成廕午樓唐執夫張渤齋負其完全責任當即由廕唐張會議擬分四項辦理甲册捷字爲奉密交各件乙册利字爲征滇前敵各總司令之電報密件丙册肅字爲該處提議决議之密件丁册淸字爲京外之密陳各件均由廕唐張三君隨時電陳封緘蓋戳簽字無論何人均不得擅自拆視幷聞該處前已派令參預之某要人日昨忽又飭令退出未知何故 
[山西之新防務（逸生通信）]  
　　弓續又與升允活動矣 
　　山西弓富奎續西峯爲晋北積年巨匪手下徒黨甚爲衆多前淸末季乘起義之機因亦列名革命鼎定之後續得充全省巡警道弓仍擁兵省北民國二年南方變起弓續二人又復暗與通連事機洩露立即遠颺故未逮捕通緝兩年亦未就獲不料該二人忽於日前糾集徒黨多人在薩拉齊包頭鎭一帶肆行搶刦官商損失頗爲巨大迨附近防兵得信後隨開往剿擊弓續始逃往陜西米脂縣米脂匪徒近亦嘯聚甚夥並　有與升允勾結情事聲勢甚大軍巡兩署閻將軍金巡按爲嚴緊邊防起見特於前晚開大會議議定省南一帶之治安由金巡按所訓練之警備隊負其責任省北邊疆由閻將軍　撥陸軍嚴爲防範警備隊豐羽鵬統領於上年二月間即由省垣移駐省南之侯馬鎭其所部各營亦均分佈在河東一帶駐紥故此議定後在警備隊一方面尙無重大調動惟省北一帶雖有駐軍兵力尙弱故會議後閻將軍隨即飭令黃少齋旅長率領步兵三營馬砲兵各一營機關鎗一連軍事敎育團全團開往山陜相交之河曲縣一帶各要害地方駐紥以防從陜西方面攔入晋省按黃旅長係陸軍學生出身在前淸時即充本省標統辛亥年與閻將軍共同起義事定後充參謀司長繼改軍署參謀長現充混成旅長 
[晋北事機危迫之别報]  
　　宇林報十八日太谷縣訪函云山西北境與長城以外及長城兩股之間亂事詳情雖難以確知然形勢之危迫巳無可疑記者聞諸可恃方面薩拉齊確巳被搶包頭鎭與歸化廳亦有被搶之說以上三處皆在蒙古境惟管轄權則操於晉省數日前北京報紙謂三處敎堂頗屬可危聞長城兩股間之朔州今已非官軍所有但尙無徴實之消息今太原軍隊忽促北去潞安府與平陽府各派兵一大隊開至太原轉赴北方而張家口兵士亦復附火軍至大同府軍隊忙碌若是則亂事之發生有異於尋常土匪乘冬竊發者可知矣聞黨魁爲本省著名之徐錫峯（譯音）徐乃晉人一九一一年革命時代始露頭角是年冬間曾據大同府迨秩序恢復後曾任晋省警察廳長之職聞目下徐在晋省北境黃河以西有兵頗衆率皆遊勇等所組成晉省兵士皆直隷河南山東三省人以從前經驗言之如亂象蔓延不已則此輩兵士亦乘機搶刦此即晉人所最爲惶恐者也 
　　按徐錫峯即上則所載之續西峯也 
[俄親王過長詳紀]  
　　俄親王密也魯維奇此次奉俄皇命赴日本慶賀加冕禮於一月六日晨過長春事見前報現該親王將返國矣茲將種種情形錄下 
　　（一）關於俄親王赴日之擬議　俄親王爲俄皇之嫡堂叔在國內頗有權勢此行表面　爲賀日皇加冕　隨員多係軍人故或者謂於軍事上不無關係又因有俄外務部遠東局長隨行故或者又謂於遠東外交上不無關係要其內容甚密而觀於日本招待之隆重則親王此行决非僅止於儀節關係也 
　　（二）俄親王之丰采及服裝　俄親王雖屬天潢貴胄然任職砲兵總監戎服佩劍身長過人體格魁幹年僅四十餘歲狀若和藹可親日本於南滿車站派兵一隊歡迎親王與中日俄官紳周旋後復是車巡行一遍若答禮然故日本軍人咸服其彬彬有禮 
　　（三）哈埠俄人招待之隆重俄國重要官商均在哈爾濱於親王到哈時備受歡迎自不待言中東鐵道總裁之霍中將併鐵道軍隊司令之阿將軍與俄國駐哈總領事均赴滿洲里迎迓復親送至長春始回北京俄使亦派代辦公使頭等參贊格拉衛赴滿洲里迎接並伴送至奉天 
　　（四）日本政府招待之　戁日本政府對於親王之來歡迎備至除派兵一排軍樂隊在站恭迓外先由某少將由俄京一直伴送到日本而關東都督中村氏滿鐵公司總裁國澤氏復親來長春招待朝鮮總督寺內氏則在安東候迎　外師長旅長領事到者亦衆併有多數新聞記者奔走訪問於其間爭欲一瞻俄親王之顔色以爲報紙生色觀於日人之竭誠歡迎蓋知親王此行之非恒泛也 
　　（五）中國政府接待之優隆外交部自得俄親王經過滿洲前赴日本之消息即電東三省軍民長官預備歡迎於是奉天段將軍特派交涉員馬廷亮氏代表到長迎迓而吉林玉巡按使亦於六日一早到長接待是日午後七時俄王旣到長並未駐節隨即乘日政府特别預備之華美花車始由日本都督代表日本官紳晋謁繼由王巡按使代表中國官紳致詞嗣叚將軍代表馬交涉員長春裴鎭守使吉長道郭道尹等依次相見俄親王均一一握手與爲周旋因王巡按使曾隨使俄國併奉謁俄皇故周旋尤爲誠摯 
　　（六）王巡按使之辯解王巡按使於俄親王周旋旣畢因開車尙須一小時乃由日領山內導至站內貴賓室爲介紹駐長日本官紳併滿洲里日日新聞記者伊原幸之助東京時事新報記者今野留次大阪朝日新聞記者稻垣兵治各人談笑甚洽復因王巡按使解法語山田領事乃操法語與談旁及歐洲大勢領事又問中國帝制問題何以南方甚爲反對王答以南方反對並無表徵從前國民黨人以感情作用頗爲不滿意云云日本新聞記者諸人因與王巡按使初見堅欲王公發表政治意見以供新聞資料王巡按使莞爾答云昨日忽到長今日即行返省倉卒之間言之不精語之不詳恐反滋誤解故不欲有所議論諸君果欲得新聞材料無巳請仍以貴國新聞紙所紀之事相餉蓋吉林有日文報名吉林時報者前日紀載關於本使事實內稱本使對於帝制有曾持異議之說實爲可怪本使四五年來懷抱之政見托身之黨派均與國民黨人立於反對地位此中外人士所共知者且籌安會發生之始本使首先派代表加入討論尤足證明所持熊度貴國人所辦之報有此與事實相反之紀載本使親爲諸君一揭其誤即此巳不失爲諸君之新聞資料也云云日本諸記者咸爲默然 
（七）日本護衛防範之森嚴俄親王到長日本保護非常嚴重除中俄日三國各級官吏外即俄國商人亦不得入場蓋懼有虛無黨潛入其間也其警備之嚴於茲可見記者覔得友人招待得以入場茲絮絮爲諸君報告蓋非偶然也 
[嗚呼天寶山之銀鑛]  
　　天寶山銀鑛案懸已久近忽爲日商濱名寬裕出而承辦雖一切辦法尙待查核第業已成爲事實其中合辦之華商劉紹文名爲合辦實與雇傭無異近遼東新報載濱名及大興合名會社事甚詳迻譯如下去冬成立之南滿洲大興合名會社以前都督府陸軍部主計監濱名氏爲中心人物設本社於東京　　區有樂町置支社於奉天小西關該社係濱名氏與東京飯田延太郎氏之合名組織 
以飯田爲社長濱名爲業務擔當社員前代議士井深彦三郎爲理事長兼農務部長終日盡職於奉天支社　社事業目下係經營農場及礦山其農場係所買收遼中縣太平寺所領之廣大農場（現爲中日間之問題者）其礦山即係採掘有名之天寳山銀礦自舊　巳得中國政府許可中日合辦該礦山本爲世所共知係與安東縣中野氏有多年之關係而尙未獲得成功者由來此有名之銀山今日所　採冶之殘滓尙有四五十萬元之價値姑勿論礦　之富即附近該礦足供燃料之煤亦不爲少其前途極有希望近者濱名氏與該櫎區之所有者協商中日合辦用以獲得其採礦權實可謂意外之成功也濱名氏於舊臘二十七日曾歸東京本社一月中旬已赴天寶山視察種種待將技師及機械等凖備妥當即行著手採掘其礦區詳圖現在東京本社製造其礦石即在該地設瀘鍊製不復運往他處是以尙需一筆大資本云云 
[東江之官軍報告]  
　　廣東東莞土匪葉廣王計等各帮連合黨人改爲聨飛堂名號將東成圍泥砲台占據經官軍馳剿小戰移時即行　去聞此股黨徒意在使官兵疲於奔命故一見官軍不戰而逃云云巳見昨報而官軍則張大其詞謂如何如何激戰如何如何獲勝亦可異也 
　　顔啓漢報告云偵得黨人多匿博屬元頭鄕朱家園等處當即會軍隊圍捕奮戰多時匪力不支相與分逃現正跟蹤追擊 
　　東莞知事沈贊淸報稱昨據探報有黨徒數千餘人撲攻博羅縣城幷沿河搶掠船隻勢將竄及下游等情知事恐博羅力薄難支親率所部游擊隊會同陸軍旅長李文富統領李朝興分道赴援鏖戰竟日當堂斃匪三百餘名截獲被搶商船五十艘博羅軍隊亦率各軍乘勝驅逐該城遂得解圍 
　　駐紥河源警衛軍統領曹鼎鍾飛足稱紫金河源一帶現有黨人　聚勾結土匪數逾千人建築堡壘揭竿起事當由統領親率所部漏夜進剿鏖戰數時擒獲黨魁唐海淸等十六名獲鎗械旗幟無算正擬乘勝追剿忽奉惠州李督辦急電立將所部勒回嚴守縣城以資隱固合將進剿得利及所以回防之故先行馳報察核以慰念 
[四川財政案結束矣]  
　　與警天動地之路案一樣結　 
四川財政案被逮諸人看管至今巳歷半載當被逮之後忽而傳鄧孝然之糊塗帳查出矣忽而傳林啓一之罪據披露矣忽又傳其他諸人無不有確切之鐵證故當時咸料其必有嚴重之懲辦而不謂令日結果竟如是之輕也 
當諸人被逮後陳巡按同黃國塏氏雖略得各人罪證然均待詳細研究且當時承審案件甚多而此千頭萬緖紛如亂絲之財政案一時固難盡得實在情形而此案內有關之要人亦尙有漏綱者故致延宕時日乃未幾而川某要人入覲矣斡旋維持頗爲出力於是中央遂迭次電川飭優待諸人而諸人之得良好結果殆以是歟 
　　陳巡按旣奉到中央優待諸人之電見承審處久不能訊出諸人罪狀乃將此案發交成都地方廳審擬於是外間皆知此案將從輕消滅矣諸人到庭後謡言乃紛起不曰某將宣告無罪即曰某巳判决免訴事爲成都某報登載地方廳長湯本殷氏曾干涉其編輯人而諸人因此亦稍受影響至今月餘而諸人除劉瑩澤應候中央命令辦理外其餘黃雲鵬林啓一鄧孝然彭芬諸人均 
 
 
 

Page 7

 
 
巳判决不日即將宣判矣聞彭　係宣告無罪近日其家屬皆稱枉囚囹　數月惟林鄧黃諸人案情較重而侵占之公欵甚多將來宣判或係八年五年三年等之徒刑近日諸人聞將宣判亦紛紛具書辯護幷請委律師等事均經批駁而林啓一尙擬上訴 
　　此案之結果旣如此在被逮諸人固將喜出望外但外間嘖有煩言謂侵占巨款而如此了結殊不足以寒貪吏而儆將來亦有謂諸人能如此了結則董修武之自縊實屬不値蓋皆謂司法之不平允也據某政客言陳巡按對於諸人之結果亦甚不滿意確否則不敢知矣 
地方通信 
[蘇州]  
　　催解忙漕吳縣知事孫錫祺迭接省飭催解忙漕及各項稅欵限今年內掃數解省以應急需昨日傳集徵糧吏在本公署面諭催追忙漕銀兩限令日內集數繳署以備彙解省署 
　　天氣奇冷蘇垣自前日得雪後農民稱慶惟氮候奇冷昨日火車輪船因雪阻軌道冰結河水均不能准時開行郵政信件及報紙抵蘇時巳下午四時矣 
　　學務彙誌蘇垣各單級小學校自前視學員視察後以其都不合格禀呈省署另擬改良辦法現議定改組模範小學校一所校址巳擇定海宏坊法政學堂舊址幷推定錢選靑爲校長陸少芝沈賓成金平章爲主任聞寒假後即須開學云　蘇州省立師範等校於昨日始一律放寒假客籍各生紛紛回籍度歲惟城區各校定於陰曆二十五日始放寒假云 
　　政聞二則蘇常道尹殷鴻壽日前赴寗辭職經齊巡按使竭力挽留昨日蘇垣各紳士又拍電致省挽留據聞殷君退志頗堅恐難挽回云前軍政執法處法官王邦　昨日接高等審判廳長委任爲無錫縣知事署承審員 
　　鎗决盜犯吳縣孫知事前日午後派警備隊警士荷槍寳彈前往本署監獄提出盜犯一名險明正身並函請警廳騎巡隊將該犯押至王廢基執行槍斃聞該犯姓夏名四寳即行刧蘇鄉錢鳳　家盜首云 
[松江]  
　　鎗决劇盜著盜衛小阿春向匿於五庫左近前因該處浦面湖班小輪被刧遂由水警捕衛解縣訊供不認惟認前在李塔滙夥刧張姓行中米船李知事檢閱舊卷確有衛盜姓名遂詳准軍巡兩省憲即於昨晨在雪花紛　中縛赴左營校場鎗斃 
　　盜案解縣前夜北門外五里塘謝桂榮家被盜黎明時有許姓三盜分得贓物行經東門外爲警察盤獲解由警局訊供許阿二許其茂均經供認惟許樹新一名不認等情曾誌前報茲悉許樹新係戴阿有之僞名各犯均台州人由戴爲領袖販牛來松是夜亦由戴起意强迫各夥伴行刧被獲後戴反圖狡脫許阿二一 
名當押同往勘自知誤從　謀身犯大罪竟　入河中國盡冰雪 
寒　徧禮淋漓亦殊可憐現此案巳解縣公署嚴訊起獲之布衣二十餘件及黃楊裹金壓髮均存案 
[鎭江]  
　　催徵委員行將蒞鎭江蘇財政廳長胡翔林近因政府需欵孔殷而各縣應徵忙漕稅銀均未一律掃數解省故特飭委胡靜如分赴所屬各縣嚴催解省胡君奉委後已於日前到滬不日即將蒞鎭 
　　軍隊奉飭保護路政滬寗鐵路鍾局長以保護鐵路僅恃巡警殊屬不敷分配故禀請軍署飭知各該屬軍隊協同保護現鎭郡軍事各機關巳接馮將軍飭知遵照矣 
　　柴販聚衆要挾續誌鎭郡城內外各柴販因不認柴捐於日昨聚衆要求各商店閉市已誌昨報茲悉此項柴捐係柏朝傑倡議舉辦每擔抽收銅錢五文巳由縣知事派委向少泉辦理收捐事宜向與各柴商接洽會議數次終未承認故日前各柴販聚衆要求閉市章知事於今日將柴商楊有記施隆興揚泰記江同興等傳集縣署面諭另籌辦法故各柴販皆　集江干靜聽消息未識如何解决也 
　　開辦粥廠賑濟貧民鎭郡冬賑局經費不足經朱中孚倡議假蓋舞　演劇兩日以資補助茲朱君以刻値大雪巳降朔風恕號一般貧民涷餓可憫特籌辦白米三百石於二十三號開廠施粥以　窮黎 
[杭州]  
　　年關與催科之關係餘杭縣知事於月之十九日電禀財政廳云餘邑應征四年分抵補金及下忙地丁均係十二月一日開征扣至本月末日巳届兩月期滿照章應行處罰惟查邑境近歲以來疊遭荒歉上年雖未成災秋收亦殊歉薄現値舊曆年　社會經濟益形困難知事體察情形擬請展限一月再行加罰以値民艱而維征務云云該廳接電後聞巳於二十四日電復略云該縣四年下忙地丁及抵補金應准如所請展緩一月加罰一面加勁催征從速報解以濟要需 
　　冰雪中之紹蕭航路自紹興至蕭山航路因前晚天降大雪如南北錢淸及西小江迎龍閘一帶均已冰凍舟楫往來頗形阻　以致各埠航船行至柯橋以西不能再上有停橈江中者有緊纜岸畔者昨日（二十四）早晨始有數十隻航船持篙敲冰魚貫而上及抵西興鎭已下午一點鐘各旅客渡江到杭俱在二三點鐘矣 
[湖北]  
　　將軍署宴請領事王將軍以新年元旦後例應酬外交　藉敦睦誼特於十九日開始宴請駐漢英日俄法比塞等國領事陪者爲段巡按特派交涉員江漢道財政應長自午前十時至午後三時方散各領事過鄂係由軍署派馬車往來出入軍署均以軍樂迎送沿途派警察保護並聞二十日續宴德奥等國領事二十一日續宴美丹等中立國領事云 
　　稽查處拿獲黨人十九日武漢稽查處會同警察三署在漢口大火路劉洪發包席館後某宅拿獲黨人四名帶處俟訊明確情解省垣陸軍審判處訊問 
　　漢口本碼頭大火十九號午十二點四十五分鐘時漢口英租界本碼頭後鐵路內吳姓孀婦棚戶不知如何失愼　經各叚保安會馳往施救奈西北風緊急火頭四出至兩點鐘時始行撲滅東方燒至鐵路長湖止南抵　生路鐵廠後面西至京　路支道北抵古跡茶菴共焚去瓦房棚戶一千四百餘家幸未傷人 
[山東]  
　　陸軍軍需局成立陸軍五師支款向由部撥近特在東設一山東糧餉局專辦五師經費業經部核定自本年起由東省撥發聞將軍昨特將糧餉局改爲山東陸軍軍需局云 
　　烟埠髮網業發逹烟台髮網營業本極發逹聯緒資本組設髮網公司者已有十八家自歐戰發生幾致中止茲聞該埠商號經理張錫臣又集合股洋八千元租定朝陽街民房一所設立髮網公司招集生徒百二十人專製此項髮網以期運銷外埠倡導利權近巳按照公司例擬妥簡章懇請縣公署轉詳立案矣 
雜評一 
[中日之兩危機（默）]  
　　日政局近忽突起風雲昨東電尙謂政府之危機依然現正講求妥洽之道吾謂日政府之危機雖至其極亦不過倒數閣員而已况乎此意外之窘境尙有轉　餘地所謂妥洽之道猶易講也若中國今日之危機眞非常危機矣進旣不能退又不可四面環逼日緊縱如日政府以必死之心竭力運動而人必死之心亦未必不堅縱如日政府能自認違反法律稍示讓步而人亦未必即因以讓步 
　　然則中國之危機不更危乎日本政府之所謂危機耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[乙卯年滬江大事紀（一）]  
　　吾國改用陽曆巳五年於茲矣而社會習慣仍多沿用陰曆無論大小商業於年底一關尤難從新棄舊蓋欲結束帳欵非至此時無從着手也記者與社會相周旋亦姑從衆將一年中所編之本埠新聞作一結束或亦閱報諸君所樂聞乎顧或者曰商家結帳可藉覘各種貨物之銷路如何以爲次年營業之標準爾之結帳將君若何記者則應之曰汝以我爲結帳則我銷路最廣之貨亦自有在其貨維何乃排字盤中之盜字耳而往年無甚銷路之暗殺二字今年亦頗能合銷即國恥二字從未銷過今年亦銷過一次惟我之今年能銷者來年不望其再銷是則與商家之所望者相反今將乙卯年所紀之事按陰曆月日摘要錄後 
[正月]  
　　初一晨英大馬路虹廟內香客擁擠忽有警笛聲疑係火警致踏斃五十八歲之婦人 
　　初四夜寗波路　福里李念芝家被盜 
　　初五晨九畝地商家因接財神焚化冥　起火燬樓房十幢樓而十三間 
　　初六夜　行　西姚樹時家被盜砍傷事主 
　　初七夜徐家滙西千步涇某雜貨店被盜 
　　初八夜海寗路福安里程伯順家被盜 
　　初十日南北商會在縣公署會議改組商會問題 
　　十五日商會提倡儲蓄票在張園開大會　上海縣敎育會在也是　開大總統選舉法慶祝會　 
　　十六日省委與滬上各官道尹公署會議烟禁進行辦法　山東路　源昌瓷器店地板下發現久藏之炸彈二十餘枚（　一事未明其發生時日係按登報之日列入）　　 
　　二十日省立第一出品陳列所開幕　閘北公民開會請求參議推廣租界問題江海關出示禁運與鴉片同類之植物是夜老北門內撒珠弄王克全家被盜鎗傷包車夫 
　　二十一夜楊樹浦東奚茂榮家被盜施用迷藥 
　　二十四夜乍浦人胡恭壽乘船來滬在閘港遇盜胡之鬍鬚被盜燒凈 
　　二十五夜老北門內紫金路陳維周家盜殺斃陳母陸氏閔行鎭東北王榮芝家被盜砍傷傭婦法新租界白爾路永豐押店被盜 
　　二十八日華法兩界電車在民國路舉行開車禮　夜間楊樹 
浦振成押店被盜 
　　二十九夜寗波路仁美里楊姓被盜 
　　三十夜白克路登賢里許春和家被盜　叉袋角同昌押店被盜福州路紫陽觀醬菜店被匪　傷司帳刧去鈔票現洋 
[二月]  
　　初一日閘北公民在明倫堂開會集議界務 
　　初二日步兵十三團開始派兵至城內巡防 
　　初三日各界人士在張園開會討論中日交涉問題　巡按使齊燿琳出巡抵滬夜間引翔港某鄕民家被盜獲盜三名 
　　初四夜牯嶺路徐如生家被盜獲盜兩名　法租界瑞福里傅朱氏家被盜 
　　初七日租界納捐西人會議禁閉土店及推廣租界諸問題夜間西北鄕曹家橋鎭張永盛烟紙店被盜 
　　初九日各省商帮開會提倡國貨　夜間老朱家宅利康押店被盜 
　　初十日全國商會聯合會開臨時大會　交涉員出示禁止抵制日貨 
　　十二日上海縣知事分飭各鄕編團自衛 
　　十四日交涉員又爲中日交涉出示解說 
　　十五日馬佐臣發起救國儲金 
　　二十日省敎育會開蒙鐵棱利敎具研究會 
　　二十四日小學敎育演講會開始開會會期四天 
　　二十五日中國銀行開　救國儲金　黃炎培君等十七人起程赴美調查農工商業夜間打鐵浜某老婦被盜 
戳傷 
　　二十七日鹽梟在浦東高宅基械　 
　　二十九日江海關燒燬烟土約値九萬餘元　夜間法新租界肇周路益豐押店被盜又引翔港北楊家宅楊姓被盜擊斃事主之叔 
[三月]  
　　初一夜美租界新記浜路祥源押店被盜擊傷店夥 
　初三日新造永健永績兩兵艦下水　夜間愛文義路龍姓被盜擊傷探捕等三人 
　　初五日鎗决暗殺陳蓉舫及傭婦之兇犯二名 
　　初八夜西門外潘家木橋　　　船遇盜毆傷四人 
　　初九日新北門興聖街口拆卸房屋全屋坍下壓斃六人 
　　初十夜曹家渡許新發家被盜 
　　十一日總商會會議內國公債案　 
　　十二日縣敎育會開選舉大會 
　　十三夜温州路蘇浦光家被盜 
　　十四夜匪徒二十餘人在虬江橋相率登屋持槍亂擊警捕亦均開鎗擊斃一匪於屋面上 
　　十五夜靑島路黎姓家被盜 
　　十八日租界小販因工部局加捐擁至公廨要求商免夜間寳山縣境支江廟某姓被盜 
　　十九日寗波同鄕會開會修改章程選舉職員並提議勸用國貨救國儲金全國禁烟聯合會代表携款抵滬購焚烟土 
　　二十五夜新唐家弄乾亨當舗被盜 
　　二十六日打鐵浜空地上開國民大會討論對日問題是夜（即陽曆五月九日）六時中國即答覆日本之哀的美敦書承認一二三四號所列條件 
　　二十八夜牛莊路同康當舗被盜 
　　三十日新順發小輪在葉榭港被匪　刧 
[四月]  
　　初一夜棋盤街萬濟典當被盜 
　　初二日遠東運動會在靶子花園開始比賽共賽七日結果中國占優勝午後狂風大雨雷電交作且下冰雹坍　倒屋甚多劉永泉下鄕收繭是夜泊舟新橋港被盜搶刧砍傷船夥 
　　初三日蘇省第一次地方物品展覽會關幕　夜間西探至西棋盤街么二妓院捕盜開槍拒捕仍獲四人 
　　初四夜小沙陀路陶姓徐家滙路劉姓均被盜 
　　初七夜漢璧禮路永豐烟紙店被盜 
　　初九日旅滬商帮協會開常年大會 
　　初十日地方檢察廳焚燬烟土具　白克路乾記號主住宅被盜 
　　十一日九畝地開國民大會要求政府廢除中日約文 
　　十二日滬上各業開會歡迎小呂宋領事施紹常冀得推廣 
海外貿易江西商帮開會提倡國貨 
　　十四日哈同花園開戰義濟大會期三日　漠冶萍公司開股東大會 
　　十五日省立第二師範開十週紀念會會期三日　夜問龍華火藥廠失愼燬藥庫四間 
　　十六日政紳商學各界在也是園開會宣布中日交涉情形並謀此後自强辦法 
　　二十日工巡捐局因推放南市沿浦馬路建築輪埠碼頭請地方紳董到局會議夜間曹家渡天成銀樓及王姓米舗被盜開槍拒捕斃一人傷二人 
　　二十一日閘北長安路焚燬江北人家草屋三四百間瓦房百餘問焚斃數人夜間通商銀行華大班謝棆輝被人狙擊兩槍均未中 
　　二十四日破獲閘北長安路怡興里大　拐匪之窟穴時有一孩藏於米缸內 
　　二十五日女靑年會聯絡各女校開運動大會　官紳爲帶徵水利經費事開會籌議夜間重慶路大沽路口萬森烟紙店被盜槍傷經理法新租界朱家木　姚姓被盜刀傷事主 
　　二十八日中華共濟會發起人唐紹儀伍廷芳等舉行會議 
旅滬美商會議組織美國商會 
　　二十九夜法新租界黃河路廣正興姻膏店被盜 
　　三十夜小東門外戲館街洪福客棧被盜擊斷棧主婦足骨 
[西報紀帝制聲中之商業]  
　　大陸報云中國商界巳大受帝制之影響近日銀根本已緊急而陰曆年關伊邇故更將加甚焉當去年八月之前雖有歐戰而市面頗佳內地銷貨甚爲暢旺商家因戰爭所受之損失　可全行彌補旣而帝制問題忽然發生謡言踵起各銀行不肯放出現銀市面頓受影響於是商界幾無大宗貿易按每年冬季爲贸易發逹之時期各商原望入冬銷脫存貨不意近來購者寥寥非有現欵不能交易內地商家僅就目前急需之品略購數種往年北河封河前數星期各船行運貨極爲忙碌今年則殊寂寥各貨雖已有漲價至二三倍者然無銷路則仍無利可獲也商業疲滯若是而政府復搜括巨欵以充征滇經費據現象觀之本年銀行家殊不易處云 
[上海之股份買賣]  
　　歐美各國實業之振興皆因股份公司之發逹而股份公司之發逹則全賴股份買賣之活動欲求股份買賣之活動必先有良好之買賣居間人（俗稱股份　客）與完美之機關然後證劵有市價市面乃活動上海外國股份之有買賣機關由來已久中國股份之買賣則至民國時代始自成一種事業然初亦不過收買各種股票間有代客買賣者無不各自定價始無劃一之辦法至民國四年始有公興大利中國惠通三益黃順泰復大公益　祥信益興業興昌萬順豐永和泰謙益公信祥和大成通商裕祥等二十家組織上海股票公會伹此不過一種同行性質之團體自謀利益摒斥新開之店而巳滬上之股票商亦不盡入此公會如資格　老之股票交通公司等皆不入會 
　　中國人自辦之股份公司失敗者多發逹者少且執有股份者出賣者甚少故在前淸時代可謂無甚交易股票業之發軔蓋在蘇路　有之際其時蘇路收歸部辦路股發給證劵交易甚多買賣始盛今則招商局漢冶萍之股票浙蘇皖粤漢南潯鐵路之證劵或股票交通中國通商浙江興業等銀行之股票存單等項八釐六釐之內國公債以及他種股單證劵即小而至於彩票性質之儲蓄票幾無不有交易矣 
　中國股票之交易機關最初發議於財政部員王璟芳等其時爲二年前王等議由部撥經費設證劵物産懋遷處於上海等埠事卒未成至民國四年政府始設證劵交易於上海主其事者爲粤人梁望秋其時政府由梁士詒等辦理內國公債梁士詒恐上海市價之跌落乃議設證劵交易所於上海而任梁望秋爲所長其目的固專爲維持內國公債之上海市價也證劵交易所現設於寗波路九號上海商業儲蓄銀行之內其生涯冷靜已極即股票掮客亦罕顧問惟一二粤籍掮客間一至耳實則政府亦無資維持公債票之價格證劵交易所之事業實不過每日造一市價單送報登載而巳其所開市價來多與眞確之市價不符且恒有多日無漲落者 
　　上海外國股票之買賣機關有二一譯上海股份交易所一譯上海股份掮客總會各有掮客數十人交易甚發逹華商亦多顧問者其經手買賣之證劵約分十三類（一）銀行股票如滙豐道勝等（二）保險公司股票（三）輪船公司股票（四）船塢及水步公司股票（五）開礦公司股票（六）地產公司股票如業廣營業等（七）橡皮公司股票（八）紡織公司股票如怡和公益瑞記老記公茂等（九）藍格志公司自來火行自來水公司祥泰木行等之股票（十）商店之股票如福利泰興彙司謀得利屈臣氏滙中等（十一）電車公司龍飛文匯報德律風等之股票（十二）公共租界工部局及法工部局之公債票（十三）業廣禮查自來火行等之債劵　 
　　外國股票之買賣最多者實皆投機性質之股票如橡皮股票與蓋格志是也六七年前橡皮巿大起風潮之初上海組織之橡皮公司有三四十家之多故此項股票之贸易獨盛藍格志者巿價亦曾大起漲落藍格志地在荷屬南洋其產品以火油爲大宗股票票面爲荷蘭幣十哥爾逹而市價則在三十六左右數年前曾漲至百餘兩之多蓋其歷年產額五年前爲十四萬餘噸四年前爲十五萬餘噸三年前爲十二萬餘噸前年爲十萬餘噸而去年則僅八萬噸也交易次多者爲營業較穩健之公司之股份如電車分司德律風公司耶松船廠公益紗廠　記紗廠福利公司業廣公司等 
[謀害老婦之駭聞]  
　　住居法新租界霞飛路富德里三十號門牌平房內之陸陳氏年已七十九歲於前晚被人謀斃在床後經人通知屍子陸聖銓到來投報捕房石總巡立飭各探查拿兇手昨由探目沈德富包探任水揚任阿坤等偵知實侮 
貼鄰成衣匠朱文奎及黃包車夫小王所爲當將朱王兩人拿獲抄出利刃一把贓洋十五元經石君詰訊承認謀財害命不諱並由中西官驗得該屍躺臥床上兩手兩足均用蔴繩綑縛口內塞有棉絮並用棉被壓在頭部上有傷痕委係壓傷頭致命驗畢飭屍子自行棺殮候將兇手解案究辦 
　　又據城內訪員報告上海地方廳林檢察長昨晨接法捕房函稱法新租界霞飛路三十號門牌邁婦陸陳氏昨晚被匪謀斃身死當經本捕房聞警立傷探捕拘獲嫌疑犯一名現押捕房應請相驗等因查訪婦陸陳氏現年七十九歲生有二子長子名陸生銓次子名陸根生兄弟二人同居附近二十一號門牌向在茶肆營生素與其母分居該氏業產頗豐每月可收房租洋數百元此次遇害諒爲匪徒見財起意當時各匪入内動手搶刧時生銓等均不在場迨聞耗趕去匪已逃逸母巳斃命於是投報捕房並地方廳請求驗究等情林廳長得報後立委李檢察官毛檢驗員等前往該處會同中西各員驗明該氏雙手雙足均遭用繩紥縛並以綿絮塞口綿被兜頭因此氣閉悶死當因該氏用力倔强所以面目鼻樑等處受有傷痕各官驗畢塡明屍格判令屍子陸生銓等自行棺殮李君等又勘得該氏房中地板上滿散銅元遂詰問屍子等昨晚共失若干物件據生銓訴稱所有洋銀素爲母親保存此次共失多少迄未查明候查知實數再行禀陳李君遂與中西各官分别回署 
[陳行鎭遣散飢民]  
　　南滙縣飢民攔入本邑浦東各區沿村滋擾已迭詳前報茲悉上境陳行鎭地方前日亦有飢民大小男女共五六百人到鎭向舗戶要求周濟當經該管地方警察五區第二派出所巡長郭濤帶同警察前往彈壓一面由該鎭紳董秦壽農籌備銅元督同地保按名發給每大口四枚小口減半各饑民受之並無異言遂相率他去昨第五警察分所　佐王　甫已將資遷情形具報縣公署查照矣　 
[證明巡捕與黨案之關係]  
　　虹口滙山捕房三百十九號華捕湖南人劉元魁因被巳經解送護軍使署之黨人蕭美臣供詞牽涉由楊護軍使咨請英美總巡麥高雲君諭飭滙山捕房捕頭傳到該捕派令西探目壳羅香押赴楊樹浦路一百十九號門牌該捕家內搜出手槍子彈刺刀及帮匪等各種憑證並在劉捕身畔抄出劉星球之石圖章一顆一併解至公共公廨訊供解送護軍使署如訊有關係仍送回公廨過堂後再行起解在案茲悉此案已由軍法科帶同蕭美臣質對之下劉與亞細亞日報被擲炸彈一事確有關係故於昨晨由楊護軍使派軍警將劉押送至總巡捕房轉解公共公廨請究當經關讞員會同美領博君在樓下正式刑庭研訊先由捕房代表牛門律師上堂譯稱劉捕係由黨人蕭美臣在護軍使署供稱亞細日報被擲炸彈公共捕房華捕湖南人劉星球亦有關係劉年約三十歲左右並無鬚髯故軍署於上月三十號函請麥　巡查得滙山捕房三百十九號華捕劉元魁亦湖南人年歲相仿派探詢問劉捕認有星球名字將其拘留並至其家內搜出手鎗一支鎗珠十粒刺刀一把及帮匪憑證卡片並其結拜弟兄之蘭譜與劉星球之石圖章一顆併解送公堂訊解軍署已與蕭美臣對質所有蕭劉二人之親供經捕房分錄中西文供單言至此即將中西文供單呈案並稱蕭美臣本欲送廨與劉質證因軍署恐有疎虞故未帶來查被告旣爲帮匪又入民黨如三次革命成功被告須至內地有犯法舉動如祇蕭美臣供詞牽涉捕房亦不聲請引渡其因私藏軍械並搜出帮匪各種證據文件與租界內亦有危險確與尋常國事犯不同應請解送內地官廳按例懲辦至於被告現否認劉星球爲本人謂是堂兄手槍子彈係另案在押西牢之已革六百零五號華捕王岩桂所寄故將五帶堂請爲質訊繼由一百零一號西探目壳羅香上堂證明奉諭帶同劉　至其家內搜出軍械及帮匪憑證文件卡片蘭譜並劉星球之石圖章一顆以及押解劉捕至護軍使署與蕭美臣質對各節並由總巡捕房譯員謝德培投案證明奉總巡諭將被告處抄出名文件繙譯及至護軍使署觀審蕭與被告質對後將二人親供譯成西文各情由即據巳革六百零五號華捕王岩桂投訴與劉捕同於西　一千九百零八年充當華捕確名劉星球手槍子彈不知來歷惟刺刀確是我物不知如何在劉捕處雖與相識並不知其在帮等語訊之劉捕供稱在捕房當差已有九年向無過失劉星球是我之兄與蕭美臣本不相識因兄與蕭爲友遂亦相識此事實因蕭向我借洋無着挾嫌誣害在軍署質訊時我謂蕭日爾向我借洋無着不應誣陷蕭即將我掌頰站堂警探均見實遭誣害乞鑒關讞員諭曰爾稱劉星球是爾兄長今捕房呈案蘭譜上註明劉星球字元魁弟兄豈有通用名號之事劉捕語塞惟稱尙有現洋十餘元及銀表衣服應請給還堂上詰其家內尙有何人劉稱祇一年逾古稀之老母在籍中西官以被告犯法行爲巳由捕房代表律師證明自應引渡遂會判劉捕解送護軍使署歸案訊辦所有現洋銀表衣服諭令捕房如數給還 
[公廨訊斷盜案兩則]  
　　盜匪安徽人李士傑湖南人曾沛仁於本月十六號夜與在逃之王某等持械搶刦福建路兆貴里祥豐土棧內烟土現洋鈔票共一千二百元並開鎗擊傷吳雲五手指逃逸業經老閘捕房中西包探先後將李曾二人緝獲當在李身畔抄出手鎗一支並查得李等曾於去年十二月二十三號夜夥刦江西路一百六十五號門牌利康錢莊現洋鈔票七百八十元一併解送公共公廨訊供押候補提同黨併究在案昨由捕房傳同祥豐號主李玉書利康莊主傅國唐及見證吳雲五李同仁等將該兩盜解至公廨由王襄讞會同美郭副領事質訊屬實姑念李七傑年輕被脅從寬判押西牢五年如在押自能改悔期滿函送上海縣知事署遞回安徽霍邱縣原籍否則帶堂加長刑期曾沛仁押一年期滿轉遞湖南原籍手鎗充公　聞西官簽判李押西牢七年 
　　盜匪周德標高佩香顏芝順張長貴王桂連羅子淸於去年十二月十三號夜持械夥刦滬西檳榔路華洋交界處鄕民兪新桃兪鳳亭李瑞林等値洋三百二十餘元之現洋衣物逃匿法租界業經戈登路捕房中西包探協同法捕房中西包探將該盜等先後緝獲解送公共公廨訊押候究在案昨晨復讯先由各事主偕證婦人兪蔡氏上堂證明該盜均從籬笆爬入擊破大門進內將男女大小七名口用繩綑縛各執菜刀木棍嚇禁聲喊致被刧去現洋衣飾各節繼由中西包探投案訴明先後將各盜緝獲並稱羅子淸因與周德標同行是以一併拘案惟並未同往行刦請爲訊核即據羅子淸供稱在南巿某黄包車公司爲小頭目經放車輛實遭悞拘求釋訊之周等五盜均供稱實係住居又袋角五百二十三號門牌在逃之江北人不顧三爲首隨往搶刧不諱中西官以羅子淸無干開釋判周等五盜 
 
 
 

Page 11

 
 
各押西牢五年期滿併送上海縣知事署遞　江北原籍 
[劉總長視察砲台]  
　　海軍總長劉冠雄君來滬後連日與楊護軍使李總司令等會商防務殊爲忙碌昨日（二十五號）上午十時許並帶同隨員劉傳綬及李總司令等由司令部乘坐差遣小輪前往吳淞查勘要塞當由駐淞獲軍副使盧永祥要　司令陳煦春及各台官預飭軍隊站隊迎迓當即引導劉總長至獅子林等處砲台視察一週旋即命駕返滬 
[護軍使署仍擬設在製造局]  
　　松滬護軍使署詳奉核准於一月七號遷至龍華暫在子藥廠內辦公並定陽曆二月內購料再在龍華建築新署一切手續均經核定茲悉楊護軍使以附設製造局內之某機關將次撤消其辦公房屋甚爲寬敞且係洋式堪以改爲護軍使署以免建造新署糜費鉅欵業巳詳請中央核奪矣 
[粤省偵緝員跴緝黨人]  
　黨人劉竹卿等前在粤省設立機關潛藏軍火遲動軍隊暗殺上級官長本月九號經粤省警衛軍偵悉緝獲同黨五名訊據供出首要劉竹卿郭鴻逹等已先期赴滬故龍上將軍派偵緝員唐某鄭某等四名賫文來滬查緝唐偵員等巳於前日附搭鎭安輪船到滬當投松滬護軍使署淞滬警察廳請爲派探協同查緝 
[黨人在粤舉事之官電]  
　　各省將軍巡按使巡閱使各都統福州貴陽上海護軍使川邊鎭守使岳曹總司令北京京兆尹鑒華密粤省自滬上肇和之變黨匪失敗逃竄南來又自滇省變叛黨匪紛紛內渡均聚港澳大舉圖粤外應雲南內作根據潛運軍械糾集各處匪黨不下二萬餘人本月六日至十二日分六大股先後在惠州淡水柏塘巖窩蒲杓嶺響水遂由鄕等處起事擾亂另股搶刦九龍新關所屬之鹽田溪涌龍津各分卡幸經先事預防分駐濟軍復多敢戰之士以少擊衆連戰皆捷　除殆盡並將鹽田各卡失物鎗枝奪回所有省內外各秘密機關及間有突發之匪無不立時拿獲撲滅足寒逆膽而快人心現在地方安靜防範亦極嚴密惟以港澳亂黨機關報紙造作　言肆行謡惑無奇不有昨承南京齊巡按使電詢報載粤省惠州各處亂事情狀業以報紙造謡復請更正誠恐各省不無此等訛傳用再馳電奉佈並希轉行知照龍濟光叩養 
[北巿添設錢莊]  
　　明年北巿將添設滙劃莊八家各莊主已請由錢業公所專禀商部註册所有資本及經理人錄下滋康資本銀十萬兩經理胡洪水鴻祥七萬二千兩馮受之泰康五萬兩經理未定和通五萬兩經理未定聚康五萬兩黃　生益大五萬兩胡果甫義生六萬兩蔡燕之寳豐四萬兩趙秀卿 
[中華捷運公司股東會]  
界路中華捷運轉運公司今日（二十六日）下午二時開股東會該公司現任監察唐少川董事王正廷　管臣虞洽卿王一亭朱榜生王　惠等其總理則爲錢新之 
[天然佳耦]  
　　約翰大學高級生何挺然君（現爲靑年會英文敎授）於今日下午三時在虹口救主堂與聚秀女學校卒業生馮和平女士行結婚禮聞女士品學兼優足與何君相頡頏知之者莫不嘆爲天然佳偶云 
[自修社日夜學校休假]  
　　北泥城橋東順興里自修社日夜學校於二十四號晚七時舉行寒假式由鄭吉文君報告本學期校務陳東序君發給日校學生獎品並自備獎品分給夜校諸生並請董東蘇君演說略謂本校係自修社所設自修爲成學之基礎歐美學校人才蔚起皆由目修功課之密吾國古代通儒偉人皆由自勵潛修願諸生勿忘自修宗皆趁此假期温習研究勿令一暴十寒必能造就成才有裨國家社會云云繼奏校歌散並通知學生定於舊　曆正月十六日開學 
[挖泥工程之進行]  
　　上海工巡捐局昨接溶浦局總工程師函開南市挖泥工程業在大逹碼頭開辦所有前住船隻已經遷移太晚對於工程實已受其影響鄙意仍請尊處曉諭警吏將前次所布之文告再行剴切勸導俾船隻木排碼頭等至遲於挖泥機抛錨之前一日在所抛錨地點中（挖泥機錨所抛之地點約離該機前面五百英尺兩旁亦然）悉數遷讓庶工程得以積極進行再沿浦所棄之垃圾泥沙石子以及種種應請尊處於即日起實行禁阻倒置總之此項阻礙日積月累故南市浦江愈形狹淺者悉由於此而目前之必需　挖者職是之故倘再因循姑悉自茲以往即盡力開挖灘地以及塡築駁岸庸有濟乎爲此專函奉瀆望即迅示該處一帶務須再施嚴厲進行手續以收實效而利工程 
[挽留商會協理]  
　　南商會協理蘇筠尙君致書該會各議董聲請辭退職務已紀昨報茲聞該會各議董以蘇君任事多載商情咸戴此次陡然辭職莫名其故業由顧總理竭力挽留並定日內特開臨時會邀集全體公同研究務請蘇君照常任職維持會務 
[商借客軍駐宿之房屋]  
　　陸軍部因閩省軍隊尙嫌單薄又在北洋陸軍中選派一千數百名乘津浦火車南下換乘滬寗火車繞道上海換乘輪船赴閩特電致松滬護軍使於該軍抵滬時飭屬照料楊君立委第十師九旅十六團執事官劉寳忠於昨午至上海縣與沈知事商借該軍駐宿之處並聲明該軍准今晚八九時抵申沈知事允以滬南圖書公司暫借二三天以便駐宿 
[復訊轉販國貨之訟案]  
　　保泰瑞成等綢莊與宏大布號及德大祥成泰源裕生泰吉記號等四十一户因南京路已閉國順國貨公司股東王竹淸（即王竹卿）張炳年陳茂濟（即陳茂齋）陸續以晋源莊假莊票及寳裕晉升等莊支票騙取値銀八千餘兩之各項貨物公延代表律師控由總巡捕房派探將王等三人拘解公共公堂一再訊押候另訂訊在案前日午後捕房將王等解案由關讞員與美領博君升座研訊先由各原告代表羅傑律師上堂陳述案情並稱被告公司因無實在資本故另開設晉源錢莊即以此莊票向各原告騙取貨物並由原告瑞成綢莊及保泰綢莊陳　蘭宏大布號潘旭生德大祥號華心源等四人上堂證明前情請究被告王竹淸等亦延律師到堂代辯並稱此案實係貨欵往來不能指爲欺騙至於指被告與晉源錢莊有連帶關係不能承認並經被告陳茂濟之代表朱斯芾律師上堂聲稱陳非公司股東僅一尋常夥友與此案並無關係應請交保中西官會商之下判王張還押陳交一千元人洋並保候再復訊 
[吞用關稅之懲治]  
　　江海關延代表律師控某行報關夥友劉肇香串同未獲之人冒名簽字私造稅單吞用稅餉等情業經總巡捕房派探王潤甫將劉拘解公共公堂訊押候核在案前日午後由廨復訊海關代表律師上堂請究訊之被告供認舞弊不諱兪襄讞商之英領卓君以案關吞用稅餉且冒名簽字殊屬不法故由卓君在西文解案單簽判管押西牢七年而兪襄讞因公堂向無判决五年以上之權故仍判押五年再核 
[娶妓爲妻之周折]  
　　廣西　福祥里妓女劉翠蓮愿　狎客趙鏡淸因鴇婦過索身價自投濟良所解經公共公堂訊判劉妓暫留本廨着趙邀　媒證並具呈正式婚帖准予娶回完聚在案昨日由趙備呈婚帖偕代表律師上堂聲請給領即據鴇婦所延之代表羅傑律師上堂聲稱趙巳娶有繼室曾有該繼室之弟周寳荃至敝律師寫字問聲明應請傳周到堂證明再核中西官判劉妓仍留本廨看趙於禮拜四邀同伊母及媒證到堂質明再核 
[再誌爭運貨物之衝突]  
　　胡洪記木作頭在新大橋建造經成絲廠房屋因於光復路渡船碼頭起運窰貨本帮脚夫　寗紹帮野工奪運起釁互相鬬毆由四區汪巡官率警拘獲史有寳等二十二名押候訊辦已記前報茲悉此案前日經司法科段科員研訊之下判將行兇之史有寳陳小男陳三六魏阿春李桂桂朱阿桃陳友生陳阿大王阿發等九名各處拘役三天餘人一併斥釋 
[誌謝]  
　　愛而近路克能海路轉角工部局設立之華童公學擇於陽曆正月二十八號星期五下午五時半在禮堂舉行第十一次年假禮昨承東邀參觀書此誌謝 
[氣候報告]  
　　（上海徐家滙天文臺天氣測候報告） 
　　巳過者之報告一月二十四日氣壓在北方下降而反旋風集於揚子下游之高原風即由此分竄各方天晴而寒斐利濱以南有低度二十五日氣候甚寒惟略遜前昨華氏温度表在栅中爲十七度五在空地爲十二度五天晴而靜二十五日下午四時前二十四小時內上海氣候温度至高四七·三至低一七·六去年同日至高六三·七至低三三·八 
　　未來者之推測二十五日下午四時三時三十分預測天晴稍暖海濱凉風方向甚爲不定 
雜評二 
[官電之述粤事（訥）]  
　　官電之作用一則因謡言已起而關之一則以新近發生事有足引起謡言者而預防之不外此二者而已廣東黨人之如毛而起雖經官廳檢定之粤報紙亦極連篇累牘之能事其非謡言可知矣故茲之官電不能謂地方安靜無擾而僅能稱道軍隊獲勝之功也然而擔保治安以地方無事爲盡責有事而平擾民已甚其功又安足重耶 
[西報之論商業]  
　　帝制問題起先因謡言而各界受無形之影響繼因炸彈暗殺反對之眞相漸露而各界又各受　影響後因雲南之戰事起而官民受戰費之影響矣兵士受戰場之影響矣地方受戰事蹂躪之影響矣自茲以往影響將不知何底然則所謂帝制之影響豈僅在商業也哉嗚呼誰實爲之 
來函 
[高昌廟任宅來函]  
　　昨閱貴報載高昌廟火警一則其間尙有錯誤蓋是日係敞宅對門房客劉姓烘火失愼以是敞宅悉被累及損失甚鉅素仰貴主筆公道爲懹請即更正以明實在培心里任修雅堂頓 
[貝潤生君來函]  
　　昨閱貴報於顏料項下載有鄙人在租界中置產甚多及丙辰年增加錢莊五六家中有數家皆鄙人資本等語展覽之餘不勝駭異查丙辰年之新增錢莊固有數家而敞處附股祗有一家因遵錢業定章必須個人代表出面至於置產俱係公司性質集資組成僅有幾處數亦甚微且鄙人對於瑞康係處經理地位外間不察竟目之爲完全股東齊東野人傳聞多異因恐名實不符爲此函請更正乞登來函以昭實在無任感　貝潤生啓 
 
 
 

Page 12

 
 
   
 
 

Page 13

 
 
自由談 
游戲文章 
[竈君聯名奏請玉皇大帝暫免入覲文] [  東埜]  
　　事見本月十九日本欄　 
　　奏爲道途不靖生死無常籲懇寬限暫免入覲學竊臣等一官匏繫三色紙糊開府於小房子中處處凌烟之閣奏事於大羅天上區區獻曝之心自古已然於今未改幾日餳糖餅餌吸黎庶之脂膏一頂紙紥肩輿載冬烘之頭腦將以歲暮朝乎淸虛方期一本奏章歷數皇恩之無極九天閶闔必蒙温諭之有加不謂卒歲無謀四方多難乘桴浮於東海則東北天傾送佛送到西天則西南道梗九重高遠不聞呼籲之聲五夜徬徨莫遂凌霄之志臣等關心時局屈指行期朝覲僅屬虛文性命須當愛惜與其徘徊歧路吃炸彈手槍不如安居下流近婦人醇酒也况乎微臣管轄之區原屬黨人出没之地婆婆燒火跌落湯罐之中老老煕春扒在灰堆之上巧媳婦鍋中炊飯不以無米而灰心新嫁娘厨下爲羹究以多情而洗手如此風聲不穩形跡可疑若非臣坐鎭雍容師前淸防營之制搜查嚴密加人間鎭守之銜行見煑豆燃箕兄弟有　牆之變挑柴量米夫妻多反目之憂如是則家賊肆其隱謀而陛下爲之旰食矣加以世變風雲前途荊棘遇萑苻之伏莽行道者咸有戒心望鐵甲之飛機航空者爲之裹足若使臣披星戴月輕車簡從一顆彈丸白大橋之前車可鑒兩行血淚馬立司之來軫方遒斯時落日難揮將星忽隕天顏未親於咫尺魂魄遽返乎故鄕在臣等犬馬微軀祗傷短命而皇上貔貅重寄竟壤長城旣不足以答高恩亦非所以重使命爲此揮涕作簡瀝血陳情懇予開恩暫免入覲歲底不見天日雖有類於戴盆域中無限風波或不至於倒竈伏祈皇上聖鑑訓示謹奏（二） 
詩選 
[落花] [  鐵城]  
　　暖風遲日漸過春九十繁華一夜貧舉目河山思衛玠傷心溝壑歎安仁無端滿路應同客人恨凌波枉似神開却何因落何意芳菲常是賺遊人 
　　無聊長日更悠悠　外東風怯舉頭一陳過牆還似雨數枝臨水盡隨流草生轍跡閒金鞅香在苔痕認玉鈎蘭室杏梁人寂寂莫愁此際也應愁 
　　香逕凄凉試更遊滿溪朱白總堪愁綠蕪漠漠空遮路紅袖盈盈漫倚樓廻雪有情飛自舞綵雲無主去難留千枝萬片埋荒草寂寞眞娘在虎丘 
　　容易丹葩去絳跗浮榮誰復戀根株不歸巳碎棄廷璧乍失那追漢浦珠杜牧後來傷綠葉劉郎重到威玄都幕遮鈴護無多日回首俄驚歲月徂 
　　重過芳徑巳蒼凉誰識閒條是故香飛燕遶殘新巷陌流鴛嘟出舊宮牆委居草莽何暛及辱子泥塗更可傷是合美遊須秉燭等閑狼藉怨東皇 
　　暫來忽去不逡巡坐令紅芳盡洛濱試舞故應黏翠袖當　偏爲點羅巾宮中掩淚悲亡國溪上沿流問避秦最是春人惡衰歇不禁心折更眉　 
　　看朱成碧漸深深憶昨攀來不忍簪炙日　葩那解久抝風弱蒂巳難任應無夏女還丹術空費長門買賦金悟到色空知自幻所餘年少惜芳心 
　　春光淡淡水泠泠朝暮辭柯不暫停芳思無端違故苑閒愁誰引向離亭齊飛已似風前絮漸减猶輸望後冀車馬巳隨蜂蝶盡祗應牢落稱沈冥 
遺聞軼事 
[酒肆女] [  劍秋]  
　　金闔門外七里山塘之半有小酒肆焉肆主夫婦二人年垂垂老矣膝下無子僅一女頗有姿老夫婦以年事高不勝煖酒行炙之勞遂命女當　　薄少年趨之若騖顧女性殊端重不苟言笑雖日與諸恶少接觸絕無一蜚語入他人耳老夫婦心甚安之陳氏子者某綢莊之學徒也莊距酒肆可十餘家經理某酷嗜杯中物每日午膳必命陳氏子提壶沽酒習以爲常每沽女必絮絮詢其家庭瑣事一日陳氏子又往沽女持杓杓酒訖笑囑之曰此佳釀也爾可於途中揭壶視之陳氏子莫識其意挈壶在手果覺香味濃郁廻異　日試揭之則有二百文之錢籌一枝（二十年前銅元未流行蘇城通用竹製之錢籌）浮於酒面即取出袖而藏之然不審其奚來明日又往沽以言餂女試其曾失錢籌與否女亂以他語沽酒訖向陳氏子一笑復以昨日之言語之陳氏子揭壶以視又得錢籌一枝初頗詫異繼乃恍然知女之屬意於己而以此爲彤管之遺也謹貯於篋秘不告人如是者一年餘篋中之籌巳滿陳氏子不問女亦佯若不知一日女忽莊容問曰爾取我錢不少今日可見還矣陳氏子曰諾容我往取錢固分文未動也言已舉步欲行女急笑而止之曰爾誠老實人哉前言戲之耳顧有一語告汝三日後薄暮我父我母將往姨母處飲壽酒家中無他人爾可來我有一事待商也陳氏子年雖少然情竇　開聞言心怦然動女亦頓改其平日莊重態度凝波微睇媚態撩人臨行復諄囑不許爽約陳氏子諾而去届期老夫婦將往賀女忽言腹痛不得已乃閉肆停沽女父夙嗜旱烟每出門必携烟管同行女潜匿之父偶不經意即挈其妻　　而往旣至姨家祝嘏畢忽憶烟管徧索不得以問妻妻曰汝頃手中何嘗帶得烟管來女父亦笑曰吾眞老昏矣雖然吾必往取之且視女兒腹痛如何也言已即行（未完） 
小說 
[俠情小說紅蘩蕗别傳] [  天虛我生]  
　　第九章 
　　白浪琪吐其鶯囀之聲曰亞猛汝昨夜待儂抑何落寞乃爾亞猛此時一手方爲美人所執微笑曰爾時尙人他人吾何能向卿傾談卿當知吾所欲言實但許吾二人聞之他人不能與其列也白浪琪笑曰麥歇誠能作雋語亞猛曰吾身爲美人之目光所照心孔乃一一透明初不自期其爲雋語也白浪琪嗔之以目其芙蓉之頰則方嬌貼於軟繡茵罽之上亞猛自念此女之美實與阿姊閨中所懸愛神之像同其顏色而嬌艷且尤過之亞猛始坐一矮榻上迥顧頗不便乃移坐於女郎之左知女郎愛花成癖因以晨間所購得之紫羅蘭花球加諸女郎之膝花香人氣兩兩氲氤此身乃如墮入香國夫以香國譬此起居之室亦殊肖也室中陳設皆古雅而精緻地毯簾幕稱是正如錦盒之上嵌一美人圖畫惟亞猛之身爲多耳以白浪琪姑娘身世言亦頗孤露可憐父母早世終鮮兄弟但依一戚屬而居戚老而孀貧甚乃依白浪琪以食家庭操作無不由彼任之且並爲白浪琪之招待員凡有惡少年來此孀必出爲妇郎保護故白浪琪視此老孀初無異於護花鈴也白浪琪此時與亞猛所言者即言兒時貧苦之狀謂父母早殁寄居一首飾商之家此商即其故母戚屬見白浪琪學劇頗不悅因出之然白浪琪今者終以演劇名於巴黎故天下之事唯有志者乃能竟成耳亞猛以爲然且致其美麗之頌辭白浪琪又謂自幼未嘗學問生平引爲憾事唯以年齡計之今猶二十未足將來補習亦正有暇白浪琪爲此言時至欵欵有情味亞猛乃不禁心醉其傾心之狀正如守禮敎徒聽聖經也 
 
 
 

Page 14

 
 
   
 
