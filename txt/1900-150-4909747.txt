# 1900 - 150 - 4909747

 

Page 1

 
 
[招請訪事人] [  申報館主人啓]  
　　本館英租界訪事人因辦事不愼現已辭歇如有熟悉官塲及租界中一切情形者請書新聞數則送至本館閱視以便定奪此布 
[新印大字足本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不使爰會通兩家之書撰爲是徧用筆譯嚴叙事詳備方今國家崇尚實學稽古之士允宜家置一編惟惜　問所印均係删節之本又字畫纖小讀者憾焉今埽葉山房主人覓得昌書足本倩本局用新鑄大號鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[正續名醫類案出售一] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刋印行世板久燬失耕餘堂主人覔得精本托本局詳加校印帋墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也 
[重訂稅則說]  
　　稅則者内政也聞之公法家之言曰凡世界之内名之爲國者無論爲强大爲弱小爲自主爲藩屬無不有自定稅則之權或收或免或加或减皆本國議定而他國遵行之他國或苦其所加過重祗能飭商人不運不售而不能阻之使不加祗能倍加我國運售彼國之貨以苦我而不能因我之加稅而以兵戈相見此地球萬國之所同也嗚呼執是以說其何以解於今日之中國哉夫中國自與泰西各邦立約通商議定入口稅則值百抽五合之地球各國從無有如此之輕者蓋以當時在事者未能洞悉外情貿然應允迄於今日幾如鐵案不可復翻甲午中日戰後償金至二百三十兆中國度支大匱於是合肥爵相奉命歴聘歐洲睦鄰修好之外兼議及加稅一事擬攺值百抽五爲值百抽十以爲此議若成每歲可增進欵一千餘萬兩未始不可爲桑榆之補旣而請於俄俄允之請於德德允之請於法法亦允之方以爲事垂成矣迨與英相沙列不雷侯晤商則忽卸其權於商部諉其責於商會展轉推託幾如道謀築室迄於無成請之旣堅則又稱中國能豁免各省釐金始可從長計議蓋明知中國釐金爲入欵大宗非此不足以資挹注斷不肯一旦裁撤以自困也果也中朝大官老於謀事以爲加稅而未見將來之大利裁釐而先少目前之陋規相率因循議遂中止至去歲盛杏蓀京卿重申前說議至數月仍託空言噫異矣夫從前日本之初與泰西互巿也亦以未熟海外情形致將稅則載入約章受虧甚巨嗣屇換約之期據理以爭權卒歸於自主今以堂堂中國乃低首下心求之於人而卒屢議屢阻相形之下其何以堪竊謂加抽稅則之說今日旣不能驟行則於萬不得已之中籌兩無相妨之事或者於核估物價一說尚可及時斟酌乎嘗攷咸豐十年新定通商稅則善後條約第一欵載明進出口貨物應核估時價照值百抽五例征稅其時金價頗賤每磅合銀三兩左右約中雖未明言以磅合銀而其意可以叅觀而得今金價日漸昻貴每磅須合銀七兩以外與前相懸幾逾一半故說者謂此時不必與各國商議加稅止須扼定第一欵所載應核估時價一語將通商各口進出貨物稅則按現在時價核計完納則不必有加稅之名而一年亦可增銀一千餘萬兩籌餉大宗無逾於此又通商善後條約第二欵載明外國自用藥料玻璃器皿及外國菸絲菸葉各種洋酒食物用物進出口皆准免稅當時實因以上各物皆係外國人自用每歲來者無多故特寛其例以示體恤之意乃今則烟酒兩項銷於中國者歲不知其凡幾非特漏巵難塞且應征之稅亦甚可觀倘得一律徵收裨益諒亦不淺總之二者之中得行其一卽可以收無形之權利可以增有定之餉需豈非今日謀濬利源之一大機關哉有理財之責者尚其借箸籌之 
[本館接奉電音]  
　　昨日午後京師飛電傳來硃筆一道敬謹譯登○五月初八日奉硃筆何乃瑩補授都察院左副都御史欽此 
[宣言加稅]  
　　廣州博聞報云中國加征外洋貨稅一事議久無成頃由倫敦露透局來電言上月某日英國大臣寳得律氏在議院中宣示於衆曰中國政府擬加稅項不日卽在京師開議想英國政府已得中國消息故寳君有是言也 
[弭兵餘話]  
　　廣州博聞報云去歲俄羅斯國議興弭兵之會會中人欲設一萬國公斷法院以備調停各國爭端現在荷蘭政府已在京城覔得廣厦一所賃定五年作爲公斷法院俟將來各國議定再行購地建造以垂久遠而擴規模 
[艦隊得人]  
　　華盛頓來電云美國海軍部特派艦隊常川遊弋中國海洋簡定水師提督孔甫氏爲統帶而以副提督雷米氏督帶斐列濵艦隊 
[拳匪猖獗三志]  
　　天津訪事友人云義和拳匪焚燬長辛店曁蘆溝橋各車站以及拆毁鐵路等情迭列前報事爲法國駐津領事所聞卽于本月初一日往謁直隸總督裕壽帥稱有法人若干名尚無下落請飭訪查壽帥許之初二日查明所失者除法國人兩名外復有比國人一名未幾三岔河口浮一西屍未悉籍隸何國先是初一日午後豐臺車站之火似係土匪所縱意圖乘機行劫與長辛店等處拳匪並非同黨緣是處車站上接京都下通保定貨財山積在站各人已先時逃避若輩遂爲此狡計將站房票房貨廠付之一炬貨財亦被劫一空回憶年前皇太后擬幸天津車局中人敬備花車封存此站至此亦化劫灰約共值銀二十萬兩以上當拳匪鴟張豕突之時有見者謂其人均年約十六七齡腰間各繫紅繩手持木棍及銹壞之刀與兒戲無異乃所至之處勢如破竹無人敢攖其鋒殊可異也琉璃河被毁鐵路約近百里刻下火車雖不能行駛然修理尚易爲功方初一日風聲緊急時壽帥急派練軍兩營前往辦理嗣以所調兵士不能尅期而至以致未及成行初二日凌晨約四點鐘時特開火車載兵前去鐵路總辦唐太守附之至豐臺查看以站長金某聞警先逃帶回訊究旋由某西人爲之緩頰暫免置議金曾充鐵路電報局司事後調充豐臺站長驀遇此禍聞者憐之壽帥知中西人士咸有戒心特調駐蘆臺之武衛前軍三營駐紥河東以衛租界初二日午刻飭開火車載客赴京邸藉以鎭定人心鐵路人員司事均畏懼不敢行壽帥諭以爾等不得如此退縮倘慮不測當派隊伍 
 
 

Page 2

 
 
隨往一遇拳匪卽可開槍轟擊及開行果安然無恙初三日各國兵船陸續抵大沽計美國一艘意國一艘日本一艘英國二艘法國二艘俄國獨多至五艘蓋是日大沽口外已有兵船十二艘矣至京師訪事友人來函則謂所毁鐵路電杆自琉璃河鎭起至豐臺村止綿長八十餘里此外蘆溝橋西鐵橋亦被焚毁蘆保鐵路車輛一時不得開行津榆鐵路則于初二日停車初三日奉憲諭照常行駛當初一日之夜榮中堂飭差飛　　城傳檄南苑促令武衛中軍全軍馬步隊二十營立刻開赴京西相機剿撫許以便宜行事其駐紥永定門内迤北至天橋者共四營其中馬隊一營列左步隊三營列右中堂雖未銷假值此軍國重事不遑啓處卽於初二日清晨乘轎赴馬家堡豐臺巡閱前導有親軍小隊若干名至午後始返端邸亦傳諭虎神營將校督率兵丁分赴永定門内外嚴加彈壓駐門内者與武衛軍馬隊並列道左駐城外者西至馬家堡與武衛中軍隊　相間列營聨絡一氣城内東交民巷一帶則另由步軍統領衙門添派兩翼兵丁晝夜巡守竭力保護西人似此萬隊貔貅星羅棋布彼么麽小醜尚敢奮螳臂以當車哉弭患無形轉禍爲福不禁于袞袞諸公有厚望焉 
[兵艦駐沽]  
　　天津國聞報云目下各國兵艦之調集大沽口者計俄國五艘英國一艘法國一艘其餘亦約於日内可到蓋以防義和拳匪人也 
[兵隊抵津]  
　　天津國聞報云自京津一帶義和拳匪作亂後駐泊塘沽之日本兵艦名愛宕者於本月初二日午前九點鐘時調兵登岸乘車抵天津統帶官爲海軍大尉原氏軍醫爲美濃部氏主計官爲齋藤氏所帶兵士計二十二名 
[比使覲光]  
　　天津國聞報云新任比國駐京使臣俞實典君抵京後卽趨赴頤和園覲見中國　皇太后及皇上呈遞國書往返所經皆有華兵護衛 
[俄人遇害]  
　　營口訪事友人云前者俄國督修鐵路之某君挈眷往旅順口道經復州花紅溝突遇鬍匪要劫將某君擊斃並强姦其婦而後殺之事爲俄官所聞照會關道憲嚴飭緝捕迄未弋獲未知此釁將何以敉之 
[玉堂清話]  
　　今歲恭逢庚子恩科鄉試所有考試試差銜名單前已備登於報兹者京師采訪友人又將各衙門所送進士出身之侍郎以下京堂各官例應聲請欽派考官者開列銜名籍貫出身以及食俸年數曾簡放試差學差鄉會試分房開注詳明郵寄本節爰照登之計吏部左侍郎許景澄浙江進士食俸二十四年光緒元年順天鄉試同考官五年四川副考官吏部右侍郎陳學棻湖北進士食俸三十二年同治十二年山東副考官光緒二年會試同考官是年順天鄉試同考官十一年福建正考官是年福建學政十七年江西正考官十九年順天鄉試副考官二十三年浙江學政户部右侍郎溥良正藍旗進士食俸二十年光緒十四年順天鄉試同考官十七年江蘇學政二十三年順大鄉試同考官户部右侍郎吴廷芬安徽進士食俸二十一年同治十三年會試同考官光緒八年廣東正考官兵部左侍郎宗室阿克丹正白旗進士食俸四十年同治三年福建副考官四年會試同考官六年順天鄉試同考官九年順天鄉試同考官十二年順天鄉試同考官兵部左侍　葛寳華浙江進士食俸十八年光緒二十三年福建正考官兵部右侍郎李殿林山西進士食俸二十四年光緒元年順天鄉試同考官三年會試同考官十一年廣西學政刑部右侍郎梁仲衡直隸進士食俸二十四年同治十三年會試同考官光緒十年江西學政二十年浙江正考官工部右侍郎華金壽直隸進士食俸二十三年光緒五年湖南正考官十一年河南學政十九年山東學政内閣學士宗室壽耆正藍旗進士食俸二十三年光緒十五年順天鄉試同考官聨元廂紅旗满洲進士食俸三十三年陸潤庠江蘇進士食俸二十一年光緒二年會試同考官是年湖南副考官三年陜西副考官六年會試同考官九年會試同考官十一年山東學政二十年江西正考官陸寳忠江蘇進士食俸十九年光緒九年會試　考官十一年湖南學政十五年順天鄉試同考官十九年順天鄉試同考官二十三年山東正考官是年浙江學政因丁憂未赴任都察院左副都御史李端遇山東進士食俸三十八年光緒十五年江南正考官十七年浙江正考官二十年安徽學政詹事府詹事李昭煒安徽進士食俸二十二年寄籍浙江太常寺卿袁昶浙江進士食俸二十五年光緒十八年會試同考官光祿寺卿郭曾炘福建進士食俸十七年通政使司副使李蔭鑾直隸進士食俸十八年太常寺少卿張亨嘉福建進士食俸十三年光緒十四年湖南學政十九年廣西正考官國子監祭酒王懿榮山東進士食俸十一年光緒十九年河南正考官祖籍雲南光祿寺少卿范廣衡順天進士食俸二十年鴻臚寺少卿裴維侒河南進士食俸二十四年原籍山西 
[虎節遥臨]  
　　金陵采訪友人云南洋通商大臣兼兩江總督劉峴莊制軍整軍經武維日孜孜日前電請長江水師提督黄芍巖宮保至省垣會商整頓之策宮保接電卽由江陰防次啓行某日節麾旣蒞白門卽命駕詣督轅拜會互商良久然後興辭大約小作勾留仍須返江陰肄武也 
[航船遇盜]  
　　前月二十八日某姓航船由柴橋開往寗波行至鎭海縣境之大碶頭忽來盜匪數十人各執器械一擁登舟肆行搜括劫去永和全盛等信局所遞洋銀一千餘元惟永義昶走足見勢不佳預將銀包抛入河中始免飽盜槖本月初二日此船由寗郡開赴柴橋甫至鄞縣所屬五鄉溪左近艙中預伏盜匪六七人一聲暗號袖出宰豕尖刀禁止聲張恣意搜劫永義昶走足見機獨早防範如前惟被劫去小土三包亦幸事也然化日光天之下盜賊横行至於此極有緝捕之責者何竟充耳不聞耶 
[山陰命案]  
　　紹興采訪友人云山陰縣治西南天樂鄉距城百餘里風俗强悍鬥毆仇殺之案時有所聞鄉中七上坪徐姓聚族而居多至二百數十户中有徐甲者祖遺竹山數百畝烟迷霧鎖千竿萬竿每當春夏之交筍茁貓頭遍地皆是族人徐乙見而垂涎乘夜半無人時潛往掘取適甲巡至冷語譏之乙置若罔聞信手拈來多多益善甲怒向之呵斥曰物各有主何竟取之如携豈眞區區者不汝瑕疵平乙默無一言匆匆竟去及甲歸門甫闔聞有叩扉聲啓視之則乙忽挺身而入謂僕窶人子山中瓶　久已蕩然今旣許參玉版之禪還求贈以阿堵物適因賭負急需佛面錢五十餅若竟慳囊不解莫謂寳刀無情也言已突出袖中小救駕示之甲懼婉告之曰緩急人所時有何必若是之咄咄偪人寒家除青氈外無夙儲君所知也請以詰朝奉報可乎乙乃悻悻而返去後甲商之其子徐丙謂似此毫無情理萬難曲爲隱忍汝當先愬諸爲民父母者以便我縛送請懲議旣定丙急急入城甲旋雇得强有力者數人待乙來索五十金乃數其罪而縛之舁抵夏履橋左近適丙偕縣役至爰將乙交付相率回家乙弟徐丁凶狠尤甚聞乃兄被甲捆送携尖刀追上甲年已花甲自知力不能敵而又無可躱避匆匆奔入道旁竹林中丁見之連戳數刀遽爾斃命此四月二十七日事也次日甲家入城報案二十九日縣主寗琯香大令下鄉相騐飭拿兇人而丁已乘間逃逸現方派役嚴加偵緝不知能重入網羅否也 
[牛莊火警]  
　　營口訪事友人云四月二十八日午後兩點鐘時西營火神廟東北新開之德盛長雜貨鋪忽兆焚如燬去房至三間焚斃騾一頭是日相傳爲神農誕辰西大廟舉行藥王會方演劇娱神各鋪夥皆往觀不意爐火上炎肇此巨禍幸時在白晝水會齊集急急汲水噴救得免殃及鄰居 
[上海官塲紀事]  
　　滬城提右營叅將廖楚材叅戎探知江蘇巡撫鹿滋圃中丞將次蒞松江大閱遂定於本月初十日督隊至茸城預期 
 
 

Page 3

 
 
伺候○昨日午前法國總領事白藻泰君乘緑呢大轎入城至敬業書院答拜縣主汪瑶庭大令大令迎入客廳欵以西式茶點由繙譯官傳達言語閱片時始出 
[飭丈地基]  
　　去夏有張思智者投道轅控新閘地保吴阿挑串通蔣桐福將已報升科之田七畝有　盜賣與盛同怡朦換道契等情經前道憲批飭會丈局查明禀復旣而張又倩洋商愛爾德請換道契吴蔣亦倩大勝洋行主出爲爭論經愛爾德控由前英刑司韓能君訊明判令大勝洋行主出堂費並將道契註銷近日盛忽復投道轅控張奪去所買公地請再給契將地歸還或由會丈局給還原價道憲余晉珊觀察批飭上海縣吊取原單丈明地址詳候核奪縣主汪瑶庭大令奉札後業已遵照辦理矣 
[觀察省囚]  
　　前者鎭江關西人梅生所用細崽楊大昌通同會匪購買洋槍事發所雇細崽楊大昌逃逸至滬時袁海觀太守方攝上海縣篆飭差拘獲禀奉兩江總督劉峴帥檄委曹荃生明府到甲研訊因供詞狡展遂飭釘鐐收押自新所自光緒十七年至今瞬將十載近由某西人照會江海關道憲余晉珊觀察以此案旣訊無實據久覊犴狴情實可憐請卽從寛發落觀察准之札飭上海縣主汪瑶庭大令遵照辦理大令查核原卷飭吏承備文遞回鎭江原籍交地方官嚴加管束昨日已派差押解起程矣 
[女犯發回]  
　　前年賃居英租界香粉弄李有全之妻許氏被劉大及其妻劉高氏謀財害命案發經前上海縣主飭差拘獲兇手訊實口供解省覆勘旋經臬憲訊供相符將劉大留禁司獄劉高氏發回原縣監禁候示昨日押解到縣縣主汪瑶庭大令著押入女監一面將收到日期報明松江府及臬署 
[解犯過滬]  
　　本年正月南匯縣嚴家石橋梟匪滋事釀成命案經縣主飭差拘獲四人押候訊辦旋查知上海南巿流氓藩其祥亦與其事遂移文至滬關提時戴子邁明府方綰署縣篆飭將潘拘獲解往南匯縣旣而南匯縣主吴次竹大令提訊所押四犯知潘並不與聞因判令遞回紹興原籍昨日押解到滬縣主汪瑶庭大令飭書吏備文派差押解嘉定縣前站轉遞 
[斥革劣捕]  
　　前者南巿捕房二十三號巡捕張錦榮向老白渡永泰樹柴行主婦某氏調笑被行主莊辛耕揮刃剌傷此已迭紀前報兹者捕頭王經年查得張捕實屬不安本分遂將卯名斥革另召妥人承充 
[捕頭逝世]  
　　楊樹浦捕房黎副捕頭年近古稀前日忽患中風經人送至北四川路公濟醫院醫治無如病入膏肓無可救藥延至昨晨溘然長逝午後四點二刻時英界老巡捕房栢總捕頭率同中西探捕至醫院以禮收殮舁至泥城外安葬 
[上海縣署瑣案]  
　　孀婦王張氏控族人王菊生爭嗣阻葬等情前日縣主汪瑶庭大令升堂研訊王張氏供小婦人家居本邑莊家涇左近生有一子早夭與媳楊氏在家守節曾撫楊姓子爲孫去臘二十七日將先祖及丈夫兒子等棺木入具妥爲安葬不意王出爲阻止强欲承繼伊子爲嗣至二十九日雇入代葬取去工資洋銀二十五元並牽去耕牛一頭攫取田單一紙叩乞究追楊克儉供小的與王張氏等誼屬親戚餘供與氏相同王供小的生有一子族嫂王張氏祗生一女贅楊姓子爲婿藉繼王氏香火未幾楊卽去世理應小的之子承嗣奈王張氏悮信楊克儉之言又撫異姓爲孫去臘伊家葬事小的携兒子前往行禮王張氏卽指爲阻葬小的無奈遂代營窀穸旋由楊及陸光甫勸令張氏償還洋銀二十五元所有田單現存張氏之夫伯母王鄭氏處並非小的奪取求鑒地保金立成禀王菊生强牽王張氏所豢之牛變賣得價並將田單奪去小的查知實有其事陸供王藉口代葬强向張氏訛詐洋銀三十元經小的解勸令張氏給予二十五元大令謂王種種行爲殊屬不合判責二百板飭差押令五日内將田單及牛一并交還王僅此一子應令自顧門户不准繼與王張氏王張氏亦宜另擇本宗姪孫承繼不得異姓亂宗○昨報所紀花叢殞命一則旋由英美租界公廨將鴇兒王張氏妓女王金蓮函送到縣前晚縣主汪瑶庭大令升堂研訊王金蓮供死者張芝祥自稱原籍金陵向操岐黄業常至小婦人處流連忘返本月初六日之晚復來歡會談笑自如小婦人固不虞其有他也不料張已先吞服洋烟甫至天明小婦人夢醒高唐喚之不應撫之已體冷如氷急告知鴇兒報案請騐叩求恩宥王張氏供張大少如何自盡小婦人實不知情求鑒大令問金蓮曰張旣與爾相稔此次服毒而來必有不得已之苦衷究因何事曾向爾說知否爾須從實供明毋得隱諱供稱並未　及大令怒其狡展喝令掌頰四十下再三詰問答稱張實無一言小婦人不敢揑造大令飭將王張氏交保王金蓮交官媒看管候再訊核 
[馬路工程局瑣案]  
　　前日南巿恒生馬頭森盛和煤炭行主葉阿土投捕房報稱袁春瑞結欠貨欵洋銀二十　元有奇捕頭傳集一千人解至馬路工程局禀請總辦程雨村大令研訊大令著將袁管押捕房勒令從速清理不得拖延致千比究○上月某日南巿裏鹹瓜街藥業認捐公所傭人顔成照在三泰馬頭雇坐某號東洋車而返到時忽失去衣包一個因卽投報捕房前日六號巡街捕拘獲形蹟可疑之張長山解至捕房移送工程局程大令研訊之下顔供稱小的係寍波府屬鄞縣人在公所中充奔走之役前日有李姓者遣小的往恒益木行内借得衣服一包雇坐東洋車而返在中途忽然失去請向究追張供小的係南通州人向當小車夫並未拉過東洋車何從知衣包蹤影叩求明鑒大令著押候飭差查明實在情由再行訊斷 
[英美租界公堂瑣案]  
　　有錢慶寳者投案訴稱小婦人向在四馬路迎春坊二弄賣倡本年正月狎客韓榮根出洋銀二千圓爲之贖身小婦人遂携帶衣飾而往今被韓逐漸變賣約值四千餘金小婦人並無怨言而韓竟時時借端尋釁意欲攆逐出門不得已歴訴苦衷哀求拯拔讞員翁笠漁直剌著交管媒看管聽候訊供○包探陸阿九解鴇兒王張氏倡婦王金蓮至案禀稱日前狎客李芝祥在伊家吞烟自盡業經報請縣主大老爺臨騐今特送請訊供直剌商之梅繙譯官諭令送縣歸案訊斷○包探胡瑞龍解李阿玉張生法至案禀稱小的巡路時見伊等恃醉横行調戲婦女是以解請訊懲直剌判令各責二百板○包探沈阿岳解賊犯顧阿根至案禀稱此人前因犯案遞解回籍今復濳來竊得某姓家布衣及錫茶壺是以拘請究辦直剌判令笞責三百板遞解回籍贓發回捕房變價充公○包探沈翠濤解賊犯張阿根至案禀稱此人前因犯竊遞解回籍今復來此是以送請究懲直剌判令笞責三百板遞解回籍○包探朱阿高解行竊銅螺螄釘之賊犯許長金曹阿三至案直剌略加研詰判責許二百板枷示一禮拜曹無干省釋○八十號西捕解張順冨吴杏香至案禀稱張誘匿吴之弟婦以致沿途滋閙合請訊懲直剌令押候過堂覆訊 
[法租界捕房紀事]  
　　昨日爲法界公廨訊案之期法總領事署陸繙譯别有要公不克到堂會訊咨照讞員朱森庭明府傳諭捕頭暫停讞政○積賊沈桂生在南巿王家碼頭某姓家竊得烟槍一枝持赴法界某押店質錢適爲包探所見連贓送入捕房捕頭命押候解送公堂禀請訊究○偷兒某甲混名小剃頭在護城河所泊船上竊取鐵錨鐵練失主報捕後卽被包探拘獲解入捕房捕頭命押候解送公堂禀請究辦○偷兒某乙在洋行街竊取某丙所携鋪蓋一副某丁在八仙橋左近竊取某鋪牛皮一張失主次第投報捕房昨經包探一并拘獲捕頭命押候解送公堂禀請訊辦 
[尚擬申訴]  
　　四月二十九日本報登彭委員攺姓一事係本館訪事人得之法界捕房蓋沈姓所報如此兹聞彭實未攺姓爲王是以此後如再到堂擬倩律師申訴也 
 
 

Page 4

 
 
　 
此藥水乃本主人括打先生秘方創製從戊戌七月起始在上海虹口崑山路中西書院内括打藥房出售因靈騐異常方法簡便故能銷流廣遠日長月增卽就本埠而論凡用此水而戒除烟癮者亦已指不勝屈此固久在賜顧者洞鑒之中初非自詡也所登申新兩報告白計有三起最先爲吃鴉片之人不可不一試中歴言括打先生因憫華人受烟之害故不憚十餘年辛苦叅酌方藥屢經試騐始定是方製成此水實欲爲吃烟者普濟迷津則戒烟普濟水命名之意也復恐閱者未明此水之用法故又登戒烟最便之法從來未有是爲第二次告白更因此水功用浩繁非但能戒烟且能治吃烟人種種疾病故又登神藥奇功一則以上三告白自出售至今按日輪登申新兩報閱報諸君但取而統觀之自知始創之人煞費苦心而目下談及戒烟之藥必推未士括打之戒烟普濟水爲首者决非倖獲矣再本藥房現遷白渡橋北仁智里十三衖合併聲明 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　浦東人魏叙財向在南巿大關馬頭楊義順洋鐵店習業近被同業榮昌店主蔡阿福招往爲夥義順店主楊晉生知之赴十六鋪巡防中局控訴局員文斌臣二尹研訊之下判令魏給楊洋銀十元爲謝師費以後去留自便魏遵斷具結而退○有混名石灰毛毛者屢在南巿向人訛二十七鋪董事奚元良禀請巡防局員盛雨村二尹查拿未獲邇來伊母某氏向奚董一再懇情前日奚董函致巡局請免拿究不知二尹能俯允否也 
[英美租界晚堂瑣案]  
　　前日花雲蘭校書淡妝素服雲髻半偏蒲伏案前喃喃細訴略稱小婦人頻年淪落厭倦風塵思爲擇木之禽苦被鴇兒所阻籲求援手俾出火坑至晚讞員翁笠漁直刺升堂研訊校書供稱小婦人本姓張家住琴川年方二九遭家不造無以禦貧當十一歲時卽被高堂押入同鄉孟姓家爲婢旋復被孟携來海上售與倡家迄今已歴四年本年正月二十日由久安里遷居東薈芳里横被七十鳥昕宵凌虐苦不堪言前日母親張周氏言及小婦人幼時曾許字同鄉顧姓子今已擇吉九月十二日完姻無奈鴇兒毒若虺蛇竟爾阻不許嫁其母張氏所訴相同直刺飭暫交官媒看管以俟張周氏覓妥人保去○江北某邑人趙生福偕其妻藩氏來滬賃得虹口朱家木橋房屋與妻母　張氏同居旣而其妻與鄰人吴阿福私置趙不顧趙忿甚前晚窺見吴入室突然禽獲將髮剪去正在扭結不解被二百五十號華捕拘入捕房解送公廨至晚直剌升堂研訊趙訴稱小的年二十有八向在某姓家當車夫吴與小的之妻有私小的恐貽中冓之私並未向之詰責不料近日妻母竟將小的攆逐出外不許回家前日吴來續舊歡小的氣忿難平剪去其辮吴供稱小的係江北某邑人與趙同居已歴七載本月初六日小的摇得一會趙向稱貸以致紛爭詎知伊陡起惡心竟將小的髮辮剪去小的並未誘姦伊妻叩求明察潘張氏供稱小婦人生有女兒贅趙爲婿趙日事游蕩近聞私一蕩婦在高昌廟左近賃屋同居置室家而不顧小婦人與女兒辛苦度日並不縱姦趙潘氏所供約略相同直剌判令將吴笞責四百板暫行還押趙潘氏交官媒看管潘張氏交人保出俟派差查明再行訊核○周朱氏控張金氏誘匿女兒前晚直剌訊詰之下周朱氏供稱小婦人係南通州人年三十有五寓居治下已歴六年生有女兒年方十歲前被張金氏領至乾綸繅絲廠做工至四月初九日忽然失去向之詢問允卽尋還後竟游約至今顯係被伊藏匿求卽究追張金氏供稱小婦人係常州府屬某邑人向在乾綸繅絲廠做工與周朱氏並不相識近囑小婦人領伊女至廠學習女工屢次逃回至四月初九日忽然不知去向求恩鑒及直剌著將張金氏開釋出外帮同訪尋一面派差協尋到案以便訊供核奪 
[美租界捕房紀事]  
　　昨日清晨賊犯阿九混入虹口某姓家竊取衣服携之而出適爲包探朱阿高所見拘入捕房捕頭令押候解送公堂禀請讞員翁笠漁直刺懲辦○昨日江北小車夫某甲混入駐泊虹口之某姓船上竊取鐵練適爲包探劉阿炳所見拘入捕房捕頭令押候解送公堂禀請訊辦○前日之晚偷兒王阿記混入靶子路鄉民某姓家竊取布衣若干件適爲包探邵潤初所見拘入捕房捕頭令押候解送公堂禀請究辦 
[分發人員騐看名單]  
　　新海防掣籖分發　員外郎勝繼正黄满主事陳祖蔭廣東兼襲雲騎尉蔡瑞年福建安鍾愔廂白漢朱維桂浙江光祿寺署正常豫直隸徐之鈞江蘇通知事黄中傑江蘇中書科中書石登塏山西部寺司務金寳脩湖北知府項崧浙江○新海防指省分發道花翎聨祥正黄蒙直隸花翎陳永懋江西安徽汪鈞安徽浙江花翎三品銜慶祥正藍满四川同知謝宸慈廣西浙江張慰祖江蘇東河吴粹賢江蘇浙江通判徐鼎勳江蘇浙江錢林年江蘇江西直隸州州同歸棠江蘇安徽知縣曲樹春奉天山西白承頤山西江蘇瞿倬江蘇浙江黎尹骢貴州四川陳允豫江蘇浙江王亘湖南廣東鄧瑜湖南安徽張樹森安徽江西鹽大使魁彰廂黄满浙江胡祖蔭浙江福建布經歴馮榮桂浙江直隸布理問陳鴻逵安徽江蘇按經歴吴憇棠安徽浙江直隸州州判姚子信河南直隸趙咸韺安徽廣東府經歴彭惠澤湖北四川張源渤湖北河南程士杰安徽江西席鏞江蘇湖北李言肅安徽廣東石光煇安徽江西趙登高四川湖北高汝楫浙江四川馮丙麟湖南甘肅沈慶餘浙江甘肅縣丞楊紹忠福建浙江薩嘉曦福建東河吴堪湖北河南宋嘉珍雲南浙江朱文瑞江蘇湖北黄才俊江蘇廣東毓俊廂白漢浙江楊嘉修雲南四川張詒安徽江蘇何則賢安徽直隸吴一𧃍浙江江蘇鹽知事張鉎浦安徽兩淮縣主簿原清棻河南北河金駿猷安徽江蘇張振遠江西江蘇冷繼書貴州江蘇同知照磨蔣策賢湖南甘肅州吏目廖敦三江西四川陳毓璜浙江直隸鹽巡檢張曾志江蘇長蘆巡檢韓述文奉天直隸李鶴皋奉天直隸林應龍廣東廣西林祖謙順天安徽田鴻玉廂黄漢廣西羅統漢廣東廣西楊振聲奉天直隸蕭内炎廣東廣西胡達賢湖南江蘇佟寳三山東直隸谷維陵山西江西羅紀嘉湖南廣西阿昌阿正紅蒙江蘇劉廷棻湖南四川李文翰湖北廣東張金鑫江蘇廣東屈斌章江蘇安徽金寰江蘇湖北王楨浙江直隸沈榮綬浙江直隸從九品葉壽壎廣東廣西於復金湖北四川林啓安徽陜西司馬錫珪江蘇浙江李嘉度江蘇湖北楊汝欽江蘇廣東龍師度浙江廣西錢駿昌浙江江蘇德本正藍满山西何昭模四川湖北張金鑑浙江廣東劉以賢山東直隸呂賢弼安徽北河按司獄吴毓棻江蘇直隸典史兼襲恩騎尉李鍾元直隸河南謝受恩順天江蘇林灝廣東廣西姚茂疇安徽浙江陳正朝貴州四川陳鳳齡貴州四川吴濤雲南四川杜樹芬浙江河南嚴愷四川貴州單培元浙江安徽侯鎭潘陜西甘肅驛丞陳國增安徽浙江未入流張錕河南四川婁元慶浙江廣東李應培浙江四川諸志森浙江廣東潘運衡湖南甘肅○勞績指省分發道兼襲雲騎尉花翎二品項戴龔盛階湖南安徽花翎二品銜劉式通湖南江蘇知府藍翎潘澍屏安徽浙江知縣朱孝威浙江四川王增楣順天江蘇羅錦章安徽直隸縣主簿景學湘河南浙江○議叙保奏掣籖分發知府陸桂星浙江同知李林慈河南知縣邢國弼奉天六品銜余玉君浙江府經歴六品銜王守勳直隸巡檢韓福昌安徽○議叙保奏指省分發知府呂鈺雲南浙江縣丞六品銜吴燮元浙江四川○議叙掣籖分發知縣鄭光照江蘇徐文田江蘇○截取呈請指省分發直隸州知州崔鴻翥安徽江蘇唐彝藩陜西河南○教習指省分發知縣李如璽山東山西○應補呈請分發知縣田應達湖南陜西縣丞孫繼釗順天江蘇典史陶銓江蘇浙江未入流王熙彬山東河南沈克莊浙江山西陳兆蕃安徽湖南 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年五月初一日京報全錄一]  
　　宮門抄○諭旨三道錄前○燕督裕奏河工同知要缺照章揀員請署摺○又奏爲知縣拿獲隣境斬梟盜犯多名請送部引見以昭激勸摺○又奏揀員調補海疆要缺知縣摺○晉撫毓奏爲藩司因病出缺請旨簡放以重職守摺○五月初一日禮部宗人府欽天監廂藍旗值日無引見○恩公假满請安○崔永安謝授山東運河道恩○鄧華熙預備召見○吏部呈進月官卷○内閣奏派稽察本章派出孚琦○召見軍機崔永安鄧華熙○○頭品頂戴直隸總督奴才裕祿跪奏爲河工同知要缺照章揀員請署恭摺仰祈聖鑒事竊河間府河捕同知邵國銓調補北運河務關同知奉部覆准光緒二十六年二月十二日行文按直隸照限减半計算應以二月二十一日接到部文之日作爲開缺日期歸二月分截缺該同知係專繁管河要缺例應在外揀員請署查定例河工同知缺出先用先儘次用次儘兩項相間輪用先儘無人仍用次儘次儘無人仍用先儘至第五缺用投効分發試用一人又新章河工同知等項先用鄭工海防新班及特旨留工截取記名分發正途并曾任實缺服满回工之員直隸河工同知一項上屇用河工先儘同知王樹蕃河間府河捕同知一缺按例應用特旨留工人員現在此項并截取記名分發正途曁曾任實缺丁憂服满回工以及鄭工遇缺先新海防遇缺先舊海防先海防卽舊例遇缺先遇缺次儘班前次儘本班曁各例先儘班前均無人應用先儘本班人員據布政使廷杰按察使覺羅廷雍天津道方恭釗等查有河王先儘本班補用同知潘義貞堪以請署會詳前來奴才查潘義貞年五十三歲浙江山陰縣監生於光緒四年遵例報捐通判指分北河試用正月二十八日騐看二月十一日領照二十七日到省分永定河道差委三月十五日到工六年防護安瀾出力保俟補缺後以同知用七年十二月十九日聞訃丁母憂扣至十年三月十九日服满起復十一月到工十四年搶辦南七大工合龍由力保加四品銜十六年搶辦北上大工合龍出力奏保是年九月十六日奉上諭著以同知補用欽此奉部覆准十八年閏六月十九日聞訃丁父憂扣至二十年九月二十九日服满由原籍請咨起復二十一年閏五月十一日回省仍分永定河道差委二十二年搶辦北中汛大工合龍出力保俟補缺後以知府用該員老成穩練熟諳修防以之請署河間府河捕同知堪以勝任與例相符應請准其署理仍俟經歴三汛期满再行保題實授送部引見所有請署河工同知要缺緣由理合恭摺具奏伏乞皇太后皇上聖鑒勅部核覆施行謹奏奉硃批吏部議奏欽此○○頭品頂戴直隸總督奴才裕祿跪奏爲知縣拿獲鄰境斬梟盜犯多名請送部引見以昭激勸恭摺仰祈聖鑒事竊查大城縣知縣徐國楨於光緒二十五年二月初二日拿獲隣境盜犯王得清卽陳三王文起張得山李義祥李玉山楊得勝等六名訊據王得清等供稱伊等分隸直隸灤州靜海江蘇銅山山東歴城德州曲阜等州縣王得清疉次聚衆執持槍械搶劫霸州義利錢鋪東安縣寳元昌錢布鋪武清縣永泰首飾樓並事主王永慕家銀錢衣物殺傷事主又搶奪鹽山縣及涿州良鄉交界處所不知姓名過客銀兩伊王文起夥刦武清縣永泰首飾樓並事主十永慕家銀錢衣物殺傷事主伊張得山糾夥并聽糾執持洋槍搶奪涿良交界處所并鹽山縣不知姓名過客銀兩綑縳事主伊李義祥李玉山楊得勝夥刦霸州義利錢糧鋪東安寳元昌錢布鋪武清永泰首飾樓并事主王永慕家銀錢衣物殺傷事主各不諱究出王得清張得山李義祥楊得勝均係革勇除查犯事各州縣均屬相符核其罪名均應斬梟當經該縣開具供摺禀經奴才批飭委審無異將王得清等六名照章就地正法在案查拿獲鄰境盜犯罪應斬梟在三名以上著例准送部引見今徐國楨拿獲鄰境斬梟盜犯六名實屬緝捕勤能據藩臬兩司具詳請奏前來合無仰懇天恩俯准將大城縣知縣徐國楨送部引見以昭激勸除全案供册另行咨部外理合會同兼管順天府府尹臣趙舒翹順天府府尹臣何乃瑩恭摺具陳伏乞皇太后皇上聖鑒訓示謹奏奉硃批著照所請吏部知道欽此○○頭品頂戴直隸總督奴才裕祿跪奏爲揀員調補海疆要缺知縣恭摺仰祈聖鑒事竊查天津縣知縣原恩瀛於光緒二十五年十二月十七日在任聞訃丁母憂業經具題開缺應以本員丁憂之日作爲開缺日期歸二十五年十二月分截缺所遺天津縣知縣一缺水陸交衝經管運河堤工查緝盜賊彈壓地方責任綦重兼有華洋交涉事宜本係衝繁疲難沿河最要之缺嗣攺爲海疆要缺例應在外揀選因缺關緊要一時未能遴選得人咨部展限在案兹據藩司廷杰臬司覺羅廷雍於選缺知縣内逐加遴選非歴俸未满卽人地未宜惟查有宣化縣知縣陳本堪以調補詳請具奏前來奴才查陳本年六十歲浙江嵊縣人由監生報捐縣丞因軍功保舉藍翎知縣指分山西同治十一年到省辦防出力保俟補缺後以直隸州知州用旋補垣曲縣知縣丁憂服闋到省歸直隸州知州候補委署忻州直隸州知州因公被議光緒十一年赴直辦理工振十四年於永定河南七工合龍案内開復銜翎因報効海軍經費是年八月二十五日奉懿旨陳本著以知縣發往直隸補用十月到省題補獲鹿縣知縣捐助蘇賑奬給花翎歴辦海運出力保以直隸州知州在任候補俟補直隸州知州後以知府用又因在津歴年辦理海運出力保以知府在任候補十六年調補今職該員才識優裕明幹有爲以之調補天津縣知縣實堤勝海疆要缺之任惟以繁調繁與例稍有未符而天津縣爲衝繁疲難兼四海疆要缺較之宣化縣尤爲難治且人地實在相需例得聲明奏請合無仰懇天恩俯念海疆員缺緊要准以陳本調補天津縣知縣於地方實有裨益該員係要缺知縣請調每疆要缺知縣銜缺相當毋庸送部引見至該員雖係再調任内並無承審積案承緝盜案經徵錢糧已起降革叅限處分且題調要缺一切因公處分例免核計所有叅罰案件應完罰俸銀兩係在光緒二十年八月十六日欽奉諭旨寛免以前應免完繳毋庸造册其泰寛免以後應完罰俸銀兩已經完解司庫造具叅罰清册送部所遺宣化縣知縣要缺應俟接到准調部文核明開缺日期再行揀選請補所有揀員調補海疆要缺知縣緣由理合恭摺具陳伏乞皇太后皇上聖鑒飭部覈覆謹奏奉硃批吏部議奏欽此○○山西巡撫奴才毓賢跪奏爲藩司因病出缺請旨簡放以重職守恭摺具陳仰祈聖鑒事竊照藩司何樞於本年三月二十四日交卸護撫篆務當經奴才飭回本任供職尚未接印卽據因病請假調理兹據陽曲縣知縣白昶轉據該藩司家丁高升禀稱家長何樞前因感受風寒力疾視事以致病益增劇醫治無效於三月二十八日申時因病出缺等情轉報前來奴才查故藩司何樞蒞晉三載兩護疆符於一切應辦事件無不認眞講求方冀厥疾有瘳藉資贊助乃竟不起惋惜殊深除飭將身後事宜妥爲料理並咨部查照外所遺山西藩司員缺關繫緊要相應請旨迅賜簡放以重職守所有藩司因病出缺緣由理合恭摺具陳伏乞皇太后皇上聖鑒謹奏奉硃批另有旨欽此 
 
 

Page 16

 
 
[光緒二十六年五月初二日京報全錄]  
　　宮門抄○諭旨一道錄前○署江督鹿奏爲查閱江蘇淮揚等處營伍情形及回省緣由摺○又奏查辦唐廓界務道員事竣回華懇恩送部引見片○又奏遴員署理糧道片○又奏爲調營駐紥劉河許浦情形片○都統闊奏循例派員前赴玉樹番族合盟並清理積案撫綏番衆摺○晉撫毓奏爲京控交審案件循例繕單奏聞摺○五月初二日兵部太常寺太僕寺八旗兩翼值日無引見○軍王那公各假满請安○榮中堂續假十日○徐郙續假二十日○召見軍機慶王端王○本日皇上升玉瀾堂比國使臣姚士登覲見○○頭品頂戴署理兩江總督江蘇巡撫臣鹿傳霖跪奏爲查閱江蘇淮揚等處營伍情形及回省緣由恭摺具陳仰祈聖鑒事竊臣在江蘇巡撫任内奉旨查閱營伍當以甫經到任未及舉行旋卽署理兩江督篆因思練兵爲當務之急未可再緩定期於本年三月十五日出省校　業經奏明在案先於三月十二日在省閱看督標中左江寗城守左右四營並調閱浦口溧陽二營及新兵中左右後四營駐防省城之親軍七旗衡字三旗满軍三旗江勝左營一營十五日出省十六日至揚州閱揚州鹽捕步兵瓜洲青山泰州泰興三江八營及駐防該處之南字右旗並江都甘泉兩縣團練十九日至清江閱淮揚鎭標漕中左右淮安城守海州鹽城東海七營淮揚鎭標新兵營並棟字三營二十一日回至瓜洲閱瓜洲鎭標四營水陸各操二十二二十三兩日在江陰閱自强軍馬步砲隊十一營合字五旗及各砲臺二十四日至鎭江閱鎭江營督標新兵前營及駐防之江勝中前後右副中五營新湘五旗二十五日抵省在觀音門順閱金陵水陸各操閱畢回署伏查江蘇制兵舊額尚未全復塘汛又難遠離而抽練及招募各勇營大都分駐要隘緝匪衛民助緑營之所不逮臣臨閱所至就近調集合操觀其排列新練各陣式分合進退步伐止齊演試連環槍砲刀矛雜技亦均聨絡便捷馬隊馳驟頗熟舟師駕駛得宜各臺演放巨砲尚能致遠有準攺習洋操口令臨時呼應亦靈勇丁健壯者居多尚無老弱充數之弊臣校閱各營悉心比較應以督標城守各營練兵爲最淮揚鎭新兵瓜洲鎭水陸各營次之其餘諸營又次之防軍以江陰自强軍馬步砲隊十一營爲最優省城親兵衡字護軍等旗鎭江之江勝五營次之其餘各營又次之擇其技藝嫻熟者照案存記拔補並當塲酌賞衣料銀牌等物以示鼓勵間有生疎柔弱者立卽分别責斥俾知儆惕每於接見將領員弁時諄諄告以時事多艱籌欵尤非易易國家歲糜巨欵豢養一兵卽期得一兵之用務宜痛除積習不准稍有虚額冒餉及縱勇擾民情事並嚴飭各將領等時隨督率各勇丁認眞訓練毋稍疏懈卽未經調集各營亦飭就防境勤加操演實力巡防期於一律精强練成勁旅仰副聖主整飭戎行再三垂訓之至意所有徐州鎭標中城蕭三營新兵二營及徐防馬步隊銘字鎭字元字各營旗迭據徐州鎭及該統領等禀稱各該營分駐江安兩省各府州境防叚零星地方緊要碍難紛紛調集其與操防人數無多因距臣所至之清江尚有數百里未便遠調亦不及親臨當經派委候補道韓慶雲前往徐州會同鎭道認眞代閱其蘇州常州吴淞等營本擬以次遞閱適於途次聞知督臣劉坤一陛辭南下回任在卽而臣署中公務繁多尚有應行陳奏事件亟須馳歸核辦以便及時交替已飭各該營俟臣回巡撫任後另行定期前往校閱如有應行舉劾之員弁亦俟全省閱竣後另案奏明辦理所有微臣查閱江蘇淮揚等處營伍情形及回省緣由理合恭摺具奏伏乞皇太后皇上聖鑒謹奏奉硃批知道了欽此○○鹿傳霖片再二品頂戴記名道李毓森經臣前在四川總督任内奏派赴西藏查辦唐廓失和要務旋委辦隨勘藏印界務涉歴艱險查勘地界詳細周密卒與英人議定妥爲劃界竣事經駐藏辦事大臣文海奏保今職嗣復奉委齎送照會面交英國印度總督後卽飭由印回華兹據該委航海回至金陵禀稱差竣回華懇請奏明並給咨赴部引見前來臣查該員李毓森委辦邊界事務在藏三年有餘調和英番悉中機宜以年久未結界務設法劃定平時於洋務邊情亦均能留心諳習實爲緩急可用之才合無仰懇天恩俯准由臣就近給咨送部引見之處出自恩施逾格除咨總理衙門查核外謹附片具陳伏乞聖鑒謹奏奉硃批李毓森著給咨送部引見欽此○○鹿傳霖片再署江安糧道柯逢時現經委署兩淮鹽運使查本任糧道吴重憙先經委署蘇州藩司尚未交卸所有糧道一缺督運在卽亟應遴員接署查有江蘇候補道松麟穩愼安詳情形熟悉堪以委令署理除檄飭遵照外理合會同漕運督臣松椿護理江蘇撫臣陸元鼎附片具奏伏乞聖鑒謹奏奉硃批吏部知道欽此○○鹿傳霖片再劉河許浦兩海口屏蔽蘇常兼爲吴淞各砲台後路前調蘇防三營分駐該處嗣因蘇淞一帶梟匪滋事腹地空虚陸營無多不敷調撥其時江防稍鬆當與護撫臣往返函商將該三營調回分紥蘇淞各要隘專資防緝惟查劉河許浦爲江防扼要之處仍宜駐營嚴爲之備經臣札調暫紥吴淞之南字中左兩旗一併移防該處分别塡紥卽責成該營統領記名提督吴恒山常駐營次勤督訓練俾得聲勢聨絡以固要防除檄飭遵照外謹會同護理江蘇巡撫臣陸元鼎附片陳明伏乞聖鑒謹奏奉硃批知道了欽此○○奴才闊普通武跪奏爲循例派員前赴玉樹番族合盟清理積案撫綏番衆恭摺具陳仰祈聖鑒事竊查奴才衙門所轄玉樹等番三十九族向例每屇年派令章京等官前往會盟藉便辦理各族詞訟案件以期仰副朝廷愼重邊防懷柔遠人之意自光緒十四年會盟後雖經委員兩次前往玉樹番族查辦德爾格土司屬番欺搶玉番曁屯不大七庄戕害法員呂推之案而各族一切積案至今多年並未查辦屢經各該族千百户等差派番人前來西寗再三呈請委員往辦應宜俯順番情遵例派員前往會盟查辦積案以安邊隅查奴才衙門供差理藩院主事祥謙襄辦案牘兼之另有差委承辦要案不克前往查筆帖式克興額心地明白辦事幹練堪以派往已由奴才照會署西甯鎭總兵羅平安照例揀派署遊擊承厚隨帶緑營捍衛兵丁二十名蒙古兵丁五十名前往會盟查辦各案並飭該員等謹愼辦事嚴約兵役毋許需索滋擾凡玉樹本族詞訟案件持平審斷務須酌度情形相機妥爲辦理如有重情要案仍隨時禀請奴才衙門覈辦卽照前經辦過成案在於備賞銀内照章撥給辦買縀匹梭布銀牌等物俟事竣與各族千百户等宣賞筵宴所有漢蒙官兵應需駛䭾馬匹口食鹽菜等項銀兩奴才查照前督臣譚鍾麟核减奏明酌定玉樹會盟章程由藩庫支領分别轉發謹將循例派員出口前赴玉樹番族會盟查辦積案緣由理合恭摺具陳伏乞皇太后皇上聖鑒謹奏奉硃批知道了欽此○○山西巡撫奴才毓賢跪奏爲京控交審案件循例繕單奏聞仰祈聖鑒事竊查前准部咨京控交審案件無論奏咨每年將已結未結數目分兩次開單具奏並摘錄簡明案由詳明交審月日及未能審結緣由聲明咨部等因歴經遵辦在案兹查自光緒二十五年七月起至十二月底止舊管一起業已審結據署按察使馮鍾岱會同署布政使李廷簫詳請具奏前來護撫臣何樞未及核辦卸事移交奴才覆覈無異除分咨查照外理合開繕清單恭摺具陳伏乞皇太后皇上聖鑒謹奏奉硃批刑部知道單併發欽此 
 
