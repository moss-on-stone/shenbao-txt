# 1894 - 306 - 4907741

 

Page 1

 
 
[恭祝]  
　　慈禧端佑康頤昭豫莊誠壽恭欽獻崇熙皇太后六旬萬壽聖德頒并序今夫聖之極者天之所與也仁之至者人之所歸也以一人造厥福除反側而底又安而猶欿然不敢自滿聖之　者矣以天下養其親奉盤匜而頒釐福而猶抑然不欲遽受者仁之至也至於聖之極仁之至　與之人歸之又何外侮之足慮哉恭惟我慈禧端佑康莴昭豫莊誠壽恭欽獻崇熙皇太后欽明肅穆德音秩秩功業巍巍普天率土罔不愛戴兹當光緒龑飛二十年十月初十日恭逢六旬萬壽慶典頒行隆儀咸仰内外大小百官萬民莫不敬謹以上岡陵之頌薄海小臣不敢以謏詞上貢因敬述聖德俾天下後世皆共知我皇太后之福壽蓋悉由功德而來也欽惟我皇太后垂簾聽政者兩次第一次在同治初年其時穆宗毅皇帝以冲齡踐祚惟恭默思道所有政令悉主持於深宫當斯時也粤匪擾攘已十餘年蹂躙且十數省國帑内竭人心外摇而我皇太后從容布置擇人而任發縱指使悉中機宜多年之流賊一旦而削平殘破之地方一朝而廓清如日月之重明如乾坤之新闢海内臣民孰不欽仰且其時噃擾者不僅粤匪一路也苗捻回黎紛紛擾擾東奔西突幾於應接不暇而一出之以隨機應變不動聲色不事驚惶命將出師隨處掃蕩不數年而宇内大定天下咸曰此我皇太后之力也俄人乘我有事之秋竊佔邊界潛移石碑割據伊犂黑龍江等處地方幾幾乎有侵入不止之勢當時匪患未靖姑暫置之洎乎海内肅清而我 
皇太后以爲此列代所傳留不可自我而稍失尺寸於是遴派智勇幹濟之大臣统師出關與俄人力爭邊界俄人知中國有聖人不可與爭遂拱手而還我伊犁劃清界地悉復舊規地之失者復之民之阖者招之天下咸曰是我皇太后之功也毅皇帝御極未久捐棄臣民今上亦以髫年入繼大統仍請我皇太后垂簾聽政而適當法人蓄意以窺安南安机固中國藩屬也以藩屬之邦而爲法人所欺於心豈曰能甘然而安南私與法人立約通商並不禀命於中朝實有自外生成之處惟以攸關大局亦不得不爲之援手而法人乃遷怒於中國兵艦内擾海口外封甚而至於基隆一隅爲所佔據馬港兵船爲所計燬而我 
皇太后赫然震怒力主戰議賞信罰必號令森嚴無何而諒山大捷飛章報聞法人瞻落至於彼國國債股票之價立時大减然後許之行成俾無傷乎睦　而法人悉數退去各無侵犯言歸於好邊境以安人民以定天下咸曰此我皇太后之福也水旱偏災國所常有自山西山東直隷等處連年歉收而嗷鴻不免衆多官賑義賑不分畛域猶恐有所不給而我皇太后又無歲不頒發宮中節省之資以贍飢民萬口同聲歌頌弗置而黃河自南而漸北終有潰决之時亦無歲不發帑金以資堵築河患因此而雖災不害天下咸曰此我皇太后之德也上年皇上已籲請允行祝嘏之禮援照康熙乾隆年間盛典所載早爲預備此固天下臣民所心焉望幸者也乃以日本覬觎朝鮮侵陵我藩國又發兵爲之保護是本癬疥之疾不足以上　慈厪而乃深念軍士在外勞苦發宮中節省項下銀三百萬以犒師又念兩國生靈同遭鋒鏑不忍安受祝釐傳旨不復舉行頤和園受賀之禮但於宮中舉行而又命於慶典用欵内節省十中之二以充軍餉天下咸曰此我皇太后之度也夫伊古以來母儀之流傳不知凡幾三代以上如太任太姒者不必言矣三代以下史之稱母后者以宋爲最盛如高皇太后曹皇太后羣仰其德而不聞稱其功如我皇太后者則邁越前代爲古今來所未有宜乎恭逢萬壽而歌頌遍於中外也海隅小臣敬晉南山之頌頌曰峨峨聖德育育仁恩如天無極如地無垠懷柔雨露撻伐風霆力清寰宇功在人民福無不幬德無不聞度不可測民無能名恭逢慶典快遇良辰鼓之軒軒舞鼚鼚之普天同祝率土輸忱康衢擊壤可達九閽載拜稽首謹獻斯文 
 
 

Page 2

 
 
[本館接奉電音]  
　　昨由京友電傳上諭二道謹敬譯登○十月初八日奉　上諭松溎等奏司員呈請効力據情代奏一摺刑部主事楊登甲著交吳大澂差遣委用欽此同日奉　上諭廣東巡撫著馬丕瑶補授欽此 
[英電彚譯]  
　　本月初八日倫敦來電云俄皇夢逝後涓吉本月十八日窆於聖般得羅堡先期將靈輀舁到渥岱生幾也夫馬斯哥三處俾民人咸得仰瞻而新皇倪谷勒斯第二尚無嗣續是以議定以其弟暫爲儲貳又云新皇倪谷勒斯第二登極之詔頒布各處民人皆喜上眉梢又云法人將與馬達嘠斯嘠有戰事法廷特派往馬達嘠斯嘠之欽差現已下旗而去矣 
[制軍北上]  
　　兩江總督劉峴帥接奉電諭調署直隷總督所遺兩江總督篆務調兩湖總督張香帥署理已據電音列報兹聞峴帥接電後卽行料理北上擬於初十日起行所遺篆務並不守候香帥抵甯先由署藩憲胡方伯暫行護理又聞峴帥隨帶道員丁蘭蓀觀察等十員提督劉軍門光才現署中恊楊軍門金龍等又帶戈什哈四十名楊軍門隨行北上所遺中協篆務委劉軍門署理 
[派防淞口]  
　　劉峴帥籌備海防無微不至深慮吳淞口或初倭奴窺探特派長勝軍駐守札委提督周軍門應堂統領前營總兵陳總戎起鳳統領左營督標游擊陳游戎能伸統領右營候補游擊宋游戎榮華統領後營卽日帶兵起程赴防 
[倭電夸詞]  
　　西字報云倭酋大山巖進犯金州華軍不戰而退隨用開花砲攻擊大連灣華軍與之力戰倭兵死者甚多旋將大連灣佔據然本館頗疑此電由倭奴所發仍不免言大而夸也 
[倭刦法船]  
　　初八日神户來電云法國公司輪船西底尼被倭奴所刦因船上帶有軍裝係美國公司輪船由舊金山帶出轉附此船故派多人將此船看守細意搜查也 
[布置江防]  
　　鄂省江面寛者六七里窄者亦二三里山廻水抱門户重重皆有險要可恃其最形勝之處以田家鎭爲最江面逼窄磯石崚嶒砲臺造於山腰有一夫當關萬夫莫開之勢邇因海氛不靖長江一帶自應布置防務委漢陽府司獄陳二尹國寳至隔江鸚鵡洲採辦木植以備江防二尹購就木植已於前月渡江赴督撫兩院銷差矣 
[虎將北行]  
　　湘省駐防振字營自蕩平髮逆後駐紥楚南各處統帶爲岳州余軍門虎恩今秋晉京引　見　皇上以軍門爲湘軍宿將歴任艱鉅寵錫恩綸授以廣東高州鎭總兵部下將弁已於月前抵鄂駐紥省垣聞定於十月初六日拔隊北上 
[文星北上]  
　　湖北典試吳朱二太史出闈後卽詣各署拜客冠蓋往還頗極一時之盛兹已擇於本月初六日北上回京覆命 
[普天同慶]  
　　姑蘇訪事人云本月初十日恭逢皇太后萬壽聖節普天同慶率土臚懽凡我食毛踐土之儔莫不歡忭踴躍蘇州城廂内外鋪房居民謹於本月初一日起結彩懸燈以昭慶祝爭奇鬥巧花樣鮮妍光怪陸離炫人心目入夜更燈光煥彩如游不夜之城各鄉士女之挈伴來游者車馬帆檣絡繹如織○文武各衙門及　萬壽宮等處皆須懸掛燈彩所需綢布由吳縣凌大令飭差著綢布等鋪爲之預備共需黃色布一萬三千匹紅緑綢四千匹各鋪奉令之下卽于本月初六日解齊○元妙觀中所支篷帳密比如鱗近經紳董聨名禀請長洲縣飭差傳諭拆去以便紥彩懸燈聞　慶期前後七日每日五鼓時自巡撫以下文武百僚咸趨詣　萬壽宮行慶賀禮元妙觀則由各鄉紳行禮領袖者爲吳清帥之介弟云○官塲自初十日起至十二日止在滄浪亭演劇三日設筵慶祝而人多座少不免擁擠特派候補府廳州縣各員于十一日己刻入座至各首領及現任候補各佐雜則于十二日巳刻入座 
[遺愛在人]  
　　福建候補道吳芷獻觀察本杰湖北人也以通判分發臺灣積勞保升道員歴署臺灣鳳山彰化等縣卑南捕裏各廳并攝臺灣府篆前年過班道員引　見回省督辦全省税厘總局隆隆日上平日頗好施濟寒　皆被其澤而於同鄉人尤不吝解推以故作宦多年毫無私蓄八月廿三日竟以痰疾終身後蕭條幾無以爲殮如夫人二同時殉節心同古井節比貞松綽楔增榮請以俟之異日 
[鷺島新談]  
　　厦門訪事人云有某輪船於九月初三日出口將赴南洋經洋税關巡船扦手搜獲漏税金箔一包計值銀一千餘兩照例充公人則從寛免辦○泉漳兩府人素惑於風水之説因此而肇爭端者不知凡幾厦門鄉烏石浦大山麓有蕭姓聚族而居有陳林等數姓雜處其中石浦山後有百餘年之古墓蕭姓歴代祭掃而陳姓等近日聞地師言此墓風水極佳陳卽欲攘爲己有至厦門邀閩粤兩省同姓衣冠往祭蕭姓見之鳴鑼集衆出而阻止不令陳姓冒認祖宗陳等恐釀事端遂爽然而返聞兩造擬禀官控告未知果否然以數百年之古墓一旦聞地師言忽起爭端可見閩俗之深信風水而地師之興波作浪祗圖利己不願害人其罪誠　髮難數矣○厦門招募民團月僅給洋兩元日間仍聽各團兵脱去號衣向街市謀食或挑水擔柴或小本經紀測字賣卦剃頭擡轎各聽其便夜間始到各宮廟住宿協力守望九月十九日請道憲英觀察點名騐視○地方官整頓海防請省憲撥給魚雷數十個水雷十數個安設港外以禦倭人厦島港口險隘砲臺堅固倭人當不敢自來送死也○内港官蟳瓊頭各鄉海盜不時出没經水師中軍叅府力加整頓特於月前派兵會同地方營汛數百名前往痛搗賊巢將官任瓊頭兩鄉賊房焚燒數十家海賊逃避一空因之各鄉得安衽席不似六七月間海盜之橫行無忌也於九月二十日又經高崎汛蟳尾汛兩弁會哨拘獲八槳盜船一隻海盜一名送由厦防廳訊問供認入夥爲盜僅祗數次上月呂厝鄉盜刼呂姓傷斃某甲一案伊亦在内並供出某案某起不稍諱飾又搜出賊船内長捍洋鎗兩枝六門手鎗五六枝并刀械等件餘盜登岸脱逃想所獲之盜旣經供認自當明正典刑爲懲一儆百之計也○傳如松楊鴻基等在寮仔後街因流娼起釁團練兵弁教習楊鴻基回局帶同練兵團勇拘人悞捉楊芋致楊芋墮樓斃命近日屍親由泉州來厦在道轅控告道憲派員確查禀復與屍親所控略同不知如何辦理也 
[宜昌近事]  
　　前日有划子將往龍王廟下首送海關查貨人去量某旗船不料該旗船扯滿風篷行至聖母堂前被大帮旗船攔阻不得不寛轉而行乃船正張風前不能撑後不能靠突然將船一橫竟爾翻轉船内有一婦人亦皆落水幸划子上人赶卽將該婦救起船中器具槪潑入波心船更隨流直下至白楊地方尚未收住實因近日水勢湍急不克　挽所致江行之險如此○遠安營守備周三砲者到任以來待兵丁刻薄已極所有公項恤銀槪行入囊不肯分潤今春被兵丁在宜昌鎭憲衙門控訴鎭臺勒令撤任來宜查看周不認鎭臺詳禀省憲有牌調省查看前日坐輪船赴省豈知宜人之被其欺誑者莫不極口痛駡甚有周在前行人在後駡者周祥爲不知而已○某甲生意年來順利而妻則極愛抺牌每天非坐轎出外赶賭卽請人來家賭博一輸三二十串不以爲意又必以信實爲主每輸必騰挪歸欵是以人亦樂與之賭甲亦不聞不問前日一塲又負爲數甚巨其子媳不堪其苦暗邀親友爲之婉勸不料婦非但不理反大怒大駡致勸者收口不迭子媳亦無如何惟仍聽其適意而已現在家計蕭條幾於朝不謀夕而賭仍如故賭之爲害也如此○賭博一端最爲人害宜昌有一人爲人作夥月俸不及三吊一夜輸二十餘串先原講定局終結帳不唯拖欠分文詎待局終其人不名一錢又恐東人識破生意必脱於是央求中人懇以對折歸欵又求允以限期幸勝者頗寛厚曲如其請否則不堪設想矣不料次日某乙聞此事以爲有弊欲不歸欵幾至揮拳旋經旁人解釋始免於爭仍遵前議有地方之責者曷其奈何弗禁○某甲邀約數人於前夜由城内學院街將姘識之某婦搶出意欲乘船回漢不料行至南門外碼頭被本地多人截獲送保甲局轉送東湖縣判將某甲責小板一千姘識婦人掌嘴二百逐去甲仍押卡候辦 
 
 

Page 3

 
 
[江右雜聞]  
　　江省各錢鋪換兌銀兩喫色喫平喫價喫錢色錢數腰底等弊不一而足迄今積弊如故銀色日低有僅九五六者出則作十足進仍作九五六錢鋪獲利甚厚宜其千年不倒也乃書街某錢鋪上年虧倒巨欵二萬餘金本年該鋪復換牌開張未及數月卽已倒閉聞欠花票數百串大約賭嫖風熾雖金穴銅山亦易消歸島有且出入愈惡生涯愈淡通盤計算殊少贏餘亦有暗中獲利陽爲倒閉實則陰作富家翁者市同之壞於此可見○江西各屬早稻收成中稔曾列前報今晚稻亦已登塲豐歉不等通盤計算尚不失爲中稔蓋濵江州縣被水者僅止數處尚不甚廣其餘本可年書大有惜中秋被風遂有秀而不實者此所以成中稔也 
[板橋雜記]  
　　江甘兩邑宰邇來備辦兵差勤勞特甚前晚又接上游來電飭速備船艘數百號駛赴鎭江載兵北上兩邑宰以河中船隻寥寥所有前次載兵赴浦者尚未旋棹焦灼萬分幾無以應幸是時東臺興化各派丁役押領船隻若干到揚蓋兩邑宰探知湘皖等處新招營勇甚多預於月前函託興東兩縣協同招雇者隨卽騐收訖另派差役管帶星夜駛赴京口兹於九月二十九日載兵來揚並未停泊由瓜洲口一直循運河北上各勇咸於河東岸帮同舟子拉　魚貫而行一望無際其號衣上註明武威營字樣聞卽前署新疆巡撫魏午莊中丞光燾所招募此係前隊其後隊一俟齊集聞由中丞自行統帶赴津會同各營出關剿倭云○揚屬甘泉縣汪大令以禮交卸由府憲沈太尊暫委方采卿大令臻峻庖代及接篆等情已誌昨報兹聞甘署頃接省中來電謂甘泉縣篆已委大令署理鵲報傳來闔郡紳民咸不禁色然以喜隨各具衣冠前往恭賀蓋大令辦揚城保甲日久地方利弊何者當興何者當革久已默誌於胸而於地棍靑皮尤爲素所深惡今兹父母斯民當必有一番展布式煥新猷拭目俟之○皇太后萬壽慶辰將届揚城各憲派人招雇工匠將舊城萬壽宮墻垣槅扇彩繪髹堊敬謹鋪陳以備届時文武百官恭行慶賀典禮並招梨園子弟前期演戲歌詠昇平藉以遥伸慶祝各衙署均飭辦差丁役預備應用各物以及張掛燈彩並聞傳諭城廂居民凡有諷經等事均不得於本月舉行文武官員咸穿蟒袍一月濟濟蹌蹌異常勢闹也 
[粤屑]  
　　廣東正副主考唐王兩星使涓吉本月初二日起程回京覆命初欲航海北上現因海帆不便遂由内地啓行刻經南海縣備辦官船兩號並通知沿路地方官妥爲護送連日省中文武各官均趨詣行轅殷勤話别高車駟馬絡繹於途兩星使大有如在山陰道上應接不暇之勢至門生及房考各員饋送贐儀皆婉辭不受蓋以門生固屬寒儒而房考亦多貧吏故格外體恤臣門如市臣心如水兩星使眞可當之無愧矣○沙基靖遠汛有營弁馬某倚勢橫行無惡不作前日向洋關騐貨廠前某賭塲索取規費賭黨靳不肯與口角相爭馬某乃糾北兵丁多人執持器械到賭塲尋釁賭黨亦嚴備以待旗鼓相當鎗彈互施如臨大敵事爲洋關某西員所聞遂備述情由函告中恊楊堯臣軍門軍門赫然震怒立將馬某責革以肅營規至靖遠汛官羅千戎約束不嚴亦難辭咎並予撤任○城内六脉渠年久失修日形淤塞每當大雨時行之際積潦難消常遭汜濫現值秋末冬初雨澤稀少大憲飭令及時疏濬以便水利札委前定安縣李昔香大令督辦工程大令奉札後卽將渠道履勘一週聞擬挑闊渠底並砌以石欄以期一勞永逸所有費用統由官籌給並不擾累民間業於廿八日破土興工矣○城西河溪有吳姓女郎年甫破瓜姓極賢淑家素貧寒日作女紅以供衣食今年春間適附近陳姓子伉儷甚篤詎燕好未久鴛夢遽分陳氏子竟於日前染病暴斃女不願獨生隱萌死志俟夫葬後潛仰藥自盡迨毒發時人始知覺設法解救已無能爲力矣似此從容就義視死如歸求諸士大夫亦不易得不圖於貧家女子見之一時聞者咸嘉歎不置謹錄之以待輶軒之採○南海某鄉落前晚突有强盜數十人手執刀槍入村行刦鄉人畏其兇暴不敢喊捕盜遂無所顧忌連刼六七家慾壑旣盈始揚長而去翌日鄉中耆老來省禀報邑宰得禀後卽帶同兵差馳往勘騐飭捕查緝但未知可能緝獲否○上月廿九晚初更時清平某妓館因火油燈爆炸幾兆焚如幸食指繁多登卽救滅而衆妓女未免膽碎心寒玉容無主矣祝融氏亦惡作劇哉 
[萬壽懸燈]  
　　今日恭逢慈禧端佑康頤昭豫莊誠壽恭欽獻崇熙皇太后六旬萬壽皇上旣率天下臣民臚歡祝嘏而各行省亦復同伸慶祝煌煌盛典薄海同瞻英廨讞員宋通刺日前派差傳諭各鋪户令於初九初十十一三日一律懸燈結彩恭祝萬壽各鋪户聞之莫不歐欣鼓舞各倩名匠鈎心鬥角紥京各種燈彩並於門首高扯黃色龍旗又紥彩於門楣大書一人有慶萬壽無疆普天同慶薄海臚歡等字樣一望彩旗林立臨風飄颺五光十色如入萬花之谷恍游羣玉之山其中尤以綢縀一業爲最如老介福裕盛和門前俱紥成五色絹牌樓是以富麗勝者若細膩熨帖旖旎風光則推九和嘉緰九章各家首屈一指更以洋布一業而論如抛球塲之震大恒成德豐增泰等家俱於洋臺上遍紥各色彩架織雲鏤月花樣爲之一新他如邵萬生鳳祥銀樓九霞銀樓慶和銀樓張源生零剪店以及皮貨衣莊普太和臘丸店怡如廣貨店升和廣貨店所紥彩亦皆獨樹一幟其餘各店鋪則略加點綴藉伸葵向之慨而大馬路楊萬和洋鐵店以洋鐵製成花籃燈四盞尤爲玲瓏剔透簇簇生新此就英界言之也若法界則自新北門大街迤西至鄭家木橋各鋪户興高彩烈鬥勝爭奇皆於門前結彩懸燈加以幢旛飄颭異彩繽紛更有於室中供設古玩玉器藉以誇奇鬥富者則以大興茶食店爲最中間供珊瑚樹一枝高可二尺罩以玻璃匣樹上設三鑲如意兩柄羊脂白玉實爲希世之珍另有玉器數式皆雕鏤人物栩栩如生天成綢縀店有織錦人物十二幅精巧無比幾疑璿宮仙子携向人間各洋貨鋪門首皆懸五色彩綢法捕房飭探傳諭各鋪户至晚燃點燈燭同慶昇平若南市鹹瓜街之參業藥業及外灘之花業米業荳業木業等各字號亦一律懸燈門首巧紥五色綢彩光輝燦爛幾如天半朱霞適值黃菊盛開遂在店中紥成菊花山掛以明角燈奇光炫目幽芬襲人惟昨日尚未懸齊因紙紥鋪及燈籠鋪不及赶製大約今日可以一律竣工南市二十三七鋪及十六鋪巡防各局委員各派勇丁穿新號褂往來彈壓蓋恐宵小肇事也城中各居户亦紥彩球徧挂紅燈八鋪民團局别出心裁燈彩之外紥成菊花山上供大壽字一方蓋將藉黃花之晚節祝壽　之長春可謂善頌善禱縣署頭門更增彩聨一副内燃燈燭其文曰龍袞充觴靑陽永泰鶴籌益算紫氣張臨上竪玻璃匾額繪成彩物備極辉煌可謂盛矣 
[萬壽停公]  
　　今日恭遇皇太后六旬萬壽代理英廨讞員宋通刺飭差於初九初十十一等三日署中一體掛燈並於此三日内停辦公事預飭家丁持片至各捕房及英美領事署咨照 
[承平雅頌]  
　　滬城西門内萬壽宮於昨日起雇天仙戲園優伶演劇三天本邑文武各官均於今日赴萬壽宮行慶賀禮 
[滬上官塲紀事]  
　　金陵洋務局總辦蔡和甫觀察於上月下旬來滬暫駐天后宮畔出使行轅前晚乘招商局某輪船返金陵聞上憲擬將洋務總局移設滬江云明日江海關道劉康侯觀察在製造局祝曾文正公生日上海縣黃大令預飭差役傳諭禮生及樂工届時往局中伺候 
[邑廟演劇]  
　　本邑城隍神開光雇丹桂園優伶於今日起演戲三天并請關道憲劉觀察赴廟拈香設筵觀劇加以萬壽期内廟中遊人如蟻由巡防東局派勇多名在廟彈壓 
[著手成春]  
　　江北人李友山向在虹口某米棧執役前日突有米包從空倒下避讓不及將腿骨壓傷棧主大驚急遣人舁送同仁醫院求治醫生用好藥敷裹諒不致有性命之憂矣昨報江北人丁福在某輪船上失足墮入艙底以致一息奄奄刻亦經同仁醫院醫生療治得以告痊蓋跌悶非受傷也 
[烟榻遺火]  
　　滬南荷花池對面某姓洋貨鋪夥某甲前日在樓上橫吹短笛俄而神思昏迷不覺夢入華胥因燈火太熾火星爆出延及枕被未幾牀帳亦燃甲始驚醒大聲呼救店中人及左右隣聞聲畢集灌以清泉得卽撲滅僅焚去檯凳等物幸樓板未經燒穿否則又成巨禍矣 
 
 

Page 4

 
 
[覆訊輪船失事案]  
　　吉安輪船失事一案宋莘藥通刺定於初八日仍至江海新關之理船廳會同河泊司畢君覆訊前日二點鐘時通刺帶同案内應訊各人到關訊問先問廚房蔣昌明供甯波人年四十九歲在輪船已有十餘年至吉安船上係船主所用由糧臺局飭往鎭江裝兵至臺灣一路安穩初八夜行至慈機沙釣板山相近忽聞觸礁據兵丁言船中有水卽得走上於十點餘鐘上岸見船中尚有數人上岸後船主囑我管船初十日知兵勇動身然並不見溺斃之人大副二副尚欠小的飯食洋四拾餘元卽辛工亦未收到莊阿測供亦甯波人年三拾三歲在輪船已有五六年長江外洋皆去過臺灣未曾去過七月廿二日上吉安船餘供略同傳生順供亦寗波人年三十七歲在輪船已有十七年外洋南北洋皆到過七月廿三日到吉安輪船爲大夫船壞時在機器間外面自鎭江到定海船内並不漏在定海爲水管洗滌乾凈至釣坂山忽然觸礁小的覺船身震動卽至船面及下艙已滿船皆水矣船卽傍山停泊上岸已八點三刻然並不聞有溺斃者官問此船水鍋燒足共有幾磅熱氣是晨燒足共有八十磅問壞船時表上針高幾磅答不知是時由畢周邀請騐船司白克到關訊以吉安船身據白君言是船前係洋商之產後歸華人當洋商管黹時曾往騐過見船已舊而船不能出外洋如走長江亦只好保末等險後由華人管業又將艙電房間折去船身受虚不免鬆動如果出洋非裂開卽沈没若在燈塔之内尚好驶行旋由畢君商諸通刺以尚有多人未訊而畢君日内　另有要公他往尚須俟畢君公旋後再行訂期會訊當訊莊阿測時衆水手以其不應先訊遂致譁噪異常旋由畢君立將水巡捕喚至　中彈壓始不至互毆當由通刺帶回將各人大加申斥著仍管押候訊 
[英捕房紀事]  
　　前晚三馬路某姓家有人聚賭爲包探何瑞福所知將人及賭具一併拘入捕房想須解案訊究也○南匯人顧某日前因事來滬被賭棍顧雲泉卽麻皮阿金朱及康伯陳幼初等引至尚仁里妓女姚寳卿家聚賭迨局散時已夜深各人俱在妓房住宿顧雲泉等乘顧熟睡將其金戒指等件竊之而逸迨顧知覺顧雲泉等已不知去向當卽投報捕房前日由包探何瑞福將顧雲泉朱康伯陳幼初三人拘入捕房押候解訊 
[免災修德]  
　　九月三十日一點鐘本埠大東門外龍德橋萃豐弄口失愼成茂順筍乾行近在咫尺勢甚危險蒙各善堂洋龍各行號親友竭力救熄得以轉危爲安搬出貨物可稱無失本擬設筵伸敬惟事值倉猝勢難盡人記憶聞直隷黃水爲災將筵資洋五十元撥充振需爲諸公造福用特照錄以資觀感 
[上海北市絲業會館籌賑公所旋善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[畢命清流]  
　　江北人某甲年四十餘昨晨四點二刻時行至虹口西華德路　身躍入新記浜迨行人見而救援則已肌膚氷冷適某號巡街捕至回報捕房捕頭遣二圖地保奚坤寳查明料理旋查悉其人姓　名才海向在滬上當小工並無親屬在滬 
[邑宰騐屍]  
　　昨報紀江北人倪富林偕地保投上海縣報稱王二在小的所　車寓中吐血身死屍屬藉端騒擾叩請騐屍至晚黃大令升堂提訊倪訴稱小的係興化人年三十九歲在法大馬路八仙椥西首開設車寓王二前曾借住在小的處兹有名卞二者來住小的寓中因欠王二錢四百餘　於上月二十九日向之索取卞二回覆稍遲王二遂與之口角互毆卞二舉手擋之並未還毆旋由小的湊錢償訖不料王二本有吐血症至前日因病身死其後父季步全來向小的藉屍訛詐不得已訴知地保來案禀陳卞二供稱小的係淮安府鹽城縣人年三十二歲向當小車夫借住倪所開車寓内前者王二糾合小的賭錢輸去四百餘文上月二十九日向之索取小的告以稍緩須臾王二卽舉　兇毆小的懼而走出並未還毆季供稱小的係南通州如皋縣人年五十一歲王二是小的所娶再醮妻前夫之子上月二十九日向卞二索錢被卞二踢傷腹雖舊有吐血之症此番究因傷而死大令傳詢地保王振邦禀稱小的當時並未在塲事後據倪言王二吐血而死季稱小的願具如騐無傷痕反坐之結大令諭以明晨將一干人帶往屍塲騐核此前日　詞也昨晨九下鐘時卽帶刑仵差役鳴　出城旣升座覆訊各人供詞　合隨飭仵作細心察騐唱報並無傷痕確係病死大令怒謂季曰覼曾具反坐切結今可自行詳視指明何處有　季稱王有生母在此小的難以回覆大令飭傳到案供稱小婦人係王徐氏再醮與季大令將王病死情形開導一番王徐氏供稱小婦人本欲收殮奈季不肯何大令怒甚將季申斥季叩乞開恩隨由季女袁季氏投案訴稱父親有病求大老爺從寛大令曰本應照例反坐姑念愚魯無知著重笞一百板委稱小的願具结收殮大令飭地保隨時查察如仍向倪滚擾立卽來案禀明又問卞二曰王雖係病死與爾無干然爾爲何與伊同賭卞二叩頭如搗蒜不敢出一言大令著笞責二百板連倪開釋屍身飭季赶緊收殮并著各具遵斷切結 
[上海縣署紀事]  
　　前晚晉成莊夥石振卿裕亨莊夥金鼎儀協昌公司夥宋渭潤扭沈培林到縣訴稱商等與大東門外和盛洋貨號往來結欠銀一萬餘兩和盛倒閉後號主王松泉乘機逃逸商等將其妻軋住被　糾集二三十人刼去查沈係王之舊夥是以扭案請追黃大令飭補詞呈候訊核○前者新關巡防局員解送行兇之談丫頭及受傷之陶　升請判黃大令訊知陶被丫頭之弟阿心所敺諭令措送仁濟醫館醫治而將丫頭暫收内所候提阿心及餘黨訊懲兹由差役將阿心緝獲大令諭令暫行眷管候再訊供○黃大令奉署臬司韓廉訪札飭拿流氓立卽出牌嚴緝昨日差役拿到漆匠金生及周大春兩名禀解到縣大令諭令暫行看管候再訊懲 
[英廨晚堂案]  
　　娼婦陳湘雲卽周王氏喊控龜鴇等串同姘夫商某强逼爲娼掯阻回籍宋通刺庭訊之餘以據該氏供有親人在蘇可以邀來具保且暫交官媒俟其家屬來案具領此已錄報兹悉王氏之胞兄周榮堂卽王雲舟等於前日由蘇來滬具詞投案呈請具領胞妹王氏回籍通刺閲詞於前晚升坐二堂命原差將王氏帶至案前诘問先據周榮堂供稱家在蘇州小的本姓王乳名雲舟自幼承繼外祖家爲嗣遂改姓周名榮堂前者胞妹王氏因妹夫逝世於前年將所生襁褓男孩寄與伊小姑周氏乳　已則來滬傭工及到滬不知如何被歹人哄入棋盤街長春堂么二妓院甚至涉訟憲案小的先不知情日前在蘇聞信以骨肉攸關不忍坐視且曾奉伯父命遂邀同小姑周氏買舟來滬投求大老爺格外施仁准將胞妹王氏飭给小的領回情原撫養决不復任出外如再逗留違犯别故小的愿甘並究張周氏供稱向在蘇州耕田爲業前因胞兄桂寳病故嫂嫂王氏於前年將所生男孩交與小婦人撫養伊自來滬傭工不料到滬後被歹人哄誘爲娼涉訟憲案小婦人聞之挈同伊所生之三齡男孩招生投案聲求恩准將王氏釋放回籍以全骨肉陳湘雲卽周王氏供令蒙訊明屬實小婦人情願隨哥哥及小姑等回籍苦守清貧撫養幼子成人决不敢復蹈前轍前者小婦人所犯不端實被著名無賴高某誘惑以致悞入娼寮今幸大老爺秦鏡高懸拔離火坑生死不忘供畢淚涔涔如雨下通刺再三查訊屬實遂判將王氏飭交周榮堂等當堂具領赶緊回蘇嚴加管束不得逗留滬上並違犯前項不端事周等唯唯遵諭而出案遂結○前報載捕房解送因拆姘爭執之謝二寳許李氏至廨宋通刺提訊之餘判將謝等交差分别看管著李氏函追伊母來案再訊兹據李氏之母李張氏由杭州來滬於前日投案具禀通刺於晚堂升座研訊張氏供稱原籍杭州夫故多年生有一女因乏子嗣依婿度日迨婿物故小婦人與女兒在治下以針業餬口嗣因小婦人因事回籍囑女兒同歸鄉間奈女兒堅欲在此帮傭不肯回去小婦人遂先行回籍任女兒獨居滬上先在法界傭工以後不知如何與充當法界華捕之謝二寳姘識小婦人實不知情今奉傳訊情願將女兒收領回籍嚴加管束不敢復任逗留滬上李氏供年二十四歲因夫故無依在法界傭工母親因事回籍滬上乏人照顧謝二寳明欺小婦人年輕無知誘騙成姦並將所有衣物騙取一空時加欺辱小婦人自知受愚此後自當革面洗心隨母回籍不敢復蹈前輒謝俯首無詞惟求開恩通刺以男女均屬無恥本應嚴辦姑念萬壽聖節停杖期内從寛著各具改過切結存案李氏飭交伊母張氏領回管束不得復任逗留違犯前事人証當堂斥釋 
[美界捕房紀事]  
　　前晚七下鐘時忻仲林持金對時表一枚至篷路某押店質鋪包探唐清山擬其來歴不明拉入捕房管押昨晨九下鐘時捕頭仍遣唐探訪查失主至今尚未查悉乃押候解送分堂○昨晨高和德及趙三行至虹口漢璧禮路遇同鄉人周張氏向索借頃以致到毆經某號華捕拘入捕房捕頭遣包探江阿三查明　末令押候解送公堂究辦 
[法界捕房紀事]  
　　十六鋪汎捕小阿連拘獲偷兒某甲供出同黨某乙現居鄭家木橋南首江陰客棧遂帶至捕房訴明情節克捕頭卽遣包探同至棧中將乙拘獲向之研詰稱本租界内竊案寥寥爰交捕帶回十六鋪併案辦理○前報記新街三號弄内某縫工至某花烟館吸烟將馬甲抵押　資翌日向鴇兒贖取順手竊取小茶壺經鴇兒扭入捕房旋有縫工某乙認爲己物克捕頭遣包探查明實據遂於昨日將乙拘拿押候堂期解訊 
[功歸實濟]  
　　錢翰臣善士經募十五户振洋七十三元恒孚銀樓募九月分六户洋四十八元馮谿橋善士交來求恒齋主人殶僡完願洋八十元吳蕙堂善士助洋四十元以上均入賑欵春暉堂陳助振洋五十元施粥經費五十元河間延陵氏助養狗經費五十元事求實濟福有攸歸先後祗領欽謝莫名謹登報章奉揚盛德[  上海六馬路仁濟善堂籌賑公所施善昌等謹誌]  
[金陵官報]  
　　九月二十九日請補　縣劉木　　蘇　○三十日江蘇試用知縣長發從九葉宗阮均由京騐看至省藩轅牌示甘泉縣汪懋琨丁憂遺缺查有候補知縣方臻峻堪以署理○十月初一日委署阜寗縣胡保　銷轅下校對差叩　○初二日統領安徽撫　淮河水師長字營提　徐思忠　　來○初三日指分江蘇試用巡檢范鴻　郝　元典史吳延禧均由京來到省　轅牌示鹽城縣劉崇照　充内簾　已差竣應卽飭回本任補初三日指分江蘇試用道李維翰到由京回○初四日崑山縣葛培義禀謝　補華亭縣並奉　先行赴任○初五日通判徐承福知縣秦炳禮均謝委府發審差 
[蘇省官報]  
　　十月初二日府經楊元溥禀知奉委兼辦海防等餉　員差　　周第榮禀知到東路　　保甲差縣丞姚祖順銷河運差王　葉葆齡　北三叚調城外二叚從九黃光廷銷城外二叚調北三叚均到海防差藩轅牌示照得現署奉賢縣知縣　葆辰一年期滿　調省差委查有奬屬班輪委在前之候補知縣楊溥堪以署理○初三日宋　禀知到牙釐局會辦提調兼督審　差並銷收呈發審局差劉炳靑銷文　外收堂差並謝委辦豐備義　差孫孚貞銷锡金絲絹局差○初四日同知高五　禀知奉委撫署收呈昨日到差○初五日知府林文炳余慶　禀知本日開辦海防籌餉局差王　服滿回省○初六日孫　由滬專丁來省禀謝奉上海道憲委八仙橋保甲兼辦團練差藩庫廳沈禀知本日開辦海防籌餉差　轅牌示照　署蘇州府管糧通判朱焯現已一年斯滿應卽調省所遺員缺查有新選斯缺之劉朝鑾業已領憑到省應卽飭赴新任 
[江官報]  
　　十月初一日南　楊司馬抵揚公幹沈鹺尉秉鈞銷如皋南關差○初二日陳鹺尹景琦由京回銷解餉差陳鹺尹應給赴復回淮○初三日運憲公座掣　通分司李分轉禀辭回署分發經歴孫鹺尹祖　禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
