# 1896 - 360 - 4908474

 

Page 1

 
 
[重校皇朝經世文編出售] [  圖書集成局代啓]  
　　善化賀長齡先生所輯皇朝經世文編一書分門别類分吏户禮兵刑工爲六門首列學術治體舉凡經世之學可謂賅括無遺其中登選諸公　　儒卽循吏閱是書者能得是書之益則亦無不可謂名儒無不可爲循吏可以爲當今士大夫指南之車渡津之筏有志之士皆宜各置一編而一行作吏者更當翻閱始知體國經野之模安上全下之道須於是求也今掃葉山房主人倩本局用新鑄鉛字以連泗紙排印字旣鬚眉畢現無魯魚　豕之訛紙尤白凈如綿如玉潔晶瑩之美裝訂每部計二十四本碼洋四元欲閱是書者請移玉至三馬路申報舘申昌書畫室蘇申掃葉山房購取可也 
[東周列國出售] [  圖書集成局代啓]  
東周列國一書久已盛行海内卽耳食之鄉里亦能口講指畫幾與三國水滸並駕齊驅雖稗官野史閱之亦可知國運之興衰人才之消長且事事歸實與正史無異不同海市蜃樓憑空結撰有讀法有批語有圖像自周宣王起至秦始皇改立郡縣而止洵爲雅俗共賞之書今倩本局用新鑄鉛字排印字旣精工紙尤潔白加工裝訂每部定價碼洋一元六角不日出書欲購者祈移玉至大東門外直街觀瀾閣購取可也 
[論金價]  
　　目下各國金銀之價大不合符以致普天下各項生意無不岌岌可危回溯二三十年前每英金一磅祗易鷹銀五圓今則貴至鷹銀將近十圓因此二三年以來由泰西運至中國之貨價視從前惟倍各洋布鋪中前者有鷹銀三百圓可購洋布一百匹者今則同是三百圓祗購得五十匹之譜此外如呢羽銅鐵之類無不加昂其故維何緣各國朝廷皆欲維持金市致令其價蒸蒸日上蓋以各國所貸國債爲數已多再欲貸之於民民心必多疑慮故必設法昂其金價如數以償金價旣昂民心乃庶覺欣喜但似此辦法惟國家得有利益民間實無甚便宜中國地處東方向以銀兩爲貿易所需外洋之貨金旣值價則付出者必倍於從前一轉移間豈非大受虧耗乎江河日下誠不知何所底止留心市道者能無竊抱杞憂且目前之受虧者不第中國已也如日本如印度如南阿美利加如墨西哥等國市上皆用銀錢人人皆知虧耗之由來爭欲預籌良法以劑其平於何劑之計惟有自設工廠製造一切洋貨中國數年來所設製造之廠年盛一年卽如開礦一事向懸厲禁令則朝廷已准開挖舊禁全除行見不數年間可以免受虧耗此外各項進口之貨亦漸漸可倣而爲之迨至倣行日久不特華民可以足用且能以其餘轉販至外洋當斯時也其價必廉祗值外洋之半各國始悔從前之失策亦已晚矣刻下英國有製局若干已無官利可派因運至東方之貨大减於前遂使無可獲利所最奇者各國百姓皆不能自行籌算惟朝廷之命是從平生惟喜行用金錢並不計及改用銀錢貿易每每高視闊步輕覷他人猶記十月初二日本報譯登電信言美國新總統刻已舉定麥根利當未舉定之前百姓心嚮麥根利白赖恩二人其中麥根利喜用金錢白賴恩則喜用銀錢是以通國人民心甚惶惑竟有製局多處一律閉門深懼一朝改用銀錢勢必虧累不淺至麥根利旣定位於是人心喜悅甚至歐美二洲各國亦無不喜上眉梢謂今日而得金人爲總統矣未及數日各局卽次第興工前者已歇之工匠數十萬人重復可得錢以餬口揆之美例麥根利登總統之位須閱四年大約金價必四年後始平此四年中恐其價日加更復倍於目下由外洋運至中國之洋貨必致益昂苟不設法以調劑之虧累將何所旣極或以爲中國亦有喜用金幣乾他日安見無改用金幣之時然僕則以其計爲非何則中國及日本不乏製造作塲如將自製之貨從廉發售卽可不受泰西之累使竟能持以大力則泰西金價當亦因此而可以漸低久而久之必致與二三十年前無甚軒輊泰西各國於此其亦悔改計之過遲乎蓋遲至斯時中國日本已熟於製造之法卽使泰西物價日賤亦未必樂舍自己之貨轉而購之西人也爲今之計中國自宜將各項製局悉心保護使之日漸興隆先將捐項减輕以平其值更取中國所有金幣悉數售諸泰西至泰西金價旣平然後逐一收回以爲裕國利民之計斯爲策之上者乎 
[京師火警]  
　　北京訪事人云東四牌樓隆福寺每逢月之九十兩日將寺門洞啓任人入内游覽九月廿九日適值開廟之期竟日風霾大作陰晦殊甚午後三點鐘游人如蟻車馬喧闐突見東南隅黑烟冲霄紅光閃爍少選聞鑼聲大震始悉道南閻家大院内紙局失愼祝融氏興高采烈加以封家姨助之爲虐火勢益猛不可當直内城東北兩路水會齊至滔滔汨汨吸水上噴至最爲得力者則以後門外同安會中之洋龍一架尤屬灌救得法人咸推其保衞之力比燧人返駕則已在昏暮時矣是夜諸會均待至天明方次第散歸計延燒隆福寺巷内道南鋪户五家大院内局子五家統計房屋之被燬者約有百間之多亦鉅災也 
[松江試題十三志]  
　　松江采訪友人函云江蘇提督學政龍大宗師於本月初十日考第二塲各屬優生兹將題目照錄於後經解三壽作朋策間歴代樂章樂舞之制試帖賦得恭則壽得恭字五言八韵十一日貢監錄科文題子曰興於詩立於禮成於樂策問春秋三傳異同得失詩題賦得細雨夜鐘疎得鐘字五言六韵 
[陸師招考]  
　　金陵訪事人云前報載江南陸師學堂大工將次告竣不日可賦落成兹諗學堂基址在三牌樓地主屋房共有五進前進五開間門房一所中進廳事後進堂宇俱各五楹再由穿堂入内則横舍雲連爲諸生燕息之所規模宏暢不下二百間四面繚以垣墻其中院落極爲寛大蓋以備各學生就中操演技藝也此外又有洋式層樓兩座高大軒昂與水師學堂髣髴但少船桅及魚雷各制度耳總辦陸師學堂錢琴齋觀察德培於某日閱祉工程畢隨詣督轅禀聞峴帥出示招考不及旬日陸續報名者已不一而足所收名條惟江浙閩廣等處人最多大約十居六七刻據錢觀察又出示曉諭大略謂報考學生固宜塡寫某省籍貫但現在旅寓何處亦須詳細註明以便稽查分别收考且試期伊邇統望速具保結前來毋得自悮云云似此造就人材不遺餘力想有志爲國于城者均當奮袂而興也 
[巨紳被竊]  
　　蘇州訪事人云汪柳門少冡宰自去秋解組言旋卜居葑門内之西笑橋堍美奐美輪規模宏敞後有一園亭臺小築景致天然歌詠於斯洵足極退歸林下之樂惟園後鄰近王廢基空地自遭兵燹菟葵禾黍一片荒郊胠篋之流每匿跡於此本月初九夜更魚三躍有妙手空空兒由宅後小園鑕穴而進其時宰夫婦鄉入黑甜僕從人等均已在華胥國裏所有上房金銀衣飾及古玩等物任其傾箱倒篋竊取一空揚長而去迨冡宰蝶夢初回則已紅日矇瞳徧映茜紗窗上矣推枕而起倐見箱籠物件滿地縱横始知被梁上君子惠然下賁查檢失物衣飾已屬不資而竊去古玩等件均價值連城骨董家稱爲僅見當卽開具失單飭僕赴縣報請勘視現聞由縣派捕勒緝務將人贓並獲 
 
 

Page 2

 
 
不得稍有疏怠然所失甚鉅全璧歸趙恐終不能如願矣 
[扶桑旭影]  
　　據訪事人云十月二十九號横濵根岸地方舉行跑馬會是日上午日皇由宫内乘馬車出門至新橋火車塲換坐火車前往根岸觀覽跑馬隨從係土方宫内大臣岡澤侍從武官長其時在塲奉送者計松方樺山西鄉高島野邨清浦各大臣及各省高等宫百餘員内松方樺山高島三大臣隨駕及火車到横濵火車塲在彼恭迎者係神奈川縣知事中野率領書記官等各員及各學校生徒亦在兩傍排列各街均掛國旗頗屬鬧熱日皇到彼觀閱數回後卽返東京是日居留灶商家及港内舶定内外各船亦張國旗以伸敬意云是日派駐臺灣總督乃木氏亦帶同家眷及山内副官横澤事務官等由東京新橋乘火車赴任斯時送行者係松方西鄉樺山高島野邨清浦各大臣島尾樞密顧問官渡邊檢查院長及野津人將山路桂永山三中將外文武各員共數百員旣而乃木總督卽由神户換船直赴臺灣云○十一月三號係日皇壽誕名曰天長節是早在崎各領事均往長崎縣廳祝賀大森知事特設筵在公館内柬請各國領事及各衙門長官等計二十餘人是夜賓主交歡興辭而散○日本駐劄中國公使林氏董近因和約已妥是以請假回國聞近日在京起行由天津搭肥後丸返東云○十一月初七日日廷電諭各處云今年國會議院開會日期定於十二月廿二日召集議員准十二月二十五日開會議事云 
[當湖寒汛]  
　　嘉興訪事人云前日北門内下塘椿樹弄朱姓家爲子完姻懸燈紥彩陳設頗華親朋往賀者絡繹不絶聞所娶新婦係王姓之女公子有送親女使兩名其一已受聘鄉間某姓屢次央媒向說擇吉未允旋被偵悉在朱姓家送親日昨乘朱姓夫婦歸寧時約集多人伏於半路由媒指認經新郎動手將使女一擁而去比主人知之設法追往然恐生米煮成熟飯矣○前報費協戎調集兩營及外汛弁兵來城秋操聞已操演純熟禀請郡守閱視經宗郡守示期於初九日會同協戎在烟雨樓閱視一時鎗聲隆隆各緝捕鎗船尾接翼張頗極四正四奇之妙郡守顧而色喜閱畢回署已陽烏西墜衆鳥還山矣 
[武林祝嘏]  
　　杭州采訪人函云本月初十日恭逢皇太后萬壽聖節浙省撫憲廖榖似中丞先期發下紅諭云是日五鼓齊集萬壽宫行慶賀禮前後七日俱穿蟒服不理刑名爲爲此仰文武各僚屬一體照毋違特示仁錢兩縣隨飭辦差人等在宫門内外高搭篷廠覆以五色帳幔懸掛燈聨匾額正殿之上恭設寳座其桌幃披墊俱用黄縀平金繡龍殿庭上下張掛各樣燈彩俱極精巧屆時各憲齊集候中丞駕臨卽由左便門趨入在丹墀下排班祝嘏行三跪九叩首禮一時燈燭輝煌鼓樂齊作居民咸在門外肅觀蓋有差役把守不得擅入也行禮已畢各官退至便座小憩卽排導回轅日間在空塲上搭臺演劇一臺以示與民同樂之意旗下駐防各官亦於是日在梅青院恭祝聖壽一切點綴燈景及鋪陳各物尤爲華美庭前排列菊花山一座香氣襲人晚間映以紅燭尤覺光彩奪目亦於是日招集優伶演戲一臺以伸敬賀 
[之江仕譜]  
　　杭州訪事人函云藩憲聶牌示分水縣典史缺飭准補是缺之吳嘉麟赴任永嘉縣縣丞缺飭准補是缺之章台赴任○新授川東道任逢辛觀察向充浙省官書局差務現於初六日交卸舊差以便料理行裝赴川履新所遺書局督辦一差奉上憲札委候補道計觀察接辦○候補縣吳大令忠炳刻奉臬憲札委赴寗温台三府查勘漁圑并奉藩臬兩憲會委查訊台州匪案已於初八日禀辭起程○省城舉辦冬防巡查甚爲嚴密現由撫憲添委范銀貴施玉章二副戎爲武總巡俾得逐叚梭巡不致宵小得肆穿窬之術亦鄭重地方安緝閭閻之美法也○省城自設冬防後各大憲每夜輪流巡行一次總巡分巡亦復認眞查察乃本月某日三更時萬安橋地方有栅夫某高臥栅内忘將栅門上扃適中城總巡趙大令巡夜至此立將該栅夫重責二百板并令革役以警其餘想從此司魚鑰者當各留心管鍵矣○正任杭州府理事同知溥曉泉司馬興委解京餉回浙銷差昨奉藩憲牌示飭回本任○現署西安縣黄鞠有明府大華前經請癍德清縣缺業已奉到部復藩憲因卽飭赴新任所遺西安縣篆札委調省差委之正任平湖縣吳明府佑孫接署○部選天台縣張亦元明府紹愷領憑到省因感冐請假調養現已銷假前日亦奉牌示飭赴新任 
[厦客述新]  
　　厦門采訪友人云九月二十一日之夜十二點鐘時棍徒某甲糾同黨類數人至局内街某校書家叩門龜奴舉火拔關甲突出利刃砍其頭繼又連刃頸項肩胛四下龜奴雖痛極而仆仍將甲楸扭不釋旣而鴇婦聞聲而出喚集四鄰帮同將甲綑縛奔赴保甲局禀陳適廖二尹隨侍楊子權觀察出外巡街聞報卽親往勘騐傷痕將甲帶赴道轅研訊供稱其時同去者計有十三人大半皆著名匪棍賞格上榜有姓名者事緣受吕文經叅將之公子主使殺斃此龜蓋以曾受其家諸擱量所辱侮也觀察錄供後卽發厦防同知署管押閱日又獲同黨某乙訊之年纔一十有七歲○閩海關巡丁向皆福州無業流民買缺承充藉魚肉渡船爲衣食計兹者大加整頓裁减若干僅各房遴派水勇數名身穿巡勇號衣定用兩哨船上插海關旂出海巡查不准私招哨夥○泉州府馬巷撫民同知署書吏皂役向皆陳姓充當恃衆把持目無官長自鮑吉初司馬蒞任將糧書某甲置諸典刑若輩懐德畏威始稍稍歛跡兹則事經數載故態復萌余分府因於九月下旬面禀道轅請派員帶兵下鄉征比道憲擬俟詳請省憲批示祗遵○時際三冬宵小之流易於竊發雖曰愍不畏法然爲飢寒所迫亦出於不得不然也楊子權觀察每夜親自督率勇丁會同保甲總局廖㴻南二尹遍巡城廂内外并飭各叚委員六七人梭巡罔懈武營五廳守備更輪流巡緝徹夜不休竊以爲狗盜雞鳴當可銷聲斂跡矣乃小春初二夜道署前對岸某貧嫗家忽有盜八九名明火執仗一擁而入掠去洋銀三圓破布衣數件道及廳各員聞聲馳往盜已蹤迹杳然嘻異矣當此夜禁森嚴各官皆戴月披星不憚宵征肅肅而若輩竟公然肇事於憲轅之畔貧苦之家豈眞視官法如弁髦耶抑所謂梭巡者仍是循行故事耶○中國各兵輪船素以供大憲往來接送官眷之用是以官塲竟目之曰差輪管駕各官從無有講求陷陣衝鋒摧堅破敵者獨厦門不然定例凡有兵輪船赴省官幕附之以去者必請提督衙門所發船票方准登船本月初旬某日某兵輪船由厦門回省某少尹携其眷口請得提憲船票意欲附之以行水手出而阻之譬喻冉三堅不准其附載二尹遂回厦訴之提轅噫兵船所以備禦敵也普天下各國從無有用以載人者水手阻不許登原屬分所當然奈何二尹竟貿貿然探諸提署耶卽使謂有船票亦祗視爲廢紙耳控之烏能直 
[黄鵠山晚眺]  
　　漢口訪事人函云刻下鄂省整頓驛站事宜當軸已委員廿餘名分赴各府州縣稽查以近來驛站往往有名無實緩急不足恃故也○漢鎭福建會館門前賭攤林立無知之輩入其彀者不知凡幾上月下旬之某日適高叅戎玉華命駕過此若輩猝不及避一併就擒叅戎一一訊問訖當街各笞臀數百准予改過自新縱之使去又恐若輩死灰復燃近乃高揭示諭以儆其後○刻下漢口外江河内一律安瀾襄水與楚雲晴天一色無復從前之汎濫往來舟楫因水落游行自若不復如前此之兢兢戒備至後堤被淹諸地現皆退出地上植物漂没一空而屋廬舊址仍可新搆鵲巢以供棲止其他如喬口附近各叚菜畦瞻彼老畏咸七手八脚從事於斯春初早韭秋末晚菘可無菜價昂貴之慮○前者安徽英山諸縣蛟水成災田禾歉收民食不足寗國府屬太平縣之紳士一視同仁知各埠禁米出口預期籌欵屯積以備晚冬初春開倉平糶之需祗以欵項不充遂函告在籍寓漢各商民量力輸捐俾全是舉現聞各鋪户以事在利民無不聞風起興也○近日江蘇各屬旅漢商民頗稱繁盛因是各家多有俊秀子弟年皆及歲遂卽就漢課讀更見日益加多近有二三鄉達竊慕仙源文社開課之舉有益於子弟者不少乃集議籌欵思仿其法而步其後若使有志竟成行見菁菁者我轉瞬無不青青子衿矣○五金之礦無地蔑有湘中擅衡岳之勝山巖崢嶸蔚生其間者更較他處爲多特魚目混珠常人未易察知且從前不無卓識之士有志開礦往往上下其手事總無成人遂視爲畏途兹者諸紳查得某某處産 
 
 

Page 3

 
 
礦繁富具禀陳佑帥佑帥俯准所請批飭施行 
[滬濵冠盖]  
　　林開譽太史乙未科翰林也日前到滬小作勾留昨已遍赴各當道辭行赴都供職○直隷候補道錢省三觀察奎元日昨由津來申入城謁見吕觀察適值公出旋詣各署　客○州同銜福建卽補縣丞王仲良二尹文灝因公蒞申假寓永安棧昨日入城至各衙署進謁○試用縣張伯龍明府士驤從江北來滬晉謁道憲吕觀察當蒙傳入面詢一切良久始出○補用知縣徐大令樾日昨赴新道憲行轅禀辭 
[預備親迎]  
　　上海縣黄愛棠大令之公子一鶴聘定同鄉李宦之女公子擇吉本月廿一日行親迎禮等情均誌前報兹悉公子字友梅向在北北某山蘭若鍵户讀書坤宅李宦在揚州當鹽矛差日前由揚挈同瀛眷入等坐官舫十餘號來申及抵大碼頭大令飭辦差人等在彼伺候喚役將一切妝奩雜物擡送城内廣福寺前公館内公館房屋已先期灑掃潔凈陳設甚華瀛眷人等先後乘輿而至上海縣署中由公生明至大二堂上房等處均飭官匠髹漆一新并令綵匠紥成綵架一俟吉期卽便裝飾擇於十五日先行納徵禮連日官塲飭丁派夫舁送禮物者絡繹於道屆時想必更有一番熱鬧也 
[被繫省釋]  
　　前者漢德洋行主人漢德氏以行中失火被繫候訊本館曾詳紀報章前日經英刑司升堂提訊聽審者皆以爲無罪因卽釋之使回 
[詳革孝廉]  
　　童心田孝廉迥迭控宣學師一案屢誌報端經上海縣紳士李曾珂大令蘭墅范鳳藻廣文蘭堂姚文枬孝廉子讓等在縣聨名具禀請詳臬憲嚴辦陸春江廉訪曾綰篆上海素悉童之不端因批縣禀云查此案現據該縣绅士李曾珂等聨名具禀到司該舉人童迥因挾宣教諭註劣之嫌竟敢屢次揑造欵跡希圖誣陷藐法已極亟應斥革究辦惟提省人証衆多拖累堪虞已詳明督撫憲札飭松江府就近行提人卷審辦矣仰卽查明該舉人中式科分詳由本署司轉請奏革毋遲並行該紳等知照繳 
[清丈公地]  
　　上海公田由官查出丈賣將欵歸還瑞記洋商作湖北紗機欵項經升科公田局委員葉大莊司馬陸續查出鐵馬路頭舊基及報墓局地新閘官地沈家灣地奚張氏水潭地等售得銷欵兹經司馬續查得分十九圖尚有公地爲數甚巨并吳淞江以西各地半均昔日准折田畝與光緒六年升科委員錢申甫大令查丈後給與升科執照之田遂電禀兩湖制軍張香帥轉札上海道吕鏡守觀察因特飭上海縣黄大令限二月内將以上各地查明丈出須售賣銀二十萬兩大令因之飭差薛貴恊同西法丈量耆民地保等逐日奔馳清丈甚爲忙碌 
[河畔支更]  
　　本邑南市大東門外沿城河浜停泊之糞柴各船每日不下百餘號或往或來絶無間斷大抵皆西鄉人一貧如洗藉此販售以餬口殊可憐已不料宵小輩猶每覬觎常於更深月黑卽步上船頭竊其衣物錢米不一而足雖嚴加防範而此等匪徒咸藉偷竊以度日故失竊時有此聞而案終不破此處曩由城門某汛弁管轄不忍坐視雇派支更人一名徹夜在彼梭巡近因某君調委他處此舉遂作罷論刻經某紳以若輩鳩形鵠面設或遇竊更堪憐惻日前特踵某君之法興復此舉又雇精壯者一名在彼照常巡守並禀經各局員一體派勇防護誠善舉也 
[諭建馬頭]  
　　本埠南市自十六鋪橋迤南直達陸家浜浦江一帶爲商賈薈萃帆檣林立之區醵資按叚建造碼頭以備起卸貨物其居民之汲飲者亦於是稱但焉現自開築馬路以來因沿浦安置機器釘立木樁所有碼頭大半拆卸日前經署蘇松太兵備道江海關監督吕鏡宇觀察偕文武印委前往工程處履勘見該處潮汐不定泥淺泥深碼頭最爲緊要各行户尤賴此爲生財之道一日似不可少若待馬路工竣外於商民均有不便之處因卽商同各員並諭知工程局委員朱森庭明府著傳知各項工頭嗣後此項碼頭一經樁木釘齊卽宜迅將碼頭先行造立以示體卹可見觀察之關心民瘼無微不至矣 
[愼密冬防]  
　　冬防嚴密時屆隆冬宵小往往竊發而本埠又爲華洋互市之區流氓匪徒最易溷跡不止鼠竊狗偷貿然托足向章每屆初冬必辦冬防各叚分設巡局以備巡查地面嚴拿匪類而南市一帶尤爲若輩淵藪講茶講烟拆梢打架無日無之雖有巡防局按叚駐守然猶視爲尋常仍不足以防微杜漸兹由駐紥滬南之江蘇撫標滬軍營管帶龍遊戎鎭國特調麾下健兒在龍德橋堍龍王廟内駐札特設冬防局以巡緝奸宄爲首務並派兵頭一名常駐局中使之約束各兵毋令滋事晚間尤加意防範以故每夕鼕鼕之聲直達遠近從此居民可以高枕無慮矣 
[面諭局員]  
　　報誌吕觀察傳各巡防局委分期到轅面諭冬防事宜兹悉各委員趨轅聆訓吕觀察勗以各宜振刷精神加意勤愼并以本埠流氓横行本道綰篆鎭江久悉其情應各訪明兇横著名者嚴辦一二庶可略爲整頓切勿養癰貽患務當實事求是以副本道除暴安良之素願各員均唯唯稱是相偕辭出 
[傳諭烟間]  
　　總巡鍾守伯明府以城廂内外烟間林立最易藏匿匪類冬防首務端在嚴查烟間因傳諭各烟間遵照向章出具五家連環保結遵照向章二更以前一律閉門禁賣如敢有違定提重辦各店已遵諭具結矣 
[浮屍照殮]  
　　前日下午虹口華順碼頭浮有男屍一具年約三十左右身穿白洋布短衫藍洋布褲右首臉上皮肉已盡脫落旋經水巡捕船帶往南市救生局收殮 
[軋傷斃命]  
　　機匠軋傷已登昨報兹聞受傷之貝永水究因傷勢過重非藥石所能奏效延至昨日上午十一點鐘斃於醫院内醫生飭人訃知家屬前往盛殮 
[受傷送騐]  
　　銅匠曹長明向住八仙橋相近不知何事與同業巢憲章等口角互相毆打曹勢力不敵以致受傷扭入八仙橋巡防局中經孫星垣明府解送總巡局鍾明府以應須騐傷備函轉送上海縣署黄大令飭卽開單送訊騐究 
[法公堂瑣案]  
　　大昌洋行西人遣出店嚴富春等雇車裝運法條機器等物中途走失報捕查緝旋經包探購得眼線查明係車夫趙阿三賣與南市陸家洪祥泰南貨店夥嚴林方禀知鄭大令出票提嚴並該店執事曹榮順等到案迭次研訊吊到原贓尚少各物共值銀一百六十餘兩著嚴照數賠償迄今案懸日久昨禮拜二堂期大令會同蘭繙譯升座大昌西人投案求追大令命提嚴林方到案問應繳銀兩何以不繳嚴供實因無力求恩從寛况當時並無法條在内大令謂爾明知來歴不明收買竊贓尚欲狡賴嚴供實屬不知求恩明察大令謂爾店主何人是否通同供稱店主徐俊卿係二十三鋪董事店事由曹榮順經管大令與蘭萌君會商謂嚴曰爾旣買竊贓不能任爾狡賴著押候嚴比○倪毛氏偕子倪心寳投案禀稱兒子販賣蘆粟與鍾福壽口角遭設衣攤之顧翰卿帮兇將兒子毆傷蒙捕頭送仁濟醫館療治因足骱受傷不能行動求恩騐視照例懲辦大令問當時何人動手心寳供稱先被鍾福壽掌頰一下顧卽上前帮助將小的打倒在地拳足交加受傷甚重求恩究辦質之顧翰卿供從旁相勸實未動手鍾福壽供小的亦未動手大令謂爾等不得推諉著從寛罰出養傷費洋十元交倪心寳醫傷兩造遵諭而退○永興里潘承遠東洋莊主潘同熙遣夥曹國鑑投案禀稱莊夥張炳輝私刊圖章向往來錢莊冐取銀兩私做藥材旋被運至天津等處銷售至去年歲底被虧銀一千餘兩主人尚未知悉迄今共被虧銀三千餘兩帳房楊春來已將清帳算結求請追究張供向在南市合泰爲藥材生意潘欲做藥 
 
 

Page 4

 
 
材雇用小的曹稱東家並不知悉被張編去約計三千餘兩之譜大令着將張炳輝押候曹國鑑邀同帳房楊春來呈遞帳目來案復核○陳桂堂禀稱在泰來洋行爲侍署初八晚隨洋東出外被賊竊去千里鏡香烟匣等物旋在出店顧阿銀鋪内搜出顧卽逃逸根究小的着交又被顧友瞿龍卿帮助兇毆求恩訊究顧翰卿供實係陳抛贓嫁禍尚有行内各侍者可証瞿龍卿係小的之友當時被陳掌頰一下小的見勢不佳卽行逃逸瞿被拘入捕房大令謂旣不竊物何以逃避顯見情虛着押候查明復核○萬安樓客棧主婦黎王氏投案禀稱出洋四十元買得婢女一名喚秋香年十四歲寄養洗衣婦湯趙氏家丈夫往領不放因此送案請究湯趙氏供寄養屬實秋香供山東人來滬一月由黎王氏同一婦人帶來大令得供著該棧主呈具領狀准予領回○楊少梅禀稱在招商局十六號棧房爲司事被陳德順王阿順串竊蔴袋二十隻追至洋行街人贓並獲送案請究王阿順供由陳出錢十四文雇小的肩至棧内大令著押候查明復核○施洪夫潘俞氏投案禀稱前晚三點鐘被偷兒陳四福竊去銅燭千自鳴鐘等物當塲拿獲送案請辦陳俯首無詞大令著押候笞責一百板贓還失主○陳錦昌遞禀聲稱在同生泰爲夥雇朱金寳等二船裝運米石六百餘包過富順輪船運往廣東銷售被朱吞没六百餘磅以此不能收銀將船户送案請究朱金寳供當時錯進一包餘無所有大令得供著押候查明復核○湯炳華禀稱在俞姓爲夥因有喜事被虞桂福混入翦取小孩所帶之金四開又捋金手鐲當塲拿獲送案請辦虞認竊不諱大令著押候笞責二百板○周寅才禀稱開正寅館飯店被陳阿才竊去銅面盆一枚當塲拿獲送案大令著押候笞責一百板贓還失主○朱阿狗禀稱在清芬堂爲堂倌被王阿狗竊去銅板一塊追至門外人贓並獲送案請訊大令著押候笞責一百板贓還失主○王阿寳禀稱被翁阿寳掩入内室竊去女袴一條人贓並獲送辦大令著押候笞責五十板贓還失主○張蘭生禀稱在信裕烟紙店爲夥被沈炳照竊去香烟一匣追至門外人贓並獲送案請訊沈供紹興人初次犯竊大令著押候笞責一百板贓還失主○耿益香禀在某店爲夥櫃上設有保險燈被賊竊去尋至小東門認獲原贓將朱榮金送案朱供向在寰泰兵輪爲水手上月辭歇家住南市十六鋪保險燈係出洋五角在途買來大令著押候交保贓還失主○董正明禀在新街設攤售賣膏藥被朱雲山竊去茶壺一把拘案請追朱供向索藥料錢二百餘文並未見過茶壺董稱已被押錢大令著將朱雲山押候交保董正明著邀同見証來案候核○于阿四禀在巡捕房門首被王金桂用手揷入袋内摸取皮夾一個當塲拿獲交捕送究王供崇明人實遭誣指大令著押候交保○奚家福禀稱被劉桂生竊去烟槍一枝當錢三百文小的贖出送案大令著押候笞責一百板贓還失主○包探禀稱竊犯吳阿才在北京輪船竊取鋪蓋一個當塲捉獲解案請辦吳認竊不諱大令著押候笞責一百板 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[擬加裱價]  
　　邑廟豫園内箋扇店最多利權甚旺大宗生意以金字對爲首向令各裱作糊裱每付給錢一百六十文本年買客較盛裱仵繁多日前裱作行頭談成桂王金寳顧竹泉黄金祥李阿三等廿餘家聚集裱匠議價每聨加六十文告知各店各店以所加太巨難以出售遂由店業萃華堂主鄒村山俞泰松主俞祥林臨川閣股東陸文瑞筆花樓經事吳岐生等集於緑波廊四美軒兩茶肆會議允如二成而裱作中尚未應允現在仍無定局不知以後作何定議也 
[英廨瑣案]  
　　包探何瑞福禀稱前日有田祥芝乘坐曹阿扣之東洋車遺忘金約指一枚在車上報捕後經小的查獲送究田祥芝投案請領失贓曹供田忘戒指在車比小的知悉田已不知何往無從送還並非有意藏匿求恩别駕以事屬細微判押二日贓給田領○包探石金榮禀稱小竊謝巧生竊取新少遜老順記等家木板五塊售與聞順榮王阿桂等人經小的查知一併傳案新沙遜等二失主投案訴請究辦謝供竊行竊惟求恩典聞王二人同供不知賊贓故敢收受别駕判將行竊之謝巧生責一百板聞王各罰洋一元○包探竇如海禀稱流氓王毛毛日前曾向鄉人周桂千勒索金約指一枚押洋十元尚不滿欲揚言欲將桂千打死今桂千在家患病聞言益急現由小的將毛毛拘獲送究桂千之父炳生投案訴請究辦王供不敢勒索别駕以流氓拆梢最爲可惡判責一百板管押四月逐出租界○包探張阿五禀稱王阿炳昨以銅洋至虹口寳安押店取贖什物押店夥周文三不允王竟强將該押招牌取去報捕後經小的往拘起到招牌送究周文三投案申訴王供本地人所有銅洋實是該押店之物並非强用求鑒别駕以王情太兇頑判責四百板以儆○包探竇如海禀稱朱阿星朱小炳二人向在某煤炭店爲棧司日前　竊店主主德山家紅木鐘一架及棧中青炭五十擔經小的查明起到木鐘炭則售與楊寳生陳阿福今特傳案請究王德山投案領贓朱阿星朱小炳同供炭是竊得木鐘並未竊過楊寳生陳阿福供開設餅攤所購青炭尚在春間亦只五六擔並無如許之多别駕判將兩朱各責二百板遞解回紹興楊陳合賠洋三十元○包探顧承六禀稱流氓謝三元前曾代陳阿錫理明一事嗣後曾向借洋三元尚不滿欲昨又向借三元陳不允以致吵鬧經小的拘獲送究别駕以謝拆梢可惡判責四百板以儆○包探趙銀河禀稱積竊陳阿四迭經犯案遞解今又潛來經小的緝獲送究陳供寗波人前雖犯案業已改過可否恩免遞解别駕以遞犯豈容復來判責一百板管押一月期滿後再行遞解 
[美界捕房瑣記]  
　　英租界南順泰洋廣貨店執事謝某寗波産也納戴氏女爲妾兹緣戴氏不安於室於某夕背夫遁至虹口四拷脫路居住昨晨經謝訪知喚同包探張阿五將氏扭入捕房以捲逃等情控告捕頭謂所控捲物是否己物抑係尚有别情立飭張探將原被告併送至　公堂請訊○昨日午後有小車一輛裝載竹布數疋並有德禽數隻行至外大橋傍四百十七號華捕恐其來歴不明拘入捕房捕頭詰問之餘據車夫自稱姓名曰朱皋郎謂此物均係某姓囑送往某處交卸並無别情捕頭亦未能深信飭將車存捕房令尋物主到案認領○江北偷兒楊巧珠屢經懲辦遞解數次矣兹又溷跡租界昨午經包探張阿五緝獲拘解捕房捕房捕頭飭押候查明訊究○寗波人宋金茂僑居蓬路第十八號門牌内前晚臥室内失去金質對時表一枚值價甚鉅因於昨晨奔告捕房並稱此非外人所竊請派包探查核捕頭頷之○前晚裏虹橋東堍財神殿門首倒斃丐兒　名經三百三十八號華捕報知捕房於昨晨飭傳二圖地保奚坤寳報請某善堂給棺收殮舁至義塚掩埋○吳淞路萬楊樓茶肆傍弄内前晚斃有男屍一具年約四十歲左右一時謡傳謂此屍於昨晚八點鐘時斃命曾被萬陽樓堂倌拖拉跌傷所致衆口一詞事爲三百二十九號走街華捕所聞當將該堂倌拘入捕房捕頭以人命攸關未可草率了事因飭令三圖地保王順和查明料理豈知王保並未稽查遽卽報堂收殮 
 
 
 

Page 11

 
 
   
 
 

Page 12

 
 
[光緒二十二年十月初三日京報全錄]  
　　宫門抄○諭旨二道錄前○江督劉奏道員丁憂開缺委員接署請旨簡放摺○又奏委署知府片○湘撫陳奏揀員調補知縣摺○又奏查明帶徵歴年舊賦錢糧數目摺○大臣延奏敦化縣屬續墾熟地升科並將餘荒勒限墾齊摺○又奏查報廪屬被災情形片○湘撫陳奏匯解備荒經費銀兩片○十月初三日内務府國子監鑲紅旗值日總理衙門引見九十九名○禮王等謝充正副總裁　恩○徐樹銘假滿請安○澤公等點騐火藥覆命○江南總兵劉青煦到京請安○文熙阿克東阿各請假十日○吏部呈進冬季縉紳○掌儀司奏初六日祭奉先殿㴻貝勒行禮○召見軍機張蔭桓劉青煦禦○○頭品頂戴兩江總督臣劉坤一兵部侍郎江蘇巡撫臣趙舒翹跪奏爲道員丁憂開缺揀員接署請旨迅賜簡放恭摺仰祈聖鑒事竊據上海縣知縣黄承暄詳報江蘇蘇松太道黄祖絡親母劉氏迎養在署於光緒二十二年九月十四日病故該員係屬親予並無過繼例應丁憂扶柩回籍並請開缺遴員署理等情前來臣等查蘇松太道三缺有整飭地方經徵關稅之責該道駐紥上海又爲通商總匯之區交涉事宜極爲繁重黄祖絡現丁母憂自應遴員接署以專責成查有常鎭通海道吕海寰穩練安詳洋務熟悉堪以調署遞遺常鎭通海道員缺查有補用道曾丙熙精明勤幹時事留心堪以署理現經臣等分别檄飭遵照所有江蘇蘇松太道員缺緊要相應請旨迅賜簡放以重職守理合恭摺由驛馳奏伏乞皇上聖鑒訓示謹奏奉硃批另有旨欽此○○劉坤一等片再江寗府知府李廷簫欽奉諭旨補授安徽安廬滁和道所遺江寗府知府係省會要缺政務殷繁非明幹有爲之員不足以資治理查有江蘇候補知府柯逢時樸實勤明講求吏治堪以署理據藩臬兩司會詳請奏前來除檄飭遵照外謹會同江蘇撫臣趙舒翹附片陳明伏乞聖鑒謹奏奉硃批吏部知道欽此○○頭品頂戴湖南巡撫臣陳寳箴跪奏爲揀員調補知縣要缺以資治理恭摺仰祈聖鑒事竊照湖南衡陽縣知縣景天相革職於光緒二十二年四月二十九日奉旨遺缺照第五日行文之例按湖南省程限七十日减半計算扣至五月二十九日接到作爲開缺日期歸五月分截缺咨部在案查衡陽縣知縣係衝繁疲難要缺例應在外揀選題補查定例應題缺出行儘候補正途人員題補無人准以應升人員題升如實無合例堪以題升之員始准於現任人員内揀選調補又調補州縣以上官員必於本任内歴俸已滿三年方准揀選調補又題缺請調缺請升缺俱令於摺内詳細聲明方准升調各等因今衡陽縣知縣爲兼四要缺政務殷繁非精明幹練之員弗克勝任南省雖有候補正途人員均與是缺人地不甚相宜卽應升人員内亦無堪以題升之員應請於現任人員内揀選調補臣與布政使何樞按察使桂中行於通省現任知縣内逐加遴選查有永明縣知縣盛綸年四十七歲江西永新縣人由監生報捐縣丞指發湖南試用投効黔軍攻克貴州施洞口苗寨老巢出力保奏同治十年四月初九日奉旨著免補縣丞本班以知縣仍留湖南歸候補班前補用欽此十三年十月十八日引見奉旨着照例發往欽此領照起程光緒元年四月初九日到省年滿甄别堪以留省照例補用五年在湖北滇捐局報捐同知銜十一年二月在湖南籌辦海防捐輪局加捐本班儘先補用是年九月奉部核准十三年題署永明縣知縣奉准部覆飭知赴任閏四月十三日到任試署年滿業經詳請實授十五年七月二十二日奉准部覆在案該員開每幹練勤事愛民歴俸已滿三年以之調補衡陽縣知縣洵堪勝任惟係題缺請調與例稍有未符第人地實在相需例得專摺奏懇據藩臬兩司會詳前來理合專摺奏懇天恩俯念員缺緊要准以永明縣知縣盛綸調補衡陽縣知縣實於吏治有裨如蒙俞允該員係初次請調照例毋庸核計叅罰所遺永明縣知縣缺應歸部選南省現有應補人員應請扣劉外補俟奉准部覆照例截缺請補謹會同湖廣總督臣張之洞恭摺具奏伏乞皇上聖鑒飭部核覆施行謹奏奉硃批吏部議奏欽此○○頭品頂戴湖南巡撫臣陳寳箴跪奏爲查明光緒二十一年分帶徵十四十五十六十七十八十九二十等年舊賦錢糧完欠數目開列三年比較清單恭摺仰祈聖鑒事竊查各省每年徵收錢糧已未完數目應列三年比較於奏銷截數後開單奏報湖南省向將帶徵節年舊欠開具完欠分數彙同徵收新賦分開比較清單並案具奏光緒九年十二月内接准部咨行令於奏報九年分舊賦比較務將帶徵節年舊賦全數開列統以十分計算共比較上三年已未完分數亦統將歴年舊賦核計不得僅以原欠分數計算又准部咨嗣後奏報舊賦毋庸將新賦重復開列以歸畫一各等因先後行司遵辦在案兹據湖南布政使何樞詳稱查自光緒六年起至十三年止民欠未完銀兩遵奉恩旨豁免今將光緒二十一年分應行帶徵光緒十四十五十六十七十八十九二十等年民欠未完銀一十九萬一千三百六十七兩九錢九分七厘内督催已完銀五萬二千七百五十九兩五錢六厘尚有未完銀一十三萬八千六百八兩四錢九分一厘比較光緒十八年計多完銀八厘比較光緒十九年計多完銀一分五厘比較光緒二十年計多売銀一分四厘除於奏銷案内分晰造册另行詳請題報外呈請核奏等情前來臣逐加查核無異理合遵照部頒程工開具光緒二十一年帶徵十四十五十六十七十八十九二十等年舊賦錢糧三年比較清單專案恭摺具奏伏乞皇上聖鑒謹奏奉硃批户部知道單併發欽此○○奴才延茂跪奏爲敦化縣屬續墾熟地升科並將餘荒勒限墾齊恭摺仰祈聖鑒事竊查敦化縣所放荒地前於光緒十二年升科限滿時地未墾齊經前將軍希元奏請展限五年當奉部議爲期過寛擬令再行予限三年扣至光緒十五年限滿升科復經派員勘明未墾荒地一萬九千五百九十八晌八畝八分專摺奏報嗣前將軍長順抵任後因十四十五二年該縣屬熟地連遭霜災先後奏准緩徵並查明展限荒地僅墾二千零二十四晌尚乘一萬七千五百七十四晌八畝八分奏准自光緒十六年起再予限三年扣至光緒十八年限滿一律升科迨十八年屆升科新招佃民認領荒地四百九十三晒四畝共計荒地一萬八千零六十八晌二畝八分復因頻年災歉未能開墾當經奏准予限三年扣至光緒二十一年限滿一律升科等因奏准各在案兹據吉林分巡道詳據署敦化縣知縣張渭詳稱前次展限荒地一萬八千零六十八晌二畝八分現經督飭四鄉佃民墾成熟地一萬三千八百六十八晌八畝二分卽令自二十一年秋季起照例升科其餘未墾生荒四千一百九十九晌四畝六分當經設法責令各該佃户認眞分墾予限三年俟扣至光緒二十四年秋季無論墾齊與否並行一律升科並取具該佃民等聨名甘結在案各等情由道轉詳請奏前來奴才查敦化縣屬生荒地近山陬樹木叢雜土冷砂多墾種實屬不易是以歴屆展限升科均屬事不得已計自光緒十二年起至十八年止僅能墾出熟地二千餘晌此次該縣墾成熟地至一萬三千餘晌之多卽令自光緒二十一年秋季起升科並將未墾荒地定限於光緒二十四年秋季一律升科督催尚屬得法可否照擬辦理之處請旨飭部核議施行所有敦化縣屬續墾熟地升科並將餘荒勒限墾齊各緣由是否有當理合恭摺具陳伏乞皇上聖鑒謹奏請旨奉硃批户部議奏欽此○○延茂片再據伯都訥廳同知李鶴亭禀稱廰屬北下故地最低窪濵臨大江本年自入夏以來雨水較多該處所種田禾已多受傷及至七月初間又復連朝大雨嫩江松花江雨水陡漲漫溢平地淹及地畝以致禾稼被水冲淹顆粒無存計納租地三千二百六十晌零僅剩高阜之地一百餘晌又被霪雨浸澇收成亦屬無幾各等情禀請委勘前來除飭吉林分巡道派委妥員迅往該廳被災處所履畝確勘被災分數容俟造册奏報到日再行覈實且奏外謹先附片具陳伏乞聖鑒謹奏奉硃批知道了欽此○○陳寳箴片再據湖南布政使何樞會同總理厘金局務鹽法道李經羲等詳稱前奉部咨指撥湖南備荒經費每月厘金銀二千兩行令隨同京餉搭解赴部交收等因遵辦在案兹承准順天府尹電催速解遵卽將光緒二十二年備荒經費厘金庫平銀一萬二千兩於七月二十三日發交蔚豐厚商號承領限於八月二十三日匯解户部交納詳奏請咨前來除照繕咨批飭發領解外所有匯解備荒經費緣由理合附片具陳伏乞聖鑒謹奏奉硃批户部知道欽此 
 
