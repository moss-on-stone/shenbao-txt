# 1917 - 278 - 4916044

 

Page 1

 
 
   
 
 

Page 2

 
 
   
 
 

Page 3

 
 
時評 
[一場春夢（冷）]  
　　據擾亂之時世無論爲歡爲苦不轉瞬間大抵一場春夢而巳 
　　試觀近數年來之歷史若者貴矣若者囚矣若者離矣若者合矣乃未幾而貴者囚囚者貴矣離者合合者離矣數年來之歷史如此至近日而又甚 
　　雖然國以内事多春夢我甚望國以外事勿亦留此春夢之幻影也 
[命令]  
　　十月十一日大總統令陸軍總長段祺瑞呈請任命明猛堂爲黑龍江陸軍第一師步兵第四團第二營營長應照准此令 
[專電]  
　　北京電外部擬定劃界辦法提交國議取决（甲）請派陳籙或畢桂芳先劃内外蒙界以固北鄙（乙）另遣專員劃清東三省日韓界務（丙）由中央速與葡使交涉分出澳門界限（丁）飭姚寳來將中法越邊中英片馬界務劃定藉杜黨人擾及外界（戊）電令施使要求英政府重開會議俾重領土（己）再將國内租界地點較正永杜爭議 
（十二日下午二鐘） 
　　北京電協商國仍提起租敵船案而價比大達尤低交涉困難（十二日下午五鐘） 
　　北京電前次陸等來電請收回傅督湘成命段初不允經閣員勸遂謁馮覆電陸等准换傅督由中央自由擇任而以粤取消自主爲條件陸昨有覆電不承認（十二日下午五鐘） 
　　北京電報載陸覆電和平係誤今日閣議陸覆電不允湘督由中央自行易人對國會等再提及法律問題協妥無望閣議畢閣員謁馮均懊憤决用武力並據報粤已由馬繼等出兩軍赴湘（十二日下午五鐘） 
　　北京電陸榮廷二次復電對湘事仍主前議倘政府援適宜之辦法則派兵援湘一舉自可打消（十二日下午二鐘） 
　　北京電傅良佐蒸電報告佔據石塘鋪石橋鋪又眞電急報十一上午十一時完全佔領衡山（十二日下午八鐘） 
　　北京電美總統來電賀我國慶紀念詞極懇切馮立諭外部擬電表謝（十二日下午二鐘） 
　　北京電段意决設征湘總司令以范國璋充任（十二日下午二鐘） 
　　北京電陸軍第十七師昨巳奉政府動員今準備開湘 
（十二日下午二鐘） 
　　北京電馮電譚延闓北來意在使銷假回任（十二日下午二鐘） 
　　北京電馮頒誥誡軍人十則首本忠誠專信義殿以尊人道重公德（十二日下午二鐘） 
　　北京電雷馮案判决雷處無期刑馮免罪食鴉片罰金五百實督軍干涉之力（十二日下午二鐘） 
　　北京電海軍餉以京票折價閣議仍由武昌南昌解欵下籌撥（十二日下午五鐘） 
　　北京電修正國會事務局條例閣議通過（十二日下午五鐘） 
　　北京電浙參議員爲張弧金兆棪袁榮叟蔡元康丁某贛參議員爲李盛鐸趙惟熙宋育德等研究派頗失望（十二日下午五鐘） 
　　北京電今日閣議天津水災借欵除小欵外熊主張將運河中美借欵復沽改爲天津水災善後借欵但合同等全須更改决由汪外長詢美意見再議 
（十二日下午五鐘） 
　　北京電政府統一軍械預算計四百萬現巳確定就日本採辦其授受期在十一月内 
（十二日下午二鐘） 
　　北京電教育袁次長託病辭職擬傅嶽棻繼（十二日下午二鐘） 
　　北京電政府將頒通緝内亂犯條例凡有附亂嫌疑概由法庭處分其逃往海外或租界者另訂引渡專章（十二日下午二鐘） 
　　北京電第七師與第十五師剿匪奬案馮以原定過優恐涉　濫發回國院復議（十二日下午二鐘） 
[外電]  
　　廣州電在廣州之海軍及雲南軍之重要人物日前曾集督軍署會議所商之件大要如左一援湘軍隊由廣西省撥四十五營由廣東省撥三十五營分爲五軍以陸裕光李炳超（譯音）林春廷（譯音）馬濟林虎爲各軍司令官以譚浩明爲總司令二陸榮廷在南寗總攬一般軍務陳炳焜在廉東維持地方治安並擔任關於出征軍隊後方勤務一切事項三海軍軍餉月由廣東發給十萬元四海軍將來如需陸戰隊時由廣東撥出十二營以陳炯明爲總司令以上各項乃近陸榮廷陳炳焜譚浩明程璧光等在南寗會議之件卽所謂南寗會議之結果兹再據此决議也 
（十二日） 
　　漢口電長沙消息長沙軍隊約留一旅守備省城餘悉開赴南方即王汝賢所率之第五旅及張紀所率之第三十九旅先集湘潭齊集醴陵之江西混成旅亦至湘潭會師漸向南方出動王汝賢之第十五旅巳於日前進出衡州方面刻下正與南軍對陣業有小戰又張建功所　之第十四旅已由岳州開赴寳慶方面即由該處攻防新寗武國方面在常德陳嘉佑之湖南軍第三旅在辰州彭夀衡之湖南軍第三旅第五團在寳慶永豐朱澤黄之湖南軍第四旅現均與獨立軍對峙惟此各　之湖南軍究能與北洋軍協同一致與否尚不可知但徵諸李佑文部卜之態度頗堪危懼想須視獨立軍與北軍之大衝突勝敗如何方能定湖南軍之眞向背也又北軍之後續部隊現仍陸續到湘（十二日） 
　　北京電陸榮廷要求之條件兹聞實係四條（一）更調湖南督軍傅良佐（二）撤回出動湖南之北軍（二）飭止吳光新入川（四）四川省内留雲南軍若干等中央之覆電如左傅良佐刻下遽難更調俟有時機當如陸榮廷之希望吳光新查辦事畢即當召還並不令其督川又四川省内留駐雲南貴州軍隊容再斟酌云云右因昨電略有不符兹再特電訂正（十二日） 
　　漢口電漢陽兵工廠近奉中央政府之命自十一月起製造兵器之力須較平日增加五分之三所需經費月由中央補助七萬元 
（十二日） 
　　漢口電長沙電云王汝賢所率之北軍第十五旅七八兩日攻擊南軍遂將衡州下游約三十里之護湘關占領（十二日） 
　　漢口電湖南第二師長陳復初有失蹤之說實係訛傅陳現仍在傅督軍處充警備戒嚴司令官（十二日） 
　　漢口電新召集之臨時參議院議員鄂省擬定選派胡鄂公阮毓松查季華鄭萬瞻朱兆彦（譯音）五人（十二日） 
　　北京電吉長鐵道借欵契約巳於今日調印（十二日） 
　　北京電陸榮廷九日電馮總統謂須將在湖南北軍全行撤退召集臨時參議院事始可商議等語馮總統當將此電示段總理段以陸氏之請不能允准故馮總統前日以個人名義致電陸榮廷中有勿以西南爲前提望以國家爲前提之語（十二日） 
　　北京電重慶電云雲貴兩省軍隊集於重慶西南約二日程途之江津縣地方對其在重慶之北軍備戰（十二日） 
　　東京電奉命派赴中國之冲野内務技監以次五人本日由東京啓行逕往北京（十二日） 
　　東京電哈爾濱電云土耳古國内忽起革命首相陸相法相（電文有疑義）三人被戕皇帝爲心臟破裂崩逝人民與軍隊取協同之動作軍隊内部主張媾和者多（十二日） 
　　以上東方通信社電 
[戰電]  
　　倫敦電俄國公報云里加境之敵軍迫令比斯柯夫南面大路之俄兵數隊退走敵軍曾圖結好加柯白斯太東南之俄兵（十一日） 
　　亞姆斯特丹電布京蘇菲亞現正大事準備迎接德皇（十日） 
　　桑比巴斯興電葡萄牙總統已由西班牙赴法（十一日） 
　　阿眞廷京城電鐵路罷工後商業大受影響煤氣公司宣稱因缺乏燃料閉門在即（十日） 
　　俄京電政府派出之軍隊已抵太斯康拘獲革命委員會之會員及軍工代表會所舉之總督（十日） 
　　俄京電臨時政府發表宣言書謂召集民選國會不得稍延臨時政府擬竭力經營以求公共之和平蓋再造俄國端賴此舉也參與巴黎協約國大會之俄國代表對於俄國革命所宣布之主義擬向協約國疏通而得其了解代表中有素得民治機關信任之員一人臨時政府决以全力贊助協約國之主義逐出俄境之敵人恢復陸軍之戰鬭力云（十日） 
　　倫敦電澳洲雪梨電稱德國襲擊船西特勒號乃佯作瑙威木料船離德據水夫聲稱所擊沉之船舶共值英金八百萬鎊該船在摩菲希島從事清潔之際忽爲海浪所蓋埋没砂中（十日） 
　　倫敦電路透電社電稱政府决議利用一部分或全部分英人所有掛中立國旗現泊英國各口岸之船舶現信瑞典一國之船將被占用四十艘（十一日） 
　　亞姆斯特丹電英政府暫停英荷之商電交通須俟荷蘭不許德國假道荷境輸運建造砲臺之材料入比始能通電（十一日） 
[公電]  
　　熊希齡乞賑通電各省督軍省長鑒本年夏末秋初京畿一帶霪雨連綿水洪暴漲無可歸宿遂致大滔直隷於天津奄流爭集水勢浩大堵救不及以致成災現在城西城南以及日法德租界均成澤國深者丈餘淺者没踝而京兆及直隸一帶被災一百零五縣災區一萬方里被災難民至數百萬之衆僅寳抵一縣難民巳有三十餘萬人其他可知該難民等蕩析離居扶老挈幼棲息曠野慘目傷心實不忍覩現在水勢雖幸無加增而地處窪下宣洩無由減退尚需時日此時氣節已過仲秋轉瞬霜降凄凉災民露宿野外單衣耦縷無以禦寒益以積潦汚濁之氣上騰疫痢之興恐亦難免嗟我災黎何辜至此想仁人君子聞之亦同爲憫惻者也希齡奉命監督水災河工善後事宜並由大總統特令撥帑銀二十萬以資急賑尚乞慨予捐輸並廣爲勸募庶幾衆擎易舉集腋成裘則溝壑遺黎咸拜生死肉骨之賜也謹爲災黎九頓首以請捐册收據容後另寄並乞賜復督辦京畿一帶水災河工事宜熊希齡叩齊印 
要聞一 
[協商國希望條件問題]  
　　英文京報云恊約國公使對於中政府之答復希望條件非常滿足均已拍電致各本政府報告一切矣此項條件之内容政府方面尚未有如何之發表惟據可靠消息各國所希望於我之條件共計有八（一）華工之招募政府當與以便利（二）原料之補助政府當不加禁止（三）禁止中國人民與德奥人交易（四）嚴重取締德奥僑民（五）德奥租界歸協商國管理（六）所没收之德奥船舶歸協商國承租（七）速統一南北以免阻碍協商國商務（八）此次德奥人在海關及其他機關被辭退之缺以協商國人補充吾國之答覆對於第一條答謂華工問題政府爲便利起見業巳設有僑工事務局派定專員管理此事務使我華可靠工人得源源運往供給各協商國之需要對於第二條答謂關於戰時之原料協商國所缺乏者當爲相當之補助對於第三條答謂此項正在研究中如果與我國無害自應爲相當之限制或竟禁止之對於第四條答謂巳竭力設法取締萬不令敵僑有危險及隂謀之舉動對於第五條答謂我國現巳與德奥宣戰凡我國與德奥間之條約當然一概無效租界之管理權仍舊歸我國管理對於第六條答謂德奥船舶巳由政府租與大達公司所　租船合同内旣無禁止轉租外人之規定恊商各國如於運輸上有所需要可自向大達公司商榷租借政府亦願竭力勸導對於第七條答謂政府平定内亂速謀統一起見巳訂定亂黨逮捕條例不日將呈請公布而南方之暴動指日可平對於各國商務務使不至阻碍對於第八條答謂此項當可承認事實上業巳實行以上所述答覆情形大致不外如此再此次協商各國共同提案之希望條件正式提出後政府對於各國對我希望之三條件（即改正關税緩償賠欵改正辛丑條約）除已口頭感謝外於答覆各國希望於我之條件文中並表示謝忱云 
[西報論南方戰訊]  
　　十二日大陸報社論略謂南方傳來之消息如果確實則久在意料中之中國内部戰事似巳發端矣按廣州發出之消息曾受嚴密之檢查今言之鑿鑿未必虚誣據云陸巡閱使巳與南方黨人聯爲一氣派桂兵四十五營粤兵三十五營共八十營開往湘邊此外如滇黔兩省之軍亦必加入北伐殆可無疑段總理於上星期猶謂桂粤之兵如入湘省則彼必盡遣可調之兵南下以蕩平南方全部之行動段於宣言後即派兵出發今已有一部分矣北方大水大礙段氏運軍之計畫段氏所可用之鐵路僅有一道而此路因大水之故不能照常開車巳及一月至今尚未修復原狀加以鄂人對於段軍感情不佳段軍入鄂未必能受歡迎另有一事足爲叚氏累者則馮總統願否演此將近開幕之新劇尚不可必是巳馮總統向來反對此項戰爭主張恢復叚氏所打銷南方所擁護之臨時約法（原按此方一大部分亦擁護臨時約法故南方二字不能概括之）想未必一到北京即變易其志再黎黄陂今居津埠全國歸心將來有何舉動今雖莫能知之惟對於段氏無好感情則固確實也南方所持之爭點似以北京政府非合法之政府且非列强所承認之政府當段氏抛棄臨時約法之時即段氏推翻合法公認之政府之日蓋約法者即合法公認之政府之靈魂也南方爭點不止一端然此實爲主點次則大約爲段氏之人物南方謂段氏蔑視共和制度段一日執權中國一日不能有共和政體段思想魄力直項城之小影耳是則段之爲人其不爲南方所歡迎巳可概見軍界要人多隸段黨段巳屢有舉動以表明之段之計畫顯欲用强有力武人狄克推多之治權以代彼視爲無益而愚妄之國會制度以爲狄克推多之政體最合於中國但一面仍擁護民國之名以存共和之空彀世有賣冷肉饅頭而高呼熱肉饅頭者殆此類歟 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[臨時參議院之議長競爭]  
　　英文京報云未來之臨時參議院議長一節在發議之初研究派閣員即屬意於前參議院議長王家襄氏當任命爲福中公司督辦時巳有預約在前近日以來王氏對於此種議長並無不就之意有人謂王氏告人將出京以避之者緣王氏正擬組織秘書廳面求事之人太多以此爲拒絕之計其實王氏正與政府爭一作議長之條件爲組織秘書廳由議長完全作主故王氏不就之說殆不可信然目前與之競爭者實亦大有人在其人爲何卽討論會之孫潤宇是也討論會與交通系聯合聲稱有閣員二人（張國淦曹汝霖）此次臨時參議院之主持討論會亦與有力當此運動被派議員之際討論會實與研究會爲劇烈之競爭而一切調遣分配即孫潤宇主之該會主張如能爭得多數則選孫潤宇爲議長而孫亦居之不疑爲會員運動被派則將來之議長實有非王即孫之勢齦齦爭骨固不值識者一陋也 
[限制參議員職權之内幕]  
　　日前某京報載稱召集臨時參議院命令限制職權其眞正重要原因係豫防督軍等派遣武人來京於國會問題以外再發生他種問題等語兹據政界某君所言則謂此係研究派表面上之藉口語其實限定參議院之職權乃研究派防制北洋派之一種手段也蓋此次研究派領袖主張召集臨時參議院原欲壟斷政治操縱一切惟自顧在地方上不佔勢力無論督軍省長所派之人必多北洋派人則以去就方爭之參議院結果不免爲他人作嫁故最初卽主張參議院議員須由舊國會議員中選派當時即藉口於督軍派武人恐發生他種問題各閣員爲其所惑遂得多數通過嗣又開具人名單運動公府某要人出面電各省令照單派遣或足防制地方之自派但又慮地方長官選派時倘果悍然不顧仍自由派遣則雖欲將參議院議員必限定爲舊國會議員然此說旣無法律依據而密電指派更係暗昧行爲均不能持以繩人是則欲佔多數之計畫仍覺毫無把握於是始主張限定參議院之職權不准其於國會問題之外干與他事却仍藉口於督軍等派遣武人發生他種問題之說以爲口實並加以減少反對等說各閣員又爲所惑遂全體通過是實政府限定參議院職權之眞因也云云以上所說姑無論其是否然此次選派參議員之黑幕重重要可窺見一斑矣 
[又有軍械借欵之傳聞]  
　　據某方面消息陸軍次長徐樹錚上次曾建言於段總理請中央速編二師或三師之模範軍隊一事雖經段總理採用但因購械困難進行頗爲阻滯兹悉此事巳决定派軍械局副長蔣廷梓及局員韓霖春赴美運動軍械借欵數千萬元以便從事購買該員等刻巳出京赴美又云美國農商務省秘書威里雅姆福葉林氏上次來京聲稱爲視察中國財政經濟狀况屢謁大總統及段總理力陳向美國借欵之有利無弊段總理頗爲動容此次派遣軍械局員赴美即係威氏運動之結果也又云傳聞美政府有應中國戰事之需借與美金二千五百萬元之消息該借欵刻正與芝加哥銀行協商利息極輕以烟酒税爲擔保此項借欵與别項所誌之軍械借欵是否同一尚在不明軍械借欵尚未至决定金額故或爲别種借欵亦未可知惟是美商運動軍械借欵事外人早有此說然迄未證實至芝加哥銀行借欵去年巳訂借五百萬雖有可續借二千萬之成議日來亦並無繼續交涉消息前述種種是否可恃尚難遽信也 
[借欵簽字後之吉長路局]  
　　吉長路借欵已於三日正式簽字曾紀前報兹悉交通部先於二日公布吉長鐵路管理局編制專章兹爲附錄如下第一條吉長鐵路管理局管轄吉林至長春之鐵路第二條吉長鐵路管理局掌理國有鐵路編制通則第三條所列事項第三條吉長鐵路管理局依國有鐵路編制通則第四條設左列各處一總務處二運輸處三工務處四機務處五會計處第四條總務處依左之規定分掌事務文書課掌文牘案卷機要關防收發及本路所屬各員司進退考績並不屬於各處事項材料課掌採買保管及分配材料事項檢查課掌檢印保管客貨票並統計章程編輯調查稽核收支及全路台賑事項警務課管理鐵路警察及醫務並兼理地畝事項庶務課本局庶務及不屬於各處課事項材料廠掌保存收發及製造各項材料事項第五條運輸處依左之規定分掌事務營業及調度車輛客貨車行車里程事項電務課掌電報電話事項車務段長掌本段車務事項站長掌本站一切事項第六條工務處依左之規定分掌事務工程課掌設計製圖施工及材料之分配事項工務段長掌本段工務事項第七條機務處依左之規定分掌事務運轉課掌行車修車及機關車行車里程事項長春機廠掌製造修理裝配車輛及機件事項第八條會計處依左之規定分掌事務綜核課掌預算决算及調撥欵項並賬册等項出納課掌全路欵項收支事項第九條本專章所列各處各設主任一人課各設課長一人廠各設廠長一人第十條吉長鐵路管理局職員之名額依附表所定第十一條吉長鐵路管理局辦事細則及警察醫務等專章由局長擬訂呈請交通總長核定第十二條本專章自公布日施行 
　　附吉長鐵路管理局職員名額計局長一人主任不得逾五人總工程司一人課長不得逾十一人工程司三人工務員不得逾十二人廠長一人一二三等課員不得逾五十五人段長二人站長每站一人副站長不得逾十五人車隊長不得逾十人 
[京訊中之津埠水災善後]  
　　内務部調查員第七次報告天津水災情形云天津水勢稍減西南隅一帶落三寸東南隅一帶落二寸五分特别第一區落三寸日本租界落五寸新開河落二寸省公署警察廳及各界人員逐日開會討論消洩積水方法有建議恢復舊日城垣或於西窪之西南兩面築一長埝以資防禦者有擬用極大機器抽泄積水者又有議擬由南窪極低之處另開新河洩水入海者惟津埠一帶現在逐處皆水取土旣形困難抽水亦無出路而津浦岔道以南均係一片汪洋測勘工作亦屬不易著手以上各項計畫須俟水勢稍減方可籌議進行所幸連日天晴水量漸退不日卽可議定辦法又據共同通信社消息政府刻以津埠水災待賑孔亟特向北京各國銀行交涉借欵以便速放急賑其欵額爲七八十萬元聞各銀行亦極表同意 
　　近畿水災助賑會之發起後昨已由會致各發起人通啓一通其文云逕啓者近畿水災浩大難民流離失所慘不忍言雖巳經各界人士發起急賑會陸續運送食物到津散放然水勢日漲流民日衆籌賑之法不厭其多現經同人擬議發起一京畿水災助賑會仿照前江皖賑災會辦法廣募彩品定期在中央公園開一抽籤得彩大會以所得票資助賑冀可補救災民於萬一惟開會之前籌備一切手續紛繁宜先開會公同討論以便各擔任務分投進行兹定於本月七日（卽星期日）准下午二點鐘在中央公園董事會成立發起人會會議進行手續務請台端届期惠臨毋任翹盼此致順頌台綏（本會事務所附設在警察廳籌辦天津水災急賑會内）京畿水災助賑會啓 
[京漢路趕辦通車情形]  
　　京漢路復售通票一節日前巳略有所聞兹悉該局長曾於冬日電告通車辦法並定七日實行其電文云交通部總次長鈞鑒奉四二三三號指令謹悉本路被水各段路橋日夜加工趕造現巳漸次修復惟新樂河滹沱河洺河三處大橋工程最鉅又柳辛莊北及東長夀北一帶便道中間隔斷甚廣尚未完全修竣兹爲趕速通車起見妥籌盤運辦法擬於上開三處橋邊先搭臨時木碼頭並購置渡船九隻分配各該處專備盤載搭客之用復於各橋之南北岸搭蓋蓆蓬添派警長巡警駐紥彈壓由車務處指派總查票並加派調查員分駐該三處每處南北岸各二員照料盤運限制坐船人數並約束脚夫船夫人等以維秩序此外由新樂渡河至東長夀北約有三里餘其間便道未經修竣尚須步行擬預備籐轎二十餘乘雇用轎夫多名俾便搭客之婦女小孩乘坐另雇脚夫一百五十名代客搬運行李由局編造號衣發夫役穿着其不穿號衣者不准混進供役以示區别並將脚夫組織成隊由巡警押送如不敷用臨時再行添雇至行車時刻由北而南到洺河約在下午六鐘以前由南而北到新樂河約在下午五鐘以前中間船轎盤運均在日間並飭站暫不售賣逾量行李票俾便搬運而免危險此籌擬盤運之大概情形也以上辦法擬定本月七日實行現由車務處試辦暫行節節盤運景春於三日偕同車務處長錢鏞赴路查勘會同工務處長李大受察度情形就近部署倘有應行籌辦事件隨時呈報至運蘆鹽及其他重要貨物擬在路上實地察看速籌辦法一併具報謹先電陳察核是否有當伏乞核示遵行景春鈞韶冬 
[粤東最近之態度（平生通信）]  
　　軍政府之活動 
　　陳炳焜回粤 
　　對閩之防範 
　　粤省局面爲中外所注視其變遷若何在外省人甚難知其眞象且粤省之局中人除三二重要人物外恐亦未必悉其底藴目前膠膠擾擾但見各報登載之狀况彼此不同要各盡其機關之責任而巳若言其究竟終不能料其變幻至於如何地步也自軍政府成立以來除委任多數人物外無甚大事表見乃近日自段内閣通電召集臨時參議院而非常國會得一好題目於是又開大會議致電西南各省否認召集參院矣中央政府通令緝拿軍政府大元帥孫文及軍府人物而軍政府又出令宣佈段祺瑞罪狀並亦緝拿段梁湯諸人矣中央政府謂軍府所發爲僞令而軍政府又謂中央政府爲僞政府此亦曰僞彼亦曰僞針鋒相對徒爲言論上之爭執而巳其實軍政府之實力並未充足陸巡閱使陳督軍皆不過虚與委蛇軍政府所恃者惟海軍及滇軍然皆未嘗有所發展雖曾宣言有第一軍第二軍之組織謂將用以北伐然亦虚言多而實事少說者謂軍政府進行十分遲滯其中多有希望調和者也乃孰知近日情狀軍政府又大爲活潑似與陸陳漸有貼近之勢或謂其故由於參議院之召集是明示不欲恢復國會是明示不容納西南要求故陸使平日極願調和者今則漸知調和之無望程璧光原亦一持重之人前曾力辭軍政府之海軍總長而今則與陳督偕行至邕同謁陸使以謀進行方法矣唐少川自回粤後淡然不問時事經孫文力勸而猶不出今則陳督特派雷參議賫携陸使手書前往唐家灣迎迓聞唐將赴桂謁陸矣以唐程二人於民黨關係較深今乃與陸陳聯絡籌議軍情則其故可思矣而中央之對粤近亦漸顯其强硬態度如潮汕方面乃問有海籌海容等五艦之游弋今湘邊之消息方急而潮海之警耗又聞在粤人不能不震驚中央手叚之猛速故對此亦非常注意頃聞軍政府因中央軍艦游弋汕頭恐别有作用已與艦隊各長官密商防範辦法并一面電達程璧光請其刻日返省莫代督亦已飛電陸巡閱使請示機宜並電請陳督軍程璧光尅即旋粤籌商對付之策聞陳程得電後以該艦乘機突入我之堂奥不啻晴空霹靂猝不及防已於支日（四號）下午四時由邕啟程返粤業巳電告莫代督知照又聞陳督軍抵邕後連日會商各種計畫已經决定現於五號（舊曆二十日）由南寗起程回粤七號下午巳抵省近日外間傳說閩粤邊界已有戰事兹查閩督李厚基以泉漳各屬地隣粤境業巳大加戒嚴三都港岷江長門廈門各處海面均有兵艦馳巡北洋艦隊計有海容海籌建康肇和江元江亨及第二艦隊所轄諸艦皆開往汕頭海上防禦可稱穩固並聞李氏巳委北軍旅長唐國謨兼署厦門鎭守使臧志平兼署江漳鎭守使均已到任汲汲設防以故閩潮交界各屬謡言頗熾惟地方尚安堵如常並無何戰事故外間廣傳巳發生戰事未足深信也 
[關於湘南軍報之粤訊]  
　　湘南宣布獨立後兩軍節節布置準備劇烈戰爭惟兩軍邇來動作情形如何尚少確報兹據粤報所載消息湘南劉林軍隊前線本在衡山分佈南冲福田各處最近與寳慶周司令聯合刻正進發湘鄉傳良佐軍分三路進發一由開州沿湘水前進一由湘頴茶園舖沿驛路前進一由湘鄉前進各路兵額約一混成旅相距頗近不日必有劇戰湘南軍官自劉林獨立後不時有電到粤此中消息亦自有可見兩軍之情勢者兹錄一二如下趙恒惕劉建藩林修梅諸人五日致南甯陸巡閱使譚督軍廣州陳督軍電云成密據確實諜報有敵軍約一混成團由珠洲沿河岸向淥口前進又一混成旅由湘潭沿河岸向茶園舖前進又一混成團由湘潭向湘鄉前進我軍對於前面之敵右翼自朱亭附近起至左翼永豐附近之間取攻分防禦之恒惕率混成旅防禦某處前進之敵建藩率守備隊防守某處修梅率步兵及守備隊向某處前進又據諜報有敵軍一支隊由醴陵向攸縣前進現在戰期緊迫我右翼攸縣方面巳有守備隊防守懇迅飭粤軍桂軍分途前進以便援應爲禱趙恒惕劉建藩林修梅歌劉建藩自衡州致粤垣電云日來西路傅軍中下級軍官多與我軍聯絡響應昨常陸某司令亦與我軍溝通允爲内應傅知湘軍勢不足恃紛調北軍赴援懇飛飭所部兼程進發趁此時機挫其銳氣否則日久相持於我軍恐有不利云云周偉宋鶴庚等致南寗陸巡閱使電略云衡永自主純屬公理行動傅氏不思根本解决驟調禍湘之北兵捲土重來又復利用湯屠餘孽大肆荼毒其皓電所稱以湘治湘易而稱之即以毒攻毒勢非擺盡湘省進謀桂粤不止偉庚等錄鏑餘生義爲國死前此不忍操之過急猶冀其悔禍自期今旣怙惡不悛特於朝昌宣布自主脱離非法政府關係誓師進討與西南各省及衡永義師一致進行樓蘭不斬誓不生還除通電湘省及軍隊長官外特此電聞佇候明教湖南守備隊二區司令官周偉湖南陸軍第一師三團團長宋鶴庚曁全體將士冬印 
　　邇來港澳各處盛傳日前陳炳焜督軍直邕陸巡閱使將以陳督軍由桂省統兵入湘等語兹悉陳督軍此次西上僅與陸使譚督密商兩粤出師計畫並未提及别項問題至桂省援湘之兵已由陸使以全權畀諸陸師長裕光將來湘事危急時陸使或親自督師入湘亦未可定惟目前並無令陳督軍由桂率師入湘之議又聞陸巡閱使前定援湘計畫原擬添練陸軍游擊六十營爲續備兵嗣徇譚督之議改用陸軍編制實行增練三師現在巳募足二師其第一師刻巳陸續開拔來粤訓練連日抵省者 
 
 

Page 7

 
 
聞其數約有兩團暫定爲援湘陸軍第一師分紮小北一帶認眞操練莫代督亦問日蒞臨校閱一次 
[粤省財政困難之眞相]  
　　粤財政廳呈督軍省長文云爲呈請核示祗遵事竊查粤省財政向稱困難收不敷支由來巳久加之連年水火兵燹鉅災之餘金庫收入更短支出愈增各前廳長不得巳借債彌縫以顧目前乃日積月累償還無期復增利息負累更重計積欠軍警政費七百一十餘萬元債項一千零九十九萬餘元本廳長蒞任後目睹情形良深焦灼當經切實整頓並設局另籌不遺餘力無如來源有限支用日增舊欠旣須籌還軍餉又追索至急每月不敷百數十萬元東挪西借竭力支持現查每月實收正雜各欵約可得銀一百二十餘萬元連新籌防務經費麻雀牌捐約共得銀一百六十九萬餘元每月應支陸軍警衞軍振武軍滇軍各薪餉一百四十二萬餘元省城警察江防司令曁海軍經費及煤價月需二十六萬餘元其餘外交内務財政教育司法實業各項行政亦需六十二萬餘元總計支出每月約一百九十四萬餘元收支比較尚不敷銀二十五萬餘元若長此以往不特舊欠無清理之日卽按月應支之數又復月有不敷借欵無多清欠愈難負累伊於胡底通盤籌畫廳長職司財政仰屋興嗟無米爲炊難安緘默謹將每月收支實數及應還舊欠軍警各餉曁債項等欵暫截至九月底止列單呈懇鈞鑒月收庫欵應如何撙節開支舊欠債項應如何設法清釐之處理合呈請督軍省長察核指令下廳俾得辦理實爲公便謹呈 
[章太炎致孫中山電]  
　　章太炎自雲南來電云孫大元帥鑒密抵滇七日唐帥態度甚明决心北伐於軍政府事亦贊同一致絕無異論頃外間聞有改組軍務院事此時軍政府已由國會議决若復改組非獨事同兒戲且尊崇國會之旨謂何我公獨力支持苦心如見振天下之大任必先拂亂其所爲深願我公平心忍氣容納羣言以副天下之望總一師旅仗義前驅軍府議會尤當和衷商酌共濟艱難人心苟定進取自易此非特爲我公一身久長計亦欲謀國會與軍政府俱安也章炳麟冬 
[鄂省之參議員問題]  
　　鄂省長王子春以召集參議院明令已發表數日院部來電務限於一月内組織完成鄂省應選派何人不能不諮詢衆見日前曾集政務財政警務高等審檢各廳處長會議一次囑各舉所知聞各官曾擬議及胡瑞霖時象晋李振王信敷等人王氏因查閱舊案南京臨時參議院之參議員鄂省係由省議會選出此次中央雖畀省長以選派之權然有省議會在擬擇定數人交省議會經過投票手續但省議員派别複雜未知能遵照省長指定之人投票否也日昨爲此特請省會代理議長王信敷副議長屈佩蘭到署徵求意見命其與各議員協商妥洽再定或選或派之法故鄂省臨時參議員日内尚難産出暗暮中運動者大不乏人云 
[湖北之國慶紀念]  
　　雙十節爲武昌起義推翻專制創建共和之大紀念此六年中鄂省舉行慶典以元二兩年爲最盛其後年不如一年今兹又當國慶之期乃川滇之爭執未休衡永之戰禍又起且水災遍於國内商賈困於市廛卽以武漢一隅論亦以謡言四起王督軍特諭各機關於國慶日只懸燈結彩稍事點綴所有商學界提燈會運動會均着一體禁止但如各界團體有願赴忠烈祠祭奠者則許其自由該祠燈彩等項由警處派員布置預撥警隊駐守彈壓照料聞王督定於是晨八時親率文武各官前往致祭祭後並不閱兵亦無宴會惟各機關各學校均循例放假一日至漢口各團體則假定漢口安徽會館公祭先烈祭畢各團體着制服往江岸恭迎大總統所題贈漢口各團體聯合會匾額至會懸掛亦並無其他餘興 
[南潯路裁員之續聞]  
南潯鐵路坐辦張佩衡前見公司危迫曾一面條陳改良辦法一面禀承督軍要求潯陽吳鎭守使吳道尹擔保向中國銀行挪借二萬四千元償還短期借欵以救燃眉其條陳内容（一）裁汰冗員以節糜費（二）確定開車時間以維信用（三）加開貨車班次以增進收入（四）趁日幣低落時攤還外債等項第一條今已實行被裁者有協理劉廷琦因終年留滬從不到潯停止薪水總務課長李家瑚因逗留省垣放棄職務卽行撤换其他被裁各課課長司事等計共二十餘人計换入總務課長裘鏡秋等十人被裁各人頗形不平有謂張無停止協理之薪之權者有謂换入各人爲張之私人者故紛紛議論欲與張起嚴重交涉但張之此舉實先得督軍同意故毅然行之云 
[湘事緊急中之贛聞]  
　　永州獨立以來贛督軍署星期六之會議場中已添入軍械局長與測量局長兩席此次會議陳督親自出席所議多關重要至本省防務有十二師全師擔任尚敷調遣而軍械局長以省中子彈缺少急應籌備决議由督軍電京請求頒發并令測繪局長轉飭局員趕繪江西與粤桂湘閩各省聯界之軍用地圖以備應用該局長以事關軍用已命令各班員刻日開始繪製云 
　　贛西毗連湘境迭經陳督電飭該鎭守使方本仁對於湘事務須格外注意兹聞方鎭守使以贛西轄境遼闊統計該處現有軍隊在平時分防各屬尚敷支配若在特别戒嚴時或接近戰鬭區域則兵力尚嫌單薄特將前情呈請軍署添撥軍隊現經陳督核準派出十二團砲兵一營携帶重砲先赴袁州駐紥刻巳封定民船數十艘卽日上駛矣 
[南京快信]  
　　徐州鎭守使張文生日前來省晋謁李督禀承徐屬辮兵編制及最近駐防各處情形李督待禮極隆昨張回徐李督特派齊鎭守使何參謀長李副官副長親送渡江聞張後拖之大辮尚未剪去清江浦憲兵第二連昨送嫌疑犯三名來省巳經司令部收下一爲王杏仁餘爲楊某徐某並搜出黨人函件尚未定辦法 
　　青年會昨晚假估衣廊金陵大學内開放籌賑影戲頭等二元二等一元助賑者甚多 
　　下關校書洪筱寳等昨邀集諸校書訂期假城内某戲園演義務戲一日戲資悉賑順直水災 
　　齊省長擬將汪源渠任爲教育諮議聞齊有二十左右來寗之說 
　　省公署實業科長金其照有改任實業諮議消息 
　　江寗律師公會以律師辦事章程亟待修正特函請北京律師公會迅將該會章程寄寗藉資參考 
　　江蘇全省典業連日聯袂來省昨假四象橋浙江會館開秋季大會籌議貼用印花及增息問題 
　　李督以陸軍部頒發績勳表式到蘇特令各機關遵照塡送 
　　益林鎭緝私營兵譁變一案兹據兩淮緝私統頒劉槐森查明實係地方梟匪持鎗搶刦業經緝私營兵擊散地方未受糜爛 
地方通信 
[松江]  
　　嘉善鬧荒眞相嘉善農民至縣報告蟲荒時因無人照料致被聚衆鬨鬧並將縣署房屋内玻璃窗等打毁聞當時動手毆打者爲姚莊橋鎭之楊小弟沈阿大毛連生及兪家滙鎭之楊少泉等經縣署訪查明白飭警拘拿業將毛連生獲案惟楊小弟巳逃往青浦至此次鬧荒原因暗中實有人唆使楊等不過被動云 
　　司令赴楓校閱松江防守司令何豐林君於十一日上午乘車赴楓校閱駐楓十五團第三營兵士之技擊並攷查該營之風紀防務以昭周密聞何君於今日事畢後即乘晚車旋松 
[蘇州]  
　　蘇垣之國慶日雙十節國慶紀念先期由代理吳縣知事派庶務科員劉子青前往籌備在鎭守使署大堂設立禮堂並在署之前面植園内懸燈結彩陳設各種花品以爲點綴並預備酒筵邀請各界赴宴是日朱鎭守使先于清晨赴上津橋操場舉行閱兵典禮十一時事畢返署其時王道尹蘇關楊監督高檢王廳長水陸警察趙崔二廳長連知事及各署椽屬人員軍界蘇張二旅長以次各官先後齊集禮堂向國旗行禮畢齊赴植園其時駐蘇日本領事池永林一君及蘇關税務司駐蘇郵務局長各西官均蒞園祝賀大開筵宴盡歡而散各國民學校均停課一天由校長教員率領各學生排隊執旗於午前赴胡書記橋縣教育會舉行慶祝禮該會各職員在會扮演化裝遊戲以助興趣軍警政各機關均於門前高懸紅燈國旗一律停止辦公一天各商舖僅觀前街及中市大街等　見有五色旗寥寥數面紅燈數盞其餘則皆若無其事者遠不如往年之興高彩烈矣 
　　連知事赴鄉勘荒代理吳縣連知事以四鄉農民紛紛來城報告蟲荒特於十月十一日清晨乘船分赴各鄉查勘大約須三四日方可旋蘇 
[無錫]  
　　國慶聲中之無錫昨爲國慶紀念日無錫軍警政商學各界一律舉行祝典各機關如縣公署水警專署駐錫憲兵隊警備隊税務公所各警察分所是日一律停止辦公惟警察則仍照常執行職務以維秩序各機關門外高懸慶祝紅燈交义國旗此外無他項慶祝之舉學界如侯氏公學舉行十週紀念並懸掛大總統所頒匾額來賓甚衆次如秦氏公學乙種實業學校及市立第一第三兩校並各私立學校等相率開歡祝會及晚各校學生手執國旗遊行街市殿以秦氏公學童子軍五十餘人全體武裝手執燈彩如地球與大砲模型及虎豹獅象等燈再有繪張勳復辟之燈多盞均屬學生自紥頗稱精彩商會僅懸燈竪旗無别項動作各商店亦俱抱冷靜態度國旗一項滿城商市寥不可覩公圜爲國慶聲中最熱鬧地點執旗及提燈會之各學校職員學生皆整隊至公園多夀樓前對國旗行敬禮一時軍樂洋洋鬨動遠近於秋風蕭殺中忽生如此盛况非國慶紀念四字感人之力而何 
[揚州]  
　　鹽商熱心災賑直管等省水災奇重此間除紳商各界擬發起水災籌賑會廣爲勸募外聞兩淮各鹽商昨亦召集同人會議於各號繳捐領價加天津水災賑欵一項大票捐銀十兩小票捐銀二兩四錢以期集腋成裘由本月十六日始歸四岸運商公所代收彙解災區 
　　錢業最近市况錢業自秋場以來交易平淡錢洋到頭銷路相平是以洋釐錢價未見升沉惟銅元銀洋刻下存底無多據錢業中人云一有銷路即須看漲 
　　五師開運動會昨日國慶紀念日省立第五師範學校開六年度秋季運動會上午八時起由職員率領生徒在大操場齊向國旗行禮畢即開始運動兹紀略如下（一）會長訓詞（二）五十碼賽跑（三）百碼賽跑（四）跳高（五）二百二十碼賽跑（六）撑篙跳高（七）四百四十碼賽跑（八）擲硬球（九）一百二十碼低欄賽跑（十）擲十二磅鐵球（十一）八百八十碼賽跑（十二）跳遠（十三）團體比賽（五十碼輪流賽跳靜姿跳遠立定擲十二磅鐵球）（十四）一英里替换賽跑自下午七時止每節第一二三名均給奬學校用品運動結束以本科四年級得奬最多當場由會長任誠給以銀鼎及優勝旗來賓參觀者四百餘人 
　　統領瀛眷抵揚新任兩淮緝私劉統領之眷屬巳於昨日乘緝私江靖官輪由合肥來揚當由差弁護送入司令部矣 
[鎭江]  
限解欠糧省垣因需欵孔急曾令各縣迅征欠糧滙解昨又特令丹徒縣署限十日内將上年忙漕短解之欵掃數解清以濟急需倪知事奉文後隨諭各糧役依限將催征之忙漕銀兩照數清繳矣 
　　鎭使過鎭海州鎭守使白寳山日前赴甯晋謁李督軍請示剿匪方法刻已事畢於日昨乘車過鎭暫駐今晨卽搭利通小輪渡江回任 
[江北]  
　　馬鎭守督兵剿匪淮揚馬鎭守使原擬於十月七日親督所部赴淮泗各屬剿匪嗣復延期一日於八日九句鐘乃率隊出發先由淮隂漁溝經泗陽漣水沭陽督同第一團郁團長第二團馬團長合力兜剿已將司令部暫設漁溝鎭吳氏宗祠内浦中日行事件委任該署叅謀長朱稚丹代行 
[杭州]  
　　選派省議員之籌備省議員之選舉刻正在籌備中齊省長昨爲此事特致各道道尹電云各道尹覽頃准内務部豔電明年爲第二届省議會選舉年限所有省議會議員選舉法第二十二條二十三條二十五條二十六條規定應在選舉年限前一年着手趕速籌辦等因查選舉法第十四條應以各縣知事爲初選舉監督仰即分電各縣遵照辦理具報勿延總監督齊印又致甌海道尹電云甌海道道尹覽據樂清縣電本届另設省議員選舉事務所組織所内人員及各種經費等情查各縣事務所自應另設人員各種經費均應依上届成案辦理惟調查公費上届由衆議院選舉費開支現應依施行細則暫由各别負擔仰速轉知並分電各屬縣知照總監督齊印 
[嘉興]  
　　小學聯合運動會二誌嘉興縣小學聯合運動會之第二日（十一）上午九時開演到會參觀團體較第一日增濮院第二小學新豐第二第三兩小學新塍第九小學塘滙第一小學縣立第一初小秀州書院鴛湖樂羣兩小學校曁桐鄉縣立崇實校參觀團嘉善師範參觀團等此外男女來賓下午較上午爲多是日結果五十碼賽跑第一周永文（鍾秀校）跳遠第一倪善仁（王店九）餘若德馨女校之八卦刀南湖校之單啞鈴開明校之表情游戲新豐第三之兵式徒式曁各學校之舞蹈均整齊異常來賓運動如第二中校之挷足競走秀州書院之百碼賽跑均精神奮發而第二高小學生之試演眞刀眞鎗單硯田（第二高小拳術教師）之試演單刀雙刀曁拳術等觀者鼓掌如雷會場中由商業校學生組織販賣團販賣各種糖食水菓糕餅紙烟等營業甚爲發達每日約售六十餘元聞該項盈餘擬充作慈善經費此外又有會場紀錄印刷分送來賓 
　　詳報災田確數嘉興今年風蟲爲災已由張知事會同自治委員按照嘉秀兩邑災情輕重詳確調查開單呈報財政廳察核計嘉邑災田三十五萬三千七百五十五畝零秀邑災田二十萬五千五百四十四畝零兩邑災田約占全額十分之四 
[安徽]  
　　撫卹商民之有望前次省垣兵變所有被刦之商號如正泰昌等店前請安慶商會代呈倪督軍邀予撫恤以補損失兹聞倪巳准撥撫卹洋四千元交由該會正會長蔡錦堂副會長陳嗚鑾等量予攤給惟聞該欵現尚未發到一般受損失之商民咸紛紛向該會請領矣 
　　公賣局查獲烟葉近有第二區公賣分局（設宿松縣）賣放煙葉至十五船之多以廢票充大票順流而下舟抵安慶經張局長派員偵獲即函知懷甯縣水警廳將商人船户共十餘人一併逮交縣署澈底根究聞該分局長已有撤换之說 
[廣東]  
　　慶祝國慶日之籌備本月十日爲武漢首義國慶大典本省當道已預備一切派定專員趕行佈置定是日聯赴黄花崗公祭諸先烈華僑人等則定國慶之夕舉行提燈大會各團體報名加入者計至七日下午止巳有十數處軍政府致省長公署文云逕啓者中華民國國慶紀念日前經國會議决全國人民一體舉行歷經遵照辦理在案兹查陽曆十月十日爲武漢首義之日際軍府之新立逢國慶之嘉辰除由本部布告五族人民遵於十月十號懸旗誌慶追祭先烈外相應函請貴省長轉飭所屬官民人等一體遵照辦理至級公誼專此布達并頌日祺 
　　滇軍失去紙幣風潮星期六日午刻有滇軍某團兵士四人手持銀紙一束赴老城黄黎巷廣發錢銀店找换現銀入門時適先有人在櫃找换該兵士遂將紙幣放在櫃上司櫃者因應接不暇未及卽時收受該兵士遂在旁守候旋見有身穿點梅紗衫褲二三人在背後站立霎時間櫃面紙幣巳不翼而飛返顧背後只有一人站立未去該兵士卽將其執住指被此人竊去當場搜檢絕不見紙幣下落該兵士謂失去紙幣二百元係在該店門内失落無論如何應由該店賠償司櫃者堅執不允遂由崗警將滇軍四人及該店伴並在後站立者一併帶回第二區署訊辦詎署員審訊尚未告終突有滇軍十餘人擁至區署硬要將本案各人帶回滇軍團部審理區員見該兵士聲勢洶湧恐肇變端不敢制止只得任其拉去甫將該兩人擁出區署門口即拳脚交施並將指爲竊物者踢至重傷未幾復有滇軍多人續往黄黎巷　發店拿去店伴二人帶回本部如何處置無從探悉現該店巳閉門歇業聞該坊衆擬聯禀當道維持並聞警察廳長據報後亦巳函致滇軍師長要求將本案人等解送警廳訊辦不知此案如何了結也 
來函 
[松江縣檢定小學教員辦事處函]  
　　申報館大鑒十月八日地方新聞欄内載松江通信檢定小學教員一則殊非眞相查敝處以收到各員資格調查表爲數甚多故將各項資格分類彙訂如師範畢業者以三圈記之中學畢業者以兩圈記之其他均以一圈記之此係收到時暫爲記識以便分類而易彙訂並非規定有試驗與無試驗之别至各員應受試驗與否當由省署委員會鑒定不在敝處範圍之内誠恐閱者誤會用特具函更正是爲至禱 
雜評一 
[弄巧成拙（一子）]  
　　中國事無一非弄巧成拙者也而今日之參議院則拙而又拙焉 
　　不速組國會而先設參議院巳似巧而實拙矣參議院議員之出於選派似更巧而實更拙原當局之意以爲指派二字含有多少伸縮之妙用而不知爭執即起於指派之制限不明總統有人總理有人各黨派有人各督軍又有人己操靈魂而人爲傀儡又誰甘者故今日各派間内幕之競爭非常劇烈而督軍如張作霖之起而質問若嘲若諷中央竟無詞以答之測其結果非至進退兩難不止故曰拙之又拙也 
　　難然以味如鷄肋之參議員而爭之不巳又豈智者之所爲哉然而不如此不成爲愈弄愈拙之中國也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[敵襲擊船出現太平洋]  
　　文滙報云十二日上海接舊金山電謂美國雙桅船馬尼刺號由澳洲新南威爾士州開往太平洋海濱中途爲一德國襲擊船拘獲完全被毁 
[譯錄交涉員對於工部局抗議之言論]  
　　大陸報云公共租界工部局致領袖領事三函對於交涉員辦理關於德奥人民之事件有所抗議昨薩交涉員向大陸報發表答覆此項抗議之言論略謂自中國對德絕交後松滬檢查分所即辦理敵僑註册事宜此所成立數月於兹當中德邦交决裂時即着手檢查德僑每遇進行事件輒由該所代表會同捕房捕探執行即此一端亦可爲工部局承認該所及租界當道願爲協助之證所謂註册者即敵僑註明姓氏住址之謂苟不得其姓氏住址試問何以能檢查敵僑乎迨中國對德奥宣戰後各國領事來晤者表示其亟望中國嚴密管束敵僑之意查嚴管敵僑正中政府所欲行之舉動而吾人所已行者正合租界當道之志願且爲租界安寗與秩序計也凡與租界安寧與秩序有益者吾人常願協力爲之是以余（交涉員自稱）正式函告領袖領事轉致捕房襄助俾檢查分所得以施行嚴管敵僑之計畫此非吾人權利與協助之承認乎上海租界乃公共租界也凡有在租界内購地者且須至交涉署註册存案矣今若謂中政府辦理敵僑註册事宜不能無所抗議則吾人誠不明其故况註册事早巳開始於數月之前乎前無所言今則反對何也至於余致公廨讞員之一書則以反對在中國境内拘捕奥人之手續而發查在租界外拘人其逮捕狀先由公廨發出再由交涉署驗明蓋印然後始能發生效力此爲尋常之手續亦即唯一合法之手續也此次捕房偵探北上余先無所聞直至北京内務部來電詢問捕房偵探在京之原由時余始知之然不解其故乃向公廨讞員詢問讞員初亦不知後悉在中國境内拘人之逮捕狀業巳發出旣未爲讞員所前知又未經交涉署蓋印余遂提出抗議蓋以此舉爲不規則之手續也以言交涉署與工部局間關於辦理敵僑註册權之爭端余巳正式向領事團抗議反對之蓋在余觀之辦理敵僑註册一事非工部局應有之職權依照適當手續工部局如欲辦理此事應先由領袖領事向交涉署請求辦理此事之權交涉署當據來文呈請外交部示遵乃工部局竟不照此辦理今外交部與領事團巳收到余反對工部局行爲之正式抗議書矣 
[公廨傳訊不註册之德人]  
　　僑居公共租界靶子路六十八號門牌之德國人喬其新納克因不將姓名職業報明註册經公共捕房刑事科查悉禀請公共公廨出單於昨將該德人傳至公堂先由捕房刑事科代表牛門律師偕美捕房捕頭相繼上堂陳述案情訊之該德人供詞甚長因堂上傳諭免予繙譯故其所供情形不得而知旋經關讞員商之英卓副領事諭令該德人退候下禮拜五復訊 
[德人請提德華存欵之手續]  
　　德人勃郎地斯請提德華銀行存欵爲日用之需已報由和領轉達交涉署電禀外交部核准函致德華清理處旋據清理處復函稱該德人譯音是否與德華帳内洋文名字相符應飭來處接洽具領云云交涉署巳據以轉復和領查照轉知 
[英商會歡宴中國商董]  
　　字林報云八日晚間本埠英人商會在滙中西餐館筵請中國商會董事此會目的在明白表示中英兩商會固有之友誼並予雙方對於中國出口貿易各重大問題交换意見之機會是晚英總領事因政體違和未曾赴席有演說詞一篇託英國商務委員宣讀席間英商會會長奉觴歡迎來賓彼此對兩國元首致祝後商務委員即宣讀英領事之演說詞指陳捐税煩重幣制不一交通不便礦律與公司律不完善皆足妨碍中國商務發達之情形繼起演說者爲宋漢章（言改革幣政之計畫）蘇筠尚（言釐金之害）唐露園（言中國鐵路之發達及其所必戰勝之困難）諸人最後沈聯芳代表中商會表示謝意並主張中英兩商會應組合一委員會研究關於公共利益之問題英商會會長代表英商會贊成此議謂當立即設法俾此議可成事實 
[上海與海參崴之交通阻滯]  
　　海參崴商業本盛每年進出口貨爲數頗鉅海滬交通僅有俄商義勇艦隊普大迷號佐治號品財號野那號數艘以資輸運他國雖欲競爭添闢航路乃格於俄例迄無繼起自歐戰起後該隊輪舶缺乏有充軍中輸運者有遇險沈没者有機鍋損壞不堪行駛者各商貨物山積急待裝運俄貨水脚自七元漲至二十六元嗣後一輪且無而客貨遂益覺阻滯至近日始悉品財號一艘現巳修好行將往來行駛云 
[近數日之金融市况]  
　　金融市况近日似稍轉機自八日至十二日各銀行外洋雖無進口亦無出口而北路各埠則到銀甚多計天津烟台來銀十三萬五千兩又洋四十二萬元又北洋機器銀元一萬一千元青島大連來銀三萬五千兩又洋三十在萬七千元又祥茂洋行自天津裝來銀八千兩中孚銀行自漢口裝來洋七萬元交通銀行自漢口裝來洋八萬四千元長江各路來洋五千元又小洋八箱合計洋四萬二千元至出口祗有裝往廣東金條值銀六萬七千兩又小洋四十六箱計洋十四萬元以故近日銀拆略鬆市面看穩云 
[電請查案准免麥料税釐]  
　　上海總商會致鳳陽關電云蚌埠鳳陽關監督鑒據麵粉公會略稱製麵原料用麥奉財政部税務處核准暫免税釐並另訂專章通令遵辦在案上海各麫廠遵章呈准江海關監督發給運單採運麥料經過關卡一律憑單驗免現在鳳陽開所屬臨淮正陽蚌埠懷遠盱眙五分關仍舊照徵與各處分關辦法兩歧懇亟電請鳳陽關監督迅賜維持令行該分關查照通案憑單驗免前來查廠用麥料准免税釐有案各處關卡均巳照辦應亟電懇准予飭屬免徵以符成案而維實業並祈電復上海總商會 
[天津水災後之商業消息]  
　　津地水災後商業頓形寥落直至近日本埠津帮號家得電津市漸見復原需貨甚多以故昨日太古洋行通州輪船開往天津津帮共裝出疋頭雜貨米糧麵粉藥材紙頭等貨爲數甚多一時津帮報關行異常忙碌 
[津埠災民紛紛來滬]  
　　怡和公司官陞輪船昨由天津開駛來滬抵埠時搭客登岸甚爲擁擠男女老幼竟達數百人之多情形極爲狼狽據云天津近畿一帶水勢仍未稍殺房屋倒坍不計其數露宿風餐朝不保夕是以紛紛來滬避難現天津各輪船碼頭守候輪船班期來滬者人山人海而本埠各旅館客棧之利市可預卜矣 
[赴法華工被汰回國]  
　　去年夏間法國在天津招募之華工五千名運赴巴黎等處充當砲彈廠及鐵路等工人期以三年回國詎此項華工至法後經各廠分别考核其中粗笨及强横不馴之徒計有三百餘人除巳於便船遣回數十名外尚留在法之二百七餘人經法政府派員押登法公司輪船遣運來滬並先期電令駐滬法總領事俟該輪抵埠時轉令捕房加派探捕前往照料以免滋事並設法轉運天津交由該處地方官分别遣散法總領事署接電後知該公司船於前晚抵淞下椗故於昨晨九時用電話據情知照捕房經施總巡卽派西探越捕等會同探目黄金榮帶領各探夥馳至外灘法公司碼頭照料未幾由公司駁輪運抵碼頭此項工人即分别登岸至十時許由探捕等帶領至大自鳴鐘禀明施總巡請示施君諭令探目黄金榮將各工人引領出外暫行安置至晚間九時押登太古公司之通州號商輪運返天津交由當地長官遣散惟此項被汰工人因未入廠工作是以均身無資財故抵埠後午晚兩膳及茶資等費概由黄探目派夥前往飯館茶店接洽擔任俟若輩登輪後開賑呈報領事署請核支領致聚成館等飯店素菜白飯均被食一空云 
[鎭昌輪船准予註册]  
　　上海縣公署昨接省公署訓令云案准農商部咨開接准咨稱轉據上海縣呈稱商人朱葆三等招集股本銀十萬兩在該縣地方設立鎭昌輪船公司具報章程概算股東名簿證書股票式樣註册呈式懇予轉咨註册據情咨請核辦等因並據該公司呈同前情遵繳册費到部查此案前准交通部咨稱該輪行駛航線起上海訖長沙尚無不合業經塡發船照咨請核辦等因當經本部批示准予備案在案兹閱所報章程等件除原章第十四十五各條應照後開各節轉飭遵改具報備核外其餘大致尚合應准註册塡發執照一紙請給具領呈縣註册所應留存之辦公費五元一併發交咨行查照分别給領等因合行抄件令仰該知事即便遵照轉發具報計開（一）原章第十四十五兩條内半月前及半月内數字應遵照公司條例一百四十七條規定均改爲一月前（一）原章第十六條内旣訂明每股有一議决權而第十八十九兩條所擬有議决權之股東一語其有議决權之數字應删（一）原章第四十 
三條旣訂明本章程未盡事宜悉照公司條例辦理第三十六條全文應删 
[兵工廠趕造快砲]  
　　兵工廠定章每年應造過山陸路兩種快砲共四十八尊隨時解部候撥軍用兹自宣戰以後各要塞砲台陸軍各師砲團均須添置快砲各軍廠每年額造砲械尚屬不敷故由陸軍部飭兵工廠趕造七生五口徑過山快砲五十六尊限以一年造竣謝總辦奉飭後查得造砲材料均可自行配製惟炮彈開射時所需之彈簧必須用舶來品裝置因中國自造者軟硬不匀不能適宜之故惟自歐戰以來此項彈簧購存者巳將告罄故擬先派良匠研究製造彈簧使與舶來品無異以免利權外溢一面令砲廠主任黄君配齊砲料督匠趕造並派員會同工師揀選純鋼材料以便製造彈簧 
[巡長無心擊斃巡警之結束]  
　　淞滬警察游巡第二隊（駐防本城西馬橋梨園公所）巡長周以樑於本月九日下午因揩擦手鎗鎗珠突出擊斃該隊二等巡警閻恒當由該隊長郝采章申報警察廳並將周函送地方廳經檢察官將閻尸驗明判令該隊棺殮候究在案兹悉此案徐警廳長自據委員到隊偵查禀復後當以周以樑將閻擊斃雖出無心然該隊長郝采章及劉巡官均難辭失察之咎各着降爲代理又罰俸一月又伍長喬玉山事前照料不周着停升一年以示儆戒而周以樑已經檢察廳檢察官預審起訴昨由審判廳推檢各官開庭辨論據周栱年二十七歳直隸人在游巡二隊當巡長與巡警閻恒素來交好此次事出無心求察問官得供從寬判周罰洋二百元了案 
[八誌牯嶺路之暗殺案]  
　　牯嶺路十七號門牌大源鹽棧内之鮑效卿被人用繩勒斃後旋經捕房將跡涉嫌疑之成衣匠梁金川包車夫董大顧正山（即阿四）及聽差沈聽意程元一併拘解公共公廨迭經訊供收押在案昨晨由廨復訊捕房將見證老五傳案請訊卽據屍屬所延之代表律師譯稱可以帮助捕房破案要求展期研訊等語旋據捕房代表牛門律師投稱此案關於暗殺捕房非常注意然經中西包探一再調查毫無證據應請訊奪經中西官核供判被告各人仍均帶回捕房候原告查明證據於下禮拜五再訊 
[中西官對於僞造護照案之不同意]  
　　公共總巡捕房刑事科呈控奥國人肯特勒與余誠彩陸鑑齋尚允祖等串同僞造奥國領事署護照一案迭經公共公廨研訊明晣判余誠彩及案證周道志陳國熙等開釋肯特勒交捕看管陸尚兩人各交一萬元人洋並保候會商堂諭宣佈在案昨由捕房將肯特勒與陸尚兩人解廨請示兩造代表律師亦均至案經關讞員商之英白副領事未能同意卽經關君援筆判曰此案本會審官與陪審官意見不同陸鑑齋尚允祖應押候下禮拜五會商核辦 
[奥領事署奇案之枝節]  
　　庽居公共租界四川路八十八號九十號門牌爲牙醫生之奥國人肯勒特與德國人卡而司他（即康司脱克）均係圖刦駐滬奥國領事署緊要公文並鎗斃同伴梅爾喜案内牽涉之人業經公共公廨訊明判均交保開釋在案兹悉肯勒特日前至公共總巡捕房指控卡而司他於本月五號午後六時至其庽所用言恐嚇使其以後不敢再至英美會審公堂作刑事證人等情昨晨由西探目祁文司傳同見證西人修勃脱克米盼司開等將被告德人卡而司他傳至公廨先由西探目祁文司上堂禀明前情並將被告與見證兩西人傳案請究繼由原告肯勒特偕證上堂譯訴被告用言恐嚇情形訊之被告供不承認經關讞員核供商之英卓副領事會判被告卡而司他交五百元人洋並保另具安分結開釋 
[公廨開訊截刦金條之盜匪]  
　　南京路大豐永金舖被刦金條七百兩業經内地警廳拿獲盜匪陳金川張祝甫陸會堂張二郎顧學福婦人陳張氏等男女六人搜出原贓金條一根及手鎗子彈解經警廳司法科訊供後交由戈登路捕房帶回分别管押昨經捕頭諭令華探目陳永康包探毛伊文與西探煞辣文將陳等男女六名一併解至公共公廨經中西官升座研訊卽據該探等上堂禀明前情並將原贓金條及手鎗子彈呈案請察旋由該金舖經理施善畦偕證劉古好投訴當時被刦情形經王肇之襄讞核供判陳等男女各盜仍分别還押候下禮拜五訊辦 
[巡捕追獲盜匪]  
　　法新租界白爾部路三十四號門牌順興雜貨店於前晚十點半時店主鮑金元出外批貨未回祗有伊妻陳氏及同居樓上之婦女與夥友李阿四等在店突有身穿短衣口操江北音之盜匪兩人到來一匪先將鮑妻陳氏撳住袖出手鎗嚇禁聲張一匪入店將賬檯抽屜内之大洋二十七元小洋五角及銅元七千有零搶去並欲强捋李阿四手上所戴金戒被李推跌倒地該匪爬起向北圖逃經李尾追喊捕旋由巡捕到來在愛多亞路追獲沈阿二一名將手鎗奪下鎗内裝有子彈二粒並在身畔抄出三粒解入捕房捕頭略詰數語諭飭押候解送公堂嚴懲並輸各探緝拿逃匪到案究辦 
[浙省水警巡官來滬獲盜]  
　　湖州城外西市鎭某布莊於上月間被盜刦去銀洋衣飾並拒捕傷人一案當經追獲盜黨三名供出同黨高志祥沈海昌等匿居上海梵航渡當爲浙省第一水警巡官黄某所聞特於前日乘坐滬杭火車來滬會同兩浙緝私營倉長李某前往查拿在梵航渡湖南人劉姓家内將高沈二人拿獲抄出盜贓及白郎林手槍一支及子彈等件私鹽數十包一併押解浙江水警廳歸案訊辦 
[獲盜水警咨部請奬]  
　　水警第二廳接省公署令略謂此次得獲搶刦浙省天凝莊典當案内之盜首郭守昌汪得勝二犯乃由第一專署所部三分署長王夀良購線督率巡官警士設法緝獲得以解浙歸案究懲深爲出力實堪嘉尚自應奬勵以昭激勸令仰查取在事各員履歷送候咨部請奬等因昨經趙廳長飭第一專署遵辦矣 
 
 

Page 11

 
 
[嚇詐案又訊一堂]  
　　温州人倪黄裳延代表律師在新閘捕房指控同鄉人程子平（即程國平）於七月二十八號串同彭品臣（即彭公正）仿摹伊友周幼谷之筆蹟書寫信函將伊騙至白克路六百十四號門牌屋内用手槍恐嚇勒詐洋三千二百元及金戒時表等情業由西探目斐司蓋潑華探目李星福包探衞金福將程與彭緝獲解送公共公堂迭次研訊各情巳詳本報前日午後由捕傳集人證將程彭兩被告押解公堂經關正會審官會同英白副領事升座刑庭復訊先由原告代表律師上堂陳述案情並詰據見證顧桂華投稱伊在白克路六百零九號門牌栽種花卉於七月廿九號被告程子平來租六百十四號門牌房屋餘不知情繼據周幼谷投案供稱與原告素來交好乃父之財産約有二十萬係做藥材生意發積我與兩被告亦均認識七月二十九號我曾函致原告囑往南京有差使不知如何被程子平等仿摹我之筆蹟向原告嚇詐鉅欵云云又據三馬路民和里某妓院内之妓傭沈阿寳姐投稱舊曆六月初八日原告與程子平來院後見程用手鎗向原告恐嚇勒索鉅欵不遂去後至十一日原告來向我借洋六百元交給程子平是實供畢由被告程子平之代表律師與彭品臣之代表律師向各見證逐一駁詰之下中西官以時巳薄暮不及研訊遂判兩被告還押候再訂訊 
[珠寳店被騙]  
　　滬城邑廟慶昌珠寳店前日下午忽來身着西裝場面闊綽之某甲偕一友人張天時到店自稱爲北市恒泰典當主人今來選購珍珠該店中人認爲大主顧竭誠歡迎當時選定值洋一千七百四十六元之珍珠甲卽付與某銀行二千五百元之支票一張並命張在店等候己則取珠歸家以便交與眷屬觀看店中以張在店且有支票故而不疑不料甲去後良久不到該店執事始起疑心乃派夥友張福祥王慶泉等赴恒泰詢問並無主人購買珍珠情事復持支票赴某銀行查對經該銀行察得此票是五元塗改二千五百元即將所改之票扣留盤詰經張福祥等據實聲明該銀行亦派人到慶昌店中證明無訛遂將該票塗消另行换給五元之票於是慶昌明知受騙立將張天時扭送一區二分駐所請究王警佐傳到張福祥王慶泉等訊悉前情判張天時收押昨午備文將張天時派警申送警察廳訊辦張福祥等着自投警廳候質 
[電燈公司股東會議合併事]  
　　内地電燈公司與華商電車公司合併問題曾經雙方迭次開會集議電車公司自邀集各股東會議後巳將規定辦法四條之草議案送請電燈公司查核各情巳紀前報兹悉電燈公司昨日下午亦邀請各股東開會研究該草案應否修改經各股東磋議良久尚未决定一俟該草案雙方認可後即可訂定歸併手續 
[續誌冷作工人之求加工資]  
　　本埠專做軋花刀之工人現因又欲增加工資各店主未允致起罷工風潮已誌前報昨日該業公所邀集店主工人會議工人到者數十人首由顧李兩領袖宣言上月已經雙方議决允許增加工資現在未滿一月又欲增加各店實難承認工人代表陳金培等四人聲稱各工人共有五百餘人今日到會者甚少不過與店主感情起見未便即時抛棄工作惟現在工人方面實因外國派人在滬招募華工往外洋工作薪水甚厚現有華人陳某經招工人前往約有百餘人聞巳訂立合同不日出洋以致各工人不欲增價云各店主聞悉以現在新花上市各軋花廠定貨甚夥若被招去深恐不及出貨頗爲躊躇正在會議時接日商軋花廠來函詰問略謂因何工人疊次罷工吾廠家前與各店訂購之貨均訂合同不得延遲如延罰價目下十一月將届屢聞各工人罷工誠恐被此損失故請貴同業注意整頓工業條規云云各店主接函後再三磋商祗得勉允增加每把工資一分加後弗得再有罷工須永遠遵守並令工人方面舉定代表十六人與各店主訂立合同以免再生異議 
[扣留絲線業巳發還]  
　　大南門外仁昶泰昌兩梁坊派司至北市祥生利生昌祥記等絲線店收取交染絲線行至老北門外民國路被税務所丁指爲漏税拘送該所將絲線扣留勒令補捐以致梁業及絲線店同人疉次集議討論對付等情兩誌前報前日各染坊又邀集同業在該公所會議僉以吾業不過代客染貨萬無代客捐税之責現應公同將此事通告南北各絲線店籌商對付而絲線店亦即邀集同業會議將此事經過情形函告南商會請將萬難補捐情由面陳税務所長將被扣絲線發還該會顧會長接函後即與税務所長討論良久旋即允准照數發還一面令巡丁以後坊司携線切弗拘局致起風潮故昨日該兩坊至税務所巳將被扣絲線領回矣 
[大成節祭孔紀]  
　　昨日爲大成節本埠各省公民尊孔會職員於昨日黎明齊集西門外長樂里事務所八時許羣詣文廟致祭到會者四五十人主祭者爲正會長曹驤助祭者爲副會長張藩會員董東蓀等按照禮節行禮祭畢由正副會長相繼演說至九時許始散本埠公私立各學校昨日亦均放假一天 
[寰球學生會孔誕日之開會]  
　　昨日爲孔誕期各校均循例放假一天以爲紀念寰球中國學生會日夜校亦照例停課於上午八時會集全體教職員及學生開會慶祝首由朱少屏報告開會秩序並略述孔子學問道德足爲吾人崇拜之大致繼由全體學生唱崇聖歌並行三鞠躬禮禮畢教員沈繹之演說大旨謂吾人當爲精神上之崇拜不當徒爲形式上之紀念次由學生周懷德潘廷幹潘權王振基曹臻庠何道生王天德等先後登台演講有講孔子之歷史者有講其平日嘉言讓行以爲勗勵者有推崇其道德及哲學者末由朱少屏引用成語勉勵學生而散 
[中華工業專門學校之尊孔]  
　　新閘辛家花園中華鐵路學校本學期遵照部章改爲中華工業專門學校昨逢孔子誕辰上午十時舉行謁聖禮堂中供孔子像陳列鮮花全體教員學生行三鞠躬禮禮畢開會首由監學胡伯泉演說略謂孔子教人分爲四科而德行爲四科之冠可知道德與學問相維繫又共和國雖重法律但法律祗能防制於有形而不能約束於無形若道德之說不昌明法律之執行恐亦有時而窮云云繼教務長葛耀良演說略謂孔子之道正心誠意而先之以格物致知所謂形上必先形下又歷引泰西文化進步之速詞畢散會宣告放假一天 
[青年會夜校今晚開學]  
　　前昨兩晚爲青年會商業半夜學校招考之期新舊生之報名入校者頗多入英文科者二百九十餘人國文科數十人東文十餘人此外肄習商業各科及新添之銀行簿記等科者亦有百餘人現在各科尚有餘額願求學者速往報名揷班遲則無及也並聞該校於今晚（星期六）七時行開學禮請全國青年協會幹事韓寗君蒞校演說云 
[濟生會辦賑員之報告]  
　　中旺弄上海中國濟生會昨接駐津辦賑員佘桂笙來函内稱日前發上一電報告津埠二次被水奇慘情形想已宣布同入竭力籌辦正在事急之際有濟安自來水公司中西董事發起助欵千元央孫君仲英出而施救以冀功歸實濟孫君以事關善舉義不容辭當卽應允並自捐五百元假紅十字分會名義特設事務所撥辦事員數位入手辦理各友因孫君出來擔任卽時籌集八千餘元弟亦略盡義務所以借重紅會者因以現成機關諸事較易若另尋人帮忙一則中秋節届營業攸關二則遭水者多自顧不暇萬難成事至於捐欵亦巳一而再再而三會猝集得此數實非意想所及統計津郡被災者約居十分之七除其他慈善機關分投施救不計外孫君用船三十隻三日内救出居民五千餘人在宜興埠設院留養婦稚五百名爲之預備衣食其餘災民商諸工部局在租界内安置周妥此舉雖適爲紅會增其名譽然孫君現爲本會駐津賑務處帮忙則雖謂爲本會之小試其端亦可也惟弟等所最怵心者因津埠急於洩水將下游擋住水勢不能宣洩之鐵道關掘多處以致本未漫水之南窪一帶百數十村莊同時頓成澤國該處地勢極低且又素號瘠苦今以並非天災之地爲救城廂租界而使無辜之百數十村憑空罹刦且受苦更甚於津埠津埠地方日來有各慈善機關從事拯救災民已有生機獨該處無辜之災民旣受以鄰爲壑之慘尚未有人注意道德良心上萬萬說不過去正與孫君籌商辦法間一再接電相機急賑就滙存饒陽備振尚未撥用之欵暫挪應急如釋重負當卽商請决就無人籌辦之南窪地方趕爲調查施放以免向隅而副本會辦振不落人後之旨惟災巨地廣非二萬金不辦饒陽餘欵五千餘金不敷甚巨除電請迅籌巨欵添撥並添派數人助理外合再馳請尊處再賜設法速爲籌滙是爲盼禱該處路遠溜急往返調查頗爲艱險一俟調查詳細即行着手辦理餘再函陳云云該會接到前函之後已開臨時緊急會二次决意添欵往賑南窪並電促駐饒陽辦賑之馮學棻趕緊將饒陽賑務辦完回天津相助佘桂笙布置往賑南窪又先後由中國銀行滙去八千元以便撥用至水災冬賑所需之厚棉衣褲業經加工日夜趕製巳成三四千套本日九日巳函致海關監督公署請領免税護照以備陸續運津接應惟現下開往天津之船隻甚少火車又不能直達天津運道艱難該會中人頗爲焦急目下河南災情亦重已勘而待賑者計有扶溝侑川虞城柘城開封新安榮澤氾水鹿邑西華内黄孟津十二縣候勘者有杞縣商邱永城鄢陵湯隂中牟輝縣七縣該會現已派定會員張賢清爲駐豫查賑員不日出發云 
[水災義賑會議事錄]  
　　京直奉水災義賑會因愛儷園閉幕後結束事宜連日在中國銀行事務所邀集官紳商各界集議兹將所議各事錄下（一）報告收欵總數（二）放振辦法（三）酬答義務團體手續（四）蒙仲光穀書（五）汽車彩劵（六）勝家公司執事諸君捐助縫機彩劵（計八百張）（售去六十四張尚存七百二十六張）（七）收束游劵及捐助物品事（八）杭州來函願設分會募捐（九）廣東戲館願演義務戲六天（以六成助捐四成作開銷有十歳女伶同演請會代領護照）（十）關君來函應如何答覆（十一）婦孺救濟會紙紥台擱損失應否貼費（十二）濟生會棉衣樣子尚有該會職員中提出應議事件不及提議者續開會議時再行交議 
　　又函云京直奉水災義賑會於十二日下午四時繼續開會與會者如馬懋勳杜梅叔王一亭魏清濤田資民項如松謝蘅牕徐乾麟陸伯鴻姬覺彌宋漢章陸維鏞趙芹波張郎齋洪文廷陳榮華徐少棠蔡春芳諸人並先期柬請濟生會代表如陳潤夫張賢清陳少舟黄慶瀾陳祖慰黄國英君等先後蒞會討論放振辦法首先公推放振員七人（護軍使署一人道尹及知事警廳長合舉一人哈同君姬覺彌君合舉一人商界合舉二人濟生會合舉二人）指定三人往奉天北京直隸各二人定即日整裝起行一面拍電達各該省官商詳查災况俟該會放振員到省認爲確切彙議辦法卽分别災情輕重從事撥欵放振 
[關督亦接募賑函件]  
　　江海關馮監督昨接財政部總務廳函云奉廳長交下京兆水災籌賑捐啓諭即分送部屬各機關分别勸募等因查此次京兆水患災區甚廣待賑孔殷務祈尊處廣爲勸募以惠災黎所收捐欵並希連同原啓從速滙寄交本廳彙繳以重賑務云云馮監督巳遵照辦理矣 
[中孚銀行分設漢口]  
　　本埠中孚銀行現於漢口設立分行業巳開幕並聞該行現設分行已有數處代理通滙處數十餘處將來尚須逐漸推廣設分行於各大埠以資擴充 
[西人操演救火技術]  
　　公共租界救火聯合會與法租界救火會聯合定於今日午後在泥城外賽馬場内操演各種救火技藝並在福州路西藏路口建設三層高臺頂上安置草人入晚用電火焚燒俾使各會員爭先往救以顯技能届時定有一番熱鬧故昨日老閘捕房捕頭預飭中西探捕届時分往賽馬場妥爲照料以免人衆擠軋 
[巡警務須注意軍械服裝]  
淞滬警察徐廳長昨日齊集各區内外勤各巡官會議對於保存軍械服裝一事當衆訓諭略謂警長巡士之軍刀鎗械係爲防禦器具應於落差之後措擦潔凈匆使生銹凡遇天雨携回即當揩抹乾潔即如鎗之彈膛乃係藏彈備射之處設有不妥亦當先爲設法試驗須得靈便倘遇緩急方能開擊至於子彈最忌潮濕其存儲軍械之庫房自宜隨時整理清潔又服裝攸關風紀换季之後亦須隨時翻儷以免霉爛應當格外注意如在揩擦鎗械時際先將彈膛檢閱有無餘彈切勿草率致生禍患着卽誥誡各巡士一併凛遵等語各巡官回區後已切實傳諭各長警知照矣 
[大東門内退屋讓路之近情]  
　　大東門内大街面北一帶房屋前由工巡捐局飭令各業主雇匠退建於已塡之肇家浜基刻已分别動工大半落成尚有延不遷拆者由局飭催趕緊興工退讓以歸一律所有巳竣工之市房曾經該局税務處派員編釘門牌以備征收地方税 
[租界典業議改收當金飾辦法]  
　　典質公所近以金飾市面漲落不定營業方面頗受影響如仍照向章十八個月爲滿受虧更甚爰於日前邀請租界同業齊集公所議决自本年舊曆九月初一起凡收當金飾改以十二個月期滿其餘衣物等件與金銀珠飾併當一票者仍照原章十八個月爲滿業已禀准英工部局法捕房總巡核准即於是日實行 
[請領槍彈護照之手續未完]  
　　亞細亞火油公司昨日函致交涉署謂現向江南製造局購買來福鎗四枝子彈五百粒爲保護公司所定造之宜昌重慶兩輪船之用請爲給照等情交涉員復以此事應由本國領事致函到署再行核辦 
[小東門内火警]  
　　昨日黎明四時半小東門内東街聚奎街口八十四號門牌興隆園水灶樓上因撥翻洋油燈火延蚊帳旋卽冒穿屋頂經崗警瞥見急用電話報告救火會鳴警各驅皮帶車馳至灌救得即熄滅僅燬去樓面二間及雜物等件事後經一區二分駐所王警佐派探調查並傳該園主黄志仁詰問姑念係無心失愼判罰洋四元 
[輪船上又獲私土]  
　　海關扦巡洋員於上星期間在浦東楊家渡招商局碼頭圖南輪船上抄獲大宗私土五火油箱（價值二萬餘金）販土之人在逃未獲詛此次又有土販某甲由營口乘該輪來滬於前日（十一）午後四時抵埠停泊楊家渡碼頭該扦巡洋員等登輪逐一搜查在搭客行李中抄出私土十餘磅並大洋一百元詢諸該輪水手均推諉不知故將行李烟土銀洋等一併帶回關内存候核奪 
[發行藥品請示保護]  
　　日本爾籐醫員爲著名醫學博士創製各種藥品向歸本埠亞支奶洋行經理運銷中國頗受社會歡迎近又發明仙鹿牌魚口珠及銀衣明丹兩種藥品發行以來甚著靈效該洋行因恐奸商假冒商標僞藥害人特禀請駐滬日本總領事官照會江浙各省省長曁交涉員給示保護云 
[扛夫之大格鬭]  
　　南市十六舖大達碼頭鴻安公司因棧中芝蔴一百二十餘包急需裝輪出口碼頭各夫役不及承挑添雇野鷄夫帮同出棧昨日挑運竣事算給工資有扛捧頭某甲强扣野鷄夫扛力回佣衆扛夫不允始則口角爭論旣而甲至浦東爛泥渡鴻安公司碼頭上召集扛捧夫湖北人數十名至大達碼頭雙方大起格鬭野鷄夫人數不多受傷數人旋由第一區警署訪悉恐肇巨禍急派長警前往查拿各扛夫紛紛逃回浦東當將受傷者帶回該署問明起釁緣由飭送醫院醫治一面函致鴻安公司請將該扛棒頭送案以便移送警廳司法科訊核 
[行兇毆捕之科罰]  
　　新閘捕房一千零五十五號華捕魏漢文指控僑居靜安寺路四十五號洋房内之德國人陸門與卡培尺兩人於八號夜半在其寓所門首行兇扯碎警服等情昨由捕房將被告兩德人傳至公共公廨請究先由魏捕上堂訴明該被告等因不給黄包車資與黄包車夫吵鬧上前詰問即被掌頰並被扯碎號衣等語繼由黄包車夫李小四子欒四投訴是晚在張家浜拉被告兩人回家迨至門首向索車資被告出示洋一元並不付給車資卽行進内因在門外喊呌被告又出外適原告華捕到來訴明其事轉向索取而被告卡培尺即揑住華捕之手陸門將該華捕掌頰是實訊之被告等供稱當出大洋一元令該車夫等找小洋數角彼無錢找出乃欲進内取錢付給忽有華捕出爲干涉並未將其行兇等語並由西人法特爾到堂證明當時情形經中西官核共以陸門不應行兇設捕判罰洋五元充公卡培尺開釋 
[婦人被拐案牽涉]  
　　住居北浙江路和康里第四弄之婦人佘氏因内地警察廳查獲被拐小孩祁小三仔案内牽涉昨由該廳派警備文報請捕房協往將氏傳至公共公廨經中西官訊供一過判氏自赴該廳投質 
[限期理清欠欵]  
　　信孚洋行主前投法公堂控請訊追某廠主徐連生虧欠銀八千兩等情徐供認欠洋倩沈明高陳月屏謝端甫三人公同作保清理判令唯予沈等三人具保出外向原告理處迄今尚未保出原告續求訊追沈明高稱蒙准商人等三人公同具保因謝端甫係徐廠中用人難以作保故未保出求請核示判准沈明高一人具保出外限十四天理楚 
[欠洋憑摺判還]  
　　猪作主唐維生前投法公堂控租開曹萬生肉店之楊小寳虧欠貨洋一千二百七十五元求請追還等情楊先不認欠洋飭吊賬簿察閱被楊母奚氏揩住不肯交出後經捕房將奚氏傳至捕房方肯交出楊始稱並無虧欠如此之多迨查賬簿已殘缺不全無從核算惟因逐日付貨收洋均書明摺子之上故諭令捕房將摺子算明候斷在案現已算明實欠洋一千一百十七元禀覆公堂傳同原被到案判楊交一千一百十七元人銀並保出外限一月理還 
[迷路女孩待領]  
　　女孩萬阿貴前日在閘北地方迷路當被崗巡查見解送警署轉解司法科經段科員訊據該女供稱年十三歳江北籍住一百開地方判送慈善團留養候查傳家屬到來認領 
[竹匠失足跌斃]  
　　已故前清郵傳部尚書盛杏蓀之靈柩暫厝於靜安寺路住宅内定於隂曆九月初三日舉殯運回常州原籍安葬已由其家屬預備一切儀仗並在住宅門前雇匠搭蓋牌樓記於前日有竹匠沈杏生因工作不愼失足跌地當時氣絕經新閘捕房捕頭查悉飭探將尸舁入斐倫路驗尸所報請公共公廨中西讞員相驗昨經尸屬禀准免驗自行棺殮 
[工巡捐局批示]  
　　工巡捐局批嚴發發禀單地糾葛請予勘辦由據禀已悉查該民人所稱掯不給照係因租地糾葛而起仰候查明再核此批 
來件 
[上海醫院來函]  
　　敬啓者隔昨報載救火聯合會員嚴永汀從高墜下内部受傷經敝院施治後内腑受傷尚無大礙惟右臂肘骨巳經跌折恐醫治不能復原或致成爲殘廢云云查嚴君受傷時勢似沈重然經敝院醫生診察並無折骨等事恐傳聞失實合即函達希訂正爲禱 
雜評二 
[中英商會携手（步陶）]  
　　中國商務之不發達商人常識缺乏固居其半而官場種種阻礙要亦不能辭其責如釐税如幣制如礦律公司律等英領事昨於中英商人盛會中蓋已發其凡矣其時華商董事會之宋唐蘇沈諸人對上各問題亦各有所發抒但其難其愼鑒此衷曲而爲實際之改進者其權初非僅屬於商人然則掃除一切門户黨見之爭以力求所以利便國人對外貿易之發展夫豈非今日官場所亟宜有事之一端哉乃若積弊所在中國商人自知之而中國有保衞商人之責者反不能自爲致力以免除之致勞友邦賢達殷勤欵曲以相勸告其可愧爲何如也雖然他由攻錯旣獲友邦商會之先施雅意則相與提携而得其無形之裨益巳自不少加以農商當道近自宣戰以還對於海外貿易似亦漸加注意寬以時日安見所慮以爲華商障礙之端不終獲消減也商會諸賢尚其勿負此發展商業之良時也可 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬請自由談諸君代撰樂歌國歌啓] [  嬾眞子]  
　　粤自苗民逆命干舞見於兩階獗狁内侵車攻詠於六月他若伐崇伐密類譜歌詩戍甫戍申迭傳篇什漢有匈奴之役而大風一曲思得猛士守四方唐受回紇之尊而立部諸班能以武功歌七德是以聽輿人之頌定覇則伐木益兵賡壯士之歌入關則長驅奏凱由來爭戰有沙場烽火之憂不廢謳吟叙僕馬風霜之苦蓋欲作健兒之氣俾知板屋之同仇必代寫思婦之情深念征車之獨宿此出塞之曲從軍之行所以發爲詩歌即可登諸樂府也今者宣戰旣頒布明文出兵將成爲實事頃聞國際委員會長於前日開會時報告樂歌國歌應請教育部從速訂正以便採用各等因（見本報上月三十日）竊維教育部釐訂歌詞不過從國際上而擴張其聲勢自由談每塡樂府則多由民意中而發露其眞誠惟我同志諸君本懷葛之遺民應少微之星象放浪形骸之外藉文墨以自娛忘懷杯酒之間託寤歌以見志其痛斥奸邪之害可追屈子之離騷其譏刺時事之非堪擬香山之樂府古體近體之作早喧傳於藝苑叢談天仙鬼仙之才胥獻伎於漆園老吏此次樂歌國歌之製申言宣戰助戰之由凡我言志合志之人必抱樂觀悲觀之念所願各抒偉見共騁妍辭尊國體於武成補樂章於雅頌具道從軍之樂於戰史上得分榮光發抒愛國之忱令兵界中咸知敵愾然而樂以昭德歌也有思國倘無人歌將不類蓋其文亦有難焉者何則處客軍之地鋪張其事則失之夸居助戰之班戰簡其詞則失之弱文沈字冗則軍人不利於口頭語澀詞艱則聲調弗諧於音律凡諸疵纇未易删除然諸君子上薄風騷下陵漢魏一篇跳出每擲地而成聲萬口喧騰遏行雲而振響卜他日献囚献馘仿魯頌之遺音願我軍同澤同袍似秦風之强悍非敢越庖代爼嗤絳灌之無文實思擊壞鳴球較唐虞而爲盛天下文章之淵藪無過於自由欄中人間歌曲之流傳堪播於音樂部内客有歌於郢者其爲白雪曲高兵將赴乎歐焉好唱黄河直上共說青雲干吕知中國有聖人試從白紵題詞闡武功於文事謹啓（四） 
家庭常識 
[解酒醉] [  崇俠]  
第二集載有葛花能解酒醉一則雖有驗者然不如以枳棋子（藥肆購）冲開水尤妙蓋酒最懼枳椇試置枳椇於酒壜中則酒必壞 
[眞筆板之藥水製法]  
用玻璃瓶一只大小不拘照瓶大小裝清水八分加火酒一分三加硫强水七釐合成一瓶另加粒子洋綠適宜或用洋紅洋藍亦可 
[眞笨板之原紙製法] [  程焕章]  
用東洋白皮紙將動物膠（譯名直辣的尼）溶液刷上用竹棒一根掛原紙於上隂乾即成 
工業須知 
[硫酸製法] [  孤舟]  
　　硫酸一名硫强水用途甚廣幾爲製造百物之根原覘國者觀用硫酸多寡卽知其國工業之盛衰如造鹻類酸類肥料以及染色練取貴金非此不成其製法如下（一）鉛室造法用鉛製一室或用水製之而觀鉛板於其内（室之大小可隨意）在其側壁隣底處作一管管有活塞以便放出硫酸又于其上部一隅作小門一小門對面一隅作三管乃注水入室將硫黄或硫化鐵礦燒之使發無水亞硫酸氣又以濃硫酸炎硝等分置甑中加熱使發硝酸氣更以水置甑中加熱使發水氣由三管通入室中則無水亞硫酸氣硝酸氣水氣與無水亞硫酸氣同入之空氣羣起變化硫酸於是成而融合於水中久之開小門以洩餘氣及　下之淡氣開出水管放出硫酸而受之再入清水再進新氣但放出之硫酸尚淡須置白金鍋中加熱以蒸散其水分至比重一·八而止（二）煆蒸法置青礬於空氣中使漸漸養化而成黄色粉末置生鐵蒸器中加以大熱引其發出之氣入冷器中則得深椶色之濃液體遇空氣則發白霧滴入水中則有聲是謂奴陀僧硫酸一名發烟硫酸亦可用其副産物爲鐵丹可爲繪料及磨粉如將奴陀儈硫酸再蒸之則有無水硫酸一分散出爲白霧以冷器凝之則得白色之結晶狀如絹絲和以水則發聲生熱變爲硫酸此法雖未盡善然鄉僻之小工廠以及自修化學之士用以自製硫酸亦頗有益於經濟 
藥攔閒話 
[鯽魚] [  栩園]  
　　青陽瘦燕來函云習聞人言鯽魚同甘草食有毒前載薰鯽魚用甘草究與衞生有無妨礙栩按鯽魚和黑沙糖食則生疳蟲和芥菜食則成腫疾和猪肝雞肉雉肉鹿肉猴肉同食則生癰疽和麥冬食則害人並無與甘草相忌之說本草發明謂諸魚屬火獨鯽魚屬土有調胃實腸之功惟多食亦能動火靜紜齋食物相忌表謂忌蒜但經騐方則以鯽魚去腸留鱗入大蒜片塡滿紙包十重泥封曬半乾炭火煨熟取肉和平胃散製丸以治隔氣吐食則與蒜亦不忌矣甘草忌猪肉嘗見於載籍或以此而傳訛耳 
長篇小說 
[社會小說貪嗔小史] [  常覺小蝶天虚我生合譯]  
　　第十九章（一） 
　　納蘭俟海潮退後即舍依洛克自循沙岸覓路而歸以憊極即自登樓而臥筋力雖疲心中則覺異常美滿蓋知依洛克之愛己固與己之愛依洛克同也當其時納蘭思潮起落幾欲起而作函告依洛克以身世繼念依洛克者守禮之君子也其愛納蘭實有敬心而吾以冒爲雪柳之故舉動悉出於軌範今使一旦知爲納蘭其心中不將鄙夷之耶念至此則自歎曰嗟乎天天果何心必欲窘我至於此也方自悲艾間忽聞樓下有人語聲側耳聽之則依洛克之言曰蓓雷雪柳已歸來乎曰歸矣且睡依洛克曰然則任之吾勿呼彼可憐　孺子彼必勞憊甚矣言時步聲漸遠似已自去納蘭之聽遂亦隨之而遠似見依洛克舉頭望月向月點首而笑己身則在月中不勝其羞蓋已在夢中矣俄聞剥啄之聲叩門甚急乃自睡中驚醒問曰誰乎則聞霍齊史之聲答曰我也馬克之船已早抵埠行且出港囑我催君行耳納蘭始憶今夜實爲行期乃以奔勞一日遂竟忘之則卽推枕起曰丈請少待吾將行李來矣固匆匆納其行囊提之下樓則蓓雷方當爐爲雪柳治行餐頗現惜别之容納蘭雖惡蓓雷然以相處多日一旦分襟亦頗怏怏因曰姑娘爲我夜起作炊吾心滋歉今且别惟願恕我前愆他日行再相見蓓雷聞語目現悽色手則治餐而廻眸以注納蘭曰雪柳君雖憎我然我實愛君也納蘭聞語幾失笑因曰吾殊不如依洛克今我去後彼與汝當益親但願依洛克於笑談之際能不忘其故友則尤佳蓓雷不藩其刺則曰然吾知依洛克之愛汝必不如我之愛君也故我願君亦毋忘我納蘭笑而應之則握其手而吻之蓓雷大頳而霍齊史巳催具餐矣於是怱怱進食相將出門則殘月在天星河欲曙景物有情似亦與納蘭不忍别者霍齊史曰小友亦欲一别依洛克乎納蘭曰諾旣而轉念果相見者轉難爲别則曰吾意依洛克當在睡中驚之起不啻要求其送行耳不如弗往霍齊史曰然則吾儕當西西行不過里許已抵船埠船長馬克方鵠立於桅燈之下招手呼曰孺子趣來夜潮且退吾舟卽須趁潮行矣納蘭無語廻身與霍齊史握手則見蓓雷亦在老父之後乃亦握其手曰姑娘行再相見言次竟親其頰而蓓雷之涙顆墮矣霍齊史送其登舟復登岸則舟已啓碇蓓雷出其素巾先濕以涙而後揚於風中遥見雪柳佇立船舷亦正以巾揾涙殊不知其心中所感直與蓓雷風馬牛也（第十九章完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
[四十年前之游戲文章]  
[卜樵（見本報甲戌年十一月初七日）] [  宣城董毓蘭]  
　　予家臨宛句始號兩水漁郎旣而慨世之釣名漁利者侵牟無厭且年將四旬不得仍名爲郎矣爰易今名何前後似兩人哉竊維古高之隱士如梅子眞一流者且變姓名而造世獨立若予者不過謝鷗鷺而友麋鹿變與不變何足道哉聊託文字以爲游戲五柳贊耶毛穎萬石君傅耶亦可以知其志之所存自記 
　　客有釣鰲海上者偶泛槎至斗牛間歸而謀諸婦將伐薪從樵子遊曠焉有終焉之志婦曰聞郡中有嚴先生者善决人進止如攬鏡照物盍往卜焉因入市過嚴先生而問焉先生曰君何卜也客曰吾聞上有堯舜下有巢由知窮達之有命薄富貴而不求久浪跡於江湖今思假柯而營蒐裘將拂竹竽以垂綸歟抑斫桂樹以爲薪乎將望杏而醉飮歟抑植桃李憇以息其隂乎將與水鳥爭食乎抑采松柏優游以養吾生乎將娛梅鶴以終老乎抑或避榛棘之途堅晚節以全吾眞乎將泛泛溷烟波之跡歟抑亦入山林之深密如草木之欣欣而向榮乎此就得而孰失何棄何從願因先生决之先生曰夫雉之爲蜃在山者忽焉入海鯤之爲鵬跋浪者忽而登天曠觀宇宙之間未有物先有名旣有物即有名名之不必拘也莊周即蝴蝶歟司馬即蟛蜞歟少伯卽鴟夷子皮歟夫卜以决疑不疑何卜在人之達觀而巳君何卜爲客曰唯唯於是擇窮山之深處行歌樵薪復自號半樵居士云（２５） 
尊聞閣筆記 
[談瀛小錄（續）]  
　　其後國王與我相得極歡有事每與會議然欲有所言輒須我傴臥地上殊不勝轉側匍匐之苦曾爲予製一衣蓋用冰蠶繭絲千疋云其蠶細若女工之繡針生積氷中飼紅桑桑葉色鮮含露彷彿新茶之旗鎗蠶身潔白熟時繭如黍米繅之合數十縷成一絲連綴爲衣蓋用衣工巳數百人焉暇時輒看操兵棘門兒戲亦足解煩也怱一日海岸鐵籠城傳烽告警防守將弁羽檄星馳王召衆運籌僉謂宜遣人山往禦因築壇東效計爲壇三成每成三寸關地五尺四面旗幟戈矛森然林立上成則旄麾各二印綬各一紅羅寳蓋王親臨壇下揖我亦揖遂躡級以登王在壇下拜奉寳勅相臣上印綬予時從高俯視則隊伍排列如觀西洋畫然角聲一吹製令字旗周壇而揮則陣法换變馳突往來如羣蟻之聚於垤如水蛟散之於野紛紛擾擾雲走風連及角聲再吹則各歸方位寂然無聲次日臨鐵籠城觀戰船水操遥望彼岸隱約問如點墨如濺珠者則敵國之金翅百艘及小艇數百也計兩島相去僅里許而風雨波浪水犀軍殊有戒心予以意測之則水尚淺近崖不過深五尺漩洄最深之處當亦祗倍之耳因思得一法下令國中搜括各種細繩絞成大索一條其端散頭細繩留而不結每一細繩繫一鐵鈎我即手曳大索卸去内外服泅水徑渡約半時許巳抵彼處口岸但見樓櫓艨艟之類亦無長逾七八尺者衆軍士見予徑渡齊失聲呐喊有登岸狂奔者有入水逃匿者各鳥獸散無敢接戰間有大膽勇士咸伏舟中潛施毒弩予思箭不足懼特予此時僅頭浮水面恐其矢入雙瞳未免受創而返適帶有玻璃眼鏡爰取戴眶上以爲護身之符掩心之鏡焉驍激而射者亦皆紛紛落水不能及予身旁衆共驚怪方不知所措我遂將拖往之繩分抛鐵鈎鈎各着一船尾用力拽之而戰艇均係下錨遂復抽佩刀奮割一齊牽回其未及逃逸之軍士約數百人各弭首帖耳無敢竄者王立鐵籠城相迓駕虹橋其上予登城卽呼萬歳王大悦立賜分茅列土之封嗣後四處隣島咸歸服焉一夜予正酣睡中忽聞馬捶打門聲甚急問之則王宫失火幾如阿房之一炬趣予往援至則赤熖騰空黑烟　地勢巳燎原矣而汲水奔走者數千人不絕如織梭來往奈桶小水少又無水龍之製水皆從下潑上故未能稍壓火勢時我十分焦燥因思宫室中皆精潔華麗傾刻焦土殊可惋惜適予日間醉臥不便溺者巳十二時矣遂解下衣溺之直如瀑布倒流長河下注溺未畢而火滅然后妃嬪牆等均在宫外咸掩鼻閉目深惡予之無禮次日檢視各處則穢氣旁流濁不可耐并衣服陳設諸物均經遭塌狼籍無從收拾國王漸不懌矣又以行走該處田堘窄不容足每踐踏田中致傷禾麥國人又咸不懌矣予因陳欲歸之意定議製一舟遍覓木匠求各種大樹奈最高之木不過七八寸長刀斧斵削益加狹短仿百衲琴之式膠漆凝結綴成一船自助斤削之勞方得告成約如今小舢板光景王奉牛羊數十隻并鼠肝蟲臂脯腊糗糒之屬約一月糧送之登舟予欲挾取一二人同往王必不可乃止旣解纜乘風半月抵八百媳婦國自叙由來衆不之信出小牛羊及衣服刀劍示之始共驚詫訊予以國俗風土予曰其城郭擁坭爲之如鸛垤鱗堤絡繹相接其房室如鴿籠燕壘依附相近冠用豌豆之壳衣勝雙繭之絲遺穢小於雀糞了髻尖於筆頭其書中寫字之法則斜行蓋法盧之别派也死時下葬以頭向地足向天謂一萬一千月後地要翻面人至彼時皆出土而再生也國家法律十分嚴而治誣控之罪則尤甚峻故民間極畏訟寂無爭鬭之聲平時賦入甚輕遇非常事則隨時加派亦如今之捐輸例焉（２５） 
神話 
[書院有鬼（見本報甲戌年十月初六日）]  
　　杭城西湖之詁經精舍爲阮文達公所創建而課諸生之經古詩賦者也兵燹後經蔣薌泉方伯復建疊延名師爲提倡宗風之舉由是宿學輩出奇才蔚起雖山水之靈秀所鍾而實官師之教育不倦也其旁爲第一樓俯瞰全湖光景勝絕前爲富陽高星栽覯察取其清靜借居於是觀察死柩遂暫停於室家人以伴靈故亦暫居於内每至夜間庭中輙聞太息聲院内諸生以爲高之家人也高之家人以爲院之諸生也彼此測度初不爲怪越十數日觀察之媳亦死於精舍死時高之家人均謂見鬼方共訕笑之嗣是而門户之啓閉聲桌椅之推移聲書卷之翻動聲以及言語聲太息聲三鼓則聞終宵不巳始共譁爲有鬼並相戒懼諸生或夜課讀時則燭無風而自滅門無人而自啓甚有於黑暗中見有方袍圓領之鬼露形者遂至各相驚恐譁欲捲堂而散監院乃盛設祭品紙燭禱於觀察之靈前禱後夜來稍靜不相擾及然猶未絕響也噫以觀察久官川蜀政績未聞且其一世功名頗多拂亂死而有知其抱恨於九京也固宜然而紅羅七尺黄土一壞古往今來指不勝屈觀察何猶憒憒於此而顧乃憒憒於中耶抑或平生學業未得傳薪將藉此絃歌之室爲講習之堂以鬼設帳而教育諸生耶是亦可笑而不可解者已（２３） 
雜錄 
[治耳鳴] [  無相樓主]  
　　囊見貴報載戎廷芳君耳聾徵方因憶鄙人常患耳鳴屢藥不效深懼失聰偶閱驗方新編用生烏頭削尖塞耳孔中頗有微驗述之西醫則謂烏頭有安神之功然從未以治耳疾有草烏頭精在姑試之乃一滴而愈近耳復鳴復試之越宿即止顧以治耳鳴而巳戎君久患耳聾不知此藥有效否藉此宣布亦使未聾而鳴者或得一方便法也法用草烏頭精（係糙米色極小之藥片圓徑約三分裝絕細之玻瓶中性甚毒每用一片化以酒精入耳祇須一滴以藥棉塞之宜由醫生購製不易自備即生烏頭非有保證中國藥肆亦不肯出售也 
 
 

Page 18

 
 
   
 
