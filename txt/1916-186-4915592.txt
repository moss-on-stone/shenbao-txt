# 1916 - 186 - 4915592

 

Page 1

 
 
   
 
 

Page 2

 
 
時評 
[忍耐（冷）]  
　　余謂今日之重要人物有忍耐性其第一也蓋中國今日之時局處於最紛擾之中無論何方面其所舉動赤心爲國者雖大部分於中自利者亦不能全無兩相誤會者又復不少因此三端而紛擾之局决不能一時即平故余於黎總統之初接任也對於約法議會問題謂當用快刀斬亂麻之方法以處理之至於今日大端旣定對於各省之布置各派之調和也則當用剝蕉抽繭之心以處理之不避攻擊不歧紛說盡心忍性以求至當旣各出以誠而示以公必有貫通之一日勿得悻悻然作小丈夫態也 
　　嗚呼於今爲烈來日更難苟以國家爲責任而不具此忍耐性者我未見其於事有益也各種重要人物其勉之 
[命令]  
　　七月八日大總統策令兼署湖南省長陳宦未到任以前特任陸榮廷兼署此令 
　　又令署綏遠道道尹章夔一應卽免去署職此令 
　　又令任命張汝翊試署審計院審計官此令 
[專電]  
　　北京電懲治禍首先從六君子辦起昨交國議通過即由明令發表 
　　北京電督軍新印未鑄成前一切公文函電仍用督理軍務印　　北京電將軍府將明令裁撤所管職權師併陸部威字將軍徽號一律取消 
　　北京電唐孫堅辭黎囑張繼王正廷赴滬勸駕並與段各派一人隨往今晨相偕出京 
　　北京電規復省縣議會提交國議通過 
　　北京電陳總長擬特設國庫專任機關統以總監提由閣議列入國務院組織令交國會取决　　北京電日置公使昨謁元首告别黎出親筆署名照片及家鄕土貨爲贈 
　　北京電交通部接長沙來電湯薌銘被民黨攻擊已於五號濳行出城不知下落現紳商擬請陸榮廷以湘督名義維持軍民現狀 
　　北京電中央迭接閩蘇皖各省公民來電請撤回北軍黎大總統一律批交陸參兩部核議辦法 
　　北京電黎總統接岑春煊來電請南北派員赴韶州確查龍李兩軍之曲直黎大總統極爲贊成已派程少將守箴星夜到粤辦理此事 
　　北京電參謀總長王士珍乞退甚急黎大總統以維持北部軍心非王莫屬親造王寓敦勸但王不願再行任事之志已决恐難挽回 
[譯電]  
　　廣州電淸遠仍有戰事龍軍人數較多刻集於淸遠以防攻軍沿粤漢鐵路進攻省垣民軍司令莫榮新刻率兵沿三水至廣州之鐵道進撲廣州龍派精兵防守路線鐵路全歸軍用河道輸運今已復通以鄕間將有乏糧之虞故也官場不認虎門砲門陷落之消息將來民軍與龍軍交戰時廣州將由民團保護以防擄搶（七日） 
　　東京電俄日協約已調印原文將於今日在之協約並解决不甚重要之懸案承認彼此之權利並由俄國將東淸鐵路一部份即由長春至松花江者割與日本各報皆歡迎此約謂爲英日盟約後最有力之外交成功（七日） 
　　東京電俄日協約已於午後四時正式公佈（七日） 
　　東京電俄日協約文甚短僅有兩條（一）兩締約國允不加入有害一方之政治協定（二）兩締約國之一方承認他一方在遠東之領土權利或特别利益至被侵害時俄日兩國當協議何等可取辦法以保衛此種權利與利益 
　　外務省發表宣言書謂此新約乃欲與他種國際條約相結合並欲保障在東亞之穩固計畫詞句雖簡短其本意則甚遠大此約證明兩强國强有力之决心務維持互相信任完全同意之交誼並同用其力以保其在遠東合法之權利此約絶不防碍任何他國同抱和平目的者之地位此約與英日盟約完全不背且加增英日盟約之力爲英日盟約之歸結報紙常載無稽之消息致起人疑謂此約必與日本對華之將來態度大有關係今約文發表當可證前說之誣 
（八日）路透電 
[東方通信社電（日本人組織）]  
　　漢口電長沙電云此次長沙之事變係本月四日由廣西軍與湖南混成旅小衝突發端廣西軍遂於是夜更深襲擊都督府激戰數小時之後都督湯薌銘遂逃走 
五日推湖南第一軍總司令曾繼梧爲臨時都督凡巿内之秩序槪由廣西軍之手維持 
　　唐蟒於五日午前十時率其部下二百人占領警察廳自稱衛戍總司令從事驅逐湯都督一派之殘黨湯薌銘之衛兵即胡叔麒（譯音）所率之湖南混成旅目下仍以武裝退出城外湯薌銘傳聞於五日午前三時微行附乘輪船下江 
　　此次事變想係湖南革命黨之一派導廣西軍擊退湯薌銘因是湖南恐益混亂 
　　湖南都督之參謀長程夔警察廳長張樹勳及他多數湯之部下均於今晨（七日）來漢湯薌銘即乘京漢火車北（九日） 
 
 
 

Page 3

 
 
　　漢口電在武昌第二艦隊之軍艦水雷艇九艘因湖南之變魚貫向長沙岳州上駛（九日） 
　　漢口電由湖南退出之北洋第二師輸送北還已於昨夜終了（九日） 
　　東京電中日滿蒙兩銀行設立之件前經付託經濟調查金融部特别委員會調查滿蒙銀行案旣經六月二十三日之委員會决定大體關於中日銀行設立之大體則由昨日特别委員會决定俟下星期開會議定金融産業貿易之聯合部會召集之件後即確定 
（九日） 
　　東京電日德戰爭論功行賞近將發表同時並有因締結日俄新協約之勳邀賞者計大隈首相特晋侯爵石井外相本野大使均賜伯爵此外加藤海相八代中將亦有特授男爵之說惟未確定（九日） 
　　東京電地洋丸觸礁事件之審判判决於八日午後由築地東京海員審判所宣告如左 
地洋丸船長邊德四個月間停止行使甲種船長免狀一等運轉士無懲戒（九日） 
　　漢口電逃至漢口之湖南前都督湯薌銘氏實未北上惟先派人入京己則仍在漢口等候命令（九日） 
　　漢口電湖南省由昨日起電信不通 
（九日） 
[戰電]  
　　（英人路透電） 
　　巴黎電今晚公報云松末河陣線無事可報末斯河右岸有激戰德軍進攻錫哇芒防禦工程處之法軍陣地在法軍前鋒戰壕得一立足地但法軍回攻後完全恢復逼近防禦工程之陣線沙維勒砲臺北面有劇烈之砲戰（七日） 
　　倫敦電海格將軍報稱安克河與松末河間之戰事爲大雨所阻英軍於近數日内獲砲二十尊機關槍五十一架自動來福鎗及戰壕臼砲多尊戰品不計其數英軍轟擊戈末柯爾附近之敵軍戰壕英飛機雖處不利之天時而協助砲隊作戰其功甚偉 
（八日） 
　　巴黎電半官文告紀本月七日英軍復由錫泊伐爾至與法軍接合之地點取攻勢一帶謂英法陣地必聯成直行始能續圖取勝英軍昨日獲勝後陣線曲折頗甚須再進攻以直之 
（八日） 
　　彼得格勒電俄軍在斯蒂爾境續獲勝利佔據格拉狄小鎭及通柯爾基大路上之小村俄軍所俘德奥兵日見其多俄軍佔據第拉汀東之敵陣地一處德軍在拉洛區湖東南函攻奪回所失戰壕一部分敵軍在巴拉洛維基東面回攻迫令俄軍稍退繼爲俄軍砲火所制乃止前進（八日） 
　　彼得格勒電今晚公報云俄軍於兩日内在斯特里巴河下游西面俘敵萬餘人獲砲多尊且在斯蒂爾河擊退奥德聯軍（七日） 
　　華盛頓電墨總統提議美墨以直接談判解決爭端已由美政府允可（七日） 
[公電]  
　　黎總統致周樹模電周沈觀先生自公去職網頽法弛貪墨横行長此因循將何以國頃因錢幹臣辭職商之束海謂仍非公莫屬已於本日特任我公爲平政院長苟恫時艱寗忍高蹈亟盻台從尅日來京無任　俟黎元洪齊 
　　張潛若致周樹模電周沈觀先生鑒明令昨頒長領平政天下之平匪獨私慶衆流喧呶專待老成主座欽遲旣久總揆慕敎甚殷東海亦屬勸駕伏願蒲輪北來慰茲誠款爲蒼生出當不吝玉國淦叩庚 
　　周樹模覆張國淦電北京國務院張潛若先生鑒庚電敬悉前領平政疚心至今敢以衰庸更妨賢路匹夫有責不在居官敬謝羣公乞寢前命樹模靑 
　　王傑等致北京電北京黎大總統段總理鈞鑒租稅一項必經法定機關議决方可增加民國四年豫省財政廳長顧歸愚逢迎中央講辦地畝附加捐每畝六十文先自豫始旣不合法定手續復有背公普原則財部不察漫行批准各縣承旨肆行勒索人心憤激到處騷然懇乞明令即行廢止王傑劉積學李　賡劉奇瑤王靖方魏毅耿春宴岳秀夫劉榮棠叩佳 
　　鍾俊德等致大總統叚總理電北京大總統段總理鈞鑒自湯　湘無惡不作迄今思之猶有餘痛乃驚魂甫定忽又有陳宦督湘之令湘人畏陳甚於畏湯俊德等桑梓關懷難安　默仰　收回成命以維湘省以維大局不勝迫切之至鍾俊德周祖道徐繼方魏超中佘毓芳彭泰元單芳潤劉權吳棟方震歐彭石根程公俠蕭光禮甯元慶張海濤王承蔭葛龐胡直民李石琴皮廣生謝時曾宗禹成希武蕭炳炎等共一百二十五人同叩隹 
　　鍾俊德等致陳宦電宜昌探交陳二庵先生鑒政府命公督湘湘人畏公之威不敢聞命已電政府收回成命請勿冒險入湘彼此幸甚鍾俊德等共一百二十五人同叩隹　　鍾俊德等致湖南曾都督並各界電湖南曾代都督曁各界公鑒毒川陳宦較湯尤甚湘人何辜再遭蹂躪俊德等桑梓關懷全體拒絶除電政府及陳宦本人外合請各界諸公迅速維持吾湘幸甚鍾俊德等共一百二十五人同叩隹 
　　湖南省議會議員致國會議員電國會議員並轉譚組庵黃克强二君鑒湯督宵遁公推湘護國軍第一軍總司令曾繼梧君代理都督保全秩序駐湘桂軍一致維持地方安謐堪慰厪念湖南省議會議員彭兆璜等六十三人同叩歌 
　　唐蟒通電北京黎大總統國務院　慶軍務院岑都司令各省都督將軍巡按使蔡總司令上海孫中山黃克强梁任公譚組庵先生國會議員衡州陸都督各報館鈞鑒湯督蒞湘三載肆行貪殘省會議員羣思彈劾故湯督畏罪宵遁省中軍警長官亦相繼潛逃城内秩序尙屬安繼惟各　軍督以　主故恐生意外迫强蟒出爲支持蟒力辭不獲乃於七月五日在省組織衛戌總司令部以期保衛地方維持秩序一俟大局平定卽行解職歸田以償棄願用特電達尙乞垂鑒湖南衛戌總司令唐蟒叩魚 
　　旅滬湘人劉啟彦等電胡南公報轉各界分鑒湯督潛逃曾君攝篆省城秩序危而復安欣慰奚似頃閱策令帝制餘孽陳宦督湘帶兵入省拒虎進狼同人共憤擬電中央懇收成命請急合詞入告並集實力嚴拒以蘇湘困實爲公使旅滬湘人劉啓彦歐嗚高等一百五十七人同叩靑 
　　漢口覃振等來電各報公鑒振等致大總統總理電文曰湯薌銘禍湘三載苛政如虎罄竹難書而尤以吸民脂膏飽充私囊爲最大罪案被逼獨立以來民黨予以自新開誠相等今薌銘狡忍成性對於庶政一仍舊貫而搜括垷金惟恐不及除癸丑之役薌銘曾横殺財政司楊德鄰妄報消千餘萬頻年濫發紙幣至五千餘萬正待嚴正調查呈請核辦以警貪汚乃近據湘中父老一再報告僉謂薌銘此次潛逃之前數日已命其私人鄧正夫搜提庫銀八十萬瀕行又預捲實洋六十萬轉運來漢萬目共睹全湘軍发忍無可忍遂於本月五日奮起逐之薌銘宵遁湘護國軍饒梯團長七鈞聞風尾追至漢嗣爲薌銘所覺復令惡從多人槍逼捆刦投之江流以死云云振等因念薌銘戕賊賢良屠戮無辜湘民呑聲忍氣已非一日復敢頻刦鉅欵破壞財政致令府藏如洗巿面　然若不將薌銘前後所捲國帑嚴查追繳生機已窮民命何託用特電懇通飭各省疆吏嚴拿湯薌銘歸案究辦以維民命而張國法無任惶悚待命之至覃振盛時李執中郭人漳黎尙雯吳景鴻等公叩庚云云特電貴報請加誅伐以申公道覃振叩 
　　蔡松坡致梁任公電梁新會先生鑒宥電敬悉督川電令到後鍔當電辭舉人自代恨未奉復昨日到滬德督士來視疾言非轉地療養不可惟所部羣尼吾行殊難作絶裾之念鍔自審精力尙可支持現周駿入省二安引去周踞省妄自稱尊中央調周晉京電到浹旬迄不聞侑遵奉之表示似　擁兵思逞揚部落思想之燄試競爭權利之錄若羣起效尤國家安有寗日頃奉中央電令鍔督師西上相機剿撫茲事爲川省治亂所繫國人懲戒所關義難坐視已飭所部分道進發日内隆昌内江各處均有㨗報釜底游魚不日當可蕩平鍔俟茲役告竣當再行引退以全始終而便養疴謹以奉聞鍔叩江 
　　廣東各團體公電各報館中外各埠均鑒報載廣東自治研究社七十二行總商會九善堂救費公所公安會曁各團體聯致北京大總統各部院各省長官簡電稱李烈鈞率師過韶勒餉割電開砲轟城各節閱之曷勝駭異查李軍由滇而桂而肇慶三水淸遠所過秋毫不犯閭閻又安此交兩軍衝突釁自誰開省韶寫遠懸隔千里無從悉其眞相何敢妄置是非箇電所陳槪係被人揑造旣非眞意誓不承認合即通佈以釋疑惑廣東自治研究社七十二行總商會九善堂救災公所公安會曁紳商學界同人自汕頭發 
　　張良珅等請釋凌亮電北京大總統鑒河南固始志士凌亮在津被拘久囚原籍請飭釋復人權張良珅陳琦余濟華馮倫銓余斌叩 
要聞一 
[解决時局之必要政策]  
　　京津泰晤士報七月六日北京通訊云各政黨互對之態度仍足令人殷憂湯化龍雖倡不黨主義之說然恐八月一日召集之國會仍襲故智各樹黨幟果爾則黨爭之舉不免將重見矣余（通訊員自稱）與穩健派之議員多人談論時事彼等之意今日首當就廣義建設有責任之立法院俾可編定永久憲法實行利國必要之政策記者以爲欲違此目的先須各政黨議員之改絃更張使中國政黨能遵歐美各國政黨之塗境也誰能謂此目的不克達到耶各政黨領袖僅可集於一堂互換意見而討論之彼此决定辦法庶政府得不以黨爭掣肘爲慮政客如果志在鞏固國基則當以胸襟廣大不趨極端之精神執行其職務當以福國利民爲前提而不專注於一己或一黨之利益觀二三年前之往事推論將來記者之希望或未能實現惟解决時事非此不克若彼此仇視則决無永釋嫌疑之望矣當新政府發軔之初各事進行難期順利藎種種必須解决之難題與夫必須經過之爭論及政黨間之惡感皆足暫爲和衷進行之障翳世界各國凡有内亂類於中國四年來之革命者必經若干衝突若干困苦然後始能重組政府故鑒於中國近狀而生不耐之情者當稽考歷史庶知他國之有此同樣難題者輙經若干年月而始能刷新政治也此後數月中國將有許多經過記者深望外人之批評華事者宜體察中國之困難勿作苛論焉可也 
[内閣與國會之時下問題]  
　　此次新閣員中不肯就職者其辭職電文敎育總長孫洪伊氏爲最鋒鋩旣有羞與爲伍之言即斷無惠然肯來之望惟聞南來某代表爲顧全大局起見頗以孫氏之堅拒爲太過曾再發電勸駕其中頗有責以大義之詞並聞日前外間喧傳范源濓氏將出長敎育孫洪伊氏將調任交通茲悉此事已不能成爲事實其中有因本人淡於榮利不肯　出亦有因政府重視要職必欲畀之富有經驗之人故范孫二氏分任敎育交　之說遂或曇花一現又某外報載稱本月五號北京接到唐紹儀孫洪伊兩君來電仍堅不就職據稱彼等前此贊同起義反抗袁氏原無求官之意一旦備員閣僚未免有負初衷是以不敢奉命云云大總統與在京南方各代表接到此項電報後當即電達孫唐二氏促其即日來京並扶危局于大總統第四次致唐紹儀一電於敦促之中頗寓責備之意謂其不得以政府之招致就職視爲私人之事蓋政府之電招唐氏實視唐氏與大局極有關係之人與私人交誼毫不關涉末後力勸唐氏應服從國家之召命而就職云云又據消息靈通之人　云大約唐孫二氏將來必不能不就職云 
　　國會謂命期近如補選副總統問題如閣員追認問題如帝制派議員資格問題在在皆足以引起衝突一般人之意深恐其復如二年之國會搗亂數月終於一事無成即議員之中亦多以此爲　現聞衆議院議長湯化龍前日由京南下便遇津門已與參議院議長王家襄有所商榷王家襄來京後又與參議院副院長王正廷有所接洽大約將來擬即照政府公布之日期於八月一號舉行開會式唯恐時期過促到會者不能遂滿法定人數放擬於行開會式後即休會兩星期一面待未到者陸續到會一面即每日於院中開茶話會使各派議員得藉此一洩其不平之氣而世人所引爲搗亂之種子之副總統補選閣員追認議員資格問題亦皆得於此時先事接洽以免臨時爭執至開會以後之程序擬先補選副總統追認閣員然後從事憲法之制定云果能照此步驟做去臨時發生小小爭執固所不免十分大搗亂或可幸免矣至於政府方面聞以國會恢復集會在即曾設國會籌備事務局籌備一切並命該局調查議員人數據該局調查報告云將來衆議院議員之人數至開會之時或可達半數以上至參議院議員至開會時能達此數與否尙屬疑問該局日前已分電各省囑調查各議員住所並促其早日來京以便於八月一日得行開會又北京帝制派各議員以國會開會間行出席時恐前此之贊成帝制之事猶印於人腦中遭人辱罵已互相結合聯爲一氣暫時作觀望之態度察議會之形勢再行决定出席之事由是觀之故國會恐難於預定之八月一日開會云云據由滬北上之各代表謂在滬之參衆兩院議員已足法定人數决無人數不足之虞可望如期開會云云又聞昨有旅京某外人懸揣國會之將來略謂國會議員必分爲三派人暗中以段芝泉爲謀主之武斷派二以唐紹儀爲首領之國民黨及進步黨中之激烈派三爲進步黨中康有爲梁啟超等之一派茲就三黨之性質言之第一者當以保守爲宗旨第二者必以自由爲宗旨至於第三者則純然爲中立黨一俟議會開幕該三派之舌戰今日不難想像云云外人之觀測如是姑並誌之 
[源潭戰事紀平生]  
　　粤事關和無望果有戰事發生矣粤報禁止登載軍事新聞茲僅將調查所得者略紀大槪 
　　二號下午六時李文運有萬急電報一封拍發來省送與馬存發電請助防至三號都督府亦接到源潭警電而粤漢鐵路局預備車卡十餘架以利運輸但是日客貨車袛到新街停止不能前進云 
　　三號道路紛傳滇軍大勝奪獲源潭附近各山源潭以上迎嘴站亦爲滇軍所得董滇軍以綠林爲前導頗識途徑且滇軍以馬隊爲擅長縱橫馳驟鋭不可當也惟自三號下午而後則滇軍略有頓挫因山地不適用馬隊而濟軍司令李文運自失去第一防線諸山後奮怒異常即率隊用大砲猛攻故馬逸驚仆馬隊損失甚多而滇軍中又有龍觀光征滇時所率之舊部爲李烈鈞招去者某某兩營長忽率所部向濟軍繳械降附故滇軍大爲牽動只是退師向琶江扼守此爲三號情形也其後如何變幻容當續報 
　　龍都督於三號晚八時許北江各防軍司令電稱李軍日前佔據源潭各山地點已於本日五時許一律撤去退往琶江以上中有某某等兩營長官不忍以同鄕互相傷殘已率所部來投願得資遣回滇各節初四日早龍督經即飭派馬副官賫帶賞犒乘坐軍用專車前往源潭宣慰至四號早兩軍又相攻擊各有傷亡云 
[南京快信]  
　　段總理昨來電聲明此次就任之政見爲實行不黨主義維持地方現狀力謀大局統一擔負完全責任以促政治之進行 
　　軍巡兩署昨日接政府通電十項施政大綱（一）減收各項苛歛稅捐以蘇民困（二）愼重各項外交以重邦交（三）取消各處淸丈以息風潮（四）實行開闢礦墾以裕民生（五）督飭軍警速辦聯防以杜匪氛（六）積極妥籌紙幣現欵以維金融（七）認眞甄别各縣知事以重政治（八）選用學識宏富士紳以助行政（九）嚴禁各縣烟賭以絶根株（十）續辦災區賑濟以重民命並聞每項均附有進行手續云 
　　贛人彭程萬奉黎總統派赴上海公幹聞已出京 
　　軍務院遣派之代表高爾登方聲濤爾軍君昨出京抵寗赴滬 
　　國務院昨電齊使查明本省原有敎育經費數目仍照預算案支給如爲次軍事發生或有移動學欵因而停辦者應即一律發還以重學欵 
　　李盛鐸前日至徐州晤張勳商榷軍防要政 
　　江蘇地方維持會以本省舉辦淸丈擾累無窮虞日特電請軍民兩使飭將本省田畝房産沙田礦山等各項官産一律禁止變賣靜候國會議决條例辦理一面迅飭撤消淸理官産沙田各局 
　　齊使因江南造幣廠新鑄角洋陡起風潮已派員密查 
　　馮將軍委趙子超爲七十六混成旅司令部副官長 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[選舉副總統之推測]  
　　日昨外電有推舉副總統之風說茲得京訊知此事乃某某一派人懸擬之詞其意以爲將來選舉副總統唐繼堯徐世昌段褀瑞三人爲最有望滇南起義唐氏實爲首功軍務院成立唐又爲撫軍長事實上已爲四省領袖將來軍務院撤銷以後勢不能使此節制四省之撫軍長復降而爲一省之都督且國民旣眷念共和對於此反正之元動亦不能不隆其崇報此主張舉唐繼堯之說也徐世昌氏於舊官僚中資望甚深且於項城故部多所接洽故收拾今後之時局有須於東海斡旋者尙多此亦爲主張舉徐世昌之一因而其别一理由則爲自民國成立以來項城與黃陂皆以軍人爲總統設此後舉副總統仍出於軍人恐益啟軍人之驕心以爲國事非軍人不辦而重軍人專政之禍故不如舉徐以調節於文武兩途之間此主張舉徐世昌之說也段祺瑞氏終始反對帝制固已足以繫天下之望而於項城彌留之際存亡絶續尤有大勳勞於國家宜受國人之崇報且重要軍人大多非叚氏故舊即叚氏之門人則以爲副總統尤足以饜軍人之望故現時一般人之推測以段呼聲爲最高抑主此說者尤有隱衷以爲段氏旣厭苦今日之政局累累表示其不幹之意則今後之正式内閣非必仍由段氏組織段氏旣不爲内閣總理則莫妙於尊之爲副總統而讓出總理一席爲民黨展布之地此主張舉段祺瑞之說也以上三說究以何者爲能實現於將來國會中之票數之上則尚須視乎今後議員之意志今日殊難下斷也 
[黎總統不遷入新華宮]  
　　黎大總統遷入新華宮一說外間頗有風傳然據確實探訪則並無此說京報所載黎大總統與某西報訪員談話謂大總統以新華宮與帝制有種種關係雅不欲遷入茲錄莊蘊寬上大總統書如下總統鈞鑒跂念勞心未敢時凟蘊寬今以鈞府遷移一事關係國民視聽者至切薄有芻見貢陳採覽聞前總統出殯後新華門内管理者未除往日惡習任一般下賤之人蹂躪一空而當事預備遷喬重新准備報紙遂有臨記洋行包辦器用之說（想未必可信）蘊寬竊惟我總統儉樸之德中外所知若聽彼官僚爲之縱力除奢侈而浮開濫支仍所難免應請毅然獨斷另覓地點但取適用援引美國白宮故事力求簡樸昭示來茲如仍用新華宮者我總統坦白爲懷自無他慮而國人卑陋帝王思想有不能禁其腦中不油然發生者蘊寬之意在使國人知大總統一職爲全國最勞最苦之事於其身家並無福利之可言絶覬觎者之私心生精神上之感化是否有當伏候鈞裁莊蘊寬謹上 
　　又聞黎大總統不欲遷入新華宮須别覓相當之地點爲總統府外交部新建築之房屋用作公府頗爲適宜一俟修好卽可遷入至新華宮則議開放如社稷壇例以便人民游覽聞入門劵亦收銀一角云 
[項城手刃愛妾之軼聞]  
　　英文京報云當袁項城未死之前宮中發生一極異之事此事係近由當日在宮中目擊其情形者所述蓋實情也據云某晚袁氏得四川將軍陳宦來電宣告獨立袁氏捧閱之下怒不可遏全身震動髮指眥裂時一手執該電如催命符然急馳入某愛妾房中該妾誕一子未久袁氏當即將其母子刺死以洩其憤怒氣因以稍解至立即氣死據袁氏親信之人言袁氏深信陳宦推心置腹倚爲干城今見陳氏竟在四川出此種舉動無怪其憤恨袁氏旣恨陳宦之不忠事後復悲其愛妾之慘死因以自促其死焉日前袁氏靈柩出京時其愛妾少子同載於一棺中同時隨發運回彰德云 
[應行修訂之法案節略（二）]  
　　第二應行制定各案一各部官制通則查從前内閣制時代本有各部官制通則於民國三年十月修正各部官制時廢止現爲責任内閣制度則各部官制通則亟應制定其理由有二（一）凡各部總長對於國務總理之關係對於地方長官之關係對於本部與他部事務主管不明之關係均應於各部官制通則中規定之如無各部官制通則不特各部總長對於其他長官權限不易明晣且對於二部以上事務主管不明應以會議解决之事項將無從規定（二）總統制時代各部總長無發行部令之規定現爲責任内閣制度發行部令遂於政府公文程式令中附帶規定之但論法令之效力公文程式當以官制爲根據而不宜以官制依據公文程式現在旣發部令則關於部令之規定卽應於各部官制通則中規定二金庫條例此種條例乃關於會計之重要法規查各國之國庫制度有由國家設立機關掌理現金之出納保管及由中央銀行管理國家之金庫之兩種其由中央銀行管理者又有存欵主義與保管主義之兩種我國現在關於金庫尙無一定之法規以致審計倍形困難而財政之整理因是愈多窒碍似宜亟行决定方針制定專條以資導守三大學校令專門學校令師範學校令此種敎育法規乃國家釐定敎育制度之基礎現行高等小學令國民學校令均於民國四年以敎令公布施行在案至中學以上之學校令尙係民國元年敎育部部令制定其中大致雖順妥協然亦尙有未盡詳密之處似宜酌加釐定以敎令公布俾達重視敎育之旨現行大學校令對於本科畢業生得稱學士此次制定學校令於專門學校及高等師範畢業生要否酌予稱號以表彰其學業之程度俾國人咸知專門學術之足重似亦奬勵學業之一助 
　　第三應行廢止各案一官吏違令懲罰令查官吏對於國家俾爲特别之權力服從嗣係故官吏違背職務上之義務者國家雖得施以懲戒而懲戒處分之範圍要以官吏關係爲界限至若因違背法令涉及刑事上之犯罪則當依據刑法之規定處罰本令與刑法及文官懲戒法均有抵觸之嫌似宜亟以明令廢止二督徴經徴分徴官解欵足額奬勵條例本條例於民國三年一月十六日公布當時因財政尙未統一各省對於中央應解欵項往往任意延緩甚或全不繳納爲一時權宜之計未始非治標之一助然稅欵足額乃徴收官之專責本無奬勵之可言縱有勞績亦應與其他官吏受同一之考成不得有所歧異况本條例係採年金奬勵主義所支勞績金由一千元至五萬元爲常年例奬其加奬專奬尙不在此限坐是而徴收費用倍益浩繁國庫之負擔增加入民之痛苦愈甚似宜急以明令廢止三督徴經徴分徴官額外增加獎勵條例國家設課微租稅法有定率或定額至實際收入之多寡歲各不同乃出於天然之事實非徴收官所能上下於其間若以額外增加爲奬勵之標準勢必至額外取　橫徴　歛之風潛滋暗長而商民交受其困兩年以來流弊日深似宜以明令廢止四常關徴收考成條例徴收釐稅考成條例稅制尙未統一以前常關釐稅固不得不暫仍其　然此兩條例爲奬勵比較之優長起見仍適用經徴官額外增加奬勵條例其弊與前二項條例正復相同似宜以明令廢止至關於徴稅官吏之考成亦應與一般行政官從同自應適用一般文官奬勵懲戒之法規其考核之方法或另定施行細則亦無不可五懲辦國賊條例查本條例係於民國四年六月二十二日以敎令公布其第一條第二條所稱賣國行爲及賣國罪云云刑　所定外患罪已足包括且審判例經三審尤不宜送由在理院及軍政執法機關行之現値力謀法治之時本條例實無存在之必要似宜廢止六附亂自首特赦令查本令係於民國四年一月一日以敎令公布其特赦範圍以民國三年十二月三十一日以前附亂自首者爲限現値與民更始從前黨禁均應解除且特赦之權載在約法附亂自首刑律亦有專條更無用此駢枝似宜以明令廢止七學績試驗條例本條例於民國四年九月公布施行依此規定凡中學畢業生及與有相當資格者得應道試道試合格者得應省試其考試科目省試道試相同此等試驗不足以奬勵學業之發達且命令案必於敎育前途大有妨碍似宜亟以明令廢止 
[法律案]  
　　第一應行修正各案一國籍法本法於民國元年十一月公布三年十二月修正爲現行法其中與現在政治上之狀態稍有抵觸之　似應酌加修正其重要者如左（一）歸化人非經過一定之年限不得就各種公職此制限之解除須經法定機關之許可各國制度有須經國會議决者有須經内閣會議者現行國籍法規定須經大總統核准與内閣制度不符似應改爲由國務會議議决（二）有殊勳於國家之外國人之歸化可免除各種之條件各國稱爲大歸化大都須經國會議决然後許可舊國籍法採用國務會議决定主義現行國籍法定爲須經大總統核准似宜修改二印花稅法本法於民國元年十月二十一日公布民國三年十二月七日修正爲現行法其中關於罰則及執行方法有亟宜修正及廢止者如左（一）查各國對於　貼印花或貼不足數者雖均有罰則以資制裁然大都不出應貼印花之數十倍重亦不逾百倍現行印花稅法所定罰則至重者爲二百元輕者已達五元幾及應貼印之十倍乃至萬倍未免以良稅而生苛罰之弊似應亟行修正（二）民國四年一月五日之批令現擬請以明令廢止查印花稅法契約單據須價直滿十元以上方貼印花財政部呈請推廣稅額凡不滿十元者均一律貼用印花奉前大總統批令准如所擬辦理依此批令旣有以命令變更法律之嫌且一年以來商民之呼籲者無慮數十百起似宜以明令廢除（三）民國四年一月十四日批准財政部所定之印花稅法罰金執行規則現擬請以明令廢止查此項規則准許巡官長警糾發漏貼印花者事尙可行至對於糾發者奬給賞金已屬非計且其許人民告發而以罰金之二分之一充賞適足以擾害商業而於稅政無裨各文明國稅法中鮮有採用此辦法者三所得稅條例本條例於民國三年一月十二日以敎令公布四年八月十一日又公布所得稅法第一期施行細則然實際上迄今並未施行按所得稅在各種直接稅中本不失爲良稅惟施之於中國之今日是否適宜尙待斟酌本條例旣未實行則尤不必蹈以命令制定法律之嫌增人民以厚歛煩徴之感似宜先將所得稅第一期施行細則以明令廢止另行參照中國現在情形就本條例詳加修正擬定所得稅法案俟國會開會時提出四特種營業執照稅條例本條例於三年七月二十七日公布然實際上並未能完全施行按營業稅在稅法中雖非絶對不良之稅然課稅之標凖學理上各國制度上均未得有完全之善策中國現在各種稅制尙未有一貫之系統且常關釐稅驟難革除若再課營業稅重複之弊似所難免本條例雖係注重於奢侈品之販賣而未及於一般之營業然納稅之等級及稅率均不能謂爲妥善况公布以來因商民之呼籲執行上窒礙良多徒負擯張租稅之名並不能舉增加歲入之實似應詳加考察將本條例修正爲營業稅法案俟國會開開時提出（未完） 
[湘京官議舉陸榮廷督湘]  
　　旅京湘省同鄕京官開會議决公舉陸幹卿爲將軍鎭撫湘省昨已公呈國務總理其文云據湘省各界代表函稱湘省自南北交爭後地方受害元氣大傷重以黨派分歧亂機四伏土匪盗賊假託護國幟志閭閻騷動民不聊生痛苦之况匪詞可述查湯都督因兵力單薄多方敷衍心力交瘁去志甚堅於是覬觎都督者至十餘人之多各不相下流毒所底勢必至全湘糜爛以地方爲試驗之品以權利爲攘奪之謀湘民何辜遘此塗炭現查桂軍在湘數逾二萬下至長岳上及衡永表面雖漸尙融洽意見難保無參差連日各界會議均以陸總司令有大功於民國宅心公正紀律嚴明已由各界公舉代表歡迎來省鎭撫一切湯都督亦迭次遣使相迓陸總司令謙讓未遑留駐衡州體察現在情形紳商各界對於桂軍則喜其嚴整對於陸督則仰其威望蓋已有喧賓奪主之勢且懼成分道背馳之嫌川粤覆轍可爲寒心茲以懲前毖後之故急爲忘羊補牢之國如得陸總司令爲湖南將軍庶可免黨禍之糾纏藉可融軍民之意見否則險象環生不堪設想等語隆中等再四會商深切焦灼伏念用人行政鈞院自有權衡祗以義關桑梓事勢危迫不敢緘默苟安以負地方者負國家迭閱政府公報川粤紳民對於地方之調停函電交馳均蒙鈞院俯加察納具見我總理尊重民意至公無私之至意敬服莫名湘省事關一例而呼籲之苦尤爲危切伏懇總理轉呈大總統俯察時局曲體輿情對於湘省困難各情速賜解决以解倒懸而全大局云云 
[鄂省之惡耗頻聞]  
　　咸寗亂事紀詳本月二日湖北咸寗縣忽有自稱護國軍者二千餘人在該縣汀泗橋地方起事圍攻縣城略誌昨報聞爲首者係李某在咸運動已非一日結連土匪裁兵甚衆咸邑爲粤漢鐵路武岳叚經過區近日路工已停土工無事附從者尤夥祗以缺乏軍械莫敢輕發現因駐紥汀泗橋之某軍隊有兵士名名受其運動助其奪刦軍械遂突然起變有水警船二隻亦被脅從縣知事吳克讓聞警以縣城只有警備隧及巡警百餘名祗能閉城佈置防禦一面電禀將軍巡按並電蒲圻劉旅長行營請援又請縣城天主堂敎士與商會會長派代表前往汀泗橋與李某商議以現在約法解决國政更新南北已經罷兵若在此啓釁指日大軍齊集亦徒糜爛地方可速自行解散從寬免究蓋吳知事等以其署名護國軍必非無意識之徒或者因未知恢復約法明令致有此舉也詎若輩竟不受勸告許其給資遣散亦不允從當日將縣城圍困架砲置鎗於對城山頭上向城中射擊城中居戶願各出資請城中軍警力爲守禦並集民團相助攻擊半日一夜勢幾莫守軍警死者數人商民死傷以百計哭聲震天凄慘至極省垣王將軍得電以咸邑距省甚近武岳路雖未開票車每日有料車往來八小時可達遂電蒲圻劉旅長派步兵兩營往擊並由省派湖北第一師馬隊營長周　全率所部乘火車前往會同兜擊又飭隣近之蒲圻崇陽通山陽新各縣知事防軍一律設防以杜　擾三日辰刻省城及蒲圻所派軍隊俱到兩相鏖戰斃衆甚夥城圍雖解衆猶佔踞某山一大寨赛内未散故由漢口開往汀泗橋小輪日來仍在中途卸客不敢入咸 
　　又聞此次咸甯縣城被冒充護國軍之徒圍攻其中頗多湘人蓋綠湘中假借名義之徒刻由湯都督派軍分途解散若輩遂竄而至鄂始在咸寗雷公橋聚合八百餘人會議以咸邑兵備軍薄可以襲取本地土匪附之遂有二千餘人惟皆衣服襤褸鎗械無幾十九盡持刀矛乃先結隊於一日夜半撲攻汀泗橋之軍警汀鎭雖有警備隊一哨巡警四十名水警船兩隻初不知情睡夢中毫無戒備匪等突至連擲炸彈並於沿途燃放紙砲助威軍警倉皇間有棄械而逃者有乘勢附合者有抵抗被殺者鎗械一百餘支遂悉爲所奪衆遂首刦當舖兩家各換衣服一面由首領向商務分會索餉五萬串商會婉詞拒却磋商再三議定措錢一萬串然當日衹交三千五百串餘則由各大商號立具期票數十紙予之衆復至商民家搜搶只要金銀首飾鈔票至衣物銅元一槪不取其曾經捐餉各戶受擾較好二日午方往攻縣城直至三日午各路援軍始到盡力兜繫衆不能敵乃始退去現在雖已解圍衆猶據山險與官軍抗該縣之柏墩官埠橋各鄕鎭俱大受騷擾損害較汀鎭爲巨 
　　黃安被刦餘談日前黃安縣署被刦曾誌前報茲悉實係由河南光山竄來之匪攻破縣城聞光山於上月二十四日曾有失守之說即係此股匪徒所爲在光大掠以後遂　來鄂黃安知事王正庭先一日已電省吏請兵防禦軍署飭鄂軍第二團撥兵一連前往未抵該縣匪已到城城中警兵不及百人戰敗四逃該匪約四五百人搜搶官民之後兵尙未到致被復逃往河南王知事之眷屬多被擄去本地土匪之附從者則多由黃岡縣逃走聞黃岡有富紳劉盛隆家前日正在開弔突來生客十餘人亦行弔禮嗣各道姓名云係在黃安起事失敗致此要求借給川資二千元並出手鎗炸彈恫嚇主人當以官票三百張贈之不受不得已佯允之使人密報隣近團防持械前來圍困該匪等施放炸彈逃脫五人餘十三人被捕送縣懲辦 
　　武漢戒嚴如故武漢黨人近有暫停激烈行動之宣言官廳似不信以爲實戒嚴如故聞省垣新募省防陸軍第一團内前日又獲運動軍士圖謀起事者二名係山東人舊隷軍籍刻已發交陸軍審判處嚴辦漢口日前警備稍鬆現又如舊嚴緊多日未聞之省彈聲忽於四日午後又在法租界小有天酒樓中發生炸斃堂倌一名傳言係有座客在内飮談忽起爭論一客憤憤走出遽擲一彈擊其同座之人幸彈小力㣲爲禍不烈已拘被擊之人數名押於捕房究辦又有人傳說法租界羣宴酒樓中是日有暴徒鬭毆各持兇器經捕拘去十餘人每人擬罰洋五元該暴徒不服有聚衆攻捕房奪同黨大鬧租界之謠法租界之華洋捕遂嚴緊戒備日夜荷鎗站崗至今未撤以上二說是否眞確俟查明再誌 
[陳宦離川之預備成都通信員]  
陳都督本欲一戰以求最後之解决無如表示意見以來人民皆有憂懼之心理故都督不忍戕賊生靈而以達到平和爲主旨日昨王陵基及周駿之代表又以卑辭謙語向都督道歉更聞有某國人極力勸解和平了息陳氏亦不願以權利問題致啓爭端一再思維自甘退讓昨日（二十四日）午後參事會人等聞之即與陳都督餞行陳督自去志决定後所有公署大小執事人員一律變更其携來之槍械等項已陸續搬出又預備官轎十餘乘作爲出發之用其餘人等均異常忙碌茲將各機關情形彙誌如次 
　　昨陳督直轄之北軍第四混成旅伍祥禎旅長率其軍出城已有向北路進發者十六混成旅旅長兼省防司令官馮玉祥則由鳳凰山率軍入城以資鎭懾 
　　憲兵司令長孔繁錦原係北人現已辭職陳都督另委川人戚成勳接充戚君昨已接印視事矣 
　　戒嚴司令部督查處長多係北人現多離川特詳請都督將戒嚴督查處取銷現奉批云詳悉所請將該處取消以節經費應予照准此批 
　　都督府參事會成立已匝月現都督行將北上所有該會即於日昨解散茲錄其致都督函云都督鈞鑒本會之設原以臨時徴求政見輔助行政爲主旨嗣以項城薨逝獨立取銷大局現漸趨統一則會尤未便延長且聞中央疊次來電速公尅日入都籌商要政旌旂北上在　顧間此項會議自毋須賡續存在現經全體會員共同商酌均悉即日辭退除將會中文卷等項另行開單陳交外相應函達大府請煩查照又參事會全體會員辭退輿馬費其原函云逕啓者會員等前承謬諉參與政事曾將不敢領收輿資下悃預爲聲明業邀洞鑒茲由本會庶務轉致尊意分送輿資敬聆之餘益深慚悚竊會員等濫竽匝月無補高深値此軍需浩繁度支奇絀何敢赧顔遵領致違初衷用特備具公函全數奉璧尙希俯賜鑒宥勿予再施爲幸專此敬頌藎褀又參事會之卷宗交民政廳接收其交代之函云逕啓者本會會員因都督北上在卽昨會具函辭退在案茲將會内文卷逐一淸檢齊全相應開具淸單函交大府請煩察收備案 
[追紀川省之軍事]  
　　成都通信員 
　　成都緊急時之文電二十二日周駿由簡陽來電云十萬火急陳將軍馮旅長伍旅長丁團長徐參謀長稽處長鑒頃接陳福五（周師之團長）來函悉該北軍遲遲不退係由誤會當已解釋各等語查駿對北軍素無惡感且對二公交誼至美此等謠諑實係奸人所造可以一笑置之時間之促非駿過逼不過全軍心理均慮滇軍入省樹敵阻兵糜爛川局反失本意本軍官兵尤多省内人　心更切若二公下令實行撤兵則决然退云事實已見當必釋然且無勾引 
 
 
 

Page 7

 
 
滇軍入省之慮如是别雖稍緩時日徐徐退去未嘗不可駿亦可宣示所部勿再前進敢完全擔負不危害貴軍之行動國家多難胡越尙可一家川軍北軍同是國軍吾輩軍人豈能歧視如何電覆撤兵駿當尅日輕騎到龍泉驛前方與諸公携手談心化除一切磊落光明何畏離間軍人性質最重直言明公明達盻立裁覆二十一號午後十一鐘　和期滿周駿由南津驛來電致省中各國領事略謂請各領事通知在省各外人暫遷移省域西偏庶免危險並云駿軍未到以前由陳都督負責駿軍旣到以後即由駿負責至英法領事覆電謂省中敎堂醫院東北最多其餘各方均有萬難聚於處將來設有損失由陳上將周上將負責德領事覆電其内容與英法領事之電同惟有將來如有損失由周上將一人負責之語並聞各領事已將情形電告北京駐京公使矣 
　　十九號周駿自資中電陳都督略謂吾川辛亥之變思之生畏推原禍始厥爲同志軍今之冒充護國軍者統係此輩若不早爲設防仍必演出前次慘劇頃聞是項軍隊已陸續進駐城内勢必乘機擾亂吾川與公何仇（指陳二安）何竟忍出此表面猶言愛惜地方未誰欺乎我軍之所以遲遲不進者原期和平解决公旣忍心害理祗好率我健兒相見於城下公其待之云云四川護國軍司令長吳慶熙爲此特出佈告云前次辛亥十月十八之變確係趙督潰軍釀成本司令長聞警赴援恢復秩序奪獲潰軍所刦資財數在百萬以上全繳政府人所共見此次本軍開赴前敵拚命决戰誓不與逆獠俱生本司令部現駐靑羊宮並未陸續進駐城内又係人所共見周駿來電云云明係畏我軍鋒利此反間除飭前鋒猛力進攻外各界其安靜如故勿爲所搖云云又孫澤沛本與吳慶熙共同起義今以周王反間亦出一六言文千云辛亥十月之變躬率同志救援奪獲潰軍刧物價値百餘萬元完全繳交政府人人明白了然此次周王上犯不顧在方安全都督命討逆獠誓不與賊戴天大兵已赴前敵兼維省垣治安司令部駐草堂并未進駐城垣護國救民之忱行動早見肺肝乃聞周逆來電飾詞誣衊多端似此巧施反間實欲鑄造疑團因特推誠相告幸勿輕聽浮言各界各安生業軍事司令有權倘有造謠附逆拿辦决不姑寬爲此明白佈告其各一體凛旃 
　　中興場方面之軍情川西護國軍司令長吳慶熙之參謀袁士傑報告二十一日午前十一鐘據督戰官馬輝先報告二十號奉都督命令開赴東門外水道中興場秦皇寺等處截堵周兵與周兵相隔一河二十一日拂曉即與周兵接近周軍退却二十餘里本軍刻正進攻云又得該軍營長簡雲龍報稱六月二十號午後六鐘我軍抵中興場河側近敵軍營長羅　率領千餘人在該場内眞武宮駐紥其後方大隊駐東山廟携有大砲我軍與敵軍對河而陣云云又據督戰官報稱二十日夜二更後敵軍田敎練官同排長李　以及第四師司令部所派前往該軍交涉之周維翰來營交涉該軍明晨（二十一）願退二十五里請我軍暫退五里云云又據督戰官報稱今晨（二十一）五鐘敵軍退却我軍繼續前進並無危險等事云云二十一號午後三鐘吳慶熙司令部又接偵探戴郁文報告周軍又遠退距中興場有四十餘里愈退愈遠已見其不能作戰矣但周軍雖退遠省軍不能不追現吳司令之參軍官曾繼武於二十一號午前八鐘又率援兵向中與場方面進發後方更調一營到靑羊宮以厚兵力 
[皖省銅陵匪亂之詳情]  
　　皖省銅陵縣前有土匪搶刦警局水釐局業經該縣祝知事派隊追擊匪黨潰散並電陳軍巡兩署速飭南陵靑陽繁昌三縣趕緊協拿以靖地方茲將該匪擾亂情形詳述如下 
銅陵縣知事祝松年於六月二十三日聞探報有匪徒數十人由無爲縣瓦溝渡江至銅陵境沿船溝一帶搶刦油坊及三江口不釐分卡當即派保衛隊黃隊長前往追捕該匪等竟敢與抗並沿途擄掠商民迨追至鐘鳴嗜地方而警局亦被匪刦槍傷局勇一名嗣該匪又竄入鳳凰嗜羅家店等處經黃隊長會同該處練董汪荷庥督同練勇與保衛隊前進追剿該匪等登山對敵約二時許傷練勇一名衛隊數名斃匪四名傷匪數人奪獲大小來福鎗各一枝馬刀一把羊耳刀一把衣包多件匪等遂潰散竄入深山密林該處山林崎嶇樹木叢雜與南陵了山交界時値昏夜黃隊長遂飭收隊駐守至　日（二十五黎明復率隊勇進山搜捕比見林中有鮮血數處隨循血跡追至九郎廟及南陵縣境牧家亭等處匪已無蹤該隊長卽督隊回署詳報至羅家店鳳凰嗜鐘鳴嗜地方已由祝知事函知練董督飭練勇隨時嚴防惟銅陵與陵了山毗連聞祝知事已咨請鄰縣協拿並將匪亂情形電陳倪使請速飭繁南靑三縣選隊協緝倪使已照准通飭所屬一體嚴緝解究並將出力人員分别奬賞矣 
[蕪湖通信]  
　　距蕪湖上游四十里繁昌屬三山鎭之錦衛洲段芝貴曾在該處設因利公司謀買新長之洲數千畝派合肥人梁某經理其事日前因築堤阻水致與洲民衝突梁令駐防之定武軍開鎗示威擊斃洲民一人受傷者兩人致動公憤聞梁某亦被洲民戳斃 
　　客有自含山來蕪者云該縣之淋頭鎭於某日晚到有調查和含兩縣硝磺委員孫南樵帶有司事兩人衛兵四名各肩荷快鎗黑夜挨戶轟門入内搜查並指該鎭許恆豐雜貨店執照各貨不符將其店主帶回飯店嚴刑拷訊勒罰數百元並令衛兵開鎗示威激動公憤闔鎭於次日一律罷巿聞該委前過陶家場銅城閘運漕等處地方無一不被其騷擾 
此間大雨兼旬江潮盛漲山洪暴發濱江圩田水已平堤南陵等處圩田業已震破五處蕪湖警廳劉兆麟奉倪巡按使電飭於六日停止檢查郵件 
　　民國五年内國公債皖財政廳攤派蕪湖兩萬元縣知事余詠南擬請商會勸募萬元餘攤紳富刻已進行 
　　皖南各縣近日匪氛甚熾安武軍第一路馬統領特派兵隊分往防堵 
　　安武軍第六路統部副官尹春華昨在蕪購辦軍米一千包封雇民船八隻運往廣德接濟軍食 
地方通信 
[太倉]  
　　太倉水患情形太倉來函云此間自六月二十六日大雨傾盆圩岸被冲花稻盡淹幸水退迅速方冀不爲大患詎七月五六等日終朝寺雨積水不退西南鄕棉稻均遭淹沒雖將積水設法　出然秋成已無圓滿之希望矣 
[鎭江]  
　　水漲斷停班輪鎭屬自上月二十二號起大雨連旬故沿江六合瓜洲沙頭等處積水三尺餘一片汪洋新秧皆被淹沒江水陡漲五六尺拍岸平提洶湧異常以致招商永和天泰早晚六鎭輪班均已停開矣 
　　恢復自治之籌備丹徒縣議會前設事務所於内門萬壽宮内癸丑年奉令取消卽行停辦今舊約法已奉明令恢復則縣議會自然有效故本縣各議員已會議恢復之法會議後即經楊議長將辦事處仍設於萬壽宮内並將該會從前一應案牘及未完事件逐項淸理以資籌備 
[揚州]  
　　廣陵水患續誌揚郡因大雨坍城傷人情形已紀昨報茲據訪函云揚城自上月中旬連日大雨以致新城東北角一帶低窪之處街上積水成渠不能行走均用小車往來住宅水深沒膝牆壁有因而倒坍者小東門南城根爲雨水灌入崩倒十數丈隣近房屋尙未大受損朱　警察所洋式門牆亦於日昨傾坍幸在日間未曾傷人惟守望巡士略受虚驚揚城自光復後縣署對於求雨求睛舊例已不舉行此次䨙雨爲災一般小民頗有怨縣知事不肯設壇祈晴者並聞專備修街之肉捐數頗可觀乃任令街衢淤塞積潦不退商民頗有責言 
[廣東]  
　　朱執信之佈告朱執信佈告云袁逆旣殲本軍目的已達粤局整理負責有人本軍遵奉孫先生罷兵命令除雷州酌留保衛地方外一律解散次第妥訖以後如有再用中華革命軍廣東司令長官及各軍各枝隊名義均屬假冒此佈 
雜評一 
[南方代表之韻事（步陶）]  
　　内閣國會方在忙忙凖備之頃各省局勢又伏岌岌危殆之機而南方代表乃適於其時而有各書成語誌感之韻事傳布於都門據昨電所傳數語觀諸人所感皆含有希望與慨　之意味而言外則若中國已從此無事者雖然諸公所代表之南方其志意果何似其屬託於諸公之責任果何在僅如現在北京所表示之一切調停數衍之政策果遂足以厭飫羣情而奠定大局否儲公當早計及矣然則處近水樓台之地位爲足踏實地之進行凡所以平不平以各還羣情之所願望者其端正自無窮竊願諸公勿遽作嚋躇滿志之思也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[滙豐鈔票並不停兌]  
　　前晚七時後巿間忽不收用匯豐銀行鈔票本館派人探詢原因各錢舖多以聞香港匯豐銀行今已擱淺爲對及詢以此種消息從何傳來則又瞠目莫對按匯豐銀行開設已久信用素著其發行之鈔票由香港政府負責全數兌現且上海滙豐銀行存儲現銀頗多當無停兌之理本館以事關巿面故昨報未載此事昨悉該銀行除發傳單聲明謠言不實不外並以鉅欵分交中國錢莊十五家於星期日代收鈔票星期一日（今日）該銀行照常營業此信傳佈後巿面即見安靖惟此種謠言究從何來頗難指實 
　　匯豐銀行傳單云茲因謠傳攸關本行名譽今日適値星期本行鈔票特託南北巿各錢莊兌付星期一仍歸本行自付特此通告匯豐銀行啓所有南北巿是日代付各莊如下（北巿）永豐安裕承裕豫源賡裕恒祥鼎康志慶永餘衡通大德源和及各小同行均可兌換（南巿）元春衡九駐滬英總領事法磊斯君昨農特往交涉公署訪晤楊小川君晤談良久聞即爲滙豐銀行鈔票事請飭禁止謠言楊君當卽飭屬嚴禁以維巿面 
　　昨晨匯豐銀行向南北巿各滙劃莊收買英洋以備兌現之用以致洋釐頓漲至七錢二分三釐下午漸平收艦已跌至七錢二分一釐二五而一種小錢莊與烟紙店又從中漁利如持滙豐五元鈔票向之兌換必須貼水洋三五角不等此種孳孳爲利之徒見孔卽人固其　技也 
　　南巿高昌廟各商號昨日因聞謠言凡遇主顧以滙豐鈔票購貨及兌換現洋皆不收兌而兌換銀洋之烟紙舖及各小錢莊索加貼水且將用洋貼水任意縮減每元祗換十一角十餘元銅元原可兌換一千三百九十文昨亦僅換一千三百十餘文惟滬杭車站票房對於匯豐鈔票仍照常收用 
[新銀角不能通用五誌]  
　　滬地自發生新小銀幣潮以來迄已數日茲經上海縣沈知事查得此項新幣確係官鑄其中亦有奸人私造混用者以僞亂眞妨碍圜法故已備文移咨南商會轉知各商號官鑄新幣照常通用倘有僞幣在巿朦混一經察出應卽鳴警拘拿行使之人以便澈究 
　　沈知事昨奉滬海道尹飭令嚴查私鑄小銀幣之奸徒務獲嚴懲沈知事卽飭縣警察各偵探購線嚴緝一面移文淞滬警察廳一體協緝以免擾亂金融 
　　淞滬警廳長昨致南商會公函云案奉江蘇巡按使齊庚電内開據南京造幣分廠摺稱竊自金融緊迫本廠資本益絀大元無可鼓鑄萬不得已遵奉財政部電飭籌鑄銀輔幣以濟巿面而維廠務暫用光緖宣統舊模按照法定成色鑄就單雙角由江蘇銀行及寗滬各錢業兌換運銷各埠頗表歡迎正擬察看商情徐謀推廣庶工人不致失業而廠費亦賴支持乃近來滬地發生私鑄鉛角充斥巿面以僞亂眞銷路頓滯各商不肯承售本廠受此影響鑄造幾有停頓之虞且幣制商場貽害均非淺鮮除電請上海交涉使警察廳商會設法查禁外特開摺縷陳伏乞鈞使鑒核俯賜電飭上海交涉使滬海道尹警察廳上海縣一體嚴查究辦並電南北總商會轉飭各錢業照常行用愼剔私鑄以儆奸徒而維幣政等情據此合行電知希卽查照一體嚴查究辦至廠鑄銀輔幣本爲接濟巿面而設亟應照常行用以資維持希由商會轉致各錢業一體查照等因奉此除出示曉諭外相應函達即希轉致各錢業一體查照遵行爲荷 
[組設江蘇省議會通信處]  
　　約法國會業已回復省議會爲全省議事機關並爲參議院議員所自出亦當然在回復之列聞江蘇省議會議員於昨日下午四時假國會議員通信處開談話會到者達半數以上現已租定本埠霞飛路（即寳昌路）寶康里二十五號爲通信處云 
[振興珠玉彙巿開幕記]  
　　昨日午後三時城内侯家路振興珠玉彙巿行開幕禮楊交涉員派其大公子代表蒞會沈知事袁廳長上海商會正副董及各紳商曁韞懷玉業彙巿董事等先後蒞止濟濟一堂頗極一時之盛首由該彙巿總董哈少夫君報告彙巿成立之原因略謂舊有之玉業公所屋舊人多甲辰年有人建議改公所爲學校閱數年蘇帮另建韞懷彙巿京帮則以種種原因遲至今日始克有振興彙巿之成立焉沈知事袁廳長演說以固結團禮發達營業相勉毛君子堅謂營業之發達與否不能諉諸巿面之盛衰實繫於商人之能否出其學識以自立於商戰劇烈優勝劣敗之世界願振興彙巿諸君勿忘振興二字命名之義各振作精神興起巿面可也京帮蘇帮同爲中國人當此事羣對外之際尤不宜顯分畛域云云蘇君筠尙沙君善餘馬君樹周相繼演說勉勵有加沙君極言敎育與商務之關係深望玉業中人實行改舊公所爲學校之初議以養成商界人才末由總董致詞答謝茶點而散 
[烟酒聯合會開會紀]  
　　本埠水旱烟皮絲同業所組之烟酒聯合會事務所昨日（星期日）開第一次常會同業到者一百餘人並有浙江烟業代表宓有琴崑同酒業代表孫炳華到曾均願聯絡一氣共圖進行首由陳良玉主席報告各處意見書大旨謂國家旣立公賣不應再征雜稅旣有雜稅不應再立公賣現在名目繁多擾累無窮似此秕政不除兩業生計俱絶亟宜請求統一辦法以裕國 
課而安商業云云旋經大衆議决各案如左一仍以本公所爲常設機關俟將來人數衆多再行提議或設臨時會議場所一徵求意見書期間仍照前次議案辦理一調取通州公賣駁議書以資參考一俟各處意見書徴集再開大會提議辦法一本會爲全國烟酒久苦重稅現各處聯絡入會者已有多人此後無論何省均可加入一致進行 
[江浙水警護送小輪]  
　　江蘇水警第二廳趙廳長以由滬往來杭州湖州平湖等處之各公司小輪船每在途中被盜刧掠業經商由浙省水警廳議訂保護小輪辦法凡由浙省開滬之各小輪船須由浙省水警派撥師船掛附護送至交界河面俾由蘇省水警師船接替護送由滬赴浙之小輪則由蘇省水警掛附護送亦至交界地方交代昨已飭行第一專署長沈葆義遵辦矣 
[政治犯解除刑具]  
　　松滬護軍使楊君以現在約法恢復時局更新對於上海陸軍監獄所覊政治各犯特加矜恤除電禀中央請示辦理外特飭監獄官將各該人犯先行開除刑具從優待遇以俟中央核示遵行 
[威海衛路發生盜案]  
　　前晚九時有盜匪六人突至新閘威海衛路二十六號門牌某姓家敲門入内以住居該屋内之王阿二在四馬路淸蓮閣茶館内借伊等洋十元特來索取爲由各出手鎗嚇禁聲張刦取現洋衣飾而逸迨事主報請新閘捕房飭派中西包探往拿該盜等早已遠遁 
[搜獲禁止進口之私土]  
　　北京路一百六十八號門牌烟膏店及北海路七十號門牌某烟膏店主家内均私藏禁止進口之波斯土紅土被洋藥公所查悉前日由公所代表穆安素律師協同老閘捕房中西包探分往搜獲私土一併帶入捕房存候化驗再行飭傳該店主等到廨訊究 
[棉花棉紗之巿况]  
　　棉花南北市棉花業至今仍無起色門巿到貨無多南巿收價每擔洋三十一元（公秤）北巿三十元（司馬秤）各紗廠交易亦復寥寥巿價比前跌落五六錢本星期内僅開出三千餘包計新廠收入通州太倉南巿統牌等貨共八九百包南通貨每擔價二十四兩四錢太倉貨二十三兩八錢統牌二十二兩南通州大生廠收入餘姚貨一千六百包價二十二兩四錢東方廠收入四牌子五百包價二十三兩八錢至二十四兩 
　　棉紗本星期内因東洋匯水加漲現已漲至七十六兩三七五印度羅比短縮紗巿受此影響故本廠紗價漲起二兩餘束洋紗漲三兩餘印度紗漲二兩現巿銷場内地帮購辦較少惟秦皇島天津寗波等帮頗有收入計内外廠開出二十支（大包）水月牌一百包每包規銀一百零五兩東方廠十六支文明結婚牌一百包價九十三兩（半月交貨）德大廠三十二支文明美人牌雙股線二百包價除扣佣一百六十一兩半（二星期交貨）三井洋行十六支雙虎牌五百包價九十七兩（七八九月交貨）又東洋紗十六支福島牌三百包價九十七兩二錢半湯淺怡大兩洋行十六支福島立馬三馬藍魚二十支財神共四百包藍魚財神價均九十九兩半立馬九十八兩半三馬九十七兩半照現巿每包漲起二兩 
[湘省議員歡迎黃克强]  
　　昨九號湘省議員羅永紹彭允彝歐陽振聲周震鱗易宗襲李漢丞周澤苞陳煥南文篤周李式璠胡壽　等假座跑馬廳一品香歡迎黃克强君並延譚組安汪頌年曾俟園胡子靖陸詠儀陸吉愷張詠隆諸君作陪由羅永紹主席易宗襲致歡迎詞大致謂今日三次革命告成適逢革命偉人黃先生新從海外歸來同人等在此開會歡迎實是一件甚有光榮的事體此次推倒袁世凱在黃先生表示謙衷謂身在海外不能躬預其事爲歉其實黃先生洞燭幾先在民國二年即知袁氏有帝制自爲之意故發難於贛寗向使彼時人心一致推翻袁氏何至發生帝制地方旣免受糜爛人民亦少罹痛苦鄙人故以此次偉人爲焦頭爛額之成功黃先生實爲曲突徙薪之成功現在袁氏雖死袁氏黨羽實繁有徒尙希望黃先生以敏妙手段掃除餘孽以　廓淸政府之功且黃先生此三年内游歷美洲對於共和制度考察周詳此後國會内閣從事建設尙望黃先生指導一切俾我國造成一完全共和之國家無任欣幸而湘省同人對於黃先生尤有特别之希望因湘省自二次革命失敗以後袁氏派一湯薌銘來湘一切設施毫無善政惟榖僇人民至一萬七千餘人之多湘民痛苦無從呼籲今幸民黨勢力膨漲驅逐湯氏同人方希冀推舉黃先生及譚先生回湘整理一切中央忽任命陳宦爲湘督陳乃陰險奸惡之人我湘人誓不承認尙望黃先生從各方面設法阻止徐圖善後鄙人代表同人之意如此黃君起立答詞大致謂今日承議員諸君歡迎鄙人實爲欣幸剛才易先生代表諸君之意鄙人實不敢當鄙人自二次革命失敗後飄流海外於國内情形甚爲隔膜微聞袁氏帝制告成蔡松坡從滇黔方面起義師以反對之今竟全功告成鄙人雖未躬與其事好在蔡亦湘人實可掩湘中籌安三君子之羞現在黎大總統就職次第恢復約法集合國會一切建設問題鄙人當盡力貢獻其所知者以爲諸君之助至於湘中事體反對陳宦實爲正當之舉當然贊成以後辦法當分爲現在及將來二層現在中央命令以陸榮廷署理湘督陸公刻已率師抵衡我湘人當極表歡迎之意請陸坐鎭湘中至陸氏移督廣東時仍以請譚三先生回湘整理一切爲好語畢全座鼓掌譚組安君對湘中善後計畫亦演說半小時全座鼓掌陳煥南從陸督幕府中來演說陸督對於湘省意見席散後由彭允彝羅永紹撰擬電稿分致黎總統段内閣及軍務院表明迎陸拒陳之意 
[澄衷中學校畢業誌盛]  
　　七月八日虹口澄衷中學校舉行畢業式來賓到者甚多午後二時首由校長曹慕管君登壇訓詞略謂英語敎育二字淵源希臘義爲抽出兒童天賦本能待人敎育纔能充分發達完成人格敎育之法德智體三育尙焉顧諸生今日畢業便謂敎育能事已盡是猶從繭繅絲僅至一半棄而不用深堪痛惜是以深望諸生再進大學研究專門學術若以　遇及其他關係不能從事學問從此就商亦屬萬不得已之事尤望諸生自修以不負此天賦之本能自修之道有三一每日至少必擇有益之新聞雜誌一二種讀之以增知識二辦事之餘注重運動三不違犯直覺的善之觀念是已樸實說理聽者動容次由敎務長葛錫祺君報告成績命甲等學生一一自本席起立奬勵數語繼請黃任之君演說黃君縱談近頃畢業學生之槪况以生活困難最爲可憂其原因蓋由於工商實業不甚發達學生氣質不良又無實學終乃論及學校課程不切實用靑年思想祗知向上毫無遠慮致無補於生活舉例說明淋漓痛快余祝蔭君演說普及敎育之必要語語中肯張亦飛君演說諸生畢業可喜可懼可喜者學業修畢堪稱成功可懼者畢業之後亦無所用爰引黃君之說論學生氣質不良爲社會之公論細心剖解可分浮華驕傲虚僞及不肯服從四端循此不改貽害無窮言極沈痛可爲學生當頭喝棒演說畢校長曹君給憑及褒奬狀學生總代劉勳選致頌詞畢業生中學總代譚其祜小學總代錢之駿致答詞最後對各科總平均及國文英算三科成績名列第一者各給以書籍以資鼓勵五時半禮畢請來賓參觀成績計此次畢業生中學十九名高等三十三名初等五十名聞該校下學年添設中學一班並招小學生定八月下旬舉行試驗茲將各級甲等學生姓名列後中學甲等三名趙章嘉李本瑞武書猷高等甲等五名錢之駿韓祖恩金治安范良都乃功初等甲等四名李允根周振初杜希彭盛臣鏘 
[浦東中學附屬小學畢業式]  
　　昨日南巿馬家廠浦東中學附屬高等小學舉行畢業式並開成績展覽會來賓到者數十人其畢業儀式首由校長王則行報告次由校董秦硯畦給發文憑張伯初致訓辭來賓顧天放演說末由學生相互致頌辭及答辭措辭頗爲懇切其畢業者則爲陶桐生黃自董督瑜等十八人 
[女子同義義務學校放假]  
　　七月八日法租界麥賽而蒂羅路鴻儀里中華女子同義義務學校第三次暑假午前十時法領事喇伯第君法公董局總辦唐登君法公董局董事託書信館總裁爲代表法總巡委譚員曹振聲君爲代表西童公學校長梅蓬君均蒞校參觀成績並赴課室面試各生功課以各生雖年幼穉應對如流大加稱許旋至禮堂出西書畫册多種擇優給奬三年級生崔秀鳳四年級王漢三各課均優尤爲梅蓬君所激賞加贈精美西書各一册喇君旋起立演說大旨云今日見貴校各生功課甚佳辦學各員辦法甚善不勝欣賀蓋西國女子以皆知向學故爲人尊敬深望中國女學將來日漸發達與西洋女界處於同等地位且西國女子凡上流社會皆通法語望中華女子將來均通法語則中法兩共和國必更親睦云當由校長陸胡雄飛起立致謝邀入休憇室談話并以茶點欵待移時由校長及職敎各員偕中西來賓同赴霞飛路法公董局設立西童學校操場觀覽各班體操步伐整齊精神活潑鼓掌稱善操畢合攝一影以留紀念 
[振坤女校休業]  
　　廣東旅滬基督敎徒立基振坤學校開辦之始學生不過數人其校長洪㵎聲君熱心任事未逾三載已達百餘人昨日八號行暑假休業禮於横浜橋禮拜堂各生精神活潑成績亦頗優美考績達九十分以上者爲鄧苑章曾苑文二女士其餘達七十分以上者亦均給與奬物 
[龍華國民學校畢業式]  
　　滬西漕河涇鄕龍華鎭龍華國國學校自去年暑假後學生日形發達現有二百餘名之多前日（七日）舉行第二届畢業禮並家族懇親會下午一時展覽成績三時開會男女來賓家族蒞會者達五六百人由吳毓卿吳對庭唐敬熙唐莘土張四維余志鴻許秋揚諸君相繼演說時適雷雨交作會場中秩序不少紊辭畢業生名軍錄下胡世文朱繼忠高學志靳杏英朱雲繭潘祖詠凌文貞靳振華計克良史錫祥計儒傑 
[肇家浜權限問題]  
　　滬城肇家浜自塡築之後曾經倡議退屋讓路分段實行由工巡捐局派員丈量明確再行出示實行在案茲悉此事本擬早日實行因官産處向工巡捐局力爭該浜爲官産工巡捐局以該浜究爲公産抑爲官産懸候上台核示辦理雙方各將理由禀呈江蘇巡按使核辦去後前日齊使已委派妥員蒞滬想不難立時解决也 
[巿經董自與慈善團接洽]  
　　上海縣公欵公産經理處因西門外官契局基地係前巿政廳向慈善團借用旋經沙田分局暫借辦公今沙田分局已經歸併慈善團擬將此項基地收回特致函上海巿經董查照辦理已誌前報茲將巿經董陸崧侯覆函照錄如下敬覆者接貴處往字一七三號函開種切謹悉官契局係巿政廳學務項下之公産現由敝處收管應用其基地原係慈善團産亟應畫淸權限以資保守除與慈善團接洽外合卽具覆 
[追悼花業公會會長]  
　　上海北巿花業公會會長賈黄三君於古曆五月二十六日病故南北巿花業同人及驗水局長沈潤挹君並北巿花衣各廠行總理周少卿許松春諸君發起假法界吉祥街靑如里花業公所於昨日下午一時開追悼會到者有百餘人之多公推周少卿君爲臨時主席會場供設賈君遺像遍置鮮花輓聯旋由沈潤挹君演說略謂賈君典三在日因洋商驗水一事力爭主權雖未達到目的然已煞費苦心且任會長多年未受輿馬之費即交際酧酢從未支及公家分毫非特力盡義務且復捐助會中經費似此廉潔勇敢實堪欽敬繼由朱少圻君代表家屬陳述賈君生前慷慨豪爽排難解紛抑强扶弱不免稍有開罪於人之處然今日有此盛會追悼具見公道自在人心並聞他處尙有續開大會追悼者又謂去歲南滙縣境風災賈君除自捐賑欵外復又籌欵源源解濟可稱勇於爲善云云散會時已鐘鳴五下矣 
[高陸行防軍暫緩撤回]  
　　浦東高行陸行等鄕所駐之陸軍第八團第三營奉江寗馮督傳令撤回由上海縣沈知事禀請留防已誌前報茲聞昨日縣署已奉馮督批示准予暫行留防該處暫不更勸云 
[請釋曾廣鵬]  
　　張良珅等致松滬護軍使函云約法恢復志士無罪河南光山曾 
 
 
 

Page 11

 
 
廣　因涉黨事昨歲在滬被拘囚在貴署請即開釋恢復曾君目由還我民權是幸張良珅陳長城余挽　馮奇余武叩 
[遺送崇明小孩]  
　　崇明小孩沈成文年十三歲前日在松江車站擬欲乘車來滬詎誤乘由滬開杭之特别快車即在四等車内混至杭州車站旋經查票員查無車票詢知迷路即由巡警送至杭站警區經關巡官給予飲食並派警察二名於昨日乘車送交滬站安插當由車站王巡官交南巿公興棧房代領送回原籍 
[老婦失蹤]  
　　向爲木匠之鄕人吳雲卿住居大南門外東浜地方其兄阿大自幼嗣與徐姓寓居小南門外南倉街附近此次徐阿大思念伊母特往鄕間將伊母引領到滬在南門外麫館吃麫食畢出外阿大偶一躭擱伊母忽失蹤跡四處找尋竟無影響聞徐母年已七十七歲云 
[釀成命案之原因]  
　　住居閘北四區一分所轄境一百間地方之江北人沈三元被工頭張瑞記即張　流氓胡登貴小尤炤何大永子等在北西藏路交界處聚商茶樓樓上蜂毆受傷行至租界倒地由滙四捕房車送醫院不及救治經中西廨員驗明將案中人李三移歸地方檢察廳究辦在案茲悉此案原因複雜業經林檢察長派法警秦賡耀詳細查明先是有張四李三二人合夥做石子黃沙生意虧耗資本李與張算賬起釁衝突事後張四出洋五元雇胡登貴小尤炤何大永子將李三痛毆洩忿張四因無錢酬謝胡等乃向沈借得洋三元五角尙少一元五角約明日績付另有工頭楊某向與張瑞記有隙見李三被張四毆打後即至李處誑稱爾之被毆實係張二暗中主使李信以爲眞糾衆至張二處理論張二不認遂偕李同往張四處質對適張四他出途遇胡等一干人胡因沈應許之一元五角不肯找給卽於張二前稱此事實沈三元一人主張錢亦沈出於是張二李三帶領胡等與沈爲難見面之後不容分說羣起攢毆致沈腰肋等處受傷釀成命案刻經林廳長飭警嚴緝在逃之張二及胡尤何等各兇犯務獲解究並咨請淞滬警廳一體協緝矣 
　　又一訪函云江北人張四與李三前因索錢起衅互相糾衆在且界兇毆當時有張之同黨沈三元被李三等兇毆受傷由捕將沈拘送醫院醫治無效身死由中西官驗明立飭該捕將李三拿獲因兩造均居華界判李移送地方檢察廳訊辦檢察官將李預審之下供出帮兇張錫記一人問宫得供判李收押候飭警嚴緝張錫記到案再訊 
[夫婦口角之禍端]  
　　木匠朱正如家住七浦路昨與其妻因家庭細故爭吵之下朱自將鐵鑿戳傷肚腹當由其妻投報捕房捕頭命送伺仁醫院療治再核 
[汽車撞傷行人]  
　　昨日下午六時有一年約四十餘歲之某甲身穿白夏布長衫鼻架白精眼鏡手持荷葉包一個行經英大馬路盆湯弄東面陸稿薦肉店門口偶不經心被二百九十八號汽車撞倒傷及面部血流滿面旋有印捕到來將甲及該汽車一併解入捕房飭將受傷人送往仁濟醫院敷治 
[訛言汚衊之觸怒]  
　　大和豐鷄鴨行夥張壽明昨在某茶肆啜茗被同叢丁家第　妻周氏到來因張訛言汚衊丁妹于丁氏與張有暗昧備事不　　由以鐵扦擊傷張之而部等處由警帶至一區署未幾于丁氏投訴前情諭飭暫行交保候星期一淸晨傳集人證移送地方檢察廳訊究 
[小孩之穢褻行爲]  
　　住居武昌路某里某姓之子年約十五六歲前晚在門前乘凉與隣家未滿十歲之二女孩游戲乘隙誘姦二女均被玷汙嗣爲女母暼見報經捕房將該男孩逮押二女送新閘廣仁醫院驗明傷勢再行核辦 
[革探歸案訊辦]  
　　郭光耀和誘王阿二一案經松滬護軍使將原被告函送地方檢察廳依律訴辦等情已詳前報茲悉楊護軍使現接地方檢察廳來函以此案牽涉程錦驥馬善鳴二人囑卽函送過廳以憑質訊等因楊護軍使以偵探程錦驥馬善鳴前因此案訊有干預情節業經一併斥革昨特將該兩探查傳到署備文押送地方廳查收質訊見復備案 
[婢女跳出火坑]  
　　楊鐘甫前接同鄕某姓家之婢女翠娥來信書明被主賣入施陶氏花烟間爲娼訴請轉致其主前來贖身後因不知其主姓氏故投法公堂請究由捕房將施陶氏等一併解廨研訊陶氏供翠娥前由陳阿毛張三領來言係金妙生家之婢女自願爲娼故婦人出洋二百四十元買下有金妙生書立賣身契請察陳張同供前由金托售民人袛分得中金洋七元求宥聶讞員判施陶氏等交保出外着張三陳阿毛於二禮拜内限交金妙生到案再行核辦在案今已届限復由捕房飭傳施陶氏等到案候訊陳阿毛張三同稱金已出門難以交案聶讞員判翠娥送堂留養施陶氏開釋陳阿毛張三各罰洋十元以儆 
[澈查支票來歷續誌]  
　　翁新邦因將蔡富林在浦口飛虹渡船内遺失之本埠德華銀行支票洋二百五十元至該銀行領取當被鳴捕拘解公共公廨訊知該支票係由羅根全囑令收取且蔡尙遺失山東銀行支票洋四千六百元判翁押候補提人證再核在案茲悉羅根全本在津浦鐵路飛虹渡船上爲業現匿楊樹浦路前日已由總巡捕房中西包探偵悉將羅緝獲帶入捕房押候與翁併解公堂質究 
[追償損失之爭執]  
　　魯定格律師代表德商克本德在公共公廨呈控房主劉貫記延不修理房屋致遭風雨請追損失一案上星期六由廨傳訊先由魯律師上堂譯訴所有房屋毁壞之處已請德國工程師估計價値損失甚巨請爲追償訊之被告亦延律師到堂代辯並稱前次奉傳由被告之子到堂然該屋係由劉崇德租於德商克本德並非與魯律師接洽查魯律師爲原告而非代表且租約不符等語會審員王肇之君商之德領裴君判兩造各邀公正人估計損失禀候核奪 
[不付票銀之辯論]  
　　胡綏之　黃震之不付票銀二千五百兩上星期六由公共公廨傳訊兩造均延律師到堂辯護中西官會判被告交保候再傳訊 
[爭得一半利息]  
　　鎭江婦人孫夏氏在公共公廨控告族叔孫紹武奪取其故夫孫逸齋之存欵並掯留領子不放一案上星期六上午由聶襄讞會同英領卓君升座民庭研訊據原告投訴夫故後所有存於袁蔚臣處計銀二千六百九十七兩之存摺三扣及領子孫介如均被族叔奪去應請飭令給還以便回籍並延律師到堂聲請訊之被告延律師投案辯稱原告之夫去世後所有其螟蛉子及存摺當經親屬議歸被告經管作爲其領子讀書等費並據孫介如投訴因遭母親凌虐不願隨之回籍中西官判孫介如與存摺均准被告領回的有八釐利息半歸夏氏半爲撫養之費俟介如成人再行將欵給領 
[私贖顔料之訴訟]  
　　怡康顔料號主陳德祥控張子祥私贖抵於秦康莊之顔料上星期六由公共公廨會審員王肇之君會同德領裴君研訊原告延律師上堂譯訴案情請爲改作民事訊之張延斐斯律師到堂辯稱被告前在公堂呈控原告賬目舞弊亦屬互控應請先將本案解决中西官判令原告補具禀詞改歸民事案訊理 
[水果棧房失愼]  
　　昨日上午八時吳淞路北蘇州路轉角處弄内第四十四號門牌水菓棧房内突兆回祿由救火會到場救熄焚去樓房一幢捕房特飭中西探調查起火原因及曾否保險再行核奪 
[盜犯不准保釋]  
　　松滬護軍使署據民人阮忠能禀孫雲昭誤受盜竊嫌疑求准保釋等情當於昨日批示云禀悉孫雲昭因夥同徐金標王寳流竇小臣等持械搶刧陳家宅附近廣東花園内沈福千等財物由警廳當場一併拿獲送署審訊該犯供認由老李徐金標糾約入門搶刦不諱因念該犯孫雲昭情節非重判送檢察廳按律訴辦業經咨陳宣武上將軍核示在案所請保釋廳母庸議此批 
[通飭查緝贓盜]  
　　淞滬警察廳昨日通飭所屬各區署隊云爲飭緝事案據抱家人張升禀稱竊家主鮑悔存係京兆宛平縣人前升任湖南岳常灃道寗擾兵事避亂來滬僦居租界白克路修德里六百七十六號門牌本年六月二十三日下午八點鐘陡有口操皖北徐淮一帶口音匪徒十餘人由公館後門闖進各持手鎗將家人及厨子等四人關禁房内二匪持鎗把守門口不准聲張然後相率上樓將家主及眷屬僕婦關禁後面房内所有門戶俱由匪徒把守持鎗禁嚇不許聲張遂紛向各房大肆搜搶箱匣均用刀斫開搜括歷二十分鐘之久始呼嘯而去查失物計有六千餘之巨登卽飛報新閘路捕房勘驗並開列失單存案伏查此項刧匪旣經刧搶巨贓誠恐捕房跴緝不敢逗留租界難免不潛匿華界銷贓理合節呈失單三十紙禀請鑒核准予分飭各警區備案一體協緝實爲公便等情並失單三十紙據此除批示外曁分行外合亟飭仰該區署遵照轉飭所屬一體留心偵緝務獲解究毋作遠逃刧切此飭 
[持械攔刦之懲治]  
　　過犯陳阿根前於二月間糾合同黨小蘇州小凡小　阿新等五六人在法租界入仙橋菜巿街左近深夜持械攔刧行人顧繼堂胡連仁皮衣銀洋等物後由西探目阿而風西與華探目沈德福等偵悉查獲拘入捕房前日解至法公堂請究顧繼堂胡連仁同稱於二月間被陳阿根等在八仙橋西首用手鎗利刃嚇禁聲張剝去身上皮衣並搶去銀洋四十五元請求嚴究訊之陳代認搶刧不諱襄讞員判陳押西牢五年期滿逐出租界並飭探目嚴緝在逃之小蘇州等到案究辦 
[不認唆衆罷工]  
　　北福建路裕和絲廠經理王耀祖控女子王張氏唆衆罷工上星期六由公共公廨復訊原告延斐斯律師上堂訴明前情以被告損害原告營業請究訊之王張氏仍不承認中西官判氏仍交一百元人洋並保候再訊核 
[皮膏害人甚烈]  
　　法捕房探目沈德福等偵悉張海泉迭次私售料子即特别膏子又名皮膏當即前往抄出料子及假烟灰等數百磅並將張與楊阿福一併拘入捕房於前日角至法公堂訊究張海泉供此項膏子係做戒烟丸與烟灰所用並非挑售求宥楊阿福供抄出之皮膏三十八磅向張買來係做假烟灰所用旋由洋藥公司代表蒲石律師聲稱查驗此項料子比私販紅土害人更烈請求嚴究聶讞員判張海泉　洋八百元楊阿福罰洋三百元充公並各押西牢三月料子假烟灰等一併銷燬 
[破獲秘密烟窟]  
　　法捕房探目黃錦榮包探魏志餘程富生偵悉法租界一枝春街五號門牌萬順祥樓上私賣燈吃當即前往抄出烟鎗七支烟具數十件並將迭次私售之蔡少庭拘入捕房解請法公堂訊空蔡供詞游移襄讞員以其屢戒不悛判罰洋三百元充公 
[拘獲擲包匪徒]  
　　匪徒王桂山徐銀壽前日午後在福州路弄内以擲包術串騙行人現洋十二元圖逃被捕拘獲當將該兩匪帶入老閘捕房押候解究 
[小竊拘役半月]  
　　小竊張連生日前行竊某車庽之小車一輛由閘北偵緝隊查獲解經司法科嚴科員訊明屬實判張處拘役半月贓給失主具領 
[新奇之攝影術]  
　　醫學士唐增壽乃本埠三馬路唐拾義之少君也近由英國映得特别相片昨日寄與乃翁聞此相片眼可開合能笑能愁近日索觀者甚衆皆稱爲見所未見云 
[滬海道公署批示三則]  
　　商人石寳祥禀爲揑名誣控請求撤銷由該商等究被何人揑名列禀未據明白聲叙無從核辦此批 
　　松江縣農婦李劉氏禀虚揑欠租詐欺鄕愚請求檄縣撤銷由禀悉案關且佃糾葛虚實是非仰松江縣知事查案辦結具報此批副禀發 
　　崇明縣商民姚文魁禀爲求伸反屈懇乞吊卷傳訊追究搶物由禀悉私訴部分照章應繳訟費察閱禀詞朦混頗多所請不准此批 
[氣候報告]  
　　（上海徐家滙天文臺天氣測候報告） 
　　已過者之報告七月八日中國北部有低度氣壓傾向菲列濱羣島父島有反旋風全海濱一帶有信風上海炎熱之後於下午七時十五分左右有新雷雨九日上海氣壓徐升且有南凉風下午六時復雨九日下午四時前二十四小時内上海氣候温度至高八五至低七五·二去年同日至高九四·二至低七三·八 
　　未來者之推測九日下午四時三十分豫測恐尙有雷雨主有霧氣且潮濕 
雜評二 
[珠玉業之興學（宇）]  
　　振興珠玉彙巿昨日舉行開幕禮而韞懹彙巿已成立於先京帮蘇帮互相輝映是誠珠玉業之極好現象也且其舊有之公所房屋早有也設學堂之建議一面振興商業一面培養人才該業同人其識見實高人一等今舊公所房屋已完全騰出矣吾知該業中人必將出其全力組成一完備學校以遂其振興敎育之初衷他日者璧合珠聯人才輩出豈僅京蘇兩帮之光榮哉我敢翹首以望之 
來函 
[丹徒縣巿議會通告]  
　　江蘇六十縣縣議員曁巿鄕議員公鑒共和國家以法制爲主項城晚年任性凡立法機關一令摧殘舉古創聞殊堪駭怪惟人旣云亡空責何補黎公依法繼任旣以明令恢復約法訂期召集國會則法無異致凡地方自治機關自應相因有效倘拘守明文回復詎卜何時此時依不請求絶非違法之舉僕等見及於此敬與吾蘇自治團體約擬設臨時地方自治聯合會以便一致進行而謀公益至會員人數擬仿吾蘇地方維持會辦法每縣自治團體公推二人爲限地點則除租界外不拘何縣以交通利便爲宜會期應俟公訂管見所及謹以奉聞伏候公奪迅賜敎言不勝翹企祗頌日社丹徒縣縣巿議會議員梁鴻卓李壽籲吳桂林李炳麟吳瑀慶姜觐宸公啓通信處鎭江西城外主家巷吳祠内丹徒縣縣議會議員接洽處 
[吳廋樓來函]  
　　昨見貴報載公共租界卡德路八下七號門牌之南翔人吳瘦樓家於前晚被盜刧去價値一萬餘金之金珠首飾現洋等鉅贓云云被盜實有其事惟數目不符其實連親友寄存物件約値洋三千元左右應請更正以昭實在 
[同泰號來函]  
　　刻閱貴報載有小東門外起火一事失愼者係西首同康洋貨店並非小號希爲更正 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[搗亂劇話] [  鵷雛]  
　　中華舞台之一夕 
　　中華舞台組合至今閱五千年賣坐常至四萬萬生涯之盛得未曾有盤古至今歷聘名角登台演唱其平生得意之劇每使觀者采聲雷動雖百世之下猶爲之低佪想像焉近來浸淫西風間演新劇出奇制勝尤足動人記者本爲舞台外之閒人一覺黃粱之後三盃輭飽之餘時亦購票入場飽聆法曲今夕爲北方超等名角土老兒登台打泡之第三日記者入坐已五時有半其所演爲水簾洞土老兒飾孫悟空身手靈活功架老到確爲時下武角所無其大鬧龍宮一場演來尤爲有聲有色無美不臻次爲松坡子之義旗令慷慨激昻聲容並茂以票友出身演到爐火純靑之候良爲不易又次爲馬二先生之龍虎鬭馬二先生本凈角中夙負盛名者其聲調渾雄舉止沉着今日凈角界當首屈一指又次爲陽水蘖龍之臨江會喑嗚叱咜精神飽滿煞尾一場尤有獨到處爲向來排場所無此劇旣過而壓胄子之南北和始出現班中名角如合　新噲西陵松坡馬二諸子一律登場躋躋蹡蹡極一時之盛記者以時候過早尙不及觀以待將來之續評焉 
　　評劇旣畢系以時曰轉綠廻黃夢已凉誰非角色共登場諸君莫笑渾無事冷眼觀人兀自忙 
海外摭奇 
[非洲之矮人] [  雲林]  
　　矮人高一尺至三四尺前數十年居非洲境室形如蜂房依林疊卵壳爲之蔽以樹葉爲避風雨計門高約尺半適供其匍伏行臥無牀皆以竹竿柴枝從横交差構成者鳥巢家畜羣羊頗小望之類吾國之猫其地多森林午間朦朧不辨東西白人至此游歷者往往隱首林後覩其狀爲之驚訝不已矮人多紅黑種皆裸體不 
知衣第以破布束腰蔽其下體蓋非洲地在熱帶常温暖故耳好佃獵挾弓抽矢百發百中惟居室常患象象來以鼻觸其室室輒頽故矮人恨象入骨髓偶見象至則呼隊成羣放毒矢射盲其雙目後撲殺之食其肉而巿其皮牙購弓刀及菸薯而歸 
小說一 
[社會小說敲骨求金記] [  天虚我生]  
　　禦兒潘柏林者生平富於幻想而終無所事事其第一之希望則身閒而能得多金也然而世方多難天不雨珠欲免貧困且不可得而况乎富故禦兒之處境乃益窘唯性好動歐戰一起禦兒遂投身軍隊之中數遇劇戰輒奮勇當先以是能多得功或謂禦兒苟不戰死則此後勳業或且未可限量特惜奬叙戰功每爲在上者所冒士卒効死殊不能博尺寸之升擢故於退伍之後仍復依然故我而怠惰且勝於前長日恒至雅貢森林中散步旁暮乃歸雖不治生人産而其嚢中金錢輙鏘鏘而鳴亦奇技也其厨下曩時恒不舉火至是亦時時有烹炙之味觸人鼻觀禦兒無妻但有一母以貧故瘦瘠如屠肆之羊然至今日亦復面團團如富媼於是一般輿論愈謂禦兒當從軍時必嘗爲不法之事苟非殺人越貨何致驟擁多金實則寃禦兒矣蓋禦兒生平所畏者惟軍法當其退伍之時固猶不名一錢也但不一年銀行簿記中亦居然列有禦兒之名禦兒本好修飾旣富遂逞所欲往往輕裘肥馬出現於巴黎巿上儼然貴介初禦兒嘗鍾情於一女郎曰媚茉媚茉亦愛禦兒顧憎其貧乃未訂婚約當普魯士兵至時媚茉之父特於後園中鑿一地洞以藏媚茉其上覆以鵝毛　土之屬俾不爲普魯士兵所發見此事人皆謂出自禦兒之策而老人則謂老謀深算實己之功也彼之爲此初非懼普魯士兵實爲防範媚茉蓋此女郎極喜炫美雖與極醜之土其耳兵相値亦必流波送盼向之作媚眼也 
小說二 
[情愛（續）] [  野鶴]  
　　柏魯孫旣入室麥方欲語不得而惠司適出亦　視無語斯時三人之情緖正非三數語所能罄蓋柏於昨日自愛米爾去後頗自咎其適間之所爲念數載永好一旦斷絶渠縱太監亦己有以取之不當盛氣以爲應付今若此其將何以面愛米爾更何以對良心中之愛情神思之再四乃愈愧悔設愛猶立其前者必將避席泥首聽其判决凡人一時氣盛輙不遑計利害事後追悔亦已無及柏正亦坐是繼念來者可逭曷詣其前而謝過或者猶可挽已潰之流叩之隣里乃知愛在麥家乃於是日之晨盛服而往其見後之何以應付亦不遑計迨旣入見麥柳痕在廳事中𨺗憶尚有一人爲我心坎中實藏之物亦爲今日謝罪之障礙物怔視良久乃不得語麥於是時不審其芳心中所念何若第當有不可思議之愁慮横梗其中則可知也若惠司則更不知其何所思吾書至是喋喋數百語乃猶未及正文今當簡而言之矣 
　　柏見惠司寒喧移時麥終黯然無語而柏亦第吸其雪茄端坐圈椅中斯時室中乃淸寂絶倫无何柏離座起曰愛米爾何在惠司曰若欲覩愛米爾耶言時已徐步入柏遂亦尾之入堂奥旣盡乃得一梯緣梯而入先見一閨綠幙低垂𨶑若無人惠司導之入則見愛米爾果臥鋼床上星眼微餳似棠睡初醒而侍其旁者非僕隸而爲男子卽威斯勃也（未完） 
 
 
 

Page 15

 
 
   
 
 

Page 16

 
 
   
 
