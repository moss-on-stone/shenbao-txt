# 1917 - 298 - 4916064

 

Page 1

 
 
   
 
 

Page 2

 
 
時評 
[信歟否歟]  
　　據今日電則又稱桂軍去粤滇軍去川均有願以和平相見之說何中國事之甚多曲折也 
　　凡事之曲折愈多者則其意味愈深如游山然如閱小說然無不如此然於國家大事愈形曲折則離解决之期愈遠今日决裂而明日調停旣經調停而又生决裂如是往復雖數十年而事仍如故也然則此數十年者果能常使我中國優游以長存於世耶 
　　或曰否决裂調停之消息皆不可信也質言之今日中國之有力無論何方决裂則無實力調停則無誠心二語盡之矣 
[命令]  
　　十月三十一日大總統令前據周道剛電呈黄毓成率其所部在内江永福寺白馬店等處猛向川軍攻擊佔據内江等情當經令飭唐繼堯電令黄毓成等退出川境頃據周道剛電稱十九日恭奉明令即電達唐繼堯並分電黄毓成顧品珍趙又新等遵令退出乃黄毓成顧品珍趙又新等並不退兵於瀘縣富順自流幷等處厚集兵力設施攻守工事並於内江榮縣威遠等處連向川軍攻擊不已且有擅提鹽欵稅欵易置官吏搶掠地方各等情一年以來顧品珍趙又新黄毓成等擁兵搆釁蹂躪蜀中久苦川民屢戒不悛貪暴悖亂至今已極儻再容忍姑息何以對國家與全蜀人民著周道剛督飭所部即日分路進討以紓川禍而卹國家顧品珍趙又新黄毓成著將從前所得榮典及現任官職一律褫奪並通飭嚴緝務獲究懲其軍隊有實被迫脅自拔來歸者妥爲安撫不究前罪並轉令前敵將領一體遵照此令 
　　又令司法總長林長民呈請定舉行司法官考試著於七年一月十五日舉行甄錄二月一日舉行初試此令 
　　又令任命隆凱爲正藍旗漢軍副都統此令 
　　又令直隷督軍兼省長曹錫呈津海道道尹吳燾應請免職吳燾著免本職此令 
　　又令任命姒錫章爲直隷津海道道尹此令 
　　又令任命曹　爲直隷陸軍第四混成旅旅長商德全爲第五混成旅旅長劉景元爲直隷陸軍第四混成旅步兵第一團團長穆文善爲第二團團長曹景桐爲第五混成旅步兵第一團團長張紹緒爲第二團團長此令 
　　又令司法總長林長民呈署直隷高等檢察廳書記官長邵振璇署奉天瀋陽地方審判廳推事王崧策江蘇上海地方審判廳推事張韜呈請辭職應照准此令 
　　又令陸軍總長段祺瑞呈請任命汪廷棟爲陸軍第十師步兵第三十八團團附應照准此令 
[專電]  
　　北京電外電陳炳焜經各領勸告覆允和平交卸二十九夕集桂軍官誡勿輕動飛電肇慶促李耀漢接任並電陸武鳴來粤鎭撫又電陳已允離粤並着手將桂軍開回李俟準備定妥來省就職（一日下午一鐘） 
　　北京電政府機關報言粤各國領事勸陳和平去職（一日下午五鐘） 
　　北京電粤李耀漢頃電奉命兼督自念長粤爲陳所保引嫌未敢就職復電如陳抗違即行拿辦報載外人勸陳離粤已允交卸茲悉公使團祇限廣州不得作戰場（一日下午七鐘） 
　　北京電陸巡閱使赴廣東政府言去約束桂軍但粤事决難樂觀（一日下午五鐘） 
　　北京電李耀漢代表黄孝覺昨巳返粤（三十一日下午七鐘） 
　　北京電川周道剛電川軍於豔日攻克自流井滇軍巳向瀘州退却正督兵追擊（一日下午一鐘） 
　　北京電官電川軍已奪取瀘州第一要隘特凌塲（一日下午一鐘） 
　　北京電自流井附近之老寨子薄刀嶺一帶巳大戰官場言川軍勝（一日下午五鐘） 
　　北京電聞唐督有和平意擬令大川滇軍停戰（三十一日下午七鐘） 
　　北京電確聞政府將頒命令責成孟恩遠於未交卸前負治安全責一面令田中玉暫不赴任事實上孟得暫留仍不收回前令（一日下午五鐘） 
　　北京電奉電張作霖巳會同鮑貴卿編成討吉軍以孫烈臣爲總司令許蘭洲等爲副裴其勳早設戰馮聞報特派陳文運馳往曉諭各軍官維持原狀王士珍加派何宗蓮代任調處 
（一日下午一鐘） 
　　北京電吉林又派代表十一人來京懇政府設法弭禍 
（三十一日下午七鐘） 
　　北京電陳文運赴吉所帶主要條件即以孟所兼二十三師長與主動之裴其勳升捕田求他調陳或督吉（一日下午七鐘） 
 
 
 

Page 3

 
 
　　北京電吉事係徐世昌調停遂如此結果（一日下午五鐘） 
　　北京電湘傅督迭電請飭各省援軍兼程前往似待援甚急 
（一日下午五鐘） 
　　北京電直督曹錕决派第二混成旅長楊相文率所部赴湘將與十三師同發（一日下午一鐘） 
　　北京電政府在直隷一帶徴兵四萬預定三個月内成軍 
（一日下午五鐘） 
　　北京電徴兵委員出發限限曆底齊集與模範團合編爲第十七師（一日下午七鐘） 
　　北京電美使質問鳳凰山鐵礦事將提出抗議（一日下午五鐘） 
　　北京電贛財政廳長張一鵬來電辭職係與地方長官發生意見（一日下午一鐘） 
　　北京電屈映光已來京住大同公寓（三十一日下午七鐘） 
　　北京電馮定府院權限開送國議取决（一）凡關交議事件是否可行須將原文錄副呈核（二）凡有二次覆議難决之案必總理來府面陳原委（三）各方面分呈府院文電應開府院會議表决（四）公府所交議妥之項及國議呈准各案府院人員槪不得擅改動（一日下午一鐘） 
[外電]  
　　北京電政府論財政部編擬無條約國進口貨物之稅則協約國公使與中政府討論修正稅則之際巳發生邊界稅則應否修正之問題協約國所允許中國者係僅指海關稅則而言若印度越南高麗俄國邊界之稅章則另有條約規定稅率特别低減與一九○二年規定現行海關稅章之條約無關（三十一日） 
　　北京電直隷河工研究會行將在天津舉行重要會議中外會員頗多想不致人外僨事 
（三十一日）以上字林報 
　　廣州電自陳炳焜免職之報傳來此間政界大受影響謠言繁興惟市面尙平靜蓋自陳炳焜到任以後因其手段過辣頗傷粤省一般人士之感情卽陸榮廷與滇軍及軍政府之不能相融洽其原因亦多在陳炳焜陳亦自知人心巳去亟欲乘此時機以脫紛糾之局故嘗提出條件如左一以莫榮新爲後任二完全維持廣東之治安二不取消廣東之自主然軍政府及海軍方面欲推程璧光爲督軍之後任因此雙方意見不能一致程氏任督軍一說卽陸榮廷及廣西軍界似亦無異議故據一般之觀測或能圓滿解决亦未可知督軍問題之能否容易解决爲此間一般人士目下最注意之事粤省當局者已促陸榮廷來粤解决此問題（三十日） 
　　廣州電滅魚雷艇建康於二十七日由厦門抵汕頭旋於二十九日由汕抵錨不如何往又日前由厦門出發之北洋艦隊亦不知碇泊何處此間對於此事頗爲注意（三十日） 
　　北京電據某要人語政府將任命上海盧護軍使爲討湘軍總司令以第五師（駐山東）師長張樹元繼盧氏之後任又傳說政府與江西陳督軍爲討粤事意見不合將來或將任盧爲江西督軍（一日） 
　　北京電成都電云四川第三師師長鍾體道於二十三日率部下約四團進軍内江附近二十五日開始猛攻同日滇軍從内江退至自流井方面遂佔領内江該師長派一團駐於該地作守備隊旋又率其餘軍隊追擊滇軍（一日） 
　　北京電日本政客山本達雄氏昨日在安徽會館爲財政金融學會述日本維新以來財政金融之狀况又於政府不可利用中央銀行採金本位制度財政總長不宜屢次易人等事詳述其意見並聲言對於中國改革幣制之舉願盡力相助（一日） 
　　南京電多倫諾爾鎭守使蕭良臣奉中央密旨來寗謁見李督軍密議軍務機密事件（一日） 
　　奉天電吉林問題現已以田中玉延期赴任孟恩遠暫留原任爲一小結束此間一般人士之觀測謂中央政府爲體面計不取消命令田氏亦遂不赴任如是則孟氏之地位賴直隷派之後援遂得高枕無憂矣（一日） 
　　奉天電爲吉林問題奉中央派遣而來之何宗蓮上將陳鴻遠中將等十人於十月三十日晚間到奉天與張督軍等會議後當晚即赴吉林此間推測中央有以何宗蓮爲將來吉林督軍之意（一日） 
　　奉天電此間接黑龍江消息謂黑龍江鮑督軍爲編制軍隊問題與英順巴英額兩旅長意見不合該旅長等遽以武力威嚇鮑督軍勢極危急人民惶駭無措已有避難他徙者（一日） 
　　東京電俄京來電云俄國有力者十月二十五日至二十七日三日間在莫斯科開大會議由陸祥哥氏司會俄國第一流之人士多數會集列席於大會其所議决事項如下一不問黨派不分階級一以謀愛國的同志之團結爲主義一制定憲法一努力組織議會中之中堅勢力一預備議會所選出之本會會員與在閣（内閣）之本會會員等協力共濟圖貫徹本會之主張一媾和問題爲國家之名譽計及將來之平和計皆當與聯合國相提携而繼續戰爭一恢復戰鬭力問題一整理内政一經濟問題（一日） 
　　以上東方通信社電 
[戰電]  
　　羅馬電意國公報云昨日佛留里之桑達尼爾諸小山里特拉運河一帶巴西安等處均有戰事意軍賴掩護隊之勇武故得繼續向新陣線退走（三十一日） 
　　紐約電駐意軍大本營共同新聞社訪員電傳意軍退走情形云是役非因敵軍兵力雄厚不能抵禦之故蓋由敵軍由素少戰事而防兵單薄之區猝然攻入意軍驚亂潰敗所致敵軍旣在土爾米洛附近渡伊森沙河有低山一行爲阻凡通維里齊亞東境之山隘今均由意軍扼守同時奥德軍沿南陣線爲牽制行動以阻意援軍馳往極北地點一面猛轟哥里齊亞及加沙高原一帶但未以步兵出攻顯候麥剛森上將北面抄攻行動之順逆以定行止意帥加杜那將軍指揮大軍退走井然有條意主軍作戰勇毅不屈均可欽佩云（三十一日） 
　　倫敦電西班牙風潮仍未解决政黨領袖十二人逐日入見西皇討論解紛方法卒無效果組織混合内閣之舉因主要政黨聯合反對亦遭失敗陸軍對於前此政黨之聯合頗不滿意責其不顧國家眞正之軍事利益此亦國會擾攘原因之一（三十一日） 
　　倫敦電公報云今晨有飛機一架飛過英倫坎特海濱未入内地有炸彈數枚落於田中迨英軍發砲轟之卽飛去（三十一日） 
要聞一 
[西報論軍械借欵事]  
　　字林報十月二十六日北京通訊云舉世之皆知日本缺鐵鐵之爲物本屬尋常而在日本視之則極爲寳貴日本最大需求之一即此物源源不絕之大供給也日本之竭力以求漢冶萍産業管理權世人尙未忘懷在此歐戰時代中漢冶萍之鐵不足滿其需求今乃欲在中國增内再得鐵礦一所吾人聞之不以爲異彼之欲望未可得爲非是若中國在礦産之利益均能保守無缺則礦産雖由日本開採亦必大有利於中國　中國利益果巳適當顧念否耶此事頗有令人焦慮之理由殊爲不幸其故何哉則以此礦將爲一宗借欵之交換品而此借欵又專爲購買軍械之用也綜之此種交易欲不謂爲大有害於中國不可得也南京之南約五十里有秣陵關者鐵礦在焉爲留心礦業者所深知有人語記者以估計此礦僅有鐵四千萬噸又有人來告謂此礦之鐵定有千百兆噸至少當可與大冶鐵礦同一價値至於確實消息僅局内者知之道途之人不過揣測而已惟日人對於此礦注意已久今又急欲得之則此礦必有其可寳之處明矣袁世凱執政曾拒絕種種甘言迨運動帝制需欵孔亟時乃倒行逆施以身殉欲當時竟能左手援助南方以爭自由右手以戰爭所必需之金錢供給帝制自爲之袁氏日政府於此左右逢源定必有狂笑而不能自已者矣吾人曾聞諸寺内首相與本野外相其前任執政者於民國四年五年之間偏袒南方實爲錯誤要知其前任執政者同時亦曾以某種代價而援助日本全國所仇視之人物也彼時實在情形今仍不得而知惟以下所述大旨近是初中日各半組織一公司欲得開採秣陵關鐵礦之讓與權此公司居然達其目的乃與某男爵締結四百萬元借欵以便繳付代價此項借欵巳付過二百萬元今尙有五十萬元存於公司至於其餘一百五十萬元早已化爲烏有聞袁世凱因與聞此項斷送礦權之貿易竟得一百萬元之報酬焉可慨矣哉僨權者得讓與權爲借欵之抵押品故在實際上言之秣陵關鐵鑛之權利已從此而轉爲日人所有綜此全部事實觀之直中國政客祇圖私利令人憎惡之一事當日本要求漢冾萍公司管理權之時袁氏拒之未嘗不力似袁氏深知保全國家利權之必要固不遜於他人顧至私慾方熾需要迫亟之時遂不惜舉國家之所有而賣之若所賣者何物購之者何人均非其所計矣華人曾擬歸還某氏之借欵惟無論當日借欵條件於償還一層如何規定迄今華人究未能償淸債欵或完全收回秣陵關鐵礦之權利而日人一方面則急急催定採礦之辦法開礦必備巨資非數百萬金莫可舉辦華人恐未必能籌集此欵今能擔任供給者厥惟日本日人旣借以金錢勢必索取管理權凡外人之投資於中國任何事業者皆欲以此事實爲擔保品並索得管理此事業之權此通例也惟此事管理權之結果勢必使中國所亟需以供國内建築鐵礦及發達他種實業之鐵悉數流出國外大冶之鐵今巳外輸非中政府處置漢冶萍公司自殺政策之力曷克臻此茲者日人欲得秣陵關鐵鑛管理權之近情要求又將予中政府以再鑄一大錯之機會北京武人當道擬練新兵三師專歸中央政府管轄此事記者已於字林報屢言之純粹武人派之北京政府以爲中央兵力太弱不能强迫外省服從其志願故此養兵爲患之國尙有續招新兵之必要旣添練新軍勢必大購軍械旣欲購械勢必大借外債當道現擬向日本購來復槍四萬鎗砲二百尊以供新軍之用此外尙有他種軍裝此欵無着則擬向日本借債以付之中政府所欲者軍械日政府所欲者秣陵關之鐵此誠爲日本做好買賣之機會日人苟不乘機而得之則不近人情矣至於中政府一方面則其所行者至爲簡單不過當軸舉無論何物凡可爲人購求者而賣之以保全其祿位而已 
[幣制借欵之延期說]  
　　辛亥年（卽前淸宣統三年西曆一九一一年）四月十五日我國與英美德法日俄六國銀行團締結一千萬鎊幣制借欵簽字後銀行團先後交付四十萬鎊嗣因武昌起義此欵遂移作軍費而銀行團亦停止交欵以後政變迭乘改革幣制問題久置腦後此項契約雙方俱未提及至民國二年（即西曆一九一三年）美國大總統感爾遜宣言脫退銀行團於是從前之六國銀行團一變而爲五國銀行團是年七月歐戰開幕翌年（民國三年）　　銀行團在巴黎會議結果驅德國於該團之外於是五國銀行團再變而爲四國銀行團並議定凡從前六國銀行團或五國銀行團時代與我國所締結之各種契約由四國銀行團繼承之是此項幣制借欵契約當然亦應由新四國銀行團履行查幣制借欵契約中有中國方面或銀行團方面如不能實行借欵時得延長其期限之規定故日前四國銀行團在京會議結果已决定將該契約有效期間延長半年即以明年（民國七年）四月十四日爲限如雙方或一方不能履行契約時即廢棄之聞我國亦甚表同意 
[紀北京助賑游藝會]  
　　昨（二十七日）爲北京中央公園京畿水災助賑游藝大會開會之第一日入門由迤西方面而行有童子軍多人正在操演裝束仿照軍人行軍之式以木棍代鎗並有背包等物且設有帳棚及無線電架各靑年容態活潑步伐整齊頗有一種尙武之精神其所演工程隊之支搭橋梁救傷隊之救護傷兵及旗語各種尤見精釆觀者均稱歎不置附近該操場有各種走會上粧處舞臺並傀儡戲一臺式歌式舞亦頗靈活（晚間並有露天電影）復向西行至水榭聆天津吹會聲韻悠揚極爲悅耳（晚間在附近水榭之土山上放烟火並有轉燈游戲）繼内壇門則步軍統領衙門之技術隊在壇上奏舞壜之技亦有五花八門之觀出壇之西門有演武技者數人更番舞义頗似劇中之金錢豹又有擲球之場出資一角可擲二球擲中標的者得紙烟或其他贈品又有一種游戲名歡喜團圓似鞦韆而較穩蓋圓形鐵架設木馬木船游人出少資可乘馬坐船架繞軸而轉或疾或徐頗有興味繼至大殿即彩品陳列室也五光十色美不勝收後殿爲中西貴女售物所中皆女子敦誼會人物之熱心助賑者殿外之東角爲藝妓雜唱之台所唱爲皮簧榔子大鼓小曲之類大抵爲昇平書寓及他班校書（園中並由各校書售物助賑）殿外之西角爲技術家轉秉謙奏演幻術之台此外尙有游藝數種該園門首彩紥牌樓電燈齊明燦若爛銀是日天氣陰晦而游人仍甚夥吳警察總監王京兆尹及提署要員均到調照料又昨日航空學校有飛機一架在空繞行而助賑會彩品之富爲向來所未有頭彩原定赤金大鼎一座價値三千五百元茲又將大總統所贈大磁瓶加入價値三千元合計價値六千元五百元二彩原定銀器及貂褂價値二千餘元茲又將大總統所贈之冬靑瓶加入合計價値四千餘元三彩原定全國鐵略頭等免票一張茲又將段總理所贈之大磁瓶加入合計價値二千五百元聞該會京外送贈之品尙有信巳到而物在途中者其中佳彩頗多惟編號極費手續特改於十一月二日卽星期五日開彩於三日四日五日發彩 
[南京快信]  
　　政府電李督軍局勢危迫討滇令决即發表務須抽撥勁旅若干出發援湘以壯聲勢 
　　譚浩明由南寗親率大軍援湘聞已行抵梧州李督軍昨特去電勸阻 
　　李督軍接某要人電告謂粤局分裂西南事易解决察其語意似抱樂觀聞李督接電後語某秘書云粤局分裂戰禍愈不可解蓋分裂者均爲權利之爭若中央利用此種奬亂自殺政策余實根本反對之云 
　　粤李耀漢續派陶士明入京接洽粤事昨過寗乘津浦車北上 
　　聞李督軍前擬作書致龍濟光現因瓊崖道尹周沅日内卽將出京來寗决託周氏面達一切滇督軍唐繼堯之代表何畏昨來電稱巳抵贛謁陳督軍接洽一切 
　　湯薌銘派任季湯來寗謁某要人陳述湘事旋乘晚車赴滬 
　　李督軍昨電師景雲探詢馮總統病狀 
贛新參議員宋育德今晨抵寗聞趙惟熙賀國昌邱珍葛等四人均在京其證書均由宋氏携帶赴京轉給以便就近報到 
　　省議會第二次請求開臨時會之電中央尙無復電報傳已經核准實不確惟議會方面催促甚急官廳仍推諉權在中央錢副議長因謁省長兩次無結果卽於昨日乘車回蘇聞下星期錢副議長仍須來省進行一切云 
　　日來謠言紛起有某某在滬組織宗社黨之說李督軍咨請盧護軍使認眞嚴緝 
　　津浦鐵路商貨統捐局會辦奉部令改委盧毅運北統捐局長歐燊燾昨謁齊省長禀知交代淸楚 
　　兩浙鹽捕第六營營長苗啓昆呈報軍署已於二十七日就職 
　　田寳榮王鐘奉中央令來省昨謁齊省長呈繳部遜聽候委任 
　　省立第一女師範附設保姆傳習所訂於十一月五日開學試學兩月再行甄别去留 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[吉督問題與東三省關係]  
　　（一）吉林吉垣商務總會等十團體日昨午刻仍齊集省議會協議維持地方治安辦法均謂自劉莫二代表二次覆電到省皆知中央巳允令田督暫緩來吉人心稍安惟東邊延吉各縣胡匪蜂起省署已接告警急電應請軍署將延吉等處駐防軍隊暫勿調動以資鎭懾當經一律贊成議决由各團體領袖搭今日早車赴長面懇王參謀長酌核辦理又聞團體聯合會以近來軍隊紛紛調遷本地胡匪宜加防範日前聯名請求省長編練警衛隊千名隨時游擊以保治安聞已照准其經費定爲每月錢三十四萬餘吊文係屬臨時性質一俟安定另行安置其提案原文云爲咨請事現查吉林各縣駐防陸軍紛紛調動遂致邊境宽虛人心惶駭面土著胡匪因之乘間蜂起搶掠頻仍連日外縣告急者已有數起之多値茲冬防吃緊正萑苻肆擾之時即使陸軍遍布猶恐防範難周况今盡行撤退風鶴頻驚目擊時局危險萬狀若不另招軍隊繼資鎭懾猶恐土匪蔓延勢難收拾本會爲靖内保安維持時局起見昨特邀集木城紳商及各機關公推要人蒞會協商辦法咸謂吉省逼近强鄰外患未已内憂方興計全省五百萬之生命財産已悉懸於狂風駭浪之中而各縣人民目前賴以苟安者惟侍此軍警之保護今陸軍旣聯翩撤退地方將何以保安擬即請省長另招募警衛隊千名作爲游擊之師以補警察之不逮磋商再四衆謀僉同除逕電中央曁招募章程由貴公署詳細酌定外所有集議募隊防匪各緣由相應備文咨請貴省長鑒核迅予照辦希卽見覆施行此咨吉林省長公署省議會紳董公所總商會旗族生計會省農會縣敎育會工務總會勸學所長春總商會省敎育會 
　　先是前二日軍隊調集長春伊通等處人心慌恐各種元幣每元遽漲官　錢兩吊有奇日昨得有轉圜消息洋價巳稍跌落大洋每元十七吊小洋十三吊二百五比前均落一吊左右並聞軍署因人心不穩謠諑繁興未必無宵小之徒乘間竊發因將中交等銀行及官銀號每處派軍隊二十名藉資彈壓 
　　（一）奉黑關於吉督問題奉天張督軍與黑龍江鮑督軍往來電商東三省同處邊域碍難漠視一面電勸孟督軍取消前議電請政府勸諭一面預備兵隊僱用大小車輛若干以待政府回電並聞奉當道所持勸告之主義大致如下第一義爲東省内憂外患喘息甫定再經喪亂必致引起外人干涉而且交通多握之外人進退無據第二義奉黑旣不附合吉省實成坐困幸逞一時之意氣設有不當則吉軍原係客居旣難安於吉省關中又爲中央勢力範圍無家可歸第三義奉黑與吉省同爲僚屬素相輯睦然設中央下令出師勢必難顧私誼化玉帛爲干戈尤爲遺憾故願於事未昌大消弭無形一方面電請中央務得其平 
　　張督軍於日昨午前十二鐘接到政府電略謂孟恩遠不聽調委抗命誠屬藐視政府請與江省鮑督軍派兵合討以振中央威信云云張氏接電後招集孫吳兩師長五十三四兩旅長並二十八師汲旅長在軍署會議議定挑派精兵二混成旅一百五團一營百八團三營張鄒兩團長督率輜重營一連機關連一連工程營一連二十八師一百九團一百十團十一十二每團每營挑選兩連歸郭楊兩團長督率汲旅長爲司令官二十九師派定混成旅石蔡兩團長督率陳旅長爲司令官孫師長爲征吉總司令官許蘭洲爲副司令官至於二十七師辦公人員全部赴吉僅留趙參謀長辦理師長事務又聞黑省亦與奉省所處相同面英巴兩旅長又係吉林人士對此中之利害尤有關係故近日頗有表示又東邊馬鎭守使爲東邊之屛藩日前回防調兵駐紥長白撫松懷德一帶防吉兵回竄吳師長電致該師派兵分駐東蒙一帶以防蒙匪與吉兵勾串二十八師調兵駐紥康平彰武一帶防其西竄 
[黑省反對奉兵風潮已平]  
　　鮑貴卿督軍調奉兵至黑龍江一事黑省人士與軍界等羣起反對等情已見報端茲聞此項風潮刻巳平息英巴兩旅長等昨均聯袂來省謁見鮑督軍鮑於英巴到省之次日在軍署開軍事會議約歷四小時始散近日軍官到省者爲呼蘭英旅長巨華吳團長芳圃袁團長慶恩巴彦巴旅長凌雲黑河鄂團長瑞堂綏化李團長榮廷等此外尙有營長數員聞鮑督擬照許蘭洲代理督軍時之軍事計畫改編兩師增加軍費已議由籌蒙費偵探費编列預算緣許蘭洲自爲督軍時曾議改編陸軍兩師當任英旅長巨華巴旅長凌雲爲師長袁少峯吳芳圃李榮廷雙瑞堂爲旅長于仙舟李雲五爲團長當時英旅長等不直許之行爲均未受其任命近聞鮑督軍擬開軍事大會按照許氏計畫仍編兩師仍任英巴爲師長袁吳雙李等爲旅長于李爲團長並任張魁武爲旅長日内當可發表並聞此次軍事大會所議之問題如下（一）防務問題（二）改組兩師問題（三）軍潮善後問題（四）任命軍官問題（五）裁軍問題（六）携奉鎗彈同題 
[兩廣援湘軍近訊]  
　　武衛司令馬濟昨率所部各軍繼續出發後宥日巳抵韶關滇軍張司令曁各參謀等均在韶關車站恭迓藉表歡迎幷在沿河代雇民船數十艘以備運載之用大軍抵步後俱在城外祠宇駐宿翌早解攬馳赴樂昌取道平石以入湘境並聞馬司令此次赴湘携有馬克心野戰等砲十餘尊槍械子彈三十餘萬顆軍實極爲充足 
　　第一軍總司令馬濟督隊出發第二軍林虎所部原擬同時開拔嗣以各營餉械尙未具領足數因此行期延緩昨聞林虎因奉聯軍譚總司令來電催速特轉飭第六七八九十等營一律整備幷由當道將該部餉械支配完妥准於二十六七八等日分批開拔赴韶林司令則隨後督帶衛軍一營出發兩粤聯軍總司令譚浩明以兩粤援湘軍隊前經編定共分五軍先後出發現以兵力尙未十分充足再由粤省加編第六軍該軍總司令一職即以欽廉鎭守使沈鴻英充任昨特電致陳督軍轉飭該司令知照飭將所部兵士尅日着手改編迅速率領入湘以資援應 
　　譚總司令昨有電致前鋒司令以敵衆我寡酣戰不宜應卽停止進攻堅取守勢以待大兵雲集再與續戰云云故二十五號以來兩軍皆暫取守勢此次兩廣出兵援湘軍費經陸巡閱使陳譚兩督軍擬定接濟辦法由兩粤金庫陸續解撥茲隋聯軍譚總司令因韋榮昌林俊廷各部業已隨後開拔需欵浩繁昨特電商當道擬於本星期内由粤續撥十萬元分批滙桂以利軍行 
　　湘省戰務粤桂兩軍確已完全佔領衡山一帶現湘軍總司令程潛商由陸巡閱使决計分大軍六路進取長沙已擬定第一路趙恒惕由寳慶方面向某路進發第二路陸裕光由衡州方面向某路進發第三路林俊廷由永州方面向某路進發第四路劉建藩由零陵方面進發第五路賁克昭由萱州方面向某路進發第六路邱渭南由彬州方面向某路進發昨陸使已電知陳督催促林馬兩司令尅日入湘以壯聲援 
　　湘南行營有電來粤云急南寗譚總司令桂司令部行營陸師長廣州陳督軍桂林轉韋林兩總司令廣州轉林馬兩總司令鈞鑒全州轉賓正司令衡州轉卓統領鑒勛敵軍進攻我軍兵單力禦十五晝夜自箇日起敵加兵力攻更猛漾日（二十三）拂曉敵步兵約千人機關鎗四枝向右翼力射各砲齊向攻擊桂軍一團第二營二團二營三連及湘軍廖團鍾營四連槪不猛射敵快炮愈迅速同齊猛射並衝出火線數百米達敵死約三百餘我軍傷連長一連附一死兵五傷兵十餘桂軍約奪敵鎗數十枝因兵單未敢進攻現仍回原線防守查此次敵膽已寒希後方單隊速來數營卽進攻可解寳慶之急也克昭呈叩漾（二十三）印 
　　昨有湘人自衡陽來粤叙述湘南近况據稱劉建藩林修梅等當獨立之初因北軍數少其勢未盛故能一舉而佔守衡山其衡陽淸泉一帶均主守勢堅壁淸野以待援軍至去月杪桂軍陸裕光賁克昭林俊廷曁粤軍副司令邱渭南等各率所部先後入湘永彬攸縣各地已有桂粤兩軍替防劉建藩遂率永州駐防各軍赴衡助戰林旅長以衡陽方面兵力加厚欲乘北兵未盛進薄株州南岳各地窺伺長沙連戰皆捷嗣以子彈不繼爲彼所乘致遭小挫本月初旬桂軍子彈已由永州運赴前敵並由陸裕光賁旅長等親率大軍赴衡軍勢大振復將衡山佔領計至本月中旬止桂粤兩軍到境者共有四十餘營均分駐衡來交界及永州寳慶攸縣各地相機攻守至北軍兵額其分駐株醴湘潭寳慶各地者約有三萬餘名兵力頗盛一切軍火均由漢陽兵工廠運赴長沙程途不遠故能快捷粤桂軍械則因湘南交通不便多用人工由陸路運來故須擔擱時日云 
　　陸巡閱使以譚督軍現已率師入湘此後關於兩粤援湘事宜必須在一適中地點居中策應方足以利進行决議日内即由武鳴遄赴梧州駐節以資鎭懾而便策畫並以段氏不能免職西南時局巳無和平解决之希望惟有以武力堅持到底此後西南大計急待主持昨特電邀岑西林伍秩庸唐少川三君命駕抵梧共同籌畫云 
[潮梅獨立後之消息]  
　　潮梅獨立後二十四日驟增新兵六千餘人分駐烏橋草場及海天津兩處屯紥尙未給械查此項軍隊以潮陽海陽長樂三縣籍民最佔多數事前並未聞有增招新兵之說卸任潮安知事江德駿昨午抵汕寓泰來棧亦云在任時絕不聞其屬内有招募兵隊之事該知事已於是日搭泰生輪往港現聞駐紥崎碌尾之陸軍巳開赴碣石將與朱瑞之軍會攻海豐並聞甲子海口駐有北洋兵艦一艘已在此灣泊多日亦係日前派以助防惠州之師是日汕埠仍未知惠州已陷之事云 
　　自莫擎宇宣布獨立後當道决議以武力解决昨日開緊急會議時經議定調遣滇軍兩團並令某鎭守使率領所部數營馳往攻擊 
　　潮梅宣布獨立後李省長會同廣惠莫鎭守使欽廉沈鎭守使拍電與莫擎宇探聞該電内容係歷數段祺瑞種種違法舉動婉勸莫氏切勿徇一人之感情以樹四萬萬人之公敵務望幡然省悟與西南各省聯絡一致恢復共和否則戰禍蔓延倘啓外人干涉則亡國之痛將在目前縱不爲桑梓計獨不爲子孫計耶云云聞此電拍發兩日現尙未接有復電大約因潮梅獨立醖釀已深且聞其中尙有主動者在恐非筆舌之力所能挽回耳 
　　惠州張天驥於城陷出亡時盡將所有秘密文卷携去以致遇事頗難考核昨劉志陸據上游各軍長羅紹雄劉達慶關澄芳等電稱連日接到電局投交潮州莫擎宇之張天驥各電甚多内有閣密固密等電各三封因無密碼竟不能譯頃已電呈督軍請示有無發過此項電本速行檢發應用云云此可爲莫擎宇與張天驥聯絡之確證也 
　　劉志陸收復惠博後經將善後事宜妥爲布置狗仔潭七女湖及淡水平海各地業飭鄧本殷所部各營開往駐紮蘇村三多竹水南各要隘亦飭卓貴廷劉達慶所部妥爲防堵茲劉以海陸豐一帶爲潮梅入惠要樞防守最宜嚴密昨已增撥陸軍游擊隊三營前往駐紥協同謝招所部妥爲防堵又有一說新任惠州督辦劉志陸日前由省赴惠督帶所轄游擊隊四營警衛軍五營另方部滇軍兩營均係分駐東莞博羅一帶現因東江軍事業經寗息惠屬防務仍由惠軍分任扼守可保無虞除留賀文達一營劉達慶兩營駐守惠陽外所有關澄芳關國雄鄧本殷羅紹雄各部一律派回原防其餘由省陸續開抵石龍之軍隊五營則槪令拔隊回省幷將調遣分佈情形詳電當道察核 
[西報之廣州雜訊]  
　　字林報十月二十六日廣州短簡云聞衡州人士已籌集六十萬元以供南方軍費援湘粤軍之第一軍司令馬濟巳於昨日率兵千人附粤漢火車出省林虎亦將於數日内啟行督軍省長與各大員國會議員及紳士皆往送行粤政府巳以二萬元寄往天津賑救水災並將變賣舊存軍衣續籌賑欵廣州各當舖因四元以上之當票須貼印花故羣起反對已於二十三日起停止營業貧民大感不便惠州司令張天驥謀變未成今已逃至香港 
[湘中戰訊之鄂聞]  
　　頃據鄂省消息湘南戰事自北軍克復衡山後因南方有粤桂援軍到來致復陷落朱澤黄等因而乘間持虛攻克寳慶近聞衡山開往寳慶之南軍與攻克寳慶之北軍現接近於祁陽演劇烈之戰鬭勝負各占其半惟衡山方面南軍現已佈置堅固恐未易攻克云 
　　湘中戰爭劇烈衡陽一帶敎士異常警恐已請由彼處意大利主敎轉達情詞來漢請駐漢法領事與交戰雙方面商劃定戰線以免若輩生命財産之危險 
　　湘督傅良佐以大批北軍入湘輸送軍用品需人甚夥前特派員往河南召募輸送隊五百名赴投湘潭各營以資輸送現傅氏以諸師雲集五百名輸送隊不敷調用復派人往河南召募五百名聞已於昨乘武岳早車開往長沙聽候調遣再查此項軍士不過暫作輸送之用如各營兵士有戰殁者即由此挑選精壯補充缺額云 
[中央所調之援湘軍隊]  
　　政府對於劉林獨立旣决定以武力對付遂作一鼓蕩平之計除業已調赴前敵之各軍外又另調各省兵士齊集湖南以爲援助惟均能應調與否尙未可必頃據軍署參謀處傳出消息中央所派之各省援湘軍隊如左（一）李進才所部之第十三師全部開赴湘南其砲兵團早已飭令出發約五日之内即可到湘（二）贛西鎭守使方永元擬率師一旅卽由萍鄕入境取道醴陵逕赴衡山前敵（三）安徽倪嗣冲派安武軍五營於日内開拔來省傅督已得有電報並飭軍需課預備各種行軍應需之品以便届期應付（四）山東張懷芝已有電來謂已派該省新編之混成旅來湘助戰刻正準備行裝不日卽可出發（五）江蘇李純擬遣派第十六師之第三十一旅亦正在準備行軍應需各品尅期首塗（六）直隷曹錕已派定第二師之第四旅惟行期未定（七）湖北王占元則派第一師之第二團外帶砲隊一連機關槍隊一連約本月内準可抵省此外尙有第三師五旅之第九團已行抵湘鄂交界之金鶚山一帶二十六七卽可行抵岳陽聞該師之來係因先駐岳陽之第二師六團軍隊業已開抵長沙故特調該團來岳接該地防務又聞湖北王督軍已電呈中央請以第一師師長王金鏡爲武岳總司令分兵一旅駐紥岳州又聞政府以湘南軍隊衆多亟應派委大員駐紥該地以便指揮而期統一爰即催令傅督所呈請特派之湘南各軍總司令王汝賢尅日來湘以資統率頃王已於二十四日上午行抵長沙與傅督商定即在督軍署内組織湘南總司令部以便辦理一切 
[川湘戰禍中之鄂省防務]  
　　石師長星川氏駐節荊州之沙市於管轄區域内巳頒布戒嚴令昨有人自荆沙來省談及石氏近日 
 
 
 

Page 7

 
 
戒嚴之原因非盡由川湘之影響蓋川雖居鄂省上游而吳光新之兵巳入重慶滇軍雖勇難以長驅直下湘省獨立軍隊雖逼近湘潭城下而長沙湘陰岳陽均駐重兵安能遽進鄂境惟湘省石門澧州各處毗連鄂省公安石首等縣誠恐土匪大起實足擾亂治安故連日以來如公安石首沙市郝穴等處無不加派軍隊巡邏嚴密云 
　　湘事發生當道以地處接壞曾頒訓令對於防務不容疏忽茲川省軍情緊急關係匪輕王督特令各區警備司令官特别戒嚴是以各要區均設步哨通宵守望警廳之巡邏隊往來梭巡曲街深巷尤特别注意 
　　湘戰緊急曾由傅督軍屢電乞援故軍署有將駐沙市孫國安所部軍隊一團爲援湘續備軍之說惟沙市亦係鄂中重鎭孫團駐紥有年於地方情形尙稱熟悉若遽易生手恐商民自相驚惴現决計改派他處軍隊云 
　　王督軍刻以西南不靖鄂省軍隊多有調遷或從事征討或防守要隘現時保護地方治安多仰賴於各縣保衛團日昨通令各縣知事轉行地方團紳加意訓練團丁勤於巡防境内以杜宵小而維治安 
[鄂省軍政談片]  
　　吉督孟恩遠此次之敢於抗命亦由於督軍團之遺禍蓋孟於國會解散前與各督軍集合於京師時曾互訂保固權利攻守同盟之約如有一人罷職即羣起反抗嗣倪嗣冲獨立孟如約起而附和自謂大有功於合肥故復辟之變孟竟得免於罪然遭各方面之攻擊段氏總不無介介茲爲騰出綏遠都統位置張敬堯之故突免孟氏之職在政府以孟老弱無能斷不至於反抗詎其部下恐連帶失職竟釀成獨立現聞馮總統對此問題通電各省徴求意見王子春以同盟關係意殊左袒孟氏謂政府旣將其内調亦應先諮其同意今西南方在用兵東北豈可復生事端特電政府主張調停令田中玉暫勿赴任而令張敬堯帶兵平湘俟西南征服之後騰出督軍位置再行遷調但此舉大損政府威信恐未必能俯從也 
　　留鄂北軍第二師長王金鏡早奉援湘之命現所部第三旅步兵及砲馬兩團巳開入湘分戍長岳王氏仍留武昌迭展行期遷延不進聞其原因由於王久欲獲帮辦湖北軍務頭銜而不得鎭守使湖北又僅二缺（一漢口一鄖襄）亦無以安揷茲値湘省軍興王占元迭派所部北軍陸續入湘意欲在湘省佔一部分勢力以岳州雖屬於湘其地實在洞庭之北毗連武昌荆州之間特保以王金鏡爲岳州鎭守使兼武岳警備司令節制各軍中央以岳爲湘屬就令增設鎭守使亦應由湘督主政勿須鄂爲越爼故弗允所請惟爲敷衍王督面子計特許畀王以武岳司令王意殊不滿是以遷延弗行兵驕將悍一至於此夫孰使之然耶 
　　各省附加稅皆爲地方行政之用如警察經費撥用附捐者尙多絕無以充國家養兵之費者鄂省王督軍前因陸軍省防團中央停止以國稅充餉乃自抽全省貨物稅十分一之附捐抵補日前咨交省議會追認該會原擬否認旋以事已實行反對恐難收效爲委曲求全計乃議定擔任以一年爲限咨請王氏於此時期中别籌餉項或改編解散詎王氏尙不　意即以兼省長名義咨復該會略謂駐鄂現有軍隊如荆州之鄂軍第一師省垣之第二師鄖襄之第九師又第三旅第二第六兩混成旅均屬國軍負有國防責任各師駐紥地點雖均在湖北究屬國家分布軍力之作用一經中央徴調即難專重鄂防至省防軍兩團係奉中央命令募集以國軍徴調無常省防關係至重不得不編練地方軍隊以資坐鎭是性質已各不同當編練之初本兼省長鑒於餉糈無着祗有權宜瘦通咨部核准在中央解欵内動撥嗣准部咨只允擔任至六年一月爲止此在中央亦因省防團不在國軍之列非由地方籌餉不足以符名實而雜久遠本兼省長迭與部中磋商迄難撥欵接濟徒事爭執終至貽誤惟該軍幾經艱難辛苦方克訓練成立保衛地方成效昭著旣奉令編練於先自應始終維持以竟前功况値時局艱危西南多故所有駐鄂各師現已紛紛他調鄂省防務較前尤爲緊要該軍留供本省調遣尙不敷用謂其無關輕重亦實未敢遽斷本兼省長以地方之經費編練地方之軍隊維持地方之安寗固屬責無旁貸勢在必行但期鎭攝得力即可永爲保障云云聞議會之民黨派於接咨後初擬維持原案嗣因進步派主張調和乃於覆議案内决定加以俟至時局大定地方安謐時再停止附稅充餉别籌改編聞不日卽備文咨覆大約可得王之滿意矣 
[鮑貴卿條陳治匪方法]  
　　黑龍江督軍鮑貴卿昨派員來京呈遞政府條陳一件據聞内容係謂黑龍江向有毗連外界之窒碍因之成爲藏匪之所其呼倫貝爾蒙匪之旋起旋撲索倫山匪跡之不時出没即爲已往之明證並條陳三種治匪方法請加採擇一謂無上計劃固在本省應添招陸軍一師專任剿匪之事惟此項經費過鉅政府須設法協助一謂其次即爲改剿易撫政策緣黑省匪患連年不靖莫如放任招撫似覺爲宜目下雖在索倫設在撫蒙局因乏欵進行故匪孽不易剿除肅淸現値黑省庫空如洗擬請中央籌欵酌撥以易招撫一謂黑省荒地最多人民則又不講耕種是以一遇匪至即易裹脅嗣後請卽實行開懇並須另案提倡商業庶幾人有恒産而不至於見異思遷云云政府如何批覆尙待再探 
[贛省籌募短期公債]  
　　贛省財政廳現因軍政費不敷與商會龔會長磋議就省城勸募短期公債五十萬元擬定章程以十一月一號爲募集之期業將章程送請商會修改日昨龔會長將章程送滙劃公所邀集本城殷實商家及各錢店討論當經修改分爲兩期以三個月爲一期六個月爲一期三個月者每百元繳九十七元五角滿期則還一百零二元五角六個月者繳九十五元期滿後則還一百零五元合息金爲一分八釐六但祗認募三十萬元其餘二十萬則由張廳長向外屬勸募張廳長於二十七號赴商會探問情形後頗爲欣感惟市面拆息在兩分左右各商多不承認經龔會長極力勸導現巳承認照辦 
[杭州快信]  
　　參議員王廷揚蔡元康袁榮叟准今日（二號）聯袂北上 
　　稅務督辦孫寳琦請假回籍已將兩月准下星期一起程北上 
　　江浙聯防事前宜經水警廳長徐則恂訂定辦法咨商蘇省現巳奉覆照准並會委趙鼎華余鍾彦二員專司太湖巡緝 
　　平陽南港等處地居低下山水奔集大江淤塞水患堪虞該處士紳自願捐資疏濬已由縣詳請省署備案 
　　四川災况甚重昨由駐京籌賑處寄到捐册分函軍民兩長懇速設法募賑以惠災黎 
　　二師第七團少校團附鄭薑辦公勤愼由師轉呈督署照少校十成支薪以資鼓勵巳照准 
　　第一師童師長其呈督軍以四團團附校官李蓮荃因服務日久家務乏人照料亟須回籍淸理請求辭職已奉督令照准 
　　袁運司昨委安徽人鄭汝衡（前淸浙江候補知縣）爲溫州玉泉場知事業已塡給委狀 
　　新委第一區菸酒公賣局長楊慶澂昨午在許衙巷接差視事即日將署址遷移至梅花碑（前同春荼園房屋）辦公 
　　省城大有利電燈公司前經四師第十四團二營營長劉漢每夜派兵一排駐守保護其步哨線遠放至郭通園河水弄及二三橋一帶昨已奉令撤銷 
地方通信 
[松江]  
　　鄕農會防維蟲傷禾稻法本年螟蟲爲災躉延甚廣若不急謀剷絕翌年遺孽孵化勢必受害更深泗涇鄕農會有鑒於此爰議防維法三條均屬切實易行其法如下（一）力勸農民掘燒稻根以絕螟患（一）勸諭農民多設誘蛾燈火以杜遺傳螟子（一）取締擅捕靑蛙以維禾稻以上三條當由該會呈送縣署後旋奉松江縣縣長指令呈及抄件均悉所議防維各條法良意美候出示公布並通令各市鄕一體照辦以絕螟患云云 
　　省委覆勘災况松縣處分螟災計畫自經李知事與省委羅鴻賓邀請本邑官紳議决之後即於三十日夜間由縣委任領袖警佐那鶴年隨同省委携帶拍照器具及丈書王峙山並衞隊警察前往受災最重之五庫鄕覆勘所有全荒田畝與七成以上之荒槪須攝影丈量所攝影片與丈繪圖說須多印數份以備呈送省部及發交各業戶閱看 
　　忙銀不准展限公民張良橒等三十人以本届蟲災秋收歉薄具呈縣署請將上下忙銀量予展限上忙請展至陽曆年底下忙請展至陰曆年底如再逾限再行加價以恤民艱當由李縣長據請轉呈省署現已奉到省長批令大致謂田禾被災究有輕重不能一律藉口蟲災妄請展限仍飭該知事將此項忙銀届期繳省以裕政費云云李縣長奉令後已預備出示布告限期催徴一面並飭東西兩櫃轉飭各圖差下鄕諭告 
　　鄕校聯合游藝浦南張澤鄕學務委員金鈍盦聯合鄕立十國民學校定期古曆九月十九日假座張澤鎭第一國民學校學行聯合游藝會現已將游藝會入場劵印送各機關各學校請届期到會參觀 
　　檢定敎員尾聲檢定小學敎員一事由縣設立檢定辦事處以縣署第三科長顧稼軒爲主任縣視學倪伯英爲副主任各學務專員爲辦事員舉辦以來行將一月所有省頒之各種檢定書紙陸續由辦事處發由各小學敎員塡送來縣已於十月三十日截止收受此類書紙並於三十一日宣告裁撤辦事處已經繳到之各種書紙共四百八十餘份亦已由縣彙送省署矣 
[崑山]  
　　鄕董被控崑山縣公民朱孝培等以井亭鄕經理員顧丕基平日濫交衙役侵吞公欵威逼長警敲詐鄕民聯名具呈縣署控告經新任賴知事批示派員查辦 
[蘇州]  
　　販烟犯判處徒刑前充水警第三分署一區七號巡官李譽名因私販烟土被分署長張敬之查悉將其棍責斥革後李即往前任吳江縣謝寳華知事處充任禁烟調查員又因在各鄕鎭藉端嚇詐被控撤差迨後李即專在滬蘇一帶以販賣烟土爲生涯迄今已一載有餘日前李在上海販得煙土烟膏等項數百元趁内河小輪至蘇在盤門外洋關地方即喚小駁船上岸被警順水巡隊查見搜出烟土拘廳轉送吳縣經周裁判員提訊李卽改稱姓林名治光直認私帶烟土屬實遂判處林治光徒刑三個月零十天業已將該犯送司前街地方分監照判執行矣 
　　串騙珍珠案巳破觀前街瑞信昌珠寳店前日來一周淸泉向購珠飾各件聲稱係中由吉巷陸仲英家需用囑其代購者迨珠飾看定開明價格共計需洋一千六七百元囑店夥同往取欵該店派夥周鴻年將珠飾携帶身畔陪同周往陸紳家交貨取欵迨至陸宅門房坐定未幾卽有形似女傭之老嫗走進門房向該夥將珠飾取出檢點後携入内室該店夥久待不出追問下落已室邇人遙始知受若輩之串騙當即報告警區並赴吳縣公署起訴請飭陋緝該店夥一面明查暗訪跟蹤至無錫地方將周淸泉尋獲扭往無錫縣公署訊明收押後該店夥卽返蘇呈明吳縣知事派警前往無錫將周淸泉移提到蘇刻已發押候傳證質訊 
[鎭江]  
　　部飭繪製航圖交通部爲整頓航政起見特電江蘇省長轉飭丹徒縣調查鎭江一埠沿江及内河一帶航路情形尅日呈報省署彙案咨部倪知事已遵照辦理矣 
　　旅長履新過鎭前任江蘇憲兵總司令陳調元奉令調任七十四混成旅旅長已於前日由甯來鎭暫住江干萬全樓旅館鎭城軍政警各界官佐均往謁見昨晨始乘小輪渡江前往阜寗旅部接任視事 
　　軍隊籌備秋操駐鎭陸軍第十九師楊春普師長奉李督軍電令在鎭舉行秋操楊師長即傳令副官處長恊同軍需趕速籌備並由該部參謀長頒發命令定期陽曆十一月三號南北兩軍一齊出發八號實行野外戰鬭以七十三團爲北軍七十五團爲南軍騎砲團各分其半互相對抗是日師長親臨校閱評定兩軍勝敗九號試演要塞攻擊而以南軍爲守北軍爲攻所定一切戰備條例不日卽將宣佈 
　　新艦游弋長江吾國新造成之永績永健兩軍艦由寗駛往長江下游游弋已於日昨過鎭維時象山焦山雩山圖山各砲臺均升旗站隊以表歡迎 
[杭州]  
　　救濟烟犯之通令高等檢察廳昨訓令各屬監獄署長文云案奉司法部訓令内開查鴉片烟爲害甚烈禁令早經厲行而吸食之徒至今未絕者良由判處罰金徒刑之外未有特别救濟之方亟應於監所收容之時另施拔本塞源之法否則釋放以後不免再犯刑章甚或執行之中發生其他困難每一念及良用不安爲此令仰該廳長遵照嗣後監獄看守所收禁前項烟犯應令醫士切實診察按照烟癮程度定立期限使之完全戒斷其在戒烟期限之内幷須勤加敎誨或比照病犯稍從寛待俾除痼疾而謀自新仰即轉飭切實遵行此令等因奉此合亟令仰該員即便遵照辦理云 
　　全國敎育會議事細則續第三章臨時動議第十五條除會章規定外凡會員遇有重大問題得臨時動議但須有出席會員九人以上之附議第四章審查第十六條議案付審者於初讀會决定成立時由主席宣告之第十七條審查會之分組由主席酌定之第十八條各組審查主任由該組審查員推定之第十九條審查會開會時間由審查主任臨時酌定通知但不得與會議時間衝突第二十條審查會審查結果應具報告書交由主席付印分送各會員應由審查主任於會議時報告凡審查員出席數及表决法參照會章第十一十二條及本細則第二十二條辦理第五章表决第二十一條當表决時主席須先將應付表决之議案明白宣告卽付表决表决後會員不得再就本議案發言第二十二條表决方法分舉手起立二種由主席臨時定之第六章紀律第二十三條凡會員入場時須塡註出席簿第二十四條會員入場後非宣告散會或休息及聲請主席允准者不得無故退席第二十五條會員遇有事故或疾病不能到會者須聲明事由告假第七章附則第二十六條本細則有應行規定爲會章所已載者均依會章辦理第二十七條本細則未盡事宜或須修改者每届開會時得議决行之 
[嘉興]  
　　省委呈報災荒嘉興田禾風蟲爲患由縣呈奉省委覆勘茲省委巳將嘉字秀字各莊田禾災情勘畢於日前赴省呈報計）嘉字）共計災田二十五萬零六百九十畝五分一釐三毫六絲九微歉田七萬一千六百二十五畝八分六釐一毫零五忽（秀字）共計災田十四萬五千零二十二畝八分一釐五毫五絲歉田四萬一千四百三十四畝八分九釐零一絲四忽三微總計災田三十九萬五千七百十二畝六分二釐九毫八絲九忽歉田十一萬三千零六十畝七分五釐一毫一絲九忽三微占全額田百分之四五零 
　　選舉事務近訊嘉興東栅棲鳳諸區以民國元年第一届省議會議員選舉時該區均爲獨立投標票區域此次附入隣區與原案不符特於日前函請初選監督依照選舉法第二十三條查照原案辦理初選張監督以本縣投票區域經各區自治委員决議分劃十五投票區域早已呈報省吏備查旣據各區選民紛紛函請外劃區域以便選民未便擅更於前日電呈總監督核示茲奉總監督覆電略謂該縣歷經劃爲十五投票區域未便再行更變如恐調查時間迫促可於區域較大諸區添設調查員若干人以免遲誤云云業由張監督函覆各區遵照矣 
[安慶]  
　　測量員被毆陸軍測量局長李先知日前具呈報省公署略謂地形課班員梁學知等赴貴池縣吳家嘴等處測繪當即標旗爲誌不意均被人竊去迨移庽吳家嶺時突有劣紳陳鼎軒等率領鄕民數十人入庽將測量員郭子杰毆傷並將儀器什物搗毁一空懇請飭縣嚴拏究辦並追償損失以儆將來云云頃經黄省長飭令貴池縣迅即查明爲首滋事之人提案嚴究 
　　驗茶局苛罰日前有祁門縣茶業公所董事胡元龍等以駐饒查驗茶局違章苛罰留難需索特呈請省公署查辦黄省長已飭財政廳迅速查明該局有無苛罰情事呈候核奪 
[廣東]  
　　譚延闓由滬抵港軍署頃接駐港探電稱湘前督譚延闓昨已乘日本郵船加賀丸由滬抵港隨即轉輪赴桂等語陳督卽飛電往桂表示歡迎敦請順道來粤共籌戎機 
[湖南]  
　　益陽守備隊自取軍餉駐益守備隊蔡營長於二十四日上午率兵多人圍住駐益湖南分銀行要求軍餉洋一萬元一面派兵扼益陽電報局不許發電銀行分行長無力抵抗竟被其提出票洋一萬元旋聞該營即向安化方面開拔云 
雜評一 
[吉事感言（步陶）]  
　　吉林之督軍風潮以中央讓步一時似無大變動矣然自他方參證之此事初起之時中央固曾電徴他省意見與吉爲隣之奉黑且曾準備對吉出師然則中央之如此讓步固非其預計之本心也吾人試思今日之中央於湘於蜀則遣兵調將大行其征討之威於粤於滇則褫奪聲討方繼續發表而未有已何於一老病頽唐之孟恩遠獨委曲求全以姑容之而不稍卹將以兵力不足以制之與然奉黑方面固似能効忠於中央者以二制一安見其遂終於肆行無忌抑以鑒於吉省人士之籲請而不忍因一軍人以糜爛地方與然蜀湘人民何嘗不呼號啼泣以相走告而吳傅何以不因而少緩其車騎以言威也對於一抗命之軍人而遂末可如何以言信也同是抗命而於彼於此顯異其寛嚴之對待中央於此其不得已之衷懷必有萬難舉以語人者嗚呼相忍爲國而交征惟利此中國之所以多故與 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[朱慶瀾提倡粤省敎育之熱心]  
　　廣東省敎育會代表程祖彝君此次赴杭參預全國敎育聯合會後順道過滬偕前廣東省長朱慶瀾君同赴廣肇公所與旅滬同鄕商籌粤省敎育會經費同鄕諸君以桑梓公益義不容辭甚爲贊成查粤省開通最早敎育事業亦爲各省先導乃此次聯合會中各省報告敎育狀况粤省反相形見絀推其原因實係經費支絀所致聞江蘇省敎育費年百萬餘浙江七十萬餘而廣東僅三十餘萬粤省迭遘兵災敎育萌芽摧折殆盡省敎育會爲一省敎育之機關江蘇得省補助費年六千元浙四千元粤則分文無着即以會所而論尙無久遠之基址言念及此爲粤省敎育前途危朱君長粤時曾極力提倡敎育今雖離職尙念念不忘該省旅滬同人其能不聞而興起乎 
[回數乘車票發行章程]  
　　滬寗滬杭甬路局奉交通部令開查東西各國鐵路皆有發行回數乘車票之辦法以便行旅近來國有各鐵路旅客運輸日形發達自應仿製發行茲由本部制定國有各路回數乘車票發行章程十三條並此項車票式樣除另令公布外合行令仰各該路局遵照轉令辦理並廣爲布告刷印多分置於車中以便周知仍將施行日期具報備案此令 
[國有鐵路回數乘車票發行章程]  
　　第一條回數乘車票由各鐵路局依附表所定印訂成册分爲十回及二十回兩種 
　　第二條回數乘車票分爲三等其紙色如左一等紅色二等白色三等藍色 
　　第三條回數乘車票之適用期間自發行之日起算十回者以五十日爲限二十回者以一百日爲限逾期無效 
　　第四條回數乘車票依各路各站普通旅客票價以左列折扣發售十回九五折二十回九折 
　　第五條回數乘車票之使用每次以一人爲限 
　　第六條持回數乘車票者如用牀位或乘坐特别快車應照章繳費所帶行李如超過定額應照通常旅客定章收費 
　　第七條回數乘車票由查票人照章剪騐收票時由收票人就原册循序截取一張若持票人自行撕去者其撕去之票作爲無效 
　　第八條持回數乘車票者須依指定地叚乘車如中途下車時仍截取一張其越過票上所載地段應照章補價 
　　第九條回數乘車票一經發售槪不退換 
　　第十條回數乘車票在適用期限内如票價有改訂時鐵路槪不追繳及退還 
　　第十一條回數乘車票如有遺失不再補發 
　　第十二條持回數乘車票者應按票面等級乘坐如願越等級時應照章補價 
　　第十三條本章程自公布日施行 
[乘坐黄包車者注意]  
　　法捕房總巡施美德氏以乘坐黄包車之人有時將物遺忘車上每被車夫吞没又或因拖車不愼坐車人傾跌在途損傷肢體肇禍後車夫即乘隙逸去坐車者未將號碼記明貿然投報捕房殊難查究故特發出法文通諭一則譯錄於後 
　　乘車須知一爾如乘人力車上車時應記取釘在左面葉子板上之號碼因記取此項號碼倘有報告或肇禍等事於爾有益二應妥選淸潔之車輛乘坐如此則爾於改良公衆衛生補助不尠三如對於車夫有控訴等情爾可即向巡街捕訴之 
[華界防務益嚴]  
　　淞滬警察廳長徐國樑以冬令將届防務宜嚴特於昨日通傳各區署長署員及偵緝隊長巡邏隊長警備隊長等於上午十時到廳面加訓諭着各就轄境實力巡防責成警備隊長曾永堂巡邏隊長馬某偵緝隊長翟世淸游巡隊長郝彩章等每夜督帶隊士出防巡邏並加派警備隊士二名同站崗警察協同站崗至十六舖橋除由一區董署長加派雙崗警察外又派巡邏隊士八名偵緝隊士二名前往防守小東門福佑門民國路新老北門九畝地新西門方板橋等處加派偵緝警備巡邏各隊士各帶鎗械協同崗警防守城内各要道加派警備隊協同防守仍由游巡巡邏警備偵緝各隊輪流查夜每晚自八時出防至天明止每班以四時爲限周而復始毋稍疏懈云云 
[阻止敵僑重往牯嶺之答覆]  
　　九江關監督函致上海交涉署以旅滬敵僑如有請領護照仍回牯嶺居住者應即阻止俾人數不至加增易於照料等因薩交涉員當查自對德奥宣戰後敵僑游歷護照卽經停止發給至移居牯嶺護照發出極少且皆電奉外交部核准然後照給業已函復查照矣 
[敵僑註册之報告]  
　　敵僑註册一事前由檢查所辦理現因稍有變更故將已註册德奥人譯音人名分報備案計開波侖義來聲休士凱耳奈布仁害非葊歌芳古生啞克布三四牙夫人美茲斯得達五路苻南爾生克耳西魯記黑歌非得慈干爲雨魯葛束行派百林庵得孫保子 
[判决奥領事署奇案之餘聞]  
　　奥國革命黨人梅而喜（卽馬羅雪克）因於八月十五號淸晨與同志秀勃（卽約瑟秀波特）亞特白羅煞米處（即革來散拿末處）等至滬西奥國領事公館圖奪緝拿革黨公文被克萊姆拉（即客利利滿又名登門）開鎗擊斃後該凶手逃匿北京經公共捕房查悉派探前往移提來滬解至公共公廨迭次開庭研訊明晰中西官以業由捕房律師證明奥人梅而喜確被客利利滿鎗擊身死惟被告係對於現在不正當之侵害而出於防衛他人之權利行爲援照中國暫行新刑律第二章第十五條不爲罪之規定宣判被告無罪等情已詳本報茲悉此案發生後由捕將克萊姆拉提至公堂之時正會審員關綗之君與英副領事卓乃爾君以被告係敵國人民此次受審於敵國公堂亟須公開審判俾昭折服且案關刑事犯罪人應延律師出庭辯護以免寃抑無如被告貧乏無資故由公堂援律遴選義務律師穆安素爲被告代表穆律師自奉公堂委任後卽以保護人命維持法權爲宗旨並不以被告爲敵國人民而有所歧視歷次偕同譯員陳永霖出庭辯護旁徴博引援各國律法爲被告陳述無罪之理由關卓兩君乃援照中國新刑律宣判被告無罪立嘉贊穆律師義務出庭悉心辯護之熱忱穆君亦感頌堂上不以被告爲敵國人民秉公審判聞其時被告克萊姆拉與其妻孥均向堂上鞠躬感謝而退云 
[西人竊取護照之發覺]  
　　駐滬腦威國領事訪悉某郵船公司内船員無領事管東西人可那曾於西曆一千九百十五年間竊取土耳粉之嗬蘭國領事護照當於前日函請公共公廨轉飭總巡捕房昨派三十二號西探目祁文司與老閘捕房一百另一號西探自壳羅香將該西人拘解公廨請究即據該西探目等上堂訴明前情經王襄讞商之美博副領事判被告暫交捕房帶回候照會腦威領事訂期會審 
[江灣鎭西市發生盜案]  
　　江灣鎭西市牛郎廟附近裕源花莊係本埠車袋角裕源花廠之分莊現値棉花上市營業頗爲發達該莊每日收買棉花之銀洋皆由廠中隨時送去少則數百元多至數千元不等早爲匪徒所垂涎前晚八時許該莊正在結帳突來盜匪九人各持手鎗刀械一擁而入另有盜匪六七名在該莊門外分三路把風阻止行人來往各盜入門後卽嚇禁聲張將棧司莊夥等驅入後面卽由一盜將莊夥朱某執住以刀背亂砍勒令將洋箱上鎖匙交出朱稱我是鄰人到此游玩不知鎖匙置在何處該匪不得已即將木箱一只用刀砍破攫去銅元四十千文小洋一百數十角各盜尙不滿意復將洋鐵箱用刀亂砍至數分鐘之久不能擊開遂各出門復擁至該莊斜對門小烟紙店内行刦該店東夥情急避匿當被在帳檯上及抽屜内攫去大洋小洋及銅元等約値數十元各盜乃呼嘯而出開鎗數響携贓向南逸去聞該匪等俱操外路口音其所持之刀形似竹匠所用者事後經該莊執事朱某偕烟紙店主投報五區警局立飭全班長警協同駐防軍隊馳往追拿各匪已去如黄鶴該區警正亦卽親往查勘由電話報告淞滬警察廳昨由徐廳長通飭所屬各區所並偵緝等隊士上緊嚴緝務獲解究 
[請緝傷害西捕之匪徒]  
　　松滬護軍使署昨接英美總巡麥高雲函略謂本月（十月）二十四號靜安寺捕房三道頭西捕海密爾登率同華印各捕在同孚路搜檢行人被匪開槍擊斃當因追匪無着除懸賞五百元緝拿外仍恐逃入内地爲特函請貴署飭令各稽查員一體協緝務獲解究 
[偵緝隊拘獲要犯類誌]  
　　流氓曹希榮曾於前年持刀戳傷嚴同和經地方審檢廳訊明判决禁錮三年嗣於去年十一月在監患病送往新普育堂爲之診治詎竟乘隙潛逃迄未弋獲前日曹在閘北大統路行走被偵緝隊士張福所見拘入該隊昨解淞滬警廳司法科押候訊究又淞滬警廳偵緝隊隊士許得標吳錫生前日在閘北長安路緝獲盜犯葛啟賢一名聞葛係搶刦曹家渡某姓案内之要犯當卽解押警廳聽候訊究 
[旅館縱火圖賠之結果]  
　　浙江路民慶里秀州旅館因縱火圖賠保險銀兩被老閘捕房捕頭查悉派探將該旅館股東張彩文及串令縱火之寓客周昌林並同謀之顧兆榮一倂拘解公共公廨迭經訊供辯論終結判張等三人押候會商判决在案昨由捕房將該被告等解廨請爲發落被告代表羅傑律師亦到堂候示經王崧生襄讞與美博副領事升座樓上刑庭會商之下以被告等串同縱火業已證明判張押西牢二年半周押二年顧押一年分别示儆 
[南車站查獲大批烟土四誌]  
　　松滬盧護軍使昨日諭知軍法課長謂此次憲兵營截獲浙人沈惠泉沈寳三私帶烟土一千二百餘包擬運浙販賣業經分别判處徒刑罰金在案茲特諭知除將罰金酌提交憲兵營犒賞外一面將前項煙土定期焚燬云云 
[軍人不得預聞政事]  
　　松滬盧護軍使連日據所屬各旅團營赴師部詢問中外各報載軍械借欵事是否確實有無所聞盧氏以軍人愛國其志可嘉惟須以服從爲天職不得預聞政事故特於昨日召集軍界各長官赴師司令部說明並即電逹中央及江蘇李督軍陳述意見云 
[租界緝私巡船之添配]  
　　引商顧棣三呈奉財政部批准認課包銷上海租界食鹽每月額銷九千九百六十擔每擔繳課約洋一元三角定十一月一號開辦經紀前報昨日届期開始銷售惟所招緝私巡船所需經費請由政府開支尙未奉批照准是以此項巡船現在僅有四艘而巡緝隊隊長羅正玉則因租界地段遼闊港紛歧所招巡船四艘實不敷用特將爲難情形面禀兩浙緝私蔡統領昨奉示諭以巡船不敷巡查係屬實情着再添配巡船十艘以濟緝私之用至於該巡船等弁兵餉銀暫歸該引商開支將來如何報銷應再呈請鹽務處示遵云云 
[緝私統領部擬移至大塲]  
　　兩浙緝私統領司令部原設蘇垣現因查得私鹽均由外海運入且所轄之緝私十六營以分駐浙西浙東者爲多其外海各營亦皆在吳淞附近一帶設立辦公處瀏河公堂鹽斤收放均歸瀏河主持是以統部設在蘇州甚覺不便現擬移設寳山縣境之大場鎭昨已呈報兩浙運使請爲核示矣 
[濟生會辦賑之電文]  
　　上海中國濟生會日前接到本埠紅十字會抄送北京督辦京畿水災河工善後熊希齡氏所發之儉電一通即由該會電復熊督辦電文錄下北京石駙馬大街熊督辦鑒紅十字會抄示儉電敬悉敝會振務共分三種災重者急振如直之天津饒陽安平獻縣等處災輕者冬振如豫之新鄕安陽鄂之栢泉駐龍崗等處他如秦晋川湘擬辦春賑餘俟推廣再行奉聞上海中國濟生會振務處三十一日 
　　又該會於十月三十一日接京直奉水災義賑會所派之田資民君由奉天來電大致謂奉天被水區域近日已經落雪待用棉衣甚殷即代京直奉水災義賑會將寄存外助新棉衣四千套又提出京直奉水災義賑會託製加厚新棉衣三千套裝由太古之順天輪船運津交駐津辦事員轉運奉天散放云云 
[上海公學之歡送會]  
　　白克路上海公學發起人錢印雪君精研英法二國文字尤長於理化近欲赴法游學故將敎務委託范君代理日昨該校學生特開歡送大會以誌去思首由校長敎員演說次各級學生代表　祝詞末錢君答詞學生唱歡送歌錢君平昔於學生方面感情頗厚故諸生於歡送之餘咸有惜别之意閉會後復攝一影以留紀念 
[小學生實習造紙]  
　　漢口財政部造紙廠自工程師王百雷君到廠以來銳意進行不　　遺餘力近因營業發達工程上缺乏助手特招寳習生八名王君數月前曾來滬參觀西區高等小學以該校校規嚴肅成績優良頗爲稱許近日專函該校速派畢業生二名送廠實習聞有陳懋坤高敬基兩生當選巳於前夕由胡君伴乘南陽丸赴漢矣 
[國技傳習所贊助善舉]  
　　珊家園中華國技傳習所一切内容已略誌前報此次哈同花園因汴魯水災復開倉聖救世會三日主事姬佛陀君特請該所所長贊助善舉當經劉君慨允刻已通知會員届時一獻健兒身手爲北地哀鴻請命凡研究武藝者盍往一觀 
[惠斯民煙公司之善舉]  
　　陰曆九月十九日至二十一日哈同花園爲汴晋魯水災開籌賑大會本埠惠斯民煙公司特備大宗上等香烟届時在場發售所得售資連本悉數充賑云 
[天主敎舉行瞻禮]  
　　昨日爲天主敎諸聖大瞻禮節期黎明時法國官紳商民及在敎諸人均至法租界新北門外天主堂隨同神父舉行彌撒禮法捕頭以車馬擁擠深恐肇事故特派探捕前往該堂左右妥爲照料法公廨應訊各案由中西讞員諭知各捕房停訊一期 
[慈善事業之擴張]  
　　法新租界肇周路天佑坊滬西慈善會除施送醫藥及食米外又設淸濟孤女學校學額四十名敎授國文及各種工藝以便畢業後得以自立其極貧者並留膳宿不取分文並聞該會主任徐志賢日前因見天津災民避難來申無衣無食者實居多數特發給棉衣及米票如領麫包每米一升可換麫包一磅避難災民均甚感激現徐君以各種善舉雖已次第興辦面施捨棺木則尙付闕如故又發起施材團團員三十名如有貧民乏資棺殮祇須團員介紹即給値洋十六元之棺木及衣服石灰等物其經費歸團員三十人公攤並不另行勸募云 
[倉聖萬年耆老會第二次開會紀事]  
　　十六日愛儷園開第二次倉聖萬年耆老會門首花棚亦換用耆老會字樣二時許各耆老紛紛蒞止由會備車迎入時天已微雨耆老冒雨而至四時已到一百九十餘人先攝影遂振鈴開會主會人哈同氏迦陵夫人登台列坐代表姬覺彌君宣述本會祀倉說明書報告本會至本年九月初十日止入會耆老共四百十一人合計二萬五千八百六十三歲春季所舉正會長聞君副會長盛君均先後辭職副會長徐楚亭名士琛八十八歲浙江鄞縣人推升爲正會長吳小舫名域浙江杭縣人年八十六歲由儒而賈現操典業慧照大和尙法名覺禪陜西人亦八十六歲應推爲副會長並向各耆老續徴照片事略姬君演說畢術半僧君王二南君次第演說末由姬君宣布倉聖救世會宗旨簽名發起者約數十人當場孫鏡湖君捐洋十元楊鈞齋君捐洋五元始各散會主會人備筵相饗各耆老均以天暮且雨辭仍備車送出留者少數是日新入會耆老亦有四十餘人之譜云 
[大綸綢緞號分設天津支店]  
　　大綸綢緞號開設十餘年每年營業有百數十萬之巨茲該號經理金君因北方銷路甚廣特於天津旭街分設支店兼運各口粗細皮貨其營業之發達正未可限量也 
[淞滬警廳長往寗]  
　　淞滬警察廳長徐國樑因得悉齊耀琳省長業已由京返寗爰於昨日乘滬寗火車赴省晋謁面陳一切聞今日即須返滬云 
[發見石碑骨甏]  
　　邑廟大門東首救火會第一區龍所後面淞滬警察一區二分署房屋年久失修破舊不堪自撥歸龍所承管後早擬拆卸另造現因二分署在該屋後面起建新屋業已工竣遷入故第一區龍社即行雇匠拆卸詎前日由某泥水匠督飭小工挖掘泥土以便打樁挖至四五尺深見有巨大石碑三塊字跡已難辨認惟末行有劉知縣去思碑字樣考其年月係在明朝石碑之下復葬有骨甏一具後爲該區王警佐所悉派人前往將所得石碑設法移至署内以便呈請保存一面報告善堂將骨髮移往他處妥爲埋葬 
[商家對於馬路工程之煩言]  
　　大東門内大街各商號近年以來生意冷落遠不如前自今年塡平河道放寛馬路興工以後各商舖皆大加裝飾以興市面無如該處馬路工程進行甚緩行人裹足商務仍無起色故於昨日由該處順昌恒等面南各商號聯名函致工巡捐局杜局長請將馬路工程趕緊完竣以維商業茲將原函錄下逕啓者商等營業於治下大東門内面南店舖近年來因市面不佳生意淸淡已達極點今年自夏季以來退讓馬路翻造房屋亦受無形損失近時面北房屋皆已工竣面南店面亦大加修葺商等正圖生意發達稍可補救無如馬路工程遷延不築完全南面半條高下相去數尺天晴灰沙天雨泥濘商等受累已甚若再不速告竣商務更不堪設想應請迅速完工以利行人而維市面不勝盼切待命之至 
[頒發中外權度比較表]  
　　上海縣沈知事致南北商會公函云逕啓者本年八月十八日奉省長公署第三五二一號訓令案准農商部咨開查本部辦理統一權度事宜節經擬具推行辦法呈奉批准分期施行並檢齊標準器全份咨送備用各在案現本部按照權度法所定甲乙二制與各國法律所規定之權度制精碻核算列表比較業已編印成書此項書表於權度推行甚有關係亟宜廣爲傳佈以期普及相應檢同中外權度比較表一百本咨送查收備用並希轉發所屬各機關知照等因並附件到署准此查權度標準器全份價表前已通令知照在案准咨前因除咨復外合將權度比較表發給一册令仰各縣知事轉發商會廣爲傳佈以利推行此令附發中外權度比較表一册又先於六月初七日奉滬海道道尹轉奉省長准農商部咨送權度標準器價目表抄發一紙各到縣奉此合倂照錄頒發備函送達卽希查照辦理爲荷 
[扣留酒船之交涉]  
　　烟酒公賣第一分棧日前查見某酒商雇船駁運白燒酒肉船共有數十擔因其中途懸掛日商旗號不納公賣費據情報告二區 
 
 
 

Page 11

 
 
公賣局羅局長轉呈省局長及財政廳長請爲核辦並將貨物暫行扣存嗣由該日商聲明已在杭關納稅不認補繳公賣稅請由該管領事轉知杭關稅務司飭將船貨釋放以免損失爭執多時迄未解决現羅局長又電禀省局請示施行未知將若何丁結也 
[警廳長對於警服之留意]  
　　淞滬警察廳長徐國樑以現在天氣漸寒所有各區署所長警等已於上月杪更換冬季黑呢制服其換下之黄色夏季制服應由各該巡官知照各棚長警妥爲保管不得毁壞遺失昨巳通令各警正佐轉諭遵照尙有冬令需用之黑布棉襖棉褲棉大袍等舊存者若干件或需添製者及修補者若干亦著一倂查明開呈淸單以便飭知庶務科趕緊承辦 
[警廳扣留鴨簍之原因]  
　　美商罐頭食品公司以南市外馬路賢大米店主王長生擅行滋擾並由警廳扣留鴨簍報由美領函致薩交涉員轉請淞滬警察廳查復茲據復稱查扣鴨一事向於置放道路妨害交通崗警照章指揮故將鴨簍帶署暫扣以憑照章處分現已傳知公司用人不再置放並將鴨簍發還具領除由廳諭飭該管警區對於美商罐頭食品公司隨時保護外特此函達請卽查照轉復云云 
[淞滬警廳招領小孩之傳單]  
　　其一爲招領事案據一區二分註所呈稱本月二十二夜在安仁里地方查獲迷路女孩一口訊據供稱姓沈名好年十一歲廣東人住虹口某弄内因出來游玩以致迷路等語查該迷路女孩頭蓄劉海髮右用黑繩編小辮上着藍布褂下着花布褲胸繫印花布圍裙赤脚靑布鞋手帶銅戒指一支理合送請安置等情據此除將該女孩送堂留養外爲此傳單招領仰該女孩家屬前來認領可也 
　　其二爲招領事案據五區三分駐所呈稱本月二十五日在統益竟廠後楊家宅地方查見無依幼童一口訊據供稱名錫森年十三歲𠗒東人父母俱亡五年前因被祖父笞責由家逃出流落至今日以討乞餬口等語除將該幼童錫森片送閘北慈善團留養外理合呈報鑒核等情據此爲此傳單招領仰該幼童錫森家屬前來認領可也 
[警廳長注意違警罰欵]  
　　淞滬警察廳徐廳長昨令所屬各區署所警正佐迅將各該署所十月份承辦地方人民違警細故應繳之罰欵數目及案由名表於五天内開呈到廳仍將榜示送廳核對蓋印標發後實貼署所門口以昭大信等因昨日南市第一區署董警正已轉飭各分駐所造具表册以憑呈核矣 
[英商向德人索欠]  
　　英商怡昌洋行控德國人西麥突康尼欠銀二百八十五兩延不料理昨經公共公廨傳訊原告延律師上堂代表請追訊之被告供認欠銀不諱惟求寛限料理中西官判限一個月如數措還 
[法界新捕上差]  
　　法捕房施總巡前因新舊租界地方遼闊原有華捕不敷差遣故添招二十三名考驗合格飭由華捕頭潘七寳先行督率出外週游各街道指導站崗服務章程現已習練純熟各給制服上差站崗惟原有各華捕之號衣有鈕扣兩行每行五粒新招各捕則僅有一行共計七粒並在號衣左襟上製一小袋以便儲藏日記簿子於上差後隨時記錄 
[索還被封器具之駁斥]  
　　淞滬警察廳批章子祥呈云呈悉查公和字號未領旅館執照違背本廳取締章程且經偵緝隊查有私藏烟具供人吃烟情事因此勒令閉歇聽候查拘號主到案訊核查該民係受有刑事拘束應速投案候核所請啓封之處前據房主李玉麒請求業已照准惟房内器具等件在本案未結束之日未便即予發還仰卽遵照到案訊奪母再自誤 
[抵單不贖案仍未訊結]  
　　前有陳姓在地方審判廳控潘萬生抵單不贖曾經訊供未結前日下午又由該廳開庭辯論原告律師訴稱潘萬生於壬子年間向原告借銀二千兩由王際臣王榮甫王魯江等爲中保且有王大昌號蓋章爲之保息保贖到今除收過本利外尙欠本利銀九百六七十兩請爲追繳質之王際臣等推諉不認原告代表又稱此項借欵當時以靑浦縣界田單三十畝作抵云云問官以兩造供詞各執判令退去聽候續開辯論 
[冒用墨店商標四誌]  
　　墨店主查濟璜控時灶茂時長根冒用商標等情由廨訊判被告押候會商堂諭宜佈在案昨晨由捕將被告兩人解廨原告代表律師亦即上堂候示經中西官磋商之下以被告等不應冐用原告商標將僞墨混售漁利判時灶茂押西牢九月時長根押三月分别示儆 
[趁電車貪小失大]  
　　金愚園前日在湖北路乘坐四十一號電車因未買票被查票人查出囑令買票不服當卽嗚捕拘入捕房昨解公共公廨經中西官訊明以金實有不合判罰洋十元充公無洋改押十元以儆 
[陳訴投河圖盡之原因]  
　　本邑人夏蔭秋因貧不聊生於前日午後至乍浦路橋上投河　盡經三百八十五號印捕查見設法救起帶入捕房留至昨晨解送公共公廨先由該印捕上堂禀明將夏救起情形訊之夏供親屬雖均在滬因自不習上以致落魄無面見人且爲病魔所困是以圖盡中西官判夏開釋諭後勿再輕生並著趕找親友設法醫治 
[誘拐女孩之控訴]  
　　竺陳氏昨將山東婦人陳田氏扭至閘北四區警署控稱伊女亮月年十三歲被田氏之子成金誘拐逃逸請求追究姚警正諭解司法科候訊核辦 
[工頭被人毆傷]  
　　工頭邊寳生前日至四區二分所控流氓方錦榮糾集同類多人向伊拆梢不遂被方等兇毆受傷請爲究治等情當經趙警佐略訊一過命送司法科押候訊辦 
[給還妓院租用之木器]  
　　浙江路淸和坊二弄四十三號門牌某妓院龜奴因虧欠各項賬給無可彌補潛行逃逸旋經房主得悉業已禀請公共公廨將屋發封其各房間所用之木器係向安康里王源泰木器店租來亦經王源泰禀准公廨調查屬實昨特派探將該屋啓封所有木器盡和搬出准給該號領去 
[福田菴僧人否認姦騙]  
　　楊慶熙在城内檢察廳呈訴福田菴僧人觀如姦騙伊妻馬氏因該僧避居公共租界雲南路二百三十號屋内經該廳派警持文協同捕房將該僧提解公共公廨判交一千元人洋並保在案昨晨由廨集訊先由被告見證王明上堂證明被告向來安分並爲被告擔保借欵各情繼據被告觀如供稱民國三年三月原告之妻楊馬氏到菴托伊姑母馬素貞代楊錢林向曹奚氏借錢楊慶熙並不在場當將方單抵借洋三百元至四年九月間楊錢林函請曹奚氏轉向王明借洋一千元係楊慶熙擔保我與馬素貞爲中至馬素貞住居菴内已有二十餘年我與馬氏相識亦已八九年並無姦情此次原告控告據云祗憑一紙情書當時我亦不明其故後始得悉此信爲我所寫然係馬氏向其姊妹行索取借欵之信我確代書係照來稿答復請爲明察並由其代表律師上堂代辯良久中西官判被告仍交原保候檢察廳將各項證據送廨於下禮拜二再訊 
[甬婦收贓被拘]  
　　匪徒陸阿福俞仁林前因糾黨在西藏路攔刦婦人陳老二値洋一百六十元之珠花一朶被捕拘押在案昨日又由滙四捕房華探目馬阿美包探奚德安金福壽會同閘北警察廳在界路緝獲收贓之甬婦張王氏提回捕房經捕頭略詰一過飭送公廨管押候訊 
[穢水任意傾倒]  
　　住居美租界七浦路七百五十號門牌之沈文照因將穢水傾倒路上被五百六十九號華捕查見以其妨礙公衆衛生歸禀捕頭請廨出單傳沈到案訊罰 
[紹介新刋（商務印書館出版）]  
　　空前絕後之淸稗史 
　　昨承商務印書館以新編淸稗類鈔之樣本見示其内容搜輯前淸一代遺事上自宮闈下至里巷分門别類取精用宏實空前絕後之鉅製出版在即預約低廉允宜家置一編勝購尋常數百種之筆記等書也 
[謝劵]  
　　愛儷園倉聖救世籌賑大會於陰曆九月十九日開始售劵助賑昨承以優待劵十紙見貽書此誌謝 
中華職業敎育社通訊 
[歡迎各省敎育會代表紀要]  
　　各省敎育會聯合會代表會竣過滬由本社於十月三十一日下午四時在江蘇省敎育會會場開歡迎會到者北京梁錫光岑履信君京兆李搢榮段茂森君直隷劉郁文君湖南朱劍帆孔昭綬君江西吳樹枏邱璧君陜西李博君山西蘭承榮張秀升君安徽汪淮徐傳友向道成君奉天魏福錫范光炬君山東朱漢章郭葆珍君福建王修林元喬陳曾亮君吉林黄書紳君黑龍江王賓章君察哈爾鄭欽君計代表共到十四省區先由沈信卿君致歡迎詞次由黄任之君報告社務進行狀况及江蘇兩年來對於職業敎育研究及實施狀况次由蔣夢麐博士演述職業敎育之眞義其要點如下（一）二十世紀爲工業社會必須提倡職業敎育（二）學校爲解决社會問題之機關故宜注重職業敎育（三）實施職業敎育知識與技能應聯帶敎授次由郭秉文博士演述東西各國實施職業敎育之狀况由郭君詳述德美兩國職業敎育之種類曁德美兩國職業敎育之不同最後言美國因受德之影響而其近年設施職業敎育進行益力講畢與各代表討論職業敎育之準備及實施方法嗣以討論時間過久先行會餐席間復由黄任之君提議各省區聯絡研究方法當經各代表一致贊成加入本社爲社員席散由商務印書館試演自製活動影戲並演美國實施職業敎育之影片由張叔良君郭秉文君先後說明演畢盡歡而散是日會場並陳列同濟醫工學校省立第二師範附屬小學淸心實業學校上海市立和安小學校農壇小學校上海孤兒院關於職業之成績並由伊文思圖書館將歐西最新出版之職業敎育書臨時陳列以便各代表之購備 
來件 
[臨時河工討論會簡章]  
　　第一條本會附設於天津河北造幣廠督辦京畿水災河工辦公處以討論水患河工爲目的 
　　第二條本會會員以精諳河道土木工程之中外專門工程師充之前項會員由督辦分别延請及選派 
　　第三條本會於每星期開會一次其會期臨時通告但有繁急急事件時得臨時召集 
　　第四條本會每次開會由會員中推定臨時主席一人主持會務如督辦有提議諮詢報告事件隨時出席 
　　第五條河工事宜處督辦曁本會會員均得提出議交本會討論議决辦法 
　　第六條會議議案有須付審查者得由主席就會員中指定數員審查後再行開會報告公决 
　　第七條本會設事務員若干人由督辦派充分掌文牘庶務等事 
　　第八條本會俟應行討論事項終了後即宣告閉會 
　　第九條本章程如有未盡事宜得隨時提議修正之 
[南洋中國全國敎育成績品展覽會緣起]  
　　南洋羣島華僑敎育事業萌芽於前淸末葉屈指十餘年矣雖日見發達而孤懸海外與祖國聲氣不通旣乏相當監督機關爲之指導又無良好之模範以供參考同人等有鑒於此特創辦全國敎育成績品展覽會於吉隆坡賴以考察祖國敎育之趨向及現在之狀况俾得知所適從且與本地僑界敎育成績品同時陳列藉收相觀而善之功惟茲事體大非少數人所能爲力尙望國内外熱心敎育諸君從事提創庶幾賽品源源而來他日收效皆出諸君之賜感激者當在千萬人也伏希垂鑒爲幸贊成人新嘉坡總領事胡惟賢檳榔嶼領事戴培元仰光領事賈文燕爪哇領事歐陽琛婆羅洲總領事謝天保泗水領事唐才質巴東領事余佑蕃棉蘭領事張步靑斐律濱總領事桂植發起人張崑靈蔡熾三梁瑞廷鄭道南陳悅高萬邦葉隆興沈鴻柏張永福林增虞龍道舜梁墨庵丘怡領陳汝繩李雙輝劉文柳梁燊南曾國聰簡英甫姚雪庭黄熙澄陳楚南陳新政唐文材古蔭南馮右鋏巫雙漢 
[南洋中國全國敎育成績品展覽會簡章]  
　　宗旨鼓吹敎育以謀發展爲宗旨 
　　會場南洋雪蘭莪吉隆坡蘇丹街中國學校 
　　會期民國七年二月二十五日至二十七日（卽翌年陰曆正月十五至十七日） 
　　程度分四部（甲）專門學校（乙）師範學校與中學及與中學相等程度之學校（丙）各女學校（丁）高等小學及國民學校種類分（作文）（習宇）（圖畫）（手工）（刺繡）（縫紉）（編織）及其他模型標本不細分科目凡屬敎育成績品並學校照片均得寄本會陳列 
　　賽品每件均須標明校名及製作者姓名年歲程度或賣品（須自定價格）抑非賣品等字期前一月由寄局掛號照附上中英文直寄本會 
　　奬勵賽品優美者按評定等級贈予（金銀奬章）（或奬狀）（或奬品） 
　　報告會畢後即將賽品照附來通訊處妥爲寄還如係賣品除將未賣出之品寄還外所得賣價總額開單由郵局或銀行滙上並附送審查報告錄一册及對於該件特别之意見書 
　　附註凡海内外本國學校寄成績品來本會陳列者於賽品未寄一星期前預將賽品種類件數函致本會以便先期規定相當位置 
來函 
[近畿救急賑捐會啓事]  
　　敬啓者敝會自成立以來頗蒙諸大善士熱誠捐助感激之情鏤銘五内現因津埠災區頗重曾協助天津紅十字會辦理賑務以拯災黎惟需歎浩繁敬希諸大善士將慨收之捐册無論勸募多寡敬懇速爲彙齊賜交敝會則災黎由水火而登袵席皆仁人之所賜也 
　　敬啓者天津此次奇災哀鴻遍野慘不忍賭敝會曾經協助天津紅十字分會散放急賑惟災重欵絀非請熱心善長協助不足以資普及昨承漢口正金銀行吳君春生以津人待救籌集賑欵一萬二千元已備麫粉二千五百包不日運津散放似此熱誠救濟謹代災黎叩謝如蒙各善長源源接濟尤爲感激茲將吳君來電錄下戒酒樓後近畿救急賑捐會吳班侯叔鑒委籌賑欵約集萬二千元十五日已辦麫粉二千五百包由招商局江輪轉口運津特先電聞餘函詳 
[胡瀛燾來函]  
　　逕啓者昨閱報載人造棉花被控事内述住居法新租界之吳惠溥傳授稻草人造棉花事由學生集資製辦機器屢試無效始知受騙向吳某理論不料避匿不面故由學生先舉胡瀛燾姚琪光兩人爲代表後被吳某串通胡等將百餘張收條證據一倂挾逃等云云鄙人閱之以與當時事寔微有不合竊鄙人前曾專函聲明辭却代表一節確因鄙人雖曾通函學習人造棉但能否試驗關係吳某個人之道德名譽甚大損失鄙人之學費時光甚微加之鄙人現任聖公學敎授不暇及此是事前未得同意旣辭代表事後何致被串况鄙人始終未離上海一步又何有挾逃之可言素仰貴報主持公論務希登入來函欄内俾衆週知以符事寔而别是非胡瀛囊敬啓 
[戴嵋雲來函]  
　　敬啓者鄙人於十月二十八日失落金錶一枚金戒指一對遍查無着昨見貴報來函欄内登載各節始知此物巳由王柱國君令姪女拾得當即通知王君荷蒙將原物賜還古人所稱拾金不昧者其殆王君之謂乎茲特來函請祈貴報登載旣以感謝王君幷以鼓勵末俗此亦俾益社會之舉也 
雜評二 
[軍人愛國（步陶）]  
　　捍衛國家者軍人之天職也盧使以愛國嘉許其所屬其意良不可厚非然而我謂猶非探本之論原夫凡爲軍人者關於軍事之學術科與長官命令等固當時加注意而關於國故之升沈消長尤不能茫無所知蓋國家與軍人其關係至密切軍人於國家其責任至重大倘國中大勢之不明國際地位之未喻則國自國軍人自軍人其相感之情愫僅如客子與舍館之泛泛關係夫何能望其有眞摯之心情以相與縈繫而不替無他凡事惟知之眞切者其愛情乃能油然而生若素昩平生者自無愛憎之可言也惟是我國今日之軍人大半來自招募縱有曾受軍事敎育者亦僅限於官長之一部分其一般普通士卒或且有並之無而不盡識者尙何言夫國家所以爲國家之原理我故曰軍人而欲自愛其國必先自眞知其國始 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[策命菊花九錫文] [  小孤山人]  
　　山人草九錫文竟或見而詰之曰菊爲花中隱逸其淸風亮節豈有心於車服酬庸今君援花九錫（羅虬曾撰有花九錫文）以娛菊菊必不受得毋唐突西施耶余曰今之草茅新進勝朝遣老孰不爭權爭利爲榮華富貴而來秦失鹿而共逐之山中宰相固大有人在也子何疑焉客唯唯而退山人因附識之維西方大衆芳國白帝蓐收元年秋九月策命秋官太尉臣黄中英曰緊維花花世界河山錦繡之天草草光陰風日炎凉之地滄桑多幻好景難常集菀集枯易於朝暮朕以不德倖叨天功自春徂秋物失其序當此之際芝蘭競秀桂樹爭榮狂颷西來朔方凛冽肅殺之氣動於陰霾百草不芳花枝搖落使我林園無色天地爲愁迺天誘其衷賴我秋尉留佳色於老圃殿花事於羣芳朕實嘉之今將授君榮典其敬聽朕命昔者黄帝肇啓山林驅逐三苗披荆斬草黄色種族以孶以生粤四千年根荄埀絕君乃保存黄種土應中央滿地花開散如金色此實君之有功於同胞也迄今之世俗尙繁華牡丹富貴金錢錯落千紅萬紫如火如荼鬭麗爭妍各擅其勝君獨自有隱逸凊節爲秋健傲風霜冷香在抱此則君之德也君有出色當行之功而重之以隱德今特命百草長臣伊蘭使持節加君上苑簪花使白衣宰相以南陽之酈縣秦川之好時渭南之樊川潯陽之彭澤楚之三閭封君爲杞國公胙之黄土苴以黄茅枝葉蕃茂榮耀罔替其以秋官太尉兼領正黄鑲黄兩旗事如故又加君九錫其敬聽朕命君涵濡雨露自葉流根是用錫君酈井甘泉三徑就荒邪蒿當路是用錫君金錯刀一玉剪一華堂供養盆盎縱橫是用錫君雕文台座安置金精勁氣暗鬭秋風是用錫君黄金甲故國芳菲孤高自賞是用錫君東籬之酒香草忠愛落英可餐是用錫君萸囊之佩秋色雖老風韻猶存是用錫君緋衣紫袋春苗夏葉秋花冬根可以蠲疾可以延年是用錫君福壽字各一百花開盡猶有殘枝一片丹心如葵向日是用錫君一等旭日菊花章寳光大綬副焉君往欽哉敬服朕命守爾本色時乃秋華用終晚節對揚我皓天之遺命（五） 
家庭常識 
[紙燈帶] [  程山農]  
近日通行之洋燈式樣愈多所燃之燈帶往往寛窄不同鄕僻之地購買適用者頗難可將薄紙折疊數層寛窄厚薄與銅燈頭之帶管同上落自如不但省費而光力亦不減於燈帶生油布製法油布一物爲旅行者所必需平常多用油漆店之熟桐油敷之性燥易裂不耐於用若以生桐油製成則性柔耐用法將桐油一份加入米酒一倍用棍攪匀敷布上待乾不但遇水不透且柔軟適用（却酬） 
工業須知 
[紹興酒之釀造法] [  孤舟]  
　　紹興酒即黄酒産自紹興故有此名由來甚古相傳爲夏少康所發明其品質之美爲我國百酒之冠自古有酒王之尊稱嗜之者極衆銷場廣茲述其製法如次 
　　（一）原料釀造紹興酒之原料爲水糯米大小麥及酒藥惟其優劣與酒之品質大有關係須愼加撰擇故次第述之 
（甲）水按水之最適於釀造紹興酒者莫如紹興地方之水故紹興釀酒水之撰擇不必大注意若他處仿造則不可不注意矣撰擇所須注意之項如下 
（一）須淸冽透澈無雜物混合其間 
（二）須無臭味苦味鹹味而常帶快味 
（三）須少含有機質及安母尼亞而多含炭酸氣 
（四）須含石灰硫酸等鹽類適量 
（乙）糯米糯米之撰擇亦須極注意撰擇法如下 
（一）須不甚粗不甚精 
（二）須不含糠殻碎米蟲害米及其他夾雜物 
（三）須米粒完實齊一 
（四）須無雜色米混雜其問 
（五）須腹白部不甚大 
（六）須硬度極高 
（丙）大小麥麥之優劣與酒之品質亦大有關係故撰擇不可不愼撰擇法如下 
（一）須十分成熟顆粒無大小不匀 
（二）須色呈淡黄形式整齊粒實兩端不帶褐色 
（三）須品質同一收穫後不滿一年 
（四）每百粒之重量須在九分五釐内外 
（五）須乾燥適度軟硬合宜且絕無不快之臭氣 
（六）須毫無異種及碎粒塵埃等混雜其問 
（七）須胚乳不呈透明狀 
（丁）酒藥酒藥凡紹興釀造業發達之所均有出售但不足恃以自製爲宜其類有二一色白一色黑白藥材料較黑藥爲簡單而效用則一也茲述白藥之製法如下當盛夏時採取未開花之野生辣蓼草去莖存葉曬乾研成細末至十一月間以早米粉十倍和之更和以辣蓼草之浸出液適量使粘合置榨船中踏實以刀切成寸許塊狀用陳白藥粉敷散其上於匾中轉成圓形置於草蓆上以草及麻袋覆之並密閉房屋一二日後藥之四圍如現白色蘭絲及分生胞子則麻袋等可撒去盛藥匾中置於架上俟天氣晴朗一次曬乾（未完） 
短篇小說 
[社會小說蛾眉鴆毒（三）] [  聞野鶴譯]  
　　屈魯斯怔視良久忽大聲曰此讐言也梅麗生日嘗欲以繩勒諸我頸我乃稍稍以惡聲恫之至彼死之日侍女妄謂見我按鎗實則渠果見者曷爲不呼救於鄰人此言之不足信者也今實告密司梅麗之死乃句言此止不復續攢眉良久始續言曰誤服毒劑之故渠旣攫莫大之痛苦而我乃亦抱不白之奇寃伊洛南乎吾言盡於此矣爲眞爲僞惟君判之伊洛南曰君言支離極矣我烏能信屈魯斯咽氣者再始曰然則必得君之信然後可以諾我之求乎伊洛南略一躊躇曰然凡女子適人第一要義即爲嫁後之幸福今我若果嫁君則幸福二字若在冥茫之中君雖矢言愛我然空言不足以爲準故我先以梅麗之史請君一述以察君之誠僞吾信君而後更當樹一紀念物以誓不諼屈魯斯至是知希望未絕則身畔温度又高似不在嚴寒風雪中矣遂柔聲詢之曰然則當以何者爲紀念物伊洛南踟蹰者再曰此則當容我獨坐内室靜心思之君其稍待於此我五分鐘後必有以告君言已姗姗逕入 
　　内外相間僅一薄板之壁屈魯斯徘徊於外心乃忐忑不寗念伊洛南果以何策囑我遵行耶如萬難極險則將奈何思極身已近壁乃囑目於壁隙試窺其内隙極狹不能普見僅見鏡台之旁似有二人之影其一影固能辨認爲伊洛南而一影則頗似勃立克屈魯斯至是心乃大疑念勃立克之與我相讐也久矣今伊洛南若問計於渠則渠必將大施其毒我之希望不旣絕乎思時再窺則燈光之下僅有一影於是始自慰以爲適間所見殆眼花耳少選遂輕步歸座坐訖伊洛南已莊容面出曰吾策定矣能行與否悉憑諸君屈魯斯曰策將安出伊洛南曰君旣愛我請君即以今夜抵梅麗墓門之前以君愛讀之詞朗誦數過以期天神之默聽又更樹十字架於墓上以爲久要不忘之憑信如能得一證物而歸則我之言君當尤堅屈魯斯聆訖心口自語曰噫伊洛南狡哉我（屈魯斯自稱）愛汝之辭詎可使梅麗知之猶憶梅麗未逝之前我以毒劑强其飲渠言君苟能於逝後追愛則吾死良甘否則必爲厲鬼祟君不寗今言猶未耳而我乃以愛汝之詞訴於渠墓渠靈有知烏得不怒乎思至此面色微灰躊躇却慮之意已於眉目間躍露伊洛南不耐則疾聲曰屈魯斯若意果何如者何爲遲遲勿我答君以爲可斯可之耳否則各拒所請計亦良佳屈魯斯知時期迫矣則支吾曰我愛密司等於天神天神有命烏敢不遵特定欲我衝風犯雪以往彼沉寂如死之邱墓密司果愛我者於心當亦不忍（野鶴曰此言頗凄婉可聽設非伊洛南必爲所動矣）伊洛南厲聲曰從與不從一言决耳焉用贅語爲哉言下神威益凛屈魯斯心中良知與情慾復交戰良久旣而情慾戰勝於是毅然曰吾斯往耳著者曰嗟乎此一語出屈魯斯死矣 
 
 
 

Page 15

 
 
   
 
 

Page 16

 
 
   
 
