# 1915 - 260 - 4915309

 

Page 1

 
 
   
 
 

Page 2

 
 
時評 
[謀臣策士（冷）]  
　　清之末委所謂謀臣策士大抵如無能之庸醫耳其主張之方不能愈人病亦不至增人病也故其結果僅得謂失其一姓之帝位而不得謂之亡國也 
　　若今日之謀臣策士則不然旣無救人之能力而實具殺人之手叚所謂庸醫而能殺人者也故清季之政事所謂待死之政事而非自殺之政事其能力可恥而其情尚可諒也嗚呼中日新約成矣間島云乎哉俟諸將來甚於中日新約者且難免矣間島云乎哉人旣霍霍磨刀以自殺矣爲人斬其一手一足云乎哉 
[命令]  
　　九月二十二日大總統策令日本國陸軍大將男爵中村覺給予一等文虎章此令 
　　又令蕭奇斌給予三等文虎章此令 
　　又令李森張培勳鄭士班王憲芝均給予四等文虎章此令 
　　又令任命馬繼增兼帮辦江西軍務此令 
　　又令派高松如督辦湖北口鑛事宜此令 
　　又令哈薩克三等吉額穆爾泰著晉封輔國公此令 
　　又令陸軍部呈請將郝肇新授爲陸軍步兵少校應照准此令 
[專電]  
　　北京電各省代表十九日在六國飯店開會後其交通便利之區俱暫行回去再聽召集 
　　北京電統率辦事處近已開辦國防會議王士珍爲總會長蔡鍔爲副會長其餘委員由統率處將軍府參陸海三部各調二員 
　　北京電五年份春操地點已定涿縣附近現由參謀部詳測地圖預計經費約在三萬二千餘元 
　　成都電四川陸軍經費四年份下半年總數需三百二十四萬餘元比上半年核減八十三萬餘元 
[譯電]  
　　北京電陸海軍軍官叚祺瑞王士珍劉冠雄薩鎭水蔭昌蔡鍔唐在禮張錫鑾張紹曾等及各省巡按使由朱家寶領銜昨夜復上改變國體之請願書於袁總統憲法起草會决議就君主制起草昨日袁總統以關於國民會議選舉事宜之特别訓令致政事堂順天時報載稱旦夕將發表大總統命令兩道一爲定於十一月二十日召集國民會議一關改變國體請願書問題内務部今已以有名無實之方法取締籌安會之舉動（二十三日） 
　　北京電日本現圖强逼中國將間島加入五月二十五日交換之滿洲新條約外交部與駐京日使現正談判此事華報視此爲日人無理取閙之舉動奉天炸彈案迄未解决復生中日交涉之痛苦 
（二十二日） 
　　北京電國權報載稱趙慶華復入交通部鐵路案大約不久可結足徵梁士詒之勢力今復膨脹（二十三日） 
[特約路透電]  
　　倫敦電今晚下議院金議員質問葛雷外相青島日人所發之執照是否必需英商證明其職業此種舉動是否有磚英人商務關係葛雷答稱彼僅接到北京公使關於青島稅關定於九月一日開關之報告葛電又答覆瑪克維議員之質問謂英國並未與他國締結有碍在華英人商務或機會之約英政府之意將繼續抱守中國開放門户之政策云（二十一日） 
[戰電]  
　　其一（某人肇戰電） 
　　巴黎電今日下午公報謂前敵炮火更爲劇烈亞拉境互轟尤猛法軍排砲極爲得力前敵數地點曾因以起火法軍在愛恩河至瑪恩運河右岸得有立足地敵軍希圖回攻爲法電擊退伏斯巨法軍藉炸彈戰事得有顯著之進步尤以哈特滿韋萊爾柯夫一處爲最今晚公報謂亞士瓦洛瓦葉河與瓦斯河間香巴業亞貢華愛佛勞蘭砲戰之劇烈不減於前敵軍以重砲彈擊入亞拉鄉間及舊堡四周法軍炮火重創德軍陣線德軍復攻愛恩河至瑪恩運河之薩比業爾橋端砲臺失利而退亞貢毁防舍一所勞蘭法軍猛烈之砲火阻止德軍建造長射程之重砲基蓋基成後可以轟擊南錫及魯勒維爾境也飛機十九架擲炸彈百枚於摩漢巨東班斯杜夫鐵路交點擊損房屋及停駐之火車　 
（二十一日） 
　　巴黎電今晚公報謂今晨有飛機一隊攻擊德國韋丹堡邦京城斯特茄特擲炸彈三十枚於王宫及車站以報德飛船攻擊英法不設防諸鎭之讎諸飛機歸途雖屢遭擊然均安然飛抵根據地（二十二日） 
　　倫敦電英帥費蘭巨今晚戰報謂前兩日内德軍砲火未嘗間斷英軍回擊甚力英軍砲彈昨中化塞爾斯特森林焚燬一部分且起巨大之炸聲星期日有空中戰事德機二架起火降地（二十一日） 
　　彼得格勒電公報謂俄軍擊敗維爾拉東面之德軍及稍南之奥軍俄軍善用鎗剌衝鋒共俘敵一千六百人奥軍進攻維斯里維士鎭西北之二村兩軍微戰之後奥軍賴其機關槍及砲隊之優勢歡呼進抵俄軍之戰壕兩軍遂以短兵接戰敵軍被重創而退於是俄軍回攻追至奥軍戰壕奥軍或死或降餘均逃亡（二十一日） 
　　彼得格勒電今日公報謂俄軍復在南陣地獲勝占據斯特里河泊里貝河境下半之森林一處俘敵若干獲機關鎗數枝俄軍擊散杜白洛境之奥德軍獲重要之橋端砲臺一座俄軍且於稍東克里米里士西北二面大戰獲勝俘敵甚多（二十二日） 
　　彼得格勒電官中宣稱八月杪九月初數日内俄國伊凡洛夫將軍於南方一百三十英里之陣線除俘敵七萬名外且獲砲七十尊機關鎗二百枝（二十二日） 
　巴黎電巴黎發表法國海軍大將比遜氏之言謂德國並無取消潛艇戰爭之意且極力希圖擴充潛艇之行動協約國搜捕潛艇及中立國船隻私自接濟潛艇者之方法當益加嚴密今英吉利海峽與地中海搜尋潛艇等之小船爲數頗多尚要敷用但比斯開海灣中防衛之策猶嫌不足法國應僱所有之小汽船配以武裝從事於搜捕云 
（二十二日） 
　　巴黎電哇德薩來電謂德潛艦一艘在黑海俄國領海内作戰時爲俄艦所擊沉（二十一日） 
　　倫敦電俄京來電謂外間對於國會散會後工人態度之疑慮實無根據工人雖曾罷工以爲反對國會停議之表示但時問甚短旋即復行工作（二十一日） 
　　海牙電荷蘭國會開會時女皇蒞會演說主張嚴守中立保全土地大旨謂荷蘭與各國之邦交仍甚友好海陸軍已有凖備以保衛國家權利凡運入食物與原料及阻止漲價防遏食物原料出口等事仍須由政府維持修正憲法之議現已宣佈不日將交院妥議國用不足且有新發生之經費故須徵收新稅以抵出欵荷屬印度之經費情形尚屬平穩惟印度防務當先注意歐洲時局如斯國人擔負因以愈重荷蘭人民必能體念時艱共盡天職余實有厚望焉云云政府旋交出預算案内有備置大宗軍械之經費估計不足之數共爲二百二十二兆二十七萬基爾特（荷幣）亞姆斯特丹電報新聞謂女皇之訓詞絶未言及荷蘭擬調停和局之事此爲最可注意之點云（二十二日） 
　　雅典電巴爾幹緊急之時局已令希臘大爲驚駭希五曾與首相維里齊洛斯氏及陸軍參謀部會商政務首相旋卽召集内閣會議協約國外交界亦大爲活動英法俄三國公使昨晚同與希臘首相會商一切 
（二十二日） 
　　倫敦電路透電社得悉駐英布使接有消息布國已下全體動員令（二十二日） 
　　倫敦電殖民大臣巴拉營君宣稱彼常與殖民地政府互商戰務且曾言及殖民地首相設能如巴登爵士來英一行則英政府極願與彼等討論諸事（二十二日） 
　　其二（德人德文報專電） 
　　柏林電（由倫敦轉）九月二十一日德軍大本營公報云愛區杭將軍之軍進攻哇斯區姆茄尼東北面及西南面之敵軍逐漸得有進步該軍右翼已抵里逹境德軍於新格魯杜克西南接續與敵軍後衛交戰（興登　軍團戰况）里哇波爾特親王之軍已在特伏里士及該地南面渡過摩爾士查特河稍南之德軍已深入至摩爾士查特城南及洛伐茄蒂斯至哇斯特洛夫陣線追敵之際一路接戰不已（里哇波爾特軍團戰况）麥剛森將軍之軍所處陣地並無出入（麥剛森軍團戰况）戰地無事可報（東南境戰况）沙歇至亞拉陣前之法砲隊發砲轟擊幾無間斷勒維勒附近有手擲炸彈戰事愛恩河薩比業爾及萊姆西北之瑪勒運河德兵防舍已按照戰略炸而棄之未與敵軍接觸哈特滿韋萊爾柯夫有敵軍持炸彈攻擊數次爲德軍擊退貝爾台東及亞貢之敵軍陣地均有地雷轟發（西境戰况）（二十一日） 
　　柏林電丹京消息謂瑙威總領事裴君曾言英國捕虜品裁判所没收美國裝罐貨品丹麥各公司所受損失約逾一兆克郎而美國公司則受損更巨彼意英國此舉全無公道英國對於中立國戰時之政治經濟狀况昧然無知今因丹麥入口貨較於承平之時遂指其入口貨之一部分乃轉運至德者丹麥於承平時由享寶運入之貨爲數甚鉅英國全不知之也維也納消息謂政界豫料奥國外交部不待登姆巴博士回抵國内將派前充駐意大使之加波斯美爾爲臨時駐美大使昨夜美國紅十字會團行抵柏林計外科醫士十二員看護婦四十五人擬勾留三日再偕其他美國外科醫士及看護婦同赴俄俘營興登堡元帥大獲勝利占據維爾拉及俄國北方敵軍陣線之西北端 
 
 
 

Page 3

 
 
而愛區杭將軍之軍抄攻計畫亦步步勝利已將俄軍分爲三股其第三股卽南軍之在東加里西亞者也德人聞此消息舉國歡騰軍事評論家皆以興登堡與愛區杭之戰略比諸昔日之毛奇將軍戰局前途甚爲光明柏林日報載有軍事專家摩拉少佐之文曰維爾拉明斯克斯洛尼姆間之俄軍地位非常危險俄軍於維爾拉周圍大戰數日敗退之後大約已疲乏不堪接戰途中愛區杭將軍旣緊逼於後而里哇波爾特親王及麥剛森上將之軍亦由南面迅速而前以實圍陣之空隙吉青納貴族近有德軍前每日進行五基洛邁當今已減爲一荃洛邁當之言試問德軍進行之神速如何德軍之戰略其果失敗乎德人對於維爾拉之陷落及其影響固甚注意而對於巴爾幹之消息亦頗關心今聞塞政府已宣布塞布邊界爲戰區羅馬尼亞各報則謂布軍已聚集塞國邊界附近德奥軍亦聚集塞邊一帶帶軍大本營宣布德國砲隊轟擊塞滿特里亞附近之塞軍陣地消息各報皆視爲德軍大舉進攻塞國之開幕佛蘭克費特報載君士坦丁專電謂德潛艇某號在坎地亞外發魚雷轟擊由埃及開往加里波里半島之英國一萬五千噸之军兵船一艘（二十一日） 
[東方通信社電（日本人組織）]  
　　東京電日本對外經濟調查委員已經任命外務次官松井氏爲委員長坂田外務能商局長神野大藏理財局長若宫遞信管船局長爲委員（二十三日） 
　　東京電日本政府除設對外經濟調查委員會外並擬對於他日媾和之際而起之諸問題就軍事法制上研究調查但此目的非爲媾和問題惟就其結果對於日本一國之關係研究而已（二十三日） 
　　東京電凟職之十九代議士决定有罪預審調書業已發表惟明示大浦氏爲主犯並不起訴因此或又惹起爭論亦未可知 
（二十三日） 
　　東京電日本米價每石跌至十元八角楊場恐慌致起不安（二十三日） 
　　東京電大隈首相招待此次來日之美國巿加哥大學野球團特爲印象的演說 
（二十三日） 
　　東京電大隈首相今夜在早稻田私邸設筵招待中國駐日陸公使並日本駐華日置公使等（二十三日） 
　　東京電英法俄美四國大使本日往訪大隈首相會談（二十三日） 
　　東京電吳鎭守府司令長官海軍中將吉松茂太郎氏本日奉命免本職補第一艦隊司令長官又藤井中將補横須賀鎭守府司令長官又伊知地中將補吳鎭守府司令長官 
（二十三日） 
　　東京電閑院宫親王偕同王妃因朝鮮施政五年共進會開會於本日啓行赴會 
（二十三日） 
[公電]  
　　泗水電申報及各將軍巡按使商會各機關公鑒楊度等發起籌安會議改國體反對共和此舉旣與民國憲法背馳且必召生不可思言之結果乞電請總統懲辦發起人解散籌安會泗水華僑商會發（二十二日） 
　　泗水電申報鑒救國儲金依據章程須募足五千萬元始可解决用途否則泗水所集之欵必俟泗水華橋商會允許後方可提用泗水華僑商會發（二十二日） 
要聞一 
[法議院與陸軍總長之辨難]  
　　字林報八月二十一日巴黎訪函云國會議員多不滿於政府作戰之佈置昨日下議院中竟有顯著反對之表示但議員所反對者不在政府而在陸軍總長米勒蘭氏斥其把持戎務輕信屬員重視有所忌避不敢昌言之公報而不聽洞知眞象明白無隱之人言又謂米氏舉措不公置共和黨薩萊爾將軍於閒散之地而予霞飛統帥以專横之權米勒蘭氏對於以上質問一一答復詞極爽直大旨謂整頓部務自前十一月以來黜退高級部員三分之二此後部員凡有不盡職者皆須罷斥不狥情面並無輕信屬員等事霞飛統帥熟悉戎機且爲敵國所敬佩當兹戎務吃緊之際得此良將誠爲國家之福陸軍部對之惟有絶對信任而已霞飛曾有言曰戰爭時代責任不能旁貸軍中下級將弁對於上級軍官負責任而統帥對於政府負責任若政府不贊成統帥之所爲則罷之可也各有專責權限分明當戰事進行之際斷不容局外之干預也霞飛此言極爲中肯陸軍部深表同情云云國會中浮躁無慮之共和黨以爲國會萬能陸軍當由國會節制故米勒蘭引霞飛之言以闢之言外含有軍務非國會所知不能干預之意藉他人之言以伸已意而與人無忤米氏可謂善於辭令矣米氏又謂薩萊爾將軍之解去西境兵權係出於霞飛之請求與政治無關云實則法人飽受苦惱之經練不敢以大權授與一人今雖崇拜霞飛然觀於霞飛之爲陸軍主人且有權以罷斥有政治勢力之軍官故不能無疑焉政府旣須予統帥以自由行事之權而又須解除醉心民權反對軍人武斷者之疑慮左右周旋其事至難今米氏一席語或能使國會有所領悟歟 
[德報之英俄觀]  
　　華德日報云現在俄之内政紊亂已逹極點十八日路透電云俄國政局氣象頗不明瞭刻下國會業已停議究竟國會員不允閉會擬仍延長議期俾將重要問題證明報告俄皇但俄皇現在大本營距俄京甚遠（其實現亦不遠矣）俄皇左右皆爲文武大員習慣專制自係不喜民黨如俄主將此事置之不問恐民黨心起極大衝突故爲俄政府計祗有二法或與國外人（即德奥）調和或與國内人（即民黨）調和惟與國内人調和恐此後政權爲民黨所得不能如昔日之任意專制何如向國外媾和爲愈也 
　　華德日報云倫敦十九日路透電又傳來軍械大臣喬治答某君之書觀此可知英因强迫兵制所生之内訌甚爲劇烈矣惟是英人昔日常謂德爲軍國主義不如吾英之自由絶不强人充當兵士乃言猶在耳現亦行强迫兵强當事者以刻無他法惟用壓力庶得所需之兵士而工黨大爲反對謂如强迫兵制則工人必一體罷工彼此兩不相下故英之内政情形紛亂極矣前者英謂在世界各國英爲最富足之國如德之財力能支戰事一年則英必能維持二年之久換言之即英國財力可加德一倍也乃刻下亦向美借英金二百兆鎊於此足見英前者所購美之軍火等物皆未付價否則决不肯付此巨額利息而向外國借債也 
雜評一 
[簡速（無名）]  
　　聞籌安會之對於變更國體現取簡速主義雖然籌安會之宣言不云乎辛丑共和出於急遽故今日乃欲變更奈何今日之變更仍以急遽行之乎變更之可否姑勿論而自言自踐之舉動得無人失笑耶 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國體問題又緊一步]  
　　建議文之添注昨日（二十）下午二時參政院代行立法院續開談話會院長黎副總統因病請假由副院長汪大燮代理主席首由王印川君提議事體重大本日談話會應改爲正式會以昭鄭重院長付表决多數贊同旋由審查委員長聯芳君委託汪有齡君報告審查結果院長即付討論鄧鎔君提議在原文（全文見昨報）於年内召集國民會議句下加入抑或另籌徵求民意辦法一語黎淵君贊成鄧說一再引伸其詞陳懋鼎君演述甚長大旨贊成審查報告於鄧君所加一語不表同意鄧君復略有聲明院長以應否建議付表决多數贊成建議院長謂該案起草即以審查員充之休息二十分鐘王印川復提議於原文垂爲令典句下應添惟國體爲憲法上重要問題一語院長一并交起草員採酌旋復開會秘書長朗誦建議案衆無異議院長付表决多數通過遂宣告散會聞該院秘書長已即日辦就咨文將此項建議案連同第一次第二次請願書八十八件咨送政府矣或謂政府若採用另籌徵求民意辦法組織特别會議以歸簡捷則預料兩月以内此項國體重大問題即可解决云 
　　投函者之旘時昨有梁君漱溟者投稿各報題曰喻主張帝制者與反對帝制者文中已多巽語之言然意中固猶有所謂國民者在也錄其原文如次三年以來絶口不談時事以爲萬事無望故不必談即今日爲此亦復無味之舉國民無實在能力而又障礙重重凡百倡說終屬泡幻縱具其名必亡其實然雖知無望此意緜緜未能遽舍我所欲告主張帝制者歡迎反對論也公等一電方出天下響應勢力早已壓倒一切此時正宜極端歡迎反對論勿使他方面之意思抑遏不發而引而進之相與攻磨以抵成眞實穩固之君憲制今乃不然於反對者種種硝罵詆訶甚至欲食肉寢皮（見某報新辨姦論）所謂研究討論者何在凡問題愈大其利害關係愈複雜難辨故明白之士恒覺事無絶對之美而腦筋簡單者則易言之稱說一事必推至天上以爲有是無非不容商量夫論者旣知辛亥共和出於急遽湊合而有今日之變奈何猶欲箝制異論糊塗湊成以召他日之變耶我所欲告反對帝制者可不必作反對論也夫在今日帝制說絶不能收回人所共喻即不爲君主亦爲總統世襲而總统世襲實全無是處明白之士斷知其不利且民國之實久已不存固執空名寗非至愚至若外交上之關係帝制果利縱有困難亦何憚於改持論如此非能見大者今之反對者於無可着論之國體偏要斤斤較量而於關係至鉅之政體問題曾無人着眼豈不可怪楊晳子有言君主立憲一字不可缺吾以爲今日不如徑唱此一字不可缺之說而反對論轉不必作然立憲二字之解釋在今日久已失傳不可不舉出條件以確定之其次則建設君主立憲之手續在所當研究丁佛言君函所謂條件保證辦法者殆此意乎 
　　憂時者之講經順天時報載一署名三有者之來稿一萹略謂六經之義冠絶今古時勢無論如何變遷生人之性天地之理不易六經卽無不適用之處近日西洋詡爲新發明弱肉强食優勝劣敗之進化論我國尚書兼弱攻昩取亂侮亡之說固早發其端矣民主共和理想國家爲談國家學者所艷稱然自禮記禮運篇上觀之十不啻襲我孔子之牙慧矣尊重民意禁止暴君專制爲立憲國之精神然民貴君輕之論孟氏早云殘賊仁義斥爲獨夫不與弑君之列用賢殺人必得全國同意則立憲學說孟子書固言之屢屢矣略舉一二義六經與東西學說相同相通之點已可槪見倘能遵而由之發揮而廣大之何憂阻碍國家之進步哉若人物質文明當與時推移固不能以物質文明之變易遂指六經爲萬不可講萬不能讀也矧當邪說昌熾人心陷溺之秋苟不闡明經術作中流之砥柱則大道日隱人心益散哀我國家將爲波瀾埃及之續矣 
　　内務部之限制籌安會自經肅政廳糾彈後奉總統諭交内務部爲之酌定範圍明示限制詳情屢載前報日昨内務部已遵定籌安會應守範圍通飭考查限制呈請總統鈞鑒奉批呈悉二字矣 
　　代表團之組織昨日（十九）上午十二點鐘籌安會在六國飯店邀宴各省代表各省代表到會者甚衆席間由楊晢子孫少侯兩君相繼演說最後决定由此次各省來京參加籌安會之代表組織一籌安會代表團以爲接洽及報告之機關昨日决定辦汉之後即著手組織一切兹探得其會章如下第一條代表團以本會集徵之各地方機關及團體之代表組織之第二條代表團爲本會理事長與各代表及各代表互相接洽之所第三條代表之職務如左（一）關於聯絡進行事項（二）關於報告事項第四條代表團即以本會代表接待所爲事務機關由理事長指定專員與各代表隨時接洽第五條各代表由本會一律推爲名譽理事第六條本會如有特别事件理事長得隨時約彚代表團會議如理事長因事不能親到時得委託職員代爲出席第七條代表團内一切事務由理事長派員經理 
[朱慶瀾行將出京]  
　　鎭安右將軍朱慶瀾此次入覲留京多日本擬即行出京惟因該省新設採金局雖經朱將軍與財政部商明開採之事仍由將軍主政歸商人承辦採金局但司收買金砂（已見前報）然其間權限問題尚多磋商之處加以該省擬築自哈爾濱至省城之濱江鐵路前已與某國資本家訂有借欵草約亦須與政府商量迅速進行之法因此二事致將行期展緩聞日來業已就緒卽將啓程回任矣 
[北京之汽車前途]  
　　連運汽車將試辦此次巴拿馬博覧會場中有最新發明之摩托卡連車其車數多相連運轉自如而又無藉乎軌道於都會交通甚爲合用張振勳參政在美參觀時心賞其便利擬在北京試行當即向該發明家購得專用權歸國籌集資本金二十萬元購備連車十輛擬就京内創設汽車連車公司先行試辦已向内務部立案可望准行又聞此項汽車與將來開辦電車計畫並不相妨因二者固可並行云 
　　取締汽車新交片京師汽車傷人案屢見不一見當局至今亦並無何等嚴重取締之章程日前政事堂忽交片内務部令其嚴定取締之法聞此事原因甚遠係由軍界某要人之汽車在明湖春飯莊前軋破吳某馬車當時頗有衝突吳亦皖人爲極峰至戚事遂聞於上故有此次嚴行取締之諭惟如何取締當由内務部飭警察廳妥定呈報外傳政事堂交片時已有章程併發則不確也 
[國貨展覧會與朝鮮共進會]  
　　農商部所辦之中國國貨展覧會因籌備不及特改於十月一日開幕緣各省出品來者甚多大有容積不下之勢歷年賽會甘肅向無出品此次忽有三十箱之多該會人云此次出品比較上年進步甚速誠非吾人所料苟能如此改革十年以後不患國貨不發逹現在遠如四川雲南廣西均先後電報出品異常踴躍統計各處物品約在三萬種以上其他可知刻正着手陳列一切上海國貨維持會及參考團共三十人已於十五號起身來京該會特派部員胡王朱邢四君分别招待並指定西河沿之中西賓旅館騾馬巿之長發棧米巿胡同之延賓館爲招待所凡參觀之人膳宿費九折或八折以示優待而便接洽又展覧會出品品評會會長伍廷芳君電辭後聞總統意已决派農商周子沂總長兼任至審查長業已派定陳蔗青司長矣 
　　日本因朝鮮自歸併以來並未辦過賽會以致工業不能進步現特組織共進會徵集物品定於十月開會日本政府咨照我國政府請派員前往參觀經過日韓鐵道或輪船一槪免費云云聞内務部已派僉事王楊濱辦事員萬葆元農商部派參事張新吾技正施弼等十人前往大約一星期内即當起行 
[消弭西江水患之三辦法]  
　　字林報載十九日香港通訊云西江於前十二個月内氾濫兩次人民財產損失不可勝紀近今一次爲害尤烈中央政府始惻然心動擬設法補救之數日前余（通訊員自稱）曾謁見辦理開濬水道工程之某華員承以籌議之各種辦法見告乃知廣東濬江局督辦唐君現正從事測量及徵求能收實效之開濬計畫且有瑞典著名工程司哇里維克洛拉君爲之助今非俟測量告竣則不能有何工作否則昩然行事必無功效故凡各水之源及水道曲折處會流處之特性以及種種應知之事必須一一查明而後始能興工測量工程進行已閱數月近今大水之時仍未稍止俟考查及實驗之事務均已告竣後則將提出三種辦法擇其適宜者而實行焉一爲於梧州之上游築防水堤一爲種樹江濱樹根糾結土中可成天然之屏障然須閱時數年始能收功而又須賴天時土宜以助其向榮此法尚稱簡便將來或參合他法用之第三爲開鑿新河以洩水此法固爲最有實效者然工程艱鉅恐成紙上空談至將來究擬用何方法則須取决於北京政储也查近今水災實起於柳江柳江發源桂州當西江水漲時柳江之水復猝然瀉入以致釀成巨災故今最須注意者即柳江是也而西江之下北江東江亦須籌及由此觀之測量員之責任固甚重大也有議築造堅固之堤岸藉減水患者惟災區之民皆謂證以近事此種堤岸殊不可恃且須設一機關隨時查修如天津之濬河局而後可西江淤泥甚多中有數叚水道甚窄且有數處積成小島水漲之時皆足爲碍故將來旣須移去小島且須開濬河身目下測量事務對於此事頗費躊躇其辦法旣如上云然經費將由何出亦爲須待解决之問題今豫計至少須需洋一二千萬圓即修理近今冲毁之堤岸一項據哇里維克洛拉君估計約費洋二百萬圓此僅爲暫時補救之法不得視爲久安之計也中政府若不能於國内籌募此欵則惟有告貨於外國耳中政府今旣實力以求消弭弭江水災凡曾親歷西江水災之外人必當表示同情將來巨功告成一勞永逸則頌美之聲必揚溢於四方也 
[膠即間之消息懷瑾通信]  
　　活剝皮戕害縣捕役膠東沿海各縣挷匪屢滋擾害近日更甚即墨膠縣等處旣不堪其擾稍覺富有之家均已遷徙一空詎諸城日照一帶亦復被挷擄人勒贖日有所聞匪蹤飄忽異常各縣捕役均爲之棘手日前有即膠諸三縣捕役八名偵探三名聯合偵查正在進行之際詎不幸卽與多數胡匪相遇於王村附近同時全數悉被匪擒盡罹剝皮之慘但見血内狼藉堆疊田間而已經各縣知事詳省後今已由第五師長將駐膠警備隊移駐諸城以厚兵力矣 
　　清陸相遷眷來島前清太保陸潤庠曾在青島築有别墅今已三年惟因爲清帝師傅故在京日多庽青日少夏間避暑到青旋又晉京兹因京中籌安問題發生而陸中堂春秋已高實難浮沉潮流故於昨日携眷到青島冀爲久居計並將京中家用器具悉數搭載基隆丸由津裝運抵表青從此桃源久居不再履塵囂京畿而續邯鄲之夢矣 
　　用新法淘汰苦力山東落花生爲土產出口之大宗或榨爲油或剝爲肉每至秋收需用多數苦力女工從事作工而青島各洋行收買花生者雇傭苦力更多蓋剝去皮殻則打包輸運便利卽納稅上亦較爲利益也惟人工去皮收效究屬遲緩兹有日人在滄口町開辦機器摇機去花生皮會社祇用苦力四名更番手摇脚踏則花生皮紛紛激射再過入簸揚器即粒粒光潔其肉絲毫不碎工省時速每一小時可去皮一噸取費甚廉然而我國之此項女工苦力悉被淘汰失業貧民生計困難又將呌苦連天矣 
[湘人對於籌安會之冷淡]  
　　自北京發起籌安會後湘中人士頗有應聲而和者未幾乃有籌安分會發起之說聞某君昨謁發起人中之某名士叩其發起斯會之用意並謂各省均無發起分會之處先生旣不圖名復不求利又何必出此無意識之舉動某名士答曰余之發起斯會亦聊以報恩耳彼以五次電報救我之命我以一電報恩是我之私人行動無關大局也並謂我平日最惡甚麽黨會此次之電實係我與晳子交情上之關係但以後我不得理落此等閒事云云 
　　聞湘中某中將昨致楊度一函上書晳子二弟足下中書何苦二大字末書小兄某某頓首此函與易實甫答劉申叔函之祇書曲高和寡四字者同一用意蓋該會主張變更國體之說已爲海内識者駁論殆盡無容贅說此等信函誠言簡意賅且足解頣也 
　　昨有某君勸某要人入籌安會某要人不知該會宗旨某君爲之詳細具說某要人曰此與我私人無甚關係耳某君曰不然復附耳語之曰此亦終南徢徑也某要人曰好是甚好祇怕靠不住聞者捧腹 
　　湘省人士之對籌安會原極冷淡日前雖有組織分會之議一電之後究未聞有如何舉動發起人旣不如前次組織政黨之踴躍而入會者或以無恩之可報或以終南捷徑之不可靠久已寂然無聲詎知教育會中有幾位熱心愛國之幹事員不辭營瘁遠道赴京籌商大計而諸公去省時絶未聞有人言係爲籌安事者亦可笑也兹探錄其致籌安會電文錄下籌安會鑒公等籌畫安危殊深欽佩政教關係至爲密切特舉會長符定一幹事易克臬袁家元赴會討論希賜接洽湘省教育會幹事施文堯覃澤寰張本周虚白楊宗岱蘇繩祖郭向陽等眞 
[漢口金融之恐慌]  
　　漢口巿面因籌安會發生人心皇皇商務阻滯現在銀根奇緊日甚一日日前每銀千兩拆息漲至四錢近復漲至六錢五分尚有繼續加漲之勢問其原因由於外國銀行以中國現狀不安不肯放欵致各錢莊皆不活動而山西帮票號見外人如是亦即藉口中秋節欲人將一切放欵全數收回昨日各票號執事已在品月樓會議决定一致進行故此兩日各行號之有債務者皆受逼迫錢莊倒閉者已有同茂一家 
[卾巡按嚴懲浮報選舉人數]  
　　卾省段巡按近已通電各縣選舉取嚴格的限制初選舉人總數有大縣不得逾四百人之規定乃昨據應山縣初選監督報告總數至有一千四百餘人叚使深爲詫異因應山有火車交通立即派員往查知共並未依法調查有意浮濫見好地方除將應山知事張廣義先行記大過一次並將不合辦法之全縣不動產資格悉數撤消外已查照選舉法第一百零五條咨請京局呈付懲戒因恐其餘各縣難免不有此等情弊復電飭各縣迅將調查名册再行依法從嚴抉擇倘有浮濫定予嚴懲詎昨又據夏口縣選舉事務所長面稱該縣調查會於塡册送審時擬將不動產財產證據各欄僅寫契據確實四字以圖簡易殊屬太不合法段使已飭趕緊分項詳愼塡查大致謂各類調查册式於受調查人姓名年歲籍貫之下縷舉各項應塡事實分欄羅列如不動產一類須將財產名稱所在地價格所有權種類證據等項逐一塡寫並無一欄可從闕略其他資格類是倘有一項不能查塡即可認其人爲不合格不得列册已可槪見前恐各縣或有誤會曾飭遴員來省研究又於調查之際將各項調查塡載方法分别說明一再嚴飭乃猶紛紛錯誤殊堪詫異兹特再行通電與各知事約限電到日立卽查看調查草册凡遇選舉人資格有應塡各欄未經塡寫齊全者應即一律刪除刪正之後一面電告實存人數一面即行宣示遵照局定以三日爲期如本人以爲遺漏得於宣示期内取具憑證請縣判定增入期滿次日再將確定人數電告以憑支配當選名額如前已報過總數此時覆報人數不符但須刪剔確實均得寛其旣往不予深咎設再護過飾非抉同浮報定將該知事立予撤懲决不姑寛云云想各縣奉飭後必任意剝奪選民權利蓋以人數愈少愈妙也 
[川南礦務之條陳]  
　　川省調查礦務委員劉文貞閔元厚兩君昨上條陳於巡按使署詳陳整頓川南礦務之政見劉爲比國黎業斯大學礦學博士閔爲麻哈金鑛局採礦工程師所述情形確有見地特采錄如下中國地大物博礦產幾甲全球夫人知之窖藏之多四川西南部約占全數三分有一委員等自奉令調查以來無日不留心於岩石地質之考察油鹽礦產之研求所經瀘水迤南西冕會鹽昭越峨馬雷屏等屬岩石地質多界太古之生因位世界火山帶故包容迸發熔巖幾無地不有山壓旣大罅裂由生礦泉湧充脈源因富銀鉛鋅銾各礦生焉惟金與銅產地尤夥履勘之下不禁意往神馳何幸吾川而有此庫盈也會理屬天寶山西昌屬之八角寨冕寗屬之桓擔山紫古脚龍靖溝雷波屬之蘆銀寨銀廠溝馬頸子越雋屬之普雄產銀鉛之區也會理天寶山之上部越雋屬之特脊槓子產鋅礦之區也鹽源之梅子堡雷波屬之牛坪子呷哈羅產汞草之區也至於金礦則沿旄牛山脈之紫古　鄧家坪子麻哈廠菜子地革阿里拿阿堡子木羅拉姑三乂河磨刀塘打冲河等處產山金瀕金砂江岸之墨地龍博窪龍逹烟房白烟金子溝格魯士寨磨房溝次都灣金鷄台子金牛台子松坪子窪裏田坪梅子坪馬斯羅三鴨楊橋羊房子绵紗灣坎到底雅沽台羅鍋底等處產粒金而銅則屈指難計其現開最著者有金成廠水關箐芭蕉箐將軍石紫打地等處其已開現停停開最著者有烏坡媽黑三窪河新幾沽巴沽火草坪裕國銅山黄坭崗銅廠坡朝天馬大坪壩大崩坎銅廠崗龍頭出大寶鼎牛牛壩　子村丫枝灣拕苦爾孔阿比拉打乾海子革阿羅等處以上各地半居蠶叢舄道虎穴夷巢　委員等不敢規避艱險躬親跋涉履勘已繼續將調查情形呈報鈞署在案兹幸勛使蒞任謹將管見所及試爲勛使詳陳之（未完） 
[章太炎哀女之文章]  
　　浙江西湖圖書館長龔味蒓之夫人章蕰來女十 
 
 
 

Page 7

 
 
　　炎氏之長女也今年四月夫婦同至京省視太炎旅居垂半載女士辄忽忽不樂有厭世意九月七日夜忽自經死龔君悲慟欲絶太炎亦老淚汍瀾現設幕於京師東城錢糧胡同定九月二十六日開弔俟喪事就緒卽扶櫬南歸太炎爲撰亡女事略一篇特錄如左亡女叕（音麗）字蘊來性端簡生十歲喪母余適以事遭胡清逮捕故叕從其伯父受學三年余遭難抵日本東京始通書存問又四年叕東行余教之詩不深好也適嘉興龔寶銓年十七矣寶銓素與會稽陶成章善亦數罹患東走從余學故成章爲致辭旣婚未得歸國濡滯東京歲餘武昌興余始與寶銓叕先後歸上海而成章解遘遇禍寶銓不自慘夫婦居錢唐西湖無問世意民國元年夏復與寶銓同赴東京治疾逾年歸叕絹好絜平成衣履有小褰垢必顰蹙刮治之而惡與乘時取勢者往來然處家委順善得尊長歡與叔妹居無間言獨時邑邑不樂常欲趣死余數遇禍而寶銓亦時怏鬱民國四年四月叕如京師省視言笑未有異也然燕處輒言死爲南面王樂余與季女　常慰藉之寶銓數引與觀樂或游履林囿間　終不怡見樹色益憮然若有亡者九月七日夕與寶銓　談笑至乙夜就寢明日起視已自經足趾未離地解撫其胸大氣旣絶矣醫師數輩皆言不可治遂卒烏處余以不祿出入生死幾二十年寶銓亦顚沛者數矣幸雖有功未得以觴酒與賓婚故人相營而釁咎復時中之成章之死與其他故舊厄窮失據之狀皆　所親覩也身處其閒若終身負疚疾者其厭患人世則宜然叕未死十日余嘗以苛養欲購石藥叕懼有故輙止僕人母往其操心危厲如是而遽自毁其躬比歛面如生顏色更如歡笑者此曷爲而然者邪民國四年九月十一日章炳麟書 
地方通信 
[蘇州]  
　　緝獲販私鹽昨日洞庭東山快船裝載私鹽數百斤在胥門外萬年橋碼頭被駐紥該橋堍之水警師船巡官查獲隨呼舟子及鹽並船一併扣留移送水警分署核辦 
　　拿獲嫌疑人前有湖南人鄧子昌黄秀蘭等住在盤門外三元棧行蹤秘密被盤區警察署偵悉由該區巡官報告馬路警察署長董復臣立派張巡官前往拿獲黄秀蘭一名鄧乘間逸去據云均係匪探不知確否 
　　道尹禁止戲館近來道屬無錫常州等處均有戲館開演無錫景新啓智兩戲園景新京班戲啓智影戲自開演以來營業異常發逹昨有孫寰鏡者亦欲在蘇開演女班未逹目的乃具呈蘇常道指控以上兩園謂其男女混雜深恐有碍風化道户閱禀後立電常錫兩處行政署飭即禁止 
　　省校運動會之先聲江蘇全省省立學校聯合運動會上次議定地點蘇寗相輪去年第一次開會在寗今歲第二次開會理應在蘇其地點已擇定章橋頭第二中學之新闢操場並已擇定雙十節（十月十號）爲開會期現下各校正在預備各種運動而對於拳術尤爲熱心有興想届時必有一番熱鬧也 
[鎭江]  
　　檢驗戳斃命案鎭郡城外丹陽馬頭南首昨有兩人鬭毆互斃事聞此事發生於私開燈吃之潘榮喜家有邱義成絲行之夥任和尚與素識之王九高同在潘冡來往昨日不知何事任王二人互相口角繼以揮拳任持刀將王戳傷肚腸瀉出潘妻上前欄阻亦被戳傷乳部任見事不了自復用刀戳傷迨潘妻及潘榮喜延請西醫急救則已無及夜間一齊斃命當經警察第二區詳報縣署章知事即委盛承審員率同書記檢驗員蒞場相驗確係因傷斃命飭令親屬當場收殮潘徐氏着趕緊診治傷痕并將潘榮喜帶廳訊辦 
　　荒地擬植桑茶由鎭江至南京荒地約計有二萬數千餘畝省農會擬於寗垣設立模範森林試興實業特具禀省署齊使深爲嘉許現已委員採購皖浙所產茶樹湖桑發給農户種植矣 
　　欠款潛逃被獲英商亞細亞煤油公司因泰縣大昌分經理宋鑒臣戴幼餘二人吞没該公司巨款僅由宋姓零星交得大洋一千元曾由該公司函請泰縣知事追繳迄無着落後聞宋鑒臣已逃匿在鎭經鎭關監督兼交涉員袁君飭由王警長派警將宋鑒臣查獲到案已備文詳送縣公署辦理矣 
[南通]  
　　屠宰稅撥充警費屠宰稅現已實行按照稅率每口收洋三角南通縣共二十一區每日約牲畜三千餘頭應徵稅洋當在一萬元以上現聞盧知事已遴委宋龍淵承辦所收之欵除彚解省署外餘欵擬撥充警費以資補助 
　　盲啞校預備教才狼山寺僧寛裕捐資建築盲啞學堂現已竣工惟常年經費尚付缺如一俟籌有的欵即行招生開學至此項教員張總裁已派生分赴青島香港等處學習矣 
[徐州]  
　　鉅匪就擒紀徐州匪患雖經官軍擊撲旋滅旋生本年青紗幛起又復猖獗有著名杆首黄二成徐世明馬相貞等盤踞豐碍攻破二十餘寨擄人勒贖民不聊生張上將乃派張文生司令率軍住碭痛擊匪敗往東南入蕭境搶掠經區董王體仁分董縱衍熙保衛團總王體中探悉賊蹤於八月三日率民團埋伏要隘賊果由此經過突起猛擊黄二成中槍落馬氏團奮勇上前將黄二成搶住除匪整隊來奪民團與之混戰至一時許賊敗走是役除擒黄二成外并擊斃三名得快鎗二支騾一頭馬四匹江防營長蕭保林駐防灘溪口奉徐州鎭守使張司令之命帶隊來蕭巡緝適徐世明馬相貞等率匪由永城竄入蕭境西之王家圈莊經區董王體仁團總王體中探知請蕭營長往擊民團助之及至莊外甫列陣賊暗中發槍擊斃官兵二人受傷四人蕭營長揮兵轉猛進戰約二小時賊退入一樓房院内負嵎死拒至夜分蕭營長命四面縱火督率兵團越牆進院於是火光衝天鎗聲振地戰至黎明擊斃賊二十餘名杆首馬相貞在内焚死賊三名生擒徐世明并其手下之二老領共五名得快鎗十五桿查該匪擾害地方已數年之久漫延四省官兵屢次圍困皆被潰圍逸出今一朝殲滅凈盡人皆快之三十一日蕭營長親帶所擒之五賊赴徐州獻功蕭宿碭永紳民運袂赴徐請定武將軍奬勵在事出力人員張遂奬洋五百元並詳中央按次叙奬矣 
[安慶]  
　　皖事談片李巡按使蒞皖兼旬僅委秘書科長數人而已其餘各科人員諭令仍舊供職因政務廳長一席未能聘定之故昨准中央電令案徽政務廳長以鄭孝檉充任不日卽可到皖李使乃派員役預備届時往迎并飭令預備委任狀紙多份大約公署各科人員之去留日内即可發表也皖垣創設勸業場其主旨在建築房屋租賃商家開設支店辦理分銷藉可提倡國貨以與賽會相似惟工程浩大經濟維艱不易集事刻聞商會總理蔡君已力任維持之法擬於日内集各商業董開會討論如願出股及訂租者即書股份店號彚送該場以便先期支配 
雜評二（默） 
[國體問題又緊一步矣]  
　　當國體問題轉入憲法之議盛倡時人曰籌安會將下台而吾即决爲不過故作波瀾耳故作波瀾者其勢終必折入原路也今吾之說將不幸而中矣自參政院建議有抑或另籌徵求民意辦法之語而籌安中人即敦促從此着手者吾意其不僅以國民會議之召集需時而嫌太遲緩也并以國民會議表面上亦不過一解决憲法之機關前此欲不變更國體僅於憲法上商榷總統之承繼問題故有就國民會議解决之議今若不欲就國民會議解决則必仍舍其總統世襲民國立君等之種種主張而復最初帝制之原議可約略想見也雖然前之所以欲遷就於憲法之故因有中外人反對與種種阻礙其勢有所不可故自謂退一步耳自國人觀之不可之勢今日愈益流露而有確證豈籌安會中人反以爲可而直情徑行若是耶然而吾終願其稍稍瞻顧國内國外之情形而一較其利害也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[每逢佳節必嚴防]  
　　淞滬警察廳長　輔洲君以近來匪徒充斥奸謀百出有假名送信或送禮者有託言尋人或租屋者一經闖入即施其强横手叚飽掠而去地方居房實已防不勝防當此舊曆中秋人民餽送禮物又未能免俗深恐若輩奸計復生乘機搶掠或以危險物品附入圖害不得不嚴密預防故於前日面諭南巿一區警署及一分駐所巡官加意防範並挨户傳知凡有素不相識之人託詞送禮送信者均須切實詢明如有疑惑除當場拒却外許即密報崗警追捕究懲 
　　徐廳長又以中秋節日人民習慣有賞月之舉香烟徹夜舉國若狂值此謡諑繁興匪徒伺隙之時亟宜嚴加巡防以免疏虞故特飭傳偵缉隊長翟世清到廳發給手槍十桿子彈多排飭即轉發各隊士在城廂内外各要道嚴密巡防以輔警察之不逮 
　　徐廳長又以舊曆中秋商界收取賬欵必甚忙碌恐有地棍流氓肆行攫竊擾害治安爰於先期邀集各區署警正警佐及保安隊騎巡隊各隊長到廳而諭自前晚爲始每於午後六時起至翌晨六時止加意巡邏上半夜由警正警佐親自率隊巡邏下半夜則責成巡官帶隊嚴查務使匪徒無敢肆擾以保治安 
[八誌亞細亞日報館之炸彈]  
　　公共租界山東路（即望平街）南京路（即大馬路）口新開之亞細亞日報館於十一號夜被人抛擲炸彈炸斃三人炸傷十三人其輕傷之劉文卿等九人早經出院而傷勢較重之河南人楊玉橋寗波人袁尤金無錫人薛阿桂文海堂刻字店學徒楊祥順等四人拘留醫院醫治現楊祥順與袁薛二人之傷勢亦漸平復已於前昨等日先後出院而楊玉橋之兩臂受傷過重仍不能起坐惟楊玉橋自到病房後從無一人前往探望察其情狀似係當時抛擲炸彈之人故捕房對於此人甚爲注意早已派有華探華捕各一名日夜分班看守兹猶恐照顧不周復於前日加派三道頭華捕一名至病房監察並令隨時探詢冀得眞相云 
[輪船火夫私帶大宗烟土]  
　　英商太古公司藍烟囱哀士輪船近由香港來滬該輪火夫粤人陳炳私帶值銀四萬餘兩之烟土一二聽被隨船修理之木工西人勤克司得悉密告船主於該輪抵滬後轉報水巡捕房派探何阿春會同海關巡員前往將烟土抄存海關陳則拘押於前日午後解送公共公廨經會審員王肇之君會同英副領事康君特開刑庭研訊海關施監督亦函請楊交涉員委譯員陳震東君到堂觀審先由太古公司延律師上堂譯訴被告私帶烟土情形繼由見證西人勤克司投案訴明前情訊之陳炳供　推諉中西讞員以　證確鑿豈容抵賴判陳炳禁錮三個月照章送　方檢察廳執行所有抄獲之烟土存候盡數焚燬又粤人曾蓮林國二人同在太古公司藍烟囱平水輪船上爲火夫此次亦由香港私帶值銀三萬四千餘兩之烟土三百六十餘斤來滬販賣舊江海關巡員查獲報由水巡捕房派探前往將二人拘押搜獲烟土暫存海關於前日午後將曾林二人押解公共公廨請究先由海關西人茂衣特來司脫偕船主西人惠爾司上堂證明查獲烟土情形質之曾林二人供多推諉經中西讞員一再研詰仍堅不承認判一併押候下禮拜三早堂復訊判决 
[遷移義塚之商榷]  
　　本邑引翔港厚仁堂義塚前由公共租界工部局商請遷移該鄉經董等以遷葬手續未經議妥禀由上海縣沈知事詳請楊交涉員與該局磋商在案兹悉楊交涉員業已派員與外交界迭次開議未能解决仍飭沈知事轉囑該鄉經董王銓運邀集厚仁堂董速與工部局築路工程處直接商訂遷葬辦法以免周折昨沈知事已轉行王經董遵辦矣 
[莊票粘貼印花之研究]  
　　南北巿各銀錢莊號所出之莊票奉飭一律貼用印花曾由該業董事禀請上海縣知事轉呈財政廳請求通融免貼未奉核准兹悉錢業自經縣署錄批知照後以此中頗有研究之處曾於前日（二十二號）各街友齊集公所開巿之時公同討論聞其研究之點（一）以此項莊票一經開出即與現銀相等若貼用印花必受檢查設因此遺失以及意外之事誰任其咎（二）名店莊票每日掣出甚多往來之户中途持票手中應如何檢查頗有疑慮（三）各銀行鈔票數目不等與莊票效用相似是否一律照貼但我錢業並非惜此票費實因關係甚巨須有妥善辦法方能遵辦刻又將陳請商會轉呈官廳指示妥善方法矣 
　　據另一訪員報告謂南巿各錢業以各莊所出本票一項爲數甚多如果一律購貼花則往來較多各莊預計每上購貼印花約須千金即稍次者亦須數百元擔負太重勢難遵辦擬俟中秋節後再行具禀陳請冀逹目的云 
[兵役餉單免貼印花]  
　　上海各軍事機關昨奉上級官署飭開案准中央審計院咨開前准財政部函開各官署薪俸收據自三年五月起一律貼用印花當經通行京内外各官署一律查照在案嗣因兵餉役食收據其性質與此相類亦經通告照貼印花原爲推廣印花稅起見惟查吾國兵役識字者無多强令每人各具收據轉滋欺飾故本院前次修訂普通宫廳簿記改由各署彚開工餉清單令各人畫押爲憑以昭核實亦經通行在案　查每月發給工食餉項旣係按照本院修訂普通官廳簿記内之第七十四頁格式彚開清單者於清單上貼用印花此項印花之價按名分擔辦法旣嫌煩碎亦失體恤兵役之意若由官署擔負則國家出之國家收之又與稅法加增收入之本旨相左徵之各國事實亦無兵役收據貼用印花之例本院執行以來窒碍甚多再三討論决定此後對於國家機關所送之兵役工人餉項清單不再責貼印花以省繁難除咨行財政部曁分别咨行外咨請分别轉行知照等因准此合亟轉防一體遵照 
[籌設公共體育場之通飭]  
　　江蘇巡按使公署通飭各道尹云據本届省教育行政會議議决交議各縣籌設公共體育場提倡社會教育案陳請施行前來竊維世界愈文明社會事業愈複雜不有體力强健之人民曷足以勝重任而占優勢我國自興辦學校以來嘗曰尚武已惟社會體育尚未施行江蘇夙稱文弱强身衛國此舉尤爲救時之要圖本公署措意於此者久矣前經江蘇省教育會函請提倡並擬具簡章六條說明書一紙參酌近今東西各國成規定爲設置公共體育場辦法大致可行但事關全省容有研究討論之餘地用特提案交議旣據詢謀僉同全體可决自應立予施行合將簡章及說明書飭發各該道尹迅即轉飭各該縣知事遵照務於文到三個月内報明設備之場所一面著手規畫期於一律實行本巡按使將以覘各該縣奉行之勤惰焉此飭附簡章並說明書 
　　簡章第一條各縣地方以養成一般人民之强健體格應設公共體育場公共體育場之面積務宜寛廣得指定公有土地使用之第二條公共體育場酌設下列各項體育部分之場所（一）器械部（二）球部（三）田賽徑賽部（四）技擊部（五）柔軟體操部（六）游泳部以上各部得視地方情形酌量設立若地方財力富裕并得設置浴室練身房游泳場第三條體育指導員由各本縣教育會及各學校推選有體育素養及明生理衛生學者任之第四條體育督察管理員由地方推選材具練逹略諳教育原理熟悉社會情形者任之第五條公共體育場須於本簡章發布後三個月以内報明設備之場所第六條設備細則得由該地方指導督察員查照說明書酌奪地方情形妥愼訂定之 
　　說明書一凡天橋木馬槓子平台活木鞦韆及其他種種之器械運動均屬於器械運動部一切器械須照通用之式様及大小其地上應有沙地之處槪須照設本部之場所宜與柔軟體操部場所相近二凡網球足球棒球籃球隊球及其他之户外球戲均屬於球部其地上應有界線等均須照通行尺寸劃定本部之場所宜與柔軟體操部場所相近三凡跳高跳遠擲球（田賽）賽跑（徑賽）種種均屬田賽徑賽部其地上應有之界線等均須照通行式様劃定田賽場所宜在徑賽圈線之内四凡拳術刀槍劇棍之類均屬於技擊部本部之場所宜與柔軟體操部場所相近五凡徒手體操啞鈴球竿棍棒體操及其他各種柔軟體操均屬柔軟體操部六游泳池屬游泳部游泳池中所用之水須用正當方法瀝清以免傳染病症七浴室須近游泳池及練身旁八練身房之設備須於天寒雨雪之時可在其中行柔軟體操技擊以及幾種之球戲及器械運動九各種運動方法均須由指導員指導其有向未知其方法者不得獨自嘗試十除各部之場所外尚須多留空地種植花木排設椅座以爲來場者　憩之用 
[污泥中發現毛瑟鎗]  
　　滬南第一區一分駐所第十三崗警察余文波昨晨在薛家浜地方巡察時見有在浜内洵沙之苦力於污泥中撈得舊毛瑟槍三支因係軍火當即送至該所由宋警佐察得槍已銹壞諒係前年開戰時潰兵所棄業已如數呈繳淞滬警察廳以便轉送鎭守使署銷毁 
[勸用國貨會代表抵京]  
　　勸用國貨會赴北京國貨展覧會之代表洪善長君已於日前與國貨維持會參考團同時起程兹悉勸用國貨會已得洪君來函謂已抵京並述其途中經歷如下十六日晚十一時上車車上遇一久居京師之陳綏之君係江蘇籍在京爲順繡業其於途中情形頗熟娓娓而談途中頗不寂寞且得種種指導抵寗時驗票員已接滬道電文故驗票時招待非常周到及抵浦站警察員及驗票員亦注意招待據云係交通部來文所囑云云途中警衛對於國貨會人員亦均優待及抵津站有警察持局長名片來迎京奉站長因受農商交通兩部之囑亦來招待換票抵京站崇文門檢察所免予檢查且異常優待入棧後由警局派人前來善等告以詳情遂不復檢查總之此次待遇國貨會人員備極優厚可知國貨之發逹爲人人所希望云 
[改良國貨之成績]  
　　旅滬寗波實業團研究改良國貨日有進步聞有迥生草一種以之組成軟蓆頗與衛生有益近該團已在寗波高橋設廠製造其出品業已運滬見者無不歡迎云 
[退屋讓路之進行]  
　　滬城肇家浜退屋讓路一事經工巡捐局朱局長分叚規劃定期實行在案兹悉朱君因恐該處各商民或有誤會故又於昨日派員分别傳知從速拆讓以便振興巿面聞該處各商民現正集議退建方法云 
[浦江緝私事宜之繼續]  
　　鹽捕小巡隊爲租界鹽棧商人所雇募用以巡緝私販現在鹽棧已經封閉小隊亦已取消而浦江緝私事宜則未便停廢兹經兩浙鹽運使會商江浙緝私統領蔡竹賢擬將該隊原有槍船酌留十二艘照江浙緝私營編制间程另募矣兵人等歸左營部下上南川隊官就近管帶業已彼此商定不日即可發表 
[再紀誘逃與價娶之辯論]  
　　王雲仁在公共公廨控訴醫生丁甘仁誘逃伊妾夏氏一案前日 
午後由廨復訊先由見證夏正福上堂證明原告於四年前娶夏氏爲妾各情繼由夏氏投案供稱現年二十九歲曾於四年前在大舞台觀劇與王相識後即賃屋同居生過一孩嗣王令我搬至伊家因我不允將所生之子奪去我因無可依靠遂至新閘太平坊堂兄夏俊之家自愿央媒嫁於丁姓計得身價洋三百元當時恐丁嫌我年歲已大故祇　二十六歲並欲顧全母屬顏面改爲姓張故賣據上以張寶生出面我之匀母均已亡故祗有寄母在滬等語訊至此堂上以原告禀内叙明當夏氏捲逃之時原告適在常州收賬於接到上海電報後即發回電請其堂兄代報捕房等語乃函詢電局得復自十二月十一日至二十日並無王雲仁與常州往來電報遂將電局復函發交被告律師穆安素閱看旋由原告代表律師禮明與被告代表律師穆案素向見證夏正福與夏氏逐一駁詰至此時已傍晚由王襄讞商之美領郭君宣諭退庭候再復訊 
[陳述投江圖盡之原因]  
　　湖北人李福廷於前日午後至新關碼頭投浦圖盡由捕查見設法救起帶入捕房留候送廨訊核旋由其妻挈同九歲小孩至捕房聲稱丈夫實因貧難度日出此下策捕頭以其夫婦小孩流落滬地情殊可憫當即禀請公共公廨中西官備函送交湖北會館請其妥爲安置 
[悍婦幸免加罪]  
　　寓居新閘白克路八百零三號門牌之甬婦唐胡氏曾將九歲養女金珠凌虐受傷被捕房查悉將氏與女一併拘解公共公廨訊明金珠被虐受傷屬實判氏押女所一年女送濟户所醫治嗣因該女受傷過重醫治無效已於上月間斃命捕房以案關虐斃人命僅押一年不足蔽辜復將唐胡氏解廨於前日午後由原審官聶襄讞與原陪審西官美副領事畢君升座復訊該氏一味哀求中西官會商之下姑念婦女無知從寛免予加罪着照原斷執行 
[凌虐養媳之薄懲]  
　　住居閘北之陳正家因與其妻某氏將九歲養媳朱南英凌虐被四區崗警查悉拘解警署由姜警正研訊之下判陳拘留一天以示薄懲女仍給陳領回嗣後若再查有虐待情事嚴辦不貨 
[女子被撞受傷]  
　　黄包車夫陳阿苟昨日拉車至蓬路將女子王阿金撞跌於地傷及手臂由捕帶入捕房飭捕送往同仁醫院醫治再核 
[作頭被夥毆傷]  
　　木作頭王子香前日因與作夥沈業榮結賬起衅被沈毆傷即投地方廳請驗當經檢察官預審並驗明受傷屬實惟尚無大碍判令自行醫治聽候傳沈到案再行核辦 
[族人乘虚而入]  
　　住居王家嘴角向爲米業之王如琮前被族姪王桐生及姪媳王張氏硬借不遂行凶毁物曾經報告警廳經司法科訊明判王桐生拘押一個月在案日前王如琮因事挈眷回青浦原籍家中托同居李姓代爲照管事爲王張氏所悉即糾同桐生之堂兄王阿三等乘李姓之人他出即入内撬窗而進取去錫事件一付並栗主四座而逸前日王如琮來申得悉其事立即具禀上海地方檢察廳請求飭提王阿三王張氏等到案訊明懲辦 
[花會派人誘賭]  
　　英租界石路某土行主近在新閘路某號屋内私設花會誘人賭博昨派陳忠林至北四川路招人入局被包探嚴阿慶查悉拘入捕房押候解廨訊辦 
[請求易科罰金]  
　　閘北光復路復錩絲廠江北女工李王氏屢次竊取廠内絲經日前被該廠管車人查見至該氏家搜查抄出絲十餘兩　控四區警署移送檢察分庭經李檢察官訊明屬實起訴審判分庭由施進事判處徒刑四月執行在案前日有該氏之至親王桂松具禀到庭請求易科罰金業奉批示候移審判分庭决定再行飭遵 
[警廳召認小孩]  
　　淞滬警廳昨出傳單云據五區警署詳報本月十二在寶山路查見迷路女孩朱蘭珍一口據供年十歲江陰人又四區二分所前日查見迷路啞口女孩一口年約七八歲面有病容又一區警署前日查見迷路男孩黄鏞慶一口年十七歲紹興人據供因隨其父黄成山來滬學業於途失散云云以上男女孩三口現均留養在廳仰該家屬投案認明具領可也 
[繳洋仍可免罪]  
　　已閉振大米店股東董瑞甫宋桂卿王福壽徐范氏前至法公堂控被股東兼經理兪愛亭吞沿股本並私收客賬洋三百餘元逃逸業已尋理嗣因無保挺押者各原告調查被告有無家產禀復候核在案昨日提訊各原告禀稱調查被告並無產業請求核示訊之兪供此時無力措交求恩釋出俟後來陸續拔還聶讞員判兪　押西牢一年如能繳洋准其隨時開釋 
[限期繳還米賬]  
　　米店主華海州至法公堂控被菜巿街中華廚房主沈阿根拖欠米洋七十一元請求訊追等情前日傳訊沈阿根倩陳某到案聲稱　告已將該廚房盤於商人開設所欠米洋有之請求公斷歸商人料理判限七天内如數歸還如違將該廚房發封抵欠 
[原被均不到案]  
　　某店主陳德凱控店夥郭　候私收客帳洋一百餘元請爲追繳前日經法公廨中西官准詞傳訊原告由邵子良代爲到案聲稱原告陳德凱現往鄉間收帳郭聞被控業已逃逸請求核示判邵退去着原告於七天内親自到案候示 
[欠租案缺席判决]  
　　茂祥公司收租人沈竹如前日至法公堂禀稱房客胡根壽紀德喜顧如生王極四劉苗氏等五户拖欠房租三四個月不等求請訊追當經中西官核准飭探往傳詎均抗傳不到遂缺席判决各限三天將房租如數付清如違將屋内什物拍賣作抵 
[公共公廨訊理債務彚誌]  
　　春生花生號股東夏耕記丁厚記等在廨呈控股東兼經理王秀水虧空賬欵一千餘元業經訊判被告交保着交出賬據候公正人算明再核在案前日上午由關讞員會同美領畢君升座民庭復訊兩造均由律師到堂代辯據被告王秀水供願將帳據交出中中官即會同簽判云訊據被告供稱業經遵論備齊賬簿領即交管等語應着公正人偕同王秀水遵照前諭往該店交割清楚如再違抗定將該店發封並着被告律師補具　詞訂期下禮拜三復訊核斷此判 
　　鄧建控謝駕子欠銀五百五十兩洋二十五元延宕不還曾　公廨判限被告措繳在案兹因被告抗不遵斷復經原告禀准公堂訂期前日上午復訊原告投案請追中中官以曾經登報着被告於兩星期内到案今仍抗不到堂實屬藐玩應卽缺席判决者照原告所控如數償還 
　　吕如生控樊其祥不理欠款一案前日上午由廨傳訊原告投案请追而被告則未經到案當由中西官簽判云被告臨訊不到應着飭提並傳保人着交到案訊追此判 
　　陳金濤控金掌華欠洋不還由廨訊判被告交保清理在案兹因延不料理復經原告禀奉公廨於前日上午傳案金不到案中西官以被告逾限不遵又臨訊不到諭候飭提並傳保人著交到案訊追 
[紅帮裁縫被拘]  
　　紅帮成衣匠康福昌前因糾衆毆打法捕房安南巡捕並攫取鎗頭剌刀等物逃逸查緝未獲兹經新閘捕房捕頭偵悉康匿居重慶路三百六十八號屋内當於前日派令中西包探前往該處將康拘獲並在夾弄内搜出鎗頭剌刀帶入捕房准其存洋五十元保出候訊聞康已延請律師預備到堂辯護矣 
[急痧不及就醫]  
　　昨晨有年約三十餘歲之某甲似係浙省人因患急痧欲投南巿紅十字會分醫院求治遽爾倒地未幾殞命經十六舖地甲查見正欲報驗旋有北巿某筆店主到來指認死者確係同業顧代知照家屬到來備棺收殮故未報請相驗 
[公司條例已旋行一年矣]  
　　上海縣知事公署出示云案奉滬海道道尹公署飭開奉江蘇巡按使公署第五一二九號飭開案准農商部咨案查公司條例等項業於三年九月呈　施行並經本部通飭在案按照該條例施行細則前成立之公司其創辦時之章程據合同規約等與公司條例所定創辦章程中重要事項有違反或遺漏者應自公司條例施行之日起一年内改正之第五條規定公司條例施行前成立之公司尚未註册者應自公司條例施行之日起一年内一律註册其曾依舊公司例註册與公司條例所定創辦時應註册之重要事項有違反或遺漏者應自公司條例施行之日起一年内一律改正註册第六條規定公司條例施行前成立之公司會依舊公司律註册者於公司條例施行前有支詀之添設本店或支店之遷移公司之解散或合併其他註册事項之變更等事發生時應自公司條例施行之日起一年内註册事語凡屬公司自應分别遵照辦理現計限期不日將届各省公司未遵前例各條禀請核辦者諒復不少請飭限於本年九月一律遵辦相應咨請查照飭遵等因准此合行飭仰該道尹即使轉飭所屬各縣知事諭飭境内各公司一體遵照辦理此飭等因奉此除分行外合就飭仰該知事遵照諭飭境内各公司遵照母違此飭等因奉此合行出示曉諭爲此示仰合境内各公司一體遵照辦理母稍延誤 
[上海縣公署批示三則]  
　　商人孫梅堂在北巿開設美華利鐘廠聘匠製禀請註册由批禀及附件均悉查與商業註册現則尚屬相符應即照准註册公告仰來領取可也 
　　商人蔣培元在滬創設華綸毛巾公司稟請備案由批據稱集合資本創設業綸有限公司應即按照公司註册規則備具手續禀請註册無庸備案仰即遵照辦理 
　　商人余景佗等組織輪船公司稟請備案由批禀悉查設立輪船公司照章應先禀請江海關監督詳部註册不得遽請備案仰即遵照辦理可也 
[工巡捐局批示二則]  
　　張耀鑫禀批據禀並認保結狀及預繳三個月捐欵等情已悉仰候給諭承辦可也 
　　王承曾等稟批禀及簡章均悉該商等擬在十六舖新舞臺舊址集資組織京班戲園南舞台以興巿面應准給示開演仰即遵章來局繳費領照並属遵取締規則母得違背切切此批簡章存 
[一區警署之簡示]  
　滬南第一區警察署董警正昨出四言簡示照錄如下咬食蘆粟有礙交通穢污狼籍抛棄道中行人不便道路不清出示禁止各宜遵行商民人等告爾敬聽如敢故違罰辦示懲 
 
 
 

Page 11

 
 
雜評三 
[中秋防範（訥）]  
　　當令節行樂時而爲惶恐不安之防範中國社會狀態亦大可想　矣然此種防範近年來已視爲成例固未必有擾亂之迹象而始防之也未有擾亂之迹象而防之所防者不過冒名攫物之小賊耳乘機圖利之盜匪耳甚者亦　防一二人之挾帶危險物耳興大局固無關也無關大局之防範殆猶爲我民今日之幸事哉 
[氣候報告]  
（上海徐家滙天文臺天氣測候報告） 
　　九月二十二日中國北部及日本氣壓皆高父島氣壓暴落上海演海一帶有方向不定之和風上海天熱而陰濕 
　　二十三日上午天晴而極温上海有薄霧氣壓徐降 
　　二十三日下午四時三十分預測天晴上海因天熱恐有雷雨濱海一帶有方向不定之和風 
　　二十三日下午四時前二十四小時内上海氣候温度至高九三六至低七一六去年同日至高六九八至低六四四 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[荷花大少爺中秋節前後之比較] [  覺迷]  
　　中秋節前人呌他大少中秋節後呌人家老爺 
　　中秒節前擺雙檯酒中秋節後吃瓦爿餅 
　　中秋節前坐摩托卡中秋節後拉黄包車 
　　中秋節前穿羅紡衫中秋節後著單布褲 
　　中秋節前租靜安寺路大洋房中秋節後住老北門城脚 
　　中秋節前游夜花園中秋節後兜小弄堂 
　　中秋節前吸老美女雪茄烟中秋節後拾馬路上香烟屁股 
　　中秋節前逛清和坊迎春坊中秋節後到小東門洋涇浜 
[籌安會新唐詩] [  天台山農]  
　　京師北望路漫漫申令宣言墨未乾石駙馬街研究會天開異想說籌安 
　　閨中太太不知愁秋日游登樓外樓忽見報欄復君主快教夫婿克封侯 
　　燕山隱隱水悠悠秋盡江南會也休總統宣言宗旨定六人何處教吹牛 
　　勸君莫問籌安事勸君且聽自由談有題堪做直須做莫待無題空寄函 
譯著 
[間諜生涯] [  天虚我生]  
（十）間諜生涯之失敗（續） 
　　若輩生長蘇格蘭於地理至熟性尤好自眩博必欲舉其所知以愧予之不知爲快故予得於軍艦之外尤復知其地勢所惜者則彼等皆爲無學之人於砲台建築種種十不知一故予仍不得不用其他方法求助於我舊時相識之工程師中旣而亦竟告成功遂於露易司軍港形勢明瞭有如指掌吾書至此實欲爲英政府進一忠告以酬其後來獄中待予之寛典蓋此菲司大橋於露易司軍港實至有害而無利小言之則橋勢旣高可以窺其營寨之内容大言之則英德一旦有事德人實可炸毁此橋以阻英艦出港之路果如是則蘇格蘭沿海一帶德人可不費吹灰之力盡一掃而空之此語吾非懸揣蓋河之兩岸實有德人之居滿貯炸藥而漁村之中尤多條頓之人遄俟間隙而動吾人眼中固已明明見之特英政府習於勿覺耳 
詞選 
[減蘭用石孝友體集成句] [  詩國]  
　　黄昏庭院（王詵）誰品新腔拈翠管（劉翰）庭院黄昏（吳文英）枕上流鶯和淚聞（秦觀）千山萬水（張先）不寄蕭娘書一紙（趙聞禮）萬水千山（黎廷瑞）暮雨朝雲去不還（潘牥） 
[清平樂集成句]  
　粉愁香凍（高觀　）枕損釵頭鳳（李清照）草草不容成楚夢（謝絳）和涙出門相送（唐莊宗）臨風惱斷回腸（無名氏）惜歸羅　分香（侯眞）中半傷春酒病（周密）梨花院落昏黄（胡冀龍） 
[南鄉子題柳影簫聲帳眉]  
　　雨霽晚凉天楊柳如雲綠可憐不是桃根雙姊妹風前幽恨誰憑尺八傳悄悄並鴛肩愁背篷窓夜未眠檀口低偎蔥指按悠然吹得春江月也圓 
[浪淘沙]  
　　宫鬢畫蘭妝卻月眉長水沈熏澈藕絲裳簾捲西風人獨立瘦比花黄形影細端相合字寒簧一生消受恁凄凉不信秋來秋是夢夢也難雙 
[調笑令花片飛] [  周峨卿]  
　　花片水片新綠階頭忽見問花何處飛來清鏡溪邊早開開早開早燕子東風春老 
[菩薩蠻中秋滬上]  
　　異鄉無奈中秋節殷勤再四看圓月月瓦溝凉夜深天欲霜後庭人悄悄露鼎香猶裊誰會此時情掩窓挑暗鐙 
[小桃紅集成句] [  時甫]  
　　正是春留處吳文英）又送春歸去（周紫芝）夢遶南樓（謝懋）香銷南國（王蒙）恨迷南浦（万侯詠）料啼痕暗裏挹紅妝（張樞）倚闌干無語（張埜）只有相思苦（楊果）還解相思否（姚寛）一掬春情（王沂孫）一襟幽事（周密）一番凄楚（仇遠）算年年落盡剌桐花（辛稼軒）更一番風雨（葉清臣） 
[相見歡集成句]  
　　背窗愁枕孤眠（吕渭老）恨綿綿（李清照）冷落吹笙庭院（晏幾道）負華年（鄭楷）梅花月（　　）梨花雪（易袚）杏花烟（史逹祖）又是一年春事（劉儗）斷腸天（周紫芝） 
筆記 
[鵑紅] [  醒榭]  
　　鵑紅忘其氏父家貧劬學而不得售憤甚乃盡燬其書戒其女不令識一字曰吾以博學故致遭造物之忌卒致坷坎終身安忍再以誤爾鵑紅時僅十三齡然賦性之淑固已加人一等聞語乃百般勸慰而父卒莫解明年春有茶賈某將往浮梁逐什一之利以五十金聘其父同往司會計父以居家抑鬱無以爲歡藉此正可一拓胸襟諾之行李戒矣忽得寒疾初猶輕緩旣遂沈滯日呻吟床褥間莫能興茶商不能待乃先行約其病愈目來而病竟不愈殁之日鵑紅哀毁逾恒欲從其俱死時鵑紅尚有祖母老而多病方伏屍而哭自後索鵑紅衣曰姑娘不可死也汝祖母老而多病汝死誰代汝父奉甘旨哉鵑紅大慟乃暫不死唯家本寒素所留五十金醫藥之費已去其什九餘以殮葬且不足而祖母老又需飲吸兩者均不可廢無已乃乞於親友之家親友惡其窮莫有助者甚且屏之門外鵑紅悲憤倚其門而哭途人憐其狀稍稍周卹之乃得歸殮而父死已三日矣自是以後鵑紅亦恥言求卹幸少習女紅乃以十指博升斗瞻養祖母祖母病鵑紅夜不解帶家貧不能得醫藥則自節其膳以所餘延醫生又典衣沽藥餌進祖母已之饑與寒辄不　也祖母訝其衣　勸之加衣必展笑固言無妨及轉身則泫然涕矣其遇之艱志之堅孝之篤有如此者是豈特閨閣中所難能者耶愁中歲月亦易消磨轉瞬間女郎已届盈盈十六之年奉侍殷勤一如昨日而孰知天不厭禍隣居忽兆焚如鵑紅倉卒負祖母出奔則火勢已冒上屋簷加以疾風猖獗乃不可制迨熄則鵑紅之家已爲焦土更無纎屑留存其祖母雖幸未遇火厄然而風燭殘年何堪遭此驚駭一厥竟不復甦鵑紅大痛曰吾曩所以生者爲祖母也今祖母已死吾生何爲遽欲以首撞壁時觀火者尚未散亟掖之曰姑娘未可死也棄遺骼不葬而但知以死殉是曰不孝烏可哉鵑紅號哭曰吾縱欲葬吾祖母顧安從得資與其坐視祖母暴屍堦側不如從死言次聲涙俱下又欲覔死時適有商人周湘泉假道返杭州適過其處詫其艷且欽其志乃解囊葬其祖母并欲挈鵑紅同行鵑紅乃再拜曰賤妾感君子大德没齒不朽願承執婢子之役以報萬一他非薄命人所敢望亦非薄命人所敢問也周知其意乃笑慰之曰吾欽姑娘純孝天之貺姑娘者正未可量故欲挈姑娘南行俾姑娘隨風飄墮烏敢有非分之想倘姑娘不棄則願爲螟蛉之寄如何鵑紅感激零涕幾於慟哭復再拜曰先生宅心仁厚至此薄命人雖犬馬來生亦無以爲報矣乃認同爲父從之南旋 
小說 
[家庭小說嫣紅刧] [  天虚我生潤文常覺小蝶合譯]  
第六十章（續） 
　　又一人曰然則何謂宗教威廉曰此可以意會而不可以言然吾非牧帥殊不能具微妙但可一言蔽之則信者得福不信者得禍耳衆聞語似動乃往來蹀　亦有俯首沉思者威廉復曰今吾有一簡絶之語可爲諸人告則勃替太苟能早入意司得之夜塾者則亦何至有今日之慘狀衆曰汝謂勃替太苟入夜塾今日即不致死乎威廉正色曰何謂不然夫勃替太之死傷於酒也使從意司得學則爲善求學崇拜上帝且不暇烏致再酗酒酒旣戒絶則品行自能逐漸改移天心且眷之雖欲死亦不可得矣汝不觀其岳氏克洛斯乎一年之前窮窘爲如何甚至不欲再生人世乃以一念之善改其宿行而趨入宗教之途今雖不能豐衣美食然亦且温飽有餘以視曩之日夕詬誶鶉衣百結者爲如何耶衆曰此語誠有之蓋吾人嘗見克洛斯勃倫諸人竟彬彬有如君子威廉曰汝知其所以能君子之故歟衆曰不知曰此皆往意司得之功耳故吾明日行且爲諸君引薦於意司得衆詫曰吾人亦將人意司得家歟威廉曰姑試之亦不妨倘以爲可則常來苟仍以爲不如鹿角者則諸君自去吾亦不阻衆聞聲曰諾威廉大喜乃别衆而出途遇密昔司白福而白福而固好談者知威廉來自勃替太之家乃牽其衣絮絮問勃替太死狀威廉告之白福而乃蹙額曰使是人而早知宗教者亦何致有今日之苦痛威廉曰頃者吾亦正以此理語之衆人今衆人已知感將從意司得游矣白福而曰全村之人皆來乎威廉曰吾心固如是但力未能逮今來者僅五人耳然意司得之家亦且不能容積吾於其牆後一宅每每繼涎念吾苟有力租此者則吾事業必能擴充白福而曰此屋吾亦見之固無人居也威廉曰然此本爲莫門教徒所建用爲會所後以娶妻多寡之爭衆意見不合事遂中止今屋猶空也白福而喃喃曰一人而一妻蓋天地至公之事乃亦有多寡之爭母亦悖逆帝恉威廉曉之曰渠輩蓋另爲一轍未嘗信上帝也白福而义手作十字形曰嗟乎是輩殆將遭天誅矣旣而曰吾家樓上亦有空屋且　廣惜烟囱不佳苟爇爐火烟氣必四散彌滿一室不能居人否則即以賃君不其佳歟威廉曰甚佳但今尚不急急容再議耳 
[奇情小說秘密汽車] [  東埜譯]  
第八章（續） 
　勃立南一想十分時間還不碍非正事况他如此殷殷勸駕却之不恭就是我轆轆廻腸昏昏頭腦借野外的凉風吹吹或者神思可以安靜一些能想出更妙的偵探方法也未可知就笑答道亞勤你厚意殷殷令人感激我現在答應你了那少年大喜令車夫移坐後面自已和勃立南登車並肩坐了把轉輪機一撥那汽車一個轉身又沿着龍安江前進那少年笑道良夜未央我们儘可緩緩駛行這裏雖没有夜巿然而旅館住宅像星羅棋布途中乘凉的人也不少汽車開行過速撞倒了人不是頑的兩人且說且笑見一路經行之處右是龍江左爲巨室或兩層或三層四層　多窗格内燈光明亮隱約有濃粧艷抺的女子在其中憑欄眺望勃立南觸景生情便向那少年說道時候不早了我們何不開足速率早去早回你看如今夜闌人靜街頭並没行人就是有人月明之下也可以認得清楚不至於闖出禍來那少年道呀你還有正事我不可躭誤你說着把車上機括輕輕一按那汽車便向前疾進走約二分鐘勃立南借着月光隱隱望見前面有一座橋梁相距一百餘碼蓦然憶及烏麥萊所說側首向左邊看時只見巍巍然一所巨厦外裝白石露台的已矗立道旁那時汽車將到巨厦門前勃立南用着全副精神靠在車中仰望忽然露台下中門開處一個人慌慌張張的從裏邊竄出直向對街跑去和汽車走的路線斜义作十字形那少年瞥見之下措手不及呌一聲阿呀但覺身底下坐的汽車一顚一蕩一高一下似在那人腿上直截而過數碼之外纔把那汽車停止兩個人一齊跳下車來回身一望果見月明之下有一個黑影横躺在地上那少年在前先走上去一認只見他眉頭緊蹙在地上呻吟不已兩道黑層層的眉毛一個光脫脫的頭頂面貎微黑不問可知爲意大利人了那少年便向他說道你受傷麽何以這般冒失要横跨馬路過去拾銀子也没有人和你搶奪不須如此慌忙呀我要讓你那裏讓得及我要停止汽車那裏停得及你須得原諒我我望你没有受着重傷那少年話未說完勃立南隨後已到俯下身去向地上那人一認嚇得連忙倒退像遇着鬼怪一般看官你道爲何原來受傷横臥在地上的那個冒失鬼不是别人以前在英倫議院前廳之内渾身意大利裝束和挨周逹而登立在一起的便是他後來在騰肯公司廣場之上冒充挨周的車夫駕着汽車一去不回的便是他勃立南認得明白正自駭詫忽聽他操着英語回答那少年道原諒可以原諒傷却是受定了我兩條腿子痛得利害咳只恐連腿骨都軋斷了　 
文字因緣 
[題天虚我生芙蓉影小說調寄沁園春] [  張碧琴女士]  
　　香盥薔薇影攝芙蓉紅紗帳前有輕羅萬疊鴛鴛費織明珠九曲螻蟻能穿忉利天宫清虚月府不信嫦娥愛少年心不死但花魂易滯桂魄難圓奇才誰敵龍川是玉筍班中第一仙憑六朝綵筆文章非戲三生白石翰墨皆緣意密如絲情濃似烟續命何須問小憐秋水隔又簾波夢度鏡檻愁牽 
[又調寄高陽臺] [  鮑蘋香女史]  
　　秋水摇情晚烟纎恨本來銀漢紅牆四壁芙蓉伊人宛在中央天明月花節影共嬋娟只此鷗鄉結疑團圓缺蟾　離合鴛鴦好辭绝妙龍川筆早灌輸陸海挹注潘江文瀾曲折詞源倒滌塵襟雲想衣裳夢惿忪是再生緣是返魂香 
 
 
 

Page 15

 
 
   
 
 

Page 16

 
 
   
 
