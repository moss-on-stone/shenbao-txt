# 1893 - 229 - 4907305

 

Page 1

 
 
[新出鉛板南雅堂陳修園廿一種醫書告成] [  圖書集成局代啓]  
　　長樂陳修園先生精醫道自負長沙後身治病必騐其醫書二十一種爲岐黄家所必需坊問初　十六種後增至二十一種其閘魯魚亥豕版多錯訛本局自去歲擺版至今秋始告竣字式照圖書集成其間校對精工有目共賞毋待縷述今已出書由五馬路文玉山房及古香閣煥文書局千頃堂代售每部價洋三元書甫訂成購者接踵而至已消其半遲恐消完爲特登報緣此次僅印數百部版已拆卸倘荷賞鑒家賜顧以速爲妙 
[皇清經解續編式古堂目録] [  點石齋啓]  
　　皇清經解續編一書向無編目龍威主人深有憾焉因此四遠採訪聞得臨海尤釐蓀名瑩先生已輯有是書爰是不惜工本託本齋代爲精校精印以公同好書凡一十九卷其體例略仿敬修堂而精詳過之想海内有志經學者當亦爭先快覩也實洋八角購向棋盤街本分局及龍威閣書莊北申昌均有發兌 
[修省萹]  
　　有西方文士東海詩人造華國先生之廬相與暢談劇飲酒酣耳熱撫掌縱論上下古今西士日中國動以神道設教凡遇久乾久雨必羣乞靈於神地方官如此督撫大員亦如此卽朝廷亦如此而西國無是也夫晴雨者天地之氣化殆亦自然而然豈果有神焉以主之西國無此祈禱之事而晴雨亦未見不時中國動輒祈禱亦未見其均調是殆非古之訓歟東人曰晴雨之用祈禱古則有之第中西之禱不同西人所敬者天而中國之所敬者亦天而已其明神道設教者正所以明天之當敬也是故二帝三王之書典以欽始謨以欽終敬天勤民中外所謂聖主賢王固無或敢外此者也蓋天視自我民視天聽自我民聽能敬天乃能勤民知勤民自知敬天推敬天之意以敬神乃有祀典之制西國雖不識祀神西人則未有不知敬天者也獨異夫中國古昔之時一遇水旱之變以及一切意外災祲朝廷輒下詔求言或求直言極諫以爲此可以挽回天意潛消沴厲此則殊不可解夫求言之典卽非遇災之時何嘗不當舉行何獨於遇災而始求其甚者乃求直言極諫直言極諫豈待求哉上苟從諫如流聞過則喜斯天下臣民孰不欲責其愚誠獻其忠藎又何待求若求之而無人也應之則爲虚求矣若有人應其所求而其所以進言者或太覺　直或觸怒權貴或拂逆君心則卽於求之時暫爲含容日後亦必以事中傷之歴觀中國史册所載若此者往往而有夫旣經求之則必用之苟不之用焉用其求以求焉者兾挽天心而用與不用仍憑一已之私意以是爲　解災祲之具又何益乎此則東海西方皆無此舉者也華國先生乃掀髯大笑而起曰客休矣居吾語汝夫井蛙不足以論海夏蟲不可以語冰東西之治各有所宜不可以施之於中猶中國之治不可以施之於東西也夫人爲萬物之靈至誠之極可以叅天地之化育定天地之正位號爲天子則與天親也時凛日監在兹之念而後於政教號令無敢稍有疎忽此敬天之至意所以立之本也其遇災而懼下詔求言者正恐有時而蔽明塞聰偶失夫敬天勤民之旨故一遇災徵必先側身修行而尤以求言爲急務蓋有言者而後可以聞其過聞其過而後可以攺此正修省之第一要義自古聖王下求言之詔必有賢臣應詔而至如董仲舒陸　之輩史不絶書其或有虚應故事或以忤旨而加罪者則叔季之世有之盛世之所無也易曰君子以恐懼修省周宣王時旱旣太甚方值政亂國危而宣王側身修行欲消去之天下喜於王化復行百姓見憂詩人作詩以美之卒成中興之業三代以下因災而求言者指不勝屈其求言者原欲以自知其失而攺之以是補缺失回天心而其所以見諸施行者無非節用愛人之事蓋用或有不盡節者得直言極諫者不憚苦口而陳之則一切浮靡諸事或可稍自節省也人或有未盡愛者得直言極諫者不顧批鱗而諍之則一時苛暴之政可以逐爲滅去也此其機固自言者發之而其事則在聽言者行之伊尹日言之匪艱行之維艱又日有言逆於汝心必求諸道有言遜於汝志必求諸匪道果其有人言之立卽聽之用之不盡節者悉子節之人之未盡愛者蔑不愛之如是而天心有不爲之感格災祲有不因之消弭者無是理也客不見夫我朝之仁政乎偶遇偏災皇上無不渥沛龎恩立時發帑皇太后又以深宮節儉項下撥給賑捐約計前後以數十萬計湛恩龎鴻遐邇戴德天是以連年雖有偏災而不害朝廷之心固無日不以痌瘝在抱故觀感者亦競爲善事以格天刻下山西之賑甫可稍緩而順直之急賑投助者又踴躍踰前矣夫非朝廷之仁德所感而生者哉而客乃以中國之神道設教爲多事下詔求言爲虚行也乎夫謂天變不足畏人言不足恤此王安石蔡京輩之悖言豈聖明之朝而出此哉客聞言　然辟席跼踳致謝曰仁人之言其利溥哉吾儕遠人亦當油然生感矣 
[諭旨恭録]  
　　七月初三日奉旨兵部司務着臧著輅補授貴州開州知州着陳惟彦補授直𨽻清豐　知縣着俞良臣補授廣東和平縣知縣着鄭士掄補授山西大寗縣知縣着王樹翰補授安徽泗州直隸州州判着張家翰補授四川綿州直𨽻州州判着潘廷杓補授户科給事中着張嘉祿補授江南道監察御史着楊晨補授擬補内閣中書復茂着准其補授升補順天東路同知謝裕楷順天北路同知賴永恭俱准其升補調補陜西略陽縣知縣劉錕着准其調補截取郎中李紹芬中書徐賢杰學正婁舉愷保舉山東候補知縣王駿文四川候補知縣王恩㴻河南候補知縣李宸章俱照例用獲盜官陜西候補知縣張守正着以同知用開復官前廣東海陽縣知縣胡鑑着准其開復原官照例用吏部學習員外郎錫齡主事朱大誥俱准其留補盛京户部本處郎中員缺着榮彬補授盛京刑部筆帖式全琦着准其補授欽此 
[本館接奉電音]  
　　昨由京友電傅硃旨三道敬謹譯登○七月初八日奉硃筆山東正考官着長萃去副考官着柯逢時去欽此同日奉硃筆山西正考官着薛寳辰去副考官着高稱去欽此同日奉硃筆河南正考官着王懿榮去副考官着李桂林去欽此 
[朝野僉載]  
　　兵部爲移咨事職方司案呈本部議覆大學士直𨽻總督李鴻章奏因公差委遭風淹没官員請卹一摺請將從優議卹之副將銜儘先遊撃趙開元照總兵出洋巡哨遭風漂没身故例給卹銀七百兩加贈三級癊子弟一人以都司補用等情具奏奉旨依議欽此欽遵到部相應抄黏原奏移咨禮部查照辦理○吏部爲批示事據正白旗满洲佐領恩特亨圖報前任盛京兵部員外郎宗晉前因患病開缺調理於光緒十八年四月出具圖結報部在案 
 
 

Page 2

 
 
今該員起病查騐得年力正强堪以起用相應出具圖結報部查照辦理等因前來查定例告病人員業已開缺回籍應由該督撫府尹騐看起病等語此案盛京兵部員外郎宗晉係因告病開缺回旗調理今病痊起用應由該都統騐看取咨報部未便僅據佐領圖結辦理相應呈堂批示○管理太常寺事務禮部尙書臣宗室崑岡等謹奏爲題請遣派事恭照光緒十九年七月初十日孝懿仁皇后忌辰應行遣員恭詣　景陵讀文致祭謹案臣寺祀則應由陵上守護公等中題遣一人就近恭往主祭准宗人府將守護公光裕意普銜名開送前來臣寺繕入題本進呈恭候欽遣一人俟命下之日再由臣寺知照届期恭往將事謹此題奏請旨六月二十日奉　旨遣奉恩輔國公光裕行禮欽此○兵部右侍郎徐壽蘅少司馬於六月二十五日辰刻躬赴天安門外本部朝房會同李侍御掣分本月擬選武職各缺將陳世林掣定廣西桂林營遊撃游萬崑掣定貴州普安營遊撃嚴廷中掣定陜西鄜州城守營都司潘從福掣定貴州安南營都司○管理廂藍满都統郡王銜貝勒載爲咨取事印房呈稱本旗玉亮佐領下驍騎校哈芬布病故遺缺應行咨取前鋒管護軍營火器營各於本旗玉亮佐領下之前鋒護軍鳥槍護軍中揀擇合例之人保送與本旗應放人等一同揀選相應咨行貴營卽將前項人等務於文到三日内咨覆本旗以憑辦理○侍衛處爲知照事六月二十六日奉○旨朕於明日辦事畢出順貞門神武門進北上門出西栅欄門至　大高殿行禮畢走東隨墻門進景山西門由西山道至　壽皇殿行禮内廷行走王等隨同行禮畢由西山道出北上門進神武門順貞門還宮夘初預備欽此○皇上於六月二十五二十六日臨幸閱是樓率同王大臣聽戲日間迭賜菓品點饌並　頒賞如意搬指翎管爐瓶諸玩物有差　皇太后亦率同　皇后妃𡣕公主福晉命婦由蒼霞門抵寍壽宮樓上觀劇南府優伶及外班各名優莫不竭盡所長以邀黼座之賞識皇上每觀一齣卽賞以壽字銀錁至鐘鳴六點起蹕還宮羣臣遂各散○吏部爲移咨事考功司案呈本部題覆陜甘總督楊昌濬題以甘肅徽縣知縣羅佐清呈請開缺回籍修墓一疏查旣經該管上司聲明並無經手未完事件自應准其開缺回籍修墓一本六月二十五日奉旨依議欽此欽遵到部合將原題抄黏移咨陜甘總督查照○太常寺爲知照事恭照七月初一日孟秋時享太廟本寺應於六月二十八日呈進齋戒銅人相應知照景運門值班護軍統領飭知西長安門天安門端門午門值班官兵務於是日寅刻開放正門照例預備以便本寺呈進○西直門内曹公觀後有甲乙二人居焉甲有女而乙有子年皆十餘齡兩小無猜同相嬉戲甲固不之禁乙亦未之防也詎一對小癡蟲情竇已開竟學竊玉偷香之事上月二十日突爲甲所橦見不禁忿火中燒欲將乙子肆毆乙子奔逃無蹤向女根究女卽和盤托出略不隱瞒往尋乙矣乙支吾以對不令子出見甲怒甚於翌晨控諸西城坊署坊官將乙拘案供稱並不知情坊官令將子交出否則立行管押旋有好事者出爲兩造調停未卜能免鼠牙雀角否 
[統制北上]  
　　鎭粤都統興鶴昶統制赴都陛見道出津門已列前報兹聞已於月初雇備南船循河北上矣 
[統領抵津]  
　　粤東廣甲廣乙兩兵輪遊歴北洋於上月底到津停泊大沽口外統領廣甲余雄飛廣乙林國祥兩鎭軍於月初入津謁見傅相輿前有親兵數人號褂上大書統領粤東外海水師字様並有引馬跟騾前後擁護堂上八　座前八騶此固大丈夫得志於時者之所爲也 
[一菀一枯]  
　　天津縣署皂班頭役喬慶增快班頭役喬瑞增昆弟兩人被張七牽涉同覊犴狴已列報章查張七之惹事係在妓寮兩喬之被累亦由妓寮而起緣喬瑞增向與李媽姘識在侯家後開設妓館蓋以义桿而兼老板者也南門外亦有娼妓敗葉殘花撩雲撥雨津人呼爲土窰子等諸自鄶無譏間有一二面目端正者已如鴉中之鳳雞中之鶴逐臭者爭趨之與南門附近之帝君廟有混混甲乙等素以護花旛自命不使姹紫嬌紅隨風狼藉喬氏之甥張七最喜涉躐花叢南門外一帶土妓無不被其蹂躪甲乙謂臥榻之下豈容鼠輩鼾睡突起而與之爭張七糾人報復甲乙大受損傷移怒於喬遂將喬瑞增住宅門樓毁壞揑詞控於道署喬亦具禀本官未列滋事者姓名旋據地保報呈始將姓名開列又由四門千總張輔臣千戎將甲乙兩人獲送縣署時在花衣期内不理刑名縣尊飭令暫行管押甲乙等謂喬暗中播弄忿恨益深使人痛駡衙前故激其怒喬果不能忍糾衆禦侮甲乙自被毆後卽赴道署控喬兄弟庇甥怙勢兇毆良人開設妓館道憲以寳蘭村大令在津需次多年於民情素稱熟悉委令承審此案大令知喬瑞增開設妓寮屬實其餘各節諒亦非虚遂提喬兄弟釘鐐收禁定於初二日提訊及届期又委别員審訊將喬瑞增薄責六十下仍行管押喬慶增釋放出外依舊當差 
[析津氣候]  
　　津城自立秋後秋陽照耀炎熱如蒸寒暑針升至一百度居人夜不成寐累日經旬見月而喘有若吳牛至初三日炎威如昨譙樓鼓轉忽有風自西南來披襟當之殘暑已消歸烏有地非蘭臺人非宋玉無不拍掌曰快哉此風及東方破曉細雨絲絲空階暗滴凉秋塞外孰寄征衣砧杵千家不免秋心搗碎矣 
[武林氣候]  
　　杭垣自立秋後溽暑未收惟早晩凉風習習冰簟銀床可以同尋好夢甘霖下降亦不過多萬頃良苗揚芬吐蕊桂楫聲裏時聞笑語喧闐農家者流可慰西成之望矣 
[五馬遄回]  
　　調署蘇州府正任鎭江府王可莊太守曾赴姑蘇謁見撫憲懇暫緩履任以便將案牘清釐而蘇州府魁太守已恭荷恩綸升授廣東督糧道交卸府篆後卽須入覲龍光王太守瓜代之期不能延緩卽於本月初四日午刻自姑蘇起節用小火輪拖帶南灣船由内河行駛初六日辰刻駛抵鎭江舟泊皇華亭碼頭丹徒縣王伯芳大令及府署差皂齊往恭迎太守排導入城遄回府署次晨親詣道署謁見黄觀察禀陳一切旋遴委某員往東鄉察看河工諭令赶緊雇夫挑濬所設徒陽賑捐局定於十八日截止聞交卸之期犬約在望前望後至新任譚太守泰來定於初五日自省會起行云 
[温郡官塲紀事]  
　　平陽縣沈庚明大令奉調簾差委署是缺之王潤甫明府澤民於初三已刻來甌禀見道府後卽於初五赴平履新○新任瑞安縣丞唐指蓂二尹乃亮於六月廿一日抵甌筮吉廿五日接鈐任事○温州惡習每當官府啓行時卽有不紳不衿之輩沿路設筵祖餞盖以官憲榮行例有番佛一尊按席給賞故也德峻臣太守於上月廿六日乘元凱兵輪携眷同行預於六點鐘排導出城臨岐祖餞惟素有交接之紳董始出轎把盞其餘概不下輿亦無賞封彼打抽豐者當自悔多此一舉矣○新任温州府劉玉延太守前以德太守眷屬尙住署中權在考棚接任兹已筮初一日遷移入署○温州鎭周靜山鎭軍巡洋甫回旋聞海盜依然出没經中營假扮商船與紅單船會拿軍門遂於六月廿六申刻乘船出洋 
[孟林吊古]  
　　温標中營武弁徐春林於六月廿五日在三江口攻撃盜船正在追捕適紅單船張千戎與玉環營船兩面夾撃斬獲首級三顆生擒海盜七名并拔出難民七人報解鎭轅當卽過道發縣監禁對仗時各難民均在槍林彈雨中無一傷損惟盜則血飛肉薄大受夷傷此無他順逆懸殊故勝負逈異也○營船火夫麻臉欽當撃盜時將三盜首級繋於船舷次日挑於槍桿上欲赴鎭轅報功領賞爲麴秀才所悮上岸時失足墮水兩旁杉板赶卽撈救無如潮水正漲不能爲力一轉瞬間已直入水晶宮裏獻俘矣○東門外浦濵捕得大鯊魚一尾約重數萬餘斤漁人無力舁岸卽在浦中臠割江水幾爲之赤誠罕　也 
[紅橋笛怨]  
　　兩淮商捐順直曁本省振銀原定三個月繳清乃限期早逾欠繳尙多疉經淮南總局憲示催並諭令遵照定章由楊商墊 
 
 

Page 3

 
 
繳兹聞運商雲豐恒等聨名禀覆略謂順直及本省災振銀兩疉次凛遵憲諭催繳其在揚相識者尙可隨時傳諭其遠在他處者一時實難遍及查本省振銀欠繳之數甚多若一律籌借墊繳實有爲難之勢商等顧念同袍之誼將順直振銀欠繳之五百三十三兩零先行借欵墊呈等語准商深明大義卽此已可概見○邇來邗上天時不正日中則爍石流金炎威可畏清晨薄暮微風習習一味新凉非夾衣不能適體疫癘因之叢生廣陵書院山長介弟某君體氣素强人極和靄向有玉川子之癖每日午後必至校塲某茶社啜茗龍團細嚼逸趣横生習以爲常無間風雨上月杪忽兩日不至相識者以爲疑及往探之已赴修文之召緣當日由茶社回偶患河魚之疾是夜卽洩瀉不已延至翌日溘然長逝聞者咸有斯人斯疾之嘆○各衙署大堂下料房原係胥吏辦公之所近來此等地方一至花甎影動便覺人跡寥寥揚州府許太守深悉此弊特諭書吏等如遇值班須終日在此伺候以便隨時傳喚並不准倩人替代此諭一出向來積習爲之一掃而空有某甲者職司承發某日屬邑呈遞公文一角甲不知何故擅自發還不肯收接越數日爲太守查悉將甲傳至詢以不收之故甲惟俯首求恩太守大怒謂其有心舞弊立子責革甲誠可謂咎由自取矣 
[紅葉館冶秋詞]  
　　日本訪事友人云各處商賈往往供奉財神獨閩粤兩帮則舍財神而尊關帝每届五月十三爲關帝誕日日本横濵中華會館預選公學中聰秀子弟籃衫靴帽以襄祭儀并請理事官䖍誠主祭今歲粤商中好事者又於六月二十四日舉行大祭先於二十三日之夜鼓吹交加供獻祭品時交子正由董事衣冠叩拜至次日午後事竣始剖分肉昨有詢之粤人者日十三爲關平誕二十四乃武帝誕未識何據而云然○華歴六月二十八日恭逢我中國大皇帝萬壽聖節東京使署中汪星使率同隨員繙譯於黎明時排班行禮敬祝岡陵横濵神户長崎各理署則由理事官偕本署同僚及各紳董整肅衣冠進署朝賀東西官之素所來往者咸以名刺道賀至晩備筵以欵極盡歡忱預期理事官傳諭各華商在門外高掛龍旗晩上燃點龍燈各埠華商推横濵爲衆故懸燈之舉尤爲極盛一時東人士之約伴來觀者不啻蠅屯蟻聚直至鐘鳴三下始緩緩而歸○東歴八月七號日皇爲長公主富美三齡設帨之期清晨由女官抱至皇宮叅謁宮内省派高等官赴麻布區市兵衛區公主居别邸行祝賀之儀日皇賜邸中侍奉皇女酒肴料蓋以金代席也○奥斯的利牙皇姪夫蘭志親王於本月二號將晩七點鐘時行到長崎官民肆筵以欵皇姪一概辭璧次日上午十一點鐘時微服出遊街市旋至一力亭午餐然後出觀江崎製玳瑁處四號午前坐日兵船八重山往游熊本掯遂遍歴西京名古屋日光山諸勝約十七號可抵東京當行抵西京時日官凖備火輪車以迓并燃放烟火道旁懸掛奥日兩國旌旗旅館復招妙伶爲烏都利聘盲啞院名手彈哭篤以供觀聽將到東京日皇命鐵道長松本安選御車以待命有栖川熾仁親王爲之驂乘宮内大臣及次宮式部長官外務省大臣及馬次官東京府知事在新橋停車塲迎接有栖川親王偕奥親王同車進芝宮謁見日皇及后翌日日皇行幸某離宮中賜宴并盛設樂舞又命警視廳於芝京橋麴町各署選拔巡查日夜警衛蓋有鑒於前俄太子之變也 
[儲憲拜客]  
　　浙江糧道世敬生觀察由津乘輪來滬已紀前報兹悉觀察在英界泰安棧暫駐襜帷本邑道營廳縣聞信之餘均往迎迓昨午觀察乘坐緑呢大轎入城往文武各衙門答拜後至縣署黄大令飭家丁擋駕 
[大雨坍屋]  
　　本埠近數日來狂風急雨連綿不輟河水爲之增漲氣候因而驟凉前晩魚更三躍又聞檐鐵聲喧急溜淙淙倚枕聽之恍疑萬馬之奔騰及曙色射窓聞根始靜青龍橋附近沈某家矮屋一椽被風吹倒幸人口尙無損傷滬北唐家弄有平屋二間　然倒下此外墻坍壁倒者不一而足有心人於此不能無少陵廣厦之思也 
[押犯滋事]  
　　前報紀王榮生冐充十六鋪巡防中局幕友赴上海縣署女押所欲將姘婦羅王氏具保出外官媒以未奉憲諭峻詞拒絶王膽敢逞兇經官媒禀明黄大令提王到案訊責收所聽候備文遞解此已列報兹悉王入自新所後卽有老犯錢阿貴向之訛詐王曾賄以洋三元旋被同號押犯洪餘三偵知向錢瓜分錢不允致相口角王出爲解勸情願再出小洋二角購買肉麫分給同號諸犯前日上午各犯正在食麫錢忽不肯干休將麫碗向洪擲去洪避讓不及致受損傷血流被面被看役彭春查知卽告原差將各犯解案午後由葉司馬升堂提訊彭禀稱洪錢在所滋肇因食麫而起至錢向王訛詐一節小的查無其事洪供稱錢向王勒索洋三元小的向錢詢問竟被持碗擲傷頭額錢俯首求恩司馬以錢洪均非好人旣已收押尙敢滋事不法已極判將錢阿貴笞二百板洪餘三本當責懲姑念已受皮傷從寛免責仍著分别還所 
[縣案彚録]  
　　全泰盛信局股東陳谷權扭司帪丁義照至縣控稱被欠銀八千餘兩求卽訊究並有裘管財投案附追聲稱在丁名下爲夥被欠辛工錢數百千黄大令准詞提集人証於前日倩葉司馬研訊原差將原被及應訊之馮振和周正林股東陳塘元等解案先據陳訴稱股開全泰盛信局往來漢口長江上海等處雇丁爲司帳在漢口經理局務此次往查帳目始查出被丁吞用銀八千餘兩當向理索一味遊延控於該處地方衙門提訊之下丁供認虧用數千兩現願赴申料理當卽具結存案不料來申後將此欵置之度外因此情急扭案請追陳塘元供稱係全泰盛信局股東丁義照虧用銀兩實有其事裘管財供稱丁在局司帳用小的爲夥每月工資三千文接手以來已有三年分文未取求恩訊追丁供稱在全泰盛爲司帳並未吞用銀兩所有三千數百兩非小的所欠外間有帳目可抵求請鑒察司馬謂今日本當將爾管押姑念帳目不符著卽交差恊同原告邀集公正人秉公清理禀覆候核○前高昌廟巡防局魯二尹解送竊犯梁阿南到縣由葉司馬升堂提訊梁供稱係廣東人前作小工此次初犯行竊司馬問竊自何處供稱竊自陳姓梁姓兩家問贓在何方供稱已由失主領去司馬問爾在局中責過若干供稱責過五百板司馬日旣已受責今日姑從寛典著收所候究○前日有僧人諦常與連運互扭至縣午後由帮審委員葉司馬提訊諦常訴稱前在治下八仙橋西首關帝廟爲住持嗣往普陀山進香所有廟中事務託連運之師自如經理迨回滬自如不肯讓出經人理勸給僧人大錢七十千立有筆據廟務由伊等管理惟僧人之師父師祖等棺木葬在廟側邇欲　骨上山往查墳墓已被連運毁壤朽骨亦不知去向是以投案控告連運訴稱爲關帝廟住持師父自如在日曾出資向諦常購買是缺立有筆據廟中事務現與諦常無干伊師墳墓確在廟旁並未毁壞惟朽骨業已焚化帶往普陀諦常邇來覬覦廟務暗中唆使僧徒化法將廟中田單等物竊出藏在開仁壽堂烟館之張姓家經僧人查獲控於法公堂今化法尙在捕房中此事均由諦常唆使司馬以兩造供詞各執著將連運交差帶往查看有無毁墳情事禀候再訊○閔行鎭人胡瑞貞扭錢阿美至縣控稱被錢攫取錢洋等物請爲追究黄大令請葉司馬於前晩升堂研訊胡訴稱係本邑人素以耕種度日去年十二月間被地棍錢阿美攫取棉花等物小的心實不甘卽投閔行司署控告將錢提案訊責期满釋出前日小的有事入城行至中途與錢相遇適小的手中有錢一千文小洋二角錢不問情由將錢洋一併槍去竭力追赶始得扭獲叩求訊究錢供稱係本邑人向爲小本經紀去冬犯事已由司署責懲期满開釋是日小的又與胡相遇胡卽誣指小的攫錢小的現已安分求恩察訪司馬問爾曾在局中懲責否答稱責過問此次究竟搶錢否答稱並無其事司馬謂胡曰去冬控錢攫花一節已由司中懲辦應母庸議惟此次攫取錢洋錢雖狡展本委當爲爾收押候比胡遵諭而退司馬著將錢收所 
[巡局瑣案]  
　　前晩三更後廿三七鋪巡防局員黄衡堂二尹經過南倉大街見栅門洞開立傳栅夫至案問以夜漏將殘門尙未閉爾所司何事栅夫答以家中適有要事遣人來喚是以暫回二尹著重笞一百下以示薄懲○鎭江人高雲得在利川碼頭裏街開設粥店鳩形鵠面之 
 
 

Page 4

 
 
人羣聚其中昨晨正在上市但聞門外一片喧嚷聲見有乞兒三人互相扭毆俄而溒進粥店將碗盆等物毁壞無遺食客遂紛紛散去高將丐扭送廿三七鋪巡防局由黄二尹訊問高供稱乞兒范和尙長毛楊阿八等三人在路打架碰毁小的店中各物約值錢三四百文食客走散約耗二百餘文求爲訊究范稱長毛與楊阿八二人將小的水烟袋一枝借去向伊索取以致口角悮碰粥店中物長毛楊阿八供與相同二尹著丐頭某甲墊賠錢四百文給還高雲得并將三丐交甲保去如以後仍敢擾禍定當究辦 
[駿惠遥頒]  
　　山右黎民慘遭災祲流離顚沛迄今猶未解倒懸而山東又因河隄續决洪水横流廬舍田園盡成澤國此固仁人扼腕之時義士撫膺之會也本館協振所昨承永安室助山西振捐洋六百元又承元源莊交來隱名氏票洋三百元助山東振捐又接銅陵縣署沈君維嶽因尊閫患病曾默許助賑兹幸稍愈特備英洋三十元託和悅洲鎰豐錢莊匯來得此鴻恩下逮自卜鳩户騰歡昔人謂救人一命勝造浮屠七級况保全千百人之性命其功豈有涯涘哉謹列報章爲災民九頓首以謝 
[經募振欵]  
　　本館協振所承立大莊諸君子陸續代募振欵雲天高誼久已欽感五中兹又承頒到經募洋一百九十元零零四分集腋可以成裘聚沙不難建塔彼澤畔嗷鴻有不歡呼踴躍祝大君子無量壽考哉合綴數言以揚感德 
[上海北市絲業會館籌辦山西賑捐滬局來啓照登]  
　　啓者本月初一日報解晉賑第二批規銀一千四百二十六兩當時漏未抄送謹查明補登貴報此項奬捐連前共集三千四百二十六兩已禀請局憲頒發實收存候隨時塡給賜助諸君望速開送年貎籍貫三代履歴及願得何項獎叙連同前發印收曁部飯照費一併交局以便彚獎准八月底截止幸弗遲延爲盼[  七月初九日施則敬謹啓]  
[有開必先]  
　　敝局總董李幼仙觀察昨以英蚨廿八元附函郵寄云本局推廣善緣拯濟孤身旅客之貧病者此舉大關緊要自當實力從事惟經費亦必增多際此災賑繁多籌捐非易因思有開必先聞風自起特就僕所開之鼎和等七典每年每典捐洋四元計捐十年兹先將本年捐洋廿八元寄局以爲開辦之先聲似此勸辦輕而易舉想各省皆有旅客在滬則各省均可照此勸辦當不難於持久也來函所言如此亦以身先之之道謹附報章以資激勸[  上洋平康里恒濟善局啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　工部局管門之一百三十五號華捕禀稱兒子陳星橋早與小的分居昨日向小的索還洋銀四元然兒子現在石路開九禾米店儘可過活何　若此行爲是以　請老爺訊究陳供詞一味游移訪事者不能筆述問官判令交人保出○施子香訴稱張杏初張阿三徐六寳串竊衣服水烟袋　請究追杏初等皆俯首無詞問官判令將杏初管押三月阿三管押二月满日各笞責二百板徐管押一月○俞根生訴稱孩子王阿泉竊去洋傘一柄追獲送究問官判令責手心五十下贓給失主具領○三十八號西捕禀稱昨夜八點鐘時巡至某處見楊永康手持綢一包飛奔逃逸因之拘人捕房俄有九和綢縀店夥尹少卿領贓今特送請究辦楊惟俯首求恩别無一語問官判令枷號一禮拜發犯事地方示衆○羽士許月舟訴稱小的在虹口某姓家建醮粤孩黎阿將孫桂來攫去懴牌上金漆獅頭二十枚值洋銀二十元向伊父母理論已願如數賠償黎孫二孩俯首無詞問官判令將黎責手心五十下孫責一百下呈案之洋銀給許具領○包探唐寳榮禀稱唐少卿家失去綢衣五件小的查係比鄰小客寓内張五九所竊送請訊懲張供詞含混訪事人未及聽明問官判令管押一月贓給失主領回○周成忠訴稱馮永生竊去布衫等物當塲拘獲送乞訊究馮供稱小的偶然行竊求老爺格外開恩問官判令笞責一百板遞回原籍○朱良生訴稱小的在某處當茶博士茶客李達文乘間竊去水烟袋二枝因卽拘拿請訊李低頭無語呆若木雞問官判令管押一禮拜○包探何瑞福禀稱小的查得萬茂酒店深夜售酒有違工部局章程是以送請老爺判罰問官判令罰洋銀兩元如數充某醫院經費○某洋行細崽楊蘭生訴稱出店沈寳生竊取小的綢短衫一件請卽究追沈指東話西遊移無定問官判令笞責一百板贓給還失主○包探顧阿六禀稱車寓主曹小朝紏衆向隣人劉德生滋閙經小的拘得車夫王永春季阿大顧阿和車德萬李金裕送案請究劉訴稱小的與曹結隣而居王等逐日將東洋車停放門前勸令移開非但不依反敢紏衆吵閙曹等任意呶呶供詞不一問官判令將曹笞責二百板王季車李各笞責一百板顧從寛免責均交的實人保去○包探孔阿才禀稱小的緝得賊犯蘇阿春詰知曾竊吳阿二家烟槍二枝送請究辦蘇俯首求恩不敢狡展問官判令管押三日贓存捕房候傳失主認領○潘阿榮訴稱金春生掩入家中竊去布被一條經小的追獲人贓送求訊究金期期艾艾供詞不甚分明問官判令笞責一百板遞解回籍 
[法界捕房瑣案]  
　　昨報紀某包探拿獲在金利源碼頭竊米之周春泉陶阿炳徐和尙陳了頭劉阿狗姚阿炳葛同轉判令分别枷號笞責　日將周陶照原斷笞責二百板徐等四人笞責一百板責畢一并釋出諭以此後不准在金利源碼頭做工○烟鴇倪張氏控福建流氓劉阿福劉阿楚詐錢不遂將柏油澆在身上葛同轉研訊屬實以阿楚在逃未獲先將阿福笞責二百板枷號兩禮拜仍著交出阿楚并詐去之洋四元五角陸吉福押候覓人具保○周春泉控楊小隆楊華華拆梢葛同轉訊鞫之餘周訴稱楊華華前經犯案由縣主大老爺遞解同轉謂本委惟問此次因何起釁周訴稱二人向小的借錢不遂持斧斫傷肩背傷痕尙在求檢騐可也同轉命包探騐視屬實飭提楊到案周訴稱此人將小的髮辮扭住任楊小隆兇毆伊所供之王六琴當時送小的出門並無帮毆情事同轉提王訊究王供稱小的在王利法所開烟館車寓中爲夥日間拉東洋車度日同轉問爾知楊等安分否供稱小的不知聞上月初九日之事究竟如何供稱據云爲索借洋銀起見然打架時小的並不在塲惟知周由後門走出問小隆曰爾欲向借若干供稱小的僅借一元小的與周本係中表親同轉謂爾等宜各自謀生何得藉端滋擾着掌頰一百下問華華何時交到供稱華華在河西三埭頭内同轉飭包探持名片至八仙橋巡防局請提華華到案再核少頃提到問爾作何事業供稱拉車爲業問上月初九晩爾與小隆商量何事供稱小的時方患病同轉謂看爾形狀全無病容飭掌頰八十下問小隆以後尙思訛詐乎小隆叩首求恩同轉着押候交人保出并令具攺過切結周叩謝而退○羅炳堂誘拐楊計氏之女孩并謊取金布侯洋銀三十二元歴經葛同轉研訊比追昨日蕭樹堂投案候示同轉謂爾前次遞禀稱羅係安分良民爲何作此不端之事蕭供稱楊計氏與金本係親串故楊阿寳回廣東時向金借洋銀三十元問金當時如何被騙金訴稱永祥轉荐羅處司帳羅自稱廣元昌東家囑小的必須勤愼問當交付洋銀時有人目見否訴稱孫少泉目見在中八仙橋某烟館中交付同轉提羅到案問日本委著交出楊阿寳如何尙未交到金呈繳期票二紙同轉諭令蕭出具保結將票還金諭令堂期投案候領並限羅於一月内交到阿寳○丁東昇葉宏聲等八家控愼成柏油行主朱棣卿欠銀一案延宕日久尙未了結昨日丁遣王子卿備質葉自行投案葆和張生和祥順瑞俞星鰲及此外四家未到葛同轉問葉與朱有親誼否訴稱中表親被欠後東家屢次向催求恩追給張訴稱現在朱之家屬將欲遷回洞庭山求提其妻訊詰同轉謂現在伊子已押捕房何必再提其母葉等同求訊朱究在何處同轉問葉曰爾去找尋可是親去答稱遣胞弟去聞五月二十一日至二十七日朱冋信隆元太春和豐順各家收去洋銀三百六十餘元同轉謂爾至各家問過否答稱信隆有人至上海辦貨是以得悉問爾等何時知朱通信答稱六月初十邊有信致伊姑夫葉松林囑保兒子出外問朱現在何處答稱在荻港同轉謂爾等必須暗中緝訪旣係親戚必知伊與何人相知可令帮同清理但求拘押亦無所用爾等可邀同松林到案葉等堅欲求提同轉飭包探偕至三德里恊提葉乃遵諭叩謝而退○柴雲五誘拐柴王氏之女小寳押入王夏氏花烟館内爲娼柴王氏控請訊追同轉飭將柴拘押捕房屢經追比已紀報章昨日陳王氏投案訴稱小婦人暫住在柴之比隣同轉問小寳究被何人領去供稱由柴領去王夏氏供稱柴小寳來時有三人目見柴請提三人質對王夏氏曰爾不必累人矣旋供稱昨日柴已出筆據與林阿隆柴供稱小的至會館碼頭見小寳在林船上問林有何言語供稱見面後卽被拉住髮辮兇毆令擲入糞窖内幸經砲船勇丁喝住同轉謂爾終不應拐賣良家婦女柴尙欲嘵嘵置辯同轉著仍還押所飭王夏氏陳王氏於下期七點鐘時投捕房候核一面諭令某包探傳到薙髮店内不知姓名之三人候訊○葉阿卡竊取鄰人某甲家烟槍葛同轉研訊屬實飭卽管押捕房昨日飭傳其母葉翁氏至案問曾否賠錢供稱小婦人貧苦不堪無錢可賠惟求大老爺將孩子重辦同轉命提葉到來問拘押捕房可曾蘇醒葉泣不成語同轉飭責手心八十下責畢申斥一番交葉翁氏領去○劉太記因其子渭卿被汪桂卿搶去洋銀四元五角控經葛同轉判押侯照繳汪挺押至今昨日劉投案求追同轉命提汪研訊汪叩首求恩同轉著掌頰四十下卽行開釋劉呶呶求辦同轉笑謂爾欲本公堂賠錢耶着卽退出不准多瀆 
[衆善同登]  
　　謹啓者敝堂接奉恒孚銀樓經募桶捐晉賑洋一百零七元一角朱補庚樂助洋一百元潘振聲求母病速愈洋一百元並交來不自明同行赴試平安洋五十元安徽廬江縣捕廉續募本洋四十四元劉序東求祖母病愈洋廿元並代募郝冠卿求子病愈洋九十元零户洋十四元十八禾兌夫記洋五十四元兌秦記洋廿元元泰恒號來洪叙九堂洋五十元方心齋洋二十元鎭江同慶號洋五十元黄振彖翁來香港陳光秩洋五十元常州一善堂經募廿六元續募三十三元樂善堂紋銀五十二兩申水二兩七錢零四厘以上均以晉賑星江寡過未能堂晋直賑銀一百五十兩仰福星之聚曜再造災黎仗衆善之交孚共持大局眞是萬家生佛敢伸一瓣心香合登報章莫名叩謝上海六馬路仁濟善堂籌振公所施善昌等謹誌 
[駿發宏施]  
　　謹啓者敝堂昨奉南寄園寳號在小東門外新設分店筵貲移賑洋廿元頃又奉仁昌祥寳號新張移助山西由柳馥堂仁翁交來洋三十元南瑞兵輪中元普度醮資移賑順直洋一百元杭州萬承志堂馮聽五仁翁交來無名氏順直洋五十元通藝閣主得彩續助直賑洋三十二元節用愛人建宏圖於再造生財大道占盈缶之有孚移緩就急務實隱名功德無虚報施不爽謹登報牘叩謝鴻施上海六馬路仁濟善堂籌賑公所施善昌等謹誌 
[江西官報]  
　　六月二十八日信豐縣陶繼曾謝飭知余肇同解南字營餉往金陵樂業禀謝拔委一次從九許夢林往崇仁帮辦保甲攺指補用縣鄒嘉年投文係江蘇監生指分道庫趙鍾文繳照係廣東監生委辦贑州電報局福建補用縣丞鄭輔清由天津回崇義縣廖鼎璋因病請假回省就醫所遺印務以孝亷方止知縣黄際亨輪委署理准補龍泉北鄉司沈榮朝請假回籍修墓開缺以補用從九方學　署理○二十九日候補守備金昌熾禀謝札委查永和門知縣張慶霖王作渤會辦順直賑捐鄭輔清起服來江孫澄清委辦順直賑捐○七月初一日何其坦仍回謝埠卡賀義行往吉安候差楊承曾臨贑二府屬測繪輿圖回縣丞謝鏳委辦沙井義渡吳雲芳劉瑞聰俱接查惠民門金紹美代辦謝埠卡回卽帮辦牙釐局務指分縣丞申羣英繳照係湖南監生同知鄭汝澄禀到係廣東已丑舉人代清江縣連級卸事回兩淮候補知事金星煃禀辦瑞昌鹽卡布經熊　銷惠民門差接查𩽴魚溜保甲未入李麟鈞委往樟樹分局隨員方鼎勳銷惠民門差接查進外保甲 
　　 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月初二日京報全録]  
　　宮門抄○諭旨二道録前○將軍裕等　奏拿獲偷入圍塲滋事案犯審明定擬摺○又　奏敬謹興修　大政　　吉　工摺○豫撫裕　奏撥解部協毅軍餉銀片○將軍　等　奏徵收懷仁縣煤鐵厘金數目片○蘇撫奎　奏請將武進縣再行　　議處片○鄂撫譚奏甄别知縣片○又　奏籌解第五批地丁京餉片○七月初二日兵部太常寺太僕寺廂白旗值日吏部引　四十二名工部六名廂黄满八名正白满四名正紅漢四名廂監蒙七名○良培假满請安○張中堂等同鄉官謝恩○浙江　　趙舒翹請　訓○懷塔布海緒各請假五日○肅王齡公奎公耆齡色楞額文秀阿克東阿各請假十日○榮公請假二十日○立侯續假十日○洪鈞請假十五日○内閣奏派考試漢軍中書　派出福中堂長麟　彈壓謙光○兵部奏派彈壓副都統派出色榜額崇年○召見軍機　崇禮○孫楫趙舒翹○○奴才裕祿興陞跪奏爲拿獲夥衆偷入圍塲打牲拒殺往捕兵丁案犯審明按例定擬恭摺仰祈聖鑒事竊據奉軍統領左寳貴禀據管帶前營步隊營官儘先叅將楊建德禀稱該營奉派駐紥勒令總台巡查圍塲本年三月間查有匪徒潛入圍塲内偷打牲畜當派哨官補用把總李恩榮帶領隊兵前往緝拿是月初六日該哨官等至圍塲内扣河子地方查見匪徒二十餘人持械聚於樹林之内見有官兵往拿膽敢逞兇拒捕由林内先放火槍中傷隊兵金名揚前胸登時殞命該哨官當卽率兵入林撲拿匪衆見勢不敵始各穿林分逃當時拿獲匪犯趙才一名訊係該犯同夥之林平起意商約拒捕槍斃兵丁卽押帶趙才追至孟家溝地方將林平拿獲並獲兇器火槍一桿一併解省訊辦等情當經飭交發審處確訊詳辦兹據該處委員訊明擬議具詳前來奴才等詳加覆鞫緣林平趙才均係開原縣民人向當炮手爲生與在逃民人唐洛七素相認識光緒十九年二月二十七日唐洛七找見林平趙才邀其濳入圍塲帮同偷打牲畜變錢分用所需食用糧米及火藥槍　等物皆由唐洛七備辦林平趙才均各允從三月初二日林平趙才同至唐洛七家會齊唐洛七又邀得伊素識之賈汰柴種發韓洛七李才王小慶子李安胡景汰孫平關炮高勒王椿孫幅趙洛屋郭啓佟保才宋洛屋柴慶發孫大等十八人於是月初四日自唐洛七家動身林平携帶火槍趙才執持木棒背負糧米唐洛七與其所邀賈汰等十八人亦各分持火槍器械鍋具一共二十一人由台畢拉河僻處濳入圍塲尋獸偷打在小陰背地方打獲　鹿六隻旋經駐紥勒令總台營官楊建德查知派令哨官李恩榮帶領隊兵進圍查緝初六日林平等行至扣河子地方見有官兵踵至捕拿林平起意商約同夥聚集樹林内同力抗拒林平隱身林内先行開放一槍中傷隊兵金名揚前胸登時殞命哨官李恩榮卽率兵赶入林内撲拿林平等見勢不敵始各穿繞樹林分路逃逸當經該哨官李恩榮先將趙才拿住訊出林平槍斃營兵各情卽押帶趙才追至孟家溝地方拿獲林平並獲兇器火槍一桿由營一併解省飭交發審處訊明擬議詳解奴才等親提覆鞫據各供認前情不諱究詰不移案無遁飾查例載拿獲圍塲内偷打牲口人等若緝拿時曾經拒捕不肯就擒者照拒捕律加本罪二等殺人者擬斬監候又附近圍塲處所拿獲偷打鹿隻人犯審實果係身爲財主雇情多人者杖一百流三千里爲從减爲首一等各等語此案林平同在逃之唐洛七備辦糧米槍砂火藥紏邀私入圍塲打牲輒聽從濳入圍塲内偷打牲畜迨經官兵查知往緝該犯胆敢起意商約同夥聚集樹林抗拒先由林内放槍拒殺應捕兵丁金名揚身死實屬愍不畏法自應按例問擬林平除私入圍塲偷打牲畜已得爲從輕罪不議外應照拿獲圍塲内偷打牲口人等緝拿時拒捕殺人者擬斬監候例擬斬監候惟圍塲一帶野曠山多盜賊本易匿跡自邊荒開墾後外來墾民麕至民俗習於刁悍近年每有私入圍塲匪徒經官兵捕拿輒恃樹深菁密暗施槍銃抗拒逞兇幾成慣技如此案林平於樹林内先行開槍撃斃應捕兵丁其兇頑藐法逈非情急圖脫因而拒殺捕人者可比若不有犯立懲奸民不知儆畏難免益無忌憚查定例一切犯罪事發官司差入持票拘捕如有逞兇拒捕殺死差役者原有爲首問擬立决之條卽該犯林平所犯情節火器拒殺捕人秋審亦本應入實應否請旨卽行正法以昭炯戒之處謹隨案聲明聽候部議趙才聽從唐洛七糾邀濳入圍塲打牲已得於官兵緝拿時雖未動手傷人惟　聽林平商約隨衆聚集樹林拒捕亦屬兇頑不法按拿獲圍塲内偷打牲口人等緝拿時曾經拒捕不肯就擒照拒捕律加本罪二　　擬應於本罪上加拒　罪二等該犯等偷入圍塲打牲係由逸犯唐洛七備辦糧米等項爲首糾邀唐洛七獲案應照身爲財主雇倩　人例問擬满流該犯係屬爲從應合依附近圍塲處所拿獲偷打鹿隻人犯審實果係身爲財主雇倩多人者杖一百流三千里爲從减爲首一等杖一百徒三年例加拒捕罪二等擬杖一百流二千五百里照例面剌偷竊牲畜字様解配折責安置逸犯唐洛七等仍飭嚴緝獲日另結兇器火槍存儲備查除供招咨部外所有審明定擬緣由理合恭摺具　奏伏乞　皇上聖鑒勅部核覆施行謹奏奉硃批刑部議奏欽此○○奴才裕祿鳳秀跪　奏爲敬謹興修　大政殿遵吉開工恭摺仰祈聖鑒事竊照奴才等前經查勘大政殿工程奏請修理於光緒十九年三月初四日奉上諭裕祿等奏遵查大政殿應修工程請擇吉興修一摺著欽天監於本年四月内選擇吉期先行知照卽著裕祿　秀届期會同敬謹興修餘着照所議辦理欽此欽遵嗣准欽天監擇得本年四月十八日庚午宜用卯時興修吉知照前來奴才等會派郎中嵩慶主事宗室鶆齡候補恊領佐領德貴候補協領防禦塔欽鳩工購料敬謹承修於四月十八日卯時督率該司員等敬詣　大政殿遵吉開工當將　寳座恭請至　崇政殿内俟工竣敬謹請還安設仍督飭該司員等赶緊興修外所有奴才等遵吉開工緣由理合恭摺奏　聞伏乞　皇上聖鑒謹奏奉硃批知道了欽此○○裕寛片　再部庫撥協毅軍餉銀每月一萬兩光緒十九年分共應協銀十二萬兩前經奴才照案奏明仍在豫省應解地丁京餉内按月如數劃出分批抵解下餘應解京餉仍解部庫清欵奉到硃批户部知道欽此當經行司遵照並將本年正二三三個月餉銀三萬兩如期委解具奏在案兹據布政使廖壽豐續發銀三萬兩作爲部恊毅軍光緒十九年四五六三個月餉銀於六月初九日發交善後支應局委員具　解交宋慶軍營應用詳請具奏前來奴才覆查無異除分咨查照外理合附片陳明伏乞　聖鑒謹　奏奉　硃批户部知道欽此○○裕祿等片　再奉天東邊外懷仁縣屬四平街等處所産煤鐵向爲無業流民私挖並無稅厘嗣於光緒四年間據懷仁縣禀請化私爲官酌定章程按照賣價抽收厘捐解道充餉經前署將軍崇厚等批准照辦所有光緒十七年以前徵收銀兩歴經　奏報在案兹查光緒十八年分徵收煤鐵捐銀十兩零九錢七分九厘九毫均經提歸道庫備放兵餉據奉天東邊道奭良詳請具　奏前來奴才等覆核無異除咨部查核外謹附片具陳伏乞　聖鑒謹　奏奉　硃批户部知道欽此○○奎俊片　再武進縣知縣吳炳前因疎防城内事主劉錫福錢店被刼贓盜無獲一案卽經奴才會同兩江總督臣劉坤一將該員吳炳先行奏叅交部議處並勒限兩月　　贓盜務獲究報倘届限無獲再行從嚴叅辦在案迄今勒限已逾贓盜仍無破獲實屬不知愧奮據藩臬兩司詳請復叅前來相應請旨將武進縣知縣吳炳再行交部議處以示懲儆除仍嚴飭勒緝贓盜務獲究報外理合會同兩江總督臣劉坤一附片具奏伏乞皇上聖鑒訓示謹奏奉硃批着照所請該部知道欽此○○譚繼洵片再准部咨道府州縣無論何項勞績保奏歸於候補班人員令該督撫卽以此項人員到省之日起予限一年詳加察看認眞考核如係爲守兼優堪膺民社之員出具切實考語奏明分别繁簡補用等因兹查布政司理問銜在任候補知縣漢陽縣縣丞黄新　應以光緒十八年正月二十五日作知縣到省之日起連閏扣至是年十二月二十五日試看一年期满據湖北布政使王之春按察使陳寳箴取進該員履歴清册詳請甄别具奏前來臣隨考騐該員黄新鍔明練精勤不辭勞瘁堪以繁缺留省補用除將清册咨送吏部查核外謹會同督臣張之洞附片具陳伏乞聖鑒勅部查照施行謹奏奉硃批吏部知道欽此○○譚繼洵片再光緒十九年京餉湖北省奉撥地丁銀四十五萬兩業經先後委解四批共銀十八萬兩奏報在案兹據湖北布政使干之春詳稱復於地丁項下動撥第五批銀五萬兩查有候補知縣袁鏞惲元復堪以委解詳請奏咨前來除繕具咨文轉給該委員等妥速起解並飭將奉撥銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此 
 
 

Page 13

 
 
[光緒十九年七月初三日京報全録]  
　　宮門抄○諭旨一道録前○湖督張奏江漢關籌解本年第二批籌備餉需摺○又奏撥解廣西邊軍餉銀片○又奏籌解第五批鹽厘京餉片○將軍裕等奏徵收糧貨雜稅銀數片○又奏徵收貨捐銀數片○新撫陶奏委署通判片○湖督張等奏謹將拿獲會匪渠魁出力各員擇尤保奬摺○鄂撫譚奏發給滇省運銅水脚銀兩換附輪船開行日期摺○閩督譚奏遊撃請攺名片○鄂撫譚奏審明盜犯分别定擬摺○將軍沙奏訊明中途疎脫解審斬犯限满無獲之原解官兵按例分别定擬摺○湖督張奏籌解協滇餉銀片○陜督楊奏揀員調補邊要道缺摺○皖撫沈奏請准浙江布政使劉樹堂攺歸宣城縣原籍片○七月初三日刑部都察院大理寺廂紅旗值日正藍满引見十五名○烏拉喜崇阿假满請安○睿王文熙兆伯各請假十日○帛公續假　十日○都察院奏派專司稽察派出奕年○召見軍機李端棻阿克丹立山○○頭品頂戴湖廣總督臣張之洞跪奏爲江漢關籌解本年第二批籌備餉需恭摺奏報仰祈聖鑒事竊照前准户部咨奏撥癸已年籌備餉需案内撥江漢關四成洋稅銀十二萬兩　　　稅銀十六萬兩行令遵照辦理等因業經撥解本年第一批籌備餉需四成洋稅銀三萬兩六成洋稅銀四萬兩委解赴京交納奏報在案兹據湖北漢黄德道監督江漢關稅務惲祖翼詳稱在於第一百三十一結所徵四成洋稅項下動支庫平足色銀二萬兩六成洋稅項下動支庫平足色銀四萬兩共銀六萬兩作爲本年第二批籌備餉需飭委候補知縣胡子功李兆庚管解赴京交納等情詳請奏咨前來臣覆核無異除分咨外謹會同湖北巡撫臣譚繼洵恭摺具陳伏乞皇上聖鑒謹　奏奉　硃批户部知道欽此○○張之洞片　再前准户部咨議覆廣西巡撫李秉衡奏邊防各營請撥的餉案内令湖北省自光緒十三年起按月恊解廣西邊軍餉銀一萬兩業於光緒十三年分籌解銀二萬兩嗣咨准户部核覆議令將調直武毅二營裁撤騰出餉縃約銀七萬餘兩籌解廣西軍餉並經北洋大臣李鴻章奏准自光緒十四年起武毅二營由直籌餉旋於十四年分匯發劃解計共解銀十萬三千八百六十六兩零十五年分匯撥劃解計共解銀七萬一千一百五十三兩零十六年分匯撥劃解銀八萬一千七百一十一兩零又籌解廣東墊付鎭南關砲費劃抵恊餉銀一萬兩計共解銀九萬一千七百一十一兩零十七年分匯解銀七萬兩又解鎭南關砲費劃抵協餉銀一萬兩計共解銀八萬兩十八年分匯解銀七萬兩均經附片奏報在案兹據湖北布政使王之春會同善後局司道詳稱現復籌撥銀一萬兩查照廣西來文較準法碼發交百川通商號匯赴廣西交收等情詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○張之洞片再前准户部咨豫撥光緒十九年京餉案内提撥湖北鹽厘銀十五萬兩又准户部咨續橃本年京餉案内撥湖北鹽厘銀五萬兩行令分批起解等因業經籌撥本年第一批至四批京餉鹽厘共銀八萬兩委解赴京交納附片奏報在案兹據湖北布政使王之春鹽法武昌道翟廷韶籌撥本年第五批京餉鹽厘銀二萬兩飭委候補知縣袁鏞惲元復管解赴京交納等情詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○裕祿等片再奉天東邊道所屬海口進出糧貨雜稅向照山海關稅則徵收藉充兵餉所有歴年徵收數目均經奏報在案兹據奉天東邊道奭良詳稱光緒十八年分連閏自二月二十二日開關起至十月初四日封關止共徵收糧貨雜稅庫平銀二萬七千四百二十七兩九錢九分四厘除開支一成經費外實徵歸公庫平銀二萬四千六百八十五兩一錢九分四厘六毫均經提存道庫備放餉項等情詳請具奏前來奴才等覆覈無異除咨部查核外謹附片具陳伏乞聖鑒謹奏奉硃批户部知道欽此○○裕祿等片再奉天東邊道所屬之鳳凰廳岫巖州等處貨捐前經奏明抵充東邊兵餉曁新設各官不敷廉俸役食之需所有光緒十七年以前數目歴經按年奏報在案兹據奉天東邊道奭良詳稱光緒十八年分鳳凰廳屬之龍王廟等處共徵庫平銀八十五兩九錢八分八厘九毫岫巖州屬之大孤山等處共徽庫平銀三千九百二十兩零七錢一分四厘九毫二共徵收庫平銀四千零六兩七錢三厘八毫除照章開支一成經費外實徵歸公庫平銀三千六百零六兩三分三厘四毫二絲均經提存道庫備放兵餉各欵等情詳請具奏前來奴才等覆覈無異除咨部查覈外謹附片具陳伏乞聖鑒謹奏奉硃批户部知道欽此○○陶模片再署霍爾果斯通判顔廷奎丁憂遺缺查有候補知縣瞿盛慶堪以委署據新疆布政使饒應祺署鎭迪道兼按察使銜黄光達會詳前來除由臣批飭給委外謹會同伊犁將軍臣長庚陜甘總督臣楊昌濬附片具奏伏乞聖鑒謹奏奉硃批吏部知道欽此○○頭品頂戴湖廣總督臣張之洞頭品頂戴湖南巡撫臣吳大澂跪奏爲會匪渠魁解赴江南業經訊明奏請懲辦謹將獲犯出力文武員弁擇尤保獎以昭激勸恭摺仰祈聖鑒事竊照會匪著名大頭目匡世明奉旨咨行各省嚴拿前經臣等密飭兩省文武合力搜緝拿獲訊供該犯恃無質證狡不承認當經奏明解赴江南提犯質訊明確定案咨覆後再由臣酌核請將在事文武員弁擇尤奏獎等情欽奉硃批該衙門知道欽此欽遵在案兹准兩江督臣劉坤一咨據江南營務處司道會禀稱督同印委各員提犯匡世明與徐春山徐春庭質訊確供業經該督臣分别奏請懲辦鈔録供摺咨覆前來臣等查匡世明以會匪稔惡渠魁開立山堂充當正龍頭往來沿海各省迭搆逆謀與尋常會匪頭目不同該犯行蹤詭秘夥黨衆盛消息靈通疉經各省咨電查拿數年未獲巨憝漏　亂階未弭臣等時切隱憂兹經署湖廣督標中軍副將記名提督謝得龍派員覓線查訪該匪確蹤徧歴湘黔江皖數省派　跟蹤追捕殫竭心力辰永沅靖道翁曾桂選派屯弁實力搜捕會商鎭算鎭總兵周瑞龍懸立重賞分布弁兵四面兠拿悉中機宜始得將該匪弋獲剗除巨憝在事各員弁等或購覓眼線躧訪經年或跟蹤追捕經歴數省或深入險阻分途截緝或探訪確蹤設計誘拿均屬異常出力前奏曾經詳晰聲叙自應欽遵諭旨照異常勞績請子優獎以昭激勸頭品頂戴署湖廣督標中軍副將記名提督謝得龍擬請遇有提督總兵缺出開列在前請旨儘先簡放前任辰永沅靖道翁曾桂擬請旨交軍機處存記遇有應升缺出開列在前鎭筸鎭總兵周瑞龍擬請　旨交部從優議叙指分四川補用縣丞劉嗣英請免補本班以知縣仍留原省補用辰永沅靖道標左營屯守備劉元發請以都司儘先補用鎭筸鎭標後營右哨千總滕國柱雲騎尉世職告降千總田應科請以守備儘先補用留川補用副將周世勛請　賞給二品　封典麻陽縣知縣呂懋恒請　旨交部從優議叙合無仰懇天恩俯准照擬給獎以昭激勸出自逾格鴻慈除飭取各員弁履歴咨部並查明弁兵勇丁擇尤咨部請奬外臣等謹合詞恭摺奏陳伏祈　皇上聖鑒謹　奏奉　硃批着照所請該部知道欽此○○頭品頂戴湖北巡撫臣譚繼洵跪奏爲滇省委員領運十二起頭批京銅到鄂發給水脚銀兩換附輪船開行日期恭摺仰祈聖鑒事竊照滇省委員補用知縣陳其昌領運十二起頭批正餘京銅五十一萬五千斤於光緒十九年三月二十四日入湖北境四月初二日全數運抵漢陽城河報經飭委漢陽府知府逢潤古漢陽縣知縣薛福祁會同該運員陳其昌於四月初十日將運到銅斤逐一盤騐過秤並無短少換附輪船眼同過載於十九年四月十六日由漢口開行取具運員無虧鈐結由該府縣加結轉詳其應領水脚在於藩庫地丁項下動支銀一千八百兩發給該運員具領據湖北布政使王之春具詳請奏前來除將册結咨送户工二部曁錢法堂查照外理合會同湖廣總督臣張之洞恭摺具奏伏乞皇上聖鑒謹奏奉硃批該部知道欽此○○譚鍾麟片再准湖南巡撫臣吳大澂咨據祁陽縣知縣金壽銘申據署浙江定海鎭標中營遊撃彭芝蘭呈稱原名芝蘭二字現查族譜知犯十世祖之名例應由本籍地方官攺爲保清以避祖諱並據户族教職彭登泰等禀送甘結覆查無異合將送到供結鈐印申請查核等情據此相應咨請核辦等因前來查彭芝蘭補授海門鎭標右營遊撃係實缺人員所請攺名核與定章相符除印結另行咨部外理合據情附片陳請伏乞聖鑒勅部查照核覆施行謹奏奉硃批兵部知道欽此○○頭品頂戴湖北巡撫臣譚繼洵跪奏爲拿獲强刦拒捕盜犯審明照章懲辦並將臨時畏懼不行之夥犯按例分别定擬恭摺仰祈聖鑒事竊據署隨州知州 
 
 

Page 14

 
 
陳豪詳報民人金發被盜强刦拒傷一案當經批飭緝究旋據拿獲王麻么等五犯訊供通詳批司委員會審明確禀覆王汶海一犯旋在監病故王麻么金如兵兩犯撫臣與督臣批飭照章就地正法程山法李大有兩犯仍令按例分别擬解去後兹據該署州陳豪審明議擬由德安府知府汪元慶解經湖北按察使陳寳箴覆審轉詳前來臣覆加查核緣王麻么王汶海金如兵程山法李大有分𨽻隨州及河南唐縣彼此認識均先未爲匪光緒十八年四月十二日王麻么與已獲之王汶海程山法及在逃之蔣中汰張詠和會遇共道貧難王麻么稔知金發家殷實起意行刦得贓分用衆俱允從王麻么又令蔣中汰邀允已獲之金如兵李大有入夥一共七人卽於是夜王麻么王汶海蔣中汰張謙和金如兵分携短刀木棍餘皆徒手行至中途桯山法李大有各畏懼不行王麻么等五人齊抵事主金發門首用木棍撬開大門一同入室金發同妻金孫氏驚起喊　王麻么蔣中汰張詠和各用木棍將金發拒傷嚇禁聲張與王汶海金如兵搜刦錢布衣物分携而逸尋見程山法告知行刦拒捕情由同至僻處查點贓物按股俵分各散李大有先已逃避未經分贓該犯等各將分得衣物布賣與過路不知姓名人得錢同分一併花用事主金發投保報州會營勘騐詳緝旋比據兵役先後拿獲王麻么王汶海金如兵程山法李大有並在王麻么名下起獲未賣原贓藍布單袍棉綫到案飭傳事主查騐傷已平復認贓給領訊供通詳批司報委補用知州張茂時前往會審明確禀覆王汶海旋在監病故王麻么金如兵二犯經臣與督臣批飭照章就地正法程山法等仍飭按例分别擬解兹比緝逸犯無獲應卽議結查律載强盜已行但得財者不分首從皆斬又例載共謀爲盜夥犯臨時畏懼不行事後分贓者杖一百流二千里不分贓者杖一百各等語又湖北省　奏定章程拿獲强刦罪干斬决各犯地方官於訊明後禀請委員覆審就地正法等因歴經遵辦在案此案王麻么起意紏刼金發家得贓拒傷事主平復王汶海金如兵各聽從行刼入室搜贓實屬兇暴衆著同惡相濟自應按律問擬王麻么王汶海金如兵均合依强盜已行但得財者不分首從皆斬律擬斬立决王麻么金如兵照章就地正法王汶海已在監病故應與訊無凌虐之禁卒俱母庸議程山法李大有各聽從行刦中途畏懼不行或已分贓或未分贓亦應按例分别問擬程山法合依共謀爲盜夥犯臨時畏懼不行事後分贓者杖一百流二千里例擬杖一百流二千里照例剌字解配折責安置李大有合依共謀爲盜夥犯臨時畏懼不行又不分贓者杖一百例擬杖一百折責發落該犯等訊無父兄程山法在外爲匪原籍牌保無從覺察應免置議其失察王麻么等爲匪之牌保傳責革役買贓人不知姓名無從拘究獲贓已給事主認領未獲各贓同逸犯蔣中汰等緝追獲日另結監斃盜犯一名管獄官例無處分此案首夥七人已於疎防限内拿獲五人獲犯過半兼獲盜首所有疎防各職名邀免開報謹恭摺具陳伏乞皇上聖鑒敕部核覆施行謹奏奉硃批刑部議奏欽此○○奴才沙克都林　布跪奏爲訊明中途疎脫解審斬犯限满無獲之原解官兵按例分别定擬緣由恭摺仰祈聖鑒事竊查前准阿勒喀副都統富和咨報差官雲騎尉海洪阿帶兵由省接解覆勘斬犯蓋廣金中途乘間脫逃一案當經奴才長順等奏請將原解官雲騎尉海洪阿先行革職以便提同解兵研訊仍勒限一年嚴緝俟限满能否獲犯再行覈辦奉硃批著照所請該部知道欽此欽遵轉行知照在案兹查此案自光緒十七年十二月十七日犯逃之日起連閏扣至十八年十一月十七日一年限满犯未弋獲隨提原解官兵等督飭司員細加研鞫緣已革雲騎尉海洪阿係阿勒楚喀满洲正紅旗吉勒杭阿佐領下人光緒十七年十二月十四日奉派帶領甲兵愛通阿雙福二名赴省接解因先爲盜後悔罪指獲首盜孫洗鮮案内擬斬人犯蓋廣金一名於十四日由省領解押犯起程十六日行抵三家子屯甲兵雙福患病留店調養與甲兵愛通阿押犯前進十七日行抵孤家子屯投店住宿令甲兵愛通阿看守海洪阿督同防範至三更時分均因行路困倦盹睡不料蓋廣金乘隙扭壞刑具濳逃驚覺尾追未獲次日復在各處尋緝仍無蹤跡携帶文票連扭壞刑具旋回呈經阿勒楚喀副都統富和轉報到省當經奴才長順等將海洪阿叅革一面勒限嚴緝兹届限满犯仍未獲復提該官兵等屢加研詰委係一時疎忽並無鬆刑賄縱情弊矢口不移案無遁飾查例載解審斬絞重犯果係依法管解偶致疎脫長解暫行監禁一年限内無獲照逃犯本罪减一等問擬满流等語此案甲兵受通阿奉派跟隨雲騎尉海洪阿押解覆勘斬犯蓋廣金並不小心防範致犯乘間脫逃雖訊係依法管解並無賄縱情弊惟一年限满犯未弋獲自應按例問擬愛通阿合依解審斬絞重犯果係依法管解偶致疎脫一年限内無獲照逃犯本罪减一等問擬例於逃犯蓋廣金斬罪上减一等擬杖一百流三千里係旗人照例折枷鞭責發落仍革伍雲騎尉海洪阿督兵押解重犯致令中途脫逃實屬異常疎忽惟訊非解兵賄縱業已奏叅革職應請免其治罪雙福訊係因病落後應免置議逃犯蓋廣金仍飭嚴緝獲日另結除鈔録全案供招分咨兵刑二部外所有此案審明定擬緣由理合恭摺具奏伏乞皇上聖鑒敕部覈議施行再將軍長順校閱水師已經出省故未列銜合併陳明謹奏奉硃批刑部議奏欽此○○張之洞片再前准户部咨議覆四川總督劉秉璋奏滇省新舊恊餉無力解足案内令川省月恊滇餉銀二萬三千兩自光緒十五年九月起每月減去銀五千兩攺由湖北在於鹽貨等厘及司庫各欵内接月協解銀三千兩江漢關六成洋稅項下按月協解銀二千兩如六成洋稅無欵應准在四成洋稅項下湊解等因查前項應恊滇省餉銀業經解至光緒十八年十二月分止附片奏報在案兹據湖北布政使王之春會同善後局司道曁漢黄德道兼督江漢關稅務惲祖翼詳稱現於司庫减平項下動撥長沙平銀六千兩善後局欵内動撥長沙平銀六千兩作爲光緒十九年正月起至四月止四個月恊滇餉銀江漢關六成洋稅項下無欵可撥卽在第一百三十結所徵四成洋稅項内動支庫平足色銀六千兩作爲光緒十九年正月起至三月止三個月協滇餉銀均發交雲南催餉委員知縣吳本義領匯赴滇等情詳請　奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○太子少保頭品頂戴陜甘總督臣楊昌濬跪奏爲揀員調補邊要道缺以裨地方恭摺仰祈聖鑒事竊甘肅西寍道程鼎芬病故出缺經臣恭疏題報准部核覆由外調補在案查西寍地處邊徼漢番蒙回雜處其間控馭撫綏關繋甚重非老成諳練之員不足以資鎭撫查有平慶涇固化道何維楷安徵舉人由報捐員外郎籖分刑部光緖元年經工程處奏獎奉旨以道員分省儘先補用並加按察使銜四年因辦理京師平糶奏獎奉旨賞加二品頂戴十六年八月補授斯缺十一月二十八日到任十八年因會督文武拿獲鎭原縣哥老會匪多名並獲著名首匪惠佔熬立子懲辦消患未萌經臣奏請飭交軍機處存記遇有應升之缺開列在前請旨録用旋奉　硃批何維楷著交軍機處存記欽此欽遵在案該道才識優長實心任實歴任數年辦理地方一切事宜悉臻妥善上年籌辦慶陽賑務尤爲認眞不辭勞怨全活不少以之調補西寗道缺於邊陲吏治民生大有裨益雖歴俸未满三年但人地實在相需且曾經記名例得聲明合無仰懇天恩俯念員缺緊要准以平慶涇固化道何維楷調補西寍道缺以重邊圉如蒙俞允所遺平慶涇固化道員缺此次應請扣留容臣由外揀員請補是否有當謹繕摺具陳伏乞皇上聖鑒訓示謹奏奉硃批吏部議奏欽此○○沈秉成片再據布政使德壽詳據宣城縣詳據浙江布政使劉樹堂家屬禀稱劉樹堂祖籍安徽宣城縣康熙年間先祖遊幕雲南年深日久遂寄籍於永昌府保山縣其廬墓田産仍在宣城代有人歸看視祭掃迨咸豐年被匪竄擾道途梗阻音問漸疏今劉樹堂服官浙省宣城族人持譜至浙商勸回籍劉樹堂令本支兄弟同赴宣城查看先代墳墓碑碣宗譜確有可憑情願攺歸宣城祖籍遺該家屬遵例呈請並據族鄰出具甘結呈縣加黏印結詳由該縣覈明詳請奏咨前來臣覆查無異核與歴辦成案相符應奏明請旨俯准浙江布政使劉樹堂攺歸安徽宣城縣祖籍作爲土著除結咨送吏部科並分咨雲南浙江撫臣查照外謹會同兩江總督臣劉坤兩片具陳伏乞聖鑒訓示謹奏奉硃批著照所請該部知道欽此 
 
