# 1894 - 21 - 4907456

 

Page 1

 
 
[增廣華英字典出售] [  三馬路申昌書畫室啓]  
　　增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[新印繪圖續今古奇觀出售] [  圖書集成局代啓]  
　　續今古奇觀一書取古往今來奇開軼事彚爲一編覩新奇於平淡之中寓褒貶於語言之表有功名敎可佐清談以視别種稗官或失之蕪穢或失之鄙陋不可同日而語復倩名手繪圖傳神阿堵一展卷而如見其人由某書坊託本局用潔白紙張代印訂成六本外加套子每部碼洋八角賜顧者請至各書坊及三馬路申昌書畫室購取可也此佈 
[書薛星使考察近事敬陳管見疏後]  
　　兵凶戰危於傳有之顧昔之兵惟金革耳矢石耳昔之戰惟摶擊耳爭鬥耳從未有兩軍相見砲火喧天彈雨槍林血飛肉薄者自西人通道而中國始見槍砲之利自中國倣效西法而槍砲乃日見其多近二十年來西國槍砲愈出愈精中國遂不惜帑藏以購求更設局鳩工悉心製作向之金革矢石幾幾乎無所用之說者謂中國師徒乃於此而一　焉顧槍砲雖利然苟不開放尙不至於傷人所最可危者其惟火藥乎火藥非一類有炸藥有棉花藥有栗色藥有無烟藥日新月異歲又不　舊惟引以火繩今則類皆發以機括其發愈速其傷愈多不特戰陣之中互相轟擊天驚石破岳　山摧卽平時妥爲積儲愼守無懈而火性一發猝不及防往往頃刻遭災千百人性命同於一擲殘胔剩骼碎裂零星吁慘矣星使秉節出洋除辦理交涉事宜例得以時述職然三年任滿瓜代有人未必有碩畫訏謨陳之黼座又不敢以空言搪塞無裨涓埃則不得不聊述目前切近之端上塵宸聽此考察近事之疏所由來歟疏中所陳咸豐年長沙山東藥局失愼及同治年武昌光緒年廣東安徽諸事慘罹浩刼足令動魄驚心僕吳人也試再言吳中之事猶憶道光庚子泰西事起當局者籌辦海疆兵備昕夕不遑儲火藥於上海西門内義倉多至四萬數千斤之譜至壬寅三月初八日藥性陡發轟霆一震天地晦冥而房舍盡爲刼灰矣事後收合餘燼計震死安徽兵數十名附近菴中女尼數口數十里内屋宇樹木悉被催殘而肢體之横飛臟腑之分裂滿目皆是尤爲慘不忍觀僕居處近在百數十里間觸目驚心爲之魂魄不寍者累日噫兵凶戰危古人且垂爲明訓况今之兵火其凶且危百倍於古時而謂可不未雨綢繆防之於豫乎邇歲松江諸紳董有鑒於此以郡城火藥局偪近民舍沈恐禍生意外歴禀大憲請擇地荒僻處設法興遷大憲總以經費難籌未經批准而廣東三元里火藥局自去年焚燬後迄今興工重建已移至林深箐密人蹟罕逢之處以免再肇禍端紀諸報端斑斑可攷昔歲僕營游歴日本等國見所有軍營應用之火藥類多就砲臺下掘地成阱用以庋藏防患未然誠可謂慮周藻密矣雖然僕則以爲凡事苟防之於豫斷不致有意外之災數年前臺灣軍械所被焚訪事者飛電報稱是日中丞方出外觀兵遙見一大星墜於所中旋卽火起江西湖口砲臺焚燬則謂是夜適逢大雨震雷怒發遂爲雷火所燒嘻爲此言者不過使典守者巧於缷責耳幾見大星而能發火者幾見怒雷而能延燒者流播外洋不將令西人笑倒乎僕以爲此等事故有可疑者二端一則典守者或竊售與人或平時被匪人行竊積至短少過巨竊恐上憲盤查乃乘人不及隄防縱火焚之以滅其迹一則典守者疎於防範或就藥庫旁爇薪煮食或隨地吸烟或夜間一枕瞢騰忘未熄燈致成巨禍及禍成而據實以奏恐責令大憲賠償否則鐫級去官釀成大獄以故無中生有諉之於天也誠如星使所言嚴定處分章程以昭劃一則聖主尙好生之德官吏存儆惕之懷蒸民免旡妄之災軍實鮮慢藏之咎苟或一朝失事則嚴查實在情形照數追賠懲其玩忽如有盜賣被竊等事更處以重典不稍寛容不得任疆臣揑飾情由模糊陳奏此後藏儲火藥庶能安穩無虞然則星使此言雖曰故事虚行循例述職夫亦於國計民生不無小補乎因泚筆而書鄙見於其後 
[本館接奉電音]  
　　昨由京友電傳上諭一道敬謹譯登○十二月十四日奉上諭李端棻著轉補刑部左侍郎刑部右侍郎著龍湛霖補授欽此 
[鳳城雲樹]  
　　管理太常寺事務禮部尙書臣宗室崑岡等謹奏爲具題請旨事恭照光緒十九年十二月十二日孝德顯皇后忌辰應行遣員恭詣定陵讀文致祭謹案臣寺祀則例應遣王一人恭往致祭惟近年俱奉特旨改遣近支王公一人行禮准宗人府將和碩睿親王魁斌銜名開送前來臣寺繕入題本進呈是否卽令魁斌致祭抑或改遣近支王公恭代行禮之處恭候欽定俟命下之日再由臣寺轉行遵照謹此題奏請旨十一月十八日奉旨改遣奉恩輔國公載澤行禮欽此○福箴庭崇受之長石農三金吾訂於十一月二十七日己刻在地安門外帽兒胡同步軍統領公署内揀選步軍營委協尉一缺步軍校二缺委步軍校一缺緑營守備一缺千總一缺經制外委二缺並挑補各旗技勇兵缺已由清擋房分傳應揀應挑官弁人等務於是日各備弓箭進署預備挑缺○上月二十一日宣武門内都城隍街都城隍廟鼓樓内有蒼顏老叟自縊西北角樑木上後爲人瞥見告知看街兵往看屬實轉告廟官赴本管廂紅三甲官廳首報廳官據情詳報提署飭坊詣騐塡格備案○軍機處片交吏部十一月二十四日軍機大臣面奉諭旨本日引見截取繁缺知府江南道監察御史張仲炘一員著於十一月二十六日預備召見欽此欽遵相應片交吏部轉行知照該截取御史照例呈遞膳牌並於是日寅刻在乾清門外預備召見○上月二十五日爲西歴一千八百九十四年元旦在京各國使署俱於是晨高掛綵旗總署堂司各憲咸以名片投各國使署致賀各公使等亦以紅柬答拜迨下午西國官商士女或乘車馬或結伴侣此往彼來絡繹不絶華人亦有往賀者熙熙然有中外一家之象焉 
[講席易人]  
　　金陵鍾山書院掌教梅小巖河帥病殁另聘泰州錢樨庵先生主講文正書院掌教鄧彌之觀察病殁另聘湖南鄒先舉先生主講尊經書院掌教翟葆之給諫起服入都另聘湖北黃雲鵠先生主講已由制府齎送關書矣前數日鳳池書院掌教楊樸庵孝廉無疾而終江寗府李太尊擬請奎光書院山長秦伯虞先生移主此席所遺奎光一席另延宿儒現尙未定何人皋比座上化雨一新桃李滿城當引領而沾教澤也 
 
 

Page 2

 
 
[鳩江雪意]  
　　蕪湖當道以入冬以來雨雪甚少軫念農事已兩次設壇祈禱迭紀報端上月十九廿二兩日雖曾見雪花飄漾然片刻卽止至廿七日又微雨如絲沾衣欲濕滿冀甘霖大降喜雨名亭而次晨則紅日高懸依舊蔚藍無際當道特於晦日起諭禁屠甡虔誠齋戒每日三次詣壇拈香叩禱並延緇衣黃冠唪經禮懴昕夕不休日來濕雲掩映細雨霏微碧翁翁大有釀雪之意或者賢父母至誠感神滕六君果肯應時稅駕歟且翹足以竢之 
[禁開煤礦]  
　　皖南山嶺蜿蜒產煤之區所在多有經紳商糾股私開皆以土民狃於風水之說多方阻撓因而中止致使自然之利委棄於地識時務者未嘗不聞而惜之兹聞南陵繁昌之界有地曰黃墓渡盖東吳黃盖墓道在焉故得此名近日尋得煤礦一所山主崇姓爲湖北人私自開採土著羣起而與之爲難經兩邑宰會同勘騐確與民間廬墓風水有關遂卽出示封閉書此以見中國風氣尙未大開人民膠執成見坐失利源有心人亦難乎爲力不禁爲之擲筆三歎 
[大令仙逝]  
　　包小琴大令宗經籍隷四明以名孝廉現宰官身曩由部曹外選涇縣大吏器其才深資倚畀甫二年調權首邑閱一載又攝宣城勤政愛民所至有聲乃大令甫登强仕未竟其才遽於本月初二日騎鯨仙去恨王濛之不祿嗟阮瑀以無年三邑士民宜無不惋惜咨嗟向西州而灑涕也所遺篆務委署何人俟有續聞再錄 
[失火卽滅]  
　　十二日上午十點鐘寍波湖西大巷弄底某姓家不戒於火烟霧衝天幸在日間人手衆多得卽撲滅時值隆冬百物枯燥居家者可不爲曲突徙薪之計哉 
[四明冬景]  
　　寍郡市面清淡食物等鋪買客亦甚寥寥推原其故蓋皆物窮財盡所致也有心世道者能無感慨係之○三法卿地方積善堂藥店某夜有賊從屋上玻璃明瓦而下店夥聞聲驚起密喚諸夥四面兠拿賊不能逸扭送就近助海龍王廟内保甲局由局員轉送鄞縣訊究○世之營營擾擾而不知止者無非爲阿堵物耳至於債負山積索逋紛來力竭計窮輕生以殉此亦大可憐矣湖西某姓子以年關在邇負欠纍纍無從籌措竟於某夜吞阿芙蓉膏自盡迨家人知覺以爲時已久不可救藥只得備棺收殮聞者傷之 
[襜帷暫駐]  
　　新授安徽臬司貟廉訪鳳林道出金陵小住行轅於初十日赴督署謁見制軍旋往各司道處拜會冠蓋往還主賓酬酢當有一番熱閙也聞廉訪略作勾留卽須履新云 
[嚴辦冬防]  
　　瞬届歲殘宵小每易竊發兩江督憲囑保甲總局及首府縣認眞稽查無令匪徒混跡致擾良民是以丁觀察李太尊等督率各叚文武員弁在外巡緝三鼓時齊集會哨局非請假在前不得託故不到每夜槍聲絡繹逹旦不絶首縣雖簿書鞅掌閱三五日必輪查一次閭閻得以高枕無憂宜乎白下士民謌頌不置也 
[全人骨肉]  
　　本館派往蕪湖訪事人來信云某甲以彈棉花爲生老母幼妻賴以事畜邇者不務正業甘入下流終日嬉游以致炊烟屢絶其妻吞聲忍氣惟以十指佐饔飱而已某日甲肩聳背駝面目如鬼沿途躃躠惘惘歸家惡色厲聲向索烟資妻不能供則聲言將鬻諸術院妻聞而駭甚矢死不從與姑相對汍瀾一籌莫展姑慰之曰老身拚此殘年筋骨出外爲傭媪但願存此賢婦在家得以支持門户且俟媳免身後倘將兒售去俾不肖子得以遠走天涯於願足矣蓋族衆斯時咸欲置甲於死地故其姑思委曲求全也邇日媳舉一雄甫兼旬甲卽以敗絮裹之遍求購主事聞於前出使美日秘大臣崔惠人星使急飭人以十餘金贈婦令其夫小本營生並不時扶邁姑至寓中給以脫粟於是甲旣免委諸溝壑呱呱之子又免謂他人父謂他人母一舉而骨肉皆全陰德莫大焉特不知甲旣經絶路復得生機能痛改前非不負星使之婆心一片否 
[展寛河道]  
　　揚城河道水小船擠疉登前報兹聞各當道以揚河爲南北往來要道一遇水小船隻動輙擁塞推原其故皆因河面太窄所致爲今之計非將河道展寛不可惟築壩挑濬經費旣鉅且需時日未免有碍舟行因公同　議乘此冬令水涸時將南岸坡脚平灘剗去若干則水面自可寛暢商賈帆檣有時並駕齊驅亦可免碰撞之慮據情具禀已蒙上憲批准並檄調五臺山駐防合字營相助爲理該營統領章軍門以事關水利欣然樂從遂於初七日衣冠濟楚督領營兵躬詣工次拈香行禮破土開工軍門仍不時率同營哨各官往來工次認眞巡綽連日畚挶如雲挑者挖者往來如織人數雖衆絶不喧譁非軍門彈壓之力不至此聞由寳塔灣起挑至灣頭爲止行見工程告竣三老長年有不歌功頌德者哉 
[撥欵修橋]  
　　揚屬仙女鎭東首有大橋一座名曰三元因是處時有鹽船經過橋面皆係活板可以隨時啓閉近因年久失修樁柱半多𡮦朽於上月間坍塌經橋董孔君具禀於淮南總局求請撥欵興修當經局憲諭飭裝鹽屯船照章捐助旋據屯船領袖嚴德茂等禀請先於璧虎橋救生經費項下動撥四百千文以濟工需容再按引捐還救生經費等語局憲准如所請示諭該董遵照並派員前往勘估一面卽庀材購料擇吉興工 
[武林瑣綴]  
　　杭垣衆安橋直街油紙作有某甲往定紙貨價值二百餘元先付番佛六十尊店主某乙藏諸臥榻竹箱内被偷兒看破機關是夜魚更三躍從後屋短墻猱升而上行至榻畔淅瀝有聲乙從夢中驚覺披衣起視狂呼有賊店中夥友兩人亦應聲而起賊恐被獲黑暗中將馬桶向乙迎面抛擲如醍醐灌頂漓淋遍體賊仍從後屋越墻而去取火檢騐一無所失惟木犀香味已令人不可嚮邇矣○杭垣箭道巷某甲年逾不惑其簉室生子正當彌月之期肆筵設席賀客盈門房中用薰籠烘焙布袖座客忽聞烟火氣四處尋覔則見濃烟從窓縫中縷縷而出急登樓探視薰籠已焦灼幾盡火光閃閃勢欲上延赶卽取水撲滅而樓板周圍約三四尺俱成黑炭矣幸在白晝易於奏手否則不堪設想矣○杭垣薦橋猪肉攤有旗人某甲向購肉三十文欲取其精美者攤主某乙謂價值幾何難以揀選甲大怒互相爭論竟將肉攤踢翻狼籍遍地經和事老再三解勸甲忿忿而去乙亦無可如何拾得零星碎肉吞聲忍氣而已 
[黃冠絶技]  
　　粤之東莞人梁某年四十餘少習拳脚技能疉四磚捶之碎如虀粉高可躍四五尺横可躍七八尺以爲無人與敵也負氣自矜人亦無敢與角者前月中旬在友人家見一老黃冠形如病鶴一若手無縛雞之力也者易視之黃冠叩梁姓名知爲教師因嘆曰僕少時曾習此技今老矣且近以火器爲重技雖精亦無所用矣梁聞黃冠言請與較藝黃冠謙讓再三梁固請黃冠曰較藝則彼勝此負必有　傷不如待僕一獻其技班門弄斧正欲幸承大教耳梁曰且試之黃冠令人以大桶滿貯水五十斤置中堂重足立以牙齩之起繞堂三匝始放下隨復掛桶繩於臂繞行如前行畢放桶拍掌一聲已躍登簷上梁爲之昨舌旣而嘆曰道長絶技天下無雙請受業爲弟子黃冠曰君已過中年不能學矣遂辭去黃冠潮州人本姓龍聞授自少林云 
[朝鮮近事]  
　　洪川拘到華人十餘名詰之皆無護照通商大臣袁星使升堂質訊僉稱領取護照非八大家出保不能八大家者雙盛泰永來盛瑞盛春公和順豐盛永恒祥成錦成東和順也吾儕貧民窮無歸計不得已而知法犯法尙乞原情星使憫之問之北帮董答稱前　姜某原有此例星使大爲不悅面叱辱之○無賴數人在水源府等處冐充官　詐取商財星使聞之遣弁拘回予以杕責遞解回國○姓冬時節盜竊 
 
 

Page 3

 
 
風行漢城府差役四出巡查每晚定更後禁人行走然廛市雖能安謐小街僻巷依然盜竊成羣也○朝鮮人李某巨官也其子醉往某妓家作狎邪游妓素有艷名高自位置遇客嘗以閉門羹待之李怒而詬詈一時龜鴇畢集將李額擊傷次日李遣役往拘龜鴇　加杖責 
[未婚守節]  
　　閩垣水郭外一里許狀元境地方某道士之女年已及笄許字隣鄉龍津境某甲爲室甲在官輪船爲水手近因病瘧屢醫不效於上月間溘逝女一聞噩耗立志過門守節家中人謂曰婿家甚寒苦靡所依賴汝青春正永尙未結褵不如另字他家何患無好門户女以死自誓其父不敢勉强具以女意告其翁姑定於上月廿七日于歸是日女乘藍呢四人肩輿隨嫁粧奩器具皆以素紙黏貼入門後先穿吉　拜天地祖先謁見翁姑然後更換素服哭祭靈前遠近觀者門爲之塞咸以女守貞不二立志可嘉嘖嘖歎羡聞女之祖母亦以未婚守節得邀旌表洵可謂後先濟美矣 
[禁革工頭]  
　　欽加運同銜補用直隷州特授松江府上海縣正堂黃爲出示嚴禁事照得江浙海運漕糧所有小船駁運米石均由船户自行雇夫裝卸向無工頭名目歴有年所上届楊金桂禀充工頭因爭奪工業滋事釀成命案當經提案斥革究辦嗣又據張德喜禀充復經嚴行批駁在案乃事隔未久故智復萌兹查有盧光樹謝長泉范毛毛等在於糧米馬頭冐充工頭藉名索費滋生事端似此阻撓霸持實屬時關漕務除盧光樹等業已提案嚴辦枷號示衆俟漕米兌竣再行發落外合行出示嚴禁爲比示仰該處船户工業諸色人等知悉自示之後凡遇駁運糧米應由船户自行雇用小工裝卸所有工頭名目永遠禁革不准再有私充如敢故違一經訪聞或被告發定卽提案從嚴懲辦地甲容隱併究不貸切切特示光緒十九年十二月十四日發縣署頭門實貼 
[驚喜交集]  
　　本月十三日爲黃道吉日城廂内外男婚女嫁約有數百家樂工喜儐幾有應接不暇之勢有沈某者家住滬城小南門内王家弄中亦於前日婚娶男女賓客爛其盈門晚間廚下遺火延至四鼓時火星透出勢將穿屋幸卽知覺竭力施救得保無虞惟一對新人已不免魂飛膽戰矣 
[釀命餘聞]  
　　前報紀局員釀命一則兹悉渡夫所雇之夥秦阿二自爛泥渡巡防局員高介臣二尹疎枷釋放後卽欲回家料理其母後事祗以家無儋石籌措爲難義渡局委員汪雲伯明府惻然憐之特捐亷俸賞給洋銀二元諭令赶緊回家備棺收殮並由各渡夫湊給洋數元秦再三稱謝而去惟駐紥該處之滬軍營親兵一哨向由楊某管帶近被統領查知營兵不安本分在外招搖因卽撤回本營另派滬軍後哨管帶蕭杏元都戎帶領營兵二三十名前往駐紥 
[協提掮客]  
　　前日由英包探江阿三偕英廨差夥歪頭阿三持蔡太守名片至十六鋪巡防北局請提虹口太古棧竊煤船户陳阿長金春林案内供出現住增祥馬頭爲掮客之林寳金一名歸案訊辦祝二尹准之卽飭地甲協同前去將林拘獲交該包探帶回訊辦 
[派差解犯]  
　　縣捕在虹口賭檯上拘獲身藏手槍鉛彈之甘錫順及藏金戒指之羅堂成送縣黃大令訊供之下甘羅供稱以販鴨爲事手槍係許洪寳買來大令又將許拘到訊不承認甘又稱托張姓買來大令正在查辦忽接長洲縣來文稱是該處盜犯大令著候起解此爲前報所已紀兹悉大令將文備齊於昨日派差將甘羅及許一併解往長洲縣歸案訊辦 
[墮江遇救]  
　　江北人瞿某素藉一手一足之烈爲小工以餬其口前晚鐘鳴六下工畢後閒步怡和碼頭上一失足顚墮浦江逐浪隨波浮沈上下絓於招商局中棧馬頭之畔始經杉板船户戴成春所見招呼儔侣併力救援及彼岸誕登早已昏迷不醒灌救良久呼吸漸通乃代雇東洋車送之歸去 
[會勘界址]  
　　本邑美租界新築西華線路浦灘之地亦須劃入界中昨晨上海縣黃愛棠大令英讞員蔡二源太守及某善堂朱曹二董事會同美領事曁工部局打樣人前往勘視自老大橋向東以逹美界勘畢約至公廨午餐及下午二下鐘時復乘馬車至白大橋北沿蘇州路直抵下海浦楊樹浦一路揷紅白標竿爲記旋赴楊樹浦分設捕房小憇及回時已金烏西下玉兎東升矣 
[冐名婪索]  
　　嘉定縣方泰鎭教堂被盜後由上海縣捕役趙錦緝獲盜犯張桂堂酆少卿等人解請黃大令嚴訊前已備錄報端兹悉張在是處朱姓油車執役案發後董事朱某武舉　某以油車主縱夥爲盜肆其訛許謂必以番佛三百尊賄捕役方可設法彌縫油車主遂先付洋銀一百元其餘約以稍緩事爲捕役所悉惡其冐名婪索有礙聲名據情禀明大令大令立卽移文至嘉定縣請卽嚴查 
[解犯登程]  
　　浙江湖州府歸安縣班房管押假造印信冐收錢糧之韋良仁等三犯用馬口鐵鋸斷木栅脫逃緝拿未獲旣而訪知韋匿跡上海英租界遂告知包探顧阿六獲送公堂蔡太守訊鞫情由飭暫行管押旋派差役張福持文押解歸案訊究昨已起解登程矣 
[滬南巷語]  
　　昨日有小船帮甲乙等五六人至滬南董家渡王炳榮素麫店旣入座卽令值堂喚酒如鯨之吸如狼之吞醉飽之餘悮將桌上蔴油壺撞翻跌碎店主欲令賠償甲等不允反大肆咆哮店主亦不肯相讓遽以干戈從事雲飛風捲致將店中雜物擊毁一空正在紛擾之間對隣軋花小工十餘人聞聲而至代抱不平上前禦侮店主卽投巡防局禀報及局勇馳至甲等已不知何往矣○江北人高麻子之子自幼憑媒說合聘定同鄉人張催催之女爲妻嗣張嫌婿家貧困意存翻悔遂於日前將女另字同鄉某姓家高知之約同原媒至南市小普陀橋小茶肆中與張評理張不甘認錯一味倔强高謂爾欲賴婚須將茶禮洋交還張仍未允未知能免對簿公庭否○南市裏郎家橋陳新和棕榻店夥王金海前日往滬北游玩回時行過寗波馬頭見一小孩啼哭王遂領至店中從頭詢問孩稱姓陶名毛生今年十歲係浦東張港栅人父親名如梅母親已故我在城内汪姓邊帶店學業今晨奉師父命出外找尋叔父以致失路王卽向汪姓知照至昨日由其父認領再三稱謝而去○大南門外有奚某現開義興米店逐什一之利其外甥周雨仁年已及冠在大東門外鹹瓜街正泰祥洋貨店學業拜顧韻華爲師前日上午店中令周送貨往北周在店内支取車力忽被顧弟侣晉霸阻周謂向例如此爾何得見阻侣晉不問情由突奮老拳稍受皮傷奚聞之以其欺人太甚卽令周回家自行醫傷不願再在該店學業及搬取鋪蓋忽被該店中人掯住欲令償還飯金於是兩造各訴地甲調處不知該地甲能免爲左右袒否○前日龍德橋南長興館主投十六鋪保甲中局報稱店中有客數人肆意爭毆求請飭提李蘭史二尹立飭地甲局勇往拘及抵該處諸人已去如黃鶴旋經該地甲查訪明確回局禀覆○有方耀寛前日向嚴合興皮箱店主某甲暫借棉被甲以所置無多代向對門曹元桂剃頭店中借得二條由方共租二日付過租錢六十文而曹則並未收到向方索取致相口角曹妻復將方之眼鏡擊碎方不肯于休訴知十六鋪地甲出爲理處令曹備香燭服禮並賠償眼鏡一副其事始寢○前日十六鋪橋南首永新染坊主拘獲行竊衣物之王金奎送至十六鋪保甲北局請辦祝翼雲二尹提訊之下王供稱十一月初九日晚間向永新竊得棕色棉綢一疋府綢一疋白縐紗半疋白綾綢二疋十九日向日升染坊竊得大錢三千三百文所竊之綢均押于恒德典當中計洋一元四角二尹得供判笞三百五十板驅逐出境一面照會法公堂吊贓給還失主並償該典當本至該犯竊得之錢業已用罄無從追究矣 
[公堂停訊]  
　　昨禮拜六爲法公堂訊案之期捕頭以案牘無多咨照讞員遲至下禮拜二彚訊英公堂亦以蔡太守會同勘地停訊一天 
 
 

Page 4

 
 
[英界公堂瑣案]  
　　三百十六號華捕見劉增祥等四人沿途口角解請訊懲前晚蔡太守倩宋二尹升堂訊問劉供稱小的係安徽人向在某戲館執役妻子王氏被丁竹林夫婦糾人毆傷頭額等處是日方向同居人丁順法索錢不料竹林竟出頭硬霸竹林供稱小的與劉同鄉同業素稱莫逆索欠之事本不相干並無糾人逞兇之事劉妻王氏素患痴癲常至小的門前辱駡是日與之理論致被巡捕所拘二尹以王氏身有微傷諭令自行醫治竹林夫婦者具以後不再肇事切結○同盛米店股東徐錦昌等控執事人王渭生侵用洋銀已詳前報前晚股東榮秋亭投案訴稱奉諭飭呈帳簿並王之保單兹特檢齊呈電查得各項往來帳目均有弊竇請卽究追王供稱小的經理各户往來帳目均可查對就中祗挪用三十元連未開市前挪用三十元共六十元之數宋二尹謂爾旣認用六十元著先措繳並飭差帶同兩造往各欠户逐一查對禀候核斷 
[法界捕房紀事]  
　　有曹某者在本邑大東門開設同裕板行其子守三逐隊文塲得補平湖學博士弟子曹多財善買坐擁厚資在小東門外建造房屋數十椽得租金數百元今歲之秋忽然長逝至十月初滬江大火所有房屋一炬成灰房客中有豐大洋貨店主人曾付頂首洋銀二百九十元災後新屋落成不願承租向索此欵守三以屋旣燬頂首例不交還豐大主心不能甘遂據情赴公堂控訴葛向轉飭探至十六鋪中局協同地甲提到同裕執事人章少坡押候堂期解訊旋有老北門委員楊君爲之具保克捕頭謂須俟讞員核示○光緒十六年保大茶葉店主俞大旺曾控虞瑞芝掯勒票銀虞卽聞風逃逸歲華屢易未息訟波前日投公堂訴稱近知虞濳來滬上葛同轉遂飭包探至英租界恊同英包探在大馬路龍泉樓茶肆中拘獲解歸捕房克捕頭命押候堂期解訊○寍波人馮長春在四馬路鶴鳴里設成衣攤文定姑蘇榮某之妹爲妻年未及笄過門童養馮母遇之甚虐朝笞暮撻苦不能堪前日下午在門首洗衣忽失去脚盆一口恐遭鞭責逃至小東門外哭不成聲旋有蟻棍一流人向之甘言勾引適爲某包探所見送入捕房翌晨克捕頭詰問情由榮投捕房歴訴惡姑凌虐之狀捕頭立飭包探傳馮母子申斥再三復謂榮曰倘爾妹之姑依然怙惡不悛准爾赴公堂控告可也○有大脚銀珠者向本泄泄之雉後爲肅肅之鴇邇來購得雛姬數輩學成帽兒戲居然以娼妓而兼優伶矣前日下午所歡某甲邀乘馬車遊靜安寺迨回已萬家燈火密若繁星矣遂叱御者在四馬路某處停車登樓沽飲不圖馬性跅弛控勒不住向南奔過三洋涇橋躍入護城河内馬車亦隨之而下碰損某乙柴船乙卽報知捕房捕頭飭包探往查雇工將馬車曳起旣而乙向索修船費恐甲不稍解慳囊難免爭生雀鼠也○前日下午八點鐘有小船帮四五十人在法租界一枝春弄某花烟館尋釁爲小東門外捕頭偵知其事立飭華捕拘拿流氓聞之一哄而散或曰若輩卽前日縣中懲究之萬高頭萬毛毛黨羽未知然否 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[西事雜爼]  
　　澳斯利亞新金山報刊有西去月十二日英京電音言阿非利加洲西境來信謂英兵總連地所率之軍兵爲土人所困如籠中之鳥有翼難飛惟思刺倫及孖貴兩處現有軍士爲之趨援○新金山消息言美路濵埠紛傳有英國帆船名安大路由中國載運茶葉前赴該埠自西歴去年十月五號啓行至二十三號途次南洋飛獵邊士海面卽遭颶風帆桅折斷不能駛行舟師水手卽駕杉板棄船而逃前往新嘉坡又有雪梨報稱該船旣遭意外水手見難挽回卽駕杉板而行並函寫危險情形用樽裝載投於海中浮至美路濵埠已有人拾得故該船失事緣由得以盡悉云查前數月並無是船由中國開行往美埠者今金山所傳殆亦齊東野人之語耳○意大利都城消息言前日加甸尼利處報稱土人滋事聚衆抗官與施士利海島巴夭尼高處之亂大略相同緣土人因地方官新抽販賣牛奶稅餉心不能甘故糾衆滋閙起事時先將議局肆行攻擊勢甚洶湧經地方官出兵彈壓槍斃四人擊傷數人土人始鳥獸散去初軍兵列隊而出見土人蠭擁而前有數婦人爲之當先高舉意王及王后小像且疾聲呼曰新增稅餉務當免汝等鼓舞直前勿餒其志也兵官見之喝婦停止且揮衆散去衆置弗恤燃鎗轟之官兵亦遺以鎗衆始披靡而遁惟官兵回營後土人復行聚集直往某地方官之屋將某夫婦兩人殺死梟其首級懸諸木竿之上舁遊城市中嗣後官軍如何辦理尙未知也○同時消息言卑賴地城有差役爲居民所殺先是居民教會慶賀良辰擬於夜間燃放烟花地方差役及稅關官員以其有碍地方卽行禁止惟居民豪興勃勃忽被官差所禁以爲故敗乃公興心甚不平立卽糾衆官差爲難差役燃槍擊斃一人衆與倩益忿奪力再鬥差役見民心如此恐成巨變卽退回捕房居民忿猶未已跟至捕房攻而踞之拘得差役一人名加思有倡議將加焚燒者衆皆喜悅於是用火水遍澆其身如醍醐灌頂然後舉火焚之時適有差役一隊由别處而回見此情形卽揮刀亂斫將頑民解散急解加思之縳將火撲熄時加已不醒人事面目焦枯幾難辨認雖經請醫調理已返魂無術矣衆差回捕房見爲頑民所踞且逐且攻亂民被傷者甚多而倡亂被拘者亦有數人○歐洲各處傷寒症流行英京消息言居民患時症而死者共有一百二十七人由是觀之此症傳染已日多一日矣○日本婦人近年出外者頗多其中傭工餬口者雖不乏人倚門賣笑者亦復不少新金山布厘士濵消息言該埠官憲因見日婦近到他士爹海島爲娼者實繁有徒傷風敗俗莫此爲甚擬設法禁除不准日婦前來○英京消息言某莊口有書啓因虧空銀二萬磅爲東家查知將其控案書啓知法網難逃遂當衆東主之前用槍自裁以畢其生人旣云亡此財遂歸烏有○西去月十二日倫敦消息言太唔士報謂英廷業已决意增添船艘以堅海軍之力擬於下次議政院闢門聚會卽將裝船章程命院員酌議以便舉行或言裝船之件本日已經内閣大臣商議各員各陳所見雄辯高談良久始定議定籌欵八百萬磅以爲添造新戰船之需十五日消息言昨言内閣大臣决定撥欵八百萬磅一說聞尙未定議惟大臣咸美頓於此一事甚爲著緊以期早行决斷云○西十二月十三日德國依昔士城和咸製火藥局爆裂致死五人另傷者不計其數屋宇什物亦被傷甚多云 
[丹徒紳商祭王可莊太守文]  
　　理有不可測數有不可知變之又變有不可以逆料求其故而不得則曰天也公死於天乎極天之理之數之變之又變不足以死公也而公死矣公不死於天而死於民也死於吾一郡數邑什伯千萬億之民也然則公之生也爲吾民生公之死也爲吾民死公之之生而死也而吾民以生吾民之之死而生也而公以死公死而吾民能不悲哉始公之來也屬教匪滋事屬之丹陽燬洋房滋巨案吾民危甚公甫下車出宿郭外躬巡警自夜逹曙凡數十日而民以安郡瀕大江商舶麕集闤闠殷盛游手者市藉者結徒黨因緣爲姦利虎而冠者實陰主之公至則密籍其名榜衢市許自新有所犯一繩以法而民益以安凡吾郡有善堂五曰恤嫠曰育嬰曰救生曰普仁曰留養事多不實公親詣綜核節費廣利百務畢治公到數月安良鋤莠振靡釐奸傾城人士額首稱慶咸謂公大有造於是邦矣公曰未也吾行部按鄉閭民蹙蹙耳恤恤耳田沬沬而萊水涓涓而涸山濯濯而童公私之積掃地絃誦之聲不聞吾奉天子命來活民民如是死不贍其奚活公獨居深念窮顧極慮而興作之事繁矣一誥曰咨爾民一年之計莫如樹榖榖非水奚以榖往哉民具畚挶來吾治汝水而渠塘壩閘開矣再誥曰咨爾民十年之計莫如樹木木非本奚以木往哉民載牛車來吾予汝木而桑榆移柳植矣三誥曰咨爾民百年之計莫如樹人人非學奚以人往哉民率子弟來吾人汝人而榛思文社南𤅷講舍次第建矣先是貲苦不集公旣自捐爲之倡邑富民感公誠悉助公然工程浩大用卒不濟公正憂之也是歲又大祲公曰嗟乎吾民承戊子旱灾後百室懸罄往歲富民捐賑鉅財力亦殫吾何以活斯民乎至是公躊躇竭蹶精力憊矣公故爲上游所器重俞其請得以偏災入告截漕如干石又懇切作函札逹邑之紳富京外官之膺顯秩者旁及公私親故舊共得捐助如千金而賑務以辦是役也紳督賑不疲富捐賑不怨民受賑不遺不濫論者謂非公精誠貫注入人深而感人切不足以及此也賑有餘欵公乃以其餘儲於紳爲積榖資歲得子息益其母凡四萬金又以其餘成公之所欲爲而未爲曁已爲而未竟其爲者若水利若建學若種樹又苦民種樹不徧官買荒山千餘畆雇塲師布種畀民公取其利曰公田又仿榛思文社例綜吾邑爲區者十有七區設義學一曰社學烏乎公莅吾郡三年耳三年之中爲日有幾而公所以利民者已如此而公謀所以利民心之周貫於謀定未定之間者當猶不止乎此發一謀必曰如是殆可如是殆不可朝有謀曰如是如是夕有謀曰如是如是人生精血其與幾何蚤作夜思日銷月鑠積久至於三年公卽喬松之資金石之質其有能任受乎烏乎此公之所以死也此公之所以爲吾民死也而今而後公死矣吾民生而公死矣漸漸禾黍秋有成耶公不及見之沄沄流水滿溝塍耶公不及親之鬱鬱松榆鬯嘉生耶公不及憑軾觀之青青子衿膠庠升耶公不及拭目覩之儒林循吏傳公不足以表公心俎豆馨香報公不足以酬公德我民其長爲悲公哭公思公慕公之民而已矣○輓聯哭聲一路亂江流如公性情學術經濟文章天道有知應俯念寰海蒼黎傾忱託命　政事三年耗精血謀我衣食室家田疇子弟人心不昧看此日窮鄉婦孺刺骨銜恩○靈額民不能忘 
[助賑特誌]  
　　謹啓者昨奉金陵協振公所第八批順直振銀二百兩睠彼災區飢寒交迫冬振未能竣事春振爲日正長待欵情形多多益善蒙解囊而集腋知善人之孔多較尋常救命之功奚啻倍蓰謹登報牘叩謝鴻慈[  上海六路馬仁濟善堂籌辦順直振捐滬局施則敬謹誌]  
[廣東官報]  
　　十一月二十九日缷饒平縣夢奇禀到缷事回○三十日委署高要縣張向辰石城縣顧永楙禀見禀辭赴任缷海陽縣裴禀到缷事回○十二月初一日補用鹽巡檢李拱宸禀到京來○初二日委署黃岡廳李榮富禀見禀辭赴任瓊山縣鄧炳春署龍川縣劉永椿新選鶴山縣梁肇榮俱禀謝委缷遂溪縣蘇昕禀知隨楊道赴瓊差委禀見禀辭大挑知縣鄧景臨禀知委帮辦後瀝厘厰 
[浙省官報]  
　　十一月二十九日龍泉縣胡禀知藩司飭知赴任臨海縣吳鴻賓禀知藩司飭知赴任禀見叩謝禀辭赴任候補縣葉昭敦江蘇人由京引　見來省禀到○三十日舒大章禀見禀辭回嘉興厘局○十二月初一日趙昌榮禀奉委冬防總巡差禀見叩謝鍾守鑅禀見銷洋貨局差歐景芬禀知厘捐局委海門厘局差叩謝王　禀奉臬司委紹屬查牙帖差 
[蘇省官報]  
　　十二月初二日候選員外郎朱上洲接管帶撫標新中飛划水師營務直州陳錫純禀知調委海運津局差○初三日寳鎭山銷吳淞沙釣船捐局差卽辭赴寗見制憲蘇州府知事姚定信禀知奉飭過班歸府照磨長洲縣主簿陳金俟補縣丞後以知縣用從九文煒補主簿後以縣丞用均謝十五年分海運案内保奬○初四日黃章雲銷發審局差調辦瀏河厘局差卽辭府經汪爾艙由鎭江專丁來省蒙保補知縣後以同知儘先補用又霍鎔炳蒙保補知縣後以直隸州用均謝十五年分海運案内保舉正任太倉州吏目金爾昌交缷回省 
[江西官報]  
　　十一月二十日吉安叅將金鳳岐禀到江蘇候補直隸州蔣體梅查勘鹽務引地通判歐陽臨翼俱由金陵來江署鄱陽縣徐允升署樂平縣馮蘭森俱禀到文亷禀謝題補安義縣華文匯禀謝題補吉水縣兆祺羅毓椿張維城許寳蓮縣丞申羣英未入賀席珍俱辦新建粥厰府照陳鳳韶府經吳文煥縣丞王經珍候補縣吳寳鎔吳政修馬肇修王易楊炤俱辦南昌粥廠通判范啓恆解漕折進京典史劉國霖往長江催運從九章增森酌委優缺一次縣丞周錫章丁父憂署建昌縣丞張照榮期滿更替以候補府經金振聲署理 
[皖省官報]  
　　十二月初三日牌示簽升安慶府敎授劉立誠飭赴新任缷署宿州桂中純到並交代清楚直隸州王大慶知奉委辦洋務局差通判吳德懋知奉蒙皖南會匪案内保以直隷州用知縣方維濬知奉委赴六安提案知縣彭廷弼知委辦東門渡釐卡知縣張振鋆知奉委解甘肅餉○初四五日牌示本任東流縣虞玉輝飭回本任委辦天長厘卡通判魏永康辭 
[邗江官報]  
　　十二月初一日運憲江都轉公座掣籤魏司馬秉鉞由省公幹回龍分轉澤鈞由泰屬來許鹺尹崇興由十二圩來工部翁正郎曾榮過揚○初二日瓜洲營戴游戎華貴公幹到揚葉鹺尹祖泰銷四浦差黃鹺尉惇化奉保甲委城外保甲○初三日劉鹺尹芝齡委南京餉差○初四日龔鹺尹定泰辭赴揚州催　差○初五日秦鹺尹鴻翥委龍溝卡閔鹺尹翔藻委南鹽廳鹽色差○初六日任分轉杰解甘肅餉銀 
 
 
