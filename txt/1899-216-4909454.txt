# 1899 - 216 - 4909454

 

Page 1

 
 
[售報杜弊加蓋戳記告白] [  申報館主人啓]  
　　本館前因漢口等處貪利之徒收買上海閱過之殘報私售與人甚有塗攺年月日期及附張不符等弊閱報諸君受其欺矇告知本館因卽禀明漢領事署照會江漢關道札縣拿禁貪利之徒業已悔悟歛跡本館忠厚待人姑不深究今於七月初一日起漢口一埠本館正報另印○戳記此後如無此印卽係殘報倘再有人私販致害本館聲名立卽禀請　究不貸 
[書揚州府沈碧香太守示禁停棺不葬後]  
古者自天子以至於庶人葬有常期良以葬者藏也藏也者欲人之弗得見也人死魂升魄降其遺骸以入土爲安故雖天子之尊不以遲葬爲貴我朝以仁孝治天下停棺不葬之罪比於不孝定律維嚴爲死者計不徒爲死者計也自古禮不行而庶民三月而葬之事歇絶無聞充其弊必至屍棺暴露骸骨抛殘行人見之而傷心親族聞之而慘目是不亦可哀之甚乎近者揚州府沈碧香太守目擊所屬各州縣居民每遇喪事往經年累月停棺不葬檄飭一體一出示禁止江甘兩邑宰卽於出示日起勒限一月内將柩安葬並恐脚行土工人等勒索重資分别遠近酌定工値執筆人閱之不禁瞿然而興曰善夫太守之關心民事挽回惡俗也顧此風不始於揚州他郡縣亦皆有之每見城鄉士庶遇有喪事大都寄棺田畔任其敗壞若罔聞知其心何以安其罪卽何可逭今者上海楊樹浦一帶歸入各國公共租界經黎副捕頭查知境内停棺多至四百餘具禀請英美租界公廨讞員翁笠漁直刺傳諭遷徙此外更可想而知而尤以浙省爲甚秀水某明經嘗爲子言一入嘉興境内兩岸停棺盈千累萬其間固不乏無主之棺而有主者亦所在多有歴年旣久日炙雨淋霜欺雪壓每有露屍見骨者其尤甚者或停厝至三五年後非惟不爲安葬且起棺而付之一炬檢焦骨贮灰甕中仍置田畔半埋半露久而久之甕亦破壞并焚餘之骨抛棄零落而不加收拾貪鄙小民或取其甕以藏物而將骨棄之嗚呼卽此種種殘忍稍知理義者皆不欲聞而死者之子孫竟絶不一爲動念是眞梟獍之不若矣夫古人掩骼理　卽途遇屍骸暴露猶且惻然憫之而乃以父母遺骨委之荒烟蔓草間使狐狸食之蠅蚋姑嘬之漠然無所動於中此豈尚有人心哉推原其故一由於厚葬之說謂喪禮爲送死之大典必竭其財力以爲之富豪之家修築墓道務極壯觀喪輿在前儀仗顯赫增華踵事不厭周詳雖所費不貲而於家貲固無損也乃貧者尤而效之亦欲以此爲增色自知力有不逮而又慮草率從事爲戚黨所訾議勢不得不將棺暫厝野上以冀他日獲利再謀窀穸之安繼而故我依然事難如願則又以火葬爲省事之舉相習成風毫不爲怪而厚葬反足爲害矣一則惑於風水之說謂富貴功名皆由吉地所致牛眠雉伏古有明徴故雖大家世族亦有以求地未獲而停棺不葬者年復一年因循苟且一旦家計中落遂至無人顧問而華屋作山邱者有之野田飫狐兔者有之此風水之誤人也且江浙接壞之處桑田最多一畝之田往往舉家賴以餬口故地價極昂設知購爲葬地索値尤巨必多方勒掯滿其慾壑而後已而且載運石灰則所過之處巧取豪奪無所不至必家家饜足然後可以自給其求此等惡習牢不可破并有移柩至塚路本不遠而中間或有數分之地非喪家所有則地主又出而攔阻竟有無可商酌而迂道繞行至數里外者以致人皆視葬事爲畏途忍使屍棺久經風露不能及早瘞埋此非爲民父母者所當深惡痛嫉者乎今沈太守旣申停棺之禁而江甘兩大令復痛除脚行土工勒索之弊釐定章程俾易遵守倘得地方紳士將厚葬風水之說反覆開導破厥疾愚而於塚地各種弊端傳諭地保隨時儆戒犯則懲之如此則民旣心無所惑事無所阻皆將奉行惟謹而不敢有違矣泚筆及此謹爲沈太守進一解尤願凡爲地方官者一省覽焉 
[諭旨恭錄]  
　　六月二十五日奉旨光祿寺少卿員缺著范廣衡補授廕生連元著以旗員用湖廣道監察御史員缺著宋承庠補授截取内閣中書龍學泰歐瑞麟俱照例用補授直𨽻通州知州榮恒著准其補授開復在任卽選知府前廣東新會縣知縣潘泰謙著准其開復原官升階銜翎照例用欽此同日軍機大臣面奉諭旨本日引見之知府梁丹銘著於七月初八日知縣曹景郕著於初九日預備召見欽此同日奉旨巡視東城事務著徐道焜去欽此 
[弭兵停議]  
　　南洋新加坡實得力太唔士西報云刻接英京來電悉各國使臣羣聚荷京會議俄人所創弭兵之事現已停議至究竟因何忽停以及他日尚須續議與否電音簡略未得其詳也 
[聖躬康健]  
　　天津采訪人珥筆恭紀曰邇來皇上龍體漸安六月十九日飭傳醫員門定鰲楊際和姚寳生入内請脈所開脈案大略謂三焦火盛左眼内白珠有紅絲中氣鬱悶脾弱腎虚遺精四肢無力飲食减少藥方則爲雲茯苓三錢焦棗仁二錢乾地黃三錢甘菊花一錢五分竹茹二錢黃實三錢杭白芍二錢淮山藥三錢霜桑葉二錢硃麥冬三錢金石斛三錢炙甘草一錢引用鮮荷葉一角扁豆衣二錢 
[海圻已至]  
　　天津采訪友人云北洋前向英國定製海天海圻兩鐵甲兵船月前海天先已駛抵大沽兹者海圻亦於某日鼓浪至烟臺旋由葉桐侯軍門祖珪會同北洋大臣所委潘子靜柯松坡李文石三觀察前往騐收大約日内卽須駛至津門歸入艦隊也 
[高密西書]  
　　德文報云德國守備毛味氏業已將高密亂匪肅淸此次匪亂德人頗鄭重視之因匪人拒敵時頗有紀律匪首以槍戳毛味氏毛味氏連放三槍擊中匪首之腹匪首以手扭毛味氏不釋後由漢爾特帛蘭氏再放一槍仍不釋手迨德兵以槍上小刀刺入頸際殱焉毛味氏爲德國名將極有英名然以受槍埀斃之人尚能舍命相搏可見華人體質甚厚若能加以訓練實爲有用之材也目下高密縣主出有告示大略謂德國工程師在東省工作係遵照兩國約章朝廷業已允准嗣後如再滋擾定必重懲云云聞德人因此事索償銀二千四百兩先由地方官付以五百金其餘訂期續付 
[整頓釐金疏]  
　　二品銜光祿寺卿臣袁昶跪秦爲遵旨預議敬籌整頓釐金辦法六條以維國計並稽核歴年比較大數恭摺仰祈聖鑒事四月二十八日内閣奉上諭近日朝廷整頓庶務於籌餉一事尤在所當 
 
 

Page 2

 
 
急各省關稅釐金鹽課取之於民者歲有常經但使各督撫認眞整頓裁汰陋規剔除中飽事事涓滴歸公何患餉源不濟無如封疆大吏瞻徇情面不能立袪因循積習以致委員司道人等窟穴其間種種侵欺難以枚舉若不認眞革除日復一日何所底止著大學士軍機大臣六部九卿詳加查核各攄所見用備採　等因欽此欽遵會議臣㐲思常關稅積弊已久且半爲新關稅所奪鹽課釐屢經加價不能减價敵私以致私販充斥鹽綱滯銷其弊細如牛毛且各省情形互異其利病非一端芞能盡謹祗就釐金一事略抒管見爲皇太后皇上敬陳之伏查釐金本非國家歲入之欵軍興時不得已而用之咸豐三四年署漕督雷以諴防堵淮揚創爲此法以贍軍後疆臣胡林翼曾國潘遂推廣其法於湘鄂贛皖等省酌劑户部稅則取之甚輕立法較密稽查不啻牛毛繭絲設卡多在綰轂水口當時養勇平賊之根基全恃此以爲餉源鈎稽牙帖行儈入手平準百貨之輕重物產之貴賤而抽收其盈息嚴於巨商略於小販故多取而民不擾名曰牙釐其初奏明賊平卽止蓋會胡諸臣深知治國之體以培養民氣爲本仰維我朝列聖相承深仁厚澤無論有大軍徭役從不肯加賦病民故康熙以來三藩軍務平後國用不足河工復興不得已　開捐例以爲取資於編氓不若取資於富户咸豐後停河工事軍務不得已而徴牙釐以爲取財於疲農易致怨讟繁興不若　財於良賈藉可裨補軍實其意一也第法行之太久則百貨昂貴物重銀輕商力疲困民生凋敝以致海内騷然蓋藏虚耗蓋釐金之法明病商暗病民南宋陳遘括諸路經總制之以養兵卽是此術非國家藏富於民之道大易損上益下之義故曾國藩胡林翼奏請事平卽蠲除此秕政乃老成謀國之忠言也伏查我朝國初賦稅部庫所入歲不足三千萬其時物力尚儉無論已卽乾隆極盛時地丁額賦關稅鹽課取民有常經國用有定　部庫歲入祗三千六百餘萬出亦三千六百萬此據乾隆十年部臣請定會計疏大約歲出之欵軍餉二千四五百萬爲大宗此外内務府經費宗祿官俸武職養廉河工經費歲有定數其時矑湛恩汪濊特旨普免天下錢漕至五次同有災荒隨時蠲振史不絶書而乾隆四十六年部庫存銀乃至七千餘萬謹據御製重華宮賜宴詩及四十六年大學士阿桂疏則以列祖列宗恭儉撙節休養生息之所貽故得封樁大庫銀幣充牣太倉天庾粟紅山積至此也伏查光緒七年户部會計册是年常　　收各直省地丁耗羡漕折漕項雜賦常關稅鹽課地租生息凡此九欵計收銀四千二百四十八萬六千二十八兩有奇皆列朝部庫歲入常例　　經制之欵也其七年分所收釐金一千八百五十八萬四百四十四兩有奇有補收上年尾數在内非截然一年實收之數又洋稅一千四百九十九萬二百七十六兩又光緒十三年以後新增洋藥併徴稅釐一欵歲六百餘萬則皆列朝部庫所昔無而今有之欵非常例經制應人之欵也故知今日民力之竭杼柚之空度支歲出數增於前物價騰貴迥非其舊購買外洋艦械各省防營養勇皆取財積錙銖用財等泥沙生計蕭然四民重困北五省併計歲收釐金尚少不抵冮蘇松滬一局其最重最困莫如江浙鄂粤閩贛爲甚故東南各省物力積疲較同治及光緒初年盈虚消息迥不相同此謀國者不可不知也洪維我皇太后皇上恩週蔀屋澤浹寰區發帑振荒憫農蠲賦歲不絶書與黎元休息爲足國之根本隆恩光被薄海欽仰恭繹煌煌諭旨總期朝廷不加取於民而國用藉資挹注以維大局而濟時艱等因欽此聖明愷念民依不得已而通籌國計之苦衷昭然揭日月而行凡在臣工民庶宜如何仰副聖訓矢綜核以紓籌效輸將以敵愾惟是立法貴乎因時濟時存乎通變近來議者迫於各國加釐去釐之議謂洋貨滯銷由於内地釐金阻力甚大圖暢銷洋貨非去釐金阻力不可夫釐金固非仁政然履地稽徴自我爲政可以隨時取益防損濟各省籌餉之窮若議加洋稅縱攺値百抽五爲値百抽十商請强鄰助我彼必索償他益事多牽擊流弊太多且新關洋稅司利權積重西員薪水經費前已加至通年准支三百萬苟多抽十之稅又將籍口議加恐成尾大不掉之勢故釐金雖病民之政孰若利權外持之爲 
害尤甚兩害取輕不得已惟有籌整頓釐金之一法謹條其便宜如左所有條目明日接錄 
[星使啓行]  
　　姑蘇友人惠函云欽差大臣剛子良中堂本定期本月初三日起節旣而連得京電促令迅速回京爰將一應事宜倩撫益德中丞代爲經理初一日午後中丞設筵撫署恭讌中堂簉座者爲織造憲海尚衣藩憲聶方伯至臬憲陸廉訪則以政躬弗豫不克追陪中丞預召菊部妙伶登臺演劇笙簫競奏殽核紛陳直至月上花梢始盡歡而散初三日破曉中堂由八旗會館行轅命駕至胥門外官馬頭時中丞已會同尚衣方伯廉訪以及大小文武百官齊集馬頭恭送撫標水陸各營勇亦皆拔隊出城中堂旣至接官廰中丞率同僚屬趨詣香案前行三跪九叩首禮寄請聖安隨臨歧話别迨中堂登舟中丞及尚及始分道回轅方伯廉訪以下各官則皆乘舟恭送水陸各營勇次第升砲鳴槍及憲舟過寳帶橋藩臬始辭回府尊彥太守總捕同知王司馬則送至儀亭長洲縣汪大令元和縣陳大令吳縣賴大令送至崑山始叩别傳聞中堂擬就兩江及安徽浙江四省每年籌銀六百萬兩其携帶回京者計江寍七十五萬兩江蘇四十五萬兩至淸賦一事刻已設局藩轅出示開辦矣 
[儲憲回轅]  
　　杭州訪事人云浙江糧儲道鄭芝巖觀察於三月間押運北上現已竣事附某輪船南下上月二十四日行抵申江次日卽攺乘内河輪舟回省官塲聞信後卽由仁和錢塘兩縣主飭差役雇工將下碼頭灑掃淸潔以便迎迓至二十七日辰刻憲節已抵武林各屬員俱在官廰呈遞手版觀察槪行擋駕小憇片刻卽升輿回署一面飭丁赴撫轅禀報午後排道至撫轅禀見劉中丞中丞延入花廰茗談良久旋赴司道谷署拜會 
[相節蒞申]  
　　前日欽差查辦江南事件大臣剛子良中堂由蘇垣乘官舫帶以小輪船鼓浪至滬江海關道憲曾經郛觀察上海縣王欣甫大令英界公廨讞員翁笠漁直刺法界公廨讞員朱森庭明府咸乘舟出境恭迎昨日淸晨七點鐘時憲舟行抵新閘大王廟碼頭暫泊間相節須暫駐廣肇公所行轅以便部署行裝乘招商局新裕輪船至天津入都覆命 
[星使謁客]  
　　前日午後出使法國大臣裕朗西星使自北河南路天后宮側出使行轅乘四輪轎式馬車赴寓滬各顯宦處拜會至傍晚始返 
[公廨停訊]  
　　昨日欽差大臣剛子良中堂秉節蒞滬英界公廨讞員翁笠漁直刺理須隨班迎接因特知照英國梅繙譯官及英美租界各捕房將各案停訊一天 
[飭查械鬥]  
　　本邑浦東高家行人王寳寳專以聚賭爲生時復乘機滋事上海縣王欣甫大令聞之飭拿未獲日前有甲乙兩鄉人在近處潘家廟某茶館賭錢甲輸六千餘文不肯照付由舊地保之子潘世昌勸還二千文了事乙不服訴請王寳寳出塲堅欲如數取錢遂致潘王不睦各率黨羽執械很鬥各有重傷事經保甲局董事君某調勸以兩有不合各罰出錢五十千文修理所毁潘家廟諸物受傷者各自醫治王大令聞悉之下刻已飭差往查矣 
[淸查積弊]  
　　義國總領事署繙譯鄧文道卽鄧理才前因圖保捕房押犯王明揚向王妻勒索多金案發經中西官訊斷判罰百金遞解回籍嗣經義總領事計細君查知鄧在署時經理華商交涉各案往往有並不禀知貿然以公牘往還以致無從稽考者因卽照會英界公廨講將與義商交涉各案逐一查明立予註銷以免無辜株累數年積弊一旦掃除受其害者同聲稱快 
[照會集訊]  
　　和豐紙行主陳墨卿前投法界公堂控紫來街隆泰木器店主鄭少溪虧欠洋銀九百元讞員朱森庭明府准詞飭探將鄭 
 
 

Page 3

 
 
拘押捕房候訊詎料鄭於是晚在押所雉經捕頭飭包探報縣請騐適王大令赴省未回經道憲曾觀察札委松海防同知劉乙笙司馬臨塲相騐委係自縊身死詳禀道憲核奪迨王大令回申飭差持文至法界公堂移提陳墨卿　縣訊供之下屍子鄭申如訴稱包探擅將父親押入捕頭查察不到之所以致氣憤自縊各情迭紀前報兹聞王大令以此案關涉捕房傳集兩造照會法總領事定於今日詣法界公廨會同明府及何繙譯研訊供詞若何容俟續錄 
[私刑宜辦]  
　　法界公館馬路西首車寓主王某性極暴房本月初二晚車夫某甲欠租錢一百餘文向索不付約以緩日王怒將甲吊於空屋中任意兇毆事經某包控查悉拘入捕房向捕頭告知情節捕頭以其私刑吊打大爲震怒令押候解送公堂禀請讞員朱森庭明府從嚴懲辦以儆效尤 
[駁船沈没]  
　　昨晨七點鐘後沙船户沈長茂雇一駁船將荳油二十簍駁運至某油行交納不料駛至中流卽有一小輪船鼓輪而來在船旁掠過駁船裝運過重加之雙輪激動浦中浪湧如山以致舟子挽舵不靈登時沈下所裝之油盡皆漂没後由船主雇人撈獲若干然已不能免於賠累矣 
[醫院募捐]  
　　前者旅滬德商邀同中西殷實各商創議在新閘左近設立醫院一所隨時施診不取分文在事諸君業已各出巨資同襄義舉惟是購也造屋及置備各種器皿藥餌需疑孔殷勢非廣籌捐欵不能持久現已置立捐册由德總領事克納貝君向中西各當道廣爲勸募想聞風興起慨解囊金者當必不乏其人也 
[失婢待領]  
　　昨日英界四百九十二號華捕巡至某處見女孩馮盈囡彳亍街頭嚶嚶啜泣知係迷失歸路因卽挈至會審公廨請爲安揷値日差詢問之下孩稱年十歲向在虹口某姓家供靑衣之役現因出門購物忘却歸途以至於此遂據情禀明讞員翁笠漁直刺直刺令暫交官媒留養候核 
[上海縣署瑣案]  
　　申湖小火輪船所帶之蒲鞋頭船被招商局黑皮小輪船撞沈後船主沈阿美投縣禀報縣主王欣甫大令飭差提黑皮小輪船管駕陳小安火夫周義興研訊沈供小的係浦鞋頭船主由申湖小輪船拖帶來滬上月二十六日黎明行至南市黃浦江突有招商局黑皮小輪船迎面駛來申湖小輪船急放氣懸燈黑皮小輪船不睬致將小的之船撞沈搭客水手盡行落水黑皮小輪船並不停輪施救公然飛駛而去致在船十餘人溺斃其七情急投案叩求伸雪並追賠漂失之物陳小安供寗波人在黑皮小輪船爲管駕其時拖帶夾板船一艘天黑風狂未見前船駛來致肇此禍實田無心求恩寛宥周義興供在船管火艙當時未見前船叩求恩鑒大令謂陳曰爾不鳴氣管懸燈致肇此補迨肇禍後又不停輪施救實屬可惡判責五百板釘鐐收禁周責四百板押候核辦○裕源紡紗廠管理捐票之丁藻香將捐票交鄉人閔子春私售與船户藉圖漏捐被閔行釐卡察出禀由松滬釐捐總局憲札飭上海縣提究已紀前報及提到後王大令於前晚升堂親訊丁供裕源廠赴四鄉收買子花應繳各卡捐欵前經廠主自至捐局議定自上年八月起至本年二月止半年内無論貨之多寡認定捐欵若干故各鄉裝花來廠每船由廠自給空白騐票一帋包數在鄉塡明經過蘇松兩屬各卡均可騐放去冬托閔子春在浦東買花曾給三百四十四三百四十五號騐單兩紙旋因貨價不合著伊檢還伊初稱未帶後稱遺失不料竟售與他人在閔行十矇騐被司事察出求究閔子春便知分曉大令曰爾旣專管此票乃於發票時不塡包數顯見預存矇混之意旣有兩張交閔子春未經運貨理應立時索回何致時隔半年被卡查出現奉總局憲飭令澈究爾勿含糊盤詰至再丁仍諉諸閔子春大令提閔詰問供稱家住浦東楊施橋開設麫坊去臘並未代廠中買花丁亦無付給捐票之事惟與伊爲戚串祖父昔曾向伊家借洋銀二十元伊索之甚力小的無力歸還伊遂挾嫌誣指大令謂兩人皆無實在供詞殊爲可惡大加申斥姑念苦求准交的實保人候再訊究 
[上海巡局紀事]  
　　前日二十三七鋪巡防局委員盛雨村二尹督率勇丁巡至公義碼頭見徐福盛麻油作門首有餅師高祥裕寄頓爐灶餘火未熄勢正熊熊爰將栅夫及蜷臥路旁之盛阿七一併拘局研訊以高漫不經心幾肇焚如之禍栅夫不知防範亦屬咎無可辭一併鎖禁犯事處示衆盛阿七平日在彼擺設賭攤亦著鎖禁數日期滿之後驅逐出境○前晚十六鋪巡防中局勇丁在萃豐弄林姓小烟館内查獲賭徒多名解局管押以便禀知局員文二尹提案訊究 
[南市捕房紀事]  
　　前日東洋車夫楊聚興在新馬路載客疾馳適周詳甫拉車迎面而來不及避讓以致碰毁坐客所携洋傘在途口角三十三號巡街捕見之拘解捕房捕頭以周拉車不愼本應押究姑寛斥釋○徐春裕在船户陸廷裕處爲篙工前日投捕房訴稱與同夥戴新全細故口角突被擊破頭顱請爲究辦捕頭正欲派捕拘拿戴自知理屈願給養傷費洋銀若干徐遂不欲多事聲請免究捕頭允之○彭洪寳扭袁催催至捕房訢稱袁於去年結欠貨欵洋銀一百十三元本年又被欠洋銀十九元請爲追給捕頭謂錢債之事非捕房所應理可投工程局請委員司徒貽芬司馬核辦○前日董家渡浦東船廠内西人啞而克司扭送行竊鐵板之沈周氏並童子沈龍福至捕房請究捕頭一併管押候解工程禀請訊究 
[法界捕房瑣案　　昨日法界讞員朱森庭明府因有要公故於午後四點鐘始蒞捕房發落各案旣千座卽命提陳阿根張寳生兩積竊及長江竊賊劉紀甫李書錦等至案諭將各人之髮薙成丱角各枷號若干日期滿後笞責開釋○陳阿三竊取牛角姚炳生竊取烟槍陸瑞林凌阿仁向人訛詐王阿來陳阿福串騙烟具張金山陳阿四陳渭生俱係積竊前日堂期經朱森庭明府研訊屬實昨日飭提至案各照原斷分别笞責 
[述招商局運漕事]  
　　從前招商局各輪船承運漕米每年約七十萬石左右每石收水脚銀三錢八分照此核算每年應共收水脚銀二十六萬六千兩開銷一切皆在其中所謂開銷者計米袋保險棧租駁船以及津滬各局應支薪水工値局用之類約耗水脚三分之一今歲漕米約多裝三十萬石合共一百萬石之譜水脚可收至三十八萬兩所需一切開銷仍應三分之一連日申報兩論及之數目似尚不符兹經友人函告合照登之以昭核實 
[急募紹興水災振捐啓]  
　　謹啓者敝省紹興府屬六月十二三四日暴風大雨三晝夜嵊縣發蛟水勢驟然下趨衝坍蒿壩一帶江塘五處同時决口約計多至百餘丈數百里盡成澤國餘姚會稽等縣鄉均被其災而受災之重尤以上虞縣境爲最以鄉村計不下五十餘處同人赴勘目擊災民死亡相藉骨肉流離飢寒交迫號哭之聲悽慘萬狀不忍聞睹亟籌振濟以設廠施粥爲急救計現經同人籌欵先向湖墅採辦米石禀明仁和縣尊頒給護照運往開辦並請吳賡齋唐泉元二尹帶同熟手親往督率散放一面竭力勸募並函懇上海仁濟堂等處設法籌助惟是災區甚廣秋收絶望爲日方長敬懇四方義士仁人轉勸接濟不拘多寡能多募幾斗幾升卽救災民幾餐幾日莫非一飯之恩敢乞千金之諾同人當先代災民瓣香膜拜涕泣籲訴不勝懇禱投誠之至如蒙慨助振捐請交杭州六官巷王智泉家經收製照浙杭西湖協德堂籌振同人等公啓 
 
 
] 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界晚堂瑣案]  
　　馬宦遣丁沈貴控李修記卽季冲短交地畝前晚讞員翁笠漁直刺倩襄讞委員張柄樞司馬提訊沈貴偕原中陸頌和及經手人沈梅伯投案被告臨訊未到沈貴供光緒二十一年家主馬眉叔憑陸頌和爲中由沈梅伯經手購李姓之田現圖丈見缺少向論不理故飭小的邀同沈陸來案控告求恩訊追沈梅伯供前在馬宦處司理帳目曾憑陸爲中經手購得寳山縣紳董李修記卽　冲廿五保頭圖和字圩田十二畝七分四釐六毫議定每畝價銀二千五百兩至去年轉換道契經會丈局丈見缺少地七分九釐九毫核計値銀一千九百九十七兩五錢屢向索取推延至今惟契價銀兩當時已一併付淸求恩提李訊究並著原中陸頌和妥爲料理陸供李修記之地售與馬宦確曾作中當時憑方單購買兩造訂立合同並無丈見多少等語今地基早經交淸地價亦已收楚何得忽稱缺少肇此訟端尚求明察司馬以被告未到無從質訊著陸邀李到案俟原告檢呈契據覆訊核奪○閻爾昌控已閉之慶樂茶園經理人黃瑞生擔保借欵延宕不還張司馬提訊之下閻供河南人年四十歲與黃在慶樂園相識去春二月間彼向小的處借貸洋銀二百元稱係錢雙林所借由黃作保出立借據約期去年六月内如數歸還至期向索非但不付又向小的處擔保武春山借欵洋銀二百五十元並將慶樂茶園按目曹金生朱松山等押櫃洋銀二千五百元之憑據向小的商借六百元合計三欵共一千零五十元言明如不歸還可將押櫃筆據向園中領取洋銀小的信以爲眞詎料黃居心叵測至去秋慶樂閉歇迄今分文未付錢雙林旣已避匿武春山亦以避債遠颺不得已來案禀控求恩一併究追黃供本地人前者錢雙林向閻借洋銀二百元確由小的作保惟武春山所借之二百五十元閻囑小的作保小的未允借據並未畫押至按目押櫃憑據不知何來小的並無將據抵借之事叩求明察司馬飭將黃交保先提錢雙林到案訊追餘欵再核 
[英界公廨紀事]  
　　潄石山房書局主人程金鑑偕股東徐炎森控夥尹炳志吞收帪欵請提保人晏月樵李炳春等到案訊追讞員翁笠漁直刺准詞派差將晏李二人提案押候訊核○朱金寳扭控董近順攫取銀對時表由値日差禀明直刺押候訊究董知事不妙卽倩人向朱緩頰將表交還求免究辦直刺准之飭將董從寛開釋 
[美界捕房紀事]  
　　昨日淸晨小竊何榮慶潜至蘇州河某姓駁船上竊取衣服被巡街捕所見因卽拘入捕房捕頭令押候解送公堂禀請讞員翁笠漁直刺訊究○昨晨偷兒劉阿四掩入頭壩路某姓家竊取布衣而遁旋爲包探劉阿丙查獲吊出原贓帶入捕房捕頭令押候解送公堂禀請訊辦 
[謹拜仁施]  
　　昨蒙仁濟堂恊振公所施子英大善長交到撥助餘上水災振欵規銀三千兩當塡掣收票敬代敝鄉飢黎拜登轉解此次我紹屬成災甚廣上虞最重已經寓滬邦人設法籌募雖屬杯水車薪尚可暫支一振並聞諸嵊新會數邑亦同遭此厄倘蒙大善長一視同仁平分義粟俾敝郡各縣嗷嗷哀鴻得以同沐惠澤尤深感禱[  電報局餘上乞振公所同人叩謝謹]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年六月二十四日京報全錄]  
　　宮門抄○諭旨一道錄前○燕督裕奏北運河浦口之小藥庫突然轟發請將疏防之該管官分别懲儆片○總兵龍奏爲恭報到任接印日期摺○將軍裕奏爲屇期屆滿病仍未痊懇請開缺調理摺○豫撫裕奏爲敬舉將才摺○越撫劉奏爲甄别知縣片○蜀督奎奏爲甄别道員片○六月二十四日吏部翰林院正黃旗値日吏部引見二十名都察院二名太僕寺二名正紅蒙十名廂藍滿一十六名圓明園四名○禮王等謝紀錄恩○吏部奏派騐看月官之大臣派出徐用儀敬信李端遇景灃徐承煜松溎儒林李昭煒桂年張嘉祿齊　楊福臻彭述黃均隆韓培森閆錫齡○關防衙衙奏初七日大高殿拜表慶王行禮大光明殿拜表恭王行禮○召見軍機○慶土○皇上明日辰正二刻入座聽戲○○裕祿片再北洋各項火藥向於離津城四十里外緊嘉北運河之浦口地方建立樂庫分别存儲庫房附近另有小藥庫五間收存機器局造成棉藥並軍械局北塘防營寄寄棉藥及未裝彈子之無烟藥銅　等項由機器局派委千總賈壽外委楊玉成帶領兵丁駐庫看管突於五月十七日夜間小藥庫内所存棉藥忽然轟發該弁兵等卽喚集村民赶緊撲救幸棉藥有性無質一味上冲不致横發大藥庫未被牽連報經機器局總辦道員王仁寳馳往察看小藥庫四圍墻壁未動僅將房頂揭去詳究失事之由因棉藥係外洋　水製成暫最猛烈存儲日久每致回酸近日天時過於亢旱風乾日燥以致觸動藥性自行轟發嚴訊兵役及附近居民人等實無别項情弊計庫存棉藥十萬餘磅及未裝彈子之無烟藥銅壳七百餘個均被轟毁此外各項藥庫查無損失附近村庄亦無損傷房屋人口情事已將看守兵役分别責革另行派員前往接管等情禀報前來奴才覆查此次浦口小藥庫所儲棉藥突然轟發雖據查係因天乾物燥鏹水回酸所致事出意外惟千總賈壽外委楊玉成均係專司典守之人自應格外小心照管乃事前疏於防範實屬咎有應得應請旨將該千總等一併卽行革職以示懲儆總辦機器局直𨽻候補道王仁寳向駐天津局遠隔數十里雖無監守之責而事屬統轄未能預爲籌備亦難辭咎應請旨交部議處除飭將毁壤庫房迅卽修整轟去棉藥等項赶緊照數補造以資備用外謹附片具陳伏乞聖鑒訓示謹奏奉硃批賈壽楊玉成均著卽行革職王仁寳著交部議處餘依議欽此○○記名堪勝提督山東曹州鎭總兵奴才龍殿揚跪奏爲恭報奴才接印任事日期叩謝天恩仰祈聖鑒事竊奴才於光緒二十五年三月二十一日奉上諭山東曹州鎭總兵員缺著龍殿揚補授欽此當卽其摺叩謝天恩仰蒙召見訓誨周詳寵錫優隆殊深感激旋於四月初二日跪聆聖訓卽日束裝啓程於四月二十二日行抵山東省城承准撫臣毓賢咨照赴任於五月初七日馳赴曹州初八日准前署總兵曹福勝檄委中軍遊擊孟標將曹州鎭總兵關防曁王命旗牌丈卷等項齎　前來奴才當卽恭設香案望闕叩頭祇領任事伏念奴才一介武夫毫無知識冋於同治元年在籍督帶圑練投効軍營在江浙閩皖等處防　髮匪復轉戰湖廣山東河南廣西等省涓埃未報兢惕方深查曹州界連直豫總兵職司巡防屬境盜賊繁多緝捕尤關緊要舉凡整頓營伍綏緝兵民以及戢匪籌邊責任綦重奴才自維檮昧懼弗克勝惟有勉策駑庸遇事咨呈撫臣妥商辦理以期仰答高厚鴻慈於萬一除將到任日期恭疏題報外所有奴才感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○頭品頂戴成都將軍奴才裕祥跪奏爲假期屆滿病仍未痊懇請開缺回旗調理恭摺仰祈聖鑒事竊奴才前因病勢淹纒精神委頓於二月十二日曾經奏請開缺嗣於四月初八日恭奉硃批著賞假一個月毋庸開缺欽此荷生成之逾格實感激以難名當卽上緊醫調無如久病之體氣血兼虧以前頭目昏暈驚悸惝恍以及步履不利諸症旣未輕减現在時値盛夏仍復喘𠻳不已胸膈脹逆四肢沉困神思益形昏怠文卷不能隨時批閱寮屬不能常常接見商辦一切要公情形若此必致曠悞職守再三思維奴才一身甚輕公事惟重倘有舛謬縱立加嚴讉其如國事何惟有不揣冐昧仍懇天恩俯准開缺回旗調理倘殘年逮盡得以歸正首邱如犬馬餘生未致遽塡溝壑一俟調治就痊卽當泥首宮門求賞差使力圖報郊所有奴才假滿病仍未痊懇請開缺緣由謹恭摺具奏伏乞皇太后皇上聖鑒謹奏奉硃批另有旨欽此○○兼署河東河道總督河南巡撫奴才裕長跪奏爲敬舉將才以備任使恭摺仰祈聖鑒事竊維匡時端賴英才治軍尤資傑士中興以來宿將彫零殆盡現在時艱孔亟伏讀迭次諭旨以練兵爲當務之急而尤以得人爲先務仰見宵旰焦勞旁求命切奴才受恩深重疆寄頻膺深維以人事君之義謹就現在所深知灼見者敬舉一二以備聖明採擇查有提督銜記名總兵奇車伯巴圖魯楊鴻禮江蘇銅山縣人曉暢戎機熟諳韜鈐由行伍起家先隨欽差大臣袁甲三勦賊立功保以守備儘先補用後隨提督宋慶管帶毅字中營剿辦捻回各匪在事出力積功洊保以總兵請旨簡放兩次賞加勇號嗣經奏請留豫差遣歴署南陽歸德河北等鎭篆務所至兵民和輯恩信交孚遇事謀定後動鮮有所失恂恂有儒將之風其平日治軍臨陣駕馭將弁拊循士卒均能深洽軍心甘爲用命上年派該員會同署歸德鎭總兵武朝聘剿辦渦匪擒獲首要剿撫兼施動合機宜得戴全功前經大學士榮祿咨調該員赴京差遣正値防務未竣深資得力之時咨請暫留務省俟撤防後再令赴京又查有賞穿黃馬褂記名提督借補河南荆子關恊副將果勇巴圖魯李葆珠安徽亳州入弱冠卽投効河南軍營隨同原任山東巡撫張曜剿辦捻回轉戰河南山東直隸等省度隴逾湟復相隨出關無役不從迭殲巨股積功薦保至提督年甫二十七歲卽名冠一軍戰功卓著新疆平定請咨赴部引見分發河南差委借補荆子關恊副將樸誠猛鷙勇略超群與該兵事忠義奮發嘗以職守攸覊不得効力疆塲爲恨其報國心殷溢於言表該員現年五十七歲精力未衰猶有少年英銳之氣以之折衝禦侮尚屬游刃有餘現値整軍經武之際如該二員者或蒙破格錄用或開缺發往海疆擇要差委必能有所建樹以備干城之選合無仰懇天恩飭調引見候旨摧用之處出自高厚鴻施所有敬舉將才緣由謹恭摺具陳伏乞皇太后皇上聖鑒謹奏奉硃批　鴻禮李葆珠均著送部引見欽此○○劉樹堂片再准部咨各省州縣缺出分班輪署先署正途一人次委勞績一人再將各項委用試用人員輪用一人每屆三月彚奏一次等因歴經遵循辦理在案兹查光緒二十五年春季分義烏縣知縣蔡錫侯調省遺缺輪委正途班大挑知縣　先楫署理又署昌化縣知縣劉椿祺調省遺缺輪委勞績班候補知縣鄧之鍈署理又署於潛縣知縣關鍾衡赴部引見所遺員缺輪委試用班新海防遇缺先補用知縣梁登仕署理據布政使惲祖翼詳請奏咨前來臣覆核無異除咨吏部查照外理合附片具陳伏乞○聖鑒謹奏奉硃批吏部知道欽此○○奎俊片再查通行内開道府等官無論何項勞績保歸候補班補用人員以到省之日起予限一年詳　察看認眞考核出具切實考語凡補缺應行具題者專摺具奏分别繁簡補用等因歴經遵辦在案兹查有候補道李祐試看一年期滿例應甄别據藩臬兩司造具該員履歴淸册塡注考語會詳請奏前來奴才查該員候補道李祐才識明通辦事精細堪以繁缺留省補用除咨部查照外理合附片具陳伏乞聖鑒謹奏奉硃批吏部知道欽此 
 
