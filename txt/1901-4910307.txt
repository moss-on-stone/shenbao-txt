# 1901 - 285 - 4910307

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之士旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刋圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新　大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取欽定續三通一部六月再取正三通一部蓋因現在部議定章此後鄉會試各題　取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾　核数欲購者尚其從速惠　遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都天津均電報局原豐潤票號蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都又重慶河南開封湖南長沙廣東廣州廣西桂林福建福州均　記書莊以便諸君子就近購買肅此佈陳伏維雅鑒 
[續錄華亭沈思齊大令浙鹽芻議]  
　　或曰以兩浙五十七萬七千餘兩之課而驟增數百萬民不旣病矣乎曰嘗稽之商引商人每引運鹽八百斤比至引地獲利倍蓰固有以岱收六文之價而售至三十餘文者課稅出於是公費經費出於是截長補短以每引十五兩計歲銷四十餘萬引其取之民者夥矣且連年每斤加價或二文三文今此之法斤稅不及一文蓋先爲民間增十倍之産而後國家收數倍之利所謂多取之不爲虐也或曰舊商以數百千萬之成本購引行鹽一旦舉而隳之向隅甚矣且就地起稅彼皆煎販之貧民安從得巨金乎曰有公司之法在使西所總商集貲爲公司以舊有之緝私巡船運鹽於腹地别購數千墩之商輪船運鹽於他省廉賈三之貪賈四之利固在也開辦之始鹽丁能納銀收之如法不能則以鹽代按每斤二文計納鹽七千五百斤抵板稅十兩乃今商人收鹽於灶而繳價於官商本斤止二文則無所往而不利灶稅銀鹽並納則取諸懷而有餘夫蝮蛇螫手忍於一割况懸兩衡於此如彼則俱贏如此則俱絀何憚而不改作哉或曰濱海之地一望遼闊按灶而稅猶易稽察今勢趨重於板鹽而板鹽之制影射彌甚奸民乘間私造匿不請烙不能家至而戶稽之也曰夫民負海而汲朝而興作夕而蓋藏其必築舍於海塘形便之區星羅棋布屈指可數也法令十家爲一甲十甲爲一社十社公舉殷戶爲之總董仍懸門牌戶揭板數抽查不符以多寡議罰乃令十家互爲稽察有值獲者以其鹽充賞果能實力奉行而謂弊不絶課不實者吾不信也或曰信如斯言歲入之數且逾於丁漕倍於釐金將令塲員徵之衆商承之乎曰官督商辦量其地之大小設立總局分局以府廳州縣鹽運副判等官爲總辦督商收稅納鹽者以公司爲總匯納銀者以社董爲總匯商董繳銀於局則報之運司報之鹽政局員收銀彚解運庫塲員則就坐落塲分稽查板數舍數按月報之運司報之鹽政其地窵遠不能周巡者酌設稽查局以候補經塲承其乏按塲員月報以核應收之稅則商董難於隱匿按商董月報以知局收之數則局員無從侵吞仍優給各局塲薪水夫馬以資辦公舉舊時所謂緝私巡防之費移而用之蓋恢恢乎有餘矣如是而謂課稅必無隱漏民灶必無虧欠商局必無侵欺此非我所敢知也然而鹽産必曰旺鹽價必日平鹽課必數倍於前私梟冺然洋商戢跡此則可操劵而得也若因循以俟時牽補以度日將爲外人攘而握其柄家有寶藏而授筦鑰於他人可爲流涕長太息者矣 
[本館接奉電音]  
　　昨日午前河南彰德府行在飛電傳來上諭二道敬謹譯登○十一月十三日行在内閣奉上諭朕欽奉慈禧端佑康頤昭豫莊誠壽恭欽獻崇熙皇太后懿旨奕劻等奏據呈已故大學士功德在民懇恩建立專祠一摺已故大學士李鴻章服官中外四十餘年殊深安定疆宇前經疉降恩旨優予飾終已准於原籍及立功省分建立專祠以彰勞勩兹據奏請各節京師建立專祠漢大臣尚無此曠典惟該大學士功德邁常自宜逾格加恩以示優異李鴻章著准於京師建立專祠列入祀典由地方官春秋致祭以順輿情而隆報享用示篤念藎臣至意欽此同日奉上諭外務部左丞著瑞良補授右丞著顧肇熙補授左叅議著陳名侃補授右叅議著紹昌補授欽此 
[駕抵臨洺]  
　　昨日清晨友人由直隸邯鄲縣專電告知本館云本月十三日皇上恭奉皇太后慈輿行抵邯鄲縣駐蹕行宫召見直隸大名鎭總兵方國俊大順廣兵備道龎鴻書至午刻又得臨洺關專電云十四日大駕由邯鄲縣啓行申刻抵臨洺關駐蹕召見效曾張勳張士翰按邯鄲縣周時屬趙秦始皇十九年始置邯鄲郡明嘉靖二十五年築縣城本朝康熙七年乾隆十九年兩次興修地屬廣平府距府城西南五十里東至肥鄉西至河南武安南至磁州北至永年臨洺關在永年縣城西四十五里有臨洺故城古趙地隋始改今名本朝設有巡檢司今通判分駐於此過此卽沙河縣境矣 
[日報之言]  
　　日本太晤士報云中國新訂稅則内有一欵各海關稅務司欲將原訂值百抽五之貨改爲估定價值照納稅金云云殊屬窒碍難行按各種貨物市價忽昻忽貶豈能懸定格以衡之若價值極賤之時商人納稅過多必致虧折且難保今年所定之價必與明歲相符如果實心爲中國整理財政不妨將萬國通行之律逐一舉行何必爲此病商而不合公理之事乎 
[議築滇路]  
　　西字報云法人擬造一鐵路由雲南迤邐逹印度目前已有成議其最要之事當與中國政府訂立約章諒各公司必以爲然蓋此路旣由公司中人合股興修則此後十五年中管理鐵路之權應歸公司中人掌握俟其期满然後由法國政府收回然觀近來中國政府中人别有意見以爲前允法人在雲南開關租界本有限期若任法 
 
 

Page 2

 
 
人築路行車則租界期满後中國或無財力購歸法人必將租界展期有斷然者因之不願允許法人之在雲南測量者因亦諸多觀望然公司中早已籌備資本不能廢於半途以故日前逹爾克司大臣已與中國詳細商議矣 
[試開閩礦]  
　　香港循環日報云駐福州之法領事擬在閩中開採礦産屢次擘劃期於必成其貲本則由阿非利加洲馬打加司加兒移民公司總理人惟也其籌出 
[俄國年饑]  
　　英京倫敦來電云俄國四境飢饉洊臻中有十七省禾稻失收居民待哺嗷嗷殊堪憫惻俄廷刻己撥也羅卜十五兆枚爲之振濟矣 
[奏摺錄要]  
　　政務處爲奏聞請旨事據劉坤一張之洞等電奏請將鄉會試分塲去取等語臣等詳譯該督等原電恐主試者有所偏重惟分塲去取亦不免仍有偏重之弊科舉甫經改章恐難遽得全才應俟學校大興人才輩出後再行斟酌辦理目前仍宜三塲分校無庸更張至删除謄錄一節尚可試辦自應照准如蒙俞允擬請飭下禮部咨行各省一體遵照伏乞聖鑒謹奉奏旨禮部知道欽此見香港循環日報 
[擬改捐章]  
　　武昌訪事人云湖廣總督張香濤宫保疉接大部來文令舉辦房捐以濟賠欵遵卽行知善後總局會同藩司詳定章程以憑核辦連日司道公同籌酌僉謂去歲本有開辦房捐之議因念鄂省民情困苦事遂中止今若派捐太重深恐商民力有未逮不若將房捐名目改作門牌捐由保甲局查照門牌責令按月繳捐似尚輕而易舉制軍深以爲然大約不日卽當開辦矣 
[粤省榷酤]  
　　廣州訪事友人云日前粤小善後總局憲出示曰照得欽奉諭旨振興新政將來更張百度用項正多亟宜預籌經費以供要需釀酒鋪戶城鄉墟鎭所在皆有運銷外洋爲數亦自不少設甑多寡各視地方繁簡生意淡旺經本局通飭各店確查酒甑數目造册報核查酒非民間日用必需之物泰西各國均獨重其稅以其隱耗糧食徒損民財實以征爲禁之意自可叅酌仿辦現定無論酒米雜貨各鋪凡設甑釀酒者皆須領牌繳捐每甑一個每月繳銀二兩全年繳銀二十四兩閏月照加准各甑戶加諸酒價取之買客於設甑鋪戶毫無所損如有熟識酒務之殷實商人准來局認餉承辦先照所認數目繳存半年給發示諭開辦應如何因地制宜並准該商擬章呈核飭遵如設甑之鋪敢有抗違准即隨時禀官查究其隱匿漏報亦卽分别議罰决不使承辦者爲難爲此牌示諸色商人一體遵照特示 
[觀察回省]  
　　杭州訪事友人云浙江候補道許豫生觀察前經四川總督奎樂帥奏保送部引見當由浙江撫憲任筱沅中丞給咨趨赴河南行在并加札派往迎鑾觀察旣在汴中恭覲天顔卽奉旨仍回原省候補本月十二日已遄返武林趨詣撫轅禀見矣 
[較閱旗兵]  
　　杭州訪事友人云浙省駐防兵前奉諭旨改習洋操卽於所練常勝軍中挑選技藝精純者充當教習本月初十日由兩司協領稟請常留守及德栢二統制在錢塘門内大校塲調集杭乍二營旗丁演習布陣打靶諸法自辰至午始畢乃事留守與二統制擇其諸技精熟步武整齊者獎給銀元以示鼓勵 
[裁軍述聞]  
　　松江訪事人云本月初八日江南提督兼南洋兵輪船總統李壽亭軍門乘舟赴金陵與劉峴莊宫太保籌商裁汰員弁及酌改兵制事宜聞之細柳中人言軍門擬將正副兩營改作兩旗五營緑兵亦分兩旗每旗二百五十人號爲巡警軍千把各員之老弱者一律裁汰仍給廉俸贍之以示體恤至額外外委則改充巡警軍什長其餘各城邑汛口酌留汛弁裁去弓兵均令督帶地方團練及冬防勇丁不知果否遵行也 
[撥犯習藝]  
　　香港循環日報云日前廣東大憲擬撥南番兩縣墩禁之犯前往勸工所習學工藝旣而南海縣裴大令撥出六十八名番禺縣錢大令撥出三十餘名分别學製鞋底及織布等事所得工值教習得四成犯人得六成數月後藝成不須教授則犯人得六成尚餘四成妥爲存贮俟期满釋出照數給之俾得自謀生計誠恤囚之善政亦弭盜之要圖也 
[營弁誣良]  
　　廣州訪事友人云家居河南龍康里之順德縣學廪生麥鏡泉近被海珠營弁黎某誤聽人言指爲通盜貿然督勇前往鎖解回營其母區氏投控番禺縣署縣主錢大令批示曰查盧少棠家被盜時在去年九月曾據報明並未失去銀物亦未指出賊匪姓名迄今事隔年餘何以忽稱伊子串其夥童圖劫報營捉拿其中顯有情弊海珠二號扒船管帶黎弁並不詳細查明遽帶勇丁捕拿又復縱容勇丁藉端搶掠實屬瞻玩不法候即咨請廣州協督飭海珠營速將伊子送回三鄉團局保領并由營交出引拿之盧少棠提同黎管帶梁姓線人一併解縣再傳氏子到案訊明分别究辦 
[章江水淺]  
　　南昌訪事友人云邇來江西河道水源漸涸各小輪船每在吳城鎭用小划船駁運省城商旅往來均苦濡滯其由潯陽來者往往四五曰始到郵政局遞函始則間日一班今改爲一四七日開班蓋冬令水涸時爲之也 
[粤東火警]  
　　香港循環日報云本月初七日午後三點鐘時廣州城西楊巷某機器成衣店不戒於火四百延燒幸地與槳欄街十七鋪等處水龍局相距不遠一聞有警水龍絡繹而來未幾卽救滅楊巷附近洋貨疋頭店多至百數十家近日定議新章互相保衞一店有事各店合力往援以故此次甫兆焚如各店執事者卽督率諸夥奔來代移貨物所望城中各處皆仿其法而行之則人與己兩受其益矣 
[佛山火警]  
　　香港循環日報云廣州禪山某爆竹店於本月初五日雇絨線街口挑夫數名將爆竹若干箱運往某處挑夫某甲先挑二箱回館俟各夥挑集然後偕行不料所吸紙卷烟星火誤墮箱中頓時如雷轟發四處延燒踰時始救滅已焚去左右鄰六家甲乙二挑夫葬身火窟肢體焦灼見者頗爲之慘目傷心 
[鄂省官塲紀事]  
　　武昌訪事人云湖北撫轅文巡捕汪叅軍錫璜現已捐升知縣端中丞覈委辦理府河口釐局所遺撫轅文巡捕差改委史叅軍謙庖代○孫子昌别駕向辦沌口釐卡現奉憲札調辦宜昌釐局所遺沌口釐卡由王大令秉壽接任○署督標中協吳協戎元愷整頓營務頗著勤勞經張香濤宫保專摺保奉奏旨交軍機處存記本月某日協戎接奉行知卽趨詣督轅叩謝○本月初八日爲臬憲李少東廉訪誕降良辰廉訪以時局多艱預飭號房知照所屬各官毋庸來轅稱祝 
[贑省官塲紀事]  
　　南昌訪事友人云江西省垣自奉旨停止捐納實官迄今三閱月凡州縣佐雜各班紛紛禀到者不下八九百員撫憲李勉林中丞四顧躊躇無可位置欲求澄清吏治不亦戞戞乎其難之哉○江西藩憲張筱船方伯近奉恩命將賦鶯遷闔省士民感懷舊澤恭製牌匾送入薇垣 
[皖省官塲紀事]  
　　安慶訪事友人云調署安徽和州直隸州知州姚直刺錫光近已過班知府遺缺由藩憲湯筱秋方伯檄委截收直隸州知州鄭直刺淑璋署理○委署廣德直隸州知州陳直刺諤調省遺缺藩憲湯方伯委候補縣袁大令學昌署理○宣城縣學教諭某廣文調省遺缺藩憲湯方伯委試用訓導許廣文開劭前往代理○調補鳳陽縣縣丞陳二尹懷棟涇縣縣丞陸二尹鈺均奉藩憲湯方伯飭赴任○新選池 
 
 

Page 3

 
 
州府畢太守念承田一一行在吏部領憑至省本月初十日詣各憲轅禀到 
[邗郡官塲紀事]  
　　揚州訪事友人云日前兩淮運憲程雨亭都轉以淮南總局會辦戴分轉近已委署北製同知所遺會辦事宜委淮北永豐壩同知甘分轉樹勛接辦遞遺永豐壩一差委現辦江甘五岸籌銷事宜之任分轉文瀾管理遞遺五岸籌銷差委吳分轉毓鑫接辦刻已紛紛謝委到差矣○曰前兩淮運司程雨亭都轉傳見所屬候補各員見有香羅細葛雙聳鳶肩者不覺惻然憫之爰卽發出手諭一道大旨謂現屆嚴寒各員間有衣履單薄者衙期衝寒來謁本司殊覺歉然自示之後除有差各員禀白公事仍隨時接見外其餘無差者曁己派定班期均可毋庸來謁以示體恤僚屬聞之皆驩如挾纊○兩江總督劉峴莊宫太保近以時事艱難公欵竭蹶擬仿照他省定章榷取房捐烟膏捐以資挹注札飭正任江寗藩司升任江蘇巡撫恩藝棠中丞妥議章程遴員開辦揚郡委俞大令志善前來經理日前大令捧檄戾止趨謁各當道大約將次第施行矣○近日儀徵縣某大令因事開缺府尊鈺太守檄委保甲總巡凌大令前往庖代旣詳奉大憲批准卽飭知遵照想日内當料量行李前往履新矣 
[鷺岫雲痕]  
　　厦門訪事人云邇來各鄉民之赴吕宋貿易者實繁有徒日前由吕宋匯到洋銀百餘萬之多厦門各錢莊四處搜括以付祇約四五十萬枚龍銀則每百元須貼二元四五角殊足見市僧之善於龍斷居奇也○厦門創立膏牌總避各烟館須赴局領牌方准開設本月初六日忽一律閉門聨名具禀道轅求免不知道憲能允從否也○厦門各小菓進出口向無釐金近因餉需奇絀每百斤抽釐八分歸商人葉慶昌承辦已於本月初一日設局開收矣○本月初五夜一點鐘時北門外黄某家突來盜匪三十餘人明火執仗毁門而入適鄰右某千戎尚未安睡聞警出門開槍轟擊連傷盜黨三四人餘盜見勢不佳紛紛逃逸黄姓雖受虚驚未失一物皆千戎之力也○本月某日外清保某紙作因烘紙失火烈燄上騰四鄰聞警齊來竭力援救僅焚去小屋三間○商民往吕宋須先赴保商局領照局中每名例征經費洋銀一元日前道憲延觀察奉督憲面諭往南洋新加坡等處商民亦照此辦法每名抽洋銀一元以濟餉需刻下觀察已與英領事商定章程矣 
[鄮山樵唱]  
　　寗波訪事人云現屆隆冬官憲恐有奸宄溷跡因嚴諭烟館客寓城門栅欄每夜以二砲爲度過此不准任意出入并嚴飭各叚保甲絡繹梭巡故近日柝聲鑼聲終宵不絶加以寍防等營分投巡緝居民遂得以安枕無憂也○寍郡不雨已四旬之久田疇龜坼雜糧固難下種卽蔬菜亦不能滋長發榮井泉乾涸無餘民間日用皆以舟載自城西未識蒼蒼者何日能渥沛甘霖以舒民困民○時值隆冬鳩形鵠面之人沿路號寒慘不忍覩轉瞬年關何以卒歲所望好善者解囊散給使若輩不至流爲盜賊亦地方之福也 
[鳩水濤聲]  
　　蕪湖訪事友人云前者蕪湖縣境有甲乙二匪刨棺棄屍由鄉人拘送保甲局禀請局員王小塢大令訊懲大令不忍遽繩以法略予杖責站籠一日從寛釋回○五華山開辦煤礦工役互爭致某甲因傷殞命報經繁昌縣陳大令訊知事由董事陳某唆使因卽據實詳請上憲核奪旋行大約陳恐難逃嚴譴矣 
[五茸小志]  
　　松江訪事人云婁縣屈吉士大令以時屇冬令各處鄉村市鎮私梟游勇藏若必多爰製六言韻示四出張貼俾若輩見之知所警懼其文曰光蛋擄人勒贖近來匪瞻日張罪犯徒流軍譴懲辦定按王綱甚有結黨持械撞門入室肆强形與强盜無異首從處决照章地棍藉端訛詐逞强結隊飛揚拿解即予究處除暴卽以安良亟宜痛改舊惡各安生業如常倘敢仍萌故態拿獲概置桁楊○城内佛字橋東某小茶肆主某甲因地勢過狹叧租對門羊棚弄破屋一間爲儲積礱糠之所某日見礱糠中見有綢料及灰鼠女半臂知爲竊盜所藏携之而返入夜三鼓後忽有一莽男子欵門而入堅索前物甲不應莽男子乃悻悻而去不意風聲傳播爲失主某縫工所聞何甲詢問并邀至礱糠問察勘至則莽男子仍酣睡礱糠中甲遂拘住由縫工告知婁署捕役拘押候懲 
[上海官塲紀事]  
　　昨日直隸候補道順直振捐委員陸純伯觀察因有要公命駕至上海縣署拜會縣主汪瑤庭大令茗談良久而出○江蘇試用知縣歡壽卿明府昨由蘇垣來滬假寓大方客棧午後命駕至縣署投刺拜會大令飭丁擋駕○前出使德國大臣吕鏡宇星使之瀛眷由烟臺來滬約今明可到昨日大令飭差預備恭迎○松江府知府余石蓀太守定於本月十六日蒞滬迎迓新撫恩大中丞大令聞之預飭家丁伺候 
[挾纊騰驩]  
　　蘇松太兵備道袁海觀觀察捐貲製成布棉襖布坎肩數十套定於昨日給發本轅執事各夫役爲禦寒之具各夫役皆歡騰挾纊叩謝憲恩 
[履河道]  
　　前者虹口二十三保圖董土學源投上海縣署禀控已革十三圖地保韓俊卿將下海廟左近河道私行塡築盜賣與人縣主汪瑶庭大令准之前日午後四點鐘時偕會丈局員馮大令前往勘視以便訊懲 
[製局裁軍]  
　　本邑江南機器製造局砲隊營親兵現奉兩江督憲兼南洋通商大臣劉峴莊宫太保札飭逐加裁汰以節餉需總辦毛實君觀察遵將左右兩哨裁去獨留中哨五十名命熟習洋操之朱游戎悉心訓練前日遊戎接奉札文業已到差治事矣 
[大風覆舟]  
　　昨日天氣陰寒飛廉肆虐浦中波浪高湧如山有一民船满載紙貨正在揚帆而過被風捲至浦東雖幸人口未傷然紙貨已漂流殆盡矣 
[上海縣署瑣案]  
　　本邑西南鄉梅家弄巡防局委員文二尹函致縣署内開上月十五夜巡至華涇鎭拘獲賭徒劉連生劉小弟等四人旋由董事保釋及赴市口巡察竟有多人抛磚擲石傷及巡勇輿夫請提訊辦縣主汪瑤庭大令准卽飭差將兩劉拘獲前晩升堂訊究劉連生供小的夙患足疾不良於行上月十五夜至鎭上某烟館吸烟局憲正在捉賭致被悮拘後經董事保釋小的即回家聞擲石者係吳某等人叩求恩鑒劉小弟供是夜小的與連生桂生秋榮三人爲葉子戯被局憲拘獲押至圖董家交董保釋迨局憲去後聞吳某等人向之擲石非干小的之事大令惡連生刁賴飭掌頰四十下小弟姑從寛免均交差收管聽候查明提吳訊辦○李增貴控許愛卿押田不贖等情汪大令准詞提訊李供許於光緒五年將田單一紙向故父抵洋銀六十四元按月二分計利至今本利無著催贖不理叩求訊追單據呈電許供小的與李父本不相識前托鄭玉林介紹將田單抵洋銀二十元今李忽索六十四元實係揑繕僞據叩求明察大令察得紙色晦黯問許曰鄭玉林何在供己故大令曰此據已舊顯非僞繕爾恃中人物故意欲逞刁胡賴乎隨飭將抵本洋銀六十四元措還利則免繳 
[法租界捕房紀事]  
　　昨日爲耶蘇誕降之期總巡捕頭克賴美循章停辦公事所有應訊各案禀知讞員杜枝園大令停訊一期○前晩積竊金生身藏火油一大瓶將至某處縱火經包探拘獲送入捕房捕頭令押候解送公堂禀請究辦○前日偷兒某甲竊得洋棉紗一包沿途求售經包探緝獲連贓送入捕房捕頭令押候解送公堂禀請訊辦 
[美租界捕房紀事]  
　　昨日小竊張阿二混入虹口某姓家行竊泰西磅秤一具携之而出適爲包探劉阿炳所見連贓帶入捕房捕頭令押候轉解公堂禀請讞員張柄樞司馬訊辦○前晩某某二甬婦在漢璧禮路互相毆擊旋復扭至捕房呶呶聲訴捕頭詰知釁起細微一併斥出不予准理 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　城内豆腐店主顧錦生分設一攤於南市小九華附近同業張少棠亦設攤於此爭攬主顧被顧將器具送交公所訴知董事投保甲總巡局控陳總巡朱森庭明府研訊之餘飭十六鋪及二十三鋪地甲查明禀候覆訊○吳淞恒興衣莊司帳人黄振良被莊主之弟汪春林私取洋銀四十五元小銀錢七百八十七枚至虹口賭輸罄盡因于前日追尋來滬遇諸南市潮惠會館前扭控十六鋪巡防中局局員黄衡堂二尹飭黄帶回交莊主管束 
[英美租界晩堂瑣案]  
　　前者朱瞿氏控徐春林誘拐伊嫂瞿包氏一案經讞員張柄樞司馬訊明諭將瞿包氏押候其夫瞿阿榮來案具領前晩瞿阿榮投案訴稱瞿包氏逃逸時尚被携去衣飾求恩究追司馬准之將氏給瞿領回一面派差協同往吊衣飾○前者陳植記投道轅上控馮洪綬將房屋抵押銀四萬餘兩日久不還牽涉西人愛爾德兩造各延律師聲辯道憲袁海觀觀察命駕至天后宫側行轅會訊斷令馮將所欠如數清還屋租仍歸收取發交英美租界公廨暫押在案迄今仍未消理日前觀察札飭司馬比追司馬卽於某晩提馮研訊馮供此事已浼友人向陳商懇日内定可就緒司馬限於月内理明如違送縣究追 
[英租界捕房紀事]  
　　前晩偷兒王阿連在南京路竊取行人某甲所佩銀質對時表適被包探趙銀河所見拘入捕房捕頭令押候解送公堂禀請讞員張柄樞司馬訊辦○陸阿狗潛至雲南路曹錦堂家行竊銀飾烟袋等物經包探胡瑞龍拘入捕房捕頭令押候解送公堂禀請訊辦○鍾寶生至漢口路李全高家行竊衣服二件經包探劉杏卿拘入捕房捕頭令押候解送公堂禀請訊究 
[維揚官報]  
　　十月二十八日泰壩黎分轉到揚二十九日新選餘西塲韓鹺尹遵章考試三十日彭刺史治河抵揚公幹十一月初一日王鹺尹恩溥辭赴西臨局李鹺尹恩藻辭赴臨浦局初二日署餘西塲李鹺尹棨禀知赴任初三日蕭鹺尹毓之委三汊河卡初四日張鹺尹煥委海道橋卡李鹺尹彭庚辭解南京餉起程 
[江西官報]  
　　候補府朱錦上高萬載公幹回候補縣蔡瑩往長江一帶催運嚴樹聲委充讞局額審申羣英玉山公幹回指分從九許愷吕霖谷經邦俱禀到投文指分知府吳增翰奉批先行到省通判周昌齡投文彭承先監收呈詞陳正笏新淦勘堤回張政慶監修永和門弔橋汪鴻解輕齎銀往江海關周思成委充讞局額審指分從九九錢内榮范迪光俱投文前河南道御史華煇往北京代高安縣王萬育缷事回前福建邵武縣王金城由江蘇籍來省金盛秋往餘干監修圩堤吳政修謝咨赴京縣丞龍汝翔往新昌辦保甲劉恆清解北洋經費銀往金陵高　康捐升知縣指分縣丞葉茂森何垣程嘉華殷修瀛俱投文涂儒　由瀏陽籍來省代義寗州陳燕昌期满遺缺酌委大挑知縣張元義署理又署新建典史馬守中期满遺缺以調補斯缺熊杰到任所遺德化典史缺以孫錫昶代理又署安福縣丞張正基留任又逾半年以方炳署理吉安府照涂襄治病故以柏長青署理 
[上海北市絲業會館籌賑公所施子英經收各處水災賑捐十月初一至十五日第一百零八次清單]  
　　初一日南沙張穗生善童病愈完願洋廿元梁文基求病速愈十元梁泰泉求病速愈五元錫山筱邨二元○初二日石　李宏謨由龐公館來龍洋一元張正昌銅洋九元○寳應朱勵志募冥福移賑華眞君功德移賑各洋二元書院移賑一元六角多兒掛兒五角共四戶合洋六元○初三日祝頤氏洋三元甯庠署祝慈湖冷隱　宅平安二元○初四日袁詠生先生經募餘韻軒謝洋十六元羅菊屏鍾承林謝張氏王竹生南安氏楊廷佑宋徵卿鏡源堂王薛茹氏董雲屏昌後堂十一戶各十元吳碧筠軒吳桐蔭軒養和堂喻吳炳榮周蓮西軒陳松記何貽記袁和夫鄭吉梅藏拙軒裘張水心羅警菴十二戶各五元宋湯氏三元立生莊董榮棠羅吳氏三戶各二元無名氏二戶各二元又一元共三十一戶合洋二百元○初五日福康瑞元銅洋五元○初六日浙嵊鄭友梅爲孫睟週承諸君賜儀移助棉衣代爲祈福洋十元五角老甡元絲莊周仕沅子懋得懋功懋昭求平安龍洋十元無錫王源來孫景記王晴記斅拙生姑隱名四戶各英洋十元有心無力子爲父求病愈五元蘇城元裕易隱名氏五元高郵丁玉軒募陳一峰代父祈修冥福四元又映珠堂右　求平安　洋二元○初七日新聞報館協賑所經募第十五批英洋一百六九元龍洋七元小洋十角銅洋三元○初八日象山紳士王欽齋經募無名氏十戶各洋一元又啞洋一元又銅洋一元李茂林募隱名氏十戶各一元鄭眞山募不留名十戶各一元○初九日潁川曹氏洋三十元不留名二元二戶由洙涇寄來○十一日吳淞顧隱名氏完十月分願洋一元○南匯學訓導王海珊廣文代募無名氏洋二元傅粟純鄧相如倪朗香徐式卿馬恆德唐祥魁李翼天宋晴初施子秋張補三金亷初顧向葵王奎泉趙映香嚴星候嚴六軒張伯兮鄔琴齋金利生顧逢左葉夢岩廿一戶各一元共廿二戶合洋廿三元○十二日禮記規元一千兩洙涇奚仲歐洋十五元城内保甲巡防中局房將垃圾堆内有人拾取鈔票五元爭閙來局撥充善舉洋五元愼大銅大洋一元銅小洋十九角○十三日淮郡退省居士洋三十元○十四日吕繩祖爲女銀如病求平安龍洋廿元杭州恊德堂四批銅大洋四十一元銅小洋一百零四角○十五日無名氏洋一元小洋十一角半 
[上海六馬路仁濟善堂籌公所施子英經收各處水災振捐十月初一至三十日第八十六次清單]  
　　初一日庽乍求痊子孫全裕王裕記三戶各洋十元○初三日趙維城爲祖母韓太恭人遺命助賑洋十元○初四日懷杜氏英洋四十一元龍洋十六元八角銅洋二元二角吕菓易洋五十元吳湧江求病愈洋廿元悔過氏懷申氏慰親堂吳承銘四戶各十元朱楊氏五元勉力子二元五角鈕西平二元恆孚銀樓桶捐沈金章各一元蔣錫奎一角○初五日焚疏病愈人洋十元志記求冥福六元集友一元○初八日張胡氏太太洋五十元○初十日山東同順永號求裝貨船保平安洋二十元竹隱書屋英龍洋各十元隱名氏完愿保身平安五元○十二日上海無力子爲生母念載周期懺資移賑求冥福洋二十元廊下沛國寅求病愈洋十九元古歙鄭元均還宿愿保平安洋十二元○十三日孫承德堂規銀三百六十兩八錢六分六厘孫式金洋三元○十五日無名氏洋一百三十元○十六日張二和洋二元隱名氏銅洋二元○十七日王裕記洋廿元無名氏洋十元○十九日語溪事足氏洋十元○廿一日求妻懷孕平安人洋十元○廿三日顧勉夫洋二百元隱名氏求無災難合家平安小洋十角銅洋一元顧文伯求子合家平安倪隱名爲次子咳嗆祈愈各一元○廿四日陸炳華爲長子道富求去邪歸正洋十元蕪湖陳桂森求合家平安五元定海唐連琛二元無名氏一元○廿六日李國蘅觀察經募洋五十元孤竹山人十二元黄義墉求二寳女兒病愈五元○廿八日王子羹病愈愿洋五元○十月份共收元三百六十兩零八錢六分六釐又洋八百五十二元扯七四零半申元六百三十兩零九錢零六厘龍洋廿六元申元十八兩八錢五分小洋廿四角申一兩六錢三分四釐以上共收元一千零十二兩二錢五分六厘銅洋五元二角連前共收元十二萬五千六百七十七兩二錢九分三釐除解各處振欵外净存元四千零八十兩零七錢二分六厘銅洋一百九十五元八角又存各物水晶圖章二方鼻烟壺五隻珊瑚頂珠一座湘　屏四幅九成宫法帖一部勸學篇一千部歴代充系歌四百部幼科醫書一百九十四部 
[上海虹口元濟善堂十月分經收各善士送堂捐清單]  
　　陳堯卿洋十元洗新好五元梁紫雲四元繆鍾倫二元唐釋滋一元唐門梁氏唐秀華唐惠春唐金餘四戶共洋四元共收施醫藥捐洋二十六元○補過子二十元郭謙修六九月分洋六元無名氏銅洋一元朱何氏大錢一千二百文共收一文愿洋二十六元大錢一千二百文銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴浙江巡撫臣任道鎔跪奏爲查明光緒二十六年分耗羡銀兩收支動存各數繕單恭摺仰祈聖鑒事竊照耗羡一項每年應將收支動存各數查明有無虧挪於次年奏銷地丁鈛糧時開具清單繕摺奏聞歴經遵辦在案兹屆光緒二十六年地丁錢糧奏銷截數之期據署布政使誠勳將該年耗羡銀兩收支動存各數開造四柱清册詳請奏咨前來臣覆加查核各項銀數均屬相符除清册送部外理合恭摺具奏並繕簡明清單敬呈御覽伏乞皇太后皇上聖鑒謹奏奉硃批戶部知道單併發欽此 
臣魁斌臣宗室崑岡臣徐郙臣徐會豐跪奏爲請旨事准兵部文稱兵部額設差官遞送馬上緊要文報三年期满考列一等者帶領引見或以營守備用或以衞守備用恭候欽定等語今期满差官潘秉傑一員擬請附入此次帶領騐放移送前來臣等詳加查騐潘秉傑一員並非人材輭弱之員謹將該員履歴繕寫清單恭呈御覽或以營守備用或以衞守備用伏候欽定爲此謹奏請旨奉硃批圈出著以營守備用欽此 
吏部尚書臣宗室敬信等謹奏爲請補選缺知縣事吏科抄出山東巡撫袁世凱疏稱高密縣知縣葛之覃改教開缺查有卽用知縣王寳瑜樸誠謹飭精細詳明以之題補高密縣知縣等因光緒二十六年七月初五日奉旨該部議奏欽此欽遵鈔出到部查定例知縣如遇改教撤回降補廻避所遺選缺係進士卽用與候補分班酌補輪用進士卽用卽將進士卽用班前與進士卽用正班合爲一班由該督撫酌量請補即積進士卽用正班之缺等語又臣部奏定章程内開所有升遷選補應歸臣部分别題奏者自中外失和以來雖經督飭司員照常入值而時當宵旰憂勞軍書旁午其應行題補各員歴時旣多懸缺卽已不少計將來和議一定各衙門即當照常辦事若猶拘於成例必待廻鑾以後始行題補誠恐職任久虚擬請將例應題補各官一律改題爲奏於光緒二十六年十一月初七日奉硃批依議欽此欽遵在案今山東高密縣知縣葛之覃又卽墨縣知縣周永前經該撫奏叅以教職用均於光緒二十五年九月初七日奉旨遺缺應以奉旨後第五日坐十二日行文山東省照限三十日减半計算應以九月二十六日接到部文之日作爲開缺日期俱係月選之缺先經扣留外補均歸二十五年九月分截缺係屬同月應行簽掣先後序補兹據該撫聲稱高密縣知縣製得第一缺查該省改教等項遺缺和縣一項上次用至候補正班止今此一缺輪應進士卽用班先與進士卽用正班酌補到班據該撫請以進士卽用正班知縣王寳瑜補授臣等查王寳瑜河南舉人中式光緒壬辰科三甲三十四名進士引見奉旨以知縣即用欽此籖掣山東光緒十八年六月二十四日到省丁祖父承重憂服满起復於光緒二十五年十一月二十四日回省核與補授之例相符相應奏明請旨准將山東進士卽用正班知縣王寶瑜補授高密縣知縣銜缺相當毋庸送部引見謹將臣等遵旨議奏緣由繕摺具奏伏乞皇太后皇上聖鑒再此摺例應具題遵照奏定章程改題爲奏合併聲明謹奏奉硃批依議欽此 
吏部謹奏爲奏聞事查光緒二十六年十二月臣部奏請欽派大臣騐看等因於十二月十四日奉旨著派敬信崇禮曾廣漢特圖愼景豐梁仲衡李端遇秦綬章國秀鄭思贊忠廉宜烈徐士佳誠壽陳璧閻錫齡欽此欽遵在案臣等當將光緒二十六年六月分月官及分發人員傳齊於二十七年正月二十八日經欽派大臣在臣部公所騐看隨將該員等移送内閣於二月初五日經欽派王大臣騐放業於初六日覆奏在案嗣因二月分各項官缺未經擬選分發一途未據有人呈請二月分並無應行騐看人員曾經奏明在案兹於三月十三日接據軍機處電稱臣部具奏變通選章開選一摺奉旨著軍機處會同行在六部妥議具奏欽此所有三月月選事宜應暫緩辦等因臣等查三月旣未開選自係無員騐看而呈請分發人員本月分又屬無多自應一併暫緩騐看統俟臣部前奏開選章程奉旨後再行欽遵辦理所有臣等查明三月分並未開選無員騐看分發人員無多暫緩騐看緣由謹恭摺具奏伏乞皇太后皇上聖鑒謹奏奉硃批知道了欽此 
兵部尚書臣裕德等跪奏爲遵照新章開單奏補司員員缺恭摺仰祈聖鑒事竊查前經吏部奏准各部院司員應由各該衙門擬補均經吏部覆合例一體按班奏補統俟廻鑾後補行帶領引見以符定制等因查臣部現出有满洲選缺郎中一缺業經臣部揀選應補之員咨查吏部兹據核覆合例理合遵照新章先行奏補俟廻鑾後補行帶領引見謹將應補之員開列清單具奏恭候欽定至擬補之員應請以奉硃筆圈出之日作爲該員補缺日期臣部知照吏部遵奉施行再管理臣部事務大學士榮祿左侍部貽榖葛寳華均在行在是以未經列銜合併聲明伏乞皇太后皇上聖鑒謹奏請旨奉硃筆圈出兵部武選司满洲選缺郎中員缺著桂芳補授欽此 
奕劻等片再臣衙門俄文繙譯官戶部候補員外郎薩蔭圖於光緒二十六年四月三年期满經臣衙門奏保作爲本部郎中無論满蒙遇缺卽補俟得缺後作爲歴俸期满於光緒二十六年四月初四日奉硃批依議欽此當經咨行吏部在案旋經該部奏駁以該員外郎保案按照履歴册内聲叙檢查並無光緒二十三年五月二十二日奏保作爲員外郎分部遇缺即補案據行令查明覆奏再行核辦等因知照前來查該員前在同文館充俄文副教習經臣衙門於光緒二十二年五月二十一日具奉同文館學生三年例奬案内由候選主事奏保作爲員外郎分部遇缺卽補經吏部簽分戶部行走查該員當差有年歴過兩屆京察均經戶部造册咨送吏部不得謂無案據至履歴册内所叙二十三年五月二十二日與原保日期不符之處現據該員呈稱係屬筆誤自應奏明請旨仍照原保給奬飭下吏部欽遵註册理合附片具陳伏乞聖鑒謹奏奉硃批依議欽此 
經筵日講起居注官大學士翰林院掌院學士管理咸安宫蒙古三圥事務都統宗室崑岡謹奏爲教習年满酌擬暫行變通請旨騐放恭摺仰祈聖鑒事竊查咸安宫蒙古學教習三年期满教有成效咨行吏部核符卽行帶領引見請以理藩院筆帖式補用未得缺以前令其在理藩院學習行走歴經辦理在案臣查現在年满教習清瑞在學内行走勤愼教導有方三年内諸生中式帖寫筆帖式二員蒙古筆帖式二嗣繙譯官二員謄錄官一員所有應行議叙之處當經行查吏部旋准覆稱核與定例相符正值上年京帥兵起未及帶領引見兹查吏部新章所有月選分發等宫均由欽派王大臣騐放今年满教習清瑞係帶領引見後分部學習人員似與月選分發人員無異可否援照吏部新章擬卽歸現在派出之王大臣先行騐放一俟廻鑾後卽行照例辦理引見以符定制所有暫行變通辦理緣由謹恭摺具奏伏乞皇太后皇上聖鑒訓示謹奏奉硃批依議欽此 
鄧華熙片再署婺川縣知縣聶定中因病請假遺缺查有安南縣知縣楊宗瀛歴練老成辦事勤愼堪以調署據藩司邵積誠臬司曹鴻勛會詳前來除檄飭遵照外謹會同雲貴總督臣魏光燾合詞附片具奏伏乞聖鑒謹奏奉硃批吏部知道欽此 
 
