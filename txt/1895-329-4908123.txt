# 1895 - 329 - 4908123

 

Page 1

 
 
[景岳全書出售] [  圖書集成局啓]  
　　是書爲有明張介賓先生所撰首傳忠錄次脉神章次診家要語次傷寒典次雜症謨由是而婦人規小兒則痘疹詮外科鉁本草正新方古方又别輯婦人小兒痘疹外科方都計六十四卷國朝曾收入四庫全書蓋以先生爲勝國一代名臣遠紹長沙並駿東錢旣窮源而竟委復由委以　　用能至精至微不偏不倚豈他人所能望其項背步其後塵哉所惜木板漫漶模糊讀者不能了澈本局因代書肆友人覔得原刻善本印以　　字潔白帋張裝釘無訛校讎盡善刻已告成分裝二十四本裹以錦函每部碼洋三圓分存湖南廣東上海愼記書莊及三馬路申昌書室 
欲樹醫林之幟者尚其購置一編乎此佈 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑銷售已完兹以問價者多　爲印釘照向例每部六十册實價洋四元售處仍從其朔諸君子有欲爲柔日之讀者請及早惠臨選購遲則又　篋笥易空矣此佈 
[論軍營訓練兵勇宜用一律槍砲]  
　　時至今日中國之槍砲可謂無美不臻矣卽中國之訓練兵勇亦可謂無法不備矣然而未能高視闊步我武惟揚使環瀛各國咸知我國自强之術於今爲烈者何哉則以訓練之法猶未臻於盡善也雖然訓練之事吾嘗聞之矣古者春蒐夏苗秋獮冬狩皆於農隙以講武事載之周官大司馬簡行伍閱軍實入而振旅歸而飲至實訓練也其制萬二千五百人爲軍大國三軍次國二軍小國一軍軍將皆命卿二千五百人爲師師帥皆中大夫五百人爲旅旅帥皆下大夫百人爲卒卒長皆上士二十五人爲兩兩司馬皆中士五人爲伍伍皆有長其時寓兵於農故民皆兵兵皆民非若後世之募人爲兵而藉兵衛民藉民養兵者可同年而語且其訓練亦有别嘗攷周禮大田之禮簡衆也又云聽師田以簡稽蓋安不忘危講武之儀卽寓於遊畋之内故校閱卽田獵田獵卽校閱二者不可分而且將帥皆其鄕之父兄屆期率其子弟以聽命於大司馬教以坐作步伐之法示以孝友少長之儀上下相維家喻户曉無事則誦詩讀書有事則出車授甲勝則相讓敗則相救其子弟之捍父兄也莫不一如身之使臂臂之使指而咸得其死力此皆非今日之訓練也不特此也兵者不得已而用之者也必先自立於不敗之地而後可求其必勝之方春秋以前用車戰每一車甲士三人步座七十二人行則以車爲衛居則以車爲營前後左右又有倅車倅卒以爲環護似此整暇有法當號無敵然究不若戎狄之雲合鳥散善於用徒能使此車之雍容不足當彼徒之慓疾此車戰所由廢也秦漢以後疆宇各闢控制者且踰荒徼數千里而悉置之版圖故水則樓艪艨艟陸則材官騎士伸天討而張國威而兵事遂與國是相終始兵强國强兵弱國弱兵可百年而不用不可一日而不備堂皇之陣節制之師此景祚所以興隆也徵調無常委靡不振此山河所以傾覆也然則有治兵之責者胡可不於訓練加之意乎哉顧說者曰今之利器惟槍砲是務今之戰陣亦惟槍砲是務是槍砲果能施放有準則一營皆氣壯而瞻張否則一砲之彈敵苟可遥擊至二三十里則我軍當其衝刁斗雖嚴而軍心已爲之渙散矣一槍之彈敵苟能自半里擊至二里三里則我軍無所恃旗鼓猶建而士志已與之相離矣是豈兵勇之不用命哉推原其故患在槍砲未能用一律耳試舉往事而証之邇者遼東一役盛朝爲藩服而受兵不得已調發幾遍各行省一時各省素有威望之統將無不倉卒召募尅期成軍率之北上榆關内外連營百餘里惠閫相望各擁數營十數營不等兵勇成行旣亟器械不足遍給乃遞設轉運局陸續運解致之前敵製造之局日夜工作猶不接濟南北兩軍械所數十年存儲爲之一空鎗砲並購之外洋以補其缺當局并不暇問其爲克虜伯爲阿姆斯脫郎但來自泰西便不惜捐重金以購之卒之此軍所領之鎗砲與彼軍所領之彈子苦於枘鑿之不入而有鎗砲與無鎗砲等否則鎗砲之名色各殊偶一舛錯卽大小不相侔彈子之絲毫有準苟或移易卽輕重不相若事固由於忙亂而害已伏於隱微靜言思之設非和局幸成豈不貽害匪淺矣哉西儒畢君精於鎗砲之士也自言其國制人各爲兵自二十歲入伍至五十歲始脫軍籍故其於鎗砲準則頗有心得爲言中國如以一律鎗砲訓練兵勇其利有七一兵勇通知無窒磚二彈有一定制度可互用三碼數高下易熟習四準頭速率一望了然五偶爾錯携與錯領錯發皆不誤事六機器製造到處合用無缺乏之虞七鎗尤宜一律以期互濟其急現在日本各軍概用一種快鎗日語所謂磨蠟撻者係村田氏所造本英之馬梯呢鎗短其筩而稍增捐之通國恃爲利器畢君之言如此未始非矢人惟恐不傷人之苦心也夫當此有事之秋經國遠謨惟戰與守芻蕘之言其或可采也乎余故推其意而系之以論 
[諭旨恭錄]  
　　十月初三日奉旨户部廣東司郎中著齊世名補授工部屯田司員外郎著程建動補授江蘇江甯府江防同知著恩彦補授浙江處州府水利同知著錫惠補授山東登州府同知著吉慶補授山東寗海州知州著玉興補授山東范縣知縣著王貽哲補授江西泰和縣知縣著郭曾準補授福建尤溪縣知縣著吳家俊補授安徽南陵縣知縣著孫鳴皋補授廣東始興縣知縣著胡良銓補授江西餘干縣知縣著洪錦標補授吏部筆帖式著麟佑補授鴻臚寺筆帖式著岳齡補授國子監筆帖式著玉崑補授河南道監察御史著胡景桂補授截取湖廣道監察御史陳璧大理寺左評事陳汝鈞通政使司經歴程鹿鳴太常寺博士徐嗣龍都察院都事葛維森工部司務李廷璋國子監學錄周濂徽保舉廣西候補道鄧輔綿直隸候補知縣吳文明山東候補知縣趙錫昌俱照例用開復前山西懷仁縣調補萬泉縣知縣郭肇金著准其開復原官照例用捐復前山東博山縣知縣錢鑅著准其捐復原官照例用熱河都統衙門辦事司員著恒鈺去順天府教授著德壽補授擬補内閣中書永山熱河都統衙門筆帖式富和盛京户部筆帖式福魁俱准其補授改發福建補用知府管元善著發往福建補用升補貴州獨山州知州伍恩桂著准其升補擬補福建西河關鹽大使紀有堂著照例用明保雲南候補班前先補用知府張慶勛著以知府發往江蘇儘先卽補並交軍機處存記欽此同日内奏事口傳奉懿旨派出初九初十十一等日聽戲之王大臣均賞飯吃欽此同日軍機大臣面奉諭旨本月初九初十十一日俱著推班欽此○初四日奉上諭御前大臣奏侍衛因病呈請開去差使據情代奏一摺希朗阿著准其開去御前侍衛差使欽此○初六日奉上諭御史陳其璋奏捐納到部續中進士人員分别俸次年限保送一等吏部覆奏例章窒碍難行請飭另議等語著吏部妥議具奏欽此同日奉上諭巡視東城御史文博等奏武職恃符狡展請暫革審辦等語左營河陽汛把總劉祥瑞著暫行革職交刑部審辦欽此同日奉上諭巡視東城御史文博等奏拿獲偷盜内務府磁器賊犯並買贓人犯請交刑部審辦一摺所有拿獲之賊犯孟順兒劉墨林胡明海等三名買贓人 
 
 

Page 2

 
 
犯吕得山叚二張繼堂三名均交刑部嚴行審訊在逃之怯李四王姓等犯仍著嚴拿務獲送部究辦磁庫屢被偷竊該管司員等漫無覺察著總管内務府大臣查明嚴行叅辦並著刑部將偷竊日期知照前鋒護軍統領等查明值班官兵分别叅辦欽此同日奉上諭給事中王會英奏查明花户舞弊分肥請交部審辦一摺據稱豐益倉花户劉敬三本年六月以前開放中營兵炏有矇混掩飾情弊顯係盜賣侵吞確有可據著交刑部嚴行審訊澈底根究務期水落石出以成信讞至所稱停收該倉新漕等語著倉塲侍郎查明核辦該衙門知道欽此 
[京邸客談]  
　　京師采訪友人云新任宗人府府丞吳丞憲廷芬奉旨派爲承修鐵路大臣○程從周軍門文炳所部駐紥南苑勇丁二十營刻已奉旨派往甘肅前敵於十月十五日以後陸續啓行○邇來道路傳言謂臺南未曾失守劉大將軍永福亦未内渡别有勝敵寗計人言嘖嘖幾至婦孺同聲嘻其眞痴人之說夢乎然亦足卜人心之向背矣○已革代理四川秀山知縣鄭子元前經奉　旨解往四川交鹿制軍質訊查辦鄭旣至京師卽在各城門口曁及通衢巷各會館門首張貼長單聲叙出身履歴及在川屢辦巨案洋洋至數千百言不思面縳待罪依然簧鼓惑人其眞愍不畏法者歟○九十月之交有一山西人手持玩物一具高二尺許似木非木似石非石枝幹权枒不可辨識日遊前門大街一帶人烟稠密之處揷標求售有問其值者輙云兩萬金旁觀者莫不掩口胡盧目以瘋子○崇文門外三里河靠山胡同口外某姓家婦女抱四五齡小主人出外買饅首突有一車由東駛而來騾性暴發觸婦仆地車轅從孩膝上碾過所傷甚重雖無性命之憂然亦恐成殘廢矣○九月二十八日之夜四鼓時前門外西柳樹井吏部書吏俞某家被賊竊去灰鼠袍褂四套家藏書帖數事事後俞遣家人赴中城副指揮署禀報坊主卽飭役緝拿○田雨田通叅我霖河南人九月二十五日至宣武門外棉花頭巷同鄕某主政宅拜會坐談未久陡患痰厥之症急延醫生調治針砭罔效只得扶送回家洎向晚已溘然長逝矣聞通叅眷屬咸於客歲旋豫京寓只賸一小星經理喪儀皆歸之東牀坦腹者云○此次武會試中式第十五名進士張君國鵬係直隸河間府人祖父皆以武世其家及張君中落乃改而業瓦磚匠然築登削馮之暇仍習武不輟客歲中武舉今年來京會訌旅邸中資斧不繼輙爲人葺治房屋得升斗粟以餬其口同人多鄙之迨中式日報者在門卽喜錢亦幾至不能應付云○西交民巷車廠某車夫服毒身死九月二十七日報經司官往騐見項上有勒痕一道且已移屍乃申詳城憲復於二十九日五城會騐○左營東邊汛李守戎自縊身死一案經刑部山西司研訊三次兩造供詞不合迄未畫供九月二十九日爲第三次過堂限三日内令趙叅戎長春遞親供○京師倡院凡開門應客者謂之明下處其有僻居深巷門掩批杷三五花枝遮遮掩掩者謂之暗門前門外之東草廠頭巷至十巷向係良居居處未知何時有匪人勾通惡鴇在八條胡同私設暗門一處留髠滅燭所獲頗豐左近某渾星見而艶之欲與鴇平分其利鴇不允渾星遂投控於而城坊坊主卽將娼院標封驅逐出境至七條胡同亦有暗門一家某日突有一公子穿花拂柳而來錯叩右鄰之户右鄰良家也聞而惡之大加詬詈公子悻悻而去邀集無賴數人意欲至其家報復其家爲先發制人之計控公子於南城兵馬司署并牽及某鴇某龜坊主拘公子及龜管押有與龜相識之宼某專製戲塲砌末部人皆呼爲宼師傳是日龜被逮急赴南城坊署探問署中人見而攔阻宼頗乘醉咆哮經官役禀明坊主將宼鎖於門道雙凳上及升坐堂訊問喝令掌頰二十下令取妥保釋出 
[臺灣近事]  
　　西報云日人占踞臺灣後修治鐵路昕夕不遑其軌甚窄祗合英度十八寸蓋以利於運兵也所有日兵已漸次調回本國另留文員布置　　至工兵則方從事於鐵路工程海關徵稅則仍按照中國定章云 
[恭祝萬壽]  
　　本月初十日爲慈禧皇太后萬壽聖節杭省文武各憲以及佐貳等官均於是日五鼓齊集萬壽宫行慶祝禮門外高搭綵棚懸掛各樣燈景一時鼓樂齊鳴紅燭高燒照耀如同白晝各官朝服由左便門趨入在丹墀下行三跪九叩首禮禮畢退入官廳排導回衙并傳班在宫外演戲一天不禁居民往觀以昭與民同樂之意大井巷清河坊等處各店鋪亦結綵懸燈以申祝敬 
[稅司來杭]  
　　前報紀日本公使於初四日來杭實係傳聞之誤兹悉由滬而來者乃江海關稅務司濮蘭賀畢哩到杭後卽在廣濟醫院暫駐初六日寧波稅務司花蓀豕由甬來杭先後拜會撫憲俟日使到杭以便公同酌議通商事宜至日使行轅業已布置停妥大門之外均有差役把守并由藩憲委吳二尹鼎莘駐宿於此專司彈壓而公使之來聞說總在初十邊也　　 
[武林宫]  
　　浙省製造軍火需用硝磺均賴他省接濟現在防軍局憲特委胡大令湘春赴湖南查探價值於初四日起程○羅少尹堃前奉防軍局委修城垣業已工竣禀請騐工其新修之處四面俱用石灰畫一大圈俾騐工之時易於審辨清泰門城樓稍有坍塌卽委羅少尹監修○黃太守書霖前奉藩憲委赴湖郡商辦建設繅絲繭灶現於初四日回省銷差其委赴海寗餘杭查勘繭灶之黃大令羡欽亦於初四日到省同時禀謁撫憲卽將所擬章程繕摺呈送禀請中丞查核○新選秀水訓導童如維常山教諭韓祺臨海教諭馮紹勤現已接奉部文於初五日同赴撫轅禀候考騐給憑 
[火警餘聞]  
　　月之初六日安慶太平境外午前失愼已紀報章昨晨往視火塲猶有餘烟未盡該處卽四眼井之後街正在閙巿之中然街道不闊一聞火警人如墻堵被災者不能搶救計焚鋪面七家店後居家者又四五家各店貨物皆付一炬内有某雜貨店及估衣店貨如山積均付刦灰查起火之由乃方萬興旱烟袋店該店貪圖小利將樓分租與江南人宋姓者彈賣棉花該彈匠正在工作不知爲何事出外先遺火於花中以致焰烈登時冐穿屋頂未能撲救幸經白晝諸水龍星馳電掣而來四眼井離江不遠汲水不難賴諸水龍爲之極力灌救故祝融氏始捲旆而返事後縣尊吳明府飭差保提拿火頭而宋某預先逃遁比將方萬興之某甲帶去明府升堂甲云小的並非火頭係誤拿且不知乞求施恩竟敢與縣尊挺撞明府大怒喝令重責四百板給枷一面飭差保帶往火塲示衆以儆 
[神火誌異]  
　　距漢陽數十里之遥有九直山者絶壁十仞高聳雲霄其上古柏長松森森獨秀龍拏虎跳颯颯生姿偶一攝足其嶺大有俯視塵寰之想父老相傳該山有神物憑焉每遇大旱之年如漢陽川沔等縣官長爲民請命親詣祈禱往往立沛甘霖好雨隨車有求輙應該山因之益著名焉乃邇來一屆更深夜靜輙有火光自山頂射出大小不一初或燈影幢幢繼則疎疎落落分布山頭幾不可以指數又或大如龍眼小若跳盤之珠往來倐忽否則如晨星之寥落則樹木爲之暗淡或如圍棋之密布則岩壑爲之通明光怪陸離駭人奪目誠奇觀哉迨至月落參横村鷄羣唱之際始作鏡花水月仍歸於無何有之鄕以上皆訪事人所述若是究不知主何朕兆耳姑誌之以覘後異 
[搶火示罰]  
　　漢鎭宵小之多甲於他處一遇事端若輩卽揭竽直起愍不畏法至搶財刼物之爲猶其司空見慣者矣日前寶慶碼頭失愼地叚如附近之五彩巷永寗巷等處類多藐法之徒匿藏其地當聞該叚火警無不乘間竊發蓋以時當深宵雜遝往來之中無分良莠故益易施其狠毒手叚幸當時漢上文武諸憲聞警並至臨塲彈壓仁義分司徐二尹立時拘獲火匪二名禮智分司曹二尹拘獲一名周營哨拘獲一名又某委廉拘獲一名均各解赴公廨訊有趁風搶奪情事各賜竹笋煨肉數百片然猶未足以蔽辜也翌日清晨又各賞獨桌一席飭地保押行遊街示衆使爲若輩以身試法者警聞者快之咸稱德政不置當此天乾物燥漢上櫛比鱗集有室家者尚其愼之又愼哉 
[上海官塲紀事]  
　　松滬釐捐總局督辦福和笙觀察購得西門内太平街徐子靜觀察蔡宅爲辦公之所擇吉得日將局遷移○日前浙江藩司聶仲芳方伯派委吳陳兩明府先後督解京餉入都道經滬上舟泊鐵路碼頭黃大令派令民壯前往照料至前晚兩明府附某輪船北上 
 
 

Page 3

 
 
民壯遂回縣銷差○新簡江蘇臬司吳廣涵觀察承潞由天津乘招商局海晏輪船南下於昨日午後三點鐘時抵埠本城文武各官前往恭迎如禮 
[整頓捕務]  
　　某御史奏稱江浙兩省盜風最熾捕務未免廢弛請飭嚴緊辦理等情欽奉諭旨飭該兩省督撫轉飭各地方官於緝捕事宜認眞舉辦勿稍懈怠等因欽此本省督撫抄黏諭旨轉行各屬一體遵照嚴緝前日由松江府恩太守抄發上海縣飭卽凛遵辦理 
[鶴鑰森嚴]  
　　城汛李采臣千戎出示各城門大旨謂現交冬令宵小每多竊發盜賊更宜嚴密防範城門准於二鼓關閉不得開放遇有緊要公務非有對牌不能擅開如有滋事許城卒扭解移縣究辦仰各色人等知悉如有要事出城務早回歸不可任意逗遛城外深夜呌開致多事端 
[請觀刑具]  
　　昨日午後法欽使某君偕繙譯官乘輿至上海縣署拜會黃大令欲一觀　中國刑具大令迎入花廳供以香茗清談良久隨飭差役將點錘天平架挺棍夾棍携出觀之然後握手而别 
[泣請伸寃]  
　　邑尊騐屍已詳昨報昨日屍弟馬俊川奔投上海縣泣請伸寃黃大令著卽補詞呈候察核辦理 
[浮屍已殮]  
　　浮屍可異昨曾列入報章兹悉死者非獨面有傷且二手又被以腰帶縳住迄今地保並未報縣請騐亦無屍屬出爲認領遂由某善堂將棺發給於前晚草草殯殮 
[英公廨早堂瑣案]  
　　何瑞福黃四福兩包探同解小流氓戴仁榮周海泉到案禀稱此兩人前晚在胡家宅大興里口攫取林文利之洋銀二十四元經小的等拘獲惟贓洋無著送究林文利投案供稱被流氓奪去洋二十四元此洋職員欲作川資回里今被奪去尚求究追質之戴仁榮周海泉同供不敢攫洋求恩别駕訊得戴周二人委係著名流氓奪洋可惡判令各責六百板送入改過所○包探顧阿六禀稱施松卿雇用婦人黃錢氏在家帮傭被氏私將金銀飾物質洋查悉報捕拘拿拿究施松卿投案訴稱飾物已由小的備本贖出求爲追取質本質之黃錢氏供無錫人實因家有急用現小婦人無力還洋求施恩典别駕得供判黃錢氏遞解無錫○包探孔阿才禀稱周錫寶竊取尤老五家銅錫器具經小的緝獲人贓送請訊究尤老五投案申訴前情請領失贓質之周錫寶供認行竊求恩别駕判將周錫寶笞責一百板以儆○一百五十一號華捕拘解游僧慶生到案禀稱此僧在鄕間竊取神衣七件來滬質錢小的見其形跡可疑故拘解請究慶生供在周浦某寺爲僧因廟中住持死無錢用故取袍來滬質錢並非竊取别駕訊悉情由判將贓物存捕房待領慶生管押一月○四百三十四號華捕禀稱日前有洋婦羅治乘坐汪寶六所推之包車被王增祥之車撞翻因洋婦有孕受傷後卽已逝世故將汪王送案請究别駕略詰數語判將汪王一併押候復訊○包探陳阿九禀稱積竊邵子香曾經犯案懲辦今又竊取王阿四等四家綢皮衣十餘件經小的拘獲人贓送究王阿四等四家投案領贓質之邵子香供寗波人行竊該死尚求恩寡以後决不敢再犯别駕訊得邵子香係過犯行竊判笞一百板遞解寗波贓物分别給領○陳包探又解徐天生到案禀稱此人在客棧行竊同棧祝爾攀之呢馬褂二件拘獲人贓送請訊究祝爾攀投案請領失贓徐天生供寗波人不敢行竊求原宥别駕判將徐天生笞責一百板管押一個月○流氓陳阿沛前因犯事遞解繼又在法界帮人毆死錢安心經縣尊從重懲辦乃甫經釋出又復糾同曾經遞解之張永福濳來英界適爲包探杜雲卿所見當卽拘入捕房昨晨解案陳阿沛供蘇州人並未犯事卽人命一案實被誣陷求鑒核張永福供寗波人前因友人打架被累以致遞解家無恒産不能存活復來滬上不敢爲非作歹求恩寡别駕訊得陳張均係著名流氓未便從寛判將陳阿沛笞責六百板張永福笞責五百板各押四個月分别遞解○包探竇如海禀稱邵順卿卽柴仁卿前曾犯案今又竊取楊梅青王阿海等家綢衣十件璕小的拘獲人贓送究楊梅青王阿海投案領贓質之邵順卿供無錫人父親現係天津關委員可否求恩將小的遞解天津幸甚别駕訊得邵順卿係過犯判交捕房管押四個月贓物分别給領○包探倪順泉禀稱金阿欽竊取陳沛記家水烟袋一支經小的緝獲人贓送究陳沛記投案領贓質之金阿欽供爲出店不敢行竊别駕判將金阿欽管押四天○包探杜雲卿等先後拘解在途拉客之野鷄妓女張小寶陳素卿王張氏馬雲娥王月娥王桂香王阿寶王金寶等到案請判一時羣雌粥粥翔集公堂别駕逐一研詰均稱有親屬在滬叩求釋放别駕素知公堂遞解雉妓均仍舊出外賣娼並無實在遞回原籍者因飭令押候各親屬來廨具保以便隨堂研訊 
[法公堂瑣案]  
　　裕興麫包店主楊浩然控陳順德拖欠貨欵一案迭經鄭大令研訊著各邀人理處明白禀復核奪昨禮拜四堂期鄭大令會同祁繙譯升座楊浩然偕被告陳裴然投案呈遞禀詞求請銷案並稱業經兩造各邀中証理勸出洋五百六十六元饅頭餅于兩項一并了結小的業已應允禀求銷案質之陳裴然供亦相同大令謂陳曰此後各須公平交易著各具完案切結將如何理處情形寫明呈案一面飭原告呈具領狀備查○閔永康控鴻昇祥洋廣貨店主錢香桂圖賴莊欵一案經大令訊供諭令邀人理勸明白呈候銷案嗣因夾雜瑞記火油一項著一并理明昨日堂期閔永康偕蔣瑞寶及瑞記火油棧夥唐明山各投案禀稱業已理處明白求請銷案蔣瑞寶又供閔尚有經手客帳未還大令謂旣未講明來此何幹著各具銷案切結存查○蔡炳生聚賭抽頭一案經大令判枷三個月與在塲賭博之胡子卿卽大屁股阿四各責三百板昨已滿期經蔡徐氏陸啓東求請免責大令著罰蔡洋廿五元胡洋十五元繳案充公胡卽如數繳案蔡一味狡展又遣女孩到堂求免罰大令與祁君會商著仍遵前斷罰洋廿五元胡之罰欵交還俟蔡繳齊一并開枷過堂交保○張啓漁禀稱向德記花行買定棉花一百廿七包每擔價銀十二兩言明九月爲期由榮根泉經手屆期出貨聲稱已賣東洋情願帖還銀一百十六兩出立票據由榮扦押至期圖賴求請究追質之榮根泉供與張同居當寫成票言定先付定銀廿五兩以無銀可付作爲罷論張禀稱成票寫明張啓漁三字榮稱此票被張竊去並無本錢罔思獲利張稱成粟向無定銀榮有心圖賴大令問張向德記買貨爾是否在塲榮供小的爲掮客經手此貨業已另賣恒泰花行大令謂張之定貨爾豈能擅賣榮供因無銀可付由小的出銀二百兩有德記收條爲憑大令與祁君會商謂旣向德記買貨候提到德記行主陳友山再核榮交原保原告斥退○張寶凝李榮甫投案禀稱前日晚膳後被飯司李瑞生竊去大洋一百十六元小洋數十角鈔票一張等計洋一百五十四元置買皮箱衣服在某花烟館尋歡爲包探拘獲人贓尚少五十餘元求請追究質之李瑞生供認不諱買物已用洋三十二元數角花烟間内用洋三元其餘均呈案下大令著將李瑞生押候枷號一個月期滿責放贓交失主具領○陳掌福禀稱在姚公館爲傭主人名姚公瀾雇用女傭耿王氏私竊金銀首飾携至城内寶成銀樓兌洋六十九元當卽報知捕房卽經包探拘獲人贓只有三十一元其餘已寄回家求請究追包探禀稱已往寶成銀樓查核帳簿赤金一兩六錢兌洋六十九元質之耿王氏供認不諱以後不敢再犯大令著押候追繳銀洋延于重比抱告陳掌福斥退候傳○張中海禀稱友人假寓泰安棧乘北京輪船回甬雇挑夫徐阿三徐阿玉等四人肩行李十九件及至船上缺少二件拘送捕房内有二人無于已開釋兹將徐阿三等解案請訊質之二徐同供客有三人其一先去張稱只有二客並無别人大令著押候飭探查明禀復核奪○包探禀稱城内某錢莊遣學徒浦永興在北京輪船私運小錢十三千爲夥伴看破拘獲人贓解請訊究質之浦永興供在春元莊爲學徒店主姜文廷遣小的持洋十元兌小錢十三千販運之人先將錢照付卽去小的年幼無知求恩明察大令著押候提到姜文廷再核○周觀飛禀稱耿堯山等二人同入開燈一人將烟槍竊去留耿在店解案請追質之耿堯山供向爲紅木工人因雙目失明販賣羅粟與竊贓之人認識但知其瀏河人喚小的同入開燈實 
 
 

Page 4

 
 
不知情大令著押候交人保出找到竊槍人究辦○巡丁王阿土禀稱碼頭進積蘇木爲張反生竊去十一支拘獲之下只有一支現在捕房將張解案請究質之張友生供湖南人向在金山衛當勇遣撤來滬欲至小南門蕭營找尋胡姓同鄕人適遇棧中人雇掮蘇木許給力錢三十文大令明知矢口妄供著押候笞責二百板贓交巡丁領回○包探禀稱積竊吳心亦經大老爺懲辦釋出未幾又在北京輪船竊取鞋籃當塲拘獲身畔抄出當票十九張呈請究追吳心亦供因無盤川不能回去當票上衣服均自已之衣包探又禀尚有同黨二人其一住泰豐小客棧大令著押候吊贓嚴比○戴許氏禀稱開戴順興客棧被金福元竊去水因筒一支求追質之金福元矢口不承大令謂爾等客棧須有保人方准留宿若容留匪類一并究辦金福元指竊無憑著押候交保○包探禀稱胡阿福屢次犯竊前日在途竊取婦人簪珥至押店質錢人贓並獲解案請訊質之胡阿福俯首無詞著押候荷枷一個月責一百板○包探禀稱竊犯王四寶在英界禁押兩月釋出又至法界行竊當塲拘獲身畔抄出當票四張解案請訊王四寶供本月初九日在新衙門釋出當票托差人典押衣服用度大令得供著押候查明復核 
[罰欵助賑]  
　　頃奉新安胡國杰朱雨農兩善長來函内開爲南通州石港塲和祥豐典典東袁寄湖經手丁竺湖出替信約已成今被外人譎計搶買忽爾悔議罰洋一百元謹以奉上彚解災區等云祗領之餘名欽佩謹登報章以昭激勸上海北巿絲業會館籌賑公所施善昌謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
　 
　　 
　　 
 
 

Page 9

 
 
[壽星出醜]  
　　蘇州采訪友人云閶門内黃鸝坊橋附近人某甲年逾而立傳者佚其姓氏謂爲棉花老壽星意者以吉貝作生涯者歟邇者家漸小康與慣作蜂蝶使之某乙訂莫逆交媒定前撫署茶房陳姓女爲室新郎君自鳴得意不復思向人討砒霜矣本月某日爲迎娶吉期鼓樂喧闐賓從咸集正在歡天喜地突來一中年婦手携七八齡小孩徑尺蓮船大踏步而入一聲怒吼幾若河東之獅將堂上花燭及一切鋪陳悉行擊毁旋戟指大駡曰負心郎汝以我爲死却耶猶憶牛衣對泣時老孃拔頭上銀簪付汝易數升米藉以免餓火焚腸今得温飽無憂遂把老孃付之流水耶諸親友聞之莫不瞠目咂舌老壽星更一言不發呆若木鷄有知之者謂婦係老壽星之正妻結褵已逾十載孩卽其子也不知因何反目久居母家今知其停妻娶妻故爾興師問罪也隨有效水簾洞之孫大聖者笑拍其户曰壽星老弟爾知過乎糟糠具在烏可再締紅絲遂責令除一切費用外再罰出賠罪洋銀一百圓令陳女别求良匹婦始不復有後言 
[美界捕房紀事]  
　　伯頓路第七百六十八號房屋被賊竊取衣服已登前日報章前晚包探倪順泉將偷兒陳阿林查獲扭入捕房捕頭詰間之餘知陳係積竊前已送請讞員遞解數次爰令押候解送英公堂嚴訊一面傳失主吳紀氏領贓○西華德路第一百四十五號房屋有台州帮人麕集於此糾人賭博逹旦通宵昨晨一百十八號三道華捕巡邏至此聞而喝阻衆賭徒正在興高采烈顧忌毫無捕怒將甲乙二賭徒拘送捕房押候解請英讞員訊辦○崇明人施龔氏僦居吳淞路將樓下平屋轉賃與同鄕人施根生王金榮下榻前日氏忽失鷹銀五餅疑是施土所竊因於晚間喚一百八十九號華捕至拘送捕房捕頭詰問情由施王堅指被氏所誣捕頭倩包探石金榮查明因卽一併開釋 
[楊樹浦捕房紀事]  
　　某老嫗在楊樹浦某繅絲棧工作前日傍晚工畢而回中途拾得錢票一紙事爲某姓二女郎所見向之爭奪嫗力握不釋二女郎遂大肆雌威將嫗毆擊正在難解難分之際經某號印度捕一併拘送捕房費副捕頭詰得緣由將二女郎暫行管押旋由棧中司事保釋○昨晨甲乙二流氓各邀羽當聚集虹口梅家巷某茶肆紛紛爭論聲勢洶然適一百四十二號華捕巡至此間一併拘至楊澍浦捕房費副捕頭欲押候送辦甲乙哀求至再因之從寛釋出 
 
 
 

Page 10

 
 
   
 
 

Page 11

 
 
[光緒二十一年十月初三日京報全錄]  
　　宫門抄○諭旨四道錄前○東撫李奏揀補副將摺○護陜撫張奏彚報護理兼護委署調署代理道府州縣各缺摺○尚書徐等奏遵旨勘估要工摺○粤督譚等奏報春季分委署州縣各缺摺○又奏飭各員赴任片○又奏聲明委署各缺均不入　次積缺計算緣由片豫撫劉奏叅疏防盜賊各官片○十月初三日兵部太常寺太僕寺鑲白旗值日無引尼○麟中堂等讀卷覆命○善耆色普徵額各假滿請安○遷公鍾公文熙各請假十日○漙侗請假五日○掌儀司奏初六日祭●奉先殿端王行禮○召見軍機皇上明日辰初至　御箭亭看視弓刀石畢還宫○○降二級留任又隆二級留任山東巡撫臣李秉衡跪奏爲揀員請補副將員缺以重地方恭摺具奏仰祈聖鑒事竊沂州恊副將曹正榜前因遇事因循不知振作營務亦多未妥經臣奏請開缺留省察看並聲明遺缺東省現有應補人員容另行遴員請補於光緒二十一年七月初四日奉硃批著照所請兵部知道欽此欽遵恭錄轉行並已接准部咨在案臣查沂州營副將雖係部推之缺惟沂屬民俗强悍界連淮徐素爲盜匪出没之區巡緝操防倍關緊要當此整頓營伍之際尤非勤奮素著熟悉地方情形之員不足以資控馭臣於儘先副將内逐加遴選查有花翎儘先副將陳大勝年五十二歲係湖北漢陽府沔陽州人於同治二年投効霆軍迭在江西廣東直隸山東陜西等省勦匪出力歴保以守備儘先補用並戴花翎同治九年因勦平西捻出力經前湖廣總督臣李鴻章彚　奏保奉上諭著以都司儘先補用欽此同治十一年奪取新路坡要隘並踏平祁家集逆巢案内出力經寧夏將軍臣穆圖善奏保奉上諭著免補都司以遊擊儘先補用並賞加叅將銜欽此光緒四年新疆南北兩路肅清案内出力經欽差大臣督辦新疆軍務陜甘督臣左宗棠奏保奉上諭著以叅將儘先補用並賞給二品封典欽此嗣因邊防出力經欽差大臣督辦新疆軍務臣劉錦棠奏保奉上諭著免補叅將以副將儘先補用欽此十二年隨前撫臣張曜來東旋因委帶濟字後營馬隊連年在曹濟各屬擒獲著名盜匪出力十九年二月經前撫臣福潤奏請留東補用是年二月二十九日奉硃批著照所請兵部知道欽此該員緝盜練兵奮勇著績現在管帶濟後及靖字等營駐紥曹屬疉獲著名巨匪緝捕最爲得力以之請補斯缺實堪勝任雖有名次在前之陳光祿宋國元何成忠朱廷芳王來魁劉耀遠均於此缺不甚相宜未便遷就請補例得據實聲名合無籲懇天恩俯念員缺緊要准以儘先副將陳大勝請補沂州營副將洵於地方營伍有裨如蒙俞允俟接准部覆再行給咨送部引見以符定制理合會同兗州鎭總兵臣田恩來合詞恭摺具奏伏乞皇上聖鑒勅部議覆施行謹奏奉硃批兵部議奏欽此○○頭品頂戴護理陜西巡撫布政使臣張汝梅跪奏爲彚報護理兼護委署調署代理道府州縣各缺恭摺仰祈聖鑒事竊各省州縣無論奏調委署代理每屆三月彚奏一次等因歴經遵辦在案兹查陜西省自光緒二十一年四月起至六月底止署督糧道馬相如更署按察使卸事遺缺委西安府知府文啓護理潼商道周綬調補甘肅寧夏道卸事遺缺委同州府知府賀爾昌兼護西安府知府文啓護理督糧道卸事遺缺委試用知府李希哲署理代理鳳翔縣知縣詹聯杰卸事遺缺委候補知縣張士英署理乾州直隸州知州嚴書麟丁憂卸事遺缺委邠州直隸州知州周曜東調署邠州直隸州知州卸事遺缺委長安縣知縣安守和署理署紫陽縣知縣易潤芝調省卸事遺缺委候補知縣桂興署理兼護延榆緩道光昭卸事遺缺委試用道黃澤厚署理署韓城縣知縣趙乃普丁憂卸事遺缺委同州府經歴鄒仁鑑代理旋委教習知縣侯鳴呵署理署定邊縣知縣朱宗城因病請假卸事遺缺委候補知縣屈壽昌署理武功縣知縣張琦調署大荔縣知縣卸事遺缺委截取進士知縣黃肇宏代理等情由署藩司李有芬署臬司馬相如會詳前來臣覆覈無異所有光緒二十一年夏季分護理兼理委署代理道府知州知縣各缺緣由理合恭摺具陳伏乞皇上聖鑒謹奏奉硃批吏部知道欽此○○臣徐桐臣宗室敬信謹奏爲遵旨謹敬勘估要工恭摺覆陳仰祈聖鑒事光緒二十一年八月二十五日奉上諭剛毅奏遵查菩陀峪萬年吉地工程應行修理一摺著派徐桐敬信前往敬謹勘估欽此並據禮部左侍郎剛毅鈔錄原奏知照前來臣等卽於八月二十七日請訓二十八日出京九月初一日行抵東陵卽日叩謁陵寢初二初三等日臣等率同司員帶領書算人等恭詣菩陀峪萬年吉地敬謹詳細勘估查得寶城等工情形與原奏所稱各節均屬相同若不亟時辦理誠恐日久情形愈重修理愈難自應及早興修方足以昭愼重而節糜費謹將應修各工敬謹開單恭呈御覽其東西配殿等工應俟轉年方向相宜再由原報大臣奏明辦理至原奏所開各工之外臣等敬謹詳查尚有情形緊要之處有與要工相連之處有應修補整齊之處應否一律估修臣等未敢擅使謹另繕清單恭候聖裁至本年方向相宜應修要工卽由臣等赶緊造具做法清册核實估計錢糧俟將來承修大臣修理完竣再由臣等敬謹驗收以重要工而昭核實再臣等此次勘估均係露明處所其非露明之處如續經查有情形較重之處應由承修大臣冉行奏明辦理所有臣等遵旨勘估工程敬謹分繕清單恭呈御覽伏乞皇上聖鑒訓示遵行謹奏奉旨已錄○○太子少保頭品頂戴兩廣總督臣譚鍾麟頭品頂戴廣東巡撫臣馬丕瑶跑奏爲光緒二十一年春季分廣東省委署州縣各缺遵照章程恭摺具奏仰祈聖鑒事竊照各省州縣無論奏調委署代理欽奉上諭著每屆三個月彚奏一次等因欽此由部轉行欽遵在案兹據廣東布政使覺羅成允詳稱光緒二十一年春季分有署崖州知州尚昌錡調省差委遺缺以候補知縣彭翰藩署理又署順德縣知縣朱懷新請假省親遺缺以候補知縣胡鑑署理又署英德縣知縣李汝璠調省差委遺缺以大挑儘先知縣鄧景臨署理又署茂名縣知縣徐儁聲調省差委遺缺以試用知縣蔣星熙署理又信宜縣知縣敖式槱調署吳川縣知縣所遺信宜縣知縣缺卽以吳川縣知縣　之藩調署遵照定章詳請具奏前來臣等覆查無異理合會同恭摺具陳伏乞皇上聖鑒謹奏奉硃批吏部知道欽此○○譚鍾麟等片再雷瓊道員缺昨經臣等具奏請旨以雷瓊遺缺道馮光遹補授在案現飭先赴署事以重職守部選佛岡直隸同知劉思謙於光緒十七年四月到省繳憑委署連山同知龍川三水等縣知縣部選會同縣知縣陳志喆於光緒十六年十一月到省繳憑委署四會曲江博羅等縣知縣均經前督撫臣先後附片奏明在案兹令劉思謙前赴佛岡同知本任陳志吉飭赴會同縣本任各專職守據廣東布政使覺羅成允會同按察使張人駿具詳前來除咨明吏部外臣等謹附片具陳伏祈聖鑒謹奏奉硃批吏部知道欽此○○譚鍾麟等片再准部咨疏通正途案内嗣後各省州縣缺出令將輪委班次並出缺日期每屆三月奏報等因歴經遵照辦理兹光緒二十一年春季分有署英德縣知縣李汝璠調省差委遺缺以大挑儘先知縣鄧景臨署理又信宜縣知縣敖式槱調署吳川縣知縣所遺信宜縣知縣缺卽以吳川縣知縣李之藩調署以上各缺俱係挨委簡缺例應按班輪委因地方緊耍酌委鄧景臨等署理均不入班次積缺計算據廣東布政使覺羅成允詳請其奏前來除咨吏部查照外臣等謹附片具陳伏祈聖鑒謹奏奉硃批吏部知道欽此○○劉樹堂片再據鄢陵縣知縣汪鈞禀報光緒二十一年八月初四日夜三更時分該縣署内帳房被賊爬墻進院撥門入室行竊家丁宋福驚起喊捕賊人臨時行强用洋槍將宋福拒傷搜刦銀兩錢物該縣聞喊督率勇役方庭槐等往捕賊又放槍將方庭槐蘇小猪拒傷富時拿獲夥賊韓金現一名餘賊携賊遠逸無蹤宋福傷重旋卽殞命該縣會營勘騐倉庫監獄并無損失等情當經臣批飭勒限嚴緝去後迄今多日犯仍無獲查衙署重地該匪胆敢執持火器臨時强刦得贓并拒傷人該地方文武員弁事前旣不能嚴加防範事後又未能將首從各犯上緊弋獲捕務實屬廢弛現在該縣雖已詳報丁憂惟案綢衙署被　未便梢　姑容兹據潘衆兩司轉據該管道府揭叅前來相應請旨將鄢陵縣城守營經制外委劉德智均先交部議處倘伸屆限　　　　　　恭辦理合附片具陳伏乞聖鑒訓示謹奏奉硃批著照所請該部知道欽此 
 
 

Page 12

 
 
[光緒二十一年十月初四日京報全錄]  
　　宫門抄○諭旨五道錄前○閩督邊奏查明經徵錢粮未完一分以上各員名摺○又奏請飭滬米運閩仍准免稅片○又奏籌解各項餉銀片○蘇撫趙奏江海關徵收商稅銀數摺○御史恩等奏請賞給粟米片○欽差大臣劉奏遣散湘勇次第起程及分别給餉緣由摺○署總兵張奏報出洋統巡日期摺○十月初四日刑部都察院大理寺廂紅旗值日無引見○端王謝册封郡王恩○薛允升假滿請安○山西巡撫胡聘之到京請安○陜西巡撫魏光壽到京請安○張仁黼由籍回京請安○道府鄧輔綿等謝恩○陳璧預備召見○吉恒請假十日○嵩山續假十日○召見軍機胡聘之●魏光燾陳璧皇上明日卯正二刻升太和殿傳臚○○頭品頂戴閩浙總督臣邊寶泉跪奏爲查明閩省二十年經徵錢糧未完一分以上各員職名開單具報仰祈聖鑒事竊前准部咨錢糧奏銷一面將未完一分以上各員名開具簡明清單專摺奏報等因兹據福建布政使黃毓恩督糧道陳鳴志於二十一年八月初三日將二十年經徵未完一分以上各員開送職名前來臣覆覈無異除册咨報部科外謹開單繕摺具陳伏乞皇上聖鑒謹奏奉硃批户部議奏單併發欽此○○邊寶泉片再閩省山多地少本地産糧不敷民食向賴江滬台灣接濟近來滬米運閩按年免稅二十萬石商運藉以踴躍閩糧無虞告匱前年辦理倭防江南禁未出口免照一律截停迨弛禁後仍擬照常免稅旋准兩江督臣咨覆閩米係爲商販平糶起見與順直災區專案奏明准免者不同所轄請免稅碍難照辦等因查閩省先於光緒二三年間辦理水災奏准免徵滬米稅項六七年間收成歉薄招商辦運亦經由滬給照免稅九年江省以閩省並無災歉照章徵稅據善社董事洪禹明等禀經前兩江督臣左宗棠批准閩省平糶米石每年給照免稅二十萬包十年籌辦海防援軍雲集奏懇不拘二十萬石之數十五年因蘇皖歉收停止免稅經前督臣十寶第一再咨商仍准照案每年以二十萬石爲度是歴年由閩採運滬米均免完稅寔因糧食不敷正非專爲因災平糶起見往年尚有台運一路聊資接濟今台地已割旣無米商營運而由台内渡人口日增卽向來取資台木之漳泉各屬亦因無可採辦紛紛來省告糶計惟招商赴滬採運而商人錙銖必較概令完稅勢必再行裹足現在米價日貴貧民餬口維艱江省爲財賦之區免徵二十萬石之稅於國課所損無多而於閩省億萬生靈所益甚大合無仰懇天恩俯念閩省向賴滬米接濟與别省情形不同勅下兩江督撫臣准將閩省在滬常年辦米二十萬石仍照舊章飭道給照免稅騐收以濟民食據福建善後局可道詳請奏咨前來除分咨兩江督撫臣查照外謹附片具陳伏乞聖鑒訓示謹奏奉硃批户部議奏欽此○○邊寶泉片再光緒二十一年分福建省部撥各欵京餉先後委員楊卓廉途元治唐志燮督商匯解十五萬兩均經奏報在案兹再解内務府茶稅一萬兩户部茶稅一萬兩東北防費一萬兩固本京餉二萬兩委令候補知縣宋時雍督同號商照章籌墊進京　　定於八月初十日起程據福建稅厘善後兩局司道具詳前來除分咨外謹附片具陳伏乞聖鑒謹奏奉硃批該衙門知道欽此○○江蘇巡撫臣趙舒翹跪奏爲江海關一年期滿查明徵收商稅銀兩循例恭摺具奏仰祈聖鑒事竊照江海關商稅每年應徽額銅斤脚價及盈餘共銀六萬五千九百人十兩三錢三分歴屆扣滿一年關期奏報在案先據該關道聶緝榘詳稱自光緒十九年四月初一日起扣至二十年三月底止一年屆滿該道任内徵收稅銀三萬三千四百九十八兩一錢三分二厘又海運糧河衛各船搭裝二成貨物免稅銀七千九百二十六兩人錢三分七厘並新關所徵招商局華稅項下提撥銀二萬五千兩均作抵正稅共實徵抵徵銀六萬六千四百一十四兩九錢六分九厘除照額徵足外計溢徵銀四百四十四兩六錢三分九厘伏查滬關常稅向賴河船轉運以油豆餅棉花布疋爲大宗自火輪夾板洋船暢行凡華商貨物皆圖便捷均由洋船裝運河船之利遂爲所奪以致河船日少常稅日絀無術招徠委非稽徵不力前奉部行該關招商局輪船運漕免稅銀兩自光緒十五年起不准作抵常關稅客崻痼惟海關所徵常稅今昔情形不同照額短收甚鉅全賴輪船運漕免稅一項抵額稍資挹注先經詳咨請於新關商局華稅項下每年提銀二萬五千兩抵除常稅以期正額無虧又新增北洋茶稅一項前議每年酌加額外盈餘銀一十二萬兩不作永遠定額旋因鎭江揚州平定商販仍由内河行走未能足額又經奏准儘收儘解在案今在一年關期報滿共徵新增茶稅正耗四千七百六十一兩七錢七厘實係儘收儘解並無收多報少情弊以上所徵各項稅銀除例支經費外業已照案撥濟軍餉詳請核奏等情前撫臣奎俊因該關常稅短收盈餘銀兩請於新關華稅項下撥補已准部駁責令减成賠繳卽經批飭去後未及核奏交卸臣到任後復據現任關道黃祖絡禀請仍照原詳徵數核奏前來除飭造具收支免稅各數清册詳咨外理合恭摺具陳伏乞皇上聖鑒敕部查照施行謹奏奉硃批户部議奏欽此○○恩順等片再南城清化寺街之崇善堂北城梁家園之百善堂南下窪太清觀之公善堂三處向設暖廠冬令後收養貧民俾資棲止並每日放粥一次所有經費向由官紳捐辦自光緒三年災歉後各廠所收貧民較我經費不敷疉經奏請每年冬問各賞給粟米三百石又西城教子胡同禮拜寺收養窮苦回民曾於五年奏請每年恩賞粟米三百石又東城朝陽門外南海會寺崇文門外玉清觀各粥廠及岡子上添設興善暖廠曾經奏請每年冬季三廠各賞粟米一百五十石又南城東便門外三忠祠粥廠曾於十三年奏請每年恩賞栗米一百五十石又十七年西城奏請宣武門外皮車營西悅生堂請領粟米三百石又二十年東城奏請朝楊門外清眞寺粥廠請領粟米一百五十石先後奉旨允准歴經欽遵辦理在案查各城粥廠暖廠現均奉旨舉辦所有各廠應領米石合無仰懇天恩照數發給俾得及早開廠由臣等飭令官紳核實煮放以廣皇仁理合附片陳明伏乞聖鑒訓示施行謹奏奉旨已錄○○欽差大臣兩江總督臣劉坤一跪奏爲遵旨遣撤湘勇酌定各軍起程次第並分别發給餉項恭摺由驛馳陳仰祈聖鑒事竊光緒二十一年八月二十八日欽奉電旨李占椿等營著卽陸續遣撤其應領口糧准由湘軍糧台墊欵欽此當經覈行　占椿等欽遵辦理一面飭該糧台籌備餉項並知會北洋招商局調集輪船以待李占椿等營紥埕子口劉光才等營紥樂亭縣海濵均須移來大沽唐沽候船而相距數百里之遠自裁撤駝車後運載輜重甚難必四五日方可赶到該各軍料理拔營亦須四五日合計卽十餘日惟楊金龍駐紥唐山道路較近擬派楊金龍兩營爲第一起於初十日内乘輪開行劉光才等營爲第二起於十五日以前開行李占椿等營爲第三起於十五日後二十日前開行若輪船不能周轉則展至二十日外總期月内一律撤完各軍正餉截至上船日止恩餉一律先發兩月到江南後留防之勞卽將恩餉作爲正餉接續起支由該少支應局核明辦理若遣散回籍兩月恩餉外不另發盤費以照公允而示體恤准署兩江督臣張之洞電允解七八兩月餉銀並部撥之欵足以濟事仰慰宸厪所有遣散湘勇次第起程及分别給餉各緣由理合恭摺馳陳伏乞皇上聖鑒謹奏奉硃批知道了欽此○○總兵銜署廣東北海鎭水陸總兵官印務水師補用副將伯奇巴圖魯奴才張邦福跪奏爲恭報奴才出洋統巡日期仰祈聖鑒事竊奴才恭查道光二十三年十一月初七日奉上諭嗣後水師提鎭著於每歲出洋時具奏一次俟出洋往返事畢卽將洋面如何情形據實具奏其實因公不能出洋卽着自行奏明均令咨禀該省總督以憑查核等因欽此欽遵在案伏查新設北海鎭奉行洋巡章程龍門恊水師左右兩營洋面海年分上下兩班出洋巡緝上班自正月初一日起至六月底止仍以龍門恊訓將統巡下班自七月初一日起至十二月底止改以北海鎭總兵統巡現值光緒二十一年下班期屆奴才遵於七月初一日出洋據署龍門恊副將龍殿甲將兵船呈交前來奴才卽日接帶統巡嚴督值巡官弁認眞巡緝以仰副聖主綏靖海疆之至意除將出洋統巡日期呈報兩廣總督臣查核奴才仍俟出洋事畢另將洋面情形據實奏報外所有奴才下班出洋統巡日期理合盾列恭摺具陳伏乞皇上聖鑒謹奏奉硃批知道了欽此 
 
 

Page 13

 
 
[光緒二十一年十月初五日京報全錄]  
　　宫門抄○署江督張奏特叅水師統領請旨懲儆摺○又奏請撤銷營員頂戴片○又奏請緩裁撤新募練丁片○又奏特叅提督王金榜請以副將降補片○川督鹿奏叅革知縣及佐雜各員片○兼署雲督崧奏揀員請補遊擊摺○又奏聲明保案請改奬更正片○又奏副將調赴山東起程緣由片○直督王奏請換鑄大名鎭總兵關防片○又奏飭總兵各赴調任片○十月初五日工部鴻臚寺正藍旗值日無引見○徐敝假滿請安○瀾公謝御前行走恩○奕功謝御前侍衛　恩○英俊請假十日○文治請假十日○帛公續假一個月○召見軍機皇上明日用膳辦事後還海○○署理兩江總督湖廣總督臣張之洞跪奏爲特叅水師統領捕務廢弛營勇缺額請旨懲儆仰祈聖鑒事竊臣欽奉七月十九日寄識因蘇浙交界盜風日熾飭令江蘇撫臣曁浙江撫臣會籌協緝嚴懲之法當經欽遵咨電熟商籌辦並嚴飭各州縣防勞嚴行查拿在案查緝捕固係州縣之責而大夥梟匪積年劇盜洋槍饒多快艇剿忽非藉兵勇之力攻擊圍捕不能爲功太湖水師七營係記名提督李新燕統帶兼帶撫標飛划七營曁浙西鹽捕水陸伍營共計水陸十三營是兩省交界之緝梟捕盜自係該提督專責原以厚其兵力專其事權期其綏靖地方掃除羣匪乃該提督統軍將及三年捕務　無實際近遵旨嚴飭後仍復不知振作一味敷衍竊思蘇浙界上　夥梟匪肆行無忌臣受任地方惶悚愧疚夙夜難安乃該提督坐擁多營一味養尊處優並不認真督捕歲糜鉅餉任意廢弛臣訪聞其所統水師鹽捕各營俱多缺額夫統領旣係虚伍營私賞罰安能嚴明士卒安能用命以致養癰貼患擾害閶閻若不嚴行懲儆何以肅軍律而安民生相應請旨將記名提督前浙江海門鎭總兵李新蕪卽行革職以示懲儆臣當另行遴選廉能果敢之將領接統太湖水師其撫標飛划浙西鹽捕各營自應另選統帶已咨明江蘇浙江兩撫臣辦理一面嚴飭水師各營官認眞奮勇緝捕如再無效卽當概行叅撤所有統領廢弛營私奏請懲儆緣由理合恭摺具奏伏祈皇上聖鑒謹奏奉硃批另有旨欽此○○張之洞片再已革提督沈茂勝上年冬間經署長江提督彭楚漢咨商奏調分統南字左軍四營駐紥江隂對岸靖江地方並經臣電奏請賞給頂戴以資統率聲明如軍務完竣並無勞績仍請撤銷二月初五日奉旨賞給五品頂戴欽遵飭知在案乃沈茂勝自到防以後紀律不嚴勇丁往往生事民間嘖有煩言且查知該營務丁缺額甚多當已於閏五月内裁撤飭令回籍查該員渥荷天恩棄瑕錄用賞給頂戴乃復不知感奮餉需旣多浮領軍律又不嚴明似此才守俱無可取實屬不堪造就相應請旨將沈茂勝五品頂戴撤銷並立案以後不准投効各路軍營以儆昧良而清營弊謹附片奏陳伏祈聖鑒謹奏奉硃批另有旨欽此○○張之洞片再臣前因清江浦以至邳徐一帶爲南北運道所關山東游勇甚多河南土匪漸起札飭副將唐高斗總辦桃源邳州宿遷三屬團練並選募該處團勇三營照湘軍營制發給半餉如有戰事再照勇營發給全餉以固運道曾於具奏江南防務緊要增募勇營摺内聲明在案嗣查湘軍每勇一名月支銀四兩二錢該副將唐高斗所募團勇三營若减半折　僅銀二兩一錢爲數太少不敷口食自應量從寛給改照湘軍餉數七成發給每勇一名月給銀三兩其營哨官薪費辦公所資未便過令竭蹶仍照湘軍營制如數支領不必照减以示體　據金陵防營支應報銷處司道詳請具奏前來臣覆核無異查防務現已解嚴各屬練丁口糧已飭一律裁止惟該營現駐邳宿一帶爲南來入境首途各路遣裁勇丁紛紛南下必須防營彈壓方保無虞且值當梁茂寗之時宵小濳蹤尤宜嚴密防緝現擬暫緩遣散俟秋成後再行察看情形酌量裁遣所有前募練丁不敷口食量增月餉現在從緩裁道緣由理合附片陳明伏祈聖鑒敕部查照謹奏奉硃批該衙門知道欽此○○張之洞片再記名提督王金榜經臣於本年二月内由縝州原籍奏調來江飭募金字馬步五營駐劄清江口北以防海州後路該營初到防時勇丁卽不甚安靜與街巿鋪户時有强賖强借情事嗣因防務漸崧卽於閏五月内將　五營裁撤乃所繳官馬皆係餓病疲瘦不堪收繳以後卽紛紛倒斃又短少數十匹據柏被裁勇騎去無從　回足見漫無紀律復經骸營哨長軍功湯鳳鳴控告該提督招費未經發足飭交淮揚淮道謝元福查核訊明該　督並不照章發錢係用柴米折算亦多牽混並於全軍遣散之時委員　騐發餉亦不足數據稱各勇有聞撤先散者難其中問亦有之殊難盡爲憑信查該提督餉項不清紀律亦陳　屬沾染惡習本應嚴行懲究惟查該提督當年頗有單功且成軍未久旋卽道散尚可稍從永减相應請旨將記名提督王金榜以副將降補以示薄懲理合附片具奏伏乞聖鑒謹奏奉硃批另有旨欽此○○鹿傳霖片再爲政之要首貴澄叙官方臣履任以來督同兩司隨時考核兹查有彭縣知縣　彬浮夸貪狡諱盜爲竊苛罰虐民衆情怨憤迭次控告有案應請卽行革職歸案訊辦又富順縣自流井縣丞汪家徠狡詐居心賭博無恥永寧縣赤水縣丞白鏡奎貪鄙荒謬有玷官箴西昌縣巡檢馬玉圖膽大妄爲肆無忌憚中江縣巡檢楊端出身卑賤聲名惡劣岳池縣典史莊鑫行止有虧不堪造就以上五員均請卽行革職以肅吏治如蒙俞允所有彭縣知縣富順赤水兩縣丞西昌中江兩巡檢岳池縣典史各缺川省俱有應補人員均請扣留外補理合附片具陳伏乞聖鑒訓示謹奏奉硃批另有旨欽此○○頭品頂戴雲貴總督兼署雲南巡撫奴才松蕃跪奏爲揀員請補遊擊員缺以實營伍恭摺仰祈聖鑒事竊查雲南照通鎭遊擊楊萬才與署大關同知陳書漙挾　酗酒互相禀揭經奴才一併奏叅革職光緒二十一年八月十一日遞回原片奉硃批著照所請該部知道欽此查楊萬才所遺雲南昭通鎭左營遊擊係五年邊俸題調要缺自應遴員請補奴才查有貴州郝司恊右營遊擊李呈瑞前經奴才奏請調滇差遣奉旨允准旋准部覆將該員底缺開除行令留於滇省遇缺儘先請補不入輪缺計算該員樸誠耐勞營務諳練且自調滇以來凡有差　無不措置裕如而於滇省邊倩赤頗熟悉以之補授雲南照通鎭左營遊擊員缺洵屬人地相宜與例亦符除將該員履歴咨部查考外合無仰懇天恩俯念員缺緊要准以李呈瑞補授雲南昭通鎭左營遊擊實於營伍地方兩有裨益如蒙俞允該員曾經引見未滿三年並懇敕部發給劄付令其赴任所有揀員請補遊擊員缺緣由謹會同者雲南提督臣蔡標恭摺具陳伏乞皇上聖鑒敕部核攬施行再雲南巡撫係奴才謙署毋庸會銜合併聲明謹奏奉硃批兵部議奏欽此○○崧蕃片再儘先補用叅將朱名錄原保守備部中查無案據復於保奬都司案内將錄字誤爲祥字經前任督臣王文韶咨部更正改奬嗣准兵部咨覆查係　保之案應令奏明辦理等因富經轉行去後兹據署雲貴督標中軍副將張鳳鳴詳稱遵查朱名錄原保守備旣無案可稽自應將續保各案層　改奬以昭核實其保奬都司案内將錄字誤爲祿字實係前　標時繕寫筆誤並非另有其人應請將朱名錄勦辦昭通府屬屬石四等處續保免補守備以都司儘先補用之案改爲免補千總以守備儘先補用並將祿字更正爲錄字剿辦昭通府屬蠻匪保奬以遊舉　先補用之案改爲以都司儘先補用剿辦昭通府屬土匪保奬以叅將儘先補用並賞給綽勇巴圖魯之案改爲以遊擊儘先補用仍賞給綽勇巴圖魯名號詳請具奏前來奴才覆查無異相應請旨敕部准將該員朱名錄保案名字均如所請分别改奬　止以將原案而昭核實除咨部查照及朱省錄詳細履歴前已咨送有案外謹附片具陳伏乞聖鑒訓示謹奏奉硃批兵部議　欽此○○崧蕃片再准補雲貴督標中軍副將馬柱籍隸本省例應於兼轄省分揀調曾經奴才奏請與貴州遵義協副將高德元互相調補尚未接准部履旋准山東撫臣李秉衡咨稱奏調該員前往山東差遣業經奉旨允准等因　應欽遵辦理除已給咨馬柱起程前往並咨部查照外理合附片陳明伏乞聖鑒謹奏奉硃批知道了欽此○○王文韶　　　據人名鎭總兵吳殿元禀稱大名鎭總兵銅質關防係道字一百四十號文曰鎭守直隸大名等處地方總兵官之關防道光二年六月由部頒發迄今已歴七十餘年日久鈐用字跡漸平每　鈐印摺裘等件篆文模糊小清例應聲請鑄換造具印模清册請奏咨等情　來臣覆查浦異除將印模清册咨部外理合附片具陳伏乞聖鑒敕部換鑄　　　　信守謹奏奉硃批禮部知道欽此○○王文韶片再　補通永鎭　　　　洛止定鎭總兵吳有仁應飭各赴調任以　　成除檄飭遵照外理合附片具陳伏乞聖鑒謹奏奉硃批　道了欽此 
 
 

Page 14

 
 
[光緒二十一年十月初六日京報全錄]  
　　宫門抄○諭旨四道錄前○將軍恩奏叅辦劣　片○又奏派員查勘墾礦各務片○又奏吉林官員報効軍需銀兩摺○蘇織造榮奏解乙未赶運綢綾等項摺○黔撫諸奏收到川省恊饟銀數片○大臣載等奏保留總管摺○將軍恩奏别都統請准賞假調理片○大臣悳奏騐收哲布尊丹巴呼圖克圖等報効馬匹摺○十月初六日内務府國子監廂　　　日無引　○慶王等得賞謝恩○克王巴克坦布鋑照各假滿請安○果勒敏請假十日○阿克東阿希朗阿愛隆各續假十日○召見軍機啓秀○○恩澤片冉長順所用幕友浙江人秋桐豫福建人黃曦者一則取其夙習律例一則取其稍有文詞禮貎從優原以冀收　助乃二人險詐爲心不知感激轉因該將軍疏於文義而顚倒撥弄之每遇摺奏文移或故爲艱深以滋其疑惑訟獄批札或妄引例　以遂其招摇盤踞把持牢不可破聲名惡劣物議沸騰厥後黃曦因事敗露爲長順驅逐出言狂悖幾至以怨報德而秋桐豫於是益無顯忌爲所欲爲農安夾荒一案當委員與地方官精兵之際秋桐豫總理案件果能將全案剖晰詳明以未滿四十五年不能丈量並將張呈泰擅改蒙民原議爲長順切實言之何至慘斃多命上拂天和原奏謂長順於一切案牘假手於人人得因緣爲奸者殆卽指此是其任性妄爲不以公事爲念已可概見且與道幕汪士仁互樹黨翼始合終乖自吉林道至各府廳州縣皆薦其兄弟親戚充之竟有不知律案者各屬隱忍莫敢誰何尤可惡者各處修金每遇換官一次必爲加增而汪士仁更創有交代費小租費等名目竟逾於本官之俸廉矣藉勢罔利蠹政病民莫此爲甚竊以爲此等貪横無厭之人到一方則一方爲之糜爛當此時事多艱力求整頓未便稍事徇　貽害地方相應請旨將山西候補知縣黃曦候選州同秋桐豫一併革職永不叙用花翎直隸州用江蘇候補知縣汪士仁驅逐回籍不准再到吉林游幕庶足以警劣幕而肅官常愚昧之見是否有當謹附片具奏伏乞聖鑒謹奏奉硃批另有旨欽此○○恩澤片再光緒二十一年八月二十九日准户部議覆奴才擬請開辦邊荒礦務一摺於光緒二十一年八月十二日具奏本日奉旨依議欽此欽遵咨照前來奴才查原奏内稱吉林墾荒開礦在昔爲創在今爲因應准推行以廣興利實邊之益請飭速派妥員查勘各該處可墾之荒可開之礦併其地之方隅里數及各礦之綫路砂質與夫升科納稅一切詳細情形均繪圖貼說妥議章程奏明辦理務使革除宿弊開濬利源庶於籌餉實邊兩有裨益各等因自應欽遵派員先行查勘惟地方遼闊墾礦異處必須派員分勘方昭妥連查有奏明咨送來吉之候選同知董夢蘭堪以派委查勘三姓一帶礦務補用知府陜西候補同知李芹堪以派委查勘琿春寧古塔礦務調吉差委知府用山西候補直隸州丁憂和順縣知縣曹廷杰現經派委照料游歴俄土堪以兼派查勘寗姓琿墾務除覈飭遵照俟各該員禀覆到日再行核議奏辦外理合附片先行陳明伏乞聖鑒謹奏奉硃批知道了欽此○○奴才恩澤跪奏爲　林官員報効銀兩以濟餉需恭摺仰祈聖鑒事竊於上年冬閭奉天軍務吃緊本省兵隊調赴前敵地方空虚經奴才添紳西丹三千分紥各城所需鹽糧口分指由七厘貨捐洋土　捐項下開支又奏添太衝三營彼時兵事方起道路戒嚴商販不通厘捐實有不濟甚慮餉軍譁潰籌思至再因由奴才將歴年節儉俸廉倡捐銀一萬兩交存司庫備支兵餉並諄勸文武各官一體各憑天良量力輸將共濟時艱當據吉林副都統寧古塔副都統富毓丹阿勒楚　副都統富和三姓副都統富魁各願捐助銀二千兩署理琿春副都統恩神捐銀一千兩伯都訥副都統柏英捐銀西百兩並所屬旗民各官各量力報捐銀二萬七千一百二十兩均經解交司庫兌收後因和議粗成軍事稍鬆如將所練西丹除三姓酌留二百餘名外其餘截至本年閏五月底止業已一律裁撤所有動支厘捐等銀數目另行奏報核銷惟此項官捐銀兩除忝造本省槍砲軍火等需外其餘均請歸於西丹口糧案内奏報核銷伏恩奴才世受國恩未報涓埃捐此歴年所積俸餘斷不敢仰邀奬叙惟副都統富爾丹等以下文武各官可否敕部核給奬叙之處出自聖裁謹綰具清單恭呈御鑒除咨報户部查核外所有奴才勸勉所屬官員報効捐輸以助餉需緣由理合恭摺具奏伏乞皇上聖鑒謹奏奉硃批户部議奏單併發欽此○○奴才榮科跪奏爲奉辦本年年未運務照章先辦一半非爲赶運現已告成委員解京交納恭摺奏聞仰祈聖鑒事竊奴才奉内務府户部奏派光緒二十一年乙未大運赶連縀綢綾縐綫絲等項當經奴才咨請江蘇撫臣飭催藩司關道將例撥工需銀兩迅速照章先籌一半辦解赶運旋准陸續撥解前來隨卽採購絲絨加工練染督飭匠役擇要敬謹織辦現已遵照内庫奏派單内先赶運花綾二百四十匹花春綢一百匹花素紡絲七百六十四杭綢一百匹春羅七十匹湖緵二百匹彩綢一百三十匹小手帕五百個衣綫七百斤絃綫二百斤白絲七百斤又辦外庫赶運片金大縀等項一千四百匹分别裝箱封固遴委庫使福洵督同承差於八月十五日起程護解進京仍援前案由海道附輪北上以期迅速除呈明内務府户部查照外所有辦解乙未赶運綢綾等項緣由理合恭摺具奏伏乞皇上聖鑒謹奏奉硃批該衙門知道欽此○○嵩崑片再光緒二十一年閏五月分收到各省解黔軍饟銀數業經奴才奏報在案兹查六月分收到四川省鹽稅協饟抵捐等銀二萬八千兩恊饟銀一萬兩共收銀五萬兩據布政使唐樹森申報前來除咨部查照外謹附片具陳伏乞聖鑒謹奏奉硃批户部知道欽此○○奴才載信榮頤祥霖跪奏爲保留總管恭摺奏聞仰祈聖鑒事竊查各陵總管五年期滿例應咨部引見惟陵寢重地總管有督率官兵巡守之責每屆五年期滿察其平日當差勤愼管轄嚴明者歴經奏請留任荷蒙恩准在案兹據昌陵總管梅盛呈稱前因光緒十七年正月十一日五年期滿於光緒十六年十月間　經奏請留任自光緒十七年正月十一日起連閏扣至光緒二十一年十一月十一日又屆五年期滿應行前期三個月咨報部旗等情前來奴才等查總管梅盛自蒞任以來於陵寢一切差務均能奮勉矢愼矢勤約束兵丁亦屬嚴明謹援案奏請仰懇天恩俯准將總管梅盛再留任五年以資熟手如蒙俞允俟命下之日由奴才等照例咨行兵部註册理合恭摺奏聞伏乞皇上聖鑒訓示遵行謹奏請旨奉硃批著照所請兵部知道欽此○○恩澤片再據新調琿春副都統頭品頂戴乾清門頭等侍衛世襲　騎尉鈕楞額咨稱竊副都統於七月十一日接准兵部次開閏五月二十六日奉旨琿春副都統員缺著鈕楞額調補欽此欽遵富卽恭摺叩謝天恩籲懇陛見在案嗣於二十一日由黑龍江起程途次准護理黑龍江將軍增祺咨開奏撤齊字營練軍帮統是否回京供職一片奉上諭鈕楞額着來京陛見欽此等因遵照至伯都訥因沿途雨水連綿致受潮濕觸動前在軍營所受舊傷舉發力疾勉行於二十六日抵至吉林加以外感風寒傷病交劇遂卽延醫調治現雖稍愈尚未平復殊難就道轉輾思維惟有請代奏懇恩賞假一個月俾在吉林赶緊調理以俟痊愈卽當趨赴闕廷跪聆聖訓斷不敢藉詞勾留自外生成等因咨請代奏前來理合據情附片具陳伏乞聖鑒謹奏奉硃批知道了欽此○○奴才悳銘跪奏爲哲布尊丹巴呼圖克圖等報効戰馬均已騐收恭摺具奏仰祈聖鑒事竊奴才前因哲布尊丹巴呼圖克圖等報効馬匹因臕分過瘦未經接收曾經奏報在案兹於八月間據哲布尊丹巴呼圖克圖等卽將前項報効單馬一千二百匹解交前來當經派委大馬羣值年主事承泰太僕寺值年主簿斌英等前往什巴爾泰會同各羣總管騐收旋據該員等覆稱遵飭查看哲布尊丹巴呼圖克圖等解到馬一千二百匹均已照數騐收訖卽飭商都兩翼太僕寺各羣分領妥爲牧放除咨行庫倫辦事大臣查照外所有哲布尊丹巴呼圖克圖解到報効馬匹照數騐收緣由理合恭摺具奏伏乞皇上聖鑒再副都統吉陞阿現在患病請假未經列銜合併聲明謹奏奉硃批知道了欽此 
 
