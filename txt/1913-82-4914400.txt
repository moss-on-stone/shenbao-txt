# 1913 - 82 - 4914400

 

Page 1

 
 
   
 
 

Page 2

 
 
時評 
[時局談（十四）（無名）]  
　　所謂中國之不負責任者非特政府人民亦如是人民除租稅兵役外固無應負特别責任之責然旣挺身以起以助政府之不足則當始終以之不能半途兒難而止也 
　　大借欵初起時人民曾挺身以爭矣電函分馳抵亡不認而乃發起國民捐今則何如乎大借款條件未減而國民捐無人過問中國之財政仍徬徨於借欵未得之交昔之挺身者今何閉口乎 
　　俄蒙交涉之初起時人民曾亦挺身以爭矣征蒙征庫氣吞漠北非取消協約不可今又何如乎俄庫之約非但不取消今又一訂再訂矣庫未曾征而蒙巳内犯中國之邊界且日籌防蒙之策昔之挺身者今又何縮手乎此皆國民無責任心之故也有責任心者其發之也不易其銷滅之也亦難一預其事死生以之 
命令 
　　三月十日臨時大總統命令任命姚煜爲山東鹽運使此令 
　　領參謀總長事黎元洪呈請任命吳醒漢爲湖北都督府參謀長吳德振爲湖北都督府參謀應照准此令 
　　領參謀總長事黎元洪呈請任命聶慶恭爲湖南陸軍第一師參謀長照准此令 
　　陸軍總長叚祺瑞呈請任命志元爲科長應照准此令 
　　兼署敎育總長劉冠雄呈請任命路孝植爲司長秦錫銘齊宗穎爲僉事應照准此令 
　　兼署敎育總長劉冠雄呈請任命張鼎荃伍崇學楊乃康張渲胡豫袁銘新林錫光曾載李爲視學員應照准此令王隆長授以勳四位此令 
　　任命沈其昌署直隷高等審判廳長匡一爲直隷高等檢察廳檢察長此令 
　　任命袁青選爲奉天高等檢察廳檢察長此令 
司法總長許世英呈請任命王卓惕署直隷高等審判分廳監督推事王錫鑾署直隷高等檢察分廳監督檢察官應照准此令 
　　國務總理内務總長趙秉鈞呈稱據甘肅都督兼署民政長趙惟熙呈請任命李于鍇爲甘肅省城警察廳長應照准此令 
　　國務總理内務總長趙秉鈞呈稱據安徽都督兼署民政長柏文蔚呈請任命李維源爲亳縣知事應照准此令 
　　陸軍總長段祺瑞呈核覆察哈以文敬補協領請予准補等語應照准此令 
　　東土默特普順寺額爾德呢默爾根呼圖克圖宣導共和維持秩序厥功甚偉兹復來京謁見備抒悃忱深堪嘉尚應卽賞坐黄車其達喇嘛阿木爾濟爾噶勒應奬給札薩克喇嘛以昭激勸此令 
專電 
[北京電]  
　　現六國團外承攤小借欵之關係者不下數十餘人最著者爲華比銀行司拉米耶推比人司伯林押臨城礦務工師馬某英人弗郎屈法人蒲夏又有戴瑪德與法男爵勾堆及瑞記聯合之一派勾卽革命前與載澤訂貸九千萬者巴黎電現巳病死近又有甲必丹旭克新自歐來運動彼等皆甚喜大借欵不成以我等只求利息不須監督爲言政府大抵都與有零星關係至所傳巳得某巨宗借欵者皆不確現外人皆以臨時政府不肯負大借欵責任臨時期内中國必不肯開議英德派甚不滿意日本人則多爲慶幸謂中國可免於監督 
[北京電]  
　　清皇族定諡隆裕爲孝定景皇后並進四妃皆爲皇貴太妃但瑾妃管保育宫中事歸清醇王主持 
[北京電]  
　　財政部賦稅司員以排斥司長宋壽徵同盟罷工現尚未了 
[北京電]  
　　有陳乙白者呈國務院謂光復皖省及金陵時經手買日商軍械尚欠七萬元請籌還 
[蕪湖電]  
　　九龍山匪首邢蕩湖等五人今晨槍斃 
[南京電]  
　　江蘇銀行前運銅元赴豫接濟巿面刻尚留滯漢口昨經省長電請夏民政長飭江漢關迅速驗照放行 
[南京電]  
　　財政部昨電應省長將各征收機關一律撥歸國稅廳直接管轄 
[南京電]  
　　應省長電請財政部嗣後征收忙漕概照無閏核計 
[南京電]  
　　應省長昨委任徐仁鏘爲釐捐總稽查 
[南京電]  
　　昨章士釗由京抵寗與都督省長晤談後當即赴滬 
[南京電]  
　　程都督有赴蘇消息 
特約路透電 
[北京電]  
　　借欵問題目下傳說紛紜惟中政府於召集國會以前似不致有所承認各國至今尚未催促中政府解付巳經到期之各欵内有由一千九百十二年五月十二日起至一千九百十三年三月止應解之庚子賠欵英金二百七十三萬六千三百磅六國銀行團墊欵二月底應還之二十九萬三千磅並同日應付之比國借款利息二萬五千磅又本月九日到其之六國銀行團墊欵英金十五萬五千磅本星期五日到期之比國借欵一百萬磅此外各省借欵亦將陸續到期 
[北京電]  
　　昨日（十日）參議院議員到者仍不滿法定人數議長於宣告延會之前朗誦袁總統來文内謂六國銀行團借欵談判業巳决裂全國財政狀至危殆故政府擬請參議院卽行討論增加鹽價議案又謂國會召集期近前交院核議之中央敎育會選舉參議院議員章程應速通過云云議長讀畢該文乃告諸議員謂總統來文所述之二案急不容緩諸議員務於本月十二日一律到院公决現信届時將討論解散參議院問題 
[廣州電]  
　　參議院若不於七日之内通過省議會暫行規則則廣東省議會除關於本省之權利各事外餘將暫停辦理前總統命令公佈之限制省議會權利規則目下置之不顧如參議院委靡如舊則此間議會將自由行動云 
[成都電]  
　　省議會政黨之暗鬥仍未稍減星期日議員到者寥寥旋卽散去星期一日始選定參議院議員四人是日各黨所到人數如下共和黨五十四人國民黨五十二人商會二十人民主黨十人國民黨不到者十人 
[蕪湖電]  
　　此間於上星期捕獲九龍山要犯五名巳於今日（十一）鎗斃曾在五人身畔搜出僞印一顆中刻中華帝國字樣聞大通安慶二處亦獲九龍山會匪二十名 
[蕪湖電]  
　　此間海關新監督陳君巳於今日（十一）就職視事 
[雲南府電]  
　　此間當道不認派兵前赴片馬之說據云前因騰越西北之某地有土司滋生事端故特派兵鎮剿惟與界務問題無涉 
[北京電]  
　　甘肅省議會業巳開會舉嚴錫齡（譯音）君爲議長羅錫鈞楊安（譯音）兩君爲副議長 
[北京電]  
　　甘肅都督巳呈政府請將該省印花稅展至明年舉行政府巳令財政部核議 
[北京電]  
　　福建民政長張元奇業巳辭職國務院電致挽留 
[開封電]  
　　豫省近遭大風小麥多被摧折故中北兩部恐農事歉收 
[大理府電]  
　　商業巳大有進步東京缅甸逐日有洋貨運抵此間 
[大理府電]  
　　雲南府德國某公司議在此間興辦電燈以千盞爲限 
[大理府電]  
　　此間現無栽種罌粟者吸煙及售烟之人拘獲後均須重辦 
[成都電]  
　　簡州縣屬有官員四人因强逼農民剷除煙苗爲民團所殺 
[成都電]  
　　昨日（十日）此間處决私藏鴉片之商人二名各處民團現紛紛購置軍火聞爲防亂起見 
譯電 
[北京電]  
　　美國某公司現願供給中國借欵洋一萬萬元每二月交付一次分四次交齊該借欵定十年爲限以六釐起息每百實收九十二該公司要求以鹽稅爲擔保品定三年後還本財政總長周學熙巳將此事交國務院核議該院對於每百實收九十二一節大爲反對 
[北京電]  
　　財政總長現與開灤礦務處商訂借欵英金一千萬磅洛斯却愛爾特公司當爲該借欵主要之扶持人說者謂苟非得英政府之贊助則此事恐難有成云 
[北京電]  
　　六國銀行團現謀進行借欵談判 
[北京電]  
　　英文北京日報今日（十一日）載有社說謂六國借欵之失敗英政府亦難辭其咎該報並惜英國偏從俄法之私見而失扶助中國之佳機今慎加審度後則知惟德國不失有扶助中國之心耳 
[北京電]  
　　袁總統巳令參議院議員至少當到足法定人數一次以便通過增加鹽稅議案蓋因六國借欵失敗財政支絀不得不急行此事以爲挹注之計也 
[北京電]  
　　北京召集之陸軍大會决議以漢員訓練内蒙軍隊 
[北京電]  
　　庫倫及張家口之郵政停阻巳久今巳復通 
[東京電]  
　　衆議院稅則股員會議蠲除進口米稅政府巳准朝鮮米免稅他國仍須徵收 
 
 
 

Page 3

 
 
[柏林電]  
　　德國首相及陸軍大臣巳與國會各文員黨領袖討論陸軍議案聞此後承平之際陸軍將增六萬八千人無定時所需之經費綜計約在馬克八萬萬元以上擬以一次所徵之財産稅及大宗入欵稅抵充此用改革陸軍常用經費每年約需馬克二萬萬元所議改革諸事尤以東方爲多目下並不編練新軍團惟擬將現有者增厚勢力並擬擴充野單榴彈砲隊軍額及於東方興築砲台各政黨均願犧牲一切以保國家之安寧 
[倫敦電]  
　　普魯士國庫公債券業己失敗德政府借款籌募不滿數額者此爲第一次 
[巴黎電]  
　　社會黨議員巨萊斯君今日（九號）在里斯地方某會塲爲人逐下演台因該員曾運動衆議院陸軍股員會勿依陸軍大臣之言而於審查三年兵役議案前討論特别陸軍經費議案之故 
[倫敦電]  
　　要求女子參政權之黨人連日仍從事毁壞信箱割斷電線電話線現巳激動公憤該黨人昨日（九日）欲在希特公園等處舉行會議均未如願當時不約而集者共約數千人齊向諸女子呌駡不巳幸有警察數百名蒞場彈壓始免暴動鈕開塞爾之希登公園有飲亭一所亦爲該黨縱火焚燬 
[倫敦電]  
　　自取締飛船章程宣布後昨（九日）有飛 
機一隻初次飛越杜佛禁區係由法人駕駛中有英國乘客一人海濱防隊見之卽以電話傳告内地各防所該機旋在康特白里附近降落卽爲警察攔阻後知乃英國海軍部定造各機之一故復放行 
[柏林電]  
　　俄奥兩國對於亞爾巴利亞問題之意見今巳逐漸消釋惟進步稍緩耳 
[希京電]  
　　希臘馬隊二隊星期五日在茄里拉之北偵探敵情時俘土耳其逃兵二千三百名 
[柏林電]  
　　巴爾幹各邦要求自米堤亞起畫線至洛杜斯托至以爲歐洲土耳其界線並要求土國賠償兵費土國聞此消息大爲反對復主續戰内閣總理希夫開特現亦贊成此議 
[柏林電]  
　　希臘與塞維亞兩國近有聯合拒布之徵象彼等反對布國要求摩拉斯底爾及薩洛里卡二地羅馬尼亞如獲西处斯特利亞則布國必欲得薩洛里卡云 
[倫敦電]  
　　現復有塞兵五千名携帶土耳其克虜伯大砲多尊由薩洛里卡啓程赴桑其哇凡里援助斯克太里之芒軍不日尚有大軍二萬八千名續行開往合成一師團 
要聞一 
[大借欵交涉之現在及將來（北京特約訪員一葉子）]  
　　本月三日德國公使奉到本國政府之命令遂於借欵關係六國團會議聲明顧問問題德國願從多數之意見於是英國公使之提案乃成四日英國公使朱爾典氏齎該决議之主旨交付外交部當時民國政府未表示承認此提議與否卒乃拒絶之其拒絶之主旨謂規定於借欵契約之顧問任用權明在民國政府之手但須於其任用之後通知於六國團而巳六國團對於民國政府最初任命之顧問於任命前不爲通知遂以反對民國政府不得巳而置前任命更選定豫定顧問以求同意公使團不與贊否乃議定顧問國籍之所屬使中國放棄其任命自主權而服從列國之指示是關於民國之主權甚大殊不能承認云云外交部亦旣對於英國公使明言其意而斷然拒絶矣 
　　我政府拒絶此顧問案在表面之理由以中國任用權在中國而不許列國之干涉夫自民國政府之方面言之其所以拒絶者以恐啓後日干涉之端不可不避此危險若唯唯諾諾而承認之則關於中國之財政顧問事實上悉爲六國之任命其結果必至中國財政置於六國公使團會議决議指示之下當局者斷然拒絶以杜六國干涉之漸實屬痛快然此爲表面之理由若揭其裏面觀之必有上述以外之理由在前旣略述之矣卽國家自主權損失以外尚有數端之理由在也 
　　㈠政府因財政之急迫雖在苛酷之條件亦不能不忍之以希望借欵速成交付現欵然有許多紛糾問題契約簽字殊爲不易遷延遂以至於今日今正式國會之開會近在二旬之間現政府以能維持現狀經過此二旬得國會之協贊以簽字於契約卽有苛酷條件而國權損失之責不但歸於現政府而得與國民共之矣此現政府所以絶拒顧問問題之理由也 
　　㈡德國政府當民國政府財政與外交甚爲棘手對於中國欲於經濟上大求其發殿軍器之承辦或山東鐵路之延長等頻頻運動爲殊特之借欵欲以鹽務稽核造報處會辦收之本國人之手把持民國財政唯一之財源此不可掩之事實也以有此野心遂乘俄法反對民國政府任用丹麥人歐森爲鹽務稽核處會辦時私勸民國政府當局任命德人爲鹽務稽核處會辦以爲交換突然爲英國之提議而計畫因以中止或者恐對華外交上陷於孤立之地位遂以陽贊同於英國之提議隂使民國政府拒絶英國之提案未可知也 
　　㈢民國政府窺破列國之態度如此内訌而不能維持一致協同今不但無須遽許列國之要求而開彼列國干涉之先例也此時拒絶以激列國之内訌或者六國聯合將自此分裂解决卽使不至分裂而在六國團恐此借欵不成必至自去年以來一千三百萬磅之賠欵及外債還償無可取償關係各國之中非無逞其野心而常以爲慮者應亦有之或者因此之故六國中遂有竭力調停不至破壞亦未可知卽民國之意以爲此借欵破壞固可即不破壞因拒絶而得縮小顧問之權力亦不可爲非得策 
有以上三理由而英公使所齎之提議案再歸於英國公使之手至成爲更須經關係列國公使團會議之問題矣 
　　要之此問題我政府主張任命之主權意頗强硬與當任命丹麥人歐森之時經法俄兩公使提出抗議袁總統自認通知手續之欠缺婉辭以謝久爲改任之態度大異其趣欲以契約條件之顧問任命絶對自文字上解釋之而不復遷就其間因此拒絶六國聯合竟至破裂則借欵當必别開生面將來至如何之變化未可知也若因調停而復成要必在正式國會開會之後矣 
來稿 
[讀江南北相形談感言（培天）]  
　　不佞乃中國之一份子也讀貴報三月五號公意君之江南北相形談又讀七號無私君之答江南北相形談不禁憂從中來爲民國前途抱無限之悲感矣 
　　夫今日之中國形式上固巳推翻腐敗之專制政府而成爲文明之共和國家矣顧其實際上破壞者巳告過去建設者尚在未來但改革以來年半於兹言首内政則紊亂如麻毫無秩序朝野上下徒見黨見紛紛爭權攘利而巳言乎外交則因循苟且着着讓步蒙藏風雲惟有人進我退喪權失土而巳當今之世處今之時我國民而戮力同心共謀補救則國家之安危存亡尚在不可知之數若心存觀望稍縱卽逝夫五族一家界限盡行消滅蒙古變亂國事如此其危今廿一行省而團結合羣專心一致猶恐不及矧一省之中而權利義務南北意見其能免於列强之瓜分而呈家亡國破之慘劇哉吾願江蘇人勿以小而失大勿爭近而忘遠當以一國爲前途無以一省相爭論不然者置國家安危於不顧而惟沾沾於一省中之義利界限吾恐所謂權利多於義務者不在江南不在江北並不在他省更不在中國而將在盡得權利毫無義務之鷹瞵虎視耽耽逐逐唾涎欲滴之列强各國也嗚呼噫嘻江南人其勉旃江北人其勉旃 
　　公意君乎公意君乎幸公其意於全國勿徒公其意於江南無私君乎無私君乎幸無其私於全國勿徒無其私於江北 
雜評一（無名） 
[小借欵]  
　　大借欵停頓而小借款來小借欵來而大借欵復活大借欵復活而小借欵取消小借欵取消而中國賠償損失中國賠償損失而大借欵復停頓大借款復停頓而小借款又來如此周而復始始而復周中國之損失於其間者巳不知幾百萬千今日者又大借款停頓而小借款紛來之時也 
[巴爾幹]  
　　巴爾幹列邦之聯盟以敗土耳其也巴爾幹人之一致也然而敗土之後羅與塞爭地布與塞爭地希又聯塞與布爭地布芒爲一派塞希爲一派而羅馬義亞又爲一派因而牽及歐洲列强助土者奥德爲一派助布芒塞希者俄法爲一派而議和之點又在英國斯真可謂牽涉最多之戰事矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
新民國實業進行史 
[中央農會撇頭之事業]  
　　全國農會聯合會開會以來逐日開議解决農林要案四十餘條本月四日爲閉會之期陳總長因國務會議不能出席特派陶司長代表致謝詞正副會長答詞極歡而散下午全體會員討論中央農會組織方法由邱醒旦杜時化二君登台演說全體一致堅毅進行必達成立目的而後止公舉葉可樑爲幹事長黄召棠邱醒旦爲會計幹事賈樹模何錫康唐宗郭爲文牘幹事于寳琪何師富張凌雲爲庶務幹事黄謙黄恭輔錢寳鈞華景顔爲交際幹事秦望瀾吳鈞爲臨時交際幹事並各省蒙藏通信員二十一人暫在安徽會館辦事并卽擇地建設事務所切實進行聞陳總長近日對於林農二業深爲注重現正規定辦法略分二大示（甲）振興林業㈠廣設林業學校擬在部設立林業　會所並次第推廣於各省增設林業學校以期廣儲此項人才㈢派員往歐美攷查特派精於歐美各國語言文字之部員數人往歐渼攷查林業種種辦法及其一切章程㈢改良林業種植法其辦法擬參仿歐美㈣整頓林業之着手决意先將奉天吉林黑龍江三省林業提前整頓俟有成效然後推及直省及蒙藏青海等處（乙）改良農業㈠除部中巳創設農政講習所外並擬於二十二行省首府各設立農政講習所一處㈡改良農械㈢改良耕種法㈣改訂農業章程㈤廣闢農田巳飭各司妥擬辦法不日卽交中央農會會議以資實行 
[鐵道院設立之動機]  
　　孫中山日昨有電到京中國鐵路公司設於上海係爲集資及籌備全國鐵路臨時之機關刻晤歐亞資本家對於中國二十萬里鐵路多表同情自應正式設立機關以便進行查歐美各國在交通專署外設有鐵道院屬於國務院總理此項機關應迅速籌備以爲發展全國經濟之先導交通部接電後以孫中山此議固係不可緩者然鐵道院旣設交通部之路政司當然廢撤將來鐵道院之成必以路政司舊人改組始可藉資熟手耳 
[礦業聯合會成立之現象]  
　　各省大礦業公司於去冬共同發起礦業聯合會籌備完全現於本月二號開成立會於天津德義樓各公司代表來津到會者二十五人財政總長周學熙於一號由京到津是日開會卽推　爲主席報告籌備各事並通過章程後投票公舉理事舉定袁克定楊度周學熙朱曜李士偉葉景癸袁世傳劉篤敬八人爲理事袁思亮陳惟壬周學淵李焜瀛四人爲候補理事聞此會由十二大公司組合其資本在一萬萬元以外並巳由會中聘定律師礦師以圖進行規模宏遠爲中國歷史未有之大資團將來成績之偉可以想見也 
鄂省近事紀要 
[造幣廠歸併部辦時之火刦]  
　　鄂省造幣廠刻巳議定由中央財政部收辦償還鄂省建築購機之費本月十五號即須交部接管所有該廠現存銅片油炭及一切物料之價值並前總理李啓琛之盈虧確數自應確切查明以便造册報部　民政長昨特派定財政司黎澍武昌府知事吳曜金云清算員審查廳長朱樹烈爲監視員會同該廠部派總理沈文軒清算一切乃於四號之夜十一句鐘時該廠内摇洗廠忽然失慎烈燄飛天各員司工匠大爲張皇亟放大氣管呼救須臾水龍四集該廠中所備洋龍亦架起撲救故僅焚該廠一部分立卽熄滅聞當時各清算及監視員以廠内全係電燈突然失慎情殊可疑卽令護救案卷賬册及物料各庫勿令絲毫受損現在廠中甚爲棼亂清算因之停頓兩日尚不知存案有無遺失否也說者謂該廠積弊甚深此次清理所有以前總協理等之與有關係者無不慄慄危懼故無稽之謡言外間紛起云 
[軍備司裁撤時之周折]  
　　鄂軍政各機關現定依中央頒布官廳組織令改編軍備司應在取消之列前日該司長吳醒漢特集全司參議副官科長各員大開會議宣言昨奉都督面諭將本司取消參議副官由都督府存記馬步砲工輜五科科長科員分咨各師旅存記恤賞科人員併入稽勳局調查會其餘各項人員一律取消各給原薪半年語竟各參議科長等相繼發言反對均願一齊取消要求援照前月都督府議决軍官退伍發給慰勞金辦法按級分别發給以便别謀生計吳司長無可如何祇云俟禀白都督後再行磋商聞黎公據吳報告後以該司人員均著特别功績待遇本應從優無如財政支絀碍難援照各師辦理爰另商位置該員等辦法復飭吳司長轉飭知照㈠具有文官資格人員由該司長造册送府轉咨民政長按其學識經驗分配交各司處差遣月給津貼二十元遇有差缺儘先委用㈠參議副官由都督派充本府附屬軍官月給津貼三十元遇差儘先委用㈠科長以下人員分派至各師司令部爲附屬軍官月給津貼二十元遇差儘先補用㈠該司巡查護衛傳達三大隊一律併入都督府護軍隊又聞黎公前以軍備司長吳醒漢無從安插擬薦任爲武昌鎮守使經省會及各團體反對中止蓋省城軍民各機關長官至夥實無設立鎮守之必要也兹聞黎公復擬任吳爲城守司令處總司令官以都督府護軍撥歸管轄改名爲城守守備隊日昨特將設立原因電詢政府比經國務院復電謂奉大總統命令現在各處官制巳經劃一多設一機關卽多增人民一分擔負貴省守城一事向隷第一師司令部應仍隷該司辦理勿庸更張致涉糜費云云黎公現以吳無相當安置之處祇得電請陸參二部畀予差委以酬有功 
贛事將有解决日矣 
[合會代表與王上將之談話]  
　　本月四號十時公民聯合會開全體職員大會當由主任幹事朱念祖君報告本會原係暫時機關爲省議會未成立前之變通辦法今省議會巳成立本會自應取消當經公衆議决取消除通電中央各省外并舉定朱念祖賀治寰徐蘇中三君爲代表面謁王上將詳陳一切情形蓋此會原由汪民政長曁軍械兵艦諸問題而發生於上將此次之查辦頗有關係也朱賀徐三君謁上將時上將極贊公民聯合會維持贛事之功旋又談及國事維持會事徐君頗不謂然謂旣非政黨又無特種條件俾相遵循得其人則可不得其人適足以啓紛爭之端上將云昨有某某等來請設南昌分會我以旣預其列未便拒絶然果能人人以維持國事爲心亦大好事聞上將近語人爲此次奉命來贛係查辦案件凡一切賓客均宜謝絶卽李督有事相商亦宜預先知會以免無謂之周旋故邇來往謁者多被辭退 
[李督與王上將之商决]  
　　王鐵珊上將連日派員在軍政司調閱置購鎗械案卷頗爲精細直至四號晚間始約李督到所密談多時磋議解决槍械案問題兩方允洽當卽商定次晨以贛省鎗械不敷分布情形電請中央速爲發還至民政長問題須俟省議會提議後再行磋議辦法總期和平了結至水警總監蔡銳霆陸警總監陳廷訓挾迫汪瑞闓一案尚未提及李督至夜間十二時始行還轅 
[黄議員對交議案之意見]  
　　省會議員黄頓波提議都督交議中央任命汪瑞闓長贛民政案意見書云中央以汪瑞闓長贛民政贛民絶對不能承認其理由固無待研求惟是因此一事遂生出許多荆棘無限波瀾巿虎杯蛇互相猜忌節使踵接羽電星馳幾費周張事方稍定今汪君雖未必再來而軍械之扣留兵艦之集潯尚未解决中央旣違法專制於前又輕聽讒言濫用威力於後其對於民國之非固不待言而揆厥原因起點亦由於李督未能慎始以圖夫省官制草案不俟通過正式立法機關遽行頒佈是違法專制之大者正式國會未成軍民分治之法制何所根據李督以軍民分治爲求治切要之圖遽電請踵鄂實行惟其言云一俟正式國會省議會成立卽當呈請總統分别簡任賢能何以隔十餘日又翻然悔改遽行呈請中央先行選任民政長接理民事中央違法專制李督又從而附和以成之是李督亦甚難辭厥咎此案似不必付交審查應卽將决不承認汪君長贛民政之理由提前趕議咨覆至於中央簡任各省民政長愚以爲須得各該省會之同意或逕由省會選二三人請其擇任議决後電請各省聯合請求國會議决 
[粤省會議决廢鎗斃刑]  
　　上月二十八日省會續議黄桂榮提議維持法律以重民命案黄議員出席宣佈意見謂民國是法治國法律所以保護人民之生命財産且人人共處法律之下斷不能任意殺戮槍斃之刑在泰西雖間有行者然亦不過往昔西班牙殖民之巳事今日暫行刑律特定執行死刑法用絞於獄内密行之况非軍政更不宜以此野蠻手段處置兇犯鎗斃之刑不廢不惟與刑律不合將使人民生命財産常處於危險地位請各位研究贊成此舉王平戎謂執行死刑而適用鎗斃其狀之慘更烈於從前現死刑執行時不過委諸兵丁之手而兵丁多不鄭重其事往往有發擊數彈而被擊者尚生痛苦萬狀殊與人道主義相背本案似宜通過咨會都督遵照新刑律適用絞刑容伯挺謂吾粤反正後秩序未復故有適用軍律執行鎗斃之刑嗣經修正改爲二十五條軍律相沿至今遵爲法令查前臨時省會曾經議决取銷適用軍律大總統亦頒行各省新刑律遵守獨廣東則以賭盜會鬥四項仍於綏靖處厲行軍律處以槍斃之刑同一犯法適用新刑律則生適用軍律則死人民幾無保障之餘地現在賭案巳劃歸司法辦理而盜會鬥三項仍歸軍事範圍照本員意見宜咨請都督將槍斃兇犯命令取銷一律撥歸司法辦理或執政者以賭盜會鬥適用新刑律爲輕本會可於新刑律内酌擬附加數條以重其罪庶人民均受法律之保護亦於人道主義不相背馳盧伯寅謂凡法律與風化有關粤東光復之初地方秩序未復適用鎗斃之刑亦一時辟以止辟之意然行之旣久一般社會觀念遂成習慣故每遇有鎗斃人犯環觀甚衆遂惹起粤人殘忍之機是以粤東曩時遇有强盜刧案大都掠取財物而止近則盜刦之案謀財害命者層見迭出一般殘殺之行爲未始非耳濡目染階之厲也故鎗斃之刑不可久存於社會觀於各國刑法往時用威嚇主義其慘殺之况大都一致近日對於執行死刑者多用密行其用意使不流害於社會而止故鎗斃之刑非獨有乖人道主義卽論風化上亦易惹起社會上一般殘忍之習慣本議士對於此案極爲贊成李綺菴謂執行鎗斃本可適用於軍人蓋軍人爲最高尚人格旣犯重罪卽處以最慘之刑此乃適用原因實非可以適用於平民吾粤自反正後秩序未復適用軍律情爲可原但相沿至今仍未取消殊乖人道黄議員提出此案本議員亦表同情簡經綸謂對於黄議員提議案各位諒多表同情蓋厲行軍律以對待平民常見有小小犯法遂罹鎗斃者不知凡幾草菅人命民國豈宜有此議長宣告討議旣終請付表决省去二三讀會照案知會都督辦理多數贊成遂通過 
[饒平竟爲興化第二]  
　　廣東都督兼民政長指令警察廳云據潮州綏靖處黎帮辦函呈前月遵令率隊先往饒平見平溪下校等鄉罌粟徧地傳詢鄉民皆云以前不知以後知罪卽令具結限日拔除了事又五祉宫下福利等鄉亦徧種罌杰饒平附城不及一里之平崗河口等處罌粟開花結實概令拔除淨盡惟東官橋頭等鄉逾限不拔瀠溪謝姓尤恃蠻圖抗放槍恐嚇酌罰示懲仍令拔除因奉電飭轉往海陽獨樹等鄉督拔烟苖决意親自先行酌留隨行軍隊會縣辦理不意去後查悉黄知事被錄事恫喝遷延不進致軍隊受此失敗計被瀠溪蠻鄉戕殺軍士二十二人屍身未交又搶失軍鎗二十四桿手鎗一枝以及軍裝等件該蠻鄉首要謝良弼謝戰等二十餘人現尚招引外匪遍插旗幟以備拒捕東官橋頭等受罰各鄉皆視瀠溪一鄉以爲動靜近日各鄉紳士皆赴瀠溪開導欲其還屍繳械交兇迄未遵辦此次失敗固由領兵無狀罪不容誅然遠因近因皆黄知事所釀成現惟有遵令督軍進剿以伸法紀等情據此查罌粟禁種未絶易啓外交干涉本省厲行烟禁於禁種禁吸布告各屬不啻三令五申嗣奉大總統訓令復行宣告尤爲嚴明此次黎帮辦在饒平各鄉查辦所呈各情并非操切從事乃瀠溪鄉謝姓膽敢恃蠻抗拒戕害官軍實屬兇横藐法罪不容誅嗣據揭陽縣呈稱風湖陽厦錢杭等鄉私種罌粟請調黎帮辦親率陸軍往辦是以電飭吳督辦前往饒平接替迭經電飭迅速起程以免兩地貽誤惟饒平一案有所應辦者五事㈠勒令瀠溪鄉交出軍士屍身二十二具照國家卹典加等殮埋㈡被失軍槍二十四桿手鎗一枝應令一併繳還㈢首要謝良弼謝戰等及兇犯二十餘人應悉數綑交行營訊辦㈣被失軍裝軍需應責令核實賠償㈤另繳罰欵示懲以上五欵必令該蠻鄉如數遵依方許結案否則由吳督立率隊痛剿務將外匪内宄悉數拿辦勿使漏逸此案專責成吳督辦一手辦理此外上饒平等鄉私種罌粟尚未拔凈者卽可派委各隊分頭清辦隨時呈報至饒平縣黄知事玩視要政應卽撤任業己另文行令内務司迅速遴員接事除分令外合行該廳知照 
[紀梁士詒到港情形]  
　　梁士詒到港後曾在三水商工務局演說云鞏固共和基礎實賴民心而尤以工商爲最要外洋以工商立國者無不强富中國表面雖貧内容則甚富厚由於地利然也外問多疑袁總統欲爲拿破崙此等謡言粤人尤不宜講因粤人在京甚多故知袁最深蓋袁確能力助共和者也外間又疑袁與唐紹儀有意見實則袁唐交情三十年今唐雖卸政治責任卽自回里後無日不有電報來往凡關於國家大計袁必商之於唐又謂余抵岸時即接唐信因家事正多未暇來港相見到省必能會見共商粤政整頓之策現在粤政最要在剿匪裁兵兩問題此次回粤雖因私事但曾奉袁總統命兼辦廣東善後事宜故爲時雖短責任甚重明天離港到省後必有幾日耽擱也大借欵雖失敗惟北京財政尚可支持各省目下尚有接濟但不多耳至單獨借欵亦未可靠或問庫事何如梁答領土之虚名或可保全廣東借欵五百萬磅一事初因參議院不允以地丁錢糧抵押後改他項而債約又不成袁總統初擬俟大借欵成後撥出二各二百萬元設立廣東銀行歸中央銀行經理收舊幣换新幣以爲維持廣東紙幣政策今其事巳不成當與胡督另商别策末又述此次回粤應辦之事甚多然誓必設法把土匪剿絶并將軍隊分配妥當爲最要之目的有問歡迎國會團有無勢力梁答此係少數人之主張耳現各省議員抵京者巳有二百名廣東亦巳到七人正式政府必不致改期云 
　　梁到港後卽電告胡督卽日來省故胡督特派寳璧兵輪一艘赴港迎接一面電致唐紹儀懇其惠臨會商省事其應商事件探列如下㈠維持粤省紙幣㈡澳門籌劃曁廣州灣問題㈢聯絡省與中央感情唐君復電准下星期一來省面商一切此次梁請假回粤實因與乃父祝壽袁總統贈送撮賀品多種梁抵港後先將賀品陳列香港交通銀行樓上記如下一（賀品）放大肖像一張壽敬五千元金塔一座無量壽佛一尊細繡老壽星一端沈立細繡文虎孔雀柱屏一對白玉松梅花插一對法瑯雙耳壺一對艾葉豹皮二張二（賀聯）文曰經授桓榮傳世德芝餐商皓應昌期上欵奉祝保三先生七秩榮壽大喜下欵袁世凱三（匾額）題曰壽朋燕喜上下欵同上 
地方通信 
松江 
[大律師罰洋三元　]  
　　松郡大律師陳陶與無賴趙阿秋等在普照寺南沙家橋堍某姓家賭博詎爲警察所知糾衆往捕當場將陳趙等拘獲押解總局警官訊有後判大律師陳陶罰洋三元無賴趙某等薄罰斥釋 
[小隊誘拐婦女]  
　　華亭縣知事署所募小隊多游勇地痞不法行爲殊堪髮指去冬署南桑園發見輪姦鄉婦事人巳竊竊疑之每夜子午砲放後若輩三五成羣在人家門首往來蝶　近日署南施弄某姓女在全節堂習手工本月八號忽有人嗾隣近薙髮店婦冒名喚出領往他處女母某嫗知又爲小隊等所騙聞信跟尋並扭該薙髮婦到署要求隊長交人一面由人將拐匪尋獲併解警察局該匪陳開桂小名阿三本客籍汰勇現充知事署小隊解局時猶口啣香烟悍然若無事者 
[張葆培案批回再訊]  
　　天馬山孫姓與張葆培因爭蒲案由蘇高等廳訊明輕罪贖釋原告不服向京師大理院聲訴刻奉批回飭蘇高等廳再行集訊大約一千人証又需到案也 
杭州 
[浙都督勘塘紀程]  
　　浙都督兼民政長朱君前因杭嘉海塘險工迭出迭經各屬紳民紛紛呈報現届春汛勢尤可危事關七郡生靈保障特於本月七號輕車簡從親馳週勘第一日由沿塘過翁汛廟灣而抵海寗冒雪進行履勘極詳而東塘各叚勢尤岌岌西塘蔽於漲沙尚無意外第二日由海寗出發自五六七等堡以迄尖山第三日週歷鹽平兩汛工程窳敗逾於上勘各叚是日下午召集就地紳民茶話研究藉採輿論當場宣布補救策兩種並徵士紳意見現定於十二號午刻在硤石搭坐杭嘉快車回轅矣 
[蘇省長拒運浙米之誤傳]  
　　温處災區採辦平米經前民政司屈特派吕渭英等四員分赴蘇滬採運詎各該員逗留海上逍遥兩月昨經朱省長飭由内務司嚴電催詢前日忽接滬電謂江蘇應省長令行滬關監督不准再在蘇滬購運湘皖來者僅准轉口要求嚴重交涉俾免梗運當經民政署電蘇質問復電並無其事今日該員等續電亦言前呈係誤會原文滬關僅准蕪米轉口所不准購運係指錫米而言現在蘇存米石尚多待運甚急曾經電達應省長並由姚憲熯君赴寧面商矣 
湖北 
[漢口建設無線電台]  
　　漢口爲全國中心商務巨埠交通朱總長爲靈便消息起見决定於漢上設置一無線電台裝設無線電機以便傳報軍情無復有損燬斷絶之虞業巳派該部員雷炳焜劉勵二君爲設置專員於日昨來漢會同漢口電政管理局總理孫純齋等查勘建設地點聞該員等擬於後湖内建設電台所需欵項甚巨聞巳由部令武漢兩電局籌撥動工之期當不遠矣 
雜評二（默） 
[不適用諮議局章之解說]  
　　以諮議局章之不適用而爭之爭之誠是也然於選舉正副議長時不照臨時議會規定正副各一而舉副議長二人是議員巳先默認諮議局章矣旣認之而又爭之宜乎政府有詞 
　　雖然彼爭之者亦自有說以處此諮議局章固不適用而臨時議會章程亦須修改故有待於參議院之暫行條例參議院旣遲遲不頒布而自起草安知起草者之不主張兩副乎然則採用兩副制不能卽視爲默認諮議局章也明矣 
[廣東饒平之烟匪]  
　　福建有興化烟匪反抗湖北有均縣烟匪反抗廣東有饒平烟匪反抗大兵督剿誠不免有玉石俱焚之慮然而此種煙匪譬之腐瘡不割不愈譬之亂絲不斬不理固無遷就之理也 
[粤省會請廢槍斃刑]  
　　死刑即生命刑也中國古有斬絞二種斬刑始於黄帝絞刑始於周代雖同歸一死而用意懸殊西洋古代亦有車裂火燔之酷刑至文學革新時代伯咖利亞作倫菲而斯兩氏始大倡反對死刑之說漸至後代意大利和蘭諾爾威等國相繼廢止最近之瑞士刑法草案亦無死刑之文其德法日本雖尚存死刑之目而適用之範圍極小惟最重要犯行之而巳現今執行死刑之法德國用斬首機紐育用電汽西班牙用鐵鎖皆無古昔之殘毒且近來行刑處除法國外多採密行主義於監獄内執行我國斬刑雖廢而行鎗斃刑於巿其慘較斬刑尤甚誠非民國所宜用無巳仍適用絞刑乎英俄北美現亦用此蓋生命刑之目的不過欲奪其生命而巳初不必故爲殘酷也粤議會之請廢鎗斃刑可謂知所務矣 
 
 
 

Page 7

 
 
本埠新聞 
[小販要求維持生計續誌]  
　　公共租界各水果店主及肩挑各小販以近來工部局取締過嚴生計將絶於前日擁至總商會環請維持由公廨讞員關君到會諭候會商善後辦法各情巳紀昨報兹悉各小販復於昨晨七時聚集總商會門前籲求設法聲稱我輩小本營生一日不做一日不能活命現在工部局取締新章不但不准出售腐爛水菓甚至各處弄口及大馬路盆湯弄口起以迄浦灘不論水果冷熱油煎食物各小販一概不准停留如違卽以違章懲治務乞維持俾延殘喘等語當由會董告以此事巳由關讞員會商領事自應靜候解决詎各小販迫不及待遂各執香擁至公廨被駐廨之八十五號及二十一號西探等阻止不使入内並用電話飛報匯司捕房立派西印各捕列隊到塲强迫散去各小販無奈仍復回至總商會要求作主匯司捕房捕頭因見人數甚衆恐碍治安遂復督率各捕跟蹤至會仍擬驅逐卽經總理周金箴恊理王一亭貝潤生諸君告以各小販事非得巳且現在此間並不閙事該捕頭等始不干涉惟在外間照料總協理復向各小販反復開導並用電話請示於陳交涉使　時竟無實在辦法繼又以此事係工部局衛生處西醫所主持隨即由會推舉代表馳往面商據稱應向總董商議迨往商總董亦未得要領而返旋經各商董集議以事關行政範圍商會祗可協助磋商萬難實行阻止現旣急不待緩惟有據情電達外交部曁應省長程都督請速示遵一面仍向各小販苦口勸導直到傍晚仍未盡散不識作何辦理也 
[閘北禁烟之開始]  
　　上海禁煙局閘北調查處昨日發出通告云照得蘇省鴉片業經通令禁絶上海一埠並由本局長一再派員調查在案誠恐無知之人因循玩忽或多年宿癊一時難斷苟非從嚴干涉勢必致爾等盡蹈法網爲此再行剴切布告自三月九號起分定區域遴派妥員協同巡士逐户調查爾各界人民如遇本局調查員携有調查證書並協同巡士前來務須切實報告勿自隱匿致干未便又一通告云照得蘇省鴉片限於上年年底禁絶現在本局業巳一再派員調查吸烟人數責令限期戒絶惟戒煙藥品種類繁多攙附嗎啡害人最烈藥餌不當反能阻人戒烟心理即使一時抵癮不能限期戒絶流弊所至尤屬無窮本局長旣奉縣令公設調查處於閘北除查驗醫院自製戒烟品外合亟布告爾各戒煙藥舖所有戒烟藥品如未經本局化驗有案者無論專賣兼賣寄賣限卽停止發售倘有私賣情事一經查出卽須協警拿送懲辦切勿自誤 
　　又出六言簡示云蘇省禁吸鴉片早經三令五申爾等旣自戒烟去染舊癮更新速繳零乘土膏速繳破舊鎗燈若再執迷不悟被獲定送法庭一律從嚴科罰慎勿視爲具文 
[都督派員緝匪]  
　　江蘇都督程雪樓君以九龍山會匪到處煽惑謀爲不軌雖巳破獲機關懲治首要仍恐該會羽黨不知醒悟或有重設機關散放票布情事因特委派江防水陸師探防隊管帶黄克齋率同探員來申大滬南精誠學校舊址設立辦公處嚴密偵查以弭後患 
[招商局董事會之議案]  
　　招商局董事會爲該局改組新公司事於三月十日下午特别會議兹錄其議案如左 
　　一議二月十九日新公司曹成翁在本會會議以公積一項兩造各請公正人判斷曹云承認之至嗣接函告巳延定丁榕律師今接新公司答復條件内載公積一欵應删除亦無請公正人之理由等語實與原議大相背馳則是新公司背議非舊公司背議公議絶對不能承認應卽去函嚴重駁覆 
　　一議除現在與新公司磋商六條件之外其餘均根據當初原開七條及歷次雙方商妥之各條辦理應卽函告新公司從速商訂 
　　一議起限提銀原訂在草合同簽字之日起算四星期爲限現距開議巳兩月有餘應去函催問新公司究竟議至何日爲止何日可以起算提銀之期定一期限以免漫無限制長此因循拖宕孰執其咎 
[附董事會議復新公司磋商草約六條]  
　　第二條局外不得干涉上應加除政府派員澈查洋股及真正股東不得謂之局外干涉外其餘無論何人不能干涉 
　　第三條股東姓名堅不肯開應由政府澈查有無洋股委員核辦 
　　第七條　罰欵上年十二月開送議案内聲明如現銀八百萬備齊提存通商銀行後不能成交應自提交之日起照巿間拆息補還並無一切損失之語不能用一切二字包括他項並應添如起限之後四禮拜不能將現銀八百萬兩備齊應由新公司亦照未交銀兩數目按四禮拜之期照巿間拆息補還舊公司以昭平允如查有洋欵理應充公不在補還之列 
　　第九條花紅一欵原議内並無交代一切與董事會直接交涉之一條新公司旣於原議所無者加此一條舊公司自不能不於原議所有者改此一語所謂原議者不過兩方面商量之詞故未定議亦未彼此簽允若一語一事皆照原議毫無更改則照寫兩份便可定局何用磋商條欵費此數月無謂之光隂致董事受股東詰責此事於公理於法律於商界習慣皆應歸舊公司無疑未便遷就 
　　第十五六條人欠欠人照大帳滚算帳簿内實有公積一項前次會議兩造請公正人判斷當經新公司贊成此次忽云亦屬浮開應卽删除毋庸辯論亦無請公正人之理由忽翻前議斷難承認如新公司不欲請公正人董事會亦可不請第此欵必無删除之理 
　　第十八條股票在洋人之手招商局股票押在洋人之手者聞有一百八十兩可取除贖還外可得餘頭又省利息而不來取欵情願賠息又不要餘頭敢信其必無此理必無此事 
[巿議會預備請議案]  
　　巿政廳議事會議長王引才君因衆議院議員姚文枬君等現將北上所有巿議會呈送國會之請議書本限二十四日截止嗣因多數議員尚未知悉爰擬於日内開臨時會俾將各種議案彚齊繕正請姚議員帶京呈遞 
[周地保迭被盜刦]  
　　浦東楊思橋地方有現充廿四保十併十一圖地保之周彝訓家股頗豐素爲匪徒垂涎去年冬間巳被盜搶刧投報附近初級檢察廳查緝未獲不料前晚一句鐘復有盜匪十餘人明火執械用石撞開大門一擁而進嚇禁聲張周彝訓與工人等不服喊呌被匪用蔴繩一併綑縛并以棉絮塞口然後至各處臥室翻箱倒篋搜刧銀洋衣服始鳴鎗四響携贓向南而逸各匪去後始有隣人到來爲之釋縛昨晨周至地方檢察廳具報請緝陳廳長立委楊檢察官帶同法警下鄉勘明周家門墻窗壁均有損壞痕跡且驗明周等手上被縛受傷諭令自行醫治候回廳禀報移請商埠巡警廳緝匪追贓務獲究辦 
[强盜戳傷事主]  
　　洋涇東首陳桂堂家於本月初三夜十二點突來盜匪數十人以石撞門而入六人擁進房間其餘守在隔鄰門户卽將男女小孩等紥縛威嚇逼問貴重物件放在何處桂堂之子章和初不肯說被盜戳傷大腿該盜匪卽傾箱倒篋將金銀首飾衣服現洋等搶刦一空所失約值三百餘元次日事主投赴浦東第三初級檢察廳報明該廳飭赴地方廳報勘聞該事主巳開具失單投地方廳呈報矣 
[勘估修路工程]  
　　製造局迤東由望道橋至滬軍營一叚馬路及製造局西栅口往北至斜橋一叚又西栅口迤西至龍華一叚均係製造局自行築造藉資運送軍火兹因年久失修改歸巿政廳修理聞陸巿政長業巳派員飭匠逐叚勘估擬將製造局迤東至滬軍營爲止之馬路加闊四丈其餘仍照舊式統計約需工料銀五萬兩如因經費不敷暫將西栅口至龍華一叚從緩修理其餘亦至少二萬金云 
[高昌廟火政之進步]  
　　第八區區長錢芝庭君因高昌廟一帶舖户居民日漸繁盛火政亟宜講求曾經會商各董事籌備欵項商請自來水公司添裝太平龍頭十個惟裝接水管工料需費較鉅故由錢區長商請製造局飭令鋼鐵廠自行製造以資貼補聞現巳一律製成將於日内分叚安埋以備不虞矣 
[頒發春季軍服]  
　　陸軍混成第三旅司令部前日接到军政司移送春季灰布軍衣褲及軍帽三千餘套業經李旅長於昨日傳齊所部步兵礮兵曁水師三營與各兵輪管帶到部諭令各派兵士携回分給各兵士如期換穿以壯軍容 
[屠夫聚賭抽頭]  
　　本邑西門外羅家灣法電車公司附近魏家巷地方有屠夫金杏生人皆以殺猪玀杏生呼之前晚糾合各賭徒在家聚賭抽頭漁利正在興高烈采之時突被第三區警局全班長警闖入捉賭拘獲推莊之趙桂卿及與賭之何桂林吳金發沈阿毛等廿九名並抄出賭具與小洋廿角銅元廿三枚解送警區請爲究辦惟金杏生巳被乘間逸去迨至昨晨又由該區楨探將金拿獲解區併送巡警廳轉解地方檢察廳午後由葛檢察官提案訊明判何桂林等各繳保證金洋十元先行取保趙桂卿繳保證金廿元爲首之金杏生判令收押賭具小洋銅元暫存聽候起訴審判廳訊明判决 
[試問要此何用]  
　　滬南仁者壽四川丸藥店所製之戒烟藥前因和以老膏嗎啡等毒質被人告發經上海縣知事從重科罰准其除去毒質呈請驗明繼續發售在案不料近又由調查員王增壽王文濤王定銘等至該店搜出川土等物報告禁烟局長嚴君卽着店夥馬玉良繳呈帳簿並將藥丸川土帶局報請吳知事迅予復驗再行核奪 
[鄉女意下如何]  
　　鄉民陳竹生因其妹夫王耕餘之隂莖與常人有異不願將其妹許王爲室業巳控奉地方檢察廳騐明屬實著王將陳妹交案問其是否願意再行判决在案昨日午後王耕餘遵諭將陳妹送案陳廳長諭令暫留聽候派員訊斷 
[華僑同學會出現]  
　　華僑楊達宏陳厚生蔣金鐘楊樸四君去歲返國求學因見華僑歸國就學者寥寥無幾且曁南學堂本爲僑生求學之根據地然自光復以來無人倡辦故特組織華僑同學會鼓吹僑民内向求學並訂立種種章程補助個人進行總以便利爲唯一之目的兹聞楊君等巳邀集各校僑友在華僑聯合會開談話會數次議决種種條件不日卽將發表云 
[通俗宣講社宣講記]  
　　通俗宣講社總社於九日下午二時在老白渡街巿立隆德學校東區通俗宣講所開第二十八期宣講會聽講者一百餘人先由發起人袁頌豐君報告繼由單貽孫君宣講國民宜注重道德方有信用王立才君宣講爲人宜正直袁頌豐君宣講國民宜自衛並痛陳今日蒙藏之警告旋將各種通俗印刷品逐一分送散會 
[丁祭之預備]  
　　聞本埠文廟洒掃局同人决定於舊曆二月初十日上午十時在城内文廟舉行丁祭孔敎總會及支會各同人是日皆同時與祭現在總會巳公推姚君子梁支會公推林君問之陸君鼎卿會同洒掃局司月籌備一切矣 
城内 
[地方審判廳民庭批]  
　　（孫補羅反訴蔣沈氏等批）狀悉此案前據蔣沈氏呈請執行當以高等審判廳業經判决准予責令該氏回復原狀并予執行在案此案之是非曲直旣受高等審判廳之判决其效力當然發生來狀呈謂該商與卞春波之訴訟非兩造再向高等廳起訴由蔣沈氏參加重爲判决不能取銷該商判决之效力等語殊屬誤會所請停止執行之處核與法定程序不合應毋庸議（費陳氏訴朱鴻福案請執行批）狀悉此案前據朱鴻福呈請控告審判衙門調卷核辦在案據稱判决巳久延不履行請求執行等情核與法定程序不合傳訊核辦可也 
[地方檢察廳批]  
　　（宋也香訴江正和等挺押不理請提案嚴追批）狀悉此案迭經提訊沈老虎供詞狡展應候移查明確按律處分著卽知照（陸桂生訴龔和生串放白鴿捲逃無蹤請爲追究批）狀悉同日據龔和生以平空糾擾等情具訴前來究竟孰虚孰實候卽傳案集訊察奪 
[攫取金飾]  
　　前晚八時有住在登雲橋南梭子弄内之黄姓婦人由親戚家回來後隨女傭一人迨行至自巳大門口下在叩門之際背後忽來甲乙二匪不問情由將該婦頭上金押髮一支攫之而去該婦無奈遂赴第七區警局具報請緝 
[拘押煙犯]  
　　烏程人張慎齋向食洋煙於正月十八號乘輪來滬行李内帶有烟具四件抵埠後被水巡查獲解送巡警廳轉解第一初級檢察廳預審屬實起訴同級審判廳前日開庭審理據張慎齋供稱向有煙癮今巳戒除因途中作客以助精力之故不知洋煙巳奉禁令求宥判照刑律第二百七十一條拘押五十天煙具銷燬 
[宣告無罪]  
　　周浦人湯阿妹前曾吸煙現巳戒除於正月二十號在浦東六里橋船上適有莊姓烟燈一副放在船中被十三區巡士查獲解送第一初級檢察廳預審據湯供稱向有煙癮烟燈一副是莊姓之物前日起訴同級審判廳開庭審理湯仍照前供問官以湯巳斷癮煙具亦係他人之物自應宣告無罪卽行釋放 
南巿 
[秘密烟窟]  
　　南碼頭五瓜弄内張金生家私售燈吃被四百九十號巡士報告二區由區員帶警前往獲住夏全福趙大毛張土生張金生等并烟具十三種一併帶區問明移解第一初級廳請究 
[深夜聚賭]  
　　大南門外吊橋堍開車寓之陳阿四招留車夫深夜賭博抽頭漁利被巡士報告二區區員派警查獲顧阿二王阿三陳阿福等十四人連同陳阿四一併解區飭令陳阿四顧阿二各罰洋兩元其餘各罰洋五角賭具燬去 
閘北 
[妓女苦楚]  
　　妓女王小金前日下午擬搭火車他往被龜奴孫正恒鴇婦劉許氏追獲在站吵鬧由四區崗巡一併帶局解送司法科經凌科長提訊該妓供年十七歲揚州人去冬被母押入四馬路劉松茂雉妓院爲娼得洋一百五十元以三年爲滿因龜奴狠毒異常勒令每晚接各如逢天雨無客卽遭凌虐痛苦不堪是以逃逸判移送檢察廳訊辦 
[工人行竊]  
　　叉袋角中興麫粉廠工人吳炳南竊出麫粉五包賣於周安棠陳小三得錢十千五百文被一區巡士查獲解送司法科經凌科長審訊判周陳交保吳還押候查明再核 
[挾嫌釁]  
　　葉連生欠陳月卿米洋二百四十元業巳由陳控奉審判廳董推事訊明判决詎有顧松泉因前曾排解陳不應允致有嫌隙昨日突至陳月卿家尋衅逞兇由三區巡士拘解司法科移送檢察廳究辦 
[各有不是]  
　　沈發坤住居王家宅昨與其妻任氏在途互毆由三區崗巡拘解司法科經凌科長訊得沈與任氏各有不合一併申斥開釋 
公共租界 
[人証未齊]  
　　俄屬波斯商德建洋行西人林突控唐廷吉譚吉昌佘明山訂立合同合做綠茶生意不分盈餘銀三萬餘兩等情業由公廨將唐譚二人傳案於前日午後經聶襄讞與俄領威穆二君會訊兩造各延律師到堂旋因佘明山尚未到案且須補傳人証判唐譚二被告均交原保候傳齊人證訂期禮拜五再訊 
[蓄意佔奪]  
　　姚葆安（卽姚慕基）以胡朝龍佔伊墳地控奉公廨傳訊判候函請上海縣知事查明册籍再核在案前晚由廨復訊兩造仍各延律師到堂互相辯論孫襄讞以巳據上海縣知事函復查明姚葆安藉詞墳墓　意佔地遂判將案註銷原被一併斥退 
[改期訊斷]  
　　趙王氏因伊夫趙鶴舫圖財騙婚棄置不顧控奉公廨傳訊請求離婚並請追償被吞粧奩及赡養費經讞員判候再復訊在案前晚傳案復訊因據被告代表律師聲請改期准再定期訊核 
[有無瘋病]  
　　金筠如控伊妻金蔣氏患有瘋病求請離異等情前晚由廨傳訊原告投訴前情求請斷離質之氏供素無瘋病實因丈夫另有所暱是以誣陷並據媒人陳錦標上堂證明復據氏父蔣潤生供稱如原告决欲離婚求請追給赡養費王襄讞判候將氏送往仁濟醫院驗明有無瘋病再核 
[另行起訴]  
　　蔡錢氏之女巳許於海門人顧興義家爲養媳近被該氏領回藏匿由顧控請捕房於昨日將氏拘解公堂請究原告投訴前情並將婚帖呈請察核中西官以此係民事遂判錢氏開釋著原告另行起訴 
[小孩迷路]  
　　小孩萬阿七因在新閘梅白克路迷路由捕查見帶入捕房昨送公堂請示據供父名萬阿妹向爲鞋匠餘語不清判暫留本廨候認 
[車夫行竊]  
　　伶人孟鴻榮被包車夫王阿二竊去洋鐵箱一只内有現洋一百二十元報由捕房將王拘解公堂訊據供稱曾將鐵箱携至法租界菜巿街喚銅匠開視詎該處流氓甚多指爲來歷不明上前奪取迨經搶回箱内祗有洋十七元實不知總數若干求察旋據包探禀稱巳由王之保人在王家内取到洋廿元孫襄讞與美領强君以王行竊屬實判押西牢半年洋交孟伶領去 
[匪黨避匿]  
　　流氓張瑞甫與同黨王阿三等在浙江路攫取女子徐則明皮夾内現洋鈔票由探將張拘解公堂押候補提同黨核辦在案昨晨由廨復訊據包探禀稱王阿三仍未提到訊之張供認不諱判張押一月仍着緝拿同黨解究 
[安插幼女]  
　　松江婦人張高氏因與沈李氏串拐無錫女子朱阿大朱侯弟圖賣由探將兩氏拘解公堂訊實判各押女所半年在案兹因高氏家有幼女無人撫養昨由捕房將女送案請示判暫留濟良所俟其母收押期滿再行給領 
[被告待訊]  
　　鄭茂如控汪少承不付票銀一千八百兩又丁孝哉控徐阿坤不還包飯銀洋昨由捕房將被告兩人傳至公堂分别交保候訊 
[拐賣女子]  
　　無錫人郭阿二控王仁川徐德昌串拐伊家養媳琴寳來滬賣於廣東路三百四十一號粤婦劉大塊頭被劉轉賣無蹤等情昨由捕房將王徐兩人拘解公堂訊供屬實判押候提齊人證再訊 
[揑造假信]  
　　鉅泰押店主胡憲文控胡義堂揑造假信騙取小洋八角昨由捕房將被告拘解公堂訊供屬實判胡義堂押五月並著將樂阿林小客棧内寄存之假圖章銷燬 
[不堪造就]  
　　松江路方金氏家因容留濟良所逃出女子張小寳由探拘解公堂管押在案昨由捕房將氏與女一併解案請究先據包探禀稱該女係被人拐賣於金氏嗣經女父尋獲與氏爭奪被捕拘案判發濟良所林與金氏均交保開釋近因濟良所脫逃女子八名張女亦在其内逃出後仍匿居金氏家内故一併拘案請究訊之小寳供稱因該所授課甚嚴是以乘隙逃出質之金氏供認留女不諱關讞員商之美領海君判女與氏各押女所七天女期滿仍發濟良所留養旋由該所西女董上堂聲明此女不守所規請另行安插中西官會商之下遂改判女期滿後與氏一併省釋 
[無從訊理]  
　　華美印書局控馬金甫不還印刷費洋一百七十七元昨由捕房將馬傳至公堂請追中西官以原告未到判馬交保候訂期會訊 
[婦人受傷]  
　　婦人蔣王氏昨乘小車過西華得路被某號電車撞跌於地碾傷足骨由捕送入女醫院醫治再核 
[自取其咎]  
　　蕩婦王李氏昨日報告捕房云前晚在黄浦路某號洋房内聚賭被人搶去洋十餘元請查捕頭以該氏亦非善類斥退不理 
法租界 
[僅追欠欵]  
　　陸厚安前與金占春合開魚行被金吞没股本控經公廨傳訊金祇認用空洋六百五十元判令原告邀同各欠户到案訊核在案昨日由陸禀稱各主顧僉云貨洋巳還於金占春故均不肯到堂作証訊之金供用空之欵一時難以籌措祇能按月拔還聶讞員以私收客帳一層無憑不追用空之欵着交人銀兩保限兩禮拜交清 
[認賠虧損]  
　　立興洋行控孫憶萱定貨不出昨經公堂傳訊孫供因店巳閉歇無力出貨惟有將貨由立興洋行售去虧短若干情願料理判孫交保俟貨售去後再行訊追 
[冒牌受罰]  
　　立興洋行控錦昌火爐店主俞寳生冒牌漁利一案昨又由原告投廨禀稱該店内尚有冒牌火爐一只求請嚴究訊之俞供詞推諉判罰洋一百元並着將店遷去 
[呈驗細賬]  
　　電馳公司前控張維岡承包黄包車虧欠車租並失去車上物件共計洋七十五元向索不還經公堂中西官訊據張供祇欠小洋九十七角有賬可証昨日原被各呈細賬到案求察判張交保俟察閱賬目再斷 
雜評三訥 
[小果業之風潮]  
　　小商人之生計艱難固應維持惟當公舉一二代表作正當之要求不宜以聚衆鬨鬧爲挾制倘因此而釀成大禍前車可鑑悔之寗有及乎爲水果業商人計今惟有各安營業以靜候當局之磋商而巳 
　　吾因之有慨夫中國勞働小商知識之卑陋當忿激時一往而前求達其所持之目的而絶不計較目的之如何而後可以達如何而非但不達且猶有害及其鬧成大事又無臨機應變之才仍惟自受其罪苦而巳嗚呼水果業可不三思也哉 
[浦東之盜案]  
　　租界復用刑訊之議藉口於盜賊之多耳目前雖未實行然於租界鄰近之地我國地方官宜速注意於地方之治安今浦東之盜案迭見則其疎於緝捕可知也此後急宜設法防衛母使外人藉爲口實也可 
來函 
[陸泰孚函]  
　　本月初九日貴報本埠新聞欄内所登保人吃緊一節諸多失實兹將本案真象爲貴報陳之前鄙人爲同德泰事被李韵芾等誣告僞造簿據一案上海地方初級檢察廳迭次違法辦理經陳則民大律師告訴於高等檢察廳并請移轉管轄兹奉决定准將本案移轉於寳山檢察廳辦理在案前同德泰參號之别直參寄存於北巿致富洋棧今交春令恐有霉爛鄙人爲全體股東利益計商請陳則民律師函致該棧提取料理不料李韵芾忽於前晚十二點鐘率領警察蜂擁至同德泰號聲言捉拿陸泰孚時在深夜闔店駭然其時鄙人適不在號當將永裕泰總理龔梅生擅行逮捕帶區監禁因卽報告陳盧二律師親往該區調查詢悉私濫捕禁情形由盧尚同大律師告發於地方檢察廳並請實施保護處分卽蒙該廳將龔梅生釋放貴報所登各節實與事實相反爲此叙明緣由請求登入來函欄内以代更正幸甚 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[中華大公司發行總統券啓] [  率]  
　　自有選舉卽有運動歐美各國皆視爲當然之事况我國今尚在萌芽時代乎故議員未選舉以前或借金錢爲運動議長旣選舉以後或借反對爲運動醜史百出雖罄竹猶不能書其十一今者國會召集之期巳近正式成立後首在選舉總統此事重大必經極端之討論方能解决否則貿然行之將無良好結果可斷言也本公司有鑒於此爰擬發行總統券額設四萬萬張每張售銀一圓義取四萬萬同胞每人均有選舉之一權此券售盡後所得券資即以之抵還外債俾輕我民担荷議員投票時但取一數至四萬萬數中任擇一項投之最多數者即當選爲正式總統惟券上所書數目仿前清糊名例另編號數註以暗碼有熱心選舉者購券後將不知所購之券爲數幾何有欲以選舉票爲貿易者且更不知運動者所購之券爲數幾何如此則縱有通天之手段亦難施其運動之手續事之至公至正孰有過於此者或者謂盲行盲從不免於暗中摸索然世界久無公理與其明目張膽視選舉爲兒戲母寗改絃易轍各碰運氣之爲愈也倘荷各界贊同再當另訂詳章此啓㈡ 
[追悼嫖界偉人紀事] [  立三]  
　　冶游黨領袖温畢生君自幼熱讀嫖經及長置身嫖界自矮人國考察淫業回國後於嫖學尤有發明著有（東游記）（嫖界指南）（淫學大成）等書卒以奔走香塵積勞成疾於民國二年某月某日畢命於温柔鄉之迷魂樓當彌留時猶手挽所眷某妓口呼卿卿不止云一時妓界聞之無不玉容慘淡同深惋惜日昨（星期八）爲開追悼會於幻夢路泡影里冶游黨到者甚衆妓界到者有顔似花白如玉張三姑李四娘楊是是柳非非等百餘人鬟影衣香頗極一時之盛兹錄其開會情形如下 
　　會場篇紥松柏中間懸掛温君肖像並以鮮花綴成四方匾額一方文曰（嫖界偉人）兩旁徧列花圈輓聯是日上午九時六十分開會來賓均向温君遺容鞠躬致敬先由冶游黨黨員某君登檯演說略謂温君不惜犧牲生命消耗金錢以縱情酒色實行冶游主義足爲吾黨放一異彩古人云牡丹花下死做鬼也風流想温君必合笑於九泉尚望諸君益加勉勵及時行樂不可因温君之死而遽形敗興實爲吾黨之幸云云（衆拍掌）次由妓界顔似花演說略謂妾等以蒲柳弱質淪落烟花蒙温君不棄時加青睞正圖歡樂無窮乃忽棄妾等而逝傷心何似今特爲之追悼以留紀念云云（衆大拍掌）再次由白如玉演說略謂儂等均持開放門户主義素爲外交能手想爲諸君所......語至此忽有多數人大聲唱采羣起喧譁以致入後糢糊不可辨演說畢由張三姑等合唱追悼歌聲聲嗚咽字字凄凉聞者多涙下歌畢遂摇鈴散會巳鐘鳴十三下矣㈢ 
自由談話會 
[矯妻·好友∶良師∶]  
　　但願百年好不可一日無自由談如我嬌妻 
　　有暇來談話無事藉消遣自由談如我好友 
　　指我迷途登彼覺岸自由談如我良師 
　　夫嬌妻好友良師不易得也今乃兼三者而有之誠人生至樂之事 
　　故世欲得嬌妻好友良師者不可不閱自由談 
　　日閱自由談自有嬌妻好友良師呈於眼前而印入於腦筋 
　　聞者疑我言乎請以質之一般讀自由談者[  立三]  
　　今日何時某報猶狂肆駡謾推其心必將使中國瓜分豆剖而後快也[  戇]  
　　自鄙人妄擬自由談話會簡章後同人皆以爲可行今了青二我復發起刋登投稿小人影以遂聞聲識面之願鄙意亦極贊同惟鑄版費須由同人等隨意贊助庶得早日實行或以文字酬金代之或則其費由本人担任亦極便捷尤有進者該小影一經刋登其版巳無用處應請將版分途寄還本人將來或製明信片或印名片一舉兩得不致棄置也質之純根及諸文豪以爲何如 
[  瘦蝶]  
　　鈍根謂寄照片者不必皆助銅版費而能以諧文助銅版費者更不必限定於自巳一照之費蓋文字知心推誠相愛不宜斤斤較彼此也至銅版印報之後尚擬彚印紙質良好之單行本分送諸文家永爲紀念亦快事也 
劇談[  玄郎]  
　　崑劇曲本最爲風華典麗惜程度太高不合時宜京劇則大都粗鄙淺陋不值識者一笑惟浣花溪一劇其文字之典雅詞句之清利直追崑派不知出自何人手筆可謂京劇中之别開生面絶無而僅有者矣然曲本雖風雅宜人尤須得聰明嫻雅之角色細研窮究體會無遺而出之方不負雅人深致時見白文奎孟鴻羣輩鹵莽從事非失之粗暴卽落於呆鈍不知不識趣味毫無劇中花旦之唱白尤重於鬚生須幽嫻莊靜以錦心繡口歷述古典古語旁証曲引說得淋漓盡致則清辨滔滔屬耳之餘如聽白頭宫女說開元遺事意精味雋令人樂而忘倦昔一盞燈年齒雖老大而白口柔婉字眼清綻演此劇尚能稱職觀前晚劉禹臣麒麟童所演禹臣貌頗俊秀噪音亦清新惜檯步不佳白口生硬直率致不能奕奕有神（將在謀而不在勇兵在精而不在多）兩句兩不字改爲那字俗矣麒麟童則温文爾雅輕倩圓熟神氣工穩純任自然正如初寫黄庭恰到好處頗屬難得高吟（曲終人不見江上數峯青誰是知音者應憐長歎人）四句悠揚婉轉丰神摇曳如江上芙蓉簇簇生新與汪伶隱演黨人碑時誦詩同一派頭汪以悲愴勝麒麟童以幽逸勝可謂異曲同工說（他的名字叫陳仲琴妙得緊）一句顛頭簸腦手勢語氣俱極圓到深得崑派氣息時下多鄙棄崑派而不屑講求不知唱戲須先學崑曲然後律度精嚴唱做貫串登場始可收身使臂臂使指之效也 
[劇本考實]  
[六出祁山] [  便便]  
　　劇演諸葛亮事於六出祁山時爲最多天水關失街亭空城計斬鄭文葫蘆谷五丈原所演者皆出祁山時事劇以收姜維爲初出祁山以斬鄭文爲六出祁山實武侯之出祁山祗有五出言六出者誤也考蜀志諸葛亮傳建興五年率諸軍北駐漢中六年身率諸軍攻祁山馬謖被張郤所破亮拔西縣千餘家還於漢中劇演空城計事卽本乎此此一出也是年冬亮復出散關圍陳倉曹真拒之亮糧盡而還此再出也七年亮遣陳式攻武都隂平魏雍州刺史郭淮率衆欲攻式亮自出至建威淮退還遂平二郡至此始有收姜維事故以收姜維爲初出祁山者亦誤也此三出也九年亮復出祁山糧盡退軍此四出也十二年春亮率大衆由斜谷出據武功五丈原其年八月亮疾病卒於軍此五出也然則亮自出伐魏止有五次斬鄭文葫蘆谷五丈原三齣皆五出祁山時事且維第一次第四次至祁山則六出祁山非事實矣後主傳建興五年春書丞相亮出屯漢中六年春又書亮出攻祁山以亮本傳考之雖爲兩事實出一役蓋以五年出六年還也後人以爲六出者或卽因後主傳分書兩年而致誤耳凡演諸葛亮戲以出祁山時爲最重演出祁山戲以空城計爲最重蓋所編曲本以此劇爲最佳故也㈡ 
小說 
[政治小說鐵血男兒（七十二）] [  常覺獨鶴]  
　　第二十四章 
　　梅覩白至訝然曰白君何事急迫乃宵行來此白曰姑娘方獨坐乎能許僕留談片刻否言次頗含歉意梅摇首微笑曰夜深人靜矣君豈不畏瓜田李下耶白遥指宫門曰令兄尚未還邸時固未甚晏也僕此來雖唐突實有極重要事急於面罄不得不爾幸勿見拒 
　　梅聞言復注視白見其神色匆遽尚未作晚裝且眉峯緊鎖一似重有憂者知必有故乃引白度重門遶幽徑曲折入小園中但覺風送荷香月移花影令人心曠神怡行數武見松隂下置長椅一因共坐其上梅謂白曰此間景色幽雅空氣新鮮儂所最愛每於花朝月夕手一編靜坐微吟殊得佳趣然燕居娱樂之處向未會晤賓客今知君有密事相告因特導君至此俾免屬垣有耳得以暢談一切也白此際於月明林下獲覩梅雪膚花貌縞衣玄裳大有眼花撩亂口難言之致半晌不作一語梅復捉之曰君不云有要事乎何沈吟不遽告請速言儂性素急殊不耐久候也言旣仰首視白似嗔似憨白心益動然聞梅言知未免忘形頗自慚顔頓頳即歛容謂梅曰此事關係極大非寥寥數語能道其詳僕將先有所問必求姑娘明告母隱乃可縷陳臺是梅曰諾儂對於君固往往知無不言言無不盡也 
　　白始徐徐曰俄大使陶米洛甫豈巳蒙不念前惡許附知交乎梅大詫曰陶賊乎儂奈何與鼠輩爲友君忽齒及此傖胡爲者白曰陶固巳被逐然日來仍濳返西奥司匿跡都中姑娘亦知之否梅摇首曰異哉儂安得知陶賊行止君乃以此絮絮相詢實令人莫解白曰然則陶將謀不利於烏王姑娘其有所聞否梅凛然曰今上所爲固不滿儂意然儂又何致與陶賊同謀召外侮而啟變故耶君所言誠愈出愈奇矣白聞言憂心頓釋喟然曰果爾則若人實欺我也今且將僕頃間所遭爲姑娘述之㈡ 
[愛情小說自由花彈詞（三）] [  天虚我生]  
　　玉梅聽罷難爲答也只好一笑從容出繡幃步下玉梯閒納悶倚闌干無語對斜暉自憐命薄居人下禁不得念及終身涙染衣却值秦公花外過見玉梅如此費驚疑 
　　呀玉梅你爲了何事在此掩泣 
　　玉梅聞語歛羅衣道小婢無知莫見嗤因奉相公傳命去到深閨說與主人知爭知小姐心情僻不願去人前做　　女子師 
　　秦慕嘉道這个也就罷了干你甚事值得啼泣玉梅道我想人生在世誰不望个出頭日子小姐是有老相公在且有一身本領不愁凍餒如我玉梅呵 
　　自從生小寄人籬聊免飢寒也得福知略識之無蒙敎誨但只是困而不學總非宜若然小姐爲師去我也得負笈相從旦夕依倘果學成能自給也省得相公小姐費心機那時我便把夫人學少不得文福雙修一樣齊無奈身心非我主因此上自憐生世偶吁歔 
　　慕嘉聽說不禁呵呵大笑起來道玉梅你果然有此志向我便送你去若華學校如何玉梅道這便是小婢一生幸福老相公請上容小婢叩謝成人之德那玉梅說了這句早巳拜倒塵埃秦慕嘉道不消如此你且去和小姐講明我便到若華府上替你具下願書報名入學但是不可有始無終中途作輟的呢玉梅道這是小婢自家願學又不是老相公强迫我的怎肯自暴自棄便那學費繕金小婢也自家願意把些簪珥釵環換了繳納慕嘉道那到不消如此玉梅道小婢爲勉勵自家起見决不願再要老相公費心務求老相公曲體愚忱許我則個慕嘉見他如此也就點頭笑諾道果是可兒我便此時去到楊府與你報名罷了 
　　秦公觀喜下堦墀回到書房換了衣趁着夕陽天色好呼僮懷刺步行隨出門不扣雙環獸分咐藤花爲掩扉正是清和剛四月陌頭楊柳綠依依綠谿一路花迎笑灌木沿山鳥亂啼繞過城南芳草路等閒踏碎落花泥暫抛主僕同行去且把楊家事略提㈡ 
文字因緣 
[贈别外子用藥名] [  陳姜映清]  
　　世風厚朴久難期祖帳連翹苦費詞生地須防寒煖異當歸莫便信音遲車前小立憑秋石客裏繁香發桂枝知母倚門儂獨活勉成遠志少相思 
[菩薩蠻寄懷陳蝶仙] [  鹿門舊隱]  
　　幾回欲識騷人面飄零游子天涯倦斷爪證同心相思兩地深蝶夢依何處栩栩春申去往事記金閶蘭花今又芳（今名素心） 
 
 
 

Page 11

 
 
   
 
 

Page 12

 
 
   
 
