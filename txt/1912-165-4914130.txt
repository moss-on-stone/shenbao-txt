# 1912 - 165 - 4914130

 

Page 1

 
 
評論 
[論中國今日宜取穩健主義（東）（吳）]  
　　好高論而不務實際多盲從而不知識别此爲我國大多數人之通病盈廷擾擾不出一謀專制君主其亡於此者數矣今我民國肇興爲數千年來一大改革政治上應興應革之事正不知其凡幾苟不於此二者先矯其枉而袪其弊則一切皆無從下手而將陷於無政府之境域此可懼之事也夫滿清在甲午以後何嘗不言變革何嘗不思富强時而改官制時而變政體時而興工商業時而採軍國民主義今日曰某事宜行也明日又曰某事宜行也某甲曰某事可辦也某乙亦曰某事可辦也觀其電牘往返未嘗不忙迫未嘗不嚴厲然其事有可行有不可行或行之而未必有效言者不過激於一時好名之心行者則有旁皇束手之苦卒之擾攘士數年千慮竟無一得而新政雲起國費驟增不取之民將復何取不肖之徒甚且因緣以爲利於是全國敝賦搜索一空愁歎之聲遍於四境而我民國義軍乃應之而起不及二月二十二省皆成土崩瓦解之勢而滿清卒底於亡此其殷鑒豈在遠哉 
　　此非記者好爲危言也中國今日如在汪洋大海之中颶風驟起水怪四圍全恃同舟者齊挾一赴岸之目的握舵者確定一不移之方針然後乃有誕登彼岸之日不挾成見不爭意氣不必好高而騖遠但求切實而可行例如借債誠非有益之舉然不借而財政無從下手則求條件之不至大損而已養兵原爲强國之圖然兵多而餉稰無所取給則姑裁減焉以安目前而已此爲實際上當然之事有識别力者不必羣起反對者也同爲國民之公僕各負不祧之責任但須平心靜氣設身處地一研究之苟其施行之政策尙有未善之餘地則不妨互相討論求其盡善而止倘因其人其事之不愜我心即期期以爲不可而我别無較可之策以代之則徒損廢國事而已昔孔子曰不以人廢言謂其人而不善不必其言之皆不善也記者今敢反其説曰不以人取言夫其人誠可取不必其言之皆可取也孔子之言足以解黨同代異之紛記者之言亦足破附和雷同之習此皆今日民國新人才所宜急急注意之要義也 
　　夫民國諸君子旣爲國利民福而來而欲眞能利國而福民非事事從實際上著想有識别的智力不可國民捐之名甚美不兑換券之法甚善但當軍興以後民力凋敝已逹極點而更欲其毁家而紓難其力果足勝任否乎軍用票發行之始初未示人以確實之保證獨能通行而無阻者未始非我人民一點愛國之誠今因其愛國之故轉使擔任二十萬元之損失則以後之不兑換券果足推行盡利否乎在提倡此種政策者無非本其平昔愛國之心而遂發此推己及人之念以爲人之欲善誰不如我數千百萬不難一呼而集初未計及人民之程度與力量何如也而一電飛傳四方響應義憤所激感召至靈此亦足以表示我國民氣之强但此事旣爲對付外債而發行之而效固足破彼壟斷之謀行之而無效恐反啓人輕視之漸而將來之要挾或且轉勝於前此中頗有關係故記者不敢不盡其區區之愚而願與諸君子爲不入耳之商榷者也總之中國今日事事宜取穏健主義從實際上用功夫有强制的識别力然後齊心一志併力進行則我國庶有豸乎 
要件[  續]  
[財政部騐契章程建議書]  
　　一則逾期未經呈驗之舊契應如何加重及議罰也立法不嚴則條規等於具文計慮不密則狡黠緣以舞弊故逾越期限爲本章程最要之條文凡逾期後其自進而呈騐者按月加收騐費定額十分之二其不自進而呈騐遇有關於舊契之訴訟即應從重處罰其額較自進呈驗者加倍其不自爲呈騐而自他告發者則處罰如前其持有未經呈騐之舊契而秘爲移轉者以理揆之騐費定額買賣雙方本應分擔補繳但賣主多乏資力且與目的物脱離關係欲令補費爲事實所難能者買主則契約成立時當然取得舊契其不因未呈騐而中止者非故意即過失或以廉價脅買適合於不當利得之原則令其代賣主補繳騐費决非過酷之法文此本章程第十第十一第十二第十三各條所以規定也 
　　一則舊契有其他障碍或以契抵押借欵或有産並無契據或無契而有官給執照或有契在騐期未滿以前因訴訟故尙難確定爲權利舊契有其他障碍者如遺失及存置他處之類遺失者可以請補存置他處者可以收回均以寛定其期限爲足以契抵押借欵者債務雖不易收回債權者非不可代辦呈騐惟由債務者負擔騐費爲足舊契目的物屬國有或公有者呈騐時當然免收騐費惟對於以益收爲目的者收費爲足無契而有官給執照者有價則用通常騐契之法無價則用申告估價之法有契在驗期未滿以前係於訴訟者則於確定權利時爲止皆以照法定額收費爲足均無多問題也惟有産無契其原因所在或以先占之効力取得權利或於占有之土地建築新居或以分襲先業未能各執舊証或以契據久失無法可以補塡遽令繳費實無可呈騐之契証不令繳費羣冒爲無契之聲明本章程雖已施行一切辦法頗費手續特申將所在地估計價目等逐一塡註由隣近不動産之所有者二人以上署名簽字押以爲保證送呈騐契處由該處會同公正士民五人以上調查明確核定價目塡給證據附粘執照以證明其權利照章收費以均一其義務斯無契者不至負擔獨輕有契者不至隠匿不報且不特不隠匿而已並樂於呈驗舊契而惟恐後時也蓋不動産非可隠匿之物其可隠匿者不過契據耳今不問契據有無苟有不動産皆可據以索費有契則於騐契時取之無契則於補給證據時取之則何爲而不呈騐舊契也且舊契價目常屬低廉若冒請補給證據雖照最低市價估計比諸舊價恒居多數雖至愚必不出此故有此辦法則本章程施行之力乃强國庫收入之欵尤巨此本章程第八第十一兩條之但書第四第九第十四第十五各條所引規定也是否適當還希公决 
（未完） 
 
 
 

Page 2

 
 
[命令]  
　　二十二日臨時大總統命令 
　　内務總長趙秉鈞呈請任命洪述祖顧瑗吳笈孫丁惟忠爲秘書張友棣孫培顧鰲程克爲參事舒鴻貽呂鑄陳時利鍾凱杜關伍晟爲司長應照准此令 
　　參謀呈請任命胡龍驤充豫備陸軍大學校校長應照准此令 
[專電]  
　　財政部擬定國際貿易用金本位以將來大借欵之一部分留存歐洲爲匯兑之用内國用虚金本位期爲財政根本上解决已具説帖會議 
　　共和黨本部今日（二十三）開成立大會到者數千人 
　　唐紹儀辭職表内薦舉徐世昌繼任國務總理并舉同盟會共和黨各一人爲陪黎副總統亦力保徐任總理 
　　外交團云今日國務總理惟張 
謇徐世昌二人尚能勝任 
　　某國公使云唐紹儀之去位於中華民國有益 
　　袁總統近有密電催伍廷芳來京擬任以國務總理 
　　唐紹儀辭職須俟國務院組織定妥再行宣布 
　　某國勸袁總統仿照美制不用總理 
　　袁總統暫時不准國務院各員辭職 
　　各總長如叚祺瑞趙秉鈞劉冠雄陸徵祥均由共和黨統一共和黨同盟會三黨會議贊同繼任 
　　蔡元培宋敎仁王寵惠均照三黨之議提出辭職表袁總統未允惟聞已遷出國務院 
　　袁總總令胡瑛孫毓筠二人慰留同盟會之國務員 
　　財政次長應德閎因與熊總長不洽擬辭職 
　　財政部各省濟欵已陸續匯到現有存欵約三百萬兵餉可以無虞 
　　財政部擬請唐瑛口爲大清銀行清埋總辦 
　　財政部會同陸軍部於日内派員摧欵安撫烟寗遣散軍隊　　聞濟南奉天亂事均平華軍與藏兵决戰大獲勝仗蜀可無虞　　京中流言甚多馮國璋在西苑勸諭聞者涙下現已交出一人稱受外人主使冀壞大局 
　　海軍部薦徐振鵬爲右司令　　湯化龍將充財政總長 
　　袁總統移居陸軍部署以未完備展期（以上北京） 
　　警備一隊彈壓小林鄕抗捐鎗斃平民十餘人民情憤激 
　　共和黨今日（二十三）開成立會舉朱瑞爲杭州支部長（以上杭州） 
[特約路透電]  
　　二十三日北京電同盟會挽人進言袁總統前仍復唐紹儀總理之任聞唐現擬回京與國務員會晤現時情勢惟全賴南方之熊度政府辦理一切事宜極形平允 
　　多數國務員謂唐任總理時侵奪各部權限使各部人員辦事掣肘阻碍政務進行 
　　北京日報載孫中山電告國務院云中外各報誣已得唐紹儀賄銀一百萬元現該院秘書長覆電粤督請轉逹中山唐已不出院中所載賄銀事定係失實云云 
　　四川尹都督出征西藏黎元洪現舉岑春萱爲川督 
　　民國報載政府日内將派楊樞爲比使孫寳琦爲德使梁如浩爲美使劉人鏡爲法使曹汝霖爲日使胡維德爲俄使 
　　叅議院反對梁如浩爲交通長現已不如前之激烈梁或有希望 
　　二十二號芝卡哥電塔孚脱君已舉爲共和黨候選總統計得五百六十一票羅斯佛君之黨擬在他處開會舉羅爲獨立候選總統此舉實爲新黨發生之機衆咸高呼歡祝　 
[譯電]  
　　唐紹儀辭職與政局大有關係同盟會各國務員俱主引身政界之外現全體國務員僅剩四人袁總統已從事重行組織國務院大局殊可危 
　　六國銀行團代表將於星期一日與熊希齡會商續行付欵問題大借欵開議之前此事大约可以商妥 
　　東京所傳蒙古興練陸軍消息此間已接確信蒙古近來已由北方運到來福鎗一萬五千枝俄人是否暗助尙未探悉（以上北京） 
　　德國北極探險隊由斯脱蘭斯陸軍中尉統率定期一千九百十三年六月間出發離國須三四年之久歸時將取道太平洋大西洋該隊之名譽會長有皇室及科學家政治家數人柏林博物院已助以科學上備用品並有著名科學家數人同行（倫敦） 
　　美國屬地國會代議士圭崇氏現代表菲列濱羣島民人與民主黨領袖會商於政綱内加入菲列濱羣島獨立一欵（巴爾的摩亞） 
[公電]  
　　武昌黎副總統電北京袁大總統國務院各部總長參議院各省都督議會及各社會均鑒竊維羣法進化政黨攸關植立綱維輙求國是衡途赴省準向懸鍼導機體於健全促文明之進步組合徵之毅力競爭持以公心雖異幟紛張衆言淆雜而縱經穔緯必竟其端萬徑千途悉宗一軌究其歸宿蓋未有不以國利民福爲前提者我國肇造如木初生本實動搖枝柯脱弱扶持和護勢可參天若肆摧殘生機立絶端賴豪俊輩出植國之楨宏濟艱難支撑危局發抒宏抱洞悉時機前路漫漫庶乎有豸不謂名與實乖事與心違公益未遑私競方劇此黨之急進限制無聞涇渭同流玉珉兼蓄或懷挾怨毒求逞一時或貪圖利權大施攻訐所以東林賢者同室操戈洛蜀通儒黨徒相軋習俗移人賢者不免窮其流弊可爲寒心用特忠告黨人化除畛域毌以私忿忘公誼毌以睚眦成仇讐毌爭名位而肆譎謀毌持意見而分門户尙望各持毅力獨立不撓一德同心協謀幸福殫精竭慮蔚爲偉人扶顚持危國基永固庶幾令名懿德炳耀寰區元洪不敏得隨諸君之後亦與有榮施焉拳拳之私惟求埀察元洪叩 
要聞一 
[組織第二臨時内閣之軒然波起]  
　　唐總理出亡已紀前報茲此次唐總理赴津决計不再回北京恐非挽留所能轉圜大約臨時政府勢須另行組織第二次内閣一班政客皆磨拳擦掌各欲擁戴其黨中人物以組織政府同盟會主張組織完全政黨内閣農林總長宋敎仁刻正野心勃勃欲自爲總理而兼財政總長共和黨主要人物於將來政府改組無論爲一部的全體的本黨决無競爭政權之意然亦不贊成反對黨再占總理一席其意似欲無所屬者出而爲之使各政黨皆處於超然之地位以免政府多生搖動現在正組織三黨進行機關力謀建設第二内閣主張超然主義凡總理財政交通工商等部各總長槪由袁總統提出求參議院同意日昨統一共和黨國民公黨兩政團電逹北京又主張由陸總長代理暫勿更張之説似亦政界中一問題也照錄如左北京叅議院大總統國務院均鑒唐總理假陸總長代論者或主超然或主混合均非正辦現在政府尙屬臨時一變再易國禍民害就宜推陸接任諸卿各安其位暫勿更張一面速定國會釐訂官制依十個月期完全組織用維永久大局舍此懼無補救哀籲鑒裁統一共和黨國民公黨劬 
[孫武亦爲宗社黨辨誣]  
　　孫武君抵京後調查北京軍警各情知宗社黨之説槪系虚揑前日由北京致武昌黎副總統電云南北統一五族一家豈容復相猜疑近閲報載安𡽪浙江疊有捕殺宗社黨事吾卾亦被影響共和國家首重人道武自到京目睹軍警各界尙明大義遵守約法兩無詐虞苟非喪心病狂孰肯自甘化外伯有枂驚徒自紛擾遂使奸究之徒藉端影射害同種之感情釀分離之隠患若不及早防維後患何堪設想吾卾爲首義之邦持議向重公允獨於此事聽其自然殊無以弭隠禍而正人心抑豈革命之初意爲此專懇我副總統通電各省不得藉名誣陷以免人人自危果其敵視民國卽爲公仇典章具在寧容未減固不得假宗社黨之名興莫須有之獄致蹈前清羅織黨獄之暴政不然相煎太急貽同根泣釜之憂魑魅笑人予異族乘機之便瓜分之禍卽在目前臨風翹企無任悚惶孫武叩 
[禁烟手續又進一步]  
　　國務院日昨會議時外交陸總長提及禁烟事宜磋商良久决議辦法三端（一）由外部照會英公使自下月一號起凡尚未貼印花之洋藥一槩不准運入通商各地（二）再通電各省都督認眞禁種禁吸（三）聘請美人丁義華爲禁烟顧問官並分派數員赴各省演説鴉片毒害務使國民一律禁絶 
[各省將設國税廳]  
　　財政總長熊希齡以國家財政奇窘非從根本上設法决不能持久擬將原議各省所設之國税司改爲廳竭力整頓以爲裁釐加税入手辦法其所擬係每省各設一國税廳歸財政部直接管轄由部派廳長一人廳長之下設正税雜税整理三科由廳長自派不日即交院核議俟其通過卽行發表云 
[財政部清理財政大綱]  
　　財政部籌備處各股員前因熊總長交諭限三星期清釐權限整頓部務現已將本部預算及各省平均財政辦法與部有直接關係者議定大綱如左（一）預計將來新官制之行政費（二）各省舊例行政費及歲出各欵（三）各省額徵釐税捐務丁糧（四）改統一税法後之比例盈虧略表（五）陸軍部以前欠撥及以後應撥各欵（六）八旗月餉及皇室經費預計核實（七）清釐前清受協各省歲入協餉之數（八）撥解洋欵息銀之署數統柱前清預算案（九）照現制省界行政區域分配平均財政（十）各省大清銀行之損失及盈虧預算以上各大綱已由該處逐項列表日内呈熊總長核閲矣 
[財政部實行槪算之規畫]  
　　財政部函催各衙門云逕啓者本部擬自本 
年六月起各主管預算衙門每月先辦一槪算書按照預算格式塡造限於每月初四日以前送財政部又將軍警餉項另作特别槪算書限於前一月十五以前送財政部至在京各衙門統由各主管衙門函催當經本部分别函致并刊登公報在案現在各主管衙門所送槪算書法多屬參差不齊或只送本衙門槪算而所轄局所均不在内或只送直轄局所槪算非其所轄者未經彙編本日參議院提議所有在京各衙門每月用欵應由各主管衙門彙編槪算書送交財政部核定後送由國務院轉咨參議院議决方能開支欵項故擬變通提前辦理嗣後各主管衙門按月應編製槪算書無論普通特别均改爲前一個月十五日以前咨送財政部至各主衙門所轄之局所及本非直轄之衙門及軍隊而性質應歸某部主管者均由主管衙門先期分别催取直接送由各主管衙門彙編後再送財政部核辦茲將各主管衙門及所管衙門應辦槪算書格式由本部按照臨時預算册式再印一份分别另函送交各主衙門轉送所管各處照辦一俟各處送齊按照定期赶速編造彙送至七月份槪算書現在期限已迫應變通辦理儘六月二十五以前送到財政部六月份槪算書逾期已久除已送到各衙門外應自公函登報之日起三天内送交財政部彙總至内務部海陸軍應辦各種請求支付清單係備核放欵項之用其性質格式與槪算書異應仍照舊辦理 
[整飭海軍之手續]  
　　礮台海軍總長劉冠雄以海軍勢力專恃礮台爲之聲援我國江海各砲台形勢雖具而内容窳敗已極是以一遇事變即同虚設日昨特於國務院與叚熊二總長會議整頓辦法擬先將鎭江之象山焦山南京之幕府山獅子山清凉山各砲台從新整頓然後再及南北沿海各礮台聞此次整頓鎭江南京各炮台經費約在四百萬左右熊總長已允設法籌措矣海防海軍總長劉冠雄以我國海防久已廢弛亟應整頓以重防務昨特於國務院提議籌備海防事宜茲探其規畫如下（一）劃分區域海防擬分三段自鴨綠江口至烟台爲北段自烟台至三都澳爲中叚自三都澳至冠頭岬爲南叚（二）根據地北段以秦王島爲根據中段以崇明島爲根據南段以瓊州島爲根據（三）門户北段以白河口爲門户中叚以長江口爲門户南段以珠江口爲門户各國務員均極贊成不日卽提交參議院 
[民國之實業觀]  
　　民國初興農林工商分設專部振興實業不遺餘力近對於各省所設農林墾牧漁業等項私立團體及工商各會或嚴加取締或着意調查茲照錄其部令如左 
　　農林部之規畫民國初建首宜力圖本計利用厚生本部設立以來於農林墾牧漁業各要政主張積極進行惟職權各有攸歸機關必由法定近來各省組織各種公團學會或企事業之發展或爲技術之研求 
 
 
 

Page 3

 
 
本部極爲嘉許然結會雖可自由而範圍不容稍越若陽居振興實業之名陰啓攘奪利權之漸甚或藉　歛費干預行政司法之權其爲弊害伊於胡底即如南京留守日前來電所稱漁業統一黨竟有招集匪類購置軍械等事種種不法騷擾堪虞用特明白告誡嗣後各地所設農林墾牧漁業等項之私立團體務必順從公衆之意見確守法律之範圍勿尙虚聲勿事强迫其對於政治上一切應行應革事宜如果確有見地儘可隨時向本部建言本部自必樂於採擇毌許逾越權限動輒干涉行政致生阻礙於民國前途有厚望焉 
　　工商部之進行案查本部開辦之後曾經通電各省工商總會曁通令外洋商會飭令調查該處工商礦業情形報告本部等因在案本部現在籌設工商公報局一所委方臯爲局長以期脈絡聯貫消息靈通刻正著手經營將次開辦爲此通令各處商工等會務即遵照前報將各該處最近各項商務工業礦業詳細情形調查清晰迅即報告本部以憑刊登公報嗣後該會遇有關於調查報告事項文牘亦可直接寄送公報局登錄俾工商界得以隨時研究以期實業發逹 
[鄂議會質問承認漢口建築借欵確証]  
　　卾省臨時議會咨都督府文云准貴軍政府咨開國務院電咨參議院議决漢口借債建築一案查漢口市塲去秋經兵燹夷爲焦土亟應速謀建築以興商務惟現在財源枯竭巨款旣難遽籌勢不能不仰資外債但此項借欵利害關係於吾卾及中國前途者至深且巨本議會參員卾民代表其借欵合同如何規定自應先交議决方能發生效力接准來咨内開國務院電謂已得卾省議會之承認殊深怪駭調檢本會迭次議案並無此事貴軍政府不知依照何處報告以爲本會承認之據職責所關未便含糊除電參議院外相應咨請貴軍政府希即將本議會承認証據明白見覆以釋羣疑聞經黎公答復略謂查漢口建範借欵前因需欵甚急曾電請中央政府請其贊成因此中央政府必須明晰借款内容始將草合同電告中央政府至貴會所稱國務院電文内謂已得鄂省議會之承認一語係中央政府到院委員之詞想係因鄂省全體贊成借欵建築誤會而出本會實無此種咨報貴會檢查前項咨文卽可解釋　時正式合同磋商底稿另行咨送貴議會議决至本府手續之誤會已經派員到會報告在案云云諒議會不政再有責難也 
[滄江起用之大阻力]  
　　粤都督胡漢民駁蔡鍔薦用梁啟超事致大總統電云雲南蔡都督微電推薦新會梁啓超請大總統任用並臚陳梁生平行事其中失實太甚請據漢民所知者約略言之原電謂梁應湘人之聘至其間之謀革命皆梁某種其因也此其意幾欲以湘人革命之業歸功於梁某一人查湘省革命運動之烈皆由黃譚諸公實心毅力始終如一湘人夙以沈毅著得此觀感思潮益烈决非梁某之功使湘人悉奉梁氏之敎將搖尾虜廷希榮干祿之不暇何暇爲革命之運動原電又謂梁某有敎育之力即還問諸梁某恐亦無顔以自承也原電又謂清議報立意固在沛公查清議報除刺譏清太后外絶無政見可言新民叢報二十期以前誠爲破壞專制之議論顧自游美洲而夢俄羅斯其議論遂大變極力反對共和書報具在斷不能曲爲之諱國風報純是運動清廷求復起用之手筆刺取一至滄江驚歲晚幾中靑瑣點朝班之句易名滄江熱心利祿情見乎詞矣綜核梁啓超生平小有文才毫無實學貪鄙狡詐惟利是視始則挾竄逐之憤醜詆清后繼則冀清廷復位搖尾乞憐迨明知無可希望猶復藉將行召用爲詞詐取僑財任情揮霍倉皇反覆小人之尤黨中人窺知其奸遂至發生内訌自相殘殺劉士驥之案尙在並非虚語原電謂其德行堅潔學術淵博好義穩健愛國眞摯則　以反覆無常自相挑戰謂之堅潔東塗西抹剿説雷同謂之淵博崇拜專制反對共和謂之穩健搔首弄姿日望賜環謂之愛國眞摰是直阿其所好蔡都督之措詞亦太不知檢矣漢民與梁某素未謀面無私可挾第以民國初建基礎未固斷不容此種僉壬竊位其間敢將梁某萬無可用之理由覼縷電陳望大總統奮其英斷力拒僉壬各省都督可發電力爭勿使得逞更望蔡都督抑其師生私誼以大局爲重則民國幸甚 
[清談 [] [  平子]  
　　衣服以章身也取大同不取立異宜從今不宜復古雖三尺童子無不知之 
　　乃國務院艸定民國新服制矣旣知西式衣服爲當世所風尙猶斷斷於玄端深衣之名亦獨何居况古無對襟之服今乃以玄端而對其襟其重誣吾玄端實甚 
　　記者不敏竊謂今日之服制宜有二種一曰禮服一曰常服禮服則不妨義取大同風行西式常服則隨各人所便而用之無取乎深衣亦無取乎玄端國務院必取而一一規定之亦太勞矣 
　　猶記滿清末造南皮張文襄手定學生服制不古不今翹然獨異天津嚴範孫侍郎心竊非之一日服以見文襄曰此式何如文襄不語移時事遂寢 
　　惜乎今日無嚴範孫其人一爲矯正之耳然幸也國務院之制尙係草定竊望修正者一圖利之 
小説 
[俄王之偵探（一百五）] [  無名]  
　　説罷便將旅行券扯碎丢在地上余見了這樣情形正在驚疑鄧方却仍不慌不忙説道你説這旅行券没有價値便不用他也可得俄官道不用他便不能在這裏旅行原也没有甚麽不可得的事鄧方道這却不能我因有事在此如何不能旅行我在俄國那一處不能旅行俄官道你没有旅行券有甚勢力能在俄國旅行鄧方微笑道什麽没有説時便向身畔取出一封信來説道你若不信你自己看好了俄官初聞這言還甚輕視及見了那信上簽名的字登時顔色改變汗流滿面惶恐不勝哀告鄧方道這是我職分内的事念我不識泰山尙乞原諒説後連忙將信送還俯就地上拾起了那扯破的旅行券來掽全了用膠水貼好也送還鄧方鄧方道這旅行券究竟合式也不合式用得也用不得我在這裹能彀行也不能彀旅行俄官連聲諾諾道合式合式用得用得能彀旅行能彀旅行這都是我方纔粗疎之故尚乞先生千萬原諒鄧方道你旣知合式的用得的方纔爲何這般留難又這般無禮俄官低着頭不敢仰視又哀告道這都是我的不是先生千萬饒赦我是了可憐我是個小吏得此檢查旅行券的職司也不容易我家八口之家上有老母下有妻子倘若先生不原諒我將我這小吏弄掉了敎我如何過活説罷哀求不已此時余又驚疑不已這鄧方有何法術將這倨傲的俄官弄的這般屈服 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[漢冶萍將爲鄂省公産矣]  
　　鄂省士紳張大昕夏　　等陳請省議會謂漢冶萍煤　礦三厰確係盛宜懹一人私産不能取消鄂派監督仍應收歸鄂省公有各情已詳前報茲聞此案已經議會付實業審查會核議以盛宜懹爲民國罪人前鄂省將三厰没收天下稱快旣經派員監督該三厰充公已成鐵案是以南京政府借欵抵押之時鄂人不惜以全力爭執維時危迫萬狀絶不聞有該公司股東出作後盾則該三厰之爲盛氏私産毫無疑義乃胆敢串揑股東多人僞造股票倒塡年月朋分夥編在盛氏自爲計則得矣獨不解軍政府前旣以公文厲本議會向南京政府爭議漢冶抵欵此次何以獨徇該私人等一面之詞並不知會卒議會遽行取銷監督第本議會爲鄂人代表所在予取予求軍政府未能獨作主張如果三廠誠係公司何德於鄂人當南京抵借之日憤爭廢約又何至挾鄂人之全力作公司之替人至實業司不詳察　委率爾棄椱　稱爲純綷商辦不知何所據而云然該司長李四光於鄕里實業未有所盡力反以没收之公産拱手奉之他人非喪心病狂必不出此從前滿清官史每有納强鄰重賄不惜犠牲本國權利貢獻異國者該司恐亦蹈此弊應請都督切實根究　法懲辦以儆官邪至前委漢冶兩厰監督應仍飭赴廠切實辦理以保利權而戢詭謀聞昨該會會議審查報告之後已得全體之通過卽日咨請軍政府取消承認商辦仍收爲鄂省公有云 
[鄂内務司易人原因]  
　　鄂省内務司正長周汝翼副長周之翰均各貪　不職久爲輿論所攻撃且二周又互相嫉姤各欲伸張權利近周汝翼因民政長行將到任該司取消在卽故明目張胆弄權舞弊賄差賣缺喧騰衆口惟以其無實據可指不便舉發乃周又擅製漢口人力車新照二百張每張售銀四五十元總共得銀八千餘元分文未撽公賬惟與其黨參事董欽　科長張仁靜等朋分爲狂嫖浪賭之費副長周之翰得此確據卽禀告黎副總統派員查辦詎汝翼亦禀揭之翰賣缺受賄多欵前日經副總統傳二人至府面訊該二人爭執不已甚至互扭鬥毆黎副總統大怒一併逐出二人又在途中互扭不放衣服撕成片片狀極下流黎副總統以其斷難姑容爰飭將該二人一併撤差聽候查辦不准遠離所遣正司長委本府顧問夏君壽康代理副長委武昌府知事陶鳳集兼護蓋以民政長劉心源已定於月内視事夏壽康前充鄂省諮議局副議長老成名宿不致與劉民政長有權利競爭及把持不交代等弊至陶知事前已委充民政府專辦員與劉君亦属至交也 
[湘省鋤奸錄]  
　　湘省官紳現以民國成立所有從前拿辦革黨之人亟應嚴拿懲治茲將近日逮捕情形彙錄如下 
　　前清長沙遊擊劉俊堂兼辦七城總查時曾經捕拿革黨至數百人之多去歲反正後劉知不免於難因在益陽原籍匿迹銷聲多方羅致鄕人及駐防兵隊求爲保護旋又僞爲病故發喪成服希圖免究卒經籌餉總局偵知派兵查拿先將所開衣舖籍没充公嗣又將劉拘獲解省次日梟首示衆 
　　劉陽邱雨吾當庚子之役首先舉發陷害唐烈士才中湘省光復後卽由唐姓家屬禀奉都督飭縣拿辦在案茲經籌餉總局查悉邱有田産一百餘石已被查封提充軍餉另發還十餘石爲伊母邱楊氏膳養之資惟邱雨吾本人尙須嚴拿懲辦 
　　前清長沙遊　熊德壽曾經拿辦劉烈士道一及林烈士圭拘被慘戮現由劉林兩姓控告業已將熊拿獲收監日來雖有多人聯名保釋已奉都督飭由司法司妥議核辦恐亦礙難　免也 
　　宜章李楷平當去歲反正時曾在縣城密謀反抗陷害彭志士兄弟二人比經拘獲解省訊辦在案近由該縣士紳曹　春彭邦楝（現充司法部秘書）等禀懇都督從嚴懲治已率令行司法司核辦矣 
　　湖南飛翰水師營統領楊明遠於緝捕最著能名拿辦志士不少去歲反正時楊以受驚猝病而死或云係吞金自盡近日外間傳言僉稱楊實未死但已遠颺故現在亦有派探拿辦之説 
[秋女俠歸骨西湖]  
　　浙江秋女俠瑾遺櫬前由湘人發起遷葬麓山而浙省秋社亦曾電請葬於湘中名勝惟迄今尙未果行昨接秋社同人致湘都督一函始悉秋俠之妹秋珵將欲來湘迎櫬還浙塋葬西湖以昭享祀茲將原函照錄如下敬啓者前敝省民政司都督先後轉到鈞電祗悉秋俠靈櫬將留湘上並由其子委託濮彦璜賷遺像衫裙還浙於西冷故址建築衣冠墓等情敝社同人當即拜復一電度塵鈞鑒頃濮君業已還浙據云秋俠之柩實於今春權厝鄉僻徐圖卜地並非合祔秋俠之妹秋珵亦出其甥王沅德來函大略相同敝社以秋櫬旣屬權厝實與不葬相等何難迎還故址且事經敝省議會議决由都督公布施行並給發川資委任敝社辦理在案似亦未便取消况西湖名勝爲天下最岳鄂王于忠肅張蒼水並今之徐陳馬熊陶竺諸先烈遺骸盡葬其間秋俠歸葬之後將見棲霞山麓第六橋邊都人士女憑弔偕來秋報春祈享祀不忒秋俠有靈其魂魄當戀此不去更何必其子之一盂麥飯以之祭掃耶故特派秋珵詣轅面陳一切萬望俯如所請即日傳諭王沅德將其母靈櫬交明秋珵盤送還浙早安窀穸用資頂禮萬勿固執己見以拂輿情不勝大願知公明察敢布區區伏維亮照不宣 
[全蘇軍政彙聞]  
　　松軍來蘇情形松軍分府取消後弁目團幹部養成所各員均歸併來蘇詳情已記前報茲悉前日經程都督飭派范志超孫　二員乘靖湖淺水小兵輪前往松江當將弁目團及幹部養成所人員計三百餘員連同軍械子彈等項一併雇坐大船數號由靖湖小輪拖带來蘇於十八號抵省當飭各員等分駐虎邱李公祠吉公祠二處其槍彈服裝等物均送存獅子口軍械庫及城北子彈庫儲 
　　松防請給軍火松江水陸各營統領沈葆義於前日電禀蘇都督軍政司云松防陸師兩營原有各種槍械六百四十六杆已嫌錯雜内除損壞不適用者百四十杆尙少三百十六杆必須發足方資應用松軍府取消所存槍彈擬就近留用編定後再造册呈報否則亦須赴蘇請領轉多周折可否乞賜電復問沈統領日前又另向滬都督府請領大宗軍火現滬都督已電請程都督核示矣 
　　遣散寳應兵隊蘇都督接寳應民政長李鴻扶電禀據云寳應保衛局槍械雖繳大半兵數抗不裁減十三號專函已邀尊鑒請速照前函續電委員來寳遣散餉源奇窘萬難久支並乞先賜電復等情當經程都督派委軍政司科員黃秉鑑前往辦理遣散事宜並電飭揚州除寳山軍統亦派委員前往寳應會同辦理 
　　委任江陰江巡統領鹽捕各營王元章以江陰一带近來官鹽銷數異常短絀由於私梟充斥私鹽暢銷之故亟應切實整頓以暢官銷而搭餉課擬請委任朱延燎（充江陰水師統領）兼充鹽捕外巡分統管轄江海岸巡營飭令將江巡緝私事切實整頓期收實效等情已由程都督准照委任矣 
[蘇商會選舉議董揭曉]  
　　蘇州商務總會於二十二日（陰暦初八日）投票選舉議董計得票最多數者二十五人聞定於二十五日（陰暦十一日）開新職員會互選駐會辦事董事暫不選舉總理協理俟部定商會新章再行遵照辦理云茲將當選各董姓名錄下吳似村尤鼎孚杭小軒倪詠裳洪少　蘇　秋湯濟之　天笙李　堂蔡柏侯王駕六蔡　卿吳卓人鄭椿如宋友裴王勝之王亦安張月階姚清　　　君程　卿石壽山蔡優安李質卿高秋槎 
[蘇州推事團被控]  
　　蘇州地方應推事史棠蘇宗軾倡議組織推事團其宗旨在結合各級審判應推事增進公益抵抗公敵當時贊成者有曹祖著薛雪良敬履黃炎武楊光　五人現又運動高等應丞江紹杰擬舉爲推事團團長史棠更提議推舉鄭提法司爲名譽贊成員正在興高采烈之際詎忽爲律師楊蔭杭所聞大不謂然謂法官上下勾結則司法制度從此破壞凡訴訟法民所定避忌上訴分職分級諸法皆掃地以盡尙復成何事體當卽具禀南京程都督痛論法官結黨之弊聞各國從無此種辦法應請澈底根究保全江蘇司法界之名譽等語聞此禀業已呈邇矣 
[黃巖人擅自招兵]  
　　台州府屬黃岩縣著家嶴地方前有土霸程立鼎程甫旺阮子雲諸人結黨營私又慮勢力未充胆敢冒充共和促進會名義竪旗招兵同時海門路橋等處有陸思龍者自稱社會黨台州總部發餉招兵以致飢民地痞聞風蟻附該邑知事朱興沂君深恐擾害地方兩次電禀都督請示辦法奉飭嚴密解散去後該兩黨徒因受官廳干涉爰合併爲一以厚勢力仍復秘密進行入黨者槪給銀質黨證每月持證領餉並在海門地方設立水陸糧台行蹤詭秘或疑爲宗社黨餘孽則一朝爆發後患何堪設想現聞就地士紳已聯名公禀浙都督要求嚴密查拿免致蔓延爲患 
[江山匪亂之别報]  
　　杭函云　属江山縣土匪焚掠靑湖鎭盤踞壇石山並有江西潰兵濳入煽惑揚言攻佔縣城以致監犯同時反獄隣境紛紛戒嚴姚知事一面請兵一面辭職其情形已迭誌本報乃日前該邑紳學報告同鄕對於上聞種種竟有大謬不然者茲將原函節錄如下江邑匪盗本祗焚刦四鄕自光復後擾及近城日前竟在南門内明火紏刦汪姓木行等商店經商會電禀省台警長慮得處分輒令巡士罰洋一元以爲縱盜之代價同時靑湖鎭又發生巡警擒人敲詐一事有該鎭王周氏者與某巡士有染爲妯娌窺破致起勃谿王氏恃符竟向警察署誣控其叔强奸該警兵卽將被告之父擒入署中私刑拷打致商民公憤自由黨員特開大會協議對付該警官始將肇事者斥革姚知事謂靑湖有警圍閙警局卽指此案至壇石頭土匪負　一節其原因係知事赴鄕催科隨行家丁烟癮大發鄕人畏其官人不敢奉獻親兵某獨力擔保始出烟具供客不料該家丁過癮後恨其始作難非但不名一錢反將煙具奪去是地爲辣腿聚集之所（江山欲語按卽地棍）聞事大譁糾集多人追蹤奪回煙具該家丁卽朦禀本官謂查煙被鄕匪拒捕带傷姚知事到署硃標封條派兵查拿爲首並託鄕董姜承詩代爲執行此一事也所謂匪首毛七月宜者本係安良會首領性喜揮霍結納辣腿上年光復後姜鄕董託詞派捐軍餉每人一元此次毛七月宜爲首鳩資演戲姜某不肯出錢致起衝突索還上年軍餉彼此爭毆受傷姜董事憤無所洩意欲請兵拿辦又恐知事不借故將以上各端一并歸咎毛七月宜誣爲匪首姚知事大恐星夜派兵四十名尙未入村先開排槍以壯聲威致將隣村十四歲之牧童傷斃合村大憤四出鳴鑼各兵士疑匪黨圍攻（按姜董事告密謂匪已集黨千餘人預備槍彈等語）紛紛棄械竄逃回縣後謊稱被匪戰敗奪去洋鎗刀械並搶去兵丁一人不知下落（按槍斃牧童時鄕人羣起交涉此兵係本地人濳赴酒店沽飮過醉倒臥半途叢草中）姚知事聞耗大　即晚電　都督求　大兵當飭衛防劉忠　　師親征該知事亦带隊赴壇石下田　包圍慘被焚毁民屋數十間不見一匪乃出洋四百元撫恤槍斃牧童詎縣監犯人聞城兵俱出無人防守竟紏衆反獄致被逃逸要犯二十名（下略） 
[杭檢廳開棺相騐之詳情（續）]  
　　陳檢事因謂檢驗吏曰該原告所　傷處只在胸前一部分今屍肉已化似可不必檢騐全體以免死者之遺骸無故多受翻動之慘不如檢驗該屍身胸前一部分已可証明楊檢驗吏遂趨至棺旁將死者按在胸上之右手之骨節逐節檢出置之一旁其右臂骨亦移至一旁將死者胸前之衣用剪剪開輕輕揭去爛皮均黏衣上腐肉尙未脱離楊檢驗吏將用水從高冲下原告急阻止之何以須用水冲陳檢事與楊檢驗吏咸謂此法有所根據因人在生前受傷之肉必有淤血積結其肉必甚堅硬死後最不易爛若用水冲去果有堅硬之肉塊留存卽可將此肉另行檢出詳細檢騐若係無傷則一經水冲勢必盡行化盡今此屍死未一月肉未化盡正可適用此法原告無詞楊檢騐吏遂用水離屍體數尺之高從上冲下該屍胸前之肉盡行冲化胸骨肋骨盡行露出從肋骨槰内並已窺見脊骨陳檢事督同原被告環立棺旁詳細檢視諸骨上均有極細之黑點原告詰問此黑點是否傷痕陳檢事與楊檢驗吏謂此黑點並非傷痕蓋洗冤錄上載明凡人骨在生前受傷之後雖至人死其骨受傷處必發現一種靑紫色或紅紫色且四周顔色漸漸淡去如雲霞如火光中心最濃四圍最淡愈開愈淡淡至於無蓋必有傷暈也今此黑點旣無傷單又徧見於諸骨之上且其點均極細小後經多水冲激黑點蓋行冲去足見非傷原被告又無詞水旣多冲兩血盆骨與胸骨銜接之處均微有脱笱原告指爲傷處陳檢事率檢驗吏反復親自細察且用顯微鏡詳加察閲確無絲毫損傷陳檢事且謂原告爾稱係拳傷拳傷至骨折之重則骨上必現有拳大之傷暈且一拳又安能傷及兩血盆骨拳傷左血盆骨則左血盆骨折傷在右血盆骨則右血盆骨折傷在胸前則胸骨折傷今安能一拳而使三骨折傷乎况爾所謂折傷處已用顯微鏡照過確無折損痕跡爾可用鏡詳閲原告又無詞檢驗旣畢由檢驗吏報稱該屍身委係生前因患痧致死是實原告又詰問何以知係發痧陳檢事楊檢驗吏謂此固有所根據屍骨發淡綠色生前必係患痧身死今此骨非現淡綠色乎原告謂此骨色似不甚綠陳檢事曰所謂淡綠並非眞有如一種綠色不過在日光中看去微有一種綠色卽所謂淡綠色也原告又無詞陳檢事乃槪然謂原告曰爾眞可惜爾叔之死爾得之於傳聞並非目覩爾疊次來訴一再經本處駁斥爾竟堅持到底强求開棺爾一耕種愚夫安有如此健訟之能力必有唆聳之人爾受人愚今至於此論事實尚可爲爾諒然論法律實不能爲爾恕此本檢事所以深爲爾惜也爾究係聽何人唆使原告又無詞是日觀者五六百人内有檢驗吏傳習所學生并聞有法政學生到塲帮同原告辨論陳檢事亦曾傳問伊等稱係與死者有同鄕關係因來觀看别無他意陳檢事遂命將屍棺蓋好封條封好交保盡夜看守一面將原被告一并带回廳中移送法院審决開棺至閉棺其中時間約有四小時之久到廳時街上已燈火輝煌矣（完） 
[韓城兵刧之眞相]  
　　陜西韓城兵刧一事已誌前報頃又接韓邑某君函述云韓城近來市面極形糜爛其始由於行政官之操切其繼由於奉行者之不善其終由於带兵者之見事生風激怒鄕里遂至有陰曆三月二十三日百姓閧堂之事盖剪髮之令十六日始行到縣至二十一日不過四五日耳而縣城内竟不問老少逢人强剪有欲求回舖而不得者有到舖中桌下厠中按搦而剪去者甚有因逃避遺失財物者氣勢洶洶形同追捕當閧堂之時百姓死者二人傷者一人皆係隊兵撃死縣中僅財政局勇受有微傷百姓進城並未持有兵器他處毫無損失惟將財政局搗毁固係愚民無知亦因强迫剪髮者駐財政局中故被牽累耳其實並非搶掠也而後禍遂濳伏於此矣事後一二日百姓已經解散而二三妄人因欲洩忿遂向同州潼關請兵誣爲土匪二十八日同州軍來百餘人駐紮數日卽去三十日潼關軍至一營初駐縣城南關四月初二日强搬入學堂敎員學生盡行驅逐某幫带因懲治此事起意數人遂有初四晚之變幫带被軍隊撃死城内外被搶者有數十家之多並焚去南街三家且有入民間搶刧者損失現銀雖不甚多而并貨物計之大約已有一二萬之鉅初五日民人出城逃避城垣一空現在雖無他慮而將來財政之困難生意之寥落恐有不堪設想者吁 
[贛省謠傳吉安兵變]  
　　贛省新編陸軍四旅旅長蔡森君奉令督率所部往駐南贛一带地方嚴防邊要業經拔隊由水道起行惟此間日來盛傳該旅兵士行抵吉安被匪勾結要求發餉三個月始肯前進等語李都督聞謠當發删電往詢旋據復電云並無其事當經李都督出泵曉諭矣 
[江西校風之囂張]  
　　江西中等工業學校學生樂象功頃因出納細故與該校司事大起衝突始僅口角繼竟拳毆經管理員出而調解而該學生仍毆打如故當由校長楊騫將樂象功照章開除以致全體學生出堂撃碎牌示并以罷課爲要挾現經敎育司查出倡首之吳蔭賡立予開除限於日内退校不得藉端逗留有防秩序其餘隨骨附和之童守正等記過二次留觀後效 
　　又兩等模範學堂學生因飯役少排湯匙二隻當桌大閙并將席上碗蓋打碎三桌比經校長王朝楨將爲首滋事之學生文某記大過一次並飭賠償打碎物件以示薄懲事爲全體學生聞知遂即邀集多人詰問校長謂打碗之事以前常有從未記過何獨此次不同且此事出於全體意見何得獨記文某之過王校長見其來勢不佳恐遭兇毆取消前議赴司辭差矣 
皖省紳商之呼籲 
　　軍官不法無爲州地方當上年軍興之際有軍官盧英带領十餘人藉光復名義添招無頼恣意勒索地方大受其害現在大局底定已奉部督通令凡各縣城鎭自立軍隊未經列入編制者嚴飭一律取消乃該軍官盧英獨敢抗違命令近且縱令兵士擄掠民財姦淫婦女種種罪狀不可勝數頃經該州紳商學界公舉代表劉體謙等赴省呈請都督迅飭將該軍隊調省遣散以靖地方聞柏都督已飭軍政司迅速查辦矣 
　　錢商請卹安慶其昌祥錢莊在該省素稱殷實故官商存欵爲數極鉅上年光復時適該莊經理張君杏書以金融窘迫赴滬提欵未歸忽遭　軍擾亂遂被人揑報云該莊虧欠公欵以致經理濳逃等語當經孫前　督立命警　將該莊房屋財産並帳簿器具等項一併發封充公其聯號　蘇堂　室亦被查封另由公家派員經管貿易順獲益餘維時張君在滬聞報　以軍務　　未敢　　現因大局平定特具呈　　請由商會轉呈都督查辦聞其陳訴理由則以該莊與公家往來各欵綜計出入相　尚　餘九千餘金所有被封財産以及因兵亂損失約共　七萬餘金之　茲援照大總統保獲人民財産例應請照數償還以恤商難而彰公理等情聞柏都督對於此事頗費踌躇已飭將發封此案全卷并封存該莊　册一併　齊查察核辦云 
[黑省黨禍紀聞]  
　　黑龍江省前有管潁侯關步靑等八人上書於袁大總統云宋都督破壞共和暗助宗社黨潜謀獨立逮捕黨人釀開邊釁蔑視官箴濫用私人侵害人民書信自由禁止電報交通委諮議局議長議員兼行政職務運動繼充都督各條呈請撤換另簡賢員代理以維大局各等情當經駐京探訪翟熙仁偵悉秘密報告因管關諸人揑稱全省代表擾亂治安乃飭軍政處轉飭憲兵拘傳管關二人時管已他出僅带去關步靑一人塹行覊押現宋都督已馳電袁大總統正不知如何發落也 
　　又函云關步靑被捕一節其黨人於此事發生後開會推舉代表四人持書趨謁都督質問拘押理由其書略云本友會業於陽曆六月初六日正式成立一切進行手續遵照總會章程辦理查會員關君步靑熱心會事奔走數月前次開選舉大會公推爲理財部部長方期倚重擘畫共謀地方幸福不意於初八日傍晚被陸軍警察隊拘拿解送軍政處拘留關君持躬立品均無犯罪性質警察隊之拘拿軍政處之拘留此種原因百思不得一解當經本會全體會員公決推定葛輔卿等四君叩謁台端請示關君步靑果有何罪狀及被押之理由明白解决以釋羣疑而免誤會 
　　又宋都督致趙都督電云東西立憲國組織政黨原爲法律所不禁乃有管頴侯者冐充代表赴京在總統府上書條陳小　十欵並汚及協統慶壽統領瑞祿等有與宗社黨同謀情事以致軍界大動公憤當即咨詢省議會擬復並未派其充任代表管頴侯又因勢孤又稱係同盟會會長是以不得不加查辦以安大局而免釀生事端請即鑒核以免誤會 
[滇垣疏濬昆池]  
　　昆池海水全賴海口消瀉沿海田畝不成澤者皆疏濬之力向係三年大修所需經費舊章本由昆明呈貢晉寗昆陽四屬按粮捐攤雇用四屬民夫每日給工錢一百文於工作之中仍寓代賑之意無如在事工頭多有尅扣情事以致紛紛滋閙時有所聞本届疏濬之期因錢價較長食品昂貴經公議呈奉批准每日給錢一百九十文飭令馬監督蓮董其事嚴查勒扣破除積弊辦理尚屬認眞而一般奸滑工頭無從施其伎倆於馬頗有怨懟日昨揑詞禀呈民政司被司燭破其奸嚴詞批斥並温諭馬勿因　隳其初心云 
 
 
 

Page 7

 
 
本埠新聞 
[鄕民反對清潔所之激烈]  
　　西區中區清潔事務所被西門外園地帮鄉民聚衆打毁已屢紀前報茲悉警務長已將爲首閙事之老糞頭童福齊沈阿全等五人拿獲收押候辦詎昨日午後若輩又聚衆私議唆使南門外鄉人於今晨起不許上街挑糞並阻止早上挑賣菜蔬旋經市長訪悉立飭各該地保遍諭各鄉耆老勸令鄉民毌許滋擾至要求各節許其具呈理由聽候察奪如再妄動定須按名提究 
　　另一訪員報告云滬防全軍李統領近聞挑糞各鄉民擬向民政總長署要求維持生計並請開釋被拘鄉民深恐聚衆滋擾已派兵士妥爲防護並密令偵探至毛家宅鄉間一带偵察動靜詎昨晨又有傳單發現謂自明日（二十四號）起早上一律停止售賣菜蔬所有各户糞桶亦須槩行停倒如有不遵公議私自售賣菜蔬及挑倒糞桶者查出定須議罰藉以抵制等語李統領聞之立即派令兵士荷鎗排隊於昨午爲始在城内及南市各街道梭巡防護並與市政警務各廳長磋商辦法冀免肇禍 
　　又聞李統領昨據偵探查復略謂各鄉民以各户糞桶若被清潔所爭奪盡絶則鄉民播種田園爲難生計亦從此頓絶是以公議遍發傳單定於明晨爲始停止售賣菜蔬以及停倒糞桶如有兵隊捕拿定以激烈手段對付等語幸爲滬西商團會長呂耀林葛玉廷諸君訪悉以鄉民如果有此舉動勢必貽害商業且恐累及居民爰於昨日午後（二十三號）在西門外白雲觀内開會邀請本埠各商團及各鄉民等到會集議妥善之策擬赶緊要求民政市政警務等各官長迅將清潔所撤銷停辦其城内及南市各户糞桶仍歸原挑各鄉民按段承倒惟不得把持勒索擾害地方並須請一公正之人經管各挑夫倒糞事宜所有挑夫每名給發銅牌一塊以示記號惟以上所議辦法尙未解决須俟夜間再議云 
　　又一訪函云昨日午後三時由滬西商團會長呂葛二君邀齊各商團及各鄉民等在白雲觀開會提議維持挑糞辦法再四開導各鄉民切勿暴動並允代爲要求撤銷中區西區區之清潔所各鄉民始公同允可今晨仍照常挑糞賣菜决不罷市茲將該商團所議辦法六條錄下一各圖應由鄉民選舉公正代表出面以担所議之責任二挑糞必須限定時刻以上午十點鐘之前挑倒過時不准三挑糞人必須身掛銅牌爲憑方能挑倒四挑糞人不得向居户需索重費聽憑各户隨意酌給五糞桶上必須加盖以重衛生六如有違背以上定章卽將銅牌吊回議罰　　又聞各鄉民已定於今晚（卽二十四日）公請代表到會担認管理挑糞事宜 
[西官獨斷獨行]  
　　匪人陳錫奎（卽陳阿四）徐奉山（卽福壽子）李友山（即小三子）劉永順（卽劉麻子）因與同黨羅阿四曹阿金劉馬英等迭在英法租界開槍搶刧業經公共公堂研訊陳匪供認在法界槍斃浙江志士陶煥卿當經王襄讞會同美强副領事訊明擬罪强君卽判陳永遠監禁李友山押二十五年徐押十年餘人從寛開釋而王襄讞則以公堂向例如五年以上之罪犯自應解送内地華官訊辦諭候會商核辦在案詎該匪等带回捕房後捕頭卽將羅曹與兩劉一併開釋陳李徐三匪即照强君所判辦理茲經關讞員查悉以案未判决遽行釋放殊與公堂裁判主權有關業已據情呈請交涉使陳貽範君照會外交團據理力爭矣 
[中華國貨維持會函稿]  
　　國務院復函接到來函新出織物標本一册製作精美深爲欣慰服制案不日交參議院本國織物必無徧廢之理 
　　法制局來函來呈已悉現在各國皆以工商致盛我國尋常物品幾至無不用洋貨遂使利權外溢而國貨之消路因以不暢此亟宜振興實業以嗣抵制方於民生國計有濟貴會洞逹時艱力謀挽回所陳各情切中肯要足見愛國熱忱深堪嘉尙本局現擬服制所採材料亦本此意對内挽一分利權即對外少一分漏巵當此民困帑竭之時正不能不有以維之也惟服制旣改用呢是一大宗我國呢業尙未發逹亟應竭力振興貴會關心實業更須注重此點以提倡而擴充焉則尤爲本局所厚望 
　　復法制局函六月十三日接奉貴局天字一百四號函開以現在服制現改用呢是一大宗飭令提倡呢業以圖挽回而期擴充等因仰見愛國勸工之盛意下懹欽佩莫可言宣竊查製呢一事誠爲今日中國所急需卽不改裝而洋呢進口之數歲已不可勝計華商非不早思仿造實因此項營業工巨時久决非一蹴可幾調查日本設立呢厰已歴四十餘年現僅能勉制衣粗呢其合於札服可用之細呢迄無出品東灜工藝精於中華尚復如斯　論我國上海日嗶呢廠開辦之初非不鋭力經營卒以機器技師毛綫皆須收資外人工本旣昂售價遂鉅貨質復不敵外洋銷路因之大滞不久而廠遂不支此其覆轍之可按者中國仿造洋貨往往曠日持久迄無效果迨至商本旣竭國家又不能補助維持事遂一蹶不振如江北之耀徐玻璃公司亦一明証也據此以觀中國織呢一業本會卽竭力提倡資本家卽不以往事寒心而收效之期亦尙一無把握此時改造服制若不先定絲織之品徒望華呢之成守株待兔緩不濟急必致洋呢之輸入金錢之輸出歲千萬億將來卽使中國呢業發逹而頻年損失之數已不可勝計矣且本會更有説焉泰西各國不産絲綢故衣多用呢其用意不過保其本國之製造以免利源之外溢耳非曰舍呢不足以適體不足以飾觀也中華天氣土性獨宜　桑而染織精工尤爲環球獨擅之大利數千年來沿用習慣通商之後並能引銷外洋實爲挽回利權之一大宗茲者民國締造改定服裝中外視聽所樂事體何等重大倘不純用國貨以自保障其利源何異舍己耘人反爲外人擴充商務不特自蹙其生計且恐貽笑於列邦此尤本會之　　過慮者爲此不揣冐昧再行函陳務求貴局俯念國計民生所緊本會呼籲之誠現定服制先用綢絲以杜漏巵一面由本會遵照來諭廣初富商多設製呢公司以期數年以後華呢出産頡頏泰西彼時逐漸改良藉可抵制外貨一得之愚如蒙　採全國幸甚敝會幸甚 
[統一國民黨發現]  
　　鄭君浩然等以時艱日亟黨見交訌不謀統一無以搏合散沙爰與發起統一國民黨黨員不求其多要在甄别流品黨章必期實踐務在珕力進行雖組織伊始報名入會者已甚踴躍中以留學界佔其多數聞規定資格極爲認眞否則任缺毌濫 
[獻議挽回鈔票信用之辦法]  
　　商人鄔輔佑致函滬軍都督陳英士君云去年推翻專制志士以鐡血爭共和吾人以黃金購共和上海光復兵數增多餉需萬急吾民覩此情狀各解囊金熱心助餉軍用鈔票亦間接助餉也當初發行時店家惟恐該票信用不堅相戒拒絶羣斥不知愛國何如曾幾何時假票發現市上槪不收用鄙人適存此票兩紙計十元祗因難辯眞僞惟有持票往兑詎知該銀行並不指導形式遽蓋假票字樣使之無從區别鳴呼吾民受此損失奚止一次何止一人去年起裕蘇裕寧裕皖所出鈔票至今半文無著何怪乎稍有金錢者槪存外國銀行此種原因皆緣吾國辦事之鮮信用焉望官辦商辦銀行之發逹鄙人所損有限若守默緘吾恐中華民國紙幣非惟不能見信於外人抑恐不能信用於國人此種辦法莫好於昔年中國通商銀行當假票發現忽起風潮該銀行不論眞僞一槪收兑至今中外通行信用頗堅受損少而獲益多尙望貴都督何守信用速爲維持應如何辦理之處伏乞示覆大局幸甚 
[朱菊仙之來歷]  
　　南市浦江水巡隊巡士王德山余道華前日在王家碼頭查見絲網船一艘内有少婦二人及男子老嫗等兩巡士以其形跡可疑一併带回經譚巡員詢問少婦朱菊紅陸阿大及船户奚萬春等之來歷先據朱菊紅即菊仙供年二十二歲於十七歲時父母俱故流落無依遂悞墮風塵同沈寳玉至北京胭脂衚衕南陸房爲妓時有滿洲人鍾越係前清吏部掌印司代爲脱籍納作四妾不其鍾僞造獎札賣官鬻爵事發後卽遠颺無蹤我曾南下訪尋無著遂赴蘇州巧遇從前熟客李雨生一同返滬另雇民船同往川沙靑墩今因回申泊船王家碼頭致被水巡带來並無别故請即釋放巡員詰其同船之男子老嫗現在何往朱稱上岸買物許久未歸巡員以情節支離將船暫行扣留所有船户同兩少婦一併移解警務公所預審核奪 
[瑞莘儒仍在上海]  
　　前清卾督瑞澂自去秋武昌起義後外間紛傳謂瑞已逃往異域實則仍在上海租界内銷聲匿迹近被其僕人孟文海在公共公廨控告不還存銀三千兩業經准飭傳訊茲因日久未經到案孟又延請律師葛福來於前日函請關讞員傳瑞到案從速訊理 
[花烟間窩留盜匪]  
　　法捕房包探沈德福偵悉張林朱家順林福生張小元徐福生顧德勝徐壽洲楊錫奎等由外埠夥刧贜物來申匿跡小東門一枝春街十七號門牌烟妓唐金寳處立即偕同各探前往拘入捕房當在盜首張林身畔抄出手鎗一枝槍子兩匣又在各盜身畔搜出五兩重之金小元寳一只本洋一百零二元英洋九十二元銅元四十餘千銀釧五副金鑲玳瑁鐲一副及玉器等物捕頭逐一研詰咸供由張林爲首搶刧不諱奉飭一併管押候解公廨訊辦 
[再誌九果園主之抗訴]  
　　曹家渡九果園主吳國卿即吳永太誣指傭婦顔周氏偷竊花盆擅將該氏鎖禁園内糾人吊打一案業經審判廳刑庭判定將逐條罪名合併科刑禁錮十九年在案嗣吳國卿因定罪過重延請律師潘承鍔申請上訴業經庭長批答謂旣據不服判决聲明控告前來候照刑訴第三百七十七條辦理可也 
[山陽人攻訐民政長]  
　　山陽公民蔣緯順子祥等二十三人呈滬軍都督云竊姚澤謀殺周阮二烈士一案同謀各犯由姚當庭供明蒙都督行文山陽民政長緝拿並派委來淮守提該犯顧震福等九人生等聞悉之下方謂大憝巨惡終難漏網快人心而彰國法在斯時也乃委員吳君等來淮多日迄無端緒揆厥原因皆由民政長盧震鏊緝拿不力故意狥縱所致查盧當日受職爲民政長並非由正式選舉實係顧震福丁逎嘉秦少文等少數紳董之擁戴盧之縱放各犯無非爲報酬地步有斷然者謹舉數端以爲放縱之左証當日上海開庭訊判盧曾委任伊子主計課長許維舟爲丁逎嘉等全權代表持文到庭其証一滬上定案多日丁逎嘉等罪有應得盧仍以丁爲團練局長直至滬文到時先二日丁始解職平日與丁爲莫逆淮人共見共聞丁等之遠逸盧必有以敎之其証二秦少文匿至寳應盧知之向委員吳君道之盧何以知其所在非有密切關係不得知也其証三何伯山之子何子久之姪何士森者字符六係民政署總務課文牘課員謂其不先漏消息授意遠颺果誰信之其証四盧之三弟爲民政署會計課員八弟爲警務課長盧之爲盧本淮安軍捕軍府以滿清之閒職不　政治惟因紳董之推舉得充本邑民政長又以重要之佐治職位置其胞弟盧深恐得罪巨室此次縱放顧丁等亦結歡報德之一端也其証五就此五証盧之狥縱已屬無可遁飾且都督緝拿各犯之文係五月十九日所發二十一日到淮盧奉文並未隨時緝拿直至三五日後開滬委將到始奉行故事簽警拘提實則各犯已查如黃鶴矣惟其拘提公文是否倒塡月日其秘密行爲無從臆斷謹就見聞所及披瀝言之至盧之受職以來百廢莫舉任用私人及此次狥縱要犯實屬上違憲令下指輿情應如何撤辦之處自應伏候鈞裁且盧非正式票舉相應籲乞咨請蘇都督程卽解盛職以爲擅縱要犯者戒一面令知山陽　屬重行正式選舉民政長接任以符公例迫切上言祗候示遵 
瑣聞城内 
[地方檢察廳批示]  
　　張殿卿呈訴爲子行竊送案究辦並求啓封房屋由批訴悉盜犯顧樹松等前刦朱國才家衣物所有盜贓由警區在爾家搜獲訊據盜供爾子新囡亦同行刦本廳已將房屋發封飭警嚴緝在案茲爾自知檢舉將爾子新囡尋到送廳懲辦昨日　審爾首先供認朱家行刧新囡係張龍生所紏新囡亦供同在坆山聚會盜夥顧樹松又供同刦在前　贓現在衆供磪鑿其强盜罪已成立自應照律　處今來訴一再以嫌疑爲詞爾豈覺悟於前猶昏憒於後耶至所請啓封姑予照准應即靜候派警前往啓封可也 
[地方審判廳民庭批示]  
　　周廷弼訴張潤之案聲明障碍請回復上訴由批爾前次委任代理人該委任狀上聲明凡和解承認捨棄一切訴訟上法律行爲均被委任人代理是該代理人不特有普通全權并受爾之特别委任法律上卽看做本人到庭若果不服判决該代理人儘可提起上訴何以經過月餘之久自行抛棄上訴權判决已經確定忽以本人有病爲詞聲明障碍不知爾因有病始委代理人安能以有病爲障碍理由欲變更不變期間乎所請核與法律不符碍難准行張周氏訴張池氏等吞産一案批此案業經前清上海縣斷結並已諭差飭遵非并未執行者可比案内田單業由張池氏領去具有領結在卷該氏在縣供詞具在何得指爲賄買差役不能辯訴縣結之案若悉皆爲無效人民權利將永無確定之日尙復成何事體所請碍難照准 
[初級審判廳民科批示]  
　　唐祖法辯訴陳魁元控告圖賴債務案呈批此案係陳魁元呈訴唐棣生唐毛毛圖賴債務業已核准飭傳現汝參加辯訴前來察核狀詞並未表示參回意思亦未聲叙參加理由所請應毌庸議湯嘉生辯訴汪志雲圖賴欠欵案呈批此案旣據聲明異議已訴三林塘裁判所有案且查爾與汪汪雲住址又均係三林塘管轄仰仍前往三林塘裁判分所呈訴可也 
南市 
[僧尼同處]  
　　小南門外大街小天台僧院内近有女尼功耀卽陳殷氏同一带髮焚修之七旬老婦張福壽及十四歲揚州女子高鶯兒在彼棲止被市政廳户籍科員查知函告南區飭甲傳到該尼等三人詢問女尼功耀供年三十九歲福建人向在閘北福壽菴焚修因被流氓滋擾訛詐來此暫避鶑兒本有家屬等語區員以僧尼同處形迹可疑諭令留候傳到院僧移送裁判所訊究 
[姦佔侄媳]  
　　西門外沈家浜鄉人李耕榮之妻王氏與夫堂叔李海金有染去年已被捉破由地保勸開未致成訟詎李海金仍不避嫌前晚又被捉獲將男女扭送西區移解裁判所訊供狡頼判一併移送地方檢察廳究辦 
閘北 
[裁判所批示]  
　　批民人孫苞葉呈據呈是否屬實着卽將薛崇蘭原據先行呈案驗明一面聽候函請棲流所董事查明實情再行　訊酌奪抄據存批民人薛阿祥呈蔣土生等與徐阿毛因爭田界起釁互相鬥毆該民人路遇排解竟遭蔣土生等遷怒濳伺邀撃致傷多處怊果非虚實屬　橫惟蔣土生與該民係屬同族又無别項紏葛何必因口角徵嫌對簿法庭着卽邀請該族等秉公理處孰是孰非自有公諭訟則終凶毌因網故面結不解之仇也 
[無可延宕]  
　　姚克仁控曹錦堂拖欠房租一案前日經孫所長復訊明白判曹限一星期内清還如再違延定將屋内生財發封拍賣抵還 
[領回逃妻]  
　　陸阿大之妻黃氏被姚慶全拐逃業經孫所長訊判姚禁押半年黃氏暫押在案昨陸投案請將氏給予領回完聚所長准其領回管束 
英租界 
[巡捕當差]  
　　公共公廨暫歸捕房管理後祗留公警夗役五名茲又以該役等辦公不甚得力一律裁汰駐廨西員以此後往來信件及各公署照會等件無人承値業已咨請卜總巡轉知張正巡官選派熟悉公事之華捕九名卽日赴廨以承其乏 
[匪徒就擒]  
　　匪徒陶紀法陳德生陸阿二近在常熟等處夥刧各贓逃匿租界前日被老閘捕房包探翁松林將陶等三匪並婦人陳王氏一併查獲拘入捕房押候解廨訊究 
[瘋子胡閙]  
　　陶雲香素有神經病前日闖至經潤山家任意吵閙並將玻璃窻撃碎被任扭控老閘捕房經捕頭詰知陶係瘋人飭送公廨留侯傳到家屬再核 
[所缺無幾]  
　　河南路陸稿荐肉店日前失火時失竊大小現洋二百飭元當經該店主榮福昌報請總巡捕房查緝在案前日由一百八十九號西探在該店内查出現洋一百另六元九角半禀奉捕房傳榮具領 
[强搶草帽]  
　　城内周洪來絲線店主周晋卿前晚八時乘坐東洋車行經江西路廣東路轉角被匪從車後搶去草帽一頂卽投總巡捕房報請偵緝 
[妙手空空]  
　　三馬路振昌成號夥蔡洗山前日下午在該號門前被賊摸去皮夾一只内有現洋一元五角並値價四十元之珍珠三粒業已報請捕房飭探查緝 
[嚴緝贓賊]  
　　黑獅路三十一號住户李廣侯前日被傭婦朱氏竊去値洋一千四百餘元之金珠飾物報請捕房查緝未獲昨由卜總巡將此項失單分飭各捕房探捕一體留心偵緝 
[包探獲賊]  
　　王福祥昨因竊取福建路六百零五號周金祥家綢衣被包探陸桂山查獲拘入捕房押候解究又陳榮卿昨在石路口摸竊丁某銀表當被包探顧時生拿獲拘押捕房候究 
[快車違章]  
　　馬夫王阿金在南京路揚鞭疾馳巡捕以其違章带入捕房存洋二十元保出聽候傳訊 
[酒能亂性]  
　　住居新閘愛文義路一千六百六十二號門牌之江北婦人王林氏前晚在門前閑眺突被靜安寺捕房四百七十八號落差印捕拖住調笑該氏大聲呼救幸新閘捕房近在咫尺當由該捕房捕頭聞聲趕至將該印捕與氏一併带入捕房略詰一過卽解總巡捕房經印捕正巡斐立脱君詰知該印捕當時酒醉有此舉動遂令該氏退去該印捕暫釋聽候核示 
美租界 
[婦人投河]  
　　西華得路磨坊橋畔朱阿如之妻崔氏昨與鄰人某甲口角後奔至元芳路外灘投河圖盡由船户救起送入捕房交其夫領回了事 
[硬搶鈔票]  
　　北河南路鴻興館飯店學徒張阿大昨持鈔票二十元在途被匪人搶去當即報告捕房請緝 
[破獲拐案]  
　　王松林李阿四等住居茂海路五百二十五號屋内日前從淮徐等處拐來女孩曹阿林高阿林艾小德子徐小七子四口昨爲包探緝獲解押捕房候究 
[欺侮小工]  
　　粤人李成昨在匯山碼頭將小工王阿橋毆打受傷被捕併送捕房將李收押王送同仁醫院醫治再核 
[形跡可疑]  
　　包探宋掌桂昨在天慶路查獲形跡可疑之某甲一名解入捕房押候核辦 
法租界 
[失愼受罰]  
　　花烟間鴇婦金高氏家前日失愼幸卽救息祇毁什物數件昨由捕房傳氏至廨請辦氏供並不保險因有貓從高跳下碰翻火油燈所致判罰洋五元充公 
[跟緝兇徒]  
　　張洪生在常州縣境行兇傷人逃避來申由該處巡警局差偵知跟隨來滬協同包探拘獲解廨求請带回歸案訊辦卽經中西讞員訊明判交該差带去 
[延宕不理]  
　　馮炳初前控洋行金生卽葉金生不還借洋二百元經公堂訊判近還洋一百元交保料理在案迄已日久葉仍不理昨日原告投案請追諭候着保交案訊理 
[抵償欠租]  
　　锺某虧欠房金棄物脱逃當由收租人禀請公堂核示　讞員判將遺下　　什物歸房主受備抵欠租 
來件 
[夏令之衛生（無錫顧叔惠張蔚森述）]  
　　時届炎夏暑氣薰蒸吾人於飲食起居偶或不愼卽易致病且　症時疫侵襲甚速傳染最廣不幸而罹其害輙有性命之憂欲謀預防非注意衛生不可茲將關於夏日最緊要之衛生法條列於左苟能一一實行之亦可免疾患而保健康矣 
　　甲關於飲食者飲食不愼最易致病而於夏日爲尤甚衛生家不得不三致意焉 
　　一不宜食油醬濃厚之物 
　　二少食肉物多食蔬品最宜全用蔬食 
　　二烹煮不熟之物勿食 
　　四過冷之物勿食 
　　五瓜果不宜多食 
　　六水塊冰忌令廉價之荷蘭水勿食 
　　七腐爛之魚肉菜蔬瓜果萬不可食 
　　八隔夜之物勿食 
　　九食物宜貯於紗橱中或用紗罩覆之以免蚊蟈叢集傳染疫 
氣 
　　十飲水宜潔未煮沸之水切不可飲 
　　十一不可飽食暴飲 
　　十二一切火炙油炒半生未熟之硬性食物均不可食 
　　十三夏日酷熱胃力大減消化不良最宜食清潔熟爛之物以其易於消化否則或致積滞不化或致腹痛洩瀉均爲引起疾病之媒介最宜注意 
　　乙關於衣服者衣服全在調和體温之平均夏日所用衣服過熱易致病過凉亦易致病故不可不注意焉 
　　一夏日製衣原料葛布絲紗爲最宜以其孔隙甚多易於流通空氣放散熱氣也洋紗次之製洋服用之原料又次之故爲夏日衛生計以用葛布絲紗所製之中式衣服爲最宜 
　　二夏日衣服宜寛大不宜緊迫以免積滞汗液固結熱氣釀成悶鬱之病 
　　三夏日之衣以白色爲最宜以其反射日光不致吸入熱氣於體内也　 
　　四夏日勞動後必發大汗此時萬不可遽爾脱衣以凉風逼入最易致病也必使汗液放散後始可更換衣服 
　　五夏日若於途中遇大雨以致衣服盡濕則歸家後宜速脱濕衣更換乾衣否則身體受濕最易致病 
　　六深夜穿衣宜稍厚 
　　七汗液浸濕之衣不宜久服 
　　丙關於起居者起居無定程於身體之健康亦大有妨碍人在夏日身體辄感不舒故於行動休止之道尤宜審愼出之也 
　　一夏日宜於破曉時起身此時空氣清新凉風襲人精神必覺爽快否則日上三竿披衣而起神志不免昏迷矣 
　　二夜間睡臥不宜過遲 
　　三不可臥於風露之中深夜尤忌此時飽受寒氣秋後必發瘧痢諸症 
　　四夜間睡臥後窗户床帳不宜開張一免侵入寒氣一免毒　傳染疫氣不可輕視也 
　　五勿爲過度之思想及勞動 
　　六戒憂鬱愁思驚惶等事 
　　七凡患時疫者宜遠避 
　　八每日必洗澡一次 
　　九狹隘熱閙之街市及貧民羣居之地不可時常往來 
　　十會塲戲館等人數衆多空氣不潔之地最易致病勿往爲是 
　　十一疫氣正熾之地萬不可往 
　　丁關於住居者房屋之適宜與否與人體生理大有關係而於夏日尤不可漠然置之者 
　　一夏日房屋之窻户宜悉數洞開 
　　二日光滿射之窗户天井宜懸掛竹廉搭蓋凉蓬 
　　三廳堂臥室灶屋天井等處每日必洗掃潔凈桌亦須時常拂拭 
　　四天井陰溝厠所等處每日宜洗掃多次遍瀧臭藥水（譯名加波力克酸一名石炭酸上海各藥房均有出售每藥水一分可冲清水九分用之）殺除一切互菌 
來函 
[大國民黨總部模範體育團通告]  
　　本黨原訂體育團研究各種體育學術衛生學及輕乘車騎遊戲運動等術漸進正式兵學使人人有尙武精神以造就完全軍國民資格業經同志黃鎭等担任另訂簡章預定功課按次實施茲擇定陽暦七月初十日開學凡我同胞有志就學者請至成都路口本黨總部報名取閲簡章可也特此佈告 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[新四書] [  劍樸]  
　　子弔帮子子路不悦夫子發極曰予所否者天厭之天厭之 
　　子貢曰有美女於斯金屋而藏諸求好色而沽諸子曰沽之哉沽之哉我待買者也 
　　子在海上曰遊者如斯夫不分畫夜 
　　子謂麻雀曰惜乎吾叉輸也未义爾羸也 
[米蛀虫答餓𤼟臭虫書] [  愛]  
　　臭虫先生足下昨接惠函足徵關愛錫我箴言益深感荷然足下立言但爲君等一面著想而於弟等一面毫不計及眞合俗諺所謂單面文章也足下言米業非金銀珠玉可比不能圖厚利不知鄙人圖厚利乃習於商人之公例耳商人之道祗求一己之勝利同業且欲傾軋之遑論其他鄙人昔亦顧前慮後懼有人從旁指摘不料自秉此旨後連歲不得盈餘同業皆笑余非商塲健將言余好爲婦人之仁也余聞是言甚赧瞠乎人後者職是故耳乃叩市上之富翁問以致富之道富翁曰米商之道愈囤則愈貴愈貴則愈囤若懼人餓死則我不發財若欲我發財必須先使人餓死致富之術盡在此矣汝謹記在心保汝一生享無窮之福也余自經富翁指示後奉爲金科玉律遂即塗黑良心套上厚皮專事囤積居奇不數年而大厦連雲矣良田接壤矣金釵列室矣銀幣塞篋矣於是知富翁之言實致富之奇謀也足下之言是欲肥天下而瘦余一人也此烏可哉余今後决不因足下餓𤼟而生惻隱之心也幸弗再事嘵嘵爲方命之愆諸祈曲諒爲荷 
[文明結婚五更調] [  禇博甫]  
　　杭君幸齋女公子出閣雇有攤簧班因隨口拉雜作此发娛嘉賓 
　　一更一點月正清文明結婚咦呀呀得而由戒指爲定大媒就作見證人最要緊結婚書呀雙方盖印咦呀呀得而由新式做親 
　　二更二點月漸高銀燭高燒咦呀呀得而由禮節呼腰西裝漢服隨人好勿番淘結婚由呀新人可自表咦呀呀得而由主婚再通告 
　　三更三點月正圓禮畢就回轉咦呀呀得而由路人爭觀郎才女貌兩情願合家歡入洞房呀客人只好看咦呀呀而得由勿好再瞎纒 
　　四更四點月將沈酒阑人靜咦呀呀得而由鸞鳳和鳴百年偕老今朝定細談心秘密事呀嘸啥好聽咦呀呀得而由请問過來人 
　　五更五點月落西改良新禮咦呀呀得而由嘸啥希奇頑固朋友説詫異論是非實骨子呀簡便而已咦呀呀得而由亂世最相宜 
海外奇談 
[製晶尸法]  
　　美國非罅都非亞省編蘇威耶大學之敎師路晏根在化學試騐塲發現一種藥質能將死尸之血水吸盡後將此藥由筋絡處射入可將體質變成水晶一體肺腑畢見與用電鏡之透切無異聞此藥係用各種草木之油質配合而成 
尊闻閣詞選 
　　蝶麟酬唱集（續） 
[再疊韵] [  瘦蝶]  
　　靜觀時局感深長借酒澆愁學杜康富貴窮通都一瞬飄零何必諱空囊 
　　夢醒羅浮記不眞（余著有夢羅浮館詞）自將明月認前身孤懐憤世時難合合把頭銜署畸人 
[和韵] [  峰石]  
　　桓靈社稷隱憂長八及才名重范康四海瘡痍誰補救敎儂何處覓靑囊 
　　我聞道敎説歸眞聖説成仁佛捨身獨木焉能支大厦涙珠空自泣鮫人 
心直口快 
　　律師制度實輔助法官耳目所不及以免無心下不公平之裁判祇有辯護之權利而無妨碍法律進行之權力洵爲促進法律發逹之要素而一般法官竟目律師爲仇敝奇怪 
　　審判廳長爲司法上之行政長官鄙人常見並無兼攝庭長資格者時有行使裁判權之事奇怪 
　　庭長行使職權有維持法庭秩序之特權一日某審判廳公開鄙人特往旁聽見庭長忽起忽坐忽嬉忽笑手舞足蹈自已竟將法庭秩序攪亂奇怪 
　　法庭本是森嚴之地當事者應如何尊憚鄙人從未見有原被告人守其範圍者卽旁聽席上亦時有揰言庭長并不禁止奇怪[  六合可民]  
戲劇指南[  健兒]  
　　文昭關一劇伍子胥抵東臬公家唱第一句西皮慢板（恨平王無道亂楚宮）夫平王者謚號也國君死後乃有謚法當時楚王信費無極之讒言嚴捕子胥人尙未死安知後日必謚平王二字 
　　健兒謂應改唱恨楚王於情理上方講得通浣紗 
 
 

Page 11

 
 
計魚腸劍中亦宜改之 
　　空城計一劇司馬懿唱句中有（四門大開爲何情）兩隻眼安能望見四門豈司馬懿之眼生得大於城圍乎劉壽峯改唱（爲何大開兩扇門）改得甚是惟白口中（老夫興兵到此爲何四門大開）依然不改猶有缺點又諸葛亮在城樓上唱（論陰陽如反掌保定乾坤東西征南北戰博古通今）文理語氣似不接貫 
　　健兒謂四門大開亦須改爲城門大開方與上文相合何定乾坤與博古通今四字互易始貫串而通順 
小説 
[短篇滑稽鍾馗（五續）] [  鈍根]  
　　請客的回來説道孟園旅館裹許多客人通在枯樓處吃花酒非但不能來還要请你們去呢鍾馗道如此我們就去罷酒鬼道旣然到了此地多少也須吃他一些鍾馗無奈與衆鬼胡亂點了幾樣菜自己喝了廿瓶潑蘭地酒鬼喝了十瓶香賓落水鬼喝了三十瓶皮酒纔算殺了水氣尖鬼等雖然酒量不好居然也喝了幾瓶口力沙幾瓶杯百梅那時冐失鬼已有些清醒大家又扶了他到七馬路去 
　　原來色鬼和瘟鬼怨鬼到枯樓家隨手付了局賬瘟鬼怨鬼也分頭去付賬了色鬼便和枯樓出來坐了一陣馬車回去接着擺雙雙檯花酒大大的請客不消一刻諸客陸續到了大半忙著起手巾擺檯面大家坐席喝起酒來酒過三巡酒鬼等也來了衆鬼見了鍾馗都拍手歡迎鍾馗看去却有大半不相識的色鬼便走過來替鍾馗一一介紹鍾馗纔曉得那一個扛肩削臉的瘦長子就是煙鬼那一個抓著骰子行酒令的就是賭鬼那個狼吞虎咽一言不發的便是餓殺鬼那眼睛亂動覷空拖了一塊肥鴫子望嘴裹塞的就是偷飯鬼那滿面闊氣搖搖擺擺自稱康伯度的就是大頭鬼那應酬周到濫拍馬屁的便是小頭鬼那性急咆哮的便是催命鬼那粗眉鈍目垂頭喪氣的就是替死鬼那脖子細長带着狠高的硬領的就是吊殺鬼那專和小頭鬼親近愛戴高帽兒的便是無常鬼一時間鬼材濟濟好不有興餘外還有焦頭爛額的火燒鬼出人頭地的長脚鬼仰人顔色的矮脚鬼言語東拉西扯的無頭鬼穿着西裝瑟瑟抖的凍殺鬼坐在人叢裹不做聲的軋殺鬼短下巴弔人中的短命鬼倚老賣老的老鬼瘋頭瘋腦的痴鬼衣衫濫縷的極鬼壽頭壽腦的瘟鬼貪小便宜的怨鬼輜銖必較的錢鬼子這些鬼捉對兒談天起來只聽得鬼聲啾啾鬼話片片談的無非是吃花酒侍馬車叉麻雀又和呌來的局調情打趣惟有主人翁色鬼因爲介紹時費神過度已累得乏了面色灰白坐在旁邊喘嗽不止 
　　瘟鬼道我的嫖堂子不取色而取德不以博而以專只要誰的應酬工夫好我便全副家産交給在他身上我都情願所以我今天賣吊了一所房子付了三萬銀子的局賬我一些也不可惜無常鬼道我的志趣却不然我要把上海的妓女逐一個嫖過只要住過一夜下次就不必去嫖他了所以我今天付局賬竟有一千二百家之多怨鬼道我的志趣又不然我只要那一個妓女便宜就嫖那一個所以我今天付局賬不過費于四十塊錢衆鬼正談得高興看看局已散了瘟鬼便請衆鬼翻檯到他的相好哭影軒處吃酒衆鬼無不贊成哭影軒處散下來又翻到怨鬼的所歡呌月閣處是晚鍾馗吃得大醉酩酊自云爲生平第一次快樂席間談及早上跟班小鬼被擄之事衆鬼聽了大憤大家商議乘著酒興同去奪他回來又公舉冐失鬼替死鬼爲先鋒催命鬼催著衆人速去不知後事如何且聽下回分解 
一位小姐平日喜歡吃綠包香煙　小姐肚子痛知道要分娩了忙到醫院裏去醫生用手一摸　摸出來卻是一包綠錫包 
 
 

Page 12

 
 
   
 
