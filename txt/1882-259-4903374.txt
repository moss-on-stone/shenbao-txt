# 1882 - 259 - 4903374

 

Page 1

 
 
[縮本南巡盛典出售] [  點石齋主人啓]  
　　牙籤玉軸鄴架紛羅固藏書家快意事也然而驢背船唇提挈累重行遠者弗便焉高廟南巡一書民間向不易得以出自御賜者居多今本　　得善本仿巾箱本而變通之倩人繕寫一通校勘數次　則鬚眉畢現字則點畫分明外束錦函内裝綢面縮成八本定價四元五角披閱一過覺全盛時之氣象規模不啻身親而目覩所願留心掌故家早賜垂鑒焉現定於八月十五日出售上海在申昌書盡室發兌各外埠傳處仍遵　例此佈 
[本舘遷移]  
　　啓者本館與申昌書畫室諏吉於八月初三日遷在英租界三馬路大禮拜堂南首諸君欲上告白以及買本舘曁點石齋書籍統祈光顧各外埠有鯉信鴻詞寄示信封面上請照此開明當無還悮此布[  申報舘主人謹啓]  
[中國措置南洋羣島說]  
　　前論日本新得島嶼援引故實曾述及西班牙泛海求地用致富强甚盛舉也又按西史載將軍獲地而歸王勞之讌饗有加禮且盛稱其功曰囊者君爲指陳方隅若目所曾覩而朝士多沮撓之余獨深相期許然終恐此願落落難圖不謂有志者事竟成也語次舉酒属之將軍方遜謝不遑朝貴有作色而言者曰地不爲汝而生亦非别有天地汝以僥倖得之何得居爲奇功將軍請於王曰願賜與宴者雞卵人一枚王命典膳如數與之將軍乃言於衆曰以卵之末立諸几上能之乎衆摩挲良久計無所施將軍曰果能之乎抑觀我試一爲之以博諸君懽也衆曰唯唯將軍乃攘袂而前握諸掌拍案而呼曰立則巳立矣舉座駭然始悟碎卵之末銳者平欹者正矣將軍曰我能爲之衆亦能爲所爭者先著耳衆乃嘆服竊謂斯役也於島嶼未得之先則泛海以求之殊無把握旣得之後則遷民以實之頗費經營猶不若中國南洋島嶼得以因而導之順爲教之可不勞而定也按中國人民散處於婆羅洲噶臘巴蘇門荅臘羣島間有家室長子絲者約共二十兆有奇所處之地有分隸於歐羅巴諸國者有自建國部克長克君者而中國商民語言不通風俗互異撫馭殊難各鎭埔口岸任其推舉一人名之曰理事非官非董亦尊亦親介於主客之間承上起下然而不可以久也管子權修篇論牧民之道有云無以畜之則往而不可止也無以牧之則處而不可使也遠人至而不去則有以畜之也民衆而可一則有以牧之也又曰樹一而穫白莫如樹人夫往而不可止處而不可使有土者之所深懼也中國不之畜則將有畜之者矣中國不之牧則將有牧之者矣我舍人而不樹人舍我一而樹百而穫矣考之中國爲政之本首重保民非以其在遠而輕棄之也地大民衆生齒日繁旣弛出疆之禁何嫌如水之歸初不意散處四方者如是其種種也爲今之計宜仿歐洲諸大國之與隣國之屬國屬部以及小民主國胥分設總領事曁正副領事員駐紥各境如歐東之羅馬尼亞國寨爾非亞國當土俄未開兵隙伯林新約未立之先諸大國與之互通商巿設總領事銜兼交涉而巳於南亞非里加距近好望角之三小民主國亦然苟能仿之而行可謂盡善矣乎曰猶未也設官通巿固不失長篤遠馭之道而情事旣有不同措置豈能盡當因地制宜變而通之於分設領事之外復廣開學塾援照西例凡本國商民子女當初生時呈報領事署註册俟年及六歳送之入塾讀書倘生不呈報以及及歳匿不送塾均罪坐父母罰鍰百差如是則人盡服孔孟之教有以繫其不忘君上之心華人十倍於土著而西國商民家於是間者益寥寥焉中國人衆教同將見土著亦變華風雖欲不有其地彼芸芸者舍此安歸乎當臺灣之未入版圖也中朝目爲海外片土彈丸黑子無足重輕荷蘭據之於前鄭芝龍奪之於後迨我朝龍興遼陽奄有中土疆域之廣遠過漢唐蕞爾臺澎亦歸七化蔗漿番布利盡東南近歳雞籠山煤産日富獲利尤多推之南洋財貨奚啻倍蓰於臺澎是亦中國外府之藏也泰西諸國不能久有南洋猶諸英吉利西班牙不能久有南北亞　里加所據之地也刃能折木木終折刃石能斷綆綆於斷石何也强雖足以制弱寡不可以敵衆 
[埃事電音]  
　　倫敦初七日發來電報云英國將軍之在埃及者現駐紥盖禄城内尙有一處地名兌米阿德其人皆不肯投降英國云 
[考市熱閙]  
　　浙江本屆壬午正科所有貢院前靑雲街等處考巿十分熱閙自有玉橋起至登雲橋一帶横街店戶櫛比竟無間空屋而永寍街一直接至靑雲街亦無隙地自丁夘科後巳十餘年無此盛矣但聞各項生意皆不能出色惟書坊銷塲稍廣而店多至三十餘家故亦不能獲利也各府之赴試士子核之學憲居總册言之到者僅九千有零不能及萬是以下城之招租考寓者有屋多人少之慮聞衢州處州兩屬人數最少而紹之蕭山諸曁兩縣寍之定海象山兩縣較之上屆人數亦少三分之一故今歳闈中號舍定必綽有餘地也 
[廉使德政]  
　　孫稼堂廉使陳臬浙中己將三載口碑載道善政感人去歳至今凡城廂内外及各鄕鎭之獻德政牌上萬名傘者幾於接踵而至兹於八月初四日又有德政牌十對匾額一方萬名傘兩柄萬名袍一襲以彩事鼓吹恭迎而至其匾額上書澤並江流四字係各漁戶所獻袍係闔城衆姓公製以大紅貢縀爲之俗名爲一扣總者上神以字計共一千人名姓鏤金錯采眞不啻天孫雲錦其傘亦以大紅貢縀製成金頂彩鬚輝煌奪目一柄爲鳳山門外江千居民恭獻一柄爲武林門外湖墅居民恭獻其德政牌十對則城廂内外均有之所書者如廉車使至秦鏡高懸令肅柏臺恩　棠舍嚴若秋霜愛深冬日等無非歌功頌德之詞當鼓吹送入時署中先放鞭炮在大堂相接其送來之紳耆等則有　幕賓欵待之當則發出賞錢四千文分給夫役人等衆皆叩謝歡欣而返 
[太守廉能]  
　　機府桂文圃太守以筆帖式起家洊至今職年僅三十有三儀容偉然蒞杭以來勤於聽新夙案之未結者一入神明之鑑莫不立斷葛藤浙省京控案巳悉數擬結塵牘一空間有不肯具結者聞其聲威　其顔色罔不不寒而慄每月結案上詳三大憲皆大加稱賞而太守又以廉潔自矢一塵不染兩袖淸風杭城得此餐守何幸如之 
[私錢詐]  
　　温郡大南門外有瑞安小客棧　寓之客均係肩挑小販居多上月念三日有該處肩販桂圓北棗之客　錢十餘綑遂落此棧其中雜有私鑄小錢數綑不知何人通漏消息爲城中各流氓所聞約聚自三四十人擁 
 
 

Page 2

 
 
至該棧搜出私錢不由分說將此錢綑一齊搶盡其時客棧等人咸　私錢自干例禁任其搜搶不敢亂贊一詞迨至下午該流氓等將搶來錢綑在新河街顯惠廟配搭匀分適被某孝廉查悉情由當卽邀保向流氓等立將此項錢文歸齊送還客棧違則定行稟官嚴辦云但未知該流氓　能吐還否也 
[竊物受罰]  
　　温郡小南門營房門前擺設米攤之某甲於七月念五日喚熟識剃頭擔前來剃頭其時天氣甚熱將腰間所繫大跳包解放於傍之條凳上剃將完適有人來糶米某甲催令速畢遂將貲付給迨剃完而某甲慌忙出外量米傍放跳包竟忘携取旋被該剃匠順便竊去及某甲事了欲取跳包則巳作黄鶴矣當時雖知無人進内明係剃匠所偷惟其贓未獲難以動問至念七日而該剃近竟將跳包繞繫在身遂爲某甲認獲立卽邀投地保送官究治當經再三情懇愿罰酒兩席並賠還洋蚨兩枚錢一百餘文其事始息 
[誣兵爲竊]  
　　日前寍郡有營兵二人向某煙館同買煙膏二人旣去館中失水烟筒一支店主疑營兵所竊急出追赶獲於半途卽集衆人拘兵搜檢營兵任其徧身摸索迄無所有搜旣畢營兵以其誣良爲竊欲送縣懲辦幸旁人解勸謂店主誣良理固不合但究係懷疑起見情尙可原不如罰令店主賠禮營兵善其言事始寢 
[設桶勸捐]  
　　寍郡近有賑捐局經手人等以皖省水災甚重哀民嗷嗷待哺由各善士陸續捐賑外近又造作木桶設於新江橋旁再懸圖於桶上幾如鄭監門之揮涙染翰流離之象令人目不忍覩此固集腋成裘之意然旣仿此法盍不多添數桶分設甬江各要路俾得衆目共覩收效不更廣耶 
[德政可風]  
　　從來善政或興一邦或樂一鄕司民命之職者隨處省察爲之所以科第出於世家正爲此耳余早年作客漢皋乘輪船上駛路過金陵有客到省舍輪舟而上渡船正是天氣隂濛東風大作料一箭之地頃刻卽可登岸三十餘人搬行裝等件過船扯帆開行片刻之間忽遭傾覆比值風狂遠船遥望莫敢來救輪舟衆客皆見惻然中有一商與輪舟水手云能敢徃救救一活人贈洋十元其時並無一人能應卽起輪而行嗚呼此三十餘人盡葬魚腹誰無家室淸夜魂歸余惟有望雲洒涙耳想平日受驚遇害非是一次余昨又過金陵見有躉船一只同行諸人談道此舉由左中堂創辦衆口歡呼金陵自左中堂莅任興利除弊非此一端民生隂受其福者枚不甚舉如南京省垣之地輪舟上下官民最多設有躉船免受波浪之險可無失物之憂從容登岸實爲得便設因躉船之費重卽使搭客酌增川價少許亦人所樂從方便之利莫甚於此故樂得而書之[  京口人來稿]  
[囚犯覔死]  
　　皖垣八月初一日由淮北某局解到囚犯一名年約三十許解役將文投進盼候點收詎該犯索茗解渴飲畢將盌打破取磁片欲自刎解役及夫役搶護幸尙無碍聞是犯之案係因奸謀殺親夫審實解省姦婦己在途病斃故該犯急欲相從於地下也 
[皖垣官報]  
　　八月初二日藩司盧諭試用按司獄萬賢書知悉英山縣典史一缺檄委該員署理初四日諭准補寍國縣典史余家亮知悉照得該員前巳詳補斯缺現奉覆准應卽飭赴新任 
[市風大壞]  
　　漢鎭前月杪至今街巿店舖倒閉頻聞錢莊則先有祥興次卽恒生祥該兩庄約計虧累捌萬餘金現皆避匿無蹤近日更倒仁泰成咸吉盛兩小布號黄陂街甲乙兩庄虧累五六千金日間又有祥福與立成恒兩庄相繼閉歇轉眼中秋有先見者宜未雨而綢繆矣 
[政躬康健]  
　　兩湖督憲涂制軍於七月中旬政體違和當卽延醫調理聞刻下巳占弗藥矣想此後龍馬精神當更形矍鑠以仰副九重倚畀也 
[虫螫主考]  
　　七月二十五日晚鄂省接差官及地方官憲均恭迓正副兩主考抵漢暫駐未卽晉省當經漢陽縣備辦行臺先擬假江右會館萬壽宫偏殿駐節緑近日該會館正值秋祭開門祀神演戯之期未便迎駐是以另假福建會館客廳爲行轅是夕陳管兩星使止宿其中忽被毒虫螫及陳星使背上陡覺疼痛立刻起泡形如覆杯當夜延該處醫生敷治醫生命捉大蜘蛛一個令在泡上患處聽其咂吸須臾蜘蛛腹大卽投於水以瀉其毒如法更番治之然後加摻藥末當夜陳星使卽欲更易舘舍而苦於一時難覓不敢登床再睡卽在憲輿内支吾半夜幸次日政體平安由是另擇高閎冉賡適舘武漢各憲陸續拜會七月二十七日兩主考先行差人往督撫兩院稟安至本月初一日渡江晉省文武各憲照例迎接入署矣 
[執刀被獲]  
　　七月念六日禁城西華門外有羣毆者二十餘人不知何故忽一敗北手提腰刀向西華門而奔將入門時適某公爺凷内廷出相逢於門立喚地面兵丁將執刀人并羣毆者綑送共獲五人餘俱奔散傳聞執刀者乃禁門值班兵目因瞥見羣毆一時不平拔刀助戰復見勢不敵思遁入禁門以避其鋒值某公爺出因而被獲云 
[熱油澆背]  
　　憲署傳事房某甲至胥門養育巷餅店門前經過詎足底一滑其手攀在煎餅盤邊傾身倒地煎盤中百沸滚油適澆在某甲背上衣尙單薄致燙傷背心起泡無數當時經旁人扶起問明住處送歸今病勢日增口中喃喃時作譫語死生尙難卜也 
[僕媪發財]  
　　去冬吕宋票開彩曾有上海孫椿記綢莊庖丁得獲頭彩半帋本館曾誌數語以醒癡迷不謂事越半載蘇垣椿記綢莊有僕媪三人合買半紙迨九月分吕宋開彩又獲二彩二媪一僕各得二千金咸相顧色喜自此可以小小田園以娱晚景不復傭趁度日仰人鼻息矣惟查本報告白中是月二彩未經述及而蘇友來函係得之該莊某媪口述諒非子虚姑存之以見財固不擇人而子妄想何益哉 
[船局瑣聞]  
　　福州船局情形節經列報兹聞七月初九日許總監工知照各廠云奉帥諭自初十日起早晨五點三刻吹號各廠丁齊集六點鐘再吹號各匠丁一律動工十一點出廠食飯下午之號以十二點一刻集工十二點二刻開手六點散工等因而通飭後每日按時號響匠丁均未遵奉雖東西攷工所及健　營各員紳嚴飭差役勒令各匠丁入廠而各匠丁必俟第二次號筒響畢方肯徐徐前行且皆怨聲載道故黎星使亟於求退而六月間續請開缺之摺到京巳奉旨放潘偉如中丞霨督辦船政事宜旋因潘中丞固辭無人接手故再賞假兩個月令安心調理等因欽此前月有自都中寄函至閩者云現巳奉諭令南北洋大臣保荐人才以備放船政大臣之用等語黎星使得信時假期將滿本擬續請因此尙猶豫不决云又聞船局之振威輪船其水缸係購自外洋自成船後巳修兩次近年因駕駛者及車房粗心任事竟不知水缸之朽壞巳極月前由厦門回禀請修理聞估工約須三個月方能告竣故刻下各廠均工作甚忙且有輪流而作夜工者矣 
[五馬重來]  
　　淮安孫海臣太尊已奉憲札飭知回任抵淮後於上月二十二日辰時接篆淮郡士民均深欣慰云 
[漕憲起程]  
　　前任周漕憲定於八月初四日登舟南下聞將卜居於揚州未知確否河南候補道彭觀察亦于初二日起程返蘇矣 
[育嬰良法]  
　　淸江原有育嬰堂一所因經費不充故定額止有三十名向由漕憲同善局發給經費兹楊邑尊奉左侯相札飭以棄嬰溺 
 
 

Page 3

 
 
女殊　憫惻蘇揚通現旣舉辦着各屬一律推廣或創捐經費或仿江西六文會章程邑尊乃諭紳董卽就六文會章程遵辦於四鄕鎭設立接嬰公所如有嬰孩因貧難育者由公所轉送至城不費民家分文城内育嬰定額亦須視前大加擴充云 
[觀諭士子助賑示]  
　　監臨兵部侍郎湖北巡撫部院彭爲據禀出示曉諭事據布政使司祥據武荆十一府州應壬午科鄕試武昌府學優廪生陳萃禮大治縣教職朱德根江夏縣學剛生陳恒禮江夏縣學附生任祖培孝感縣學剛生李瑞人黄州府學廪生殷文黄州府學廪生姚受謙鍾祥縣學廪生張炳耀德安府學廪生陳培蘭枝江縣學增生時象晉宜城縣學廪生周丕紳竹山縣學廪生許廷銑鶴峯州教職楊毓瑞鶴峯州學廪生楊修齡歸州學廪生周光鋅歸州學廪生周光苐恩施縣學優廪生王鶴齡荆門州學附生蔚炳等禀稱鄕生等近閱申報僃悉皖省之潛山太湖懷寧英山及瀕巢湖各縣蛟患頻仍一日夜長水一丈有餘爲近數十年所未有之事内河一帶浮出尸身板木牲畜不計其數現在水仍未退秋收失望即使疏渭涸退房屋器具蕩然無存此後天氣漸冷衣食無措流離轉徙溝壑堪虞九重之撫賑頻施小民已淪肌浹髓惟是博施則堯舜猶難立逹固仁人取譬垷在待哺孔急此間相欵勸募多多益善少少何嫌查每屆鄕試有例給士子魚肉饘菓等物按名折給錢三百文於投卷時親赴捐局請領因思人之欲善具有同心拜食物於天家苹野瓊林宴樂則修儒迭進分餘香於桂子義漿仁粟行善而結慶無窮以湖北鄕試萬千餘人論之若盡人皆捐得錢三千數百串可爲皖省賑捐之助然人有各願不願者不能强也人不盡識不識者不能勸也惟求轉詳監臨撫院速據禀内情詞發給勸諭告示並分行各學官分别傳諭應試諸生如願將前項折給錢三百文捐助皖賑卽於投卷時自行告知卷局由局給予收條爲據不願捐者仍照章給發俟卷局查算共有若干卽呈送憲台解皖放賑節省者一時之口腹受惠者無盡之災民大抵見示興起必不乏人欵可立收則救饑最速事無抑勒則口實不煩是上憲之一紙仁言如灑菩提甘露士子三塲隂隲定看拾級登雲謹代隣省災民叩乞轉詳施行等情到司查皖省之潛太一帶蛟患頻仍被灾較重本省所屬之羅田等處亦受其害該生等按閱申報備悉災祲並因勸募賑捐驟難集齊擬請轉勸同人將例給三塲魚肉饘菓等物錢三百文捐助皖賑祗以人不盡識礙難遍告禀請頒示勸諭係爲救災恤隣起見事尚司行相應據情詳請速領告示勸諭等情到本部院據此查諸生所禀係爲救災恤隣起見士子讀書應試受朝廷之賜食于義甚榮復能體聖主愛民之心惠及號寒啼飢之輩是榮中之德全活者多是則爲作善獲祥之道合行出示勸諭爲此示仰各屬應試諸生知悉如願將前項折給錢文捐助賑款卽于投卷時自行告知卷局給子收條爲據不願捐者仍令照章給領特示 
[投水遇救]  
　　字林報載　浦東信息云該處某甲父母俱亡惟叔尙在甲素不務正時攘其隣之雞及田中蔬菜等物近日被人執住送交其叔處治叔大怒取板門一扇縳甲於上投之浦中使隨潮而去幸經過砲船船上見而救起與衣一襲并錢數百文囑其嗣後當痛改前非也 
[巡丁壞規]  
　　前月有人持綢貨一包在租界行走被厘局巡丁扯住欲敲詐其費巡捕見而訴諸工部局局中信致總領事謂租界章程向不准巡丁勒索此事應得查辦云云未知總領事如何辦理也 
[恭迎憲駕]  
　　前報載彭雪琴宫保將次蒞滬兹悉憲駕於昨晨六點半鐘在吳淞乘小火輪船至製造局碼頭登岸本埠文武印委各官咸往恭迎宫保於午刻進城在一粟庵進午膳旋回製造局聞略看機器卽當出洋巡閱云 
[插標待領]  
　　○英租界二馬路西首之榮泰客棧内有寓客寍波人名阿五者不知其何姓在滬作小本生意度日素有煙霞癖且多疾病前日八點鐘時在客棧内病故因無親人當經地保報保安堂業由該堂收殮揷標待領噫苦海謀生他鄕作鬼病裏之靑烟欲斷江邊之户骨離收亦可傷巳 
[馬夫宜選]  
　　前月下旬本報載大馬路盆湯衖口有坐東洋車之婦人小孩被野雞馬車撞翻跌傷當被追獲一則兹悉該婦之傷巳痊小孩尚未全愈馬夫仍覊押班房論者謂馬車行主貪省工價雇不善駕御之馬夫以致傷人似宜設法禁止方可免地方之害也 
[西婦被毆]  
　　昨有西婦至頭壩之裕興牛肉庄向買牛肉不知因何事爭論竟被旁人將西婦毆打西婦不服鳴捕而巡捕卽將裕興之司帳人解入捕房未識如何了結容俟探明再述 
[長子歸家]  
　　嘉定人王小坡者於赭宼擾亂時避地來滬住小南門外桑園地方近又遷至城内花園弄賃屋而居家中惟夫婦兩人琴瑟靜好而似續尚虚後顧茫茫自慮無以娱老也方小坡之初到滬也本有二子長子在十二歳時在街中嬉戲被匪人拐去遣人四處尋訪而足音終杳籖卜無靈迄今巳二十載矣雖門閭徙倚無日不望其歸而天涯地角鯉信難通亦徒於思子臺邊傷心灑涙而巳次子亦於數載前病夭在小坡不免自傷而旁人咸慰藉之謂小坡之爲人正直和平例以彼蒼福善之義固不應斷絕宗支後必獲報前日卓午時其被拐之長子果圖關而來現巳三十一歳尋至西王家弄學仙居酒肆詢問王小坡居址酒肆主人雖知王之住處因問者口操粤音聽之不甚了了厥後以筆代舌始知梗概酒肆主人遂導至伊家則父母尙能辨識也違侍二十年一旦歸來喜出望外及詢其往年之事則稱被拐後卽領到潮州人處價賣與彼帶至廣東其家日事操作手胼足胝不勝其苦今得乘間逸出搭船到申故身外别無長物也按王小坡前此有子而無子今則無子而有子其間離合之緣迷離惝恍雖當局亦有不知其所以然者蓋天之報施善人固如是其不爽也願與談因果者共參之 
[街道不潔]  
　　滬城内各處垃圾爲打埽夫隨路抛棄魚行橋浜及登雲橋浜等處從前每見垃圾堆積高與人齊穢氣薰蒸易致疫癘本館曾屢言之矣無如垃圾局故態依然目前月至今更覺蕪穢不治官塘大路間有垃圾夫手提竹帚虚應故事至私街小巷不惟不掃且有從大路挑來者見僻地則隨手棄之况時值秋深蘆粟茭白紛至沓來其皮莞狼藉滿地最易滑入過此地者幾欲歌泥滑滑行不得也且蘆粟最易引蠅行人過之飛撲滿頭不得不疾趨而過司其事者何不及時整頓痛斥夫頭則居者行者兩有裨益也 
[施醫行善]  
　　近來病症其多本埠虹口公義局中每日踵門求治者甚夥凡當小工及貧苦者均經藍君鼎軒盡心醫治並不索費云又前報列被鐵輪壓破天靈蓋之高姓小工並重慶船上跌入船艙之小工與跌落下頦之小工均經公義局黄蘭田先生妙手回春醫治痊好可照常工作可謂善舉矣 
[情急吞煙]  
　　英租界大馬路西首久樂戯園斜對過之無錫婦人某氏係開小煙舘者因中秋節近欠欵催促而被人欠去者向索無還不勝焦急吞服煙灰尋死當經店夥與隣人知覺即請陳君竹坪前往救治幸獲嘔吐無恙其見似愚官情則可憫矣 
[英界公堂瑣案]  
　　粤妓梁阿娥投英界會審公堂喊控聲稱現在同鄕之鴇婦鄭細果家爲娼今欲從良被鴇阻掯乘間投案求賜超豁并稱不願由囘乞判發官媒棲身等語陳太守准將該妓發交官媒昨飭差傳到鄭細果質訊梁阿娥申訴前因并稱尙有母親在香溢係被鄭細果誘領來滬爲娼巳經數載鄭細果供價買梁阿娥計出身價洋二百元迄今祗一年光景陳太守隨飭梁阿娥仍交官媒着鄭細果檢呈買女契據候覆訊察斷○紹興人陳耀江訴稱向胡某惜銀二千兩在尙義街西口開設訊春處茶館初用施阿毛爲堂倌因施舞弊辭歇又用嚴生逹王 
 
 

Page 4

 
 
阿二等仍因舞弊辭之不科伊等三人糾同堂倌共四五百人到店吵閙椿毁當訴由中西捕協力獲住嚴姓送案請辦碎盌呈閱施供早巳辭歇事不相干昨在吃茶被獲嚴工等同供並不舞弊今旣東人不合情願停歇不敢尋衅陳太守得供之下先將原告陳耀江訓斥謂旣稱借得鉅欵何故開設茶館施土嚴等分别押候着陳邀到原薦之人投案再行訊斷○前報死售賣小票一案現據開捷富吕宋票號之倪鴻鈞供稱票向開鴻福來之傅雪香處柝來至小票係託該號夥沈少圃經手到積文印字館印得陳太守巳飭差提傅沈二人到案訊究矣○叉傷女孩一案兹聞吳阿大領女回家當夜該女孩又昏暈二次巳禀明陳太守昨又據日本人同爲夥之華人李雲來投英公堂構昨夜又有孩子抛石當被李看見將孩獲住交捕并拾得碎石三塊今由捕解孩到案碎石呈閱該孩鄭錦甫供湖北人昨夜經過東洋茶館門口並未抛石陳太守飭將該孩鄭錦甫暫押俟會商併案辦理○奉賢縣境南橋鎭田戶王松生家工人夏田奎竊物赴滬被獲到案押候王松生投到訊斷等因巳列前報昨據王投案訴稱由徐阿七荐夏出奎爲長工本月初一日因往親串家吃喜酒惟留夏看家不料被夏捲竊而遁今由包探關照前來而點認各賊尙少洋八十元珍珠四十餘粒夏供竊得金珠首飾共押洋三十元洋與押票餘贜均巳起案並無銀洋珍珠王又稱贜雖缺少然原薦徐阿七現巳招到可以向彼理說陳太守隨判夏田奎押候過堂笞責再將人贜一併交壬領去完案并諭令王酌酬該包探云○包探康阿順禀稱昨見此人手持衣包一個情形荒張因查看其包内皆鄕閒男女布服約十餘件問其來歴語甚支吾及搜其身畔又有賊具一包計鐵鑿小刀鐵扦竹罐鞭炮等物當詰之衣服竊自眞如鎭民家今將人贜賊具一併送案請辦該竊犯吳春榮供湖州人氏向在鄕間行竊從眞如鎭竊得布衣來滬質錢而質鋪嫌其破舊勿收致被獲案陳太守謂該竊犯吳春榮身帶賊具積竊無疑殊堪痛恨判發捕房管押至年終斥釋衣服交捕房帶回俟失主認領賊具銷毁○又有包探姚阿二稟稱此人手持古銅花千一只向質舖質錢疑而盤問云竊自平治門洋行寫字房内及知照該洋行據細崽矣杏孫認明失臧無錯今將人贜解案吳亦投案請領供與包探同該竊犯趙蝠楚認竊求恩陳太守隨判發捕房管押三月贜交失主領去○前報列婦人騐傷一案兹悉其間姓氏尙有錯誤蓋係虹口鄕人瞿茂茂舁母瞿周氏及妻瞿楊氏投縣署喊控聲稱與侄瞿慶祥因賣田齟龉詎侄竟糾衆持刀戳傷母妻爲特舁請騐傷究辦當經范邑尊騐明該婦等受傷屬實着瞿茂茂舁回醫治案關刃傷尊長諭令遵式具呈候提訊察究旋有瞿姓族人具呈公禀以瞿茂茂聽人唆使妄瀆等語邑尊諭俟提到瞿慶祥再行訙斷云 
[桃塢同人經收皖賑附沙洲捐七月下旬淸單]  
　　鎭字册鎭江電報局經收姚叅府募東平村叟念元西安庄民保寧堂亷靜子鄭泰來無名氏無名氏湘隂張三畏堂六戶各十元星沙無名氏四元力不從心人藥資三元寄湘募永吉恆五元梱工李志山無名氏仁記輔記五戶各兩元劉記慈記保記朱秀三無名氏五戶各一元○淸字册淸江電局農餘姚保墉堂懺費三十元補過氏廿元萬餘裕堂八元親仁堂五元無名氏五元心願氏五元無名氏五元知足齋問心氏和丸子今雨樓四戶各兩元全樹堂報本堂章文卿岳泰生吳德本京口無名氏六戶各一元今雨樓十二千文齊子玉十千文世美堂六千文敏愼堂六千文凝秀堂四千文○蘇字册蘇州電報局經收陽羡省點愼疾主人移藥資楊鍾毓陸晋陛求母病速愈二○九六號海陽張氏彛樵書屋趙維榮金國珍合顧杏坡松不留名石記松江夏氏松吳景隆十二戶各一元寄蝸節茶點費蔭思肇王恆陳二姑蔭思春沈生福麟蔭思田吳珍寶病兪人硯卿文軒張三舉求妻痞塊速愈王循禮堂顧啓林徐韻珊統年不病順至書屋葉王昂靑無名氏合勉力從善致本堂李不求人知人蔭思新查淞吕寶桂蔭思源蔡求記二一另八號永記楊寶興二二三三號張女爲母痞塊求愈五齡童楊玉麟陳鏡淸松馮愼餘松樂善堂方松蘆江漁隱生松豐泰衣莊松張正古三十日各兩元南村蔭餘生張求萱壽妻病愈公陵勉子裕興祥祥順立本堂陳鶴書仁順厚興順昌明愿氏海陽氏吳政雇十一戶各三元二另七五兩硯齋張靑士來善士减席費包山漁者萍寄子動中子養浩堂松不留名姚七戶各四元二千一百十承周氏徐正興保和吉順昌德順益昌記松益泰典松彚豐各友中秋節酒硤川萬和典中秋節酒松同和各友中秋節酒十一戶各五元萬和典各友七元硤川　悍居士墓八戶八元松源康各友中秋節酒八元帮帶浙西鹽捕陸營吳恩洽二一三四省修居沈維之椿萱並茂王延壽慈竹居蒯荃生紅梨仙館主人按日减膳松金澤公義公典陳張氏吳縣朱昌煌松學仙居士松最樂居姚武模來十五戶各十元南潯乾裕典各友節省伙食十五元葉菊裳募四百六十册三戶廿元吳興藥業節省席費王墅田松朱家閣彚豐典積記四戶各廿元安節局收筒捐宏修氏衆善姓廿五元五百四十五文仁記了願廿七元五角了願氏蕭勉夫松靑浦源康典連棧松朱家閣同和典四戶各三十元祈安室四十元東唐巿育元堂墓十七戶四十四元雲陽勸賑同人募三十二戶四十七元酌泉堂吳五十元保赤局來周謙三募六百廿三册八戶五十八元王鴻翥來二百八十九册十戶五十三元藝蘭書屋募樂善堂笠津三省書屋老人求安堂四戶各一百元崑正心崇善局來六百另五册念二戶十六元九百十四文李履記對開一個承蔭堂求妻病愈一百千文松張君必菴畫潤一千一百文永和局捐信資二百四十文陸蔭翁二千師儉堂太乙丹五十丸武進署來廣東午時茶四百包○皖字册安徽同人經募思恭堂募寧國府同人五十一戶三百六十五元五角休寗縣同人五戶一百七十元婺源縣同人廿戶二百廿元黟縣同人九十七戶四百三十六元歙縣同人十七戶一百十六元績溪縣同人廿四戶九十八元婺邑洪竹卿募三百元又墓五戶一百元許畹香堂求女病愈二元汪觀察交來人和棧五元二百十九册九戶三十六元二百廿一册十三戶四十八元二百廿二册二戶八元二百廿三册十二戶四十八元二百廿四册四戶十七元二百念五册九戶三十元二百念六册二戶念八元○浙字册蘇州電局經收何幼仙許愼儀王康爵桂杏憲愼餘堂吳文星祈病省藥資采石居士薨花室八戶各一元陸光熙五角許　甫二元南潯誠心來四元謝心畬募四十九册八戶八元查彦雲募五戶八元同善會浙江候補縣秦求長孫病愈逜肯成朱求壽生康記新巿企鴻居士朱尹如來周嚴氏春風草廬七戶各十元仁濟堂來金止水募六戶十八元嘉城募五百六十册八戶十元小洋合八角五分攬若居士爲子病愈助賑海鹽署來六百三十二册十五戶仁濟堂來陸紹鏊典衣飾祈二兒健壯無病三戶各念元金止水孫淸標募十四戶三十元尹金波募葛蔡氏五十元仁濟堂慕五百五十五册十三戶四十三元崇本堂自義橋局一百元海鹽署來六百三十三册廿五戶一百四十六元五百文菱湖紫陽氏募六十九册三十八戶八十元五百六十文王錫麟仝子汝宣二百元司受之愿合家平安正氣丸二百丸紅靈丹一百瓶萬靈丹一百瓶痧氣丸一百瓶○外字册漳州會舘節省中元祭祀席費泉州會舘節省中元祭祀席費龍溪魏梓節費三戶各兩元○沙字册蘇州電局經收揚鎭通泰常州江隂常熟各沙州捐藝蘭書屋墓五十元安節局收筒捐宏修氏衆善姓廿五元五百四十五文劉萬興祥四元曹吉昌省西瓜二元漁溪瘦人二元胡少田一元○本旬共收洋四千五百另七元五角對開七個小洋八角五分錢一百四十四千五百另四文○共解嚴君佑之六批銀五千兩常熟袁君子鵬二批洋二百五十元虧欠各欵仍候募補[  張世祁謝家福等抄]  
[浙省撫抄]  
　　八月初二日新選於撍縣朱文鑒由京領憑來省禀到補用府經歴劉啓翰由京騐看回省禀到○初三日同知程韍稟知藩司委解京餉差叩見　安吉縣李宗鄴交卸署東陽縣事回省禀謝藩司飭知赴任管界巡檢謝森禀謝藩司飭赴任叩見卽辭 
[蘇省撫轅抄]  
　　○八月初六日調辦安徽廬和總巡緝弘江蘇侯補同知許元章安徽來縣丞德善換甯差委辭從九王永吉禀知江藩憲奉飭請補甘泉縣上官司缺○初七日知縣王豫熙銷解京餉並巴西國和約差引見回省江藩牌示碭山縣王臻丁憂缺以侯補和縣詹聯芳署理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[會友輔仁臆說]  
　　嗚呼籌賑至今日可謂無微不至矣自來助賑者曰紳富曰商賈之數者儲畜旣充挹注尢易一旦慨解囊資盈千累百取之裕如　至千兩以上則督撫爲之奏請建坊以垂不朽獨至學校中人寒素居多縱有博施濟衆之心每深杯水車薪之慮然皆讀書明理胞與爲懷苟從筆耕舌耨之餘减己助賑雖錙銖之細亦與千百同功以其實有己飢巳溺之心並不希冀十奬叙也今則集元魁之會踴躍募輸蠲肉餅之資愷切禀請誼敦桑梓願切痌癏洵足爲吾黨生色顧余獨謂幸逢大比則然耳集數雖多極盛難繼過此以注賑務方殷雖欲一爲援手仍覺無　可籌徒讓紳富商賈以慷慨好施之名而儼然爲士者瞠乎在後得母歉甚查目前灾荒幾半天下江皖浙三省經大吏入告懿旨特沛隆施發帑賑恤餘亦着寛籌欵項無任失所深仁厚澤中外交欽而嚴謝諸公不分畛域共濟時艱雖存朝廷賑恤之恩不爲中止蓋以灾區甚廣欲以輔官賑之不足也無如我江蘇常鎭通泰諸沙又遭淹没被災情形時見報章此時爲籌賑諸君計眞有顧此失彼左支右絀之虞而常熟又梓鄕密邇更屬義不容辭轉瞬隆冬尤需温煖不得巳另設捐所以期專助常沙嗚呼亟矣余適讀論語以文會友以友輔仁二言而得一說願與膠庠之士商之竊思直省各府州縣皆有書院月課卽皆有膏火之資或存欵生息或置産取租量入爲出均有定額所以爲植養人才計至深遠也今請除宫師加奬不計外凡月課膏火概以九折給發抽提一成助賑就江蘇八府三州而論雖地方有肥瘠設院有多寡給奬有豐儉而截長補短以每屬每月計之卽一成之數大約可得百千則合屬巳及千番左右夫此千番者散之各處應課之人每名所少不過一二百文而彚之灾區竟可救三四百人之命誠能於逐月給發時提送監院寄交賑局賑務一日未竣此欵自源源接濟賑務苟停亦卽截止則此三四百人者不永受其賜乎視購一吕宋票以待得彩捐輸者較有把握也或者謂書院原爲寒畯起見如此恐窒礙難行不知捐數雖定究當以文字爲憑未發案時尚不知捐屬何人當無剜肉補瘡之患况得失雖微亦難勉强卽如僕寒士也課徒館榖外所恃爲仰事俯育者惟書院靜騐生平館榖豐則月課必减色偶值賦閒則投無不利固歴歴不爽也所損無多而功德甚大又何憚而不爲乎抑愚更有說焉嘗見偏僻下縣未始無書院經費亦未始不足而膏火每不時發甚至年終蝟集於經董之門往往以積數過鉅匿不見人卽發亦未能足數而實則早爲該董花消特應課者非親卽友祇得隱忍過去官斯土者又無暇振興遂相沿成例今有此賑欵須逐　彚解藉此可望整頓於寒士尤多裨益也嗟乎以善與人同會友則文字增光以救災恤鄰輔仁則友道益摯而大江南北創始畢行各省有偏災者仿照辦理是尤會友輔仁之大者所謂臆說者誠不敢必書理有當而爲籌賑諸君效其一得不禁伸其說而附益之區區之心實不勝禱祝以求者矣[  泖峰擊壞生稿]  
 
 
 

Page 10

 
 
   
 
 

Page 11

 
 
[光緒八年七月二十八日京報全録]  
　　宫門抄○發抄旨五道○御史阿等秦爲請旨辦理摺○江督左秦併案接閱營伍分别舉劾員弁摺○雲貴督劉奏請註銷空白執照片○江督左　奏請免騎射片○都統慶　奏恭報接印日期摺○都統富奏恭報交卸兼署印務摺子○大臣文奏辦理撥遷事宜片○七月二十八日理藩院鑾儀衞光禄寺正白旗值日無引見○寍古塔副都統容山請訓○閻敬銘富勒渾泰各請假十日○召見軍機容山○發抄衞榮光奏審明巳故署吳縣令商心夔被叅詔拿釀命案定擬奉旨刑部議奏片併發欽此○又訊明中書職銜陸鍾英娶妓金雅仙爲妾仍請斥革奉旨覽欽此○又上年秋冬二季正法盗犯名數奉旨知道了欽此○又請將捐挑河工之前署陽湖令吳康壽之母胡氏建坊奉旨着照所請該部知道欽此○又六年分酌提厘金收支欵目奉旨戶部知道單　發欽此○○巡視東城御史臣阿彦泰臣萬培因跪奏爲匪棍畏罪遠颺遺空房屋請旨辦理恭摺仰祈聖鑒事竊臣等前因訪聞海運倉花戶身後把持之倉匪張六舞弊等情於本年正月十八日奏奉諭旨交部嚴訊並查拿張六歸案審辦臣等當將花戶趙永泉等送部一面派委員弁密拿張六歸案詎該犯先已挈眷逃逸遺下空房一所經刑部飭坊查勘該房現造五層木料高大舊造大小房間甚多内有石橋地道游廊並起出火槍腰刀等多件當經該坊禀請臣城標封在案嗣刑部以張六久未弋獲先將趙永泉革去花戶比依積年匪棍打攪倉塲不行禀舉之花戶以枷杖擬結聲明張六聞風先逃情獘顯然且該犯以平民在倉攬脚若非别有贜私斷無力造此巨宅並在屋内起出火槍腰刀等件甚多有無另犯不法應俟緝獲到案訊明懲辦等因具奏奉旨依議欽此查張六把持倉務歴年巳久實係積年匪棍同治三年四月經倉塲侍郎查倉塲侍郎查倉御史先後發覺奏奉諭旨嚴拿未獲旋復潛回肆行無忌侵盗倉儲積資致富今又事發遠颺業經半歳顯係贜私過鉅又私藏軍器懼于究詰之故將來必復逞其故智潛匿京城不但倉蠧難除更空别滋不法且遺空房屋日久或致傾圯或被火燭甚或藏匿匪類在堪虞其房内牲畜什物等項亦難保無霄小起意攘竊滋事等弊該犯逍遥法外弋獲無期斷無永遠官爲看守房屋之理查定例京城内外拿獲窩賭窩娼煙館等犯房屋棚座概行入官今張六以積慣匪棍屢經奉　旨嚴拿罪浮於賭娼姻館部臣特以該犯在逃未便遽將房屋斷令入官情重法輕殊無以杜其狡黠之計擬請　旨飭交戶部將該匪張六所遺朝陽門外北中街房屋一所及牲畜什物等項一併查收入官仍飭下步軍統領衙門順天府五城一體勒限嚴拿該匪張六卽張鳳儀務獲從重究辦庶足以淸地面而重倉儲是否有當伏乞皇太后皇上聖鑒謹奏奉旨已録太子太保太學士兩江總督一等格靖侯加一等輕車都尉臣左宗棠跪奏爲併案接閱江南營伍分别舉劾員弁恭摺具陳仰祈聖鑒事竊臣併案查閱江蘇營伍業將閱過江北各營及舉劾各員恭摺奏明奉旨着照所請兵部知道欽此復於四月初十日將接閱江南各營起程日期奏明臣於十一日抵鎭江閱鎭江營及毅字勇營十三日閱常州孟河江隂靖江四營十五日閱福山鎭標左右新兵營並調閱狼山鎭標陸汎等營十八日閱撫標左右蘇州城守平望新兵等營及親兵正前正副撫標親兵三營十九日閱撫標親兵水師營二十日閱太湖左右淞南淞北提右五營水操二十一日閱提中左前後右金山靑村柘林等營及新兵　 
兩營並裏河五營陸操撫標親兵後營洋槍隊二十四日行抵吳淞口閱馭遠測海威靖澄慶靖遠兵輪五號及龍驤虎威飛霆策電蚊子船四號陣圖打靶並外海六營内洋五營水操綜計江南水陸各營查閱一周臣卽於二十七日回署伏查江南各標營制兵未盡復額其散處塘汎者零星分布與江北各營情形相同而江北土瘠民貧人習勞苦風氣與武事爲近江南土著勇决强直之氣稍覺不如幸各將領久經征戰閱歷巳深平時督率校練極意求精伍籍中又多舊時從征部曲以故所演陣式步伐行列大段可觀槍砲進退連環綿密無間水師弁丁取材外洋内海不乏其提臣李朝斌又勤於甄拔加意講求所統澄慶靖遠登瀛洲馭遠各輪船蚊子船及艇船試演大砲打靶致遠命中緣桅陟降趫捷殊常尤爲出色沿途閱視各處砲台均尚扼要合式内如圜山焦山象山係新授淮揚鎭總兵章合才所建地勢高下極爲合宜足資控扼吳淞口砲台足壯形勢守台兵勇均整齊足數緩急可恃華洋共贊之上海爲商旅輻輳之區繁盛如故調任九江鎭總兵朱淮森赴任所遺練兵五營臣檄飭記名提督易致中記名總兵粟龍山分統其衆統領新湘三營何明亮告假回籍臣檄飭隨營記名提督甘肅永昌營副將劉端冕接帶均駐金陵城外分守砲台可期得力此臣查閱江南各營及順閱兵輪砲台之大概情形也所有此次舉劾各員謹繕具清單恭呈御覽仰懇天恩分别照准以資激勸所有併案接閱江南營伍分别舉劾員弁緣由恭摺具陳伏乞皇太后皇上聖鑒訓示施行謹奏軍機大臣奉旨着照所請兵部知道單併發欽此○○劉長佑等片再滇省前因餉需支絀奏奉諭旨允准開辦捐輸由司道於本省設立捐輸總局並派員分赴各省設立分局勸辦旋於光緒五年奉旨停止捐輸當經飭行總局移行各省局員一律停止淸厘造報各局收獲捐生名册業經由司局分次詳請奏咨並將所收捐項銀兩隨時撥入軍需項下動用另案造銷各在案所有前由部監迭次頒發各項空白執照亟應淸厘填用存剩各若干張以免漏匿前經總局司道迭次移行各省局員趕爲辦理現雖漸有端倪無如省局員多以空白執照分給散委分途勸辦或因輾轉交接尙須斧鑿相尋或因水火遺亡尤須根究其實固不容其稍涉含混竊恐前項執照或被人撫獲填名假冒職宫妄圖應試於名器大有關碍擬將滇省存賸各項空白執照字號先行由司造册詳請咨送部監查核註銷以嚴稽考並由司查明各省滇捐局未經繳淸執照飛速移行各局員趕緊淸厘完結仍令遵照部議出具並無漏匿情弊甘結詳咨辦理如有再事遷延卽指名詳請叅處以愼名器而昭核實由署雲南藩司李德莪詳請具奏前來臣等查爲嚴防假冒愼重名器起見謹合詞附片陳明伏乞聖鑒謹奏軍機大臣奉旨知道了欽此○○左宗棠片再軍營打仗受傷人員如實不能練習弓馬例准免其騎射兹查有署海門營副將實任提右營叅將王淸和前在粤海隨勦被賊矛傷左右膝足背等處筋絡内傷不便弓馬由江南提督李朝斌委騐咨請奏免騎射前來臣傳騐屬寔合無仰懇天恩俯念該員受傷較重准免騎射以示體恤除飭取受傷部位履歴淸册送部查核外謹附片陳請伏乞聖鑒訓示謹奏軍機大臣奉旨着照所請所部知道欽此○○奴才慶山跪奏爲恭報奴才到杭接印任事日期謹恭摺具奏叩謝天恩仰祈聖鑒事竊奴才仰蒙　恩升授乍浦副都統當卽叩謝天恩跪聆聖訓於光緒八年四月初六日陛辭後隨卽束裝起程於本年六月初一日行抵杭州省城卽准兼署乍浦副都統奴才富爾孫派署印務恊領鑲黄旂佐領元能恭齎乍浦副都統銀印一顆及一切文卷等項移交前來奴才當卽恭設香案望關叩頭祗領任事訖伏思奴才一介庸愚毫無知識由護軍叅領轉授司鑰長復蒙天恩優渥擢任乍浦副都統當茲重寄深懼弗克勝任且乍浦地方濱海極爲緊要而滿營八旂一切舊制事件尙未興復辦理誠非容易奴才惟有竭盡　駘於應辦各事宜均應就商將軍奴才古尼音布悉心籌辦斷不敢稍事疎懈有悮公事以期仰副高厚鴻慈於萬一所有奴才感激下忱並到杭接印任事日期理合恭摺奏報叩謝天恩伏乞皇太后皇上聖鑒謹奏軍機大臣奉旨知道了欽此○○奴才富爾跪孫奏爲恭報奴才交卸兼署乍浦副都統印務日期謹恭摺奏聞仰祈聖鑒事竊奴才前自光緒八年三月二十一日起先因代理印務繼復蒙恩兼署乍浦副都統當巳具摺奏報並叩謝天恩各在案今新任副都統奴才慶山於本年六月初一日到省奴才卽將乍浦副都統銀印一顆及一切文卷等項派署恊領元能齎交副都統奴才慶山接收任事外所有奴才交卸印務日期理會恭摺奏聞伏乞皇太后皇上聖鑒謹奏軍機大臣奉旨知道了欽此○○文緒等片再奴才等前將呼蘭五合站丁私招民墾難以驅逐情形業經奏懇天恩允准安插等因在案茲屆秋初轉瞬禾稼登塲自應卽時委員往辦以安窮黎查協領倭陞額於該處地方最爲熟悉卽派該員帶同差委各官前往妥辦並經出示曉諭不准任意展佔聽候官爲酌撥惟人戶衆多歸併撥遷自非有兵彈壓弗克裕如查該城雖駐省軍一隊現在賊匪出没無常不能撥動而安插民戶關係緊要似可未便少緩現復由省挑選精壯兵二百五十名領食練兵餉乾交統領博迪管帶先行起程前往該處將隊交統領成福接管竭力剿賊俟委員恊領倭陞額馳至地所再由所部練兵西丹内撥出一起令博迪帶往五台地方擇要駐紮彈壓帮同該恊領辦理撥遷事宜俾刻下剿賊旣有經戰之軍可資得力而於辦理撥地安插亦不致無兵鎭攝庶期兩有裨益謹附片具陳伏乞聖鑒謹奏軍機大臣奉旨知道了欽此 
 
 

Page 12

 
 
   
 
