# 1892 - 266 - 4906983

 

Page 1

 
 
[第三次印快心編告成] [  申報館主人啓]  
　　快心編一書蓋天花才子所撰章回小說也雖同一叙才子佳人之遭際而和平雅正絶無淫褻之詞中間雜以記騙子記匪人記棍徒　方士以及老僕之忠肝義膽惡奴之巧語花言無不如顧長康頰上添毫神情栩栩欲活以故綠窻麗質青瑣才人酒尾燈脣一編閒展頗足鉤綺思遣睡魔實近時說部中妙品也前經二次排印購者趾錯於庭寒暑未更篋笥己罄兹者重加讎校付諸手民刻己告成照常出售計每部十本碼洋五角諸君子有說部之癖者請臨本埠申報館帳房申昌書室及各埠申昌或經理申報人處購閱可也 
[新書减價] [  申報館主人啓]  
　　本年本舘所印小五義續小五義二書海内風行不脛而走未及一稔篋笥已空兹又續印成書成本較前稍减是以格外從廉出售以饜閱者之心計小五義碼洋三角五分續小五義碼洋四角諸君子盍惠臨購取乎 
[論賭可殺人]  
　　昨報載有鬥牌釀命一事謂事在松江地名打鐵有無業游民羣至某茶寮作葉子戲亦旣有日矣上月之杪有鄰村冷水灣甲乙二人昆季也與張家村張某等同賭甲乙連戰皆北而張則常勝其輸贏之數則亦不過青蚨三四百翼耳而甲乙旣罄其囊張復索之過急遂至變羞成怒因怒肆毒致張身負重傷而甲乙又恃圖董爲護符先則袒甲乙而不直張繼則張弟因兄傷重向圖董泣訴乃又將張兄弟縛以送官圖董之勢燄抑何張盛至此幸而邑尊明鏡高懸升堂親騐見張身受四傷奄奄欲絶急令舁回甫報言旋遽爾氣絶聞邑尊已飭圖董將凶手交案云云有見之而色然而動容者曰賭之爲害竟若此哉余曰子何見之晚也古人有言奸近殺賭近盜似乎賭尚不至於殺人然旣可以流而爲盜則巳身罹法網又豈能倖避王章賭之足以殺人直謂之比奸更速可也嘗見人家之賭博者矣其初不過家人婦子無事消閒偶作摴蒱之戲旣而漸成習慣則自有同好之人無論男婦皆如蟻之附羶蠅之逐臭呼朋引類爛其盈門久之一若家中之人同賭無趣必須與外人角勝負殊覺有興故每見人家牌聲不絶者其家中婦女往往不負蓋朋侣旣多卽良莠混雜當其身入塲中手拈目注心志專壹無暇旁及彼婦女又不避藏勾而引之不難矣此賭之易以致奸也前聞粤東某處婦女喜賭博遂有開設女攤之某勾而引之屢罄其囊復從奸淫卒至被其價賣而後已婦之家屬向某查問而委爲不知迨禀官比責押交不數日而甲在押病斃遂無復能究婦之蹤跡者亦曾論及之以爲廣東賭風之盛其害人伊於胡底然賭之害人則固不止廣省已也曾有某友好賭余則屢規之不聽動以利害則曰賭之爲害不過至輸錢而止我輩中人想必不至有他害也無何有同博者敗北而去數日不見亦不爲意越三四日其人之家眷至友處問其藁砧蹤跡對以不知則云不歸家者已數日聞其在此處與吾子同戲安得不知再三婉辭覆之而彼婦大怒敲檯拍凳坐待不去必欲交還其夫友於是大窘其實則彼婦之來實出同賭者之指使蓋以敗北爲恥輸錢不甘故已則避匿不出而令娘子軍興一旅之師以爲三年拜賜之役幸而諸友朋再三撕羅免其宿逋不與計帳費盡唇舌而雌虎始斂威以去當此之時友則搓手頓足長吁短歎悔恨無及忽念及余之規勸屢言恐致取禍而今騐矣因見余而謝罪并告以故余謂之曰不幸多言而中子則信矣然子雖信之恐後仍不能終絶也友則矢以噭日曰如有再犯賭子當唾我之面余實應之曰苟能是夫復何言第恐子之所以好此者無非欲以爭勝卽此好勝之心不除而欲戒除花骨頭談何容易然仔細思之賭非一人所能爲必有三四人方可以成塲面假如四人之中其一爲子固欲其勝而彼三人者又誰欲其敗勝固欣然敗亦可喜人謂此東坡之名言而不知東坡實不長於奕故有此說蓋弈者所爭亦正在勝負旣樂其勝必不樂負卽使並非賭采偶然消遣而尚有意氣自豪不肯讓人之勢而况賭博塲其所爭之勝負不在名而在利又豈肯於上塲之時先存一善敗爲能之見者哉夫皆欲其勝則誰是敗者故蒲柳仙　常賭無不輸之理逢塲作戲偶一爲之尚且有傾家蕩産者况其可以常也乎哉友聞余言極意嘉納竟有二三年不賭今年新春無事見人賭博不覺技又忽癢頓忘余言入局未幾連戰皆北不覺垂頭喪氣而返不願復見余余雖已知之亦不復作豐于饒舌可知賭之害人雖極聰明者苟識見未定仍不免爲所牽引而彼愚夫愚婦又何足責第見其受害之苦則或者心中尚怦然一爲之動耳故日報中言賭博者不知凡幾而見者不嫌其複則正以一處有一處情形不同而要無非寓警覺提撕之意蓋歴查報載賭博之事無非舉其害絶無有舉其利者某人因賭而發財某人因博而活命曾有人見此别開生面之議論否乎余論賭害亦旣唇焦而舌敝矣因子之問而又不覺有慨乎其言之知我罪我聽之悠悠之口而已矣 
[本館接奉電音]  
　　昨日由京師飛電傳來上諭二道敬謹譯登○八月初七日内閣抄奉上諭李鴻章奏總兵病難速痊籲請開缺一摺黄金志著准其開缺山西大同鎭總兵員缺著呼延霖補授欽此同日奉上諭貴州鎭遠府知府員缺著全揚績補授欽此 
[京邸述聞]  
　　國子監爲招考事本監南學肄業生現在懸缺甚多兹定於八月初六日考試爲此出示曉諭各省舉貢監生如願投考者務卽取具同鄉京官印結塡寫年貌籍貫三代履歴於五日前携帶執照印結親身赴監投考報名以便於初六日黎明携帶筆硯赴監聽候點名考試毋得自悮○國史館示傳吏部送到漢謄　官胡元鼎追一琴岳衡沈際虞限七月二十九日親身赴館騐到毋違○吏部爲曉諭事所有七月分月選内閣典新陳景墀一員知府岑春煦等三員直隷州知州德治一員通判徐士豪一員知縣侯原洲等十一員布政司經歴吳毓庭一員並七月補議六月分同知盛勛一員相應出敘傳令該員等務於七月二十四日赴部過堂二十五日黎明在天安門外聽　點名擊籖如有不到者立卽指名題叅○崇文門内船板胡同居人張姓夫婦年逾五秩膝下一子生甫六齡小字升兒鍾愛若明珠上掌上月十三日清晨忽然失去遍尋無獲想已入拐匪之手矣○青廠兒一帶龜子龜撲及又桿等人敺砍某京官跟丁某甲事發經北吏署甲捕拿獲叉桿于姓及龜子等計十八名解坊看管某日城期提訊供出帮兇之崇某等屢經飭坊跴緝迄未獲案坊官遂將捕頭暫行記責仍給限務獲歸案訊懲○有棍徒在香廠迤北王八大院開設牌九賭局經西珠市汛左哨巡緝弁兵查悉前往搜出賭具拿獲賭局主高老桿及賭客四人一併解送叅府申送步軍統領衙門 
 
 

Page 2

 
 
收押候訊○某京官有綢衣數領因花樣不合宜時令某僕携至市中求售僕順道至菜市口某烟館與友閒談突來數十人稱係某署兵捕奉票緝賊將僕及烟館主衆烟客一併繫之以去並指僕所携衣服爲贓旁觀者疑其做成圈套詐騙生財未知是否○某侍御宅内跟丁某甲年甫廿餘係山東某縣人虧累甚多彌縫無術復恐家主察覺不無譴責之加遂於某夜吞服紫霞膏毒發而斃總甲呈報到司司主姜君卽於次日帶領仵作前往檢騐飭吏塡寫屍格禀詳城憲聽候批示辦理 
[北通州紀事]  
　　前報紀由通州至熱河一帶添設官電兹聞業已次第興修由津至通另添新線迄今已報工竣通局設立城内沙竹胡同於七月二十一日開局傳信從此電擊風馳瞬息千里何便如之○江安督糧道馬植軒觀察於七月十九日起程回南○江蘇海運津局總辦恒月坡司馬漕務報竣後於七月二十日由通起程回蘇○江北回空糧船已由上憲委候補知縣王大令恩培管帶江蘇回空糧船則委松江府通判孫别駕治安管帶○山東督糧道恩淑平觀察之瀛眷於七月二十二日乘坐官舫遄赴任所○通州官車局事務另委候補州判陶别駕前往接管○寳坻被災甚重道憲委王别駕炳謙前往放賑寳坻縣張大令行抵通州謁見道憲禀陳放賑事宜○江蘇同知明司馬瑞管解江蘇河運輕齎銀兩赴通濟庫交納○正任薊州現署涿州林文伯刺史有升授東路同知之信推未見明文也○本邑紳士擬將歴科文武進士舉人副拔優貢姓氏書成匾額懸掛潞河書院以垂永久○全漕告竣許倉憲於七月二十八日回巡闔城文武各官均在西門外天成庵預備茶座恭送憲駕祥倉憲定於八月初二日回巡 
[鷺江風暴]  
　　厦門訪事人云七月二十六日鼓浪嶼升旗山又高懸風信旗二十四面詢諸舌人云有颱風起於小吕宋將至中國臺灣等處恐厦門難免遭災在厦輪船夾板船以及本地帆船聞信之餘均預防走錨斷練入夜果飛廉税駕來自震方至半夜怒吼如雷屋宇震動二十七日尤飛揚跋扈銳不可當海中浪湧如山山上樹皆摧折夜間狂暴益甚海中小艇均吹至岸上迨將曙雨師風伯並駕齊驅但聞千軍萬馬之聲破空而至鼓浪嶼與厦門盈盈一水問渡無人大厦高堂倒坍甚衆幸人已爭先趨避不致受傷至初一日天始放晴颱颶亦止 
[厦門雜述]  
　　某銀號司事所用跟丁某甲糾合某梨園戲旦某乙冐充閩海關巡丁攫取某番客洋銀七百餘圓閏六月二十二日事發到官乙供明由甲爲首厦防廳函請司事將甲送案司事答以甲犯案後立時驅逐出門刻下無從尋覓番客復赴上憲衙門呈控大略謂雇用跟丁必有人薦保况攫取洋銀後數日甲仍在銀號當差並向主人求取名片索得船票欲與乙附船往福州難免其主有受賄故縱等情務請根追薦保上憲准之恐司事不免受人之累矣○特授厦防同知張文川司馬兆奎於七月二十二日乘得忌利士公司某商船抵厦門以三興客棧爲公館旋擇吉二十八日接篆黄清和司馬交卸後暫寓紫陽書院筮期二十九日赴馬巷通判新任旣而被大風所阻攺遲至本月初一日起程○福建陸路提督孫庚堂軍門由省垣至厦門吊奠彭紀南軍門之太夫人小住數日卽於七月三十日登伏波官輪船暫泊厦港本月初一日鼓輪出口開赴泉州遄回節署○委辦何厝鄉分卡委員侯君夀明現經上憲調辦華葑厘局○同安公館街前某姓樓房忽於本月初一日清晨坍倒幸未傷斃人口 
[晃山選勝]  
　　日本松方伯於明治三年入大藏省其時維新之始財賦空乏伯造紙幣立銀行下以裕民上以足國經營二十餘載頓攺舊觀今年倦於理財功成告退凡受伯之知遇者咸眷念難忘現任大藏大臣渡邊及次官田尻約集本省人員八十餘人擇吉陽歴八月十八號張宴芝山紅葉館爲伯開告老會并製銀花瓶以贈瓶上倩從五位三島君中洲作序並銘以紀伯之功績序甚長不及備錄其銘曰輕重有制出納有紀中興財政至君整理一朝掛冠僚屬眷戀贈以花瓶流芳不斷○前報紀各處地方官應召入京聽候新任總理大臣指示機宜事畢又當依次諮詢各省大臣九月十九號先問内務大臣次及農商務省問以各礦事務又次問遞信文部大藏諸大臣至二十三號告竣大約日内各官當分道回任所矣○上月有寓居日本長崎之西人以番餅十五枚招一蕩婦令與素豢之洋犬同眠旣而外間略有風聲鎭西日報先歴記其事繼卽傳布四方國人無不痛恨西人咸欲請官究辦於是通國各日報皆痛詆不遺餘力各西字報又從而譯之兹悉西人爲大浦林架洋行之大寫自知物議洶洶懼而走香港東京日日新聞社執筆人以此事曾經本縣廳再四申詳外務省迄未聞如何照會英領事處以刑法於是特謁外務省政務局長司法省參事官原任外務省通商兼取調局長請問應依何例治之三君所答微有不同大要皆以爲此西人脅人爲猥褻之事應查明刑法相當之條舉而請英官重處云 
[勸導蠶桑]  
　　欽加四品銜補用直隷州調署南海縣事茂名縣正堂加十級紀錄十次藩爲分示曉諭事現奉本府憲札開光緒十八年閏六月二十五日奉廣東善後總局札開光緒十八年閏六月十四日奉廣東巡撫部院剛札開照得資富爲生民之至計興利實務本之良圖天下利源惟農桑粤東負山帶河可耕之田尚不足裕一省之食而種桑養蠶惟順德一縣皆然南海則半之香山新會東莞鶴山則僅十之一二耳是以粤東所産之絲不及浙江湖州之半有此利源而民不知取亦在上無倡率之者總計天下郡縣江蘇之蘇松常浙江之杭嘉湖爲最富而其致富之道則莫外乎蠶桑蓋種桑摘葉卽可獲利養蠶賣繭亦可獲利有絲或賣或織更可獲利小民有隨處獲利之樂自無作奸犯科之心宜乎户盡豐腴地鮮盜賊矣乾隆年間河南尹撫院撫豫時曾勸民種桑養蠶條奏其事陳文恭公撫陜時勸民養蠶設立蠶局織局食桑養蠶以爲倡導民獲其利至今賴之近年來廣西馬前撫院踵其成法派員來東購買桑秧雇請桑匠設局勸種厚州縣之報最優紳商之奬勵不數年而效成夫以粤西并非産桑之區亦能創辦奏效粤東順德各屬本知蠶事正可類推擴充因土之宜盡民之力以收自然之利而况泰西各國絲與茶兩項須仰資於我並可收外人之利以爲利利源一開窮民之衣食旣足而猶甘爲盜冐死不辭當亦無此情理是誠隱遏粤東盜風之一助也本省大北門外其地依山平曠其水路與順德平洲葦涌各桑市不遠似可於此處設局試辦先由局廣　桑秧發交附近之番禺花縣三水清遠英德各屬轉發公正紳士於四鄉均匀派種發不足數則勸令民間自行購　桑子布種桑秧桑秧旣成隨地栽植兩年以後卽可摘葉養蠶以收利益但得官紳實力勸導小民無不樂從此外如東江博羅縣屬之蓬歴社一帶地與東莞毗連轉運桑秧亦易並可另設分局試辦且查該處地本宜桑男婦均能習勞耐苦頻年水患幾不聊生苟能廣開蠶桑以溥其利是責窮民以生計轉瘠土爲腴鄉藏富於民實化民以利其有造於地方豈淺鮮哉所有購買桑秧發交紳董章程應照省局辦理其餘各屬應如何設法勸種並卽由司通飭各屬飭令半月内明白切實禀覆至依山各縣能否仿照山蠶養法一律試養山蠶亦卽飭令一併具覆本部院爲培民恒産以養民恒心起見合就札飭札到該局官吏卽便查照迅卽轉飭各屬查照辦理毋稍玩泄草率具禀至此次所擬設局及購買桑秧經費應如何酌議籌撥並卽由司局先行會同妥議具覆察奪毋違切切等因到局奉此合亟札飭札府飭縣卽便遵照辦理悉心妥夀依限通禀毋得草率是爲至要切切等因奉此除移行各屬及諭飭各鄉局廣爲勸辦外合就出示曉諭爲此示諭軍民人等知悉爾等須知天下利源惟在蠶桑粤西旣已辦有成效亟宜仿設舉行以收實利自示之後爾等務宜種桑養蠶互相勸勉庶幾户盡豐腴民鮮饑餒矣其各凛之毋違切切特示 
[押犯潛逃]  
　　鄞縣衙門扒匪房係管押竊犯之所現在押所署計有竊犯十六名本月初四夜鼉更四轉大雨傾盆各犯乘看役熟睡穴 
 
 

Page 3

 
 
墻而遁迨看役從夢中驚覺飛步追赶早已不知去向此時城門未開當卽知會各城門汛弁留心盤察然未拿獲一犯楊邑尊聞報大怒立提看役到案重笞一千板旋飭通班捕役竭力嚴拿未知果能迅速捕獲否也 
[潯上楓痕]  
　　九江産米甚稀全賴鄰郡接濟自湖口釐局收捐後米價爲之加昻旣而粤商不惜巨資源源販往以致價增倍蓰貧民　日益艱現當新榖登場而白米每石尚需三千一百文左右推原其故蓋因米船一經抵埠行家卽代運上粤商所泊輪船遂使　屋茅檐零星無從購取市儈龍斷計誠得矣亦知小民之竟日長吁短歎何○九江電報局與漢口接連之第五叚及與南昌接連之第一段電綫向派武弁　啓福啓賢昆仲二人巡綽現已先後物故電局總辦盛菊蓀司馬遂另委候選從九柳少尹巡查第五叚電綫六品軍功鄒弁巡查第一叚電綫已於日内到差矣○城中某甲喜作葉子戲其妻苦口勸之甲非但不依反與口角其妻忿甚購得阿芙蓉膏數盒吞之幸灌救及時得免殞命不知甲經此一番風浪果能及早回頭否也 
[邗江官報]  
　　七月三十日新任瓜州鎭謝鎭軍濬畬抵揚登岸拜客小作勾留卽擬遄返成鹺尹邦藩解蘇州餉起程八月初一日軍廳蕭司馬辭赴秦郵工次初二日汪鹺尹聲濟辭回十二圩差次 
[浙省官報]  
　　七月廿八日紹興府霍順武由京引見禀到禀見運判姜維揚禀銷紹興鹽局帮辦差回省禀到齊憬琛禀見銷泰順縣催南米册結差卽用縣汪清麒禀見禀知海運案内蒙保補缺後以同知直隷州用叩謝朱德澤徐引清大挑縣胡夀海范澤海並禀知牙釐局委文案差叩謝劉能繼禀知臬司委讞局帮審差前安徽廬州府張端本由山東來省禀到候選通判馮開勳由天津來省禀見朱佩珍樊棻葉貽鑑俱由上海來省禀到禀見卽辭太湖水師管期滿雲騎尉李延棻禀謝考騐二十九日吏部學習主事文選司行走蔣廷黼由海寍衛來省親拜署東陽縣夏献鋆專丁來省禀奉飭知順直賑捐案内蒙保補缺後以同知用奉部核准叩謝候補縣胡湘春回省禀到禀知牙釐局委雙林厘局差叩謝禀見准補太平縣丞章廷樞禀知藩司飭知赴任叩謝候補縣丞湯祖炘禀知藩司委分寍郡差遣叩謝卽辭麗水縣訓導黄維嵩禀辭赴任指分福建試用典史余允恭禀到候騐看補廿五日候補巡檢嵇金弧禀銷雲居山保甲差三十日候補同知桂冬榮禀見銷嘉善公幹差余乾耀稟銷海運通局差新選義烏縣教諭任官爕禀到候考騐給憑八月初一日將軍吉杭都統常乍都統忠學臺陳織造英俱差　藩司黄臬司王運司惠糧道世嘉湖道宗俱進見通判　祖巽由安昌厘局來省禀到禀見准補金華府經歴鄭懃業由京引見回省並銷海運差候補府照磨汪楨禀知臬司委留辦中三叚保甲差叩謝巡檢張樹培禀知糧道飭知上屆海運蒙保加六品銜叩謝袁鎭嵩交卸長蒲巡檢回省禀到禀見 
[星使辭行]  
　　出使日本大臣汪芝房星使駐節上海美租界天后宫畔行臺約於日内乘輪舶出洋赴東履任昨日午後乘輿入城詣文武各衙辭别旣至縣署黄大令卽飭家丁擋駕 
[均有不合]  
　　上海縣二十五保五圖地保新由盛茂全承充旋有奚子軒者舉薦盛蘭生當夥役邇　蘭生忽投縣控奚勒索洋銀黄愛棠大令准詞飭提研訊茂全禀稱小的係本邑人五圖地保前由袁姓承充現在袁已滿期遂由小的承充旣蒙發給諭單卽至經承處領取旣而奚力保蘭生當夥役未幾蘭生在外招摇撞騙並假座某酒肆邀客歡飮奚以其不安本分向小的退保不料蘭生忽來案朦控叩求明察禀畢將諭單呈閱奚供稱童生係本邑人家在西門訓蒙餬口蘭生借住家中失業已久童生憫其窮苦薦當茂全之夥七月初三日蘭生在外招摇肆筵轟飮童生是以退保現將蘭生請帖及衣包一併呈案蘭生供稱小的亦本邑人素來安分營生此次實由小的承充五圖地保與茂全無涉且奚尚向小的借去鷹洋三十元求恩追繳大令謂兩造均有不合之處所稱借去洋銀毫無証據未便究追奚旣是童生不應與地保爲伍判令責手心一百下該保掌頰一百下責畢喝令一併退去所有該圖地保候再出示召充 
[上海縣署瑣案]  
　　蟻棍奚祥川因案收所限交洋銀三十元此已列入報章者也前日之晚黄愛棠大令升堂研訊奚供稱前者奉大老爺斷令繳出洋銀奈小的無處措借蒙中亦拮据異常現在尚求寛限大令判令笞責二百板仍收所内限五日内繳清如延比究○小竊周　二經捕役蘇愼拿解到案周乘人不備扭斷鐵索私逃蘇捕跴緝無蹤據情禀報黄大令惡其疏忽笞責之下勒限緝拿邇日限期已屆仍無所獲大令遂於前晚飭提蘇捕嚴比蘇禀稱小的已派夥四處追尋惟求大老爺寛限大令判令笞責四百板○賊犯王三和竊取北新涇金姓　錢布等物由圖董某甲拘獲送縣前晚黄大令升堂研訊王供稱小的係本邑人向藉耕耘度日不敢流爲匪類叩求明鑒免予宫刑大令判令重笞二百板收入自新所聽候核奪 
[英界公堂瑣案]  
　　包探黄四福禀稱歐福海將車推翻碰傷葉李氏之子小的曾解奉老爺訊究飭將歐管押俟孩傷痊再訊今將歡送請發落葉李氏訴稱兒子傷尚未痊惟求懲辦歡仍供稱小的因車阻路是以推開悮傷此孩尚求恩宥宋二尹判令責手心二百下○鴇兒佛主氏訴稱小婦人曾買一女子爲娼現在四海論交樓彈唱有狎客金寳如者當塲點戲一齮後卽來家夜膳昨夜又自携酒菜來家乘醉呌局小婦人告以女兒有事出外卽被掌頰娼奴前來解勸亦被兇毆忙亂中失去簪環毁碎衣服幸由巡捕拘案叩請老爺訊懲金供稱小的在治下　洋貨業確曾醉後與鴇忿爭此後不敢再往衏院矣宋二尹謂金曰爾挾妓飮酒殊屬不安本分本應究辦今姑全爾面顔遂判令罰洋銀兩元悉充某處西醫院經費郁王氏旣已買女爲娼尚敢向公庭涉訟本當將娼寮封禁姑念初犯格外從寛所控失簪毁衣概不准理○康陶王訴稱王阿苟竊取食米向論逞蠻是以報捕拘案王供稱小的雖曾與康口角並不竊米差役禀稱小的奉飭查知王並無竊米實據惟曾向康行兇宋二尹判令將王枷號一禮拜○包探張九意禀稱李阿候李阿亭沿途聚賭經小的拘拿送案二李同供稱小的等偶然游戲尚乞施恩宋二尹飭押候再行問明籍貫然後備文遞解○一百七十號華捕禀稱李彩卿等深入醉鄉沿途滋擾適爲小的所見拘案請懲李供稱酒醉糊塗惟求恩恕沈和德邵紀生同供稱小的等與李同飮李確乘醉吵鬧宋二尹判令將李等各管押一禮拜○娼婦左小玉失去金珠多寳串等物旋由包探顧阿六查知由陸阿福拾得交其妻沈氏轉交陸阿隆質取洋銀因卽拘拿送案宋二尹訊供後著提抗傳不到之同豐永金鋪中人再行發落此已列入報章矣昨日差役張福禀稱小的已將同豐永夥曹玉成傳到曹供稱小的誤收贓物自知不合惟乞施恩二尹著具以後不再收兌贓物切結存案備查 
[法界捕房瑣案]  
　　崇明人茅道士之妻王氏背夫逃逸嗣經縣捕蔡希賢緝知匿跡荆溪縣屬遂偕茅前往投縣署控陳縣宰將王氏斷歸本夫領回管束當涉訟時蔡曾應付洋銀二十餘元及案結無從索取因將茅夫婦誘來滬上希圖敲詐茅仍不給分文蔡遂多方凌辱勒寫筆據載明虧欠洋銀無力歸償將妻嫁蔡爲室蔡得此筆據立將茅驅逐回家欲售王氏於某龜花烟館議得身價洋銀三百六十元王氏不願爲娼以致延擱多日經會捕局線勇訪查的確據情禀諸葛同轉同轉飭差將蔡及王氏又王氏之母王施氏小烟館主婦朱范氏等提案研訊著王施氏邀茅來案再行質訊昨晨同轉以案懸日久茅尚未到命將王施氏傳案訊究王施氏供稱蔡被押後卽倩人繕函寄往崇明向茅訴知情　并謂宿債未清又欠新債此次若到申領妻則是債上加債無可理償卽將妻價賣亦不足以料理茅一見此信卽不敢來滬且因氣成病側臥　家 
 
 

Page 4

 
 
同轉著將蔡及朱范氏王氏提案覆訊蔡堅稱茅欠小的洋銀百餘元自願將妻嫁與小的爲室筆據由浦東塾師陳子山繕立同轉問王氏曰關夫究竟能來滬否供稱丈夫被蔡恐嚇决不敢來蔡供稱王氏在荆溪縣涉訟　經縣主大老爺連訊十三堂竟不認茅爲丈夫王氏聞之卽翁我旣不　丈夫如何尚從之回里蔡稱經官斷定不得不從王氏又稱我奉縣主大老爺斷給本夫並未斷給與爾爾爲何竟敢騙我來滬兩人嘵嘵置辯堅不肯休同轉問朱范氏曰茅立筆據時是否在爾所開烟館内蔡將茅驅逐之事爾曾目覩否供稱筆據並不在小婦人烟館中繕立驅逐時小婦人亦不在烟館中未曾目覩問蔡曾引烟鴇至爾烟館講定身價爾目見否供稱小婦人惟知茅欠蔡洋銀後因索欠轇轕同轉著將一干人仍管押所諭令蔡交出代繕筆據之人質訊王施氏火速將茅邀到以便當堂對簿氏遵諭叩謝而法○上月二十八日車夫錢富郎驅車至英租界北京路拾得鈔票一紙餅師李阿金車寫主王小王等聞知堅欲分贓後以分俵不均經包探查獲本月初二日解送公堂葛同轉訊明來歴著將洋銀存案昨日英大馬路甯通洋行蔡福生投案訴稱是晚由四馬路乘東洋車至北京路中途失去鈔票六張每張十元外面並無包紙同轉謂錢所拾祗一張並無六張况伊不識字倩餅師觀看以致聲揚爾之六張恐被他人拾去此張未必是爾之物未便給領蔡唯唯而去○蟻棍蔡三因販賣良家女子經會捕局查獲解送公堂葛同轉判令枷責已見報章昨日枷期已滿同轉飭帶至案著再責一百板押候送請上海縣遞回原籍蔡一再叩求同轉遂飭交人保出 
[一舉三善]  
　　昨日本館協振所承崑山會泰源善士助振捐洋銀三十二元又北慶雲來山隂楊衍生善士助順直賑捐洋銀二十元又新篁里隱名氏捐助佩文韻府一部漢玉一件之三君者或以嗷鴻可慘搜將金穴銅山或因涸鮒難蘇分此玉杯珠柱行道有福古有明徵豈徒家室平安自必禎祥駢集矣除掣奉收條外特書崖略以代心香 
[鉅欵助賑]  
　　天下爲善之人多矣爲善而不求人知者亦復不少隂行其德慷慨傾資彼蒼決不靳報耳今有隱名氏大善士助順直山東英洋一千元雲芍塘仁丈募大善士助山東河南楊平二七寳銀五百兩合規元五百三十六兩五錢三分由寳和莊交來委解散放救世良毁行善惟虞共喻勸人彌摯匡災亦出同聲彼瘠壤茅簷靡不仰荷仁帡而感頌弗置焉上海北市絲業會館籌賑公所施善昌謹誌 
[恩施實惠]  
　　自古樂善不倦者獲福無疆以心上之慈祥作眼前之功德救一方之疾苦恤萬姓之貧難允宜後裔遐昌歴見報施不爽兹七月份荷蒙四方君子痌瘝念切樂助隴緣計收愿洋七元八角規元五兩錢三十文又蒙諸善士捐助一文常愿計收洋二元七角錢八千八百三十文再承諸善士慨助施醫贈藥捐欵計收洋二十九元又銅洋八元拜惠之餘感恩奚極惟是敝堂毫無資産遐邇咸知而歴年辦理施醫所有經費全賴各埠諸大善信佽助而來無如所入不敷實屬時虞匱乏自維力棉任重難肩現雖暑去秋凉但就診者扶老携幼而至每期仍有三百餘號之多目覩情形勢難中輟惟有籲懇殷商巨賣義士仁人普發婆心共援佛手席豐履厚何妨廣種福田茹苦含辛所望宏施德澤善無大小捐一愿卽是一功惠及貧寒救萬人定邀萬福瀝情叩禱伏乞矜憐謹附報章諸惟慈鑒[  上海虹口元濟堂同人等拜啓]  
[申報舘恊賑所經收順直山東河南賑捐八月初一日至初五日止第一百七十次清單]  
　　初一日江蘇隱求子洋三十隱求子洋三十元陳嘉甫洋三元石門問心書屋洋四元鄭如川滸墅關聊盡我心二户各洋二元顧錦記隱名氏胡焕章無名氏蘇州蟻粒齋山右閻玉峰求闔家平安無力人七户各一元無名氏銅洋一元滸墅關棉力子銅洋二元太原部王徐華卿凌余氏有心無力不留名人女氏六户各洋五角湖州榮言書屋洋三角榮陽氏吳興氏求早嗣水雲氏恊記免災氏安守氏七户各洋一角○初二日鄂垣史公舘由漢口信和行匯來九八五平紋銀四十兩零三錢合規元四十二兩四錢六分又英洋十元恆春榮昌森人和生瑞豐和富有光李希仿福聚德恆順典景明奎王恆泰傅德昌天昇吉萬源正陳永立朱新義吉福盛十六户各錢一千文來申元十一兩二錢四分含萃書屋洋五十元嵩武軍章仲玉洋十五元松竹山房主人揚州不力子二户各洋十元浙江鎭海關洋四元江隂　榦臣洋三元葉竹君黄雨佳節省啜茗二户各洋二元京口吉鍾甫經募十四户洋二元江隂信天生崑山百忍堂二户各洋一元四勿堂洋一元五角烟霞書屋永錫居盛合昇崇樸居四户各洋五角和同源錢一千四百廿文務本堂容膝居各錢二百夀萱堂耕德堂各錢四百以上五户來洋二元五角太倉繆朝芬吐瀉丸一百廿一　間日瘧疾丸一百三十二服三隂瘧丸一百七十八服痢疾服六百四十三服○初三日鎭海袁森泰洋十二元三多堂九八元六兩四錢二分忍德堂因小彦後病愈完願洋五元高鄧孫于勉二位文郎各願將平日所積諸尊長見賜等助賑洋十元吳淞勉力子銅洋十元無名氏杭州森記二户各洋一元無名氏隱名氏嘉興譚朱氏譚鍾氏萱華舘主泰亨　　户各洋五角杭州老龍嘉興無名氏二户各洋四角朱蔣氏杭州無名氏程左翁程炳初滌新氏金芝記劉立記武陵氏鄭紹裘九户各洋三角夏丙記嘉興譚佩翠記二户各洋二角譚蒲記徐張氏陶朱氏張顧氏王聚高錢永珠六户各洋一角○初四日釜江後學洋四十元蕪湖含貞書屋洋五元黄渡無力子求病愈洋三元隱名女求病不發洋二元江隂胡石孫王觀國守拙氏蕪湖程紹德堂四户各洋一元朱炳南無名氏各洋五角周浦澧溪氏九角○初五日慈北隱名氏由甬祥和莊匯申恊昇莊交來洋八十元丙方氏有心無力蘇州古閩樵子節省醫案求合家平安馮巽記求病速全身體平安三户各洋十元蘇州豫昌興節省中秋席費常州尚有軒二户各洋四元思補齋洋二元五角仁夀堂洋二元五角五分不書名錢一千文以上二户來洋三元五角蘇州蔣虎文爲令郎方增病愈浙紹志心道人漢口源遠流長三户各洋二元蘇州樂安居士碧山舊主惜蔭居士　山下民無名氏五户合保安氏沈雲舟吳春橋張少美陳培基漢口郭瑞記桑園氏不書名十三户各洋一元嘉定有心無力人銅洋十元謝蓉記洋一角陳鳳記費詔記江西無名氏三户各洋二角陳鳴記漢口忘其名無名氏善慶堂孝義堂半癲氏樹滋堂南匯有心無力沈八户各洋五角江西樂善堂劉洋四角無名氏四户各洋一角陳程氏九五錢二千文王宗焱志環陳凌氏陳吳氏繆仲翺凌陳氏陳鄭氏陳叙九繆陳氏九户各九五錢五百文何葉氏九五錢三百以上十一户來洋六元錢二百文以上總共收英洋四百十四元九角九八元六十兩零一錢二分銅洋廿三元錢二百文各樣丸藥一千零七十四服 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金陵官報]  
　　七月三十日藩臺瑞臬臺陳均見吳淞口騐補厘捐知縣羅宗灝叩謝冬防紀功一次鎭江木釐分局龍璋鎭江來府檢校丁昌松禀知押解革員楊霈霖到院八月初一日知府張炳生覆勘通判羅繼琛查勘均奉善後局委金川門起水西門止均城工差湯官賢奉委調辦北九叚保甲差知縣查宗仁禀知巡檢查炳夀丁父憂初二日藩臺瑞謝夀辦大勝關釐捐知府陳琦到卽辭正任海州直隷州楊朝鐸禀知赴江北措資通判邱光璨禀知奉調南三叚保甲並銷北九叚保甲卽日到差運判丁士年到由揚來叩謝上年解甘餉勞績江蘇試用府經歴吳寳棠到由京來咨補六合典史劉金夀到通州來巡檢陸秉璋禀知分寗差委檢校龔景棫奉委下關草鞋峽緝私差補昨日統領安徽良字等營張士元辭辦海門釐捐知府王澧到江蘇臬憲陳攺於初四日由寍起節回蘇初三日臬臺陳回蘇州海門釐捐知府王澧吳淞口騐補釐捐候補知縣羅宗灝口岸釐捐知縣顔濟時姜泰釐捐知縣陳紹唐均回局直隷州魏彦知縣吳大鏞均隨同陳大人回蘇見辭總理兩江營務處候補道曾前高郵州謝國恩正任泰州張兆鹿溧水縣譚日襄知縣李慶元謝委署江寍布理問卽日任事通判蕭堃三辦鎭江木釐分局知縣龍璋知縣賀筠邵承灝禀知由高郵泰州守提香末洋價回並奉府委赴溧水查秋災朱公純赴句容查秋災州同王希曾金陵營叅將謝詩才統領老湘合字等營舒永勝均見湯官賢禀知到北九叚保甲差知縣胡杰禀知赴溧水公幹寳應釐捐正任唯寍縣侯禀到内閣中書伍元芝由京來初四日先鋒宫叅將權可仁禀知奉中協委送湖南同鄉人回漢口補昨日金陵洋務局補用道曾防營支應候補道吳均傳見 
[澤被鴻嗷]  
　　順直齊豫告災之書紛至沓來承蒙儀棧督辦凌問樵觀察軫念災黎登高一呼衆善響應疉次集欵宏濟時艱今又蒙儀徵總棧合棧善士七月分助順直賑洋四十二元又揚州淮鹽分棧善士節中秋酒席洋十一元助於直賑又同日奉到蘇州恒孚銀樓善士桶捐集資助河南賑洋三十八元二角遵照拜領欽佩莫名移口福而植心田集狐腑以濟鴻嗷乃救災拯危之妙法實積德累功之盛事近屆中秋佳節滬上鋪户行棧莫不肆筵誼聨賓主如能節省移我徵逐拯彼流離轉移間活人功德實非淺鮮伏維仁人之垂鑒焉請登報章敬布同緣上海六馬路仁濟善堂籌賑公所施善昌等謹誌 
[上海六馬路仁濟善堂經收南北兩市各米寳行米麥雜糧捐七月廿一至三十日止第廿一旬清單]  
　　永愼和寳行錢七千九百四十三文同泰公五千三十九文元昌豐二千七百七十二文生源二千三百十八文同順二千一百文同吉泰一千九百四十九文豐和一千六百六十一文恊昌泰一千二百八十四文恆祥一千二百七十六文振豐一千七十四文裕祥九百八十七文愼茂豐七百二十二文德盛陸百二十四文豐記五百二十五文萬順公三百八十四文聚源三百三十四文錦祥三百五文咸茂二百八十九文恆源二百八十五文乾利二百四十一文穗祥一百九十文義記公一百五十七文裕和一百五十二文義生一百三十文同德一百二十六文萬愼生一百廿五文恊記一百二十四晋泰一百二十四文唐永愼一百文三和九十文啓昌八十六文元生長八十五文萬昌六十九文北同泰六十八文宏茂六十三文天成義四十三文潤元三十八文同發三十六文恊豐三十一文錢恆泰七百五十文源順恊六百二十四文德大五百七十二文大興合四百七十二文同興二百四十六文恆隆三百六十一文衡大九十五文昇記七十五文長豐二千四百六十文松盛一千九百四十九文潤和一千五百六十五文生泰一千四百四文裕昌一千二百二十二文元和一千一百五十五文三泰八百五十三文震大八百三十八文潤泰七百九十八文萬隆六百六十八文元吉泰六百二十一文萬生六百十八文寳泰五百九十四文葉生五百十五文衍源四百五十六文天和四百一文鎭生三百六十五文長泰三百五十文泰潤三百三文餘大三百一文愼生二百七十四文和泰二百二十三文元泰二百二十二文天元一百九九十五文甡義一百九十一文愼餘一百八十四文葆茂一百七十九文義記一百八十三文聚泰一百七十六文萬祥一百四十四文萬盛泰一百三十七文同泰一百三十三文南元昌一百二十六文和生義一百十六文和記一百二文愼益八十九文萬祥成六十三文恊隆四十三文長義四百十文鼎昌源四十一文以上八十七户共收錢五十八千十二文 
　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒十八年七月三十日京報全錄]  
　　宫門抄諭旨一道錄前○蘇撫奎奏造辦金磚動支正耗銀款摺○又奏徵收船鈔銀兩數目片○大臣唐奏委解十二起頭批京銅運貝考語及起程任期摺○滇學政高奏歳試迤東各屬並迤南附考各屬情形片○新撫陶奏審明定擬摺○又奏揀員署理總兵摺○七月三十日兵部太常寺太僕寺廂黄旗值日無引見○麟書等各謝授缺恩○錫侯請假十日○廂黄漢奏派演放砲位派出瀅貝勒懷塔布○召見軍機○○頭品頂戴江蘇巡撫奴才奎俊跪奏爲造辦金磚動支正耗銀欵循例奏祈聖鑒事竊於光緒十七年六月間接准工部咨本部具奏要工需用金磚請飭江蘇省赶緊辦造二尺二寸金磚四千塊二尺金磚一千塊一尺七寸金磚一千塊限於十八年春間提前運解一摺奉旨依議欽此欽遵當經轉行赶辦去後嗣據蘇州府飭據首甲王元樑等禀稱燒造金磚冋係春閒取土夏令成坯俟其乾透入窰煨燒已屆冬令若稍不按時必多破碎難以選解現在窰座缺少奉欽十八年春間提前運解委實赶辦不及除飭督令各窰户赶緊取土造辦勒限光緒十九年四月内一律選解起運等情由司詳經咨部查照在案兹據蘇州布政使鄧華熙詳據蘇州府飭委照磨楊錫塵查照舊章督同燒造核計現辦二尺二寸正金磚四千塊需用料工等銀四千二十四兩二尺正金磚一千塊需用料工等銀五百八十兩零一尺七寸正金磚一千塊需用料工等銀四百八十二兩零共計應需正磚料工等銀五千八十七兩零應於安徽江寗蘇州司庫正項庫欵内動支又照例應造二尺二寸三成副磚一千二百塊需用料工銀七百六十四兩零並隨正解京十正一副金磚四百塊需用稻草包索銀三十三兩零又二尺三成副磚三百塊需用料工銀一百兩零並隨正解京十正一副金磚一百塊需用稻草包索銀七兩零又一尺七寸三成副磚三百塊需用料工銀八十三兩零並隨正解京十正一副金磚一百塊需用稻草包索銀六兩零共計應需副磚料工並稻草包索等銀九百九十四兩零應於安徽江寍蘇州司庫耗羡欵内動支均與例案相符合將動用正耗銀欵給辦緣由造具估册循例詳請分别奏咨等情前來奴才覆核無異除送到動支欵册咨送户工二部查核外理合恭摺具奏伏乞皇上聖鑒謹奏奉硃批該部知道欽此○○奎俊片再准總理各國事務衙門咨京師同文館經費應於外國船鈔銀兩項下酌提三成按結批解其餘七成交總税務司收領嗣准咨稱華商船鈔與洋商船鈔一律照撥等因均經轉行遵照在案兹據江海關道聶緝槼詳稱自光緒十七年十二月初二日起至十八年三月初四日止第一百二十六結期滿共徵洋船鈔銀四萬三千七百五十七兩九錢八分七厘又華船鈔銀三千九百九十一兩八錢應解總理衙門三成經費銀一萬四千三百二十四兩九錢三分六厘一毫又交總税務司七成銀三萬三千四百二十四兩八錢五分九毫又徵内地子口牛税銀二萬三千一百八十六兩五錢六分又徵各國商船及長江船復進口半税並暫存半税銀三萬一千四百兩七厘除以暫存半税抵完進出口税銀二千一百一兩七錢八分八厘又抵完復進口半税銀一千八百五十八兩八錢外實共徵半税銀二萬七千四百三十九兩四錢一分九厘以上各項税鈔不提四成均已湊濟餉需並聲明所徵華商半税與留關正税銀兩一併湊放各餉無存至内地子口半税一項照章按銀號收數詳報是以較税務司單開之數增多等情前來奴才復核無異除將應解總理衙門船鈔三成銀兩按數給咨起解外謹會同通商大臣兩江總督臣劉坤一附片具陳伏乞聖鑒謹奏奉硃批該衙門知道欽此○○巡撫銜督辦雲南礦務臣唐炯跪奏爲委解十二起頭批京銅運員考語及起程日期恭摺仰祈聖鑒事竊據雲南布政使史念祖詳稱十二起頭批京銅現當起運自應遴員委解准糧儲道吳奎轉據雲南府知府鄒馨蘭申稱查有留滇差遣知府葛湯臣堪以委運該府到任未及三月例不出考由道復查該員明白謹愼辦事精詳加考咨司該布政使查騐屬實詳請委解前來臣復加查看尚與考語相符並據該運員禀報於光緒十八年七月初七日自滇起程臣已檄飭赶緊赴瀘兌銅雇船開運毋得躭延至委員鈐結隨解樣銅俟該運員到瀘兌收禀報至日另行專咨報部合併聲明所有委解十二起頭批京銅運員考語及起程日期除咨部查照外謹會同雲貴總督臣王文韶雲南巡撫臣譚鈞培恭摺具陳伏乞皇上聖鑒謹奏奉硃批户部知道欽此○○高釗中片再臣於去歳十二月初二日出棚歳試澂江府屬曾將出棚日期報明在案新正歳試臨安府循例調取開化元江兩屬文武生童附考卽接試廣西州曁附棚之廣南府並按試曲靖昭通東川各屬其廣南昭通東川三府生童循照向例歳科並試文風以臨安之建水石屏通海曲靖之南寗昭通之恩安永善東川之會澤爲最廣西州曁阿迷宣威等屬次之臣於每塲點名後終日端坐堂上親自察號蓋戳嚴防弊竇滇省僻處邊隅士習渾樸槍替等弊尚少武風以澂江之江川路南曲靖之宣威曁開化廣西閤屬爲盛其餘亦不乏挽强命中之才發澤之期集文武諸生喻以膠庠士習爲人心風俗所關文則勉以讀書守禮武則朂以有勇知方仰副朝廷軫念遐方甄陶士類之至意臣由東川試竣西旋沿途一帶人情安謐昭通東川兩屬去歳荒歉地方辦理春賑將次竣事現已渥沛甘霖榖苗暢茂可冀豐稔足以上紓宸厪臣於六月初五日抵省已檄調首府曁武定州屬生童齊集省垣定期開試所有臣歳試迤東各屬並迤南附考各屬情形謹附片陳明伏乞聖鑒謹奏奉硃批知道了欽此○○頭品頂戴甘肅新疆巡撫臣陶模跪奏爲謀殺人命審明定擬恭摺具陳仰祈聖鑒事竊鎭西廳客民孫添强因挾雇東邵天玉辱駡並扣抵工價之嫌起意謀殺洩忿乘邵天玉睡熟用刀戳其咽喉等處登時斃命一案報經鎭西廳同知甘承謨相騐塡格通報未及獲犯卸事移交接署同知易夀松盤獲孫添强並起出兇刀訊供擬解由鎭迪道兼按察使銜周崇傳轉詳前來臣親提研審緣孫添强籍隷甘肅鎭番縣光緒十年三月經已死邵天玉雇放駱駝一同出關平日並無主僕名分言定每月工價銀二兩五錢邵天玉並不按月付清六年之久祇支工銀五十餘兩下欠延不算結十六年七月邵天玉添雇纒回保蘇克同往鎭西草湖牧放分作三處歇宿以便看守是月二十二日挨晚邵天玉見駱駝疲瘦斥孫添强喂養不力孫添强分辯邵天玉辱駡孫添强負氣辭工邵天玉逼令就走孫添强索討工銀邵天玉以數年來倒斃駝隻扣抵孫添强知邵天玉素日慳吝託保蘇克轉求祗要進關盤費邵天玉分文不給隨各就寢孫添强愈思愈恨起意謀殺洩忿以黑夜無人知覺隨取醫治駱駝小刀乘邵天玉睡熟孫添强將邵天玉頭顱按住拿刀戳傷咽喉右耳竅登時斃命孫添强待至黎明假意聲喊駱駝走開伊去赶回令保蘇克到邵天玉跟前燒火保蘇克前往見邵天玉被殺喊孫添强走攏查看孫添强佯作驚嚇投保報驗隨盤出實情並起獲兇刀訊供擬解臣親審無異查律載謀殺人者斬等語此案孫添强因挾邵天玉辱駡並扣抵工價之嫌起意謀殺洩忿用刀很戳其咽喉等處身死查孫添强與邵天玉並無主僕名分自應按律定擬孫添强一犯合依謀殺人造意者斬律擬斬監候秋後處决照律先行刺字邵天玉扣抵工價亦有不合業已被殺身死應與訊不知情之保蘇克均免置議孫添强應得工價邵天玉身死無徵無干省釋屍棺飭埋兇刀案結銷燬是否有當除全案供招咨送刑部外合將謀殺人命審明定擬緣由謹恭摺具陳伏乞皇上聖鑒謹奏奉硃批刑部議奏欽此○○頭品頂戴甘肅新疆巡撫臣陶模跪奏爲揀員署理總兵要缺以重邊防恭摺仰祈聖鑒事竊臣於光緒十八年三月二十五日准陜甘總督臣楊昌濬咨准兵部咨開正月初九日内閣奉上諭陜西河州鎭總兵員缺著湯彦和補授欽此等因到臣當經欽遵檄行現署巴里坤鎭總兵湯彦和遵照在案查巴里坤鎭轄境遼闊東接西安北控科布多西達省城爲新疆重鎭亟應遴員接署以便湯彦和交卸赴任查有頭品頂戴記名提督哈密協副將巴克坦巴圖魯蕭元亨老成幹練曉暢戎機自咸豐年間投入湘軍轉戰江西安徽陜甘等省嗣隨大軍蕩平新疆南北兩路卓著戰功光緒十二年委署哈密協副將旋奏補斯缺操防均極得力以之署理巴里坤鎭總兵篆務必能認眞訓練和輯兵民於邊陲實有裨益臣與督臣等往復函商意見相同除檄委並飭取履歴清册咨部外所有　員署理總兵要缺緣由謹便同陜甘總督臣楊昌濬喀什噶爾提督臣董福祥恭摺具陳伏乞皇上聖鑒訓示謹奏奉硃批兵部知道欽此 
 
 

Page 14

 
 
[光緒十八年八月初一日京報全錄]  
　　宫門抄○發抄硃批五道○閩督譚奏恭報抵省接印並兼理船政事務日期摺○陜撫鹿奏剿捕川省竄匪拿獲首長多名地方安靜情形摺○八月初一日刑部都察院大理寺正黄旗值日無引見○芬車謝奏事班領恩○善耆謝侍衛班領恩吏部奏派稽察宗學派出貴恒○又呈進月官卷○召見軍機徐用儀阿克丹○皇上明日卯初二刻升中和殿看版中初至夕月壇行禮畢還宫○發抄陶模奏審明庫車纒民那思爾因姦誘毆姦夫先木西提案定擬奉硃批刑部議奏欽此○　振褘奏白露黄河安瀾奉硃批知道了欽此○又仍請以李士泰補下北河守備奉硃批兵部議奏欽此○德馨奏補用令許第　　滿甄别奉硃批吏部知道欽此○又德化令朱錫祁等署南昌令奉硃批吏部知道欽此○○頭品頂戴閩浙總督兼管船政臣譚鍾麟跪奏爲恭報微臣抵省接印任事並兼理船政事務日期叩謝天恩仰祈聖鑒事竊臣猥以菲材渥承恩命補授閩浙總督於光緒十八年閏六月初二日陛辭初三日出京航海赴閩十八日抵福建省城二十一日推兼署督臣希元委員將閩浙總督兼管福建巡撫關防福建鹽政印信船政木質關防並王命旗牌文卷等項齎送前來臣當卽恭設香案望闕叩頭祗領任事伏念閩浙爲海疆要地幅𢄙遼闊政務殷繁舉凡整軍經武察吏安民在在俱當講求臣惟有竭盡駑駘與浙江台灣兩撫臣隨時和衷商酌力加整頓以冀仰答鴻慈於萬一除接篆日期恭疏題報外所有微臣感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴陜西巡撫臣鹿傳霖跪奏爲川匪周蠻刀等紏黨分竄陜境經兵團恊力剿捕拿獲首要各匪地方安靜情形恭摺仰祈聖鑒事竊查陜省興安漢中兩府所屬地方西南一帶處處與川省毗連簽會各匪時虞竊發臣到任後迭經整頓防勇通飭地方文武認眞防範查拿數年以來搶刼之案雖所不免尚無大股匪徒勾結滋事本年五月中旬訪聞川省儀隴南江一帶有匪徒糾黨滋擾正飭屬確探嚴防間適接四川督臣咨稱儀隴等縣匪徒周蠻刀等勾結匪類意圖滋事四月十九日糾黨百餘人帶有槍械突至南江縣屬禹門塲地方南江汛把總陳仲容帶兵攔截被匪放槍轟斃兵勇亦有傷亡咨請會合拿辦當卽咨飭該管鎭道速飭毗連川境地方文武防營整頓團練清查保甲多發偵探扼要防禦一面將確探情形飛速禀報以憑相機調度旋據繫陽縣知縣楊調元署定遠廳同知賀培芬先後飛報聞川匪周蠻刀等到處誘脅滋擾已竄東鄉縣地方衆約千餘勢欲分股竄入陜境禀請發兵防剿前來臣以南山地方遼闊民情浮動且值去歳災祲之後若該匪竄入腹地誠恐到處勾結滋蔓難圖禦盜於庭不如禦之於門户當卽指授機宜飛咨陜安鎭總兵姚文廣並飭駐紥石泉縣副右旗都司黄朝綸各派勇隊前往紫陽復檄駐紥漢中一帶防營撫標副中旗提督龍得勝律武前旗副將劉徵鳳速撥所部前往定遠會同地方營汛相機防剿恊力堵禦如賊勢披猖卽就近前往會同剿辦又念南山各屬處處與川省接壤地廣兵單不敷分布外匪内奸勾結堪虞尤非派兵前往不足以鎭懾人心隨又劄飭管帶練軍遊擊劉廷貴帶領洋槍砲隊並撫標副前旗都司李國益督率所部防勇取道寗陜前往紫陽石泉一帶居中策應嗣據紫陽縣稟報六月初一日川匪周蠻刀一股約有二百餘人執持槍砲刀矛竄入縣境六通河八道河地方均經民團扼要堵擊賊不得逞遂由深山窮谷竄至高橋時已黄昏該縣楊調元與縣汛都司蔣光樓督帶兵團憑河據守初二日早挾安鎭派往鎭威營哨官馬文福副右旗哨官唐啓勝各率所部到縣會同蔣光樓及哨弁李華堂分督兵勇團練渡河攻擊自辰至午匪黨帶傷甚多兵團亦受傷十餘人匪猶拚死拒戰將光樓奮勇衝擊適鎭威營哨官焦仁常與哨官唐啓勝各率兵勇接應併力攻剿匪始披靡兩路逃竄生擒匪黨七名奪獲刀叉棍十餘件該軍亦分兩路追襲其一股匪徒竄至楊柳樹地方蔣光樓率隊尾追適毛壩關主簿景興先已聞信帶領縣役督率團練迎頭夾擊立擒匪首周蠻刀並匪黨四名餘匪爬山越嶺逃散其一股竄往繞溪河匪目楊華山等均受重傷餘匪受傷帶病滾跌溪澗而死者亦復不少時蔣光樓折回卽與焦仁常副右旗哨官黄有勝等跟蹤追擊圍捕該匪憑高居險堅守繞溪河山頭蔣光樓等分兵兩路上下攻擊該匪列隊接仗勢甚猖獗相持三時之久匪衆受傷紛逃我軍乘勢兠剿匪衆墜崖跌斃者數十人生擒匪目王大管事一名奪獲長矛二十八根腰刀十二把大刀二把虎义一把梭標三杆鳥槍九杆團勇兵役受傷十三人匪由志林拚命竄越退至雞公梁又復回身牴禦蔣光樓督隊衝勦殺斃匪目九名奪獲刀矛三件匪衆遁至川陜交界之亮埡地方適川軍迎頭截擊擒斬甚多餘匪逃散共計擒獲首要各匪十三名縣境肅清此紫陽縣兵勇民團防剿接仗擒獲首要之情形也又據定遠廳禀報該廳聞川匪竄近隨卽招募練勇槍手多名劄委魚渡壩巡檢曹復元從九品高鳳儀外委周士芬帶領多路督團扼要防守該同知賀培芬與廳汛遊擊賀大發督帶兵勇團練在偏溪河小河口等處分守要隘六月初二日二更時突有川匪入境各兵勇奮力追殺匪衆不支除槍傷墜崖不計外生擒僞正印大帽頂陳大闖已卽陳五培僞正印小管事程恩潤等八名餘匪紛紛奔逃昏夜未能窮追初五日午刻川匪僞先鋒楊興等率黨竄至廳屬池鹿壩經巡檢曹復元自率槍手會合團練前後夾擊立將匪目楊興等拿獲時大雨如注該匪排列半山曹復元冒雨衝鋒槍斃悍匪一名生擒僞正印小管事彭城選等十六名餘匪受傷滾溝逃竄追捕無蹤初六初七等日從九品商鳳儀外委周士芬帶領壯丁槍手民團遇賊於千溝河紅崖河龍門寺等處接仗川匪雙刀陳麻子何樹堂邵五元等兇悍異常勇丁刀矛多被折壞不能近身被鎗手圍轟下部受傷始克就擒並拿獲僞署邱大管事楊紅鬍子等十名餘匪逃竄初七日撫標副中旗帮帶營官遊擊徐萬銀與漢中鎭標練軍哨官副將楊定邦遊擊王以洪各帶勇隊前往該同知商令楊定邦王以洪駐紥城關以壯聲勢徐萬銀與哨官守備羅建銀帶隊巡防行至鹽塲黑色山牛皮坪等處遇匪接仗傷斃十二名擒獲劉崑山一名供係周蠻刀義子餘匪逃散各處查捕均無匪蹤共計獲匪三十四名地方均已安靜此又定遠廳兵勇民團恊力防禦擒匪多名之情形也臣接據各處禀報當以首要匪犯雖經次第就擒而逃竄餘匪仍復不少誠恐藏匿境内潛相勾結仍爲地方之害時由省派往勇隊亦已行抵石泉隨復分檄飭令會同地方文武防營加意防範認眞搜捕一面清查保甲申明連坐之法俾窮蹙餘孽無可混跡潛藏免致勾結爲患該廳縣所獲匪犯並飭按名提訊明確錄取大概供清分别懲辦務使情惡匪類與誘脅良民無所枉縱兹據禀覆紫陽縣續經捕獲餘匪李五元一名磚坪平利亦各獲有探匪張元志等數名其餘搜捕無獲地方實已肅清紫陽縣所獲匪首周蠻刀一名查與川省咨緝年貌相符訊據供認爲匪多年此次起意糾衆滋事戕斃汛官到處竄擾抗拒官兵等情不諱張路喜卽張如祿王大管事卽王忠漢唐保三卽李四喜馮聨芳卽四喜子均認在團營充當管事頭目與林春亭胡玉璋卽丁𢄙兒韓朝貴卽李群林胡培璋卽胡德堂李華春或認扛抬大砲或認隨同打仗均屬甘心從逆法無可貸臣與督臣當卽批飭將周蠻刀等十一名一併就地正法梟首示衆仍將周蠻刀首級解往川省犯事滋擾地方懸桿梟示其朱大脚吳應元李五元三犯訊係被脅服役飭令解回原籍鎖繫鐵杆石墩以示懲儆至定遠廳所獲匪犯陳大闖已卽陳玉培等三十四名人數較多供情尚未訊定應與磚坪平利所獲探匪訊明禀覆至日再行分别懲辦現在各處地方業已安靜所有派往各軍已飭先後撤回仍留都司李國益所帶勇隊駐紥該處來往梭巡以靖地方伏查此次川匪周蠻刀與陳坤山等糾黨倡亂謀爲不軌多置槍械到處搶刦胆敢戕斃汛弁拒敵官兵滋擾川省十餘廳縣實屬情同叛逆罪惡昭著迨該匪分股竄入陜境卽經該廳縣文武防營督帶兵勇會合民團親冐鋒鏑奮力攻剿疉有斬獲數日之内首要各匪已均就擒地方未被擾害洵足以伸國法而快人心所有在事出力員弁不無微勞足錄可否容臣確查擇尤保奬不敢稍涉冐濫用昭激勸出自逾格鴻慈至各省派兵防剿拿獲匪首陳坤山等情形應由該省詳細陳奏所有川匪周蠻刀等糾黨分股竄入陜境抗拒官兵督團營勇協力剿捕拿獲首要餘匪逃散地方安靜情形謹會同陜甘總督臣楊昌濬固原提督臣雷正綰恭摺具陳伏乞皇上聖鑒訓示謹奏奉硃批另有旨欽此 
 
