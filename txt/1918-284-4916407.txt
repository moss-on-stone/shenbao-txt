# 1918 - 284 - 4916407

 

Page 1

 
 
   
 
 

Page 2

 
 
   
 
 

Page 3

 
 
時評 
[調和之各方面（冷）]  
據近日消息中國南北調和之說有政界之調和有在野之調和有友邦之調和而調相着手之處今尚未見其端也 
以前所以不能調和之最大原因則爲一方欲有調和之實而不願居調和之名故也即所謂不能有形式上之言和之說也余謂今日若仍不去此成見則調和着手之處終難得其端 
專電 
　　北京電協商公使請取締在滬敵僑（十八日上午十一鐘） 
　　北京電聞友邦駐華公使各報告其政府謂中國對德僑俘太寛大請在華設萬國委員會以處置各項問題（十七日下午七鐘） 
　　北京電某某兩系作戰益力一方揚言促進和平一方亦將宣布同爲主張和平以順趨勢又聞某使聨絡三國公使向東海攻某總長日本未同意其理由謂中國係獨立國未便干涉其國務員又金劵問題某總長在閣議如何陳述若問外使何以知之殊難答覆現此問題尚停頓兩方奮鬭將引起外交 
（十八日下午四鐘） 
　　北京電前此英美等抗議金劵條例財部答以並不侵害銀團借欵權利並附以幣制計畫書一本本月初各國答覆有三點一對幣制計劃逐條批評二幣制借欵契約係十四日期滿仍須展期三簡單言旣認爲不侵害銀團借欵自可滿意並未提及金券條例亦不言對金劵條例滿意某系報告美使言曹己在閣議陳述各國對金劵條例滿意故美使出而聨絡英法反對（十八日下午五鐘） 
　　北京電聞英使因中政府將温杭線許美認爲屬滬杭支線範圍提出抗議交外二部認爲二線不相干己駁復之（十七日下午七鐘）　　北京電日還賠欵數爲三千三百九十萬元（十七日下午七鐘） 
　　北京電副座緩選派旣勝利他方面又有和平促進與協進二會之設和平聲滬漸高然毫無辦法聞促進會多是議員協進會多在野人物河間與焉其實力如何尚屬疑問（十七日下午七鐘） 
　　北京電副座選舉中止政象停頓吳笈蓀赴津有調停京津政客謀政局開展之任務 
（十八日上午十一鐘） 
　　北京電府院將有重要會議（一）財政與外交關係（二）對待敵僑（三）追認宣戰（四）　束軍隊等問題（十八日上午十一鐘） 
　　北京電閣議通過報紙法 
（十八日上午十一鐘） 
　　北京電據探報郭堅張伯英等所部萬餘人有由渭北同官富平三原等處進攻西安說 
（十七日下午八鐘） 
　　北京電西安南鄭電線不通須由鳳翔轉遞（十七日下午八鐘） 
　　北京電龍軍抵厦暫在嵩嶼登岸駐紥俟船雇定運回 
　（十七日下午八鐘） 
　　北京電姜都統添撥毅軍兩營赴豫剿匪（十七日下午八鐘） 
　　北京電哈埠到美兵數千向我籌借營房（十七日下午八鐘） 
　　北京電過激派屬之塔石干政府請派代表至新疆友邦駐京公使反對政府己電令拒絶 
（十七日下午七鐘） 
　　北京電陳光遠昨己抵京 
（十八日上午十一鐘） 
　　北京電張作霖又有來京說 
（十七日下午七鐘） 
　　北京電國務院今日遷南海 
（十七日下午七鐘） 
　　天津電到津議員達一百四十人連日歡宴安福派遣來代表八人邀請返京無應者觀審形勢今後成議員如何返京問題（十七日下午七鐘） 
　　香港電省長問題漸形嚴重聞李耀漢不允交卸翟汪不願就任岑春煊主用武力解决己命南雄韶關李根源所統滇兵星夜入省如翟汪觀望則改任李根源代之省中己嚴密戒備一說翟汪己擇期履任（十八日下午二鐘）　　香港電林森獲選參院議長 
（十八日下午二鐘） 
外電 
　　天津電天津正廣和洋行經理英人根佩特氏夫婦昨夜在床被人殺死揆度其故似係中國竊賊潛入臥房驚醒根氏夫婦以斧劈死之屍體破碎其狀甚慘首飾珍品多己失蹤迄今兇手未獲且無端倪（十七日） 
　　海參崴電美領事宣稱美政府己派商務委員駐此管理美國取道海參崴運入西比利亞之物品此間各報今日復載有英兵抵伊庫資克時受當地歡迎情形俄國要人近赴日本者頗多捷克斯拉夫國會代表桀薩博士昨赴東京關於日本出兵西比利亞之疑懼今漸消釋伏爾戞與烏拉爾陣線久盼美國援兵未至今漸希望日本助之（十七日） 
　　　爾濱電路透代表得正式消息西比利亞大局有重要變動各政黨復生重大意見總理伏洛戈資基氏己受警告勿赴烏姆斯克暫留伊庫資克至大局稍靖再行首途過激黨佔據薩瑪拉解散該處行政機關俄兵與捷克兵因兵力單薄未能遏阻敵軍現急待協約軍援救烏蘇里斯克之哥薩克兵在伊滿開會討論時局選舉新首領（十六日） 
[以上路透電]  
　　北京電今日下午協商國各公使會議解决中國内爭問題互相交换意見（十八日） 
　　北京電美國公使芮恩施氏現正研究各方面之關係先令法制顧問鄧毅士氏將美國調停南北之意見傳達總統總理梁士詒及段祺瑞諸人（十八日） 
　　廣東電劉志陸覆軍府云己就潮梅稅務督辦任（十七日）　　廣東電李耀漢昨日潛來廣東匿於李福林宅内（十七日）　　廣東電廣東海關監督兼交涉員羅誠陳明軍政府此後與北京政府斷絶關係服從軍政府之命令（十七日） 
　　廣東電軍政府决定任命蔣尊簋爲參謀次長（十七日）　　廣東電廣東省議會决議請軍政府以陳炯明爲閩粤邊務督辦仍兼管潮州稅務（十七日） 
[以上東方通信社電]  
　　東京電原内閣之第一次外交調查會定於二十二日開之　　東京電火柴因原料缺乏及工資騰貴關係有暴騰之狀 
（十八日）以上共同通信社電 
戰電 
　　倫敦電外交部今夜十時通告路透電社謂外間所傳德國屈服一節部中未接正式消息公報局得正式消息今日下午所布德國屈服一節實無根據（十六日） 
　　亞婤斯特丹電新洛特丹郵報所發德國屈服德皇遜位之特别傳單因未徴實業己取消（十六日） 
　　亞姆斯特丹電柏林消息德國願受納威爾遜總統各條件惟須協約國聲明保全德國人民之利益（十六日） 
　　倫敦電路透電社得悉倫敦接電德國即將答覆威爾遜總統之通牒可望完全受納威爾遜總統之條件（十六日） 
　　倫敦電路透電社得悉威爾遜總統之覆文切合協約國全體之意見（十五日） 
　　倫敦電德國各報對於威爾遜總統之覆文殊爲失望柯洛業報謂和平希望今己減小云（十六日） 
　　紐約電美國報章泰半謂威爾遜總統之覆文乃欲完全推倒德皇室及德國無條件屈服（十五日） 
　　倫敦電各報一致稱讚威爾遜總統之覆文謂其表示英國態度尤爲恰當（十六日） 
　　羅馬電意國各報一致贊威爾遜總統要求極嚴密之擔保之必要並謂法意英美四國於外交事務當求一致云 
　　華盛頓電參議院共和黨與民主黨議員發表宣言書誠懇歡迎威爾遜總統之覆文此足證明各黨對於此文皆爲滿意參議員洛巨氏嘗非議前次覆文兹亦表示欣悅之意謂最後一條尤爲妥切可令美國人民爲之坦然云外交委員會主任希區柯克氏謂威爾遜總統己使人民不復疑及其應付國事之才（十五日） 
　　巴黎電今日參院開會議員多人通過决議案請政府繼續與協約國堅主報復敵人之燒殘城邑與違背公法外交總長闢匈氏歡迎該决議案謂行惡者當有以懲之參議員一致贊成威爾遜總統之覆文（十五日） 
　　倫敦電下院今日復行開會議員全數列席薛西爾貴族宣稱政府現正與協約國會商列國會議事（十五日） 
　　華盛頓電共同新聞社謂興登堡因軍力疲乏原料垂竭力迫德政府申請休戰首相反對甚力但爲軍事議會大多數所制故德國覆文由索爾夫博士具名（十五日） 
　　倫敦電每日郵報海牙訪員電稱本月十日柏林有反對皇室之示威運動毁皇室有名之石像數座同日愛森有工人數千同盟罷工列隊游行高唱革命歌辱及德皇與興登堡魯登杜夫二將要求媾和林堡電稱德人之入荷境者日見其多　　丹京電德國社會黨議員因政局吃緊决議不反對美克斯公爵居首相任俾免聨邦議會展綏開議加爾親王聲稱彼之受芬蘭元首任今尚未决（十六日） 
　　里昻無綫電奥匈國之各部份擾亂日甚被壓之民族羣要求獨立奥皇室似己無力抵抗奥國外相倍林伯爵在委員會演說宣稱威爾遜總統之覆文絶不延緩和局蓋目前情形如此戰事實難持久倍氏末復言曰須知决定休戰當視武人派爲轉移云云此項宣言足見奥國己力竭急須媾和政府中人亦有此種表示云（十七日） 
　里昻無綫電巴維也拉人心之擾動似更甚於德國北部慕尼克社會黨大會通過决議案要求組織高等法庭令各種人員及負戰事責任之最高級人員至法庭對簿此項議决殊引起極大之感動伏爾華次報被迫己贊成巴維也拉社會黨之計劃此外尤可注意者慕尼克著述家克脫斯納氏在本年正二月間同盟罷工風潮中佔重要之位置者現己釋令自由 
　　里昻無綫電聨軍在佛蘭得之攻勢得有公共之進步星期三日聨軍在伊塞爾河及里斯河之間沿四十啓羅邁當之陣線前進六啓羅邁當比軍在里斯河之右岸前進佔據土羅其地爲羅勒通哇斯丹及不魯日之鐵道交叉點法軍在土羅之南攻克里溪脫伏特及亞爾杜英軍在亞爾滿蒂愛勒及末蘭之間佔據里斯河之一段泊勒滿將軍之軍逐漸包圍列里向近郊前進德軍在此方面及更南之退走己覺明顯英軍在加爾文及哇尼之間行抵杜愛列里鐵道線之五啓羅邁當處法軍陣線方面僅有局部之戰事我軍在西森尼之西北攻克萊斯之聖母村在勒塞爾之西南攻克亞細村其地距離勒塞爾僅二啓羅邁當（十七日） 
　　倫敦電路透電社得悉英軍己佔據末蘭恊約軍在佛蘭得全陣線前進一英里佔據甚重要之陣地距柯爾特萊土羅鐵路不足一英星列里西南之德軍現向高特勒運河退走英軍己佔據列里西南之桑特村英軍迫近自土羅至干特之敵軍主要横鐵道迫令德軍退向哇斯丹不魯日干特 
不魯塞爾間之鐵道該鐵道逼近荷邊殊爲阽危英軍俘虜兵有萬人列里東北里斯河陣線敵軍所處地位甚險恐不日將引退（十六日） 
　　華盛頓電十五日裴興將軍報稱美軍續在末斯河兩岸進攻敵軍得援之後抵禦甚猛法美軍在末斯河東佔有土地　　倫敦電法軍大本營路透訪員昨晚電稱法軍仍在拉盎愛恩陣線進攻敵軍己失止於塞爾勒細松勒里台爾陣線抵禦之望（十六日） 
　　倫敦電英軍大本營路透訪員電稱英軍在佛蘭得乘勝進攻今步軍己進臨柯爾特萊北邊英軍己在柯米萊東渡里斯河（十六日） 
　　亞姆斯特丹電基夫電稱過激黨領袖里寗氏復被狙擊肩中一彈（十六日） 
　　華盛頓電衆議院度支委員會報告軍事欠缺議案擬撥美金六千三百四十五兆七十五萬五千元擴張美國陸軍以六千一百五十二兆零六萬二千元供陸軍之用以一百零七兆二十一萬七千元供海軍之用以七十兆元充陸海軍兵士贍家費新計畫規定練兵五百萬人至明年七月一日有八師赴法另有十八師在國内訓練營中今所提及之籌備與維持費連常年陸軍議案與國防議案所定之費一萬七千五百兆元共有三萬六千兆元（十六日） 
公電 
　　留英中國工商學界來電各報各省議會各團體公鑒日人路礦借欵務乞力拒勿撓而警權練軍權與民政權尤不可放棄國家存亡惟國民拒絶力否是視留英中國工商學界同啓　　江蘇省議員主和通電北京大總統國務院均鑒國内戰爭遂逾一戰民困極矣國危甚矣歐戰將畢世界大勢趨向平和而我内訌不己騰笑全球違背民意凡有血氣孰不痛心懇速宣示停戰協商善後回復和平仍歸統一全國命脈爭此一髮不勝迫切待命之至江蘇省議員沈惟賢戴思恭葉理封沈紹光閔瓛趙文郁龔廷鶚張援吳福康邵玉銓徐宗鑑朱世瑾盛元音鄭立三馮世德陶鍾箎王鴻藻鍾善道吳鴻勲孔昭晋錢鼎宋銘勲王師曾夏宗瀚任桂森周承基沈貞壽榮宗銓屠宜厚葛錦城同叩 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞 
[歐戰特約通信（十一）]  
　　德國之矛盾說　變之商業手段 
　　德國之殖民政策德國亨堡所設立之殖民總會人方以爲不過鼓勵海外移民救濟國内之貧困耳不知其中實有一目的在目的維何即在居留國造成無數之小德國俾成爲一種自營生活之寄生蟲是也凡德人在居留國所結之團體及會社無不與祖國政府有密切之關係德政府盡力推廣此項團體之組織使僑民保其本原牢守其張大帝國之傲心一方面使之爲祖國之顧客同時復使之爲居留地之經營人德國此種經營殊奏效果在歐戰未開幕以前德人在各國所造成之小德國計荷蘭有德僑三萬人比利時有德僑七萬人法國有德僑二十萬人（其中五萬人居留巴黎設有學校及教堂六所）俄國有德僑一百八十萬人其餘德人之居留美國及南美洲者不知凡幾彼曹均與祖國之政治軍事商業利益有莫大之關係凡德僑所居留之各國德政府於彼即得有才具出衆之代表人熟悉地方情形之辦事員深通該國言語之嚮道者蓋彼曹旣居留該地而德國著名之特勃魯克律復許僑民取得居留地之國籍故彼曹殊與當地居民無異試舉一例即可知此項殖民政策所得之結果關係殊爲重要一九一三年俄國之輸入總額其中百分之五十二皆由德國供給者也 
　　圖中横網線係聨軍在萊姆攻克之地 
　　科學之標竊手段德國旣在各處佔有根據地取得發展之機會於是更進一步而籌和平的併吞世界之計劃德人組織一種有系統之研究以推廣商品之銷路其手段實具有作戰之性質試述之如下（一）氣候出産政治社會幣制關稅之研究運輸機關之組織此屬於實質方面者也（二）居民心理之研究樸實之嗜好乎抑奢華之嗜好乎風行者堅固之物品乎抑美觀之物品乎現時供给者與居民之關係各種商業之習慣此屬於心理方面者也 
擔任此項研究者果何人乎以吾人所知則德國商業學校講師加滿仁拉脫氏是也德國領事署費用之浩大吾人無不知之戰前聖彼得堡德領事署之預算計達二十五萬佛郎辨事員達十七人德國領事人員例以本國人充之所有費用均由政府償還德國商務隨員之勢力遠在領事之下除此項正式機關之外尚有其他報告機關之設立此類機關經營極爲發達直接由商人發起組織係一種特别之結會絶非商會之類可比其目的在混合研究學理上及事實上商品之銷途如德國各銀公司及來泊齊克各會社之聨合會調查商業制度極爲完備利用偵探術將各種消息隨時報告於會員其會員總數計逹七萬人該會在一九一三年設有分會三百八十所遣派代表三百二十人德國出口銀行之出口調查局亦經營同　之事業將商業情形商品銷路及經營方法詳細報告於顧客時或遣派游歷員或組織展覽會德國各銀行均設有一種調查機關視爲商戰之唯一利器究其極不至取他人之財物不止 
德國私人設立之商業調查機關亦佔重要之位置如斯希滿爾方商業調查公司在歐戰開幕之初吾人即耳其名該公司對於俄國商店調查詳盡無有不知其底藴者德國商人賴有此類機關精密之調查於是乃得詳悉其顧客之性質之需要之財力而定其貿易之數目不特此也德國商人尤善迎合顧客之嗜好關於貨品之價格及賬單等常用顧客之本國文字以資便利焉 
　　德人所存之深心自外表觀之僅覺其可愛令人忘其危險所可異者德人雖出其全力以從事於商戰然絶未得有圓滿之效果則德人缺乏靈敏之心思及智謀故也 
[歐戰變化與中國時局關係]  
　　政府亦以胡使警告爲念乎 
　　德國正式答復美國允即撤兵返地等事具詳本報戰電昨聞政府方面先接到駐歐觀戰團團長唐在禮來電報告德國答復概略共計三項第一項德國願照美總統一月八日所宣布之十四欵及附屬各條辦理第二項德國願即撤退防兵歸還侵地惟須設一聨合會商酌辦理第三項德國此次答復係依據德意志聨邦大多數民意進行等語同時駐紥英法兩國之施肇基胡維德兩氏亦有詳電報告答復原文惟胡使報告中有一警告謂我國國内如不統一將不得列席於歐戰議和之會又謂列國近己一轉其外交之眼光注意於遠東之現狀與夫中日間之關係請政府愼重注意據聞政府接到上述報告後參戰處及外交部連日開始活動議和籌備處亦定日内開會討論惟參戰處原定編練三師預備出兵西比利亞助戰近日雖有媾和消息而備戰仍不容緩現正着着進行預備趕先出發云 
[美總統望中國息爭之表示]  
　　美總統賀電大中華民國大總統閣下茲際中華民國肇造紀念日貴大總統就職之時特代表美國國民謹致賀忱並祝貴國國運昌盛國民享平和幸福本大總統之所馨香禱祝者不僅以中美兩國素敦睦誼而實因值此文明變化最關緊要之時中國因内亂而自分析若不早息爭端殊難協同友邦一致逹維持正義之目的今貴大總統就任之日正貴國各派首領以愛國爲懷犧牲一切息爭乏時更宜和衷共濟力謀國民幸福統一南北而於各國國際公會中亦佔其應有之地位地美國大總統威爾遜十三日 
　　東海謝電大美國大總統閣下本大總統爲民國國會依法選舉就職承閣下馳電致賀無任欣感我中美兩國交誼素篤深望此後兩國邦交之親密有加無己軍興以來貴國軍士之忠勇將帥之精幹早爲全球各國所欽佩本國政府仍當繼續前規竭力協助冀獲公共之目的至國家統一爲國利民福之基礎原屬治國之要義本大總統被選之日即以國家統一爲懷現正力求治理以逹此原定之目的俾將來各國國際公會中我國得佔應有之地位並得與貴國互相携手以維護世界高尚之正義焉中華民國大總統徐世昌十三日 
[外人觀察北方和平面目]  
大陸報十五日北京通訊云時事迄無起色人心漸覺不寗重組内閣尚未見諸事實而一般官僚聲名狼藉爲衆共棄者今猶　然盤踞要津段祺瑞雖己辭職仍留京師日與舊僚屬相接觸關於各重大政務顯然指示機宜凡此皆足銷磨對於徐世昌就職之信任心是以就職之點綴未除而悲觀之聲調己作矣人言藉藉悉以今日和平表示僅屬一時假面具爲言風傳如是寗能使人稍减憂思據消息素來靈通之方面云目前之和平態度容非虚僞但不能久耳今己以可與議和之條件授與南方並限其於甚短時期内接受此條件否則又將拔刀而起復令段氏上臺予以全權與南方力戰今曹汝霖之留職殆有切實之目的在焉蓋一旦與南方决裂大舉南征則必籌集軍費今不去曹乃所以維持直接向日人借欵之門徑也目前曹方與日人磋議大宗借欵庶南北以干戈相見時北方即可予取予携利用此大借欵矣以上所云並非爲市井讕言凡北京政界要人於會晤時亦未嘗不公然談論之加以晋豫直魯鄂湘皖陜諸省皆駐有奉軍尤足證北方和平態度不能持久一說之可恃上述諸事在一般人觀之决非偶然發生殊可令人生疑因疑而生惶慮於是人心爲之不寗矣 
[新國會副座問題之决戰]  
　　開會前一日形勢 
　　新國會之副座問題爲北方主戰主和兩派决戰之燒點短兵相接各有背水列陣之勢故結果何方勝利時局之趨勢即將歸著何方現十六日選舉會不成緩選派（即主和派）己操勝算但在十六日以前兩方奮鬭情形頗有可以注意者茲錄十五日消息如下連日交通安福兩派各報主張多方調和仍無效果今日（十五日）仍發出十六日選舉之通告蓋安福派堅執速舉之主張不肯知難而退但主張緩舉之梁士詒派態度亦非常强硬决計一致仍不出席（梁則仍赴會主席）梁派議員己紛紛赴津分住於德義樓樂利旅館中國旅社等四處其總招待處在英球場道二十九號（人數共八十三人）昨日下午七時該派在大羅天遊園宴會藉商善後辦法到者六十餘人當時議决於十六日晚車或十七日早車分帮回京聞主和派議員除來津之八十三人外尚有多人赴湯山以及他處故明日之選舉會當比九日到數益少安福俱樂部在兩日來亦極力疏通昨日下午進行益力對赴津議員己派人往津分頭接洽設法轉圜邀其回京一面又利新聞政策今日該派機關報公言等載有所謂某要人談話力闢主和之非謂主和派欲以副座一席雙手禀獻西南此等辦法並非言和直是投降其待中央政府何薄待西南偉人何厚吾恐投降之結果西南偉人驕燄愈張不但對於副座之奉獻毫不感謝對於他項之權位亦食指欲動更將進而提出嚴酷之條件束縛馳驟使北派全體無絲毫活動之餘地届時北派人物或以消極趨於涣散或以激怒奮而請纓是投降之求和不但失和議之機會適以促成大戰亂之局面又謂主張緩舉之某首領凡不出席之議員即與二千元之酬報頗聞議員中熱心國事不以私人權利爲前提者仍居多數故今日之選舉會出度者必不乏人昨午王議長在東方飯店宴請安福部全體議員來者極衆昨晚九時又在太平湖俱樂部開會到會者亦甚踴躍以是觀之今日當可逹到法定人數也云云其無聊慰藉之語亦可見一斑矣 
　　昨有安福議員江西李學蓮致函王揖唐於内幕眞相頗多曝白原函如下揖堂議長偉鑒本日下午熊君在會館口稱啣命而來乃所言皆以解散國會相恫嚇旣未仰體執事之苦衷又不細察同人之心理所談殊爲可哂今請先闢恫嚇之妄謬繼論雙方困難之要點聊進忠告於執事熊謂不舉副座國會即有危險執事亦必辭職竊以爲國會本日日在危險旋渦之中執事辭職與否與副座問題固爲兩事不能併爲一譚蓋政府之所以要國會者非有尊重民意之心也特以大總統副總統僅恃督軍團不能有舉之之名南方國會又不願其有舉之之實乃不得不假此國會爲正副總統之出産地在未舉出以前决不肯自己銷滅此國會致使盡棄前功副座一舉出所以利用國會之目的完全逹到則彼時危險勢所難免此時爲欲被舉副座者設想此國會存在一日即有一日被舉之希望使另易一國會則情勢變遷誰能爲萬選之靑錢是此千載一時之國會有副座思想者欲其存在比同人之希望存在蓋尤甚焉希望旣仍在有何羞惱可言則老羞成怒之譚更不成爲問題然而政府苦矣叚總理旣决心下野自不能不付託一人與其付託他人或致激成附和前敵何如付託一可以制前敵將士之人而一舉兩得此固情勢所必然者也無如事機未熟必出勉强勉强者謂以人從欲何能確有把握則所恃以疎通製造者端賴金錢爲媒介夫選舉必至乞靈於金錢己有不可恃之虞加以抱有副座野心者貌爲恬淡不肯自解慳囊所终日奔走籌欵者皆係客體多與爲勢所不能而少與又知難饜人慾於是又不得不計較萬全而有後六日交欵之辦法蓋帮忙者縱不能望被舉之主體將金錢珠返尤不願事敗至此金錢與人情竟付東流此亦勢理所必然也然而同人苦矣人之爲人總不出名與利兩途世旣無東海第二爲萬流所景仰則名之一字固無可言而所爲利者又止此區區大多數心理僉以爲不能因此區區受有識者之騰笑非爭多論少問題實個人身分問題此又情理上所無可知何者也故聞有欲請益者竊以爲非迀即貪實遠於事情所當進忠告者惟希望執事對於副座問題聽大勢之所趨寛緩而不操切俟他日時局上造成一必要之副座則同人自不能不本良心主張仍投義務票况大總統曁正副議長皆從義務票舉出則僅餘此副座亦應投義務票公舉在受之者固無賄賂之譏而舉之者亦有清白之譽如此則國會是否非法命運能否延長而大體己足爲中華民國國會之模範執事爲同人領袖何苦不以磊落光明期國會得善良結果而必以此區區使國會同人蒙此污點增報章之資料爲反對所藉口竊爲執事深惜之信筆直書言不成文伏維亮察李學蓮白十月六日 
　　又據民福報消息（以下皆民福所載）王議長自十月九日開會選舉毫無結果之後對於時局極抱悲觀遂赴湯山暫避囂雜連日速選一派四出疏通據該派報章所載己呈活潑之象王議長遂於昨日早晨欣然回京返邸以後即集重要份子垂詢進行之狀况頗爲滿意下午三時許在東方飯店大讌議員濟濟一堂觥履交錯但見康士鐸克希克圖等往來招待酬應甚忙而己王議長痛論時局至此急宜速選之原因侃侃而談頗爲動聽議員之中有鼓掌者有頷首者亦有刀义忙碌祇顧飲食者其形狀頗難盡寫散席之後有主張緩選之議員某君高視闊步剛出大門忽遇同派之議員二三人加以謫問某君揚言曰吾爲餔餟而來非有他意也聞是日赴讌之議員共三百零六人若以此推測所短尚少但不知一夜之中能再邀得八九十人否耳議員某君告人云十月八日太平湖預備投票時到會者四百十餘人而一夜之間變其行動者竟有七八十人之多今日之讌雖僅此數安知一夜之中不能得八九十人之變態乎聞昨日晚間太平湖亦有大會討論速選問題到會者多爲速選之一派梁議長主張緩選標明旗幟速選一派竭力疏通而梁氏主張始終不變聞昨日有某議員曾向梁氏疏通此事有小而言之國會問題大而言之國家問題之語梁氏微笑而言曰國會問題不過如癸丑丁己之故事而己果能做到此步尚復何說如謂國家問題則速選之影響甚大不如緩之爲愈云云又聞速選派有提出交换條件允梁氏以組閣者緩選一派皆不贊同以爲梁氏目前所處之地位對於調停時局最爲相宜且亦最有實力若勉强登台必致失利聞梁氏亦曾對人宣言將來組閣之機會甚多决不急急登台作人傀儡若以此爲交换是一切主張皆爲個人之權利必受輿論攻擊之也劉恩格主張速選之最出力者也劉氏爲人極爲漂亮而又擅於辭令近日對於選舉問題疏通調解頗費唇舌聞日前劉氏曾在某處讌客專談選舉之事從國家利害國會利害個人利害種種方面詳細討論措詞立意頗爲動聽而其最要一層仍在個人利害并列述種種方法於近情近理之中又似乎帶有强制性質故速選派頗然其說參副長朱啓鈐對於速選緩選雖己胸有成竹而表面上并無表示聞昨有某君詢及朱氏謂梁王兩議長及劉副議長皆往見元首而公何以單獨不見豈不欲有所表示乎朱氏云速選緩選國會議員自有主張皆取决於多數本不必徴求元首之意見蓋元首爲行政界最高之領袖當然不能干預立法界之自由而立法界亦不當放棄職權而謀及元首近來速選一派在外宣言謂王劉兩議長近謁元首己得其速選之同意似有挾元首以自豪之意殊失法治之精神也云云奇哉怪哉主張速選之朗貝勒亦變其宗旨而偏重於緩選也聞朗氏己於前日出京至其出京之原因係因蒙古某議員對於朗氏有脅迫之意朗氏大發牢騷謂吾貴爲宗室曾掌軍機豈能受人之脅迫須知清室雖亡而共和一體吾雖不爲軍機大臣而個人行動尚可自由遂憤憤而去據聞許受衡此次氣憤出京係因某議員向其脅迫以逼退欵項之言相恫嚇許氏大怒謂余有個人之主張有身體之自由退欵一事只可欺嚇鄉愚不能嚇許某也遂拂衣而去周自齊在三貝子花園之事久己喧傳一事聞周氏人極强硬不受商量愈商量則火氣愈大其志向堅决之時無論何人不能勉强故有人各有志何能相强之宣言聞周氏前日領率大隊出京曾向龍飛汽車行訂用汽車十輛每車可乘四五人共合四十餘人之多并在天津包定法國地大來飯店房間三十餘間以爲大隊人馬下塌之所聞洪少圃近日頗爲忙碌運輸護送頗費心力計前昨兩日輸運之數己逹八十餘人其輸運之法係仿送隊伍辦理第一隊爲周自齊第二隊爲叚書雲第三隊爲金紹城第四隊爲周作民第一二三隊係由前二日早晚快車輸送而第四隊則於前二日晚車出發昨日午車尚有一隊則由洪氏親送其忙碌可知矣又聞交通銀行行員近日亦甚忙 
[過渡内閣中之院消息]  
　　國務院遷移一節自經確定後東海飭限十日左右一律遷竣因是院中人員對於遷移一事日來正分頭辦理昨聞院秘書廳第四科己有一部分遷入居仁堂該處即作爲院秘書廳辦公地點居仁堂舊有陳設及鑰匙等項己歸院秘書人員掌管法制局則佔定前政事堂銓叙局佔用錫福永福增福來福四堂統計局本指定松壽齋刻因不敷辦公復由第四科改定佔用禮官處惟統計局長以該處局面狹小願佔南海中之瀛台或前指揮處八所中之中二西三兩所目下尚在磋樀自前日午後起院中各局己紛紛派員前往掃滌遷移日期預計仍須二十日後矣 
　　十五日星期二爲國務會議之例期錢代總理到院較早（時僅九句餘鐘）蓋有他項院務商量也各國務員除段陸軍請病假外其餘十一時己先後到齊旋入會議廳開議本日議案（一）任命曹秉章爲印鑄局局長案結果通過即日送府蓋印日内發表（一）答覆議員趙驥質問吉林林礦借欵用途案討論結果由院咨覆謂用途由審計院切實審核無可答覆（一）變更參謀部原定測量全國輿地期限二十年完成案討論頗久結果以現爲履行中日交换地圖起見一俟我國籌有的欵儘可提前於十年完成此外尚有普通案數件分别議及並傳觀軍事要電於德奥求和問題亦曾有談話至下午二點餘鐘宣告散會 
[銀行團對金劵之態度]  
　　有再抗議說 
　　日前外交團對於金劵問題第一次抗議經我政府答復後再求覆文我外交財政當局認爲係滿意之答復遽行任命督辦總裁等職其中頗有誤會之點茲聞銀行團方面深恐我政府因此誤解即實行發行金劵勢必與從前某某數種借欵契約所得之權利發生衝突於是銀行團各代表紛請其本國公使致文外交部再行抗議昨日己有兩國公使將抗議公文送交外交部矣 
　　據某外人談云上星期二某使館致一公文於某機關云中國幣制改革與該國借欵有關自文到之日起中國幣制改革須先得該國同意方能施行云云此文現仍在某機關尚未轉送財部故財部似未曾接洽此事也至外交團提出金券條例提議後財政部當即答復外交團於前星期四又致復書謂不取消其干預幣 
 
 
 

Page 7

 
 
制之權（財部答復曾有此語）極表同意財部於其中文義稍有誤會以爲外交團己表同意遂即發表總裁督辦等之命令其實外交團並未贊同也 
　　英文京津太晤士報北京通訊略云聞中政府近接美國當局照會一件内開中國凡籌畫改革幣制事宜與幣制借欵合同微有關係者應先期與美政府籌畫辦理蓋美國爲幣制借欵關係應維持國際之利益此事前曾通告在案等語余（記者自稱）由各方面探悉法使署現向中政府辯明華報所載各國使署取消反對金劵條例及財政總長曹汝霖於國務會議時種種飾詞均屬不確如果此項消息不虚則法使署對於金劵條例問題必有一定對待之辦法也茲據銀行專家論及此項金劵條例萬難實行之理並云不特八千萬金元之日幣不足以供首創之需而改革中國之幣制非需四五十年之時期不足以言功不過當事者欲藉此以解目前經濟困難之地位而己 
　　順天時報云四國銀行團之幣制借欵權己於十四日滿期銀行團更希望保留此權利欲向中國政府交涉延期十四日午後四時曹財政總長懇四國銀行團代表在財部會見以法國銀行代表感染時疫不能出席改延期再會借欵權延期要求大約可延展至此時期矣 
[京華短簡]  
　　東海連日接得陜湘閩三省告急電十餘件昨己彚齊親加批語派員送逹合肥請抒所見以便應付聞合肥對陜主援對湘主防對閩主攻東海閱後頗爲首肯 
　　東海以解决時局問題關係重要頃與吳秘書長討論擬在公府設一研究機關定名國是研究會以便羅致在野政客磋商進行惟成立之期則在徐移入公府辦事以後 
　　馮河間本主和人物現因下野可以直言無諱决擬邀集在野政客宗旨相同者在津發起平和促進會以期逹到和平目的 
江西陳督軍北上一節昨據京漢路局消息陳督己於昨日下午行抵順德今日早晨行抵保定謁見曹使如不躭延今日下午可以抵京否則明日早晨一准到京聞到京後仍寓舊刑部街本宅山西閻錫山昨日電致政府謂現據紳耆任秉鈞等呈請將歸綏各屬仍隸晉省管轄當以事關變更行政區域未便率爾主張擬從長計議以免發生障碍茲先交省議會核議特電聞云 
參戰處連日均有會議不似前此沉寂最近參謀廳副官處新由督辦加委人員不下十餘名均令即日到差段督辦到處亦較平常爲多故該處頗有一種發展氣象 
[李耀漢鮮明不奉令之態度]  
　　粤省長李耀漢被軍政府解職後議員及某部分軍界等紛起反對致成今日一大重要問題初李之態度頗爲鎭靜答覆國會議員謂軍府命令本可置之不理惟爲自身息肩計亦無不可云云其言外頗有遵令交卸之意後又經省議員挽留始露抗不交卸態度然亦未顯然表示其决心也今觀其覆自治研究社等函言語决絶己鮮明其與軍府開戰之態度矣茲將兩方來往函稿錄下自治研究社等致李耀漢云子雲省長座右公啓者連日報載明公有去職之說佗城震動不知所措伏念明公從容坐鎭地方乂安以廣東之人辦廣東之事較易信從也粤中民情浮動盜匪充斥非得二三嚴明土著之軍尤不足以資鎭攝明公夙得軍心近復設立軍警同袍社指臂相聨情諠尤洽所以爲粤省防禦者賴此所以爲民生保衞者在此省議會殷殷挽駕洵屬代表輿論尚乞俯從勿以畏難而遽萌退志稍有更易全粤動摇此爲一省計不僅爲明公一人計也至駐節肇慶當爲有識者共許近日各省當道每多行署辦事不自明公始耳所冀德星常駐保艾倉赤臨楮無任悚惕籲懇之至敬頌勲祺諸維朗察不備廣東地方自治研究社粤商維持公安會謹肅李覆函云敬復者頃奉台函猥承藻飾披閱之餘慚感交併弟蒙桑梓不棄忝任長粤瞬息經年大局紛紶迄無寗日自維德薄無補時艱久欲讓賢以釋重任第念弟爲粤人敬恭之誼豈能放棄不得不忍辱負重竭力維持耿耿此心當爲父老昆弟所共諒此次軍府任免益思藉卸仔肩惟迭承各界諸君子慰留諄諄以大義相責弟何人斯而敢高蹈自逸某於暴棄耶經於月之一日回肇力疾視事所有地方治安一切照常保護完全負責以順輿情辱承明教敢佈腹心專復祗頌台祺惟照不備李耀漢啓 
[皖省會與倪嗣冲]  
　　皖議會開幕之日正倪嗣冲辭職表示之時故該會開幕後第一聲即爲挽留倪氏並派代表赴蚌面懇現倪氏己俯允暫就以維現局茲覓得議會挽留之電及倪氏覆電錄下議會電云頃接蚌信聞我公己向中央辭職民情惶駭莫可名言我公迭長軍民於茲六載各省皆嗟沸鼎我皖獨慶安瀾裕財源於枯竭之秋而市廛不擾消帝孽於談笑之頃而七鬯無驚處四戰之江淮作中流之碈柱萬家生佛八皖福星受賜淪肌感恩次骨乃因未伸政見遽息仔肩在公自有苦衷在民何堪失庇譬之毁新巢於待乳之　奪赤子於慈母之懹此景此情能無呼籲在昔河内且有必借寇恂之情鄭人亦有誰嗣子産之謡矧我公身繫蒼生動關大局梓桑累卵全憑保障之功荆棘中原尤非乞休之日千駟可以敝屣萬鍾可以塵羹惟此㷀㷀無告之民度我公必不忍輕棄也六十縣治三千萬人眞宰之訴出自天良請願之書盈於笥篋敝會爲民代表民之所欲義無可辭用敢力挽行旌重煩藎略若公務高讓德必遂初衷前途之隠患方長後此之安危莫測則敝會實慙代表有誤斯民惟有全體辭職以隨公後除逕電中英並另舉代表面陳外合先電逹乞鈞裁示覆倪嗣冲覆電云省密虞陽電均悉諸公責望之懷拳拳有加至深感悚嗣冲手腿舊疾己歷三載祇以梓鄉責任時局艱難未敢告勞力圖補救詎意入秋以來通宵不寐偶閱公牘頭目暈眩一再醫治迄無大效竊念時局阽危雖以强健之身猶虞叢脞若衰病餘生久膺彊寄自誤誤國兩非所宜是以决計請辭冀釋重負前奉中央曁各省來電均以勉維現狀相責茲復承貴會諸公動以危言激以大義責備至切屬望至殷嗣冲同是皖人數年以來深愧無所建樹以慰鄉閭當此急難之秋我父老子弟同在危欵祇懼之中又何敢固執己見交易初心置全皖生靈於度外惟有暫行應命勉强搘持一俟新總統就職時局粗平再當繼續聲請區區此心當蒙亮及貴會現值開幕之始全省政務均待解决自應照常開會不必再推代表來蚌以省周折實所至盼 
[贛省會選舉議長八紀]  
　　江西省議會難産嬌兒之新議長業於今日（十二）午後六時呱呱墮地矣茲紀開會時詳情如下午後一時兩派議員即己陸續到會首由兩派穏健份子在號舍磋商推舉主席辦法其時讜言派推出李澤蘭合羣社推出何昌榮試用抽簽法决定爲李澤蘭然其時簽到人數尚不及百人故一再延候讜言社議員如劉濬源陳鍾傑郭衞城徐文輝等忽發表一種意見謂往時開會新聞記席頗爲擁擠本城報館寥寥可數安從得有如許記者此應加以限制又旁聽席人亦過多應由庶務課停發旁聽劵囑守衞警嚴行取締顧雖有是言卒亦未見實行故旁聽新聞兩席人數仍衆四句餘鐘兩派到齊秘書報告出席員額百三十八名（周九齡鄒翼未到）宣布開會歐陽煒動議謂前次本員主張主席用票選者係前數次所推主席不甚得力用票選所以示公允也嗣經兩派磋商謂不拘何人均可是主張和平極有商榷餘地本員亦願犧牲成見贊成公推惟依愚見欲推李君凝何如衆鼓掌贊成李一再謙讓而後就席請决定投票手續及監察員名邱玉麒云每道兩人兩社各一衆以此事己有成議故無爭執獨歐陽煒猶以自由投票爲言經黄炳焕邱玉麒相繼攻擊經居間者調停謂今日宜注重投票不宜再作無謂之爭於是兩派分别推出監察員八人（豫章道）鄭與權林中桂（贛南道（赣南道）黄炳焕劉子貞（潯陽道）許英曹俊（廬陵道）黄秉鉞劉彭齡監察員出席後由主席當衆發票蓋印計共散給一百三十八票在黑板書明以七十票爲當選各議員領票後紛紛據案振筆疾書此時兩派私設之監察員乃用全副精神特别注意投票旣畢商定開票手續然後開匭點票共得一百三十七票票數少於人數當然有效聞其缺一票之原因係廣信人李潔因曾受兩方金錢乃當讜言社監察員面書成饒正音而又私行將票紙撕毁惟燕世經胡廷校則又謂如此則應以六十九票爲當選然此說不特合羣社份子不以爲然即讜言社之議員如黄炳焕等均謂自應以出席員額爲准當然仍以七十票爲當選尋經多數議員一再遏止謂開票後再論迨唱名點票在三十票以前龍欽海饒正音猶是數目相等及至五十票以後饒不逮龍饒此時覺現象不佳遂首先退席有謂饒因患瘧疾故不耐久坐者迨開至六十七票饒正音三字竟戞然而止龍欽海三字聲益顯亮及開足七十票掌聲雷動合羣派議員乃大呼議會萬歳讜言派議員對於今日之選舉會舉動亦極文明即開票後雖居於失敗地位亦祇退席而止并無絲毫越軌舉動且該派所推監察員四人亦維持至手續終了始行離會主席以正式議長業經産出遂當衆報告所得票數尋將所有票紙包裹加蓋圖記飭秘書保存並由秘書宣讀擬定電文如下大總統國務院參衆兩院各省督軍省長省議會均鑒本日開選舉議長會出席議員一百三十八人依法互選龍欽海得七十票當選爲議長謹聞江西省議會文此事經主席畫諾後主席李凝起言曰鄙人對於今日臨時主席之任務己了正式議長旣經選定應請就席衆然其說龍就議長席衆鼓掌表示歡迎龍乃鞠躬致詞云鄙人德薄能鮮承諸君不棄委以重任嗣後自當力盡棉薄以謀地方福利並冀諸君子和衷共濟以匡不逮惟今日爲時己晚明日又爲星期擬後日繼續投票選舉兩副議長時己七時有頃遂摇鈴宣布散會合羣派議員因共慶成功乃相率至逸園招待所晚餐相與道賀讜言派議員亦至毛家橋邵宅新設之讜言社省議員討論會開會圖補救方策俾將來取得兩副長之勝利云 
[蘇省會第一日議事記]  
　　蘇省會十五日談話會後以議案過少不能開議由錢議長通告十六日休會十六日下午發布第一號議事日程定十七日下午一時開議日程之次第（一）互選各項審查員（二）徐議員宗鑑提議請願政府停止内訌案（三）沈議員惟賢提議電請政府銷燬烟土案（四）徐議員宗鑑提議請願政府打銷存土製藥案（五）徐議員瀛提出聨合蘇浙贛鄂咨請轉陳廢絶存土製藥建議案（六）王議員鴻藻提議聨合蘇浙鄂贛拒絶存土最後對付方法案（七）宋議員銘勲等提議重申米禁拒絶烟土案（八）徐議員宗鑑提議重申米禁案（九）錢議員淦提出海塘經費應由國庫支給建議案至十七日下午二時十分開會錢議長主席議員出席者一百二十二人首由屠宜厚起言互選審查員係選舉而非議事列入議事日程殊欠妥洽隨引議事細則第六條第二項（審查員如有議員十人以上提議經衆公决得不用互選法由議長委任之）請由議長委任附議者十人以上議長付表决大多數起立遂定由議長委任乃將第一議題（徐宗鑑請願停止内訌案）付議朱紹文主張付審查會附議者多人付表决大多數起立隨定組織特别審查會以二十五人組織之次將第二第三第四第五及第六議題付議（沈惟賢提議電請政府銷燬存土案徐宗鑑提議請願政府打銷存土製藥案徐瀛提議蘇浙鄂贛咨請轉陳廢絶存土製藥案王鴻藻提議聨合蘇浙贛鄂拒絶存土最後對付方法案宋銘勲等提議重申米禁拒絶烟土案）無大討論結果付内務審查會其第六議題案留歸第七議題一併討論次將第六議題案及第七議題付議亦無大討論表决成立次將第八議題（錢淦提議海塘經費應由國庫支給建議案）付議亦得付審查會之結果議事日程所列各議題己全部成立宣告散會尚未至四時蓋本日爲開議第一幕後臺所排戲目均係冠冕堂皇無人反對之案各議員於接到日程時即己認爲均須付審查者故會場之發言均不過形式上之點綴旁聽者早知其必得美滿結果也當第八議題付議之前却挿入一有趣事件即省長代表政務廳長蔡寳善氏來會宣布政見是也米禁案討論之頃便有行政官數人入居行政長次官席迨該案表决成立由議長介紹蔡廳長登演臺議員方洗耳恭聽蔡廳長倐己下臺而去蓋議員心理中以爲宣布政見乃歷來未有之事滿望聽一番崇論閎議豈知蔡氏只說得（省長本要親來因有要公委鄙人代表省長政見不過十六個字聨合各界保衞地方休養民生注重實業此外更没有甚麽可說了）寥寥數語蔡氏下臺重復折回言二十日省長還要請各位叙叙說罷轉身便走議員中有滑稽者謂廳長到議場邀客足見尊重民意之一斑云 
[南京快信]  
　　倪嗣冲昨又派參謀長李玉麟來寗謁李督接洽奉軍經過浦口事李現住下關金陵旅社 
施愚日前來寗李督聘爲高等顧問住督軍署 
贛督陳光遠電告銑日抵京 
李督昨電楊春普師長陳督入京吉安防務責成負完全責任 
李督擬派陳副官赴通州敦促張季直來省協商時局 
張宗昌楊春普電李督八九兩月份軍餉尚未領到乞電張總司令速撥以安軍心 
吳佩孚譚浩明等在衡州召集南北代表會議聞李督有派代表前往參與說 
淮徐海議員爲爭秘書長問題暗潮頗烈 
農商部經濟調查會江蘇分會對於徐淮海農工商將謀發展實業廳張廳長特委科員（兼會員）支恒楝傅鈞祁慶墀分赴三屬實地調查 
江蘇實業廳委派科員支恒楝祁慶墀技術員傅鈞分赴淮徐海三屬調查實業狀况不日即行出發 
地方通信 
[松江]  
　　集議七縣公産案舊府治七縣紳士秦硯畦等因府有之各種慈善教育欵産本由府治各縣公同捐集其管理權應公諸七縣爰特組織七縣慈善教育欵産聨合會呈請省署備案而現管此項産業之育嬰堂董等則謂此會之設徒啓紛爭無裨實益且此項欵産不過因府治所在故遂以府有名他如上海慈善教育欵産之以道有名蘇州南京之以省有名詎能一一分析椑各屬人士各據一份若謂欵由各縣所捐便須由各縣管理則上海等處外人捐資於慈善教育事業者爲數甚多焉能令外人參加管理曾將此意通呈官廳經省長批令滬海道尹轉飭七縣知事公同議覆本月十五日松江縣李潤之縣長函約各縣知事赴松集議是日各縣均委由各該縣紳士代表到場李縣長因此會應依照道飭由各縣知事親自蒞會不應委各紳代表遂未成議而散　　移植美棉與華棉之比較今秋各處稻田雖間被蟲災惟棉花收數則極旺盛每畝平均可收淨棉百數十斤開市價格每擔己在十五六元左右各鄉農無不喜形於色因之各鄉有捐資演劇以酬神佑者金山縣之張堰鎭首先於十八日舉行並有各種燈彩他處婦女雇舟往觀者頗極一時之盛唯縣農會第一校等所植美棉雖枝桿甚鉅結鈴至四五十枚之多然因害蟲滋生實多萎落故收數轉不及土棉且棉性脆弱遠不如土棉之堅緻是否不合土宜或因花粉混亂棉種變劣之故尚須留待專門學家之研究 
[蘇州]  
　　滸關之防盜蘇鄉近來盜風甚盛如南北橋沺涇鄉唯亭蠡市等處連出搶案滸關鎭地當衝要雖有保衞團丁數十名無人統率茲該鎭紳董侯心德等以時届冬防亟應將該團大加整頓以資保衞特開會公舉前充緝私營隊長吳君場爲該團團長所有一切事務均聽辦理吳君被舉後己於十六日到局視事 
　　省令補助苦兒院閶門外廣濟橋苦兒院院生數百人開支浩大經費不敷前由該院呈請齊省長量予補助現奉批准令行吳縣知事於地方附加稅項下酌量補助以重善舉 
　　更换勸學所長吳江縣勸學所於夏間成立教育廳委任錢崇威爲所長茲錢君因事辭職於本月三日李知事特召集縣視學勸學員學務委員曁縣立各校校長開臨時行政會議按照勸學所適用規程公推費孟良費伯項吳中行三人由縣呈請省長遴委 
　　車站抄獲煙土滬甯火車站十四日滬車到蘇有婦人蔡王氏者身藏匣煙約值四五十元當被鐵路警察抄獲連同人證解送縣署經承審員庭訊屬實判將煙土没收并罰洋十元 
[無錫]  
　　公共體育場落成無錫公共體育場上年由縣署學務科勘定大倉舊地詳請省長批准指令官産處立案後今春經衆公舉薛明劍爲籌備員從事布置平地及建築圍牆茲始告竣楊知事委任薛明劍爲公共體育場場長兼督察管理員警察第三分所長胡錫根縣教育會正副會長張杏村孫仲襄爲名譽督察員本月十八日行體育場落成開幕禮 
　　最近米糧市况月來米糧去路頗形岑寂來原旣少别埠亦不見動靜日來早稻均己登場收成之佳爲數年來所僅見於是米市上新粳稻到貨甚湧價漸下降現市新糙粳高者每石四元三角高糙大籽秈每石三元七八角次至三元五角據一般碾米廠家云本届新早稻入機碾成白米折頭奇好且粒粒整齊足見身分少受雨淋之故現下鄉間己收之田每畝平均可得米二石四五斗莫不喜出望外至於晚色粳稻際茲天晴預估必更盛云　　募集自由美債之成績美國募集自由公債無錫一埠曾由商會允爲代理昨屈期滿截止之日共計募得美金四千元由商業儲蓄銀行滙滬本届募欵雖不多然亦足以覘當地風氣開通之程度矣 
[鎭江]  
　　濟源典賠償遭焚質物孟河城濟源典於本年四月間失愼經沈前知事邀同縣商會議按當本以四成賠償質户損失仍扣息計算電奉省令照准茲經武進縣沈知事會同丹徒縣倪和甫知事於十六日出示布告定隂曆九月十五日開始分賠由齊省長電令鎭屬丹陽揚中兩縣知事各派軍警協同保護以免滋生事端云 
　　敏成貧民工廠竣工鎭江富商凌君出資本數萬金於去年購買城内舊道署基地建築貧民工廠及小學校一所現聞該工廠業己竣工凌君派人赴滬購辦機器俟運到時先行開辦工廠廠名曰敏成至附設之小學校須俟來年春間開校云 
[安慶]  
　　宿縣剿捕龍軍　日前龍軍南下時曾有一營滯留皖北宿縣車站附近該軍本係在魯招募之土匪駐紥以來地方人民己被騷擾不堪該縣包知事無法令移他處該軍竟公然將綁票送交縣署收留并囑知事爲作調人說錢贖票包知事據以電呈倪督一面會同駐防該縣安武軍官長設筵將龍軍各軍官誘至縣署擊斃十餘人隨即派隊將龍軍包圍當場擊斃百餘人其餘分竄各鄉鎭現倪督軍己令安武軍馳往搜剿矣 
　　黄省長禁止官場宴會黄省長近日通令略云官場宴會小則開徴逐之漸大則招聲氣之嫌誠有百損而無一益且以有用之金錢作無謂之酬應尤爲智者所不取所冀共體時艱停止宴會即或禮不可廢亦不宜習以爲常云 
[南京]  
　　李夫人壽誕預誌隂曆九月十六日爲李蘇督夫人四秩晋二壽辰近日署内外佈置一切甚爲忙碌門前紥有松柏牌樓旁參五色電燈署内禮堂臥室劇台均有電燈蟠成各項壽話此項美式燈由電燈廠所送男賓由副官處招待女賓由警察廳長王夫人招待聞己聘定同春大舞臺全體藝員入署演戲道尹等製送壽帳壽聨甚多 
　　幼童吸烟被罰紙烟足阻幼童發育己由省會警察廳布告禁止昨日水西門水巷胡姓子年甫十齡口啣紙烟被崗位巡士瞥見遂將其父扭入警區罰洋二元以儆 
[嘉興]  
　　典當被竊海鹽縣屬公泰典於月初被宵小由屋面穿進包房竊去衣服數十件約值二百多金雖經更夫覺察而賊去己遠翌晨由該典經理某報知就近警所轉報到縣南塘協康典又於十五晚被竊賊闖入包房竊去女服三百餘件約值二千金左右亦己報縣縣知事即飭軍警嚴緝聞保衞團團長汪某己遣人在嘉興縣境内緝獲匪船二艘贜物多件矣 
　　移屍案帶縣懲處沈蕩榮華客棧日前到有旅客朱某即於晚間患時疫病不及延醫竟行殞命該棧恐於營業有關遂乘夜由茶房任小安將朱屍移於東首于姓坍屋内意圖卸責適被巡邏警士瞥見將茶房任小安棧主王和尚一併帶所由胡警佐略加訊問後當卽備文請縣相騐確係病死全身並無傷痕令即棺殮招領並將任小安王和尚在屍場訊問後令王和尚交保釋放任小安帶縣核辦 
[天津]  
　　天津迎弔湯濟武情形湯濟武之靈柩於本月十二日早九時附日船台東丸抵天津紫竹林碼頭護送者陳溥賢李信丞兩君在岸迎接者除湯氏遺族外友人方面則有梁任公等八十餘人及湖北同鄉之夏壽康張國淦等七十餘人又有湯氏戚屬並天津辦理喪事之友人數十名紳商學慈善各界代表等十餘名官場方面則有黎黄陂之代表瞿瀛徐東海代表王振壵馮河間代表陳之驥直隸省長代表以及警務處長海關監督津海道尹教育廳長水上警察廳長及軍警各界代表等十數名外國人方面則有日本沼野總領事及屯駐軍司令參謀並各公司總理等十餘人於船到之時均整列碼頭由音樂隊奏哀曲靈柩置於船艙之上周圍以日本諸名人所贈之花環爲裝飾船到後將靈柩移放彩槓之上導以儀從兵軍樂隊保安警察隊等迎柩者亦魚貫前行白馬素車蜿蜓里許經各國租界送到河北新車站靈棚内停放由遺族設祭來賓行禮此靈柩抵津日之情形也翌日早晨八時黎黄陂命駕親謁靈前哭奠並有王振壵代表東海陳之驥代表河間均前往靈前設祭連日則爲天津官紳商學各界排日致祭之期計十九日可以畢事二十日可以返京 
來函 
[紹屬時疫劇烈之來函]  
敬告者紹屬上虞西鄉入秋以來發現一種最劇烈之時疫初起時類似傷風如帶咳嗽命尚可延否則一經腹瀉旋即斃命地方苦無良醫又無病院若遇此症坐以待亡甚至一村之中十室九家一家之中十人九死貧苦之户最居多數哭聲相應慘不忍聞蓋自發現是疫以來死亡人數己佔百分之十棺木石板所售一空枕尸待裝不知其數災區延袤刻己漸度餘姚西逹甬界推厥原因今秋寗紹兩屬炕旱不雨虞西河流淺狹受疫最深故發疫亟猛鄙人等誼屬同鄉不忍漠視用特代爲呼籲如立病院施醫藥棺木及隔離銷毒法種種佈置經濟居先伏乞諸仁人以鄉誼關情或以慈心動念速施挽救以免蔓延盼甚幸甚屠子香裴麗生敬啓 
雜評一 
[會（默）]  
　　今日之中國又在紛紛設會時矣舊交系與安福分裂後議員則設和平促進會政客則設和平協進會河間有另設和平會之說東海亦有設國是研究會之說至於對外國務院有參與歐戰議和準備會之設凡此種種皆向和平方面進行而設也從前督軍主戰之會屢會而屢無結果今種種運動和平之會將有苦何之結果乎 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[全國教育會聨合會第八日開會紀]  
昨日全國教育會聨合會於下午一時半起開甲乙組審查會續到黑龍江代表劉君鳳池加入甲組查本届開會各處提議案件甚多而開會迄今己逾一週因亟於審查故昨日應有吉林山西河南三省之教育狀况報告移於本日報告現計各省區到會者己有三十二人尚有陜西綏遠甘肅各省區及南洋華僑己舉代表未到又雲南省教育會來電因道阻不能到會茲將己到會各省區教育會代表名單錄左北京陳君寳泉筱莊梁君錫光栽之江西項君賡雲縵卿安徽鍾君鼎梓琴趙君綸士孫君毓琨筱初湖南朱君劍帆孔君昭綬競存京兆李君搢榮竹忱直隸劉君炯文郁周孫君希齡念希湖北張君準子高江蘇沈君恩孚信卿郭君秉文莊君俞百俞浙江葉君謙墨君陳君純柏園經君亨頤子淵山東許君名世德一郭君葆琳次璋吉林王君世選伯康韓君銳進靑山西蘇君體仁象乾張君直生古愚河南王君卓午炎靑張君金鎬致祥福建鄭君貞文心南廣東金君曾澄湘帆奉天孫君其昌鐘舞石君玉璞藴齋梁君成柏友松黑龍江劉君鳳池薇伯 
[募集美國公債之概數]  
英文滬報云上海及外埠共募集美國公債約近美金二百萬元成績之佳出於預料昨南京來電報告得欵二萬一千元内有李督軍一萬元及其他華人五千六百元天津今日電稱共得二十一萬七千元蘇州亦有二萬零九百五十元之成績美國境内募債之期至十九日截止上海銀行尚可收受債欵至十九日午時爲止募債團幹事部定於下星期一夜在卡爾登飯店開跳舞會欵待募債諸員云 
[匪徒白畫攫洋]  
　　前日午前九時許滬南潮惠會館附近裕興笋乾行遣派出店手持洋三包共三百元送交棉陽里生大錢莊收取裕興與生大莊相距甚近該出店行至生大莊門口背後忽來一匪攫取一百元一包向里口奔逃詎包紙己破銀洋散落地上該出店大呼匪徒搶洋該匪奔至里口失足仆地即將手中餘洋一併抛棄扒起飛奔該出店乃將地上之洋拾起檢點祇缺少七元遂即回行報告當因所少無幾並不報告警署昨午有人將此事函報警察廳請緝搶匪到案懲辦徐廳長接函後以目下冬季將届商家携銀往來者較多該匪竟敢白畫在途行刦實屬駭人聽聞此次雖失洋無多亦未便任其逍遥法外當飭該管警區派警嚴緝務獲解究一面令飭各區署隊各長警無分晝夜格外注意巡防以安閭閻云 
[中美國民之感情]  
　　九月份美國紅十字會會報載吾人入該會之踴躍及對於美人之友愛其文如下美公使館商務參贊兼紅十字會便長安立德君報告徴求會友之結果云此次美紅會之進行大得華人之助彼國人士精神激昻分隊徴求以其非常之力贊助表示中華之友誼其最出力者爲王正廷君其餘各隊亦踴躍異常蓋各隊長均曾畢業於我美大學介紹之人數不下二萬五千餘人以此可證華人愛美之誠並受吾國求助之心也除王君外當推寰球中國學生會總幹事朱少屏君朱君對於此次之徴求尤爲熱心其隊徴得人數爲八隊之冠即籌劃及接洽等事亦全仗朱君之力他若前内務總長朱啓鈐君介紹二千餘人前農商總長張季直君亦介紹不少本届徴求除上述八隊外又有女子一隊其領袖爲梅華銓夫人吾國大學畢業生也徴求之結果亦有二千人且更有多數之幼年贊助員如學校商店等處全體加入上海商務書館甚至全館二千人皆願贊助此外如菜館洋行自總理至茶房無不極力贊助我美得華人如是贊助將來其何以報耶云云近日中美邦交更親善未始非國民外交有以致之也 
[美人離滬須有領署護照]  
　　字林報云美總領事通知美人凡欲乘輪船離滬者至少應於四日前請領護照各輪船公司遇有旅客未經呈明蓋印之護照者不得發售船票故旅客欲乘愛瓜多號前往南方者多因不及請領護照以致未能起程云 
[銀行公會今日開會]  
　　上海銀行公會昨日通知各銀行略謂本公會茲定星期六下午開會討論進行事宜届時務希賁臨爲幸聞其會所係在新遷之銀行公會内云 
[職業學校募金近訊]  
　　中華職業學校募金本己期滿但外埠路遠者郵訊較遲至今尚續有報告如九江商會會長金浩如君至大前由張君叔良函托勸募當荷金君慨然允諾金君素來熱心公益前次美國紅十字會募金亦曾募集鉅欵昨函報告募得百餘元又北京鮑星槎君宗漠對於該校此次募金極爲熱心昨亦函告續募到二百餘元 
[美棉輸出之調查]  
字林報云在一九一八年七月底以前一年中美國棉花共輸出四百四十七萬六千一百二十四包内有七月份輸出皮花一萬六千八百零二包上一年美棉輸出則爲五百七十三萬九千零九包内有七月份輸出皮花一萬九千一百七十六包再在一九一八年底以前一年中美國皮棉共輸出十八萬七千七百零四包而在一九一七年七月底以前一年中則美國皮棉共輸出四十三萬六千一百六十一包也就發表之報告公牘計之一九一七年世界所産之棉花用於商業者除皮花外其總額約爲五百磅淨重之大包一千七百四十一萬包而棉花之銷用除在美國之皮花外其總額在一九一七年七月底以前一年中約爲五百磅凈重之大包二千零十八萬包 
[棉花營業之艱難]  
　　本埠棉花業商人以今屈棉花收成尚佳而自新花上市以來來貨無多各花行開秤收花不能興旺推原其故緣各鄉民以上年新花脫售太早迨後價格漸漲業己無貨可售頗受暗虧故今年暫爲存積以待漲價始行脫售惟該業歷來習慣於新花登場之時必做抛盤生意至九十月底交貨今歳市面至交貨期問比較每担必須虧折銀四五兩且無佳貨其數尚難凑足如屈時無法抵進者祇能認虧找價結束聞該業富有經騐者云歷來貨盤無此狀况今届甫經開盤己受打擊將來不免大受影響云 
[轉行清釐新稅之部令]  
　　上海稅務公所昨奉江蘇財政廳通令云頃奉財政部令開爲政之道首重力行榷權所關應嚴綜核此固圖治之要旨亦即理財之常經吾國自開辦新稅以來其徴榷之額雖較之各國爲輕而人民之情則頗以施行爲病究其原因固出於條約之束縛與稅法之分歧而按之實際則上下相隔吏緣爲奸稽核未周利歸中飽人民旣乏納稅之常識當事又視章則爲具文扞格旣多推行自困以故辦理己及數載成效迄未大彰長此因循殊難進步本部自改設專局後迭經詳細察其根本計劃自應參酌國際情形以改良稅法爲依歸而勉求目前整頓之策則對前項新稅亟宜澈底清釐以力行綜考爲主旨茲訂整頓辦法數條務各一體遵照辦理等語除分行外令仰該稅務所長從嚴整頓云云 
[鐵路局長晉京]  
　　滬寗滬杭甬鐵路局長任筱珊君近因六路聨運事宜亟須商請交通部核定並因六年份職員獎金一事洋員方面催促甚力而部中許久未予批准事關總管理處議員之權限及車務各方面獎勵之信用未免嘖有煩言經於前日電呈交通部准其來京一行以兩星期爲限以便當面接洽業於昨晨掛備花車往寗轉車北上所有兩路局務己電奉部復准以内外兩科長暫行代理云 
[寗省鐵路新購機車之勘騐]  
　　滬寗鐵路局昨接江蘇齊省長公函以寗省鐵路現在新購機車一部刻己到寗擬請貴局酌派專門機師到寗勘騐所有旅費由寗局擔任等因當經任局長轉飭洋總管　辦旋經洋總管派定兩路機車總管芬慈及藝務秘書福斯德兩洋員赴寗往來旅費每員酌定銀二百五十兩函請任局長核轉齊省長請爲示復聞現己接到齊省長復函照准並令該洋員定期到甯勘騐矣 
[報告擦洗車輛之辦法]  
　　滬寗滬杭甬路局奉交通部令以車輛按班駛行所有擦車注油爲保護車輛之要素各項辦法極爲重要或隨車酌派夫役隨時工作或於各大站分派夫役俟車到站時以時擦注該路現在如何辦法仰即查復等因任局長以兩路對於擦車注油二事均於各大站分派夫役俟車到時隨時擦洗注油歷經辦理有年尚無流弊應請仍舊辦理聞己呈復交通部核示矣 
[看護婦乘輪往崴]  
　　英文滬報云十八日午後俄國義勇商船隊之新白斯克輪船開往海參崴當有看護婦二人附該船前往崴埠投入西伯利亞美國紅會並載有醫藥品二十五箱内有五箱係英國女子協贊會捐助本埠美紅會書記今日（十八日）連得兩次急電囑添派醫生前去惟因時期太促未能乘該船赴崴現有外埠醫士八人己經報名願往西伯利亞大約將附下次船隻赴崴云 
[控告擅用小輪案近聞]  
　　英文滬報云美孚油行控告愛斯拉擅用其小火輪之刑事案件己由英按察使訊結判罰被告洋二千元茲聞愛斯拉不服尚擬呈請覆訊再美孚請求賠償損失之民事案件大約將於下星期内開審代表愛斯拉辦理此案之辯護士爲郝門律師 
[招工承造兵房]  
　　老龍華新築之大操場内現由盧護軍使擬建兵房二百間以備第十師砲兵第十團所部三營官兵駐紥業經繪成圖樣所需材料概歸自辦惟建築工費須由工匠承包昨己出示招工開價投標承造矣 
[兵工廠紀事三則]  
　　上海兵工廠總辦謝錦章於昨晨七時半乘火車赴杭面謁浙省楊督軍磋商要公 
　　山東督軍前日派軍械科員舒如恒來滬至兵工廠請領機關槍四尊當由謝總辦如數撥發分裝兩箱於昨日下午四時交南站火車運往北站轉送赴寗渡江解魯以濟軍用 
浙省軍械局長蔡鼎彝因機關槍内缺乏零件不敷裝配特於昨日來滬親至兵工廠檢配零件裝成一箱即於午後交火車運杭 
[米占元往京]  
　　長江下游總稽查米占元自奉命爲總統府侍從武官後曾告假南來近因得有京訊有將任爲浙省緝私統領之說故於昨晚乘滬寗火車轉乘津浦車北上接洽一切云 
[南北車站稽查員之互調]  
　　松滬護軍使署派駐滬寗火車站之稽查員朱煌即朱紹庭及派駐滬杭火車站之稽查員彭綗昨奉盧使諭令對調辦公業己各自到站並經軍署分别函致鐵路管理局查照矣 
[難民騷擾之預防]  
　　滬海道尹公署近奉江蘇齊省長令以淮徐海各屬飢民每於秋收後成羣結隊相率南下到處乞食甚至盤踞鄉村恃衆勒索擾害閭閻合行通令該道尹仰即轉飭各知事如有飢民到境立即派警截留按站遞送回籍不得任其竄往他縣騷擾云 
[保護游歷日人]  
　　上海道縣各公署奉省長訓令云案據金陵關監督兼江寗交涉員呈請案准駐寗日領事函稱以日人久松將四郎及渡邊久吉前往江蘇安徽浙江等省遊歷繕發護照兩紙請蓋印前來除將護照蓋印發還轉給並分咨外理合備文呈請省長鑒核通令各屬該日人等遊歷到境呈騐護照時照約一體保護實爲公便等情據此除分咨外合亟訓令該口仰即一體遵照妥愼保護此令 
[西湖劉莊准許贖回]  
　　旅滬粤人劉學詢號問芻前因虧欠大清銀行公欵洋十萬元曾將自置杭州西湖之水竹居（即劉莊）産業契據抵押於該銀行迄己七載未經贖回近由劉具呈清理浙江官産處擬將虧欠之十萬元匀搭現銀債票分期繳解將産贖回當由汪處長據情轉呈財政部請爲核示在案茲悉財政部曹總長己有指令到浙准如所請並分電大清銀行清理處一體查照汪處長等奉令後昨己有電到滬轉飭該債務人知照准許贖回矣 
[三誌組織機關之查究]  
　　公共總巡捕房西探目祁文斯偵悉有人在滬西哈同路六十號屋内組織某項機關帶同繙譯前往拿獲形跡可疑之金華人黄慶祺蔣鎭林李章來陳子卿傳友仁郭正華陳春張文彩（即張文鼎）等八人解送公共公廨諭着管押並經捕頭將黄等帶至寫字問研詰各情己兩誌前報昨又山捕房將黄等各人解廨據派駐老閘捕房專查特别事件之西探目壳羅香上堂禀稱經辦本案之西探目祁文斯今日因另有緊要事件不及到堂該被告等雖在租界組織機關聚集一處業經查得均無不法行爲請爲核辦即經關讞員商之英卓副領事判黄等八人一併函送上海縣知事公署遺回浙江金華原籍 
[續誌紗廠經理告退之風波]  
　　浦東陸家嘴日華紗廠（即鴻源舊址）華經理沈明賢近因該廠日人提議將全廠工資不由經理間接總包自行發給以故無意經營於本月十五號向廠主告退職務知照各工人限三日内領取所存工資致有多數工人相約罷工等情己誌昨報茲悉該經理沈明賢告退後該廠賬司工頭等因均係該經理所保荐故亦一律隨沈辭去連日均在拆卸房問搬運箱籠物件而少數重要工人則均不肯上工要求挽留以致多數女工現仍不能照常工作而日人方面則並無轉圜之意以爲少數機匠不肯上工不妨另行招雇觀此則該廠内容此次必大有一番改革矣 
[公廨復訊福康里賭案]  
　　老閘捕房二號捕頭開立根控王寳山朱阿毛在北海路七十四號屋内聚衆賭博一案業己迭紀前報昨晨由公共公廨復訊先據十五號西探目依克禀稱此案告發之人及見證盛新祺等均由滙司捕房繙譯梁啓庵伴來云云堂上即用電話傳梁到案由英白副領事詰據梁供上月下旬有住居新閘大通路六十二號門牌在北海路小木橋附近開設小客棧之陳阿巧遞來一函封面上書明交偵探長收拆展閱信内係住居海寗路渭安坊前在城内審判廳爲承法吏之趙子林具名函中大旨謂輸去公欵不能回廳情節甚長不能記憶我與盛新祺亦不相識供至此即由朱阿毛之代表律師穆安素向梁盤詰一過該律師乃向堂上聲稱捕房所控各節並無實在證據應請將案註銷次由王寳山之代表逹商律師辯稱福康里七十四號房屋係被告所租每月租洋十六元近因被告乏資回籍故邀朋友賭博抽頭此實出於萬不得己應請堂上從輕發落又據捕房代表牛門律師投稱被告等聚賭抽頭己由見證到堂證明請爲核辦李襄讞商之英白副領事判朱阿毛開釋王寳山逐出租界 
[寰球中國學生會今晚演說]  
　　寰球中國學生會於今晚（星期六）八時請全國教育聨合會北京教育部代表胡玉孫曁山西省代表蘇象乾演說二君均從事教育有年經騐豐富其言論必有足供吾人之研究者該會己於昨日通告各會員邀請届時往聽矣 
[靑年會今日之兩會]  
　　今日（星期六）下午六時靑年會京張京漢兩隊曁九月份新會員在會食堂舉行叙餐會晚八時則在殉道開堂同樂會演最新哀情長片影戲名（虎口餘生）及植物影戲（花之發生開放以及培植方法）均爲極有趣味之片入座劵每紙小洋二角會員只售半價云 
[基督教會紀事兩則]  
　　中華聖公會醫士定於二十號午後四時在愛文義路聖彼得堂舉行醫界聨合第二次公祈届時主禮司禮主禱主講理事各員均佩帶禮服先期通告基督教男女醫院人員一體蒞會隨同公禱翌日三時各教士在該堂開傳道聨會集議教務 
　　中華基督徒佈道團定於二十一號晚八時在天安堂開第五次選舉年會請俞宗周牧師演說並由各部報告團務及夏令露天佈道收束事宜委辦回報選定祈職員等情 
[紅十字會紀事二則]  
　　此次吳淞大火災本埠紅十字會得悉後即電知吳淞紅十字分會趕速詳細調查被災各户報會昨經該分會董驚人報告云災後慘狀殊難罄述從事調查亦非易易必須多派精幹之人詳細查明分别受災輕重極貧次貧等户造册呈會酌給撫恤云云　　紅十字會前請唐郛鄭等親往湘省災地散放急賑嗣又請魏旭東武筱航乘南陽丸帶賑欵九千餘元棉衣褲一萬一千件往湘擇急先放前日又托日清公司瑞陽丸續運棉衣三千件往湘餘俟趕製成前後再運刻聞該會接到湘電己將棉衣在湘隂湘潭湘鄉衡山衡州五縣各放一千件醴陵株州寳慶三處各放二千件云 
[省委調查實業專員赴松]  
　　江蘇齊省長委赴溧陽揚中松江上海等處調查工商實業之吳菜滋來滬後與沈知事接洽將省頒工商實業表轉函商會分致各工商接表照塡並請指引地點前往參觀等情己紀前報兹悉吳專員刻己在滬從事調查並擬先赴松江等處調查事畢回滬後再行參觀各實業工廠故己就道赴松矣 
[再誌李巡官籌辦消防]  
　　高昌廟警區巡官李敬予會同紳董籌集捐欵添配救火器具己誌前報茲悉水龍皮帶等物除將原有者檢出修整外另再添購皮帶十餘條又路中太平水龍頭亟宜添裝一個業己函請自來水公司擇地裝設至如遇失愼後應貼水欵允爲照章繳納云 
[財政部需欵孔亟]  
　　江蘇財政廳胡廳長因奉財政部電催將上半年應解協欵迅即掃數解部以濟要需即於昨日轉令上海縣沈知事迅將所收各項雜稅及糧忙尾找併總滙解沈知事奉令後業己轉飭徴收各科迅即呈繳聽候彚總報解 
[長警製服一日三换]  
　　淞滬警廳徐廳長昨用電話通傳南北各警區所隊略謂現在天時不正或寒或熱各長警所穿制服亟宜規定時間以免感冒風寒自即日起每日上午六時至九時九時至十二時兩差穿黑夾制服下午十二時至三時一差穿黄單制服三時至六時六時至九時兩差穿黑夾制服夜九時至十二時十二時至三時三時至六時三差穿舊棉黑制服仰即遵照云云 
[機器碾米公所之通告]  
　　南北市機器碾米公所因駁船加價一事業己雙方决定昨特通告同業各廠云通告者本公所各同業所有駁船加價一事刻經公同議决僉謂一律照各廠原價自九月初十日起統加二釐均經議允在案用特備函通布即希各同業寳廠查照爲荷 
[偵獲逃逸三年之婦人]  
　　江北人戴延壽有子阿文娶媳劉氏名如意子於三年前逃來上海與徐登龍姘識住居閘北鐵路旁福興里三百二十七號屋内近阿文來滬找尋無着資斧告罄求乞度日嗣忽偵知劉氏下落函請其父延壽來滬昨日偕至四區警署控告經張署長飭提該氏及徐與徐父大虎徐母賈氏等到案轉解司法科訊辦 
[戳斃胞弟之澈查]  
　　住居楊樹浦韜朋路九百七十六號門牌之田德福（即田老大又名田二豐）於本年七月二十七號因妬姦起釁突然持刀將伊胞弟田和尚戳斃逃逸前日經派駐老閘捕房專查特别事件之中西探目將田德福緝獲押至昨晨解送公共公廨由該探等上堂禀明前情請爲展期開審以便調查證據中西官判田押候展期兩禮拜開訊 
[浙江路火警]  
　　前晚十二句餘鐘公共租界浙江路三百七十四號門牌陶記中西學校内忽然起火由捕瞥見奔告捕房當用電話通知瞭望臺鳴鐘警告救火會西人立馳皮帶車馳往澆熄惟己延及左隣仁裕南貨店及三百七十五號門牌華榮昌柴炭店共燬房屋四間 
[四誌德人之穢褻行爲]  
　　僑居南京路五百四十五號門牌之德國人斐立斯鮑特因被其妻天津婦人魏貞貞指控將伊十三歳内姪魏小五加以穢褻行爲以致受傷等情迭經公共公廨訊供判令該德人押候會商核辦在案昨晨又由捕房解廨經關讞員商之英卓副領事以兩造口供己經訊明毋庸再訊前堂雖有西醫哈夫林到堂聲稱魏孩並無傷痕惟據工部局西醫騐單魏孩確被欺辱受傷當向捕房代表牛門律師詰問數語遂即宣判被告斐立斯鮑特禁錮西牢二年以儆 
[混售冒牌香烟之處罰]  
　　朱善章昨至法公堂控稱陳慶祥前將低次香烟裝入小囝牌香烟匣内持至商人處售洋一元六角嗣經察悉報告捕房派探將陳及同黨朱阿根時同華等拘獲今將香烟呈案請察並由小囝牌香烟公司遣錢翰香到案聲稱陳等不應將低次香烟冒充小囝牌香煙在外混售須請究辦詰之陳慶祥供此項香烟係由朱阿根持來托爲代售民人不知其僞是以售於原告求宥朱阿根 
 
 
 

Page 11

 
 
供此烟係由時同華囑令民人轉托陳慶祥持往混售時同華供此烟係在門前出資收下後因察悉其僞故交朱阿根轉托陳慶祥銷售是實中西讞員判陳罰洋五元另賠原告洋一元六角朱阿根罰洋十元時同華罰洋二十元一併充公香烟銷毁 
[跳躍電車之受苦]  
　　昨晚九點零五分一號路牌一百五十一號電車由靜安寺至十六舖經過南京路四川路口有形似小工搭客某甲突然躍下跌傷頭腦暈去不省人事當的總巡捕房八百七十二號華捕及查票人雇人力車送往仁濟醫院聞受傷過重恐有性命之虞云 
[趁火車失足跌傷]  
　　蘇州人高洪生素在南翔陳家巷永興軋花廠爲小工昨日下午二點五十四分自蘇州附搭四等車至南翔抵陸家浜地方高供生立於車門口小解聞查票員將來干涉慌忙失措失足跌落軌道外頭部肩背皆受重傷尚幸未被車輛碾及當由路警扶起火車亦打倒車停止即將高洪生舁入火車載送上海總站報明站長派人用病車送往麥家圈鐵路病房醫治 
[續誌燃放鞭炮之禍殃]  
　　江北小工頭馬老二在閘北漢中路西開設老虎灶前日家有喜事於上午十時燃放爆竹火星落於隔壁同源葷油棧凉棚上致兆焚如己誌昨報茲悉該棧主顧仁榮事後即赴四區二分所禀稱本棧開設至今己十餘載棧中貨物雖保火險其未保火險之生財房屋亦己盡付一炬約計損失銀數千兩請將禍首馬老二提案懲辦等語當經孫署員傳到馬老二研訊供因燃放鞭炮肇事求宥孫署員命解司法科轉送淞滬警廳訊辦 
[車站巡警拘獲嫌疑人]  
　　北火車站鐵路巡警前日見有蘇州人吳菊慶形跡可疑將吳拘入鐵路警局轉解淞滬警廳閘北司法科訊核 
[破獲花會機關]  
　　一區二分署巡官李鴻元前晚率同長警等在硝皮弄中破獲花會機關拘獲金石聲周正發陳永生等十七人連同各項賭具並房主顧瑞生等一併押送到署經王清和警佐訊供一過於昨日午後備文派警將一干人證申送警察廳訊辦 
[阿舅打傷妹夫]  
　　船户薛嘉奎家中所儲米麥各貨爲伊母毛氏暗贈與伊婿王金標在老白渡小店中出賣茲爲薛查悉糾合舅母毛劉氏等於昨日向王交涉一言不合互相毆擊致將王金標打傷由警到來將薛等拘獲連同受傷人押送三區二分所轉解地方廳經檢察官研訊一過判薛等收押王金標送新普育堂醫治候再訊核 
[串放白鴿之控訴]  
　　無錫婦人顧趙氏之姪女根妹年十二歳曾由趙氏給與楊大毛爲養媳嗣被楊轉給與本色婦人陸余氏亦爲養媳未幾楊又誘女逃走送還顧趙氏家陸余氏以楊等串放白鴿心有不某前日在新民路福安里將楊等尋見唤到巡警一併拘入四區警署請爲訊辦 
[追繳木料價洋]  
　　今夏有人合股在小西門外創設紹興班文明戲園嗣因警廳不准開演事遂中止惟該戲園雖未成立其中裝修等項業己設備所用板木各料係由木作頭陳老三向小西門協茂木行賒取由該戲園股東現在小西門口開設恒興酒店之倪阿良擔保共欠貨價洋一百三十元五角一分五釐前後兩次付過十二元尚欠一百十九元有零茲協茂行因屢索無着由執事吕嘉桂據情控訴地方審判廳飭吏將倪傳案昨日午後經該廳陳同壽推事官開庭審理先由原告伸訴前情請爲究追質之被告供詞推諉問官以證據確鑿無可諉飾判倪交保分兩次如數歸償 
[巡官喪偶]  
　　南市第一區警察署一等巡官盧學義近接天津原籍家中來電報告其妻謝氏於隂曆九月初九日病故促即回家料理喪務盧巡官立即據情呈明淞滬警察廳長徐輔洲乞假回里一面於昨日在該警署領帖凡與盧巡官有交誼者莫不具儀往弔由署中人代收惟聞請假一事未經徐廳長核准云 
[號主控告經理之和解]  
　　誠餘煤號主汪彩章前延律師至法公堂控稱號中經理畢九餘經手售出貨物除收過洋九十餘元外尚少四千餘元延不交出請爲追繳等情畢亦由律師代表辯稱被告前己將賬算明祗少洋八百餘元判候覆訊核斷在案昨因届限又經傳訊兩造律師均稱此事現己憑公正人從中調處雙方均願和平了結應請銷案中西讞員准即將案註銷 
[私賣鴉片之懲罰]  
　　婦人王陸氏與汪萬利在大連灣路七百二十號及寳和里七十四號屋内私賣鴉片經捕房查悉分别派探前往將氏與汪及煙客倪長生夏梅雲陳阿萬岳小毛等連同煙具帶入捕房昨晨併解公共公廨經中西官逐一訊明判氏與汪各罰洋三十元充公如無力認罰按照罰金每元改押一天倪等四人從寛開釋煙具銷燬 
[奥婦控告德婦續誌]  
　　僑居虹口奥國婦人某指控德國婦人摩力托至茂海路四十二號伊之家内及鄧鐵路温弗而家先後吵鬧一案昨晨由公共公廨傳訊兩造互辯良久旋復經中西官詰問一過以原告所控理由殊欠充分遂判將案註銷被告開釋 
[毆傷婦人之處治]  
　　陳春山在北河南路弄内將婦人李顧氏毆傷由捕將陳拘解公共公廨訊判押候傷愈再核在案昨晨重復解廨經中西官訊知因陳向氏之領女老四調笑被氏向之申斥所致惟陳不應行兇判押一禮拜以儆 
[冒騙軋花車輪之結果]  
　　胡壽山指控朱伯勲冒名騙取寄存錫金公所中值洋六十餘元之軋花車輪消贜於鼎豐鐵行司賬朱紀芳由捕將兩朱拘解公共公廨訊判朱紀芳交保朱伯勲押候訊究在案昨晨復訊原告投訴前情朱紀芳延博良律師到堂代爲辯護中西官判朱紀芳開釋朱伯勲押西牢兩月以儆 
[欠租限期繳清]  
　　潘智豫前因虧欠新瑞和洋行房租洋二百元經該行具控法公堂飭傳去後潘不到案諭着改提訊追在案茲經包探魏志餘將潘拘獲昨解法公堂先由原告禀請嚴追詰之潘供認欠租屬實請求釋出設法措還中西官判潘交二百元人銀並保出外限七天繳清 
[私取莊票之和解]  
　　住居南京路一百十六號門牌之程少村控告其友舒某私取莊票一紙計銀二千兩支取避匿等情昨晨由探將舒拘解公共公廨請究即由原告偕證湯芝良及代表律師上堂聲明被告方面現己央人向原告商明請爲免究中西官以被告旣向原告商妥准即將案註銷被告開釋 
[房客竊取棉花]  
　　浦東洋涇鎭左近金家浜鄉民俞三毛家日前夜半時被房客杜咸全杜阿法等竊去棉花五擔銷贜逃逸翌日經俞覺察遂將杜等所遺板箱一只交該圖地保俞福祥看管一面投報第六區警署請求飭緝 
[巡警截獲硫磺]  
　　浦東三區警署巡邏長警苗鶴房建福等前夜九時許在其昌棧查獲通州人張二曹雲二人扛抬硫磺一包重約百餘斤向之盤詰言語支吾遂將人證一併解署昨經曾警正研訊張曹二人供詞含糊曾警正判押候調查來歷再行訊核 
[收贜人希圖拒捕]  
　　無錫人許永才昨日闖入北蘇州路六號門牌某西人家竊得銅梗兩根携至虹口武昌路鎭江人蔣樂山所開之呌貨店内消贜被一千零五十六號暗差華捕查見向許詰悉前情正擬上前拘捕詎蔣出而覇阻並欲將該華捕拖入店内該捕急鳴警笛由一百二十七號三百七十四號等華印各捕聞警趕至帮同將許蔣二人連贜一併帶入捕房押候解廨請究 
[竊取鐵條被獲]  
　　江北人夏小東仔在楊樹浦路大阪碼頭行竊張小榮之鐵條四根被包探張林泰查見當將人贜一併帶入捕房押候解廨訊究 
[借寓行竊之慣技]  
　　徐小弟邱金寳沈阿生及新登豐等各棧主昨日同至法公堂控稱竊賊李新漢專以借寓爲由乘隙竊取被裖帳子等物己有數次茲經商人等查悉報告捕房派令包探將李拘獲吊出原贜請爲訊究詰之李供認竊取各客棧棉被帳子不諱判李押西牢四月期滿逐出租界一年贜給原告領去 
[收字紙乘間行竊]  
　　竊賊胡慶生於前日清晨至法新租界劉沈氏家以收倒字紙爲由竊取白銅痰盂一隻圖逸敵爲包探程子卿瞥見將胡拘獲連同原贜帶入捕房昨解法公堂請究原告未到由該探上堂禀明前情詰之胡供認竊取痰盂不諱中西官判胡押七天賊存捕房候失主具領 
[縣署批示兩則]  
　　女尼慧生呈爲覇持廟産請求斷歸收管由呈悉候令行蒲淞市經董查復核辦 
　　寳山縣紳士張承壁上海縣屬法華鎭公民張鏞呈爲公祭祠田單契年久遺失請准予註失立案由呈單閱悉該公民等保存宗祠祭産因田單年久失散聲請立案應予照准己令册書註册備查以杜盜賣過户惟據册書分别查復間有糧户及原單號數畝分不符應開單批發知照其糧户不符者是否己被盜賣即查報勿延此批田單三紙發還册書查復清單抄發 
專件 
[上海交易所股分有限公司章程（三續）]  
　　第十五章委託買賣 
　　第六十八條委託本公司經紀人買賣者凡本公司定章營業章程營業細則各項揭示並由理事長承認之組合規則等作爲委託者一體知悉 
第六十九條經紀人除納本公司之證據金外欲存委託者之預備金亦可受理 
　　第七十條委託者欲得賣買證明書時須將買賣通知實行書或可以作爲委託證據文件統交本公司查閱聞可請求買賣證有書 
　　第十六章爭議仲裁 
　　第七十一條本公司經紀人相互間及經紀人與委託買賣之人有爭議時可請仲裁於本公司即由本公司委派公正仲裁員判决處斷仲裁員之選任員數辦理仲裁之規則及仲裁判斷之効力另定之 
　　第十七章違約處分 
　　第七十二條經紀人有買賣違約之時立即停止其營業當另指定他經紀人將違約者買賣物品以及轉賣買回各事辦理清楚俟結算終了後由本公司對於違約之經紀人加以除名或議罰處分因辦理前項之轉買賣回而生之損害歸違約者擔任 
　　第七十三條違約者之債務卽以證據金與保證金及其對於本公司一切債權兩相核算數若不敷向違約者追償如有餘數即給還之 
　　第十八章圖章及賬簿 
　　第七十四條本公司圖章式樣如下 
一寸正五方分 
　　上海交易所股分有限公司印 
五分正方 
　　上海交易所理事長印 
　　第七十五條本公司賬簿種類式樣及整理保存等法須經理事會議决施行 
　　第七十六條經紀人營業賬簿種類式樣及保存方法由經紀人委員會議定經理事長承認後施行前項賬簿式樣理事長認爲必要更正時可令經紀人更正之 
　　第七十七條本公司不論何時可檢閱經紀人各種賑簿該經紀人應詳細說明如有拒却檢閱說明等事即可處以懲罰 
　　第十九章倉庫 
　　第七十八條本公司設置倉庫可受託存寄一切屬於營業部内之商品發行存單及押單關於倉庫詳細章程另定之　　第二十章營業章程及營業細則 
　　第七十九條營業上有關係之事項本章程内未曾載明者當照營業章程營業細則及揭示規定行之 
　　第二十一章附則 
　　第八十條懲罰方法分四項一停止營業二營業中止三罰欵四除名前項懲罰之規定經理事會議决定之 
　　第八十一條股東住址有在上海以外須預定寄寓上海何處通知本公司若不通知本公司時所發知單信件或有錯誤本公司不任其責 
　　第八十二條發起人不受報酬惟創辦時墊付費用應由本公司如數償還 
　　第八十三條本公司章程之變更照公司條例第八節之規定行之 
雜評二 
[新稅（訥）]  
謂今日人民無納稅之常識者我不信也人民對於新稅豈皆不問應納與否而一律反抗乎人民對於新稅有所反抗者必其稅率繁重或辦法分歧或徴收舞弊人民迫於無可如何乃不得不向當局呼籲耳徴諸往事無不如此而當局則先存一人民祇圖自利之心以爲凡人民之所呼籲者皆人民之飾說概以無納稅常識視之而不自知其稅法之不良與辦理之不善嗚呼豈非厚誣我人民也耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
設問 
[橡樹之若何利用] [  甌濱逸客]  
吾永西鄉産橡頗多土人僅於冬間將所收之橡子磨碎之製成粉片形似豆腐故呼爲顆株豆腐並無野蠶放養以未有蠶種故也如收皮熬膠獲利必鉅惟製造橡皮之方法如何祈海内研究理化及製造大家不吝賜教俾得仿造將來獲有成效不第爲吾甌生計界另闢一途徑亦挽回利權之一也 
老申報 
[三十年前之紡織]  
　　光緒十四年四月初九日本報記云前見外國報紙知去年所售之紗價銀有數千萬兩可見紗布兩種外洋久擅其利滬上織布舊局近來重議興辦房屋己於本月初四日破土修造所有紡織新局各項俱備業己先行開工聞俟舊局清理明白即可合兩局而爲一利權當自我操誠爲當今之一大貿易也惟唐泉伯觀察因經營金陵鑄錢局事龔仲仁觀察亦因釐局事覊身致張依仁觀察望眼欲穿遲至昨初四日方得齊集開用新局關防備文開報并聞新舊兩局需用男女華人約一千數百名是則此局一開彼無數食力之人又得添一啖飯處矣豈不美哉 
[三十年前之銀行]  
　　光緒十四年四月初七日本報記云昨日有利銀行將一千八百八十七年七月一號至十二月三十一號生意清單送交本館閱之知半年中除去開銷凈得英銀三萬三千六百六十六鎊五先令連上半年所存滾下其得英銀六萬八千八百七十八鎊十二先令五辦士現在董事核定付各股友五分利息照此數應付英銀一萬八千七百五十鎊留下賬内四萬五千鎊再餘英銀五千一百二十八鎊十二先令五辦士滾入今年上半年賬内除資本外歷年留下己有英銀十五萬鎊觀此知該銀行生意之隆可謂蒸蒸日上想將來利市三倍定可左券操之己 
[名園賽花記]  
　　光緒十四年四月初六日本報記云雨絲風片釀出閒愁聽花外杜鵑一聲聲唤春光且住不覺雙眉深鎖綺思頻撩蘭月樓主曰今日味蒓園爲賽花之會盍往一觀免得孤負良辰爲花枝所笑乎笑應之曰諾乃相與驅車而往入門遇園主人握手道寒喧導入花棚之下時則泰西閨秀方以各種花葉結就圓毬分置諸桌上或淡冶而絶俗或富麗而增妍或如方勝之同心或似回文之織錦鈎心鬭角各極精工女子慧心眞如是哉主人謂君以何者爲最妙則可以紙牌放某匣中晚將按牌之多寡而殿最焉予曰諸毬各不相同各有妙處惟第二號寓芳妍於淡雅旣不失之穠縟又不厭其清寒其爲粉隊脂圍中特拔一幟者遂如其號數放之是時西樂嗚嗚然方奏臨春之曲海天裙屐絡繹而來燕語鶯啼引人入勝乃與蘭月樓主至位置盆花處雲霞冪地錦繡薰天洛陽三月春恐亦無此綺麗其中以荷包花海棠花爲最勝而五色薔薇大幾如盌亦爲中土所僅見者園主人藝菊數叢繽紛吐艶會中人亦爲首屈一指予笑語柴桑籬落忽逗濃春俾歸去來辭中一洗寒荒之象君眞大有造於泉明哉語畢相與鼓掌大笑時報時鐘己嗚五下乃揖别主人而歸途中細雨如絲沾衣欲濕而風裳霧鬢寳馬香車轔轔然得得然幾如魚之貫爲之誦紫陌紅塵拂面來無人不道看花回之句蘭月樓主曰盛會也亦大觀也不可以不記乃倩申左夢畹生綴其事於報端 
新拾遺 
[俄廢帝就刑記下] [  莫斯科主教喬恩手記]  
　　車出裁判所時時鐘甫二鳴過中央大教堂前廢帝恭劃十字顧謂監守之紅衞兵云今載予往何處耶紅衞兵不答廢帝欲舉其手手爲鐵練所壓迫練痛陷入肌肉中不能自由勉强掏出一上嵌王冕中鑲寳石之金十字架示紅衞兵云友人此予之紀念物也懇爾送家族言時淚隨聲下續云視爾結婚指環之痕爾亦蓋有妻有子者願推此心以憐予允予最後之請求乎紅衞兵冷然微哂接受其十字架時囚車己出街外過邱陵之麓東方微露曙光四邊猶黑暗車抵陵麓驟止裁判官與赤衛兵己先到人影之後映以提燈之光廢帝行刑臺己呈現於眼前廢帝心中如驟觸 
益智新畫 
 
[龜版巧集（禁止）（轉載）] [  徐]  
　　原圖龜 
　　電忽失知覺仆於木椅上余亟探懷出葡萄酒瓶灌之未幾意識漸復不向人語惟呻吟曰我妻子乎將亦被殺乎近日┋┇可憐之沙斜（譯音）乎愛兒乎┋惟天知之予畢生爲國爲民謀最善┋┇奈何躬逢此不辰予畢生不知何者爲幸福┋┋嗚呼天乎如是屢斷屢續似更有所欲言紅衞兵羣起儳言曰爾何故施暴政乎爾何故行專制政治乎維爾之故幾千幾萬人民顚頓於西比利亞矣爾盍自反之狂笑如潮轟然四起於是余以行宗教上之安慰向裁判官乞半時間之延長向廢帝曰今生倘有留傳人民之語耶廢帝莊詞曰予恐戰後之戰爾時有可恐之大慘禍襲擊全世界俄羅斯今眠於火山上國民眞幸福之自由决不在民主政治社會主義者之旗下拉斯布金之死於予爲大打擊隨即暝目祈禱余高擎十字架於廢帝之眼前廢帝乃發最終之言曰天乎救我妻與子與俄羅斯此語旣终紅衛兵即縛其足二十四名之槍兵實彈瞄準駢立於失勢之當世大皇帝前人人屏息以待大悲劇之實現廢帝屹然不動如己死者 
家庭常識 
[熱水壺悶粥妙法] [  胡旭初]  
　　此法先用米以水洗清將米撈起置於壺内隨用開水冲入（不開之水則無用）即將瓶口閉不使走氣悶三小時許啓之傾於碗内以筷淘和則色潔白食之而味比火燉之粥更佳如用人參罐以煤油火燉之亦云便利但有煤毒又有火燭之虞不若此法之妙也旣不勞神費力更無失愼之憂再有妙者時久而不致冷實爲至妙之法也但此法乃鄙人研究所得不敢隠藏願與諸君同好若如不信請即試之卽知此法之佳絶也 
[蓮蓬之利用] [  無名]  
　　市售之蓮人家多買食之價亦極廉然人家每因蓮己食畢遂棄其蓬而不知廢物利用也今有一法可將蓮蓬勿破裂即於其孔中置入大蒜數個（每孔中止能置一大蒜不可過多）即將蓮蓬放於水中約三四日即成小芽至十數日即長成若用以煑菜色味頗佳名曰水蒜此法是余友告余家人嘗試之有驗 
小說 
[偵探奇遇] [  常覺覺迷同譯]  
　　賽鷹曰丈果遲疑不决吾當請辭一俟解决之後邀予再至不遲言次舉步欲行老人亟曰毋然願君少安毋躁片刻之後老夫亦即解决矣賽鷹因復就坐老人復曰老夫所以遲疑不决者其中實有原因蓋吾事實至秘密非如若輩小販招徠主顧但逞其喉沿街叫喊須知旣以予之秘密告之一人則吾事全局亦即託此一人職是之故不得不出以審愼賽鷹曰然則須待何時可决老人曰老夫亦殊不能自知賽鷹曰是何意哉老人曰此時予蓋試騐君耳成績果佳老夫當即决矣賽鷹曰此言亦殊爽利惟丈騐得成績果如何乎曰以目前而論固甚佳也曰然則不妨即以秘密告我予可承者承之否則秘密亦唯予一人知之决不外洩可矣老人曰君言果至有理惟予邀君至此非徒以秘密告君者予實有意雇君而君亦必願爲予雇不致見外賽鷹嗤然曰丈言過矣蓋予願否權操諸我也老人曰否我料不誤唯君究願辭去官中職務否乎賽鷹曰放馬步行是安能哉老人曰但爲予服務必須辭去職務專心致力於吾事始可賽鷹曰然則丈亦弗再言之徒耗光隂言次即欲興辭出老人曰且住須知吾事酬報至豐蓋君一年所入可抵廳中二十年也君乃願之乎賽鷹聞語愕貽曰丈之酬報乃如是其鉅乎曰然曰丈試騐得予者果如何乎老人曰以而父名譽以及予與而父交誼言之君必能盡厥職予實無所用其試騐也賽鷹曰予果受丈委託當於何時着手老人曰容予思之旣又改其辭曰或者自此以後吾人弗須再見亦未可知惟君亦勿遽行今日枉顧所耗光隂之代價予須償君也賽鷹作色曰泃如丈言吾人仍無結束徒事空談而己老人曰或者如是惟予問君君視老夫果類殺人兇犯乎賽應曰是固不類曰然而人俱目我爲殺人之兇犯故蟄居此間者實己五十年於茲矣賽鷹哂曰丈今日邀予至此特自招供令予逮捕耶老人莊容曰君眞以予爲痴乎（未完） 
[自由談之自由談] [  不冷]  
　　兩船相撞或者因爲江狹而船名偏曰江寛楚材晋用古有是言而此次乃爲楚材段用 
　　和議必起於秋間蓋因和字之一旁與秋相同也然而未必 
即成者以其一旁僅僅一口也 
 
 
 

Page 15

 
 
   
 
 

Page 16

 
 
   
 
