# 1918 - 220 - 4916343

 

Page 1

 
 
   
 
 

Page 2

 
 
時評 
[可慨之預言（冷）]  
　　余嘗屢言所謂新議會未必能勝於前次之議會且未必能有前次議會之成績所謂新議會之選舉總統未必能成事實斯言也今雖未知預言中否然而其兆已不幸而見矣兩院副議長之爭持不下議會已有難以進行之勢加以預定副總統之爭持不下選舉總統之更難進行又復可知政黨旣無力以指揮黨員政府復無力以指揮屬吏欲事能成不可得也 
　　嗚呼觀於王劉等之操戈同室觀於張曹輩之按兵近畿有心者慨然矣 
命令 
　　八月十四日大總統令任命劉煥文爲陸軍第十一師步兵第四十二團團長此令 
　　又令陸軍總長段芝貴呈請任命咸頤爲蘇常鎭守使署副官長劉克勤爲淮揚鎭守使署副官長趙彦龍爲通海鎭守使署副官長劉瑞琪爲江蘇陸軍第二師步兵第六團團附吳長勝爲第八團團附陳鳳榮爲江蘇陸軍第一混成旅步兵第二團第二營營長計子山爲第三團第一營營長五爲龍爲第二營營長牛春桂爲第三營營長韓恩宗爲江蘇陸軍憲兵營營長均照准此令又令司法總長朱深呈請任命許澤新劉含章爲大理院推事均照准此令 
　　又令司法總長朱深呈請任命王瑞芝署奉天高等審判廳推事劉昶育署貴州高等審判廳推事均照准此令 
　　又令司法總長朱深呈請任命董祺署湖南高等審判廳書記官長黃筑瑞署福建高等審判廳書記官長胡寅亮署貴州高等檢察廳書記官長均照准此令 
　　又令内務總長錢能訓呈准江蘇省長齊耀琳咨請任命余炳文試署江蘇淞滬警察廳警正應照准此令 
　　又令湯中晉給二等嘉禾章此令 
　　又令王治昌給予三等寶光嘉禾章此令 
　　又令徐承錦給予三等寶光嘉禾章此令 
專電 
　　北京電政府將舉行對德宣戰 
 
 
 

Page 3

 
 
紀念是日與協約國通電宣意並宴會軍事團及外交團 
　　（十五日下午一鐘） 
　　北京電日本派兵五千至滿洲里要求加入防線與我駐滿司令爭議參戰處連開急議飛電吉督相機應付外交團昨在英館開會爲重要之協商 
　　（十五日下午一鐘） 
　　北京電我國赴崴軍隊假道南滿路已得日政府承認由日使派船津至外部正式答復但因他項關係出發尙無期 
　　（十五日下午一鐘） 
　　北京電徐樹錚因奉軍交代被留在津段派曾毓雋馳往疏解　　（十五日下午一鐘） 
　　北京電徐樹錚解兵柄後擬赴日遊歷（十五日下午一鐘） 
　　北京電東海語人必欲强我我登台應以南北自謀統一爲前提（十五日下午一鐘） 
　　北京電公使團要求四川萬縣闢作商埠（十五日下午一鐘） 
外電 
　　北京電張作霖繼續招兵至今未已其目的在編成十個混成旅張氏此等舉動不但將漸次成爲一般社會注目之焦點且傳言彼最近曾要求安福俱樂部新國會兩院議長須舉彼所指定之人物（十四日） 
　　北京電中日兩國協議之結果日本决計從十六日起出兵於滿洲里方面日本出兵之宣言將於今明日由日本公使向中國政府說明且將爲雙方之協議中國方面亦擬增兵唯究將派遣何軍隊尙未定目下正在與各方面協議云 
　　（十四日） 
　　東京電關於滿洲里出兵問題據當局者之說明云此舉不僅限於滿洲里方面對於日後凡屬德禍侵入範圍所在之地方皆須按照必要之程度取同樣之軍事行動即曩所締結之中日軍事協約亦得適用之而於英法聯合諸國間亦已預爲聲明矣云云（十五日） 
　　東京電關於滿洲里出兵問題政友會某領袖之言曰滿洲里方面之形勢以後果有非常之變化有波及危險於居留該處同胞之生命財産之事變發生與否皆難預知否則出於自動之態度向此方面出兵不獨違背日前外交調查會之主張且將因此使過激派之惡感更形强烈遂使出兵問題將再招輿論之反抗云云（十四日） 
　　東京電關於滿洲里出兵問題憲政會之下岡忠治氏曰現在旣動一兵則因作戰及其他必不得已之關係或至再發生出兵之必要亦未可知此乃勢所必至者也我國旣已派兵至海參崴即不可不覺悟對面有敵人在因此之故在敵人一方面對於我國自然將出於對敵行爲故我國對於此種敵人之變化出没不可不採相當之處置此次之出兵方面雖與海參崴有涇渭之分然在敵人方面必將視兩地爲互相呼應者在該方面之德奥俘虜及其他之行動果不僅威脅中國領土即在與中國同休戚之我國亦不得不深覺不安如是則我國爲自衛起見除出兵無他策遭遇如此之時會不必再就商於英美諸國然如政府所言果迫於自衛之必要與否大可研究之問題也此問題不决則不能斷定出兵之可否余今對於滿洲里方面尙未詳悉其實情故果有自衛之必要與否不能遽行判斷我等就於此點當先加愼重之考慮然後决定態度云云　　（十四日） 
　　北京電由南苑派往海參崴之軍隊其中之一部隊將於兩三日内出發（十四日） 
　　東京電各地因米價飛漲而起之暴動勢極猛烈在大阪將以師團全部之兵力從事彈壓暴動岡山地方有向富户抛擲炸彈者東京亦受其影響十三日晚羣衆聚集於日比谷公園旋整隊出公園巡行市街幸賴警官隊竭力警戒未釀事端 
　　（十五日） 
　　東京電岩崎三井兩家今日各捐一百萬元充全國糧食賤售之經費（十五日） 
　　東京電關於閙米風潮之記事由昨晚起一律禁止登報現在各地均已廉價售賣糧食人心稍覺安靜（十五日） 
　　東京電　關於閙米風潮憲政會院外團决議現内閣須行辭職并訪問寺内首相勸告自行辭職（十五日） 
　　東京電水野内務大臣昨日詣日光覲見日皇致謝日皇頒發内帑並面奏各地暴動情形日皇頗有憂色（十五日） 
　　東京電得報告云駐莫斯科英國總領事及英法領事館員前被列寗政府拘禁現經瑞典公使之說項均已釋放聞列寗政府要求釋放在英法兩國之過激派俄國人民爲此次釋放各員之交換條件（十五日） 
　　以上東方通信社電 
　　東京電昨宵有千餘羣衆集合在日比谷公園向蠣殼町而進沿途肆暴然因巡警嚴重警戒故未至釀出大事而散 
　　（十五日） 
　　東京電大阪諸富室對於米價暴動之捐出金額已上百萬元（十五日） 
　　東京電昨夜日政府向各新聞社及通信社禁止關於米價暴騰各地簇起暴徒之記事及通信又水野内務大臣召集各新聞記者於内務省說明其理由惟四處莫不議論政府利用官權欲以掩盡天下之耳目（十五日） 
　　東京電關於此番米價暴騰所起之騷擾政友會尙持重未發表何等之具體的意見然元田總務則歎息此爲千載恨事又憲政會幹部議定乘此機内迫政府開院外大會决議請現内閣速即辭職以謝上下（十五日） 
　　東京電山下龜三郎寄捐金二十八萬元爲米價暴騰之救濟費（十五日） 
　　東京電日政府以强制買收國中存米法不過一時的方法故將更組織一有力之官民聯合調查會取根本解决食糧問題之方針已於閣議决定（十五日） 
　　東京電日本之海參崴派遣軍司令部設置政務部以大使館松平參事官爲其主任（十五日） 
　　東京電在海參崴上岸之日本軍以八月十二日舉行上陸式步兵之一部向尼哥里斯科前進預定至十四日當抵該處 
　　（十五日） 
　　東京電日本以欲使滿洲守備軍在滿洲里方面與中國軍協同動作須要一總司令官現正在内議中（十五日） 
　　東京電倫敦泰晤士報揭載列寗及德政府訂契之密約由此密約列寗將交付德以俄之綿製品十億維卜并賠償八十億維卜償金而爲履行此項殆盡舉俄之重要各種礦山全部採掘權約讓與德國而俄至於履行此密約以内應不能棄却列寗與卓羅基也（十五日） 
　　以上共同通信社電 
戰電 
　　倫敦電今晨海格上將報稱英軍在羅瓦伊路北面及松末河北岸續得進步俘虜多人英軍在福克斯柯爾附近敗進攻之敵軍英軍斥堠隊在斯加泊河南岸及維曷貝爾康附近俘虜數人英軍激戰後在美爾里境敗進攻之敵軍今晚報稱戰線除有猛烈之敵軍砲火餘頗安靜英軍於各地點俘虜多人斯加泊河南岸等處有斥堠隊與襲擊隊戰事自八月八日至今英國第四軍法國第一軍共已俘虜二萬八千餘人内有軍官八百員軍官中有團長八員獲炮六百尊内有重口徑者多尊機關鎗數千架戰壕曰砲多尊火軍三套糧食甚夥昨日天空戰事頗烈英飛行家擊落敵飛機三十架又逐走七架英飛機失蹝者十二架（十三日） 
　　巴黎電今日下午公報云夜間戰線無重要戰事敵軍在伏斯巨與上亞爾薩斯襲擊數次未獲效果今晚公報云本日法軍復在瑪資河與瓦斯河間進攻雖遇勁敵仍在居里東南稍得進步且在泊萊細愛特羅瓦伊得地進抵貝爾伐稍東法軍陣線已移至距康白朗勒北兩基洛邁當（十三日） 
　　巴黎電小巴黎報英軍陣線訪員聲稱旭爾萊·加爾邦萊·蘇桑勒·末里柯爾·貝朗勒諸地現均起火（十三日） 
　　倫敦電路透電社得悉法軍已佔據拉細尼高原全部分該高原控制拉細尼鎭及狄凡特河並北面之區所獲之砲數已至六百六十尊英軍所得者四百尊法軍之佔據拉細尼高原迫令敵軍委棄瓦斯河流域之戰壕一長行日内大約尙須續退一俟法軍砲隊運至前敵則洛瓦容將處砲火之下敵軍難於該地周圍從事輸運軍事專家現料德軍不日將委棄羅瓦伊蓋其地已處砲火交線之下（十三日） 
　　倫敦電今晚路透電稱得悉法軍現正鞏固所得拉細尼山脊之地據最近消息德軍刻仍佔守該山脊之一地點此次大戰迄今已發見敵兵三十三師尙有十三師乃屬後備兵據最近確報協約軍共已俘虜三萬一千人獲炮六百七十五尊德軍兵力不足一時恐不能於他處陣線取大攻勢凡塞勒河陣線戰事仍甚劇烈德軍力守陣地以拒美軍進攻 
　　（十三日） 
　　倫敦電今日下午英軍大本營路透訪員電稱自芒第第愛長驅以至松末河南岸之協約軍今已暫止前進敵軍刻下　遽調援兵臨陣且竭力噴射煤氣敵後備軍現聚集羅瓦伊周圍其志顯欲儘力保守該鎭自福煦上將取反攻勢至今敵軍折兵約三十六萬人失砲約一千二百尊據俘虜聲稱敵軍有時以砲隊之兵補步軍之損失云（十三日） 
　　倫敦電俄國消息甚少且多相抵觸惟德人所組織之遇激黨治制處處爲無條理之反革命黨推倒波羅的省與羅馬尼亞恐將受有影響聞里寗與特羅斯基均因克朗斯太不能安居均赴比斯柯夫受德軍之保護德國各報載稱布國今有人運動施行共和制（十三日） 
　　倫敦電泰晤士報瑞典京城訪員電稱芬蘭國會之大多數主張帝制現正籌備選舉國君事宜（十三日） 
　　亞姆斯特丹電伏細斯區報謂德使署由莫斯科移至比斯柯夫實退離俄國之謂該報並痛㥩白里斯特里土夫斯克和約爲俄國撕毁俄國内訌方殷國土分裂而仍堅毅一致若是恐德國復將與俄國以干戈相見云德國各報因德使署遷至比斯柯夫對於俄國大局皆有悲觀之推測謂德使希爾佛里區博士赴莫斯科時見過激黨政府搖動可危即先使署人員離莫斯科以爲保全生命計各報又謂莫斯科與彼得格勒今皆有軍警携砲與機關鎗嚴事巡邏蓋預防有變端也 
　　（十三日） 
　　倫敦電俄國大局危害德國現爲倫敦討論之資料衆意德國如欲鎭壓俄民必須調重援赴俄里寗與特羅斯基之被倒如果徴實則足爲俄國再振之機而可有助於協約國云 
　　（十三日） 
　　華盛頓電國務部得悉烏克蘭農民讎視德人日見其甚德兵常結隊蹂躪鄉間有時人寡則爲農民所攻擊農民擒獲德兵輒加凌虐或活埋之聞烏克蘭政府現正訓練陸軍其數近八萬人（十三日） 
　　倫敦電公報局宣稱政府發表宣言書謂大不列顚視捷克斯拉夫爲其協約國並承認捷克斯拉夫三軍合爲一協約交戰軍與奥德兩國正式交戰大不列顚且承認捷克斯拉夫國民議會之權利視爲捷克斯拉夫將來政府目下之受託機關對於其陸軍得施最高之權云（十三日） 
　　倫敦電英皇會巡閱法境陣線一星期經行數百英里嘗與比皇比后同餐且晤海格爵士裴興將軍福煦上將等員又於英國第四軍盤桓終日經行新得之士地頗多茲已於今夜回抵倫敦（十三日） 
　　巴黎電據西班牙京城消息西班牙各鎭現紛起糧食暴動　　（十三日） 
要聞一 
[對外軍事要聞]  
　　出兵宣言之復活出兵宣言書政府已視非必要業經打消聞此議又復活且勢在必行惟其性質係對外一種之宣言絕不含對内之意味而所謂對外者範圍旣已縮小換言之即僅向現時駐崴協約各國之外交軍事各團宣言而已其原因係由駐崴林代將十三日有電到京内云昨各國派來軍隊均有宣言書通告在崴各機關我國亦應於軍隊出發以前先行通告以符程序云云政府深韙其說已函外交部從速起草矣 
　　軍隊通過南滿路之確定我國出兵海參崴借運南滿鐵路一事日本駐京公使署已通知外交部謂已奉到本國政府命令關於借南滿路運兵赴崴一事已經允許矣並聞齋藤武官方面亦接有同樣訓令日内即遵照通知我國參謀本部吉林督軍孟恩遠來電陳述派員照料赴崴軍隊諸事已畢請速派該項軍隊出發并謂東北邊氛日亟萬勿輕視吉林省長兼中東鐵路督辦郭宗熙電云在哈埠佈置照料赴崴軍隊事宜均已妥協綠我軍向崴埠出發係屬創舉自當愼重一俟赴崴軍由哈經過後宗熙再返吉省供職 
　　滿洲里之告急駐滿洲里警備總司令張煥相日前赴各蒙卡視察情形後於十一日電逹政府云煥相灰日返滿查滿站迤西四十三處蒙卡每處僅有防兵一排殊形單薄前允增派軍隊務懇迅令開拔齊齊哈爾督軍署電云滿洲里地方尙稱安靜惟各蒙卡防兵甚少吉林么支隊長已帶隊分駐滿洲里以西各站至各蒙卡兵力較弱仍請中央增兵助防以固邊陲 
　　日軍在北滿之活動哈爾濱爲中東鐵路中心乞克軍近遣兵在哈購運糧食日本近亦在哈埠設局徴取軍糧並陸續派兵來哈故該埠形勢日來愈形重要聞參謀陸軍兩部各派部員三人前往哈爾濱滿洲里等處調查近日情形外交部亦派秘書施履本前往均於十二日晚車自京啓程又日本於海參崴出兵外另由南滿派兵五千赴滿洲里保護僑民 
[總統問題與國會]  
　　徐東海之表示最近各方面旣已决定推舉徐東海爲總統此事設無他故發生當不變動現據徐之親信某君云東海此次當選後必不至推辭惟渠之預期政策有三（一）自爭禦侮（二）淸理財政（三）裁兵剿匪設不能辦到則不敢受國會推戴云云 
　　副座緩舉問題總統問題近日各方面已有一致推徐之議惟副座一席前次津議結果雖留待平南有功者然皆表面上之討論實非各要人之誠意也故此項問題尙在悶葫蘆中迄今未能解决前日有某要人因有主張緩選之議此議傳至津門各要人復在奉軍司令部開一度茶話會討論結果均不贊同并即來電致曾某王某依據約法正副同時選舉條文大爲駁辯内有副座旣能緩正座有何不能緩之語聞其中反對者爲希望副座最切之張雨亭張此次入關實欲躬逢選舉正副總統之盛若副座遲之又久始行選舉則張殊難留津京之間以待云 
　　衆院副議長問題此次兩院議長安福派早經預定參院正長梁士詒副長田應璜衆院正長王揖唐副長王印川目下正議長已均無問題參副雖有競爭然亦漸歸一致獨衆副一職迄今仍在競爭漩渦之中以致原定十四日開茶話會十五日選舉議長因此不得不稍停頓就最近情勢已大多數確定投舉王印川氏王氏在安福派中爲王揖唐下之第一人此次　辦各省選舉厥功尤多而奉籍議員劉恩格挾張作霖之聲威自命爲東三省領袖希望此席甚力聲言如不得副議長必脫離關係或予政治上以絕大之變化以恐嚇王揖唐王頗覺爲難現有調停者擬畀以委員長或秘書長以及將來組閣時之某部次長劉均置之不顧大有不得不休之勢而以居間自命如某某等擬令王劉一齊退出分别充任委員長或秘書長另以第三者充副議長大多數議員亦不以爲然刻聞豫晋秦隴兩湖三江贛魯直等均已有所聯合咎王揖唐氏之無堅决主張以致生此波折安福派將來之是否分裂全視此問題如何解决也有人謂劉氏迷信報載議員爲奉軍書記生之說乃借重奉軍秘書長袁金鎧以命令議員也衆議院副議長問題旣未解决因之不能開大會王揖唐氏現非常作難蓋一方之議員多一方之勢力大劉恩格語人云只須王揖唐下一命令便可舉我然實則議員不能如此易於指揮如克希克圖鄭萬瞻等皆大起不平十三晚消息鄭等提議在安福俱樂部先開一豫選會以爲取决據形勢觀之此事一兩日内尙難解决又聞王揖唐曾託人疏通通劉氏許以某部次長劉云我若要做官總長早已到手云云其氣燄之大殊足令人驚訝至王印川氏則取退讓主義昨致函王揖唐聲明絕不爭此王覆函謂君向主退讓固所欽佩但對議員方面代劉君頗難疏通即君相讓亦無由舉彼云云此問題未知若何能了也 
[近日之府院情形]  
　　十二晨九時廿分總統乘一號紅牌鐵甲汽車出西苑門經過南府口新華門赴參衆兩院參預新國會舉行成立典禮十一時十分仍由原路線回府至居仁堂下汽車後旋往懐仁堂召集府中文武薦任職以上人員攝影俾作紀念元首并單獨拍照二像一爲戎裝一爲便服十一時四十分攝影事畢遂至辦公室接見江蘇督軍署參謀長何恩溥茗談二十分鐘何退元首進内宅休息下午三時四十分復至辦公室延見本府顧問美人德尼思韋羅貝論某項重要外交爲時頗久至五時二十分德韋兩君始辭大總統出府元首亦退歸私室其府中在職人員一律進府應値並未放假休息十三日上午九時臨辦公室後傳見李蘇督代表何恩溥諮詢某項要政逹一小時餘何去後披覽電報六七件進私室午餐午後二時二十五分又至辦公室於三時延見田煥亭總長垂詢閣議經過情形三時十分田總長辭退總統又與師軍事處長談話半小時至五時四十分退歸内宅休息國務院方面十三日爲星期二例會國務總理照常到院外交總長雖已回京尙未出席仍由次長代理預議敎育總長因故缺席其餘諸國務員均於上午十時許先後到齊開議時已十時三十五分矣據政界人云是日無多議案因十一日爲星期十二日爲假期各部均未預備要案提出列席諸閣員僅將海軍部臨時提出之海軍添辦軍火及設立海軍供給所問題討論結果其軍火應酌予添購惟設立供給所一節諸閣員以需欵過鉅恐一時難以措辦主張暫從緩議此外傳觀黑龍江外交邊防兩電管金聚一電短促時間之談話聞係關於出兵之軍費問題殊無所謂議决與否統計經過時間不過二三十分鐘未及十二時即行宣告散會由田農商總長入府報告 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信（心危）]  
　　　滿洲里與軍事協定 
　　東報之美國宣言評 
　　日本自宣言發表後連日下動員令其第一次派遣兵員已有在崴埠上陸之報郵船商船等均已徵發借用東京方面將校往者亦頗不乏人軍人聞出征之說莫不喜形於色陸軍省參謀本部近日更形忙碌上原參謀總長前有辭職之謠今已打消内閣閣員現已得逹其最初之目的其喜可知况宣言中言外有意將來非僅活動於崴埠一隅如近日東報所傳滿洲里消息大致謂過激派軍已侵入中國國境但該項報告余以爲未必的確因當初謝米諾夫軍爲過激軍所迫入我國境我軍迫其解除武裝日人固曾與謝軍深表同情者該處日本義勇六百人曾爲援助一方電告其政府言中國兵不應强迫謝米諾夫解武裝更言有某國爲之煽動與過激派互通聲氣之說大半未能的確余前曾論及國防關係無論其爲過激派與非過激派苟侵入我國國境當然須抵抗之也今日本有傳過激派軍侵入我國境前數日言我國軍隊處於旁觀地位未與嚴拒嗣經我政府否認侵入國境尙距二十華里故近日之報道又一變爲我國軍隊無力抵抗之說惟有一說則言我軍曾與過激派開始戰鬭得俘虜十三人云云其眞相果若何竟莫名其妙但於此種不詳之報國人所當注意者厥有二端其一日本欲運用軍事協定未得機會今滿洲里旣有過激派軍與謝米諾夫軍之出入則日本之派兵與我共同動作乃其最易措辭之法且與聯合國共同出兵毫無關係東報論調則以去歲日美宣言美旣承認日本在華有特殊地位苟過激派侵入中國境界日本當然出爲援助美國不能有所異議故滿洲里之過激派䟦扈不可不竭力防禦之也其二無論何國軍隊侵入我國國境是不啻侵及我國主權須嚴抗之此即所謂國防問題者是也故當時謝米諾夫之解除武裝爲理之當然則今日過激派之侵入須仍如前之解除其武裝不容假借者也軍人之職務首在國防故增防爲當今之急務東報今日更傳伊犁新疆方面又有德奥俘虜出没之說西藏亦已告警（與俄無關）諸如此類邊警頻傳政府諸公猶做南征廣東之夢置外患於不顧猶欲内訌之日事擴大嗚呼此國家緊要關頭幸國人熟思之也美國此次出兵宣言以援助乞克軍爲最大目的而其次則言救濟俄國之社會其熱誠正義爲俄民所歡迎無疑東報亦頗滿足惟仍有猜疑之言論蓋自對俄政策發生以後日美兩國接觸更密如此次出兵初爲美國反對而今乃爲美國所提議其目的雖異而一出一入雙方互爭先着是可斷言者也東報之評論美國宣言大致不外兩項（一）美國宣言中論及美國不能多遣軍隊來遠東惟以少數之衆與乞克軍以保護援助而已云云是可知美國努力於歐西戰場實無暇顧及東方者也但日美宣言固美國明認日本在東方之勢力何不以東方之事悉委託於日本豈尙不信日本有此能力乎（二）宣言中又有與俄民所歡迎之援助其意何屬雖不可知而美國所述希望之事則言對於俄民與以敎育的援助普及其智識恢復其秩序故派遣商業委員農業專門家勞働顧問赤十字會代表基督敎靑年會代理人等於西比利亞云云是美國在西比利亞無非欲擴張其勢力收攬其人心而俄人之歡迎勢所必然其經濟的發展可以預言而日本僅派軍隊未能爲他種援助實爲寒心云 
[東報之中國時局觀]  
　　（節譯八月十四日大阪每日新聞） 
　　廣東國會參衆兩院皆得法定數以上之議員衆議院於六日參議院於九日已開正式會議前此僉以爲决不能足法數者今兩院皆得過半數以上之舊國會議員舊國會再見成立不可謂非廣東軍政府之一大成功也（中略）近來南方派新得雷州掘去龍濟光之根據除去背後之大患軍聲大振正式國會旣成必將有何新飛躍可想而知開會後即選大總統固其本意也選舉總統之法定人數須兩院各有議員三分二以上事固非易然亦不可斷其必無萬一足數而徑行選舉則一國之内將有兩元首並立之結果至此則調停和解全不可能矣 
　　在北京政府非僅不改討伐之策且對抗廣東之舊國會而急召集新國會亦得過半數以上之人數而於十二日舉行開院式南北兩派各急組國會如恐弗及使南北之睽離愈甚北京政府之新國會自南方派觀爲違反約法之最甚者段政府乃舉其親手自造之國會招牌以示廣東政府尤爲南方派所深惡痛疾故新國會之召集可謂於南北之間揷入一條難越之鐵栅也北京國會亦擬選舉總統舉副總統是一國之内不免有立法部與立法部元道與元道兩兩對立之奇觀矣 
　　段政府並無徹底主戰以武力統一中國之實力我　已屢言之（中略）段無討伐南方之實力南方派亦無力以討伐北方而皆欲以元首與立法部爲己有在表面上固有不免促成南北分離之勢然於意外之時生意外之變化亦中國政局之常事南北兩國會或商同支配正副總統之人物因以疏通南北之意志則促進和解非無術也如仍不和解不分離常此今茲之狀態則中國内政不統一之結果至於對外態度亦極雜亂而無方針馴致極東之外交界益陷於不安誠有所難忍且歐戰之後歐美益將加入勢力於中國可知其危險爲何如乎日本對於中國今後之變局不可不愼重其對付之策也 
[日本米風潮之擴大]  
　　路透社十二日神户電云全鎭擾亂暴民數千間有携鎗執刀者警察莫能制之亂事終夜不息鈴木所自置之神户鋼廠亦被焚毁米舖皆被打毁米廠亦遭攻擊 
　　字林報十三日神户電云數處城鎭發生閙米大風潮狂怒之饑民搶刦米店存糧毁其房屋西京比留島大阪等處已調出軍隊襄助警察以保治安人民對於壟漸居奇者極爲奮怒昨夜神户暴民成羣組織頗善穿越各街而至鈴木商店此店房屋三層爲神户最大商舖之一當擲石擊破其窗並縱火焚之頓成一片焦土神户新聞館屋及其他房屋亦被焚毁警察不力阻之且安撫之惟對於謀毁工廠者則極力止之記者庽日四十五年見日民表示其權力之舉動從未有如此次之甚者凡於昨夜目覩滋事之情形者必知一般人民對於滋事者皆表同情大阪亦有亂事警察拔刀逐之殺死三人有米商若干施用手鎗以自衛其生命財産大約此種暴動將不利於現内閣蓋現内閣猶豫寡斷無剛决之政策爲衆所責也十三日大阪電云午後及夜間仍有摀毁米舖之風潮軍隊　已調出滋事人之被捕者爲數頗多所有米舖一律閉門平民無從購米各居户存米漸罄故亂事恐有增無減大阪附近之住吉地方昨夜亦有居民攻擊米舖情事今日有武裝暴民二千人往攻警署要求釋放被捕之人警察不得已用刀拒之今軍隊已開往該處同日大阪電云大阪神户亂事繼作今日米價較落十三日神户電云被捕者百人軍隊已調出防亂聞三菱船廠已發生風潮此問各工廠頗有不靖之狀 
[政局中人之行動]  
　　徐樹錚之奉軍副司令徐樹錚之奉軍副司令本爲張奉督所委代張督指揮入關奉軍據某方面傳說張督此次蒞津後已向段總理聲明將徐之副司令一職予以取銷 
　　陸徵祥之外交總長外交總長陸徵祥避署北戴河一再表示辭外長出任瑞士公使之意總理屢次電促歸京均以疾辭日來總理以敎廷遣使問題各國公使頗有煩言故又電促歸京陸已於十一日晚車自北戴河來京二日參列新國會開幕式下午即赴府學胡晉謁段總理談次仍以體氣虧弱慮曠職守堅請開去本缺叚總理殷殷慰留並與商遣使敎廷交涉案陸君略其意見旋即興辭十三日並未到部亦未接見來客是晚八點三十五分仍乘快車赴北戴河矣 
　　吴鼎昌之幣制局總裁新幣制局官制已於日前與金券條例同日公布督辦一員已有明文規定以財政總長兼　其總裁一員亦係特任前有歸之陸宗輿之說十三日傳聞將以財政次長吳鼎昌氏兼任日内即可以明令發表 
　　雷張之新位置雷震春張鎭芳自特赦以來奔走京津漢奉幾有坐不暖席之狀態聞最近曹經略使已聘爲四省經略使署最高顧問 
　　鮑黑督來京黑督鮑貴卿已於十一日午後二時首途隨員及衛兵等共二十餘名業已到津與張督晤商其顧問張仁於十二日夜車到京據云鮑督俟天津集議畢即可入京 
　　龍濟光赴津龍濟光忽於十一夜兩時由東站乘專車赴津聞係奉某要人委託赴津與曹經略使面商要事 
[金劵條例之評論]  
　　梁啓超日前有人訪梁任公於津門叩以對於金劵條例之意見先問以外間傳聞此次幣制計畫卽係君在部中之成規如此否梁氏答以幣制改革爲吾十餘年之主張予長財政部後向四國銀行團重提幣制借欵之議此事實也然四國銀行團曾向財部索幣制之具體計畫予曾集合幣制專家草一幣制計畫以統一銀幣爲第一步以整理紙幣爲第二步以採用金滙兌本位爲第三步金本位之實行必待銀幣整理之後者以必如此乃能以金爲幣否則一種金質或金劵時時與銀幣相折合不是謂之幣也於今日紛亂之幣制中多添一種金券以紛亂之又何取乎梁氏爲從事幣制甚久之人其言如是當然有研究之價値也 
　　日本某博士新支那報載某傅士之言以原則論先决定金本位制然後可以有金劵條例本位制未决定而先有金劵出現確爲一種變則然而推想之則有種種事實與理由一則依此條例愈確實示其有採金本位制之决心次則欲據此以爲金本位制之凖備如使國人慣於金券之使用亦其一也此類金劵求其普及於地方恐屬不能都會等處有漸次使用之者國人將漸知金貨本位制較之現在貨幣制度爲安全即便於金貨本位制之實施矣雖然發行金劵條例之目的想别有在元來採用金貨本位制之最要條件在金之物體之準備與單位之决定然依今日情勢使中國爲金之凖備頗爲適當時期使爲單位之决定則非適當時期何言乎前者適當居銀貴金賤之今日爲銀貨國之中國將銀賣去或以他法得金較之他日銀價下落時行之爲大有利又何言乎後者爲不適當欲將今日之一元與金比較而决定單位不得不爲金三分然將來不能長保此種比率或至生大激變若預先慮及將來以金二分爲單位則今日有物價激變財界恐慌之虞二者之適當與不適當即此次變則的金券條例之所以發生也意者中國政府將單位之决定俟諸後日而先爲金之物體之準備歟 
[官吏不正取財案]  
　　司法部員近傳司法部部員有大贓案發覺朱總長業已派員查辦其發覺原因以收到各省解來之狀紙費等本屬現洋而該部員則暗中抽換紙幣從中取利爲數已不下十餘萬元而據另一確實報告則言舞弊者即係該部總務廳第三科科長沙亮功爲其魁首不僅抽換紙幣一層（此層其數之最小者）蓋自民國以來迭換總長從未有一次澈底淸算賬目於是科長通同全科人員無弊不作沙某本係老手又有數年之舞弊經驗殆有不易淸查之處惟事實昭彰其主事某某等入俸有限而均皆蓋造洋房添置姬妾儼然爲富家翁若能澈底查究則贓欵殆不下數十萬元聞朱總長派徐彭齡查辦後已漸有眉目不日或可歸案嚴辦而沙某等近亦聯合科人員四出運動不知朱總長及查辦者能不爲所朦否耳 
　　某路局長某路局局長前因經手該路與比國借欵所得回扣甚鉅且欵未繳齊而回扣則提前取用自比國受歐戰影響對於借成未交之欵一時無力續交該路工程遂形停頓在當局以急須完工比國旣一時無力續交某國又起而代比投資該路然比國則以與某局長有回扣之關係責令維持原約所定債權勿爲某國攫取如其不能則務將提前取用之回扣鉅欸吐還日内正在交涉以是某局長奔走彌縫甚形着急云 
[奉天暴徒突發之可駭]  
　　十號晚八時半突有三男一女闖向西華門勢極兇猛崗衛阻攔該暴徒即開鎗轟擊崗衞正目楊德山用槍還擊有二人逃去　有黑便服一人並一女人連發數鎗將淸宮守衛兵林永成擊斃此時軍警已嚴密包圍該暴徒隱身樹下祇以時當深夜張代師長王警務長曾嚴禁開鎗守至黎明該男女二人已畏罪自戕查驗遺有手鎗一枝子彈三十餘粒菜刀二把腿叉一個寳劍一柄大紅布兜二個内裝黃豆銅錢葫蘆小銅香爐蓋黃旗等物外有柳條小筐一個當經拍照掩埋其逃走之二人經過慶豐茶圖胡同將壓園巡長程山鎗傷左膀逃去又巡長黃廷勝在雙井胡同遇身着淺竹布衫一人亦帶有紅布用刀將該巡長扎傷一處亦逃去又二十八師護兵王喜文在西華門外路上亦受刀傷此事突然發生似愚　惑於邪敎之所爲幸軍警協力擒捕暴徒就殪現在商民皆已安堵矣 
　　又一函云軍署後有花園一處於本月十日午後八鐘突有四人内有一婦人男則均着洋服聲稱看花守兵不令入内暴徒當則開鎗守兵還擊二鎗兩人潛逸其餘一男一女逃入西華門藏匿經巡警阻攔該暴徒等即以手鎗將巡警林永成擊斃並擲炸彈一枚林亦遂放手鎗數響彼此對峙經數鐘之久遂被擊斃是時鎗聲連響其餘二名回身逃走至西華門外開擊崗警馮巡長一鎗未中而該警倉呈連擊四槍亦未中遂被向北竄逃至慶豐茶園門首有程巡長與黃巡長尾追均被該犯鎗傷黃巡長並受刀傷一處皆不甚重要該暴徒至鐘樓南遇有二十八師辦公處兵士兩名亦擊二鎗並刀傷一人遂逃竄不知所往該暴徒四名男則均係白洋服腰前帶一紅袋内裝黃豆若干而炸死之男女二名旁有炸彈一枚以紅布包裹大如大茶碗口外有小竹筐一個皆盛紅球未識何物又有小紅旗一枝一面寫有護國盡忠四字一面書有邪符一道更有鋼刀一把長尺除手鎗一支子彈四十粒實係一種邪敎徒耳當肇事之初守門崗軍警聞鎗聲隆隆當即將八關城門緊閉不准出入城關商户一律上板不得出門街衢隘巷斷絕交通戲園妓窰軍警皆令其停演閉户凡來往串門者令各回本庽西華門外爲肇事地點故軍民兩署前後左右軍警兩崗林立而大小西門西關爲馬二十七團軍隊大小東關與大小南關爲十三團第一第二營新招軍隊均持鎗値崗而警察廳亦發特别門證以便來往城門竭力搜查復恐逃在各棧店藏匿次日早督軍署稽查與二十七師稽查憲兵五人協同各該管巡警先將在西華門臨近及大西門裏各大小客棧之客人按名究詢來由有無形跡可疑嗣後再將四外城關各棧店挨次搜查代理督軍張輔臣據軍警報告後即請詳細情形電禀天津張督次日早七鐘軍警各官長憲兵警察廳長與檢查廳長官多人偕内務府人員將男女屍身衣服脫驗男則左臂受傷胸腿中兩鎗似自戕者女則右面臉部被炸藥炸破腰腿均炸爛西華門内南有古樹一株樹上血肉淋漓刻已將二屍撮影收殮矣 
[張郭之行蹝]  
　　張作霖暫留天津奉天某機關消息張督因選舉總統駐兵京畿等關係暫須在津常駐以資策應日昨已將二夫人三夫人帶二公子第三女公子接赴天津並調奉天被服廠廠長富葆廉率領員司工師赴津擬在津組設分廠購備材料以運送軍需品均較奉天捷便也又於八日已將奉天所餘之憲兵隊連兩連全數調赴天津聽候調遣矣 
　　郭宗熙由江回哈吉林郭督辦巡視中東鐵路於二日抵長春即晚乘中東路所派迎迓督辦之花車由長啓程哈爾濱道尹李家鋻臨時警察局局長張曾榘均到長來迎郭於三日早抵哈是晚十時卽帶同隨員曁駐哈參贊傅疆氏啓程赴江當有赤軍代表喀利康逹晉謁督辦致謝假道厚意隨車赴江先是赤軍首領基特利哈斯於一日到哈嗣因軍情緊急故即回崴特留哈喀氏代表謁見督辦并赴江省求謁鮑督故亦隨車赴江喀氏年未及三十富有軍事經驗態度亦佳自言該軍（捷克軍）宗旨在打通西比利亞道路决不涉及俄國内政通道後當俟協約分配或西向以戰德奥或遵海而行仍赴西部戰場總期犧牲一身可在歐洲獨立也喀氏並述該族（捷克斯拉夫族）歷史及歐戰經驗亦娓娓可聽迨四日早九時車抵昻昻溪有江省財政兩長到站迎迓復乘齊昻輕便鐵路行一小時許到省鮑督軍在站親迓督辦行轅設在財政廳欸待頗厚督辦在江躭閣二日辦理一切公務至五日晚九時半啓行到昻站晤滿站張司令煥相談一小時十二時開車六日早九時半回哈現駐節督辦公所 
[湘事叢譚]  
　　張旅長善書盡張敬湯所部之第四十二混成旅經張督呈由中央核准改編爲湖南第一混成旅已見明令現聞張旅長已改編完竣呈由張督轉呈中央查核矣查張旅長爲張督之介弟北軍中有儒將之　謂其善書盡工詞章記者昨與友人談及則謂其誠喜書畫但惜均不甚工又謂張旅每書對聯必䟦以數語友人曾親見其爲人書聯所作䟦文語意並未充足時有某君在旁直告之張遂援筆於落尾處添一也字而罷某君忍俊遂出每引此以資譚助云 
　　皖籍人之勢力湘省政界中現以皖人最佔勢力其中固不無出類拔萃之士然目不識丁者竟亦大有人在因而一般輿論頗非議之前次佟國安接任警察廳長時原擬將所有職員槪予更換事爲張督所聞恐被輿論攻擊特電令該廳長飭毌更換湘人故湘人之供職警廳者賴以保全聞佟氏頗自尊大對於警務處竟用咨文惟處長狎之龍甚爲老實並不駁斥但對於該廳文件則仍用訓令云 
　　湘紙幣之出脫法湘省以現金奇缺故所有各項政費悉照張督所定紙幣價格發給票洋（即係以票洋三元折合現洋一元）惟此項洋銀票幣僅能在湘省行使地處不能流通而現在湘省政界中人又多屬皖籍每月收得票洋旣無從兌換現金故所得雖多亦無用處於是各以所獲悉行販買湘省土貨運回原籍出售如此辦法則旣有餘利可圖又免受票洋之損失其計算實不爲不工但僅能謀個人之利而不能稍用其心智以惠及吾民不免令人輕視耳 
　　姜周去任之原因長沙知事姜濟寰省會警察廳長周斗山近忽同時去職已經張督改委朱榮漢爲長沙知事警察監佟國安兼任警察廳長查姜周兩氏均屬湘人識者早知其必難久於其位而近忽同時去職其中必另有原因昨據友人見告謂姜之辭卸係因上月湖南全省淸鄉局成立之時該局長曾令其辦差限於若干時内置備鋼絲床五十張其他雜物稱是姜以需欵頗巨無從開支爰進謁督軍請示辦法張督頗不以爲然曾略予申斥該局長碰此釘子遂遷怒於姜氏於姜派員到局接洽時竟不問情由責以軍棍數十姜憤怒已極堅請辭職至周氏復以軍署曾迭次單薦人員令其即予委任前後所薦已不下數十人及旣經委派又以開支過巨飭令裁員減薪周以左右爲難乃不得不請辭職此等事實雖無關重要然湘省政治之良窳亦可窺見一斑矣 
　　候補知事之擯棄湘省祁陽東安新田寗遠安仁酃縣等屬前經北軍攻陷後張兼省長即經委任候補知事多員前往接署各知事以各屬匪盜旣多兵差又極難辦且各縣均在戰區以内未必北軍即能保守因多徘徊觀望迄未赴任雖經省署一再催促然無一人敢於首途張氏對此甚爲震怒謂候補知事毫無膽量祗能作太平官兒遂决定以後遇有知事缺出决不再委候補人員說者謂張氏辦事倒甚爽利但候補知事中之有膽量者亦並受其影響槪遭屏棄未免可惜耳 
　　軍政會議廳組織張督以湘省軍民兩政諸待整理非集思廣益不足以利推行爰組織軍政會議廳每逢星期一三五等日即開會議一次討論軍民各項進行事宜其議長一職由張督自行兼任副議長二人由軍署參謀長及政務廳長兼任業已擬定簡章九條定於下星期一日開議 
　　農事前途之可憂本年湘省農事始則受軍事之影響繼又迭被水災預計秋收本難豐盛幸自端陽以後晴雨尙稱得宜故早稻收成不至十分歉薄乃半月以來陰雨連綿迄未晴霽致田中穀粒又多發生新芽縱使即放晴光秋收已大爲減色兵燹之後必遇凶年信哉 
[鄂督軍根本治匪法（詹詹）]  
　　辛亥以還鄂省匪風日熾近年尤甚若輩假借黨人名義四出勾結散兵游勇勒餉抽捐上年荆襄獨立之潰兵及季雨霖舊部多受其支配散布襄河兩岸每於官府耳目難及之地肆意騷擾被害者多抱隱忍主義不敢舉發蓋恐其黨羽之復仇也隨棗各屬幅𢄙廣闊知事有鞭長不及馬腹之憾以故鄉間匪勢愈益披猖王安瀾前在棗陽獨立爲第三師擊退之潰兵近亦乘張鈁獨立之風嘯聚山林謀與鄖東股匪連絡以圖死灰復燃王子春督軍昨得各該縣知事報告比卽飛電襄鄖鎭守使張連陞氏愼加防範外并發出布告一通其文曰照得上年荆襄軍隊叛變勾結土匪擾亂三十餘縣經中央政府簡軍剿辦歷數閱月始告蕩平本督軍兼省長旣痛人民遭刧之無辜又痛叛兵肓從之可憫前經布告凡當被脅官兵事後能悔罪投誠者本督軍槪免追究旣往其有才堪錄用並酌予揀用等因通行在案現在歷時數月各官兵願來投効者已多然逃亡在外甚至流爲匪類者亦復不少據各縣報告所獲匪案訊明曾經當兵者層見迭出嗟爾叛兵前者被逼無奈後乃變而爲匪誰無身家性命何苦甘蹈刑章此本督軍兼省長所不能不爲之哀矜惻隱而重誥誡者也茲布告如下（一）叛兵流亡在外終須緝辦自布告後應即各歸本籍請求地方正紳在縣署或於各該處駐紥軍事機關報明情願投誠具結轉陳軍省兩署備案軍省兩署即分行各縣一體免予緝辦其有繳陳鎗械者照給鎗價以示特恩（二）叛兵經免予緝辦以後如果在籍安分守己或投充警備隊或投充保衛團地方官均准照常錄用其有務農經商者並加以保護不准地方刁民藉案報復並不准地方官稍有歧視以示維護（三）叛兵有在外未歸者其家屬應設法通函婉勸告以本督好行其德對　叛兵十分矜恤與其爲匪而終置死地何如悔罪而可謀生機早投誠一日即早免危 
 
 
 

Page 7

 
 
險一日以救愚頑而崇寛大（四）叛兵如有不來投誠甚有携帶鎗械在外游行者一經緝獲無論是否爲匪均以匪論其有夥匪搶刦者由地方縣營訊明後立時處决以上四條至爲剴切本督軍兼省長在鄂將近七載自上年叛軍事起自恨治軍無術待罪地方迨後軍事稍平追念荆襄舊部均係同胞又不禁感涕交作今日者大局漸安鄂州無事當日軍人之爲其長官刑驅勢迫以致今日還家未得謀食無方更不禁有慨於中亟思有以生成面卵翼之庶幾乎問心稍安而前愆可蓋也除分行外仰爾叛兵等一體知悉成事不說本仁術以救民彼岸可登勿迷途之不返諄諄是誨其各遵從云云 
[廣東賭商之末路]  
　　粤財政廳楊永泰昨因有奬義會鴻德公司總理梁伯偉協理鄧卓生公然向廳署行賄特將二人扣留查辦並呈報督軍云督軍鈞鑒竊查全省有奬義會鴻德公司商人梁有誠等自承辦以來欠餉甚多計自七年一月十六該公司開辦之日起至六月十七曾前廳長卸任之日止共應繳正副餉銀約一百零八萬七千八百九十四元除陸續繳過六十八萬七千九百元外尙欠三十九萬九千九百九十四元又特别軍費原定開辦後四個月繳足四十萬元除繳過銀九萬元外尙欠三十一萬元兩欵共欠七十一萬九千九百九十四元特别軍費一項雖由曾前廳長呈請　期十八個月分繳於二十日奉令照准而積欠之鉅尙爲各承商所僅見而該公司向非殷實又人所共知非嚴厲監追實無以維餉源而儆效尤廳長奉職之始卽日派員輪流催逼奈該商等一意疲延每日解繳仍屬少數其公司内重要職員則多方隱匿預圖規避迭佈暗探偵其行蹝均難確息惟屢次來呈請求代收代繳試辦三月以遂其挺欠卸責之謀當經一再嚴詞斥駁不准所請乃該商鎭營百出屢托人來廳關說謂果使得請則積欠之餉當陸續凑解並願另行報効四五萬金爲壽廳長本擬立揭奸謀嚴加懲辦嗣念此等奸商積欠已多挾持有具若絕之過甚希望已窮勢必捲閉潛逃更難緝究舊商大興公司許仕平曾逃撻餉項八十餘萬元至今毫無著落前事匪遙可爲殷鑒廳長籌維再四惟有虚與委蛇密囑廳内職員如該商托人再來申請不妨陽示允許以安其心一轉移間該商將認爲賄賂得行官廳已陰通聲氣自不復匿避不見則原定拘押勒追計畫不難隨時實行此種不得已之辦法及進行情形自前月初旬以來業經迭次密陳鈞座均蒙嘉許准行從此曲與周旋該商解餉遂較前踴躍計自廰長接任之日起至七月底止先後共繳二十五萬四千七百元而該所謂黑錢亦於本月日昨公然繳到四萬五千元内港紙折合銀毫三萬元啓昌號憑單二張一八千元一七千元廳長因卽派員約該商等來廳接洽當於七日晚上將該公司總理梁有誠卽梁伯偉協理鄧卓生兩人一併扣留限期速淸積欠所繳黑錢自應槪予充公儲備處分可否措爲犒賞前敵苦戰將士及撫卹戰區及被難人民之用伏候鈞裁似此辦法捐務固可有裨軍民亦沾實惠其感戴隆施豈有涯涘是否有當伏候指令祇遵　 
　　楊廳長拘押梁伯偉鄧卓生後并出有佈告云爲佈告事照得承辦全省有奬義會鴻德公司總理梁有誠（卽梁伯偉）協理鄧卓生因該公司積欠餉項甚　膽敢來廳公行賄賂請求本廳長准予改爲代收代繳冀圖撻欠此等行爲殊堪痛恨若不嚴予懲處斷不足以維風化而濟餉源除將該公司總理梁伯偉協理鄧卓生先行看管監追欠餉並將賄欵四萬五千元呈明督軍省長聽候處分外本日由廳派出委員到該公司監辦所有該公司兩項義會悉依從前辦法按期舉行中式奬銀照舊分派其鴻德公司原定派奬成數及帶家提紅等辦法悉不變更總分各廠辦事人員仍令照常任事一俟該公司將積欠餉項掃數淸解後此項監辦名義即行取消爲此布告商民人等一體知照爾等須知本廳此舉係爲維持風化策濟餉源起見對於鴻德公司承辦全省有奬義會一案並未撤銷只係對於該公司總協理個人納賄行爲復繳餉延滯稍予相當之懲罰所有帶家購户仍可照常售買毌庸鯛鰓過慮至該公司各屬分承子廠關於應繳餉項仍須按期解交鴻德公司監辦員核收勿得藉端拖欠致干重咎切切此布 
[粤省最近之戰報]  
　　攻瓊軍下秀英砲台瓊州海口秀英砲台爲瓊崖輪運出入要隘自龍軍敗後對於該地尤爲注意近日大事修葺廣築堡壘以爲進退禦守資助昨第一軍總司令沈鴻英以龍軍旣經竄敗所恃爲要隘者祗該砲台故特派楊錦棠等率隊前往圍攻歷戰許久遂爲粤軍攻下刻龍軍盡已潰退守處瓊崖而運輸要地又復失去孤島空懸更難久踞矣 
　　攻閩軍獲取峯市汕頭消息云本月四號粤軍司令關國雄由龍巖進攻峯市閩軍第七團長王克悌率部衆極力抵禦兩軍激戰覓日至夜深四時粤軍撲奪該處山頭用機關鎗猛擊敵力不支即行潰敗紛紛向永定方面退走關司令揮軍追擊奪獲軍械甚多現峯市完全爲粤軍佔領陳炯明通電云軍府七總裁諸公參衆兩院長鈕督辦魏廳長粤軍總司令部李聯軍司令李督辦鑒捷報我軍决定撲滅永定之敵分三路進攻魚日開始攻擊左翼營長吳必信報告謝熊兩部自魚日拂曉攻擊峯市敵約一混成團兵力分布於中村峯市一帶據險頑抗我軍奮勇前進節節奪險殺敵無數戰至今午敵勢不支紛紛潰退我軍遂完全佔領峯市現正在追擊中特先奉聞陳炯明齊八日 
[廣東籌餉局會議借租辦法]  
　　廣東財政廳長楊永泰以借租一案開辦經旬允借者甚少特致公函省會警察廳訂定八月一號在籌餉局内開會議届時并請名區長到局預議昨一號午間各區長咸到警廳齊集由陳恭受秘書長帶領赴籌餉局會議查是日開議地點在該局大花廳開會時由財政廳長楊永泰主席籌餉局會辦楊梅賓副之首由楊廳長發言此次行借租捐之法係屬萬不得已本廳長亦粤人一份子粤民之如何痛苦生計如何困窮大約無不知之惟以西南護法軍務緊急軍費浩繁庫空如洗爲護法前途及國家安危起見不能不勉力辦理此案今已辦理多天殊無起色其中不妥之點想所必有惟已經省長批准辦理勢在必行貴區長等與人民接近最密如有所見請各抒所見以便改良云云繼由會辦楊梅賓發言亦多勸勉之詞後有某警官謂從前所發之二聯根似甚不妥因一聯由官廳存底一聯由借租户收執此係租借性質將來有償還之一日該聯票將來由租户收執抑由業户收執届時必啓爭端討論至再議决將從前發區各二聯票一律改爲三聯票並加設廻環票及日記兩種以淸借權而杜爭執並請各區長力勸轄内居民應借並請先行對於各防務館極力注意先行勸借後又由楊廳長發言略謂政府將來行用一種債票擬在軍政學各界勸銷軍政學界則由官廳派銷薪水在五十元以上者限令用毫洋購置債票商民則派員力爲勸購此種債票須收現洋係指定維持紙幣約計全省可得一宗鉅欵云云直會議至三時餘茶會始散 
[贛省會之議長競爭]  
　　贛省議會第二届覆選議員一百四十人均已完全産出陸續至省報到但此次當選議員多爲商賈殷實子弟而一般政客困於金錢者不及十之二讜言社（即研究系）當選四之二合羣社（即國民黨）當選四之一超然派當選四之一於是兩派各設招待所扯人入黨組織議長合羣社招待所設於靑蓮菴黃逸園該社推曹俊顔丙臨爲正議長凡議員之入招持所者每人給以旅費百元多方羅至刻正積極進行讜言社招待所設於劉猛將軍廟淵原一貫該社推舉饒正音胡廷校爲正議長饒胡要求省長撥給經費二萬元以資輔助省長允暫由某欵項下撥給洋六千元凡入該社議員者每人給旅費二百元膳宿等費槪由該社擔任一般超然派見讜言社收買議員比之合羣社更力遂亦乘機發起組織一超然派以爲操縱之用然兩黨競爭議長旗鼓相當金錢之外並附帶交換條件凡爲黨中奔走運動扯人入黨者皆許以議會職員位置之酬報故一般夤綠謀事者羣爭先以供其驅策也議長非八十票不能當選故運動甚力論者謂議長一席不但爲議會之表率且與政治地方有密切之關係若不愼選其人實爲前途之悲觀耳茲將撫州贛南寗四區之當選議員姓名錄下撫州區十名周九齡黃煇何嘉善余師王鎭寰游嗚鹿謝鴻藻鄭與權陳鍾傑饒正音贛州區十五名鍾起衡藍璧城黃炳煥　祖相黃兆乾邱玉麒劉子貞廖光墀管潛蔡世培劉𤃒源古培欽王宗然曾幹湘洪彝南安區六名劉宗問蕭德明陳榮藻李鐸陳秉璋吳自鏞寗都區七名黃廷斌陣徤黃祖香温鍾傑邱雄彭德馨彭紹　補錄袁州議員九名（前誤作四名）文之義郭廻瀾盧夢奎辛彭齡黃秉鉞（易顔巢楊已紀前報） 
[蕪湖快信]  
　　攻粤安武軍前敵總指揮馬聯甲現仍駐樟樹鏌 
　　皖財政廳長劉鴻慶日前由省送本省新參衆兩院議員十三人赴京聞俟國會成立即行回皖 
　　安徽參衆兩院議員北京公庽已假定西城石附馬大街東口裏路南九十六號門牌 
　　皖省此次新省義會成立首任通過鹽斤加價案覆選定九月一日分十三區投票公益維持會皆派有重要份子監視一切凡有謀覆選當選者除自備金錢收買初選當選票外並須預先將名刺央人運動某氏認可方爲妥協 
　　皖省金庫如洗行政經費自七月份起槪搭本省短期債劵二成聞此種債券以四個月爲期准抵了漕釐金並按月給息一分五釐 
　　警廳宋學騫近忽被人禀控聞係揑名現蕪湖祝道尹查究其事並密查揑名者 
　　司法部民事司司長凌士鈞及隨員梁敬鐸來皖調查司法現狀前日由安慶到蕪在此小住兩日即赴南京由津浦北上 
　　省垣高等檢察廳刻委派懐寗地方檢察廳長李煦來蕪驗收第二模範監獄工程 
　　北京全國中校會議皖敎育廳刻令委蕪湖第五中學校校長潘光祖代表赴京與議 
　　距蕪七十里灣沚鎭宣城縣屬該鎭商會分所及警察分前日忽被地方張紳之子錦春糾衆衝毁該縣章知事已派員馳往查辦 
[徐州之今昔觀（雲）]  
　　徐州自民國二年至六年張動一來一去變亂相尋民生凋敞當張氏據徐之時辮兵金錢來源旣奢揮霍極豪於是酒館茶樓妓室浴堂生意發逹大有一日千里之勢而投機事業如洋貨舖號亦乘時開設南關商舖櫛比鱗次備極壯觀北城老鳳祥之金號雲龍第一池之浴堂更相繼而起更有如東城蓬萊旅館萬花樓以及彭城旅館之建築美麗堂皇以爲羣花薈萃之地凡所爲取悅取利於辮兵者無微不至各業每遇辮兵來顧但貢以諛詞所謂老爺大人多呌幾聲卽無不慷慨傾囊無稍吝惜故各項物事定價極昻顧客仍多因此各業均利市三倍飲水思源不得不感激於張大帥庇護之恩於是爲之建立生祠以彰其德迨至復辟事敗辮兵譁變南關一帶均成焦土於是昔之所括取於辮兵者至此仍還諸辮兵刧餘之後迄今年餘未稍恢復而匪勢猖獗日近城邑各業停滯均有不勝今昔之感官界如縣知事日仰息於武力權貴之下丹百庶政多所牽制無從興革惟有敷衍無事而已妓界有揚帮淸帮統計城内外不下千人著名如田金花小蘭花等已與張勳同時去矣近則如小玉珍薛寳釵輩不過此中中下者流點綴徐城而已東城之快樂亭本有女說書兩人每逢夕陽西下一聆淸音足資消遣近亦他去東關外之新舞台戲園本爲某督之子集資興辦藉以振興市面者其中名角如郭翠芬劉奎官唱做均佳買座極多迨第七師去而亦如廣陵散矣實業界如振徐玻璃廠營業尙佳吉光片羽不可多得餘如東關外之蛋廠麫粉廠以及咸利元之肥皀廠銷路不佳鮮足記述徐城之實業亦大可憐矣城内外道路之湫隘較之他處爲甚近由商會陳會長提議興築馬路然距實行之期尙遠徐城人民出入行動多半騎驢頗似蘇州惟驢背無鞍乘騎不便婦女出入亦用代步周行街市不以爲怪故操神女生涯者初到徐城必先習騎以備出局堂唱時高騎驢背飛馳過市出其風頭近由津隴旅館主人集資開設膠皮車廠隴海津浦車站旁近遂有十數輛東洋車爲之點綴然路不平坦乘者極少非俟馬路興築後此項營業恐不能發逹也津浦車站當三四年前生意平淡運貨極尠四外皆荒地三五茅屋附設左右而已近自隴海通車以後豫省土貨如花生瓜子牛皮等源源而來津浦車站由四等站一躍而爲頭等站四外荒地兩年之間竟變爲繁盛市場商賈雲集旅館林立轉運公司多至十數家綜計徐州自入民國以來此地獨爲日臻繁盛之區惜近以匪患客商裹足稍形冷落耳 
[南京快信]  
　　李督接張懷芝來電元日由津回魯聞未述來寗確期 
　　皖北匪氛又熾軍署電蘇皖交界駐防各軍官設法嚴爲防堵 
　　敎育廳長符鼎升昨赴滬參與省敎育會議 
　　財廳以田賦爲國家收入大宗昨通令各縣知事迅將本年新　催收儘解以濟急需 
　　新振武軍開抵浦口未赴閩者闻祗五百餘名 
　　李厚基電催到浦之新振武軍迅速來閩 
　　曹經略使昨派參謀季某來寗謁李督有所接洽 
地方通信 
[蘇州]  
　　徐榮貴案近訊前充南區第五分駐所巡官劉銘動因將賣報人徐榮貴掌頰後徐返家起病越日身故由地方士民公禀省長飭滬查辦業經警廳將劉撤差候究迭記前報茲悉此案崔廳長已將劉銘勳解送至縣經承審員提訊劉不認毆斃徐榮貴承　員以此案屍屬並未報縣請驗刑事不能成立遂將劉送還警廳自行看管現在劉銘勳已自行上禀縣署聲訴當時詳細情形並請飭傳屍弟徐松卿到縣質訊　署已批准飭傳矣又聞省長派委密查此案之孫某已於前日到蘇秘密調查云 
　　善堂司事毆董案之審訊婁江昌善局董事沈子良日前因與吳丁二董赴局接收局務與經理徐培芝等爭執鬭毆報警帶區送縣驗訊等情已記報昨經縣署飭傳局董丁懷棨吳勤樹及徐培锭殷佑卿土工裘川德茶房福全及附和毆打之小𤠽猻等候審當時丁吳二董未到其餘人證均到沈子良旅代裘沈肝若蒞庭楊承審員先審經理徐培芝司悵殷佑卿供稱沈子良等預將雇定司事人鋪程行李等物送局是日突然前來勒逼交出殯房帳箱各項鎖匙旣無道尹核准諭飭接管文件又未經安節局紳董王祖慶吳曾源允許安可遽爾移交彼等接管等語楊承審員謂執管局務之事旣由道"批准查辦自應聽候道尹查辦然行兇毆打關涉刑事範圍且沈子良受傷業經驗明屬實究由何人所毆徐殷二人供稱當時見竄出一人先行喝令毆打然不識其爲何人又傳沈肝若質訊沈供係由徐培芝之子喝令毆打旋經土工人等動手兇毆又提土工裘川德茶房福全小𤠽猻質� 
訊裘等均飾詞圖賴卽經沈肝若指證明確楊承審員諭將裘等三人收押聽候　罪餘均飭退 
　　寳蘇局減價召賣蘇城北區寳蘇局房屋及基地迭經駐吳官産淸理事務所駐辦員議定等則召人投標競落迄今日久竟無人過問茲趙駐辦員以際此國庫如洗亟宜設法接濟特將前項官産照前定價目減去數成再行召賣 
[松江]  
　　失愼卽熄十四日午後四時許城内東施弄某姓柴房中因小兒玩弄火柴延火積薪住户某甲在外擺設果攤家中僅留此兒故火發後無人喚救旋經崗警嗚笛告警隣右等始奔集撲救拆去牆壁移去柴薪用水鎗注射旣而城内東永安洋龍亦到場助救火遂熄滅未釀巨災亦云幸矣 
　　出草龍之騷擾近日天時亢旱上海縣界農民借禱雨爲名以布紥成龍形四處游行强索供應八月十日擎草龍十餘條肩㫒猛將神像游行至松江縣屬之莘莊鎭闖入警所恃衆要索旋經長警地保妥爲招待始得無事而去十三日又有草龍五十餘條聚集農民二千餘人到鎭迫令警所地保每龍一條給錢四百文警所見人數衆多恐釀事端允如數給發農民乃肯游行出鎭至火車站時適四等客貨車由杭開來與由滬開來之區間車在站交替農民至軌道内繞龍爲戲不允讓步因與火車司機工人衝突互以煤石抛擊旋火車即開去幸未滋事今日（十五）又傳某鄉草龍八十餘條即將到莘果如其說則一而再再而三農民良莠不齊難保不乘間生事有地方責者急宜設法阻止也 
[嘉興]  
　　發生巨竊案嘉興北門殿基灣方濟凡家於前晚被宵小挖門而進闖入内室竊去金飾珠玉不下千餘金惟細軟衣服槪不竊取且該竊賊對於金珠等物之藏匿地點似頗熟悉現已由方開單報知警察第三分所飭警嚴緝矣 
　　改造烟雨樓嘉興南湖中之煙雨樓爲禾邑勝景建自宋代現因坍捐不堪經就地士紳發起籌集欵項建築大樓現已籌劃定妥於前日開工興築張知事爲愼重起見特派委陸效淸潘靜淵盛邦采蔣輔卿等四人爲之監工 
[鎭江]  
　　懸賞購緝摀毁警所犯鎭屬順江洲警區前因禁演花鼓淫戲被地痞糾衆騷擾摀毁警所焚燒衣物經沈君讓　佐親往查勘並拿獲滋事之沈六奎等帶回訊押在案惟首犯徐召棠聞風遠颺尙未就獲昨由丹徒縣倪知事出示懸賞購緝如能將該犯偵獲到案賞洋五十元知風報信因而拿獲者賞洋二十元一面通飭城鄉各警區一體協緝務獲解究 
　　尙無螟蟲發現金陵俞道尹因奉省令轉行鎭屬各縣知事查勘螟蟲尅日具復茲聞丹陽揚中金壇各縣知事已至各鄉履勘縣境農田尙無害蟲發現秋禾亦佳昨已具報省署矣 
　　農民喜雨鎭郡各鄉天久不雨旱象將成農民望雨綦切昨今兩日陰雲四合沛然下雨日疇霑足可望有秋農民莫不額手稱慶 
[南京]  
　　馮玉祥之來電湘西南軍近日頗形活動昨馮旅長玉祥曾拍來萬急電至軍署略稱辰州敵軍近向桃源進發王鎭守使正雅因部卒疲病不能應敵已由玉祥加派張之江團長統率全團軍隊騎援現敵已分向安化安黃柏山等處進窺常德我旅兵單械缺危險堪虞除已電呈中央請速令奉軍前來援助以免敵軍乘機進攻外用特電呈鈞座請示方略云云 
[杭州]  
　　軍民兩長請維持烟禁政府收買存土指銷浙省浙人紛紛反對茲楊督軍齊省長已會銜電呈中央請免予指銷浙省以維烟禁 
　　楊督壽辰之餘聞馮總統於日前特派將軍府參軍趙俊卿携帶禮物來浙代表慶賀楊督軍曁劉夫人六秩壽辰當由楊督軍迎入署内竭誠款待茲悉趙參軍因急須北上業於昨日乘坐持别快車附掛頭等花車起程回京並由楊督軍委派安副官長率帶衛隊十名護送至滬國務院秘書廳主事陳祖同（字公望）吳興人奉段總理委爲代表祝楊督軍雙壽於日前携帶禮口南下（報載委前浙督呂公望來浙係誤）現庽鐵路辦事處茲悉陳君已向軍民兩長辭行定今日下午乘特别快車赴申轉乘津浦車晋京銷差松滬護軍使盧子嘉氏本擬十三日特快車起節已預備定妥旋因楊督堅留觀劇是以盧使允暫勾留即由任局長飭備專車在站於是晚命駕蒞站卽偕任局長乘坐專車離杭是夜十時楊督派衛兵兩連自軍署至城站沿途站崗保護第四師軍樂隊在道往來預備歡送軍署副官先到站預備迎接時軍署至城站道上行人稀少而兩旁觀者雲集是時歡送人員先後乘車轎到站候駕者十餘人乘馬者亦約十人時至十句四十分盧使起行楊督送之同坐童師長所備馬車前後有兩公護兵各八人隨員四人齊省長亦乘轎送行旣至車站盧使入車室道别車即啓行時十句五十七分也楊齊等遂乘車轎同返軍署蓋盛宴猶未終耳聞此次楊督雙壽本省曁外省官紳各有餽贈督軍之意受之不安擬以五千金捐給本省貧兒院又酌助上海慈善機關共襄義舉 
[武昌]  
　　防範黨人之訓令王兼省長通令各屬云案據漢川知事湯兆璵呈稱准城廂商會函開敞會收到梁鍾漢胡宗城張子英林其愼林芳藻王天震黃同生等於七月八號由四川巫山寄來一緘經該會拆閱後將原函送繳來署並送營署察閱抄存在案（中略）伏思梁等忍心破壞大局死灰猶冀復燃查梁等均屬上年漏網之魚在屬邑旣有煽惑之函在他屬豈無分投之件敢請鈞座洞察希將函内叙名各人密令各屬嚴加防緝以安地方等情並抄原函前來除指令并分行外合亟照抄函件合仰該處轉飭所屬一體嚴緝務獲究辦（附抄梁鍾漢等函）商會諸公大鑒敬啓者叚賊肆虐羣奸竊附威逼總統解散國會滅棄約法倒置共和黎民興時日曷喪之嗟士庶抱奚來后我之歎故海軍倡義吾鄂接踵聲罪致討中外咸忻漢等橒櫟不堪問世徒以良心之不容已大義之所難辭罔顧庸愚用盡天職附驥數月轉戰千里不惟對國無濟且累故舊關注初衷未竟抱恨何極每於鼓氣殺敵之餘未嘗不與諸同人勒馬悲歌傾談積愫而回首故園究不知我父老昆弟蹂躪伊於胡底也張令遺毒之案王令助桀之惡至今懸想諒有同恨焉且頃有自漢上來者道及吾鄉有藉名捐搶情事吾民何辜遭此茶毒聞聽之餘髮齒俱裂望諸公一面指名告我一而協商緝捕俾彼等稍事歛跡吾民得以息肩於萬一也漢等爲國爲民此志不容稍懈保守巫山原爲急攻荊宜會師武漢因奉唐督軍電暫守待命復奉電開援軍顧黃兩軍長全屬已抵夔萬三日内可以抵巫一俟大軍雲集一鼓進攻與我諸公把握叙舊亦指顧間事耳高山仰止情景依然人地各殊諒有同慨餘未多叙肅此敬候時安尾註來示寄四川夔府滇黔鄂豫靖國聯軍總司令郭轉交 
[淸江浦來電照登]  
　　申報館大主筆鑒閱八月八日江北通信欄載一二兩條語多失實如三柯樹距馬鎭使軍隊駐防之漁溝約二里被刦時軍隊開下往救匪已遠颺五里莊牛陽古寨丁集等處自肅淸後並無刦案發生　壩漁溝雖有謠言亦尙安堵馬鎭使自靑障起時督飭所屬防範極爲周密至剿匪事錄等於官書報告第述年餘匪談猖獗軍隊勞苦紀實事耳無所謂歌功頌德且非壽齡個人發起因恐傳聞誤會關係秩序安危電請登報更正以昭實在淮陰周壽齡等元 
雜評一 
[督軍之離合（默）]  
　　今日之一離而不能合者南北之間也馮段之間也其他則離合無一定不過隨利害之關係以轉移而已長江三督對於南北在離合之間曹張兩使對於馮段亦在離合之間皆若可合而可離者也張作霖旣與段合而今又若與段離也徐樹錚旣與張合而今又若與張離也倪嗣冲與張徐合今又若與張徐離也而張徐倪與三督二使之離合更錯綜而不易捉摸此外黨派之間則以各督之離合爲離合國會議員又以黨派之離合爲離合夫離合之分即時局前途之所由變化今者其將至離合大變動之時期歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[杭甬通車之積極進行]  
　　滬杭甬鐵路任局長以杭甬線路不能直達通車非但行旅不便營業亦難望推廣非積極進行早竣工程不足以除障礙除呈請交通部與靑島交涉促將曹娥江橋樑起運應用外經飭工程師趕將紹段土方先行堆築一面派副工程師洪嘉貽前往察勘督率進行並聞任局長前日赴杭亦曾乘便親至該處視察情形以圖趕辦云 
[浙路股欵搭放國幣鈔票]  
　　浙路股東前以發還股欵悉用交通京鈔折耗甚鉅要求交通部改發國幣鈔票以卹商艱在案茲得部中消息曹總長已諭交行總管理處自第九期起量予搭放北京國幣鈔票至第九期股欵迭經葉處長催償聞本月下旬可望滙解到浙云 
[縮短木植分運期限之困難]  
　　上海縣商會致稅務公所函云逕啓者據木商會館全體同業函稱敝業運木到申遵繳貨稅向章分運本係一年爲期茲奉新章定限五個月勢難遵照滬上木行門莊零銷有限全恃内地採辦現因時局艱難大批躉運又無一定之希望敝業存貨若分運祗限五月試問銷售於何處此中困苦情形貴會素所洞悉爲特具呈稅務所長請求仍准查照向章辦理懇爲核轉等語到會據述前情查木植銷場廣狹本無一定近年該業困苦委屬實情相應檢同原呈備函轉達祈貴所長察核准如所請施行至紉公誼 
[再誌存土之銷售]  
　　政府收買存土歸商銷售等情已紀前報茲悉財政部專銷公文已到印花亦頒發來滬計分五等一等貼整個二等貼半隻三等貼十兩四等貼五兩五等貼一兩故包銷合同昨亦訂立匯鄂贛兩省尙未有人包銷云 
　　又聞旅滬潮帮各土商前因包銷存土定價太鉅業已决計不辦近又因各省紛紛輦金來滬運動包銷該土商亦思嘗一臠於前日邀集同業以及嘉應大埔等帮三十餘家在法租界嵩山路同業設立之公會内集議决定向協記總公司承包大小土五十箱以三年爲銷盡期限昨已籌議訂約手續矣 
[幼稚敎育研究會之演講]  
　　昨日爲江蘇省敎育會内附設之幼稚敎育研究會演講之期午後二時開會到者有鄺煦堃徐志學朱少屏君等秩序如下（一）沈信卿君報告開會宗旨（二）吳稚暉君演說略謂幼稚敎育與國民敎育有别幼稚敎育宜注重體育而智育德育次之蓋人之身體不强健何能講求智育德育而欲身體之强健又必於幼稚時保衞得宜故幼稚敎育首宜注重體育云云（三）金永淸女士奏琴抑揚幽雅音節淸越一時掌聲如雷（四）美國康乃爾大學敎育碩士國立南京曁南學校敎員高踐四君演說略謂現在歐美各國咸認幼稚敎育爲必要故全國城鄉莫不設有幼稚園推原其故皆由有大敎育家爲之竭力提倡勸導也從來提倡幼稚敎育最竭力者爲法人盧騷德國某大敎育家亦盡力提倡幼稚敎育其主張以爲宜注重眎察實物以養成將來之判别力爲主旨又美國第一幼稚敎育家司郝司女士曾辦一報以發揮幼稚敎育必要之原由及其設備之方法等此皆歐美各國幼稚敎育發逹之原因也末謂提倡勸導固須有人然尤以有幼稚敎育知識之蓋人材爲要辦法不適當則與小學校無異有失幼稚敎育之眞義矣云云（五）江貴雲女士奏琴音節亦極幽雅合座均拍掌贊美（六）沈信卿君演說略謂幼稚敎育誠如吳高二君所言宜以注重體育順其自然爲要義此外尙有音樂一科最能感動兒童亦爲幼稚敎育之主要科云云演說畢散會時已五時半矣 
[紡織公司女工照常工作]  
　　浦東陸家嘴春江碼頭日華紡織公司（即鴻源紗廠舊址）細紗間女工因提出三項要求未遂同盟罷工已兩誌前報茲悉該廠買辦沈明賢於前日傍晚遣派司事多人向各女工善言開導謂鴻源老廠盤與日商時並無提出五萬元賞給司事工人之事業經大班簽字證明且老廠股東多僑居滬上者一經查詢卽知虚實又准許携抱嬰孩入廠哺乳一節前大班因防小孩受種種危險及有碍工作時間早經取消自不能再行准許至工頭麻皮妙生督工過嚴不洽輿情業已辭歇巡丁毆人亦已開革爾等工資仍照舊章發給夜班另加二分以示優異願做者照常入廠不願者不妨算給餘存工資切不可聽人煽惑無理要求云云而三區警正曾永奎亦親率長警馳往開導各女工已各允洽是晚夜工即照常開車昨已一律上工矣 
[鄰居婦人作崇三誌]  
　　住居北江西路二十二號門牌之湖南婦人羅周氏因將鄰婦王倪氏誘至伊家串令姘夫某甲等持鎗恐嚇攫取倪氏所帶値洋四百五十元之金珠飾物逃逸嗣經倪氏報告捕房派探將周氏拘解公共公廨訊供判押候查等情已兩誌前報昨晨復訊據中西包探禀稱查得被告之姘夫等現已逃往外埠請爲移提中西官判氏還押候提齊人證再行訊究 
[胡寳怡在滬逮捕四誌]  
　　淸江人胡寳怡（即胡永才又名抱一國樑胡愚）因與浙督署趙參謀長被人暗殺一案有關並牽涉殺人放火巨案在滬被拘已迭誌前報茲經松滬盧護軍使查得已經伏法之丁三花子丁明淸曾供胡爲同黨於民國四年四月間在泗陽犯有殺人放火巨案經泗陽縣知事呈請滬海道尹通飭緝拿案牘具在未便任其諉飾於是特命稽查員將證人張敬安於今日帶廨作證云 
[法國陸軍部之召集令]  
　　英文滬報云駐京法使署通告上海等處領署稱現奉本月六日法國陸軍部訓令提前召集一九二○年級之兵士凡男子生於一千九百年者及應於一九一八年及一九一九年入伍而未經召集者槪須報名云 
[又有閩省新兵到滬]  
　　駐紥龍華之閩省新兵一千餘名於十二號分乘建新建康兩軍艦送赴厦門已紀前報茲又由徐州招得新兵二百四十七名到寗後換坐火車於昨晨駛抵龍華暫駐 
[分派由美運來之銀洋]  
　　太平洋郵船公司賽蜜立號近從美國鐵來大條銀爲數頗鉅已誌本報商務欄茲悉此項大條銀共到一千四百二十五條（每條一千兩）并有墨洋一百十五箱分交滙豐銀行大條五百九十六條墨洋六十箱正金銀行大條三百四十七條道勝銀行大條二百八十條墨洋五十五箱麥加利銀行大條二百零二條約値九八規銀一百八十餘萬兩 
[愛護節省燃料之新發明]  
　　工商研究會長楊小川昨致内地自來水公司函云茲據本會會員曹奎伯來會聲稱渠因鑒於上海居民衆多熱水需用浩繁目歐戰發生煤價飛漲往日一文沽水一勺者今且倍之居家用水殊感不便然燃料價巨何能責燒水者以廉售沐浴茗飲未可因水價昻貴不用故悉心研究思有以便利吾居民且對於燒水者兩有利益歷時數十月乃發明省煤之具名曰水膽試驗已著成效業由滬南某老虎灶購用一具前往代裝惟未明内地水公司章程於裝置時將水喉關閉未先通知被貴公司執事將器具取去壉云須罰洋五元今渠自知不合備欵請會函送台端查照請將扣留之器具發還此後如有裝置對於預先通知一節尙祈鑒諒事關公共利益起見可否免去預先通知並徵收費用且曹乃一寒苦工人不惜犧牲精神發明斯具乃求有益於社會殊爲難得本會方將代爲呈請官廳褒獎以勵其志並希執事矜其苦心予以助力實爲感盼之至 
[學生會歡迎華僑學生]  
　　上海寰球中國學生會以近來南洋各處華僑子弟歸國求學者日盛一日然皆渙散無羣末由相聚因訂於十六日（今日）午後四時特開大會歡迎回國華僑留學諸君藉聯情感而通聲氣已於前日遍發通告聞今日會中有李登輝朱少屏二君之演說并有金永淸女士江貴雲女士夏路得女士郭女士等奏琴及莫悟奇君之幻術云 
[内地會名牧作古]  
　　文滙報云吳淞路基督敎内地會史狄文遜牧師於十五日午後一時半逝世年七十四歲十六日午後六時一刻在靜安寺路公墓殯葬史牧師於一八六六年由英來華傳敎心氣和平爲中外人士所推重内地會之發逹頗賴其力旅華數十年爲在華敎士中前輩之一其知交定於十六日午後四時半在内地會敎堂舉行追悼禮云 
[縣商會塡表送縣]  
　　上海縣商會復縣公署函云案奉實業廳令開奉省長公署令開查修正商會法及施行細則早經奉令公布乃各縣商會多未依法辦理呈報與法定手續未符令仰查明行縣遵照定法呈報核咨等因合亟擬訂表式通令各縣知事迅將境内各商會情形詳查塡報等因並附表到署合將表式照繕送請查照即希按表塡就並將奉部核准之改組章程及歷届選舉職員名册一併錄送以憑轉呈等因到會奉此遵將所頒表格照式塡就送請察閱所有改組章程及選舉職員名册曾於上年六月間繕呈鈞署在案即請飭承查卷照錄一併轉呈相應函復祗祈察照爲荷 
[鎗斃盜犯之布告]  
　　松滬護軍使署昨日午後三時鎗斃盜犯傅成林一名茲將法字第五十一號佈告錄下爲布告事案據淞滬警察廳呈解持鎗夥刦閘北居民歸木林家雜物之盜犯傅成林供稱與另案緝獲業經正法之盜犯周少山彼此相識本年舊歷正月二十四日晚七時與周少山約定行刦由伊轉糾另案拘獲業經訊明正法之盜犯老毛卽蔣朝貴等共五人夥同持鎗侵入居民歸木林家搶得金戒四只分途逃逸事後分得贓洋十元等情不諱查該盜傅成林即老三結夥三人以上持鎗侵入民居肆行搶刦得贓俵分實屬目無法紀罪不容誅應照刑律第三百七十三條第一二兩欵之罪援用懲治盜匪法第二條之規定判處死刑以照烱戒除將該盜犯傅成林執行鎗斃外爲此示仰軍民人等一體知悉此布 
[𡩋波同鄉會募捐之第九日]  
　　𡩋波同鄉會募集建築新會所捐欵洋二十萬元自開募以來至今爲第九日計募到洋七萬四千二百九十元銀五千一百五十五兩前晚在一枝香第二次請募捐員宴會首由建築總主任朱葆三君會長張讓三君致懇託詞次由坐辦方椒伯君報告九日中募捐成績次王東園君演說建築新會所爲𡩋波人發展各種事業之基礎俞宗周君演說新會所爲𡩋波人結合愛鄉心之機關當筵由總主任朱葆三君個人認募洋一萬元以爲之倡合座歡呼各團員咸願踴躍勸募宴畢盡歡而散 
[七齡童能書大字]  
靑浦縣西鄉錢盛村錢姓童子名能夏號行時字潤生係曉洲明經之孫生有夙慧五歲時見塾生於方磚上練習大字喜而效之執草成書祖異之予以紙即書一斗大福字翌春祖疾作至冬而逝其父仲陸晨夕事親不暇課子而童則喜作一筆書每見有擘窠大字輒效其體本年春縣屬各校開聯合運動會經其族伯城紳仰喬介紹到會當衆試書該童從容不迫立書龍虎兩大字衆咸驚異縣知事連君特以銀牌獎贈一時七齡童之名大噪求書者接踵而至端節後閔行廣慈苦兒院籌畫經費特開書畫慈善會童亦應徵而往連書福壽虎蟹四大字在會者無不嘆絕旣而該院監督沈夢蓮董事喬念椿沈子祥曁鎭紳顧袖海金靜初諸君相繼到院要求續書以覘其異童乃一一應命金紳係朝鮮領事贈以禮物索書一虎字以備帶往仁川張掛華僑學校表示吾國人才該院董事會又以金牌寄贈其爲人推重如此童本世家子其祖若父各以善書稱於時而童更不學而能並善作簡單畫尤爲奇特現上海新世界新築落成開幕伊始經理楊某耳其名特爲招致業經錢紳仰僑關說得其家屬允可惟以天尙炎熱須俟秋凉後到申一試云 
[農商部注意礦稅]  
　　江蘇實業屬長張軼歐奉農商部訓令以現行鑛業條例凡辦鑛者應納鑛稅千九之十五各省多未實行除通電各省實業各廳長外飭令迅將現在情形詳細報部以憑核辦 
[天主敎之大瞻禮]  
　　昨日爲天主敎聖母升天之紀念節期乃四大瞻禮之一黎明時旅滬法國官商及法租界内男女信徒咸至新北門外天主堂隨同神父舉行彌撒禮法捕房因是時車馬擁擠恐生事端特派探捕多人前往該堂門外妥爲照料 
[三一堂之大布道]  
　　慕爾堂益賽會會友近因天氣炎熱一般乘凉之人如遊絲無定故於七夕起至下星期夜止在西新橋三一堂大布道九夜欲使人人得趨正軌云 
[租地築路之准許]  
　　滬南工巡捐局批尹鴻呈爲請租公地築屋以興市面由呈悉該民請租肇周路浜基積水地蓋建房屋藉興市廛各節應予照准仰卽來局訂立合同照章起租可也此批 
[鐵廠小工借刀自刎]  
　　住居浦東陸家嘴之鐵廠小工本地人沈阿五年四十歲前日在該處蔡蘇氏小飯館内持刀自刎幸用力尙輕喉管未斷後由三區崗警張榮富至來問明此刀係向婦人劉黃氏所設之西瓜攤借來故將劉黃氏連同蔡蘇氏與沈阿五併帶至署曾警正即命併解地方檢察廳訊核 
[華洋樓中之兇劇]  
　　鍾桂生因向曹永生索取欠洋二元不認互相爭閙後昨晨各邀陳桂堂陸寳寳郁宗發王正才劉崑山等多人至虹口吳淞路一千五百七十一號門牌華洋樓茶館評理一言不合遽起行兇將茶碗茶壺向人飛擲致曹等頭顱均被擊破旋由該茶館主王阿法喚到巡街捕將兩造一併拘入捕房捕頭飭各存洋五元保出候再傳訊無洋押候解廨訊究 
[隣人挾刃尋仇]  
　　住居西門内西倉橋之范金林素與隣人吳子英有仇前晚吳糾合多人持刀報復當在途中與范相遇一言不合吳即用刀亂戳致將范之頭額戳破流血旋有巡警到來將吳拘獲押送二區二分所昨午轉送地方廳經檢察官預審一過判范回去自醫吳收押候示 
[汽車碾傷老嫗]  
　　前晚八句半鐘有四百零一號汽車行經北浙江路三百零九號門牌洪姓薦頭店門首内汽車夫與車中人言語偶不經心車橫於道車頭撞至水門汀階沿上適該薦頭店内某老嫗泡水回來不及避讓被車撞倒碾傷足骨磕傷頭面等處比鄰聚興小客棧放在門首之櫈亦被撞損坐車人見已肇禍立即下車而去當由行人將嫗扶掖上車擬送醫院醫治詎嫗不願嗣經薦頭店主見其傷勢甚重再三開導始復雇乘黃包車自投仁濟醫院求治 
[爭奪生意之衝突]  
　　𡩋波人傅正山與母葉氏在方板橋一帶出賣蘆粟近有本地人舒香林與母王氏奪其生意結成仇隙昨晨舒糾合馬夫帮韓阿桂馬慶根等多人將傅母子兇毆受傷當由崗警趕來拘獲舒王氏舒香林並韓阿桂馬慶根等連同傅母子併送二區一分所昨日轉送地方廳經檢察官預審一過判傅母子回去自醫舒等押候訊辦 
[謗譭行兇之和解]  
　　婦人朱陳氏王陳氏同延律師在公共公廨控張小狗張衞氏譭謗名譽並行兇毆打等情由廨飭探將張與氏一併拘獲訊判分别交保候訊在案昨日復訊由原告代表律師上堂聲稱本案現有人出爲理勸兩造情願和解應請將案註銷俞襄讞商之美副領事丁君以旣經自　和解免予提訊遂判將案註銷被告開釋 
[婦人被毆受傷]  
　　江北婦人王周氏住居閘北新民路美安里其子玉成前日與何劍鴻賈寳璧二人因車租糾葛大起衝突該氏上前護助致被何賈毆打後因胸部疼痛恐受内傷控由四區一分所將何賈二人拘安轉解司法　核辦 
[攫取小孩手上之金铃]  
　　黃桂芳王耀卿孫大二子前日在北京路攫取陸靜濤家二歲女孩阿二手上所縛之金鈴一枚至虹口某押店質洋分用當被包探尤雲卿查見即將王等三人一併拘入捕房昨解公共公廨經中西官研訊明晰判黃王二人各押西牢兩月孫押一月 
[破獲花會機關]  
　　前晚十時三十分鐘一區二分所五警佐查悉小東門城根浴堂弄中設有花會機關立率長警馳往拘捕時各賭徒正在開筒　警相率奔逃或躍窗户或登屋頂紛紛逃逸僅拿獲傅豐來（即傅豐榮）沈阿林及房主楊金全等三人又抄獲花會開筒證據併帶到所時已探夜王警佐判令一併收押昨午備文飭警將傅沈楊三人連同證據申送警廳經徐廳長諭發司法科訊辦 
[請保唱花鼓戲人之胡閙]  
　　西鄉漕河涇鎭附近近日有人搭台演唱花鼓戲經縣警察第四分所查悉以其有傷風化飭警將演唱者拘獲到所旋有王某到所求保該所警佐不允王遂在所胡閙該警佐乃於昨午備文派警將王並演戲之人押送事務所經王警佐領袖發交司法科留候訊問 
[流氓擾累船户]  
　　船户胡連卿偕證曹全義控流氓寗波人沈金壽拆梢不遂覇阻貨物起岸等情昨晨由探將沈拘解公共公廨經中西官訊實判沈押西牢三月以儆 
[婦人追還騙欵近聞]  
　　婦人杜周氏前至法公堂控被四川人樊復騙去錢財請求追究判樊押限繳還後又由原告投案禀稱樊已託人向婦人理處先還現洋三百元再立興隆票洋三百元請爲核示嗣因樊祗繳現洋二百二十餘元尙欠七十餘元判着交保出外繳還在案昨又傳訊先由捕頭禀稱被告已將洋七十餘元如數繳案次據杜周氏稱樊保出後並未出立興隆票仍請提案訊追中西官判將繳案之洋先給原告領去所有興隆票一節准俟遇見後扭案訊核 
[皮匠爭奪攤基之釁端]  
　　甲乙兩皮匠前日下午在法新租界南陽橋地方因爭奪攤基口角用武甲突出器械將乙之右臂砍傷飛奔逃逸後有巡捕到來將乙帶入捕房轉送醫院醫治一面由捕頭諭飭包探梁大寶至貝勒路將甲父拘入捕房押限交到伊子訊辦 
[坍屋傷人]  
　　前晚一點鐘時法租界自來火行東街福星里内五號房屋之後披一間忽然坍下壓傷男子一名小孩兩口旋經捕房得悉即飭包探前往查勘稟覆核奪 
[大蛇呑繭之造謠]  
　　連日閘北各絲廠女工傳述謂西長安路某絲廠中發現大蛇一條被呑絲繭多包且有傷人情事好事者遂至該廠前窺探經四區二分所錢署員得悉詳細調查毫無影響遂飭長警訪拿造謠之人到案訊究 
[混用銅質龍洋]  
　　潮州人馬增官前日將銅質龍洋携至芝罘路十七號門牌薛進伯所開之煙紙店混兌當被察破喚到包探顧阿根拘入捕房搜出銅洋四元押至昨晨解送公共公堂經中西官訊供之下判馬押候查明訊辦 
[巡捕辦公之阻撓]  
　　虹口捕房二十五號三道頭西捕與二百六十號三道頭華捕控吳淞路一千四百八十號門牌某店主阮星海阻止辦公等情昨晨由探將阮傳至公共公廨經中西官訊供之下判阮罰洋五元充公 
[汽車夫不聽巡捕指揮]  
　　老閘捕房一百九十號印捕控湖北路五十七號門牌億太汽車公司車夫沈林生在南京路開駛汽車不聽指揮等情昨晨由探將沈傳至公共公廨經中西官訊明以沈不應違章判罰洋兩元 
[復訊牛肉同業之訟案]  
虹口小菜場長興春記順記隆盛永費興發等牛肉店主張阿弟等在公共公廨刑事科控同業朱阿福糾衆持斧摀毁招牌損害營業等情由廨訊判被告交保候訊在案昨晨又由捕房傳集兩 
 
 
 

Page 11

 
 
造解廨經李襄钀會同美副領事德君復訊先由原告代表律師上堂釋明案情並詰據原告張阿弟供稱向在虹口小菜場開設長與水牛肉店曾經工部局允准給照營業詎本月六號上午十一句鐘被告忽糾六七人突至我處内有二有手持斧頭不問情由將所懸之招牌擊毁現有多數見證可以到堂證明供至此即由春記牛肉店主上堂證明前情繼由被告代表律師向原告及見證駁詰良久中西官判被告仍交原保候下禮拜四復訊再核 
[店主負債避匿]  
　　五子良昨至法公堂控稱某店主劉有生虧欠往來貨欵洋七十元向之索取延約不還詎於日前將店閉歇避匿不面請求提案訊追中西官諭令退去先將生財拍賣作抵如有不敷准予改提被告到案訊追 
[不理借欵之訴訟]  
　　李渠生延代表律師在公共公廨控鄭仰之不理借欵銀四萬兩由廨准詞繕發特别傳票派令包探於前日將鄭傳案即據原告代表律師上堂譯稱被告前向原告借銀四萬兩立據註明以三個月爲期償淸本利詎延宕至今已二載有餘置之不理是以具控請追被告亦延律師到堂代辯要求減輕交保中西官判鄭交五千兩人銀並保候訊 
[售賣冒牌膏藥之辯論]  
　　姜衍澤發記藥舖主姜利川前至淞滬警察廳呈稱商人之藥舖除飲片丸散等品外更製寳珍膏在舖發售不料近有衍慶堂膏藥店及衍泰順兩家仿冒衍澤堂發記字樣貶價行銷業已購得此種僞膏藥數張請爲證明飭傳究懲以儆僞冒等情旋經徐廳批候派探調查再行核辦嗣由偵緝隊士王愼卿至衍慶堂購得膏藥三百張每張價洋一分二釐又至衍泰順購得一百張每張一分乃喚崗警將衍慶堂主胡德源衍泰順主方上人連同買得之膏藥一併解廳由隊長瞿世淸略問一過申送司法科經劉科長預審原告姜利川投稱商人所製之膏藥每張售洋三分二釐尙須虧本該兩店如此賤售足見並無貴重藥品請爲根究詰之胡供徽州人年三十五歲方供亦徽州人年三十歲均稱售賣膏藥業已多年各埠定購者並無異詞未知如何爲眞等語劉科長諭飭分别留候移送法庭訊核 
[破獲火車上竊案]  
　　陰曆七月初五日有許子敬從杭州搭火車來滬失竊皮篋一隻内有慶和通吉兩錢莊二萬五千元之押據一紙中國銀行十元鈔票一紙當由許報告閘北偵緝隊前日下午經隊士劉廷標丁長順蘇升等緝獲專在火車上行竊之馬兆連（即馬三）一名解隊後經代理巡官劉啓賢詳細研訊馬供淸江人住居鐵路北王家宅宋三家中宋現充北火車站巡警卯名李長發此次竊取許之皮篋及先後所犯竊案五次所得之贓均與宋三匀分等語正在研詰之際宋三適持慮布票十五元至偵緝隊代馬運動保釋當被隊士將票扣留禀明劉巡官將馬連贓併送司法科一面函請路局長將宋交案澈底究辦 
[乘間竊取絲襪]  
　　温州人羅阿憲至北四川路二十二號門牌某洋貨店以購物爲由乘間竊取絲襪當被店夥陸梁庭瞥見喚捕將羅拘入捕房押候解廨訊辦 
[巡長查獲竊賊]  
　　積竊徐直生陳大郎陳金生等前夜潛入浦東陸家嘴新香烟廠後而挖洞入内圖竊爲三區駐廠派出所巡長趙竹元查見當場拘獲解署昨經曾警正訊據徐等供認挖洞圖竊不諱判解警廳司法科訊辦 
[代步迭次失竊之破獲]  
　　曹行鄉裕濟當代步近來迭次失竊包房中銀洋衣服等物查係躭擱典中之七寶人高德根所竊乃報告縣警察第三分所由黃警佐派警將高拘獲起出金銀首飾等物惟衣服等已無下落乃命函送事務所轉送地檢廳訊究 
[公廨訊究竊案兩則]  
　　寓居虹口南潯路三十號門牌之某西人控已歇侍者施阿福潛入臥室圖竊等情昨晨由捕將施拘解公共公廨經中西官訊供屬實判施押西牢一年又蘇州路公共工部局工程處洋員海立司控揚州人單大文子竊取値銀二十五兩之鐵欄杆十副昨晨由探將被告拘解公廨訊供明確判單押西牢六禮拜 
[縣署批示三則]  
　　郭廷揚爲冒認業户抛棺侵碍請派吏押遷由呈悉案關民事訴訟應赴法庭起訴着即知照此批糧串二紙發還 
　　李桂氏爲奉批聲明請求吊契傳集質訊以成證據之裁判而服衆心由該氏呈訴九舖地甲陸海齡吞没契稅業經令行上海市經董查復並無陸海齡舞弊呑稅情事旣無根據毌庸續凟此批 
　　張陳氏爲思患預防請求恩准備案由二十七保十一圖作字圩第三百五十四號張瑞元户則田一畝三分八釐七毫田單一紙據稱由張姓寄存延不交還究竟此項田畝係何項糧户完糧着檢齊近數年糧串另呈復奪此批報紙存 
　　校正昨報載（新招靑年會幹事定期出發）一則其第四行係爲（虹口近事之考查）一則之第六行因插入銅版時爲排版者掉錯校正於此 
來件 
[𡩋波旅滬同鄉會宣言書]  
　　我𡩋波人於商業工藝若有天授且勇於冒險進取當閉關時代足跡已徧二十二行省海通以來輪舶所至近而日本南洋遠而歐美非澳甬人殆無不到而旅居上海者占大多數蓋滬埠爲中外通商總滙之區亦我甬人居留往來之地同鄉父老兄弟以爲對内對外不可無團體機關爰有旅滬同鄉會之設立創辦迄今已越九載羣材所萃收效漸宏現當募捐建築謹述槪要爲鄉人告 
　　（一）本會對於世界之利益 
　　對於實業團體機關同鄉相見因而講求營業集合資本遂有莊號公司之設立本會從旁助力或爲議規章報立案往往有之即如𡩋紹商輪之初開頗受他公司之傾軋本會同人起而提倡航業維持會奔走呼號無間昕宵寒暑使乘客裝貨激動愛鄉之心其尤著也 
　　對於敎育凡𡩋波子弟在家鄉中學高小學校畢業者爲介紹於上海相當各校其甲種商校畢業及其他改習商業者則介紹於商號俾資上進本會又自設立小學校造就旅滬子弟學生達百數十人今夏增設暑假補習科今建議就甬人聚居繁盛之處分設小學校並就將來新築會所興辦商校以爭學問於世界 
　　對於慈善事業前者温處水災𡩋紹風災以及上年京直大水凡有義振本會必爲勸募即如𡩋紹義振以工代振梅墟塘工　　塘工實資其力甬人出外者多運柩回籍者海關領照必須會長簽字方肯發給每歲冬至淸明前後津沽長江蘇杭等處旅櫬抵滬分裝輪帆日有數起均由本會擔保其流落難歸者則向𡩋紹輪船爲求免票由英法公廨輕罪滿期托爲遞解者則取具的保勒令回籍至於妻室子女之被拐無論路之遠近事之難易必托同鄉設法救回完聚其在本埠發生一經本會報告内地警察廳租界兩公廨多以本會一言爲信尤可感也辛亥光復漢口兵事本會特租輪船直放漢埠救回同鄉數百人旅漢人心因而大定癸丑之役滬甬恐慌復租輪船專備同鄉往來以維秩序計川銀數千元此其落落大者 
　　對於排解紛難凡同鄉有貿易糾葛錢債爭執事件爲淸理之已涉訟者爲設法和解銷息之其在滬或本籍或外籍同鄉受寃被誣者爲伸雪救濟之往往經本會一席談一紙書遂以和平解决有案可稽難以勝數 
　　對於保持治安頃歲以來時局紛更吾甬海濱易受影響本會同人　念桑梓遇有事變或先爲預防或速籌消弭輒與地方文武推誠相告函電交馳旋即底定他如關係國計民生重要問題則必聯絡各團體代表陳詞往往以本會爲趨嚮中外各報頗重視之 
　　（二）本會建築新會所之必要 
　　對内之必要凡人必有會聚之場以交換智識必有游息之所以休養精神然非設備完全難以引起興會今新會所有議事廳辦公室有博物室藏書室俱樂部凡考求學問聯合情誼商議事件皆在於斯鄉人之挾策遠出衣錦榮歸者取道上海相與晤叙獲益良多新會所中或設某學研究究或設某事辯論會其他關係商業工藝種種皆得賴以發明古人以文會友以友輔仁大抵如此 
　　對外之必要東西各國商民所至必有集合場所上海如各國總會聚國人於此開讌會於此獨我華人無之外人謂我無團結力者未始不由於此今同鄉新會所略倣外國總會辦法建築務求堅固布置務懇整潔辦事有一定時刻一定規則即娛樂必極文明庶觀聽自然聳動與各國人士往來交際精神形式無少差池國民外交在此國民人格亦在此則建築新會所不容緩也 
　　右所陳述略舉槪要現在募欵積極進行辦事同人不憚溽署繪圖開工已有定期集思廣益尙乞指敎有榮幸焉 
來函 
[閘北水電廠通告書]  
　　本廠係屬省立營業機關自應隨時力加整理以便用户敝厰長自接辦後節經通告用户可以隨時函詢情形可以來廠當面晤談原爲杜絕隔閡起見茲特再行詳細通告如次即希注意爲幸一各用户對於本廠章程或事實發生疑義時請即致函本廠或用閘北水電廠名義或用水電廠單廠長名義均可自有正當之答復二各用户對於本廠章程或事實發生疑義必欲當面報明敝廠長者除星期日外應請於每日上午九時至二時來廠晤談三本廠對於用户移轉居所每燈一盞祗收移裝工費一元此外並不另收接火費用四用户居住地方如馬路上已設桿線僅須照章繳納裝燈工料或接火費移費等即可用燈由馬路進弄内之油線本廠並不另收費用五用户電燈應由本廠裝辦如有特别情形自覔裝燈公司裝設經廠認許者亦祗以裝燈工事爲限所有用表押櫃及接火費等均應自行到廠查明章程照數繳納騐明鈐印收據不得假手裝燈公司代繳本廠現已訂明凡裝燈公司來廠代爲接洽者一律拒絕以杜冒用廠名私收費用之弊六用户交付欵項無論月費押費接火費移費貼還費罰欵等本廠均按數發給印據用户應驗明數目不得有付欵不收廠據情事正款之外並無絲毫規費本廠開辦已久辭退職員甚多用户切勿誤聽人言希　取巧轉致受欺是爲至要 
[請願息爭團來函]  
本團自七月二十九日由少數同人發起息爭之議閱數日後聞風贊助之人東響西應日必數次又得湖南各團體來函全省人民加入請願息爭可以證好愛和平乃人民之天性請願息爭亦乘時之良機也本團現議實行八月六日會中議决開會之期謹於十七日午後七時開全體聯會共策進行除文牘幹事郵寄傳單特再登報聲明凡有贊同和平之志願者届時盍請偕來以增光寵不盡企盼地址在北四川路橫浜橋北上海中華基督敎會處 
[江浙皖絲廠繭業總公所來函]  
逕啓者十四號閱貴報本埠新聞欄内載有合衆蠶桑改良會附設學校一則略謂全校分爲兩部一爲科學研究所專門研究關於育蠶之一切科學一爲蠶桑學校招收中國絲業中人物學習新法育蠶凡家族不在上海者可寄宿校内云云敝公所關於改良會一切組織極爲注重今特往詢並無附設學校之事深恐中外官商各界誤會請即登入來函更正爲荷 
雜評二 
[閩兵過滬（訥）]  
今日國内雖曰戰爭而實際皆已不戰矣以北方將領言曹張之不願戰已顯然者也在湘前敵之馮吳早已停戰者也鄂之王督贛之陳督皆有主和表示是卾贛亦不至再有大戰也張作霖將調奉軍回奉是奉軍亦將不戰他由斯以言北方幾無一人言戰矣然而尙有一人戰興甚高者在其人爲誰閩督李厚基是 
　　閩之戰報屢聞也招兵過滬屢見也與西南决鬭之志至今依然不衰勇矣然而李特未之思耳苟一思各方面之情形非特他將領已皆不戰即彼所援之龍濟光亦已絕口不言戰事矣則李之豪興豈非戇乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[懷濁臺記] [  恥穀]  
　　客則逐儒則坑詩書禮樂則焚燬而夷滅舉古今人物無一足以入秦始皇帝之目中而當其一盼獨於巴之寡婦名淸者不勝心折神住建臺以寄懐思者何以其擅有巴蜀鹽鐵之大利也夫天下豪富徙之咸陽如驅犬豕徒以其富云爾亦奚足博祖龍之優遇哉謂其以寡婦而能此直較前古之陶朱猗頓歐美之鋼鐵石油諸大王爲尤難能而可貴也然則以寡婦衛致富且足邀君主之恩施矧以寡婦而旣富且貴得不致國民之崇拜歟蓋國體雖號共和而丁此濁世舉國人民固無一不醉生夢死於富貴勢利之場也懐濁臺之作其容已乎後淸寡婦二千年有濁寡婦者雙人余氏也圍字菊狗曰濁云者以其醜聲　行足爲此惡濁社會之弁冕故仿古人生而請諡之例而諡之曰濁也當夫以東海之名姝嫁覺羅之夫婿工讒善媚獲攬大權與慶姨同姑股開慶同昌鬻爵鋪於北京十年前各報喧傳名馳中外蓋其在少婦時代已腰纏富有不讓昔之淸寡婦矣覺羅不堪其蠱媚之劇攖瘵疾幾殆延豫醫方慰齋治之寡婦遂與慰齋苟合於病榻工淫善媚夏姬不逮也慰齋乃以藥速覺羅之死而據有其業寡婦私蓄又加擴焉然初猶假作惺惺未敢公然軋姘三年守制期滿始醮不祥之尤物又致慰齋以狂疾卒矣維時覺羅遺孤漸長情竇初開寡婦歆其遺利之尙優後早之無窮也亟效秦可卿之故事誘寳玉而　之勾結大辮名曰恢復覺羅之舊業實則自欲攫取弼德夫人之尊位然好事多魔舊主人華氏已乘其布置未定操戈以逐收回其佔有之業焉於是掉轉鎗花遂與華氏目挑眉語潛通欵曲又令其心腹王婢之工揖讓錢婢之號多能者入室動役以傅家人之歡习而　充正室之動議遂於是乎發生彼豪妈惡僕之聚議於寢門者無異詞夙有以要詰之也諸子之出亡於西南者聞亦有一致推舉之說寡婦之術抑何神耶吾知秦始皇九原有知當必爽然自失曰直懐濁耳何懐淸爲國人以寡婦富貴之極功德之隆不可不預留萬古之紀念而笵金鑄像勒石爲碑又嫌其普通而非特别乃議仿懐淸臺之制而建一懐濁之崇臺臺臨濁流其高萬仭培以洋商之存土砌以吉林之礦石點綴以東三省之森林畚簣借來告成不日値此陰長陽消之會俾寡婦生則登臨舒嘯於其中死則歆格陟　於其上不亦懿歟經始厥事而董理最力者安福魚行諸執事也例得附書至所需經費則係借外債未嘗直接取諸吾民也故無庸計亦無庸書（四） 
家庭常識 
[保火油險法] [  千愁]  
火油物無電燈之處舖家所必需之品萬一不愼傾翻肇禍甚速劇烈異常往往遇此倉卒之間即灌以水豈知水油不混合愈灌水則蔓延愈廣卽成鉅禍今有一法用稻柴灰蓋之火勢卽滅　店家一時不易取此柴灰可於平時用一帽籠或竹簍裝之置於隱便之處非惟一家受益鄰店遇此亦可施救 
[治絞腸痧方] [  千愁]  
腹痛甚急指甲唇俱靑危在頃刻用馬糞（陳者爲佳）不拘多少瓦上焙乾爲末用老酒冲服二三錢不足再服無不立效 
[試驗痧症法] [  千愁]  
用生黃豆命患者嚼之不腥氣者是痧症覺有生腥氣者非痧症此法與試疗瘡同（却酬） 
[治遺精] [  黃錢]  
取雞卵一枚用銀簪鑿穿實胡椒少許紙封其口待飯將熟時取雞孵插入熟後取食每日一枚連服七日即可斷根 
[複壁] [  陳麟書]  
屋外即爲曠野之牆壁每被賊人　盡而入以致失竊若於牆内複以板　即無此虞 
[地板] [  陳麟書]  
地板因受潮氣每易朽爛宜做活動者數塊於頭上釘一鐵　每逢霉天則啓之庶使潮氣外散自無此弊 
集益錄 
[再答一一四問種藕說（一）] [  章震福]  
　　水産諸品魚菱之外藕亦著稱考湖州府志吾鄉督以種藕著今吾鄉無種藕者菱湖昔以種菱著亦遠不若吾鄉豈土性有變易歟抑人心有取舍歟不然胡生産之物與舊說不同乃如是述種藕 
　　種藕之池須淺種菱之池宜深吾鄉之池俱係深者故種藕不宜種菱之池須養魚種藕之池亦須養魚惟種藕之池魚不宜多以藕初透芽時易受魚損不能發達也 
　　種菱之池歲歲種菱亦歲歲養魚種藕之池則必兩年養魚兩年種藕輪流更換其必須輪流更換者蓋取其水土性質可以調和氣脉亦見活潑藕易滋生 
　　種藕之法於淸明前後將池内積水用水車踏乾然後將藕枝匀排泥中每枝相距須有四五尺 
　　一月以後荷葉已見透水維時池中之泥愈肥愈佳有以猪手摻入池内作糞壅者俞宗本種樹書則云須先以羊糞壤地要之如蠶蛹旣腐之水及豆餅汁均無不合用也 
　　藕之種類有四湖人名之曰紅頭荷綠頭荷早排荷遲排荷 
　　紅頭荷綠頭荷兩種生藕不多其味頗佳湖人以其少生不樂多種 
　　早排荷之藕易生易大五六月即可起藕然湖人以正値炎天趕售不盡則藕即不鮮每至跌價故亦栽種不多 
　　遲排荷藕生較遲必至七月始可起藕且久留池中亦無損礙故栽種之家十有八九 
　　遲排荷多開荷花結蓮實花有雌雄其不結蓮𨕱止有花瓣者皆雄花也 
　　荷花荷梗皆從藕節而生新藕亦然池泥甚肥則無節不生藕亦無藕不肥大且入口甚覺甘脆 
　　池面一畝當其盛生可起藕五六十擔就湖地常價言之每擔可售制錢五百文價貴時或至千文 
　　夏季天熱藕自發生倘時有陰雨或遇夏凉則生藕減色（未完） 
短篇小說 
[言情短篇賊媒（六）] [  瘦鵑]  
　　安東奈道瑪麗你不用灰心只消掬着一片誠心誠意勸你丈夫上帝可也在暗中助你呢說着點了點頭緩緩的走開去了那瑪麗本是安東奈的婢女年紀雖輕爲人却很正直常喜歡聽安東奈講道分外虔誠安東奈也十分優待他不把他當做尋常奴婢看待後來瑪麗依了父母之命嫁了個同鄉的少年傑姆培咨先前傑姆原很忠厚誠實從没有做過甚麽不正當的事不道結婚之後却全個兒變了一變和幾個無賴結了交橫行鄉里夜夜大賭大嫖喝醉了酒回來他開場變節時剛過了蜜月一天夜半傑姆在外邊破題兒第一回喝得酩酊大醉帶跌帶跑趕到家裏撲的倒在地上瑪麗大大吃了一嚇幾乎嚇碎了芳心眼見他忠厚誠實的丈夫傑姆陷進九幽地獄去了以前鄰人們都說他是少年模範十分敬重如今却人人皺眉個個搖頭他也一天墮落一天禁不得天天大嫖大賭把家裏所有的錢都化去了平日本在一家工廠中充當工人小頭目到此也給廠主攆了出來從此以後他便直做無賴到處幹那種許騙的事瑪麗瞧在眼中好不氣苦雖是天天勸他丈夫無奈只當做耳邊風並不着意傑姆越閙越不成事體竟把家中日用的東西也偷出去賣給人家瑪麗是個女子那能拗得過丈夫雖回母家哭訴也没有甚麽用他老子娘怕着女壻淘氣橫堅不敢哼一聲兒但是傑姆這樣一天天閙下去到底也支持不住眼見得錢也乾了回到家裏便不住的長吁短歎瑪麗暗暗歡喜想他丈夫改過的時機已到咧一天正去瑪麗和安東奈路上相會的那天約摸一禮拜光景聖烏拉夫禮拜堂中又開一個講道大會四方來聽講的人着實不少因爲安東奈皮萊司的大名也正和他意中人愛麗絲气荷德不相上下一樣深嵌在倫郭人心坎裏頭這天早上瑪麗便含着笑向他丈夫說道傑姆今天禮拜堂中開一個大會聽說很好頑的我在家中悶得慌想去樂他天但怕這裏輕薄子很多見我臉兒生得俊不免趁此調戲你倘伴着我一塊兒去他們可就奈何不得我我有你在身邊也安下一百二十個心了（未完） 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[未信機器之利（見甲戌年六月初七日報）] 　　 
　　前言火車載運之利人終未嘗信之猶如輪船昔日西人傳說而華人亦不敢信有此奇事也自輪船入中國華人得見之後而始信之旣信之而後購用之旣用之而竟製造之矣至於其他機器之利西人行之於中國者已不少矣而華人仍疑信參半其故何哉蓋一身一家之能自主者固無不樂用之如日前之縫衣機器是也至於關乎大局者必須商之公衆於是遂至有信有不信然吾以爲凡事皆可因小知大也細觀縫衣機器之利即可以例其他機器矣夫中國之所最重者農事也土地之肥活實倍於泰西所惜者僅用人畜之力而耕鋤不深尙未盡土地之利耳今若購用泰西耕種機器將一切田地鋤深使地土可以疏鬆地氣可以騰達其所種植各物易於生長茂盛其收成必當倍蓰若謂其事未足深信曷不先擇一最小機器購至中國而以活壤數畝試行之如果有效然後推廣擴充再購其至大者行之一鄉行之一邑行之一郡漸而行之於一國則粟麥果能倍穫除照歷年所收之粟麥耕植外其餘沃壤尙可别種他物是雖地不加廣而各物均可加增則地利農功不且日見其裕哉耕種之機器旣適於用然後再擇所當急用之機器而購買之各項機器皆合於用矣然後亦如製造輪船之法而自行製造之蓋今後之世界必成爲機器世界將來機器之發明必日益精奇此則可斷言者也有志之士宜早留意於此 
墨餘 
[滬上竹枝詞（見甲戍年四月二十九日報）] 　　 
　　萬里通商海禁開千年荒塜幻樓臺可憐酒地花天裏夜有靑燐泣草萊 
　　連雲樓閣壓江頭繡户珠簾響玉鈎不道通商誇　麗也疑身在泰西游 
　　棋盤街道各縱橫馬路條條認最淸不怕夜遊忘秉燭汽燈如炬徹宵明 
　　曲曲欄杆短短隄隄上閒游獨杖藜遙指洋涇橋外路過橋又是法蘭西 
　　岸上洋樓江上船鏤金錯采費雕鐫拚將奢侈誇豪富已耗西來億萬錢 
　　賭賽爭將上駟驅當場攬轡各踟蹰可憐百萬成孤注拚付驊騮一厥輸 
　　百貨如山任品題當行何必更居奇中無牙儈誰經紀掮客紛紛走不疲 
　　光怪離奇物色新都都呌賣聽難眞一聲響拍　囂息絕似參　棒喝人 
　　機器全憑火力雄般般奇巧奪天工一條電報眞難測萬里重洋瞬息通 
　　腰懸小表轉金輪巧比銅壺刻漏眞相約祗憑鐘幾點不勞子午算時辰 
　　紅葉簍子綠葉廂昨日開洋掃數裝可笑狹邪遊蕩子尙誇待價福嬌娘 
　　益壽丹延福壽隆蓬萊爐火日增紅眠雲閣許變成到萬里雲烟一眺中 
　　豫園花會更翻新士女嬉遊到點春行過湖心橋路窄碰頭偏遇意中人 
　　約伴燒香邑廟時靈籖偷製第三支暗將心事低聲訴不怕神知怕姊知 
　　象牙玩器玉琳瑯廟市繁華耀目光賣與嬌娘新檢點背人偷解繡襟藏 
　　衣冠優孟各爭妍歌舞低徊亦可憐丹桂正開金桂續遊人齊唱九更天 
　　梨花列坐好排場有客豪華擁上方拚得紅兒頻轉局好敎人看野鴛鴦 
　　絕妙歌場楊月樓誤從戲局認風流痴心也欲携紅拂空戴南冠學楚囚 
　　别有風光一洞天好花香到舞樓前笙歌夜譜霓裳曲妒煞蟾宮女謫仙 
　　小閣烹茶莢選雷宜興壺子碧磁杯吳娘也有盧仝癖狎坐何妨笑語陪 
四十年後之新世界 
[泊林齊浦之二彈] 　　 
　　今次歐洲大戰原因至爲複雜而其導火線則爲泊林齊浦氏之二彈泊林齊浦者卽一九一四年六月二十八日暗殺奥國儲君飛蝶南大公曁其夫人於波斯尼亞州薩拉桀伏通衢之兇手也是日泊挾短銃溷跡人叢中迨見大公夫婦之車馳過其前即排衆而出撲近車側撥機發彈二瞬息間大公夫婦均踣殪車中後四星期奥國藉端以哀的美敦書致塞而撼天震地之戰禂遂因以發生綿延至四年而未艾是二彈所釀之損失雖巧歷不能計之當時若曾檢出則可爲世界歷史上絕大之紀念品泊狙擊之前有名加白里洛維區者以炸彈擲大公夫婦之車爲大公所格炸彈墜車下未達目的泊加均當場就逮因而株連者二十三人其證據迄未公在案定處决者四監禁終身者一十三年者一十年者二七年者一三年者一而主兇加白里洛維區與泊林齊浦均定監禁二十年泊於本年四月三十日患結核病死於巴拉克附近之某砲台年僅二十 
譯叢 
　　 
[戰地小兒免禍之可異]  
比國佛蘭得斯陣線上之新敎堂鎭爲兩軍大戰之中心點不時更易主人故市已成墟所餘生靈無幾某日德兵攻克該鎭見道中有棄兒二因携回戰場將護之未幾英軍反攻佔據德軍戰濠見二兒皆無恙即抱之回安置於戰地醫院中二兒處猛烈砲火中多日何以竟能免禍其理殊費解也又英軍傳號兵二曾於某處覔見法兒一憐而將之回宿舍入夜二兵左右挾兒臥以爲可以免害焉不意有德飛機擲下之炸彈適中宿舍二兵皆死獨兒無恙遂爲他兵救去是亦一不可思議之事也 
　　 
[大戰中之玫瑰花會]  
本年六月中旬巴黎巴加台勒玫瑰花園開玫瑰花會平時年輒舉行各國皆有花與賽最佳者得金奬章焉戰後仍不廢行惟與賽者僅限於協約國本年得奬者爲美國開列福尼亞之花是月距園門不足五十英里處方在大戰且有敵飛機不時降臨天空抛擲炸彈然蒞會參觀者仍有三萬五千人有奇城中之人全不覺處身鋒鏑中巴黎之鎭靜可見一斑 
　　 
[眞愛國]  
美國萊白拉斯加州韋恩地方有少年名漢森者務農爲業嘗售其囷積以洋三千八百元捐助紅十字會另購自由債券千元已身則投効陸軍繼又購自由債劵四千五百元某愛國熱誠可爲國民模範威爾遜總統曾致書嘉奬之 
 
 
 

Page 18

 
 
   
 
