# 1882 - 306 - 4903421

 

Page 1

 
 
[新書開印] [  點石齋主人啓]  
　　淵鑑類函一書爲聖祖仁皇帝所御定其書乃合藝文類聚北堂彚鈔初學記白孔六帖太平御覽文苑精華王氏玉海山堂考索萬在谷天中記諸大類書爲一部删其繁復撷其菁英又旁採歲華紀麗事類合璧事詞類奇通典類苑諸書以及子集稗編咸與蒐羅計凡四百五十卷大綱分四十四部子目多至三千餘條上至天文地理下至昆蟲草木無所不載無所不包誠紀篆之淵海而類書之巨擘此尤佳在每門首則詳釋名義總論緣起次臚典故摘對偶終以詩文隸焉故旣便於詞章復有裨於考據匪特俻芸窗之流覽尤足供蓮幕之取携盖其官制之詳明郡邑之典實翩翩書記多所取裁以視尋常之四六類腋事類統編諸兎册相去奚翅霄壤至於三場條對尤爲矮屋所不可少之書原本卷帙浩繁本齋不惜重價購得古香齋殿板初印原帙如法縮印醒心悦目約於明正出書特此預告知海内名家當必以先覩爲快也 
[論電氣燈之用] [  歴下樵子來稿]  
　　燈以電名剏製也前歲始盛於外洋今年已行於上海其設於港之濵路之側茶之寮煙之室者外則光徹通衢内則輝生四壁遠近大小共計數十處每夕士女如雲恍游月明中無秉燭之勞有觀燈之樂履六於舃釵挂於冠照澈鬚眉鬢絲可數則見夫行者止者坐於榻倚於闌者目笑而耳語者口講而指畫者洵可謂舉國若狂矣有昭昭子問於冥冥生曰不膏而爇不火而明有氣無質色白肖清卽西瀛自來火亦難與爭瑩鬥巧油之燈蠟之燭更不足言矣冥冥生茫乎若未喻默然而不言昭昭子乃怫然作色曰子意竟無所優劣耶何相我之甚也冥冥生曰吾聞物以適用爲貴不以牙高爲能布帛之與錦繡粱肉之與菽粟其爲用也各適其適而已且食舍粱肉亦足以飽舍菽粟則飢矣衣去錦繡亦足以暖去布帛則寒矣夫電燈之與油燈猶錦繡之與布帛粱肉之與菽粟也無電燈而代以油蠟值廉而易得無油蠟而代以電燈價重而難求矣昭昭子曰然則油蠟勝歟曰交互其用以難易言之耳若分而觀之各當其用兩不相妨電燈之爲用也新而奇油蠟之爲用也普而便奇則不便惟其不便所以成其奇也便則不奇惟其不奇所以成其便也惟奇故新刱千古未有之製光芒四射宜於軍次瞭遠於夜敵無所避又宜於海口燈建塔顚俾航海者中宵疾走如夜行失道瞻仰北斗大抵勢愈高則見愈遠美國於去歲曾建標二十丈照耀六十里承其光可觀細字西書英之倫敦德之伯靈胥王者之者也規模宏闊交衢夾道方軌聨鑣坦平如砥四隅各建四丈之標一宵燈傳電燦若列星欲其籠照八面送往迎來則攅聚其光團欒如月欲其轉向注射則激之如矢若雲漏日光余當辛巳仲秋曾於江南機器制造局數見之按局之東偏有測望臺臺高四丈二尺有奇凉夜氣清演習於其上始也攅聚其光附近居人在三數里内者莫不相與詫嘆曰是何神手能造日月繼而轉向注射光吐銀毫長林木葉翠潤欲滴宿鳥驚飛廻翔其際作金碧色光明如畫演之所以備軍中之用也然所需諸物缺一卽莫能備倉卒前夜沿黃浦皮條斷裂電燈光不能傳自來火又經停止幸夕值旣望月輪皎潔故前報有明月代燈之嘲所謂奇則不便者此也土耳其國前數年内亂官軍轉戰入山所持軍器皆林明敦後膛鎗而亂黨所持皆舊製土鎗初爲官軍所敗入山旣深藥彈告匱卽不能軍亂黨亦同有此患爰代以碎石粗砂盌之磁盆之瓦鈕之銅用擊官軍官軍猝無應以轉運軍火未到鎗舍來福彈不合於膛卽成廢物亦此類也惟便故普宜於貧亦宜於富宜於常亦宜於暫便莫便於油燭矣余嘗夜臥不能成寐搆成經義一則欲起而書之敲石取火就案燃燈膏爲鼠食而瓶又告罄館僮挈瓶而祝曰油瓶不扯謊空空有四兩竟得勺許油伸紙疾書稿旣脱一燈猶熒熒也又嘗深夜聞友病篤亟欲往探而紗籠無炬徧覓家下得燭寸許燃之而行竟達友所現身説法又皆尋常事所謂便則不奇者此也昭昭生於冥冥不其然乎 
[本館自已接到電音]  
　　本館於昨日接到在津友人專發電音到本館内有九月二十四日上諭一遂敬謹譯登○九月二十四日奉上諭浙江海門鎭總兵員缺着孫昌凱補授欽此 
[喜占勿藥]  
　　前聞恭邸政體違和兹悉經太醫院莊君診視業已大愈昨於九月十四日傳得小有翻覆諒名醫在側近日當可速瘳也 
[防患未然]  
　　香港西字報載有粤中近事云兩廣今年荒象已成田稻旣無收成水果亦無結實皆因旱乾日久田地龜坼故至生機告絶刻下卽能渥沛甘霖而爲時已晚亦屬無濟於事署兩廣總督曾爵帥頗有憂心如焚之狀盖爵帥深知兩廣民情素稱强悍設以饑饉荐臻之故而萑苻不靖貽害閭閻則綏靖殊費心力故不勝隱憂云夫書言致治於未亂保邦于未危又云思其艱以圖其易是皆綢繆未雨之意今爵帥遇灾而懼防患未然其留心民瘼如此必早有安全之成算消患於無形者矣 
[賴錢貽笑]  
　　江南今科場規之鬆大異從前遂致百弊叢生無惡不作有安徽生倩揚州生代筆作文三塲全包講定中則　銀三千兩以三百兩爲筆潤寫欠據爲憑潤資當付一百兩言定至揚再交二百兩出有憑條安徽生富貴人也代筆生固信之考畢回揚並未提及往索復詫故延宕大有不與之意言之再四只付一百兩令退還原據代筆生不肯安徽生竟挾貴凌之并欲與之上公堂對明筆迹如同照數全付否則定行重懲代筆生憤極大號安徽生惟以對筆迹爲辭有知者云安徽生善書素精顔字而亦善北魏碑體其憑條係書魏體有意與塲卷筆迹不符爲圖賴計故理直氣壯以公堂對筆嘵嘵置辨今代筆生已願再得一百爲筆資乃安徽生必欲其退全據排解者愈多而其氣愈盛辭愈亢代筆生只好隱忍不談此事已傳遍揚城矣然僕意安徽生之處心積慮如此險刻必難倖獲探蟾盖風簷寸晷之中而欲爲人作嫁必須捨却自己功名以期失此而得彼其心亦良苦矣是不過爲境况所迫耳文章自古無憑冥冥中自有主宰此等銀錢忍心負賴尚能博朱衣暗點乎 
[皆大歡喜]  
　　揚州舊城某巷有少尼名德修西鄉方家巷人貌甚美其姊在秦淮妓舘色藝冠一時揚州某紳悦而納之紳死後其家人不能容共逐之姊遂祝髮此𤲅德修爲姊所愛且受虐於繼母遂亦爲尼姊雖居淨域未斷情絲遂與某寺僧蓮洋者結歡喜緣二美旣合三乘互參佛種乞來仙珠孕得未幾而呱呱者巳在抱矣蓮洋儀徵人幼爲 
 
 

Page 2

 
 
某縣門丁得主人歡囊金充牣主人罷後衆發其奸將科以罪因逃於釋門及遇德修遂思還俗未及行而難作月之十一日羣惡少踰垣入束而縳之送保甲局委員某君命掌頰數十移縣懲辦縣尊未及升堂已有數人遣僕持帖爲僧緩頰縣尊大怒卽嚴訊重笞之勒令還俗尼交官媒發賣官斷固屬公平而僧尼乃適慰其私願僧遵令隱使心腹人繳價買尼與之偕老焉揚州人傳爲笑談某學正爲賦催粧詩頗堪捧腹詩曰一樣光華頂上圓三乘會悟合先天能參歡喜方成佛願作鴛鴦不羡仙携手相憐雛鳳侶論心同証野狐禪恒河彼岸氷剛泮天竺花開並蒂蓮 
[因奸累衆]  
　　津門河北地方有水師營營勇半係淮軍然亦有北人充補者營後地名獅子林望衡對宇多係營勇室家有某甲娶妻某氏美而蕩頗多外遇而甲巾甘戴緑蓑願披靑氏得肆行無忌甲死後醮某乙以去亦與甲同爲營勇者然乙頗有丈夫氣不肯曳尾塗中而氏藕緒纒綿桃花輕薄仍未能改絃易轍特以避乙故幽會尋歡多卜晝而不卜夜詎乙素知婦之情性刻刻防閑早已密窺春色一日乘婦與某丙雲雨荒唐之際握刀直入衾底鴛鴦欲分飛而已不及雙雙俯首就獲乙將丙細認似曾相識蓋向與同營共事因不忍遽加毒手略刺兩刀任其逸去是時氏一身無主百喙難辭乙以玷辱閨門怒不可遏握刃亂刺必欲致之死地以雪斯恥幸係日間街隣集勸有解事者更從傍開導之謂奸所殺奸雖無抵罪明文然必並捉駢戳方得上邀寛典今奸夫已逸而奸婦被戕恐將不利於君也乙頓悟放下屠刀氏已玉容憔悴傷痕狼藉不　　 
堪其母家果因事無左証反颜相　一面請縣騐傷一面向營中具控時尚未酿成命案也乃婦以傷旣沈重事又包羞偷息人間亦無生趣竟服阿芙蓉膏畢命旣死之後母家更請騐屍乙不能藉口殺奸置身事外營中查知行姦殺姦皆係勇丁酿禍除乙丙革退口粮歸縣訊辦外且城門失火殃及池魚各勇丁凡有家眷者皆擬一律裁革聞無辜被累諸人均擬赴傅相轅門禀求施恩諒必能邀矜憫也 
[甯郡氣候]  
　　甯郡自九月起連日晴和忽於二十一日地氣潮蒸躁悶異常頗似初夏入夜則陰雲四合狂風怒號天氣驟寒衣厚棉尚不足禦大有隆冬氣象無衣無褐者其何以堪 
[提憲閲兵]  
　　寍郡六營兵弁自歐陽軍門蒞任以來無日不在大教場操演線鎗洋鎗各隊先習步伐後演施放其隊伍之整齊技藝之純熟較衞安勇有過之無不及日前爲大營大操軍門親臨演武廳閲看軍容嚴肅鎗法便捷器械亦極鮮明大足壯海疆之色也 
[鄂省苦雨]  
　　九月以來楚北一帶連日陰雨初五日偶一晴霽初六以後則礎潤欲滴烟重不颺絶似黃梅天氣十二至十四則大雨傾盆夜以繼日簷溜淙淙勢如瀑布十五至十八雨仍未止十九午後雨師又邀風伯而至鏦鏦錚錚金鐵皆鳴江水張尺許省中大憲卽飭江漢兩邑尊於十六日設壇祈晴未識能邀彼蒼之眷佑否也 
[鄂垣近事]  
　　前報鄂省有毆官情事兹悉楊把總實隷撫標非城守營之楊君也緣同是湖北人致當時傳悮現在蔡明府印堂受傷大憲飭令在署醫治印務交陸刺史帮理其受傷之轎夫顧聞已殞命楊把總交武昌府看守後街談巷議紛紛不一惟楊把總向錢店換錢實因父病沈重急於調理之故及被押府署其父望子情殷萬分焦急病勢增劇旋卽身死其母見此情形又欲吞烟自盡是以其父之屍尚未棺殮大憲先以武闈在卽無暇辦此但考生毆官該把總雖未有指使等情而機會適巧以相值在憲意總疑及該把總之所爲因已將該標中軍焦叅戎撤委以其管束不嚴當委督標右營璞遊戎兼攝矣凃制軍恐長營勇刁風擬辦其尤者數人聞連日拘到營勇六名十八日晚間提同楊把總在督署審問外間遂有訛言謂制憲將卽請令由是考生營勇互相結隊不下一二千人適聞域外更鼓砲各人誤會卽時人聲鼎沸當夜赶至督署並將協臺軍裝庫開動取出軍械以備用武幸有制軍衛隊阻住保護將把總等開釋方得解散是夜隔江之漢陽協聞省内鼎沸疑是失火而又無火光隨駐隊江邊飭人渡江探問則城門緊閉無可偵探爰就江干守候一宵近傳得兩主考與撫憲已勸制憲從寛發落尚未知究竟若何也 
[妓女索債]  
　　京口之小街萬家巷三元巷等處均係妓者所居良家絶少日前三元巷底有妓名愛子者傍晚時小立門前逗引蜂蝶忽一客自門前經過愛子突然而前以手揪住髮辮欲扯之入室而甲堅拒不從觀者如堵有問其何得如此惡作劇者愛子言此客曾於去歲八月間欠少夜合資洋四元去如黃鶴今幸覿面必要清還不然須留一物爲質某甲面色如土慚愧萬狀而又囊空若洗只得將所穿大呢馬褂脱下愛子估看不足償前數意欲再留他物後經傍觀者均抱不平乃作罷論妙手空空兒尋花問柳其卽以此爲龜鑑乎 
[舟行被盜]  
　　鎭江人某甲在上洋設肆經營大獲其利遂於月初雇船接眷赴滬携帶男女僕各一舟至丹徒口日已西沉甲令收帆停止舟子以風利不得泊放胆前進方抵焦山脚有盜船迅追而上直登甲船以利刃加甲之頸令獻出財物甲囊槖無多盜衆搜索殆遍未能滿懲女僕在側盜用刀刺之以洩忿幸無大害諸盜遂揚帆逕去某甲卽赴舟徒縣報案並稱遺失男僕一名被盜砍傷推落江内求爲追緝伸寃馮明府准詞温語慰諭令先設法撈獲屍身方可驗傷定斷一面飭捕役立限訪緝務獲某甲奉諭退下數日後未見呈催大約失僕係架揑之詞欲重其案情兾邀嚴緝爲邑尊所洞燭卽以其矛轉刺其盾使之技窮而自退也 
[温郡官報]  
　　温州玉環廳左司馬丁艱出缺當委郭司馬先行代理今省委過君印仕昇署理是缺已於初二日抵温次日謁見道府卽禀辭赴任聞擇於初八日接印任事雙穗塲鹽大使陳君病故所遺篆務已委督辦後塲鹽厘局之趙委員兼管矣 
[皖垣官報]  
　　九月十一日藩轅牌示定遠縣典史缺委試用按照磨康聨葵署理十五日示祁門縣缺委新選建平縣崇福署理十六日示懷寍縣縣丞莫仲宜仍回本任供職新選貴池縣鹿上理到省呈繳文憑應卽飭赴新任本任東流縣王聚奎調簾差竣着卽回任天長縣蕭先鎬調署太和縣篆務所遺天長縣缺着候補知縣嚴忠培署理仰各員卽便遵照除另給飭知外合先牌示毋違特諭 
[看榜踏斃]  
　　江西於九月十二日寅時出榜看榜者甚爲擁擠街衢爲之塞斷撫署東轅門口街道更窄有三人傾跌在地未及掙起後來者遂從身上踏過頃刻氣絶是亦无妄之災矣 
[英督遊漢]  
　　九月十七日四點鐘有英國水師提督兵船停泊漢江聞該提督因遊覧而來卽於當日拜會英領事曁税務司次日爲禮拜日該督帶領兵弁至耶穌堂禮拜旋赴英領事公館宴會十九日復赴宴於税司署現聞該船已於二十日清晨鼓輪回申矣 
[皖垣多賊]  
　　九月十一日皖垣龍門口正街某皮貨鋪有賊撬大門而入該賊自帶鎖匙將箱鎖撥開竊去皮料五件鋪主驚起賊乃遁去又將元府某成衣舖被賊挖開墻洞席捲所有而去又西門外某錢舖曁洪家巷某姓宅均漕胠篋所失無算現已報官請緝未識能珠還合浦否時近冬令宵小橫行彼高閘閎厚牆垣者固當守慢藏之戒卽繩樞甕牖僻陋自安亦未可言孰以我爲虞也 
[移山壓田]  
　　九江彭澤縣二十五都有溪一道溪東有山竹木叢生某甲之産也溪西則有某乙秧田數十畆今夏連雨時一夕風雷陡起溪東之山移往溪西田内甲云物各有主此山仍應歸我乙云山壓田上田已失矣應將山花作抵彼此互爭各執一詞經鄉紳調處數月不决聞兩造均赴縣具控矣不知臨民者將如何判斷也 
 
某 
 
 

Page 3

 
 
[壬午北闈副榜題名錄]  
趙玉麟江蘇　張國模安徽　震　鈞廂紅　萬之純天津　駱維城直隷　宋寳福直隸　傅延鞠豐壽　尹炳藻直隸　王澤楠漢軍張迓衡滄州　吳迪元武清　端　謙廂黃　俞志賢大興　吳崇慧正定　范愼文靑海　劉駿裕浙江　梁勝芳南海　邵元翰浙江高閏生固安　袁碩臣豐潤　鄭德輿豐潤　林梅森山東　袁德辛河間　蔡毓　廣東　楊世祺永寗　楊淑震鉛山　劉宗鼎浙江李友杶固安　梁于渭廣東　劉相宣武清　德　榮廂黃　馬全文直隷　沈敦愼浙江　李德榮直隸　林龍年廣東　龍　齡廣東文　荃正藍　張文溥奉天　崔飫溪安徽　楊士夑安徽　吳國瑞漢軍　李汝弼順天　胡魁鳳清豐　王甲三完縣　恒　壽正黄黃麟元永川邢其愼故城邢士奇大興程丙宸昌黎 
[金陵瑣聞]  
　　金陵南門小新橋秦姓前夜被小竊挖洞而入家人俱在睡鄉計被偷去衣服三十餘件首飾數事及至知覺賊已遠颺隨赴保甲局報案然欲人贓緝獲恐非易事也○某甲以織機爲業寓通濟門内淮清橋之紙糊巷失業日久家計維艱前夜間兄弟二人首札紅巾欲至城北行刦旋被房主知覺恐遭連累當卽通知地甲擒交保甲總局云○六合某甲負販爲業積累日久漸致小康近因年近花甲不復爲涉險之謀乃設肆於鄉鎭並購田百畝雇人耕種藉以娛老家惟夫婦二人亂前有一胞姪亦經散失今春忽有一人紅頂花翎騎駿如龍並有侍從數人至該鎭訪甲家事甚悉或走告甲甲至與細論家事則其姪也於是相抱而哭並述被擄時之事甚詳甲愈深信引至家登堂拜嬸其姪自言陷賊後隨賊首反正投効軍營轉戰秦隴得保副將並加總兵銜現隨爵相親軍囘南在營充當哨長頃因路近鄉園請假回藉探親不圖骨肉凋零至此言訖涙隨聲下次日盡遣其伙伴回營並出資修理祖墓終日排筵邀請鄰里事甲亦復甚謹遇事必諮而後行於是鄉人咸稱觞爲甲夫婦賀甲亦竊自喜後事有託由是其姪往來大江南北率以爲常其後復以巨金交甲令其深藏若恐爲隣里知者一日正在甲家忽其夥伴持巨函來投則其友所寄以某缺現將委人得二百元卽可代謀乃商之於甲以巨金一時難換請爲通挪百元餘可自爲設法俟赴任後卽先償此欵並當迎甲夫婦同全署中甲欣然以積貲付之而去迨後數月無信隣里或稍稍議之甲猶以巨金在囊不以爲意旋因有事至江寍入營訪問則並無其人急回家出金付店估看則外裹金箔二層餘盡銅質耳始大懊悔六合城中尚有其姪在舖所取各物皆申爲經手不得不代爲清理計前後所費已在二百番外娱老之資葢已去其大半矣嗟乎世道衰薄作僞者亦日出不窮始則餌以小利繼則質以巨金彼蚩蚩之氓安得不入其彀中哉○爵相志在得民以水利爲農田所關欲墾民田必先興水利故前在秦隴直隷興辦皆有成效至今稱頌弗衰現因句容之赤山湖及江浦之朱家山皆寍屬水利先務之急設局開工已列前報兹聞梁方伯定於二十日起節赴各處躬親履勘以便擇日興辦行見稼穡如雲帆檣順利足爲寍属生民萬世之利也○前夜城北某染坊於下午時遣其徒送物至主顧家入夜不返疑其順道囘家次日忽喧傳某處溺斃一人急遣夥往視則其徒也不知何以落水乃通知其家並呈明保甲旋經衆議令該店出資棺殮該店卽備棺掩埋一切從厚其家亦無異説 
[南匯歉收]  
　　夏初雨水连綿堰沈禾没棉稼俱傷南匯人民心皆惶惶當有各圖董聨名報荒邑尊諭令補種卽有購菉豆黃豆等物佈種者然已緩不及事矣兹交秋收時禾稻尚有六七成之譜每畆所收大約得糙米一石左右惜米多鬆脆一經舂打每石得白米八斗而已棉花先以夏雨傷損本月中所結鈴子爲時已遲及交秋九開花初似蓬鬆大好豈知每畝僅收至五六斤或十餘斤近日又西風料峭天氣較寒田中之棉雖密懸枝上而冷則花殭不能開放故人民又各焦急云 
[賽馬誌餘]  
　　西商賽馬三日畢事諸商之馬夫再賽一日固向例也昨日係馬夫賽跑之期而西商餘興未闌仍復　賽午後起得彩者第一次西人名魯特司第二次爲梅愽閣第三次爲旗昌行諸西商暫憇小食四點鐘復賽西商五騎水手兵五騎而内有一年約十齡之木手忽爾退後迨九騎馳驟一周小水手乃策騎爭先其實奪標者係乘勃來泰名駒之西人出圈評馬時小水手嘵嘵置辦中西人莫不撫掌大笑第五次則馬夫八名均穿洋東號衣勃來泰之馬夫爭先將至定界之所海珍與旗昌之兩馬夫如飛而來與之齊足論前後則勃來泰爲魁海珍居二旗昌居三第六次又係西商二馬並賽怡和行之西人乃突爾獨先斯時天已將晚聞西商與馬夫尚欲各賽一次然觀看者已覺寥寥矣 
[和尙遭騙]  
　　僧道借神佛爲名誆取財物實與騙賊無異不謂有從而騙之者可謂大騙遇小騙矣本埠外虹橋東北有三官堂一所主持者僧人一小沙彌二香火亦盛前日午後有一人年約三十餘口操杭音突至神前焚香點燭下拜磕頭口中喃喃祝禱俯伏不起情如迫切之甚者僧在側訊其所求何事其人言妻氏懷孕臨盆胎久不下恐罹娩難故特來求神默佑言次覺鎻从舅繪怱怱而去少頃復至手持香燭二副遞交僧手曰汝與我先點一副尚有一副俟我母親到來再行焚點求禱僧則惟命是聽其人又謂普陀山有名催生子者汝處曾有此乎願以善價購之一沙彌插説雖無催生子後面水缸裏却有田螺亦可速産其人卽令沙彌往撈又向僧轉購檀降等香僧入房尋取尚有一小沙彌在側復遣之催索田螺斯時天已薄暮其人旣將諸僧調開隨將神前所供之大銅香爐携至門口傾灰於地懷藏而去及僧等復到大殿不見其人疑在門外候母及久待不至出外探年杳然始駭異而入在門口脚踏軟物視之乃香灰一堆查看香爐已作黃鶴方悟爲賊所竊卽將情報捕請緝未識能弋獲否也 
[賭風甚熾]  
　　虹口春陽閣茶館私設賭局前經陳太守傳案諭禁現聞該茶館陽奉陰違仍於夜間私賭前夜有船户某甲與小白眼因賭爭論繼之以毆小白眼受傷經旁人解勸並未鳴捕又前日午後大馬路西首混堂弄口有某甲正在薙髮突有數人至薙髮店將某甲拖至一洞天茶館勢甚洶洶或謂亦係因賭起釁何嗜賭者之多耶 
[在途爭毆]  
　　前夜頭壩小街有甲乙二人在路相扭爲西捕逐散後復扭至捕房捕頭以兩造俱未受傷一併斥退迫出捕房則仍扭作一團有飛花滚霜之勢不知因何起釁也 
[英界公堂案四則]  
　　利記洋東投英領事署訴被土行欠銀向索無着開單呈請提追司副領事據情照會陳太守飭傳人証有二行已自行理楚惟有一家奉傳到案於昨晨會訊利記行東申訴前因請追該行欠銀七百四十餘兩某甲供稱在行作夥至與利記交易所欠銀兩實係代客定貨不出跌價長短之欵司副領事謂某甲旣非行主着供明行主何人以便補提究追陳太守隨飭將甲暫押俟提行主到案訊究○包探康阿順至英界公堂襄稱緝獲竊犯張阿三搜出金銀首飾二十餘件嚴加盤詰據稱竊自楊硯仁家因特關照楊來認贓無悮一併送案請訊辦給領楊供失竊金銀各件約值洋三十餘元未經報捕今由包探獲住關照前來請領該竊犯張阿三則認竊求恩陳太守以該包探能將未經報捕之竊案破獲殊爲勤能着楊硯仁酬洋三元以奬之贓給領張阿三判押至年終責釋○華捕至公堂禀稱在路見鄭春標李小山二人手持衣包兩個情形慌張上前盤問知係向韋春泉金阿高兩家竊來當關照韋金二人投案請爲究辦給領韋金同稱失竊由捕查獲贓物認明無悞 
 
 

Page 4

 
 
請爲給領鄭李二犯俯首無詞陳太守隨判鄭李各押二月贓交失主分别認領○西人某至公堂訴稱前日同我所娶之華婦在跑馬廳前被人攫去銀簪昌卽獲住一人簪却不在其手交捕送究太守詰之其人供名朱阿福無錫人在烟館當堂倌爲業前日在跑馬廳地方探友突自攫簪奔跑者西人誤認係我所爲被拘交捕求明鑒超釋而該西人則稱定係此人攫去轉遞與人逸去陳太守商之司副領專謂西人控竊無憑殊難准理且旣稱遞與别人何不追獲此人送究司副領事亦以爲然隨准朱保釋 
[來信照登]  
　　秦郵丁鏡齋我鄉之善士也向在北門外關帝廟前賣卜爲生力行善事十餘年如一日其子於年前入高郵州學自此爲善益堅除餬口外每有餘資卽買物放生并刊善書自撰勸善七言韻語雖鄉俗鄙俚之談要皆不離乎勸善昨聞皖省陡發蛟水災民甚廣不忍於中毅然設立竹筒廣爲勸募之啓并鐵涙圖甫貼通衢適有極貧寡婦龍陳氏路經該處見圖痛哭願將親友帮助月費兩元歸入賑濟又有朱太和見賑啓因念兒子患病甚重决無生理曷不將醫藥之資移賑回家卽向神前立願隨取衣服與備英洋兩元送作賑用兒病大轉刻已勿藥一時之誠竟獲神佑又朱保慶向喜葉子戲忽念助賑勇於戒賭助洋兩元因思郵城婦女賭風日熾果能仿而爲之一一移賑則逐漸風行旣革其闘葉之怕且可開樂善之風矣噫善報天性人皆有之苟非丁君提介諄勸亦烏能鼓舞興發如此哉鄉有善士而弗之揚是隱也矧於吾黨親見之乎帮樂得而記之[  揚善老人鄒寳善稿時年八十有七]  
[趙公小園傳]  
　　同里趙公諱有聲字小園又字嘯園鄉之績學好善士也少習舉子業穎司善解讀書目雙行下未冠赴童子試輙列前茅及學院按臨每以細故被擯有術者曰君命憎達殆非文章所能奪造化也有室後廢棄制藝一意行善凡里中脩橋養老育嬰善會悉創舉樂成其事鄉之人頌之乃粤匪肆虐蹂躪海東公奉母及妻子避地滬瀆喟然曰故鄉父老安得盡出水火哉刦運全此惟得娱吾親爲可幸耳癸亥之夏逆燄旣靖挈眷歸來故巢無恙整頓前業而田園之荒蕪者賃民種而薄其租債項之累欠者寛其期而不收息鄉之人復交頌之同治戊辰春童學憲按臨松屬公以老年碩士復與童隊偕遊以先世爲宋朝世裔自上海遷居浦東者乃仍從上海籍入泮曰示不忘本也公旣入泮鄉之人復頌曰善人必厚報其殆是乎由是携隻雞斗酒束脡串錢以助喜者不絶於道逾數年其長子錫字誠齋復以上海籍入泮公始喜曰此足見文章奪造化矣鄉之人復頌之如初光緒己卯歲有某以公事被累消息流　公聞而興起曰是謂以直作曲以曲作直此寃不白其何以居鄉里稱樂善乎乃隱爲伸雪事賴以解　拭涙赴謝公曰此公事耳故公行之非爲私也謝之適滋媿矣倘不以馬齒加長此後愼爲公而不爲私亦里黨之光也乃未逾三年而噩耗遽來門外黃父九言孰非不伸哀歟公卒於光緒七年冬享年七十九歲越明年而其次子錫璋字彩堂舉行述以請傳叨咐戚誼重違其意爲嚴其崖略事雖不盡於此用爲好善勸未始非風世之一道也 
贊曰禮門義路矩步規行一鄉之望百行之程心揭日月品勵冰晶爲善獲報垂裕後生[  南匯話窗倚玉生擬草]  
[贈小樓主人卽用題浪蹟圖原韵]  
　　紅塵滚滚海天遊得遇先生一洗眸情比和風隨物暖品如明月入懷秋小紅低唱雙聲譜太白豪吟一酒樓自是扶輪推大雅彩毫揮罷玉壺投秉燭曾隨清夜遊興酣落筆豁吟眸酒逢知己難辭醉人到中年易感秋君本杜陵觀舞劍我慙王孫賦登樓鴛鴦肯把金針　　　交情水乳投[  怡紅生未定章]  
[上海振濟書畫分局章程潤目]  
　　一振濟書畫總局本設於京都粉坊琉璃街以潤筆所入爲賑饑之用今又在上海老閘鍾旺街茶業會舘設立分局所收潤筆仍照總局章程卽行發賑所有條目附列於後一如有要書畫者可備紙備潤筆欲請何人書何字落何欵註明紙角送至本分局當卽給發收條四十日爲期憑條取件一如有作壽屏行述碑銘傳記之類請將本人事實開具節略同送本分局卽由局加封寄去定日再取一局中諸君書畫篆刻各自不同本分局備有各種樣紙不妨過局一觀以便指定一在局諸君均係親筆識者自知書畫各件除女扇外皆落本欵一如有年世誼者請自註明一茶坊酒肆祇準單欵一冬月停輪後可由本局在京代買紙張祇須指定樣式連欵開單該錢照發單收回不加分文一紈摺扇有帶柄骨者不收因不便寄京也○計開書畫潤目壽序撰文十幅以内十二元十幅以外十六元壽屏書大幅每張兩元中幅元半小幅一元屏幅八尺每張一元六尺八角五尺七角四尺六角横直幅均同對聨八言一元五角七言一元六言九角五言八角册頁一元手卷每尺一元紈摺扇一元油紙扇一元五角金自條同件寄交三十方女扇兩元扁字一尺内每字一元外元半二尺以外照算賬額每尺一元六行琴條一元集錦二角名片二角以上局議通行潤目不同者另開於後黃愼之八言對三元七言兩元袁春江山水八尺堂九元六尺七元五尺五元四尺四元半八尺屏每張六元六尺五元五尺四元四尺三元册頁元半手卷每尺元半紈摺扇一元油紙扇兩元女扇元半賬額每尺一員二角六行琴條八角集錦元半許仲威山水張二谷山水戴伯和花卉翎毛程仲立花卉翎毛明虚堂山水五人均同春江連希白山水堂屏不　餘同春江程竹山竹石六尺堂四元五尺三元四尺二元屏减半册頁一元手卷每尺一元紈摺扇五角油紙女扇八角賬額每尺一元六行琴條四角集錦一元王竹孫花卉王惺百松鶴均同竹山崇仲山山水吳汗靑人物堂屏照春江餘照竹山陸確齋花卉德有容山水黃文甫胡蝶鄒子萇又楊叔伊張子凝谷清泉以上七尺堂屏不畵餘同竹山俞德甫蘭沈和卿墨梅堂屏照局例餘同竹山吳潤生四尺堂八元四尺屏四元餘照尺遞加紈摺扇集錦各一元四角戴靑來山水維桂亭又大件不畵紈摺扇集錦照潤生西湖女史册頁手卷紈摺扇賬額均一元四角繡江女史花卉油紙扇女扇各三元金箋倍 
[江督轅門抄]  
　　九月初三日通判朱廷佐謝委通濟門稽查兼保甲差○初四日祥雲輪船李家泰上海修船回○初五日通判王彦徵禀知奉釐局委丁堰厘捐差藩轅牌示江寧縣丞員缺前以金之翰請補現巳奉部覆准自應飭赴新任○初六日前浙江杭嘉湖道陳魯謝委金陵書局府經歴閻懋曾奉委督署監印差○初七日直隷州張新之顏其政通判唐錫齡知縣朱之幹許肇基均禀謝奉藩委金陵水利兼清丈局○初八日上元縣丞馬謝委○初九日知縣馬海曙缷丹徒縣事回布倉大使王慶芬奉司委隨辦武闈供給候補道陳鳴志郭階均禀知本日開水利局○初十日知縣陳宗煌奉調江南差委又陳文昭赴揚隨運臺辦理范公堤工程○十一日知縣李文燿禀知回軍械所文案差未入董敬與分寧○十二日統領山東振字馬步等軍曹州鎭王正起告終養回籍路過到安卽辭知府黃波奉善後局委修營署工程藩轅牌示贛榆縣敎諭談人格期滿遺缺以試用訓導鄭時懋署理○十三日上元縣丞馬錦昌禀知任事○十四日縣丞初鼎臣奉司委解壬午科中式卷箱赴京○十五日糧道張由京回候補道陳鳴志統領劉端冕易致巾衆龍山禮部主事王金彝謝委會辦河工知府黃波禀知奉巡道委監修城廂内外河道工程○十六日知縣吳啓英奉司委赴淮安府會同復勘估計阜甯縣健閘浚河工辭○十八日留甘直州石本清知縣陳宗煌陳文炤均辭赴范工堤差○十九日藩署牌六合縣姚德鈞撤任遺缺以候補知縣敖春仁署理 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緖八年九月十六日京報全錄]  
　　宮門抄○上諭兩道錄前○惇親王等奏遵旨保奬摺○尚書徐等奏爲檢舉摺子○東撫任奏爲審明定擬摺子○黔撫林奏爲甄别各員摺子○惇親王等奏爲保舉各員夾片○黔撫林奏爲留員補用片○滇撫杜奏爲委調署各員臮○將軍古奏副都統因病出缺請旨簡放並賜䘏摺子○九月十六日内務府國子監侍衛處值日無引見○睿王等塲差完竣覆命○文秀啓泰富勒渾泰各假滿請安○夏家　謝准其開缺恩○恭王續假二十日○福錕續假五日○楊昌濬鄧萬林預備召見○召見軍機楊昌濬登鄧萬林○○臣奕誴等謹奏爲遵旨保奬在工出力人員恭摺具奏仰祈聖鑒事竊臣等恭修普祥峪定東陵寳城神路營房工程一律完竣曾經奏明交守護大臣接管今於本年本月二十一日奕誴面奉諭旨所有普祥峪定東陵現在當差監督監修有員其惇親王奕誴工部左侍郎敬信正白旗護軍統領景瑞所派監督監修准其擇優保奬供事書吏書書手等亦着照現在章程保奬之員不得重複惟汪湘准其保奬翎枝至離任承修大臣及原任承修大臣所派現在留工當差之監督監修書吏書手等一體當差着一併保奬書吏等曾經保獎者亦不行重複欽此仰見竽太后皇上聖恩優渥不没微勞臣等曷勝欣佩查光緒七年四月二十一日臣等奏命恭修普祥峪定東陵寳城神路營房工程當經奏派監督監修等督飭該商敬謹恭修妥速蕆事嗣於九月間孝貞顯皇后永遠奉安禮成後敬閉金券石閂等工一律完竣復經接修營房工程於迅速之中倍求詳愼在該員等敬謹將事固属分所應爲現今工程完竣仰蒙天恩准予保奬臣等查此案工程有關典禮經該員等不辭勞瘁實力督催故能在一年期内全數報竣復將芾黃册恭辦進呈洵属襄辦典禮始終勤奮自應遵旨保奬　得各邀恩敘以爲勤愼辦公者勸謹將擬保各員繕具清單二件恭呈御覽仍請飭下吏部兵部詳細查核爲此恭候皇太后皇上天恩施行所有臣等遵旨保獎緣由理合恭摺具奏請旨奉旨已錄○○臣徐桐烏拉喜崇阿畢道遠孫家鼐跪奏爲檢舉事竊臣等於閲卷時檢查第三塲第一道策題問易條内淮南王安釆荀爽九家　註係出題時記憶錯誤兹查漢書藝文志内載淮南王安聘明易者九人號九師説並非荀爽九家註實屬疏忽理合據實檢舉請旨將臣等交部議處伏乞皇太后皇上聖鑒謹奏奉旨已錄 
○○頭品頂戴山東巡撫臣任道鎔跪奏爲審明謀殺期親尊長兇犯按律定擬循例恭摺　祈聖鑒事竊前據署甯海州知州傳淦詳報案犯于年謀毒　期胞兄于海越日身死一案經前撫臣周恒祺因案情較重批司提省發委濟南府審辦兹據該府李嘉樂審明擬由臬司潘駿文覆審解勘前來經臣親提研訊緣于年籍隸寍海州與胞兄于海分居各爨先無嫌隙光緒六年冬間不記月日于海將父遺公地四畞獨自價賣花用于年屢次索分地價于海不給轉時向于年尋釁欺凌毆打未傷不止一次于年因此懷恨起意將于海致死洩忿計定乘便下手于年之妻于宇氏並不知情七年正月十二日于年赴于海家閑逛適于海之妻于蘇氏携子回母家拜年于海獨自在家飮酒因時在年節邀令于年同飮並囑自在櫃内取杯于年抽開櫃匣見角盒内盛有種地藥蟲餘剩信末觸起前嫌卽將信盒濳藏懷内並取出酒杯安放桌上向于海告稱家有猪肚湯可以取來下酒于海應允于年回家將信末攙入湯内攪匀送至于海家斟酒同飮一杯在托故走回嗣于海吃食猪肚湯毒發腹痛嘔吐晚間于蘇氏回歸向于海問明情由查看櫃内失少盛信角盒吃剩猪肚湯底沉有信末知被于年謀害赶緊救治無效于海延至十五日因毒殞命報經該前署州傅淦騐訊通詳前撫臣周恒　因案情较重批司提省發委前任濟南府知府梅啓熙訊因犯供遊移禀司飭取屍妻于蘇氏等供詞發府審明議擬解司因恐案情未確駁飭梅啓熙提訊犯供狡展禀司飭提于蘇氏等質訊未到梅啓熙調署靑州府卸事該府李嘉樂到任催提于蘇氏至府審明擬議由　解勘提審供認前情不諱詰無起衅别故及知情同謀加功之人案無遁飾查律載謀殺期親尊長已殺者凌遲處死等語此案于年因挾期服胞兄于海獨賣父遺公地不給地價屢次欺凌毆　之嫌輒起意用信末將于海毒死實屬謀殺自應按律問擬于年合依謀殺期親尊長已殺者凌遲處死律擬凌遲處死簮於左面刺兇犯二字于海所賣地價身死勿繳除供招咨部外理合循例恭摺具奏伏乞皇太后皇上聖鑒敕部核覆施行謹奏軍機大臣奉旨刑部速議具奏欽此○○頭品頂戴貴州巡撫臣林肇元跪奏爲知府同知知縣察看一年期滿照章甄别恭摺具奏仰祈聖鑒事竊照前准吏部　定章程道府州縣無論何項勞績保　候補人員應以到省之日起扣限一年期滿詳加察看出具考語奏明分别煩簡補用等因歴經遵辦在案兹查有留黔補用知府區維瀚候補同知金爲嶺胡兆魁補用知縣趙崇晉王秉恩萬培忠俱已察看一年期滿應行照章甄别據署藩司松長臬司易佩紳造册會詳核奏前來臣查該員區維瀚誠樸明幹辦事精詳金爲嶺通達事理胡兆魁樸質無欺趙崇晉詳審練達王秉恩學裕才優葛培忠實心　事均堪留省補用除册分咨部科外合將知府同知知縣察看一年期滿照章甄别緣由謹會同雲貴總督臣劉長佑合詞恭摺具奏伏乞皇太后皇上聖鑒謹奏軍機大臣奉旨吏部知道欽此○○惇親王等片再查監督花翎三品頂戴欽天監左監　陳希齡經臣奕誴奏派接辦監督以來於委辦一切事宜無不認眞經理恪恭將事悉臻妥協甚属異常出力又查監修花翎光祿寺卿宗室阿克丹辦理工程亦屬勤恪從公實心將事惟該員等均係京堂人員可否施恩之處臣等薛候皇太后皇上天恩施行爲此附片奏聞旨已錄○○林肇元片再儘先叅將曾紀鵬鄒延祺儘先游擊張鵬翼游擊　儘先都司植超英歴年在黔勦賊卓著戌功現在辦理善後巡緝餘氛深爲得力合無仰懇天恩俯准將該員曾紀鵬鄒延祺張鵬翼植超英留黔儘先補用以資任使之處出自鴻慈除咨部查照外謹會同雲貴總督臣劉長佑合詞附片具陳伏乞聖鑒訓示謹奏軍機大臣奉旨着照所請兵部知道欽此○○杜瑞聨片再楚雄府知府榮恩保薦卓異應行送部引見遺缺交有東川府知府蔡　元堪以調署　　東川府知府缺有試用知府余澤春勇敢有爲堪以署理又署永北直隷同知姜瑞鴻調省遺缺可有本任同知吳保　應飭回任以專責成又安平同知陸京鄭因病暫行請假遺缺查有試用同知王鳳池辦事勤敏堪以署理又代理南安州知州雷金澤　省遺缺查有補用知縣朱際昌才具穩練堪以代理又署阿迷州知州李鴻楷調省遺缺查有補用知縣袁照蓉識達才長堪以署理又署鎭雄州知州張克敏調省遺缺查有本任保山縣知縣劉雲章辦事勤能堪以署理又署保山縣知縣陸德滋調省　缺查有補用知州王巖精明練達堪以署理又署宜良縣知縣志秀因病暫行請假遺缺查有試用知縣羅光前年壯才　堪以署理又署太和縣知縣吳申祐調省遺缺查有補用知州王宏章氣質樸寔堪以代理又邱北縣知縣黃榜魁因病暫行請假遺缺查有六桃試用知縣鄧廷鑾局度安詳堪以署理據藩臬兩司先後會詳前來除分檄飭遵外謹會同雲貴總督臣劉長佑附片具陳伏乞聖鑒謹奏軍機大臣奉旨知道了欽此○○奴才古尼音布跪奏爲杭州副都統因舊傷舉發出缺請旨簡放以重職守並懇天恩賜䘏恭摺具奏仰祈聖鑒事竊查副都統富爾蓀于同治八年由京奉旨調補乍浦復于光緒四年奉旨調補杭州前後十有三載並兩次奉旨署將軍二年之久時值駐防重整營制初復該副者統勷助歴任將軍不遺餘力親督敎練操防咸復舊制營規諸臻妥恊現以軍營傷發新增咯血之症氣漸體虧而一切公事仍復認眞會辦毫無貽誤奴才到任以來時以善由調攝勸慰該副都統但稱受恩深重未報涓埃何敢以微疾自躭安逸詎近三五日内病勢加重醫治罔效竟于本年八月初九日酉刻因病出缺身後事宜巳由奴才飭令左右司　領照料俟伊靈柩回籍派差妥爲護送再行咨報部旗伏查該副都統于咸豐初年從戎十餘載轉戰七省身受重傷多處勞績卓著今因舊傷舉發竟至不起身後僅遺一子二品廕生文濤隨侍任所年甫九歲景况蕭條深堪憫惻可否仰懇天恩照軍營立功後積勞病故例優䘏之處出目逾格鴻慈除抄錄該副都統出身履歴清册咨呈軍機處俻查外所有副都統因撥發出缺日期請旨簡放以重職守共新放副都統未到任以前是否派員署抑或由奴才暫行兼署各緣由理合恭摺具陳請旨伏乞皇太后皇上聖鑒訓示謹奏奉旨巳錄 
 
