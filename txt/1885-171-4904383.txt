# 1885 - 171 - 4904383

 

Page 1

 
 
[四十二號畫報出售] [  申報舘主人啓]  
　　新奇幽險之境海外居多亞洲極南地方有柔物一部風土人情迥與中西不同該處陸居者名曰土民山居穴處專以獵獸而食水居者名曰海民轉家泛宅一以捕魚爲業他若鳥道蠶叢鯨波蛟窟尤非尋常畫筆所能曲盡其妙兹倩能手分繒水陸兩圖以供衆覽閱是幽者若不啻親歴其境自説其人矣兩圖俱編入此次四十二號畫報准於本月初六日出售附送畫譜兩圖均係任君伯年所繒一係出水一係人物筆致蒼勁雅韵欲流畫報仍舊九圖後仍附淞隠漫録圖說一則閱者鑒之此佈 
[招人經售申報書籍] [  申報館主人啓]  
　　本舘擬請貿易中人在香港經售申報在揚州經售申報舘點石齋二處書籍碑帖畵圖如有願承斯乏者必須有上海殷實商家作保方可經辦此啓 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必改正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書畫室並各埠中昌號均有發售惟所印無多有志場屋之士勿以筌蹄視之而爲捷足者先得也特此佈告 
[和約首言弭亂安民說]  
　　法人前在越南屢爲劉淵亭軍門所敗自李威利戰死之後每遇劉軍不及交鋒而心胆已裂其畏軍門之威名者至于如此而法軍死傷之數亦復不少蓋軍門善用奇計設疑置伏輙爲法人所不及防以故一仗之敗往往糜爛數十百人此其初意所不料者也至於海防河内疊被攻克之後深入内地漸至北圻所過之處亦屢有越中土匪乘勢截殺搶劫糧械至於得地而不能安營兩年之中惟著名城邑用力攻破者則不得已而遣兵駐守其餘小邑鎭市法人斷不敢居以盗匪潜藏隘險出没不定聚散無常頓兵處所時切驚憂雖欲進而攻剿而苦於無從措手或謂該處盜匪卽係劉軍中人裝扮假冒故如此驍勇爲法人所懼又有謂中朝明降諭旨之後滇粤官軍嘗有易服潜行充盜匪以肆擾法人使之不得安營結寨者二說未知孰是然法軍之受創除劉軍門幾次血戰之外實已遭害不少可見法圖越南損兵折將卽幸而得地殊不便宜今和議已成越南全境歸其保護劉軍門雖匿跡草茅因時起義其初並不由中朝發令俾與法人爲難而究之一官半職曾受國恩錫土分茅繼食越禄其人本爲中國之人卽其事莫非中國之事理應由中國撤遣所部移駐邊關業已於議成之後自廣東派員前往傳令起程此後雄兵常爲重鎭而於北圻境内則固爲劉軍所必讓法人自此得以安居如謂越中土匪卽係劉軍與官兵所喬裝則官軍旣已撤回劉亦盡歸其衆亦妥見更有匪人與之作難哉乃觀於和約第一條則知法人於此事猶覺不敢放心而必使中國保其此後永無他患者其言越南北圻所有匪人法人自行弭亂安撫其民中國之兵不得越過北圻倘中國滇粤境内有匪人作亂則中國亦應弭之法兵亦不能逾滇粤邊界和好之事綱舉目張不必以此一條爲第一件要義而法人顧如此重憂之何也彼實懾於劉軍門之善戰而又足智多謀目下雖則由中國召之入屯邊隘然實偪處此滇粤接界之地不過相隔於北圻數百里前者與法人爲難中朝未有明與法人失和之意而劉乃擅專起兵前敵則今日雖受中國之命不敢逗遛越中再以老開爲巢穴安知異日不更擅專藐視法人急思一逞乎况滇粤去京師皆在萬里内外無事之日朝廷有居中馭外之勢但使法人和約無所變改劉亦終爲保障而已倘其復如咸同間赭宼之禍則邊遠省分或至間關阻隔朝命不行如劉者其肯安然無事永鎭西南乎劉軍門或始終勵節不敢乘變自專顧其部下類皆臕壯健卒耐勞習戰能保其不閧然出關重與法兵相持也耶夫陸路通商與沿海口岸不同海口地不聯屬無得尺得寸之虞若陸地則可行而至假如内地有赭宼捻匪之事用兵太久文報不通滇粤諸省儼成域外彼法人有不生心欲如俄人之佔踞伊犁者爾時劉軍知敵人之意國家土地不肯輕棄勢必起而梗阻法人而法人又屬不肯相下兵端之啓有斷然者一或不慎劉軍馳出關外銳不可當勝負之形正復難料若夫土匪之患尤屬不可勝防蓋越人蠢陋性成貪而無信法人旣得北圻必有經營繕完之事所費銀錢固屬不貲越民無賴紏黨搶刦之案行且層見疊出然則劉軍與土匪固法人之所不敢一日忘約中云云其防範不可謂不深遠矣雖然法人如此防範第中國旣召劉軍門歸來安置邊界作爲屯戍永列屏藩意其公忠體國自必深知中國之於法人其勢有不得不和者永遠就鎭不肯以私意輕啓法人之嫌而致爲藉口此亦中國之能信於劉軍者惟諒山保勝之間亦旣通商貨物之由内地往者滇粤兩路皆有之此後兩省之中設有如咸同年間之宼亂道路梗塞商賈不前法人貨稅日見其絀必將以約中第一條爲據而責我弭亂安撫矣噫籌邊務者不日益難哉 
[本館接奉電音]  
　　昨日一點鐘時京師訪事人專電傳來本月十三日諭旨四道敬謹譯登○十三日奉上諭岑毓英奏已革雲南巡撫唐炯前官四川辦事認眞操守廉潔此次身罹重辟可否貸具一死等語唐炯失悞軍機罪由自取刑賞大權操之自上豈臣下所得瀆請岑毓英代爲乞恩實屬冒昧着交部嚴加議處欽此同日奉上諭御史汪鑑奏請宜興屯墾以圖治安一摺國家本計惟在足民屯田墾荒均爲目前要務迭經飭令各直省次第舉辦第恐陽奉陰違未臻實效仍着該將軍督撫等叅酌成法實力奉行毋任法立弊生至墾荒地畝自以招集流亡業歸土着爲最善如有客民承種情事亦應分晰查明持平妥辦以息爭端用副朝廷軫念民依至意欽此同日奉上諭李鴻章奏統兵大員聞訃丁憂一摺周盛傳着改爲署理湖南提督賞假百日回籍治喪餘着照所議辦理該部知道欽此同日奉上諭朝廷圖治維殷無日不以爲念京畿入春以來雨澤稀少迭次虔誠祈禱兾迓甘霖近閱丁寳楨奏川東一帶歉收平糶接濟又聞江蘇多雨是否有妨農事深宫厪系宵旰不忘民維邦本司牧者宜如何痛癢相關勤求保又各直省如有水旱成災之處自應迅速奏聞一面妥籌撫輯固不得任聽猾吏刁紳揑報災歉以遂其耗蠧之計若地方官匿災 
 
 

Page 2

 
 
不報亦當據實嚴叅不准稍涉情隱總期閭閻實有裨益用副愛育黎元至意欽此 
[電音彚録]  
　　昨日倫敦發來電報謂英廷已命赫德爲中國高麗兩處欽差矣來電又云法國近又議發兵三千名前往馬逹加斯加何法人之好動不好靜也如此 
[輪船失事]  
　　有美國公司輪船名西帝阿夫篤格由美國駛赴横濵再由横濵開往香港出横濵口約行六十里適遇大霧擱于礁石遂致失事惟人口及書信等件均得救起云 
[赴越委員回華]  
　　三月初旬中法始議和局粤督憲張制軍遵旨派員徐君殿蘭等前赴越南將擬定撤兵日期傳遞滇軍委員馳抵興化端雄以上一帶各營於是岑滇各軍陸續撤退法人心始安慰夫以越南之中法兩軍素爲仇讐大有滅此朝食之勢今徐君等宣傳諭旨卽息兵停戰盡釋前嫌雖曰諭旨煌煌不敢不遵而亦可見徐君等之不辱君命矣粤督憲以委用得人是以有續留之請旋因又奉上諭電留徐君殿蘭鄺君其照在越通傳消息故四月十六日徐鄺二君偕吳雷二稅司由興化乘越船前往舘司法人特派護兵三十名分布各船不料十八日七點三刻鐘行至錦溪縣屬地面突被越匪數百鎗擊攔截護兵還鎗互戰兩時之久傷斃華官庖丁一名重傷家丁一名委員幸無受傷且戰且行因越匪百餘渡河鳬水包截船户不敢前行隨流而下退回興化以致路途梗塞文報難通此次委員之險阻艱辛實非尋常可比且又水土不服多有疾病雖法人欵洽周到然行路艱難安得不對異鄉風景而慨然增感乎自是以後和局大定徐鄺二君乃於五月初三日偕吳稅司乘法官輪由海防回港查徐君歴任廣東各州縣政聲洋溢至今民有去思鄺君遊歴歐洲各國歴有年所其於洋務洞若觀火且精於英文如徐鄺二君之聲望出衆才具優長當兹時勢多艱朝廷正可超擢大用俾其各展所長豈可置諸閒散乎願當道留意而升用之則奇才並進得人而治矣說見循環報 
[西人論疫]  
　　循環報稱初六日粤垣西友來函云邇來粤垣時症流行民心惶恐然以愚意察之粤垣之疫實由四獘而生何則粤垣居民於蔬果之類每不時卽食以致痢症因之而生每年入夏因食西瓜及荔支以致斃命者時有所聞其弊一入夏而後晝酷夜寒粤垣居民恒披襟當風出便便之腹以示人甚至裸裎而臥以致傷寒之症時有所聞其弊二粤垣街道每設木桶於道旁貯水其中以禦火警但居民每將穢物抛擲其中加以炎日薰蒸遂致惡氣騰溢觸之者立生癘疫其弊三粤垣街道隘窄溝渠污穢偶不及檢卽易生疾因成癘疫其弊四凡此四弊固易於滋亦易於剔惟望有地方之責者飭令各街紳董實力奉行嚴爲諭禁俾知衛生之道則癘疫不作而閭閣相安豈非居民之福哉 
[竹西魚素]  
　　揚州素尙夜游花間秉燭柳外停驂每當凉月西沈猶聽銅街屧響清宵幽賞韵事流傳較之喝雉呼盧吞雲吐霧實有上下床之分然白賴青皮往往乘此而滋生事故近經江甘兩邑尊曁保甲總巡會銜諭禁其略云案奉保甲總局憲吳面諭本道督飭弁兵巡夜每遇有人三五成羣在街黑暗行走兵勇上前盤詰酒敢不服實屬藐玩深恐其中良莠不齊致滋事故飭卽會銜示禁爲此示仰諸色人等知悉自示之後不得在街黑夜遊走倘有緊要事件亦須秉燭而行一遇盤詰立卽報明來歴倘敢藐抗立當從嚴究辦○揚城土棍每至三節卽冒稱巡勇訛詐居民保甲總巡周明府訪悉弊端出示諭禁略謂現屆午節如有口稱本局巡勇丁役人等在外訛詐需索節規准卽捆送來局照例嚴懲倘敢狥情私受察出併究不貸此示一出各鋪户居民咸頌明府大德不置○日前樊叉鎭糾資演戲有水鎭厘捐局司事某姓輕衫團扇逐隊往觀時人海人山幾難駐足然一響看臺猝被擠坍某姓被壓殞命嗣經其居停查悉趕急飛函來揚告知推轂之陳某陳得信隨卽親往收殮聞死者係淛江人孑然一身並無親屬殮時見頭破厘折慘不堪言誠哉元妄之灾也○興教寺一帶更夫某甲一夜在墻隅捕獲黄鼠狼一頭裹以破袴擬俟天明售與筆店倘得千文卽可置衣一襲輾轉思索不覺已入黑甜迨天明回視已連袴失去垂頭喪氣懊惱倍常聞者咸捧腹而笑可見戔戔之物得失亦有定數也○天寗門外買賣街迤邐至平山堂一帶相傳爲唐時平康曲巷卽杜書記所謂春風十里揚州路捲上珠簾總不如者也近則茶社林立頓變爲熱閙之場每年天中節必有競渡之戯蘭橈畫舫鬢影衣香緑楊城郭間亦頗不嫌寥寂今年鹺務不旺龍舟未克舉行又兼是日細雨如絲沾衣欲濕乘興而往者咸不禁興盡而回云○入夏迄今雨多晴少大麥將在刈割恐致生芽小麥刻已生穗經此風雨全行倒臥田間屈計收成當必虧折倘日内雨師風伯並轡而歸則隴上黃雲尙無大碍云 
[五茸雜記]  
　　海氛已淨粮米將次運申除已辦之米寄存洋棧外尙有各甲户米石已飭差赶緊催完惟上次粮米在豆腐坪交卸今次須運至上海一時缺少駁船須以重資添雇故議向各甲户酌增駁費云○著名賭棍阿德裕日在婁金毗連之裏塔匯地方糾連游勇聚賭抽頭歴經上憲飭拿終以財可通神被差保得錢私縱上年經洙涇某明經控諸提憲請兵兠捕亦被知風脫逃事後銜恨某明經切齒縱火焚具房屋近金山縣奉有憲諭會同婁縣緝拿并出賞格鼓勵捕役西門團防局勇目朱正邦曾與德裕相識爰率同局勇數十人前往拿捉德裕正在演劇聚賭見有人來隨帶槍船四艘逃夫朱急放洋鎗遥中德裕額角幾被鳬水而逃幸局勇衆多槍刀並舉折其臂足始得成擒現已解送縣中騐明收禁矣此本月初十午後之事○泗涇某生前於娶媳之期有佃户死於宅畔經官後事雖得了所費已屬不貲悔恨交并遂成癲癇日前往浴堂洗澡跌入焦池洎扶起已水泡滿身暈死不醒矣哀哉○西門外長壽橋石級傾欹勢將坍毁現有紳董勸各鋪户出資修建擬於十一日破土興工云○時太守下車之始訪求松屬利弊出有採風告示時踰數月遂有增生陳某上書献策一書院課卷或寄往外郡閱看來往已需時日而揭曉後膏火復遲至月餘始發殊非所以體恤寒士一詞訟事件官府未能隨控隨審以致書役從中舞弊一民間婚娶照大清會典六禮無過折銀六兩乃世俗勒索聘資大是惡習一妓館之外又有所謂臺基者以致良家婦女失足其中敗壞風俗莫此爲甚時太守一一嘉納業已通飭廳縣矣○西内地保阿金開烟館爲時太守訪聞卽命陳經歴將阿金拿獲發婁縣釘鐐收禁 
[江陰瑣述]  
　　駐紥天生港武毅左軍統領余軍門近日出示曉諭各營爲八圩港一帶堤埂田户業種桃李刻交五夏正桃李成熟之際不准在該樹底行走以避嫌疑又不准騾馬作踐如有不遵于犯者嚴責不貸云云故該處鄉民均感軍門之德於弗置○洋藥加捐走私者比前更多靖江陳明府據情禀詳制憲曾九帥卽札吳鎭戎飭派江陰水師船二號常川駐靖嚴查以重捐務云○八圩港苦雨浹旬晚麥尚在田間未刈刻下已出芽數寸今歲恐將歉收也 
[吳淞紀事]  
　　營務處朱觀察以游勇滋事除委周鑑臣協戎總司巡察外復在各客寓立循環號簿以憑查點立法非不嚴密四若輩仍未歛跡致有印家宅盜刼之案朱觀察聞之卽令周協戎督飭各地保於兩日内將游勇驅逐盡淨如再疲玩立將該保從重懲辦並將房屋查封入官○蘇松總鎭滕茂亭軍門近染微疴聞擬請假一月安心調理云 
[先釋原告]  
　　臬憲委員坐提張老五及解省情形早經列報兹悉臬憲屢次將張提訊並無接濟法人証據業已先將原告開釋張不日卽可豁免矣 
 
 

Page 3

 
 
[毆斃案續訊]  
　　唐伏龍在小東門外遭人毆斃一案詳列前報前晚由莫邑尊升坐三堂飭將在押之林阿喜高阿四及婦人阿金卽楊衛氏提案先問林阿喜據供向撐麻雀舢板船並做小工爲活是日在小東門外聞有打架情事前往觀看唐己倒斃不知爲何人所毆實級高阿四誣扳邑尊提楊衛氏至案問爾與林阿喜是否拼識答稱與林素不相識邑尊謂爾前日在屍塲明明供認與林相識何又翻供飭卽掌頰四十下始供林時來吸煙雖與相識並無拼識之事邑尊卽傳高阿四至案據供林與楊衛氏素來拼識常到我店中吃麵前日林同楊衛氏來吃麵畢衛氏先出遭唐碰撞衛氏旋卽詈駡林見而奔出將唐踢打唐卽倒斃在萬裕酒店門口邑尊復提林阿喜至案謂爾因何將唐伏龍毆斃林堅稱並無毆唐之事邑尊謂不用大刑諒不肯招遂命跪練復加盤詰矢口不移繼喝用天平架始供我往解勸唐將我一推我亦還手一推唐卽倒斃並不與楊衛氏拼識細加研詰堅執前供邑尊飭令鬆刑將林高兩人分别還押楊衛氏仍發官媒看管候訊 
[詳鞫命案]  
　　製造局工匠沈阿三在興隆園茶舘遭人毆斃一案已詳前報前日由原差獲到王永夫卽由製造局函送楊阿三喬同春小東陽三人到縣請訊莫邑尊飭卽收押旋于晚間坐三堂提人集訊先據楊阿三供向在鐡廠爲工匠有小刀一柄意圖出售王阿狗欲買請我吸烟二盒又給我錢六十文我卽持錢而回至以後如何實不知情邑尊命提喬同春小東陽至案喬供王阿狗係我之表弟早晚並不在場惟聞起事之由沈曾欠王阿狗母舅錢八百餘文曾託王狗沈索取而沈核算之下祗欠錢五百餘文因數不符以致口角持刀戳沈立卽斃命詰之小東陽供與略同邑尊又命提續獲之王永夫至案據供此次實係王阿狗與沈阿三口角沈被王戳斃並不于小的之事邑尊謂爾旣不干涉何以王阿狗供沈由爾戮斃答稱小的曾欠王阿狗錢三千餘文迄未歸償挾怨妄指又問是晚爾究在塲否答稱確在塲又謂爾旣在場可知沈被戮斃究屬因何起衅答稱實因王阿狗代母舅向沈索錢所致邑尊提王阿狗至案謂爾供戳斃沈阿三係王永夫所爲現據王永夫供並無其事爾當從實供出盤詰至再仍執前供邑尊大怒飭跪大練并上挺棍復加研詰始供認是晚從楊阿三處買得小刀一柄帶往興隆園吃茶適土來向我索錢肆口詈駡繼將我揪住毆打我爲脫身之計持刀恐赫詎被將我一拖我卽跌仆致悞傷沈倒地身死邑尊復傳堂倌阿東詰間沈等前來吃茶究係因何起釁沈阿三係何人戳死答稱是晚小的適在吃夜膳不知如何起釁惟見伊等互扭少頃見沈鮮血淋漓旋卽倒地斯時王阿狗亦在場諒係王所爲因卽將王扭住先行送局亦不知其實情邑尊復將王阿狗提案謂沈由爾戳斃何得誣扳王永夫答稱王永夫曾欠我錢二千餘向索不還反遭詈罵以致誣扳邑尊飭卽當堂釘鐐收禁堂倌阿東仍行管押王永夫交差看管楊喬及小東陽三人仍送回製造局候嚴訊時再行提案 
[打架責釋]  
　　日前有東鄉人顧譚氏挈子德奎紹奎投上海縣喊控韓宗兆朱狗狗徐小發三人將伊子毆傷求請騐傷提究當經莫邑尊騐得顧姓昆季受傷屬實旋卽飭提韓宗兆等到案前日下午由帮審委員王司馬訊問顧譚氏申訴前因詰之韓宗紹據供研田度日與譚氏昆季從無嫌隙何致毆打司馬謂爾不毆打傷痕何來飭即笞臀四十下始供毆打之事實由朱狗狗所爲小的實不與聞司馬命提朱上堂據供實係韓宗兆所爲司馬謂爾等互相推諉實屬刁玩飭責八十板復提徐上堂據供在場排解未敢帮毆司馬卽着將韓朱兩人分别交保徐小發無干省釋 
[力疾從公]  
　　英界會審員黄芝生太守因病乞假停訊各案屢紀前報嗣由德總領事以捕房積案已多函致道憲請飭太守力疾訊理俾免積壓昨晨太守飭差知照捕房將各案解候發落翟副領事仍未到堂云 
[碼頭幾損]  
　　前日旗昌洋行之永清輪船由汕頭來滬正在停泊之際輪船適在木碼頭擦過練斷而碼頭爲之動移碼頭之後有似小橋者其下停有兩船一係杉板一係賣物之船震盪之餘小橋忽墜兩船立成虀粉幸無人在船上不至有傷然而然而險矣 
[賴錢可惡]  
　　彩視街小飯店繆阿寶同妻繆陸氏投法公堂訴稱王小弟常來吃飯每欠找錢昨日又同四人吃飯計錢一百十文囑我跟往取錢及至英租界三景園相近伊忽逞强將我毆打我受傷後卽報捕拘伊送案翁太守詰之王小弟據供並未吃飯何以向我索錢是以扭打旋據備捕頭稱此人往往到酒店飯館吃白食到案已非一次翁太守謂若照數還錢尙可從寛否則照例懲辦王小弟稱願繳錢太守詰從何　 
處取錢答稱英界某茶肆中可取太守着包探派人帶往及帶出外面已有人取到錢文繳案太守謂實屬可惡若賴得過卽賴去矣今旣判定着卽釋出 
[限交流氓]  
　　三月十七日本報載有耿伯勝偕妻耿陸氏岳母陸楊氏投法公堂稱妻從大塲鎭親戚家回滬適值西商賽馬卽往觀看以日暮不及囘家卽在小東門外源來客棧權宿一宵不料枕席未温外面擁進流氓多人揚言捉姦實圖拆梢致將衣服五件剥去嗣經友人俞福陸順祥查得流氓有開水阿四新安丫頭等名目云云由翁太守廉得確情卽着該客寓主徐羅氏卽徐韓氏將流氓交到核辦耿伯勝與耿張氏並非夫妻分别各責八十下以儆至所稱被剥衣服允其追還後經包探夥查得衣服寄存張阿秋之拼婦陶張氏卽阿二所開之烟館内卽將四件吊到并着阿二交保出外將寄衣之流氓交案至當時拿獲之陳阿四一名管押捕房迄今已逾匝月前期翁太守查檢前案飭法包探嚴頌眉着保傳源來客寓徐韓氏順興烟舘陶張氏到案詰其何以不將流氓交案徐韓氏稱當日小婦人並不在場不知是何人剥衣嗣張氏供語略同并携到竹布馬甲一件蓋卽前次少交者翁太守謂爾等客寓烟間及女堂倌每多此等事徐韓氏尙屬可原陶張氏旣者流氓將衣寄頓自必與彼相識又詰張阿秋係何人答稱阿秋業已去世太守謂汝家之事尚多着將徐韓氏仍交原保限三日將流氓交到陶張氏着帶回管押不准保去陶張氏叩頭稱店中無人照應尙請從寛交保太守謂汝店中人頗多小者十五歲大者二十三歲此是本分府眼見毋庸抵賴 
[復山東電報籌解第十批賑銀捌千兩]  
　　山東撫憲陳雋臣大公祖大人鈞鑒前月二十四日匯解第九批賑捐庫平銀八千兩并函託烟臺登萊青道憲方佑民觀察轉解憲轅本月初七日四點鐘接到子英四小兒發來趕電禀稱山東章邱漫口災及高苑齊東愽興樂安四縣被災甚重水勢湧急一片汪洋麥子雜糧以及房屋盡行禍害災民哭聲徧野悽慘情形殊有朝不保暮之勢昨今連到號信細禀確情放賑諸君待欵到接濟手足無措萬不得已飛電來申禀請求救早到一分捐早救一分性命云云善昌接到電報躊躇至再坐立不安苦以市道之衰籌欵實屬爲難小兒電禀九批八千兩尙未解到今再勉力籌解第十批庫平銀八千兩内中揚州嚴佑之先生委解三千兩連前第九批兩共庫平一萬六千兩一俟解到請速飭交放賑紳士潘振聲孝廉曁子英四小兒具領派放上海籌賑公所晚生施善昌電復五月初八日午刻拜發 
今匯解第十批賑銀仍託本埠北市大豐洋貨寳號内許春榮善士委巨豐寳莊向元豐玖票號匯庫平銀四千兩新泰厚四千兩今解出規銀八千七百六十八兩合山東庫平八千兩言明匯票到日遲至五七天照發連前兩批共解庫平銀一萬六千兩核計四縣分派散放祗有四千兩一縣杯水車薪何濟於事善昌苦乏點金之術惟有百叩代禱土蒼垂憐東省災民連年被災十室九空伏祈昊天慈悲好生之德早日合龍再叩求普天之下仁人義士大發善願不拘大小隨緣樂助集腋成裘善昌總當不辭勞瘁飛速赶解東省四縣災民出水火而登袵席皆出 
 
 

Page 4

 
 
白各省大善士活菩薩救命之恩也請登報章謹呈公鑒施少欽附啓五月初十 
[奉酧松堂司馬招飲卽請正和]  
　　爲有清尊酒能湔客路塵清談皆老輩錢昕伯何桂笙蔡紫黻諸君同座雅愛定前因交淺偏知已才高轉讓人何當薄吟飲於世展經綸[  太癡高瑩拜草]  
[登松堂司馬小樓奉題一律卽請郢政并呈昕伯桂笙吟丈夢畹譜兄]  
　　已任浮蹤類轉蓬暫同高會小樓中飄零楚服患王粲瀟灑胡床羡庾公極目正當波萬頃賞心祇在地三月可知文酒風流處結綺臨春自不同[  太癡高瑩拜稿] 　 
[呈李芋老卽請正誨]  
　　刮目相看到阿蒙風騷主宰仰坡公名於垂老心猶熱才到當今眼已空交廣不愁羈况窘詩工何碍命途窮平生雅有登龍願何幸程門謁見通[  太癡高瑩拜稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[造册記數]  
　　英工部局欲知租界人數按名造册等情早登本報後告白本舘亦曾著爲論說昨有西捕同華人在租界中分投查點每遇一家卽給一紙令將男子幾名婦女幾口小孩幾名一一註明以便彚數登册云 
[瘋人送縣]  
　　昨報醫士病瘋一則當由會審署差役將陳宏章送至城中普育堂陳大肆咆哮謂並不患病到此何爲該堂司事見此情形亦不肯收納該差遂將陳帶回禀明黃太守飭候移送上海縣安置并聞陳雖操京語實則徽州人云 
[英界公堂瑣案]  
　　郝維吉稱在亨達利洋行爲夥前日袁茂亭僞作揀買物件狀乘間竊時辰表二只幸卽看見追獲人贜交捕送案包探秦少卿禀稱亨達利洋行送袁到捕房後由捕頭命我同袁到伊所住客棧搜尋有無别贜惟查得尙有同黨何萬溪并有舖蓋衣物板箱等件一併送案袁供湖北武昌府人向在營中當差現欲往廣東順道來滬並未犯竊何供隨彭茂亭同寓客棧忽盍包探來拘不知袁茂亭有無行竊情事袁又稱起案之板箱鋪盖係我與何之物請爲給還黃太守隨判表交郝領彭何二人押候備又送縣板箱等件分别給還○江萬來稱學徒方來時常竊錢文詰得係蔡順卿指使向論爭毆由捕拘案蔡順卿供不敢唆使黄太守隨判蔡順卿枷號一月發頭門示衆○巡捕稱趙子山與鄧秀堂羅林書等索取賭欠爭毆一併送案趙供被羅欠洋二十元並非賭錢羅供欠洋是實然無二十元之多有帳可算鄧供是解勸者黃太守隨判各罰洋二元以儆○平和洋行失竊駝毛案内有陳阿海孫阿茂等管押捕房嗣後牽涉林桂耀亦遭管押有某甲不服與丁鳳乍爭毆由捕拘甲暫押各情節列前報兹悉某甲卽林桂香係林桂耀之兄昨由一百八十六號華捕將林等解案并訴前因丁鳳乍未到林桂杳供林桂耀被丁誣陷致遭覊押放與理論林桂耀陳阿海各遞禀詞申訴並非駝毛實係陸續收下之羊毛被丁染作駝毛誣陷等語黄太守飭捕將各人仍行帶回着傅丁鳳乍投案再訊○顧和尙稱在浦灘挑扁担餬口昨因挑藥材論價被毆受傷由捕拘案捕禀共獲行兇者三人内一人係强行干預　 
者顧和尙左腰下體受傷是實陳阿炳陳阿開同供是藥材行學徒因有藥材起岸顧和尙所說力價太大另喚他人被顧覇阻致與爭毆王阿狗供是解勸黃太守騐得顧和尙受傷屬實判陳等各罰洋五元給顧養傷强行干預之王阿狗管押一月○公和祥棧房西人稱常失鐡斤昨由捕房查獲竊犯王得生詰得鐡斤變賣在袁和生處當卽起到原贜今蒙解案請辦王得生認竊求恩袁和生供實不知是竊贜現已交出伏乞施恩黃太守判王得生管押一月收贜之袁和生罰洋十元贜交西人領去○王渭生稱見周錦堂持鐡係棧房之失贜甫欲拘拿詎有李祥祥李阿二覇阻將我衣服拉破適逢巡捕帮同帶至捕房今特解案周錦堂認竊求恩李祥祥李阿二同供實不知周是竊賊黄太守隨判周錦棠管押一月李祥祥李阿二各枷十天起案之鐡交失主領去○奚生仁稱王阿二常向我借錢稍不遂意卽欲行凶昨又向我拆梢由捕拘案王阿二俯首求恩黃太守隨判王阿二笞責五十板以儆 
 
 
 

Page 10

 
 
   
 
 

Page 11

 
 
[光緒十一年五月初七日京報全録]  
　　宫門抄○浙撫劉奏查豁民欠先追濫欵摺○大臣謙奏爲保荐人材摺○西撫潘奏委署知府片○湘撫龎等奏校閱營伍情形摺○皖撫盧奏調署知縣片○粤督張等奏請獎叙摺○浙撫劉奏察看府縣夾片○五月初七日户部通政司詹事府廂白旗值日無引見○譚宗浚謝授雲南粮儲道恩○山東截取知府錫恩謝恩○截取知府張廷燎預備召見○召見軍機譚宗浚錫恩張廷燎○○頭品頂戴浙江巡撫臣劉秉璋跪奏爲浙省查辦豁免民欠錢糧先追濫欵以重庫項而挽頽風恭摺仰祈聖鑒事竊准户部咨開光緒十年八月初五日奉上諭所有各省節年民欠正耗錢糧着各該督撫將光緒五年以前實欠在民者詳晰查明該省所屬某州某縣銀數若干速行開單具奏候朕降旨全行豁免並着先將此旨刊刻謄黄徧行曉諭咸使聞知無使官吏胥役影射侵漁以期膏澤下究用副朕延釐錫羡子惠元元至意等因欽此欽遵行文到浙臣當卽恭録轉行藩司刊刻謄黄通頒曉諭凡士民莫不共戴皇仁咸歌帝德一面飭據藩司議詳條欵設局查辦並委杭州府知府吳世榮提調局務總司其事伏維欽奉恩旨豁免錢糧係指實欠在民而言其中有已完在官而爲州縣挪用之欵不在應豁之列無如浙省積習相沿每多挪移牽混交代案内皆以濫欵列抵前後任私相授受任意加增日積月累爲數甚鉅所謂抵欵者無非考試經費辦差修署諸色名目當時似乎有着其實皆例不准銷意欲混入民欠以冀豁免實爲庫儲一大漏巵臣於到任後訪悉此獘因於上年二月間擬定杜絶州縣隠匿錢糧章程内有豁免案内稽查民欠一條蓋已先慮及此次接准部文欽奉恩旨之後卽由臣密委妥員迅赴各府廳州縣未及改換册籍勒限將各案交代三印底册全行提省原封發局查核提調吳世榮辦理認眞不避勞怨凡有隠匿挪移濫抵各欵無從掩飾乃慣於虧挪之輩自知計無復之輒敢布散謡言希圖挾制臣已諄飭藩司督同提調破除情面澈底根查斷不爲其摇惑惟通省七十餘廳州縣歴年旣久官更數任牽前搭後互相列抵頭緒紛繁諸多轇轕必須逐案清厘始得實在民欠之數方敢奏懇恩施其已完在官而挪缺之欵分别勒限提解倘敢飾詞延宕即予奏叅革究以重庫項除密訪造謡挾制之人嚴拿訊明按律懲治外所有查辦豁免先追濫款緣由理合恭摺具奏伏乞皇太后皇上聖鑒訓示遵行謹奏軍機大臣奉旨户部知道欽此○○奴才宗室謙禧跪奏爲遵旨保荐人材以備任使恭摺仰祈聖鑒事竊准吏部咨恭録上諭爲政以得人爲先疊經中外臣工保荐人材均已陸續存記等因欽此仰見聖朝求賢望治循名責實之至意曷勝欽佩奴才猥以武夫識見闇昧安有知人之明第屢奉諭飭敢不虚心諮訪仰副以人事君之義謹卽奴才耳目所及者敬舉所知以備採擇一道銜承德府知府嵩林持身謹飭辦事勤能該員於光緒九年抵任之餘適值武列河東山水暴漲沿河一帶民房冲塌頗多該員查其無力修葺者捐廉代購工料俾得及時脩理免致露宿至今灾民德之嗣因口内災黎紛紛出口就食該員復勸諭商富煮粥助賑全活甚多去歲護理熱河道興利除獘百廢俱舉官常爲之一肅一五品銜刑部主事陳慶萱器識宏通體用兼備奴才去歲抵任之初卽聞該員有賢聲惟體察未深不敢驟相期許一年以來竊見該司員遇事能持大體卓有風骨每當疑難重案衆議紛如該司員以一言决之咸能明允中理無枉無縱至果敢有爲任勞任怨尤爲機權靈警之流所能僞託若夫修河工則節省巨欵籌賑撫則全活甚多是尤昭昭在人耳目者也該二員若畀以監司之任必能各盡所長有裨時局一熱河右翼協領穆哈廉才長識卓胆略兼優該員自統帶練軍以來選其精銳汰其老弱加以操防該營積習爲之一變尤能聮絡衆心上下一體每當訓練之餘必勉士卒以忠義之氣卓然有名將之風至於經理旗務均能一秉大公舉錯悉當爲各旗所矜式該員若畀以專城之任必能收其折衝之效一洗冗竭之風以上三員皆奴才審察有素並非徒採虚聲濫竽充數倘荷天恩量予器使必能各展所言克盡職守其伏處岩穴之士不乏眞才容俟奴才咨訪明確隨時奏聞除各員履歴咨送吏部兵部外所有遵旨保荐人材緣由理合恭摺具陳伏乞皇太后皇上聖鑒謹奏奉旨已録○○潘鼎新片再署泗城府知府蔡鋆在任病故所遺員缺查有補用知府伍永琛心地樸厚處事安詳堪以委令署理據藩臬兩司會詳前來除檄飭　 
遵照外謹循例附片陳明伏乞聖鑒謹奏軍機大臣奏旨知道了欽此○○頭品頂戴署理湖南巡撫布政使臣龎際雲跪奏爲校閱省標三營並岳州營官兵詳細情形恭摺陳明仰祈聖鑒事竊臣於上年五月接准兵部咨光緒十年四月初四日奉上諭本年應行查閱湖南營伍着派龎際雲查閱認眞簡校如有訓練不精軍實不齊者卽將廢弛之將弁據實叅奏毋得視爲具文欽此當因湘省防軍赴粤正須添營塡防嗣又遵旨募勇訓練次第援案經臣先後奏請展緩並將校閱省標三營曁岳州營官兵大概情形於本年正月二十八日附奏暫緩出省片内聲明在案臣查准屇閱兵均先將省標曁近省營分官兵校閱是以札調近省之岳州營官弁兵丁來省於上年十二月十五六七等日調齊臣標兩營並長沙協官兵一同校閱合演陣式均屬嚴肅整齊考校馬步弓箭及施放連環槍炮亦多命中籐牌刀矛雜技頗能撲擊如式各官弁兵丁弓力馬箭四五力步箭六七力不等合計中的在八成以上鳥槍中靶在九成以上抬槍擡砲亦有七成查驗軍裝馬匹俱屬堅實臕壯兵丁糧數悉皆定額並無老弱雇替情弊各營將備皆能勤奮供職弓馬優嫻除將材藝出衆官兵分别拔補存記酌給獎賞打靶少準者亦予降革勒限操習以示勸懲外仍飭該將領等隨時認眞訓練勿稍懈弛至軍中以槍炮爲先操練以中靶爲要尤須加意講求臣於各營考缺放糧悉視鎗砲爲準務須演放咸臻純熟子彈必期中鵠以仰副朝廷整飭營伍之至意再校閱省標等營官兵向係奏報出省起程日期一併具奏兹因臣將交卸合將閱過臣標左右兩營及長沙協岳州營官兵詳細情形恭摺具陳伏乞皇太后皇上聖鑒謹奏軍機大臣奉旨知道了欽此○○盧士杰片再休寗縣知縣董汝良現經調省另有差委所遺員缺應卽委員接署以專責成查有本任太湖縣知縣德愷老成謹愼堪以調署該員本任内並無承緝盗刦已起四叅案件據署藩臬兩司會詳前來除檄飭遵照外謹會同兩江督臣曾國荃附片具陳伏乞聖鑒謹奏軍機大臣奉旨知道了欽此○○兩廣總督臣張之洞廣東巡撫臣倪文蔚跪奏爲查明剿辦瓊州府屬萬崖二州黎匪出力文武官紳遵旨擇尤酌保仰祈聖鑒事竊照廣東瓊州府屬萬崖二州黎匪歴年滋事經前督臣張樹聲檄行前署瓊州鎭劉成元前署雷瓊道劉鎭楚督帶兵勇分路進剿劉鎭楚督軍攻剿萬州一路全境已定崖州迭次獲勝情形於光緒八年三月十一日會同前撫臣裕寛奏奉上諭出力員弁准俟崖州事竣一併擇尤請獎等因欽此嗣劉鎭楚劉成元添勇赴崖州剿辦元惡授首全境肅清經前署督臣曾國荃將出力人等先行擇尤酌保於光緒九年正月十八日會奏奉旨該部議奏等因欽此均經先後轉行欽遵續據劉鎭楚等將在事出力官紳開報由廣東善後局司道覆核列册詳請奏獎前督臣張樹聲未及核辦移交前來臣等伏查瓊州府屬黎匪歴年在萬崖二州各處滋事前署雷瓊道劉鎭楚等督飭員弁管帶兵勇分路剿辦將匪首李有章等先後斬擒殆盡地方一律肅清在事官紳人等深入瘴地攻克堅巢擒斬首要或隨營嚮導冒險探賊解散匪黨均屬異常出力按册詳核復加删减尚無冒濫謹繕列清單恭呈御覽仰懇天恩俯准給予獎叙以昭激勸其餘出力稍次員弁兵勇由臣等另行酌給外獎合併陳明謹合詞恭摺具　 
陳伏乞皇太后皇上聖鑒謹奏軍機大臣奉旨該部議奏單併發欽此○○劉秉璋片再准部咨捐納道府及道府州縣鹽場等官保歸候補人員應於到省一年後察看考核分别補用等因遵辦在案兹查籌餉試用知府汪瑞高劉康來等二員均已試用一年期滿又候補知縣賀元厘王叔鼎王寳鋆候補鹽大使高維基等四員均已試看一年期滿據藩臬運三司先後分案會詳前來臣查試用知府汪瑞高才識開朗堪膺煩缺劉康來老成練逹堪膺煩缺候補知縣賀元厘年壯才明王叔鼎年力强富王寳鋆辦事穏練候補鹽大使高維基才具安詳相應請旨留省照例補用謹會同閩浙總督臣楊昌濬合詞附片具陳伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十一年五月初八日京報全録]  
　　宫門抄○旨一道録前○陜督譚奏拿獲各犯訊明正法摺○大臣文等奏審明定擬摺○又奏協領病廢呈請辭退摺子○晋撫奎奏請給奬片○大臣謙奏爲陳明夾片○五月初八日禮部宗人府欽天監鑲紅旗值日無引見○召見軍機畢道遠○○頭品頂戴陜甘總督臣譚鍾麟跪奏爲游匪脅衆搶刦抗拒官兵旋卽撲滅將首要各犯悉數拿獲訊明正法地方安謐恭摺仰祈聖鑒事竊臣前准甘州提督周逹武咨稱據清水營都司龔得勝高台縣知縣羅佐清禀稱肅州九家窰有外來匪徒李九明孫九山莫松林等煽惑居民聚衆滋事頭裹紅巾形同叛逆於十二月十二日夜分赴村堡掠取馬匹裹脅良民入夥提督已派甘標叅將劉得勝管帶練軍遊擊梁慶章率兵勇前往相機剿撫等情臣卽飛飭肅鎭率馬步隊就近合剿並派副將周炳生帶步隊一旗及永昌平番馬隊迅即西進又慮其竄入南山口内飭西甯鎭派遊擊王振德等率馬步隊越境助勦旋據咨報劉得勝等十五日至高台探聞匪黨竄踞吳家堡十六日官兵圍攻該匪憑墻放槍抵死抗拒傷斃兵勇九名受傷者二十餘名適肅標馬步隊到四面合圍懸示投誠免死擒獲首匪者重賞堡内武生吳肇南等暗約本堡良民及被脅入夥者謀縳首逆以獻被匪黨殷其華等知覺將吳肇南等殺害遂於十八夜縱火焚堡中房屋官兵乘勢攻入陣斬匪類數十人跳墻遁者經官兵截殺六十餘人其逃往南山口者被副將鄒冠羣等拏獲二十餘人送州訊辦而李九明莫松林乘黑夜潜逸無蹤其分股搶掠者經永豐堡附生石登龍楊艶春計誘入堡許給馬匹飼以酒食是夜乘匪醉臥約各堡居民持挺擊斃匪黨十餘人擒賊目辛占熬送肅州餘匪經民團紳耆捆送地方以安臣因匪首李九明孫九山莫松林在逃終恐遺患迭飭肅州文武員弁懸賞購緝務期悉獲以絶根株正月十三日署肅州都司路林與都司程連璲緝獲孫九山到案經臣批飭解省審訊二月十二日路林與程連璲復於甘州河井驛拿獲匪首李九明莫松林二犯送甘州提督衙門經提臣周達武飭張掖縣訊明供認不諱派弁協同地方差役押解來省詎行至平番紅城堡莫松林病故李九明服毒自盡報經臬司委員會同平番縣覆行嚴訊莫松林實係病故李九明癮發囑解役蘇長春以生烟土吞食毒發身死差役另行詳辦旋據安肅道葉毓桐將高台肅州兵勇拿獲各犯及紳團捆送之匪黨王習業張伏興殷柏林殷橘香萬邦慶趙端辛占敖李如杭王法保許漢章共十名訊取供詞録送到司經臬司陶模提訊孫九山所供與安肅道送到王習業等各供相同由臬司會同藩司擬議具詳前來臣查李九明卽李德存原籍安徽隨營到甘時或行醫時販小布絲線零賣往來肅州西甯等處自稱李眞人以邪說煽惑愚民人亦以其身材高大異之莫松林巴燕戎格人住貴德之馬廠地方以耍拳賣武爲業見李九明卽傾心結交留住伊家孫九山山東人早年來甘住肅州九家窰卜卦爲生平時設立經壇哄誘民人念經騙取錢米度日與該處居民王習業張伏興殷其華辛占敖交好王習業與其父撫養之兄王萬業因析産搆釁聞李九明莫松林膂力過人足以制服其兄商之孫九山張伏興殷其華請李九明莫松林來家保護李九明至則言天生異相將舉大事不能爲人報私仇遂邀王萬業與王習業勸令和好孫九山見李九明亦目爲異人願相佐助於是密約游勇河南人李高榮李進存趙連張玉虎四川人叚有伏湖北人張炳山趙福堂至九家窰詭稱李九明醫病神效蠱惑衆聽而高台之殷柏林殷橘香萬邦慶辛占敖趙端許漢章王法保李如杭等隨聲附和輾轉煽惑引誘入夥謂從者可致富貴不從者立卽誅夷風聲傳播清水營都司襲德勝飛禀提鎭請兵彈壓該匪等知事已敗露謀搶掠馬匹取堡中舊存拒回鎗砲抗拒官兵孫九山卜卦不吉請緩日期李九明欲殺之孫九山宵遁李九明莫松林殷其華辛占敖何好義等遂於十二夜分股赴各堡放火殺人掠取馬匹幸提督周逹武派兵星馳至吳家堡圍剿四日之内卽行撲滅餘匪悉已擒獲除殷其華何好義張應白季李高榮張炳山趙正升李正存趙連張玉虎趙福堂殷有伏等十二名在吳家堡經兵勇陣斬外現獲王習業等十名訊明隨同搶掠拒傷兵勇均屬罪無可逭經臣批飭安肅道將王習業張伏興殷柏林殷橘香萬邦慶辛占敖李如杭王法保許漢章等十名均在肅州騐明正法傳首犯事地方懸捍示衆其拿獲被脅入夥者按情罪輕重分别鎖繫枷責保釋孫九山平日以左道惑衆此次雖未隨行搶掠而首先同謀法所難宥卽在省城斬决李九明莫松林倖逃顯戮應行剉屍梟示以昭烱戒其被殺之武生吳肇南與各堡受傷良民及陣亡兵勇九名容當彚案請卹仍飭各州縣傳諭紳耆各清各堡編查户口出具不再容留匪徒甘結存案除將現獲各犯供録送刑部外所有游匪勾結滋事當卽撲滅拿獲首要各犯分别懲辦地方安靖緣由謹繕摺具陳伏乞皇太后皇上聖鑒訓示謹奏軍機大臣奉旨知道了仍着該督飭令地方各官隨時嚴拿游匪毋任滋事餘依議該部知道欽此○○奴才文緒禄彭跪奏爲審明已革雲騎尉摔死外甥按律定擬恭摺覆陳仰祈聖鑒事竊照雲騎尉富常與伊姊口角致將三歲外甥迭摔致斃當經附片奏叅革審奉旨着照所請該部知道欽此奴才等督飭司員詳加研鞫緣富常係齊齊哈爾正白旗伯玉佐領下世襲雲騎尉於上年十二月初五日酒醉想起房東屢次逐令謄房無處居住隨到杜爾本欽屯胞姊逹胡氏家商量與母暫搬借居伊姊推諉富常回言說不念骨肉之情必要搬往伊姊斥駡一時酒發乘醉抓起三歲外甥定至向地摔扔伊姊奔救富常一手揪住伊姊頭髮一手又抓定至腰帶擲摔在地鄰人聞喊赶到勸走富常頓起殺機轉身回來由伊姊懷内奪過定至復摔斃命走開伊姊隻身追赶不及富常就跑屯外孤廟藏身起意致死全家滅口天明持刀前往伊姊聞聲先令人去報屯逹往命伊姊躱在門後藏身富常持刀進屋伊姊突出由後身抱住當時屯逹趕到獲犯報案派員相驗屬實再四究詰各供前情不諱案無遁飾應卽擬結查律載鬪毆殺人者不問手足他物金刃並絞監候故殺者斬又例載功服以下尊長殺死卑幼因素無資助及相待刻薄挾嫌將十歲以下幼小子女遷怒故行殺害圖洩私忿者悉照凡人謀故殺本律擬斬監候不得依服制科斷等語此案雲騎尉富常因挾伊姊逹胡氏未允借房居住輒敢行兇致將三歲外甥迭摔斃命次日復敢持刀行兇欲殺全家滅口殊屬兇暴富常除謀殺滅口未行輕罪不議外自應照例科斷已革雲騎尉富常合依故殺者斬監候律擬斬監候秋後處决伊姊夫英春等並同訊無不合之屯逹巴升阿隣人郭齊等均免置議屍飭掩埋除將供招騐單送部查核外所有審擬緣由是否有當理合恭摺具奏伏乞皇太后皇上聖鑒勅部核議遵行謹奏軍機大臣奉旨刑部議奏欽此○○奴才文緒禄彭跪奏爲協領因病成廢不能當差呈請辭退恭摺循例具奏仰祈聖鑒事竊據署齊齊哈爾鑲白旗協領色普西祥呈據墨爾根城鑲黃旗協領訥爾恭阿呈稱現年六十一歲食俸餉四十五年歴出河南等省兵差打仗二百五十次殺賊一百五十名生擒五十名因在軍營染受潮濕致患手足麻木之症現復舉發動履維艱迭經請假調治迄未就痊已成殘廢呈懇辭退日後痊愈亦不能當差等情呈請前來當卽委員查驗與原報相符自應准其辭退所遺員缺另行揀補並將該員履歴造册咨送兵部查核外所有協領因病成廢懇請辭退緣由理合恭摺循例具奏伏乞皇太后皇上聖鑒謹奏軍機大臣奉旨兵部知道欽此○○奎斌片再豐寗清查荒地前撫臣張之洞奏陳辦法摺内聲明蕆事之後請將出力各員援照直隸勘辦張獨多三廳廠地成案給予奬勵欽奉諭旨允准在案又户部定章清查旗在地百畝以上者請旨優獎等因臣伏查豐鎭寗遠兩廳境内官荒馬廠積弊甚重衙蠧互串需索奸商造謡煽惑地户隠匿侵欺訟事煩興紛爭無已誠有如前撫臣所奏陳者勘辦之員動多牽掣且口外天氣早塞未及交冬霜雪被野跋涉艱苦十倍尋常臣於光緒八九兩年親往督辦情形皆所目擊而各委員分投勘丈均能體察輿情詳審地勢剛柔互用勞瘁不辭將該兩廳地八千三十餘頓一律查勘清楚徵收押荒銀至一十二萬五千九百餘兩之多其已經丈量未給部照未交押荒地一千九百餘頃尙不在内積年輪轕一旦全清該委員等著有微勞自應援案請獎以示鼓勵所有此次辦理豐寗兩廳官荒出力各員謹擇尤繕具清單恭呈御覽合無仰懇天恩俯准照擬給奬之處出自逾格鴻慈其由察哈爾都統所派各員經臣咨取未准移覆應俟咨送至日再行奏懇恩施合併聲明理合附片具陳伏乞聖鑒訓示謹奏軍機大臣奉旨吏部議奏單併發欽此○○謙禧片再查熱河地方蒙古礦廠向由奴才衙門司員内派委總辦一員帮辦二員經理文案一切事宜土槽子銀礦總辦現經奴才派委刑部主事陳慶萱接充所遺土槽子帮辦一缺派委理藩院員外郎清祥接充除飭該司員等分别遵辦外理合附片陳明伏乞聖鑒謹奏軍機大臣奉旨知道了欽此 
 
