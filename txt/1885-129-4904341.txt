# 1885 - 129 - 4904341

 

Page 1

 
 
[三十八號畫報出售] [  申報舘主人啓]  
　　管理甬江招寳山炮臺之吳吉人遊戎於攻戰之暇扮作漁人模樣親往法船偵探虚實忠勇實冠等倫恢復諒山一役爲中法接戰以來未有之大　我國効忠者衆敵人亦自悔禍故議和之電不後而不先兩圖編入此次三十八號畵報准於二十六日出售其畫譜之羅漢圖俱係任君阜長所繪筆墨之妙不煩贅言畫報仍然九圖後附淞隱漫錄一則閱者鑒之此布 
[經藝淵海例言]  
　　邊孝先儲將腹笥江文通燦到筆花儒者握管屬文空疏寒儉爲世所譏而經藝爲尤甚試觀近科鄉會墨之中式者大都五光十色炳炳麟麟盡能事而蔚巨觀經藝之菁英乃大洩焉僕心好之而徧覽坊刻陋劣不堪寓目爰於客夏廣蒐佳著凡先輩房行名家課讛以及京邸直省諸友聞訊而投贈者積有卷軸嚴定去取又查各經中之可以命題而前人未經涉筆者出資倩名手分題補作其除淘汰不計外共得文一萬篇交點石齋縮印成帙將次竣工爲錄例言以告同志一名曰時文必尚入時經文尤非時不可是編所采雅合風會凡簡淡高古之文槪從割愛而坊刻之濫竽充數了然無味者更無一字　入求當於時而已一經藝所以覘才華沈博絶麗斯爲正宗是編專取考据精核據引宏通故字數有多至八九百　開拓心胸讀者快之一佳文旣夥去取綦難是編一題至多不逾三四首然必各備一格或訓詁體或騷選體務取書卷詞華並擅其勝故無疊床架屋之弊一五經旣分選文亦必相稱畸輕畸重殊欠精當是編銖兩悉稱每經約二千萹多則酌删少則補作熊肥蛤瘦之譏吾知免矣一是選經飽學家反覆校勘奇字奥句訂定無訛初不敢草率從事貽誤當世盡區區之心而已一是編專倩精於書法者工楷寫眞前後一律每頁八萹紙張潔白字跡　黑裝訂亦極精雅表裏統觀歎爲僅見以上例言從原書錄出先行佈告蓋恐壟斷之徒魚目碔砆雜投欺世購者辨别不精勢必重貽後悔所願海内君子於購辨是書時詳加審視勿被所蒙訂於四月初出書如願躉售速來點石齋面議此佈 
[書招商局咨文後]  
　　本屆南漕自法人騷擾以來各洋行前曾包定載運者且不敢復行攬載以至歴時旣久上兌無期儲憲體恤各州縣下情逐漸騐收俾裝糧船户得以回空稍進涸轍然自騐收以迄於今則又忽經月餘而法事雖經停戰詳約未有眉目糧米仍不能暢行北上其上棧之糙白各粮多有日久變色者近日招商輪船運漕滬局咨會海運局請其設法閱之不禁深爲扼腕失去年開辦　運之時大憲行文催提雷厲風行不遺餘力原恐法人猖獗致北海口有阻不得逕運津沽故急急趕辦飛催速解殊不料法人無情無理竟有中途截刼之計及旣知此信洋行卸載海運暫停而漕米則早已畢集滬上彼時糧皆存船未經起岸者約已經旬累月較前屆之隨到隨卸者情形不同船在水中潮氣所蒸亦較往年爲多幸而招商局創議不收棧租太古怡和等行亦聞風慕義願讓棧租乃得陸續兌收儲棧當騐收之時各委員亦明知今年漕粮啓運無期不免霉變因於騐米時加意挑選必求其乾圓潔淨而後收此亦非騐收者之過於認眞實勢所不得不然也騐收上棧亦恐有他變於棧中多留空隙地上高墊糠粃其先事預防者曾不可謂不至矣無如米之爲物本不可以久停一交淸和其色先變若過黄梅時節且將臭味俱壞米之白者黑矣乾者溼矣此非人力之所能爲也故前此有識之十卽有請復河運之議特以河運之停已數十年於兹其間河道之淤塞者固多一時未能修濬粮船之　朽者尤甚竟無可用之船隻卽運丁水手在在多缺試觀江安十府粮道所承運之漕不過十餘萬而運到通倉往往曠日持久此時而欲舉江浙兩省百餘萬漕糧悉數歸於河運不特時有不及而且力有未能不但今年斷不能舉辦卽來年亦尚恐未能興行此其緩不濟急可無言矣至於創造鐵路則又係非常之舉其工程之浩大固不待言籌欵之艱難更不必論卽曰有此鉅欵興此大工而此時法人尚在和議未定安得有此閒暇之時閒暇之人以爲之然則鐵路火車之舉雖明知其利無窮而中國之目下斷難興辦亦可逆料由是以言則南漕之運仍非輪船不可歴年沙船亦有承運者然沙船究不若輪船之速沙船六成輪船四成此向年之定例緣大憲知沙船近來絶無生意藉此漕米一項以爲調劑之策而注意則實在於輪船但去年招商局輪船歸旗昌收管似乎不若往年之便而苟無法人以爲之梗則此項漕米啓運已久何至躭延多日至於懲變故僕前者曾著一論謂不如將漕米悉數出售而以折色解京且可以明定章程令歴年南漕均改折色盖一則京倉積米尚多北人向多麥食米之用不若麥之多卽使北人有需米之處而商船苟聞北方缺米必且爭先購辦設法運往以覓厚利則於國計商務兩有裨益然此說要徒托空言未必果能見於實事而目前則米旣不售又不能卽行啓運不但棧租以四月算起其費不貲卽使不計此費而啓運之期尚在遥遥莫定現在米色已變將來何堪設想於此而不急於設法將來更復如何而欲爲之設法實苦於無法可施說者謂此時招商海運兩局禀請大憲求爲籌策而大憲亦無如之何不過曰但當愼加防範苟爲日果多全漕皆變亦惟付之無可奈何已耳顧僕尚有一策於此此時江浙兩省防營星羅棋布各營食米想必不少何不卽移此項漕米解往各處防營準折兵餉解運俱由内地法人無從阻　卽臺灣閩疆海中載運恐有不便亦可由内地轉運但閩嶠路遠未免運費太鉅然與其置之滬地聽出棧租仍任其黴變而歸於無用將來諸事平定不復可以啓運卽運到亦無所用之何如先爲籌措折償軍糧猶得以濟實用况江浙各防營則需餉本屬不貲若有此一項鉅餉以敷分撥即可省尋常若干餉銀是亦與出售之策相爲表裏於必無設法之中作此補救萬一之計芻蕘之見未識有當于目前之急務否也若夫公牘往來僅作紙上之空談絶無絲毫之實用而曰吾以謝吾責焉吁何爲也哉 
[騐船述聞]  
　　槐槐里輪船由牛庄來滬船中載有一柩途遇法船前來查騐見柩即詢所裝何物船主對曰是裝屍身之物而不知耶法弁謂恐裝軍火欲開視之船主曰開則請開但須當心此中人死已十數日倘開棺而觸屍氣則是自取之咎爾無怨焉法弁乃熟視船主廢然而去噫法人愍不畏死乃亦畏屍氣耶 
[高麗近事]  
　　日本報言高麗前派往日本之穆麟德叅判由日本回高高王不與相見意欲將穆君斥退盖緣高麗叛黨金玉均等逃往日本高廷欲遣使向日索取以憑究辦穆君力任其事故令充作副使以至日本比回而叛黨仍未索得故高王心滋不悅嗣經大臣婉諫始復其職云 
[甯波火災]  
　　上月二十九日早四點鐘寗波南門外烘蔀巷丁姓不戒於火城内水龍遠不能到僅有石碶水龍往救然杯水輿薪無濟於事約焚兩點鐘之久共燬去房屋五十餘間 
 
 

Page 2

 
 
[慈北盜案]  
　　上月某夜慈北沈師橋廣大豬行突來盜匪多人手持刀械洋槍劈門而入聞被搶去洋銀二千餘元且斃行夥三人傷八人當經報縣踏勘會營飭捕嚴緝云 
[募勇成營]  
　　李軍門志剛前月到漢開招勇營並不張皇在漢陽西門外古廟中立旗招募所募兩營尅日成軍經地方官封雇船隻於上月十三日拔隊至田家鎭取齊道出江西中陸路入關聞其營官哨長多從甘陜帶來故能上下一心有身使臂臂使指之妙也 
[潯茶市價]  
　　九江茶市於三月二十五日開盤其價已列昨報兹又悉二十六日德興洋行進怡盛二五祁二百九十二箱價三十三兩仙萼二五祁三百十二箱三十二兩五○怡和洋行進靝菁二五祁二百九十九箱三十四兩龍芽二五土四百二十四箱二十八兩賽蘭二五土六百六十六箱二十九兩眞芽二五寗四百零六箱三十六兩生芽二五寗四百五十六箱三十四兩五蘭馨二五寗六百五十六箱三十四兩五○天裕洋行進生生二五土四百零四箱二十六兩五靝瑞二十土六百五十八箱二十七兩五蕙香二五寗六百四十三箱三十九兩五又二五甯五百四十箱四十兩天寳二五甯五百三十四箱三十九兩五○二十七日怡和洋行進蘭馨二五土二百四十箱二十八兩碧乳二五祁二百八十六箱三十二兩五○天裕洋行進仙芽二五祁二百箱三十三兩永昌二五祁三百三十二箱三十三兩魁芽二五祁三百五十箱三十四兩五○德興洋行進瑞香二五寗二百六十五箱三十兩零五錢龍芽二五祁二百五十箱三十二兩五奇香二五祁白八十三箱三十兩零五 
[漢口茶市]  
　　昨得漢口來信三月廿八日計到甯河茶一百餘字各茶棧當卽發樣兩湖茶帮頭尚未湧到計不過十餘字到漢聞廿九晨亦必發樣同售也外洋茶船先後共到六艘今年之茶據各茶師品評色香味均勝往年惟葉張因辦客俳徊觀望致多時日似乎稍劣廿八日午後寗祁茶開盤共沽出甯州茶三字祁門茶三十二字共計一萬一千五百九十一箱其行情比舊歲約高一二兩照此揆度茶商或有微利可沾也至各洋行所進各茶行情另列後幅兹不贅述 
[烟臺近信]  
　　廣武振字各軍移駐烟臺附近各處扼要紥營以爲前茅續到之瑞軍數營駐紥夾河一帶以爲後勁聲勢聯絡布置周密現在中法雖已停戰而營中操練仍不間斷有備無患於此見之○海防營某兵前曾充當某營勇不知何故被前統領官拿去痛責狼藉不堪新統領官擬與理論聞已由委員騐視杖傷未知如何了結○上月十三夜南𤱝某甲追逐一賊賊窘迫不知所爲遽將某甲刃傷二處嗣經衆人追獲諒必儘法懲辦諺云窮宼勿追不誠然乎○有某洋行忽於十四日倒閉本街店户被其虧欠爲數甚鉅凡裝辦帽辮之家多有掛累以某某二家爲更甚 
[論抽土稅]  
　　日前奉天將軍慶軍憲出示曉諭謂目下海疆多故餉需浩繁所有賣土之家每年各捐銀二十四兩限期四月初一日以前自行呈報至期如不報明察出後作私販論想各土行情殷報効不難如數輸金也 
[金陵官場消息]  
　　郜荻洲觀察在江南需次二十餘年老成碩望觀者擬爲神仙中人前以中丞檄署鹽巡道缺例兼江寗七屬之督銷觀察興利除獘不以五日京兆爲嫌兩岸商民非常感激現雖卸篆當軸仍以鹽事相屬故襜帷或可以久駐于金陵云○兩淮運臺續都轉自奉命督辦海防卽未及履新邗上今又陳泉湘中棨戟越遠故運臺一缺已欽授本任糧儲道張屺堂觀察矣觀察去歲曾權斯篆疏通引路振頓綱章統鄂皖數千里食岸利獘旁咨曲詢一覽無遺想此次駕輕就熟豐功偉烈不僅韓陵一片石可以差强人意矣○糧道主江蘇安徽兩省之飛輓事綦繁責綦重原任張屺堂觀察已升都轉此缺已放馬觀察官印恩培查觀察爲直隸癸酉科拔貢得中書轉侍讀今由京察一等得授斯缺計前後歲星僅一周而已展衡門之抱負綰天府之正供豸繡十二章鵬程九萬里遠到正未有艾也○北捕廳楊司馬以病出缺由南捕鄧司馬兼理者數月現在藩轅牌示已改候補直隷州孫刺史名國琛者接署矣刺史於上年曾蒙大府題補常州督捕通判而干部駁者聽鼓有年綰符無路想亦需次諸公所始願不及此者矣 
[江寗考試餘聞]  
　　扃試上江兩縣之日于封門之後忽有乘垣而出者垣後多隙地卽有人乘垣而入兩人適相值遂忘情騎墻而語爲巡風者所邏各予責斥○搜檢素係具文此次孫太尊特派余少尹爲監視積習爲之一返忽於一生身畔搜出洋錢二三十元衆皆瞠視莫解因憶作魁星像者必一手握管一手持金該生殆誤會非此不行而以是爲懷挾歟是可以知其作用矣○功令不准繼燭違者不錄是日上燈時候納卷者寥寥不得已改爲以放牌爲准三牌以後者不錄該生等竭一日之長兩文一詩猶且卜晝而卜夜則其平日窗下之專致可知然三牌後已交三更矣果能事不受相促迫耶是所謂父兄之教不先子弟之率不謹○有一卷頗不在移郊移遂之列字亦娟秀宛然童子軍忽卷尾附一紅帖自謂家世雖非黄憲牛醫然庭訓期望火迫苟一戰不利遂難見江東父老云云閱者以其犯例摒之是可爲弄巧反拙者戒○三世不列膠庠名曰荒籍此不獨江寗爲然獨江寗於此等荒籍則尤鄭重其事平時雖有杯茗之緣苞苴之問而一經縣储考則此一點墨斷不敢狥一人之私叢千夫之指往往推敲再四確知其無身家不淸冒籍騎考諸過犯而後認派保纔爲畫押故荒籍一個押竟有花至十數元者如果院取入泮則或相倍蓰或相什伯相傳有一登龍門身價十倍之諺○駐防之應試者向止十餘人上年善厚齋軍憲爲之振興書院延金壇馮夢華孝廉主講席進八旗子弟之秀者課以詩書文藝故此次矮屋中旗籍竟自成一隊查旂例應駐防試者必須檔案上有卒伍名或馬甲或西丹皆可由理事衙門册送另有識認廪保兩人亦駐防中之食餼者爲之其不得入名軍籍者悉附入上元縣之末與民籍無異故有一家兄占駐防籍而弟占上元籍者以一食糧一未食糧也○玉河坊爲昔翠華臨幸之所爭埭人指爲古桃葉渡鴨頭縐緑蠟尾燒紅潑茗者悉於是占石泉槐火之勝其地歸駐防衙門經理前日有一人向友朗誦其文拍掌呌絶適收地租者至遽叱曰會帳好說何怒爲其人莫解聲頓息聞者皆絶倒因念宋時北使至朝廷遣狄靑之子爲伴館北使誦其得狀頭賦曰雲屯八百萬騎日射三十六熊狄武人不知熊爲射侯遽起曰八百萬騎纔射得三十六熊一何不武乃爾北使無以應詞氣俱沮與此事正堪相對○白酒坊某小户人家有一啞女年及笄矣以口不能言故無下玉鏡臺者其家距考棚僅百武多寓句容人有素與女習者今忽至女遽走告其母曰某秀才來矣母大詫異由是舌鋒雖不利而已非不聞其聲者昔徐元文應省試買舟江干一舟子亦啞也見徐來忽曰狀元至矣嗣是遂能言後徐貴造一舟與之以温飽其終身造化小兒弄人于機關未破之先者如此姑誌之以騐其將來 
[鳩江瑣綴]  
　　郭善臣軍門乞假省親一事已列前日報端刻悉軍門於上月廿二日起節憲舟用小火輪拖帶由裕溪入口至巢河繞廬州起旱直抵鳳陽原籍臨行之日蕪城文武印委各官均送至江干殷勤話别標下員弁及水陸各營亦皆列隊恭送旌旗日麗鎗砲珠連一望無垠大有如火如荼之盛想軍門於旌旄抵里時定必舞老萊之衣捧觴上壽天倫樂事幸何如哉○蕪湖道粱小若觀察於上月廿二日午後拜客回轅道經甯淵觀河沿有涇縣民人吳某攔輿喊控觀察詰訊之下據稱因房屋被人覇佔屢控府縣事閱七八年未經斷結故敢冒凟憲威觀察 
 
 

Page 3

 
 
諭以靜候批示飭遵又有監生徐某因有錢債細故佇立轅門外袖禀瀆呈觀察以違式擲還說者謂觀察蒞任以來興利除獘善政入人蔀屋茅簷碑皆在口彼寃戴覆盆者不難立時昭雪也○前署安廬滁和道督辦皖南牙釐總局長户威龍友觀察於今正疾終蕪郡旋於上月十十廿一二三日開喪受吊在城各官紳及遠近各僚屬之莅唁者素車白馬里巷駢闐聞定期本月初二日發引回旗想屆時又必宼蓋如雲非常熱閙也 
[吳苑叢談]  
　　日前韓觀察會同崔叅府至石湖監演水雷一時蠡墅新郭各鄉民無不爭先快覩行春橋楞伽山一帶袵帷袂幄擠擁不開迨霆震一聲銀濤飛濺幾如呂梁洪破空奔瀉其所置之竹排隨波而起直入空際散落岸側餘力猶猛觀者皆譁然趨避有鄉民赴盤門作小敗者肩千蚨奮步至冶平寺山麓適碎竹不先不後作當頭之棒遂致腦漿迸流死於非命旋經親屬備棺成殮觀察憫之擬欲酌賜卹欵云○筍老蘭長之候緑肥紅瘦之時城内外各花園士女如雲爭作嬉春之舉有貧媼某氏偷閒學少拚費靑帙五十翼隨隊入顧氏怡園一游興高采烈遍處奔馳行至鹿柴之旁偶不小心跌入圊内竭力撐拒而出已糞穢淋漓莫可嚮邇矣於是赶赴池内洗滌荇帶荷錢之畔木穉花已作水面文章艸艸出園人皆掩鼻竟如不潔之西子一時遠近哄傳作爲談柄云○臬書某悞將督轅文件入撫憲封内事爲李顯之謙訪查出向之詰詢言語支吾廉訪怒飭加掌責以示薄懲聞謙訪有硃諭榜示大堂皆戒飭吏書之語現各書均須住宿署内辦公不准託詞告假似此嚴密關防二十餘年來實所罕見也○三月二十一日爲餞春迎夏之期吳俗例以大秤衡人燕瘦環肥頓分輕重而麥蠶海螄櫻桃梅豆均於是日嘗新無如今歲春寒太厲以致蠶豆新麥未能入市玫瑰花亦爭覓不得氣候不齊物難應景亦數十年所未遇也○上月十五日傍晚閶門外馬路某米鋪遣一賃春之傭送洋九十三元至城内盛家市某米棧行至專諸巷西關帝廟突來匪徒三人自後拉住兩手又奮拳毆其雙目該傭昏暈倒地任其搜攫一空迨痛定神淸則匪徒早已杳如黄鶴矣歸訴店主卽於十六日報縣驗傷飭緝未知能否弋獲也○姑蘇西北鄉有陽山者綿亘數里横跨長吳兩境山麓社廟年例賽會附近居民爭扮抬閣小轎以相誇炫葢儺而近於戲者也吳境二圖向有小轎一乘是處人素强悍頗有北方之風邇年圖内耆長漸皆零謝各邨小民以爲此輩碌碌不復足畏故今屇賽會將二圖小轎抑諸末尾二圖少年以爲似此受辱雖决太湖之水莫能洗濯於是傾衆約鬥二圖向有獵户習用線鎗極爲靈準一時旗鼓相當鋤耜並奮線鎗所發長境人竟大受夷傷計被轟斃兩人傷二十餘人現已報由長邑尊詣騐矣愚氓好事每以小隙釀成巨案迎神賽會所爲有干例禁歟 
[吳淞紀事]  
　　寳山西門外有木匠阿德家甚貧苦妻故後遺一子年甫十三領有養媳年亦相若前日忽然不見阿德四處尋訪知係蟻媒張沛成糾串荳腐阿春及楊瑞林所拐阿德卽將張沛成豆腐阿春二人扭至縣署喊控因吳明府甫經回署尚未研訊聞張慣作白螞蟻被拘後自言將阿德之媳領至上海打狗橋堍德興客棧弄内廣東妓家得洋五十元而楊瑞林則在逃未獲也○前報鄉人毆傷吳淞營兵金姓一事兹悉該營兵並非金姓實係嚴錦湘也當經河鹽廳飭將受傷人赶緊醫治再行核辦無如嚴之傷勢日見沉重故將一干人送縣懲治前日吳明府研訊鄉人一面飭仵將嚴騐得左肋有拳傷一處微腫靑色右䏩膞有磚傷一處沿皮微碎右膝有磕傷一處皮破血汚項頸有拳傷一處靑色右臀有磚傷一處靑紅色騐畢諭將鄉人陳桂芳談雙桂管押令將嚴錦湘赶卽醫治再行訊辦○前日午刻有三枝桅德國兵輪一艘由張華浜展輪出口 
[遠迎旌節]  
　　新任湖廣總督裕壽山制軍陛辭出京道出津門昨已據電登報兹聞裕制軍約於今明兩日可以抵滬南洋已撥兵船兩艘前往迎接上海縣莫邑尊亦已預備接差並經蘇松太道邵觀察知照捕房如兵勇上岸當妥爲照料云 
[再訊股銀]  
　　曹子元等控追順德礦局股銀一案由縣訊供後飭將順德金會辦平準公司陳司帳發廳看管各情早列前報前日午後由莫邑尊飭將金等覆訊先問金爾公司自上年閉歇後存銀若干答稱尚有本銀一萬餘兩又問旣有一萬餘兩何以至今仍未理楚答稱實被平準公司之司帳拖空銀七千八百兩其餘則係本公司收進股單一千零五十股共付出銀二千一百兩卽詰陳供稱在平準公司管理帳務本公司專事招接押欵因市面淸淡無可彌補曾向順德移借銀七千八百兩係收押股單所用邑尊謂爾旣收押股單可將股單抵數答稱該單經抵押於大茂錢莊用銀約計一萬餘兩邑尊謂向大茂莊抵來銀兩究竟作何使用答稱一則因生意淸淡二則所抵進之各項股單均因虧折各抵户均不取贖邑尊謂爾公司虧本何致若是之多爾等所爲情同誆騙旋謂金現在曹子元控追股欵究竟如何料理答稱可否交保出外情願變産歸償邑尊不准謂現據曹子元所控祗有二百九十二股外間未了者諒必不少着卽仍行發廳看管又問陳爾欠順德銀七千八百兩現在作何料理答稱亦須求恩交保設法歸還邑尊又謂不獨順德銀兩卽大茂莊抵欵亦應料理答稱交保出外可向大茂莊懇情理楚邑尊亦不准交保仍發廳限追 
[笞責惡棍]  
　　前報列惡棍毆人一案前晚由帮審委員王司馬飭將原被人証提案集訊張王氏挈子桂泉供訴前因並據桂泉稱兄子在火神廟左近讀書前日旁晚時回家被葉源源昆季及王阿四三人剝去衣服後經我母查悉向論反遭毆傷求請懲究詰之葉源源葉阿松同供向業成衣安分營生並未剝衣亦未毆打伊母王阿四供向爲薙髮匠前日行路見伊等口角曾爲解勸詎被誣指司馬謂葉源源昆季張王氏身受重傷爾等尚敢抵賴實屬目無法紀飭各責二百板管押俟張王氏傷勢稍痊再行核辦王阿四顯係多事着掌頰二十下交保 
[打架被拘]  
　　雙鳳樓茶肆西首横街開小烟舘之謝友德扭送王鏡之到捕房解案後據謝稱從二月間起王來吃烟陸續被欠錢九百餘文向索不還昨日又來吃烟我不賣伊反逞兇吵閙將我衣服扯破翁太守詰之王鏡之據供做薙髮匠到伊家吃烟只欠錢六百餘文因數不符是以未付况曾爲伊弟兄三人薙頭十餘次未給工資亦應扣除翁太守謂旣認欠錢六百餘文着出外卽還并將拉破之衣代爲縫好詎兩造出外後復行打架適有落班華捕經過解勸而烟舘中人又將該捕衣服扯破巡街捕乃將謝友德友哉友仁三人拘押昨晨翁太守臨捕房據王鏡之訴稱奉諭出外將銅盆一只單被一條向押店質錢五百文交付伊等嫌未足數我願再尋保人陸續再還伊不肯將我打傷臂腕並腰脅等處巡捕勸解亦被拉碎衣服翁太守詰之謝友德等據供出外後伊放我在茶館並不將錢還我向伊索討反糾人來店吵閙翁太守謂伊被爾等打傷如何反稱伊糾人來打况巡捕衣服亦被扯破明是行凶着將謝友德等三人管押候解公堂并着句探將王送仁濟醫院並向茶肆左近查問如何打架并往該押店查詢銅盆單被等物來押時是何時刻共有幾人以便核示 
[英界公堂瑣案]  
　　英工部局收捐洋人稱高田氏所開之茶館通連飯店查得茶館有棹十二隻昨日持票向收捐洋九角該氏祗肯認繳五角致與理論詎有殷桂生將我閉入屋内喝令傅阿三帮同行兇旋由巡街捕開門將殷傅二人拘案請辦殷桂生供是飯店夥因洋人向茶館收捐口角觀者甚未恐有失物情事故將門暫閉不敢毆打洋人傅阿三供茶館我所開棹子祗有五六隻其餘都歸飯店洋人要捐洋九角求减不准稍有口角並多與殷桂生行兇高田氏供飯店我所開因洋人向茶館收捐不肯照付洋人竟令我將櫃内之錢給伊我言茶館捐不干我 
 
 

Page 4

 
 
事洋人不解華語以致爭閙洋人又稱殷傅等行兇之狀共見共聞豈容抵賴黄太守商之翟副領事判殷桂生管押一月傅阿三减半月高日氏斥退茶館捐查明核辦○包探王阿二稱李阿四扭指華雲生竊水烟筒拿解捕房華不認行竊旋有陳陸氏到來聲言水烟筒是伊物因失竊而令李阿四查獲等語捕頭命我查覆當查得該氏與李本屬軿識而該氏又與某甲私昨甲在該氏家吃水烟適李亦到甲見李至隨取水烟筒到烟館李向該氏問甲是何人該氏以並不相識對李謂然則如何取水烟筒而去該氏謂恐是竊賊李卽尋至烟館中見李至乘間脫逃鄉人華雲生適在是處見榻上煙筒隨手取吸李卽指華爲竊扭交捕房我亦到過烟舘查明以上情形無錯今將各人一併送案該氏供開煙館被華行竊水烟筒托李尋獲人贓李亦煙客並非軿識李阿四供該氏囑我代尋人贓華雲生供實被混指捕頭禀該氏住虹口與李軿識人所共知並不開烟館黄太守謂李阿四不應誣良爲竊判押三天該氏水烟筒罰賞華雲生領去○十四號華捕稱昨見殷巧福投河覓死立卽阻救送請安置殷巧福供蘇鄉人來滬覔就曾在客寓遇一甯人說薦我到戯園因衣衫藍縷命我脫衣服與伊穿一去不來始知遭騙無計回鄉是以覓死父母均已早亡祇有叔伯而已黄太守隨飭差送殷至棲流公所再行安揷○二百零三號華捕稱昨見李洪卿投井尋死送請發落李洪卿供家在蘇城中臨頓路地方父母俱在現因帮傭失業無顔囘家自尋短見黄太守隨飭差將李洪卿送交棲流公所安置○包探陳阿九稱拿獲竊犯蔣又春盤詰得行竊墨精眼鏡珊瑚珠串等件現祗弔到墨精眼鏡確有失主報過現往銅沙故未來案認贓蔣又春供認行竊三起只求施恩黄太守隨判蔣又春發捕房管押一月贓存捕房待領○華捕稱東洋車夫徐富郎前日將小孩碰倒略受皮傷當將徐拘押捕房孩送醫院現已就痊已交父母領去其父母不欲辦車夫故未投質徐富郎供求施恩黄太守謂該車夫推車不愼本應懲辦今姑從寛開釋 
[招認屍棺]  
　　同仁輔元堂來信云今有法公部局垃圾夫報新北門外永安街口浜内有男浮屍一口約年念三四歲身長面白無麻穿藍布小袖短衫二件藍布單褲白襪無鞋白三脚褊緶線有四開洋一个錢數十文戯單一紙餘無别物本堂司事往騐無傷卽已收殮如有親屬到堂認領可也 
[輪船來滬電音]  
　　初一日旗昌洋行日新輪船由福州保大輪船由大沽怡和洋行南陞輪船由香港高陞輪船新南陞輪船由天津旗昌洋行富順輪船今日由香港均開行來滬 
[浙省撫轅抄]  
　　三月二十三日候補府吳唐林禀辭解洋欵赴滬○二十四日署壽昌縣湯佶昭專丁禀知奉飭題署壽昌縣缺禀謝學轅文巡捕潘禀知學台于二十六日申刻由下馬頭赴湖郡考試○二十五日李昌泰餘姚徐宗翰常山俱禀謝藩飭請補前署河莊巡檢李燕賓期滿交缷回省禀到叩見 
[蘇省撫轅抄]  
　　二十八日藩轅牌示照得長洲縣主簿查奉曾告病開缺遺缺查有試用布理問梁文錫堪以委署候補同知王葆昌禀辭奉藩憲札委解近畿固本京餉差縣丞林廷堦禀銷松滬嚴家橋釐卡差江北緝捕回○二十九日縣丞潘兆盈禀知奉委洞庭絲捐差卽辭從九陳彤華禀知奉委兼辦海防事務 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[木簰下駛]  
　　各帮木簰現已陸續抵潯報關上月十九日關憲飭委員司事書役等往浴港量簰是日大冶帮量簰六架臨江帮旦簰兩架書役等仰體憲意認眞辦公各木商共沾實惠無不欣欣然有喜色云 
[賭負吞烟]  
　　蘇子曰譬如善博日勝日負可見日勝者且終於日負何况介於或勝或不勝之間乎金陵賭博以攤爲最献歲以來正如二十四番花信風愈吹愈盛其法以四子骰納磁盒内而摇之摇者爲上手賭者爲下手下手凝神寂慮爭勝於不可逆料之盧雉而外如覆鐘目不可得而見也内如射覆耳不可得而聞也故相傳有下手難做之諺有某甲者在下手已輸去何曾一食之數旁皇無所出乃向同局者呼將伯同局者以甲有久假不歸之癖靳勿與甲不得已乃向局外人作摇尾乞憐態局外者昔亦五陵豪今金盡則仰人頤氣以乞其餘者也甲旣得錢復入局再接再厲趾遂高謂衆曰此所謂馬出之内廐繫之外廐璧出之内府藏之外府也今日之事料藺大夫不難以原璧歸趙于是各償其所貸而息之且取盈焉有勸其罷休者甲曰是不啻以五十步笑百步耳衆見其言不怍悉掩口胡盧詎纔轉瞬海屋之籌已輸盡甲出座隅默默不語主人忽下逐客令甲亦在逐中憤甚先出購阿芙蓉膏而嚥之門啓復入潛臥榻上無覺者方購烟時有某乙與甲妻稔爲言甲購烟狀甲妻心動尋至見甲僅以手指口不能言涙如雨下衆聞係吞烟急爲灌救嘔黑水數升當是時主人以事關人命不得不軟禁賭者于屋而下門以鍵甲妻旣聞所聞而來勢不得不見所見而去因令甲妻自向賭者乞貸而已卽爲之托鉢賭者初有難色繼念化有事爲無事亦傾囊無所吝當醵得飛鷹百翼交甲妻使速舁歸養息事始寢 
[追賊釀命]  
　　甯波姜村某姓婦抱布求售行至甬東張斌橋凉亭小憇布包忽被匪徒攫去婦大聲呼救旁人與之同追至史祠門首匪乃棄布躍水將渡彼岸而遁奈不諳水性遽占滅頂該處地保以事關人命先將某婦扭住一面將報官請騐未知在後若何也 
[寄懷西河石橋生三十六江外史并柬劉大幼包卽請高昌寒食生大吟壇政刋]  
　　記曾裙屐共追陪醉月評花數舉杯和靖襟期多逸致謂石橋生陸雲吟詠亦淸才謂三十六江外史東山絲竹應增感北海琴樽可復開一别歸來豪興减掩關閒㕥越王臺昔時意氣各飛揚慘緑叢中我最狂檀板金樽行樂地馬龍車水少年塲新詩吳郡囊空貯舊約湖州願未償惟有故人忘不得桃花開候憶劉郎謂幼包○奉和石橋生寄懷之作卽次原韻故園懷舊侣寥落客愁加陳跡留泥　閒居感歲華離情眷雲樹綺夢憶鶯花良晤知何日高吟隔海涯苦憶尊前樂頻縈别後思　歡渾似夢病骨瘦難支海上琴音渺山陽笛韻悲謂西鳴琴伯平生多負約憔翠怨花枝○寄懷味馨室主人卽次其除夕飲於桐生詞友之修篁别墅韻秦淮風月可憐杳滬瀆笙歌未寂寥一别河梁游侣散十年湖海壯懷消羡君艷福花爲伴愧我愁顔鬂易凋遥憶故人天際去薊門烟樹望迢迢時聞主人于役北上舊時裙屐共喧闐猶憶歡塲醉綺筵倒遍金樽同欵欵携來玉樹最翩翩謂桐生　揚州夢醒情懷减粤海人歸别緒牽予客秋旋粤今日游蹤各飄泊風萍吹聚又何年○亨衢故人將之申江道出羊城喜晤於心湖仲琳兩主人書齋承留小飲仍疉前韻賦此誌别舊雨重聯快此宵一尊聊借話淸寥相逢共喜吟懷健小飲能令積悶消玄鬂漫生飄泊感靑松湏耐歲寒凋明朝又作天涯别越水吳山道路迢主賓歡笑雜喧闐難得萍蹤聚此筵元白交遊非泛泛郊祁才調並翩翩謂心湖仲琳昆玉燒殘蠟炬酡顔醉唱到驪歌客恨牽何日買山同小隱薜蘿酣詠太平年○寄懷藏鋒逸史卽次其四十初度感懷韵錄請味馨室主人石橋生三十六江外史同政肝膽論交意氣眞不辭千里寄書頻相思遠隔江南路舊夢猶縈滬北春老我風塵雙鬂短憐君琴鶴一官貧天涯且喜吟懷健珍重他年有用身故園棲息一枝安翹首吳天道路漫親健差强遊子意家貧敢厭腐懦餐莫因淪落傷遲暮共保堅貞耐歲寒歸臥蓬蒿除綺習鵝湖春色懶相看十載江湖慣打包勞勞塵事日紛淆消磨漸短英雄氣成敗徒貽世俗嘲鎩羽孤鴻應戢影銜泥飛燕尚尋巢無才合向烟波老欲買漁磯傍水㘭中原多事正干戈投筆無緣墨自磨賈誼上書猶痛哭荆卿擊筑獨悲歎半生結客如君少萬里從戎奈母何到底雄心消未得醉將長劍手頻摩○靈甫世兄寄　慰問情甚拳拳因感其意作此答之錄呈西河石橋生三十六江外史同政四年旅食寄朱門太守垂靑古誼敦謂其尊甫金池太守我是堂前舊時燕移巢猶戀主人恩公子翩翩解愛才論文時爲一尊開遥知彈鋏人歸後少箇閒鷗日往來失意歸來百不宜旁人毁謗我何辭羡君獨具風塵眼能把疎狂恕牧之尺書珍重付雙魚千里猶勞問起居惆悵梁園舊賓客茂陵吟望苦相如[  嶺南珠海釣徒脫稿於羊城睫巢小隱西軒]  
[上海北市六馬路仁濟善堂接募四月分施粥經費]  
　　謹啓者善昌本月廿五日抄登第三次籌募四月分接放一月施粥經費并承諸大善士樂善不倦二次登報共收　　助來洋三百三十餘元尚少二百六十餘元一切代求再請發棠之苦情已蒙申報廿七日刋發附章申明○今廿六至廿九四日又蒙在滬善士樂助施粥經費計開二酉主人敬助洋五十元由南市貨捐局交來元源莊票漁山不留名人自送到堂助洋十元憩怡軒主人助洋一元由南市順元莊交來無名士悞用進銅洋由源豐潤號交來銅洋十六元南吉助銅洋兩元以上兩户銅洋俟卽鎔化移助不留名善士自送到堂白米一石○連前四共收到洋三百九十餘元今因月底登報申明時屆各路粥廠皆停惟愁仁濟堂一處獨創窮黎菜色苦不勝言來堂倉粥尤恐六百元一月經費還不濟事能大善士源源樂助善昌等總當盡力代辦親自督放照六百元約數尚少洋二百餘元且辦到四月底再行詳細登報奉開謹呈 
台鑒 
[上海北市絲業會舘籌賑公所經收山東賑捐施少欽謹啓]  
　　前三月十九日貴報登三月十三日第六百三十次淸單内蘇州潘仲溪先生募到洋二百元今接開示各户花名潘錫侯募必定如意圖醬字三十八號無名氏一元德茂爲材一元聽訓堂一元邱長春四百文種德堂四百文善善堂四百文勉力居二百文程小山經募不具名各善士五十七元張海樓經募隱名氏各善士五十一元成元福壽五十元不列名各善士三十七元錢八百文以上合共二百元用卽補掣按户捐單亟再登報聲明 
 
 
 

Page 10

 
 
   
 
