# 1913 - 39 - 4914357

 

Page 1

 
 
社說 
[西藏用兵記（五）（無名）]  
　　（九）裏塘失守之警報元年七月初六日四川都督尹昌衡報告裏塘失守援軍出發其文曰連接鑪雅來電裏塘失守河口危急鑪雅震動等情前發朱標長兵據來電先鋒一營已過淸水後隊二營過雅天氣酷暑行故稍遲已飛令兼程前進並調邊軍一營先於二十二日過關昌衡大隊軍需晝夜趕籌准能届期出發政府得電後恐川軍兵力單薄不易得手復電滇督酌派軍隊取道巴塘協同進攻 
　　（十）雲南都督蔡鍔征藏方略元年七月十九日雲南蔡都督致大總統電文曰奉命取道巴塘救藏之急當派殷承瓛率一得力支隊逕赴中甸以窺進取但茲事詳細測度愚慮所及尙待熟商一滇軍北趨巴塘轉察木多入藏繞越太多蹈兵家疲遠之忌二滇川同趨一路重兵霧集糧𥞊轉運供給難求三援川之後疑謗茲多在滇軍毫無成見當爲川中士大夫所共諒特恐川軍人衆或不能悉捐蒂芥長相逼處易滋誤會於軍勢轉多不利四巴塘近在川邊川督率師出關不難指日盪平無俟重煩滇力至擦瓦籠一路路雖較捷相去究亦無多且向無驛站異族中梗轉餉尤艱步步爲營費更無算一交冬令則積雪封山無路可入故川上兩路均不宜於滇軍惟由維西出口經貉貐野人地方直達拉薩一路（已詳上節西藏與内地之交通）工費雖覺艱鉅計畫實中肯綮以後藏亂之平若主力悉在川軍則此路可以緩議倘不能不令滇軍預聞藏事則滇軍行動即不能不由此路入手查吾國之於西藏向取覊糜主義雖由於不勤遠略而亦地勢懸絶有以限之以後强鄰緊逼若仍虚與委蛇不爲之所西藏庸可守乎故實力經營刻不可緩其從入之路東北由靑海北由新疆獨南路皆苦不易東由四川爲正道然前淸邊務大臣糜款千萬窮數年之力其範圍仍不出於巴裏塘一帶察木多以西尙不與焉此亦由於荒寒窵遠不易着手之故若滇藏間之便道鑿成免迂途因地利勤屯墾儲軍實一氣銜接西藏經營可得而言鍔現派偵查隊往探路線業經出發俟偵查確定繼以工程當不難達此目的滇軍訓練已久頗富於戰鬥力行間用命尙堪自信至兵行前之計畫兵行時之籌備兵行後之接濟不能不先事籌維謀定後動私有所見用敢縷陳政府得電以爲緩不濟急未經核准（未完） 
 
 
 

Page 2

 
 
命令 
[一月二十九日臨時大總統命令]  
　　馬聯甲倪毓棻均授爲陸軍少將此令 
　　任命黎本唐爲湖北第一師師長蔡漢卿爲湖北第二師師長王安瀾爲湖北第三師師長徐鎭坤爲湖北步隊第七旅旅長劉佐龍爲湖北步隊第八旅旅長此令 
　　國務總理兼内務總長趙秉鈞呈稱據河南都督兼署民政長張鎭芳呈請任命申保赤爲河南省城警察廳長應照准此令 
　　國務總理趙秉鈞呈稱據福建民政長張元奇呈請任命方兆　董元亮爲秘書應照准此令 
　　署綏遠城將軍張紹曾電呈稱伊盟鄂爾多斯右翼前末旗扎薩克鎭國公銜沙克都爾札布效忠民國請予加封等語該扎薩克翊贊共和洵屬深明大義應從優進封貝子以勵忠誠此令 
　　署綏遠城將軍張紹曾電呈稱伊克昭盟副盟長察克都爾色楞辦理旗務毫無成績現又擅離該旗查無蹤跡請予開缺等語伊克昭盟副盟長察克都爾色楞應卽開缺此令 
　　任命噶勒臧羅勒瑪旺札勒木蘇爲伊克昭盟副盟長此令 
　　任命蘇木巴爾巴圖幫辦伊克昭盟事務此令 
　　敎育總長范源濂呈請辭職范源濂准免敎育總長本官此令 
　　特任海軍總長劉冠雄兼署敎育總長此令 
　　任命羅佩金爲雲南民政長此令 
　　任命劉若曾爲直隷内務司長蔡儒楷爲直隷敎育司　　長史履晉爲直隷實業司長此令 
　　任命劉若曾兼署直隷財政司長此令 
　　任命徐鼎康爲吉林内務司長郭宗熙爲吉林敎育司　　長黃悠愈爲吉林實業司長此令 
　　任命張翼廷爲奉天中路觀察使朱淑薪爲奉天東路觀察使錢起爲奉天西路觀察使王樹翮爲奉天南路觀察使王秉鉞爲奉天北路觀察使此令 
　　任命陶彬爲吉林東南路觀察使孟憲彜署吉林西南路觀察使熊廷襄爲吉林東北路觀察使李家鏊爲吉林西北路觀察使此令 
　　任命劉頌虞爲浙江國稅廳籌備處處長唐瑞銅爲山西國稅廳籌備處處長此令 
　　任命趙俊卿爲密雲副都統此令 
　　漢粤川鐵路督辦黃興迭次電陳因病辭職應照准此令 
　　任命顏惠慶爲駐德意志國全權公使此令 
　　任命劉式訓爲我交次長此令 
　　任命鄭鏗爲廣東瓊崖鎭守使此令 
　　陸軍總長段祺瑞呈核覆黑龍江都督擬以明泉補協領喜常狄木訥善阿棟阿補驍騎校請予淮補等語應照准此令 
　　署綏遠城將軍張紹曾電呈稱準喀爾旗貝子三濟密都布派遣代表來綏翊贊共和請予進封等語該貝子輸忱効順深堪鼓尙應進封貝勒其代表來綏之協理台吉那遜達賴應從優進封輔國公以勵忠誠此令 
　　委任令前派楊士琦查辦招商局改組有無洋股各項情形現在楊士琦留京另候委用應改派袁樹勛切實查明呈報此令 
[專電]  
　　北京電近日由俄運東之兵共一千五百餘車約三萬三千餘人大礮五十尊分布於海參威綏芬廳雙城子一帶沿路搜索居民盤詰甚嚴達爾罕王府附近亦駐有俄兵五百餘人華兵不准前進 
　　北京電據國民黨本部人云孫中山黃克强屢次與黨人交涉皆不願爲總統故正式政府總統一席仍擬舉袁世凱但政黨内閣之總理將來必須以宋敎仁或唐紹儀爲之 
　　北京電章太炎辭職書有三省官制不振非痛加淘汰難以澄淸自念朱紫異色請總統另簡賢能等語袁極力慰留吉林提學郭宗熙與陳昭常協商調停力請其回吉 
　　北京電川粤漢鐵路督辦黃克强電袁總統謝准辭職且謂足疾告痊即行來京 
　　北京電敎育部呈派各省視察員十二人黃展雲劉以鍾林葉恒金華祝湯濟滄戴穀伍崇學盧銘新楊乃康張渲曾載幬伍作楫 
　　北京電趙倜來電稱卽將張李押解到京請以劉三元護旅長王平政護觀察使 
　　北京電京漢路局於二十八日緝獲烟土四千斤以上一律焚燬 
　　北京電此間各報載李烈鈞籌辦江西軍防其急 
　　北京電直隷交涉使王克敏力請開缺大總統温諭慰留外交團亦勸其留任 
　　北京電東印度總領事有委任高爾謙消息 
　　北京電有人建議大各省起義處准建民軍起義紀念塔以誌不忘 
　　北京電外交陸總長昨又照會俄使請照約章撤退伊新駐兵以安民心 
　　北京電法使昨謁見大總統詳論俄庫及借欵事件大總統答稱本不願與俄開戰有傷兩國交誼並不利於國民云 
　　北京電政府電諭各省大吏凡有熟悉俄蒙情形及有良策者保薦到京聽候委用 
　　南京電浙江鹽運使派員來𡩋欲向程都督爭回蘇五屬銷鹽權利 
　　南京電兩江師範附學校敎員縱火一案刻奉部電解散該校校友會員徐翥陸裕珩等擬呈請敎育司另行組織 
[特約路透電]  
　　北京電六國借欵談判幾經波折今乃可望妥然解决其合同已預備簽押六國銀行團始初提出之條件爲中國嚴加反對之各點均經删除惟法國公使現仍從中爲難致最後之解决爲之梗阻令人不無可憾耳至六國銀行團中其餘各代表則均以商業利益爲重莫不切願此事早日解决以免六國銀團有解散之虞故對於法使之態度亦爲惄焉不安也 
　　北京電外交總長陸徴祥答復俄國詢問繳付賠欵日期之公文仍言該問題現正由外交部及財政部互相討論政府現切欲淸此債務一俟議决辦法外交部卽當通告貴使云 
　　北京電參議院昨日開議議員出席者不滿法定人數故關於憲法之重要議案一件因以擱起 
　　北京電探聞中政府擬在墨西哥設立公使館外交部參事張某有任第一次駐墨公使消息 
　　北京電據政府公報載稱甘肅都督致電國會籌備局謂按前淸資政院章程有議員至京者每人應給旅費銀三百兩甘肅今應派參議院議員十人衆議院議員十四人請照舊例給與銀七千三百兩此欵應否由中央政府撥付抑由本省籌交歸入地方用費之内請即示覆 
　　奉天電此間政界因訂購來福槍三萬桿子彈一千二十五萬顆聞已互生意見先是省議會招人投票承辦此項軍火卽有德國洋行兩家應招該議會最後决議歸兩家分关承辦兩家乃與該議會商訂合骨繼復翻議不允承認欲向軍械局交涉該局雖有掌理購買軍械之權不允開議乃與一家重訂條件締結合同已於星期日簽押省議會以爲該局侵越權限取消該會所訂合同大爲反對故不允籌措欵項並要求軍械局取消該局所訂合同該局因諸事業已議定似不能再將合同取消然洋行本係兩家而該局獨擇一家殊無正當理由云 
　　廣州電香港華人組織愛國會以籌集欵項補助中央政府爲宗旨香港政府現揚言將逮捕該會之職員駐廣州英總領事乃照會廣東都督解釋港政府之舉動大致謂愛國會章程有背港地法律港政府始有解散該會之意並非爲報復華人抵制電車之宿嫌云云 
　　廣州電香港華人現呈粤都督請改革黃埔海口俾作南方航業之中心點以代香港現在駐港華人對於港政府禁阻抵制電車風潮及不准愛國會在該處設立分會種種舉動頗不滿意廣州所聘總工程師今日導引香港華人代表巡視黃埔一週指示該地之可以作爲商港並告之曰將來當道若果准如所請則彼等必當協贊其成 
　　武昌電武昌開辦電燈公司所用各物由西門子洋行承辦該公司由華組織而成 
　　開封電汴省已設立民政司本省之按察使藩司提學使均改新名另舉新員 
[譯電]  
　　北京電楊士琦已任爲總統府秘書長 
　　柏林電據洛伏佛萊雅報載稱蒙人通告俄國陸軍參謀本部謂交春之後華軍必進攻科布多願早爲設法防禦云 
　　柏林電聖彼德堡電社得悉袁總統已派專員駐紮滿州隨時報告滿洲直接與外國各代表交涉諸問題 
　　柏林電法國銀行已付墊欵與巴爾幹各邦充作戰費以國庫劵作抵布京現恐羅馬尼亞軍隊日内將馳過邊界已命邊界居民勿得抗拒 
　　柏林電倫敦巴爾幹各邦媾和代表決議俟接土國覆文及與列强大使會商後即以宣布决裂談判之文交與土國代表聞土國覆文對於亞得里亞那堡問題將提出調停辦法 
　　君士坦丁電據署理土耳其外務部大臣聲稱土耳其答覆列强之文大約將於星期五日遞出　　倫敦電巴爾幹各邦代表擬致土國之文雖已草定然因塞維亞代表尙未接政府訓令故已展期開會贊成該文聞塞維亞代表今日（二十八日）宴别各邦代表時將於席間斟酌文句惟呈遞之期大約尙將展緩俾予土國答格列强通牒之機會云巴爾幹各邦代表今日會議甚久已將致土政府之公文贊成簽押惟呈遞之期尙未議定該問題將由領袖各代表主斷大約或於明日遞發各代表之意該文一發彼等在倫敦之職務即因以告終希臘代表維里淑洛斯君等均擬於本星期内回國該文之内並無停止休戰之言　　其白萊特電英國巡洋艦阿其爾號已奉命開往東方 
　　倫敦電有戰艦及巡洋艦四艘方由他處抵此即奉命準備聽令駛往近東 
　　君士坦丁電土國首相希夫開特今日語某謁者云如歐洲居間調和能令吾人心服則和議必可告成吾人殊無力與歐爲敵惟求以良心主持此事耳苟逼令吾人於决戰與受世界回敎徒之唾駡二者之中擇一爲之則吾人惟有盡力向敵而已 
　　倫敦電今日（二十九日）巴爾幹各邦之致文土國實爲媾和會决裂之徴惟倫敦之外交家仍望兩方免啓戰禍蓋土耳其之地位今頗危急據君士坦丁消息土軍已無進攻之能力大約新内閣不得不勉强媾和其條件與前任首相基阿米爾提出者不致有異云據維也納謠傳阿白克提督及第四師團現向土京進發爲陸軍總司令賴齊姆報讎 
　　倫敦電羅馬尼亞之態度仍未安帖據羅政府宣稱羅國欲以西里斯特里亞劃入版圖之要求决不能作罷布政府若於星期四日無切實之覆文則羅政府將决定最後之辦法云羅馬尼亞已向德國某公司借債英金六百萬磅 
　　柏林電土國外交家聲稱土政储現願割讓他地保留亞得里亞那堡布國之意土國如保留該城則須毀去各砲台據德國某報載布京電稱巴爾幹各邦因分地不匀已互生意見布國抱怨希臘塞維亞出拒布之詭謀聞俄國現助希臘塞維亞與布爭奪利益德政府在國會宣稱英俄法三協約國曾有明確之宣言故斷不致有分裂小亞西亞之舉動 
要聞一 
[大借欵失望後之競爭者]  
　　大借欵因不能提前交欵指望救急政府不得不再與其他銀行籌商借貸以救舊歴年關之急聞已擬定維持方法大總統於念二日致函國務院飭由趙總理及各國務員對於財政事項妥爲籌議擬定說帖廿三日送呈廿四日集議所議者係爲陸總長與某國駐京公使秘密介紹某大資本家投資問題並聞自此消息傳出後各國資本團到財政部運動小借欵者頗形踴躍（一）比國資本團願承借一千五百萬磅　云可立卽交欵若干　須中國政府允其有某某省礦產之權利以爲酬報（二）美國資本團願承借一千萬磅惟此借欵之用途須歸該資本團中派人司理（三谷利斯浦願將前此議定取消第二次應發行之五百萬磅債票立時繼續發行並可於舊歷年前先交三百萬磅惟須另訂借欵合用將中國政府前所允許六國銀行團之權利讓與該團聞周總長之意以其爲數過少且要求權利甚大尙須從長磋商９四）英德資本團亦願承借小借款惟須聘請該資本團中人在審　院辦事云 
[總統與參議員之大筆戰] 　　公布現行官制問題 
　　自大總統以命令公布劃一現行官制後參議員彭允彛等提出質問書臚列五不可解咨請政府速行答覆種種情形迭詳本報茲經國務院逐條解釋以大總統此項敎令與官制性質截然不同茲准質問前因自係於政府計畫所有法律上重要關係之理由及政治上萬不得已之事實尙有誤會遂爾滋疑亟應分别呈由大總統備文答覆如左 
　　質問書内稱其不可解者一等語查參議院依法質問之件政府向均依法答復所稱亦無一字者未免過甚其詞至省制省官制政府自第二次撤回修正後屬稿非止一次會議非止一期當經督飭法制局人員趕於歲暮年初從長編訂所稱廢省存道等說均係傳聞失實之談一月初九日公布畵一現行各項行政官廳組織令與制定省官制等案各爲一事蓋一則爲釐訂地方之制度一則爲劃一現設之官廳所稱此項官制竟以命令公布者實係因誤滋疑此項官制現已提交院議則一月九日公布之敎令是否卽係此項官制略加比較當亦不辨自明約法第三十三條爲大總統制定官制官規時而設劃一現行各項官廳之組織卽旣非約法第三十三條所稱之官制當然不在須交院議之範圍所稱官制不交院議踰越約法一層自屬與事實絶不相應 
　　質問書又稱其不可解者二等語查一月九日所公布之各項敎令第一曾經聲明以現行官廳爲限現行官廳不惟於約法未經公布之日即已發生抑且於國體甫經改建而還卽已繼續旣非因有各本令而始設官則與官制不同之點此其一第二曾經聲明以劃一組織爲限自共和宣布以迄於今最初時代各省長官名稱已不劃一如南曰都督北曰督撫之類是以統一政府未經成立以前大總統有改現設督撫爲都督之令旋因鄂省地方首請特設民政長於是乎大總統又有特設民政長之令此次劃一現行各省地方行政官廳組織令第一條之規定即係根據此項辦法而來此外司長知事科長科員等官創始於南京政府當時並無責言何以現擬南北從同卽又認爲違法至於國體雖更現行地方之制如省如道如縣並不始於前淸將來究應如何改正純然另一問題各項組織令之所以必須畫一者一則在於現行分司分科 
 
 
 

Page 3

 
 
　　之名稱一則在於現行分司分科及其現行設官之名稱各該名稱率取沿江沿海省分所已習用者爲標準各省旣已習用則我國民意嚮之所趨即此已可概見况官制係屬職權法必將各該官廳應設何官所有職務權限一一條舉靡遺而後可以謂之爲官制各項畫一組織令所稱官名旣取多數從同之先例一切職掌純以現行法規爲範圍即或問有折衷亦係力崇國體如現行京師巡警官制本設有五六七八九品等警官品級民國旣非所宜存而不改究意成何事體其餘官廳莫不酌就現行之成規使之各有畫一之辦法則又與官制不同之點此其二大總統爲執行約法及其他法律起見不得不發布畫一各項行政官廳組織令此項命令係依據約法第三十一條辦理純爲發布執行約法及其他法律之命令並非以命令制定官制卽已有别於法律也至命令形式前已分别規定於公文程式令之中制定敎令之命令爲一事公布敎令之命令又爲一事所稱以命令制定官制及以命令公布命令各節旣屬各有定程自於約法不背且本總攬政務之權而發整理行政之令於立法機關當不致有畸輕畸重之嫌 
　　質問書又稱其不可解者三等語查民國起義以來各省自由設官幾無一省而卽約法上之所謂官制者可以適用前日之地方紛歧參議員并未過問今日之中央統一參議員竟有違言是豈約法施行之本意此次畫一組織各辦法旣以現行行政官廳爲範圍各省行政長官自應一律遵守蓋各項敎令均爲執行約法及其他現行法律所必須斷無放任不行之理况任免職員爲約法上大總統特權之一除本條但書所限制者外按法本不以有無官制爲應否由大總統任免之標準如不依照各令呈請任命者即應責其違法查自統一政府成立以來各省都督民政長均無不受命於中央地方統一之效漸已見重於友邦且各省行政長官忠於謀國素有同情依令執行業有多省參議員所稱漫然不相遵守一語雖無隱示從違之意亦恐大遠於各省長官奉令承敎之心現在蒙藏風雲緊急萬分旣已外患内憂之交迫正宜同條共貫以圖功政府與議會對於各省地方似不可以逆億爲心致兆分裂之禍斯則反諸整理行政之初衷不能自安於緘默者 
　　質問書又稱其不可解者四等語查現行各項行政官廳旣已南北名稱之互異彼此權限之各殊統系復不分明編制尤多歧出則大總統令所謂紀綱愈墜政令愈疲宫治愈棼民生愈悴者實爲切中時弊之言政府計畫業經决定若不限令於民國二年三月以前一律辦齊其何以慰我國民喁喁望治之心此次畫一辦法係因現行各項行政官廳之不畫一者而設將來參議院議决各本官制時是否絶端反對政府何從而知一俟新制頒行現制當然作廢祗可謂爲與現行官廳有出入不能謂爲與畫一辦法有出入蓋不畫一而地方制度如何解決固屬立法機關之職權即已畫一而地方制度如何解决亦屬立法機關之職權斷無因已畫一而參議院遂必反對因未畫一而參議院遂不反對之理至於道之廢置行政階級之劃分誠如質問書　言大　地方制度重要問題然現行設道省分何止一處其制度沿革實始於前淸以前並非政府此次各令所特創卽以現行之制而論除起義及曾經獨立各省分外省道府廳州縣各行政階級至今踵行此種法規旣與國體無關可行者自不能不聽其暫行不可行者自不能不改歸一律此日之如何劃一爲一問題將來之如何改廢又爲一問題事屬現行不自今始果能循序漸進似不致求整齊而治愈亂求統一而勢愈離 
　　質問書又稱其不可解者五等語查畫一現行行政官廳組織令與省官制各案旣屬判然兩途尤非以命令制定官制則大總統依法發布之敎令誠如參議員所謂大總統有銳意求治之盛心國務員當負忠實輔弼之責任自應按照國務院官制副署且正式官制現已呈請制定提交院議何致有蔑視立法機關之疑總之中華民國係由艱難締造而來開創時期尤以撥亂反正爲亟矧當危急存亡之秋内而建設問題極爲紛繁外而承認問題尙無把握而起視我國民工商輟業盜賊風行揆厥原因皆由吏治不修之所致然吏治之所以不修則實官廳之組織未能畫一因而政令日淪於紛歧政府以爲正式國會行將成立列國承認將有端倪若再於臨時期内稍涉因循未免負我國民付託之重諒亦非參議院共謀國民福利之心此次公布各項畫一組織令政府純爲尊重約法上之統治權起見旣係執行法律之命令自不侵損議决之範圍所有各項辦法於法律上確有重要關係之所在於政治上尤有萬不得已之情形方今時局日艱國基未固即使政府舉措或有法令異同然苟出於福民利國之懷參議員代表國民猶應曲爲之諒况按諸約法實不違反自未宜引繩批根過爲詰難蓋地方行政之秩序一日未復則地方人民之疾苦一日難蘇治忽所關責任所係政府若猶拘牽文義竊恐因循坐誤補救無方新制未頒羣情已渙前淸以政治棼亂而亡殷鑒正復不遠斯則願掬誠以與參議院互相商榷者也 
[財政部電陳國稅廳辦法]  
　　江蘇應省長咋接財政部總長來電云前接吉林陳都督篠電詳陳對於國稅廳之組織有四層辦法應先籌畫以便措施等因又黑龍江宋都督銑電商酌之事與陳督篠電用意略同當經本部分别電復由部籌擬辦法在案茲據四川都督馬電黑龍江宋都督𧜗電均以吉林陳都督篠電所陳四層辦法極爲阨要請部從速規定施行前來茲將本部計畵約略陳之一查篠電第一意見須先從劃稅入手自爲淸界限免抵觸起見本部現擬各省國稅事務移交辦法逐條開列凡稅務如何劃分案卷如何接收征收機關如何分别辦理詳細規定均由處長會同財政司商辦卽期先行著手劃分以淸眉目俟該辦法擬定後通行候敎一查篠電第二意見設廳之時國庫須同時成立其用意在收欵機關與發欵機關分離自是正當辦法現本部擬定金庫規則委託中國銀行代辦金庫事務或自設分行兼管分庫或託官銀行錢號及殷實商號另定代理契約中國銀行未經担任金庫以前暫照舊法辦理一查篠電第三意見地方費如有不足應由國庫補助亦係爲經營地方發達起見本部復黑龍江宋都督銑電稱國稅雖另立機關劃分權限而國稅地方稅同爲國家之財國家不足可由地方分担地方不足亦可由國家補助黑省倘有急需中央加能爲力亦照予通融辦理等語蓋已早具此意此後統須通盤籌劃統計各省地方不敷之數酌定補助經費列入預算以便分配一查篠電第四意見以國家行政費支付命令並預决算事宜應統由中央主持所論尤爲扼要此後擬照篠電所稱委託方法由中央先定分配數目委託某項機關辦理庶幾統系分明責任有著以上略陳大槪詳細辦法須隨時規定次第推行諸公愛國救時至爲欽佩如有明敎仍希詳示俾匡不逮 
[財政部兩演雙包案]  
　　財政部日前呈請任命方兆鰲（福建人前充財政部司員）爲浙江國稅廳籌備處處長不意同時有皖人方兆鰲者向在安徽某黨支部任事此次見及此項命令當即電致財政部承諾就職電中並有感激涕零等語又財政部委任趙世芬（貴州人）爲浙江國稅廳籌備處坐辦不意又有雲南人趙世芬者到部承受此職同係財政委任之官同時恰有同姓同名之兩人前來承認是一是二孰假孰眞幾令人無從辦别財政部現方分别聲明事實之奇誠爲罕有日來官埸咸引爲笑話云 
[招待王湘綺大使之談片]  
　　王湘綺先生日前偕其第八女往滬將有濟南之行總統府得此消息欲揀派一妥當大員往迎之苦未得其人國務院秘書長張國淦遂自陳請以總統府秘書夏午彝氏往迎總統以夏君所任之事重要未之許也有以方表進者而方尙在長沙湘綺已來滬上恐追趕不及遂亦作爲能論現聞已由夏推轂前甘肅提學使俞明震爲招待大使昨日總統已有電與俞君囑其就近招待偕與北征俞君與湘綺論交有年想樂擔任此有趣味之差使云惟據又一訪友報告謂陳伯嚴樊樊山有電來京言湘綺蒞滬朋輩强留數日卽日回湘果爾則此次招待王湘綺大使或又成一叚空話矣 
[雜評一]  
　　黃克强黃克强又辭粤漢鐵路總理矣計自民國草創以來克强先生一爲大將軍再爲大元帥三爲副元帥四爲留守五爲粤漢鐵路總理又辭職矣計自粤漢有鐵路以來總其事者始爲張之洞繼爲端方三爲詹天佑四爲譚人鳳五爲黃克强今克强先生又辭職矣 
　　章太炎章太炎喜笑怒罵言論縱横輕之者目爲瘋子重之者稱爲誹諧家談言未嘗無中以之爲籌邊使是亦誹諧之也然則到籌邊使任安得而不大怒大怒之　而復調停之仍使之赴籌邊使任是更誹諧之矣朱　紫歟均爲誹諧而已矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[大理院規定選舉訴訟要電]  
　　大理院電云江蘇高等審檢廳鈞鑒江寧浙江等省審檢廳電詢選舉法規定初選覆選分别向高等地方廳起訴刑事應否由同級檢廳起訴等語查選舉法所規定係指選舉訴訟而言至犯暫行律第八章之罪時仍應依照普通刑事訴訟程序由地方或初級檢察廳分别起訴併請轉知各級審判廳查照辦理大理院印感 
[蘇屬司法經費之恐慌]  
　　蘇州蘇省高等審檢廳前司法財政兩部及南京軍民兩府以本月司法經費除少數由司縣借領外多半分文無着若再不發給旦夕生變非速予維持各廳人員亦將解散等語旋接司法部復電以司法經費在國稅地方稅未劃定以前應仍由本省擔任等情乃應省長復電僅允將應給囚糧一項由省核發茲又經高等廳人員至省長處再三商酌現聞應省長已允將正月分司法經費酌予撥給一半其餘仍須聽候部撥 
　　松江華亭縣謝知事宰平自接到應省長通飭後以該縣司法經費應直接向法部支領不准在糧漕内撥借乃已爲該縣審檢廳借去一月半經費故昨已備文向該再廳索還廳長大爲焦灼 
　　靑浦靑浦縣司法經費已有三月未發及奉省長通飭後審檢兩長不得已親赴省垣向高等廳交涉飛電法部轉電省長請予維持詎仍無效果不敢回縣而推事錄事以下各法官在在需欵追蹤到省又不得兩長蹤跡祗得相顧泣下現該兩廳人物已以年關伊邇奔走一空矣 
[武進縣請兵勦匪]  
　　武進縣程知事電稟程都督云前蒙派兵會勦中心沙匪捕獲張三一名詎巨匪顧思文顧思武郭繼忠鮑錦松率黨竄入縣境迭刧沿江各鄉並傷事主皓日徐墅陳姓被刧并刦同宅三家匪約百人均持快鎗失贓盈萬鎗斃團長一人傷一人現仍散處各鄉乘間刧奪人心惶懼請速派兵堵截等語程都督接電後當卽電飭江防水師章師長速派水師前往各港口嚴密堵截並飭無錫秦團長酌派兵隊前往該縣圩塘魏村小河等處駐紮以資鎭攝 
[鄂垣城門改名之詳情]  
　　武昌省城向分十門起義時砲馬隊由中和門斬關入城故前已將該門改名起義門以誌紀今詎近有某某等因黃克强回湘後湘人曾改城門爲黃興門故亦欲倣其故事將鄂垣望山門改名元洪門（因該門鄰近都督府且近黎公舊居）然恐有人議論其諂媚特倡議遍改十門之名除望山門擬改元洪門中和門已改起義門外餘如平湖門改平胡門取傾覆滿淸之意漢陽門改漢揚門取漢室恢復之意賓陽門改共和門文昌門改保西門武勝門改保北門保安門改保南門忠孝門改保東門　通湘門以係張南皮開闢定名留存不改此議業已通過政務會議飭工程局雇工實行有某名士諫於黎公謂湘省改黃興門人多譏之輿論譁然　　必蹈其覆轍受好名之譏乎黎公意頓悟立飭不得改望山門爲元洪門後有人調停遂改該門爲紀念門實則該門毫無可爲紀念之處殊不稱也按鄂省前辦鄂州興業銀行初亦以元洪命名嗣有人言如該銀行虧倒豈不損公淸白之名力飭中止今改城門亦類是云 
[鄂議會詰責民政長之原因]  
　　中央任命各省司法籌備處長均以原有提法司改充惟鄂省之趙儼威係屬新簡緣湖北司法長張知事前經民政長據省議會咨轉呈政府糾參近又因出賣法官事爲武漢報界揭發政府遂决定將張解任電鄂民政保薦趙君承充惟鄂議會以該會咨請民政府彈劾張知本縱惡殃民事在上年十一月二十八日而民政長逾延月餘之久始轉電中央又不請立予撤差延至司法改組始以趙氏代任致張得以因職務取消解任爲藉口不負處分革職之惡名實不足以平鄂人之公憤爰根據議會章程以詰責民政長夏壽康君大致以本會章程第二十條内載議决案鄂政府如無異議應於議案達到之十日内公布施行第二十一條内載議決案鄂政府有異議時應卽於十日内聲明理由移送復議等語此案早經鄂政府公布此次彈劾張知本果認爲不可成立應卽聲明理由咨交復議若認爲可以成立應即查照施行乃閱時月餘之久而不下一斷語僅據咨轉電政府查照規避取巧見好屬僚滿淸奸滑官習竟重見於民國無怪湖北之吏治不修綱紀蕩然由此觀之吾鄂法庭之黑闇雖張知本縱容不法法官之所致貴民政長前旣有管理法司之權目視其溺職專横不問不聞實亦不能辭共咎云云未悉夏民政長將用何詞以自解也 
[粤垣先施公司大刧案]  
　　粤省隄岸有先施公司者洋貨店之户擘也五光十色品物齊備凡外省之到粤曁各鄉人之出省者無不到先施公司遊觀該公司定例凡入門者須先納銀一毫買券然後可以登樓游玩其樓分數層頂樓布置華美招待遊人品茗且有少婦淸談大有卓文君當墟之風焉詎料游客旣衆盜賊即因而生心本月廿二晚七時各櫃夥正在整理之際忽有匪徒數十人散布各層樓上同時互用暗號拔鎗向各司櫃人謂其行使假銀紙互相糾纒卽將櫃面銀錢搶掠司櫃人不敢聲張衆游人或在他處購物或在頂樓品茗者聞之亦甚驚恐各匪搶刧旣畢卽大呼火警游客皆奔下是時店外有特務警察二名一聞火警卽入内彈壓各匪徒乘間或三四人或五六人互相牽拉假言是警衛軍來捕犯聲勢洶洶相率欲遁警察見其形迹可疑喝問何故匪等謂我奉官命來此捕犯警察再詰責之匪等不由分說拔鎗相向轟然一聲途人紛紛奔避而匪等已遠颺矣聞該店失贓約三千元惟幸店中路上均未傷人但省城之中竟敢悍然行劫猖獗亦太甚矣 
[岑知事調倪侃女議員]  
　　粤東省會女代議士倫耀華提議東莞賭風猖獗一案經都督民政司令行岑知事學呂查辦茲探得岑之駁呈云昨奉司長令奉都督令行查東莞縣屬地方賭風尙如此猖獗實屬奉行不力應卽會營設法嚴禁學呂奉閱不禁駭然伏查此案乃省會女代議士倫耀華提議以風影之言遽入人罪一般代議士亦不博采衆論謬然贊同一犬吠影百犬吠聲都督准該會咨文令行司長轉飭學呂禁賭學呂斷不甘受縣　賭風猖獗一語學呂宰東今八月矣未任之前無屬不賭無鄉不賭自殺一張福思而賭燄爲之少息再殺一劉展　而賭風爲之銳滅學呂計自蒞任以來共殺一百八十八人其中以賭被殺者六十一人卽打十五符亦無不予以監禁禁賭能力素所自信會呂敢請司長尅日派員來縣密查如果賭風猖獗學呂甘受庇賭之罪如或不然該女代議士是發夢囈此等女代議士祇配穿笠衫打麻雀究不値學呂之一盼學呂亦不屑與較惟是非不明謬論不正轉令淆惑觀聽志士灰心此學呂所以不能不辨也抑尤有請者學呂自弱冠從事報界好爲言論齷齪之政治範圍久實不欲居此請卽派員接任尅日交替學呂携同老妻運動充男女代議士去此呈民政司 
[豫人不認李時燦爲敎育司]  
　　河南新敎育司李時燦自奉中央任命後大爲豫人所反對茲將各界抵制方法錄左（一）省内三十餘團體電請中央死不承認（二）敎育總會一面電達敎育部國務院總統府誓不承認一面舉代表赴京辦理一切（三）省内各學校校長開全體會分爲積極抵制消極抵制二方法（四）省外各學校敎育會勸學所聯電中央不承認（五）最後方法現尙在討論中 
[杭縣小林區被盜罷市]  
　　杭縣臨平鎭屬小林區於本月二十八夜突來盜匪百餘人至該區派出所刧奪軍械並傷巡士五名繼至　萬興南貨號意圖撞門而進幸該號人多持傖猛擊抛擲灰瓶羣盜怯退復至利昇車永泰坊三益堂等十三家將所有銀貨擄刧一空滿載五大舟逍遙而去全區一律罷市該鎭自治會商會業已電達上官請速履勘嚴緝末知果能弋獲否也茲將該鎭自治會致省官電錄下都督朱民致司屈曁縣檢事廳長鑒昨夜三鼓鎭屬小林區突來大帮匪盜先刦警局槍械傷警五名並將利昇車永泰坊等十三家擄掠一空今日全區罷市歲闌民困請速履勘嚴緝以安人心臨平自治會商會同叩 
[調查兩浙鹽務新規則]  
　　浙江運司張栩人君近以兩浙鹽務轄至四省所有各處產銷地方以及巡驗處所昔日規模久經破壞今當整理伊始非有常州按月分駐之員不足以備調查而資進行特新擬調查規則八端諭飭各調查員前往指派地方切實辦理並將發出循環印簿日記按月輪流呈報茲覓得規則原稿錄後（一）本司管轄各場局卡所管地方遼闊事理紛繁各處應行各派一員前往各該地方會同各該印委切實調查凡各場局卡所日行文牘均准派駐之員查閱署名以資研鏡惟主管事實核擬辦法仍由印委擔負完全責任該駐員不得絲毫干預以淸權限（一）由本司發給該委印簿二册將各該處關於鹽政之事由該委會同各該印委詳細登載每月呈送一册留存一册　便接　塡報（一）由本司發給該委月記一册將所聞所見有關鹽政者一併詳列其按月呈送與所發印簿同此項日記册須會同印委（一）各處有關緊要之件應准各該委隨時密報惟不得虚造事實（一）各該委常駐之地統限一月爲期即行更調他處俾得參稽互証以悉内容（一）各場局卡所凡有發現事實應准由常駐調查員隨時密報至公私商販如有營私舞弊影射把持等情　准由該委隨時報告（一）本司用人一秉至公此番派出之員即爲將來各場及各局所量才委任之地各該委接續分駐三月勤奮無誤必優予拔委以示奬勵倘前駐員疎忽漏報而爲後之委員查出舉發者卽將前駐之員分别記過停委其弊端發生在後者不在此限（一）各該委倘意存見好或於各該地方官商有扶同揑飾及架詞屈陷者一經他人控訴查有實據卽行照章懲戒總期是非不淆勸懲各當各該委其共勉之 
地方通信 
[江寧]  
　　報館被毀南京民生國計會會長王潤身前爲其伯母生辰在中華報刮登一謝壽告白久不付値被該館經理催索王遂肆行謾駡中華報乃著時評以譏之王益憤恨竟於昨日糾約多人與之理論一言不合卽君起將該報舘衝毀直至警局派警彈壓始行解散刻下兩方面餘怒未息已預備向法庭起訴矣 
　　掘金近聞湘人林開泰禀請程都督開挖窖藏刻已挖深至四丈有餘祇發現怪石數堆屍骨二具據林某云須至五丈深時有城門一扇其下即黃白物藏匿之所矣其言確否當俟挖深五丈時乃可質其是非云 
[蘇州]  
　　都督回寗程都督於一月二十八日由滬回蘇並定於一月三十日乘滬寗專車回寗此間各軍隊均已預備届時赴車站恭送矣 
　　礙難减征太湖西山公民費德保等以本年各都圖田畝收成不佳所有應完錢糧可否統按八五折完納以恤民艱等情呈請吳縣知事核示經宗加彌君批云查元年分西山各都圖應征錢糧前經本知事察照鄉公所報告情形擬表呈請都督滅成征收嗣奉指令准將三十二都一二三四五六七八九十圖漕糧减免五厘實征九成五厘其餘三十三三十四三十五三十七二十八等都各圖漕粮一律减免一成五厘實征八成五厘刮示明白宣布通告啓征在案茲該公民等請以統歸八五折完納核與奉定减征成數出入無幾應即勉遵定章依限照完以憑掣串安業未便率予變更至米糧渡湖暫請免厘一層係屬權政應另赴稅務公所呈請核辦一面仍候行知西川臨時委員查照此批 
　　浴堂抽捐蘇城内外各茶館水灶上年由巡警總局派員按檯抽捐藉充該局淸道經費然每月不過二百三十餘串不敷實甚近由衛生科王科長以城内外浴堂林立多有帶賣盌茶者自應一律抽捐以昭公平特呈請局長照會縣知事宗加彌君查照茶館捐章程辦理一而派員實行淸查各浴堂造具淸册呈報於二月一日起一律照章起捐矣 
　　民船被盜滸關南楓橋北十里亭地方前日有過路船一艘突被匪徒十餘人　擁上船將銀洋衣服等物搶刦一空臨去復鳴槍示威　後經事主報案即經飛划營稽查沈國標前往該處查勘矣 
[松江]  
　　物歸原主貴物賤售案前已詳誌本報現悉楊宦女主自到松後即向刻字店查贖並索還中金五十元當由店主將各物點交據稱大玉如意幸未損失惟少錫碗數只該店主則堅稱絲毫未動現贖價已由女主繳還五十元尙有二百八十元約三日後劃到云 
[鎭江]  
　　粥廠怪狀城内啓善堂近日登門取粥者多係衣服整齊之輩且其中有一般油頭粉面之少年女子在該廠門首調笑不已見者莫不謂爲怪事云 
[南滙]  
　　電請决盜南匯縣知事莊炎電稟都督云土匪樊培生黨羽吳阿連於元年正月三日紏衆進城擾亂後逃逸近復在沿海一帶布散謠言迭經嚴緝未獲茲據松軍水師排長李得勝在縣屬老港巡緝獲解到縣訊據供稱當時搶得鴻春酒樓所領商團編發之洋槍一枝不諱目前盜匪猖獗各商店聯名禀請嚴懲應請就地按軍法處治除錄供彙報外乞示遵等語程都督閱電後已電復該縣將全案供情錄呈聽候核奪 
[浙江]  
　　海盜猖獗定海縣屬東靖鄉五桂山地方居民大半業漁現届冬汛魚花收成尙好詎日昨突有大帮海盜靠岸向各户求借食物該鄉民知非善類僉謀戒嚴繼乃少與以物詎是夜二更餘羣盜竟整隊抄入手執兇器宣言借貸不遂非實行擄刦不可首從張姓家起用力恫嚇致該家屬伏地求饒仍被搶去銀洋無數旋至林王徐俞孫李劉各家大肆刧掠約共損失銀洋二千餘元直至黎明始回船乘潮逃逸不知去向矣 
[廣東]  
　　干涉春聯廣東警察廳布告云立國之初首重正朔今民國新曆已頒凡屬國民均應遵守現在一月已過本無復有新年乃見街上貼有接寫新年揮春等告白此等行爲無非出於圖利深言之即爲反對民國旣爲中華國民何可自罹於法且此等行爲顯係引導國民恢復舊曆實屬有駭視聽又其甚者無知之徒不難因此相率舉行賀年之事其時爆竹喧天盜賊則從而刧掠縱使呌喊警察必無所聞實於治安大有妨害除行區嚴行制止外用特開誠佈告我粤人開通最早當不爲若輩所惑也特此通告 
[安徽]  
　　扣蔴交涉柏都督頃接鎭江美最時洋行電云本行有蔴二千綑已完正稅詎料行至六安及兩河口厘卡忽被該經理扣留查此蔴有運貨准單該局何得勒扣應請立飭該局查驗放行等語當經柏督電詢該兩局旋據六安局電復云並無其事兩河口則以單貨不符扣留查復故柏都督已分别電致該行知照矣 
　　風聲鶴唳靈璧縣地方日前傳有盜魁某紏集黨羽多人來城意圖搶刧駐軍槍械駐軍聞知當將四城關閉沿家搜查當經擒獲匪首余光有徐大昆及形跡可疑者六人送縣審辦商民因此大懼相率閉門大有風聲鶴唳草木皆兵之槪云 
[雜評二]  
　　岑學呂發瘋禁賭而殺人如麻已荒謬可笑乃因倫女代議士指爲賭風不靖而竟詈之以應配穿笠衫打麻雀不値余之一盼云云此種輕薄口脗非妄人卽病狂耳 
　　且該女代議士之言即使不實亦何至憤激乃爾至欲携同老妻運動充男女代議士去 
　　敢告岑學呂爾果與老妻充男女代議士者則人將以應配穿笠衫打麻雀還詈爾妻矣爾又奈何 
　　張南皮何幸自光復以來前淸大吏之妈姓最深忠淸最烈以毒害民國先覺者無不謚爲漢奸餉以匕首獨張南皮生平督鄂最久剷除民黨生機不遺餘力而身後之報施偏若在彼不在此者抑獨何耶 
　　或曰是其中殆　有天焉前此嘗奞張彪遺產以傅益南皮之公子矣今此通湘門且以南皮開闢故而嘉名留存永永不改非有特别之原因者果何以致此 
雖然以南皮而較之黃興尙有間 
　　王湘綺之闊闊哉王湘綺湘中一老朽耳而總統歡迎之誠一至於此夫殆以其爲國史院院長故歟 
　　嗚呼彼王湘綺亦惡知史者今以若人之才學識而忝長國史院亦淺之科視國史矣 
　　顧吾獨不解夫望者殷殷而來者遲遲其故何耶 
本埠新聞 
[華界禁烟問題近事]  
　　宣布調查憑證上海禁烟局嚴局長昨日通告云照得本局成立以來辦理禁煙首從調查入手曾擬訂調查規則及調查證書呈由縣知事遵 
行在案一月以來各報喧傳冐充調查者指不勝屈甚有嫌挾誣指藉端敲詐此等行爲殊堪痛恨除派員嚴查究辦外合行布告闔邑人民嗣後本局調查員出發均携有調查證書一紙上蓋有本局圖章並調查員照片及調查規則爾等烟民遇見禁烟調查員確備此項證書並人照相符自應聽候該員搜檢不得藉詞攔阻致碍要政再本局調查員專查違犯鴉片禁令事宜查有實據均協警拿由本局片送檢察廳按例懲罰倘各該調查員未經携帶證書或證書上所粘照片與本人不符及借端索詐情事准各該人民隨時拘送來局候請嚴辦 
　　請撤吸煙員董嚴局長前日又具呈上海縣知事云案查陸行鄉陶雲堂父子吸煙賣土藐視禁令當即密派調查員徐士文王定銘恊警前往查辦旋據復稱二十六號行抵陸行鄉當蒙塘工善後局坐辦招待即協同十四區巡長巡士偕至陶少雲家搜出煙具共六十二副即將烟犯陶少雲及煙具寄存附近防營派巡看守嗣復途遇少雲之弟少川遂得與陶少堂相見查陶少堂乃係自治議員兼辦東溝塘工善後局董事並在陸家行鎭開設協源順雜貨店及鮮肉莊當卽面請陶少堂領查伊即着弟少川陪至陶毛毛家協搜得獲各種煙具並獲陶毛毛之妻陶屠氏嗣由陶少堂親來邀請士文等同至伊宅見有謝酉山之岳丈王常元在坐王常元即向士文等懇情釋放烟犯陶少雲卽陶少堂之胞兄及陶屠氏等二名當卽答以祗有調查之責實無釋放之權並將伊賣土及伊父陶雲堂私吸等情當衆宣布伊卽面紅耳赤王常元自知冐昧遂云儘可公事公辦云云而别而陶少堂亦自知犯罪直認已向賣土現雖停售尙有留存鴉片約値洋銀五元備爲伊父雲堂夜間吸食之需並云伊弟少卿亦有煙癮現在上海就戒又云已係自治議員兼充塘工善後局董事顏面攸關再三商請免查等語嗣因士文等堅令繳出烟土煙具詎陶少堂諉稱在於店内即去取來豈知乘間逸去候久不繳故由士文等至店詢查則云少堂未至復往陶宅敲門緊閉不開且因時已深夜祇得偕同長警等退回東溝等情查茲値烟禁嚴厲之時乃陶氏數家膽敢大吸大賣實屬不成事體該逃犯陶少堂果係自治議員資格何等高貴乃竟並不輔助禁烟之進行反敢販賣土膏收藏烟具應請知事撒查先予取消議 
 
 
 

Page 7

 
 
員及塘工善後局董一面傳歸本局送請檢察廳嚴辦以肅禁令 
　　試辦戒烟病院嚴局長現又擬創設戒烟病院昨特具呈縣知事請予核准略謂本邑實行烟禁後一般煙民略知畏悔然非懲　兼施恐尙未易實收禁絶之效果蓋吸食鴉片適用刑律其烟癮未絶者不戒則懼獲譴責欲戒則徧覔無所且戒煙良方亦難索得局長視事以來查有美國大學畢業生侯光迪創製之戒煙藥迭經試騐頗有成效擬請照方配製六萬顆以拯無數煙民一面籌設縣戒烟醫院一所查照現在狀况調集戒烟人三十名先行試辦如各該烟民均得完全戒絶 
即請繼續辦理現經規定本局西首餘屋十二間尅日修理工竣將次組織成立並委前吳興禁煙局董兼戒烟所長嚴鐸爲主任專司戒煙院各事宜擬另訂立專條凡自行呈請戒煙者以自首論不再加以一切懲罰庶入戒者無遭譴之懼而有自新之路則烟禁不嚴而自肅矣是否有當理合備文呈祈知事察核示遵 
[呈復糞户反對淸潔所之措詞]  
　　上海華界淸潔事宜自歸沈昌記承辦後舊日糞户時起反對屢釀風潮月初縣知事吳君疊奉應民政長訓令以據上海東南區糞業農民胡漢濤等禀稱上海各區糞業均歸祖傳農民獨東南區爲沈昌記所奪等語如果各區均由市公所專設機關掌管該農民等自不得藉口據稟前情難保非沈昌記間接歛錢致滋爭執旣據前經禀奉滬軍都督批示有案並聲明願遵淸潔辦法照繳捐款果能顧全公益情有可原仰上縣知事體察習慣情形轉行該市公所知照等因當經吳知事先後照會市政廳查照體察情形妥議具復去後茲據市政廳總董復稱查市廳接管卷内前淸宣統二年上海城自治公所成立由議事會議决招設淸潔所辦法簡章交由董事會執行經照案開示招人承辦定期考騐嗣傳詢各投禀人以沈昌記所陳最有條理當經核准承包並即示諭從城外東兩區先行開辦凡向有之糞行及挑糞夫仍准持號報名承挑不令失其利益該沈昌記置備一切將次開辦詎舊糞户等聚議造謠煽惑挑夫朦禀縣官竭力抗阻遂致延擱辛亥九月間上海光復百度維新前市政廳長莫呈奉前上海民政總長李批飭將淸潔事宜從速開辦當經通告仍照前定章程從城外東南兩區辦起該糞夫等聞悉之下又復煽聚鄉民數百人一再會議合籌抵抗其勢洶洶經呈奉鈞署知會警務長派警嚴防得未肇事而各糞户等又以生計被奪爲詞迭向前滬軍都督府禀訴奉陳都督照會李民政總長查復當以辦理淸潔爲衛生行政要圖事在必辦該糞行人等壟斷把持積惡已久南市素爲糞牙所窟穴唆衆滋擾危言聳聽是其慣技若再優容必至肆無忌憚等語呈復滬督一面並諭由莫市長批飭沈昌記妥愼辦理自元年三月份起准予試辦一年俟期滿時再行察核在案上年秋間市議事會董事會重行選舉總董等接辦後復有具稱六門七牙户衆園挑失等迭次來廳呈控沈昌記奪伊生計並糾聚鄉民數十人纒訴不已當經飭查沈昌記所辦淸潔確照前議事會議定章程辦理本市東南兩區舖户居民並無違　獨該糞户等嘵嘵凟訴明是有意攻訐希圖破壞成局總董等仍以婉言勸導告以沈昌記承辦清潔係　前市長核准本有期限届限滿時自須通告重行投票不論何人可以照章承辦而彼等仍不安心靜候又運動農圃公會及大同民黨俠義團等各團體投函到廳謂本廳意存回護惟有實行俠義手續以激烈之手叚爲最後之解决等語嚴詞恫喝今又聯名上控奉文查復查閱抄粘内列名呈控諸人即是上年反對淸潔之各糞户淸潔爲衛生行政方在整頓進行而彼等乃以糞業爲世傳竟欲破壞市議會定章復回舊時壟斷惡俗萬不可行現查沈昌記承辦期限於二年二月底届滿本市政廳當於期前預行通告招人投標照章承辦董事會對於淸潔之事但圖辦理得宜至承辦何及並無成見開標時自當衆取决合行呈復云云吳知事接呈後當即呈復省民政長略謂本邑城廂東南區試辦清潔所原由市議事會議决交由董事會執行前據市政廳呈准沈昌記承辦并聲明舊有糞夫仍准向淸潔所報名認定地叚分挑於該鄉民生計初無妨碍沈昌記試辦淸潔確照前議事會定章辦理亦無不合乃該糞業等竟欲以破壞手段聯名砌詞上凟殊屬意圖朦飾茲據該市廳呈復各節旣經呈明沈昌記承辦期限於二年二月底届滿當於期前預行通告招人投標當衆取决照章承辦則該市廳對於淸潔之事但求辦理得宜至承辦何人並無成見自屬實情該糞業等自應遵照定章靜候辦理理合據情呈復仰祈察核辦理云云 
[查獲私藏軍火]  
　　滬防水師第二營吳柄南管帶近日訪聞浦東地方有窩藏軍火情事爰於昨日飭派隊官王學成前往密查在奉南交界之泰日橋附近某姓家緝獲快槍十四桿子彈四百餘顆業已一併解交混成第三旅核辦矣 
[大批軍火未便擅許起運]  
　　滬南萬聚馬頭博記洋棧前因滬北日商大倉洋行堆存大批軍械由商埠巡警廳長查知飭令第一區龔區長查明派警將棧門看守不准將軍械私運出棧曾紀前報茲聞該行昨派某日人赴區請求准予起運奧國子彈以便將火藥提出區長以此事奉巡警廳令知看守事關軍火重情未便擅專令卽自赴該廳請求云 
[關於學堂春季招生敎科書之辦法]  
　　江蘇民政長應季中君昨令上海縣吳知事轉行各學校云敎育司案呈查第二百五十號政府公報載一月十三日敎育部訓令第一號據本部第二十一號部令以前各學校所招學生仍按入校時爲學年之始期毋庸紛更等因是向來春季始業之學生仍宜採用春季始業之敎科書無庸更換秋季始業用書其理至爲明顯惟聞近來各處學校頗有將舊班學生驟改爲秋季始業以致多所窒碍爲此重申前令凡以前各學校春季所招學生仍宜照舊採用春季始業敎科書其今年八月新招各生及以前有在秋季招收入校者宜一律採用秋季始業敎科書以重學業而符定章此令准此合行訓令一體遵照辦理 
[江蘇圖書審查會展期召集]  
　　上海縣吳知事昨奉應省長訓令稱敎育司案呈據江蘇省敎育會呈稱查圖書審查會暫行規則第六條第五項採定期由會長召集全體會員就審查報告公决採定送省行政機關核准公布之至遲以翌年正月爲限等語是採定會期亟須於本年一月内依限召集惟現在省會國會複選　内計須本月下旬方可竣事又値舊曆年關勢難召集不得不聲請展限刻經本月十七日幹事員會議决假定二月十六日爲採定大會日期除將收到審查案稿趕緊繕印通告各科審查員曁各會員外理合備文呈請核定通令等情前來除批示准予緩至二月十六日舉行外合行訓令一體知照 
[西北城地方會改選職員]  
　　西北城地方會成立以來已歷五届昨在事務所開改選職員會全體職員會員到會者百餘人先由主席宣布提議以該會原名西北城地方自治協贊會現在城自治公所早已改組市政廳當經公决將自治協贊四字取消决定以西北城地方會爲會名以符名實次用記名投票選出各項職員計正幹事長蘇冶生副幹事長姚志梁議董蔡紫黻郁屏翰胡鹿湘曹潤甫姚伯鴻顧赴之徐葆芬金秋孫鄭菊初蔡養平顧卓天金蘭孫評議員高少棠衛吉甫丁子裘鄭少卿沈鏡人胡少耕金筱雲姚玉孫名譽員鍾靄庭蔣熾昌鄭雲芳秦子敬金仰孫張星石何伯勤夏應堂錢芝庭朱兼士贊助員何研北衛芝山葉貺辰孫鐵珊唐志鈞顧克齋瞿伯申吳指南庶務員劉松孫吳芹甫王榮甫華國楨書記員錢芝庭金蘭孫朱兼士姚伯鴻丁子裘葉貺辰高少堂瞿伯申會計員胡鹿湘金秋孫選舉畢搖鈴散會已萬家燈火矣 
[救火會請究私焚大批冥器]  
　　上海救火聯合會昨日函致商埠巡警廳長穆杼齋君云上年冬間敝會援照租界章程凡居家舖户焚化大批紙庫錠帛等件應先具報該管警區轉告敝會免致望警之人登高遠眺深夜悞會以及警幸全體等情曾經函請市政廳出示公布並請貴廳查照辦理在案昨晚六時三區七區界内先後火光熒熒上冲霄漢望警者知係失愼照章鳴鐘分别報警各社救火會紛紛馳集並無火患敝會當即派員分道切實調查始知一在西門外白雲觀一在西門内關帝廟均係焚化大批紙房庫帛以致人心恐慌敝會全體雖盡天職實非意料所及查該僧道焚化紙房二十餘間之多延燒三十分鐘之久事前並未赴區報告實屬明知故犯藐視公文已可槪見若不從嚴究辦何以重火政而保公安爲此函乞貴廳長飭傳該僧道到案懲以妨碍治安之罪庶儆將來否則孰僞孰眞在望警及馳救者疑信參半倉猝殊難辨别貽誤事機亦非淺鮮且何以對各會員熱血俠腸之舉也 
[匪徒白晝搶刦]  
　　小東門外洋行街口萬成祥洋貨店昨日下午命學徒王立淸送洋出外行至新開河附近時有匪徒在彼設攤聚賭向之閒觀即有匪黨陳金生上前將王手中洋元搶去逃逸共失洋三十五元五角王在後喊追陳由福佑門而入該處有海味行夥顧舜長李品山二人見而不平帮同協警追趕卽將陳匪拘獲其洋元早被遞與他人當在陳匪身畔抄出僞鈔票一張當票八張即解送第四區警局移送商埠警廳奉穆廳長發交司法股員王君研訊據王供寗波人年十七歲我之洋元實被陳匪搶去顧李二證人供見陳匪奔逃故而幫同拘獲陳匪供本地人住在英界客棧今日與各匪賭博有之不敢搶洋王之洋元不知爲誰搶去王君得供以陳金生白晝糾衆搶洋不法已極將王陳及僞鈔票當票併送地方檢察廳訊辦並着李顧二證人自行投質 
[巡警竟敢串匿女孩]  
　　方德成之女孩在外迷路當經二區警局巡長查見正欲將孩帶區間適崗巡郝生祥楊玉廷回區落差巡長托其回區報告詎郝楊彼此串通將孩藏匿爲巡長查明禀知張區員轉禀商埠警廳奉穆廳長派員調查明確飭將郝楊二人斥革傳到見證王倪氏方由成等於昨備文連同郝楊二革警着送地方檢察廳訊辦 
[拆城工程改歸科員兼理]  
　　上海拆城築路一事北半城工程係潘克恭承辦招人包工現南半城將繼續拆塡吳知事以現値經費支絀之際該工程司每月所需修金爲數甚鉅無從籌撥特商由市政廳總董改歸該廳工程科科員王睦生經理以資節省聞一俟材料齊全即當動工云 
[檢察廳失竊續誌]  
　　上海地方檢察廳司法巡長梅南枝臥室失竊一案已紀昨報茲悉此案商埠警廳穆廳長據報後立委第四區區員張桂榮帶同偵探巡警詣檢察廳梅巡長臥室詳細察勘屬實允爲禀復穆廳長派探上緊查緝 
[請究假名朦禀停工]  
　　製造局陳督理前曾出示布告陰曆年節本局循例停工七日嗣各工匠以陽曆年關早經停工多日今陰曆年節又欲停止工作各工匠工資向來均係按日計算此次若再停工七日則工匠少得七日之工資殊覺受虧不少前日特公舉代表潘雨淸等四人面懇陳督理請予取消陰曆年節停工以資體恤當經陳督理允如所請准予照常工作現各工匠偵得此次陰歷年節停工實發起於各廠員司希冀偷閒是以假揑工匠名義朦禀批准從中舞弊因特於昨日禀明陳督理請予澈究矣 
[租界住民注意女竊]  
　　近來租界内發現一種女竊混充珠寳掮客身帶僞物專至華洋各住宅以兜售爲由乘間行竊以故案難破獲前日有婦人孫趙氏懷藏假翡翠等物闖入靜安寺路一百七十號洋房内求售見室内無人遂竊取西婦大衣皮領等物逃逸旋經該西婦查翻報由捕房派探將孫趙氏拘送公廨收押昨由官媒解案請究奉王襄讞會同美海副領事訊供屬寔判氏押女所半年並着補提收贜人解究 
[謝贈]  
　　昨承萬國體育會惠贈賽馬入場劵四紙又中西中學校於今日放假昨承柬招并此申謝 
[城内]  
　　地方審判廳民庭批○（杜阿毛呈明願娶曹陳氏次女批）呈悉該民旣願與曹陳氏次女翠貞爲婚已　兩造同意自應照准仰候命令曹陳氏不得再有變更及藉端留難情事至所請送女到庭給領本廳無此辦法仰仍擇期通知迎娶可也（張葉氏呈明伊子嘉善　申請改期批）該氏子張嘉善離申事前並未聲明臨審不到照竟擔負本堂訟費該訟費以全案之半數爲衡仰卽照繳仍候定期開庭辯論可也 
　　拘辦搶匪○婦人曹劉氏前晚八點餘鐘行經邑廟西館驛弄地方背後忽來匪徒陳玉由上前將該氏頭上所挿金挖耳一支搶去逃逸該氏大聲喊救當經巡士帮同拘獲贓已無著乃解送第四區警局轉送商埠警廳訊辦昨日午後該廳傳到該氏并送地方檢察廳訊辦 
　　續控帮兇○寡婦張張氏前在浦東徐家弄地方由紗廠放工歸家被包攬詞訟專爲蟻販孫步雲之妻糾同女棍挾嫌毆傷並用鹽砂擦傷下體控經檢察廳傳孫到案張氏偕同見證夏陳氏到案證明行兇孫覓妥保着交伊妻到案訊究在案詎孫持抗不將妻交到并唆氏之夫兄弟到庭控情陳訴以冀脫卸茲由原告查得當時帮毆潑婦係姜阿華季小毛季林全季順餘等四人之妻均先匿於徐家弄刷布場某姓家守候被毆時順餘之母挈領小孩在旁視看並不喝阻均屬有意助惡昨由張氏將情繼續呈請檢察廳提辦矣 
[南市]  
　　婦人夜行○粤婦梁陸氏前晚夜深時在南市董家渡地方踽踽獨行由崗巡查見帶至第二區詰問據稱住居虹口同和里二百三十七號屋内今晚同姊妺行出外偶爾失散區長飭留候派探傳其屬人認領 
　　營兵索詐○混成旅偵探虞占順前因在南市鹽馬頭瞥見新康醬園司馬吉甫肩挑醬油一担指其桶内藏有私鹽向之敲詐馬卽全數傾去詎虞尙不能信指定販私控由第二初級檢察廳長預審一次因虞占順抗傳不到並敢運動馬吉甫請求銷案該廳以案關刑事未便准銷已起訴同級審判廳昨日即行判决虞占順着賠還醬油價洋兩元另罰洋十元虞堅稱無力一再苦求始允减罰洋六元完案 
　　根究起火○滬南鹽馬頭聚豐米棧於前晚夜半一點餘鐘突然火起頃刻延燒比鄰瑞祥米棧幸由各社洋龍出救即熄滅僅燬石庫門房屋四五幢該處崗巡回報第一區後立傳聚豐行夥喬元根到區由龍區長詰問據喬供稱行主馮姓兼執事刻已避匿無蹤該棧保有火險一千五百兩是夜火從何起實出不知當判移送埠商巡警廳訊究並再派探調查起火緣由禀請核辦 
[閘北]  
　　查獲逃婢○住居崇福里之粤人黎劍生投四區報告逃走婢女二口一名春喜一名鳳林請爲查緝前日由該區巡士在邢家木橋饅頭店内查獲當將二婢及店主金文彬其妻金黃氏等一併解區鄧區長略訊一過卽送巡警局經凌科長判移檢察廳究辦 
　　混用銅洋○匪徒鄔阿毛昨日上午向閘北升泰柴炭店兌換銅无爲由混用銅洋被店主韓阿海察破鄔乘間脫逃由一區崗巡帮問追獲搜出銀洋十三元銅洋十三元經張區長訊明解送巡警局凌科長判移檢察廳按律嚴辦 
　　私運烟土○閘北偵探隊前日在滬寗車站緝獲私運烟土之丁春元搜出小土二十八包解經司法科凌科長判移送檢察廳經王檢察官豫審據丁供稱實係由丁春生託帶猪頭二個不知内藏煙土云云奉判丁春元交保限七日交到春生再行核辦 
[公共租界]  
　　不理保銀○蘇鄉同里鎭人龐晋生因不理已故蔡舜臣代賠担保銀七百餘兩經蔡妻沈氏控奉公廨訊判限理嗣因龐避匿不出復經原告一再投催由廨移文蘇州將龐移提來滬訊押在案前日晚堂由廨復訊原被各由律師到堂互辯多時王襄讞核　卽與英翰副領事判龐仍還押並着覔取妥保將存案方單具領限兩個月繳還原告本利銀九百七十八兩六錢愈期着保賠償龐侯將欵繳淸始准開釋 
　　總由爭產○鍾連生控弟鍾壽林鍾毓儒覇呑遺產不分鍾母朱氏亦以鍾連生違忤不受約束等情投廨互控業經傳訊在案前日晚堂由廨復訊先據鍾朱氏上堂供明分產情形並鍾連生强取招商局股單盜匿祖母棺柩各節嗣由兩造律師互辯良久王襄讞核供因時已晏卽與英領翰君判令各退候再復訊 
　　妻子出場○范連生因蔡尙賓糾開恊記石子公司被呑股本洋元控奉公廨迭次研訊在案前日晚堂由廨復訊兩造各延律師到堂互相辯護聶襄讞核供並察閱被告所呈証據以其中諸多不實因與美領海　判蔡交人銀並保限一月照原告所控繳洋一千一百元詎蔡妻陳氏在堂聽審聞判伊夫限期繳洋即以判斷不公大聲吵閙中西官卽飭令帶案略詰以氏不應藐視公堂着押女所一天以儆 
　　客棧汚穢○浙江路天興小客棧因内容汚穢不潔經工部局西人查見以其有碍衛生禀奉公廨於昨派探將該棧主張春林傳案訊明以張有違第十條章程着罰洋十元充公並着趕速収拾淸潔 
　　僞票騙洋○包　南因與在逃之高大順將同德和記假莊票騙取三馬路馮存仁藥店内小洋五千角被探獲解公堂訊供交保候提高到案質訊昨奉中西官復訊因高仍未提獲判包先押兩禮拜仍飭提高解究 
　　懲辦路刦○匪徒陳阿珠因在南京路攫取婦人丁沈氏等金飾又陳月廷因在河南路搶取孩子蔣阿順衣料均經包探查獲於昨併解公堂由聶襄讞會同美蓋副領事分别訊實奉判陳阿珠押西牢九月陳月廷押兩月示儆 
　　紛控錢債○聚興誠控楊石臣不付票銀二萬兩又沈雲峰控徐樹榮不理往來銀二千四百餘兩又吳福記控邊槐洲不理股單洋四百元等案昨由捕房將被告各人先後傳案春判分别過堂候訊 
　　華捕越界○昨有一千零八十二號華捕在吳淞路交界處驅逐菜攤各小販遁入華界該捕越界追趕致被五區站崗巡士拘入該區區長見其腦後尙垂髮辮當即代爲剪除然後釋放該捕歸禀捕頭請核 
[法租界]  
　　保出算帳○福昇昌洋貨號主沈蘭芳前因祝張氏控追存欵案内將本店所出之無期支票欺朦堂上避匿提案判押捕房三月近因又有樓善和樓善琛同追欠銀五十餘兩提案訊追據沈供稱兩樓所控欠數尙有不符之處可否交保出外算對帳目料理聶讞員以沈押期將滿商之李副領事准予寛典交保出外算帳　理 
　　各淸各欵○楊含芳控作頭莊星輝虧欠往來洋五百元奉判交保限理在案茲因愈期仍未理淸復以提究莊供我與宋楚玉錢莊往來楊控之欠係該莊劃在我名下惟宋亦欠商人銀兩求請提追今先交洋一百元餘俟宋款追到料理聶讞員判各淸各款將洋先給楊具領尙少四百元著人銀兩保限七天交楚宋欵准予另行控追 
　　牽及照費○法商電馳公司控袁昺元短交承造黃包車五輛經中西官會審判傳到程介眉再訊茲程遣李菊眞到案代表稱合同上載明二號交車三十輛因此車照早已捐出詎袁直至十三號始將定造之車交來以致損失車照費洋一百二十六元須請向袁追償聶君以兩造各執判退去查明再核 
雜評三 
[上海之治安問題]  
　　檢察廳而至失竊巡警而敢匿孩屈臣氏分店之盜案則時尙黃昏萬成祥學徒之被攫洋則竟在白晝嗚呼上海匪徒之胆愈張上海巡警之效用愈小可憂哉上海之居民然而内地人尙視上海爲樂土則何也 
譯稿 
[英人白朗氏之中國談（續）]  
　　第四節少年中國 
　　由前觀之民國前途之不能鞏固旣如此若更就去年往事而研究之則民國成立之眞相實出歐美人意料之外中國經數千百年之專制本毫無共和之觀念卽革黨起事後主張君主立憲者尙佈滿南北迨後革黨見夫滿政府去位有日立憲主義遂一變而爲共和袁世凱雖欲維持亦無能爲力共和說倡雷厲風行不 
 
 

Page 8

 
 
數日遂偏全國而共和以成蓋意外之事非發難時所固有之目的也 
　　所謂少年中國者孫逸仙之黨實居多數餘則留學於歐美習兵於日本及少數政界舊人物耳其中雖不乏熱心改良社會風俗之徒然其成效如何非俟諸異日不可知也 
　　就余所知則革黨初意本主維持現狀其後來方針雖不可知惟日者余於一八八九年得之於一滿政府國事犯者　人詢問較爲眞實即現以　力所及則余知現勢變後一般輿論必返舊觀又可操劵也 
　　至於中國留學生則返自日本者十居八九近來留學美國者數亦稍增然余以爲中國派生德國爲上而美國次之蓋新大陸政敎風俗之異同與中國相去甚遠學成而歸多不適用反不如往德國之爲愈也 
　　中國留學生返國後分佈各界勢力頗盛但世界各國政府多小心謹愼少有信任年歲平均不足廿六歲之靑年者（其時白氏出影片數張中有南京代表抵北京一片伊言代表年歲平均不過廿六故言）故其勢力之及於上者甚少且中國學生團體不堅從歐美日本返者互立門户儼若兩派爭權爭利勢力乃分况返自歐美者於本國人情風俗每多柄鑿而來自日本者則專習速成多攻法政其平日受刺擊過深時出於暴動與内國學生時相反對即轉體堅且懼不濟况紛紛若此乎 
　　至於少年中國崛起於中日戰爭之後其時中日條約旣成廣東人民甚不滿意孫逸仙遂　是起而運動號召徒黨滿政府鑒於其失思輸入西洋文明以抵制之於是廣遺留學至一八九八年并廢科舉奬勵學堂其所設施適促成少年中國之發展維新潮流遂一發而不可挽矣 
　　雖然少年中國非能長治久安也開數千年之創局語以自古未有之共和又率以過於急進之領袖其勢必不勝一也生命財產在革命前得以保全者革命後反爲危險人民無信政府之心二也賄賂公行上下交侵即歐美回國學生亦日漸薰染同流合汚道德法律蕩焉無存三也 
　　民國之成袁世凱爭之其力而終爲共和主義所戰勝者非袁世凱能力不足實其財力不濟也英政府以貪目前揚子商務之利卒棄前約不以借欵助袁袁氏不得已乃召集全國會議勢之不敵亦已明矣而其代表又違反袁意妄附民黨終之兩方一致民國乃成然其眞相則不可問也 
　　第五節美國對於中國歷來之政策 
　　中國情形前三節詳之盡矣惟世界各國對於中國之政策尙未研究今請分美國歐洲及日俄而言之姑先言美國 
　　美國素尙平等主義故其對於中國之政策亦寛宏高尙因時適宜誠世界各國中之最熱心保全中國領土者也其所以每至於失敗者則不知中國實情不諳外交手段爲之也何以言之美國人不研人種進化之道見近數百年來盎格魯遜及高加索人種漸趨發達日行自治謂中國文化亦必與時俱進遂堅持保守主義以結好鄰邦迨民國已成此邦人士醉心共和益自信其必可扶持一切外交方針遂遵是以行而不知中國自百數十年來政敎腐敗民智卑下其人民不能自治久矣民國雖成而專制惡習仍假共和以行其結果如何尙在不可知之數誰謂共和之體之宜於美者必宜於中國耶徒法不足以自行徒政不足以治民此邦人亦見之淺矣 
　　美國得厠於列强自千八百九十七年起其時方由農業國一進而爲商業國舊時所抱門羅主義亦因時而一變至千九百零三年羅思福太平洋演說盛倡擴張土地之說而對於東亞雄心乃益露門羅主義乃失本旨奪古巴也縣斐立賓也開巴拿馬運河也皆其見端也美國知世界上大舞台將不在大西洋而在太平洋不得不早爲之所而最與此有關係者則中國是也 
　　南北戰後美國與中國無關係者幾二十五年就商業而論美國出口貨至中國者計每年不足百萬美金而得巴拿馬斐立賓後其進行亦甚遲則日本崛起爲之也 
　　自千九百零三年後美國思保護中國以抵制强俄而以禁止華工一事中國人羣起抵制美貨終未能得其歡心迨千九百零五年朴斯茅條約定後美國乃得立足於中國至退還賠欵而兩國感情乃復雖然是時日本尙未　人也稍後美外務卿拿格斯滿洲鐵路中立之說起欲與中國在奉天設立銀行建設鐵路以與日本東淸鐵道相抵制唐紹儀奉命至華盛頓欲與美政府商榷其事孰意中途延擱到美後日俄保全中國領土協約已早成立卒未得結果而返於是中國益日處危地矣　 
　　千九百零九年海里門欲在法克巴黎組織一萬國轉　社俄將許之以海氏去世不果迨後拿格斯創滿洲鐵路中立之說商之歐洲各國已得允許以未聯絡日俄致起反對其說卒不行俄美感情反因此一變俄國見夫保全中國領土之說之必不可行而美國之必非能襄助中國也益施其强悍之手段德國尤而效之自植勢力於山東四面楚歌中國益多事矣 
　　至美人之在中國楊子一帶似頗有勢力故曾有商借美欵聘美顧問一事不敢遽允乃商之歐洲各國不久日俄兩國亦次第加入遂有六國借欵之事此事一生美人顧問官之事乃不期然而消滅矣 
　　雖然美國之欲襄助中國可謂至矣而列强耽耽不容置啄今則日俄協約已成中國北部盡入兩國範圍之内而日本且將爭權於太平洋以排斥歐美各國爲歐美各國計舍袖手旁觀外無他法也余聞一日人在沃思脫中國研究會宣言使各國能讓日本一國得在滿洲自由行動則已否則日本必有以處之是則美國不獨不能襄助中國之進行且引起兩强國之嫉視矣外交界之風潮眞可畏哉（未完） 
 
 
 

Page 9

 
 
   
 
 

Page 10

 
 
自由談 
游戲文章 
[送窮神文] [  了靑]  
　　嗚呼窮神敬告爾聞爾非我族我非爾親長此不去厥有何因自爾來臨以迄於今困人之體厄人之心遇事掣肘不先不後百有餘年誓以死守我祖我宗賴爾之功家無擔石飲恨以終洎乎我父一歲失怗至於成立零丁孤苦槖筆侯門奔走風塵由壯而老歷盡艱辛惟爾之故窘鄉長住逋負纍纍更僕難數宜亨而否懷才不遇及於我躬爾又相從我西亦西我東亦東我將往南爾心先諳吾將往北爾心先得伴吾寂寥妻奴在側供吾驅使童僕之職休戚相關我有姻戚酬酢往來我有朋儕流連忘返安用爾爲先疇是服日就侵蹙十畝之田數間之屋變價償債什一不足顚倒衣裳皮去毛光山妻服飾倒篋傾囊送入質庫永不還鄉聊聊薄俸寅吃卯糧嗷嗷入口菜色凄凉凡百坎軻莫非爾過自今伊始誓將去爾爾去之後我其有豸富貴之家靡麗奢華用之不竭取之無涯適彼樂土爾乃得所舍苦就甘何去何取在昔先民送爾以文厥名韓愈爲唐朝人我亦濡毫欵欵以陳我家我室匪爾思存從此告别毋致我貧（二） 
[新道情廿七首] [  蠙湖豆蘆翁]  
　　豆蘆翁何許人僭稱王號猢猻如今樹倒猴兒遁卅年爛醉揚州月一棹歸尋甓社村愴懷時事難消恨悶無聊編成野唱代歌哭喚醒公民 
　　古神州君主朝四千年未動搖一朝政府推翻了淫威是逞豺狼毒積弊難消泰嶽高今如敗籜秋風掃說甚麽黃袍白帽喜從今一筆勾消 
　　革命軍死不休武昌城閙出頭胡兒夢夢還思鬭屍骸塡溢襄河水砲火横飛黃鶴樓瑞澂夜走吳淞口舉義旗八方響應我黎公偉績千秋 
　　石頭城抗未降蠢張勳作虎倀凶殘盡把軍民喪鞭之即蹶人非駿割也無能鐵不良地方殘破無完樣幸黃君權爲留後程雪老撫輯多方 
　　洪秀全張樂行擾中原事未成到今遺臭銷難盡奸淫殺掠天人　　食壺漿父老迎一仁一暴相懸甚擲頭顱換成民國五色旗其慶昇平 
　　我華民尙古風祖軒轅一本同死亡患難應相共生殘同類皆民賊死　　胡亦鬼雄無分貴賤何輕重使當年洪苗成事一樣的聖祖仁宗 
　　嘆旗人避亂忙改姓名換漢裝狼奔豕突神魂喪揚州十日雄安在嘉定三屠債已償駐防　上防人當問奴才將軍都統有幾人戰死沙場 
　　慶老兒店有年賣小官賺大錢至親好友無賒欠壽辰慶祝傾朝野金字輝煌納萬千相元脫脫今重見事臨頭乞休告病仗六哥八面周旋 
　　親貴中衆小兒各爭權總爲私王爺攝政同兒戲海軍財政如何託吃飯穿衣尙未知專長嫖賭無他技不思量親賢遠佞只閙得國破民離 
　　說胡裝當解嘲袖馬蹄翎雀毛頂兒狗卵翹纓帽人前慣作羔羊跪腦後常看豚尾搖衣冠禽獸何其肖到如今漢朝光復五族人氣脫腥臊 
　　盛宣懷聚歛臣鐵路收國不存商民川蜀人人憤吹牛趙老難歸骨拍馬端公竟喪元一時鼎沸民心變未幾時武昌義起賣國奴日本逃奔 
　　袁項城勒歸田召出山掌大權功成和議人爭羡侍郎賞出先皇帝總統光叨老逸仙飛來富貴非初願乞我公毋循故轍享大名於萬斯年 
　　孫逸仙國手醫創共和老不疲果然如願成其事捨身救世眞生佛革命開山老祖師功成身退無他志數歷朝聖賢豪傑唯先生一以兼之 
　　楚粤間多偉人爲同胞不顧身仆前起後爭先進黃花岡上英雄骨西子湖邊俠女魂佛塵雖死無遺恨想熊徐九泉含笑慟鄒容歸櫬無聞 
　　每日間議院開笑議員似小孩呌囂惡習流氓派用人不問黨何黨作事先看材不材許多先着因爭敗勸諸君和衷共濟從今後切莫疑猜 
　　盛典逢賜嘉禾上少中將太多濫行爵賞誰之過也知國慶舖張好其奈邊氛緊急何歡迎紀念朝還暮耗金錢成千累萬仗外債濫借横拖 
　　捄同胞水火中假慈悲說得兇横征翻比前淸重錢糧加價何嘗减關卡苛捐不放鬆農商交困言堪痛最傷心揚州軍統老虎關流毒無窮 
蒙古人西藏蠻不共和擾治安英俄暗助開邊患爪哇慘殺呼援急日本陰謀背約難楚歌四面何時散倘内訌再興不息恐眼前步武波蘭 
鄉議員一圈猪雖有名實則無盲紳士董居多數雛形未具思高舉人格無聞盡下愚一經榮選誇殊遇立學堂口頭禪語十人中九不知書 
熊載揚宋敎仁頰遭批背受刑英雄女界推唐沇本非異種何歧視等是同胞豈至尊平權理合同參政况前淸禧安兩后數十載執掌乾坤 
民國興捐例除舉人才卽正途無非族友兼親故僉推知事多尸位司長科員半濫竽劉郎又入天台路幸門開徇情納賄與亡淸一例無殊 
報館開直到今儆官邪正人心宛如照膽秦宮鏡春秋褒贬從無枉神聖尊嚴孰敢侵巨奸大　都鉏盡鼓吹功當今無兩一枝筆十萬雄兵 
候補官　　　　　　津貼捐委差代理成虚願癮深水煮過籠紙　冷囊空買米餞寒號飢哭妻孥怨悔不如街頭小販賺幾　殘喘稍延 
鄉塾師服上刑勸改良死不聽東家延請偏相信詩號千遍千家句書嚼三年三字經害人子弟無窮盡視學員所司何事快調查腐敗情形 
撫銅駝吊帝京感興亡涕淚零朝房冷落天街靜春風御殿莓　色秋雨離宮蟋蟀聲孤兒寡婦伶仃甚謝諸臣網開三面四百萬可養餘生 
自商周歷漢唐六朝興五代亡宋元明後胡淸王一人作俑爭皇位萬姓無辜入宰場家天下禍伊誰釀數千年沈沈黑夜到如今　見天光 
帖宜春送舊年稿將完筆退尖梅花歲酒家家　春光布滿三千界夜月彈成念五絃音多變徴兼淸怨興來時狂歌一曲那管他滄海桑田（二） 
[李雙珠謝桂英致沈佩貞女士電] [  率]  
　　佩貞女士慧鑒女士奔走京津要求女子參政權至不惜犧牲名譽爲女界特放異彩凡我女同胞同聲欽仰不圖女士所日夕請願尙未達其目的者而雙珠桂英等竟於無意中得之江蘇第二區省議會複選時雙珠桂英均得苦干票總監督以無選民資格當衆宣告作廢姊妹等亦以並未正式列入選民册抱定消極主義願甘放棄矣乃閱近日報載伶人想九霄居然運動當選爲直省議會議員監督未嘗以爲無效因彼及此姊妹等實所不解竊思俗語所稱倡優隸卒本屬平等我輩雖章台溷跡賣笑生涯然自女閭創設以來艷史流傳何代無之前淸王公貴人尙有爲我輩所自出以視本雄飛而寧甘雌伏者其上下牀之别不待智者而辨孰料破除階級之共和民族而顧顯分軫域若此殊未平允惟姊妹等雖知識有限未受文明敎育而才人學士亦頗間接灌輸略具世界觀念此種奇異選舉旣未見於國會組織法淺釋之解釋亦未見於籌備國會事務局之規定女士學術聲望超軼恒流伏祈主持公道移書參議院據理力爭雙珠桂英等當聯合花界諸姊妹以作女士後盾臨電迫切佇待後命李雙珠謝桂英同鞠躬（二） 
海外雜談 
[宗敎家感化異類] [  頌斌]  
　　樊搿萊者天主敎徒也巴黎人畜一犬名柏脫性良馴每遇禮拜日聞敎堂中振鈴聲即欣然搖尾隨主人行至堂内伏臥講台側靜聽主敎講經某日又値禮拜主人病不能行而柏脫一聞鐘聲卽獨行至禮拜堂伏臥台側如平日雖旁人加以驅逐撻楚犬安之若素衆敎友奇之同聲稱贊樊搿萊君信敎之誠竟能感化異類於是主敎亦重視此犬特請於樊搿萊畜之堂中以資觀感 
[南洋羣島之野棲人種]  
　　郎特博士者英國著名之探險家也游歷南洋賽列敗司羣島至阿蒙脫基盈見有一種野棲異人常居深林中以菜爲食以獸皮爲衣風俗蠻猂惟無武器卽斧斤亦無之此類人種或爲世人所未見者也 
尊聞閣詞選 
[有所思] [  天白]  
　　江城一别歎滄桑往事飄零欲斷腸小苑鶑花春似海長十　女足如　劇憐團扇悲秋早空數淸碪怨夜凉他日相逢惆悵　侯門今已隔　郎 
[歲暮]  
　　江千殘臘雨霏霏烟樹蒼茫幕色微隴上梅花芳訊晚天涯樽酒故人稀登樓王粲春先覺咏雪梁園事已違偕隱便　林下鶴湖山深處欲忘歸 
劇談[  玄郎]  
[紀新新舞臺之封箱倒串]  
　　新舞臺中華大戲院已於二十廿三日封箱新新舞臺亦定於廿四日封箱廿二三晚特煩名角倒串並减半價以酬雅誼賣座尙豐茲紀其戲劇如左 
　　牧羊卷富仙舫串朱春登老旦與鬚生尙近似故所唱反板二簧慢板西皮尙屬動聽劉全瑞串老旦唱做均入彀葛玉庭串趙景棠甚外行行腔使調純落鬚生窠臼硬欲逼尖其音而嗓子患乾枯之病卽達不出左支右絀殊覺可憐見槐樹後告婆婆謂）記得淸見得明）顚頭左右圓轉仍係鬚生規式尤屬可笑蓋靑衫之顚頭理宜輕輕顚下者也 
　　四白水灘以陳永奎周福全劉瑞春馬長德四武凈串十一郎以王祥雲六陣風諸雲仙陸德喜四武旦串靑面虎以高福安小福安趙月來李人俊四武生串徐鳳珠高竟未登檯諒必係不善蹺工而見機藏拙耳陳永硅演首場魁梧奇偉目眥熒熒頗肖壯士模樣身上穿一黑色海靑頸後繫一山東草帽挑一副禮擔即𧈢蜡廟中金大力所用之方頭木槓前後俱掛猪頭猪肋猪腿火腿等物極合送禮戲情時下多喜以漂亮行頭出風頭實屬不倫不類馬長德演使棍一場盤旋飛舞尙見嫻熟王祥雲演首場嗓子乾而不字眼多模糊大戰一場共用四交勇猛結實力尙不弱六陣風甩八交但身叚離檯甚近自較祥雲爲易李人俊小福安趙月來等跌撲甚少徒繞檯亂滾而已末場四靑面虎四十一郎齊出打得一團糟此則無理取閙甚無謂也 
小說 
[政治小說鐵血男兒（四十九）] [  獨鶴]  
　　梅怫然怒繞室疾行蓋梅屬意有人非與烏突爲情絲之繫秉性恬淡非願入宮擅椒房之寵特以傲骨天生不堪挫辱自不得已與烏突共飲王杯後滿擬烏必作求婚之想乃竟流水無心以前事爲兒戲是明明輕視已身任意侮弄芳心展轉此恨難平趨立尼前謂之曰吾萊司梅麗豈儘人調戲者乎烏突湖海飄流行同無賴以兄竭力援助得爲西奧司王卽夜郎自大脅人以威疇昔之夜迫吾就王杯共飲無禮甚矣使自悔唐突爲補過計正式求婚吾雖决意拒絶猶可略迹原情恕其粗率乃竟視此舉無足重輕於吾身不復置意辱之而復棄之天下寗有是乎吾萊司華族素爲國人崇敬設斯事竟衆口雌黃以訛傳誤則此恥西江不能濯也兄其爲我雪之尼亦動容復慰之曰妹且少安毋躁王居異國有年已染西方近時陋習以放縱爲脫略固未必卑視阿妹特相戲諭姑靜俟之當有覺悟之日且渠事煩任重心亂如麻登極伊始無暇提議婚姻亦情所應有觀其舉動尙非　薄一流前夕旣以王杯勸飲則將來倘能永保王業關睢之誅當無第二人也梅曰兄言誠具至理但妹所以憤憤者非希圖富貴思偶傖父遽以不能如意爲怒特因其欺人太甚殊堪髮指耳旣承勸慰暫不與校惟妹此後無論如何决不再履宮庭矣尼猶豫曰宮中接見各公使夫人已預定妹爲招待員安可不一往梅曰妹寗放棄此責有高賴沁夫人在雖老而醜豈不足爲烏突應接女賓乎尼默然移時乃别梅入宮途中自語曰王與梅妹兩無愛情原不必從事婚媾惟梅之所以曉曉置辨吾之所以介介於懷者皆因共飲王杯未成眷屬則旣違古禮復畏人言吾實無以善處之矣 
[短篇滑稽王霸] [  率]  
　　暮色蒼茫炊烟縷縷遠山夕照尙挂樹梢微聞櫓聲欵乃撩水而過直前抵村落繫纜止宿焉村中屋舍不多犬吠鷄鳴茅檐蔀屋絶無城市塵器之氣 
　　舟旣泊舟中客悶坐攤書正無聊賴忽笙歌洋溢鑼鼓喧闐頓呈一種異樣之聲浪客好奇心切亟拾級登岸尋聲而至甫十餘步遙見臨水一家雙扉大闢户戀紅色綢飄揚空際稍近見兩旁土牆粘黃紙二一書省會複選一書高中議員方致疑訝又見二門上所粘黃紙更大字亦更多趨前諦視上書 
[捷報] [  官報甄無恥卜顏]  
　　貴府大先生王諱霸榮奉 
　　總監督江蘇民政長應核准當選 
　　江蘇省議會議員第一名 
　　客視竟因思現在王霸甚多已所素識而鄙夷不屑交者亦有數人此不知爲誰沈思間忽主人趨出西式帽八字鬚二藍袍方袖褂面蟹壳靑色聳其兩肩作鸕鶿笑乃昔年同學於某學校因事被斥之王伯淡也伯淡見客脫帽握手歡然道故爰相將入 
　　中堂逼窄座客已不能容主人肅客至室東隅坐甫定未及寒暄已見賀客紛紛至大致拖豚尾而穿短衣者居多數有向主人作揖者有向主人下跪者有滿口恭喜大先生者客頗不耐聽 
　　流目四矚堂之中高燒紅燭巨如臂四壁懸紅呢　無數如喜字如賀字如民國偉人如一鄉人望大略相同惟正中向外之一懸係紅緞色灰敗若紫字爲 
　　伯淡仁兄大人獲雋之喜 
[錦標高奪] [  愚弟程德全應德閎頓首拜賀]  
　　繼聞衆客相率聚語頻觸耳鼓甲曰大先生現任省議員聽說都督所行諭單用紫花印字幾如腐乾大官印驅邪將來村中有患三日瘧者可向大先生借用矣乙曰否否聽說省議員與都督並行非比地保鄉董須受知縣大老爺管束敝業師城中屠公曾任諮議局議員據說議員上都督衙門時開中門咧升炮咧請轎咧至花廳門由都督出席迎進有時說得投機還要並肩握手非常親熱大先生後來亦必如是諭單之說恐不盡然丙曰聽說省議員與縣裏並行故縣衙門可以直出直進聽說縣裏受都督節制省議員亦應受都督節制乙急辯曰聽說不然刻下共和世界官場已一律平等丁急攙入曰聽說省議會議員異常闊氣往後升至參議院議員縱現任大總統亦與之分庭抗禮大約身分較翰林尤爲高貴我鄉於前淸時從未出過一秀才今大先生居然高選省議員我鄉從此當益發達口講指畫面欣欣露得意色客覺胸口作惡不欲再聽因乘主人不備急走出歸舟泚筆記之以誌異聞（二） 
來件 
[上粤省旅滬同鄉請否認土商爲中華國民書] [  嶺東林大鳴]  
　　國危民頺家窮人弱瓜分之議早騰滅頂之禍立至此辱誰召惟鴉片始（中略）禁吸令下我人民額手稱慶無如一般土商不悔此種營業之非稍自歛節尙敢以爲奇貨可居力謀擴充紛紛遷入租界門莊批發開張放盤報紙張張皆然傳單處處皆是嗚呼此種敗類多屬吾潮之人夫彼輩謀生之艱豈獨過於温州求活之慘猶非甚於皖北何苦謀利一已自陷同胞設四年期滿除禁不淸賠款之聲頻來瓜分之禍立至請問此等敗類何以還我最光榮之民國哉夫鑽利情尙可逭陷種之罪難免伏乞我粤之旅滬同鄉招集同志電佈全國宣告彼業此種營業者皆非我中華之國民庶冀其猛省回頭及早歛迹不然亡羊補牢恐無及也願同鄉諸父老兄弟其熟思之 
 
 
 

Page 11

 
 
   
 
 

Page 12

 
 
   
 
