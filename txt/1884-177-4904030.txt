# 1884 - 177 - 4904030

 

Page 1

 
 
[論中國不撤防務之善]  
　　中國自法越搆兵以來日嚴防務迨德君㻖璘之説行福使尼兒之約定中國與法蘭西言歸於好其事甚速其議甚捷説者遂以爲中法之和局已成而兵戎可以弗事矣當此時也坐而言者從旁議論不曰法人如願即曰中國失體但嘵嘵於前事之乖方絶不慮善後之良法而督師大員封疆守吏則尚不敢恃此簡明和約之已訂而遽釋其備朝廷則亦他無所事而特於南洋閩洋北洋簡派帮辦大臣以重邊務以嚴防守而於旁觀饒舌置之不聞善矣哉吾今而知中國之斷不至見欺於法人也夫五條之約雖未詳盡而大旨已偹平心而論法人實無所大利所如願者不過法人有事於越南中國置諸不理則不啻中國以全越畀法坐論之人即藉此以爲口實然試問若而人者富和戰未定之際有出一計獻一謀决一策以獨斷夫或和或戰之機以善全夫爲和爲戰之道者乎事前則並無一言事後則摘抉不已硃不知其所以爲言者不但無裨於中與越而實暗貽法人之笑也夫法人此次立約一無要求最爲便捷固足動人以疑然所以疑之者則不過謂越南地屬南交此數月間天氣最爲酷熱故欲暫爲休息計耳否則以埃及之事欲開釁於英人耳否則或以馬達加斯加法人素所覬覦今殆以該處有可圖之機會故法人舍此而去以爲他圖耳而不知法人之心則固欲中國稍疎防範而彼可乘隙而入也觀於法人刻下之攻粤西邊境觀音橋地方之華營而可知矣法人於既定和議之後其兵船之在中國者尚屬不少烟臺駐泊猶有三艘日前李傅相曾至彼觀操此等船隻皆耽耽虎視伺隙而動者也設中國以己和之故自懈其防而但聽指瑕索瘢之詞令內訌交作而外患必將猝乘欲於通商五大口中襲奪一處以爲要挾之地法人固猶是此心耳中國逆知其心故各處邊防較前轉嚴而於閩洋特簡張幼樵星使爲帮辦大臣而前日又有加劉省三爵帥以廵撫銜督辦臺灣防務之命於南洋則特簡陳閣學爲帮辦大臣於北洋則特簡吳淸帥爲帮辦大臣此三大臣者成鼎足之形爲犄角之勢聲勢聯絡首尾可應而兩廣軍務尤爲吃重則以張湘濤制其軍而張振帥雖辭督篆而專力軍事當益加認真彭督師又坐運於中其防守情形直是無間可入而於是法人之氣沮矣法人之氣既沮法人之謀益亟遂突逼粤西之觀音橋令華營退舍以致兩軍仍不以玉帛相見而以兵戎法人之志乃至此而顯然若揭始知前此和議之成其易如此果别有狡謀存焉夫法人攻觀音橋之電音得諸華人而前一日已有華兵或黑旗攻諒山之電音及倫敦來電亦有此説徵以本館越南訪事人之説而信則可知此事之必有矣惟執爲先啓兵端則兩説似稍歧異軍情重大不敢過度或者謂法使巴德諾脱在順化與越王重訂和約命將從前中國頒給越南之册印悉還之中國以示越南此後並不屬中此事大有關於中國體面與五欵條約中所謂不壞中國體面之語顯然相違故中國不能復忍而出兵以攻諒山顧巴德諾脱與越王定約爲日無幾即使中國不肯復忍亦無若此之迅速或又謂都中言官有深以和議爲非上書請隳前議而别作良圖以資進取者曾不乏人朝廷動於其言故不能再堅相約但以鄙意論之則此等議論悉爲謡　兵端之啓究不知肇自何人惟中國防務之嚴至於如此寸寸節節布置完密毫無滲漏之處且於和議既成而猶嚴益加嚴愼益加愼則即使法人狡謀百出兇悍性成而亦苦於無瑕可蹈無隙可乘吾知粤西即小啓兵端亦或不至十分決裂縱法人藉口悔盟安心用武而我既防範不懈彼終不得長驅直入以犯我各口吾故曰中國於和議既定而猶不撤防務益加嚴謹此正中國之深謀遠慮而非法人之狡計所能撓亂者矣法人既知其難亦何不知難而退仍守新定約欵之爲愈乎 
[法京信息]  
　　○倫敦報言法國外務大臣每禮拜必接見各國欽差以敦睦誼四月二十七日接見各國欽差之期中國署理駐紥法國李丹崖欽使亦在意列也 
[兵事未弭]  
　　○昨日西字報登有倫敦電音云法兵現在儘力預備一切糧械欲再在東京用兵云云按此信息本館在越南訪事人早於五月廿七信內述明謂迷祿將軍准備糧餉調派兵丁擬調兵至東京西北邊並將往攻老開與電報所傳若合符節自是確信由是觀之東京之事其尚未敉定乎 
[海防近聞]  
　　○五月二十六日海防遞到西字信息謂法人於東京地方現已徵收税餉矣昔日由香港載到之貨所值價銀百元抽税五元由西貢載到之洋貨每值百元徵税二員半似乎税務章程有定例矣迨後元戎　律又迭爲變更出有　啓凡洋貨之由西貢到　防者每貨價百元抽税銀五元惟法國貨由西貢到者每值百元祗納税二員半而已是於人已厚薄之間已見法人意存畛域矣前南洋火輪在夏龍灣被法元戎拘留三日然後准其駛至海防起貨惟所載之搭客與蘇芝火船載來搭客俱不准登岸悉着運回香港法人復將封禁口岸章程頒行各處所因何故不可得而知也以上節錄循環報 
[傳言照述]  
　　○香港中外新聞云近得越南土人傳説此次東京重整干戈實因法軍被黑旂勁旅所敗開仗地方在前者法將李威利陣亡全軍覆没之處法人因有此警忱同驚日之鳥風聲鶴唳草木皆兵以故華人之來海防者均疑係黑旗內應之兵其所以遽頒逐客之令者實由於此也蓋聞法人自中國退兵北甯之後以爲軍務大定釋甲解 
 
 

Page 2

 
 
戈心滿意足不復以越兵爲慮耳後聞該處附近之區時有海寇竊發　害行旅法官遂分撥部下之兵或三百一旗二百隊沿途勦捕以示軍威而張其保衛之意詎廵哨法兵不識路徑四處追尋倐爲黑旗探軍偵知飛報營中謂法軍興師犯界劉軍門登高遠眺果見林木之後隱隱有法兵行動遂密傳將令調撥親軍由營後捷徑殺出法兵驟聞喊聲如雷疑黑旗之兵從天而降於是面面相覷足重難移其後抛棄槍械爬山越澗而走劉軍四路兠截近用刀斫遠則槍轟如打靶然百不失一是時法兵心慌膽戰狼狽而竄死者仆於田塍傷者扶曳以行轉過山㘭不見黑旗追殺略始安心而各兵苦渴欲絶一望並無澗泉尋覔滴水而不可得忽見谿間有土窟一穴類似枯塚俯而視之泥淤其中法兵焦渴之餘急不暇擇正欲取吸倐聞鼓角之聲從斜次裏殺出望見黑旗人人奮勇大刀闊斧如風馳電閃而來法軍此時力倦心慌足軟口渴惟有束手受戮黑旂乘勢逼近如砍瓜切菜風　敗葉一時罄盡所遺之屍重疉如積黑旗退後始有法兵數名從林間竄出獲延殘喘是役也法兵二百名生者僅存五六人斯亦慘矣 
[電音彚錄]  
　　○昨日法公司輪船來滬帶來外洋新聞紙載有五月初十日電報云埃及亂黨奮力攻撲蘇愛金地方後被該處之兵擊而却之又有十二日電報云傳聞英將戈登乘輪逃逸匪首現准備以七千人復攻蘇愛金地方又有十四日電報言埃及沙伊忒地方之英國水師及埃及兵一隊業經啓行前赴蘇愛金矣又十五日電報言埃及之勃而勃地方爲亂黨所據該處之埃及兵紛紛奔潰其不及走逸者皆爲亂黨所殲又有十六日電報云英國外務大臣與法國駐英欽差共商埃及之事已有成説英國許借埃及英金八百萬磅埃及糧税之事由英國派員管理其英國戍埃及之兵則期以西歷一千八百八十七年底爲止又云土耳其專司保護紅海一帶地方并發兵一萬六千名相助弭亂及十八日電報則云英國議院會議毋須土耳其發兵相助矣 
[和約有成]  
　　○五月二十六日西貢報刊有電傳文書乃西貢法總督由金邊國致署理總督波滑將軍者也書略云前與金邊國王會議商酌税關事務嗣因意見參商金王遂動怒而待我以無禮後金王自知有碍情理即行謝過言歸於好且將盟約畫押而於一千八百六十三年八月十一日所立之和約可視爲實據矣新立之約其條欵謂從此法廷委派使員或副使員到金邊國駐紥以維持大局而管轄土官而所派之各使員惟總使員及西貢總督命令是聽至金國土官仍守舊職管理各省事務惟税關徵收税餉等務則專任　人辦理土官不得過而問焉其保護金國經費欵項悉由金　撥給而金王及諸王子俸祿擬俟將每年入息庫項核定然後酌給　先行暫撥銀三十萬圓與金王二萬五員與諸王子以充費用至於販人爲奴一例即行削除以杜弊端金廷國家所屬地叚歷來作爲外業者今悉歸國家管轄法金官員將行會議設立地業律例以便將來易於設施又擬設一國會在芳丙城簡選法國總使員一名協理使員一名法國官員或商人六名金國人員三名越員一名華員兩名印度人一名馬　人一名以充當會員至所選之員仍要西貢總督允准方可勝任云而所立之新盟約現將遞寄回法廷以俟畫押矣於今芳丙及附近地方一律肅淸居民安堵如常前傳內地土人作亂者實屬烏有子虚之談耳説見循環報 
[車裂傷人]  
　　○外國新聞紙云日本駐紥美國之欽差一日與隨從人等由吕夏克地方坐火輪車赴華盛敦都城行至中途火車忽然失事欽差與隨員等小有損傷云 
[官眷抵港]  
　　○中朝駐秘日美三國欽使鄭玉軒京卿之眷屬聞於初一日下午附搭東西輪船公司之澳順匿火船抵港擬將取道旋鄉欽亦將缷使任回國云 
[穗垣近事]  
　　○廣東南海縣九江鄉於去月二十八日兩點鐘時雨師肆虐風伯揚威樹木飄摇窗櫺震動屋宇之倒塌者約二百餘間聞有一西成書院經營創建僅已落成金碧輝煌墻垣鞏固亦被吹倒殊可惜也聞此風由順邑龍江等鄉而來瞬息間即遭此災倘諺之所謂秃尾龍爲虐其殆是歟又閲香港西字報云本月初粤東迤西一帶地方猝發大水繼以霖雨連朝河岸坍缷水勢更有加無已平地約有水一尺半光景而河南尤甚彌望數十里盡成澤國其魚之歎何日免乎 
[豆價飛漲]  
　　○營口於開河之先油豆餅三項價甚昻貴至四月而定至五月初而跌蓋南帮客號見四月望後連得雨水上河小船可通豆必多到故皆觀望不買　意初四日接洋口地方信知彼處到山東船數百號爭欲買豆豆價爲之飛漲此後邊外及上下八城之豆决不能到營口矣 
[弟兄挾刃]  
　　○昔人云世間最難得者兄弟古來聖如虞舜而不能格傲弟之心德若周公而不能禁管蔡之畔以致遭家不造抱憾人倫君子讀常棣之詩未嘗不廢書三嘆也杭垣孩兒巷內有某氏弟兄者皆好勇鬥狠不顧父母之養者也其母本漢家老寡婦開設烟盤爲餬口計弟兄皆遊手好閒日以騎馬賭力爲事前月杪弟兄方同途而歸途中偶然口角遂忘手足之情各以拳脚從事兄則飽弟老拳弟亦遭兄毒手兩人摶擊許久兄忽從襪統中出一利刃直刺弟之面門弟急以手格之而左眼角左腮頰皆已帶傷隨手一扶滿面血汚狼籍　弟亦不呼痛飛奔回家至欇後取一短刀　趨而出母見之大驚拖之不定只得捨命追來幸其兄已爲多人勸阻聚集茶店之中母不免薄責其兄遂將袖中之刀奪去喝令先歸一面以好言慰藉少子令勿再生事噫何物老嫗竟生此一雙寧馨兒真可謂二難競爽者　又普安街地方有蘭阿奶者如西廂曲所謂積世老婆婆也其人於接生之外專作媒媪前日黄昏後其家忽如鼎沸衆隣趨視之但見一少年手挺利刃右拂左縈蘭阿奶及其弟與一少婦皆已被傷衆見其凶横異常遂聚而執之其如何起事如何挾忿則人皆不知其細云 
[純孝感人]  
　　○有孝子某去家數千里檢拾父骨以歸於上月中旬行抵都門恐爲廵兵所見遂將裝骨在袋繫於車尾似盛麩料也者冀掩入耳目也詎一入都門車馬縱横人聲嘈雜偶不經心布袋已被剪手割去初不悉內裝何物及歸啓視之粲粲者皆白骨也肢體左右節節標書乃置之以待尋者比某至家始知失袋自恨曩時之不愼遍託沿途官廳堆房代覔布袋固不敢言所失者爲何物也剪手知之自言檢得一袋寄於舍中須晤失主後可即奉還某如言往果有袋懸於中堂供設香燭即入拜案前並叩敬禮之意剪手曰我啓囊視之知君固是孝子遠覔親骨者敢不致敬然君亦不應若此疏忽設爲他人取去不復見還恐陷君於不孝君更　恨終天矣語畢即捧袋奉甲甲崩首致謝負囊以去次日即酬剪手百金詩曰孝思不匱永錫爾類君子觀某孝子之事而歎孝之感人者深矣 
[隨員答拜]  
　　○初八日張湘帥同許竹篔星使往製造局閲視工程聞星使委楊誠之太守代拜未出使各國領事太守即會同黄芝生太守赴英俄丹　巴西西洋日斯各國領事署拜會各領事欵待茶點傾譚盡　按楊太守前經沈文肅咨留上海差委熟悉洋務器重上游今兹隨節歐洲自覺措置裕如矣 
[法使來滬]  
　　○昨晨九點鐘法公司輪船進口法欽差巴得諾脱即乘之來滬浦江所泊法兵船兩艘有兵六七十名登岸各執洋鎗在法公廨碉頭排隊　接法捕頭亦率通班西捕在利名碼頭持鎗伺候法總領事李梅暨副領事均穿金綫大衣在碼頭鵠候法工部局董事及漢口 
 
 

Page 3

 
 
領事于雅　則在公廨門首肅立以俟巴欽差於十點半鐘登岸即至法總領事公廨暫住又聞法欽差須在上海俟法水師提督孤拔來滬與之商議事件然後啓　往北京云 
[本埠官報]  
　　○昨早英正領事許士恊同繙譯布勒克及俄國領事美國領事同赴許星使行轅拜會○張幼樵欽憲於昨日啓輪赴閩本埠印委各官俱往碼頭恭送 
[車夫宜懲]  
　　○東洋車夫往往於夜深人静時乘人不備載至僻處肆意攫物男子且不免何論女子昨有葉小園投法公堂訴稱住十六舖仁記水菓店內禮拜六晚帶家眷在石路天仙茶園觀劇及十點餘鐘觀罷出門雇東洋車七輛講定每輛錢三十文到十六舖橋及到家查點車輛忽失一輛係弟媳所坐者時已夜深無可尋覔驚惶萬狀尚疑爲車夫失路詎意該車夫藐視女流心懷不法胆敢推出大馬路泥城橋向西而行已到斜橋地方弟媳見僻徑荒烟不似來時景色已懷發懼欲下車走又被該車夫所阻後見洋行出店兩人大聲呼喊該車夫知計不行自將燈籠燒燬意欲逸走幸路人上前拘獲解送法捕房送案請訊翁太守詰之該車夫王金章供詞遊移太守大怒着交捕管押再行嚴辦 
[押犯圖遁]  
　　○昨由捕房將瞿桂寶及同押之犯王阿二等共九名解案鉛捕頭禀稱瞿桂寳前已串通妻子夾帶銼刀石灰等件希圖脱逃幸由廵捕阻獲送案詎昨晚七點鐘時二百三十七號華捕上差管門檢點各犯甫開班房門瞿桂寳挺身上前把我一推旋見王阿二等八人竟將枷板爭開各持一塊在手蜂擁齊出皆欲遁逃慌　呼喊當經三道頭西捕等趕至阻住急將班房門緊閉未被逃脱爲此一併送案二百三十七號華捕三道頭各訴前因黄太守問瞿爾尚思脱逃　答稱實欲一見大老爺求伸寃耳太守謂爾作惡多端管押捕房理宜改過自新今不知悔悟又圖逃遁何寃之可伸答稱我遭人誣控蒙押捕房不知定押幾年總求明示我妻因我久　捕房氣忿交加已成瞽目緣何又押官媒求在堂上一見我妻死亦瞑目太守曰本定押四年然照爾之行爲押十年亦不爲過王阿二阿子云李阿生沈阿林周福生鄭金喜梁阿才王阿三八人均俯首無詞哲總領事以瞿怙惡不悛又敢毆捕圖逃請重責以儆太守隨喝重責瞿二百五十板仍與王阿二等交捕帶回再將王阿二等帶候晚堂各責百板 
[核算帳目]  
　　○前報朝鮮人姜永祝金錫裕投法公堂控股開東興順雜貨行被甯人陳杏生孫春生鄭仁炳等欠銀避匿等情經翁太守提陳杏生等訊供送縣經蔣明府着陳杏生等所有姜永祝七十餘兩即行措交其金錫裕既係股東况有帳目轇轕飭差協同兩造理算前晚復訊陳杏生等將所欠姜永祝錫措交外尚欠銀六兩其金錫裕一欵　陳杏生等稱照帳核算金尚應我銀三百四十餘兩質之金錫裕供稱我前存該行銀九百餘兩除收過銀五百四十兩外曾取海參六包當時據陳杏生作銀三百三十兩但我僅賣得銀一百六十五兩照此核算陳等應找我銀二百餘兩明府詰陳杏生孫春生鄭仁炳三人供稱收數無訛惟行中虧本銀五百餘兩金錫裕係合股自應照派虧本銀二百餘兩至海參照進本售與金有帳簿可據現據金稱海參只賣銀一百六十五兩市中並無如此賤貨明府察閲各帳核算畢謂金錫裕曰海參一帳兩造爭執不符銀一百七十四兩本縣酌斷各認其半至虧本銀五百餘兩爾係五股自應認虧本銀二百餘兩照帳核算爾確應找陳杏生等銀二百餘兩金錫裕抗不遵　陳杏生稟稱金錫裕等現聞即欲回國請將給付姜永祝之銀暫行存庫俟我等與金錫裕理明後再給庶可無虞明府准如所請詎退出後姜永祝扭住陳杏生爭論明府着仍傳進據姜永祝稱我明日即欲開船回國請將銀給領明府准其具領即着原差送金錫裕至寓交明寓主不准任往别處俟算淸帳目後再行核辦 
[英界公堂瑣案]  
　　○　百零九號三道頭華捕稱前廵街時見華捕陳阿明並不照章梭廵告知捕頭薄罰以儆詎陳挾怨串同賭徒郭福壽梁阿二到捕房訴我訛詐幸捕頭查明誣指各節今將陳郭梁一併請究捕頭亦訴明陳等挾怨誣控陳供前廵街至偷雞橋南荒塲見一百零九號　郭等索錢爭執據郭等稱一百零九號言前捉伊等時碰碎一玉鐲須賠洋三元再四言之認賠一元半已付一元後知無碎鐲之事不願找付以致爭論我謂何不投捕房申訴在後郭等投訴一百零九號即疑我指使郭梁供與同哲總領事商之太守謂如有訛詐情事何至兩月後始行投訴顯見挾怨妄控捕頭又稱陳已斥革請爲併辦太守隨判陳郭梁各押一月○海關洋廵稱有余聚和冐充海關廵丁奪私硝一包由廵捕獲余送案爲此投案請辦余聚和供不敢冐充廵丁實在浦灘拾得者黄太守商之哲總領事判余荷枷一月發海關示衆硝則充公 
[法界公堂瑣案]  
　　○前報葉菊齋雇趙富成船由嘉興來滬被竊洋員衣服等件一案昨日趙富成已到滬投案呈出船夥鮑順信內稱取洋十九員翁太守國爾之船夥自認取洋十九員尚有洋八十一員想係爾分肥用去着即繳案趙富成嘵嘵置辨翁太守謂既鮑夥有信與爾又是爾之船夥洋元應着爾照賠着將夏三保釋放趙富成管押追賠○前報泰州人錢忠甫控女兒被許姓誘去抵押烟館一案昨據錢忠甫伸訴前情翁太守詰之烟館樓上婦人陳王氏稱因周春來説有泰州人來滬尋親不遇苦少川資將女抵押洋十四元有帳呈騐錢稱祗用洋七元允回去後還伊十元太守詰用春究竟用洋若干堅稱並不分用太守見陳王氏所開之帳列洋十二元錢二千三百四十文問其何故答稱錢取去現洋十二元烟　等項零用錢二千三百四十文翁太守又詰錢究用幾洋仍稱七元三元係趙四恩用去周春用兩元太守謂錢自認用洋七元著即繳還以便將女領去周春名下追洋兩元着與錢綠金一併交捕管押并飭法包探將趙四恩提案○前報天和錢莊主徐姓控經手人王某侵吞銀兩一案昨據王弟某偕原保人張雲生投繳洋五十四元請將王保出寛限十天以便料理翁太守准如所請惟着將所呈保單換過并須載明兩次共繳到洋六十六元等字張雲生遵諭退出○鄉人姚子卿稱寓吉如　同安祥棧中被流氓等到棧索詐棧中人反助流氓派我出洋六元翁太守准詞昨日將棧主婦姚沈氏司帳人萬雲卿傳案據萬雲卿姚沈氏稱姚子卿帶領婦女到棧本不肯留伊再三央説祗得應允詎當晚姚又領婦去聽花鼓戲被流氓覷破鬨到棧中姚不能自主故令其出洋六元放在檯上被張沛臣楊渭卿趙阿狗等取去趙逐日與姚子卿同伴翁太守謂姚子卿領婦到棧咎固難辭然該棧於流氓索詐時既不鳴捕反令姚出洋豈非串合着萬雲卿先還洋六元給姚領去再尋張楊兩人交案 
[輪船來滬電音]  
　　○招商局日新輪船初八晚由香港怡和洋行福山輪船初八晚由香港又新南陞輪船初七日由天津均開來上海　爰考以電氣傳遞消息即古空谷傳聲之法創自泰西精於丹國而海外歐羅巴洲各國早盛行之我朝同治季年丹人慕中朝之利請於當事願假道於通商諸口岸設立電線經當道議准於香港澳門厦門吳淞諸埠設立以三十年爲率是爲大北公司電綫始入中國洎乎今上御極之五年庶務繁興邊防孔亟星軺四出遠駐遐荒建白封章稽遲莫達又或　綸音下賁密授機宜萬里重洋未能即到不得不借彼電力助我風雷此我朝官常用電之始於是當軸者僉謂中國有自主之權豈可悉受制於外敵與其坐失事機假手而賈不密之害孰若自爲創制操縱而泯奸詐之虞遂議成入告奉命興辦廼閲卅月而告成合九省爲一氣自津越山左而至滬横亘二千八百餘里立分局十有一由滬而浙閩兩粤由金陵而皖而江右而鄂上下八千餘里立分局二十有六朝廷之威令瞬息可通化外 
 
 

Page 4

 
 
之機謀瞭如指掌　深宫高拱以簡馭繁懿歟盛哉爰叙其事布之詠歌非敢謂頌揚盛舉亦聊誌窺豹云爾是爲序其詞曰 
　　造物降才不可測異域殊方機巧極能奪天工化育奇聲氣遥通如瞬息大海茫茫溯泰西歐羅各洲星棋列逞智鬥巧維利圖尚力爭雄不尚德竊據海島各稱强窺伺中原貪務得通商萬里梯航來撫之輯之順帝則地密人稠土物稀泰西之西有丹國巧妙絶倫古罕聞煉土爲硝識電力紫銅白鉛配陰陽陰陽相摩柔克剛磺石如煤經白煆鐵鈞磁盌分阻當陸路一里立八木海道水綫難細詳同治季年通中國由澳由厦達申江中西八萬四千里首尾相連如一方今上御極之己卯防務孔亟患譸張樞密籌邊期迅速知彼知己䇿津良當軸議歸自主權我虞彼詐終彷徨假手於人事不密之害禍非常飛章入告蒙俞允先發制人臣伏羌津滬閩粤逮皖鄂呼吸萬里聲教長如綸如綍出王言密授機宜如反掌羽檄不煩驛馬勞千軍萬軍應如響商賈居奇消息靈利市三倍招徠廣遐邇壹體莫不臣何物蠻方敢爭長用夏變彝會有時翹首昇平深向往　　[  古疁延桂山房太原仲子未定草]  
[吉石世四兄將之日本余既爲作敖游東海圖復書此詩以送其行]  
　　○之子遠行役薄言東海頭江山文字助海島姓名留去國觀雲物乘槎近斗牛歸來欣握手聽爾説瀛洲　　[  嘉禾八十二老人子祥張熊識]  
[小樓主人見惠佳章依韻奉政]  
　　○臭味如蘭共笑言謝君幾度過書軒局參仕隱閒身寄詩耐推敲夙好敦三月烟花歸管筆一樓風雨倒芳樽致聲隔日來相訪携有吟箋仗品論　　[  適吾齋主人張銘經拜稿]  
[甲申閏月道出申江松堂司馬先生大人出小樓吟飲圖索題倒用原韻賦呈吟正]  
　　○王維畢竟是知音索我題詩有會心酩酊巧爲山鷓舞玲瓏高唱水龍吟按謌玉檻風三面買醉銅街月一襟聞説樓臺都入畫何時訪戴約追尋　　[  桂林耘劬弟倪鴻未定稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[李莪園先生遺佚]  
　　先生諱復曾字繼礽丹徒縣人也道光己酉科舉人欽加州同銜加二級前任江浦縣儒學教諭註有律賦新編行世○留别同寅陸以賢　握手東皋畔西風瑟瑟寒相知十年晚暫倚一隅安世亂　羣易才高入俗難快談今夕雨且莫話辛酸○中秋月下有感　時在咸豐庚申作於廣陵任所　鼓鼙江上月輪高棖觸鄉心首屢搔戰氣夜酣京口酒軍聲秋怒廣陵濤登壇漢將功誰建避地秦人迹偶逃已是離家家更徙共看　　共牢騷○仲秋客感和同年趙觀察霖原韵　本上輕寒透客衣金颷玉露景全非欲攀楊柳　枝贈翻訝梧桐落葉稀佳日淺　　　酒錢凉雲低逐浪花飛季　早識蒓鱸美前度秋風願不違○咸豐辛酉春張壻月樓偕季女歸浙省　返書來並詩一律即和其韵以答之○十載妖星尚吐光近聞烽火達餘杭鄭䖍數口亂離隱向氏一身婚嫁忙鸞鳳相期偕近日桑榆自嘆度頽陽作羮此去諳姑性好列君家娣姒行 
　　竹露○細露明來滿碧除千竿翠竹淨塵汚凉　湛湛融嬌粉瘦影娟娟躍碎珠風醉此君飲甘液天寒　美濕羅襦教人錯認緗妃淚點點斑斑問有無○柳烟　静鎖春光十里晴不教青眼露分明依稀帶雨沾飛絮　約隨風度語鶯幾處晚炊陶令宅　輪淡月亞夫營樓頭少婦頻凝望始起懷人邊塞情○松風　雄威此處疾於刀偉幹貞枝試一橈起舞蒼龍肆拏攫高騫白鶴快遊翺蕭森幾樹解餘愠泙湃千山吼怒濤夢醒北窗濃翠裏怪他入耳正喧嘈○蕉雨　霢霢霖霖雨氣沉綠天深壓黑雲深窗陰濕處頻捎紙扇影翻時爲賞音淅淅催成騷客句凄凄滴碎美人心未秋已做秋情緒更奈凉風急暮碪○醜奴兒題龔丙南詩稿　小墨長箋度歳時花正開時月正圓時嚼雪噙梅撚短髭　風塵况味而今諳幾縷愁絲幾縷情絲沈約腰肢賈島詩　　[  吳郡多愁多病人初稿]  
 
 
