# 1895 - 61 - 4907855

 

Page 1

 
 
[又解醫捐] [  申報館謹啓]  
　　本館承諸君子捐助牛莊烟毫紅十字會療治華軍經費前已次第匯去洋銀二千圓兹又請匯豐銀行代解五百圓惟是連日東省又有戰務昨得戴醫生電信知牛莊新收受傷弁勇六百名以致費用不貲存欵竭蹶所望諸君子傾囊慨助恐後爭先庶幾集腋爲裘不致半途而廢他日殺敵至果掃净邊氛何莫非諸善士之賜乎肅此布陳伏惟德鑒 
[新印何典出售] [  圖書集成局啓]  
　　何典一書不著撰者姓氏其中嬉笑怒駡足以窮九幽變相鬼之董狐殆後身耶昔羅兩峰畫鬼趣圖如牛渚燃犀　髮畢見或謂兩峰能視鬼故能肖鬼之情狀然東坡說鬼姑妄言之鑿空破荒不妨羌無故實也本局仿聚珍版式排印出售每部碼洋一角五分賜顧者請移玉三馬路申報館母昌書室各埠申昌購取可也此佈 
[請緩會試說]  
　　國家沿前明舊制以時文取士凡士之欲求顯揚謀升斗者舍此亦别無進身之道於是萃各直省英奇魁偉聰明智　之士覃精竭慮心摹力追終其身畢力於時文甚且有垂老不遇偃蹇以终者吁何其難也而說者則以時文爲不適於用無論鄉會兩試千萬人之中不能必其一無倖得卽所稱入彀者亦不過心性之空言無與於富强之要務何怪國日以貧兵日以弱遷延以至於今日堂堂亞洲一大邦幾爲蕞爾之倭人所困而猶積習相沿牢不可破不知幡然改計以力求所謂有用之學恐一蹶之後將不復振矣可勝歎哉今屆乙未會試之期各省士子挾其且夫嘗思之學以應禮部試者皆麕聚於上海一隅以俟輪船之開往天津嗚呼際此宼氛密邇敵患方張奉天失地已綿延至千有餘里而旅順威海又復相總淪亡竭國家數百萬之帑藏經營海軍一旦烟消火滅均歸烏有時事如此岌岌可危而猶務此不急之圖豈此中果大有人在足以出其藴蓄恢復喪地長驅直入埽蕩東京如漢班仲升投筆從戎立功異域故事卽謂求之當世竟有其人而欲於本屆會試諸公收其成效恐有萬萬不能之勢然則國家亦何必虚糜數萬金錢以奉行此故事乎而余竊以爲時文之無濟時艱固已盡人知之不待詳言而解而三百年來獨行之不稍替者豈無意哉亦以吾朝名公巨卿類無不出自此中卽如近世曾文正公爲中興第一名臣蕩平髮逆宗社系之其功業彪炳中外皆知而亦以翰苑起家他若左文襄曾忠襄彭剛直諸公雖未必皆登甲乙科而時文則無不能作非時文之足用也盖人果槃槃大才則一切經世之書行軍之法以及近世所尚格致諸學無不能貫通融會於心出其餘力以作時文亦足以見卓識鴻才取功名如拾芥杜老有言曰文章一小技盖古人本以技目之者也若并此區區之時文不能作則其人頑廢不足用可知又安望其爲難能之事如一切經世之書行軍之法以及近世所尚格致諸學耶雖然時文可廢而不必廢而本屆會試則自有宜從緩者方今戰事决裂朝廷雖有重簡使臣議和之命而倭人存心狡獪最爲叵測恐水陸口岸防務仍不可稍疏則諸大寮籌畫之心亦卽一日不可稍懈嘗見每屆會試王公大臣之派出當差者不下數十人凡此諸巨公皆職掌鈞衡時備聖主前席之間一旦使入禮闈必不能兼顧軍事日前各新聞報載威海告警時東撫季大中丞奏請截留援軍以資防禦而朝中方以舉辦新正朝賀典禮延擱至七日始發而威海已失矣前車之覆後車之鑒豈容一誤再誤夫心以一而始專事以雜而致敗無論鉅細大率類然矧諸大臣圖維國是日夜勞心戰旣不能和又未定卽使身入闈塲恐仍心懸海域稀文者或未能悉心校理以致瓦礫雜收牛鬼蛇神則驚以爲博空無所有則誤以爲清而關防巡察諸官又恐以心雜事紛照顧不到遂至搶替傳遞百弊叢生則不特於海疆防務無所裨益而卽於本屆會試亦留其玷矣或曰昔曾文正克復金陵曾於十月間奏辦鄉試夫以時過尚必舉行則今此恪遵定制舉辦會試又何足論殊不知當軍事成功地方凋敝則藉鄉試以招集四方人士而後商賈輻輳巿面可旺若當軍事初興之日則宜處處撙節經費以充餉糈並使在廷臣工臺意致力於軍務毋以他事紛其心而後事始有濟功始可收此固各有權宜通變之道未可援文正公以爲例且往常逢會試之期本埠輪船之開往天津者附搭各省孝廉最多前者方去後者復來往往擁擠不開有一時不能接濟之憾乃前日本埠頭班輪船開赴天津搭客多係商人而會試者殊覺寥寥在東省大兵雲集防務甚嚴京師固安堵無恐各商輪貿易往來倭人亦斷斷不能横加凌虐而諸孝廉以發軔方始自視匪輕遂致裹足不前未敢輕爲嘗試按之鄭重身家之意或者宜然然則朝廷不卽順其意姑暫從緩一俟殄滅倭奴長歌奏凱然後再修文教則濟濟多士仍當踴躍爭先雍容揄揚潤色鴻業而國家方以大功告成亦自應使諸士和聲以鳴盛豈非一舉而兩得之事歟敢以告之秉國鈞者 
[英電譯登]  
　　初八日倫敦電報云初七日接某處來信言有華軍一萬三千人攻擊海城倭虜攻之良久城不得破傷斃約二百人倭兵死二百七十人旣而華軍暫退倭兵出隊窮追華軍乃向北方退去 
[俄督查船]  
　　傳聞俄國水師提督在中國地面稽查各國輪船公司所有之船大小若何遲速若何一一分明不稍遺漏窺其意大約預備日後有事可以出貲赁取俾得來往自如也 
[倭例十九則]  
　　倭奴迫使高麗重定新例約束華人一華人之住在高麗者門外須釘木牌缮明主　姓氏及家内大小人口若干一律寫上惟十歲以下之小孩可免另書一紙送呈該管地方官二木牌釘在門前令人一見便明免使華人犯法更由縣吏給以用印之執照凡十歲以上之人皆須赴縣吏處領取并報明所操何業倘不遵第一條例則將執照扣留不給三地方官旣給華人執照卽據情移知巡捕房四倘華人欲遷居則須將執照呈還地方官并報明遷至　處五倘華人將執照遺失或損壞可請地方官頒發新照惟先須問明緣由并責令繳小洋銀二角如口供未可深信則不頒給六華人如欲遷居須先報明地方官地方官允之始可於執照上註明遷去七華人奉准遷居後須再訴知捕房述明遷至何處作何事業及至新居復應禀明此處地方官八華人旣至新居已報明該管地方官地方官須移問舊時所住之地方官俟得回文確知一切然後諭令照第一欵於册上書明主人姓氏及家中大小人口若干九華人不能携帶刀槍軍械及炸藥之類關上應禁之物亦不能携帶倘衣箱貨物中查有夾帶此等禁物者卽將衣箱貨物取去庋藏十倘有以上禁物進口則一切貨物悉數交地方官充公十一倘華人至高麗不遵章報明地方官則家貲悉數充公人則監禁十二巡捕准不拘何時入華人家查問并檢點家中各物開列帳單印以戳記俾華人不能携帶禁物十 
 
 

Page 2

 
 
三華人之至高麗者須先赴海關報明由關吏查檢一　問明名姓行業始得從令登岸十四倘華人欲赴韓京須先報明該管地方官始准就道十五華人如欲移居須預將執照呈請註明始准搬物當呈請時地方官須細細稽查倘有疑慮之處不准頒給新照十六倘華人欲回中國須向地方官報明繳銷執照十七以上章程須刷印若于凡華人之來呈報者卽給以一紙十八倘華人不照章程舉動則須吊回執照人則板責一百下或罰銀錢一百枚或駈使出國十九目下寓高麗之華人須各給章程一紙嘻此眞倭例也亦倭話也奈何高王不自奮興甘受倭奴之嗾使哉是可嘅已 
[北通近事]  
　　去臘某日客有騎驢歸自京師者來抵八里橋時已初更突遇匪徒四人攔截去路攫取身上之衣及一包袱旋又將客縛其二臂擲之冰窟中然後牽驢而去二十日有吳姓者負行李而回行至寳家墳天色已晚亦遇匪徒當頭一棍隨將行李刦去聞行李中有現銀二兩瓷鼻烟壺一枚及衣服等物二十三日駐紥八里橋之旗兵二人入城購物黄昏時回營甫出西門突被匪徒刦去錢物二旗兵回禀營總四下追尋迄未弋獲閱日匪徒張姓手持瓷鼻烟壺向吳姓冷攤上配蓋吳姓認知已物好言慰留暗遣人赴州署禀報旋有捕役至上前拿住詰之供認不諱並供出同夥沙李胡三人隨皆按名拿獲經營總訊鞫後解交刑部治罪近聞不日將解回通州八里橋犯事地方梟首示衆矣○臘尾春頭春調赴防之各路大軍紛紛經過計有淮軍皖軍湘軍豫軍西軍回軍陜西練軍分往奉天山海關等處另有牛統領師韓督率豫軍凱字靖字四十營馳往烟臺助李中丞防剿閃鎭戎殿魁則統領魁字馬步全軍馳往山海關一帶駐紥聞之營官云此次過通之軍不下十萬至奉天牛莊山海關永平府通州天津烟臺登州等處則已到新勇共百萬尚有在路未到者我朝得此勁旅諒妖魔小醜不致奮螳臂以當車矣○去歲除夕西街理事府失去黑騾一頭常司馬遍黏告示懸賞購求未識能合浦還珠否也○新正初三初六初七初八等日風雪驟寒滴水冰凍身衣狐裘爐甲獸炭猶苦瑟縮不堪河冰凍至三尺餘爲近歲所未有城外遍地弁勇支帳住宿冒雪衝風眞令人目不忍視○前任通州林文伯刺史刻奉陳大京兆檄委署理文安縣印務正月初一日由通州起程擬於初六日接印視事○倭人犯順以來凡我士民羣懷義憤通州近連畿輔遠接析津水陸衝衢五方雜處陳小亭司馬現奉憲檄督辦團練會同本地紳士先募團丁五百名駐紥城關内外勤加訓練什長每名給口糧銀四兩六錢團丁四兩就西街周公祠設立團防總局於正月初十日開招○張家灣在州城南門外人烟稠密鋪户繁多正月初九夜三更時突有匪徒十餘人擁至恒和錢店桀石撞門而入連放數槍店夥蜷伏不敢聲張任其刦掠計失去現銀三百兩衣箱二口現錢百餘千事後店主報官請緝張刺史親詣視騐飭捕會營勒限嚴拿○立春前一日張刺史排齊全副儀仗並對子馬十二對手執春花頭插春扇鼓樂玩藝簇擁輿前出東門至東嶽廟行迎春典禮次日東路廳署中支搭彩棚二座一供芒神一置春牛辰初各員齊集先向芒神叩拜然後以鞭擊春牛○年例北關三官廟於正月中演戲祀神今屆雇定公順和班演唱四天妙舞清歌觀者雲集 
[謁陵記]  
　　杭州訪事人云駐防旗營副都統常統制於某日東渡至紹興恭謁禹陵旋於初三日遄返按禹陵在紹興昌安門外約二十餘里當致祭時統制步行至禹主殿殿以外設牛一羊一豕一及豆籩祝帛香楮之屬禮生依禮鳴贊三跪九叩首獻爵三次 
[繡州春眺]  
　　嘉興訪事人云嘉秀兩邑尊於本月初五日下午出北門往迎浙省海運滬局總辦傍晚總辦乘舟戾止兩邑尊投遞手版禀安憲舟隨卽啓行兩邑尊復恭送如禮○嘉興陶甄書院經劉邑尊示期二月初二日課試限五日内繳卷鴛湖書院向歸郡守主政歲首必先示期甄别本月初四日由宗太守命題考試亦限五日内繳卷○前報紀郡城添設電缐迤邐　作浦今已一律勘定擇於初四日動工○郡中王分府之夫人産後患病醫藥無力延至某日仙逝分府情深錦瑟感悼華年在郡官紳咸往祭奠聞夫人年四十一歲原籍江蘇○連日寒暖不匀雨暘靡定初五日午前後忽降雪珠旣而六出花飛瓊瑶　撒北風捲地吼聲若雷何時已仲春猶有三冬景象耶○各官於本月初三日致祭文昌先初四夜五鼓時恭詣文廟　至聖先師初六日復赴西門外茶禪寺祭龍王蓋向例也 
[封船肇釁]  
　　漢江連日有黔湘大兵經過星馳東下需船裝載一遇空船卽插旗於船首以爲標識别營兵丁不能再封上月杪丁衡山軍門介弟觀察公某君所統之黑旗兵封得鹽船一艘坐守艙中因未穿號衣船首未竪旗幟忽來某統領之紅旗兵見此船闊大貨已卸空遂插旗爲識黑旗兵謂我已捷足先登爾何得率行爭奪紅旗者見此兵雖似行伍中人然無號褂旂幟以爲誑已卽以惡言相向繼以揮拳黑旂者不敵竟被擊傷未及一炊時彼此各糾多人在漢鎭沈家廟河岸格鬥當由營官喝止已有數兵均受傷頭破血流衆兵各自舁回船中後各統領聞信傳令以軍法責打聞黑旂兵傷三四人紅旗兵傷一二人紅旗統領爲陽軍門云 
[大兵開差]  
　　黔湘之兵雲集漢江封雇船隻日不暇給及後隊到齊已於初一日辰刻拔隊啓行如毅新營山東湘軍定字營建成營古州鎭營霆慶虎字營等均已解纜東下霆慶虎字營乘江寛固陵商輪起椗餘船均乘鹽舶解纜長征乘風破浪而去 
[白門雨雪]  
　　金陵訪事人云俗傳二月初八日爲張大帝誕辰前數日必有迅雷飛電暴雨疾風緣風伯雨師均大帝之館甥而電母爲大帝之女至此咸來帝所祝海屋添籌又謂大帝喜食凍狗肉故先期必有數天極冷時或不冷者蓋大帝在齋戒期内不食葷腥故也此種讕言不知　於何典鄉里中每津津樂道稍有知識者惟一笑置之而已今歲正月下旬時有雷聲殷殷至二月初一初二狂風捲地茅屋吹壞艮多江中巨浪如山義渡局救生局咸禁船出口洎初四初五花飛六出積至寸餘而百萬玉龍猶酣鬥於銀海瑶山之内想大帝對此佳兒佳壻當有掀髯微笑滿引一觥者矣嘻 
[覆舟記]  
　　蘇州訪事人云月初某日閶門外有一野航滿載貨客開往洞庭山時風正帆懸其疾如矢艙中客或坐或臥或引觴戰拇或抵掌談心或倚窓而玩水看山或偎枕而吞雲吐霧誦春水船如天上坐之句覺此情此景無異神仙及駛至太湖忽砉然一聲船遽欹側危檣折而爲兩幾若哥舒半叚槍舟子把舵不牢覆入水内所載貨物悉付鮫宮諸客咸在中央以泳以游一任狂瀾掀簸旋經旁船施救得以援起十三人餘六人則已與波臣携手同歸深入水晶宮裏矣嗚呼慘哉 
[使旌北指]  
　　前出使日本議和大臣張樵野星使於前晚秉節北上先是午後隨員僕從人等紛紛運行李至美租界順泰碼頭登小舟向南駁去至九下鐘後星使由同文書局乘四輪馬車至法租界招商局金利源碼頭上禮裕輪船迨機輪北指時東方已將日出矣按禮裕卽新裕向爲招商局所置改屬禮和洋行云 
[南園祀事]  
　　昨爲致祭文昌之期天未黎明江海關道劉康侯觀察提右營叅將廖楚材叅戎松海防同知劉乙笙司馬上海縣黄愛棠大令教諭宣琴山廣文縣丞吕慶堂二尹主簿林珍虞少尹典史蔡季卿少尉次第至南園文昌閣宮廳小憩旋詣正殿行禮濟濟鏘鏘雍雍肅肅誠巨典也 
[大令騐屍]  
　　前晚法華司巡檢麥少尹燊徽飭地保持函移送兇犯丁阿全至上海縣黄大令升坐花廳提訊丁供稱小的家住法華鎭二十八保三圖耕田度日前者張竹卿欠小的洋銀二圓屢索不付本月初七日小的至伊家坐索以致口角小的硬取伊白布三匹張揚言將用結果小的性命小的尚不以爲意至初八日路上遇張聲言非惟所欠不還尚欲索還所取之布小的以張殊出情理之外與之忿爭張卽拔刃 
 
 

Page 3

 
 
亂揮小的乘勢奪取回戳適中咽喉要害處小的懼罪奔逃張初尚狂追旋卽倒地小的不欲將人拖累故自首於法華司屍父張文生挈妻馬氏投案供稱小的以說書爲業兒子竹卿則素習彈棉花近與丁結成黨羽甘入下流丁所供欠伊洋銀全是虚語實則是日兩人同至虹口賭博丁輸去五圓强令兒子認二圓兒子不依丁强取其布而去初八日兒子在二十八保八九圖三經廟前相遇向之索布丁卽拔刀戳死將刀抛在河中現爲地保所撈請卽訊辦二十八保三圖地保張石根禀稱丁住小的圖内張死徐保圖内二十八保八九圖地保徐毓文禀稱小的奉法華司麥老爺傳喚知丁殺人後自行投首詰以兇刀在何處稱抛在河干小的因卽派人撈起今已備就屍塲求大老爺詣騐大令研訊再三所供與前無異屍父屍妻同請伸寃大令以好言慰藉至昨日午前十點鐘時帶齊刑仵差役人等鳴騶前往騐屍一切情形明日補録 
[流氓敲詐]  
　　流氓顧海林專以拆梢打降爲事黨羽甚多見有懦弱可欺者多方魚肉不滿其慾而不止居民莫不爲之側目有木工楊順昌者在老閘左近包造房屋數十間顧等見其可欺垂涎已久前日號召小　鬁剃頭阿慶冲頭阿三等七八人將楊拔至鄉間任情敲詐旋由其黨阿因佯爲解勸令楊出洋八元爲沽酒資始行釋回楊遽遭訛詐心甚不甘遂投捕房控告並言被扭時失去銀壳對時表一枚捕頭立飭包探孔阿才往查適在某絲廠前與顧遇見卽將顧拘入捕房餘人則早已聞風避匿捕頭略問顧海林數語飭卽轉送英公廨辦理值日差詢明情節入禀宋通刺奉諭著將顧海林押候訊辦 
[英廨晚堂案]  
　　上年秋間有周念二經濟堂向吳少甫租開香園烟館生財一副嗣因周等背議賴租經吳控訴英公廨由宋通刺迭次提訊以供詞各執案難定讞令吳邀同要証陳鳳池到案再行覆訊已列去臘報章兹吳於前日邀陳投案通刺於晚堂覆訊陳供小的係甯波人向左治下開設奎記土棧曾於上年向吳少甫盤　香園烟館生財一副議定價洋三百五十元當立據成交時小的付去現洋及鈔票等洋三百十六元並劃抵經濟堂應給裕興土洋及烟灰洋共三十四元核計共洋三百五十元當時有吳少甫與經濟堂等三面將烟館生財點交小的收管兹吳少甫該找頂首洋銀九十六元當時經濟堂並未提及後知吳與經等涉訟憲案小的念彼此均係生意中人未便纒訟不休曾向兩造極力調停勸令將互控各欵概作罷論其時吳與周念二等均肯息訟惟經濟堂堅執不允以致小的所勸未妥今奉傳質爲敢據實陳明吳供去秋有周念二等倩經濟堂爲經手向小的租開香園烟館生財一副議定頂首洋一百三十元每月租洋六元租以十六月爲期如彼此半途悔議照據議罰立有租契爲憑今周等所租未及兩月照議周等應償還小的十四月租洋計共八十四元及小的向周等理論乃經手之經濟堂從中硬霸竟誣訴小的欠找頂首洋九十六元當時小的如果不將頂首付清經濟堂豈肯將生財交還况小的將此項生財價賣與陳鳳池經非不知情且點交生財時經亦在塲餘供與前堂相同經濟堂卽金恒裕供小的係洞庭山人上年有周念二等租開香園　館周等倩小的爲經手約歷兩月之久因虧本閉歇尚有存吳處頂首洋一百三十元除劃過裕興土元及小的應付烟灰價洋等共三十四元外吳應找洋九十六元迄未歸還求恩明察吳又稱經之供詞先後不符前堂經曾供明劃過土洋二十元及玻璃窓煤爐烟盒等劃洋十四元今又供烟灰洋十四元顯見先後供詞不實况小的當付洋時尚有中人王明甫眼見通刺駁詰再三兩造執定前詞通刺遂著吳償還經濟堂洋四十元就此了案吳稱小的實因吃虧太甚碍難遵諭通刺謂爾等如果不遵本委决不勉强爾等儘可赴上海縣署控告諭畢叱令退去○前由捕房解送粤婢劉東菊至廨宋通刺庭訊之餘判交官媒俟其家屬來案認領此已録報前日有周麗卿投案具領通刺旋於晚堂將婢帶案訊問周供小的向在下海浦親串楊韋如所開洋貨店爲夥婢女東菊日前因悮碎磁瓶一個私自逃出東家並無虐待情事請給小的領回通刺謂東菊曰爾主往日待汝如何供尚好通刺遂將該婢交周領去轉交楊韋如收領 
[法界公堂瑣案]  
　　林徐氏卽寳珠以弟婦徐陳氏不甘守寡與學徒魏子儀有染私運洋銀出外被魏子儀誘匿别處連日不歸等情投法捕房控訴捕頭以情節支離飭候解公堂訊究已紀前報昨禮拜二堂期葛同轉會同祁繙譯升座林徐氏偕其妹寳心及鄰居劉徐氏投案林徐氏伸訴前情同轉命將一千人帶出祗訊劉徐氏供稱與林徐氏之母結義姊妹林母於正月初六日逝世遺命各節爲小婦人目見同轉問魏與徐陳氏是否有奸供稱並無其事命提幼女寳心供年十二歲與徐陳氏係姑嫂兄名福元業已物故嫂嫂不甘守寡時常吵閙經母親給洋三十元遷至城内居住嗣後經人理勸依舊遷入元順舊貨居母親故後嫂嫂將鐘表等件運出交與魏子儀嫂嫂出外五日不歸當在家時與魏臥處僅隔板壁店中各夥早已辭出惟魏尚留押店盤下共值銀二千八百兩舊貨店亦已盤出均在母親未死以前父名成生本籍南京貿易來滬同轉問徐子連係何人供稱叔父命傳林徐氏到案供稱去年母親未死以前曾將魏逐出迨故後又被弟婦找來司帳顧心堂向在打狗橋源泰押鋪現在護城河畔乾豐店爲司帳小婦人業已出嫁因見母家産業將近消磨不忍坐視叩求恩准將母家産業存於公堂待幼孩長成以便活命徐子連投案供與已故之徐子卿係同胞兄弟四年前早已物故小的原籍松江現住大團鎭初時髮匪之難骨肉流離直至三十餘歲始知親兄在滬時常來往同轉謂林徐氏曰爾欲將業産存於公堂須傳到在塲目擊之人方能定讞旋據余姚氏汪胡氏等投案呈遞錢摺禀稱徐母臨終時將各項家私逐一分派已嫁之長女林徐氏素來兇悍故托小婦人等將洋四百元分給幼女寳心奩贈之費與領子根法及長女各分洋一百元尚有百元待陳氏小孩長大作爲攻書之費余德福處存洋一千元乾豐五百元汪德林四百元押店二百元尚有各項會洋至明年八月期滿以上各節均係徐母彌留時遺囑小婦人等代爲經理曾還過王禎祥洋一百元徐母又云大女處斷不可同居以其在野雞喬内徐母葬地早已買在佘山地方五七出殯亦是遺囑不料其女又串出無赖阿二索洋二百元方准安葬同轉得供命劉徐氏退出傳徐陳氏到案供稱幼子阿狗僅三歲同轉謂余姚氏汪胡氏等曰爾等旣受徐母臨終囑托理應斟酌盡善著將寡婦徐陳氏交爾等帶出詳細具禀並出具切結呈案候核林徐氏嘵嘵爭辯同轉謂爾母旣不托爾卽不能干與其事著與無干之徐子連一并退出摺子一扣存案余姚氏等著覔本租界保人以便傳案訊問幼女寳心亦著一并帶去根法金寳著林徐氏交案魏子儀又禀林徐氏卽林步青之妻素來兇悍以不遂其欲挾嫌誣指所呈摺子係小的親書交與虹口姨母同轉飭探將魏送至益大舊貨店明日呈具禀詞投案候核○洋涇浜恒豐泰酒店蔣小峯以私藏銅帽爲法包探查緝解經葛同轉訊供申詳道憲核辦迄今已逾半年尚未了案昨據鄰居劉長順店主劉榮鶴瑞生泰王金德乾生張徐氏順泰沈在田茂元黄金廷呈遞公禀求恩准予保釋同轉閱視禀詞諭以俟詳請道憲批示核奪包探禀稱邱阿順在吉祥街某客棧爲夥因窩竊贓爲失主查獲解案請訊邱阿順供由棧客交與小的被頭票當洋二元另有一張先已取去旋據徐福隆禀稱在八仙橋巡局禁地魏金順名下爲副役請將邱阿順交與小的帶回同轉准之飭探送至局内辦理○協昌錫作主王金記投案禀稱在新北門外雇車裝載點銅八件爲張阿全徐坤榮趙阿毛竊去各物開單呈請究追張阿全供小的拾取見無人承受擬交捕房徐趙同供在旁觀看同轉著將張阿全押候笞責一百板徐趙年尚幼穉著各責手心五十下贓交失主○包探禀稱積竊徐永發經大老爺責放不准逗留該竊仍在輪船行竊因此解案請懲同轉著押候笞責一百板送縣遞回揚州原籍○陳啓元禀稱在十六鋪大碼頭匯水樓茶館爲夥王金鶴先做替工因此熟悉前晚掘入竊取銅盆釘鞋等物被包探拘獲小的投案領贓著將金鶴押候笞責一百板贓交失主領去○陳阿東在太古碼頭竊煤爲巡街捕拘入捕房解案請訊著押候掌頰八十下○賭棍張阿全經同轉枷號三個月期滿笞責五百板擬送改過所禁押兹因一再苦求尚有老母求恩免送同轉俯如所請着押候覔的實人保去○前日東洋車夫 
 
 

Page 4

 
 
某甲以船票數張投法捕房呈遞捕頭命存捕房待失主具領 
[美界捕房紀事]  
　　昨報記英公司某輪船停泊順泰碼頭失去洋銀四千圓訴請捕頭遣句探查緝云云前日午後二下鐘黎副捕頭督帶通班中西包探至船上查勘情形至五下鐘後有小工頭目細紅小者言語支吾乃令包探帶回回候核辦○崇明人陳阿桂流氓也盤踞鐵路舊基卽北河南路日以拆梢打架爲事前日下午未知因何怒及同鄉某甲扭至篷路某茶肆任意敲詐更有黨羽從旁佯勸令甲奉番佛二尊爲壽旁有某乙代抱不平奔赴捕房控訴捕頭遣某某二號巡街華捕前往彈壓陳見捕至急從後門逸去捕自後窮追陳突出利刃以刺捕駭極奔回陳乃揚長而去○招商局北棧碼頭扛夫均江北人前日下午忽然大肆兇鋒約集百餘人互决勝負鏖鬥一時許有一人身受重傷經同夥舁至捕房控訴捕頭令送至同仁醫院療治並立遣包探張阿根往拿兇手至則兇手已不知所往乃將小工頭目某甲拘入捕房捕頭令押候拿獲兇手再行送辦 
[仁恩遠霈]  
　　牛莊紅十字會醫院中近又有受傷華兵六百名就醫藥餌飮食在在皆須供給需欵甚急此正仁人種德之秋善士解嚢之會也本館昨接瑶林館主湘人女士貽函云閱報知宋聶吳諸軍與倭奴苦戰衆義士爲國家效死出力摧鋒陷陣受傷者如魚鱗幸賴紅十字會泰西諸善士爲之醫治比聞連日大戰傷病益多經費愈絀中華善紳偶有捐助而閨閣中尚未有聞而興起者何我華四萬萬人六千餘年之大國鬚眉巾幗豈少英雄其所見顧不及一日本小邦之王后也湘人幼讀詩書粗知大義自恨口脂面粉不能執干櫓以衛國家然小戎駟鐵女子知兵聞鼓鼙之聲則心神飛越於受傷諸將士敬之慕之傷且憐之蓋忠義之氣盡人所同無男女無中外也謹聚釬黹所餘得洋十元乞先察收解赴營口烟臺聊當杯水車薪之用嗣後當於娣姒間苦口勸募陵續送呈仍望天下之女中丈夫各解私囊同心濟助較之燒香念佛其功德尤不可限量也又接心餘力薄人惠函云閱貴報知營口各處戰事未止軍士傷殘已經西國善士創設醫局療治瘡痍僕異鄉客士萍寄西泠每欲輸誠終嗟囊澀兹特勉效棉薄籌措五金聊盡寸衷又再生捐洋十元又保家行衆友洋十一元三角五無名氏洋六元四角楊門顧氏太太節省六十歲陰壽助洋四元楊六觀因病許愿助洋一元銅洋一元又補過氏洋二元同順洋二元知痛人助洋一元隱名氏爲母求病愈益壽助軍士醫費洋六元此皆好行其德者旣已掣奉收條復綴數言以誌欽佩 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上縣署瑣案]  
　　温州小工帮流氓陳三元等在浦東爛泥渡秦阿增飯店内口角爭毆將秦扭至美租界經巡捕拘解英公堂請訊此已紀諸報章旣而秦妻沈氏奔投巡防局控訢局員黄衡堂二尹立飭勇甲將工頭尤采如及陳函送到縣前晚帮審委員翁立漁明府升坐花廳提訊沈氏訴稱小婦人係本地人丈夫在爛泥渡開設飯店是日陳及錢壽全等多人來設餐嗔菜蔬不值信口詈駡敲樹　凳不給分文丈夫口角之餘伊等舉手便毆并毁雜物繼又糾人來强將丈夫扭去小婦人驚駭萬狀奔赴巡防局控陳蒙黄老爺送至案下目下丈夫尚在英公堂不知如何景况見証李阿大訴稱小的亦本地人當小工度日是日小的見見陳等在飯店中爭閙秦被擊受傷沈氏因女流央小的同赴巡防局控訴尤采如稱小的是甯波人充當小工頭目伊等肇事小的並不在塲明府曰爾雖不在塲然旣充頭目理應約束工人今伊等肇此禂端爾竟不知不覺世間有此便宜之事乎遂喝令笞責一百板尤極口呼冤聲如宰豕明府憫之喝令免責罰錢十千給沈氏賠償雜物限三日繳楚再詰陳曰爾等出門人應安分守已以謀衣食何玩法妄爲如此陳供稱小的是温州人隷尤名下當小工是日小的等四人至秦家午膳囑值堂人添飯四文值堂人不依以致口角秦明欺小的等人地生疏致有此禍明府問地保何在葛月樓投案稱小的在明府叱曰爾身充地保何不及早禀明原委葛保叩頭如搗蒜禀稱陳等算帳後添飯四文不肯出錢因之肇事明府問現在秦覊押英公堂否禀稱小的不知底細想係看管候訊耳明府喝令將陳重責二百板交差看管著罰交錢十千並移知英公堂查核辦理○日前瑞生輪船局蒙楊小輪船由姑蘇帶某觀察官舫來滬駛至半途舵工計阿大任意需索行駛遲緩以致躭悮行期且將行李浸濕觀察旣到滬據情函請提究黄大令卽派捕役柴憀趙金拘計到案翁明府升堂訊問計供稱船中煤少以故行駛略遲及至黄渡添買木柴以代不敢需索刁難明府曰爾等車夫船户往往如此喝令笞責二百板著具改過結然後開釋○日前南匯縣汪蘅舫大令由滬雇徐金金之船遄回任所徐傲不爲禮每多侮慢之詞大令因函送請懲翁明府訊究之餘徐供稱小的不敢挺撞汪大老爺實因汪大老爺嫌船不佳另換别船回去小的載得貴客榮幸實深尚何傲慢之有明府喝令掌頰十下著具切結留存○江海關道劉康侯觀察所乘之轎於新正時被賊竊去灰鼠軟廉因將十九鋪地甲楊馥汛捕李桂發交上海縣比究翁明府勒限查緝未　主名前晚黄大令飭值日差傳案復青明府比究楊李同禀稱小的等奉諭後四處偵緝蹤跡全無叩乞開恩以待緝得原贓呈繳明府喝令各　責一百板限三日内破案如違重責 
[英界公堂瑣案]  
　　包探杜雲卿禀稱黄四林私取家中金　一雙金約指一枚兌洋花用由伊父黄德榜投報捕房經我拘獲黄四林　言金鐲已由宏泰質店夥代伊兌洋三百六十元將三百五十元定造馬車業已將洋取到一併解案請究黄　榜投案訴稱兒子不聽　誨寛敢將媳婦之金鐲私取出外兌洋花用今由包探拘獲求請嚴懲冀其改過自新黄四林供金鐲係妻物現已知過惟乞施恩宋通刺以黄四林　　已物而其不聽教訓已可概見且其父一再請辦姑着將黄四林押候悔過後察釋○包探秦少卿禀稱某洋棧中失去白米三十餘擔當經買瓣彭渭生投報捕房查係其夥袁廣平蔡夢侯彭玉堂王阿日劉永發張全海等串同運出爲此拘請訊究通刺判將袁廣平等六人仍交捕房帶回　候查明實據再行訊斷○包探孔阿才禀稱洋人婆靴日前在泥城外斜橋地方失落馬車上狐皮毯一條查係鄉人徐掌生拾得不肯交遺拘案請究洋人婆靴申訴前情請爲懲辦徐掌生洪在途拾得狐皮毯一條因不知洋人住處無從送還如今祗求恩典通刺判將徐掌生管押一個月贓還失主○鞋店主施雨田控稱夥友吕雙芝做鞋十二雙私自質錢使用爲此交捕送案請究吕雙芝供因有急用不得已而暫行挪借現由薦保代出當本將鞋贖還通刺以鞋雖經薦保贖還而吕雙芝究有不合着管押三天起案之鞋給施領去○小孩蕭阿毛掩入王福昌家竊去水烟袋一枝經包探孔阿才拘獲送究王福昌投案領贓蕭阿毛供無錫人因慕海上繁華特來一游乏錢使用不得已而竊物通刺以蕭阿毛行竊可惡姑念年幼無知片送錫金公所送回原籍○包探　阿六禀稱王阿根在蘇州竊取水烟袋二枝錫茶壺一把來滬質錢拘請訊究通刺判將王阿根管押五天贓存捕房待失主認領○二百九十九號華捕拘解李阿榮楊阿春到案禀稱李等至丁月義所開小飯店飽餐向索飯資反將店中什物打毁一空是以拘案請訊丁月義供伊等多人來店啖飯計錢約百餘文不肯惠鈔反將店中物件擊毁叩求嚴行究辦則感恩不盡矣李楊同供我等僅食飯錢數十文伊欲向我等索取他人所食之飯錢是以爭閙通刺判將李阿榮楊阿春押候交出羽黨再行訊究丁月義斥退 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
