# 1920 - 120 - 4916957

 

Page 1

 
 
   
 
 

Page 2

 
 
   
 
 

Page 3

 
 
時評 
[感觸與堅忍（冷）]  
　　凡事當行者不能因有所誘而弗行不能行者亦不可因有所激而强行蓋行事以目的之利害爲標準不以外來之感觸定從違也 
　　以感觸定從違則易爲人誘亦易爲人激世事之前進决不能獨來獨往而與人無接觸之點苟有所觸而即爲所感則勢必日走於感情而與目的相離日遠矣此堅忍行事者不可不知者也 
[專電一]  
　　北京電覆日牒文稿外部續擬提院候决本日閣議關防特嚴另由外部派司長出席說明 
（六日下午三鐘） 
　　北京電國院本日發兩通電（一）詳叙魯案經過及政府所擬對答辦法（二）取締學生輟課及學生會藉口煽亂（六日下午三鐘） 
　　天津電政府前擬宣布魯案以安系反對致未實行現東海再與安系磋商已不似從前反對故可望定期宣布决不直接交涉 
（六日下午一鐘） 
　　天津電東海前派范源濂南下調停津濟皖寗滬杭閩等處學潮現恐獨力難辦又派江庸協助江已於五日上午八鐘車出京 
（六日下午一鐘） 
　　北京電日前外次商日使廢協定中止中東線軍事行動日使答以求免俄禍危及中日當利用協定維持該地治安非俟中國有充分力量不能廢協定及日軍退出該地（六日下午一鐘） 
　　天津電靳因其母作壽來津在其私宅微日與各省代表商議和局問題頗有進步現已返京 
（六日下午一鐘） 
　　北京電財政萬絀李思浩露退志小借欵均未成銀團因湖廣債券事感情甚惡（六日下午三鐘） 
　　北京電財部現僅存現欵十五萬李思浩告靳以竭力挪借只能得百五十萬本月軍政各費尚有五百萬無着又據某外人計算至六月底當虧至三千萬李又擬以印花票抵半年期小借欵惟條件苛尚未定（六日下午二鐘） 
　　天津電財政部近日進行小借欵甚多東海命該部擬草呈覽現已擬出清單計二十七項共一千二百餘萬元半已到期均無法歸付（六日上午十鐘） 
　　北京電顧使電告美法對魯案均允相助英以英日同盟關係發言較難然同盟有不繼續望請趁改德約時圖挽救魯案（六日下午二鐘） 
　　北京電曹雲祥電告法丹均與俄訂暫時通商换俘約意亦允俄通商英亦互派非正式代表五月底各國將派使在丹與俄正式會議（六日下午一鐘） 
　　天津電廢督事各省贊成反對各半東海於微日召集高級軍官討論結果從緩實行（六日下午一鐘） 
　　天津電孫黑督於微日電京赤塔方面日軍協助謝軍攻激派謝軍敗日爲後援勢復振激派亦求援於捷克軍現捷克軍有五萬人增加於赤塔方面日内必有劇戰（六日上午十鐘） 
　　北京電黑電日人通告廟街等處日俄軍衝突計日軍死軍官五員兵百七十九名傷百七十七名俄軍死傷四百名被俘千五百餘名（五日下午五鐘） 
　　北京電崴電俄新黨組設革命軍軍政處擧施羅夫爲處長並設委員六人又擧謝來紹夫爲俄東前敵總司令（五日下午五鐘） 
　　北京電崴報革命軍軍政處已成立第一令宣佈日人圖佔沿海州我俄民當萬衆一心共同抗禦第二令在沿海州阿穆爾省等處卽日戒嚴（五日下午五鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電黑河巴司令電俄舊黨軍隊逃入華岸新黨要求引渡已拒絕惟規定辦法四條（一）留華岸俄黨應遵我治安法律（二）俄亂不靖黑河亦宣佈戒嚴俄黨不准在我境有軍事行動（三）嗣後俄人如無領事簽字照不准入境（四）禁止江省滿站俄人赴黑河（五日下午五鐘） 
　　北京電滿站電日謝在赤塔與新黨戰新黨人少不敵向伊市退却日謝追擊（六日下午一鐘） 
　　北京電鮑貴卿支電俄工密議以通用破帖失效藉口罷工又東日勞工紀念會派員監視（六日下午三鐘） 
　　北京電某方密息鮑辭路事因近日長哈間日軍迫逐站長徑行軍事運輸無法阻止新坐辦亦袒日故欲卸責鮑返津後將入京面陳困難（五日下午三鐘） 
　　北京電張錫元電二十九到西安晤陳劉次日赴興平晤許司令並往草堂寺渡口查看并向雙方商允軍隊均往後撤退免再生誤會查辦俟續報（五日下午五鐘） 
　　北京電徐樹錚因鄭讓于爲桂陸奉張聯絡特派張藻晨賫重幣赴滬乞鄭父孝胥囑讓于勿爲此種活動（五日下午三鐘） 
　　北京電段與人談弼政院事謂孫文唐紹儀伍廷芳岑春煊何人我何屑與伍（五日下午三鐘） 
　　北京電安系揚言徐已允彼靳如再辭卽不慰留（五日下午三鐘） 
　　北京電某方以巨欵接濟陳炯明令對粤有所行動（六日下午一鐘） 
　　北京電鄂王有秘密赴津保說 
　　北京電蘇李電請援江西例以齊燮元爲會辦（六日下午二鐘） 
　　北京電梁士詒以中國銀公司名義擬集欵收回京奉鐵路 
　　北京電電陜嚴剿葉盧（六日下午二鐘） 
世界路透電 
[俄波戰事近記]  
　　四日倫敦電今日午後下院開會時議員班恩氏述及各報評詆協約國對於波蘭軍攻勢之態度建議將波蘭軍進攻問題援國際聯盟公約第十一條移交國際聯盟波拉勞氏答稱政府不能告誡毘連俄羅斯之各國應取何對付勞農政府之方針或令擔負彼等行動之責任政府目下不欲採納此項提議波蘭軍之進攻非新戰爭之發端因波蘭軍與過激軍迄未停戰也 
　　三日紐約電共同新聞華沙訪員電稱波蘭軍巳入基夫該鎭之陷落乃波蘭軍與烏克蘭軍聯合進攻數敗過激軍之結果聞譬爾蘇特斯基將軍之軍已於昨日入基夫鎭聞過激黨現正怱遽調兵援救但此次打擊適施於紅軍改爲工軍之際其影響似將及於南部陣線藍格爾將軍現率台尼金將軍殘兵正在該陣線移動譬爾蘇特斯基將軍爲波蘭之福煦一生經營波蘭獨立未嘗稍懈衆皆視爲英傑兩月之前訪員曾謁見該將據稱過激黨之兵不能有爲波蘭軍之勇敢遠勝過激軍故時時敗之今欲敗波蘭軍實不可得 
　　四日倫敦電基夫陷落消息尚未徵實惟波蘭軍乘勝前進巳確無可疑過激軍承認在法斯土夫附近交綏後現方退至新陣地目下波蘭軍與烏克蘭軍之目的似在自特文斯克至克森之特維拉河與尼泊河之陣線以期克復烏克蘭而獲媾和討論滿意之基礎聞波蘭軍共有一百二十五萬人雖軍械不甚精備而皆具有愛國熱忱其戎裝乃近來向美人購得軍中全無醫院之籌備 
[法國罷工近信]  
　　三日巴黎電路工與鑛工一大部分似不欲遵從罷工命令據最近消息鐵路狀况已有進步惟船港工人與水夫均不安靜路工曾拆毁軌道數處某次有火車出軌死投効駕車者一人 
　　三日巴黎電鐵路車務雖藉忠誠工人與投効者之輔助恢復原狀而船港工人與水夫之罷工似頗得利聞馬賽之輪船均無水夫致有旅客二千餘人不能啓程貨物數萬噸不能運出政府現設運輪必要物品鑛工要求巳遂似不致加入罷工 
　　四日巴黎電中東線免役兵士聯合會發表宣言書斥責罷工之舉謂罷工目的不在謀工業之利益純屬政治作用政府現仍從事逮捕主要煽動人 
[愛爾蘭問題之新趨勢]  
　　四日倫敦電杜白林會社今日以三十八票對五票通過决議案承認所謂新芬黨國會之權力爲愛爾蘭人民合法選舉之政府凡所下命令關於該會社者擬竭力施行之 
　　三日倫敦電閣員討論愛爾蘭政府問題後議决愛爾蘭行政制度目下未便更改政府雖極欲以和緩良好之意志討論自治議案但於愛爾蘭政府保護人民財産之企圖不欲使之稍懈首相喬治氏歸後卽贊成此項辦法費蘭巨貴族仍將留任外間謡言實不足信 
　　四日倫敦電今日晨郵報載杜白林訪員來稿論愛爾蘭時局據謂愛爾蘭之英政府業爲新芬黨所打敗並被廢除其故全由在愛爾蘭之行政官柔弱無力也又謂愛爾蘭時局之眞相英政府不爲宣布故英人不知之新芬黨獄中絕食之政策本爲政府堅持態度所打破乃一旦態度改變致使若干月慘淡成功之事業爲之墜地英政府曾告下院謂迫令絕食者宣誓此實毫無根據之言費蘭不可不去職蓋費蘭巨之再來愛爾蘭無異爲最後服從於新芬黨之解今忠於國事冒險行職者巳被推倒而微賤官吏則成新芬黨洩忿之具云 
[各國近事記]  
　　三日華盛頓電美國驅逐艦奉命開往維拉克魯士及唐比柯保護美人與外人因有美人格林勞氏父子在巴拉柴達斯被殺之故美政府巳請墨政府立即拘懲兇手 
　　四日倫敦電據官中宣稱英國除所奪之戰利品外在各口岸覊留及休戰後派與英國暫時管理之敵船共有三百四十八艘計一百五十萬噸其最後主有者今尚未定 
　　四日巴黎電晨報載稱斯巴會議之德國代表將拒絕德國以定數之賠欵交付法國之議而願每年交付若干並規定每年至少之數 
[太平洋路透電]  
　　六日北京電今日學生開會議决如滬學生於五月十日上課則京學生亦擬上課明日國恥紀念羣衆運動之舉行將取銷 
　　六日北京電北京某軍事機關密令上海軍事當道勿許廣州舊國會議員聚集華境組織國會 
　　六日海參崴電此間接伊爾庫次克消息過激黨巳與後貝加爾州議會商定關於建設緩衝國之條約預料過激黨將正式委讓治權後貝加爾政府將遷至伊爾庫次克日人藉口鐵路局不以誠意見待仍佔據鐵路協約國國際委員會抗議無效此間銀行咸謂勞農政府已取銷西比利亞紙幣故改革財政不易着手已請州議會轉商過激黨取銷此項命令 
　　五日廣州電廣州地方廳傳令先施公司到廳陳述不應勒令先施公司香港董事停付公司欠伍廷芳欵三十萬元之理由先施公司抗傳不到據先施公司云先施以抵押品向伍廷芳締結借欵一俟債欵滿期卽將按照管理私人交易之契據法贖還債券 
　　六日東京電駐倫敦日本大使珍田子爵有辭職之意大約將由林權助男爵繼之 
　　六日馬關電拉門德氏今日由釜山抵此日内將赴東京 
　　六日西京電樊德里勃氏等今晨抵此游覽 
國内要聞 
[北京通信（吹萬）]  
　　北京之五四紀念會 
　　五四紀念北京學界早有預備而政府方面亦嚴密防範至調第九師三十六團及第十五師之兵共五營以駐於北大左近之景山後後門大街兩旁學生方面以軍警防範過嚴不獲已改爲分地開會蓋以北京全體學生計約七萬餘各校皆無此大地址天安門外雖可以容之軍警决不令其在彼開會無可奈何不得不在校内開會共分三處學生聯合會在北大理科高等師範在本校女界聯合會在美以美會以是吾儕新聞記者迺大受奔走之累且不免顧此失彼之虞兹將三處開會情形分誌於下 
　　（一）高師之紀念會三會之中以高等師範開會爲最早吾故先記之自晨八點至九點爲五四運動紀念會到會者爲該校全體學生由該校評議部主席樊君爲臨時主席以開會時間限定不得過一小時故主席報告甚爲簡略其後由各同學自由演說但限定簡單發言兪君勁陳君藎民等皆有極沉痛之演說演說畢全體唱五四歌遂閉會而所謂五四紀念運動會者迺開始該校大門上有綵額一方顔曰運動會蓋運動會本會之主體而晨間之紀念會迺其附帶品也入門沿途揷有綵旗曲折至其操場場之南軍樂隊在焉其北之中央陳紀念信紙封及油印品預備散發看客者北之東爲女客席場西及西北爲來賓席其東爲本校同學席場外有售物處三其二爲售食物者餘一爲女子高等師範出售文藝會刋季刋者購閱者甚衆此次運動會之特色有二（一）全體學生皆出場運動卽素不運動之人亦悉加入（二）運動會全由學生主持上午其運動十二節（一）百碼預賽（二）鐵餅（三）高欄預賽（四）一英里賽跑（五）徒手體操及鐘樓建築之游戲體操（六）跳高（七）二百二十碼預賽（八）跳遠（九）低欄預賽（十）鐵球（十一）攻球游戲（十二）半英里競走（十三）奪盔游戲至九時四十餘分該校所印之入場劵二千紙均巳售盡而來者尚踵相接迺臨時加印而將本校學生席移出爲來賓席至十二時休息下午二時繼續開會共二十三節（一）百碼决賽（二）徒手操（三）三級跳遠（四）擊球游戲（五）高欄决賽（六）擲竿跳高（七）游戲投球（八）二百二十碼决賽（九）四百四十碼决賽（十）混合操（十一）三英里競走（十二）標槍（十三）低欄决賽（十四）半英里接力競走（十五）一英里接力競走（十六）生存競爭（十七）運物競走（十八）蛙飛競走（十九）賽馬競走（二十）三足競走（二十一）達摩競走（二十二）化裝競走（二十三）滑稽報告至運動完畢天巳將黑矣下午因女界聯合會開會已畢女賓到者益衆合上下午男女賓言數幾達萬萬人空巷看運動於此見之 
　　（二）女界講演會女界聯合會以講演會之名在美以美會開會預發有入場劵到者千餘人女子高等師範及各女子中學皆全體出席者由女高師國文門學生孫繼緒主席先報告開會宗旨次由舊會長報告經過情形來賓演說有胡適之及西婦衛太太胡氏大略謂女子當具有眼光不可盲從此次罷課本無意義女學校居然毅然决然不罷課其目光誠不可及以後尚宜本此旨以進於學問事業云云此外各會員演講者甚多至十二時許遂散會 
　　（三）北大之紀念會是會開於北大法科大禮堂本設二會場一在大禮堂内一在禮堂外操場一時開會以人數禮堂中尚可容故在内開會主席爲魯士毅各人入座畢即奏國歌全體向國旗行三鞠躬魯士毅報告開會宗旨開會之前每人先發有黄白藍三色旗旗上赤書五四或五四紀念字樣魯君釋明此旗非國旗之缺二色者迺以三色代表自由平等博愛三義中赤書五四表明以五四之赤心爭回此三者之意此紀念會不過紀念去年北京學生五四運動一舉而巳去年所求爲外爭外交内除國賊今外交未能達目的而國賊亦未能除似當悲觀然精神所在卽勝利所在今日同人到者甚多足見五四之精神尚存此當抱樂觀者此會本當開於天安門以軍警之壓迫迺不得不開於校内且即校内中一區巡警區長亦在此旁聽云云次由瞿世英報告一年來之情形分六層（一）五四運動之原因（二）京内五四運動情形（三）京外五四運動情形此層三致意於商人之罷市（四）五四運動之成效謂雖未能有有形之效然使國民知羣衆運動之不可少使國家知尊重民意無形中之效果甚大不簽德約亦效果之一（五）五四運動之犧牲（六）五四運動之意義謂爲國家爭主權爲人民爭人格各地之平民夜校亦卽五四運動精神之表現次有段錫朋（北大已畢業生）及吳慕唐（軍醫爲五四運動開除者）等相繼演說至下午三時許遂攝影散會自始至終秩序甚佳軍警恐學生散時游行於要道皆有八九人扶槍把守至是迺歸徒勞聞學生方面於五七日尚擬有較有興味之舉動云 
[日本在西比利亞之活動]  
　　字林報十七日哈爾濱通訊云滿洲里海拉爾及哈埠以西其他各站咸有消息傳求謂日軍將佔據哈埠及中東鐵路全域一俟捷克軍火車過境後即將實行佔據而謝米諾夫與一般舊黨將與日軍偕來日軍旣許其自由行動且助以兵力哈埠俄工聞此警耗大爲不寧舊黨軍官現住哈埠並無職守者前於中國當道收回中東鐵路保護權時曾脱去戎裝今則復穿制服聞沿路招募新兵事極秘密恐招質問也又十九日通訊云日本政客確以勞農治權傳入遠東俄境爲慮以爲勞農治權一旦傳入則過激種子必不旋踵播散於滿洲朝鮮終必深入日本此種觀念是否無誤須騐諸他日始能知之今日人亟欲造成一種緩衝國自貝加爾湖起至太平洋海岸止此事能否實現能否爲境内俄人所滿意實屬極難置答之問題日人擬將緩衝國之民事政權完全置於俄人之手並駐充分軍隊以作緩衝國政府之後援一面招致反抗紅軍之俄人以資輔助間巳請俄國政治家兩人由巴黎赴海參崴會同西比利亞東方三省省議會代表組織新政府日人欲成就此舉必在西比利亞駐有至少一百萬人之常備軍而後可試問日本能爲此乎以記者所知臨時政府苟無日軍相助縱能成立亦必夀命不長蓋勞農政府决不承認緩衝國今已遣維倫斯基氏赴海參崴爲外交之代表此爲布置途徑以便勞農委員會出發之先步他日委員會到後舊議會必移交其政權如西比利亞西部之往事也勞農政府欲統一俄羅斯日本如不於極短期内遣派大軍馳入外貝加爾省則此省不久必隸屬於勞農治權之下舊黨俄軍非紅軍之敵猶過激黨衆之不能拒日軍迨西比利亞旣全爲紅軍所有交通即可恢復東部西比利亞之委員會必允境内自由貿易俾糧食與其他生活必需品得由滿洲日本運入而西比利亞原料亦可輸出故日本似宜仿協約國與歐洲俄羅斯接洽之辦法特派專員赴伊爾庫次克與勞農政府接洽締結俄日兩國間之商務上之了解但若日本必以武力干涉則將見當前事業殊不易易第一東部西比利亞之大多數俄人皆極力反對日本之兵力干涉日本縱暫時得利後必歸於失敗勞農政府勢必預備大决鬭逐漸驅逐日人並將傳檄全國共禦外侮俄羅斯如一巨熊日本欲以隻手制之未免不自量力綜之俄人欲得何種政府宜由俄人自擇之俄人爲生存起見對於他國自必維持其經濟上與外交上之關係也又二十三日通訊云據赤塔報紙載稱十三日以前紅軍屢來攻擊惟距赤塔尚遠故居民不甚注意之十二日舊黨俄軍紛紛離城向北出發軍容頗壯次晨砲聲震耳機關槍來復槍之聲歷歷可辨蓋交戰之地已近在咫尺並見過激軍飛機一架翺翔空際向赤塔擲下示文迨二時許槍砲聲愈猛此爲戰事分决勝負之關鍵是時俄軍日軍皆衝出奮鬭城中居民驚愕已極但未幾砲聲漸遠知紅軍巳失利矣紅軍敗後散入森林騎隊隨後追之又據最近消息日人裝甲火車乘紅軍敗走時占領雅白爾諾雅站其地在赤塔之西約一百俄里云 
　　又據京報消息自崴埠發生日俄衝突後俄新黨雖一時屈服内部實力并未損傷而某國人則以贊助謝米諾夫及一般俄舊黨之志趣遂搆成種種無稽之談以冀淆惑人聽而殺新黨之勢始也謂沿海州將特設一緩衝國舉三洲爲一中立國以緩和新舊兩方之衝突其分區情形則東海濱阿穆爾一帶以霍爾瓦特任總督赤塔方面以謝米諾夫任總督而其所謂統治領袖則復假定現在巴黎之里崴夫公爵及密里哀古夫二氏質言之即予舊黨人物以鞏固之地盤也某國報紙鼓吹此說大有實現於目前之情形然有識者視之咸以爲誕妄不足道也乃近日復有所謂海參崴帝國政府者則所述尤爲離奇矣據某方面所得崴埠報告謂某國現欲將海參崴闢作萬國公地迎俄皇尼古拉第二之皇弟來崴實行復辟推倒海濱政府組織謝黨政府而其所訂條件則將舊俄在滿蒙所得權利一律讓與某國而某國則以撤退其各地所駐師旅爲交换又聞外人方面消息近日日本向西比利亞運送軍火頗多據可稽查之確數計三十年式步槍子彈九車機關槍子彈八車均係於前月十七日以俄人汽車運赴哈埠轉至西比利亞又聞其國内之第九第十三第十四三師團業經開拔沿途假裝商人分起赴西伯利亞以故長春等站近來發見日本商人之乘車者較之平時每日總增二三百人又自前月十四起積極運輸軍用品每間一日即發見列車十餘輛均係裝載糧秣衣裝軍械之類但俄國新黨自受日軍挫折以後報復之心未嘗稍息近更積極備戰大集軍隊於赤塔一帶聞日軍方面巳派石川隊長往攻不日赤塔又將發生激戰至日前新黨所求援之捷克軍刻巳集合於阿穆爾一帶所需軍械子彈均甚精良不日前隊第三師即向崴埠進發援助新黨恢復其在崴埠舊有之勢力云 
[鮑貴卿電辭中東路兼職]  
　　吉林督軍鮑貴卿前因中東路事親赴哈爾濱辦理一切旋即至奉近於二日有電達政府因目疾請准給假二十日赴津就醫並請開去中東路總司令職其致政府電文如下竊貴卿夙患目疾每值煩勞即行觸發上年春夏之際一病經月左目幾至失明調治甫有轉機而調任吉督命下當時軍潮正烈不得不力疾任事善後稍定趕緊醫治旋愈旋發迄未就痊本年兩次赴哈交涉路事剛柔互用唇舌俱焦積勞之後肝腎兩虧目疾又復增劇日前電陳中央赴奉就醫已蒙察及抵奉以來迭延日美醫士診察據美醫云目疾已深不能除根僅可使其不再加劇但必須屏除外事一意靜養日醫所云亦復大致相同伏思貴卿身本軍人爲國服務是其天職但使一息尚在寗敢就逸避勞而東路現當吃緊之時若以病軀勉任繁劇倘有貽誤貴卿一身不足惜如國事何伏懇俯念路事至重准予開去總司令兼職迅速簡員接替貴卿擬請假二十日赴津訪延名醫診視所有現任職務除督軍署仍由參謀長胡文藻代拆代行外其總司令一職暫委司令部參謀長張相代行督辦一職暫委公署秘書長顧次英代行關於軍務路務重要事件並飭其分請交通部張巡閱使核示辦理所有請假就醫並懇開去兼職各緣由理合電請鑒核分别施行鮑貴卿冬印 
[拉門德來華之效果]  
　　不借欵較借欵爲佳 
　　中美新聞社譯大陸報北京通信云拉門德氏來而又去目下一切情形與彼來時無異最奇者吾人竟無可報告惟彼此來之並無具體結果本不足怪通訊員於彼未來前數日即言其將無可爲因彼之目的與中政府間無一共同之點决不能融洽也雖然就表面觀之彼似失敗實則可謂彼巳成功不過爲一種消極的成功耳就與中政府協定借欵之條件而言則可謂巳失敗蓋彼若已訂定借欵則必中政府歡迎其條件如此則其意味必爲中國之大局愈惡軍閥政府之勢力愈鞏固中國人民向來對美親善者一變而爲公然仇視如此則究爲成功乎失敗乎拉門德氏於未來中國之前即知彼祇有兩途可循一爲堅持中政府所必不肯開議之條件一爲遷就條件使政府中人滿意而中國之利益則大遭損失彼因確知此項情形故借欵一層竟未談及彼初到京時政府官員之冷淡與政府機關報之嘲諷已證明彼所見之不誤因此彼與政府中人談話時絕未一提新銀團其故固爲政府之反對新銀團而亦因突有湖廣鐵路債票利息問題發生不能解决之故路息之爭端突起於此時實爲不幸蓋此問題雖若重要然較之拉君此來之更大目的則不重要今因此而抹煞大目的未免不當雖然其最終結果終屬相同新銀團借欵此時實無成理也惟拉君此去已將中國實况觀察明白美國銀團至少已了解其所須對付問題之性質而美國公衆亦將因此大悟中國之現狀一方面政府卑鄙齷齪惡劣不　一方面人民則知國家之危險力與政府奮鬭從此美國人民與美政府當知欲助中國當首先剗除其政府階級是則拉氏此來所得者大矣何失敗之有至於拉門德此行之結果其第二步驟則將如何曰首須各國聲明不再貸欵於中國任北京政府破産任中國軍隊叛變此乃最好之方法此法所費雖大然不如此則所費更大甚至聽北京再繼續借日本金錢亦無不可蓋如是則將引起全部之日本問題亦可望得一總解决也彼日本亦决不能繼續借欵拉門德氏在日本時日本銀行家坦白承認日本不能久行其單獨對華借欵 
 
 

Page 7

 
 
之政策至多不過再有二年或且一年且其對於北京政府之控制亦已達限度不能再進一步况此外尚有新困難數星期來如日本在西比利亞之冒險行動與日本國内經濟上之危機皆足掣其對華政策之肘而供西方外交之利用日本在西比利亞之活動需用鉅大之金錢軍隊及供給品并須以全力從事吾人可謂日本之帝國主義舞臺已由中國移至西比利亞此後彼可借予中國之金錢必愈減少殆可斷言至其經濟危機亦甚關重要其結果無論如何必須厲行樽節政策不但不能以其實業上之盈利輸入中國以待將來之收回或且須求西方之救濟於是吾人之機會至矣彼日本所將接洽借欵之西方銀行家大半皆新銀團中之團員夫當此世界財政危急之際使任何大商業國陷於窘境决非任何他國之利故西方各國自當援助日本但至少須在可以操縱貸資之條件吾以吾人之貸欵專爲維持其經濟不得用於帝國主義以侵略中國如此使日本不能不服從西方對華之財政及外交政策總之遠東全局現已在轉動之中苟西方列强能持一種建設的有思想的態度及行動則黑暗之中國必可放一線之光明惟其根本條件全在英法美三國一致也 
[安福派又謀倒靳曾毓雋計劃失敗]  
　　北京益世報云閣潮表面上巳甚平穩而内幕中暗潮未息前兩日津浦鐵路局長徐世章爲某項事件求助於曾毓雋曾氏拍胸允許但需同赴團河謁見合肥徐世章許之遂同往世章述寒喧畢曾氏謂段曰徐局長此來爲轉達總統之意總統以内閣形勢飄摇不决靳氏頗見捉襟露肘不如諷令見幾而作故託其令弟轉商於我公段氏遂言曰斯未始非解决時局之辦法遂具書覆東海内謂令弟來轉達鈞意敬悉容即轉告翼青告退是也等語東海得書大驚謂吾何嘗有此言遂召徐世章入見世章答謂赴團河是實但未談及内閣事曾總長雖有是語當時因礙於情面未便當面證其撒謊東海復召曾入告以本人並未欲改組内閣而執事與世章在合肥前所說之話毫無影響甚爲詫異遂即手書復合肥謂世昌并無欲改組内閣之意世章與雲沛面告吾公各節毫無影響請勿誤會云云曾氏計劃遂破聞此事之發動實出於安福部因安福欲於徐樹錚未往庫倫之前解决閣事故弄此小策又聞星期日（二號）靳氏到南苑謁見合肥言本人病體頗覺不支擬卽卸肩段氏答謂若爲閣潮而言辭大可不必因繼任者對於財政上更無辦法也惟此外安福派通信社有一消息其措詞之間大可尋味據云政局問題以近日情形言之雖無政潮而財政困難達於極點各項借欵俱無成議財部欠各銀行大小各欵催索甚急李總長甚爲焦灼日前曾向某部商借債票某部以爲雖援助財部亦不過濟一時之用然兩部必均陷於困難之境矣李總長以所言甚是遂另設他法目前尚無頭緒政局因財政困難或生摇動云 
[京華短簡]  
　　奥約全文由外部繙譯竣事因全文過長東海正在遂一披閱而提出新國會前尚須爲一度審定故本星期内恐未必提出聞駐倫敦施公使最近電致當局報告英皇已正式批准奥約法意二國亦不日提交國會吾國亟應從速批准以便發生效力 
　　聞某方面昨接駐英施公使密報略謂英日續訂盟約一事雙方代表巳在倫敦協商多次英國輿論現分贊成反對二派前者以英屬印度等處最近情形尚未大定此時未可失歡日本致有不利之處後者則以同盟續約結果將益增進日本在遠東之勢力於後此東亞和平極有關係兩者各具理由爭持不下英政府亦頗有左右爲難之勢前途如何尚難豫斷 
　　日本籍民槍殺江貞軍艦水手劉鎭藩一案經閩省當局向日領提出交涉迄無結果聞福建各界對於此事均極不平當於前日致電政府請由嚴重交涉電中略謂前此日本殺傷閩人迭經交涉旣未得手近日籍民乃復槍殺我海軍水手劉鎭藩日本似此舉動以我國人命爲兒戲是可忍孰不可忍應請嚴爭勿讓民心未死當爲政府後盾云云并聞在閩海軍全體人員日前亦有電來京提出六項要求請政府從嚴交涉 
　　霍爾瓦特總辦中東路近二十年專從殖民上着手沿線一帶凡大車站如五站一面坡張家灣頭道溝等處儼然俄國城鎭設有警察所裁判所以處理俄人訟案而華人訴訟亦每取决於是吾國雖於各該處設有交涉分局不過仰其鼻息竟居於領事地位反客爲主巳非一日鮑督有鑒於此巳電准外部將此等審判所全行取消嗣後所有旅居俄僑訴訟應受各該處中國官憲裁判聞巳佈告遵行但俄僑方面甚形反對 
　　湖廣路德國債券之繼承問題已成國際間一種之爭議現該路債券業届發息之期除將德國撇開外其應付英美法三國之利息均經駐英施公使在倫敦委託三國原銀行經付至德國債券之利息先日經三國公使及銀團致文外交交通兩部主張由三國承受該兩部昨已備函答覆以中國對德宣戰之後即將德國債券明文宣布失效所有各國從德國手内間接得此債劵中國當然不能承認現此項債劵應付之利息已由中國政府悉數扣留備抵歐戰之賠欵合將經過事實曁未能承認理由覆請查照 
[山東各界聯合會之兩會議]  
　　五四五七之運動請願代表之選舉 
　　上課日期之研究 
　　自北京政府覆軍民兩長之感電到後我東各界人士均認爲大不滿意衆情憤激兩日以來迭經各方領袖向一般人士竭力疏解是以忍之又忍未演急遽之行動本月二號下午二點鐘在省議會開各界聯合會討論繼續進行辦法由張公制議長主席宣布宗旨及解釋中央覆電畢次由朱薇生宣布意旨謂今日會議應分兩部份研究（一）根據昨天會議之結果先向中央發兩種電報第一即揭穿陳籙延宕魯案及關於中日外交各案之隱私以警醒其總長夢第二卽催促參衆兩院迅行批准奥約以取得國際聯盟資格（一）由我東各界對於中央來電研究一妥善辦法我各界人士决不忍學界同胞單獨犧牲常使陷於失學地位次由學生會代表發言主張繼續罷課爲農工商界之首倡張議長謂朱君所述頗爲中肯現在京津滬寗之空氣巳大變更吾輩只應從各界二字上着想研求實際上一致的辦法且我東政府方面旣與人民取同一之意旨我各界自應從北京及各省注意如遣派代表赴京請願再向各省聯絡羣力協爭我各界代表出發以後其在東之各界卽宜各安本業靜候報告如果不得良果再作第二步打算方爲相宜嗣學生會代表主張在山東方面放一堅决之色彩以資鼓勵而便鑄成永遠之輿論次李蘭齋劉仲永均謂遣派代表即係堅决表示且由北京方面呼籲於輿論上更形遍遠如各代表不獲勝利時我各界之犧牲當有甚於罷課者生死存亡在此一舉幸忍一時之痛苦保持寶貴之光隂一面携手辦事一面設法上課云云次由學生會代表提議五月四日開一全體大會即行推舉代表旋經王議長洪一提議五四會議可否卽爲公餞代表之會議至代表出發之第二日卽爲學生上課之日以便靜候代表之回報如學生會同人認爲相宜屆時並可請軍民兩長蒞會除請其代各界負責外並請通電各省軍民當局協電中央一致主張嗣據學生會代表答覆此種辦法似屬可行惟須回會徵求同人意見復經王議長陳述齊魯大學校長只准一星期停課今日假期已滿如明天不上課該校即行閉校聞該校同人以山東問題之關係與學生會團體之關係巳有甘心犧牲搬出校外者查該校學生多半外省人出鄉離井求學不易今果爲國輟學實堪憐惜如該校同人認爲五四公餞代表後即可上課則此兩日之躭擱鄙人當與張議長協同往求該校長展限云云當有齊魯大學學生兩人同稱救國事大求學事小國將不國何學可求且該校爲外人所辦如因該校命令停止愛國事業違背團體盟誓於學生人格上大有關係寗不爲外國人士竊笑似此問題無庸研究旋經李蘭齋張公制劉仲永朱薇生等一再解釋謂兩日展期之請求乃係出於各界公意並非出於學生自身實於學生人格無關且如果五月五日與山東各校一同上課更足表示眞愛國眞愛羣貴校同人勿執成見云云該學生等堅謂現在同學多已搬出校外誓不返顧而山東學生會代表亦謂適間提議各節均須回會徵求同意方能認可并力勸齊魯大學學生回見同人商酌再議結果各該學生均娶返開緊急 
會議如確定代表出發即行上課時再行通知王張兩議 
長前往齊魯大學請其校長展期兩日乃散會 
　　三號下午二鐘各界根據前議仍假省議會開議由李蘭齋主席首先提議此次赴都請願之標的結果只規定駁回通牒之一條其餘如催促批准奥約取消軍事協定釋放各處代表反對外交次長均作爲附帶之條件由各代表隨機進取不作爲主要條件以杜絕政府擇輕應付之法門至代表人數之規定各團體各推五人以上二十人以下暫作爲第一批之出發此後二批三批之代表出發專候第一批代表之報告隨時推舉總之無論如何須令政府駁回通牒否則省議會之全體將移往北京開會其餘各團體亦均將盤結於北京也至代表出發之日期原議在本月五日兹改爲開過國恥紀念會再走借此兩日光景以便代表之選擇且由被選代表於國恥紀念日向我全省同胞作沈慟之辭别也至齊魯大學學生提議退學原由張王兩議長擔任請求該校校長展緩兩日以便與各校作一致行動不料該校學生以愛國之關係與山東學生會團體之關係因兩日光隂仍難上課竟一致主張犧牲求學之目的實行宣布於今日全體出校（離校宣言從略）而該校校長亦函覆張王兩議長謂學生旣不上課定准今日閉校任令全體退學嗚呼該校學生多來自外省負笈擔簦所爲何事而今乃犧牲於愛國亦可悲矣 
[贛商會力爭外交電]  
　　江西南昌總商會前因學生聯合會代表李凌鶴廖祝嵩吳驤等至會要求發電中央反對直接交涉魯案駁回日本通牒廢止軍事協定當經龔會長允俟省議會電稿拍出後卽與之取一致行動兹聞龔會長以省議會致中央曁各省之電已於昨日發出今日特囑文牘聶芸牧君擬電拍發原文如下北京大總統國務院參衆兩院鈞鑒魯案牒文懸未駁覆軍事協約久不取銷外交因循至於此極無怪閩蘇等案層出不窮强暴横加民心益憤竊謂青島可去直接交涉萬不可行協約若存則吾國之亡咎由自取伏乞俯從民意宣示方針息怒平潮無任盼禱南昌總商會叩冬 
[皖商學衝突案開庭審理紀]  
　　安省西路商團捕毆學生案昨日下午一時地方審判廳開庭審理當由刁推事將被傷學生胡敦敏（師範）姚鋆黄亞庭（農校）許厚森（工業）童正常（農校）等先後傳訊當日肇事情形供詞大致相同均稱學生等在西門外分班演講被商團逮捕私禁於該團内嗣由同學聞信援救被刀刺傷與毆傷者四人並奪獲槍支子彈爲證云云又傳證人包耀堂汪小圃到庭詢問西路商團開會鳳岐山是否在會包供維時兩會長令耀堂至西路商團邀集西門外商人進城開會解决日貨辦法鳳翔坐在一長棹下横他們主張先取消檢查所然後抬貨否則以武力對待學生耀堂當時勸其對於此事應以和平解决會長請諸位到會自有相當辦法鳳等均置弗理予遂進城汪小圃供與包略同又傳太平寺僧人菩蓮及西警署警士余俊等四人均供逮捕學生是吳廣源與方元春兩家店夥崗警排解不服祗得回署報告後又將一切經過情形詳細陳明復傳鳳岐山朱銅匠吳克成胡瓦匠盛慶璜詢問所供一味狡辨語詞支離嗣由胡檢官宣言此案經本廳偵察情形採諸輿論以及證人所陳鳳翔（即鳳岐山）已搆成私擅逮捕監禁罪第三百二十六條三等至五等有期徒刑吳克成巳搆成刑律私擅逮捕罪其餘朱銅匠吳福田盛慶璜胡瓦匠等均搆成嫌疑犯宣布畢令學生退庭鳳岐山等還押候一星期内宣布判决遂退庭 
[蘇議會紀事第一次第二次大會開不成]  
　　蘇議會前定本星期二開大會預先函電催促各議員到會到了二日就發出議事日程定五月四日（星期三）下午一時開議議程共列十案如下（一）省長交議民國九年度省地方預算案（二）省長交議設立省道縣總分支農林場案（三）孔議員昭晋等提議蘇松太各縣最重賦額比照浙西嘉善等縣分别量減建議案（四）沈議員惟賢等提議蘇省賦重各縣應援照浙西辦法酌減賦則緊急動議案（五）屠議員宜厚等提議電請南北當局速開和議以救危亡而慰民望案（六）徐議員堃錫提議對於解决時局緊急動議案（七）孔議員昭晋等提議禁止行銷彩券案（八）朱議員紹文提議籌辦省縣道路計畫案（九）陸議員以鈞提議咨請省長令廳編具蘇省義務教育分期籌辦計畫案（十）盧議員瀚蔭等提議請繼續前議修正議事細則案豈知三日晚間查在寗人數只有七十六人希望夜車早車都有人到省便可開會乃等到四時只簽到了七十三人只得改開談話會商量對付何豐林竄改戒嚴法的辦法並决定五日仍開大會議程照舊一面由會中電催滬寗津浦路線能當日趕到者從速到會不想天公胡調下了半天的雨等到三時仍舊只有六十人只得又開談話會商定爲何豐林竄改戒嚴法事致國務院陸軍部電稿主席錢議長又提起維持會務的話說請在此地的萬不要再走黄炎培請於未足法數期内請杜威博士講演張援黄守孚均謂人數太少不免令人齒冷須開成大會後舉行鄭立三謂可知照教育界人到會聽講結果爲先探詢杜威博士何日得暇再定對於會員不來之辦法仍主催促黄守孚謂預算自七月一日開始須於六月五日左右議决送出方算盡職且本屆係以預算决算名義請求召集若一屆臨時會開不成一個大會更有何顔請開第二臨時會今日更發催促議員之電須將此意敍入云云討論多時迄無良法而散聞一部分議員將於明日提出辭職書云 
[杭州快信]  
　　省議會臨時會召集期（本月十日）轉瞬已届現查報到議員僅徐佩瑛張維熊聞起黄尚等四人恐須展期 
　　財政廳長將以沈爾昌繼任聞日内明令可下 
　　教職員聯合會昨又在杭縣勸學所開臨時評議會一中安定等十一校代表咸蒞席由陸評議長主席學潮問題擬召集中等以上全體教職員大會公决一面再向各學生勸導即日上課 
　　湖墅廣裕豐洋貨店大進日貨昨（五日）被學生團在拱宸橋戴生昌輪船埠抄獲皮球皮夾線襪燈料等十餘件尚有大批日貨停泊洋關候騐今日已將該貨運送杭總商會候議處置辦法 
　　蘇米不允運浙當局現又咨請蘇當局以浙省商人改赴蕪湖運採訂給護運米辦法經過蘇省乞核明放行督署稽核處新訂各稽查區域分配人員江干及上城陳文泰城站新市場及中城馬錫麟下城周熙臣拱埠及湖墅蔣祥芝衛戍司令部陳錫卿駐滬周慧年 
　　今日爲舊暦立夏節下城機坊箔作循照舊慣一律停業湖上游人如織茶樓酒館莫不利市三倍官廳添派軍警巡邏異常周密 
地方通信 
[松江]  
　　基督教連環會議基督教監理會松江區域内之中西男女教士及教會領袖於五月五日上午和時由松江連環長袁恕菴召集在西門外樂恩堂開連環會議袁連環長主席翟健雄紀錄辦理選舉教友代表等事後有戴仰欽牧師講經謂我國現時代之需要服務急不容緩吾儕須具一種新能力始可出而救援同胞云云下午更有青年會青年進步雜誌總撰范子美演說「教士讀書之必要」首言教士對於中國現在之環境欲籌應付方法非讀書不可次示人以讀書之門徑（一）中國哲學（二）印度哲學（三）歐美哲學（四）歐美科學讀書之時間（一）規定的（二）無定的讀書之方法（一）組織輪環閱書團（二）設立夏令文學研究會末謂基督教須參預文化運動勞工運動得以補偏救弊除免思想界之危隊云 
　　考騐童子軍團松江縣童子軍聯合會接江蘇省童子軍聯合會來函略稱該會委託省總教練員沈同一准五月九日來松考騐各團童子軍學術業由縣聯合會函轉各童子軍團遵期齊集縣立公共體有場舉行會操兹將該會所訂會操節目錄後（一）升旗（二）唱歌（三）宣讀願詞規律（四）禮節（五）基本操法（六）紐結比賽「每團出八人各紐一結比較遲速」 
　　會議整頓警務縣警察所於五日下午召集各分所長各分駐所巡官及各獨立巡長集議整頓警務首由一等警佐那鶴年報告參預本屆省警廳會議情形次議整頓操防决定令内勤巡長李藹生輸往各區擔任教練次議查禁烟賭由那警佐將縣署轉來之各區密報烟賭之匿名函件共三十餘函交由各該區巡官責令嚴密查禁最後將省頒之十願歌交由各員帶回各區以便印發各長警習誦而散 
[蘇州]  
　　五四紀念日之表示五四紀念日蘇垣各學校如公立醫學專門學校第一師範第二農業第二工業東吳大學第二中學萃英桃塢晏成英華女師範蠶桑景海慧靈等校學生隊於是日上午先後齊集王廢基公共體育塲内共計學生有一千餘人至十一時分道出發游行各街巷分散傳單並擇熱鬧地點演講去年今日北京學生隊示威運動之大略並勸告各界抵制日貨即是愛國等情直至一二句鐘陸續回校云 
　　童子軍清潔街道上津橋萃英中學校内創練童子軍一年有餘訓練得法成績頗佳近因天氣漸熱道路汚穢不除足以釀成疫癘爲害非淺該校特派童子軍擔任衛生事宜逐日出外掃除汚穢清潔街道並隨時通俗演講俾唤起各界知所清潔云 
　　電氣廠之籌備會蘇總商會於前日下午會議蘇州電氣廠籌備進行事宜到者甚衆議决各項如下（一）議股東創立會定期夏暦四月初十日（二）推舉陳惠農丁春之宋友裴潘子起爲公司章程起草員（三）推定謝序卿王亦安丁春之爲創立會籌備員 
[南通]  
　　盜傷花行事主小海鎭開護瑞豐花行之李某饒有資財早爲匪徒所垂涎昨宵三更時分有盜黨二十餘人携帶手槍鐵棍先至該花行鄰近之周姓家搶刦未遂旋即赴瑞豐大肆搜刦因行中現洋收藏嚴密未被刦去祗刦去賬桌抽屜内之零洋八十餘元事主李某持有武力於盜匪進門時抵拒頗力致被盜匪用手槍擊傷要害數處斃命該警區聞訊前往因盜黨衆多恐衆寡不敵聽盜呼嘯而去翌晨派警偕同李之家屬赴縣署請求履勘瞿知事隨即親往騐視現已由縣署分飭各區嚴捕矣 
[嘉興]  
　　二中業已上課省立各學校罷課已二旬餘現各學生受各校教職員之勸導第二中校大部學生已於本星期起照常上課惟秀州二師等校上課之期尚未確定云 
[杭州]  
　　浙紳民請通融蘇皖米禁浙江前屆省議員毛蒙正爲民食事聯合兩浙紳民上書於省議會兹錄其請願書如下去歳浙東西災歉頻仍未届冬藏米價己不次增漲加以沿海一帶時有偷漏之弊「中略」然人民茹苦含辛至今仍未曾萬分惶恐者果何故乎因浙省米糧缺乏向有鎭江蕪湖等處可以採運接濟縱斗米千錢一日猶可謀一飽今蘇皖兩省忽有禁米之舉並聞併吾浙之採運而亦禁之倘果非虚來源一竭後慮無窮公民等以爲中華本一國不宜有遏糴之風蘇皖皆鄰封未必存區域之見但風聲所佈不爲無因與其旣禁之後採運爲難不如未禁之前通融尚易或咨請省長一面嚴防漏海一面撥欵籌商或逕由貴會電告蘇皖兩省議會說明江浙歷來通運情形非秦越漢不相關可比况同是人民同是人民代表同爲人民謀幸福固無彼此之或異也且今日之中國國會幾有三縣會尚無一人民所藉以呼籲者賴有此省議會耳爲治安計爲民食計均不能不責望於貴會開會在即務乞提前付議臨書不勝迫切云云 
[九江]  
　　爭湖業兩姓械鬭九江封二鄉李家塞毛戴二姓各率壯丁三四百人手執槍械於隂曆三月十一日十二句鐘械鬭事前以盆盛酒痛飮以誓决鬭迨及對敵戴姓死二人毛姓死三人屍身各被敵姓搶去藏匿受重傷者毛姓居多戴姓較少查此事起因甚爲複雜先是李家塞皇壩外有湖名方家堰民國六七年間有方卓卿者出與戴姓涉訟暗與毛章美等私約謂此湖毛姓本有四分之一汝能到地審廳暗助將來勝訴願以四分之二酬勞又毛戴二姓挾有光緒三十三四年間械鬭時戴姓殺死毛姓一人之私讐故毛姓願爲方姓利用當庭亂供結果湖卒判歸戴有惟查此湖本係毛吳陳鄭四姓公有之業戴勝訴後揚言吳毛無分毛姓因與戴姓涉訟第一審地審廳判戴勝訴毛不服尋出據證聲請再審至是毛勝訴而戴又不服上訴提出毛章美等前在法庭供詞毛姓又因以敗訴復請再審經高審廳發回九江地審廳再審地審廳第一次傳票毛到而戴未到毛去審判官不知第二次又傳訊票在書記官處壓擱未發審判官又不知不數日遂出一决定書以請求再審人經兩傳不到案當撤銷戴姓見案已撤銷認爲終結遂將湖戽乾挖藕毛姓以業被人佔去無法收回故合族决議與戴姓械鬭現聞除雙方已赴法庭起訴外該地士紳呈請吳鎭使就近派兵維持現狀以防再鬭並查此湖係屬壩壕明初康茂材所建當爲國家公産無疑呈請縣知事轉請官産處收歸國有或請法庭多傳地方士紳到案再審以爲根本之解决未知如何了結也 
　　勞働節停工狀况潯埠工人於五一勞働節起停工三日二號爲停工之第二日晨間軍警徇某米商之請求齊赴招商局列隊於躉船兩旁散布徽章勒令工人搬米謂如有阻止不搬者即以武力對待僅有少數工人接受徽章卒被多數鬨散嗣有改由小划搬米直上江華輪船者亦被工頭阻住至對於其他各貨則未停止工作聞省防第四團長李生春擬以嚴厲手段實行干涉而傳道尹則謂工人以勞働紀念停工如無越軌行動儘可毋庸干涉至工人舉動亦頗文明秩序安然大約期滿當能開工矣 
來函 
[浙江督軍公署來函]  
　　頃讀五月三日貴報國内要聞欄内北京通訊第二條題標爲盧電與段派五字所述各詞完全與事實相反况陳樂山並未入京不難查攷其爲局外人揣度不問可知雖稍知内容者或能辨别並無何等關係特恐不明眞相者以訛傳訛殊與個人交際感情不無影響按敝督軍久歷北洋軍界對於曹使共事多年且曾隸舊部感情至厚對於李督同伍多年且曾共居教席韋布舊交金蘭至契迄今如故對於張使曾在東省共事多年蘭盟久締交誼篤厚始終不渝此三公者彼此皆貧賤故交久而彌篤當此風雨同舟正患難相扶之日深恐無稽風說誤會或滋實與私交公局兩有所關用將實狀披瀝掬誠尚祈登入來函一門以免混淆黑白寗豈私幸浙江督軍署副官處啓 
雜評一 
[再論蘇議會（默）]  
　　是亦江蘇公民之責任 
　　蘇議員之不盡責前已論之矣乃大好光隂又過數日而大會仍不能開是不到會之議員對於議會催促與輿論督責均置不顧己自甘心放棄其議員之資格則我公民可以起而處置此喪失資格之議員矣 
　　議員爲公民所舉則監督議員本公民之責也各省議員之議加薪者公民皆起而反抗之而其慾始不敢逞是議員對於公民尚有幾分畏懼今蘇議員之放棄責任如是我公民何尚默無一言乎夫加薪不過稍增人民負擔其數猶有限也若預算决算關於一省財政之出入甚大此而不能議其爲害於人民較之區區加薪何如乃對彼則奮力以爭而對此則漠然不問是又何故耶 
　　嗚呼我公民而不欲有此議會也則已如尚認此議會爲蘇省之民意機關則對此放棄責任之議員安可無法以處置之哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[徐祖善等歡迎意飛行家]  
　　昨晚七時北京航空事務處特派員徐祖善鮑丙辰江蘇省長代表謝傳安督軍代表曲巖松滬護軍使何豐林海軍總司令藍建樞江海關監督姚煜滬海道道尹王賡廷上海縣知事沈寳昌淞滬警察廳廳長徐國樑外交部特派江蘇交涉員楊晟在靜安寺路一百二十二號交涉公署設筵歡迎意國飛行團到者有意國總領事美國總領事美國按察使俄國總領事等意美法各國商會代表英法工部局各董各西報記者總商會會長朱葆三·及宋漢章·姚紫若·關炯之·嚴俊叔·郭標·馬玉山·譚雅聲·許建屏·夏奇峯·戈公振·朱少屏·等一百三十餘人由陳震東楊小堂卓健伯等招待入座後楊晟起立舉杯祝意王健康次徐祖善致歡迎詞次曲巖代表李督軍讀歡迎詞次謝傳安代表齊省長致歡迎詞並贈佛拉林中尉李齊照片各一横幅四條上書『飛行絕跡』『扶摇萬里』『奇肱神技』『横絕太空』次由藍建樞演說次楊小堂代表楊晟報告楊贈佛拉林之銀盾一座爲工人所誤致不能當場贈送次佛拉林·瑪西羅·致謝詞次意總領事演說照活動影戲長片而散佛拉林等定於禮拜日（九日）上午十時從江灣飛行北上屆時上海飛行俱樂部備多數邊砲歡送護軍使軍樂隊亦往歡送云 
[意國不許華絲入口之消息]  
　　據本埠經營華絲某外商行消息云本年以來華絲銷路非常踴躍作絲生意者無不眉飛色舞但華絲銷路除美國以外歐洲以意大利爲最大詎意意國政府忽於上星期致電北京政府轉致農商部大意以爲現在意國對於我華絲並不需用請轉知絲商暫勿輸入將來如有相需華絲之時意國政府當爲另給特别入口執照否則不准入口云自此電發布後巳引起絲商莫大之恐慌現已有人致電北京政府請轉質問意國駐京公使不准華絲入口之理由 
[歡迎英國副提督之預備]  
　　海軍藍總司令·楊交涉員·以英國副提督某氏今日（七號）約十時抵埠昨特派江元兵艦由高昌廟移泊浦灘届時歡迎楊交涉員則派交際科陳科長譯員楊小堂預備招待 
[各團電請預備提議修改魯案]  
　　江蘇省教育會等九公團昨致北京電云北京大總統國務院外交部鈞鑒近日中外各報屢載英美意有修改德約之說魯案極宜乘此時機預備提議修改請電各駐使注意江蘇省教育會·上海縣商會·上海縣教育會·寰球中國學生會·中華職業教育社·上海歐美同學會·華僑聯合會·基督教救國會·上海救火聯合會·魚 
[封閉學生總會與各界聯合會]  
　　昨日上午法總領事諭飭法代總巡斐亞利君着令西探長石維也君率同探目沈德福包探程子卿等前往貝勒路義和里十四號門牌全國學生聯合會總會及愷自邇路永樂里十五號門牌全國各界聯合會諭令遷移即將兩處機關一併封閉聞該兩會被封後卽由重要份子通函全國報告被封情形並謂當此外交孔亟之時救亡之志不敢稍懈仍須另籌辦法積極進行云云 
[昨日之戒嚴消息]  
　　今日防範加嚴昨日松滬何代護軍使以今日爲五月七日聞各團體仍擬集合開會應先分令各軍隊妥爲預防屆時仍當派兵出巡所有公共體育場亦應調撥軍警暫駐故特令步兵三十九團張團長督兵一營整隊馳往閘北出巡步兵十六團王團長督同所部一三兩營在南市華法交界一帶防守又令步兵十五團劉團長率領所轄一二兩營在斜橋之華法交界及公共體育場等處梭巡防範又令憲兵第三營張營長轉飭九十兩連分在南市閘北二處派憲兵各八名乘馬四出游蕩以輔助軍警之不逮 
　　商界集合會議九畝地各商店以上月二十四號戒嚴以來巳十有四日新舞台日夜停演商市因之寥落故於昨日該處各業人等特在邑廟某茶樓集議僉以華界商業在平時與租界相形巳屬見絀現在再加戒嚴市面益見清淡我商人損失甚巨且工人商人有連帶關係商貨不銷即工人無工可做值此米珠薪桂設再延長商家因遭巨大損失將使華界商業盡驅入租界而於工人方面亦足製造意外之虞集議良久擬報告各業董公呈軍警當道從速解嚴以紓商困云 
　　孕婦夜歸被毆有住在東門外萃鑫里之甯波婦人某氏前晚十一時許由親戚家吃酒而歸行至中華路地藏菴附近爲軍警攔阻不准前行該婦向之申說始終無效卽出口辱駡以致觸崗警之怒扭住亂毆該婦倒地大呼救命附近居民聞聲啓視該警始行釋手聞該婦懷有身孕被擊後卽訴知家長擬禀請上官澈究 
[南洋公學校長問題之電函]  
　　唐校長已回校視事 
　　南洋公學校長辭職問題已誌前報現唐校長已回校兹將其種種文件錄下 
　　交通部電無錫西門内西溪唐蔚芝先生滬校需人主持希卽速回校至盼并覆交通部艷 
　　唐校長第三次辭職電北京交通部總次長賜鑒艷電謹悉下情詳呈萬乞照准派員接辦切叩文治托滬校轉卅 
　　學生分會電北京交通部鑒校長辭職本校學生主張挽留除派代表勸駕外特請貴部一致挽留 
　　勸駕代表彭昕和蕭箎報告書昕與箎昨天到無錫見校長將此次學潮發生之原因現在收束之情形詳細報告並辨明此次舉動實非有被何種政客利用後述及同學挽留校長之誠意校長答並非因此次罷課有不滿意於同學愛國舉動而有辭職之舉實因自去歳以來學潮愈趨愈烈學生易於輕舉妄動荒廢學業無力維持留任與否一須俟交通部之回電二須同學以後能立足穩固維持學校前途不被外間風雨飄摇然後定奪云云此挽留校長之情形也 
　　交通部電工業專門學校教職員等傳知全體學生四月卅日電悉唐校長主持校務多年熱心教育此次辭職係迫於諸生之停課不忍諸生犧牲寶貴之光隂又不能使諸生捐除權事之意氣祗有自請罷黜以謝諸生其心良苦年來學潮起伏該校諸生未有踰越範圍舉動潛心向學本部方甚嘉慰然竟停課多日致使校長引咎辭職諸生其何以自安縱曰大勢所趨獨不聞萬物皆流金石獨止校長辭職業經一再挽留能留與否還在諸生之是否翻然覺悟仰即先行上課以聽後命否則法律具在本部决不爲諸生姑息也 
　　交通部員尤桐函蔚芝先生閣下（中略）此次辭職不過恐諸生將蹈東林覆轍思有以矯正而救護之惟貴校諸生向極循謹此次惟迫於聯合會之壓抑不得不虚與委蛇（略）緣部長（交通部）日前表示宗旨對於罷課之校已有解散停辦之决心昨日電復唐山工校業將此意明白宣佈倘公即日返校不但上課可期此校仍可安於磐石萬一公再徘徊遲審恐辭呈繼上而解散之令立下是我公之於諸生本欲愛之適以害之此諸生中有本年即須畢業者有來年卽須畢業者設因解散而坐視無所依歸舉公十餘年來所苦心孤詣經營締造者一切付之東流度必非夙愛諸生之公所忍出此也總之公留則校存公去則校停校之存亡繫於公之去留（後略） 
　　唐校長接此函後卽於五月四日蒞校就校長職當出一布告其詞如下鄙人辭職承交通部並教職員先生全體同學厚意挽留實則自誤誤人應行罷黜義難再留乃昨接部友快郵云交通部長對於停課各學校巳具解散之决心日前電達唐山工校粼經宣佈宗旨本校情形危急巳達極點切囑速行回校等語鄙人不得巳卽行回校籌商善後辦法定於明日午後四點鐘開教職員會議晚七點鐘在大禮堂開全體教職員同學大會宣佈方針總期固結團體保我藩籬屆時望諸生齊集此佈 
[務本女學上課消息]  
　　西門黄家關路務本女學校長張杏娟女士以中學停課巳久長此遷延與諸生學業前途關係匪細爰揭布通告令知學生於十日一律上課其有在假及走讀諸生囑由書記分别通知須於是日到校毋自延誤又蓬萊路私立之愛羣女中學校亦定十日開課 
[女界選派赴歐代表]  
　　上海女界爲討論選派代表參與萬國女子參政大會事於昨日在女界聯合會開委員籌備會到會二十餘人由廣東代表唐允恭女士主席次神州女界協濟社社長張默君女士報告經過情形次黄宗漢·程孝福·張默君·朱劍霞·韋增佩·舒蕙楨諸女士各有意見發表結果議决（一）舉定鄭毓秀周淑安（美國）朱家驊夫人（瑞士）三人爲中國出席代表（二）由到會團體發起組織中華女子參政同盟會（三）電周朱二女士通知請其出席（四）舉張默君韋增佩爲擬電起草員（五）舉黄宗漢韋增佩爲臨時幹事（六）由到會團體擔任打電經費（七）要求條件組織具體中華女子參政同盟會等事俟訂期後通知散會巳六時矣 
[廣肇公所關於李仁餘事函件]  
　　會審公廨致廣肇公所函敬啓者據匯山捕房解手持小刀及勞工紀念紙自投捕房責問捕頭爲何不准開會之廣東人李仁餘到廨當經審訊該被似有神經病除堂諭外相應函送卽祈貴公所查收交親屬領回管束爲荷此請台祺五月三日 
　　復會審公廨函敬啓者展誦大函并神經病之李仁餘一名送由敝公所查收轉交其親屬領回管束等因查敝公所醫院現已人滿無從安置在滬又無親屬可交特將李仁餘由貴差帶回即由敝公所函粤通知其家屬一俟得復再行奉告貴廨請查照辦理爲荷敬頌台祺五月三日 
　　致廣東鶴山沙砰李濟臣君函敬啓者頃據上海會審公廨來函内開（見上）等因查李仁餘稱在滬并無親屬本公所無從照交卽由其開列閣下名字住址用特專函奉達祈即日來滬領回萬勿延緩現李仁餘暫留公廨如閣下或其親屬來滬時卽到本公所自當知照會審公廨辦理也上海廣肇公所謹啓五月三日 
[招商局股東致孫會長書]  
　　招商局股東張仲炤李偉侯致孫會長書云董會轉示巧電敬悉局事杌隉已久得公領長董會雖不克駐局督辦而政界溝通較易諸事便於進行寬案補助金卽其明證凡在股東同深感幸忽聞辭職倍切攀留承示局弊洞見癥結實獲我心三科兼董出自補公之意爾時甥潛及熊先毅兄卽面陳其不便補公以新公司甫取銷辦事議事兩方面惡感尚深爲籠絡辦事員收拾全局人心起見權宜出此甥等始表同情不料奉行稍久物議愈滋三科長亦曾自請分離終以補公手定章程無人忍議更張兹承明示容商衆股東提會表决但默察情形只能徐圖變計嬗蜕無形未可遽事更張至流操切至泮兄經理亦潛等所公推時則武進新亡泗州在遠局中皇皇無主盛府爲至大之股東泮兄又武進屬與董會股東接洽者故卽公推以資維繫數年以來渠所處地位之困難較公尤甚今年大帳告結本擬奉身而退潛等以股東資格竭力婉阻方思鼓舞其精神俾稍振作庶局事可望刷新果能上下内外相見以誠事事秉公不參私見如泮兄者精明强幹固不足　靜不擾　有餘必於大股東中求經理之人才似亦不能苛論公旣允擔任會長於先爲時未久復堅辭於後不獨局事益形糾紛股東倍深惶惑即澤丞泮丞手足間亦有不宜之處公宅心仁厚即不爲商局計獨不爲補公家本計澤泮兄弟手足問計乎務祈俯從衆議仍予維持掬誠奉懇伏祈三思迫切陳辭語多直率并求亮恕表甥張志潛姻愚姪李國熊同叩 
[調解租船之交通部電]  
　　没收敵船内華大華利兩輪商邦協會與招商局爭相承租迭見報端兹聞交通部擬爲雙方調解各租一艘昨致商帮協會電云旅滬商帮協會卅電計達兹據薩監督員稱按案現擬將華大由招商局續租一年華利寬緩兩個月到時收回由裕豐租與商帮協會等情查所擬辦法係爲雙方兼顧起見該會與該局同屬華商誼應共助且兩月時期亦屬無多自可照此解决免再懸宕除分電外仰即遵照交通部歌 
[海軍部檢發氷島國旗號樣本]  
　　海軍司令公署近奉海軍部訓令略謂案准外交部咨開准氷島國咨稱該國國旗及海陸軍旗號業經編入萬國旗書並附海陸軍旗號樣本數種卽祈查照編入旗書以資識别等情到部准此查氷島國現在亦爲獨立國所有該國各種旗號准予編入旗書由本部答復外合亟檢同該國旗號樣本數種令行該總司令轉發各艦隊通飭所屬一體查照嗣後各爁隊船隻遇有該國軍艦到港時悉照萬國交際禮制待遇一律致敬云藍總司令奉令後當即遵照辦理矣 
[各輪船之行踪]  
　　美國郵船公司之南京號巳於四月二十九日自舊金山啓椗經火奴魯魯横濱等處大約五月二十三日抵上海尼羅號亦於四月二十九日離舊金山經火奴魯魯横濱長崎等處大約五月二十四日抵上海 
　　昌興公司之俄皇后號五月六日正午離香港八日（星期六）下午二鐘抵吳淞九日（星期日）離淞赴日本及維多利亞旅客及郵件須於是日上午九時以前至工部局碼頭輕便行李在是日上午八時三刻以前必須運至渡船亞力山大號重大行旅務須於七日上午四時以前運往該公司事務所 
[鐵路局紀事四則]  
　　杭州現洋出境之弛禁滬杭甬鐵路管理局昨接浙省財政廳來文略謂據浙江杭州總商會轉據錢業公會函稱杭州前以銀根枯涸曾於上年冬禁止現洋出口在案現在茶繭行將上市各埠客家皆須向杭捆現以資接濟應請弛禁以維商業等因合行咨照轉飭遵照云云該路局長當經轉飭杭州站長嗣後杭州現洋出境一律弛禁矣 
　　鎭江堆積貨物之待運滬甯鐵路近日貨運非常發達但以車輛缺乏以致各站待運之貨堆積甚多猶以鎭江站爲甚車輛脱空已六七天積貨達萬噸以上活猪三千餘頭皆以無車不克運申近日天時寒煖不定積貨不免霉壞活猪時有病斃昨經該站轉運公司電致該路車務總管韋燕請予速派車輛至鎭以資疏通當經韋燕轉飭鎭江站長設法派給車輛俾速輸運 
　　客貨混合車遲到原因昨日（五號）滬杭甬鐵路由杭開滬之一百零七號四等客貨混合車因沿途各站裝滬貨物擁擠裝卸時間難免稽延又因遲點扣在松江站以讓杭來特别快車先行及在莘莊站等由滬赴杭之夜怏車交會以致該四等車駛抵滬南站時在夜間九點三刻計逾規定時刻至四小時當該車到滬適值大雨如注泥濘載道且際此戒嚴期内華商電車早已進廠一般乘客不得不拖泥帶水冒雨趕行恐十時後戒嚴阻止交通不得往來云 
　　車務總管赴莫干山滬杭甬鐵路與浙省莫干山避暑會辦理車船轎聯運事宜巳於本月四日實行售票該路局長任小山以此項聯運創辦之初恐有設備未週之處特於昨日派定車務總管沈成拭前往該山察勘一切倘需改良之處卽便着手辦理沈君當於昨日上午乘坐大班車附掛特别早快車赴杭即轉車至拱宸橋换輪直達該山約勾留二三日即須返滬所有車務事宜則由總巡察楊先棻兼攝 
[銀市報告]  
　　中美新聞社譯友華銀行六日報告云倫敦昨日當地銀價跌七先令八便士遠期銀跌三先令八便士紐約銀價跌至一百零七元半此間開市時金鎊日金價均不動金圓跌至一百二十後因要求頗盛金鎊價跌一便士金圓價跌至一百八十日金價則漲至四十二然要求仍不絕買進近期價金鎊六先令二便士金圓一百十七日金四十四預料行情不至立有進步此間金融仍鬆動惟外國市塲多緊急 
[碾米業常會紀]  
　　昨日上海機器碾米公所開常會下午二時董事錢貴三評議員曾影毫·蔣敬文·徐鴻奎·潘獻廷·朱安生·張杏園等先後到會因係立夏節廠家到者不多開會後經衆提議以目下米價奇漲我廠家所定之糠粞價格與米價有直接關係白粞現在用途加增自應每擔加洋三角其餘米糠糙粞泥粞等應予核減下旬議定米糠每擔九角糙粞二元三角泥粞八角轉頭糠六角三分議畢又經評議部報告現查光粉掮客周海和代各鄉客人售賣糠粞放價壟斷影響各廠營業應提出議案取締嗣以人數未齊决定下期常會改爲特别大會由公所刋發通告知照各廠務請蒞會 
[寗波同鄉徵求會聚餐記]  
　　寗波同鄉徵求大會自開幕後各隊徵求進行成績甚優昨因期限將終希望早日足額由總務董事方椒伯分别邀請徵求隊諸君假一枝香晚餐到者寗商隊孫衡甫·陳學堅寗泰隊薛文泰·邊文錦寗雄隊厲樹雄·周乾康寗紹隊石運乾甯瑞隊何楳軒·劉星耀寗安隊李安綏寗耀隊陸維鏞寗時隊賀雲章·邵申榮寗順隊沈佩蘭·余連貴寗榮隊陳文槐寗吉隊馮子薌寗才隊施才臯寗十隊任矜蘋寗旅隊馬省學等又辦事各董孫梅堂·趙滄蓉·陳蓉館·應季審·馬芝汀等數十人入座後首由方椒伯宣言今日承諸君到會深爲榮幸現在徵求會將次告終爲日無多務懇諸君設法進行務達原定目的全體同鄉實增體面次石運乾發言主張徵求三種方法（一）各隊自結團力（二）代行墊欵（三）逐日審核隊員分數次任矜蘋宣言敝隊徵求方法用逐日比較表分發隊員力求促緊次沈佩蘭宣言此次徵求會諸君均異常出力足見我甬人熱心公益所望月終各隊均能繳足原認之數實爲欣幸敝隊亦正在竭力奔走以冀達到目的云席間由方椒伯分向各隊長接洽僉稱擔任從速徵求不致延緩各隊原定之數當不難達到云宴畢盡歡而散 
[中國廣告公會常年會預紀]  
　　中美新聞社云中國廣告公會將於下星期二（五月十一日）晚七句半鐘在一品香開常年大會聞此次特請美國工商部特派幹事桑格君演講世界各國廣告法並全會用中餐晚宴桑格君專門研究廣告有年曾受美國政府之派在南北美洲各國作特别廣告事業此次來華將彼多年經驗在廣告會發表想屆時必有一番宏論爲中國廣告家及工商界所樂聞者又聞會員所請來賓照入會券一律歡迎云 
[白蓮涇港口樁岸問題之議覆]  
　　塘工善後局呈文 
　　浦東塘工善後局董朱日宣呈上海縣沈知事文云呈爲核議呈復乞賜核轉飭除事三月二十九日奉鈞署第一九五號訓令奉交涉員訓令准美領函以浦東大來洋行地即美册二千三百零二二千四百零四兩號本年二月九日會勘爭執一案討論結果分列五條其第五條問題紳士各代表所提要求該租户未允照辦又分别五項理由函請俟學費曁升科價目繳清田單錯誤更正後即將此項地契蓋印發給等由查此事業經會勘雙方面議辦法現核來函大來洋行尚在堅持究應如何解决令仰督飭塘工善後局核議具復以憑核奪等因轉行到局奉此查白蓮涇攸關上南川三邑水利航行爲浦東最大幹河川南航輪往來必經之道大來洋行圈相港灘建築碼頭並在港口柱立木樁種種妨害業經會勘磋商未結兹就美領函叙五條逐一議復第一條原函稱美册二千三百零二與二千三百二十五號中嗣潮浜塡塞問題議决此浜可以塡塞惟應繳升科價目知照可也一節查該處出浦河浜一道係十四圖與正十五圖之分界攸關就近農田水利該浜前經塡築一半因無船隻往來會勘時曾議可以塡塞惟須設法通流務使農田無碍兩圖界址本不容混尤須標記分明此項繳價非尋常灘地升科可比該商認出若干再行核議第二條原函稱學費未繳問題大來洋行已允照繳俟數目示明照辦一節查鍾鼎調升科單地未繳學費該商旣允照繳惟購地手續價格若干提繳學費若干應令原經手人補繳送局轉撥第三條原函稱該號東邊路問題會勘時議定此路計地若干田契載畝數除出但道契内仍須批明大來洋行自願讓出專爲築路之用一節查該契地中間本有出浦公路一道因大來爲自便起見將路移置南首寬一丈東邊之路必須接貫旣以原路移調己屬通融自應不入契内大來猶以自願讓出爲言殊非事實道契斷無批載之理第四條函稱田單號碼有錯應傳地保到案剖明一切一節查天豐公司田單四百九十九號實與該地不符大來洋行前稱互易錯誤自應根追原經手人换正方爲正當至第五條關係三縣水利航行問題最爲重要該洋行所持五項理由特再逐節辯正（一）稱建築駁岸係照前任薩交涉員議定經南京省長核准辦法履行一節查大來洋行立美册二千三百零二號契地係民國六年八月七日經美領事函送會丈局勘丈至九月四日洋商火翰以户蓮涇港口建築碼頭逕請薩前交涉員照准不經領事函轉並不叙明轉契情形手續殊欠正當道契尚未給執該洋行何能遽行塡泥工築且圈用漲灘建築碼頭妨害上南川三縣水利非尋常所訂條件可比旣有妨害亟應糾正未可曲爲通融也（二）稱係浚浦局管轄浚浦局於現時駁岸形勢業已核准椿二條亦在升科地點之内一節查白蓮涇港口關係内河水利事屬行政範圍不屬浚浦工程該洋行所釘木樁兩根小碼頭一座僅便於一行小輪繫纜上下適當港口妨碍公衆航行必須撤除不得藉詞浚浦局處分認爲有效而置公衆利害於不顧也（三）謂該紳士所稱河身太窄一語殊不合理現在河身比從前較寛一節查白蓮涇河面原寬二十五丈雖有淤淺自可隨時開浚復原能被該洋商圈塡港灘佔去河面五分之一有浚浦局繪圖可證該商猶謂較前更寬未免失實（四）稱該處河口以十五個月以來航行可閱歷者觀之並無何項意外發生一節查危險宜先事預防港口要道人所共知人民生命豈容嘗試前於二月九日會勘時尚係平潮且無風浪進口船隻經過所立木椿巳虞碰撞到塲官紳衆目共覩若遇風猛潮急或在黑夜更爲危險可想而知（五）稱駁船卸貨不致横過河口有碍交通一節前次會勘時該洋行駁船多艘停泊駁岸裝卸貨物確有擠塞河面情形航輪經過甚爲阻碍經三縣各紳士向該洋行商人當塲指明豈能飾辯以上各條分别答復奉令前因理合核議呈請鑒核轉呈江蘇特派交涉員轉函美領飭令大來洋行查照撤除木椿拆去駁岸回復原狀一面請呈滬海道尹查核實爲公便再繕呈間接奉第二九四號訓令轉奉交涉員令發南川紳士代表對於大來洋行五項理由聲辯各節併案酌議呈候核奪等因核與董局議復情形大致相同應請併案核轉陳明謹呈 
[眞茹鎭刦案之昨聞]  
　　寳山縣眞茹鎭楊萬順南貨店於本年四月十四號被盜夥刦去銀洋四百餘元並臨行拒捕脱逃一案曾經淞滬警察廳長徐國樑懸賞洋二百元通飭緝拿去後由該廳偵緝隊士宋鳳鳴在閘北德順里緝獲是案盜匪劉大騾子李固吉等數名解廳後由該隊長詳細盤詰劉等供認於上年七月間在阜寗縣天台菴地方夥刦保衛團内鎗械並拒傷書記陳鶴算一人事後並又連刦該縣北鄉二渡口孫姓家巨贓萬餘元曾經該縣懸賞二千元詳奉省署核准通緝各等語後經該隊偵知該盜黨羽多至五六百人專在阜寗一帶以擄人勒贖爲事軍警迭次圍捕均敢恃衆拒捕今始潛蹤至滬得以拘獲當即據情呈報徐警廳長外將其口供等抄錄移送司法科預審核辦 
 
 

Page 11

 
 
[警廳嚴禁索詐之布告]  
　　淞滬警察廳長徐國樑昨日發出布告云爲布告嚴禁事照得本埠地方每遇新店開張以及居户辦婚喪喜慶等事即有一般地痞流氓甚有所謂三十六個黨或青毛黨等棍徒向之索詐不遂其欲不止地方受害甚深歷經本廳嚴禁在案乃日久玩生近來復發見有此種情事除通令各警區隨時查拿究辦外爲此重申禁令仰即一體遵照自後遇有新店開張以及居户辦婚喪喜慶等事不准再有上述各痞棍向之索詐倘敢抗違一經告發或被巡警覺察定即按名拘案依律嚴懲决不寛貸切切凛遵特此布告 
[苦力病斃]  
　　前晚夜深有形似苦工年約四十餘之男子一名病倒鄭家木橋堍山老閘捕房五百九十五號華捕查見雇車送入醫院旋即身死由院通知捕房昨經捕頭飭地保報請善堂棺殮招屍屬認領 
[湘人客居患病之被棄]  
　　湖南人某甲年逾三十由原籍來滬投親不遇流落滬江住居法租界某旅館所帶川資用盡且日來患病日重旅館主恐有不測前日雇車將舖蓋一個網籃一只連同甲命送某會醫治乃該會以甲氣存一息無可救治不允收留命該車夫送回原處該車夫車到城中新弄内將甲並舖蓋等抛棄中途不顧而去直至晚間由附近某君得悉即將甲並物件等雇車伴送新普育堂或云湖南會館代爲救治亦好行其德也 
[汽車傷人兩則]  
　　昨日下午二時許有某號汽車駛經九江路撞倒寗波人李燦霞受傷頗重當由老閘捕房七百二十一號巡街捕到來抄錄汽車號數另雇車送受傷人投醫院醫治一面據實呈報捕頭候示又康腦脱路自求鈕扣廠男工鎭江人張竹樓昨日下午四時餘行經工廠附近馬路上遇有某號汽車駛來不及避讓遭撞傷倒地知覺全失經戈登路捕房四百三十九號華捕前來將該汽車號數抄錄另雇車送張竹樓往醫院醫治即持傷狀單歸稟捕頭請示核辦 
[脚踏車碾傷手指]  
　　前日下午有吳阿三乘坐脚踏車在途疾馳行至小南門救火聯合會門口將某店學徒任二撞倒壓傷左手上之無名指一節經崗巡到來拘送一區三分所移送地方廳騐得任受傷屬實判送新豐育堂醫治吳押候任傷愈再訊 
[頭破血流]  
　　戈登路溥益紗廠小工安徽人趙明雲昨晨六時許夜班放工時遭同類某甲尋仇痛毆頭破血流暈仆於地經戈登路捕房三百三十九號華捕查見將行兇人拘獲一併帶入捕房捕頭諭着送受傷人投醫院醫治再核 
[續獲毆捕關係人]  
　　嚴洪生邀同蔣祥雲施夀利於本月一號在漢璧禮路將五百零九號華捕毆打成傷業由該管捕房華探薛正昌西探康仇將嚴蔣兩人獲解公共公廨訊押候原告傷愈並緝施夀利到案併究在案昨晨該探將施續獲至廨稟明原告仍在醫院療治請求改期施亦延律師上堂要求准予交保中西官諭施交二十五元人洋並保於下禮拜六日領堂期併案解究 
[兄弟夫婦間之兇劇]  
　　江北人顧大前因其弟顧三之未婚妻趙氏大寳被王五姦拐控經五區三分所轉解司法科判將大寳交顧領回詎顧大前日將大寳領至北浙江路小客棧内姦宿爲顧大之妻周氏偵知尋至棧内吵鬧觸怒顧大致遭兇毆周氏即邀同夫弟顧二顧三顧禮喜等蜂擁前往將顧大毆傷甚重繼又扭控警所一併解科經段科員研訊之下判分别收押候提到客棧主再行核辦 
[併紀男女私奔之敗露]  
　　西門外某姓家使女姜喜兒年二十二歳上月中由其家主將伊許配與西鄉某農夫爲室成婚後姜女大不滿意暗與通州人周錦堂私識前日周將姜携帶來滬至十六舘外灘乘輪赴通事爲水巡隊警士到來見其形跡可疑向之盤詰彼此言語不符知係拐帶一併拘送該隊移送警廳昨午備文轉送地方廳午後由檢察官預審之下判周錦堂姜喜兒分别收押候傳姜之丈夫到案再核 
　　西南鄉閔行鎭婦人謝馬氏之子進寳曾娶北橋華氏女爲室華女不安於室暗與張得勝相約偕逃私回母家華女之母不直所爲當將伊女與張逐出門外不理華女與張乃在途徘徊爲縣警二分所長警查獲解所申送上海總所於昨命送地方廳經檢察官提訊一過判謝華氏張得勝分别收押候傳謝進寳母子到案再審 
[婦人脱離苦海]  
　　濟良所中西女士昨晨伴送甬婦洪樂氏到廨即據氏供於去秋被夫洪東生押入雲南路二百零九號門牌王阿三所設之雉妓院内爲娼日前經父樂阿卿尋見欲領回家反遭龜鴇毆打婦人不願爲娼是以投所求援等語並據樂阿卿供稱伊女被壻洪東生押入妓院經我尋見往領即被龜鴇等毆打求請給領云云訊之洪東生否認將妻押娼中西官核供判樂阿卿退去洪東生斥釋洪樂氏旣不願回家發濟良所留養照章擇配 
[打盆女子迷路]  
　　某絲廠打盆女子張成利前日在四區境内迷路由崗警查見帶入警署訊據供稱家住胡家木橋父名張省桂等情奉諭留養候查 
[革警請遞解回籍]  
　　閘北四區二分所己革巡警李玉錫前日在該分所境内某茶館與清江人李登全同桌吃茶玉錫有洋一元放於桌上旋稱失去勒令登全賠償致起衝突登全之眼眶被毆成傷由崗警一併拘案經倪署員質訊之下以該革警逗遛上海專以敲詐爲事當即轉解司法科請詳報徐廳長遞解回籍 
[虹口火警]  
　　前日下午四時許虹口天潼路吳淞路轉角六百六十五號門牌恒餘水菓行内忽然火起霎時冒穿屋頂殃及六百六十四六號裕豐廣東雜貨店等左右居隣捕房得報立即知照救火會中西隊員各驅抽水拆屋皮帶等汽車馬車飛駛而至竭力施救始行撲滅計焚燬房屋三幢事後捕房恐有别情飭令中西包探詳查起火情形曾否保有火險復候核奪 
[昨日午後公共公廨訊案紀]  
　　昨日下午公共公廨第四公堂由陸襄讞會同美約副領事審訊民事訟案如次（一）「聚成絲號延高露玲律師訴四川人王爕和不還借洋二萬元案」前經原告查得被告有從重慶洽裕公寄來黄絲六包存於同康泰絲棧故稟准給論將該絲扣留被告拘押兹洽裕公得悉派吳書之偕律師到堂聲明該絲係寄由怡和渝報關行轉交同康泰代售與王毫無關係要求發還並由怡和渝夥周新梅同康泰夥凌子芬相繼上堂證明收受該絲實與被告無關並各將賬簿信函電報呈察「結果」改期七天再訊（一）「婦人金施氏訴王福記不理擔保陳少棠單地押欵案」此案已經判决被告償還洋三百七十元兹王祥記不服延律師到堂以擔保者有兩人王縱負責亦祗擔認半數且旣判還洋則原告受抵方單當然交還「結果」方單交還王福記（一）「龔文祥訴何順富積欠房租案」前經判令被告還洋一百五十三元兹何不服以原告呈案租摺係屬假造伊並不欠分文特延律師到堂請求復審「結果」照准（一）「瞽者石潤夫訴西醫徐生棠欠交洋碱請追損失案」前己判令被告賠償損失銀五百兩因徐生棠保釋至今未曾償還故原告之律師到堂請追而徐亦延律師到堂請求寬限「結果」着被告於一個月内償清又第一公堂由兪襄讞會同美丁副領事訊理洋商案兩起（一）「美商茂生洋行訴元泰成號經理吳槐卿曹永茂馮竹君等不理期票銀三千兩案」據被告吳槐卿之代表律師到堂譯稱敝當事人奉公堂諭令交保後因無保管押已久現被告願帮助原告將元泰成各股東姓名開具清單呈請傳追要求准被告减輕交保云云原告律師亦表同情惟曹永茂臨訊不到延林百克律師到堂代爲辯護「結果」着吳槐卿改交一千元人洋並保候補傳元泰成號股東陳佐唐孫良臣金志鴻余寳林余道慷等到案展期再訊（一）「滙芳公司訴朱雙喜不理擔保經放黄包車頭目谷朝堦欠洋一百五十元案」原告滙芳公司西人投案訴明案情請追被告朱雙喜不認擔保並延律師到堂代辯繼據谷朝堦投稱擔保我並非朱雙喜實係同生昌號故此事與朱毫無關係「結果」本案註銷 
[已閉華僑公司債案之覆審]  
　　巳閉華僑有限公司經理唐欽安徐向榮前因虧欠安康莊往來銀五千餘兩不付由該莊主延律師代表具控法公堂判證據不足將案註銷現原告不服判决仍延巴和律師提出理由遞稟公堂請求復審經中西讞員核准於昨日傳訊先據被告賚美律師稱被告公司前蒙判决後即行閉歇惟該公司係屬百達非亞地方之分公司被告前曾登報聲明若非該公司經理簽字概不作用此種案情堂上己經明晰今該公司已閉應着原告投百達非亞地方具控或向該管領事起訴等語原告巴和律師稱敝律師前曾致函該管領署詢明被告並無註册之事故投案起訴此案前巳訊過此次豈有不能受審之理繼由原被律師互辯良久中西讞員會商之下判此案迭經研訊應由本公廨受理展限兩月再核 
[已閉仁康莊理賬員控追債欵]  
　　長源盛記·魏富記·徐培記·王仲記·及在押公共公廨之沈培記等五户前因虧欠法租界已閉仁康莊往來欵銀現被該莊理賬員倩律師代表具控法公廨請追經中西官核准昨日傳訊先據原告稱被告長源盛記共欠二千六百餘兩付過一千二百兩餘欠緩期交付魏富記共欠三百餘兩付過二百元餘欠仍求續追徐王沈等三人分文未付請求訊追被告等傳不到案沈培記由公共公廨飭探送案供稱商人共欠二百餘兩七天内即可付清中西官判長源盛記·魏富記·准予展期交付徐王兩户不應傳不到案改提到案訊追沈培記限七天交清 
[餘欠限期繳清]  
　　張德秋前被沈黄氏在法公堂控不理抵押洋一百十四元求追等情詰據張供認欠洋判交保限繳副張祇還洋四十元尚欠七十四元延不交付故原告於昨日投案續求訊追被告由伊妻代到稱丈夫回籍變産須十四天方到今婦人又措得洋二十元繳案餘欠俟丈夫到申料理中西官判繳案之洋交原告領去餘欠五十四元展限十四天還清 
[貨欵折還了案]  
陳碧塘前因不交朱筱園所定之棉花四百包及不理胡鎭海之煤價旋即逃逸上年間被兩原告尋見將陳扭控法公堂訊實判令禁押西牢外限交欠欵在案昨因期滿提訊兩原告稱被告已經託人前來理處折還洋若干元商人等業已允許請求核示中西官判准予將案註銷堂費由被告負擔 
[竹箱内查獲煙土]  
　　寗波人李阿橋前日由海門附乘永利小輪來滬時己深夜因值戒嚴期間故李携帶行李起岸時爲三號四號崗警王鴻烈戴德新在其所帶之竹箱内檢出烟土二十三斤半詰據聲稱由閩省友人託帶來此等語當即解入一區警署由趙署長詰問之下飭將李連同證物移送地方檢察廳訊究 
[崇正小學校失竊]  
　　大南門外崇正小學校昨日上午十時各職教員上課時校役因事外出爲竊賊掩入校長室内竊去長袖對胸馬褂一件水烟筒一支時有某教員在課堂内遠見有人怱怱外出趕出追覔已無蹤跡事後始查知被竊物件即開失單報請該管警廳飭探查緝 
[攫銀幣押一月]  
　　王阿二於昨早天將黎明時串黨在虹口斐倫路攔住一西人攫取銀幣五元而逃經該西人與一印人將王追獲扭入捕房押至九時半由華探譚鳳池及西探使密司解經公共公廨中西官訊明屬實判王押西牢一月以儆 
[過犯攫飾押一年]  
　　崇明人史龍根前日在漢口路攫取婦人王翁氏金挖耳圖逃當由氏婢王阿雲唤捕將史追獲連贓一併帶入捕房昨解公共公堂經中西官訊知史係過犯判押西牢一年期滿逐出租界贓交原主領去 
[過犯復來押半年]  
　　歐陽少舫延中國律師控川沙人黄彩容在福州路藉端索詐不遂行兇等情昨由捕房將黄拘解公共公堂先由原告律師上堂陳述前情訊之被告供不承認中西官核供以黄係四次過犯不應潛入租界判押西牢半年期滿仍逐出境再來嚴辦 
[縣公署批示三則]  
　　吳念九等呈爲副董騙蓋圖章撏　　控請予斥退由呈悉據錢傳修等來呈已明白批示矣仰併知照 
　　陳錫蘆江各帮石灰船商呈爲請啓封以保發業由呈悉案經查吊賬據函送縣商會澈查復核該公所應如何處分之處應俟商會查復呈請省示核辦何得率請啓封至稱該公所被業外人滋擾誣控等情查高培基胡恒泉等檢定公所賬單上控明明確係船户來呈猶指爲揑詞擾亂顯見該船商等與公所别有關係曲爲辯護殊屬不合特斥此批 
　　彈花同業王裕庭等呈爲設立公所粘章請求給示由呈悉據稱該民等彈花同業南北市有店舖九十餘家來呈僅有十人列名核與稟請手續不合且察閱章程開設新店須離老店五十家違則議罰此種設店限制辦法未免太苛於該業性質殊不適用至年捐一節議定中等店每年收五元而中等以外之店並無規定祗稱酌加酌减未免含混事關商業團體應由該同業公議允洽全體蓋章連署呈候核辦所請未便准行此批 
[淞滬警察廳批示二則]  
　　商民任子均呈爲店工李家三縱火刦物由據呈已歇店工李家三縱火刦物等情果如所呈殊屬不法已極准即通令嚴緝並候飭傳薦人貢順發到案勒交可也 
　　民人李阿榮呈爲髮妻被拐由呈及粘信均閱悉候據情函請南滙縣公署派警嚴緝邱子香到案移解過廳從嚴訊追可也 
[誌謝]  
　　崑山路二十號東吳第二中學定於八日下午開會演新劇昨承惠贈觀劇劵兩紙書此謹謝 
來函 
[法國里昂萬國貨樣陳列會歡迎中國貨品]  
　　民國八年十月一日法國里昂地方開萬國貨樣陳列會各國政府咸派代表參列我民國政府亦應法國之敦請派駐巴黎總領事廖世功君前往參列惟該會目下亞洲除日本外毫無中國商品外人極言歡迎華貨希望於明年春秋二季再開陳列會時華商亦携各種貨樣來法陳列該地市政廳等公共機關及沿途滿楊五色國旗對於我國代表招待周至且勸中國全體人民注意工商實業擴充對外貿易方有生計方能自立意頗殷拳查該陳列會之組織規模宏大已試辦數年成效卓著現復定於民國九年分春秋二次繼續舉行春季定於三月一日至十五日止秋季定於十月一日至十五日止其陳列之種類甚夥不可勝舉惟我國所出絲類該會極言歡迎　希望從速改良全國絲業暢銷法國等處又查絲類春秋二季均可陳列該陳列會之目的與尋常賽會不同性質與商塲相似實即商品大交易所蓋該會先期遍邀各國商人各携貨樣標明價值前來陳列（貨樣免税）如雙方貨價相宜即有顧客大批訂購定期交貨無論進出口貨均可直接辦理省時間省金錢省消耗實爲國際貿易之一種有益機關遠溯歷史西人創意已久而未大擴充此次歐洲大戰之後各國商貨均形缺乏推行此會以吸引外國商品以便選擇而廣交易歐美各大商家爭相趨集交易之數即以本年秋會而論已過數十萬萬元乃中國人生意未做半文日日言生計日日言實業枉勞海外友邦殷殷相勸敦請數年何我中國商人竟從未肯一往光降從事研究能無愧乎豈提創之無人耶抑竟昧於世界商况如此耶况該會主持諸君極熱心中國著書導揚决非野心政客者流倘我國工商實業界諸公惠然肯來先從研究入手携帶貨樣實地觀察之後定多興趣然後大舉進行决有益處此實我國輸出國貨之絕好機會而亦振興内地生計之絕好機會也中華民國駐巴黎總領事館謹啓 
　　右啓所說係ＦoiredeLyon廖君曾數電政府迄無回信全國幾無知此舉者余意中國工商家宜自行組織一機關專員（一）與海外通消息（二）辦理各處賽會（三）調查出口相宜之貨（四）調查入口便宜之貨（五）發起海外航業（六）發起海外銀行業此不徒里昂一處之問題也近來法人對於中國絲業非常注意因法人自己出絲日少非用東方絲不可深恐絲市操於日本人之手故其優待華人實爲己主義惟華人正可借此直接擴張絲業於歐西機會不可失願國内工商家注意注意忝一誌 
雜評二 
[取締學生與外交（訥）]  
　　北京當局一方對外交宣布所定方針一方對學生决取嚴厲手段（見專電）此今日已有所表現者也吾謂當局無論用何嚴厲手段學生無論受何重大犧牲但使外交上所定方針能使國人滿意則國人且樂受之矣蓋國人本欲以種種犧牲易得外交上之滿意求仁得仁其又奚怨然若但以嚴厲手段對學生而所宣布之對外方針仍如從前之空言無切實解决方法之表示則國人將但感當局之嚴厲而心益不平爲當局計亦豈得謂之得哉故吾對於當局之嚴厲且勿論第急欲問其所宣布之方針究竟何如耳 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游記 
[游歐漫記（八）] [  楚憎]  
　　二十六日上午八點鐘船自西貢開熱達九十二度二十八日上午七時才到新加坡共走四十八點鐘以這船每點鐘走十五海里計算西貢到新加坡約七百二十海里路上風平浪靜很是舒服停船時間表出明早六點鐘開行在西貢失落護照的五人無護照不惟不能上岸並有好多麻煩得同行法人魏無達Ｖeroudnrl君帮忙補辦護照並照顧一切魏君爲法國現任議員在中國久這回我們有許多事得他的帮助力不少 
　　到了新加坡以半天的餘閑參觀學校並調查華僑近狀現在拿那天調查的大概情形記述於下新加坡即馬來半島一千八百十九年英人征服馬來人這塊地方才爲英有距現在也不過一百零一年的光景在半島上的人民統共一百四十五萬内有棕色人紅色人黑種人及黄白各種人因爲他與澳亞非三洲都相接近人類所以很雜我想以後若是人種混和當以這個地方爲起點英有總督及財政司法農商教育等官中國也有形式上的領事華僑約四十萬以福建廣東人爲最多多以開錫鑛種橡樹致巨富有中學一所高小初小二十來所女學七所都是集資公立現有學生統共五千餘人中學一所名華僑中學去年春間才開辦有學生百餘人課程和國内公學相上下高小初小成績都可觀其中啓發學校道南學校學生達三四百人成績尤佳講堂及校舍亦清潔合宜有學生自治會消費社銀行體育會及書報閱覽社等書報閱覽社羅列國内新刋雜誌各日報但英政府對於國内新刋嚴禁進口訂十份總接不到一兩份學生都活潑有精神雖屬廣東福建人亦能說普通話因爲學校課程中有國語一科注音字母也狠能普及這是國内中小學所不能及的英人自辦的學校約計一百多所内有大學及農林工業商業醫學法政諸專門中國人在他那些學校讀書的約近萬人但有好多人雖一面肄業英國學校一面還在中國學校學國文國語這可見他們對於祖國的觀念 
劇談 
[梅訊（二十三）] [  春醪]  
　　昨載蕙風先生清平樂十闋今更錄十一闋讀者可窺其全豹矣 
　　鳳飢鶴瘦我亦飄零久得似半天嬌韻否飮啄玉人親手大鵬斥鷃休論紅香是我青雲儻許花間將護金鈴不惜隨身 
　　畹華所飼鴿珍受甚至鴿一名半天嬌 
　　雲颿萬里法曲東風裏似小夫人千百乳顚倒天之驕子東家不敢輕顰櫻花低首香塵安得三山立馬豔陽時節逢君 
　　舊作櫻花詞有三山立馬之句 
　　珠聲玉笑唱徹春光好别有傷心誰解道只辦花前傾倒烏衣公子翩翩羽衣仙子嬋媛碧海青天夜夜良辰美景年年 
　　憐花念蕊不盡千金意錦瑟華年須惜起難得乾坤清氣舊游京洛毓華而今滿日風沙可有紅羅亭子當儂詞句籠紗 
　　翩翩裙屐花底陪瑶席紅暈海棠嬌欲滴得似玉郎羞澀聞歌幾許情悰何如言語惺忪依約困人天氣小窗兒女喁喁 
　　惺鬆言語勝聞歌片玉詞句當移贈吾畹華 
　　芙蓉妬頰小立人如日平視劉楨僥倖絕只此深恩刻骨尋常鏡檻香篝無端雅澹温柔他日瑶京情話道儂曾看梳頭 
　　消魂一字殘夢曹騰裏落拓吳簫從此謚不是向家常侍不才巳挫平生吐華難得朱櫻可惜卓庵無地錫余孤負嘉名 
　　近以秀盦自號驚夢曲中之一字也 
　　十年萍泊照水驚衰白第一愁人渾拌得可奈無雙傾國繞花一日千番夢魂猶殢花前何况無情風雪空山冷臥袁安 
　　人生離合爲證華曼刼暫許眞靈參位業掌上觀珠一霎本來金粟前身香南莫忘蘭因我意釘釘藤纜無情除是流雲 
　　香南二字見五燈會元 
　　紅箋怨闋總是啼鵑血怪底痴生痴欲絕苦恨臉霞肌雪來時故故遲遲怱怱見說歸期屈指幾番花信怕他開到將離 
　　春光如此消遣應無計皺水一池干底事贏得東風沈醉花天昨夢低徊瓊枝只在瑶台早是䙰褷病鶴不成月地雲階 
笑林 
[新諧話] [  諤聲]  
　　一丐乞之於途或問之曰汝何故而求乞丐曰爲飢餓所逼耳曰何以不作工謀食丐正色答曰做工則腹中不將更餓耶 
　　一婦人以體肥患劇院座位太小不適己用乃擬購二票以代一售票者問其故婦具告之售票者笑曰僕恐夫人將左右爲難矣蓋所購之票爲四十一與三十九兩號也 
　　某書肆掛一招牌曰小書肆鄉婦問人曰此肆何名人告之曰小書肆也鄉婦曰旣名小書肆何其中多藏大本之書籍耶 
　　一人騎馬至塘邊欲渡問小兒曰塘水深乎小兒曰不深其人乃策馬前行未至中央水已没馬頸遂怒小兒曰汝何以欺予小兒曰予家之鴨子比汝馬小多矣亦嘗行於水中予何曾欺汝耶 
新聞拾遺 
　　法國禁止奢侈品入口法政府因大戰後國中經濟虧耗滋多復鑒於國人之奢侈日甚遂毅然下禁止奢侈品入口之令凡鑽石絲織品羊毛等皆在禁止之列惟法商在英躉購此種物品爲數可數百萬若果禁令森嚴勢必不能運入其損失又當何如政府復體恤商艱凡已購者准許速運入口以後不得再購云[  豐]  
　　誤把蘇州當南京上海各報紙每日下午二時抵寗昨（四日）忽遲至八時始到聞因車至蘇州押車郵差誤將送交南京各報送下至車輾輪始知錯誤然巳不及嗣抵南京隨由特别快車帶蘇更换云是亦一趣事也[  隱厂]  
　　靈幃與繡幕齊輝揚屬東鄉七里甸有朱某者家道小康平日恃乃翁鄉紳之勢放蕩形骸無所顧忌月前其父逝世渠尚盡禮盡哀聞者咸謂其賢詎未逾十日忽思金屋藏嬌綵輿一輛迎來半老徐娘鄉里婦孺莫不稱怪有某甲善於謔特備弔儀一份用白柬大書（謹具微禮四式奉申花燭之喜）飭人送去見者無不噴飯[  湯受武]  
　　阿父之秘密本埠某校國文教員章某外間所賃小房子有四五處之多其家人皆不知底藴惟其子肄業某校聞同學輩傳述洞悉個中消息然平時憚於父威不敢明言一日其子以石投他生面血涔涔下他生哭訴諸師至教員至適章某與衆教習俱在章聞訴之下大怒欲取戒尺擊其子其子情急智生揚聲言曰若打我阿父之秘密吾要說出來了章某大窘面紅耳頳不復敢言衆教員則連呼哦哦不置云[  夢甦]  
　　何必秤立夏日行經法界永安街見某大甲莊正在循俗秤人有一甚肥之夥約一百五十斤重亦欲一試因即上秤詎秤上麻繩忽而中斷以致連人一同擲下受傷不能起立亟驅車送往醫院醫治云[  文海]  
[讀者瑣言]  
　　去年清明節後由滬之寗沿途桃李含笑迎人東坡詞句云若到江南趕上春千萬和春住可爲此行寫照昨赴江灣路邇時促閱景無多而隴畝間麥苗競秀一碧無際著風蕩漾似波非波三兩疎垣人家繡毬花發珠攢綽約玉弄團圓亦頗足觀也 
　　鳳凰瑞鳥也鵬巨鳥也鷹猛禽也燕子飛行最速也是皆不啻天空之自由神也今飛行艇摶扶摇而上翺翔乎雲霄圖南萬里氣吞八荒不知彼鳳凰鵬鷹燕子乃至凡禽百鳥見之當作何感想其咄咄驚異而退避三舍乎抑歡欣鼓舞出和雅音而歎爲得未曾有乎[  優曇]  
短篇小說 
[諷世小說捕鼠機（十九）（二）] [  宋春舫宋懷玉女士合譯]  
　　造麥有一點不悦的意思說道「安内斯我狠可惜你不喜歡我那風琴踏脚凳我保存這個因爲這是我可憐的母親給我的假使你肯借給我幾個錢我就可再去買一個好的來......」 
　　魯盤斯流涙說道「呀我親愛的挨梅不用再說了我得罪了你我自己也狠覺得慚愧」 
　　剛伯培爾「安内斯我亦爲你抱歉你下來顯出一個聰明女子的模樣來（說着就走近安内斯身旁要扯他下來）這鼠子巳經出去好久了即使在這兒他也不敢咬你的」魯盤斯一手拒絕了剛伯培爾一手死命的把住了風琴說道「咬麽你說我怕鼠子咬麽就是一隻象來我也不怕他咬這是心理上的關係你明白麽」 
　　衆人「呀這是心理上的關係」 
　　造麥「是的安内斯我起初就告訴他的」 
　　密勒「别種生物見了鼠子也像我們一樣的我那天讀到一隻象......現在你們說起象來使我又記起來了......魯盤斯「噯喲」 
　　衆人...... 
　　造麥「這是什麽」 
長篇小說 
[社會小說衆醉獨醒（三三）] [  瞻廬]  
　　第七回訪舊友試嘗碧螺茗聞妙香靜證木犀禪 
　　尤氏聽得勞金兩個字一時亂了主意（利令智昏）便道叔叔這值得甚麽怎好教叔叔破費叔叔尊姓大名尚没請教大哥道小可便是張小哥這張小哥三個字飛到婦人耳朶裏覺得狠熟只是一時想不出筱山正待告訴他郤被小哥催着便走婦人俯在窗檻上支着頤小指兒剔着牙良久良久只把張小哥三個字搜腸刮肺的想驀然間心頭一跳竟被他想得了暗暗說聲不好記得三年前許氏前來覓夫曾說多虧張小哥指引今天小哥到來多分不懷好意莫非替那賊婆報仇推說拉丈夫的看貨郤到熱鬧場裏揭我丈夫的痛瘡削我丈夫的面皮（婆娘乖覺）想到這裏愈想愈怕便挪動兩隻金蓮飛也似的趕下樓梯跑到對門店裏調兵遣將把三五個伙計差得慌了手脚呌他們趕快出門分路尋覓只揀熱鬧地方店舖行棧的所在去追筱山回來遇見了他只說家裏有緊要事情拖了他便轉身火速火速不得有悮（婆娘乖覺）伙計們不曉得他葫蘆裏賣甚藥只爲老板娘娘是個潑辣貨令出便行怎敢怠慢自然奉了將令依計行事比及尋覓不着白白的跑了一躺還要受老板娘娘許多辱罵編書的預先表明便不再提却說小哥同筱山出了大街向東轉灣迎面一個茶寮茶烟繚繞人語喧闐生涯很不寂寞小哥道今天多跑了幾里路且到裏面休息片刻也好筱山諾諾連聲陪着小哥同進茶寮走不到幾步路小哥道筱山兄請先泡茶坐定吾到外邊解手去少停便來說着急怱怱的轉身走了筱山不在意自向裏邊揀副座頭唤茶博士泡一壺碧螺春茗安設兩隻茶杯虚左以待專候小哥來談話這茶寮的茶客大半多是熟人筱山那時却是招呼不迭隔座的白鬚老人握着長旱烟袋也與筱山隨意攀談茶博士巴結財主泡着一壺上好的洞庭碧螺春釅釅的倒在茶杯内茶香四溢清沁詩脾（着此數語看似閒文實係襯筆） 
[自由談之自由談] [  鵑]  
　　憂思之來襲如飛電走空其捷無比一旦入於心坎則雖有大力者不能驅之使去思想愈雜憂亦愈甚街頭賣菜傭常有喜色似未嘗有憂時蓋思想少也 
 
 

Page 15

 
 
   
 
 

Page 16

 
 
   
 
