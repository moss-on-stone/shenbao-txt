# 1934 - 169 - 4908686

 

Page 1

 
 
[勸輸川鄂急振啓] [  申報館恊振所拜手]  
　　去歳湖北水鄉堤防潰决汪洋一片餓殍盈途當此青黄不接之時需振非常急迫而蜀省巫山大寗等處又奇荒慘覯斗米千錢乞振之書幾如雪片本館恊籌振欵亦旣有年斷不敢畏難苟安以致半途而廢所望仁人義士慷慨解囊集得若干錢卽可救得若干命多固益善少亦無妨惟期裘成集腋以濟斯民之殘喘誠目前無量功德也不勝迫切待命之至敬陳鄙悃伏維慈鑒 
[爲臣不易說接前稿]  
　　一曰善用權宜漢儒反經行權之說其所謂權者權術也權利也與孔子未可與權實悖夫權之爲物乃稱錘也所以稱物之輕重而得其中也是故以一事而論則祇有經而無所謂權抑亦無待於權惟以二事並行而各有其經不能兩全必求一是於是乎卽兩事之經以權其輕重而惟重者是從其所從者無適也其所不從者無莫也義之與比義者宜也故曰權宜者乃經之精義亦卽由執中之中而進之而非反經之謂也假反經則涉於偏矣於彼事觀之似乎反經於此事觀之則並非反經也以一事言之近於反經以兩事言之且或合數事衡之則决非反經也孟子與屋廬子言禮與食色輕重之義此爲權之的解參諸桃應問曰一章而其義更明假令以漢儒之說處之則爲臯陶者必枉法以全天子父而後謂之權矣爲舜者必滅親以伸法而始謂之權矣而不知皆非也是故權貴乎用而能用權者惟大臣至於因時制宜因地制宜變而不軌於正要皆惟權是從所患者不知勢之緩急利與害之大小卽不明義之輕重於是大臣不言權而小臣言之海内之人不言權而海外之人言之海外之人言之猶不能行甚至海外之人借箸以助之行越俎以代之行而中國將失其權宜矣亡羊補牢亟圖未晚一曰變通法例法者治天下之具也苟無精心實意以貫輸其中將徒法不能自行而法且爲天下病中國法例集唐明二代之成本屬盡善盡美然閱時旣久而不稍爲變通則亦有窒碍難行之處其弊皆由遷就諱飾積而成習遂若一定而不可易近世論者謂中國之天下爲胥吏之天下非無見也卽如律載竊盜贓至百二十兩爲滿罪止於絞乃司刑者欲全民命往往攺少贓數又欲規避處分凡遇地方竊盜鉅案贓至數千兩者輙不許舉報眞數必减至千兩以内或多至千數百兩觀各省大吏奏疏司證其實則竊盜以數千兩計及以鉅萬計者時有所聞甚至城市之内官署之旁刦盜巨案率至諱匿不報否或諱盜爲竊凡爲地方官及刑名幕友以此諱飾巨案保全前程爲長技内外各大吏亦明知此弊而姑容之致盜賊益無忌憚他若監犯越獄押犯走失攷諸公牘必曰某日四更時分風雨大作禁卒熟睡某犯等扭斷鐐靠踰垣逃逸其正印有獄官必先期公出語如鉛板鑄成千篇一律及奉明旨將有獄官議處管獄官革職并飭該管大吏提同刑禁人等嚴訊有無鬆刑賄縱情弊而亦從未有訊出弊端者又凡報逆倫重犯必諉之瘋癲其詞亦皆如出一口此皆所謂具文也所謂故事也拘牽法例之弊至此爲大臣者宜有以變通之凡此四者皆今世之通病仕路之常情當世號稱賢者或未措意然苟一爲深思其故則凡力所能爲之事豈可安於苟且而不求其振作哉若夫爲臣大節其原本要在公正廉明而其措施之大端可兩言以敝之曰忠君也愛民也臣而能忠則雖帝閽高遠而咫尺如對天威奉温諭則知所加勉承嚴旨則知所警惕而於特旨行查交辦事件尤不敢扶同隱匿因循怠玩蓋知臣之職卽君之事則有一事之或溺於職卽有一念之難對夫君而又知君之事皆民之事則有一事之未盡於職卽有一念之難對夫民爲上爲德爲下爲民知斯二者則無愧爲大臣矣語云惟善人能受盡言幸弗以芻蕘爲可棄也 
[諭旨恭錄]  
　　五月十六日奉上諭崇光奏假期屆滿病仍未痊懇請開缺一摺崇光著再賞假一個月毋庸開缺欽此 
[本館接奉電音]  
　　昨日清晨京師飛電傳來硃筆三道敬謹譯登○五月二十二日奉硃筆湖南正考官著朱益藩去副考官著陳同禮去欽此同日奉硃筆四川正考官著張仁黼去副考官著楊捷三去欽此同日奉硃筆甘肅正考官著連甲去副考官著王廷榜去欽此 
[不類教匪]  
　　天津訪事友人云邇日津郡謡傳白蓮教匪暗滋萌孽是以文武員弁相約嚴密偵查本月十三日南門外人某甲赴十九叚保甲局禀報有一匪類匿跡其家局員立飭勇丁拿獲其人年約三十左右訊之堅不承招迨棍責一百二十下始供稱起獲之帋人實係小人妻子所製並不知妻子所習何教爰押候拘伊妻到案再訊傳聞伊妻在家油繪紙人經甲覷破叩以何用則稱用以演影戲甲疑之因卽赴官出首云旣而局員禀陳天津府沈太守並移知天津縣陳大令會同提訊其人供稱小人姓楊青縣人家有母兄寄住城内白家胡同因飭差前往查抄將門封閉逮母兄及同居人陸姓歸縣審訊始知甲所指紙人實係舊帳簿搯有指甲痕搜其箱中有碎爛紙并女舄數雙實無邪教証據或者甲與伊素有猜嫌乘機誣陷未可知也 
[示禁浮言]  
　　欽命直隷總督北洋大臣王爲曉諭事照得津郡現有匪徒拐人子女業經本部堂派員查拿城廂内外各處並派勇分叚彈壓此等匪徒大抵窮極無聊拐人子女販賣前已拿獲寗河人衛卜一名供稱因范莊張姓無子托伊代覓一子許給京錢三十吊伊在街見一幼孩無人照看起意拐逃並無别故等語其餘拿獲者或係外來考生懷疑妄拿或並無實在証據業將衛卜一犯從重正法梟示在案是拐匪之來蹤去跡明白無疑與教堂絶不相干乃訛言至今不息必係無業游民借端生事妄作疑駭摇惑人心甚至過往行旅携帶眷口亦指爲拐匪乘間搶奪財物現在被事主控縣有案除派員一體訪拿按律嚴懲外合行出示曉諭爲此示仰軍民人等知悉爾等安分良民以後如拿獲拐匪應卽送官究治一經審實本部堂自當照衛卜例盡法懲辦爾等不得輕聽謡言並妄拿無辜致生事端倘有不法之徒信口煽誘及疑拐而毆斃人命搶人財物者一經訪獲到案定卽照拐匪例一併從重反坐决不寛貸各宜懍遵切切特示光緒二十三年五月十六日 
[嚴訊革員]  
　　撤任奏革上元縣典史蘇有炯刑斃人命已紀報端兹得金陵采訪友人箋素知此案經上憲飭江寗府劉嘉樹太守將蘇革員被控情節逐一訊明太守卽飭差提蘇至署升坐西花廳訊鞫先詰蘇云聞汝强索賄賂迭施三　　刑獨不思督憲近在肘腋間竟擅作威福若此耶蘇供稱去歳賣菜傭夏某到案時革員略加笞責卽行開 
 
 

Page 2

 
 
釋本月某日忽又被人告發革員因彼積慣行竊遂擬從嚴懲辦飭差笞責六百板詎料已先服毒比笞畢毒發而斃革員並未迭用酷刑至索賄等情實由該家屬誣控太守曰夏素號良民並未作賊汝安得迭次笞責以致釀此巨案蘇供稱革員聽斷不明咎無可諉伏望大人格外成全太守諭令退候覆訊此本月十八日事也後又聞夏之家屬赴督轅上控不認臨刑服毒劉峴帥以事關重大未便潦草完案遂檄委江浦縣劉大令到省騐視 
[强徒攫物]  
　　蘇州訪事人函云本月十八日鄉人某甲至青陽地觀馬戲在身畔取出小包以洋銀一元買票尚餘八九元仍藏囊中忻然入座初不料爲乙丙兩胠篋者所見迨觀畢至萬華樓啜茗聞有夜戲不禁逸興遄飛再欲一恢眼界遂訪某客棧預請寄宿棧主以無鋪蓋堅不肯留時已薄暮甲進退維谷祗得入城至親串家假榻乙丙早尾隨其後行經瑞光塔畔乙突然上前將甲兩手抱住内口啣白刃伸手摸取其包並鼻烟壺一枚而逸甲目瞪口呆半晌方赴旱關巡查所訴知緣由委員憫之允爲查緝然未知鴻飛冥冥能爲弋人所獲否 
[邗江命案]  
　　揚城采訪友人云郡治廣儲門外隙地甚多有某僧者就是處建造梵宇三楹爲卓錫之所鄰近某嫗向以浣濯縫紉餬其口生有一女雖汝南碧玉出自小家而姆訓早嫻從不輕出閨門一步本月中旬某日僧持破衲浼嫗澣濯事爲少年選事者所見疑此僧募化已久必有積儲遂邀約數人蜂擁而入指僧有暗昧事敲詐多端僧無可如何當塲書給洋蚨五十翼之劵旣歸自思除蒲團外别無長物將以何物料理不應則彼等必不甘休乃潛吞鴉片烟膏宛轉而斃斃後經徒侣偵知彼等推姓胡者爲首爰以威逼斃命等情繕詞赴甘泉縣署呈控而嫗女以平白地遭人汚衊亦卽殉命於芙蓉洞中十八日晌午縣主帶同刑仵等人呵殿而至先提地保及近鄰研訊旋騐得二屍皆係吞烟自盡回署後卽不動聲色將胡提案訊懲 
[大風拔石]  
　　温州訪事人函云客有自瑞安縣來者據云本月初六日天忽晦暝濃雲潑墨飛廉氏大肆跋扈飛砂拔木勢不可當八卦橋石柱被風捲去蹤影全無須臾天大雨雹其巨如掌自未正二刻迄酉初三刻止擊碎鴛瓦及損壞植物秧苗不可計數迨初七日始知石柱落於平陽錢倉曠野處吁風伯之威竟至於此是眞百年來未有之奇也 
[臺客魚書]  
　　日本報云臺灣所轄有地名瑞芳者目下正在摘茶之際茗園香嫩薄言擷之十指纎纎不惜拮据之苦旣摘下卽由男子爲之烘焙運赴臺北基隆等處易錢○頃日每有匪人出没於什份寮暖暖街諸處良民屢受其累困苦難堪有匪首林木者印成通行證書售諸良民云持此者部下卽不敢加害○東歴上月二十八日之夜有人望見三張及犁山之上火炬數百蜿蜒若長蛇紅燄蒸天照耀數十里外旣而分而爲兩一向錫口去一向艋舺去於是羣呼曰賊匪來襲矣賊匪來襲矣警報傳至臺北城内憲兵急列隊而出徹夜戒嚴 
[遼陽市景]  
　　營口采訪友人云目下市中豆餅每十片價銀六兩八錢豆油每擔價銀六兩一錢五分河下元豆每擔五兩二錢五分銀市每兩易東錢八串二百十文洋銀每圓易東錢五串七百文小豆每擔價銀六兩一錢五分○本年出口輪船已多至一百餘艘除北平放空外計裝貨往日本者共四十七八艘暫泊待裝者尚有四艘此外裝貨往香港廣東者十餘艘往汕頭及厦門者亦各十餘艘惟往上海者甚少連放空只十艘左右南省沙船到者已有四十餘艘寍波釣船到者不及十艘緣北貨過昻無可裝載也 
[古潞雜言]  
　　北通州采訪友人云年例五月中北關九聖廟演戲祀神今屆爲首者特雇人和班梨園子弟自初三日起演戲四日戲臺之畔婦女輩香車寳馬棋布星羅初五日卓午時方演殺子報一折小丑扮衲雲僧談經施食淫婦王許氏眉梢眼角曲曲傳神忽臺下鼎沸聲喧羣呼殺殺殺戲遂停演以免禍端事後訪之知其時有甲乙二人口角忿爭竟以干戈從事旋經和事老調停再四兩下始漸息爭端而觀者已興盡而返矣○東南隅城上向有文昌閣端陽佳節任人拾級登臨鬢影衣香絡繹如織○去戚州署班館覊押賊犯傅合兒正在擬罪申詳突於黑夜中乘間逃脱方以爲如魚漏網可以法外逍遥矣不意近被武清縣捕役拿獲送縣訊供直認在通州夥刼各案縣主因飭吏備文移知孫直刺某日直刺派團防局弁趙君帶同兵役提解前來釘鐐候訊○牛市街某肉店主某甲素患瘋癲時發時愈端午節店中人不知因何觸彼之怒卽順手取菜刀自刎深入寸許鮮血迸流旋奔至鼓樓前逢人卽毆地保恐釀成巨禍急赴州署禀陳孫直刺親臨相驗委係因瘋自刎爰令家中人舁回養傷 
[烟海鱟帆]  
　　烟臺訪事人函云東海關道錫觀察赴青島閱視砲臺事竣回烟兹聞有補用山海關道篆之說然確文○日前有女優一班來烟唱演經地方官驅逐出境遂往登郡兹有自彼處來者述及女優至郡後在某公館演唱門前洶湧幾肇事端嗣又在城南藥王廟戲樓開演觀劇之人與彈壓之差役互相鬥毆各有傷夷因此遂興雀鼠之訟云○賭徒之多而敢於明目張膽者惟寳棚爲最蓋緣有護身符收取陋規故敢無所顧忌也今則寳棚而外復有作葉子戲者福建會館塲竟至支搭凉棚麕集於此每四人爲一席席地而坐恣意賭博說者謂此中有人否則若輩斷不敢如此也○節逢夏至麥告秋成小麥相繼登塲雖當亢旱之餘而高原下隰通盤合計尚有五六成可收是又人所不及料者○火油一物遠近通行以致土産豆油銷塲少而價日貶邇年豆油之價繼長增高至今尤甚以是知物價低昻未可以銷塲多寡爲定論也 
[浙省官塲紀事]  
　　杭州訪事人函云浙省候補同知吳望春司馬世欽前奉藩臬二憲委赴東陽會審要案本月十二日回省銷差旋又接到藩憲札知委署東陽縣篆○景寍縣缺經藩司委候補縣過大令鑄署理浦江縣缺飭准補是缺之饒大令雲鵬赴任○本屆鄉試應辦事宜及修理工程均由仁錢兩縣辦理文闈提調一差由撫憲札委杭巡道王心齋觀察辦理監試則委候補道郭觀察集芬辦理○日前仁和縣蕭藴齋明府帶同差役出艮山門查勘案件當日卽回聞離城十八里之遥土名半山地方有盜匪搶刼之案故邑尊回衙後卽簽差四出緝拿○管帶仁勝右旗防軍高叅戎長春於十三日由嘉郡來省禀到親詣撫轅面陳要公○春間雨水較多潮汛過大致西防各塘略有衝坍之處現由杭巡道王觀察委塘工局提調李小亭太守前往查勘以便赶爲修理 
[四明山色]  
　　寗波訪事人函云崇教寺内建立中西格致學堂經府尊程太守考取學生申送寗海關道吳觀察覆試旋示期本月十四日所有錄取各學生均於已刻整肅衣冠齊集學堂聽候點名送堂肄業惟經理堂事前派舉人陳季臺孝廉因各學生多所訾議遂攺請盛太史炳緯爲經董矣○向例茶行代客出售茶葉每千取用三分早經鄞縣給示勒石各行皆當一律遵辦兹有天成懋和兩茶行於本月初旬所出行票擅敢違禁多取六分被雙和等茶行察出將行票黏呈赴府控告程太守飭鄞縣查明禁止並謂此案早經詳定不准再有翻異飭各茶行一律遵照 
[郢曲餘音]  
　　湖北采訪友人云張香帥之創設兩湖書院也耗盡幾許心力無非爲國求賢乃留院諸生有志修途者固多而徒糜膏火名不副實者亦復不少香帥知其然因擬重訂新章力除積弊○省垣斗級營左近羅茂興炭店之子在長街新盛祥廣貨店習業某日午前登曬臺上收取所晾之衣不知如何失足憑空而下傷重昏沈挽救無方至次日而斃悲夫○省城内某營勇丁某甲素不喜彎弓盤馬暇輙豢鳥以遣閒情某日提籠至某茶樓品茗籠忽被人攫去比知覺卽訴知江夏縣捕役某甲請爲緝查旣而甲捕察知此籠爲漢陽縣捕役某乙購得乃偕勇前往吊贓乙捕不依致與爭閙旋控縣主訊悉情由以曲在乙捕立飭交還原物不予深求 
 
 

Page 3

 
 
[典禮矞皇]  
　　英皇維多利亞登極後六十年各埠舉行慶典本月二十日午後本埠經理慶典之總董英總領事韓能君電達英京内務府大臣請代僑居上海官民敬效嵩呼同聲致祝電中略稱上海各英人忠君愛國之忱實與在國屬地民人無異欣逢大君主踐阼已周花甲兵强國富日上蒸蒸惟願大君主億萬年夀考無疆俾臣民常承德澤云云至二十一日英人分赴各禮拜堂竭誠禱告祈天永命二十二日之晚復齊赴三馬路紅禮拜堂彈琴詠詩以襄盛會二十三日晨七下鐘時浦江所泊英國大富你兵船調兵士六十名登岸列隊草地中閱片時團練兵步隊約一百五十人亦振旅而至旌旗招展鼓籥鏗鏘至則馬隊先已分班鵠立砲隊則帶大砲四尊在公家花園贮候鐘鳴七下二刻英國總領事及正副領事兵船員弁團練兵隊醫生次第戾止憑軾而觀團練兵隊中派出若干名護送帥旗緩緩過各隊之前迨事畢已鐘鳴八下惟聞海關上鐘聲鏜鞳驀見浦中所泊各國商船兵艦皆遍懸五色旌旗摇曳風前輝煌奪目團練隊砲兵卽在公家花園鳴砲六十門以賀步兵接放洋槍三排高聲祝英后維多利亞者三次洎十一下鐘時速客至三馬路紅禮拜堂滬上中西各官咸與焉惟華官以適逢孝恭仁皇后忌辰並不鳴鑼開導此外規矩會弟兄約百人有手執五色旗者旗上繪出圓規方矩之形身衣圍裙魚貫而入由堂中教主慕理君率同祝禱午刻西童書院掌教率各學童至公家花園設茶點餉之娱以各種玩器或聨袂舞蹈以樂芳辰午後四點鐘時學童二三十人至賽馬塲各呈罄控之技追風逐電其樂洋洋五下鐘時西人羣赴英領事署門者騐符而後入紅男緑女裙屐翩翩或倚樹閒吟或踏沙細步而支那士女蓬島仙姝亦間有乘興來游一恢眼界者閱二刻教主導皈依彼教者就平臺上歌讚美詩和以洋琴頗有渢渢移人之概歌畢召眩人演戲術離奇變化神妙無方西墊諸學童復把臂踏歌以相娛樂應弦合節無殊唐宫十六天魔少選劉康俟蔡和甫二觀察周元龍叅戎以下各官咸命駕遥臨衣冠致賀領事具酒果酬之斯時署畔曠塲上然放東瀛花爆卽東語所謂哈那皮者砰然一聲天際現五色花毬或濃烟幻成奇采聞出自彼國歧阜縣較之華人所製九襲飛蝴蝶其優劣判若天淵矣伶人則就公家花園外伐鼓摐金奏海國承平之曲其時千枝火樹未吐銀花而十里平蕪已印遍履綦之蹟未幾踆烏西墜暮色催人萬點明燈齊輝樺燭計界爲洋塲適中地燈市之盛非他處所可比倫自外大橋迤南英領事署前高矗彩牌綴五色燈以千計外洋涇橋畔亦如之公家花園則以機器激清泉燈光電影之中濺玉跳珠尤覺爽人心目外此如各洋行各銀行各公館及英總會門外亦無不五光十色密若繁星浦中各船則密綴燈毬更施放烟火爆竹遥望之幾訝火城一道横亘波心詠余淡心一園燈火從天降萬片珊瑚駕海來之詩覺西域燈輪未必有此輝煌璀璨也某兵船又燃點電燈光照十餘里銀輝閃爍差疑白練横空麥加利銀行前就草地上紥成烟火一架鐘鳴九下萬花齊放銀海生光浦東某棧房則以自來火幻出西文恭效三多之祝及折而入大馬路如亨達利洋行福利公司屈臣氏藥房瀛華洋行等處又南入三馬路如江海北關元芳洋行四馬路口如輪船招商局其燈景與浦難不甚懸殊所惜捕房防患未然禁止車馬往來以致曳雪名姝團雲妙選繡閣添香之侣香閨詠絮之流瘦玉伶仃低扶雛婢弓弓屧響未免泥涴鳳頭耳至於過洋涇浜而入法界先期巳置備五色綵燈雜以旗幟風前飄漾幾令人目眩神迷迤南一帶浦灘直至新開河濵鐵鎖星橋金吾不禁燭龍夭矯金闕輝騰更就新開河橋畔結就牌樓綴以蒼松翠柏兼之電氣燈甫經告蕆光芒射目與月爭輝以故如水如雲遊人亦不少於英界獨美界居吳淞江之北地稍偏僻無巨商大賈點綴昇平然奥德日本瑞典各領事公署前亦火綴九微光燭霄漢各馬頭所泊輪舶則波譎雲詭錦簇花團至於英國醫院大副公所以及禮查酒肆前悉以柏葉綴門框更於燈上繪國旗雪窖銀城亦復麗而不俗先是英法兩界工部局將洋龍紥綢絹爲龍形及龍船之類九點二刻齊馳至白大橋東首救火會中人紅衣銅帽簇護其旁隨以繩索撓鈎救火各具由外大橋沿浦灘南向過外洋涇橋至新開河略憩片刻仍由原路折回至白大橋時已十一下鐘矣是舉也除洋龍四架外計皮帶車八輛沿途導以鼓吹間燃五色電光其最後之洋龍植立一人頭帶銅鍪白衣如雪各西人見之拍手歡呼齊聲致祝及水龍會畢而宵深露冷燈火闌珊游人漸漸散歸銅街玉玘之間猶時有遺簪墮珥謂非江天之勝事人海之奇觀歟 
[懸賞緝匪]  
　　上海縣黄愛棠大令接奉江蘇巡撫趙展如中丞發來訪拿梟匪賞格一通略謂自上年梟匪白面施老窩子拿獲正法後其餘羽黨冀其悔過從寛解散詎其餘孽黑面施老窩子俟本部院出轅大閱之時乘隙蠢動膽敢刼船奪械愍不畏法現准浙撫部院咨請通飭兩省水陸防營一體嚴拿外合亟懸賞倘文武員弃軍民人等如能拿獲黑面施老窩子及董必富董必貴者每名賞給鷹洋二千元至本部院衙門具領毫無折扣云云想一經懸賞嚴拿諸匪定必難逃法網也 
[給領卹銀]  
　　安和輪船被牛莊輪船撞沈失事搭客被災者不下數百人各屍屬紛紛投道轅禀請撫卹由前任關道憲黄幼農觀察延請英國大狀師担文控諸英署事已日久現由英官將撫卹洋銀三萬元給發由担文律師申解道署照章給領計禀請撫卹者共有二百八十餘人内有一百五十餘人禀時未將死者每年入資繕明劉觀察爰每名酌給銀五十兩其餘自一百兩起至四百兩爲止一律按數給發 
[關防示諭]  
　　署理提標右營叅將周元龍叅戎士達自接任後循例發出關防示諭一道云欽加總鎭銜兩江儘先協鎭署江南提右營上海叅鎭府懋勇巴圖魯周爲出示曉諭事照得爲政貴先剔弊用人首重關防本府蒙督憲劉檄委署理斯篆下車伊始杜漸防微事悉親裁隨從人等祗供奔走斷不假以事權上海爲華洋互市五方雜處誠恐有等不法之徒譸張爲幻或稱幕友親戚或假托同鄉世誼遇事生風招摇撞騙殊堪痛恨除飭弁巡察外合行出示曉諭爲此示仰軍民人等一體知悉自示之後遇有前項情事許卽扭解來營按律懲辦决不寛貸各宜凛遵毋違恃示 
[鐵路瑣言]  
　　淞滬鐵路情形屢詳報牘兹聞總辦鐵路事宜太常寺少卿盛杏蓀京卿擬就吳淞附近設一道房並存積物料現已度定地址在吳淞鎭之南張華浜鳩工庀材興造房屋其運到之鐵條碎石已堆積如山矣 
[租船轇轕]  
　　當中日搆兵之際中國將臺灣商務局駕時斯美二輪船賃與洋商信隆洋行旋攺駕時爲寗州攺斯美爲武寗兹者轇轕未清因由金陵籌防局聘大狀師担文控告兩江總督劉峴帥復委蔡和甫觀察鈞辦理此事日前觀察命駕蒞滬聞定於本月晦日假英界公廨訊問案情 
[阻工被押]  
　　八仙橋迤北與英界交接之處有周姓住屋一所與洋商馬立師房屋犬牙相錯兹者西人欲開馬路向周商懇讓出屋角願貼洋銀千餘圓周意猶未滿西人遂商諸工部局董在河干釘樁實以泥土將路塡闊以便車馬往來正動工時周竟出而阻撓將工人毆擊馬立師行主忿甚訴知英界捕房將周拘獲押候究懲 
[蚊烟遺火]  
　　前晚三下鐘時美界武昌路第五百五十七號門牌粤人某姓家睡鄉深入不隄防蚊烟遺火然及牀帳錦衾角枕半化刦灰適四百四十號巡捕巡夜過其家見烟由門縫中縷縷而出急大聲呼唤得卽救熄不致成災事後此捕歸告捕頭捕頭以事出無心免予究辦 
[女郎受侮]  
　　滬南南碼頭一帶有等流氓短衣窄袖成羣結隊徜徉於大街小巷中每見年輕婦女任意調笑昨有滬軍營左近民人張仁龍之女偶至街頭買物突有小流氓多人上前攔阻女紅潮兩頰正色拒之若輩卽尾隨其後女至家後將情訴知其母大聲辱駡流氓不服欲將女母拖出攅毆鄰居代抱不平遂將流氓軋往小茶肆中評理旋經魯仲連其人從中調處令若輩認出茶鈔始得寢事 
 
 

Page 4

 
 
[上海巡局瑣案]  
　　鄉人褚四海家居楊樹浦二十三保九圖務農爲業曩有急需曾以本圖田一畝抵與附近莊瑞雲得洋銀十六圓現被莊賣去得洋銀三十一圓褚聞之因於前日繕禀投楊樹浦巡防局控告局員李二尹恐其中尚有枝節諭候飭地甲王曉山恊同地保范木生查明底藴禀覆核辦○南市高昌廟巡防局勇丁某甲於前日之晚拘獲竊犯陳阿四一名爰卽禀知局員魯二尹押候訊辦○張耀鈞者不知何許人亦不知作何生理僑居滬南新碼頭前因家計蕭條將七歳之子賣與蕭某得洋四元前日張倩原中介紹再加數元蕭不允投十六鋪巡防局控究局員蔡蓉卿二尹准詞拘張至局押候訊核 
[法界瑣聞]  
　　昨日禮拜二本爲訊案之期適西人慶賀英后踐阼六十年法人誼重邦交理應同伸嵩祝遂由領事官先期咨照鄭大令停訊一期法文書館學生亦停課一日○有僑寓租界外新馬路昌夀之常州府屬某邑人萬洪夀形同無賴經鄰居某姓控訴捕房捕頭遣包探拘押候究此前日事也昨由同鄉人某甲投捕房求暫行保出捕頭准之 
[美界捕房紀事]  
　　張阿敏陳長根劉丫頭三人均小工也前日在天通菴南首串竊工部局所置木料事爲小工頭目李小狗查知據情告知管馬路西人轉告捕頭昨晨捕頭遣包探倪順泉將張陳劉拘獲詰問之下知各贓均售與姚全全遂將姚解入捕房押候禀請屠别駕訊究○前日下午本邑人王友增至裏虹口老街閒游突遇素未識面之某甲邀至第六百七十三號門牌周阿二小烟館中開燈呼吸吞吐未盡甲忽一躍而起自言此槍已塞須往通之及往竟杳如黄鶴周疑其串騙扭王入捕房捕頭以情節支離置之不理周旣出將王扭回吊打至昨晨始屏之户外三百零九號華捕見之詢其故王示以兩臂均現青紫色身上亦幾無完膚捕遂將周拘送捕房捕頭令押候解送英界公堂禀請讞員屠别駕究辦○昨日午前西華德路中虹橋東首有一丐子因病倒臥經三百七十四號華捕送至捕房捕頭令轉送英界公堂禀請屠别駕安插 
[聲明解川東第二次賑欵]  
　　啓者川東天災流行道殣相望前經滬上各賑所曁敝處籌墊規銀四千兩作爲第一次解欵已務乞登明報牘旋接川東道任觀察電災情未淡瘟疫大作兼之發水死者無數籌賑之外兼辦掩理賑務緊急正在此數個月内等因兹復商經申報館振所湊銀一千兩敝所湊銀二千兩合成規銀三千兩列爲第二批由天順祥商號電匯交任觀察兌收散放尚望諸君子大發慈悲慷慨籌濟俾得及時彚解實爲功德無量[  上海陳家木橋電報總局内籌振公所謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案彚錄]  
　　前者崇明縣獲解行刼米船之盜犯張小寳陳洪臺等至關道署過堂後發交上海縣監禁事　數載尚未定罪前日劉康侯觀察札委總巡鍾受百明府將是案人犯嚴加覆訊明府奉委之下於前日午後五下鐘時命駕至縣署與黄愛棠大令語談後升堂提訊當由縣署差役將張犯等從禁中提至案前張小寳供年三十有六浙江臨海縣人素患瘋癲向以糕餅爲業暇或捕魚前年捕魚售買收帳而回過陳錢山家與許小娘相遇繼至伊嫂家中言及年關將近無資度歳潛謀糾人行刼時黄阿小亦在塲商說互相應允遂下船駛至洋山相近遭遇大風不能駕駛爰暫停泊其時有蜆壳船一艘亦泊是處許小娘見而起意卽時跳上詎料其旁尚泊有米船一隻許小娘遂號令各　水棍帮同搶刦　小的因病臥在艙中許旋將米船上人關閉艙内刦得米一百餘擔復刦蜆壳船不料並無值錢之物因卽開船駛至九崎地方忽遇輪船　艘鼓浪而來小的船上衆人慌張異常遽被輪船上人窺　破綻將小的等之舟帶住送交崇明縣訊供復解上海道過堂發縣監禁今蒙復訊尚　恩典陳洪臺供年三十有四亦浙江臨海縣人向以務農度日並在洛華山地方開設烟館向來安分並無搶刦之事此次因黄姓詐錢不遂誣攀圖害求請明察明府訊得陳洪臺刁不供認著上天平架良久再用挺棍大練嚴刑訊鞫詎陳熬刑不認明府以時已深夜著將陳洪臺張小寳分别還禁候覆訊核奪○法界公堂送陳劉氏王張氏王桂寳兪裕發等男女四人至縣前晚由帮審委員蔣　林刺史升堂訊問王桂寳供今年十七鎭江人母親張氏去年六月間來滬將小女子賣與陳劉氏花烟間内爲娼得身價洋七十元此次被唐公館中人前來察悉以致被控轉提案下求請恩斷陳劉氏供今年六十有一在小東門外一枝春街開設花烟館去年六月間賈買王桂寳爲娼出洋七十元現被唐公館家丁以小婦人虐妓控請法界公堂轉送至案求請明斷兪裕發供湖北人家住鎭江向爲雕花匠價買王張氏爲妻去年六月來滬因貧苦無資將女桂寳抵押與陳劉氏爲烟妓收過洋七十元王張氏供稱前夫已故醮與兪裕發巳有三年桂寳是親生女抵與陳劉氏爲烟妓得七十元刺史得供飭一併還押候核○顧晉三控顧其元圖賴借洋經蔣刺史訊供在案前晚又升堂覆訊顧晉三供被顧其元借去洋五百元有細帳呈電先曾還過三百五十元尚少一百五十元向索圖賴是以來案控告今蒙覆訊惟求恩斷顧其元供向晉三借洋七百元還　六百五十元尚少五十元因有借票兩張被其勒住故不歸楚求察顧雲卿供顧晉三借給顧其元洋七百元實已還過六百五十元尚少五十元向索無著故將借據扣住小的理勸令顧其元立期票一紙不料其元至期不付以致控告求爲明斷葉老寳供與顧雲卿略同刺史衡情酌斷著顧其元還洋七十元給晉三具領如被晉三扣住借據作爲廢紙各具遵斷切結了案 
[金陵官報]  
　　五月十八日知縣薛華榮禀謝奏順直賑捐出力核　補缺後以知州用總理兩江營務處水師學堂請補徐州道桂候補道張庭杰均禀知管輸華葉學生考畢○十九日皖南池竊緝私總巡直隷州彭洽河到知縣廖佐卿叩謝請補贛榆縣又吕承瀚奉委赴祿口查封繭灶又陳樹涵禀知到河北叚保甲並銷城内保甲文案差震澤縣縣丞程柱到投文候騐看主簿陳啓元叩謝鹽巡檢陳明讓辭赴淮上海製造局洋員彭脱禀知監考學生　辭回滬 
[蘇省官報]  
　　五月十六日同知李念興禀舘奉藩委解餉銀赴金陵卽辭通判李政均禀謝奉委江北緝捕差卽辭准補錫山縣陳誠禀謝奉飭赴任知縣林頤山禀知解書赴　○十七日通判李政均禀知奉藩憲委　河南山東查探硝磺值價卽辭知縣兪世球禀知由揚州回府照磨張爾欽禀　奉浙撫憲飭如前辦息借商欵案内奏保六品銜江蘇候補同知高五雲於十六日疾終張思良巷本寓於十八日己時大殮○十八日同知羅承恩禀知押解裁勇赴湘回准補睢寗縣無縣馮譽騏山寗來禀謝奉飭赴任陽山縣陳誠禀辭赴任 
[邗江官報]  
　　五月初五日各官禀賀伍補場顧鹺尹禀辭陳鹺尹汝晉黄橋卡來○初六日屠鹺尉松年綢委城外　叚保甲趙鹺尹經綸山六閘來揚孫鹺尹振豫委三江營卡○初七日吳鹺尹元惠孫鹺尹振　等十八員均委押運北鹽差新選浙江　厘縣沈大令宗　過揚泰壩　分轉禀辭回署○初八日分發運判王分轉　　禀到章鹺尹傑煦起復回淮朱鹺尹蘭辭回十二　差次○初九日陳大令宗雍辭解京餉起程洪鹺尉堃委運北監○初十日運憲廿座掣簽鹽捕營趙都戎辭赴下河公幹吳鹺尹元惠銷臨叚又委北鹽差○十一日朱鹺尹之楨銷蘇州餉差○十二日朱分轉之柟委通屬稽　甘分轉樹　委海屬總巡○十三日江分轉辭回姜埝差次李鹺尹兆凱銷　江餉分發巡檢陳鹺尉禀到○十四日　鹺尹建中　順潢河卡　鹺尹寳調委城外七八叚巡查○十五日葉鹺尹康安委吳家集卡戴鹺尹其厚委周莊陳鹺尹元章委三　舘私吳鹺尹恩棫銷丁溪閘差海屬緝私王聽鎭俊南由省赴差過揚○十六日吳分轉允徠委通屬總巡差 
[申報舘恊振所經收順直山東川東鄂省賑捐五月十一日至五月二十日止第十四次清單]  
　　五月十二日椿氏求平安洋一元知一子洋三元隱名氏洋五十元○十三日無名氏洋五十元王梅氏洋六元杭州正和局來蔚盦洋十元○十四日知足居洋二元湧記銅洋一元裕豐藥水小洋一元六角隱名氏求病速愈洋四元○十五日管樹滋洋六元不留名銅洋一元桐城全泰盛　葉新銘爲先慈張氏八十夀辰將經懺資移助求冥福洋十元全泰盛銅洋三元○十六日求安氏洋四元○十七日林三洋一元康一生洋五角康阿恆洋五角康阿棋洋三角徐福星洋二角古吳王解園洋十元○十八日星江寡過未能堂川鄂票元二百兩星江隱名氏助四川洋五十無名氏洋四元無名氏洋二　○十九日杭州　和局來朱陳氏保繭家平安洋十元古滃州九歳童洋五十元韓江隱名氏求消以舌災厄流年順利延年益夀洋二元又求宿世寃業惡緣早早了脱洋二元○二十日源昌典同人簡省筵資洋十元硤石順成局來東海補過子洋廿元　　璆山氏節省日用資紋銀十二兩七錢八分　五錢合元　三兩五錢五分一釐三姑求關煞開　洋一元五角以平總共收洋三百十元票元二百十三兩五錢五分一厘藥水小洋一元六角銅洋五元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
