# 1895 - 339 - 4908133

 

Page 1

 
 
[募振引言] [  申報館協振所謹啓]  
　　黄河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵涙圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣特布微忱伏祈德鑒 
[書准興鐵路後]  
　　昨報載粤省商民擬糾股集資創設鐵路從省城至九龍以利客貨具禀大憲已蒙批准於此可見中國風氣漸開大吏成心漸化從此西法將盛行於中國而卽中國轉弱爲强樞紐之所在不禁拊髀雀躍爲之歡欣鼓舞不止蓋中國之屈於地球列國也非土地大小之不相及人民衆寡之不相當物産豐歉之不相若良由墨守舊章一成不變有土地而不知墾闢有人民而不知教育有物産而不知製造一誤於因循苟且再誤於上下相蒙而欲坐致富强抗衡列國不亦戞戞乎其難哉自中日行成當事者創鉅痛深幡然有攺絃易轍之思而盈廷聚議首津津於鐵路此外封章入告伏闕上書條陳時務所以爲挽回補救之計者不一而足皇上俯采羣言未幾而有擬興商廠之諭各直省督撫仰體聖意罔不力求整頓張香帥留意商務立志振興近有内河小輪之設今粤省商民復有創建鐵路之舉大吏亦復欣然嘉納准其施行朝廷上下咸有蹶而思奮之意推此意以理商務則商務無不興以治軍政則軍政無不修破拘墟而除積習凡西法之有裨中國者皆不難次第舉行是粤省商民創建鐵路實爲中國自强之先聲不宜爲中國賀也哉竊以爲鐵路之興其利甚溥不獨有益商務西人每謂國無鐵路譬人四體雖具而麻木不仁旨哉斯言可謂深切中國時弊九龍之鐵路旣已批准將次興辦而南北幹路之議倡之已久尤在所不可緩近聞當局已有成議將勘道興建以底於成是誠因時制宜之要圖然工程浩大需欵殷繁非鹵莽可以從事旦夕可以奏功其章程之最要者莫先於籌欵外洋凡有大工皆鳩合公司爲之衆力維持同心共濟其法最善中國因開礦招股屢無成效莫不引爲前車之鑒不知治法治人兩不可少不歸咎辦理之不善輙謂公司之不可信因噎廢食豈爲通論今中國興建鐵路不外官辦商辦二端欲責成官辦旣無如許之國帑欲責成商辦亦非一人之力量故商辦惟有公司鳩股之一法官辦惟有息借商欵之一法然民信未孚息借亦難集鉅欵今莫若官籌官欵於南北幹路中擇要興築以導其先並准民間自行鳩合公司而許以應得之利權中國不乏殷富商民必有聞風興趨爭先而恐後者官辦商辦互相維繫行之十年不但南北幹路可以告成卽四達之支路當無不曲暢旁通矣其二則曰審道路南北幹路自係定策然取道有遠近難易平陂繁簡之不同前時取道之議其說不一有謂漢口至信陽山路崎嶇工程信費有謂取道襄樊路較平易有謂由浦口起可兼運長江下游貨物由三者觀之則浦口不如漢口信陽不如襄樊蓋西人以輪船爲經鐵路爲緯一縱一横兩相濟而不相妨如鐵路從東大道順海北行卽與輪船相妨故以漢口直上爲得計至漢口之路若從信陽入手不獨所過州縣皆係貧瘠且鑿山開道所費不貲異日卽欲别開支路亦無從推廣若襄樊則横跨漢水東通吳會西達巴蜀南極湘湖北控關洛六通四闢形勢便利故信陽不如襄樊皆宜詳爲勘定乃能確有把握其三則曰定尺寸歐洲各國鐵路尺寸廣狹强半相同誠以行旅之往來貨物之轉運遠者必經過數公司之鐵路而後得達設寛窄不一其制必至時時换車大屬不便故歐洲新建鐵路必與舊路尺寸相同以期推行盡利其有獨成一路不相連屬者尺寸不妨各殊今中國興建鐵路先幹後支務在次第接造尺寸尤不可不歸一律宜照英國四尺八寸半爲度失之太窄不足任重致遠開辦之初不可不爲久遠之圖也其四則曰估造價鐵路有輕路重路之别單軌雙軌之分鑿山開隧價費而工鉅因平就坦價廉而工省造法旣非一律造價更無一定幹路之建皆係坦道無事穿鑿卽有阻礙亦可繞道以節工價惟所過河道爲數不少均須築橋以度是斟酌至當工旣不可不堅費又不可不省設算核不精非獨蒙蔽堪虞抑且虧累不淺今欲力圖大舉安可無精明幹練之人爲之操縱而主持之哉凡此四端皆爲中國今日創建鐵路之要務秉國鈞者所宜熟思而審處之者也夫中國幅𢄙遼闊東西南朔梗阻多虞如有鐵路以爲聨絡則呼吸相應聲氣相通利商賈便行人捷轉漕裨徵調固邊圉開風氣興商務其利有不可殫述者况今日軍務敉平遣散之勇大抵失業游蕩滋事時聞憂國者再抱涓涓江河之慮欲爲妥籌安揷而苦無良法今誠能大興鐵路以利軍國則自創始以迄告成之後在在需人所用人夫工役不可以千萬計小民旣得飽暖以贍其身家自可收束其放僻邪侈之心而相安於無事是有鐵路而可以清游惰除伏莽一舉而數善備豈非今日之要圖哉兹因粤省商民創興鐵路而推廣論之益深有望於中國之急起立行也 
[諭旨恭錄]  
　　十月十五日奉上諭直隷承德府知府員缺緊要著該督會同熱河都統於通省知府内揀員調補所遺員缺著重燠補授欽此 
[監司解組]  
　　津海關道盛杏蓀觀察前年開缺回滬規復機器織布局所遺篆務曾由招商局總辦黄花農觀察代理去冬日人事亟一切運兵籌餉皆欲借重觀察而觀察忽政躬不豫請假回申調理仍由花農觀察代理篆務及今春日事旣平而觀察清恙亦愈兹得天津采訪友人手畢謂觀察近又患痰喘氣促比去冬尤甚爰禀陳當道奏請開缺回籍所有津海關道一缺事關緊要當道又委花農觀察署理杏蓀觀察遂擇吉本月十八日交卸二十日擬乘新裕輪船南下養疴 
[貔貅留影]  
　　天津采訪友人云胡雲楣廉訪募練定武軍馬步十營延德國人員悉心教習營官哨弁半係選自武備學堂現已步伐整齊迭經廉訪許可遂定於本月十五日後如遇天氣晴朗卽飭馬步各排陣式以西法撮影紙上留作鴻泥說者謂廉訪他日圖畫凌烟已先於此爲之兆矣 
[刺客宜防]  
　　廣東采訪友人云劉淵亭大帥由臺南到省後迭次被人行刺某日在粤秀山三賢祠宴飮有兇徒扮作跟丁模樣溷跡其中大帥甫坐定卽袖出洋槍向之轟擊砉然一聲彈子由大帥耳邊飛過幸吉人天相不致被傷隨將兇徒擒獲送縣訊懲 
[竊瓶案續述]  
　　十月初東城兵馬司衙門訊有偷竊内務府瓷器庫之物售錢一案已登前報兹據訪事人續 
 
 

Page 2

 
 
稱云云較爲詳細合再錄供衆覽據稱本月初間東城練勇瞥見一人在朝陽門外壇夾道娼寮中揮霍異常訪知係窶人子向以一肩空擔沿街穿巷購買寒家什物轉售獲利者京師所謂打鼓挑兒是也兹見此人陡然暴富揮金如土形迹可疑卽將其人提送本城兵馬司正指揮韓君鶴高嚴訊批頰數十盡以實供蓋此人於前月間曾勾串内務府磁庫當差人竊出官窰江豆江磁瓶大小二十四件售於某古殖局得銀五千金大家分用此人因而暴富揮洒招禍該練勇續獲竊贓售賣各犯六名於初七日送交刑部審辦矣又聞某古玩局已將此瓶售於某洋人得銀一萬有奇該局掌櫃獲利後突聞諸人被獲之信已携銀遠逃不知去向而此物又屬洋人購去恐難璧返矣 
[靈輀過潤]  
　　鎭江采訪友人云原任廣東巡撫馬玉山中丞之靈櫬由公子扶送回籍道經滬上旋於本月十七日附鈞和兵輪船溯江駛上鎭江地方官聞信後卽於十八日飭辦差家丁在義渡碼頭鋪陳一切水陸防營則沿堤列隊鵠候良殷及正午遥見兵輪船高掛素旙臨風飄颭旋就蒜山下提各營勇遂鳴槍升砲以誌敬忱俄而道府以次文武各官素服登舟躬申叩奠至鐘鳴三點始展輪上駛各營勇仍燃放排鎗以送之 
[箭亭被火]  
　　鎭江采訪友人云城内五條街叅府署向有箭亭爲較閱緑營弁兵弓矢之所地方空闊人跡罕逢本月十六日時交五鼓忽祝融税駕燒燬一空時則人靜更深各人均在黑甜鄉裏是以警鑼未擊亦無各水龍來此救援直至黎明街上人見箭亭中餘烟縷縷然始察知其事聞上年署中廚屋馬房均兆焚如之禍此次又飛災突報眞覺索解無從矣 
[會訊要案]  
　　姑蘇友人來函云前報長元吳三邑尊會訊要案一起兹聞公門中人云是案卽係前月上旬平望營中請令正法之巨盜七名内有一盜忽經其胞兄某甲赴省控告謂胞弟素來安分並不與匪類爲伍是日由某處收得米價洋若干元道經平望鎭入某茶肆啜茗憇息忽被營勇誤拿誣以爲盜當塲與眞盜一併就地正法但胞弟自幼務農從未犯法兹竟無辜遭昆顯戮務求伸寃云云大憲得供之下以此案人命攸關非同小可立飭府尊桐太守會同長元吳三邑尊提集應訊人証悉心研詰務期水落石出不可含糊了事太守遵諭連日會同三縣詳細研究現聞該營官許游戎已押發待質公所是案之眼綫某乙亦已釘鐐收禁十八日下午太守等又集府署發審局提訊是案綫人某乙供稱是案七盜皆湖南人某丙與某丁所指敢求大老爺飭提丙丁二人以作見証太守等得供會商良久卽飭差立提丙丁二人到案備質乙仍發原監禁錮甲交保靜候傳訊游戎仍發待質公所候質太守退堂後卽可呵殿詣撫院面禀一切 
[海盜成禽]  
　　厦門采訪友人云由厦至泉州無論商船渡船時被海盜行刦且必傷斃事主然後擄掠貲財事主多畏見官不盡報案卽報案矣而官憲又惡聞刦案二字必令攺爲賊案始肯准詞飭緝無怪盜膽逾大光天化日幾於寸步難行也本月十一日南通小輪船奉楊西園軍門檄飭巡洋捕盜保護商船行至南日洋面適一烏艚船由北往南盜舟十餘艘團團圍繞驀將舵工及事主傷斃船中貨物搬運一空管帶者卽鼓輪駛上盜船知官兵來捕四散脱逃中有兩船在沙灘擱淺衆盜鳬水登山管駕者急放小杉板船督帶水手奮勇過船拘獲四盜餘俱入水溺斃隨在船中起出火藥包火礶刀械槍砲十數件遂將盜船兩艘海盜四名帶回厦門禀送提署因在皇太后萬夀期内未便刑訊想一經訊實定當明正典刑矣 
[江邑决囚]  
　　揚州采訪友人云江都縣署於本月某日接到釘封公文一角係斬絞犯人三名時因在此衣期内循例不理刑名文到後邑宰遂傳諭秘勿宣洩迨至十五東方將發曉時始傳劊手等役伺候邑宰隨升座大堂標牌提該犯等至如法綑綁訖立卽會同城守營守戎押解至法塲一一處决迅速非常城廂居人多有不知者據聞此卽上年刼搶夏姓一案爲首者擬斬從犯二名擬絞噫天網恢恢犯法者斷難倖逃法外彼兇惡之徒覩此其亦知所悔懼乎 
[蘇垣錢市]  
　　近日蘇垣錢價甚昻上月每洋猶兌九百七八十文至本月中旬陡然大跌十六七八三日竟跌至九百十文或零五或十五文緣此三日中錢盤未開故也或有謂各局卡俱將青蚨裝運出口以致本地之錢缺乏間有巨商大賈見錢昻貴歛以待善價聞元妙觀東首某茶食鋪家藏有青蚨三四千千貫之多各錢鋪向之求購者幾於户限爲穿而該鋪主人尚不肯售出市上缺錢之故可見一斑矣現聞柳巷内之吳觀察詣府署與桐太守晤商因錢價過昻小民吃虧不少且有關大局擬請太守出示禁止並勸諭各商不可過求善價云云又聞總捕同知劉司馬亦爲此事謁見藩憲鄧方伯惟若何辦理則外人不得而知想賢長官必有良法以處之也 
[銀圓入市]  
　　湖北省所鑄銀圓經南洋大臣張香帥咨行各省一律通用浙撫憲廖中丞准咨後出示曉諭杭地居民無不欣悦蓋因錢店攙用小錢屢經官憲禁止終不能盡絶市上買賣緣此爭論者不一而足若得銀圓流通則小錢可不禁而絶矣現在各錢鋪中凡有持銀圓歇錢者無論大小一概收换惟零星鋪户其夥不識洋者恐受贋鼎尚不盡收用也 
[案猶未結]  
　　前海靖營帮帶盛某之妻蔡氏經撫憲趙中丞訪悉其素不安分特於上月某日飭元和縣葉大令籖差將該氏拘案時盛家中有口操湖南音之甲乙二人亦被當塲獲案研訊之下俱飭釘鐐收禁嗣訊得甲係生意中人偶在盛處閒談乙係向在葑門擺拆字攤者均應無干省釋已屢紀前報兹悉乙於十八日重復提訊正擬釋放忽於氏之妝匣内搜出乙信見信中稱該氏爲師母細騐之的係乙之親筆問官謂汝旣安分何稱氏爲師母耶遂仍飭收禁原監靜候再核 
[武林天氣]  
　　杭地自前月十六日得雪之後兩旬有餘未沾雨澤天時燥烈患嗽症者率多不起兼有喉病目疾與小孩之患天花者時有所聞方脉兒科每有應接不暇之勢至十二日細雨濛濛沾衣欲溼次日又放晴光迨十六日雨師驟降終夜不絶至十七日傍晚始息十八日更有霢霂河中水添尺餘人家食水遍積滿缸得此沾潤不特菜畦麥隴俱有生機卽民間疾病亦可稍紓也已 
[烟臺零拾]  
　　物以罕而見珍前有西洋栗一種栽植者少競爲奇貨近來則日漸增多幾遍園囿本屆菓品雖貴而此物最賤向之嗜而甘美者今皆以劣味置之肩挑零售者幾如匏瓜無人顧問矣○中日和事已定卽有裁减兵額之議東省各處防營每營現已裁撤百名矣○銀價之賤洵爲從來所罕見每兩僅售大錢一千二百有奇云○登州鎭章軍門上年奉命援奉之役所統諸軍間有在登新募者今軍門所部聞欲裁撤皆不無有鳥盡弓藏之歎也○入冬以來異常和煖浹旬之間氤氲罨靄無異釀花天氣當此籬菊未殘嶺梅欲放誠爲不易多得之佳景也然而冬行春令亦不免節候之不齊矣 
[穗石雜聞]  
　　廣東采訪友人云升授雲南巡撫黄植庭中丞交卸廣西藩篆起節入都某日道出穗垣假西關十二鋪邱氏舊第暫駐隨向各衙門投刺各憲亦皆依次報謁○闈姓總商劉學詢卽劉問芻旣被言官叅奏又由衆姓控呈迭經大憲發交讞局委員提集原被人證嚴訊而衆情不服多謂劉財雄勢大連訊數次承審官皆有所偏袒遂聨名向督轅控告譚文帥深滋不悦立將承審各官撤去另委他員訊之○譚文帥將各營防勇之老弱者概行裁汰以節餉需另精選强壯一千名駐紥省垣以資緩急某日已招募足數點騐成軍札委留粤題奏總兵武總戎萬才爲統帶○某日寳華坊某富家爲其子完姻賓客滿堂極形熱閙忽有暴客闖門而入手携刀械喝令衆人不許聲張旋將男女衣飾刦掠一空呼嘯散去○南海縣屬九江鄉郭傅兩姓聚族而居近因爭水灌田遂致互相械鬥縣主李鐵船大令聞報卽帶領差勇馳往解紛 
 
 

Page 3

 
 
[沙市近聞]  
　　湖北學憲龐文宗歳試荆州本札示九月十三日齊集先二日起馬連日提調舒太尊江陵張大令及各印委出城恭候文旌寂無影響電詢省垣旋接復電悉憲駕十三日乘坐官舫過漢守候快利輪船詎該船十六晚始到十七日爲禮拜期十八九等日卸載裝載廿一日開赴上游約計廿四日始得抵沙是日舒太尊張大令余大令及各學教官荆江水師後營鎭南後營麕至洋碼頭鵠立恭候至申刻遥見砲臺下濃烟一縷知憲舟將臨放鎗伸敬移時輪舟下椗各官呈遞手版文宗接見後遂排齊儀仗坐緑呢轎由劉家塲三府街青石街迤邐至南門入城迨晉院署時已日烏西墜矣○荆州七邑之赴郡院試者遠或一二百里或三四百里均於取齊前數日到候考試而其中寒嗇者居十之八九所携川資皆系酌量備帶此次候至十餘日未得學憲確音而棧房飯食雜費所耗皆已囊槖空空况遠來城市舉目無親告貸無門至有典襥被以償飯資尚嫌不敷於是作歸計者實繁有徒至廿四日憲旌入城仍有負笈言旋者阮囊羞澀文字無緣亦寒士之苦况矣○峕屆初冬江潮退落沙洲鳬渚皆浮起江心而小汊支港更爲淤淺此外如江陵縣涴市石首縣天心洲素爲輪舟畏途者至此時更宜小心測量不能如向日直往直來兼之商貨不湧搭客無多數日間未見有帆影上下輪船信局之郵寄向稱迅捷者亦不能尅期以至荆州桂協領林陛辭出都後旗兵探聽信息稔知由沙市輪船遄返防次洋棚亦標示船期於初四日抵埠本日八旗子弟紛紛出城計馬隊步隊洋槍隊白蠟桿隊共三四百人之多在洋棚駐候直待夕陽西下利見未占遂率隊而回次晨陸續前來望眼欲穿仍渺無蹤跡初六晚始聞汔聲嗚嗚然作鳴始見沙輪蒞止旋卽停泊江干水師砲船岸上鎗隊一時轟轟之聲震耳欲聾恊領卽鳴騶入城 
[宜昌近事]  
　　前夜南門街面某打包店於上半夜見賊竊對門雜貨店打包店人以爲俟賊入門後卽從外掩捕不料賊知被人看破遂不竊而去打包店人見賊已去乃收拾睡覺詎知賊去復來不竊對門之雜貨店竟撬開打包店門竊去衣物不少賊亦狡矣哉○本月初六日爲周堂吉日有某甲用花轎由西壩娶親入城途中遇考生多人定要攔看新娘迎親之人答以新娘尚未入婆家門又未拜堂何得在半路攔看殊不雅觀衆考生云此是俗例新娘任人觀看何獨爾家新娘不許人看迎親之人無可如何只得任其開轎評頭品足而去斯文掃地一至於此○初七日有日本七八人坐沙市輪船來宜地方官迎問住公館否答以不住公館住在大南門外之泰安棧内初八日有四日人至各西人天主堂聖公會等處拜望地方官派兵差數名護行囑令百姓不得多言多語該日人沿街遊玩凡見店鋪所賣貨物及川鹽等項莫不探問據稱係前往四川重慶者不日卽雇船啓程並云同來有二十餘人在沙市地方已上去十餘人隨後亦要來宜入川大約此係日本國所派官員入川開辦碼頭事宜者 
[楚北談資]  
　　鄂省采訪友人云本月初旬朱肖菊大令交卸荆門州署篆仍回江夏縣本任旣而以俸滿請咨入都引見十四日赴督轅禀辭所遺江夏縣缺經大憲委恒敷庭别駕代理○前月本任天門縣邵大令世恩接奉湖北巡撫譚大中丞札飭赴就近各州縣確勘水災本月某日事竣回省禀見中丞面陳一切中丞聞而憫之卽派員往各處設局修治堤塍卽招集被災丁壯以工代振○粤東人林甲虎而冠者也前在漢口殺斃期服族長經官拘獲困囹圄者已數年矣某日臬轅接奉刑部釘封文卽札飭漢陽縣薛誠伯大令行刑十五日午刻大令請城守營帶領親兵到署將犯提出如法綁縛一路戈戟森嚴押解至東門外校塲劊子手鋼刀一揮立刻頭顱落地大令用硃筆標點訖飭地保收屍隨與城守營排導遄返○時屆初冬來牟待雪漢陽府逄子政太守於本月望日清晨會同薛誠伯大令齋戒沐浴至郊外行三跪九叩禮虔祈滕六降臨 
[白下官塲紀事]  
　　金陵采訪友人云江安督糧道馬植三觀察恩培前運漕米入都卽聞廷議折漕一節爰於本月初返江寗謁見張香帥面商一切旋聞觀察申禀督轅請折南漕禀首略云爲米貴銀賤難以購辦可否折價事香帥據禀逐節條分縷晰繕摺入奏候旨裁奪未知聖意允准施行否也○統領長勝軍中前右三營兼代中營提督萬軍門本華係馮萃亭宫保舊部某晚乘官輪船上駛直抵下關碼頭舍舟登岸謁見張香帥茗談歴二點鐘之久始興辭而出○藩轅牌示江浦縣典史倪寳琛因公參革遺缺查有新海防遇缺儘先補用典史應運堪以請補應卽飭赴新任視事○江蘇候補道劉觀察秉楨經督憲札委赴江西清理籌餉捐務於本月十三日禀辭○委辦駐滬採辦轉運事宜候選同知吳司馬熙齡經張香帥電調至江寗某日清晨趨詣督轅禀見逾刻而出○廣東候補知縣錢明府湘南當張香帥移節兩江時調往江寗聽候差遣刻下回氛未靖明府奮不顧身自願赴甘肅投効某日已趨轅禀辭就道矣○統領淞防營提督蕭軍門鎭江因事來省暫作勾留刻已附官輪船遄歸矣○東海營都司陳都戎吉順守備林守戎鳳藻曁督轅先鋒官虎君雲湘均奉札委解軍火前赴甘肅○候選同知姚司馬錫光隨同洋員來春石泰查看砲臺親歴下關獅子山曁沿江各處取頭二等巨砲試放兩出響震陵谷厥聲隆然 
[柏臺拜客]  
　　新簡江蘇臬司吳廣涵廉訪前日由金陵返滬已列昨報廉訪登岸後在天后宫側行轅暫駐昨日命駕進城先赴道轅拜會黄觀察公出由丁擋駕繼至縣署黄大令亦飭家丁擋駕 
[移送散勇]  
　　前准英公堂移送散勇鮑友夫陳明良張仁開張寳生余小土沈阿東莊長林王順才陳阿根吳永寳王少三楊芝千十二名到縣請訊前晚經委員曹明府提訊鮑等同供小的等籍隷本地寳山及浙江鄞縣等處向在北路唐山當兵刻因裁撤當蒙統領劉帥各給恩餉兩月飭令回籍遂由大沽口附輪來滬於本月十一日到埠正欲趁船各自回家不敢逗遛亦未犯事所携之銀卽是恩餉隨帶爲川資並非竊取之物再有兩江督標號衣是軍營所穿之破壞者未繳藉以禦寒實無不端情事叩求明鑒明府得供衡情之下判著分别押令回籍本地者有保到案准其保釋無保者一應飭差押逐登船回籍不准逗遛 
[割手奇聞]  
　　本城小東門内天官牌樓左近某甲藉小本經營爲餬口家道蕭條饔飱不繼夫婦時占脱輻之爻前晚不知何故與妻口角之際似癲非癲持刀先將妻之兩手挅下亦將自已右手砍落均仆倒地血流如注痛梧昏暈不省人事一時觀者密若堵墻雖延傷科救治未知得能奏效否 
[縣案一則]  
　　道署書辦龔振淵卽心如扭控妻舅袁敦甫盤踞訛索一案袁父月山因敦甫無靠住在龔家旋因病身故郭甫阻不收殮希圖訛詐經袁弟鴻逵卽維榮偕龔心如具禀請究押殮前經帮審委員訊問之下以袁敦甫不應藉屍圖詐延不成殮應得治以不孝之罪笞責一百板收押待質所並飭差同袁鴻逵前往從速收殮禀復核奪在案已詳前報兹據該差禀稱奉諭同袁鴻逵前往當將屍身收殮矣惟查袁敦甫素不務正浪費揮霍前曾犯案以故伊父氣氛逐出不認爲子因住婿家未聞有存放洋銀之事並由龔振淵禀稱袁敦甫於裴前憲任内曾犯誘拐婢女之案經裴前憲訪拿枷號游街懲辦有案可稽現聞管押在所揚言一日釋放定欲尖刀相會故此禀求永收攺過所以免不測之累黄大令諭候批示 
[英廳會審案略]  
　　德商美最時洋行投該管領事署控稱商人曾向華人顧鶴松等兄弟三人購買地基十四畝有奇業已立契詎料地保曹良山藉端不肯蓋印德總領事施妥博君據情函致英公堂定期前日派繙譯官佛爾克君會訊屠興之别駕立傳曹保及三顧到案與佛君升堂研究三顧同供稱小的等兄弟三人共有地十四畝有奇憑中人介紹售與美最時洋行地上有孫姓墳墓小的等曾向買主言明須讓出一 
 
 

Page 4

 
 
分五厘已妥洽矣詎　魯保藉端不肯蓋印致被買主所控曹保禀稱美最時洋行向三顧購買地基小的不敢阻撓實因地上有孫姓祖墳小的恐孫不允故不能蓋印别駕謂孫姓不允本分府自可作主遂著曹保遵斷蓋印不得阻撓 
[英廨晚堂瑣案]  
　　流氓顧阿虎前因拆梢案發經巡捕頭解送公堂懲辦日前又向黄小弟訛詐不遂所欲將黄肆毆包探孔阿和見之將兩造一併拘至捕房轉送公廨前晚屠别駕升堂研詰黄訴稱小的素來安分營生不干外務顧以爲懦弱可欺時來索擾稍不遂意動輙逞兇此次又來拆梢幸經孔探將其拘獲顧供稱小的係蘇州元和縣人今後自當革面洗心决不敢再犯前項情事矣别駕判令重笞五百板交差役押候備文遞回蘇州請元和縣主交保嚴加管束不得復來○流娼王雲卿控龜兒王和尚威逼賣娼狠心鞭撻别駕訊究之餘雲卿花容慘淡掩抑低回供稱小婦人卽楊葉氏家有丈夫前者婆婆棄世乏資棺殮曾向和尚借洋銀七十圓邇來丈夫患病臥牀和尚屢來催迫將小婦人騙至伊家野鷄倡館偪令賣倡且每日勒令出外拉押客小婦人不慣迎新送舊和尚時以鞭撻從事以致身受微傷别駕著具以後不再爲娼切結存查交官媒收管俟其夫來案具領和尚不復深求○席彦堂屢至官輪船局馬頭滋擾經局中執事人某甲扭控公堂别駕庭訊之下席供稱小的向在治下以負販爲業家有老母日前負零星物件至官輪船局馬頭求售並無滋擾事情别駕著席當堂出具安分謀生切結如再違犯定予重懲 
[英界公堂紀事]  
　　野鷄流倡王小寳携同龜傭許楊氏沿途拖拉行客至雞巢宣淫無忌經三百八十九號華捕拘送公堂屠别駕著押候升堂研訊○華金寳與妻周氏在途吵閙經二百零二號華捕拘入捕房轉送公廨别駕着押候訊核○徐功祥扭陳鏡清至案訴稱小的有要據一紙留在陳處向索無著請卽訊追别駕著交差收管候訊○四百零七號華捕解金雅琴及蔣阿川蔣阿二蔣阿心等一干人請訊雅琴低眉歛怨訴稱阿川係小婦人之胞兄昨忽糾同叔父阿二胞弟阿心到家索詐并將小婦人毆傷别駕令明白補詞呈候訊判阿川等人一併管押○小孩李如林年甫十齡沿途彳亍由某號巡街捕拘送公堂别駕著留候家中人認領 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[圓橋熱鬧]  
　　嘉興訪事人云　報陡門大通橋告竣設建圓橋燈戲一則今悉自本月朔起十三日止該處係杭州官塘近橋問　　　分卡駐防一砲艇及茶棚豆腐店鄉居十餘家而已橋工告竣定期起建橋燈赶集民販爭先租定鄉居並搭蓋草篷席棚茅篷廠等以設吃　　玩等攤聞茶棚賣酒一日竟賣二十餘千之多其餘各攤從中獲利不問可知沿塘停泊大小船隻約接數里遊玩船燒香船肩販貨船賣西洋　船跳板妓船賣洋烟船戲法船等不可數計十二日郡守由省回郡經過此間見而飭查始知圓橋建燈之故乃憲舟用小火輪拖帶早駛　矣尤奇者購買橋單一事不知始於何時傳說買得橋單七張他日夀終冥途免走奈何橋以致痴男愚婦爭相購買故石作每遇橋工告竣無論大小必設圓橋燈以賣橋單除開銷外所餘皆石作好處此次設兩廠一則石作賣橋單一則紳董招集羽士備册以待買橋單人持往塡寫籍　姓名年歳始賣每張一百文後據司董云橋石已有損斷形跡飭羽士亦賣橋單石匠以彼旣賣我亦備册書註並减價直减至每張十餘文而止當日石作又用木建一關式將各巷栅陳設中間上揷彩旗以待殷富家領孩過關可得重價後果有濮院鎭某姓願出五十洋該匠需索百出元未成後有在城某姓許以七十元仍未允不意至十二日人如潮湧竟將關橋擠倒十三圓滿不及復建雖失此鉅資然獲利不淺已 
[歡聨秦晉]  
　　邗江友人來函云現任禮部侍郎錢子密少宗伯之四公子聰頴非常宗伯愛如拱璧近聞兩淮運司江都轉之第九女公子旣美且賢特倩冰不人前往說合願聨秦晉之歡都轉欣然允諾宗伯遂請至戚某君來揚假住倉巷嘉興會館筮吉本月十八日文定是日本郡印委官紳往兩處道賀者車塵馬足相屬於途濟濟蹌蹌願極一時之盛 
[美捕房瑣紀]  
　　寗波産陳姓女郎年逾瓜破早失怙恃賃屋虹口門鷄塲地方伶仃獨宿情竇已開不免有懷春之意有某洋行收房租人某甲亦係寗産覩女芳容不覺神魂顚倒日踵其門久之竟成苟合尚嫌鄰目衆多深恐春光漏洩遂相約往附近李氏婦所設臺基暗度陳倉彼此情投意合漸漸不避嫌疑爲女叔陳某偵悉伺隙於前晚十二點鐘唤同包探張阿五蜂至李氏處破扉入内甲奪門奔逸惟將女及李氏拿送捕房適七號西捕在寫字房詰問之餘以姦夫未獲碍難准辦因令女交陳領回管束諭其查明甲之姓氏及何處執業投案報明飭探拿案送辦李氏斥釋○吕宋人某甲昨晨由英界唤坐某號東洋車至美界崇明路第三百五十一號屋内不名一錢揚長竟入車夫某乙向索車資初猶不睬繼復躍出將乙盡力兇毆受傷甚重粤人某丙行經是處見此情形大爲不平上前竭力解勸詎甲遷怒與丙卽以老拳相向内非其所敵卽奔捕房控訴捕頭立派包探倪順泉並四十四號西捕前往拘拿甲己奔避無蹤矣乙由三百七十五號華捕送至捕房捕頭令送至同仁醫院施治諭其傷痊後自投領事公館喊控○北四川路木匠作塲昨午十二點鐘有木工某丁爲失去斧頭一柄誣同夥之某戊所竊由此起　互相兇毆經三百七十五號華捕一　拿送捕房捕頭詰問之下以其事起無因卽一併斥釋○江北人召阿二賃屋百老匯路振豐街開設整容店雇用江西人毛阿三爲夥毛陸續竊取衣被等物召於前晚投訴捕房捕頭卽派包探竇如海將毛拿至捕房覊押昨晨由竇探將原贓吊出押候解送英公堂訊究 
[法捕房紀事]  
　　蔡福南者前因誘拐幼孩經捕房懲辦禁押未釋幼孩發堂留養待家族具領前日蔡母某氏偕同鄉人某甲至八仙橋某薙髮店吵閙爲店主鳴捕將婦與甲一并拘入捕房請辦○小車夫某乙裝載皮箱二隻另有布袋一枚内儲鑰匙及大錢五百文爲車夫竊取交與其友某丙失主將車夫扭送捕房捕頭詰問之下認竊不諱命押候拘丙到案解送公堂請問官究辦○無錫某氏婦在繅絲廠作工與所　約至彩市街某客棧同宿爲小流氓看破將氏盤住其所歡知事不諧遂一溜烟逃去旋爲巡街捕將小流氓喝散並將婦送入捕房請捕頭　　 
 
 
 

Page 10

 
 
   
 
 

Page 11

 
 
[光緒二十一年十月十五日京報全錄]  
　　宫門抄○諭旨二道錄前○户部尚書敬等奏遵旨議奏摺○趙奏籌解邊防經費銀兩片○又奏籌備耗羡銀兩片○黔撫資奏揀補叅將遊擊摺○又奏查明上半年並無奉撥京控案件片○大臣崇等奏委查蒙員互揭案由片○十月十五日刑部都察院大理寺正紅旗值日刑部引見十一名鑲紅旗三名○安徽藩司于蔭霖請訓○湖北臬司惲祖翼請訓並請假一個月○英俊續假十日○召見軍機于蔭霖惲祖翼○○經筵講官户部尚書臣宗室敬信等謹奏爲遵旨議奏事直隷總督王文韶奏望都縣糧賦沿明苛政懇恩童爲减免一摺光緒二十一年八月十四日奉硃批户部議奏欽此欽遵由内閣抄出到部查原奏内稱望都縣屬　田磽薄額徵糧賦自前明已較他邑爲重迨天啓崇禎年間屢有加派每畝徵經一錢三分有奇國初厘定錢糧悉以萬歴初年額數爲準其天啓崇禎時加派盡行蠲免　縣屬原額糧賦每畝仍徵銀一錢三分有餘二百餘年無人議及賦重民貧年久愈甚該縣額内額外共地一千七百四十頃九十七畝零額徵銀一萬三千四百七十五兩零内除永豐來安更名並撥補本境保定左衛奉裁騰驤右衛歸併本縣屯地收回豐潤縣地及節年開荒開墾自首各地每畝徵銀七分三分並一分二三四厘及六厘四厘不等與别邑相較尚無甚懸殊不計外惟行差優免及退出地三項共地七百七十頃二十一畝二分二厘六毫每畝徵正供雜辦並加增銀一錢三分八絲二忽二微九纎八沙二塵共應徵銀一萬一十九兩九分八厘零每兩均攤丁匠銀二錢七厘二絲六忽八微一纎九沙二慶八埃二渺七漠三湖每地一畝統計徵銀一錢五分有餘連加徵耗銀一分二厘實徵銀一錢六分有零不特較别邑糧賦多寡判若天淵卽較本境永豐來安各項地畞亦復輕重懸殊小民遷徙逃亡瘡痍滿目十室九空擬懇特恩量减四五成永著爲令等語臣等伏查我朝定鼎之初首除明季加派之餉丁歸於地則行差役由户制復有優免凡各項地畝莫不裁革陋規厘定正則康熙雍正乾隆年間迭次减免江西江蘇浙江陜甘浮糧數逾百萬列聖相承寛卹之政史不絶書其有租糧並徵賦浮額重者一經上陳恩施立沛近則同治初年量减江浙額賦各數十萬其最著者也竊維禹貢九等太宰九賦務在平均今據該督所奏望都縣屬土田磽薄獨沿明加派陋規不特較别邑糧賦多寡判若天淵卽較本境永豐來安各項地畆亦復輕重懸殊小民遷徙逃亡瘡痍滿目十室九空是不平不均之甚矣檢查賦役全書直隷各州縣賦額每畝徵銀大率一二分至五六分有奇多則七八分少亦有不及分者間有數縣最多之額皆係土田饒沃户口殷繁迥非望都地瘠民貧可比以該縣額徵計之量减五成在直隷尚屬上中之賦臣等悉心商酌仰體聖主如傷之隱下念小民望澤之殷擬請特恩允准將望都縣行差優免及退出圈地三項額徵糧銀减免五成永著爲令以廣皇仁而蘇民困惟是地糧爲天庾正供現當餉需浩繁之際尤應實力稽徵此外概不得援以爲例率請减成以重賦課所有臣等遵議緣由理合恭摺具陳伏乞皇上聖鑒謹奏奉旨已錄○○趙舒翹片再光緒六年二月初三日欽奉寄諭此次開辦東北兩路邊防需　甚鉅撥江蘇厘金銀八萬兩自光緒六年爲始按年解部於五月前批解一半年内全數解清等因欽此歴經解至光緒二十年下半年止在案兹據蘇州藩司鄧華熙詳稱二十一年分應解上半年前項經費准金陵厘局解銀一萬兩松滬厘局解銀二萬兩蘇州牙厘局解銀一萬兩共銀四萬兩因欵關禁要先後發交號商百川通蔚長厚匯解赴部交納詳請奏咨等情前撫臣奎俊未及核辦移交前來臣復核無異除繕給咨批交商匯解並飭將其餘一半銀兩接續籌解外理合會同署兩江總督臣張之洞附片陳明伏乞聖鑒謹奏奉硃批户部知道欽此○○趙舒翹片再蘇省前因歳徵耗羡不敷濟用奏明在地丁銀兩内按年酌撥支放嗣奉部飭蘇省耗羡不敷准借蘆雜等欵不准再動地丁等因業經先後在於蘆課等欵内共借撥過銀九萬八百兩收入耗羡支放均經附片奏報在案兹據蘇州布政使鄧華熙先後詳稱耗羡一欵司庫存數無幾不敷動放再於光緒十九年分蘆課欵内共提借銀七千兩收入耗羡以資支放等情詳請具奏前來除仍飭催各屬將荒田一律開墾復額俟解欵充裕卽行停止不得視爲常例並咨户部查照外理合附片陳明伏乞聖鑒謹奏奉硃批户部知道欽此○○頭品頂戴貴州巡撫奴才嵩崑跪奏爲揀員請補叅將遊擊員缺以實營伍恭摺仰祈聖鑒事竊查調補貴州羅斛營叅將李福興開缺以總兵留雲南差遣委用所遺員缺係題補第二輪第九缺輪用應升人員又記名總兵鎭遠鎭標中軍遊擊王得貴准補黎平營叅將所遺員缺係題補第三輪第二缺應用儘先人員以上各缺應卽揀員請補以重職守奴才於通省武職人員内逐加遴選查有撫標右營遊擊崇恩現年五十八歳鑲藍旗漢軍蕭紹勤佐領下人惠官學生於咸豐二年考取實錄舘謄錄官四年揀補鑾儀衛整儀尉六年升治儀正同治六年授雲麾使光緒八年保送月缺遊擊十一月初五日蒙欽派王大臣揀選擬正是月十五日由兵部帶領引見奉旨貴州撫標右營遊擊員缺著崇恩補授欽此承領札副起程於九年七月十五日到營任事十四年因查閱營伍教練兵丁有方保奏奉旨照軍政卓異加一級欽此十九年籌辦順直賑捐案内奬叙花翎又因剿平普安廳劉燕飛等在事出力保奏請加副將銜經部覆准於是年十一月二十六日覆奏奉旨依議欽此現在本任供職該員熟悉情形辦事諳練以之升補羅斛營叅將員缺洵堪勝任又查有總兵銜留黔儘先補用叅將陳長明現年五十五歳湖南湘潭縣人由武生於咸豐八年投効軍營收復寳慶等處給予五品軍功頂戴十年攻克宜章桂陽等城保以把總拔補並戴藍翎十一年派赴四川解圍定遠縣城保免補千總以守備儘先補用是年攻剿李逆巨股克復丹積等城保免補守備以都司儘先補用同治元年克復長寍等處保免補都司以遊擊儘先補用三年入武營攻克江西東鄉等城保補遊擊以叅將儘先補用九年隨同入黔克復永威兩州保奏十一年三月初一日奉上諭著免補叅將以副將留黔儘先補用並賞换花翎欽此又攻克貞豐州城保加總兵銜克復興義新城等城保加武勇巴圖魯名號嗣因咨部註册部臣查保奬遊擊之案無名奏請遞攺以叅將留黔儘先補用於光緒十五年八月十三日奉旨依議欽此現帶羅斛營練軍該員講求武備果敢有爲以之借補鎭遠鎭標中營遊擊員缺洵堪勝任該員等均係久歴戎行熟諳營制之員合無仰懇天恩俯准將崇恩升補羅斛營叅將陳長明借補鎭遠鎭標中軍遊擊各缺實於營伍有裨如蒙兪允一俟接准部覆卽行給咨該員等赴部引見以符定制除咨部科查照外謹會同雲貴總督臣崧蕃貴州提督臣羅孝連合詞恭摺具陳伏乞皇上聖鑒訓示再所遺鎭標右營遊擊員缺黔省現有應補人員俟崇恩准補領咨赴部授劄後擬請留歸外補合併聲明謹奏奉硃批兵部議奏欽此○○嵩崑片再京控案件例應半年彚奏一次查貴州省自光緒二十一年正月初一日起至六月底止並無奉撥京控案件據署按察使黄元善詳請奏明前來奴才復查無異除咨刑部都察院步軍統領衙門查照外謹附片具奏伏乞聖鑒謹奏奉硃批刑部知道欽此○○崇歡等片再台吉那遜布彦吉爾噶拉與盟長阿育爾色德丹占札木楚互相揭告案内據盟長報稱該台吉將本旗下光顯德善兩寺不應派差之沙畢人等屢次違飭復派差使並經屬下台吉三十四人等翻控有案查沙畢人等派委差使有關例禁當飭該台吉據實詳覆以憑核辦旋據聲稱原案皆在游牧容俟查明另行呈報等語一俟呈覆到日再行覈辦至該台吉呈報盟長及隨班人等藉訊案情在烏里雅蘇台居住由通事鋪内取用毡房廪食工銀等項復赴暖泉坐湯雇用烏拉駝馬等項工銀共四百四十餘兩苦累該旗各等情祈請查辦一節查盟長所需毡房廪食駝馬各項工銀是否准用自應遵照舊章辦理今兩造各執一詞奴才等未能擅斷巳飭委該盟副盟長貝子銜公達什拉布坦副將軍何貝等查照歴辦成案秉公核議究竟應否准其取用詳細聲覆以憑定辦以上互揭兩案容俟查清再行奏明請旨遵辦謹先附片具陳伏乞聖鑒謹奏奉硃批知道了欽此 
 
 

Page 12

 
 
[光緒二十一年十月十六日京報全錄]  
　　宫門抄○浙撫廖奏估撥滿緑各營兵餉銀米摺○又奏查明各屬續完地丁正耗錢糧請勅部扣减初叅考成摺○又奏解第二批籌備餉需銀兩摺○又奏解第三批籌備餉需銀兩摺○豫撫劉奏循舊折徵漕糧緣由片○浙撫廖奏請准建坊片○將軍長奏侍衛呈請賞假回旗片○署浙臬王奏報接篆日期摺○浙撫廖奏委署知縣片○十月十六日工部鴻臚寺廂白旗值日無引見○禮王等仰山窪合操完竣覆命○希朗阿假滿請安請浙江藩司龍錫慶請訓○李文田請假五日○阿克東阿文治愛隆各續假十日○召見軍機龍錫慶鳳鳴○○頭品頂戴浙江巡撫臣廖夀豐跪奏爲造報光緒二十二年分估撥滿緑各營兵餉銀米恭摺具奏仰祈聖鑒事竊照浙江省滿緑各營官兵馬匹應需俸薪餉乾銀米例應年前估撥造册報部聽候酌撥歴經遵辦在案今光緒二十二年丙申歳需估撥兵餉查照額定緑旗撫提各標鎭恊營官兵馬匹應支俸薪餉乾曁杭州駐防乍浦滿洲營官兵及織造各官應支俸餉米石豆草折價將軍心紅舵工炊粮堡夫工食巡洋盤費兵丁賞卹操練奬項加給津貼公費書識辛工等項共佔歳需銀八十三萬六千六百五十一兩七錢三分四釐内除先後奏准在防裁减兵丁餘賸糧米折價項下按年撥濟銀八萬五千兩解省米折項下按年撥濟銀五千兩外計尚需銀七十四萬六千六百五十一兩七錢三分四釐聽候部撥以資濟放又估歳需米一十六萬二千五百一十七石一斗統於將來題銷案内核實造報又减兵增餉案内奉准加添嘉湖水師尚未設定其俸餉等項俟通案核定再行加增造報據藩司胡聘之核明具詳前來臣復核無異除將清册咨送部科查照外理合恭摺具奏伏乞皇上聖鑒敕部查核施行謹奏奉硃批該部知道欽此○○頭品頂戴浙江巡撫臣廖夀豐跪奏爲查明海寍等州縣衛續完光緒二十年分地丁正耗錢糧懇恩敕部扣减初叅考成恭摺仰祈聖鑒事竊查各屬未完地耗錢糧如有續完扣减考成並扣除免議者例應咨部扣减免議嗣准部咨籌備餉需條奏摺内嚴核各項奏銷合將未完一分以上各員名開具簡明清單專摺奏報由部覈定處分先行復奏其有奏爲續完者准其續行奏請歸本案開復等因遵辦在案兹據布政使胡聘之詳稱查浙江省杭州府屬之海寗昌化二州縣嘉興府屬之嘉湖衛應完光緒二十年地丁正耗錢糧前因奏銷徵完之限已滿未據全完當經彚造考成册揭詳請題叅現據海寍州續完光緒二十年分地丁正銀一千七百兩耗羡銀一百二兩應請將經徵正任海寍州知州李圭未完考成加减三厘六毫又昌化縣續完光緒二十年分地丁正銀六百兩耗羡銀四十八兩應請將經徵正任昌化縣知縣李蟠根未完考成扣减一分九毫曁接徵代理昌化縣知縣黄耀奎未完考成加减二厘又接徵兼理昌化縣知縣周銳未完考成加减一厘三毫又嘉湖衛續完光緒二十年分地丁正銀二百三十兩零耗羡銀一十一兩零應請將經徵正任嘉湖衛守備楊祖萱未完考成扣减一分九厘二毫等情詳請具奏前來臣復核無異除批飭將續完銀兩造報撥用並飭嚴催海寍昌化嘉湖衛三州縣衛將未完銀兩迅速清解曁咨吏户二部查照外理合恭摺具奏伏乞皇上聖鑒敕部查照分别扣减施行謹奏奉硃批該部知道欽此○○頭品頂戴浙江巡撫臣廖夀豐跪奏爲籌解本年第二批籌備餉需銀兩恭摺仰祈聖鑒事竊准部咨光緒二十年十月二十八日奉上諭户部奏豫撥籌備餉需一摺據稱乙未年籌備餉需共措撥銀二百萬兩請飭依限報解等語此項餉銀關係緊要著該撫按照指撥銀數於來年四月前解到一半十月内全數解清毋稍遲逾欽此並准單開撥浙江省銀四十萬兩業經委解第一批銀五萬兩奏咨在案兹據布政使胡聘之詳稱在於司庫正雜項下動支銀五萬兩派委候補知縣馮天瑞管解至滬航海運津解京赴部投納作爲浙江省籌解光緒二十一年第二批籌備餉需之欵等情詳請奏咨前來臣復覈無異除分咨查照撥護並取起程日期咨報外理合恭摺具陳伏乞皇上聖鑒謹奏奉硃批户部知道欽此○○頭品頂戴浙江巡撫臣廖夀豐跪奏爲籌解本年第三批籌備餉需銀兩恭摺仰祈聖鑒事竊准部咨光緒二十年十月二十八日奉上諭户部奏豫撥籌備餉需一摺據稱乙未年籌備餉需共指撥銀二百萬兩請飭依限報解等語此項餉銀關繫緊要著該撫按照指撥銀數於來年四月前解到一半十月内全數解清毋稍遲逾欽此並准單開撥浙江省銀四十萬兩等因業經兩批共解銀十萬兩分别奏咨在案兹據布政使胡聘之詳稱移准釐捐局動支厘金銀五萬兩解司應卽派委候補知縣金甌管解至滬航海運津解京赴部投納作爲浙江省籌解光緒二十一年第三批籌備餉需之欵等情詳請奏咨前來臣復核無異除分咨查照撥護並取起程日期咨報外理合恭摺具陳伏乞皇上聖鑒謹奏奉硃批户部知道欽此○○劉樹堂片再豫省應徵漕糧攺徵折色分别解部並留充軍餉歴年奏明循章辦理本年五月間因山東撫臣條奏請令河南省漕糧起運本色經臣體察情形委因停運已久水次倉厫船隻造雇兩難庫歎亦難周轉未能驟復舊制仍請照章折解奏奉硃批該部知道欽此轉行欽遵在案現屆本年新漕將次開徵應卽遵照循舊折徵分别解部充餉據布政使額勒精額種儲道王維翰會詳請奏前來相應附片陳明伏乞聖鑒謹奏奉硃批户部知道欽此○○廖夀豐片再准直隷督臣王文韶電開本年夏間順津海嘯河决被災甚重請速籌賑欵解津等因當經行司飭屬勸辦去後兹據布政使胡聘之轉據紹興府詳稱山隂縣職婦陳王氏遵其故夫同知銜陳顯祖遺命捐助賑銀一千兩呈請彚解等情查光緒十九年間勸辦順直賑捐案内曾據該職婦陳王氏遵其姑四品命婦陳潘氏故夫同知銜陳顯祖遺命捐助賑銀一千兩詳經前護撫臣劉樹堂奏請將四品命婦陳潘氏同知銜陳顯祖在於原籍自行建坊奉旨允准在案今順津海嘯爲災賑需急切該職婦又捐銀一千兩洵屬深明大義樂善可嘉雖據稱不敢仰邀奬叙究未便没其好善之忱核與建坊之例相符詳請具奏前來臣復核無異合無仰懇天恩俯准同知銜陳顯祖之妻王氏在於原籍山隂縣自行建坊給予樂善好施字樣以昭激勸除咨直隷督臣查照外理合附片陳請伏乞聖鑒訓示謹奏奉硃批著照所請禮部知道欽此○○長順片再查乾清門藍翎侍衛恩科大門三等侍衛恩福前奉旨發交奴才行營差遣近因奉文撤隊奴才業將該侍衛等咨送回京當差並附片陳明在案兹據恩科呈原籍係吉林雙城堡恩福呈原籍係黑龍江布特哈均稱近接家信先人墳墓被水冲坍亟宜修理現離故土不遠應請轉懇天恩賞假三個月回旗修墓並除去往返程途等情前來謹附片陳明伏乞聖鑒訓示謹奏奉硃批恩科等均著賞假三個月欽此○○二品頂戴署浙江按察使杭嘉湖道臣王祖光跪奏爲恭報微臣接署臬篆日期叩謝天恩仰祈聖鑒事案奉浙江巡撫臣廖夀豐札開按察使聶緝槼現在委署藩篆所遺臬司印務委臣署理兹於本年八月十八日准正任臬司臣聶緝槼將印信文卷派員齎送前來當卽恭設香案望闕叩頭接印任事伏念臣京畿下士學識顓愚濫厠詞曹疉膺衡校曾備員於太學晉清秩於春坊光緒十六年蒙恩簡放浙江杭嘉湖道抵任後於十八十九等年經兩次委署臬篆並於十九年曾經委署浙江鹽運使印務愧涓埃之未報方悚惕以難安兹復攝理柏台叨登棘列濫竽充數受篆滋漸查浙江夙稱富庶臬司整飭紀綱舉凡剔弊除奸安民察吏諸大端均關緊要如臣愚昧深懼弗勝惟有殫竭血誠隨時隨事禀承撫臣認眞經理斷不敢以暫時攝篆稍涉因循以期仰答高厚鴻慈于萬一所有微臣接篆日期並感激下忱理合恭摺具奏伏乞皇上聖鑒謹奏奉硃批知道了欽此○○廖夀豐片再准部咨各省州縣缺出分班輪署先委正途一人次委勞績一人再將各項委用試用人員輪用一人每屆三月彚奏一次等因歴經遵辦在案兹查光緒二十一年夏季分輪委州縣有調署雲和縣知縣　如正回籍修墓遺缺委試用班捐歸候補本班儘先補用知縣秦耀奎署理據布政使胡聘之詳請奏咨前來臣復核無異除眷吏部查照外理合附片具陳伏乞聖鑒謹奏奉硃批吏部知道欽此 
 
