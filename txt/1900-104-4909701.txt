# 1900 - 104 - 4909701

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[光緖二十五年諭旨告成]  
　　本館專托寓京妥友排日由電飛傳諭旨登諸報首以期薄海咸知每届一年則彚印成書以供衆覽行之蓋二十餘年矣兹者光緖二十五年全年諭旨印釘成功每部工料洋銀三角世有留心掌故者請臨三馬路本館帳房購取俾知朝廷綸綍中外昭宣夫亦通人之所不廢乎 
[正續名醫類案出售] [  圖書集成局代啓]  
　　名醫類案一書爲有明嘉靖時江氏父子所輯而我朝乾隆中浙人魏玉衡先生爲之研搜考訂畢力補綴廣爲續集六十卷其中條析病狀援据方書臚列治法斧藻羣言足稱岐黄之功臣青囊之盛業誠醫學入門之階梯也刊印行世板久燬失耕餘堂主人覔得精本托本局詳加校印帋墨精良字跡放大不費目力計正續兩集共計二十本價洋四元世有欲樹杏林之幟者請臨上海三馬路申昌書室並各書坊選購可也　　　 
[禁賭論]  
　　甚矣賭博之爲禍烈也自人心耽於嬉游務於貪得遂至不務正業沈溺其中推其害足以敗産足以傾家懦弱者飄泊無依甚至自殘其命强暴者讹詐爲事甚至結黨横行是則賭也者不僅爲風俗人心之害亦且爲起釁作亂之由故國家懸爲厲禁定例綦嚴謹按大清律例凡賭博不分兵民俱枷號兩個月杖一百偶然會聚開塲窩賭及存留之人抽頭無多者各枷號三個月杖一百官員有犯革職枷責不准折贖奴僕犯者家主係官交與該部係平人責十板該管各官不行嚴查緝拿别經發覺者交部議處總甲笞五十若旁人出首或賭博中人出首者自首人免罪仍將在塲財物一半給首人充賞一半入官又凡民人將自已銀錢開塲誘引賭博經旬累月聚集無賴放頭抽頭者者犯杖一百徒三年再犯杖一百流三千里存留賭博之人初犯杖八十徒二年再犯杖一百徒三年輸錢者據實出首免罪仍追所輸之錢給還地方官弁疎縱賭博俱交部嚴加議處稽查兵役亦照例治罪乃定例雖如此之嚴而各處賭風仍不能絕推原其故總由地方官不能嚴密查拿而徒以一紙文言謂足了事亦何怪若輩之熟視而若無覩耶閱昨報紀江西署臬司春會東廉訪到任之後卽嚴禁賭博並札飭府縣及保甲總局查拿懲辦詎知時閱月餘未據報有獲賭懲辦之案因又另定新章札飭府縣懸賞購拿無論兩司及府縣各衙均准首告指引如有將聚賭處所人名切實指出卽行拿獲並起有眞正賭其者賞給制錢十千文倘各署丁役人等得受規費瞻敢臨時攔阻准首告之人在各衙門攔輿喊禀隨時究辦倘竟挾嫌妄告除將錢追繳外仍照例坐以誣告之罪該府縣一年之内拿獲聚賭之案多至十起審明懲辦者准其隨時禀司轉請記功十案記功一次十五案記大功一次二十案記大功兩次倘仍前玩視訪拿不力一經發覺卽將該管地方官從嚴詳請記過云云似此嚴密周詳要與具文了事者有别矣大抵地方賭風雖盛究竟犯賭者少惡賭者多或因子弟被誘或因親友受累或因鄰居嘈雜無不冀官吏之嚴拿向之不敢首發者蓋恐衙役之婪索攔阻也恐賭徒之招怨報復也自有此示非惟衙役不敢攔阻且更任人出首犯賭者當不難盡數拘懲不特無虞報復尋仇復可因之獲利人亦何憚而不爲耶吾知賭徒當從此絕跡賭徒一絕而匪類亦可因之廓清有益地方誠非淺鮮若僅以捉賭之事責之官役靡不有初鮮終誠以官之耳目有限而差役之舞弊實多也所願各省大吏仿而行之賭風或皆可以盡絕乎 
[諭旨恭錄]  
　　三月十六日奉旨廕生宗華著以文職用容源著以七品筆帖式用吏科給事中著胡孚宸授翰林院筆帖式著榮啓補授工部筆帖式式廣禄補授太常寺筆帖式著雙魁補授翰林院筆帖式二缺著玉瑩德補補授工部筆帖式著桂榮補授刑部筆帖式著銘廉補授理藩院筆帖式二缺著璧昌桂銓補授吏部筆帖式著恩榮麟授察哈爾都統衙門筆帖式著德禄補授翰林院筆帖式著祥壽補授理藩院筆帖式著啓泰補授截取内閣中書温補桂著照例用保送直隸州知州兵部主事徐貞刑部主事都林布潤芳兵部事主恩光堂主事崇齡俱著交部記名以聯隸州知州用卓異陜西留壩廳同知文麟著准其卓異加一級仍註册回任候升獲盜官直隸獨石口撫民同知潘廷直著准其加一級盛京户部本處主事著吉瑞補授盛京刑部本處主事著世榮補授擬補盛京工部筆帖式雍肅盛京诰塲管檔庫筆帖式英華盛京刑部筆帖式常齡盛京兵部筆帖式玉鐸俱准其補授擬補四川蓬溪縣康家渡鹽大使祝圍封著照例用欽此 
[本館接奉電音]  
　　昨日午前八下二刻時京師飛電傳來上諭一道敬謹譯登○三月二十日奉上諭榮禄奏提督因病出缺請旨優卹一摺甘肅新疆喀什噶爾提督張俊自壯歲從戎回疆關隴無役不從野積喦之捷厥功尤偉嗣後克復肅州烏魯木齊各城迭著奇勳由西寍鎭總兵調補伊犁鎭總兵摧授喀什噶爾提督綏輯兵士總制邊疆悉臻妥協上年來京陛見派充武衛全軍翼長布置訓練諸事認眞兹聞溘逝軫惜殊深張俊著照提督軍營病故例從優議卹任内一切處分悉予開復加恩予諡原籍及立功省分建立專祠並將戰功事蹟宣付國史館立傳伊子記名道張儒珍著仍交軍機處記名候選二品廕生張則超著賞給員外郎俟服闋後分部行走靈柩回籍時著沿途地方官妥爲照料以彰勞勩該衙門知道钦此 
[備迎節鉞]  
　　鎭江訪事友人致書本館云日前長江水師提督黄芍巖宫保接到京師來電悉正任兩江總督兼南洋通商大臣劉峴莊宫保陛辭出都仍回兩江本任定於三月二十四日由天津乘招商局某輪船航海南下因卽遴派巡捕官二員乘某輪船赴申江以便恭迎節鉞 
[整軍經武]  
　　杭州訪事友來函云鎭浙將軍常鶴卿留守前在杭州都統任内會同前軍帥濟留守挑選八旗子弟八百名改習洋操名曰常勝軍訓練有年技藝頗臻純熟迨上年奉旨擢升斯缺復與現任都統德副都護就旗兵中選擇精壯加練二百名所需新式槍砲由江南製造局代製本月某日運解來杭按名分給鶴帥本定於十八日調集全軍赴大校塲操演西陣因連日隂雨未克舉行一俟天放新晴當卽示期校閱也 
 
 

Page 2

 
 
[大閱紀餘]  
　　署兩江總督鹿滋帥於本月十六日蒞揚州大閱本館已縷紀報章兹又得訪事友續函云是晚憲駕入城已暮色蒼茫萬家燈火旋由東關街至南北皮巿迤邐出徐凝門本擬卽解維而返嗣因傾盆雨驟遂小泊一宵十七日黎明六點鐘時開行北上文武各官及各營隊伍恭送如儀甘泉縣周大令送至露筋祠始禀辭遄返蓋過此卽爲高郵界也此次滋帥坐船並不甚大連隨員等船僅七八艘駛入瓜州口時新河灣馬頭口等處均有鳬水呼寃者洎翌晨開行又有一人踵而行之均發交地方官秉公訊斷 
[慮囚大典]  
　　姑蘇訪事友來函云每年三四月間各省例有秋審之典現經署江蘇臬司朱竹石廉訪札飭各府廳州縣著將應入秋審人犯赶緊造册押解來省聽候撫憲陸春江大中丞示期提勘各地方官奉札之下卽將各犯陸續起解現已大半解到惟提勘之期尚未定於何日也 
[豸節將臨]  
　　杭州訪事友來函云新任浙江按察使榮伯衡廉訪銓陛辭出都本月某日由天津附招商局新裕輪船南下十五日午刻行抵申江定於十八日握節赴杭垣官塲接到電音卽由仁和錢塘兩邑宰飭家丁將臬轅内外大加修飾務使煥然一新轉瞬豸節遥臨卽可榮遷入署矣 
[豫防閙教]  
　　武昌訪事友人云日前湖廣總督張香濤制軍接宜昌法領事來電内開長楊巴東等處近有匪徒遍黏匿名揭帖約期本月十五日毁搶教堂請嚴飭各屬設法保護等情爰卽電飭宜昌鎭總兵傳弼卿鎭軍宜昌府陳雲仲太守派撥兵役就近駐守各教堂以壯聲威而弭隱患 
[侉匪擾民]  
　　揚州采訪友人云本月初旬某日之夜郡城南門外靜慧寺後某米行突來侉匪數人桀石毁門一擁而入行中人羣起兠捕侉匪竟敢露刃拒之行中人自知赤手空拳萬難與敵立卽猱升屋頂亂撃銅鉦侉匪見勢不佳紛紛逸去當慌亂中有一行夥頭顱被匪斫傷血液淋漓幾瀕於死越日二鼓後迤南馮家莊王姓家亦被侉匪刦去衣飾銀錢事後以所失無多並未報官請勘或謂此等侉匪類皆鹽梟羽黨未識南面者亦思有以綏靖地方否 
[潯郡官塲紀事]  
　　九江采訪友人云日來九江鎭總兵宋佩珍鎭軍督飭標下選鋒左右二營及新勁營將弁各率所部練習槍砲雜技蓋亦未雨綢繆之意也○本月初三日關道憲明華亭觀察課試濂溪書院肄業生童生員文題湯之盤銘曰苟日新日日新又日新康诰曰作新民詩曰周雖舊邦其命維新童生文題陶通塲詩題賦得上已曲江宴得江字○湖口釐局總辦胡緘三太守札委汪季華參軍善培接辦龍開河分卡梁香圃少尉桂芳接辦小池口分卡許心苕少尹帮辦總局事宜○九江府孫景裴太守札委瑞昌縣肇城司巡檢李漢臣少尹名揚押解秋審人犯赴省○署九江前營遊撃李雲亭遊戎天元到任後卽赴金陵謁見鹿滋帥旋於本月初四日遄回○總辦九江保甲局務江西候補縣鄭幼戟明府輔清辭差赴省所遺保甲局務由道府會委稽查輪船委員史炳南明府悠頣兼辦○育嬰堂委員曹迪齋叅軍允之近奉藩憲牌示著署理吉安府經歴○某日九江府孫太守札委史炳南明府赴德安會勘地基 
[蘇省官塲紀事]  
　　姑蘇訪事友人云每届冬夏二季上憲必按叚派員巡綽藉以驅除盜賊綏靖閭閻亦除暴安良之至意也今届所派夏防委員銜名刻已牌示用特照錄於下東路一叚馮錫純二叚朱世宣南路一叚邱先藻二叚潘友成西路一叚金鳳采二叚沈學書北路一叚李芳烈二叚邱宗善中路一叚胡敬禮二叚姚宗頣閶胥門外一叚李彭年二叚胡緝熈三叚　觀四叚翟錫翰上叚水巡胡體祥下叚水巡王澤文○鎭洋縣知縣吳大令鏡沆現經上憲調補元和縣知縣缺所遺鎭洋縣篆署江蘇藩司吳仲懌方伯於本月十七日牌示以遇缺先知縣吳明府熈請補 
[京塵雜錄]  
　　京師采訪友人云甲與乙素相識然皆非善類甲寄居前門外後營賃被局乙則犯案充軍近自配所逃回一日尋甲小有需索甲不予乙卽努目相向扭而抶之賃被局主恐被牽連揮令速去甲懼中途遇害浼局夥某丙作護身符不數武乙突出利刃欲刺甲懼反奔乙飛步狂追丙阻之乙遂遷怒於丙白刃一揮傷重而踣迨局主聞信扭乙報官官卽訊實嚴懲令將内舁回養息閱數日頭顱被風腫如斗大延至二月杪殞命大約不得免於控請抵償矣○二月之晦宣武門外八寳店小巷中甲乙丙三人狹路相逢頓觸舊忿格鬥之際乙丙驀出懷中小匕首將甲　傷未知曾報官相騐否○匯豐銀行屋宇前遭回禄之災至二月下旬卽鳩工庀材大興土木對門西賓館亦在迤東析拓曠地建造大厦從此美輪美奐氣象爲之一新矣 
[潞江鴨綠]  
　　北通州采訪友人云距州城西南十八里之遥有豆各莊焉自張燕謀閣學營菟裘於此人皆以樂善莊呼之蓋以太夫人秉性仁慈力行善事故也今正太夫人在天津仙逝閣學遵制成服擇定二月二十三日扶柩回鄕中途崇於石尤風至二十八日始舟抵東關馬頭下碇二十九日清晨六點鐘許舁靈柩至西門外天成菴前導有開路神銘旌對子槍黄鷹細狗松獅之類銜牌爲三代一品封典誥封一品太夫人奉旨旌表御賜樂善好施字樣内閣侍讀學士二品銜卽補道四品京堂江蘇總辦商務局總辦淮北督銷事宜奉旨軍機處存記特旨總辦山海關内外及直鎭鐵路大臣特旨總辦直隸全省及熱河礦務大臣會辦北洋水師營務處隨以鑾駕半副誥命亭影亭神亭香亭松亭聯亭旗旛傘扇萬民傘一百二十六頂通州協左右營及天津水師各若士名更有僧綱司道記司喇嘛僧官紳之執紼以送者多至百餘人可謂盛矣○自上月二十六日起糧巿各糧商集資雇京都德順和部諸妙伶演戲四日報賽水火二部諸神循向章也○上月下旬某日通州孫眉生刺史差傳通屬八百八十村莊地保諭以各村不准收留外來閒雜人亦不准村人私習義和拳如敢不遵立卽禀請嚴辦○聞之倉署中人謂長劉二倉帥定於三月初十日按臨○漢坐糧廳李穉臣部郎二年差满例應奏請簡員更換倉憲以部郎騐收冬漕甚爲得手專摺奏請暫留四個月 
[芝罘晴翠]  
　　烟臺采訪友人云署巡司陳少尹缷事回省大憲飭正任倪少尹接鈐任事○前者關道憲李觀察因高密民人阻止德人築路之事命駕返烟臺商議兹聞威海衛又有劃界要務大約仍須命駕一行也○邇者民人日用所需不特米價飛翔卽菜蔬亦一律昻貴春菘秋韭大非寒士所宜矣○西府義和拳肇事之後官吏疉次曉諭大意令民間崇正斥邪各安生業等语近日袁慰庭中丞又刷印五言韻示反覆開陳小民各具天良當無負諄諄诰誡之至意也 
[蘭亭觴詠]  
　　紹興訪事友來函云昌安門外王某以砑錫箔爲業夜則代細柳營中人司昌安門鎖鑰披星戴月竟夜不歸其妻某氏不耐孤衾潛與會稽縣差役阿寳有染久之春光漏洩王特於某夜更魚四躍時破扉而入啓衾擒獲突出并州快剪將姦夫髮辫剪去逼令寫立筆據然後縱之使去以爲一縷情絲可以從此斷絕矣不料數日後阿寳乘王外出雇舟將王妻載赴他處重續舊歡王得悉據情控諸會稽縣署縣主黄念屺大令准詞立提到案訊出實情飭將阿寳鞭背一千王妻鞭背二百派差押令荷校遊行示衆至第三日王妻羞恥忽萌潜取阿芙蓉膏吞服須臾毒發幽魂一縷遽入枉死城中事聞於大令略予撫卹費令王草草瘞之○山隂縣西南鄕距城四十里有地名謝家橋鎭名山隂諸曁縣往來孔道鎭有湯姓米店開設有年去歲雇工人陳某舂米陳懶而傲與同夥時有違言今春湯下逐客令陳憤憤而去旋屢次向店中尋釁湯 
 
 

Page 3

 
 
不屑與校陳以爲畏也本月初五日手持利刃洶洶然至店門前將盛米竹筐砍爲虀粉店夥見勢不佳相率逃避陳益興高采烈所有帳桌牀帳刀鋒所到無一瓦全更將排門一齊抛入糞池於是各店夥競抱不平邀同地甲奪去所持利刃令湯繕詞扭入山隂縣署呈控縣主寗琯香大令升堂研訊陳供詞狡展不認持刃行兇大令飭笞責五百板管押翼房陳母得信卽糾集多人向米店滋擾湯不得已又投縣署歴訴情形大令大怒派差數名到店彈壓 
[秀語奪綠]  
　　嘉興訪事人云新任秀水縣周邑尊於本月十二日黎明時安抵東門外宫碼頭各書差呈遞手版禀見邑尊旋乘輿赴府署禀到然後回到公館頒發紅諭擇於本月十五日接篆任事○前報紀緝捕營槍船尾隨盜船至北門外麗橋河拿獲盜犯五名解交統領飭送秀水縣云云兹經縣主研訊明確實係墾荒客民因卽押回原籍 
[中丞謁客]  
　　新任安徽巡撫王芍棠中丞由京來滬駐節北河南路天后宫側行轅前昨兩日次第赴各國駐滬領事署拜會蓋藉以聯中外邦交也 
[局員謁客]  
　　昨日洋商租地會丈局總辦朱司馬枚浙江海運局總辦董太守鳳來先後命駕至敬業書院拜會署理上海縣篆務之戴子邁明府商議要公良久始别 
[司示照登]  
　　日昨署理上海縣篆務之戴子邁明府接到江寗藩司恩藝棠方伯示諭爰飭地甲黏貼通衢其文曰江南文闈外提調江南江寗等處承宣布政使司布政使恩爲出示曉諭事照得江南省文武闈鄕試所需一切供應食用物件從前本歸江寍府南捕通判經辦責令各行鋪分認承應均有官價流弊殊多自經兵燹巿面商情迥非昔比歴科均由本司遴委明幹之員總辦供給等事所需食物等項均按巿價平買絕不擾累商民一洗舊時積弊今届舉行庚子恩科文闈鄕試所需一切食用各項無論就地採買出外購辦概行照巿發價所需工匠夫役亦不准减價勒差如有不肖司事丁役假借官價名目私圖抑勒延欠或從中尅扣漁利以及影射漏捐種種情弊一經訪聞或被告發定卽從重究辦除分别移行外合卽出示曉諭爲此示仰各色人等一體遵照務合奉公守法毋得自蹈愆尤該行鋪人等亦不得有串通壟斷擡價居奇情事致干查究照例懲辦其各凛遵毋違特示 
[移請協緝]  
　　寳山縣尹輔卿大令移文上海縣署内開本年三月初四日准淞滬鐵路局函開本月初三日之夜三更時分張華浜分路房被匪誘開栅門進内行刦分路夫吳木三等因拒被傷劫去洋銀衣物等件而逸並據江灣鐵路第七號分路夫蘇洪化禀稱今晨見栅旁有受傷無名男屍一口木棚内遺有白皮箱鞋帽鐵尺等物當查所遺白皮箱卽係吳木三被劫之物爲此開單函請勘騐飭緝等由並據張華浜總甲張倍章江灣廠總甲陳鳳山等先後報同前由各到縣據此除勘騐飭緝通禀外誠恐贓匪遠颺移請飭捕一體協緝是案贓匪務獲解辦幸勿有稽　切並送賞格等因署理縣篆之戴子邁明府刻已派捕加差用心偵緝矣 
[縣訊命案]  
　　本月初七日顧侯氏投上海縣署訴稱丈夫顧小弟被諸順毆斃抛屍吳淞江内叩請伸寃署理上海縣篆務之戴子邁明府於蒞騐後提齊兇犯嚴訊顧侯氏供丈夫於二月二十三日午後携皮衣三件往南翔鎭質得洋銀十五元購取零物不料一去不回至本月初七日始聞諸順在諸阿大茶肆中自云某晚追毆一人墮河身死小婦人心焉疑之尋至三十保九圖果見夫屍因央五圖地保張永生將諸順獲住諸順求免報官願償棺殮洋銀二百元小婦人不允報請大老爺騐明傷勢隨查得當日丈夫所携扁擔零物均在王丫頭家求卽追究屍兄顧榮春抱告屍甥尹麶園所供相同余福山禀稱小的係地保夥役明府叱令將顧尹余各掌頰二十下王丫頭供二月二十八日清晨小的在田内拾得竹扁擔及竹籃籃内有韮菜數斤恐係竊賊所遺卽携至諸阿大茶肆門前待認良久始携回諸順供上月二十七日之晚小的往田中見有人偷割韮菜大聲呼捉其人卽逸去並未在茶肆聲言此事諸阿大供上月二十八日清晨王丫頭將籃停放小的門外至諸順曾否說及此事則已記憶不清矣周硯卿禀稱小的充九圖地保顧小弟屍身確在圖内撈獲惟致死之由小的不能詳悉明府喝令將諸順鞭責竹梢六十下仍不供實因與余福山一併收押諸阿大無干省釋王丫頭交地保帶回恊同屍妻認明竹籃是否死者之物一面著顧榮春赴南翔鎭查明質衣情由禀覆核辦 
[控案支離]  
　　西婦斐司馬投本管領事署控華人王潤芝以販運木植爲由騙去銀四千兩領事據情函致英美租界會審公堂昨日讞員翁笠漁直刺偕梅繙譯升座會訊斐司馬倩律師哈華託訴稱前有蔡和生者引王潤芝至家云鄂省某大憲之女公子欲習西文擬延往教授斐司馬雖未允許然因此與王相識未幾王來糾股至四川瓜運木植斐司馬信以爲眞卽付銀四千兩詎料此後王卽不知去向是以控請究追王潤芝倩博易律師訴稱向習綢業現在硝磺局當司事斐司馬家設有賭檯且時有蕩婦出入是以曾至其家賭博至所控各節實係揑誣求恩明鑒直刺與梅君互商之下以兩造情節甚屬支離著各明白補詞聽候覆訊 
[車戲奇觀]  
　　滬上風行脚踏車電掣雷奔無此迅疾少年子弟日馳驟於軟紅十丈中較之策騎郊原尤足逞豪情而矜捷足乃西人更 
别翻花樣創爲車戲演於張氏味蒓園中有四女郎花貌柳腰幾令人魂消心醉雜以小丑之詼諧談笑古妙粲花梨園中當退逐三舍矣滬上眞無奇不有哉 
[英美租界公堂瑣案]  
　　江海新關造册處稅務司葉君之僕人毛中良控陳阿土糾衆强搶妻妹張氏藏匿圖姦等情讞員翁笠漁直刺准之派同包差協探將陳訊毛中良臨訊未到直刺遂商之梅繙譯著留候過堂覆訊○前日木匠陳福生沈玉林徐仁山徐阿根徐杏卿陳松濤等六人携油木四株雇朱阿蘭所駕杉板船載往浦東船小人多中流沉没松濤斃焉旋由陳阿土等出洋銀十元雇人撈屍棺殮事後責令朱貼償撈費以致忿爭包探奏少卿見之解案請訊陳阿土等同供小的等在榮記木作做工所出撈屍之費理應由朱償還求恩公斷朱阿蘭供當時小的曾與言明船小不能載重彼等不聽以致肇事尚求大老爺電鑒直刺謂爾等各有不合著交人保出自行理處○包探顧阿六拘解陳阿三到案禀稱此人前曾屢次犯竊今又在途次竊取劉長林衣袋中洋銀二元向之斥責反敢行兇適經小的查見是以拘案请究劉長林投案申訴前情陳阿三供稱小的因劉誣指行竊故與理論不敢行兇直刺判令笞責三百板逐出租界○包探石金榮解送周愛生到案禀稱此人身帶銅質小銀錢至菜巿向鄕人林三三購竹筍被林察出扭交小的搜其身畔藏有銅質小銀錢十餘圓爲特解案请究林三三投案申訴前情求嚴辦周愛生供此項小銀錢小的兌自某處並不知其銅質求宥直刺判押半年以儆○沈錫卿楊和尚二人在途扭毆爲五百二十號華捕所見一并拘案請訊沈錫卿供稱小的爲楊介紹借得洋銀十五元日久不還代爲付去赔償昨向索取反敢逞蠻楊供小的並未借伊洋銀直刺著押候過堂訊究判斷 
[美租界捕房紀事]  
　　日昨有流氓若士人麕集外虹口西華德路粤婦某氏訛詐洋銀氏心不能甘奔投捕房聲訴捕頭卽遣甲乙二包探將衆流氓拘入捕房押候解送公堂禀請讞員翁笠漁懲辦○昨晨小竊許阿聖混入裏虹口鄕民某姓家竊取衣服適爲某號巡街捕所見拘入捕房捕頭令押候解送公堂禀請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
　　叙樂茶園 
　　三月廿二日正本 
　　蟠龍寳扇 
　　夜演全套照君出塞 
　　始由無延壽通番昭君娘娘和番投涯盡忠李靈自刎蘇武牧羊猩猩女猴結婚演至回國結局後演京戲飛飛飛靑雲飛串演 
　　獨脚上樓梯猴子取蟠桃 
　　群仙茶園 
　　二月廿二日演 
　　三星照武昭關思凡打花皷伐齊都探窑二進宮全武行靑風寨柴桑口 
　　夜演 
　　廻龍吃人肉文昭關賣胭脂雙包案五鼠閙東京空城計頭二本遊張園 
　　車戲新奇 
　　啓者兹來巧手坐單脚車之西人一班能於單車之上跳無弄耍又能使單車走動一如已意千變萬化　妙無窮天下實無共班中有名馬田者善作詼諧一舉一動談一笑俱令人笑不絶聲遠勝獻塲之丑脚班中又有类人四名能於單車之上效打馬波手叚獨平常之馬波係以棍撃波而此則以車輪撃波也定於禮拜六禮拜兩日卽華三月廿二廿三兩日下午五點鐘在張園開演每位收銀五毫校椅位位收銀一元諸君請早降臨 
　　禮拜一拍 
　　准於廿四日十點半鐘在虹口元濟堂後面北泰湖林卽蓬路横街第五號住宅内拍賣書樓大餐間房間廚房洋琴一應家用什物不計此佈瑞和洋行啓 
　　天津萬福居北號 
　　開設上洋正豐街石路口紅杏山莊房屋之内程設雅座裝修寛暢包辦酒席京蘇大菜隨意小的家常麵飯一應俱全開張倘蒙仕宦紳商賜顧格外已特此登報本居主人告白 
　　義記洋行拍賣 
　　呢羽等貨凡貴商寳號購辦定必合式其貨設有一箱一色一走亦隨行拍賣光顧者必須叨付定銀十成之一倘蒙拍者照時請至上海四馬路第九號門牌面議 
　　禮拜一拍賣失事輪船 
　　兹於本月廿四日兩點鐘在本行拍賣東京丸輪船日前在北直隸海灣成山島東北角失事該輪於一千八百八十四年在英國名廠所造計關噸一千三百六十墩可裝重貨二千一百九十四墩現　兩莊拍賣船身機器爐子錨纜各等爲一莊船上所裝之貨物爲一莊拍後當付現銀拍定之後該輪與貨物均歸買客自管貴客欲知該輪詳細祈駕至小行詢問便知也此佈壳件洋行啓 
　　奉諭拍賣 
　　法界三茅閣橋第八十七號八十九號茂記野味店房客濳逃結欠本行房租甚鉅禀明公堂蒙中西官允准限三天將該店生財一切雜物一應拍賣以抵房金其餘私債等情與房東無涉恐未周知特此佈告瑪禮係行啓 
　　禮拜一拍賣 
　　准於廿四日二點半在大馬路小菜塲西首才記舊底子拍賣馬車傢生皮帶墨水鞋墨廚窓一應什物不計此佈倍發行啓 
　　緊要拍賣告白 
　　啓者本行定於西歴本年四月二十四號上午十點半鐘在四馬路八號拍賣上海鴨毛公司内地及二十四畝零零三毫其地坐落蘇州河曁吳德蘭河左近所有地上鴨毛公司内一切房屋以及廠中全副新機器及一切什物汽機引擎鍋灶器具一切等物俱全悉行拍賣欲知詳細情形者請函詢本行可也四馬路八號永發洋行啓 
　　大烟館拍賣 
　　准於廿四日二點鐘在垃圾橋南首拍賣金園大烟館全副生財大榻床數十只白銅烟燈盤大事件大爐子椐木裝修紅宮燈磁器大花窸什物不計此佈全記啓 
　　拍賣上等肥皂 
　　啓者於本月廿五日兩點半鐘在本行不限價拍賣新到大英名厰定製上等一百廿塊一百五十塊方皂及廿條頭肥皂價亷物美聼期請到本行面拍可也拍定限兩禮拜出清特此佈聞三馬路元芳洋行啓 
　　拍賣名酒 
　　啓者禮拜二卽本月廿五日兩點半鐘在本行不限價拍賣新到鉢酒車釐毡酒威十忌各色好酒限兩禮拜出清拍定須付定銀另有部子列明屆時請至本行面拍可也此佈三馬路元芳洋行啓 
　　黄夢畹啓 
　　嫁綫勞人日鮮睱晷蒙諸君　顧請於午後二下鐘前移玉如有緊要公事仍可隨時賜敎惟乞恕簡慢不恭耳肅陳維鑒不宣 
　　OHAMBERLAINSMEDIOINES 
　　曾伯廉各藥料　 
　　曾旧亷所製咳喇藥天無雙如人受寒咳嗽服此最妙因能通肺中之氣使痰易出也小孩亦可服藍緣内無毒性物之故 
　　曾伯亷所製痧藥能治大小腸各病用過之人盡皆稱妙蓋能一服卽愈也如人發痧立卽服下無不告痊 
　　曾伯亷所製止痛油治痛風爲第一妙藥痛時敷之立愈愈後仍前敷治定可永遠除根此外如肋骨痛腰骨痛胸骨痛刀割火的　瘡皆可用此藥治之 
　　分寄各藥鋪出售每小瓶洋五角大瓶洋一元 
　　上海新晉隆洋行總經理　 
　　亨達利告白 
　　啓者本行所存底貨甚多爲此將金銀首飾器皿金鋼鑽戒嵌紅綠藍寳石戒子各種打璜金表嵌鑽嵌珠金表單眼大千里鏡雙眼千里鏡各色料物以及耍貨等統行减售現倘蒙賜顧請來看貨議價是當格外便宜也特此佈聞 
　　聲明 
　　啓者本號開設在申南市卅餘年只此一家並無分出近有假冐本號在外合股並無其事倘諸寳莊號洋行與他往來與小號無涉先此聲明郭恊盛十機謹啓 
　　新開福仙茶園 
　　本園在寳善街中市定造高大洋式樓房戲園一所并不惜重資定辦時式桌椅廣繡全新平金行頭新奇錦絹綢緞燈彩特聘京都山陜姑蘇超等文武名角俟端陽佳節工竣開演特此預啓園主謹啓 
　　王問樵回申仍寓原處 
　　婦科一道醫者所難若調經若胎産若三衝三急等皆男子所無而婦人所獨故其治法與男子迥殊先生擅婦科兼治一切時症向居滬北名噪一時欣就者靡不應手輒愈去秋因事返籍刻已回申仍寓虹口同文書局東首大德堂藥鋪後弄永安里内午前分寓寳善街德興銀樓恐病家或未過知特此佈告須預行掛號爲盼同人公啓 
　　檀香山票電報 
　　普閏堂來電英四月份票卽華三月二十開彩頭彩第一萬二千七百六十三號二彩六百七十七號三彩三千三百九十五號五月份禀已到輩四月廿一開彩○經理江南票和濟中西票廣益票鎭江益成票行啓 
　　失票聲明 
　　今遺失源利莊本月二十日期三千四百八十六號計英洋二千七百元在途遺失已知源利莊說明掛失作爲廢紙望各寶莊切勿收用特此告白此致上海村非公司 
　　聲明 
　　二月初七日有乾豐紗號向本公司買雲龍紗五百包言明打包出口今　期旣不出貨又不墊銀只有將定銀　　　單作廢特此佈告上海華洋裕源紡織公司告白 
　　股票遺失 
　　兹有務本堂敦信堂江西宜春煤礦局元字第四百一號至四百十號股票拾紙遺失已向礦局聲明作癈務祈諸君切勿收用特告 
　　京都天寳齋 
　　中外第一耳聾丸 
　　耳聾丸一藥市上售者雖多祗有稍瘥之功實無復聰之方惟本齋選藥以騐而知靈覔方以試而知效秘製是丸廣濟世人無論男女老幼遠年重聽服丸一料當能轉聾爲明患者請速試之始信中外第一也每料一觔洋四元每盒洋一元鋪在上洋二馬路西鼎新里庫門内 
　　咳嗽靈藥 
　　漢口花樓洋街復茂盛專售外洋來路食品其所售上海南京路華興公司燕高糖精友人盛稱爲男女老少順氣除痰止咳聖品余年已花甲痰飲已深因往購試幸宿疾全消特誌數言以謝之卾垣廖明齋上 
　　嫩面玉容散 
　　此散治男女面上油膩黑氣烟色酒剌雀班暗晦等患每晨搽擦自然橋嫩滋潤清秀眞整顔妙品也每瓶三角每洋照拆四瓶上洋二馬路中市京都天寳齋便是 
　　上海鉅安 
　　本號經理廣益公司上海票兼辦澳門票批發代收廣東文鄉科闈姓自運呂　烟各種香烟貴客光顧格外公道此佈 
　　招包煤油木箱 
　　本行欲招人承包煤油板箱每月若干隻價目章程來行面議如有人承包者至帳房商酌可也瑞記煤油帳房啓 
　　大阪商輪公司 
　　啓者本公司天龍川丸輪船准於本月廿四日卽禮拜一晚開往長江等埠該輪走水極快買辦司事等均係華人茶飯應酬一切無不週到倘蒙各寳號欲裝貨搭輪者請至本帳房面議是荷郵船會社代理 
　　杭州萬利源 
　　今售江南義賑票全張五元半分條六角澳門票照市函購回件不悮批發照申上珠寳巷 
 
 

Page 8

 
 
   
 
 

Page 9

 
 
[上海巡局紀事]  
　　通州人楊老桂向在南巿小南門外葉家弄開設福興錫鋪日前因事回籍旋被老北門内同業李萬茂主李福壽將伊養女誘去歴數日不使歸家楊妻鄒氏往詢李嗾令店夥毆逐氏心有不甘倩人繕回控諸二十三七鋪巡防局局員邱友林二尹訊得李住本城北局所轄境内爰飭退去候函送北局李齊之二尹訊究○前晚有竇和尚者詣南巿荷花池左近某飯鋪果腹付給銅質四開小銀錢一枚櫃夥向之調換以致互相口角櫃夥怒奔投十六鋪巡防南局控陳局員曾熈齋二尹立飭勇丁拘竇研訊判令笞責一百板○前晚輪應二十三七鋪巡防局會哨局員邱友林盛雨村兩二尹預備茗點至三鼓時十六鋪南北中三局委員次第到來叙談良久而散○南巿商船會館董事某君以本月二十三日爲天后聖母誕辰咨照各船商自二十二日爲始徵如梨園登檯演劇深恐流氓乘機滋事因請二十三七鋪巡防局員派勇照料局員允之 
[南巿瑣聞]  
　　本邑南巿各街道自創興中國内地自來水以來由各工匠安設水管以致次第翻掘凹凸崎嶇事後非但不將磚石鋪平且更污泥堆積所望董其事者設法修砌以免行人繭足之虞也○本邑南巿乞丐如林每向居民滋擾迭經巡防局員每晚率勇驅逐若輩依舊横行前晚黄昏時丐子某甲游行於董家渡横街黑暗中見某姓女郎手携衣包行經是處瞻敢扭住强奪女郎極聲呼救鄰人畢集甲始飛步而逃 
[英美租界晚堂瑣案]  
　　某洋行細崽陳阿方娶雉妓朱鳳寳爲妻未幾被鴇婦朱阿寳糾同陳阿五等刼之而去陳遂投報捕房捕頭派某包探將陳阿五趙阿和等拘獲解送公堂讞員翁笠漁直刺略詰情由令押候過堂覆訊昨晚襄讞委員張柄樞司馬提案研詰陳供今年二月某日小的偶至雉妓朱鳳寳處作狹邪游未幾朱妓不願爲娼逃至小的家中鴇婦朱阿寳尋蹤而至小的向之說明補給身價洋銀一百元立據爲憑彼已應允不料本月十六日朱阿寳復糾同陳阿五趙阿和將鳳寳劫去小的因卽投報捕房拘解案下求卽究追陳阿五供小的在四馬路乾豐烟館爲夥朱鴇糾人劫妓之事小的並不與聞求鑒趙阿和供小的係福建某縣人日前在三馬路某茶肆摇會不知何故被拘司馬以陳阿方娶妓爲妻本無不合惟旣無婚據又無媒人顯有不實不盡著將陳阿五趙阿和還押候補提鴇婦朱阿定到案質訊核辦○周王氏控董王氏誘匿伊女阿林經讞員翁笠漁直刺提集一干人倩襄讞委員張司馬研訊供出阿林已許字歐陽德貴爲童養媳爰飭差帶同董王氏指提歐陽德貴前日原差將歐陽德貴之妻歐陽張氏並阿林解案司馬升堂研訊張氏供小婦人係廣東某縣人周女阿林由董王氏爲媒聘爲養媳曾出財禮洋銀四十元立有婚據庚帖嗣因周欲誘女回去未經應允是以來案誣控現將婚據呈電周王氏供稱歐陽氏不許小婦人與女兒相見是以控告求鑒司馬謂周王氏誣控屬實本應重辦姑念婦女無知從寛免究著將阿林交歐陽張氏領回嗣後彼此和好不得再起爭端婚據當堂擲還 
[法租界捕房瑣案]  
　　前日梁葆清由瀏河來滬泊舟元泰馬頭被賊竊取皮棉衣服數件因卽投報捕房捕頭遣包探緝獲人贓解送公廨禀請讞員朱森庭明府訊供押候研究餘贓分别懲辦此已紀諸報端矣昨日明府蒞捕房命提竊賊錢阿三王阿生研訊二竊同供小的等祇取皮衣餘贓悉已抛棄明府著枷號一個月期满各責四百板窩贓之王協順小客棧主沈桂榮責令賠繳當本洋銀十元押候過堂核辦○偷兒張文祥吳銀會串竊某姓家各贓報捕後經包探拘獲解請明府訊供著責張八十板吳一百板然後釋出○偷兒陸阿三王阿狗前經明府訊明昨日著責陸三百板王一百板然後釋出○恒盛魚行主控徐象賢積欠貨價錢四百三十餘千經明府訊明押候覔保限半個月内歸楚昨日飭探帶出交與保人依限理楚○細崽董懷金前因竊取蜜采里西客館洋銀五元三角控經明府訊明判枷號半個月期满責釋昨日枷期已满命帶案開枷笞責一百板然後釋出○流氓陳金壽持械行兇控經明府訊明判枷號一個月期满責釋昨日命提到案開去所荷之枷重責六百板押候過堂復核 
[是乃仁術]  
　　昨承壽萱室主人求病痊愈并永保平安慨助振欵洋銀五百元拜領之餘莫名感佩查籌振至今日久已智盡能索無可措辭乃施者倦矣求者未饜正在萬分爲難之際忽蒙一朶慈雲自天而降彼溝瘠餘生有不懽呼抃舞齊祝使君無量福壽哉宿恙全除猶其餘事耳[  上海六馬路仁濟善堂籌振公所施則敬等謹誌]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緖二十六年三月十三日京報全錄]  
　　宫門抄○諭旨三道錄前○贛撫松奏爲庚子年籌備餉需司庫無力全籌循舊融撥錢糧摺○兼滇督丁奏爲改土歸流添設通判知事裁去經歴摺○燕督裕奏爲籌欵製造軍火摺○三月十三日刑部都察院大理寺正黄旗值日無引見○禮王等得紀錄謝恩○倫貝子由東陵回京請安○高賡恩謝四品京堂候補並在弘德殿行走恩○載瀛續假十日○黨蒙杜慶元預備召見○順天府奏京師得雨二寸有餘○召見軍機杜慶元黨蒙高賡恩○○江西巡撫臣松壽跪奏爲庚子年籌備餉需江西司庫無毠全籌循舊融撥漕項錢糧以資湊解恭摺仰祈聖鑒事竊查前准軍機大臣字寄光緖二十五年十月二十五日奉上諭户部奏豫撥籌備餉需一摺著按照指撥銀數於來年四月前解到一半十月内全數解清等因欽此計單内開庚子年籌備餉需指撥江西省銀二十四萬兩等因當經轉行遵照籌解兹據藩司張紹華督糧道李岷琛會詳稱查此項籌備餉需原係籌邊軍餉每年撥銀二十四萬兩自光緖十二年撥解起迭因司庫無力全籌又係甘餉改撥之項歴經援照前解甘餉成案在於司道兩庫分籌遵章具詳奏明動用漕項湊解奉旨允准在案今奉撥庚子年籌備餉需司庫仍前支絀實難獨力全籌惟有援照歴辦成案動用漕項請先行奏明在於司庫地丁釐金項下籌解三分之二銀十六萬兩道欵漕項錢糧内籌解三分之一銀八萬兩等情前來臣查動用漕項錢糧遵照部定新章應先奏明江西省奏撥前項餉需連年均因司庫支絀融動道庫漕項分籌湊解今二十六年奉撥銀兩該司道因司庫佾難獨力全籌擬援照融撥道庫漕項錢糧係爲籌濟要欵藉資湊解起見合無仰懇天恩俯如所請辦理除咨明户部外所有奉撥庚子年籌備餉需循舊融撥道欵錢糧湊解緣由理合恭摺具奏伏乞皇太后皇上聖鑒謹奏奉硃批户部知道欽此○○兼署雲貴總督雲南巡撫臣丁振鐸跪奏爲雲南廣南府屬土富州地方迭出搶劫重案民不聊生擬請改流添設通判知事並將普廳塘經歴裁去必設巡檢以資治理恭摺仰祈聖鑒事竊查雲南廣南府屬土富州原設有土知州一員管理土夷近因邊境遼闊界連廣西密邇越南游勇苗匪出入靡常地方極關緊要該土司積習相沿難期振作雖迭經整飭遇事嚴懲而搶刼重案仍復層見疉出民不聊生非添設流官分司治理不足以重邊防而蘇民困當經督臣崧蕃與臣反覆商酌意見相同札飭藩臬兩司妥爲核議詳辦去後兹據署雲南布政使林紹年按察使鄒馨蘭會同善後局司道詳稱遵查土富州地居邊要與廣西越南犬牙相錯以致游苗各匪不時竄越近復搶刼頻仍民難安枕自應入土歸流以期有裨地方擬请於該處添設通判一員名曰廣南府分防富州通判駐紥皈朝如緬寗通判之例管理刑名經徵公件及稅秋米石年支九成養廉銀八百一十兩准設門子二名皂隸八名民壯十名步快八名轎傘扇夫七名禁卒四名庫子二名斗級二名每名年支工食銀六兩每年共支銀二百五十八兩另設鋪兵十二名每名年支銀三兩六錢每年共支銀四十三兩二錢並設知事一員兼司監獄年支養廉銀二百兩設皂隸二名民壯四名每名年支銀六兩每年共支銀三十六兩俸銀則均照例支食其銀在於藩庫徵收公件耗羡條丁項下支放入册報銷該通判與知事各缺分均定爲夷疆三年俸满在任候升要缺俾與寳寗縣知縣及該縣典史一律該富州土知州沈定坤應請仍留原銜准其世襲不理民事按年於原有官庄及糖榨等項錢文内撥給經收以資養瞻並據將廣南營原驻北洪汛千總調署皈朝作爲專城先將光緖二十四年十月裁減之戰兵六名守兵八名悉數規復以重城防其原駐皈朝外委應卽改駐北洪以期繁簡各得其宜惟通判旣駐皈朝距普廳塘祗三十里而剥隘爲入滇要口相距較遠應將原設普廳經歴裁去改設巡檢一員駐紥剥隘除俸銀照例支食外如緬寗巡檢之例年支養廉銀二百兩設皂役二名民壯四名每名年支銀六兩每年共支銀三十六兩亦均在藩庫公件耗羡條丁項下支放其缺分亦定爲夷疆三年俸满在任候升以抵普廳塘經歴咨調要缺所有添設改移各文武員缺均俟奉文覆准再行遴員請補並先刊發木質關防鈐記委員署理暫由善後局酌給薪水以資辦公至有關祀典各廟宇及城垣衙署應如何酌量修建應否添設學額並一切未盡事宜容再督飭該員等詳細體察情形次第禀辦並將實缺普廳塘經歴和羹歸入裁缺卽用班内補用等情會詳請奏前來臣覆查無異合無仰懇天恩俯准將廣南府屬士富州地方一律改土歸流添設通判知事並將普廳塘經歴裁去改設巡檢分司治理實於邊務地方兩有裨益如蒙俞允卽請勅部鑄造雲南廣南府分防富州通判知事曁駐紥剥隘巡檢各印信頒發啓用以昭信守其一切應辦各事宜容俟奉文覆准後卽分别妥爲籌辦另行奏報除分咨各部查照外謹恭摺具陳伏乞皇太后皇上聖鑒勅部議覆施行再雲南巡撫係臣本任毋庸列銜合並聲明謹奏奉硃批該部議奏欽此○○頭品頂戴北洋大臣直隸總督奴才裕禄跪奏爲北洋機器局現在增設快砲及快槍快砲子彈等廠亟宜添籌經費以資製造恭摺仰祈聖鑒事竊查北洋機器局經費原撥津海東海兩關四成釐稅連同江海關及北洋海防支應局所撥每年計用銀五十餘萬兩所造軍火向係專供北洋海軍及淮練各營操防之用自光緖二十三年以後該局原撥紅費因各處協撥增繁疉經减發每年祗能收至三十餘萬兩經費旣比從前歲减二十餘萬而近年撥解各軍軍火除本省淮練各軍外又加以武衛五大軍操練所需均須由局應付而神機虎神等營亦復時有調取是製造日有增加經費則日形短絀就目前解局之欵以之專供各軍常年所需已屬時有缺乏之慮且自奉天軍務竣後添募各軍操防皆以快槍快砲爲利器各項槍砲子彈爲北洋各軍所必需若非自籌製造難以力圖自强因於光緖二十四年起該局陸續購辦置造快砲快槍子快砲子及造無烟槍砲藥等項機器現次第購到安設入廠並由局派員前赴上海江寗等處將各局所造快砲快槍格式槍子砲彈分量互相討論取到江南湖北兩局所造槍砲各種子彈詳加比較督工隨事考求劃一置造以後工料所需斷非現在解局之欵所能敷用據總辦北洋機器局道員任之驊等通盤籌畫增廠必須添费所有添造快槍子廠無烟藥廠快砲及快子廠並整頓鍊鋼廠等項經費撙節核算每年至少需添銀十五萬兩亟宜籌撥的欵以資製造詳请核辦前來奴才伏查方今時勢練兵實爲要圖而製器尤爲練兵之本現旣購有機器添立各廠自籌置造快砲及快砲快槍各項子彈亟應迅飭興辦以濟軍用詳核該道等所詳增廠必須添費確係實在情形自當力籌撥濟惟直隸本省近年所籌所裁减綠營裁併淮練各軍直岸鹽斤加價歸公及節省關稅釐金裁節外銷並酌提礦務盈餘等項皆已各有用項奉撥無餘各就北洋經費内再加搜羅亦實籌無可籌第查北洋製造原撥經費本係動撥津海江海東海等關洋稅近年各關洋稅收數旺於往時前項應添經費若仍由洋稅酌量加撥似尚與原撥之案相符又自上年以來津海江海兩關並有大理寺少卿盛宣懷奏准將招商輪船運漕及回空兩項二成免稅銀兩向來按滬二津一由津海江海兩關分攤原係每年業已免徵之銀不在各關用收支之内若以此等洋稅節存之銀撥供製造要需亦與各該關常年應解各項撥欵無關出入所有北洋機器局每年應行添撥銀十五萬兩合無仰懇天恩飭部在於各關洋稅及江海津海提存招商歸公免徵二成稅銀欵内籌議撥補俾欵項有著得以擴製造而厚儲胥藉仰副朝廷整軍經武之至意理合恭摺具陳伏乞皇太后后上聖鑒訓示謹奏奉硃批該衙門議奏欽此 
 
