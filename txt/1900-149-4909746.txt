# 1900 - 149 - 4909746

 

Page 1

 
 
[招請訪事人] [  申報館主人啓]  
　　本館英租界訪事人因辦事不愼現已辭歇如有熟悉官塲及租界中一切情形者請書新聞數則送至本館閱視以便定奪此布 
[廣學會精輯中東戰紀本末三編每部一圓李傅相歴聘歐美記九九新論各三角半新學彚編八角翻刻罰懲]  
　　中東戰紀初續編售出萬餘部美不待言今精輯三編冠以綸音繼以新政奏疏章程皆不朽之鴻業而以英兵部觀戰紀實作戰紀官書華使美使電報作和戰定論條約公牘作戰後關鍵中西論議作和後箴言是皆林樂知進士蔡芝紱徵君之精心結撰中國久安長治實括於此四十萬言其與初續編文學策合釘十六本者定價二圓八角○九九新論亦林蔡二君所作取九九見齊桓之義且適作於一千八百九十九年也懲前毖後安内和外苦口良藥斷推此書○今連本題所開新書及會中各書悉在棋盤街廣學會總局及美華書館等處出售圖書集成局代啓 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[答客問義和拳事]  
　　有客問於本館執筆人曰匪人之學習義和拳也創於山東流入直隸煽惑鄉愚擾害地方已數閱有矣前閱貴報知現在匪勢日熾以仇教爲名四月十九日拆毁琉璃橋鐵道鐵路局中西人於本月初一日陸續逃至天津先是直督裕壽帥聞警檄馬隊統帶楊雲峯協戎督勇彈壓恊戎帶隊前往遇匪於淶水縣境斃匪十數名匪銜之詐敗而遁協戎狂追不捨中途伏發遂遇害甲乙二差弁亦殉焉馬隊生還者寥寥無幾匪勢如此猖獗不知何日始得蕩平曰拳匪爲白蓮教之遺白蓮教邪術横行較盛於今之拳匪萬萬而天戈所指尚不難一鼓殲除况此區區者乎意此次馬隊之失機實因兵士久不見仗不能奮勇爭先兼之所帶不多彼衆我寡一與接戰匪皆奮不顧身兵士又惑於邪術之能殺入心先懼怯以帮全軍盡墨幾于無一生還耳今直督裕壽帥迭派練軍馳往直隸提督聶功亭軍門又派武毅軍兩營恊同　洗小醜跳梁不日當膏斧鉞而委溝壑殊不必代爲杞憂也客又曰匪苟無邪術足以愚人脅從斷無如此之衆此種邪術果不難立破乎曰術旣曰邪無論其精與不精終不能久遠此不待智者而知古有撒豆成兵剪紙爲有種種妖法在創之者固足以惑人然不久目敗現在義和拳匪雖託邪術以愚人吾知其并邪術而亦虚假客不見前報所紀習拳賈禍一事乎北通州訪事人來函云自義和拳匪闌入通州境内散布流言無業流民爭先附和跳刀拍張無地無之有李姓童年甫一十有二父母愛之如掌珠上月某日忽被邪魔附體一連三晝夜弄拳舞棍禁之不聽解之無法卒至筋疲力盡而亡其母痛子情切以致雙目失明觀此可知若輩並無邪術意者將猛烈之藥誘令服之以顯其神通遂致肇此慘禍乎聞若輩自稱習拳入會之後可令水火不傷刀槍不入是以愚民趨之若鶩如果水火不傷刀槍不入則楊協戎初次接仗何以能弊十數人此又不待智者而知共僞矣現雖匪勢猖狂然僕以爲不啻螢火之光移時自滅所慮者各處游民太多苛不能設法以清其源則盜賊成羣難保不附入其黨耳清其源奈何曰中國工作不如泰西之盛而户口十倍於泰西欲使國無游民原非易易鄙意惟墾荒開礦二事用人最多求利亦最易各省礦產旣多若恒河之沙未墾之田亦連阡接陌急宜通飭各省地方官清查無業之民盡數派令墾荒開礦若是則不特中國内憂可靖卽利源亦自此而開否則匪類之起伏無常雖動衆勞師終亦無濟於事也區區義和拳何足介意哉 
[電傳匪警]  
　　華歴本月初七日天津來電云此間義和拳匪糾衆叛亂羣擁至保定府城外聲言專與西人爲難比國鐵路工師遂相約奪路而逃中途失去七人未知生死西員聞之急調團練兵保護刻下比國工師二十三人已入京暫避傷痕歴歴狼狽不堪特不知中國政府將如何措置也 
[請保教堂]  
　　京津義和拳匪作亂本報已排日縷紀情形兹閱天津國聞報知四月二十三日午後兩點鐘時駐京英國使臣竇納樂君法國使臣畢盛君帶同繙譯官某君曁法軍艦某提督主教樊君命輿至總理衙門謁見王大臣請將定興等處毁教堂戕教民之拳匪渠魁擒治旣而樊君復聲請實力保護河間府北通州賈家屯諸處教堂王大臣允之 
[記淶水匪亂始末]  
　　天津國聞報云高樓村在直隸易州漆水縣之南境與保定府定興縣毗連村民奉教者衆某武舉嫉之久已積忿成仇近與某教民訟於官不得直罰出錢四百千文酒肴二十席武舉引以爲耻欲報復之而苦無良策適山東義和拳匪起事聞有異術於是傾其家產聘數匪至村教練平日之附已者儼然呼爲大教師二教師三教師誦咒焚香幾無虚日教民知禍將及已報諸縣署縣主祝大令據實申詳上憲上憲笑謂若輩徒自擾耳何足患哉旣而各教士堅懇派兵保護上憲乃令馬隊營分統楊雲峯副戎率其部曲七十餘人前往是時由保定所調之王統領部下馬隊尚未至淶拳匪語人曰本期術成而後發今事急矣且一試之爰號召其黨殺教士焚教堂巨禍已成警報疉至當道方悔初時之失算然若輩猶未稱戈拒官也無何副戎督率所部至四月十九日與拳匪戰不勝下令速退拳匪襲其後未數武副胡轉身發槍拳匪皆應聲而倒殺傷甚多所謂二教師者自稱能赤身抵槍砲至是亦殲焉二十日副戎復揮兵出殺斃拳匪十數人二十三日匪衆大舉副戎躍馬直前匪衆忽却退蓋誘兵計也副戎不悟追過村落伏發馬驚竄副戎被匪槍傷胸部急格以刀而第二槍又至中其喉不可救矣所從二弁亦被剌而死次日直督裕壽帥聞報急撥馬隊一營往剿旋復撥耿君鳳鳴所帶之練軍二營繼之二十七日更添調向駐保定之馬隊二營步隊一營統以張西園協戎及王統領占魁不知跳梁不醜果能聚而殲之否 
[大閱先聲]  
　　江蘇巡撫鹿滋帥示期大閱已詳昨日報章兹得松江采訪友人手書云日前提轅接滋帥排單内　本部院定於五月十九日出轅由福山常州澱山湖以次至松江吴淞等處提憲李壽亭軍門因卽札飭中軍張華園叅戎轉札本標各營自叅遊以迄千把外委額外先期齊集郡城伺候未幾後營周福堂游戎英桂謝潮安守戎仲庭金山營曾鏡亭游戎恒德譚令臺守戎致廣上海右營守備程厚庵守戎聨堃青村營劉炳峯都戎化標柘林營朱綺雲都戎松峯以及所部千把諸末弁先後應調而至叩謁鈴轅六街三巿之中惟聞馬蹄得得然昕宵不絶也 
 
 

Page 2

 
 
[包釐肇事]  
　　紹興采訪友人云蕭山縣南鄉戴村及和尚店諸處山巒層疉緑竹成林山民數千家類以製紙爲業其運銷杭嘉湖各府者例於義橋釐卡報捐四五年前釐局司巡串通舞弊留難需索紙商苦之羣推蕭山縣學生傅茂才禀准設局包辦歲繳制錢二千千文官商咸稱利例近者局中司事王某竟據爲利藪魚肉商民勒令粗紙照細紙例輸釐以致怨讀之聲聞於遠近日來新紙上巿捐數尤多王利令智昏任情捺擱商民忿極齊赴義橋釐局禀訴局員婉言謝之商民爰赴府城總局執香環訴總辦蔡太守立卽札飭義橋卡員查覆詎意王猶不自引咎反將報捐之紙槪不騐放堆諸局外一任日炙雨淋商民情急萬分激成衆怒羣欲扭王赴釐局鳴寃王見勢不佳潛啓後門而逸局事旣無人主管無賴地痞遂乘機擁入毁屋攫貲帋商乃攺向釐卡報捐連檣轉運事後茂才忽砌詞投蕭山縣署控紙商拆毁局所縣主李大令廉得其情不往履勘茂才遂赴總局與商民互訐刻下局總已委員馳往稽查矣 
[縱火宜懲]  
　　九江訪事友來函云四月二十一日湖北興國州西南鄉陳明二姓因刈草起釁陳姓竟將明姓之屋縱火焚之毗連六十餘楹悉付咸陽一炬并傷及男婦十餘人有男女孩二口因傷致斃現在明姓已奔投州署禀報州主趙采臣剌史會同營汛閃守戎前往火塲騐勘不知將何以定讞也 
[嚴究劣丁]  
　　姑蘇訪事友來函云本月初二日吴縣值堂家本某甲某乙同至青陽地閒游途與大壇廟羽士某丙遇不知因何互詈喧聲若雷及司署僞繕稿案字條飲差協同地甲傳丙至署事爲稿案所知據情禀知縣主田大令大令勃然大怒立卽升堂研訊判將甲重笞二千板荷枷發頭門示衆乙笞五百板驅逐出署一時聞者莫不頌大令之公且明焉 
[贛省官塲紀事]  
　　南昌采訪友人云江西巡撫松鶴齡中丞涓吉四月十三日出轅次第校閱臨江吉安贛州各標防兵士及贛防水師大約五月上旬當　遄回節署矣○江西提督學政李伯虞大察師於三月二十三日按試袁州四月初八日接試瑞州二十六日竣事定於本月上浣回轅○辦理江西督銷淮鹽總局達右文觀察由山東巡撫袁慰師奏保奉旨送部引見兩江督鹽憲劉峴帥爰委錢琴齋觀察前來接辦四月二十一日行抵省垣二十四日入局視事達觀察已於日内料理行裝司道各員排日設筵祖餞 
[潯上官塲紀事]  
　　九江訪事友來函云四月某日九江關監督廣饒九南道憲明華亭觀察札調新關委員安徽候補知縣張印渠明府其濬會同宋子嵩叅軍維新辦理九江關稅務所遺新關事務札委宋吟樵二尹輝漢會同涂子良叅軍家翊接辦○署九江鎭標城守營守備姜景山守戎陽春瓜期已屇撫憲札委周春山守戎廷華接署守戎奉札後已分四月二十六日接鈐任事至姜守戎仍奉宋佩珍鎭軍檄令帮辦選鋒右營事務 
[皖省官塲紀事]  
　　安慶訪事友來函云四月二十三日蕪湖關監督徽寍池太廣兵備道吴季卿觀察因公至省迨事畢卽於二十六日回蕪○四月二十八日藩轅牌示廣德州杭村司巡檢以試用巡檢夏海霖請補懷遠縣洛河司巡檢以候補巡檢劉青霓請補銅陵縣大通司巡檢以補用巡檢李象寅請補繁昌縣三山司巡檢以候補巡檢朱筠請補建德州永豐司巡檢以候補巡檢許斌請補○徽州府歙縣學訓導程廣文患病遺缺經藩憲湯小秋方伯札委試用訓導汪廣文忠暢署理○省城積穀倉委員俞大令炳章奉藩憲湯方伯委署盱眙縣篆務遺差委候補同知吴司馬道灼接辦司馬奉札後已於本月初一日到差視事矣 
[䢴溝柳色]  
　　揚州訪事友人云新任兩淮運司柯遜菴都轉下車以來體察商情孜孜以興利除弊爲務日前頒發示諭禁令重申略謂照得兩淮鹽課爲國計大宗然課由引出裕課必須銷引銷引尤賴運鹽故凡擾累商販覊阻鹽船等弊均應嚴加查禁以恤商艱而利䟎運前者曾有塲壩局卡公役人等以及提溜夫役痞棍等沿途需索規費名目繁多如掛號錢引費船頭錢以及橋錢更錢甚至一路菴觀寺院强討硬化各情不一而足雖經前司示禁革除查拿在案兹本司下車伊始若不重甲禁令保無故智復萌合亟示諭自示之後務各痛攺前非如再敢借以上各名色索詐或另增名目定行提案嚴懲等因一時業鹺者聞之無不額手歡呼感頌神明不置○揚城南河下一帶爲浮梁巨賈薈萃之區大厦雲連華堂日麗本月初二日夜半時某鹽商家被匪竊去洋銀衣物爲數不貲次晨開列失單報請地方官飭捕查緝○新任兩淮運憲柯遜菴都轉深知近年來兩淮吏胥朦弊積習尤甚於前下車後示期上月二十五日點卯先期傳諭各吏開呈清册如有頂名替代及何年上卯等情須自行聲明塡註册内倘敢不遵查比重究乃各吏以此等公事無非官樣文章並不爲意比至期都轉升座點騐見册内並不遵塡心滋不悅旋查悉刑書某呈送卯册時仍有舞弊情事不禁大怒隨於退堂後立刻發出革條一紙高貼轅門曰革黜勾串舞弊刑房卯書某某一名永不准　充並不准再行入署一面又傳諭看管頭門差役不准將姓名塗抺撕揭一時個中人聞之莫不相顧愕然此後凡舞文弄墨之流當亦可知所儆懼乎按某某姓名業經都轉大書特書不准塗抺撕揭訪事人豈獨無所見乃必故爲諱之甘同三日不食之陳仰子殊可異也○上月某日揚城南皮巿街某估衣店忽被匪徒竊去衣服數十餘件正在勒令地何查緝忽仙鎭坊保來店報稱案已破獲贓賊俱在須携失單往取先是鎭上某典鋪有少年二人肩負衣包求質當典中人查見包中紗綢男女衣不一且碼號猶存頗滋疑竇向之盤詰言語支吾因喚坊保拘住問出細情故卽來揚報信及衣店中人持失單隨往查點之下一一相符細審二竊一係揚郡青皮家與衣店比鄰一係店主親串現尚不知如何辦理意者原贓已得可以不了了之乎 
[恩澤覃敷]  
　　本年恭逢皇上三旬萬尋兩江總督劉峴帥奉到恩詔轉札江蘇臬司通飭各州縣欽遵辦理昨日陸春江廉助札行上海縣署飭將斬絞軍流徒各犯核明情罪分别准减不准减造具清册其有該犯年逾七十及到配已满十年者亦在准减之例至於邪教會匪搶竊匪徒有害閭閻者則爲十惡不赦速卽備文連册呈送核辦等因縣主汪瑶庭大令已遵卽查案辦理矣 
[禁造兇器]  
　　上海縣正堂汪爲出示嚴禁事奉署松江府張札開照得本储訪聞近有一種雙刀長不盈尺刃小把短制如匕首分之則爲合兩之則如一又與雌雄劍彷彿相似名爲插子鋒利輕便土棍流氓往往插在腰間或藏諸袖管幾至無人不備與人爭毆卽拔而逞兇及至爲匪遂持以拒捕以故近來鬥毆搶竊之輩多致殺傷大半皆由於此此等土棍流氓本屬兇惡異常復恃有此具勢更如虎添翼推原其故因無知鐵器鋪私造式樣巧立名目藉以圖利該匪等以其便於携帶而值價又賤尤易購取於是此項兇器隨處皆有古人謂揚湯止沸不如釜底抽薪若不嚴行示禁則逞兇貽害流毒無窮飭卽示禁各鐵鋪永遠不准造賣一面訪拿土棍流氓務獲從嚴懲辦等因到縣奉此除移會英法公堂一體查禁外合行遵札出示爲此示仰闔邑各鐵鋪知悉爾等務將造成前項插子盡數銷毁嗣後永遠不准再行造賣倘尚有人赴鋪購取者許卽指名禀究如敢陽奉陰違並不銷毁以及仍行打造出售漁利情事一經察出或遇獲到土棍流氓搜出此項插子究明來歴定提該鐵鋪主到案併究不貸其各凛遵毋違切切特示 
[謝絶夤緣]  
　　上海縣正堂汪爲關防詐僞事照得本縣幼續詩書稍知教節及登笠第愈勵操持由卽用簽分江南任桃原調甘泉嗣以丁艱回籍服满來蘇復蒙委署長洲兼理元和溯自服官以來十七餘年兢競自守别無他長惟以秉公潔已爲懷除暴安良爲務是以所至尚能見信於百姓此本縣所自喻亦爾民所共聞者也兹者忝承憲檄來令是邦白水爲盟玉壺在抱事無巨細一手親裁案有疑難平心體察幕友悉 
 
 

Page 3

 
 
皆端厚家丁僅備傳宣其餘一二親朋樸實無華從不平預公事惟是本邑爲華洋交涉之區五方雜處良莠不齊誠恐不肖之徒假托夤緣招摇撞騙在所難免不可不防合行出示曉諭爲此示仰合邑諸色人等一體知悉爾等務各安守本分勿受人愚倘敢遇事鑽營希圖賄囑一經覺察定卽與受同科决不寛貸其各凛遵毋違特示 
[告狀須知]  
　　上海縣汪瑶庭大令蒞任後時有人以白禀攔輿投遞語詞蕪雜牽涉多人顯有訟棍從中播弄因之懸牌曉諭嗣後須按照三八期遞詞凡户婚田土錢債細故遵式用戳如遇命盜重案勢不及待者方准隨時投禀然須在禀尾處注明何人起稿何人繕寫 
[潔除道路]  
　　本邑南巿各街道所堆垃圾日漸繼長增高邇者天氣炎蒸若不掃除難免傳染疫癘日前江海關道余晉珊觀察傳知各巡防局委員押同清道局所雇掃夫不時打掃毋稍懈怠昨日十六鋪南北兩局委員次第傳到各埽街夫諭以勸愼從公不得懈怠 
[浦左火警]  
　　前日午後三點鐘時浦左白蓮涇某姓家突肇焚如火光熊熊不可嚮邇鄉民立卽鳴鑼報警汲水以曉得卽熄滅僅燬去草屋一間柴堆兩處並未殃及池魚然左右鄰居已受驚不淺矣 
[大令騐屍]  
　　前晚二十四保二十四圖地保葛月樓投上海縣署報稱今日小的見爛泥渡浦中有一浮屍照章報請同仁輔元堂備棺收殮堂中人察得身有微傷不敢擅收令小的禀請詣騐縣主汪瑶庭大令准之昨晨帶同刑仵吏役鳴騶而往仵作唱報小的騐得屍身腐爛並不受傷大令親視一周命書吏塡明屍格由堂棺殮厝諸義塚一面令差保查傳屍屬認領 
[花叢殞命]  
　　金陵人張祥之略讀湯頭歌訣懸壺巿上自稱有盧扁之能平居素喜俠邪游與英界棋盤街某妓院娼女小金蓮情好綦篤前晚往宿其家至翌晨不知因何斃命鴇兒恐釀事端恊同地保投上海縣署禀報縣主汪瑶庭大令帶同書役刑仵臨塲地保跪禀緣由提訊妓女小金蓮供小婦人與張相識已久前晚來時並無病容不料翌日清晨僵臥不起異而視之已體冷於氷魂赴泉臺矣因恐有累故報請大老爺蒞騐大令飭仵役如法察騐委係吞烟斃命並無别故問爾等知死者有無親族答稱素知並無屍親大令遂命善堂給棺收殮發壇標記待領 
[收贓判罰]  
　　前者春記正綢莊被竊紡綢等物投控英美租界公堂前日始由包探倪順泉將收贓之隆順昌新衣店主穆福壽拘獲昨晨解送至案春記正綢莊主以穆狡猾異常特延律師侯魯公申辯讞員翁笠漁直刺研訊之下春記正執事人諸葛飮虹訴稱去年被莊夥錢子良等串竊紡綢素綢約值洋銀一千五百元陸續售與穆福壽事發往提穆竟抗不到案今始由包探拘獲求卽照數追償徐錫生供穆共購紡綢三十疋素綢十五疋内有紡綢二十疋係小的親售與穆每疋得洋銀十元餘貨中錢中良等二人所售求鑒穆供小的與陳玉祥股開隆順昌新衣店所購之綢據言由洋人剔下故照巿價略賤且伊等本是綢莊跑街夥故信而不疑求鑒直刺詰以案發後何故抗傳不到答其時小的適患病回籍曾由陳玉祥投案蒙大老爺一訊卽開釋回家諸葛稱穆於數日前託丁姓等人來稱願賠洋銀二百五十元未經允許侯律師謂收贓之人例須飭將原贓繳案今旣不能繳出則請照原價追賠穆供前此大老爺曾著將錢子良等押繳洋銀八百元是此案與小的無涉直刺據情商之梅繙譯謂前者原告並無失贓值洋銀一千餘元之語今只能悉照原斷著穆于一禮拜内繳洋銀八百元穆再三求减直刺不允穆求發押班房直刺准之 
[限期遷柩]  
　　八仙橋迤西一帶業已劃歸法國新租界所有居民浮厝棺木捕頭遣包探傳語限一禮拜内一律遷移如逾限不遷當請同仁輔元堂代爲埋葬 
[上海縣署瑣案]  
　　蔡瑞蘭洪錦堂投上海縣署控日升染坊主沈濟泰串夥竊綢前日縣主汪遥庭大令飭提研訊蔡洪同供原籍紹興專販綢縀每年來滬四五次來則僑寓大東門外日升染坊此次於四月二十六日到此携帶綢三大包計三十餘匹暫寄坊主沈濟泰處旋卽出外啜茗正擬送至北巿恒豐晉綢莊沈稱時已二鼓恐有疎失明晨送往爲妥不料未幾卽失去兩包計二十餘疋向沈查問據云已由伊夥馮禮全送往恒豐晉及偕沈往恒豐晉查問並未有人送綢旣而馮卽他往至今未回顯係串竊求卽究追沈供小的係紹興府屬某邑人與馮同鄉馮失業後借住小的坊内當日蔡洪自命馮送綢至恒豐晉詎知馮竟中途逃逸大令曰若此則蔡洪何必控爾駁詰良久始供稱其時小的正在結帳馮乘間將綢竊去現已不知何往大令限十日内理楚○已故某大帥这妾周氏於本年二月某日由蘇州私自來滬賃居租界中旋由公子查悉函請上海縣汪大令移提訊究氏供泰州人年三十二歲當二十五歲時賣與沈大人爲妾次年大人病殁迄今已閱七載並不爲厞大令曰租界五方雜處爾一青年孀婦獨住于此成何體統今爾之小主人不准爾回家本縣心存體恤勸給洋銀數百元任爾他適氏稱不欲領取願入清節堂以全名節大令嘉之著暫交官媒候備函送往 
[馬路工程局瑣案]  
　　前日南通州人朱玉隆在浦東收得舊鐵携至十六鋪集水碼頭二十四號巡街捕見其形跡可疑向之盤詰朱卽與捕爲難因被拘入捕房捕頭轉解馬路工程局總辦程雨村大令研訊之下朱供小的向駕划船今在浦東出小洋銀四枚購得舊鐵一塊巡街捕疑係竊取絮絮詰問者故向这申辯大令判令管押兩日俟覓有的實人具保方准開釋○前日十六鋪汛捕拘獲行竊烟膏之賊犯陳阿三金和尚并窩留贓物之於金滎等解經馬路工程局總辦程大令研訊陳供小的係寗波府屬鄞縣人向習小貿易近被父親驅逐出外無以爲生不得已而出此下策求恩寛宥金供小的係本邑人烟膏在某姓崇明船上竊來大令判責手心三十下管押捕房於供小的向在街頭設攤售線粉不知竊贓故敢收買大令判責二十板著具攺過切結交人保出 
[再續上兩廣總督靖亂條陳]  
　　一自各府廳州縣出示嚴禁民間私藏軍械辦理逾三個月後如有陽奉陰違仍敢私貯洋槍六口鎌火藥等軍械者是甘心爲匪許地方紳耆地保指控拘究或有深明太義者赴地方官衙門密報地方官卽派差勇拿獲騐明實據除將該犯重笞礅禁外酌量贓物輕重加倍奬賞報信人又或偵知江湖河海等處有盜賊軍器船隻及荒僻鄉村有盜賊窩藏軍械巢穴許該處地保及各色人等赴地方官衙門密報地方官卽派差勇協同報信人前往拿獲騐明實據除將該盜賊詳請嚴辦外其搜出銀錢貨物軍裝及船屋變價共核銀數若干由地方官提取一半奬賞報信人一半犒賞各差勇一請通飭各府廳州縣自出示勒令民間繳兵器給價值辦理逾三個月後准將帮同出力搜查之各鄉紳及各姓族長諭令開具三代年貌履歴造具清册呈請中堂曁撫部院藩司臬司察核分别從優議叙以示鼓勵惟必取有該鄉紳或該姓族長出具連環保結存卷結内聲明嗣後該鄉該姓永遠遵禁杜絶私藏軍械及槍砲火藥倘有犯禁者惟該鄉紳該族長是問然後查核出結繳官之各鄉糾及各姓族長如係文舉人准奬叙中書科中書職銜係優拔副歲貢准奬叙國子監典簿職銜係廪生附生准奬叙翰林院待詔職銜係報捐貢監准奬叙翰林院孔目職銜如或查係武進士准奬叙衛守備職銜係武舉准奬叙衞千總職銜係武生武監准奬叙把總職銜俟通省各府廳州縣議叙清册辦齊呈繳核准出奏請頒發部照到各府廳州縣衙門時按名給領并飭查各邑齊民中有能幹出力帮查遵繳軍械至二十三十件以上者另開清單呈請撫部院賞給六品頂戴功牌以示奬勸以上所擬俱係破格奬勵爲禁絶軍械清盜源弭械鬥戢亂民起見到各府廳州縣以及丞簿巡典雜職各員營汛各弁出力查繳軍械亦不無微勞可否逾格優奬之處出自恩施卑職微員末秩不敢妄叅末議 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[臺灣番俗紀聞]  
　　香港循環日報譯臺報云臺島山人生番穴居而處飲血茹毛各社情性習俗不同而嗜殺人以爲雄長則全島野番無或異也至於自昔歸化之各屯番則納賦供役居處飲食嗜好毫不異於平民惟婦女環髮赤足差别耳然其古俗則歴二百餘年而不變試卽以目見者言之臺南新港搭樓放索三屯其俗互有不同新港男女配合男必贅於女家生子從母姓不從父姓搭樓則不然富者嫁娶以草爲聘草生於深谷中色如金名曰金草頗難得價甚昻大約每斤值銀三兩當其定婚時媒者先報女家以婿家所備禮物檳榔紅絲而外豕數十頭或十餘頭不等牛一至迎娶之日女家預於要路盛酒於桶一婦人靚妝持瓢以俟或三站或兩站男家送禮以兩婦人共舁一豕前者佩刀執竹鞭後者携乾茅一束若多至數十豕則需百餘人列隊而行前導者用一處女挑檳榔金草各物别選社中雄偉强武有名者牽牛繼其後而令舁豕各婦隨之將近女家則携酒俟於途次之婦人各以瓢酒勞之至女家牽牛者舁豕者皆憩於庭各司其事候至女父宣告吉詩挑檳榔之處女授牽牛者牽牛者卽繫牛於庭高聲誇述平生所歴勇武之事曾於某處擊斃兇番若干人割得頭顱者幾次捕獲熊豹麋鹿若干頭衆皆喝采由是以手中標刺牛一標而斃者爲上吉需人襄助者爲耻牛旣倒斃喝采之聲大舉而婦人之司豕者卽各以所携茅置豕其上縱火焚之豕毛燒盡剔去灰燼皮裂肉熟乃舁至溪邊屠之數十家不半刻而盡仍置於庭女家揀其肥碩者自頸透有至尾劃取之團若帽然而尾則挺直於中似纓者三捧至几上俗稱爲肉髻餘皆臠割方塊烹以宴客屠畢男女各邀至親一人同飮於庭飮器以竹木爲之左右各一盞而通其中添酒於左則右隨满添右左亦满同捧一器以飮示親愛也飮畢女家請一有福婦人爲儐穿古衣垂半體襟袖皆繫銅鈴錚錚然引新娘出廳以肉髻置其首然後以一戴女母以一自戴率女跪母前母教戒畢扶起以一手引新娘一手接男家送禮者數十人相接不絶牽引而出凡在塲者新娘必親持瓢敬酒贈肉不善飮者每致醉　訖儐者復引手牽新娘登事車繫牛女家之人執其輓若挽留然男家之人則牽曳使行各鬥其力男家人勝則卜將來夫綱振女家勝則卜將來婦道修車至男家新郎已俟於門外揭車簾牽女入房飮酒踏歌爲樂而成夫婦焉至於喪事禮雖簡而情較眞摯凡社中有一死者則闔社之人是日皆不舉火不操作輟業而號俟諸户外死者之家以子姪數人舁屍出游俟者撫其屍而慟以舌舐屍頭目手足俱徧擗踊者三哀歌送之以示訣别之意至他家亦然繞行一週還而葬之室内門限處蓋當建屋時各於門内尺地掘坑以石覆之家人有死者輙瘞其中謂其死後常相聚也葬畢舉哀社中人和之哭聲震山谷慘不忍聞喪家出而慰謝之方止祀祖無長物惟束生芻以死者遺服及其生前所用器物置諸土穴内其子若孫朝夕對之躍舞哀號逢旬日則招社衆往深林茂草間獵鳥獸以祭所獵多則皆頌死者之德祭畢男女團坐於地共飮祭餘不設匕鬯各以手攫而食之飮畢各以手相接成圍跳舞而歌哀死之詞三跳而罷去不相辭若夫奉上之文凡各社民有獲一鹿捕一獐者應以一腿奉其社長置諸首以進卽薯芋麥黍無不皆然莫敢絲毫隱匿社長有命但於所居坪上高聲一呼雙掌合擊聞者和之頃刻俱集無敢遲者社長出衆隨之或舁以竹兠憇於山間以鹿皮席地性好酒嗜殺人然亦畏人殺若其地有被漢人殺斃者則無敢經由其出而殺人名曰出草解鳥音當結伴伏叢莾中殺人聞鳥音不吉卽回葢以鳥音卜吉凶其應如響云 
[英美租界公堂瑣案]  
　　包探金阿三解送周文祺到案禀稱此人與周楊氏在路絮請某號巡捕朱春莊向之詰問竟被刃傷手背故特送案請究朱捕投案禀訴前情周楊氏供周向小婦人調戲故小婦人高呼发捕不料竟敢將捕戳傷周供周楊氏與小的私識已久今又與朱捕結不解之緣故向詰責並未行兇讞員翁笠漁直剌著押候查明再訊○包探張才寳解送賭徒李阿大顧阿雲張阿興到案禀稱伊等向來恃賭博爲生昨在棋盤街擺二十一門賭攤誘人入局適經小的所見連賭具送請究懲直刺略加研詰著各枷號三禮拜○包探竇如海陸阿九同解匪徒沈金山陳晉生到案禀稱伊等至仁和飯館果腹混用銅質小銀錢察出破綻扭入捕房今捕頭令小的送案請究仁和館主遣人投案申訴前情沈陳同供小的等因不識洋銀以致悮收悮用直刺判令各枷號一月○包探沈阿岳拘解陳阿興蕭阿蘭到案禀稱伊等無端在途滋閙小的喝阻不理是以拘請究懲直剌判令各罰小銀錢五枚 
[法租界捕房瑣案]  
　　湖北人嚴麗元在新街開設碗店每於深夜聚衆賭博事爲捕頭訪聞遣包探拿獲與賭之一十九人解經讞員朱森庭明府訊得嚴爲賭首判罰洋銀二十元包阿林罰洋銀十元陳五喜嚴林曾等十七人各罰洋觾五元均已遵繳開釋惟嚴良新無力繳呈明府著笞責二百板嚴麗元抗不遵斷押候過堂覆核○小東門外恒順等魚行主控徐象賢積欠貨價尖銀一千餘元明府訊供之下判照四折歸償徐一味挺押分文不繳昨日明府命提到案比追徐叩首求恩明府飭包探帶出覓一妥實之人人銀並保俾出外赶緊理楚延于比追○細崽周阿二行竊其主金錢控經明府訊供一味狡展昨日命提到案著重責二百板還押再比○竊犯張寳生陳阿三前經明府訊供昨日著各責二百板然後釋出○竊犯李阿三楊阿三均經明府訊明昨日責李三百板楊一百板然後釋出○流氓趙杏生向張春生藉端訛詐控經明府訊供判責八十板然後開釋 
[美租界捕房紀事]  
　　五百七十二號華捕昨至捕房禀稱前晚二點鐘時有匪徒在虹口華記路第六百零四號門牌粤人某甲家之後門潑倒火油意圖縱火適爲甲聞聲追出匪始逸去捕頭詢悉情形飭包探查緝匪人以便解送公堂禀請讞員翁笠漁直刺訊辦○瘋人某甲偕其梅鶴僑居裏虹口第七百七十二號閂牌房屋昨早甲因病發將妻某氏肆行毆擊傷及頭額血流满面爲三百九十一號巡街華捕所見當將甲及其妻拘入捕房捕頭騐得甲患瘋屬實從寛釋出氏送同仁醫院求治 
[白門官報]  
　　四月二十五日鐵路大臣盛宣懷到會卽辭行知府徐乃昌交卿通花布釐捐差回並謝委厘局提調差正任壽州秦霖到見知縣孫友蕚交缷署安東縣回叩謝飭知調署江寗縣三汊河本釐分局知縣周衍齡均見　補金陵營守備周雲亭三汪營守備邢可錄瓜洲中營千總張律修均投文請咨均到世職吴玉麟吴之增　示騐看江寗布理問劉叩謝　運案　保加四品銜英國領事孫德雅會○二十六日知府徐乃昌禀知到厘捐局提調差署理事同知覺羅春泰禀知任事署泰興縣劉思懃到叩謝二十二年海運案内蒙保補缺後以直隸州用調署徐州城守都司畢化成辭准補狼右營守備陳日升到威靖兵船王琍標由滬送林道官眷回鹽大使王儀駿到由揚來 
 
 
 

Page 10

 
 
[英商上海英大馬路轉角瑞樂洋行江西路三十號門牌]  
啓者本行向設英京倫敦五十餘年馳名環海現因中國廣興商務製造特設分行於上海駐有精明熟悉之機器師專司承辦歐洲各種鍋爐引擎及煤氣煤油各車與各機器局内所用之車鑽鑤鋸各床並輪　機油皮帶一切五金雜貨又專辦名廠紡織機器造槍造彈造藥煉鋼鑄洋造紙造磚造糖春米磨麥製茶製油造燭造皂造冰造荷蘭水印書挖泥耕田等項機器又專辦查礦機器礦内抽水起物機器用鐵繩拉吊坐人裝貨各車之機器又專辦水力汽力電力人力起重之機器與辦理鐵廠築造鐵路鐵橋所用各種機器及火車船隝各項工程物料又代人查察各種機器與岸用船用之鍋爐等至外洋經手悉係著名極大之廠如辦鐵甲兵船水雷魚雷快艇大小商輪則有向造英廷水師船艦之泰姆司船廠辦大引擎鍋爐則有阿喜敦廠其餘各種新式機器如瑞樂克紡織機本廠朋泰來勤克生造紙機廠威林羅司滅火抽水機廠淮泰海岱磚瓦機廠皆歸本行在華一家經售如蒙　貴官紳商賜顧均照外洋寳價辦理以廣招徠此佈 
[華俄道勝銀行告白]  
本銀行蒙　國家批准備足資本俄金六百萬羅卜合華銀六百萬兩總行設於俄京現定於華歷光緒二十二年元旦在上海黄浦灘二十九號開設分行卽前法蘭西銀行原底該行經手事件自元旦起歸本行接辦本行專作銀行應辦諸事 
本行備足资本俄金六百萬羅卜合華銀六百萬兩專作代客存欵每日往來者按日計算及存至一年或半年者來行面議並作押欵及零躉匯票等事匯票可匯至各國大城及各商埠若匯至俄國更爲利便 
[匯豐銀行告白]  
啓者本行收足資本洋一千萬元公積洋一千一百五十萬元另議定備用股本洋一千萬元總行開設在香港分行在倫敦厦門暹羅包帶維亞孟買加拉吉打古隆北福州荷蘭漢口神户長崎意陸伊羅禮容呂宋紐約檳榔冷宮西貢舊金山新加坡蘇拉巴　天津北京横濱其上海行與各商往來暫存本行之銀每日結帳者其息長年二厘存至二十萬兩爲止存一年者其息照長年五厘算存六個月者其息照長年四厘算存三個月者其息照長年三厘算代付本埠匯票並辦理銀行一切應辦事宜匯票可以匯至倫敦及歐洲印度新金山美國中國東洋等處大通商碼頭特此佈聞　　光緒二十六年二月十三日 
[新出鉛板全體通考]  
是書係英國名醫德貞先生所輯德君爲京都同文館醫學敎習在華已歴二十餘載博涉羣書著作甚富全體通考蓋其一也其書分繪以圖詳註以說凡人身之四肢百骸肌膚筋節纖微畢舉無不瞭如指掌且於男婦大小内外各方脈與治法更覺條分縷晣若中華學醫者購而讀之能神明其法將見臨症用藥不爽毫厘自能起死回生大有裨益洵醫家之秘本濟世之實筏也書共十八卷外附圖說三本計五百餘圖分訂十二大本爲一函每部實洋四元諸君惠顧者請向上海美華書館廣學會購取可也 
[新訂水險價目同規]  
保險之道由來尙矣邇來行家因相爭競價目交相傾跌無論行家暗致虧耗卽　紳商亦無所適從茲集同行公議訂立橷章自五月初六日起凡屬同行均歸一律不得私懐貶價折扣短收等情謹將輪船來往各口價目列左　由上海往　天津　牛莊　旅順口　福州　廈門　台南　淡水　汕頭　香港　廣東　神户　高麗各口　每千兩平安險實價二兩五錢　水漬三兩三錢五分　金銀一兩一錢二分　又　宜昌　大坂　海參崴　横濱　平安三兩三錢五分　水漬四兩一錢七分　金銀一兩一錢二分　又　烟台　膠州　威海衞　漢口　九江　蕪湖　長崎平安一兩六錢七分　水漬二兩五錢　金銀八錢四分　又　鎭江　南京　寗波　平安一兩二錢五分　水漬二兩零八分　金銀六錢七分　又　玻璃埠　平安六兩六錢七分　水漬七兩五錢　由蕪湖鎭江往南北各口照上海往各口同價　由上海灣蕪鎭往南北各口價照上海實銀八錢四分　上海洋面保險總會告白 
[上海萬利昌經理廣益票]  
經理廣益公司上海彩票批發 
第八會澳門票全張公道分條大洋五角中彩紅票足兌廣益票十四日仍在張園開彩拆定零售價皆克已存貨無多如　蒙賜顧請早移玉爲盼兼收澳門各廠闈姓此佈　萬利昌具 
[瑞成公司上海六圍票念九日開彩]  
　　設在四馬路老巡捕房東首十七號洋房 
啓者本公司四月廿九日在三馬路桂仙茶園當衆所開出十六姓字茲將列下○范○彭○温○桂○雷○衛○史○張○李○董○鮑○虞○周○利○賴○易○捷報　諸君先覩爲快該彩銀限五日後清派此佈　　本公司謹啓 
[美商益生洋行]  
啓者本行開設美國飛辣的非亞埠爲天下最太之製造總廠所製機器别出心裁不襲恆徑工技精良久專馳名遐邇近設分行於上海以便　貴客就近採辦已運泰西各種機器及軍火等項并駐有上等機器師俾主顧者易於探問其餘疋頭顔料五金雜料洋皂麫粉一切洋貨無物不備或現購或定貨價値俱格外從亷以廣招徠如蒙　官商賜顧請至廣東路門牌十三號内本行面議爲荷 
[德商和濟公司上海中西大票長江一帶統歸鎮江益成票行縂理平價批發]  
上海經理二馬路○廣泰和○益成分行○定票價照公司大盤零拆比衆公道紅票足兌 
[澳票恒和公司分局]  
本分局自第三年第六會起凡在申售出之票有本分局掛角及光洋進出圖記者收兌紅票不折不扣現售第三年第七會票如蒙　光顧定票格外便宜槪不零拆欲知詳細至棋盤街本分局樓上面議到貨無多請速來定○茲將得彩章程略列○頭彩得銀三萬五千元○上下傍票各得銀一千元○二彩得銀一萬元○上下傍票各得銀二百元○三彩得銀五千元○上下傍票各得銀一百元○四彩得銀二千元○五彩得銀一千元○餘未悉載○共得彩一千九百零九條○合共彩銀一十一萬二千五百元此佈 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十六年四月二十九日京報全錄]  
　　宮門抄○諭旨一道錄前○大臣春奏爲職官被參寃抑沈淪年久例得據實昭雪懇恩飭部註銷革職處分摺○晉撫毓奏爲揀員調補要缺知州摺○又奏委員管解旗兵加餉赴部交納片○鎭國公奕等奏報廣恩庫收發銀數摺○四月二十九日户部通政使詹事府正藍旗值日户部引見十六名廂白满十名内務府六名○署甘肅提督董福祥到京請安○華金壽等謝調授署缺恩○恩公續假十日○堃岫請假十日○鄧華熙預備召見○倉塲奏漕船五日回空○掌儀司秦初一初三日祭奉先殿倫貝子橚貝子行禮○召見軍機董福祥鄧華熙○○奴才春满跪奏爲職官被參寃抑沉淪年久例得據實照雪懇恩勅部註銷革職處分以備任使恭摺仰祈聖鑒事竊維人才難得自古如斯矧在邊荒尤不易遘奴才性庸識闇素鮮知人惟於從事年久者其人其才深悉底藴請將被參寃抑確切情形敬爲我聖主備陳梗槪伏候恩施已革藍翎同知銜分發補用知縣李焱陜西渭南縣人同治建元粤逆宼境陡　裏脅越年半而逃歸陜革員原係文弱書生戎馬馳驅屢臨行陳瞻力漸優由生員入湘楚軍其能不畏鋒鏑時代營官帶隊剿賊頗著微勳者殆久基於兹矣金積堡等處之捷功堡縣丞投効金順軍營歴辦要差均無貽誤克復肅州薦升今職自道溝進軍巴里坤塔爾納沁乃哈密僻道委令備辦糧料柴草彼時以赤手空拳又屬瘠苦之區東西戈壁八九站節節供支極爲寛站金順大加奬許辦理哈密烏魯木齊兩處糧務亦均得力光緒三四年新疆底定金順駐軍庫爾噶喇烏蘇派赴安集海採運軍糧是爲被參之始方其捧檄前往也該處鄉約楊第禮把持武斷首先抗違譬喻百端終未入耳不得已帶赴綏來縣婉託知縣徐鴻祺多方開導仍復不遵當由該縣斥革更換户民張大純充役始行定採承辦年餘毫無過犯詎料有記名副都統全陞爲金順前在甯夏辦糧之員奉調前敵道經綏來安集海其性素喜逢迎該革員以辦事樸實悃愊無華之人供億不免儉約禮節不免麤疏全陞乃不悅而去未幾接辦採屯總局日思中傷無瑕可蹈又兼隨從人員謀事甚相讒間百出易致動摇初以挑駁前准報銷發其端繼則察知被革鄉約楊第禮心懷舊忿句致潛糾莠民數史以革掯糧價等詞砌欵赴局控告全陞欣然率行轉揭經金順發　局質審局員桂霖長惠等畏其勢力一味阿附徑以原情申覆維時卸署綏來縣知縣徐錫祺亦充此差深知其中詐僞不肯畫諾然亦不敢顯爲明辨金順遂深信弗疑竟以罔利營私不顧民瘼附片奏叅光緒四年十二月初四日奉旨李焱著卽行革識該部知道欽此恭錄行令欽遵知照被叅日久金順漸知其寃抑是以進軍伊犁後又有錫伯營催辦轉運帮採軍糧等差之役雖未經遽請開復究亦未忍飭令離營及奉召入覲殷殷然以愧悔爲詞接任各將軍未稔虚實槪不過問惟長庚蒞任唔面時曾勉以實力當差數語收還巴爾魯克山長庚慮及塔城哈薩克越境潛逃派令奴才挑帶蒙兵馳往博羅塔拉防堵飭委該革員隨赴行台辦事此差告竣又充練軍辦事章京而歴年經理案牘清查聛　亦無不勤勤鉅細靡遺蒞塔以來尤資臂助恭續疉次恩詔諄諄以保洊人才爲首圖且時會艱難國家求才孔亟該革員練達戎行相信有素前次無端被控曰簡驟登寃抑情形奴才駐兵安集海實爲目所親覩察看該員老於兵事志趣堅貞才職明通廉隅不苟尚在有用之列年久沈瀹未免可惜合無仰懇天恩俯念人才難得准照昭雪之例將該革員敕部註銷革職處分仍以原官銜翎分省補用之處出自逾格鴻慈所有職官被叅寃抑沈淪年久例得據實昭雪以備任使緣由是否有當謹會同伊犂將軍長庚合詞𤁋陳伏乞皇太后皇上聖鑒訓示謹奏奉硃批李焱著長庚詳細查明據實具奏欽此○○山西巡撫奴才毓賢跪奏爲揀員調補要缺和州以重地方恭摺仰祈聖鑒事竊照永寗州知州陳寳楨於光緒二十六年正月二十八日在任聞訃丁憂據該州吏目桂茹於二月十三日具報遵例以該員聞訃之日作爲永甯州知州開缺日期係應歸正月分之缺業經二月三十日補行截缺咨部在案所遺永甯州係衝繁難兼三題調要缺例應在外揀員請補該州濵臨黄河幅員遼闊民情强悍撫宇不易非精明幹練之員弗克勝任查定例知縣以上官員如遇例應題調缺出俱准升調兼行又州縣應調缺出俱令於現任人員内揀選調補等補語晉省知州一項雖有卓異應升及候補各員均於此缺不甚相宜未便稍涉遷就惟查有吉州知州章周現年三十八歲湖南長沙縣監生遵新海防例報捐知州分缺先選用光緒十七年赴部投供二十年八月籖掣山西吉州知州九月初三日引見奉旨山西吉州知州著章同補授欽此二十一年八月到省二十二年三月二十二日到任二十三年四朋十四日因調署絳州交卸是月二十六日到絳州調任業經銷去試俸核計歴俸已满三年任内並無違礙處分據布政使李廷蕭署按察便馮鍾　會詳請以該員調補永寗州知州護撫臣何樞未及核辦卸事兹准移交奴才到任未及三月例不加考惟據兩司詳稱該員年壯才優樸勤明練以之調補永寗州知州實堪勝任奴才覆核無異合無仰懇天恩俯念員缺緊要准以吉州知州章同調補永寗州知州洵於吏治有裨如蒙俞允該員係現任知州調補要缺知州銜缺相當毋庸送部引見所遺吉州知州員缺係屬簡缺按照二留一咨新章係第二輪第三次出缺應歸部選所有揀員調補要缺知州緣由理合恭摺具奏伏乞皇太后皇上聖鑒敕部核覆施行謹奏奉硃批吏部議奏欽此○○毓賢片再晉省前因裁兵節餉等項每年籌動銀二十萬兩專欵解部以備京師操練旗兵加餉之需業將本年應解第一批銀十萬兩委員解部在案兹據署布政使李廷簫詳稱又在司庫提儲本欵項内動銀十萬兩作爲光緒二十六年分第二批旗兵加餉銀兩差委卽用州縣李剛已管解於三月十八日起程前赴户部交納等情呈請具奏護撫臣未及核辦移交前來奴才覆查無異除咨户部查照外理合附片具陳伏乞聖鑒謹奏奉硃批户部知道欽此○○奴才奕謨溥植準良跪奏爲廣恩庫光緒二十五年分收發銀兩數目恭摺奏聞仰祈聖鑒事竊據管理廣恩庫司員　稱各欵項下光緒二十四年十二月底通共原存庫平實銀七百六兩五錢四分二釐七毫七絲六忽四微九纎二沙光緒二十五年新收各處通共解交銀一萬三千六十五兩九錢五分開除通共用過銀一萬四千三百六十六兩五錢五分四釐五毫四絲五忽九微五纎内恩賞項　舊案撙節减半减成减平銀六百一十一兩三錢七分六釐仍照舊章由直隸藩司坐扣轉解部庫又新案應放各欵扣平銀四百六十三兩九錢一分四釐七毫九絲八忽三微五纎七沙欵存儲亦經專案咨報聽候部發實用過庫平寳銀一萬三千二百九十一兩二錢六分三厘七毫四絲七忽五微九纎三沙奴九等照數盤查覆核無異謹將一年收發各欵及現存各數目敬　清單恭呈御覽俟命下之日奴才等造具細册咨送總管内務内查核並咨行直隸督臣除將恩賞項下减半减成减平銀六百一十一兩三錢七分六厘轉飭藩司仍由本年解交廣恩庫租銀六千四百兩内坐扣轉解部庫外所有廣恩庫一年收發銀兩數目循例具奏伏乞皇太后皇上聖鑒謹奏奉硃批該衙門知道單併發欽此 
 
