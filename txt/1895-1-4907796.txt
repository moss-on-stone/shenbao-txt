# 1895 - 182 - 4907796

 

Page 1

 
 
[新印本年秋季諭旨告成] [  申報舘啓]  
　　本舘於電傳及邸抄諭旨隨時恭錄報首外又分春夏秋冬四季彚印成帙板樣放大字跡清疏本年秋季　諭旨今已印成每本碼洋六分有欲莊誦王言者請向三馬路申昌書畫室各埠申昌及售申報人購取此佈 
[新印大東海全圖出售] [  三馬路申昌書室啓]  
　　是圖摹繪中國高麗日本沿海地形縷析條分無微不至其于航海路電綫路尤覺羅羅清疏附以地　全圖大清一綂圖北京及上海圖日本東西二京圖更足以供輿地家攷證之助方今二國兵連禍結地圖爲軍營中要需故特詳細鈎稽付諸石印章施五色鮮艷絶倫計紋裱者每幅五角五分摺式者每副四角五分未裱者每張三角 
[新印日本海陸兵誌出售] [  點石齋啓]  
　　日本自維新以來一切軍政仿效西法如海軍法乎英陸軍則尚法與德講求操練駸駸乎有日上之勢雖僅得其皮毛而其窺伺我中國也固已久矣遵義劉子貞太守前隨使節僑寓東京於彼國軍情尤爲熟悉著有日本海陸兵誌六卷提綱挈領　若列眉誠可以識外務而囑敵情者也兹由留心時事者倩本齋用潔白連史紙石印每部三本價洋八角在棋盤街中昌及本分局廣東省城福建鼓樓前發售此佈 
[三百九十六號畫報告白] [  點石齋啓]  
　　金陵某紳因聞方丈僧之調其妾也令持繡帕贈之僧不知是計喜納諸懷旋卽登壇作法久之　眉蹙額長領内星火炎炎痛不可忍急奔下壇　衣滅火皮肉焦灼紳始大笑盖繡帕中預以香灰裹一燒紅炭　也此亦可以戒淫僧矣兹並獻獾進言失犬識主等圖卽日出售此佈 
[論捐輪助餉宜官先於民]  
　　前報載七月間户部議奏張侍御百熙籌餉一摺請准中外實缺大小各官量力報効軍餉奉旨依議通行各直省蕪湖道袁爽秋觀察首先捐銀八千兩陸續報解藩轅刻已掃數清解又蕪湖縣王宇春大令亦報効餉銀一千兩閱之不禁喜而不寐以此知軍餉之可以充裕而倭宼之不難掃除也自來捐輸之事未嘗及於官诚以朝廷深持大體恐各官廉俸之所入僅得赡其身家何能爲涓滴之助不知爲官而僅資廉俸者其居官必勤且儉終歲尚不無赢餘而况天下不盡皆廉吏也就官而論或由科目或由薦保或由捐納每一得缺不問風俗之盛衰不問人民之良莠斤斤焉以缺之優絀爲較量夫缺旣有優絀則其不專恃廉俸可知矣不專恃廉俸則其錢何自而來大者數十萬以至數萬數千卽佐貳極小之缺亦不下數白千合二十二行省計之每歲入官槖者奚止千萬非國庫之羡餘卽民生之血肉若商民則或由祖宗之積銖累寸而始成基業或及身以子母經營而始有赢餘而胼手胝足者終歲勤動謀一絲一粟之猶艱而稍有蓋藏者百不得一視商之謀利已大相逕庭而官則初綰一符已指揮如意大吏則州縣辦差州縣則吏胥供給到任之費視缺之肥瘠爲多寡朱紱方來青蚨入手其餘之進欵無論矣不及數年腰纒而返求田問舍焜燿鄉里儼然一富家翁官之得錢不更較易於商哉地方遇有公事紳富首宜倡捐然捐富易捐紳難往往見地方官長勸捐捐富則存挾制之見而不遺餘力捐紳則存袒護之心而故示寛容退居之官如是現任之官可知矣故商而富者必先求官欲藉官爲護財之符也官而富者且欲爲商欲因商爲退運之地也官之得錢如是之易官之出錢如是之難官之所以致富不侍智者而知之矣方今邊事頻仍餉糈浩大各直省各項捐欵已次第奉行卽朝廷飭各疆吏視缺之大小派捐若干亦不爲過而乃聖德淵深俯從部議僅以量力報効通行各省聖明體恤臣僚至周且密凡服官守土者試清夜捫心宜若何報稱耶苟再存吝惜貪婪之念是眞不知高厚者矣夫廉吏之後其後必昌貪吏之後其後必亡此天理之自有一定者也竊見宦成歸里華屋雲連倉箱櫛比錙銖必較貪益求貪甚至親戚踵門則下逐客之令故人乞米則作絶交之書不知有人但知有已不知有國但知有家一若欲常保此富貴以貽之子孫而永久不敗者不知子若孫生長富貴驕縱性成不知艱難不務正業或及身而見子孫之敗類者矣或不一傳而所謂華屋雲連倉箱櫛比者皆拱手而授之他人矣　與其積財以殃其子孫何如輸財以上供國用之爲得乎且僚屬之餽大吏也若有成例之可援者一節焉餽之一壽焉餽之一婚嫁焉餽之猶若山珍海錯金玉錦綉之不足而又益以多金傾囊不惜不特僚屬之趨承竭資以獻媚卽同官之酬酢復誇多而鬬縻餽送則動以數十金下箸則動以數萬錢車馬紛紜酣呼逹旦官塲積習比比皆是伏讀十二月初一日内閣抄奉上諭現在軍務未平從征將士冐鏑衝鋒備嘗艱苦烽烟所至民生不得安樂朕宵旰焦勞時深軫念所有本年十二月二十三日紫光閣筵宴除夕保和殿筵宴及明年正月内一切筵宴均著停止皇上深宮克儉俯念民艱猶不敢偷一日之安縱一時之欲爲臣工表率而臣下因循苟且僅顧身家其何以對君父合各省之官奚止數千人合各省之官之錢亦奚止數千萬苟皆傾囊相助上以紓宵旰之憂勤下以救民生於水火軍餉愈充軍威愈壯區區小宼又何難滅此而朝食哉抑官所以勸民者也勸民而先自勸則民不勸而亦勸矣然不特外官宜捐也京官亦何獨不宜捐現任宜捐也退居亦何獨不宜捐實缺宜捐也候補亦何獨不宜捐惟竭其力之所能以爲土壤細流之助是不難集成巨欵要知官之錢君之錢也以君之錢爲君用之亦自然之理也又何爲而生鄙吝哉若袁爽秋觀察王宇春大令可以爲當道風矣 
[諭旨恭錄]  
　　十一月十七日軍機大臣面奉諭旨本月二十四日皇太后還宮所有是日進内之王公文武大小官員均著穿蟒袍補褂欽此同日奉上諭克們泰奏因病請續假一摺户部右侍郎克們泰著賞假十五日欽此 
[暫稽顯戮]  
　　衛逹三軍門奉旨解交刑部治罪久未到津已列前報兹接析津來書云軍門雖經起解惟沿路勾留每日行程或十餘里或二十里不等現在奉旨查詢行抵何處或者不敢如前此之濡滯矣又衛紫秋及趙小川兩軍門於失旅順後均無下落想國法森嚴宇宙雖寛恐無此輩揷足處也 
[倭未至營]  
　　上月廿八日烟臺偵訪軍務友人來信云頃間謠傳營口失守宋大帥受傷各商家急致電詢之旋接回電以爲倭人已逼近營口經西國領事官阻止遂竄往西北方去至於受傷者並非宋大帥係另一宋姓綂領云 
[倭奴退避]  
　　官塲傳述謂章軍門及徐見農軍門兵力單薄現已退出蓋州約齊宋帥之軍移駐河北一帶又聞前次由旅順裝出之倭兵數船已至山海關之内旋見此處有重兵扼守無隙可乘遂復遄返至今此項倭兵未聞下落意者其已回旅順乎以上係烟臺來信 
 
 

Page 2

 
 
[成山虚警]  
　　本館特派赴烟臺專訪軍務之人來信云十一月二十八日十點鐘時官塲接到倭奴侵犯成山之電信卽覆電問以倭船共有幾號倭兵約計若干人遲之又久未見回電咸疑電線被倭人割斷各鋪户遂驚駭異常至翌日十點鐘時回電始至略謂有倭船一號用杉板船渡倭兵六七名登岸採買食物並詢土人以威海之兵力若何嗣卽回去於是人心始定 
[發電求援]  
　　海城失守已據天津訪事人電信登諸報間兹接續信云金復海蓋本係毗連自金州失守後宋祝三宮保移駐復州本圖力扼倭奴之衝恢復金州以及岫巖州已失各土地詎料兵氣不揚海城又守現已發電迭向北洋大臣李傳相求援矣○ 
[倭艦往來]  
　　前接天津訪事人電知洋河口見有倭船五艘昨又接來函云洋河口在山海關内由賈制壇軍門綂兵八營駐守上月十八日遙見倭船三艘往來游弋十九日增至五艘且停頓不行軍門當卽電禀傳相以取進止傳相如何電覆不得而知而倭船並未開砲轟擊營盤軍門亦未以砲火從事任其自來自去而已 
[倭奴殘忍]  
　　本館派赴天津專訪軍務之人來函云齊口自望見倭船之後大沽土客各人之稍有資斧者幾至遷徙一空津城士庶初聞倭虜不嗜殺人尚未十分惶恐嗣有自營伍逃回者據言倭虜初至高麗尚以假仁假義要結人心迨抵平壤已露廬山眞而殺人掠貨無惡不爲然猶未至萬分殘忍也及渡鴨綠江佔九連城而鳳凰城岫巖州金州殺戮華人較前尤甚其在金州時戕幼子剖孕婦尤足大傷天地之和爲有生之所共憤其在旅順縱火焚燬街道一條殺戮兵士之外復加刃於商人至有令其求死不得者此其殘忍酷虐殆又甚於盜賊唐家口某甲被推入水遇救回津此可見倭虜殺人如麻猛於虎狼毒於蛇蝎津人聞之始慄慄危懼矣 
[小輪移泊]  
　　天津信云大沽駁船公司自置小火輪爲拖帶駁船之用向於冬令停泊大沽以便修理蓋公司兼有鐵廠特爲修船而設也今冬所有小火輪大半入津泊於英國租界蓋防兵燹云 
[煤礦近聞]  
　　有自三十六沽貽我雙鯉者言林西煤礦邇因兵戈不靖烽火頻驚銷塲不旺建議暫行停採嗣恐停工之後水勢汨泊其來異日再開工多耗費且失有股諸君厚望爰將停採之議作爲罷論惟不貪多務得從少開採求充局費而已 
[金集寒鯉]  
　　鎭江來信云安徽布政使德嘯山方伯晉京祝嘏陛辭南下由天津乘輪行抵申江於上月廿六日乘怡和洋行泰和輪船上駛卽於廿七日傍晚駛抵京口文武各官均詣江干迎迓寳蓋山新兵各營兵丁咸赴蒜山列隊迨輪船下椗升砲鳴槍砰　之聲震耳欲聾方伯遂登岸端坐綠呢大轎過洋馬路詣三益棧暫駐襜帷次日清晨闔郡各官均往晉謁午刻方伯乘輿入城詣文武各衙門答拜直至三點鐘始回行臺小住數日卽當附輪回安徽○鎭郡每至冬間在德星宮開設粥廠以濟貧民今年各紳董議於十一月廿六日開杓是日地方官曁本郡紳董均來照料每日清晨貧民就食者爭先恐後逐隊奔趨少頃則枵腹而來者無不果腹而去頌聲載道有由致矣○道憲呂觀察近日出示曉諭大略云鎭郡南　學舍專爲寳晉書院肄業生童而設原定章程課文而外應添經古一藝由道府縣按月輪課業經前道批行飭遵在案兹據監院鎭江府儒學申請示期月課前來本道定於十一月廿九日課試諸生童如願考經古者卽自備試卷先赴監院處報名届時齊集試院聽候命題考試○城廂内外大道通衢新增路燈數十處上書水陸總巡局字樣歸各坊地保經管每晚六點鐘上燈照耀街衢行人稱便各假巡查亦極認眞通宵逹旦節節巡邏某夜周錦堂都戎巡至大閘口以擊柝者疏於職守立傳地保至申斥數語喝令當街賞以竹笋煨肉數百片更夫亦笞數百諭令以後不得偷惰如敢再犯重懲不貸 
[織局招人]  
　　鄂中創辦織造鐵政二局規模宏大歴數載而工始成招選十三四齡幼童入局學習工藝惟織布紡紗二廠需人更多用結紗頭及照料棉布今年九月中挑剔工人將頑鈍者開除數百人另行如補先是每日工作白晝幼童五百名至昏始息夜間五百名黎明始換班自將頑鈍者開除後夜工驟停近聞織局擬再招數百名以資工作局憲已禀明張香帥不日卽當開招也 
[故撫舉襄]  
　　原任安徽巡撫沈仲復中丞秉成於七月十八日在蘇州婁門内新橋巷公館仙逝公子輩筮吉本月初二日已時舉襄回籍届期文武各官咸往執紼素冠素韠一望如銀公子輩又以中丞生時恒以儉樸爲訓是以恪遵遺命並不排導穿城靈柩卽在公館前河埠登舟回歸安縣珂鄉安葬 
[潯上官塲紀事]  
　　九江訪事人云新簡江西學政黄大宗師陛辭南下於十一月十八日駐孔隴鎭十九日抵小池口是日北風怒吼未克渡江二十日午刻始行抵潯陽鎭道以次文武各官俱至九華門外迎迓選鋒新勁飛虎等營勇亦列隊鳴砲以表敬忱德化縣李翼亭明府飭差洒掃貢院以駐襜帷宗師旋至各署拜客二十二日啓節赴省官舫帶以紫電官輪船各官恭送如禮○廣東主考唐王兩星使回京覆命於十一月二十一日道出九江文武各官俱出城迎迓德化縣李明府賃城内孫姓房屋作行臺次晨兩星使卽由九華門外渡江馳驛北上○原任長江水師提督黄昌岐尚書之靈柩由公子扶回湘省十一月二十三日由輪船帶官舫抵九江護以砲艇小泊龍開河各官俱往祭奠○江西巡撫德曉峯中丞札委尹梅臣州司馬落衷赴九江管解餉銀六萬兩入京交納於十一月二十二日啓行○九江府崇濟川太守之太夫人在旂仙逝太守交缷篆務後在署設靈祭奠筮期十一月二十二十一兩日延釋子諷經二十二日領帖文武各官曁幕友紳士咸具生芻一束叩奠靈前○缷署德化縣薛俊甫明府於十一月二十一日遷出衙署以鎭轅左近王姓宅爲公館一俟交代畢卽須赴餘干新任○德化縣李翼亭明府飭差洒掃衙署擇於十一月二十二日遷進各官咸往賀喜 
[蘇省備兵]  
　　前報載太湖水師綂領李質廷軍門奉撫憲奎中丞諭令將所部十三營移駐吳淞口防堵倭人兹蘇州訪事人來函云軍門奉諭後以蘇州爲省垣重地防務亦不可稍疎面禀中丞先調一半駐紥吳淞餘仍留省一俟新募之勇訓練有成再行更調中丞俯如所請軍門遂酌派飛划等七營於上月下旬某日拔隊望吳淞進發○軍門又以省會要區不可不以重兵鎭守禀請中丞再招勁旅數營以資鞏固本月初一日派委管帶浙西鹽捕陸師前營儘先卽補游擊孔游戎德陞兩江候補游擊沈游戎予元護衛親兵營城守中軍守備吳守戎廣升分往荆溪宜興等處建旗招募游戎等奉令之下卽於是日束裝就道 
[檄調防淞]  
　　揚州官塲中人傳述兩江總督張香帥熟尋防務藻密慮周謂吳淞口雖曾駐以重兵萬無一失然是處爲蘇省最要之門户自宜格外加嚴遂會同蘇撫檄調勁旅數千名馳往防堵復飛檄運河等處飭緝私駐防水師各砲艇管帶令每艇抽調砲勇五名迅往協防以厚兵力邵伯鎭蔣軍門奉檄後隨將本營管下各艇勇丁如數抽選封雇大船送至鎭江附某輪船前往 
[文星北指]  
　　揚州訪事人云前江蘇學政溥玉岑文宗交缷後由江陰節署起程入都覆命憲舟帶以小火輪船於十一月二十四日清晨駛經䢴上甘泉縣方大令曁府縣諸學廣文先出咸整肅衣冠謁于江滸餘員則隨江都轉至瓜州口恭迎張香帥不及至竹西亭畔頂禮文星惟鹽揚等營列隊河干鳴槍示敬少選文宗入城謝步前導除肅靜廻避牌外有奉恩府將軍理藩院左侍郎等銜牌提爐兩對頂馬官及跟馬之家丁各一人迨事畢回舟日已過午隨揚帆向袁江進發大令等仍恭送如儀 
[接署藩篆]  
　　鄂藩陳佑民方伯調授直隸藩篆擬於上月二十九日交缷憲節由鎭江瓜步遵陸北上接署藩篆者爲現任江漢關道憲 
 
 

Page 3

 
 
惲松耘觀察祖翼所遺關道篆委原辦武昌牙釐總局彭碩菴觀察世華署理均於上月二十九日涖任視事 
[滇督過漢]  
　　雲貴總督王虁石制軍奏旨北上業於上月廿五日五點鐘時到漢口江漢關道憲及漢陽縣李大令抵漢鎭預備行館暫駐襜帷虁帥於是日渡江拜會譚大中丞旋卽返漢於二十八日乘坐太古公司之鄱陽輪船至鎭江瓜步遵陸北上○ 
[招勇剿倭]  
　　鄂省官塲傳說記名提督張軍門復良王軍門春發奉鄂撫譚大中丞札委前赴湘省招募新勇十餘營爲剿倭之用又聞記名提督沈軍門奉大憲札委赴星沙添募勁旅以厚兵力已在漢鎭置辦衣服軍械俟大軍到漢卽行散給以便迅赴邊陲 
[銀市流通]  
　　漢鎭寳銀告缺已記前報兹接漢友信云漢百川通匯票號有鑒於此因於他處解到寳銀數萬兩以資接濟碼頭夫扛抬上岸絡繹街衢錢肆中人謂有此一宗白鏹雖不能大有轉機然亦可暫濟目前之用云 
[靈輀過鄂]  
　　上月廿八日四點鐘時漢口隔江杉板砲艇皆集於砲臺下之新河口銜頭接尾勢若長蛇船中升旗站隊兵弁鵠立約一炊許遙見烟波浩渺中小火輪托帶官舫一艘素帘飄颺後有杉板砲艇一艘其行甚駛識者謂係長江水師黄軍門翼升之靈輀還楚南安葬也 
[總綂開弔]  
　　前綂滬尾定海防軍砲隊等營記名提督王蘭亭軍門在防仙逝已登前報軍門有公子二人時方奉檄赴江陰一帶招勇十月初旬督隊至臺大憲卽以蘭字防軍正營委大公子管帶乃至臺未久椿蔭忽凋匍匐靈前苫塊之哀烏能自已卒因悲傷過度未幾亦抱病身故大憲惜軍門父子之勤勞王事先後捐軀殊深痛悼由善後局發銀一千兩俾治軍門喪事又將殁於王事情形經前撫憲邵中丞恭摺具奏其如何邀旨賜卹之處朝廷自有權衡非草茅所敢擬議今軍門之二公子已擇期於十一月二十三四五等日在臺北西門外祖師廟恭設軍門靈位遵例開弔自撫憲唐中丞帮辦防務李西園軍帥以下府城文武印委各員莫不前往弔唁至基隆滬尾各營綂帶官等或誼屬同袍或情深舊部皆差弁齎祭屏祭幛等件以當生芻一束生榮死哀當之無愧軍門有知當含笑於泉下矣 
[敎士遇險]  
　　温郡之信耶蘇敎者如水歸壑近日流傳愈廣山深林密之區莫不民敎雜處上月十四日有某敎士傳敎至柟溪廊下地方小住敎民朱某染坊中突被洋鎗土匪拉去敎士及敎民三人村民意欲奪回僅獲住斷後土匪兩名不知敎士下落迨次日公會聞信赴縣報案沈子榖大令聞報立飭值日幹役速往是處將敎士送回一面備文會營拿辦土匪嗣由值役查探尚無蹤迹惟土匪　是晚所搶染坊之布尚有藏在半途未曾携取者復於次日往挑致被隣地鄉民截獲兩匪已于十六日解送縣案收押至被擄敎民尚未拔出如何辦理容俟續聞 
[土匪搶刦]  
　　近有甬城某富家以海氛不靖遷避於西鄉十字港應姓家扛擡箱籠先後相望爲土匪所見遂萌覬觎之心當夜先來圖竊聞聲驅逐土匪膽敢揚言於衆曰今夜不出手叚日後必不饒爾某家以爲土匪慣出大言不足介意並不防守越數夜匪果撞門而進傾筐倒篋刼去衣箱八隻約值八百餘金匪將贜物質於城中某當得洋二百元亦可見其肆無忌憚矣 
[浙省官塲紀事]  
　　杭州訪事人云署處州府郭太守式昌前奉撫憲委赴湖州勸捐業將捐務擬定章程回省禀覆廖中丞以餉需緊要湖州所屬各鄉鎭如南潯烏鎭之類不乏富賈豪商若得開誠布公不難立集巨欵是以商之藩憲特委太守署理湖州府篆而以本任湖州府謙太守貴調署處州○前月有朝鮮遭風難番七名由寍波解送到省暫在府照廳署中安揷一面備文派委布理問閻君楨伴送入京閻君偶感風寒不能就道是以十一月二十日趙方伯改委巡檢丁君萬寳未入流河君傳烈二人伴送并令卽日起程○惠菱舫都轉感患河魚之疾前經請假調養至今尚未告痊十一月十九日復請展假三日○前任杭州織造英尚衣交缷後定於十一月二十三日回京二十一日親往各署辭行是晚廖中丞在署設筵祖錢至二更後始散次日司道以下又在湖南會館公設餞筵八旗會館中更由常軍憲及滿蒙諸同鄉公讌二十三日辰刻尚衣排導出城由下馬頭登舟各員恭送如禮并在武林門月城寄請聖安○候補府鄭季雅太守言紹現陘撫憲委赴寗波查勘砲臺及各防營規制太守奉諭後卽於十一月二十二日啓行 
[送往迎來]  
　　金陵訪事人云頭品頂戴賞穿黄馬褂記名提督特授貴州古州鎭總兵丁衡三軍門槐綂領苗兵由漢口乘福安輪船順流南下十一月三十日辰刻行抵金陵其時張制軍方出轅巡察江防軍門因在舟中小住傳諭各兵不准登岸驚擾地方旋飭營駕潘君錫疇赴轅掛號卽起椗赴瓜州由清江遵陸北上○總綂霆慶軍王軍門衍慶率同管帶前營鄒軍門大順管帶後營楊軍門復勝管帶左營周軍門萬國管帶右營熊鎭軍道賓於十一月二十七日赴督轅掛號禀知往楚南招募三湘子弟以剿倭人三十日午前十一點時招商局江裕輪船駛抵下關王軍門督率各營官附之上駛按軍門爲曾文正公舊部鮑春霆爵帥之先鋒霆軍威鎭天下先聲奪人故取名爲霆慶軍也 
[開局籌捐]  
　　金陵訪事人云兩江總督張香帥因籌餉剿倭特委總理兩江營務處前淮揚海兵備道桂薌亭觀察總辦勸捐之事又以收解銀兩必需錢莊熟手以免運掉不靈遂在江義和豫昌鼎茂晉康四大莊中挑選精熟之人爲之襄辦就顏料坊前戈公館内開局其正管事姓包 
[設電續紀]  
　　現因海彊多事關道憲飭建電線以通消息已紀前報兹悉電線已造至製造局前通聨過浦直逹川沙至道轅之電線已從新北門外起立木桿沿城繞至小東門過城墻到道轅木桿均已竪齊惟俟安設電線耳 
[虹口紀聞]  
　　前日斯美輪船下碇公和祥碼頭午後五下鐘時正在扛運白銀忽然人聲嘈雜謂有匪徒欲來搶刦船主大副等恐遭不測立卽奔訴捕房捕頭傳集中西各包探派往碼頭照料迨貨運畢已交九點各包探始回捕房○江北人西紅小携妻至裏虹口賃居前日忽因事勃谿其妻獅吼一聲幾如霆震西紅小縮身而退不與較量妻忿無可宣購紫霞膏吞服西紅小察知有異急舁送同仁女醫院求醫經女醫生用藥治之始得無恙 
[拐犯蒙恩]  
　　拐犯何陸氏卽陸麻子十六年分在鎭江誘拐范朱氏之女秀寳附輪來滬破獲解縣審實後詳禀上憲擬定絞罪解過秋審兩次今年恭逢皇太后六旬萬壽恩赦天下罪囚該犯亦蒙聖恩减擬流罪不准收贖約在來春卽當起解也 
[不認通盜]  
　　日前由浙江定海廳移解盜犯李華亭等六名到縣當奉黄大令飭令收禁聽候復訊前晚經帮審委員翁明府提訊季華亭供寍波人五品軍功向爲米業弟兄四人職員第四三兄名兆舟向在寍波某營爲把總後奉上憲委在岱山辦理鹽務職員隨同辦理先後三年辭差後至衢州爲紙客坐莊遇米業客人陳漢章言及浙江海面甚多盜刼欲創設利濟公所卽護商局籌收捐欵大舟收洋十元小舟收洋五元自租巡船五隻專在各海面巡邏捕盜以保客商職員在局司事當卽禀請浙江提憲批示准行蒙派守備吳傑綂帶巡船五隻並在桐廬鎭海吳淞另設三局後因禀經閩浙總督憲批斥不准今年三月撤散後又有張子青者在府縣衙門禀請仍立此局無如各商家以所捐六千餘兩米見裨益是以不允籌捐况前奉督憲批斥故又裁撤職員因與張子青有夙嫌遂挾恨赴督轅控職員私通强盜倘遇盜時祗須將職員名片持看盜卽退去等詞奉督憲飭令定海廳拿辦實係寃枉職員經辦之時曾捕過盜犯多名解寳山縣訊實正法並無通盜事謝福任供甯波象山人前在馮正亭兵船當勇有弟子二人在石浦營當兵向與李華亭認識知伊經手設局故至伊處在巡船上當差徐正法供台州人前以販魚賣板爲生因被盜刼船已毁壞遇友人林太永薦至護商局在李華亭手下撑巡船毛海瞿供台州人今年正月到李處當巡勇從前撑鮮魚船爲活周大 
 
 

Page 4

 
 
才供寗波象山人向藉捕魚以餬口後經薙髮匠某甲代薦至護商局李華亭名下爲巡船搖櫓陳香竹供象山人向爲小經紀後與楊小中合撑魚船遇盜夥計二人皆死失業無聊請人薦至局内爲巡勇在海面巡查盜匪蹤跡斷不敢通同盜匪行刦明府謂張子青赴督轅控爾等通盜前後刼去米四千數百石情節甚大不得含糊抵賴從速實供免用重刑船詰再三各犯堅執前詞明府飭暫還禁再候復訊 
[法捕房瑣事]  
　　昨禮拜一葛同轉蒞八仙橋捕房發落各案命提長江輪船積竊劉月亭及同伴之王德興到案劉照原斷笞責二百板本應遞解回籍因一再苦求從寛免遞王不應與竊犯爲伍本應責懲姑念無知著一并押候飭探押送輪船勒令回籍○又提洋涇浜續獲之賭棍張金榮卽長脚金榮照原斷先行枷號三個月其滿責放○又提同茂昌報關行余佩高控告竊衣之朱升元著照原斷笞責一百板英包探投案禀稱英界有案請帶回捕房懲辦同轉准之卽交該包探帶去○湖南人王德標前因犯案懲辦此次又在長江輪船圖竊爲包探拘獲解經葛同轉訊供覓保以無人肯保卽命提案著掌頰一百下飭探押送出境不准再來滬上○小東門外保太衣莊遭骗一案經葛同轉迭次訊供將林連三毛小大毛阿巧等分别責釋並著失主投案領贜案無遁飾姑將騙子陳子山帶案先行枷號二個月期滿笞責三百板仍將同黨之陳關入劉小峰一并交案究辦○孫周氏控韓位儀將屋抵洋六十六元圖賴一案經葛同轉提訊著將韓位儀押候交洋昨日提案韓仍供屋已交還孫周氏有意纒訟所有租洋均已付清孫周氏之夫孫振錄現在寍波設肆同轉仍著赶緊清理又問因何爭毆韓供當日孫周氏率領二十餘人蜂擁而至同轉閱視禀詞謂爾亦非安分之輩著具限狀到案覓保依限繳洋韓供求恩交保願限年内先付十元其餘明年正月間一并付楚同轉准之著先行具結交保届期同孫振錄投案候訊○烏山船主單阿鶴控船夥何有余陳文才串竊洋銀經同轉訊明屬實著將何陳枷號責懲兹以枷期已滿命提陳文才到案疎枷著照原斷笞責八十板覓保釋放○萬豐衣莊主陸維山控莊夥姜堯瑞與妻袁氏犯奸並私運衣物一案經葛同轉訊供責懲著將姜及袁氏分别押候斥釋昨已滿期陳順芝偕原告陸維山投案陳呈保單具保姜堯瑞同轉命提姜到案著具改過切結並將私運出外之衣飾一并歸還卽交陳順芝保出○一枝春弄内花烟館鴇婦朱錢氏烟妓魏沈氏因信局夥吳福順與流氓水作裕庭爭毆受傷經包探禀知捕房飭送醫院療治以在花烟館肇禍命將鴇妓一并押候交出行兇人水作裕庭昨日錢阿寳楊中和持米店圖章保單投案具保同轉命提朱錢氏魏沈氏到案交錢阿寳保出限三日内尋交水作裕庭到案懲辦並著邀到魏沈氏之姑領回管束不准爲娼 
[振物售數]  
　　本館恊振所前承好善諸君以珍物助振兹經售出金戒指一隻又金綫圈一隻又金綫圈一隻又銀白家鎖連練一副共售見規元二十一兩二錢五分八合綴數言以昭核實 
[宏濟時艱]  
　　榮隱名交來祝大椿助賑洋二百元錢翰臣交來華企韓賑洋五十元祗領之餘莫名叩謝當此海氛不靖籌賑艱難乃蒙大善士大慈大悲廉泉特沛解囊集腋功德攸同求登報章藉昭激勸上海六馬路仁濟善堂籌賑公所施善昌等謹誌 
[烝民乃粒]  
　　謹啓者敝堂施粥經費拮据正在籌措兹蒙劉棣圖翁慨助洋五十元又茂泰寳號二十元桂號十五元全號利號義號有心無力子四户各十元廣發源合記號二户各五元翁君瑞波順源號二户各四元張子豫翁廣成合福安號三户各三元鄧潛伯翁鴻發華昌號三户各兩元信記能記昇利萬利順和興合匯安公昌發昌廣昌廣益長隆廣利隆廣吉祥上林春協太和金玉號十七户各一元和昌啓昌雄昌萬和合利合記興隆發梁天興江清記九户各五角又筆喇洋行朱小亭翁助白米六石五斗泰潤行鼎昌源號各助黄荳一百斤先後祗領欽佩殊深覈寳循名的是善禾性米同心共濟無非義粟仁漿請誌報章藉伸謝悃[  上海虹口元濟善堂董事唐廷桂謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　前者甯波人施文潮因有急需將東興行寄存招商局某號棧房之煤五十墩棧單向本邑人黄錫記抵借銀兩旋因無力贖回與黄商懇將煤售去嗣又將棧單出貨棧中經理人孫望寳謂此單早有東興買辦劉味三掛失貨已出過三十五墩遂在單上注銷施不依向孫劉理論扭至捕房轉送公廨宋通剌判將劉交人保去赶向原告理明兹施等以劉等保出迄今逍遙法外聲請著保交案嚴追通剌准之前晚升座訊究黄聲訴前情施稱向習牙醫曾與昔存今故之某姓友合股向劉購定煤五十墩執有招商局某號棧單因有急需將此單向黄錫記抵借若干本年五月因煤價昻貴與黄商通先行將貨出售歸銀不料孫早與劉串同不問情由將單塗銷曾經扭控案下奉飭孫等交保料理迄今半載有餘仍抗諭不理今蒙復訊尚乞究追孫供甯波人向在招商局管煤棧劉先倩一保人掛失並登告曰旋將貨提去三十五墩以致經理洋人將棧單塗銷小的惟曾爲洋人傳譯並無擅自塗銷之事劉供稱紹興人曾在東興洋行當買辦前項煤五十墩之棧戰一紙由已故某客買去尚欠價銀五十兩且日久並不來前出貨職員已向棧中提出三十五墩通剿以兩造各執一詞頗難定讞著將劉孫交原保人保出所呈棧單當堂發還諭令黄等另行控告○江北人孔任氏等控薙髮匠康阿三等將其姨甥女楊招弟騙出賣娼宋通刺訊究之餘判令將康管押候補提龜奴鮑廣興等覆訊前晚升堂訊究孔任氏訴稱姨甥女招弟因其母棄世由小婦人撫養成人前日康等僞稱作伐騙至法大馬路鮑龜花烟館内賣娼招弟供稱年十七歲母親逝世有年父親楊岐山向在浦東工作小婦人向依姨母度日日前突被康張串同誘至鮑龜花烟館内偪令賣娼小婦人矢志不從尚未接客後經姨母尋到始得脫離火坑供認屬實康俯首求恩鮑龜頭龜腦行步蹒跚供稱小的係江北人向在法界開設花烟館康等領招弟至小的處賣倡曾付過洋銀二元通刺判令康鮑各重笞一百板著具改過切結存查招弟交孔任氏領回交還伊父○四川路　文書局棧房被火一事曾經宋通刺研訊讞詞已錄報端昨晨巴勒保險公司洋人偕買辦顧某並泰源莊執事人夏春培投案通刺研問之下夏稱紹興人同文之書向日堆存在各處嗣欲抵與莊上故聚在一棧租房及保險等費俱由莊上經理其書時有進出目下書正進足蓋各處赶考市之剩貨俱已退回也通刺謂旣已保險如何可進出且起火之日何故進紙若干其紙是否保險答稱棧房雖經保險貨物仍可進出卽他貨亦然至於紙亦係印書之用且五月間亦曾進過數十件此紙梱紥甚堅較書更難引火巴勒洋人倩買辦訴稱此火終莫明其從何而起務請查明庶賠銀後可將保險單繳還總公司至夏劉等俱係生意中公正人决無歹意倘進紙時因吸烟起火則不合矣蓋進紙與起火相距十點鐘之久公司中曾將紙試過殊難引火使燃通刺商之薩副領事謂現已再三訪查俱不知火從何起此案頗難臆斷惟有著兩造照保險章程自行料理可也薩君曰唯○衛金泉向開糟麵筋店昨日不知因何向同業吳祝三借錢以致口角旋經四百三十八號華捕拘入捕房昨晨解案吳約齊　業之五老峯等十餘家呈遞公禀稱衛結有異姓弟兄數人藉以拆梢爲事衛稱小的係浦東人雖與吳口角並不拆梢通刺判令交包探帶回捕房管押一月期滿遞解回籍○前日李苗舟向施再慶索欠以致扭入捕房捕頭告以不准吵閙錢債之事可赴有司衙門控告李施出外後仍爭閙不作又扭至捕房聲訴昨晨捕頭遣包探解案通刺判令先罰李洋銀五圓索欠一節留候過堂覆訊○積竊周阿順前因犯案經通刺遞解回籍今又潛來滬上前日在某處竊衣一件經包探秦少卿拘獲送請究懲周供稱小的係蘇州人自知該死如今只乞施恩通刺判令笞責一百板交包探帶回捕房管押半年期滿遞解回籍○包探秦少卿解馮吳氏至公堂禀稱氏在義記洋行執役前日行主失去金針一枝找尋無著疑是伊竊是以送請究追馮吳氏供稱主人失針後曾令小婦人尋覓小婦人素來安分不敢爲非通刺著押候過堂訊問○包探張阿五禀稱某西人家細崽張法林竊取刀义經小的拘獲人贜送案請究通刺判令交包探帶回捕房管押一禮拜○蓮生竊取高崑郎家羊二頭經包探竇如海緝獲送請究追周供稱小的向當車工此次惟順手牽羊並非作賊通刺判令包探帶回捕房管押一禮拜羊給高領去○餘錩鐵店夥殷候福串同學徒陳雲補持假票向大昌冐取熟鐵事敗經包探何瑞福拘解公堂餘錩主人某甲投案申訴情由陳供稱小的受殷之愚以致如此殷供稱小的惟取鐵一擔况已賣去矣通刺判將殷管押三禮拜陳管押一禮拜期滿各具切結備查○包探黄四福禀稱陳福林前曾犯案由老爺給予船票令伊回籍乃伊並不下船依舊逗留此地今又竊人釘靴一雙經小的拘獲人贜送案請究通刺判令笞責一百板押候遞解回籍贜存捕房待失主來領○周會仁騎馬疾馳經一百零三號巡捕拘解公堂周供稱馬係小的所豢並不疾馳尚乞恩寛通刺判罰洋銀一　留充某善舉 
[江西官報]  
　　十月二十三日知縣彭湖解二批漕折同知安鳴鸞解三批漕折俱進京張瓊禀謝記大功一次王純祖解籌餉由京回府經韓鑑往萬安等縣惟道欵蕭本章往臨江府屬催稅契蓮花廳都司劉雙曜呈繳限照南昌城守營額外但金鳴病故遺缺以該營馬兵但金龍拔補○二十五日卽用縣楊景星禀謝加級紀錄州判金沛田解九江關餉京回府經彭祖荃往袁州府屬催温平譚元瑞往鄱陽等縣催漕折孫貽穀往浮梁等縣催道欵楊增德往臨川蔡潤暉往建昌俱催地丁周克　往樂平催漕折　　　往寗都催道欵龍錫楨禀謝咨補金　縣丞新選廬陵典史傳訓禀到署瑞金縣王啓烈調省差委以陳鼎昌酌委署理 
[上海六馬路仁濟善堂經收養狗所救命功德放生册捐十一月初一至三十日清單]  
　　天水仰訓書屋主人大善士洋十元孫冠臣仁翁經募徐正心堂洋八元鍾記　子病求愈戴綏之月捐無名氏求病愈周氏徐依仁堂五户各洋五元鄭孝曾資妻冥福積善捐秋卿氏代募沈李氏盛賡伯五户各洋四元袁禮耕保安居士各洋三元林寳　　　經募讀畫軒綠芸居望湖書屋無名氏無名氏無名氏陳徐氏不留名不留名沈竹孫陸全本月捐存誠堂十二户各洋二元無名氏一元八角南通州無名氏沈黎氏安愚氏　甫氏爾昭氏陳雄號旦寄軒德茂徐修身堂徐浩淵徐賡起徐勉羣十二户各一元陳珠泉李有德堂各洋五角廿士鄭琢各洋二角以上共收洋一百八元二角 
 
 
 

Page 10

 
 
   
 
 

Page 11

 
 
[光绪二十年十一月十七日京報全錄]  
　　宮門抄○諭旨五道錄前○浙撫廖奏查明徵收洋樂厘捐銀數摺○又奏徵收華洋各稅銀數摺○又奏匯解五批地丁京餉摺○又奏解清厘金京餉片○又奏爲籌解海軍經費片○江督劉奏籌解餉銀片○又奏副本項下開支銀數片○兼護雲督譚奏查明鄉試未中老生摺○浙撫廖奏解清地丁東北邊防經費摺○又奏解清厘金東北邊防經費摺○十一月十七日内務府國子監廂藍旂值日無引見○阿克丹前往東陵請訓○端王請假五日○安興阿請假十日○克們泰續假十五日並請派署缺○掌儀司奏二十六日祭奉先殿澤公行禮○值年旗奏派管理新舊營房派出啓秀榮祿召見軍機張蔭桓王　榮○○頭品頂戴浙江巡撫臣廖壽豐跪奏爲查明浙海關第一百三十五結徵收洋藥厘捐銀數開具清單恭摺仰祈聖鑒事竊查案准總理各國事務衙門咨光緒十二年十二月初十日會同户部具奏洋藥稅厘併徵由各關與稅務司合力開辦一摺抄錄原奏咨行到浙轉行遵辦並將光緒十三年正月初九日第一百六結起至光緒二十年二月二十五日第一百三十四結止徵收洋藥厘捐支銷各數按結開單奏報在案兹據護理浙海關寍紹台道吳引孫詳稱今自光緒二十年二月二十六日起至五月二十七日止第一百三十五結期滿所收華洋各商洋藥厘捐並支銷各欵銀兩數目按照洋稅定章開具四柱清單詳請具奏前來臣復核無異除分咨查照外謹繕清單恭摺具陳伏乞皇上聖鑒敕部查照施行謹奏奉硃批該衙門知道單併發欽此○○頭品頂戴浙江巡撫臣廖壽豐跪奏爲浙海關第一百三十五結徵收華洋各稅銀數遵照新章繕具四柱清單恭摺仰祈聖鑒事竊浙海關洋稅收支數目前經部議按結開單奏報以期畫一又該關四成華稅自光緒六年正月起應照新章與洋稅四成合爲一宗分解南北洋以充海防經費又准部咨嗣後每結期滿務須遵照奏案將華洋各稅管收除在數目逐欵開列四柱清單送部查核等因行關遵辦在案兹據護理浙海關寍紹台道吳引孫詳稱遵將寍波口自光緒二十年二月二十六日起至五月二十七日第一百三十五結期滿止所收華洋各稅並支銷各欵銀兩數目開具四柱清單詳請具奏前來臣覆核無異除分咨查照外理合繕具清單恭摺具奏伏乞皇上聖鑒謹奏奉硃批該衙門知道單併發欽此○○頭品顶戴浙江巡撫臣廖壽豐跪奏爲匯解本年第五批地丁京餉銀兩恭摺具奏仰祈聖鑒事竊承准軍機大臣字寄欽奉上諭户部奏撥光緒二十年京餉限五月前解到一半十二月初間全數解清不准截留改撥藉詞延誤等因欽此並奉抄單内開撥浙江地丁銀四十萬兩前經先後四批籌解銀十八萬兩並留抵萬壽慶典蒙恩賞賚浙江省窮黎銀二萬兩共京餉銀二十萬兩奏咨各在案兹據署布政使惠年詳稱查第五批京餉儘動光緒二十年秋撥報存銀七萬三千四百一十五兩五錢六分四厘七毫三絲七忽并湊支光緒二十年地丁銀二萬六千五百八十四兩四錢三分五厘二毫六絲三忽共銀十萬兩發交日昇昌號商銀陸萬兩又開泰號商銀四萬兩匯赴部庫投納守候掣批回銷等情詳請具奏前來臣覆覈無異除分咨查照取領匯日期咨報外理合恭摺具奏伏乞皇上聖鑒謹奏奉硃批户部知道欽此○○廖壽豐片再承准軍機大臣字寄欽奉上諭户部奏撥光緒二十年京餉限五月前解到一半十二月初間全數解清不准截留改撥藉詞延誤等因欽此並奉抄單内開撥浙江釐金銀一十萬兩當經轉飭司局委員管解第一批銀四萬兩詳　分别奏咨現在應解各項京餉暫爲變通援案發交殷實號商匯解亦經奏明各在案兹據署布政使惠年詳稱移准厘捐局在於厘金項下籌動第二批銀六萬兩應卽發交日昇昌號商匯解户部投納詳請奏咨等情前來臣覆查無異除分咨查照並取領匯日期咨報外合將浙江省奉撥光緒二十年厘金京餉銀一十萬兩全數解清緣由理合附片陳明伏乞聖鑒謹奏奉硃批户部知道欽此○○廖壽豐片再案准户部咨奏明浙江省籌邊軍餉項下應解雷正綰軍餉自光緒十三年五月分起每月銀九千兩批解海軍衙門以濟東三省練軍餉需又准海軍衙門咨奏准自光緒十八年起應解海軍經費每兩隨解飯銀一分作正開銷等因業經解清至光緒十九年分止在案兹據署布政使惠年詳稱在於藩庫正雜項下籌動銀四萬兩作爲浙江省籌解光緒二十年雷餉改撥海軍經費又動文厘捐銀四百兩作爲隨解一分飯銀隨同正銀一併發交日昇昌號商匯解海軍衙門投納等情詳請奏咨前來臣覆核無異除分咨在照並取領匯日期咨報外理合附片具陳伏乞聖鑒謹奏奉硃批該衙門知道欽此○○劉秉璋片再光緒二十年十月初十日准户部電開籌餉四十萬速解等因臣當卽電覆户部鹽局百萬已報解六十萬限分三期解京其餘鹽局四十萬准於年内報解至另案認解之四十萬亦卽報解總之商號以京師銀緊不能承認速交大約解到總須明年正月或二月矣等因各在案經臣一面飛檄藩司於籌邊經費項下撥銀十五萬兩成緜道庫土厘等項湊撥銀十萬兩鹽茶道庫正欵項下撥銀十五萬兩共湊成四十萬兩飭令一併交商訂期赶緊陸續彚解以濟餉需除咨部查照並將解銀日期分别奏咨外理合附片具陳伏乞聖鑒謹奏奉硃批户部知道欽此○○劉秉璋片再查官運局前奉户部指提運本銀一百萬兩遵先籌解頭批銀六十萬兩由藩庫匯解到京當經奏咨在案兹據滇黔鹽務總局候補道夏峕文天駿詳稱該局前於副本項下籌解銀六十萬兩原係九七平今申庫平每百兩應補平銀四兩五分須共補平銀二萬四千三百兩應請在於副本本欵項下開支又匯費一項須庫平銀一萬五千兩合九七平銀一萬五千六百七兩五錢亦併在於副本本欵項下支給以歸一律總計在副本項下開支九七平銀六十三萬九千九百七兩五錢等情詳請奏咨前來臣覆查無異除咨部查照外謹附片具陳伏乞聖鑒謹奏奉硃批户部知道欽此○○頭品頂戴兼護雲貴總督雲南巡撫臣譚鈞培跪奏爲查明鄉試未中老生循例恭摺具陳仰祈聖鑒事竊查文闈鄉試年老諸生三塲完竣未經中式者例應查明年歲及入學年分奏請恩施歴經辦理在案今光緒二十年雲南舉行甲午科文闈鄉試查有年届八十以上附生謝廣三塲完竣榜發未經中式調閱原卷文理明順移咨學臣查對入學年分係在三科以前核與新章相符據提調署糧儲道李肇錫監試鹽法道普津開單具詳前來臣查該老生謝廣下帷積學早勤黄卷於丁年炳燭劬書不廢丹鉛於午夜游芹宮而擷秀六十載蛾術頻修仰桂窟以攀香九萬　鵬程猶阻矮簷偪仄幾度頻經老筆紛披三塲弗懈洵屬士林盛事宜邀帝闕殊恩除由學臣造册咨送禮部查核外謹繕清單會同雲南學政高釗中恭摺具陳伏乞皇上聖鑒敕部核覆施行再雲貴總督係臣兼護毋庸列銜合併陳明謹奏奉硃批禮部議奏單併發欽此○○頭品頂戴浙江巡撫臣廖壽豐跪奏爲浙江省奉撥地丁東北邊防經費銀兩全數解清恭摺仰祈聖鑒事竊承准軍機臣字　欽奉上諭户部總理衙門奏撥光緒二十年東北邊防經費照案指撥浙江地丁銀八萬兩著該撫按照經撥銀數於五月前批解一半年内全數解清毋稍遲逾等因欽此並欽錄原奏咨行到浙業經飭據藩司先後兩批共籌解銀五萬兩分别奏咨現在應解京餉各欵暫爲變通發交殷實號商匯解又經奏明各在案兹據署布政司惠年詳稱前項地丁東北邊防經費尚欠解銀三萬兩應卽於光緒二十年地丁項下照數動支照案發交日昇昌號商匯解赴部投納等情詳請具奏前來臣復核無異除分咨查照並取領匯日期咨報外合將浙江省奉撥光緒二十年地丁東北邊防經費銀八萬兩全數解清緣由恭摺陳明伏乞皇上聖鑒謹奏奉硃批户部知道欽此○○廖壽豐片再准部咨奏撥光緒二十年東北邊防經費一摺光緒十九年十一月初五日具奏奉上諭光緒二十年東北邊防經費照案指撥浙江厘金銀八萬兩者該撫按照指撥銀數於來年五月前批解一半年内全數解清毋稍遲逾等因欽此並鈔錄原奏咨行到浙業經先後二批共籌解過銀四萬兩分别奏咨各在案兹據署布政使惠年詳稱移准厘捐總局在於厘金項下籌動第三批銀四萬兩發交日昇昌號商匯解赴部投納等情詳請奏咨前來臣覆核無異除分咨查照並取領匯日期咨報外合將浙江省奉撥光緒二十年分厘金東北邊防經費銀八萬兩現已全數解清緣由附片陳明伏乞聖鑒謹奏奉硃批户部知道欽此 
 
 

Page 12

 
 
[光緒二十年十一月十八日京報全錄]  
　　宮門抄○諭旨二道錄前○翰林王奏請飭籌備衍聖公府第書籍片○江督劉奏揀補水師守備摺○又奏拿辦會匪片○湖督張奏揀補守備片○大臣鳳奏揀派稅務委員摺○十一月十八日理藩院鑾儀衛光祿寺八旗兩翼值日理藩院引見十三名内務府十五名正黄滿十二名正紅滿三名兩翼十八名○鍾公假滿請安○良培請假十日○孫毓汶等同鄉官謝　恩○啓秀謝管新舊營房恩○德隆謝署正紅滿副都綂恩○克王椿壽各續假十日○廂藍漢奏派稽察壇廟派出啓秀果勒敏色普徵額○兵部奏派查齋派出芬車德隆定昌春齡德魁恩燾彭壽舒存○召見軍機陳學棻徐承煜　○○南書房翰林王懿榮片再曲阜衍聖公府自近歲不戒於火舊藏書籍圖錄焚燬一空現在各直省設立書局以官錢刻書者三十年來珍籍善本燦然大備除以初印精槧一分解送翰林院敬備皇上取進御覽一分解交國子監充備肄業諸生傳習外可否懇恩飭下各直省督撫有書局者無論新舊諸刻本亦以一分解交山東巡撫轉行曲阜作爲恩賜衍聖公孔令貽敬謹儲藏以爲誦法之資遇有新刻陸續咨解如直省官紳家刻經籍有願送曲阜衍聖公府者仰體我　皇上嘉惠聖裔有加無已之至意亦卽聽其就近呈交該省官長咨送山東巡撫彚交孔令貽收存今衍聖公府第旣蒙恩給資重修則書籍亦且賜予成全臣被服儒術飲水思源冒昧凟陳伏乞聖鑒謹奉○○頭品頂戴兩江總督臣劉坤一跪奏爲揀員請補外海水師守備員缺恭摺仰祈聖鑒事竊江南蘇松鎭標中營一號艇船正哨守備員缺係第三輪第五缺應用儘先人員前經以儘先守備該營副哨把總張大義請補均准部咨以該員係崇明縣人例應廻避且内洋人員請補外海水師之缺係聲叙過班請補於定章旣屬通融兹復將例應廻避之員先補復調礙難議准所有是缺守備外海旣無員可補行令於内洋隔府合例人員内揀選請補等因臣查外海内洋儘先守備除卞瑞清宋順霖朱臣鳳賀廷富錢世灜徐效章劉添益董光輝袁萬全昝長庚等十員業經病故張大義現亦病故咨部開除兀振芳一員已經叅革徐大保已補狼山鎭標右營守備周石亮已補通州營守備張錦陞已陞補海門營都司華福係崇明縣人例應廻避本州赶得陞由缺在丁憂期内例應扣補均不計外宋昇桂飭查並未在標不知去向張蔭未據造送到標履歴咨部註册無從揀補陳日升係通州營千總盧國太現在臣標候補均查與是缺不甚相宜未便遷就請補查有都司銜儘先守備該營一號副哨把總張占奎年三十九歲湖南湘陰縣人由行伍投入蘇松鎭標右營内洋水師充當水兵同治十年奉調陜甘軍營攻　獲勝洊保儘先千總十三年克復巴燕戎格等處案内經前陜甘督臣左宗棠保奏十三年八月初三日奉上諭著以守備儘先補用并賞戴藍翎欽此光緒元年三月内凱撤仍回原營十四年拔補蘇松鎭標右營左哨三隊外委十八年籌辦南洋海防案内保加都司十九年陞補蘇松鎭標中營一號副哨把總二十年接受札付並准部咨歸入江南内洋水師儘先守備班内序補各在案該員年力正强營務勤幹以之請補是缺守備洵堪勝任與例尚屬相符合無仰懇天恩俯准以儘先守備蘇松鎭標中營一號副哨把總張占奎補授蘇松鎭標中營一號艇船正哨守備員缺實於營伍地方均有裨益如蒙俞允俟部覆至日卽行給咨送部引見以符定制除飭取該員履歴咨部查覈外謹會同江南提督臣譚碧理恭摺具陳伏乞皇上聖鑒訓示謹奏奉硃批兵部議奏欽此○○劉坤一片再前因江西拿獲匪首楊四海一犯究出有在湖北黄石港地方與會匪萬老五等殺斃湯二狗一案情事萬老五等潛匿江蘇之十二圩一帶經臣飭據辦理儀徵淮鹽總棧江蘇候補道曾丙熙督飭管帶奇兵左營都司馬鴻利帶領弁兵先後在丹陽縣及七濠口等處地方拿獲萬家才卽萬老五陳得勝等兩名解請收審前來卽經札飭兩江營務處江蘇候補道曾廣照確加研究緣該犯等均籍隸湖北陳得勝一犯先入桂得勝會嗣又自開山堂萬家才係入高德華會均在洋船扒竊爲生陳得勝因軍犯湯二狗挾嫌放風經蕪湖保甲局員將其查提責釋十九年五月間與楊四海紏約萬家才等先後坐船到黄石港將楊二狗誘至三料湖南岸楊四海抓其辮髮萬老五用刀截其腰肚斃命綑抬上船抛入江中據各供悉前情不諱禀報到臣查該兩犯旣係會匪其殺害楊二狗棄屍一案又一係挾仇糾约一係殺人正兇均屬法無可貸卽經查照懲辦會匪章程批飭將該二犯立予正法以昭炯戒謹會同江蘇巡撫臣奎俊附片陳明伏乞聖鑒謹奏奉硃批知道了欽此○○張之洞片再湖南永綏恊左營守備符永茂病故遺缺前經臣請以儘先守備楊再源係曾保留屯遇缺卽補守備自應遇有屯守備缺出卽行題補今所請以該員擬補營守備之處應毋庸議其湖南永綏協左營守備應令另揀合例儘先人員請補等因移咨到臣遵卽在湖南儘先守備班内詳加遴選查有藍翎儘先守備陳高亮年五十四歲湖南長沙縣人由武童投効湖北江西軍營迭次剿匪出力歴保今職同治二年十二月二十日奉旨允准在案凱撤回籍飭發撫標左營差遣十一年四月二十九日到標該員年力强健營務練逹以之擬補斯缺洵堪勝任且係隔府别營與例相符飭查前在本省及他省均無叅革朦保情弊查部行章程請補儘先班次如係聲叙人地不宜至多不得過二十員兹按部册及續經到標儘先名次在陳高亮之前者除黄國璋鄒俊祿二員另摺請補守備外尚有謝殿元一員現在年力衰頽步履惟艱難膺實任李文亮彭在上二員均於苗疆情形不熟未便遷就擬補致滋貽誤陳高亮雖儘先名次稍後而在營歴練有年熟悉苗疆情形人地實屬相宜合無仰懇天恩俯念苗疆員缺緊要准以儘先守備陳高亮補授湖南永綏協左營守備實與營伍有裨如蒙俞允俟部覆到日給咨送部引見以符定制除飭取該員履歴咨部外謹會同護理湖南巡撫臣王廉湖南提督臣婁雲慶附片具陳伏祈聖鑒飭部核覆施行謹奏奉硃批兵部議奏欽此○○張之洞片再准兵部咨湖南乾州恊左營守備曾毓珩病故遺缺係陸路題補第六輪第七缺應用儘先人員行令照章揀員請補等因斯缺駐劄强虎汛地處苗疆撫輯巡防均關緊要非營務老練熟悉地方情形之員難期勝任臣當卽在湖南儘先守備班内詳加遴選查有花翎儘先守備蔣銘桂年五十二歲湖南瀏陽縣人寄籍善化縣由武童投効浙江等省軍營防剿打仗出力歴保今職同治三年八月二十一日奉旨允准在案凱撤回籍飭發長沙恊差遣同治十年四月十六日到營該員明敏勤能營務歴練以之擬補斯缺洵堪勝任且係隔府别營與例相符飭查本省及他省均無叅革朦保情弊查部行章程請補儘先班次如係聲叙人地不宜至多不得過二十員兹按部册及續經到標儘先守備名次在蔣銘桂之前者除黄國璋鄒俊祿陳高亮三員另摺請補守備外尚有謝殿元一員現在年力衰頽難膺實任李文亮彭在上陳鶴鳴黄兆麟四員均於苗疆情形不熟未便遷就擬補致滋貽誤今蔣銘桂雖儘先名次稍後而在營歴練有年熟悉苗疆情形人地實在相需合無仰懇天恩俯念苗疆員缺緊要准以儘先守備蔣銘桂補授湖南乾州協左營守備實與營伍有裨如蒙俞先俟部覆到日給咨送部引見以符定制除飭取該員履歴咨部外謹會同護理湖南巡撫臣王廉湖南提督臣婁雲慶附片具陳伏乞聖鑒飭部核覆施行謹奏奉硃批兵部議奏欽此○○奴才鳳秀跪奏爲遵照新章揀派稅務委員恭摺仰祈聖鑒事竊查盛京省城牛馬稅局於光緒十年四月初九日准盛京來咨擬由監督查照左右翼稅務監督委員成案在於省城各署官員内擇其妥實可靠酌委一員責成前赴總局綜理一切稅務其在總分各局當差之家丁書吏巡役人等綂歸稽察經欽差查辦事件大臣徐桐等奏准照辦等因行知前來業經上届監督遵辦在案奴才現蒙恩管理稅務自應愋案遴派以昭愼重查有盛京工部員外郎景泰爲人樸實辦事勤愼堪以派充委員認眞稽察倘總分各局當差之家丁書役有勒索放賣等弊一經查出應由該委員禀知從重懲辦若該委員有扶同徇庇情事亦由奴才隨事叅撤以防流弊而重稅課所有奴才揀充稅務委員緣由理合恭摺具陳伏乞皇上聖鑒謹奏奉硃批知道了欽此 
 
 

Page 13

 
 
[光緒二十年十一月十九日京報全錄]  
　　宮門抄○諭旨二道錄前○恭親王等奏揀補軍機章京片○大學士額等奏遵旨嚴議議處摺○蘇撫奎奏叅革知縣勒追虧欵片○又奏查明丹徒等縣運河開浚保奬各員摺○將軍沙奏委員分綂各軍片○大臣奎奏校閱前藏漢番官兵秋操情形摺○又奏委員校閱各汛秋操片○江督劉奏請奬淮銷出力人員片○十一月十九日吏部翰林院侍衛處值日無引見○張中堂等磨勘各署試卷覆命○啓秀等謝稽察備查壇廟恩○榮祿謝授福建陸路提督恩○奈曼王續假五日○召見軍機程文炳○○恭親王等片查軍機章京工部候補員外郎張正堉病故所遺章京一缺應以服闋在額外行走之刑部主事鄭炳麟充補謹奏奉旨知道了欽此○○經筵講官太子太保大學士管理兵部事務臣額勒和布等謹奏爲遵旨　議議處具奏事内閣鈔出光緒二十年十一月初七日奉上諭裕祿奏遵查金州失事大概情形將各員分别懲處並自請議處一摺金州副都綂連順雖於賊衆攻城時力戰受傷惟城池被陷咎實難辭着卽革職仍令戴罪圖功以贖前愆提督程之偉救援不力著交部嚴加議處趙懷業前因擁兵不救並有沿途騷擾情事降旨革職著卽拿交刑部治罪協領佟茂蔭赴救遲延着交部議處裕祿身膺疆寄備禦未周亦難辭咎著交部議處餘著照所議辦理該部知道欽此欽遵到部除金州副都綂連順革職戴罪圖功已革遇缺題奏提督趙懷業拿交刑部治罪均遵旨試册並知照刑部外查定例海賊登岸侵犯城池殺傷兵民失事地方兼轄綂轄官聞報退縮不前者　革職私罪又定例沿邊沿海及腹裏州縣城池失陷督撫降二級留任公罪又定例官員失守城池綂帶兵勇所得處分不准查抵又定例派往出兵及新疆等處駐紥大臣官員遇有議處之案應行革職者於議處本内將該員應否開缺留營効力或作爲兵丁効力之處聲明請旨各等語此案金州失事提督程之偉救援不力恊領佟茂蔭赴救遲延將軍裕祿身膺疆寄備禦未周欽奉諭旨程之偉交部嚴加議處佟茂蔭裕祿交部議處應請將福建陸路提督程之偉駐紥復州協領佟茂蔭均比照海賊登岸侵犯城池殺傷兵民兼轄綂轄官聞報退縮不前者俱革職私罪例各議以革職程之偉欽奉諭旨交部嚴議例應加等惟臣部例止革職無可再加查盛京將軍係兼管奉天府府尹總督奉天旗民地方事務自應按照督撫例核議應請將盛京將軍兼管奉天府府尹奉天總督裕祿照沿邊沿海州縣城池失陷督撫降二級留任公罪例議以降二級留任雖係公罪惟事關失守城池所得處分照例不准抵銷程之偉佟茂蔭應否開缺留營効力或作爲兵丁効力之處聲明請旨伏候聖裁所有遵旨嚴議議處緣由是否有當伏乞聖鑒訓示遵行再此摺係兵部主稿會同吏部辦理合併聲明謹奏請旨○○奎俊片再改選敎職前任安東縣知縣柏壽前署宿遷縣任内虧欠存庫正欵銀一千七百四兩零附儲雜欵銀四百五兩零又欠繳淮楊海道衙門租錢二千三百八十三千零迭經由司嚴催延不清解實屬延玩據署江寍藩司胡家楨轉據該管道府揭報詳請奏叅勒追前來相應請旨將改選敎職前署宿遷縣知縣柏壽暫行革職勒限兩個月將虧欠正雜各欵銀錢完繳清楚倘逾限不完查明是侵是挪再行從嚴叅辦除咨部查照外謹合詞附片具陳伏乞聖鑒謹奏奉硃批著照所請該部知道欽此○○頭品頂戴江蘇巡撫奴才奎俊跪奏爲丹徒等縣運河開浚完工查明在事出力員弁懇恩分别給奬恭摺開單仰祈聖鑒事竊照鎭江府丹徒丹陽二縣運河淤塞大爲民病經奴才會商督臣派員駐工督率民勇分叚興挑業將履勘開浚情形並聲請俟全工告竣將出力員弁擇尤保奬恭摺具奏欽奉硃批著俟工竣後准其酌保數員毋許冐濫該部知道欽此欽遵在案旋據督辦委員候補道韓慶雲禀報於本年三月二十九日全工挑竣當經派委署常鎭通洵道蔡鈞會同該道逐叚騐收自鎭江府西門外浮橋起至丹徒鎭横閘口止計工長三千三百七十餘丈一律疏通並無草小偷减情事隨卽啓　放水商民咸稱利便計實挑岸土河土一十四萬九千餘方共用土方夫價營勇賞犒及築　戽水等項銀九千九百餘兩在於司庫賑餘項下核實動支兹據蘇藩司會同水利總局司道查明在事尤爲出力者一十六員名擬請分别奬勵開單詳請具　奏前來奴才伏查丹徒丹陽二縣運河爲江浙二省通行要津舟楫往來農田灌溉咸資利賴而地叚袤延險工多有且開辦之際又值春雨連綿施工不易在工員弁均屬不避勞怨踴躍從事用能河流順軌暢行無滯且工歸實在欵不虚縻不無微勞足錄相應將尤爲出力各員弁酌請奬勵開繕清單恭呈御覽合無仰懇天恩俯准敕部核明給奬以昭激勸再候補道現署江蘇按察使韓慶雲記名提督陳基湘蘇松鎭總兵張景春在工籌商調度督率員弁勇夫逐叚開挑疏治得以迅速完工均屬卓著勞績可否將該三員並懇　交部議叙之處出自聖恩除將各該員履歴咨部查照並將勞績稍次各員分别咨部給奬曁由外酌奬外謹會同兩江總督臣劉坤一恭摺具陳伏乞皇上聖鑒訓示謹奏奉硃批該部議奏單併發欽此○○沙克都林札布片再乾清門侍衛　勒洪阿常貴二員在神機營派理步隊幫操隨同公桂祥來山海關防堵嗣因公桂祥奉調薊州遂將該侍衛留在奴才行營差遣刻下奴才奉調錦州辦理剿撫該隊官兵曉漢語者無幾恐有貽誤查該侍衛依勒洪阿常貴係曾告奮勇投効前敵由慶親王派交桂祥行營差遣奴才詳查均屬力强年富膽識俱優且曉蒙語擬令與察哈爾都綂悳銘原派管帶三四起正黄旗總管棍都散保管帶五六起正白旗總管三音額爾德木圖等各人分帶一起和衷共濟商同指揮以昭愼重而免貽誤已電商督辦軍務王大臣於十一月初三日接奉回電俱邀應允合併聲明該侍衛餉乾卽照神機營管帶官兼管隊伍每月例餉每員支給銀四十六兩外給辦公銀十四兩共銀六十兩足其資斧俾可心無他顧竭忠効命其管帶關防卽由奴才刊給使昭信守原派管帶頭二起正紅旗總管逹爾濟雖年逾七旬而精神尚屬健壯熟習蒙漢話語仍令管帶頭二起均歸奴才調遣是否有當伏乞聖鑒施行謹奏奉硃批該衙門知道欽此○○奴才奎煥跪奏爲校閱前藏漢番官兵秋操情形恭摺具奏仰祈聖鑒事竊查前藏漢番官兵向係春秋二季操演其逹木官兵祗於秋間行調來藏入伍演試兹届秋操奴才預飭將備逹木協領番營戴琫等調集漢番官兵一體操練卽於八月十六日起連日親赴校塲認眞校閱漢營陣式令逹木官兵附入行走分合進退均屬嚴整並添練洋槍陣法及番營所演陣圖亦屬整齊漢番兩營連環排槍聲勢聨絡籐牌刀矛等技以及行陣攻山奪卡均爲趫捷各官兵馬步騎射鳥槍中靶之數雖强弱不等合計七成有餘奴才校閱時擇其技藝稍熟者優賞記名拔補次者賞給綢縀銀牌荷包小刀等物以示鼓勵間有技藝生疎未能合式者分别降責用昭懲戒仍嚴飭將備戴琫等勤加訓練實力操防務期一律精强咸成勁旅仰副聖主整飭戎行修明武備之至意所有奴才校閱前藏漢番官兵秋操情形理合恭摺具陳伏乞皇上聖鑒謹奏奉硃批知道了欽此○○奎煥片再查後藏定日靖西三汛漢番官兵每届秋操應由駐藏大臣前往校閱刻已届時惟因現辦藏印書界事宜並廓爾喀貢使入藏境不日卽抵前藏均關緊要所有本年後三汛秋巡奴才不能分身自應委員代閱以符定制後藏卽委署都司周自貴靖西卽委遊擊李登山定日卽委署守備耿紹宗各就本汛認眞校閱以歸簡易除俟各營汛將校閱秋操情形禀報到日再行併案具奏謹先附片陳明伏乞聖鑒謹奏奉硃批知道了欽此○○劉坤一片再淮鹺行銷鄰省全賴地方官認眞疏緝方足以裕課歴經將力淮銷各員奏奉諭旨給奬在案兹查有湖北黄安縣知縣陶大夏不分畛域實力顧疏銷該縣與河南光州羅山等處接壤向爲北私侵灌銷鹽素稱疲滯定章無閏之年額銷六百二十引有閏之年額銷六百八十引自陶大夏蒞任以來設法整頓督飭營汛嚴密緝私會同分銷委員在於該縣境内之八里灣地方添設子店招商領運用杜北私南灌之源私鹽不能侵越官銷甚爲暢旺自光緒十八年十月止共銷鹽三千六十三引核與定額加增至數倍之多實屬異常出力此皆仰賴朝廷優奬鼓勵人材所致湖北武昌鹽法道瞿廷韶湖北督銷局江蘇候補道楊鴻度詳請奏奬前來合無仰懇天恩俯准將同知銜湖北黄安縣知縣陶大夏以同知直隸州知州在任候補俾資奬勵而昭激勸謹會同湖廣總督臣張之洞湖北巡撫臣譚　洵附片陳請伏乞聖鑒訓示謹奏奉硃批著吏部知道欽此 
 
 

Page 14

 
 
[光緒二十年十一月二十日京報全錄]  
　　宮門抄○諭旨四道錄前○新撫陶奏防營員弁勇丁各台局卡義學實在數目摺○閩督譚奏續解京餉銀兩摺○又奏籌解頤和園經費片○又奏解内務府經費片○又奏叅革知縣片○又奏查明鄉試未中年老諸生摺○又奏揀補水師游擊摺○漕督松奏節逾霜降丁穩瀾安摺○江撫德奏解土藥稅厘銀數片○十一月二十日户部通政司詹事府廂黄旗值日無引見○榮惠假滿請安○榮祿謝在總理各國事務衙門行走恩○海緒因伊子補缺謝恩○慶王續假十日　貝勒請假十日○召見軍機榮祿祥麟○○頭品頂戴甘肅新疆巡撫臣陶模跪奏爲新疆防營員弁勇丁各台局卡義學自光緒二十年正月初一日起至六月底止寳在數目繕具清單恭摺仰祈聖鑒事竊新疆馬步營旗礮隊各台局卡義學實在數目截至光绪十九年十二月底止業經分别奏咨在案兹據新疆糧台詳稱自二十年正月初一日起至六月底止遵照標營章程添改礮隊一哨裁改槍隊一哨裁撤步隊一旗實存行糧章程馬隊七旗步隊四營礮隊一哨標營章程馬隊四十八旗步隊二十五營一十七旗一哨開花礮隊五哨共額設綂領營旗哨官三百九十三員巡查一百三十員營書弁勇二萬五千九百三名火勇一千八百四十二名額外火夫私夫馬夫車夫棚夫六千五百五十五名並各台局卡義學繕具清單詳請奏咨前來臣覆查無異所有新疆防營員弁勇丁各台局卡義學自光绪二十年正月初一日起至六月底止實在數目謹缮清單恭呈御覽伏乞皇上聖鑒敕部立案施行謹奏奉硃批該部知道單二件併發欽此○○閩浙總督兼署福州將軍閩海關稅務臣譚鍾麟跪奏爲續解光緒二十年分京餉銀兩赴部投納恭摺仰祈聖鑒事竊照閩海關洋稅奉撥光緒二十年分京餉經前任福州將軍希元解過銀五萬五千兩臣於八月十六日復解銀五萬兩奏報在案兹就現征洋稅再行發交商號源豐潤蔚泰厚各一萬五千兩新泰厚協通慶各一萬兩共銀五萬兩定於十月初八日由省起程限四十日解赴户部投納臣謹缮摺具陳伏乞皇上聖鑒謹奏奉硃批户部知道欽此○○譚鍾麟片再光緒二十年分閩海關常稅項下應解頤和園經費銀一萬兩經前任福州將軍希元解過五千兩奏明在案兹就徵存常稅再提銀五千兩發交號商恊同慶承領匯解定於十月初八日由省起程前赴頤和園投納清欵除咨部查照外理合附片陳明伏乞聖鑒謹奏奉硃批户部知道欽此○○譚鍾麟片再光緒二十年分閩海關常稅項下應解添撥内務府經費銀二萬兩兹就徵存常稅照數提出發交號商源豐潤新泰厚蔚泰厚恊同慶各匯解銀五千兩共銀二萬兩定於十月初八日由省起程前赴内務府投納清欵除分咨查照外理合附片陳明伏乞聖鑒謹奏奉硃批該衙門知道欽此○○譚鍾麟片再前代理閩清知縣李夢斗徵存光緒二十年地丁短解銀二千六兩零節催未解殊屬玩違據藩臬兩司督糧道會詳揭請叅追前來相應請旨將丁憂卽用知縣李夢斗革職勒限兩個月完繳清欵儻敢再延另行復叅追辦除咨部查照外謹附片陳明伏乞聖鑒訓示謹奏奉硃批著照所請該部知道欽此○○太子少保頭品頂戴閩浙總督臣譚鍾麟跪奏爲甲午科鄉試年老諸生三塲完竣循例開單彚奏仰祈聖鑒事竊照福建省光緒甲午科文闈鄉試揭曉後檢閱三塲完竣未經中式年老諸生试卷年届九十歲以上之監生王壽康一名年届八十歲以上之候選訓導陳慶瀾附生陳澤光增生江文琛三名文理通順字畫端楷經學臣王錫蕃核對考册年歲及入學捐監年分均屬相符臣查該生等皓首窮經青雲奮志未懈編摩於芸案屢嘗艱苦於棘闈幸際昌期未預賢書之選祥徵人瑞宜邀曠典之榮除咨部外謹會同福建學政臣王錫蕃繕具清單恭摺陳明伏乞皇上聖鑒敕部核覆施行謹奏奉硃批禮部議奏單併發欽此○○太子少保頭品頂戴閩浙總督臣譚鍾麟跪奏爲外海水師遊擊員缺緊要懇恩准以前請之員補授恭摺覆陳仰祈聖鑒事竊照福建水師提標右營遊擊員缺經臣以花翎遊擊銜閩安右營都司潘玉泰奏請升補前准部咨議覆揀發班旣有楊興隆王金揚二員仍應先行請補如不勝任再行揀調等因伏查是缺遊擊駐紥厦門雙蓮池地方島嶼叢雜港汊紛歧巡緝綏撫均關緊要必須歴練可靠之員方資得力部指楊興隆王金揚二員於外海將領旣難勝任若拘泥成例先補後調仍恐易地爲難是閩省揀發班内實無可補之員惟查有前請升補是缺遊擊之閩安右營都司潘玉泰年五十歲浙江餘杭縣人由儘先都司補授金門營都司調補閩安右營都司該員年力强健水務熟悉歴署水師提標中軍叅將右營遊擊措置裕如於該處洋面情形尤爲深悉以之升補是缺遊擊人地實在相需現當籌辦海防水師人才難得厦門爲閩台要衝更未便拘泥成例致滋貽誤溯查從前武職缺出本班未得其人過班請補歴經奉准有案合再據實聲明仰懇天恩俯念外海水師員缺緊要准以潘玉泰升補水師提標右營遊擊於營伍洋防均有裨益如蒙俞允該員引見未滿三年照例無庸送部除履歴另咨外所遺閩安右營都司員缺應請留閩揀補謹會同兼管福建水師提督臣黄少春合詞恭摺覆陳伏乞皇上聖鑒敕部議覆施行謹奏奉硃批兵部議奏欽此○○頭品頂戴署理漕運總督江蘇布政使臣鄧華熙跪奏爲節逾霜降工穩瀾安恭摺具陳仰祈聖鑒事竊照本年伏秋汛内水勢兩次增漲及搶辦各工情形經漕臣松椿隨時具奏在案其時水勢尚未暢消裏下河農田禾稻亦未全穫臣抵任後督飭道廳加意防守嗣以天氣久晴疉見消落其入水較深之處均次第修補整齊現已節逾霜清水落歸漕各廳隄埽工程一律穩固據該管道廳及隄工局陸續禀報前來伏查本年伏秋汛内大雨連朝水勢疉見增漲浩瀚奔騰各廳隄埽工程紛紛塌缷情形多屬險要當卽開放劉老澗滾壩並歸江各壩以洩去路一面飛飭各該廳動用儲備料物加築隄岸鑲修壩埽以資防禦所幸均尚應手是以工情雖甚岌岌下游得免受患高郵各壩均未開放裏下河秋成均得收穫此皆仰賴聖德光被神靈默佑江淮士庶咸頌同聲謹查照歴届成案擬請頒發藏香十五枝由臣敬謹致祭以答神庥至在工出力各員向按奏定章程二年請奬一次所有光緒十九年二十年防汛出力各員認眞修防始終不懈不無微勞足錄理合仰懇天恩俯准其擇優請奬以昭激勸出自逾格鴻慈所有節逾霜降恭報安瀾陳由謹會同兩江總督臣劉坤一繕摺具陳伏乞皇上聖鑒謹奏奉硃批另有旨欽此○○德馨片再查光緒二十年分京餉撥江西地丁銀三十五萬兩厘金銀十萬兩又續撥地丁銀四萬兩行據藩司籌撥地丁銀二十二萬五千兩分作六批又動放厘金銀五萬兩續撥地丁銀二萬兩飭委試用知縣羅毓椿等先後解赴部庫交收均經臣附片奏報各在案兹據署布政使裕昆詳稱現於光緒二十年地丁項下動放銀五萬兩作爲第七批地丁京餉隨解飯銀三百五十兩遴委大挑知縣孫如璸領解於二十年九月十八日起行由陸路前赴户部交收詳請具奏等情前來臣覆核無異除飭續籌委解外所有委解二十年第七批地丁京餉銀兩起程日期緣由理合附片陳明伏乞聖鑒謹奏奉硃批户部知道欽此○○德馨片再查前准户部咨各省關應解土藥稅厘銀兩自光緒十七年起查照本部前咨徑行批解海軍衙門兌收俟將海軍經費還清後卽行批解部庫以供京餉毋得擅行動用等因轉行遵照嗣據贛關將光緒十七十八等年分徵收土藥稅厘銀兩解司交委搭解赴海軍衙門兌收在案兹據署布政使裕昆詳稱准分巡吉南贛甯兵備道兼管贛關橋稅務周浩移今自光緒十九年正月初一日起至是年十二月底止計徵收土藥正稅連耗銀七百八十四兩三錢又厘金銀五百一十三兩三錢六分共銀一千二百九十七兩六錢六分移解司庫請給使員搭解兹查有試用知縣趙峻管解本年第六批地丁京餉之便遵將前項土藥稅厘連耗銀兩如數發交該委員搭解於光緒二十年九月初八日起行由陸路前赴海軍衙門交收等情詳請具奏前來臣覆覈無異除咨總理海軍事務衙門曁户部查照外理合附片陳明伏乞聖鑒謹奏奉硃批該衙門知道欽此 
 
