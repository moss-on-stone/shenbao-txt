# 1915 - 356 - 4915405

 

Page 1

 
 
   
 
 

Page 2

 
 
時評 
[自信]  
　　官吏自信帝制行後必無事今乃有事矣官吏自信此次雲南之事足以平之其果足以平之耶在今日尙不可知也 
　　夫人而無信力者人必不能信之何則彼旣不自信人曷從而信之也人有自信力而其所信者或驗或不驗則人亦不能全信之何則蓋可信之道究在果效而不在意思也 
是故雲南之事方今世人盡注目以觀之一事也 
[專電]  
　　北京電據亞細亞報載蔡鍔潛赴雲南煽惑軍隊用長官名義通電各省宣布不穩之言政府昨通電各省駁斥該電　　北京電政府因雲南事件電召朱家寶來京以其誼屬桑梓面商各種釋法 
　　北京電陸軍部因中央軍隊已分遣各處駐紮兵力單薄特派畢公傑秦鈺赴保徵兵限一月告竣 
　　北京電聞趙爾巽不日即上辭職書 
　　北京電近傳熊希齡某日來京不確 
　　北京電政事堂參議徐佛蘇辭職但給假兩月現擬再辭 
　　北京電大典籌備處提議登極後免京師舖捐人力車捐一月 
　　北京電印鑄局雕鑄金玉寶璽玉寶璽約需値七萬餘元 
[特約路透電]  
　　北京電政事堂除發表駁覆雲南來電之文外並宣布關於雲南時事之公文如下蔡鍔與唐繼堯初本贊助帝制但黨人以政府允以許多特權給予外人以爲外人不反對中國帝制之報酬品等語蠱惑蔡氏蔡不信乃潛赴日本名爲養病實則調查茲事之虚實蔡到東後託其鄕人湯某代爲探聽湯某以事果確實對蔡憤政府辱國即私入雲南以此消息布告其舊部唐繼堯人非强幹遠處邊疆非中央政府所能顧及遂爲蔡鍔及一部份軍人所挾持迫其反對改革國體並電請政府取銷帝制以保民權政府因唐繼堯爲宵小誘惑故即一面派員赴雲南宣布大局狀况及告知唐繼堯政府並未以特别權利許予外國以爲交換條件一面派兵扼守軍要地點以防事變雲南僻處邊隅兵力單薄餉糈缺乏斷難久抗故政府不難安撫之也深望前向中國勸告之各國亦發表從未干涉中國内政亦未向中政府要求特别權利之宣言云云（二十八日） 
　　上海消息華字報載法政府將准北京政府之兵自由經過東京進攻滇省云云茲由有力方面囑路透電社聲明此說絶無根據（二十八日） 
　　貴陽電此間某報謂雲南當道致電各省促請維持共和國體（二十七日） 
[譯電]  
　　北京電北京政府豫料滇省有變數日前已由川鄂撥兵三師前往鎭壓政府自信力能使滇亂限於本省按第一次革命時滇督察鍔極得民心故苟有能運動滇軍起事者則必爲蔡氏無疑此固北京一般人士所公認者蔡氏近偕著名黨魁數人由安南入滇其所携護照未爲法員所疑黨人志在襲孫黃之舊迹先於滇省宣布獨立組織政府繼乃吸收鄰近各省成一獨立國黨人設不能於亞洲得充足之軍火則一旦大舉恐難持久（二十五日） 
　　北京電滇省宣布獨立事尙無官電各使署至今晚八時亦未接有確報謠言雖多政界並不爲之驚擾且信如果起事亦必失敗各省除滇省外均有電到京謂已嚴密防範可無他虞（二十六日） 
　　北京電今日京中接電知滇省黨人昨已宣布獨立且發表文告謂彼等此舉乃因袁世凱背信誓受帝位之故又謂滇省行政事務仍照常進行（二十七日） 
　　北京電滇省宣告獨立政界未見如何張皇政府雖承認事殊重大然猶信他省人民具有常識必不致輕率附和蓋一九一一年全國響應之理由今已無一存在也滇省黨人曾通電各省請一致行動但迄今尙無一省崛起表同情者而各省當道則先後電京表示忠忱且謂已電促滇省勿輕舉妄動擾亂全國和平云聞滇省軍官乃於本月二十三日開會議决致電袁總統要求停止帝制運動及斬要員數人電文甚長限於二十五日十時答覆袁總統置之不理故滇省將軍唐繼堯乃於昨日宣布文告與中央政府斷絶關係政府日來凖備軍事甚爲忙碌黨人未得英法表示同情若各省又寂然不動則其所處之地位恐將日見困難云（二十七日） 
以上譯字林報 
單電 
[其一（英人路透電）]  
　　偷敦電希臘傳來各消息互相矛盾或謂希臘軍官不信德國於耶穌誕節後進兵希臘之恫言以爲德軍等必不侵入各境其故則以布國不願作無目的之戰爭蓋布人所求於塞國馬其頓者今已如願以償如無重要土地之報酬則雅不欲一再勞師動衆也或謂數日内土布德軍隊將大舉進攻倫敦泰晤士報訪員 
 
 
 

Page 3

 
 
聞希臘首相云希臘已得充分保證交戰國於戰事告畢後必退出希境又日日紀聞報訪員聞希臘前首相格拉里斯云交戰國尊重希臘土地之完全則希臘保持中立否則將加入戰團云（二十七日） 
　　倫敦電孟軍仍取攻勢頗得利公報謂孟軍惡戰終日奪獲數村奥軍受創甚重 
（二十七日） 
　　羅馬電塞皇彼得已由伐洛那行抵意境 
（二十六日） 
　　倫敦電孟公報謂二十三日孟軍在隔佳克取攻勢致起大戰敵軍敗續向比洛波里奔逃戰地遺屍五百餘具孟軍俘敵兵一百人 
（二十六日） 
　　巴黎電今日下午公報謂前敵夜殊安靜今晚公報謂弄土瓦巴伊勒爾南亞拉南法軍砲隊甚爲活動香巴業法砲隊曾阻隢敵兵從事工作華愛佛有子彈庫一所中彈炸毁伏斯巨拉希美特車站駐有裝子彈之火車一輛爲法砲擊中法軍瞭望員曾見車中爆發甚烈（二十六日） 
　　馬黎電今晚公報謂夜無戰事惟勞蘭法軍砲隊曾轟擊俠圖薩蘭西南之敵軍防禦工程今晚公報謂法軍猛轟巨丘與大海間之敵軍陣地毁其女牆及擊炸防舍一所法軍於亞土瓦一四○山西北炸地雷一枚敵軍圖占闕穴未果松末河與萊姆間之法軍砲隊擊損德軍防禦工程一所香巴業德軍猛轟之後進攻法軍陣線殊易敗之伏斯巨法排砲擊毁敵軍置於隱處之機關槍（二十七日） 
　　倫敦電法境英大本營公報稱拉巴塞運河南面有地雷戰爭英軍戰壕未爲敵毁松末河北面英軍砲擊亞爾倍爾東面敵陣頗有效力他處僅有無關重要間斷之砲戰 
（二十六日） 
　　倫敦電法境英軍大本營報稱今日敵軍在化漢沙倫砲壘東南英軍陣線對面炸地雷一枚英軍已占守炸陷處之最近邊際英砲隊轟擊列里亞美蒂愛爾鐵路南面敵軍戰壕頗獲效果敵軍回擊甚力但無所損傷他處僅有尋常之砲隊戰事（二十七日） 
　倫敦電印兵撤出法境之消息頃見於公報據稱英國皇太子於印兵離法之前遞送英皇手諭一道内有印兵事業極可感謝今將需用其力於他處戰地等語（二十七日） 
　　台爾希電湯興特將軍由庫台爾亞瑪拉來電謂昨日敵軍奮力攻擊英軍陣地一部分爲英軍擊敗死者約六七百人英軍死傷者不滿二百人（二十六日） 
　　倫敦電公報謂湯興特將軍電稱二十四日與二十五日雙方在庫台爾阿瑪拉惡戰互爭克特半島北部一砲台敵軍已據有其地位但屢被驅逐敵軍遂退二十四日砲台内遺有敵兵死屍二百具此役敵軍約死傷七百六十人英軍死傷一百九十人（二十七日） 
　　巴黎電海軍部公報稱法巡艦一艘在埃及與賽倫尼加中間沙魯姆灣内遊弋時擊毁土砲壘一座及漁船一艘同時又於遠處窺見敵潛艇兩艘當即砲擊閱兩小時後敵潛艇始遁走（二十七日） 
　　彼得格勒電俄軍在德黑蘭與哈瑪丹中間擊敗土軍德並叛變之波斯憲兵一隊該隊携有大隊及機關鎗敵軍失陣地數處死傷甚衆餘均逃去（二十六日） 
　　倫敦電維勒特拉西哇大號遇救者已在馬爾太登岸（二十八日） 
　　雅典電法國陸軍參謀總長加斯台爾洛將軍已啓程回去（二十七日） 
　　倫敦電亞姆斯特丹接比國邊界來電據稱德軍刻在陣後移動軍隊并展緩攻擊蓋以不能確知聯軍之人數及地位故也（二十六日） 
　　倫敦電輪船伊杜號（四五五二噸）被沉船中之人均遇救柯定僕姆號（五一八噸）被沉救起七人維勒特拉西哇太號（六三九○噸）被沉船中辨事人及搭客共失八十人其遇救者已由米羅輪船運送登岸米里斯特比拉特號（四二一五噸）被沉救起七人（二十七日） 
　　巴黎電郵船維勒特拉西哇太號於二十四日在地中海未受警告爲德潛艇以魚雷擊沉（二十七日） 
　　倫敦電今日内閣開會列席者頗多首相愛士葵在鄕問過節特回京與議軍械大臣喬治亦由克萊德趕回聞内閣討論竇比爵士徵兵之最後結果首相於閣員休會後發表關於此事之意見内閣此次會議有特殊之氣象故國人至唐寗街觀看者甚衆（二十七日） 
　　倫敦電政局極可注意今日内閣會議大約乃討論竇比君募兵計畫之人數聞此舉已發明愛士葵君之質言必須踐行之實情反對强逼軍役之大臣或將因以辭職甚至有倡議舉行總選舉者現擬使未婚男子之未投効者仍有自行從戎之機會一面則豫備强逼軍役之辦法俾調和大臣之意見素來贊助政府之觀察報今亦抨擊愛士葵君謂其因循寡斷該報言論頗爲衆所注意 
（二十七日） 
　　倫敦電邱吉爾君已回法國（二十七日） 
　　倫敦電英船海特萊號（一七七七噸）被沉船中之人遇救（二十七日） 
　　倫敦電今日此間有狂風㧞樹毁屋且因大雨十四小時之久致太晤士河河水暴漲較夏季約高數尺沿岸一帶毁船甚多 
（二十七日） 
　　彼得格勒電俄公報紀驅逐艦格洛姆基號在布國海濱外與敵潛艇多艘交戰情形謂該艦曾兩次閃避魚雷並開砲擊退潛艇現信有潛艇一艘中彈沉沒（二十七日） 
[其二（德人德文報專電）]  
　　栢林電十二月二十七日德軍大本營公報云勒維勒北面法軍地雷炸成之一穴爲德軍所占敵軍曾於公白萊高地轟發地雷損失甚㣲（西境戰况）（二十七日） 
　　維也納電十二月二十六日維也納公報云土萊細澤地之俄軍偵察大隊爲德軍擊敗（奥俄戰况）意軍圖抵杜白杜高地南部奥軍殊易敗之（奥意戰况） 
　　又二十七日公報云鐵洛里斯邊界意砲隊更形活動意軍於羅夫里土南面高地戰事死傷二百人（奥意戰况）奥軍於比洛波里所獲之來福鎗迄今已有五千四百枝（巴爾幹戰况）（二十七日） 
[東方通信社電（日本人組織）]  
　　東京電中國政府於本月十一及二十五兩日密向日本政府聲言謂如帝制問題之重大問題未與日本協議自知甚爲不合惟今如果中止不特帝制派許多人物不能保其地位終與袁總統之地位有關果爾則難謀中國之統一今此帝制問題總須仰求援助事後斷不棄置日本等語日本政府答以日本之警告非爲窘袁總統或其周圍之帝制派云現據一般人之觀察中國無論如何欲求承認帝制須費所有手叚與其犧牲云（二十八日） 
　　北京電蔡鍔唐繼堯電致奉天將軍叚芝貴師長張作霖聲訴贊成帝制破壞國家之罪措詞甚爲激烈因是非常惶恐 
（二十八日） 
　　北京電政府派第七師之步兵一聯隊砲兵一中隊（大砲六尊）由京漢鐵路南下 
（二十八日） 
　　北京電湖南曹錕之兵（第三師）奉命前赴貴州（二十八日） 
　　北京電河内電云雲南反對帝制發布獨立宣言之後省中平穩秩序整然一切仍如平常狀態（二十八日） 
　　東京電野間口中將所率之第六戰隊（南言警備艦隊）預定來月十五日出發今因南方不穩須早出發將於新年匆匆出動云 
（二十八日） 
　　濟南電前在龍山車站向鐵道守備隊暴行被捕之土民二十五名後經駐屯濟南憲兵隊訊問之下罪跡判明於廿四日將該犯人解送靑島請按軍律處罰旋經山東當道特派楊交涉使赴靑磋商其結果允將犯人交由華官自辦故昨復將該犯人解回濟南並由中國官正式向日本守備隊謝罪此案遂一結束（二十八日） 
　　東京電旅順要塞司令官靑木陸軍中將奉命任爲參謀本部附（二十八日） 
　　東京電郵船會社以地中海敵艦横行之危險往來歐洲航路改爲迂廻喜望峰已於今日呈奉遞信省許可（二十八日） 
　　東京電俄國皇帝親致日本皇帝即位祈詞特派密海也魯大公齎呈已於本日由俄本國啓程約一月八日可到東京預定勾留一週間 
（二十八日） 
　　東京電各官衙於今日始給放年假 
（二十八日） 
要聞一 
[希臘近况]  
　　華德日報曰希臘國會選舉完事政府黨得勝不惟現内閣勿庸改組且嗣後益可上下一致對待外侮至於將來希臘出戰與否今尙難以斷言即令出戰亦絶不至於附和協約國蓋現在希臘君臣於協約國之動用强權旣有所不慊於懐希臘人民亦多有怨言如馬其頓南部居因英法欲用華達及加里柯兩流域二十都市爲戰略上根據地限令於四十八小時遷出境外否則將用强權一舉頓起仇視之輿論是也 
　　希臘國人之憤恨協約國所爲不惟吾人言之即協約各國亦未嘗不知惟有欲言與不欲言之分耳如路透電者則不欲言故迄今又謂四協約國與希臘之交涉已如意解决而俄報則欲具實直陳茲據俄國路斯扣野斯洛夫報所載梅西納電稱希臘檢查甚嚴來電幸得脫網目前四協約國雖百班解釋絶無惡意而希臘終疑爲僞故希臘政府答覆協約國照會時多有疑問之辭如追捕現在希臘水面無異海盜之德國潛水艇一事尤使希臘懐有莫大之疑忌焉蓋希臘政府謂其未嘗有一言允許協約國在希臘沿海有自由搜尋德潛艇根據地之權今協約國自由行動誠乃侵權違法也屈服希臘宫廷之國務院業已拒絶希軍退讓薩洛尼加及交出馬其頓鐵路之請總之現在希臘凡與四協約國有性命關係之事如保英法聯軍安然無險及行動自由等端全視德皇命其妹丈與希臘德國黨參謀部之令如何而已於是可見希臘與協約國之感情必然不佳矣然凡希臘所不承允者英法未嘗不用强權面行也茲據雅典消息稱英法上岸之軍佔據卡爾奇的克半島架設重砲於薩洛尼加運來大批彈藥堆集如山法軍戰地自加拉斯起以迄於郎　特哈止英法聯軍並欲佔守齊林狄至加拉蘇里一綫現在薩洛尼加之希臘戍軍爲第十一師兼有工兵一團與要塞砲隊等協約國要求希臘一律撤退而未成功然仍在交涉中據俄報稱其地如有克哩底憲兵一營已足保地方治安蓋以憲兵爲希臘前相維尼柴洛氏之同鄕也至於德奥等對此之態度如何則尙難窺測然俄報載有極關重要之消息即塞姆林與貝爾格拉得間所炸毁之塞伐鐵路橋今已修繕完竣德奥列車可以直達君士坦丁並近三日來德軍咸集於魚市曲浦境内無論用之進攻薩洛尼加或阿爾巴尼亞未有不便是也 
編輯餘談 
[處世感言（無名）]  
　　處事之法如行路然中有一道順其道而行則得逹其目的之地苟一差誤馳入旁途則雖日行萬里而去目的愈遠蓋人之心思自有軌道雖極機械變詐不能越此範圍也故無論何事苟欲測其未來皆可列圖表以明之也 
 
 
 

Page 4

 
 
   
 
 

Page 5

 
 
   
 
 

Page 6

 
 
第聞二 
[雲南獨立說之徵實]  
　　雲南獨立之說現已成爲事實茲彙錄兩方電文以供國人觀覽 
　　其一唐繼堯等通電云各省將軍巡按使護軍使都統師長公鑒天禍中國元首謀逆蔑棄約法背食誓言指逆與情自爲帝制卒召外侮警告迭來干涉之形旣成保護之局將定口等忝列司存與國休成不忍艱難　造之邦從此淪胥更懼繩繼神明之　夷爲皀　連日致電袁氏勸戢野心更要求懲治罪魁以謝天下所有原電迭經通告想承鑒察何圖彼昏曾不悔禍狡拒忠告益煽逆謀夫總統者民國之總統也凡百官守皆民國之官守也旣爲背叛民國之罪人當然喪失總統之資格口等深受國恩義不從賊今已嚴拒僞命奠定滇黔諸地爲國嬰守並檄四方聲罪致討露布之文别電塵鑒更有數言涕泣以陳諸廳下者鬩牆之禍在家庭爲大變革命之舉在國家爲不祥口等夙愛平和豈有樂於茲役徒以袁氏内罔吾民外欺列國召茲干涉旣瀕危亡苟非自今永除帝制確保共和則内安外攘兩窮於術口等今與軍民守此信仰舍命不渝所望凡食民國之祿事民國之事者咸激發天良申茲大義若猶觀望或持異同則事勢所趨亦略可預測口等志同塡海仇不戴天力征經營固非始願所在以一敵八實視衆志何如麾下若忍於旁觀口等亦何能相强然使彼此相持稍亘歲月巇　蚌之利眞歸於漁人而萁豆之煎空悲於轢釜言念及此痛器何云而口等則與民國共死生麾下則猶對歧途而觀望坐此徘徊至於亡國科其罪責必有所歸矣今若同申義憤相應鼓桴所擁護者爲固有之民國也所驅除者爲叛國之一夫也七　不驚天人同慶造福作孽在一念之危㣲保國覆宗待舉足之輕重敢布腹心惟麾下實圖利之唐繼堯任何澄劉顯世等叩 
　　其二北京政事堂統率辦事處通電云唐將軍任巡按使各省將軍巡按使並轉鎭守使巡閱使都統護軍使鑒滇電是否假冒揑造尙待查明姑先就該電文内摘駁大槪以免誤會該電内要義一列强干涉外侮致辱一元首背誓失信一國民推戴非出本心一主張改變國體諸人請加治罪一取消帝制規復共和前英法俄各國以友誼勸告恐因改變國體致生内亂損害其僑商財命請暫爲延緩并聲明非干涉我之内政顧已國之利害作友誼之勸告外交中不乏先例嗣又來述持靜觀態度决不干涉我之獨立主權勸告一案業經結朿承認之議正在進行毫無干涉致辱之可言友邦厚誼詎可藉口厚誣倘自認干涉故等國體其責任自有所在又查本月十一日申令有云制治保邦首重大信民國初開本大總統首向參議院宣誓願竭能力發揚共和今若帝制自爲則是自棄誓詞此於信義無可自解請另地推戴當經國民總代表代行立法院復奏宜誓爲民國元首循例之詞根於元首之地位其地位根於國民之全體元首當視民意爲從違民意共和誓詞隨以有效民意君憲誓詞隨以　遷今國民厭棄共和趨向君憲國體已變元首地位不存其誓詞當然消滅此皆國民之自爲與元首不相涉也各等语中外法家多韙其說何得横加責備又查此次改變國體官民一致依法表决全體贊成國民代表無一反對足見民心大同而軍界政界各團體勸進之電迄今仍日有數十起歡呼慶賀勢如潮湧若非本意曷克致此斷非利誘威脅所能普及唐將軍任巡按使曾有兩次勸進之電亦受利誘威脅耶滇省國民代表一致贊同豈唐任兩公加以利誘威脅耶乃任意造言庻衊我全國官民假以少數人違心蔑理之詞掩蔽天下人之耳目其勢有所不能又查改革國體起於多數國民願改之　求暗潮日益激烈良以墨西殷鑑痛目怵心人謀治安本於天　苟非　敵孰肯反對倡議諸人同一救國之心理即蔡松坡將軍曾於八月二十五日糾合重要軍人發起主張君憲首先親筆簽名墨跡尙存亦可加以罪乎又查民國主權本乎國民始而官吏請求毫不爲動迨由國民代表全體解决元首雖尊亦無駁拒之權尤無取銷之力乃欲以少數人之私見取銷全體國民公决之法案古今萬國决無此違法武斷之行爲兒戲國家直成笑柄總之値此國家多難險象環生對内對外苦費經營凡我愛國人民當屏除私見消滅意氣同心協力共謀强固縱有政見不同儘可從容討論倘專逞私意輕舉妄動是本無干涉而自招之本無外侮而自啓之本無奇辱而自求之傾覆國家爲虎作倀天下後世將謂之何尤可異者立限答覆率部待命犯上藐法服從全無滇之軍民相率效尤官將何以顧下變恐生於肘腋明哲當不出此請唐任兩公轉示發電之人言盡於此聽其自取政事堂會同統率辦事處寢印 
按尙有數電錄第三張本埠新聞欄内 
[國體問題之各面觀]  
　　憲法案之覆議制定憲法程序參政院業於二十一日開會議决答復政府不意前日大會又提出討議探悉該案係由政府送還參政院彷彿如交覆議聞其所以然之故實因起草委員草成之文原定帝國憲法草案經參政院審議後奏覆皇帝核定提交國民會議協贊之云云後於二十一日之大會經梁士詒等提出修正將協贊二字改爲討論並加入討論程序依國民會議組織法第三章行之一語詎此案答復之後當軸大不以爲然謂原起草員用協贊二字甚屬相宜今改討論則望文生義易涉誤會或致引起會議時之紛擾非仍改回不可故有交還覆議之舉惟前次旣改討論參政院之意對於此二字亦終有幾分廻護故會議結果仍未改討論爲協贊惟規定討論程序以法律定之以爲限制國民會議討論權之地而已 
　　封爵者之單擬近數日來明令發布之爵封已不爲不多而據京中一般之議論則謂此猶僅僅發端而政府對於應予爵封尙在繼續單擬並擬定分爲五次發表除第一批爲各省區將軍巡按使護軍使都統等業於日前表外第二批爲中央各機關特任職之有勳勞者如陸徵祥朱啓鈐梁士詒等是第三批爲創議改建者如楊度孫毓筠張鎭芳袁乃寛等是第四批爲師長鎭守使等各重要軍職之有特殊勳勞者如張作霖馮麟閣龍覲光等是第五批爲新帝國建設有特殊勞績如大典籌備處籌安會請願聯合會等各要員是其爵封之發表聞尤以第四批第五批爲多 
　　兩女官之選定選用女官之辦法一節已紀昨報茲聞其官制將分爲三等一等爲預備皇后宴會外國女賓時相儀招待之用二等爲管理宫中一切雜務即如前淸總管之屬三等則執役宫闈者也其名目或即以等級或當另定名稱因三等之間位職各有不同也現聞已派定一等女官二人一爲孫幕韓院長之第四女公子即浙江王文勤之孫媳一爲外交部秘書王廷璋之夫人聞禮官處原擬選者有四人爲章仲和總長之夫人王廷璋僉事之夫人（通日文）孫慕韓院長之第四女公子（通英法文）天津女子師範敎員四川某君其派定者則爲上述之兩人已分别傳知矣此外並飭内史監選擇有通外國語言禮節者一律開單重行請簡 
　　聯合會之内容二十日大阪朝日新聞云中國革命黨首領岑春煊黄興汪兆銘張繼孫文等此次糾合海外各處黨員組織一大會黨名爲中華民黨聯合會專以恢復民國爲名密派黨員數十名潛入各省内地分設秘密機關聯絡黨羽以謀再舉海外各埠均設有支部而其本部則或在東京或新架坡現尙未能查悉椎北京政府現已偵得該黨聯合會之内容電令各省文武長官一體嚴加防範今將所聞中華民黨聯合會組織之内容錄下會長岑春煊副會長孫文黄興總務部長李烈鈞副部長陳其美軍務部長鈕永建副部長柏文蔚政務部長胡漢民副部長居正文牘部長汪兆銘副部長章士釗理財部長馮自由副部長謝英伯會務部長陳炯明副部長張繼評議部長譚人鳳副部長李執中此外尙有擔任各省幹事者數十名計廣東鄧鑑劉灰宇葉夏聲福建許崇智吳堅如黄乳虎浙江戴天仇夏之祺陸惡生江蘇冷遹章梓周應時安徽龔振鵬凌毅陳策宇江西程嶽釐蔡紹寅湖北蔡濟民田桐楊時傑湖南陳强程潛程子階四川熊克武丁厚堂林虎 
　　徐參議之辭職政事堂參議徐佛蘇氏因病懇請辭職業經奉批准假兩月辭職書原文云佛蘇體素孱弱近十年來常患神經瞀亂之症每値事務繁劇思慮過度輙覺難支本年夏秋間病骨支離益形惝恍據醫者云非謝絶世故靜養數月難收勿藥之功 
故於本月請假十日赴津就醫現在假期已滿病仍未痊五内如焚深懼溺職曠公上負天恩之高厚思維往復祇得掬誠奏懇辭職伏乞恩予批准俾得安心調攝春回槁木致身之日方長夕棒天書報國之心未已云云 
　　曾牧師之否認農商次長金邦平氏日前約請中外牧師在靑年會筵宴並要求牧師開祈禱大會爲帝國祈福等情已誌前報茲聞是日金氏之宣言有三第一感謝上帝默佑第二爲新皇帝祈福第三求將來之幸福故請特開祈禱大會等語當時有美以美會牧師曾洞忱氏謂敎會向無爲個人祈福之例故各敎會亦不敢違北此旨如係爲國祈禱各敎會向例在一月一日至七日爲祈禱會期第三日即是各爲本國國家祈禱之期且新年在邇於一月三日可爲國祈福以循舊例如必欲開大會各牧師等皆不敢認可云云當時金氏懇之再再嗣有公理會牧師李引之並倫敦會牧師盂君皆贊成曾牧師之意思遂致金氏一場辛苦未得美滿結果云 
[鄂省兩種之氣象]  
　　鄂省軍警戒嚴狀况日嚴一日近來夜十一句鐘後名毗近官署局所之街即禁止行人軍署與軍防各處則傍晚即阻斷交通軍警查夜見有途人盤查甚嚴軍署每夜派出巡查隊均十餘人一班沿途梭巡絡繹不絶其地方過偏僻者巡查更爲嚴密日昨特派軍士一連駐於花園山吳公祠内照常巡防又於晚間加派兵士一連驻於正覺寺廟内專在附近各地點輪流巡查日間各敎堂宣道亦派暗探加意監視因聞謠言黨人有借敎堂演說之事也 
　　當道現接京電以新皇登極大典已經籌備周妥正位之期日内即可宣布王將軍段巡使因前次國體總開票解决君憲係出人不意倉猝間不及趕辦慶賀此次登極期宣布亦必促迫籌備大典實不可緩故趕將鄂垣之萬壽宫規復修理煥然一新以便登極日鋪張慶賀昨又飭兩署庶務課員及群官署局所將慶典時所用之綢彩電燈紙燈時花瑤草烟火各項預爲籌辦免致趕辦潦草有碍中外觀瞻現各機關已遵飭預備最新燈綵以故經營慶典裝飾品各業無不大爲忙碌不知國民之心理何如也 
　　帝制决定後鄂中官軍各界已兩度開慶祝會繼以複選議員冬至令節各官署皆未撤去開國慶祝之燈綵即以賡續作賀茲王子春將軍榮膺侯封段巡按亦獲男爵昨日喜電傳來凡軍民各機關有司庶僚咸著大禮服分往兩署敬申賀忱兩署均各備筵欵待車水馬龍至爲熱鬧 
　　鄂省學界前即有帝國成立後大開運動會以表歡忭之議業經决定按日由各校派生在閱馬廠演習一切惟會期則未能預定刻悉省敎育會長謝石钦與巡署敎育科僉事羅襄會商各官私立學校校長以士子爲國民模範對於建極大典自應别有舉動以資表率特禀准軍巡二署組織全省學界提燈會及游藝會於奉到皇帝登極期頒示之舉行提燈會正式登位之日舉行游藝會刻各學校已遵照籌備一切矣 
[川邊可驚可怖之匪患]  
　　近來川邊之匪遍地皆是較之省中各縣之匪尤爲難治蓋軍力單薄而又爲山川險惡之夷域故也茲將邊地匪徒之足爲大患者紀述如下其餘情節較輕者則略之焉 
　　鄉城自陳步三擾亂後至今未得一日安寗陳雖早已就戳而餘黨尙多盤據鄉城稻壩一帶尤衆此等餘黨人呼之爲鄉匪近來出沒於三鄉之間騷擾夷漢人民鄉城縣知事亦不敢出城一步鄉匪之數共分十餘股每股一二百不等均係陳之散兵持有利器者鄉稻各城之鳥拉（即牛）被匪刦去者什九朱團長雖時調駐鄉城然亦多不敢輕出蓋匪之熟悉地方情形而趨避甚速與兵戰勝則窮追敗則越嶺而去故軍隊多畏之 
　　義敦向多匪應民國成立後尤甚四年來該縣人民抗糧抗稅習爲常事近來該處有匪三千餘人其他各處之匪且多有往附之者該處連界之各縣如理化詹對巴安等縣均紛紛在鎭守使處告急日前邊使派朱團長前往剿辦繼因鄉匪猖獗邊使又調朱團長到鄉城防守以致近日義敦及連封各眇鶴唳風聲民不安枕現聞邊使又派兵前往剿辦矣能否撲滅尙難逆料也 
　　近來巴塘一帶時有騎匪出沒每每攔途搶刦軍商此等匪徒大股不過二三十騎小股則十餘騎或數騎其出沒地域多在山深菁密之間而距路途較近者日常窺伺行旅見可劫奪則馳出刧之刦後即馳去軍隊途步者苟人數人多亦被搶劫駐防該處軍隊皆莫如之何 
　　數月來裹塘一帶匪風甚熾漢夷人民無有不受其害者以致近來人民不敢散居均麕集於裹塘營官壩中然駐裹軍隊每爲匪敗故該處匪徒不畏軍隊裹塘營官壩羣集之人民亦迭被匪刦其他稍遠區域不問可知此等匪徒或百餘或數十爲一股人民之牛羊被劫者十有八九駐防軍隊與知事亦朿手無策至其確數亦不知究有若干云 
[奉天戒嚴中之越獄案]  
　　奉垣模範監獄内附有看守所所有各處解到候訊人犯均發交該所看守該監自李管獄官接任後對於防務上甚爲周密於獄警之外並禀請將軍行署添派衛隊三十餘名分駐内外梭巡以重獄政不料十九日晚問十二鐘時忽聞監内放槍數聲各崗警及軍署巡查隊等均聞聲前往詳查始知監内有數犯擬乘間圖逃當爲獄警瞥見故放槍止其行動事後查知係由北京解到之要犯王蔭甫萬根隨高之麗等三人在其獄房將窗畔之鐵絲盡行扭斷即由窗中竄出已飛身上牆所幸該獄砌有圍牆三道將上第二道圍牆之際被獄警查見喝問何人不對其他警兵亦趕將獄犯查視方悉係看守所内之三犯再四嚇令下牆該犯尙思躱避警兵不得已放槍迫令下牆霎時獄内警兵衛隊及管獄官科長科員等均盡力防範獄外之警兵軍隊等齊集於獄之四圍該犯知無可逃之希望始行下牆就縛然該監附近居民於戒嚴期中黑夜聞有槍聲均已吃驚不小矣翌晨李管獄官將此舉詳情面禀段將軍聞頗嘉賞其防範之周密云 
[創造注音字母之因果]  
　　敎育部擬定拼音新字並創辦注音字母傳習所將定期開課各節曾略誌前報茲聞該部昨已呈請立案當奉批令准予立案矣其文對於所以創造此新字之原委言之頗爲詳盡爰錄如下竊聞國之强弱文野以敎育之能否普及爲衡即以全國識字人民之多寡爲標凖據各國統計言之則德居首英法美次之日本又次之然亦過百分之九十我國則千人中僅得七人而已夫以東亞數千年文物最古之邦而識字之人乃遠在人下豈人智而我愚耶一　嘗深求其故以爲文字之難易使然也蓋吾國文字形爲主而他國文字音爲主主形則文字繁主音則文字簡繁則難記簡則易知夫文字者語言之符號古人造字之始亦必先有語言而後以文字傳之惟其主形而不主音又古文易而籕篆籕篆易而隸草隸草易而眞書即古人之以形爲主者如日月山川之類已無復形焉者存而文字與語言轉截然離而爲二觀三代鐘鼎之文往往字少而用廣凡同音者皆可以通假爲之故詩三百篇如置兎之野人江漢之女子皆能發爲詩歌流傳千古則語言與文字尙未分離也自秦以來二千年文字旣屢變而失眞語言亦參差而各别期其普及　　登天一　嘗追科舉時代學政之所錄取不過國文而已然通三年全國平均計之縣不過入學一二十人夫一縣之大學齡兒童以萬計此三年中僅得此能文之十餘人而各種科目尙未嘗肄業况加以修身體操算術等種種科目而欲如東西各國之敎育普及寗有是理更徵諸外國歐美文字不出二十六字母以外日本文字不出假名五十音以外世界各國埃及巴比倫文字亦主象形乃其後遞推遞衍自希臘臘丁以後變而爲音母相切之法故能有今日之文明日本若無假名而盡用文又安所得普及之利器當此科學昌明之世非節省童年之腦力日力殆將無以生存今欲改造國文則老師宿儒必驚诧民爲斯文之將喪然吾國　字人民僅有千分之七此千人中之九百九十三人旣無術使之普及則更爲一種簡易文字以代語言之用其爲有利無獘也明矣淸之季年若閩之蔡錫勇蘇之沈學直隸之王照浙之勞乃宣多有切音字母之作及民國初元本部懲於我國語文之龐雜嘗召集全國研究字母專家與夫通曉中外文字及古今音韻學者數十人又令每省派遣一人述其方音開讀音統一會於京師討論三閱月制定字母三十有九凡四聲八聲之異淸濁陰陽之分喉音介音之選擇字形符號之選擇皆有根據與向壁虚造者逈異當經全體會員共同議决延未舉辦茲據該會員等禀設注音字母傳習所請批准立案前來此項字母旣經全體會員悉心討論自非私人著述可比已指定公共房屋一所准其試辦並由一　月捐俸銀三百元爲經費俟傳習數月後先就京城未入校之學齡兒童及失學貧民之年長者每一學區飭學務局會同警察應匀配地點多設半日學校露天學校强迫入學專習此項字母一面印成書報令所有語言均可以此項文字達之以次推諸近　各屬並咨行各省酌派師範生到京練習借語言以改造文字即借文字以統一語言期以十年當有普及之望綜其利益厥有數端政府之條敎號令不能及蚩蚩之氓今則一目了然家諭户曉壅蔽旣去上下不睽愛國之心油然發見此利於政治之進行者一老農之所經驗工人之所流傳言之無文行之不遠今則受以耳者皆可受以目苦力漸能閱報老嫗亦可解頣此利於文化之進步者二東西各國雖在鄉村必有圖書之館雖有盲啞能荆凹凸之文此項字母可製模型排印之費無多設備之具 
 
 
 

Page 7

 
 
亦省婚音牙牙學語可以字母艱爲餅餌少成若天性習慣成自然及其長也可簡省日力臘力以專習科學崇實黜華事半功倍此利於國民之經濟者三其他開通風氣交換智識之處更僕難數推而行之將三代家塾黨庠之盛不難復見於今名爲更新實則復古似於化民成俗不無裨益云云 
地方通信 
[松江]  
　　飭縣趕修萬壽宫松江李知事本日奉齊巡按使署專函飭將舊有之萬壽宫趕速僱匠興修以便届時率同合境官紳一體排班朝賀云云惟自共和出現後萬壽宫改作别用萬歲牌不知何往目下須重行收拾也 
　　議設學務委員公所前敎育行政會議决設立學務委員公所以聯絡各學區情誼研究學務良　敎育上有此機關傳消遞息亦得靈捷昨日城鄉各區學務委員紛紛會議擬就圖書館中拓屋一椽作爲會所各委員按月輸値惟開辦經費分文無著需在各員學費上攤扣也 
　　捕鹽互鬭浦江一帶鹽梟出沒自下較前益盛昨又有著梟長發小四爺者率帮從奉境來向東行駛爲駐紥閔行之鹽捕左營鎗艇所見上前截阻互相開鎗獲得鹽船三隻乃解歸公堂繳功 
[鎭江]  
　　班船白晝被劫二十五號上午十一時有某姓班船由揚州開往興化行經瓦窰舖地方突來盜匪多人擁登該船行劫大肆 
搜括計搶去現洋一萬餘元並刃傷船夥一人經該船主奔至灣頭淮揚游緝水師第三營報告程營長聞警親率小隊前往該處勘驗屬實飛飭部下哨弁上緊跴緝是日午後即經駐防仙女廟之水師第三營左右兩哨哨長等邏獲是案盜鄒六人又經該營顧文貴哨官於二十六號在鎭江大街緝獲匪犯一名一併解至營中程營長當即電禀淮揚鎭守便轉飭江都縣知事嚴行訊辦　　催促調查私塾丹徒全縣劃分二鄉五市而小學校僅有七十餘所不及私塾十分之一三家村學究仍以千字文百家姓三字經千家詩等敎授兒童遺誤非淺前奉省令調查全縣入塾共有若干是否合格迄今並未舉行茲經章知事敦促市鄉學董曁學務委員着手調查依表照塡報由縣公署彙總轉報俾資核辦　　派員調查屠宰稅屠宰稅奉令實行已逾數月祗以辦理不善加之經收者有侵蝕情事故至今尙鮮成績現章知事特派市董事王君赴鄉調查俾便整頓 
[南京]  
　　檢獲僧人身帶方印日前下關有一僧人肩負高擔行至儀鳳門被衛警檢查搜出奇怪物件多種内有方印一顆上刊四字曰天新玉璽問其何爲該僧答稱將來做帝王之用軍警疑共瘋癲立時驅之他去而該僧堅欲入域遂拘解警廳研訊 
　　電催修理萬壽宫日前齊巡按使以國體决定電請入京覲賀經中央電復俟年號宜定後再召入覲日昨大與籌備處又電催齊使轉飭所屬趕將萬壽宫修理完備以便登極日慶祝 
　　查獲鄉民私藏土鎗日昨北門城外富貴鄉警區在毛家營菜園内查獲董緒珍緒强兄弟二人有私藏土槍三枝及銅鎗子七十粒火藥一包押送警廳訊辦王廳長以當此戒嚴期内恐有接濟黨人情事特發交江寗吳知事研訊 
　　撥欵疏濬儀徵市河儀徵縣紳士馬愼修以色中市河急欲疏濬以通水利具禀齊巡按使懇將瓜泗釐局一年附稅之欵計八千千文移作疏濬之費至應還之項或責成各農户忙漕帶征或令陸續抽還齊使允之頃已飭尅日雇工挑濬矣茲錄巡按署批詞於下禀悉該區市河旣據聲稱係全縣水利之樞紐自應籌議修濬以利交通惟查泗源溝口門及三叉河等處工程需欵至六千數百元而貨釐附收年僅八千千文能否敷用已飭儀徵縣知事查照前案通船籌畫乘此冬令水涸分别開挑矣仰即知照此批 
[杭州]  
　　南湖測竣之報告餘杭紳商前曾建議使署請浚上南湖蓋南湖有上下之分上南湖淤久成田挑浚非易惟下南湖地勢窪下若將湖身挑低并以泥培塘實費省而功倍等語當批飭水利委員會第二測量隊前往測量以爲修浚之預備茲聞該隊長趙　已督率全隊人員將南湖一律測竣於昨日詳報到省矣 
　　覆選舉職員之派定浙省國民會議覆選業定於本月三十日舉行茲由屈監督委任張世楨許炳堃朱勗夫阮啓羣錢因章壽齡季衡蔡希周陸維季唐壽仁周國銓袁家聲翁庚孫趙祖望陳壽瓚孫畫等十六人爲管理員董策陸慶楹蔡汝霖鄭文易王文慶毛雲鵬吳淸余光啓等八人爲投票監察員聞已分别飭知矣 
[長沙]  
　　部辦湘省銅鑛之計畫財政部附設之採金局現擬籌辦金銀銅各鑛以爲改良幣制之需因湘省鑛產素富故特派專員來湘查勘該員查得桂陽縣屬白沙鎭西南約二十里有綠紫㘭銅礦距白沙鎭西北約二十四里有萬源霳銅鑛又常寗縣屬距白沙鎭東南約十六里有棕樹窿銅鑛該三處鑛脈均相毘連鑛量亦頗豐富遂報由財政部咨行來湘請將該鎭周圍三十里内之鑛產一律暫緩發照妥爲保護以憑籌開而供鑄幣之需并擬於該三鑛正中之區設一電氣鍊銅廠鑛場規模務致闊大所需人員除委任留學英國鑛務大學畢業現充採金局技術員之力人駿來湘籌辦一切外並調用湖南財政廳鑛科技正余煥東爲帮辦預算該三鑛需用欵項約二十萬元暫由財政廳就湘省庘欵隨時撥用准於解部欵内抵算其着手辦法於白沙鎭先設專局俟採掘有效冉於省城設一轉運處現時由財政廳轉　文牘以賣節省而期便利 
[湖北]  
　　派員檢閱第一師駐荆第一師長石星川决定於二十七日舉行該師駐沙宜一帶年終檢閱以便考查成續之優劣特詳請將軍派員監視王將軍於二十三日派參謀湯華前往監視檢閱　　試辦銅鑛之呈請建始縣屬石板奚所產銅質甚佳有資本家楊靜庵擬試行採辦俟有成效再正式開採昨已來省赴財政廳具禀請求立家矣 
[山東]  
　　國民會議覆選之開幕山東覆選屢事延期茲於二十五號始於省議會舊址開始投票先期由全國選舉審查資格委員會審定山東有覆選被選資格人數電行來東計動勞類者二人艾慶　侯承恩高等官吏類者三十六人王錫蕃李鴻謨管象頣王壽彭石金聲王丕煦丁惟魯曲卓新張英麟呂海寰吳重憲孔祥霖王垿張肇銓朱猛于普源劉正誼莊陔關于宗潼陳宗嬀王景禧管象晋冷利南陳文便杜尙李應壽姚舒密劉麟瑞賈鴻賓朱德存孫維璧宫炳炎劉寶泰欒守綱樓兆梓柯邵忞畢業相當者類二人劉星楠李元亮不動產類者四人劉昭一張玉庚關家驤彭占元但未知當選者係屬何人也 
[吉林]  
　　複選再投票紀國民會議複選於二十一號開票選出議員七名缺額一名當經通告各投票人訂於二十二號早九時重選即日午後二時半開票茲將是日重選當選人姓氏錄下楊　生一百零八票齊耀瑄七十七票以上二名應爲國民會議議員連同前日選出之七名已足九名之額朱翰章七十四票高翔五十八票祝華如四十四票以上三名應爲候補國民會議議員其除候補者尙缺六名即日晚七時各投票人又皆到署投票至晚十時投畢已將候補當選人選舉足額何棫樸七十票王莘林四十一票金明川三十六票佟慶山三十六票蔡運升三十五票烏澤聲三十三票 
雜評一 
[今日之風波（默）]  
　　各國警告時所謂南方不靜者僅據各種謠傳而言尙未有若何不靜之迹象也未幾而鄭鎭守使被剌矣未幾而肇和兵艦開砲矣是時不靜之迹象雖露猶僅一人一艦之關係也所謂起事者猶僅一部分之黨人也政府以全力嚴防者亦僅防黨人之起事也今則非一部分之黨人而竟爲一省最高級長官率部下以待命非一人一艦之事而竟爲一省脫離中央之宣告外電且傳其尙有餘響也是故今日之風波正在激進時也 
 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[關於雲南獨立之官電]  
　　雲南獨立消息紛傳多日業已徵實所有唐繼堯等宣布獨立之通電及中央政府加以駁辯之電稿已並列今日本報第二張要聞　茲將滬上軍事機關所宣布之各處官電照錄於此 
　　統率辦事處致蔡鍔電國體討論之初公曾約軍界要人會議首先簽名贊成君憲後亦未聞異詞近有入傳說公翻前議反對君憲以公信　　著明達時局同人確僧必不爲反復之人昨聞公借養病東瀛潛往滇邊謠疑紛起同事極爲憮惜近日政客造謠謂外交困　將朱權利是有意煽亂决非事實至國體業經全國人解决宣布中外斷無中止之理抗拒者即爲天下之公敵各國正在商議承認大多數已表贊成並無他項困難英俄法各國加入勸告正所以牽制鄰國使不得自由要求且各國已聲明靜觀並聲明决不干涉我之獨立主權其勸告一案自歸完結更無損失權利之可言昨接駐日陸使軍稱日廷有明年三四月承認之說尙未確定外交頗覺順手何可由我自生搗亂挑人野心倘公在滇好事者借爲口實或生擾攘予敵以隙使已靜者復生風波何啻爲虎作倀是誤國也邊疆擾亂中央斷難坐視兵戎立見生靈塗炭是誤滇也以公之才略主座極爲器重參與軍機前程遠大倘　不白玷及淸名是自誤也弟等同屬至契不揣冒昧敢布腹心尙望明察旬日回京以息謠疑至切盼禱處漾印　　又致各省長官電頃接徐州湖北電稱唐繼堯任可澄通電各省請取銷帝制措詞離奇　　煽亂查唐任曾兩次來電籲懇元首早登大位詞意肫懇謂軍政紳商各界同聲歡慶舞蹈并叙共和爲害請早定一尊根基確定本月十八二十等日唐三次電稱有亂黨密謀甚急幸防範嚴密軍隊穩安但得生命不受危險决不至有變故發生又云繼堯渥受恩施淪肌浹髓干城腹心之寄夙以自勉矧滇省父母之邦保全治安允屬責無旁貸各等語與此次致各省通電判若兩人查改變國體由於全國人民之表决按約法主權在民即元首亦不能違拂民意况業經决定帝國則民國旣已消滅宣布中外環球徧知各友邦正在商議承認唐任等於此際請廢帝制是有意搆亂視國家如兒戲其反復叵測尤爲末也據探稱蔡鍔戴勘李烈鈞李根源等受梁啓超之指使而梁又受某之運動爲虎作倀殊可寒心共和餘毒奚至於此主座捨身救國帝王决非所願但大勢已定對内對外無術擺脫且國家至重豈能　少數人私意而置國家存亡大計於不顧諸公素明大義洞達時局如有卓見請報告中央妥籌應付請先電復處敬 
　　盛京叚將軍致各省電此次滇省通電關係吾國大局存亡亟宜設法消弭苟有一分尙可挽回即須盡人力以爲挽救無論此電是否唐任所發抑係受迫旣係通電敝處已飛電切責痛陳利害謂國體旣須變更方能　存國基已定决不能中止滇果一有反抗即是自絶於中國引起外人干涉即爲全國之公　各省必協力　之是塗炭滇省之生靈甘作亡國之禍首切實詰責庨公蓋籌謀國必能婉切盡方務請一致飛電致滇以拘危局并請速復不盡翹企 
　　湖北王將軍段巡按致統率辦事處電查雲南陸軍共有一師及混成一旅近據可靠報告唐繼堯平日延妓入署荒於酒色軍紀大壞虚伍呑餉習於貪饕其一師實在兵力僅敷各機關衛兵之用其混成旅實在兵力不遇一團徒恃險遠敢爲驕縱一時失恃浪人如梁起超蔡鍔戴勘等從而附和頃接蔡逆等火急華密通電附逆顯然普天同憤請轉交通部斷其交通絶其接濟諒此小醜何難指日盪平除通電各省聲罪致討及密飭鄂軍加意整備外占元枕戈以待謹請代奏 
　　又致雲南唐繼堯任可澄電昨接兩公具名通電初以爲亂黨假託名義希圖煽惑當即密電奉詢諒已逹覽乃靜候至今日未奉賜復後適又接蔡鍔戴戡等具名口電是知貴省亂象已成不勝駭異竊思此次變更國體實係人心厭亂以爲非此不足以圖存就鄂言實出全省國民公意毫無威脅利誘情事此心此理各省諒亦從同來電所稱自係貴省少數亂徒託詞煽誘當此千鈞一髮旣非少數人私意所能主張亦并非少數人私意所能反抗各省軍民祇知救國無論亂黨如何煽惑决不能爲其所搖兩公素明大意洞達時局亦斷不致置國家存亡於不顧爲虎作倀况貴省爲公等父母之邦尤必不忍置桑梓黎民於水深火熱昨電亂語當必爲亂當迫脅無疑茲敝省曁各省區已聯合師旅准備南行務望迅將肇事亂徒立時撲滅即日通軍侮罪以昭心跡否則當合衆兵入滇協力嚴剿枕戈以待立盼德音 
　　山西閻將軍致各省電頃接唐繼堯任可澄華密漾電内有雲南軍民非得有中央永除帝制之眞據萬難鎭勸請於二十五日上午十點鐘以前賜答謹率三軍待命等語逆詞倡狂實堪髮指查國體問題發生以來討論解决已幾閱月迨全國一致贊成我皇帝始有勉徇民意之旨唐繼堯等於研究國體問題之初毫無異詞業已同聲贊成乃於國體大定之後不能鎭撫部下膽敢籍詞叛亂致陷國家於危險之地唐繼堯等實屬久蓄逆謀日爲禍首如天誘其衷立即悔悟剗除亂黨撫輯軍民俯首請罪自是國家之福倘竟爲亂兵所制首倡逆謀錫山當即整率三軍謹候朝旨即日聲罪征討該逆等爲人利用甘心禍國其自取滅亡之禍已屬顯然共見我公偉略碩畫夙爲國家柱石應請協電中央宣布唐繼堯等罪惡遣師剿誅天威所加即日戡定百萬生靈庶不致有塗炭之禍除電奏外謹電奉達 
[西報紀梁任公之蹤跡]  
　　大陸報云昨據上海亞綑亞報載稱梁啟超君今在雲南云云此說已經有力方面否認謂梁君刻仍在上海云 
[加稅問題之虚懸]  
　　上海稅務總公所長吳靜山君因商界對於明年一月一日起添徵附加稅二成一事俱不承認並已由南北商會代請豁免情詞　切但此事係由財政廳　部飭知　卽遵辦能否免徵仍須請示爰於昨日親自赴省與胡廳長面商請將前項附加稅電部豁免以恤商艱未知能邀允准否 
　　南北兩商會曾據各業商家聯絡請求代稟官廳豁免附加稅曾經南商會邀集南市各業商人到會籌議當日共到四百餘人一致否認厥後由北商會電禀財政部請爲核示迄未奉復茲各商家因明年二月一日爲期已迫對於此事非常急切故昨日又由總商會分函各業領袖轉知各商人於今日（二十九）下午三時共同赴會以便討論對付方法茲將南北兩商會通函錄下徑啓者蘇屬各稅務公所奉江蘇財政廳飭五年一月一日起各項貨稅均一律加徵二成商民正在困累不堪之時何能再擔加徵之重稅業經本總商會於二十日電禀政事堂財政部在案茲加徵之日已到商情惶急莫知所措要請開會决議於星期三即本月二十九號下午三時邀集南北市全體商人在總商會開臨時特别會議務祈駕臨爲幸 
[又派專員查察烟苗]  
　　江蘇齊巡按使以私種鶯粟前已迭次示禁派員四出調查回省禀復一律肅淸惟查鶯粟一物在冬末春初最易發生亟應再事查察以絶根株爰又委派調查員彭君來滬會同上海縣沈知事商明辦法定於日内再往四鄕嚴密察勘如有私種鶯粟者立即鳴警拘案究辦 
附錄縣知事飭十九市鄕各經董文爲飭知事查禁烟苗一案於秋令奉經嚴禁乘時偷種在案茲届冬令奉巡按使派委到縣會同查禁詳辦等因奉此自應先行責成地保人等出結報候會同覆查詳報合亟飭知飭到該經董傳諭圖保人等無論荒陬僻壤隨同查察倘有偷種之人送案嚴辦如已禁種盡絶並無另有偷下耔種即取具地保人等嗣後查有烟苗發生惟該地保人等是問甘結送由該經董查核無異具覆以憑會同親詣復查轉報此飭 
[護軍使署鎗濯兩人]  
　　昨日午後二時松滬護軍使署執行死刑犯兩名一爲初次擲彈謀炸亞西亞日報館之譚貴福一爲謀殺許老么之梁天標前經租界緝獲預審明確先後引渡現經軍署覆訊無異依律各擬死刑電奉京省核准故均押直西砲台一併槍斃 
[白龍港駐兵防守]  
　　松滬正副護軍使楊盧二君以川沙縣境之白龍港係在海濱距離滬上祇有四十餘里恐有黨人潛赴該處登岸踰入戒嚴區域窺探肇事故特將步兵三十七團第二營調往白龍港口駐紥以資鎭壓昨聞該營已開往該處塡駐矣 
[選派軍艦游弋長江]  
　　海軍部聞近有黨人在長江上下游勾結帮匪希圖起事爰特電飭海軍司令部選派大號兵艦防守長江昨聞總司令李鼎新君已飭應瑞通濟二艦配齊軍火即日開差游弋 
[空屋内搜出手鎗四誌]  
　　駐滬憲兵營第一連官兵在江邊碼頭空房内搜獲手鎗手枝曾將房主李金聚及前住該處之房客陳玉華陳子　等先後拘解護軍使署留候訊辦在案茲悉此案業已查明房主李金聚房客陳子喬等均無私藏情事故於昨日一併開釋 
[無錫偵探來滬獲盜續誌]  
　　盜匪張桂芳陳阿二陳老四等曾經糾黨持械在無錫北鄕楊墅園地方搶刦當舖及倪姓等現洋衣飾巨贓並拒傷事主携贓逃匿滬北公共租界經該處警廳偵探偵悉帶同眼線來滬於前日報告老閘捕房協同包探張天林至福州路（卽四馬路）將張等三盜拿獲押候解送公廨預審在案茲又經該探等在福州路尙仁里老蘇台旅館内續獲張等同黨張雲標一名昨晨一併押解公共公廨請究王　讞與美領博君察核來文以尙有同黨數人未獲判張等四盜帶回捕房候下禮拜四開審 
[如意里盜案四誌]  
　　北河南路如意里二十三號門牌同德和記錢莊於本月十七號夜八時突來盜匪七人各持槍械刀傷莊夥某甲手指刦去鈔票現洋及所押烟土約共一萬餘元當經捕房拿獲上屋圖逃跌傷頭頂之盜匪范學由一名業已送請醫院醫愈解至公共公廨訊供承認由羅姓給一利刃囑令同往判范押候補拿在逃同黨質究在案昨由捕房將范押解公廨請爲復訊中西官諭仍還押候下禮拜四再行訊核 
[奬勵大實業家之預備]  
　　上海總商會通函各業云案奉齊巡按使電准農商部電開國體更新本部對於實業有提倡奬勵之責希將貴省大實業家姓名事業成績從速查復等因仰該會長迅即詳查電復勿延巡按使齊有等因奉此應即分投知照爲此錄電奉布即希貴業將大實業家姓名事業成績從速開報以便電復咨部奬勵勿延爲荷 
[購用官曆之通飭]  
　　江蘇巡按使飭知上海總商會云敎育部咨開准直隸巡按使咨開據天津商務總會詳稱商業習慣向以舊曆歲杪爲結束帪目之期去歲已因大小建未有確定曆書致使商人多生歧異詳繹本歲曆書大建小建互有印行無能確定倘不先事究察誠恐臨期又有恐慌事關商業習慣爲此詳請轉咨核明公布以資遵從而利商業等情據此查該商會所陳自係爲劃一舊曆顧全商業起見相應咨陳貴部請煩查照核明通行飭遵等因到部查本部中央觀象臺每年曆書月日均係新舊并列上年九十月月建不同之故業於曆書凡例内聲明各省商人如均購用官曆何致多生歧異現旣據該商會詳請核定前來相應咨請貴巡按使通飭所屬示知民問每年月日均以中央官曆爲凖并飭各商會一律購用官曆以重授時要政此咨等因准此合行飭仰該總商會遵照辦理 
[擇定建築監獄之地點]  
　　上海地方監獄前擬遷往龍華因無隙地已作罷論茲經上台委派蕭委員來滬擇勘以本邑西鄕淸河涇鎭北首有一空地丈見六十一畝九分四釐以之建造監狱尙爲得宜蓋　該地内並無民房惟有墳地一二處其價尙賤該員勘明後即與檢察廳長林君會同商酌前日已諭飭該地保曹仰卿着即查明該地内各業户姓氏畝分詳細開明來案具報 
[警廳長親自查察後这通傳]  
　　淞滬警廳徐廳長通傳各區署所隊文云照得自戒嚴以後本廳長深恐各署隊疏於防範不時親赴各處抽查以期嚴密本廳長於昨夜（二十七）二點鐘親查二區警察署署長王汝霖游巡第二隊長王德鴻均身穿軍服督守勤營着各記功一次二區署各崗守望警均來往梭巡異常精神着一律傳諭嘉奬又查至二區一分駐所各崗守望亦均精神異常來往梭巡毫不懈怠並着一律嘉奬惟查十二至三第八守望懈怠困盹仰即查明申斥又查至一區二分駐所署員王金山巡官王國長均在署守衛可嘉惟查二點半鐘該分駐所十三守望來往梭巡眼光四射鞭精神實爲各崗之冠　賞洋一元來廳具領又於二點五十分查小東門一帶第二保安巡邏隊於來往行人並不知認眞盤詰殊屬疏懈該隊長杜　並該巡邏長警着一併申斥爲此通傳各區署隊一體知照倘嗣後再經本廳長查有懈怠之處定即從重懲罰切切此傳 
[爲已死警士募捐]  
　　上海縣沈知事致南商會函云准淞滬警察廳徐廳長函開日前肇和之亂黨匪分攻警署查警士李仁信王書淸二名不顧生命奮勇迎敵被匪當時傷斃實爲可嘉惟該警身後蕭條俯仰何恃想仁人君子聞之無不痛惜除在本廳内外部募助外茲特送上公啓一份祈於各機關代爲勸募等困並送公啓一份則來除田　昌自捐四十元並分函代募外相應抄錄公啓送請察閱務希分廉捐助俾得集腋成裘庶生者有資而死者亦啣結於地下矣 
[遺失通行證劵之手續]  
　　淞滬警察廳徐廳長昨接北京統率辦事處薩上將之隨員潘光矞函稱光矞前隨薩督辦到滬曾領到貴廳第二百十四號通行證一方嗣因匆促離滬未曾繳銷後在德州兵工廠遺失因恐落於匪人之手用特函請將該通行證取銷等因徐廳長接函後除將此號通行證註銷外並分飭各區署所轉飭所屬一體嚴密偵查如有冒用此通行證之人即將人證一併解送來廳以憑追究 
[查明謠言之由來]  
　　前日有人揑造謠言據云有某鄕民行經南市大碼頭被崗警以搜查烟土爲由乘隙將其身畔之洋銀二百餘元搜去後又用鎗刺戳傷推堕浦江寺語事爲第一區署董警正所聞以此種謠言頗駐聽聞亟應詳查澈究以分眞僞爰派内勤巡長偵查知有浙江人某甲素患神經病在浦江内潮陽小輪上不知何故躍入浦中幸遇划船户徐阿和救起後經自來水公司内之曾姓給衣更換资遣回里因發生謠言實係誤會遂即查獲造謠人嚴增福周阿毛邵松鶴及老甡記棧主婦某氏一併拘解警廳司法科請爲讯究 
[男女拐匪之護符]  
　　中國婦孺救濟會以上海各商輪每有男女拐匪携帶婦女小孩出口販賣其所以如此膽大妄爲者因有著匪某某等專在碼頭代爲包庇如有小孩出口該匪等收費洋十五元名曰保險得洋之後可以代爲藏匿各拐匪遂恃爲護符任意拐賣喪盡人道實堪痛恨故特訴由上海縣知事昨飭偵探按名查緝務獲嚴辦 
[拘獲被拐婦女]  
　　章瑞福在武進縣訴楊順根串拐伊媳閔二寳一案當經該縣提到被告訊據供稱該氏現住上海寳山路萬興里三十六號門牌開木梳作之閔鳳興家前日淞滬警廳徐廳長據武進縣來文請爲關提即派偵緝隊士金殿臣顧陞會同五區長警將閔鳳興閔二寳一併拘獲帶回警廳核辦 
[屢違烟禁之罰欵]  
　　法捕房昨解兪阿五至法公堂禀稱兪前在家中私設烟榻售賣燈吸已罰過兩次今又犯案起獲烟具解案請究兪供自知不合以後决不再犯求宥判加罰洋五十元充公 
[旁聽席内之大聲詰問]  
　　曹樂榮在地方審判廳控西門内凈土菴路廳松覲侵佔基地一案昨午由該廳推事官開庭詰問被告曰今日爾到堂質審所有一切契約是否帶來龐答稱未帶問官諭即退去取來再行開庭詎有郭建侯者在旁聽席内挺身而出大呼曰此案爾等得　多少運動費竟若是之一再延宕問官聞之大怒立命承發吏朱光　將郭帶住聽候訊究 
[民事釀成刑事續誌]  
　　楊武英控夏幼谷不付米價夏於警吏往傳時行兇拒捕毆傷法警當經審判廳將夏送往檢察廳先將刑事訊究在案昨日午後由堵樓推檢兩官開庭辯論之下以其妨害公務罪已成立從寛監禁二個月夏當庭聲請易科罰金問官准之 
[兩造各執一詞]  
　　奚志懋偕中張仲夫等控楊建卿抗延約欵等情昨晨由地方審判廳錢推事官開庭審訊原告訴稱楊於今年八月中將田單三紙押去洋三百五十元又虧欠往來米欵約四十餘元請求追繳被告訴稱民人有田單二紙於去年歲底被奚借去押洋歸還行賬此外又借去現洋一百元已於今春歸還本年九月中民人由川漢鐵路工次返申向索田單反被挾嫌揑據誣控求察問官以供詞各執判候查核 
[印人控告華人]  
　　印度人强惠生控閘北寳山路四號門牌華人李瑞記虧欠往來欵項請求究追等情當經公共公堂查得被告住在華界因於昨午備文飭探協同原告至地方審判廳禀請移提袁廳長准即加派吏役協同往拘 
[僞造莊票之控訴]  
　　南京路山東路附近某國貨公司内之王竹淸陳茂濟陳炳年因將晉源莊票向漢口路鼎新里保泰綢號購取値洋一百九十元之綢緞二十五疋嗣經保泰夥友查得該莊票係是僞造遂報告捕房將王等三人一併拘押昨解公共公廨請究原告延羅傑律師爲代表該律師因有足疾故由繙譯到堂聲請展期中西官判被告帶回捕房展期一禮拜再行研訊 
[經理司賬受累]  
　　何介卿前在法租界以開設錦章字號爲由誑騙利興成利順成等二十六户貨物逃逸茲由各債權在寗波將該分號經理董利棠司賬沈文明扭至該處巡局旋即來滬禀奉法公堂關提到案訊問董供商人爲經理未久何介卿逃在何處實不知悉判董等還押聽候訊究該號生財先給各原告具領以攤 
[毁滅股單之訴訟]  
　　裕順裕昌兩煤炭號控沈梯虹毁滅股單等情昨由捕房將沈拘解公共公廨請究被告延律師上堂代表辯護中西官判沈交四百元人洋並保候訊 
[挾欵潛逃之追究]  
　　温州人蔡可銘向在虹口華特路七十一號門牌西人愛文司處爲式拉夫近因私用帪洋六百九十餘元逃回原籍業經該西人控由公共公廨轉飭捕房於前日將蔡移提來滬昨日解廨經中西官略訊一過判蔡押候下禮拜二再訊 
[虐婢案暫緩開審]  
　　南京二百四十九號門牌德新鞋店主婦王劉氏因將十三歲婢女春蘭凌虐受傷身死由捕報請公共公廨中西官驗明棺殮並將王劉氏拘解公廨諭交三千元人洋並保候究在案昨日提訊據包探錢壽生稟稱春蘭於未死時曾述明被告竣虐情形請爲訊究會審員王肇之君商之美領郭君以捕房代表牛門律師與被告所延代表律師均另有要事不及到堂遂判王劉氏仍交原保候訊 
[資遣貧苦客民]  
　　向爲塌餅司務之桃源人畢富標失業無聊於前日投浦圖盡由捕查見救起昨送公共公廨經中西官訊間一過賞洋三元送回原籍 
[瘋人胡鬧]  
　　前晚有某甲因患瘋癲在途吵鬧不休由某號華捕拘入捕房捕頭命送同仁醫院醫治 
[英敎士作古]  
 
 
 

Page 11

 
 
駐甬英國敎越宰立師君近國患疾在本埠公濟醫院醫治無效於前日身死業已棺殮 
[浦東之行路難]  
　　奚浪淸家住浦東張江　鎭向在滬上營業本月二十五號星期六下午四時半渡浦回家因時已晚小車都已回鄕　徒步而　甫出龍王廟鎭東里許時約五句半鐘前有衣服整齊者三人且語且行奚欲趨至前面忽被阻止並施强迫手段刧去大洋四十三元小洋八角錢一百餘文奚不敢與較隱　而去 
[攔路搶刦之懲治]  
　　匪徒徐坤寳張阿二王阿四劣孩王阿二因在南京路江西路九汪路漢口路等處攫敢張曹氏陳賈氏王葉氏等金挖耳及粤婦周梁氏値洋五十餘元之金押髮均經包探查獲昨解公共公廨經中西官先後訊明判徐押西牢二月期滿函送上海縣知事　遞回常熟原籍張阿二王阿四分别各押三月王孩發押改良所半年示儆又紹興人王阿寳（即王三寳）前日在西西　路弄内攫取顧開淮手中所持鈔票洋一百零八元當被鳴捕追獲昨晨解至公共公廨經中西官訊知王曾迭次犯案判押西牢三年期滿函送上海縣知事署遞回紹興原籍 
[破獲誘賭害人之花會]  
　　高和沿在靜安寺西華租交界處租賃房屋開設花會被戈登路捕房中西包探查悉將高拘獲移送閘北警廳到法科經段科員研訊一過於前日解送淞滬警廳廳核辦 
[聚賭抽頭之科罰]  
　　吳阿方史岳年高有才戴正福張毛毛王阿秋沈長根張阿六等二十三人前晚在東新街二十七號屋内聚賭抽頭被捕房查悉派令中西包探前往將各人一併拘獲准各存洋五元保由昨經公共公廨傳案訊明判到案各人各罰洋一元不到者保洋充公賭具銷燬 
[男女私帶烟土]  
　　陳學祥沈九江與婦人王萬氏等在淡水輪船上私帶烟土五磅爲水巡捕房查獲昨由捕頭飭將陳沈二人並王萬氏併送地方檢　　讯辦 
[私吸鴉片]  
　　住居長安路文安坊之趙阿全顧榮生二人前晚在家私吸鴉片被四區巡長温壽　查悉　同崗警張金榮前往拘獲連同烟具帶回警署轉解司法科押候訊辦 
[加添工程之糾葛]  
　　作頭姚振興至法公堂控稱陸阿木雇民人造屋計價洋一千二百元　又加添工程須加洋四百七十元除收尙少三百二十三元向索不付請求追繳等情陸供加做工程允加洋一百二十元並無四百七十元之多照民人核算祗少洋九十四元有保人金占卿可證金稱加做工程若干商人未知詳細難以指實聶讞員判着保人將工程開明應找若干稟覆候斷 
[恐嚇圖詐之薄懲]  
　　唐家弄三百七十四號門牌住户陳馮氏陳阿林陳趙氏等同控邵阿榮哀金標毛阿桂串同陳王氏恐嚇圖詐等情昨由捕房將被告男女四人拘解公共公廨經中西官質訊明晰判被告分别各押七天以儆 
[女工管押二星期]  
　　河南路某絲廠女工兪巧雲因用熱水將打盆女子陸扣之燙傷經女母陸姜氏報告捕房昨派包探將被告拘解公共公堂經中西官訊實判兪婦押女所兩禮拜以儆 
[鐘表店突受損失]  
　　陳阿和昨推塌車至鴨綠路誤將該處燮正祥鐘錶店之玻璃橱及鐘錶等件撞壞約値二百餘元經一百五十四號　崗印捕將陳拘入捕房限令如數賠償 
[介紹新著]  
　　科學雜誌第一卷第十二期現已出版内有任鴻雋之科學與敎育又科學歷史之時代趙元任之海王行星之發見胡明復之說虹周京之　之測定法及其單位陳少宏之愛迭生蓄電池黃振洪之衛生論愛侖沃德之汽輪楊銓之東西厄靈辟克運動會與中國體育之前途秉志之瘧蚊何運煌之辦何　略史等篇均爲一時傑搆其寄售處在商務印書館及中　書局昨承　贈兩册書此誌　並介紹於閱報　　 
氣候報告 
[（上海徐家滙天文臺天氣測候報告）]  
　　已過者之報告十二月二十七日發新反旋風成於中國北部當在蒙古北方涼風自東南至西南南方風無定向上海及隣境天晴而和二十八日上海晴而風靜霧重而濃氣壓頗低二十八日上午四時前二十四小時内上海氣候温度至高六一六至低三七四去年同日至高五○至低二七 
　　未來者之推測二十八日下午四時三十分豫測天氣晴和上海南有方向不定之涼風北部低度周圍有旋風海上有烟霧來函 
[陸全林來函]  
　　今閱二十八號報載張子瑛一事其門牌號數尙有錯詽　張子瑛住在南無錫路三十六號貴報誤爲三十八號請即更正幸甚盻甚 
雜評二 
[慨言（訥）]  
　　憶前某西報紀上海某巨商之談話謂今日本已無商業可言矣其言絶痛蓋以商人歷受災禍營業衰敗早達極點即再加擾亂亦不過如是誠慨乎其言之也然言雖如此終此不再加擾爲幸斷無以商業旣已掃盡而望其有事者或任其有事而漠不關心者乃時驅勢迫竟不能不再加擾即欲收拾餘燼以圖將來之恢復而亦有所不能此固商民極不幸極灰心之遭際然亦爲人人意中所早料而不可逃避者也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[今後社會上應行規復之種種] [  濟航]  
　　帝制旣復諸事變更社會上種種事宜凡民國所通行者必不適用於君主政體之下茲將其應行復舊者列舉如左 
　　一人名從前人名多用臣卿等字樣民國以來凡時髦人物皆易以與臣卿同音之字今帝制旣復仍可用臣卿等字 
　　一春聯從前民間春聯多用春王正月天子萬年帝德乾坤大皇恩雨露深等聯語民國以來已不通用今帝制旣復仍可書用此項聯語 
　　一公館條從前宦家有世襲爵位者其公館條必大書世襲某爵如世襲雲騎尉等是民國以來槪行取消今封爵旣復又可書世襲字樣 
　　一招牌從前各地菸店招牌多書國朝瑞氣帽店多書朝冠字樣民國以來盡行改換今帝制旣復仍可用之 
　　一演戲從前劇場演跳加官時所用之條幅爲一品嘗朝四字民國以來多已改換今帝制旣復仍可用之 
　　一報紙從前報紙第一張第二版必有諭旨梱專載皇帝上諭聖旨民國以來皆改爲命令欄今帝制旣復仍可改爲諭旨欄以上數條僅就所知者舉之一知半解遺者必多至關於官場公文上應行規復者政府已有明文規定茲不贅述云　 
詞選 
[玉樹後庭花秋江送别] [  絳珠女史]  
　　楓林缺處靑山出白雲紅葉河橋日暮難爲别客中送客傷心一片秦淮月可憐時節深不耐聽吹笛爲誰鳴咽 
[前調秋江留别（倒和韻）] [  鮑蘋香女史]  
　　晚凉池館寒蟬咽突聞鄰笛秣陸城外重陽節涼秋九月飄零等是天涯客傷離怨别西風落盡梧桐葉銀蟾漏出 
小說 
[俠情小說紅蘩蕗别傳] [  天虚我生]  
第二章（續） 
　　亞猛聞語意似駭亟曰太子耶勃斯見亞猛駭則大喜知已料事已中乃曰果也太子實爲將來法蘭西之元首吾儕從龍之望胥由於此蓋法蘭西全國人之性命皆可無唯太子獨不可死耳亞猛曰勃斯汝乃亦有良心語乎勃斯正色曰無論其有良心與否但吾必不令紅蘩蕗竟佔救護太子之功亞猛曰何謂耶語未出忽然大悔念勃斯之爲此語正欲探已口風耳吾乃作此焦急態底蘊豈不盡露乃立默驚駭之色已爲勃斯所見即笑曰吾友自供矣汝之此來非爲救太子來耶亞猛曰此吾不知勃斯曰汝固不知然而吾則知之今之來巴黎者且不但汝一人即紅蘩蕗亦在其内欲於數日内從太浦而獄中挾太子以去小友汝勿訝汝友善於懸揣須知紅蘩蕗之心理雖婦孺亦能知之初非獨一我也亞猛曰果紅蘩蕗救太子在理汝亦宜代祝上帝加功以助其成勃斯曰否吾不能爲紅蘩蕗祝福亦不能任彼救太子於虎吻之中亞猛駭然曰汝爲法人魯易十七非汝主耶勃斯曰唯爲吾主故不願若輩救之夫今法人之互相仇殺直是以甲仇乙兄弟鬩於牆耳初何與於英乃必欲加干涉朝竊一貴族去暮竊一貴族去而猶以爲未足今且欲挾吾一國之儲以入英倫其居心又安可問亞猛汝亦法人獨不念及此乎亞猛蚩之曰旣無與於英於奥又何與者而汝乃受其賂勃斯曰吾固謂孺子無知汝獨未審大行王后即爲奥公主耶法人弑王辱后奥人義當聲討其罪吾爲效力初亦不得爲悖且法國之難法人自能平之紅蘩蕗乃欲横加干預是豈欲救法直欺法之無人而欲攫其權利已耳亞猛至是不禁木訥如愚不知所答但痴然舉其目光以視勃斯勃斯之爲人絶肥碩雙頰紅絳如蘋蔢之果眸光絶小而銳利晶瑩有光其人雖亦爲保王黨人且屢濒於險然皆無恙良以其人自視性命至重而運又佳恒得脫逃而其徒黨又皆忠主輙能代勃斯赴難故勃斯至今獨能生存人間奥人方痛公主之慘殺欲覔得間隙報復法人並恢王室勃斯得此機會遂自投身於奥國政府願充間諜若是則旣得尊王之名又得奬賞之實計至善也即此次之殺太子亦實出於奥人命令勃斯滿擬此舉必能名利兼收而且將來載入靑史尤可炳耀千古初不料竟有紅蘩蕗其人從中出而奪之勃斯遂不得不以其儲君魯易十七爲孤注與紅蘩蕗一博著者曰勃斯之心已爲私利所黨灼乃至有此悖逆之舉至於太子之生命則非勃斯所暇計矣 
[奇情小說秘密汽車] [  東埜譯]  
第十五章（續） 
　　膝達一心望着前面略不回首笑答道你怎麽聰明一世　懂一時嘉而德詭計百出那裹肯逃走他走那一條小徑揚示避匿其實却是迂道纔出惠明斯背後與人家一個不備僥倖萬一的我們從富斯大街馳抵惠明斯議院場走的是直線他經過黄華街與白鐵司街走的是曲線合成一個三角形他走三角形的兩邊我們只走一邊所以我們可以比他先到議院前六七分鐘現在街頭警察已替我們淸道我們更可放膽疾行大約可比嘉面德先到十分了勃立南連連點首仍舊坐下安慰了茉莉兒幾句就遠遠望見惠明斯議院鐘樓之上燈光明亮彷彿在那裹報告倫敦全市的居民說院中人才濟濟勤勞國事正在那裹開讀尊嚴神聖的議案咧勃立南仰視高高的鐘塔左顧娟娟的美人國事私情英雄兒女一齊奔凑入心坎中不覺起了無窮的感　膝達駕車狂奔一陣離議院不遠忽見街中設列紅燈三盞表示危險信號便把汽車突然停止舉目縱覽見有一個高等警官走上前來行了一禮莊容說道密司脫滕道我們已從柏奈區得着電話說有一個黨人駕着那秘密汽車奪門而走追逐的便是你現在那秘密汽車那裹去了在途中出了甚麽事故滕達就把追逐汽車以及中途折回至惠明斯報警的事實删繁擇要說了一遍那警察向手腕上縛的時計看了一看說道那厮倘然不肯罷休要來這裹僥倖一試的我們還留着七分鐘的預備據我猜測他們黨中人都是愍不畏死如今一息尙存定要冒險以回一逞成則貫澈他們的志顧不成也表示他們的果敢不做來福槍下的寃鬼便做上等的國事犯借此盜一個虚名鬨動世界那是料得定的我們不能不早作準備滕達道我的意見同長官一様嘉而德又是手段高强我等不可輕敵那時勃立南用左臂挽着茉莉兒右臂相將下車一種親暱情形和前次茉莉兒到滕肯公司裹參觀車廠時一般無二勃立南向那警官說了幾句又回首向滕達說道我倘然留在這裹也不能助你們一臂之力他又多受不起驚恐我送他到你姑母邸第中去你正事完畢後請來叙談我在那裹候你、 
[滑稽小說身外之旅行] [  劍秋]  
　　劍秋獨坐於編輯室之寫字桌上開閱各處來稿手不停剪目不停視佳者留之無用者則棄於大如五石匏之字麓中桌上函件積寸許栗六無暇晷驀聞鈴聲一振門闢矣劍秋方昻其首隔玻璃窗而望一人已躍而入皮鞋着地板聲震如雷彎腰捧腹吃吃笑不止視之則至友某君也相狎已久不命之坐而自坐坐定笑聲猶縱且笑且問予曰君知我於半月以内已環遊南北數省乎予曰君又撒謊矣吾與汝日日謀面足未出上海一步汝又無分身術殆夜來作夢耳某君正色曰吾從不打誑語茲事甚確且游費極廉僅耗去銅升水四枚又鵝眼小錢五文鐵路輪船無不安坐一過君其信乎予搖首曰否否雖然子姑述之 
　　某君乃舉杯斟茶而飲飲已始徐徐言曰予此次游歷至爲奇特當半月之前接靑浦李君函囑探詢某校章程予欲面覆則無暇聞北京路有旅行招街所者專爲人代理旅行事國内國外無不可至阿木林初至上海不識靑蓮閣在何處亦可派人指此予遂派一代表往此代表者非另有其人蓋即予之身外身也臨行書一地址付之匆遽間誤將靑浦作靑通身外身亦殊卤莽略不審視掉頭逕去旣至招待所照例向售票處買票即有人給以通行證一紙粘貼於背又指室隅一形似雞箱者謂身外身曰爾且居此身外身探身而入則其中已有數十人先在有立者有臥者有兩人對合者狀如牢獄中之囚犯見予默不一語僅微點其首而已（未完） 
 
 
 

Page 15

 
 
   
 
 

Page 16

 
 
   
 
