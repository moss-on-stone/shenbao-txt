# 1901 - 156 - 4910111

 

Page 1

 
 
[聲明杭州匪棍孫佑臣冐稱本館訪事友向人訛詐緣由] [  申報館主人啓]  
　　前日接杭州萬利源彩票店來函略謂向售江南義振票近被孫錦棠私刻圖章妄登告白訛詐洋銀五百元及控諸錢塘縣署後忽有匪棍孫佑臣者自稱申報館訪事人前來恐嚇謂如不了結必將登入報章敝店夙仰貴館凡事一秉大公决無帮人婪索賄賂之理因卽婉詞却之不料孫佑臣竟於三月二十五日揑情登入中外日報請卽查明送辦以免無端被誣云云查本館派赴各埠訪事友素皆潔身自好從不向人私索分文且並無孫佑臣其人明係不法匪徒借端隱戤隊派妥人密查該匪惡蹟控官提案訊懲外尙望杭省官商士庶勿被該匪矇混以致悞入彀中也特此布陳惟冀洞鑒 
[論吏役之害]  
　　天下事有百利而不無一害者見其利而渾忘其害遂至奪其好惡公私之見固恒情也至以百害而易一利則權衡輕重之間有决然舍去而已矣卽天下事有百害而不無一利者因其利而甘受其害若不勝其徘徊顧惜之私猶可說也至有百害並無一利則存敗關係之際有亟與掃除而已矣嗚呼今日之有百害並無一利者孰有如大小各衙門書吏差役者乎按大小各衙門之利有書吏者曰檢查案卷曰起辦文稿似不得謂無利乎書吏不知檢查案卷止一二粗識字者能爲之起辦文稿固幕府之事不容假手他人者奚必利乎有書吏大小各衙門之利乎有差役者曰傳提人犯曰伺候堂事似不得謂無利乎差役不知緝捕盜賊俱有專官差役奉票拘人多赴訟之良民耳伺候堂事排日輪値不過數人盈千累百之白役初復何所事事又奚必利乎有差役及進而言其害則奸僞百出恩威兩窮官長受其欺朦民情被其壅塞是非聽其顚倒良懦飽其魚肉公事憑其積壓把持罔利營私種種作惡受其害者雖傷心切齒亦止痛恨涕泣而無可如何蓋若輩虎威狐假句通一氣久恃公門爲護身之符愚民或起而與之爲難若輩不難巧自開脫仍行其所無事而架詞飾說作浪生風足聳官長之聽聞轉陷無辜於罪戾愚民徒抱不白之寃何從伸訴何從昭雪惟有隱忍緘默趨避之而已矣然其故則在官長之萬事皆資倚任習與縱容若輩以官長之用之也專信之也深因而朦蔽之也亦愈巧挾制之也亦愈力官長非不知其舞文弄法事事倒行逆施而勢不能不廻護之含容之聽若輩之緣飾欺朦不欲發其奸而摘其伏若輩於是乎益縱其狼虎之性恣其鬼蜮之謀官長有時施惠於閭閻若輩從而攘奪之閭閻有時通呼籲於官長若輩從而阻抑之脧民之膏剝民之脂官長而嚴明若輩雖不易售其奸而猶足以掣其肘官長而不肖若輩不啻爲虎作倀爲狼作狽譸張爲幻愈不可問而庸愚昏懦者流居官偶或不愼便隳若輩術中甚且因以獲咎被議去官上與下交蒙其禍而若輩早遂其田宅子孫之計嗚呼誰爲爲之孰令致之而吏役之爲患竟如斯之烈乎伏讀本月十七日上諭有非大加整頓不能弊絶風清著各督撫通飭所屬各衙門將額設書吏均分別裁汰差役尤當痛加裁革等因二十一日本報載裁汰書吏一則聞之京師友人云湖廣總督張香濤制軍奉到裁汰各部書吏責成司員辦公並銷除例案之旨遂於某日奏請將外省院司各署書吏一律沙汰所有各房公事遴委佐貳承辦云云是吏役之爲害固已人人能知之人人能言之然細人竊竊以爲僅從沙汰若輩神通廣大終不能空其窟穴而絶其根株雖目前抽薪止沸振紀飭綱未始不可以殺若輩之勢而寒若輩之膽而事過情遷安保不朋比如故驕橫如故徒有沙汰之名仍無沙汰之實胥役之根未能盡拔胥役之害終難盡除至遴委佐貳承辦各房公事又僅能施於院司道府衙門非州縣衙門體制所宜然則將如之何而後可曰胥吏用士人抽制兵衙役練警策部隊張季直殿撰變法平議中固已詳哉言之策更莫善於此所望勤政愛民之民上採其法而用之無如顧亭林氏所謂養百萬狼虎於民間國雖弱吾民其猶有豸乎 
[本館接奉電音]  
　　得日午後西安行在飛電傳來上諭二道敬謹譯登○四月二十四日行在內閣抄奉上諭奕劻李鴻章奏請嚴飭各省保護盧漢鐵路電綫一摺鐵路電綫爲國家興利之端十數年來經營締造迭籌巨欵方得粗具規模乃上年拳匪之亂蘆漢鐵路及沿途電綫肆意摧毀幾致盡廢前功殊堪痛恨現在大局漸定亟應及時修復其經過地方尤宜加意防範著各該督撫嚴飭所屬州縣及各防營認眞辦理該公司各項物料皆係動用國帑購來工藝諸人亦係國家招雇均應一體切實保護毋得稍有疎虞致干叅處並著出示剴切曉諭軍民人等務各仰體朝廷興作本意家喻戶曉悉冺猜嫌倘敢抗違定即嚴拿重辦以肅法令至沿途巡護之兵務須得力應詳加酌量歸併隨時調遣之處著督辦鐵路大臣妥議章程奏明辦理欽此同日奉上諭崑岡奏都統因病出缺一摺正白旗漢軍都統雲由驍騎校洊升右翼總兵補授都統宣力有年克勤厥職加恩著照都統例賜䘏任內一切處分悉予開復應得䘏典該衙門察例具奏欽此 
[換約有期]  
　　昨承京師友人飛書相告云慶邸李相與各國使臣議定賠欵四百五十兆並歲息四釐繕摺奏陳行在本月十一日奉旨允准邸相隨備文照會各國使臣目下方將停止考試事宜再三斟酌據各使之意一俟此事議妥卽可繕就約章擇期五月初旬互換幷將西兵一律撤回 
[蹕路紀聞]  
　　京師友人來信云此次皇上恭奉皇太后回鑾蹕路所經計陜西六站河南二十一站估得每站需銀七萬兩至直隸境內尙無動靜若由正定登火車則祇須七站云 
[留軍計數]  
　　天津直報云西歴上月二十一號卽華歴本月初四日德國兵部大臣當衆宣示曰將來我德留駐中華兵數計武員五百八十五名武弁二百九十三員留營辦事人員四十七人軍士一萬八千七百三十八名馬五千六百零六匹 
[率由舊章]  
　　京師友人來信云吏戶二部堂司各官現因公務紛繁常川進署惟時交夏令漸苦炎威爰定於每日辰刻辦公至午刻卽散刻已傳知書皂人等一體遵行矣 
[德帥起程]  
　　天津直報云各國聨軍統帥華爾德西伯爵於本月十七日午後兩點鐘時由京乘火車返天津各國駐津武員列隊迎迓洋樂齊奏厥聲喤喤旋於十八日正午十二點鐘時乘火車赴塘沽附某輪船往日東歴覽圓嶠方壺之勝 
 
 

Page 2

 
 
[兵船計數]  
　　天津直報云四月十九日駐泊大沽口內外之各國兵艦運船計共二十二艘其中英國四艘美國一艘德國八艘法國三艘俄國二艘日本國三艘奧國一艘 
[擬汰冗員]  
　　漢口訪事人云客有自武昌來者述及日前接到行在電音奉有裁撤冗員之旨大約日內湖廣總督張香濤制軍即須酌量奏覆矣 
[募勇述聞]  
　　漢口訪事人云湖北護軍營向有馬隊二哨嗣經奉調他往遂由統領某君禀知湖廣總督張香濤制軍樹纛開招以補軍額 
[奧艦去漢]  
　　漢口訪事友人來函云本月中旬某日有奧國兵艦三號駛至漢江居民見之頗爲驚恐近已開駛他去巿中遂不復有浮言矣 
[英督抵省]  
　　金陵訪事友人來函云本月二十一日英國水師提督西摩氏由滬上乘某兵艦至省率同管帶官某君及英領事孫德雅君赴下關洋務局拜會汪督芾觀察旋由觀察導往督轅拜會督憲劉峴帥峴帥大啓中門延入西花廳握手爲禮旣別卽命駕蒞洋務局答拜如儀 
[軍節將回]  
　　松江訪事人云本月某日江南提督李壽亭軍門由江陰防次赴金陵近日提轅接到省會電音知軍門己於本月二十四日遄返澄江二十七日乘船赴滬大約五月朔可返五茸矣 
[黃堂受篆]  
　　蘇州采訪友人云新任蘇州府知府向子振太守交卸鎭江府篆後於本月十八日來省禀到旋詣上海謁見蘇松太兵備道憲袁海觀觀察二十三日傍晚回抵蘇垣擇吉二十四日已時接印是日辰刻總捕同知及長元吳三縣主各路文武總巡府署書差人等齊集署中伺候太守朝服謝恩行三跪九叩禮然後接印升座各官參謁如禮 
[傳見鹽商]  
　　金陵訪事友人來函云邇者兩淮鹽運司程雨亭都轉申詳兩江總督兼理鹽政大臣劉峴帥請籌抵制洋鹽之法幷擬派淮南各鹽商公捐銀一百萬兩以濟振需峴帥意不謂然札飭都轉諭令總商來省面詰本月某日總商蕭姓等四人奉諭至江寗禀到峴帥傳入節轅垂詢多時始命之出 
[松試十一誌]  
　　松江訪事人云本月二十五日江蘇提督學政李大宗師提覆奉賢金山上海三縣文童奉賢首題不仁者遠矣次題言未及之而言金山首題驕而不泰子曰剛次題言及之而不言上海首題兄弟怡怡子曰善人次題未見顏色而言首題作破承小講釣下次題作後地比亭午時諸童交卷出塲宗師隨發新進招覆案奉賢梅元鼎　張耀樞　曹　雋　孫鍾秀　屠德馨　楊　琪　徐明藝　何六潤　葉錫榮　屠鍾毓　宋繼藩　唐敦厚　撥府　陳　晉　莊仁貞　衛朝幹　陳　杉　金山　張本載　王恩溥　劉　鎏　丁瑞珍　彭維辛　張家珍　楊履吉　陸際唐　張家道　黃　龢　何汝楨　兪念椿　朱光明　徐兆霖　黃發祥　王光熙　陳公瑤　胡文梓　撥府無　上海　龔錫圭　嚴　恭　許繼光　金煥章　黃　熾　趙澄瀾　沈日章　唐祖滋　韓　燦 
朱光照　唐祖涵　朱禮儉　李顯謩　蔡景濵　陳德桓　唐鶴年　毛恒遇　王承旦　王銓運　吳繩伯　朱文煥　張魯修　葛尙遠 
瞿　鉞　楊嘉椿　韓鴻藻　莊允恭　何　鈺　撥府　張光豫　劉　淇 
[訪拿惡棍]  
　　金陵訪事友人云省垣南路保甲總巡秦瑞生大令訪悉邇來惡棍甚多往往橫行不法甚至當街調戯婦女強逼成姦若不嚴懲爲害將無底止爰密查各棍姓名出示通衢以便按圖而索幷出示曰爲曉諭事近聞有等不法之徒每於傍晚攔街調戯婦女竟至摟抱入懐意圖強姦絨莊巷小門口財神廟各處此等棍徒尤多除飭地甲嚴行查拿外合冉出示曉諭爲此示仰該處甲長地中以及合街人等知悉棍徒如有攔街調戯婦女以及欺侮行人敲竹竿打釘錘酗酒橫行等事不拘何人到局指名禀知卽派親兵提拿從嚴懲究决不姑寛切切特示計開大頭蠶汪三和尙住絨莊楊辣子吳雙年小武松沙雙喜住絨莊鐵腿大王沙三牛子住絨莊賽朱溫劉老四住黑廊小李逵李二根子住黑廊土狗子伍老七住銅作坊九頭鳥尙連生住上浮橋捲地皮孫二猴子住上浮橋人頭狗金二九子住絨莊混世魔王王小榮子住綾莊巷轟大砲小紅喜住綾莊巷楊四蝦蟆楊老四住銅作坊二舅舅伍二子住下街口三眼狗三根子住下街口巴山虎李毛子住綾莊巷飛蜈蚣高順子住綾莊巷黃天壩黃五二子住磨盤街笑面虎張花子住蔑街魯智深吳智琛活閻王趙老四小李廣劉老七毛五太歲毛五子三保將軍馬二九子三太歲徐長榮 
[好雨知時]  
　　金陵訪事友人云立夏以後雨澤愆期邇屇揷秧農人情殷望澤迨清和望日雷聲隆隆少焉雨師惠臨勢若濤奔三峽惜不逾時卽止十九日薄暮又降甘霖簷溜琤淙通宵達旦一時農心大慰驩聲若雷 
[二麥豐收]  
　　金陵訪事友人云去冬雨雪調勻自入新春亦復陰晴順序田中二麥發榮滋長彧彧芃芃迨至四月清和南風送暖黃雲遍野餅餌飄香日來農家者流磨鐮以刈黍翁穀婦咸慶豐收 
[漢皋火警]  
　　漢口訪事人云本月二十日之夜三更時白家巷某姓空屋內忽被匪人縱人霎時烟燄橫飛幸各鋪水龍聞警而來吸水狂噴火始漸熄計燬去平屋二椽 
[直省官塲紀事]  
　　有客自天津致書本館云直隸候補道晏觀察振恪奉上憲委辦理後路轉運事宜龔觀察某奉委辦理天津機器局事務○天津道張觀察運芬奉直隸總督欽命議和全權大臣李傅相委辦津郡善後各事宜已於本月某日抵津小駐河北獅子林公館○四月十六日藩憲牌示永年縣典史劉統英署事期滿遺缺擬以實授之施廷柱飭回本任○本月某日藩憲委陳君祖裕嚴君北圖往磁州一帶履勘　鑾蹕路以便撥欵開工 
[古潤客談]  
　　鎭江訪事人云著名地痞石大漢於本月某日率領同黨十餘人擁至租界二馬路合記糖棧藉端索詐並掣出凶器恐嚇諸人嗣爲租界巡查弁勇及各巡捕所聞立卽前往兜拿至則羽黨已一哄而散祗獲住石棍一名在身畔搜出風砲小刀等件解送洋務局局員邵大令訊取供詞趨詣道轅稟知一切道憲長久山觀察聞而大怒立飭丹徒縣莫嶼香大令將石棍釘鐐收禁一面申詳大憲按律以懲○江寗將軍崇右廷留守遴委文瀚靑協戎赴鎭江校閱八旗營伍本月十三日清晨協戎命駕赴大校塲升坐公案傳令操演各陣及打靶之技直至金烏西墜始操畢而回○統領江勝全軍杜雲秋觀察奉到兩江總督兼南洋通商大臣劉峴帥札文內開票匪會匪約期四月內在長江起事著即嚴爲防範幷密查匪人私運軍火進口等因遂移會各營一體遵照辦理 
[五茸草色]  
　　松江訪事人云華亭縣試錄第二名文童周孝永後經學師廩保查係冐籍遂將府考扣除洎李大宗師按臨杳悉情由卽於某日牌示曰前據華亭縣詳稱文童周孝永入籍該縣應試請爲立案據此查該童入籍華亭旣經該縣查明年例相符並遵照新章　知原籍定海廳移覆有案自應准其入籍應試業經本部院於四月十二日批准在案仰松江府提調官卽飭送考可也○松江全盛信局由洪　及黃蘭 
 
 

Page 3

 
 
香管理已歴四年今正局主婦鄭王氏遣其孫鄭蔚生來松查帳洪黃將各帳藏匿僅交出庚子年簿籍二十本核計之下每年凈餘銀六七百兩盡被乾沒遂繕詞投婁縣署控告某夜縣主屈吉士大令飭提兩造質訊鄭王氏𢝷蔚生投案供稱洪黃經理局務僅第一年交到洋銀二百元餘則分文無著及向查核反以搶掠帳簿爲詞投案誣控及細核帳據知串吞銀三千兩之多求恩追繳洪供第一年付過洋銀四百四十餘元有帳可查大令謂以後三年帳據何在洪堅稱舊帳一宗已經呈案此外別無帳據大令謂所呈之帳旣係三四年前舊物何以墨痕猶濕紙色如新汝究竟願還幾何洪供小的尙有薪水四十千文未經照給反欲還銀有是理乎大令旣禁押待質所候提黃到案再訊○本月某日淞北水師營某號砲艇勇丁王姓及左少春等四五人登陸閒游道經普照寺前與設攤售糖梅子之孫榮口角扭毆孫龍鐘老邁安能敵三五少年旁觀不平齊聲喝阻隨由孫子名阿福者將左扭解華亭縣署縣主林霨生大令飭仵役騐明孫傷痕命其子扶　回去左暫押待質公所候備文送交江南提督李壽亭軍門懲辦 
[日艦來申]  
　　蘇松太兵備道兼江海關監督袁海歐觀察探知日本近有兵艦二艘駛至本埠停泊項租界某馬頭畔浦中一名吉野管帶爲松林君一名赤城管帶爲毛利君爰於昨日午後二點鐘時前往拜會 
[琴堂設帨]  
　　前日爲上海縣汪瑤庭大令德配某氏設帨良辰縣丞劉耀庭二尹主簿孫立幹少尹典史趙敬臣少尉次第　署慶祝禮也 
[會勘地基]  
　　本邑浦東二十四保十六圖境內昔年某英商在彼購地二十三畝餘起造祥生船廠曾轉換六百三十一號道契嗣於光緒十八年分將此地邊界及蘆蕩一律塡平尙有餘地十七畝由業戶趙煥章趙狗大等執業並未售與洋商不知如何洋商認爲已售之產控請英總領事照會蘇松太兵備道迭次札縣勘視經前任上海縣升任四川鹽茶道黃愛棠觀察及王欣甫大令屢次往勘迄未訊結近日汪瑤庭大令查閱案卷爰於前日下午邀同會丈局委員陳王兩明府英副領事亦帶中西繙譯渡浦往勘傳集原辦地保葛月樓及今地保陳掌林並趙等訊問趙等供稱當時小的等僅售地二十三畝此處實不在其內有方單爲憑呈請察核大令等察閱之下命亭耆丈量之下僅餘八畞判令歸入祥生廠候禀復道憲袁觀察核示 
[解犯過站]  
　　前者川沙廳撫民同知陳恒士司馬派差押解秋審犯人蔣昌榮徐來順兩名赴蘇垣聽候撫憲聶仲芳中丞勘訊茲已勘畢發回昨日道經滬上解差投文上海縣署禀請過站縣主汪瑤庭大令准之飭暫收禁獄中隨命書吏繕就過站公文卽於傍晚時加派差役護解登程望浦東進發 
[大令騐屍]  
　　昨日午後浦東爛泥渡廿四保廿四圖地保查良卿投上海縣報稱今晨由救生局船戶在楊家渡撈獲麻袋一口內裝男屍一具啓而視之屍身砍爲兩叚請卽蒞騐緝兇縣主汪瑤庭大令允之諭令將屍帶至十六鋪集水馬頭卽由地甲裘鎭在新馬路整備屍塲以待大令莅騐迨傍晚六點鐘大令傳齊刑仵書役鳴騶出城旣莅屍塲即升坐公案命傳地保查良　研訊查保禀稱屍身於今日清晨在美租界華順馬頭浮起旋由水巡捕帶至浦東停留小的所管圖內是以報請相騐大令飭役將屍舁放平地解開麻袋見屍身仰面對摺項間緊繫麻繩爰飭仵作如法檢騐良久報稱死者形似工人年約三十餘歲兩脚义向肩際周身縛繩委係被人勒斃後拋入浦中大令離座親視無誤遂命塡明屍格飭丁持片往善堂請給棺收殮發壇浮厝旋卽命駕返署 
[火匪宜懲]  
　　本月十九日之夜滬城西門內穿心河橋左近張長根家被火所焚忙亂中失去衣箱一口事後查知被鄰近某豆腐店挑水夫徐根泉搶去寄存陳榮生之妻某氏處旋卽銷售得價相與瓜分遂投控保甲總巡局前晚總巡朱森庭明府提集案中人硏訊之下徐與陳妻直認不諱乃判責徐三百板枷號半月發犯事地方示衆陳妻掌頰二百下交二十二鋪地甲帶往吊取原贓給張具領陳榮生訊不知情從寛省釋 
[落魄輕生]  
　　江北某邑人王振三落魄申江難謀衣食前晚頓萌短見濳購紫霞膏服之毒發呻吟倒臥虹口南潯路側嗣爲二百七十六號巡街華捕所見雇車送至捕房捕頭令舁送同仁醫院求治醫生騐得受毒已深無可救藥移時宛轉斃命地保查明並無屍屬在申爰投報某善堂領棺收殮 
[油船失火]  
　　昨晨有一駁船在浦東怡和馬頭棧房代客載運火油數百箱駛至陸家嘴左近不知如何忽然失火以致烈燄飛騰不可收拾頃刻間全船悉成灰燼片板無存幸舟子得救生船設法救出不致葬身火窟中然已險矣 
[騙物宜懲]  
　　著名流氓徐漢卿混名東洋阿二前因犯案遞解回籍茲忽濳來謀充英租界某包探夥役藉有護符橫行不法本年三月串同其母徐林氏向寡婦郁蔣氏騙取皮箱四口內儲洋銀首飾約値三千餘金前日携同所私蕩婦周寳姐行經法界適爲郁蔣氏所見扭入捕房據情聲訴捕頭著押候解送公堂禀請讞員杜枝園大令訊辦 
[英美租界公堂會訊案]  
　　英商謙和洋行執事西人投本管領事署控稱華商高陞樓主李文卿積欠房租銀七百餘兩冋索避匿請提中人朱錫臣訊追等情英總領事遂據情函致讞員張柄樞司馬昨日司馬飭差提到會同副領事梅爾思君升堂研訊原告申訴前情朱錫臣供小的並不爲李作保惟聞高陞樓係多人合股開設李得三股所欠房租應由各股東攤派事與小的無干求恩察核司馬惡其供詞刁狡商之梅君著押候追繳違于重比 
[英美租界公堂瑣案]  
　　包探竇如海解張小牛胡桂堂張德生吳阿全陳阿光廖增壽至案禀稱張小牛串同胡張吳等人至信昌隆棧房竊取川土三箱售與城內某某二小烟館主陳阿光廖增壽經小的緝獲解請訊追張小牛認竊不諱胡桂生張德生一味求恩吳供小的爲伊等望風並未行竊陳廖供認收贓求恩寛宥讞員張柄樞司馬商之梅副領事判將張小牛笞責一百板管押一年胡責三百板管押三月期滿均遞解回籍吳責二百板遞解回籍張德生責二百板交人保出陳阿光押候追繳土價洋銀二百九十元如無力照繳則改爲管押半年廖追賠洋銀一百元○包探趙銀河解積賊張阿連林榮才陳阿二至案禀稱伊等行竊王懐石米信侯二家衣飾約値四百餘金囑開設小客棧之陳袁氏銷贓經小的緝獲解案請究司馬判責張四百板管押一年林管押一年期滿一併遞解回籍陳免責遞解回籍陳袁氏責手心二百下著具呈改過切結然後開釋○錢阿生行竊葉瑞卿家綢布衣服十餘件經包探金立生拘案請辦司馬判責四百板管押捕房半年○包探張寳成解王桂堂至案禀稱王駕灑水馬車至馬路中無端將馬痛鞭某西婦見之以其性情殘忍令小的拘案請懲司馬判責二百板○頑童郭和尙徐福生與王巧珠口角兇毆王力不能敵致被毆傷經包探李佩芝拘獲解案請究司馬著押候王傷痊訊核○包探何阿春解王阿桂至案禀稱此人竊取有隆廣貨店中衣服三件小刀一柄是以小的解案請懲司馬判責三百板○曹義生手持淫畫至新閘附近調戯婦女適爲包探張天林所見拘案請究司馬判罰洋銀十元著具呈改過切結然後交人保釋○包探倪順泉解薛福魁至案禀稱此人竊取王阿二鄒阿棠二家衣服烟槍等物是以小的解請究懲司馬判責二百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[書院課題]  
　　杭州訪事人云本月十六日爲紫陽敷文崇文三書院師課之期敷文由汪柳門山長主課生員文題齊桓晉文之事至臣未之聞也詩題賦得一馬人間費十牛得牛字童生文題流風善政詩題賦得靑蕉雨後開書卷得開字崇文由孫仲華山長主課生員文題子曰篤信好學一章論題繁露失權則君賤失思則民散衍義詩題賦得楊朱泣路得朱字童生文題一撮土之多論題坊記上酌民定則下天上施說詩題賦得墨翟悲絲得絲字紫陽由王同伯山長主課生員文題詖辭知其所蔽四句詩題賦得相排競進顯如黿得黿字童生文題遁辭詩題賦得有如仙翮謝樊籠得王字 
[引鹽沈沒]  
　　揚州訪事人云兩淮西岸運商於上月某日領運淮鹽分裝數船由十二圩至江西銷售本月某日行至某處中有一船猝遇狂風覆諸水內淹消鹽四百數十包除零合計六十二引隨卽禀由督銷局憲派員勘騐據實申詳督鹽憲劉峴帥旋奉峴帥批示運商恒豐和領運引鹽船隻遭風淹消鹽六十二引旣據勘騐明確出結呈送應准免完半釐毋庸補運仰候札批飭淮運司查照繳兹運憲程雨亭都轉已轉飭淮南局員傳諭恒豐和遵照矣 
[上海縣署瑣案]  
　　前者法華司巡檢某少尹函送張子綱控金福全積欠佃價一案到縣前晚縣主汪瑤庭大令升堂硏訊張子綱投案訴稱前者金議出錢二十千文向生員租田四畝裁種棉花連年被欠佃價錢十五千有奇屢索無著生員現已將田另佃與人金所存頂首除去應繳佃價外尙餘洋銀四元爲此檢出租契呈求公斷金供本年已種本棉所費花子及工價約共錢數千文求恩察核大令著張付還金押租洋銀四元另給兩元貼還工本○法華司巡檢某少尹函送某書院管理人控徐金桂積欠佃價前晚汪大令升堂硏訊五圖地保李太和投案禀稱徐金桂前曾租種某書院之田積欠佃價錢若于千現在書院中人欲將田另佃與人核算前欵恰將頂首抵銷叩求核奪徐供詞大略相同大令著李保帶徐出外理處明白禀復核奪○鄉民徐三三前控地保白歧臻將有單之田朦請升科永遠出租與某洋商執業大令訊詰之下因白供詞狡展諭令查明禀復核辦前晚提案復訊白供當時升科局憲查出充公之地共一百餘畞均已租與洋商轉換道契徐田有無方單小的未經查悉大令謂爾當時若不朦報升科局憲焉知其中底細本應重責今姑格外從寛著交妥實人保出賠徐地價延干比追○縣署捕役某甲緝獲竊牛賊王咸生傳同失主顧阿新解案請訊顧供前日被處竊去耕牛一頭今幸人贓並獲求恩給領王認竊不諱大令判責二百板收押自新所聽候嚴懲牛給顧具領 
[上海巡局紀事]  
　　前晚江南機器製造局砲廠工人王天來顧洪生相約至壚頭沽飮一醉瞢騰行經某處見周氏婦乘車而至卽向之調笑不料氏夫張阿弟尾隨於後見此情形大爲忿怒立將王顧扭送高昌廟巡防局聲訴情由局員馬午橋叅軍禀知總辦毛實君觀察觀察諭令秉公研訊周氏投案供訴前情王顧一味狡賴叅軍惡其酒氣撲人醉容可掬判令各責一百板○前日龔錫亭行至南巿某處途遇沈鑑松向索賭負錢一百五十文沈不付以致口角扭毆龔携有紡綢不知如何失去心不能甘扭至十六鋪巡防中局控訴沈自知理屈浼人調處照價賠償局員遂縱之使去○前日南巿林松茂紙店主林渭淸平時游手好閒前日竟串同生義弄某成衣店學徒王火全至同生生藥鋪冐稱位中堂司事誑取藥酒四瓶旋由堂中司事察知拘王至十六鋪巡防中局請究局員黃衡堂二尹正欲提林訊鞫而王已浼人緩頰願向司事服禮二尹遂不復深求 
[馬路工程局瑣案]  
　　前日浦東人金阿虎在南巿永盛馬頭浦畔挖取淤泥商船會館董事某君見之飭人拘送捕房轉解馬路工程局總辦葉孟紀司馬研訊之下有張連生者投案訴稱前者小的被金誣指挖泥以致罰去洋銀一元今金在彼處挖泥是以報知商船會館送案請辦金供稱小的並未挖泥實遭誣指馬司判重笞四十板枷號十天○前日某號水巡丁巡至萬聚碼頭見張阿二家小孩在浦畔挖泥向阻不服拘至捕房轉解工程局總辦葉司馬向之詰訊張阿二供稱小的係山東某邑人久在滬江中駕船爲業兒子年幼無知叩求恩宥司馬判罰洋銀十六元○船戶楊桂生陸金全爭運某行之米以致互毆水巡丁見之一併拘至捕房轉解工程局葉司馬研訊之下判責楊四十板陸八十板著具呈改過切結然後交人保釋○前日籌餉貨捐局總辦勞太守飭丁送閽人李貴至工程局請辦葉司馬研訊之下李供稱小的係福建某邑人在閽人林大處當夥役昨日某姓差官所雇之楊林二役無端將小的痛擊且被林用刀劃傷手指尙有血痕求恩明鑒司馬謂爾主送爾至此諒必別有情節究竟楊林緣何將爾毒毆李堅不吐實司馬命管押捕房聽候查明再核 
[英美租界晚堂瑣案]  
　　尤朱氏控鴇兒麻皮翠金即王李氏藏匿養女囡囡勒令賣娼向領不放等情讞員張柄樞司馬研訊之下斷令領女回籍嚴加管束翠金計無所施串令朱余氏揑繕借據向尤朱氏索欠以致扭入公廨前晚司馬提案覆訊尤朱氏供小婦人籍𨽻姑蘇養女囡囡被拐無蹤小婦人細加查訪知被翠金誘去改爲林蕊香勒令在四馬路賣娼控蒙大老爺訊明斷給小婦人領回原籍不料翠金詭計橫生揑繕借據妄稱小婦人欠伊洋銀唆使　余氏逞蠻挾制叩乞究懲朱余氏及王李氏卽翠金同供尤朱氏前曾開設妓院向小婦人等借去洋銀九百餘元將伊女囡囡抵押今向索取忽然圖賴借據留在家鄉未及檢呈叩求追繳司馬准詞限三日內檢呈借據如違仍遵前斷將女給領○顧憶春卽顧根記控胡志興包攬太倉新涇口塘工吞沒銀兩前晚司馬升堂硏訊顧供太倉新涇口塘工初由小的承攬修築後轉包與胡小的先曾墊付洋銀五百餘元應令照數歸還不料胡竟置之不理叩乞究追胡供欠銀屬實然小的亦被工程局總辦周大老爺積欠洋銀五　元有帳可抵且顧處之帳尙須核對求恩明鑒司馬著兩造邀同公正人將帳目核明聽候備文移查工程局有無欠欵覆訊核奪 
[法租界捕房瑣案]  
　　大羅洋行出店人楊言章私取酒桶一百餘口事爲洋人查悉送案請追讞員杜枝園大令訊取口供暫行管押昨日大令蒞捕房命提覆詰楊供認竊取酒桶二口餘不知情大令著重責一百板始供前由舊貨攤主某甲向行中出店人購去酒桶十五口管棧人亦知其事大令著押候傳齊人證質訊核辦○偷兒沈桂榮趙金福李阿榮均由包探拘獲解經大令訊供諭令押候分別懲處昨日命提至案各責二百板斥釋 
[美租界捕房紀事]  
　　前晚妙手空空兒虞阿元混入周浦路第一千一百六十二號門牌甬人李金寳家竊取綢布衣服十餘件携至北河南路某押鋪求質適爲包探邵仁初所見連贓解入捕房捕頭令押候解送公堂禀請讞員張柄樞司馬訊辦○昨晨江北小竊王阿順掩入裏虹口某姓鄉民家竊取布衣數件巡街某華捕見之均送捕房捕頭令押候解送公堂禀請懲辦 
[蘇垣官報]  
　　四月十七日通判丁年禀銷解金陵餉差知縣孫玉堂禀知奉委催提前署寳山縣尹令欠解公欵差縣丞馮汝璋禀謝奉委盤門旱關差章承銘禀謝奉委寳山塘工差遣十八日同知姚體義由滬回知縣張恭彝禀知奉委催提前署崇明縣沈令欠解公欵差兪世球辭赴滬見道憲縣丞顧秉鈞禀銷金陵機器製造局察看煤質差十九日調署蘇州府向禀知交缷鎭江府任事回並謝調署蘇州府事揚州府沈禀到並謝調補江甯府缺花翎三品頂戴卽選道新授江寗府遺缺知府鈺斌正黃旗漢軍人禀到知府莫枚禀知出巡各卡回並奉委查騐繭捐同知高繼昌禀謝奉委待質所副委卽日到差何希曾禀知奉委赴丹陽公幹卽辭知縣汪文炳禀謝奉委接管待質公所正委差范一福禀辭解餉赴陜西王敬銘禀銷催提前常熟縣欠解公欵差管帶新勝水陸各營補用都司徐寳山由鎭江來 
[維揚官報]  
　　四月十六日署儀　縣姚大令德鈞到揚李分轉以牧辭回高寳差次姚鹺尹玉成銷金陵餉差王鹺尹與晉辭解甘餉起程　十七日呈鹺尹瞻廷由丁埝卡來○十八日署東台縣孫大令寳穀過揚履新王鹺尹銷北鹽差分發巡檢杜鹺尉塏安徽人禀到 
 
 

Page 10

 
 
[施醫給藥捐欵清單]  
　　北京輪船帳房代募梁景南梁誠謙東海氏南山氏各五元吳翠山劉意生費成權無名氏各二元徐文才孫友全啓本堂方金順無名氏岱山鹽局杜新寳舒阿祥舒舒禮雲寗波鹽局劉鍾海胡立功朱六琴胡生順錢阿坤周維翹各一元無名氏洪氏無名氏張阿四林發鄔南年何亞富無名氏李德興就彩氏黃劉氏名五角無名氏六角無名氏吳宏章壽比氏無名氏各三角無名氏張靜仙無名氏郭炳章無名氏陳翊雲無名氏北嶺氏各二角劉彥卿一角[  上海虹口元濟善堂董事嚴信 
厚施則敬等謹啓]  
[廣安綱鹽公號朱彝叔經募順直陜西賑捐第二批清單]  
　　沈菊圃善士助洋十元胡安定堂洋四元陳力不從心者陳綿力子陳孟平温不留名許自成五戶各洋二元陳仲祥陳叔明陳季宣陳鵬娣陳衍昌陳榮昌唐運森朱鐘壽紀　顏孫織成仁昌東挹香館主孫無名氏陳隱名氏閔不留名十五戶各洋一元陳凰　陳鶯娣合洋一元孫慶記行小洋十角穗生行泠記行各洋八角裕記行新益記各洋七角洪記柴行六角章受昌施蘭亭孫大興汪竹生瞿忠李汪潤身胡葆清鄒茂南元亭號乾昌柴行陳無名氏沈無名氏無名氏無名氏十四戶各五角孫蓉卿欽松清朱鴻昌同泰號乾記行渭記行六戶各四角萬豐號銅小洋廿九角以上共收洋四十元小洋一百四十角銅小洋廿九角陳[  上海六馬路仁濟善堂籌振公所施則敬等謹誌]  
 
 
 

Page 11

 
 
[奏疏彚錄]  
　　開缺山西巡撫奴才錫良跪奏爲恭報奴才交卸撫篆日期繕摺仰祈聖鑒事竊奴才於光緒二十七年二月初六日准行在吏部咨開正月二十三日奉上諭錫良著開缺另候簡用山西巡撫著岑春煊調補欽此知照前來當卽望闕叩謝天恩赶將一切事件料理清楚是月十五日調任山西撫臣岑春煊行抵晉境當經往返電商將巡撫關防提督鹽政印信王命旗牌等件檄委署中軍叅將宋占魁等齎送岑春煊行營於二十一日接收奴才卽於是日交卸所有奴才交卸撫篆日期理合恭摺具陳伏乞皇太后皇上聖鑒謹奏光緒二十七年三月初一日奉硃批知道了欽此 
　　開缺山西巡撫奴才錫良跪奏爲揀員擬補簡缺知縣遵旨改題爲奏恭摺仰祈聖鑒事竊照壼關縣知縣陳燮銘經奴才奏請開缺光緒二十六年十二月二十二日奉硃批著照所請該部知道欽此應以奉旨後行文之日起按照限减半計算扣至二十七年正月十二日作爲壺關縣知縣開缺日期業將截缺緣由報部在案所遺係屬簡缺查定例簡缺知縣撤回廻避改教降調名項缺出于卽用候補兩班內相間酌量補用等語復查上次河曲縣知縣改教一缺業經以卽用人員請補此次所出壺關縣知縣自應在于候補班內揀員酌補奴才督同藩臬兩司逐加遴選查有曾任實缺候補知縣郭肇金現年六十二歲直隸臨榆縣監生遵例報捐知縣不論雙單月本班儘先前選用光緒七年二月簽掣浙江建德縣知縣親老告近改選山西懐仁縣知縣八年正月初十日到任十八年二月調補萬泉縣知縣三月丅父憂開缺因交代未結奏叅暫行革職旋於限內全數交清奏請開復原官請咨回籍守制服滿起復給咨送部二十一年十一月初一日經吏部帶領引見奉旨著准其開復原官照例用欽此又因親老事畢引見奉旨著不必坐補原缺欽此呈請分發山西原省歸候補班補用復於十二月十一日引見奉旨著照例發往欽此光緒二十二年二月十三日到省該員穩練老成從公勤愼以之請補壺關縣知縣實堪勝任與例亦符由署布政使許涵度署按察使恩霖會詳請奏前來合無仰懇天恩俯念員缺緊要准以曾任實缺候補知縣郭肇金補授壺關縣知縣銜缺相當毋庸送部引見亦無叅罰案件所有揀員擬補簡缺知縣改題爲奏緣由理合恭摺具陳伏乞皇太后皇上聖鑒謹奏光緒二十七年三月初一日奉硃批吏部議奏欽此 
　　暫行護理陜甘總督甘肅布政使臣何福堃跪奏爲實缺河州知州廻避姻親例應呈明對調恭摺仰祈聖鑒事竊據署甘肅布政使潘效蘇署按察使徐錫祺會詳准寍夏道崇咨據寍夏府知府崇俊詳據署靈州知州正任河州知州趙謙禀稱年六十歲湖南湘鄉縣人由文童投効江南軍營克復金陵省城案內保以從九品選用同治八年投効甘肅軍營克復巴燕戎格及河湟肅清並關隴新疆南北兩路一舉蕩平各案內遞保知州留甘補用光緒八年請咨赴部騐放是年九月領照到省嗣經丁憂服滿起復到省委署狄道州知州調署洮州同知二十二年請補河州知州二十四年委署靈州知州惟早歲以女許字新授甘肅按察使現署布政使潘效蘇長子普乾爲室二十一年在新疆迪化府署完婚現女雖病故究係兒女姻親例應由官小之員廻避理合出具印結呈請核轉等情由府道加結核轉到司該署司等查署靈州知州正任河州知州趙謙與本署藩司潘效蘇係屬兒女姻親應准照例廻避以督撫兼轄省分相當之缺酌量對調等情詳請具奏前來臣覆查河州係繁疲難三字要缺相應請旨將甘肅河州知州趙謙在於陜西相當實缺知州內酌量對調以符定制除將親供印結咨送吏部查核外理合恭摺具奏伏乞皇太后皇上聖鑒敕部核覆施行謹奏光緒二十七年三月初一日奉硃批吏部議奏欽此 
　　何福堃片再請補平慶涇回化道常祥應卽飭赴新任照章改爲試署蘭州府知州胡孚駿引見回省署蘭州府事涼州府知府慶恕署涼州府事西寗府知府燕起烈均應飭回本任各專責成署固原直隸州事碾伯縣知縣張元潹飭赴本任所遺固原直隸州員缺查有准補循化同知王開斌堪以調署署河州渭源縣知縣楊增新飭赴本任遞遺河州知州員缺查有候補知縣趙鋐堪以委署署寍夏縣事環縣知縣杜　飭赴本任所遺寍夏縣知縣員缺查有分缺先補用知縣朱進賢堪以委署署狄道州知州王秉章調省遺缺查有隆德縣知縣潘齡皋堪以調署遞遺隆德縣知縣員缺查有候補知縣梁國琛堪以委署署靈臺縣知縣李族馬調省遺缺查有署會寍縣知縣余重基堪以調署所遺會寍縣知縣員缺查有高臺縣知縣詹廷鏞堪以調署遞遺高臺縣知縣員缺查有安定縣知縣陳明德堪以調署遞遺安定縣知縣員缺查有候補知縣閔同文堪以委署署古浪縣知縣調祖植回省養親遺缺查有卽用知縣陳瑞徵堪以委署據藩臬兩司先後會詳前來除分別檄飭遵照外理合附片具奏伏乞聖鑒謹奏光緒二十七年三月初一日奉硃批吏部知道欽此 
　　暫行護理陜甘總督甘肅布政使臣何福堃跪奏爲據情代奏叩謝天恩恭摺仰祈聖鑒事竊臣據調署陜西河州鎭總兵甘肅州鎭總兵陳萼呈稱奉委調署河州鎭總兵印務遵於光緒二十六年十二月初九日將肅州鎭總兵印信卷宗等件移交署總兵湯詠山接管後隨即起程於本年二月初五日馳抵河州准升署總兵焦大聚移送欽頒同字三十七號陜西河州鎭總兵官銀印一顆並文卷前來遵卽恭設香案望闕叩頭謝恩祗領任事伏念總兵籍隸江西備員隴上當髪埝縱橫之會效戈矛捍禦之勞鋒鏑餘生自愧涓埃未報碔砆粗質迭邀特達歹恩簡兵符而閫寄宣勤當邊塞衝煩之地捧羽檄而扼要攝篆又番　雜處之鄉訓練巡防在在胥關緊要撫綏彈壓事事宜切圖維自顧庸才懼弗勝任計惟矢勤矢愼實力實心遇事破除積習認眞辦理以冀仰答高厚鴻慈於萬一所有接署河州鎭篆日期並感悚下忱呈請代奏等情前來理合恭摺代陳伏乞皇太后皇上聖鑒訓示謹奏光緒二十七年三月初二日奉硃批知道了欽此 
　　端方片再前撫臣岑春煊等會奏推廣秦晉捐章准以四成捐四品以上實官及各項班次花樣以八成捐州縣遇缺先花樣並道員知府無論何項出身均信以四成報捐奉旨允准遵行在案查秦晉實官捐輸頒有空白執照隨時塡發今旣推廣捐章亦應一律辦理惟前頒係准捐五品以下執照所叙案由不同未便含混塡用據籌振局司道詳請奏咨另頒執照前來自應奏明請頒秦晉實官捐輸四品以上各官空白執照五千張俾便領發廣勸用期速集鉅欵以濟振需除咨部外謹會同山西巡撫臣岑春煊附片具陳伏乞聖鑒謹奏光緒二十七年三月初二日奉硃批戶部知道欽此 
　　端方片再新授陜西督糧道崇恩現已到省查現署督糧道明延承辦要差諸資熟手一時未便更替現署潼商道同州府知府英琦調省另有差委所有潼商道員缺地當衝要賑事方殷應卽委督糧道崇恩先行調署以專責成除分別檄飭遵照外謹會同陜甘總督臣崧蕃合詞附片具陳伏乞聖鑒謹奏光緒二十七年三月初三日奉硃批知道了欽此 
　　丁振鐸片再現値邊務緊要任用需員查有雲南試用知州鄒志清才識幹練辦事認眞于滇省邊情防務尤爲熟習該員籍隸順天於上年七月聞訃丁憂奔喪回籍計守制已逾百日中臣調取來滇差遣以資任使除咨部外謹附片陳明伏乞聖鑒謹奏光緒二十七年二月三十日奉硃批知道了欽此 
 
 

Page 12

 
 
太子少保頭品頂戴兩江總督臣劉坤一跪奏爲光緒二十六年分江北冬漕仍辦河運查明起運米數恭摺馳陳仰祈聖鑒事竊奉電旨江北新漕著卽照議赶辦明年無論河運海運及早籌畫等因欽此當卽轉行欽遵妥速採購仍辦河運去後茲據江甯布政使恩壽署江安糧道松麟詳稱上屆水枯河淺漕船挽抵清江各閘連檣上駛因桃源宿遷邳州一帶古淺甚多派員啓放湖口壩鋪水濟運韓莊十字河山水暴發受淤雇工提剝挽過濟寗之天井閘適東平州境李家窰缺口赶堵合龍迨抵壽張縣之十里鋪黃水甚枯汶水陡落船皆擱淺不得已將米起囤上岸于二道撥地方築艄後壩蓄水養船星夜入黃挽赴陶城埠查陶城埠至臨清計程二百餘里專恃黃水濟運枯涸異常開挖引河起壩透水挽入運河行至東昌八里鋪西隄决口水耗船停赶將周家店閘下板擡托始獲過淺欽奉電旨江北漕糧前已撥給山西著錫良派員接運等因欽此旋接山西撫臣來電漕糧在臨借倉囤放派委署山西冀寍道張毅於九月二十九日行抵臨清十月初八日率同員司騐收至二十九日一律騐收清楚雖運務尙無貽誤而艱難險阻大異往年實已費盡人力河運本行漕舊制尤以雇船爲首要上年東省南北運道淺澀漕行遲緩又因久候山西來員接運直至十月二十九日始得交清維時河水積凌空船凍阻不得南歸商由東昌府將未解京平部飯等銀暫行挪發撫䘏銀四千八百二十兩本年漕糧現已購齊亟望回空各船加修承運以便早日開兌此上屆河運及回空漕船艱阻之大槪情形也茲查光緒二十六年分冬漕江寗淮安揚州通州四府州屬共徵熟田漕米一十萬七千三百四十二石零內除節省給丁耗米六千二百五十二石零循案抵充運費外實該起運米一十萬一千九百石零又徐州府屬共徵熟田漕米二萬八千九百九十三石零內除節省給丁耗米四百八十一石零亦請循案抵充運費外實該起運米二萬八千五百一十一石零徐州府屬向徵粟米近來出產無多採買維艱仍照歴屆成案按數改辦大米起運以期便捷以上共起運米一十二萬九千六百二石零自應按數採買兌運以重倉儲等情詳請具奏前來臣查治漕必先治河山東運道節節阻滯十里鋪陶城埠南北運口及臨清塘河最關緊要上年正月間雖經前署督臣鹿傳霖奏請豫行疏濬而漕船經過仍不免有淺阻情事本年江北漕糧仍辦河運米數較多所有淤淺處所尤應及早挑濬方得暢行無阻相應請旨飭下東河督臣嚴飭該管河道各員赶將淤墊各工設法挑挖深通各缺口分別堵築堅實以利漕行除飭該司道嚴飭押運安員趲備星速南下挑選堅固合用之船迅速修艌毋任耽延外謹會同漕運督臣張人駿江蘇巡撫臣聶緝槼恭摺由驛馳陳伏乞皇太后皇上聖鑒謹奏三月初二日奉硃批江北新漕經戶部奏明改辦海運卽著遵照妥籌辦理欽此 
　　劉坤一片再案查部定新章凡初捐人員在外省海防捐局上兌者必須取具同鄉官印結其在本籍上兌者必須取具族鄰甘結隨同狀册咨部方准報捐歴經遵辦在案茲查江寗上年開辦籌餉捐輸奏准照海防條例减成請奬分飭各屬廣爲勸辦並咨請出洋使臣一體籌勸所有取結章程自應查照仿辦惟查籌餉例載凡捐納及各項人員騐引到省時必須在京具同鄉官印結呈繳捐免保舉銀兩方能核准騐引到省蓋以捐官而不騐引與不捐同此原定章程所以僅於騐引時取具印結也現在各省餉捐奏晉等省實官振捐同時開辦隨地籌勸窮鄉僻壤勢難徧喻新章誠恐轉滋疑慮况捐生散處四方有離鄉日久而不識族鄰者亦有雖係同鄉而非印官者更有出洋華商寄居海外旣無同鄉印官亦無族鄰可認殊難就此範圍似初捐人員尙可免予取結其捐免騐看先行到省人員仍照舊章辦理據江寗籌餉勸捐總局江寗布政使恩壽等詳請奏咨前來臣查該司道所請係屬實情合無仰懇天恩飭部查照辦理以廣招徠除分咨吏戶二部查照外謹會同江蘇撫臣聶緝槼附片陳請伏乞聖鑒訓示謹奏三月初二日奉硃批著照所請該部知道欽此 
　　何福堃片再查接管卷內前護督臣李廷簫任內准署甘肅提督臣張永清咨稱署肅州鎭屬金塔恊副將正任甘肅提屬永固協副將朱祥興飭回本任所遺金塔協副將員缺委以記名提督甘標中營叅將李正魯署理又准陜西撫臣岑春煊電稱陜西固原提屬西安城守協副將員缺查有叅將銜留陜甘儘先補用遊擊劉琦堪以署理除分別檄飭遵照外理合恭摺具陳伏乞聖鑒謹奏三月初二日奉硃批兵部知道欽此 
　　廣西巡撫臣黃槐森跪奏爲查明學政閱文幕友人數循例奏聞仰祈聖鑒事竊照乾隆三十八年欽奉上諭各省學政閱文幕友極小省分亦不得不及五六人並著名省督撫留心稽察隨時據實奏聞欽此欽遵在案茲新任廣西學政劉家模到粵臣照例咨查准該學政覆稱共延閱文幕友五人將姓名籍貫開送前來臣覆查無異除再隨時留心稽察不敢稍涉徇隱外所有新任學政劉家模延主閱文幕友姓名人數相應恭摺具奏並繕具姓名清單敬呈御覽伏乞皇太后皇上聖鑒謹奏三月初二日奉硃批知道了欽此 
黃槐森片再臣疉奉諭旨保舉人才前於屬吏中就考察所及查有卸署廣西鹽法道兼梧州關監督軍機處存記分發廣西道員吳庚辛幹練明通有體有用熟悉洋務爲監司中得力之員據實保奏奉硃批吳庚辛著送部引見欽此臣查該員吳庚辛在鹽法道署任兩年鹽課收數甲於往昔其於新設梧州洋關歲收將及三十萬兩有册可稽歴辦交涉事務均甚妥協茲據藩臬兩司以該員署任交代早經結報並無經手未完事件詳請給咨送部前來除繕咨文發給該員赴部引見外理合陳明伏乞聖鑒謹奏三月初二日奉硃批吏部知道欽此 
　　劉坤一片再前准部咨欽奉上諭江安糧道員缺著效曾補授欽此當卽恭錄咨行欽遵在案現在該道業已來省應卽飭赴新任以重職守除檄行遵照外謹會同漕運督臣張人駿江蘇撫臣聶緝槼附片陳明伏乞聖鑒謹奏三月初二日奉硃批知道了欽此 
　　頭品頂戴兩江總督臣劉坤一頭品頂戴江蘇巡撫臣聶緝槼跪奏爲遵旨籌辦助餉捐輸集有成數恭摺仰祈聖鑒事竊照蘇省助餉捐輸一案臣等於光緒二十六年閏八月初十日奏明開辦請照新海防例减成核奬如有勸集至十萬兩以上經勸官紳並保奬一次所收之銀一半備撥一半留作本省防餉欽奉硃批著照所請該部知道欽此當經恭錄轉行欽遵並督飭司道府廳州縣邀集各紳富凱切勸勉曉以大義截至二十六年底止省城長洲元和吳縣三縣共捐銀一十七萬七千餘兩　屬外縣及松常鎭太各屬銀洋合計亦捐銀二十六萬七千餘兩統共勸集銀四十四萬兩已經解司銀三十五萬八千餘兩認定未解銀八萬餘兩據蘇州布政使陸元鼎署按察使朱之榛會詳請　前來臣伏查上年津貼起釁之後輪船停運生意清淡會匪鹽梟乘機思逞人心異常惶懼匯兌亦不通融銀錢如此緊迫一聞捐輸之開各該　富咸知攄忱解囊情殷報効數月之內集欵至四十餘萬俾奉撥要需本省餉項得以藉資周轉乃聖朝二百數十年深仁厚澤浹髓淪肌　克至此經勸之地方官紳亦不無微勞足錄除另行照章核奬酌保並飭屬催收已認未繳銀兩解司續報曁咨戶部查照外所有蘇省籌辦勸　捐輸集有成數緣由理合恭摺會奏伏乞皇太后皇上聖鑒謹奏三月初四日奉硃批戶部知道欽此　 
 
