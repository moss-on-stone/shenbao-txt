# 1915 - 317 - 4915366

 

Page 1

 
 
   
 
 

Page 2

 
 
時評 
[諾否（冷）]  
　　帝制交涉日本必欲得中國諾否之囘答而中國則實諾否答之矣 
　　何則所謂延期者諾也延期至預備已畢而仍須實行者否也然而日本以爲此諾否之意甚不明了也 
　　何則預備之畢否中國事也與各國之請延期無關了預備未畢即無各國之請亦不能實行也然而中國政府則以爲甚明了也 
　　何則各國之所問者延期不延期旣答曰延期則所答盡如所問矣 
　　嗚呼帝制國内事也旣有人有權問之而不得不答之則以後之事其能不盡如其願也耶其能不明了以答諾否也耶其能否而不諾也耶 
[命令]  
　　十一月十八日大總統策令北京高等師範學校教員裴南美給予四等嘉禾章此令 
　　又令任命楊善德爲松滬護軍使此令 
　　又令任命楊晟爲陸海軍大元帥統率辦事處軍事參議官此令 
　　又令肅政史費樹蔚因病懇請辭職費樹蔚准 
免本職此令 
　　又令内務部呈准黑龍江巡按使朱慶瀾咨請任命孫紹基試署黑龍江黑河警察廳廳長應照准此令 
　　又令財政部呈請任命陳秉鑒署印刷局局長應准此令 
　　十一月十八日大總統申令上海松江鎭守使兩員缺着即行裁撤此令 
　　又令平政院呈審理肅政史糾彈前歸綏豐鎭縣知事項致中溺織殃民一案依法裁决請付懲戒等語該知事項致中雖據訊無受賄誣良情事惟才具竭蹶不稱厥職着付文官高等懲戒委員會依法懲戒此令 
[專電]  
　　北京電　日報以我外交當局口頭答覆應改用文書以存國際約束 
　　北京電　國務例會向在政事堂舉行刻因與袁總統面議之件頗多改在懷仁堂 
　　北京電　政府特頒舒錦秀恤欵五千元並電馮國璋派員致祭 
　　北京電　教育部擬更學制並建議教員宜改實官 
　　北京電　肅政費樹蔚請開缺巳准聞徐沅或吳廷錫有繼任希望 
　　北京電　參政徐佛蘇有辭職說 
　　北京電　蔣尊簋檢閱鄂湘軍隊完竣昨日回京 
　　北京電　前粤巡按李國筠巳到京不日覲見 
[特約路透電]  
　　倫敦電　泰晤士報載北京電稱德國出品今仍由中立國之輪船運往美國德華銀行今在中國大購現金運至美國中國德人運動華人應需之經費皆由德華銀行在庚子賠欵英德借欵五國借欵德國應得之一分項下撥付每年共有英金二百萬鎊之多此外尙有中國欠克虜伯及德國軍械商人之欵泰晤士報訪員倡議麥加利銀行與匯豐銀行應合力抵制德銀行（十三日） 
[譯電]  
　　北京電　日政府有向中國提出新要求之說中政府則顯仍抱定改革國體延期數月之前議據現象觀之明年年初似將實行（十九日） 
　　北京電　國權報載稱徐世昌大約將於十一月二十七日銷假回任（十九日） 
戰電 
[其一（英人路透電）]  
　　雅典電　據非官場消息紀法軍獲勝情形中言布軍兵力甚厚現有三師團聚集於伐爾達河左岸英軍在伐蘭杜伏至拉姆白洛旭陣線獲勝布軍棄加斯土里洛而退法軍已進占之希臘各報皆描寫塞軍困苦之地位謂布軍已占據泊里萊浦今距摩拉斯蒂爾僅兩小時路程布軍由德將指揮從事抄攻摩拉斯薩洛尼加各項文書亦送往該處（十八日） 
　　羅馬電　薩洛尼加消息謂協約國軍艦在愛琴海共獲敵潛艇六艘（十八日） 
　　巴黎電　法國不限數之五釐新債已於十一月十五日發行實價八八　（十七日） 
　　倫敦電　今日下議院質問十月十五日希布立約外部亦曾接官場消息否外部次官薛西爾答曰無　（十八日） 
　　巴黎電　法國各報評論英法會議一事頗爲滿意謂此爲良好决議之先聲並力言速行之必要市政局通過議决案凡僑寓法國之協約國人民如不立即出境即當投入法軍否則拘禁　（十八日） 
　　倫敦電　海爾丹爵士在漢勃斯臺演說謂有人訾余不將戰情警告國家及執政諸人實則余所有見聞無不報告同僚政府即循此辦理故開戰之初能保全海上覇權並使陸軍安然召集云　（十八日） 
　　倫敦電　波京俄人消息稱土德奥三國使臣巳離波京彼等運動波斯傾向德國之謀今已完全失敗有兵五百人由德土兩國軍官統带據守險要山境與俄軍接戰卒經俄軍擊潰退入土國邊界俄軍則追擊之敵國在波土邊界受此敗戰頗有重要之影響（十八日） 
　　巴黎電　上議院陸軍委員會開會由克勒芒蘇氏主席全體議决主張法軍施用窒人呼 
吸之煤氣不加限制（十八日） 
　　巴黎電　斐加河報載一來函據稱德潛艇在 
希臘口岸獲取接濟而以柯符爲尤顯著該處有屬於德皇之宮院一所内有油池及吸 
引機云云　（十八日） 
　　倫敦電　丹麥京城消息云德驅逐艦一艘在瑞典領海中阻止英商船蒂爾瑪號（一○○二噸）正欲派員登船時瑞典魚雷艦適至當將德員逼回瑞典艦長聲稱彼决不能任令德艦在瑞典領海内拘獲英船至是兩艦躍躍皆作欲戰之勢但逾十分鐘後德艦鼓輪退去（十八日） 
　　華盛頓電　駐美英使照會國務院謂美恩省波特蘭地方有私人設立無線電機與往來大西洋之船隻互通消息請爲注意云（十八日） 
　　華盛頓電　美國檢事長聲稱巳請國會修正反對脫辣斯條例務使其適用於各軍械廠罷工等之陰謀並規定新法以增秘密偵察檢查外人之權　（十八日） 
[其二（德人德文報專電）]  
　　柏林電（由塞維爾轉）　十一月十八日德軍大本營公報云聯軍追擊塞軍已抵茄伏爾·北拉斯加·庫爾塞姆里亞·拉丹·哇魯格里加陣線德軍已占據庫爾塞姆里亞塞軍離走時曾施刦掠德軍俘塞兵數百人獲砲數尊（巴爾幹戰况）　英軍希圖襲擊瑪細巨至亞美蒂愛爾大道間之德軍陣地未果亞貢法軍圖於德軍戰壕下施炸地雷爲德軍所覺乃棄壕避之（西境戰况）（十八日） 
　　柏林電　丹麥京城來電謂俄國保皇黨各機關代表在尼孔大教正宅中開會議決於十二月間在俄京召集保皇黨大會其目的乃在永遠解散國會而以各省代表組織特别會議討論國務（十七日） 
[東方通信社電（日本人組織）]  
　　東京電　前日内閣會議日本對中國之帝制問題仍不變其方針表明中國回答不能滿足之旨决定採取貫徹勸告旨趣之方法以中國之回答對於勸告之諾否並未明言不過如一般之通告是與未接回答同故决更促其作諾否之回答中國政府如再不聞則日本當按旣定之方針進行陸公使之聲明與其回答之文意亦有不能一致之處而中國政府之機關新聞每於紙上揭載排斥四國勸告之記事是明侮弄四國等議論之聲頗盛云 
　　又聞五國對中國之帝制問題勸告擬以兩次暫止决不協同監視並言明其態度通告中國不日將由四國之間交涉成案通告事務實現云（十九日） 
　　東京電　關東都督之權限議將擴張以爲統一滿洲政治之計（十九日） 
　　東京電　三浦子爵與三黨總理之會見爲計議確立對外政策（十九日） 
　　東京電　英俄法大使因有定製軍器及他重大事件與日本當局協議想或議及日本出兵之件（十九日） 
　　東京電　無所屬團前有組織政黨之議茲其結局决採公明正大之態度以標榜其主意並擬改爲公正俱樂部（十九日） 
要聞一 
[德軍進兵庫爾蘭始末記（續）]  
　　華德日報曰里加俄軍難以負嵎日久不下者非謂兵力强弱也乃因其地勢所使然今試就里加周圍之地勢一言以爲證里加者舊日歐洲中原自由市聯邦之一也（與德之漢堡布勒門等皆謂之漢祚市）在波羅的海杜納口上流相距僅十三個啓羅密達約合中國二十里之譜高逾海面僅十八尺市外之廓幅員甚鉅城廂居民共計五十餘萬人其中約有十萬人住在杜納河左岸該處地勢較高於杜納流域之至愷考一带者愷考在里加上游去里加十八個啓羅密達合中國三十餘里由是觀之可知千年前其地又爲海底至愷考上游相去數啓羅密達則其地勢即與此大不相同蓋其地有突然高逾二百尺之邱嶺松柏林立絶無滄海桑田之遺跡也凡赴里加者皆可飽覽其地山林景致至臨近里加之路轉灣而已若就其地理歷史言之亦頗有趣蓋古昔氷山解體流落其地遂與淤泥漂石合而爲一故其土質肥饒生長植物遠過其周圍之瘠田其南來之路沿途皆榛樹夾道而立但赴東西北之山嶺皆陡然而下大凡遊客至此旋即覺此必曾借助人力者蓋以高山之巔亦平坦如鏡也而實則當德人來時此地又有利芬荒堡在焉今德軍重砲即架 
設於此及其東之巴爾斗恩高崗直對魚克斯曲爾車站以及杜納流域全部上達杜拉堡要塞此誠俄人不知覓渡口於何處之舉蓋里加至杜拉堡之鐵路旣頗近河道則鐵路全線亦即在德軍砲火之下不能供前敵正面三百啓羅密達長者以運輸之需也故行軍苟攻其全線俄將不得迅調援軍以救其被襲急迫之處而德軍在河北岸一旦得立定根據俄人且須立予退出里加否則俄將腹背受敵届時俄人惟有哇爾克之退路可用也 
德軍由由土苦姆與米陶出攻旣絶無重要亦不能有决定勝負之戰蓋里加及其下游河流多難渡涉故迄今德軍惟有佯攻示威而已至於俄人則以固守左岸此段較爲重要蓋俄苟固守不退可以常出此擾亂德陣也惟赴土苦姆之濱海老道猶如巴畢特湖南之大路沿Ａa河赴加爾尼資姆者僅有砂路一條不得大舉進攻耳自里加至米陶之道路僅有寛而且堅之人造路可以行軍因其當初建設不善加以用之者多巳蹧蹋不堪至由里加赴愷考亦有一堅固之陸路而石羅斯山之德國砲隊又力能轟轟總之由里加赴米陶與土苦姆之兩路線俄人已不得運用軍隊而已 
　　今者無論如何俄人在愷梅與哇萊或其以北皆與戰事之結局無關輕重若决定勝負則必須再往上游耳然本報敢信德軍統率處一俟時機成熟必分途而進以逐敵人至於目前則可聽俄人隨意傳播杜納流域之捷報也 
[戰局中之德國經濟情形（續昨）]  
　　保全民食爲德國第一二難題治國家經濟學者謀所以美滿解决之乃不惜强令私人實業就我範圍其手續近於强迫不僅限制已也德國所消耗之麵糧產於本國者僅十分之八九且芻草不裕不能廣畜牛羊故肉食之三分之一牛乳四分之一須恃外國輸入民食之難已可槪見今補救之法第一在於規定糧食之最高價格按地方之遠近立公允之市價在商人旣可得適當之利益而在國民又可免於市儈之居奇一九一四年杪普政府聯絡四十八大鎭及躉賣之大商行組織一戰時糧社其性質類於有限公司專以儲存糧食爲目的嗣後聯邦議會决定分給麵糧之計畫從二月一日實行由戰時糧社經理每人每日應有之麥粉與麵包按名發給於是糧食粒粒皆歸實用而無浪費矣糧社以所儲之糧食分運各城交地方官散售民間政府後又没收雀麥肥芻以供戰馬之需並保存大麥山芋規定其價以供民食日耳曼農業會亦爲政府出力收發肥芻及芻草之代品白蘭地酒與啤酒之釀造業已經取締糖業亦蒙影響市場不許發售大宗食糖以防缺乏種田爲國民公共職務如有地而不耕則政府有權没收其田轉與他人給値與否視案情而異政府又令俘虜及俄國遊工襄助農事故昔日所謂廢田荒地者今皆成已墾之地德軍所佔比法俄之境凡可耕種者亦悉照此辦理以外界交通斷絶之德國而能供養偉大之陸軍與七千萬之人民不虞絶糧我人追溯其所以能致此之由不能不致謝官場之舉措得宜國民之贊助不倦科學家之出其心思發明代品與夫五十年來哲士大儒所提倡合羣協力學說深入於一般國民之心理也立德國政治獨立之基礎者實爲戰時之社會主義若德國施行資本主義則决不獲此良 
果即使能之亦不過使富者益富而貧者益貧耳德國今所行公共經濟之制僅限於軍需及糧食之供求至於其他事業則國民仍可自由經營各謀其利政府未嘗有所强迫德雖孤立但工業不因戰事而停滞且能因時制宜其得力之點固在於陸軍之勝利然亦在於停止付金律之未實行與銀行之能於發行債劵之前墊付巨欵以資軍費且能接濟商人以保金融市情也銀行吸收現金以固紙幣之信用據銀行報告觀之國民自願出其藏金以換紙幣當風聲鶴唳之際而國民有此急公好義之舉此誠各國銀行史中所未前見者也我人觀於失業者 
 
 
 

Page 3

 
 
人數之少儲蓄銀行存欵之多與夫大戰債之易舉而可知德國經濟政策之勝利凡此勝利皆由個人之能力人格之思想對於社會之責任心及大儒歷久不泯之學說有以致之戰局前途勝負之機已决於此矣（完） 
[德奥攻塞之關係]  
　　大陸報云　述論文乃錄自十月十三日其加哥講演報該報曾於文前冠有小序云里萊君赴歐觀戰一載有餘於東西境之戰局考察頗愼乃以心得著爲是文君前以陸軍中佐銜供職於美國陸軍去年九月涉足法境蓋已在瑪爾勒河大戰之後矣茲於德奥軍攻塞開幕之始深信是舉關係至重大爰論列之君爲有經驗之軍學家於各國之戰鬭力知之頗　所發言論皆有所本雖不能使盡人同意然此文固有玩味之價値也 
　　里萊曰凡論事貴乎袪私重實而後是非始明眞理乃見至於論戰則尤宜恪守是訓本年春夏二季歐戰主要之點乃在德奥提携攻俄入秋之後西境英法軍遲遲不舉之攻勢乃始發作而德奥軍亦提携攻塞此二事旣彼此聯屬而又與俄境戰事及意軍之攻奥息息相關者也假使英法之攻勢果獲勝利則縱不能即阻中央帝國（指德奥言）在俄之攻勢然如麥剛森將軍其人者斷不能將兵數十萬衆重携砲隊馳入向未注意之戰地也又假使今日君士坦丁岌岌可危則德奥軍此舉或爲救土而發然吾人嘗讀英法所布加里波里半島之戰報矣知聯軍於該地所得進步瑣細不足介意君士坦丁一時不致瀕於危境固灼然易見也夫俄軍近嘗於加里西亞及布哥維拉圖取攻勢意軍復奮力進逼設奥軍窮於應付則必不能分兵偕麥剛森將軍於可以安守之地而取攻勢是又可决者也顧意軍自加入戰局後全未獲有進步雖嘗占據奥軍先鋒陣 
地數處然未於一處攻入奥軍之總陣地吾人試一細閱地圖即可了然由此觀之德奥之提携攻塞是必德奥陸軍當道因俄法意三處戰局滿意之狀况力能分兵出此故毅然爲之也中央帝國今方四面爲敵窺伺然以處於中央之故而占種種利便運兵迅速實爲至大之一端蓋德奥自俄運兵以赴法意或由法意以赴俄境數日之間即可抵矣協約國由法意以達俄由俄以達法意則須數星期之久而中途尙有爲德潛艇襲擊之虞且其所能進兵者惟赴亞格爾及取道巴拿瑪運河或蘇彝士運河至海參威之海道而已今巴爾幹之戰局亦然中央帝國由他處陣地運兵至塞或由塞境撤回爲時不過數日協約國如由法陣地或意陣地運兵至薩洛尼加新陣地則需時須一星期至數星期之久其還時之不便亦與相埓協約國在諸陣地之軍旣不能如中央帝國之可隨時增減以資挹注故必於每處陣地維持大軍使足抵制中央帝國一時所能調集之最大軍額庶可不爲敵軍所乘換言之即協約國每一陣地非至能取攻勢而危及中央帝國之存立使其不得不調集各軍以應付時則中央帝國固可利用所處之地位及時而守見機而攻靡不如意也（未完） 
[戰事拾零]  
　　蘇彝士河運貨之困難　華德日報云現在蘇彝士運河之事雖尙未聞有土軍在該處從戰消息但該處來往船隻已覺有困難之處向來英國運貨來華率由蘇彝士運河之河道今則英人已經聲明能否由該運河運貨已不能保其安然無事矣此中蓋有二故焉一因中海地方德之潛行艇頗形活動二因見德奥聯軍一直可到土境可以供給土國之軍火以便土人可以派土軍攻埃及並蘇彝士軍河也 
　　瑞典與英國　華德日報云路透電謂英與瑞典數月以來所商貿易之事現忽中止云云此 
電雖僅數語然極關緊要其故維何蓋因英欲將貨 
運輸俄國須先送至瑞典庶可轉運也緣俄之海參威距離甚遠而東海又爲德潛艇所封俄之其他口岸又甚少但瑞典早經與英約定如有軍火等項則不得由瑞境經過以免有違中立此約英自不喜故數月來與瑞典磋商擬行强迫舉動瑞若不允軍火過境則英國將他國運瑞之貨悉行扣留又瑞典之煤向不敷用仰給於英者英亦不允運煤赴瑞矣但德在比法所獲之煤礦現在業巳開採除德所用外餘煤悉可運往瑞典故瑞典得此供給情形甚爲便利且瑞典實欲中立之國也故瑞人心目中極不喜之按瑞典小國也人民亦無多竟如此不畏强禦敢於反對英謀其他中立國可以視此矣 
　　波斯之關係　華德日報云俄報前載波斯國事實不淸晰或謂土國無力或謂德土兩國干涉波斯内政現有俄報載俄英兩國與波斯政府立約按月助波斯欵若干以便使波斯中立因波斯爲回教之人恐其出助土國也究之波斯必應中立及反對德土之干涉云云從前波斯北方在俄之範圍内南方在英之範圍内波斯政府可謂軟弱極矣乃波雖如此之弱而英俄猶須用欵買使中立足見英俄 
在斯并無眞實之力也云云 
遊美隨紀（第五信）（五）（遠生） 
[記新劇十一月一日東京旅次]  
　　牧師又謂自殺亦是教義上一大罪惡（眼日）然爾旣力爭謂自殺不是罪惡何故又不自殺醉漢大怒謂如汝等人物不通人情不解不生（眼目）何故靦然說教我有愛女父女 
相依爲命我則如何可以自殺且哭且駡牧師此時方心緒潮湧苦爲醉漢所擾乃用甘言慰解出門牧師此時一人於風雨怒號之中在森嚴酷冷之室沈思獨坐忽外間有婦女直呼其名啓户視之則十年前之戀人日昨聽其說教倒地痛哭尋蹤破獄而至横身血肉淋漓者也 
 
 
 

Page 4

 
 
   
 
 

Page 5

 
 
　　　 
 
 

Page 6

 
 
要聞二 
[帝制延期中之都門一瞥]  
　　延期之善後法　國體問題年内已無實行改變消息在個中人之立論多謂將愼擇一相當之時期而今日殊有所謂無可遲亦無可速之勢外交當局之向各國聲明亦大半此項意旨惟對於國内不能無所表示聞日前公府開秘密會議所討議者即爲關於延期手續及方法等之籌擬及延期理由應否正式宣示最後並議及延期之善後方法 
　　籌備之四要義　籌備帝制上之各重要問題已將次告終將來籌議之最重要者即爲憲法政府各要人均極注意此事雖未釐訂如何起草之手續然已迭次開議預行討論頃聞昨日之會議當局曾提出四項要義一爲須體察國情維持長久　一爲三權分配勿得偏倚　一爲内容包括必期完善一爲詳核各國成案參取所長將修訂時須以此四項爲前提 
　　蒙王之聯合會　十三日滿洲日日新聞載云蒙古王公等擬在北京開聯合會議討論君憲問題困此内蒙古札薩克圖郡王烏泰等已於日前晋京其他各王公近日亦接踵赴京惟南郭羅郡王因有事故不能親自赴京特派三喇嘛爲代理令其赴京參與蒙古王公會議三喇嘛昨巳途經長春抵奉垣後搭乘京奉快車赴京矣 
　　兩國之外交官　此次我國政府對於日本及其他三國之勸告就已過之答覆表面觀之誠有所謂不拒絶亦不聽從者茲聞駐日陸公使於十一日午前往晤日本石井外相就關於日本之勸告延期問題爲或種之提議據日報傳說謂中國欲與日本政府更爲熟商意在對於日本及他國之勸告不拒絶亦不聽從惟圖疏通兩國之意思日政府接此提議特於十二日開第二次閣議以决定對我之態度 
　　聞前日午後四時日本小幡代理公使又赴外交部訪問陸總長談話約歷二小時之久内容尙未探悉惟據日人間之傳說與我國國體間題尙無若何關係 
　　忠君之日人觀　京中某報載論說大旨謂日本人旣知忠愛其君即不應不贊成中國恢復帝制云云一般旅京日人對此論調甚不以爲然某日刊新聞批評之略云專就忠君觀念而言如梁鼎芬陸潤庠勞乃宣諸人吾人（日人）雖譏其不識時務不明世界大勢然未嘗不敬其孤忠憫其苦節欽佩其人格之高尙若夫朝作勝國遺臣暮作新朝佐命昨爲革命鉅子今爲帝國元勳或因四五等勳章之賞與遂昧良心或以二三千元金錢之買收遽變論調則吾人實不得不謂之利祿薰心矣云云 
　　京市之戒備說　滬鎭守使被刺後京師官場要人多有戒心故經提署江宇澄軍長即派左右異游緝隊兵添加崗位各街要隘巷口不時巡查以維持地面治安近日此項翼兵忽又撤退聞其内容係政府以地面上現出此等戒嚴景象恐益增人民之不安故將該兵撤退另派便衣偵兵巡查昨午十二鐘時有多數軍警押解靑年人犯七名進順治門送往軍政執法處據見者云該犯確係上流社會人物於沿途車上仍從容談笑惟究以何事犯法姓名爲何均未探悉又京師警察廳恐京内或有黨人刺客等潛匿故於近日除派偵探在各車站偵查可疑之旅客外並於各旅館廟宇等處格外加愼復囑令舖家住户皆勿容留往來閒人 
　　津門之實業談　昨有實業界人自天津來者談及時事與實業之關係略謂天津地方曾於帝制問題决定實行在邇之際商界分子恐有擾亂情形故務欲將現存貨品悉數發售又盡力收回旣賣貨品之賒欠欵項於是影響所及市面交易一時忽見蕭條刻聞知帝制延期商場業務漸復舊觀就中以紡紗糖類之交易頗爲活潑云云 
[京漢路案公開審理]  
　　京漢鐵糾彈案平政院於昨日午前十點二十五分公開審理届時第二庭庭長曾述棨曁評事書記官出庭首傳京漢局長關賡麟曾問與葉恭綽有無往來京漢局長是否運動葉恭綽而得關對與葉並無往來不過從前曾經同事亦無運動等事曾又問唐士淸之車務總管是否你派關對係前局長所派唐係學堂出身又問接差後局中各科有無變更答如商務調查兩科人員亦非新添並無冗濫均有經驗人員亦無領乾修不到差之人曾又問你到差後每月薪水多出一倍其中難免無冗濫之弊關對出入均有賬可稽確無浮冒冗濫等弊曾又問北京報館有無津貼乾修等事關對北京報館並無往來亦無津貼乾修除登告白外别無他項規費曾又問報館告白費最多者若干關對最多者每月百元每年總數約一萬餘元外國報亦在内曾令關暫退坐又傳湯富禮到庭問醫院每年須費若干湯對非我經手曾問何時設立湯對係元年設立曾問藥料約需若干湯對北京大約月需二百元曾又問你辦醫院是否葉恭綽介紹所派湯對並非葉之介紹曾又問法國醫生何人派來共有幾人每月用費連藥在内要多少錢湯對請來帮忙用費連藥在内據我所知每月約洋四百餘元曾令湯暫退坐評事馬德潤因豐樂鎭礦務章程向關賡麟及唐士淸詳細詢問云臨城礦務係洋人要求特别優待何現在豐樂鎭礦務較臨城更優以致臨城礦務反要求適從豐樂之章程此係何故究從何時發生唐士淸對臨城是單車此外悉本從前奏案馬評事反復追問云如此辦法並非依據奏案又問關你知之否對同唐亦不得其詳均令暫退曾即令唐士淸到案詳詢轉運公司俄茶及麻豆運脚減價飯車等事唐答均無弊竇曾又問關修車材料何人經手關答並無專人又傳駐津採辦員問你是兼天津交通銀行事否對是採辦材料均局中主持並無折扣等又傳梁士森問你過磅有無額外費用對無又問唐士淸云外間都言雪印軒是元豐公司送你爲妾有無此事唐對並無此事去年由漢口回京亦未同車曾又傳陳德文云飯車是你所包否答是並傅唐士淸之父到案對質陳海文送禮之事陳唐並云素不相識故無送禮之事又傳唐之僕人尙成訊問至十二點鐘飭退庭聽候裁决 
[稅務政策與鹽稅餘款]  
　　財政周總長爲整頓舊稅擬定調查計劃及實行之三大綱要提出於財政會議其内容則調查者爲收入之確數利益損失之原因及近年來徵稅辦事手續相沿之積弊等等計劃者爲稅則之釐定徵收簿記之規定徵收法之改正徵收官不法行爲之杜絶等等實行者爲淸查分徵官之勤惰比較收入之盈絀協定各省實施規則嚴定收稅員成績解决徵收上各種之窒碍等等並聞財政部於明年擬辦奢侈稅已飭部員採取東西各國成規草擬此項稅法草案惟該部所議創之新稅法案提出於政事堂後經政事堂會議打消者亦復不少如户稅等草案皆是 
　　據政界消息現在中央行政經費苟無額外濫用已不如從前之拮据蓋每月政費大約在六百萬元左右各省解欵月得三百萬元其餘所恃即在鹽稅餘欵苟鹽稅每月能撥還三百萬元者即足敷額内支銷矣月前財政當局商明五國銀行團曾撥還四百萬元當時因數月未撥有結存餘欵千萬之說今聞上星期六日又已續行交還五 
百萬元矣 
[電報遲緩之查復]  
　　各省電局近來時有遲緩積壓等情交通部奉諭查復後旋奉批令根究前次各電壓擱確情各節巳誌前報茲錄交通部呈復原文如下竊本部於本月六日承准政事堂交片内開本日國務卿面奉大總統諭近日各省來電異常遲緩浙江軍使朱瑞屈映光冬電三日始到廣東軍使龍濟光龍覲光東電四日始到各該局職司所在豈容如此疲玩著交通部迅速飭查係在何處壓擱據實具覆並應由部切實整頓嚴定考成以儆玩延而重電政等因奉此本部遵即分飭各該局將某處因何稽延之故明白聲復除俟復到後再行照章辦理伏查上海至天津之線中間經由鎭江揚州一叚水線近因江岸坍塌致被壓損正在派員修理又如山東湖北廣西川邊等處電線迭被竊割雖經嚴飭各局遇有線阻隨時修復但一經阻斷即緊要官報亦不免稍有躭延此事關係至重本部當再隨時嚴飭各局員加意防範至各局無故稽延電報本有懲罰專章現應嚴電申明以期振作而免遲誤云云 
[蘇京官對於加漕之商議]  
　　蘇人唐文治等公電政事堂財政部瀝陳蘇漕困民已久本年又値災歉部議每石漕價加徵五角民力實有未逮請陳明總統收回成命各節已見各報茲悉財政部接閱之後一面陳明政事堂一面電囑江蘇齊巡按使向唐紳等勸諭即令其開導民間勉力樂輸似尙無取消前議之意惟聞個中人云政事堂方面尙無一定成見意謂當此國基未固之時尤須持寛大主義故將來此事能否轉圜全視齊巡按使能否將下民困苦之情上達政府即如去年亦有加徵之議經前巡按使韓國鈞力爭而罷故現在江蘇旅京官界正在公同商議擬合詞電告齊巡按使請其愼重辦理其擬就電文理由甚長不日將發表也 
[江蘇財政之難題（南京特約員）]  
　　五年度解欵之增加 
　　江蘇五年度豫算業經參照四年度編定方法全部辦結嗣因年度變更僅爲今年下半年之豫算以便實施豫算内容與前相仿及至近月財政部忽有增加協欵之電五年度豫算遂爲之沈滞 
　　蘇省對於中央協欵向分二部（一）爲由本省收入項下協解（一）爲由新稅收入項下專欵協解前者去年規定三百八十萬元按月攤解三十餘萬後者之新稅收入分爲五項即印花稅契稅烟酒牌照稅驗契費屠宰稅初行之際未有定額近以嚴定章程實力整頓年收約百數十萬元 
　　此次財政部加增協欵大旨由本省收入項下年解五百八十萬元即加增二百萬也由新稅收入項下年解四百萬元即加二百數十萬也兩項共爲九百八十萬元即由明年度照解 
　　江蘇省總收入共一千八百萬内軍費七百數十萬將軍行署所轄軍隊之一部巡閱使所轄軍隊之一部及南軍兩師屬之國家費五百萬元省行政機關及國家事業如巡按使署各道尹署知事署財政廳各釐稅所及各局所司法各機關等屬之省行政費二百九十萬元如教育費一百二十餘萬警察費一百餘萬各工場費十萬曁其他省辦事業屬之三項約計一千四百餘萬元所剩餘者即協解中央之三百八十萬 
　　財政廳所管新稅僅有百數十萬之收入近日加漕即爲勉力遵行部令之故每石加五角約可增收一百四五十萬新稅不敷再設他法如酒捐缸捐等以濟足之故財廳之四百萬或可卒事 
　　目下最難解决者即由省收入所增之二百萬巡按使雖覆告不能承認然则部意巳定催促甚急近頃以國體問題暫時擱置不久必將提出惟江蘇迭遭禍難民力巳疲搜括至再至三方能有協欵之舉地方政務已全然呆滞不進今若再加鉅額其勢非盡犧牲地方一線之政事不可蓋軍費曁不敢裁國家費必不肯裁加稅難有把握其終局必至注目於地 
方收入也 
[鄂省擔保治安之措施]  
　　自變更國體之議起武漢即巳緊急戒嚴茲王將軍段巡按以國體現雖解决外人藉口内情不靖要求延期實行我若能防制黨人不乘機而起彼即不能施其干涉故近日惟以嚴防擾亂爲務業已宣布全省戒嚴將湖北第一師第三混成旅留鄂北軍第二師第十一師曁漢口鎭守使所率巡緝營憲兵隊及警備隊各軍現在所駐紥地點重行支配劃分管轄區域爲十五區而武漢夏三鎭及四鄉則爲特别區由駐省北洋第二師代理師長王金鏡鄂軍第三旅旅長盧金山漢口鎭守使杜錫鈞武漢兩警察廳長崔振奎周際雲水警總廳長何錫蕃曁所屬各官同負完全責任此外各管區域則由各軍隊巡警長官擔負責任嚴加防範多派密探認眞查緝無任黨人煽惑鄉民勾結土匪以維地方治安而軍署調查及武漢總稽查處全部探員刻亦盡行派出偵查並由兩署會同擬定軍警稽察調查防緝亂黨條例除飭各軍警長官遵照外並飭各縣知事一體遵照以便聯絡一氣而資進行茲將條例錄下一各軍警之防地管區内應多派調查密探 
對於該管區内之治安負完全責任二各防地管區各指揮官各廳長須按各縣地形擇要防範如各軍警有同一之防地管區者務須雙方同負責任三各軍警於本管區内除常川派有密探外又須隨時派隊出外梭巡不得拘守一隅致生意外四各管區内查有亂黨機關或有證據確鑿之匪黨須隨時派隊捕拿如因緝拿未獲匪逃鄰區則各區軍警彼此均可越界緝捕但緝捕軍隊須隨時通知鄰區指揮官協拿爲要五武漢總稽查及本署調查所經過地點以及各縣知事各地方警察查有亂黨實據商請附近軍警協拿之時則所在各軍隊及水警均有派隊協拿之責而彼此有互相援助之誼六武漢總稽查擔任長江上下游之偵探凡沿江地方未駐軍警之區或未及軍警顧慮地點務須嚴密偵察彼此連絡以防亂黨竊發並須隨時將各處情形與沿江各軍警妥爲接洽無論有無事故但接洽後須報告各該管官轉報兩署查考以免偷惰七本署調查員擔任襄河上下游之偵探其處置法與第六條同八各軍警稽查及本署調查如得有亂黨圖謀情形須立即設法緝捕雖遇暗夜風雨亦不得稍事稽延九各稽查調查均由軍署發給護照以便接洽而免誤會其他軍警機關所派之人員須由該管長官發給護照但各軍警派赴各方面之人員姓名及出發日期均須詳報備查十各地分防軍警　隨時會哨以資連絡其會哨辦法由指揮官規定以便於所管區内梭巡嚴密爲要至此區與被區之會哨辦法則由各高級官規定十一各管區之指揮官須隨時巡視所轄管區以免疏虞十二江河湖汶亂黨最易匿跡往來船隻水警均有檢查之權務於扼要地點酌派巡船守任檢查但不得妨害行李十三各軍警稽查及調查均以捕獲匪黨爲專責對於人民不得稍有騷擾行爲更不得擅取民間一草一木致干法紀十四派充密探之兵士及稽查調查等食宿費每日兵士一名計洋二角官長每員計洋五角作正報銷無二日以上之行程仍歸原地寄宿者不給費若舟車各費亦准照定價開支十五軍警於各管區内如有外人遊歷及外國小貿務須加意保護現値變更國體之際總以不惹起交涉爲要十六本條例自發佈日實行 
[遼陽煙洒商罷市]  
　　自烟酒公賣章程發表後奉省五十四縣之燒酒烟商羣起反對全體聚集於省城商商公議抗拒余處長親自晋京向中央詳陳一切爲難情形並歷述奉省商人之困苦政府始允變通辦理以示體恤並有軍界某君出爲調停幸未演成罷市風潮公賣局遂規定辦法省内外各縣一律設立公賣局由十一月一號起凡屬烟酒統按每百分徵稅十二分遼陽烟酒商聞知消息均以遼城本年水潦爲災市面蕭條商家負擔巳重若再加以重徵實難支持集議抵抗方法本月四號接稅捐局之通知後即於五號一體罷市地面頗受影響該縣知事及稅捐局已將罷市情形報告到省政務財政兩廳現已派遣專員馳往勸慰令各商遵章納捐照常開市矣 
[本年春季之中日商務狀况（六）]  
　　駐神户領事館之報告 
　　一所駐地金融流轉盈脼情形 
　　本年春季神阪金融情形就大體觀之頗形靜穏一月上旬資金迅收而多實超過去臘需要之數爲近年所未有日本銀行放欵約減六百萬元存欵則依匯票作用除輸送東京方面約一千一百五十萬元外尙增一千四百餘萬元遊金豐富而需要絶少金利殊無起色拆息行情比舊臘約低落一錢左右中旬銀行遊金益見增加資金需要甚形不振日本銀行存欵總額漸減除流出東京一方面尙有九百四萬元迄於下旬地租及所得稅之移納與舊曆年末結算資金約需二千六百餘萬元又諸會社株劵債劵之拂込額約需三百三十餘萬元金融稍見繁忙然因發表償還一千萬元之公債金利依然不振月末日本銀行存欵七十七萬五千餘元放欵七百六十四萬八千餘元比去臘存欵涛三百二十萬四千餘元放欵則增三十七萬餘元比去年同期存欵放欵均減一百餘萬元二月上旬金融仍無甚變動値地方舊正月結算之期資金收回甚形遲緩一般商况雖稍呈活氣然資金之用途絶少金融極爲平穏雖有償還公債一千萬元散布於市場亦殊無影響中旬資金收回頗爲順遂存欵驟增一千萬元游金充溢雖歐洲定購軍需品甚呈好况其他内地商况亦暫回復然仍未喚起資金之移動需要甚形不振下旬各銀行游金横溢拆息放資亦極潤澤但出手多而取手少據日本銀行之報告月末存欵四百四十三萬二千餘元比上月增三百六十五萬七千餘元比去年同期則增二百九十四萬九千餘元放欵六百六十二萬一千餘元比上月減一百二萬七千餘元比去年同期則增三百三十五萬二千餘元三月上旬資金收回極形迅速一般市况雖稍回復資金之移動尙少且勸業川崎等之債劵拂込達一千萬元以上之鉅額頓使都市金融集注於市場遊金益增拆息資金之潤澤殆匪言可喻中旬大抵與前無異惟届棉花輸入之盛季商業滙票之凖備稍覺增加下旬因稅金與國庫檢查金曁地方需要月末結算之資金等用途甚多金融稍覺繁忙各行遊金大爲減退拆息行情亦甚昂貴然此不過一時之需要至一般放欵金利仍無甚變動也月末日本銀行存欵二百七十五萬四千餘元放欵七百七十一萬五千餘元存款由上月 
 
 
 

Page 7

 
 
減一百六十六萬七千餘元比去年同期則增一百七十萬二千餘元放款比上月增一百八萬四千餘元比去年同期則減七百二十一萬八千餘元據此則本届春季金融界情形均形緩慢與去冬無甚差異可知矣　（完） 
地方通信 
[蘇州]  
　　考選體育所學員　吳縣教育會接奉縣公署飭知以江蘇省教育會在上海特設體育傅習所飭令各縣各選學員二人入所肄習限四個月畢業等因委託教育會考選合格學員詳咨送所肄習嗣經章衛二會長考選得馮國源胡甲二名堪以送所肄習刻巳報縣核送矣 
　　游藝會開會紀　蘇垣省立第二女師範附屬小學於十八日開第二次游藝會曾紀前報茲聞是日下午一時開會來賓約有一千餘人表演各種科目均有可觀中有兩節修身用化裝表情頗有興味算術理科尙合實用他如體操唱歌等亦一一合節據該校報告該校開辦兩年學生現有二百五十左右云 
[鎭江]  
　　民間買產之官中新章　民間買賣田房產業必須赴官契局領買官契塡寫投稅方爲有效歷經照辦在案昨聞丹徒縣公署奉令頒發整頓牙行新章條例内有官中一項其大旨凡民間買賣田地房屋須經官中到場以杜得失主及中保人等串同短塡價格漏匿稅項等事鎭江地方向無官中名目若果設立按照登錄稅章程應請頒憑證方准承充如有通同作弊情事即將憑證吊銷另行召充惟事屬創舉與本地習慣及現辦情形殊多窒礙聞章知事已飭行官契局妥議具復矣 
　　變賣官產之進行　蘇省淸理官產處因現奉財政部文謂庫儲支絀需欵孔殷飭將各項官產從速變價彚解候撥文電交馳急不容緩鎭江係中外通商大埠各項官產爲數甚繁亟應趕爲召變以資挹注特飭淸理丹徒縣官產處嚴坐辦將各項官產凡價値千元以上者速爲召變予限本年陽曆歲杪趕速籌解故現 
於召變一事正在竭力進行云 
　　組織女學之先聲　丹徒縣章知事以鎭江女子高等小學收容各初級女學畢業女生現勘定薛家巷丹徒縣農會爲校址已飭知農會遷讓以便組織一切 
　　盜刧紀聞　鎭部之南黄山花園園丁劉元章張定邦住劉家 
灣地方於前晚十一時突來盜匪十餘名口操廬州及湖南士音均執手槍土槍木棍高燒洋燭破門直入搶去劉張兩家銀洋衣服等物約値洋百餘元該園丁等腿部均受刀傷匪去後遺下木棍一根惟並未驚及該園主外國人勒母生尙屬幸事聞是夜捕獲嫌疑犯嚴三一名拘押該處警備隊出防所以備詳送總所訊 
究 
[揚州]  
　　當選人暫緩赴省　國民會議覆選日期前定本月二十日在省舉行現覆選監督齊巡按接國民會議事務局陷電各覆選舉區選舉人名應送全國選舉資格審查會審查後方能舉行請卽按照選舉規程宣告延期云云揚屬奉到通告後已飭各初選當選人暫緩赴省矣 
　　請款修校之困難　江都第五小學校長沈繼慶前因校具物品不甚完全操場栅欄亦久失修當即招匠收拾計工價洋七元八角五分又錢二千五百六十文開具淸賬詳縣發給當經周知知事轉飭教育款產經理處查明有無餘款再行核奪茲聞該處以現時教育經費支絀詳請酌量減發可見請欵之難矣 
　　警衛隊長獲犯　縣公署警衛隊薛李兩隊長日昨親督探隊在於一人巷獲住華服翩翩之要犯劉某等兩人隨卽带往署中訊辦 
[杭州]  
　　協議代表之行蹤　杭州商務總會總理顧竹溪協理王湘泉昨被各業董事公推爲商會聯合會之浙省協議代表茲悉顧君巳造具意見書准於今日（十九）乘車携带赴滬王君因諮議會連日集議去否尙未確定聞因農商部已派陳蔗靑宣布修正商會法及施行細則司法部亦派林行規與各商會代表研究債務訴訟結案辦不法届時或不能分身前往亦未可知 
　　銀質爵杯之紀念　浙江國民代表大會選舉監督朱屈二公昨飭信源銀樓精製銀質爵杯七十餘隻杯外鑄有國民代表大會並朱屈二公贈字樣聞此項爵杯業經如數製就不日將分别頒發謂以留作浙中之紀念云 
[漢口]  
　　巨商詆辱法官之惡果　漢口著名雜貨商人黄訓典因所開 
黄志成拆貨店拖欠滬商徐秀安貨欵經漢口地方廳判决封店備抵已經數月黄至是欲認還則以有損顏面欲不還則恐遭拍賣損失乃一面央請商界有力者向法庭陳說緩賣一面提出種種不服一再控告於高等廳大理院均經先後决定駁回控告查照原判執行黄不得已故自以欵將該店存貨贖回並登報痛詆法官判案失當阻止他人承買事爲高等廳查閱以黄逞刁健訟侮辱法庭已飭漢口地方廳將其拘案究辦聞須重罰方可贖罪詎有吳彬甫者昨又控黄及其子黄眞吾詐取其存欵三千兩已奉批准併案質訊聞咸寗縣紳又有控黄侵佔堤費情事一經澈 
究殊與黄大有不利也 
[奉天]  
　　法政學生引渡　日人逮捕法政學生一案自移歸中央交涉 
業已多月久無消息茲聞前日日本領事知會奉天交涉特派員擬將前次逮捕之法政學生三人送交我國法廳訊辦並聞昨日午後已引渡江廳矣 
　　當局力持鎭靜之電告　上海鄭將軍噩耗傅來段將軍與鄭爲舊交故甚悼痛昨特拍電鎭署以誌哀忱並電中央謂此舉不過一二不逞之徒意圖煽擾大局其實尙無重大關係並略述奉垣安謐及諸務宜持鎭定末請窮究主名以絶根株而免藉口云云 
來函 
[何錫璋來函]  
　　前閱貴報松江通信欄内有金山錢圩區官郭永昇撤任一節謂何周挾嫌所致豈知此案經道尹飭縣查實證據確鑿與何周並無關係素仰貴報公道在人有聞必錄此事有關名譽用特聲明 
雜評一（默） 
[江蘇財政之難題]  
　　加協欵與加褿 
　　中央欵絀則責加負擔於各省之官官欵絀則責加負擔於各省之民故官之爲難即民之爲難也 
　　江蘇自迭遭災禍而後民力早已疲敝而中央猶以增加四 
百餘萬之協欵責成於江蘇之官官猶以增加每石五角之漕銀責成於江蘇之民官加漕由於中央加協欵故中央加協欵由於國家費旣不能裁軍費又不能減不暇爲地方着想故使長恃此頭痛救頭之政策以往將來省收入新捐稅搜括淨盡民力一竭則官吏亦且朿手勢不至將地方勉力維持之政務一律停廢敷衍苟安之社會益陷危境不止此則深可爲江蘇前途懼也 
　　據京信謂加漕事中央並無成見且存寛大之意於是蘇人士知此事全視江蘇大吏之主張遂轉而請命於齊使齊使於此中央旣責加協欵甚急蘇人又請免加漕甚殷誠一難處之問題矣然而不難也齊使苟知恤民力即以扶國家元氣之理則亦何妨援蘇人請免加漕之例轉而請免加協欵於中央蓋加漕由加協欵而生今中央對於加漕旣有存寛大之意則擊鈴解鈴固在中央齊使何不毅然爲之以保全江蘇之大局耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[楊小川來滬之位置]  
　　前滬海道尹楊小川君此次奉政府派令回滬辦理善後事宜於 
前日抵申各情已紀前報茲悉楊君連日與克威將軍楊善德海軍總司令李鼎新諸君會議對於國體問題未解决以前之諸務（一）密察黨人之舉動（二）聯絡軍警妥爲防閑（三）料理鄭侯身後事宜（四）會議王小峯王銘山兩匪之罪狀並悉中央定在滬設在辦理機要機關委任楊君爲統率辦事處軍事參議駐製造局辦事云 
[上海鎭守使遇刺十誌]  
　　保護出殯之預備　上海鄭鎭守使被刺出缺定於本月二十一日下午一時舉殯一切唁慰情形迭詳前報茲聞兼署楊鎭守使昨日又接政事堂電傅大總統諭鄭故侯靈櫬回籍除由沿途地方官照料外應多派衛兵以資沿途保護而妥忠魂等因聞是日擬派步兵一百五十人騎兵四十人軍樂隊四十人携带槍枝通過租界業經照會領事團轉知各捕房查照矣 
　　長警送殯之預派　淞滬警察廳徐廳長以二十一號爲鄭故侯出殯之期届期應派長警隨同送殯業已派定警衛隊一隊警察軍樂一隊並飭各警區挑選巡士每區二十名共計一百二十名排隊護送惟護送時各巡士所带槍枝均應倒執以誌哀悼 
　　省委治喪之帮忙　自鄭君遇刺後江蘇齊巡按使委總務科員李文濱來滬帮同治喪並料理鄭君身後一切事宜齊巡按使致贈祭憶輓聯祭文及奠敬一千元亦由李科員带滬又宣武上將軍亦委副官長何紹賢來申帮同治喪鄭君靈柩過寗時由軍署副官長何紹賢巡署總務科員李又濱擔任照科上下車並渡江一切事宜 
　　警長祭文之補錄　淞滬警廳徐廳長致祭鄭鎭守使文云維中華民國四年十一月十八日江蘇淞滬警察廳長徐國樑率同内外部職員謹以淸酌庶饈致祭於海軍上將一等彰威侯鄭將軍之靈曰嗚呼侯使命世之英中流砥柱爲國干城束髮受書聲發自幼靜穆淵夷克敦孝友洎乎壯歲求學英京海軍之望政界蜚聲宣力京華在勤三事翼衛元首股肱是寄癸丑之變震驚四方淞滬告警遍地欃槍父老咨嗟望治若渴號令是從望公帷幄公來自燕整我六師膚功旣奏大局維持擘畫治安警務是亟從公南來勉盡斯職二載而還矩誨親承愛逾冬日挾纊恩深公出於道民呼予父曰予惸惸公恤予禍嗚呼滬瀆江海屏翰全國樞紐萬邦所瞻事棼如絲衆比如櫛治亂之幾間不容髮公身當之所恃惟誠屢傅風鶴七鬯無驚天降厥凶變生不測血彈飛來天昏地黑聞公之死涕淚交流士農工買輟業唏吁二年之秋滬亂方亟靑　連天蒼鵝蔽日礮雨槍林將及浹旬而公不死天相吉人今歲九月瀛眷北上公送登輪幾中博狼公又不死福將人稱極峰慰問額手相慶歷此數險似無死法事不可知竟傳噩耗巷語街談人言噴噴謂公重鎭不宜輕出卽或不然防範宜先森嚴警隊駟結　連公重邦交不吝方躅命駕親臨敦槃輯睦氣度雍容輕車簡從豺狼當道伺𨻶而動我公之死實死於公我公之死實死於忠人孰無死輕重是視泰山鴻毛相差累黍我公之死朝廷　　　終令典五等酬庸嗚呼人之生世遭然一夢惟其令名萬世傅願死而不死夫又奚悲陳詞哭 
泣昭示來茲尙饗 
　　擔任防務之規定　兼理上海鎭守使楊克威將軍近以鄭君喪事期内恐有匪類乘機騷擾防務不宜疎忽故特規定凡製造局内外及高昌廟一带責令步兵第三十八團馬鴻烈團長擔任每夜派兵輪流梭巡其龍華至徐家匯一带廳歸步兵第十五團吳團長派兵晝夜巡查並飭保護徐家滙教堂又飭炮兵第四團團長陳正仁擔任每夜飭派馬兵在滬杭車站及十六舖裹外各馬路往來巡防所有華法交界之民國路一帶亦飭馬團長另派遊巡隊一排每夜持鎗梭巡以資保衛業已分飭各該團長遵照矣 
　　刺客同黨之不符　刺客王曉峰王銘山二人解寗後由宣武將軍署軍政執法處訊據供出同謀者係黨魁何某等七人内有二人現居上海租界當經電致滬海道道尹公署照會龍事團轉知各捕房協緝在案茲由稽查員徐文德等將其供出之同黨名姓及住址門牌抄錄前日即投該管捕房禀請派探前往查拿距至該處查得該門牌屋内居住之人均與所供之人不符當即回署禀復將情電禀馮上將軍核示 
[獎勵機製食品之飭文]  
　　江海關監督接江蘇巡按使公署飭文云爲飭知事案准稅務處咨開准農商部咨開據上海泰豐有限公司總理王拔如禀懇准將該公司機器所製各種罐頭食品運銷本國境内准予只納出口正稅外進口不再重徵運輸外洋各口者槪予免稅裝載各種食品之馬口鐵罐製成罐後可否援照無稅麵粉一律免徵等情並附食品種類單到部查該公司罐頭食品係屬機製品質旣精銷路亦暢若再稍予獎勵不難與外貨爭衡可否准如該公司所請援案辦理以資提倡相應抄錄原稟曁食品單咨行查照一併 
核奪見復等因到處查華商採用本國原料用機器仿製洋貨銷流本國兼運出洋不唯抵塞漏巵且能擴充出口商務自應酌加獎勵紓其貲力上海　豐　司機製罐頭餅干一種品質旣精實能嫓美洋貨嗣後該公司罐頭餅干運輸外洋各口應准免納出口稅運銷本國境内應准按照仿造洋貨辦法由第一關徵收出口正稅一道發給運單以後經過各關卡槪免重徵其餘各種罐頭食品皆照土貨辦法辦理此係現定辦法嗣後本國各省華商公司有用機器製造罐頭食品者均可援照泰豐公司現定辦法辦理惟將來稅章如有變更届時則應遵照新章至馬口鐵罐一項入口雖經納稅一經改製物品旣失本來性質所製器物亦不止罐頭一種仍應照章辦理所請擬照麵粉免徵之處應無庸議除分行外相應咨行查照轉飭所屬一體遵照辦事可也此咨等因准此合行飭仰該關監督轉飭所屬一體遵照辦理 
[查獲鴻儀里命案嫌疑人]  
　　夏子奇與弟夏子宕同居法新租界麥賽而蒂羅路左近鴻儀里一號門牌屋内於本月七號晚間有族人某甲由浙江原籍來申至夏處探望夏子宕適有事出外故由夏子奇邀入樓下客座叙談良久留甲暫寓其家不料某甲乘子奇觀書之𨻶突出懷中利刃向子奇咽喉猛刺致命倒斃家屬聞聲下樓察視甲即乘間奪門逃逸當即報告捕房經中西官驗明棺殮等情曾紀前報自此案發生後石總巡非常注意諭飭各探捕嚴 
密查緝兇手尙未弋獲現由探目沈德福在新租界地方查獲嫌疑人陳香波及王某等兩人解入捕房經石總巡提案盤問堅不承認與此案有關訊其作何營業亦不吐實石君諭令嚴行管押再候詳細研結錄供禀請中西官核辦 
[顧全國譽之通飭]  
　　上海縣知事公署接江蘇巡按使飭文云爲飭知事案准農商部咨開案據赴美賽會監督陳琪詳稱美國費城陳列所中國陳品有礙國譽請飭各商會選擇優美商品交換陳列各等情查該監督所請各節係爲表彰　產推廣銷場起見於商務實有裨益惟由國内另行徵品運往陳列旣多周折亦屬爲難能否於各省運賽品中就近酌提數種移贈陳列藉資廣告之處相應抄錄原詳咨請查照轉飭各商會與出品商妥商辦理並飭赴賽委員知照仍希見復至紉公誼等因並附件准此除咨覆並行赴美經理賽務王委員知照外合行飭仰該縣知事即便轉商各出品人將原送物品酌量移贈事關國譽務宜慷慨允從如有不願移贈者限本年十二月十五日以内詳復逾限不復即爲默認一律咨請移贈不再通知併行該縣商會知照此飭 
　　附件　赴美賽會監督處詳爲美國費城陳列所中國陳品有礙國譽據函呈請設法交換並懇示遵事案據財政部調查員趙浵函稱上月底因奉財政部派考查印刷事宜行抵美國費城往晤該城商品陳列所所長威爾森博士商請介紹參觀該城印刷業因就該所參觀一切見我國及日本皆有物品陳列其中惟我國陳列品内絶無佳者凡上等瓷器漆器絲織刺繡各物並無一種僅有粗工木質牌一座粗工木質廟宇一座二者鄙俗不堪絶非我國牌樓廟宇眞相旣以醜不可言其尤甚者則髮辮梳箟烟具坤鞋麻雀牌及各種紙牌賭具之類不一而足覩之令人刺背遂向該所長談及此事並訽陳列原委據云該所初開辦時預備地步五千方尺陳設中國物品乃屢經搜集始敷分布其牌樓廟宇係中國商人所製烟具各物則彼人來中國游歷受該所委託代爲採辦者彼對於諸物品極不愜意無如舍此更無長物故勉强陳列以待來茲後逢聖路易賽會得中國出品茶絲粗磁錫器數事差强人意然於中國著名之物仍未得其一二甚願中國政府代爲搜採佳者彼當將舊物惡劣不堪者悉行除去等語浵復詳查日本陳列各物就中有二大件一爲大磁瓶高逾五尺質地花紬皆甚精緻一爲樟腦塔重量一噸高八尺許方圓三尺有奇純以樟腦堆成頗偉大此外則瓷器銅器絲織紙料茶葉食品亦有可觀據該所長云日本出品係該國陳列所代辦運送來美新舊畢備故稍勝也云云竊查中美邦交甚敦商務有日進之勢我國物品爲彼處所要者不勝枚舉費城又爲美國之第二工業城乃其陳列所中竟無我國上等物品且種爲日本所掩將何以繫彼民之望而謀商務增進哉用是不揣冒昧擬請由巴拿馬賽會出品中多擇佳者贈送該所陳列俾將舊物換出以全令名以保商利等因並附單到處查該員所述係目擊情形當係確鑿且恐此種事項未經報告者尙不止費城一處所請將此次賽會出品多擇佳者贈送該所俾換舊更新洵爲顧全國譽推銷商品起見不爲無識惟核單開各品多半屬工藝門而此次運賽各品均由各省協會擔保非將該品照價出售即須原品運回固未便擅爲贈送致失信用然一任各國陳列所内羅陳我國醜劣之品不爲妥籌良法悉數更換深恐惹起外人玩視中國之意旣據函述理合備文轉陳鈞部通飭國内各商會隨時選擇優美商品送部由部轉贈各國主管陳列部署分别轉給交換藉資廣告以利通商其對於費城一處擬請由監督選擇前商部繡工科繡片八件寄往陳列略爲點綴其各省與賽物品稍精者物價較昂非得出品人許可不便選送若由鈞部給價購置非惟鉅欵難籌抑亦與出品廣告之意未盡符合應請在國貨展覽會中揀選商品合於外銷而出品人願輸作廣告者由部彚運費城陳列所更換陳列以増國光而擴銷場是否有當統乞批示祇遵實爲公便謹詳 
[又查獲私带烟土]  
　　前日某公司輪船進口時内有汪立人私带烟土五斤又姜五英私带五斤半又羅先甫私带二斤半正欲登岸爲水巡捕房查獲當將人贓解經梅捕頭諭飭將汪姜羅三名押送上海地方檢察廳訊辦 
[會議三林塘河工經費之詳覆]  
　　本邑公欵公產經理處昨因三林塘河工經費一案詳覆縣公署文云本月十日奉鈞署飭以三林塘河工經費究竟前後征存各欵總計若干能否敷用較原估有無盈餘必須詳細查明以重工欵飭處邀集三林楊思塘橋三鄉經董公民尅日會議開單具復核辦等因奉此遵即定期十五 
日邀集三鄉經董等會議當據三林鄉趙經董履福報稱前次征存河工項下自淸宣統三年起至民國三年止共收本息洋三千四百四十九元七角三分八釐錢二千四百四十五千四百零四文以一四折合之約洋一千七百四十七元南匯縣二十一保北五圖五忙三糟應征銀二千九百元零零五角三分八釐本邑南二十四保共二十圖五忙三糟應征銀一萬五千零八十二元四角七分三釐三欵共計銀二萬三千一百七十九元七角四分九釐原估銀二萬四千二百五十元核之征存應征三款尙不敷銀一千零七十元零二角五分一釐查有前項征存欵四五六三年息銀以常年七釐計算約可得銀一千元有零以之抵補不敷之欵相差無甚懸殊等語楊思鄉周經董兆芝塘橋鄉盛經董茂祥等均無異言遂决議開單交處詳覆本處　照籌淸單具詳聲復敬乞縣長察核施行 
[屠宰附捐須先勸導]  
　　本邑公款公產經　處昨致十九市鄉　董通函云現奉上海縣知事公署第一九四五號批爲本處詳復會議屠宰稅項下带征教育特捐由開屠宰稅項下带征教育特捐三分之一業經出示曉諭並函致各市鄉經董剴切勸導茲經該處邀集經董會議均以款關學費力任勸導嘉惠桑梓熱誠可想惟必須勸導而後推行方爲周妥仰通知各該經董務將如何勸導如何勸允認捐情形據實具復各市鄉情形不同學費同一竭蹶即以捐欵之有無多少覘勸導之有無成效也此批抄錄議案存等因奉此除分函通知外相應函達貴經董查照辦理云 
[風鶴聲中之注意電燈]  
　　淞滬警廳徐廳長前因本埠地方時起謠言迭飭各警區注意戒 
嚴並知照内地電燈公司以當此防務吃緊之際電燈爲便利道路交通之用關係防務綦重須請格外謹愼隨時派匠沿途查察電桿如有損暗不明者立加修理在案不意前晚七八時南市及城廂内外一带之電燈忽然熄滅閱數分鐘之久始行放明然其光耀力薄時明時滅一時人咸驚疑昨日徐廳長得悉原因又函 
致該公司請其從速修整回復光明以免疑惑 
[出殯騎巡之被阻]  
　　上海工巡捐局長朱壽丞之母程太夫人病殁滬寓於昨日舉殯由法租界嵩山路寓所出發前導有中國騎巡五名經行公共租界以便舁入新閘平江公所暫曆詎於午後三時行經北京路被老閘捕房六十三號西捕頭查見以其雖有照會並未載有騎巡當將騎巡五名攔入捕房旋由道尹公署譯員陳震東至捕房聲明即派包探錢壽生將該騎巡等送至英法交界處着令自回 
[聶讞員夫人出殯]  
　　昨日爲聶讞員夫人出殯之期靈柩於上午十一點時由英租界 
三茅閣橋入法租界往東沿洋涇浜至外洋涇橋朝南沿黄浦灘至法領事署轉角朝西走法大馬路至新租界敏體尼蔭路折回英租界往平江公所法捕房石總巡預派馬差捕兩名華捕二十名在三茅閣橋堍伺候靈柩入界時排隊恭送又飭各探捕在經過之處妥爲照料 
[法公廨停訊一期]  
　　昨日爲法公廨訊案堂期聶讞員因夫人出殯無暇到廨會審故咨照副領事德君停訊一期 
[寰球學生會交誼會紀事]  
　　寰球中國學生會於前晚舉行交誼大會新舊會員到者二百餘人該會徵求團名譽團長伍廷芳博士及伍夫人等均在座八時開會即演試影燈由朱少屏凌文之二君逐片講解若中國各省名勝古蹟曁農工博物等圖有數十種觀者不啻親歷其境無不稱快繼又由王立才君演說漢史故事現形說法尤有樂趣會畢又欵以茶點至十時而散 
[尙賢堂之教務會]  
　　美博士李佳白以破除宗教門户之見互研至理期於漸致大同爲宗旨故自半年以來按期演說贊成各宗教之理由靡不竭誠研究切實發揮第未敢自信贊成各教之辦法究爲有當與否故定於明日星期下午四時半在法租界石牌樓本堂特請各宗教演說對於李博士贊成各宗教之意見届時聞伍秩庸博士李提摩太博士曁梅殿華君等皆將與會有所發明云 
[通俗宣講社規定宣講日期表]  
　　通俗宣講社近定宣講日期表每次開講均在下午二時天雨不更茲將排定日期表錄下 
（月　日）　（講　　　　　　　　　　　　　　　所）　（理事） 
十月十五　　東區　大東門外老白渡街龍德橋隆德小學校　單貽孫 
二十二　　　中區　大東門蔓笠橋南火神廟東　城地方會　洪賡楊　 
二十九　　　北市　派克路富華里第一弄内振新小學校　　徐惠施 
十一月初六　西區　肇周路南陽總弄宗俊里蒙求小學校　　周筱亭 
十　　三　　南區　大南門外　道橋南首本社　事務所　　袁頌豐 
二　　十　　北市　五馬路跑馬場東首經正小學校　　　　華詠唐 
二十七　　　東區　大東門外裹倉橋王信義浜　新小學校　葛雲韶 
十二月初五　西區　方浜橋西首梅興里内華英商業學校　　張筱剛 
十　　二　　南區　大南門外復善堂街迎春高昌廟　　　　俞元爵 
十　　九　　北市　愛文義路西首晋福里啓明小學校　　　汪春鑑 
[神州醫藥會定期開會]  
　　神州醫藥會成立至今已届兩載茲因更選職員訂於陰曆十月十五日二時假中旺弄錢江會館特開大會公决進行現該會已繕發通啓邀各會員届時蒞會矣 
[美商由巴拿瑪囘滬]  
　　旅滬美商薩爾文君前赴美國參觀巴拿瑪賽會業於前日乘英國郵船回滬聞在滬各西商擬假某旅社開歡迎會請薩君演說會場情形云 
[董家渡之火警]  
　昨晨九句餘鐘時滬南董家渡余仁昌燈籠店之作場内不戒於火頃刻冒穿屋頂延及樓下森大肉莊蔡聚興飯店等後屋當經近處救火會皮带龍到場救熄共燬後樓面四間餘未殃及事後由崗警將該店主厲東裕及飯店主蔡連發肉莊主吳鶴卿一併带至一分駐所詰據厲供稱作場地點係向森大肉店轉租之樓面此次起火之由實出不知云云警員飭移送警廳司法科訊究吳蔡二人無干交保省釋 
[鴻昌泰失火續誌]  
　　南市揭普豐會館前鴻昌泰蔴袋店樓上火警未成一案已紀昨報茲悉第一區警署派警將司賬人孫祥興拘署暫留後查得該店曾保火險銀一千兩此次雖未成災然火警發生後店主貝順寳即已避去不無可疑除將原因呈報徐警廳長外因孫係案中要證當即移解到廳訊究 
[起火情由之訊明]  
　　本城九畝地王壽芝藥店上月被火焚燬經淞滬警廳查明並非起火惟該店保有火險外間不無懷疑復經警察廳詳加調查飭傅該藥店主王鶴松及隣人姚斌記（即姚炳南）到廳質訊前日經警廳司法科訊問明確係姚斌記誤翻洋油燈起火與王鶴松無涉當以姚失愼肇禍判罰洋三十元以儆王鶴松無干省釋 
[仇殺案不入軍法範圍]  
　　怡和紗廠管車工匠寗波人洪泉淸前與夏新初交好代爲舉薦工頭生理詎夏反暗中播弄是非使洪停歇生意洪查悉其情心懷憤怒突於舊曆本月初四日淸晨七時在楊樹浦第一樓茶肆前持刀將夏新初連戳三下夏因傷身死當時由捕將洪拘送公廨並派員蒞驗屍所驗明洪亦直認不諱奉判將洪連同兇刀等一併解送鎭守使署訊究在案茲悉此案經鎭署軍法科訊供後以此案並無軍事關係乃於昨午備文連同兇刀一把血衣一件並公共公廨之驗單等飭警將洪泉淸押送上海地方檢察廳訊辦當經林檢察長諭令將洪收押證物暫存聽候訊究 
[機匠被毆斃命三誌]  
　　怡和紗廠機匠陸榮生因賭花會偕同陳榮濤等到吊殺鬼墳上求夢被各鄉人疑爲盜匪將陸毆斃經地方廳派員驗明陳等亦到廳禀請伸寃等情迭紀前報茲悉此案業經林檢察長諭飭將陳榮濤吳雲金錢七星三人由五區四分駐所警局带案預審後判令一併交保出外候核昨午又據尸母陸徐氏偕同陸之寄母郁潘氏投該廳禀稱兒子榮生向來借居下海浦梅興街寄母家中此次忽遭慘斃氏在南翔原籍得耗爲特來案請求伸雪林檢察長諭令迅速將子尸棺釘蓋領回行兇各犯聽候偵緝究辦 
[迷路婦孺待認]  
　　常州婦人王陳氏日前來滬傭工在薦頭處出外閒走忘却歸 
路由警带至第一區署詰得年十九歲餘多含混飭送警廳核示 
　　川沙男孩姚妙根卽堯苗根年十四歲來滬習業偕其師在途失散迷路由警带至第一區署因無人認領飭送新普育堂暫留候認 
　　寗波男子奚阿莊年十二歲隨兄至滬欲往滬北天后宮地方學習成衣業不料在新馬頭失散在途躑躅由警带至一分駐所飭送新普育堂留養並即由所牌示召共屬人認領 
[嘉惠貧兒之堂判]  
　　男孩張阿四前日在靜安寺路私取黄包車上鹹鴨兩只被捕查獲昨解公共公廨請究關讞員以該孩前犯竊案判押改良所習藝已釋出年餘詰問因何仍不改良即據張孩供年十五歲前在習藝所學做皮鞋期滿出外因無人舉薦故爲小販所携香蕉等水菓常被巡捕抛棄以致流落等語關君得供以其情實堪憐遂商之英副領事康君會同簽判云查得張阿四年十五歲前因犯竊判送改良所習工兩年期滿釋出苦無資本自行工作所習皮鞋一業仍歸無用以致重蹈故轍情殊可憫應即函詢普益習藝所曁棲流所小學堂有無善法處置此等幼孩代覓常業所需款項英副領事康君與本正會審官捐廉補助一面函商工部局總董嗣後對於改良所習工期滿之幼孩妥　善後復廨核奪 
[攫物案類誌]  
　　朱阿仁前日在福建路攫取郭馬氏金挖耳又張阿三在河南路搶取夏王氏金簪均經包探查獲昨解公共公廨請究先由原告偕證章陳氏王阿章上堂證明前情訊之朱張二人供多推諉中西官以供證確實豈容狡賴判朱張名押西牢半年 
　　匪類陳笑吾前日在北四川路搶取粤婦陳黄氏値洋四十元之金押髮圖逃當被四百十四號華捕追獲昨晨押解公共公廨請究先由原告偕證黄瞿氏上堂證明前情並由探捕投訴被告將所攫之物抛棄路隅諒被其同黨取去等語訊之陳供稱因往彼處找尋妻弟朱倍如致被誤拘不認攫取押髮俞代襄讞商之英領卓君以供證鑿未便狡賴判陳押西牢半年示儆 
　　匪徒王小三仔前日在虹口嘉興路搶取陳仁林所携銅吊飛逃當被嗚捕追獲昨解公共公廨經中西官訊知王係過犯判押西牢九月期滿逐出租界贓交原告領回 
[幻術家定期獻技]  
 
 
 

Page 11

 
 
　　本月二十三日即星期二日世界大幻術家戈爾定氏將獻技於博物院路外國戲院其所演幻術奇妙不可思議前在歐洲獻技於英皇俄帝及其他貴人之前大受獎譽又嘗於埃及印度缅甸新加坡盤谷等處受衆歡迎　　王曾命每星期入宮獻技三次亦足見其奇術之動人矣氏携虎一隻名百合花亦能演戲此外尙有倫敦歌舞班女子三十六人窈窕麗質各擅一藝旣可娛耳亦能悅目好游樂者不可不一往也 
[紹介新刊]  
　　鈍根所編之禮拜六小說現已出至七十七期理想高潔取材精審詞意優美足爲提倡社會教育之一助按之近今通俗教育會審核小說之標凖頗合於上等之列也特誌數語以當紹介 
氣候報告 
[上海徐家滙天文臺天氣測候報告]  
　　巳過者之報告十一月十八日反旋風在中國中部低度在日本之東緯線第十之南有低氣壓中國海岸有信風上海天晴十九日上海晴寒法氏温度表三十七度又一凉風仍爲西北向氣壓上升十九日下午四時前二十四小時内上海氣候温度至高五四·五至低三七去年同日至高七三·六至低五四·二 
　　未來者之推測　十九日下午四時三十分豫測中國中央反旋風之勢益烈全海濱仍有信風頗大 
雜評二 
[顧全國譽（訥）]  
　　前此巴拿瑪會中有華地獄之設描摩我國醜態經僑商極力交涉而始撤之今費城商品陳列所又有種種不堪入目之陳列人之辱我可謂甚矣然我謂顧全國譽云者不僅在洗刷此不可掩之醜態也人故以我醜態陳列而我確有外人不可及之出品則雖辱我亦無傷苟其調換之物仍不能與外人競爭斯大辱矣故爲國譽計當全國人專心改良其製造使我工商界足以立足於世界此眞顧全國譽之要義也進而言之我國能人人顧全一己之名譽尊重一己之人格各自致力於其事業眞心愛護其國家使内力日充置我國家之地位於世界之上而人不敢侮我此又顧全國譽之廣義也國人勉之 
　 
 
 

Page 12

 
 
   
 
 

Page 13

 
 
　　　　　　　　　　　　　　　　　　　 
 
 

Page 14

 
 
自由談 
游戲文章 
[戲擬蘇秦請求離婚狀並批] [  山陽宋焜]  
　　訴爲妻嫌貧愛富薄情廢禮請求離婚事竊秦幼讀詩書有志仕進儒冠誤我壯不如人自授室以來百無聊賴乃秦妻旣不甘同泣牛衣復不加温辭解勸屢自嗟怨時加侮辱秦不勝憤激遂遠出求官挾策干時滿擬際遇風雲一博妻子之歡聊遂丈夫之志不料時運未至不遇而歸形容枯槁面目黧黑道路之人猶爲憐憫乃狼狽至家秦妻旣不起迎一叙闊别復不交言聊問寒温居然目中無夫身不下機旣廢相敬如賓之禮且乖同床共枕之情秦即欲訴請離異以消心中不平之氣然顧我鬚眉豈終落拓與其當貧賤時而離之使彼數然另就不如待富貴時而離之使彼悔愧離堪故一面托乘夜讀書之名引錐刺股以絶情慾之私一面研究太公陰符之謀簡鍊揣摩以爲游說之資料期年學成而出果然富貴而歸乃秦妻前次一步不動者今則郊迎三十里前次正目不視者今則斜目暗窺似此嫌貧愛富廢禮薄情實屬大乖婦道毫無廉恥誅其輕夫之心比朱買臣妻求去爲尤毒律其侮慢之罪依公然侮辱之條而何辭或謂當秦貧賤之時父母不以爲子嫂不以爲叔故妻不以爲夫不知父母親也不以爲子可 
也嫂他人也不以爲叔可也妻在法律上無獨立之資格必當服從夫權不以爲夫則斷斷不可也謹將秦與秦妻結褵後經過情形臚列陳明伏乞依裁判上之離婚手續按律執行附呈戰國策一部作證如蒙允准庶使輕夫悍婦有所警懲畏妻懦夫稍伸志氣於夫婦感情家庭治安不無大補謹狀 
　　批現在人情勢利個個皆然宦海風波岌岌可危爾旣訴請離婚必將另娶萬一解職勢必再受侮辱姑先令爾妻具悔過切結以觀後效所請離婚一節暫無庸議此批 
[吹毛雜記] [  覺迷]  
　　論語車中不内顧不疾言不親指細味之指字必爲嘴字之訛蓋旣云不内顧不疾言則車中必有同座之人同座之人必指情人而言也質言之凡與情人同車一舉一動勿露極相出言吐語必須温存而接吻親嘴尤須力戒蓋孔子告誡少年之言也 
栩園詩選 
[秋夕] [  趙廷玉]  
　　古壁淡燈影端居靜不言斷烟度簾𨻶微雨潤苔根螢火照顏色蟲聲攪夢魂瓶花寒悄悄無賴對傾樽 
[郊行即目]  
　　晴郊雨過晚烟靑古寺雲深户畫局本落諸峰靑見骨天空一雁小於星蒼葭杆冷懷秋水黄葉風高下洞庭　暮詩情何處也數聲漁唱起遙汀 
小說 
[家庭小說紅刦] [  常覺小蝶合譯天虚我生潤文]  
　　第七十四章 
　　亨利穿花而出則密斯特安西來已立於門外授鞭御者挽亨利而行曰汝病足已能步耶亨利曰愈矣安西來曰威廉何爲不見亨利曰威廉乎彼蓋已移情於别一人不吾屬矣安西來曰果然乎亨利曰然也頃者彼與梅麗故作摘花乃竟自締婚約茲復偕去遊散吾正不知是兩人之心臆中爲樂乃如何也言次竊視其父之面殊無怒客顧亦不笑亨利乃不能待把安西來袂曰阿父無論始何汝終勿梗二人之約蓋吾早知彼二人者蓄此心巳久所遲遲而不發者以恐汝爲之梗耳阿父乎吾願汝勿令彼二人可憐之靈魂堕入愁苦之獄也然吾亦殊怪威廉今日忽然不能 
自禁初不得阿父許可遂向梅麗求婚安西來至此始現笑容曰汝以爲威廉未得吾諾即敢冒昧爲此乎亨利乃大樂曰然則固 
阿父令之來矣安西來曰吾蓋令其自求梅麗同意耳此二人之締結愛情實已久久當其幼時吾即巳早料有今日之結果所以不阻之者良以威廉爲人懇墊足爲梅麗之偶耳亨利曰由是言之則阿父恕彼二人矣安西來展頰曰威廉爲人實可令人傾倒於不自覺故無論是何女郎而與威廉愛情者吾皆能恕之蓋愛 
威廉者人情也吾寗能以一己私見而背人情乎 
[奇情小說秘密汽車] [  東埜譯]  
　　第十二章（續（ 
　　達而登道一驚非同小可聳身從地上直跳起來一脚踏在那本日記簿上也不曾覺察大聲說道茉莉兒你擅入書齋却爲何事你想逃走麽那時斷斷做不到的事情你父親快要來了他至今未來我也不曉得爲何事你再忍耐幾時快回房休息再不准擅自出來方纔密昔可佳路開你房間的門你乘他不備逃出來的麽他說到這裏見茉莉兒兩止泛赤滿面蓋着嚴霜平時一個千嬌百媚的女兒家此時藴怒巳深眉目位置之間竟現出一種羅刹變相兇得可怖他視線急激直釘在達而登一副老臉上幾乎直貫而過嘴裏却没有一句說話不是不要說實在是恨得說不出話來了達而登雖是一個頑强不屈的人此時也覺得不寒而慄改口問道茉莉兒你身體須要保重何必如此氣苦有話儘可商量向着我恨恨的究爲何事呢茉莉兒似没有聽得他說話仍舊一言不發他身上穿着的仍是旅行衣服縛束得甚甚縝密他伸手向懷中一探探出一把晶瑩耀眼的七首來戰兢兢握在五條纎指内向達而登面前一揚嬌聲叱道達而登我特地來此和你開一個談判你們定下毒計想用那一輛秘密汽車炸毀英倫議院已經瞞不過我現在有兩條道路在此任你揀一條走你或者駕駛那汽車乘我父親和嘉而德未歸之前載着我一同逃走到無人之處把那汽車毀壞了我爲人道主義不忍坐視我生身的父親犯下彌天大罪所以情願犧牲我畢生的幸福行此下策你倘或不從還有第二條路你看他說了這一聲便舉起那匕首用刃尖倒指着咽喉瞋目大叱道我惟有借著三寸霜鋒畢命在此灑一腔熱血感化你惡人他說到最後幾字聲音尖銳像鴞鳴鬼哭一般達而登嚇得倒退幾步背脊靠在書　上面　目看時只見茉莉兒面色凛然毫没一點遲疑不决之　那刃尖距著飽　　粉頸不滿數寸只待達而登說出半個不字登時一天紅兩滿地落英演出世界上第一煞風景的慘劇來了達而登呆呆看着一時答應不出話來只聽茉莉兒又僱促道快說快說大丈夫行事應該有些果敢之氣不要如此畏首畏尾的達而登原是一個大好巨猾被茉莉兒緊逼眉頭一縐就想出一條緩兵之計柔 
聲答道茉莉兒你且息怒你的說話我應該奉爲金科玉律那存不從的道理怎奈其中也有爲難之處我不是不肯毀壞那汽車實因那汽車是不能毀壞的 
[滑稽方情賣酒女兒（七）（續）] [  醒榭]  
　　一會兒已是晚餐時候室中燃了燈六人捉對兒的坐了個個開講各自的情話樊杜倫也就不再守口如瓶談鋒四震直如瓶兒無了口水槳四溢再没個終結衆人都停了情話聽他說話茉莉也是得意欣欣的不時遁酒分餐的給樊杜倫吃好像眞個是他的情人一般樊杜倫樂極忘返若不是火爐上的自嗚鐘鏜鏜敲起十二下恐他今朝就要醉倒此鄉呢到了明日樊杜倫依就買了鮮花格外還加些茉莉歡喜的物品重新跑到聖來司街來這時衆人都已知道樊杜倫是個茉莉情人而且又是動爵没一個不羡慕樊杜倫却總只和茉莉厮對茉莉彈琴他就唱歌茉莉梳洗他就替他沓水只是光陰荏苒看看已是一禮拜這日樊杜倫又照着老例與科科來訪茉莉滿擬和他們繁樂誰知茉莉早已迎在門次眉尖深深鎖上一重愁結看見樊杜倫走來便道勳爵對你不起咱們今兒可要相駡了樊杜倫詫道怎麽好好的又相駡什麽來茉莉道你難道忘了咱們從前的約法了嗎樊杜倫道記得記得這自咱們正好得和火一般忽然又相駡起來豈不被人笑話茉莉道這個却管不得樊杜倫道你敢有什麽法子可以不相駡麽茉莉道有是有的怕你做不到樊杜倫道只有什麽做不到你且講來茉莉道那麽我便講了因講道我家姊妹共是三人你是知道的就中只我最美後來我那長姊有了情人了那情人却也有兩個兄弟一個愛上了我們二姊還有一個呌柏得斯的却想娶我你想我怎麽肯嫁他呢所以一口回絶了他誰知我的二位阿姊却氣不服說我不識好歹像着這麽的少年學問好品行又好還不肯嫁要待嫁天上人嗎我一時負氣我說我不嫁便罷要嫁必嫁做貴夫人我這話也不過一時說說罷了誰知他們却頂了眞定要我還他一個貴爵的情人没奈何所以只得求救於你暫時替我做個情人瞞過他們再作計較如今你做我的情人已是一禮拜了他們已信了累你爲了我化去的錢也很不省若長此以往我怎麽對得住你所以只得横豎心腸和你鬧上一場從此以後你便可從此不來我也可以别尋生活找一個不必相駡的人說到此處便不由的微微一笑接着又把眉頭一蹙像是捨不得和樊杜倫分别的樊杜倫因把兩手攀住茉莉的香肩道吾愛那麽我就是你永遠不必相駡的人呢說着便在他　唇上接了一個甜甜蜜蜜的吻　（完） 
[天虚我生聲明]  
　　近接各處函詢現在出版之哀情小說雙花塜是否拙著初殊不能置答蓋拙著哀情小說雙蓊塜固曾刊諸遊戲雜誌第九期中此次所刊單行本是一是二僕未得見爰經函請中華圖書館寄示一部閱悉並非拙著其序文中署爲天虚吾生實係讀者誤會蓋序文署名處署爲重陽後三天虚吾生其讀法當與今古奇觀中之張某遺囑及三笑姻緣之祝枝山春聯相等非可作小題文府之截搭題觀也足供一粲特此聲明 
 
 
 

Page 15

 
 
   
 
 

Page 16

 
 
   
 
