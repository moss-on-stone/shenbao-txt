# 1887 - 22 - 4904950

 

Page 1

 
 
   
 
 

Page 2

 
 
[賀年小啓] [  申報館主人拜手]  
　　絲雞蠟　春風献歲之天柏子椒花旭日迎年之會翦得園中之菜盤列五辛懸來户外之桃符書六癸凡此履端之瑞兆允宜薄海之臚歡况乎皇度淵深慈恩普濩晉萬安之徽號鳩氓共仰柔儀感一德以交孚螭陛親裁庶政所由茅檐蔀屋負暄歌淑景雍熙壤叟衢童鼓腹樂皇仁浩蕩也恭維閱報諸君子或猷宣楓陛賜箸旌賢或績著棠疆埋輪表直或囊螢苦學埋頭惜禹寸陶分或造鳳多才運腕似韓潮蘇海或握算持籌以居積或攻金削木之精良以及方外名流禪宗老衲曳雪團雲之隊描鸞刺鳳之姝際兹芝草呈祥定卜歡徵肇歲對此梅花破萼自應福集新正本館職任揮毫才同拆襪長箋短牘搜羅遍及夫瀛寰北馬南船寄致不遺夫陬澨所望蒭蕘俯採不因質直而見遺杞梓都收時錫箴規而不吝則本館有厚望焉特修蕪柬恭賀新禧諸維朗照不備 
[重訂告白章程] [  申報館主人啓]  
　　本館初開時所定告白價目第一天每字五文第二天至第七天每字三文第八天以後每字二文半是時申報銷塲每日僅三四千張故定價格外從廉現在申報暢行每日發出報紙視初開時不啻倍蓰而告白價仍照舊例紙張太費實屬不敷因準自今正初六日起凡託登告白概以錢價改爲洋價如向例五十字第一天應作錢二百五十文者則改作洋二角五分第二天至第七天每日一角五分第八天起每日一角二分半以是類推庶本館不致折閱妙在洋價現亦平平所差無幾想諸仕商定能原鑒必不較及錙銖也此布卽頌新禧統希鈞鑒 
[一百二號畫報出售] [  點石齋主人啓]  
　　本齋按年出畫報三十六次不惜巨金隨時聘請著名丹青客各出新意以相爭尚故時閱三年之久號列百次之多依然有增而無减而於每歲之第一期則尤格外認眞以快閱者之目此次首列二圖一爲鼠飛一爲猴舞鼠飛之寓意曰受福猴舞之寓意曰嬉春略舉二圖爲欲新耳目者告焉報首敬送着色梅艶圖一張可裱立軸係張君志　所繪　墨古雅當亦有目共賞後附淞隱漫録圖說一則準於初六日售始專此布告順賀新禧 
[恭擬今上親政頌]  
　　光緒龍飛十有三年歲在丁亥正月十五日今上親理萬幾至盛典也恭惟皇上以冲齡人承大統貴乎涵育聖德啓沃帝心勿欲以八表之經營致　九重之學業夫是以慈禧端佑康頤昭豫莊誠皇太后垂簾聽政以代皇上宵旰之勤勞於今十三載矣皇上濳修默藴聖學丕充内聖外王莫不畢貫百僚庶職咸仰聖 
聰於是皇太后於去年明降懿旨諏吉親裁庶政誠以乾綱貴乎獨攬坤德貴乎深涵皇太后非曰倦勤皇上亟宜臨寓是固非常之際會抑亦不易之禮經也顧皇上猶復謙抑逾恒泰交有豫不敢輕視庶政仍欲取則慈宮籲請皇太后訓政三年藉匡不巡卽此以見皇上孝思彌篤自牧撝謙從兹庶務殷繁不復勞坤靈之聖慮大端鄭重仍以决艮止於慈闈而皇上以已裕之聖功敷將來之庶政行見優游愷悌英果亶聰若網在綱有條不紊内而選衆舉賢追蹤於舜湯　　皋尹外而寄疆分職比隆於武成之任召周以納諫則喉舌所司無非王魏從繩則正不以芻蕘而見遺以求才則耳目所及皆爲吕林得人乃興不以葑菲而見棄大綱畢舉小目咸張内治旣修外邦自　况近者法人方始就欵邊界亦旣分明滇粤兩疆可以暫安無事卽使粤邊尚　履勘之期法報尚作譸張之幻然天斷旣定人謀亦臧國威斯張强敵自懾加以江海邊防不遺餘力疆臣籌策靡不盡心北洋則有李傅相之老　擘畫爲之挈領而提綱南洋則有曾伯帥之雄略敷宣爲之持原而扼要粤海閩洋呼應靈捷簡練有方又以新設海軍衙門去年醇邸親臨簡閱已有成效可觀是卽所謂一人有慶萬邦以貞者已雖日前日本以長崎一案尚未能猜忌兩忘而我旣御之有方彼亦乘間無隙若英人以巨又島歸還中國更足以固結夫藩服而得其心緬甸之事英人得之太易未必其守之不難然中國此時亦決不汲汲焉以此爲英國罪若自是以後勵精求治政教日新海軍揚威水師有效則内有所恃而不恐卽外有所懾而　蹤說者　騖於外者多荒勤於内者有豸以今日時勢而　尚宜求治於内自足爭勝於外治安之策當無過乎此者已方今中國内治之急莫如靖民黎匪披猖于瓊厓生畨出没於臺島會匪齋匪隱伏焉　無形必消諸患於未萌而後長治之可卜皇上親理庶務必先及此臺疆責之撫臣而商局有成生番自化此握要之圖也黎患責之統帥而客耤可收　民斂迹此抽薪之策也内地隱慝非投間抵隙亦不敢萌蘖但責之各省督撫隨時隨地密察嚴防可化者化之可除者除之吏治旣彰莠民何憂其不去若夫部寺諸臣則惟憑樞柄以資治化有可開之源則開之勿使劉宴之笑人也有可節之流則節之勿恃卜式之輸財也理財旣得其道用人益秉至公果有眞材草茅可拔果係故舊親貴毋忘一中允執含萬皆春兩端不持旣庶乃富玁狁薄伐但至太原南人歸懷攻心瀘水飛芻輓粟天庾充溢而陳紅擾鰈馴鶼王道紛敷於離碧宰臣調燮九如歌日月升恒大吏癉彰六計走雷霆精銳寅杓親運指斗柄而向化自然辰座親臨撫尺陛而規爲至當此皆草野所引領抑亦遐邇所傾心者也今年元旦上午猶雨澤滂沛至下午而澤已敷足漸露晴曦次日卽見陽烏朗照含哺鼓腹而歌帝力何有者正不知凡幾以是徵之天時人事有不啻龍虎風雲自成運會者屈指十日卽屆御宇之期典禮修關自必有簪筆螭坳鋪張盛事摛辭鳳閣揚厲隆儀者布衣小臣惟有瞻望天閽博採輿　誠歡誠忭載拜而進頌詞頌曰穆穆皇皇天子之光追蹤虞陛恭已垂裳無爲之爲其爲乃大不倚不偏化行無外允文允武乃聖乃神宅中御外百度惟貞作丕丕基在明明德無體無方有典有則上承懿訓下造羣生一人元良四海永清一德居中八方環拱航海梯山象胥入貢惟慎厥始乃克有終萬年千載一道同風 
[上諭恭録]  
　　光緒十二年十二月十四日奉上諭張曜奏神靈顯應請加封號並頒匾額一摺山東益都縣龍神冠縣城隍神劉猛將軍均著靈應每遇水旱蝗災經各該官紳虔誠祈禱皆賴神功默佑轉歉爲豐實深寅感着南書房翰林恭書匾額各一方交張曜祗領飭屬分别敬謹懸挂以答神庥至所請勅加封號之處着禮部議奏欽此 
[本館接奉電音]  
　　去臘小除日本舘駐京訪事人由電飛傳十二月二十六七日上諭一道二十八九日諭旨三道時已歇歲未及恭列報端兹特敬謹譯登如左○光緒十二年十二月二十六七日奉上諭吏部奏遵旨嚴議處分請革職提問等語給事中何崇光着照部議卽行革職如有應行質訊之處着張之洞照例提問編修黄玉堂着照部議罰俸九個月不准抵銷欽此○二十八九日奉旨本格現在丁憂所管鑲白旗蒙古都統着長順署理欽此同日奉旨本格現在丁憂所管鑲黄旗領侍衛内大臣着善慶署理欽此同日奉上諭朕明年親政後各項應行引見人員已有旨令各該衙門照例帶領惇親王奕絪景廉閻敬銘張之萬畢道遠均着毋庸帶領引見以示體恤欽此 
[游勇逗留]  
　　客有從建陽挈眷逃回福出者據稱福州遣撤之勇由廷建一帶取道江西順回湖南各處不下數千人其逗留各縣者以崇安爲最多散處鄉城約有六七百人身覊異地夢繞故鄉旣無回里之資又乏餬口之計遂不免滋生事端而本地居民竟視之若秦越比之爲宼仇寖濅乎有不兩立之勢於是謡言蜂起或指爲哥老會或目爲金錢會甚且哄傳於去臘初九初十兩日作亂千口一詞崇安縣令及紳士鋪户紛紛舉辦聯甲在城萬紳自募壯丁二百名以爲保護之計人心惶惶十家七徙肩輿船隻之價十倍於從前客于十三日買棹廿三日　行抵　省現聞大憲已派兵馳往該處藉資彈壓想軍威所懾自足以戢奸宄而安良善也 
 
 

Page 3

 
 
[福州火警]  
　　榕垣去歲屢經祝融氏稅駕至臘月廿四日下午通津鋪内九記箔店因吃水烟遺火紙堆内忽兆焚如店後某甲家火勢迫邇難以救護房屋數進悉付一炬婦孺因無後門悉踰墻逃命聞有某孩失足墜於火炕靈輀兩具亦化飛灰時東南風甚緊吼聲如雷是役左燒至官巷口墻酒庫墻止右燒至津門橋經兵勇拆毁店欄斷絶火路而止共約燬房屋七八十家歲暮之時遭此巨刼誠非意料听及也 
[榕垣雜錦]  
　　福州水關外瑞承錢樣店被刦一節已登去臘報章兹聞案中搶劫之犯實係遊勇已將某甲拘獲到縣　犯或回湖南或投臺灣所有失贓恐難追回矣所有某甲供詞俟訊後再録○侯官縣終覆全案業經發貼案首爲黄君炳烈業於去臘帶同前列十名赴縣署謝考從此桃李新陰可與甘棠並茂邑侯當顧之而色喜也○縣試畢後侯太守旋出告示定於新正二十四日取齊府試二十八日　駐防文童二月初二日考七邑文童○西關外瀛洲鄉某甲鎗斃某乙之妻去臘二十三日經侯邑甘大令馳往相騐隨帶某甲到署審訊有謂甲實非有意殺人因其同鄉某丙欲搶某乙之嬸糾合人衆前往每人給錢二千甲亦在其中與乙抗拒誤將乙妻鎗斃閩俗好鬥由來已久思有以挽回之恐非旦夕間事也○楊石泉制軍去年巡閱各屬惟晋江縣盧慶雲明府辦差最爲妥善吏治亦爲他縣所不及制軍極爲賛賞遂以明府准補屏南縣現經飭赴本任所遺晉江縣缺卽以准補是缺之張君景祁飭赴新任按張君文章政治彪炳一時今升以煩劇之任必能遊刃有餘也 
[輪船失事電音]  
　　　本館接厦門訪事人所發電音據稱杭州輪船於新正初二夜在厦門口外青嶼洋　失事人貨幸得無恙電音止此至其失事或係遭風或係觸礁尚未詳悉一俟訪明卽將細情再録可也 
[金陵大雪]  
　　金陵自去臘二十一日得雪四五寸便上下空濛地天一色或因風以飄絮則嘘氣成毬間雜雨以洒鹽則積寒凝彩至廿六日有人在平地以界尺量之恰得一尺四寸因憶咸豐十一年有客在新安之祁門時值臘尾其雪亦如去歲之大湘鄉相國正在江表攻安慶山徑雪封軍報爲之不通者累旬春二三月猶踏氷嶺嶠間適門外有扶杖過者自言曾記道光二十一年其雪視今日惟倍城内老屋之被雪壓積折柱斷榱者不計其數鋪面曉起至不敢開門中間一道玉屏風矗立逼人眉睫空巷内因之斷炊烟者十居八九官府至欲如洛陽令之行雪救袁安於僵臥而不得是眞不啻劉璠所賦庚辰七尺甲子一丈矣今日牛馬尚未蜷縮如蝟未足云不减堯九年也然則五十年來滕六君之興高采烈當以此爲鴻雪之第三次云 
[金陵官塲述聞]  
　　許方伯一以用人理財爲承宣之專責所屬釐卡三十餘處悉派親信密往各處采訪輿情以騐委員司役之賢能與否向來陟黜等事必須與駐局之總辦會議可否而後會銜會印近聞總局之木鈐送交藩署如有更調則懸牌曉示如有詳請則會銜而不會准印是誠文章家所謂包一切掃一切矣又部章以實缺不令到任至請旨斥爲不尊朝命現在准補宿遷縣之黄金鉞准補甘泉縣之舒朝冕補安東縣之栢壽均奉飭知赴任二十二日又牌示山陽縣缺以贛榆縣之特秀調署所遺贛榆縣缺已委候補知縣王豫熙署理○現辦厘捐總局之章觀察在保甲差次精心綜核前後六七年幾乎衣不解帶閭閻靜謐至今人猶樂道繼之者爲禹觀察當江甯敉定之初觀察曾令是邑多仁政因是望其麾蓋者猶依依相恃爲父母孔邇觀察又善爲曹相國之一守何法馭下以簡待人以誠措置尤覺裕如向交冬令防不勝防總辦往往踏氷而出見星而入猶虞不給近忽墉無穿鼠帨不驚尨消宵小於無形殊爲冬防所未有咸曰禹觀察於會哨一事視爲合甲第一故能如琴之從心如轡之在手云○官塲傳說已經虧閉之裕太錢店鄭景周已奉督院批示准其將各欠户之推委延宕者指名禀候飭催現在伊子鶴章孝廉業將候補知縣姚德鈞等借據呈明已札由江甯縣爲之行文促繳矣此外又續禀卸署山陽縣之郝大令曾欠四千兩皆以公欵未清鄭姓在押日久各欠户意存倖免因此制府准其所請矣或曰與民爭利尤爲當官者之所忌况其事不止于爭利其情更甚於爭利乎是非早自爲之計不可○上月有督辦全臺軍務劉爵帥委副將潘某在沿江一帶招募丁壯以補其所遺兩營之缺潘君纔至金陵投効者已趾錯於户稍加拂拭便已成軍早相率附輪前去詎近日尚有冒其名以招摇生事者由某叚保甲分局查悉其蹤跡驅令遠颺臨行時並在妙相庵盜住持之衣鉢以去緣該住持常虚掩雲房故爲此惡作劇以嘲笑叅歡喜禪者○向例於賑米之外又有棉衣善舉其散也亦由保甲分局司其事事冬天氣和暖製衣特少近因風雪中有效王恭之披鶴氅作平地神仙者見貧窶子衣單絞瑟縮如蝟相偎於牆隅不禁惻然於心思爲發棠之請嗣以無及而止惟頓足於承辦者皆宋廣平鐵石心腸云○有未經引見之某大令粤東人前日來與衙叅許方伯見其履歷載得京餉三次厘捐兩次而尚未近天子之光未免有司馬安巧宦之目當下大加申飭可見方伯一秉至公實欲爲風氣最下之江南絶私交而扶正誼非僅以詞嚴色厲樹長官鐵面之風聲也刻下魚沉鴈杳雀重燕輕昨日黄花不必兾逢青眼矣 
[天津新語]  
　　統帶督轅親兵前營砲隊王少卿都戎得勝於去臘十八日遍請闔城司道府縣曁天津鎭營務處機器製造兩局軍械所銀錢所武備學堂各總辦會辦練軍五營統領中營砲隊統帶及德國員弁十餘人同閱大操除後哨試演過山砲外餘俱以克虜伯砲打靶場上預期搭盖演武廳並備酒筵欵客云○城内胡同合大小而計之不下二百數十處其中惟數十處已設栅欄如遇盜賊之警彼拿此竄頗覺防範難週現經天津縣姚鐵珊大令出示添立栅欄若干所有栅夫工食並燈油經費由居人派給以便持久如有房主鋪主業經輸派民更局度支者不在此例○民更局經費擬向房主鋪主抽捐以期源源不絶所費者小而所全大實善政也奈無知之輩造言生事匿名揭帖遍貼通衢　爲天津府汪太守所訪聞諭令民更局司巡如遇黏貼前項揭帖者執送案下賞銀五十兩云 
[粤東官報]  
　　藩憲牌示曲江典史缺以海防新班卽補典史沈壽謙詳補清遠縣典史缺委試用河泊廳大使姚天錫署理鶴山縣雙橋司缺委試用從九品沈祥霖署理准補合浦縣珠塲司巡檢張麟應飭赴新任 
[碰船續述]  
　　萬年青兵船被英公司你包而輪船碰沈一事本舘以事關重大遂于當日探實後立卽排印單張祗以發報之人皆因歲務辭去因之未及派分兹故附入報章送閱復將廿八日以後之事單張所未及紀者詳細録登庶前後情形閱者皆能明悉云當失事後經你包而船上救起者共百餘人並撈得屍身六具或云撈起後殂逝其扒上萬年青桅杆後經救下者亦有四十餘人當卽飛禀蘇松太道龔仰蘧觀祭立派輪船二艘前往查察并打撈屍身船中買辦賃得法租界房屋數椽留養落水遇救之人若干名尚有六十餘人由道憲派員偕英讞員蔡二源太守向美界天后宮安頓一面商之張叔和觀察及該船買辦轉商陳君竹坪至天后宮向各人查問旋查得各人分隷兩湖安徽等省内有五十餘人滬上有親朋可托其餘十三人舉目無親陳君憫運每名給以洋銀二圓以一圓置辦鞋襪帽子一圓爲零用之資并布告各人所有屍身六具如能訪知籍貫姓名當卽報明以便告知家屬有一人臨危之際雙手緊抱氣管以致胸前被火灼傷上海縣莫善徵邑尊更諭令同仁輔元堂將六屍備棺盛殮發壇標記以便親屬認領查得此次張叔和觀察亦在船上臨急時緣桅而上得以安全慶何如之以上據本舘所派訪事人報知又據基隆分設滬上礦務局來函云船上有押運委員安徽合肥人盧君秋澄不知下落并失去闔局員弁司事家信洋銀一千五百七十餘圓解付機器局番餅三千七百圓有四人失去行囊衣箱九件代修各機器十五件總辦所帶大皮箱三件此皆去歲情形也至新　初五日上 
 
 

Page 4

 
 
海縣莫善徵大令會同洋藥捐局裴浩亭大令英廨讞員蔡二源太守紳董陳君竹坪朱君吟香在天后宮集議擬倩馬立師洋行將萬年青船上銀物設法撈起倘能撈得屍身則每具另酬銀十兩俟撈起後載至三官堂前篷廠内商之精於照相者將屍各照一相棺殮之後糊其相於棺面以便家屬閱照領屍特不知果能面目分明不致腐爛否也其殮屍之棺由朱君籌備衣衾由陳君籌備屍身原有之衣或擬殮時脫下留俟　屬辨認或恐脫時有傷肢體擬請陳君於製衣時弗縫袖底以便殮時套上正會議時有人報稱吳淞口外有數屍浮至特不辨是否萬年青沉溺之人裴大令遂定於今晨乘小火輪前往督令撈取至救起之人則行李貲財盡行失去窮無聊賴凍餒甚憐擬公禀道憲請其給以錢文陸續由各輪附載回籍云 
[名園共賞]  
　　本埠老閘橋北之唐家弄有雙清别墅焉卽去歳賞菊作記之徐園也是園本爲徐君棣山所造藉以自娱除二三知已外他人不得問鼎去歲聽友人勸公諸同好以順人情酌取遊資以償修費因於今年元旦起聽人入内購票縱遊余於初四日下午挈子姪輩同住遊焉園丁侍於門主人迎於室相與撫掌快談兒輩則競登假山涉亭臺穿竹徑坐磯石隔籬問花臨流照影觀其歡欣鼓舞之狀　余前此賞菊時更進一層盖天眞相感者其天趣不同也遊畢將返主人出茶點供客並訂後約而别從此港北又多此一處遊觀之所吾知尋幽選勝者必將絡繹於途也 
[承平雅頌]  
　　崑曲之戲極盛於乾嘉時盖和緩之音寛平之調所以鼓吹休明也自弋陽二簧諸腔促數繁音俗士咸喜聽之崑腔遂成廣陵散而天下亦自此多故說者謂聲音之道關乎運會良不誣也滬上本有大雅戲園專唱崑腔嗣以聽者皆如魏文侯端冕而聽古樂遂輟不演諸伶或赴蘇爲餬口計今年復來於滬卽在寳善街留春園之右大開臺榭重整笙簫以元旦日爲始初二晚友人朱君半人招余往觀則見歌舞昇平梁塵欲動音節之妙器物之鮮較之鐵板銅琶大有靜躁不同之慨觀者咸嘖嘖於幼伶小桂林余則以爲冠帶生之志和音雅青衣旦之韵遠神清以及淨之圓穩丑之渾脫皆足以稱一時之盛尤妙者入耳皆温柔敦厚之旨可以使人躁釋而矜平息心而靜氣以視聽鼓鼙之聲而思武臣者風斯尚矣謂非承平之世曷克有此爰書此以誌幸 
[道憲赴蘇]  
　　本埠海關道龔仰蘧觀察於新正初三日下午乘坐民船用小火輪船拖帶赴蘇叩賀三大憲新禧並面商要公聞卽須回滬云 
[海運述聞]  
　　上年冬漕仍由海運封雇各沙船裝載其略已登前報按江蘇省漕白糧米共計八十二萬石内除河運十萬石折價六萬石外應承運六十六萬石浙江省應解五十一萬石除雇沙船裝運外由招商局輪船配搭裝載以免偏枯至各州縣解米丁胥已於去臘陸續到滬隨到隨騐尚有臘底不及騐者聞定於新正初九日開騐上兌庶免辦米人役及船户有覊滯之虞亦以見局憲之體恤下情認眞公事也所有輪船一俟北洋氷泮卽須放洋聞糧儲憲于元宵後卽當來滬料量一切也 
[定期開訊]  
　　英會審公廨自新年停訊以來各捕房雖有案件數起然皆瑣屑之事現聞蔡太守擇於初八日開堂訊案行見黄堂政績與日俱新當有以慰遠近之觀聽也 
[西官賀年]  
　　駐滬各國領事官均至海關道海防廳上海縣英法會審公廨恭賀新禧蓋西歷元旦華官曾往西國公館賀年是以中國新年西官亦來拜賀有往必有來可　彬彬乎有禮矣 
[掘地得銀]  
　　本邑人趙鳴皋向在滬南開設臨江樓茶肆玉川風味頗自不惡其家住浦左廿三圖地方去臘之杪趙命傭人某甲於空屋中開掘泥　盖欲排石臼以舂米也甲掘地至三尺許忽得元寳五錠喜出望外急藏於懷濳自運歸不以告主人也越數日趙知之謂此翹邊而細紋者得自我地則固我家物也甲何得據爲已有隨卽訴知該處地保向甲理說當經該地保向兩造謝停斷令各得其半聞趙尚不肯應允夫楚人之弓未必楚人所得况此儻來之物又何必齗齗計較耶 
[大閙花叢]  
　　租界肇事半出於花烟館幾於無日無之初三日爲小年朝有湖南北口音人數輩又至法租界蘭芳里吃烟借短榻之烟霞作新年之排遣始而尋歡繼而惱怒終之以毁物打架蝦兵蟹將打作一團俄而巡街捕至將肇事之三人拘入捕房據鴇龜等聲稱但求諭其下次不來滋擾於願已足不必送案嚴懲法捕頭謂彼等旣已肇事卽須小示懲誡着將三人暫押以儆如能改悔卽行釋放 
[看管空店]  
　　近來巿面年不如年所有店户殷實者雖屬不少而假人資本徒作空中樓閣者亦實繁有徒如法馬路紫來街口有怡昌生洋廣貨店曾取日增盛洋貨店洋布若士疋約期歸銀屆時無以應也日增盛遂于小除夕遣人至該店將所有洋布悉　拿回該店此不能爲移東補西之計經手人遂卽匿避店卽就此倒閉該店尚欠東興聖街某錢莊往來銀一千餘兩該莊一聞倒閉之信立卽遣人前往但見雙扉虚掩聞其無人祗得走報法捕房瀝訴情由法捕頭隨派巡捕將該店看管不知此後如何料理也 
[暫弛賭禁]  
　　英租界地方自元旦起各處老虎灶及空屋之中擺設賭檯者不啻星羅棋布呼么喝六之聲通宵達旦麥總巡捕頭循照華例弛禁五日俾諸人得以逍遥自在此五日之中眞有金吾不禁夜玉漏莫相催之概現以期限已滿捕房特飭諸包探知照　人停止賭博違則拘案懲辦想各人遵守定章自必相率歛跡也 
[禁賭獨嚴]  
　　租界中於新年五日内例弛賭禁卽城廂内外各處亦然此固向來如是今年巡防總局馮蓮士刺史特於新正初二日嚴飭地甲知照各處一律禁賭如有犯者照常辦理因此各賭徒咸聞風遠避惟有馬某者仍在本城太平街開塲聚賭當經刺史訪聞立卽飭勇拘拿各賭徒餘人逃逸祗拘爲首之馬某一人刺史提訊之下着笞四百板勒具改過切結可見刺史之辦賭獨嚴於他處也 
[糧差感德]  
　　本縣冬漕每值歲闌各花户之尚未完繳者例必加緊催繳乃去年之杪各户之完繳者亦寥寥無幾聞莫邑尊並不如前年之風行雷厲惟令各領辦赶緊料理故承役者皆感戴憲恩於　旣也 
[舊案已銷]  
　　去臘中旬有吳金金者　施瑞成借洋不遂持刀戳傷施之車夫一案經英公廨送縣辦理已列本報兹聞該車夫業已傷痊而吳亦挽人向施理勸明白兩造均願息訟隨於去臘二十八日呈請銷案矣 
[販私送縣]  
　　去年除夕有蘇城派來之緝私勇丁等在小東門外裕興街小烟館中獲到販私人一名方在爭拒間巡街捕適　卽將販私人拘入捕房俄傾有自稱緝私哨官者携胡業發名片至捕房請將所拘之人交伊帶回以便歸案法捕頭謂租界章程人旣送到捕房應由大巡捕頭作主不敢擅行交還隨將管押之栗川文解由入巡捕房送法公堂經翁太守研詰　栗川文供摇船度日於初五日抵滬東人陳德明雇我裝鹽甫有一次由奉賢到滬每次舟資洋一員陳係奉賢人在小東門稱爲小梁　此次祗裝鹽三四十包每包約十餘斤翁太守詰其到滬後住何處爾今年幾歲答稱二十六歲到滬住船上聞得伊等有棧房在十六鋪河濱太守以該哨官未曾到案着將栗川文送縣辦理 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十二年十二月十三日京報全録]  
　　宮門抄○諭旨三道録前○御史土奏爲蠧吏作奸請旨飭交刑部按律重治摺○御史劉奏爲書吏侵吞巨欵請飭交刑部嚴辦摺○御史吳奏爲户書侵扣帑金部臣委曲遷就請飭移送刑部審辦摺○御史張奏爲蠧書吞扣帑金請飭刑部嚴訊摺○江督曾奏爲實缺提督病仍未痊懇恩賞准開缺調理摺○直督李奏爲建造修船木船塢經費請飭部立案片○十二月十三日刑部都察院大理寺廂白旗值日吏部引見三十二名翰林院十六名理藩院三名○聯恩病痊請安○祥霖錫光預備召見○慶福請假五日○召見軍機祥霖錫光○○掌陜西道監察御史臣王賡榮跪奏爲蠹吏作奸多及巨萬擬請旨飭交刑部按律重治以除積弊而儆效尤事竊臣稔聞户部書吏遇有出納欵項需索私費直成定例但僅曰私費當亦多不過十金甚或數十金數百金耳决不意有胆大妄爲貪求無厭多至巨萬者乃近聞山東河工需欵百萬户部先發五十萬書吏史恩濤因需索未遂胆敢延不進署以爲講說私費地步俟私費講明始行給發傳聞此次史恩濤索費竟至一萬兩之多已入私槖現經部臣覺察交南城坊追比復聞有將原數繳清求免無事之說竊思書吏作奸其未經敗露者何可勝計今史恩濤旣經發覺且逾貫如此之多卽令如數繳清仍當按贓律罪藉儆將來若僅交坊追比示以薄懲則後此效尤成風其藐法營私更有不可問者矣相應請旨飭下户部將史恩濤徑交刑部確實審訊按律重治庶蠧吏略知歛跡弊端或可漸清也臣爲嚴儆效尤起見旣有所聞難安緘默謹　摺具陳伏乞皇太后皇上聖鑒謹奏奉旨已録○○江南道監察御史臣劉綸襄跪奏爲書吏侵吞巨欵請飭交刑部嚴　恭摺仰祈聖鑒事竊山東省連年被水小民蕩析離居艱苦萬狀飢溺情形時厪宵旰皇太后皇上不惜數百萬帑項發給該省承修河工所以拯災黎於倒懸溥皇仁於無旣凡有血氣咸知感戴該管庫大臣頒發要款宜如何認眞稽查以杜貪冒乃此次東省領銀五十萬兩竟爲該庫書吏史春泉卽史松泉侵吞五萬兩之多聞者莫不駭怪該大臣孫詒經深知其事卽當請交刑部嚴究乃僅將該吏送坊並許其將吞欵吐出卽行釋放臣查該吏勢燄薰灼不肖士大夫貪其利者多與交結倘稍事姑息勢必至輾轉請托倖逃法網兹聞該吏並未到坊亦未吐出吞欵似此辦理輕縱何以肅紀網而懲貪婪臣請飭下刑部將書吏史春泉嚴行審訊追出巨欵計贓科罪以爲侵吞正欵者戒至該吏積惡已久屢被叅劾該大臣等漫無覺查復令承當要差旣已失查　前仍復輕縱於後似屬咎有應得請查取職名交部議處以示懲儆臣職司糾彈卽有所間謹據實陳明伏乞皇太后皇上聖鑒謹奏奉旨已録○○河南道監察御史臣吳兆泰跪奏爲户書侵扣帑金部臣委曲遷就請飭移送刑部審辦以申法紀而重庫儲恭　仰祈聖鑒事竊查山東運年河患現經撫臣請欵興修朝廷軫念河工不惜帑金特發鉅欵自應嚴杜侵蝕節慎支銷乃聞山東委員赴户部請領帑欵五十萬兩户部庫書任意需索勒取多金否則不照庫平發給委員領欵回省撫臣張曜以庫書侵扣過多函致該撫姻視户部侍郎孫詒經囑其追問該侍郎持函與該部各堂籌商辦法各堂官恐興大獄相率隱忍旣不據實奏聞亦不送交刑部訊辦僅將庫書史春泉送南城坊看管飭罰萬金限五日呈繳布圖了事竊思度支出納自有專司憲典森嚴不容輕縱該部堂官當放欵之時未能嚴禁需索旣經失查於前迨該撫函告事已發覺猶復委曲彌縫以罰銀爲消弭之計不知所罰者出自該庫書之私囊乎亦有所扣之帑欵乎且不知所謂罰者因其侵帑而議罰乎亦因其有罪而議罰乎若果侵帑則所應繳者贓欵不得謂之罰欵也若果有罪則當計贓科罪非一罰卽可免罪也如謂並無侵扣實據張曜親致之函得非實據乎張曜不肯入奏而以私函婉告之部臣不肯嚴辦而以罰銀彌縫之似此尅扣侵漁竟不置之重法何以申法紀而重庫儲相應據實糾叅請旨飭下户部將庫書史春泉及承辦各書吏一併送交刑部審明侵扣確數照例懲辦至户部堂官因何委曲遷就可否飭令明白回奏之處伏候聖裁是否有當伏乞皇太后皇上聖鑒謹奏奉旨已録○○江西道監察御史張炳琳跪奏爲蠹書吞扣帑金請飭刑部嚴訊事恭讀本年九月初九日上諭張曜奏籌辦山東黄河估計工程經費一摺着户部如數指撥的欵以資工用等因欽此仰見皇太后皇上軫念災區爲民捍患之至意凡承辦諸臣自應覆核浮冒涓滴歸公乃前月山東委員赴户部領銀五十萬兩被户書史春泉任意勒索每萬兩侵扣二百兩現任户部侍郎嵩申孫詒經傳史春泉當堂詰問送交南城坊押追惟蠹書侵扣距帑罪不容誅若　將侵欵追出敷衍了結是罪　罰輕將來相率效尢必更巧取横索漫無顧忌查各省委員解餉來京必先見史春泉子以重費始能上兌否則多方盤剥故意稽延委員解銀上庫例有定限不得已設法稱貸速求了事其發欵勒扣情形大略相似史春泉坐擁厚資廣厦似於公侯服食逾　顯　驕縱奢侈莫能盡述此次于河工要欵亦敢肆意侵扣則平日目無法紀已可概見若不澈底根究置之重典何以伸國法而快人心相應請旨飭交刑部嚴訊懲辦庶帑項不至侵漁而蠧役亦知儆懼矣臣確有所聞不敢安於緘默是否有當伏乞皇太后皇上聖鑒謹奏奉旨已録○○太子少保兩江總督一等威毅伯臣曾國荃跪奏爲實缺提督回籍就醫現在假期又滿病仍未痊籲懇天恩賞准開缺調理恭摺仰祈聖鑒事竊臣接准江南提督李朝斌文稱前於續假期内陳請代奏回籍就醫欽奉恩旨允准遵於五月二十二日交卸提督印務由松江起程於七月二十二日回抵湖南善化縣原籍就醫業經報由湖南巡撫卞寳第奏明在案迭沐聖恩逾格私衷感激寢寐涕零滿冀回籍醫治藥餌較便易於爲功始能就痊勉竭駑駘之報無如自夏徂秋經熱薰蒸新恙稍痊舊傷增劇醫者云元氣久虧雖多方調洽一時實難全愈伏念提督爲專閫之員營務海防責任綦里未容久稽職守今計自七月二十二日抵家之日起至九月二十二日止兩月假期又滿病仍未痊再四思維寢食俱廢惟有瀝情再請籲懇天恩准子開缺俾免久曠職守咨請具奏前來臣查該提督在任多年素稱得力光緒十年五月間卽以傷病兼作思欲乞假調理經臣勗以及時報國之義慰勉再三未敢代爲奏請直至十一年七月間該提督病益加劇始爲奏明請旨欽奉上諭李朝斌着賞假兩個月在營調理毋庸開缺欽此嗣假期已滿病尚未痊復經臣奏乞續假一個月亦經奉旨允准在案旋准該提督咨稱續假一個月期滿不惟病未略减且舊傷愈　堅乞開缺調理不得已復於十二年二月間代爲據情奏請奉旨李朝斌統帶水師深爲得力着再賞假兩個月毋庸開缺欽此該提督爰請就賞假期内回籍就醫亦卽欽奉恩旨允准聖慈體恤之心誠爲至優極渥滿望該抛督因此專意調治早日獲痊始得以如期　假回任兹復據稱新恙稍痊舊傷增劇里申前請其詞愈堅查江南提督每年須督巡洋面袵席風濤實屬異常辛苦且非資深望隆戰功卓著之員不能當此重任臣上次派員署理該缺極難其人復查江南武員惟譚碧理實缺已二十年兵民悅服堪勝斯缺之任是以奏派譚碧理署理以重地方今李朝斌積勞之躬年逾六十氣血就衰回籍以後傷病纒綿臣實木忍　留合無仰懇天恩俯念該提督受病難以速痊准如所請開去江南提督本缺俾得安心在　治病出自聖朝高厚鴻慈如蒙俞允所遺江南提督一缺關係緊要相應請旨簡放以重職守所有實缺提督回籍就醫現在假期又　病仍未痊咨請代奏開缺緣由理合恭摺具陳伏乞皇太后皇上聖鑒訓示謹奏奉旨已録○○李鴻章片再前因北洋兵輪日增每有損壞赴閩滬各廠修理程途窵遠往返需時經飭前津海關道鄭藻如會同稅務司德璀琳在大沽口内選購民　建造本船塢一所自光緒六年正月開工至十月告竣迭次修理兵船妥速如法卽往來各不壳淺水輪船解進口者無論工程大小均可隨時修整殊與水　有裨已於光緒七年八月附片奏明在案所有船塢洋教習並員弁工匠人等薪工經費前係　入修船費内彚總開　嗣因工與料併稽核爲難遂將各項工匠酌定名數工價其教習文案繪圖繙譯收發稽查監工等事分派員弁司事各專貴成酌定員名新水工食自光緒十一年正月起按月給領如遇工程緊急連夜赶做應加增夜工所有短雇小工亦視工程之多寡酌量雇募故月需經費仍難預計確數大約每月以四千五六百兩爲率在於北洋防費内動支前准海軍衙門行查北洋經費支用欵項業飭海防支應局將十一年十二月增支發此項經費員名銀數彚册咨報至隨時購用中外料件另行樽節核實動支彚案造報不在月領額欵之内自酌定公費以後該分每遇修工船隻只給料價不給工價工料旣不牽混稽核較易用費亦　節省核與開創之初辭理更爲得法於修理淺水兵船緩急塢恃除將員弁司事工匠學徒夫役人等員名薪工公費等項銀兩數目開具清摺分　海軍衙門總理衙門户部工部查照嗣後如有可减隨時咨報外理合附片陳明伏乞聖鑒勅部立案謹奏軍機大臣奉旨該衙門知道欽此 
 
 

Page 10

 
 
[光緒十二年十二月十四日京報全録]  
　　宮門抄○諭旨五道録前○鄂撫奎奏報接印任事日期摺○調粤撫譚奏爲交卸撫篆起程日期摺○鄂撫奎奏爲新授臬司誼屬姻親應否迴避片○陜撫葉奏爲計典屆期藩司甫經到任循例展緩摺○黔學政楊奏報貴州上遊歲試事竣摺○楚督裕等奏爲湖北省代造直隷剥船工竣分作頭二兩批委員領運開行日期摺○將軍希等奏爲吉省節氣較　應徵　糧不能如期完納請將部頒徵信册式展限辦理摺○黔撫潘奏爲病體漸痊屆期銷假摺十二月十四日工部鴻矑　鑲紅旗值日無引見○錢桂森謝充副總裁恩○堃岫世春各預備召見○工部奏派承修會典舘工程派出　同龢敬信○召見車機堃　世春○○頭品頂戴湖北巡撫奴才奎斌跪奏爲恭報奴才馳抵鄂省接印任　日期叩謝天恩仰祈聖鑒事竊奴才蒙恩簡授湖北巡撫前在直隷恭摺奏報起程聲明由運河行走過德州　　河流節節阻淺赶速設法䟎行於十月二十三日由瓜洲乘換江輪十一月初一日行抵湖北省城初二日准調任廣東撫臣譚均培飭委武昌府知府李　棻撫　中軍叅將蔣澤斌將湖北巡撫關防並王命旗牌文卷等件齎送前來奴才當卽恭設香案堃闕叩　天恩祗領任事伏查鄂省居長江上游巡撫任專圻重寄舉凡嚴考　以肅吏治勤培養而裕民生以及節慎度支講求武備在在均關緊要奴才知識　　深懼弗　惟有殫矢愚誠倍加勤慎隨時與督臣裕祿和衷商辦認眞辦理仰答高厚鴻慈於萬一除恭疏題報外所有奴才抵鄂接印任事日期並感激下忱謹繕摺叩謝天恩伏乞皇太后皇上聖鑒再奴才經過江蘇安徽江西各省時和歲　地方靜謐山東雖有被水之處現經撫臣籌辦工賑民情尚覺安謐堪以上慰宸厪合併附陳謹奏軍機大臣奉旨知道了欽此○○頭品頂戴調補廣東巡撫臣譚鈞培跪奏爲恭報微臣交卸湖北撫篆起程赴粤日期仰祈聖鑒事竊臣於光緒十二年五月初一日欽奉諭旨調補廣東巡撫當經具撍叩謝天恩並附片陳明原籍廣東應否廻避七月初十日差弁齎回原摺後開軍機大臣奉旨毋庸迴避俟奎斌到任仍遵前旨速赴新任欽此兹撫臣奎斌於十一月初一日行抵卾省臣卽于初二日飭委武昌府知府李有棻撫標中軍叅將蔣澤斌將湖北巡撫關防曁王命旗牌文卷等件齎送奎斌接收臣交卸後一面料理行裝于初八日順道由江西馳赴廣東任事所有微臣交卸撫篆起程赴粤日期除恭疏題報外理合繕摺具陳伏乞皇太后皇上聖鑒冉此摺借用湖北巡撫關防合併陳明謹奏軍機大臣奉旨知道了欽此○○奎斌片再新授湖北臬司福潤尚未抵卾查該臬司胞弟理藩院郎中福毓係奴才女婿奴才與　潤誼屬姻親現在同官一省雖例無應行迴避明文惟旣戚誼較近不敢不據實陳明應否廻避这處恭候訓示祗遵理合附片具陳伏乞聖鑒謹奏奉旨已録○○頭品頂戴陜西巡撫臣葉伯英跪奏爲本年計典屆期藩司甫經到任循例展緩恭摺仰祈聖鑒事竊查定例各省官員三年舉行大計一次又藩司到任未及三月各前官尚未核定准其具　督撫奏請展限三個月各等因臣仰荷聖恩摧膺疆寄本年適届考查之期自應循例舉辦惟念三載考績黜陟攸關自應督同兩司將道府以下各官考核至當分别舉錯用昭公允前署藩司黄彭年歷時未久屬員優劣尚未核實現署藩司李用清於十月二十六日到任計至年底未滿三月例限據藩臬兩司會詳請奏前來相應籲懇天恩俯准將陜省光緒十二年各官大計循例展限三個月至十三年春季舉行俾昭詳慎至各員中如有貪劣不職容臣仍當細心查訪隨時糾叅斷不敢稍涉寛貸所有本年計典屆期藩司甫經到任循例展緩緣由謹恭摺具陳伏乞皇太后皇上聖鑒謹奏軍機大臣奉旨着照所請吏部知道欽此○○貴州學政臣楊文瑩跪奏爲恭報貴州上游歲試事竣仰祈聖鑒事竊臣亍本年三月二十四日出省先試安順次興義附考普安廳次大定次遵義附考仁懷廳七月二十七日回省接試貴陽一律竣事查各屬文風與上年科試無異武則大定遵義應試較多技勇可觀餘亦能取進如額臣塲規一切照舊辦理不敢稍涉因循生童亦各自愛恪遵功令惟文童槍替之弊終未净除因于面試一塲益加認眞一一吹竽似已無從倖獲上游栽種雅片較下游爲甚禁種固難禁吸匪易故士子沾染者日多臣于面試日留心察看其有嗜此成痼確無可疑者雖文理較優屏之弗録發落訓戒尤用斷斷冀或挽回于萬一現擬十月中旬馳赴平越等棚仍照向章歲科所有上游歲試情形理合先行具奏再臣舊時幕友均已鄉會試陸續散去蒙恩留任後當卽馳書延聘道路遠近不一輾轉稽延是以出省稍遲合併陳明伏乞皇太后皇上聖鑒謹奏軍機大臣奉旨知道了欽此○○頭品頂戴署湖廣總督臣裕禄頭品頂戴湖北巡撫調補廣東巡撫臣譚鈞培跪奏爲湖北省代造直隷剥船工竣分作頭二兩批委員領運先後開行各日期恭摺具陳仰祈聖鑒事竊查前准户部咨湖北省分造直隷原額續增剥船二百三十三隻解赴天津應用業經遵照部議在于根庫帮津等款内動支銀三萬一千九百六十二兩二錢四分一厘山東省尚抵撥解銀五千兩其餘銀二萬六千九百六十二兩二錢四分一厘因東省一時無欵撥解而工程關係緊要未能緩待又經臣等奏准仍於糧庫漕項内先行墊支俟東省解還歸欵分委補用道魏綱卽補道胡鏞設廠赶造分作頭二兩批解運其船式丈尺悉照舊章造辦工竣後卽飭承辦之員解津應用旋據委員魏綱具報承造剥船一百一十七隻又據委員胡鏞具報承造剥船一百一十六隻均已工竣當經臣飭委浱北布政使　　標前赴廠所騐明所造剥船均尚工堅料實並無草率偷減飭由該委員等各出具保固年限印結呈齎核咨一面料理關行兹據魏綱禀報于十月十二日開行又據胡鏞禀報于十月二十六日開行押運前進由湖北布政使蒯德標署督糧道陳汝蕃詳請奏咨前來除咨明户工二部曁咨沿途各督撫臣轉飭經過各地方官一體照例妥爲撥護並飭各關卡查騐放行仍令取造工用細數册結另行送部核銷外謹合詞恭摺具奏伏乞皇太后皇上聖鑒謹奏軍機大臣奉旨該部知道欽此○○奴才希元恩澤跪奏爲吉省地處邊陲節氣較晚應徵錢糧不能如期完納請將部頒徵信册式展限辦理　摺仰祈聖鑒事竊准户部咨開具奏整頓正供錢糧頒發徵信册式限于本年下忙截數之日一律舉辦等因咨行前來當將册式頒發各屬行令遵限辦理去後兹據甯古塔三姓等處副都統咨稱各該處每年應徵地丁錢糧銀谷向係年清年欵從無蒂欠卽有被　歉收者必隨時勘明結報俟奏准緩徵後刊刷謄　徧行宣示並無揑災濫收以完作欠情事其伯都訥阿勒楚喀拉林等處應徵地丁錢糧自添設民官後均由民署徵收又據吉林分巡道　伸泰詳稱除長春廳租賦向歸郭雨羅斯公徵收不計外其餘各府廳州縣應徵租賦自應遵照頒發徵信册式妥慎辦理惟查吉省地處極邊節氣較晚每年三月底地凍始解四月内方能布　民間應納錢糧租賦向賴收穫糧石俟次年春融商賈　通始可變賣銀錢各屬雖于年前有間開徵然投納者寥寥必待次年二三月始見暢旺無論如何比催早則五月遲則六七月方能清完雖屬輪納遲緩然均年清年欵毫無蒂欠此非民間有意拖延亦非催徵不力實因地方情勢使　若照部定限期截數則年内完者無多欠者不少有名無實微信反覺難信共隨收隨改不特造辦紛煩致滋錯悮且恐易啓弊端擬將各屬　徵錢粮租賦限期緩至下年五月底完清截數造辦七月底各將信册造齊十月底詳請發交各該地方官分給紳民查　並報部備查等情詳請奏咨立案前來奴才等伏查部頒　信册式洵屬爲剔除吏弊清厘民欠之長法而該道所請展限辦理亦係實在情形合無仰懇天恩俯准將吉省府　州縣等處當年經徵地丁租賦展至次年五月底清完七月底造齊信册十月底分發詳請送部俾正課得以如期清完信册亦可遵限造辦免致錯悮以昭妥慎所有擬請展限辦理徵信册式緣由理合恭摺具奏伏乞皇太后皇上聖鑒勅部立案施行謹奏軍機大臣奉旨着照所請户部知道欽此○○署貴州巡撫臣潘墛跪奏爲微臣病體漸痊届期銷假恭摺具陳仰祈聖鑒事竊臣前因脾泄日久精神難支於八月二十日瀝具下忱懇恩開缺九月二十八日由驛遞回原摺欽奉諭旨着賞假兩個月毋庸開巡撫署缺欽此跪讀之下感激涕零當於十月初六日具摺叩謝天恩伏念臣向來體尚强實不事温補此次染患脾泄閱八九月之久傳入肝膽二經延生瘰癧氣血兩耗頓形羸弱自交冬令試　參苓之劑加以疏通經絡諸品各症日見輕減飮食亦漸加增仰叨高厚之恩如獲再生之慶益加調理可冀復元當此時事艱難凡百臣工皆宜振刷精神力圖報稱况臣受恩深重尤當勉竭駑　曷敢稍耽安逸謹於本月十一日照常辦事所有微臣病體漸痊屆期銷假各緣由理合恭摺具陳伏乞皇太后皇上聖鑒謹奏軍機大臣奉旨知道了欽此 
 
