# 1921 - 273 - 4917468

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
時評 
[戰事之收束與蔓衍（冷）]  
　　戰事如傳染病然蔓衍易而收束難况當國家多亂之時其機一發即響應四起故主持戰局之人其預計每曰若干時了矣必逾其所計無疑又每曰若干時可以收束矣至時而不能收束蓋無論其軍隊之戰力若何偉大必不能驅使敵人而盡如我意况乎多亂之時所謂敵人者固不能一一悉數之耶 
是故粤之定桂也經數月之力而尙未如願直軍之定鄂也於戰湘之後復不能不戰蜀然則桂豈能决其無反覆而戰蜀之後豈能决其不再戰他省之軍乎故曰蔓衍易而收束難也此亦不獨我中國爲然不觀歐洲大戰後和局已成而俄之國内希土之間受其餘燼而零星之戰事尙未熄也 
[命令]  
　　十月六日大總統令特任潘齡臯爲甘肅省長此令 
又令特委施肇基顧維鈞王寵惠伍朝樞充參與太平洋會議全權代表此令 
又令任命沙明遠爲陜西敎育廳廳長此令 
又令司法總長董康呈請任命簡時爲江蘇上海地方審判廳推事應照准此令 
又令司法總長董康呈請任命周祖琛署直隸高等審判廳庭長陳之偉署直隸高等審判廳推事陳士東署直隸天津地方審判廳庭長史廷程賈振聲署奉天高等審判廳庭長王本仁王殿俊署奉天高等審判廳推事章坤署奉天安東地方審判廳長張春瀛陳鄂署安徽蕪湖地方審判廳推事邱珍署河南高等審判廳推事錢謙署江蘇第一高等審判分廳監督推事均照准此令 
又令朱建璋晋給三等文虎章高樹藩晋給四等文虎章此令 
又令據司法總長董康呈審核河南陜西等省高等檢察廳呈報判决案件處刑過重擬請减刑等語本大總統依照約法第四十條宣告將判處無期徒刑之周留柱减爲一等有期徒刑十年判處三等有期徒刑四年之王葫蘆减爲四等有期徒刑一年以昭矜慎此令 
[國内專電]  
　　北京電日使館討論復文僅主退回後决定要求中國明白解釋 
　　北京電上次九月七日日節略事前未通知突然袖出此次覆文卽以其道行之故小幡不能退回　　北京電太議日程二字原文法譯爲議題綱目一關中國問題二西比利問題三委任統治各島問題巳載過昨美使又通知第四項爲太平洋電汽交通問題主旨在無線電航路航空等糾紛之善後與防止頃訪美館得見原案 
　　北京電周自齊經政府聘爲太平洋會議顧問已於支日領取現洋二萬元日内卽首途赴美 
　　北京電航署現在經費支絀有條陳將四廳一處内各裁去一科有議減薪三成至四成者潘署長謂俱非善策航空事業應本積極進行方面籌劃（六日下午一鐘） 
　　北京電財長問題閣員調停府院促李士偉回任李仍不允 
　　北京電今日（六）（日）閣議内部請另案續收交通附加賑捐一年賑南六省延吉交涉員陶彬兼卾高師費財部先滙萬五千餘部省合籌年内清償（六日下午十鐘） 
　　北京電馮劉微電爲陜民乞賑謂十五縣汪洋陜北大風雹秋收枝葉無存（七日上午十二鐘） 
　　北京電交通部咨各機闗路郵電各項附收賑欵本月十日截止 
　　北京電部覆皖張郵政外人管理不能截留（七日上午十二鐘） 
　　北京電優林昨赴奉認張感情回復（七日上午十二鐘） 
　　北京電代理留日生監督徐夢鷹向正金借五十五萬（七日上午十二鐘） 
　　北京電宋小濓電長春會議係中東南滿聮運例會報載日俄長春秘密會無其事（七日上午十二鐘） 
　　北京電五路洋員爲火車軋斃馬姓孩法庭捕去車手李連中今開會議要求釋放否則五路聯合罷工（六日下午十鐘） 
　　北京電俄代表團秘書夏某日内回莫斯科（六日下午一鐘） 
　　北京電日俄大連會議遠東與莫斯科兩政府大齟齬又擱淺 
 
 

Page 8

 
 
   
 
 

Page 9

 
 
   
 
 

Page 10

 
 
[國内專電二]  
　　北京電江日太平洋會諮議楊天驥宴新聞界於公園 
　　北京電滿站巴龍九月十四起入俄京監獄飲食斷絶想巳自斃又巴部安尼國夫等六百餘巳向新疆逃竄（六日下午六鐘） 
　　北京電黑督電雞拉林地方有白黨兵數千若不取締恐紅黨進剿請示方略（六日下午六鐘） 
　　北京電探報勞農政府援助蒙民獨立巳允外蒙設新政府並令其舉代表加入太議（六日下午六鐘） 
　　北京電黑督電恰克圖係紅黨紗羅夫佔領當時華商損失甚鉅祇灰鼠皮一項被搶去百餘萬張 
　　北京電姜桂題今年所籌煙稅共地二千餘頃每畝六元共合一百二十萬元奇現各縣解承德者實僅到二十萬元（六日下午一鐘） 
　　北京電上年桂粤開釁曾由財部發給特種國庫劵四百萬迄未付現後經彼此商洽按三成收回亦難照付陷日桂代表黄自希奉陸函請照原案付以無欵未解决　　北京電軍官學校江日陸部軍需科長陳星樓與財次紐傳善商妥允日内撥數萬元作開學費 
　　北京電全國商會聮聯合會請將琿春毛口崴海口向俄爭回便華商貨出入（七日上午十二鐘） 
　　北京電京奉車手李連中昨夕釋罷工打消（七日上午十二鐘） 
　　北京電曹錕電吳使分八路追擊川軍均向霧渡河張家口等處退却現以山路崎險逐漸偵追約二星期後鄂西可肅清（七日下午四鐘） 
　　北京電蕭耀南電我軍追擊川軍中路巳佔領三斗坪江（三）（日）克復秭歸左右兩路現向興山巴東追擊一星期後鄂西可肅清（六日下午六鐘） 
　　北京電宜昌五日吳宴領事團及各國艦長吳託英日轉達川鄂議和條件（六日下午十鐘） 
　　北京電外傳蕭耀南將吳使所派督署參謀長張聯棻撤差以被吳撤換之余鵬舉回任言吳若不悅予卽繳督印吳蕭問題巳起惟頃得確息此言非事實（六日下午十鐘） 
　　北京電海州實習漁船海隆號在紅毛島失蹤（六日下午十鐘） 
　　北京電王揖唐將單赦（六日下午十鐘） 
　　天津電駐曲周陸軍十三師崔團長因廣宗邱縣交界地方不靖親率軍隊往剿與匪激戰數十時匪勢不支奪回人票數人斃匪百餘人 
　　天津電第三屆直隷省議會巳舉定邊守靖爲正議長王秉喆米逢吉爲副議長（以上七日上午八鐘） 
　　天津電保定巡署内開重要軍事會議列席者爲曹鍈袁家驥陸錦江朝宗張樹幟王毓芝等討論（一）直省派兵問題（二）調遣毅軍問題（三）晋省援陜問題（七日下午十一鐘） 
　　漢口電鄂軍魚（六）（日）晨克秭歸縣城魚午十時蜀通輪及多數民船拖載鄂軍約一混旅向巴東方面進發川軍紛向火峯焙石利川三方退却（七日下午三鐘） 
　　漢口電鄂軍魚（六）（日）克秭歸前鋒進據巴東屬圓頂山卽將進逼巴東縣城 
　　漢口電吳魚日午後四時在宜歡宴領團宣告川鄂戰局經過並致外商因戰時所受損失歉忱外領均向吳致賀戰勝川軍 
　　漢口電傳陳樹藩部攻陷鄖縣已由漢水向襄陽進發魚日又續調第一師三營至廣水轉襄救援 
　　漢口電張允明補充旅蕭决編爲湖北第五旅仍以張爲旅長 
　　漢口電傳沈鴻英部與李烈鈞部朱培德在衡接戰李限朱五日内攻下衡州三十節前入長沈派其子榭光乞援於趙趙無表示另訊程潛林修梅兩派聮合李烈鈞勾連魯滌平在湘南組織自治軍擬由湘潭瀏陽攻岳倒趙趙請示於吳吳電令張克瑶派兵進駐平江屬沙河嚴防湘局轉趨嚴重 
　　漢口電杜錫珪因催海軍欠餉湯薌銘因接洽建築漢商塲日内將同赴京（以上七日下午五鐘） 
　　漢口電宜訊第二師由沙巿進攻興山計程魚（六）（日）陽（七）（日）可到吳俟正面軍隊到巴東後卽與二師圍攻唐式遵部於利川以下至張冲潘正道兩部已潰散不能成軍（七日下午七鐘） 
　　香港電中葡交涉仍無進步香山人組領地保存會爲外交後盾 
　　香港電魚（六）（日）國務會議各總次長以梁士詒陰謀禍粤均主張下令通緝 
　　香港電翁式亮昨先抵省其所部仍駐武鳴聞武鳴因鬧餉兵變陳卽飭部平復 
　　香港電亞細亞公司丹國人某在西江被匪擄去 
　　香港電李烈鈞由湘黔邊境移駐長安在該處設聮軍司令部李明揚部亦開拔入湘 
　　香港電鄂自治軍劉矜平抵粤昨謁孫商北伐事（以上七日下午六鐘） 
　　杭州電浙議長陽（七）（日）產出沈鈞業得百十八票當選（七日下午四鐘） 
　　本報九月七日京電載美隆借欵未成扣去債票二十萬賠損失潘復責成黄體濓賠及十七日京電財部庫藏司第二科長黄體濓因在滬公債被騙已電其家屬宵遁一節查係誤傳並非事實特此更正 
[國外專電]  
　　日内瓦電辦理託管權事宜之常駐委員會昨第一次集議行政會會長顧維鈞致開會詞略謂茲以行政會會長歡迎諸君殊深欣幸會章編纂人於擬定第二十二條條文時决議使入會國在殖民地試行勇敢明敏寛厚之政治大戰結果海外土地由聮盟會託先進國代爲治理受託者應年繕報告向行政會陳述託管土地之治績行政會應另設常駐委員會俾研究受託國年報察其是否盡職轉告行政會惟委員如兼官職則易受其政府之牽掣爲求公正起見行政會乃决定選出委員悉無官職所以保其獨立也今選舉得人可爲行政會慶而被選者咸願宣勞尤令人感第一次議會曾表示意思願受託國速將託管土地最近行政事宜報告委員會此種願望幸未爲人忽視云（六日） 
　　日内瓦電顧維鈞復被選入行政會得票三十一去年得票僅二十一英·坎拿大·澳印度·紐絲綸·南斐·法·比·意·巴西·智利·玻璃維亞·古巴·烏拉圭·委内瑞拉·哥倫比亞·奥·暹羅·瑞士·葡萄牙·荷蘭·瑙威·瑞典·丹麥·希臘·羅馬尼亞·波斯·等國皆投顧票（六日） 
世界路透電 
[俄災振務記]  
　　六日比京電國際俄賑會議昨日開會與會者爲英法美德華十八國由比國前總理台拉克羅瓦氏主席會議討論南森博士·及賀佛氏與勞農政府商訂之契約繼乃討論應否派員入俄調查事演說者力主由私人開始施振而不待政府之輔助尤以振救兒童爲急衆意必豫行調查始能向各政府要求以大規模辦振 
　　七日倫敦電南森博士語客謂解决世界失業問題端賴拯救俄國脫離饑患人人當解囊助之勞農政府巳盡其能力施行一切但非得外國助力不能救其人民　　六日芬蘭京城電當道没收中等社會之書籍今在彼得格勒街巿售作燃料 
　　六日巴黎電瑞典政府以五十萬克郎助充俄國賑捐此欵將由瑞典紅十字會購辦糧食等品輸往俄國 
[太平洋會議與美總統]  
　　六日華盛頓電哈定總統已表示意見不願採前總統威爾遜親爲代表團領袖之方法但願與參院共同行事無論太平洋會議在討論進行之時或在决議之際皆欲與參院共之蓋美國苟無參院之同意斷不能有切實行動也哈定現擬請國會討論授權財政部長談判協約國債欵抵償之辦法惟參院旣有之態度頗不通融哈定雖有對於美船免繳巴拿馬運河船鈔一案暫緩投票之請求然此案終定於十月十日投票其强拗態度已可概見大約美船免繳船鈔案竟可在參院通過但衆院或擱置之就參院氣熖觀之恐闗於協約國債欵一案未必能通過也 
[澳洲之太平洋會議代表]  
　　六日墨爾邦電衆院今日開會首相休士氏宣稱澳政府與美國通電之後已派國防大員裴爾斯氏爲參與華府會議之澳洲代表裴氏將與英代表同案而坐工黨議員聞之起而反對查爾登氏動議應派各黨代表赴會此修正文由四十四票對十六票否决 
[美英間之債務談]  
　　六日華盛頓電各報所載美國現迫英國償還戰債之說巳由美政府切實否認聲明美國不欲於今日提出此項重要困難問題以礙華盛頓會議之產生且哈定總統反對在華盛頓會議討論戰債問題彼殊主張以利於負債國之輕便償債方法 
[美國對於雅泊島海線之中國抗議]  
　　五日華盛頓電國務院不欲承認或否認曾接闗於處置上海至雅泊島海底電線之抗議惟表明國務院未先商諸中國不欲訂立條約凡任何國際條約非顧全各方面權利美政府概不欲訂之 
[中法實業銀行募債]  
　　六日巴黎電法政府决議許中政府在法籌募債欵以供恢復中法實業銀行之用法政府希望藉此保全遠東法國之利益法政府如願以精神上之助力給予中政府（中法實業銀行之主要股東）則有聲明條件中政府應以中國利源爲充分之擔保所得之債欵應用於有闗法國實業之事務 
[國際路政大會]  
　　七日巴黎電法英意日等二十一國昨日參與國際道政大會此會由法國發起以期統一世界之道政規則 
[各國近事記]  
　　六日海牙電美使今日以哈定總統請荷蘭參與華盛頓會議文致荷外交部 
　　六日日内瓦電國際聮盟行政會贊成派中立國委員三人赴阿爾尼亞調查該處狀况 
　　六日倫敦電喬治氏白根海特貴族格林武爵士張伯倫氏愛文士爵士邱吉爾氏將代表政府參與十一日之倫敦愛爾蘭問題會議 
　　六日巴黎電洛歇氏與賴齊氏今日在維斯巴登簽定德國以兵燹區域善後所需物品抵付賠欵之條約 
　　六日巴黎電希軍在亞拉土里亞敗績後克里特島之人民有起抗政府之勢希政府已派兵前往鎭壓 
　　六日日内瓦電駐瑞士中國公使汪榮寳已被任爲參與日尼瓦國際勞工會議之中國代表 
　　六日柏林電馬克價落有兩層響影一爲實業興盛一爲生活代價日高各工廠今逐日宣布增加貨價並發給優美之紅利 
　　六日倫敦電種橡樹人聮合會宣稱組織橡皮出產家公司以管理橡皮業之計畫行將作罷聞董事與股東多人雖贊成此舉但仍不能及歐洲及土著主人反對者之人數 
　　七日倫敦電勞農政府已向英國希菲爾特訂購大批鋼具 
　　六日倫敦電倫敦阿才倍疆通信局宣稱阿才倍疆反抗過激黨其勢日盛過激黨於加拉巴一役死千人傷三千人安佛氏已抵北高加索彼特羅夫斯克擬代表莫斯科政府與阿才倍疆開談判 
太平洋路透電 
[魯案日牒覆文]  
　　七日北京電據官塲消息日使小幡氏刻仍在考慮應否接受中國之覆牒此種外交宣告顯擬示人闗於魯案之牒文及情勢已報告東京政府惟迄今尙未接到訓令其他各使署之意接受問題無甚闗係惟中日各界則甚重視此事甚至謂如不接受則顔惠慶與小幡氏均不致留任獨立界之意見日本如不接受此文將於華府會議受不良之影響日本之接受亦不過使該問題仍如九月七日日本提出牒文以前之情狀耳 
[宜昌戰訊]  
　　六日漢口電據無綫電稱吳佩孚巳佔據歸州預料星期杪可抵巴東其他陣綫亦大有進步 
　　六日宜昌電吳佩孚今日欵待外僑代表其演說之際對於今日一省之兵攻擊他省之狀態殊爲扼腕且述及近今湘卾戰事謂此事今已解决大局已有進步又述及川省謂該省曾向鄂省購辦軍械繼乃用以攻擊鄂省惟目下川軍已退出鄂省境外彼殊願提出議和問題及恢復交通云云旋由英領事起而作答湘江輸船昨晨開往重慶安瀾輪船今晨開出二船均未駛回新蜀通輪船現爲吳佩孚運送兵隊及軍需前往前敵預料卾軍將於今日佔據巴東歸州 
[華府會議之中國代表]  
　　六日北京電今日有明令任施肇基顧維鈞王寵惠伍朝樞爲參與華盛頓會議全權代表惟無顔惠慶之名顔雖凖備首途將否與會尙未决定 
[南方近事記]  
　　六日香港電孫中山巳應廣州丹麥領事之請派兵一隊往救被擄之丹人賴斯末森氏賴氏蹤跡今仍未悉　　七日香港電羅基菲勒氏等昨日午後抵此今日赴廣州將於星期二日回港定星期四日乘俄羅斯皇后號赴滬 
國内要聞 
[北京通信（生）]  
　　魯案覆文送出之經過 
　　魯案覆文業於今日（星期三）由日使小幡携歸矣原文於明晨十時可以公布其間經過情形可得而言查所謂直接交涉者非僅日本方面之私願即我國當局亦頗主張之外傳由俞某送去之條件作爲中國對於直接交涉之希望者雖爲日本方面傳出之消息要亦不無影響内閣方面反對直接交涉者爲顔董兩總長贊成直接交涉者爲潘財長齊耀珊亦從而和之顔氏初在閣議席上力主通電全國徵求人民公意據以答覆且擬就通電之稿潘謂現時拒絶直接交涉果有何利益是否在太平洋會議能有十分勝利之把握如果在太平洋會議無把握則何如且與交涉我以爲直接交涉可得實益否則日本且於太平洋會議中聲言以青島還我我不願收受則彼更有詞人民不可與圖始而可與觀成如果徵其同意必多主張拒絶直接交涉顔謂近日民氣甚盛如果順從民意以行雖失敗猶可見諒於人民倘内閣獨斷難免人民之反對齊謂徵求人民公意固佳但人民公意於何求之將詢及四萬萬人乎則問不勝問今通電不過問各省議會議會果能代表人民耶議員不過金錢換來之物過半爲惡覇土豪彼亦何嘗知有民意吾在外省時知之有素今電徵其意見縱得答覆而是否民意仍不可知潘氏和之而徵詢國民意見之電乃不發顔以己意屬唐在章與條約司各擬覆文一件唐之覆文係逐條駁覆考辭甚嚴正條約司之稿則未逐條駁覆但申叙已往事實說明我國無與直接交涉之理由仍爲完全拒絶直接交涉之覆文於上星期四將二稿提出於閣議席上討論是日靳未出席反對者僅齊潘張志潭則謂余不懂外交不敢妄措一辭守中立他閣員亦從而效之謂此事當由外交總長作主磋商結果以唐稿辭意太嚴乃採取條約司稿潘復以爲該稿尙多傷感情之詞謂當改修遂决於星期六修改文字及星期六閣議潘仍未出席將條約司稿略加修改案仍成立閣議旣散由郭則澐將該件送棉花胡同靳宅交由總理閱過後即行發出靳主緩發謂且看過再說而日使方面則亦有如果中國方面堅拒交涉彼必不受覆文且將經過情形完全宣布翌日爲星期例不能送星 
 
 

Page 11

 
 
　　期一亦未送問諸靳宅則謂不能送而胡維德之報告電亦至謂日本民氣異常强硬靳以此爲理由主張再修改一度得日使同意後再發出星期二復提出一至短之覆文辭意含混則所謂第三稿者是某閣員謂　如此則總理主不發因一致决定顔頗不謂然回部後囑徐之章爲備辭呈徐不肯力勸勿辭謂辭正中贊成直接交涉者意覆文不過一節略餘可由口頭陳述總長不妨爲口頭上之補充顔然之今日爲各使赴外交部之例日小幡至顔即爲口頭上之陳述并請將覆文　回小幡雖對覆文無異辭而於口頭陳述多未能滿意聞將來尙須有回文來爭也明日上午公布下午送各公使館（十月五日） 
[外人對魯案覆文之看法]  
　　大陸報十月六日北京電云魯案覆文已於五日晚遞交日本使館今日下午各使館亦收到此文副稿該文對於日本所提條件逐條駁覆雖可謂爲磋商之意思然　有堅决不讓之精神仍維持中國原有之地位首段中說明日本所視爲直接交涉之根據不爲中國人民所反對即爲中國所不能承認結局謂中日兩國主張歧異此案或將因此久懸不决故中國特保留其遇有時機另謀解决之自由此語之意即謂中國現雖拒絶日本提議但仍可與日本繼續交涉不過此種交涉不能妨及中國提出此案於華盛頓會議或國際聮盟會議耳日使館中人云此種復文究應視爲拒絶直接交涉或承認直接交涉現尙未能判定惟其一般意見則謂中國有全案提交華盛頓會議解决之意由此可知美員方面則謂中日交涉美國不過旁觀而無直接闗係故不能有何論列據注意此案者云魯案未必直接提交華盛頓大會研究魯案者以爲中國覆文語氣宜較和緩且宜承認青島爲公共租界今對於日人管轄時代中之外人所投利益不予承認可謂失當云衆信在華盛頓大會未集議以前日本未必續有進行日本將謂提議交涉足見日本之好意 
[内閣問題形勢仍混沌]  
　　内閣問題近日形勢復陷於混沌狀態外傳靳氏銷假並出席前日閣議之說均係推測之談據深知内幕者云靳以環境原因複雜幾有欲幹不能不幹不可之勢至其原因約分二種（一）權力分配問題某某兩方面對於地盤之分配問題日漸緊迫幾已接觸靳氏處於兩大之間事齊事楚均不能討好致責難之聲頻頻而至日前靳氏感無可應付始有辭職之表示初不過欲藉此要挾某方面以爲對付手段殊知某方面以責難與辭職係屬兩種問題故一方挽留之電迭至而責難仍如曩日且更對靳表示不能以無可應付即以辭職爲缷責地步靳氏情見勢拙乃不能不灰心（二）財政問題現在財政奇窘所有軍政各費無不仰視借債爲生活惟時至今日各方面羅掘已窮且潘復每每對於銀行方面失信内債已無處可借外債一層亦以新銀行團闗係並國民之反對外國資本團亦不敢輕於投資而各方面索欵牽餉紛紛不斷中央各機闗經費多已延至數月未發預計至陰曆年闗必至枯僵待斃眼前對付尤屬無法可籌故靳氏至此遂不得不下一决心表示辭職並聞靳氏明日壽辰當此百無聊賴之時亦無心作壽故今晨（六日）即已選赴湯由至於財長問題潘復之去已成不可掩之事實日前潘尙以其私人名義電致曹吳張三氏請求援助略謂中央財政艱窘萬分但於特别軍需無不勉籌以應有遲無欠尊處所請各費刻正竭力凑籌多少容當續匯在職一日盡責一日决不似從前各財長之只知延欠斯可告慰者也云云在潘原欲以此聮絡奉直得其歡心使爲己助詎截至今日三氏並無復電到京其情勢自不必問但繼任人物亦最難解决之一問題又聞靳之留任難闗尙不只一財政問題某方面所要求之張勳巡閱蘇皖贛一事持之甚力而某系及三省人士又絶端反對靳頗有左右兩難之苦因此愈不敢銷假日來國務院重要公牘均送靳宅畫　政務爲之積壓不少 
[鄂高師學生赴敎部請願慘劇]  
　　武昌高師學生因該校經費問題已於三日來京當赴敎部請願因馬次長已離部由庶務科招待一切是夜即住宿於該部之會議廳四日早陳僉事引該學生代表李浚等晋見馬氏李等照宣言書内要求三條·並詳述所受一切痛苦求設法救濟馬次長答謂分年籌足國立學校基金係敎部自身問題貴校欠薪一層當然中央負責至根本問題予（馬自稱）今日即提出國務會議總可解　以慰諸君以後校内經費依九年度預算並可視校内情形酌量增加旋馬氏即赴國務會議下午由陳僉事代表馬氏報告國務會議經過情形略謂財部指定湖北烟酒稅作爲該校常年經費先由財部電致吳巡閱使（佩孚）蕭督軍劉省長烟酒局長再由敎部將上意電該部所派專員高丕基嚴重交涉大約可望辦到欠薪一層財部只擔任三四五六四個月餘由湖北擔任語至此學生代表李浚謂九年度預算中央業經承認今只擔任四月是財部無維持本校誠意陳僉事復謂無論中央湖北總要有錢即可了事予再轉告馬次長商籌辦法末復謂諸君此次來京招待多有不週祈寛心稍住數日予個人當竭力奔走云云學生方面認此爲不澈底之解决尙未表示滿意詎是晚又得報告謂指撥烟酒稅一節財部不肯承認該校經費依然無着學生得此消息遂决計實行遊街冀得各方面之同情乃於五日下午二時齊集敎育部會場整隊出發詎行抵大門突有警察多名阻不令出謂已由電話請示警廳須得覆電允許方能放行當由學生代表向該警聲明此次遊行目的不過使京中各界聞悉武昌高師學生爲經費問題來京呼籲而已絶無軌外行動亦决不至發生危險請不必攔阻無如警察方面以職務所在鹽不允許雙方爭執一時餘不能解决該生等因欲衝出門警即將該生等所持旗竿奪下劈頭就打學生亦起而抵禦該門警竟將敎部大門緊閉大肆毆打年幼學生（附中學生）打傷撲地被脚踢無算同時某學生已出門外該門警持槍横打受傷尤劇於是大動公憤鬭聲大作門警則乘勢肆打拳頭脚尖刀槍棍棒一時齊動敎部部員數十人視若無覩結果學生受傷者十二人尤以孫裕芳曾慶霄兩人傷勢較重已抬往醫院診治學生被門警毆打後異常怒憤仍欲貫澈預定計畫實行游街嗣復開會討論經多數决定先向敎次馬鄰翼交涉再作計議當用電話告知馬氏要求到部面見馬派汽車一輛來部囑由學生推舉代表四人赴宅接洽學生不願前往旋由敎部秘書陳延齡再三勸導始推定陳敬業李浚王丕承三人爲代表與陳秘書偕往馬宅當由學生提出兩項要求一經費事件要求指定湖北煙酒稅作該校常年經費二受傷事件要求敎部切實負責並請馬鄰翼往敎部面見全體學生馬氏不允前往謂受傷事件當商殷總監辦理至於經費一層烟酒稅業已抵押當别籌他法代表不得要領而回旁晚馬鄰翼復派陳秘書到部報告謂經費事件已與財部潘次長擬定辦法以湖北鐵路項下貨捐局每月收入一萬八千元作爲高師經常費明日當提出閣議自此事發生後湖北旅京學界以門警無理痛打學生馬鄰翼坐視不理羣情憤激現已由北大鄂籍學生聮絡各校鄂籍學生以爲後援聞第一步辦法除開會慰勞外並派人向馬鄰翼嚴厲質問至第二步辦法則繼起作大規模運動誓達維持武昌高師目的北京學生聮合會方面亦異常憤激决定六日午後三時在高師開緊急會議討論一切援助方法茲將卾高師學生送致敎部之請願書照錄如下敬呈者屬校經費無着已及一載請求維持之函電旣已積若邱山呼籲拯救之代表又復疲於道路而大部之所以處屬校者在敎職員則典質一空在生　則饔飱莫給向非鄂省稍事拉濟則屬校已絶跡江漢間矣今屬校開學之期巳過而校欵仍屬虚懸敎職員旣停職於前校長復辭職於後茫茫前途何堪設想生等憤敎育之摧殘已甚懼覆亡之禍患將臨用是不揣冒昧馳詣崇階敢揭三端幸賜覆焉（一）中央政府應分年籌足全國國立學校基金以免學校經費時生動摇（二）屬校經費當敎育基金未籌足以前究由中央直接發放抑由湖北國稅　下撥付應爲根本之解决以明責任之所在如决定由中央直接發放大部與財交兩部須共負完全責任於敎育基金尙未籌足以前指定的欵並領欵機闗按月發給無論如何必守信用如决定由湖北國稅項下撥付大部亦應會同財政部商得湖北督軍省長同意指定由某種國稅項下按月支出（三）自去年十一月分起其所欠敎職員薪俸應請刻日一律發清上列各節務懇大部迅予圓滿答覆若再逶迤詭諉使屬校淪於永刼不復則生等有亡校之辱無南歸之面願假階前方丈地抉熱血向大部一洒之急切陳詞不知所擇伏乞憫而敎之不勝待命之至 
[外報責問賑捐用途]  
　　政府將何以解答 
　　世界新聞社譯大陸報社論云中政府所收之賑災附捐今作何狀乃一大問題此捐自去年十一月以來僅鐵路一項每月可收五十萬元號稱作救濟災民之用然據華洋義賑會之報告此欵并未充賑現在安徽水災之賑欵純由私人募集鐵路電報郵政及釐金四項之附稅究收幾何不得而知據義賑會中人言則該會僅收到海闗附稅四百萬元其餘四百萬元將由該會職員在北京往外交方面收取之上海郵政局昨日布告所有掛號郵件及滙票之附稅定於十月十號起截止然則鐵路等附稅亦當同時廢止然據北京消息則政府大有將收入較豐之附稅無期繼續之勢中外人士反對附稅之聲甚高政府必不至充耳不聞若必須收稅則所辦賑務必與所收之數相稱反之若欲假公濟私飽其貪囊以爲國民慣於健忘爲日旣久即將不復過問則官僚之計誠左矣今安徽水災甚慘環蚌埠一帶無家可歸者六百萬人遭水區域據工程師計算廣八千方英里距今四日前水高十五英尺現在漸漸低退亦每日祗低四英寸非至明年春季農事已無可爲如此鉅災赫然呈於目前政府挾有千百萬之稅欵何坐視不救耶華人私人方面救災甚爲踴躍南京救濟會辦賑極出力昨日上海有皖蘇浙三省同鄉開會籌議合辦賑濟方法華洋義賑會擬將各救災團體聮合爲一設一中央分配賑品處於蚌埠目下水勢未退分散食糧須用小舟並用舟將聚集一處之難民分至各處高地現因難民擁擠發生霍亂症如不速爲分散疫癘蔓延將不可收拾此等無家可歸之災民今年冬季旣無田可種必須畀以工作賑捐附稅據政府言處置正當絶未浪費果爾則除一部分已用於建築道路之外必尙有大宗餘留曷不用以作工查安徽水災之故因淮河無出海之口大雨之後遂爾泛濫而運河亦復潰决從前美國人曾有導淮入海之計畫如果實行可使水災不至再作賑捐附稅如尙存在即用於此項訃畫以工代賑一舉兩得又何樂不爲政府容有宣布附稅用途之一日然今日公衆已不勝其疑慮中國官員向來最缺乏使外國人信任其管理公欵之本領今若能一雪此恥努力救其同胞脫離災難則大足爲出席於華盛頓會議之中國代表之助也 
[蘇議會之爭長潮]  
　　蘇議會自三日開第一次談話會對於議長問題大起激戰後次日（四日）復行談話交相詆詈貽笑大方照情勢言北張派已占絶對多數南張派朱紹文張福增等力竭聲嘶知不可敵遂主協商後再行選舉北張派中之緩和派及中立一部份人亦多以協商爲是故由臨時主席張肇炘定六日下午一時開選舉大會留五日一天爲協商地步雙方約定在金陵春館交換意見五日晚間朱紹文對陶保晋閔瓛提出三種主張（一）張仲仁　正張孝若爲副（二）兩張均除外另提他人（三）張孝若出四十八萬兩賑欵作爲代價北張派以其無誠意不允容納雖五日之晨張孝若確來一電主張勿趨極端然勢成騎虎欲罷不能且有多數人因朱紹文等態度强硬之故亦决定堅持到底本日（六日）上午滿城風雨咸謂議會今日必演武劇下午二時開會議員到一百三十一人旁聽席幾無容足地以法政曁南及第一女師學生爲多張肇炘主席當塲分發張孝若辭職函電及張詧張謇歌電蔡璜遂動議討論准否辭職朱紹文屠方周仁泳等和之屠宜厚蔡陶謨劉文輅龐振乾等反對謂不在議事日程不能討論朱紹文兩次登台謂准否辭職係選舉議長之先决問題當由主席先付表决不必急於選舉并因外間空氣不佳引去歳機工搗毁案爲鑑楊懋卿謂愛江蘇議會愛張孝若個人今日不當選舉張援謂當選舉與否須俟先决問題表决後再行討論請主席即付表决是時有主張明日再開談話會協商者多數贊成遂一閧而散結果如何仍未可知附南通張詧張謇歌電如下南京省議會諸君同鑒電示祇悉孝兒年輕愚兄弟年老地方實業事繁議員之選出於衆情國會前辭寧有就省會之理現屆開會業由孝兒正式函辭决絶何以諸君尙未聞耶請查明宣布除名勿任妄言者假託生事張詧張謇歌 
另函云江蘇省議會今日（六日）下午一時開選舉會簽到者一百二十一人延至二點十分振鈴開會仍由張肇炘臨時主席樓上男女學生公民旁聽者不下六七百人蓋均到會監視選舉如不合法即預備千預者主席報告到會人數蔡璜緊急動議緩行選舉先討論張孝若辭職問題屠宜厚謂無議程變更議長未選出前不能開議朱紹文謂今日係大會有五人以上附議即得提出緊急動議蔡鈞樞謂今日係開選舉會議長未選前即開議議會無此先例屠方謂臨時主席係公推者何不能代行議長職務劉文輅謂張孝若個人辭職不得認爲緊急且電係今早始到焉知非有人冒名拍發王師曾謂本席在里見報紙宣傳有人以數十萬金運動議長本席以爲决無此事昨到省始知眞有其事開議會選舉議長未有之惡例貽有議會以來未有之醜史同人對此不能不特别注意龐振乾主即行投票王慶瀾張福增厲聲喝阻蔡璜謂張孝若旣來函電辭職且張三張四兩先生亦來電請宣佈除名詞意决絶同人何必堅執劉文輅謂議事細則未規定未選議長以前不可開議本席純係尊重法律起見並無别意且投票時同人如認爲張孝若辭職不投他票可矣朱紹文乃登臺說明應先討論張孝若辭職理由歷四十分鐘之久龔廷鶚朱積祺龐振乾屠宜厚蔡鈞樞劉文輅均以朱說爲無根據無理由張福增趙雪屠方等請主席付表决主席立起正欲宣佈朱翼雲厲聲責主席竟敢違法雙方又大起爭鬧楊懋卿以激昻之詞痛駡金錢運動議長之非樓上旁聽席男女學生數百人鼓掌大聲呌好朱世瑾請主席維持秩序龐振乾謂動聽要人呌好的話誰不會說但現在口是心非的人狠多能說不能行有何益哉張援謂今天同人發言者狠多大約分爲兩種主張一種係主張即行投票一種係主張先討論張孝若辭職問題話未說完王師曾即厲聲謂今天投票明天張孝若做議長後天組織省憲委員會·省參事會·省自治會張先生即可做省憲委員參事員自治籌備員矣但支配條件未免太偏枯恐同人中未必肯俯首貼耳以聽命也一時又起衝突都不就題說話愈說愈遠愈鬧愈不成事朱紹文又登台申說謂張孝若少年英俊將來大有可爲今旣自願辭職諸君何必陷人於法又歷述三十分鐘娓娓動聽並謂本會自去年被機工搗毁後受此敎訓應早覺悟若仍堅執證據在人手者甚多將來即舉出亦不免鬧到法庭起訴那時欲罷不能殊不值得也劉文輅張福增屠方龐振乾又先後發言咸主今日不投票亦不討論張孝若辭職問題俟明日（七日）談話會協商八日再開選舉會遂摇鈴散會 
地方通信 
[蘇州]  
　　體育家染疫逝世東吳入學運動敎員司馬德氏在華東久負盛名且尤專長算學爲東吳算學主任近在無錫籌辦工業中學巳購地集資正在進行之中詎前日忽罹乾霍亂疫症去世聞者惜之現東吳同學會擬爲鳩集巨資作奬勵基本金藉爲司馬君之永遠紀念刻正在組織中 
[嘉興]  
　　小輪照常開駛嘉興開至平湖海鹽盛澤等　小輪前因河水陡漲深恐逐日開駛衝毁圩岸自前月十日起律停駛現在水勢已退且天氣亦放晴已久故於前日起已照常開駛以便行旅 
[鎭江]  
　　織襪廠機工罷工鎭郡各織襪廠機工甚夥茲因米琛薪桂所得工資不敷食用公議於五日起同盟罷工要求增加工資未知各廠主如何對付也 
　　周家巷之火警鎭郡西門外周家巷南首王姓家本月六日早七時失愼旋經各坊洋龍聞訊馳至吸水澆灌始漸熄滅計延燒草房十餘家瓦屋八家並焚斃某姓女孩一口 
　　江北請禁雜糧出境江北高寳鹽興四縣均遭水災米糧價格飛漲無已民食恐慌而雜糧仍多出境致窮民無所得食現經各該縣紳士聮名電請省長飭縣嚴禁雜糧出境以維民食 
來函 
[蘇議會秘書處來函]  
　　頃見六日貴報蘇議會第二次談話會紀事對於張議員福增所云秘書受賄一節有亟應聲明者查本會秘書處印發開會報告向憑首席蓋章手條此次第一日（三日）談話會散場後大多數議員均在會客室聚談當由臨時主席張議員肇炘於座上手書（五日下午一時開談話會）通告並署名蓋章交由秘書付印移時有蔡議員鈞樞陳議員琛陶議員保晉等偕同臨時主席到秘書處撤回手條將五字塗去添註四字重復蓋章交下在本處惟有照例執行重印分發自未便問其變更之原因至翌日談話會張議員福增對臨時主席口頭質問秘書本不負答復之義務且本會秘書向無出席談話會說明之先例惟受賄云云闗係本處全體名譽除向張議員直接交涉外合將經過情形詳細聲明請命入貴報來函欄内以諗吾江蘇全省同胞江蘇省議會秘書處謹啓十月十六日 
雜評一 
[交通附捐停止（默）]  
　　政府中人苟非痴聾非無心肝者則對此中外人之唾駡必稍有所聞苟有所聞而能稍動於中者則對此中外人之唾駡必有以自白而今日停止交通附捐乃當局自白最後之一日過此一日而仍無以自白則中外人之唾駡奚僅止此 
中外人疑政府所收賑捐不用於賑巳非一日當前此賑務宣布結束時即宜有表明心跡之報告乃遲至久而無聞於是疑者益疑至於今日附捐巳宣布停止所用去者幾何所剩餘者又幾何中外人皆欲（知其究竟况當南省水災急盼此剩餘之欵以移賑豈能再任含糊過去政府苟稍稍顧及體面與信用則當一面將收支之確數分别詳細報告而勿稍隠匿一面將剩餘之欵盡數分撥此次被災之省此即所謂自白之道也若藉口按月已經登報則此種零星布告豈能昭信於中外即使他日以一紙總賬布告而内容不盡不實亦豈能昭信於中外蓋吾所謂自白者不在此虚僞之賬目而在眞實之收支交通與内務兩部當同負其責即當同發其良心無可推諉故其結果决非自認厚顔挨駡不較所能了也 
 
 

Page 12

 
 
   
 
 

Page 13

 
 
自由談 
遊記浙皖旅行記 
[新安江之觀感（四）] [  風塵餘生]  
　　其名潭之最深者（一）七里衖（二）猴猻淇（三）勞山潭（四）撒網潭此四潭爲最深而險者 
其灘之最險者（一）梅花紋（二）米灘以上兩灘非但水流甚急而且礁石叢錯此二灘爲全江之最險處不僅舟子引以爲難闗即旅客亦皆以過此爲深憂余此次過此目擊同舟之舟子葉正福溺斃於此者 
（四）新安江之產品 
斯江產品不惡茲余將是江產品之大種表出之以資有心商業者之瀏覽也（一）茶葉（二）木料（三）桐油（四）蔴茹（五）白术（六）白油（七）牛皮（八）花樹球（九）箬皮（十）葛粉 
然上列諸品皆爲徽州府屬所出而每年茶葉約在一千萬元有餘其木料若板扼壽木以及其他木料約在一百萬元有餘而特產之茶各有特產地若祁門之紅茶婺源之烏龍黄山之雲霧績溪之金山茶休寗之熙春黟縣之青螺績溪之蔴茹黄山之白杰此余不果約略記之如得其詳尙不至此已耳 
（五）新安江之零拾 
（一）新安江中之船類 
是江舍桐蘆輪船以外其餘約可分五種一爲快船然此船雖各爲快船其實並勿若輪車之快不果有定時而已但船之格式上重上輕船艙之佈置雖有床位而每當風雨之際危險殊甚且某快船公司對於船上應用物件缺乏甚多而損壞亦毫不修理以致屢擾事端然對公司固置不論其如對旅客之安全何次爲民船商賈藉之以載貨物行期無定快慢不等再次爲漁船其數不甚多其四爲花船此項花船沿江重要處皆有之名雖歌妓而其實有不然者其五爲竹筏水淺處不能通船者以竹筏代之由新安江入遂安縣大都以竹筏代舟也 
筆記 
[北征記（下）] [  鴟夷]  
　　孟女士譯之而君宜潤色之燦然產出於中國小說社而兩人之婚約以成其因緣之巧足使情天中添一頁新史而兩人思愛之高度可以推想矣厥後度蜜月於西湖君宜作記得詞百絶綠窗展誦温馨可念君宜以愛深不令久歸寗終且迎其斑白之母以共居斑白之母無亢宗之兒依嬌女愛壻以娱晚境寧匪大佳而君宜獨支門户頗足以瞻顧而有餘裕故安之不意斑白之母有烟霞之癖君宜所弗知者計其所嗜日需君宜半日勞工之所獲故不逾一年而君宜苦矣不得已以請於孟願以十金爲一月壽過此則力弗能勝耳孟旣不諒且有鄙視不屑之意若曰好男兒顧不能謀兩三口温飽耶我母無所依初賴我所獲以度今得壻不依壻而誰依哉君宜聞之欲置辯顧恐减其和藹之度乃以稍節爲請而止然而飲食衣服俱可節惟烟之嗜只宜增而不能損若是則君宜何可忍耶乃與孟爲决絶之談判其終也孟請仍執敎鞭以助之且以擇木高棲爲君宜勉今夏得友之介爲哈爾濱某公司之文牘其薪水且倍於現在之勞工君宜頗以道路遼遠有難色將却之而其簡爲孟見力促其允之且慨然曰丈夫志在四方勿以兒女之情阻青雲之路君若猶豫時機坐失則老列牖下何所樂乎君宜爲所激乃默然作書去越數日而聘書至且速其行於是多情之君宜乃廻味此獨身主義之四字矣黄葉地白雲天君宜北矣余知君宜之心碎矣（終） 
劇談 
[崑曲叢話] [  孤潔]  
　　趙鑑湖先生 
　　先生諱淦本是邑望族紅巾之亂資產蕩然先生方六歳曾爲人牧豕稍長家業漸復訓諸子均有聲　　先生中年哀樂一以絲竹陶寫納書楹綴曰裘莫不了然於心初工正凈晚年改唱劇凈及外尤喜歌忠義之曲好剌字草詔之類其胸次可想嗜酒健談性情豪邁尤熟於邑中掌故酒酣耳熱唇吻翕張極饒風趣今夏忽製古衣冠服以攝影未幾作古春秋七十有七哲嗣晋卿將於十月七日假寖會堂開追悼會予輓以聮云 
公曾飽閱滄桑話吾家三代前塵筆陣詞場遺韵渺 
我亦迭經哀樂溯故里耆年碩德酒壚鄰笛愴懷多 
雜載 
[秋思錄] [  禹鐘]  
　　凉秋旣屆蟋蟀應時而生入夜四壁爭鳴發聲凄厲此蟲性善爭鬥至死無餒余兒時酷好之每晨起盥洗未作即潛出家門趨田野間伺聲求之草露沾履盡濕不顧也以是恒得數頭而歸盛以瓦盆盆中置清水一小盂并飯屑少許息息憂其飢渴早膳畢後揀其雄偉者出與隣兒或同學所豢者鬭始則振翼鳴威繼接以牙兩相猛撲起落上下者數十次勝敗始决敗者狂躍出盆而遁勝者蹲足而鳴鳴可三五聲似誇其勇狀至可觀此事不僅限於兒童凡清閒逸樂之人咸癖於此屆時特闢决勝之地謂之秋塲賭資數十金至數百金不等故往往秋場一開人多資以爲業者可以見其號召之力矣按天寳遺事載每秋時宫中妃妾以小金籠閉蟋蟀置枕畔夜聽其聲時民間爭傚之據此則唐時但取其鳴聲而豢之尙未開賭競之風也 
陳後山詩話載東坡居頴春夜對月王夫人曰春月可喜秋月使照愁耳公謂前未及也遂作詞曰不似秋光只與離人照斷腸蓋秋月悽冷離人對之未有不爲興感者若李白秋興歌云我覺秋興逸誰云秋興悲賀知章以此稱其謫仙人實則青蓮亦故作曠達語耳否則何以又有舉頭望明月低首思故鄉之句耶 
小說 
[劇賊胠篋記（二十）] [  一圭]  
　　第三節珠寳箱 
　　這時啞密司梯和他的兒子俱已聞聲驚起跳出房來啞密司梯問道這是甚麽一回事跑下樓去的是誰呀我道密司脫克辣芬啞密司梯又回頭向那侍者道你這個惡賊想做甚麽事他在甚麽地方被捉住的呢克勞尼道你不見買羅司夫人的房門已開了麽買羅司夫人丨買羅司夫人啞密司梯道難道你忘却買羅司夫人是聾耳麽你喊他的侍女罷這時房裹的門已開了走出一個侍女來祗見他身軀微顫臉色灰敗好似遇了極恐怖的事他站在門限上說了幾句法國語啞密司梯替他繙譯道他說窗子已大開一只珠寳箱已不知去向了克勞尼又問我道麥根司丨克辣芬又往那裏去了我道他說樓下還有賊黨他就下樓去了克勞尼道他爲何不早說呀他說時也往樓下跑去還有許多打球的人也跟着他去辣弗里司也在内又把那個侍者拖到樓下交給兩個着晚服的侍者啞密司梯引着我往外走問道我似乎聽見槍聲你可曾聽見麽我道我巳聽得三響了當下我們跑出門到了黑暗之中跑了不多幾步啞密司梯的脚觸着一個睡在地上的人就高聲問題這是誰呀爲何睡在地上一人答道他正是克辣芬他身上已被打中一槍了啞密司梯道他還活着麽那人又答道或者還活着啞密司梯道上帝呀有這等的慘事麽克勞尼又往那裏去了那人道我正是克勞尼你们聽着那班盜賊已逃得無影無蹤這是辣弗里司他也帮着我们捉賊的啞密司梯道但是我们已捉着一個强盜總算聊勝於無了如今首先應當做的事就是把這受傷人抬到屋裏又指揮着衆人道你來抬他的肩頭你來抬他的脚你們再撑住他的腰這可憐的少年差不多已没有知覺了如今老實說罷他的名字本不是克辣勞他是蘇格蘭場的偵探呀大衆聽了這話辣弗里司第一個表示驚愕的意思但他也是第一個抬起這個受傷人不多一會就把這受傷人抬到藏書室裏放在沙發上面拿了一塊冰放在他的傷痕旁邊又用白蘭地酒潤了他的喉嚨他這纔睜開眼時動動嘴唇啞密司梯灣身下去聽他說道正是正是我們已捉住一個賊他把那珠寳箱傳到窗子外邊外邊守着的人接了過去就逃走了我们只須審問捉住的這個賊内中的眞相就可明白了 
餘瀋[  何耡月]  
　　人生有安樂即不能無憂患顧人恒惡憂患而喜安樂不知安樂易隳志氣適足使人湮没憂患磨勵身心適足致人彰顯試觀彼王侯螻螘同歸於盡者孰非由於安樂而巍然爲英雄爲偉人功德被民生者孰非出於憂患 
故凡人生百年與其生於安樂母寧生於憂患 
 
 

Page 14

 
 
本埠新聞 
[全國商會聮合會第三次開會記]  
　　因正副議長辭職未曾正式開議 
　　昨日下午三時全國商會聮合會繼續在總商會議事廳開會嗣因正副議長均辭職未到改開談話會茲分紀詳情如下 
　　到會之人數是日到會者爲山東·安徽·雲南·河南·江蘇·浙江·直隸·四川·福建·江西·湖北·山西等十二省代表共計六十三人其餘備函請假者爲穆湘玥趙林士胡振緒毛酉峰至各省繼續報到代表爲浙江嵊縣商會羅鑅福州商會陳文翰沈琬慶林承基均編號碼入席其江西商會代表盧芳函稱不日到會云 
　　正副議長辭職聶雲臺前日當選正議長後當由會備函報告昨日接到辭職書大致以身體多病推次多數蔡輔卿爲老成碩德資望允符應照章推升爲正議長另加選副議長一人以重會務如此值有重要議案之時仍當勉力赴會以盡會員之責任云又湖北代表蔡輔卿辭職函大致謂文惠才識疏庸謬膺代表祗合參與末議追隨諸君子之後至副長一席闗係匪輕任重材疏謹謝不敏且文惠兼辦漢口慈善會事未便在滬久覊務祈另選賢能能維會務云云 
　　開會後之情形下午三時十五分摇鈴開會後先由臨時主席蘇民生報告正副議長請假函件衆議推舉行表八人赴聶蔡兩議長處敦請並將辭職書退還本會暫改爲談話會遂推舉王秀山王薌泉湯節之姜少廷姚慕蓮高保卿馬息深趙叔雍爲代表分赴敦請至五時餘代表始回姜少廷報告謂聶蔡兩議長均未晤見當俟明日上午再去趙叔雍尙擬請以談話會形式先討論議事細則及敎育聮席會組織大綱衆以爲時已晚而議長未到亦不足以示愼重遂决定延會 
　　今日續議各案（議事日程（一）通過議事細則（二）討論商敎聮席會議組織大綱草案及會議日期（三）太平洋會議問題案（議案目錄）（甲）外交項太平洋會議問題案（一）推舉太平洋會議代表案（江蘇無錫縣商會提出）（二）太平洋會議代表人選案（浙江杭州總商會提出）（三）請太平洋會議代表貫澈裁軍主張案（湖北黄石港商提出）（四）闗於太平洋會議問題之請願書（浙江杭縣拱宸橋商會提出）（五）太平洋會議人選案（湖北沙巿商會提出）（六）我國對於太平洋會議議題宜扼要提出案（江蘇上海總商會提出）（七）由國民自行宣告統一案（江蘇上海總商會提出）（八）闗於太平洋會議及商約之請議書（江蘇上海總商會提出（九）太平洋會議代表公推案（江蘇鎭江商會提出）（乙）山東問題案（一）魯案拒絶直接交涉案（浙江杭州總商會提出附件）（二）鄭慧吾意見書（三）内政外交統一方法意見書 
[全國敎育聮合會二次預備會再記]  
　　昨日午後三時全國敎育聮合會開會到會者鄭心南·徐堅白·黄任之·沈信卿·袁觀瀾·龍荃蓀·方小川·奚秉初·谷岱峰·邰蘭波·齊性一·吳笏欽·（福建本日到）（一）江蘇黄任之報告陜西桂毓霍岳雲韜·福建林元喬·林炯·何長祺·河南劉維藩·現正行至途次不日可以到會（二）報告函謝商務印書館贈送太平洋雜誌東方雜誌（三）報告汪精衛先生來函更正昨日紀載汪發表意見二十一條及中日闗於山東之種種密約皆未經國會通過國民不能承認且國民以不認約之故國内干戈相見損失無數之生命財產此皆可爲不能承認之表示前此巴黎和會代表不能就此點切實發揮故望此次聮席代表就此點切實聲明以代表民意所在（四）繼續研究太平洋會議問題之資料江　袁觀瀾主張問題須分三層（一）對外問題提案宜避繁複又如廢除未成立國家者之締約如相機要求退還庚子賠欵（此項應否另向各國提出（二）對内問題如魯案不直接交涉如成兵如裁釐如以停付德俄奥賠欵於抵還公債後指作敎育用欵（三）聮席會議自身問題代表出發後須組織一機闗以便隨時對付太平洋會議種種問題江蘇沈信卿云國民代表之責任一在監督政府代表一在宣傳國民意旨福建吳笏欽主張對於太平洋會議之山東問題拒絶直接交涉各省須取一致行動江蘇袁觀瀾主張對内辦法即不向政府請求亦須明白表示國民一致之主張江蘇沈信卿云總商會有廢除協定闗稅主張此亦對外問題之一我們應當贊助江蘇黄任之云請就昨今兩日所提出各項問題推定審查員加以討論預備結束江蘇沈信卿主張先行歸納意見可省討論時間福建鄭心南主張歸納日來會中之主張以爲對太平洋會議可發宣言如下（一）爲保全太平洋上各國和平起見吾人不能承認國際上一切秘密條約（二）爲增進太平洋上各國邦交起見要求國際上待遇之平等（三）贊成裁減軍備之趣旨實行裁兵希望各國援助江蘇沈信卿云吉林提案注意英美日對華政策可作宣傳資料若論提出交議應鄭重考慮江西龍荃蓀主張提案應就事實上考查並國際法上着想勿尙空談江西桂仲覺主張理由須充分表示宜堅决福建吳笏欽云中外人待遇至不平等應援照國際法要求取消租借地及租界二者實開國際法之先例且爲中國武人之逋逃藪以助吾中國之内亂並宜庽兵於農工京兆邰蘭波主張請就各代表所發表意見趕緊結束江蘇黄任之主張提案目的宜注重對日並推定江西龍荃蓀福建鄭心南江蘇沈信卿爲起草員將各項意見加以整理預備十月八日下午三時再行開會討論 
[太平洋會議代表近聞]  
　　人民代表不受公欵補助 
　　首席代表到滬尙無准期 
　　國聞通信社云蔣夢麟余日章兩博士將受本埠九團體之委託赴美國華盛頓以國民代表之資格爲種種之活動各節迭經記誌報端連日商會敎育會中人雙方接洽擬於將來開會之商敎兩會聮席會議仍公推蔣余二君往美以示南北一致之國民意見大致該項聮席會議所注重者即爲外交問題至對内種種政治問題可以易滋誤會之故多人主張置之不議北京政府聞蔣余二君赴美擬各補助二萬元爲旅資聞兩君以人民代表不便受公欵補助特行辭謝决由各團體公凑二萬元分用云 
我國出席太平洋會議代表已由北京政府明令發表其中如伍朝樞乃迭次宣言不能受命者聞北京亦知伍氏不能前往姑予任命以示北方並未漠視南方之意至預定首席代表之顔惠慶並未發表昨據北京來人言 
顔仍有赴美之說惟須一星期内外方能爲最後决定 
[俄婦控謝米諾夫之横暴]  
　　謝米諾夫通日之又一證據 
　　要求賠償五十萬兩 
　　上海華俄通信社云前日有俄人那哈白夫之妻在公共法庭控告謝米諾夫虐待伊夫及伊情節請求開庭審判茲覓得其律師之呈文如下 
俄事案譯呈上海公共租界會審公廨鈞鑒原告亞力山大那哈白夫被告謝米諾夫茲將原告稟辭謹列於左（一）原被二告均係俄人住居上海歸貴公堂管轄（二）原告係批愛士那哈白夫之妻其夫曾充高爾恰政府之軍官生有三孩長愛拉年十歳次維拉年三歳幼友勤甫生一月（三）西曆一九一七年九月原告與夫批愛士那哈白夫在西伯利亞之伊爾庫司克同住一年後遷至哈爾濱留五日又同赴大連至一九一九年三月二十三日由被告將原告喚至哈爾濱到該處後即被拘留詳細情形如下（四）一九一九年原告之夫批愛士那哈白夫正充當高爾恰政府之駐大連代表以便代高爾恰軍隊購買軍火當時被告最親近之參謀官某係原告夫之上級軍官該參謀官交原告夫那哈白夫紙張一箱囑其帶至東京交與日本陸軍總長詎那哈白夫不遵照辦理將箱籠私自開閱得悉包内均係西伯利亞之前阿穆爾及後貝加爾等地之軍用地圖那哈白夫因而發現被告之賣國行爲竟至擅將軍事地圖送赴日政府故將不將該項地圖携至日本送交日本陸軍總長將其寄至阿姆司克之高爾恰將軍高爾恰得知被告之賣國等非法行爲後即將被告褫職斥逐嗣後凡被告一切行爲均屬違法并圖謀推翻高爾恰政府那哈白夫將軍隨又察出被告及其黨人謀剌高爾恰將軍乃又將此項信息遣其參謀吉多維基帶信報告高爾恰將軍不料吉氏行至赤塔爲被告拘住將信件搜去遂將吉多維基槍斃（五）被告當查明那哈白夫照伊之囑託履行反將該項軍事地圖交與高爾恰將軍并告發其種種奸謀乃恨那哈氏剌骨蓄志將其謀害一九一九年三月十六左右將那哈氏喚至哈爾濱拘禁并將其拷打七日不給飲食一九二○年四月四日左右那哈白夫越獄逃亡被告得知後當即將原告非法拘禁當時原告小孩維拉生下纔八月之久正在哺乳時期乃母女分離於情何堪隨又將原告閉之於鐵甲車之小室中不給飲食者五日時加拷問并施種種酷刑直至原告暈絶而止於是者五日乃將原告小孩交與又七日後被告着兵士於天明時將原告押至城外持槍實彈作開放式并恐嚇原告云倘不將原告丈夫去處說出即開槍斃汝原告驚嚇異常至不省人事奈被告雖用種種非人道之手段然終不能在原告口中討得隻字被告無法乃將原告充至赤塔并在該處威嚇原告倘不將伊丈夫住址說出即將伊親生之幼孩維拉盜去該小孩至今尙在找尋未着被告毫無惻隠之心故監守原告直至一年有半當時因被告所率軍隊在赤塔敗逃故原告得機逃脫又數月後方在大連覓得其丈夫（六）因被告所作種種不正當非法之行爲致原告身體康健大受損失精神上亦受非常之剌激損失費用以萬計爲此敬求公堂諭令被告賠償原告銀五十萬兩及堂費作爲相當之賠償中華民國十年十月四日原告代表禮明費森律師謹具 
[租界中之德人訴權問題]  
　　希望上訴機會暫歸公堂訊判 
　　德國人佛探勒被瑞士國人别德而在公共公廨以民事訴追賠償損失洋一萬七千一百六十三元二角二分奉傳到案後並不具訴延一西洋律師繕遞聲請狀要求將案註銷故昨日下午由李襄讞會同英副領事包克本君升座審訊據該德人之律師譯述請案之理由略以被告係德國人不受會審公堂管理德國政府已經成立其國民非無領事管束之人可比本年五月間雖有德人案件組織特别公堂審理之說但中德間闗係尙無一定解决辦法故領事團對此尙在考慮而會審公堂判决案件因無上級官廳以故無從上訴中國公堂苟欲管理德人案件須予德人以上訴機會此層應請堂上解决本案糾葛現雖不在此點然將來恐有如此同樣之案發生問題云云問官即退入休息室磋商之下升座宣判云此案未經設立特别公堂以前仍歸本公堂受理限被告於三星期内遞狀辯訴此諭 
[捕獲私販槍彈之日人]  
　　直接違法令間接碍公安 
　　國聞通訊社云居住密勒路之日人某前本係某店主現已休業惟暗中則仍營私販槍彈業近爲捕查悉前日西探目孔杜得特約同日探一人前往其住所逮捕聞同時在其屋内查出自來得手槍四枝又回旋手槍兩枝子彈九百發云云 
[郵路兩局停收災振附捐]  
　　本月十日起 
　　上海郵務管理局昨發通告云所有收寄國内一切掛號郵件並開發滙票隨帶收納之華北災荒賑捐費自本月十日始一律停收且加印郵票亦即停止發售 
滬寗滬杭甬鐵路局昨奉交通部電令略謂從本月十日起凡各鐵路客貨車脚隨帶徵收之華北災荒賑捐費一律停收當經該路局長轉飭兩路各站長遵照矣 
[國慶紀念之種種籌備]  
　　本月十日爲三十節國慶紀念本埠行政司法各官廳均停止辦公一天各在廳署懸燈結彩以誌慶祝鐵路局亦令各站於是日起懸旗三天 
　　上海兵工廠謝錦章君以本月十日爲雙十節國慶紀念之期各廠工匠自應照章停止工作一天是日因係國典各工匠工資仍須照章給發藉以犒賞所有江南造船所之各工匠亦於是日一律暫停以資休息而資紀念均於昨日牌示飭遵矣 
　　勞合路上海各路商界總聮合會前經議决於國慶日假寗波同鄉會開慶祝大會並請名人演說茲該會已將慶祝劵印就按照分會送發並通告分會轉知各商店於是日一律懸旗至名人演講擬敦請蔡元培汪精衛王正廷三氏由該會文牘主任嚴諤聲分别備函敦請矣 
　　昨日各團體國慶籌備處亦有新加入者如中華拳術研究會·漢口路商業聮合會·滬西商業衷社·勤業女子師範學校等團體俱願加入提燈大會刻聞南巿各區救火會因鑒於閘北救火會於國慶日舉行提燈會之故遂亦各在會所邀集會員討論辦法預備屆時參加水龍會共襄盛典 
　　法租界商業聮合會由評幹兩部議决定是日休息並懸旗掛燈一天入晚舉行提燈大會當即具函法領事公署曁總巡捕房請求給領照會俾便屆時通行刻經總巡捕房送到照會一紙即遍發通告界内各商號舖户一體籌備慶祝並有各團體加入想届時必有一番熱鬧云 
　　上海學生聮合會致各分會函云現已得法領允准在法界舉行提燈並許沿途照料故集合地點擬改在法界至於所行路程亦未定妥當日可專函奉告也務希貴會從速凖備燈燭屆時全體出發如有軍樂隊加入更好以壯觀瞻但此次提燈乃表示慶祝並非示威故一切過激言詞及不闗慶祝字句概請删去不必加入設故意摀亂而有意外之事本會概不負責星期六下午二時開會請貴會派選一人來會出席以資討論一切　　尙文路省立第二師範學校定於雙十節晨開慶祝會並大放高升鞭砲午間及傍晚聚餐並於晚間舉行提燈會遊行城廂内外聞連附屬小學共預定燈籠千餘盞　　大南門民立中學學生前以籌備國慶事宜於上星期一開各級代表會議議决於九日七時至十時開映影戲十日午後舉行國慶典禮並殿以古樂晚間加入提燈大會並放花炮藉申慶祝刻正從事集欵積極進行云 
　　沈家灣湯恩路承天學校學生定於十日下午七時在校舉行國慶紀念大會今已籌備並分發入塲劵邀請學生親友共伸慶祝 
　　四川路青年會以邇屆題糕令節國慶良辰訂於今晚（八日）六時半邀集同志舉行國慶大宴會席設童子部會食堂由交際科籌備一切敦請吳山先生演講（十年回顧）佐以音樂電影及馬潤餘君之趣談李松泉君之幻術等種種有興之事 
　　工商友誼會通告各會友於是日休業一天以伸慶祝且以是日又係該會成立一週紀念日故下午二時開紀念大會晚間六時開提燈游行會 
　　求新廠同人前於五四運動時曾捐集巨欵在南巿南碼頭機廠街口建造高大牌樓一座每逢國慶節必捐欵將該牌樓修葺掛燈結彩繼燃邊炮今年適逢三十節該廠同人等見國事之日非除將牌樓修漆外另擬警句寫在燈上懸掛牌樓以冀喚醒國民 
[國慶禁止提燈會]  
　　治安要緊國慶...... 
　　松滬何護軍使查悉松江公私各學校曁各商舖等擬於本月十日雙十節國慶之期舉行提燈賽會游行街巿之興趣惟今歳適逢災荒又因國内時局不靖設或是日舉行慶祝防有匪徒乘間思　擾亂地方秩序安寗之虞滬地商學各界曾經通令禁止不准出賽在案因查松江距滬較近且爲本管轄境自應一體查禁以維地方治安特於昨日令行松江防守司令王精甫君轉令嚴行禁止矣 
江蘇淞滬警察廳布告云案照現值特别戒嚴期内所有本屆雙十節應援照成案禁止遊行集會等事除通令各屬遵辦外爲此布告仰地方諸色人等一體遵照須知本届雙十節係在特别戒嚴期内一切游行集會概行禁止其有各團體舉行慶祝亦祇准在各該團體内舉行倘有流氓地痞藉端滋擾定干未便 
[英商會聮合會定期集議]  
　　文匯報云中國英商會聮合會連香港商會在内定於十一月三四五日在滬集議 
[攔獲汽車載運烟土之訊判]  
　　被告一併開釋烟土送闗焚燬 
　　公共總巡捕房於上月三十號清晨在北四川路靶子路轉角送貨汽車上破獲大宗烟土並將押送之粤人許友·蕭阿泉·紹興人陸阿元·周培清·開車人沈元發·一併解送公共公廨奉飭押候查明澈究各情經紀本報昨由捕房傳集一士人證將許等解至公廨第一刑庭先由捕房刑事科代表費斯福律師上堂譯訴案情繼據七十二號西探投案經費律師詰據聲稱上星期五早上六時得到線人報告謂北四川路一百三十四號屋内即時有大宗烟土運出遂偕西探目與十號西探華探婁寳生等馳往該處附近守候見有某廠送貨汽車疾馳而來上前攔阻登車搜獲烟土二十四小箱與押車人一併帶入捕房旋至崑明路與該廠大　西人卞爾商明即至廠内搜查並無烟土見一小棧房内有洋鐵箱十八隻與裝土之洋鐵箱同樣並詢悉此項烟土係由該廠看夜之潮州人陳立甫囑令運送現陳已逃逸今有該廠工人陳文忠可以到堂證明據言前次亦有此等貨箱車至東棋盤街交缷各工人每名得到酬洋二元開車人五元言至此將烟土一箱拆開呈案請察又據十號西探上堂仍由費律師詢據供稱該烟土每箱計重一百六十斤經海闗驗土員估計約值洋三十八萬四千元左右當時見第一第二兩被告與開車人並坐在前第三第五兩被告在後至第四被告即開車人餘供與七十二號西探略同故不贅錄又據華探婁寳生投訴上禮拜五早六時偕同西探乘坐汽車至北四川路靶子路轉角守候未幾見一運貨汽車滿載而來西探遂將車攔住上車搜獲烟土甚夥當將烟土與押車人等一併帶入捕房是實供畢由被告代表穆安素律師向該探等逐一盤詰前情一過據海闗驗土西員勞勃司到堂譯稱驗得該烟土係波斯產俗名紅士西曆一千九百十三年禁止進口現無一定價格約值洋三十八萬餘元大約陳有三四年之久云云被告律師起而辯稱捕房不能證實被告等知情被告等不爲有罪總之此案内總有違法之一人况被告係由在逃之陳姓囑爲押送此事諒陳知情與被告等無尤應請察奪將被告各人開釋並據汽水廠大班西人卞爾投訴該廠内工人均能認識今在案之第三第四第五三被告均係廠中用人第一第二兩被告並不相識至廠内送貨汽車非但不能借給與人且照公司定章自亦不能裝載他家貨物此次是否由看夜華人陳立甫商通司閽印人私自借給與人運貨毫不知情惟小棧房係堆放廢物與木植之用云云供畢經費穆兩律師復向盤詰良久而退又據被告許友投訴由周竹生薦至陳立甫處做工住居廠内是日清晨由周喚我押送貨物惟不知所裝何物當時周乘黄包車先行實不知所裝烟土乞鑒並由兩造律師向之盤詰一過而被告律師以被告等　不知情要求釋放並據捕房律師聲稱本案線人要求奬賞此項奬金並無的欵中政府是否議有專章應請堂上核示經李襄讞核供商之英包副領事以被告等均非主腦判一併闗釋烟土送海闗焚燬判畢乃由萬國拒土會總書記西人投案聲稱奬勵線人一事自應提倡務使人人願作導線烟土搜查盡絶　清烟毒或再仿照海闗定例於罰欵項下提給要求堂上輔助而捕房律師亦投案表示同意堂上得稟頷之該書記即與捕房律師稱頌而退 
[烟酒業反對烟酒借欵之陽電]  
　　本埠烟酒聮合會昨致北京電云大總統國務院財政部全國烟酒事務署鈞鑒烟酒借欵事迭電呼籲未奉覆示　　旁皇近報載用美人衛立姆任稽核所非特全國烟酒兩業數千萬商民生計胥受摧殘國家財政亦歸監督此端一開將來中國内政何一不可受外人稽核埃及印度前車可懼烟酒二業剥膚尤切用敢涕泣上陳務乞速將該議取消不勝迫切待命之至中國烟酒聮合會叩陽 
[航業消息彚紀]  
　　近日滬上行駛烟津班輪之進出口貨異常擁擠如芝蔴·桐油·豆子等類均轉運至歐此間各公司對於烟津班輪於增漲水脚外均加添船舶擴增噸量同時日輪公司之注重斯綫者亦添派多量之貨輪爲營業上之競爭茲就本埠日商大阪·日本郵社兩家所添臨時貨船查誌如次藉知其對華航業無時不得步進步也（甲）大阪船（一）臺東丸（二）先島丸（三）第七原田丸（四）第七眞盛丸（五）鹿山丸（六）大松丸以上六輪係九月下旬開行專由日本裝東貨至天津再從天津大連等埠裝運吾國雜糧等往日本且尙有嘉　丸·哈爾演丸·勃爾開丸·台中丸·台南丸·河南丸·大智丸·台北丸等八輪常年定期開班在天津大連等開駛又上海方面之天津高雄班亦有湖北丸·福建丸·盛京丸三輪計現時大阪公司僅天津一埠已有十七輪行駛其輸入之東貨與運去之國產其數可知矣（乙）日本郵船會社其平日之定期輪往來日本天津者共高砂丸·營口丸·等六艘今亦添加租船二輪均於九月下旬起行一名海王丸一名矢岳丸云 
　　本日大達公司之通海班輪出口此間有現洋五萬元裝赴通州大生紗廠 
　　昨日日郵船熊野丸進口旅客中有本埠通濟隆職員西人哈何曉氏夫婦又有日領署外交官清水芳次郎·書記捲島千代松·學生李惠眞等又有温籍大批傘商三十餘名還國 
　　好時洋行之芝生杜挨號昨日還德裝去大宗桐油·芝蔴·及零雜貨等一千二百餘噸大都由漢津轉來者　　海闗巡船立慶號Likin今已入耶松船廠施行檢驗 
[華商電車延長時刻]  
　　華商電車公司近因乘客日多故擬定自前晚爲始加放開車時刻向例十點十五分進廠者現特延長至十一時始行進廠以便乘客云 
[銀洋巿况之報告]  
　　金融通訊社七日報告云今日洋價早巿頗疲中國及華商銀行因杭州南京均有來洋　賣户甚多收盤價爲七錢二分九釐七毛五較昨跌小二五旋由花旗等銀行購進十萬元午巿津帮及各錢莊復起需要收盤又漲至七錢三分零二毛五今日洋巿似較穏定看勢洋價不至過漲亦未能回疲大約總在七錢三分左右出口裝天津三十萬元進口南京來十萬元 
銀拆早巿四錢七分午巿四錢八分最低至四錢巿面較前鬆動惟錢莊紛紛向銀行贖還押欵故拆息仍高收欵五十萬兩 
[友華銀行銀巿報告]  
　　中美新聞社譯友華銀行七日報告云昨日倫敦近遠期銀價俱跌一便士之八分之七紐約價跌至六九又八分之七倫敦紐約間匯價高至三七七·七八今日此間開盤金鎊跌至三先令十一便士金洋跌至七四法郎跌至一○四○日　高至六四巿况初甚不定後乃堅穏開盤時金鎊十月份爲四先令一便士十二月份爲四先 
 
 

Page 15

 
 
令四分之一便士收盤十月份爲四先令一便士半十二月份爲四先令半便士倫敦巿况堅穏 
[陸徵祥行將來滬]  
　　前外交總長陸徵祥偕同夫人由京來滬約九日抵埠交涉公署接得京電已預備到站迎迓聞陸氏在滬並不勾留擬即乘華貿號郵船放洋往歐美等國云 
[英使館商務秘書來滬]  
　　外人方面消息北京英國使館商務秘書勃來得告假回國業於昨日行抵上海擬在此休憩數日再搭船放洋至勃氏來華充當秘書係在去年云 
[房客聮合會將開聮席會議]  
　　有十一團體發起 
　　國聞通訊社云本埠自反對加租風潮興起後各處房客聮合會已紛紛成立茲聞該房客聮合會同屬謀公衆利益亟宜聮絡一致羣策羣力積極進行由哈同路民厚里大通路新康里楊樹浦新康里南京路民康里卞德路善昌里虬江路鼎元里西華德路永吉里閘北南林里五馬路廣福里大馬路大慶里法界磨坊街新康里等十一房客聮合會發起定期本月九號（星期日）下午三時開聮席會議每會各舉代表三人共籌一致進行方法茲錄其發出公函云近來反對加租風潮風發雲湧然非有互助協進之助難收完全美滿之效敝會籌思再三非有房客聮合總會之組織不足以聮络進行一致對付茲定於本月九號下午三時開會討論籌備總會方法及進行手續務請貴會推派代表三人準時蒞會共抒高見不勝企盼云 
[漆業工夥要求加資]  
　　通告店東請於三日内擇定地點日期開議 
　　本城内外漆匠工夥共有七八千之衆近因米珠薪桂生活程度日高不敷餬口故邀集同業於日前在法大馬路第一春茶樓聚議到者數百人議决推舉代表函請業董店東援手昨該業工夥數百人又在第一春會議各工夥咸以各店東豐衣足食對於工夥之要求置之不睬實不顧吾等苦况一時各露憤懣狀態旋經多數主張印發傳單通告各店東定於三日之内會議解决傳單如下啓者吾業同人因目下米珠薪桂日得工資何以養家要求店東加給工資曾於本月初三日函邀各店東曁業董屈駕至法大馬路第一春面議届時均未蒞止故再通告各店東擇定日期務於三日内會集何處雙方開議以待解决特此通告漆業全體工人啓 
[五金號夥五人同時私走]  
　　已請警察查緝 
　　新北門外興聖街華豐五金號昨日午後有年輕店夥學徒共五人自十五歳至十九歳均各出外至傍晚尙未歸來店主察覺有異恐有勾串私走情事當即開明各人年歳姓氏籍貫服式等除報告該管捕房外又至華界各警察署呈報前情請爲一體協查 
[滬南慈善會開會紀]  
　　滬南慈善會昨日午後二時開職員會到者王一亭等十餘人籌議建築會所及籌備冬振各事又討論浦東南匯賑災而散 
[南滙管獄員萬惡史]  
　　省議員揭發眞相 
　　南匯縣管獄員臧汝鑫平日尅减囚糧姦淫女犯已經該縣省議員楊而墨分電司法部高檢廳省道署茲有該縣旅滬學界倪小迂等電呈道尹公署文云南匯縣管獄員臧汝鑫平日尅減囚糧竟將監犯食資僅給七成任其餒餓並將各犯在監工作得資僅發三成貪婪已極本月十九日將看守所女犯馮陳氏誘入臧庽被其姦宿前後三晝夜旋經犯姑馮王氏於二十二日下午三時許知在臧庽親往詰責觀者如堵醜聲四溢乃臧忽令僕丁某扶女犯馮陳氏出庽擅調内監後朦稟縣署飾稱令女到監敎習工作等情實屬不法已極人心憤激輿論譁然此而不懲則何以肅官箴而維法紀爲此電請鈞鑒仰祈迅賜派員澈查嚴辦以儆官邪迫切待命 
[電器行之國慶紀念]  
　　交通路安康電器行專運德國老牌亞司令電泡便宜耐而且能省電並售各種德國電器電料現屆雙十節國慶紀念該行籌備慶祝裝置德國新到顔色玻璃五彩燈泡任人參觀自國慶日起各貨減價二十一天並有贈品云 
[南京交易所員生將畢業]  
　　南京證劵交易所在本埠貴州路設立養成所考取所員練習生以備敎練純熟後派往南京任職茲該所理事長蘇民生君即南京商會會長此次因全國商會聮合會在滬開會蘇君代表寗商會來申列席即寓養成所内公餘之暇親自敎授各員生現已分科練習出月即可畢業所有南京所址現正餫匠加工趕築預計三個月後可以完竣約陽曆一月開幕 
[三等典業認繳印花稅欵]  
　　滬上典業當票上加貼花一事曾奉部令將一元起貼准予緩行在案茲三等公典業（即押店）對於質劵加貼之舉經該業公會代表邀集全體同業會議公决照錢業認定之先例仿辦己呈請駐滬印花稅坐辦郭詩煇核准每年認繳六百元並准免予檢查同業刻己將稅欵集數呈繳後即由廓坐辦咨請江蘇印花稅處處長准予分别發給布告實貼各該公典業一體遵守 
[河南正劵開獎紀]  
　　昨日爲二十一次河南救濟有奬正劵開奬之期在南巿久大碼頭舉行自午前九時半開始至午後一時止茲將五大奬號碼及經銷各號錄下頭奬二萬一千六百九十八號本埠大財源二奬二千零四十六號駐滬湖南義振會三奬六千二百三十六號駐滬河南義振會四奬一萬六千一百三十二號本埠有利源又四奬二萬二千七百四十四號駐滬河南義賑會在奬一萬一千九百零三號駐滬河南義振會又五奬一萬二千零四十八號杭州仁裕 
[運絲案判决分别償還]  
　　百利洋行吳成和前延巴和律師代表投法公堂控稱前雇船户錢春江由南潯裝運吐絲五十餘包來申不料缺少斤量貨物亦被漏濕求請追償損失等情奉判聽候宣佈堂諭飭遵在案昨經陳讞員諭曰此案經本公堂研訊明白着被告酌償原告銀四百兩限一個月先付一百兩餘欠限每月拔還二十兩分十五個月拔清堂費亦歸被告負擔 
[各歸各訴不准行使留置權]  
　　陳吳氏投法公堂控稱婦人前將方單一紙向李仲仁抵借洋二百元現今備齊本利向贖詎李竟掯不放曠故此投案求請訊追今將本利繳案詰之李供因原告兒子又向民人借去五十元須一併歸清後方能放贖等語中西官判原告繳案之洋交被告領去方單借據交原告具領至於原告兒子欠欵着另行起訴 
[辣斐德路槽坊被搶盜匪槍傷學徒]  
　　法新租界辣斐德路第四百二十二號門牌某槽坊於昨晚七點餘時突來身穿短衣之盜匪五六人一擁入内出示手槍嚇禁夥友等聲張當搶去大洋十餘元而逸臨行時開放手槍數響一彈擊中該店學徒頭部血流如注迨至探目徐阿東包探錢裕民得悉到來兜拿匪已遠颺當將學徒送往醫院醫治一面回稟捕頭令緝該匪等到案究辦 
[豐年米店被搶再誌]  
　　駐滬京師憲兵第三營汪營長以本月五日黄昏時乃有本城安仁橋豐年米店發生被盜搶刦情事查該處係熱鬧地點時未深夜而淞滬警察巡士之崗位距離尤近該盜等聚衆在三人以上執持手槍越入該店刦掠銀洋實屬膽玩已極查憲兵原有輔助保衛地方之責務自當令飭所部官兵及稽查員等一體協緝此案贜盜務獲解究昨已令行第九連閔省三連長從速緝捕矣 
[訊實闗涉刦案之三犯錄供送軍使懲辦]  
　　王桂中王一言顧寳安均與刦案有闗由楊樹浦捕房華探目楊阿泉包探程明德獲解公共公解押候查明訊究等情昨晨捕房傳同人證將王等三人押解至廨經陸襄讞會同英赫副領事訊據西探搿勃脫上堂稟明三被告已在捕房供認先後糾黨持械搶刦楊樹浦路一千四百零六號吳廣貴及二百十一號翁朝益蘭路七百二十六號陳禮吉華特路九百五十號楊金氏四户衣飾現洋不諱情形並將其口供單呈察繼由以上四事主分别上堂證明當時被盜持械侵入搶刦狀况至對於各盜面貌則均以彼時心慌辨認不清爲言問官遂向各被告訊據均供捕房所錄供詞確係我等所供本案至是證實由堂上宣判三被告押候錄供備文詳解護軍使署按律懲辦 
[拘者七人矣路刦金鐲案]  
　　婦人馬張氏前晚在南京路被匪徒數人攔住去路搶去手臂上金鐲一隻逃逸經氏報捕派探王桂生陸連奎與西探目潘林士在海寗路緝獲是案搶匪時阿春宗巧生許福全王連生王仁根及婦人時唐氏張陸氏等七名拘入滙司捕房押候查贜解廨請辦 
[閽人欺侮幼女前清武弁之不法]  
　　婦人董張氏家居老北門内白衣菴附近有女金桂現年九歳每日往九畝地小學堂讀書必經過露香園路定安里弄口有該里管門人吳楝臣年逾花甲據稱前清時曾在松江章練塘地方爲提標右營把總時名吳斌光復後落魄爲此職前日吳見金桂經過拉入臥處用强欺侮該女受創於昨晨報告乃母謂吳此種舉動前後己有三次董張氏立稟二區一分署王警佐飭警前往將吳拿獲連同原告函送地檢廳下午經檢察官訊供之下命女看守婦騐得金桂受傷頗重問官判令發堂醫治吳收押候辦 
[火燒花烟間續誌胡貢歸白死周楊氏科罰]  
　　江陰人胡貢歸·（昨報悮爲哈官華）於前晚至法租界小東門一枝春街十號花烟間内娼宿不料於八點半時樓下失火胡從夢中驚醒灼傷身體由樓窗跳下受傷甚重後由救火會到塲將火救熄一面將胡送往醫院醫治奈傷過重以致斃命將尸車送同仁輔元堂候騐各情昨晨九點時經中西讞員蒞所騐明屬實因無尸屬由堂棺殮旋將鴇婦周楊氏傳至法公堂請究先由捕頭上堂稟明前情詰之周楊氏供是晚實係樓下中間翠仙房内將火油燈潑翻所致現今翠仙畏罪逃逸求請恩宥質之妓女小玉寳供是晚我與押客胡貢歸兩人睡在樓上因見樓下起火故從樓窗跳下是實中西讞員會判楊氏罰洋五十元充公以儆 
[吳淞發現浮屍]  
　　吳淞浦江中昨日下午發現男尸一具年約二十餘歳左右頭秃面貌糢糊身穿黑斜紋夾襖白布襯衫白柳條褲足穿絲襪西式帆布鞋據云係從上海方面氽下者當由救生局撈獲備棺收殮舁塚掩埋矣 
[汽車傷人三則]  
　　昨日午刻有某西人所乘汽車駛經公共租界南京路山西路口撞倒無錫人陳和桂受傷頗重當由老巡捕房一百十七號華捕到來抄錄汽車號碼另雇車送受傷人往醫院醫治一面歸報捕頭候示又有江北人許德林於昨日午後一時許行經法租界愛多亞路被某號汽車撞倒跌傷頭部當由大自鳴鐘法捕房二百七十六號華捕到來抄錄汽車號數另雇車送許德林往醫院醫治又昨日下午二時許有某號汽車駛經河南路撞倒江北人朱龍生腿足受傷當經老巡捕房八百零八號華捕到來將汽車號碼抄錄另雇車送受傷人往仁濟醫院醫治即持西醫所簽傷狀單呈報捕頭請究 
[破獲大花會機闗再誌]  
　　爲首聚賭者押西牢餘各罰洋五元 
　　虹口吳淞路猛將堂之花會大廠前日下午爲捕房破獲逮捕多人已略記昨報昨晨閔行路捕房副捕頭麥根泉督同兩西探及華探目王四福包探蔣阿林將所獲賭犯一百零九名連同證物解送公共公廨由捕頭麥搿來搿氏上堂稟明一百零九名内有張友卿曹連卿王永泉三人均承認爲首聚賭花會其餘一百零六名則係往賭之流請究中西官得稟向各被告質訊之下判决張友卿押西牢三月曹王兩人各押一月其餘一百零六名（姓名從略）各罰洋五元充公示儆抄獲賭博花會證據銷燬當捕房將賭犯押解到廨時公廳頭門外佇足而觀者如堵至聞此案訊結若輩甫行散去 
[指控欺騙巨欵]  
　　范詠春在公共公廨刑事科呈訴王惠如欺騙洋二萬二千元等情由廨准出提票發交總巡捕房昨晨由探范德孚將王提解公堂原告延代表律師上堂陳述案情中西官以王尙有義商控案判令押候禮拜六義領堂期解訊 
[積竊牽涉華捕案特别訂期研訊]  
　　積竊陸寳郎·高長桂·張萬松·（混名大瓜）李雲祥等串竊公共租界居户值洋一千餘元之財物案發先後被捕據陸等供行竊時係由公共捕房一千零零八號華捕黄正淦一千二百九十四號華捕朱榮昌代爲望風故將該兩華捕一併拘解公共公廨訊押等情昨晨捕房傳同失主將巡捕偷兒等六名併解至廨由包探管宗餘·上堂稟明案情兩華捕各延律師代表請求交保中西官不准該律師等所請着將各被告帶回收押聽候特别訂期研訊 
[審判車輛違章案共廿四宗]  
　　本星期四公共公廨車務公堂開庭由張襄讞會同美奥副領事訊理車輛違章案二十四宗併誌如次（一）徐　發在南京路開駛汽車夜間不點車燈判候展期一禮拜查明再訊（二）謝春生在靜安寺路開駛汽車並無照會判候下禮拜四傳謝到案再訊（三）徐長生在西藏路開車不慎判罰洋卅五元（四）陳紀法在大沽路開車不愼將宋阿二之黄包車撞壞判罰洋二十五元再賠償原告修車費洋五元（五）沈福根在江西路開車不慎判罰洋二十元（六）張阿堂在南京路開車不聽巡捕指揮判罰洋十五元（七）沈阿四·八）王根發·（九）蔡保生·（十）談孟威·（十一）張全三·（十二）侯根林·（十三）陳杏生·或汽車上不點燈火或不聽巡捕指揮判各罰洋十元（十四）陸德清·（十五）高榮春·（十六）俞阿玉·（十七）劉根實·或將汽車久停路上或不點車燈判各罰洋五元（十八）徐開仁·（十九）許老五·（二十）王有兆·（二十一）俞阿發·（二十二）吳慶濤·或汽車上號碼不明或車上無燈判各罰洋三元（二十三）楊子祥·（二十四）楊連生·均因不聽巡捕指揮楊連生延雷迪律師代辯堂上以兩案均訊無證據判着註銷 
[公共公廨訊案彚錄]  
　　昨晨公共公廨民四庭由張襄讞會同美丁副領事訊理（一）葉新福聲請給諭執管其已故胞兄葉順福遺產案（二）葉佐玉聲請給諭執管其已故胞兄葉佐廷遺產案結果業經登報逾期無人反對應准分别給諭葉新福葉佐玉執管順福佐廷遺產（三）大中銀行訴杜馥卿不付協興祥本票洋二百元案結果改期一禮拜飭被告並傳保人到案再核（四）丁省三訴陳雲卿不付票銀案結果准被告具結出外（五）豫信號訴馮晉生欠欵案結果改期一禮拜再核 
又午後民三庭由俞襄讞會同美奥副領事訊理美商榮泰洋行訴恒泰呢號主周堯法不理貨欵銀五萬六千七百三十三兩零二分案被告延雷聲布律師到堂陳明被告已稟請破產原告不應再控遂與原告律師辯論之下結果改期再核 
中華職業敎育社通訊 
　　社址上海西區方斜路三四八號 
[川南職業敎育之希望]  
　　四川第九師師長兼永寗道道尹楊子惠君森熱心敎育提倡實業尤注重職業敎育先派黄君芝農東來考察江浙等省敎育嗣又派石君家麟專事調查職業敎育馳書本社特捐銀二千圓並介紹同志二十六人加入爲社員聞川南富於天產楊道尹蓄意發展以盡天然之利屬石君順便調查上海製造工廠俾便回川倣辦當由本社分别介紹並約集專家會同石君討論川南興辦職業敎育之計畫蜀中久罹兵禍楊君能注意及此實屬難得因由本社推爲永久特别社員以示景仰云 
來函 
[袁希洛來函]  
　　江蘇六十縣公民及公民監視選舉團同人均鑒本團爲民國以來列屆國省議員選舉發生金錢運動賄賂公行危及國本乃於去歳冬間成立嗣以進行上遇種種之阻碍至未能達正本清源之目的及希洛從海外歸來見本屆常選之省議員多數皆從金錢買選得來選舉若此實已不可收拾而本年十月一日議會開始其惟一重要事項即爲買選議長金錢勢力已彌漫於省議會塲在議員之大多數見了金錢不但將自己責任及省政利害已全然不顧連道德羞恥之心已汩没殆盡若將本省之民意托其代表必至使我江蘇陷於萬劫不復之地位我中國現在的國家已被一班官僚武人鬧得不可收拾所希望者惟地方人民而地方人民意思之省議會議員多數竟至若此腐敗我等人民還有活路麽現在全省公民應當急起羣謀解决此金錢議會的方法而我等團員同人更宜改組團體另用對付方法使此等金錢議員不能一日存在於我神聖之省議會要知現在不謀解决其流毒所及甚於洪水猛獸敵國外患决癰斷臂此其時矣再其事實已早載在新聞紙中不待再贅特此露布公民監視選舉團團員一份子袁希洛 
雜評二 
[議長問題（旡用）]  
　　江蘇省議會議長之出於爭也爲可貴乎全國商會聮合會議長之出於辭也爲不足貴乎論議長之性質責任之重事務之繁旣須對外復須對内苟曾任過何種議長而欲實心實力以爲之者未有不視議長爲畏途有賢者當其任雖至愚亦决不願運動議長當選是辭議長爲人情之常而爭議長乃人情之變也 
第旣有議會不可無議長人人抱一辭議長之心則召集開會第一議長問題即不能解决亦足貽誤事機夫然故被選爲議長者苟審量全會實難物色相當　責之人而己又被多數擁戴犧牲精神效力公團亦士君子所應不憚煩者矧如此次商會聮合會討議本聮合會議案而外更有商敎聮席會議之議則商會聮合會者應從速開議何可梗於議長問題而勞疲精神遷延時日致夜長夢多乎噫一爭一辭衡其道德誠有天淵之别究其實際同爲會務之障舉非適於今之時會邦人君子其亟加審察而定取舍進退之方針也可 
公布欄 
[江蘇高等審判廳]  
　　公示案據黄魯中等與鮑大椿因紗欵涉訟控訴一案業經本廳定於本月二十四日下午二時公開審理在案茲查控訴人吳洪海居所不明無從送達合依訴訟通例將應送達之傳票一件公示送達仰受送達人吳洪海知悉届時到廳候訊特此公示 
　　民庭判决陳典煌與李星聮等爲公產涉訟上告一案（判决主文）原判撤銷木案發還上海地方審判廳迅予更爲審判林巧男爲執行異議不服吳縣知事庭諭提起抗告一案（决定主文）上海地方　判廳十年八月二十二日之决定撤銷本案應由本廳爲第二審裁判本件抗告駁回徐錦城等與陸榮彰爲欠欵涉訟聲請延期一案（决定主文）本件聲請駁回聲請費用由聲請人負擔諸葛增銘爲家產爭執不服如臯縣執行提起抗告一案）决定主文）本件抗告不合法駁回以上十月七號吳子樑等與趙錫麟　票欵涉訟控訴一案（判决主文）原判除原訴駁回及訟費部分外變更之趙錫麟所立折股據脫離據存據十三紙均認爲無效永協興米行之盈虧俟吳子樑等與趙錫麟邀集各股東清算後再按股分攤其餘控訴部分駁回本審訟費由控訴人等共同負擔以上十月六號 
　　批示具狀人沈萬元等一件呈請調騐證據由狀悉查本案　經終　判决即屬確定所請着母庸議此批原摺一扣發還以上十月七號 
[江蘇高等檢察廳]  
　　批示金一明狀悉仰候提卷核辦此批趙金氏狀悉查此案前據該氏狀稱原縣以無證人資格之趙季安等供詞爲有效置徐志霄朱鼎伯等證人于不問等情前來當以所訴是否屬實訓令常熟縣查訊在案據狀前情候令催該縣知事迅予依法辦理可也此批談彬狀悉查此案原判旣係因妨害名譽判處拘役二十日無論該民是否因當日原縣未送控訴抑係因現在行刑權時效已過不服執行抗告均應向江寗地檢廳訴請核辦仰即知照此批林三囡狀悉准予即送分監執行可也此批邢王氏狀悉該氏應否開釋仍應向原縣請求核辦毋庸來廳越凟此批樂潤生等狀悉應候審廳將卷送到後再行核辦此批楊鏡人狀悉姑准展限仍仰於限期内提出答辯狀以憑轉送此批孫萬氏狀悉仰候提卷核辦此批馬雲泉狀及保狀均悉查此案業已明令發回該民仍應缺由松江縣查照原判辦理所謂即由本廳保釋之處應毋庸議此批趙杏城　悉准予具領此批汪家勝狀悉候調卷核辦此批朱鳳儀狀悉仰候調卷核辦此批朱健臣委夏喆兟辯護呈遞一狀業經本廳查閱候呈送總檢察廳核辦仰即知照此示金渭漁對於陳世榮案因病不能到庭謹具證明呈遞一狀姚魯歆請求撤銷抗告等情呈遞一狀顱樹舟委夏喆兟辯護呈遞一狀趙厚興請求迅予飭提呈遞一狀以上四狀業經本廳查閱函送同級審判廳核辦仰即知照此示以上十月七號陳超羣狀悉查縣警被毆在縣知事當然無廻避之必要　縣依法傳訊偵查並無不合所請提辦或移轉别縣處理之處應母庸議此批吕盤洪狀悉查此案巳由本廳提起上告仰候審廳將卷送到後再行加具意見一併呈送總檢察廳核辦可也此批李元明狀悉准予繳納罰金取保開釋此批　　李鑑才狀悉准予撤銷上告此批王陸氏對於王沈氏　出反訴呈遞一狀邵芳粟委巢堃辯護呈遞一狀趙壽山委巢堃辯護呈遞一狀王冕廷爲故意延宕請求迅予開庭覆訊等情呈遞一狀以上四狀業經本廳查閱函送同級審判廳核鄉仰即知照此示以上十月六號 
[上海地方審判廳]  
　　批示一件湯茂生早爲預防後患請求備案由呈悉據稱爾於本年舊曆五月間價買陳紀生二十五保十一圖彼字圩第三十三號基地一方該地方單前業主受買時早　遺失於清同治十二年六月間呈准立案原單作廢然恐日久年長將來或有廢單出現藉端詐擾爲此除登報聲明外呈請備案　情據此方單果屬遺失旣於同治年間呈准有案自無再行　案之必要新聞報一紙發還此批一件沈映泉狀交鑑定費由准交此批一件曹蔡氏狀請釋放由狀悉着即將案欵洋三十六元交案毋得藉　圖賴致滋訟累此批狀一件朱和尙狀請押追由　悉准再拘追此批一件徐惠平狀請執行由　　悉上告審訟費洋四十九元候飭吏追繳給值此批一件潘金大狀請執行由狀悉候傳潘木香訊奪此批一件周廷元狀交欵洋由准交比批以上十月三日 
 
 

Page 16

 
 
   
 
