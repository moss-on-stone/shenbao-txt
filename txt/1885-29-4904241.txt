# 1885 - 29 - 4904241

 

Page 1

 
 
[分送月份牌啓] [  申報館主人謹白]  
　　臘鼓將闌履端伊始本館例有月份牌分送閲報諸君兹已託點石齋石印中西月份牌用潔白洋紙印成中間中西合歴俱用紅字光艷奪目外圈緑色印就戯劇十二各按地支生肖命意新奇藻繪精絶皆係名人手筆閲之令人愛不　手一俟明年開正工竣即當隨報奉送先此佈聞敬頌年禧不具 
[二十七號畫報出售] [  申報舘主人啓]  
　　親迎爲大喜回祿爲奇殃兩事而並出於一家賀者未離吊者接至不獨袍帽欹斜舉止失錯之可歎亦可笑也圖之以博閲者一粲再法人　　　人不用媒妁彼此致書約期聚會於一室以花骰子置器中輪摇核色占多者爲奪標焉事屬創聞故圖之以新人耳目兩圖俱編入此次二十七號　　准於初六日出售後仍附訟隠漫錄圖説一則閲者鑒之此布 
[論法人以無謀致敗]  
　　八月間滬尾之捷法軍大受懲創與基隆一戰遥遥相對因而知劉省三爵帥之用兵實能出奇制勝臺疆有此重鎭卽援軍緩緩而行法人未必遽能得志自是法人深鑑前敗不復輕萌窺伺但建封堵口隘之議欲使我軍坐困外問接濟漸至斷絶粮食煤鹽砲彈火藥日用日少則不戰而自困噫法人此計誠毒矣哉然法人子暫不能戰之時如此設心而統兵之孤拔陰請法廷籌添兵餉不得謂其僅事恫喝而無實事也觀西報屢述法　闢門聚議及外務大臣花利不理於衆口等云可知法兵現在可調者雖屬無幾而究不得言其一無可調蓋孤拔旣困臺灣而以封口之説嚇制中國援兵使不敢渡臺接應彼乃得以優遊休息待續調法兵之至再圖分擾他口此其意見顯有證據非獨猜測之想也但法人目下亦未嘗眞以不戰爲務苟有機會可乘卽基隆滬尾等處亦思登岸搏戰以圖估踞此又於困臺斷援之外爲踞臺索費之謀夫人而不知之然無如我軍之用謀甚于法人使彼無所措手也法人之謀譬如注意於此事專其所圖以求其效不復於隨時運其智巧故每一戰必爲官軍所算其運用謀略不若華人之機變卽如滬尾前次獲勝乃法人中官軍之計以致收軍回船爲浪湧所衝激死傷之數與戰陳相仿今法兵以四五百人登岸謀攻砲臺復爲官軍所敗兵起于伏出不意而突擊之死傷百餘人收兵回船欲擊砲臺而官軍已退散無蹤前後兩仗如出一轍何法人用謀之疏也説者謂泰西兵法偏重水師以其地形海水吞嚙歐羅一洲不若也洲之塊然平直南有地中海北有波羅的海兩水貫注遂使國于歐者無不有海口以是水師特重保障兼并皆利賴之輪船鐵甲駛於海中攻擊敵船與轟毁口岸皆無所用其掩葢倘兵勢單弱則援兵繼之若伏兵則不宜於海戰將領兵丁日事操演獨不解設伏一事非其　短乃其不相習也言禦外洋者所以有待敵登岸而擊之之説也　泰西陸兵之法亦有區别於水師旣有陸兵卽當講求設伏安得謂之不知不過彼來中國卽欲以陸兵登岸與我軍搏戰仍須以輪船鐵甲　必俟水師得利而後陸兵可以登岸然山川險隘我固爲主而彼爲客我能伏彼却不能伏且登岸卽戰時日局促雖欲運謀苦於不及故不與戰于水而與戰於岸眞制法死命之策也劉爵帥坐鎭從容旣有猛將亦有謀士運籌决勝可恃以保臺者此耳試思法人自前次滬尾敗挫以後聲言封口恫喝華軍所駐之船猶且不能久泊而遊奕海面以覘華船之往來其意實不敢輕登臺岸以取敗績卽基隆之登岸佔踞者亦深知劉軍布置周密必無可以直入之理故登岸已近兩月而實則居於海濱於臺防初無大碍抑基隆浪湧之勢不若淡水之猛法人欲登則登欲下則下較爲便妥特以此爲進退之樞狃且藉以鳴踞臺之聲勢耳綜觀戰事知劉爵帥之守臺自有不以兵力勝而以智謀勝者敵雖船堅砲利殊覺處於無可如何之境也夫法自圖越以來其先流丕以一火船九十人之力而越兵數千當之卽靡法之後來將帥遂謂越不足平輕心好弄四顧無人海防一克大功已告不謂有劉永福簡練之師中道阻截於是每戰必敗向之所向無前者漸不可恃然李威利之戰没波滑之潰逃一再受創皆由劉軍之設伏而法人以鞭策控馭之黑兵知進而不知退故至於敗然則法之在越固始終善於中計者矣惟今夏諒山之役則兩軍並陳境上實力交綏官軍雖欲設伏而其時其地多非所宜此爲用力不用謀之始乃至今而臺灣前後獲勝之由又皆在于伏兵之得力而鎭南關外捷書屢報又大抵不異劉淵亭之出奇制勝鳴呼法人之無謀若是我知十數師船千餘黑鬼其不爲我所誘而殺者幾希矣 
[京電照譯]  
　　本月初二日本報曾登海防軍信一則述該處訪事人遞來戰耗云中法兩軍在陸南相近地方接戰華軍力怯而退遺失器械甚多並有克虜伯砲十二尊亦爲法人　去云云本館私心竊計以爲華軍如火如荼何至偶有挫折乃昨上午十一點十九分時京師訪事人發來電報言華軍於上月十八日與法接仗大挫與前信若合符節若此則我軍敗耗或者信而有徴然勝敗爲兵家常事當此大兵雲集之際摧枯拉朽早在意計之中稍有損傷烏足挫我鋭氣錄之以觀　效可也 
[臺事確音]  
　　法人復封臺灣海口一事本館早經列入報章兹得臺友寄來確實信音云十月二十七日以後法船稀少港口遂通至十一月二十一日法將忽　照會英商自言前已弛封今定于二十一日起自鵝鑾　至大甲溪港口再行封禁現法人一見華商船隻非禁燬卽擊沈毒虐萬分較前更甚法人增兵現已陸續駛到恐不日卽有戰事云此信發于十一月二十一日 
[法船游弈]  
　　旗昌洋行之美富輪船由香港來滬於昨日抵埠據船上人稱途中見有法船五艘在芭蕉山相近往來游奕另有一艘往南邊而去想因偵知中國兵船渡海援臺故欲肆其截擊之計也 
[西貢電音]  
　　西貢法字報刊有十一月二十四日西貢總督發囘法都水師大臣電音云金邊國森坡處前者法人所設之營汛　越南招募兵四十名駐守猝於二十三日早五點鐘時被鄉人或海賊攻擊先將該　電線者及附近屋宇燒燬當攻擊時該汛法管兵官卑蘭渣與之相拒嗣後不知去向想已喪於敵人之手矣有副遊擊哥倫力行守護三點鐘之久見無兵到援獨力難持且知敵人於夜間必到遂自行焚燒營汛督兵渡河以避敵鋒適有法砲船沙基 
 
 

Page 2

 
 
到援該兵弁始覺放心是役也有守護募兵五名被鎗彈傷有糧務官摩理梳亦被擊斃是亦變出非常者也現本總督由鳳丙城遣兵往忌辣地處忌蘭孖處及金榜鎭等處守衛並調十地大士及沙基依士甲必三砲船曁兩小輪船前往又由西貢調召募兵一百五十名赴鳳丙城補充忌辣地等處守護兵之缺云夫法人窮兵黷武荼毒生靈忠義之士久已切齒而無如何今聞我大軍直擣東京屢挫法人彼卽乘間内亂焚其電署殺其弁兵倘能從此共抒忠憤同舉義旗與我軍聨絡一氣内外夾攻則法醜指日可滅而金邊全境可復矣 
[借貸洋圓]  
　　兹聞粤東大憲在渣打銀行貸銀一百萬圓現議妥於初四日經美路頓火船先解銀四十萬圓上省其六十萬圓則俟陸續解交云 
[闈姓批詞]  
　　廣東善後總局二品頂戴布政使司龔二品銜鹽運使司瑞按察使司沈補用道李兼辦海防事務二品銜署督糧道益布政使銜廣西候　道蔣曉諭　得城信堂商人張榮貴等敬忠堂商人楊世勳禀公同承辦截緝闈姓開收充餉一案奉各憲批仰本局督同首府二縣傅到二股商人張榮貴楊世勳等妥速核議取保結飭令聽候會詳請奏等因司道遵卽督同府縣飭令傳　商人等赴局妥議卽據禀稱商人等二堂現已公同承辦張榮貴等認繳銀弍百萬員楊世勳等除另欵報効外每認繳銀弍百萬員各肩各餉遵批依限繳足所有省外各廠抽收經費及分廠案櫃等項俱歸二堂　收均分以備湊繳餉項至二堂一切維用經費彼此各自料理似此明定　程兩無虞詐庶不分畛域而肩餉各有遵同理合聨叩崇轅伏乞恩准如禀存　懇迅賜詳請奏明分給示諭二堂報明俾資遵守實爲德便等情據此當卽據情詳請奏咨立案兹奉兵部尚書彭總督部堂張巡撫部院倪會札開照得電請總署代奏截緝闈姓一案光緒十年十一月廿九日准總署本日來電奉□旨彭五麟等電稱粤省闈姓准暫弛禁濟餉等語着依議行仍隨　體察如有流弊卽行奏停欽此札局卽便欽遵查照辦理除分别移行查照外合行出示曉諭爲此示諭仰軍民人等知悉所有廣東全省闈姓准誠信堂敬忠堂分東西二股會同辦理認眞稽查如有私開許該誠信堂敬思堂指名稟究其文武衙門兵丁人等均不得藉端需索至干嚴究各宜凛遵毋違特示 
[香港火災]  
　　初二日下午約一點鐘告警查悉乃太平山街巿街第三十九號之屋頂樓失愼致兆焚如火起未幾瓦背卽頽然下墜及至水龍到時火已滅熄聞是屋乃挑夫李興所居燒去物業所值無幾惟壓斃兩人壓傷兩人爲可憫耳以上四則均錄香港報 
[金臺紀事]  
　　善厚齋軍憲駐紥通州所部兵勇不下萬餘每三日大操一次嚴肅正齊大有亞夫細柳營之槪聞有密□諭飭軍憲明春由通州八里橋起迤東至天津界就要隘之地分紥勇丁十二營以作北洋海防後路防軍云○刻機器局又新造十門連珠格林大炮靈捷無比内四尊已運至善軍憲營中按日試演聞砲子可及廿里以外百發百中誠利器也○京師内城西偏某米店掌櫃某甲因邇年虧本已多愧見其主立意以夜臺爲避債臺上月中旬潜往壽器店中看定棺木一具又至估衣店購備壽衣卽身後僧道諷經亦已預先講定並先期發信喚其子姪來京屆期吞服阿芙蓉膏輾轉而死闔舖中人正在驚惶而壽木壽衣俱已有人送至次晚僧人七衆何經擔而至爲之超度亡魂其子姪亦同於三數日間來舖了理喪葬一切事宜東家知甲死稽其帳目虧欠纍纍又見其後事一切無不措置裕如乃與甲子涉訟公庭云○十一月念一日清晨雪天雪地寒甚堯年有甲乙兩人素不相識偶在前門外三眼井巷中相遇口角扭毆乙早起遠行耳鼻皆凍竟被中揪落一耳隨卽逸去乙飛步上前揪甲拾耳赴官控告次日永定門外南苑小紅門某媪入城探親中途被鷹抓出一眸歸家痛極而死緣媪頭戴紅色紙花此鷹飢甚悞認爲肉遂罹此禍云○董某直衡水縣人曾在廣貨店生理後因遊蕩不事正業流落京華夜宿天橋迤南小店中鶉衣百結苦不堪言十一月中旬突有二山西人亦宿此店見董相與絮話意似憐之繼而謂董曰汝旣曾作廣貨生涯曷弗騙諸同業以奉餘生向尚甘此凍餒爲董答以無衣蔽體山西人解衣衣之俟騙得貨財爪分使用董從其議次日易衣而出煥然一新兩人尾董而行入前門月牆荷包巷兩人據守南北巷口以待待久不出找董無蹤盖董已入一素識之荷包店出其後門而逸矣兩人無奈怨詈而歸○署晉撫奎大中丞斌查得山西歴任各州縣交代虧短國帑竟有閲數十年未能清楚者以致案牘虚懸無從了結刻因國家需欵孔亟遂斟酌一兩全之計奏請將現任各州縣養廉銀内提出二成留省並將各優缺耗餘欵内提出銀四五萬兩作爲彌補從前歴任州縣虧空之需聞此摺已交户部核議倘能俯如所請則晉省歴任虧空交代之州縣眷屬皆可免於追逋矣功德不誠無量哉○山東巡撫陳雋丞大中丞委員進鮮佛手五十一桶於十一月廿二日到京已先期報明内務府轉奏定日在大内騐收○前陳中書侍郎寳琛曾奏請中國仿泰西集股法由各海關發給民間股票醵銀以濟國用本息按期分償則中國財源由此疏通各路防餉庶無支絀□皇太后覽奏着交部會議近日户部會同總理衙門議駁不准緣中國從前銀鈔錢鈔始皆流通終致貽害閭閻徒滋中飽若照該學士所陳則弊竇節節叢生無所底止恐非國家善政云○京師通源銀號定於本月初旬開巿該號設立崇文門外迤西巾帽胡同傳言東主係西人執事者爲曾姓係東東玉田縣人該號本銀計五百萬兩將仿照前阜康福號商辦法擬在各省要區處設立分號匯兌官項及一切商賈匯欵刻該號大興土木輪然煥然陳設富麗殆有過子大家云○京師自十一月十九日□皇上設壇祈雪後連日凍雲密布冷透重裘嗣於廿三日夜稍　微雪越日連下一晝夜統計得雪二十有奇 
[北通州近聞]  
　　滿坐糧廳誠果泉廳憲任差已滿例應更換倉憲因漢坐糧廳到任未久未便遽易生手奏留數月接辦新漕足徴上游之倚重○前隨固原提督雷軍門來通散勇七十餘名己由高邑尊泒差妥解回籍兹有續到甘陜四川兩湖散勇四百九十餘名人數增多籍員不一若仍照前押解國籍誠恐防範難周容易生事高邑尊據情禀明道憲轉詳善軍憲核辦軍憲加恩每名每日給米一斤每月給銀三兩甘軍統帶馮軍門捐給通制錢六十串道憲薛觀察捐給棉襖通州高邑尊散給錢文猶恐不能源源相繼又劄行順天府撥給米食以資接濟日後再籌安揷之法近日邑尊奉到善軍憲來文嗣後如有散勇續到者隨到隨解勿延片刻以杜後患○前日善軍憲閲操附近居民擁擠紛亂甚有未俟操畢拾檢鉛丸者軍憲大怒囘轅後將站叚兵弁大加申斥並牌示附近居民如敢故違定行究辦○裏河迤北逐日有營兵在此操練鎗炮施放鉛丸以期鎗不虚發俟有成效由專操大臣禀明善軍憲親臨閲操中一粒者賞給通制錢一百文中二粒者賞給通制錢二百文連中三粒者從優賞給通制錢三吊以示鼓勵○前高邑尊禀請善軍憲閲視團練因風未果兹於上月十二日軍憲會同通屬文武員弁在南倉閲操軍容甚盛軍憲及薛觀察獎賞有差○善軍憲撥派神機營馬隊二百五十名前往三河縣屬棗林地方駐紥操練○聞奉調來防之吉林馬隊二千名於十九日晚抵通屬燕郊鎭○旗兵駐劄　樓内外逐日操練臨操時先有哨官吹號各隊聞聲畢至無敢怠緩前晚有幼童吹竹筒作吹號聲各隊聞之以爲將軍令下急持械奔出視之乃幼童吹竹筒耳當將該幼童送交伊家嚴加管束如再有此等情事定卽回禀將軍送州究辦○十五日統帶黑龍江馬隊特軍門寓西街萬陞店翌日啓行出境○十三四連日有大車四十餘輛裝載鎗炮器械出城東去聞係運交山海關軍營也○ 
 
 

Page 3

 
 
通永道薛觀蔡近有抱孫之喜冬月十一日爲彌月之期僚屬之赴湯餅會者頗覺濟濟也○高星槎邑尊年屆五旬尚虚姒續冬月十一日如夫人忽賦弄璋　出望外人僉謂仁慈所致○年例冬令各當典减和以惠貧民前奉尹憲來文自十一月起年終止原當三分者减去一分一分者减去六厘母子旣輕取贖自易或不致有號寒之苦也○東關積善齋粥廠於冬月十七日施放○北關呂祖祠粥廠於二十日開杓施放○通州頭役周某寓北門内水湖同於今三年家有妻子及養媳三人家廷之内怡怡如也一日周某在署值班妻有事出門子亦外出只留養媳照料家務不知何故竟自　死適有約六十許之老者素爲周姓購買零　入門見之魂飛膽裂卽在對面房内懸　自縊周某歸來見二人隔屋對縊無可解救只得鳴保報官聽候審訊○近日各街已開畫棚十數家開賣年畫游人爭相屬目太平鼓聲喧傳街巷頗有催年景象○駐張家灣馬步豫軍歸蔣軍門統帶前報云江將軍統帶此係傳言之悞耳 
[維楊耳食]  
　　山東人馬甲在揚州小東門街開設餅肆公平交易鄰里皆以直躬稱之一日有某乙來買大餅一枚怱促携去竟將手巾包遺下店夥解視内有洋票五元零錢數十文衆夥欲瓜分入己槖馬曰不可當此歲暮必係要需乾没之恐害人性命今與爾等約如三日不來再分用可也須臾乙汗流浹背飛奔而至馬問明數目相符慨然交付甲喜出望外感謝不已嘻小本經營之人而能一介不取若此古人還帶不能專美於前矣書之以愧貪小者流○揚城烟寮妓館不下千百家雖經各憲查禁若輩皆視爲具文府憲宜太守以時當歲暮恐易滋生事端特面諭江甘兩大令認眞查禁遂卽會銜出示約法三章一面嚴飭地保限十日内令其一律閉歇太守仍不時親出巡查昨已查得違禁私開之數家立卽飭差封閉各户見此次雷厲風行不似前番之敷衍了事亦皆稍知畏懼改業者頗不乏人云○揚城小東門内某甲於上年娶得一婦伉儷甚篤而盼子尤殷今歲蚌珠結就夢叶熊羆旋於本月初六日分娩喜弄一璋奈胞衣未下而産婦肚腸先已流出穏婆惶急無措致母子同時畢命嗚呼慘矣寄語爲人子者當知哀哀父母生我劬勞尚其竭力承歡畢生孝養哉○嘉平八日俗呼爲臘八是日揚城各廟僧人蘭聚○　各衣水經衣手執法器口中喃喃募化臘八米舖户居民之願結歡喜緣者爭先施舍或斗許或數升謂可消災降福益壽延年噫旁門左道究屬無靈曷弗移賑灾黎其功德不更大哉或曰和尚亦災黎耳賑之詎不能積功德余乃知以鼻曰嗤○某甲住揚城馬巿口虞同知香店後年逾不惑膝下猶孤去歲購得一妾添香侍讀雙若掌珠蟾魄幾盈蚌貽已結上月杪産一子舉室欣然以爲鄧伯道斷不致抱無　之戚矣三日後妾抱子哺乳詎甫吮入口呱然一聲遽將乳頭嚙下鮮血淋漓登時血暈而斃子亦受驚而死甲悲駭交集細視子口則上下齶齒巳生全談因果者皆謂係生前夙孽其然豈其然　 
[福備箕疇]  
　　曾錫三都轉江西金谿縣人也少年槖筆走京師書名藉甚極爲當道所激賞嗣以議叙得官縣佐分發江蘇值　逆之亂都直夫將軍開府揚州招致幕中倚之如左右手歴保同知直州用花翎知縣歴署江甯溧水儀徴等縣招集流亡與民休息一時有　召杜母之稱最後奉補太倉州之嘉定縣在任三年課績爲諸縣最尋擢知府旋以萱幃年老開缺終養僑寓竹西遂不復出日與文人逸士爲詩酒之會徜徉於平山堂下見者不知其曾現宰官身也連年各省被災皆出重金助賑叙賞二品銜以道員用並准建勞頒給樂善好施字樣今年正月年屆古稀舊日寅僚登堂稱慶精神矍鑠酬應終日略無倦容眞不啻地行仙也頃於十月之杪偶示微疾遽爾怛化臨終略無苦楚膝下有子四人長君以鹽大便需次兩淮次卽督轅發審曾德甫明府三子亦於夏間以第一人入泮堂搆繼㺯後起有人此亦宦海中所不可多得者也 
[循例迎春]  
　　每届立春前一日署中循例有迎春之舉昨上海縣已奉上憲來文於本月十九日迎春莫邑尊隨札委捕廳丁捕廉示衆道司及執事人等届期齊赴縣署伺候不得延緩云 
[營規整肅]  
　　吳統領與彭張宋三軍門均駐吳淞昨聞以時届歲暮議飭前後左右四營兵勇每日須點名二次日夕兩操無事不准擅離營伍眞了愧節制之師也至統領恪靖巡緝水師黄軍門亦傳令各長龍炮船一律嚴守毋許懈怠並恐匪類在温草浜港口一帶肇事因飭各砲船每日或向港口巡查或駕砲船在張華浜游弋是以商民及往來船户均得高枕無憂云 
[太守嚴明]  
　　虹口祥雲鞋店主包竹甫控董恊順漆店之妻引誘伊女妙林一事疉經列報前日包偕協順漆店主董兆林復赴捕房控訴捕頭飭赴英公堂呈控黄太守卽將兩造暫押候訊昨午傳集原被並包妻許氏女妙林並董之拚婦某氏到案訊明一切緣由判將董掌頰二十下枷號一月其拚婦掌頰八十下管押一月包女妙林亦有不合並予掌頰四十下交父母領回管束一時觀者咸謂太守判案之明竟若燭照數計云 
[擬留巡捕]  
　　本埠泥城外向無巡捕今年法事方起深防該處僻靜或致宵小生心因請工部局增派巡捕其費則由住該處之各西人捐助而工部局亦量爲貼補所用均係印度巡捕分設捕房此均列諸報章兹工部局擬將該處捕房至明年華正月卽行裁撤捕亦收回該處西人恐目下雖然無事難保將來一無變故復擬請諸工部局免予裁撤昨己有數西人出面分發知單傳不各西人願捐者槪予簽名以便經費有着居户無驚聞已有紛紛簽字者矣 
[淫惡宜誅]  
　　前報列夏楚示威一則兹悉原告姚唐氏實胡唐氏被告應許氏實殷許氏兩造均住裏虹口緣侯安源之父故後其母唐氏卽與胡某私通入此室處竟如夫婦一般媳侯殷氏鄙之不肯認作阿家翁私自逃回母家涉訟公庭黄太守各予責懲後着胡唐氏侯宏源將侯殷氏領回在案詎胡色胆包天竟欲奸許殷氏殷氏無可奈何前日遂將青絲剪去意欲遁入空門不知如何了結也 
[拐犯遊街]  
　　昨報所紀緝獲拐匪事兹悉前日包探王阿二已將該匪曹富郎李王氏張王氏並小孩等禀解英公堂黄太守訊明拐孩屬實商諸易繙譯判將曹枷號一月并押令游行示衆李張二婦各掌頰四十下管押一月小孩交徐蔭庭領回昨晨公堂分别枷責後飭地保馮錫昌將該犯押令遍遊各馬路掮牌示衆牌上有四言告示云會審分府示□拐賣孩童□本堂重懲□今姑從寛□枷號遊行□俾衆咸知□觸目心驚 
[地棍保釋]  
　　日前蘇松太道邵觀察訪拿地棍陶關通當由會捕局練勇拿獲解道發縣研究昨午莫邑尊升堂訊案時有陶之母舅王良載及表親陸錦堂投案求保并稱陶不務正業不法多端例應懲辦但伊自稱日後願攺過自新不敢再犯爲此聨名具保可否求恩開釋自保之後陶倘再有不端自行送究邑尊准如所請飭將陶交陸王兩人保去 
[古泉被竊]  
　　本埠小東門内陸家宅左近周姓家號小康喜蓄骨董其門房賃與開裁縫店之無錫人某乙居住日前乙將花牆挖開蛇行而入甲所有古玩竊取一空四處訪尋毫無蹤跡前晚乙混進甲家又圖行竊適被甲撞見向之盤詰堅不認承遂將乙捆送巡防東局局員訊問之餘乙堅執如前飭暫押覆訊乙旋於夜間至中庭小溲將身畔所藏古泉刀一枚匿尿桶内事爲該局勇丁所見復向盤詰仍不肯招局丁遂 
 
 

Page 4

 
 
持刀卽至周家探問周認係眞贓物無誤該竊知事己敢露無可抵賴始行吐實局員遂命移送總巡局究辦云 
[查獲臺基]  
　　本埠英法兩租界向有無恥男女引誘良家子女作諸醜事名曰臺基嗣由前署道劉觀察札飭上海縣及英法兩界會審委員嚴行出示諭禁明查暗訪雷厲風竹淫嫗奸媒遂得稍稍歛戢近以日久玩生復萌故智雲雨之窟仍復棋布星羅昨由英捕房西包探頭目麥根查得德隣第二里内某氏婦私設臺基爲特前往查察適有年甫及笄之某氏女在彼詢其來歴言語支吾爲卽將該氏及女帶至捕房該女言父母皆不知情如果解送到官性命一定難保乞求免辦嗣後决不敢再往某氏抵賴不承捕頭憫女荏弱可憐從寛免解惟諭以後再敢如是定卽從嚴懲辦云 
[英界公堂瑣案]  
　　余沈氏探稱周王氏央我登會每會出洋十元付過二次共洋二十元至第三次會期該氏言會已散去向索前付之洋延約不付昨又與之向索由捕拘該氏到案請究周王氏供在妓館爲傭會係小姐所起二次收過余沈氏洋十六元並無念元之數因會散去已付之洋理應小姐料理黄太守飭周王氏交保自行清理○細崽華阿四訴稱周阿五從我學爲細崽竊取洋東刀乂洋東查見交捕現洋東　我請官免究周俯首無詞黄太守着覓保開釋毋庸懲處○二百三十號華捕禀稱租界糞担例用木蓋今見葛阿二違　無蓋爲卽拘案請罰　供偶然跌落不敢違章黄太守判罰四開洋□枚○包探孔長生禀稱今晨八點鐘時有王陸氏沈月卿兩人雇坐余世萬之馬車拔取妓女王秀英飛馳而去該妓不願大聲呼喊由捕阻獲帶至捕房送案請究王供王陸氏前曾買我爲女後又勸令爲娼屢經涉訟斷令分離後又纏漫到案蒙將伊掌頰且具結　後不得再生枝節在案詎今晨我尚臥床未起　同沈等突來將我拉上馬車房中衣箱物件亦盡被搬去我在車喊救由捕阻住同至捕房後女傭到來言衣物均被掠去開有失單呈閲王陸氏供該女是我親牛並非賣女因與吳永生卽吳小辮子相識嗾令與我不睦已由捕房獲吳及侍　到案判責并諭吳以後不再與我女同處我亦不敢多瀆豈知我女出外仍與吳同處心實不甘爲特前往欲扭吳到案請辦因吳適不在家故令女同返我家沈供係王陸氏之表兄伊等母女爭執我仍解勸余供王陸氏來雇我車實不知有拔妓情事王秀英又稱被拉上車後找欲呌喊沈將我口掩住余世萬明係知情蓋被拉時余所眼見且上車後余卽加鞭飛駛黄太守商之翟副領事判將王陸氏交官媒暫押再行過堂笞責沈枷號兩月余枷號一月秀英斥退單開被搬衣物飭包探查明覆候核奪○包探顧阿六禀稱楊阿惠不知何故自行持刀戳傷肚腹由捕舁送仁濟醫院醫治楊卽遁去中捕拘送重又私逃今又獲住解案請究楊供甯波人實因賭錢輸極忿而自戳黄太守再三開道諭令自行醫傷 
[分發人員騐看名單]  
　　籌餉事例掣籖分發□員外郎□花翎榮森正紅旗滿州監生年二十六歲□通政司經歴□程同佑安徽貢生年二十四歲□中書科中書□程宗佑安徽貢生年二十五歲○籌餉事例指省分發□知府□王明璠湖北舉人年五十三歲□同知□任湘四川監生年四十四歲雲南□通判□鹽提舉升銜葉芝昌順天監生年五十三歲河南□知縣□董恩慶江蘇府生年三十一歲直隸□鹽運司經歴□陳祖惠浙江監生年二十二歲兩淮□府經歴□孫守恒山西增貢年四十五歳陜西□縣丞□湛精湖北監生年二十九歲江西方炳涵安徽供事年三十一歲江蘇□巡檢□湛慶奎湖北監生年二十六歲安徽□從九品□劉熹筠河南文童年三十七歲東河徐文煥湖北文童年三十六歲湖南□典史□董鳳閣直監生年三十五歲山東鄒洪訓江蘇監生年三十一歲安徽楊金選江蘇吏員年三十四歲江西○勞績　省分發□知縣□吳申祜江蘇監生年四十八歲雲南□巡檢□張仲鈞四川附生年四十五歲廣西□從九品□后紹祖安徽監生年三十三歲貴州□典史□程爲章江蘇監生年四十八歲河南□未入流□王樹滋浙江文童年三十四歲山東○進士掣籖分發□知縣□馮錫芳正紅旗　軍進士年四十四歲○教習掣籖分發□知縣□施雲程奉天優貢年四十八歲常熙廉直隸舉人年三十一歲呂生春山西拔貢年四十歲○應補呈請分發□同知□花翎四品銜蔡世俊浙江舉人年五十二歲江西□知縣□同知銜恩端鑲白旗漢軍貢生年四十六歲山西□府經歴朱海州湖北監生年四十一歲浙江 
[感恩贈地]  
　　本月初二日晨沈鞠泉先生來邀赴沈璿伯兄館中承留午飯忝擾後鞠泉先生談及吳門潘家有封翁值人胠篋被執爨者窺見將辮扭住　在大門口毆打翁聞之出詢喝住其僕而爲之解曰此係我家佃户毋得毆辱不必干預翁即囑某將自鳴鐘師大廳謂視爾形狀決非宵小何以事此初赧顔無詞再四盤詰始吐衷懷翁　切開導將錢三貫贈之命其經營度日越一月迄夜半翁已寢陡聞牀下閣閣有聲不勝驚訝遂整衣出持燭照之見一足於牀下曳而視之其人掩面而出頗形畏縮翁諦視之卽前竊自鳴鐘人也旋以錢六十串給之囑其還鄉耕種至二十餘年翁赴光福鎭鄉堪輿山麓有幼童十餘人見翁譌報祖曰彭氏　視此地祖孫偕至不料潘封翁仁人到此某告翁曰曾相識乎翁答以不識苦留至家翁乃辭因堪輿者勸其前往無妨小憩二人同行入其門茗話之餘兼備餚饌并述送地一節翁聞之殊覺訝然卻之曰爾我無此深交某固執有交不敢於堪輿前面述邀翁至門外低聲告之曰翁忘之乎向之竊自鳴鐘者卽我也翁愕然曰君何德至此乃據實以對曰蒙翁大德臻此克昌厥後光大門閭卽翁此事略見一班亟錄之以爲斯世勸[  十二月初二日霅溪青藜閣主人謹誌]  
□□□滬上訪晤天南遯叟如舊相識明日招同諸詩人集於洋塲酒樓率賦小詩錄奉吟壇和政□○工詩摩詰迥超倫千里神交傾蓋新燈月筵開花四照觥罍户大酒千巡此邦久號英豪藪曠代相於我輩人轉爲聽歌引愁緒普天帶甲一凄神[  天壤杮叟徐維城待定稿]  
[懷子貞]  
　　廿載論文契無如君率眞獨憐千里足猶是溷風塵人遠情偏密詩清意自新加餐同努力珍重百年身□嘉興楊伯潤佩甫初稿 
[朱孝子名立增字子默吳縣廪膳生]  
　　孝子幼誠樸篤學事雙視弱冠食廪餼六書攷古文父殁盡哀毁奉母益辛勤避宼堯峯下母病廢朝餐無何母又逝含殮摧心肝明日宼掩至號哭撫母棺宼脅不爲動遇害神獨完藏身得片紙一死計早安我願隨母去囑弟顧家門嗚乎廿四字字字入鼻酸大吏請於□朝火速□恩詔頒旌表孝子募用以激懦頑[  嘉興楊伯潤佩甫初稿]  
[浙省撫轅抄]  
　　十二月初六日主簿陳壽萱禀知丁母憂○初七口縣王衡禀知寧台道委來省盤收成大公濟庄歸還關欵差禀到 
[蘇省撫轅抄]  
　　初九日出使英法大臣隨員同知銜江蘇候補知縣李貴朝由德國回並禀知聞訃丁父憂○初十日欽憲孫鳳翔由滬來升任江浙藩憲許辭行赴金陵今日起程未入陳履泰禀知奉委接辦蘇城厘捐分局並銷海運滬局差蔡憲咨送松滬厘局差委二十二員候補府黄基候補道通劉度全鴻治候補縣方鑾章寅白純一蔣錫年韓錦直州判品頴候補布倉大使周第榮候補道庫大使錢昌訓縣丞范臬蓀姚守彞方丞霖孫應昭主簿朱之楙從九黄毓瑞徐銘勳徐曰恭吳文鈐金治常蔡鏡瑩○十一日藩轅牌示照得　縣知縣陽鎭病故遺缺會查有銀捐候補班前知縣張紹文堪以請補丹徒縣主簿陳裕在任丁母　遺缺查有候補主簿陳維楨堪以委署嘉定縣縣　戴家璵在任病故遺缺查有試用丞藍承松堪以委署准補福建福州府平潭同知錢　秋浙江人由閩奉　來蘇候補縣韓錦銷假並禀知奉飭咨送松滬厘局差委候補布倉大使周第榮候補道庫大使錢昌訓　縣丞孫應昭從九徐銘勳均禀知奉飭咨送松滬厘局差遣卽辭馬調原禀知奉委海防營務處北路分巡差章灝謝委署吳縣光福司巡檢事徐曰恭吳文　均銷江北緝捕差並禀知奉飭咨送松滬厘局差遣卽辭委署長洲縣吳塔司巡檢余郭成禀辭赴任 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年十一月二十三日京報全錄]  
　　宮門抄○諭旨四道錄前○發抄旨四道○黔撫李奏請分别緩免糧米片○又奏請陣亡員弁附祠片○將軍慶等春秋季會哨事竣摺○西撫潘奏請更補知縣摺○浙撫劉奏委署司道片○又奏委署知府片○將軍希奏呈進參枝摺子○大臣善奏爲奏聞夾片○十一月二十三日内務府國子監廂藍旗值日無引見○恩公假滿請安○江蘇按察使李嘉樂到京請安○召見軍機李嘉樂○發抄奎斌奏請將徴完錢糧之長治令李其滋等處分開復奉旨着照所請該部知道欽此○又試用守三照署寗武守奉旨吏部知道欽此○陳士杰奏堵築十四户决口工需報銷奉旨該部知道欽此○又爾家口民埝堵築合龍請將署齊東令張鴻鈞等處分開復奉旨着照所請該部知道欽此○○李用清片再據興義府知府吳宗蘭報申光緒十年五月二十日夜該屬水化里之魯溝皆磨地方因雨加注平地水深數丈上下兩河相連約計二十餘里旁河糧田多被冲壤等情當經臣以該管道距府窵遠行司轉飭附近該府之普安廳輕騎减從親詣履勘去後兹據該署廳余雲煥會同該府吳宗蘭勘明魯溝被水冲壞糧田受災稍重計十六畆零應免短徴秋米五石零九升五合攺米一石零一升四合丁銀二兩九錢六分又災稍輕計十五畆零應緩徴秋米三石八斗二升改米七斗六升二合科米一斗一升丁銀三兩二錢三分又　磨被水冲壞糧田受災稍重計十一畝應免秋米二石三斗八升改米四斗七升六合科米一石八斗一升六合丁銀二兩一錢七分又受災稍輕計七畝零應緩徴秋米一石九斗九升改米三斗九升八合科米一石八斗五升丁銀二兩四錢五分並稱該二處糧田尚有被水冲去禾苗無秧補栽得有數十石田荒蕪又該府因檔案遺失無從查核畆數現以均糧爲畝數合併聲明等情造具清册申由署藩司曾紀鳳糧儲道黄元善核明會詳請奏前來臣查興義府屬之魯溝　磨糧田忽遭水患殊堪憫惻所有應徴秋米改科米共十九石八斗一升一合丁銀共十兩零八錢一分合無仰懇天恩俯准分别緩免以恤災黎出自鴻慈除將清册咨呈户部查核外謹會同雲貴總督臣岑毓英合詞附片具陳伏乞聖鑒訓示謹奏軍機大臣奉旨着照所請户部知道欽此○○李用清片再黔省自軍與以來遺黎略盡陣亡弁卒家　大半無可稽考其川滇楚粤之人又以路遠未能前來所有承領卹欵之人類皆當日隨營員弁以建祠爲名爭先承領究竟祠之建與未建亦難一一清理伏查臨陣捐軀守士授命之文武諸臣以及偏裨士卒例得入祀本籍曁殉難地方昭忠祠臣與署藩司曾紀鳳悉心商酌擬於黔省昭患推廣廟龕將所有未領卹賞之陣亡員弁兵丁附入祠内以杜侵冒而妥忠魂仰副朝廷優卹忠藎之至意臣愚昧之見是否有當謹會同雲貴總督臣岑毓英附片具陳伏乞聖鑒訓示謹奏軍機大臣奉旨着照所請該部知道欽此○○奴才慶裕富陞跪奏爲本年秋季統巡城守尉與朝鮮會哨事竣恭摺奏祈聖鑒事竊查邊外游民佔墾地畝與朝鮮僅一江之隔當經奏明循照舊章按四季派員出邊統巡夏秋二季與朝鮮國地方官公同會哨稽查等因在案木年六月委派廣寗城守尉祥翰作爲秋季統巡前往巡查並照章咨行盛京禮部先期知照朝鮮國王飭令該國地方官會哨去後兹據該員詳稱馳抵邊外巡查八月二十日與朝鮮官沈宜奭公同會哨該使臣親遞邊境肅靜印結一紙由該城守尉呈遞前來除存查外奴才等復嚴飭冬季統巡之員認眞稽查以肅邊境所有秋季會哨緣由理合恭摺具奏伏乞皇太后皇上聖鑒謹奏軍機大臣奉旨知道了欽此○○頭品頂戴廣西巡撫臣潘鼎新跪奏爲更補知縣恭摺仰祈聖鑒事竊岑溪縣知縣袁寳籙病故遺缺經前撫臣倪文蔚會同前督臣張樹聲請以大挑試用知縣惠和題署兹准部咨查該省病故休遺缺知縣一項上次用至候補班前止續出有陸川縣知縣一缺請以候補知縣徐步鑾署理當經臣部議駁應令另行更補在案又續出有博白縣知縣一缺請以大挑知縣水嘉榖題署核計班次相符其續出之岑奚縣知縣一缺應用候補班前之人所請以大挑知縣惠和題署之處應毋庸議應令另行查照更補等因自應遵照辦理查廣西病故休知縣一項上次用至大挑試用知縣水嘉榖題署博白縣知縣缺止今此一缺按班應用新班遇缺先新班遇缺分缺間前各項及卽用班前均無人卽用不合例應用候補班前之人查候補班前到班時例應先儘銀捐候補班前銀捐候補班前無人始用常捐候補班前常捐候補班前無人再以勞績候補班前之員請補廣西現有常捐之人例得先行請補查常捐候補班前到省在前之席䕫於光緒八年三月初三日聞訃丁憂岑溪縣出缺時該員尚未服滿起復例不應補其次之史葉嚴業已病故應用再其次之員兹據藩司張夢元臬司李秉衝會詳請以常捐候補班前先補用知縣何壽萱奏請更補前來臣查何壽萱年三十九歲湖南善化縣人由附生應同治庚午科本省鄉試中式副榜遵例註册以直州州判選用是年投効貴州軍營派委武字前軍營務處克復興議府城隨同出力隨摺保奏十一年七月初一日奉上諭直隸州州判何壽萱着免選本班以知縣分發省分歸候補班前先補用並賞加同知銜欽此因克復新城老巢及攻拔興義府城肅清上游並削平各路堅巢剿滅下江古州丹江等處逆匪底定全黔隨同出力保奏光緒元年正月十六日奉上諭候補知縣何壽萱着俟補缺後以同知直隸州知州補用並賞戴花翎欽此原保摺内漏列升銜當經部駁二年五月二十日經貴州巡撫臣查明覆奏七月十九日奉旨吏部議奏欽此八月二十日經吏部具奏請將同知銜候補知縣何壽萱准照原保俟補缺後以同知直州知州補用並賞戴花翎奉旨依議欽此同治十三年十一月丁母憂光緒三年二月念三日服闋請咨赴部四年二月到京遵例由滇捐局報捐指省廣西三月念八日騐看四月初十日奉欽派王大臣騐放奏請發往四月十一日奉旨依議欽此念一日由吏部領照出京光緒四年十一月十五日到省試看期滿甄别留省補用在案復遵例由候補班前先補用知縣加捐本班儘先補用光緒七年八月十一日接准吏部知照過班查於光緒七年七月廿日行文按廣西省照限一百日減半計算應扣至七年九月初十日接到部文作爲該員常捐候補班前知縣到省日期委署博白縣知縣光緒十年五月十一日到任是員才識明敏辦事勤能以之請補岑溪縣知縣員缺與例相符相應仰懇天恩俯准以何壽萱更補岑溪縣知縣如蒙俞允該員係常例候補班前補用知縣請補知縣銜缺相當毋庸送部引見亦毋庸查敘叅罰該員係勞績保舉初任候補之員應照例試署一年期滿如果稱職另請實授至此案奉文更補查于光緒十年閏五月二十九日行文按照限减半計算五十日補缺定限九十日又會銜三十日統應扣至本年十一月十九日限滿今在限内請補並無遲逾合併聲明謹會同兩廣總督臣張之洞恭摺具奏伏乞皇太后皇上聖鑒勅部核覆施行謹奏軍機大臣奉旨吏部議奏欽此○○劉秉璋片再臣接准部咨光緒十年九月十七日奉上諭江西巡撫着德馨補授欽此又准部次光緒十年九月十七日奉上諭許應鑅着補授浙江布政使等因欽此臣查新任藩司許應鑅到浙尚需時日所有藩司印務自應先行委員署理查臬司孫翼謀老成練達堪以委署所遺臬司印務查有杭嘉湖道豐紳泰精細穏練堪以委署遞遺杭嘉湖道印務查有候補道宋頤安詳明敏堪以委署除分飭遵照外理合會同閩浙總督臣楊昌濬附片具奏伏乞聖鑒謹奏軍機大臣奉旨吏部知道欽此○○劉秉璋片再署温州府知府胡元潔調署差委所遺員缺前經奏請以嚴州府知府李士彬調補在案應卽委該員先行署理候部核覆以免另委多一更調據藩臬兩司會詳前來除檄飭遵照外謹會同閩浙總督臣楊昌濬附片陳明伏乞聖鑒謹奏軍機大臣奉旨知道了欽此○○奴才希元跪奏爲採辦參枝專差呈進恭摺仰祈聖鑒事竊照光緒十年正月二十四日業將續採參枝專差呈進並於摺内聲明採辦參枝巳經過時殊不易得巳飭恊領富爾丹等俟夏令入山妥爲採辦以俻上用在案現據該恊領等採得大枝山參八苗中枝山參十二苗計重八兩五錢可稱上口共用工價銀九百八十二兩仍由所收參税項下以錢易銀照數發給奴才謹將採辦參枝親加查驗分盛二匣嚴密包封飭交雲騎尉雙和齎京呈進仍飭該恊領等赶緊妥爲採辦續有所得再當呈進除咨照内務府騐收外所有採辦參枝緣由　恭摺具陳伏乞皇太后皇上聖鑒謹奏軍機大臣奉旨該衙門知道欽此○○善慶片再查文案翼長花翎知府銜不論雙單月遇缺選用知府工部無論咨留遇缺卽補郎中營繕司員外郎椿枝前由神機營派　前大學士文祥將軍富明阿副都統玉亮先後出師直隷江蘇安徽等省歴邀奬叙在營當差多年辦事素稱精細現隨奴才辦理行營一切事件悉臻妥協堪以派充行營全營翼長藉收指臂之助當經禀商醇親王函覆令奴才奏明辦理除由神機營刋給木質關防一顆發交該全營翼長钤用俾昭信守外謹附片奏聞軍機大臣奉旨知道了欽此 
 
 

Page 10

 
 
[光緒十年十一月二十四日京報全錄]  
　　宮門抄○上諭一道錄前○發抄旨四道○東撫陳奏爲遵旨籌辦河防據情臚陳請飭分别核議遵照摺○粤督張奏到省知縣暫留學習片○大臣懷奏請飭查核辦理夾片○十一月二十四日理藩院鑾儀衛光祿寺八旂兩翼值日無引見○慶王謝入座次序恩○澤公謝御前行走恩○慶麟謝授正藍漢副都統恩○六額駙假滿請安○廉公請假十日○齡公請假二十日○召見軍機○發抄潘鼎新奏留於廣西補用之道員方長華等應繳離省銀兩免其補交奉旨該部議奏欽此○又請將瘴故之提督知州等優卹奉旨徐祖意等着分别照軍營立功後瘴故例從優議卹該部知道欽此○錫綸奏驍騎校福松因瘋迷用小刀自札身死奉旨知道了欽此○又塔城各差仍請由軍台行走並請飭兵部核議奉旨該部議奏欽此○○革職留任山東巡撫臣陳士杰跪奏爲遵旨責成籌辦河防據情恭摺具陳仰祈聖鑒事竊准軍機大臣字寄光緒十年九月三十日奉上諭據吳元炳奏查勘山東河工詳陳利病及小清河淤墊請飭籌辦各摺片等因欽此跪聆之下感悚莫名當卽恭錄行知潘駿文張桐陳錦欽遵查照去後兹據臬司潘駿文禀稱查河患之在東省至今已三十年大清河淺　難容積淤日甚内有淺所共見無事贅陳惟受病不同則施治亦異上游河身之病在狹隘治之宜展拓以容水使堤不常决則水能行溜而河身淤墊可漸淘深下游海口又病在散漫治之宜收束以故河使溜常歸於一則力足行淤而海口枝河可冀徐解此理勢顯然在察理審勢精心專力以圖之數年後自見起色本年大堤甫成汎水驟至以致漫决數處近日歴城齊東堵築均已竣事齊河之李家岸已經臨工察看分派員弁指授機宜卽可尅期堵合利津之甯海亦奉行知奏明緩辦此外工程之估計增培形墊之補偏救獘當此節逾小雪正宜及早圖維然而一處之情形相度必審乎全局來年之利病區畫全在於今冬謹於上下游通盤酌核分擬辦法約有數端曰增培大堤曰改築民埝曰勸修護莊埝曰添築格隄曰增築利津南岸大隄曰築海口兩岸長堤曰嚴盜决大堤曰勿輕議攺移海口請得而詳言之復查新築大堤規模旣具所宜增培高厚恃爲禦水之資惟原定底寛八丈頂寛二丈八尺寛有餘而高不足應再加高二尺第加高卽須帮寛酌量收分應加底寛四尺頂寛一丈以頂作底仍收新頂二丈其東阿平陰二縣原定底寛五丈頂寛一丈高八尺者應頂底均加寛二丈以頂作底加高二尺仍收新頂二丈又歴城北岸挑工接修堤段爲距水第一重門户現祗頂寛一丈高八尺亦應加寛二丈加高二尺仍收新頂二丈均將殘缺一律修整以資捍衛惟大堤加高以期可守而民埝仍須改築以讓大堤查新培民埝底寛四丈頂高一丈高八尺非但高與堤等而河岸幾於平地猶覺高過大堤應於上帮寛仍再加高按之地勢以高三四尺爲度攤匀加寛行硪堅築使水卽漫埝不致建瓴非徒保堤正以恤民蓋埝高則漫水多入村莊陡深三四尺勢必不及逃避卽幸未遽决而臨河受水必節次增淤内外高下懸殊一决則其害甚烈若埝低易漫則淤隨水入兩面相形適均地得淤而高漸不上水更見受淤之利然而沿河村莊不可不設法防患應勸各護莊埝以衛屋宇資粮高以五六尺爲率則漫埝之水至莊外者不過一二尺旣足守禦亦得遷移在村大户多者埝工自易集乃若小莊貧户有力不贍者酌給津貼其零不成村勸令歸併不願者聽卽沿河縣治亦應於關廂外酌留餘地四面普築護城大隄以爲保障而又慮漫水循堤而行一往莫禦須有格堤以約束之格堤之制上接大堤下接民埝宜叙長不宜徑直底寛八丈頂寛二丈高一丈近者二三十里遠者六七十里以距堤相近有竊處冬令能洩積水歸河爲宜並不准民間臨時築埝攔截仍蹈與水爭地之弊盖旣築大堤當以兩岸大堤之間爲察水之地以資蕩漾不可復守民埝非輕棄沿河之民實以民埝斷不能守轉以併潰大堤數百里之田廛同歸於盡自不若轉守大隄爲保完善夫以一州縣視全局則爲一隅以一州縣沿河村莊視全局則爲一隅中之隅庶所棄者少而所全者多所謂兩害取其輕也而猶爲之添護埝使自窩有所憑依添格堤使被淹不致過遠其一切廂護民埝之勞費皆可節省以專力修守大堤乃能穏固惟現築大堤利津境内祗有北岸不足二十里此外皆係就民埝改爲大堤河面依然偪仄堤身丈尺亦單尤有可危之勢者謂該縣距海非遥何須多費要知地屬舊墟又近塲灶尤忌頻决第兩岸並增大堤則改築工費爲虚擲查北岸大堤近處已與民埝相接應卽將改埝之进加底寛三丈頂寛二丈以頂作底加高二尺另收新頂二丈庶幾稍有可恃其南岸蒲台大堤雖亦與利津改埝之堤相連應另接蒲台堤尾距河遠近仍照底寛八丈頂寛二丈高一丈增築南岸大堤一道俾河身得展一半容水之地汎漲不致遞改大堤修守則倍須盡力其臨河新堤及護莊埝格堤等亦均照辦又兩岸民工以下各有灶壩工程丈尺亦未畫一應　同民工南北岸分别辦法高寛丈尺統歸一律此皆展拓以容水所以沿河身狹隘之病沿護並酌河村莊者也至兩岸灶堤之處距海潮不常到之土名草頭者尚有四十餘里雖無民居大汛時一片漲漫行溜無力此實河淤受病之根尤須急治應從南岸新隄尾起北岸灶壩尾起各接築大隄至海口草頭爲止倘一年不可辦成則分爲兩年辦理務使河溜湍行直達不致行遲于尾閭始爲有益具隄身高寛丈尺與上游同距河遠近兩岸於此則收束以改河所以治海口散漫之病並兼護濱海場灶者也顧大隄宜防盜决之虞海口每有改移之議其利害均關係非輕禦水之專守大隄實因限於地勢無可如何小民惟知切己之利害輒思盜决故禁令不得不嚴舊例盜决之罪止於軍流道光十二年江南桃源縣民陳瑞等因掘黄河大隄放淤致成决口將陳瑞等從重照光棍例分别首從擬辦東省連年盜决民埝皆未懲辦民間罔知忌憚馴至藐視官隄應申明定例彭切示禁小民咸知罪干駢首悉免誤蹈刑章如不加嚴禁則千里無堅隄完善無可全之勢隄同虚設而費悉空糜矣至下游遇有漫决輒議改移海口自昔爲然只思舊河雖淤而中洪尚深二三丈隄岸之形勢俱全猶患不暢若决口處之溜勢奔騰不過數里及十餘里略有溜溝以下則一片漫水旣無隄身又無隄岸而謂其能暢於舊河乎今定海决口擬任其分流藉殺水勢惟是全河之海口尚患其淤分則水力愈弱而兩口之淤更速全河之病益深來年之患上游恐在於齊河上下游恐在於利津以上又係勢所必至是寗海决口仍宜併堵以裨沿河全局此又所以保護大堤維持海口者也以上各瑞雖祗就現在情形設法補救然舍此亦别無良策且現在所急者連年凌汎每有漫溢本年河以迭决而愈高氷凌尤易擁積大堤俱屬新工其歴城齊東兩處新堤工程更未蟄實應責成原修各員加意防範勿致疎虞明歲尤須分叚派營寛儲物料力防三汎若有險阻而勇隊不敷嚴防與無堤同有人而料物不足應用與無人同人無疎懈料無缺乏防務始臻完密但得一年埝决而堤不潰便可稍有把握俟經歴三年隨宜酌辦河患向漸輕減難者不獨在籌辦而猶在籌費就以上所擬辦法增培各屬兩岸大堤約需銀三十七八萬兩攺民埝津貼護莊埝並添格堤約需二十八九萬兩增築接築利津兩岸大堤約需二十七八萬總計需銀九十餘萬兩其齊河濟陽齊東蒲台利津五縣建築護城大堤尚須另行勘估本年所辦各項工需經大部截留指撥各省及本省銀爲數已鉅而本省司道各庫復經節次提撥羅掘一空當此海防需餉甚殷豈易籌此鉅欵如變通辦理則將各屬曾培堤工如式加高而酌减帮寛丈尺計可少用銀八九萬兩如但增築利津南堤將接築海口堤工暫緩辦又可少用銀十萬兩其改民埝修護莊埝添格堤各工皆萬不可緩蓋非攺築民埝則大堤必不能保非修護埝添格堤則沿海無以自存此數項工需均不能省總計仍需銀七十餘萬兩雖河身稍得展寛冀免旁决而海口依然散漫難望刷深未合上下游而並治難言周妥與其略求節省而患仍未除何如悉力經營而効乃可見惟是本年曲徇羣情增民埝猶復不免人言今乃獨排衆説不守民埝自必更招物議然而責成所在旣不得不先陳明人局修關尤未敢稍涉遷就惟有詳晰臚陳仰祈奏請勅部通盤籌畫何策之從核覆遵辦等情前來相應請旨飭下户工二部分别核議遵照謹據情恭摺具陳伏乞皇太后皇上聖鑒訓示謹奏軍機大臣奉旨該部議奏○○張之洞片再新選樂昌縣知縣李春暉於光緒十年六月三十日領憑到省本應飭赴新任惟樂昌縣民刁俗敝素稱難治必須熟悉情形之員方足以資治理該員李春暉初膺外任於地方一切事宜尚未諳悉若遽飭赴任恐措置未能合宜致有貽悞自未便因前有部議選授人員不准留省之文稍涉拘泥擬將新選樂昌縣知縣李春暉暫行留省學習以資歴練俟熟悉地方情形再飭赴任據藩臬兩司會詳前來臣等謹附片陳明伏乞聖鑒謹奏軍機大臣奉旨吏部知道欽此○○懷塔布片再奴才自本年春間抵任後屢據總管明安報稱黄新莊等四處行宮並永福寺各處殿座房間墻垣均有坍塌滲漏情形禀請修理等情奴才查各處工程需欵較鉅咸豐六年經總管内務府議准行宮工程擬俟奉有謁諭旨先期再行發項修理同治十三年恭值謁陵大差曾經修過一次今已又逾十年坍塌滲漏情形較重惟因經費支絀又未敢奏請修理兹又據該總管禀報前來應請勅下總管内務府查核辦理除將遞到工程清冊移咨俻核外謹附片陳明伏乞聖鑒謹奏軍機大臣奉旨該衙門知道欽此 
 
