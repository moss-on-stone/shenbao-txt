# 1902 - 2 - 4910314

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[澄清吏治議]  
　　中國吏治之壞論者多歸咎於捐納而保舉之冒濫正途之迂腐不與焉豈眞冒濫迂腐者之無誤事機歟夫亦以彼其弊由於上之考察不嚴非關下之冒昧干進若捐納則不論人才不察流品不問學術志趣惟是持粱齒肥之子席豐履厚之家能輸粟幾何則授以某官能納金幾許則給以某職腰纒旣解頭銜遽榮當道府未停捐之前雖以監司之尊猶可立時倖致其餘州縣佐雜各官更不足道其善趨承而工心計者或更以錢神用事結納上司驟膺要秩朝遊田舍暮列廟堂墨敕斜封可勝浩歎豈知眞才之沈埋於谷汲巖棲而無由自表寸長以博一官半職者已不可以枚舉故欲澄清吏治必先議停捐納清源正本道固宜然今者朝廷洞悉情形特沛綸音永遠停止此後鬻爵售官之流弊當可一清而試問京内外大小官階人才其果從此日出乎流品其果不致卑汚乎學術志趣其果能一律正大光明乎吾知操用人之權者皆不敢謬贊一詞也何也中國自大開捐例以來花樣迭翻由來已久大抵河工也海防也籌餉也振災也遇一事納職若干員辦一捐保奬凡幾輩積而久之愈聚愈多勢等積薪後來居上各省疆吏見仕途之擁擠每苦無可疏通於是紛紛奏停分發每有初請一年爲限者後展至三四年蓋各省候補人員若者奉特旨發往若者領部憑到省以及夤緣請託者謀差謀缺日增月盛往往前者未去後者又來宦海蒼茫廓清非易今縱慎重名器不使胸無點墨者再登仕宦之塲無如此輩之積自數十年來者已不啻恒河沙數而此次捐納將停之際凡倩書吏倒填年月以冀身入仕途者尤有風發潮湧之勢人才愈濫流品愈淆學術志趣卑鄙龌龊愈不堪問甚至獐頭鼠目之流亦以襄理捐務之微勞濫保實官居然謁上峯而求差委遂使前之無可疏通者至此而擁擠益甚察看旣屬具文裁汰又乖政體吏治至此不幾無術挽回乎雖近日賢能大吏各就省垣設立課吏館聚在省候補人員於其中廣爲造就俾得共成有用之才似整飭官常深得救弊補偏之道矣然一館所收定額有限旣無杜陵廣厦之風則八百孤寒歡顔難遍且其考課章程大都視文藝之優劣爲進退無論貲郎恨不十年讀書一旦强以所難未免向隅抱憾卽彼下筆千言者亦安見非徒尚浮華毫無經濟實學矧其間或起於行伍或發自經商豈無肆應多才力持大體一切能見諸實事而轉不能達諸文詞者是人之智愚賢不肖不得僅憑學問宜統其生平行事立志而觀之昔唐虞之官人也曰詢事考言孔子之論達也曰察言觀色今之督撫平日高自位置凡在屬下每欲望見顔色而不可得更安能優予片席地使纍纍若若者各抒所見率臆直陳下視上若神明上視下如土芥位分日隔情意難通每有到省多年而姓名猶未識者吏治之壞半由於此故居今日而欲澄叙官方宜仿曾文正曾忠襄遺規每日接見僚屬一二十員使之分班晉謁假以詞色寛以時刻每員必詳詢一二事令各暢所欲言彼心地明白事理通達者必能從容陳說自見所長其次亦必稍有見地其貪鄙狂妄及　茸無能者卽於一言一動之間亦可知其梗概見之審知之眞然後擇其上焉者試之於事次焉者更加訓迪使得砥礪有成其下焉者立予罷斥或遣歸鄉里俾仍以頂戴榮身每届一月定其等差按三月分别黜陟期年之後當必成效可觀如此登明選公持之以恒而尚不用合其才人盡其職者吾不信也否則捐例雖　吾恐未停時所捐千百輩不尶不𡯓之人終日脚靴手版營營於省會之中而爲之上者一任其逐隊隨班旅進旅退而徒抱河清難俟之憂也奚其可哉 
[本館接奉電音]  
　　昨日午前直隷臨城行在飛電傳來上諭二道午後又由正定行在飛傳上諭一道旨二道敬謹譯登○十一月二十日行在内閣奉上諭桂春著開去右翼總兵賆缺欽此同日奉上諭甘肅平羅縣屬殺傷教士教民一案業經諭令將該管地方官革職帶罪勒限嚴拿匪徒務獲懲辦兹據崧蕃電奏探聞梅教士及教民等四人已因傷身死現在添派道員張廷楫前往會營督緝兇犯並妥爲保護等情地方文武官員皆有保護教堂教士之責似此防範不力致教士等因傷斃命朝廷深爲矜憫著崧蕃立卽妥爲撫卹並將此案兇犯趕緊拿獲即行正法該管官員王樹槐李含英易慶安業經降旨革職如再不獲犯著卽照前旨永不叙用欽此○二十一日奉上諭右翼總兵員缺著景灃補授欽此同日奉旨科耳沁親王阿穆靈圭著加恩在御前行走欽此同日奏事處傳旨二十二二十三日在正定府行宮駐蹕兩天欽此 
[駕抵正定]  
　　昨日午前八下鐘越四十二分時直隷臨城縣行在友人專電告知本館云本月二十日未刻兩宮聖駕行抵臨城就行宮駐蹕按臨城縣在趙州西南相距約五十里迨午後又得正定府專電云二十一日申正聖駕抵正定府城在行宮駐蹕隨召見恭親王溥偉岑春煊綽哈布未幾復宣令鐵路 
 
 

Page 2

 
 
局道員孫鍾祥鄭清濂入見蓋御駕暫駐兩日後將乘火車入京故先垂詢沿途景况也 
[壽考康寍]  
　　昨得寓京友人手函云太后回京後慈駕擬駐寍壽宮以故在京内臣辦差十分忙碌蓋以拳匪之亂宮中蹂躪良多刻須從新布置也 
[冬至大祀]  
　　昨承京師友人函告云上月某日太常寺具奏十一月十二日冬至大祀天壇奉硃筆派善耆恭代四從壇派英俊錫元立瑞銘勛各分獻欽此初十日午刻太常寺恭請肅邸等至寺演禮並經贊經郎贊呼爾哈番以昭慎重迨初十日禮部祠祭司掌印部郎將表文繕就恭置黄亭由鑾儀衛派委校尉舁往天壇太常寺并奏請派出禮部堂官一員看牲奉旨派榮惠欽此旋經榮少宗伯由犧牲所選擇黄牛十頭其九頭令太常寺官廚在打牲亭宰以備祭另留一頭禮部司員將表文置其背上用柴爇火以焚蓋　　聖清典禮如是也 
[外部事宜]  
　　昨得寓京友人手函云外務部前已派設各司員近聞兩宮回鑾後尚須奏請將司務繙譯等官酌量更改緣司務係正八品有收掌文移之責擬仿照宗人府都察院之例改設經歷二員係正六品與主事同一升途至繙譯原設英法俄德日本各三員共十五員缺額已不少然現在署中行走之繙譯官已保至郎中員外主事者反覺無可位置大約須將品級略予變通也 
[工部事宜]  
　　昨得寓京友人手函云正陽門修理街道業經工部估計需銀二萬一千兩城外另需銀一萬二千兩至每日平治道塗運送穢物則月需洋銀五千圓工程處原設午門外迨内廷工程告竣卽須移至後門日來大高殿各工將次蕆事地安門須明年方修葺堂子已改建於南箭亭矣 
[請行彩票]  
　　聞之京師友人云欽命議和全權大臣慶親王在開封行在時曾奏請設立國家彩票並保薦奭良及毓森二員董理其事特未圱兩宮俞允否也 
[試行榷政]  
　　欽命頭品頂戴佩帶二等第二寳星津海關稅務司德爲出示曉諭事照得新設秦王島海關業經訂於西歷本年十二月十五號卽華歷十一月初五日開辦通商事務所有應遵各章均按津關章程辦理惟尚有特訂試辦章程數條列左一因起貨卸貨起見所有來往該處輪船皆應停泊在水深十八尺以内之處二若該處無各國領事官則各船主應繳之船牌等項於該船進口後四十八點鐘内經交該處新設海關存留三凡進出口稅銀皆在津關完納所有來往該處經理輪船各公司均須覓保以便海關催付各項稅銀按時繳清四所有進出口艙口單須備正副兩張送交該處海關五所有進口貨凡用火車裝運北京及塘沽山海關者均在秦王島騐放如内有運往天津貨物應在艙口單内另載一處倘須分包之貨單内亦應註明總數一併運津該貨限於八日内用火車運至礦務局河東煤廠暫存或他處暫存聽候海關指示其貨物必須按船分碼堆放以便海關易於查騐卽將稅銀完清仍不得先行運開須照向章赴津關請領放行單後方准起運六所有由津運出口貨仍在津關查騐於抵秦王島時將已在津關蓋印之下貨紙呈騐其由北京或用火車由他處運赴秦王島貨物准其在秦王島查騐至應繳出口稅及各捐仍須覓保辦理以上各條仰各商一體遵照勿違特示光緒二十七年十一月日 
[兵船記數]  
　　天津直報云駐泊大沽口内外之各國兵艦運船近又開去不少就本月初九日計之只存英國一艘美國一艘法國一艘俄國一艘義國一艘 
[雪兆豐年]  
　　聞之保陽友人云直隷保定省垣自月朔以來濃霧迷漫如墮雲海初五日午後雪飛六出至初八日午刻滕六君始興盡回曠野之間厚積七寸許望歲者莫不謂爲豫兆豐年云 
[中丞蒞省]  
　　姑蘇采訪友人云前江甯潘　升任江蘇巡撫恩藝棠中丞於本月二十一日上午十一點鐘時由上海抵蘇先是清晨蘇州府向子振太守率同總捕同知黄司馬長洲縣蘇大令元和縣王大令吳縣田大令至胥門外大馬頭同登官舫駛往覓渡橋恭迎撫標水陸各營弁勇則以次出隊鵠列河溽藩臬　司另在胥門外接官㕔何候迨憲舟旣下碇各官以次遞呈手版禀安各營勇更槍砲齊鳴隆隆震耳少選中丞步入接官廳與藩臬兩司茗談片刻旋復回舟繞至葑門外登岸詣靈官廟拈香膜拜然後排導入城聞擇吉二十二日吉時接受關防然紅諭尚未頒發也 
[湘撫理財]  
　　漢口訪事友人云近有客自湖南來者言及撫憲俞廙軒中丞奉派賠欵每歲銀七十萬兩深苦庫欵奇絀羅掘維艱爰與司道竭力籌商將烟酒糖及土藥加捐三成以資挹注蓋以上各欵各省皆已開辦故不得不踵而行之也 
[閭閻戴德]  
　　蕪湖采訪友人云縣主柳小汀大令圖治勵精不遺餘力蒞任之始首以除暴安良爲務披星戴月徹夜巡行駐蕪精健營統領李本卿軍門及李葆林鎭軍饒翼卿游戎巡防局員王小午大令亦每夜各率團勇親歷長街曲巷至將曉始回以故绿林豪客之流不復敢出没其間殺人越貨閭閻安枕咸頌賢令尹曁文武諸官之惠我無疆焉 
[門氣候]  
　　金陵訪事友人云上月中旬峭寒數日旋復和煦似仲春本月初六日陽烏匿采陡起朔風居民在斗室中擁重裘猶苦鳶肩雙聳迨冬至前後忽復煖氣蒸腃望後復寒氣偪人大有隆冬景象矣 
[明州火警]  
　　甯波采訪友人云本月中旬某日之夜江東晉安橋畔賭棍某甲鳩人圍坐賭錢因爭博進資悮翻桌上燈盞登時火延牀帳烈燄飛騰地甲急亂擊銅鉦沿途報警各水龍飛馳而至吸水狂噴雖得火滅烟消然已焚去房屋數椽并灼斃五歲女孩一口矣賭之爲害大矣哉 
[保定官塲紀事]  
　　聞之保定官塲友人云署直隷總督袁慰庭宮保蒞任後卽牌示轅門凡已經裁撤之各營文武大小員弁無論何軍何營概不准前往投効○袁慰庭宮定保於本月十三日由省起程恭迎大駕或云赴順德府或云赴磁州○直隷潘憲周玉山方伯赴磁州迎駕後省中公務按五日彚遞一次俾得親自裁奪○清河道袁觀察大化已於本月十二日赴磁州行在迎鑾○前保定保甲局總辦張大令日陞現奉藩臬兩憲改委辦理省南張登鎭保甲局務而令候補典史田介眉少尉編查南鄉一帶村莊户口大令奉委後已於本月初旬開局辦理矣○本月某日清苑縣吳大令出示曉諭曰自本月十五日起每晚十點鐘時净街無論軍民人等不准在街上閒遊除延醫買藥接收生婆不計外無論何項人等如敢不遵嚴行懲治 
[神京載華]  
　　聞之在京友人云鑲黄旗管學大臣某公因學中某敎習每月告假至五六日之多殊屬不成事體咨請吏部另傳他人主講席並移咨各旗管學大臣責成司事凡教習出入日時註册呈閱藉以别勤惰而育人才○自辦冬防五城步軍統領衙門卽飭各叚委員認眞稽察猶恐奉行不力親自出巡勞瘁不辭地方安堵○本月初七日清晨天氣陰霾頑雲密布午後一點鐘許雪珠錯落玉屑紛飛寒風砭肌重裘不煖次晨起視瑶階翠瓦一白如銀約厚積至二寸許午後天尚未晴○本月初六日之夜三更時前門外東小巿祥盛木廠不戒於火各水會一聞報警立卽馳往救援至四更時火始漸熄共焚去房屋十數間及木料若干猶幸風不甚狂否則必蔓延無際矣 
 
 

Page 3

 
 
[雲津近事]  
　　天津直報云本月某日溜米厰一帶有日員携帶工人來往測量有謂欲填平地勢者有謂欲開闢官道者議論紛紛莫衷一是○日前屯占南營門外之德兵拘獲海盜八人送請德員研訊○各城基自修築馬路以來中外行人莫不嘖嘖稱便惟東北門兩處馬路雖一律平坦路旁仍異常坎坷加以近數日雨雪載道以致大小車輛咸嗟行路之難 
[鶴巿寒燈]  
　　蘇州訪事人云撫轅諸吏探聞本月十六日新任江蘇巡撫恩藝棠中丞由金陵起節遂相約前往迎迓旣抵白下卽詣藩轅叩見中丞以人數過多飭將花名册呈閱諸吏以上海爲憲節必經之地遂携册前往候迎○江蘇撫憲聶仲芳中丞接奉大部來文飭卽開辦房捐因委員先就省垣開辦無論巿房住屋概須按月收捐一切詳細章程容俟訪明續録○常熟縣治鹿苑鎮人錢頌虞及其子玉粟私販米石出洋經臬憲朱竹石廉訪飭縣訪拿錢倚恃錢神迄未到案邇見各處米價騰趼因復暗中販運爲數甚多某某諸紳耆遂又來省上控廉訪立飭該縣赶緊訪拿務獲究辦 
[茸城霜]  
　　　江訪事人云前者郡城官紳籌欵創建融齋書院時由署松江府知府陳蓉曙太守延青沛黄淵甫孝廉經理一切烏飛兎走忽忽巳三易星霜邇者孝廉具禀府轅自行辭退府尊余石蓀太守批示曰辦事貴和衷該舉人經理書院已將三載並無過失今忽無端請退命意云何原難揣測惟書院悉改學堂昨已奉派辦處憲批示不久將奉通飭該舉人如實在無心經理應俟更章時再行禀奪可也○華亭縣林　生大令訪知縣境張堰鎭賭棍　集並有外來梟匪在彼開塲聚賭爲害閭閣遂於本月某日帶役馳往掩捕至則各賭徒已聞風星散爰將賭棚付之一炬向地保戒諭一番折回縣署○本月某日江湖惡丐王咸奎楊明桂兩人乘夜闖入丐頭潘某家恣情騷擾拔刃刺傷潘頭顱及兩臂潘負痛呼救鄰右聞聲畢集得將王楊拘解婁縣署縣宰屈吉士大令大爲震怒立卽提案訊明嚴加管押一面出示曉諭大旨謂若輩羽黨衆多擾害良懦若不痛改前過别謀生業定必按名訪拿嚴辦其餘諸色人等有被其滋擾者准卽扭解來縣重究似此痛加懲究不稍優容此後六街三巿中若輩應稍知歛迹矣 
[總戎蒞滬]  
　　新署江蘇狼山鎮總兵顔梓琴鎭軍於昨日因公到滬先詣道轅拜會蘇松太兵備道袁海觀觀察然後至上海縣署投刺縣主汪瑶庭大令延入花廳苟談良久而别 
[五馬回松]  
　　日前松江府余石蓀太守乘舟來滬恭迎新任江蘇巡撫恩藝棠大中丞昨日午前九點鐘時解維返松瀕行上海縣汪瑶庭大令以及印委各員均至江于恭送 
[催科文告]  
　　江蘇糧儲道羅少耕儲憲出有示諭札行各屬催徵前日上海縣汪瑶庭大令奉到後卽發貼署前其文曰爲剴切曉諭催徵事查蘇省各屬田地自前年辦理清賦業經勘明無論大小各户一律照例徵收以除積弊本年秋收尚稱豐稔現值籌餉緊急京倉存米無多兹奉行在電飭蘇浙南漕共湊足京斛一百萬石由海蓮京等因尤應核實稽徵提前赶辦合行出示曉諭凡爾紳民業户當思漕糧爲天庾正供况盛世滋生早沐永不加賦之詔案内又欽奉特恩永减賦額各應激發天良凡佃户應完租糧務當赶緊完清其業户應納漕糧亦應及早輸將如敢觀望遲延則國課攸關功令具在本道不能爲爾曲貸也切切特示 
[慶賀西節]  
　　昨日爲西歷一千九百零二年元旦午前十點鐘時前任出使日本大臣李木齋星使命頭等繙譯官馮君赴德美奥日本諸國總領事署拜賀年禧至午後三點鐘時蘇松太兵備道兼江海關監督袁海觀觀察偕提標右營叅將廖楚材叅戎率同英文繙譯官鳳太守法文繙譯官萬太守及上海縣汪瑶庭大令英美租界讞員張柄樞司馬法租界讞員杜枝園大令乘馬車至各國總領事署同申慶賀之忱蓋交際之禮宜爾也 
[推廣馬路]  
　　日前本邑南巿馬路工程局總辦翁子文太守奉蘇松太兵備道袁海觀觀察諭令將十六鋪以南巿面設法振興查知前總辦朱森庭明府曾議及將内街改築馬路以便車馬往來爰於前日命駕親臨逐一履勘旋據情禀覆道轅大約明歲春和時候卽當籌集公欵卜吉開工矣 
[大令騐屍]  
　　前晚本邑小東門外法界戲館街甯波龜子丁阿大所開花烟館中有一不知姓名之男子身穿藍布棉襖狀類工匠醉中入内尋歡正調笑間忽爾倒仆於地龜奴駭極奔訴捕房捕頭令扶送英界仁濟醫館療治醫生察得吞烟毒發無從施救問其姓名往址已口噤不能言閱片時即氣絶捕頭聞信令包探會同三圖地保曹福卿投報上海縣署午後縣主汪瑶庭大令帶同刑仵胥役呵殿臨塲曹保跪禀前情大令飭仵役如法相騐旋唱報委係吞服洋烟受毒身死大令離座親視無訛遂命棺殮標封交地保發壇暫厝隨將死者身畔檢出之當票十餘紙帶回儲庫 
[命案請騐]  
　　昨晨虹口迤北寳山縣境天通菴左近忽遺有男屍一具年約三十左右身上刀傷數處地保見無屍屬到來遂投報寳山縣署請卽親臨相騐 
[馬路工程局瑣案]  
　　前晚江北某邑人詹阿四與所私蕩婦楊氏沿途爭閙五十號巡街捕向之斥阻不知詹如何受傷次日由楊氏舁至馬路工程局鳴冤總辦翁子文太守倩襄讞委員余叅軍研訊詹供小的向在某捕役處當夥役前晚偕妻至某茶肆摇會事畢而歸突被巡捕持木棍猛擊傷及頭顱求恩究辦叅軍騐得頭上所傷甚微飭楊氏舁回醫治俟傷痊再核○竊賊沈長林彳亍馬路中被某號巡街捕拘獲解入捕房轉解馬路工程局太守倩余叅軍研訊之下判責一百板以示之懲○陸阿春潛至某姓運貨船上圖竊被水巡捕所見送案請懲叅軍判責一百板驅逐出境 
[法界瑣聞]  
　　昨日爲西歷一千九百零二年元旦午前八點鐘時蘇松太兵備道憲袁海觀觀察提標右營叅將廖楚材叅戎以下文武各員排道至法總領事署賀歲謝副捕頭戎服佩刀帶領通班西捕擎槍鵠立以表敬忱旋由副領事及繙譯官迎入廳事中茗談片刻而出○昨日清晨克總捕頭恭詣總領事署賀歲所有捕房應辦公事暫停一天○前年法界工部局董在南巿蕭家廠購地創興自來水業已工竣定於正月一號開用 
[飢寒戴德]  
　　昨承江北糖雜貨衆商將年例敬神戲資餘欵移助施粥洋銀四十元陳順興號陳錦華仁翁將誤收積存銅質洋銀移助施粥九十一元以有餘舖不足甯損已無誤人蒞事周詳宅心仁厚又奉到佘應乾善士助振洋銅五十元松郡沈洽昌木號寄來善堂助侲洋銀二十五元輸　不懈裨益殊多祗領之餘併此誌謝上海六馬路仁濟善堂董事嚴信厚楊廷杲黄忠憲朱佩珍施則敬劉芬謹誌 
[衆善奉行]  
　　眼前功德莫若施衣敝堂承各善士陸續捐助尚以不敷分給爲虞兹承恊昌號頒到王竹名翁棉衣袴一百套亦足彌敝堂之缺憾而使滬瀆窮黎歌興挾纊也又承唐韶笙翁念敝堂經費不敷代募招商局各輪船英洋五十七元以資一切善舉齒頰流芬厥功甚偉又姚病駒翁五旬大壽節省筵資洋十元充作藥捐數雖有限意實可嘉將來華封三祝歷歷皆符矣乞附報章藉希均鑒滬北天后宮前廣益善堂司董嚴信　施則敬朱佩珍唐榮俊等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[押犯病斃]  
　　昨日美界捕房押犯某甲忽患急病經人報知捕頭捕頭命送往同仁醫院求治無奈勢已沈重旋卽斃於院中捕頭聞之令地保告知家屬備棺收殮 
[上海縣署瑣案]  
　　沈嘉和控孫汪氏逞兇等情前晚縣主汪瑶庭大令升堂研訊沈供前月某日小的將所豢之羊售與孫硯根得洋銀一元三角流氓沈長明誣爲行竊奔至孫家將羊牽去孫追至長明家理論被長明扣留不放其妻汪氏見夫不歸咎及小的糾人兇毆受傷叩求驗明究辦五七圖地保張咸如禀孫王氏因其夫被沈長明藏匿故向吵閙互毆雖經小的勸開事仍未了三圖地保劉勒仙禀沈所賣之羊確非竊來長明原係流氓意圖訛詐將孫藏匿華亭縣境至今未歸汪氏供丈夫買沈之羊長明誣竊藏匿並劫去棉花若干包叩求訊究鄰人蔡世明供小的因見孫汪氏與沈互毆向之解勸大令申斥汪氏一番諭候嚴提長明到案訊供○前者流氓劉阿大誘得陳子山之妻陸氏携往浦東圖售地保查悉拘獲解縣大令飭將陸氏交官媒收管押候家屬具領劉押候究懲前晚陳子山投縣領妻大令向之訊究陳供小的向爲木匠妻子在某繅絲廠做工被劉誘藏蒙恩獲訊今求給領回家陳陸氏供小婦人被劉引誘成姦後又携至浦東圖賣及案發私囑小婦人誣攀張李氏張李氏供小婦人驀被誣扳管押已久求恩釋歸劉供小的自知該死今方患病尚乞施恩大令判責二百板交人保出醫治俟病痊送案再辦張李氏無　省釋陸氏申斥一番交陳子山領回管束 
[英美租界晚堂瑣案]  
　　蔡錦新扭控王小弟張小寳誘拐伊妻朱氏及女桂珠前晚讞員張柄樞司馬升堂研訊蔡供小的向操洋廣貨業前娶朱氏爲室生有一女小字桂珠邇者朱氏被王引誘成姦竟於前月帶同桂珠捲物而逃及小的向王追索王浼張緩頰允給小的洋銀一百五十元意欲含糊了事小的不允爲此扭案請懲張供王僅邀小的至某烟館代給烟值餘不知情王一味刁狡司馬喝令重責八百板始供稱小的願於三日内將朱氏尋交司馬諭令連張管押限交朱氏違則比追○前者徐雲卿楊鉅源控福興衣莊主張福彩虧欠貨欵等情司馬訊明限追在案嗣張浼人將楊欵理清徐欵置之不問前晚徐投案禀催司馬提張覆訊張供小的一時無此力量不能將兩欵一并歸償尚求寛限清理司馬予限十日理償違干比究 
[英租界捕房紀事]  
　　前晚偷兒張阿明僞充狎客至勞合路龜奴徐阿多所開倡院内行竊水烟袋一枝携之而出適被某號巡街捕所見拘入捕房捕頭令押候解送公堂禀請讞員張柄樞司馬訊究○小利王阿榮行竊某姓家脚爐及衣服等物經某號巡街捕拘入捕房捕頭令押候解送公堂禀請究辦○馬夫陳小六駕車至北京路偶不經心碰傷崔趙氏某號巡捕見之拘入捕房捕頭詰知趙氏自願延醫調治因將陳申斥一番釋之使去 
[上海陳家木橋電報總局籌賑公所經收江皖水災急賑第十二次清單]  
　　重慶電局謝募濟急會欵移助江皖汪益齋洋二元八角又余良駿移助洋三元二角又無名氏移助洋二元又不書名移助洋二元又謝德輝翁移助洋四十元又募江皖洋五十元沂州電局茅募王軍門洋三十元又茅少山洋三十元吳碩卿募洋一百五十四元次洋十五元銅洋一元太古晉信局送來江西無名氏洋四元銅洋五元○共洋三百九十八元次洋十五元銅洋六元○徐少甫翁交來逸叟老蘭氏壽儀移助洋八十元再者第二次所登襄陽電局王募洋一百元第四次又登一百元此係重裑實祇一次合再聲明 
[上海六馬路仁濟善堂經收咸有一德施醫給藥一文愿册捐八月初一至十月三十日清單]  
　　瑞隆號善士洋十八元銅洋二元于笛生洋十二元四角龔石潭小洋一百角周保其還愿王純立鄭潤德堂鄭潤德堂漢館同業唐俞氏六户各洋十元無名氏年例并求女病愈洋八元章學海洋六元杭州許府洋五元程子範陸小毛徐老太同裕隱名氏五户各洋四元吳蓉洲三元陳麗生洋二元銅洋三元沈瑞祿何芝蘭馮子亷朱幼齋　記于麋人葉小姐行德氏沈楊氏愿心氏隱名氏隱名氏十二户各洋二元倪富慶洋一元六角雲南順甯府署一元一角新大方棧洋一元銅洋一元周研農周壽甫周馨一楊谷香許金福儲俊卿徐麟瑞范德行蔣如福松記甯人童女不書名隱名氏十四户各一元趙永明洋八角銅洋二角于心田洋八角句曲楊繼蕃張陳氏各七角積善堂陳祥芝各六角朱霈廷棲雲子郭裕盛飛龍主人曹黄氏無名氏無名氏七户各五角周吉甫周子明各四角趙德盛周北承周健甫許郁哉張陳氏五户各三角容山培祖氏顧昌齡同泰坊周國貞周占春周耀庭無名氏無名氏八户各二角芳州楊述之泰源各一角新大銅洋世八元隱名銅洋廿四元四角信大銅洋廿九元五角隱名銅洋十六元紹城無名銅洋十元零三角無名氏銅洋五元一角莊介眉銅洋五元隱名銅洋四元八角南翔符銅洋一元三角程永茂葉小姐隱名氏三户各銅洋二元宓友梅黄毓齋吳姓三户各銅洋一元丁成甫陳錦湖姜潤卿姜聘臣姜矩儒無名氏無名氏無名氏無名氏九户各錢三百六十文無名氏三百文孫厚之無名氏無名氏三户各二百文以上共收洋一百九十七元九角銅洋一百四十七元六角錢四千一百四十文 
 
 
 

Page 10

 
 
   
 
 

Page 11

 
 
[奏疏彚録]  
　　吏部尚書臣宗室敬信等謹奏爲遵旨譏奏事准行在臣部咨送内閣鈔出兼署雲貴總督調任雲南巡撫丁振鐸奏稱河西縣知縣楊志體革職開缺查有軍功候補班前先補用知縣秦定基才識幹練辦事留心合無仰懇天恩俯准以秦定基請署河西縣知縣此次河西縣缺例應咨部銓選擬將此缺暫行借歸外補以免員缺久懸俟將來歸復舊制將應留之缺送選一次俾昭公允是否可行聽候部議等因光緒二十七年三月初八日奉硃批吏部議奏欽此欽遵鈔出到部查河西縣知縣一缺前據該兼署督聲稱河西縣知縣楊志體革職一缺例應咨部銓選擬將此缺暫行借歸外補等因當經臣部查該省革職知縣上次積至第二留缺止是缺應作第一咨缺照例將河西縣知縣一缺歸入月分銓選在案今河西縣知縣員缺旣經歸選所有該兼署督奏請以軍功候補知縣秦定基補授之處應毋庸議謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
都察院左都御史臣宗室溥良等跪奏爲抽查漕糧事乾隆五十二年十一月内軍機大臣會同刑部審擬具奏順天府拿獲通州普濟閘偷米搶贓一案欽奉諭旨嗣後漕糧抵通時若仍令該管衙門查察定有瞻徇賄囑情弊著都察院每年屆期奏派滿漢御史各一員前往嚴密抽查如有弊端據實叅奏欽此欽遵嗣經派出御史永清等奏明請旨飭下順天府於所屬内添派幹役十二名隨同分頭帶領督率往來於沿閘運米之時晝夜巡查等因奉旨所奏是順天府府尹吳省欽現在並無應辦緊要事件著卽帶領員役不時前往會同該御史抽查欽此欽遵各在案兹漕糧抵通在邇應先期奏請簡員抽查臣等除將巡視各城稽察各倉曁京畿道管理街道各項有差御史不能兼查外謹將滿漢御史應行開列職名繕寫清單進呈恭請欽派滿漢御史各一員届期前往仍照例劄行順天府府尹帶領員役不時來往會同該御史等抽查合併聲明伏乞皇太后皇上聖鑒謹奏請旨奉硃筆圈出崇蔭陳應禧 
都察院左都御史臣宗室溥良等跪奏爲留辦巡城以資得力恭摺仰祈聖鑒事竊臣衙門會同吏部議覆户部擬請五城科道三年更换一疏請將城差仍一年更換其有卓著者欽遵雍正元年諭旨酌量年分專摺保留以資得力於光緒九年十二月十五日具奏奉旨依議欽此臣等伏念五城會辦團防事宜關繫緊要且兵燹以後各國分居暫管内而撫綏彈壓外而交涉會同此中輕重合宜非通達事理廉明公正之員不足以資治理查巡視中城掌河南道御史陳璧巡視北城江南道御史成昌巡視南城陜西道御史麟緒均於二十六年更換陳璧於二月初五日奉旨巡視中城事務成昌於二月二十二日奉旨巡視北城事務麟緒於二月二十二日奉旨巡視南城事務扣至本年三月二月皆已期滿據各城巡城御史文瑮等及巡視北城給事中唐椿森巡視南城御史許祜身各呈請援照留辦成案懇請保留前來臣等查目前五城事務必須爲守兼優情形熟悉始克聯絡中外而措置裕如前御史陳璧成昌麟緒任事以來辦事均極穩洽旣據五城及各該城保留謹遵照光緒九年奏案請將巡視中城御史陳璧巡視北城御史成昌巡視南城御史麟緒均行留辦一年以資熟手而臻妥善是否有當伏乞皇太后皇上聖鑒謹奏奉硃批依議欽此 
暫護直隷總督布政使臣周馥跪奏爲恭報微臣護理督篆日期叩謝天恩仰祈聖鑒事竊臣欽奉九月二十七日電傳上諭直隷總督兼充北洋大臣著袁世凱署理未到任以前著周馥暫行護理欽此當卽恭設香案望行在叩頭謝恩卽於三十日接授關防祗領任事伏念臣服官畿甸三十餘年隨同大學士督臣李鴻章實相終始時方多事忽失重臣猥以菲材忝權鉅任自維檮昧深懼弗勝直境兵燹之餘人心尚未大定善後各事備極殷煩新任督臣袁世凱威望素孚足資鎭攝直東相鉅較近不日卽可北來現在應辦各事宜臣商同提臣馬玉崑分飭各防營及各地方官彈壓撫綏認眞經理斷不敢以暫時攝篆稍涉因循以冀仰答高厚隆施於萬一所有微臣感激下忱謹繕摺叩謝天恩伏乞皇太后皇上聖鑒謹奏奉硃批知道了欽此 
吏部尚書臣宗室敬信等謹奏爲遵旨議奏事准行在臣部咨送内閣鈔出前署理浙江巡撫湖南布政使余聯沅等奏稱平湖縣知縣吳佑孫丁憂開缺所遺員缺係煩疲難沿海題調要缺經前撫臣劉樹堂奏請以諸曁縣知縣沈寳青調補尚未奉部核准該員病故應仍按原出缺日期揀員更補於通省現任應調人員内逐加遴選查有分水縣知縣金廷棟才具穩練任事精詳以之調補平湖縣海疆要缺知縣實屬人地相宜仰懇天恩俯准以金廷棟調補銜缺相當毋庸送部引見所遺分水縣簡缺應請扣留俟奉覆准再行辦補等因光緒二十七年五月初一日奉硃批吏部議奏欽此欽遵鈔出到部查浙江平湖縣知縣吳佑孫於光緒二十六年三月二十二日丁憂遺缺以本日作爲開缺日期係煩疲難沿海題調要缺例應在外揀選前據該撫奏請以諸曁縣知縣沈寳青調補臣部尚未覆奏旋據咨報該員病故員缺應按原出缺日期另行揀選兹據該署撫奏請以分水縣知縣金廷棟調補欽奉硃批交臣部議奏臣等查金廷棟江蘇擾貢由浙江新海防遇缺先知縣題補分水縣知縣業經捐免試俸歷俸在案今請調補平湖縣海疆要缺知縣查該員任内並無三叅限滿已起四叅例關降調之案核與調補之例相符相應奏明請旨准將浙江分水縣知縣金廷棟調補平湖縣海疆要缺知縣銜缺相當毋庸送部引見所遺分水縣知縣選缺准其留於該省照例請補謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
吏部尚書宗室敬信等謹奏查定例漢給事中缺出吏部將各道御史論俸通行帶領引見轉補其有出差者亦列名於單内註明現出何差緑頭牌亦照單内註寫一併進呈恭候欽定又臣部前因京員懸缺過多請將在京例應題補各官一律改題爲奏例應引見各官由臣部開單奏補候旨録用暫請變通辦理等因於光緒二十六年十月十八日繕摺具奏十一月二十一日遞回原摺初七日奉硃批依議欽此欽遵在案今出有工科漢給事中黄均隆告假出京一缺御史論俸通行開列謹將監察御史潘慶瀾等二十三員開列清單恭候簡用一員補授工科給事中缺爲此謹奏奉硃筆圈出潘慶瀾欽此 
經筵日講起居注官大學士翰林院掌院學士管理理藩院事務都統臣宗室崑岡等謹奏爲請旨簡派事竊查臣院則例内開稽查内館監督一員外館監督一員一年更換由院行文六部都察院保送六部郎中員外郎每部各一員給事中御史各一員出具考語咨送到院帶領引見請旨簡派歷經辦理在案兹據内館監督吏部郎中林外館監督吏科給事中秀林咨報均於光緒二十五年十一月二十五日奉旨簡派扣至二十六年十一月三十五日一年期滿咨請更換前來當經臣院咨行六部都察院照例呆送今據吏部等衙門先後保送到院臣等謹將吏部員上郎宗室海錕等六員禮科給事中海蔭等二員分繕清單附摺呈進請旨於六部郎中員外郎内簡派内館監督一員於給事中御史内簡派外館監督一員擬請此次奉旨簡派之員仍應扣至本年十一月二十五日期滿更換理合恭摺具陳伏乞皇太后皇上聖鑒俟命下之日應由臣院知照各該衙門欽遵辦理謹奏請旨奉硃筆圈出花翎四品銜吏部員外郎宗室海錕四品銜禮科給事中海蔭欽此 
 
 

Page 12

 
 
[奏疏彚録]  
　　宗人府令和碩禮親王臣世鐸等謹奏爲請旨事查已革不入八分輔國公載瀾所遺正藍旗總族長一缺應由臣衙門奏請簡派臣等謹將未兼近支族長遠支總族長之左翼王公大臣等銜名敬缮清單恭請簡派一人管理再臣衙門左宗人貝勒銜固山貝子溥倫現隨行在未經列銜合併聲明爲此謹奏請旨奉硃筆圈出和碩醇親王載灃 
大學士管理户部事務臣王文韶等謹奏爲監督關期屆滿改題爲奏請旨遵行事查粤海關監督莊山於光緒二十六年七月二十三日留任期滿經臣部於十二月十五日奏請更換二十七年正月十七日接到回摺恭奉硃批仍著莊山接管欽此業經劄知該監督接管在案兹復據該監督呈報自光緒二十六年五月二十六日起連閨至二十七年四月二十五日止一年關期屆滿應由臣部循例具題惟現值聖駕巡幸西安自應改題爲奏請旨遵行恭候命下之日臣部箚知該監督遵照所有監督一年關期屆滿改題爲奏請旨遵行緣由理合恭摺具奏伏乞皇太后皇上聖鑒謹奏請旨奉硃批仍著莊山接管欽此 
宗人府宗令和碩禮親王臣世鐸等謹奏爲請旨事查和碩醇親王載灃奉旨補授内大臣其所遺補進六班一缺應由臣衙門於無進班差使之貝子公内奏請簡派一人補進六班謹繕清單一分仰祈簡派補進六班一人再臣衙門左宗人貝勒銜固山貝子溥倫現隨行在未經列銜合併聲明爲此謹奏請旨奉硃筆圈出固山貝子毓棣欽此 
吏部尚書臣宗室敬信等謹奏爲奏明請旨事内閣鈔出光緒二十七年正月十三日奉上諭江蘇巡撫著聶緝槼調補等因欽此查定例各省總漕總河授爲都察院左副都御史應否兼兵部侍郎銜吏部具奏請旨如由尚書補授總督總河巡撫及奉旨以頭品頂戴補授總督總河巡撫者俱將應否兼兵部尚書銜或兼兵部侍郎銜之處奏明請旨等語查聶緝槼湖南監生由頭品頂戴江蘇布政使補授湖北巡撫未及奏請兼銜今奉旨調補江蘇巡撫應否兼兵部尚書銜或兼兵部侍郎銜之處理合恭摺具奏請旨伏乞皇太后皇上聖鑒謹奏奉硃批江蘇巡撫聶緝槼著加兵部侍郎銜欽此 
鑾儀衛掌衛事大臣和碩慶親王臣奕劻等謹奏爲奏聞事查臣衛額設鳴贊鞭官四員學習鳴贊二員向來鳴贊鞭官缺出即將學習二員擬定正陪充補今臣衛所出鳴贊鞭官二缺擬請以學習鳴贊高海勝懋二員坐補理合恭摺奏闻伏乞皇太后皇上聖鑒謹奏奉硃批依議欽此 
吏部尚書臣宗室敬信等謹奏爲請署知縣事吏科鈔出湖南巡撫俞廉三等疏稱興寍縣知縣李柏齡革職遺缺查有軍功候補班前知縣鄭以蒸實力奉公榷釐有効堪以題署興寍縣知縣等因光緒二十六年六月初一日奉旨該部議奏欽此欽遵鈔出到部查定例各省知縣如遇叅革選缺係專用軍功候補人員應將軍功候補班前並軍功候補人員合爲一班由該督撫酌量請補等語又世部奏定章程内開所有升遷選補應歸臣部分别題奏者自中外失和以來雖經督飭司員照常入值而時當宵旰憂勞軍書旁午其應行題補各員歷時旣多懸缺卽已不少計將來和議一定各衙門卽當照常辦事若猶拘於成例必待廻鑾以後始行題補誠恐職任久虚擬請將例應題補各官一律改題爲奏於光緒二十六年十一月初七日奉硃批依議欽此欽遵在案今興寍縣知縣李栢齡革職於光緒二十五年十二月十四日奉旨遺缺按奉旨後第五日行文湖南省照限七十日减半計算應扣至二十六年正月二十三日接到部文之日作爲開缺日期歸正月分截缺係疲難中缺應歸月選先經扣留卯補應以軍功候補班前與軍功候補正班人員酌補兹據該撫等請以軍功候補班前知縣鄭以蒸署理臣等查鄭以蒸貴州人由勞績遞保遇缺卽選府經歷縣丞因克復貴州青江廳城案内出力保免選本班以知縣留於湖南補用又因蕩平貴州烏鴉城全股苗巢案内出力保以本班歸候補前先補用赴部分發於同治十二年八月初七日到省業經期滿甄别留省補用在案丁憂服滿於光緒十六年二月初一日回处核與請署之例相符相應奏明請旨准將湖南候補班前知員鄭以蒸署理興寍縣知縣銜缺相當毋庸送部引見仍俟試署期滿如果稱職另請實授謹將臣等遵旨議奏緣由繕摺具奏伏乞皇太后皇上聖鑒再此摺例應具題遵照奏定章程改題爲奏奉硃批依議欽此 
禮部尚書奴才世續等跪奏爲請旨事查臣部前儀制司郎中李士瓚係江蘇昭文縣人光緒丙子恩科進士光緒二十二年十一月奏補今職二十六年十月二十四日因病就醫請假開缺現在病痊於二十七年二月二十日到部銷假當差查該員李士瓚係題選統補之員向在臣部辦理典禮一切事宜均稱熟悉今旣到部銷假當差例准以原衙門之缺補用相應請旨留於臣部遇有題選郎中缺出按照奏留名次請旨補用恭候命下臣部移咨吏部遵奉施行再漢尚書孫家鼐赴行在漢左侍郎李紱藻尚未到京漢右侍郎陸潤庠赴行在是以未經列銜合併聲明伏乞皇太后皇上聖鑒爲此謹奏請旨奉硃批依議欽此 
吏部尚書臣宗室敬信等謹奏爲奏明請旨簡員補授庶子事詹事府左春坊左庶子朱益藩升任翰林院侍講學士所遺員缺應補查品級考内開左庶子係正五品由右庶子轉補右庶子員員缺開列具題由翰林院侍讀侍講司經局洗馬升任以上各衙門無人方以左右春坊中允國子監司業左右春坊贊善陞任等語查臣部奏定章程内開溯自中外失和以來凡臣部應行題補及帶領張見各員歷時旣多懸缺即已不少如卿寺翰詹科道等官有總核庶政及巡視地方之責當此時事孔艱尤應早夜圖維認眞整理擬請將例應題補各官一律改題爲奏例應引見各緣由臣部開單奏補候旨録用等因由内閣發報於光緒二十六年十月十八日具奏十一月二十一日接到原摺於十一月初七日奉硃批依議欽此欽遵在案今詹事府左春坊左庶子一缺現查本項應補無人將應轉陞及其次應陞人員咨送到部臣等查應陞人員内翰林院侍讀一缺司經局洗馬一缺其次應升人員内詹事府左春坊左右允一缺右春坊右中允一缺詹事府左春坊左贊善一缺均未補放有人其餘各員均係合例之員照例將右春坊右庶子檀璣轉補左春坊左庶子所遺右春坊右庶子員缺應將應陞之翰林院侍讀吳郁生等職名遵照奏定章程改題爲奏敬繕清單進呈請旨簡用一員補授詹事府右春坊右庶予缺爲此謹奏奉硃筆圈出吳郁生欽此奴才色普徵額成鶴跪奏爲坐補恊領吳缺恭摺仰祈聖鑒事竊奴才所管之甯夏滿營正黄正紅兩旗滿洲協領裕通因病告休所遺協領一缺查例載協領人員遇有坐補缺出該管大臣細心查看如無年老力衰行走遜前等事專摺奏請坐補等語兹查有正白旗滿洲藍翎佐領達拉哈曾於光緒二十五年六月十九日擬陪協領咨送該旗於是年十一月初七日帶領引見奉旨擬陪之　　哈著記名欽此欽遵在案查該員年力尚强公事諳練自記名後並無行走遜前等事當差倍加奮勉與奏請坐補之例相符合無仰懇大恩俯准將正黄正紅兩旗滿洲協領員缺請以記名協領達拉哈坐補並照例兼管正黄旗蒙古佐領之處出自逾格鴻慈所有擬請照例坐補協領緣由理合恭摺具陳伏乞皇太劶皇上聖鑒訓示謹奏奉硃批著照所請兵部知道欽此 
 
