# 1916 - 354 - 4915758

 

Page 1

 
 
者豆腐腦作楷書百字附具姓名年歲籍貫住址及略歷於已國六年一月十五日以前郵寄上海黃浦灘路八號本局局長辦公室收拆並於對面書明應考書記生字樣合格者屆時再行登報通知來局面試應考者並無一切費用特此廣告 
[上海總商會通告] 3 
滬上現有一種假託商號名義引誘遠處購買便宜物件登載告白發布傳單騙取人財遠地商人嘗受其憑山東河南及西北各省每有來函以寄欵之後無貨寄到請會查復查此等非法行為其牌號則旋起旋減其住址則忽東忽西本會實查無可查復不勝復惟正當營業反受其影響是為商業之蠶賊除函請官廳設法嚴密查緝外務希遠地商號格外注意或託信實店舖或央妥切友人代為購辦免遭損失特此登報通告自後本會亦恕不作復尚希　鑒諒此請　公鑒 
[恒豐碾米廠全體股東退股聲明]  
本廠開設上海新垃圾橋浜北已十餘年茲因經理孫君少良身故之後乏人主持故將貨物生財以及人欠欠人等項全廠出頂於榮君煜昌等加裕記開張憑中三面交割清楚另立出頂承頂兩據各執存照自出頂之後所有恒豐人欠欠人以及一切款項均歸後局恒豐裕記股東承受而恒豐裕記亦登申新兩報承認嗣後盈虧概與恒豐前股東無涉恐未週知特告 
恒豐股東　史悠鳳　徐會順　孫樹基　嚴乾利　鄭子卿　陸榮培　謹白 
[恒豐裕記碾米廠股東受頂聲明]  
今恒豐裕記股東代表榮煜昌君盤受上海新垃圾橋浜北占碾米廠其貨物生財機器碼頭帳目以及人欠欠人等項一應盤進在內三面交割清楚另立出頂受頂兩據各執為憑嗣後恒豐裕記盈虧概與恒豐前股東無涉以前恒豐及經理孫少良君與人擔保銀錢上落所出保單一概與恒豐裕記無涉恐未週知特登申新兩報聲明 
恒豐裕記股東代表榮煜昌謹白 
[退保聲明]  
先夫孫少良於十一月初九日身故生前經理新垃圾橋北堍恒豐米廠如有與人擔保所出保單一概作廢特此聲明 
孫陸氏謹白 
[鎮江同泰祥鑒]  
前與賣行交易賬項先後均由李達廷君經手此次李君當即付款清結自是正當手續李君收款後復於實行揭單上標載清訖是雙方債務了結已無　義乃實行登報啓事於李君經手事一字不提反造出魏小輔君擔保雲雲閱之殊不可解魏君因兩方相熟彼此曾託其代言祇居於　上地位今既由原經手人李君來申理應與彼直接不必更俟魏君回申再為交代且李君為實行執事自初迄今始終不離同泰此次付款批結即負同泰完全代表之資及付款後又由寶行將該款莊票委託鎮莊向申地錢莊收去根可查無待申說何以一概抹煞不提事理如此用特申辯 
吳炳章啓 
[英大馬路泰新綢緞局廣告愛用國產綢緞諸群注意]  
蓋因綢緞各貨等次不一鑑別綦難而新出絲織品尢更高下雜出易於混淆故非有劃一誠實之號誠不足取信買客本局自開幕以來備蒙社會歡迎僉以發行諸貨悉臻上乘而定價亦極公道今再逾格招徠於登報日起凡購各種鐵機線地緞地綺霞緞以及絲搶緞絲搶呢等照碼均減每尺一角期再推廣國貨之微忱藉答 
惠顧諸君之盛意倘荷　移玉無任歡迎此佈 
[尋人]  
啓者十一月初八日夜間一更時走失使女一名年十八歲名阿寶又名阿金身體長狹面格稍尖色帶黃白目稍大巧嘴唇足大身穿橄欖色洋布珠皮褂肩粉紅接袖黑布襪子並竊去首　等物如有仁人君子知其下落即尋獲此女送到本處酬洋念元或知風報信因而尋獲者酬洋十元貯槽款以待決不食言 
平湖東門外衙前鎮東市徐裕隆啓 
[感謝良醫]  
僕患目疾遍延中外名醫調治未能奏效幸承友介紹跑馬廳愛仁醫院總理美國耑科畢業醫學博士周森友君調治未及旬日目疾全愈其治法之良且速實無出其右者謹登報端以鳴謝悃 
海軍同安軍艦艦長吳毓卿謹啓 
[申台蕃盛輪船改班日期]  
本輪准於舊曆十二月初三○十一○十七○廿四○日由申開往定海石浦海門初六○十三○二十日由台開回石浦定海上海年內在臺度歲明正初六由臺開班來申初九日由申開臺以後每按禮拜三由申開臺禮拜六由臺開回上海恐未週知特此廣告 
[中華編譯社啓事]  
本社函授部職教員權限分明辦事職員對於社務負完全責任而教員祇任編撰講義社事如保並不顧問近聞有投函本部教員責問一切是誠誤會須知印刷愆期實係辦事職員之各與各教員無關除竭力整頓按期出版外嗣後凡有責問本社一切函件請寄中華編譯社收幸勿牽涉個人至社事一切由紓哲廬定夷負責恐有悮會特此啓事 
[恕訃不週]  
舊歷十二月十二日為　顯祖考中華民國壽翁清授通奉大夫二品封典國子監典簿震澤縣學訓導乙酉副魁祉聯太府君領帖之期即於十三日舉殯突如其來誠恐　親友住址間有遷移訃告不週謹再登報伏祈　衿鑒　不孝承重孫李宗煃孤子顯常顯謨泣血稽顙　鼎惠懇辭喪居上海西南鄉閔行鎮本宅　陰歷十二月十二日謹備專輪停泊上海南市大達碼頭午前十時半駛往閔行午後三時駛回上海　駐上海尙文門內凝和路七十二號司喪賬房附啓 
[上海總商會通告]  
黃克強先生病逝滬寓現准黃宅治喪辦事處來函定本月廿三號出殯凡經過地方請各商號均下半旗誌哀特此通告 
[黃克强先生出殯路由廣告]  
克強先生靈櫬於本月二十三日上午十時發引自霞飛路經敏體尼陰路愛多亞路黃浦灘到金利源碼頭上船謹此佈達　黃宅治喪辦事處啓 
[黃宅治喪辦事處啟事]  
黃克強先生念三日出殯沿途致祭者概不敢煩務懇逾格矜亮特此預聞 
同人公啓 
[黃蔡二公上海追悼大會籌備事務所通告]  
上海黃蔡二公追悼大會茲訂於陽曆十二月二十八日在斜橋南首湖南曾館舉行凡我軍警政紳商學各界仝人請於是日午後一時齊集會場公同致祭以表哀悼之忱本事務所借設銀河路也是園內蒙賜　詞聯幛請即先期送交本事務所查收謹啓 
[商務印書館發行補習自修用書英語週刋]  
六十五週出版 
自本期起計論加用漢釋讀本兼註聲音初學手茲一編無難澀不解之虞其中同意字之用法及燥地歲花法均為興味濃深之作五十五期徵文憶於本期發表共取二百零一名本期出有徵集習字之題喜臨池者不可不一試也定價每冊四分半年九角全年一元六角郵費每冊五釐國外二分 
[義昌公司地皮拍賣廣告]  
即從前華商體操會產業現因不作操場棄置無用現欲清理手續故此拍賣其地共五畝一分八厘二毫上有舊屋五間披屋拍問坐落滬寗車站西首旱橋之北地名王家宅英冊道契二紙第三百五十四號第六十六號權柄單一切俱全併在該地標明三賣欲買者可就近往看請於十二月十二日到瑞和呌貨行面拍可也 
義昌公司啓 
[羅威大藥房添售吾國原來藥品貨真價廉]  
上海拋球場二馬路口十六號門牌 
[敎育必備　共和國敎科書]  
新國文教案江蘇省立第一師範附屬小學教育新編上海商務印書館印行 
每冊二角特色摘要 
（一）本書採練習主義自動主義自動主義實用主義自學輔導主義之精神規定教授順序頗為詳妥 
（一）全載教科書文字並有黑版畫極便教授時應用 
（一）各課照教案成式編纂教師照此教授無待自行預備 
（一）考證事實在註釋音義全據說文字典辭書 
（一）每冊之首有本欄綱要每冊之末有總　習綱領分明均可實施　一冊已出二至六冊即出七八冊在印刷中 
另印樣本函索即寄 
[商務印書館影印殿版二十四史]  
全部七百十一本預約銀一百十兩 
爲日無多購請從速 
影印殿版四史 
中國上等賽連紙印 
共五千頁訂四十冊 
預約每部七元 
統於陽曆年底截止 
另印樣本函索即寄 
[教育部審定中學師範學校用民國新教科書]  
本書係本館聘請留歐碩士學士。按照教育部頒課程標準編輯而成。擷取最新學說參合本國材料內容完善。近今出版各書。無能出其右者排印用大小兩號字。預備教授時之伸縮。欲詳則兼講小字欲略則專講大字尢為本書之特色今將編輯人姓名列下。 
英國愛丁堡　大學　格致科學士文藝科碩士　王兼善 
英國格拉斯哥　大學理科學士　丁文江 
美國耶路　大學理科學士　徐善祥 
美國哈佛　大學天算碩士　秦汾 
日本　物理學校畢業生　秦沅 
按照部章　悉心編纂　材料豐富　條理明晰 
物理學　紙面布面二冊每冊八角　一冊一元六角 
化學　一元六角 
生理及衛生學　一元四角 
植物學　一元三角 
動物學　一元四角 
礦物學　一元二角 
算術　一元四角 
代數學　一元 
三角學　一元 
幾何學　一元三角 
各科術語　附註西文　算學各書　另刊答案 
各省商務印書館發行 
自製國貨 
學術儀器文具 
儀器藥品模型標本測繪器具體操器械各種文具教育玩具一切物件無不齊備價廉物美一用便知 
商務印書館 
[商務印書館發行] ５ 
本館工程司周厚坤君發明 
通俗打字盤 
折寶四元八角 
購買本字盤之利益 
（一）可以教人寫字　據在經驗之教育家雲教人識字不難而教人寫字甚雖有此字盤其難自去 
（二）可保家庭秘密　識字婦女往往因不善書領人代寫家信此害甚大有此字盤則可保家庭秘密 
（三）可以當作禮物　遵常送禮儀器居多毫無紀念性質有此字盤送人則永永不忘 
（四）可以用作恩物　初識字兒童極不喜寫字因其　興趣也有此字盤則兒童不致枯燥無味即喜寫字 
周君　每日下午五時半在敝館總發行所親自說明打字盤之用法 
本發明特色之種種 
（一）用法簡便婦人童子可以不學而能 
（二）重量極甚便攜帶（重三斤） 
（三）大小適中隨處可用不致多占地位（九寸見方半寸厚） 
（四）字數可隨意增減 
（五）製造精美定價底廉 
本月二十五日為西俗聖誕節 
本月三十日為民國五年節此字盤為無上禮物 
此盤係作通常用以檜木製成如有用作禮物欲更求精緻者可改用紅木並代加賽銀名板一方折實六元四角定購時請聲明 
 
 

Page 2

 
 
時評 
[妄費（冷）]  
　　余所謂妄費者非僅對於金錢而巳也妄費時日妄費精神妄費爭執皆所謂妄費也事必有利害利害者事之結果也欲其有利害必先有效驗是故依次以言之事必有效驗而後有利害有利害而後其事爲有結果有結果而後其事乃爲不虚而後所費於其事之時日之精神之爭執之金錢乃爲不妄嗟乎自共和以來費時日幾何矣費精力幾何矣費爭執金錢幾何矣其所得效驗幾何罔論其利彰明昭著之害亦且不能證明其一是無異無一事之有結果也豈不費乎哉豈不妄費乎哉 
[命令]  
　　十二月二十日大總統令外交次長夏詒霆呈請辭職夏詒霆准免本職此令 
又令任命劉式訓爲外交次長此令十二月二十一日大總統令國會議决民國紀念日修正案兹公布之此令 
補十二月十九日大總統令内務部呈請任命傅其永爲浙江省會警察廳廳長應照准此令 
又令　　齡劉贊廷均晋給二等文虎章此令 
又令華封歌晋給四等文虎章此令 
又令陸軍總長段祺瑞呈虎門長洲要塞司令姜登選懇請辭職姜登選准免本職此令 
又令任命李祥祿爲虎門長洲要塞司令此令 
又令陸軍總長段祺瑞呈請任命賀德昌爲陸軍第七師步兵第二十五團團附雷震霖爲第二十六團團附廷平爲第二十七團團附孟廣任爲第二十八團團附康占勳爲第二十五團第一營營長姚廷臣爲第二營營長史九元爲第二十六團第二營營長石振清爲第三營營長張運璣爲正軍械官馮子網爲步兵第十四旅少校副官應照准此令 
又令陸軍總長叚祺瑞呈請加馬國明陸軍騎兵中校銜授馬興黄馬朝儒馬紹先張廷齡馬紹忠馬紹武爲陸軍步兵少校安普祥爲陸軍騎兵少校張治棟馬廷斌爲陸軍步兵上尉馬世輔爲陸軍騎兵上尉應照准此令 
又令陸軍總長段祺瑞呈准奉天督軍張作霖咨請以善璘補翼長關文寬補防禦應照准此令 
專電 
[北京電]  
　　議場鬭毆案地檢廳昨提起公訴被告願和解法庭以刑事取干涉主義不准 
[北京電]  
　　議員互鬭案有提起公訴說 
[北京電]  
　　張國淦長内務仍未咨院而益友派以外韜園丙辰俱樂部平社等均將反對恐仍因難產中變 
[北京電]  
　　夏詒霆充公府顧問 
[北京電]  
　　日使答覆厦門設警詳情（一）根據南京條約厦門名稱係指全部不專指一島（二）日人及外人居住甚多當領事裁判權未收回以前駐有警官乃當然之事（三）係管束日本人非對於中國行使警權（四）日本籍之韓人甚多從來無法取締中國亦以爲告今則甚爲便利並無違法之點云 
[北京電]  
　　日使答我外部質問厦門設警所本南京條約所定領 
 
 
 

Page 3

 
 
事警察權範圍内事並無侵犯中國警權伍外長巳預備提出駁議 
[北京電]  
　　國務院通電各省維持年關治安軍警例賞照發防務加意注重 
[北京電]  
　　副座請就鄂魯滬閩分設造兵學校元首極端贊同 
[北京電]  
　　新任外部次長劉式訓電稱體弱多病辭不就職伍總長巳去電勸駕所遺巴使擬任吳宗濂 
[北京電]  
　　鄂省會王副議長等發起爲黄陂鑄像建塔元首以物力維艱電勸取消 
[北京電]  
　　陸榮廷電請續假兩月 
[北京電]  
　　政府電調薩鎭冰來京 
薩巳自福州啟程 
[北京電]  
　　今日（二十二）上午十時中立各政團代表開會議定地方制度大綱草案定二十三日與研究會益友社磋商 
[北京電]  
　　昨大雪衆院遂人數不足延會 
[南京電]  
　　省會今日（二十二）到議員一百零一人仍不足法數未投散會暗潮極惡 
外電 
[北京電]  
　　四國銀行團决定於本月撥交中政府鹽稅餘欵二百萬元（二十二日） 
[北京電]  
　　鄭家屯案日本於談判之際今僅要求延聘日員爲滿洲内蒙中國駐兵敎練官之權利至於設立警局一層則僅限於滿洲内蒙日人居住地（二十二日） 
　　以上德文電 
[廣州電]  
　　刺死李滙泉之兇手迄未就獲軍界否認行刺者爲兵士之說衆意李氏反對開賭爲其被害原因（二十日） 
[廣州電]  
　　官場拒絶賭徒之請求（二十日） 
　　以上路透電 
[紐約電]  
　　美政府用度超出預算故威爾遜總統已請國會限制河流海灣案之經費（二十一日） 
[紐約電]  
　　坎拿大應英國之請拆云鐵路軌道數千英里將運往法國以備軍用（二十一日） 
[紐約電]  
　　義勇隊一萬六千人即將由墨邊界撤回但留駐邊界者人數尚多（二十一日） 
　　以上大陸報 
[北京電]  
　　衆議院中有議員建議政府此際中國宜與美國共當調停歐洲戰爭平和之任（二十二日） 
[北京電]  
　　中國政府以贈勳專使熊希齡確定之後日本有請注意並暫延期之事恐係日本誤會所致故有重行協議之意（二十二日） 
[北京電]  
　　鄭家屯問題據聞已經林公使與伍總長會議二次中國方面似有將此問題早日解决之誠意是以兩者意見已漸接近想必不難圓滿解决云（二十二日） 
[北京電]  
　　中國政府因須於耶穌誕前交付僱用之外國人等薪水故求四國銀行團由本月鹽稅中先交二百萬元四國團特詢天津廣東上海各地徵收情形據復均稱收數頗佳遂於昨二十一日交付二百萬元（二十二日） 
[漢口電]  
　　蔡松坡將軍之靈柩昨日午後四時由利川號船運送到漢當地各界準備出迎忙碌非常（二十二日） 
[漢口電]  
　　選舉參議院議員昨日復開第四次選舉會出席議員五十六人較之前日尤爲少數復不成立王督軍見此情形大爲憤慨宣言本日（二十二日）冬至節仍當開選舉會惟民黨議員之對此事團結甚堅聲言非回復詹大悲等三議員之資格任開若干次會均不出席因此形勢益覺暗澹（二十二日） 
　　以上東方通信社電 
戰電 
[華盛頓電]  
　　威爾遜總統致電各交戰國與中立國提議時機已至交虽國關於媾和條件之意見宜羅列而比較之此爲最後和平告成前必行之舉並切實聲明彼非提出媾和公文亦非居間調停僅探詢各國意見而已（二十一日） 
[倫敦電]  
　　威爾孫總統之公文已於此間宣布内謂彼望政府以致友好之精神商榷所提之事件彼於目下提出此議殊多顧慮蓋迹近爲中央國近今之請願所鼓動其實彼與中央國毫無關係設非早抱同一之目的則今之意見當俟協約國答覆德國之請願後再行提出彼固願爲發起人但不願决定進行之方法或手段交戰國諸政治家所宣布意中之目的皆隱然相合極堪注意美國對於可使世界再覩和平之計畫關心之切同於交戰國至各國所爲開戰之具體的目的則從未經切實宣布云（二十一日） 
[巴黎電]  
　　明日上議院開會大約首相白里安將演說德國和議問題届時議員對於新政府將提出四大詰問（十九日） 
[彼得格勒電]  
　　公報宣稱俄軍在白羅第西南及多瑙河左岸巴里太境擊退進攻之敵軍杜白魯加右翼之戰事頗猛烈（二十日） 
[亞姆斯特丹電]  
　　德國監糧員巴土基氏現赴奧匈二京會商分派所獲羅國糧食辦法據稱其數甚巨雖極抱悲觀者亦將轉憂爲喜 
（二十日） 
要聞一 
[英政府改組後之政策]  
　　十九日倫敦電云英相喬治在下院演說圖政略曰余之組織新政府也凡引起衝突或爭辯或分離之各端余亟願避免之已往之争執無補於將來故擱置之新政府異於舊政府之特點有三（一）行政權集於數人（二）用人偏重行政上與辦事上之能力而不重國會中之經驗（三）確認工黨與聞政事此次政府中頗多工黨代表爲從前所未有蓋非得工黨一致之協助則不能作戰也從前政府乃和平之結構其組織之作用與情形與今不同船之適行於江河者不能適行於大海余意今日政府之新制度最宜於戰時以迅速定策爲第一要義前此協約國迭遭失敗由於决策行事之迂緩舊制度以各部長加入内閣今則不然新内閣以五人組合之而五人之一則在外執行巡察之職務或以各部部長不入内閣辦事或致隔閡爲言要知各部部長不入内閣亦屬舊有之制度凡遇關於某部之事時則該部部長仍可會同閣員共議必須解决之難題此制甚有效力而在戰時爲尤甚較諸强令部長討論與其所管部無直接關係之事件以致不能專心於所管部務之辦法爲更善也此後戰事内閣與舊有之戰事委員會無所區别至於國會之權力自必永遠至尊無無上新政府絶無以任何形式侵削國會權利之意法國制部長須出席於國會委員會答覆質問報告未便公佈之事件新政府刻正研究此制大約此事將提交國會議决余對於工部之希望在於工部勿僅以解决紛爭便已盡責當謀工事之福利不愧爲名義上眞正之工部並希望工部能首先進行贊助政府以盡工力而爲戰事之後援焉航業爲國这家生活之所賴今日尤關重大政府以爲時機已至對於英國各船應握完全支配權與管理鐵路無異庶在戰爭時代航業可謂爲國有今運費奇昻航業家大獲其利馴至百貨騰貴戰時焉能容此政府刻已商榷辦法不日可在國會宣佈余主張不獨利用已註册之船且當從速造船以補缺乏政府對於煤業擬握較從前更直接之管理權食物問題不可忽視苟朝野不立即戰勝此難關則此問題將愈形嚴重世界收穫並不豐盛坎拿大與美國可以輸出之食物業已大減阿眞廷收成不佳俄羅斯無糧出口澳洲禁止輸運英國亦歉收恐不足八分之三雖春季可以補種然出產寥寥故吾人所最當慮者尚不在於潛艇之擾害也此難題有兩方面一爲分配一爲出產國人於此難題必須有眞正之犧牲且須人人有彼此均平之犧牲有力者不容得逾分之食致使無力者有所不足余望全國各級男女悉能從余之求平分其食苟無全國之輔佐則余將一事不可爲全國誠不可不相助爲理勿使有人得食過多致令他人有枵腹之苦也 
[東報述熊希齡使命事]  
　　東京日日新聞云中國政府遣熊希齡至日本已見命令然南方派不以爲然頗與政府齟齬反對之程度似較曹氏爲烈故中政府雖下此令似無必派熊氏之意且尚未與日政府交涉則熊氏之來或將中止矣大阪朝日新聞云北京林公使已得日本政府之電訓通告中政府謂變更特使之事請鄭重注意云中政府以爲日政府不滿於熊爲特使且欲鄭家屯案及吉長鐵道問題之早日解决故出此通告熊見形勢不佳已稱病辭退矣 
[二二日之憲法審議會（愁鸞）]  
　　法官任免問題之未成立　　國會查辦權之通過今日之憲法會議審議會審議長王正廷主席至二點四十分始足法定人數未曾休息四點四十分散會兹記其大要於次（一）增定法官任免問題提案人曹玉德說明理由略謂各國最高法院院長有任命者有須得議院同意者有選舉者共和國以選舉制度或同意制度爲宜且我國數年以來司法機關恆受操縱於政府致有不良之結果故本席提此修正案又恐在衆議院選舉有黨派臭味爰定爲須得參議院同意鄭衡之同時亦有提案略謂若最高法院長由政府自由任命難望司法獨立至於免職須由國會彈劾則爲當然之事且能使三權分立互相調劑朱兆莘謂此案係條文不能認爲大體宋淵源馬驤反對之主席宣告應付審議郭涵上演壞發言議場上略有嘘聲吕志伊謂曹君之說其理由甚充足尚有一理由因現在憲法上不設平政院則行政訴訟應由大理院審判故不宜純由政府任命至於黨派之說卽使自由任命亦豈能免李載賡反對提案吕復贊成劉崇佑謂大理院長無自身加入審判之事故不必防其獘害馬驤亦贊成修正案於是某君提起討論終局大多數贊成遂由主席宣告表决謂最高法院長之任命須經参議院同意反對者起立不足三分之二贊成者起立亦不足三分之二主席謂任命問題未能成立應討論免職問題劉崇佑謂免職之規定與任命有關任命問題旣未成立應將修正案撤消何雯謂應咨詢院議應否討論曹玉德謂此修正案二讀會時再提暫不討論可也 
（二）國會查辦權問題提案人鍾才宏說明理由略謂官吏放縱宜有警惕前清資政院諮議局尚規定有查辦權臨時約法及議院法均有此規定今若抉而去之必有不良之結果張國溶亦有提案略謂中國幅員太大官吏難於統馭且控訴官吏人民未能實行故國會宜有此權再國會旣有質問權及受理請願權若無查辦權則二者皆成虚設陳光　謂當規定國會有提查辦案之權不可但云查辦權張知競謂此修正案名正言順無庸討論應卽付表决主席宣告表决贊成者在三分二以上牟琳謂此後爲國敎問題事關重要今日時間已晚恐難議完應先行散會遂長王家襄復席宣告散會 
（三）議場之雜觀今日議員到會者均甚遲至延長鐘點兩次參議院尚缺一人向例凡議場上只缺數人時其後至者必受鼓掌之歡迎不料今日有秘書睛至外查檢人數回歸議場衆誤以爲議員也萬掌齊鳴聲如霹靂及覺又大笑又宋淵源發言時其鄰座某議員駁之宋曰規則第三十條某君曰我已看見宋睨之曰我恐你尚未看見衆大笑又議論免職問題時金燾欲發言主席止之遂頓足大駡衆勸止之乃息 
[北京特别通信（五十二）（飄萍）]  
　　政局開展之機運 
　　連日之國務會議 
　　熊希齡赴日問題自國會有彈劾内閣閣員違法失職之案以來政象又極形沉悶該案列入今日（十九）議事日程無論贊成反對方面苟以國家政治爲前提者固無不望其一見解决而結果仍因法定人數不足不能開議僅以暫緩列入議事日程俟足法定人數再行動議爲不解决之解决不消滅之消滅此固最合於外人所稱爲（中國式）政治之現象但政局開展此其一大機運聞内務總長問題日内即將提出其人仍爲張國淦君國會通過與否乃最足以觀察其對於政府之態度有無改善之處也昨日（十八）星期一國務會議旣加班討議豫算問題今日星期二例會又討論豫算問題段總理於上午八時即由邸宅赴國務院九時開議至下午五時始散連日討論關於豫算之難題簡言之無非入不敷出其總數支出約五萬萬有奇而收入僅四萬萬有奇蓋短絀在一萬萬以上其最難者則爲財政軍事等部僅此兩部之討論聞尚須一星期左右政府對於豫算用如此之精神而或者乃以攻擊財政總長謂其不能先事籌備漫無計畫惟以收支不合之豫算供閣議之難題此言責備賢者不得謂無理由但政府能以豫算爲一問題連日特别會議討論之在我國似巳爲難得之事吾人寗認爲政府之好現象惟不敷至於一萬萬以上財政前途吾人思之誠有不寒而慄者減削經費牽涉於各部財政總長有不能擅專之處此所以成爲閣議之難題而不能專咎於財政當局也熊希齡赴日問題旣解决而啟行有日矣乃日本方面忽出如此之態度此事關係外交吾人對於日本宜暫勿加以評論據所聞日本對我之言並不出之以拒絶且亦並無照會至外交部惟請外部秘書施氏至日使館爲一種似正式非正式之談話言派遣熊氏赴日事前接洽不甚完備應請愼重考慮以期無礙於邦交云云熊氏赴日問題遂不得不生停頓矣政府正在竭力疏通不知能仍得圓滿之結果否耳聞其重要原因仍由於彼邦人士有一部份反對熊氏故也 
[徐州特别快信]  
　　倪嗣冲昨復電張勳允陰曆年内不移駐蚌埠省區聨合會日内即在天津開會聞梁士詒亦列席 
附城連日又出刦案數起 
聞徐東海不日確將乘京奉車出京第二路殷帮統有關任巡閱使署中軍消息柏文蔚來徐已四五日聞寓在張勳生祠内梁任公今日來電定本月二十四號來徐 
[南京快信]  
　　省會改選參議員昨日開會徐淮海三屬議員仍無一人到會文蘇屬議員亦有十餘人因某項關係到會而不簽到致不足法定人數今日（二十二）暗潮仍未平息 
　　江蘇監視選舉公民團昨發二次宣言書警告議員 
第十九師長楊春普將奉令由鎭江開拔赴淮泗駐紥 
　　財部昨訓令財廳調查管轄區内官商各銀行狀况尅日報部 
雲南起義紀念寧垣定於二十五日舉行慶祝松滬護軍使楊善德因丁艱電京辭職聞馮副總統以上涨爲東南重鎭昨特電中央請予奪情留任于右任柏文蔚昨過甯轉車赴滬聞柏有甘肅督軍望 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[憲法審議復行開會]  
　　此次憲法會議組織全國人士　不跂　正式憲法之早觀厥成乃自會議開始至今巳及四月之久最初戰事之進行尚無大停頓近因省制問題遂惹起各派之爭執雖有各政團居中調停尚未能完全解决但　法之各重要問題省制不過其中之一耳如以孔道爲修身大本議員兼任國務員之規定國務員不信任之决議國會解散權之制限審計院組織及任命等均屬懸而未决之問題將來解决　不必皆如省制問題之困難但折衷至當亦必需相當之時日以吾之　度中華民國正式憲法之完全議定卽此後各派議員不再閙意見以和平之態度爲適當之商榷亦非再有兩三個月不能蕆事而外間喧傳准於一個月内完成又云陰曆年内准可竣事者不　一種期望之心未盡當於事實也又聞憲法　議會自衝突後巳停議多日兹經各政團極力　停將省制案暫緩先審議其他問題各議員多表示贊可前日巳由各政　等致函議長請先開審議會討論他項問題省制一項應俟各方面均巳疏通再行提出因是憲法會　遂於昨日發出通告定於十二月二十日星期三下午一時開議其議題爲審議增定法官任免及國會查辦權問題并增國敎一章大體 
[蒙藏改選參議員之問題]  
　　此次改選參議員關於蒙藏方面遂發生兩種問題（一）政府方面之取消外蒙議員資格問題此係俄使根據一九一五年之中俄蒙約第二條自治權一語向我交涉請求取消以符約章而　蒙民當九月間提出時我政府即以俟外交總長到任後再議爲詞今伍氏已就職外蒙議員行將改選問題不决事必難行聞刻正用半官式之函件商議未知結果如何（二）國會方面之蒙藏青海愼重選舉問題國會　於前次被選之人均係冒籍種種劣跡有玷立法而又不符五族一家之意義故特付審查主張從根本解决由原地方選舉者多數云但改選之期已過（明令係本月十八日）將來是否延期抑用其他方法尚屬一種問題 
[旅京甘人之自治促進會]  
　　甘肅省旅京公民昨聨合各界同鄕發起甘肅自治促進會以爲該省自治之先導在京設立機關部已於十七日假南横街吳公祠開慶成大會各界到者甚衆下午一時開會公推王沚清君爲臨時主席報告開會理由畢卽發票選舉正副部長結果萬寳成君得票最多數當選爲正部長王泪清君得次多數當選爲副部長復推舉閻毓善君馬廷　君爲名譽部長嗣又票選蘇源泉君爲評議長張維君等六人爲評議員皆一時知名之士選舉旣竟閻君毓善即致祝辭大致以吾國自治不振一綠官吏之抑壓二因人民之依賴歷舉北美之脫英覊絆英之雄視全球皆自治事業發逹之故吾甘辭　西墜人民智議未啟諸君有此宏圖造福桑梓是則鄙人馨香　祝者也次由李君克明演說略謂吾甘近數年來自治頽廢逹於極點即如敎育一端敗壞摧殘言之痛心然敎育經費每年報部逹至數十萬之譜而見　實際者尚不及三分之一其他實業之不能振興人民之痛苦倍增較之清季有加無已今欲謀一切事業發逹進步非力求自治不可今日旣有此宏舉　如閻君所言甚望到會諸君務各袪除見堅持毅力力圖精神之結合而謀桑梓之發展豈特吾甘之福抑亦民國之幸也至各科幹事因正部長未在場且天已遲暮宣告停止推舉約五時許遂散會 
　　按自治機關久不回復吾民起而敦促之誠是也然所以敦促之道自有適當之手續如各地方自爲關於自治之各項準備各省議會協商聨合以謀請顧之實行皆其例也若遠在都門心維桑梓痛於官治之廢頽思爲自治之先導其意　不無可取而按之事實終難免於多少之隔閡嗟乎中央對於吾民固有之自治戰權必如此其紆廻舒緩以重苦吾民致使起而爲此不得已之行徑者不時紛現於各地是果何爲也耶 
[陳宏猷被捕之由來]  
　　廣東遞補議員陳宏猷（即陳陜儂）於議院報到後被檢察廳逮捕昨日衆議院對其逮捕事所討論各節曾紀昨報兹聞其結果乃以先問明檢廳逮捕之理由然後再行决定但據廣東文昌縣林階平等所記陳氏刦燬淫殺之事實云陳宏猷等假民軍之名義率匪自五月二十六日起直至八月五日止慘殺老幼男女百數十人焚屋數百間搶劫數十村並挖掘塋　數座至於搶掠銀錢姦淫婦女及負重傷者尚不知其詳數雖前經林階平等　岑都司令飭屬嚴剿竟愍不畏法故特記陳之串實以便冤訴云云陳自　會恢復以後乃向該省長請求議員證書省長未加詳查即行付予及至來京後林階平等控陳於省始由該省電京請爲嚴拿迨檢廳初次捕拿時陳氏示以證書檢廳故未敢擅動俟陳將證書交院後以爲確有護符故擬暫爲回省當此之時檢廳知其隨身已無證書故行逮捕同時林氏等又有鳴冤文狀文散布徝街衢其文曰鳴冤人廣東東州文昌縣林階平等爲劇匪兇横殘害鄕里謹爲國人泣陳之竊查遞補廣東衆議院議員陳治安遺缺匪首陳俠農即宏猷於本年四月間乘南方獨立時假冐民軍糾集匪夥陳淑春洪運開洪文質陳玉燕張家仕孟賢儒謝錦罃史可贊史贊堯史景章史廷章史可泮詹開任詹開寳王昌信梁幹卿梁翰卿李家煜詹尊瓊詹行麟吕元英曹家爵等數百人分設匪窩持械四出焚殺淫掠無所不至如抱羅蛟塘二市商店則被其搶掠二次鎗斃八人紳堤黄遠謨則兄弟被害扺家殘戮莫玉秀則全家殺滅龍其昌杜明仕吳乾春則被其鎗斃邢國淮雲昌銘之父則被其綑殺俞星川劉澤霖雲藶玖雲昌虞劉善民黄昌璣陳保傳則被其攔途行刺其他被其焚殺淫迫者不知凡幾種種酷暴擢髮難數階平等各鄕居近匪窩受害尤烈爲自衛計不得已籌辦鄕團禀請文昌縣知事瓊崖鎭鎭道核辦奈該匪首陳俠　等以階平等辦團禀官　碍彼等暴亂進行因而招恨自舊歷姨五月二十六起將敝姓等菴后村邁瀛村福田園村蓮　村邁洲村爽田村福水　村公侯村廟嶺村新嶺村墩上園村福林村福箕塘村下寨村鳳岐山村忠厚嶺村百福村下督村八角村大　頭村白石嶺邑宰田村可稱村火焚　等村先後刦掠無遺計焚屋共三百餘間並屠殺林泰英林之柏林熙璇林英位林熙嘉林廷棟林熙補林熙賓林英林之柏林熙璇林英位邦傑林之豐林榮英林熙清林廷俊林邦榮林熙茂林之璵並九歲小孩林嬛九三歲小孩林嬛和及其他老幼男女等百數十人其最慘者如林敦熙林煥章林人宣三人竟被其部腹挖肝並林熙邠等數百年之祖墳三座四棺曁林英傳等百數十年之祖墳均被發掘露骨原野生死　殃慘無天日似此舉動專以尋仇殺人刧財收贓爲宗旨如民軍之推倒惡劣官府文明動作者不同前經分禀大總統國務院兩廣岑都司令督軍省長批電交飭瓊崖鎭道嚴行痛剿務將各匪悉數弋獲盡法究辦經鎭道確切查明呈請將該匪首陳俠農等各犯分行通緝各在案並蒙鎭道以階平等慘遭匪患一方派隊駐防偵緝一方發給鎗枝俾資自銜無如該匪首陳俠農等枉惡窮玉熊吳廷瑞黄大欽周頌聲吳文彬史元章陳伯參張家璽梁居香詹守素吕友經等揑造危詞倒陷善類希圖卸脫但該匪罪迹昭彰歷歷可證安能設計狡飾如不查懲則階平等數百家之屋宇百餘人之骸體及先人之墓廬任其燬殺毁挖而無地鳴冤　餘後此之孑身財產尚不知如何圖存際此共和再造法律昌明光天化日之下對此等擾亂治安殺人焚掠之事願國人憫惜而設法懲除之爲特歷錄被害情由奉告國人公察焉又附事略如下六月二十六日刦邁瀛村菴后村福田園村蓮塘村邁洲村燒滅林熙邠等民房祠宇十間慘斃男女老幼十人六月二十七日刦八角村燒滅民房二十餘間慘斃男女六人七月十九二十七等日二刦大　頭村燒滅民房三十餘間慘斃男女四人七月二十三二十五號二刦爽田村燒滅民房十八間慘斃男小孩四人七月二十五日刦墩上園村燒滅民房數間慘斃農民一人七月二十二二十六二十九等日三刦鳳岐山村燒滅民房五十七間鎗斃男女四人七月二十六日刦忠厚嶺村新嶺村燒滅民房七十七間祖祠二間慘斃男女十五人七月二十七日刦福林村燒滅民房三間牽去家牛四隻七月二十八日刦百福村燒滅民房十七間祖祠二間慘斃八十餘歲農民一人七月二十九日刦北水埇村燒滅民房二十餘間慘斃男女四人八月一號刦下寨村燒滅民房八間鎗斃男女四人八月二號刦下篤村燒滅民房十一間鎗斃男女三人八月二號刦福基塘村燒滅民房七間鎗斃男女三人八月二號劫邑宰田村燒滅民房四間槍斃男女四人八月三號刦可稱村燒滅民房六間鎗斃男女五人八月四號刦火焚園村白茂村燒滅民房三十餘間槍斃男女十二人八月五號刦白石嶺村西頭村下篤園村燒滅民房三十七間 
[水利局之治運計劃（續）]  
　　如此淮沂沭運主客兼籌蓄洩並顧江北水利似可完全告成矣然而猶未盡焉竊觀大禹行水地平天成之後而仍盡力乎溝洫農田之本可推而知江北徐海淮揚數千萬方里莽莽平原除淮沂沭各支幹河曁下河一部分之外絶無溝洫可言雨則水量瀦停旱則土脈乾燥夫徐揚二州舊爲禹域何以三代井田之制蕩然無存則人事之不修天演固不任其咎也然在淮沂沭未治以前卽欲枝枝節節聽民自謀尾閭無歸紛爭易啟今者國家盡力於幹河則田間水道仍宜責之地方自爲董理此次行抵淮陰考察該縣二四兩區挑濬溝洫巳薄著成效將來運河工程開始督勸各地方官紳協心共濟釐訂地方溝洫章則逐次推行此乃根本中之根本而農田水利最後之要義也據以上諸端觀之江北水利範圍如此其廣待治如此其殷究其工費若何亦屬先决問題前兹策議紛紛從未聞精確之數然稽之測成國表驗之實施證以工程師之概要計算非有八百萬元至一千萬元之工程經費不克完全圖功驟聞斯言或且謂爲甚鉅是則應從經濟原理國計民生根本討論而後可定方針也江北區域每歲災况損失數目初尠統計復勘察之際分向地方官署調閱檔册完闕不一隨地諮詢察度略得梗概姑就最近民國三年論之調查統計邳宿等二十一縣受災田禾計有七百八十七萬七千六百八十一畝每畝產額至少假定爲二元五角則全區損失共爲二千零十九萬餘元加以國家蠲緩錢糧糟米兩項折合九十六萬餘元合之賑欵二十萬元公私損失巳逹二千一百三十餘萬元而華洋義賑尚不與焉一歲如此他歲可知西人記載謂丙午以後十年之内江北公私損失已逹九千萬元以上核以實際殆亦不甚相遠觀於徐海一帶昏墊窮黎振拔無術往往衣不蔽骭神色自傷天地爲之徘徨山河覺其慘淡馴至少壯流爲盜賊老弱淪於溝壑其勢然矣今假定以千萬元一次之工程經費得爲國家地方每歲保持規復衡以民國三年調查統計之數孰得孰失斯已昭昭運河由此整理精良施行輪馭黄河以南揚子江以北蔚然交通商業繁茂稅欵加增斯又考究經濟狀態者所宜知也江蘇召集官紳會議關於工欵一端亦已籌及另與江蘇省長會呈鈞鑒仍乞大總統飭下部局曁江蘇山東省長將來實施工程時代無論何人擔負責任凡其求利於蘇必求無害於魯而其求利於魯亦必無害於蘇同一國土同一人民有何畛域之可分但當以樂利爲主是否有當伏乞鑒裁 
[彈劾内閣案之反對者]  
　　仇玉　譚瑞霖兩意見書自彈劾段總理案提出後國會議員中紛紛發表意見指摘原案之失當迭仇玉珽譚瑞霖二氏亦各提出意見書從根本立論仇氏之意見書凡列舉現内閣不宜動摇之理由六（一）爲内政統一計現内閣不宜動摇（二）爲外交緊急慮現内閣不宜動摇（三）國會之尊嚴急宜保持（四）政府之威信急宜保障（五）爲裁減軍費計此案不能成立（六）爲過渡内閣計此案不能成立其譚氏之文則列舉必要者三事略謂在段氏非自今始膺國務之人不得云試驗在我輩亦無受其他脅誘運動之事不得云强迫本二良心之鑒别應時勢之要求海内賢逹亦無有非之者埀危之得少蘇息即在乎此乃贊同之墨未乾推翻之聲旋起　之同意是則今之彈劾非今之彈劾是則曩之同意非今日國政惡象如外交財政軍事可足爲指摘之端者無一非叚氏未任總理前所留遺之餘毒並非段任後所發生矧逆求繼任何人能如曩投段氏同意票時相當之資望已在不可知之數任舉一氏簧鼓於國人曰我輩今後所同意者汝輩庶幾永久倚任也又將誰欺况同意之選又不易求乎故欲自重國會之同意權則現内閣有維持之必要一也段氏居首揆之席所組内閣從而名之曰段内閣云爾究其事實質則不黨内閣混和内閣也不得謂之段黨内閣一旦取而易之將取一黨閣制乎抑取不黨閣制乎若仍求不黨内閣試問無偏黨臭味有負重任局之魄力能組滿意之新閣者爲誰無論何人不能猝答若求一　内閣微論政黨並未完成屬甲屬乙抑屬非甲非乙之黨皆難預測而大多數人尚認政黨内閣爲過早則兩院行使同意權時其結果恐較餐交内務兩長之提求同意難更倍蓰不至陷於無政府狀態者幾何故欲保持不黨之精神則現内閣有維持之必要二也段氏以碩望坐鎭中央國事尚有漸臻寗貼之望爲人民代表之兩院不於此時與行政當局相見以誠忽以糾立法之一部向行政全部開始攻擊以導天下先若惟恐政府信用之不墜者是誠何心使行政當局果有重大罪惡致禍害於國家者豈宜姑息以　患害觀所剌舉者或事實巳非不成問題之件或法律體認稍有不容之點如王議員汝圻意見書所指者以行監督則不足以壞威信則有餘一面壞其威信一面責其鎭攝寗有是理爲今計規定府院權限以免讒小之離間催提内務總長以免閣員之懸缺立國大計庶幾從此進行否則利其困難而加陷之國家前途尚復何冀故欲養成統治之能力則現内閣有維持之必要三也云云 
[鄂議會請劃國地兩稅]  
　　鄂省議會前以會前以省長交議之預算地方收入僅列銀一百二十萬二千一百六十元比較二年原册短少甚鉅因退還省署請增列另編交議乃王省長飭據財廳查復謂國地兩稅未劃分以前只能根據國務院議案編造仍將退還之原册覆交到會業經省會全體决議陳請國會劃分國地兩稅以求根本解决當推定林維藩君起草兹將陳請書節錄如下竊惟共和眞諦首重立法機關議會職權半在議决預算查預算精神乃財政部佳電所稱暫時辦法業經國務會議議决案各省歲入照民國二年財政部修正釐定國家稅地方稅草案辦理歲出照民國三年核定預算案辦理其民三未列之收入爲民五預算列入國家歲入者仍暫依民五預算辦理揆之預算原理大相刺謬推其用意無非欲以地方歲入强半屬入國家而尚恐不足故佳電内又稱國稅内如有不敷酌量由地方稅協撥云云似此　頇武斷窮搜苛索全不顧及地方之經畫在公署一方面服從命令自合遵照原電爲編製預算之方針在本會一方面遵守法律勢難承認該案有交付討論之價值故國地兩稅未分以前本會對於交議原案未便審議而躭擱日久又多不合再四思維祗得陳請大院尅期議定辦法則此項問題庶有解决之日又恐稅則紛繁鈎稽匪易特就管見所及爲大院縷析陳之（甲）關於鄂省特殊情形可認定其應列入地方稅者（乙）關於各省共同情形可認定其應列入地方稅者關於鄂省稅項認定其應列入地方預算者亦可分爲左之二種（子）民國二年前之原有歲入（丑）三年度後新加之歲入鄂省地方預算自前清宣統三年略事草創未經公布此外僅有民國二年度前民政府之交議案及是年本會之修正案而修正案較爲確實其中所列地方歲入稅目曰附加捐曰公租曰鹽課曰銷場稅曰雜稅曰雜捐曰雜收入統計以上各項地方經常歲入共銀元五百三十三萬三千一百二十九元與是年民政府交議原案所定歲入共銀元三百七十二萬七百五十八元相較修正案應增加歲入百六十餘萬元除附加捐公租雜稅雜捐雜收入各欵修正案與原案歲入數目小有出入無待研求外惟鹽課與銷場稅兩項修正案與原案所定數目相差甚大然查前鄂督張文襄公奏准由川淮兩鹽項下支銷之款敎育一項咨解提學司轉發各學堂經費者統計每年支銀五十三萬二千六百餘兩民政一項如官渡育嬰敬節平糶等每年支銀二萬二千四百二十餘兩雜支一項如典禮工程等每年支銀九百八十餘兩總計每年應支銀兩共五十五萬八千餘兩以七二合洋地方歲入應一十九元了無根據此修正案依歷年檔册更正之所由來也至銷場稅額修正案與原案相差之故乃因上次交議原案遵照二年部電以過境歸國家以銷場歸地方實則鄂省各局所收稅額過境與銷場毫無何等界限原案綜各局所收總數或惟若干成歸國家或以若干成歸地方劃分重輕意存軒輊修正案暫以過境銷場兩稅總數定爲國家地方各得其半較爲平允故原案所定銷場稅共銀元一百三十三萬八千四百七十九元修正案所定共銀元二百二十六萬九千四百二十五元超過原案雖不下百萬元實則根據實情減損手續訂爲暫時辦法未爲不可也故修正案之視原案本會自信爲盡心竭力明確較多兹特就該案地方歲入總目表列如下附加捐共銀元三十九萬八千四百九十元公租共銀元二萬六千一百九十二元鹽課共銀元七十七萬五千元銷場稅共銀元二百二十六萬九千四百二十五元雜稅共銀元一十六萬三千三百六十三元雜捐共銀元八十一萬四千五百零九元雜收入其銀元八十八萬六千一百五十元以上統計地方歲入經常共銀元五百三十三萬三千一百二十九元皆係民國二年前原有稅項經本會釐定爲鄂省地方歲入者再查袁總統帝制發生以來新增稅項層見疊出名目繁多就鄂省單行各法言之其中應劃歸地方稅者不一而足一曰劃一丁漕折價之增收數統計全省增加收入約在四十萬串以上合銀元二十六萬六千餘元此項係鄂省獨得增加之稅自應依照向例撥歸地方二曰酌量加收之附稅額每歲可增收錢四十餘萬串合銀元二十六萬六千餘元此項增收之額財政廳原詳係請截留彌補地方之不足續經部令飭解究竟細核該欵性質仍不得不移入地方稅項下以符名實三曰券票捐計可增收錢五十餘萬串合銀元三十三萬三千餘元此種增收之款亦應依附加性質撥入地方歲入項下四曰申串錢收入約在三十萬串以上合銀元二十餘萬元此項旣非國家正供自合暫歸地方以資補劑五曰滯納罰金蘇省議會巳議决列入地方稅鄂省亦應仿行統計以上各欵滯納罰金無定額除滯納罰金未列定數外共銀元一百零六萬五千餘元皆係財政廳詳准鄂省單行稅法新增之欵業經本會議員提議修正或廢止咨行在卷尚未咨覆但現在徵收尚依舊例故議决案未經公布施行以前自應加入新五年度地方預算中作爲臨時收入統計修正案所定及新增稅法所加共經常臨時歲入銀元六百四十餘萬元此皆關於特殊情形認定其應列入地方稅者更就我國共同情形言之則以田賦一項劃歸地方最爲妥適查鄂省田賦依民國二年度交議預算歲入不過二百萬元若以此項劃歸地方而以歷史上雖屬地方性質上宜屬國家彼此互爭不决之各稅（如鹽稅之類）斬釘截鐵概歸國家鄂省如此他省亦然是失之東隅者亦可收之桑榆未識政府果持何種理由吝而不予也此則關於共同情形認定其應列入地方稅者右述兩種應行列入地稅之認定不過就本會之意見陳述大院以供採擇惟查湖北二年度政府交議預算原案鄂省人民對於國家與地方負擔不下二千萬元則其亟應積極進行之幂 
敎育實業警察各政務苟無相當之政費以圖發展將人民程度愈見退化社會事業日益蕭條國稅亦間接受其影響故爲今日計中央政府對於全國二十數行省自應亟定鞏固不摇之收入使庶政俱舉百度維新將文明之進化日速實業之發逹可期而國庫之收納亦復有加而無已此地方與國家呼吸相通不容歧視之原理久在大院洞鑒之中無俟本會繁凟惟本會開會以來迄今兩月因國地兩稅未經劃分省署交議預算不中程度無以議决延長會期又將届滿伏希大院將兩院劃分辦法尅日議定咨請政府飭將鄂省地方預算重新釐訂 
 
 
 

Page 7

 
 
整理完善再交本會議决公布施行　民幸甚 
　　按鄂議會與省長幾有水火之勢其對於預算執定國務院議案尚係表面之詞實則政界之與議會并無接近之誠意鄂會不向省長作無結果之爭而請　於國會解决可謂得當顧劃分國地兩稅事甚煩復有非旬日之間所可討論　事者如依普通請　辦理比附建　恐一紙咨文亦未必發生何等效力而鄂省之預算則巳固之延　會計年度且轉瞬終了矣議决預算爲省會唯一天職此而不能盡其責任將監督財政之謂何是又不能不熟計之也 
[二十一日之浙省會開會紀（之生）]  
　　浙省議會二十一日下午一時開第七次臨時會議員出席者一百四十人政務委員二人沈定一議長因事赴滬由秦副議長主席報告本會預算案如雨棚速紀繕校各項均有修改業巳交財政股審查將來再付大會通過又報告補支二年度未領公費省長之咨復認有理由惟二年度决算早已逹部祗有列入五年度内務臨時經費項下公决應支公費共計若于應即備文去領又報告臨時會期已過三分之二最重要之預算案尚在審查之中其他議案亦積有不少應如何進行請公决宋吉成云自明日起開夜會救濟議長云明日開會巳無討論案件最好各審查股將審查案件一律於明日報告衆贊成首議永康縣卸任吕知事違法舞弊案由提案議員王兆基登台說明舞弊情形許祖謙云暫行法第十八條雖無在任卸任分别而交卸人員究否可以援用似須研究方贊修韓澤均云該知事身犯刑事不問其卸任與否均應查辦余壽堃云應付審查衆贊成遂付法律股審查次議醫學專門學校應附設女子產科傳習所案由提案議員錢保宗登台說明提案理由方贊修云年齡限年十六歲以上二十六歲以下恐有窒碍徐仲偉云此案於生理學頗有益當然成立至於年齡可由審查會修正公决付庶政股審查次議浙江修築省道奬勵條例由委員說明理由孫如怡云此案不必討論與修築省道募捐條例及修築省道收用土地條例一併審查衆贊成遂付法律股審查次議浙江省立苗圃辦法無討　 
論遂付財政股審查次議　設省立模範桑園案許祖謙云浙省向出蠶桑何必再設一　以示模範此案當然不成立衆贊成遂打消議至此議長宣告休息僉以時間短促不要休息接議浙江省絲廠單行條例及浙江省汽機絲廠奬勵條例由庶政股長顧宗况報告審查結果許祖謙云查條例第三四五條均與徵收方法微有抵觸各議員均以條文不妥可在讀會中修正卽開二讀會第三條删去至少兩字第四條絲車五十部改爲一百部第五條修改四句餘照原文接議錢江義渡仍應收歸省有及錢江義渡改設輪渡案由庶政審查長顧宗况報告審查結果陳樹基陳鐘祺均贊成惟議題應改爲省辦錢江義渡案至於預算草案可一併付財政審查　議長云明天冬至節應否休會僉以會期短促應繼續開會遂振鈴散會已鐘鳴四下矣 
[杭州快信]  
　　杭地檢廳對於此次改選參議員嚴行檢察各方面之運動情事昨電飭臨海縣戚思周知事轉傳屈某來省訊聞 
　　參議院議員選舉監督吕公望通知各當選人於二十日内答復倘逾期不答以不願當選論省議員蕭嘉禾對於牌照苛稅提出質問書省道辦事處將第二期省道調查測量各員分别派定准下星期一出發 
地方通信嘉興 
[呈報測勘水利情形]  
　　嘉興縣屬連年亢旱水潦頻遭歲歉日前水利委員會派測量隊蘆某等查勘嘉興南湖及城河水利情形以便疏濬兹巳勘畢具復該局云嘉興境内之水大者有三曰運河自武林來水經石門桐鄕入境至西麗橋繞城爲濠北出於杉青兩直逹吳江界一曰長水塘自長安壩東流過海密上塘河經硤鎭入境滙於鴛鴦湖一曰海鹽塘自澉浦諸山及上谷秦溪招寳鳥坵等水滙流經歟城東下爲横塘入境滙於彪湖與鴛鴦湖水合由湖而東分二支一入魏塘逹嘉善一入漢塘逹平湖均由三泖出浦是嘉興水勢源遠流長由浙而蘇此爲中樞農田不　旱而患潦水利不在　而在洩疏泖以暢宣洩治本之道也彪湖面積六百六十畝平時水深六尺至十尺鴛鴦湖面積三百六十畝平時水深與彪湖相若尚無淤淺情形二湖東西相接在城南數武故總稱南湖面積狹小容量有限上游來水暫作停頓均由城濠東流入自無疏濬之必要惟沿湖界限不明鄕民築圍成蕩跡近侵佔是當設法取締以杜積弊至城内河流狹如溝洫舟楫不得往還自運河水入西門分十餘支屈曲均由東門面出亦由自南門而出者平時水深三尺至五尺一遇酷暑惡氣薰蒸欲收吸湖水須自南門起東門止挖深五尺至七尺方得引入然濱河市屋交錯濬深則河　受損萬難辦到故宜多開淡水井以供需求要與農田無甚關係也云云 
鎭江 
[張動將調軍駐瓜]  
　　時届隆冬防務加嚴兹聞張動擬開調一營軍隊前來瓜洲駐　以固江防 
[小麥減運原因]  
　　小麥銷路之盛衰視麫粉銷場之暢否爲轉移近來麫粉銷場不旺廠家購麥較少生意頗形疲滯各產地見此情形亦多減少運鎭計本星期内各路小麥由江北各處民船運來者約五千餘包爲數實不見多現市高貨價尚平穩次貨略見疲跌計泰縣貨每石開售三兩三錢次貨二兩六七錢 
[破獲陳家莊盜案]  
　　鎭郡對江仙女廟左近陳家莊陳姓家於前夜突來盜匪多人明火執械撞門進内行强刦去銀洋衣物等件約計千餘元當時由就近水警巡官前往兜捕盜已携贓逃逸遂由事主開具失單投縣報請履勘跴緝至二十號午後經某防營兵士在仙女廟東首　獲是案盜匪十餘人並搜出贓物一併解縣訊辦 
[委員會勘沙田]  
　　財政廳胡廳長以誠志善堂報買之沙田一百畝因田址界線不清致啟圩民爭執故令丹徒縣知事派員會同沙田局長勘丈永安永豐兩圩沙田呈復核辦昨經章知事遴委陳道生會同沙田局王子贊局長前往勘丈矣 
揚州 
[鄕校竟是虚設]  
　　江都縣屬公私立小學校其有百餘所除城内設四十校外其餘設立於各鄕鎭由學委會同鄕董辦理日前縣視學李伯樵下鄕查學時竟有某某數校大門緊閉内無一人李君遂轉察他校現李君已將調查情形報告縣署將該校長及學董嚴爲申斥以重敎育 
[股東分拆戲園]  
　　舊城大同戲園係由包黎仙招股創立房屋落成後經時未久適值光復因是停止營業虧本甚鉅現包患病甚重各股東恐將來無處取本特飭工匠拆房各分磚瓦木料以償其失巳於昨日動工矣 
[遴委巡警區長]  
　　江都城内巡警第五區徐區長因事辭職大橋鎭李區長因病辭職現經周知事委安徽高等巡警畢業生顧光　爲五區長大橋鎭區員宋某升補爲該鎭區長日内均將到差視事 
[呈繳焚船賠欵]  
　　江邑東鄕八港口橋頭市鄕民焚燬拖船一事現經該處紳商籌議捐欵賠償永和輪船公司之損失以了此案經縣知事署派張　鎭警察區員劉懋棠經收兹由該區員收集現洋三千元昨特　解縣署呈繳 
[典業減息之商榷]  
　　本埠商會接省城典業公會函稱江南各典均月利一分半惟江北一帶當典月利二分頗不利於貧民請照江南例起息以期統一而濟窮民等因商會會長周榖人接　後頗爲　躇爰請示縣長辦理並通函各典業徵求竟見 
安慶 
[水警拿獲越獄要犯]  
　　前次蕪湖監獄有銅陵要犯閔老么越獄潛逃曾經上峯行文通緝在案聞該犯越獄後又在大通犯案後又逃至江蘇十二圩横行如故當經水警第二區長偵知卽派眼線會同該處陸警將該犯拿獲解皖現由水警總廳備文解交銅陵縣知事懲辦矣 
蕪湖 
[米商請撤局卡]  
　　蕪湖米市開口於前清光緒乙未年其時鎭江封口長江各省之米僅准由蕪湖一處輪運出口江督張文襄在蕪設江蘇米捐局抽收下游之大勝關新河口泗源溝三道釐金現此間米商因近來九江漢口等關皆有米糧出口以致蕪埠米市一落千丈擬請省長轉咨江蘇省長撤消駐蕪蘇省米捐 
[册書揑控知事]  
　　蕪湖縣知事余詠南上年接事以來興利除弊爲歷任知事所未有前月因革除册書由單規費聽憑花户自行赴櫃完糧事被册書曹繼玉在省長處飾詞誣控蕪湖農會因余知事造福地方已據實呈復 
廣州 
[開番攤咨送法庭]  
　　番禺石獅頭村前因獨立之際土匪披猖特倡辦團練以衛治安惟因極於籌欵曾由陳大勳等設法開放番攤等賭日抽規欵五十餘元以資挹注詎料此風一開迄無已時致被商民紛控當道是以朱省長昨派委員探確嚴令番禺縣認眞查禁當將陳大勳等三人傳集到署頃已咨送地方審判廳聽候訊究 
[章太炎到省情形]  
　　中國大文豪章太炎抵港已於十一日借嚴濬宣簡經綸等乘下午火車晋省陸督軍朱省長預派副官長李炳榮在車站迎　擬接入公署安頓惟章氏以時已入夜未便晋城是晚遂在西　南洋兄弟烟草公司下榻十二早卽偕嚴簡等入見陸督軍陸督軍本係告假期内多日已不會客惟聞章到則立卽延見談笑甚歡未幾朱省長請往公署旋偕嚴簡等乘輿往六榕寺遊覧該寺和尚鐵禪預備素膳招待直至日落始返聞章此次順道來粤純爲瀏覽風景起見準今日赴滬云 
雜評一 
[審議會復開（步陶）]  
　　中立政團數次協商後審議會今果復開議矣此蓋議員閧閙案之一段落也惟是審議會中之難題不僅一省制凡懸而未議之議題何一非經幾番舌戰始能解决者今之所謂協商將限於省制一端乎抑凡難着手者皆以次協商乎由前之說是省制以外之難題將始終無復解决之機會由後之說是遇一難題即須協商若干日而一部憲法草案之審竣不知將延至何年何月矧協商之後安必臨時不生他項問題例如此次閧閙何嘗非在各政團協商後者嗚呼議員爭閙之所由起半以主張各不相容半以平日意氣相積之所宣洩至於問題如何云云特其引起爭端之導線耳議員諸君而果有悔心與尚其於所以釀爭之主因稍置意焉 
[議員怕雪]  
　　議會之不足法定人數國人已厭聞久矣今衆院延會乃以議員阻雪聞是又不足法數之創格也夫北地苦寒議員固宜好自珍攝然出則高車駟馬入則華屋高堂風雪雖無情似尚未必卽能厄我議員至如何境地何遂意興闌珊至此耶况雪爲北地所恒有任何社會初未因而有何停頓之現象議員諸君當亦壯爾氣勵賓志在此風雨飄摇之時局中尚其勿常爲雪所困也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[袪除浮收釐稅之請求]  
　　上海商號萬和等致江蘇省議會函云敬啟者貴會重開民意克伸闡幽宣隱利賴正多諸公才識卓羣閭閻表率凡所建議原無罣一漏萬之虞商等忝附公民應有言責竊附請願之列敢貢管見如左藉代呼籲敬希察核商市凋零及今爲甚他姑勿論謹就吾商人最痛心疾首者言之同一貨物同地有捐租界無稅而江北江南又非一律江北則遇卡報完逢局投納江南則首尾抽收產銷併征且捐率日見增加捐貨更及苛細洋貨紛來土貨滯銷理應保護提倡之不暇何忍重以雜捐相束縛雖曰納稅原係人民義務亦當取有度而養其源歐美日本之内國稅絶未聞網羅百貨殆無倖免更未有同省中則各府各縣不均一地内則華界租界大異今幸裁釐加稅業經請願國會貴會亦建議江北廢釐爲稅用昭統一援民水火額頌無量惟裁釐加稅恐未易立見實行廢釐爲稅尚未盡删除弊習圜視各稅所　飽朋比何獨非商民脂膏部省委絡繹往來曾幾許減輕擔負吾儕小民朝不及夕惟期正供而外不稍誅求於願已足敢云其他頃經詢謀僉同擬請除江北廢釐爲稅外應請貴會提議（一）將全省各稅所局長大加甄别援照湖南浙江等省任用征收官章程凡非卒業本外國大學專門高等學校商科理財科經濟科曁非確曾任充稽征機關職官有年卓著成績者概不得任爲征收官以杜貪黷而恤商艱（二）釐訂江南北稅局所曁分支查驗卡處組織則例公布以免冒襲而除苛擾（三）頒發全省稅則稅率書於會館公所商會並揭示各稅所局門首以昭核實而袪浮收商等縱欲無言痛深切膚長斯以往力不從心惟有哀懇諸公大發仁慈提議上述三項咨行省公署轉令財政廳分别查照曾理用抒商困伏冀矜鑒不勝感戴之至專肅恭叩議祺 
[再誌滇省起義之紀念日]  
　　本月二十五日爲雲南起義之紀念日滬上紳商學各界現巳發起届期聚集慶祝並舉行提燈會南北商會亦已通知各商家務於是日懸燈升旗各機關均休息一天 
[黄宅開弔盤柩二誌]  
　　黄克强先生之靈柩定於本月二十三日（即今日）由滬盤運回湘安葬所有黄宅開弔詳情已錄昨報昨日往弔者尤衆祭文甚多松滬護軍使楊君以黄宅舉殯之時自應飭派步兵一營及憲兵一連軍樂隊一隊携械護送故先商由楊交涉員照會法總領事論飭捕房准給照會在案所有護送各營均應預備故於昨日令由步兵十五團劉團長選派所部一營官兵由該營長乘騎督率連排各級軍官帶隊倒掮鎗械於二十三號上午七時馳抵黄宅會同出發又令憲兵營張營長轉飭第一連連長吳金亭派憲兵三十名佩帶軍刀手鎗名乘馬匹馳往護送又令軍樂隊全部計四十人届時隨同送殯海軍駐滬總輪機處王處長亦派海軍士兵一隊各荷倒鎗護送並飭楚觀砲艦艦長沈繼芳先於昨日將艦移泊法界浦面以便護送靈柩回湘安葬 
[客棧内發生命案續紀]  
　　奉賢婦人翁氏即唐氏前姘光蛋某甲即張松生同住上海後又與某乙私識乙與該氏惡張兇狠商同謀害旋邀張松生同入新春記棧房住宿乙另住一房於翌日黎明乙突進張之臥房將張戳斃後欲逃匿從樓窻跳下跌傷足骨當被該棧主將乙與唐氏併送捕房唐氏管押乙送醫院醫治尸身車送同仁輔元堂候驗前日下午法副領事德君偕同讞員聶君蒞堂將張尸察驗一週諭飭暫緩收殮特派包探迅往奉賢查明有無家屬再行核奪少頃又經地方檢察廳長派委婁檢察官帶同毛檢驗員到堂驗明委係割斷喉管身死驗畢回廳禀覆至兇首某乙須待醫痊後帶案錄供核辦唐氏則供詞狡展據稱其夫前被張松生謀斃强佔此次實由某乙代夫報仇等語施總巡諭令押候研訊再行核辦 
又由另一訪員至新春記棧房詢問詳情據該棧云二十日晚有甲乙兩男與一婦人同來投宿看定樓上房間旋卽出外購買酒飯回棧飽食後婦與甲同住一房乙住間壁房内是夜將天明時聞該房内有頓足聲即向詢問據答患痧當囑棧夥上樓啟視見甲血流滿面狂呼有匪乙從後窗口躍下伏於街道上爲一百十九號華捕所見上前詢問已受傷不能言語其時該婦亦欲逃出由捕攔住上樓視之甲已被戳斃命經捕將跌傷之乙及婦車送嵩山路捕房轉解總行訊據婦供唐翁氏年二十五歲奉賢人死者素爲梟匪撐船與伊姘識有年因伊之親夫前數年爲死者謀害斃命故此報復洩忿等語捕頭飭將該屍車送輔元堂驗屍所候驗乙送廣慈醫院醫治婦即拘禁午後中西官蒞所視驗一週因檢察官未到故諭該堂俟至明日再行收殮云云 
[破獲尼姑庵盜案續誌]  
　　淞滬警察廳偵探朱潤泉在南市滬杭火車站地方破獲搶刦西陸家浜眞性尼庵内銀洋衣服之盜匪侯金福（即韓金福）武和尚兩名搜出銀洋制錢等贓物並承認眞茹鎭某米店之搶案并南市小九華錢姓家染坊衖唐姓家等刦案均伊徒黨所爲即解警廳由事主指認無誤奉諭暫留候拿同黨併究各情已詳昨報兹聞該探現又詰出同夥多人大半匿居自來水廠附近並南碼頭三多里等處昨晨又帶往指提會同一分駐所長警在草鞋灣拘獲盜黨項四一名詰得係東台人年四十五歲又在自來水廠附近獲住陳老四一名係淮安人年二十四歲均由韓匪爲首搶刦事後分贓每人給洋一元等語當即帶回警廳候併解司法科訊究並聞該菴住持尼寗佑年巳七十餘歲當晚被盜匪綑縛口塞香灰不使聲喊頸有刀傷痕跡徧體灼傷右眼角亦被擊受傷奄奄一息勢已垂危故徐廳長對於此案頗爲注意業已令飭該管一區三分駐所宋警佐緝拿在逃各匪務獲併究云 
[老唐家弄盜案預審終結]  
　　前爲陸軍二十七師第三營連長之奉天人李九卿曾於十一月二十九號晚糾同在逃之楊姓等四人持械夥刦美租界立圾橋北堍老唐家弄三百四十九號門牌向爲輪船生意之徐子調家值洋五百五十元之金飾圖逃沿途開鎗拒捕擊斃探夥王阿曾並流彈傷斃北山西路四十號門牌新泰銅匠店樓上居民洪連生當由九百五十二號華捕奮勇上前將李匪擒獲旋經華探目馬阿美包探奚德安金福壽等到來帮同拘入捕房抄出手鎗一支子彈五粒金鐲一隻解送公共公堂訊供判押候查明澈究各情已迭誌前報兹經滙司捕房捕頭查得李匪曾經糾黨夥刦三泰路四 
百十六號門牌鄭柏清家值洋三百六十元之金飾並在平望街圖刦王竹記財物故於前日午後傳集各事主等將李匪解送公堂經俞襄讞會同德裴副領事升座樓上刑庭研訊先由捕房刑事科代表牛門律師上堂譯明案情請爲澈究並由各事主偕見證陸阿二等先後上堂訴明被刦各情繼據九百五十二號華捕李金標樯明當時擒獲李盜狀况又由婦人洪吳氏投案訴稱伊夫洪連生是晚在樓上洗脚忽然外面人聲嘈雜吾夫開窻觀看突聞鎗聲一響立即倒地我急往視血流如注知被流彈擊傷旋即送院醫治無效殞命請求伸雪訊之李匪供認糾黨夥刦開鎗拒捕不諱經中西官會商之下以李盜糾黨搶刦拒捕傷人罪已成立判押候抄供備文解送護軍使署按律懲辦手鎗子彈一併送去並以九百五十二號華捕捕盜奮不顧身深堪嘉尚着該捕房捕頭給奬以昭激勸 
[工人糾衆圖刦續誌]  
　　住居鐵路北中興路之婦人王沈氏（昨報悞爲周氏）雇用海門人陳大賢爲長工該氏藏有現洋六百元被陳知悉起意圖刦已詳昨報兹經閘北偵緝隊查得先後獲案之朱阿二徐子明顧永清陸道士岳阿五王紀銀及在事主家拿獲之陳大賢等七人内惟朱阿二身帶洋燭紙砲小刀鉛絲等物洋燭執手處以皮紙包裹紙砲則以雙響者折爲兩截裝有藥線燃點時祗剩一響僞充手鎗爲恐嚇事主之用此種作爲與日前南市小九華錢蓮卿家盜遺物證如出一手七人中惟朱徐顧三人已認由陳起意紏合陳陸岳王四人則堅不承認偵緝隊員已派隊士緝拿在逃同黨龍侯等到案再行研訊四區姚警正昨已將破獲此案情形詳報廳長察核 
[復訊假印花稅案]  
　　福州路大新旅館寓客潮州人朱阿四因向山東路華洋印刷所主常州人尚鑫買得假印花稅票貼於私土上冒充官土混售被江海關曁禁烟督銷局查悉報告總巡捕房飭探將朱尚二人拘解公共公廨訊供牽涉謀害日本人池原鴨井案内之嫌疑人盛冠文及盛之舉徒金炳泉業經中西官諭着一併押候查明再核在案前日午後由關讞員會同英康副領事開庭復訊先由被告尚鑫投案由其代表詰據尚供華洋印刷所已開設多年此項印花稅係由盛冠文之學徒金炳泉携來囑爲代銷計共二千張言明佣金一分當先付洋三元我因眞印花稅從未見過故不知是假言至此復經原告代表律師向盛盤詰一過繼由金炳泉上堂由原告律師詰據金供此項印花稅係盛冠文囑令送至尚處由尚給我洋三元悉交盛冠文收取不知是假乞鑒中西官以金無干省釋餘人分别還押候訂期再訊 
[嚇詐黨首之懲治]  
　　民黨某部首領闞南溪前投法捕房控稱邇來接得匿名郵信兩封據稱流落申地乏資回籍告借洋銀内多恐嚇之語請求查緝捕頭當飭包探拘獲杜硯韓堃兩入前日解送法公堂請究闞投案聲訴前情詰之杜硯供係民黨前當兵士退伍後到申現因乏資回籍故函致闞南溪商借洋銀回籍此信實係朋友賈姓所繕不敢恐嚇韓堃供向爲米店生意此次由南京來申住在朋友杜硯處祗知賈姓代書信函餘不知情中西讞員判杜押十四天期滿逐出租界韓堃驅逐出境 
　　按此事前日已由另一訪員報告因僅有杜之處分而未及韓知有脫漏故昨報未錄 
[查禁妨礙治安之舉動]  
　　英美總巡麥高雲君以近來界内發生匪徒冒充黨人遞送危險物品並恐嚇信函向富商巨賈及公共游息處所索詐巨欵殊屬有礙治安昨特諭飭各捕房捕頭轉飭中西探捕各於所管區域内隨時留心偵察毋使再有此種情事發生以保公安 
[華界防務加嚴]  
　　邇來城廂内外搶刦之案迭見發生當經淞滬徐警廳長飭令所屬各署所一律嚴防在案不料連日婦女金飾在途被攫者仍日有所聞是以徐廳長昨又飭令各署所擇要加派巡邏梭巡又面諭偵探保安各隊隊長着令在本廳管轄區域内各派探警按段梭巡如見形似流氓及無業游民一律驅逐出境若有刦案發生惟該段探警是問云 
　　又聞步兵三十作團馬團長以時届冬令防範宜嚴所有浦東南碼頭以南原有海陸軍火藥庫一所地基荒僻亟應派兵防守昨特諭飭該管第三營調兵一連馳往駐防以昭愼重 
[南洋奪得足球錦標]  
　　昨日（十二月二十二日）爲東方六大學校足球奪標比賽内地上海二部末次比賽之期是日東吳大學球員及同學來申者計十七人於午刻十一點二十分到申南洋公學特派人備汽車在車站等候於十一點三刻鐘到徐家滙交通部工業專門學校（南洋公學）於十午二點四十五分起比賽評判員爲愷樂否君約七分後南洋球員邵麟劉用臧何景崇三人合撲東吳球門南洋遂勝一球三點十七分南洋何景崇君又勝一球三點三十分宣告休息三點四十分再比及四點九分南洋邵麟君又勝一求四點十八分東吳宋福華君勝南洋一球一時南洋同學掌聲大起以表親善之意四點二十五分止賽南洋遂得錦標兹將二方球員錄下南洋張錫榮申國權顧光實黄實潮張信孚關文俊劉用臧何景崇邵麟陳琮羅錫暄東吳李駿德李昌期梁官松陸鼎榮史僞如徐子英宋福華李植槐邵叔翔張聖廉梁官榴 
聞南洋方面尚有李樹本李大勝李大星丁人鯤未經與賽晚間又開歡迎會盡歡散會 
[補錄關於中行問題之電函]  
　　中國銀行股東要求退股一事經官商集議業已和平解决詳情已錄昨報兹有電函數則補錄於後 
[虞洽卿君第一次電]  
　　大總統段總理財部總次長中行正副總裁南京副總統齊省長鈞鑒中國銀行股東會在上海法庭起訴其决書謂滬行將總行存欵扣抵股欵二百餘萬此事一經傳知人民大起恐慌鈔票存欵必爭收現時近年關兵餉轉輸均在吃緊影響及於全國大局何堪設想查股東會控訴法庭决非全體股東之意就和德個人亦有少數股分附於友人今詢此事咸非所願愛國之忱人所其見懇請迅速設法消弭以保全國金融無任盼幸虞和德銑 
[金府秘書廳復電]  
　　上海虞洽卿先生鑒奉大總統諭銑電已悉中國銀行事飭財政部妥爲辦理虞君顧全大局殊堪嘉慰仍望力持正論以維金融等因特逹公府秘書廳唐浩鎭巧 
[財政部復電]  
　　上海虞洽卿先生鑒銑電具悉上海中國銀行少數股東意存破壞地審廳遽爲决定至堪駭異且所扣押均關國帑萬一發生事故咎將誰歸執事亦係股東宅心公正素所深知仍希主持正論俾大局安全本部實有厚望財政部箇 
[虞君第二次電]  
　　北京大總統段總３理財部總次長中行正副總裁鈞鑒巧電大總統諭蒙嘉勉愧甚中行股東聨合會據稱二百三十餘萬其不贊成起訴者聞在京股東一百二十餘萬而南方股東亦有之可知此次控告不過少數股東意氣用事以壤大局且滬行設於租界倘有不贊成之股東在公廨控聨合會難免惹外人交涉致喪國體懇請飭令法部轉飭上海審廳立即收回决書以免外人干預一面由大部召集多數股東力持公論妥定辦法以保銀行大局伏候採擇虞和德皓 
[公府秘書廳復電]  
　　上海虞洽卿先生鑒皓電已呈奉諭交司法部等因特逹秘書廳唐浩鎭馬 
[虞君致中國銀行聨合會函]  
　　敬啟者昨今疉接北京寗波中國銀行各股東函電稱述上海中行股東聨合會爲少數股東意見不合控訴上海審廳其决定書逕行滬行謂假扣押京行存滬欵項抵還二百三十餘萬股欵一節深爲詫異彼此同居股東地位須以顧全銀行大局爲前提今聨合會此舉實於銀行大局有礙各股東極不贊成務請將决定書速向審廳取消爲要至於股東對於中行果有不滿意之處儘可向財政部交涉諸公與弟同是 
 
 
 

Page 11

 
 
申報第三張 
股東以和平解决爲目的祈請迅速示復以便勸導各股東免生枝節否則由各埠股東自定辦法耳專布敬頌台安虞和德謹上 
　　按以上電稿函稿本館於前夜三點四十分　時收到故昨報未及登載 
[齊省長致上海縣公署電]  
　　接虞洽卿君銑電謂中國銀行股東會在上海法庭起訴其决定書謂滬行將總行存欵扣抵股欵二百餘萬此事影響及於全國大局何堪設想查股東會控訴法庭非全體股東之意今詢此事咸非所願愛國之忱人所同具除電太總統財政部外懇請迅速設法消弭以保全國金融等語究竟是何實情仰卽查明具覆聞沈知事接電後以此案已經會同總商會婉爲勸導股東聨合會允即呈廳撤銷扣押昨已據情電復 
[請願速復自治之覆函]  
　　江蘇縣議員聨合會前因公推代表晉京向政府請願速復自治一事通函各省徵求同意旋得各縣會覆函業已陸續披露報端兹再將該會近日所接覆函照錄於後 
[浙江金華縣議會覆函]  
　　接讀來示並致北京電三件仰見熱忱欽佩無旣業已遵示函致敝省各縣會議一致進行共副願望尚望時錫南針得所遵守尤爲盼禱之至 
[又崇德縣議會覆函]  
　　敬啟者接讀歌日通函並電三件具見熱心毅力欽佩無量敝會曾於魚日通函敝省各縣議會設法聨合公推代表赴滬惟敝省各縣議會未經完全回復未免稍稽時白兹敝會又函致杭縣議會請速通函杭縣定期集商推定代表來前領敎協力進行特此奉復 
[又平湖縣議會覆函]  
　　敬復者前奉惠書並電稿三件足徵諸公熱毅歷久不灰無任欽佩敝會對於此舉深表同情現擬要請嘉興縣議會開嘉屬六邑聨合會協議公推代表詣前協商共同進行一俟就緒再行奉函 
[直隸晋縣自治籌備會復函]  
　　頃奉惠函并致北京電三件捧讀之下欽佩莫名敝縣同人現已組成自治籌備會對於地方公益無不積極進行但識見淺陋未有遠圖以視貴省之提倡自治誠鳳馬牛之不相及也旣承指敎醒我大夢敢不竭盡駑駘冀獲附驥之榮除函逹吾直各縣竭力聨合外已定敝縣崔君懷灝爲恢復自治請願代表刻下因公覊京不便赴滬如貴省代表赴京敝縣代表定表權迎倘有預應協商事件希卽與敝代表逕相函商爲盼 
[安徽無爲縣議員劉嘯林楊宏浚倪逸儒復函]  
　　敬啟者頃奉函電欽佩莫名竊思自治爲法治之基礎凡屬國民自應據理力爭兹奉函飭已轉商敝省五十九縣矣容稍就緒即推代表赴滬從諸大君子北上并請將貴會規則賜閱俾有遵循 
[節孝婦之榮光]  
浙江節孝婦陸俞夫人青年守節白首完貞已蒙大總統特加旌褒本月（陰曆）二十九日爲夫人五十壽辰在本埠愛文義路本宅祝壽兹將褒詞等件錄後 
大總統褒曰禮修引過中壘傳其高風行義旌門蔚宗欽其茂烈良以大家垂誠首重悅親若昭著書終言守節載在成篇難乎其選爾節孝婦陸俞氏乃已故浙江杭縣陸景賢之妻母敎夙嫻女宗共仰天心感格致漢江姜媍雙魚雪涕縱横悲魯國陶嬰寡鵠茶蓼味苦芣苢志哀貞順兼全近今罕覯於戲徵音等唐氏乳姑階蘭有慶淑行溯儲家織婦席草流馨具此壼儀允矣坊表載書彤管用式閨擔 
大總統匾額節孝兼全副總統壽聨煒管揚徽芝蘭啟秀華堂晋祝松柏同春楊護軍使壽聨節勵柏舟楔輝藻梲年登五　訓啟三賢又據訪員報告公共公廨副會審官俞奠蓀之姊幼嫁浙江杭縣陸景賢爲妻生有三子長紹宗次紹言三紹宣景賢早殁俞氏青年守節事親撫孤備極艱辛現諸子均已成立侍母僑居上海本月二十三號卽陰曆十一月二十九日適值俞氏五旬誕辰諸子擬在英租界愛文義路聨珠里第一千五百四十二號門牌寓所稱觴上　大總統爲旌揚節孝特予褒狀匾額江浙兩省文武各長官均有屏聨伸賀其世交戚友孫寳琦邵章等亦聨銜製屏慶祝以表揚其節孝云 
[尚賢堂之慶祝會]  
　　法租界霞飛路石牌樓尚賢堂敎務聨合會爲耶穌聖誕特於明日星期下午五時開慶祝會由該堂李佳白博士演說耶穌降世爲主張世界之和平並由中外會員預備中西音樂以娛來賓 
[青年會徵求會員之結分]  
　　昨晚（星期五下午五句鐘爲止）爲青年會徵求會第二次結分之期兹將各隊分數披露如下（一）土星隊一千一百二十九分（二）水星隊一千零十四分（三）木星隊九百二十六分（四）金星隊九百二十三分（五）海五星隊八百五十分（六）火星隊六百九十五分（七）地球隊五百五十一分（八）天王星隊三百九十九分統計兩星期共六千四百八十七分正合實洋五千一百四十七元正 
[麥倫書院之同樂會]  
　　虹口兆豐路底麥倫書院定於今日晚間六時半起開聖誕同樂會所得券資悉充上海盲童學校經費兹將開會秩序錄下　一唱詩二禱告三演說四盲童演習五口琴獨奏六提琴獨奏七口琴提琴合奏八演劇九拳術十國樂十一唱歌十二技擊十三演劇十四祝福閉會 
[維持校務之酬答]  
　　法新租界麥賽爾蒂羅路中國女子同義義務學校因前承法代總巡石維也君維持校務特製博愛爲懷四字匾額一方於昨晨十一點時招僱樂人由男校長帶領男生六十名女校長帶領女生二十名排班荷鎗由體操敎習督隊自該校出發送至大自鳴鐘捕房當經石代總巡降階迎迓該校長等即飭工人將匾額懸掛冩字間内後由男女兩校長宣讀頌詞石君答謝畢引至繙譯室欵以茶點後各學生卽整隊回校 
又一訪孙云法界麥賽蒂羅路中華同義女子義務學校校長陸胡雄飛女士以前代理法總巡石維也君任事時熱心提倡敎育曾於本年春在公費項下撥銀二百五十兩充該校經費特製匾額一方文曰博愛爲懷右題石維也君總巡蒞華任事勵精圖治保衛治安不遺餘力而對於敎育尤爲熱心本校屢承提倡敬獻一言藉留紀念中華民國五年十二月吉日中華同義女子義務學校敬贈等字於昨晨十時由該校長帶同全體學生手持木槍導以鼓樂送至捕房經石君延入稍憇欵以茶點卽將此匾縣在辦公室内該校長旋上頌詞未幾握别 
[任麗芳女士之追悼會]  
　　智競女學創辦人任麗芬女士熱心學務積勞成痼於去冬逝世日前爲其一週忌辰其同志特開追悼會於錫金公所智競女學學生全體到會下午二時摇鈴開會由謝吟雪女士主祭是日來賓甚衆如郝賦天盧命侯中華鐵路學校朱怡劍女子新報吳丹麓等均登臺演說語極沉痛當由家族代表任雪君答謝來賓殿以攝影並分送各項紀念品而散 
[閔行李宅之喪務]  
　　本邑西南鄕宿儒李祉聨爲前滬防統領李英石之封翁於陰曆十一月十三日在閔行作古巳誌前報兹聞李氏家屬已擇定陰曆十二月十二日領帖十三日舉殯因知上海親友前往吊奠執紼者必多特於十二日雇備小輪停泊南市大逹碼頭專儎吊奠親友上午十時半開往閔行午後三時由閔駛回上海 
[軍艦保護航商]  
　　鈞和兵艦艦長董仲發以浦江流域通逹浙杭往來船隻日夜不絶兹届冬防期内首重保護航路且奉水警第二廳頒發冬防章程内有冬防期内凡船隻行駛夜間一律禁阻等語此爲防範水盜黑夜刧掠船隻起見惟船户不知禁令仍有夜行情事自應通告各航商一體周知故特定於二十三號由滬駛往江浙交界之茆港一帶梭巡經過各要港發岾通告以免船户黑夜被盜搶刧之虞昨巳將入冬以來第三次出巡日期分報松滬護軍使及水警第二廳等查照矣 
　　海軍第二艦隊司令饒懷文以長江一帶往來商民船隻較多值此冬防期内自當加派軍艦二艘在江陰以逹南京一帶之江面往來遊弋保衛航商昨特派調新修完工之楚謙炮艦及湖鵰魚雷艇駛往長江下游嚴密梭巡 
[舵工私帶烟膏]  
　　蘇州河某公司小輪拖船舵工陸菊忠前日午後冋二馬路季吾氏烟膏店購得罐頭烟膏一百四十餘盒匿於身畔擬帶至蘇州販賣漁利該小輪正在啟椗之際當爲爲關扦巡洋員上船搜出將陸拘解水巡捕房梅捕頭諭飭押候解究烟膏由該扦巡帶回海關存儲候燬 
[會勘浦東灘地]  
　　浦東爛泥渡華商鴻升公司前經提出搬遷該渡碼頭問題與該處紳董因寬放丈尺爭執以致一時未能解决而該公司在渡口兩旁填泥築駁曾函請上海縣公署曁浚浦會丈兩局准予入册升科經沈知事據情轉詳滬海道尹公署在案兹徐道尹以該公司所呈填泥築駁之灘地有無窒碍公渡碼頭情事函致會丈局會同該處紳董會勘覆丈以憑核辦昨日午後二時會丈局長曾勉濟派員渡浦會同塘工局董朱福田謝酉山洋涇市經董劉頡雲潘作臣等蒞場察勘一週並將渡口北旁之灘地丈量以便禀復核辦聞搬移碼頭一事尚須再行會商解决云 
[英署參贊假滿來華]  
　　駐京英使署參贊籃文遜君去年請假回國兹已假滿於前日搭乘郵船蘇華號來滬當晚即乘滬甯火車北上 
[物腐蟲生]  
　　製造局江邊碼頭居民楊老二向食洋烟前日有山東流氓艾福田至楊處藉烟拆梢爲楊報告警局派警前往將艾拘獲轉送地檢廳訊究 
[有何情理可講]  
　　孟端龍在邑廟星宿殿前擺設什貨灘前日有楊季寳至孟處購物因論價起釁互相爭鬭後由旁人勸散詎料雙方均不甘服於前日各糾百餘人在豫園内苛茶肆吃茶評理一言不合互相兇毆茶碗櫈椅空中亂飛致將楊之頭額左眼擊傷後由該茶肆執事鳴警到來將孟連同傷者拘獲餘均逃逸當卽解入一區二分署送往地檢廳訊辦 
[江北人頭破血流]  
　　江北人陳阿生以賣紅羅卜爲業前日行至姚家弄地方被扒手馬二等摸竊銀錢爲陳覺察將馬扭住詎被馬之同黨將陳頭額擊破血流如注旋有巡警到來將馬拘獲連同傷者并送地檢廳訊辦 
[小兒宕電車之禍端]  
　　江北頑童鄭阿寳年八歲昨在西華德路遇有駛遇之電車在車攔外跳躍（俗呼宕電車）失足仆地跌傷腰際等處甚重由四百六十號華捕到來將該孫車送捕房捕頭命送同仁醫院醫治候核 
[毒斃家犬犯遊街]  
　　崇明人吳坤全邇以毒藥攙和食物内潛赴浦東各鄕村見有肥大之犬卽抛擲於地使之吃食斃命然後拖至荒僻之處剝皮售錢已非一次昨日又在陸家嘴地方毒斃徐姓所前之犬一頭拖至浦邊剝皮經一般頑童瞥見報告崗警將吳拘解二區經解警正略詰之下以吳作此殘忍之事可惡已極遂飭巡警二名將吳兩手拷住背負死犬一頭並木牌一方上書毒斃家犬犯吳坤全一名押赴街道遊行示衆以示懲儆 
[大連解回拐匪]  
　　拐匪王桂生盛耀廷榭國祥等三人曾在無錫得十八歲女子范阿寳又拐上海婦人黄張氏等四人同乘輪船販往大連迨經人知風報告救濟會派探往拘船已開行該探回會後卽由會中電請大連分會截拿究辦而王匪等將范阿寳等拐至該處住在福長棧内該分會接電後卽至該棧將王桂生等三人並被拐之范阿寳黄張氏查獲尚有二女已被售賣無蹤當卽派探將王等押乘神户丸輪船來申一面電致滬會移請水巡捕房候該輪到埠時前往迎提昨日上午該輪抵埠梅捕頭飭派探目何春生上輪將王匪等解入捕房轉送地方廳由檢察官預審之下判王陳謝三匪收押候辦范阿寳黄張氏護送該會候家屬　領 
[哥哥尋見妹妹]  
　　甬人沈增榮之妹陳沈氏與胡阿三私姘偕逃來滬賃居閘北義品里内前日被沈尋見扭控五區警署轉解司法科押候究辦 
[女押所巡捕舞弊]  
　　公共公廨看守女押所之一千一百十六號華捕劉天福因將女犯林馬氏身畔抄出之小洋十一角匿不報告並將他犯所存物件之賬簿塗銷被駐廨西捕頭惠勒查悉以該捕不應舞弊於前日禀請華捕正巡官張生將該捕斥革復將該捕解送公共公廨請究先由西捕頭惠勒上堂譯訴前情即將塗銷存物之賬簿呈案請察繼由官媒李楊氏投訴林馬氏身畔抄出之小洋十一角銅元二枚字紙兩張曾交明劉捕登記簿上又據六百二十三號華捕投稱上星期二上午九時上差見簿上林馬氏抄存之洋巳經塗銷是否劉捕所爲不得而知訊之劉捕供稱看守女押所已有五年從無過失近因一月内連死二孩神思昏亂致將林馬氏抄存之洋遺忘未曾送交檢察處收存迨至次日午後方始憶及旋將林馬氏帶至交保間向我索取存洋即行交還故將賬簿塗銷實係一時錯誤求宥俞襄讞商之美沙副領事以劉捕有意侵呑未便推諉判押西牢半年示儆 
[罰欵先繳千元]  
　　王祿天前因販售禁止進口之紅土爲包探查獲解送法公堂訊判罰洋三千五百元後因無力繳洋改押一年半在案現由伊妻王葉氏具禀公堂内稱此土實係盛姓所寄並非己物求恩核減中西讞員判先繳洋一千元到案再核昨又復訊葉氏投稱一千元已交捕房聶讞員判王祿天交保出外限三個月交到寄土之盛姓再行核斷 
[都是錢財糾葛]  
　　方寳記以楊月波不理借洋三千元楊亦以方不還票據在公共公廨互訴一案前日上午由王襄讞會同英卓副領事傳訊方延海德禮律師上堂譯訴楊月波由倪雲閣介紹與方相識去年六月二十二日楊倪同至方處立據向方借洋三千元由楊簽押至七月二十一日還過方洋九百三十元餘欵延不清理請追楊亦延律師到堂辯稱楊於民國三年八月間發起謀做日清公司大福丸輪船買辦由倪雲閣代爲運動至十月初二日倪與楊言事已謀就預備墊欵所有方處之三千元係倪經手且有四千元之票據在方處中西官以兩造所控均無充分理由判將兩案註銷 
　　孫耀南在公共公廨呈控卓崇康不理欠銀前日午後由俞襄讞會同義副領事羅君傳訊被告未到據保人朱桂生投訴被告因事離滬請爲展期質訊中西官准照保人所請判展期兩禮拜着將被告交保候訊 
　　英商怡和保險公司在公共公廨呈控王秋壽不付保險押欵銀五百兩又和商荷豐洋行控胡桂卿不理定貨虧銀三萬六千五百八十六兩前日由捕房將王胡二人傳至公堂中西官諭令分别交保候訂期照會各該國領事會訊 
　　馬天榮控楊月波不還欠洋四百元又洪　寰控潘阿毛不理擔保鐵車價洋三千八十八元又姚同慶控王榮初陳阿四不理損失洋八百十八元七角又婦人周火氏控胡根桃不顧赡養又鮑德榮控江雨山不還借洋一百元前日經捕房將被告各人先後傳至公堂中西官諭令分别交保過堂候訊 
[誌謝]  
　　昨承法總領事公館來函相約於本月二十三日禮拜六下午三點一刻至寧波路四百三十九號百代公司棧房觀演影戲書此誌謝 
來件 
[孫中山致參衆兩院議員書]  
　　敬啟者文恫異族專制之害實行革命事業二十餘年至乙未廣州謀洩事敗文兄弟家產遂蕩然無存後此如惠州黄岡欽廉鎭南關河口以迄廣東新軍之役廣州三月二十九之師其一切經營皆文爲之謀主而其費用則皆華僑同志出之其他各省軍隊之聨絡運動與謀未遂而敗者所費亦匪鮮雖其間亦有慨然爲國捐輸之人然應於借募企成功之償還者實過半臨時政府成立對於此等欵項不但未償且以各省用兵中央支絀更加借滬上廣潮商人之欵及美洲南洋華僑之欵至財政部移交北京則祗以一紙證據塞責其欵固至今未償也二次革命失敗文　袁氏有帝制自爲之意首組中華革命黨謀推專制而保共和顧以前此民國告成出資乾尚無所取償乃與爲必還之證約從新舉債計募借華僑欵一百七十萬元借入日本商人債一百萬元資以建義最初以肇和之附義樹反對帝制之聲不幸挫敗尚足爲袁氏對外宣言稱帝必無亂事之反證雲南旣起廣東及長江兩方面屢建義旗牽制袁兵使龍氏内顧不暇僅以偏師犯滇後無繼者桂滇不被其脅長江各省留兵防守不敢空羣與滇軍爭勝其後廣東軍隊並起牽制龍氏桂省義師遂得展布於湘省又以東北軍擣袁氏之虚而奪其魄袁氏旣死　公繼任率先罷兵爲諸軍倡當時廣東軍東北軍人各萬餘支持數月上海長江上下游衆未發者稱之又在川滇亦有布置今盧石兩司令尚効力行間此外各省仍有聨絡凡此聨絡發難維持之費及解散費之大部分均由籌借之款以支持一切出入井然可稽民國大定乃於九月中便人請於政府以爲是之出資者皆爲共和也共和旣復而一不之恤是則在國家爲寡恩在國民爲負義故請求政府代爲償還非徒以保個人之信用也若謂革命爲多事謂不忍於帝制而假資以助光復者爲自業自得則文亦有以報命於海内外矣比者政府亦幸察其實情允俟稽核之後代爲償還而外間謡諑不一宜有議員提起質問其爲監督政府愼重用財起見豈日無當然所指摘一不衷諸事實有謂華僑之資捐而非借者則不知所借華僑之欵爲埠以百計皆有　據可稽其日本商人之欵今亦無從秘密可任調查有謂乘政府美欵成立索資者則不知文之請求係自九月其時美欵并無所聞文但問政府對於此欵承認與否并不計承認之後何時可以支出豈有因利乘便之見且所請於政府者止爲代償債務前此所借用之國事今此之還還之本人文毫無所與也其謬最甚者謂以此項鉅欵飽私人之慾壑此則實爲誣謗文奔走二十餘年曾忝任總統之職自問流俗權利爭奪之見去之且遠何物貨賄足以污人試還詰言者若能舉某一處某一種財產爲文所私則文亦甘任其罰面償還之際政府自有稽核之權抑無俟辯矣文以爲人民對於國家皆有莫大之責任而夙昔抱持三民主義猶有未逹者故素不自伐其功此次總統叙勳乃予以大勳位文不敢遽辭亦不敢遽受何則共和政府孰先創之袁氏帝制孰先討之此世所指爲有功者而文則始終賴華僑有志之士毁家傾產以爲之助若曰無功是以一人之謙讓而没之也其曰受功則雖總統遇我厚然他人出血汗猶未得償我能　顏獨被優異子此所以一再申請企不深負此多數愛國忘家之士抑以爲凡我民國有血氣者不宜負彼也夫帝制用欵數累萬萬國人猶不能不爲袁氏任責而此反對帝制之用欵不過其百分之一對之反生疑義軒輊厚薄寗有說以處之文性不好辯故當袁氏稱帝之日蜚語滿海内曾不出一言今者請求還償俪務實非關係個人慮以少數人成虎鑠金摇惑觀聽因略序事實併駁正反對者之言人心不死來者難誣文亦惟有俟我國民之公論而已敬請公安孫文啟 
雜評二 
[黄君歸葬之感想（庸）]  
　　黄君克强將於今日歸葬湖南或以公誼或哭其私白馬素車江干執紼其喪儀之盛有可爲吾人所預想者　　前乎此者則有蔡君松坡之歸葬黄君蔡君有功於民國同而爲湘中之英傑亦同黄君先蔡君而逝世其喪乃後蔡君而西歸蔡君之歸葬也在滬人士識與不識一致致其哀悼今黄君又歸葬矣滬人對之其感想比諸蔡君又何如也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬雉謝西人書] [  能寒]  
竊以殘殺爲人道之賊上帝有好生之心即屬喙息跂行之類無非含生負氣之　某也奮翮伊洛振翼江淮陳寳開楚子之覇圖朝飛興鰥夫之歌詠翬翟重施榮膺后服考工所載森衛王居家世淵源史乘備紀乃者彩章青質方誇錦綉之身棘地荆天動罹網羅之刦鼎鑊刀砧羗無死所波蘭印度靡有子遺閱報知先生慈悲腑肺南海觀音仁愛心腸西方菩薩不忍衆生之滅厥願惟宏飛來乞命之書其利甚溥澤霑羽族願敎黄雀以銜環德重心鐫爰倩青鸞而寄柬惟是牛首阿旁拉人於馬路呼么喝六一擲以傾家名稱雖同良否各别他若流毒之鴉淫暴之鴇騙人之鴿擾民之梟天地不容中外共憤除之不遑保於何有幸勿以羽毛一例之看貽心腹千秋之患也專鳴謝悃藉逹微忱（四） 
[擬白蘭林致墨盒書] [  濟航]  
　　竊維胸藏墨瀋詞壇久已蜚聲系出銅山科場曾露圭角弟心直口快亦嘗巧演連珠惜頑鐵鈍鋼不免動鐲法網故雖同受匠門陶冶並爲金氏弟兄祗以文武殊途中西異籍遂致銅模鐵範品質不同學劍傭書用途各别每覩兄之方員度量困處文房未嘗不嘆滿腹經綸終老牖下也今幸蒙議員雅愛不以微物見輕肆用武之豪情作敵人之利器揮來場上指揮官毫不留情飛上演台霹靂砲殊堪動魄鏗然響喨儼若彈雨槍林苦矣頭顱竟至血流皮破似此風頭大出實屬義勇可嘉弟偶聞細響之鏦錚不覺中心之鼓舞蓋以筆掃千軍雖稱文陳雄帥而墨磨巨盾究屬紙上談兵今君以文壇之寳器作武庫之甲兵旣壯炸彈之聲威又作毛瑟之援助其可賀者一也飛翰操觚乃文人之本色毛錐鐵硯亦儒士之珍奇今君以口角之微嫌奮鐵血之主義未投班超之筆已飛天霸之鑣其可賀者二也况弟恒寄慨擊壼遇人輒無完膚而兄則安身几席擲地亦作金聲倘常此堅剛矢志鐵石爲心吾知東土即墨侯聞之亦應咋舌西歐克虜伯見之亦爲寒心也弟恨不文未共寒窻筆硯兄能尚武足生民國光輝爰具駢言借伸鳥氣此頌斌安（五） 
滑稽新聞 
　　產科醫生閱昨報見蘇省參議員難產特乘夜車已於今晨六點五十分到寗發布傳單以待延診 
　　印刷局聞蘇省選舉票每紙可售洋一千元現正日夜趕印預算每機滾簡一轉可得洋一萬元云若歸官辦則明年預算不　之欵只須印選舉票十萬張即足僅需紙一令可矣 
張天師此次到蕪每符一張僅售一元（見昨報）聞有某商躉購催生符甚多以備各省參議員向其批發必獲大利 
無錫車站於紫陽觀醉蟹蠻内搜獲私土後（見昨報）一般老將大起歡迎爭赴上海紫陽觀購買醉蟹據云每隻蟹斗之内必有老膏數錢能否抵癮容訪續聞[  天虚我生]  
小說 
[言情小說妍媸鏡] [  常覺小蝶合譯天虚我生潤文]  
　　第十九章（一） 
　　予言時悲梗幾不能自主則俯首弄其琴健涙顆滴滴鍵上如沾露珠則復以指搵而去之拭之襟上在理吾當竣拒其人不復齒及蓋其人者初自吾胸中竊我心而去乃似小兒之玩其恩物曾不幾時即復棄去而其原因實乃爲一多金之女郎可恥哉此人故吾有時靜夜自思萬千愁恨挑列大似嚴陣直向我心房而攻斥去此頎影之少年不任其留些仔痕迹顧吾今者一見其憔悴之面聆其凄怨之聲胸中之武裝遂又不期盡解極願宥恕其人然又不欲令彼知我所思乃按琴而奏亦不自知爲何曲心中但祝勞倫司速離我去茀雷亦頻頻呼之然勞倫司仍兀立不動其沉促之呼吸時時與琴聲節應低聲言曰嗟乎柰梨吾眞不解汝何爲而在此予此時殊不欲答顧又不能不答則冷聲曰不得巳耳而蘭淑則呼曰勞倫司汝曷不來坐而閒談勞倫司乃轉身以向爐火顧不頃刻即又移椅近予曰柰梨尊甫如何矣此語出予心乃大悲涙落如綆琴聲亦停勞倫司似知指則現爲悲慘之色曰可憐此何時事者予哽咽曰兩月耳然則亞琪如何予摇首曰彼亦在倫敦賃屋居蓋鴉巢村已非吾人有矣勞倫司益愕曰此何爲耶予俯首仍理琴鍵低聲曰無他蓋破產矣此語出勞倫司面色頓改注目望予不少瞬若有無現之疑惑而兩媼又復呼勞倫司勞倫司恨曰來矣吾蓋檢一樂譜將乞密斯白理安彈之因曰密斯乞爲我奏此一闋其語氣乃同命令嗟乎勞倫司汝今果爲予主人矣不得已乃復奏琴而勞倫司則又於琴聲之中問予曰曼睞近如何予曰彼蓋依姑母而居甚樂曰然則汝奚不往而乃來此予曰汝問我何爲而爲傭耶嗟乎此事者亦唯我乃始配耳汝思曼睞能乎勞倫司囁嚅曰不能也而其意中似尚有一語乃不能遽出諸口旣曰菲雪近何往（未完） 
　　插畫十九日枯樹爲『中央財政狀况』六字組成羣蜂爲『各偉人索償鉅欵』二十日爲『歐戰已有議和之望矣』二十一日爲『國會搗亂軍人又將藉詞干涉』十二字組成二十二日爲『憲法會議因爭鬥停滯』九字組成 
 
 
 

Page 15

 
 
   
 
 

Page 16

 
 
   
 
 

Page 17

 
 
新自由談 
[小說]  
　　社會短篇意登鎭之選舉（三）常覺小蝶合　天虚我生潤文吾書至此乃不得不先言卜德之家庭卜德之家蓋僅限制於卜德夫婦二人故殊清寂不患煩擾大凡世界偉人其於細瑣之事往往不屑計較故卜德者遂亦有懼内之病然此不特不足爲卜德病且愈足見偉人之偉譬如美玉忽玷紅斑而此脂胭之漬乃轉以顯玉之堅白不爲疵也此時卜德旣進即向其妻曰夫人吾爲汝介見倫敦之辟克威先生其讀倫敦二字特重遂以刺入夫人之耳鼓則立與辟克威握手曰先生自倫敦來耶言次忽見温克爾則　其夫曰卜德卜德亟曰吾之性命何所命者夫人曰願汝爲我介紹此先生卜德曰然然吾誠昏瞀乃竟忘之此爲句婦嫣然曰何謂哉辟克威因　言曰此爲吾友温克爾先生卜德曰噫是矣温克爾先生婦笑曰温克爾先生晚安願恕吾夫疎野温克爾曰卜德先生大忙宜乎忘鄙人之名卜德大　欲自飾其愆乃顧辟克威曰先生毋笑大凡政客身心旣專注於國家則即無暇顧及虚禮其妻哆脣曰已而已而室有嘉客正宜謀如何娛樂之方乃唯陳言是務不曰國民幸福即曰世界公僕誠令我耳根起重繭矣卜德亟笑曰吾愛吾客固喜聞此言者婦曰嗟乎若吾爲客者則不能耐矣辟克威先生亦好爲葉子戲乎温克爾　言曰倘不棄固願奉陪婦曰然則吾人可移桌窓次勿令爲卜德所擾言次一婢方持燭入卜德呼曰琴嫣趣赴我辦事之室取一八二六年七月之報紙至又向辟克威曰此中有予論說一篇當爲君誦之度君必當欣賞巳而報至卜德遂肅辟克威坐朗聲高誦至其中果何妙論則吾人殊不能知唯據温克爾後來告人則謂當時但見其領袖垂頭閉目而坐殆其論說趣味過深乃令人得美睡耳温克爾則仍與卜德夫人作葉子戲爲歡至洽直至晚餐具時始罷其時泰蘇二人固早於蕭岑旅舍之中蒙被臥矣辟克威臥室在第二層之前樓天色平明即巳爲市聲所驚起但聞鼓樂之聲與人聲俱來蓋兩黨先鋒之隊早出發矣時洒姆適至辟克威顧之曰外間景象如何洒姆曰故態耳彼聚於旅館門次者已經噪而喉喑辟克威曰若輩興致殊高洒姆摇首曰嗟乎吾乃未見泥醉之人有多於今日者吾誠爲若輩危悚横臥通衢乃不懼爲車馬所踐辟克威曰若是其甚乎洒姆曰此何足奇今晨我在孔雀旅館與侍者三人同用抽水之機澆彼白羅黨沈醉之會員水機巳涸而若輩之沈睡如故辟克威愕然曰此何爲哉洒姆曰此蓋恐其長睡不醒誤投票之時期耳主人不見適間抽水機下盡列此輩醉人狀如告朔之羊至足發噱而吾因此亦竟得一先令之　言次以手自探其囊現爲得意之色又曰猶憶上次選舉反對黨人竟以二十鎊賄吾父令渠飾爲車夫盡舉所載之他黨黨員覆而投之運河之中令不及與選舉之列辟克威亟曰傷人乎洒姆笑曰幸水淺尚能得救惟一老人不見其後覓得其冠而竟無戴冠之頭矣辟克威曰洒姆汝言冠吾乃憶及吾冠汝可爲吾拭之吾當下樓與温克爾共早餐也巳而餐巳辟克威與卜德同赴旅館而温克爾則受卜德夫人之約將同在家中爲葉子戲此時三人冠上皆飾以藍帶亦爲卜德夫人　手所製者旣抵旅館則昨晚之演說家猶高立月台之上向六孺子及一女郎演說第見口動而不聞聲蓋已聲暗而力竭矣 
[世界管窺]  
　　全球鐵路估價約值五十五萬萬金磅以上廌鴉之屬可高飛至六千英尺常見之鳥類飛不過千呎今日飛行機日新月異可直冲雲霄逍遥於無鳥之境 
太平洋面積共計五十五萬萬方里幾與五大陸面積相埒象牙一項大半來自南非洲約計全球每歲耗費之數係從八萬象身所出云 
　　地球因海面之摩阻力旋轉微緩晝夜微長現時吾人日間較一千八百零二年份約長半秒鐘 
頭顱碩大其人必富於　　然希臘國民素以才智稱世而其頭頂率皆尖小 
蛛絲一磅引長之可連逹三百五十餘英里 
白色之花其香氣與白色相比例色愈白者香愈烈其次則紅色爲上黄次之藍又次之 
比利時國某車站大自鳴鐘造於一千八百八十一年其法條可走五年至今其鐘鑰不過使用七次（譯者按原著未指地點未知此役能免克虜伯炮火否）（元元譯）（二） 
筆記 
[病榻雜感（三）（抱一）]  
　　余行年三十九矣自二十歲舍學生爲敎師其後復爲學生其後復爲敎師其後由一學校之敎育進而謀一邑之敎育再進而謀一省之敎育今則無復區域之念存但知社會爲本位謀以敎育解决方今最困難問題耳回想十九年間險阻艱難略略嘗過蓋嘗度圖扉慘　之光陰飽亡命流離之况味受揶揄於道路供笑駡於鄕隣迨路轉峯廻境勢一變昔之所見相與參商者莫不歡笑一堂提携共進化冰炭成水乳掃陰霾作和甘未嘗不感歎里　風俗敦厚斯民直道猶存也數此十九年間事業以同志之助力十九成功差爲可喜而自省生平行事於良心上說不去者尚尟念及此胸次浩浩落落怡然坦然幾不復知病之在身矣一轉念間輒又覺前念之未確謂事業十九成功耶成功兩字正復難言往往今日認爲成功明日斷爲失敗則所謂成敗之數决非可以一時間論定之謂行事未嘗於良心說不去耶試從頭反省幼時吾父客於外吾母督我慈而嚴年十三母歾又歸日有所詔我勵我讀書舅家外大父日以高尚純潔正直誠樸任俠好義之風笵我年十七父歾未幾外大父歾大母在堂復日有所詔我勵我以父母尊長督敎若是周以密然而閒情綺念未嘗杜絶於青年菸酒六博時復聞風而心動逮夫與世相接彼此利害衝突得失關頭所謂克伐怨欲也忮也求也忿懥也好惡也逆詐億不信也一念方平一念又起所爭者冀未現諸行爲耳然而相去一間矣嗟乎生知安行貨乎旨可及謂能學知利行乎夫以父兄師長朋友之前策後擁左右夾輔又耳聒夫先聖昔賢之遺訓心怵夫成敗利鈍古今之鑒戒僅僅留得良知一念日惟奉之爲中軍旗鼓以與惡魔戰危乎殆哉困則困矣勉强則勉强矣心云知行斯猶未信吾將終吾身於困　勉强中耳（未完） 
 
 
 

Page 18

 
 
   
 
