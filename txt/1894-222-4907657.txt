# 1894 - 222 - 4907657

 

Page 1

 
 
[新印朝鮮志並朝鮮地輿全圖出售] [  三馬路申昌書畫室啓]  
　　朝鮮志一書於朝鮮之疆域形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每張價洋二角方今日本佔據朝鮮中國大張撻伐以上二種皆爲談時務者所必不可少賜顧者請移玉三馬路申昌購取爲盼此佈 
[經策通纂續集出書啓]  
[點石齋主人告白]  
　　經策通纂一書久已絶貴一時不脛而走天下矣其引用之繁夥體例之詳贍無煩贅言兹有浙東名宿及延陵君高足數十人竭三年之力攷正集之少備者補輯攷正成書百卷周秦諸子皆句梳字櫛編蒐經學家攷訂之語如正集經史之例毫無遺漏又攷諸史藝文中古書之存書者皆詳述其大旨并板本之源流皆不憚遐搜又於金石門及東三省西域輿地爲加詳焉又加禁書目錄一門以便多士知功令之當遵此外一一照原書部分補輯可謂絲髮無遺憾矣現付本齋石印其體製式樣悉照原書想海内君子必以先覩爲快焉刻已印竣出書分釘十二本碼洋六元惟此書皆由脩儒辛勤纂輯而成卷牘並少於原書而成書較難採輯更難不准刻翻願諸君弗與寒士爭此區區焉此啓 
[代印萬壽盛典點景工程圖說告成] [  圖書集成局代啓]  
　　是書於萬壽盛典點景工程地叚做法分門别類井然秩然閱之無異掌上螺紋本司爲人代印今已告成每本價洋一角半由掃葉山房及各書坊發售賜顧者請卽移玉爲盼 
[論近來圜法之弊]  
　　圜法之壞壞於私鑄而實壞於官鑄官鑄之弊官爲之不若私鑄者之弊私爲之私之者猶可以官法禁之官爲之則不能官法禁也自太公九府管氏官山制已有不可復考降及後世一代有一代之錢制亦一代有一代之錢弊論者謂漢之五銖輕重適中最爲合法然其後裁皮糊紙其流弊一至於此此何故哉若以爲定制之初先已有弊則固未必然其所以然者仍由於官鑄之日益少也官鑄之錢旣少而民生日繁不敷所用遂至弊端百出夫錢也者猶之劵也以此購物以此記數其實寒不可衣飢不可食而人顧重視之者以其可以易衣食也定制以銅爲錢於是民間皆重銅錢設定制以鉛錫與鐵爲錢則民間卽重鉛錫與鐵之錢漢武帝患錢少而製白鹿之皮以爲幣每方值錢五百串而鹿皮之價乃大昻前者咸豐年間曾一行鐵錢亦復競相通用然惟京師行之外省則行用者甚少盖嫌其過重也至於鉛錫爲錢則尚未之前聞然較之於剪紙之錢則又勝矣凡此皆錢之弊非錢之利也所謂錢之弊由於官錢而非由於私鑄者也夫錢法之弊至今日而甚矣而上下相蒙絶無人焉逹之帝聽卽有進言者而帝處深宮從來不見錢之面其見也者皆其善焉者也惟世宗憲皇帝幼而遯於荒野巡行天下深悉市廛貿易等事故其整頓圜法爲獨認眞而雍正之錢厚與大皆出於順治康熙之上乾隆之錢雖厚而不及雍正遠矣雍正之錢近來竟不多見轉不若順治康熙之錢尚有行於市者則以雍正之錢質重故選厚錢者皆挑而出之以鎔鑄他物此等弊官則知之而不能禁之而官錢之壞則亦由來久矣自嘉道以後制錢多雜砂殼薄片其小者竟可一制錢化而爲三此等錢其文多係道光咸豐以前無有也以後亦無有也以前之所以無有者因官錢尚無流弊而所鑄皆大錢也後之所以無有者則并此小者而無之也同治光緒之錢現在市面行使者殊未之見前數年外省有鑄之者則惟廣東所成者爲最佳而鑄成之後聞皆運往京師以供内府之用民間仍未行使顧雖未行新鑄而亦不見錢之少者則以舊錢尚多故也惟是舊錢雖有而多在小錢若必令一律行用制錢而盡去小錢恐市面之以錢爲購物之劵者有不敷周轉者矣六月十二日上諭前據御史端良奏寳泉寳源兩錢局鼓鑄廢弛均以鑄錢工本銀兩收買制錢交庫當經諭令户部查明具奏兹據户部奏艢寳泉局四廠匠役逐日工作鑄成之錢每有分限運局報部候提實無收買制錢充數交庫情事等語該御史所奏自係傳聞之訛卽著毋庸置議惟錢幣爲兵餉民用所需關繫重大嗣後著兼管錢法堂侍郎不時到局嚴密稽查如該廠錢文有識記攙雜質色次舊等弊卽將該員匠等分别重懲以維圜法而資整頓餘著依議欽此伏讀一過而知圜法之積弊盖有不易挽回者焉端侍御謂其收買制錢交庫充數則彼固有辭矣四廠開鑄月月報銷所鑄制錢逐日皆有何得謂之收買充數明有四廠開爐鼓鑄何得謂之並不鼓鑄然但知其然而不知其所以然實則四廠之開鑄實不如停鑄之可以節費轉不如收買之可以省工如廣東所鑄之錢廣東用之殊爲不便大約核算錢價較之舊錢相去十分之一故廣東所鑄之錢廣東本省反不甚行用卽其到外省者大都因新錢式樣甚佳故携之以爲玩具而已福建亦曾鑄錢聞約銀一兩易新鑄之錢一千六百文則錢數適符銀價而爐火人工皆須賠貼矣以是知江蘇浙江等省皆未開爐聞卽欲開爐工匠亦無從雇覔須向私鑄處訪尋蓋以官爐不開工匠無所謀食故皆爲私鑄者招之去也夫官鑄之錢佳者則不敷開銷明知其不敷開銷則又停爐不鑄然則卽使寳泉四廠開鑄亦僅足以供京中之用而已又豈能流出外省分布民間也哉 
[神京清話]  
　　甲午科八旗繙譯鄰鄉試錄科及考試釋童生馬步騎射經兵部題派監射監試各一本奉旨著派福錕果勒敏監馬步射監試御史著溥松去欽此得旨後卽由兵部司員禀請訂期考試經福箴庭相國等商定於七月初三日辰刻在東安門内南箭亭正白旗侍衛教塲考試八旗繙譯鄉試錄科及繙譯童生馬步射已由兵部行文值年旗轉行宗人府八旗滿蒙漢固山傳知應考繙譯生童務於是日淸晨各備弓馬前赴該教塲預備考試莫悞○吏部爲批示事據分發知縣舒鉅祥呈稱係四川舉人由揀選知縣遵新海防例報捐分發浙江試用取具同鄉京官印結呈請騐看分發到部當經片查户部該員於何年月日上兌兹據覆稱於光緒二十年三月十二日上兌核其上兌日期係在揀選未過堂之先自應按照未揀選呈報例應將騐看扣除相應批示可也○管理太常寺事務禮部尚書臣宗室崑岡等謹奏爲具題請旨事恭照七月初九日孝靜成皇后忌辰應遣員恭詣慕東陵讀文致祭謹案臣寺祀則應由陵上守護公等中題遣一人就近恭往致祭准宗人府將守護公榮頤載遷銜名開送前來臣寺照繕題本進呈恭候欽遣一人俟命下之日再由臣寺轉行遵照謹此題奏請旨於光緒二十年六月十八日奉旨遣奉恩輔國公榮頤行禮欽此○侍衛處爲知照事二十九日奉旨朕於明日寅正由乾淸宮檐前乘轎出乾淸門走後左門中左門出太和門午門端門至太廟行時享禮畢仍進端門午門太和門中左門後左門進乾淸門還宮辦事用膳 
 
 

Page 2

 
 
召見大臣畢出内右門隆宗門出西華門進西苑門德昌門還瀛海欽此○侍衛處爲知照事總管李連英傳奉懿旨皇太后於七月初一日還蹕南海所有應行導引扈從以及跟隨關防之侍衛官員人等均於是日寅刻在吉祥門外伺候等因交出相應知照各該衙門凡有應行傳派預備之處查照辦理再本總管内務府大臣是日隨駕有差不克帶領豹尾槍之處一併知照可也○六月二十六日皇上升太和殿筵宴所有入宴王公文武大小官員循例各予賜物八色兹於二十九日在内廷開放每員賜玉如意一柄福壽字一張瓷瓶一個朝珠一盤瓷盤一個八寳荷包一對珠紅帽纓一匣袍褂料　綣諸員祗領詣而王公三品文武卽於初一日面謝天恩均未具摺云 
[緒述威海旅順消息]  
　　日本兵船至威海旅順兩處進攻砲臺未能得志相率退去復以兵船五六艘巡視口岸十數艘駛往山海關及直隷海面一帶往來游弋尋視北洋兵船究在何處未知以後遇見否聞英國水師提督知日本之計發電至各處調英兵船十數艘前往看其作何舉動俄法兩國亦欲調兵船十數艘前往巡視因此烟臺各商人不敢安居咸乘輪船回南烟臺有砲臺兩處甚爲堅固已裝巨砲及機器格林砲如中國兵官能奮勇扼守日艦雖欲進攻定非易易也 
[造船不交]  
　　日本前托英國製造兵船一艘船上應用之人日本業已派定近日船已造成適中日兩國開戰英國遵守局外之例不能將此船交與日本是以日本已將備用之人派至各兵船上安揷云 
[烟臺訪事人詳述威海擊退倭船事]  
　　倭船侵犯山東威海口一事前已屢紀報端昨晨本館派赴烟臺訪事人來函云本月初十日午後一點鐘時威海口傳電至烟略謂刻有倭兵船四號在口外遊弋閱片刻復糾同倭船二十餘號一哄而至突開巨砲擊我砲臺我軍還砲禦之倭船疉中四砲受傷而遁我軍則毫無所損防備益嚴惟烟臺各商民家一聞此言紛紛運貨遷避附近之海陽𤱝奇山所之東莊各處亦有挈眷移居者所惜倭船駛近口門時我國兵船先期他往否則一禦之於陸上一擊之於海中叢爾么麽有不悉行糜爛者哉 
[德船抵烟]  
　　昨日本館得烟臺訪事人來書云本月初十日有一兵艦鼓浪來烟恪遵局外章程下椗僻處有識其旗號者云係德意志國派來恐日兵擾及彼國商民藉以保護也 
[查詢職各]  
　　我國前雇高升輪船運兵被日艦擊沈經法國兵船救出弁兵四十餘名行至烟臺交卸資遣回津今由李傅相電飭東海關道向法國領事官詢問該兵船主職名禀覆前來以便入奏而示嘉奬 
[同仇敵愾]  
　　葉聶兩軍門駐紥朝鮮於六月廿五六等日大獲勝仗捷電遥傳皇太后特命賞銀二萬兩以示鼓勵越日傳來消息謂葉軍門已由牙山進紥水原本冀寸尺進逼力爭上游不料日人設伏我軍猝不及防頗受夷傷中國續調之兵尚未到鮮葉聶兩軍門所統之兵不過二千人前獲勝仗稍有死傷未開仗之前又抱疾病所可戮力疆塲者不過一千五六百人而日兵除敗衂死亡外尚有萬餘人排山遍野而來將葉軍門困在垓心聶功廷軍門督師接應亦以衆寡不敵死亡過半盼望援兵甚於大旱之望雲霓此又六月廿八日接仗之情形也按北洋續發兵勇計小站盛軍十二營大連灣銘軍十一營旅順毅軍八營均於六月十五日後陸續首途用船載赴營口及大東溝兩路進發其至營口者遵陸赴盛京計程六百里由盛京赴朝鮮之安平四百里由安平至漢城七百里總共陸程一千七百里其由大東溝上岸者趨鳳凰城逹高麗門由九連城而義州而安州而王京陸程亦千有餘里時方盛夏觸暑遄征勢不能倍道而前屈指行程將次到齊日人之爲間諜者棋布星羅我國一舉一動無不知之是以乘我大兵尚未壓境之前攻我牙山之兵以衆擊寡簿人於險凡我軍民無不欲滅此而朝食約計北洋兵將次第可到盛京亦發去馬步勁旅一萬餘人區區日本兵力孱弱何足當我大兵雖獲小勝適足驕其士氣自取敗亡耳 
[司馬回華]  
　　督辦高麗商務大臣袁偉廷觀察世凱於六月十八日奉諭回華其辦理商務一差暫由唐少儀司馬瓜代司馬係粤人前充朝鮮某處理事曾經出洋肄業向與西國官商輯睦日人殺我商署傔幕後司馬權時避地始免兇鋒現以我軍在牙山小挫於初四日束裝回津星夜上院面謁傅相乞示方略並聽指揮 
[逐客令嚴]  
　　朝鮮變亂我朝保護藩屬非僅義正詞嚴卽於萬國公法亦正相合乃日本重兵據境開釁失和中朝不得已暫易玉制爲干戈仍不肯有失柔遠之道由譯署與日本使臣人等訂期令伊返國逾期則以敵論日人之在北京者卽於六月初一日全數出離北京使署亦卽封閉有一日本人傭工於他國使署該公使亦立爲辭歇令於是日回其本國該傭婉求再四公使摇首不允傭始怏怏而去 
[倉黄南下]  
　　日人無禮稱兵朝鮮壞我載兵輪舶戕我統帶溺斃我兵士數百餘人傅相奏差皇上赫然震怒聲罪致討爰於初二日頒發上諭一道而初一日限該國公使於二十四點鐘内出京時有重慶輪船在津該國領事補銀數百兩浼令暫留兩日以待亦可見其情狀之窘迫矣今日使旣已回國我國駐日欽差汪芝房太史及叅贊繙譯隨員等亦尅期就道早已電逹傅相矣 
[奉赦回國]  
　　天津於初二日驅逐日人出境計有六名匿於大沽夾板船上因循不去被海關查獲送請津海關道訊究據供係傭於夾板船上於五月初四日裝載木料而來時尚未啓兵端今蒙斥逐卽擬束裝歸國關道以尚無不合禀明傅相送附通州輪船回滬前報謂覊留該國領事及神尾井上兩武官因我國駐日大臣汪芝房太史尚未回華之故旋接來電知星使業已就道而日本公使小村壽太郎亦奉恩命出京遂不復覊留該領事遂亦附輪回滬 
[方伯閱伍]  
　　臺撫邵大中丞前向中路調來之統領定海等營李本欽軍門原命督兵駐紥基隆獅球嶺後路繼審軍門於昔年法人窺臺時曾隨前福建陸路提督孫庚堂軍門帮統各軍扼守滬尾一帶海口屢挫法鋒至今臺人士猶樂道之因命軍門將兵移駐滬尾冀收駕輕就熟之效軍門到防後星夜將沿海應辦事宜布置一切擇於上月廿七日九下鐘時將在滬各砲臺所設巨砲逐一試騐先期電禀撫藩兩憲恐遠近聞之不免驚疑飭由地方官出示曉諭廿六日早藩憲唐薇卿方伯命駕出署至大稻埕河干乘坐小火輪船親赴滬尾砲臺閱視兼至各防營視其布置如何閱畢於傍晚乘輪返郡廿七日九下鐘時軍門會同朱又懋統領曁各營管帶等官先在海口安設民船數隻然後在砲臺施放巨砲霎時烟霧迷漫聲震天地海中所設之船高下左右莫不中的觀者人山人海咸喜臺防之有把握本月初二日藩憲又乘坐火車赴基隆海口校閱各營伍又在砲臺巡視一週午後乘車返郡已交六下餘鐘是日也大雨不止狂風怒號而方伯於風雨交加中與各將領履視營伍指授機宜回車時猶自獅球嶺以迄六堵五堵等處籌備後路屯兵之地櫛風沐雨公而忘私頗有古大臣風軌 
[臺防撮要]  
　　欽差帮辦全臺撫墾事務太僕寺卿林時甫星使維源於上月廿九日接奉電傳上諭簡放督辦臺灣團防事務官塲聞之咸赴行轅叩賀○欽命督辦全臺防務楊西園軍門前由臺地特派駕時快輪赴厦恭迎聞初四五日憲駕當可抵臺文武各官均擬出城遠迓嗣又傳軍門因公稍滯當於初八九日蒞止至會辦臺防之劉淵亭軍門今聞又有赴鮮剿倭之說未見明文姑錄之以觀其後○臺防有事應以廣東福建兩處爲後路轉運餉械最要之地大府已委前署臺北府龍吉銘太守赴香港公幹又委前署鹿港同知蔡寳臣司馬赴福建泉厦等處專辦後路轉運事宜司馬已於日前禀辭太守俟有輪船卽行○前署淡水縣事翁子文太守奉委總辦臺北軍械所蓋因前辦軍械所之黄資生觀察調辦籌防局務故以翁太守接辦已於初二日任事連日督同在局員役盤查軍械○唐方伯於初二日親赴基隆一帶巡閱各防營後以沿 
 
 

Page 3

 
 
海等處砲臺布列於外重兵駐紥於内已臻嚴密惟自獅球以迄大堵五堵須節節派兵駐守旣可壯前敵軍心復可衛省垣重地擬仍添置籌防數營暫駐府城再備臨時調遣將情稟商中丞當可仰邀允准也 
[寍波防務]  
　　寗波日來辦理海防極形認眞連日載運軍裝火藥等件赴鎭海不遺餘力海口各砲臺營盤刁斗森嚴十分雄壯前招勇丁二千名分作四營内撥二營分駐定海已飭閩浙儘先補用遊擊陳遊戎管帶此外又有台州招來之勇一千名尚未到防並欲續招水勇二三百名凡能泅水多時方可入選俟道憲試騐後帶赴鎭海以備敵船臨近之用該勇中如能在水中機巧靈便者破格超拔鎭口之防堵嚴密如此倭人雖狡其敢越雷池一步哉 
[日人狼狽]  
　　叻報云近來日本傳說中朝已由滿洲吉林一帶選派勁卒十餘萬人直搗仁川以致舉國人心震動據寓居日本之人所目擊日廷近日募兵情形甚爲狼狽因其國小民貧一旦搆釁鄰封不得不强行抽募今將國中民籍統行編列按丁抽取有三丁抽二兩丁抽一之說居民自十七歲起至五十歲止無論農工雜役多列於行伍之中共計有二十萬人之譜惟兵糧甚薄初次所抽之衆每兵一名每禮拜僅給銀七角三分更下令著國中人捐輸無奈其民多貧并無富户所捐之數多不過一二百元而止更有僅捐一二角或則捐助酸梅五桶醬料五桶鹹蘿蔔十桶草鞋五十對紙捲烟五百枝者觀所捐之數如是則其民之困苦可知查此捐項均由日本報牘載明故外人得以詳知而日本尚欲逞其兵强與中朝力抗也亦多見其不知量矣 
[西國戰船彚紀]  
　　近日中東有事不惟兩國軍籍宜知卽各國駐紥東部戰艦之數亦有不可不記者今統計歐洲各國在東方海内諸船以英爲最計共二十四艘俄十四艘法十艘美六艘德三艘其中最巨者爲英國水師提督所駕之鐵甲戰船計可載重一萬零五百墩云 
[烟臺紀要]  
　　倭人之旅烟貿易者僅高橋一家自該國領事官回國後高橋亦將雜物拍賣以便言旋惟日人之爲小經紀者依舊逗留不去○各兵船上之管駕等以閩人爲多皆在烟臺僑寓自倭人搆釁各家眷屬醵資在玉皇頂上玉皇殿前諷經建醮求庇人船平安南人信鬼於斯益見○中日搆兵所有煤斤糧石嚴禁濟敵近由道憲照會通商各國領事官轉飭商民如有倭人購辦煤糧等物不得私售以杜接濟○初七日到有英國法國兵艦各一艘蓋以中日有事來此保護商民也 
[津郡大水]  
　　津郡自六月以來雨水連綿各河盛漲漫溢隄防初祗東門外東新街見水嗣及小洋貨街關道署南北門外水閣西門外茶店口以及灣子芥園各地方幾無一片乾凈土初五夜河東小鹽店城東田莊及大莊子後先漫口東窪田園廬墓在水中央玉米高粱均被浸没其水勢之大直與前歲無殊馬家口前開豐昌洋行現作電報機器廠之屋緊靠海河亦於初六日被水灌入自前門以及墻洞而出聲如牛吼現經打埝仍令入河但水無去路只築隄防終難宣洩也 
[蘇臺小誌]  
　　蘇省大憲以蘇州爲省會重地匪徒易於濳蹤且目下日本稱兵犯順内地更宜有備無患遂擬舉辦團練倩本城潘吳彭三紳各選一熟悉公務之人總董其事○初九日午後有某公子帶領長隨數人至閶門外大觀戲園看戲正在興會淋漓之際某公子起身小遺突有營勇數人不名一錢蜂擁而入將某公子座位踞坐長隨某甲緩言相告乞卽移座勇等勃然大怒不問情由遽以老拳從事某公子及數長隨均被攢毆某公子身受數傷旋以無端受辱飭人飛報總捕署請飭差拘辦劉司馬聞報立率捕勇多名親往戲園彈壓該勇等拳施脚踢兇狠異常司馬喝令拘拿勇等尚敢揮拳拒捕經各捕勇竭力向前得以獲住三人餘皆乘間逃逸提訊之下若輩供稱在某大人營中當勇司馬飭差持片往詢是否屬實再行核辦○葑門内某寺住持僧曾購陳某玩具一事欠找靑蚨三百翼一日淸晨僧至護龍街近科臺樓上啜茗陳偕某甲先已在座談笑之頃並不提及前事有頃甲突起將僧所佩銀表一枚舉以授陳大聲謂僧曰汝欠伊欵項何以許久不歸今將此表作抵倘不忍割愛可備欵來贖僧大駭卽與角口甲摩拳擦掌欲將圓光光者嶒以金剛杵傍有某營哨官任君目覩情形上前喝阻甲非但不依反與任君爲難詈駡交加且以老拳奉敬任君大怒立飭從者馳報北局營官請飭勇拘辦不逾時果見穿號褂之營勇數名一擁上樓將甲拘去任君卽脩函飭勇將甲送至捕署請懲劉司馬提訊之下飭責數百板荷以巨枷飭差押游六門示衆○元妙觀前宮巷口布莊夥某甲寍波産也年二十有四爲人誠厚頗有長者風事母至孝其父向在上海某綢莊爲夥前年娶妻某氏悍而且忤常與姑勃谿甲從中排解頗有左右做人難之勢本月初九日氏又觸忤於姑大逞唇鋒甲霙滿交併自思娶婦不淑何以爲情乃從容出門逕至虎邱山下向雙井橋河内躍下以泳以游竟與伍大夫爲侶逾時屍浮水面經認識者奔告其家母若妻一聞噩耗相馳而往飭人將屍撈起備棺成殮不知母若妻當若何痛悼也 
[移駐防營]  
　　揚州西門外駐防之新湘營奉大憲檄調他往已列前報兹上游以揚城西門外亦爲水陸通行要道特檄五臺山駐防老湘合字營統領章軍門酌撥勇丁前往替防軍門已於日前遴委傅都戎管帶頸旅拔隊前往有過其處者謂旌旗耀日壁壘一新笳鼓聲中軍容甚壯云 
[遠迎文駕]  
　　浙江主司出京後由浙撫憲派頭接委員至淸江浦迎迓已登前報兹由藩憲派二接委員二人至鎭江恭候星使一爲候補縣丞席素德一爲景寗典史余寅恭刻已禀辭就道矣 
[安設水雷]  
　　沈仲禮太守奉南洋大臣諭近日在吳淞口外沿海一帶安設棉花炸藥水雷共有五百數十人中外商船宜格外留心行駛免遭不測並望各沙船字號電告在外各船咸知趨避 
[傳諭鄉民]  
　　日前兩江督憲劉峴莊制軍派某總戎來申防守製造局並於水中安設水雷已列前報黄大令因查浦東白蓮涇乃川沙船隻過往要道恐鄉人尚未周知前日發出硃單一道飭值日差速傳廿四保十五圖地保龔少卿河快陳標船甲顧小等傳案大令諭曰現在製造局東西兩栅口已設水雷船隻悞觸性命攸關本縣已出示曉諭禁止船隻夜行恐罹不測惟念白蓮涇乃川沙鄉人船隻往來孔道雖已出示恐鄉人尚未周知故諭爾等派人常川在此處岸邊查察一至薄暮遇見船隻喚令停止須俟黎明後方許開行並傳諭船户人等知悉禁止夜行設有悞觸咎由自取枉送性命各宜自愼龔等遵諭而退 
[中元賽會]  
　　今日爲中元令節本邑城隍神循例同四司出巡拯濟幽魂前夜會中執事人等請城隍神升俯發牌點卯昨日繕具路由高貼頭門略云出廟朝東天官牌樓返西北香花橋舊校塲往南過虹橋朝南過叅府署楊家橋副府署往東過道轅迤南出小南門過花衣街大關碼頭由鹹瓜街朝西沿城河浜到壇拯畢起馬過吊橋進西門由陳市安橋回轅至頭門修理尚未竣工向以竹笆攔阻由東首玉淸宮出入現因賽會暫停工作頭門暫開二日正殿諸神像裝塑已畢尚未開光惟頭門屋頂及吹鼓亭煖閣等處皆已煥然一新矣○黄大令恐賽會時不免人多滋事特於昨日出示令馬執事徐轡而行並禁止臂香會陰皂會解餉會看馬裝扮馬夫會花紥十錦牌會大鑼班會逍遥傘婦女扮犯入會並手持絲竹管絃樂器隨路吹彈 
[喬妝被拘]  
　　靑樓中有名賽月樓者來自七十二沽間兩足白如霜不加約束輕衫團扇顧影生憐見之者幾疑爲水繪園之雲郎不知實相國寺之梵嫂也昨日乘輿至公陽里應某大腹賈之招包探顧阿六見之以其有意喬妝未免傷風敗俗遂卽拘入捕房捕頭著轉送英公廨 
 
 

Page 4

 
 
宋通刺諭令暫發官媒管押聽候早堂訊核 
[醮壇被擾]  
　　美界捕房各探捕每年七月必醵貲設醮超薦乏祀孤魂行之有年幾成舊例前日延得髠奴數輩在新虹橋北首三元宮設壇流氓余阿明擁入人叢中延頸跂足未知何故與僧人口角裝嚴佛像擊毁一空老潔郎火熾無名扭入捕房控訴捕頭卽欲解送英公堂各探捕恐結怨於人代爲求免惟令照償毁物并備香燭負荆 
[詳紀勘地情形]  
　　昨報大令勘地一則黄大令於前日會同會丈局委員夏芝蓀明府鳴騶前往原差傳齊原被人等先在此處伺候並設公案大令與明府升座先提經辦前地保曹錦昌至案供一千二百四十號一千三百四十九號毗連圖樣辨視糢糊僅得大略而已惟有再行勘丈另繪圖說此圖不能作準大令督同亭耆細心丈量并令原被人等看視明白免致藉口亭耆丈准計蕩田七畝並未升科大令明府復升公座正在訊問有粤人布升初至案禀明此地前由王廣興賣與奚張氏奚又轉售與劉蓬山並職員若照公斷職員亦有名分因王廣興先售於奚張氏後又賣於寳源祥一地二賣致有爭競奚張氏寳源祥仍照前供兩詞各執奚張氏又稱寳源祥恃勢欺壓寡婦心實不甘求請恩斷劉蓬山供憑公祖公斷大令與明府熟商謂此案枝節繁瑣人証頗多奚張氏旣經控諸督憲大人札飭勘辦應俟本縣將會勘情形據實詳請批示應歸何人升科卽是何人之物再行傳諭布升初又求大令於詳文内務添職員姓名俾得總批在内大令允之原被均各遵諭而退大令明府亦分道回署聞此蕩田丈計七畝每畝值洋一千四百元以致爭奪頻仍連年不結也 
[瘋孝廉]  
　　昨日黄大令勘地回署時有汪孝廉攔輿喊控某縣令欠銀一萬兩求請追取大令見其語無倫次知係瘋痴正詫訝間汪之家屬已尋蹤而至禀明汪確患瘋顚卽行領去 
[諭蓋平基]  
　　昨有糞船停泊蘇州河邊滿裝糞穢以蘆蓆覆之洋人露坐乘凉每每聞而作惡遂繕成公信投諸工部局局董閱悉立傳淸潔局頭目潘榮昌諭令火速蓋上平基不得使臭惡之氣溢出潘唯唯遵諭而退 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甌海秋帆]  
　　　郡官塲於上月十四晚接到南洋大臣六百里發驛公文緣倭宼以重兵騷擾高麗著各沿海州縣督辦海防修整砲臺無非先事防範未雨綢繆之至意其如人心不古造言生事以致民心張皇頗多驚恐所幸本報縷述日本軍情燎如指掌商民之稍識之無　尚克互相慰藉知彈丸小醜不足介懷第温郡乃驚弓之鳥當此民窮財盡之時沿海居民每出乘機刦奪案件所望有守土責者　防之　　　　靜出之毋令蚩蚩者轉而皇皇也○温處道蔣幹臣觀察之瀛眷先於前月十六日辰刻附趁招商局海定輪船由申換船抵省○温州鎭劉　　鎭軍勤愼淸廉軍民悅服一切新任典規以及供應費用槪行删除不肯耗費弁兵餉糧麾下健兒頌聲交作現於六月二十日屏去隨至親　　安平陽兩邑巡閱海口校閱營伍旋於二十二日巳刻回轅○温州府徐乃秋太尊近因新簡浙江糧儲道與太尊係屬兒女姻親例　先　　避合郡士民大有依依不捨之意○省委鄭德齋大令言紹於六月二十日辰刻乘紅單師船抵甌奉查温州衛漕糧多徵少解案件現在　　　館暫駐襜幃各官於廿五午刻在江心寺設席公宴聞此案由楊蓉初御史奏劾約在二十九日卽須查明返省禀覆中丞也○本屆甲午正科秋闈伊邇踏黄槐者急須首途彼新入泮宮諸弟子員筮吉七月初四日先由徐太守迎送入學謁聖循向章也○蔣幹臣觀察牌示六月二十二日課試决科題目禮之用和爲貴先王之道斯爲美小大由之詩題萬柄蓮香一枕山得香字徐乃秋太尊示期廿六日課試决科題目季氏旅於泰山　章詩題賦得先中中得先字限一日交卷違者不錄○瑞安縣朱厚齋明府因飛雲江外瑞平交界某村民教不和滋閙涉訟示期六月二十日午堂傳訊先有外國教友來署禀見朱大令辭以公忙拒而勿見意以如爲案情自當秉公酌斷詎該地民深知教民勢大惟恐庭訊之下偏袒教民鼓集數百人咸駕舢舨來城聽斷馬頭上艤舟如鯽公堂内擁擠不堪盛稱若屈子民定卽與官爲難朱明府以名進士現宰官身胸中自有成竹不亢不卑隨先時高坐堂皇傳訊兩造開導一番互相勸諭民教兩邊均不分勝負惟詢據該地保先經調處情願賠錢服禮教民明府大爲許可命將該地保披紅下堂并賞給大錢四貫囑令依保原議服禮和息嗣後民教各安各業不許釁爭圍而觀者千餘人莫不折服一時輿論翕然咸謂朱明府片言折獄方得化險爲夷云○永嘉塲二都某甲家綦貧際此靑黄不接釜甑塵生滿擬借社倉穀以濟不給奈因考市阻滯各紳董均在郡未回延至前月杪方開社穀詎是日蜂屯蟻聚乞糴貧民畿無揷足地高鹺尹恐釀事端諭令明日開糴原所以暫退擁擠仍行散放也不期此令一出其誠實者紛紛散去有點而强者守候在倉多方求懇高鹺尹憫其艱苦洎午而開無如已去者聞風麕至競相爭閙頗多惡聲紳董等咸以某甲起意請鹺尹將甲帶署訊共喝令笞責詎甲妻在旁見夫受笞無明火熾竟將已穿破褲脫下抛擲大堂赤身露體大肆咆哮高鹺尹見其如此横暴大發雷霆喝令從重拿辦現經紳等代爲求寛未知如何發落也○甌江招商局創造馬頭現已竣工前月廿二日永淸輪船抵埠已靠馬頭彼招招舟子未免鎖斷愁眉矣 
[萑苻不靖]  
　　寗郡竊案繁多前報已紀之矣聞鄞縣楊大令因念萑苻不靖邀請各紳舉辦民團無如到者寥寥事遂中止不料北門内白衣寺前章紳家於日前某夜突來悍賊十餘人越墻進内卽將大門洞開僮僕聞聲驚起見賊等各執刀械面皆塗黑故將刀械在石上磨擦以相恫嚇衆人雖聞聲齊起然膽戰心驚不敢出外幸僮有急智潛從後門出外召就近寗防緑頭勇前來賊始畏而逃竄又聞某夜湖西某姓家亦被悍賊用竹竿緣墻進内竊去衣飾約值二三十千追至半途當被路人拿住湖南人一名似係遊勇模樣擬將送縣請辦無如事主以所失不多不願送官遂縱之去又初七夜中和當張姓家亦被悍賊緣竿進内刼去衣箱四隻管門老僕手被斫傷次日開單報縣楊大令帶同差役人等往勘飭捕勒限嚴緝未知能破獲否也查是夜被竊之家不一而足如廿四間楊姓門内林姓大來弄王姓幸皆聞聲鳴鑼齊起得免刻聞失竊之家皆雇壯丁守夜然與其雇人自守何不出貲興辦民團之爲愈乎 
[裝傷朦騐]  
　　鄉人趙春奎夜間闖入凌掌林住宿之處被學徒朱阿狗詈駡凌亦出毆趙狼狽而出次日邀得姚天桂曾鳳魯路遇凌朱卽便互毆姚曾力不能敵致受損傷廿三保十二圖地保楊品如恐肇禍端卽將趙凌朱姚曾五名解送上海縣黄大令飭暫看管至晚升堂值日差先將行兇人帶案趙春奎供本地人在楊樹浦織布局爲小工前夜誤入小工凌掌林處被伊與學徒朱阿狗毆打小的忍痛逃逸告知姚天桂曾鳳魯代抱不平翌日在塲相遇遂至互毆姚曾兩人曾受損傷凌掌林朱阿狗同供本地人習鋸木業在織布局做工晚間住宿各有定所趙暗中至小的處摸索定無好意小的責駡伊卽邀同姚天桂曾鳳魯尋小的互毆小的不敢動手地保楊品如供小的查知伊等數人在路兇毆姚曾兩人均稱受傷恐肇事端是以解案以前之事小的不在塲姚天桂供山東人在總辦處爲馬夫曾鳳魯供淸江人在局内當工因趙春奎被凌掌林毆打小的等上前解勸亦被毆傷求請騐究大令飭仵騐視並無傷痕大令以姚等裝傷朦騐且又帮同肆毆殊屬可惡喝各笞責二百板交趙春奎保去並著地保楊品如到局問明以後雇用否如已辭歇爾卽帶案遞解回籍凌掌林朱阿狗交地保帶去 
[英廨晚堂瑣案]  
　　前日傍晚有陳光玉者至虹口北河南路天后宮對門德勝館晚餐忽與堂倌口角擊毁磁盆喧嚷之餘經某號巡捕將陳及館主羅金水拘至捕房轉送公堂請訊陳供稱小的向在郭提督處當轎班頭目頃至德勝館晚餐囑堂倌添飯四文堂倌勒添七文因與計較失去搭連袋一枚内儲洋銀五元六角及夏衣洋傘等物叩乞究追羅供稱頃間陳至小的處晚餐囑堂倌添飯四文堂倌告以先已添過四文再添必須七文以致互相爭執被毁磁盆所有夏衣洋傘業已交捕帶案通刺飭將羅交保出外查明所失搭連袋及洋銀五元六角禀覆候核並諭令差役送陳至郭軍門行轅收領○三百七十五號華捕拘解在路爭毆之宋阿五王阿東至案通刺提訊之下王供稱宋向小的借去綢褲一條質取洋銀一元四角日前路遇向索以致紛爭宋供稱前者王曾竊取馬車上玻璃燈二盞經馬夫獲住由小的介紹得免受辱小的從未向借綢褲質錢通刺一併叱之使退 
[英界公堂瑣案]  
　　蘇州人朱宏卿終日鮮衣華服遨遊於花街柳巷間與野雞妓王小寳有嚙臂盟前晚小寳有事出門朱竟竊取洋蚨六翼摺扇兩柄銀約指二枚不告而去龜奴皆未之知也比小寳返查知其事投報捕房捕頭派包探陳阿九將朱緝獲詰知在家竊取其父洋銀四十元至滬揮霍遂於昨日解送公堂小寳香消粉退如四絃秋中之花褪紅掩抑低徊喃喃細訴朱供稱所有洋銀由小寳給與小的餘語皆指東話西全無著實宋通刺與易副領事再三商議然後判令將朱所帶金約指一枚作洋銀七元添上洋銀三元給償小寳小寳俠拜致謝扶婢下堂通刺著將朱暫行管押候伊父來案再訊○四十五號西捕拘馬夫王阿慶到案禀稱此人以病馬駕車有違租界定章請爲判罰通刺曰諾卽判令將病馬發交公一馬房醫治俟愈後給領○西人麥喜投捕房報失千里鏡一枚包探唐淸山查知袁阿任所竊已質得錢二千一百文零星花用遂將袁解送公堂通刺判令押交當本然後開釋起案之贓給麥喜領去○某茶寮主陳阿三訴稱李阿根陶阿桂等十一人至小的處煮茗傾談忽然打架以致毁壞茶具甚多通刺著將李陶二人暫行管押俟繳到洋銀四元賠所毁之物然後釋歸餘人各管押三日○一百八十八號巡捕見卜錫榮手持錫茶壺等物形狀慌張因之拘解到案卜供稱小的係江灣人因有要需故携各物付質通刺著移送寳山縣請馬大老爺辦理○前者流氓陳阿丕與鄰人曹張氏曹江生口角爭毆經通刺笞責二百板押候解回蘇州原籍昨有某甲者欲具保出外通刺飭差帶案詰問數語將前案一一告知謂爾如安分營生本可常居滬上今旣犯案則斷不能任意保出胡作胡爲所請交保之處應無庸議仍照原斷押候備文遞解 
[法界捕房紀事]  
　　昨禮拜二堂期祁繙譯官飭僕咨照捕房并請葛同轉停訊一期○無業流民每屆新秋必藉設醮爲名斂錢以肥私槖昨日若輩向菜市街醬　弄口某老虎灶勸捐灶主許助錢一百文若輩堅索小洋銀四角以致互相毆摺經巡街捕拘入捕房捕頭著將斂錢人押候堂期解請讞員究訊 
[邗江官報]  
　　七月初三日永豐壩朱分轉之柟以揚○初四日泗源溝總辦鹽厘馬觀察聲煥來揚公幹○初五日丁鹺尹兌孚委總局稽核差○初六日周鹺尹資楨委解南京餉起程何鹺尹慶堮辭赴泗源溝差次○初七日委署通分司李分轉以牧禀辭赴任○李鹺尹德程委揚莊卡○初八日分發經歴朱鹺尹金綬禀到○初九日新委安東縣胡大令廷　過揚履任湖南汪副戎　斌解餉來武鹺尹同辰銷四浦差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年七月初二日京報全錄]  
　　宮門抄○蘇織造慶奏奉傳各項擬請先後分造儘辦儘解摺○大臣魁等奏辦理屯田情形片○湘撫吳奏在籍大員病故代遞遺疏摺○江撫德奏協解第三批甘肅新餉摺○七月初二日户部通政司詹事府正白旂值日無引見○宋伯魯文海預備召見○召見軍機宋伯魯文海○○蘇州織造奴才慶林跪奏爲奉傳惺典應用各項漆盒工極繁重覓匠無多擬請先後分造儘辦儘解以應要差恭摺仰祈聖鑒事竊奴才前准内務府文稱傳辦儲秀宮茶房應用南漆大小甜瓜瓣盒各四十副亮絲漆盒二十副春壽字雕漆寳盒大小各四副限四月内解京恭備慶典應用等因具奏奉旨依議欽此行令欽遵辦理前來伏查奴才衙門並無此項漆工就蘇省地面招募亦屬高手無多隨經四處覓雇僅得數名據稱甜瓜瓣盒及亮絲漆盒尚能成做惟雕漆一項久已失傳不敢承領製造等語奴才又經派差遠方訪覔委係無人能造因卽先將大小甜瓜瓣盒亮絲漆盒遵樣照數敬謹赶辦定於九月内造成解京又准造辦處行文傳旨派辦御茶膳房恭備慶典應用各式大小漆盒二百十八副務於六月交到等因奴才奉文後遵卽設法添雇工匠無如各處徧覓竟無其人再四籌思惟有仍飭前匠晝夜兼工併力儧赶據稱限期緊迫萬難全數造齊儘力赶辦至九月内尚可成做得甜瓜瓣盒二十二副古攙盒二十副紅漆菊花式盒四十副紅漆壽字板盒二十副紅塡漆盒二十副紅漆金壽字捧盒二十副紅漆金龍捧盒八副計共一百五十副屆時一俟告成奴才卽當飭差航海解京以供要差不敢貽誤其餘六十八副隨後接續辦解所有雕漆寳盒無匠造辦以及各項漆盒儘辦儘解緣由理合恭摺具陳伏乞皇上聖鑒訓示謹奏奉硃批該衙門知道欽此○○奴才魁福額勒春跪奏爲循例恭摺具陳仰祈聖鑒事竊查科布多屯田每年均係春雪消化時耕種今當雪化地氣開通仍照舊章將屯倉所存小麥大麥靑稞三色籽種共動用七百石分種十屯均於本年四月二十日陸續耕種完竣合將動用籽種分種十屯各數目另繕淸單恭呈御覽謹恭摺具陳伏乞皇上聖鑒訓示遵行謹奏奉硃批該衙門知道單併發欽此○○頭品頂戴湖南巡撫臣吳大澂跪奏爲在籍大員病故代遞遺疏恭摺仰祈聖鑒事竊前任江南提督李朝斌於光緒十二年五月告假回籍就醫兹於二十年四月二十日在善化縣本籍病故據該家屬遺丁呈報並將李朝斌口授遺摺呈請代奏前來臣查李朝斌於道光年間由行伍從征廣西咸豐四年曾國藩調至軍前奇其才拔爲水師哨官隨同克復武昌漢陽攻破田家鎭防堵東岸積功擢至叅將七年三月管帶外江水師新右營九月楊岳斌攻湖口朝斌奮擊於石鐘山前燬賊浮梁鐵鎖攀壘而進諸軍繼之賊衆盡殪并克梅家洲僞城八年四月舟克九江胡林翼上其功保至副將加總兵銜九月攻樅楊俗副將陳金鰲劉德亮由銅鐵洲下夾口飛槳泝入拔樁先登蹈平五壘十年四月曾攻蕪湖擊破對面壘磯石壘三座土壘一座十一年二月毁神塘河賊卡焚茯苓開積聚破白矛嘴石壘又敗賊於獲港五月會同副將彭楚漢等擊燬無爲州城外賊船三十餘號生擒賊目黄在中等四名悍賊百餘名奪賊船三隻銅礮六尊楊岳斌彚功奏保奉旨賞給固勇巴圖魯名號記名以總兵簡放八月補湖北竹山恊副將九月會克銅陵縣無爲州泥口神塘河進取運漕鎭逆賊突出船數十號拚死迫拒朝斌聯䑸水次排礮轟擊賊少却諸將飛槳同進奪賊船十一號擊沈數十號賊棄鎭遁分道截殺淹斃近三千人獲賊糧二千餘石賊馬十餘匹砲位軍械無算捷報上聞奉旨賞加提督銜同治元年正月升授浙江處州鎭總兵三月會同曾國荃克銅城閘攻雍家鎭以次克復剿縣含山和州三城裕溪口西梁兩隘奉旨交部從優議叙四月襲克太平二十一日會攻金柱關朝斌束草爲炬與諸將指麾督戰遂克之東梁山亦於是役一戰而下奉旨交軍機處記名遇有提督缺出請旨簡放二年五月統太湖水師赴上海剿賊道出金陵會同楊岳斌彭玉麟攻克九洑洲特旨賞穿黄馬褂七月統帶師船由海道進吳淞江直趨太湖至大錢口賊卡如林枑朽權枯盡行踏燬十九日擊賊大缺口又毁其石壘數座八月會攻寳營橋九月會攻五龍橋立破其大營土營四座嗣與諸軍會於八圻擊破沿途賊營三十餘座生擒僞貴王陳得友遂與李鴻章規復蘇州省城會同程學啓黄翼升並諸軍水陸圍攻賊以城降朝斌於盤門等處截殺悍賊解散數千人奉旨賞雲騎尉世職並交部從優議叙維時賊負隅鶯脰湖南北兩岸築石城土壘各二座堅壘以拒十一月朝斌率師登陴立破賊壘乘勝趨鶯脰湖兩岸賊巢悉平三年二月復克嘉興縣城擊破新塍四亭子一路賊壘三月詔授江南提督五月率水師陸隊破長興縣屬賊壘殲僞烈王江遂中進攻湖州府城七月會師環擊悍賊死拒朝斌出奇制勝薄城力戰克之奉旨褒嘉謀勇兼優所向無前當粤匪踞蘇之時游勇鹽梟嘯聚剽掠朝斌督師搜剿因蘇省表裏江海湖蕩紛歧議整江南經制水師與曾國藩商訂新章裁曠補額會巡内外洋面遂成經制水師光緒三年沈葆楨疏請命總理江南兵輪操練事宜朝斌受事後督率將領講求船砲利鈍精究機器測量之術沈葆楨奏忠勇出於天性威望足以服人爲近時所罕有五年四月詔爲外海兵艇統領各省兵艇駛赴吳淞口由朝斌督率合操凡連環攻擊迎敵趨避測量砲準之法無不精益求精以至積受勞傷十年舊疾并發交卸兵艇統領專率外海内洋水師十一年因巡視洋面屢遇風潮觸動左膊舊傷啓由前兩江督臣曾國荃據情乞恩開缺調理荷蒙温旨賞假三次十二年五月經曾國荃奏請回籍就醫奉旨允准交卸回籍因假期内病仍未减十一月復經曾國荃奏請開缺仰蒙俞允臣到湘時往視朝斌精力雖已衰竭猶以病軀未痊不克報効朝廷爲憾臣嘗　其安心調理詎料勞傷深重將星遽隕伏念朝斌以忠勇精誠之士備折衝禦侮之選身經百戰展轉江湖卒爲國家削平大難卓著殊勳事定之後復爲江南議設經制水師統領外海兵輪講求西法不辭勞瘁有古名將風臣籍隷江蘇素知該故提督戰功威望尤爲江南士民所感戴去思遺澤至今稱道弗衰光緒十五年正月二十二日欽奉慈禧端佑康頤昭豫莊誠壽恭欽獻皇太后懿旨各省封疆大吏均爲國家倚任之臣其久歴戎行熟諳韜略者懋建殊勳賢勞尤著前江南提督李朝斌著交部議叙等因欽此其忠誠勇略早在皇太后皇上洞鑒之中相應籲懇天恩俯准已故前任江南提督李朝斌戰功事蹟宣副國史館立傳以彰忠藎至可否准其於立功省分建立專祠之處聽候恩施臣未敢擅擬理合將該故提督臣遺摺一件附摺呈遞並臚陳戰功恭摺具奏伏乞皇上聖鑒再該故提督臣長子國琛江蘇候補道已故次子逹瑋二品廕生分發廣東候補通判次士夔附生次璜候選同知次佛肩次徯應次訓菑均附生次功治功贊功修功輔俱業儒長孫同壽一品廕生次同福同祿均監生次慶麟慶騤曾孫鏞合併聲明謹奏奉硃批另有旨欽此○○德馨片再前准軍機大臣字寄光緒十九年八月十九日奉上諭户部奏籌撥甘肅新餉一摺甘肅關内外各軍餉銀關繫緊要現經該部將光緒二十年新餉指撥江西省銀三十六萬兩著該撫嚴飭司道按照撥數於本年十二月底赶解三成至來年四月底再解三成其餘統限九月底解淸等因欽此並准户部咨同前由當經行據藩司糧道以前項餉銀司庫難籌會詳奏明擬援照歴辦成案於司庫地丁厘金項下籌解三分之二銀二十四萬兩道庫漕項等欵錢糧内撥解三分之一銀一十二萬兩陸續湊解前已由司道兩庫籌撥銀十萬兩分作兩批循舊發交商號匯赴甘肅兌收先後詳經奏咨各在案兹據藩司方汝翼詳稱查照部咨按甘肅庫平動放光緒十四年地丁銀五百兩二十年地丁銀一萬九千五百兩並准糧道籌撥道欵錢糧銀三萬兩共　　萬兩作爲江西省奉撥二十年第三批甘肅新餉飭令蔚豐厚商號於五月十三日赴庫請領限八十四日匯赴甘督臣衙　轉　甘肅藩庫兌收所有餘平銀兩遵照自行扣存至解此批甘肅新餉銀五萬兩職名係江西布政使方汝翼籌解銀二萬兩署督糧道裕昆　　　三萬兩合併聲明籌情詳請奏咨前來臣覆核無異所有江西籌解奉撥甘肅省光緒二十年新餉第三批銀兩交商匯兌並　解各職名緣由理合附片陳明伏乞聖鑒謹奏奉硃批户部知道欽此 
 
 

Page 14

 
 
[光緒二十年七月初三日京報全錄]  
　　宮門抄○諭旨　道錄前○　撫　奏查明丁耗奏銷未完一分以上各員摺○江撫德奏審明匪犯分别擬辦並保奬　力各員片○　撫　奏　　　敷支　各項作收造報摺○又奏查明徵收舊賦錢糧完欠分數摺○又奏各屬交代淸結緣由片○桂撫　奏　　州　各員片○七月初三日禮部宗人府欽天監正紅旗值日無引見○　山假滿請安○肅王明秀吉　各請假十日○　公請假十五日○儒林恩順預備召見○禮部　　監臨之大臣派出陳彝壽耆○召見軍機李鴻藻長麟儒林恩順○○頭品頂戴河南巡撫奴才裕寛跪奏爲查明光緒十九年丁耗錢糧奏銷案内未完一分以上各官職名開單具陳恭摺仰祈聖鑒事竊准户部咨嗣後錢糧奏銷各依定　令該督撫一面具題一面將未完一分以上各員職名開具簡明淸單專摺奏報由部核定處分先行覆奏仍于題本内將業經具奏各員聲明備核等因歴經　　在案兹據署布政使長祿將豫省光緒十九年丁耗錢糧遵照定例一律核造齊全先將奏銷案内未完丁耗一分以上督　　　各職名查明開單詳請奏咨前來奴才覆覈無異敬繕淸單恭呈御覽除咨部外相應專摺具陳伏乞皇上聖鑒　部核議應　謹奏奉硃批户部議奏單併發欽此○○德馨片再查上年十二月間因探得廣東南雄州屬有匪徒劉呌妹聚黨千餘人傳言本年正月初一日來攻南安府城當經臣電飭該地方文武各員認眞嚴密防範並電飭統帶剛字全軍兩江題奏提督申道發酌帶所部勇丁刻日馳往勦辦並據贑南道周浩檄調親兵正營馳往防勦又據管帶贑防水　營記名提督李榮春酌帶所部勇丁馳往恊防嗣該匪衆於十二月二十三日突至南安府大庾縣屬内良地方强搶各店鋪居民經該處駐防勇丁奮勇迎擊賊匪哨勇互有傷斃嗣駐紥河洞哨弁謝啓祿聞信馳援匪卽退回粤境旋據申道發到防布置一切並盤獲匪探蔣觀瀾一名飭據南安府知府文炳訊明就地正法梟示業經臣先行附片奏報在案嗣據南安府知府文炳禀據署崇義縣知縣黄際亨解到續獲匪犯賴四古吳菖潤二名又准廣東南雄州移解匪犯張苟苟譚辛才譚九金三名各到郡由該府分别訊明錄供禀報前來臣查該犯賴四古供認入趙公會領有金鉤錢爲記傳授口號並聽從搶奪得贓該犯張苟苟聽從匪首劉呌妹糾邀入會聚夥二百餘人攻劫江西邊界内良地方各店鋪得贓均屬不法自應就近懲辦以肅法紀而昭炯戒當經臣批司飛飭該府文炳督縣會　提犯賴四古張苟苟分别綁赴市曹處斬梟示傳首犯事地方縣竿示衆其餘各犯除譚辛才病故外其譚九金一犯訊無入會爲匪情事應遞回該犯原籍南雄州訊明交保管束至吳菖潤一犯旣據訊明在廣東另犯刦案應解往粤省歸案審辦伏查此次南安府城戒嚴事起倉卒當内良被擾之時訛言四起民心驚惶紛紛搬移該地方文武調營辦團竭力防守勦捕得以轉危爲安而該匪等控知有備亦卽濳蹤遁去此皆仰賴皇上福威遠播亦由該地方官未雨綢繆先事戒備而各該營於冰天雪地中日夜奔馳尅期到防均不無微勞足錄所有在事尤爲出力之道銜南安府知府文炳請以道員在任補用同知銜大庾縣知縣劉光煥請以同知在任候補署崇義縣知縣試用知縣黄際亨請以得缺後以知縣用在任補用副將南安營叅將徐壽春請賞加總兵銜管帶安字營候補叅將後以副將用借備浮梁營都司詹鴻寳請以副將仍留兩江儘先補用南安營守備楊柳春請賞加都司銜南康汛千總補用守備李聲揚請俟補守備後以都司在任儘先補用以上各員合無仰懇天恩俯准分别給予奬勵以昭激勸出自鴻慈愈格此外在事出力稍次員弁容臣查明擇優酌給外奬以示鼓勵斷不敢稍涉冐濫除飭取各該員履歴送部並照錄各犯供開摺咨送軍機處刑部查核曁嚴飭各屬認眞編查保甲實力巡緝以期有犯必獲一面懸賞購線並咨會廣東撫臣一體勒拿逃匪劉呌妹等務獲究報外所有審明續獲匪犯併廣東解到匪犯分别擬辦及南安防勦在事出力人員請奬緣由謹會同兩江總督臣劉坤一附片陳明伏乞聖鑒訓示謹奏○○頭品頂戴湖北巡撫臣譚繼洵跪奏爲光緒十九年耗羡銀欵不敷支借各項作收造報恭摺具陳仰祈聖鑒事竊查湖北省額徵起存驛站屯餉蘆課等項耗羡曁田房商膏關稅盈餘併南漕脚耗等欵本年約計收銀一十七萬餘兩以供一歲應支廪工祭品孤貧囚食曁各部飯食併文職各官養廉等項之用如遇水旱緩徵耗羡隨正俱緩年例支欵照常不得不借動雜款供支歴屆查辦奏銷時均將借動緣由奏咨在案兹據湖北布政使王之春詳稱光緒十九年分除總督巡撫布政按察二司武昌漢陽二府養廉歸於正項案内造銷外其道府以下各官養廉廪工等集欵共實應支銀一十一萬九百一十七兩六錢五分各屬額徵光緒十九年起存驛站屯餉等欵耗羡除蠲免緩徵並坐支外及應解司銀九萬一千六十五兩一錢七分今祇解收銀八萬三千三百七十五兩四錢八分五厘又十九年蘆課耗羡曁田房商膏盈餘及節年耗羡並糧道移解南折隨漕驢脚等欵耗羡銀二萬三千一十七兩七錢四分七厘又十八年奏銷册報存銀六十五兩九分五厘通共收銀一十萬六千四百五十八兩三錢二分七釐實不敷支銀一萬二千五百五十九兩三錢二分三厘現值查辦十九年奏銷册内旣難登造而例支之欵不能不發應請援案在於司庫二十年春撥册内存欵項下借支銀一萬二千六百兩收入耗羡四柱册内造報一俟本欵續收有項卽行歸還等情詳請奏咨前來臣覆核無異除咨户部外理合會同湖廣總督臣張之洞恭摺具陳伏乞皇上聖鑒謹奏奉硃批户部知道欽此○○頭品頂戴湖北巡撫臣譚繼洵跪奏爲查明湖北省光緒十九年徵收舊賦錢糧比較上五年完欠分數恭摺具陳仰祈聖鑒事竊准户部咨令將徵收舊賦分數仍於比較案内奏報又准部咨仿照河南比較淸單將災緩尚未屆限啓徵銀兩數目詳細扣除開列實應帶徵銀數與上三年分别比較等因遵辦在案兹屆造送光緒十九年遞帶册籍據湖北布政使王之春詳稱湖北省光緒十九年分舊賦項下自光緒十四年起至十八年止各屬共緩徵地丁等銀一百一十二萬四千九百五十四兩八錢三分四厘内除各屬已完尚未届啓徵銀九千六百四十四兩七錢二分七厘又除各屬因災展緩銀一百一十一萬三百四十二兩八錢五分二厘外實應啓徵銀四千九百七十一兩二錢五分五釐全未完比較光緒十六年計少完十分比較光緒十七年計少完一分八厘零又光緒十八年並無啓徵之項無從比較等情請奏前來臣覆覈無異除咨户部户科外理合會同湖廣總督臣張之洞恭摺具陳並繕淸單敬呈御覽伏乞皇上聖鑒謹奏奉硃批户部知道單併發欽此○○譚繼洵片再據湖北淸查交代局布政使王之春按察使陳寳箴督糧道岑春蓂詳稱湖北省各州縣衛光緒十八年十二月以前各案交代業經詳請分别奏咨在案兹查自光緒十九年正月起至十二月底止共計交代各案四十八起應造册結均已詳咨逹部謹將十九年交代淸結緣由詳請具奏前來臣覆核無異除咨明户部查照外理合會同湖廣總督臣張之洞附片具陳伏乞聖鑒謹奏奉硃批户部知道欽此○○張聯桂片再前准部咨道府州縣無論何項勞績保舉歸入候補班人員令該督撫卽以此項人員到省之日起予限一年詳加察看奏明分别繁簡補用又奏定章程歸班文進士俟本科截取赴部投供復准呈請分發簽掣各省並指捐一省試用一年照例甄别留省按班補用又定例大挑分發各省一等舉人以科分名次爲補缺之次序俟其到省照例試用一年甄别挨次題補各等因在案兹查勞績前先補用知州萬拱辰截取分發廣西試用知縣樊景曾大挑試用知縣劉雲韶均已試看一年期滿據藩臬兩司出具考語詳請留省補用前來臣查前先補用知州萬拱辰明幹有爲辦事穩練堪勝繁缺知縣之任應請留於廣西遇有繁缺知縣缺出照例請補截取試用知縣樊景曾學富才優通逹治體歴年奉派差委並無貽誤應請留於廣西遇有知縣缺出照例按班補用大挑試用知縣劉雲韶留心吏治勤愼從公堪膺民社之任應請留於廣西遇有知縣缺出照例按班挨次補用除將各員履歴送部外理合會同兩廣總督臣李瀚章附片陳明伏乞聖鑒訓示謹奏奉硃批吏部知道欽此 
 
