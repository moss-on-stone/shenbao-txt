# 1896 - 46 - 4908201

 

Page 1

 
 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部部碼洋三元欲買者請向蕪湖文苑山房及本埠博文書局購取可也此佈 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[論裁兵以福建條議爲最善]  
　　三代以後井田之制廢而寓兵於農之制亦廢於是農不知兵兵不知農農與兵爲二事兵與農若兩人由來已久故有事而不得不召募者勢也無事而不得不遣散者亦勢也間嘗盱衡宇宙竊嘆此項兵勇終爲中國他日之患且不惟爲他日之患卽就目前而計之而其患已有不可勝言者矣然非所論於經制之兵也顧説者謂明季之流賊幾幾乎遍地皆是者何也以裁天下之驛站故也其所以裁驛站者以省養驛之費故也夫人窮而爲驛卒櫛風沐雨飲水踏氷晝夜不得安息專藉奔走以餬其口往往一紙官符急於星火逾時刻則呵斥隨之鞭笞加之甚且覊其身於囹圄而必窮餓以死之爲驛卒者孑然一身别無長物舍此而肩挑販負不能也坐享粗糲不得也惟有俯首隠忍逆來順受睥睨坐堂皇者儼然如天上人物不敢不唯唯聽命是豈人生樂事乎夫亦謂稍愈於轉溝壑耳且試問驛卒之工食幾何又有從而侵漁之者人情一日不再食則飢苟不恤其隠而裁之則朝裁而夕死矣故明季之流賊　日姓　願作賊也乃當軸者驅百姓以作賊也非惟驅百姓以作賊并驅百姓中之諳道里險要識城池虚實者倡百姓以作賊也或曰今者各省裁兵一事得毋類於裁驛卒乎曰是不然緑營之兵大抵有家室者居多平時安分守己勤愼當差苟無過失雖年老亦復濫竽於其間其少而壯者則又可由守兵而戰兵由戰兵而兵目遞加超拔一歲三遷迨由兵目而得額外或額外外委則又遠勝一籌矣更有聰頴子弟善伺人意喜趨承者趨承之喜媚悦者媚悦之由是而得其人以爲之奥援不必藉其推轂也而已枯者爲榮矣此皆若輩中博得一官之捷徑也故凡在經制者無不恪遵法令愛惜功名父詔其子兄勉其弟各以伍籍相沿襲又或出其餘技習恒業以長子孫此外農家子歲收十斛麥畏弱之肉而强之食藉尺五籍以壯門楣者又不知凡幾内中惟疲癃殘疾無一椽尺土以保餘年者則非營汛無容身之地近來鴉片烟流毒海内此等人不耕而食不織而衣專恃巡街守門爲護身符兩肩荷一口到處以老將自居染成嗜好岌岌焉不可終日彼夫鳩形鵠面一望而菜色可憐者則又裁之可立見其斃焉者也此緑營與驛卒一則裁之而變起倉卒一則裁之而安枕無虞何必爲萬不可裁之説使巽懦者藉以爲口實乎哉况當未裁之前先之以清釐繼之以挑留且寛以兩年之期限有缺不補有革必嚴使彼不待裁而裁已過半其法具見於本報所載福建省之條議中其條十有四一留巡洋師船以戢海氛一選舵炊以資駕駛一就水陸五十九營額兵二萬有奇中專留練軍餘概裁撤一停募補自本年冬季爲始一裁馬兵并裁官馬五百匹一汰字識號令陸續限至廿二年夏季一律裁竣一專留練軍卽以裁缺之實職鎭協叅將攺爲管帶遊都守攺充正哨千總攺充副哨一部限一年今以光緒廿一年六月十七日奉文計至廿二年六月内一年限滿先因咨商未及舉辦擬請自本年十月初一日起來年九月底止一律辦竣卽以限滿之日停發餉銀兵米一繳軍械儲局或呈就近文衙門騐收通報立案並入交代移交一停額領公費及藥彈軍火一餉米均發至廿二年春季三月底止一公欵房租等項逐一截清報明立案一制兵全撤凡屬城門及各州縣監口均責成各該衙門分派額設民壯看管起運錢糧或由殷商匯兑或移就近勇練護送遞解軍犯尋常命案緝犯由各州縣自派壯快辦理秋審招解重犯或由府派練迎提或由縣選勇練護解又謂以上係遵部文辦理請咨行各營查核速覆蓋慮過遲干部詰也頃聞已據閩淅總督批准仰司道移飭轄營尅日確按水陸地方洋汛情形分别妥籌覆辦矣謹按此議持論得體用意深厚弊去太甚事在必行又能斟酌合宜不疾不徐以期不失裁兵騰餉之至意蓋自日事旣平部庫每年加籌償欵以及息借洋欵銀一千五六百萬兩不於兵餉大裁從何挹注識時務者爲俊傑欲圖轉弱爲强自宜去兵留勇孫吳復起不易斯言去冬本報又載有九江鎭中軍禀覆一件大致與福建條議相同其言部議令留丁壯編作練軍則原立練軍不在裁减之列可知又謂陸續裁汰二年之丙必有可觀裁去之丁又可另圖生計不致滋生事端皆至當不易之正理所以問耕問織必於其人者習焉故也一鎭如此他鎭可知一省如此他省可知推而合之廿一行省亦無不可知蓋同歸於一是而已矣又何决裂之有哉 
[本館接奉電音]  
　　昨日午後京師飛電傳來上諭一道敬謹譯登○正月初五日奉上諭董福　奏派　西寗諸營攻克賊巢一摺前因西寗城圍緊急逆勢披猖經董福祥派何得彪馬隊四營前往援剿嗣後城圍雖解逆　未經懲創仍復恣意刼掠上年十二月初一日何得彪會同西寗鎭總兵鄧增各處隊伍在西靑園地方接仗獲勝初四初五等日出隊往攻由中堅剿殺初六初七等日何得彪身受砲傷裹瘡力戰運破江牙壑東溝灘馬家灘羊毛灘四處賊巢斬賊首苗牙古馬拉幸二逆都司營城之圍頓解南路亦爱剿辦尙屬得手仍著董福祥飭令何得彪趁此軍威大振之時約會西寗各軍一鼓作氣務使元惡授首餘孽凈除用副朝廷綏靖地方之意餘著照所議辦理該部知道欽此 
[高事續聞]  
　　西字報云前紀高麗民變高王遁入俄國使署云云兹悉此事實由大院君主謀糾同黨羽若干人欲將高王及宰輔多人殺害幸事機漏洩高王求俄國使臣保護得免於殃目下俄國兵船多有留泊於高麗及日本海面者往年琿春海口遇冬天卽結堅冰去冬俄人設法將冰鑿開俾小船可以行駛恐兵鋒之起已兆其機矣 
[租界勘定]  
　　淅省設立日本租界開埠通商前由日領事珍田君等來杭當由洋務局呈畫地圖并同往察看情形當時領事似已首肯而究未定奪現始議定在拱宸橋外直至瓜山爲止所有境内居民房屋均須遷徙移造現由官憲擬定章程其田畝照地土之肥磽估量給價房屋另行加增境内墳墓亦宜一體遷葬葬費另給無主之棺由局 
 
 

Page 2

 
 
員飭工擇地掩埋所有地基價值必須兩得其平不准過於需索亦不使民間受虧其界外之地不得私相授受致干查究 
[委勘繭灶]  
　　中日通商之後杭地紳商集資大設絲廠繭灶紡花等局而餘杭湖州亦次第舉行刻下海寗之許村地方亦擬創立繭行增設繅絲等廠早經禀由地方官詳請開辦現奉撫憲批准飭遵矣惟設立基址鍋灶以及納税章程尙須勘議藩憲龍方伯特委候補巡檢袁少尹鎭嵩前往會同該處官紳一體勘議妥貼以保利源 
[武林小火]  
　　據訪事人云去臘十六日子刻警鑼忽起東北方火光燭天各義龍聞警咸出保甲局員隨帶巡丁前往彈壓　時火熄查知失愼者係良山門内東園巷機神廟後面章高生家章係織機爲生是晚因燈煤火著於竹笆之上以致延燒幸施救竭力僅焚去平屋二間 
[請催欠欵]  
　　京師采訪友人云去冬户部將光緒二十一年各省關應解東北邊防經費銀兩已解未解數目曁自光緒六年起至二十年止歴年欠解銀數繕具清單恭呈御覽請飭令赶緊補解以濟餉需亦愼重邊防之意也計山東地丁銀十二萬兩該省截留銀六萬兩解到銀二萬兩未解銀四萬兩山東糧道庫銀五萬兩該省截留銀二萬五千兩解到銀二萬五千兩山西地丁銀十萬兩未據報解浙江地丁銀八萬兩解到銀七萬兩未解銀一萬兩江西地丁銀五萬兩報解銀二萬五千兩未解銀二萬五千兩安徽地丁銀十萬兩解到銀五萬兩報解銀二萬五千兩未解銀二萬五千兩江蘇厘金銀八萬兩解到銀五萬兩未解銀三萬兩江西厘金銀八萬兩解到銀四萬兩未解銀四萬兩浙江釐金銀八萬兩解到銀六萬兩報解銀二萬兩安徽釐金銀五萬兩解到銀二萬五千兩報解銀一萬五千兩未解銀一萬兩湖北厘金銀八萬兩解清湖南厘金銀八萬兩解到銀六萬兩未解銀二萬兩福建釐金銀八萬兩解到銀二萬兩未解銀六萬兩江海關六成洋税銀十萬兩解清江漢關六成洋税銀十萬兩解清夔關常税銀四萬兩解到銀三萬兩未解銀一萬兩閩海關六成洋税銀十萬兩解清九江關六成洋税銀八萬兩解到銀四萬兩未解銀四萬兩四川鹽釐銀十五萬兩解到銀十二萬兩未解銀三萬兩兩淮鹽釐銀十二萬兩解清四川津貼銀八萬兩解到銀六萬兩未解銀二萬兩廣東釐金銀八萬兩解清粤海關六成洋税銀十二萬兩解到銀六萬兩未解銀六萬兩以上光緒二十一年分部撥邊防經費銀二百萬兩解到銀一百二十七萬兩報解銀十二萬五千兩截留銀八萬五千兩未解銀五十二萬兩浙江省欠解光緒十四年分地丁銀五萬兩十二年分六萬兩十一年分八萬兩十年分八萬兩九年四萬兩十四年分釐金銀八萬兩十二年分八萬兩十一年分八萬兩十年分八萬兩九年六萬兩福建省欠解二十年分釐金銀七萬兩十九年分四萬兩十八年分四萬兩十七年分四萬兩十六年分四萬兩十五年分三萬兩十四年分五萬兩十二年分四萬兩十一年分三萬六千兩九年分五萬兩八年分三萬兩查上年九月間據閩浙總督奏閩省防務緊要餉需告　懇准緩解京協各餉以應急需經户部議准行令該省暫准緩解一俟欵項稍有盈餘仍當赶緊陸續補解九江關欠解二十年分六成洋税銀四萬兩十九年分三萬兩十八年分三萬兩十五年分三萬兩十四年分四萬兩十二年分三萬兩十一年分三萬兩十年分三萬兩九年分三萬兩八年分一萬一千二百三十九兩二錢七分八釐此稿未完 
[續錄遵議裁兵禀稿]  
　　國家建立標營因地設防創制之初具有深意斟酌損益之則可欲盡裁而去之則斷斷不可也三代以下兵民分而不能復合民出其賦以供上上爲設兵以衛民故標營必於本地募兵者原其立法之初以本地之賦養本地之兵所以安揷閒民保衛良善之意深且遠也閩爲濵海巖疆險要林立省厦乃通商口岸華洋雜處上游則客籍多土著少各分氣類動輒鄩仇且緊連江浙粤三省哥匪勾　賊蹤出没無地無之下游之民素稱强悍械鬥搶掠視上游爲尤甚地方之繁重如此兵力之單薄如彼平日猶可以弭患無形相安無事者未始非區區營伍之力也今者臺灣初經讓地閩臺接壤禦外必先防内閩省地瘠民貧産米向不敷食加之鹽政設爲官運華税攺歸洋關小民生計日蹙一日邇來在臺之民失業而歸及臺民轉徙内地者又不知凡幾倘再裁萬四千衆設或倉猝變起斷非現留勇練各營所敷剿辦大部因籌欵而議裁兵夫節餉者大部之意也地方者省外文武之責也地方有事大部不與其責而文武自任也卑職等伏讀諭旨著由各大憲體察地方情形妥籌議奏仰見朝廷明燭萬里於節省餉項之中仍寓愼車地方之意兹奉督憲飭按情形禀覆敢不竭千慮一得之愚上備採擇竊也内營之兵旣不能裁則騰餉一舉計將安出卑職等再四思維悉心商酌可否將水陸原練兵丁餉木兩項各扣捐一成其練兵遇有征調准照楚軍行糧按月加給由善後局支給此其一也文武各官養廉海防扣捐三成原議至今年止今自明年起仍行照扣此其二也光緒六年間練兵每名扣捐六錢内營兵丁一錢以爲練營新糧公費之用年約扣銀五萬五六千兩查練營新糧公費本係籌款支給擬請嗣後仍行由司籌動雜欵給發其每年所節者以之解部如此雖於閩省度支無所出入而於報部名目究有正欵閒欵之别此其三也此外關税鹽厘及文武各員得項並應如何再行節减挹注是在憲臺照飭司通盤籌畫非卑職等所敢擅擬也司議於已裁兵額之内再裁七成年可節餉項三十餘萬兩今卑職等所擬雖未及此數然扣捐一成餉米年可騰餉七萬餘兩文武三成養亷年可騰銀六萬餘兩合之同治六年所裁五成之米折一十五萬兩光緒六年原練兵丁六一扣捐銀五萬五六千兩十三年裁汰一成之餉米六萬五千餘兩共銀四十餘萬兩總而計之則有盈無絀矣至於水師戰哨原爲捕盜護商而設非以禦外侮也閩省沿海港汊紛歧輪船所不能到之區非此不可原設舵欵巡兵已節次裁減現在似無可再裁又公費一項爲城上監口堆卡支更巡緝油火及冬操喜神霜降等項之需所以杜攤扣也亦未便議裁更有營中之字識猶文職衙門之書吏書吏有工食字識有餉米每月餉銀不過一兩爲數極薄似不必再議更張且字識之設原杜其佔充兵額今若勉强節減勢必不敷辦公難保不仍佔兵額矣除會禀水陸提憲察核彚辦外是否有當理合會禀伏乞憲臺察核訓示祗遵實爲公便須至禀者 
[浙藩牌示]  
　　浙省龍方伯於去臘十八日牌示仁和縣高積勛修墓遺缺以蘭谿縣朱啓鳳調補麗水縣典史現定以新海防例遇缺先補用典史成士昌請補桐廬縣典史缺現定以廻避卽用典史龔沛霖請補於潛縣典史缺現定以新海防例遇缺先補用典史張選請補 
[馬路停工]  
　　金陵訪事人云去歲張香帥在金陵創興馬路自下關南岸之招商局躉船碼頭起架浮橋逕入儀鳳門直達鼓樓該處地勢本由覆舟山西來岡阜平衍樓跨岡巓雖不甚高而迤邐可數百級馬路穿樓下過因此將大道隧深數尺沿坡左而下遞至碑亭巷止計程有十餘里之遥惟地居城北卽承平時亦不如城南之人烟稠密行人出其途者止江北人由下關渡江爲多究非四通八達之孔要也路成以後馬車東洋車均暢行無碍然生意絶不茂盛往往停車路旁無問津者以故督憲復諭總辦馬路工程桂薌亭觀察由碑亭巷接開馬路出通濟門分支至城南姚家巷口從貢院中路搭起浮橋沿鈔庫街一路出聚寳門尅期興工限於署任内未卸篆之前竣事凡民間房屋有碍工程者例須拆讓於是沿路應拆之屋不計其數且多大厦人咸以爲不便客歲季冬某日淮揚道謝子受觀察元福因公來省面謁香帥語次談及接開馬路一事觀察卽以緩工爲請大致謂勒令拆讓房屋百姓值兹歲暮一時恐難謀棲止不如以待來年之爲善香帥聞言嘉納旋經諭飭總辦卽行停工 
[書院巵言]  
　　據訪事友人云漢邑鳳山書院者在昔固有其名而無其院也自前任府尊沈太守葆祥縣尊鍾桐山大令會禀正任兩湖督憲張香濤制軍撥抽兩湖書院捐欵三千兩爲作鳳山院費存典生息香帥俯如所請抽撥在案然費用每嫌不足沈鍾二公卽就漢口米捐局中每月照撥捐銀若干兩二公素慕濃川余紫波孝廉之名聘爲院長主持文衡而書院之名於是以張開課章程於是以定二公復就晴川城内購買民地多丈擬遲一二年間再禀省憲撥欵復修横舍詎爲時未久卽後先解任現在逄子政太尊來守是邦亦以振興文教爲事惟近來案牘 
 
 

Page 3

 
 
紛繁建新書院一舉固嘗齒頰及之尙未鳩庀有期也刻下湘米閉糴米捐停止鳳山課資亦斷風聞逄太尊别籌權變之方俾勿自我而止想例香帥福星重臨之　必有以慰我肄業諸生矣不禁跂子望之 
[京華紀麗]  
　　順天府督糧廳示所有遼東醃醋貨車行經紀李豫華房春均趙瑞等三名拖欠錢糧三年均著卽行斥革不准更名復充毋違特示○草廠七條胡同爲范春堂大令住宅去冬十二月初八日黄昏時分突來一妙手空空兒乘閽人不在徑入廳房將擺設缾鏡座鐘之類盡行偷竊一空待人知覺出偵則已渺無蹤影當卽開具失單遣家人禀報南城坊衙門嚴緝贓賊矣然賊已杳如黄鶴不知原璧能歸趙否○正陽門大街迤南有一石橋名曰天橋去臘某日見一無名男子身穿藍布棉襖洋布棉褲年約三旬左右不知所爲何事竟在該橋西橋洞之上自縊當經該甲捕禀報中城正指揮衙門請卽簽騐矣○德勝門外劉某者年逾不惑小販營生與其鄰女通姦已數月矣緣此女貌雖中人年正破瓜父母相繼而逝倚其姊永李氏而居劉欲將此女娶爲繼室迨倩氷上人商之永李氏因知有姦竟不俯允劉心忿恨意欲持刀尋仇先被該氏知覺捷足先登當赴提督衙門控告劉某强姦其妹等詞北署以事關强佔咨送刑部簽分廣東司審問某正郎訊知事有不實不盡傳永李氏到案多方開導據供如劉某完案後能不持刃尋仇願爲罷論○平則門某胡同向設弓房以招八旗子弟練習弓箭教師某甲滿語稱爲有達在該處教訓子弟歴有年所人尙謹飭儉樸積存京制錢一百餘千紋銀十餘兩不知何時漏洩春光被匪人知覺竟於去歲嘉平月初八晚鐘鳴十二點突有三人持械入室用刃喝禁聲張某甲雖年逾耳順氣尙强壯不服所爲該匪鼎足齊上將教習用繩勒斃翻箱倒籠積蓄一空該匪飽囊而去該管扎蘭聞信追捕無蹤不料破案甚速在前門外西珠汛兵丁獲一贓賊供出是案夥盜二人係神機營食餉兵丁隨卽續獲到案一併鎖送提督衙門究辦矣○客歲臘月十一日午後一太監步出前門行至正陽橋迤東義成洋貨店門口適一長隨自店内出與大監相值一回首際長隨辮繩誤挂太監衣扣之上太監誣指該長隨竊物手揮從人飽打一頓且扭送官廳長隨之主似外官樣方坐車相俟道　聞之怒甚亦赴官廳兩不相下廳官解勸不了乃送案至步軍統領衙門而涉訟焉 
[閩垣吉語]  
　　福州采訪友人云某署門丁李姓犯事獲案押候究懲先是李聞事發遁而之遠方經官四處訪拿未獲事旣息潛回家内有某甲者向操盧扁術與李相友善其子某乙知李之所在竟出首報官官遂令作線人獲李管押李忿甚聞甲家祖墓風水甚佳爰串通佃人某丙將穴掘開嘻其亦無賴之尤者歟○閩省土産以茶木二者爲大宗近數年來茶市不甚起色木業亦平淡無奇至去歲而木商之前赴上游採辦木植者竟利市三倍登時大濬利源回憶前年九月杪只值一兩七八錢者兹可售至三兩左右十一月杪只值一兩許者現可售至一兩八九錢實數十年來未有之際遇也○各署代書往往勒索錢財不顧人之身家性命現經邊制軍及張廉訪力除積弊限令每紙只取筆資數百文去臘某日福州府秦太守公出回衙見有父老攔輿遞禀正欲接收而輿夫竟强向遞呈人勒索賞項太守大怒諭以此後凡有攔輿遞禀者准由衙役收進只出小費一百文○著名花會首王曾串黄思浦高達達黄依奴林火火等人經閩縣方大令枷於署前以昭炯戒未幾黄依奴林火火二犯相繼病斃其餘王黄高三犯攺發到任橋示衆有見者謂黄思浦身軀肥大荷枷後神氣沮喪家中人日以參术調養之其枷重不能勝雇人　之而走始得殘喘苟延○臬司張廉訪之夫人於去歲嘉平月某日仙逝隨於二十六日開吊官塲之往祭奠者踵接於門所餽唁儀不可勝數○南臺上直路冬防局差不奉明文私至高湖鄉查拿私鑄又不將人犯帶回事爲總辦舒衡甫司馬查知飭提局差訊問各子重責數千板旋禀明臬司張廉訪廉訪以此風斷不可長遂飭縣將私鑄人犯拘懲一面提局差至縣再行重責斥革卯名○每歲臘月之杪南臺官銀號例有賑濟貧民之舉去歲號主仍循舊例每人散給小洋銀一二角一時　寡孤獨者流逐隊而來數以千數百計乃請保甲局委員徐君帶勇彈壓以免爭端 
[吳山夕照]  
　　杭地有一種土棍每届封印後以爲官憲不理刑名或設局聚賭或硬賒白吃或酗酒打降種種惡跡不可勝言去冬經保甲局提調沈太守庚垚訪聞著名棍徒十餘名密飭三城總巡拘拿到案均賞笞責荷枷責令地保押遊街市三日须過今正落燈始行責釋至所辦棍徒以下城爲最多蓋杭地官憲衙門在下城者祗有臬司一署而又偏於西隅故若輩益肆無忌憚也○浙省捍江塘去年經朱敏生少司馬竭力報効捐資興修自九月初九日開工已誌報端兹悉此次工程係從徐范二村起業已修至閘口而石工人等大半皆由嚴州紹興招致而來歲闌彼等均須回里度歲而局中司事亦有家務是以定於臘月二十日一例停工今正元宵節後再行開辦 
[蕪水延釐]  
　　蕪湖采訪友人云前報紀各米行乘定章抽厘之際私加浮費計每石多收銀一分蕪關道袁觀察米厘局方觀察先後訪聞出示嚴禁並提各米行主嚴究旋有人出爲調處先由各米行將董事某甲黜退所收浮費責令悉數吐出充地方善舉米業公所房屋估價充公攺爲買賣各帮米客公業另舉正副二董及彈壓米市委員一人勇丁數名嗣後公所用費每石祗准抽銀一厘禀請地方官立案不時稽察並須將舊董事及米行嚴加議罰俾知懲儆舊董事心不能甘各米行亦成見未融遂迄未定局相持至臘杪各米行欲公具禀詞請准從寛核算先將十月中所收捐欵吐出計銀四千餘兩除將米業公所房屋抵除二千餘金外復找出二千餘金隨禀繳縣李邑尊俯准核收候禀請道憲批示觀察以各米行膽敢乘米厘新定私加用費如許之多實與大憲不准巧立名目加增絲毫之示違悖尙須澈底根求是以全案仍按而未斷○臘月二十日爲立春令節先一日李邑尊率同典史何少尉巡檢吕少尹學師土廣文各乘顯轎排齊全副執事赴東門外行迎春大典旣至卽向太歲行禮迎取芒神春牛入東門出西門繞二街吉祥寺轉出長街迤邐入城一路靑旗掩映羽葆　紛更有德政牌數十對及萬民傘萬民衣之類鏤金錯采十色五光緑女紅男夾道縱觀幾致萬人空巷○臘鼓催人歲聿云暮需次各閒員握銅信杳聽鼓情悽八口之家徒效韓文公之年豐而妻啼飢冬暖而兒號寒此種情形殊不足爲外人道是以官塲定有歲暮炭敬一舉其欵由常關外五口及大江口税務各委員按月輸將陸　彚集届時約得毛詩一部查明次貧極貧分爲頭二三四等酌量分派去冬欵不加多而人數較增大有粥薄僧多多慨幸袁觀察慨捐廉俸百餘金以補不足計頭等八人每人得洋銀十六圓二等十八人每人得九圓三等七人每人得六圓四等九人每人得四圓於黄羊祀灶之時派丁分送雖不能春生滿室然辛盤卯酒亦足略掃　塵矣○世風今不古若凡江湖匪棍市井游民往往故作譸張行其馬扁之術初不料胼手胝足矮屋打頭者亦有心計獨工如何樓之市僞者隆冬旣届人家皆須購猪肉醃之以爲卒歲之計鄉民卽多預購老母猪飼以膩食不須匝月卽可　壯異常入市易錢獲利何止三倍城市中人目迷五色動輙墮其術中必俟鼎烹而後覺蓋其皮一如老元緒雖有百年桑根亦無能煮爛味更令人作惡聞鄉人買一母猪祗需錢數百文而一經餵壯貨肉卽可賺得五六千文不但騙人錢財而且食之百病叢生鄰里中受其害者已不知凡幾矣○蕪地貧民本較他埠爲多去歲皖北及鄰省告災飢民載道而來結茅棲止江口鷄窩之後及西湖池北一帶低如蟻穴密等蜂房袁觀察樂善爲懷捐廉購就米票交各委員擇尤散給此外縉紳富户及米號粤商偶分升斗之餘彼無告竊民亦得含哺鼓腹云 
[邗上官塲紀事]  
　　揚州采訪友人云兩淮運庫支收各款每月以三六九爲期年終例須封固數日去臘江都轉擇定二十七日封庫所有發欵收欵均於二十六日一律算清翌日清晨由庫廳至庫門行禮訖然後聲請封條向庫門黏貼俟新正禀請都轉擇定吉則再行開庫○運轅頭門外隙地極寛照壁旣大且高年例於歲闌時彩畫一次去冬某日承差招雇堊工數輩支架而上五采彰施閲數日始竣工蓋以壯觀瞻崇體制也 
 
 

Page 4

 
 
[金山寺探梅]  
　　據鎭江訪事人函云督辦江南防務馮萃亭宫保前赴金陵謁見南洋大臣張香帥已登報牘去年臘月十一日宫保由旱道乘輿抵鎭斯時常勝各營列隊鵠候旌旗五色映日鮮明棨戟旣臨砲槍聲震動山谷十二日清晨麾下各營官曁道府以次均詣行臺投刺禀見冠蓋輿馬極盛一時○拖板橋西首有王姓者年未而立開一烟寮霧沛雲蒸無間朝夕由是生涯頗盛薄積資財去春忽動室家之感出財禮洋數十元媒娶某氏女爲室年已及笄眉痕染黛眼角流波每當不速客來一榻横陳輙效孫壽之齲齒笑墮馬妝依依肘下略不避嫌蓋藉此以爲貰酒之帘求魚之餌也附近張某本是色中餓鬼一燈如豆與氏覿面竟忘其爲誰家掌上珠居然摟諸懷中王始猶假作痴聾繼見其忘情太甚不覺忿火中燒頓作劉四之駡張不肯讓漸至用武幸有和事老出爲調停張始悻悻而去 
[監司赴省]  
　　前晚江海關道黄幼農觀察雇就宫舫鳴騶出城由新閘碼頭登舟用小火輪船帶望蘇垣進發叩賀各大寕新禧臨行時上海縣黄大令以及文武各員齊出送行如禮 
[濬河攺期]  
　　本邑開濬蒲肇河屢登前報去歲之杪停工後上海縣黄大令照請同仁輔元堂董事曹寄耘擇於正月初六日开工昨日適風雨交加大約須攺遲數日矣 
[飭縣訊明]  
　　本邑　　生員童廻李讓周文治趙光第張祖蔭王錫春聯名繕函投松江府署略謂上海縣學師宣琴山廣文擅保清　堂嫠婦錢馬氏出外由其始帶去爲娼乞查明嚴行辦理恩詩農太守卽行文上海縣内開童廻等旣係公事上控理應具禀陳明何得率用公函殊爲荒謬飭縣傳齊一千人到縣訊明分别辦理等因不知黄大令如何辦理也 
[飭查失火]  
　　昨報紀本邑南市萬隆德米棧柴房失愼一事事後十六鋪巡防中局委員李蘭史二尹飭地甲裘鎭前往查詢旣而裘甲禀稱小的奉飭後查得萬隆德柴房中有夥伴醉臥並未將燈吹熄旋被風吹延燒柴垛以致焚去被褥等物幸卽救滅惟一人灼傷其　痛楚不堪兩人從樓窓躍下未受大傷 
[火災未成]  
　　前晚八點鐘時英大馬路直街之鴻園茶館中不知如何將中間所懸之洋燈撞翻一時烈燄横飛勢將上熾幸有人急將破棉絮撲上卽行熄滅然左右鄰飽受虚驚矣○昨日亭午時英租界德仁里第一弄某姓家因煮午餐火力過猛以致烟囱中濃烟直冒火星迸裂鄰居望見急爲大聲呼喊立卽救熄不致成災 
[壓傷送醫]  
　　英界火災已登昨報當警鐘怒鳴之際火會西人均爭先駕駛皮帶車風馳而出有第二號皮帶車疾馳至篷路寗勒路轉角處因駕駛之某西入急於驅策致將車輪激壞西人從車頂翻仆於地幸未受傷適有小工某甲蹲坐車後致被壓傷頗重經一百七十二號華捕送至同仁醫院施治 
[函送安揷]  
　　昨經三百十四號華捕舁送乞丐蔡阿生到英廨稱此人有病臥於通衢不能行走送請安插值日差禀知屠别駕飭令函送滬北樓流公所妥爲醫治 
[蕩子輕生]  
　　有丁某者向在英界東棋盤街某土棧爲夥因性喜狎邪遊去年結帳致挪空棧中銀若干兩一時情急竟私購紫霞膏一盒背人吞服未幾毒發宛轉呼號棧中人察知有異立卽倩人施救無如受毒過深竟爾斃命立卽報知其家族丁乙乙疑棧主威逼欲赴有司衙門控告不肯成殮旋經周姓出爲排解謂人死不能復生不若令棧主出資從豐棺殮並貼償撫恤庶爲兩受其益乙見有銀遂爲首肯 
[撞船償費]  
　　昨晨有駁船一艘滿載石塊正在揚帆飛駛忽有小船一只迎面而來兩不經心致互碰撞小船船頭撞傷於是船上人相約至某茶肆評理駁船上人不肯認遇後經人勸以小船究屬吃虧不起令償洋若干爲小船修費其事乃寢 
[滬濵瑣語]  
　　本邑大東門外常關碼頭盪槳船户某甲向同帮某乙索舊欠洋銀五圓二角互扭至狀元茶樓爭閙茶博士恐肇事端遂下逐客之令兩人復沿途扭毆悮將某丙所設糖攤撞翻内責令賠償二人不允以致扭作一團同赴巡防中局控訴旋經地甲調處勸甲乙　賠洋銀九角○賊犯張福生竊取求志書院各物經守院人拘獲解送巡防南局請懲局員張二尹轉送保甲總巡局曹荃生明府升案研訊張供稱小的係本地人枵腹難堪偶然竊物明府判令送交攺過局永遠覊收 
[英界瑣事二則]  
　　日來四馬路一帶游人如蟻一至上燈時候靑蓮閣五層樓等處莫不座上客滿而宵小亦多混跡乘間一使其手叚前日之晚看甲乙二人相偕在某茶肆啜茗各將皮馬褂脱掛壁上忽一人贸然而來將褂穿之身上旁人見其毫無餒態不疑其爲三隻手也　甲自見始得獲住意欲扭送捕房該賊再三乞饒卽首如搗蒜始釋之而去○前日午前有粤人某甲翎頂煌煌乘坐肩輿至各處駕歲甫行至抛球塲相近忽有馬車一輛從東飛駛而至轎役不及避讓致被將轎撞翻甲卽跌出比及扒起喝令抓住則該馬車已不知去向矣祗得狼狽而歸 
[美捕房事]  
　　楊樹浦第五百零二號門牌周姓屋内前晚被偷兒穴後垣闖入臥室將金銀首飾衣　捲取殆盡昨晨據控捕房費副　頭由德律風告知虹口捕房捕頭立派包探范進才前往查緝○積竊施如生破獲懲辦數次矣前晚躑躅於北河南路圖竊經包探張阿五緝獲詢問之下施直認曾竊停泊蘇州河某窰貨船之風蓬等物卽將原贓吊出押候查明失主送廨訊究○偷兒楊阿二前晚由伯頓路一百九十二號屋内竊白銅水烟袋一枝持至天潼路求質爲包探施奎江查獲人贓一併拘解捕房押候送廨訊辦 
[法捕房二則]  
　　骨牌阿坤與陳子明羽黨王連生等因賭分肥在法大馬路春泉樓茶館鬥毆阿坤力不能支致被毆傷一哄而散經巡街華捕將阿坤舁至捕房由捕頭騐明傷痕飭送仁濟醫館療治一面飭拿行兇人到案訊究○八仙橋某浴堂挑水夫在自來水管上取水適　近煤炭店夥持水桶爭取餅攤夥某甲與居民某乙亦欲爭取以致互相扭毆煤炭店夥略受微傷當經巡街華捕將一干人拘入捕房捕頭以事屬細微命將挑水夫等三人械至十二點鐘卽行釋放 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
