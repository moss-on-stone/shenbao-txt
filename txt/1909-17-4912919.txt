# 1909 - 17 - 4912919

 

Page 1

 
 
   
 
 

Page 2

 
 
[上諭]  
　　監國攝政王鈐章十二月二十五日内閣奉 
　　上諭載洵等奏請定崇陵規制一摺著恭照惠陵規制敬謹興修欽此軍機大臣署名奕劻世續張之洞鹿傳霖那桐 
[宮門抄]  
　　二十五日召見軍機澤公紹英陳邦瑞 
 
 
 

Page 3

 
 
交旨 
　　十八日軍機大臣欽奉 
　　諭旨會議政務處奏議覆端方奏敬陳軍政大綱請擇要施行一摺又議覆徐紹楨奏請實行徵兵制度並建設軍諮府一片均著依議欽此又奉 
　　諭旨貝勒載濤等奏遵擬詳細稽察章程並人員執掌薪費數目一摺單二件又奏籌撥開辦經費片又奏整頓内務府三旗護軍驍騎等營辦法片均着依議又奏刋用關防日期片知道了欽此又奉 
　　諭旨此次驗看州縣事實列入最優等直隸高陽縣知縣暢文藻著在任以直隷州知州候補欽此 
論說 
[今年要事論略]  
　　今年爲我德宗景皇帝最後之年。今此五六日爲我德宗景皇帝末年最後之日。夫此景皇帝最後之年。卽爲籌備立憲之第一年於政治上發異樣之光彩。於外交少劇烈之爭執。於内亂無蔓延之禍患。則此一年之時間。固爲我景皇帝三十四年中最可紀念之年。而此五六日。又爲我景皇帝三十四年中最可寶貴之日。吾人處此。能毋追溯景皇帝末年之歷史。以稍留景皇帝之德政於天下乎。 
　　夫此預備立憲之事。雖發生於去年。而實實行於今歲。自春間國會請願之風潮起。各省公舉代表。聯名上書。民氣發揚。全國一致。我景皇帝有慨於國勢之積弱。鑒於國民之熱忱而遂毅然頒九年籌備立憲之諭。又復再三下詔。殷殷勸戒。以今年爲籌備之始年。而尤注重於諮議局。責成各省督撫辦理。其他如頒布地方自治章程。調查戶口章程。則責成於民政部。頒布清理財政章程。則責成於度支部。籌辦八旗生計融和滿漢。則責成於軍機處。編輯簡易識字課本。國民必讀課本。則責成於學部。修改新刑律。編訂民律刑事民事訴訟法。則責成於修律大臣及法部。凡此數者。皆爲籌備立憲最要之端而又爲第一年必辦之事。雖各部或有不能照章辦齊之處。然此乃各部之自負景皇帝。而景皇帝實事求是之盛心。固已昭然若揭也。此外如實行禁烟。至今年而始行嚴厲。凡百新政。至今年而始有端倪。故今年一年中。令我國民最不能忘之事。此其大要也。 
其次爲外交。今年外交上之最重要者。爲廣東二辰丸案。繼則有雲南邊界華兵殺斃法員案。夫此二辰丸之案我中國自恃理直。而卒不能與日人爭勝竟至償費賠禮誠爲國民可恥之事然亦當曲體政府之苦衷。我國民旣不能獨力以拒日本之要求。而政府又無能力以當大敵故寗委曲以求全耳。其殺斃法兵一案。内容不能盡悉。曲直不能臆斷。然亦早己和平議結。故亦非甚棘手之案也。日我國向來與外人最難辦理之交涉敎案耳。而此敎案。又年年發生不已。幾於無年無敎案償欵纍纍。喪我元氣。此甚可懼之事也。而今歲各省則未聞出一敎案。豈非我中國外交上之大幸乎。此爲今年外交之歷史。 
　　其次爲内亂。今年内亂之最劇烈者。先有雲南革黨之倡亂。繼有安慶砲馬營之兵變。然皆大兵一到。立時竄散。此外土匪之乘間圖煽。如廣西等省之隨起隨滅者。不計焉。統觀一年内禍亂之作其發端似甚猛烈。繼則如摧枯拉朽。破之甚易。此固由於該省督撫之善於布置防範得宜。而亦我國民翻然悔悟之速也。此爲今年内亂之歷史。 
　　所最不幸者。突降禍變兩宮駕崩。我國民。方兾從容籌備。徐收九年之成效。不料天之奪我聖主竟至若是之速也。幸賴攝政王賢明。贊襄少主。得以逐項籌措。轉危爲安。今上即位後之大舉措。爲袁世凱之開缺。亦今年政界上不測之風雲也。嗚呼。我景皇帝開籌備立憲之先。今上收籌備立憲之效。然則今年之三百六十日豈非我中國立憲前途之大樞機乎 
來稿 
[致王蔣二公論諮議局分合意見書（再）（續）]  
　　要而言之。一省之議事機關。任設何處。原無不可。惟部章有設於督撫駐在地一語其意實謂諮議局應設於一省最高權所在之地。綰江蘇軍政外交財政商政最高權之江督。旣駐節於江寗。諮議局自以設於江寗爲是。雖遇開局時。蘇撫慮蒞寗數日。未免以一諮議局而牽率巡撫。以巡撫而俯就諮議局。然而未開局之時。本應設會議廳以資考詢（章程中常駐議員須應督撫召集至會議廳以資考詢夫會議廳爲督撫與紳士會議之所。官紳與常駐議員本應常川討論一切是局所雖設於寗垣而蘇垣自有會議廳以資諮詢尚何隔膜之慮哉）將開局之先。又應將提議各事妥爲預備（凡應議之議案照章當前三十 
 
 

Page 4

 
 
日送交議員。是三十日之内議員本應預備一切蘇人當先赴蘇垣查核案卷會集紳耆預定議事方針方可赴會蘇撫卽可於是時在會議廳接見議員諮詢一切而不待開局時之紛擾如謂議員往返諸多不便苟存此畏勞好逸之心即喪失議員之資格選舉權至爲尊嚴不當誤舉此等有負委任之議員也）臨時並可函電通詢。或派代表到會即使必須蒞寗數日。而諮議局旣因江督在寗而設於寗。不能謂之以蘇撫就諮議局。直可謂之以蘇撫就江督且不能謂之以蘇撫就江督直可謂蘇撫與諮議局皆集中於國家制定全省最高權所在之地如謂蘇垣應自有諮議局。不應附屬於寗。不應以撫就督。則必謂統治蘇省之最高權不屬於江督而後可例必將寗屬蘇屬實行分省而後可。而江蘇分省之說。且爲諮議局未開以前第一問題矣。此蘇省諮議局不應設於蘇垣。而必設於寗垣之理由也。（或謂蘇撫責任重大不宜輕易出境然按巡撫二字本有巡行全省之意卽以近事論如蘇撫之巡緝太湖浙撫之巡視海塘凡關本省要政之一端無不移節親臨諮議局爲立法問題關係全省利害蘇撫受國家重寄自能親臨監督何肯放棄應盡之責正無庸人民之代爲過慮也） 
　　以上三說就逹所見及者。拉雜書呈鑒核。並俟全省人士之熟察焉。 
專電 
[電一（北京）]  
　　某御史奏叅郵部尚書陳璧負國辜恩有靡帑徇私納賄三大欵案均指實涉及司員十餘人某部尚侍三人謂取盡輜銖用若泥沙設償欵愆期必生枝節即正其罪以謝天下亦無補於事請派大員查辦寄諭某等密查 
[電二（北京）]  
　　憲政館添派逹壽充當提調又覈議城鎭鄕地方自治章程定二十八日入奏 
[電三（北京）]  
　　政府議明年正月望後開御前會議籌商組織責任内閣 
[電四（北京）]  
　　樞府發電慰問開缺尚書袁世凱足疾近狀緊要新聞 
[某御史奏參大學劉監督北京]  
　　某御史封奏云憲政以推行新政爲先而新政以育才爲急作育人才非首重學務不可京師大學堂爲全國之模範宜如何力求整頓乃大學堂監督劉廷琛自到差以來有阻力而無提倡同堂學生悅服者鮮意見各持學務自難起色現正籌辦分科大學規制益宏責任益重應另簡賢能接任云云並聞摺内臚陳劣跡多欵於十二日入奏原議請旨留中嗣又改議於十四日發出原摺交張相隨時察看 
[趙濱彦又被御史揭參北京]  
　　某御史奏參趙濱彦多欵其大略謂本年三月御史俾壽奏參淮揚運司趙濱彦已經查覆然如臣所聞尚有甚於俾壽原參者即如如臯縣緝私一案緝捕勇丁刦掠多處殺斃多命甚有姦淫婦女幾人之事緝捕營到時雞犬不寗一一綑載而去言之確鑿在該司之意必欲將肩挑私販殺盡而後快緝勇仰承意旨如虑附翼慘不忍聞不但法律所不許亦天理所不容當此匪黨希圖煽惑深恐釀成巨患應請派員查辦以儆官邪而杜後患云云奉旨寄諭江督蘇撫查辦 
[趙朱兩員被叅後之查驗南京]  
　　淮運司趙濱彦参案已據京函錄人今日本報現聞趙運司参案與蘇省牙釐局朱之榛同被某御史奏参嗜烟等多欵奉旨飭江督蘇撫查辦現江督端午帥業已檄飭該二員前赴江寗入禁烟公所查驗以觀虚實而憑覆奏 
[魯撫覆江督電（爲報告禁烟情形事）]  
　　前准養電調查東省禁烟各情當經電覆在案查茲事係奉諭旨實行要政迭經遵飭切實辦理並於省城設立烟禁公所專查大小文武各員現在已調騐者一千一百餘人各屬戒烟會社已全省普設有一縣多至十餘處者統計已報設一百九十三所儘有擴充添設者已戒人數得四萬九千五百七十三名約减十之六七吸戶現在仿照直隸由巡警發給牌照方准賣膏開辦未久尚無實數可稽但就統稅局報册計之三十三年本産本銷二十四萬二千一百零力斥三兩四錢本年十個月本産本銷九萬五千六百七十九斤六兩二錢已减十成之六又三十三年本産外銷七萬二千七百三十斤零八錢八分本年十個月本産外銷五萬二千五百五十七斤四兩八錢九分實减十成之三又三十三年分外産本銷六千八百十六斤五兩八錢本年十個月外産本銷五百八十五斤四錢 
 
 

Page 5

 
 
實减十成之九又據東海關電稱三十三年進口洋藥三萬一千三百三十斤出口土藥四萬三千四百二十二斤本年十一個月進口洋藥二萬一千六百四十九斤出口土藥二萬零八百二十五斤據膠海關電稱三十三年進口洋藥一千三百二十斤進口土藥三百四十五斤八兩出口土藥一萬二千三百四十二斤本年十一個月進口洋藥一千七百十六斤進口土藥一萬四千二百五十斤出口土藥四百八十九觔雖兩關稅項小有漲縮而比較兩年收數短絀居其多數吸戶日少此其明證惟禁烟非從禁種入手斷不能凈絶根株先於十月通飭年内一律禁種爲時稍晚間有已種不及改種者小民瘠苦不得不量予體恤查武定一府向無烟地泰安一府現已一律禁絶萊州膠州臨清亦各據稱申禁恐未凈盡濟南十六屬鄒平淄川齊東齊河濟陽德州德平臨邑平原陵縣長清十一州縣均已禁種登州十屬蓬萊黄縣福山棲霞招遠寗海文登榮成海陽九州縣均已禁種東昌十屬聊城博平荏平莘縣恩縣高唐州七州縣均已禁種兗州十屬滋陽鄒縣泗水嶧縣陽榖壽張汶上七縣均已禁種以上四府未盡禁絶各州縣今已無幾比較上年種烟畝數統計實减十之六七其餘如曹沂濟寗均向爲産土之區沂州現實減種十成之二曹州實减種十成之六濟寗實减種十成之七近又通飭實力辦理明年春熟以後自可通省一律禁絶總期永除痼疾以收實效也樹虞 
[唐紹怡在美近况]  
　　泰晤士報載二十四日鈕約電云鈕約外交界近各派代表公讌中國專使唐紹怡各代表均有演說以申友愛中國之悃忱唐大臣答詞頗隹惟於政治間題並無一言涉及云 
[京師近事]  
　　慶邸本因足疾請假旋卽全愈復以腰間酸疼於十六日續請病假外間傳說有謂實因足疾及腰疼者有謂本擬告退者有謂因見袁氏開缺决意不出者然慶之當時請假實因足疾與袁事無關 
　　御史趙炳麟封奏云國無二主攝政王旣兼監國卽係代皇帝行使大權雖不必以皇體自居而宜以君權自持當此主少國欵全在當國主持定斷若復以謙讓爲懷日久而玩心生恐有尾大不掉之患云云奉旨留中 
　　學部致各省督撫電云據駐日田監督來電學費待發甚急西歷年關無從墊借希將貴省應解各欵從速匯東並電復 
　　魯撫袁樹勛片奏略云外交所以釀此時局者由於不熟外情應請各國使臣將各國歷來約章抄錄彚送外務部編纂成書頒發各省云云奉旨外部知道 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
要摺 
[政務處奏覆度支部清理財政辦法摺（續）]  
　　四各省關涉財政之事宜隨時咨部以便考核一節查度支部於全國財政有考核准駁之權各省關涉財政之事自應隨時咨部籌商遵照部議施行而歷來外省積習皆有外銷欵項自籌自用向不報部且有時遇有急需無欵可籌不得不挪用正欵無暇咨商每即徑行動用殊於統一分明二義均多未協然疆臣身膺重寄用人行政在在需財若於財政毫無特權則庶政皆無從展布故欲疆臣坦然不欺於該省出入欵項逐一報明毫無諱飾必部臣曲爲相諒於外省籌欵之事苟持之有故言之成理即予准行於外省用欵之事但據實開報卽予准銷不以憑空之理想遥爲臆斷不以陳年之舊例强爲相繩使疆臣恃之爲助我之人不畏之爲阨我之人自能内外一心互相戒而不相遁蓋疆吏皆朝廷倚任大臣使其人可信則於財用一端不必致疑使其人不可信則當劾而去之不應疑之而仍用之也是則外省督撫於財政出入令其事事通知部臣無欺無隱原屬正辦而必於已經核議之件一切槪不准行則恐於突遇急需之時或有坐失事機之慮擬請嗣後各省關涉財政事件除遇有非常變故外如平時有變通成法之處須先咨部籌商内銷之欵未經度支部核議槪不准行外銷之欵亦必將如何籌辦如何支用情形據實報部不准絲毫隱飾部臣於外省籌商之事必當曲體其辦事爲難情形可准則准不輕苛駁仍照本年七月臣等議覆御史趙炳麟奏統一財權整理國政摺内所陳辦法令各該督撫先將該省出入各項通盤調查並將何項應入國家稅何項應入地方稅詳擬辦法咨部會同臣等彚擬章程分期照辦如慮各省外銷之欵一律核實造報則各疆臣遇有特别議辦之事不能措置裕如不妨俟清理欵項之後酌留若干以備各省特别之用惟是此節於部臣疆臣權限關係甚重其中曲折臣等所擬恐尚有未盡之處應請旨飭下各省督撫每省遴派明於財政理法熟於該省情形之員一二人限三個月内來京赴度支部與該部堂司各官面爲籌商按臣等所擬辦法詳加討論酌行釐訂由部臣會同臣等奏明請旨再行切實施行五直省官制未改以前各省藩司宜由部直接考核一節查現行官制外省財政以藩司爲總滙之區現在各巡警道提學使勸業道皆直接民政等部藩司事同一律自可援照辦理惟藩司所管財政往往正雜寄存互相搬移交代領扣糾葛不清若每報督撫之件皆令隨時報部未免過煩疊床架屋之册報繕造者因不勝其苦而二十二省之册萃集一部閱者條條過目字字校對核算亦恐難於實事求是日久徒成具文應請嗣後各省藩司凡遇關涉各該省財政事宜除禀承該管督撫辦理外每季造具簡明大綱清册徑報度支部查核度支部如查有可疑之事儘可不時派員前赴各該省稽查其委用徵收釐稅各項人員亦均按季彚報度支部備查以期内外相維消除隔閡六造報逾限宜實行懲處一節查各省奏銷向有定限逾限例應議處近來習相遲延允宜懲儆但各項銷册部中皆有一定程式不能不揑造虚言期符成格以削足適屨之謀爲掩耳竊鐘之計即使依限造報銷而所報全非事實何足作爲豫算决算之憑藉乎又册籍過繁而期甚迫果欲實辦每易逾違欲其恪遵定限必須稍寛日期乃能實行應請將舊日報銷册式一律掃除廢棄不用令各省各就該省情形將應辦各項銷册按照實在用項逐一擬具程式先行送部由部核准此後奏銷卽按此程式造報其中倘有不能不遇事變通之處准其隨案聲明但不准稍有處揑部中卽據此核銷不加苛駁然後如該部所議明定造報之日期嚴加逾限之譴責請旨飭下吏部會同度支部將奏銷限期酌量展寛遲延處分酌量加重庶可認眞辦理不等具文以上六條挈理財之綱而仍不掣辦事之肘屏除舊日虚僞之習而亦無過高難行之端擬請旨飭令内外臣工按照所陳各節切實遵行以仰副聖明理財正辭循名責實之至意如蒙兪允臣等卽通行各處一體遵照所有臣等遵議各緣由理合恭摺具陳伏乞皇上聖鑒再此件事體繁重是以覆奏稍遲度支部係原奏衙門臣載澤故未列　合併陳明謹奏 
分類新聞 
政界 
[副都統奏請陛見浙江]  
　　杭州副都統德濟三次任滿奏請陛見摺云奴才於光緒二十五年十月初五日恭奉恩命補授杭州副都統即於是年十一月初九日抵杭任事計至本年十一月初九日已届三次任滿自應遵例具摺奏報伏思奴才滿洲世僕識淺才庸承乏杭防涓埃未報夙夜撫衷實深負疚今當三次任滿之期彌切趨朝之願惟際此時事多艱操防學務在在均關緊要惟有竭盡愚忱不避嫌怨次第商承將軍悉心舉辦以冀仰副高厚鴻慈於萬一理合恭摺具奏伏乞聖鑒謹奏 
[拿獲僞造官錢鈔票人犯南京]  
　　沬陽縣張令恭彝禀各憲文云竊照知縣訪聞縣屬西鄕地方有刁徒僞造裕寗官錢鈔票情事隨即選差查拿去後旋准縣丞史久慶移開九月二十二日據高流集董事吳慶增地保范繼考禀報有李玉香楊尼山二人在集行用裕寗官銀錢局鈔 
 
 

Page 11

 
 
票當被鋪戶識破僞票六張退換爭論等情到廳當即飭差協保拿獲並搜出僞鈔票九張顔料單一紙將犯連同僞票移解訊辦等因到縣准查移送僞票每張銅元百枚另單開列顔料紙張知縣隨將李玉香即李兆珩楊尼山即楊黎山提案一再研訊僅據李兆珩供認知情行使每張以五百文購自王海波票均王海波所造詰以顔料單何來則語多支吾楊黎山供住李兆珩家房屋此次因往帮挑油酒致被並獲李兆珩如何使用僞票伊均不知各等語將犯收押僞票等件附卷旋提復訊李兆珩供均翻異知縣伏查鈔票之設原以利便商民關係正非淺鮮乃有刁徒僞造妄圖魚混實屬玩法除再提犯嚴切推求並飭拿供出之王海波務獲質究詳辦外合將獲訊大略情形先行通禀 
[蘇臬整頓書吏功過蘇州]  
　　臬轅各房書吏承辦公牘向章延擱時日酌予記過不過空有其名現經臬司左廉訪設法整頓嗣後發交各房公牘分最要次要平常三等最要者限一日次要二日平常三日如逾限不辦即作悞公論如最要延悞一日罰銀一兩五錢次要一兩平常五錢如能早時呈送酌予記功業已傳知各房一體遵照 
[蘇臬催繳佐雜事實表蘇州]  
　　蘇臬左廉訪前准藩司移送考驗外官新章佐雜差委各員仿照州縣事實表例條列事跡切實考騐分等加考按季送司一俟年終彚核訂本專案詳咨等因當將表紙發交該員遵照辦理在案今旣數月未據遵飭塡送時近歲暮彚辦期限急迫未便再任稽遲昨特專札飭催該員尅日將所供職務條例事實從本年春季爲始或自接差之日起赶緊遵式按欵塡註表紙送司彚核如有接差卸差應由各該員前後各列表紙塡註呈送毋得遺漏 
[嘉善仍請帶收積榖浙江]  
　　嘉善縣紳董周文炳等禀縣今届年歲較豐冬漕在卽帶收積榖捐錢之舉不宜一緩再緩環請照案開辦等情由縣徐寶棻大令具詳省憲略謂現在秋成旣較上年稍豐自應查照原案卽自本届冬漕爲始按照成熟田地每畆帶收積榖捐錢一十二文仍以三年爲限俾資儲備除出示曉諭並飭各紳董推舉代表常駐倉厫妥愼經收一俟漕畢另將收數具報 
[禀控不遵國制之縣令安慶]  
　　桐城縣令胡菊生於上月中旬在該邑開工業大會時尚在國恤期内該令猶翎頂朝珠喝道前往現已被該處紳士在撫署聯名呈控矣 
[業戶禀請减徵之批詞蘇州]  
　　吳江業戶任經笥等因上忙全徵民力未逮禀請藩憲察核普减當奉藩憲瑞方伯批云此案前據該縣具禀請示大致謂上忙條銀就數作完毋庸再備留抵其本年熟田應徵下忙銀米懇予酌量减徵即經由司核定普减一釐五毫實徵九成八厘五毫原指下忙减成而言雖下忙普減而上忙全徵似與蘇屬辦法稍異第縣禀原請如此本司不能不照准且已彚案詳請院憲彚核具奏在案未便再行更改 
交涉 
[道員藉洋勢索詐蕪湖]  
　　蕪湖二街匯隆典本月十五日午前突有法國人羅克賴者帶同翻譯諸蘭舫來典聲稱特來代取貴州礦務商局存欵期票一萬兩若一句鐘不照數兌付則二句鐘卽往縣署聲控將典封閉勒追等語該典執事因此事係候補道陳哲甫（名明遠浙江人）經手與洋人素無交涉當答以須俟陳哲甫到蕪核算欠欵當面哩楚等語該法人遂揚長而去是日傍晚邑尊沈令果出查票派差二名來興查詢票載茲據法國人羅克賴函稱伊素與前出使大臣崔國因往來交好去年七月存銀一萬兩在其匯隆典内每月七釐行息今年八月間付過一年利息未肯付本展限三個月再行歸還今該典管事希圖騙賴懇祈封閉勒追等語該典執事以該法人致縣之函又與午前來典所言不符顯係陳哲甫圖賴欠欵避匿不面故倩洋人出塲抵制即將原因告知來差覆縣翌日蕪湖縣復派差傳提該典司事夏某到署適沈益齋大令有恙未愈請洋務局彭星菴大令質訊夏某供稱秋間陳哲甫觀察來蕪勸募貴州礦股少東崔有泰一時被其誘惑允購股票萬兩具立十月底期票一紙當由陳哲甫觀察親書收條一紙存執言明俟股票交到繳回收條嗣陳因他項需用向少東再三商借陸續挪用七千餘兩有帳可稽並有陳親筆信函多件存典詎至十月底股票仍未交來取銀典内管事以股票未交欠欵又不還遂不肯兌欵陳竊逃他往月前屢次託人催伊理楚至今杳無回音不料昨日忽有洋人來典索取股欵甚勢汹汹敝典故東生前不但不用欵即與各莊往來只有放出並無存入此次陳哲甫倩洋人索欵顯係圖賴欠項特借洋人勢力出塲抵制以冀另詐巨資遂其分肥之計務懇關提陳哲甫到案自有着落云云彭令明知另有别情且事關洋人一時尚難判斷云 
[稅務司起程返國漢口]  
　　江漢關稅務司安格聯君因父喪請假三月返英倫料理已奉總稅司核准所遺之事由副稅司蘇古敦君代理昨安君已將經手事務交代清楚乘輪赴滬轉回本國 
學務 
[江督批奬兼治五經衷議南京]  
　　江南圖書館委員王耕心近呈兼治五經衷議禀請江督鑒裁當奉午帥批云查自興辦學堂以來朝廷明定敎育宗旨其一曰宗聖嗣又欽奉懿旨尊孔子爲大祀聖謨廣遠萬世昭垂欽定學堂章程則自初等小學即注重讀經講經入校之初首讀孝經次及四書日課月程務令通曉此固吾中國國粹所寄凡有敎育之責者所應敬謹遵守者也徒以羣言　雜大道披猖守先則古之心不敵其通變趣時之見遂至良法美意名存實亡人心世道之憂深堪憫歎該員潛心正學夙負時名撰兼治五經衷議一篇冀爲挽救立言不朽嘉尙良深本部堂一再披尋實足爲當世對證發藥所有條議各節仰寗學司遵照學堂章程量加釆擇檄飭各學堂切實辦理期於經訓修明士風純美是爲至要至禀中所請奏進等情并仰該司核議具復轉飭知照 
[中學監督易員江西]  
　　江西饒州府中學堂副監督張佑賢辭職公舉鄒國瑋接充現經鄱陽縣教授劉樹桂等禀奉林貽書學使批該中學堂副監督張紳佑賢旣因服闋行將赴部供職所遺該堂副監督應准以鄒紳國瑋接充除札飭饒州府就近照會鄒紳認眞經理外仰好知照 
 
 

Page 12

 
 
[公學監督易員浙江]  
　　金衢嚴處四府士紳胡義炎等禀呈提學司以公學前同鄉公推浦江舉人虞廷爲監督接辦以來附設師範簡易一科已畢業四次迭請辭職今公推浦江增生張炎紀爲監督禀請札飭接辦等情經奉學司批據禀該公學監督虞廷自行辭退張炎紀旣𤍽心敎育并熟悉該堂情形應即准予接辦仰即遵照又據舉人虞廷禀本年競業工藝開辦責任重大不能兼顧已由同鄉另舉接辦等情奉學司批該職籌辦工藝未克兼顧業經會商各府士紳公舉張炎紀接辦衆情旣已允洽自應照辦 
[僧立敎育會開會略紀鎭江]  
　　本月初九日江蘇僧立教育會在鎭江金山寺第一次開會易君廷憙到會演說謂該會章程中所宜首先提議者二事（一）宜速辦師範學堂（二）宜繼立蒙小學堂極力提倡聞者感動 
實業 
[甬北車站定議寗波]  
　　甬北車站日前浙路公司將工程師勘定草圖並施總辦節略（原定封仁橋下墳墓旣多地方亦窄）交由甬屬集股處邀集同鄉會議甬上紳商學界公推代表秦君安胡叔田兩君與旅滬甬紳公同妥議函電往還頗昭愼重現聞决定甬北碍橋後石　厰地方爲總車站已函復浙路公司矣 
[批奬縣令振興實業南京]  
　　江督端批署江西義寗州杜璘光禀云據禀各節雖不免憤時嫉俗之談然亦多正本清源之論農業原爲工商之本各國所以致富强者胥因於此該令到任未久卽集股創辦種植實業總公司及農林研究所實爲知所先務所擬示稿即將該令前任金谿縣任内勸民種植糖蔗烏柏獲利緣因詳加宣布以歆動農民使之樂於樹藝具見苦心孤詣此等實心任事之員近今實不多覯且調查該令到任履歷年近七十又曾因公罣議乃尙能侃侃而談力陳時弊所謂經挫折而不損至暮年而不衰更見志趣不凡深堪嘉尙仰江西藩學臬三司通飭各屬以勵其餘仍飭將應辦事宜隨時認眞舉辦毋負厚望 
[勘騐蘇路北線鎭江]  
　　淮揚道吳觀察接奉江督電諭以郵傳部奏派主事蔡傳奎工科進士胡棟朝勘驗蘇路北線現已抵寗不日即往江北等語觀察已札飭各屬知照矣 
[慈谿縣整頓湖田之希望浙江]  
　　寗波府慈谿縣山北爲稻棉出產之鄉稻田十餘萬畝棉地四十餘萬畝悉賴杜湖白洋湖以備旱潦惟地方奸民不顧公益漲沙私墾纒訟不休二湖蓄水愈少旱年不敷灌注一遇霪雨慈豁山北又爲餘姚之壑近聞慈邑某紳創辦水利捐資鉅萬延請通材精密詳測繪圖以期掘絶禍根惟杜湖週圍約六十里白洋湖週圍約四十里山環水繞工程浩大成功之期尙需時日 
雜記 
[鄂藩飭查藉捐誑騙案武昌]  
　　鄂藩李方伯刻據沔陽州監生舒占鰲禀稱該州痞棍汪繼炎之子汪化南革生李玉藻之子李守謙設立振捐局代收兩廣江蘇四川湖北振捐誑騙捐欵等情當以該捐局是否由各省總局札委勸辦有無欺飾僞造情事批飭漢陽府轉飭沔陽州查明委札　收以及捐案簿據據實禀奪果爲詐僞即行提案究辦 
[總捕署失竊蘇州]  
　　蘇州總捕署簽押房於本月廿一夜被竊鈔票洋一百四十元現洋六十元金絲眼鏡一副黑皮枕箱一具内有公文數件連日雖嚴比差捕併力協緝然尙未弋獲也 
[議覆修城經費安慶]  
　　六安州城垣坍塌前經方直牧禀請撫台飭發封銜捐照湊集捐欵借作修城之用由皖撫批司核議在案現據沈方伯議覆該州城工緊要連年無欵修葺固屬實在情形應准通融辦理暫發實收數百張即飭該州妥速勸捐應以五千金爲截止將來卽以備兵荒欵内分年攤還仍令迅速興修工竣時請委驗收核實造報 
[請緝竊金逃逸茶房鎭江]  
　　漢口森昌信局於日前將金條二百兩託交江寛輪船茶房毛春林帶往上海不料毛私取該金在九江上岸逃逸無蹤迨十九晚江寛抵鎭該船執事將情面告鎭江招商局總辦朱君嗣查得毛原籍京口家在高資當由朱君商請駐揚鎭巡防隊統領周錦堂協戎派弁兵偕同該輪水手馳往高資嚴密偵緝 
　　按該信局以二百兩金條巨值而託諸不可倚任之輪船茶房其失也固宜 
敬告 
[敬告讀者（續）]  
　　（一）商界 
　　商界之恐慌。至今歲亦云極矣。以貿易論。若漢口若天津若上海。各大埠之貿易蕭條已甚。錢業之倒閉者。奚啻數十計。此自海通以來未有之現象也。以工藝論。若山東之玻璃。若景德之磁器。雖已摹仿西式。極力改良。顧身本旣重。售價自昻。銷路因之不暢。此尙難稱雄於實業界者也。惟多一度之失敗。必多一度之改革。故戊申之歲。爲商界失敗之歲。然則欲其進益求精。而恢復擴充已失敗之事功者。我當拭目而俟將來之已酉。 
　　總之中國國勢。日削一日。外力日侵一日。若欲轉弱爲强。轉貧爲當。則不僅學界商界足以勝任而愉快。而尤賴軍民各界。共振精神。共勉國民之資格。毋以數日而忽之。此記者所焚香默禱以祈望者也。 
歲暮雜筆 
[别辭]  
　　今歲尙有五日也。顧記者今歲能與社會諸君子相見於筆墨中者。祇有此一日。則此一日是戊申之鴻瓜也。似不能不戀戀者惟此一日。 
　　顧今歲雖僅此五日。而今歲以後尙有無窮之五日也。則今歲以後記者能與社會諸君子相見於筆墨中者。不僅此一日。似不必戀戀者惟此一日。 
　　此後之一星期是記者擱筆無事消閑容與之日也。是記者結束庶事。預備度歲之日也。亦正戊申與已酉交替之日也。顧度一歲必多一歲之過失。則今戊申一歲中。記者容有立言失機之處。而諸君子有所督　於記者者請俟諸異日。抑度一歲必多一歲之智識。則今戊申已往。而諸君子有所敎益於記者者亦請俟諸異日。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
商務論說 
[論戊申年上海市情]  
　　上海自通商開埠以來。生意之鉅。日旺一日。歷年雖或盛衰迭見。盈絀時聞。然未有若今年之各業衰疲。至於若此之甚者。推究其原。皆因歷年積虧。東移西補。本已竭蹶。加以百貨之滯銷。先令之受害。所以支撑不住。收歇倒閉之事。時有所聞。上海一埠如是。而各埠受其影響。若漢臯東三省等處。亦皆倒帳疊見。竟有銅山東傾洛鐘西應之勢。市面之壞。至斯已極。所幸者。南北秋收豐稔。土產尙旺。稍可挽回於萬一耳。茲將上海生意之來源。約略言之。上海爲各國通商之總樞紐。進出口各貨。者以先令計算。先令上半年與下半年之漲縮。相去太甚。華商進口貨。皆計以先令。定貨至出貨計價之時。無論貨之漲跌。而先令匯票之受虧。業已不貲。又加之市景蕭索。貨物壅滯。其受虧更甚。觀公堂判案。其因定貨不出者。日有數起。亦可知矣。若出口貨雖因先令縮短。可以增漲其價。然商務疲滯。所得亦不敵其所失之鉅。此等景象。固不獨上海爲然也。卽如海參威、哈爾濱、營口、天津、烟台、及長江各埠。亦皆市面清淡。貨物擱滯。各客帮多致虧本。（營口生意。似較往年爲勝。然其中滙水吃虧每千兩貼至二三百兩至冬季稍平）統計本埠各業。最得利者爲糖行。次則土行。然其中尙有盈絀。絲業以廠經爲最佳。逐步價高。遲售者更爲得利。絲則平平洋布業多因先令受虧。洋紗則生意清淡。五金洋廣雜貨綢縐米麥布。疋等業聞虧本者多。得利者少。金業因先令進出尙可賺錢。茶業紅茶無甚交易。徽茶平。各茶亦難得利。各業之虧折情形。其小原因在房金昂貴。開銷浩大。其大原因則承世界商業之敝。先令之奇縮。最足制華商之死命。故上海錢業、因各業蕭條。倒帳疊見。南北百餘莊。無一家不有壞帳。北市之莊。虧本者。多若南市之。莊元源倒閉承太立生等擱淺。虧折更甚。噫今年市景。岌岌可危。但願明年各存戒心。謹愼將事。挽回市面。以兾興旺。斯則作者之意也。 
各省籌辦諮議局 
[官長設立]  
　　湖北 
　　湖北諮議局籌辦處昨通飭各屬以局章第三條第四條有五千元一萬元以上之營業資本或不動產各等語查不動產之計值各地舊例從無定准往往同一田產房屋田地之肥瘠材料工力之貴賤價格判若天淵而其合算價值或以銀計或以錢計以合銀元之價乂復低昂無定調查最爲困難現值幣制尙未劃一財產估計自不能强全省盡歸一致惟就其漫無標準府與府殊縣與縣殊差異過多爭端即起應先於府縣之内以上諸項各相情勢酌一適中之率以爲調查之準據田產一畝計值若干房屋一間計價若干分上中下三等差合銀元價格合算其一元之價合銀若干錢若干亦須就通行之價酌中核定庶不至有過高過下茫無稽查之弊合亟札飭該屬即遵照各就本地情形詳加體察酌定劃一之法申報本處備核勿延 
本埠新聞 
[農工商部劄上海商務總會文（爲美國續行賽會事）]  
　　准外務部咨稱准美柔使照稱西歷明年二月由二號至九號本國於飛利濱滿呢拉地方開一與本年二月間所開一律之賽會茲奉本國外部大臣文謂該處仍印就特爲華人可以聽便前往赴會之護照請轉逹貴部接照西上年所請赴會成案通行各省有權發照官員曉諭華人如欲前往請領此項護照可以無須照費等因查前次滿泥拉賽會印給華人特别護照各辦法經本部於上年十一月二十四日咨行在案茲准前因除電致南北洋大臣轉飭各關道照辦並通諭商民知悉外咨請查照通飭等因前來查滿泥拉賽會印給華人護照各辦法經本部於上年通飭各商會遵照在案茲該處復於明年二月舉行賽會合行札飭札到該商務總會即便遵照傳諭商民一體知悉如有顧往賽會者即領照前往可也 
[滬道移商務總會文（爲改良裕蘇鈔票事）]  
　　准蘇藩司瑞咨開據裕蘇官銀錢局申稱案奉憲諭續製改良一元五元十元龍鷹各新票二百萬元由上海蔚文公司一家承印現在將次完竣陸續分批繳局具文呈請印章由局委員加蓋圖章以杜僞混其票式與從前製有照像舊票最易識别花紋號碼較爲明細精緻仍暗藏水印江蘇裕蘇官銀錢局字樣茲當換用在即深恐商民未及　知應請通飭各屬地方官一體明白示諭一面照會商會遵照並聲將裕蘇局爲力圖推廣起見商民人等須知此次裕蘇換製改良新票與從前舊粟一律憑票立兌現洋票上刋將准完丁漕稅釐一切官項不得挑剔抑勒情事如有僞造照私鑄例治罪申請通飭曉諭俾衆周知等情到司據此查核爲改良新鈔票通用推廣起見應准照辦除批示外咨請查照出示曉諭並照請商會一體行用等因准此除出示曉諭外合亟備文移請轉致各業一體行 
[請派營兵塡駐匯角]  
　　南匯縣王大令擬將縣丞移駐匯角並設保商公所以資保護商船曾誌前報現在所建公署及保商公所屋將次竣工王大令爰特禀陳滬道請移吳淞營徐統領撥兵三棚馳往防護 
[美商請追欠欵之交涉]  
　　美總領事田夏禮君以美商勝家公司 
 
 

Page 19

 
 
控追禫雨耕欠欵等案公廨讞員實屬有意延宕又於前日照會滬道請飭各被告務於年内繳清倘再任令延違定即詳禀本國外務大臣轉請駐京公使據約爭執 
[催造官塲戒烟切結]  
　　蘇松太三屬各官應造戒烟切結須由該管上司出具實在並無嗜好切結加結送交蘇省禁烟公所委員密查以資考証茲該公所因各屬切結迄未造送爰特移文滬道請即轉催 
[謝贈]  
　　昨承公裕太陽火險公司惠贈月份牌一張書此誌謝 
[城内]  
　　减縮櫃價○本縣漕糧洋價昨由李大令發出硃諭每元减去錢十文定於今日起每元作錢一千一百四十文 
　　展期收漕○浦東二十二保各鄉董禀准在塘工局代收漕折定於二十五日爲止昨本縣李大令復又示諭准至年底撤退 
　　不認拒捕○巡警捉賭肇禍案内之賭徒陸阿榮王阿桂張阿全張雲青張洪生張瑞生王阿虎樊仲康周阿福等經巡警總局解縣後即奉李大令提同在押之楊小順子質訊不認判仍回押再究 
　　不理押欵○楊思成前將住房向董林氏抵洋六百元言明地係學產由勸學所收租茲林氏向索抵賴扭楊到縣奉諭交差帶出清理 
　　道批五則○楊宗震禀批警察本爲衛民而設若如所禀種種腐敗是民間未受其益先受其害亦何用此警察爲耶仰松江府督飭奉賢縣案照原禀確切查明認眞整頓毋得敷衍從事仍具報察奪汪之鈞等禀批上海各學堂舉行畢業間有備就文憑呈道蓋印送給或派員到堂覆核面給本無一定章程旣據禀請候文憑送到再行核辦金子良禀批此案現據寶山縣詳復談洪良向開冰廠家頗殷實人素勤愼並無招搖情事金子良並非現編邢協卿即革總胡治文又即瞿大樁之化名因更名復充不准胆敢揑砌上控尤見刁狡等語似此不安本分一再來轅朦瀆本應發縣究　姑寛特斥楊瑞卿禀批此案現奉撫憲行文應令回渝投審著即迅速起程毋稍違延自悮所請詳咨歸滬斷結之處本道碍難擅准此批戚楓芬禀批案經飭廨提追各莊自應靜候追理據稱莊司三十人哄閙廢器如果屬實殊失文明辦法仰會審員寶令調查帳據秉公訊斷追欠該商亦不得挺押延宕自取訟累 
[南市]  
　　催繳房捐○本縣李大令以九十兩月各地甲經收房捐尙未繳齊昨特諭飭十六鋪地甲等迅即清繳以便年終造報彚解 
　　催繳月捐○總工程局昨飭地甲傳知舖户居民迅將應繳月捐赶緊繳楚如違拘案押追 
　　扭控欠銀○衍大參行執事邱道斌扭諸曁人翁新華至工程局控被欠洋二百八十餘元陳叅軍判移交商務分會理處 
　　火警○昨日午後一時新北門外城脚安隆燒料作不戒於火延及比隣某柴炭棧房燬去平房四五椽旋經巡士將作主羅傑庭拘解工程局訊究供在源安保險行保有火險銀一千三百兩火由城脚電桿所起判交保限交保險單候核 
[閘北]  
　　老當益壯○曹根生昨至四路一區分局控告伊妻沈氏被人誘逃經孫巡官提訊沈氏供本夫秦和尙現在鄉下婦人來滬後與陳阿根姘議茲因陳不能自顧轉嫁於曹曹曾出洋十二元五元由媒取去餘洋歸陳求察孫巡官以氏年逾四旬不知羞恥判發棲流所留養候核普斥退 
　　愛惜制服○巡警總局參事官昨日諭知各巡士著將所穿制服皮靴等件於落差時即行脫卸責成各排巡長管理免致損壞 
[新租界]  
　　紗厰停工○車袋角裕源紗廠定於二十八日停工至明年正月初六日再行開工 
　　養媳濳逃○新閘橋鴻慶里劉桂福家之養媳名巧雲年十三歲前日往錦華絲厰做工濳行逃逸劉即投報捕房飭探查緝 
[英租界]  
　　封閉溙店○松江路劉東旭漆店因欠英商新瑞和洋行房租昨由公廨飭派差探將店發封 
　　縱火圖賭○袁寶綦鞋店縱火圖賭現經公堂訊實判將該店司帳郭行芳收押西牢四年期滿逐出店舖發封 
　　要証未到○西洋商德綸公司控陳浩卿許正揚担保貨欵不理昨經公堂會訊中西官以要證朱子亭未到判陳等仍交原保候再訊核 
　　虧欠莊欵○二馬路東和公號客張壽山黃卓卿虧欠大慶和康正元等各莊巨欵控奉公廨一併傳案判分别交差候晚堂訊奪　　冒簽字據○徐煥藻因冒簽洋人字據私娶帳洋四百餘元被該洋人報知捕房將徐查獲昨解公堂請究由徐兄阿四將洋如數繳案中西官以徐不應冒騙判押捕房兩月 
　　串竊金條○漢口路森昌前局錢玉成控江寛輪船茶房王紀福等串竊金條由探將王查獲昨解公堂請究錢供由四川局託伊等轉寄被其串竊金條十五根請爲究追王供詞狡賴判王押候移請浦東巡警局及丹徒縣查緝各同黨到案併究 
　　掩埋孩屍○山東路大慶樓酒舘隔壁弄内昨有孩屍一具由捕車送虹口斐倫路驗屍所飭保報縣相驗李大令以孩屍毋庸相驗著即舁往塜地掩埋 
　　紏搶婦女○張松桃與徐桂春林阿泉紏搶滕阿岳之妻吳阿照由探一併查獲解廨請究判張押西牢半年徐押二月林押一月阿照發棲流所一月期滿著其姑到案具領 
　　串拐女孩○翁順記林和尙與婦人錢阿寳串拐金管氏之女孩由探一併查獲解廨請究判阿寶交保翁林還押限十四天交孩 
[美租界]  
　　調戲女工○無賴顧阿六昨在楊樹浦路調戲紗廠女工金小妹耿小獅子不遂逞兇由捕拘入捕房押候送辦 
　　私售洋烟○海寗路陸阿福家私售燈吃昨由捕房查悉飭探投廨請單傳究 
　　失火即熄○前晚新記浜路一百四十號門牌蔣阿榮家因倒翻脚爐失火幸即撲滅未肇巨災 
[法租界]  
　　圖賴存欵○邵翼中控周佐亭圖賴存欵經公堂飭探往提周已避匿遂將周子仰蘇提案訊究邵供周父經理正和糖行時職員之寡嬸有銀六千餘兩存於該行丙午年該行倒閉後周即逃回原籍後由叔父　甫扣回銀三千餘兩尙有三千餘兩圖賴不還仰蘇供商人向業磁器此事不知底細求鑒判仰蘇交保限兩禮拜尋父到案訊追 
　　緩期會訊○法商大昌洋行以認捐公所司事陳彤曾扣留紙貨控奉該管領事飭令將陳傳至公堂請究陳延蒲石律師投稱此事情節甚多應請緩期訂訊中西官准之 
　　分别追還○小東門永愼米店經理顧雨梅通同夥友王如雲吞用客欵一案昨又由廨傳訊中西官以顧尙欠洋一千餘元諭滅八折分四期拔清王則所欠甚巨據稱有船一艘可以推抵著探協往估價再行核斷 
小說 
[官場小說衣冠影（十三）]  
　　第三回衛京卿告病歸田里金觀察走馬赴龍州 
金觀察聽了衞京卿的一番說話。心上已經有些疑惑。又被這位支應老 
 
 

Page 20

 
 
爺這樣的一來。不由得心中想道。照着這樣的看起來。這裡頭一定有什麽侵吞欵項的事情。我明天一早自已到學堂裏頭去查他一查。想着。覺得應酬了一天。身體甚是疲倦。便也進房睡了。到了明天。果然金觀察絶早起來。自已騎着一匹馬。只帶着一個差官。到將弁學堂來。到了學堂。在各處巡視了一回。倒也没有不合的所在。又把那學堂的課程。查了一查。别的倒還没有什麽。就是術科覺得太多了些。堂裡頭的學生。一天上課七小時。都是些操鎗練靶的工夫。那測繪算學的課程。一星期裏頭只有一二小時。學科未免太少。本來將弁學堂的規則。是術科和學科並重的。比不得什麽陸軍小學。術科要比學科來得多些。金觀察看了課程的單子。連連的搖頭。暗想這個課程。將來是要改良的。又叫把學堂裏頭的敎習。都請過來。金觀察想要考考他們的學問。不多一刻。那些敎習。果然一個個的都走了進來。見了金觀察起身迎接。便大家都朝着金觀察。請了一個安。金觀察見了他們請安。心上二十四分的詫怪。暗想這班敎習。怎麽都是這般卑鄙。一個個都請起安來。只怕自有敎習以來。也從來没有這般的儀注。心上想着。口中却連連的說道。不敢當不敢當。你們諸位先生。不必這般客氣。提調在旁邊見了。便對金觀察說道。大人不必和他們客氣。前任衛大人在這裏的時候。向來是這個樣兒。金觀察聽了。怫然不悅道。衞大人向來是這個樣兒。衞大人就是不該。學堂敎員。比不得手下的屬吏。那裏好這般怠慢。金觀察這幾句話兒。方才說罷。只見一班教習一齊說道。大人這般客氣。卑弁們實在不敢當。卑弁們都在大人麾下當差。斷不敢在大人面前放肆。說着。齊齊的又向金觀察請了一個安。金觀察被他們這樣的一來。弄得目定口呆。摸不着一些頭腦。不知以後如何且待明年再說。 
國外新聞 
[土爾其注意海軍]  
　　二十四日倫敦電云有土員十人並王子一人隨同地中海美艦隊赴美考查海軍以資閱歷 
[意大利大地震餘聞]  
　　二十四日倫敦電云羅馬敎皇已命意大利各處敎堂代祈上天停止地震康諾脫公爵近赴災區查勘一切見美西拉被災慘象深各感動不禁嘆曰世界實事誠有遠出於理想之外者 
[意王接見美員]  
　　二十四日倫敦電云羅馬電稱意王近接見美艦隊司今官海軍少將史潑利將軍當時深謝艦隊拯灾之力 
[法擬調停奥塞交涉]  
　　二十四日倫敦電云奥京維也納電稱法政府己願俟東方大會開議時居中調停奥塞兩國交涉事宜以上譯字林報 
[工黨總理謁見總統]  
　　二十四日紐約電云美國工黨大會總理高配斯君近赴白宫謁見羅斯佛總統至商談何事羅總統不肯宣述 
[美總統表率屬下]  
　　二十四日紐約電云美總統羅斯佛近於十八點鐘内乘騎馳走九十六英里之遙此次騎游目的蓋以示海軍各員若願馳馬亦可效爲且以警告行將實行海軍人員須學乘騎新章也以上譯泰晤士報 
 
 
