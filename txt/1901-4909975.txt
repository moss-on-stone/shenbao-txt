# 1901 - 20 - 4909975

 

Page 1

 
 
[中俄約章亟宜修改說]  
　　自秦始皇改封建之制天下統於一尊羣侯不聞裂土而春秋時列國會盟聘問之事遂不見於史書　　年來歴漢周宋元明數代其風仍而弗替我朝自世祖龍興遼瀋混一中夏子惠黎民邁唐　　始　　盛厥後四海咸知賓服百蠻共樂會歸採珍羅奇共呈方物於是通商互市之議起而立約修好之事繁自昔及今章程　昜顧其中有裨於中國者十不得一二屈指計之各國條約之當改不改者誠不知凡幾而擇其大端言之則彼利我害貽誤大避者初以英約爲最今以俄約爲最英當咸豐八年乘我内宼方亟闌入大沽阻我海道不得已而使使臣桂良等在天津議和訂定和約五十六欵無一欵不陰受其害而察其害之尤烈者約有二端一曰刑律如英約第十六欵謂英國民人有犯事者歸英國懲辦中國民人凌害英民中國歸地方官自行懲辦彼此公平審斷以昭允當然攷大淸律例故殺人者斬監候傷人者發雲貴兩廣烟瘴充軍而泰西律例向無軍罪惟擊人死者亦殺無赦自後除去斬罪凡故意毆人傷人者多至監禁三年少止監禁一月均不及我軍罪之重中外刑律顯有不同似此立約是彼之民導以生機而我之民陷以重法也尙得謂之公允乎猶憶今署理江蘇藩司陸春江方伯知上海縣事時適靑浦縣鄉民有爲洋人所斃者控諸方伯方伯痛民之無辜被戕也執公法以與之爭輾轉相持必欲抵命而後已卒以上臺畏事恐生釁端調方伯赴他任而此志遂不得伸由是各國立約悉以此條爲辭而先此同治二年荷約之第六欵後此光緖六年美約之第四欵皆如此議未嘗稍有更張亦可見中國自與泰西通商以來盟誓日繁而我民之含寃地下者不知凡幾安得有爲民請命者起而力挽此失乎一曰稅則中英約第十六欵照江甯約第十欵章程核定進出口各貨稅均以價値爲率每値百兩徵稅五兩然攷泰西稅則以美國爲最重每値百兩抽稅至五十兩之多其餘各國逐漸减少亦不出十五兩之謂　商之初中國未明西政悞將値百抽五之例載入約章坐使餉項支絀每年少收千餘萬金中日之役償欸議和國用益蹙合肥傅相爰於聘問列國時議及加稅一事擬改値百抽五爲値百抽十此議若行於地球各國稅額尙屬最輕何意請於俄俄諾之請於德法德法諾之而獨至英相沙俟則藉口於内地釐金竟梗其議當此之時雖有以停撤釐金改行印花稅爲議者亦迫於積弊之深驟難變革以致値百抽五至今奉爲成法不獨光緖六七年間德約第九欵俄約第十三欵章程悉援此例也諭者咸歸咎於英人之作俑不知亦中國不能振作所致否則日本僅東海一島國耳而改換條約後稅則卽得自由豈堂堂中國而竟可因不可革耶至烟臺基約亦有關於通商大局其中貽悞甚多秉國鈞者不可不參攷之而修正之者也此說未畢明日接登 
[本館接奉電音]  
　　昨日午後西安行在飛電傳來上諭一道旨二道敬謹譯登○十一月二十七日行在内閣抄奉上諭岑春煊奏特叅辦振不力各員請旨懲處一摺本年陝西災重民情困苦承辦振務各員宜如何認眞經理若如所奏情形實屬玩視民瘼必應嚴加懲辦以敬效尤試用知縣吳臣著卽行革職署咸寗縣縣丞試用縣丞况守誠著卽革職永不叙用𨿅南縣知縣王世長著摘去頂戴開缺另補並撤去咸寗縣署任澄城縣知縣新著撤去長安縣署任仍留省帮辦振務以觀後效餘著照所議辦理該部知道欽此同日奉旨殺虎口監督著海福去欽此同日奉旨張家口監督著松墀去欽此 
[約章畫諾]  
　　前日本邑大憲接京師來電云各國使臣所交議和綱領十二則已於十一月二十五日經　 
欽命全權大臣便宜行事慶王李相先行畫諾至子目則互約定另行計議能從者從之其有萬不能從者從長酌改大約各使並不固執成見格外爲難也 
[翹盼回鑾]  
　　昨得京師來電云各國駐京使臣咸謂皇上如有回鑾之信則在京兵士定能卽日撤回蓋翹盼乘輿有更甚於雲霓之望者矣 
[兵權已削]  
　　昨得本館派赴西安采訪時事之友人來信云敬聞皇上擬飭甘軍總統董星五宮保福祥統帶勇士六營回甘肅原籍遣散歸農其餘部下各營暫交新任江西必江鎭總兵張總戎行志接統仍歸榮仲華中堂節制但日内尙未奉有明詔也 
[陝藩受篆]  
　　昨得本館派赴西安采訪時事之友人來信云前護理陝西巡撫端午樵中丞欽承簡命馳河南查案及事畢回省政躬小有弗豫因卽請假調攝刻已淸健如常奉旨飭回陝西藩司本任擇吉上月十四日接受關防 
[貢差留陝]  
　　漢口防事友人云前者武昌督糧道譚伯成觀察奉湖廣總督張香濤制軍檄令齎貢物赴陝西行在目下在鄂各官尙有貢物若干陸續運往陝中上呈御用觀察須俟解到轉呈然後返斾大約明歲三月始可回鄂銷差也 
[奏調賢員]  
　　武昌訪事友人云前雲貴總督崧錫侯制軍欽承簡命調任陝甘因念甘省爲邊要之區値此時局艱難必得明幹大員相助爲理爰專摺奏調湖北候補道江小棠觀察赴甘差遣以資臂助觀察接奉行知卽趨詣督轅禀辭尅日束裝西上按觀察爲雨棠閣學哲嗣箕裘世業夙著政聲今者拔擢優加必能上酬知遇也 
[奏請開辦江寗籌餉捐輸摺]  
　　南洋通商大臣兩江總督臣劉坤一護理江蘇巡撫布政使臣聶緝槼跪奏爲遵旨開辦江寗籌餉捐輸以佐軍需恭摺馳陳仰祈聖鑒事竊臣等承准軍機大臣字寄光緖二十六年　月二十日奉上諭御史劉嘉模奏請勸捐助餉一摺現在軍務緊急需餉孔殷各省紳商食毛踐土當能激發天良毁家舒難著各督撫遴選公正紳耆設法勸辦有能倡捐鉅資者奏請破格優獎其餘按照海防捐例分别獎叙並須妥定章程嚴防弊竇於裕餉之中仍寓恤民之意是爲至要欽此等因當經恭錄行司飭遵去後兹據江南布政使恩壽　議詳覆前來臣等覆查江蘇一省瀕海臨江防務最關緊要與内地情形迥不相同自軍務起後不得不添募勇營以資抵禦淸淮一帶陳鳳樓各軍先後奉調北上更須增營塡紥嚴密布置統計各處防勇及各標練兵增募一萬餘人需欵　繁加之購運京米認籌銀十五萬兩直隷軍餉派籌銀三十萬兩現雖百計騰挪冀免違誤實有岌岌不可終日之勢再四籌思除勸捐外實無開源之策惟近日捐輸早成弩末欲求踴躍必須變通溯查光緖二十一年海防戒嚴江甯辦理 
 
 

Page 2

 
 
籌餉捐輸共勸集銀一百二十餘萬兩用能撥濟各項要需無虞缺乏自海防捐例加成以來收數頓形短絀當此需欵萬急之時若再拘於定章恐徒有開捐之虚名而無收捐之實效臣等與司道公同商酌所有核奬章程凡報捐鉅欵至一萬兩以上者應專摺奏請特恩奬叙其在一萬兩以下擬請照新海飭例减成核收凡四品以上實官曁各項班次花樣照籌餉例四成實銀核獎五品以下三成核奬知縣遇缺先花樣八成實銀核奬道府兩項無諭何項出身均照四品以上實缺四成核奬其餘銜封貢監翎枝等項仍照各省振捐之例核收均准其移奬子弟所收捐欵一俟集有成數以一半留備部撥一半留爲本省添軍辦防之需乃以一年爲限限滿卽行停止似此酌量辦理庶於鼓舞之中仍寓限制之意於防務餉需均有裨益合無仰懇天恩俯念餉項萬分艱窘非减成核獎不足以昭激勸而集鉅資敕部核議辦理以濟軍需謹合詞恭摺馳陳伏乞皇太后皇上聖鑒謹奏奉硃批著照所請户部知道欽此 
[教案議續]  
　　武昌訪事友人云前者黃梅縣民教不和互相械鬥以致教堂大受騷擾教民頗有傷痍署湖北按察司扎鳳池廉訪漢黃德兵備道兼江漢關監督岑馥莊觀察會委彭大令溥孫任大令本垚馳往查辦兩大令接奉札文卽馳抵黃梅會同縣宰張明府秉公訊理知教民被擾者計共四十餘家均由明府分沛廉泉優加撫䘏其教堂房屋間有損壞亦卽如式賠修并允將首要各犯逮案嚴懲西教士以辦理尙屬公平深爲悅服大約此案不難瓦解水消矣 
[改建藥廠]  
　　杭州訪事友人云本年十月某日小雲棲製造廠因春藥不愼火𦦨猝發傷斃工人多名防軍局憲查得廠中向來設臼太多各房雖有牆垣間隔然苦不甚高厚一經失事貽患匪輕爰禀請撫憲將臼房重行改造每房安置四臼其外繞以崇垣添置水缸若干口以備不虞札委黃别駕融恩總理其事刻已繪圖請撫憲定奪大約不日卽可興工矣 
[採運雜糧]  
　　武昌訪事友人云自京畿失陷聖駕西巡陝省地處邊陲荒歉之餘蓋藏已罄雖經延旨飭辦軍米源源接濟而車薪杯水依然挹注雜艱庚癸之呼勢不能免湖廣總督張香濤制軍體察情形擬籌撥巨貲採辦雜糧以資振撫現已檄委連太守捷馮大令錫綬馳往南陽陝州等處設局開辦矣 
[浙學受篆]  
　　杭州訪事友人云新任浙江提督學政李大宗師蔭鑾於上月二十二日由西安行在陛辭東下馳抵杭州奉太夫人及瀛眷暫駐八旗會館次日頒發紅諭涓吉二十五日午刻接受關防届期十一點鐘時宗師排導詣學轅杭州府朱小笏率同仁和錢塘兩縣主曁各學教官先在官廳伺候迨宗師駕臨行拜門禮然後至大堂更換朝服望闕謝恩太守及府學教授翁廣文以金奉前任文宗師之命將關防文卷齎送前來宗師謹敬收受展拜升座各官以禮參謁隨由書吏差役分班叩賀禮畢退堂卽命人持帖拜會文宗師茗　片刻然後辭别回行轅 
[粤東盜患]  
　　十一月十二日有白泥埠渡船用小輪船由省垣帶返載有客百餘人駛至金溪河被匪行刦此已見諸報章者也頃得廣州訪事人來函云當被刦時匪徒排列兩岸槍械如林喝令將船停泊船中人置之不理匪徒怒甚沿岸開槍船主亦以槍還擊迨駛近五和壚匪徒知不得逞始紛紛潰散然船中人已斃九名傷十餘名中有某姓子數代單傳其母靑年守節向在省垣某姓家傭工是日竟斃於匪徒之手　眞可謂无妄之災矣洎船抵白泥卽將屍舁至岸上遣人禀請縣主蒞騐以便派差嚴緝匪徒又聞楊巷口某衣店向有餘屋買與某番攤館十一日之晚初鼓時突有匪徒四人蜂擁入居先將各夥綑縛一隅然後掠取櫃上銀兩計所失約千餘金翌日淸晨八點鐘時城西紫來社怡仁絲　店亦有匪徒五人闖然直入將櫃上銀兩及絲二三百斤一併掠去時店主方在内吸阿芙蓉膏聞聲而出匪已遁去多時刻聞附近鋪户鑒及前車擬設巡勇數名藉資防禦 
[孝感辦團]  
　　漢口訪事友人云本年漢陽府屬孝感縣境旱魃爲虐田中顆粒無收小民無可謀生嗷嗷待哺羣不逞者往往糾衆至各富户强劫貲糧以致民間咸有戒心寢不安枕縣主丁明府寳楨惄焉憂之特於上月會商紳士創募團練若干名以資保衛亦未始非防患未然之策也 
[快雪時晴]  
　　紹興訪事友人云十一月二十一日淸曉雲同一色細雨如絲旣而勝六君惠然肯來六出花飛仿佛天公玉戯直至午後始止雖天氣不甚寒沍鴛鴦瓦上未見屑玉鋪瓊而富庶之家已暖擁貂裘香煨獸炭羊羔美酒詠快雪時晴之詩矣 
[陝省官塲紀事]  
　　昨日西安采訪友人馳書相告云十月初九日刑部主事劉主政瞻漢甘軍營務處何君沂俱到省○初十日藩轅牌示府照磨缺著殷嘉賓署理○三水縣典史正任藍田縣典史周省尉之濟臨潼縣舒大令紹祥耀州劉刺史峻德鄠縣李大令汝鶴俱因公到省○某日前署糧道胡觀察俊章奉委赴蘭州候補直隷州知州吳直刺仲榮奉委赴上海蓋皆采辦書籍進呈御覽也○候補知縣涂大令宗濓奉委赴直隸送鐵牌○十一日醴泉縣胡大令啓虞三水縣史大令彪藍田縣周大令之濟鄂縣李大令汝鶴俱奉飭回任供職劉大令懋官奉委往乾武收土藥釐金李大令炳連奉札回涇原土藥釐金局按經歴董叅軍用武奉委往河南公幹○十二日山西候補知縣俞大令寳奎户部主事張主政銘坤河南候補知縣史大令堃奉檄解甘軍餉銀八萬兩入城 
[浙省官塲紀事]  
　　杭州訪事友人云中城保甲總巡李大令寳相奉藩憲札委前赴諸曁公幹所遺總巡一差委候補通判黃别駕融恩接辦○武備學堂提調張大令茂鏞奉藩憲委署上虞縣篆所遺提調一差委候補縣錢大令寳鎔接辦○上月二十四日藩轅牌示長興縣典史缺現擬以候補班儘先補用典史陸恩綸請補○調署杭嘉湖道兼杭州關監督童觀察接篆後卽於上月二十五日詣關致祭關神禮畢隨拜會各國領事及稅務司然後呵殿回轅 
[潯郡官塲紀事]  
　　九江訪事人云簡任江西提督學政吳絅齋宗師士鑑邇由西安行在陛辭南下其劵屬先於上月二十三日安抵潯江○九江官塲近接淮揚來電知升任江西臬司柯遜𤲅廉訪已於　　一十二日由揚郡啓行馳赴江寗稍有勾留卽行上駛屈指豸旌戾止當在指顧間矣○上月某日九江府孫景裴太守札委許仲碩叅軍馳往龍坪拘獲要犯劉標朱宗保朱武直三名發縣收押候訊或曰此亦自立會黨也未知然否 
[沙堤旭日]  
　　沙市訪事人云湖北武昌縣人某甲携妻某氏在沙市開設粉麫館連生三女甲心甚惡之前年忽舉一男不覺喜甚筵開湯餅熱閙非常詎料甫及一年卽因病夭逝甲忿恨之餘竟持刀刴爲數叚盛之罎内投入江流洎上月下旬某日又生一女呱呱者甫墮地甲呼問穩婆曰男耶女耶穩婆不知其故答云女也甲卽攫兒擲之地下用刀劃傷恨恨而出穩婆駭而却走其妻亦驚悸欲死噫忍心害理如某甲者殆亦世之不經見者歟○沙市招商局各輪船所裝之貨向來堆積局前洋棚内現因貨物擁擠特就近購地一方建築堆棧大約不日卽可興工矣○近來市上銀根甚緊百貨騰貴幾倍於前計上熟曰米每石需錢四千文中熟者三千六七百文次者三千三四百文居民之數米而炊者莫不愁眉雙鎖矣 
[漢江雪浪]  
　　漢口訪事友人云本月十八日之夜二鼓時靑龍街某書鋪學徒某甲負靑錢四千八百文行至夾街玉帶橋左驀遇匪 
 
 

Page 3

 
 
徒數人一擁而前悉數刧去事後回告鋪主奔投禮智司署禀報司員許鑫齋二尹飭傳本坊捕役至案限期嚴緝務獲訊懲○近日湖北軍裝所建造單夾各棚業已工竣禀知善後局憲札委張二尹南瑾前往騐收○邇來武昌府屬咸寗縣境有外來難民扶老携幼結隊成羣向各富户乞食自恃人衆動輙行强縣主某大令聞之飭差將滋事者拘獲數名從嚴懲治餘則驅逐出境不准逗留 
[會匪起解]  
　　自立會匪秦俊傑陳應軫前由駐紥本邑日暉港之督標安字營勇丁協同上海縣署差役拘獲縣主汪瑤庭大令會同統領顔梓琴鎭軍訊明口供甲詳兩江督憲劉峴帥請示遵行旋奉峴帥批飭解省訊辦大令遂禀請蘇松太兵備道袁海觀觀察遴委文武員弁於前晚解赴白門 
[限交賭棍]  
　　著名賭棍羅掌寳前在本邑南市倪雲亭家聚賭抽頭保甲總巡傅星厓明府訪聞派差掩捕當塲拘獲賭徒若干名惟羅倪至今未獲明府大怒特於昨日飭差傳諭十六鋪地甲裘鎭速將兩賭棍交案嚴辦違干未便 
[籲恩被斥]  
　　汪寳均投上海縣署控陶錫林縱火焚斃伊母汪徐氏及幼妹縣主汪瑤庭大令騐明屍身將陶收所候辦陶父韻橋向充浦東陸家行保甲局董事聞信之下卽具禀投縣籲恩適大令公出回署閱詞大加申斥謂爾子作事不端誑騙金釧雖不縱火亦未免太不自愛爾在鄉間聲名亦不甚好尙欲爲子庇護耶著卽退出靜候批示 
[賠銀銷案]  
　　前日傍晚時楊炳咸所駕松江航船悞將常昭帮米船桅竿撞斷致被舵工周大控諸馬路工程局總辦葉孟紀司馬研訊之下諭令管帮人楊吳氏帶出調處旣而楊吳氏投局禀稱此事已由小婦人從中理勸令楊賠洋銀二十五元爲修理桅竿之費周亦應允叩求銷案司馬准之命各具呈切結 
[信包被攫]  
　　前日之晚本邑致大信局執事人收得各户所寄信件公文雇夫挑送上船遞至常熟行經法租界新開河迤南洋行街口突來甲乙丙三匪推挑夫仆地攫取包封而逸幸包内並無銀物然公文失去未免多所周章矣 
[上海縣署瑣案]  
　　前者卲松泉控戚允昌結欠墊銀一案經縣主汪瑤庭大令訊取口供諭令交人保出理算前晚提案覆訊卲供小的與戚合股包造某處洋房一切工程均由戚經管洋銀則歸小的墊付今被戚欠去所墊銀四千餘兩求恩追給戚供小的與卲合股包造洋房所有帳目均由邵雇用韓子卿經理韓從中舞弊任意浮開且有緊要帳簿兩本被韓藏匿以致無從核算小的受虧不少尙祈明鑒韓供小的雖爲邵戚司帳然亦墊銀三百兩至帳目均已呈案並未藏匿求檢閱可也大令謂韓旣經管帳目何得漫不留神著將所存銀三百兩罰去諭令戚償還邵所墊之銀二千兩限十五個月分三期還淸諭畢一併交人保出○顧長慶控朱伯勤吞没股本一案前晚經汪大令研訊顧供去年朱伯勒邀小的股開旭日同昇樓烟茶肆共十二股小的得一股出洋銀五百元一切事務由朱伯勤高頌元周承海經理至今年六月據云每股虧欠資本洋銀一千餘元令小的找出小的心實不甘叩求恩斷朱伯勤高頌元同供實因生意不佳以致多所虧欠求鑒大令判令朱高各出洋銀五十元貼還顧長慶股本○汪寳均控陶錫林縱火圖害一案早經汪大令訊取口供當日火熾時陶錫林家所雇乳媪蔡吳氏由樓窓躍下大受傷夷遂於前日遺人舁至縣署禀請騐視至晚大令升堂研訊蔡吳氏供小婦人家住浦東在陶姓家爲乳嫗已閱數月是晚家主等均已熟睡忽聞後面大呼救火因卽起視時火由後屋竄出勢已逼近小婦人駭極懷抱幼孩從樓窗躍下致傷左腿等處陶姓實無　火情事求鑒大令飭仵役騐得蔡吳氏受傷屬實諭令自行醫治候再核斷 
[英美租界晚堂瑣案]  
　　謙吉昌靛靑號主徐芳扭控陳森寳借銀不還前晚讞員張柄樞司馬升堂研訊徐投案訴稱小的在法界永興里開設謙吉昌靛靑號今春陳森寳陳瑞濟江世昌欲在正豐街合股開設濟太煤號因資本不敷向小的借去洋銀三百元言明一月歸還未立憑據迨後伊付下本號期票三紙不料竟詭計多端改立字號屢向催索置若罔聞爲此扭案求恩追給陳森寶供小的前向徐借得洋銀三百元以田單作抵嗣因生意不佳將號閉歇徐遂掯匿田單屢索不還反向小的索取前欠叩求明察司馬限半月内淸理違十提比○三百五十五號華捕見陳順泰投河自盡設法救起送請安挿司馬研訊之下陳供小的係湖北某縣人年四十有九向來小本營生邇以資本耗折殆盡無計可施不得已而出此下策叩求超豁司馬賞給洋銀二枚諭令安分貿易毋再輕生陳叩謝而去○日商同文滬報館執事人控周蔭谷擔保跑街夥金調甫欠銀逃逸等情屢經司馬提訊限追尙未了結前晚周繳到洋銀四十元求交保出外淸理司馬准之諭令赶緊尋交金調甫所繳洋銀存候原告具領 
[英美租界公堂瑣案]  
　　日前某鞋店夥王祥雲携鞋帮三十雙道經東興橋左近突被沈望生糾衆搶去並持刀戳傷頭顱報捕後由某包探將沈拘獲昨晨解案請究五投案伸訴前情叩求究辦沈供詞指東話西一味游移狡賴讞員張柄樞司馬商之佛繙譯官判令笞責五百板發回捕房管押一年仍飭探緝捕餘黨務獲究懲○前夜九點鐘時石陳氏行至雲南路恩慶里左近突被施阿虎攫去金挖耳簪一枝飛奔而逸氏駭極狂呼經五百四十八號巡捕追獲昨晨解案請究司馬判責五百板發回捕房管押六個月○陳惠者行竊王阿二家銀臂釧及耳環等物經包探張天林拘案請究司馬判責三百板管押捕房三月贓給還失主○四百七十三號巡捕解小工李阿生到案禀稱此人行竊柯晉祺家外國衣服一襲及金表金練等物因指交小的送案請懲李供此衣經小的在某處馬頭上拾得正欲送還物主遽遭扭案並無金表金練等物叩求明察司馬著捕帶回捕房押候原告到案再行訊斷○程裕金行竊陳德山家衣服四件經包探張天林拘案請究司馬判責二百板贓給還失主○王阿二沿途擺設賭攤傾人腰槖經三百三十七號巡街捕拘案請究司馬判責一百板○偷兒李福卿行竊徐長興家衣服一件經包探趙銀河拘案請究司馬判責一百板贓給還失主○偷兒林福生行竊某姓家洋傘二頂經包探孫阿星拘案請究司馬判責二百板洋傘存捕房待失主認領 
[美租界捕房紀事]  
　　月前甬人朱阿三至西華德路第二百三十九號門牌某姓洋貨店攫取絨布一疋經包探孫阿新查獲解請讞員張柄樞司馬訊供判押捕房一月昨日藍副捕頭將朱押至吳淞路石子灘工作朱乘間扭斷鐵練飛步脫逃被二百四十六三百三十一號兩華捕追獲押候解送公堂禀請重辦○昨晨賊犯王阿生闖入吳淞路第四十號門牌甬人張中裕家行竊銀質對時表一枚布衣六件携之而出適爲包探倪順泉所見連贓送入捕房捕頭令押候解送公堂禀請訊辦○前晚楊樹浦第六百七十四號門牌本邑人周掌朝所開小茶肆開塲聚賭不如緣何起釁各賭徒手持利刃互相格鬥致傷同黨陸四全之腿血流不止事爲捕頭所聞令包探劉升堂前往拘獲與賭之張某帶回捕房押候轉解公堂禀請懲辦 
[王中堂自行在來電]  
　　嚴筱舫龎萊臣施子英諸兄鑒吾浙同鄉困守京邸深爲系念在陝諸同鄉正欲分電外任集貲救濟適見致端沈電可謂不謀而合此間不另電矣兹弟謹捐銀一千兩又岑雲帥自捐並募集銀一千兩此兩竿當交陝電局匯劃通商銀行到日祈查收彚寄京中爲荷至此事零碎集湊旣恐緩不濟急又恐辦理不能一律可否請諸位先籌墊五六千金寄京應急俟各處捐欵到滬陸續歸還前墊或歉或盈再作計議鄙見所及祈酌覆文韶咸等因已由施子英太守電禀王中堂允墊六千兩矣[  嚴信厚錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　前日老嫗施許氏行至本邑南市大王廟左近適有小車三輛滿載藥料而來不及避讓突被撞仆受傷因將車夫江福芹趙旺松沈長生扭至十六鋪巡防北局控訴局員文韻松二尹研訊之下判令將江笞責一百板趙沈押候交到雇主訊核氏傷著自行醫治○前日南市生義馬頭長源木行出店人周福元與駁船户張金和口角旋各糾人互毆彼此均有損傷遂互扭至十六鋪巡防南局控訴避員陳禾亭二尹升座研訊張兄銀和投案訴稱小的願爲弟具呈改過切結求恩釋回醫治二尹准之命兩造各具切結然後斥釋○前者本邑南市董家渡畔靝成磁器店被賊竊去靑蚨八千翼衣服若干件曾投二十三七鋪巡防局禀請緝賊追贓局員盛雨村二尹迭將捕役嚴比迄今尙未破獲前日復傳捕役及地甲嚴究捕甲一再叩求寛限二尹限三日内破獲違干血比捕甲唯唯遵諭而退○本邑大南門外南馬頭畔皆宜樓茶肆向爲流氓痞棍麕集之所打降訛詐無日無之邇經二十三七鋪巡防局員邱友林二尹悉訪諭令地保隨時躍逐如有恃强不服者許卽拘案訊懲 
[法租界公堂瑣案]  
　　昨日爲公堂會訊之期法總領事署繙譯官費亨祿君因訊理西人控案無暇到堂會判所有各案統由讞員杜枝園大令訊斷○吉祥街德銘里曹全吉宣紙店將餘屋轉租與紹興人王守初前日王向洋行街寳裕雜貨行購取香菌一箱計銀三十五兩五錢囑出店人送至寓所交納約定翌日付銀詎料當晚卽挾貨而遁翌日行主遣夥將曹全吉夥雷仲吉扭至捕房聲訴捕頭詢悉情由准予交保出外將王尋到以便解送公堂禀請追繳昨日寳裕夥胡寶堂投案聲訴前情雷供稱小的在曹全吉紙店爲夥上月某日紹興人王守初來租餘屋聲稱汕頭某號在滬坐莊販運哆囉麻及夏布等物先付租金一月並無中保人至第二月被欠房金火食洋銀三十餘元所有生財物件均向某嫁妝店租賃前日寳裕行夥送貨來時小的並未目擊求鑒胡訴稱當日送貨到彼時雷曾許俟明日付銀顯係串騙叩乞嚴追大令著將雷交保出外限一禮拜内尋王到案延干未便○泰來洋行夥曹裕隆訴稱日前棧内失竊顔料報捕查緝旋接郵政局遞來一信知此貨係高阿新與李國珍二人串竊售與聚興昌顔料店當卽告知補頭派包探將高拘案請訊大令以李國珍不到無從質訊著交人保去下期再核○陳海余偕王光正投案訴稱小的家住虹口充當小車夫生有一女名曰貞孝許字王光正之子爲室過疲童養邇因懶惰被責濳逃出外被巡街捕帶回捕房求准领回管束大令准之諭令此後不得再行凌虐○英界包探夥陳海泉越界拘人被竊賊顧福堂扭入捕房昨日包探一并解案請訊英界十五號包探劉光震投案禀稱顧竊前因犯案禁押捕房一年釋出未久又蹈故轍陳夥向詰反被扭毆求准小的帶回禀請訊辦大令判責顧二百板陳押候笞責一百板然後交劉探帶回○余阿松在唐熙生處學習縫衣被責逃出迷失路途被巡街捕帶回捕房昨日解案請訊余阿大偕唐投案訴稱阿松卽小的之子屢次逃出尋回實屬可惡求恩懲辦大令判責手心五十下交伊父領回管束○浦東川沙廳小灣鎭民人宋關林挈甥女阿寳來滬向小東門外某花烟館求售被包探拘獲昨日解案請訊宋供胞姊早喪所天在城内紅欄杆橋某姓家傭工前日小的挈甥女往尋在某茶肆啜茗包探疑爲圖賣拘送案下求恩明察大令飭押候傳伊姊覆訊核奪○包探禀稱小工張阿五陳員南混入太古棧房竊取白糖數十斤緝獲人贓送案請辦大令判各責二百板贓給還失主○包探禀稱胡阿掌在北京輪船竊取鋪蓋當塲拘獲贓已交還失主今特解案請辦大令判責一百板 
[籌辦陝振二十誌]  
　　啓者則敬欽奉諭旨飭辦陝西振捐遵經籌墊欵項解陝散放并函懇各省同仁解囊佽助俾應急需疉經鈔登報章諒已早邀公鑒現復蒙邢厚記慨助庫平銀一萬兩合規元一萬零九百六十兩杭州協德善堂經募第一批洋銀四百元無名氏助洋二百元又募十三户洋一百十六元以上十四户共合規元二百三十三兩二錢二分張雪堂先生募敦睦堂鄧助洋一百元又裕後堂樂遂志堂沈二户各助洋五十元又十六户洋六十二元陸幼堂先生來德信記助洋一百元屠柏筠求太夫人咳嗆速痊合家平安助洋一百元蘇州丁嘉言助洋一百元洙涇靑李來禽館主助洋一百元阜寗縣帳房陳舜卿捐募洋一百元常熟啓芳氏助洋九十元又丁毓記助洋十二元梁溪達源莊楊笠舟爲子病愈完願助洋五十元沛國氏助洋五十元吳尙志堂助洋五十元集腋子助洋四十元黃涵之經募第五批共洋廿三元小洋四十九角先後拜登感同身受查陝省爲翠華臨幸所在國計民生在在均關緊要適値潰兵游勇充斥於途設或乘機煽惑誠恐飢饉餘生或致鋋而走險所望好施君子仗義仁人迅解囊金俾蘇涸鮒延生機於末路卽所以弭隱患於無形臨頴無任感盼待澤之至上海六馬路仁濟善堂盆湯弄絲業會館奏辦陝西義振總局施則敬錄 
[粤東官報]  
　　藩轅牌示陽山縣知縣缺詳請以新海分缺簡用知縣楊本揖題補咨補陵水縣典史缺龔文貴飭先赴任龍川縣龍隆司巡檢　委試用未入流劉訓署理連平州吏目缺委西甯縣夜護司巡檢廿怡署理乳源縣武陽司巡檢缺委試用從九品明通曲江縣平圃計巡檢缺委試用從九品章濤陽春縣黃泥司巡檢缺委試用巡檢陳炎壽陽春縣典史缺委分缺先用巡檢華良弼高明縣三洲司巡檢委試用典史江作霖龍川縣十一都司巡檢缺委試用從九品朱昌駿高明縣典史委試用從九品沈堯躬俱署理 
[金陵官報]  
　　十一月二十日署太湖恊正任江陰營遊擊仉志鵬江西袁州營都司英俊均辭知縣鄧之秀赴掦州遊擊蔣起英上海公幹回守備周有才由五河解納來知縣熊育銳奉示察看祥雲輪船陳鑑辭赴湖北候補道劉思訓傳見辭赴湖南二十一日新授山東督糧道達斌傳見江西督銷候補道錢德培到知縣熊育銳見分統　軍全軍徐萬福禀知赴烏龍山各營點名帶武衞右軍砲隊營叅將張逢年到缷事回首府兩首縣均禀知設壇求雪知縣羅先覺叩謝又羅忠灝請假赴江北措資丁憂甘肅知縣王兆鼎辭回上海二十二日徽寗縣吳景祺到統領安徽練軍副五營李定明到叅將張開武到湖南來委署上元縣劉任事署上元縣泰興縣龍缷事卽辭赴任均禀知知縣盧運昌禀知奉司委泰州公幹又林駿達專丁來省叩謝安瀾勞績蒙給儘先酌委優缺一次二十三日新授福建臬臺江安督糧道吳重憙到西安回江西督銷局候補道錢德培辭赴滬知縣吳祖梅禀示察看知縣施之翰到由蘇解餉回鹽大使唐啓泰又知事楊秉賡騐看從九黃錫極寫履歴均奉示澄波輪船王金相辭赴瓜州接學憲 
[蘇垣官報]  
　　十一月十六日督辦沙洲事宜新授江西吉南贛甯道賀由甯回知縣恩厚禀謝飭知二十五年分冬防在西路總巡差内給予紀功六次施之瀚由甯解餉來同知直隸州用候補知縣姚守彝服滿由籍領咨回差禀到通判劉國邴由甯來前辦上海出口捐局知縣朱啓钤由滬專丁來省禀知呈繳總局結並辭扶柩回籍候補知縣正任鎭江府經歴海齡禀銷管解京餉差縣丞潘嘉馴由滬見道憲回咨補靑浦縣澱山同巡檢吳廷芬由甯來禀到巡檢劉炳禀謝飭知本年秋審案内蒙記大功一次道　大使錢昌訓謝奉委南渡釐局差卽辭守備趙蘭芬禀知奉委盤門路武巡卽日到差陳鴻昌禀銷盤門路武巡差道銜兵部武選司郎中包延祺由京來赴行在十七日知府銜江蘇候補同知項晉釗浙江人由袁浦來知縣錢國選禀辭赴滬公幹許溎祥禀知赴十里亭稽查火藥新庫本日卽回王慶燿由南匯報解來張峻基米仁粟均禀知由行在回銷管解餉差理問黎明由籍起服冋省禀到太湖恊鎭歐陽成松通知昨日接正前營事十八日新任浙江學憲李蔭鑾到升用副將蘇松右營遊擊許國祥通知接帶撫標中營水師交缷太湖正前營事副將銜兩江候補遊擊管帶太湖水師後營劉榮盛交却撫標中營水師事通判陳鎬禀知奉奉委赴震澤會審案件卽辭劉國邴禀辭赴滬知縣壽慶慈禀辭赴崇明塘工差周慶賢禀辭赴震澤廖倬淸禀辭回甯國子監典簿銜分發委用訓導周桂榮禀知奉藩憲飭知分常候委卽辭理問黎明禀謝飭知二十一年分海運案内蒙保補缺後以知州用縣丞曾延齡未入潘友成均謝飭知二十五年分冬防案内給予前先委署一次記功一次從九楊品臧由滬見道憲回知縣李思棠禀知聞訃丁嫡母憂並銷北路總巡及發審局差卽辭回籍奔喪十九日昭文縣張禀到卽辭請補新陽縣陳紹唐由滬專丁來省禀知奉藩憲札委籌辦陝西賑捐差四品銜江蘇補用通判龔俊聲由浙來知縣宋殿元禀知管解寄存淸淮軍械赴陝西行在交納回施之瀚禀辭回寗未入翁壽昌由滬來卽辭二十日三首縣均禀知今日會考武童南匯縣吳熙專丁來省禀知本月十四日起請期服假二十一天巡檢陳步靑禀謝飭知二十五年分冬防案内給予勞績班前先委署一次記功二次管帶太湖水師副中營補用都司劉祥吉到卽辭管駕靖鯨輪船把總浦永新禀知送新任浙江學憲李宗師赴浙江管駕靖平輪船把總簡傳斌禀知由浙江公幹回 
[邗江官報]  
　　十一月十八日委署海分司戴分轉文儁銷總局帮辦差盛鹺尉文檽銷北鹽○十九日三江營張守戎文傑到揚公幹板浦塲唐鹺尹如峒禀到沈　尹源琛赴邵伯公幹○二十日萬壽司屠少尉岳年抵揚陳鹺尹丕業銷蘇州餉袁鹺尹鎭湘銷南京餉 
 
