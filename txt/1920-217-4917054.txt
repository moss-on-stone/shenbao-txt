# 1920 - 217 - 4917054

 

Page 1

 
 
   
 
 

Page 2

 
 
   
 
 

Page 3

 
 
時評 
[個人之善惡（冷）]  
　　祗問今日是否屬我黨派不問個人平日之善惡於是黨派遂爲惡人聚集之地矣網羅惡人之黨派大而强拒絶惡人之黨派弱而小於是凡屬黨派者無一復問個人平日之善惡矣　　不問個人平日之善惡於是在他黨他派時則攻擊之及來歸我黨我派時則容留之且歡迎之是所謂惡人者甲倒附乙乙弱則歸丙遂永無失遇時矣　　是故黨派原非惡人所由成然不問個人善惡而擴張黨勢之黨派實無異以黨派爲惡人藏身之所也然則主持黨派之人其亦於個人平日之善惡一加之意耶苟能驅惡人於黨派之外是則非徒一黨一派之幸亦中國前途之福矣命令 
　　八月十日大總統令派顧維鈞爲國際聨合會代表此令　　又令任命廣輪署呼倫貝爾鎭守使署參謀長此令　　又令財政部呈兩淮揚子總棧棧長陳鎔另有任用請免本職應照准此令　　又令財政部呈請任命盛昌華爲兩淮揚子總棧棧長應照准此令　　又令兼署交通總長田文烈呈秘書吳賓駒因病辭職署技正衛國垣久不到部請予免職均照准此令　　又令務總長田文烈呈准兼署黑龍江省長孫烈臣咨請任命王述文試署省會警察廳警正應照准此令　　又令岡本定光給予四等文虎章此令專電一 
[北京電]  
　　閣員令已下外交顔惠慶内務張志潭財政周自齊陸軍靳自兼海軍薩鎭氷司法董康敎育范源濓農商王迺斌交通葉恭綽均署理（十一日下午五鐘） 
[北京電]  
　　擬任楊曰祥内次曲卓新財次潘復改鹽署長丁錦李鍾岳陸次高凌霨農次徐世章交次海法不動餘未悉（十一日下午五鐘） 
[北京電]  
　　范源濓力辭敎長有改張一麐説唐在禮改任將軍府將軍 
[北京電]  
　　閣員命令因内務敎育兩者尚未允許聞靳擬於今晚强迫發表（十一日下午四鐘） 
[北京電]  
　　馬良已願交卸（十一日下午四鐘） 
[北京電]  
　　徐以中東路形勢吃緊勸張作霖調兵回防（十一日下午七鐘） 
[北京電]  
　　十日張懷芝大讌曹張燕菜一席需費五百元（十一日下午七鐘） 
[天津電]  
　　天津大公報元（十三）日停版（十一日下午七鐘） 
[北京電]  
　　參次蔣雁行以降爲簡任不願到差（十一日下午七鐘） 
[北京電]  
　　黄贊熙交代清楚由部呈准予離署派張仁侃代理司表 
[北京電]  
　　王占元電仍令馮旅駐灄口及諶家磯（十一日下午四鐘） 
[天津電]  
　　馮旅玉祥所部由湘撤防已抵京漢沿線之鄭州保陽（十一日下午十一鐘） 
[天津電]  
　　救援德州之奉軍騎兵三營今日抵津返奉天（十一日下午十一鐘） 
[北京電]  
　　姚步瀛因連受刑訊佳（九日）死（十一日下午五鐘） 
[北京電]  
　　擬内田出督魯省田尚未允（十一日下午五鐘） 
[北京電]  
　　屈映光電尅日交卸入都 
[北京電]  
　　蘇浙兩路債權人因路欵還本逾期並將京鈔付息不服交部提起行政訴訟案現由平政院判决准予變更（十一日下午四鐘） 
[北京電]  
　　外息日本由俄境撤兵暫駐南滿不逕回國（十一日下午七鐘） 
[北京電]  
　　俄遠東政府商務委員三人八日乘汽車赴庫（十一日下午五鐘） 
[北京電]  
　　孫烈臣電由陸路撤嫩之日軍九百餘名現已完全撤退 
[北京電]  
　　比京電財政會議决定九月二十四擧行議題如下（一）取消沙邇畫界經費案（二）創設萬國大學（三）組織萬國衛生會（十一日下午五鐘） 
[北京電]  
　　李純電美議員團偕眷屬約六十人眞（十一）日由南京赴濟文（十二）日來京（十一日下午四鐘） 
[南京電]  
　　芮恩施今晨由滬來下午五時偕美議員團專車赴泰安濟南（十一日下午八鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
[滁州電]  
　　美議員團專車眞（十一）日下午八鐘過滁北上（十一日下午十鐘） 
[漢口電]  
　　張敬湯眞（十一）日在漢口被捕（十一日下午五鐘） 
[香港電]  
　　軍府承認李純爲北總代表現擬派員赴滬催唐交代俟温赴滬再通告中外各分代表仍舊聞議和條件定（一）廢協定二十一條（二）承認舊國會被散後續提議各案（三）承認各省自主期内軍政費（四）統一後實行軍民分治（五）各省軍民長官爲國出力及陣亡者分别賞卹（六）褫安福魁職 
[香港電]  
　　陳炯明報告北軍無侵漳浦事（十一日下午五鐘） 
[香港電]  
　　督署佳（九日）開軍事會議議攻閩事陸覆電不允陸裕光任攻閩總司令（十一日下午五鐘）世界路透電 
[波蘭情勢之嚴重]  
　　十日巴黎電俄國與波蘭代表將於明日在明斯克開第一次休戰談判小巴黎人報稱過激黨如向波蘭提出合理之要求擔保其土地完全及政治獨立則協約國當然將更變態度否則恊約國將一致取對付勞農政府之計畫英艦隊擔任實行封鎖俄國而由波羅的海等處之法國魚雷艇助之並擬請俄國近鄰如瑞典瑙威丹麥等國勿以産品運往俄羅斯一面協助消滅傳播世界過激主義之危險另將請助於俄土内所成立之各國設守勢陣線以抵制過激黨藍格爾將軍現已得法政府之助力英政府亦將運輸戰品濟之至於波蘭自將由協約國濟以戰品並予以精神上之助力使得維持獨立縱丹齊水路爲過激黨截斷而戰品仍可取道捷克斯拉夫境運之如勞農政府仍抱倔强可厭之態度則英政府將令克拉新氏與加米尼夫氏於一星期内離倫敦云　　十日華沙電波蘭參謀部今日發表公報云過激軍騎兵支隊繼績沿末拉瓦方面之路線力逼波蘭軍曾佔據西恰諾夫鎭片刻白羅第北面之過激軍攻擊殊爲活動波蘭軍已將拉特齊維洛夫之過激軍逐退是役以少敵衆竟能得利且奪獲排砲與攙關鎗並俘敵四百人　　八日倫敦電昨日華沙公報云華沙格羅特諾比洛斯土克方面之過激軍攻勢業已被止波蘭軍現奮力扼守布格河北岸之陣地該處刻有大戰波蘭軍已棄北陣線之萊姆達鎭　　九日倫敦電俄波時局因過激黨拒絶協約國之提議愈見複雜波蘭之接受過激黨會議條件尚未經波蘭説明理由頗令人眩惑意者過激黨予波蘭以優惠條件誘其承認直接談判歟泰晤士報云首相喬治之樂觀的臨機應變主義何以釀成今日不易措置之危局不難追溯言之但今日英法宜有密切之提携以防俄德密謀合組較拿破崙更爲宏大之大陸制度每日紀聞云　局誠爲嚴重但仍宜進行和平之計畫以促起過激黨合乎情理之觀念每日新聞則歸咎於法國謂如照英國意見辦理則不出半月可與俄國媾和云英國各工黨之態度現甚使人注意工黨之所以不滿於波蘭者非因工人贊助過激主義但恨波蘭不自甘於協約國所定之疆界而猶黷武貪得無端攻俄也昨日謡傅全國工黨紛紛集議擬全體罷工以阻對俄宣戰但據有責任者言工黨不作此極端行動也德國得擬藉端與協約國齟齬但協約國必不授以可供德國干涉之理由每日捷報云首相喬治接俄國覆文後雖頗失望然猶竭力設法冀免宣戰　　八日日華沙電各使署之職員除美使署之秘書二人及武隨員外均波森　　九日巴黎電美國關於波蘭大局之牒文已於今日送至法外交部　　九日巴黎電東普魯邊界之協約軍現正從事炸毁積存之德人職品與子彈蓋防落於過激軍之手德人以炸聲不絶驚動居民嘖有煩言 
[對土和約簽字]  
　　十日巴黎電對土和約已於今日午後在塞佛爾國立窰廠簽字由法總理米勒蘭氏主席 
[英國報界大會之主張]  
　　六日哇太樺電英帝國報界大會第二届會議昨在此間正式開幕加拿大總督致開會詞後會衆開始討論當山地球報等總理道乃爾氏提議增多海電交通減少新聞電費路透社總董瓊司氏附議贊成並主張組織委員會俾在倫敦與電局當道協商擴張海電滅收電費之問題經會衆討論决將原案文修字句提交明日會議考慮錫蘭代表羅爾思氏提議英帝國與世界應備有無線電報與電話交通之便利經大衆一致通過 
[英議會在韓英交涉質問]  
　　九日倫敦電議員潘萊中佐今日在下院質問日本警察擬登英商喬治夏氏商船九陵號搜捕韓人並擬搜查喬治夏氏居星事外部次官哈姆斯韋爾氏答稱奉天日總領事曾暗有責言反對夏氏之表同情於韓人據謂夏氏將其住宅上層容留反抗日人之韓人並許韓人乘其船隻脱逃及與上海朝鮮臨時政府互通消息故英總領事曾私自警告夏氏囑其謹愼駐日英使已詳報此事但未言及搜船搜屋情事太平洋路透電 
[日本之國際聲明]  
　　十日漢城電警局今日發表一文解釋安東英商喬治夏氏於七月十一日被捕之理由謂夏氏乃愛爾蘭人向表同情於朝鮮亂黨以其房屋爲韓人逋逃藪並在其室中設一機關與上海直接互通消息以此爲施行密謀之根據地不法韓人皆名其屋爲安東之無敵砲臺夏氏又用其汽船裝載炸藥手槍與煽亂書籍由上海至朝鮮近有朝鮮亂黨數人在邊界被捕始夏氏犯罪之證據夏氏出入頗愼輕易不出門但於七月十日入朝鮮境迎接其由日本回來之日婦遂被拘獲　　十一日東京電外交省發表文告曰字林報八月二日所載北京特别訪員哲白特氏所紀吳佩孚將軍談片之文字内有吳將軍稱現知日人參戰之説頗確並有理由可信日人之死傷者有三十人皆作華兵裝束等語查近日屢有此種反對日本之指摘若字林報訪員之言不牽連高位有責任之軍官姓氏則可不屑冉爲否認外交省雖不信該談片紀載之準確但不得不最後聲明曰凡日人參與中國内爭之各種謡言全無根據日本對之頗爲憤慨視爲妨礙其信義之舉 
[海參崴近事]  
　　十日海參崴電俄幣盧布價值日落幣制兌換所無法維持之　　十日海參崴電謝米諾夫氏之探訪員已在格羅台柯伏地方設立機關傳説已開始拘人因有數人思不知下落也海參崴民軍司令已派大隊民兵赴格羅台柯伏聞謝軍二千已抵波拉尼志那雅地方 
[北方之政局談]  
　　十一日北京電閣員命令已發表人物已詳昨電未有更動　　十一日北京電組閣命令因某某方面尚未疏通就緒故發表較緩惟閣員不致復有更動聞靳雲鵬之大政方針如下（一）統一國家（二）軍民分治（三）裁兵減政（四）改良財政靳擬集中外專家組織重要會議以期實施幣制税則等事之改革（五）實踐敎育　　十一日北京電閩督李厚基電致總統辭戰　　十一日北京電哈爾濱消息稱八月一日夜間有比人三名餐後同入某街内有一人異常喧閙華警乃舉槍對之並有一華警向空開槍旁立者奪此警察之槍其他警察遂開槍羣衆逃散華警乃拘比人以槍柄擊之後繫之於警署次晨解往吉林交涉局午後五時由代理比國利益之英領事一再議求始蒙閣釋二比人受傷頗重華員願不起訴國外要聞 
[西歐通信（蓮魂六月二十五日倫敦發）]  
　　籌備中之海外大學海外大學之籌備今已將達完成時期記者之草此篇實附帶無涯忻喜特爲此事來歐之吳稚暉君里昻十日巴黎十餘日所事完竣已於昨日晚七時抵倫敦稍事勾留即將附大西洋航船取道美洲返國矣據吳君言此行最重要之目的在欲與法國之贊助此事者如里昻大學校長饒氷氏Joubin里昻巿長愛和克Eriox敎育部總長峨羅德Honnolard巴黎大學敎授奥那德Aulard下議員毛　Mautted等更有所接治並於校址所在地之里昻生活詳事調查之蓋預計海外大學生每人每年費用爲學食宿費華幣八十元與其他書籍衣履雜費等共約華幣二百元但對於此種遠涉重洋之學子其特殊生活旣不同於留法勤工儉學生復不同於官費生若不先予以極明析之解説而使之常處於霧境則將來或不免如今日一部分之勤工儉學生其失望一至謂李石曾騙人也故關於彼等事物如書籍紙筆墨水帽子鞋子汗衣小衣以至肥皂手巾等必皆一一爲之列舉預算俾彼　於投考此校之先曉然於其異日之生活狀况得無絲毫誤會現與上述諸人接洽之結果亦甚佳校舍可容四五百人約值華幣四十萬元將由里昻敎育會以租借式讓與租借期大槪爲三十六年每年租金將爲一佛郎（現值華銀不及一角）此種租約殊屬滑稽但在尚法制之歐人類此契約亦非創見固時有以其高屋大厦讓其友人居住而立約每年借金尚不及一佛郎聊藉此以保其法律上之主權者實好意也唯其房屋現稍破舊修葺之費約需數萬元將由褚民詒君會同里昻大學校長及里昻巿長主持經理之七月初卽可動工敎育部總長峨羅德氏於日前（二十三）與吳晤談時對於收生一事頗主張（寗缺不濫）似彼亦曾聞蒙達爾學校中中國學生之拳聲也吳君家在英倫家庭分子如其夫人及子女外甥等亦皆在英數年離去一旦歸來足使其留戀處甚多今所以必欲卽時返國者蓋欲於八月内秋季始業前趕到上海以報告一切招考新生耳招考額大槪爲男生二百人女生四十人尚當與西南當局一商之其資格分爲三種一爲專門學校畢業者此類可免考一爲中學校畢業者一爲與中學校畢業程度相當者此二種所應具程度必中文與數學才者中一占優長法文佳者英文可不問英文佳者法文亦可通融之至現留法國立勤工儉學生其程度相當者亦自可與考入學但預料此種爲數必不甚多蓋當此佛郎巿價仍在低落中每年得華幣二百餘元固可於法國任何處儉學而不必拘拘於里昻之（海外）也唯欲求高深專門學術如化學工藝之類則每年二百餘元之數頗似不足而海外大學之特别優點亦即在此蓋海外大學之規畫將欲使每年僅能籌得二百元之學生亦得畢業其所學不足者由海外大學津貼之且猶不止此也大學畢業後之學生若欲更求深造復進其他大學或參加各種學術講演會甘費　雖超出現在官費之外海外大學亦當盡力供給之在學者方面大可不必遠電北京以求至難希冀之敎育部允准也對於特别優秀之窮措大該校除能借欵以供給其個人完全費用外若其家况過窘亦猶可斟酌輔助之此項借貸經費已得福建陳嘉庚君允於每年擔任星加坡幣十五萬元（約當華幣八萬元）慘淡經營結果當可望其成熟矣　　草此篇竟吳君惠臨始悉其以取道美洲回國船費需至少百五十鎊爲過昻將仍返法於馬賽附法輪由印度洋歸來以其與上述稍異故附誌 
[美國對外貿易大會報告書（續）]  
　　駐金山總領事朱兆莘　告午後二時半仍開分股討論會第五股討論直接貿易第六股討論銀行與對外貿易之關係第七股討論遠東貿易遠東貿易股金山巨商大來君主席兆莘代表中國演説近年中美貿易之發展美商對華貿易應注意之事項臚陳改良策略十條演詞採入會議錄中由大會彙編刊送茲不多述次由我國商界代表王鄺謝諸君及返自中國之去商數人參加討論後由美屬菲律賓荷屬爪哇法屬交趾及日本各代表相繼演説雖各因其本地情形措詞不同大槪均謂戰後商務之中心點將由大西洋而移於太平洋美國與遠東貿易欲求充分之發展非於電航二業大加振作恐難爲功云云晚八時仍開分股討論會第八股討論印刷物與對外貿易之關係第九股討論國際金融之重要第十股討論美俄貿易問題第十一股討論統計表册與對外貿易之關係 
　　五月十四日午前十時開第四次常會討論海洋問題羅克司公司總理羅君演説美國海洋貿易政策之缺點略謂美國政府於航業干涉頗嚴有妨發展亟應改革以圖挽救嘉柏君演説美國海洋保險事業之發達略謂一九一二年紐約城之業此者僅有三十家一九一九年海洋保險公司增十九十四家保險費總額達於一百八十一兆元之鉅數美孚煤油公司裴德甫君演説煤油爲對外貿易品之大宗恩利君演説美國煤油業之發達巴柏君演説美國海洋　通事業之將來午後二時半仍開分股討論會第十二股討論輸出論開凡三（一）培植貿易人材由亞耶君演講（二）商標保護方法由麥克韓利君演講（三）考察國外商場情形由朱羅斯君演講第十三股討論振興輸出法案此案經九一八年國會通過專爲鼓勵對外貿易而設使各製造家通力合作以與外國商場競爭而仍不犯國内限制託辣斯之法律第十四股討論太平洋商務問題胡德君演説中美貿易之發展金山商會副會長林樞君演説美國與遠東商場之關係亨德森君演説美國貨物運輸於遠東者以中國爲最大銷摥第十五股討論南美貿易由金山商會代表哈卜君演説南美運輸事業及關税問題紐約商務報主筆阿根保君演説南美貿易與金融問題柏蘭君演説海洋運輸事業是晚七時開懇親大宴會五月十五日午前十時開會主席報告會務結束事項繼由幹事長的威士君向衆聲稱會中討論各重要問題不日編輯成帙分寄各代表以資考鏡並實佈下届開會地點日期畢而空商之對外貿易大會於是告終國内要聞 
[吳佩孚來京卽去之各説]  
　　前日吳子玉將軍入京旋於問日下午九時即匆怱出京不少勾留據聞係因個人意見不願干預政事故僅見曹張兩使而未入謁東海以遠干政之嫌又一説謂吳將軍因其所主張召集國民大會之意見原係爲供各方面之採擇曹張兩使敦促其來京一行故吳將軍乘此機會將不願干政之意向曹張兩使詳爲陳述即行遄回長辛店原防據某外人消息亦謂吳子玉將軍六到京僅向公府報到與曹張靳各要人接洽後即於夜間十時五分專車回長辛店防次茲探悉吳氏回訑之主要原因（一）爲防地各軍適在整頓之際一俟大局妥協即行撤回（二）爲吳帥長不日即有鄭州之行（三）爲個人表白心跡决不涉及武人干政之嫌（四）爲所有個人意見（即國民大會之提議）已請曹使在京籌辦個人决無留京之必要又一消息則謂吳氏前日由長辛店專車來京除與曹張靳等晤面外並未入府覲見東海即於是晚九時出京返長辛店營近據某方面述吳氏匆匆出京之原因略謂吳氏現方注其全力於召開國民大會之舉本無意來京祇以曹使催促有急須與彼面行接洽之處故匆匆一行迨晋京後覺其所抱之主張如安置老段於湯山以明此次戰事之責任遷移清室於京外以杜後日復辟之隠患等事均不能見諸事實而懲辦二批禍首與組織混合内閣以及召開國民大會等問題尤多與在京各要人意見相左之處自知積極改造之精神與民主主義之貫澈此時尚難實現此外則以目下正值醖釀内閣之時須爲遠避免涉干政之嫌及回防後尚有種種之整頓故特將一切主張託諸曹張二使自己即匆匆出京又軍界消息謂吳氏到京後即向中央表示意見大要主張山根本維持敎育其目的尤在解放學界束縛以振國勢等策惟中央以刻下尚難言此故無正式核决是以吳氏不能在京久駐又北京法文報於詳載吳佩孚抵京情形之後末附以論評謂自吳將軍抵京之後吾人對於中國之前途遂發生一種感想因而憶及對於此中華民國將來眞能統一之人物而斯人殆將屬於吳將軍也蓋現代政府之組織以各公民之自由平等爲基礎其種種措施一以正義爲本而不以武力爲歸除吳將軍以外其他有權人物皆頭腦陳腐深漬東方積習而不知變通以適合於近代之政治也夫以虚懷之心而濟之以精密之思慮以坦白之情而輔之以强毅之志意吾於吳將軍見之云云 
[七日之兩大會議紀]  
　　公府會議七日午後三時東海爲解决時局特於公府召集聨席會議親自主席與議者爲薩鎭冰田文烈曹錕張作霖靳雲鵬張懷芝王懷慶吳笈孫郭則澤等其討論之議案共有五項（一）懲辦二批禍首（二）組織内閣（三）解散新國會（四）召集國民大會（五）籌辦各區善後會議結果僅决定一二兩項其他各問題尚待續議又一消息此次聨席會議下午三時開議四時半散會計討論之案共有四起（一）懲辦第二批禍首案原單羅列三十餘人東海以此次懲罰應以定國軍禍首爲範圍不應多事株連致開傾軋之漸至安福黨員多係見利盲從須從寛大爲是惟曹使力主嚴懲討論良久結果决定分三項辦理（甲）王揖唐（乙）安福議員（丙）第十五師師長第九師長邊防第一師長及第二師長（二）内閣問題（三）解散新國會問題張使未多發言態度頗爲冷靜曹使以無國會造不出安福無安福則無此次之戰力主解散東海則謂自身無解散之權恐蹈袁項城黎黄陂之覆轍被人民指爲違法舉動此案可留待國民大會解决（四）召集國民大會問題討論良久各持異議結果留待新閣成立再行解决又一消息謂張使以此次調兵進駐京畿原係爲嚴防敗軍擾亂秩序起見刻下敗殘軍隊均經解散張使將於日内撤回所部奉軍仍駐原防以表興師討逆之初志業於前日在會議席上向東海陳述此項意旨惟聞東海則頗欲其仍駐京畿附近維持一切　　國務會議七之國務會議各閣員一律到院列席與議其議案列下（一）江西贛南鎭守使兼第七混成旅旅長吳鴻昌辭職問題結果照准以趙學濤署理（一）派代表參預國際聨盟會　問題結果派顧維鈞充國際聨盟會議代表（一）赴歐參預經濟會議之委員饒孟任撤回問題結果照准改派魏宸組兼充（一）將懲辦安福禍首及寛免段祺瑞原因電告廣州軍政府以釋疑慮問題結果照原案通過（一）整頓司法並由政府下令嚴禁京内司法官吏入黨其已入黨者須立即脱黨問題結果照原案通過（一）我國收没敵船向山交通部把持應改歸海軍部管理問題結果照准散議後由薩鎭冰田文烈進府報告 
[靳閣配置員之波折]  
　　靳雲鵬内閣前日突請東海中止發表之原因一爲段氏移住湯山問題未决二爲國民大會之權限問題三爲閣員之磋商問題第一二項業已解决第三項因交通總長一席曹張竭力推薦葉恭綽葉氏以當此交通破壞無餘之殘局甚難着手又恐不容於輿論甚不願投入漩渦故已再四在曹張方面力求擺脱嗣復推舉王迺斌長交通本人願從旁帮忙外間遂疑葉爲志在次長實則非也但曹張靳方面仍以葉爲交通内行舉凡清理積案結算路債總以内行爲佳並謂葉氏與子等（曹張一素無關係東海亦所深知云云故仍未大定至敎育一席范源濓張一麐先後請勿提出並保江庸故前定之閣員名單恐又有變更又田文烈内長懷抱隠退之决心亦非一日現鑒新内閣行將實現故毅然决然趁此下台前日又往公府謁見東海懇請准其辭去本兼各職且謂個人年老力衰實無擔任繁劇之能力果蒙俯允尚可有數年之餘生否則老病一再犯發斷難支撑惟東海雖有意慰留無如田氏去志過堅將來恐不免躍出内閣也 
[揭開交通部之大黑幕]  
　　特别會計任意濫用敎育經費盡入私囊　　交通部之有特别會計也原取法歐美爲交通建設擴充上之要素其範圍不外掌管營業之收入資本之計畫以及營業之擴充所有路航郵電收入不得流用於他項用途立意原取限制主義無如施行以來當事人棄其本旨任意騰挪如收買政客接濟政黨濫聘顧問私自分肥等類無不取給於是計每年此項損失不下千餘萬元試觀此制施行以前京奉盈餘曾築成京張幹線施行以後各路盈餘何止數千萬匪特未見何項新發展而該部反瀕於破産此何故耶揆其所以濫用原因實以關於此項會計事前並無預算事後開支僅以槪括總數移院核銷譬如購地用三十萬元購料支二百萬元向不列詳細計算又無合同單據備查審計機關昧於職權亦以旣屬特别會計無不可以通融以故此驚天動地之濫支公欵無人過問而一派把持牢固其勢力乃繼長增高無所施而不可現聞已有人擬呈請當局將此種會計根本改革條陳辦法四項（一）此後路航郵電收入盈餘專備擴充四政不得流用於他途以符特别會計本旨（二）此後四政收支須先編製預算由國會通過（三）關於四政收支照普通會計編製决算連同單據合同送院詳核（四）四政收支經手人須負出納官吏之職責不得濫受長官勢力之支配云此項辦法不識能否實行也　　交通系盤踞交通部肆意把持尤　濫用部欵爲其最大之本務凡可以挪用欵項者無不巧立名目以使多所開銷私圖肥己如鐵路同人敎育會亦爲該系　源之一又值曹汝霖養疴醫院時遂含糊批准　案其經費來源分爲五項（一）每月提取各路脚行盈餘十分之一（二）提取各路罰欵全數（三）提取各路奬勵金五十分之一（四）各路同人儲金利息數（五）募集基本金統計五項進欵每年不下百餘萬元一切出納均由其親信經理已 
 
 
 

Page 7

 
 
成立者僅有扶輪中學一處小學數處而已其開辦經常兩項經費亦至有限其餘聞均充政治活動所用曾毓雋長該部時頗爲垂涎當派部員某某查實本擬移充安福基本金以變起作罷近日田總長清理部務不遺餘力以此項鉅欵不便聽個人據爲己有致滋亂源擬提歸部管以重公欵所有扶輪學校亦擬收直轄藉便擴充云 
[天津各界聨合會之通電]  
　　天津各聨合會發出通電云各省省議會商會敎育會農會各界聨合會學生聨合會各團體轉各報館鑒自直奉兩軍依據民意攻敗安福政潮趨向爲之一變敝會地近京師見聞較確就現時政治情形及未來之主張特爲披露請尊處徴求同意希爲一致主張不致再蹈軍閥故轍期收共和法治精神查北京國會非合法組合不能爲民意代表數年助惡爲虐京師實爲産造惡政之源應在解散之列呈將附逆各議員擇尤處以相當刑罰其安福掛名者亦應一律剝奪公權以示懲戒徐總統自被此非法國會選舉後不能應世界潮流對内對外毫無建設迨至義師興起困厄京師道路傳聞失去自由今當直奉勝利不思振作刷新力求法治乃竟希圖苟安仍一味敷衍如任安福分子權量爲交通總長任參謀都吞贓未結案之陸錦爲第九師師長似此種種一若從比國家底定大可弄權行政即對此次出師有力之曹張吳亦無協商民意爲何更不足論如前所述徐世昌身爲一國元首至使國將不國稍得殘喘不思急求法治以民意爲旨歸而乃袒非法國會延不解散諄諄以周少樸組閣意圖達其未行目的元凶段祺瑞亦不以明令宣布其罪觀此所行皆非共和眞精神竟置民意於不顧敝會對此實難緘默應請貴處分行徴求各省一致主張以下各條（一）請求曹經略使張巡閲使吳師長主持速開國民大會嚴拿安福罪魁如段祺瑞徐樹錚等逮捕之後拘留一定地點俟國民大會成立之後組織特别法庭再行依法分别治罪（一）清理各逆財産封固俟國民大會處分（一）解散非法國會依照民國元年之選舉法改選國會議員（俟國民大會成立後再由國民在會依法成立新國會）（一）徐世昌爲臨時總統俟新國會成立再選正式總統（一）國民大會代表以未曾在安福掛名者爲最要資格（一）國民大會未成立之前所有政事應由曹經略使張巡閲吳師長有勳於民國者協同臨時總統辦理以上各節請尊處分行徴求同意一致主張民國再造千鈞一髮時機之來稍縱即逝望即施行無任盼切禱切之至天津各界聨合會叩 
[漢口青年會歡迎馮玉祥]  
　　馮玉祥留鄂後頗受鄂人士歡迎連日應酬至爲忙碌九日又爲漢口青年會歡迎馮氏之期記者以馮氏亦係基督徒預料中外人士之參與斯會者必較他處爲盛十二時許卽驅車赴會而馮旅長已先至歡迎者亦畢集綜合男女學生及外賓約千餘人馮素尚儉樸僅着灰布軍服惟以肩章爲别匪然者人幾疑爲一小卒矣歡迎儀式一秉敎會習慣首奏樂唱贊美詩次祈禱再次爲青年會幹事胡厚齋博士致歡迎詞略謂馮旅長治軍有方才高李郭堪爲民國干城且信道最篤躬行實踐尤爲基督徒之模範此次移防過鄂軍紀森嚴吾人欣感之餘自有不能已於歡迎者更望馮旅長錫以敎訓俾吾人知所觀感繼馮起向衆人一鞠躬謂鄙人過鄂得與諸君歡聚一堂甚爲榮幸若云歡迎則愧不敢當至以軍紀森嚴相稱譽尤爲慚愧蓋整飭軍紀乃軍人本分何足爲異鄙人過鄂此殆爲第三次每一次必有一次感想尤覺有每况愈下之悲觀武漢爲中華民國策源地流了多少血犧牲了多少志士現在到了九年依然是擾攘糾紛人民不能得絲毫幸福死者已矣生者又泄泄沓沓即以我軍界而論旣食民脂民膏非但不能恪守天職反多肆意掠奪遺害人民簡直不如人家蓄養之犬馬猶可供驅策其餘各界亦莫不醉夢沉沉敷衍塞責令人不勝悲痛武漢三鎭在物質方面上講可謂異常發達如綢緞店首飾店飯酒館游戲場均有日新月異之象試一經仔細觀察則皆外强中乾其結果足使社會變成一種虚僞的社會人民亦成一種虚僞的人民長此以往其國家焉得不弱且亡嘗見有自命爲人才的青年每多不惜小節搓麻雀吃花酒靡所不爲若留學外國歸來則更進一層打撲克也嫖西娼也往往樂此不疲自鳴得意至一般中下等社會更無一人不醉生夢死青年會負有改造社會責任而又與社會最相接近深願來會諸君對於此點力爲矯正基督敎最尚誠實玉祥在清光緒二十年間不知此中眞理常持反對論調及至民國元年尋繹聖經實與我孔敎多有吻合處以之敎訓士卒大見功效人謂湘人好排外然玉祥離常德時湘人扶老携幼攀轅歡送者絡繹於道一詢其故則以我軍保護商民絲毫無擾爲辭玉祥自維德薄能鮮學道僅得十之一二能使湘人愛戴如此是湘人豈眞好排外哉敝軍在常時未發餉八月玉祥深以爲慮常温語撫問以安其心軍士則云果旅長不以此爲苦吾輩尚可束腹以待斷不越出範圍以累旅長可見軍士如能敎訓得當何至好爲非分又可見基督敎誠實二字果能實力做去小可以飭身大足以救國玉祥雖屬軍人深願與諸君共勉之云云聞者皆鼓掌不置時已届二時許乃奏樂散會聞馮之參謀長劉郁芬參謀劉菊村二君皆能本馮旅長之學以爲學因此青年會已定於（十五）（二十二）兩星期晚敦請二君至會演講矣 
[蘇議員反對俞紀琦之激昻]  
　　擬開臨時會謀根本解决　　致各縣議員電各報館轉省議會同人均鑒俞調財廳反對無效對付方法自非開臨時會根本解决不可頃擬依暫行法第二十二條以議員半數以上之請求召集開會除交通便利處所派人專呈文稿請予簽名外其徐淮海各屬同人如荷同意務乞即日覆示贊成以便進行事機迫切竚盼明敎胡允恭王發蒙朱紹文蔡鈞樞黄炎培張福增馮世德陳大猷劉伯昌王鳳誥黄次山黄守孚朱祥紱朱毓賢周積偉荆保宸朱翼雲胡紹瑗朱際雲徐鳳標楊彦周承基榮棣輝于殖黄其彦孟鈞沈貞壽王達龔翼之張書紳戴鐵齡祝光樾徐承禧武同棨高元陞等蒸　　致各縣公團電上海各報館六十縣各公團鑒本日致北京大總統國務院電文曰北京大總統國務院鈞鑒江蘇省長齊耀琳種種不法業經議會彈劾在案查齊前因李思浩介紹私運蘇米供給安福黨費釀成米荒風潮近更擅委不守官箴查辦未結之俞紀琦爲財政廳長似此禍國殃民壞法亂紀倘再姑容人將尤效懇請依注懲辦以儆其餘並迅簡諳練民治大員接替以重法治而福蘇民江蘇省議會議員蔡鈞樞王發蒙朱紹交馮士奇夏嵩胡毓彬黄其彦王達瞿名川孟鈞朱際雲于殖張達材沈貞壽龔翼之張宏業高元陞劉長春張書紳祝光樾王紹鶴朱子愚戴鐵齡荆保宸叩蒸云云事關本省庶政命脈務乞一致主張貫澈民意（名與上同從略）　　致南通張季直電南通張季直先生大鑒俞紀琦調任財廳羣情憤激此間暄傳事前由葉某趨前請求援助事後又由金某赴通請示方針本省吏治之壞俞金實爲禍首同人等深信我公不致爲其所惑惟事關本省庶政命脈我公平日關懷桑梓多所建議此次似不應默無表示乞爲當局一言去此民蠧本省幸甚省議員王發蒙胡允恭荆保宸叩蒸　　俞紀琦調任蘇财廳長經各界反對俞仍悍然不顧於二十一日就任蘇人士益憤現聞蘇松常太四屬士紳將反對借漕以困之若俞仍不知難而退將來征收忙銀時必發生影響以儆好人所惡蔑視人民之行政長官云 
[南京歡迎美議員團紀（二）]  
　　美議員團到甯本在十日上午九時嗣因滬杭車行稍遲直至十一時十分始抵車站各機關長官各團體領袖各校男女學生約三千數百人均手執中美國旗鵠候於車站數小時車抵站時軍樂齊鳴各軍隊均舉槍各界歡呼美國萬歲中華民國萬歲美議員團萬歲各團員脱帽答謝先由江寗交涉員温世珍上車道各界歡迎意各團員遂下車與各界領袖一一握手爲禮議員曁眷屬共到五十三人歡迎籌備處備汽車二十三輛停於車站等候温交涉員以時間太遲遂商得各團員同意緩游各名勝先入城在鼓樓稍憇卽赴軍署歡迎會十二點四十分抵軍署李齊兩長降階相迎入會客廳寒暄畢略用茶點遂赴西花園撮影歡迎會設於西花園之會議廳一點三十分入席李督軍齊省長各機關長官各界領袖男女外賓列席者一百八十餘人各議員因遵國律戒酒故改用汽水鐘鳴三下李齊兩長卽席贈各團員摺扇一柄織絨福字一幅李復起立代表各界致歡迎詞云此次大美國議員團來游中華凡轍跡所經我國人民莫不爭相迎迓於此可徴美華邦交日益鞏固而兩國人民之感情愈臻親善茲值嘉賓蒞止山川增輝願貢數言藉申頌祝原夫亞美兩洲民主共和國惟大美國與我中華民國稱最而大美國實爲共和先進國對於我國之經濟實業凡有關於人民自由之幸福無時不以提携共進爲主旨當歐戰初起以迄和會告終凡我友邦固無不交相贊助而大美國厚愛我國之誠意實於巴黎和會席上顯露端倪議會中尤爲主持公道發抒正論以達我兩國實行親善互相提携之目的今試一尋繹大美國威大總統之宣言再追溯大美國議院經過之事實固知我國人民今日對於議員諸君心藏心寫之眞誠有非語言文字所能罄者現值世界和平正我兩國繼續提携發展之機而議員團諸君適於此時來華不特我國民外交上增無限之光榮即我兩國親善之表示與提携之便利亦將由此而益顯著此後我國經濟之活動實業之發展凡所以增進人民自由之幸福者罔不有賴於先進國之指導江蘇雖屬一隅乃我國經濟實業之中心用特掬誠敬告所望大美國議員團諸君推其夙昔厚愛我國之誠力爲扶助使我兩國一切事業提携共進以漸達於美滿之盛長途多勞謹代表各界全體共舉一觴敬祝諸君道履健康幸福無最詞畢起立各舉一觴歡聲雷動美議員卜德君起立致答詞（由温世珍譯）略云敝團此次來游貴國辱蒙各地長官各界人士優禮招待無任感謝竊美爲西方之共和國中華爲東方之共和國慨自二十世紀之初西方之對東方屢以兵力爲前驅今一洗從前之隔閡故敝團遠東之遊即所以聨絡東西之親善茲承貴督軍省長贈以摺扇及織絨福字此物爲貴國國産精巧絶倫敝團人等祇領之餘仍請以福字爲答此後凡有可以爲貴國造福之處無不竭盡棉薄實力扶助云云李督謂中美均爲共和國今日兩國人士幸得以相聚一堂快何如之且貴團爲美國之人民代表諸女賓均貴國上等知識之夫人今日得話一堂尤爲榮幸此實爲敝人到南京以來極快樂之第一日云時已四點三十分遂散席赴高等師範各界歡迎會省農會商會敎育會等十一團體在高等師範大操場開歡迎美議員團大會五時開會男女賓到一萬數千人首由郭秉文代表各團體致歡迎詞云今天兄弟代表各團體歡迎諸君即代表全國民歡迎諸君也亦可以謂共和國民歡迎共和國民也此次貴議員光臨亦因此地素爲政治軍事商業交通等重要之地亦因瀏鑒勝景之故竊思中美人民向稱親善此次來華當有以敎我國民也夫中美關係甚大在交通觀之同屬太平洋兩旁在國制視之同爲共和國在敎育視之近亦多取諸美國故中美精神上有相同之點貴議員所以來華實地調查我國人民風俗也但近來中國政治紊亂已達極點想貴議員必有以指導而扶助之俾戲國政治得納於軌道成爲眞正共和國家至山東問題中日密約二十一條軍閥主義等皆與中國前途有莫大之害尚希貴國以全力贊助達於圓滿目的此敝國所深盻望於諸君者也嗣美衆議院議員（外交審查長）勒得（譯音）演説謂本團自上海上岸到各處遊歷備受各界歡迎深爲感激所見各處風影人情風俗更爲樂觀鄙人雖爲初次來華然平素於中國歷史稍有研究於中國時事亦於報紙雜誌上見之今得親到貴國見人民之精神勃發均有勞苦勤儉之性質可見中國進境多矣回溯敝國派出公使時所派到貴國者係二等公使於日本係一等公使敝人此次回國决提案將貴國擢升爲一等公使並竭力向國民前鼓吹補助中國亦成爲世界上一等國也（掌聲雷動）且亦須盼望中國各自奮鬭方有此現象敝國向主人道所以能立定西方之首吾人亦願中國從此爲東方大共和國與美國遥遥相對豈不美哉然美國何由而至此皆係國民自治心强所致耳回憶美國成立共和時世界祇有二共和國至今日已有三十六共和國可自信外交不取侵略政策一般世界野心家皆以美屬菲律賓古巴兩國非侵略而何是大悞謬美國是補助其自由化導以敎育使其能自治今古巴成世界共和大國是否美國養成乎鄙人以爲貴國一切難問題可以訴諸敎育美國各處義務敎育關係於文化確有莫大之效吾願貴國民犧牲精神金錢全力以建設敎育將來中國前途中國命運可與美國並賀齊驅矣繼北京美使館參贊安索尼謂此次議員人數減少因回國選舉總統雖形式上少數人實際上有各議員眷屬未歸將來傳播美國其功效亦匪淺也時已七鐘遂散會晚九時赴省議會晚餐會紀事續詳 
[杭州快信]  
　　沈金鑑今日（十一）十二時五十分由滬蒞杭所帶僅隨員四人僕從三名政界除馮學書（政務廳）杜純（杭關監督兼代財廳）外俱詣站歡迎惟軍界未到沈進城後於申刻接篆即命駕出轅拜謁盧督軍曁四師陳樂山一師潘國綱二師張載揚政務廳長馮學書等聞某某兩團體前曾發起拒沈現内部已融洽一致表示歡迎 
　　省長公署衛隊前奉裁撤後由盧督派十三團第二連兵士入署守衛今日（十一）上午十時奉令撤回省署衛　　隊撥警察保安隊暫充 
沈氏到站下車登輿後因時值戒嚴所帶隨員僕從俱照章受駐站憲兵檢查 
　　沈金鑑哲嗣秉德現充鄞地檢廳檢察官前日偕堂兄秉誠來杭迎候乃父聞不日將聲請廻避 
　　杭總商會今日（十一）選出正會長王湘泉得二十七票副會長王竹齋得二十三票會董三十二員到會投票二十八人 
　　歡迎美議員事務所已結束聞報銷公欵六千元 
地方通信 
[蘇州]  
　　女子職業中學添闢工塲蘇州女子職業中學校由蘇常道鎭守使朱師長琛甫氏等所創辦現有學生兩班約百二十人頃聞於暑假期内擬添招新生百名原有之剌繡科蠶桑科以外又添設編織科玩具科博物標本科三工場以供學生實習編織科於八月一日已從事進行玩具及博物標本科正在籌備進行聞已聘定葉公敻君擔任主任葉君前在日本專研究玩具及博物標本製造學識經騐均極充裕今日將以期心得從事發揮實足爲該校前途放一異彩云 
　　商團八部解散珠明寺前商團第八支部係由魯永請獨力籌辦自民國紀元開辦以來團員之多槍械之精可爲各部冠詎前日後支部長魯永齡忽然辭職該支部亦即自行宣告暫時解散所有槍械暫存全部長處至該支部因何解散尚未探得眞相云 
[揚州]  
　　籌設女師範揚州女學祇公學育英兩校現勸學所長曾雲程　設女子師範學校以廣女生升學之途業將此項經費編入九年度預算案内假舊府學内前通俗圖書館爲校址並經呈准佟知事委省立第一女師畢業生任藻爲籌備員從事籌劃矣 
　　八字橋鎭大刦案高郵縣屬八字橋與江都楊顧陸巿接壞該鎭人烟稠密商務繁盛詎於七日上午有小帆船數艘内伏匪徒數十人至鎭佯言購辦糧食登岸携械先至警局搶得軍械即大肆刦掠挨户搜查由十一時至下午四時全鎭被掠一空刦後携贓駕舟而逸並聞擊斃警長一人槍傷巡警一名事後各商已紛赴縣署報案矣另據揚州方浩生投函云高郵境八字橋鎭該處水路交通平時商業尚屬發達詎料夏曆六月二十一日午後被匪衆持快槍射擊擄刦二十餘家商民損失頗巨現該處商民吳家瑞等已電陳軍民兩長核辦矣按夏曆二十一日即新曆五日兩函報告時日互異未知是否一事姑並誌之 
[南京]  
　　中國科學社年會先聲中國科學社今年在南京成賢街社所舉行第五次常年大會所籌設之科學圖書館亦將於是時成立開會時間定一週内分社務會學術演講會通俗演講會論文討論會交際游覽等學術演講有蔡孑民王寵佑汪精衛任鴻雋諸君擔任通俗演講有竺可楨博士錢天鶴君擔任論文今年已達二十餘篇亦最有情彩中如謝恩增趙元任顔伍光胡剛復竺可楨經利彬諸博士及丁文江任鴻雋錢天鶴過探先黄昌榖段子爕何魯諸君等之著作均極有價值將印成專號以饗閲者現距八月十五號該社正式開會之期不遠社員預備佈置社屋招待社員邀請來賓等均極形忙碌想届時必有一番盛况也 
[漢口]  
　　武昌電燈公司抵借日欵説中美新聞社漢口通信云武昌電燈公司已將其機器及房屋押與一日人公司借欵三十萬元該公司從前所製係德國機器但經日人管理後已換日本機器并由日人管理云 
[杭州]  
　　請維護國民大會工界權利電長辛店吳師長鈞鑒解决時局公主張開國民大會由各縣農工商學諸團體承辦選舉不受政客之操縱藉收眞正民治之實效閎論卓識欽佩莫名惟工界生利極大佔數較多自經五年商會改組政府曾强令工併於商所有舊時工會皆已改稱商會限制綦嚴範園偪仄設無工會名目便將工界權利消滅第恐全國之大誠難多得殊欠公允敝會擬請明定無工會之處歸商會分兩部選舉工界選一人商界選一人合諸農學兩會以成四民俱備似較完全如蒙援擇不勝榮幸之至富陽縣商會會長俞寳文叩陽雜評一 
[法與非法（默）]  
　　守法與非法之分先須視法之本身如何其法而爲正式制定之法民意公認之法守之是守法違之非法矣其法而爲私人製造之法公意不認之法則守之爲非法而去之乃守法也是故前此之解散國會非法也而今之解散新國會不得謂之非法此其理甚淺顯易明若亦恐被　法之名而不敢解散則苟非有所爲而託詞以推諉者當無如是無常識之人也 
[道義與非道義]  
　　個人交際間所謂道義之交者以公道正義爲交而非專重感情之謂也蓋感謝之結合容有出於少數人之偏私而道義則推之全世界而皆同故其交而眞以道義者必能博全社會人之同情也國際間交誼亦何獨不然乎其交而僅爲友邦少數人之感情謂之私人之交可也謂之道義之交則不可蓋國際間道義之交必以博全國人共同之感情爲準欲博全國人共同之感情則必不顧少數人感情而行動一憑乎公理使人人各得滿足之意以去此道義與非道義之别也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[租界納税華人會討論會預紀]  
　　公共租界納税華人會籌備處因關於討論會章及種種進行事宜諸待研究刻定於今日下午八時開全體籌備會議討論一切 
[浙新省長昨日赴杭]  
　　新簡浙江省長沈金鑑昨日（十一日）上午七點三十五分鐘乘快車赴杭淞滬警察廳長徐輔洲派各區署長及游巡隊警察十餘人到站恭送偵探隊長郝君帶巡士四人在花車上護送至杭 
[交涉員今日回滬]  
　　江蘇特派交涉員許沅自九日晨陪同美議員團赴杭游覽後當晚一時許回滬復陪同該議員團赴寗昨聞交署總務科接許交涉員由甯來電謂約十一日乘寧滬晚車十二日晨可抵滬云云業由總務科長飭知汽車夫到站接候矣 
[滬學生會致北京日使電]  
　　請勿袒護罪魁　　上海學生聨合會昨日致北京電云北京日公使鑒敝國不幸肖小弄權吳師聲討代伸民意乃貴國始則縱兵助惡繼則袒護罪魁置敝國法令於不顧視敝國民意若無睹以國事犯之名義庇護盜賣國家虧蝕公欵之刑事犯是貴國顯欲養此癃疽以貽敝國之後患居心險惡無以復加敝會特伸民意向貴公使提出抗議應請速與英美法使取同一態度將鄙國罪魁從速引渡否則敝國國民將從事相當之對付上海學生聨合電 
[各路商界總聨合會開會紀]  
　　聨合通信社云昨晚八時各路商界總聨合會開第三十五次董事會議到者二十七人俞國珍主席報告致各報館函一件（見昨報）誦讀全文一過次宣讀金錦源等九人提出彈劾前日到會代表中有陰謀破壞搗亂會場者應請取消其董事資格全文並詢會衆有無異議會董均無異議惟張鱣堂主張搗亂會塲固應加以取締惟此事發生之原因由於國會問題而起彈劾總董一案亦由於此究竟總董是否違法廿一日之會是否足法定數均有事實可以證明本席主張先將彈劾案推出委員審查以明是非否則彼提一彈劾案此亦提一彈劾案外間不察以爲互相報復此則應請諸君注意者也吕靜齋謂二十一日之會本席在場亦爲贊成之一分子各路中如有異議儘可向會中質問或提請復議不應以會内之事向會外人宣布更不應聨合會外之人干涉會内之事前日總會開議如有意見儘可悉心討論何至阻止表决恃蠻逞兇貽笑外人説人違法己先違法此種彈劾有何審查之價值張鱣堂仍申前説謂不如此不足以釋誤會而解糾紛余仰聖附和張説吕靜齋謂當日開會本席對於主席報告解决時局問題聽得清清楚楚可以證明陸祺生謂彈劾案提出應有提案人説明理由今提案人無一在塲當然不能討論金馥生主張繼續討論上次國民大會問題周之璜鄔志豪附議主席以贊成國民大會付表决陳惠農謂頃主席以贊成國民大會付表决似有錯誤金馥生君所提議係繼續討論國民大會請付一反證表决更有聲明者本席旣有人提出彈劾希望諸君贊成張君提議先付審查便是是非非早日大白於天下包世傑附議主席再以陳君提議付表决多數贊成主席宣讀彈劾總董書及提議附議人姓名五馬路董事張炳臣起立謂本席今日出席兼代表朱葭琯聲明彈劾書中朱君本人始終並未與聞不知何人假托請主席注意再上次本會開會所謂四十一路者先發通告勸各路出席代表無庸出席總會爲調虎離山之計各路代表不聽其言到會者反較歷次爲多彼等不得不搗亂會場以爲恫嚇居心之險不問可知許雲輝起言彈劾書中列有本路陸惠卿之名本人並不知曉托本席代爲言明且前日四十一路開會時有林大松等乘坐汽車來接堅邀赴會爲本會嚴詞拒絶項松茂亦謂本席列名彈劾書中事前並不知曉俞國珍謂本席爲天潼福德兩路代表之一四十一路中有本路列名本席並未知道本會會長亦未得知且又未經本路開會提議只能視爲陳廣海個人行動應向諸君聲明鄔志豪謂冐名者如此之多彈劾是否有效陳惠農起言本席希望諸君澈底根查并二十一日開會經過情形電文中共有五條辦法今持異議者僅指摘其一而贊成其餘且當日到會人數及紀事錄均於本月八日會場報告明白照會章有三分之一出席董事可以開會到會過半數之贊成卽可通過本會各路出席董事除病故及告假者外共五十七人前次到會者有二十五人已逹三分之一以上又經多數之贊成議案當然有效次詳述舊國會因反對袁氏帝制而遭解散卒有洪憲之出現又因反對段氏參戰而被解散終有安福之禍國袁氏稱帝國民所痛恨者也至國會因反對而被解散國民視若無覩也段系親日賣國又國民所痛恨者也國會又因反對而被解散國民又視若無覩也舊會中份子雖不能盡滿人意究之對於此項國家存亡關係舊會議員亦可謂無負於國民今因一部份子之不良幾欲舉舊會議員一律屏之國民之外如謂在國會議員地位即不能討論國會問題然則爲國民者即不能討論國民大會有是理乎本席所答辨者止此陸祺生謂陳君答辨極爲清晣實則此項彈劾案本無審查必要張鱣堂主張推出委員五人詳細調查經衆公推金馥生張鱣堂周之璜項松茂吕靜齋次提出金錦源等九人請取消主席董事資格一案共分三段（一）各路如有主張不同應提出意見要求開會不應不與總會通知片紙隻字而在報紙攻訐又在會場搗亂（二）前晚因討論國民大會問題召集會議武昌等路又復遍發傳單運動各路不必出席蓄心破壞居心搗亂（三）前晚會議竟以商界代表恃蠻用武騰諸中外報紙污我全體名譽以上三項有其一端皆應取消其董事資格今依會章第十三條之規定取消其董事資格金馥生包世傑陸文忠馮志卿金錦源唐繼寅先後發言均主張取消其資格主席付表决全體贊成張鱣堂請指出人名經衆指定趙南公陳廣海及旁聽人陳家寳林大松四人爲動手行兇之人金錦源包世傑謂何傑代表項松茂列名彈劾項本人並未通知此種人應否取消其代表資格趙南公陳廣海何傑三人應否取消資格付表决全體贊成取消次提議研究國民大會問題明日續登 
[彙紀各路商界聨合會消息]  
　　四川路四川路商界聨合會於昨日（十一日）下午四時開臨時會議到者十人因不足法定人數改爲談話會主席張鱣堂報告崇明路於昨晚來函並見今日報載與本本分立各自進行以謀會務之發展事屬可嘉但事前並不接洽手續上稍欠完備查該路前與本會合立時會員祇有十三家今聞該會已有發起會員六十三家足見其踴躍將來定能發達至分立手續須待明晚再行召集全體職員議决施行次報告總會於前月二十一日開董事會保留舊國會通電吳師長議案引起各分會責難鄙人於斯日開會因有要事未曾列席經過情形故未十分明晰但一禮拜之前耳聞斯事又見報載爲武昌浙江兩路分會起而反對卽往謁總董陳則民質問斯事之究竟議題是否通過到會人數是否足於法定電稿與議案是否合符陳君答稱議决人數二十五人依照各路出席代表總數論已過半數電稿與議案均屬相符鄙人復答稱如事事合符定章我不願違反定章以個人反對多數人否則决不能認爲有效後又表示個人竟見對於新舊國會均不敢贊同新國會非法設立無足論對於舊國會在北京解散至西南護法起義遷移廣東集會名義本屬可嘉亦能代表民意迨回至滬上被安福收買失議已之資格早無價值可言已爲輿論唾棄本總會反通電保留豈非悖背輿論斯日之議案代表諸君實欠審愼此舉於本總會名義大有關碍此爲當時質問詳細情由至四十一路反對理由頗見充足但其行動不能與人十分滿意如欲明此事之究竟理當從會内提出議案推舉公正數人查究到會人數是否足於法定議案是否表决電稿與議案是否相符一一詳細查究然後方可决定有否違法如確有違法再行提出彈劾如此方爲正當辦法乃計未出此始則從事爭戰終則用武如此恐無善果鄙人希望出席諸公以公理爲主張以正軌爲行爲始免貽笑外邦云云主席報告經過情形及發表意見畢經衆討論亦以主席之言爲然本會即以此爲進行辦法惟今日人數不定再待明晚開會通過辦法散會時已六鐘矣　　海寗路昨日下午二時海寗路商界聨合會在北區公學開一周紀念會到者有虞洽卿等二百餘人由北區公學學生招待先奏國樂次由主席楊枕溪報告開會宗旨云本會成立已届一周溯自去年成立以來國家變故屢起本會會員頗多熱心爲國奔走皆能盡力故此一周間似略有進步是當推功於諸會員亦當爲本會頌也次改選職員（職員名單錄後）次來賓杜椿蓀包世傑袁履登顧惠民成夑春孫少安等相繼演説均爲勉勵商人不可盲從不得自私等語極懇切動人次奏樂次攝影末茶點散會職員姓如下（正會長）虞洽卿（副會長）曾作霖虞光芳（評議員）楊枕溪宓純甫余仰聖刁恒忠陸祺生金鼎榮張茂生吳穎之洪嘆世錢蔚金陸榮泉徐景山王世衡（文牘股）楊枕溪宋誠彰江潤卿（會計股）趙維新左錩光江潤卿洪嘆世張茂生（交際股）鄺修慈王世衡吳瑞濤王壽章袁春瑞萬吉生李石麟趙炳堂趙維新豐萃芳朱瀛張日新容秉臣顧士俊鄭壽齡左凌雲王繼堂馬錦山陳錦堂華雅堂（調查股）翁子卿周志介杜人傑翁蘭記楊良貴朱蓉圃蔣德生葉祥雲（庶務股）余復生王訪魚　　西華德路　西華德路商界聨合會昨晚七時在事務所開臨時職員會到者二十餘人會長沈佩蘭不到公推翁國勛爲主席俞潤之記錄討論結果如下（一）林漢基提議對於陳總董拍電反對開國民大會事認爲處於嫌疑當致函總會彈劾（二）各路出席代表有擾亂會場甚至用武當致函總會派員查明取消資格（三）開半年大會定崇義公所爲會址夏曆七月七日午後舉行並預將選舉票會員錄報告單等分送入會各店俾得選舉職員至十點鐘散會　　山東路　山東路商界聨合會今因討論下届選舉及整頓内部籌備夜校等事定於本日晚八時開職員會議預先發有通啓其文如次本會成立將届一載以言成成績視各路殊有愧色茲爲討論下届選舉手續及整頓内部籌備夜校各項重大事務定本月十二日即（陰曆六月二十八日）晚八時開職員會届時千乞撥冗駕臨無任企盻　　法租界　法租界商業聨合會爲籌欵平糶事於昨日下午八時開會由葉貺辰主席將各方面所募欵項約核總數如上海學生會先助米五十石王姓洋一百元鄔挺生洋五十元世德堂洋五十元同仁協堂洋二元第二段共計洋二十一元復約定今日本界米號籌商量米辦法以便進行議畢宣布散會 
[工部局報告夏季房捐收數]  
　　工部局報告今年四月至六月底之房捐收數計公共租界西式房屋四千二百十二所（華人所居者九百零七所）收捐銀二十萬零二百五十四兩中國式房屋六萬二千三百五十六所（外人所居者二千一百十六所）收捐銀四十七萬五千九百十七兩合爲六十八萬六千一百七十一兩内有界外洋房捐七千二百九十九兩中國式房捐二千零六兩此較去年同季增收十六萬四千三百餘兩 
[疫症日漸增多]  
　　近日染患痧氣者益衆天津路紅十字會時疫醫院各職員之臥室及膳堂皆已改作病房尚不敷患者居住特假北京路紅十字會巿醫院病房收容之虹口同仁醫院亦甚擁擠浦東曾由廣濟醫院陳家恩帶同看護生畢保羅等設立臨時時疫醫院從事救治患時疫者亦異常忙碌本埠西人亦間有染患時疫者據醫家言考驗患疫者之排洩物實係虎列拉之微菌作崇云 
[高昌廟區重查户口]  
　　高昌廟地方因係軍事區域恐有匪類混入曾由軍警調查居民户口在案日來居民之由北巿遷來者甚衆昨由憲兵第九連派員重復抽查各居户須具有互保切結方能居住 
[海安商會函商選擧手續]  
　　上海縣商會接海安商會來函云敬啓者商會法第二十四條選擧之規定不便實行敝會已聨合江北各商會呈請變更尚未奉有批答前閲舊曆本月十八日申報載有貴縣公署致貴會公文一件對於選擧辦法上峯似准予通融惟細繹所載全文不甚明瞭疑有脱誤敝會今秋又應改選亟待有所遵循用特函達台端仰懇俯念同舟准將前項公文照錄一通寄賜敝會無任感禱再貴會本届改選所議選舉手續是否遵照商商法第二十四條施行亦乞明示專佈即頌公安鵠候賜復 
[各輪船進出口消息]  
　　國内輪船　　甯波　太古公司之新北京輪船昨日開往寗波所裝之出口貨有大批白米三千餘包麫粉一千餘包烟絲十四件藥材二十餘包紙烟二十餘箱以及火油白籐顔料等各項雜貨又寗紹公司之新寗紹輪船昨日開往甯波所裝出口貨有荔子乾一百餘箱水菓二百餘件洋釘三十餘桶牛荳油一百餘簍紙烟一百餘箱黄白糖五十餘包肥皂二百餘箱及鋼鐵氣水各項等類 
　　長江　招商局之華大輪船昨日開往長江所裝之出口貨有鋼鐵一千餘擔玻璃二十餘箱水泥三十餘桶及電料細紙鉛皮鐵絲洋釘紙烟等各項雜貨該公司之江裕輪船昨日進口裝來小麥黄荳二千餘包桐油一千餘桶由漢口裝來之洋布二百餘件紙一千三百件粗蔴四百餘件瓜子四十包粗茶葉一千四百件又太古公司之直隸輪船開駛漢口昨日所裝之出口貨有蔴袋十餘件鹹魚乾一百餘包紙烟十餘箱皮棍五十餘箱及顔料機油洋布疋頭等各項雜貨又怡和洋行之瑞和輪船昨日開往長江裝出有白糖一千餘包烟絲三百餘包又有大小鋼琴十餘具並肥皂百餘箱怡和洋行之長江班輪瑞和號自停班修理以來已將一旬有奇昨日亦經修好已照常開班行駛長江各埠矣 
　　港粤　太古公司之新疆輪船今日開往香港廣東所裝出口貨有花衣二百餘包鷄毛四十餘包麫粉小麥六千餘包肥皂五百餘箱花生仁一千餘包火腿二十餘包黑棗二十餘包生油二百餘簍洋紙十餘件土布五十餘包棉紗一百餘件又怡和之廣生輪船裝赴港粤之貨有黄荳六百餘包花生仁二千包皮棍四十件熒昌及恒昌之火柴三十餘大箱德大廠等洋紗二百餘件小麥四百餘包電泡電料二十餘箱葱頭四百餘包橡皮胎三十件其餘爲興華之機麫三十餘箱正菜十桶 
　　烟津　太古公司之順天輪船開駛威海衛天津昨日所裝出口貨有小麥菉荳六千餘包麫粉二千餘包土布一百餘包皮蛋一百餘缸紹酒二百餘壜疋頭洋布一百餘件白苧蔴五百餘包以及細紙木器顔料洋靛桐油機油肥皂棉紗等各項雜貨又招商局之遇順輪船開駛烟台天津昨日續裝之出口貨有小麥三千餘包麫粉一千餘包茶葉三十餘箱以及紙烟機油土布等類又該局之愛仁輪船開駛營口昨日所裝之出口貨有小麥茶葉細紙花衣竹器等類又怡和之官升輪船自烟津到申進口貨裝來花衣三百餘件（均係打包轉運至美國紐約者）棗子一百餘件草帽邊百餘件蘋菓及各種水菓六百餘簍又有細毛皮貨十大件綢六十餘箱黄絲頭六件 
[國外輪船]  
　　中美　太平洋輪船公司之西雁字開坡號WestInskp昨從美國之紐約來華裝來進口貨共有四萬九千八百三十二件各貨之中以鋼鐵一項爲大宗其餘不過零星雜貨現正在起卸中大約禮拜六開往小吕宋至該公司之西那愛WestNiger昨日亦已由新金山來滬已定星期五開往大連天津經日本之神户横濱而回美國新其昌洋行之西來乞皇子號CelticPrince從美國之紐約來滬聞已於本月十號開發刻在途中大約本月底抵滬 
　　歐亞　此次法國郵船公司之安得來彭號由哥倫布來華乘來旅客之到上海者共一百二十四人運來之進口貨計有七千件就中以靛青一項爲最多數次爲酒及疋頭洋布與藥材等項該輪於昨日開往日本由上海搭赴東洋之旅客共三十名内有華人三名裝赴日本之出口貨有棉花七百二十件荳一百三十包英公司之Jeypore號自倫敦哥倫布星加坡等處裝來進口貨略誌昨報惟其進口各貨中除大宗玻璃鋼條外尚有好華洋行之大宗洋紗及愼昌怡和洋行之疋頭紗布並大件頭機器更有北蘇州路唐晋記等各鐵行所進之大批鋼絲各種之粗鐵絲等件該輪起卸已將三天猶未出清足證其來貨之多也又藍烟囱公司亞黎雪司號定本日往利物浦出口貨有大批麫粉英公司之Lahore號今日開往馬賽亦裝有麫粉一萬餘包 
　　東洋　日本郵船會社之八幡丸昨自日本到申運來之進口貨有大批香烟及火柴（即燐寸）並書報紙洋布曁羊毛蔴袋鉛粉等項此外更有大塊之鋼板數百件英公司行駛中奥日本小吕宋之東方號EasterN自八月二號由香港開赴日本已於六號抵神户即於本日開還香港後便駛往奥國滬上乘客之欲搭該輪者須至該公司轉船到港後換乘云太古洋行經理藍烟囱公司之派克陵號PakLing前次從利物浦運貨來申因在吳淞口外擱淺經奥黎雪司號輪船拖起至和豐船廠修理將及一月至昨日始克修竣現由該公司騐看後即經派該輪開往日本之打狗裝運貨物矣 
[滬上米巿之近况]  
　　今歲滬上米荒爲歷來所未有昔年新榖登場陳貨尚有半年今届粳米已幾絶跡連日河下到貨已少大船乘此空擋上塢油修所來皆小船祗有四五十石百石者自前日以來金山楓涇洙涇松江等處反向本埠購買江西湖南秈米而去每日有一千餘石據米客云常帮高貨新貨竟無來貨緣護照已不能見效蘇周青角南帮預計尚有一二萬石可以來滬新米之最早到申者稱爲東新係來自周浦一帶本年較昔年爲早七月半可以運申惟初出爲數不多且身骨不合煑飯必須西新見後巿價或可平落耳 
[崑山常熟搶米案之滬聞]  
　　浦東爛泥渡仁大雜糧號前在上海縣商會領取護照赴常熟狄恒興米行採購白粳糯米五百餘石分裝多船運經崑山縣境趙屯地方被該處鄉民集衆搶米失贓甚多各該船户中途停運不敢開回該號聞耗立卽函致縣商會轉呈上海縣沈知事飛電咨請崑山縣知事妥爲保護並請查究爲着糾搶之人務獲懲辦一面又請淞滬警察廳徐廳長令飭浦江巡隊撥借小輪一艘前赴趙屯會同是處駐防水警將所搶餘剩之米麥船隻押運來申 
　　又上海立大麵粉公司接常熟狄恒興行主來電略謂貴公司新近購存之新小麥數百石存於棧内以待陸續運滬爲制造麵粉原料豈知亦遭土匪糾同男女鄉民數千人蜂擁到棧將所堆之米麥雜糧悉數搶刦一空甚至動蠻將棧屋拆毁貴公司所存之新小麥亦俱被搶失當聚衆糾搶時急報鄰近警察援助捕拿不料該警置之不睬甚至有形似落差警察者帮助搬搶張開袋口任衆搶奪以致狼籍道途之米麥雜糧有二三里路之遥被搶各贓關係血本急請設法追緝等情該公司聞報之下即函縣商會轉行電呈江蘇督軍省長令飭該縣知事從速查緝爲首聚衆搶刦各要犯務獲嚴究 
　　聞縣商會以常熟等縣爲産米鄉區滬地各米商常往該處採運米糧以濟滬地民食突聞此耗商家船户咸生恐懼不敢前往採運且白晝聚衆糾搶成何事體是以由會發電致南京李督軍齊省長請即迅行令飭崑常兩縣知事並水陸各警區長官嚴查是案糾搶之人追贓懲辦以儆效尤 
[旅滬松人請懲販米奸徒]  
　　松江旅滬同人懇親會致南京函云督軍省長鈞鑒敬肅者近悉奸徒樹松江平糶局旗幟私販米糧業由水警船户證明聞經松地紳商電禀在案當此民不聊生豈容若輩假公漁利爲此合詞呈請鈞座派員澈底根究重懲主販以平衆怒不勝迫切待命之至 
[漕河涇爭辦平糶之縣署布告]  
　　上海縣公署昨發布告云案查民國九年七月七日據史䕫呈稱漕河涇鄉平價局之設限於三處勢難普及䕫邀各紳董議决由䕫與各紳擔任捐募另設平價局於漕河涇鄉各紳捐募之欵陸續交來採辦米石調查貧户籌備開辦事宜呈請給示曉諭等情當經本知事以籌辦平糶事權必須充一各巿鄉平糶事宜業經開會集議應由各巿鄉經董籌定辦法呈報聞辦來呈所稱擔任捐募另設平價局於漕河涇鄉殊出兩歧如果熱心公益募集平糶捐欵應繳由該鄉經董核收支用具報等因批駁在案嗣由史䕫赴道尹公署先後朦呈於九年七月二十日三十日奉道尹指令亦經照案呈復將史䕫原呈所稱名義及辦法照案撤銷令行漕河涇鄉經董傳知史䕫將歷募捐欵接收具報去後乃現據經董呈復史䕫避不見面其兄杏伯覇抗不遵捐簿捐欵無從接收會同警區秤好秈米二十五袋合官秤二千一百五十一斤等情並據漕河涇鎭人民楊濟時朱泰階等以史䕫藉慈善之名募集捐欵假公濟私呈請勒交捐欵帳目等情前來查史杏伯稱代表捐欵掯不交出已由警區解送到縣應即勒交捐簿捐欵帳目分别核辦惟史䕫避匿不到難保無假借名目再行募欵之事合行出示布告仰縣屬諸色人等一體知悉如有史䕫托名募欵愼勿再受其愚特此布告 
[二茶之巿况]  
　　各地紅綠二茶均已陸續上巿調查産額比往年大減其原因實受頭茶滯銷之故江西二茶此次産地實收之數不過四五千擔舊曆六月初間第一批來貨曾到過二三百件嗣因各省發生軍事行動所有來貨均叙積於南潯銑路杜家故站者多日現因時局略定始稍稍來滬浙江温州向産紅茶今届二茶轉以綠茶爲多因受俄國退貨影響交易岑寂故本埠赴温州收貨各客均已召回止收近日雖有到貨每批不過百餘件每擔開價洋十二三元天潼貨每年向有四五千件到貨價值總在二十元上下今歲該處二茶來貨僅有二千餘件每擔開售十五六元尚少人顧問云 
[友華銀行銀巿報告]  
　　中美新聞社譯友華銀行十一日報告云昨日倫敦銀價近遠期各跌一先令四便士紐約銀價跌至九五半紐約倫敦滙價爲三六四此間開巿定價不動惟金圓漲至一○六日金漲至四九法郎漲至一四八五巿面終日無生氣金圓賣出價一○七金鎊賣價爲五先令十便士半云 
 
 
 

Page 11

 
 
[塡發德奥僑民回國護照]  
　　江蘇特派交涉公署前接代理和總領事虚而滿函云茲有僑滬德奥匈土其等大批僑民一百十七人呈請回國並請轉函發給旅行護照當經許交涉員電部請示得復准許後正飭承塡發護照間又准和領來函謂承載該大批德奥僑之日船烏彌丸於二十七日到滬稍爲勾留即須放洋請將旅行護照迅予塡發等情正值趕辦護照不期該日船烏彌丸已於月初放洋以致前項旅行護照未及給領昨交署又接新任駐和總領事來函以前次請發德奥等僑護照以手續上關係仍須給俾資寄與各該僑具領云云聞已將塡就護照函送和領轉給矣 
[崇明外沙實行分治]  
　　滬海道屬崇明縣外沙分治一案前由該縣沈知事啓熙擬具外沙分治組織法設立行政委員以結懸案而順輿情等情呈請省道各署指令祗遵在案茲悉此案經齊省長據情咨　内務部核准指令該知事遵照并將組織成立情形具報是以沈知事卽就該縣外沙蟠龍鎭設立行政委員辦公處按照奉准章程設委員承審員各一人處理十鄉行政司法事務并附設徴收分櫃拘留所等均已組織完備實行分治昨將成立情形分呈省道各署備案矣 
[請禁彩票之呈文]  
　　住居閘北新民路之公民張敬澄因見國内彩票名目日多受其害者皆中下社會之無知愚民昨特函呈淞滬警廳徐廳長請求轉詳督省長電呈政府一律禁止以遏賭風茲將原函節錄於下從來人民最烈之禍莫甚於賭不但其敗壞風俗人心也小則傾家蕩産大則流爲匪盜社會視同蛇蠍國家垂爲禁令惟我中華民國自安福秉政以來一般假冒慈善名義之蟊賊運動該黨政客不惜報効鉅欵朦請備案紛紛開辦各省聞風繼起正券之外並加副券剝民之脂吸民之膏鉅細不遺爲害尤酷愚民希冀中彩可得意外之財於是多方挪借爭相購買婦女者流或典質衣飾或喪失名卽即肩挑負販之輩亦積累苦力所得之代價擲諸虚牝如醉如痴似患狂易及至開標不中莫不懊喪萬狀演成種種慘劇者何堪勝計此皆公民耳聞目覩之實在情形也至發行彩票之公司開彩時雖有官廳委員及地方公正紳商臨場監視而其中弊竇黑幕層出不窮斷非一二監視人所能明其内藴若不及早禁絶恐我中華民國二十四行省將成爲賭窟可勝慨哉云云（下略） 
[賽槍會競射消息]  
　　九日（星期一）爲萬國賽槍會比射第十三次銀盾之期清晨及時各國賽員咸整槍齊集於虹口靶子場依照規定距離七百碼各賽十五響迨六時三十分靶遂上升於是開始比賽是日天色與風色並佳惟氣候酷熱烈日之下約賽二小時各員皆揮汗如雨結果分數頗有可觀茲摘錄有奬分人物與射分如下（一）威而斯人史納浦七十四分奬十分（二）英人好治司七十二分奬九分（三）日人野一色彦太郎七十二分奬八分（四）華人陳景塘七十一分奬七分（五）日人伊藤一郎七十分奬六分（六）英人羅司六十八分奬五分（七）英人白勒處福達六十七分奬四分（八）日人角田六十六分奬三分（九）葡人高拉沙六十四分奬二分（十）瑞士人馬秋六十四分奬一分聞該銀盾以先滿奬分一百分者爲完全勝利與賽各員每次出報名費洋一元充作地方善舉聞此項費洋已儲至數百元之多云　　又同日下午四時係該會八月份第一次月杯比賽到場與賽者四十一人距離六百碼各賽十響茲摘錄每班最優三名分數如下（愛混班）（一）英人脱雷而四十六分得奬（二）英人好治司四十四分（三）葡人高拉沙四十二分（愛字班）（一）日人川南陽之助四十六分得奬（二）英人柯而四十五分（三）英人麥邊四十四分（皮字班）（一）瑞士人韋白四十四分得奬（二）英人强生四十分（三）華人陳文龍四十分（西字班）（一）英人斐而達四十六分得奬（二）英人白勒處福達三十八分（三）日人大烏德次三十四分（地字班）（一）華人郝伯陽四十二分得奬（二）日人籐并辰之助三十四分（三）日人田村義朝二十八分 
[税務所長履新紀]  
　　上海税務總公所新所長俞琢吾已於昨日午前到所接差視事内部各科人員更動者居大半陳卓甫所長於交卸後即行赴省謁見胡財廳長銷差聞俞所長擬將税務大如整頓各分所及南北卡各人員皆有更動消息現已訂期赴商會與正副會長商酌税務進行手續一面咨請各機關查照 
[水警通緝搶刦絲船之贓盜]  
　　江蘇水警二廳二區沈區長昨日通令所屬各隊文云案據上海絲業會館董事施則敬函據震澤船户沈啓龍面稱七月二十八日由滬開赴震澤因遇順風掛帆行駛於下午七點鐘時行經閘港北面杜家行相近这浦面瞥見有棚小船一艘形似江北漁船迎面而來及至相近斜向船側突有身穿藍白衫褲操外路口音之盜匪六人由小船老棚躍上絲船船頭各執插子小刀將船夥抱住奪去梢把竹篙一把嚇禁聲張旋將船上東夥一併驅入小船即由二匪監視搜檢身上一匪則把持水關順風駛其意因恐往來船隻識破並由餘匪詰問船夥銀洋藏在何處遂即分投搜刦致被將王姓絲客託帶皮箱一只毁壞鉸鏈開箱刦去綢緞皮棉衣服七件及船户之肥皂洋襪船帳毯子條布並賬箱内大洋四元身邊小洋二十五角等物當搶刦時該盜船依附於絲船之旁並排同行迨至搶畢該盜匪六人仍各躍回盜船望北飛駛而去被搶之後本擬即赴警署呈報因震澤地方之各商行號已於未失事之先訂定日期裝載貨物若使投報恐悞日期致未報案即赴震澤現今詢明王姓絲客及檢點船户被刦衣物銀洋等開列清單懇請報緝等語董事詳加密訪該船户所稱各節委係實在情形爲特肅函奉佈並抄失單伏祈察核准予通緝並飭該管官警從速跴緝務期獲匪追贓按律懲辦以靖航路再本年絲巿凋敝絲船因無銀洋裝運祗得摇回内地似此匪盜横行持械搶刦則船户等咸深戒懼更恐有性命之憂擬請嚴飭各巡船認眞梭巡等情據此查保衛航路係爲水警之專責今該絲船在途被刦自應責成第三四兩隊一體嚴緝贓盜迅獲解究並令第三隊速派巡船三四艘在浦江一帶晝夜梭巡以杜後患除呈報曁分行外合抄失單令仰該長等遵辦迅速查緝務獲解究以伸法紀毋違切切此令等因昨第三隊隊長王壽臣立即督同探警分投查緝此案贓盜一面派令巡官王實鈞黄寳棣唐有恒等各駕師船一艘開往浦江上下游晝夜梭巡以保航路治安 
[閻瑞生供出同黨]  
　　謀斃妓女蓮英案内之閻瑞生因逃至隴海鐵路徐州所屬之車站更名沈慈英藉便謀事爲四省剿匪督辦張文生部下察破拿獲電知老閘捕房飭探迎提來滬在其口中抄出價值一千餘元之鑽石一粒解經公共公廨諭令押候特别訂訊等情已紀本報昨晨華探目黄潤甫包探陳維坤西探奎爾又協解與此案有關之安徽人吳春芳至廨據中西探禀稱自本星期一公堂判閻還押後卽將其帶回捕房詳加盤詰始供出吳係同黨分得所刦死者蓮英之飾物後避匿閘北華界寳山路黄德昌茶葉店樓上故投請該管警署加派偵緝隊士按址密往得以拘獲到案應請堂上改期與閻併訊云云俞奠蓀襄讞核禀商之英副領事包克本氏命將吳帶回捕房收押聽候與閻瑞生併案特别訂期研訊 
[續誌法新租界之命案]  
　　住居法新租界麥賽而蒂羅路五十九號（昨誤爲六十三號）門牌之高麗小孩金某於日前晚間因與賣餛飩之鮑阿三戲謔致與住居二十八號門牌内年十七歲之茅聲瑄衝突互相用武旋由該高麗小孩糾同多人到來突出利刃將茅戳斃經中西讞員蒞場檢騐得死者委係生前戳傷乳部致命身死諭令家屬收殮聽候緝兇到案究辦等情已誌昨報昨晨由包探任水揚在該處先後緝獲帮兇高麗小孩年十四歲名金賽五等兩名帶入捕房經捕頭略詰一過諭令管押聽候緝拿正兇到案併究 
[六誌虹橋東首之仇殺案]  
　　賣牛肉之李尚金（卽李長卿）被高阿二挾仇糾合同黨錢鴻康等持斧砍斃報請地方廳派員騐明飭屬棺殮並將高錢獲案訊供判押候示等情迭紀前報茲此案業由檢廳訊得尚有同黨漏網在外亟應趕緊捕拿歸案訊辦一面飭傳屍母李王氏屍兄李長有屍妹李阿毛等到廳以便再行研訊 
[鐵路軌道上發現無首男屍]  
　　滬杭甬鐵路新龍華站據軌道工人報告昨晨（十一）於距滬約十二英里在梅家弄附近地方軌道上發見短衣無首男尸身一具察其形狀係臥於軌道上被車碾斷者當由新龍華站長電知各關係人員並由路警楊巡官派警察前往騐看一面通知當地地保轉報地方官該尸身現尚無人認領已由鐵路方面向上海同仁輔元堂取到施材一具於昨日（十一）下午一時半發交新龍華站派人將屍收殮自滬杭甬路開行夜車以來鄉人無知往往夜問於軌道上行走或在軌道乘凉睡凉睡去夜車上司機人因夜間瞭望不清無徒鳴笛示警故碾斃者已數見不鮮現經該路巡官諭飭各站警察對於沿路附近軌道居户時時開導俾免危險 
[火車頭在江灣吳淞間出軌]  
　　滬杭路某號火車頭因至滬寗路吳淞機鐵廠内洗擦機器故於昨日（十一日）下午一點三十分由滬出發赴淞行至江灣吳淞間車頭忽然出軌司機人立派火夫步行至吳淞分路車站報告站長即拍電話至吳淞廠由廠長馬而爲君帶同工匠二十餘人广專車到來約歷十餘分鐘即將車頭納入軌内拖至吳淞廠修理故由砲台灣開之尋常客車到滬已慢一點餘鐘矣 
[四明公所北廠募捐告成大會]  
　　四明公所北廠募捐自六月朔開幕議定以一個月爲限昨日止收集捐欵已達十八萬有奇茲届本月二十九日爲募捐截止之期定於是日下午六時假座永安公司之大東旅杜三樓新廳開告成大會當經各山團長開送各團團員姓名邀請餐叙藉答盛意並聞是日特請名人演説兼備最特别最有興味之幻術音樂各種游戲等以助餘興届時當必有一番熱閙也 
[雜糧業自組公會之進行]  
　　華商雜糧公會前經同業議决籌欵在永安街口民國路擇地建造房屋自設公會茲因交易所雜糧油類部開幕同業之持反對態度者乃積極進行冀望公會早日成立現地基已購定二畝餘由黄順記承攬營造業已訂就契約定昨日動工拆卸舊屋開工限於年内竣事辛酉正月開幕 
[包飯同業聨合會成立]  
　　本埠包飯業素無系統各不聨合近以世界潮流知非謀團結不足以競爭於世乃由徐景賢孫瑞卿等二十餘人發起包飯同業聨合會以清潔博愛慈善改良爲宗旨籌備數月手續完全前日午後假四明公所開成立大會會員及來賓到者三百餘人通過會章選舉職員又復合撮一影以誌紀念徐長生章印才周庚芳許順興任南洲姚思多張一君王榮春朱東園李錦生嚴錫山龔子田朱景亮王裕德張欽明徐禎祥强鴻培沈震記王大榮朱錦榮蔡炳才等三十人 
[慈善會長明晚宴客]  
　　馬家廠江蘇海運局舊址現設慈善會專辦一切慈善事業茲該會正會長王一亭顧馨一等定於舊曆本月二十九日下午七時假北巿一品香番菜館設席片請滬上政紳商學醫各界飲要並討論進行各事 
[騐埋奉賢害蟲委員之報告]  
　　滬海王道尹前委顔德清前往奉賢騐埋害蟲昨回滬報告共騐燬害蟲五萬七千餘斤會銜呈復轉呈省署核銷矣 
[文廟前砌築馬路]  
　　西門内文廟前有一大路東通西倉路（即　公署後）西達中華路（即老西門之南）本爲東西來往要道惟其中尚有小河二三處以致交通不便茲經工巡捐局規定路總先將各河塡平上砌石片馬路東半段自西倉路至劉公祠前面業已完工其西半段工程連日正從事工作不日亦可竣事 
[東新橋堍火警]  
　　昨晨一時許東新橋堍某刷染店不戒於火焚燬房屋二間旋由救火會皮帶車駛來救熄當火起時有寓居樓上之老嫗及少女一人相偕自樓窗上跳下跌傷甚重并有刷染店夥吳長根吳長生姜土生皆自樓上跳下受傷即由老閘捕房包探雇車送受傷男女往仁濟醫院醫治一面帶起火人入捕房稟候捕頭核辦 
[坍牆壓斃小車夫]  
　　二十五保十圖地保郁洪興昨投地方檢察廳報稱圖中小西門外黄家闕路務本女學校對面近有穆姓建造住宅本日上午十時許該住宅所築圍牆不固被風吹倒有車運磚泥之小車夫何阿邦不及奔逃被壓斃命爲此來案報請相騐梅廳長立委許檢察官沈檢騐員等前往相騐當據屍妻何俞氏投案稟稱死者爲氏之丈夫氏自願棺殮請求免騐許檢察官准如所請着具結速殮 
[汽車撞斃人命之鞫訊]  
　　汽車夫馬濟良日前晚間駕車至法新租界吕班路將小工某甲撞倒碾傷要害立時斃命後由二百三十三號華捕到來將馬帶入捕房屍身車送同仁輔元堂騐屍所經中西官騐明屬實因無家屬由堂按殮聽候訊核在案昨日將馬傳解法公堂先據捕頭上堂稟明前情請究繼據見證二百三十三號華捕上堂稟稱是晚巡捕見有汽車兩輛自西至東被告之車在後面行駛第一輛駛過後死者即從横路冲出以致被撞斃命當時被告連揑喇叭數響且亦並未疾駛實係死者之咎請察詰之被告馬濟良供詞相同中西讞員會商之下判被告交保出外聽候死者家屬投案再行核辦 
[沈張氏騐係病斃]  
　　榮昌煤炭店主吳某之妻沈氏係滬西檳榔路沈家宅鄉民沈根生之胞姊前日氏與弟婦張氏口角起釁即掌其頰兩下張氏被擊倒地旋即殞命沈根生覩此態以胞姊毆斃髮妻爲詞報由戈登路捕房飭華探目陳永康包探毛伊文將尸體舁入虹口斐倫路騐尸所昨日稟請公共廨闌讞員會同美丁副領事蒞所騐得沈張氏委係生前因病身死飭承塡明尸格升座公位捕房將一干人證帶案據尸夫沈根生供妻被姊掌頰兩下因傷及太陽穴致命並非病死要求伸雪又由見證沈明年陳樂山相繼到案證明伊等目擊沈張氏被沈吳氏毆打未幾即死是實問官得供復命工部局西醫將尸體剖腹重騐一過據該西醫報告實係因病身死並無别故問官即援筆在騐訊單上判曰據西醫剖騐聲稱沈張氏委係因病身死着尸夫沈根生具領棺殮被告吳沈氏交保聽候公堂訊明兇毆情形再行核辦 
[過犯在監圖盡]  
　　過犯青浦人金雙林因復回租界前日被特别包探王長根查見拘入捕房收押詎金在監畏罪吞服青鉛希圖自盡經守監巡捕覺察稟由捕頭飭送醫院醫治昨晨西探長壳羅香持案由單至公共公廨稟明金尚在醫院請求改期中西官判候禮拜五醫愈解訊 
[水手大閙茶館]  
　　前晚有泊於浦江中之外國兵船上水手三四百人多携鐵器至公共租界福州路一百五十三號門牌四海昇平樓茶館内决鬭聲勢洶洶該館司賬立即用電話報告老閘捕房由捕頭開立根率同通班中西探捕及印度騎巡武裝前往兜拿若輩始紛紛逃散祗獲湖北人姚四喜王發山東人吕述文宋洪章四名查係在英國兵艦上充當水手帶回收押昨解公共公廨稟明當時聚衆决鬭情形詰之該四人供詞互推中西官以被告聚衆打架有違定章各科罰洋三元充公 
[迷路女孩待領]  
　　三區崗警昨在浦東爛泥渡鎭查獲迷路女孩李巧雲一名帶署詰據該女孩聲稱年十歲蘇州人父名李金榮現在四馬路丹桂第一臺唱戲是日有不識之人誘我到浦東游玩因此迷路等語曾署畏判候家屬到署具領又江北女孩根弟身穿元色破洋紗衫柳條布袴子半大脚穿有鞋襪頭梳辮子紅絨線紥根耳戴如意式銀環在法租界迷路啼哭爲捕查見帶入捕房昨送法公廨請示詰據該孩供稱年十二歲餘詞含糊中西官判送堂留養聽候家屬認領 
[南匯帮審員訊判姦案之奇特]  
　　浦東南滙縣鄉婦蔣氏之媳喬氏被人姦佔控訴縣署朱知事發交周帮審員訊理詎庭訊時判喬氏交姦夫領回聽候調查本夫反遭拘留觀審者大譁街談巷議傳爲笑柄蔣氏不服來滬投滬海道尹公署呈請澈究 
[少婦被誘潛逃之尋獲]  
　　閘北烏鎭路阜寗婦人朱殷氏之女袁朱氏年二十歲忽於本年五月十八日潛逃朱殷氏同婿袁廣彬各處偵查始知爲王子萬引誘逃匿江北山陽縣地方乃同往該處將女與王尋獲偕同返申於前日抵埠遂扭控四區警署轉送地檢廳昨經檢察官提案預審之下判王子萬袁朱氏分别收押朱殷氏等退去候示 
[查獲被拐女孩]  
北蘇州路浙江路轉角八百四十五號門牌婦人馮周氏家七歲女孩根妹於五月七號被人拐失經氏報捕緝去後至前日始爲包探金福壽偵知係南京老婦王朱氏誘拐藏匿稟由捕頭飭西探比而協同將老婦連幼女一併拿獲昨解公共公廨經中西官略訊一過判着押候確切查明於下禮拜一再訊 
[鄭大寳交保開釋]  
　　過犯張和尚前與楊桂江李餘裕（又名李餘雨）等持械往楊樹浦某公司輪船碼頭圖刦進口私土未成回至虬江橋某小茶館内楊因卸除手槍上之子彈不愼槍發彈傷李腹送院醫治後經楊樹浦捕房中西包探及特别機關包探偵知將以上三人獲解公共公廨除判决張押西牢一年期滿逐出租界楊李二人各交三百元人洋舖保三年内不准再犯刑事外並以安徽人鄭大寳及摇船五寳等與此均有關係出票飭提去後至本月六號由包探季立仁在茂海路八十四號屋内將鄭拘獲解廨着交三百元保候訊在案昨由捕房帶同在押西牢之張和尚將鄭解請俞餐　會同英包副領事升座第一刑庭集訊先山楊樹浦捕頭曁季包探上堂稟明前情次據張和尚上堂供稱正月十九日伊與楊李及其他不相識者多人在楊樹浦太和街九百三十七號茶館内聚議刦土之事時鄭大寳亦在坐等語質之鄭供十餘年之前曾犯過案現已悛改且在内地警察局充當稽查云云並延律師到堂代辯終結問官磋商之下判着鄭大寳交三百元人洋舖保限三年内不准再犯刑事 
[輪船搭客私帶烟土]  
　　河南人秦綱五由厦門夾帶烟土五十餘兩又彭振武夾帶二三兩同乘太古公司山西輪船來滬於前日傍晚抵埠泊於浦東華通碼頭秦等携土登岸時爲駐棧三區長警李海琴等查獲解署昨經曾署長訊據秦供稱因往厦門謀事未成由友人送給川資八九十元轉購烟土來滬是實彭供現在厦門當兵所帶之土係友人送給等語當以事關烟禁判解警廳司法科訊辦 
　　又該區巡警李慶堂前晚在其昌棧碼頭查獲身懷烟土之江北孩陳緒四連同烟土二三兩併解至署經曾署長訊據該小孩供稱現住公共租界胡家橋業碼頭小工此項烟土係由碼頭拾來等語判解警廳核辦 
　　又安徽人徐如魁近由福建乘三北公司寗興輪船來滬私帶烟土二十四兩該輪於昨抵埠當由水巡捕房探捕登輪查獲立將人證拘入捕房梅捕頭諭將烟土送往海關候燬徐如魁函送地檢廳訊辦 
[違犯烟禁之科罰]  
　　無錫人蔡錫同在滬西麥根路私售燈吃洋烟前日被包探吳捕生及八十六號西探查悉往將吳連同男婦烟客七名並烟具帶回分别押至昨晨解送公共公廨中西官質訊之下以蔡破壞烟禁科罰洋三十元烟客張阿華郁阿四張錫榮女烟客方曹氏周張氏各罰洋兩元一併充公烟具銷燬其蔡錫生方連生兩人均有另案關係着押候查明下禮拜三再訊 
[私賣鴉片]  
　　甬人許小寳在西華路二千一百五十七號門牌内開設燕子窠秘密出售鴉片烟泡容留王小清張愛華開燈吃食洋烟被探楊阿泉與十六號西探亨格林查見當將許等三人連同烟具帶入捕房經捕頭詰一過諭飭許等押候解廨請究 
[造屋逾期案之續訊]  
　　葡萄俞星耀延律師在公共公廨呈控張永記擔保木作頭江裕記訂立合同承造房屋逾期不爲完工請着賠償損失銀一萬五千兩一案由廨訊判張交保江管押候函致西人打樣公會估計造價復到再核在案昨晨續訊據被告江裕記之律師上堂聲稱照被告訴稟原告應與被告銀二萬四千元溢出原控之數且江之保人張永記亦經交保是以要求准江交尋常保出云云並對於打樣公會估計造價一層亦有申述而原告及張永記之律師亦各略述意見結果由關讞員商之西洋施副領事判張永記改交七千五百兩保候再函致西人史久生查明被告所呈合同兩紙估定兩項造價有無不同之處復廨再訊 
[過犯行竊押二年]  
　　英商怡和洋行之圓明圓路八號棧房内失竊價值銀四百四十五兩之電氣風兩十五架電綫三十圈經包探奚德安王桂生協同四十號西探目查係張高中所竊串同張阿才消贓與四川路六十五號門牌美利號中之王立祥楊世卿業將以上各人獲解公共公廨命押候英領堂期併究在案昨晨届期捕房將各被告解究即由怡和洋行之律師上堂聲明案情質之張高中供所竊之物電綫完全爲美利收買並買風扇六架某會買風扇四架楊姓亦買四架餘者因機件損壞尚在修理等語張阿才所控詞多支吾王楊兩人同延高露玲律師辯護中西官訊畢以張係過犯判押西牢二年期滿逐出租界餘人證據不足一併聞釋 
[過犯攫洋押三年]  
　　崔士達前日行經虹口華記路被流氓攔住攫去身畔現洋十三元九角經崔喊捕由五百十六號華捕及包探楊阿泉追獲常熟人方福泉一名昨解公共公廨中西官訊悉方曾迭在英法兩界犯案實屬不法判押西牢三年期滿逐出租界 
[誌謝]  
　　昨承銀行週報社贈第四卷第二十九號銀行週報一册又同德醫校惠贈同德醫學（第三四期各二册書此併謝聞該雜誌第五期預定爲（霍亂號）專論霍亂（虎列拉）一症至詳且盡定於八月二十五日出版現已付印全册累十萬言特先介紹於讀者來函 
[四川路商界聨合會董事趙南公致各路商界總聨合會函]  
　　逕啓者本會第三十五次董事會開會期間爲八月十號（星期三）下午八時通告送到爲八月十一號（星期三）早十時鄙人未能事前預知何能届期出席此次缺席當然不能負責爲此專函奉達並希一切注意再者鄙人自四月二十五日接到四月二十八日第二十八次董事會通告後迄今只接通告兩次一係八月八日董事會期前收到一係八月十日第三十五次董事會期後收到合并聲明此致各路商界總聨合會四川路出席董事趙南公謹啓 
[東北城商業聨合會來函]  
　　敬啓者報載各路商界總聨合會通電對於解决時局問題列有五十七路名義敝會閲悉正深滋疑適有馮梓才陳家寳二君以武昌路愛克界三路二商業會人工表名義來會聲稱各路總會通電係由總董陳則民君擅發並未經董事會通過且加入者並無五十七路該電諒以竊用他會名義故今將責問陳則民君之油印函件一張請貴會蓋章聨名共同責問云云敝會當因五十七路之通電未列各會名義深屬含混是以贊成蓋章去函詰問至於其他之事槪不與聞所有列名詰問之福佑路穿心街舊較場方浜路安平街天官牌坊等商店皆加入敝會範圍之内誠恐各界有所誤會特此請求刊入貴報以明眞相是所盼切東北城商業聨合會啓八月十一號 
[滬西商界聨合致各路聨合會函]  
　　頃讀報載唐家弄致各路聨合會函對於陳則民總董擅發倫電之舉動以彈劾總董擁護總會爲惟一之主張堂堂之鼓正正之旗實獲我心至爲欽佩夫儉電之假托全體名義爲總董個人之違法行爲個人違法個人負責與總機關毫無干涉乃近聞有神經過後之流以爲將由彈劾總董進一步而爲推翻總會之舉無論各路諸公深明大義斷無此等無意識之行爲即有一二激烈分子從中主張然試問現在彈劾總董者何無非因總董違法而欲納之於正軌春秋之責備原所以愛總董者愛總會坦白之懷人可共諒不過三人成虎衆口鑠金無端之謡自宜力闢諸君明達想不以斯言爲河漢也 
雜評二 
[請禁彩票（訥）]  
　　欲謀一國之建設須先去一國之害安福去而後建設乃始可言欲謀一地方之建設亦必先去一地方之害彩票地方之害之一種也故亦不可以不去 
　　雖然害之能除與否須視除害之决心與能力何如耳苟有除害之决心與毅力則雖根深蒂固蔓延全國之安福亦可不旋踵而推倒故地方之人能下决心與毅力以與種種惡社會戰則决無不勝之理凡足以阻礙正當事業與善良風俗之發展者皆可憑各人自由之心力以剷除之豈僅此區區彩票而已苟其不能則雖日日言除害不將百年而依然哉 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[西溪濯纓記] [  若渠]  
　　予家位於月溪西百步有西溪草堂者爲我祖别業花木繁陰亭臺軒敞面土阜而背溪溪水澄清可鑒毫末予暑期假旋居草堂西偏之紅渠閣臨溪而讀書聲琅琅與溪聲潺潺相酬答或臨六朝碑三四十字作畫二三幅亦可怡情而養性及午洗盞招二三知己酌餉以美酒園蔬流連忘返薄暮扶弱弟散步南陌憇於凈信寺寺建於宋燬於洪楊之役我祖嘗重葺之以是予與弟往招待必殷此亦我祖之遺澤也其陽花木而其陰修篁環以綠水夕陽將下浮光耀金寺前有佛耳泉爲月溪名勝泉水清而甘與弟共啜之如清凉散不知溽暑何在也有鄉先生三數輩歌詠其中間亦效顰鄉先生輒許列其末鄉先生去復與諸僧茗話斯時胸無纎塵明徹如鏡已而月上東山萬籟闃絶携弟出馬河濱已漁火星星會弟夙識漁人某請登舟月印江心兀然如貼微風拂面則蘆荻問蕭瑟作響漁人乃鼓棹送予等歸猶聞漁娃唱俚歌嬝嬝不絶清婉可悦洎乎登岸而我母已候門久矣日復如此而不知旬日外又欲槖筆走海上塵役勞勞與頃者判若二人雖云半淞園詎有是耶乃泚筆作西溪濯纓記蓋言避囂逭署耳時庚申六月之某日也 
譯叢 
[求婚雜話（二）] [  張枕綠]  
　　哈而凡孫英之利物浦人擅美術美豐姿顧家貧不易得婦乃謀尺土於野使人積泥若墳墓然而立碑於其前其銘誌之辭曰（長眠此中者吾妻密雪斯哈爾凡孫吾妻之美術技能不亞於我又與我同年天生佳偶其貌清癯其腰纎瘦翩翩之態於美實稱吾愛之甚於愛己方期偕老百年不謂遽於今歲之某月某日嬰疾以終計所享年僅有二十從茲西林路四十二號中之並肩雙影不可復得獨剩鯫生度此無聊歲月耳嗚呼世安得復如吾妻者來慰吾靈魂上之痛苦哉哀悼之餘手鐫斯誌復於碑後綴以吾像留爲吾妻冥冥中之紀念品願禱上帝使吾妻獲死後之平安願吾妻死後爲我禱於上帝賜我後來之艷福一九一一年哈而凡孫誌）斯墓誌銘也而亦求婚之廣告也舉凡其意中人之年齡容態藝能一一披露而於自身之多情詳細之住址亦備述焉惟恐人之不信其有奇能也則曰哀悼之餘手鐫斯誌惟恐人之不信其有美容也則曰復於碑後綴以吾像而誌末願賜艷福之辭尤顯見其求婚之意特過焉而不之察者以爲是一段斷腸人語耳不數月果有一少女名雪兒格者按址來晤其資格悉稱所求遂相成偶女蓋明知其作僞而私服其多智也諧著 
[李義山詩新箋（上）] [  朱鴛]  
　　嵩雲秦樹久離居雙鯉迢迢一紙書休間梁園舊賓客茂陵秋雨病相如箋曰此王聘卿拒直派要其組閣之辭也舊賓客謂前曾爲人作嫁作一度之總理也曹仲珊遣使　書以請彼始終無志出山而有終老恒陽不願再聞時事之語也 
　　初聞征鴈已無蟬百尺樓南水接天青女素娥俱耐冷月中霜裏鬭嬋娟箋曰此亦感於内閣問題而言也征鴈無蟬指戰鬭方罷也青女素娥謂周少樸靳翼青耳彼二人皆近水樓臺而内閣問題爲近今要務故總曰水接天也少樸翼青外面均未冷靜態度而掩映於月中霜裏未免有蟬娟之志 
　　共受征南不次恩報恩唯是有忘言嚴花㵎草西林路未見高僧且見猨箋曰此老段剌曲偉卿之降也段門諸將同受師恩曲亦其一也定國軍興正諸將報恩之時而曲竟首先忘言西林路指段軍以琉璃河高碑店爲西路即曲受降處也報載曲投降時以某僧爲先容段則以猨詈之也 
　　欲爲平生一散愁洞庭湖上岳陽樓可憐萬里堪乘興枉是蛟龍解覆舟箋曰吳舅爺欲過督軍癮久矣迨得除湖南督軍可以一散愁矣湖南未入望洞庭湖上岳陽樓自以爲前程萬里興致勃勃也不謂蛟龍終是池中物而覆舟於漢水也 
　　十二樓前再拜辭靈風正滿碧桃枝壺中若是有天地又向壺中傷别離箋曰此武聖感舊之詞亦不敢再來嘗試之表示也壺即荷蘭水瓶彼蓋憚於周瘦鵑所謂瓶中又將爲此公關一席地之言也 
新聞拾遺 
[吃隔夜飯敎員撒潑] [  長壽人]  
　　今夏崑山勸學所開辦國語講習所各鄉敎員前往聽講者均留膳宿在城敎員亦留午膳以是每日開飯有二十桌之多飯菜恒劣諸敎員已不滿意迺本月十號午餐時廚役竟以隔夜飯相餉各敎員因其味已餿咸怒不可遏趕往所長前理論時所長正與到崑演講之某中學校校長酒席酬酢羞憤異常立時作揖道歉並罰廚役生備各敎職員挨餓至下午二時許始得進食 
[見弔死鬼屠夫吃驚] [  亶]  
　　當熟西鄉欄杆橋有屠户鄭小全平時自詡大膽近有農婦徐胡氏因與阿婆口角氣憤自縊死死後時時作崇闔家不安事聞於鄭謂有法處置祗須請我飽餐一頓令徐向附近廟字中借得綠袍一襲遂塗臉作壯繆像昻坐徐胡氏縊死之室中是夕上半夜居然不聞聲息天將破曉忽聞鄭大嚷救命急聚衆人探則鄭蟾伏一隅戰慄不止不待天明踉蹌歸去渾身發燒至今尚未愈 
[兩篇小説毁婚約] [  諤]  
　　本埠徐家滙某公學高材生李某年逾弱冠中饋猶虚素以文名自負近有人爲某女中校生文某作伐李欣然許可乃將所作小説二篇恭楷謄正向文女士呈敎自謂大可藉作鴛鴦牒矣不料文染受解放潮流極不以李小説之春花秋月爲然除璧還大稿外並將婚議打消李某懊喪之極自誓終身不復娶識字女子云 
[一個女郎是寃魂] [  陶齋]  
　　蓮英自被閻瑞生謀殺後其魂常向假母乞憐託夢詎近來虹橋路鄉人嘗見一女郎隠約於麥田中喧傳已久因涉迷信故未傳述前日某牧師行過虹橋路見一女子彳亍路隅師異之趨問故忽不見駭奔回堂告同人内有華牧師某曰君不聞近日鄉人相傳有一女鬼耶君所見殆是前月被害妓女蓮英之寃魂耳乃爲誦經一卷代禱上帝超拔云 
小説 
[社會小説衆醉獨醒（一二二）] [  瞻廬]  
　　第二十一回絶苞苴侃侃發正言借鞋襪申申捱毒駡子才聽了不服氣便道財産不財産並不是今天的先决問題况且令郎也不是倚賴財産的人他與我通信常説一做富家子弟便脱不了倚賴性質專在財産上覔生活養尊處優甚麽事都不理會金銀氣中只生俗物紈袴隊裏都無俊人他立定主見把這許多財産看做没有一般只知勞力博金錢不知其他我覆信對他説你的獨立志願很可欽佩你雖不在財産上覔生活然而財産繼續權的慣例現在尚没有廢掉將來的尊産你總不能脱離關係不是擁着財産便成了廢物只要積而能散也可大大的幹一番事業我只望你做三散千金的陶朱公不望你做辟兄離母的陳仲子這信發後長久没得他回信上星期他又有信來大槪説直言諫父不蒙明察昨得父書大加訓斥且將本年學費停付甥畢業在卽學費停付自當藉賣文之資以爲挹注呈父此舉無非以獨立勉其後人甥感且不暇曷敢怨尤惟父子之親不能視同秦越心所謂危不敢不告頃又以長書諫父父能埀聽大妙父不能聽乞舅父婉喻曲諷竭力規勸云云這封書中並没半句話不把你做老子看待便是寫給你的前後兩封信也没半句話不把你做老子看待你説他不把你做老子看待所以你也不把他做兒子看待這話完全没有根據旣没根據父子的關係當然不能斷絶父子關係旣没斷絶財産不財産便不成了問題子才斬釘截鐵的發了幾句話乘着幾分酒意怒冲冲的拂袖便去回家告訴朱氏説邦平聽了後妻的慫恿竟要做這没天性的勾當放着我陸子才在世斷不使這守財奴滅絶倫紀混淆黑白 
自由談之自由談[  鵑]  
　蛾撲火人未嘗不笑其大愚謂彼舍生路而覔死路也然吾觀舉世之人其愚正與蛾同彼營營擾擾隨處覔生路者適隨處趨於死路是又何異於蛾之撲火耶 
 
 
 
 

Page 15

 
 
   
 
 

Page 16

 
 
常識 
常評 
[談史四] [  老圃]  
　　南唐成文幼爲大理卿工詞曲嘗作謁金門云風乍起吹皺一池春水中主聞之因按獄稽滯召詰之且謂曰卿職在典刑吹皺一池春水干卿底事 
　　臧與榖二人共亡其羊一由於讀書一由於博其所以亡羊不同而亡羊之罪則同成文幼按獄稽滯中主責之是矣然固有作牧豬奴戲作狹邪遊而按獄稽滯者其亡羊之罪雖同其所以亡羊究有不同 
　　且牧豬奴戲狹邪遊其小焉者也元人彈帖木兒文曰或納女呈婦於朱温或售妹獻妻於侂胃初以爲言之過甚而孰知職在典刑者竟相率摇尾於朱温侂胃此亦所謂吹皺一池春水干卿底事者也 
　　宋趙師　號牆東尹京嘗戮姦僧著聞於時亦所謂職在典刑者也然謟事韓侂胄曾學犬吠以媚以及韓敗或贈以詞曰侍郎自號東牆曾學犬吠村莊今日不須摇尾且尋土洞深藏 
家庭常識 
[娶妻的資格（續）] [  徐志禹]  
　　我又見中國社會上有多少妻子他們的衣服都是破破碎碎的飲食常常不夠住的地方呢是很齷齪的疾病也就此多了一有疾病連醫藥費都没有唉這種罪孽是誰造的呢要免去這種罪孽所以没有娶妻的時候應當先問第二條我又看見很多弟兄們不明白敎養的道理不知道能夠生子女就應該能教子女因爲一國的發達全靠人民的智育一國多無敎育的人民這就是病國爲一國起見若不能供給兒女相當的敎育費不如不娶不生若使旣無敎育兒女的力量偏偏還要娶妻還要生兒女這個人就是我們社會上的公敵我國家的微生害虫所以没有娶妻的時候應當先問第三條 
　　并且社會上還有早婚的惡習慣一到十六七歲身體剛要發達的時候就娶了妻不到二十歲子女已經兩三個一聽見年紀已經二十多歲還没有娶妻的人大家就覺得十分希奇就説（這樣大的人還没有妻子麽）不知道早婚的害處很大呢人在還没完全發育時候所生的子女是一定不强壯的况且現在中國人民生計十分困難這因爲一國所出的物産不夠供給全國人民西方經濟學家拿中國來證明人滿的危險是狠不錯的所以要我國變作强壯的民族要免去人滿的危險我國人民應當快禁止早婚我提出三個條件與早婚很有關係因爲要做到這三件資格算起來他的年紀大槪要在三十左右三十歲娶妻不可説遲中國的古制（男子三十而娶）這一句話我們很可以取法的 
　　按要解决這個問題先要注意貧民敎育諸君看看各處草棚裏小孩子這樣的多單是上等人明白這個道理那能免去國家的危險所以貧民敎育是最要緊的事漸注（乙種酬） 
經濟 
[中國内債不發達之原因] [  夢廬]  
我國内債不發達之原因千條萬緒焉能盡述今就管見所及約有下列數端 
　　（一）由於人民之不習慣　我國富翁性喜儲財於家其間有使用之者亦不出求田問舍貿遷有無存莊貸債之數途至於投資國家之事除通商大埠外大多數人民皆極隔膜幾於無所聞見其隔膜之原因亦有數端 
　　（甲）因内債之通行未久 
　　（乙）因缺乏交易所以爲媒介 
　　（丙）因内債之利息不及尋常利貸之厚而其可靠之程度則僅與相等（尋常貸借亦有保證人及動産不動産種種證物以爲擔保其可靠正不減公債至於利息之厚則遠過之往往在按月一分至三分間）此不發達之原因一也 
　　（二）由於國家信用之不鞏固　欲求内債購買之踴躍固有賴乎人民之愛國心然尤有較愛國心更要者一事則給息與償還期限之確定是也此實爲任何借貸所必須具備之條件固不獨内債應爾也我國自改造以來執財政者無一可恃之人且時復虚費金錢以之養兵政府對於人民之信用掃地盡矣此而欲求内債之發達豈可得哉幸政府中人亦頗知内債之利益較之他事尚留幾分餘地倘能悉心整理未遽絶望也 
　　（三）由於證券交易所之缺乏　使一國之人民已有投資於國家之習慣其國家之信用亦已見孚於人民而無證券交易所以爲之媒介以定一供求相劑之價值則其國之内債仍不能有發達之一日故此第三問題者其重要殆較之第一第二兩端爲尤甚焉試徴之吾國今日之情形凡吾國商民所購得之内國公債無論由政府强迫或出於自動當其未中抽籖號碼或未届償還期之時其所持之債劵直等於一紙廢票而政府所定償還之期又往往長至三四十年不等短亦須在五年以上倘此長期間内發生要事需用孔殷則其困苦當如何邪雖北京上海等處近亦漸次設立賣買股票之小經紀或爲銀行或爲仲賣人但爲數旣寡又不公開凡所宣布之巿價往往甚爲低下而經手費用又一任經紀人之予取予求無從加以制限有此種種原因故中國人民非至不得已或有别種原因以外無有自願購買内債者此而欲求内債之發達豈不難哉使中國政府能設一國立之交易所則以上種種窒礙皆可悉袪且可得更多之利益茲將法國巴和博士上前總統請願設立交易所一文錄其大意如次　　按經濟學之定義交易所者實爲買賣證劵或貨物之集中此種買賣集中之性質自古已然不自今始卽諸凡出産消費營業人等皆薈萃一處各依供求相劑之原則而各得其所欲是也交易所之類别有貨物交易所證券交易所兩種今所欲言者卽此後一種之證劵交易所證劵交易所之所有事（一）内國公債票（二）商業公司之股票（三）商業公司之債票（四）外國公債票其餘滙兌率之漲落金銀價格之變遷亦時時宣布於交易所中（未完） 
道德叢話 
[一個可憐的女子] [  琴夜]  
　　有一天下午吾見一個血瀝瀝的女子摃到仁濟醫院裏去到了後來醫生還道此人傷勢甚重你們快快預備後事罷説罷就呌人將女子摃他還家吾因爲不知道這女子爲何死得這樣可憐就跟了摃的人到那城内太卿坊某明瓦店内看見四鄰多在那裏大驚小怪吾就調查他們鄰舍纔曉得有以下這幾樣原因呢 
　　此女子平常狠儉樸的後來死了父母父母死的時候有數千金的遺産許多的首飾他父母遺産給他哥哥首飾就給那死的女子他哥哥遺産用完了就向妹子要拿首飾那女子數次對他説没有他的哥哥就恨了就在昨日没有人的時候拿子剌刀將女子刺傷喉管的地方其時有鄰舍們聽見他們牀上的脚聲冬冬甚急人聲也没有鄰舍們就呌了許多的人到樓上去看那女子已經横臥血泊的當中尋他的哥哥又不見了當由鄰舍們槓他到醫院裏去你們諸君想想一個女子没有父母就弄到這個地步了以上的事是家庭中狠殘酷的事這大槪是靠著遺産没受敎育的害以致兄妹不睦做出這種殘忍的舉動吾要勸告許多做父母的與其傳子孫財産不如傳子孫知識願將這件事做一個大大的警鐘（乙種酬） 
少年常識 
[中華童子軍之經歷與前途之希望（續）] [  行知]  
　　（六）童子軍服勞不受人贈金我中華童子軍在學校已受良好之敎育在童子軍團中又受懇切之訓練故志氣不凡人格高尚其美德有足爲人稱道者民國八年我中國遣送德僑軍警之服務者輒受德人之金帛惟童子軍則堅不肯受曰此乃國家大事我輩分所當爲何功之有且我輩非爲金錢而服務乃爲人道主義而服務耳凡三次遣送德僑童子軍千餘人中從無一人私受贈金者於是衆西人嘆美不置曰我輩今日始知華人中有此種優越之人格有此種篤厚之精神不可與一般人同日讑也 
 [L識字捷法> 
[應用字] [  濟滄]  
　　田　樹榖曰田外象四圍之界限十則田間縱横之路也又田獵也通作畋佃 
　　木　木本植物之通稱篆文作　象其幹）狀其枝（狀其根又質朴也感覺不甚靈敏也 
　　艸　艸本植物之總稱篆文作艸｜象其莖）象枝葉艸必叢生故从二屮俗作草草古早字橡實也 
　　竹　植物之一種類甚多與艸木均異篆文作　象葉下垂形 
　　瓜　蔓生植物種類甚多篆文作　　象蔓　象實 
　　本　木下曰本从木一指其下以示人謂木之根也又始也舊也又書籍圖畫碑帖等皆曰本如書本臨本拓本是　　末　木上曰末从木一指其上以示人謂木杪也又端也顚也又微薄也無也又碎屑也如藥末 
小説 
[模範商人（五七）] [  瘦鵑]  
　　那時紅馬鎭中的人都料沙伊士旣不買那小桃礦可就要離去紅馬鎭回他美國東部的本鄉去了誰知他依舊留着並没有去的意思後來有人知道他可在查看旁的礦産倘有好的礦他仍要買的這一個消息傳將開去大家就又抱着很大的希望望他找到了甚麽眞的好礦開採起來如此紅馬鎭的前途仍能發達所以一般人倒把沙伊士當做了一個很重要的人物紅馬鎭的存亡都在他一個人身上定局且説嘉德回來以後那靜報先就起了恐慌靜報主筆葛來德雖已被警察長山爾格逼得更正道歉但料嘉德自己怕還不肯干休仍須和他交涉因此懷着鬼胎預備第二回的道歉更正誰知嘉德氣量很大只做没有知道並不和葛來德爲難不過在自己的大音報中做了一篇很長的文章詳記自己失踪的來由羅品生大衛賴西三奸人的陰謀和黑幕也記得原原本本分外詳細那報紙出版時銷行很暢所印一萬多份全都銷完了一份都不剩眞好算得洛陽紙貴風行一時咧這當兒那瞎眼老人同他的狗忽地不見嘉德四面去找尋竟找他不到去了個無影無踪大家都疑這老化子定然到旁的鎭中乞化去了然而他已報答嘉德的恩惠當時嘉德不過救那狗一條命如今他却救了嘉德没有死在那魔鬼洞中這樣的報恩可也報得很厚了一連十多天那沙伊士仍留着在紅馬鎭中忙着查看各處礦産鎭人們也依舊懷着那一線的希望嘉德在那魔鬼洞中挨了幾天的苦旣不吃東西只有水喝身上又受了好幾處傷到此已復原了仍是照常做事非常活潑大音報館中頓又平添了一團活氣嘉和的病也復元得很快一半兒是爲的醫生認眞一半兒也爲的見了嘉德回來心中甚是快樂因此上病也去得快了不上幾天已能出去散步吸受新鮮空氣他一心感激上帝没有使他病死又常常向嘉德説一個人生了大病也是很有味的事病好了出門一看猛覺得這世界分外美麗那一派鳥歌花笑直便人心坎中充滿了甜蜜的樂意又覺得在世界上做人是很值得的呢一天嘉和又出了報館一路慢慢地踱去去了半點鐘光景忽的氣嘘嘘地趕回來臉色泛得雪白好像受了很大的戟剌到了編輯室中就撲的在椅中坐下半晌説不出話來那時嘉德正編着報一見嘉和這樣好生詫異就停了筆赤緊的問道爲甚麽事爲甚麽事你可是見了鬼麽嘉和摇頭答道不是見鬼是見了一個人但是見了這人也像見了鬼一樣委實和你説羅品生那斯仍在紅馬鎭中没有逃遠去 
 
 
