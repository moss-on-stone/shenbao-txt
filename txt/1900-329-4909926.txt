# 1900 - 329 - 4909926

 

Page 1

 
 
[紳富捐論]  
　　自咸同年間軍興以來國家帑藏支絀歴三十年而元氣未復推原其故皆以内亂雖靖外患方殷海外强鄰環而伺我於是朝廷亟思自振鞏固金湯創海軍購鐵艦建船廠設製局經費浩繁不啻恒河沙數田賦鹽課釐金關稅諸項的徵均不足以供分撥乃借之於外洋名曰洋債洋債須益以利息而諸項經費又不能删由是國庫益虚會計大臣時時有仰屋之嘆洎乎中日啓釁又償兵費銀二百三十兆雖按期分還然當此財用匱乏之時更覺難於羅掘今者北省拳匪無端爲亂仇殺教士開釁鄰邦聨軍入京乘輿西幸宅豐築鄗雖未必果建新都而駐蹕秦中千官萬騎供需正亟解運不可稍遲各省維正之供大半已先經解往偶有留存餘欵亦當爲防營之用斷不能掃數解淸况各處逆會匪徒時思乘隙以動則防軍各勇又不能裁餉項之繁至此已極不得己乃謀捐之於紳富諭飭各省疆吏迅向勸捐凡我中國子民踐土食毛天良具在苟有可以報効之處何敢稍惜慳囊卜式毁家詎讓古人以獨美特亦有不能不爲之恕者前年中日事起戰禍方深朝廷迫於軍需無可籌畫乃師泰西各國之法稱貸民間謂之息借分富家之高下定息借之多寡自數十兩以至百兩千兩按數繳銀以濟餉項并定分還之期且可以抵劃錢糧釐稅法固可謂之美矣善矣乃未幾而和議成軍務罷餉糈可以從緩息借似可無須顧其時踴躍好義者都已將銀繳納而狡黠富民認而未繳者亦尙不少朝廷愛民如子體恤輿情旣不須此息借之銀因亦置之不問而已繳者則固以爲有錢糧釐稅可劃亦無後言乃不意忽將此項息借之銀開設一商務局悉數歸入其内興辦絲紗等廠以爲經營盡善可以挽回外溢之利權時蘇省陸鳳石祭酒方以讀禮家居經上憲延爲商務局督辦以國子大師不令其講學教士而令其操奇計贏無論用違其長必無所濟而各富户容有祗願息借不願歸入商務局者何可强便入股致朝廷受不能取信之譏况外間私議紛紛謂祭酒於服闋進京時假用局中公欵甚巨此雖未知究竟然亦可見輿情不冾故有此蜚語紛傳也夫泰西各國多有借民間之資以備公家之用而民非特不怨反樂於相借进蓋國家以信相待加息淸還無愆期亦無異議也今中國小試其法而已不能取信於民於是百姓皆有觖望而以爲朝令暮更事之無可推諉者遂因之妄生觀望矧今去中日失和之歲甫及五年而又欲向各處富紳勸捐助餉恐各富紳徘徊審顧不肯踴躍急公或竟妄冀政令之不常緩之異時且可圖免然則各疆吏雖飭屬下州縣勸諭諄諄而旣失信於前者或轉不能勸善於後可奈何或曰子毋慮觀前日報中所紀知蘇省長元吳三縣主已向各紳富捐集銀五十萬兩將於某日彚解藩庫以便委員運赴西安三縣如此他縣可知想百萬千萬巨欵不難立辦也應之曰蘇省富紳固可謂之好義然此外各處不聞有捐集巨資者則亦可見勸捐之難而不可以蘇省槪之矣 
[本館接奉電音]  
　　昨日午後西安行在飛電傳來上諭十一道敬謹譯登九月三十日行在内閣抄奉上諭劉坤一奏總兵因病出缺懇恩賞䘏一摺記名提督安徽壽春鎭總兵郭寳昌於咸豐年間投効軍營轉戰直隷江蘇安徽河南山東山西湖北陜西等省所向克捷卓著戰功歴膺專閫均稱厥職統帶卓勝全軍辦理餘匪尤資得力兹據奏稱因病出缺深堪惋惜郭寳昌加恩著照得督軍營立功後積勞病故例賜䘏任内一切處分悉予開復應得䘏典該衙門察例具奏該總兵有無子嗣並著該督查明具奏欽此同日奉上諭本日召見之江蘇試用道達斌著交軍機處存記遇有道員缺出請旨簡放欽此○十月初一日行在内閣抄奉上諭宋朝儒著調補安徽壽春鎭總兵所遺江西九江鎭總兵員缺著張行志補授欽此○初二日行在内閣抄奉上諭刑部左侍郎著薛允升署理欽此○初四日行在内閣抄奉上諭御史管廷獻奏陜省年饑糧貴小民生計維艱請肅營規以通商賈而裕食用一摺陜省現値災歉民食維艱全賴商賈源源販運以資接濟若如該御史所奏兵勇佔住民房諸多騷擾以致商旅裹足糧價日昻實屬不成事體所有各處勇營著該統領等嚴飭一律築立營疉居住帳棚不准佔住民房客店致礙商賈至西安省城内之兵勇除虎神神機兩營已飭該旗營駐紥操防及現留護衛供差外著岑春煊查明無論何營一併飭於郊外擇地支帳立營均不許佔住民房客店並著出示招徠商賈運販米糧以濟民食凡運糧過境卽著各該省督撫通飭各州縣設立堆直認眞護送並飭陜豫一帶關卡將糧石稅釐暫行豁免以恤商力而拯災黎此後倘仍有兵勇散處紛擾卽將該營管帶嚴行叅辦其商賈運糧如有州縣需索遏糴之弊並著指名嚴叅均勿徇縱將此通諭知之欽此同日奉上諭松椿著卽開缺漕運總督著張人駿補授欽此○初五日行在内閣抄奉上諭山東布政使著胡延幹補授胡景桂著調補湖南按察使山東按察使著尙其亨補授所遺山東督糧道員缺著達斌補授欽此同日奉上諭浙江按察使著世杰補授所遺浙江鹽運便員缺著黃祖絡補授欽此○初六日行在内閣抄奉上諭豐陞阿等奏副喇嘛開缺擬定正陪請旨簡放一摺卽著擬正之那瑪海占田補授欽此同日奉上諭福建興泉永道員缺著徐兆豐補授欽此同日奉上諭福建福州府知府員缺緊要著該督於通省知府内揀員調補所遺員缺著萬本敦補授欽此 
[約稿照登]  
　　前數日本報曾登在京各國使臣以中國欽命議和全權大臣慶王李相不應先擬約稿頗有不豫之色云云昨日字林西報將當日所送約稿譯作華文登入附張因照錄以供衆覽其文曰現在皇上此次數月内節節出有意外之事心中甚爲愁悶不爽是以特派本親王回京面陳此意並予本王大臣以全權便宜行事俾得商議一切先將後開之條欵作爲各國會同與中國定立專約之底稿計開一圍攻使臣公館極犯萬國公法之要條爲各國萬不准行之事中國一面自認此次之大悞並應許以後必不至再有如此之事所有此次應行賠補之各事各欵中國自應認賠一面由各國分派人員查明開單送交再行酌定商辦一至日後貿易交涉一切事宜應由各國擇定如何辦理或照舊約或另立專條或將舊約略爲增攺或將舊約全行作廢另議新約均可卽由中國照行復將善後章程分别酌定辦理一此次所定之專約係中國與各大國通行之大綱領俟此大綱領定妥後各國大臣在總署各處所加之封條均可起去一面由辦理交涉之各大臣照舊赴署辦公此外應另由各國將此事詳細與中國分定某國之分約次第妥商俟應賠之各事各欵全行辦妥或定有如何辦理之法卽由各國陸續退兵一此次各國派兵專爲保護使臣起見並無他意現旣彼此開議和約各國應先停戰再第四條内之各國分約與第三條内 
 
 

Page 2

 
 
之各國通商條約無涉各有各辦法至專約首頁各國大臣之銜名應如何書寫列定一切卽可於會商時面定約後復媵以信函云逕啓　開議一事本王大臣本日已備文照會貴領袖大臣並分行各國大臣在案兹擬於本月二十七日兩點半鐘面商一切應請貴領袖大臣轉知各國大臣請其届時同往貴署或請貴大臣等移玉亮鵠廠總理衙門公所齊集會晤卽請示覆以期兩便爲禱專此布達順頌日祉 
[索償路費]  
　　西字報云由天津達山海關鐵路前被俄人占據行駛火車當此路開築時由英人籌備貲本理應交與英人其所以不肯卽交者意蓋欲向英人索償修治鐵軌之費也 
[俄添兵艦]  
　　麽士高來信云俄國政府現擬添派鐵甲巨艦前赴太平洋大約西歴十二月中旬可抵旅順計所派者爲砲艦四號頭等巡舶一號運船兩號目下俄國駐泊中國海口之戰船計鐵甲大艦三號頭等巡洋艦六號二等巡洋艦及砲船各兩號水雷船七號運軍巡船十二號 
[訛傳開仗]  
　　新加坡西字報云近日寄居琿春之俄人傳說俄國不久將與英國開仗緣琿春所泊俄國運軍艦隊邇將砲位配置妥當且有運船兩號由俄境澳爹沙埠東來亦已將戎裝整備如巡洋快艦之式以故外間有此訛言也 
[學習華文]  
　　香港循環日報云近閱外洋報牘知英國水師部大臣某君下令准水師員弁學習中國各省文字語言此亦歴來創聞之事也 
[令嚴逐客]  
　　西字報云粤東倡亂渠魁孫逸仙卽孫文詗知三合會匪已滅懼罪而遁寄跡臺灣日官恐有碍和平行將下令逐之出境矣 
[起節有期]  
　　昨得姑蘇訪事友人手函云本月初七日官塲接到江西省垣來電悉新任江蘇巡撫松鶴帥定於十六日由江西起節先至金陵拜會兩江總督兼南洋通商大臣劉峴帥然後繞道滬瀆赴蘇地方官聞之立飭辦差公人在胥門外接官廳預備供張以便屇時竭誠迎迓聞中丞以時事多艱先期頒發五百里排單著藩臬兩司通飭各屬將門包等一切陋規及迎送上司時懸燈結綵放槍鳴砲諸浮文槪行蠲免不准重蹈前轍已由署藩司陸春江方伯署臬司朱竹石廉訪轉飭遵照辦理矣 
[務成信讞]  
　　杭州訪事友人云衢州府屬西安縣土匪戕官閙教一案陸續拘獲各犯解省候訊已多至四十餘人迄今尙未定讞撫憲劉景韓中丞因署理温衢嚴道徐觀察辦理不善特予撤任委候補道郭榖齋觀察式昌接署飭將此案訪查明確嚴拿要犯務期無枉無縱并委候補知縣曹大令韶南襄辦一切已於本月初四日禀辭就道其解省各犯原發仁和錢塘兩縣訊究兩縣主以人數較多禀請派員帮審隨由藩臬兩司會委正任德淸縣黃大令大華正任餘姚縣湯大令昭佶大挑縣黃大令爲熊候補縣林大令志仁悉心推鞫以成信讞至前任金衢嚴道鮑爵觀察因案中牽涉懼累遠颺現已經中丞派員訪緝矣 
[福軍回粤]  
　　香港循環日報云劉淵亭軍門統帶所部福軍北上後兼署粤督德靜山大中丞以粤東防務吃緊電促南旋兹軍門已回抵省垣所帶各軍均在北門外駐紥 
[嚴禁私運]  
　　鎭江訪事人云邇　兩宮西幸長安需餉甚亟常鎭通海道長久山觀察力持大局深恐奸商私將米糧販運出口有碍軍需爰於本月初六日出示曰爲嚴禁私運事查大淸律例内開私運米榖出洋者絞立决僅止圖利並非濟匪者一百石以上發近邊充軍罪名甚重除派員四處巡緝外合亟申明例章示諭商販人等知悉本道言出法隨眼線甚廣一經拿獲定卽通禀大憲照例予以繯首之　不惟性命可虞更恐身家難保各宜猛省凛之切切特示 
[嚴查公禮]  
　　廣州訪事友人云前日舉人譚鶚英等以惠泰公司商首承辦緝捕經費私向各賭館收取陋規多至洋銀九十萬元名爲公禮實　私囊聨名　廣州府署禀請根求府尊施太守隨牌示曰照得惠泰公司商人張永圖陳國華認餉承辦廣東全省緝捕經費禀由善後總局憲詳禀兼署督憲批行照准開辦在案昨據舉人譚鶚英等赴府禀稱蘇紳元緖鍾紳錫璜盧紳肇基倡辦番攤公司公禮多至九十萬元公然在公司簽名立據公禮云者紳商總指爲衙署使費實則伊等俵分入槖等語經本府一面回明藩司面諭飭傳原被告集訊明確如果有指官詐騙情事務須嚴追以充公用等因除札飭南番兩縣刻日傳出該公司商人張永圖陳國華并被告蘇紳元緒鍾紳錫璜盧紳肇基及原告舉人譚鶚英到府質訊核辦外合行牌示爲此牌仰該商人等及該舉人一體遵照毋違特示 
[委員查案]  
　　鎭江訪事人云前者京口旗營練軍統帶蔭淡齋協戎及京口副都統吉晉軒統制被屬下弁兵開列各欵控諸江甯軍署邇經崇右廷留守遴委文漢卿協戎及景協戎元易服偵查兩栛戎蒞鎭後於本月初五晚七點鐘時將原告弁兵提集行轅扃門訊鞫其供詞若何刻尙未能詳悉也 
[南海珠光]  
　　廣州訪事人云省垣惠泰公司禀准大憲承辦全省賭捐以充緝捕經費故刻下各賭館已一律照常開設惟佛山有因賭滋擾之事南海縣主裴大令已於月初某日飭差馳往彈壓矣○煤油一物易肇火災居民以其價値稍廉遂忘爲禍之烈月初某日城西賢思里梁宅雛婢偶因潑翻燈内煤油幾釀燎原之禍雖卽經撲救得滅而火已燃及其身爛額焦頭受傷其重當卽舁往博濟醫院求治未知可免性命之虞否 
[厦島寒雲]  
　　厦門訪事友人云上月二十二日福建水師提督楊西園軍門興泉永兵備道延少山觀察接奉皇上三旬萬壽恩詔卽恭設香案行三跪九叩首禮然後由捧詔官王二尹詠年敬謹開讀○上月二十四日西門左近觀音亭住持僧不知何故突於夜深人靜之時渾身潑以火油舉火自爇迨經人知覺則已荼毗矣吁何其愚也○某日有一船滿載磚瓦由漳州駛至厦港忽颶風大作白浪滔天舵工力不能支立時沈没惟船上各人經鄰舟設法援救得慶更生 
[月湖波縠]  
　　寗波訪事友人云府尊高嶼卿太守訪聞郡城賭徒充斥爲害閭閻飭差拿獲楊良懷張阿煩鍾桂阿福等五名發交鄞縣訊供嚴辦亦除莠安良之善政也○鄞縣監生郭金門前因唆訟案發經府尊高太守詳請上憲斥革押候訊懲嗣經縣主徐大令原情宥罪禀准太守從寛開釋予以自新不意郭怙惡不悛復萌故智太守聞之飭大令出示招告凡諸色人等如有曾被該革監唆弄欺凌實受其害確有証據者隨時赴縣禀陳以便盡法究辦 
[南昌雜錄]  
　　南昌訪事友人云江西南安府大庚縣盜賊充斥行人皆視爲畏途贑州府贑縣及袁州府萬載縣亦時有搶劫之事惟南昌新建兩縣境安靜如常大約團練認眞之力也○江西各屬晚稻收成頗爲豐稔米價漸貶較前已每石减去靑蚨二三百翼惟番薯及落花生價尙如舊○本年自夏及秋晴多雨少惟九月十九日大雨傾盆各屬均慶　沾旣足來春豆麥可望豐收農民無不額手稱慶○正任江西撫憲松鶴齡中丞壽調補江蘇巡撫上月某日署江蘇藩司陸春江方伯委松鶴亭明府年恩明府厚捧檄至豫章恭迎節鉞聞中丞須俟新撫景月汀中丞接篆後方可首途也 
 
 

Page 3

 
 
[北固山光]  
　　鎭江訪事人云南門外王家鎭左近某氏婦早喪所天誓守柏舟之節邇被夫之母舅某甲逼令再醮氏堅執不允甲大怒竟於月初某日糾集無賴多人用强劫取氏預先知覺急赴圖董某君處泣訴情由某君深抱不平禀請丹徒縣莫嶼香明府飭差傳甲研訊判令笞責六百板荷以巨枷交地保帶赴各鄉遊行示衆某氏之節遂得保全○兩江總督兼南洋通商大臣劉峴莊制軍目擊時艱以吳淞係長江咽喉防務最爲緊要爰卽電咨江南全省提督李壽亭軍門迅赴白下籌畫機宜月之初八日午時軍門乘虎威兵艦泝江而上道出京口下椗江中鎭江營叅將鄭藎臣叅戎都司周錦堂都戎以及江勝各營官咸登舟呈手版軍門接見有差未幾登岸乘輿詣長江水師提督行轅拜會黃芍巖宮保晤談良久旋卽回舟啓輪上駛○本月初七日有一鄉船滿載剛鬣三十餘頭由瓜州赴大港駛至七濠口外江心陡起狂風濤如山矗舟子驚惶無措急將布帆卸下詎意風勢愈緊人力難施竟被封家十八姨將舟傾覆幸救生船水手瞥見將舟子五人救起得慶更生然剛　已盡墮波心所失當亦不少矣 
[恭祝萬壽]  
　　昨日恭逢皇太后萬壽聖節普天同慶率土臚歡天未黎明太常寺少卿盛杏蓀京堂蘇松太兵備道兼江海關監督余晉珊觀察提標右營叅將廖楚材叅戎松海防同知劉乙笙司馬上海縣知縣汪瑤庭大令上海縣學教諭邱贊思廣文城汛周鑑之千戎守備程厚菴守戎縣丞兼理主簿孫立幹二尹典史趙敬臣少尉先後命駕至西門内萬壽宮趨詣丹墀排班朝賀雍雍肅肅穆穆皇皇誠盛典也 
[聖節停訊]  
　　昨禮拜六爲法界公廨訊案之期恭逢皇太后萬壽節期例應停訊讞員杜枝園大令先期咨照捕房暫停訊案一期俟下禮拜二集訊南市馬路工程局則先後停訊三天 
[解餉將回]  
　　前者閏八月中旬江蘇候補知縣邵子怡明府奉蘇松太兵備道兼江海關監督余晉珊觀察札委管解京餉銀十一萬兩赴西安行在户部交納昨日二十三七鋪巡防局委員盛雨村邱友林兩二尹接明府來電知此項餉銀刻已解抵西安大約不日卽可返滬銷差矣 
[備迎旌節]  
　　蘇松太兵備道兼江海關監督余晉珊觀察探聞正任福建興泉永道升任兩浙鹽運司黃幼農都轉將次到滬爰飭上海縣汪瑤庭大令預備迎迓 
[請查兇手]  
　　鎭江人殷靑元向在虹口某鞋店執業前月某日被洋兵無端戳斃報經上海縣主汪瑤庭大令騐明因屍親供稱被法兵所戳卽照會法總領事請查兇手旋由法總領事復稱法兵每晚一律歸營並在外無傷斃人命之事請另緝正兇大令正費躊躇適得律師博克函内開死者諸同鄉念及其人上有邁母下有妻兒頓失事畜之資殊堪憫惻請向法官理論或酌給撫䘏銀大令以正兇未經查獲爰請博律師代爲訪查究由何國兵丁所戳 
[不認同黨]  
　　富有票匪易仕和獲案後經上海縣主汪瑤庭大令研訊供稱小的初時確入康梁匪黨後見渠魁唐才常破獲正法心懷警懼投安字營顔統領麾下充當哨書業已棄邪歸正矣大令諭令收押候核日前忽接安徽寗國府桂太守排單内開近日緝獲票匪黃萬坤卽黃賢良供出前與易仕和同黨曾由易給與匪票二千張俾令散放等情請卽訊明實在情形詳細示覆遂於前晚提易研詰易供小的與黃萬坤並不相識且小的所放富有票由師中吉付下數止五百張僅放一百餘張餘悉抛棄不知何故突被黃萬坤誣扳大令著仍還押逢新所聽候備文詳覆 
[票店將遷]  
　　本邑南市新馬路各彩票店前經蘇松太兵備道余晉珊觀察札飭馬路工程局總辦程雨村大令傳諭遷往租界中大令遵卽派差將所懸牌號除去暫存捕房邇者德商愛勒函致捕頭稱願將店遷移捕頭禀知大令大令謂此案須傳公司主人到案具結方准將牌號領回以免另生枝節 
[請換雨衣]  
　　本邑南市捕房各華捕號衣前因破舊不堪由捕頭王經年禀知馬路工程局總辦程雨村大令申請蘇松太兵備道憲余晉珊觀察籌欵新製五十件分給更換以肅觀瞻邇者王捕頭查得各捕油衣亦均零落破舊不足禦雨復禀請大令轉禀觀察從速製給大令允之 
[幾肇火災]  
　　某姓嫗賃居本邑小南門外佛閣附近頻年略有積蓄其子錦坤不務正業習與下流爲伍嫗屢戒不悛早已度外置之前晚三鼓後錦坤忽濳回乘嫗熟睡携取火油燈將箱籠任情搜括偶一不愼遽將燈油傾入棉絮中一時毒𦦨飛騰不可撲滅錦坤大聲呼救嫗從夢中驚醒左右鄰亦聞聲齊起爭先灌救始得火滅烟消然衣物已均付一炬矣 
[彈壓教堂]  
　　滬城西南鄉徐家匯天主教堂頗極壯麗祗因地近荒僻時有流氓滋生事端法總領事白藻泰君聞而惡之前日諭令捕頭派出捕役四名輪流彈壓 
[預防召釁]  
　　駐滬某國總領事以邇來虹口一帶時有西兵酗酒滋事揮刃傷人因特商請統帶官派兵七名駐紥美界捕房輪流至各馬路巡察 
[跳舞大觀]  
　　前夜寓滬西人在英界南京路菜市前大洋房内爲跳舞之戯先於日中在門外支鐵幹爲亭上覆以布亭内外遍綴電燈中有一燈從洋樓垂下光作淡藍色屋内羅列大小盆景疎密相間桌上陳設玩器光怪陸離鮮艷奪目傍晚中西探捕均到塲彈壓八點鐘後西國官商士女乘馬車來者相屬於道雜以坐東洋車并步行者殆不下二千餘人東自石路口西至泥城橋鞭絲帽影如水如雲升任湖南布政司現任蘇松太兵備道江海關監督余晉珊方伯應西員之請於九點鐘後鳴騶戾止各西官肅入欵以盛筵洎十點鐘後盡歡而别至西人士則仍興高采烈幾忘其已漏盡鐘殘也 
[押候訊追]  
　　前者法租界工部局董購取六圖某姓之田地保紀惠卿將田單掯匿不交局董函致讞員杜枝園大令昨日大令已飭探將紀保拘解捕房捕頭命押候解送公廨訊究矣 
[美租界捕房紀事]  
　　前晚九點鐘許有某國兵士三名至外虹口百老匯路第一千二百十九號門牌潮州人陳加棠所開之聨興押店攫去銀質對時表一枚約値洋銀二元店主追之不獲投報捕房捕頭令三十六號西包探前往查明此兵籍隷何國然後禀請領事核辦○前晚甬人李木生持北洋通商銀行鈔票洋銀二元至北河南路某小錢莊兌換洋銀無賴施大中見之謂李以假票兌銀軋至第五十一號某小烟館中恣情訛詐旋被索去洋銀五元事後李心不能甘奔赴捕房據情聲訴捕頭令包探張阿五將施拘獲押候解送公堂禀請讞員張柄樞司馬訊辦 
[傳聞失實]  
　　前報曾登渡船傾覆一事係訪事人得諸虹口傳聞昨晨有小工頭目余姓來言船上並無溺斃十七人之事殆亦所言失實歟 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　民人石文英與從北玉亭爭產互控前晚縣主汪瑤庭大令升堂提訊石文英供小的與玉亭早已分居各爨有祖遺房屋七十餘間坐落英租界後馬路歸小的執業玉亭妄思爭奪滋擾不休叩求公斷石玉亭供文英與小的之胞兄文巨串通一氣私將公產抵銀八千兩俵分使用致小的獨抱向隅之憾爲此控請訊追大令謂爾等供詞各執無從判斷著候補提石文巨到案以便訊明核奪○南市某處馬頭義渡船户金關林前因得受鹽梟之賄裝載私鹽經鹽捕營弁勇拘獲並以地保雷良玉有意縱庇禀知營主一併函送至縣汪大令研訊之下雷供小的充當二十六保二十一圖地保是日小的不在彼處安有賄縱之事求鑒金供小的駕駛渡船是日鹽捕營勇丁查悉潘張兩鹽販業己渡浦急欲追捕臨流喚渡小的伺應稍遲因之觸怒誣小的裝載私鹽送案請辦實則小的並無得賄裝鹽之事大令著雷保將金帶去查提潘張兩鹽販到案訊辦 
[英美租界公廨紀事]  
　　王懹亭控王軼品陸子鈞結欠牛皮價延不淸理前經翁笠漁直刺訊供諭令交保出外予限繳銀王陸逾期不理原告遂復禀請提追讞員張柄樞司馬准之昨日公差將王陸提到司馬諭押候訊究○唐樹勳遣家丁陸升投案控黃多郎以田單抵銀延久不贖請提訊追司馬准之昨由公差將黃提到司馬諭押候訊究 
[英租界捕房紀事]  
　　前日淸晨大馬路德仁里垃圾桶内棄有女孩屍一具爲鄰近某嫗所見投報捕房頭派包探往查見孩屍鼻内塞有石灰似故意致斃者捕頭以其忍心害理務須查明懲辦隨將孩屍交地甲掩埋○前日甬人王阿四附某輪船來滬肩負行李手携竹籃行經英界福建路鄭子明餘黨大眼王財寳突將竹籃攫去王窮追不及投報捕房捕頭允爲查緝昨經包探張寳榮將王財寳拘獲吊到原贓帶入捕房候解送公堂禀請讞員張柄樞司馬懲辦○前日無錫路某里内范康財家所豢山羊逸入鄰居劉金友家范前往牽回劉以牲畜入門恐有不吉勒索洋銀四元范無奈喚到一百九十一號巡捕將劉與羊一并帶入捕房捕頭以事屬細微著范將羊牽去劉斥釋○前日周子卿張振瑞王友來三人在湖北路廣東茶寮啜茗不知因何口角互毆誤將茶碗擊碎茶肆主恐釀禍端急喚到巡捕將一干人拘入捕房捕頭著賠茶碗洋銀八角 
[陜西官報]  
　　九月初一日知縣劉瑞璘由渭南查災回知縣丁偉往醴泉辦賑代理涇陽縣李麟圖缷事回典史皮潤璞由東路公幹回臬憲明日月課初二日無事初三日署陜安鎭周由西路來省首府胡由路接差回𠗊陽縣雷天裕進省知縣易國勳往河南公幹聖駕新撫憲明日進省初四日無事初五日藩轅牌示知縣王溶署澄城縣現任斌術調署長安縣知縣高明德署渭南縣現任張世英調署商州事潼關廳焦雲龍著回本任鄂縣李進省知縣張成淑由甘解餉回知縣吳功全由潼關公幹回扶風縣唐回任巡檢王繼鼎委漫川關收厘金前留壩廳宋贊病故 
 
 
 

Page 10

 
 
   
 
