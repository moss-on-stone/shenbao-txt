# 1882 - 231 - 4903347

 

Page 1

 
 
[購求書籍] [  本館告白]  
皇清經解與經籍簒詁兩書本館購覔多年苦無善本兹故再出告白如海内藏書家有以上兩書係白　初　者乞印見示本舘當不吝重價向沽也 
[策高麗通商事宜誅逆第八]  
春秋晉文創霸河上勤王能辭秦伯而獨任其事非秦之弱也晉文詭譎其致穆公之辭必有委婉動聽者而穆公受其給也盲左晉人叙晉事特詳惜此辭不載於傳耳然兵不厭詐匪特晉文爲然自來以兩國共伐一國者皆有此詭謀焉左氏詳戰伐之事惟鄭莊公入許齊魯從師則莊公讓之齊而齊魯仍歸之莊公蓋鄭許接壤莊公奸雄早有得許之心齊魯初不能有故因莊公之假讓而辭不肯受也今中日之有事於高也爲中國計旣不能如晉文之辭秦師而高居東海之中日得之則日强中有之則中强勢又異於許之獨近鄭者中不能爲鄭日亦不能爲齊魯然則中國而欲止日之討高不可也中國而謀合日以討高又不可也以此言之中日皆以爭先著爲第一要務矣日人發兵至高路近而微調速中國撥兵救高路亦不遠而徴調較遲何也日人以花房公使逃回先已派船三艘星馳以去繼之者且傾國之師矣乃中國則甫聞山海關發兵計船入高麗海面而日兵已登岸數日也所可恃者日兵雖已登岸後船未集兵威未盛而高麗守舊黨人數至多滋事之後應亦重扼海口力阻日兵而我軍之至日高尚未交綏耳日高旣未交綏則我何難謝日兵暫使退舍而以誅戮亂人雪日本之恥爲己任哉蓋高爲中屬今亂黨開罪於日人譬猶父之於子凡不肖之子闖禍滋事得罪於親族友黨其父必不能坐視卽親族友黨亦將明告於其父如其父遜謝不能責罰然後親族友黨執而鳴諸官或拘而治其罪今儼然有中國臨乎高麗之上而日本不請命而自討是中國之辭日本而獨任其事不爲無名矣夫日本自討之與中國獨任之以爲誅亂則一然日本之誅亂報復爲重而靖難爲輕國王被拘亂人猖獗日人摧枯拉朽大隠君能常據國都竊尊自娛乎顧勢窮力竭自知必敗倉皇之際其不先害王者幾希矣假令兩俱喪敗而王妃世子早爲亂人所戕國人雖有忠良當日人踞擾之際何敢私相推戴况武備未嘗一修軍器無一足恃亂黨固空作大言卽朝臣亦未有良策卽使一成一旅擁立新王而日人此番入境無異不覊之馬無人控御東穿西突踐踏損傷以高民之公忠而器械舟車盡仍古制必不足以當火噐之力誰敢起而勤王者吾知高人縱能推戴有志興復竊恐孱弱已甚亦如南宋被元所偪終不能存立矣而况日人入其國都誅亂人者又難保其不盡害王族至於無可擁立也耶吾故謂誅高麗之逆賊者非中國不可也據守舊黨人所見以爲通商不可行西法不足尚外國不敢交但當日誦古聖之書常守先王之教自足以致太平朝有仁賢之君野有禮樂之俗雖敵人以堅船和器臨我海濱可不戰而退之且不難以敵之堅船利器爲我之用又云山海異勢敵之所長宣海湎而我國中多山彼未必卽見其利也是日兵至境彼正可使通國之人皆深匿於山中而令日兵處之無可如何也昨觀其黨白樂寛所上之書大都如此且於變後照會日本言日人被高人殺傷多名而日人臨時亦曾放礮抵禦至高人死者數十名似乎兩足相抵嗣後彼此務存和好勿以前事爲嫌意謂此番亂事可以一筆勾銷噫守舊黨中之人果皆如此意見乎然則其無人焉可知也目下亂黨竊據篡奪迹已顯著其所以防中國與日本者夫固未嘗有謀畫措置也中國若能簡派長才重望之員往靖其亂逆酋叛黨方且趾高氣揚自謂言則古昔動法先王已足以懾强隣而弭外侮其不設備又可知也大兵人境又有開化黨人爲之左右去其元惡巨憝直探囊取之耳首惡旣誅然後大搜黨與分别處治復其君之位而安其民之心卽舉鄙人所策有益於通商諸條次第興辦務使國人成見盡袪而後已如此則日人亦無所藉詞矣倘以日兵旣至之故稍見推諉或不敢以中國獨任之意正言婉辭而使日人得以大逞其志則高麗必爲琉球之繼而欲於事後費口舌而爭之嗚呼晚矣 
[摘錄東報]  
　　東報云三月下旬高麗元山土人毆斃日本和尚一案經日本公使按照萬國公法斷令高廷賠償五萬元以期了事嗣因高人未允故此案未曾斷决今高人又焚燬公使舘殺傷日本官吏及撫卹被難死傷人等并日本一切兵費合共約三十萬元若要取償高國窮困已極恐傾國之財亦不足以抵此惟有收其賦税取其土地方可作抵舍此外無别法也又云刻聞日廷以高麗之事有關於中朝特簡一精明使臣前來中國議辦故已派定前曾出使俄國之海軍中將榎本武揚來華云又云聞日廷新派駐澳美兩國之公使本卽欲赴任現因有高麗事日廷着暫緩啓程將留爲襄辦外務事宜也又風聞俄國水師中將於西歴八月一號由横濱怱怱歸國揣此情形大約因高麗之亂欲乘機而動也又云此次高京作亂我國人在元山釜山兩港貿易者安危未卜心甚懸念近有三菱敦賀輪船由元山開來探聞西歴八月一號有亂賊二千餘名忽來元山肆擾將該處辨察官署燒燬並將德源府城所設之鎗炮刀劍悉數奪去其勢甚凶我國人在租界心甚惴惴因斯時盤城兵船已開往馬關港内只有一夾板船停泊卽將老少婦女送上該船暫作退避並約會强壯丁男齊在界内防禦亂賊雖來冲襲數次因我國人齊心死守賊知不可相犯亦皆退去刻下稍爲安靜故此次敦賀船開行載回老少婦女共八十一名并有貨物裝回不少也在日本東京之高麗學童尹致昊其父卽尹雄烈官從二品軍務司現已遭難又有俞吉濬等於六月二十三日上書于日本太政大臣大略諸高國逆首李昰應謀奪王位潛殺國母屠戮大臣其罪之大夫地不容若日本出師問罪彼等情願在軍中効指臂之助也又聞避禍之金玉均亦有願導日兵入高境之説又長崎報云花房公使此番之往高麗已受外務大臣方略俟到高京看如何舉動冉定行止故此時不速進攻者欲候公使之信也若公使返國則戰事成矣又云如果兵端一開統兵者卽由馬關進發又云此次日本海軍各將官紛紛議論進取高麗之策有某將官倡言於衆云若兵端一開則先派第一隊由江華府而進二隊向慶尚全羅忠清三道而進三隊由江原京而進四隊從鴨緑江繞咸鏡平安黄海三道地方進取此四隊一出則敵人首尾難顧不出百日其地必爲吾有也又云刻下高王之叔亦命各海岸預備防禦之策又聞日本政府着迅鯨兵船往釜山沿海測量以便接電線於長崎以通軍情也 
 
 

Page 2

 
 
[高麗近信]  
　　有西友於月之初八日發信來云日本因高麗擾亂已發兵船四艘計兵共一千二百名先駛至仁川口停泊旋分六百名進駐高麗都城中國亦有兵三千名乘輪前往仁川見有日本兵船阻住遂改由馬山港進發馬眉叔觀察先抵高京次日吳少軒督辦率隊踵至或戰或和刻下尚難預卜也 
[河禁已開]  
　　本月初九日敦倫發來電報言蘇彞士河前經英軍封禁者刻下業已開禁可以照舊通行第一隊英兵已據有司馬伊拉地方又有賽魯夫地方有阿拉比之兵與英兵對壘爲英所敗紛然奔回矣 
[印度茶數]  
　　印度傳來消息云今年印度茶葉之運往新金山者計十一萬零六百三十七磅去年僅得六萬七千六百六十七磅其運往美國　今年計一萬八千六百八十七磅去年止得五千磅然則該處茶業之興旺卽此兩處已可槪見矣 
[講求蠶桑]  
　　印度新聞紙言印度地方近來極意講求育蠶之法并求收藏蠶子以及種植桑樹諸法如該處種桑養蠶日漸得法則出絲必多中國之絲業又將因之减色矣 
[羊城近信]  
　　初四日廣東傳來信息云廣省製造電線　爲神速五日之内已造成六里鄉人多有遠來觀看者頗有不勝欣喜之意也又云是日正在發信之時五百佛寺相近地方忽然朱愼火勢猛烈現在廣東雨澤稀少大有旱乾之慮諸物皆燥烈非常祝融之威大可懼也 
[押女涉訟]  
　　香港有某氏婦生有一女因家　將其女押於甲家得洋十六元其女在甲家爲傭已閲五年漸見長成忽有人誘與俱逃甲家失女登列告白托人招尋旋卽尋獲計費去洋十五元某婦在鄉問知其女走失信息傾家所有鬻得洋若干携至香港將以贖女甲家不允以致涉訟經刑司提訊甲供女已許字於人女則願隨母以去不願嫁甲家所許之子某婦則願以原價贖女刑司乃斷謂女已長成當聽其便願嫁人願隨母甲家不得勒阻至甲以錢質女本于例禁所有押欵及費用等洋均着母須歸還　某婦願以洋贖女則亦任其自便毋得多瀆盖英國規例鬻人押人禁例綦重華人此舉本爲英官所惡故作此判斷是亦情理兩平之事也説見香港西字報 
[修整殿工]  
　　元妙觀彌羅寳閣第一層業經修竣兹復將三清殿楹柱用機器抬高其殿經粤匠將柱礎挖去以致傾欹現用西法修整欹者正之缺者足之并聞修竣後將玉皇上帝仍請至彌羅寳閣第一層上三清殿另塑三清像以復舊觀也 
[小票欺人]  
　　蘇閶門内穿珠巷義　客棧上月有朱某自上海來開設得興復記呂宋小票聞出賣者約已三百餘千文於本月初忽然逃走聞朱某向在香港行家作夥本非善類况小票又無憑據在被騙者亦自貽伊戚也 
[温州决科]  
　　温處道憲温味秋觀察因秋試在邇舉行决科題目子貢問早曰有一言而可以終身行之者乎子曰其恕乎詩題賦得桂馨一山得顔字五言八韵温州府陳壽山太尊决科題目子夏問曰巧笑倩兮兩章 
[巡查認眞]  
　　曹楊氏者川沙之孀媪也向在上海西門外陶宅傭工日前回家探親借得主人家夏布衣裙一套其衣鈕係小洋銀攺製者初八日由浦東來滬午前行至法租界開河浜雇小車代力車夫秦開弟勸該媪將手中所持之衣裙放在車斗免致遺失詎推至四明公所前媪視斗内空空卽問車夫轉稱並無衣服交下以致兩相爭閙幸西門外巡局勇丁常川在街巡查見此情形遂拉至局經朱森庭明府研問當時追出衣裙交該媪領去並將車夫責逐了案竊思西門外地雖給落然時在午刻車夫胆敢如此妄爲實屬玩法幸巡局查街週到俾得物歸原主否則窮苦女傭何能賠繳或將尋短見矣於此見朱明府之辦公認眞實加人一等 
[清停公] 　 
　　英界會審員陳寳渠太守昨因政體違和故知照捕房將公事停解一日云 
[醫傷類志]  
　　公和祥碼頭近正雇工修理所有木椿須盡數拔起前日下午有一小工被起樁之木軋斷脚骨卽投醫館救治又頭壩大橋前日有推自來水鐵管之車乘勢下橋將橋下一鄉人撞倒碾傷脚骨亦卽送同　醫館救治未識能全愈否也 
[發堂擇配]  
　　無錫人張明建昨至法界公堂禀稱在法馬路開天成昌烟館因妻胡氏不育憑媒王姓出財禮洋二百六十元續娶林氏立有婚帖詎林氏進門後已逃去一次昨復紏人前來吵閙因報捕解訊林氏不願收回請發堂等語翁太守詰其有無翻悔答稱實出願意斷不翻海太守詢及林氏答稱願從張姓並未逃走不過到母家探望等語太守見尚有兩婦一男插言帮訴當將該三人申斥並將張林氏卽發至普育堂爲之擇配 
[租屋涉訟]  
　　法租界吉祥街基地本係馬松記與公記租造房屋出賃兹因期滿地價加漲旋有木匠作頭王三福合股將該房拆卸重建現將工竣有粤帮舊貨估衣店租未議定爭先搬進旋因定價甚昻每幢單進向本每月租洋六員雙進九員現則單進無披者十四員有披者十五員雙進者則須二十員是以第一次收租衆租户約同不付昨以胡裕豐爲首共聚二十二人投遞公禀請漙房主到案諭令减值翁太守閲禀後卽明白開導以租價低昻須由業主定奪公堂不能核斷應自向業主請讓若其不允儘可遷移衆人復以遷屋裝修在在需資吃虧太甚嘵瀆太守謂此亦咎由自取也看卽遵　 
[疑案覆訊]  
　　初七日本報列疑案待查一則當經張杏村交保出外翁太守已飭人查明故於昨日覆訊原告殷富林供稱前日張杏村來云零碎當由陳姓認賠倩我到堂遞禀和息我因洋銀未見故未允從翁太守詰張杏村洋錢究竟現寄向處而陳姓實係何人張稱洋實未借陳某現已往蘇州去矣請准交保出爲調處太守謂汝所行之事我已訪明若從實説尚可從寛張杏村仍執如前言語且多妄悖太守大怒着交捕帶候嚴比云 
[禀請領表]  
　　竊表遠逃案情迭經列報前日據南京人成桂亭具禀英公堂聲稱現在蘇城内玄妙觀大街開設成元盛修理鐘表舖今被姪成金浩　金銀表三十三只及自鳴鐘洋琴等件來滬典押經捕房見疑獲案爲此禀求給領并稱姪尚年幼無知查係被人唆使求賜從寛責儆發落陳太守閲禀謂須待查明始准覔保給領也 
[尋親不遇]  
　　英租界保安司徒廟西首弄中開舊貨店之常州人周月亭兹由蘇州趁船回滬同船有年僅十五齡之杭州錢塘縣人章廷凉謂初到上海招尋族叔奈人地生疏乞周指引周諸之到申後問明住址同往招尋無着章進退兩難周亦無方留養轉懇隣近之紳士康王二君給名片送章至棲流公所安置矣 
[姦案訊結]  
　　虹口地方有捉姦剪辮一事由捕解由陳太守訊供送縣核辦等因已列昨報兹悉已由范邑尊庭訊宋嘉峯及其妻宋李氏與姦夫王新安等所供大略相同邑尊以供詞符合犯姦情眞遂問宋嘉峰妻氏願否領回宋稱容領歸交伊母家邑尊隨喝將王責釋宋李氏交其丈夫宋嘉峯領去完案 
 
 

Page 3

 
 
[法界公堂瑣案]  
　　前報列有沈子文者因向周和尚索欠被其糾毆拖去幸遇法西捕將周和尚及帮凶之唐金華兩人拘住餘黨乘間逸去未獲經翁太守訊明因受傷人傷勢未定故未發落昨日法捕房將周唐兩人解案請斷沈子文尚難起身翁太守着責周和尚一百板以示儆至前欠并拉破衣服着罰洋四圓唐金義本當責懲姑從寛亦着罰洋兩圓併給受傷者以供醫養云○馬口鐵店主陸松林昨晨投案訴稱有學徒李姓於十年前因閙事逃去去年忽偕一人到來稱在松江小本營生旋卽别去本月初九日去年仝來之人復至稱該學徒現在高昌廟某處身死求爲收殮等情當念師徒之情着人携帶錢洋前往甫欲動身報信人旋欲颺去疑怪盤詰知爲誆騙故將伊送捕翁太守詰之其人稱名張根榮向在高昌廟及新闈鎭做小工度日窮迫出此求恩太守着交捕帶回候再核辦○偷竊平湖洋行絲頭一案顧巧大供稱絲頭買自唐保卿轉售得洋二十二元翁太守着法包探嚴頌眉帶仝顧巧大前往果將絲頭追到昨解公堂太守將絲頭着平湖行夥徐三樵領去唐保卿重責一百板以儆顧巧大着照原價減半罰洋十一元充公顧巧大遵斷當堂繳呈人卽釋出尚有竊賊曹春福供偷絲頭在夜間賣與福興泰係由店主婦過稱已將該店夥甘海山拘押昨據該店主婦唐毛氏帶子唐阿茂投案候質太守詢其店主何在稱往無錫并云從未買其絲觔實乃懷恨誣扳太守謂斷無是理着將甘海山曹春福兩人仍舊管押俟店主到申再訊 
[照錄浙江德方伯孫廉訪致蘇滬協賑同人書]  
　　久欽譽望莫接光儀比惟陶齋蓮珊綏之選青雲峯雨亭蕃甫守梅仁兄大人樂善無窮好施不倦高風在望向日傾忱弟等利濟殷懷籌圖乏術本年五月内連朝大雨金衢嚴所屬各縣山水陡發田廬大爲受傷人口淹斃不少下游紹興之蕭山塘隄冲坍三十餘丈正在籌欵撥給分投撫卹乃於六月間仍復猛雨不時杭嘉湖田禾亦多淹浸錢唐餘杭等處堰壩均有坍損告災　紛紛而來弟等目擊時艱心傷民瘼爲黔黎而請命愧施濟之難周仰聞諸君子念切痌瘝多方勸助賑務上年晉豫兩省奇歉固已羣沾惠澤安集鴻嗷此次皖省水災又復合力同心襄辦賑助此等急公好義眞爲超越尋常灾民感戴生成地方官尤資倚重浙省現同機被水但能多一分財力卽可廣一分措施可否仰荷關懷設法籌分賑欵若干出自胞與爲心一視同仁之至意况係誼篤梓桑辦理更爲親切感且不朽謹泐商懇恭請台安惟祈玉答不一[  遇弟德馨孫家榖頓首七月初九日到]  
[節錄來信]  
　　蓮濱全嬰會捐欵本托朱街角鎭接嬰堂代收轉致兹以接嬰堂衆友亦各有事未便煩勞現已攺托珠街角鎭西河家港永豐橋南　土合盛號内照收當卽掣付會中取據諸善土如有惠款尚乞於信面開明寄下是爲感禱蓮濱全嬰會司人啓 
[人名更正]  
　　昨報日本近發使臣來華兹悉使臣姓名爲榎本武揚又高麗作亂之黨魁前報稱爲大隠君今知爲大院君盖一係繙譯之訛一係傳抄之悮也 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[斬决盜犯]  
　　初二日午刻蘇省斬决盜犯兩名一在府監提出一在長洲縣監提出一在長洲縣提出是日係長洲縣萬邑尊監斩當卽鄉赴大教場行刑 
[勸富翁助賑説]  
　　每見富厚之家其子孫或縱情花柳或恣意賭博往往有席豐履厚不再傳而門户蕭條者豈富室之子弟皆不肖哉無善氣以維持之故其享不久耳故欲爲子孫計莫如行善欲行善莫如賑飢夫賑飢之獲報豈必遠求諸古哉如今雲貴督憲劉蔭渠制軍其封翁以賈起家不屑屑於自殖所得資財隨手散去一以濟物爲功地方善舉無不力爲嘗遇益陽大不買不舟拯百人稿葬數百人新寍大饑凡被災之家餼粟日半升全活無算而制軍遂以平宼偉績搉任兼圻爲時名臣爲善之報抑何捷也今江浙之間富户林立苟能乘此機剣大宏善願或捐數百金捐數千金甚或捐至萬金則功德旣比於劉翁其子孫雖未必貴如制軍而擢巍科爲顯宦當有不難者矣較之出淫蕩子弟以耗其資者其得失奚啻霄壤哉敢爲此言以爲富翁之爲子孫計者作當頭之棒喝也[  坡湖漁隠呈稿]  
[求復義渡舊章]  
　　竊維浦江渡口林立渡船之設原以占利涉而便行人上邑爲通商總彚之區租界之貿易日繁亦渡口之往來日衆溯查黄浦自明永樂初浚江通海遂成巨浸水溜湍急舟行不愼每多傾覆之虞而渡夫罔利貪裝視同兒戯前凃朗軒制軍備兵海上時核定章程將各口渡船編立字號分大中小三等大號每船准載二十五人中號每船灌載二十人小號准載十五人給子油漆木板牌示懸插艙内該船應裝若干人數一覽而知並派有義渡委員常川行走浦灘躬親查察多裝一人立予懲責各渡船皆知恪遵憲令不敢營私意美法良口碑載道豈知日久玩生近二三年來委員視爲具文渡夫復萌故態試以來往最繁之董家渡而論委員是否裁撤何以不見一到浦灘任聽各渡船違例貪裝毫無覺察各船所給之船牌久已不知何處去矣大號向載二十五人者今則裝至五六十人中號向載二十人者今則裝至四五十人小號向載十五人者今則裝至三四十人或鵠立船邊或鳩踞艙内必待該船毫無隙地始肯開行遠而望之但見人頭濟濟偶有磕碰立時墜落浦中設遇風濤更屬不堪設想六月初該渡某船碰在停泊之木頭船上船身欹側登時墜落二人不及施救此近事之可証者也總之渡船穏否視乎人數之多少裝人少則船身輕捷卽有碰撞船或不免稍側而穏坐艙中何至落水雖在洪濤巨浪中苟熟於駕駛猶可履險如夷裝人多則船身擔重且人數擁擠不能穏坐稍有磕碰卽虞墜落不免凶占滅頂若遇風浪更易傾覆故貪裝最爲渡船之大害欲除其害必須嚴整舊章而以選派耐勞之員沿浦梭巡爲第一要著側聞邵觀察樂於爲善凡地方便民之事諮訪甚殷用特詳述情形祈貴報登之報章芻堯之言倘資探擇未始非善政之一端也不禁馨香祝之[  存心利涉齋主人具稿]  
 
 
 

Page 10

 
 
   
 
 

Page 11

 
 
[光緒八年七月初一日京報全錄]  
　　宮門抄○上諭一道錄前○發抄旨二道○尚書景奏爲請旨摺子○府尹畢奏爲捐建驛館片○又奏爲請備各書籍存金台書院片○雲督劉等奏調補知縣摺○皖撫裕奏據情代奏摺○大臣杜等奏侍衛病請調理摺○七月初一日刑部都察院大　寺廂紅旗值日無引見○山東曹州鎭總兵趙鴻舉到京請安○夏家鎬續假二十日○内閣奏派騐放之王大臣泒出惠王靈中堂張之萬薛允升○吏部呈進月官卷○都察院奏派專司稽查之堂官派出畢道遠○倉場奏漕船五日回空○召見軍機趙鴻舉○○發抄裕祿奏查明七年分奏銷案内未完一分以上各員職名並續完銀數奉旨該部議奉單併發欽此○又安省被災州縣現辦賑撫情形並宣城等處續被水災緣由奉旨覽奏已悉先後被災州縣情形甚重小民蕩析離居深堪憫側着卽提撥鉅款督飭委員紳士迅速分投賑恤毋稍遲悮並將一切應辦事宜實心經理以資拯救沿江圩堤務當實力保護仍隨　將辦理情形據實具奏欽此○○經筵講官户部尚書臣景廉等謹奏爲聲明請旨事竊查滇省運解京銅沿途經過省分需員照料向由臣部將藩臬大員開單請旨每省酌泒一員經理其事期滿更換在案同治十三年九月間前任雲南巡撫岑毓英奏准試辦京銅一百萬斤取道廣西廣東江蘇海運抵津光緒元年四月據該撫奏稱由雲南派員分赴各省設局經收轉運二年五月復據前署雲南巡撫潘鼎新奏滇省派員分赴各省人地生疏呼應不靈請將原設廣西等省銅局一律裁撤嗣後起運二起京銅擬由户部奏請酌泒藩臬大員經理沿途一切事宜等由臣部於是年六月二十日開列廣西等省藩臬名單奏請簡派本日奉上諭户部奏雲南銅斤起運請派員沿途經理一摺雲南辦運京銅向泒沿途藩臬大員經理一事廣西着派楊重雅廣東着派楊慶麟江蘇着泒恩錫直着派孫觀卽責成各該員嚴飭各道府及沿途地方文武員弁認眞稽查催䟎護送前進等因欽此欽遵通行遵照嗣因三年期滿復經臣部于光緒五年六月十五日奏請更换詻在案兹查雲南辦解頭二三起及四起頭批京銅三百五十萬斤業經到京其四起二批京銅五十萬斤己據咨報起程此後續辦銅斤次第運解沿途催䟎照料一切事宜關繫緊要在在需員經理前奉派出各員現已三年期滿亟應奏請簡員更換謹將廣西廣東江蘇直等省藩臬兩司名單開列進呈每省恭請欽泒一員責成總司其事　各委道府一員會同沿途地方文武員弁隨時認眞稽查催䟎護送前進該運員如有無故逗遛及盜賣短少等弊卽詳報該督撫嚴行參辦至經過各省洋面如有應需水師照料之處卽由泒出之員詳咨前途督撫及水師提督調泒弁勇切實照料此次派出各員並　自奉旨之日起定限三年責令實心經理遇有升調事故卽令接任任之員一體遵辦俟三年期滿再由臣部開單奏請簡派重銅務而專責成所有稽查滇銅之藩臬大員業經期滿擬請更換綠由謹繕具清單恭摺具陳伏乞皇太后皇上訓示遵行謹奏奉旨已錄○○畢道遠周家楣片再順天所屬良鄉縣爲出京第一驛站凡奉欽命查辦事件及出膺疆寄典試督學諸臣首　　地向無行臺使館每就客店住宿往往湫隘不堪竊思中庸九經之目且及送往迎來　禮修館舍之職風詩以授餐適館爲有好賢之風若以口銜天憲身任封圻手掌女衡之重臣儒臣聽其逆旅囂塵難安食寢在奉命者固深諒地方不求安逸而守上之官於心能無自歡臣家楣於光緒四年履任後與署良鄉縣知縣楊謙炳商覔地址建置皇華館以備居宿隨據擇地繪圖鳩工購料故良鄉縣東關討地二畆五分建北正房五間東西廂房各三間門樓一座官廳二間大門一座兩旁門房各二間車門一間中厠二間周圍墻垣及門前照壁東西轅門需銀一千一百兩有奇當由臣捐銀三百兩餘擬籌欵撥濟旌據楊謙炳聲稱自願捐廉興辦並不敢仰邀議叙於是年四月告成由臣等飭令歴任各該縣隨時修葺並因順天府現輯志書一併列入以期有基不壞常此遵循因該縣急工集事堅辭奬叙出於至誠未便没其悃忱理合附片陳明謹奏奉旨依議欽此○○畢道遠周家楣片再書院課士向有定章而講求實學要在多識前言庶幾藴蓄有素則識力自充其用諸世者設施亦可期光大金臺書院夙無藏書爲多士計自宜廣儲典籍以備研摩近年以來若江蘇江寧各省城及揚州府浙江湖北江西四川廣東各省城均設有書局刊印諸書各極精良洵稱美富京師爲天下文人所集各該省士子留京待試肄業書院其本省大吏所欲裁成而奬進之者旣在遠而不遺至於斯文氣脉之相關首善地方之尤要凡有心人所欲昌明而振厲之者必用心之無異可否由臣等分咨兩江湖兩廣四川閩浙總督江蘇江西湖北浙江廣東巡撫於各書局中凡經刊印之書每書檢備一部開具目錄裝箱就水程運送蘇松太道彚收再乘招商局輪船之便運交天津關道彚收由臣衙門泒員往運來京卽存金臺書院署簽列架分類别門用備　業諸生研精致用之具如蒙俞允臣等遵卽與各省督撫及兩關道隨時往返商明辦理理合附片具陳謹奏奉旨依議欽此○○雲貴總督臣劉長佑雲南巡撫臣杜瑞聨跪奏爲揀員調補極邊要缺知縣恭摺仰祈聖鑒事竊臣等查順寧縣知縣鄧瑶於光緒八年二月二十七日在任聞訃丁父憂當經詳題開缺聲明所遺順寍縣知縣係極邊要缺例應在外揀選調補應照例以該員聞訃丁憂之日人爲開缺日期歸於二月底截缺係屬要缺毋庸掣簽查順寍縣地處極邊漢夷雜處撫綏控馭事務殷繁現值辦理善後一切尤關緊要非精明幹練熟悉邊地夷情之員不足以資治理臣等督飭者雲南布政使李德莪署按　使鍾念祖于通省應調人員内逐加遴選查有元謀縣知縣楊炳垣年四十八歲湖南鳳凰直廳人由附生應同治三年用子科並補辛酉科本省鄉試中式舉人戊辰揀選知縣投供候選同治八年雲南請揀經吏部帶領引見奉旨着發往雲南以知縣差遣委用欽此同治九年二月十五日到滇補署江川縣知縣奉文覆准十二月二十八日到任於攻克澂　竹園江那等處　力保奏同治十年五月三十日奉上諭著賞加同知銜並賞戴藍翎欽此十年九月丁父憂回籍守制服滿起復請咨仍來滇委用光緒元年正月二十八日委署楚雄縣知縣卸事請補元課縣知縣奉文覆准三年六月十六日到任該署司等到任均未及三月例不出考惟署藩司在臬司任内日久是以加考查該員悃愊無華辦事勤愼任内並無叅罰案件以之調補順寍縣知縣實屬人地相宜與例亦符等情據該署司等會詳請奏前來臣等覆查該員楊炳垣年强才明辦事勤穏相應仰懇天恩俯念要缺需員准以該員楊炳垣調補順寍縣知縣實於地方有裨如蒙俞允該員係現任知縣請調知縣銜缺相當毋庸送部引見其所遺元謀縣知縣選缺滇省現有應補人員應請扣留外補俟覆准口另行遴員請補所有揀員調補要缺知縣緣由謹合詞恭摺具陳伏乞皇太后皇上聖鑒動部議覆施行謹奏軍機大臣奉旨吏部議奏欽此○○頭品頂戴安徽巡撫臣裕祿跪奏爲據情代奏恭摺仰祈聖鑒事竊臣接准前大學士直隸總督一等肅毅伯李鴻章遣子呈稱鴻章於三月初六日在天津聞訃丁母憂卽於初七日由　馳奏在案嗣疊奉恩旨准開各缺仍俟穿孝百日後駐紥天津督率各營認眞訓練並辦理通商事務等因欽此遵於四月初十日交卸直隸總督並通商大臣篆務於十四日乘坐輪船匍匐航海起行十八日駛入長江二十日迎母柩於安徽大通舟次隨同胞兄前湖廣總督李瀚章扶護同䢜二十六日行抵合肥縣原籍治喪所有奔喪到籍日期請據情代奏等情到臣謹恭摺代陳伏乞皇太后皇上聖鑒謹奏軍機大臣奉旨知道了欽此○○奴才杜嘎爾車林多爾濟桂祥跪奏爲卡倫侍衛因病呈請更換回旂調理恭摺具陳仰祈聖鑒事竊于上年十一月據索果克卡倫侍衛文林保呈稱竊職前于光緒六年十月問到卡任事後兩骽染受風寒時覺麻木自入冬以來兩骽青　呈請給假赴烏就醫等情當經照准給假派令筆帖式瑞山前往接署卡倫事務現據該侍衛文林保呈稱百藥調治總未見效病勢日漸增劇且烏属醫藥不全地氣寒泠病體難望就痊惟思索果克卡倫地當邊要稽查收關誠恐貽悞是以呈懇奏請揀員更換以重職守等情查該侍衛患病属寔自應奏請揀員接辦擬先給咨文林保回旗調理一俟病體痊愈就便飭歸原衙門當差相應請旨飭下領侍衛内大臣迅速揀員來卡接辦以專責成除將卡倫事務仍令筆帖式瑞山署理並分咨報部查照外理合恭摺具陳伏乞皇太后皇上聖鑒謹奏軍機大臣奉旨該衙門知道欽此 
 
 

Page 12

 
 
   
 
