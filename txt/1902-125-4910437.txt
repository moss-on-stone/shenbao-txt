# 1902 - 125 - 4910437

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[新印各書籍發售] [  圖書集成局啓] 　 
　　十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○瘍醫大全碼洋三元○臨證指南碼洋一元五角○花月痕碼洋四角○日本國志碼洋二元五角○徐氏十三種醫書碼洋一元六角○大清會典碼洋一元六角○六科準繩六套實洋六元○醫門法律碼洋一元○賭君欲　者請移玉至三馬路申昌書畫室或申報館帳房可也此佈 
[論美人不合於理]  
　　環毬各國星羅棋布僂指計之不能悉數其振振有名膾炙人口者如英如法如美如德如俄如日本皆所謂文明之邦馳聲譽於天下者也自餘各國雖大小不同强弱不同貧富亦不同要莫不以文明自勵俾免於野蠻之譏而天下所稱又明之邦者總以英法美德俄日等國爲最竊嘗思之國之所以稱文明者其政修明其俗醕美其學校美備人盡秀文其工藝精良商皆信義若是者蓋能以文明爲立國之本者也不以大欺小不以强陵弱不以富侮貧有一舉動必準公理有一設施必遵公法是非固當辨而斷不能抑是爲非曲直必宜爭而斷不能强曲作直若是者蓋能以文明爲交鄰之道者也今天下所稱文明之國者如英如法如美如德如俄如日本其於以文明爲立國之本固得之矣而於以文明爲交鄰之道殆尙未有合乎英也法也德也俄也日本也吾姑置之弗論而試以美觀之其不合於文明者有二焉當光緒二十五年美屬火奴魯魯島疫癘繁興島官藉口於流寓華人居處不潔强將中國各工商拘禁一隅房屋則悉付諸火此其辦法已於文明二字不甚相符然猶曰欲防疫癘傳染不得不如此苛猛也乃旣經審定各國僑民失欵擬酌償銀一百五十萬圓矣而又必分三年攤還而又不准給息然使果不爽約猶尙可以飾說也乃延至於今仍未聞有的欵付給迭次照會催促第覆以候飭島官從速妥給之虚言試思前者遭此苛政我華民所失之欵約值銀百餘萬圓市肆福條今尙未復欲留則難謀工食欲歸則窮無川資殘喘苟延朝不保夕而堂堂美國僅此百餘萬分年攤還之數尙有意遷延卽明欺我國家孱弱相安未必嚴加催問獨不念天心仁愛彼被災氓庶固有急待此欵以爲生計者乎所謂文明之國而果若是耶此其不合者一也洋人之來我中國者無論爲官爲高爲游歴之人我國家無不優相待保護周詳偶有爲頑民所狎侮者懲之治之惟恐遠人之不得其所待英法德俄日本各國也如是待美國也亦無不如是乃美人之待我旅居華人也則不然逐之使盡去禁之使不來觀美洲工黨之殘害我華工者慘酷之情幾至暗無天日而美政府初不之阻反從而和之日前上下議政院及工黨所議限止華人入境之例計共十一欵禁令甚嚴凡我華人此後不得再向美洲各屬圖謀生計矣所不平者美人之來我中國也我則待之甚厚而我華人之欲至美洲各屬也美人則拒拒絕之惟恐不甚此不合於文明者又其也嗚呼所謂文明者合於公理之謂合於公法之謂若不合於公理不合於公法安所得謂文明之國乎或曰今之天下以勢爭以利爭之天下也而子猶鰓鰓焉以守公理遵公法相議無乃迂濶而遠於事情乎則謹應之曰僕非不知今之天下當以勢爭當以利爭獨不解以文明自號者而亦如是此則僕所不能息喙而必欲出一言以揭之者也質之美人其亦能有說以自解否 
[本館接奉電音]  
　　昨日午前京師飛電傳來上諭二道敬謹譯登○四月初二日内閣抄奉上諭溥顧奏假期屆滿病仍未痊懇請開缺一摺部右侍郎溥顧者准其開缺欽此問日奉上諭本日引見之原任吏部侍郎張家驤之子張有垣者以光祿寺署正用欽此 
[俄亂益甚]  
　　英京倫敦來電云邇來俄國亂民日漸蔓延無際南境普路大華省有田園數十處俱被亂民所　加哥輔省各業主紛紛棄其財産而逃觀亂黨所爲似有將攻擊加哥輔城之勢 
[學生作亂]  
　　香港循環日報云西歴三月十七日俄京聖彼得羅堡官學生千餘名大爲騷動有知其起事之由者謂數年前聖彼得羅堡有一女郎名曰烏衣拖爾喇因案下獄憤而自戕是日適爲女郎畢命之期諸學生乘此機緣思一發其平日牢騷之氣遂先於十六夜就大小各街巷遍粘告白聲言定於十七日廣集同志大會於某寺共弔寃魂俄京警務署官吏聞之急傳齊全班捕役諭以加意嚴防旋復請步馬砲各兵同心援助至十七日農果見學生數百名東馳西突紛紛向某寺而去警察7官雖多方開導而此輩竟置若罔聞閱片時各處學生來者愈衆至晌午已逾千人加以遊手喜事之徒混而爲一洶洶之勢遠近震警馬隊管帶某君知事不諧急於人叢中縱轡而來百般開導無如亂黨隨聲附和舉國若狂諸學生更高唱革命之歌暢說自由之論痛詆政府口若懸河管帶不得已揮令官兵與之巷戰學生死者莫知其數官兵亦死傷甚多闔城譁然直至夜深始漸鎭定是日學生之被捕者約逾百名較諸往歲之變尤甚云 
 
 

Page 2

 
 
[請弛禁例]  
　　西字報云西歴三月二十四號美國議政院議員刁貝士君代遞禀詞一通稱由小呂宋商務局所具請弛禁止華工之例禀中大略謂飛獵賓羣島若無華人工作斷難開闢地方院長荷亞君詢以列名遞禀者是否美國商民刁貝士君答曰然荷亞君告以議院中不能收受他國人禀詞今當發往飛島委員核奪刁貝士君乃唯唯而退 
[攺用新槍]  
　　西字報云近日英國陸軍中擬卽攺用新式快槍名曰良烟蜚路有見者謂槍管較前略短機簧亦皆攺換比舊槍約輕一磅有零其入藥處在剪口與毛瑟槍相同 
[贛鑄銅圓]  
　　南昌訪事友人云江西撫憲李勉林中丞以邇來制錢缺乏錢價日昻閩粤江蘇皆鑄造銅圓以資流轉擬即仿照辦理委南昌府江訒吾太守爲提調擇地德勝門外鳩工建局尅日開爐 
白下蒐軍 
　　金陵訪事友人云上月二十五日江蘇撫憲恩藝棠中丞秉節蒞江寗小駐湘軍公所當夜卽命駕詣督轅拜會兩江總督劉峴莊宮太保良久始出旋示期二十六日先閱金陵營水師及江口各處砲臺次日清晨金陵營水師砲艇三十三號齊泊江心俄奉中丞傳令先操各砲次演布陣之法各砲艇遵令開操中丞登兵艦舵樓之上縱目遥觀旋命砲臺管帶官試度巨砲厥聲匉訇幾如石破天驚至晚始畢二十七日閱水師學堂肄業生大操先期總辦方啓南觀察預備一切是日天甫破曉中丞乘輿蒞堂觀察督率諸生竭誠迎迓中丞卽升坐公座傳令諸生以次獻管輪駕駛升桅捩舵諸技繼更合操槍砲演放魚雷水雷中丞擇其尤者賞以銀牌隨傳督標各軍總統楊鏡巖軍門至行轅諭以各軍學習洋操已非一載是否深造有得非洋將不能察及隱微本帥奉命閱師特延各學堂精通操法之洋將偕來以便鑒别優劣今定於二十九日蒞校塲著卽傳諭諸軍各奏爾能毋爲外人所竊笑軍門唯唯遵諭而退屆期清晨六下鐘時帥節由行轅戾止升坐虎幄軍門戎裝侍於側督標中軍江寗城守以下大小將弁均短衣佩刀侍立左右撫標中軍官傳令先閱水師陸師兩學堂肄業生步隊然後標防各軍操演步伐逾時操罷令練將學堂諸武弁布成西式陣圖曰加午中丞就演武廳進膳膳罷略憩片刻卽排導蒞西圍閱視標營副叅游都守以迄千把額外放槍打靶至晚省中各局所道員在藩轅公讌聞中丞尙有要務須與宮太保籌商須遲至四月初三日起節渡江赴瓜步 
[留兵防患]  
　　紹興訪事人云上月某日鄉間貧戸糾合痞棍擁至各富室搶糧省憲聞之卽調南星橋防軍赴紹彈壓現雖事已平靜而地方官以米價依然昻貴深恐後患難防禀請酌留營兵暫駐省憲允之 
[私梟拒捕]  
　　蘇州訪事人云上月某日某號緝私砲艇駛往鎮江府屬各處巡緝私鹽行至丹徒縣境某河見有大股梟船滿載鹽斤揚帆而至因卽協力拘拿梟黨恃衆逞兇與勇抗拒致甲乙二勇身受重傷當經管帶某君告知丹徒縣主通詳上憲旋由臬憲效述堂廉訪批飭常鎮通海道長久山觀察派營緝拿務將是股梟匪悉數擒獲盡法懲治 
[錄囚例舉]  
　　蘇州訪事人云每屆三四月間各省例有秋審之舉本年蘇省秋審業經臬憲效述堂廉訪核明案卷計共五十二起札飭各廳州縣限四月二十之前一律解省聽候撫憲恩藝棠大中丞示期提勘 
[南昌試期]  
　　南昌訪事友人云江西提督學政吳絅齋大宗師擬於寗都南安贑州三屬威科試畢卽馳返南昌舉行科試邇已行文南昌府署著於五月十五日取齊各屬生童府尊江訒吾太守因卽示期四月十二日先行府試 
[鹿城平糶]  
　　温州訪事人云此間米價飛騰民難餬口日來市中上白米每石需洋銀五元有奇青黄不接爲日正長貧民之數米而炊者咸有仰屋興嗟之槪温州府王雪廬太守關懷民瘼擬於四月朔日擇地設局先碾倉榖平糶然後籌貲購米濟之現已分委各員查明極貧次貧之戸造報清册矣 
[寺僧爲盜]  
　　厦門訪事人云三月某日蘇厝埕楊鍾華家被盜行刼報案後厦防廳同知張司馬立卽懸賞購拿至二十五日有人報稱此案係虎溪巖寺某僧所爲司馬因飭通班捕役將寺門圍住擒獲寺僧一名及夥盜數名起出贓物利器押解至署訊供不諱并扳出盜黨多各現已釘鐐收禁矣 
[京師火警]  
　　聞之京師友人云三月下旬某日德勝門外大街迤西某姓家不知因何起火焚去德生棺廠及某烟館等三家幸經鄰人協力救援兼之德安水會中人飛馳噴射回祿君始命駕言旋 
[津郡官塲紀事]  
　　天津直報云直隷候補道張觀察振棨於三月二十日由天津乘火車至塘沽附新濟輪船往上海○天津鎭總兵吳 
總戎長純定於日内來津暫假河北後某處爲公館刻下書吏人役均豫備郊迎矣 
[浙省官塲紀事]  
　　杭州訪事友人云浙江省城保甲督辦周庚五觀察現屇期滿由撫憲任筱沅中丞札委候補道戴子開觀察啓文接辦已於上月二十二日彼此交替矣○中城總巡陳大令德彝奉藩司誠果泉方伯札委提調武備學堂事務下城總巡趙别駕廷幹委辦會稽　捐所遺總巡差由臬司湍靜臣廉訪下札中城委候補縣李雲卿大令龍元下城委張榮甫大令光第分投接辦兩大令捧檄之下已於上月二十二日到差矣○乍瀞理事同知錫司馬年奉大憲委解貢茶人都事畢回省銷差隨由藩司誠果泉方伯札飭回任定於上月二十五日接篆前署是缺之黄佑蒼司馬曾益卽於是日交缷○藩司誠果泉方伯查知紹興府屬鎭尖兩處石塘近因雨多潮大頗受損傷爰委請補平陽縣鄒大令壽祺携欵前往估工興築○上年浙省冬漕解赴滬上附各輪船運津近已將次開行京津總辦喻庶三太守兆蕃爰於上月二十二日禀辭起程由滬北上 
[温郡官塲紀事]  
　　温州訪事人云上月某日東關海防局委員王搏九少尹鵬因公赴省旋於二十四日由上海附招商局普濟輪船返斾○温州鎭總兵劉吉垣鎭軍於上月二十七日附招商局普濟輪船由滬赴省麾下弁兵均赴馬頭菾送 
[紹郡官塲紀事]  
　　紹興訪事人云正任浙江蕭山縣漁浦巡檢潘槎蓀少尹誦年於月前因病出缺府尊熊再青太守照章委劉二尹雲欽代理嗣奉藩憲誠果泉大方伯委候補從九郭錦溪少尹朝海前往接署擇　二月二十七日覆新○前署餘姚縣趙佑之明府長保於月前交缷篆務挈眷回省現又來紹核算交代○紹郡龍山書院現攺爲小學堂需用書籍聞由府尊捐廉委員赴申采辦○上虞出有要案臬憲委候補縣吳大令前來會同縣主提訊聞卽前年民婦葉石氏謀斃親夫誣指文童席芝香一事也○花殘鶯老蠶事將登城鄉各輔行均已准備一切定 
 
 

Page 3

 
 
於月初擇吉開收所有繭捐經省憲札委趙别駕廷幹辦會稽陳大令永昌辦上虞楊大令殿藩辦諸曁謝司馬祖寶辦餘姚江大令澄辦新嵊刻已分赴城鄉設局矣 
[客星照滬]  
　　崇明縣陶秀克大令浙江台州府署帮審委員蕭伯康明府湖北候補府張筱軒太守俱因公蒞滬昨日先後命駕入城詣道縣各署拜謁 
[查點裝修]  
　　有王維泰者前曾托詞借本城敬業書院暫設普通學堂旋竟有久假不歸之意事爲紳士李蘭墅明府姚子讓孝廉察悉禀請縣主汪瑶庭大令飭遷王稱一切裝修費去制錢一千餘千務求償給大令許之著卽開具清單呈候察核隨于昨日會同學師邱廣文詣院查點一週而返 
局所鶯遷 
　　南市籌餉貨捐局向貨日商大阪公司房屋辦公邇者賃期屇滿公司中人意欲將屋收回攺造洋棧總辦勞厚菴太守因另賃生義弄沈姓房屋擇吉本月某日鶯遷 
寺僧被控 
　　本城西門外張家弄小天竺庵前經縣主汪瑶庭大令詳准上憲設立啓蒙學堂派董事某君妥爲經理而令住持僧悟善遷居後進另由旁門出入以冀彼此相安邇來某君因悟善時與齟齬恐難久留爰禀請大令查明核辦大令准之立卽飭差拘提悟善到案以便訊懲 
局員被控 
　　本邑浦東唐橋鎮巡防局員蔣二尹到差未久卽勒令八圖地保傳諭各茶肆烟館主赴局其結不准容留匪類每家須繳結費洋銀一元二角衆人不服相率閉門旋經鎮上商民聨名赴上海縣署呈控保甲總巡朱森庭明府聞之隨於昨日傳唐橋附近各圖地保到局查訊緣由以便禀請道憲核奪 
清潔街衢 
　　日前保甲總巡朱森庭明府會同清道局員章喆卿明府出示曉諭各鋪地甲嚴查街道不准堆積垃圾及停放棺木以免穢氣薰蒸釀成疫癘至昨日二明府查得大東門外附郭及王家壇等處有無主屍棺兩具暴露烈日中自穢不可嚮邇爰飭十六鋪地甲迅卽報請同仁輔元堂設法埋葬以潔街衢 
木商遞禀 
　　前日本邑南市開泰等木商赴馬路工程局遞禀聲稱現擬度地大馬頭左近開設久大木行請援照成案在沿浦鐵欄上開一鐵門以便起缷貨物總辦翁子文太守批示云據禀該業於大馬頭南添設久大木行擬請援案將沿浦鐵欄攺做鐵門以便起缷木植事屬可行惟如何攺作應需工費若干未據明晰聲叙著再明白禀覆並照章具禀上海縣查照會核辦理可也 
[春賽閏聲]  
　　西人於春季賽馬之後尙有餘勇可賈者復於昨日午後程罄控之能計賽八次第一次十九馬同賽祥茂白格爾首到馬青色衣帽皆黄白二色第二次二十三馬同賽克明代麥格里葛首到馬黄色衣帽皆紅色第三次十一馬同賽沙遜土也首到馬黄色衣紅色帽藍色第四次六馬同賽祥茂大白葛爾首到馬黑色衣紅黄二色帽淡紅色第五次八馬作馮河之戲日本郵船會社該來姆首到馬灰色衣帽皆紅黑二色第六次九馬同賽沙遜土也首到時黄色衣帽皆紅色第七次十馬同賽公平洋人首到馬黄色衣紅黑二色帽黑色第八次各西人家馬夫十七人同賽道勝馬夫小阿嬌首到馬黄色衣帽皆藍黄二色 
[英美租界公堂會訊案]  
　　英商怡和棧執事人投本管總領事署控華商朱葆三掯不交出棧單等情總領事准之據情函致英美租界公廨讞員張柄樞司馬將朱傳到訂於前日午後二點鐘時會同英總領事署繙譯官迪君質訊原告律師高易被告律師　勒非虚各代辯良久朱稱此項棧單係去年十二月某日卽西歴本年正月二十四號經趙姓持來欲押銀九千兩職員以單上未據管棧　人簽字蓋印深恐不安隨遣人至棧查對無訛第二次又往查對卽經西人簽字第三次復蓋印始知其眞實無悮遂允抵銀九千兩言明每月九釐起息以三個月爲期兵利銀二百七十餘兩現已逾期銀尙未還利亦無著如將貨出售價應溢出九千兩以外自當找付倘不足九千兩亦須由前途認還勃勒律師持塗攺之棧單示朱問爾曾見過否答稱未見二律師復爭辯多時司馬與迪君會商以此案糾葛良多應候下禮拜二午後復訊 
[論出使日本大臣蔡星使致外務部書]  
　　前者港滬喧傳出使日本大臣蔡和甫星使移咨江鄂粤三督憲並致書外務部請勿再派學生赴東洋肄業以免沾其習染等語當時聞者尙疑信參半嗣見各報館刊其致外務部書稿分贈與人中多不倫不類之詞日本各報遂紛紛而起或譏而訕之或怒而罵之各執已見齗齗與爭蒙嘗卽其事而思之有不能已於言者按選派學生出洋肄業不自今日始而所派之人目覩外國政治之美風俗之良久已爲之心醉及學成回國見中國所作所爲動與外洋相反每有鄙夷不屑之意心術漸爲之攺變習俗移人時或有之此次中國當挫敗之餘刻自振奮知欲行變政首在人才因念日本爲同洲同文之國取法較易特派生徒前往肄業原期相觀而善蔚爲通材以備國家將來之用惟聞康梁餘黨竄匿東洋者動輒百十爲羣所言者非民權平等之謬說即自由革命之狂　在學生之根柢深厚志趣端正者深感國家培植之恩原冀學成致用一抒其忠君報國之忱雖異說紛歧諒不至爲其所動所慮少年血氣未定一經摇惑中無所主或不免攺其初心星使有鑒於此恐若輩染兹惡習反貽君國之憂故移書以阻其來是亦使者所應爾吾豈敢謂其事之必無至於書中狂妄之語則有令人不能無疑者攷日本自維新以來國勢日盛人才濟濟學校如林歲支動逾十百萬區區中國生徒附學之資曾無補於毫末而乃謂其窮乏已極常冀我助其膏火以充學校經費不特日人未必作是想卽有識者亦不肯爲是言睡使素稔外情事苟無利於國何妨率臆而陳何必造此無謂之浮言致貽外以之口實此可疑者一也昔賢有言君子居是邦不非其大夫况星使任重皇華藉以結兩君之好而聨與國之歡理宜内存國體外固邦交無負朝廷之委任乃身居人國竟敢侮慢其君以自取罪戾人雖至愚當不若是此可疑者二也易曰君不密則失臣臣不密則失身機事不密則害成言機之當愼也况此書關係重大一有洩漏不特使者有履虎之危且於邦交大有所碍其稿中已明言及之則此書之役定必倍加愼密以防漏師於多魚乃密緘甫達於京華原稿已傳於海外外人耳目雖長恐未必有此神速手叚此可疑者三也然則是書也胡爲乎來哉或者奸人僞撰欲　萋菲之詞爲中傷之計亦未可知雖含沙射影終有别曰之時似無容爲星使辯第以逆黨人遍佈於東瀛欲正人心學術之趨不得不作杜漸防微之計所望各省封疆大吏愼選品端志正之人俾往就學庶不至爲若輩所惑異日學成而歸得成有用之才而國家亦藉收臂指之效豈不懿欵春明氏稿見香港循環日報 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示防詐騙]  
　　南昌訪事友人云江西義寗州屬民情健訟偶遇鼠牙雀角各訟棍卽招摇橦騙無所不爲事爲州尊張雲初直刺訪聞特於上月某日出示嚴禁其文曰本州審理人命詞訟一切案件惟憑情理推求證據核實一秉至公毫無偏倚嚴懲刁健力杜拖累有定見而無成見初不問原被告是否紳富此則本州心如皎日頗堪自信無妨宣示吾民者也乃訪聞近有不法之徒謬謂熟識官長彼可請託說情因案假借名色哄騙無知鄉愚索詐錢文大千法紀深堪痛恨除密訪查拿外合亟出示嚴禁爲此示仰闔州紳商士庶人等知悉爾等無論與何人搆訟有何案經官以及被人牽控誣告務各麲候本州審辦切勿輕信妄言受人愚弄如遇刁徒向爾指官詐騙卽行扭獲送案喊究倘敢甘受愚弄賜是將錢買禍一經察出定卽切實根究照例與受同科本州盟心似水執法如山愼勿言諄聽藐自蹈刑章其各凛遵毋違特示 
[上海縣署瑣案]  
　　李祿村控楊子文霸佔房屋不付租金前晚縣主汪瑶庭大令升堂研訊李供光緒二十五年楊租住小的房屋曾付頂首洋銀十元議定每月租錢二千一百文二十六年稍有短欠二十七年僅收洋銀七元爰於歲杪告知地甲囑卽遷居伊不允從延至目今分文不付計除去頂首外共被欠錢二十餘千文叩求追給楊供小的向開嫁妝店歇業已久貧苦難堪致將屋租拖欠去臘李令二鋪地甲囑小的遷移小的允卽設法料理何得遽肇訟端大令著交人保出限四月杪遷去准减付租錢十千文○船夥林繼生與鄭金成口角致鄭吞烟斃命控經馬路工程局總辦翁子文太守提林及船主曹阿來訊究旋卽由曹與屍屬議和太守以人命攸關飭將林曹送縣大令升堂研訊曹供小的係寗波某邑人駕舟爲業雇鄭林二夥執役日前小的因事登岸彼二人忽起齟齬及小的回船鄭卽告辭小的知林亦有不合一併停歇後經人知照鄭吞服洋烟偃臥馬路中小的因卽扶回船上救治無效而斃事爲工程局翁大老爺訪悉拘小的與林到案訊供將林管押旣而屍弟鄭仁裕由甬來滬經其堂兄鄭某調停允洽由小的付給撫恤洋銀五十元令仁裕出立息各筆據盤柩回籍供畢隨將筆據呈案林供小的見鄭作事偷懶略加申斥伊不服致起爭端大令將筆據附卷曹林交人保釋○本城巡防北局委員某君函送許阿元被金也生砍傷額角一案到縣大令研訊之下許供小的在北門内開紅木作上月十二日因事出外妻子邀同鄰婦崔氏至滬北胞姊家及小的回妻已先在旋由兒子備言其事小的以妻子不應私自出門略加訓斥金微聞其事出言訕笑小的置之不問迨午膳時小的憶及前事復將妻叱辱金又矢口辱駡致相齟齬未幾彼卽回去暗藏菜刀前來尋釁遽將小的額角砍傷務求究辦金供小的操縫紉業與許爲鄰許妻邀崔氏至滬北閒遊許旣已訓責其妻不應辱及崔氏小的因之斥其無理取閙不意許卽遷怒小的掣取木板擲來自不小心跌仆梯上磕傷額角何得誣指小的砍傷大令判令掌頰一百下交人保出 
[上海巡局紀事]  
　　昨日南市生盛石灰行夥某甲行經萬裕碼頭裏街見素識之某乙賭負小洋銀三十枚被賭徒李某扭住因卽以理申斥李不服與之爲難甲遂扭控二十三七鋪巡防局局員盛雨村二尹判令將李笞責二百板取具攺過切結然後交人保去○有李阿妙者家居董家渡在近其妻虞氏向與木工汪耕田私識暗去明來已非一日前日清晨汪乘間往續舊歡被李所見扭控二十三七鋪巡防局局員姚榖蓀二尹研訊之下判責汪二百板以儆○前日流丐沈阿寶至大東門外某姓成衣店内强借洋銀不遂所求肆行滋閙店主某甲怒將沈扭控十六鋪巡防中局局員黄衡堂二尹研訊之下判令笞責五十板以示之懲 
[英美租界公堂瑣案]  
　　呂光正陸錦江周榮全串竊西人老　係曁華人丁成昌之麻繩白薦等物由包探張阿五石錦榮拘解請究讞員張柄樞司馬商之德繙譯佛君判將呂陸各責五百板管押半年周發回捕房候備文移請上海縣吊贓訊核○四人波拿控出店人胡永法　工挾制胡供小的因工價甚微不敷食用故欲另覓枝棲司馬判罰洋銀六元充德醫院經費○張阿四王榮根竊取黄葉二家衣服被某包探拘解至案司馬判責陸五百板管押半年王責三百板管押三月○張阿全竊　金小寶等三家衣物經包探趙銀河拘解請究司馬判責三百板管押一月期滿逐出租界○胡全曳車不愼將張某碾傷經巡待捕拘解公堂司馬令押候張傷愈再訊○日前禪臣洋行經理人投本管德總領事署控華人陳麗華定買檀香不出總領事函致公堂請爲提究司馬准卽將陳提案陳延律師古醒訴請交保司馬准交陸福卿周子祥保去聽候禮拜大會訊 
[法租界捕房紀事]  
　　吉祥街某漆店主曾購清江人某甲之女名如意者爲婢前晚被竊首飾若干濳行逃逸正欲投報捕房已由包探弋獲捕頭命押候解送公堂禀請讞員杜枝園大令給領○昨有法國三畫武弁以箱内失去洋銀數十元疑及僕人楊阿三張榮桂所竊因卽扭送捕房捕頭查無証據暫准交人保出 
[美租界捕房紀事]  
　　滬北耶松祥生等船廠所雇本工向定每日工資小銀錢六角五分近日粤甬兩帮各工人聲請再加一角未獲如願因於本月初一日起一律停工各廠經理西人惡其恃衆把持函致捕房請將爲首之甲乙二人拘押捕頭允之令包探前往查明以便解送公堂禀請讞員張柄樞司馬核辦○昨日午前甬人王阿春徘徊西華德路中久而不去二百二十八號巡街印捕見其形跡可疑拘入捕房捕頭詰知並未犯事從寛斥釋○前晚偷見朱阿發掩入裏虹口鄉民某姓家竊取衣服若干件携之而出適爲某號華捕所見連贓帶入捕房捕頭令押候解送公堂禀請訊辦 
　　 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年三月二十日京報全錄]  
　　宮門抄諭旨均錄前○江西撫巡李奏爲遴員請補知縣摺○又奏爲揀補要缺知縣摺○河南巡撫錫奏爲道員在任病故緣由並新任道員迅飭回任片 
　　江西巡撫臣李興銳跪奏爲遴員請補知縣以資治理恭摺具奏仰祈聖鑒事竊照瑞州府屬之新昌縣知縣陳君耀經臣奏請調南豐縣知縣接准部咨開缺所遺新昌縣知縣係疲難二項相兼中缺江西現有應補人員應扣外補查有星子縣知縣左秉鈞調補開缺均係應歸十二月分序班之缺缺項相同例應掣簽新昌縣掣得第二缺查定例知縣升調所遺缺出用各項候補卽用一人委用一人本班前先用大挑一人本班大挑一人各項候補卽用一人委用一人本班前先用議叙一人本班議叙一人各項候補卽用一人委用一人本班前先用捐納一人本班捐納一人本班前先用拔貢一人本班拔貢一人拔貢前揷用截取進士一人拔貢後揷用孝廉方正一人拔貢補用兩班之後用本班前先用教習一人本班教習一人教習後揷用優貢一人本班前用教職一人本班教職一人教職後揷用截取一人截取後揷用廕生一人週而復始又光緒十三年十月奏定章程内開道府同知直隷州知州通判知州知縣升調所遺及告病病故休致以及佐貳雜職並鹽務等官無論何項所出留補選缺及河工等官除坐補原缺裁缺卽用廻避卽用新選新補留省另補人員不計外無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽有員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一周至候補卽用委用以及各本班均到班均不准揷用新例分缺先分缺間及舊例分缺先前分缺間先分缺先分缺間之人又新例報捐各項本班儘先補用人員於各本班輪補到班時第一次用鄭工本班先一人第二次用海防本班一人第三次用鄭工本班先一人第四次用海防本班先一人鄭工無人用海防人員海防無人用鄭工人員至第五次用舊例銀捐本班先之人如無人用常捐本班先再無人用各舊例本班先如又無人始用勞績本班先之人又此次新例報捐人員惟知縣一項鄭工新班遇缺鄭工新例分缺先分缺間捐納試用本班儘先捐納試用並候補委用議叙捐輸孝廉方正報捐各本班儘先人員遇缺輪補升調所遺及告病病故休致之缺到班時於本班中先用正途出身及曾任知縣曾任實缺應升知縣者二人再用各本班中各項出身者一人如正途出身及曾任知縣曾任實缺應并知縣無人卽用各項出身之人其舊例人員再捐過入新例者應歸新例人員一律補用又光緒十九年七月奏定章程内開各省道府以至未入流報捐分先分間本班先花樣援照遇缺先扣限章程均以一年爲限在省加捐者接到過班部文一年以外之缺方准請補領照赴省者到省後一年以外之缺方准請補又光緒二十二年九月奉到變通遇缺先抵補章程内開嗣後京外各官内選外補凡以五缺計算者第一第二缺用新海防遇缺先二人第三缺用舊海防先一人無人用鄭工遇缺先抵補再無人過班卽毋庸再以新海先抵補第四缺舊例海防卽與舊例海防先分班輪用無人用舊例遇缺先無人用舊例遇缺再無人過班用各項班次一人查現在第二第四缺多係無人則五缺之中只有第一第二用新海防遇缺先二人第三第四無人第五用各項一人合計六缺之中新海防遇缺先可得其四各項可得其二如均有人仍照舊輪辦理應以接到此次部文以後所出之缺槪照新章辦理各等因江西知縣升調遺缺上次捐輪到班捐輸先無人又用分缺先曁新海防遇缺先用二人止今新昌縣調補所遺一缺查坐補原缺裁缺卽用廻避卽用留省另補海防先海防卽舊例銀捐遇缺先銀捐遇缺均無人應用捐輸正班該班無人按班應用截取進士應先用儘先一人鄭工儘先無人應用新海防例儘先之人查有截取進士應先用儘先一人鄭工儘先無人應用新海防例儘先之人查有截取進士報捐本班儘先補用知縣名次在前之楊國璋年五十五歲廣東大埔縣人由廪生應光緒元年恩科本省鄉試中式第四名舉人光緒三年會試中式第　百廿六名貢士三年丁丑科補行殿試甲八十一名進士奉旨以主事用簽分戸部陜西司行走光緒十八年三月二十日在吏部呈請攺歸截取進士原班知縣卽由吏部奏請奉旨依議欽此遵例呈請分發捐指江西試用蒙欽派大臣騐看由吏部帶領引見奉旨著照例發往欽此復由山東賑捐局加捐同知升銜領照起程光緒十八年六月二十五日到江閏六月二十六日坐　第一名試用期滿甄别嗣遵新海防例捐歸截取本班儘先補用聞訃丁母憂回籍守制服滿遵就近在京呈請起復領照起程於光緒二十六年九月十二日到江係已逾限奉准部文起復在先該員回省在後係回省後扣滿一月下月所出之缺例得請補委署過瑞昌宜春等縣知縣印務該員勤謹愼事習知民隱堪以請補新昌縣知縣與例相符仍積截取儘先班之缺據藩司柯逢時臬司明徵會詳請奏前來合無仰懇天恩俯准將楊國璋補授新昌縣知縣如蒙俞允該員係截取進士儘先補用知縣請補知縣銜缺相當毋庸送部引見亦例不核計叅罰再此案遵章攺題爲奏又藩司於光緒二十八年二月初六日出詳合併陳明謹會同兩江總督臣劉坤一合詞菾摺具奏伏乞皇太后皇上聖鑒謹奏奉硃批吏部議奏欽此 
江西巡撫臣李興銳跪奏爲揀補要缺知縣菾摺具陳仰祈聖鑒事竊照贛州府屬信豐縣知縣李用曾前經臣附片奏叅革職接准部咨開缺所遺信豐縣知縣係繁疲難三項相兼要缺例應在外揀選調補必得精明幹練之員方足以資治理臣等與藩臬兩司在於通省中間缺知縣内逐加遴選實無人地相宜合例堪調之員亦無勞績應升人員堪以請升惟查定例新進士奉旨分發各省卽用知縣照奉旨命往補用人員之例無論應題應調應選之缺准該督撫先儘補用查各項奉旨命往補用人員遇有題調要缺出皆由該督撫酌量才具補用新進士卽用知縣補用題調要缺亦照此例辦理等因兹查新進士卽用知縣向步瀛年三十六歲四川新繁縣人由廪貢生候選訓導　光緒二十年甲午科本省鄉試中式舉人二十四年戊戌科會試中式第二百六十九名貢士殿試三甲六十七名朝考三等由翰林院帶領引見奉旨以知縣即用欽此簽掣江西領照起程光緒二十四年九月初一日到省現委署理上商縣知縣印務該員守潔才明任事精細以之請補信豐縣知縣實堪勝任據藩司柯逢時臬司明徵會詳請奏前來合無仰懇天恩俯准以向步瀛補授信豐縣知縣實於地方有禆如蒙俞允該員係進士卽用知縣請補知縣銜缺相當毋庸送部引見亦例不核計叅罰再此案藩司於光緒二十八年二月初六日出詳合併陳明謹會同兩江督臣劉坤一恭摺具奏伏乞皇太后皇上聖鑒訓示謹奏奉硃批吏部議奏欽此 
　　錫良片再據信陽州知州饒拜颺禀署南汝洸道許星翼於光緒二十八年二月二十日在任病故等情查該道管轄兩府一州界運二省民俗强悍政務殷繁泌陽匪徒焚堂仇教一案現正查拿緊要之際未便一日乏員查正任南汝洸　朱壽鏞現在省城差竣熟悉情形自應迅飭回任會督前委各員妥速辦理除檄飭遵照外理合附片陳明伏乞聖鑒謹奏奉硃批知道了欽此 
 
