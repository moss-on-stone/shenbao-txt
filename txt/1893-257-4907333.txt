# 1893 - 257 - 4907333

 

Page 1

 
 
[附送鐘鼎銘恩勸捐册] [  申報館恊賑所謹啓]  
　　直東二省前災未了後祲頻仍百萬嗷鴻流離載道轉瞬朔風凍冽旣虞糊口無資復慮禦寒無具兹由謝筠亭善長會同柏香居士吳君龍威閣主倪君印成鐘鼎銘恩捐册囑爲隨報分送想諸君子慷慨好施當必有解囊恐後才矣專　代陳惟希德鑒 
[新印六科準繩出售] [  圖書集成局啓]  
　　六科準繩一書集醫科之大成係金壇王肯堂先生所輯其中論症則見壇一方療治則臚列諸法無徽不燭有美畢臻誠不愧爲軒歧之功臣本局以新鑄鉛字排印行列井然色潔凈盛以錦套每部四十本實洋五元五角卽日出書有欲探討枕秘者請移玉申報館帳房三馬路申昌書室及各書坊外埠則向申昌書室售報處購取爲盼此　 
[論小試電車]  
　　電之爲用甚廣泰西各國借以爲用者不一而足而尤便於行車功效旣速又無煤氣薰蒸以是爲利用者已歴有年所矣惟中華則尚未一觏也昨有津友述及電報局總辦佘澂夫觀察及電報學堂總辦張鴻卿觀察特自外洋購到電車小樣一輛規模畢濉機括齊全於七月中旬督同洋教習送至督轅騐核傳相俯如所請當飭注電試行一週果屬圓轉自如可與火車並行不悖云然未見有下文其將由小以擴之大乎抑但以娛目而已也夫外洋之物日有新製中國苟見有外洋新出之物而必欲步其後塵則不但麋帑無算而且未免輕舉爲外人笑惟必不可省之物斯不得不仿而行之耳如中國近來所以有西人之所有者輪船招商之局也船政製造之局也機器織布紡紗造紙也砲臺扼要之法也各種鐵甲兵輪也海軍水師之制也各處設立學堂教習也各種新製巨砲快鎗以及水雷魚雷等器具也應有者幾於無不皆有惟鐵路一節雖已有成議而此時尚不過小試其端如開平之路逹乎大沽基隆之車行乎臺北山海關通東三省之鐵道迄今尚未見告竣也而其行之最廣而且速則莫如電報一節中國之舉行電報屈指能有幾時而今已處處皆有其通都大邑不必言矣卽山僻小州縣以及扼要之巿鎭中亦且無不有電桿之矗立電線之環信息之神速無間於水陸此則爲中國仿西法之最快者雖如湖南一省民情不洽不能通行電報至今爲梗然一隅之見終不足以敵天下之大將來亦必有通逹時務者出爲創始力排衆議成之何難說者謂鐵路與電報二者相倚爲用假如辦荒政也有電報以告災斯可從速救拯然苟無鐵路以運米石則得信雖早仍無濟於　夫治軍旅也有電報以告警斯可作速准備然苟無鐵路以運兵士與夫器械糧餉則卽知准備仍無所措其手足是以有電報而無鐵路直與無電報同二者缺其一而有所不可乃中國於鐵路一事遲遲吾行至於歴年旣久曾無成效之可觀而獨於電報則到處遍布則其所以學步乎泰西者猶得其半而未得其全也顧吾則以爲鐵路之爲功也鉅爲費也大不若電報之功小費省其舉辦之難易不同於功小費省輕而易舉者則先之俾見者皆知其事之大有利益而又使人知僅此一事其利益猶小必須與鐵路相輔而行而後人心豁然知中國利益所在而羣焉趨之用以謀富强圖奮興不難矣且電報之行之廣而且速如此則中國之人已知電氣之爲用倘由電報而旁通之則用電以燃燈用電以放砲用電以行車想亦不難舉一隅以三隅反也夫電燈之用中國亦旣有之各洋兵船中曾經試用皆稱爲美往往兵輪出洋會哨之時相與歡宴於濤聲波影之中而燃電火以代張燈大足以壯觀瞻至於電火放砲則前此製造局所試放八百磅彈之巨砲卽係用電氣所通楊君伯景爲余言六角水雷觸之卽發靈捷非常敵船近之無不糜爛前聞由總辦試騐頗嘉其心思之巧大約將來尚須添做多雷以資備用電之爲用中國人知之者殊不乏人獨於電氣行車則固未之聞也前聞泰西各國行之已久中國亦不過得之傳聞目覩者究有幾人今得佘張兩總辦小試於傳相之前而後人人皆知電氣行車之妙特未知此法中國可以自製與否抑非西人不爲功且其費用較之用煤火者高低若何想製電汽仍須用煤以煤火製電而以電行車恐不免於重費此時中國之於火輪車一事非不亟欲成就而其所以未見行者限於經費之不足也若通盤核算電氣可省於煤火則其法可行若電氣更費於煤火則此法必不可行傳相智珠在握成竹在胸自必早有以定其行與止之準者固不徒賞其新奇而已也 
[星使行程]  
　　昨接宜昌電信云出使英法等國大臣前四川藩憲龔方伯於初九日午刻抵宜幕府人等定於次日附固陵輪船東下方伯候江通輪船到時再行起節 
[閩中紀略]  
　　龍杜兩主考日前到水口侯官李大令奉憲前往迎接準於初一日可以晉城○滄霞洲李萬萬鋸木爲生現被賭徒鄭天申串控誣爲地棍局員信以爲眞責送閩署拘押李有父兩眼不明有母年老多病平日恃李養活空貧如洗飢餓難堪現挽媒要將及笄養媳賣出爲婢以濟獄資度家計紳耆陳松齋司馬等聞知惻然憐之親自赴縣禀請保釋閩邑尊陳尺珊大令諭候批示想公堂明鏡高懸不使無辜之民久　囹圄也○閩中有封船差渾名欵欵凡官欲落鄉公幹出一紙官封交與該差飭其備船大小若干艧每艘以官價薄給之該差奉封到手先到甲船索有陋規又到乙船按船勒索其不飽所欲卽將官封擲其船上船户不敢不從卽時泉縣奉公之人行李上船順流開駛及抵所到之處俱紛紛上岸該差已領有官價竟不散給船户噤不敢言種種被其恫喝但求下次不封伊船而已該差供役多年居然富翁大小船户畏之如虎前日有螺江陳紳搭瑯琦渡船上省船甫到岸卽有某甲在鄰船吵閙尋卽分擁伊船口稱我係封船差夥友細細現奉保甲局要封爾船前往公幹船主照常例出二百文給之俗爲封船禮伊堅不肯收添至四百文細細怒目謂鄰船係出一千文隨將現議擲入船内觸傷陳紳身上陳紳斥駡之迨陳紳上岸其族人杲乙收拾所隨帶物件登岸稍遲該差膽敢遷怒及乙任意亂毆以致物件多有散失陳紳聞知以此風斷不可長聞已遣丁赴局禀請追辦閩人士聞知咸額手稱快不置○福州城内　塲經督辦保甲道楊觀察懲創後各處賭窟一律停歇遠近快之城外前經臬司嚴拿賭犯亦皆歇絶昨聞新橋一帶賭塲又開門聚賭豈牧猪奴財可通神耶○有一種妖術能暗取人家財物俗呼爲鐵算盤其人多係外省每到人家丐錢時必稱口渴先乞茶如不肯卽𢌿之以水其術亦可行惟銀錢内已有茶米鎭壓其法始窮有某甲口操官音衣嚴藍縷如難民模樣流落閩中不知幾久皆在城廂乞丐中未之知也前日到南台某行丐錢竟施其妖術將行内現洋百餘元忽然入其囊中行主看出破綻立時查出失銀立刻追 
 
 

Page 2

 
 
出喝令工人將甲等并一婦人扭送保甲局時遠近擁觀者途爲之塞局員查明情形卽移送閩署從重懲辦聞者快之 
[冐充謄錄]  
　　八月初一日考各縣謄錄書手常例也然閩垣謄錄皆頂冐居多甚有丁憂舉貢混行入塲代人攻作文字習俗相沿已久昨有某甲將丁憂混進之人按名列出貼於雙門前一帶冀可鳴鼓而攻但未知若輩有所忌憚否耶 
[閩垣考巿]  
　　閩中士子雲集貢院前後民居皆貼字招人居住現已星羅棋布於其間直街一帶皆赶考輩售賣塲中初件望衡而居十分熱閙惟扒手甚多往往乘機攫取考生財物有地方之責者顧能漠然置之耶 
[銀行添股]  
　　前聞惠通銀行董事於去臘廿三日在倫敦總議事首董告知各股友欲將股本增添以冀生意擴充現向本埠惠通銀行訽問知董事業已定規欲將中國東洋印度等處貿易大事振興收長袖善舞之益因别銀行在印度貿易均有贏餘正宜大張旗　　自西歴今年十一月一號辦起每股添英金一磅分四次交付今年十一月一號收一次明年二月一號收一次四月一號收一次六月一號收一次倘有股友願一次併付者該銀行當劃還周年五厘利息本館以華人在該銀行附股者甚多故特揭而出之俾衆周知云 
[濬河奏績]  
　　茸城濬河一節早經竣工地方各紳董以正當火傘高擎之際中叅府張鎭戎城守營曾游戎並帮帶楊守戎等不辭勞瘁督率勇丁寳力開濬王邑尊首先捐廉創成善舉均屬澤被閭閻口碑載道刻經製就牌匾萬民傘於月杪某日衣冠濟楚次第舁送文武各衙門以誌弗諼聞贈王邑尊匾額文曰恩波共沐張鎭戎匾曰澤被茸城牌曰槎乘星漢籌運風雷南國霑恩西江分潤楊守戎匾曰恩波屢被　如譚軍門及曾游戎牌匾均尚未得其詳上匾之次日張鎭戎以此屆濬河各軍士踴躍爭先厥功甚偉遂命庖丁宰猪數頭福酒數曇以犒標下健兒稍酬其勞云 
[統制蒞鎭]  
　　新簡京口副都統保頤盫統制年出京南下鎭江官塲預備迎迓已紀報端矣前日蔭營總接滬江電信知統制已於初二日抵滬定於初五日薄暮乘招商局江孚輪船溯江而上初六日下午十點鐘時駛抵鎭江是日午刻八旗營兵在江干　　隊位旌旗耀日劍戟凝霜大將聲威江山增色道府廳縣曁八旗官員招商局總辦等均在此鵠候翎頂輝煌蹌蹌濟濟迨棨戟遙臨各弁兵升袍鳴槍施若貫珠俄而各官登舟役剌統制接見之下略談數語旋卽嗚騶登岸端坐緑呢大轎前導有戈什哈數名頂馬三員詣洋浮橋　照樓　　襜帷聞統制定於初七日乘鄱陽輪船先赴金陵謁見劉制軍豐軍帥然後涖鎭履新 
[潯江秋嘯]  
　　九江總鎭何采臣軍門於月之初二日親赴東門外砲臺閱看打靶旋往湖口縣屬之武曲港梅家洲各處巡視砲臺王事靡鹽不遑　處當爲軍門頌之矣○關道誠果泉觀察添一女孫不啻掌上明珠屬下各員道賀者車馬盈門所送禮儀一概璧課○署理長江水　龍開河守備王守戎興明於初一日接印褾下員弁兵丁及寅誼咸往道賀○九江一帶月餘未雨盼澤孔殷忽於上月廿八申刻雨師稅駕大雨傾盆兩晝夜直到初一日晡始止田壠溝澮漫水而出城内外街衢積水尺餘房屋亦間有倒塌者初二黎明早起始見東方捧出一輪紅日人咸相慶謂天公做美云○今年伏天寒暑不時以致入秋以來疾病繁興多係痢症瘧症及霍亂吐瀉等症頗喪人口若能延至七日則無碍矣岐黄家及壽器店無不利巿三倍 
[接篆吉期]  
　　江寗縣監雲峯大令調署江浦縣遺缺以正任清和縣現署銅山縣趙小帆大令接署已登前報趙大令業已到省禀知督撫兩憲奉藩憲飭卽赴任頒發紅諭於八月初五日辰時接篆 
[星使蒞杭]  
　　浙闈典試殷周二星使奉命南下至八月初一日申刻抵省垣下碼頭停泊次日辰刻進城撫憲松振帥以下文武各員齊集武林門鋪設香案俟星使至排班行禮恭請聖安畢略叙寒暄卽呵殿至鎭東樓察院暫駐文旌 
[錄遺補述]  
　　浙省學憲陳宗師錄遺已竣統計各塲無不從寛除不完卷遺棄外概行錄取惟俊秀一塲極嚴所取十僅得七如仁和縣俊秀錄遺計二十七人僅取二十人餘皆擯斥傳設盡波俊秀最夥而遺棄較别縣尤甚爭同學院房求其補取每名願出番餅三十餘枚而宗師仍不允准恐欣然而來者不免廢然而歸耳 
[接辦武闈]  
　　浙省武闈　試提調監試現經撫憲崧振帥札委已定糧道世储憲當武闈提調差候補道萬觀察當武闈監試差 
[暹購軍裝]  
　　新加坡來信言自暹法不睦以至和議旣成運往濵角之軍火爲數甚鉅　洋槍炸藥火藥槍碼等項多由各行承辦以濟要需就西歴七月約略計之此數旬内連往鷄心碼子不下廿五萬箱以後所載運者雖遠遜於前然亦較平時爲倍盛暹之糜餉勞師卽此亦可概見矣 
[並未損壞]  
　　昨報修理輪船一則紀武昌輪船入大沽口損壞車輪在唐沽修理云云兹接太古公司來信謂武昌船已於初三日由本埠開往天津並無損壞之事合綴數語以釋羣疑 
[老嫗被撞]  
　　前日有二西人雇野鷄馬車至徐家匯遊玩行至西門外誤將一老嫗撞倒碾傷頭額血如潮湧鄉人圍觀者如堵嗣由露天通事爲之解圍相與往北而去馬車則被拘入巡防局并將老嫗扶入局中不知如何發落也 
[以孩爲餌]  
　　滬南小南門外吊橋東首有本邑人某甲開設荳腐店前年因内顧乏人求凰念切遍托蟻媒爲之說合旋有某蟻媒領一十餘齡之童子至甲處聲言童子之父新喪伊母尚在中年意欲再醮君如有　祗須出身價洋六十元卽可過門甲喜出望外當卽允諾蟻媒又曰刻有急需須先交洋十元如不信卽將此孩暫留甲信之方謂桃源路近欣欣然翹足以待詎料一去竟如黄鶴孩則由甲收養迄今年餘音信杳然至前日忽有奉賢人數名行經甲之門外將孩誘去甲得信追至小南門口將誘孩之人扭回至某茶肆評理旋經奉賢人邀某某等出爲介紹並由地甲調處令甲將孩交還並由孩之家人付還前取之洋十元所有孩之飯食作爲罷論其事遂寢 
[白虎當頭]  
　　上海縣頭門西首白虎殿上前夜有一乞兒僵臥在内氣喘不已似有病容延至昨晨斃命年約三十餘當經二鋪地甲知照丐頭卽來查無别故報明善堂給棺收殮 
[失物可疑]  
　　有張伋山與大東門内帽店小開某甲等同至五老峯麫店食麫旣登樓各將長衫馬褂脫下俄而三人團聚一桌共觀房契等件比食畢下樓張在身畔摸索正欲惠鈔則所帶之洋已不翼而飛乃至帳臺上詰問適間在樓上劃䲑絲之堂倌何在答以送麫出外張等翹足竢之有頃始回詰問之下不肯承認張稱樓上並無他人必係爾所窮該堂倌堅稱未窮張等唤十二圖地甲至將其送往巡防北局局員著押候訊究 
[傳塲鏖戰]  
　　滬南老關前小茶館日則賣茶夜則聚賭習以爲常前晚有賭徒六桌正在興高采烈時忽有小船帮中混名衝天砲火藥包等亦欲入局茶館主告以已無隙地可容諸君如有興可於明晚來衝天砲等聞言大怒敲臺拍凳大肆咆哮并將招牌劈毁敲壞樹子一隻牌六副有此一塲鏖戰想個中人亦當敗興而返矣 
 
 

Page 3

 
 
[覆水可收]  
　　前報載琵琶别抱一案昨午葛同轉在捕房發落時胡阿順投案候示同轉問爾外甥楊生和素來安分否唐李氏爲人若何因何辭歇供楊向來安分惟唐顧氏在小的處傭工四月曾在岳家竊衣物故於六月間辭歇至上月廿日顧氏復來滬上在小的處住宿至廿六日忽領林李氏至小的處問其來此何事據稱是寄女來滬圖覔生意小的遂向氏申斥數語令其領回家中至廿八日小的之甥楊生和回家少頃唐顧氏亦携氏而去小的問其何往伊言送回朱家角不料伊送至楊處售與楊爲室得洋三十元立有契據楊被伊所惑當卽成交因無洋銀來滬向小的借洋嗣後查悉李氏乃有夫之婦在船中被唐顧氏哄騙妄稱寄女竟售與楊小的念此事甚有關繫倘被伊夫所悉涉訟公庭受累不淺小的遂下鄉將楊及林李氏唐顧氏誘至滬上投報捕房由包探往拘今送案下求請研究楊生和供小的向在母舅處挑水與顧氏相識上月廿八日天雨不止回家看視花稻此時氏仍居舅處後來竟尾隨而至欲將林李氏與小的詢其來歴言是寄女日後或有枝節可向該氏是問小的遂無疑彼卽立據欲取身價洋三十元小的無洋遂來滬上向舅父借洋是實同轉命將在押之林李氏詰問供稱來滬傭工問可有親戚在申供並無熟識之人囑托航船舵工帶往薦頭處在船中與唐顧氏相遇卽問小婦人何往告以欲赴上海謀食詎該氏卽向我言到滬當代爲汲引小婦人聞言甚悅於七月二十日來滬在城内某姓處傭工四天得錢百文至二十六日辭歇遂至胡所開荳腐店内住宿二天至二十八日該氏遂携至浦東楊生和處問去何事供稱據云同去買棉花布疋又囑小婦人呼伊爲寄母問如何將爾售與楊爾知否供初則不知繼聞小婦人已售與楊爲室得洋三十元問洋係誰人所用供洋尚未取已被拘入捕房問筆據是誰人所冩林德林是何人供筆據在茶館中冩林德林不知爲誰問由何人出面供唐顧氏一人出面問爾夫何名究在何處耕種供丈夫林德根在朱家角陶三家傭工問爾等可曾成親供小婦人於十七歲時八月十六日姑病亡遂在棺木前草草交拜亦不似成親模樣問爾夫今年幾歲供十九歲與小婦人同庚質之唐顧氏一味抵賴同轉謂爾知此婦可有丈夫如何相識竟將伊售去供氏却有丈夫在舟中相遇飭小婦人携來滬上住居城内香花橋之某老嫗薦至某姓傭工四天卽已辭歇在荳腐少爺處住二天該氏自願嫁楊不干小婦人之事謂爾竟敢將有夫之婦擅自出售立有筆據尚敢强辨氏堅不承認問筆據究係何人所冩林德林是誰所售之洋何人取用供筆據由楊之舅父叔父請人所冩洋乃林李氏携去買衣問此種賣買做過幾次供實未做過此係二人自愿非我所爲同轉以其狡詐異常非重責不足以儆將來喝令掌頰二百下仍無實供又問林李氏曰爾家中共有幾人究竟嫁楊由誰主使供丈夫昆季五人相繼去世家中惟丈夫一人尚有房屋四間岌岌欲倒至嫁楊一事確係唐顧氏主使問爾意如何供欲藉傭工度日同轉謂爾竟如此胆大獨自來滬致遭該氏售賣倘被售入花烟館永無出頭之日矣本欲懲辦今姑格外開恩著押俟爾夫林德根來案具領唐顧氏交保又謂楊生和曰爾等作此等事若非爾舅父胡阿順投報捕房未免波累楊唯唯叩謝而退呈案之洋三十元著胡阿順具領 
[著交羽黨]  
　　研究水販已列前報昨日葛司轉將在押之烟妓王金寳卽陳四珠提案問爾如何來滬究由何人鬻入花烟館爲娼須從實供明本委已訪明此事爾被著名水販李三鬻入劉薛氏之女如意三寳所開花烟館爲娼故將李三劉薛氏拘案研究爾亦須從實供來當爲爾脫離火坑供稱劉二將我携往花烟館問劉二如何能將爾售入花烟館供與母同來先在二姐妓院住三四天繼由劉等領至花烟館說是做包帳得洋七十元改日來領我回家問身契在何處冩供小女子未曾目覩不知其情問陳萬興是何人供是父親謂爾父已亡如何尚有父親劉薛氏遂接供是王之叔父有借據呈閱同轉謂此乃借洋之據身契何在供祗有借據因言明暫押故未立據問李三何在爾花烟館中將此等女子販到若干人供祗此一女包探禀劉薛氏卽三寳之女李三乃著名老白螞蟻專在揚州等處誘拐婦女來滬由李販入花烟館同轉命提李三盤詰不認爲白螞蟻謂爾所犯者不止一起業已遞解回籍不准來滬爾竟怙惡不悛公堂上屢有人控爾逼良爲娼尚敢圖賴乎爾近來誘拐三女來滬除此女外尚有二女售入何處花烟館爲娼李供稱前次遞解者乃蔡三非小的同轉著將李三王金寳分别還押劉薛氏著交原保限半月將劉二陳萬興二人交案核辦 
[資遣難民]  
　　前報紀法公司輪船來滬在大戢洋撈救遭風難民張阿才等七名來滬送至法公館轉送道轅發縣安插等情兹悉該難民等在寍波乘坐金恒富釣船前往山東船中所載均係紙貨七人中或係搭客或係水手現經黄大令禀明道憲於前晚每名賞給洋一元飭差送至寍波輪船載回原籍 
[分肥受責]  
　　本邑徐家匯人徐廿生者無賴也在西門外萬勝橋地方賃屋一幢以販賣蘿卜青菜爲名以開設臺基爲實勾引年輕婦女失節敗名不可勝數久之風聞漸露被捕夥某甲所聞向徐分肥徐恐洩漏機關卽以不動尊爲贈事被蔡蓉卿二尹訪聞以此風斷不可長立飭局丁將甲拘至局中重責數百板又提徐訊問則已聞風逃遁矣 
[縣案彚錄]  
　　粤人李朝前在上海縣控未婚妻母顧袁氏將妻另嫁與田仁甫爲妻等情當經黄大令飭提田仁甫之兄田仁山到案訊明顧氏已與仁甫成親未便斷離判令仁山傳諭伊弟繳洋三百元爲李朝另娶之費並另交保限繳在案迄今爲日已久尚未措繳原告屢次投催前日晚堂黄大令飭提保人何光榮至案問田仁山交爾保出何以迄今不將所斷之洋繳案何答稱並不知田之意見且近來不知何往叩求寛限大令著限三日赶將田仁山交案或代繳洋銀亦可如延干比○前有劉玉山在縣控湯厚夫欠銀等情當經訊斷將湯交保措繳刻因逾限日久湯不將洋繳案前日由差將保人喬勝解案晚堂經黄大令提訊喬供係本邑人與湯交好是以作保不知伊因何抗不措繳叩求寛限將湯交案大令以其遷延多時不能置身事外判令交差於二日内將湯交案延干比究 
[英界公堂瑣案]  
　　英廨讞員蔡太守偶患清恙兹已告痊昨禮拜一會同英副領事薩君於十點鐘時訊問各案臚列於左○英工部局經理馬車捐務之西人鉛門禀稱查得善鐘馬房主陶鳳山有馬十匹並未捐銀爲此拘案請訊陶供稱係浦東人此馬不能駕駛馬車其餘均有人託賣故未報捐太守曰馬旣不能駕駛判將該馬均交龍飛馬房喂養陶出言挺撞太守怒曰爾行中曾有馬車五輛馬六匹業已從寛不捐爾竟不知恩典膽敢屢生枝節殊屬非是大加申斥揮之使去○包探唐寳榮禀稱查得鄧阿四等五家烟館深倣開燈售烟有違工部局定章爲此傳案請罰鄧及楊順龍張義記陸豐祥周阿洪等同供小的等均於十二點鐘以前收巿太守訊得楊順龍等確係初次違章惟鄧阿四迭次違犯實有不是商之薩君判將鄧罰洋四元楊順龍等各罰洋二元○西包探開利偕華包探王阿二禀稱查得江叙松等各茶館每日糾人聚賭是以將竹牌及江等解案請訊江及夏瑞龍陳金壽施才夏同供偶　游戲以後不敢太守判令江罰洋十元夏陳施各罰洋五元○西人李田媽札可查密蘭等訴稱家中迭次失去洋傘及皮袋等物報由包探拘獲積竊張寳寳起吊原贓爲此來案具領包探將張及收贓之張阿中顧貴堂一併送案張俯首求恩阿中與顧同供小的等不知伊是竊來太守判將阿中罰洋廿元顧罰洋十元張寳寳發捕房管押六月起案各贓交各失主分别認領○楊晉山投案訴稱被徐祥林竊褲一條交捕送案徐一味求恩太守判徐交保贓交楊領○二百三十九號華捕禀稱昨日巡至大馬路地方見車夫楊大寳王富林爭奪坐客顯違定章拘案請訊太守判各押三天○包探何瑞福禀稱朱蔡氏失去金戒指一枚見係張配三入内行竊報捕往拘張已典洋七元五角用去三元五角尚存四元一併送案朱蔡氏伸訴前情張及女王張氏同供稱係江北人此戒指係在路拾得並 
 
 

Page 4

 
 
非行竊太守曰爾供拾得豈有失主看見不向爾索取之理張堅執如前太守判押十四天交洋如不交洋改押三禮拜○包探顧阿六解行竊韓在者車燈之李阿四到案失主投案領贓李泥首求恩太守判責五十板贓給韓領○三百七十七號偕三百九十五號兩華捕禀稱見何根壽醉後胡閙三百七十七號往拘何膽敢行兇將小的號衣拉破銀表打失旋經三百九十五號到來帮同拘獲解案何供稱係蘇州人爲成衣業父親現在開店小的因家内做節以致飮酒過醉現求寛恩太守判令押候賠洋六元○何包探又稱中和棧寓客周春庭向掮客吳小軒誑騙貢墨翠鐲並枷楠香板指報捕往拘吊到原贓尚少八仙貢墨一副並在身内抄出押票亦係吳物惟押在法界尚未吊贓爲此一併送案吳訴稱周向小的購買聲稱送與某大僚小的信之不料取貨後避匿不見是以報捕吳供係揚州人此次向吳購貨本欲將銀送往嗣因急需暫押錢文太守問八仙墨現在何處供稱在蘇州求恩將小的交保往取太守不准著押候過堂再訊起案之贓先給吳小軒具領○包探孔阿才稟稱船户周阿寳行竊搭客沈仁慶皮馬褂一件拘案請究沈仁慶供稱此次由蘇州趁搭周阿寳之烟船來滬中途被周行竊皮馬褂一件是以交捕送案周叩首求恩太守判責五十板贓交沈具領○管房人陳華華訴稱王永法迭次至空房行竊門上之鎖售與余阿金王茂林二人爲此報捕往拘太守判將買鎖之余阿金罰洋三元王茂林罰洋二元竊犯王永法交捕房帶回管押二月期滿笞責一百板備文遞解○孔包探禀稱徐松濤行竊吳淞天后宫内之香爐等物拿獲送究失主奚洪祥投案候示徐俯首求恩太守判將徐押候送歸寳山縣就近訊辦○飯店夥劉阿火訴稱鄰阿鳳張桂章不給飯資反敢行兇擊壞物件報捕請究邱張供不敢肇事叩求恩宥太守判邱張賠洋六角抵償生財並著出洋四角給還飯資○前有譚姓失去金表欵係在逃傭婦所竊經楊永林在英公堂控告保荐洪李氏陸子章等太守訊供之下限交該傭婦到案昨日楊又投催洪李氏等供求寛限太守著限半月内尋交到案○陳紀悅生等投案訴稱各有時辰表交黄明甫修理詎被私質洋四十七元不得已報捕送究黄供稱因有急用暫行抵押容設法贖還太守判將黄押候禮拜五覆訊○包探沈金隆禀王春生迭次行竊茶肆中之水烟袋今又竊取陳玉泉等四家烟袋拘案請辦太守判押廿天贓給失主認領○卜易狀師稱被張連甫等行竊衣服報捕拘案請究張認竊求恩包探將綢一疋洋布三疋大衣二件呈案公泰滋泰等典押當投案請追當本太守判將張等管押四禮拜以儆○陸才堂稱在卜狀師處爲管事被已歇之應月來串同王阿南前來竊取洋刀二把報捕送案應王同供係寍波人前在陳處帮工尚被欠洋七元五角是日往索工洋并討取舊洋刀二把並非行竊太守判應管押三禮拜王交保贓給張領去○字林西報館西人稱出店錢富金行竊新聞紙赴輪船售覿查悉之下交捕送究錢供係本地人不敢行竊此等新聞紙均已無用故取以包物西人又稱錢行竊報紙均揀日期尚近者若云包物何以不取舊紙顯見犯竊請爲究辦太守著押候禮拜三覆訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[騐犯候解]  
　　今春虹口怡和碼頭寍波小工戎清裕與江北小工王阿二爭挑貨物互相扭毆戎竟將王擊傷當由巡捕拘送捕房將王送同仁醫院救治無效身死由地保報縣騐訊屬實將戎帶回訊供收禁擬辦在案兹聞此案經黄大令通詳上憲卽須赴松勘審昨日由捕廳陸少尹飭提戎清裕至案騐明面貌箕斗仍飭還禁聽候黄大令備文起解 
[研訊賭徒]  
　　昨報紀捕頭捉賭一則據虹口捕頭黎副捕頭至英公堂禀稱前日下午查得各賭徒在裏虹口地方開塲聚賭立飭通班印捕及中西捕等前往兠拿遂獲梁阿福等十一人連錢洋賭具一併拘至捕房轉送憲案惟梁當時奔逃由九十一號印捕上前拘拿膽敢持刀行兇求請究辦凶刀呈案九十一號印捕等上堂禀稱或在賭塲布篷内拘住或在左近民田拿獲太守詰之梁阿福供係廣東人向爲輪船生意東洋刀係前在東洋時買來前日小的至賭塲找尋友人致被悞拘到案太守問曰刀藏身畔作何用處梁俯首不語太守問至再三始稱送交友人九十一號印捕又禀稱梁從身畔將刀取出向小的腹上剌來幸手快奪下太守命提陸阿德等研訊陸供稱係紹興人在正大染坊爲出店是日小的經過此處適捕房捉賭悞將小的拘獲叩求明察王子香供係本邑人在城内曲尺灣爲米店生理是日在鄉收帳回行經該處忽遭印捕拘獲印捕稱當拘王時王由賭塲逃出躍過小浜以致下半身衣服盡濕鄭頭高供係本邑人向爲小本經紀並未犯賭亦被印捕悞拘顧阿榮供係本邑人是日往虹口向友人稱貸道經是處亦被拘案談華華供爲小本貿易不敢犯賭潘阿四供係本邑人在賭塲賣蘆粟爲生陳念八供係紹興人向爲剃頭匠是日有人呼小的前去挑痧經過賭塲被捕拘住副捕頭又禀查得談潘陳三人均在賭塲爲望風施阿長供係無錫人馮阿寳供係潮州人陶起發供係本邑人均作小本生理向未犯賭被悞拘案太守一再研訊各執前詞太守商之薩君判將談華華陳念八潘阿四三犯並賭具一併管押公堂其梁阿福等交捕帶回俟禮拜三再行覆訊 
[法捕房瑣事]  
　　昨禮拜一係法捕房發落之期下午二點鐘時葛同轉莅八仙橋捕房與謝副捕頭升堂訊案據金利源管碼頭西人郎四偕庖人周子增投案請將在押之陸阿四究追金圈一枚同轉遂向周子增詰問供稱在該西人處爲庖人問爾主失去金圈爾知否供是晨五點三刻鐘時有小侍者上樓一次至六點半鐘由主婦呼喊拿鎖匙上樓亦未見過金圈同轉命將在押之陸阿四詰問供上月廿七日已將生意辭歇其日失竊實不知情問爾與小侍者出外何事供出外找生理當有友人薦至立法洋行小的當回洋東處取鋪蓋及工資洋三元遂被扭押捕房控失金圈又據該西人稱失物無贓難以追究請將陸釋出所有工洋鋪蓋著陸來取所失之物自行尋覓同轉准如所請將陸開釋○包探解行竊烟槍之徐阿五至案同轉著照原斷掌責八十下畢謂鴇婦王陳氏曰爾等旣作下賤生涯復敢以齷齪事在公堂上胡言亂語殊堪痛恨供稱小婦人係傭婦此種事乃烟妓所爲同轉大怒謂爾尚推不知耶著再掌頰氏叩頭如搗蒜同轉著一併逐出 
 
 
 

Page 10

 
 
   
 
 

Page 11

 
 
[光緒十九年八月初一日京報全錄]  
　　宫門抄○諭旨一道錄前○雲督王奏報蒙自關第一百二十六結收支各欵摺○又奏蒙自關洋稅項下撥解邊防軍餉片○陜督楊奏嘉峪關徵收稅銀數目摺○雲督王奏報蒙自關第一百二十七結收支各欵摺○陜督楊奏嘉峪關支銷各欵數目片○閩督譚奏遴補外海水師守備摺○東撫福奏請議卹片○新撫陶奏委署道府各缺片○粤督李奏籌解第二批加復俸餉片○皖撫沈奏現辦第九屆豁免民欠錢糧查明實數摺○又奏籌解各項銀兩片○浙撫崧奏查明耗羡銀兩收支動存各欵摺○又奏十八年分奏銷比較上三屆完欠數目摺○又奏解清籌備餉需銀兩片○滇撫譚奏委署州縣各缺片○八月初一日理藩院鑾儀衛光祿寺正白旗值日無引見○河南藩司廖壽豐到京請安○濓貝勒續假十日○徐樹銘請假五日○吏部呈進月官卷○召見軍機廖壽豐崑岡○○雲貴總督臣王文韶跪奏爲蒙自關第一百二十六結期滿徵收稅銀及支銷提存各欵循例開單奏報扣足四屇專摺奏銷在因業將蒙自關自開辦日起至光緒十七年十二月初一日第一百二十五結止徵收稅銀支銷欵目遵照部議分别更正奏報各等案兹據現署雲南臨安開廣道兼管關務陳燦將光緒十七年十二月初二日起至十八年三月初四日止第一百二十六結期内徵收正稅分别四六成四成作爲京餉其六成洋稅項下除開支正半稅傾鎔折耗及關用經費外餘銀提一成五毫出使經費所收子口半稅全數歸入六成項下供支並將實徵船鈔各欵數目開具四柱清單詳請奏咨至蒙自開關以來並無洋商運貨出入所收稅鈔均係華商完納之欵合併聲明等情具詳前來臣覆核無異開列管收除在四柱繕具清單恭呈御覽並咨總理各國事務衙門曁南洋大臣户部户科查照外謹會同雲南巡撫臣譚鈞培恭摺具奏伏乞皇上聖鑒飭下該衙門查核施行謹奏奉硃批該衙門知道單併發欽此○○王文韶片再蒙自關徵收洋稅照章分别四六成四成提充京餉其六成洋稅除開支本關一切經費及出使經費外餘銀暫准留滇充餉經户部奏奉諭旨欽遵行知遵照在案兹據雲南善後局司道史念祖等詳稱前因光緒十七年九月分應放邊防軍餉當經移由蒙自關在六成洋稅項下撥解銀二萬九十一兩三分由司作收關稅付局應用詳請奏咨前來臣覆核無異除咨總理各國事務衙門曁户部查照外謹會同雲南巡撫臣譚鈞培附片陳明伏乞聖鑒謹奏奉硃批覽欽此○○楊昌濬片再嘉峪關徵收關稅自第一結至三十一結銀數業經隨時奏咨在案兹據該關監督安肅道何福堃詳稱自光緒十八年二月初十日起至五月初九日止三個月第三十二結屆滿共徵收進口正稅銀四十三兩六錢三分三厘子口稅銀三十一兩三錢二共徵銀七十四兩九錢三分三厘除提火耗銀八錢九分九厘實收銀七十四兩三分四厘造具清册詳請奏咨前來臣覆核無異除册分送總理衙門曁户部户科查照外謹附片具陳伏乞聖鑒謹奏奉硃批該衙門知道欽此○○雲貴總督臣王文韶跪奏爲蒙自關第一百二十七結期滿征收稅銀及支銷提存各欵循例開單奏報恭摺仰祈聖鑒事竊案准户部奏明洋關徵收稅銀遵照奏定章程應行按結開單奏報扣足四結專案奏銷等因業將蒙自關自開辦日起至光緒十八年三月初四日第一百二十六結止徵收稅銀支銷欵目循例開單　奏報在案兹據現署雲南臨安開廣道兼管關務陳燦將光緒十八年三月初五日起至六月初七日止第一百二十七結期内徵收正稅分别四六成四成作爲京餉其六成洋稅項下除開支正半稅傾鎔折耗及關用經費外餘銀提一成五厘出使經費所收子口半稅全數歸入六成項下供支並將實徵船鈔各欵數目開具四柱清單詳請奏咨至蒙自開關以來並無洋商運貨出入所收船鈔均係華商完納之欵合併聲明等情具詳前來臣覆核無異開列管收除在四柱繕具清單恭呈御覽並咨總理各國事務衙門曁南洋大臣户部户科查照外謹會同雲南巡撫臣譚鈞培恭摺具奏伏乞皇上聖鑒勅下該衙門查核施行謹奏奉硃批該衙門知道單併發欽此○○楊昌濬片再據嘉峪關監督安肅道何福堃詳稱該關於光緒十七年由江漢關撥到銀兩收支數目業經詳請奏咨核銷在案今自光緒土八年正月初一日起至十二月底止並未徵收俄商進出口正稅以及子稅銀兩惟是年准江漢關照案借撥十八年分經費銀九千兩連舊管項下存銀九千一百六十五兩六分七厘一毫六絲開除一年連閏計十三個月經費銀一萬一十三兩七分七釐一毫所有不敷銀八百四十八兩九厘九毫四絲暫由安肅道庫存儲厘銀項下照數墊支造具清册詳請奏咨前來臣覆核無異除將清册分送總理衙門及户部户科核銷外謹附片具陳伏乞聖鑒謹奏奉硃批該衙門知道欽此○○頭品頂戴閩浙總督臣譚鍾麟跪奏爲遴員請補外海水師守備恭摺仰祈聖鑒事竊照浙江定海鎭標左營守備玉易高遺缺輪用儘先人員經臣以儘先守備鄭維祥奏請補授准到部覆鄭維祥名次在後所補之缺係屬本府例應廻避另揀合例人員請補等因當卽遵照部章另行揀補除前摺聲明除名次在前之郭成志毋庸再計外查有閩浙水師儘先補用守備洪得意年四十五歲浙江定海廳人由藝童儘先千總於台灣剿撫番社並開山出力請奬光緒元年十月十六日奉上諭着以守備留閩浙儘先補用欽此又於協獲洋盜蔡竹隴等案内出力保准俟補守備後以都司補用十八年六月收入督標水師營候補咨部註册該員水務練習槍砲亦嫻現在伏波輪船管輪以之補授實缺可期勝任雖與是缺亦係本府應行廻避第該員名次最前例得聲明請補後另揀員對調合無仰懇天恩俯准以洪得意補授定海鎭標左營守備如蒙　俞允俟部覆到日給咨送部引見除飭取履歴咨部外謹會同浙江巡撫臣崧駿浙江提督臣馮南斌合詞恭摺具陳伏乞皇上聖鑒敕部議覆施行謹奏奉硃批兵部議奏欽此○○福潤片再山東歴年委辦工賑積勞病故之員均經奏蒙天恩賜卹兹查四品銜補用知州秦致𫀵先由大挑知縣借補東平州州判在任六年講求水利催䟎漕船克稱厥職地方凡有善舉尤能悉心經理士民交口稱頌光緒十七八兩年委派防守黄河上游賈莊等處遇有險工竭力搶廂雖風雨晝夜不肯稍耽安逸十八年東平璄内被水復委散放冬賑該員挨莊逐户查勘人口散給錢米棉衣惟恐一夫失所連年勞瘁過甚以致感患咯血旋卽身故又總兵銜管帶河成左營副將陳錦章歴因軍務河工洊保今職自黄流改道以來舉凡堵築决口修培堤埝等事該副將無役不從最爲得力上年委堵濟陽灰壩漫口合龍後復調派白茅墳掌壩事宜該副將冐雪衝寒不避艱險大工告竣竟因積營成疾殁於差次據賑撫局司道及辦理河務道員多培等先後懇請奏卹前來伏念聖朝有勞必錄巨細無遺該員等以死勤事殊堪嘉憫且核與歴辦請卹成案相符合無仰懇天恩俯准敕部分别從優議卹以慰藎魂而昭激勸出自高厚鴻慈除將履歴咨部查照外謹附片具陳伏乞聖鑒訓示謹　奏奉硃批該部議奏欽此○○陶模片再光緒十九年三月三十日奉上諭甘肅新疆阿克蘇道陳名鈺著開缺送部引見銘此應卽委員接署以便交卸北上查有伊犁府知府現署廸化府知府黄炳焜才具開展辦事勤能堪以委署所遺迪化府知府員缺據新疆布政使饒應祺署鎭迪道兼按察使銜黄光逹會詳稱查有鹽運使銜升用道候補知府危兆麟老成穏練揕以委署等情除分别飭遵外謹會同陜甘總督臣楊昌濬附片具陳伏乞聖鑒謹奏奉硃批吏部知道欽此○○李瀚章片○再前准户部咨各省應解西徵洋欵改爲加復俸餉一欵應仍令遵照奏案自光緒十五年起將每年應解銀二十萬兩按年如數解清以濟俸餉要需等因當經行司遵照辦理在案兹據廣東布政使覺羅成允詳稱查此項銀兩先經詳奉奏明由藩運兩庫各半籌解並將光緒十五十六十七十八年分應解銀兩如數解清所有光緒十九年分應解銀兩先經籌銀四萬兩作爲第一批飭委試用同知章廷綸等領解赴京投納在案現在藩庫厘金項内籌銀三萬兩又由運庫課餉項内籌銀三萬兩共銀六萬兩作爲報解光緒十九年第二批加復俸餉照案發交商號日昇昌百川通蔚泰厚蔚長厚新泰厚匯兌至京遴委候補同知吳國章候補縣丞向式恭領齎匯單於光緒十九年五月十九日起程由海道進京支取銀兩赴部投納等情詳請奏咨前來臣等覆覆無異除咨明户部外謹合詞附片具陳伏祈聖鑒謹奏奉硃批户部知道欽此○○頭品頂戴安徵巡撫臣沈秉成跪奏爲皖省現辦第九屆豁免自光緒六年起至 
 
 

Page 12

 
 
九年止民欠錢糧查明實數開單奏懇恩施仰祈聖鑒事竊查前准户部咨具奏欽奉恩詔酌核蠲免各直省民欠錢糧一摺鈔黏原奏内開光緒十五年正月二十七日大婚禮成欽奉恩詔蠲免各直省民欠錢糧行令將光緒九年以前各直省民欠及因災緩徵帶徵地丁正耗銀穀錢糧並借給籽種口糧牛具以及漕項蘆課學租雜稅等項概行蠲免詳晰查明各該省某州某縣民　錢糧若干速行開單具奏均以已入奏銷實欠在民者爲準一面造具應蠲錢糧數目清册送部如在二月初四日欽奉恩詔以後未接部咨以前有已輸在官之光緒九年以前民欠錢糧准其流抵次年正賦卽於具奏清單咨部細册内詳細聲明以憑查核等因遵經轉飭造辦嗣據司道詳稱安徽省豁免光緒五年以前節年民欠未完錢糧已歴八屆議定章程設局督同委員分屇查辦先後造册核明同江安督糧道馬恩培具詳據各該州縣衛將第九屆奉免光緒六年起至九年止民欠未完各欵錢糧米麥穀造具豁免清册出具切結檢同已完串報未完版串日徵紅簿送由該各管道府州盤查加具切結聲明豁免案内查出各屬徵存在官之穀已分别提解司道各庫兌收應於下屆隨奏銷完所有該州縣衛第九屆免案自光緒六年起至九年止共未完實緩蠲免沙壓荒缺地丁正銀二百二十四萬七千七百二十三兩二錢六分三厘耗銀二十萬三百九十九兩七錢二分九厘地丁捐脚銀二萬四百二十六兩三錢五分四厘南米麥豆折正銀六萬九千二十八兩二錢三分一厘耗銀三千八百七十一兩九錢三分七厘驛站正銀一十八萬九千八百四兩六錢二分二厘耗銀一萬八千九百三十一兩七錢六分七厘外衛屯折正銀五萬一百二十二兩六錢一分五厘耗銀五千九十二兩三錢二分四厘省衛屯畝貢舫屯米豆折正銀一十三萬三千二百六十一兩二錢四分八厘耗銀一萬三千三百二十六兩一錢一分四厘各衛屯折正銀七萬八千四百八十三兩二錢三釐耗銀九千一百四十四兩八錢五分六厘又本色米耗銀二十五兩二錢九分五釐壓徵蘆課正銀一十四萬五百二十七兩三錢五厘耗銀一萬四千五十三兩七錢三分一厘津貼銀一十七萬二千一百三兩四分八厘學院學租銀四千二百五十九兩八錢二分一厘魚稅正銀一百五十二兩耗銀一十五兩二錢商稅正銀五十二兩四分二厘耗銀五兩二錢四厘牙稅正銀三百八十三兩二錢耗銀三十八兩三錢一分蘆洲稅正銀一十兩一錢二分八厘耗銀一兩一分二厘存留俸工銀一十八萬四百三十兩九錢二分經支養廉扣半地丁耗銀三萬九千二百四十七兩七錢七分三厘六毫經支養廉驛站耗銀五十三兩四錢八分八厘經支養廉外衛耗銀一百一兩二錢四分五厘各衛存留俸薪銀一萬三千五百兩八錢七分二釐存留南米折正銀四百一十三兩九錢三分六兩耗銀四一兩三錢九分二厘囚地租銀二兩八錢八分四厘攤徵借領圩工銀一萬一千六百二十七兩五分四厘兵南米四萬三千五百四十二石八斗四升八合二勺兵俸麥二百一十四石五斗三升一合四勺兵匠屯米六萬六千九百六十四石七斗二升一合九勺孤貧米四千五百四十一石二斗八升四合八勺五抄存留米四百九石一斗一升九勺門關二軍口糧米五百五石九斗一升三合九勺馬田柤穀四萬四千四百二十九石八斗二升一合八勺四抄一撮黄豆三十八石三斗四廾八合囚田租穀二千九百四十八石七升六合六勺耤田租穀四百一十四石八斗一升三合三勺漕項正銀三十萬五百二十三兩一錢四釐耗銀二萬九千四百六十兩一錢三厘四毫及倉正銀一十二萬六千一百一十八兩四錢四分五厘耗銀一萬二千六百一十一兩五錢二厘准倉正銀四百五十九兩一錢四分八厘耗銀四十五兩七錢四分九厘徐倉正銀三千七百兩九錢一分一厘耗銀三百七十兩八分九厘經支養廉漕項耗銀五十六兩五錢二厘漕糧正耗米五十萬七百五十九石五斗二升二合二勺增五行月米麥一十二萬二千五百九十石九斗二升一合七勺增津銀二萬七千六百四兩九錢七分六厘均給督同局員逐一盤核册造各數尚屬相符較核奏銷隨奏各欵亦無歧異除將各該屬及該管道府州具造實欠在民並無浮冐影射亦無重造册串私征各項情斃印結存案外理合造册詳請具奏前來臣覆核無異謹繕清單恭呈御覽合無仰懇天恩勅部分别查照豁免除將清册咨部查核外所有皖省第九屆豁免民欠錢糧查明實數開單請旨緣由謹會同兩江總督臣劉坤一漕運總督臣松椿恭摺具奏伏乞皇上聖鑒訓示再續奉豁免光緒十三年以前民欠錢糧現已飭催查造接續赶辦合併陳明謹奏奉硃批著照所請户部知道欽此○○沈秉成片再前准户部咨光緒十九年京餉案内奏撥安徽省地丁銀二十萬兩原續撥厘金銀十萬兩蕪湖關常稅銀四萬兩洋稅銀一萬兩鳳陽關常稅銀三萬兩又邊防經費地丁銀十萬兩厘金銀五萬兩籌備餉需銀四萬兩均限五月前解到一半等因卽經分别轉行遵照嗣據藩司詳報先後兩次籌撥京餉地丁銀十萬兩厘金銀五萬兩分委試用直隸州知州王大慶候補通判王兆坪解部交納又於地丁項下二次籌撥邊防經費銀五萬兩分委補用知縣左元麟候補知縣陳綬若解部交納又於貨鹽二厘項下循照奏案各年動撥籌備餉需銀二萬兩飭委候補知縣陳綬若管解赴部並據聲明厘金係按月抽捐一時未能集數所解各欵銀兩均由司庫先行撥解仍於收厘金内陸續撥還造報以符原案又據署蕪湖關道李壽蓉詳報動撥常稅銀二萬兩飭委候補巡檢楊元國管解又於洋稅項下動撥銀五千兩兌交商號匯解赴部交納又據鳳陽關監督雙福詳報於常稅項下動撥銀一萬五千兩飭委候補府照磨王勳管解赴部各等情前來除咨户部曁總理各國事務衙門查照外所有安徽奉撥光緒十九年地丁厘金關稅京餉並邊防經費籌備餉需各銀兩均已起解一半緣由謹附片陳明伏乞聖鑒謹奏奉硃批該衙門知道欽此○○頭品頂戴浙江巡撫奴才崧駿跪奏爲查明光緒十八年分耗羡銀兩收支動存各欵循例恭摺仰祈聖鑒事竊耗羡一項每年應將收支動存各數查明有無虧挪於次年奏銷地丁錢糧時開具清單繕摺奏聞歴經遵辦在案兹屆光緒十八年地丁錢糧奏銷之期據布政使劉樹堂將該年耗羡銀兩收支動存各數開造四柱清册詳請奏咨等情前來奴才覆加查核各項銀數均屬相符除清册送部查核外理合恭摺具奏並繕簡明清單敬呈御　伏乞皇上聖鑒謹奏奉硃批户部知道單併發欽此○○頭品頂戴浙江巡撫奴才崧駿跪奏爲浙江省光緒十八年奏銷比較上三屇完欠數目開單奏聞仰祈聖鑒事案准户部咨開道光初年欽奉上諭著照部議設立比較之法各督撫於奏銷題報外照例具奏摺内開具清單列通省三年比較如本年額徵若干已完若干未完若干積年舊欠若干本年帶徵已完若干未完若干比之三屆最多最少之數或盈或絀一一註明務使眉目清楚一覽了然等因欽此經部議定章程頒發式樣歴經欽遵辦理在案兹據布政使劉樹堂詳稱現屆光緒十八年奏銷除舊欠錢糧比較另行開報外所有各屬解司光緒十八年分新賦完數與上三屆比較皆在九分以上遵照頒式開具簡明清單詳請具奏前來奴才復核無異理合繕單恭摺具奏伏乞皇上聖鑒謹奏奉硃批户部知道單併發欽此○○崧駿片再户部咨奏撥癸已年籌備餉需兩浙鹽課銀六萬兩恭錄諭旨行文到浙卽　轉飭籌解業已解過銀三萬兩在案兹據署浙江鹽運使事杭嘉湖道王祖光詳稱在於綱票課厘項下再行動支銀三萬兩委候補連判胡汝翼鹽經歴易德縑管解查照京餉成案飭令該秉員由浙至滬搭坐輪船運至天津由陸赴部妥速　解所有本年奏撥籌備餉需銀六萬兩全數解清等情具詳前來除分咨查照並咨行沿途文武各衙門一體撥護前進以昭愼重仍飭將起程日期速行詳咨外理合附片陳明伏乞聖鑒謹奏奉硃批户部知道欽此○○譚鈞培片再石膏并提舉李宗道據報因病出缺遺缺查有准補姚縣知縣蔡之模堪以署理又馬龍州知州吳雲廾署宣威州知州馬鯤均撤省查有大挑試用知縣進鼎銘年壯才明堪以署理馬龍州缺現署昆陽州事實缺宣威州知州陳鴻勳應飭赴本任陳鴻勳未到任以前委候補知府石鴻韶暫行代理萬遺昆陽州缺查有署寍州知州白鹽井提舉丁恩榮堪以調署所遺寍州缺查有試用知縣李馥才識敏練堪以署理又定遠縣知縣遞邦治調省遺缺查有准調寍洱縣知縣姜鵬程堪以調署據藩臬兩司先後會詳前來除分檄飭遵外謹會同雲貴總督臣王文韶附片具陳伏乞聖鑒謹奏奉硃批吏部知道欽此 
 
