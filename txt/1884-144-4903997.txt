# 1884 - 144 - 4903997

 

Page 1

 
 
[第三號畵報出售] [  申報館主啓]  
　　啓者本舘印行畵報兩次蒙海內君子同聲許可購閱者踵趾相接應接不暇茲於月之初四日出售第三號其中繪有李傳相與法使福尼兒議立和約圖並曾襲侯小像閱者定以先覩爲快焉再外國典禮華人罕有見聞今者馬達加斯加國女主舉行冠禮一時儀衞盛陳萬民瞻仰苟一寓目不啻身遊其國爰亦繪以成圖編入下次第四號畵報出售此布 
[論法人復攻馬島] [  蒿目子來稿]  
　　法人之注意於馬達加斯加也非一朝夕之故矣去年因有事越南暫且罷兵欲奪帶麥帶尾地方而未克竟功歐洲各國皆於馬島開立通商埔頭輪船往來必經紅海而馬島由亞丁小嶼而南雖不入口停泊然在境外經過聲勢相聯足資保護法人狡焉思逞迫於各國之公憤究亦有所忌憚故略事經營而旋卽退手顧觀於今日之盛陳兵衆以往則知法人之留意該島不下於越南而前者暫時停止亦非迫於各國矣夫越南之事肇於前年夏間海防河內南定海東諸大城池唾手而得越旣無備中國亦不相援法人自謂踞南坼以圖北圻可傳檄而定也於是又窺馬島之土地知帶麥帶尾實有可乘之𨻶遽用兵船擊之倘亦如越南之易克則法國於一年之中連得大西洋以東兩處沃土豈不大張國威而稱雄於歐洲乎乃人事不從天心未屬馬島之師方出而越南劉永福一軍突出而恕其馬首李威輕敵深入戰死疆塲波滑因意見參差逃奔回國勞師縻餉相持一年而越事未能告蕆且劉軍銳氣方張中國救援且至勝負之數未可前知卽得海防之要隘河內之膏腴略地定民通商置戍一切善後事宜尙苦無從下手而國中兵餉兩項止能搜括以供一處之用於是深籌熟計以爲馬島在紅海口外路近勢便但得越事順手將來旋師取之極易不若厚集兵力專向越南此卽朁人假途滅虢還襲虞公之故智也故自續調師船謀攻北寗之後不聞其增兵以圖馬島但聞與英國欽使有開罪之事因而不復攻擊也今越事久而無功處言恫喝謂欲中國賠其兵費六百萬磅以窺中國之意此蓋法人之狡謀其在越兵力果能當劉軍之銳禦華軍之衆與否自知全無把握而國中輪餉之富商至再至三亦已筋疲力盡實屬不能支持聊以此言紿中國耳詎料中國果墮其計不亟亟焉以盡棄越地爲憂獨竊竊焉以索賠兵費爲慮及福尼兒接有電信畀以全權一再晤言始知法人於索賠一事尙不十分固執遂覺喜出望外因之一旦夕之間一覿面之頃遽將議約五條商訂妥當越境盡歸保護邊界悉許通商百十年後之大患直置忽問夫然後法人之計行而法人之欲饜矣蓋法人所望於中國者名與利而已索賠而我允之則得其利而旣賠兵費必不能堅執藩屬之說以令法人還所得之地是名亦未嘗不有也不索賠而專求得地則享其名而地爲法有則紅河兩岸商貨往來說關榷稅者幾何越中著名礦產五金皆備此後挖取誰能禁之得於地中者又幾何是利亦未嘗不厚也若事多阻撓時難久待兩者不可得兼則取其一焉而不意中國之如願以償之也泰西國俗壹意富强得敵國之財不失爲富得敵國之地亦不失爲强此次中法議和在中國不免失算而法人則大得意也旣得意以去則氣益揚勢亦益張其歸而順取馬島也不亦宜乎法人逆知中國於讓地賠費之間必非兩皆不允而讓地之患在將來賠費之難在目前中國當事之人又必顧目前而忘將來讓地之請自可操券故先聲言索賠以淆惑之使其畏賠之心愈甚而後請讓之說可動也目下議約已成法於越南不置一兵度越之君臣亦無能爲而中國又何肯伺其撤兵而遽背其約然則以攻越之師還攻馬島何待再計决哉昨貴報登迷渥率兵船九艘載兵及裝軍械糧餉之船先後六艘加以自越撤調之兵軍容不可謂不盛各國雖執公法通商埠頭互相保護然法旣能得中國之屬地亦何有於各國埠頭者其於越事未定之日猶不敢肆力於該島者誠欲待越事以爲馬島之例而堵諸國人之口耳雖然該島女主對衆宣言謂四海之內不煩他人保護或者有成見於中足以制法人之命乎果爾則法人得志於中國正未能得志於馬島矣壤地雖褊而有志竟成昔者七雄並起諸姬淪夷衛獨密邇東周至秦政一統而始亡由是觀之國貴自立耳何大小之足云也然而爲中國謀者眞難乎爲情矣 
　　右論由友人寄來屬登報首披閱數四知作者深以棄越爲可惜亦屬有心時事之言第立意措詞未免固執蓋中朝處法越之事與其戰而未必勝不若和以待將來秉國鈞者深謀遠慮不得不出此䇿作者似未統籌全局故所見多倔然論事之文不妨各行其是近聞都中翰苑諸公亦有疏陳和局之非者則作者此論或亦可並存歟本舘附識 
[朝鮮雜誌]  
　　四月八日爲浴佛會先二日卽有持竽懸紙燈以出售者塡街塞巷比比皆然及是日晚間居民舖戶門口各燃數燈以爲慶賀兼自連綴數燈高懸於院內紙魚竿之上者炸砲管絃之聲不絕於耳出遊士女如荼如雲巨族搢紳且延妓女演戲以爲樂喧闐歌舞徹夜不眠亦盛舉也復興澡堂於初八日開張當日浴者多人朝鮮人亦有慕中華之習而殷殷來浴者生意頗形茂盛仁川平地一事甚覺棘手以無董事人呼應不靈也茇南觀察現札委廣西商人熊渭川寍波商人諸觀光專司此事並爲華商領袖諸事歸其管理聞已酌給薪水每人每月三十金○俄公使意大里人聞已將抵朝鮮爲和約通商事計朝暮間卽可來臨矣王宮西偏有白石台繞以石欄中列石桌一上繪日月形是占日占月之台也旁屋數楹柱上刻曰漏局其內累石爲台上置銅器一具如鍋試高四尺餘周圍約丈許稍低有二銅筒周圍約三尺高七八尺遍作盤龍形緑色斑剝洵古物也摩挲視之髣髴有字然漫滅不可復識殆卽銅壺滴漏之製歟東門大街路北居民家有塔一座高十數層周繞數門門各有額曰興善會樂善會蓋當時是一廟宇後毀而爲民居者也古碑一穹然獨立文已剝落僅一二字可識餘則如沒字碑下以石屭贔負之高約四尺長約八尺寛約六尺首昂尾曳儼然如生聞土人云屭贔甚靈禱無不應有侮慢者灾及其身左右居民每逢朔望必以酒奠之餘瀝淋漓滿頭皆徧豈果頑石有靈乎南別宮左邊有屋一所額曰伏魔大帝盖祀武聖也遊人某入門遊覧見夫廟卑且隘門扃閉莫由入而瞻仰階以下牛勃馬溲　濁難堪雜草　生亂石堆積幾無容足處廟側左右矮屋數椽初不知何人所居方欲行時忽出醜婦數人嫫母無鹽彷彿相類巨足闊步爭來牽拉某怱忙奔走喪其一履遂奪門而逃後詢 
 
 

Page 2

 
 
之知爲土妓也夫武廟之中此等人敢來樓止其䙝甚矣四月初麻浦演戲男女往觀不絕於途諸商人以爲遊目騁懷足消旅興遂亦挈伴而去至其地見人影叢立就地演唱土人均諳歌舞一聚而成無所謂某班某部也亦服花彩之衣僅聆鼓簧之調亦有以丹靑塗面者亦有待木棍對打者其音格磔足駭聽聞或張兩手而爲輕燕之飛或屈一足而作商羊之舞歌演旣畢局塲卽終莫由知其所演何事也非梨園之子弟白髪休悲無　板之輕盈紅牙誰拍周禮云儺近於戲此殆行儺之禮乎亦未可知也來觀者索然興盡急欲旋歸乃天忽陰雨繼之以風及回寓衣服淋漓不堪旨狀矣巫婆在處有之而朝我平爲尤夥驅灾乞福歌舞蕩　盖卽跳神之意也一日南門外山畔有女巫數輩在彼演法二婦年約四十餘頭戴野花面目可憎而厚敷脂粉强作嬌羞態令人對之欲嘔以巨缸二列於左右各登一缸以兩足立於缸之沿上口中喃喃不知作何語忽本地官員呵道而過人人驚避二巫亦張皇無措均失足墜於缸中缸甚高而口甚狹僅露其首身一搖動缸便傾倒隨地輾轉欲出不能人爭拋擲以石始破而出之該巫乃埀頭喪氣而歸 
[坍屋傷人]  
　　澳門新聞紙載二月十九日適值禮拜之期西洋某處鄉間有禮拜堂是日衆皆聚集正在靜聽神父談論之時其後面之樓屋忽然棟折榱崩一時坍倒樓上人皆與樓俱墜樓下人亦均遭覆壓神父停講視之則見斷臂者折足者皮破血流呼號之聲慘不忍聞其間有杖而能起者有不能動彈者於是卽將受盡諸人或扶或車送之歸家是處鄉間止有醫生一人大有不暇遍視之勢究其屋倒之故則殊不可知該堂雖創造有年而初無損壞之痕跡乃遽遭此一刦實出意料外也 
[牛莊近信]  
　　牛莊西人來信云上月二十三四兩日內牛莊地方北風怒號勢甚狂猛間以大雨聞海邊捕魚之船遭風漂沒者計有二百餘隻云又言該處巿面頗形　索洋布之存積者甚多銷路殊爲遲鈍也又言二十四晚該處地震雖其勢甚微並無損壞房屋人物然以其地素無此變故居民多不勝惶懼也 
[輪船擱淺]  
　　昨日早太古公司之海口輪船由汕頭來滬報稱怡和洋行之寳生輪船於月之初三日在吳淞口外三百餘里之捕魚島邊擱淺海口見之卽往助援將寳生船上由港帶來之貨物書信及第一司機器人并西客二名華客八十人均　爲裝連至　及潮水盛漲寳生船已浮起可以出險乃船主見船首頗有下沉之意知有損處隨令仍擱於淺處以待修理之後再行駛出該船係於是晚西鼓時適遇大露致有此事船中所裝之貨以由汕頭運來之糖居多昨晚怡和洋行已飭福利船往擱淺處設法拖帶并派帆船一隻前往以便卸出貨物使寳生輪船易於出險也 
[鳴鑼收捐]  
　　杭省自保甲局改定章程各處更夫統歸各段之紳董輪轉理務必實事求是保衛閭閻意美法良誠善政也奈自去年以來疉倒巨莊巿面緊急各項生意賺錢匪易大街店舖猶可强支若窮詹小戶之家僻巷冷街之地或趁手工以度日或賴肩　以謀生日賺幾何不遑餬口每當收取更錢之時不免有拖欠延宕等事或請展期或諉異日貧戶疲戶所在皆然是以保甲局憲札委仁錢兩縣會銜出示　切宣諭原以情喩而理勸並非勢迫刑驅所頒告示皆由各地保承領徧貼城廂俾得大衆咸知客遵憲諭固無虛聲恫喝也乃自下城衆安橋以下各街巷間均有地保鳴鑼前導一人掮高脚牌而隨大聲高呌各家更錢不得拖欠分文不得攙　小錢有不遵者卽當送局嚴辦鑼聲過後卽有一人手持文簿一人肩負臣囊挨戶收錢聲色俱厲較之催租者更甚一時無知小民咸相驚駭或謂係地保所爲或疑爲董事所使衆論沸騰爭相猜度此前月杪事也 
[北難民]  
　　前月二十八日杭垣武林門大街到有難民數十人男婦老幼成羣結隊而行據云皆直隸人氏以迭遭水災田廬盡沒故沿途乞食而來於是居民鋪戶或舍錢文或贈粮米爭以善言遣發之盖其人雖係難民而言語剛直性情暴躁皆有介然難犯之色且帶有年輕婦女數人尤易滋事幸有該處里保代謀安置之處以永今夕據云次日尙須至縣署求爲發遣云 
[温州近聞]  
　　温郡近到福建榮陞班行頭之新脚色之多實非本地戲班所能及上月十八十九兩日在東門外閩帮會舘開戲二十日又在東甌大廟唱演有道署王姓因臺下無可駐足站立臺上觀之其時適有廣勇憨人手執滕鞭向王亂打臺下看戲人咸抱不平齊聲吆喝將廣勇圍住遂同王某扭至鎭署喊請鎭憲訊辦鎭署巡捕人等將各人並王某先行勸回一面將廣勇留住旋聞鎭憲張軍門詣道署面陳一切調處寢息矣○温郡近城十里均係屯田近緣生齒日煩竟將田畝改造屋宇而粮額仍照田畝完　不意近有駕　蔡某在西門外各處藉此爲名多端詐索稍不遂欲卽以拆毀房屋等語相恫喝遭其害者指不勝屈不知主持屯政者何以杜其弊耶上月十九日永嘉廿四都朝埠地方鮑某與王某因口角細故糾衆鬥毆鮑某將六十餘歲之王某毆傷又推跌河中斃命王妻與子赴縣請騐張邑尊遂飭值日前往查詢兹聞該差等出爲理處不識三寸舌可能奏効否○五馬街口之恒同春洋廣貨店於去年三四月開張約有資本一千餘金未及一年而虧折殆盡月前將店閉歇可見生意之艱難矣○永嘉縣　缺現改新章駐防柟溪楓林業委稅庫大使朱君巽學署理於上月廿六日接印任事矣府前春洋錢莊虧本閉歇當經張邑尊提訊案雖未結而嚴鄭兩股早已情願退出故該莊轉聘陳某於上月念六日重開將字號改爲春生所有上年來往帳務仍歸春生經手理處此莊一開則温郡銀錢定不至如去冬之吃緊也康樂坊之寳塲實係流氓麕集之區上月念五夜正在聚賭之時倐有四顧橋班之流氓十數人身帶鐵拳頭鐵尺等物將寳官拖出遍身亂毆幸該處聚賭人多出爲解勸否則必釀成人命也 
[袁江雜錄]  
　　淮北鹽斤滯銷各局棧遂復有跌價搶售之弊官憲漸已覺察議於壩上設立督銷局就近稽察乃議尙未定而傳述已徧於是有黠者搜括囊篋購　垛積用以轉售湖販數日間項書巢分轉蒞任卽痛懲此弊出示嚴禁倘有仍蹈故轍者罰令停輪必俟各輪售完方準發售各局棧爰慨以官價爲衡云○傳得淸淮水師左翼潘都督順管帶之砲船全行改爲親兵步隊卽歸姚軍門管帶云夫當斯海防吃緊之時水師應較要於步隊而淸淮竟有此舉其以經費减　耶抑各憲另有深意耶四月二十四日午刻河北中關帝廟迤西某雜貨鋪失愼焚去後進瓦屋三間幸風色雖大時當白晝人手齊整各洋龍水龍迅卽撲滅詎救火者喘息未定警鑼又鳴豐濟倉東某姓焚去草屋二間幸四周瓦屋水龍得卽灌熄也○近日沂泗來源漸旺運河水勢視前已漲高四尺有奇伏汛在邇惟祝瀾安告慶耳 
[彈壓傷人]  
　　江西武寗縣張永隆雜貨店前日因換錢與人口角驚動街隣所有永隆店錢票咸來照發該店見人來太衆閉門不納地痞遂乘機而進紛紛搶錢店主請得駐紥該縣之勝字營兵前來彈壓於是兵民互毆共傷七人內一人受傷甚重命在旦夕現聞兩造俱報縣請騐勢將再鬪旋由縣宰出爲調停云 
[魚苗暢銷]  
　　九江每年春夏之間沿江一帶所產魚苗甲於他處自榖雨時漁人結網江濵　取魚苗至芒種時止各路水陸客商均往官牌夾地方販買洵該處一大宗生意也現在官牌夾所到贛帮船十艘蘇帮船三艘吉安撫州各帮共十餘艘而逐日擔連者尙不絕於途該處每日約出貨銀千餘兩極形熱鬧業漁者均利巿三倍云 
 
 

Page 3

 
 
[伏訊堪虞]  
　　前有浦東爛泥渡人曹煥章等控前革前租地保現充二十四十六等圖册書莊念祖盜賣接連海塘之沿浦官塘公地與洋商平治門將塘掘毀並於護塘外官地掘賣鈔泥成河以致潮水灌浸田房受害等情經縣提訊斷罰莊念祖洋八十元充公並着將掘廢塘址塡高不許鈔泥出賣嗣因莊抗斷玩延復經省控奉飭上海縣錄案詳復節經列報現在事越數月仍然延宕但毗連民田轉瞬伏秋大汛江潮盛漲難免灌浸傷害禾棉該處業戶頗形惶急正不知縣署如何辦理也 
[被告上控]  
　　老沙遜洋行控買辦陳蔭堂用空銀萬餘兩陳係范德盛作保立有保單因向保人追償各請狀師辨論由黃太守商之翟副領事斷令范德盛賠銀被告訟師不服欲上控各情節經列報兹悉范德盛已投道轅上控邵觀察札飭英會審員錄供詳覆再行核奪并悉被告訟師實係担文訟師門下者姓賴名敦亦係訟師函致英會審員略言公堂會審判斷不服例應上控業已控請道憲會同英正領事獲訊已蒙道批俟貴分府詳覆核奪在案查范德盛所立保單載明陳蔭堂設有虧空情事向保人理直字樣然理直二字之義本律師查得某年某月總理衙門由恭親王文中堂及英國駐華京欽使阿利國評定理直無賠銀之意不過向保理直而已且陳蔭堂之虧銀實緣認賠倒帳所致况陳尙有每月百兩之俸銀五千兩未向收取等語此所聞之大略情形也以後如何辦理俟聞再錄 
[捉姦送捕]  
　　昨晨有五十餘歲之蘇人某甲以妻與同鄉人某乙犯姦雙雙拿獲剪去某乙之辮捆送捕房由捕頭略詰數語一併解赴英會審公廨因端陽節停訊黃太守命分別押候訊究 
[失火卽熄]  
　　外虹橋浜　輪路開舊貨店之寍人其子素有瘋疾喜誦梵語昨早在樓上焚香頂禮不知火被風煽延及畫軸霎時烟𦦨飛騰當經包探報知捕房迨捕頭仍飭往看而火已撲滅矣 
[失物案結]  
　　失物一案已登前報前晚復由黎邑尊傳到黎甫臣之兄黎仲雲供稱我弟因曹錐二客毆打因病不能來案故我投質至十九日在碼頭如何起釁求問接客劉紀芝便知邑尊卽問劉紀芝及船戶陳阿來供與前同並據陳阿來稱曹錐二客由杭州來滬言明船錢一千六百文在途屢索船資未給分文况與同船之客借過錢一百文旣稱箱內有洋七十餘元何不在杭州換洋用錢該二客帶有花五盆在閔行藉碰壞花瓣爲詞將我送閔行司究辦官以事屬細微不究到滬後並未給錢我交明行李忽稱遺失箱子但箱子實係三只並無四只求恩明察邑尊詰曹題亨供稱直𨽻永定府人由杭來滬欲搭輪船　籍船至碼頭遺失一箱並非誣揑邑尊謂旣據該船戶供明箱子祗有三只本縣不能偏斷但黎甫臣不應毆打着黎仲雲出養傷洋三十元並賠毀壞物洋三元兩造遵斷完案 
[枷犯脫逃]  
　　前報浦東人沈阿大投上海縣控訴徐海龍將妻拐賣至湖州等情經蔣明府訊供將徐海龍重責二百板枷號兩个月發各城門遊街示衆詎該犯徐海龍於前日在二十鋪地方棄枷逃脫禀經蔣明府飭將該地甲責三百板限五日緝獲交案逾限將該地甲代枷 
[嫉惡甚嚴]  
　　前日總巡馮刺史將在縣西飯店擾事之流氓倪阿華責七百板楊林泉楊正咸各責六百板發往廿三鋪地方示衆刺史嫉惡甚嚴流氓或稍歛跡歟 
[賭攤宜禁]  
　　前日有王阿全在打狗橋北堍牽絲木盌攤賭錢輸去洋十元旋央其友人舟山和尙同往佯爲再賭看出破綻卽將該攤人沐陽亞星扭住至潮園茶館評理卽經同黨出爲理勸罰亞星酒筵四席而罷按打狗橋一帶牽絲木盌攤不計其數愚人受害不淺何巡捕置若妄聞 
[供詞正悞]  
　　初三日報登吞銀潜遁條內所有盧三元供詞因係粵人口音致傳者小有錯悞兹查得盧在縣堂時但稱外人雖說丁有洋三千元託我代換金條其實並無是事是以邑尊得供卽着保釋也 
[分發人員騐看名單]  
　　籌餉例掣簽分發主事陳毓運廣東國子監典簿聶徵隸鹽運副徐葆光江蘇籌餉指省分發道花翎周嘉猷四川江蘇同知鄭述祖河南江蘇通判錢大昌順天福建知縣謝維曾江西陜西藍翎五品銜謝文彬江蘇江西陳偉哲山東四川州判楊興周雲南四川府經歴椿盛鑲白廣西傳保元浙江江西趙昌言浙江湖南沈乃楫浙江江蘇縣丞周澤審湖南江西鹽知事鄭視祖河南廣東府知事裘權福建廣東州吏目王興邦湖南廣西鹽巡檢程紹光江西兩淮巡檢楊光烈四川雲南湯維藩山東湖南郭景熙山西江蘇陳德謙順天廣西李敦熙廣東浙江李柏齡廣東廣西典史李福蔭順天江蘇馬恒麟山西直隸張開烺安徽直隸諸源浙江福建閘官邊春曦直隸東河○勞績掣簽分發知府劉思詳湖南○勞績指省分發知州四品頂戴徐佐垚浙江河南通判藍翎知州銜韋勳承廣西雲南知縣藍翎同知銜陳大章湖南甘肅縣丞藍翎黃復湧陜西甘肅藍翎提舉銜宋傳偀四川甘肅從九品陳杰四川貴州藍翎雷仁恂湖南浙江○俸滿教職掣簽分發知縣郭鵬雲山東○孝廉方正掣簽分發知縣李熾陜西直隸州州同馬步瀛直隸縣丞徐貽璞山東○教習掣簽分發知縣魯人瑞江西○應補呈請分發同知黃樹藩江西浙江知縣秦應逵湖北山東同知銜寍炳文直隸山東舒敏鑲黃河南劉堉敏直隸河南同知銜李丕智河南直𨽻同知銜章甫浙江江西巡檢六品銜張嵩年浙江廣東未入流黃啓仁浙江江蘇陳星涵江蘇浙江梁毓藻山東直隸陳廷元浙江江西王淸源河南山東 
[同善普元局辦理章程]  
　　一本局義塾以十六徒延一師塾師修膳及塾徒紙墨筆硯槪由局給朔望察課一次而嚴賞罰一惜字本局常川雇夫擔收街巷弄口另設竹木字　逢五十期收賣每觔給資四文並收燬淫書淫書春册等眼同焚化月杪飭局使送入大洋一本局於朔望日分送諸項善書一恤　節婦瞻膳本局專泒司事一名稽察有鄰則塡明某鄰代保無鄰逐月羞老誠局使按名給送以昭愼重一本局延請內外專科先生每屇夏令　醫給藥不取分文秋後停止一門診八㸃鍾起十二㸃鍾止如病重請先生出診者午前掛號輿金亦由局給一實在貧病煎資無措者本局給炭資弍觔一每屇夏令敬送紅靈丹憺酥丸午時茶等一查有年老癱瞎舉步需人扶持者當來局報明年歲每名給手摺壹個按月給發大錢伍百文一冬季給發棉衣米票等先行到局領票無票一槪不准以杜重與疉取一本局辦理各項善舉總兾永遠勿衰維恐經費不敷專派司事前赴紳商善長什宦仁人勸助百文善愿或三五愿或十愿多多益善按月挈票收取俾得集腋成裘以埀久遠每至歲終造具淸册報銷大憲查核外另刊徵信錄分送以昭核實[  同善普元局司董謹啓]  
[奉勸戲移助賑捐]  
　　謹啓者連接四兒則敬來禀上年十二月中旬山東利津又遭决口黃水未退冰凍之後以致雜粮麥子均不能下種被灾之區今年春熟一無收成如欲救人救澈必須接濟到秋熟所望南中捐欵解去接濟除此之外別無善䇿可籌善昌萬不得已日夜躊躇登報叩募區區苦衷伏乞埀鑒直東兩省水灾之大從古未有慘苦之狀普天之下中外咸知如能多勸一分捐多救一分灾今屇端陽佳節前 
 
 

Page 4

 
 
次登報奉勸請節酒移助賑捐義粟仁漿源源而來仰承諸大善士無微不至　故曾館端陽節酒以及五月十三日恭祀關聖神誕會資散福酒筵一併移助屇期淸香恭祝明德惟馨奉勸各帮大會館大商賈均有供奉神誕酬神演戲務請大紳董酌量减省移助實因兩省春賑尙在待欵災黎撫䘏尙無了期故特再托登報如能移助功歸實濟救灾黎之性命天必報汝以福富貴壽考如願而償雖好善者未嘗望報而天道好還其理斷無或爽卽以此舉爲獲子孫奇方也可積福之左券也亦可上海北市絲業會舘籌賑公所施善昌代災黎叩告 
[佳節思親]  
　　早背椿萱久自憐望雲幾度隔江天思親有淚逢佳節應世無方濟巨川荆茂堂前深欵洽琢琳春庭菊亭諸兄皆挈家寓滬每逢佳節皆聚飲於一室蘭馨庭畔慶安全兒姪輩俱就傳讀書顯揚素願誠難慰建　應教著祖鞭[  王恩溥端午草]  
[將之崑山維舟赴飲]  
　　貧賤離家意惘然故人情重敞華筵謂王心田司馬醉辭酒綠燈紅地夢醒風凄月黑船○舟行卽事千層細浪忽堆雪一片好風初上帆水竹淸漪見魚鳥買田端合住江南○舟中雨夜東船西舫悄無語客子中宵夢不成篷底微吟篷　雨聲聲相和到大明○溪橋晚眺沾衣不濕雨濛濛山色憑闌入畫中一片模糊靑未了亂雲爭放夕陽紅○席上贈李夢鶴大令仕仲樞茂才銀燭高燒酒數巡天涯親舊話艱辛三年別恨爲誰滿一個靑山兩故人○歸舟卽事相逢無奈還相別殘夜登舟斷魂睡去不知帆已挂潮聲流夢過張村距太僕廟約八九里平陵蔡錫齡寵九甫 
[輪船來申電音]  
　　怡和洋行順和輪船初三日由天津禪臣洋行厦門輪船初四晚由香港均開行來申 
[浙省撫轅抄]  
　　四月二十八日武義縣過仕并稟辭赴任俱稟見準補東陽縣路海鹽查由塘工回省銷差並奉藩飭准補并飭赴任禀見叩謝卽辭二十九日補海鹽縣顧禀知奉委赴乍浦勘工三十日臨海縣高英禀辭赴任 
[蘇省撫轅抄]  
　　初二日藩轅牌示照得松江附經歴徐淸引病故遺缺查有捐納本班儘先府經歴陳其璟堪以咨署二品頂戴直隸候補道胡　　自浙江籍服闋來省由滬赴天津初三日江錫珪禀知奉此調辦中路總巡差于實之禀知奉委北路總巡差縣丞曾瑞琪禀知奉委盤門厘卡差從九周鏞缷署南匯縣三林司巡檢事囘 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十年四月念八日京報全錄]  
宮門抄○上諭一道錄前○發抄旨八道○尙書徐等奏遵旨查明酌擬祿由片江督左奏請免知州引見片晉撫張奏甄別各員片○又奏請將知縣開缺另補片又奏暫留知州淸釐局事片四月二十八日內務府國子監正紅旗值日無引見○八額駙等謝管新舊營房恩○成惠假滿請安肅王續假十松溎續假五日掌儀司奏初一初三日祭奉先殿劻貝勒澂貝勒行禮麟書奏請開缺召見軍機醇王發杪葉伯英奏新授潼商道文光飭赴本任奉旨吏部知道欽此○又候補同知秦毓麒補佛坪廳同知奉旨吏部議奏欽此又審明特叅稟泉縣命案原題改供徇庇各情奉旨刑部議奏欽此○又湖南節婦方周氏旌表奉旨方周氏着准其旌表禮部知道欽此丁寳禎奏審明武童吳步贏卽吳道南改名朦損案定擬奉旨刑部議奏欽此○又殄除巨匪出力之知縣張紹　仍照原保獎叙奉旨吏部知道欽此又補用直𨽻州但祖蔭等期滿甄別奉旨史部知道欽此○裕祿奏安廬道丁峻署臬司並請飭催張端卿赴任奉旨知道了張端卿前有旨令其來見俟該司到京卽飭令迅速赴任欽此○○徐桐等片再原奏內稱盛京將軍五部侍郎向藉司員倉差爲仰給之需往往㸃派此差屬員均酬之萬金之　嗣經前署將軍崇實定爲每年內倉監督三員各出資五千餘兩統計一萬六千餘兩津貼五部侍郎各二千兩將軍五千兩副都統一千兩此後上司不得藉差婪索屬員不得非分饡營近年各堂官於奏定章程之外每屆更派不論年資惟以多寡爲去取得此差者於定章五千餘兩外仍送陋規五千兩是必於應交津貼外確有盈餘可知現在八旗官學事同創始請飭下查辦大臣秉公詳定監督捐欵於應交正欵外每任每員各交官學經費五千金並聲明不受陋規者惟崇綺一人等語臣等查光緒元年前署盛京將軍崇實奏請變通奉天吏治摺內聲明奉省各旂草豆由折色以至實徵最不畫一數則任意增减田則任人歸拼浮收包覽百弊叢生而正供之外尙有盈餘謂之倉差規費每年收租例由將軍派督催協領一員由部分派正副監督司官二員其奉派之員每納規費於本管上司自三四千金至八九千金不等本屬私供遂無定數往往承辦各員借貸墊賠致招物議甚或借此訛索見患仍受於民現經厘定新章力加核减仍有盈餘約在一萬五六千金此項並非正供尙於地方無碍與其任作私規茫無限制不如　充公費免其誅求當將此項奏明貼補五部侍郎及將軍等衙門辦公費用等因在案是提作公用之外再有盈餘原奏雖未叙及其爲留作該監督辦公當　之費可知兹摺內所奏各情與該前署將軍所奏正是一事究竟盈餘尙有若干是否仍送陋規五千金殊難懸擬一面行文盛京戶部查明內倉額徵地畝每年實徵若干如何折放一面飭傳　任協辦監督協領程世榮正監督戶部員外郎覺羅綽普副監督將軍衙門堂主事興福等詢據供稱內倉額徵內八界草豆地三十七八千二百六十七日除正白旗界地一千九百四十日向交本色曁撥地一萬三千九百九十九日歸　徵收草束外餘均折色徵收計草豆並徵地三十六萬二千三百二十八日每日地於奏定折色東錢一千一百二十文內除該界辦公錢二百七十文僅交倉八百五十文其撥草歸站單徵豆賦地一萬三千九百九十九日每日地折收東錢五百六十文額徵寗遠等處米地六十八萬一千九百九十一日每年約收五十七八萬日不等每日地向各城承催按六百八十文交倉糴米以上三項每年約收東錢七十萬零三千數百吊均照向章徵收並無增减至內倉用欵每年應買入倉豆六千六百餘石約需東錢七萬九千九百餘吊草三十六萬二千三百餘束約需東錢四萬三千四百餘吊米　萬五千五百餘石約需東錢二十一萬七千餘吊並明奏定章程交將軍副都統及五部津貼銀一萬六千兩約合東錢十六萬餘吊此外尙有將軍衙門及盛京戶部八界五倉等處紙張飯食　費馬乾等項共約需東錢六萬八千四百餘串又五倉差役人等約需薪水東錢七千八百餘串以上各欵共需東錢六十一萬六千五百餘串通盤核計盈餘不過東錢八萬吊上下安有致送上　各五千金之事等語查據盛京戶部覆稱該倉徵收各項數目核與該監督所供相附其每年應餘若干戶部亦無案卷可查實屬無從稽核惟就該監督等呈遞親供及所開淸單詳加查考按中稔年歲核計每年除採買米豆草束及支發各項外約共餘東錢八萬數千吊以錢合銀大約每員可餘銀二千五六百兩卽令盡數歸公照辦官學該員等身爲旂僕原宜勉力輸將惟查前署將軍崇實於該倉利弊體查最爲周詳其奏提銀一萬六千金充公之時詎不知盈餘一欵尙不止此誠恐搜剔太盡轉致浮收勒折貽害民間用意最爲深遠若於正欵津貼外再令其各支官銀五千金無論所得盈餘寔在無此巨欵卽使確有餘項而搜買殆盡必至竭蹶從公旣無以體恤下情並於政體亦有關礙更恐該監督等藉口欵項難籌因之取償於納戶則橫徵厚歛其患仍受於民甚非正本淸源之道卽以餽送上司陋規而論現任協辦監督協領程世榮及副監督將軍衙門堂主事興福均係該將軍崇綺㸃派原奏旣稱崇綺未收此項陋規則該二員未經致送自無疑義乃責令與致送陋規之員一體出銀五千兩似亦無此辦法况陋規一項事屬暗　彼此諱莫如深非實在顯有可憑斷難得其確據臣等再四思維與其竭澤而漁或致另生枝節不若稍留餘潤俾知感激馳驅所有官學經費應請旨飭下該將軍另行籌備無庸令該監督呈繳以存大體而養官廉至原片奏稱盛京內倉每屇派送時五部中罔弗一人把持甚有一人連充四五任者請飭下部臣於內倉監督引見時查有一部之中上屇係送此員本屇復送者照徇私例嚴議等語臣等查以前十屇內倉監督名單其一部中連充兩任者間有其人尙無一人連充四五任之事惟查道光九年該省各衙門會定章程僅有五部司員八缺後揀用將軍衙門主事一次明文至於曾任倉差之員以後保送並未酌定年限是則差滿未久者可以復送而從未得差者未免向隅立法殊未周密伏查乾隆四十五年奉上諭各部院司員保送三庫稅差錢局坐粮廳等項此等得項較優之差嗣後已經派過者着於上年方准再送等因欽此奉省內倉雖不在前項優差之列然在該省中究係得項較優之差擬請嗣後除各衙門輪送班次應仍其舊並將軍衙門主事僅止一員毋庸另定年限其五部司員應比照三庫等差之例凡已經派過者酌定爲差滿後扣足八年方准再送以示限制並責成將軍侍郎等互相查察如有收過差規卽行奏叅庶弊竇可以肅淸　保送益昭公允所有臣等遵旨查明酌擬緣由謹附片具奏請旨奉旨已錄左宗棠片再江蘇候補知州張兆鹿於陳兆靑私售獎札案內暫行革職嗣查明陳兆靑在籍病故由臣奏請開復經部調取引見復經臣以該員係属代人受過原參究係暫行革職與別項革職由本案開復者有間奏請免予送部俟補缺後再行引見經部議奏查降革開復除錢粮實欠在民及悞被揭叅兩項人員毋庸赴部此外無論暫行革職及奏請先行革職後經本案開復俱照例出具考語送部引見並無補缺後再行引見之例所請應毋庸議等因奉旨依議欽此轉行欽遵在案茲據該員張兆鹿禀稱陳兆靑在押患病經朱作旗保出醫治由鄭輔臣帶往該員寓所居住其時不但並無經手之事且與陳兆靑素無往來以故陳兆靑乘間脫逃該員　無從過問嗣由前督臣沈葆楨奏叅暫革仍令督同鄭輔臣訪獲交案後經訪悉陳兆靑在籍病故始蒙奏請開復是此案原與該員無干從前悞被揭叅今已心跡昭著懇予再行核辦前　臣查此案鄭輔臣受朱作旗之托將陳兆靑帶往該員寓所居住並無官交看管之人該員本無應行防範之責嗣輾轉受累亦極竭盡心力多方訪弋先將鄭輔臣交案直待查明陳兆靑在籍病故之後始由本案開復核其代人受過與悞被揭叅之例情事相同復查該員勤愼安詳諳悉防務現委辦漁團事宜頗責臂助茲值辦理江海防務需才之際該員又係引見到省人員合無仰懇天恩俯准將候補知州張兆鹿免其送部引見以重防務仍照前請俟補缺後再行送部引見同旨逾格鴻慈謹附片陳請伏乞聖鑒訓示謹奏軍機大臣奉旨着照所請束部知道欽此張之洞片再道府同通州縣鹽大使候補試用各員　省一年應加考分別煩簡補用歴經遵辦在案茲查有補用同知馬汝屏遇缺卽補知　唐鈺大挑知縣向迪明試中鹽大使董務滋等四員均已試用期滿據藩臬兩司造册詳請甄別前來臣查馬汝屏謹飭安詳唐鈺勤奮耐勞向迪明實力奉公董務滋明晰練考以律例皆能通曉例意堪以歸入各本班照例補用除淸册送部外理合附陳伏乞聖鑒謹奏軍機大臣奉旨吏部知道欽此張之洞片再楡次縣知縣吳師祁人地不宜經臣奏請與天鎭縣知縣雷棣互相對調嗣經吏部覆奏吳師祁任內有被刧之案三叅起限與調簡之例不符應毋庸議奉旨依議欽此咨行到晋自應欽遵辦理惟查楡次地冲差累民情多訟現當减徭淸屯懇荒理賦諸務交集設旂甚非易易吳師祁辦事尙屬妥愼而才識風力以之整頓該縣未能綽然有餘旣屬人地不宜未便因調簡不敷轉令仍留本任相應請旨將楡次縣知縣吳師祁開缺留省遇有相當缺出酌量另補所遺楡次縣係衝煩難兼三要缺應俟接准部覆截缺後由外揀員請補據藩臬兩司會詳前來理合附片具陳伏乞聖鑒謹奏軍機大臣奉旨吏部知道欽此張之洞片再晉省年例應解鐵綢絹紙磺等件例價例脚不敷甚鉅旣派各官攤帮又須行匠賠墊寔爲通省官民苦累大端以致公私交困拖欠日多自攤捐裁停籌欵益艱當於省城奏設鐵絹屇派委霍州直隷州知州杜崧年綜理其事茲杜崧年蒙恩簡放河南汝寗府知府自應欽遵卽飭赴任惟　設鐵絹局以來取有議立章程裁禁冗費厘幣端無一不賴該員任勞任怨苦志經營得掃除　習將各項物料按年淸解此後尤賴廉幹之員接辦其事庶可永絕弊根查有蒲州府知府沈晉祥辦事切寔條理精詳堪以派委惟現當接替之初又值戶部催繳免解緩解各項鐵價等欵端緒紛煩必須一手經理相應請旨將新授河南汝寗府知府杜崧年暫留晉省淸厘經手事件一俟完竣再行飭赴新任理合附片陳請伏乞聖鑒謹奏軍機大臣奉旨着照所請吏部知道欽此 
 
