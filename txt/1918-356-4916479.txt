# 1918 - 356 - 4916479

 

Page 1

 
 
   
 
 

Page 2

 
 
時評 
[確定（冷）]  
　　余謂議和最要之點首在所議之事能確定確定云者可曰可否曰否我之否者不能使人疑其或可人之可者我亦不能期其或否如是則可否明而無依違反覆之弊始雖稍難而其後轉易而和議中所議定之事乃有結果之可言 
　　夫確定必先有誠心所謂誠心不但我以誠心示人且須不疑人以不誠心待我如是則一言一動之中皆徵實在而確定自易矣 
　　理固如此雖然豈易言哉雖然我豈能不深望之而力勉之哉 
[專電]  
　　北京電今日下午二點五分鐘九代表自東站專車出發徐派吳笈蓀送行國務員總次長梁士詒等均到站送軍樂警察各一隊車開時朱在車口脫帽向衆行禮（二十九日下午五鐘） 
　　北京電兩點十分總代表朱偕吳王劉方汪李江徐八代表乘特别專車赴津總統派吳笈蓀代表錢總理率國員至站歡送各界到者甚衆朱與錢在車室密談約五分鐘乃握别軍樂齊鳴車輪發動送者咸脫帽致敬朱臨車門答謝而别施已先行朱等抵津後准三十一專車循津浦線出發二日抵寗（二十九日下午六鐘） 
　　北京電聞朱總代表等辭别總統時除公開之演說外尙有秘密談話徐對西南地盤以舊有五省爲限裁兵以民國三年軍籍爲限全國不得逾六十師至法律問題卒未表示（二十九日下午二鐘） 
　　北京電自廣義派迫華工充兵政府已屢向俄使抗議茲聞俄舊黨游擊軍亦强華人充兵該軍統帶並揑稱係由華政府所允許又新疆塔城亦有招華人充兵之俄官政府已向俄使嚴重抗議並詰問華政府允許據根（二十九日下午一鐘） 
　　北京電王揖唐將有歐洲之行預擬閉會期間出發以私人資格參觀和局（二十九日下午二鐘） 
　　北京電安福系東三省議員反對曹汝霖留任公然聯電張作霖請示故同意案投票無期（二十九日下午二鐘） 
　　北京電元日覲賀排定班次一特任官二蒙古王公三淸室代表四公府職員五外交代表六兩院議長（二十九日下午二鐘） 
　　北京電旅甯皖人儉（二十八）日續電同鄉京官反對倪嗣冲加賦展限及鹽斤加價（二十九日下午一鐘） 
　　北京電政府因陳樹藩劉鎭華剿匪不力有同免職消息繼陳者約爲許蘭洲（二十九日下午一鐘） 
　　北京電陜省擬定許蘭洲一說趙倜調任以張敬堯繼汴（二十九日下午二鐘） 
　　北京電敎育部僉事牛獻周姦騙唐女士案判處徒刑六年（二十九日下午二鐘） 
　　香港電國會議員昨在東園集議易次乾代表唐紹儀報告媾和進行情形詢問對於和會方針並發表意見（一）和會以在滬爲宜（二）速派代表（三）遣使赴歐問題宜先與北京解决（四）軍民分治撤銷國防處裁減全國軍費解决國會與自治問題爲議和條件（二十八日下午三鐘） 
[路透電]  
　　丹京電昨夜柏林消息謂政府所處地位漸見阽危續有陸兵數聯隊與平民甚多加入水兵及斯巴逹克斯團（二十六日） 
　　亞姆斯特丹電柏林水兵司令部已投降忠於政府之軍（二十六日） 
　　丹京電柏林消息波斯丹禁衛軍師團馳抵柏林後反對革命之亂合遂告敉平禁衛兵曾於水兵司令部前示威水兵開槍擊之禁衛兵亦報以槍砲宮屋大受損前皇之游廊已毁里特波氏乘摩托車馳抵向衆演說詆責由波斯丹調軍至京之舉並斥水陸兵交戰乃手足相殘里氏後建議派員討論水陸兵聯合之基礎衆即如其所言而爲之水兵亦降服其軍官曾暫時就逮據稱彼等誤以爲禁衛軍乃保皇黨之反對革命軍故乃開槍（二十六日） 
　　丹京電德國半官公報紀星期二日柏林之事變謂當砲轟之際宮内巨柱及御廐之屋大受損傷内閣會議决議凡非屬柏林戍軍之兵應即全行撤退水兵留駐餘兵將解除武裝半官公文謂星期二日之事變完全關係兵餉問題基爾消息該處水陸兵均斥責柏林之暴動並通告政府願竭忠輔助 
　　倫敦電柏林消息稀少故現局眞相殊爲混沌所知者爲城中有巷戰耳或謂該城數部分已入水陸兵之手且由斯巴逹克斯團贊助之彼等要求愛倍爾氏與哈斯氏之政府須以里特波氏與李勃克萊區氏之政府代之里特波等曾與各大員會商甚久恐尚將續起事變（二十六日） 
　　亞姆斯特丹電十二月二十四日柏林騎兵第三師轟擊水兵第三師所佔之宮邸與御廐水兵不敵而 
 
 

Page 3

 
 
退委棄死傷之兵六十八人現正磋商退兵條件柏林消息防衛首相邸之水兵二人昨日通告愛倍爾氏與藍慈堡氏彼等曾奉命不許一人出人愛倍爾氏嚴詞抗議後乃得入内且將割斷之電話線修復無何有柏林軍隊馳抵保護該邸磋商兩次後衛邸之水兵乃受勸引退於是陸兵亦退水兵取此態度實因政府因水兵盤踞宮邸多行不法必須若輩退出始允發給兵餉之故伏瓦資報載稱柏林衛兵若干及共和衛兵數十人與携械之平民無數現加入水兵佔據師府爲司令部斯巴逹克斯團中人亦有贊助之者忠於政府之軍隊屢圖奪屋均爲逐退反對革命黨現亦佔據公署數處斯巴逹克斯團欲迫令共和衛軍退回波斯丹據目下之消息此次變亂實因防守各公署之水兵久未瓜代羣生怨望迨陸兵代之而彼等又不肯離城且有其他抱怨之分子隨而附和致釀事端斯巴逹克斯團顯欲乘此機會施行猛斷政略（二十四日） 
　　丹京電新任德國外交總長藍超氏語丹麥政治報代表謂彼對於德國外交部所將遭遇之困難程度並未具有若何空想今日最要之問題乃依根據威爾遜總統之大綱定公道和局之基礎此種和局如能告成則據彼意見而論即可爲國際同盟之根據將藉德國人民之輔助竭全力以經營此事云（二十五日） 
　　巴黎電法國外交總長畢勛氏在衆院外交委員會演說謂協約國巳從事贊助俄國地方政府之願脫離過激主義勢力者協約功擬賡續進行此項政策但不以出兵形式行之協約國最先注意之事爲滅除俄國之過激主義（二十五日） 
　　倫敦電海軍部宣稱巡洋艦司令齊亞格氏報告曾拘獲過激黨之驅逐艦兩艘其一曾從事轟擊里伐爾附近之燈塔艦中軍官與兵士均就逮（二十七日） 
　　倫敦電俄國無線電報稱過激黨已解除波蘭土瑪夏夫之國民軍武裝過激黨之軍與波蘭軍曾戰於杜白羅伐區（二十七日） 
　　亞姆斯特丹電荷首相語路透代表謂荷蘭革命運動業已消滅惟未敢决其不再發生（二十四日） 
　　巴黎電若西消息比薩拉比亞國民議會議决主張併入羅馬尼亞版圖（二十四日） 
　　丹京電立陶宛已建設勞兵會政府以里加爲其根據地（二十四日） 
　　倫敦電邱吉爾氏在工業聯合會詳述移轉戰時實業恢復平時基礎之主法略謂所存戰品原料約値英金一千兆鎊須審愼處置以免碍及尋常工業在十一月十一日軍械部總部職員數逾二萬内有四千人至六千人將於一月杪辭退軍械巡查科職員逾七萬人内有百分之六十五皆係女子今巡查員已裁去二萬五千人十一月份軍械出産最多海格上將之砲隊於十五日内每日發放砲彈逾一萬二千噸十月份砲彈平均産額每星期逾四萬七千噸出産充裕前敵兵士乃有恃無恐在耶穌聖誕節前後軍械廠工人之離廠者當逹二十三萬人内有一大部分已復從事承平時工業今鋼業之轉移進行甚順出口鋼價早巳規定至五月一日爲止所有機械購買與製造之限制今已撤除而非鐡屬之五金品一大批業巳置諸市場其他各種原料之供給今亦不由軍械部管理政府取締令日有解除而儘先製造之限定業巳取銷當此過渡時代發展承平時工業出産之辦法次第舉行政府且請各殖民地向軍械部定購貨品取值從廉鐡路管理員巳定購鐡路機車一千輛貨車四百輛政府整頓房屋之大計畫亦在籌備中行將移其製造軍械之大規模改製商品預料數月内各大實業當可恢復其舊狀過渡時代而後必有工業大活動時代云云（二十二日） 
[法國無線電]  
　　里昻電德人現開始實行休戰條約關於交出鐡道車輛之條欵德人在一日中交出貨車三千五百輛機車二百輛其他車輛將續行交付（二十八日） 
　　里昻電歇爾堡（法國軍港）消息德國潛水艇ＵＢ九十四號Ｕ字一百十九號來自華爾維克現駛入歇爾堡兵工廠（二十八日） 
　　里昻電蘇尼克消息柏林現狀極爲危急現信人民委員巳辭職繼任之政府將純由獨立左黨及李勃克里區氏之黨員十人組成之國會恐將不能召集政權將完全授與勞兵會中央委員會柏林總司令勒奇將軍現赴惠赫姆旭赫人言勒氏此行係與興登堡上將接洽協同反抗斯巴逹克斯團柏林人民現極惶恐因發現斯巴逹克斯團備有武器彈藥且有大砲之故中流社會之報紙觀察時局極爲悲觀柏林塔奇勃拉脫報說明政府措理國家大事意見橫生其言曰晨間强有力之分子殊佔勢力至晚則採取寬大政策一切放任其結果乃混亂政府之機關而巳伏齊區報由最近數日内之事變而加以結論曰吾人殊當自問此種現狀尙將繼續延長乎設政府而不能維持秩序者自退可耳（二十八日） 
　　里昻電羅馬消息某報載稱義國不管部大臣比沙拉的氏巳辭職（二十八日） 
　　里昻電蘇尼克接華沙電據稱爲和平解决波蘭及捷克斯拉夫國間之一切爭執問題而開始預備談判起見波蘭委員格杜夫斯基氏已派往泊拉克執有全權（二十八日） 
　　里昻電十二月二十八日巴黎倫敦間滙兌率英金一鎊合二十六佛郎法國公債劵市價如下三釐公債六十一佛郎五五一九一七年四釐公債七十一佛郎一○一九一八年四釐自由公債七十一佛郎七五五釐自由公債八十八佛郎二五（二十八日） 
[美國無線電]  
　　華盛頓電中國外交總長陸徵祥取道美國赴歐洲和平會議現以耶穌誕節致電美國務院表示頌祝該電由芒他奈發出其文曰（值茲耶穌誕節余適托庇於合衆國之宇下受極優渥之待遇誠爲欣忭謹乘此嘉會貢余懇摯之視忱伏願閣下快樂而興盛）并謂彼乘此機會願以美國之幼稚姊妹國即中華民國之友睦祝意敬致於美國云（二十八日） 
　　舊金山電日本派赴和平會議代表麥克那（譯音）氏及同行各員於星期四晚受日僑之欵待後星期五晨起程赴紐約當地公衆本擬開正式歡迎會由麥氏之請作罷該一行以國務院上賓之資格乘華麗專車經過大陸國務院曾派亞毛爾氏爲代表由華盛頓前往伴送同行（二十八日） 
　　華盛頓電外間傳古本海琴消息謂有美國艦隊不久將抵該處今日美海軍總長丹尼爾宣稱政府曾令一游弋艦哲斯脫號及少數潛艇追逐艦開往古本海琴純以訪問該國爲目的至對於俄國或俄國之大局毫無關係（二十八日） 
　　華盛頓電衆議院軍事委員會會員今日接陸軍部通告美兵由海外回國者至十二月二十一日爲止巳逹六萬八千人現在全國已退伍之兵在五十萬人以上云（二十八日） 
　　華盛頓電阿拉斯根海面之鮭魚捕提權現已由政府命令嚴加限制以期保存此項漁業（二十八日） 
　　聖路易電美國紅十字會派赴西比利亞調查軍事組織之委員團團員共五人團長爲聖路易之西門斯氏又毛爾氏管理商品運輸事宜麥克法倫氏爲團長之書記麥克度爾氏爲會計專家又伊美生氏爲外科醫士將於一月五日離舊金山云（二十八日） 
　　巴黎電美國船務部部長赫來氏今日宣稱該部决計創設一種永久的世界組織以處置政府之商船俾得最大效力爲目的并云（吾人將立即在倫敦巴黎羅巴設立辦事處將來由此等中心地點指揮其他十二辦事處如上海橫濱孟買白内瓦布奴斯愛利斯呂第哲尼魯凡爾巴來索洛脫丹及盎凡爾皆是）赫氏又解說此項組織之宗旨謂欲使世界各船舶之經行航線極爲利便而且迅速云（二十八日） 
[各通信社電]  
　　北京電天津消息該處日人之嗎啡貿易仍甚發逹購買此物者且有外人在内外兵尤多兵士多有以是而敗壞品行者内有數人近嘗以其戎裝抵付向日人購藥之資其司令要求交還戎裝日人不允必須給還原價始允交出且謂戎裝非買賣品之說無異干涉營業此項戎裝迄今尙未收回日員亦未有擬禁止其國人經營違背條約損害人道貿易之表示北方此項貿易推行日廣非至日本自行設法對待此事或世界公憤更爲顯明時其進行自無巳日也（二十七日） 
　　海參崴電此間頃接消息西比利亞軍已估據配姆鎭俘過激黨之軍八千人（二十六日） 
　　哇姆斯克電裴浦萊夫將軍所統之西比利亞軍已佔據配姆鎭俘虜八千人獲大砲與子彈甚多該鎭附近戰事仍在進行紅旗軍一大隊在配姆與公格間爲西比利亞軍截斷勞兵會之兵多團現正紛紛投降（二十六日） 
　　海參崴電協約國中現有運動召回赴俄遠征軍者此間與情及各報對於此事大爲關心衆意此種態度乃味於俄國大局及厭戰而發生各黨報紙之意此舉不啻以俄國交與無政府黨與德國也此間今正在召集軍官兵士今日當道出示謂因缺乏軍械致俄國陸軍遲遲不能編成今限民間將私藏之軍械悉於三日内交出違者按軍法論罪哇姆斯克消息據官場宣稱該處秘密勞兵會會員均巳就逮（二十七日）以上路透電 
　　北京電北方議和代表等昨日赴總統府餞行之宴會於本日午後二時乘專車南下各方面之送行者甚衆聞徐總統昨日曾面授左列方針於各代表（一）此次會議在解决國内之紛糾與敵國議　不同胸中勿存南北二字（二）當以國家爲前提有益於國家者應讓步有害於國家者當力爭（三）希望早日統一爲民本的國家總統府於昨日又設立南北和議籌備處巳决定主任及副主任（二十九日） 
　　北京電對於南北和議不滿意於錢總理之方針之一部分人士目下正在運動張作霖倪嗣冲姜桂題等出面反抗不日張倪或將表示何等之主張亦難逆料一般留心時局者心甚憂之（二十九日） 
　　廣東電昨日開參衆兩院談話會唐紹儀之代表易次乾出席據易君代表唐紹儀之意見之談話云關於此次議和之國會意見皆當尊重至議和之根本主義除恢復舊國會職權外尙有五大要件（一）歐洲和平會議代表當與與北方交涉一致派遣（此間電文有疑義）（二）速派南方議和代表赴上海（三）必須以上海爲議和地點（四）先須廢止段祺瑞之參戰督辦（五）裁撤督軍裁撤軍隊節省軍費以爲軍民分治之先聲本日軍政府開參衆兩院談話會關於派遣議和代表問題力謀疏通意見易次乾將唐紹儀來電（如定上海租界以外爲議和地點則必辭議和總代表之職）送至國會及軍政府後軍政府决議護法各省一致主張議和地點絶對須定在上海且將此意通電各方面（二十八日） 
　　廣東電李根源憤北方之出兵陜西特發通電云北方如不迅速停止出兵則從我軍與陜軍之協議而策應之開始戰鬭行爲（二十八日） 
　　奉天電張作霖與吉黑兩督軍協議之結果將於明年一月在長春設東三省巡閱使公署（二十九日） 
　　奉天電奉天省曩曾准許有制限之兌換大洋但各銀行無力應兌現公議發行紙幣按照市價應兌（二十九日） 
　　東京電芳澤參事官已歸東京據其談話云五國聯合對華勸告和平在中國方面一般人士皆以好感情歡迎之報界雖屢傳提出第二次勸告之風說唯余未聞有此事關於借欵問題帝國政府將照前次之聲明凡助長中國南北紛爭之借欵槪不供給即無此種性質者亦必加以嚴重之監視戰後中國財政甚難支持至於最後終將不得不仰給於外債江蘇米輸入日本之舉目下正在交涉頗有希望中國産米確有餘裕余信中國必能以中日親善名義救日本之危急也云云（二十八日） 
　　東京電日支國民協會二十六日决議吾人希望在中國未統一以前不中止國防軍之編成不付借欵不引渡武器並於二十八日訪問日本内田外務大臣呈遞此項决議案並說明其主旨（二十九日） 
　　東京電日本遞信省公布云寄往中國甘肅陜西兩省之小包郵件槪不接受（二十九日） 
　　東京電日本媾和委員立博士將乘由橫濱解纜之春洋丸經由美國赴歐又龜井陸良小村俊三郎等亦同船赴歐（二十九日） 
　　東京電日本海軍省公表曰日本依據休戰條約巳從敵國引渡聯合國之潛水艇中收受其七隻内有（Ｕ一二五號）一隻爲巨大新式之潛水艇曾在此次大戰中大發揮其威力巳派今泉大佐及其他指揮官等於二十六日由橫須賀啓程赴地中海將各潛水艇駛回日本（二十八日） 
　　東京電淸浦圭吾子爵澀澤男爵及貴衆兩院議長等今日在内務大臣官邸内協議勞動問題將有何等之成議内容未詳（二十八日）以上東方通訊社電 
　　北京電交部今日巳知照京奉津浦兩路爲十代表備專車定明日啓行（二十八日） 
　　北京電元首以調停西南法密示總代表俾爲會議之標準熊希齡梁士詒亦經預聞（二十八日） 
　　北京電憲法問題南北久巳停頓近因國民制憲說起新會又提議起草憲法（二十八日） 
　　北京電外交委員會王揖唐劉式訓均加入（二十八日） 
　　北京電期成會否認段派主張仍極力建議撤換陳樹藩總統頗爲難（二十八日） 
　　北京電西北邊防籌備處有併入國防軍總司令部說（二十八日） 
　　北京電外交界消息西南遣派代表擬軍府及粤桂滇黔川陜湘閩各一人且有海陸將校饒子和唐繼禹在内與北方代表不由省派力杜武人干政辦法適相背馳恐又引起督軍團之非議（二十八日） 
　　北京電參陸處電在陜中立之毅軍豫軍預備南北兩軍畫定分守界限後開往居中地方駐紥（二十九日） 
　　北京電皖議會通過鹽斤加價案李經義反對最烈謂非辦到取消不罷并函詰鹽署與皖省會及軍民兩長（二十九日） 
　　天津電曹省長接徐樹錚電准三十日由徐赴津（二十九日） 
　　漳浦電駐漳滇軍第九旅夏述唐電稱饒平係第八旅駐紥并無該旅隊伍譁變一層并無其事（二十九日） 
　　香港電孫文函詰軍政府派伍朝樞等加入北方歐使理由責令速覆（二十八日）以上中孚通信社電 
[公電]  
　　漳浦來電申報館均鑒閱中孚通訊社九日香港電有滇軍夏述唐所部在饒平譁變焚掠軍政府會議主剿等語滬上各報多數登轉殊非事實查饒平自九月杪經本軍第八旅完全收復後敝旅問道出黃崗進取詔安東山熱縣等處全部開抵漳浦饒平久無敝旅一騎一卒譁變焚掠等語想係奸人揑造該社聽聞之誤除電請該社迅事更正外素仰貴報主持公論用特電逹即希代爲登轉以昭核實而息謠諑無任盼切滇軍第九混成旅司令部哿印 
　　于右任催援軍入陜電廣州軍政府各總裁各路司令均鑒秦中不幸禍變迭生茲於本月二十一日我軍總指揮井勿幕君由鳳還興平詎料陳逆買通降人李棟才函邀議事一時禍起倉卒慘遭賊害函首獻陳噩耗傳來五内俱裂凡我將士莫不痛心我軍倚重之胡君未及脫險而毅烈之并君又遭慘禍天乎何心壞此長城右任撫躬自疚憤恨何及旋念惡氛未掃陜難方深際此顚危責無旁貸惟有誓滅國賊慰我先烈諸公誼屬同仇諒有同情特電痛聞務望火催援軍早集關中並請軍政府於湘鄂方面萬勿誤信和議輕與罷戰護法前途幸甚幸甚于右任覽 
要聞一 
[英皇與美總統之演說]  
　　倫敦電云今日晚白金漢宫開正式宴會欵待美國總統英皇即席演說曰此爲歷史上之盛會君之駕臨敝國開歷史上之新紀元美利堅民國享獨立生活垂一百五十年而其總統賓於英倫實以此爲創舉君來游君祖宗發源之地華盛頓林肯先人所居之鄉此吾人之須歡迎君者君於執行高大職務時能見其遠鎭靜而莊嚴令人欽佩此又吾人之須歡迎君者也君邃於學術擅長政治一身而兼二能以績學之士從容入繁劇公共生活之潮流懷抱世界問題吐露遠大識見論斷旣出陳義高深雖貴國與敝國往古之大雄辯家亦無以過也君今以大共和國元首與發言人之資格來此而此大共和國者實與吾人有密切之關係君之國民共操沙士芘與密爾頓之語言敝國文字即貴國文字而貴國文字亦即敝國文字兩國文字固當提携維持其無匹敵之榮耀焉敝國上自亞爾佛萊皇下至西特萊．特拉克．歐拉萊．白萊克漢浦登時代之英雄史乘其屬於君氣與屬於吾人初無二致蓋在當時北美洲英吉利民族之政治生活巳露曙光也自由自治制之遺習君等實與吾人共同有之其年代之遠可追溯一二一五年之大憲章焉吾人覺兩國人民之共同理想中尤有深切關係之連鎖第一君等以自由與和平爲貴吾人亦然國家之生活自治之主義以平等爲基礎者吾人雖幸得爲其代表立其表率惟如之何可施用此主義及於國外以謀世界幸福則監視之責今實由吾二國負之君來游舊大陸以聯合吾人共救舊大陸於危機四伏之中實爲愛護自由尊重法律篤於道義保障人權之一念所迫而然君之兵士奮入戰場與吾人軍隊並肩作戰春勇氣爲吾人所羨慕者亦爲此一念所激成也君今來歐謀於戰事所摧毁之瓦礫場中助建新邦合植解决大局之基礎此基礎以被釋放之各民族之同意爲根據定可穩固而垂久遠君表示美國人民之希望以爲君所竭力提倡杜絶將來戰事减經備戰擔負之計畫可望設法以底於成此希望也亦吾人之希望也英國人民願美英與各大自由國行將開始之計議事事成功吾人爲大公無私之好意與責任心所感動而此責任心固與吾人所持而視爲神聖信託物之權力相符合也美英人民同袍敵愾克奏膚功吾人願貢其至誠感謝美國海陸兵士殺敵致果並感謝美國人民慷慨赴文化與人道之號召吾人願兩國人民親如手足之精神指導兩國聯合之力量而爲世界覓取有秩序的自由能耐久的和平之幸福謹舉觴祝美國總統健康祝威邇遜總統夫人健康並祝大美利堅幸福興盛威爾遜總統答詞曰君所加諸愚夫婦之歡迎情熱意眞出於至誠余等受之寗獨欣幸且有所感覺此歡迎不獨含涵君等自己對於余等個人之盛誼且表示英美人民之同一感情焉兩大國民之精神暫由之首發抒之余所有之力量及余所具之權勢惟在表示美國人民之精神與宗旨耳凡美國人民所具有及於世事之勢力皆以美國人民對於各處自由人民志願之同情爲歸宿美利堅固愛自由美利堅尤以大公無私之心　自由設令不然美利堅不能逹其企望之勢力也余幸得與貴政府之領袖及法意政府之代表互相會商今吾人所遭遇之職務其關係若何範圍若何余之見解適與人同此則余所樂言者也吾人莫不高談正誼與公道諸大名詞今吾人將有以證明吾人是否確知此大名詞之眞義與夫如之何將此大名詞施用於戰局所賴以結束之解决矣吾人不獨必須了解諸大名詞之眞義且必須具有膽量依照其眞義而實行之今余於言及膽量時余心忽有感觸竊以爲德性潮流奔騰世界如欲逆此潮流則其所需之膽量必較順此潮流者爲更大大潮流湧於人心人心奮發各處皆然徵諸往昔似未前有人類同胞之義從前昧然不深悉者今人巳恍然大悟無論立身於何種緯度受治於何種主權正誼與公道之間不容歧異今人已洞悉之矣吾人義當不獨施用世界之道德判力量以保全吾人之解决以穩定人類之趨勢並道德力量以何全吾人之解决以穩定人類之趨勢並以植立各大國聚精薈神以求之正誼與公道使爲世界卓越無倫支配一切之力量也此爲吾人所以集合之任命吾人知之竊自奮勉余在美國負此任務苟不逹此目的未便卸肩舍良心外未有他物可與此莊嚴重大之事相比擬也余今得遇志同道合之人而與之職合思想以進行吾人所擁護之主義此余所用以欣慰無已者也謹以誠意友誼與同情之感念祝君康强祝皇后壽並祝大不列巓興盛（二十七日） 
[北京實業之悲觀（冷眼）]  
　　京師一隅爲官吏萃集之區本無實業足言然如印刷局電話局電燈公司自來水公司苟得其人而經理之亦何嘗不可振興無如整理之權操之官僚之手或屬諸絶無學識之人以致營業日見退步種種妨礙公安使社會上呈一種憤恨之象記者久居京師耳目所及覺以上數種事業實抱無限之悲觀茲錄紀其略以促當局者之注意 
　　（一）印刷局北京印刷局屬於財政部管轄之下局長向由財政部呈請薦任規模宏大資本雄厚爲北京第一實業之大工場其重要業務如印刷鈔票公債票印花票郵票等皆歸該局完全承辦局中有局長會辦下設各科科長以下則有科員技士分任其事局中工徒有二千餘人廠中所有機器皆係英美各國最新式者以如此之大工場營專利之事業而全年之决算僅獲利益數萬元豈非可怪之事蓋歷任印刷局長非前淸之老官僚即民國之新人物其初本無振興實業之决心且印刷事業爲一種最優之美術非學識技能素著者不能勝任今以前淸之候補道或以素無實學之留學生充任局長其於印刷一學固絶無經騐且不能與工徒相處一堂每日到局任事不出乎簽字批文之數稱而於工廠實務異常隔膜蓋印刷局事業含有商業之性質非官僚所能爲其原因實由於官家資本非公司可比資本之盈虧與局長無痛癢之關係對於辦事上營業上均帶有一種官場之惡習商界中人均不樂與之往來以致營業不能發展且聞印刷局所印之簿籍其價目之昻貴印工之延遲較之普通印書店爲尤甚物品亦並不優美故年來中交兩銀行所印各種簿記常年數十萬元皆歸京華印書局獨攬印刷局未能染指其間然該局所以尙能支持者獨藉印花票與郵票有鋼版模型爲其他印書局所無否則此項利益亦早爲人奪去在該局長終日奔走疲於酬應對印刷事業亦不暇加以注意欲求發逹又焉可得乎 
　　（二）電話局北京電話局亦爲官營業之一屬於交通部管理轄之下局長爲交通部委任前淸時代僅有東南二局民國以來用戶繁多添設西局一處計東局號數自一號起至二千八百六十二號止南局自一號起至三千三百九十九號止西局自一號起至二千一百九十七號止用數之多甲於全國其中官署占十分之四商號占十分之三住戶占十分之三營業之範圍不可謂不廣收入之電費不可謂不巨該局當如何改良以副用戶之望乃東南西各局局長大都爲官僚之輩未能加意整頓且設立種種名目如安機有費樹桿有費裝設一電話須費十餘元之多而每月常費七元不與焉各局司機生又多解怠不爲敏捷之接答用戶每索號數遲至十餘分鐘方能接綫接綫後兩處談話未畢忽又將綫撤除甚至竟不接綫一再催詢答以無綫可接一種傲慢聲音令人生厭往往用戶與電話局因接綫遲慢之故與司機生互相謾駡雖由用戶函致電話局請其查辦至多不過將司機生記過一次然尙須視用戶者之地位如何若遇普通用戶則且置之不問近因收取租費合用戶現洋鈔票各半交納致遭京師社會上之反對京師商務總會擬與交通部直接交涉風潮尙未平靜 
　　（三）電燈公司北京電燈公司爲股分有限公司創始於前淸光緖末年股本一百萬元純爲商股大股東爲馮恕等人開辦之初以京師用戶無多收入不敷支出年來各商店各住戶咸知用電燈之便利紛紛裝置以致求過於供電力不足黯淡無光五十枝光者等於三十二枝有時忽明忽滅每晚必逹一二次有時電流斷絶不能放光故北京商店住戶無不備有煤油燈及洋蠟等物以應不時之需該公司收費奇昻如裝設電燈樹桿有費通火有費安置電表有費修理電綫有費巧立名目爲人詬病今春因徵取現洋不收鈔票致啓用戶之惡感紛紛呈訴於農商部用戶相約停止付費至今尙未解决 
　　（四）自來水公司北京自來水股分公司股東爲完全華商創設於前淸發起人爲周學熙氏京師當無自來水之前人民皆飲井水井水味鹹不敵自來水之淸潔果能辦理得宜何嘗不可獲大利無如用人太多開支太巨營業不能發逹每年盈餘無多且水價昻貴比較井水有兩倍之多以致普通住戶皆飲井水公司大受損失倘能將水價稍爲减輕接管之費略爲便宜蓋於擔水車夫酌予津貼則素飲井水之住戶自將改飲自來水公司營業必可發逹也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京特别通信（二二四）（萍）]  
　　北方代表與新聞界 
　　裁兵廢督論之一致 
　　啓鈐氏之談話紀要 
　　北京政府派定代表十人連日以來旣以次徵求各派之意見今日（二十六日）下午二時乃對於中外新聞記者開同一性質之茶話會於中央公園來今雨軒愚以本報記者資格參與斯會至則來賓已集除本國記者而外西人中如路透報社之伍恒君（譯音）法文政聞報社之孟烈士特君日本記者如每日新聞新支那報楢崎君等以及華北明星西報與其他東西報紙記者十餘人皆蒞中東西之新聞界約共百人至三時許代表中如朱啓鈐王克敏吳鼎昌江紹杰汪有齡到者五人朱啓鈐君對吾人握手並介紹素未晤談者數人後即手出印刷物中西文兩紙敬致其歡迎詞曰年來國内俶擾於統一國家之下乃有雙方對峙之現象此誠國家之大不幸政府内審國民之心理外鑒世界之趨潮毅然奮斷下令停戰委任啓鈐等爲政府代表開和平善後之會議以蘄和平而謀統一顧政府派遣代表已及兼旬而西南派人消息仍復沈寂無聞但雙方原議舉凡一切糾紛悉納諸會議範圍中平允解决乃西南於會議之前發生種種先决問題致和平稍生障礙啓鈐等體政府息事甯人之意初不因是波折稍存遲回觀望之心刻同人等决定本月二十九日束裝南下在寗靜候蓋所以昭示中央愛重和平之誠意兼以促西南之反省也惟是啓鈐等自維庸陋膺茲重任撫躬循省深懼弗勝連日爲集思廣益起見已約集各政團徵求多數之意見以爲列席時談判之資料本日特招待在京中外新聞記者諸君辱承不棄惠然肯來曷勝榮幸不過今日招邀殊非尋常酬酢可比同人等對 
以爲代表同人之後盾和平前途庶或有濟諸君子皆新聞界之名宿而新聞又爲一國輿論之源泉如蒙發揚偉論以詔同人而寵其行則尤同人等所禱祝求之者也云云愚對於朱君等所陳之論調難免稍有未安之感想蓋嫌其與對等會議之精神頗多不相吻合之處或者旣身爲北方之代表措詞乃不得不如是乎但西南有須注意之點北方代表旣巳南下若無正當重大理由而遲疑不派代表中西輿論或且歸其責任於西南此吾人以酷愛和平之觀念不得不進其忠告者至愚對於今日之茶會不重視代表方面而視爲可以發表吾人平時主張於中東西各報之一種機會故不得已而有裁兵廢督之演說各代表恐未必有此力量足以副吾人之希望也愚之演說如下今日承代表諸公招待俾吾人對於國内時局得以直接貢獻其意見誠爲莫大之榮幸此私衷所深感謝者也此次北京政府派定諸公爲國内時局會議之代表一二報紙之所紀載或謂諸公十人之中某乃代表某公某乃代表某派此不過一種有趣味的分類在吾人明其眞相者則知東海最初選擇人物之時並非先存此意亦並未與某派某公先行接洽惟認定與各方皆有可以接近之人爲適當故今日在座之代表諸公遂膺斯選然則吾人所希望於諸公者乃在代表國家國民之公益而非代表一人一派之私利吾人對於諸公之觀念先確定此種前提於是不得不貢獻最誠摯公正之意見以備諸公之採擇吾人研究中華民國七年以來時局所以不定之眞因乃由立國至今即從未經過一次澈底的改革譬諸拆卸舊屋之後不先將瓦礫廢材掃除凈盡立定根基而即建新屋於其上故一遇風雨則飄搖傾塌之象立見雖中經數次之各方會議而只求塗飾門面以圖一時之安國家遂無穩固發逹之望但從前種種覆轍吾人不必悲觀惟當視爲過渡必經之階級正可引爲前車以作此次會議之殷鑒故此次會議當力避從前覆轍雙方各以犧牲私利私見之精神撇開一切條件而從國家根本上謀改革以永固中華民國之基礎此吾人對於此次會議唯一之希望所謂根本的改革具體言之即在確立地方制度明定中央與地方之關係以拔除國家唯一亂原求今後政治社會之進步但欲逹此目的當先排除障碍搬去一切瓦礫廢材使成平地方可以謀建設目下人人所共見人人所視爲不可不實行者其一曰裁汰無用軍隊其二曰廢除督軍制度蓋無用之軍隊不裁則國家財政無整理之望即國家命脈無復蘇之望且擁兵自衛之思想毒中於上級軍人腦筋之中此種思想實與國家國民之利益不能相容非根本消除不可至督軍之制從前以都督將軍混合而成一奇離名目本屬暫時設置之性質然一經沿習爲督軍者以所駐之省爲其地盤干涉其所視爲地盤以内之一切行政民治無發展餘地即爲國家根本之地方制度亦永無整齊劃一之時尾大不掉儼然返於古代封建之陋制阻碍國家統一莫此爲甚此南北各省如出一轍無地不然者也故一方裁汰軍隊一方同時廢除督軍之制將全國硛盤籌算劃定軍區不以行政區域爲其區域不以統兵之人永久駐紥於某區然後可化私人軍隊爲國家軍隊目下上級軍人所中毒之地盤主義方可使之消除不爲國家禍亂之導線而確定地方制度振興自治與敎育皆可着着進行中華民國方不失爲二十世紀先進之國家可與友邦樽爼周旋而無愧此吾人不僅對於諸公之希望如此即對於西南方面所派出之代表亦復同一希望果諸公而能採納斯旨以多數人公其之目的爲此次南下會議之目的吾人當執秃筆以爲諸公後盾並當引起全國與論之力以爲諸公後盾今當臨别謹祝諸公之康寗幸福並預賀我中華民國前途萬里永遠無極云云 
　　愚演說畢北京日報朱淇君新民報烏澤聲君中央時報張一鶴君經世報陳煥章君相繼有所論列或主練編良好警察或以組織强有力政府爲前提或注重人民疾苦或張孔敎大一統之義要之對於裁兵廢督確定地方制度一致表示贊成然則今之軍隊與督軍無論何派之人蓋皆認爲永久和平之障碍不待言矣最後西人方面之議論有至可注意者如路透社訪員伍恒君之演說言余居中國久矣與中國覺有無上之感情據歐美之所報告歐洲平和會議乃分三大段落（一）直接參戰者之會議如美英法比意塞是也（二）協商各國全體會議則中國日本等曾對德宣戰者皆列席矣（三）爲世界各國之會議則中立國亦列席焉故中國而若有所提議即在第二次開會之時吾人甚希望中國所派出之議和代表有代表全國人民意見之資格則國内統一豈非中國今日之急務乎云云開會旣終愚乃與朱君啓鈐爲私人之談話朱君言余等出發之期爲二十九日下午二時但到寗則爲明年一月二日所以避元旦之酬應也朱君又言余等雖巳定期出發但與所謂南北會議者相去似尙甚遠吾人惟欲以此促成會議譬諸弈者先着一子耳嗚呼北方之立足點如此乃西南所可注意者也 
[北代表連日之行動] 决定二十九日南下 
　　朱桂莘偕同各代表連日在中央公園招宴各政團二十三日晚所請者爲安福俱樂部之王揖唐田應璜王印川梁鴻志曾毓雋五氏二十四日午宴所請者爲七號俱樂部之梁士詒周自齊畢桂芳杜特吳鈁陳邦燮五氏二十四日晚宴所請者爲研究會之梁善濟林長民黄羣王家襄籍忠寅等五氏二十五日午宴所請者爲討論會之孫潤宇袁榮寳黃毅魏斯靈林韵宮蔡國忱蘇毓芳蘇蓻林趙炳麟譚雨三陸宗輿等十一氏二十五日晚所請者爲和平統一會之張貞午王采從程仲煥趙竹垣蔣枚生曲理齋等和平期成會之熊希齡蔡元培欲鍾秀丁世嶧莊藴寬張一麐等及五族和平會之呂超伯陳小莊高登鯉呂習恒張敬輿等昨日（二十六）午後二時至三時招待中外新聞記者（詳另條）其與各方面之接洽大致巳算完竣日内即將接洽結果報告當局現定二十九日下午二時乘車出京今日（二十七）赴閣員宴會聞席間錢總理將以最近南北關於和平善後問題之往來文電交各代表閱看以備參考明日赴懐仁堂宴東海亦將有關於和平善後問題之意見當面發表至此次各代表所以在津躭擱一日者聞爲避陽曆元旦之酬酢故於三十一日離津在車中過年而於來年一月二日抵寗以待西南各代表之來會據朱桂莘總代表及江漢珊代表所談西南各代表尙未派定而北方各代表反急遽南下者實爲表示北方誠意謀和之决心以待中外人之公判若西南始終不派定代表和議停頓之責自與政府無干當局之意亦與此相同又此次北方代表共爲十人將來對南接洽之時意見未必能完全一致據代表相互間之决定如將來對於某項問題址人之中有二三人意見不一致者則從多數决定如十人之中有五人意見不一致者則合電政府請示裁奪一俟覆電指示之後十人即須完全遵照政府指示辦理說者謂照此决定似總代表之發言權未必能優於各代表也 
　　又聞昨日招待新聞記者談話會散會之後代表吳鼎昌又延某記者略坐相與談現在時局之實際吳君云此次我輩奉派議和不日即將南下惟南方除總代表派定唐少川君外其餘均未派出我輩首先出發在表示政府之誠意至地點問題除上海外無論何方皆可尤以南京爲適當因南京地方旣有正式軍隊足以消不逞者之野心而李秀山督軍又爲不避艱危首先提倡和平之第一人物故在南京開議對南對北均爲相宜萬一南京問題不能逹到目的即在廣州或南方範圍以内之某某地方等均樂於前往但使該地有正式軍隊則不患發生意外至南北二字實無所容心於其間也言次頗注意於南方激烈派之舉動且謂南方代表不能即時派出者皆激烈派之發生阻力在南方政府對於激烈派亦極費疏通云 
[陜閩問題之南北電戰]  
　　陜西問題仍未解决漢中之圍並未能解鍾體道最近有電到京告急原電云自昨迄今敵仍環攻我衆協心城守無恙惟被困半月餉乏兵疲泣懇嚴催援軍速赴漢中並發大宗餉欵以資接濟鍾體道叩皓觀鍾此電可知陜南戰事仍甚劇烈據參陸辦公處消息政府因西南態度如此對陜仍積極進行巳有電致陳樹藩令其竭力負責若陜事有失惟陳是問陜局如此轇轕不解誠足爲和議前途一種阻障矣 
　　西南各總裁因閩陜問題曾發篠電來京駁詰聞錢總理於宥日（二十六）亦發去一電文云奉主座發下篠電誦悉三年以來内爭不已戰禍相尋因之地方土匪乘機竊發擾害地方殘賊人民擄掠貨財欺蔑婦女開掘墳墓凡悖乎人道公理者無所不爲而以福建陜西兩省匪勢爲尤烈迭據該管官吏所呈報本籍紳士所陳訴證以特派人員所調查中外過客所記述閱不終篇悲憤交集夫國家之所以賴有政府者將使强不陵弱衆不暴寡良善安其業老幼得所養也今以閩陜兩省情形而論匪之殘酷巳極民之待救至殷若再因循放任不事剿除潛揚匪熖重苦吾民恐中外古今無此公理無此治體也今日之停戰爭言和平者蓋以兵凶戰危損失過鉅民不堪命當謀所以休息生養之故政府毅然停戰撤兵對於西南正式軍隊約定不相侵犯爲民請命之誠心當爲中外所共諒然民間之所最倖冀者和平而其所最疾苦者匪亂閩省之匪如盧祥吳四藍本各股陜省之匪如盧占魁樊老二高峻郭堅各股或爲積年馬賊刀痞或爲海洋大盜案犯山積法所不容因通緝而逋逃藉逋逃而嘯聚本以骫法作奸爲生奚知靖國護法之義而且匪亂之生遠在西南戰事以前案牘具在豈容相誣將欲謀和平以奠民生必先申法紀以除民害故於明令停戰之時即將剿匪事宜剴切聲明所以尊重西南正式軍隊不使名義有所假借也以郭堅樊老二吳四盧祥等之行爲若在南方正式軍隊駐紥區域之内亦必痛加剿除不留餘孽今日方爲全國謀和平而獨留此大股悍匪擾害閩陜兩省人民使其永遠不得享受太平之福竊意中外仁人君子之用心必不如此乃中央忠誠不蒙鑒察來電竟以假借剿匪名義隂行進兵相詰難中央爲尊重西南正式軍隊起見故分别土匪軍隊而二之而來電乃欲牽合爲一以阻剿匪之進行竊所大惑不解且樊老二吳四等確係土匪兩省人民久有公論事實旣難曲諱耳目豈能盡掩若必强詞開脫其何以對閩陜兩省父老子弟且將來和平妥協後勢將收束正式軍隊以節餉糈今茲庫空如洗勢將舉債以濟急償還之責仍在民間舉債以裁兵友邦當能相助人民當能相諒若以之濟匪不但人言可畏抑且治法何存奬亂之端一啓將來大局敉平更無圖治之法吾人本是同舟諸君素以保艾爲懷近當爲兩省人民求旦夕之安遠當爲中國謀長久之治想不以中央剿匪辦法爲非是也至篠電所謂陜省增援四旅井道被戕永泰閩軍襲擊聘臯王旅赴閩鄂督計畫收復施南各節全非事實茲以事實證明查中央停戰命令於十一月十六日公布張許所部入關係本年九月陜督電呈匪勢猖獗請撥軍隊防堵西路事在停戰命令以前且無增援四旅之事井道之死郭堅使李良材剌之其胞兄井崧生可以爲證事在十一月内時興平爲匪據也閩省自停戰以後閩軍未嘗向西南正式軍隊攻擊而十一月二十二十一四等日涵江浦液莆田均被攻擊甚烈而永泰則於九月九日失守可證永泰閩軍襲擊聘臯必無其事王旅赴閩乃隷於薩督辦以備淸鄉之用者此外並無派兵之事鄂西方面中央軍隊在川境者皆一律退出川軍在鄂境者迄未撤回且與土匪區别不淸是宜急電川省一律撤出鄂境以免誤會而漢中之事尤可爲中央篤守信約鐡證當停戰之時漢中軍隊防禦線一在寗羗陽平一帶一在博坪鎭巴一帶今則甯羗略陽沔縣褒城鎭巴相繼失守南鄭被圍甚急如係川省背約相攻自當迅回原線應請查明辦理以符原約詳切奉告佇候電復能訓宥印 
　　又據外人方面消息二十二日軍政府七總裁又聯名致電東海略謂據錢能訓來電所述陜閩兩省土匪橫行故令許蘭洲王永泉等入陜入閩以便剿辦云云是眞欲藉陜閩問題再延戰禍當此南北議和之際突生此障碍殊爲遺憾且北方目郭堅樊毓州盧占魁等爲土匪尤乖事實查郭氏前曾充陜省警備隊司令樊曾充陳督第二混成旅長係經北方政府任命至於盧氏則與張敬堯部下之毛思忠無異何以對北則稱爲國軍對南則稱爲土匪又據黎天才電告王占元欲向施南地方出兵以事剿討云云查黎天才唐克明兩氏或爲師長或爲鎭守使共張護法之旗極爲鮮明何得目爲匪徒若陜閩眞有土匪何故於停戰後方始發見况以該二省現有軍隊使之剿匪巳足敷用何以又增派他省軍隊實不知其意之何在錢能訓之電謂王永泉之入閩係使之淸鄉然淸鄉與作戰之區别殊難判明又據陳炯明許崇智之電告謂北軍約一旅巳將某處恢復云云以此大可察知總之北方若眞有和平誠意須令陜閩鄂西一帶速行停戰並求各國領事保證各守防線庶可以防食言茲任唐紹儀爲南北和平會議之南方總代表在上海靜候閩鄂陜西之罼事解决再談和議（按此係外人方面所傳之大意與原電辭句當有出入） 
　　綜上兩電是南北兩方對陜閩問題意見尙無接近之望惟據政界消息當局昨又接南京李督來電條陳陜閩辦法謂陜事已切電陸唐協同剿辦土匪雙方軍隊一律撤退各歸原防然後互商解决閩事現在奉軍王永泉所部已抵閩疆駐紥淸鄉區域暫不前進以期尅日表决尙有一電則稱地點問題南方已認可名稱問題現亦不甚爭執關於陜閩問題約亦可以照辦云云又盧信前此代表唐紹儀氏赴京現已由京歸滬曾電致北京云在南京與李督會見關於陜閩問題巳得六條之保證雙方必可同意行當决定宣布以安人心名稱地點無論南京上海如在军人監視之下開會西南對於段氏一派旣已懷疑難保不因地點問題更滋誤解予之意見莫如在上海之德人俱樂部開會此處旣有議場又係占有物頗信最爲適當云 
[内閣問題之新波瀾] 反對財政交通内務三長 
　　新閣員之同意案本定於昨日投票現以接洽未妥將延至下星期再議當同意案提出時安福派領袖之意見以爲無甚困難不意忽然發生問題二十五日安福部開會討論此案時一部議員反對錢幹臣兼内務一小部反對龔仙舟又有奉天多數議員反對曹潤田并靳雲鵬之陸軍亦有不贊成之說其反對曹潤田係以京奉搭現爲理由且議員中有因次長熱而反對者（據傳係黃雲鵬等一派）故情節至爲複雜當時王揖唐在場主席亦無辦法現正極力疏通之中據該部議員某君言此問題尙不難解决但同意案業巳因此停頓矣 
　　另一消息安福派議員二十五日在太平湖開會有一部議員反對錢能訓兼長内務奉天議員則以京奉路收現問題反對曹汝霖長交通而其最大之障碍莫如財政總長問題該派從前定議以龔心湛長財政方樞爲次但近日方表示絶對不就次長之意因有一部分以龔旣外放此席逕可與方旣不至顧此而失彼且亦可免方之向隅情節複雜殊難一致刻政府雖著手疏通恐亦非一時所能見效也 
　　又據接近某部者云閣員同意案議員方面對於錢之兼長内務曹之長交通尙有極端反對者其反對之故雖互有原因但安福部少數不明大體之分子如黃某袁某吳某等更因希望攫取數個次長瓜分權利之故連日造成種種說法四出運動在一方面或果本其反對閣員之主張在一方面即爲一種私心之作用以是之故閣員同意一案目下已有不能開會投票之勢又據民福報云閣員同意案雖已提出而有不能投票之勢蓋議員中有反對某某二閣員者而某閣員亦有不願出臺之說現正疏通議員中所反對之二閣員一爲錢内務一爲曹交通其不願出臺者爲龔財政此中理由如下錢幹丞爲人和易長於吏治以長内務實無不可然某系議員中有人反對之其表面上言詞不得而知矣其裏面原因則以錢現爲國務總理手提政綱其勢力已傾動一時内務部者雖屬淸閒然異日南北平和偃武修文則凡省長道尹縣知事之銓衡操之内務使錢氏有國務總理之勢力加以内務總長之權能將更誰能與爭故不可不有以遏抑之且某派今方蟄居潛伏蓄精養銳内務部亦足爲其蓄養之所故不可不反對之然聞反對者尙不過某系中之少數人物其大多數議員則贊成錢氏仍兼内務也龔仙洲曾爲財政次長此次本由某系提出而當局贊成者故錢閣通過後議員中皖籍某氏與旗籍某氏奉派赴皖與龔交涉乃聞龔氏似不願來其原因一則方今財政困難逹於極點巧婦不能爲無米之炊再則此次内閣終屬過渡正不必棄省長而就短期之財政現某某兩議員已不得要領而回曹潤田久綰部務爲新交通系之領袖深根固蒂内閣雖變總理雖更而曹氏未嘗去位今茲提出亦云駕熟就輕乃關東諸議員不以爲然謂其於關東各鐡路利權多所讓渡必欲使其去位表面理由尙非不公而據確實調查則亦含有爭權利之意蓋某某者欲以議員資格一躍而爲總次長故擬去曹而戴同系中之某氏也 
[新衆院通過瑞比兩使]  
　　新衆院昨日（二十六）午後一時開會王揖唐主席延至二時始足法定人數議員列席者二百五十七人政府委員一人先由秘書長朗讀文件主席又以議員请假在七日以上五人諮詢衆議無異議遂照議事日程開議主席報告現爲汪魏二公使同意案外交總長請假未能出席說明茲派代表來院說明二君歷史政府委員遂登台說明略謂汪君榮寳前曾留學日本淸時任資政院議員民國成立爲臨時參議院議員正式國會又當選爲衆議院議員後歷任駐日公使駐荷公使駐比公使茲擬任爲駐瑞士公使魏君宸組前曾留學法國民國成立唐内閣曾任國務院秘書長後任駐荷公使茲擬任爲駐比利時公使僉請貴院同意云云劉恩格謂第一二兩案皆爲同意案且提交同意之公文係合併咨到本院政府委員又合併說明二君歷史故本員認爲應合併投票主席以劉說諮詢衆無異議遂宣告用記名合併投票於一票之上寫二人名下各書同意或不同意字樣散票後指定檢票員楊潤葛夢樸等八人先行投票衆皆依次唱號投票開票結果在場人數二百五十七人檢得名剌二百五十七張票數二百五十六張票數少於名剌一張於全體無關計汪榮寳得同意票二百五十張不同意票四張魏宸組得同意票二百四十五張不同意票九張又各廢票二張比較均大多數通過議事巳畢遂宣告散會 
[京華短簡]  
　　昨日（二十六）星期四閣議除陸段兩長外餘均列席其重要議案（一）外匀上某項要案因外交次長未到議無結呆（一）閩督請欵三十萬議决照准由財政部撥付約於二點即散會 
　　靳雲鵬之陸長巳有把握現次長張士鈺辭意甚堅似巳不能挽留聞靳掌陸軍後擾於趙理泰羅開榜兩人之中擇一任以次長又司長丁錦由督辦參戰處調充國防軍旅長聞將以李宗岳調署司長 
　　參戰處原定編練國防軍四師現因限於經費暫行編練三師第一師長陳文運所編本軍在保定訓練第二師長曲同豐在北苑訓練第三師長馬良在濟南訓練馬本係濟南鎭守使兼四十七混成旅長自任國防軍第三師長後巳於二十五日下午四點出京返濟先將所部一旅擴充成師至鎭守使一缺是否由馬兼任尙未决定也 
　　國務會議通過裁撤軍隊費一百八十萬業紀前報茲據參陸辦公處消息一百八十萬之撤兵費係由參陸處提出該處爲此問題已經數次討論計各路應撤軍隊在二十師以上每師撤兵費平均需七萬元合二十師爲一百四十萬再加裁撤補充運輸等費四十萬共爲一百八十萬云 
　　政府因藏番今又擾亂邊境和局不易告成特致電駐藏辦事長官陸興祺速赴打箭爐與陳鎭守使接洽並擬一面致電駐英公使施肇基諮詢英政府對藏意見以便决定是否進兵 
　　公府守衛司令部前曾咨調熱河毅軍二營來京守衛姜桂題現派第四路第十七第十九二營開拔赴京已經起程日内即可來京 
　　新發起之報界聯合會業經警廳批准立案該會同人已於昨日（二十六日）下午特假前門外李鐡拐斜街北京日報分館開籌備大會討論一切到者約有百數十人之多 
　　據日人消息張勳近來忽有離京之說連日巳赴各當道及淸室各要人處辭行聞張氏離京後將移往上海居住 
[關於和議之西南情勢]  
　　舊議員之不平軍政府之解釋 
　　日昨（二十一）兩院議員開憲法審議會審議王源瀚與呂復提出憲法增加條文案韓玉辰以非經大會交議不合手續不能開議嗣改爲兩院談話會由參院林議長主席張伯烈首先發言謂本員接到鄂軍來電以北方認陜閩鄂爲特别區域準備作戰並傳聞岑總裁曾電南京祗認西南川滇黔湘粤桂六省之統一代表如何處置請衆討論嗣趙其湘報告前日政務會議關於派往歐和會代表巳决定孫伍及汪精衛王正廷伍朝樞五人并未列有王寵惠之名今報紙所載忽伍與王寵惠均由軍府派遣違背前次議决請衆公决於是温世霖鄒魯張我華諸人相繼發言均以軍政府蔑視國會幾次議决均歸無效是不吸意違法張我華并主張即日公推兩議院議長曁陜閩鄂三省之議員十餘人往軍府口頭質問要求明白答覆以便明日再開談話會商决辦法隨由大家推定代表而散 
　　是日午後五時兩院議長林森褚輔成吳景濂遂偕同議員趙世鈺焦易堂鄒魯李述膺楊銘源胡祖舜汪噦鸞張伯烈諸君至軍政府聲稱珦院議員談話會之結果對於軍政府有所質問一三總裁電徐世昌派遣伍朝樞王寵惠兩君爲歐洲和平會議代表何以不經政務會議通過並不提交國會同意二鄂軍總司令黎天才等電稱上海探報蘇督據岑總裁來電謂此次議和軍政府係爲川滇黔湘粤桂六省之統一代表將鄂省除外云云是否屬實（三）國會决議案聲明閩陜鄂西湘西等處停戰問題未經解决以前不得議和並不得派總代表軍政府何以忽派總代表時軍府方面出席者爲伍總裁及岑總裁之代表章秘書長士釗其答復大略如下（一）伍王兩君赴歐充當代表不能作爲巳成事實赴歐以前尙有許多手續當與北庭交涉今距開會之期過於迫近電於往還過於遲滯故派伍君往滬同時電約王君並請北庭外務部派遣代表偕同來滬會商一切商酌之結果伍君當有詳細報告呈逹軍府屆時如認爲適當即正式派遣一面提交國會同意一面咨遣兩君首途此事實經政務會議决定惟各省軍代表未列席耳（二）連日岑總裁致北方及南京各電均經在政務會議宣布皆足證明黎電所稱之不確現旣有此誤會當電黎唐申明以釋羣疑（三）軍府公布所派總代表在前日之政務會議决定國會議决案昨日軍府 
 
 

Page 7

 
 
始行奉到湘閩陜鄂問題軍府極有把握陜鄂湘閩不停戰南方代表决不開議北方如堅執剿匪軍府自有計劃吳議長等對於所答均覺滿足惟議員方面商及分代表問題以爲軍府接到國會議决案後事實上尙未派出雖政務會議有不妨先行派出代表之决定但國會意思旣經表示希望軍府尊重該項意思將分代表暫行延擱不派章君答稱此時不能爲具體之答復諸君所言當然爲下次政務會議之一問題議决後再行通知諸君云云此當日談話之大略情形也 
　　議長等出軍政府復在褚輔成寓開派遣上海和議代表問題談話會馬驤主張總代表一人由國會同意餘十人由代國務院派遣反對者謂若不全經國會同意則賣法誤國者流皆爲代表實爲可慮最後由凌鉞起言派遣和議代表目下不成問題徐世昌始終無和平誠意其所言和平者計耳我軍府甘居弁髦國會之名違反國會議决停戰前之二條件使陜閩北軍日逼日緊今錢氏覆電巳明白認義軍爲匪實行與西南宣戰我西南爲其所欺侮已爲可恥安忍靦顔侈談和議且請諸君試平心一思我閩陜轉戰經年之忠勇將士究有何辜忍令旣誣以土匪之名又加以砲火之慘不然則請將和議問題實行停止以免前敵將士有所誤會謂我國會議决主和致失軍機而貽西南以重患也云云結果如何未詳 
　　本月十八日參衆兩院致軍政府曁護法各省電云自軍政府容納徐錢之請與北京非法政府同時下停戰命令罷兵言和全國人士莫不欣欣然色喜喁喁告慰以爲糾紛可以悉解和平可以立至即不然亦可以幸旦夕之安而稍紓喘息乃連日以來綜合各方情形則非法政府與我西南護法當雖信使往來函電交馳陽爲甘言以相餂隂實肆其殘暴其於陜閩旣置之和議範圍之外而王占元之於鄂西張敬堯之於湘西每日調兵轉餉以從事於壓迫然則徐錢之請和與非法政府之停戰不過虚詞延宕藉以墮吾謀而老我師耳豈有幾微之誠意足相信賴乎夫陜與鄂西稱靖國軍閩與湘西稱護法軍皆與我西南護法義師同一旨趣又同被我軍政府之號令豈容彼非法政府與徐錢假意爲取舍今彼旣悍然出此則以我西南護法當局篤愛和平之故彼遂得施其欺詐旣可賈多數國民之同情亦隱售其遠交近攻得隴望蜀之詭計其例則辛亥年袁世凱舍吳楚攻秦晋之故智其事則段祺瑞力征經營以少數征服多數人之成謀我西南護法當局誠不忍一年以來前敵傷亡諸將士之慘毒與後此無數義勇男兒之肝腦又安可慕宋襄項羽之仁而不一爲之所也况棄信背義禍由彼作殘民以逞咎由彼尸深願諸公念同袍之誼發分痛之情將上項情形通告各國傳各國知非法政府之不直一面率粤滇浙各軍充實軍備以援閩以滇黔各軍之在川東者援湘西鄂西川軍入陜者援陜以威輔德以武濟仁俾彼貪詐之謀無所得逞庶不致敗和議之局於垂成惟諸公實圖利之林森吳景濂褚輔成等一百一十五人同叩巧印 
　　參議院昨咨軍政府文云爲咨送事據本院議員王觀銘以北京非法團體是否派朱犯啓鈐充和議總代表軍政府已否接受此項總代表等由提出質問書一件連署在二十人以上核與議院法第十四條之規定相符相應抄錄原書咨請代行國務院職權攝行大總統職務軍政府查照於三日内答復可也此咨代行國務院職權攝行大總統職務軍政府質問書從略 
　　唐少川邇因迭接岑西林伍秩庸陸榮廷及各省區函電委託請爲議和總代表特於昨十七日分電南北各方正式宣佈就職聞唐氏就任後以將來和平會議之進行辦法曁現在軍府國會之具體意見自應逐一周諮以資參考特派易次乾等三人先期旋粤與各方面接洽一切聞易等電致當道定皓日由滬首程逕行返粤又聞軍府方面以唐氏旣已就職爲隆重體制起見特擬備具一種證書請其全權辦理南方議和事宜即行派委賚携往滬送呈唐氏核收以昭鄭重茲接唐紹儀來電云軍政府諸公鈞鑒承公等以重大委托全權推辭不獲儀當負責今日北京來電催促派遣代表福建陜西之問題亦可同時解决儀巳電北京矣唐紹儀十七日又伍廷芳通電云武鳴陸總裁雲南唐總裁貴陽劉督軍永州譚督軍南寗譚聯軍總司令上海孫總裁唐總裁鈔送岑總裁林總裁莫督軍均鑒讀幹老蒸電推雲老爲南北和議全權代表雲老酷愛和平羣流仰鏡提挈全局勞瘁不辭若荷允任和議總代表自能因應咸宜饜飫民望幹老推舉廷極贊同旋奉雲老文電以足疾未痊尙須調攝推舉唐少川先生擔任總代表鄙意雲老足疾旣未便强以遠涉軍府庶政更賴居中主持總代表一職關係綦重自當贊成雲老主張推舉少川擔任少川先生洞察外情明習政局根本解决必有良圖謹佈鄙忱尙希明敎廷芳銑印 
[鈕永建被槍傷之詳情]  
　　廣東石井兵工廠總辦鈕永建昨十九日下午公餘返省與一友聯袂偕行同往太平館共食西餐食事旣畢即與友人相將下樓適鄰座亦有一身穿短衣者怱怱而下狀殊急遽見者不虞其有他也詎甫出大巷口忽聞背後槍聲發響鈕總辦未及回顧臀部已爲彈子洞穿血流如注時值八點一十五分鐘也鈕總辦受傷後忍痛喝拿兇手並親喚手車前赴中法韜美醫院就醫隨由該院醫生用藥爲之止血復將子彈取出據稱所傷甚微非中要害數日當可痊愈惟當事發之際該段警察聞聲赴援鳴笳四出兜戴奈兇徒抛棄手槍早經混入人叢乘機遁去因此尙未弋獲至兇手遺下五響左輪手槍一桿業爲警察拾獲審視彈子尙餘四顆已帶返五區存案矣並聞是晚十時後中國銀行附近忽又有槍聲一響不知從何而起事後細查尙無發生變故云 
[蘇議會最新一幕]  
　　公費案之復活名角一齊登臺 
　　蘇議會自談話會後一般人心目中以爲公費案可以不在本屆提議豈知加費派人以議長之允借欵發足四百八十元實係爲彼等所征服依然積極進行門帘橋總司令部牙巷副司令部日日召集會議積極進行置决算審查要務於不問賸下一般反對派日夕栖皇連星期日冬至節紀念節都不放假調查案卷詢問官廳直至二十六日做了半天一夜將决算審查完全結束預備二十七日大會提出此數日中加費派之進行計畫决定二種（一）如議事日程將决算案列第一加費案列後方則不出席（二）如不能不出席則將决算案竭力排擊使之擱置將加費案提前務使通過至二十七日晨間發出二十九號議事日程列議題五十（一）特别審查會報告本省地方五年度决算案（二）特别審查會報告省營業各機關五年度决算案（三）盧議員瀚蔭提出淸理五年度未收欵七十餘萬留備八年預算應請省長查復補收實數緊急動議案（四）沈議員惟賢等提議擬咨覆省公署補支第一届議員公旅費案（五）屠議員宜厚等提議議員公旅費支給規則修正案（六）財政内務審查會報告議員公費旅費支給規則案（以下與記事無關不錄） 
　　記者知是日必有好戲急槖筆前往時已二鐘到者才可三十人旣而車轔馬蕭大隊掩至計馬車二十七八輛銜尾而至每車躍下二三人不等登時足了法定人數尙有陸續至第三課便搖鈴報告開會大衆進場繼到者又十餘人共出席一百十二人爲本届有數之大會迨錢議長出場宣讀第一二議題决算審查長黃炎培說明趣旨葛錦城便起謂結朿太遲且尚有需補具理由者應緩議屠宜厚張援和之盧瀚蔭王鴻藻暢其說劉文輅加以謾語陳大猷蔡鈞樞均主詳細討論葛盧王屠等反對之人聲嘈雜議場秩序渺不可見陳大猷言縱因發出印刷品太遲不及細看欲置之緩議亦須將表式先行研究若欲咨還公署尤應將表册格式通過方可咨省公署請其照辦王鴻藻盧瀚蔭反對一謂省公署本有格式一謂此格式亦好一種爬搔不着神理無非欲將第三案以前各案一切排去反對派亦悉力防禦爭持將一時朱紹文言審查會所可否未必即爲大會之所可否故必須討論甫數語王鴻藻戟指朱謂汝言長須登演臺朱紹文即登演臺加費派起走出張援言人數不足請議長報數議長計算報數不足朱申明俟足數再說立於演臺以待張援揶揄之拱手作態謂我們公請朱議員下臺朱不應議長勸俟人數足再行發言請簡單朱謂登演臺於法無簡單語加費派見朱不下臺均不歸座朱乃向議長聲明俟人數滿足再說旣而人數足盧瀚蔭又起詰難蔡鈞拒駁之朱紹文續陳己說相持良久周嘉詠請將决算案改於明日開議衆贊成又謂第四案亦應改於明日開議衆贊成議長遂以周說表决大多數起立接議第三議題無大討論通過逕咨省長於是全省人民注意之加費問題又出現於議場以第五案係修正案與第六案合併討論反對派竭力防禦首由顧希曾氏登臺演說略謂歲給日給各異其制今審查報告兼取二制又附以月給制三制並行只要錢不要名譽不顧法理莫此爲甚加費派又離席以尼之顧亦屹立演臺不少屈迨人數足終竟其說繼陳大猷登臺演說事實上之不可能葛錦城起阻之並加以汚衊語陳笑問君所言負責否如負責任我别有話說仍須竟我說如不負責任我亦須竟我說議員有發言權任何人不得阻止葛乃無語陳演說畢劉伯昌起言議場之論不宜涉及範圍以外並陳述加費之不合於理論與事實時已五點議長宣告延長三十分迨劉說畢加費派陣脚漸漸移動惟求速付表决秘書長報告人數不足在場僅七十五人議長命守衛長出會場找尋守衛長出外良久回報外面祇有四人不得巳鳴鈴散會 
[江浙水利聯合會發起]  
　　南京通信云江蘇水利協會巳於二十六日開幕二十七日接開第二次研究會二十八日下午開審查會由一時起至五時半散會共計審查十一案是日有浙江水利議事會長曹月江張星叔二君來甯赴會參觀提議合組江浙水利聯合會該會副會長黃以霖會員金天翮陳伯盟董永成等極端歡迎上午十時遂開談話會茲將議定組織辦法及發起人姓名錄左（一）組織方法甲浙江以浙西水利議事會全體會員十五人組織之乙江蘇以江蘇水利協會推代表五人及江南蘇松常鎭太五屬會員中各推二人合十五人組織之（一）聯合會地點設上海江皖水利聯合會内又於南京昇平橋水利協會蘇州大太平巷江南測量事務所杭州惠興路浙西水利議事會内各設通訊處一所（一）籌備費暫由江浙兩水利會擔任（一）聯合會開會時芿定於八年三月一號（一）發起人韓國鈞王寳槐陸文棒陳伯盟黃以霖沈惟賢施文熙金天翮鄭立三袁承曾武同舉董永成宗嘉祿儲南强季通龐樹興葉理封張立潘澄鑑張競勇葉向陽錢宗翰徐允一盛帮宋金鴻修朱景璋陳其禾徐士燾查同福曹允朗 
[杭州快信]  
　　紹屬戒嚴副司令部昨解到要犯鄭小惠周金忠兩名經楊督軍發交軍法課訊辦聞於參謀長趙聯璜案似有關係 
　　各縣師範講習所經前巡按使通令裁撤後現由敎育廳呈准省署下令復活 
　　吳興陸同源（即融齋）暗殺寡嫂嚴氏案經高審廳判處無期徒刑後不服上告大理院昨奉令飭以援律錯誤發回重審 
　　永康三良製靛公司邇因捐重有碍銷路實業廳長昨已具呈省長請爲酌減 
　　督署稽查長吳長齡奉楊督面諭赴滬公幹昨午後乘快車起程 
　　省會警廳一區署長丁德威昨忽呈請辭職聞夏廳長巳有允意遺缺擬以消防隊長李蔭梧接替 
　　高檢廳昨委周璟充杭地檢廳檢察官 
　　海門公娼案迭奉飭查未得要領警務處昨又委視察員王寳誠馳往確查以憑核辦 
地方通信 
[松江]  
　　保用校長之駁斥浦南葉榭鄉自治委員兼該鄉第一國民小學校長顧怡如逝世後所遺校長一缺現由地方紳士薦舉壽天騄繼任另有張澤鄉立第一校教員張萬善亦願改充斯職併由第七區學務委員金鈍　開具履歴送由勸學所轉請縣長擇一委任李縣長以壽天祿未經檢定不准照委並謂張萬善任張澤第一校敎員自應安心辦事毋得見異思遷如因該敎員願任校長李予徇情推薦是爲人謀事而非爲事擇人仍應責成該所長另選檢定合格敎員並能實心辦事者開具履歴呈候核奪 
　　學董校長衝突之尾聲石湖塘第七國民小學校長徐正光因毁壤水車與鄉人糾葛一案先由徐以集衆毁校等詞呈控到縣繼由該處學董吳翰芳等控徐劣跡多欵已由楓涇警所及第三區學務委員從事調解和平了結詎該鄉全體校長怱又具呈縣署控吳翰芳破壞教育請予免職茲據李縣長批稱檢查卷宗或全無根據或借事羅織證以各校長前此呈詞無非爲保全徐正光校長地位明攻暗渡此中伎倆本知事已洞見隱微來署嘗試殊屬刁狡特再申斥 
　　敎育行政之集會縣公署現遵照省令舉行縣敎育行政會議以勸學所長各勸學員各學委各縣立學校校長等爲會員業經勸學所擬定集會細則呈由縣長轉知各該員定期陽曆八年一月五六七三日開會 
　　曹阿大案之結束松江西外曹阿補家誣良爲盜一案其所以成此大錯者在於陳姓一時誤認贓物不然縱有寃家亦無從羅織也現阿大阿小業經李知事訊明已於舊曆十八日開釋惟尙有被抄各物在案旣經陳姓騐明並非贓物大約亦將發憑聞當事人將具狀請領自此一重公案可以消減矣 
[蘇州]  
　　集議城内行車辦法蘇城城内通行人力車事前由吳縣公署函請市公益事務所議復等情巳誌前報茲悉該所於昨日（二十七）下午開會集議到會者計有觀前臨北臨平護北桃塢金閶道養城南等各社社長及蘇紳劉迓邠勸學所所長潘振霄當經公議良久各社長均表示贊成之意獨桃塢道養兩社以街道狹窄碍難通行等詞主張異議卒以多數贊同表决通過聞數日後尙須邀集籐車發起人等討論道路橋樑等事以便復縣實行 
　　元旦之農校展覽會下津橋江蘇省立第二農業學校校長王企華定於陽曆元旦日舉行稻作展覽會陳列各種稻株以便各界參觀品定優劣擇其優者勸諭農　藉資改良 
[鎭江]  
　　商人與省議員之交涉徐某向在江北鹽城某錢莊爲夥日前該莊主令徐帶鈔票八千元送交鎭江某錢莊還欵詎徐携欵逃逸該莊得信急遣人尋覓在某處妓館將徐獲住搜查身畔祗有鈔票六千數百元春餘之欵巳被徐浪用後經徐之父設法將欵悉數歸還以寢其事忽有住居城内之省議員黄海秋自稱某錢莊代表强迫警局逮捕商民曹濤康指爲與徐有借錢關係拘留兩日錢業中人於二十七日午後三時邀集同業多人在商會開會集議對付辦法一面由商會總理曁各業董事公電省長請求核辦 
　　限制當念銅元鎭郡市面近因當二十銅元進數太湧其價大跌以致各業商店與購物之人時有衝突情事幸經商會吳總理傳知各業商店與購物之人時有衝突情事幸經商會商運入鎭境漫無限制因函請丹徒縣倪知事令飭在車站輪埠之警局檢查員取締旅客携帶銅元不得逾五千之數如查携帶五千以上即遵照韓前巡按使之通飭一律充公 
[揚州]  
　　棧長蒞揚十二圩揚子棧新任棧長張雲衢業由京南下於二十七日抵揚今晨拜謁鹺界各當道聞訂於一月一日在圩總棧接事 
　　僧人借欵文峯塔由僧界發起重建現僧人印眞因需欵購辦木料特禀請運署借欵一千數百元備用段司長以署無餘欵已轉飭各商向錢莊挪借矣 
[杭州]  
　　米統領出巡之損失緝私米統領於本月二十日帶隨員衛兵四十餘名出巡二十一日上午在嘉興點騐第四營軍隊之後即乘禦武兵艦赴平湖查第三營之乍浦澉浦二防地事畢乃赴南潯是夜風雨甚劇路過蘇境之平望鎭禦武兵輪舵工夫於覺察竟在下風行駛致拖船遇石遭險船身擱破而沉損失甚鉅現已由五營查畢轉赴袁化第二營防地並赴尖山調查産銷情形二十八日在長安點騐第一營之第四隊 
　　滬杭添開夜車之先聲滬杭甬鐡路營業部以目下滬寗上海車站夜間十一時所開之特别快車係與津浦京奉各線啣接杭州爲中國名勝之區中外人士之欲瞻仰勝跡者頗不乏人然由杭州欲附搭聯運各車者每日至遲不能過下午二時殊爲不便現經議决於來年春間加開夜車往來各一次下午七時許由杭出發到滬時約在十時左右正與滬寗之夜快車相接由滬開杭之時刻亦然正接南京來滬之快車各客送往杭州以便行旅現闻已在預備車輛並籌劃機車想將來加開夜車之後旅客營業必更形起色也 
[武昌]  
　　王督大宴省議員二十四日下午一點鐘督軍署大宴全體議員午後半鐘各佩徽章集議會者共九十八人軍署特備馬車十六乘（每車四人三人不等）分兩批迎到招待員杜鎭守使何財政廳長崔警務處長高等審檢兩廳長張道尹吳交涉員魏實業廳長何水警廳長周警廳長金礦務督辦王公賣局長韓官産處長金秘書長武漢三知事印花高處長等十八員分次讓入大花廳王督遂一握手周旋略爲寒暄先開茶話會至四點鐘遂在五福堂大餐奏軍樂督軍陪三議長坐於上正中其餘議員以年齡順序入座招待員分座於下每上一菜督軍及各陪官舉杯一次軍樂隊即作樂一章菜三上王督起白拱手而言曰今日諸先生寵臨占元曷勝榮欣惟在鄂服官已歴七載對於鄂人感情已深故不能不代表全鄂人民設餐權聚共商治理並備蕪詞尙希鑒察乃命何政廳長宣讀歡迎詞大意略謂行政與立法有密切關係行政固依法執行立法必須輔助行政意見一致萬勿兩歧屈議長起致答詞略謂利所當興弊所當革無分巨細必爲貢獻相見以誠尤所自矢在席均鼓掌督軍舉杯起立復爲議長議員壽全體共浮一大白議員汪得深（黃石港商會長）李繼膺劉洪烈相繼演說行政官及各議員均鼓掌在堂前拍照後各員辭謝督軍仍命馬車送出軍樂大奏後因馬車十六輛不敷由警務處特派署首照料警士二十人四覔人力車一百餘乘各議員及僕等一律乘車而去 
[天津]  
　　無記名公債票不准掛失財政廳令云前據任邱縣具呈轉據縣民劉世基呈報遺失民國五年内國公債票三張可否補發債票照章給息等情當經本廳呈請省長轉資財政部茲奉省長令准財政部咨開修正内國公債經理規則對於債票掛失僅限記名債票其無記名債票因係有價證劵流通全國與現金無異無論燬滅遺失槪不掛失從前陜西山西吉林等省先後呈請掛失歴經本部照章駁復云云合亟訓令該縣仰即查照 
　　研訊法租界搶犯二十五日下午一時警察廳司法科長李季周君提訊在法租界搶刦振記銀號之要犯曲光勝訊據該犯姓名年歲籍貫皆與偵緝隊所訊相同復訊該犯彼　搶刦之形式及起意之原因該犯供稱來津辦事在南市雙華堂識妓花少舫並給該妓贖身還賬以致虧累故與友趙李二人商同作案隨於是晚臨時集合到該銀號搶刦由趙某守門李某持手槍彼持電刀入室其形式與昨報所誌無異該銀號同人所供亦同惟鈔票係李某所拿包皮僞洋係伊所拿搶畢即逃在途中又向李某索洋伊給鈔票二打計一百八十六元當給少舫還債一百六十元隨於次日偕該妓赴車站購票擬回奉天致被偵緝隊拿獲等語復追訊趙李之住址該犯供不知去向當以笞責嚴訊終未供出又略訊花少舫至三時半始宣布退庭並訂於二十六日復訊聞駐津各國領事皆到廳旁聽 
[廣州]  
　　救災公所集議維持米食昨救災公所開議總理李聘臣云我粤産米無多豐收尙不敷半年之用所藉安選洋米及上海蕪湖運來接濟但本年五屬水災土米更少自十月初旬洋米每萬陡然起價數十元迄今有起無跌蕪湖來源難於僱船上海奉禁出口目下省城大小米店存米寥寥深有絶食之慮上海粒米狼藉得弛禁出口定必源源而來蕪湖豐收有船運載可資接濟但僱船之難實由到粤恐被扣留不允應載若得我粤上官力任保護不作留難電逹皖商擔任僱船販運米價自平再電商上海官廳請其弛禁更給沿途免稅印票此爲我粤千百萬生靈請命應請紳商善界聯名具呈軍政府督軍省長批示諸公以爲何如請公定衆議會函上海廣肇公所及招商總局趕速代僱輪船載米運回省城并請開禁以濟民食 
雜評一 
[對敵（默）]  
　　東海議和方針謂此次解决國内糾紛非對敵媾和不可存南北意見嗚呼言之固甚易矣試問南北所以釀成此現象者非出於敵視之一心乎今對於陜閩問題等猶爭持不已者非此互相敵視之一心猶未消滅乎使果能如東海言此不敵視南南不敵視北者則和會可不開而早解决矣今日之歐洲媾和會即所謂對敵媾和也然而大戰一停之後協約國對於德奥雖不得不預謀種種防止然亦未嘗不兼爲設想使不絶其生路蓋議和之時巳非如戰時敵視之甚矣我國内兩方當局而知此即可减少議和上種種之困難然而尙恐其不能也人謂我國内議和難於歐戰議和者即此敵視之一心爲之梗也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[伍朝樞對大陸報代表談話] 詳述南方暫拒議和之理由 
　　大陸報云大陸報代表昨日謁見伍朝樞君時伍君詳述南方暫時拒絶開會議和之理由並歸咎北方之無誠意蓋北方於休戰以後猶進兵陜閩也伍君謂南方今殊願息爭言和嘗以此意通告北方今非北方切實聲明休戰期内不再逞武則軍政府决不與之進行談判彼責吾人妨礙和會者殊欠公允此不啻責吾人自殺兒女蓋和會者即吾人之兒女也中國和議發始於吾人事在協約國以勸告文致北京政府之前數日吾人曾直接致電北京政府建議開會議和不意北方於徐世昌下令休戰後復派兵赴陜閩二省該二省可以稱爲中國戰線之兩端皆屬軍略上之要點北方之派兵藉口平匪二省縱有匪亂而北京門戶前之山東諸省亦萑苻充斥何皆置之不顧而獨注意於此二省耶然吾人對於此點仍願讓步北京果欲剿匪勦之可也惟雙方須畫淸界限俾各負維持界内秩序之責任今苟非商定辦法令北方於休戰期内停止進兵陜閩而由此以攻吾人並止於議和之際侵逼吾人則吾人不願與北方開會也另一障礙爲會議地點北方主在南京南方主任上海伍君之意此節較易解决上海之空氣適宜於言論與行動自由視南京爲愈蓋言論與行動自由爲南方所主條件之一也伍君來滬乃與北方代表會商聯合參與歐洲媾和大會事宜南方願派代表加入陸徵祥爲主任之團内而不欲另爲一起失中國列席和會之機會 
[劉人熙等之電文]  
　　劉人熙等昨致北京電云北京徐菊人錢幹臣熊秉三蔡孑民諸先生天津黎宋卿馮華甫王聘卿諸先生均鑒暴師經年毒痡萬姓國殤山積蜀碧燐飛哀我生民逃死無所今幸天心厭亂舉國罷兵鑒世界之潮流凛武力之終蹶凡我億兆咸望來蘇乃以地點未定而閩陜兵事尙在爭持歐戰巳終而參戰師團猶勤召募若此疑點均碍推誠自我民視何關宏恉苟求利於國家不難捐其成見先事之困難如此和平之標的愈遙屬在國民能無憂懼本會同人爰組斯會於十二月二十二日成立徵正確之輿論求永久之和平不偏感情不偏黨派其所討論一本天良僉以建國七年政變屢作皆以武人干政遂致國本動搖夫國本在民衛民在法法不盡善終勝於無苟一陵夷即趨禍亂持政柄者實處危機當局實與國與民同受其禍竊意護法諸公但求解除護法之責任其他不足深求菊人先生力倡文治屈己救時於民國禍變所從來久巳洞見其癥結必有敝屣大位之心始全宏濟艱難之量山川如其不舍謳謌自有所歸此次會議要在除一切和平之障碍奠百年安治之丕基還主權於國民納庶政於軌物屏偏私之曲論以國家爲前提聽國民之仲裁公見聞於天下則交換秘密之習無自而生國論民意之歸自茲而定五族本無畛域南北何有猜歉祇以政客宵人投機取利每緣微衅即種禍胎兄弟閱牆當爲南北當局所深痛若再牽於佞說是自棄於國人伏念諸公偶登政地同是平民苟一念及父母之邦子孫所託遠則禍流苗裔近則害及身家何忍敷衍一時貽憂百世尙其同心一德保此神州人熙等巢幕同憂瘡痍在目悲國命之旒綴念古訓於纓冠反復研求採集與論勉隨國民之後謹紓獻替之忱延佇德音以慰民望中華國民策進永久和平會劉人熙鄒維良唐堯欽方從矩劉瑞冲蕭驤孫量莊之盤湯城張志純榮景芳汪漢滔榮子威陳家鼐黄奠華梁念周張一鳴等同叩勘尙有致廣州參衆兩院岑雲階陸幹卿唐蓂賡孫中山唐少川伍秩庸林悅卿及致南京李督軍轉各省督軍省長護軍使都統鎭守使並轉前敵各司令各師旅長各省省議會敎育會商會農會各報館各團體各和平會兩電（電文同上） 
[蘇督函請唐少川赴寧]  
　　江蘇李秀山督軍因和議問題亟待磋商昨特派劉參謀持親筆手函來滬訪晤唐少川君請其即日赴寧一行并擔任保護聞唐君尙未决定惟允其請示軍政府報告國會再行商奪云 
[焚燬烟土之籌備實行]  
　　開工添建汽窰海關馮監督因預備焚土飭工在浦東陸家嘴海關棧房添建汽窰等情巳誌本報茲悉此項汽窰業於昨日開始工作其佈置方法係添建新窰三座一座靠近舊汽窰之旁二座在該棧第二汽爐間外灘連同舊汽窰共計四座四汽窰之間各距三丈之譜建築方法純照舊窰式樣惟烟卥加高三尺而接通汽管俾焚燒時汽爐間以機力打汽協助火力聞此項工程限於陽曆一月五號竣工故各工人搬磚運石異常忙碌 
　　專員陸續抵滬北京農商部委任僉事湯幼諳（一鴞）監視焚燬烟土日前湯專員已由京南下抵滬後即與海關馮監督曁陳交涉員會商進行辦法復詣各機關曁南市縣商會謁會各領袖互商一切江蘇齊省長對於上海焚土一事非常注意現將實行焚燬特派本署第二科科長湯文鎭來滬監視焚燒該專員抵滬後寓居滬北一品香西餐館三十一號内特與馮監督等會商焚士期間並一切手續 
[修改海關稅則槪略]  
　　修改海關稅則一事經蔡廷幹主任會同各國會員迭次開會至四十餘次業已全部告竣將議决各項稅則數目分門别類由各國委員簽字分别呈報各該政府不日實行一面將决議各案趕付印刷聞此次修改各項進口貨物較之舊稅則中增加花名繁夥從前所無者今則議入則例明定稅率如非大宗品而貨價懸殊者仍以估價照值百抽五計算如機器文具玩物等類所有布疋一項其稅率分列至數十餘種棉紗一項向來不分粗細每百斤統抽銀九錢五分今則分列十二支十六支細至四十二支各定稅率最小者爲一兩三錢最大者爲一兩八錢按棉紗每包約重三百三十斤照市價值百抽五應徵稅七兩至八兩現照新稅則計之僅有四五兩云 
[安立德君起程返京]  
　　美國駐京公使館商務參贊安立德君前爲吾華修改稅則事留滬數月茲因事畢返京前日本埠十一團體在卡爾登飯店餞行巳誌昨報茲悉安氏於昨晨九時十分起程北上由滬甯路局特備花車恭送到站送别者有聶雲台錢新之任傳榜穆藕初莊夢麟朱少屏等與安氏同行者爲其夫人及其公子四人云 
[漢冶萍公司第十屆股東會紀事]  
　　漢冶萍煤鐡廠礦有限公司昨日假總商會開第十屆股東大會各股東之到會者約六百餘人農商部代表江蘇實業廳長張軼毆交通部代表上海交通銀行行長陶蘭泉河南省公署代表畢先疇並該公司董事沈仲禮周金箴劉襄蓀傳筱庵總經理盛澤臣等皆蒞會午後二時開會由該公司副會長李伯行代表正會長主席報告第十屆公司營業狀况曁收支賬略大致謂今日股東常會孫會長在京不能與會由鄙人代表報告第十届賬略業經刋布衆股東當巳閱過去年公司營業尙稱發逹此爲歐戰正酣鋼鐡價漲所得效果尙嫌囿於機方未能包製阻於運路不敢多採際大好時機未臻豐盛極境此時局使然實非人力有所未盡現在歐戰已停外洋訂購機件當能陸續運到大冶新爐明年自可次第完備出貨必多國内人心厭亂亦能漸趨和平運道當不致再有梗塞而湖北靈鄉及江西城門山兩處鐡礦巳由總經理在京與兩省官紳逐細磋商現已略有眉目將來公司營業如無意外頓挫必能蒸蒸日上即歐戰停後鐡價未必增漲然各國爲善後計一時亦未必就有鐡來本公司鋼鐡仍可居於優勝地位此可爲諸君預告者也上年得毛利銀三百四十八萬六千餘兩較前年所得爲多本年巳届年終懸擬盈餘更可較上年所得爲多此更可爲諸君告慰者也當經理提出賬略之後董事會臨時會提議公司以股東爲主體此次獲有盈餘悉賴各股東堅忍不拔之力曁各執事奮勉從事之功議發頭等優先股息每股五元四角二等優先股息每股五元二角普通股息每股五元除提十分之一爲辦事人酬勞金結盈凈數爲一百九十八萬九千餘兩惟有一事請諸君須特别注意者結至十届止尙有前虧一百七十三萬餘兩全在各執事人勤奮前進不以目前小勝遂爾自滿其考察督率之責本董事會亦决不放棄責任也上届營業大槪如此衆股東滿意否請表示全場一致起立表示滿意主席宣言先接股東聯合會來函以盛前會長爲公司創辦之人主持廠鑛二十年從未支送薪費請照現在會長薪費例補送當經董會公議以公司能有今日悉係盛前會長一手所造成飲水思源理應酬報照會計所查報自成立公司起至身殁日止共主持廠鑛二十年擬照聯合會所說補酬洋四十萬元其時盛董事在會以盛公一生專辦實業不計報酬一再堅决辭謝同人之意以謂在盛董事爲廉讓在公司股東全體則爲圖報勛勞於義均不容偏廢一再斟酌准將此四十萬元自十一屆賬略起在餘利項下陸續提出在滬建設盛公祠鑄像竪碑春秋祭祀就中設漢冶萍俱樂部爲公司研究製煉營業之地函復股東聯合會後接復稱爲公私兼顧極爲贊成今日諸君在此仍須公告以爲如何股東傅筱庵起立斷續宣言大致與主席意旨相同如衆股東贊成請起立表决全場一致起立傅君又言此次擬酬盛前會長之欵雖經盛經理辭謝將來陸續提出建祠鑄像時仍須由盛經理支配諸君以爲如何請起立衆均贊成主席報告畢問部代表有無意見發表各代表答無意見主席復問各股東有意見各股東答無意見表示遂搖鈴散會時已三時矣 
[烟酒聯合會常會紀事]  
　　中國烟酒聯合會昨開星期常會首由主席陳良玉報告萬國和平大會開議之期日近實爲千載難遇之良好機會凡爲國民對於國際上所受種種不平等之待遇足以妨礙世界永久和平者不可無所表示業經聯合中華國貨維持會工商研究會商帮協會等十餘團體撰具意見書經衆討論即用國際和平研究會名義呈遞於梁伍二君以供赴歐會議時有所採擇此本會對於萬國和平會籌議之情形也惟凡事必先求其本苟世界已底和平而國内尙多紛擾則歐洲列席時無論有無窒礙自問抱慙已多要之此次萬國和平重在公理而國内和平祗重公法苟雙方均能注重公法必無難决之問題况富國之源全在工商國内一日不和即商業一日不復正不獨我烟酒兩業受其損失也此事大堪研究應請諸公從長討論王　敷起言相持不决殊辜我人民之望設因此曠日持久犧牲此可寳之光隂或再起各友國第二次之勸告使我國人民負重大之恥辱或歐洲會議時致遭列國之責問將何以自解乎兪葆康起地言地點之無關緊要人盡知之而地盤權利問題將來競爭不决更足以妨害國内之和平如不顧公法仍存私心即使言和恐和而不和平而不平終非永久和平之計金拜仁起言金陵已有國民大會之發起本會同人應各據所見預備意見書以便該會成立時與衆討論公决贊同議畢時已五鐘乃散會 
[輪船開往温州之兩說]  
　　温滬航路招商局上年有普濟及廣濟二輪分班接駛自普濟罹刦後僅遺廣濟一船前日廣濟在温因普濟案槍斃徐翰靑後該局又停輪不開宣言抛棄甌滬航路以致交通斷絶貨物堆積商業停滯該處商民再三向該局商派大輪終屬無效爰轉商太和洋行特開研究丸往甌該船計容量一千零五十噸天津香港均可轉運船身甚好甌商異常歡迎即定星期六開温州云 
　　又一函云旅滬温台各商號因招商局廣濟輪船在温槍擊徐翰靑斃命後停放班輪業巳多日隂曆年關將届正商貨需運之際豈能長此停阻故特公函該局詰問是否照常放輪限令答復去後經招商局迭開董事會議磋商數日始决定照常放輪赴温聞於星期二仍令廣濟按班行駛云 
[訊理德華淸理處債案]  
　　本埠德華銀行淸理處代表穆安素律師在公共公廨控僑居虹口西華路十七號門牌之德國人培琴不理欠銀二千一百五十四兩七錢七分一案由廨訊判提前排訊在案前日經王襄讞會同美丁副領事傳訊先據原告代表律師上堂陳明欠欵情形請追質之被告培琴供稱此項欠欵我有某項合同爲抵押品惟我失業已久無力料理請爲明察中西官得供會商之下判曰旣據被告認欠屬實着照控數償還姑寬暫緩執行堂諭又淸理處控德人鮑華特不理欠銀四百三十九兩五錢四分一案前日亦由公堂傳訊據原告代表律師上堂聲稱被告所欠之欵雖有德國總會股票銀一千兩爲抵押品但現在是項股票即賤價出售恐亦無人顧問應請究追詰之被告鮑華特因不諳英語由同種人某甲代爲傳譯供稱欠欵屬實現在一時驟難　措等語中西官得供會判候將被告所抵之股票吊案拍賣得欵歸償外如有不足着即照數理楚又淸理處控德人克勒潑司不理欠洋五百零七元四角一分一案前日亦經公堂傳訊先由原告代表律師上堂請追質之被告克勒潑司供稱前在某洋行内執業現充鐡路局職員每月俸洋二百元但所進不敷所出以故所欠原告之欵要求寬限理償經中西官得供判着被告按照控數還洋姑寬暫緩執行堂諭又淸理處控德人必立克而不理欠銀二千兩一案前日由探將被告傳至公堂原告律師上堂陳明案情請追質之被告供認欠銀不諱要求暫緩執行中西官得供判歸原告勝訴姑准被告請求暫緩執行堂諭 
[演說歐戰與森林關係]  
　　寰球中國學生會昨晚請中華森林會總幹事凌道揚碩士演說歐戰與森林之關係先由主席朱少屏君登壇倉紹旋請凌君講演大旨謂森林之産物及森林家之能力其足以供獻於世界而應得無上之榮譽者未有若此次歐戰之彰明較著者也數十年前曾有研究以他物代替木材之用者終未有發見由茲以往森林將確信爲維持國安保衛國力之要素而不得發生分毫疑義矣英國内閣總理之演說有曰戰勝之道何由乎戰勝之實力何在乎戰勝之保證何恃乎一言以蔽之曰船而已矣美威爾遜總統於宣戰之前首先計劃以最短之時間造成一大木船聯隊遂有聯合造船局之設此局係聯合各木場之幹事及與各木場密切相關之人員而成之自威總統宣布此計劃後不數日間美國著名木工皆羣集於華盛頓以應其國家用人之急當時所預算者爲於一年半内造成木船八百艘至千艘之多設遇協約國鐡艦不足應戰事之需時則此木船大隊可借以維持海軍勢力而不至退敗也木船規定之標準周圍其長二百八十英呎深二十四英呎上裝甲板二推進力約具一千五百匹馬力一艘應需木材百萬英板方呎（即一英呎方一英吋厚）是則木船千艘云者寗非十萬萬巨板方呎木材之代名詞乎此等工程不得謂非巨大之事業惟以美國人愛國之切及工師製作巧故確認其爲可能之事也（未完） 
[滬江大學之禁酒運動]  
　　邇者北美酒商有投資三百萬於上海設立酒棧之說滬江大學全體對於此事異常注意先收珈禡阿爾弗（希臘名社會學學會）開會討論繼由自然科學會邀請校醫雷盛休博士演講（酒毒與後裔）博士搜集泰西名醫關於酒毒傳染及於後裔之試騐曁證據多種聞者莫不感喟當卽舉定敎員二人學生二人爲禁酒委辦除函電駐京美公使苪恩施君本省督軍省長外更請北美南浸禮會總幹事羅玞博士代表該校全體學生至華盛頓鼓吹政界當局阻止酒商來華茲將函電錄後 
　　致芮恩施公使電北京芮恩施博士鑒美酒商來華請阻止滬江大學全體學生敬 
　　致本省督軍省長函督軍省長鈞鑒自美利堅全國禁酒而美商挾其重資三百萬擬組製酒協會於中國之上海旅華美人無不極端反對本校師生全體已電美駐華公使尼其行復登西文報以示深惡痛絶之意而本校校醫雷盛休博士疊在租界及校内歷陳酒害甚且謂毒於鴉片美人之顧全邦交愛我華人以此舉爲最顯著同人等竊謂酒之有害衛生稍有智識者無不知之而國中未即禁絶者懼洋商之闌入未能有益於我而反授人以利權也今美人旣倡酒禁於先而復助我禁阻洋酒於後其意可感且懼美商之酒不遏而各國酒商之效尤者踵至也用是不揣冒昧呼籲上聞敢請先生電陳總統總理與美使交涉阻止美商協會之成立以示與在華美人同心禁酒之意此非獨有益國際且所裨補於民生者亦不少也專此即頌公祺滬江大學全體敎員學生謹啓 
[民國七年上海大事紀（四）]  
[八月]  
　　一日（舊曆戊午六月二十五日）夜九畝地富潤里沈春林家被搶有二盜匪塗飾花臉 
　　二日江風甚大有一舢板船載客傾覆溺斃男女四人又貨船一艘傾覆舟子溺斃龍華槍斃盜犯李阿成陳金權卓文恩 
　　四日各敎堂因歐戰巳屆四年舉行祈禱禮 
　　十二日夜招商局北棧失　損失數十萬　省育敎會開研究會 
　　十四日留美學生乘中國號輪船放洋 
　　十五日槍斃盜犯傅成林 
　　十九日華商電車司機人罷工夜德國人别而考夫危爾來其卡而林道法蘭克勞勃脫等至金隆街金隆里仁記土棧搶攫烟土 
　　二十一日江蘇省敎育會開大會商會長發電致政府詳陳金弊利害拒絶指銷存土連日米糧紛紛出口米價漲至八元有奇夜日生寳順兩信局信船駛經尖口廟遇盜舟子高念武被盜戳斃 
　　二十三日護軍使署槍斃章鑑各團體紛紛拍電反對銷售存土 
　　二十四日兵士建築依周塘馬路開工 
　　二十五日太古公司得電松江輪船在離油頭百餘里之夾馬島洋面失事未傷人華商電車司機人一律上工 
　　二十六日太古公司得電安徽輪船在地中海爲敵潛艇擊沉浦東槍斃盜犯王仁富錢寳根陳阿龍三名臨刑前游行爛泥渡陸家嘴其昌棧等處示衆夜新閘重慶路張源泰米店被刦匪徒用石灰包擲傷華捕雙目 
　　二十七日中國郵船公司　第二次股東會 
　　三十日淞滬警察陸文伴用槍柄毆斃鄉民奚羅春訊實法庭判監禁三年 
　　三十一日夜虹口蓬路武昌路轉角指日高陞茶樓屋頂坍倒壓傷茶客二十餘人兩人立時殞命 
[九月]  
　　三日（舊曆戊午七月二十八日）商家得電南軍攻克漳州厦門吃緊 
　　五日南京路永安公司開幕日商大阪公司收買平和碼頭 
　　七日十七團體在卡爾登開籌備拒土會 
　　八日寗波同鄉因寗波平現風潮錢莊停止收付特開緊急會議 
　　十六日板箱工人要求加價罷工 
　　十九日浦東洋涇港口大火焚燬李榮記蘆蓆棧及朱寳寳船廠夜中美商人在卡爾登宴會議設各協約國聯合商會於上海 
　　二十日聞津浦路線徐州以上之枕木被匪拆毁阻斷通車北來郵件不到共阻三日 
　　二十三日浦東和豐鐡廠汽爐爆裂炸斃工人葉阿瑞朱俊生傷十人西人桑生亦受傷浦江潮漲至十二英尺爲十三年來所未有 
　　二十五日晨六時顧家宅無線電台第一次接里昻電音護軍使署槍斃盜犯王錦芳陸根生臨刑時該犯聲稱實名羅錦芳周根生 
　　二十九日津浦路拆斷軌道暫停通車 
　　三十日協約軍在巴爾幹與巴力斯坦戰勝協約國商人懸旗慶賀 
[十月]  
　　六日（舊曆九月初二日）美國海陸軍四百十七人往小呂宋路過上海靑年會宴之於東亞旅館 
　　七日本埠得歐戰議和消息金價增漲江寬案第一次開審 
　　九日晨三時吳淞鎭大火至八時始熄延燒房屋一千數百間 
　　十日各界祝賀國慶紀念屏祝新聞會舉出之徐總統就任全國敎育會聯合會在省敎育會開會 
　　十三日總商會選舉會董 
　　十八日銀行公會開幕粤僑商業聯合會成立 
　　十九日總商會互選會長朱葆三沈聯芳繼續當選 
　　二十一日愛儷園舉行鄉射禮 
　　二十二日求新廠承造之安華海輪舉行下水禮 
 
 

Page 11

 
 
甯波紹興發現疫症甚劇本埠紅十字會及濟生會派員前往防疫 
　　二十五日全國敎育會聯合會舉行閉會式法國在滬發行决勝公債劵 
　　二十六日沈知事呈報省長本年秋收中稔美總領事薩門司返滬 
　　二十七日總商會選舉商事公斷處評議小學敎員研究會成立 
　　二十九日招商局總董楊杏城浙世 
　　三十日張鎔西等發起上海平和期成會 
　　三十一日英國旅滬官紳在議事廳開會酬謝董商代募戰債商事公斷處評議員互選處長張知笙當選連任 
[引渡連刦兩戶之盜匪]  
　　盜匪海門人張阿三通州人陳阿美阜甯人李學琴於本月十三號夜持械糾黨搶刦新閘北成都路四百零一號門牌蘇州婦人金何氏家財物未成逃出擁入附近七百三十八號門牌居戶張鴻生家出示手槍嚇禁聲張將值洋七百餘元之金飾皮衣等物攫取逃逸當由巡街捕與包探將張等三匪拿獲搜出實彈手槍原贓金鐲及皮衣十九件解經公共公堂研訊明晰判候備文詳解護軍使署訊辦等情已詳昨報茲悉承審官兪奠孫襄讞以該盜等一夜連刦兩戶實屬目無法紀故於前日退庭後立即飭承錄供備文發交該管捕房派令西探目斐司蓋潑包探周少蓮將張等三盜押登汽車解送松滬護軍使署按律懲辦 
[北蔡鎭南首之攔刦案]  
　　向在本埠某洋行爲經理之川沙人王月林前日因事回籍道經浦東南匯縣屬北蔡鎭南首徽州店地方時已傍晚突被該處開設小茶肆之鄔某顧某等率同黨羽數人冒充偵探上前假搜查烟土爲由將王撳倒於地出示手槍嚇禁聲張當被搜刦去現洋鈔票金戒等約值洋百餘元事後王查得該處係南邑二十四圖三圖交界處所故於昨日開單呈報南匯縣署請求飭緝 
[麻袋内私藏大批烟土]  
　　海關華洋扦巡前晚在太古碼頭綏陽輪船上截獲烟土三麻袋共三十六只價值二萬餘金惟運土之人乘間逸去該扦巡等當將烟土用輪運回海關存儲候燬 
[嚴查商輪夾帶嗎啡]  
　　江海關威稅務司近悉南洋長江等處進出口商輪時有奸商貪圖厚利夾帶嗎啡若不嚴加搜緝深恐效尤日多故於昨日諭令華洋扦巡對於進出口各商輪務須嚴密搜檢以除毒害 
[廣肇公所開選舉會]  
　　廣肇公所同鄉自推廣學額加租追欠諸問題發生意見後各老董辭職紛擾至今尙未解决故特訂於昨午在該公所開選舉大會重行改選董事先期由辦事員佈置會場於門外設簽名桌並軍樂一班場中設主席臺來賓座臺前設書記席選舉人將票填寫由左入投筒後從右出入座一時許開始投票至四時投畢即由監筒員開匭檢票票數衆多至八時三十分檢畢計被選者唐少川温欽琢胡耀庭黄伯平譚海秋伍秩庸譚幹臣霍守華馮少山羅芹三盧偉昌陳可良王閣臣王秉朝陳斗垣郭標趙灼臣陳陞堂鄧文海簡照南陳雪佳鍾紫垣易次乾李煜堂潘澄波盧信公黃朝章唐耐修湯節之陳止瀾周錫三 
[救濟婦孺會六週會紀]  
　　二十九日（星期）救濟婦孺會在江灣留養院開第六屆週年大會午前該會會長朱葆三王一亭董事宋漢章徐乾麟錢逹三田資民周岷源鄭錦峯等先後到會至三時搖鈴開會秩序如下（一）奏樂開會（二）公舉王一亭報告開會宗旨（三）顧公覺報告會務情形（四）錢逹三報告收支帳略（五）王一亭報告修改總章（六）本會男女學生唱歌樂舞體操（七）兪宗周演說（八）選舉開票當選者朱葆三王一亭宋漢章徐乾麟陸維鏞魏淸濤錢逹三田資民謝蘅牕項如松顧馨一樂俊寳裴雲卿何秋士周岷源翁寅初呂　廷李柏葆何積璠謝綸輝許默齋吳善卿聞蘭亭嚴子均丁甘仁候補當選者石運乾余葆三勞敬修孫梅堂趙晋卿是日天氣晴和各官廳代表衣各界來賓蒞會參觀者約一千五六百人頗極一時之盛並由來賓當場捐助如洪念慈毛全泰號各助洋五元凌砥山助洋十元陸西苓助洋二元王曉六夫人助洋十元陳君助洋五元徐君趙君陸君各助洋一元黄朗川君助洋一元無名氏助洋一元 
[學生會又徵得兩會員]  
　　寰球中國學生會此次徵求會員成績頗佳迭紀前報昨日該會又接北京隊長劉大鈞報告交通總長曹潤田加入爲永久會員中國政治顧問福開森亦加入爲會員云 
[滬杭鐡路近事三則]  
　　裝運砲彈滬寗杭甬鐡路局昨接陸軍部電令謂現需軍用各項砲彈巳飭上海兵工廠撥運過山砲子彈等件除由本部填給護照發交該押運員呈騐外並分别電知各該路局飭配車輛聽候應用云云任局長接電後立飭車務處轉知滬杭甬上海南站預備鐡篷車十餘輛待裝聞昨日（二十九日）巳由兵工廠將是項砲彈用塌車搬運南車站報裝擬於兩日内裝妥云　　慢車失時昨日由滬開杭之慢車駛至嘉善後機車内之汽用罄不能行駛經臨時修理僅能勉强開抵嘉興遂由嘉善站站長發出急電分報各關係人員併請機務處速派援機接拖迨慢車勉力駛至嘉興後由滬赴杭至四等車已在嘉善待發當由該站站長將慢車扣在嘉興以讓四等客車先行開發待由上海北站特發之機車至嘉興接拖時巳在下午四時半以致該慢車抵閘口車站逾法定時間至四點十餘分云 
　　轍機損壞滬杭甬鐡路上海南車站昨日（二十九）下午一時許正在調車之際因第一分路轍機未曾扳好調車龍頭停止不住致衝壞分路上轍機一時車輛不能進出以致一點三十五分之龍華區間車不能出發當由上海站長立發急電通知軌道工程處請其速派工匠前來修理一面先由軌道工頭暫將分道修理先放龍華區間車開出然後重新拆下修配并經上海站長電請龍華站長將下午二時二十五分到之杭來慢車扣在龍華一俟由軌道工程處派來工匠人等將第一分路配裝妥善時已下午三點餘鐘適當由滬開杭之特别快車開發鐘點故即駛出與杭來慢車在龍華車站交會而該慢車因此亦遲至一點餘鐘矣 
[護軍使派員發餉]  
　　松滬盧護軍使以現届陽曆年終所有十二月分各兵士餉銀應提前核發故於昨日派令副官分别散放另有兵士度歲之犒賞特規定每營賞給猪肉二百斤亦於昨日分發 
[禁革司扦之需索]  
　　稅務公所陳所長昨接江蘇財政廳長函略謂逕啓者本廳前以改稅以後各所仍有沾染釐捐舊習者當經通令誥誡一面派員分别密查去後茲據委員報告前來察核所陳情形各所需索騐票等費竟照票面每擔加洋二分甚或八元三五元不等起運之處仍有下票情弊似此任意妄爲尙復成何事體本應嚴懲姑念初次先行交由各所長自行查懲以儆將來並一面設法禁革整頓本廳仍不時派員分路密查嗣後如查再有前項情弊司扦則發縣重辦所長督率不嚴亦有應得之咎當以情節輕重分别記過撤換本廳言出法隨决不再寬勿謂言之不預也茲特抄錄報告函請查照辦理毋任再蹈前轍爲要 
[東莊公所之通告]  
　　上海東莊公所昨日星期開常會後分發通告云逕啓者向來吾業與客帮交易雖憑報關行來條出貨惟平日往來賬目客家素懶核對以致每逢年終結賬往往有遺漏登記賬目因之不符茲聞協昌興跑街且因此舞弊發生意外糾葛若不設法整頓改良辦法不特彼此爭執難免耗費唇舌設或事出意外損失尤屬堪虞茲爲鄭重交易嚴杜弊害起見特於本月二十日常會討論辦法當經公同贊成議决嗣後凡與客帮交易即將出貨來條連同發票回單簿送至客號即請於冋單簿上加蓋回單作爲客號收到貨物之憑證並請各客帮將往來賬月按目核對淸楚如此辦理手續旣極簡單賬目自無遺漏且可杜絶弊害免生糾葛茲因事關公益决定於民國八年陽曆一月一日起實行爲特印發傳單分送各寳號轉送客帮以便週知務望各同業曁各客帮寳號查照辦理互相維持以杜弊害而免糾葛特此布告 
[軍隊新年之休息]  
　　松滬盧護軍使以現屆新歲軍隊例有給假休息之舉爰飭所部各旅團營兵士於昨日（二十八號）起一律休息一星期兵士暫停操演惟不得離營外出所有站崗勤務仍各照常輪值 
[兵工廠之新年休息]  
　　兵工廠謝廠長奉陸軍部令飭於陽曆年關按照定章給假三日以資休息故謝君已定三十三十一一號全廠放假三天矣 
[查禁假名騙財之彩劵]  
　　本埠道縣各署接江蘇省長公署訓令云案准松滬護軍使署公函開查得上海近有不法之徒假慈善會名義刷印彩劵分寄外省希圖朦混銷售騙取錢財此項彩劵揑名爲正心協濟劵每條洋一元其由郵寄遞之函面上蓋有上海正心協會等字樣戳記業據本署駐郵局檢查員檢獲此項印刷品多件呈請核辦前來似此假託名義詐欺取財自應嚴拿懲辦除飭設法查緝外誠恐此項彩劵有巳經寄往各省者其商民難保不受其欺騙用特檢同此項印刷品函送察閱即煩查照轉飭所屬布告商民人等一體知照勿受其愚是所至盼等因並附件到署准此合亟抄印原件訓令一體遵照嚴行查禁此令 
[圖畫美術學校職員會議决案]  
　　西門外圖畫美術學校前日（二十八日）開職員會籌備進行事宜列席者二十六人由副校長劉海栗主席議决事件如下（一）提議寒假大考各級應考科目案議决照所擬考試日程印送各教員查照並即公布各學生按日試騐（一）提議修改章程爲一覽并推廣學額添設教科案議决照修改草章略加增删彙爲一覽即日印布寒假後添招正科師範兩級學生并籌備擴充校舍（一）提議增課程時間案議决各級課章於每星期六一律增加二小時（一）提議訂定寒假日期案議决應於試騐完竣之日由校長酌定布告（一）提議遵照部頒規程製備各種表簿案議决擇要分别製備以資應用（一）提議呼級主任評定學生操行辦法案議决暫由學監處製表分送各敎員判定分數彙文學監照部頒操行考查規程評定等次（法以總分數以教員數除之即爲確定操行分數）（一）報告七年度下學期本校經費收支案本年度下學期收入共六千六百五十七元零三分（以十月爲止）支出共需銀七千一百十一元三角六分五釐（以十月爲止）十一二兩月尙預算在内約計共不敷洋二千元之譜並報告籌墊情形（一）提議函授部擦筆畫及國粹畫增加學期案議决照原定章程增加一學期以期完美 
[靑年會開會預紀]  
　　四川路靑年會體育部向例每年開體育遊藝會一次表示會員一年來各種體操之成績本届開會之期定於陽曆十二月三十一日及八年一月一日晚間七時半舉行並佐以滑稽遊戲凡欲參觀者可向該會事務所索取入場劵屆時持劵入座槪不取資又該會中學校定於陽曆元旦開三育成績屐覽會並舉行中學校新舊同學校友會學生家屬懇親會由靑年會總幹事曹雪賡中學校校長朱樹翹兩君柬邀來賓與會其開會時間及事序地點列下（上午）九時半至下午五時開展覽會各種成績陳列課堂十一時開校友會在殉道堂討論組織辦法十二時校友會會餐在健身房（下午）二時開懇親會在殉道堂余日章君演說孤兒院音樂童子部事業之展覽德育展覽五時茶點七時體育部遊藝會十時散會再是日下午五時至七時該校中西餐室特備晚餐中餐每客二角西餐每客三角聽客自便 
[伊籐洋行遷居新屋]  
　　日商伊籐洋行總店開設大阪支店在上海五馬路專做進出口棉花紗布色布糧食等近因推廣營業舊居房屋不敷展布特自置新産建造五層樓高大洋房於漢口路四川路口規模宏大刻己完全竣工於本月二十九日將全部遷入新屋照常營業聞該行新星建築費用在十九萬元以上云 
[函送銀行錢莊調查表]  
　　上海銀行公會接縣公署函略謂奉省令准財政部咨案查公立私立銀行錢莊原爲補助金融流通貨幣而設共設立日期及營業章程呈報本部註册立案者固居多數而遺瀾未報無案可稽者所在多有亟應詳細調查以憑備案爰特製定表式咨請查照飭屬詳細調查按表填報幸勿稽延實紉公誼等因准此除分行外合行令仰該知事遵照部頒表式詳細調查尅日填報以憑轉咨等因奉此除分函曁派員查填外相應函送表式即希查報過縣爲荷 
[請奬捐資興學之手續未完]  
　　倉聖明智大學校長婭部陀以英僑哈同捐資興圥培植靑年子弟呈部請奬昨奉敎育部電云英僑哈同捐財倡學洵屬嘉許惟查褒奬條例第四條所載應將捐銀數目開具事實表册呈請該管地方官加具印結轉呈高級行政長官咨部方符定例云云現巳遵照由縣轉辦矣 
[冬季檢查印花稅六誌]  
　　昨爲檢查印花稅之第五天南市第一區警察署巡官仍會同警廳稽查員温凱縣委湯潮海等在該管境内商號挨次檢查仍查獲違法之簿據十餘册一併帶回存候待罰給領所有前次查獲之張杭記板木行同福祥茶葉店裕新煤油號等三戶投署領簿經趙署長核明飭每戶各罰洋十元立大烟紙店德太錢店同和公客三戶各罰洋五元永昌祥紙店裕記板木號茂順公報關行三戶各罰洋八元飭將簿據分别領去依法貼足又閘北四區警署　日亦會同警廳委員在該管區域内各店舖帳册上查獲漏貼印花之張振興銅作益愼煤炭店源生錫箔莊祥茂洋貨店祥泰肉莊周瑞大義豐泰兩烟紙店鴻昌飯館等十餘家當將帳册帶案候傳到各店主處罰 
[縣署斥革地保]  
　　上海縣知事公署昨出示諭云二十五保十圖地保邵徵　辦公不力應即斥革另行召充此示 
[兵士乘電車之衝突]  
　　昨日午後三時有兵士四五人由地檢廳附近附搭華商某號電車坐在頭等車内每人祇購一分車票比至尙文門並未下車經十一號售票人令其下車不允着再購票亦不允致起衝突將該售票人批頰毆打當由查票人向之述明至西門者應購三分票且頭等坐位尙在優待之列不料車抵老西門時各該兵士復將該賣票人拖下拳打脚踢致受微傷當經崗警上前干涉一併帶至該管警署一面由公司派人前往陳明一切 
[汽車撞傷寗波人]  
　　昨日下午二時許有年約五十餘之寗波人趙其仁行經南京路山西路口適有某西人駕坐一百二十三號汽車疾駛而來避讓不及撞倒於地跌傷頭不省人事由老閘捕頭二百七十八號印捕查見沙錄汽車號數并西人姓氏另雇車送受傷人入仁濟醫院醫治一面歸報捕頭請示即經捕頭派探前往醫院查明傷狀侯核 
[警廳招領女孩]  
　　淞滬警察廳昨發招領傳單云本廳今书有女孩一口將姓名等項開列於後仰該親屬速來認領切勿自誤計開（姓名）周阿秀（年歲）十歲（住址）本地人（衣服）灰色柳條布襖藍布圍裙藍柳條布裤黃襪靑老布鞋紅頭繩髮辦（迷失地點）四區（迷失月日）十二月念七日（到廳月日）十二月念八日（留置處所）新普育堂（親属住址）父親在上海某東洋廠爲飯司務家住租界（其他供述）被人　送在東街人和黑鄒姓家爲婢女被主母虐待痛苦難堪是以逃出 
[集訊日商定碱糾葛案]  
　　日商田口濱之助與角口方太郎延代表律師在公共公廨控王潤生夏梅堂於西曆一千九百十五年十二月十五號起至六年二月一號止用空南京路二十號日商羅公司貨銀一萬八千兩等情前日又經公堂集訊先收原告代表律師上堂陳明案情請追繼據日人角田方太郎投訴向被告定購洋碱數千擔第一次每擔價銀五兩三錢第二次五兩八錢第三次六兩五錢至允兩五錢嗣經收到洋碱一千五百擔其政支等情均由賬籌爲憑當將賬據呈案即由被告代表律師將賬察視後向堂上聲稱該見證角口所稱收到洋碱一千五百擔今閱其所呈之賬祇有一千零七十擔供證不符顯係僞造此種賬據不生效力請爲明察日副領事林出君得供將賬簿反覆察閱之下遂商之兪襄讞判候會商堂諭宣佈飭遵 
[竊取羊腸案辯論終結]  
　　滬北新記洋行前有羊腸二十六桶托匯德豐駁船公司派船夥袁才福李慶堂紀華林等將貨裝往公司輪船運往英國詎中途被竊去四桶植價頗鉅經該洋行向該公司詰究遂報水巡捕房派探將袁才福等三船戶並頭目張海淸及銷贓之周坤泉等先後拘獲函送地方審檢廳請爲訊辦在案前日下午該廳刑庭長端木棻會同夏檢察官開庭審理匯德豐遺鮑雲卿爲代表至案聲稱此次本公司承裝新記洋行之羊腸中途被竊去四桶當時向頭目張海淸追究一味推諉不料伊等將贓竊去銷售於丁福堂處越日由丁轉托周坤泉持原贓一桶向兪姓求售兪已知此貨爲本公司承運之失贓遂出洋一百元將羊腸一桶買下旋向本公司報告所以報捕將各人拘案惟丁福堂在逃未獲查此項失贓照滬上市價四桶羊腸應值銀二千餘兩而新記洋東照外國　優　價額連同水脚關稅加上結算勒令本公司賠償銀一萬餘金爲此請求嚴追損失銀兩質之袁才福李慶堂紀華林三人供詞互相推諉問官乃謂鮑雲卿曰袁等所犯竊盜之罪本廳自當嚴懲但爾請追償損失係私訴部分應向民庭具詞起訴遂論辯論終結判袁才福等三人還押聽候宣判其張海淸周坤泉二犯候檢廳起訴到廳另行核辦一面移請檢察廳補拿了福堂到案訊辦 
[男婦拐犯分别監禁]  
　　西鄉徐家匯婦人陶姚氏之八歲女兒巧妹於九月間被匪誘拐出外該氏到處訪尋無着嗣悉伊女被賣在崇明縣界沙郎地方某姓家計洋三十元曾付過八元是以該氏備齊身價前往將女贖回返滬連日帶同伊女並證人女子張妹妹等出外指　誘拐蟻媒崇明人蔡范氏沈葉氏並帶往崇明出賣之拐匪黄采江等交由三區三分所警區移送地方廳經檢察官審明判該氏將女領回張妹妹退去蔡范氏等押候起訴審判廳究辦在案前日下午該廳堵夏推檢各官開庭飭提蔡范氏等男婦三犯至案研訊之下以該犯等略誘罪業巳成立判黃采江監禁三年禁范氏沈葉氏各監禁一年以儆 
[要求賠表之證據不足]  
　　英商新利洋行大班西人在公共公廨控已歇修理鐘表之魏開華不賠代修失去的洋五百元之白金表一隻等情前日由廨復訊卽據原告代表律師上堂陳述案情並稱原告將表託被告修理不知如何失去繼有住居蓬路二千二百四十二號門牌之日本人將表持來回原告求售洋三百元方始得悉失　是以控請堂上向被告追賠云云而被告亦延律師到堂辯稱原告旣稱失表有人持往求售當時因何不將該表扣留豈肯自棄權利應請將案註銷關讞員得供商之英卓副領事以原告所控證據尙欠充分因判將案註銷被告開釋 
[無恥男女之控案]  
　　寗波木匠葉阿羊前日被住居閘北大統路安祥里二弄二家之淸江婦人張曹氏扭至四區警署訴稱本年五月間與阿羊姘識七八兩月兩次被伊騙去洋二百三十元刻葉抛棄不顧向之理論反肆兇毆請爲究辦經張警正提訊據葉供稱該氏於六月間住居公共租界虹　弄時曾在伊家住宿一宵當出夜度資旋遷至安祥里内又往住過一宵並無别情請察張警正判解送司法科核辦 
[包探調差]  
　　虹口捕房包探沈崇禮前日奉麥總巡諭着調赴靜安寺捕房辦公昨已到差矣 
[竊賊與收贓並儆]  
　　竊賊張阿大王福生在法新租界竊取馬路上隂溝鐡蓋數塊銷售於熊洪發店中得洋化用現爲包探楊振富李友生許福卿等得悉往將張王兩人拘獲吊出原贓連同收贓人熊洪發一併帶入捕房昨解法公堂請究先據包探上堂禀明前情詰之張王兩人供認行竊不諱熊供認收贓中西官判張押西牢六月王押四月期滿一併永遠逐出租界熊不應收取來歷不明之物着罰洋一百元充公以儆 
[舶艒船内查獲竊具]  
　　三區崗警孫寳珠等前日（二十八）午後在浦東陸家渡港内查獲江北　艒船一隻内載五人形跡可疑常即喝令傍岸檢查詎内有三人情虚逃逸當場拘獲丁阿毛王永淸二名並在艙内抄出電燈二只鐡器竊具五件察係掘洞撬門之用當將人證一併拘解至署經曾警正訊據丁王二人同供南匯人現住虹口販賣牛肉爲生餘語支吾判令押候查明核辦 
雜評二 
[南北會議地點（庸）]  
　　北方代表已定月底南下在寗守候而李蘇督亦有促唐少川赴寗之訊是北方當局對地點問題已表堅决之態度而認上海會議之說爲不成問題也 
　　會議之在寗在滬以吾人言之本亦無重大關係北方之必欲在寗而不願在滬者或亦囿於所謂威信之觀念然吳鼎昌對某記者之談話則又謂除上海外無論何方皆可開會即在廣州亦樂於前往似他處皆可而獨不可在上海豈上海空氣眞如吳氏所言不適於會議乎（見昨報中孚通信社電）抑上海無正式軍隊不能爲代表之保障乎（亦吳氏言）此中理由益滋吾人之迷惑雖然地點小節兩方皆無爭持之必要以戔戔之問題而曠日持久不能解决則會議開始以後待决之案有什百重於此者其糾紛又將何如耶吾爲會議之前途憂矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
思想日記 
[寒火] [  小孤山人]  
　　天地間之物理至無盡　也有古人之所滋疑而爲今人之所察見者班孟堅陸機邵慶節皆云世有温泉無寒火或曰隂能順陽陽不能順隂水爲火爨則沸而熟物火爲水沃則減矣此雖至言而實理想抱朴子董仲舒及劉子皆謂水性純冷而有温谷之湯泉火性純熱而有蕭丘之凉燄湯泉固所在有之蕭丘凉燄則非耳目所習見者周密嘗曰海水以杖擊之火星勃然腐草化而爲螢光可照物非寒火乎然螢乃燭火之光擊水即能成火亦水中之火而非寒火余謂今之電燈光多而熱少尙不得爲寒火也他日更有發明家能取光而去熱則眞寒火矣余曰俟之 
老申報 
[工部局近事三則] （見光緖元年四月十一日） 
　　英美兩租界之工部局出一帳略云去年徵收各銀計二十四萬四千二百十五兩所用各銀計二十四萬四千一百三十七兩核算所收之銀數較多於從前所估計者大抵新造之華房多則房捐亦多且出口之絲倍於往年則碼頭費勢必加增况的小車捐之一項乎所以估算明年收進及支出兩欵約可各有二十三萬三千七百兩光景也又下禮拜二即十四日工部局聚議如租界内人有新闢之議可預知照工部局以便將所議之事列入告白俾衆先知或可熟思而查究也但知照之期以昨日爲限云前錄工部局欲創設自來水公司茲悉該局須籌辦本銀二十五萬六千二百兩方可動手但籌此戶欵大約須出告貸憑據也其告貸之利息每本銀百兩則給以予金八兩云至日後之出入計借銀之利共二萬零四百七十六兩各使費銀二萬三千兩兩共四萬三千四百七十六兩意擬按外國房租每百兩則取銀二兩計可收六百兩中國房租每百兩則取二兩半計可收三萬兩加以零收等費總可得四萬四千六百兩約可多千兩有餘也但從蘇州河取水則本銀二十四萬四千餘兩足矣若從龍華取水則須更加本銀十萬七千兩也不過取自龍華城内人亦可購用本銀雖加或亦能合算也然西人之意似在蘇州河居多耳 
新拾遺 
[麥加進香記] [  許嘯桐]  
（麥加爲阿剌伯大城回教聖地也） 
　　摩哈墨特因宗教上之信仰視麥加爲無上聖地一生至少須爲一度之進香若遇有機會則雖時爲之亦樂而不倦也進香者乃於麥加舉行一種儀式並於明納山谷行獻牲禮焉聖地之範圍有上古之界石以爲標記相傳爲阿伯拉罕所手植香客在將入聖境之前必以新制布巾包裹周身其意以爲人生在世必犯罪戾以曾犯罪戾之衣服褻凟聖地不敬莫甚焉阿剌伯人則裸而進蓋謂塵間一絲一縷莫不含有罪戾不若潔身以進之爲愈其用意更深矣香客至明納山谷後非至儀式完畢不能剪髮修爪否則必獲嚴譴頂禮獻牲諸典例於直爾哈加神月之第十日（按回教一年中有四神月即直爾雪逹爾哈加愛謀哈拉拉加是也阿拉伯人在此時期中如遇毆打即目爲不法）行之儀式名目繁多例如麥道惠夫者乃引導香客而演杜華夫之人也杜華夫者乃一種週行卡罷之儀式也卡罷者乃藏黑石之聖室也此石相傳爲古時上仙茄白里爾携自天宮而以授阿伯拉罕者故目爲無上神物演杜華夫時儀甚簡單即繞行卡罷七次惟行禮時無論何人必須踝頭跣足且雖在夏季亦不准洩漏些微之陽光更有一種敬禮名曰沙伊乃疾行迴旋於愛思沙發與愛爾馬華二神碑間而朗誦可蘭聖經第一百五十八卷第二章其略曰愛思沙發與愛爾馬華者天帝之二紀念物也凡頂禮於麥加者必週行此二碑間以懺悔其一生之罪孽二碑相去約五百碼有靑色石柱兀立兩旁香客皆須疾趨而行老病不克勝任者得代以騎或臥於一種土製之牀使人舁之然騎者舁者仍須飛馳焉 
　　此外最重要之典禮即爲阿拉番山說法畢後乃羣集於明納山谷舉行獻牲大禮該山離麥加約十四英里有大中小撤但三處意即魔窟凡香客在途中麥逹里法地方必拾小石四十九枚懷之獻牲禮之第一夜每人投七石於大魔窟中第二日則大中小順序各投以七爲數二十一枚第三日則大中小逆序各投以七爲數亦二十一枚適合四十九之數名曰投石祈　典頗爲重要畢後乃返麥加宰牲大宴禮遂告終 
　　麥加城自漢生王登位後大加整頓推廣街衢建築新屋注重衛生敦勵公益頗覺斐然可觀一九一七年凡香客所經之路特派王家警察沿途衛護維持秩序旅行者更稱便適且路旁設立咖啡室酒食店俾一般香旅得以休息焉自伊逹至麥加騎驢須行九小時途中得休息一小時沿路飲水甚潔以麥加阿拉番明納麥逹里法四處爲最去年進香最要之點即香客皆極健康並無傳染病及霍亂等症總計死者不滿六人多因老病所致此則不得不稱頌地方官員能注重公衆衛生設法預防消滅無形之功也去年在阿拉番頂禮者共計五萬八千人多來自尼特袁門塞登乾華印度埃及西非洲等處 
益智新畫[  粤南]  
蘿蔔（像旨字） 
新智識 
[人類毛髮學（四）] [  呆正未艾譯]  
　　夫於頭部全體毛之總數一一盡數究非易事不獨不易亦千 
　　古難能之事也此斯學之所以奇也故算之之法可於生毛部一平方糎内算其所生毛髮之數而將此一平方内之數換算以全體之數因之可以推定其總數者也亦因之而可以推如各部之疎密者也據苛拉烏若氏之調查於一平方糎内生毛之數如左所示 
　　顱頂部一百七十一本後頭部一百三十三本前頭部一百二十三本 
　　更據法郎氏之計算頭髮之最密生亦爲顱頂部後頭及前頭部次之云惟此髮之數量各國之人互相差違金髮之人爲最多黑髮之人爲最少云 
　　維氏於同大之平方面中有如下之數云黑色毛八十六本褐色毛九十五本金髮百○七本又希氏將德人二名而試騐之有二百八十乃至二百七十二本之數將其髮而橫斷之略成橢圓形云 
常識 
[衛生新語] [  叔豪]  
　　每日食前宜爲小運動食後宜略休息食時宜細嚼緩咽以省胃力蓋食物細嚼入胃即能消化可省胃力一半也每食不宜過飽若遇胃病腹瀉嘔吐等病時即宜忍飢不食肉類多含毒質能變淸血爲濁血故宜少食不然即易發重篤之外症宜注意烹飪多食油類以養體内細胞俾藉以撲殺外來之病原細菌物之沾塵汚穢及生徽者勿食過冷過熱者勿食水之不淸潔者未煮沸者勿飲酒能損傷内臓之細胞飲之必縮短壽命宜勿飲如值讌會之時不得不飲者宜少不宜過度英諺有曰杯中溺斃者較海中爲尤多此語堪味烟能傷腦害神經其害較酒爲烈亦宜戒絶滬上婦女多喜　雪茄烟以爲時髦此不第失正當女子之身分使其引鏡自照當不禁啞然失笑蓋形狀極不雅觀也大便宜每日一次不可任其秘結不然口中身上易發一種異味而身體精神上亦大受障礙也以上數端不過舉其大略而已苟能斤斤自守不第期頣之年可冀東方病夫之誚可永免矣 
雜錄 
[逹爾文軼事] [  雲鶴]  
　　查理逹爾文英之博物大家也創生物進化之論世之略具常識者固類知之在世時嘗有鄰居頑童議有以謔之乃以蝶之翅蝗之肢甲蟲之頭與蕙蚣之腹膠成一體狀若飛龍盛以小匣携往逹氏之宅求見肅然曰我儕在野捕得奇物不識何名特呈鑒請垂示逹氏略一審視並不問眞僞但向諸幼稚博物家微笑曰君等獲此時曾聞其鳴乎僉曰鳴曰然則鳴椿象（ＨｎｎｉＢｕｇ）也椿象無鳴者諸童旣皆曰鳴逹氏即以不可得之名名不可得之物亦可謂善於應付矣 
小說 
[社會小說秘密車客] [  ＴＨＯＲＭＡＢＥＹ原著（雄倡）]  
　　語出滿庭寂然至於一針墜地亦聞其聲衆皆錯愕萬狀嘿然相顧視此藐小之法人叉手以待已而問官復言曰麥歇白羅漢汝於茲案能道其詳否曰能之問官又曰汝能指實案中正凶否曰能之於是寂然半晌忽此偵探斗迴其身狀如俳優以手直指人叢中曰凶手即爲彼婦汝輩觀之彼面慘白而目瞠視者是也汝輩趣禽之勿令得脫於是人爭迴首衆目爭嚮所指處則果見一婦容色慘白瞪目而視如覩鬼物似果見其所手刃之人夙以爲已死者今忽見靈矣乃起立四顧如困獸已忽大呼暈仆偵探仍曰趣禽之彼詐耳在彼髮際銀飾中汝輩可搜得其凶器即此次用以殺人者彼恃此行殺者數矣初非一次是爲精鋼所製其鋒較針爲銳於是當此羣情驚駴中此婦遂受執然尙暈不省人白羅漢叉手靜立爲意甚得如法人恒態乃若自慶其功之倖成迨此女囚旣爲隷人引去衆亦稍靖問官乃復顧謂偵探曰麥歇白羅漢汝幸簡舉此案情明以告我曰諾吾近至倫敦偵一秘密之黨搜集證據乃喬裝爲女購得赴度佛爾郵車之座劵然已覺吾喬裝爲人窺破則又變服如今狀及車甫欲啓行之頃登車入座意吾仇已他去不復踵躡我後若輩見無女客趁車當揣我取他道行或變更吾之行期然予誤矣我乃爲彼婦所尾由今觀之爲事至明顯彼婦即我適所舉發者名曰安眠柳爲彼黨中最險詐隂鷙之人物據我後此所探聞則此婦乃喬裝爲少年郎君逸度翩翩據坐車之外廂伺隙而動迨車至坎德白雷始見有機可乘設非我預與彼不幸之車客易座者我今當不生於地上彼剚刃其胸蓋謂我也問官曰然則汝請與易座時曾否有意圖陷彼人於險白羅漢聳肩作詭笑答曰實相告我初無此成心惟以我輩之譎詐固不容不先事預防耳此語出滿庭咸喃喃似不以爲可斥爲凉血動物問官曰惟汝苟預料有人將圖害爾身而與他客易位初不加以警告者則以律汝亦當坐陷人謀殺之罪律不汝怒 
[自由談之自由談] [  翟逸父]  
　　○和議叢談陜閩問題久成和議進行中之一大障礙憑係陜西之省會爲西安福建之省會爲福州按鐡路命名之義如京奉京漢之類亦可簡稱之曰安福確與主戰最烈之安福派名稱相同運命攸關此其所以有堅持不能抛棄兩省之說（見本報二十六日專電）而劃出停戰範圍者乎否則何庸是匪非匪掩耳盜鈴以虚度光陰爲 
 
 

Page 15

 
 
   
 
 

Page 16

 
 
   
 
