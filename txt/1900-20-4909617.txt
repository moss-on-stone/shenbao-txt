# 1900 - 20 - 4909617

 

Page 1

 
 
[新印繪圖肅像四雲亭傳奇告成] [  圖書集成局代啓]  
　　是書爲中國女學堂董事彭寄雲夫人所著宜風宜雅亦諧亦莊兼之詞名清新文情曲折誠稗乘之奇觀小說之别開生面者也書凡二十四卷倩本局用大字排印校對精詳紙張潔白裝釘八本印書無多實洋二元由英大馬路京都同德堂一家發兌想海内文人才媛感當購置一編藉以助清譚而遣雅興也 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘篇歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭壁每部計洋七角上洋三茅閣橋飛鴻閣發兌此佈 
[新印萬國新史大事表出售] [  圖書集成局代啓]  
　　是書於各國形勢政事沿革及一切交涉公法探源溯流搜羅宏富於西史中獨得窽要閱之可以通權變而廣見聞方今時事多艱有心世道者於外洋用人行政之道規時度勢之方皆當詳加考訂誠得是書而講求之何患不能窺其堂奥哉現由本局代爲刋印裝訂十六本每部洋二元由上海望平街紹先書局蘇州彚文軒發售 
[論本報紀指官撞騙事]  
　　自世道人心不古而機械變詐之輩遂日出其誑騙之技以謀人之財圖人之利人之受其愚者往往家爲之傾産爲之蕩雖受愚者不免咎由自取然奸徒之惡其堪擢髮以數乎在尋常騙拐之事誠防不勝防然苟不存得便宜之心即奸徒亦無從乘間而抵隙所謂物必自腐而後蟲生也惟一涉訟事不待誑騙而財物授人一若題中應有之義吏胥則舞文也差役則索詐也此不誑騙之誑騙較之誑騙爲尤甚在曲而求直者固須藉吏胥差役以上下其手因不惜所費彼此行其誆騙之謀即直者亦惟恐反直爲曲故明知吏胥差役之索詐近乎誆騙然不遂其欲或被蒙蔽官長致生變端故亦不能吝嗇財物但賄賂之路一開則誑騙之機即啓故一涉訟事兩造皆爲吏胥差役砧上之肉予取子求官長苟清廉公正若輩稍知忌憚尚不敢膽大妄爲然尚不能風清弊絶若遇不肖官吏以賄賂之多寡爲曲直則若輩狐假虎威愈得從中牟利此猶謂在官人役得訟獄之錢尚不爲空中樓閣乃有並非干涉之人從中謀利則其誑騙之術有較之吏胥差役爲更甚者如昨報紀姑蘇訪事人來函云省城道前街郭煜興士棧主郭某之子行七者人皆以老七呼之年二十餘游手好閒不事生人業素與上海洋關舍人姜某之子名守如者爲莫逆交日在青陽地花天酒地中樂而忘返上月某日昭文縣監生黄振聲被妻弟丁大先唆使傭婦誣控强姦幼女解經蘇州府彦詠之太守提訊七聞之欣然以爲生財之道在是矣乃與姜串合謁黄母陳氏而言曰僕夙與太守公稔且新選昭文縣張大令瀛方權讞政亦係故交苟能不吝金錯刀則青玉案不難翻轉也陳氏信之以洋銀三百圓賄太守大令則餽七十圓而以三十圓爲傔從壽郭更托稱零用多所誅求計前後共取八百圓旋僞繕大令收條以爲憑信此上月事也至本月郭復至常熟向陳氏稱貸時適大令奉太守檄緝訪丁大先因得訪聞其事遂詣黄家問明陳氏索閱收條回蘇禀明太守立即拘郭姜至府署并提陳氏質訊後將郭發押吳縣刑房姜則押入待質所嗣又將郭釘鐐收禁府獄本月十五日由獄提出荷枷游行姜仍押待質所候辦觀此一案竊嘆郭姜二人誑騙之技不可謂不神然卒至敗露繋諸縲絏身敗名裂眞可憐而不足惜者矣猶幸此案經太守訊明早已伸雪否則郭姜二人向陳氏恣意婪索陳氏但冀其子之出罪方將感激之不遑何肯稍違其請官雖無得賄之意而案懸不結不特黄之家財爲所耗盡而官之聲名亦幾被其相累矣雖然二人之罪固無可逭而陳氏公行賄賂亦不免伊戚自貽或謂現在夤緣奔競之風日甚一日每有不肖官吏以賄賂爲是非上有好者下必有甚故即有清廉之官外人視之亦若非賄賂不足以伸曲直於是郭姜之人徧天下如郭姜者其不幸而不能漏網也如陳氏者幸而案之早結也寄語爲民父母者即清廉自矢尤宜速清積案不但免差役索詐吏胥舞文之弊俾如郭姜誑騙之流一時無從下手而賄峈之風亦庶幾可以稍息矣 
[本館接奉電音]  
　　昨日上午京師飛電傳來上諭三道敬謹譯登○十二月十八日奉上諭奉宸苑卿著文廉補授欽此同日奉上諭巡視中城御史文福等奏五城練勇局武職保案遵駁改奬開單呈覽一摺著兵部議奏單併發欽此同日奉上諭奎俊奏特叅庸劣不職各員請分别懲處一摺四川劍州知州趙仁治年老昏憒縱子爲非試用縣沈澄縱容家丁罔恤民隠青神縣知縣鶴齡年老嗜利不恤人言前署大竹縣候補知縣定培心地糊塗聲名甚劣蓬溪縣康家渡鹽大使沈賢修行止不端試用縣丞龔恩華招摇撞騙均著即行革職綿竹縣知縣李蓮生性情乖謬不洽輿情著勒令休致平武縣知縣陳兆豐性情疲緩辦事竭蹶著以府經歴縣丞降補廣元縣知縣宋萬選措置矢宜難勝繁劇著開缺另補另片奏茂州都司平川嗜好甚深操守難信松營守備李春華任性妄爲幾釀事端均著一併革職以示懲儆餘著照所議辦理該部知道欽此 
[藥局被焚續述]  
　　杭省火藥局被焚已紀前報本館當時以訪事八所述與執筆人所聞情節不同令再詳報兹得續函云省垣小雲棲火藥局分廠專事煎硝是日各工人正在早膳廠内祗有二人看守不防火力過猛炸裂硝鍋致將房屋轟去兩間震坍一間各工人聞聲趨視施救無從幸堆積硝磺之所去此尚遠未經波及工人之受傷者雖有十餘人均無妨碍惟在廠看守之二人俱受得傷其一徧體焦灼氣息奄奄延至次日即已殞命其一手足俱被焚燒雖獲生全亦難免終成殘廢附近民居幸均未殃及然已受驚不淺矣 
[織工肇事續聞]  
　　金陵訪事友人云江寗織局官工因被織造衙門掌案陶某私將貢物發交高王兩姓機坊織造羣興問罪之師增壽臣尚衣聞之飭上元縣提訊核奪此己誌諸前報矣既而各官工又向陶理論衆口嘵嘵皆謂民機所織貢物全用僞金將來倘被内務府查知罪歸何人請書據以爲異日指証此後組織之事任憑掌案主持惟須另織工名並求代銷阻撓大工聚衆滋事之案陶不允復具詞禀訴尚衣尚衣大怒聞須親提訊鞫然後按律以懲也 
[花會已除]  
　　寗波訪事友人云鄞縣徐大令接奉府尊莊堅白太守札文飭提包庇花會藐法唆訟之革役顧金研究顧子自願代父管押大令遂飭役帶顧爲眼缐本月十三日會同城守營項守戎督帶寗防營緑頭勇往韓嶺寺一帶親拿要犯童全宏及開設花會之各莠民等不料童早已聞風逃避當經童之宗族及彼處紳士繕禀環求願其永 
 
 

Page 2

 
 
不再犯非結大令准之旋往横溪查緝有渾名三天王之任阿明等膽敢拒捕大令大怒立即飭勇拿獲任阿明縳於大樹下以槍撃斃之然後梟首示衆甘黨任阿增任小亮任阿壽謝和尚葉小眼睛葉阿秋忻興隆僧可涵劉阿如鄭全陽均帶回署中研訊阿增先爲營勇砍傷飭發站籠發大門外示衆延至夜半即行斃命任阿壽及僧可涵命各責一千板發押班房其餘均釘鐐發自新所管押再行核辦 
[會匪不法]  
　　蕪湖訪事友來函云和州白度橋今年新設保甲局委員翁少章少尹蒞差以來除暴安良認眞辦理不料匪黨因此啣恨前月某夕乘其不備糾合多人蜂擁入局先將家丁用刀砍傷并將少尹百端窘辱然後一轟而散又姆橋河係和州濱江一巿集巿有丐頭張榮者雖僅管鎖卑田院事而爲人頗尚意氣某晚驀來過客數人商懇借宿張慨然允諾不料是夜即被客殺斃翌日由其堂弟赴州控訴州尊帶同刑仵親往相騐聞此二案皆係小刀會黨所爲瞻大若此誠可謂目無法紀矣 
[劇盜成擒]  
　　烟臺訪事友人云客有自奉省返威海者由東河雇一小艇載米赴烟藉博利巿忽來渡客四人堅求附載憐而許之行至崆峒島左近暫泊四人突出利刃將舟子砍斃客見勢不佳投河自盡幸經鄰船援救得免於難遂由烟至福山縣據情投報縣主某大令立即飭差嚴拿迨差役至烟盜已聞風遠去差等遂赴西口沿海一帶尋覓果於八角附近小口岸見一小船方在卸貨乃得人船並獲帶回訊辦 
[屠尸抗捐]  
　　武昌訪事友人云省垣創辦猪捐特委徐少尉俊傑經理局務各屠夫以小本經犯獲利無多公禀督轅請予豁免張香濤制軍以猪釐捐自食者與屠户無關仍飭照章呈繳不准藉口抗違詎各屠户心懷不平相約罷巿一時大街小巷絶不聞磨刀霍霍聲肉食者流咸不得過門大嚼旋經江夏縣陳大令剴切開導許爲轉禀督轅將捐項酌量核减次日遂開巿如常老饕一流人乃不至當食而嘆矣 
[宜昌商務]  
　　宜昌訪事友來函云近日各洋商在宜郡廣購基地興造房屋邪許之聲到處不絶聞明年春間招商局須添輪船二艘專運棉花棉紗等件入川太古公司亦添輪船一艘立德洋商及日本大坂公司均有添購想將來宜郡商務必能日上蒸蒸也 
[鹺務叢談]  
　　揚州訪事人云兩淮運商每屇兩年遇有交替轉售等事准由淮運司彚齊申請換給循環執照本屆係鄂湘兩岸運商呈請更名換照之期已由運憲江都轉具文申請計共六十一張日前奉督鹽憲批回略云據詳鄂湘岸商照案呈請更名頒給執照當飭善後局刊刷呈送已刊刷齊全呈送前來計共六十一張蓋印訖合亟札發札司查收轉發湘鄂各商分别具領該局仍將收到日期張數先行報查都轉接閱立即札發淮南總局示諭各商具領局員刻已遵照牌示矣○兩淮通泰兩屬塲商每遇資本轉輸不及無欵收鹽向由運商籌借欵項接濟分期償還謂之濟收本年適逢償還鄂商濟收本銀之期各商均紛紛赴局請領當由淮南局員轉詳運憲大旨謂鄂商借給塲商濟收銀兩前於初二三四五六六期已還十六萬兩現屆第七期應還四萬兩卑局已據塲商繳收二萬七千餘兩尚有六百餘兩未經呈繳除備文飭催清繳外懇乞將卑局解存憲庫塲商已繳未發之一萬二千三百兩零飭撥下局俾湊足應還四萬兩飭傳鄂商德培等分别具領聞刻已由運庫札發到局大約日内各商即可具領矣 
[皖學回轅]  
　　蕪湖訪事友來函云安徽提督學政綿逹齋宗師前於七月初旬秉節渡江按臨和州並泗滁鳳穎六壽等各屬舉行歲試兹已一律告竣於本月初七日回轅度歲須俟明歲春融再行出棚按臨皖南各屬考試也 
[鄂省官塲紀事]  
　　武昌訪事友人云興國州知州牛剌史棠到日未久遽丁外艱署藩司瞿方伯接據禀報即詳委歸州趙采臣剌史調署是缺并詳請以候補班前先補用知州俞子儒剌史寳瑛照章奏補○湖南岳州鎭魯鎭軍由湘來鄂赴督轅禀見張香濤制軍制軍以岳州甫經開埠交涉甚煩諭飭迅速回防以資鎭懾鎭軍韙之即日禀辭回岳○麻城縣張雲生大令調任漢陽早奉部文覆准所遺　缺經藩憲瞿賡甫方伯　請以大挑先用知縣士聘卿大令廷珍奏補又黄梅縣巫大令奉文叅革詳請以大挑先用知縣張仲廉大令奏補均已懸牌曉示矣 
[浙省官塲紀事]  
　　杭州訪事友人云本月某日日本總領事若松三郎偕同副領事杉木重道君詣撫轅拜會劉景韓中丞中丞迎入花　茗談良久　别○前嘉善縣升用知府江湘嵐太守峯青呈請并缺歸知府班候補本應給咨送部引見嗣以任内尚欠解南米零户折價　兩由藩憲惲方伯委候補典史孫少尉樹棠前往催提須俟解清方可給發咨文也○候補按經歴厲叅戎存源向辦聞堰土藥局務現經儲憲委解海運倉塲輕齎差遵即交卸於本月十二日來省禀到 
[潤州官塲紀事]  
　　鎭江訪事人云新授鎭江府向太守禹鑅頒發紅諭擇於月之十七日接印已紀前報兹太守由金閶蒞滬即附元和輪船上駛十三日晚八點鐘行抵京口舍舟登岸乘輿至試院公館翌晨鎭城印委各官均往投剌足靴手版頗形熱閙俄而太守命駕至道轅禀見○署理鎭江府王鹿峯太守卸篆在即運日赴文武各衙門投剌辭行擇定十九日回蘇垣聽鼓○署理丹徒縣王大令於月之十四日輕輿减從往高資鎭騐屍聞爲爭山毆斃案也○瓜洲總鎭高鎭軍光効於月之十五日金烏西墜時由大馬頭乘官舫帶以小輪船溯江赴白下謁見南洋大臣劉制軍恭祝壽辰瀕行標下各營官弁咸赴江干送行 
[蓬萊攬勝]  
　　烟臺訪事友人云每屇冬令西府一帶流民往往來烟獵食本屇此輩蹤跡忽寥落若晨星而一種奸徒即乘機爲利由鄉間拐帶婦女僞作逃荒難民結隊成羣絡繹而至經過關卡不知其詐亦不盤詰絶無需索留難之虞迨人烟境隨處支搭蓆棚暫爲棲止領取雙弓米以資果腹俟覓得售主即獲利而歸似此販賣人口其計甚工其心亦甚可惡矣○蠶桑之利向推江浙兩省爲最邇來北省漸次振興居民亦深悉育蠶之法本屇收成尤旺來源頗多操是業者無不利巿三倍想此後當更蒸蒸日上也○前者有客行至蓬黄　界之地被馬賊劫去銀二千餘兩當經投報地方官移文恊緝迄今尚未成禽也○某甲者誘拐某氏婦至烟無可爲生令作半開門生計半開門者似妓非妓猶南方所謂私窩子也不意婦水性楊花又與某乙交情甚篤甲波興醋海啧有頰言乙忿不能平將甲謀害案發經官詣騐飭差將乙與婦拘獲訊辦語曰姦近殺此之謂歟○烟地苦旱已四月餘矣自上月二十日之夜滕六君忽然下降二麥略有生機至二十七日夜復大雪紛飛翌日天氣嚴寒望之一白無垠平地約積二寸許人皆頌爲豐年佳兆云 
[津沽冷汛]  
　　天津訪事友人云津郡剪徑之風向不數見自去年試燈時節某蘇妓行至歸賈胡同被匪掠去首飾至夏聞又有搶奪雕翎扇者彼黨名之曰射雕今冬搶帽之事更時有所聞二十二叚保甲局員曾獲一犯枷責示衆以爲此風可以稍息矣不意本月初三日之晚河北某錢鋪夥携銀二百兩至針巿街交兌甫入藤蘿巷猝被匪徒從後推倒奪錄而逸行路者可不戒哉○自前月源興湧錢鋪荒閉後商民聞風相戒爭持錢帖向各鋪取錢紛至沓來日不暇給河北通裕錢局頗受其累幾不能支嗣得大力者爲之接濟始獲轉危爲安本月初四五日復其門如巿大有朝不保暮之勢云 
[粤海寒濤]  
　　廣東訪事人云督憲譚制軍榮旋珂里其同鄉之流寓東粤者多至數百人日前環向制軍求給川資俾得言旋故里制軍諭以此事已著地方官妥爲料理著即報名註册每人給路費洋銀二元本月初二日已陸續起程惟現在天氣嚴寒各人寒衣未備瑟縮不堪因赴南海縣署求給錢文爲禦寒之用縣主擬每人再給二三角各人以不敷所用紛紛擾擾堅不肯歸福軍營勇及巡防營勇恐釀事端開槍威嚇不料槍已實彈致傷巡勇巡勇亦開槍還撃各有受傷者後經明府每人給洋銀一元八角始不復嘖有煩言○城西第七鋪咸嘉巷凌紳家被盜 
 
 

Page 3

 
 
行刦至今尚未破獲且此外被劫者日有數起第四鋪義合儀仗店主棲其眷口于第二鋪觀音堂左近日前方娶婦盜匪乘其忙亂撞門而入開槍恐嚇將宅中人圍在一隅所有首飾銀兩搜掠無遺見有酒席即開懷暢飮直至天明始從容而去良久宅中人始敢出門呌喊而匪徒已不知去向矣○本月初六日九點鐘時城西楊仁里廣永信洋貨號忽有六人翩然而至店夥疑爲主顧也不謂甫一入内即將門緊閉店夥懼而欲逸六人即開槍禁阻旋將　上銀兩分携而去事後出門狂追已無及矣○近日匪徒刧掠村鄉人數愈衆鄉人每以勢力不敵莫敢誰何本月初五夜横沙周村富户林立久家有賊於昏夜時以二大船載百數十人登岸村人預爲准備著人將守船之匪先行戳斃匪徒懼奮力與鄉人戰鬥幸各鄉聞警赴援賊衆寡不敵始四散奔逃 
[三峽寒濤]  
　　宜昌訪事友來函云經理稅關西人木君來宜甫屆年餘近接總稅司來札飭往四川重慶署理稅務司事務木君爰於上月二十四日雇民船入蜀瀕行時各西人均設筵祖餞○上月某日有甲乙等數痞棍至某優人家膽敢調戲婦女并毁壞雜物若干控經東湖縣拘獲數人分别責押各家屬得信後求某紳向大令緩頰得以從寛保釋其未獲之痞棍判各罰錢數十吊賠償毁壞之物價以了其事○前者東湖　莅任後出示觀風内有東湖縣竹枝詞一題聞有某生已做就百首其詠南門外洋塲風景云頭蟠鬆辫服鑲邊行路唇銜吕宋烟衞樣花鞋京樣襪成羣結隊上花船蝴蝶篷頭假髮多貼張膏藥太陽窩緊身窄袖揚扠褲三寸金蓮鴫蛋拖面揸脂粉髮揸油電鍍釵環戴滿頭行動宛如風擺柳呼姨同上寳和樓泚筆記之亦可見彼處之風俗也○現在日本商人已在宜昌南門外一碼頭街巿租得民房一所略加修飾煥然一新東西開列兩鋪其一名東肥洋行專售東洋各色雜貨其一名賽珍館專代客商訂購貨物現已擇日開設未識生涯能否鼎盛也 
[沙溪臘鼓]  
　　沙巿訪事人云近來巿中生意寂寥百貨騰貴錢價繼長增高現在白米每石需錢三千七八百文煤塊每擔需錢七八百文松柴每百斤需錢四百餘文惟香油價稍廉連日内外河泊有棉花船四十餘艘約計運至川省需水脚錢四五萬千以故錢價竟漲至每千易銀八錢八分有奇龍銀鷹銀每元只換錢八百二三十文有心世道者不勝今昔之感焉○日前梅槐橋畔河中浮起男屍一具頭戴紅呢風帽衣履亦頗整潔次日又浮起一屍項下帶有繩索經地保禀官請騐江陵縣張芸生大令命駕親臨飭仵役騐視一週傳到地鄰略詰數語諭令妥爲瘞埋一面派人查拿兇手　 
[西湖雪景]  
　　杭州訪事友人云錢塘縣屬秦亭山畔獵户某甲於本月初旬某日雨雪之後約同乙丙丁三友至餘杭縣境僑寓獅子峯下某姓家日則持槍夜則張網獵取禽獸數日以來所獲無幾甲忿甚乃於某夜步月入山窺探獸跡時適積雪初融嚴寒凍沍山㘭中一白無垠目眩神摇路徑莫辨偶一失足翻身墮崖首觸於石腦漿迸裂血湧如泉登時殞命乙不見甲回憂疑莫釋次晨分投往尋旋於崖下覓得一屍視之果甲也飛報其家備棺收殮亦云慘矣○某日魚更三躍時巡員陳慶生守戎帶兵巡至中城大方伯左近見雪路上人跡縱横心竊異之飭勇四面查緝當即擒獲馬金榮一名帶回研訊果係探嚢胠篋中人惟同黨尚有二人已被逸去乃於翌日送交中城總巡局齊司馬憬琛提訊之下判責五百板枷號示衆一面派差嚴緝餘黨以靖地方 
[被毆斃命]  
　　法租界某銀行出店張錦春住居本邑浦東六里橋左近日前與村中痞棍陶阿狗偶因會欵齟齬致相口角即被陶糾衆痛毆竟爾因傷身死現已經人報知其母前來想須報請上海縣相騐也 
[控無憑]  
　　日前薙髮匠陳茂雲因失去行李疑爲同業李雲卿所竊在南巿新馬路中互相爭毆既而扭至捕房捕頭將一干人移解馬路工程局經總辦程雨村大令提案研訊李供原籍湖北黄陂縣人在滬北虹口某姓薙髮店内爲夥前日陳茂雲偕沈姓彭姓二人誣指小的竊取伊家行李被其曳至浦東吊於樹上肆意毒毆並在身畔搜去洋銀一元求爲究辦陳供與李同鄉今年三月間來申旋在浦東爲小貿易本月十一晚間二點鐘時出外購買菜蔬將門扃鎖迨天明回家門户虚掩查檢行李等件已被竊一空小的著人查訪據云是日見李雲卿挑有鋪蓋一副然亦未知是否日昨小的行至虹口適與李遇不過向之詰問並未將伊吊打亦不敢搜取洋銀求察大令以陳控竊無憑未便准理著覓的實人具保旋有法界名利棧茶房黄春山陳華亭兩人投案請保大令准之 
[示禁積穢]  
　　代理上海縣戴子邁明府以署後土阜培塿皆由污穢日積所致行文巡防東局陳二尹嚴諭地甲不准居民任意傾棄並發出六言簡明告示文曰　本縣署後泥墩　係由垃圾積成　歴飭用船遷運　節經禁止再傾　乃有無知挑夫　仍行任意堆屯　以致日漸高阜　穢氣四處薰蒸　一經雨淋坍卸　勢必阻碍行人　合亟出示嚴禁　務各一體凛遵　各鋪地甲人等　並著加意梭巡　倘敢仍前傾倒　定行提案嚴懲 
[美界火警續述]  
　　美界火警情形略誌昨報兹悉火起於北四川路仁智里第十三弄二百七十號門牌甬人某姓家因樓上爐火過熾致兆燎如捕房瞭見火光立即鳴鐘告警英美租界救火會西人急驅皮帶車馳至開自來水龍頭竭力噴射約歴一點鐘始得熄滅共燬樓房九幢各家均未保火險途窮歲暮殊覺受累難堪云 
[上海縣署紀事]  
　　代理縣篆之戴子邁明府訪聞本邑城隍廟内橘中樂茶肆向爲博奕之所今忽改爲賭塲以致呼么喝六之聲日夜不絶爰於昨日飭差查拿務獲訊辦○沈秀章控屈義卿誘匿買妓一案由法租界公堂將原被移送到縣值日差據情禀知代理縣篆之戴明府諭令分别看管候訊 
[上海巡局紀事]  
　　前日二十三七鋪叚董盛悅卿行經大南門外清心書院門首見有字紙舊帳簿狼藉街心任人踐踏爰即倩人拾起挑送二十三七鋪巡防局請爲收留并禀知局員盛雨村二尹請提收字紙人到案訊究○江北人陸壽山在南巿張姓車行内租得東洋車一輛每日載客往來藉覓微資餬口近因積欠租資若干行主向索無著前晚將陸身上衣服盡行褫去陸心有不服昨晨奔投二十三七鋪巡防局喊控局員邱友林二尹立飭地甲傳張到局研訊以張不應於嚴寒之時剥人衣服判責一百板陸抗欠不還亦判責一百板一併斥退○日前本邑人周祥林糾同浦東流氓羅綵廷等三十餘人至其妻父吳姓家劫得皮箱三口荷至大校塲爲滬軍營王哨弁所見當塲拘住羅綵廷一名解至二十三七鋪巡防局局員盛二尹以吳家住南門外小閘橋係十六鋪所轄爰將人贓移送十六鋪巡防南局局員曾二尹立飭地甲續拘兇徒小掌華白毛囝二名解局研訊二尹判令還押候提吳姓到案將衣箱查檢有無少失再行定奪○前晚二鼓時著名賭棍某某等在高巷頭某茶樓麕聚賭博十六鋪巡防南局勇丁某甲聞信後約同地甲夥周某前往掩捕詎若輩皆亡命之徒膽敢開放六門手槍致勇甲大受傷夷旋投十六鋪巡防中局控訴局員文斌臣二尹以未奉諭擅往拘人實屬咎由自取乃諭令退去候另派勇丁前往拘拿 
[美租界捕房紀事]  
　　前晚小竊某中闖入篷路甬人某姓家竊取脚踏車一輛旋爲包探沈阿鶴查獲吊出原贓拘入捕房捕頭令押候解送公堂禀請讞員翁笠漁直剌訊辦○日前無錫船户張某代客裝載行李至某處乘閃潛逃由客報知捕房經包探沈阿鶴邵潤初拘獲捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者同仁輔元堂董事控已革虹口二圖地保王悅卿盜賣義塚餘地由前縣主藍雲峯大令訊供收禁前晚代理上海縣篆務之戴子邁明府提案復訊王供小的自知不合罪無可逭求恩交人保出以便赶緊理處明府判交差押同清理禀覆候核○前日爛泥渡巡防局函送形跡可疑之小竊姚本金到縣請究代理縣篆之戴明府提案研訊姚供南匯縣人向業髹工並未犯竊實被悞拘求恩開釋明府檢閱局中來函知該犯在局時已供認在南邑境内犯竊何得至此忽又抵賴爰判收自新所候備文解往南匯歸案訊辦○前者虹口二十五保二圖地保朱鳴鳳控蔡煥榮張阿狗等盜賣祖田旋又投道轅上控道憲余觀　批飭上海縣秉公訊明詳候核辦前晚代理縣篆之戴明府倩帮審委員吳端甫明府集訊朱供小的有祖遺田二畝餘被蔡將單騙去後因另犯别案收押所中伊即轉托張阿狗經手賣與某絲廠洋東得價洋銀二千元皆被伊等朋分花用叩求比追蔡供當時小的身在押所中何能干預此事實係王寳元張阿狗所爲求恩交保出外俾得料理明府不准著仍還押候補提王張到案質訊 
[英美租界公堂瑣案]  
　　職員陸鴻逵前在垃圾橋西永康里設立子花認捐分局嗣經捕房查知飭包探顧阿六將局門首所懸之告示及虎頭牌等一併携至英美租界公廨請訊旋以事關捐務須禀道憲昨日早堂讞員翁笠漁直剌又傳陸至案復訊陸供子花認捐係奉道憲札諭總局設於滬南關馬頭張家嘴角油車馬頭等處永康里雖設公所並不報捐因恐有漏捐情事故賃屋是處以便稽查也請爲察核直剌商之梅繙譯令陸助同濟醫院洋銀四百元助棲流公所洋銀二百元俾充善舉○新閘醬園弄徐志雲與妻王氏凌虐六歲雛婢杏寳以致斃拿事經包探劉升堂查悉拘案請究徐志雲供侍婢杏寳年祗六歲價買來時即患痢疾囑傭婦代爲洗滌不料因燙傷潰爛旋即身死並無凌虐情事求恩明鑒直剌著交保候傅醫生到案再訊○和豐船廠小工李如寳胡長茂宋惠裕等三人串竊紫銅龍頭十餘枚爲包探金阿三查見送案請究和豐洋人投案申訴前情並請究辦質之李如寳等同供行竊該死惟求恩典直剌判各責三百板管押兩月○包探張天林解送粤婦王氏至案禀稱王氏誘拐女子王喚子意圖價賣爲喚子察知逃避於某洋人處經洋人送至捕房爰特傳王氏到案請究王喚子供揚州人家住鎭江父已去世祗有母親在原籍被匪拐賣與王氏帶領來滬又欲販入娼寮小女子聞而恐怖故逃至白大橋五十七號房屋洋人處暫避今幸送案求爲作主王氏供喚子係價買爲婢並無轉賣爲妓之事實係誣供叩求明鑒直剌判送樓流公所留養候函致其母來案具領○竊賊朱阿丙紀阿德在某輪船串竊日本人浪田新三郎之鷄蛋五千四百八十枚報捕後經包探趙銀河緝獲起到人贓送案究辦浪田新三郎投案申訴前情質之朱阿丙供蘇州人紀阿德供杭州人不敢行竊叩求恩寛直剌判各答責一百板候分别遞解回籍○朱仁山霸阻王金賢不令開店因此爭閙包探倪順泉將二人拘送請訊王金賢供聞座褥店突有朱仁山來店勒令閉歇殊爲詫異求恩公斷朱供王向來不操是業今忽開店有違行規是以不准求鑒直剌著押候過堂復訊○醉漢陳松林在途胡閙五百十九號華捕喝阻不服反敢持蠻爰特拘送請究質之陳松林供酒醉無知求恩寛宥直剌判罰洋銀十圓 
[法租界捕房瑣案]  
　　陸談氏背夫潛逃由蘇來滬與龜奴屈寳泉姘識賃居法租界菜巿街寗春里生有一女兹爲本夫陸阿根尋獲將男婦一併扭交捕房捕頭令解送公堂禀請朱森庭明府訊供押候分别責懲昨日禮拜五朱明府蒞捕房發落各案命提屈寳泉到案著照原斷重責五百板具改過切結將姦生之女孩領回談氏掌頰二百下鞭背二百下姑念其夫代求從寛减責交本夫領回管束○海門廳屬婦人徐陳氏謀斃鄰嫗曹氏畏罪潛逃不知去向廳尊王雁臣司馬將伊弟之子龍郎收入獄中行文來滬因氏子阿二阿三賃居法租界爲車夫請拘案研訊解回廳署歸案辦理明府提訊之下二徐矢口不承押候備文送縣移解海門昨日明府飭提二徐研訊據供　滬已久家鄉之事實出不知但聞同鄉人云及母親在家有謀斃人命情事三弟龍郎已收禁獄中母親並未來滬求恩明察明府得供著將二徐還押過堂復核○金三子前代俞蘭生貼票虧欠各户鉅欵控請明府訊供交保出外清理金保出後避不到案將原保人押候復訊昨由包探將金拘獲禀知明府著押候解堂訊究○吳友立擔保俞蘭生虧欠鉅欵牽涉到案經明府判交銀三百兩昨日吳先繳銀一百兩其餘勒限赶緊缴案○永興洋行西人控裕成和皮貨行主潘炳昌兠攬皮貨不將原樣退還等情經明府飭提以潘不在滬將其弟文華拘案著交昨日明府准予交保出外速將炳昌交案訊追○蔣耀奎前因盤頂德源館飯店被各債户具控法公廨經明府訊供押繳在案昨日各債户投案禀稱業已在外料理清楚求請將蔣耀奎開釋明府准之 
 
 
 

Page 10

 
 
   
 
