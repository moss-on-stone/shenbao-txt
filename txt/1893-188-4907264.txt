# 1893 - 188 - 4907264

 

Page 1

 
 
[新印四史告成] [  圖書集成局啓]  
　　四史者何史記前漢書後漢書三國志是也自汲古閣板燬失後惟官書局刋以行世然取值過巨非寒士所能購致本局以新鑄聚珍活字板排印眉目清楚精雅絶倫亥豕辛羊一掃而盡紙用雪白連史分釘六十本卽日出售僅取實洋四元諸君子有欲爲柔日之讀者請認明本局所印與蠅頭細字者有天壤之别售處在申報館帳房及各處申昌書室 
[論拐匪站斃事]  
廿七日本報載有拐匪站斃一事閱竟不覺躍然以起曰王可莊太守之辦理拐匪眞大快人心哉夫拐匪之犯案者不獨鎭江卽拐匪之被逮者亦不獨鎭江卽就鎭江而論當王太守尚未蒞任之前又豈無犯拐被獲之事然歴任官府率皆不事苛求含糊發放而王太守獨能執法嚴懲不少假借於是嫉惡如仇之美名遂專屬之王太守或謂他人於拐犯未嘗處死所以體天地好生之德王太守毅然置之死地無乃傷於嚴酷不知仁厚之與嚴酷爭心術不爭形迹苟能以仁厚爲心則雖戮人於市天下亦共諒其無他夫戮一人而使數千百人皆有所儆懼是卽古昔聖君賢相刑期無刑辟以止辟之義也若不能以仁厚爲心則雖貌托仁厚天下已隱受其害養癰貽患蛭蟻潰隄孰非姑息者之階之厲哉故治良民不妨從寛而治匪類不得不從嚴惟明於利害者爲能毅然行之且論拐匪之害有遠過於盜賊者矣盜賊取人之財物未嘗害人之性命卽間有拒傷事主之案亦出於倉卒格鬥而其行刼時則未嘗預設一殺人之心也若拐匪之誘人子女雖亦爲得財起見而其貽禍則足以絶人之宗祀害人之性命喪人之名節何謂絶人宗祀每有門單丁少恃此髫齔之童延宗祧於一綫一旦入拐匪之手則前此之恩勤虚擲後來之誕育無期若敖之鬼餒而庭堅之祀遽斬人世傷心之事孰有過於此者乎其有數房兼祧一子者更有一髮千鈞之繫忽遭誘拐不特絶一房之禋祀且絶數房之禋祀較之操刃殺人者更很更烈何謂害人性命天下無不慈之父母既生子女無不憐惜保獲盼其成立忽焉失去始則尋消問息買卜求籖繼則朝想夜思忘餐廢寢日復一日精神恍惚有類癲狂骨瘦形消與鬼爲伍其性情激烈者則且懸樑服毒了此殘生母既飲恨於泉臺父亦相從於地下噫吁悲哉何謂喪人名節男子生而願爲之有室女子生而願爲之有家人之恒情也若爲拐匪所販男則鬻爲奴僕女則淪入烟花向來清白家聲至此遂不可問宗祖爲之飲恨戚黨因而蒙羞倘在簪纓閥閱之家關繫顏面尤非細故言念及此誰不欲食其肉而寢其皮哉拐匪之遺禍既較盜賊爲烈則地方官懲辦拐匪亦不得較盜賊爲輕每怪堂堂南面者於盜賊到案必逐細訊供從嚴擬辦而於拐匪則概從末减僅以監禁枷貫了事是豈　於盜匪而厚於拐匪哉蓋盜匪不獲有碍考成故治之必從其嚴以博明察之譽拐匪不獲無關叅劾故治之不妨從寛以市仁愛之名所可惜者在官長祗博區區仁愛之名而使無數拐匪得以明目張膽肆無忌憚拐匪之計遂而良民之有子女者皆不能保全號泣時聞輕身以殉試一設身處地能不代爲傷心代爲酸鼻然則拐匪之必宜嚴辦固不待再計而始决矣匪人販賣人口定律綦嚴近二十年來此風益熾經封疆大吏奏明辦理另定新章凡拐販人口者皆令就地正法功令森嚴原未嘗稍從寛宥此次王太守以站籠處死乃是照章辦理並非過於嚴峻辦一拐匪而使無數拐匪知所儆則良民咸得安其生太守之深於嫉惡正其善於安良也上海一隅人烟輻輳良莠混淆尤爲拐匪聚集之所拐得男孩則鬻之客籍拐得女孩則售諸倡寮是眞逋逃之淵藪也卽就城廂内外居人而論子女之被拐失者亦時有所聞獲案者寥寥無幾卽使被獲到官亦不過以枷杖監禁了事坐使拐匪愈無忌憚而良民之家有子女者幾於防不勝防夫輕縱拐匪不忍置之於死過示寛大之恩猶可言也輕縱拐匪而使良民飲恨吞聲無從控訴豈可以爲訓乎子産之治鄭也以猛武侯治蜀王猛治秦亦皆用嚴彼豈不欲博寛大之譽哉勢有所不可也王太守深知此意故於他人所略不措意者獨能毅然斷决以爲懲一儆百之計顧安得父母斯民者盡以王太守之心爲心歟 
[金鰲玉蝀橋翫月記]  
　　詹事府爲曉諭事照得本府於光緒十七年以前考取之供事所有未經領銷者限一月限由五月十五日起六月十五日止倘再逾限不領卽行註銷决不寛貸勿謂言之不早也特示○吏部爲知照事所有考試步軍統領衙門學習筆帖式本部於本年五月十五日奏請欽派閱卷大臣考取相應知照各衙門卽請前經開列堂銜之各堂務於是日寅刻前赴午門前聽候宣旨一經派出卽行遵旨前赴上諭館考試○禮部爲曉諭事照得五月二十四日小暑起六月二十六日立秋止禁止砍伐青樹及上墳焚化紙錢爲此出示曉諭軍民人等一體遵照毋違○順天府儒學奉准李若農宗師牌飭本年歲試八旂生童於六月十二日下馬十三日考試八旗滿蒙漢生童經古塲十四日考試八旂滿蒙漢生員正塲十六日考試八旂滿蒙文童正塲十八日考試八旗漢軍文童正塲等因現由某廣文行知八旂滿蒙漢各固山查照○吏部爲移咨事文選司案呈本部議覆山東巡撫福潤題以山東卽用知縣楊耀林請補山東濰縣知縣員缺等因覈與例章相符應請旨准以該員補授是缺於五月初九日具題十一日奉硃筆山東濰縣知縣員缺楊耀林著准其補授餘依議欽此欽遵到部合將原奏黏抄移咨山東巡撫查照辦理○國史館示傳准吏部送到漢謄錄官劉聖湖限於五月十九日親身赴館騐到母違○西直門外長河廣源牐南岸有昌運宫焉當乾隆朝舉辦萬壽盛典時於此建設行宫恭備皇太后小憇歴年既久未曾興修月牖星題漸形頽廢明年甲午恭奉慈禧端佑康頤莊誠昭豫壽恭欽獻皇太后六旬萬壽自應酌加修葺以光鉅典刻經海部勘估擬將殿宇行宫山門牌樓栅欄墻垣修蓋聿新油繪如式置辦撙節約須十萬有奇已派興隆等廠數家分做矣○軍機處漢頭班軍機章京通政司副使顧獻納使璜現經簡放廣東正考官所有漢頭班軍機章京經禮邸等公商應以額外行走戸部候補郎中林正郎開章署缺並添傳記名在前之禮部主事郭主政曾炘在額外行走除附片奏聞外復照章行知吏戸禮三部查照○兵部爲移咨事武選司案呈本部議覆漕運總督松題請以山東濟寗衛千總李建烈與任城衛千總趙雲廷對調等因核與例案相符應如所請辦理五月初九日具題十一日奉硃筆依議欽此欽遵到部合將原奏抄黏移咨漕運總督查照辦理○太和門工程所有頭停錫灰業已先後工竣至琉璃料磚瓦早經造册行知窰廠照式造辦依限解工應用現雖解到若干尚未及三分之一而漫在卽誠恐半途作輟有悞要工遂由承修之額李二堂憲專摺奏請飭下工部嚴催琉璃窰監督速將應用之件卽行製辦尅期解工應用於五月十四日具奏本日奉旨 
 
 

Page 2

 
 
依議欽此○吏部爲知照事文選司案呈所有掣補醕賢親王園寢禮部主事色普徵額一員於光緒十九年五月十一日帶領引見本日奉旨醕賢親王園寢禮部主事員缺著色普徵額補授欽此欽遵到部相應先行知照内務府查照 
[詳述毆斃教士情由]  
　　瑞典國傳教士二人在湖北麻城縣宋埠地方被土人傷斃前報已紀其大概情形矣兹又訪得二教士先在黄岡購地建堂爲邑城人不服教士之所爲不肯將地售與教士乃賃取郝姓混名戳裸老爺家廂屋一間歲納租金三十二千俾眷屬雞棲其内郝素爲衆人所惡加之將屋賃與教士尤大拂衆心於是衆將郝扭送地方官暫時管押旋央教士保出由是郝以教士爲護身符行爲愈干衆怒宋埠年例五月十三日起至十八日止迎賽關聖單刀會衆因私相謂曰我等候至會期當聚集多人辱教士以洩其恨此不過戲言之耳邑令聞知恐釀禍端遂委某二尹與某千總迎教士入城暫住迨會畢再還寓次教士不從並云我等遍游中外歴盡通都大邑毫無所懼此區區小鎭奚畏焉二員遂旋署届期復帶勇臨塲彈壓至十八日賽畢以爲從此必無風波矣乃帶勇回城而衆人尤未盡散有相約往窺教士者教士以前言在耳一見衆至卽扭獲四人閉諸室中堅不肯釋四人中二隷黄岡一黄安一黄陂各同鄕聞之大爲忿怒就地拾得斷磚破瓦亂擲致教士身受重傷宛轉斃命張香帥聞信之下立委李竹虚觀察謙率同陳荔川明府及武弁數人會同駐漢教士二人乘益利輪船前往辦理二教士旋又返漢現聞二教士屍棺業已運至黄州府府尊高壽農太守電禀香帥香帥復委楚寳輪船接運漢口再委幹員會同江漢關道勘騐後再行定案又聞兼理瑞典國事之德國駐漢領事官曾照會香帥請爲伸冤而上海德國總領事亦須來漢云 
[雷峯夕照]  
　　浙江臬司黄廉訪升授福建藩司擇吉於十七日交卸臬篆是日運司惠都轉署理臬篆杭嘉湖道王觀察署理運篆候補道任觀察署理杭道篆各屬員赴轅叩賀輿馬載途頗稱熱鬧○撫憲崧中丞於十六日在羅木營查閱全省營伍適有兩馬從左右飛馳而過不先不後不偏不倚兩馬頭互相碰撞左馬驚躍四蹄騰空從右馬背上躍過疾馳而去右馬鼻上撞損鮮血淋漓倒地卽斃馬上人亦翻身撲下經人扶起已受重傷未識能無性命之憂否○日前太平門外有綠林豪客九人明火執仗至尼庵用條石撞開頭門入内行刼香積廚中積蓄爲之一空盜中有甲乙二人忽動淫念擁抱幼尼意欲輪姦適該處營勇聞警疾馳而至將二盜獲住翌晨送交仁和縣署訊辦○近日杭垣拐風復熾十七日元帥會城隍會相繼而出觀看者人山人海路爲之塞皮匠某甲之女年甫六歲亦雜人叢中一擴眼界迨會過人散此女形影杳然甲遍貼訪帖如有通風報信者酬洋二元送還者十元閱四五日仍無消息想已入拐匪之手矣 
[温州近事]  
　　某委員家丁某甲帶有瓶魚乾十餘包不肯解騐致與洋關扦手爲難擅將石子抛擲某西人稅務司大怒照會關道憲立將甲提責貺以獨桌酒仍發洋關前示衆○温州朔門釐局委員石仲蘭叅軍三吳名宿奉檄來甌監辦厘務比較有贏無絀歴辦至三年之久迄今瓜代有人交卸回省兩袖清風一肩行李人皆稱道不去口○倉聖祠惜字局每逢朔望收買字紙十五日有阿森慶喜兩人一以沙石攙和一以穢水授灌希冀斤兩稍重獲利可豐局董孟涵薌二尹察出怒其汚穢字跡有碍善舉送交保甲局懲辦由陳鏡仁少尉喝笞百板以示炯戒○東門開釘店之三梅某晚爲麴秀才所誤闖入七聖殿巷某歌妓家逼令彈唱妓反甬人某某等爲護花旛慢不爲禮梅怒其侮已任情滋鬧妓赴琴堂誣以搶奪金鐲邵大令立飭提案貺以肉鼓吹千部押候查辦○五馬街張信順店有小孩僅二齡其父素有烟霞癖二十日在店櫃旁安爐熾炭熬煮黑漿正在九轉丹成之際孩從櫃上滾下適墮烟鍋中肌肉糜爛痛極聲嘶幸某西醫過而見之代爲敷治不知能保無恙否 
[東甌宦迹]  
　　新署温處道蔣幹臣觀察於本月初七日未時乘超武兵輪船抵甌印委各員弁咸赴北門外馬頭迎迓觀察以試院爲行臺旋示期本月初九日已刻接印○陞任道趙展如廉訪交卸道篆後乘超武兵輪船赴滬然後換船赴省○玉環巡檢馮少尹正焜前以讀禮去官現已服闋捧檄仍回本任○平陽城守營都司楊鳳城都閫於四月二十八日因病出缺聞接　斯篆者爲本營林守戎 
[采香涇納凉記]  
　　姑蘇訪事人云本月十六日午後有某甲者曳蟬翼紗握白團扇翩翩顧影步至申衙前某烟館開燈過癮一榻横陳既而不名一錢翩然而出值堂人某乙竭力追上向索烟資甲靦然曰可暫時登帳容後照償乙曰我子緣慳半面何爲遽出此言甲亦反唇相稽口角之餘竟以老拳從事乙力不能支大呼救命旁人見而不服拳如雨點下繼復褫其衣服以償阿芙蓉價正在紛紛擾擾適有某紳子道經是處詢悉情由慨然出青蚨一百八十翼付之乙乃將衣履給還甲仍顧影翩翩欵步而去○士天井巷某銅作甲乙二學徒於晚間相約登露臺納凉閒話互相嘲謔漸至跳躍歡呼露臺年久失修木已朽壞驀聞格格作響方欲逃避而臺已倒坍甲微受損傷乙則沈悶不醒閱二點鐘之久始得出聲未識能免性命之虞否 
[羊石仙蹤]  
　　廣州訪事人云泮塘二約居人某甲能以左道惑人妄謂有神仙附於其身病者可療以符咒愚而無識者深相信服求醫問卜晷刻不休甲乃設計騙錢每書一符索銀若干騐則更須重謝若不飽其慾壑卽指其人尚不誠心叩禱仙師震怒必有災禍隨之數月以來獲利不止倍蓰邇日附近迭出盜案大憲以其誣民惑世行蹤詭秘或爲盜賊之通逃淵藪因以黑牽之去照律嚴懲○某日之晚有一盜匪在南門海旁某烟館吞吐烟霞營勇憑線人報知卽整隊潛來掩緝盜匪心頗　警聞門外人聲嘈雜卽放洋槍飛步而奔有某中者行至烟館前身畔有錢數文墮地正在俯身拾取盜見阻其去路放槍擊之轟然一聲彈中其腿鮮血噴湧呼痛聲嘶而盜已去如黄鶴矣○天時不正疫癘叢生初時惟僻壤窮鄕近則日漸延蔓城中亦多有傳染者著名醫士每日診至二三百人各善堂之贈施醫亦皆應接不暇西門外河溪地方某甲家父子三人日在街頭作小負販一日早起三人猶出外營生迨午時微覺五中不適既而各呼腹痛宛轉而殂一時聞者爲之寒心好事者遂擬集資奉神象巡遊云可袪除疫鬼嘻疫鬼也而豈神象之可袪除乎○廉州洪水爲災督撫二憲接得電禀後卽飭下籌欵協濟現由善後局撥出銀米若干札委廣庚鎭濤兩兵輪船載往散賑災民得此大可出溝壑而登袵席矣○左都統興統制存六年任滿具摺陳請入都陛見某日接到電報欣悉已奉旨允准大約日内卽須交卸起程矣 
[茸城濬河記]  
　　去歲松江旱魃爲災西成告歉良有司關心民瘼節經飭董開濬各河俾灌溉有資不致禾苗枯槁東門外北圩塘年久淤淺開濬之際以沈某陳某錢某爲董事而令陳之叔名忠恕者總其成　恕刻薄性成素不爲鄕里所齒工將竣婁縣夏邑尊委水利廳某少尹往勘而忠恕先已將壩掘開少尹正言斥之忠恕反多方挺撞本月某日恩太守協同邑尊往勘情形各董皆衣冠出迎忠恕竟高臥不起既而太守勘得疏濬未盡妥善飭傳研　忠恕懼罪潛逃及勘畢散歸邑尊令差役籖提至案詰以工程早率究竟是侵是吞忠恕仍倔强不馴邑尊喝令掌責至八十下始供稱願罰洋銀六十圓以充公欵適西門内外水關橋亟應修理經費難籌邑尊隨將此項撥充以爲移東補西之計○日來西南兩門各河工均經報竣南叚諸壩一律開通惟西水關正在興修尚未得通潮汐本月二十三日江南提督譚軍門會同恩太守策騎閱看華婁兩邑宰及叅淤以下各員弁隨焉是日由西門以迄南門逐叚河堤必躬　察閱聞開通西壩約在月杪月初云 
[傳首至蕪]  
　　會匪李顯謀匡是明二首級於本月二十三日由太平府傳王蕪湖時已夜半押差卽赴縣署投文蕪湖縣王邑尊立飭差保携至江口官碼頭口懸竿示衆閱三日加上封條轉解至大通安慶等埠務須傳遍各埠始得准家屬領埋云 
 
 

Page 3

 
 
[統領過滬]  
　　金陵新湘營統領李軍門叅將陳叅戎近有公務赴蘇謁見大憲於昨日乘輪過滬當卽乘輿赴各衙門拜會至縣署時黄大令飭家丁檔駕 
[火鳳驚飛]  
　　前夜二點鐘時本邑英租界南香粉弄西口面北有方顧氏卽金鳳花烟館内碰碎火油燈延燒蚊帳然及板壁頃刻上炎未幾屋頂冐穿波　左右鄰舍火復竄至對面勢益盛於燎原捕房急擊警鐘諸洋龍如飛而至隨由捕頭督同中西捕探用皮帶套於自來水管上吸水狂噴各洋龍分列東西會同激射少焉呵殿聲自遠而近則英讞員蔡太守帶同差役彈壓火塲及火息後查檢起火之金鳳家焚去樓房一幢比鄰及對面則各焚去四幢當火熾時北香粉弄人家庭中皆有火星墜下以致人心惶急相約搬移一婦挈五六齡孩出門逃避甫行數武孩忽墮地適巡捕將閒人驅逐大施赤棒之威以致人湧如朝孩被蹂躪而斃一老者心慌意亂搶得其妻所用馬桶在火光中東奔西竄莫知適從危迫情形殊可哂也及昨晨蔡太守升坐公堂包探黄四福禀稱昨夜走水之際小的目見黄富金手持自鳴鐘一架兩目灼灼形跡可疑拘至捕房始供稱攫自何阿四家今特送案請辦何訴稱鄰近被災小的急移衣物猝被黄乘間搶去自鳴鐘黄供稱小的貪小拾遺並非搶火蔡太守判令枷號一禮拜發頭門示衆贓給失主領去至下午又有花烟館鴇子張王氏扭金鳳至公堂訴稱昨夜之災因伊與狎客忿爭將火油燈碰碎以致突然火起波累全家太守諭候訊供核辦 
[急痧倒斃]  
　　前晚十一點鐘時有年約三十餘歲之人倒斃於英租界浙江路中小鞋店門前巡街捕察得其人並無他故因身患急痧報知捕房傳二圖地保報請　安善堂棺殮發壇暫厝 
[堂倌受傷]  
　　淞滬右哨砲船勇丁徐錦章前日赴南市十六鋪萃元館食麫果腹之餘惠鈔而出值堂人田阿坤向索小帳錦章不允爭閙之餘互相毆擊田力不能敵致受損傷店主徐錫章急將錦章拘獲喚十六鋪地甲將錦章及受傷人解送保甲中局李蘭史二尹正欲訊供卽由該營哨官徐長貴拜會二尹懇將錦章帶回自行究辦所有萃元館受傷人當延傷科醫治並備香燭服禮二尹准之當將錦章交該哨官帶去惟田阿坤受傷一節飭令赶緊料理 
[嚴辦惡丐]  
　　欽加運同銜補用直隷州特授松江府上海縣正堂黄爲出示諭禁事奉本府正堂恩札奉按察使司陳札奉總督部堂劉批婁縣詳乞丐陸寳順等乘間入室强討輪姦民婦曹畢氏致死一案騐訊由奉批查此等遊民成羣結黨挨戸强討並敢輪姦婦女致斃人命深堪髮指仰江蘇按察司卽飭該縣赶將該犯等覆訊照例擬解一面將其餘同來游民嚴行驅逐並分飭各局一體遵照以後凡有外來遊民務卽立時嚴逐出境勿任恃衆逗留騷擾地方欺害良善是爲至要仍候撫部院批示繳格存等因奉此查前據縣詳並奉撫憲批飭先將陸寳順一名就　正法梟示卽經轉行在案兹奉前因除通飭遵照外合亟札飭等因到府轉行到縣奉此查此等遊民乞丐强討硬索最爲地方之害除責成丐頭隨時驅逐外合行出示諭禁爲此示仰保甲人等知悉爾等如遇此等遊民乞丐成羣結黨挨戸强討立卽嚴行驅逐出境勿任逗留倘敢恃衆不服逞凶卽行綑送來縣以憑懲辦决勿稍寛毋違切切特示 
[巡局訊案]  
　　黄靜園者本邑人也有房屋一所在滬南外新街地方前曾憑中租與宋姓居住後宋將餘屋轉租與黄姓去年宋移居他處此屋遂由黄姓承接租契則仍舊貫莋苒至今除將頂手扣去外尚積欠房租三十餘千黄屢向索取一味延約前日黄遂赴廿三七鋪巡防局控告二尹於昨日質訊黄申訴前情請爲究追黄供係本地人積欠黄房租錢三十餘千約伊緩日歸還惟此屋係由宋姓租下並非向黄姓　得二尹曰無論向誰人賃屋既爲黄姓之産應由黄姓收租此中另有周折須將原經手人傳案再行核斷黄交保○前報紀滬南十二圖地方之某染坊失竊布匹及錢投廿三七鋪巡防局請緝戴慶昇二尹著該圖副甲於三日内務獲原贓嗣以逾期未獲由副甲禀覆二尹著寛限三日昨又届期二尹將副甲逮案問以染坊失竊之事該副甲仍以未獲對二尹大怒著重責一百下再限五日如無眞贓送案定卽斥革示儆 
[縣案彚錄]  
　　王全英在法公堂控盧啓揚欠銀訊供之下盧曾繳銀一百四十餘兩尚少二百數十兩延不交案經葛同轉送縣前日午後由帮審委員葉司馬提訊王訴稱係寍波人在治下貿易與盧爲友前年盧有急需借銀四百兩屢索不付控諸法公堂盧曾繳銀一百四十兩其餘遷延不交是以轉送案下盧供係寍波人迭次付銀甚多所欠無幾司馬衡情判斷著盧歸還銀七十四兩限三日措繳土堅稱喫虧太甚司馬開導再三始允具結○閔行人汪堂曾租比鄰周吉生房屋數間旋在後面開一門戸周知之以汪不應擅開小門遂以坭堆塞使不得出入汪向論不理投縣喊控前日由葉司馬研訊汪訴稱係閔行人向以耕種餬口曾租周姓房屋居住屋内向有便門小的租賃後欲在便門内出入忽被周强霸是以投案喊控周供此屋冋無便門汪不應擅開司馬以兩造供詞各執著原差協同該圖地保奚蘭亭下鄕查明禀候再訊○前據英公堂解送曹福昌控戎步堂借洋一案前日原差將應訊之沈云高崔高仁解案由葉司馬研訊曹供稱係江北人前在滬上推車積洋數十元借與戎步堂此次向索伊忽圖賴爲此扭送公堂轉送案下沈供稱開設車寓戎住寓中不知伊有借洋事崔供稱小的推車度日不知曹戎有何糾葛戎供係江北人借洋是實曹回籍後其族弟在滬病故無力備棺小的曾墊洋應用以此劃抵久欵不相上下今曹來滬不認抵欵忽將小的扭控管押迄今患病甚重叩求施恩司馬謂曹曰戎確無力還洋不如作爲罷論曹叩首遵諭司馬令戎發堂醫治俟病痊遞籍沈崔無干省釋○張侯卿控妻張劉氏捲逃前報已紀其略兹聞張母張趙氏劉母劉陸氏均赴縣候示前晚葉司馬升堂提訊張稱係嘉定人今年廿五歲向爲綢莊業自幼聘定劉陸氏之女爲室於三歲時過門童養十七歲時成親次年生一女不幸早殤光緒十五年四月間劉氏忽然逃逸今在北門内王步雲家尋獲是以扭案叩求給領劉陸氏供亦係嘉定人張劉氏係我之女三歲時許張俊卿爲室過門童養至十七歲成親不料俊卿不務正業置妻室於不顧前年經親母將女兒送回俊卿時來吵鬧不得已賣田三畞得洋四十元給與俊卿作爲貿易資本俟其安分夫婦仍可團聚不料俊卿悞聽某孝廉唆使朦控女兒捲逃所有俊卿取洋四十元之筆據呈案張劉氏俯首不語司馬問張趙氏曰爾子究竟如何供稱兒子實不習上當其幼時曾出洋二元領劉陸氏之女劉氏爲媳過門童養成人爲之完姻詎兒子一味游宕不顧姑媳二人難以度日故令媳婦回家兒子向親母借洋確有其事司馬問劉氏是否再醮爾子所得之洋可是身價答稱劉氏並未再醮兒子所得洋實係劉陸氏所給作爲貿易資本兒子欲將媳婦出售故令歸寍司馬以張俊卿人品不端不問可知若將妻給領恐被婪賣遂判將張劉氏交張趙氏劉陸氏二人具領回家同居一處如日後張俊卿仍欲賣妻准劉陸氏等來案喊控所呈筆據當堂銷毁 
[英界公堂瑣案]  
　　四百零一號華捕禀稱趙杏春王子鶴二人中途打架是以送案請懲趙供稱小的向王索取微欠以致口角遭毆王供稱小的先被扭毆蔡太守騐得趙身受微傷判令管押一日王管押兩日○包探顧阿六禀稱李江福投捕房報稱蔡旺鶴向伊拆梢小的查無實據今特送案請訊李訴稱小的無端被蔡扭住圖訛是以報捕拘案蔡供稱小的是生意中人安有拆梢之事蔡太守諭令交人保釋○三百二十七號華捕禀稱陳金林被醉漢徐金榮毆傷爲此拘徐送案陳訴稱是日被毆之下竟受重傷徐一味支吾不能盡叙捕又禀稱小的曾送陳至某西醫院醫生云敷治一禮拜方能見效蔡太守飭將徐管押一禮拜俟陳醫痊再行訊斷○九十一號印度捕禀王祥甫被瞿阿林宋阿林所拉 
 
 

Page 4

 
 
東洋車撞傷是以送案請訊王訴稱行路時突被伊車撞傷現有人出爲調停願贈養傷費瞿朱同供稱小的等無心誤撞現已自行調處叩乞施恩蔡太守准之○某號華捕禀稱陳阿福扭住張阿二肆毆小的見之拘案請訊張供稱小的昨在虹口百老會路向陳索取微欠突被扭毆陳供稱小的並未欠錢故與爭執蔡太守騐得張身受微傷判令將陳管押三日○二百三十九三百四十號華捕同禀稱昨日小的等巡至洋涇　突有李阿四者一再攔阻去路是以拘至捕房兹查明李前曾犯事送請大老爺遞解回籍旋復來此今特解案請懲李供稱小的係蘇州人實因醉中悞事今後不敢與巡捕爲難矣蔡太守判令發捕房管押兩月期滿仍遞解回籍○一百十六二百八十三百十七號三華捕同禀稱馬車夫徐阿二朱金林趙阿金等駕車出外爭奪主顧有違工部局定章先後帶至捕房伊等均存洋銀爲質今日祗徐朱到案趙祗質洋銀附呈案下徐朱同供稱小的等以後不敢如此矣此次尚乞施恩蔡太守判令各罰洋銀一元併充某處西醫院經費趙所存洋銀五元慨充善舉○三百零二號華捕禀稱謝沈氏在小菜市設攤售荳腐唐瑞甫向奪攤基小的見之將唐拘案謝沈氏申訴前情唐供稱生員窮苦不堪是以在治下小本營生不敢佔奪攤基尚求老公祖明察蔡太守判罰洋銀一元諭以嗣後各安生理不得再肇釁端○三百三十二號華捕禀稱昨日賈維裕等三人在捕房外打架因卽一併拘送案下維裕及賈嘉維賈嘉賓同供稱小的等係昆季行昨因算帳忿爭以後不敢打架矣蔡太守判令各管押一日○一百九十一號華捕禀稱張金和將賣菜人胡小春頭額擊傷是以送案請訊胡訴稱張向小的買菜論價不合突被毆傷張供稱小的向胡買菜價既不合原已作爲罷論矣不料胡竟將小的辱駡故與爭毆蔡太守騐得胡身受微傷判罰張洋銀五角爲養傷之費○汪吳氏凌虐寄女仁林事爲捕頭所聞飭某號巡捕將氏及仁林解送公堂蔡太守飭將氏發官媒收管仁林交差留養靜候訊辦○女孩褚桂金迷失路途由某號巡捕帶至捕房移送公堂蔡太守飭差傳其父母到來具領 
[郤暑有方]  
　　日來驕陽匝地鑠石流金令人歎趙盾之可畏昨承滬北普仁堂惠贈午時茶痧氣丸紅靈丹又棲流公所以臥龍丹痧氣丸午時茶見貺誠郤暑之良方袪疫之妙品也拜領之餘合書數語以鳴謝悃 
[初終不懈]  
　　本埠立大莊諸同仁爲善孜孜代籌振欵其陸續移交本館數已不少早經登入報章昨又交來洋銀二百六十二元四角腋以集而成裘沙以聚而爲塔苟非婆心佛口烏能若是之不懈初終哉所有清單另錄於後 
[善事彚登]  
　　啓者今年天時驟熱氣候不齊時痧急症日有見聞是以敝所例製各種痧氣要藥較往年赶早修合備行方便兹蒙淞滬總局憲頒到虔製太乙丹一百四十九丸如意丹二百瓶臥龍丹一百瓶感應丹十瓶純陽丸二十包紅靈丹八十瓶飛龍丹十五瓶白痧散十瓶時症茶四十塊通打散一筒止血丹一筒又承張玉和助來神麯一百塊又蒙普仁堂大藥房助來紅靈丹二百瓶痧氣丸二百瓶午時茶二百塊又承新閘巡防局樊撥助罰欵洋一元三角又吳慶堂助到女所經費洋三十元以上均分别掣奉收據外相應請求登報以彰盛德而謝鴻施是爲感盼[  滬北棲流公所司董謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[營兵被窘]  
　　滬城各門每至晚間十點鐘下鎖如過此時惟待有對牌則一喚便開否則或開或不開未可一概論也前晚十一點鐘時有揚州人某甲因事出城至小東門呼喊開門營兵詰其可有對牌中曰無我在某署充當值堂今有要事怱怱出城是以未帶對牌營兵曰　既在署中當差豈有不取對牌之理既不取對牌卽不能深信甲遂取八開洋一個僞稱對牌營兵不受門亦不開甲守候良久有人自城外　牌來始見重門大開甲大怒奔至官廳扭住營兵欲與之爲難旋經行人排解甲始悻悻而去 
[喫白食]  
　　前晚有口操淮音之甲乙二人至滬南陸家浜左近某飯店呼肴命酒如長鯨之吸百川既飽將軍之　不名一　　　之去堂倌問滔飯資何在則大聲曰我等千里迢遥異鄕作客適　尊店在涯頗旺區區酒飯諒不計較故爲不速之客何竟計及錙銖逼人　　　堂倌　以開店謀利既非施粥廠豈容鼠輩白啖甲等亦不肯相下互相爭閙幾致用武正在交鬨之際有與甲乙同鄕之某丙從旁窺見立　　　代爲惠　并邀甲乙回家聊盡東道之誼甲乙乃相隨而去 
[有心汚衊]  
　　江北人某甲以推車度日其妻某氏年近花信賃居老閘北悅來坊口丁某所開老虎灶内地堪容膝屋可打　嗣以　回鄕耕種丁遂作援琴之挑氏峻拒之以致銜恨在心有汪某者無賴也見氏而涎屢挑不遂遂與丁串通以該氏　外遇控於巡防局陸二尹准之立飭局差將氏拘獲聽候集訊曖昧之事本非他人所應干預丁與汪既非親屬何得妄騰口說汚人名節　二　既已准提不知訊問之下將如何發放耳 
[法界公堂瑣案]  
　　上期晉泰土行控稱匯海源於正月間買定大土五十箱訂明三月初五日出貨不科竟延宕迄今貨既留在棧中銀亦未經交付探悉將於月杪爲止盤頂與人請卽捉追以清轇轕葛同轉飭包探郁廷湘提到匯海源司帳人劉吉生至捕房管押昨日解送公堂晉泰司帳人周海臣投案伸訴情由劉投遞禀詞同轉訊問之餘周稱匯海源於本年正月初五日買定洋藥五十箱逾期不出並悉匯海源於日内將收閉請卽究追劉供稱此事由店主經手小的並不與聞本月二十三日店主已投上海縣控告求大老爺移縣辦理可也同轉問奚侣超是何人劉供稱卽店主同轉謂周曰伊店既在上海縣控告爾可投縣禀陳周稱匯海源定貨不出何得反來控告若欲投縣須問主人同轉曰伊既先在上海縣控告爾自應歸縣辦理遂著原被自行投縣備質原被俱唯唯而退○包探王榮培禀稱江文利前經犯案昨又竊取洋傘及鞋拘獲後搜其身　有押票若干張吊出騐之確係原贓今特解案請辦葛同轉問江曰各贓自何處竊來江供稱小的不敢犯竊所質者均已物謂爾前者犯案後本委始將爾遞回原籍爾哀求自行回去是以俯如所請今何以又在上海乎諭畢著押候笞責五十板遞回湖南湘隂縣原籍○包探王榮培禀稱竊賊六阿小挖破萬生槽坊之油簍竊取豆油三十餘斤售與某飯店往詢不承是以將六解案萬生槽坊夥朱富仁投案伸訴前情葛同轉同六曰爾竊過幾次矣六供稱簍係楊阿福挖破小的一時貪小竊取些微以後不敢再犯矣同轉著押候笞責四十板○前報紀小東門外天地一家春茶肆後街鴇兒愛林所開花烟館被祥祥糾同諸流氓肆行毁物捕頭飭某包探往拘流氓皆已逃避翌日始拘獲支金坤方定逋張阿六管押捕房昨日解至案下葛同轉問爾等爲何向花烟館滋擾支供稱有友在彼吸烟招小的入内閒談小的不敢滋擾方供稱小的原係瑞泰木行出店人後改往聚豐木行執役兼在是處開烟寮並不敢向愛林滋擾張供稱小的駕船爲業卸貨後登岸納凉行至恊順門前卽被拘押不知所犯何事尚乞開恩同轉謂似此作踐花烟間本應重辦兹因原告不到姑免施刑著卽一併釋出諭以此後不准再往滋擾違則嚴懲支等均叩謝而退○魏德卽大阿連禀稱小的身充西門汛捕某姓失竊桌圍六條兹在租界中拘獲竊賊張正義吊到原贓解請訊辦張供稱桌圍於四月十九日在某處舊貨攤上買來葛同轉飭將人贓交魏帶回西門巡防局禀請局員辦理○某棧遣執事人張雲春訴稱李阿堯於四月十三日來棧富茶房某日遺火燃及蚊帳幾釀禍端是以於端午節辭歇不意李竟挾恨屢來放火不得已送案請懲李供稱小的確曾遺火燒壞蚊帳然事出無心原告禀稱燒壞蚊帳之事有舊茶房劉老保目擊葛同轉着押候傳劉至八仙橋捕房再行訊核○包探郁庭湘禀稱小竊胡阿福在太古　頭上竊取澤瀉一袋由管碼頭西人拘獲解送捕房轉解到案葛同轉問胡竊過幾次矣供稱小的向當小工實係初次犯竊管碼頭西人訴稱一禮拜前失去洋傘一柄亦求追究同轉飭將澤瀉給西人領去洋傘候再比追胡押候笞責一百板○張金松前在英租界犯事拘送公堂蔡太守判令管押一月期滿釋出在路閒行探夥王和尚陳白勤見而盤詰張奔至洋涇浜南岸與王陳互扭被巡街捕所見拘入捕房捕頭訊問情由知係拆梢解送公堂請究英包探李錦堂投案禀稱王陳皆小的之夥中途遇張向之盤詰現既拘案請大老爺究懲可也葛同轉問二人究竟是否爾夥供稱確係小的之夥然既犯事例應革退張供稱小的在英租界犯案管押一月釋出後安居治下小本營生同轉謂張曰既不犯案王陳不應向之纒擾著押候各笞責一百板○包探孫錦榮禀稱李桂有在某輪船竊取洋傘小的見而拘獲解案請懲李供稱向在某營當勇現已斥革洋傘係自已之物葛同轉問爾鋪蓋何在供稱留在薙髮匠楊正華處孫探又禀稱此人前曾犯案此次小的眼見行竊同轉飭帶往查明禀候核辦○鄭榮記紙棧遣　沈啓昭投案訴稱棧中積貨甚多月底盤點失去連四紙二十四件旋由包探查獲竊賊林長生詰之認竊不諱並在身畔搜出鑰匙今特解案請究林認竊二十一塊　售在何處鑰匙何用供稱棧主鄭姓係小的之姊夫小的向在棧内鑰匙由姊夫遺下令小的已辭歇矣同轉問爾於何時竊起供稱去年十二月初十日第一次竊八件售與興聖街某裱畫店得洋銀四十二元第二次在本年四月二十日竊十件售與城内某香燭店每斤錢一百四十文共得洋銀五十餘元第三次於四月底又竊五件仍售與裱畫店每兩洋銀四角共十五兩沈供稱主人原籍福建現已回去林雖係親戚因其素不規矩不許入門問林係何處人供稱崑山人同轉著押候笞責二百板遞回原籍又飭某包探同往查檢禀候覆訊○　探王榮培禀稱沈寳生混名小寍波前者偷鷄案發蒙大老爺從寛開釋繼又犯竊被人將兩手吊折蒙大老爺送至醫館療治今又犯竊實屬怙惡不悛葛同轉飭押候遞回鎭海原籍不准逗留 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年五月十九日京報全錄]  
　　宫門抄○護江撫方奏揀員升補寗都直隷州員缺摺○又奏探員升補義寗州員缺摺○粤督李等奏官紳倡捐鉅欵籌解義倉請給奬叙摺○東撫福奏江北江蘇漕船挽入東境日期摺○皖撫沈奏水師提督巡閱到省及　程上駛日期片○五月十九日刑部都察院大理寺廂紅旂值日無引見○睿王延侯烏拉喜崇阿各假滿請安○博公李端棻各續假五日○提督衙門奏交拿人犯覺羅鐵林等四名請交刑部會同宗人府又拿獲盜犯項秃兄等九名請交刑部○召見軍機敬信裕德○○頭品頂戴護理江西巡撫布政使臣方汝翼跪奏爲知州要缺需員恭懇聖恩俯准升補以裨地方事竊准補寍都直隷州知州施葆修病故經臣恭疏具題所遺寍都直隷州員缺係繁疲難三項相兼要缺例應在外揀選升補該州地連閩粤匪徒潛蹤政務尤爲繁劇所　瑞金石城二縣民俗强悍非精明幹練之員不足以資整頓江西直隷州止此一缺並缺應調之員臣與署藩臬兩司在於通省曾任知縣之同知内逐加遴選並無合例堪調之員候補直隷州内亦無人地相宜堪調之員其勞績應升與夫循例應升直隷州者因有卓異人員未經升補此項人員例不准升兹查有卓異引見奉旨回任候升之廬陵縣知縣金時宣年七十一歲湖北江夏縣人由已滿更調派隨營差遣並辦理軍需文案克復德安府城給予六品頂戴克復漢陽府城出力案内保以從九品歸部不論雙單月儘先選用咸豐七年全楚肅清案内保奏奉上諭著免選本班以府經縣丞不論雙單月遇缺前先選用欽此八年十一月選授南康府經歴嗣於克復太湖縣城出力保奏奉上諭江西南康府經歴金時宣著俟到任後以知縣遇缺即補並賞戴藍翎欽此於咸豐十年六月到任題補新城縣知縣員缺同治元年十月浙江米捐案内報捐同知在任雙月選用請咨赴部引見蒙欽派王大臣騐放堪以補授覆奏奉旨依議欽此於同治四年七月初五日到任在勸辦陝甘雲貴四省捐輸案内捐換花翎又在湖北恊黔捐輪案内捐加知府銜俸期引見回江光緒九年大計卓異調補德化縣知縣光緒十二年十月二十六日到任卓異請咨引見十三年十二月二十五日奉准吏部咨卓異俸滿官花翎知府銜江西德化縣知縣金時宣光緒十三年十一月二十四日帶領引見本日奉旨金時宣著回任准其卓異加一級仍註册候升欽此於光緒十四年六月初一日回任先經委署廬陵縣知縣印務奏調前職光緒十七年三月二十四日奉文到任該員勤明老練政理民安歴俸已滿三年以之升補寍都直隷州知州洵堪勝任據署藩司福裕署臬司裕昆會詳請奏前來合無仰懇天恩俯念要缺需員准以金時宣升補寍都直隷州知州實於地方有益如蒙俞允仍俟接准部覆給咨送部引見恭候欽定至該員係初任之員其任内罰俸銀兩在光緒十五年三月十六日欽奉恩詔以前均應豁免以後叅罰俸銀照例造册送部催令完繳謹會同兩江總督臣劉坤一恭摺具奏伏乞皇上聖鑒訓示再所遺廬陵縣知縣係衝繁疾　四項兼全最要之缺容俟接准部覆截缺後照例揀員另請調補此案署藩司於光緒十九年三月二十九日出詳合併陳明謹奏奉硃批吏部議奏欽此○○頭品頂戴護理江西巡撫布政使臣方汝翼跪奏爲知州要缺需員籲懇天恩俯准升補以裨地方恭摺仰祈聖鑒事竊照南昌府屬之准補義寍州知州陳鼒業經撫臣德馨奏請開缺另補所遺義寍州知州係繁疲難三項相兼要缺例應在外揀選調補該州地方幅員遼闊棚民雜處且界連兩楚政務殷繁素稱難治必得精明幹練之員方足以資治理江西府屬知州止有義寗州一缺並無可調之員臣與署藩臬兩司在於候補知州内逐加遴選亦無人缺相當堪補之員其勞績應升與夫循例應升知州者因有卓異人員未經升補此項人員例不准升兹查有卓異引見奉旨回任候升之吉水縣知縣林嵩堯年五十九歲浙江鎭海縣人由優廪生應同治六年丁卯科並補行甲子科本省鄕試中式第一百十六名舉人光緒二年丙子科會試中式第二百九十六名貢士殿試三甲第九十二名進士引見奉旨以知縣卽用欽此遵例報捐指省江西領照到江嗣在湘局報捐知州升銜題補吉水縣知縣於光緒九年二月二十四日到任十三年補行十二年大計卓異光緒十四年十月初四日引見本日奉旨林嵩堯准其卓異加一級仍註册回任候升欽此該員才具練逹辦事勤能歴俸已滿三年以之升補義密州知州實堪勝任任内一切因公處分例免覈計亦無積案及欠解錢糧承緝未獲盜案已起降調革職叅限案件且缺係繁要人地實在相需例得專摺奏請據署藩司福裕署臬司裕昆會詳請奏前來合無仰懇聖恩俯准以林嵩堯升補義甯州知州於地方實有裨益如蒙俞允仍俟接准部覆照例給咨送部引見至該員係初任之員其任内罰俸銀兩係在光緒十五年三月十六日欽奉恩詔以前均在豁免之列所有恩詔以後奉議各案降罰俸銀遵照部行應俟接到議准升補部文之日另行造册送按部限催令完繳謹會同兩江總督臣劉坤一恭摺具奏伏乞皇上聖鑒訓示再所遺吉水縣知縣係衝繁二項相兼中缺江西省現有應補人員容俟接准部覆截缺後照例另行請補此案署藩司於光緒十九年三月二十九日出詳合併陳明謹奏奉硃批吏部議奏欽此○○頭品頂戴兩廣總督臣李瀚章廣東巡撫臣剛毅跪奏爲官紳倡捐鉅欵籌解義倉業已告成懇恩給子奬叙以昭激勸恭摺具奏仰祈聖鑒事竊照積榖備荒實爲政之要務粤東地處海濱本地産米不敷民食一遇有事倉皇無措且各屬常平倉榖自咸豐四年軍興以後大都蕩然無存卽間有存儲爲數無多勢難足恃迭奉諭旨飭令勸辦陸續買補足額並經言官崔之穆等條奏分飭舉辦社義各倉以補官倉不足均經督撫臣轉行遵照臣剛毅前在廣東藩司任内曾經酌議奬勸章程飭屬勸辦頗有成效上年欽承恩命調撫粤東當經會同臣瀚章通飭各屬將常平倉榖據實查報批司確核清查陸續買補並將義倉事參照前章認眞勸辦實力奉行兹據署香山縣知縣楊文駿遵扎籌辦義倉首先倡捐銀五千兩並勸在籍紳士三品銜卽選道劉學詢捐銀一萬兩藍翎道銜陳國芬捐銀五千兩並另籌捐銀七百七十兩共銀二萬七百七十兩以一萬兩採買榖石一萬兩發商生意彌補折耗餘銀爲建倉等用共建倉廠一十二間實儲倉榖一萬五千六百石經臣等飭屬騐明均係實存實儲並無虚揑情弊伏查定例紳民捐輸義倉榖石銀兩原有給奬之條近年各省捐資助賑不願奬叙者亦有奏請傳旨嘉奬之案義倉本爲備荒而設似與籌賑無異今劉學詢捐助義倉銀一萬兩該紳本係三品銜道員照賑捐新章捐加二品頂戴祇需銀二千七百兩現在所捐銀數計逾三倍之多擬請將三品銜卽選道劉學詢賞給二品頂戴至陳國芬素性淡泊不慕榮利所捐銀五千兩擬請傳旨嘉奬俾資觀感該署縣楊文駿自捐銀五千兩據稱不敢邀奬惟義 
倉爲地方要政該員既屬勸辦有方又復自捐鉅欵若不量于奬叙似不足以資鼓舞查該員現係三品銜卽補知府准補羅定直隷州知州开銜頂戴均屬無可再加擬請賞給該員三代從二品封典以爲捐辦義倉得力者勸據藩司覺羅成允詳請具奏前來臣等覆核無異可否仰懇天恩俯照所請分别給予奬叙之處出自逾格鴻施除咨部外所有官紳倡捐鉅欵勸辦義倉有成懇給奬叙緣由謹合詞恭摺具陳伏乞皇上聖鑒訓示謹奏奉硃批陳國芬着傳旨嘉奬餘著照所請奬勵該部知道欽此○○尚書銜山東巡撫奴才福潤跪奏爲江北江蘇河運漕船全數挽入東境日期恭摺仰祈聖鑒事竊照河運南漕經行山東北上所有陶城埠迤北運河淤淺工要當經奴才奏明籌欵挑挖並修築運口掃壩各工兩月以來嚴督認眞辦理凡河身之淤墊堤岸之殘缺塌壩之卑矮均已分别挑修足資浮送兹查江北第一起漕船於四月十四日酉刻拘入山東峯縣黄林莊在笔各船及江蘇漕糧銜尾前進已於四月二十四日已刻合帮十三起共船六百六十五隻一律拘入東境連檣上駛據運河道耆安等禀報前來除飭文武各員加緊催䟎不准停延外所有江北江蘇河運漕船全數挽入東境日期謹恭摺具陳伏乞皇上聖鑒謹奏奉硃批戸部知道欽此○○沈秉成片再長江水師定章提督以半年駐上江半年駐卜江周歴巡閱歴　循　在案兹提臣黄翼升於四　　六日　皖巡閱安慶等水師各營並與臣會商一切卽於初十日仍乘師船駛赴上遊各省巡閱所有巡閱到皖及起程上駛期理合循例會同　　　水師提督臣黄翼升附片陳明伏乞聖鑒謹奏奉硃批知道了欽此 
 
 

Page 13

 
 
[光緒十九年五月二十日京報全錄]  
　　宫門抄○諭旨一道錄前○漕督松奏謹陳湖河水勢情形摺○直督李奏牛莊海關併征洋藥釐捐收支並舊管實存各銀數片○又奏請准建坊片○又奏抽練提標馬隊防衛熱河地方摺○大臣崇奏莊糧衙門應征新陳餘租請定限交納摺○五月二十日工部鴻臚寺正藍旗值日翰林院引見二十九名廂曰滿十名○記名提督劉鶴齡范子湘謝恩○巴克坦布續假十日○吏部奏派考試漢廕生派出徐中堂景善汪鳴鑾○工部奏派查估觀象台工程派出崑岡○召見軍機劉鶴齡廖壽桓克們泰○○頭品頂戴漕連總督奴才松椿跪奏爲謹將湖河水勢情形恭摺具陳仰祈聖鑒事竊照光緒十九年二月分湖河水勢　　十於三月二十八日具奏在案兹查三月初一日至三十日止洪澤湖長水四寸現存水七尺高郵王馬頭落水五寸仍存水八寸淮揚裏運河各汛均落水四五寸至八寸一尺不等邳州宿遷一帶亦落水三四寸惟桃源汛中浤一丈九尺九寸比較上月長水五寸運口汛中浤三丈四尺八寸比較上月長水一寸上下游隄掃工叚均經擇要鑲修一律平穩奴才仍當督率道廳汛弁隨時防範不敢稍有疎懈所有湖河水　長落情形理合繕摺具陳伏乞皇上聖鑒訓示謹奏奉硃批知道了欽此○○李鴻章片再據奉錦山海關道善聯詳稱該關洋樂厘捐自光緒十三年正月初九日改歸海關厘稅併徵行令扣足四結查照洋稅收支定章奏銷仍造具收支清册送部稽核等因已將第一百二十一結至一百二十四結收支銀兩造册詳請奏咨在案兹自光緒十七年八月二十九日第一百二十五結起至十八年八月初十日第一百二十八結止共征收洋藥厘捐銀一萬四千潣百十兩四錢除撥還墊發　買巡船六成洋稅曁支給緝私局費馬撥心紅各項房租弁兵衣帽等欵共支銀二萬二千五百七十二兩三錢六分七厘二毫六絲連舊管共存洋藥釐捐銀一萬二千八百九十五兩三錢六分二厘七毫四絲所有牛莊海關併徵洋藥釐捐收支並舊管實存各銀數分欵造册詳請查核具奏前來臣覆核無異除將送到清册分送總理衙門戸部查照外理合附片具陳伏乞聖鑒謹奏奉硃批該衙門知道欽此○李鴻章片再上年順直水災甚廣工賑需欵浩繁經臣函電各省勸捐協濟廣東開平縣附貢生司徒耀遵其故祖父五品封職司徒炯故祖母五品命婦司徒吳氏司徒謝氏庶祖母司徒黄氏并故父候選營守備司徒穆存母五品命婦司徒胡氏庶母司徒胡氏之命捐助順直賑銀二千兩解交籌賑局分撥散放均屬克已救災善承親志所捐銀數核與建坊定例相符准兩廣督臣咨請具奏前來應請旨俯准司徒耀爲其故祖父司徒炯等并故父司徒穆等在於原籍自行各建一坊給予樂善好施字樣以示旌奬理合附片具陳伏乞聖鑒訓示謹奏奉硃批著照所請禮部知道欽此○○大學士直隷總督一等伯臣李鴻章跪奏爲仿照直隷練軍章程抽練提標馬隊防衛熱河地方恭摺仰祈聖鑒事竊臣於上年三月間籌議熱河善後事宜以亂後伏奔未净酌留古北口練軍各營擇要分駐巡防奏明在案該軍本係提標抽練勁旅近歲海防關係重要提督常駐蘆台所部練軍五營先有一營出駐朝陽一營留駐古北口其餘三營均調赴蘆台駐紥環顧大沽口北塘口後路未便久留塞外致海口要地轉覺單寒竊維熱河地方周圍二千餘里東連奉吉西接多倫北近圍塲實爲京畿屏蔽讼處流民四集客匪錯居向多馬賊出没每以數十騎聯鑣疾走到處刼掠飄忽異常兵燹之餘蒙漢積仇未解民教搆釁相尋時欲乘機起事疉據留防各將領禀報隨時訪拿嚴辦迄未能净絶根株建威銷萌全在兵力臣悉心體察非有常駐之主兵不足以資鎭攝非練得力之馬隊不足以備搜巡伏查直隷練軍馬隊章程係前督臣曾國藩及臣先後斟酌奏定餉章營制損益得宜迄今二十餘年各營遵守規條操巡認眞緩急可恃上年勦辦朝陽教匪尅期掃蕩全賴練軍之力成效昭然現擬仿照辦理就地抽練馬隊專爲熱河防圍之兵全灤地面太廣防範本屬難周僅練一營則不敷分布若練兩營則餉需過鉅難於支持惟有因地制宜酌量變通期於餉項可以節省而兵力又能兼顧查承德灤平豐寗圍塲爲河屯協副將汛地平泉建昌朝陽赤峯爲八溝營叅將汛地均隷於古北口提標其弁兵素習地利尚能耐苦疉與都統臣奎斌提督臣葉志超往返籌商擬於該兩營内每營抽調精壯一百五十名各練成馬隊一旗分爲三哨卽以該副將叅將爲管帶現署副將譚興魁署叅將汪隆元俱久任邊缺曉暢營務可期得力官則原營兵皆土著配給精利槍砲督令認眞操練平時查拿奸宄緝捕盜賊一遇有警朝發夕至便於赴機較之添練客兵實爲事半功倍該營兵將本隷提標仍由提督督飭訓練有事則歸都統節制調遣與原有朝陽馬隊一營及圍塲之馬隊百名互爲援應足壯聲威俟成軍後卽可將新派出防之蘆台練軍察酌情形陸續撤回如此則邊防常有精練之帥而海防亦無空虚之慮洵爲永遠至計現兩旗管帶卽是本營將領以後必須愼選精悍能戰之將俾充是職月支薪水公費馬乾等銀應照練軍奏定章程各半支領字識薪水照章减一兩五錢其帮辦官哨官督飭隊等官薪水馬乾及什長親兵正兵等口糧馬乾均照章給發計馬隊六哨大建月需薪公餉乾柴草等銀二千七百二兩有奇小建月需銀二千六百二十四兩有奇每歲均共需銀三萬一千九百六十餘兩除原有底餉銀五千一百六十八兩五錢二分抵支外實需添撥銀二萬六千八百餘兩直隷餉源雖極支絀事關邊防大局自應竭力代籌此項應添餉需卽飭由練餉局設法匀撥徑給該管帶官領放以歸畫一至成軍之初製辦旗幟號衣等項照章由局核給一次此後卽由管帶官自行設法修換其兵丁馬匹韀價銀照章由局暫借在各兵應領餉内分月扣還統由練局彚案造報所有就地抽撥提標馬隊防衛熱河緣由除分咨查照外理合會同熱河都統臣奎斌直隷提督臣葉志超繕摺具陳伏乞皇上聖鑒訓示謹奏奉硃批着照所請該部知道欽此○○奴才宗室崇善跪奏爲莊糧衙門應征新陳餘租各莊頭等未能遵限交納任催罔應擬請定准限期再不完交斥革莊缺以期整頓而重庫欵恭摺仰祈聖鑒事竊奴才兼管莊糧衙門所屬各莊頭等歴年應徵餘租制錢一萬四千一百五十餘串按年均照道光十八年奏准予限一年之案如數完納册報盛京戸部撥用餉需要欵歴辦已久於去歲經盛亦將軍裕祿因查辦莊頭控訴重徵餘租之案查明各莊頭等由道光十八年未有遞至拖欠一年分租錢未交以後積習相沿至今未納與各旗界催徵租欵年限相錯且當道光十八年奏案例限亦屬不符至各莊頭現完清十六年分欠欵尚有拖欠十七年一年租錢若令於一年之内既納新租又清陳欠體察情形其力實有未逮似應略加體恤擬請收欠租二百串至四百串者分作三年帶徵二百串以下至四十串者二年帶徵四十串以下爲數無多卽於十九年帶徵清欵倘届限再有不完卽斥革莊缺另行招人完欠接充擬請自徵收光緒十八年租錢爲始仍遵例限於秋收後十月初一日開徵次年五月一律徵完造報如延至五月造報考成時尚未全完先將已完未完數目造册送部查一面遵章道光十八年奏案限期勒限一年比照清欵倘届期仍有未完斥革莊缺招人完欠接充如此分别辦理新徵陳欠不致永有拖延似於庫欵有裨等因具奏奉旨著照所議辦理欽此咨行前來奴才遵卽飭令承催各官並曉諭各莊頭等將應交十八年分新徵租錢並帶徵拖欠十七年分租錢遵限完納至期各莊頭等所交新租核計未足三分之一其帶完陳欠將及一半奴才復飭嚴催兹據莊糧衙門委署主事英華催長春煦錫斌海清筆帖式裕宗瑞興阿清泰等禀稱各莊頭等均以新徵租錢奏有勒限一年比追清欵藉詞玩抗不交其陳欠亦任催罔應惟歴年徵收各莊頭等餘租制錢因關革缺向係一限交收並無初交續父亦無初報續報考成册案今各莊頭等因有勒限一年比追恃無革缺以致互相藉詞觀望不交仍蹈故轍難以造報考成送部等情禀請核辦前來奴才查此項餘　事關報部撥餉正欵難延宕若任令各莊頭等勒限一年比追完納庫欵虚懸不能年清年欵應仍照將軍裕祿奏准限期嗣後按年應征阻錢由十月初一開徵日起至次年五月初一日止例限新陳一律完交於五月内册報到部倘至期仍有拖欠卽行斥革莊頭所遺缺仍照舊例招人完欠接充以示儆戒可期整頓惟本年應徵十八年分　徵及十七年分帶徵係因初辦已逾限期自應仰懇天恩俯准緩限兩個月以五月初一日起至七月初一日止飭令如數完交如再有抗延不納應卽照例斥革莊缺以儆將來奴才爲愼重庫欵起　是否有富伏乞皇上聖鑒訓示遵行謹奏奉硃批着照所請戸部知道欽此 
 
 

Page 14

 
 
[光緒十九年五月二十一日京報全錄]  
　　宫門抄○缺單○陝督楊奏揀員請補通判摺○又奏飭副將各赴本任片○又奏飭總兵回任署任片○又奏查閱營伍情形摺○粤督李等奏委署潮州府員缺片又奏委署遂溪縣員缺片○又奏甄别知州片○護江撫方奏籌解第三批甘肅新餉銀兩片○閩督譚奏記勒追已革知縣短交銀兩片○大臣永等奏邊卡侍衛揀員更換摺○五月二十一日内務府國子監廂藍旗值日内務府引見十一名咸安宫一名○莊王假滿請安○江西總兵柳金源到京請安○徐中堂等考試漢廕生覆命○察哈爾總管德穆博勒拉扎普謝恩○張家口協領玉璞謝恩○掌儀司奏二十三日祭奉先殿絪貝　行禮○召　軍機許應騤柳金源○光緒十九年五月分缺單知縣廣西桂平周克堃丁安徽含山陳諤丁甘肅徽縣劉炳輝近陝西保安徐傑保升府經廣西柳州熊軾捐離任○○太子少保頭品頂戴陝甘總督臣楊昌濬跪奏爲揀員請補要缺通判以裨地方恭摺仰祈聖鑒事竊據甘肅藩臬兩司詳稱西甯府巴燕戎格通判陳誾病故業已截缺報部所遺係繁要邊缺例應在外揀補查定例道府同知直隷州知州通判知州無論何項缺出准其擇人地相宜之員酌量請補等語今巴燕戎格通判缺居邊要漢番回撒錯雜而居縷壓稽查在在均關緊要非精明幹練之員弗克勝任查甘省簡缺通判非歴俸未滿卽人地不宜並無合例堪調曁知縣中堪升斯缺之員自應在各項候補班内遴選請補查有候補班前先補用通判方傳穫年五十一歲安徽桐城縣監生報捐州判投効軍營西甯肅清案内保舉免選本班以通判留甘歸候補班前先補用並戴藍翎關隴蕭清案内保俟補缺後再行赴部引見按章扣至光緒四年六月初二日作爲到省日期試看年滿甄别留省補用在案咂丁母憂服滿起復仍赴原省候補歴署化平廳華亭縣等缺辦理一切悉臻妥恊查該員穩練老成有爲有守在甘年久熟悉邊情以之請補巴燕戎格通判實堪勝任會詳請奏前來臣查方傳穫誠樸穩練辦事細心仰懇天恩俯念要缺需員准以該員方傳穫請補巴燕戎格通判洵於地方有裨如蒙俞允俟接准部覆照例給咨送部引見以符定制該員前在各署任内並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○楊昌濬片再調補陝西提屬靖遠協副將陳金凱凉州鎭屬永昌恊副將劉璞應飭各赴本任以專責成除分飭遵照外理合附片陳明伏乞聖鑒謹奏奉硃批知道了欽此○○楊昌濬片再署肅州鎭總兵胡珍品署事期滿應飭交卸所遺篆務查現署甯夏鎭之正任肅州鎭總兵李培榮應卽飭回本任遞出甯夏鎭篆查有記名提督借補洮岷協副將李良穆老成練逹堪以署理除分餘遵照外理合附片具陳伏乞聖鑒謹奏奉硃批兵部知道欽此○○太子少保頭品頂戴陝甘總督臣楊昌濬跪奏爲查閱凉州滿綠各營及甘州肅州西甯營伍情形恭摺具陳仰祈聖鑒事竊臣遵旨巡閱廿肅營伍於本年二月二十五日起程赴西路查閱業將出省日期奏報在案　於二月二十八日行抵平番縣城三月初三日次抵凉州府城均先赴各滿營校塲將各旗官兵逐一校　排演各項陣式進退如法施放連環槍砲聲勢甚屬聯絡步箭騎射悉皆有準馬上三槍三箭並五子過堂鳥槍以及刀矛雜技無不精利嫻熟其莊浪協標並凉州甘州肅州西甯各營汛官兵經臣預爲調集隨同防練馬步各旗次第校閱各營器械銛利旗幟鮮明合隊操演香山速戰等陣步伐整肅施放連環槍砲噴筒火彈均極靈便比較刀矛籐牌亦殊趫捷馬上放槍胥能收發自如陣法圓熟西甯尤爲出色步射俱各有准槍砲中靶者以甘提標爲最多其餘亦皆足額統計在八成以上臣就以上滿綠各營互相比較凉州滿營甘州提標各營堪列爲優等凉州肅州西甯三鎭所屬各營堪列爲一等至各營軍裝器械馬匹委員點騐並無虧缺臣擇其優者當堂分别奬賞間有一二槍箭生疏者分别記過責懲勒限練習一俟限滿卽由該管主將再行笔騐具報其滿營内有弓馬最爲嫻熟騎射較優官兵並擬分别給予頂戴以昭激勸仍屬凉州副都統臣施寳成莊浪城守尉英秀並甘肅提督臣周逹武總兵閃殿魁鄧增署總兵胡珍品督率所屬勤加操練務期精益求精有勇知方兵得實用仰副聖主整飭邊防修明武備之至意臣查閱後卽於四月二十一日由西甯起程二十七日到省將臣署一切事件清理所有校閱過凉州滿綠營伍並甘州肅州西甯各營汛官兵情形及回省日期理合恭摺由驛具奏伏乞皇上聖鑒訓示再臣經過西路一帶地方渠水暢流雨亦霑足麥苗菁蔥夏收可期豐稔漢番回各民均極安謐堪以上慰宸　合併聲明謹奏奉硃批知道了欽此○○李瀚章等片再潮州府知府楊霽現因患病禀請開缺回旗調理所遺潮州府知府篆務應行委員接署查有候補知府方功惠才守兼優識通大體堪以署理據布政使覺羅成允按察使額勒精額會詳請奏前來除檄飭遵照外臣等謹循例合詞附片陳明伏乞聖鑒謹奏奉硃批吏部知道欽此○○李瀚　等片再部選龍川縣知縣楊森於光緒十八年九月十七日領憑到省本應飭赴新任因現署遂溪縣知縣蘇昕調省差委所遺遂溪縣知縣篆務應卽飭令楊森先行署理據藩臬兩司會詳前來除飭遵照並將該員應繳文憑扣明例限另行咨部查照外臣等謹循例附片具奏伏乞聖鑒謹奏奉硃批吏部知道欽此○○李瀚章等片再勞績候補知州到省一年期滿例應考察面試甄别具奏歴經遵辦在案滋查有候補知州李宗道心地明晰辦事勇往業經詳加考察照章考試堪以本班序補據藩臬兩司會詳前來除將該員詳細履歴開單咨明吏部查照外臣等謹附片具陳伏乞聖鑒謹奏奉硃批吏部知道欽此○○方汝翼片再前准軍機大臣字寄光緒十八年八月初六日奉上諭戸部奏籌撥甘肅新倉餉一摺甘肅關内外各軍餉銀關緊要現經該部將光緒十九年新餉指撥江西省銀三十六萬兩着該撫嚴飭司道按照撥數於本年十二月底赶解三成至來年四月底再解三成其餘統限九月底解清等因欽此並准戸部咨同前由當經撫臣德馨行司欽遵臣前在藩司任内會同糧道詳請奏明援照歴辦成案於司庫地丁厘金項下籌解三分之二銀二十四萬兩道庫漕項等欵錢糧内撥解三分之一銀一十二萬兩陸續湊解旋於司道兩庫籌撥銀十萬兩分作兩批發交商號匯赴甘肅兌收先後詳經奏咨各在案兹據署布政使福裕詳稱查照部咨按甘肅庫平動放司庫各年地丁銀二萬兩並移准糧道籌撥道欵錢糧銀三萬兩共銀五萬兩作爲江西省奉撥十九年第三批甘肅新餉飭令蔚豐厚商號於四月二十三日赴庫請領限八十四日匯赴陝甘督臣衙門轉發甘肅藩庫兌收所有餘平銀兩已遵照自行扣存至解此批甘肅新餉銀五 
萬兩職名係署江西布政使福裕籌解銀二萬兩督糧道鄧蓉鏡籌解銀三萬兩合併聲明等情詳請奏咨前來臣覆核無異所有第三批籌解十九年甘肅新餉銀兩交商匯兌並籌解各職名緣由理合附片陳明伏乞聖鑒謹奏奉硃批戸部知道欽此○○譚鍾麟片再前署福安縣知縣顧芝征存光緒十八年地銀二百四十五兩零屢催未解實屬玩違該員業經另案奏叅革職兹據署福建藩司張國正署臬司陳鳴志兼署糧道龍錫慶據該管道府詳請叅追前來相應請旨將前署福安縣已革知縣顧芝短交正欵勒限兩個月照數解清倘再延宕從嚴叅辦除咨部查照外謹附片陳明伏乞聖鑒訓示謹奏奉硃批著照所請該部知道欽此○○奴才永德覺羅崇　跪奏爲邊卡侍衛年滿循例揀員更換以重職守恭摺具陳仰祈聖鑒事竊查烏里雅蘇　　　多所屬各卡倫侍衛向係三年期滿照例奏請更換歴經遵辦在案兹據阿拉克卾博卡倫侍衛福奎呈稱該員自光緒十六年　　十六日到卡任事起連閏扣至本年五月十六日止三年期滿祈請更換等情呈報前來查該侍衛福奎既經任滿自應循例請　　　下領侍衛内大臣揀派年力精壯人員前往更替以重職守所有邊卡侍衛年滿循例更換緣由理合恭摺具陳伏乞皇上聖　　奏奉硃批該衙門知道欽此 
 
