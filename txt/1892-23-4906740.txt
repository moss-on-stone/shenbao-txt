# 1892 - 23 - 4906740

 

Page 1

 
 
[論士先器識]  
　　天下之有四民也農則出粟米麻絲工則贍財用商則通有無皆有所事以自養以養人士獨何所事乎士無所事而天下之言四民者必以士爲首則士之爲士必有異於庸俗矣乃今之爲士者擅才華之富逞詞藻之雄技擅雕蟲卽爲能事不知飄風不可以調宫商巧婦不可以主中饋文章之士不可以治國家才華詞藻豈足以盡士哉夫爲士者必先器識而後學問器欲其宏識欲其定能忍人所不能忍能容人所不能容汪汪若千頃之波斯爲器凛墨子之悲不以外　累其守慟朱公之哭不以多方喪其生書所謂烈風雷雨弗迷者斯爲識器苟不宏則忿恨易生怨尤易起一不得志或至抑鬱以喪生識苟不定則見異思遷或以異端亂正道患且有不可勝言者如前報所載揚人徐某以半生呫嗶小試不售遂有輕世肆志之意一旦竟别兄離母不知所之其母年己七十餘平素最愛此子忘餐廢寢終日含涙倚閭而徐某竟一去無蹤置垂暮高堂於不顧嗚呼徐某非讀書應試之士乎而忍心出此豈非先學問不先器識之故哉蓋人之窮通原有一定不得意事常八九凡求之在外者豈能皆如願以償而器度苟不宏則一遇失意之遭卽不勝忿恨不能返躬克己必至怨天尤人卒之怨天而天不任怨尤人而人無可尤忿無所洩激而生變廢棄倫常自外名教不學無術亦可悲矣而欲其器度之宏必先以懲忿爲事宣聖有言曰一朝之忿忘其身以及其親又曰忿思難於易曰君子懲忿窒欲古聖人於此一字未嘗不兢兢致意今之人則不然能養氣者少求助長者多血氣用事雖瑣屑之事細微之言一有見聞忿不可遏按忿字从分从心凡人之心合則一一則公分則偏偏則私一存私心則旁人之一言一動本無意也而聞之以私則爲有意本偶然也而視之以私則爲常然於是不得意者愈多而器度亦因之愈小更有執抝性成者遇事一毫吃虧見他人之所爲無一是處而自視則高不可及浸假恃才以傲物浸假逞私以凌物積而久焉必至積怨成仇禍及其身而後已夫逞忿而在爭利之途則利之所在人所爭趨已欲爭其利惟恐人之奪其利必思所以保其利於是損人以自利者有之害人以邀利者有之因羡生妒因妒生恨因恨生忿市儈習氣固宜其然若爭名之人似宜久安義理不至妄逞私忿不知時勢遷流於今爲烈逐隊而赴試者不自揣其學問之優劣但一不得售指試官之名而大駡之見入彀之文而痛詈之幾欲焚毁筆硯披髮入山其忿爲何如乎夫試官豈能盡拔眞才非敢謂忿焉者之皆出於妄而大度者當不若是也且忿怒之際最易動心暴氣所乘志則無主志旣無主則識見必移夫人心之易動也孔子所謂操則存舍則亡出入無時莫知其鄉者謹以持之猶或有失今忿火炎炎發於中而不可遏不顧是非不問毁譽人欲熾而天理消一任氣之所爲而志無由主安得不墮入歧途徐某之學道将謂紅塵可壓軒冕非榮故以肥遯鳴高乎不知棄親不顧使其母日夕憂疑已不免爲不孝矣将謂悲浮生之若夢感朝露之易晞而欲求不死之方學長生之術乎則彼秦皇漢武宜至今在矣将謂怨時運之難齊悲命途之多舛而欲學梁武之捨身同泰以邀福乎則詩有之曰永言配命自求多福求福之道固在内而不在外在我而不在彼者徐某苟孝其母而敬其兄使一門之内融融洩洩母慈子孝兄友弟敬卽家之福也不此之求而求諸遠使家中泣涕悲哀安見所謂福哉徐某雖愚當不若是蓋其棄家非爲高尚也非爲慕仙也亦非爲邀福也特因器不宏識不定而激於一時之忿氣耳雖然激於忿氣者豈獨一徐某哉唐之黄巢明之牛金星何嘗非一忿之所致若徐某者猶其小焉者也 
[神京珥筆]  
　　高壽農太守蔚光　任湖北遺缺知府所遺禮部祠祭司漢掌印一缺經各堂憲　派祠祭司帮辦漢掌印郎中俞小園正郎培元充補祠祭司漢掌印又主客司漢掌印一缺堂憲點派精膳司漢掌印員外郎李玉洲副郎士瓚調充主客司漢掌印一缺已經各堂憲簽稿存案矣○都祭院奏請更換稽察宗人府本章御史開單請派一摺於光緒十七年十一月初五日具奏本日奉殊筆圈出這稽察宗人府本章著掌廣西道監察御史宗室增濟去欽此○南苑圍墻計共一萬餘丈經欽派克親王等監修一律工竣兹續報一千餘丈仍歸原派克親王等監修並仍歸前派商人領做其工價按照前估銀數扣成給領大約須明春動工矣○海甸營房一千餘間經欽派徐少司農松少冡宰監修一律工竣兹續報二千餘間仍歸原辦監修各商現巳認工矣○欽命督理街道察院松吳爲嚴禁事照得正陽門至牌樓一帶理宜肅靜以壮觀瞻乃竟有停歇車輛及擺設攤塲等事屢經嚴禁不遵實屬有干法紀現屆冬至大祀蹕路經過所有攤塲均已拆卸官道亦修墊潔淨以後除東西兩路永遠不准停歇車輛外其正陽門至牌樓中路亦永遠不准擺設攤塲及乞丐人等坐臥聚處任意作踐爲此示仰營汛堆兵及城坊鋪頭人等認眞稽查如收故違本院定行嚴懲不貸○玉皇廟寓居王姓夫婦一貧如洗有子名石頭年十三四歲作小本經營藉以餬口前日昏黄以後行至臧家橋迤東突遇一車飛馳而來因躱避不及壓傷腿腹甚重其車當卽加鞭飛逸旁有好善者背負石頭送歸家内並代乞藥餌敷治王姓夫婦感激不盡○五城練勇共二百五十名由部庫按月放給銀一千兩分領到各城除将哨官練勇等薪金火食曁一切經費等項開銷外赢餘若干卽以生息津貼使用其各城於冬三個月添加練勇十名二十名不等每月應增添火食經費若干兩係由津貼緝捕　下開銷兹聞五城侍御遵奉部議各添募練勇二十名試看二三年後果眞缉捕得力再爲奏請永遠遵行不裁不撤每月應增添火食經費若干現遵照部議章程除按月放給銀一千兩五城分領外再按月加放銀三百兩由五城分領到局着實抵銷○五城察院向於臘月初旬選派練勇於白晝統遊街市巡查搶奪等事兹中城察院國孟二君慮及天氣嚴寒不惟竊盜之風曰熾卽白畫搶奪等事亦多有防不及防者因選擇練勇之健壮者三十名在所屬地面巡邏緝捕庶幾行人無虞刦奪矣○本月廿一日　皇上於看版後出正陽門進壇入齋宫恭待夜間祀天於圜丘所有正陽門至　天壇一帶站道官兵曁稽查各巷口防護壇墻官兵等經大金吾三堂憲票示南營叅游戎飭知六汛汛官傳令弁兵等於二十日齊集東珠西珠東河西河四汛官廳伺候點名畢卽在分派各地方敬謹伺候○南營游戎票諭本月廿一廿二兩日恭備　壇差所有　鑾輿經過地面理宜肅靜合将嚴禁各條開列於後計開一示諭兵丁等務将甬路兩旁泥水甎塊剷除凈盡並将各巷口墻壁黏貼招報啓單盡 
 
 

Page 2

 
 
行撕揭然後用灰水刷盖一正陽門大街左右一帶鋪家於廿一廿二兩日閉門懸采不准敲打響器施放鞭爆並不准容留閒人放出餒犬至蹕路　旁酒飯鋪不准於是兩日售賣酒飯以防匪類人等酗酒滋事一左近客店廟寺不准於廿一廿二兩日敲打響器施放鞭爆所有住居各客須将姓名府縣籍貫開單呈報到汛以備稽查其有情跡可疑匪類人等不准容留並呈遞不敢容留匪類閒人居住甘結一籌報三出後卽将往來車馬行人驅逐巷口内将栅欄鎖錮用幃幔遮護嚴密以防閒人窺探至各巷口務必時時認眞巡查倘查有叩閽及喧譁滋事人等卽行扭住交汛懲辦○五城察院向係一年差事兹北城察院張君炳琳係客臘初十日到城應扣至今臘月初十日差竣今聞張君己於冬月十一日在都察院堂憲前遞呈報滿復於二十日呈請派員接署俾得早爲卸任○京師自小雪後天氣和暖異常地脈皆未凝凍各護城河水縱有凝結成冰處亦薄而不厚日炙卽行融化昨於冬至前後寒威始見各河冰勢亦結凍一尺有奇大約二九後可以窖冰矣○宣武門大街大來坊茶社對面開設某木廠近因生意蕭疏将廠内閒房幾進租賃某甲寓居甲之妻某氏年二十餘素來琴瑟和諧前月廿四日早晨不知甲與妻因何反目始将某氏駡詈數言繼将某氏扯至木廠外以老拳奉敬詎正中左太陽穴當見某氏跌仆在地約一刻許香魂卽縹渺西歸本地甲捕赶至拘獲某甲到司收押候訊正指揮某君卽於廿五日帶領仵作前往檢騐飭令門書塡寫屍格禀詳城憲以備帶城訊質 
[星使行程]  
　　出使日本大臣李伯行星使日前由上海坐法公司輪船逕赴日本東京兹悉已於十二日安抵使署汪芝房太史擬於交卸後卽乘法輪船於十八日起程回華云 
[蓬萊仙語]  
　　日本友人云廣東香山縣人吳某向在大沽輪船工作上月杪因天氣嚴寒爇炭臥房中蒙被而睡不虞火星爆出爐旁延及衣袂登時上熾吳於夢中驚醒駭極欲逃慌亂中右足闖入火爐以致皮肉潰爛忍痛拔關而出喚集同人取水潑之火始告熄而吳已不能轉側氣息奄奄船抵神户始由船主咨請大清理事官爲之安置理事延西醫診治言必須截斷其足吳畏痛僅用膏藥貼之終不見效乃命其附英公司某輪船回籍中途船主聞臭氣查悉係吳爛足之由遂不肯載往道經長崎又咨請理署安置張子豫司馬命巡捕載至仙人堂另派一人服侍并給以醫藥之資某日同住仙人堂之閩人有病斃者服侍者素畏鬼将捨吳而去幸廣帮董事馮君禀請司馬設法另遷他處又由馬君仿周給資以供藥餌據醫者云卽使治愈而其足終成殘廢尖噫火烈可畏尚其愼哉○東歴本年四月日皇擬親統近衞兵及東京師圑赴白河附近大操計所費約銀八萬圓從何出支曾經議會恊議嗣議員解散迄未議成有留心國計者謂将來或加入尋常操練兵費内亦未可知○國會旣散後各處皆另選議員京報言陰歴來歲四月新議員均須赴京續開議院矣○日皇太后常居青山離宫東歴新歲六號初次幸宫城新皇居四號皇太子先出宫八下鐘時在新橋乘火輪車往豆州熱海○歲琯初更京外各衙皆　停政務一禮拜四號午前八點鐘時松方總理大臣副島樞密院副議長大木文部大臣櫌本外務大臣後藤遞信大臣　山海軍大臣高島陸軍大臣品川内務大臣渡邊會計檢查院長富田東京府知事依次入閣鐘鳴九下日皇臨御　有栖川親王因事乞假由土方宫内大臣進御前以神宫事上奏次及各大臣敷陳應行政事有頃日皇退入各大臣送駕後仍集閣中至正午将閣事恊議一過而退至田中司法大臣陸奥農商務大臣園田警祝總監皆先期告假出遊未　斯典 
[販私科罪]  
　　松江輪船於八月下旬夾帶洋鎗開駛到津除抛棄外復由大沽天津兩海關搜獲五六百杆業經列報其時津海關道劉獻夫觀察方丁内艱又恐打草驚蛇以致船上諸人逃逸轉難弋獲遂由税務司禀明傅相祗将洋槍撥歸軍械所變價充償並罰該行銀五百兩充公暫時了結該船係由粤東來仍圖粤東去隨由傳相電知粤督李筱荃制軍於船到時務獲諸人訊辦以儆效尤李筱荃制軍屈計行程於船到汕頭時卽派妥員駕坐兵輪前去當将帳房以及火夫水手人等悉數捕獲訊無干涉者開釋惟将火夫水手頭目及正副買辦兩人覊禁發落其木匠在未到烟臺以前卽已逃遁故未逮案也訊據各供以買辦劉某爲是案罪魁律之私販軍火接濟匪人之例本當重辦加以熱河土匪竊發彼販軍火者未始不爲厲階現由傅相移咨粤督當将案中人犯一一科罪矣 
[南州失事續聞]  
　　南州輪船失事已紀前報兹聞該船初名南州復更名桂陽仍由鴻記行經理月前自新加坡等埠装載貨物并有搭客數百人開赴香港十二月初七日由香港展輪駛赴厦門船中有漳泉一帶人自洋回華約有三百餘名連船中執事人役計之不下四百人不料自香港開行後相隔多日尚未抵厦寓厦華人之親屬朋友有附此船回華者晨占龜莢夕盼魚書無不惶惶焉如有所失至十七日早海防輪船由香港汕頭抵厦船中載有桂陽船上搭客水手執事等共四十九人據云桂陽於初八夜九點鐘時在南澳洋面某處塔燈相近遇風觸礁遂致失事伊等急放　舨漂浮海面幸遇海防輪船救起誠可謂萬死一生餘人則多與波臣爲伍矣慘哉 
[火災迭見]  
　　金陵自入冬以來雨雪稀少火警迭聞十八日下午五點鐘時水西門外莫愁湖旁某姓草棚不戒於火勢成燎原是處茅舍竹籬縱横曲折不下一二百家皆係脂粉之叢風流之藪所往來者並無曰給少年鳥衣子弟惟舟子輿夫如蠅逐臭而已當祝融税駕時有一人高踞巫山正與楚襄同夢忽濃烟烈燄相逼而來祗得奪門而出身無寸絲眞可謂赤條條來去無牽掛矣北風剌骨蝟伏一圑有行方便者假以祶袍雖免一時凍斃恐仍不免有中寒之疾先甘後苦未始非登徒子之淫報耳是役也計焚去大小茅屋約七八十家藏垢納汸之所一掃而空從此穢濁之塲易爲清凈之地矣○城北王姓家有新喪十九日延高僧諷經法鼓金鐃杳花寳燭齊宣佛號超度亡人乃西域之法雨未霑而南方之火星已至亦熛怒發大地光明諸頭陀雖法力無邊然不能以楊枝一滴施反風滅火之技惟有抱頭鼠　所有佛像幢旛置諸不顧悉成一炬約歴二點鐘始經各水龍撲滅計焚去樓房二進家人輩奮不顧身将靈柩搶出其餘各物盡付刦灰聞被禍之由因午炊遺火柴堆中延燒蘆篷致不可嚮爾雖曰天意何莫非人事之未善哉有備無患古語誠不子欺也 
[南浦飛雲]  
　　近有某某等侍御以各省軍營積習復深賄賂公行多方尅扣等情上陳宸聽迭奉諭旨嚴禁江西各大憲遂卽移知各屬著破除積習辦理認　○南昌縣上富倉圩例由官撥欵項修築本年經汪芍卿明府勘明復經鄉民禀請大憲批飭府縣會同勘估興工刻巳畚鍾如雲悉心舉辦矣又流芳圩亦係由官修　本年應否辦理須縣宰勘明詳覆然後施行前經是處鄉民禀請大憲批飭府縣勘覆刻巳遵照興修至下樂安　地勢低洼年久廢　前經鄉民冐昧具禀各大憲批　不　○江西小民貧苦者多而以乞丐爲尤甚旣無樓流公所又無醫藥布施至于散給棉衣更無望已乃邇日有善士在廣潤門外城下建造木棚數十所爲乞丐住宿之區廣厦萬間當不讓杜陵專美矣○江西各錢鋪心計最工牟利最巧銀有公色名目原定九九六有案可稽乃復私用九九甚有九七九八者或将銀票向之兑錢則作低銀扣價将錢向　銀票則作足銀扣價卽将實銀兑錢　錢兑銀亦如之近又有一律用足色之議然用入則足色用出則仍低色鳥能公正無欺哉 
[寗郡辨志精舍秋季課案]  
　　漢學超等錢文　楊譽龍陳煥章王亨彦汪開祉許克勤周振翰吳廷採孫國楨吳廷撰特等施昌熾王廷鼎鄒壽祺趙多祝王桂芬金士奎秦鍾濠王亨兆徐太惪　譯炯○宋學超等沈重光黄家襄陳煥章吳廷撰特等　李永庚吳廷採張煦李兆番陳廷献○史學超等李翼鯤陳煥章張世銓竺士康夏啓瑜謝行溎潘敦先范麟特等范彭壽馮善徵汪開祉馮徵秦在鎔成烟經蘇象賢吳廷撰○算學超等陳其彪秦　棫朱熙王汝成王　羣李文炳柴冕藻李炳儀王保壽曹位榮特等邱雲祥韓保徵汪佐宸陳 
 
 

Page 3

 
 
煥章王鱗藻胡世儀曹育瀚盛沛柱盛柱馮徵○輿地超等陳煥章姚曾榮施仁紞黄逹吳廷撰許克治黄家鴐余承熙趙多祝錢文霈特等曾樸葛士濬汪開祉鄭鈺許克勤吳廷採王亨兆秦鍾濠孫同康陳崇謙○詞章超等馮善徵邱曎炯顧士超梅士銘楊煇特等馮徵吳善逵陳鑣張祖祺陳熙亮 
[續獲會匪]  
　　哥老會匪頭目陳金龍前由上海縣捕役趙金柴樛拿獲旋奉兩江制憲飭令梟首示衆此已列諸前報聞道路傅言會匪頭目共有四龍除陳金龍業已斬首外尚有三龍未獲兹由上海縣捕役趙金購到眼綫知匪目土金龍匿跡杭州某山中立卽派夥帶同眼綫携帶通緝文書前去兠拿昨日接到電信知王金龍業已就獲不日押解來滬趙金當卽禀明上海縣袁大令轉禀蘇松太道憲聶觀察至如何拿獲俟解犯到滬後再行詳述 
[命案讞詞]  
　　川沙人孫阿炳遭寍波人康赤來追赶墮河以致溺斃當經屍父孫錦雲屍兄孫雨泉投縣請騐袁大令詣騐之下将康　康妻李氏帶回迭次訊供已列前報前日晚堂大令飭提康李氏至案謂曰爾須将此案起釁情形從直供明尚可從寛康李氏供稱係本邑人嫁康爲妻已有多年孫阿炳與小婦人之母親爲隣我母家住滬南高昌廟左近雖與阿炳相識素不來往本年九月初九日適逢禮拜丈夫在家弄牌阿炳到來據稱是我母所使因乏錢購買洋烟令其到來借錢二百文小婦人信之如數付給並将母親所著布鞋一雙託其一併寄去後查家中水烟袋一支不知去向至十三日又來聲稱爾母言鞋子甚好令我致意且言今日在途拾得翠戒指質票一張欲向小婦人借錢三百文小婦人因無餘錢當卽拒絶晚間阿炳又至向小婦人借錢一百五十文小婦人實在無錢仍未借給適丈夫因家有搭連袋一隻放在檯上及阿炳去後丈夫在樓上下來欲取搭連袋已不翼而飛遂疑水烟袋並初九日以前所失之脚爐一隻均是阿炳所竊次日小婦人往母親家中查問初九日送鞋之事母親云阿炳因犯不端由伊父逐出况我從未令其向爾借錢亦無法鞋情事至此我始知受騙回家向丈夫告明前情不料十五日阿炳又來小婦人向阿炳曰爾要借錢可以商量何至前來哄騙阿炳堅稱錢鞋均已交與爾母如不信可以同往質對夫弟錫安向阿炳查問所失各物如爾已質錢可将質劵檢出阿炳聞之面色攺變默無一言惟稱情願賠償煩爾等派人至南市倉橋左近知照我之姊夫朱炳生到來商酌當經小婦人及丈夫私識之蘇州娘娘二人同去家内由錫安看守及小婦人等将朱喚到朱卽與阿炳晤談片刻不别而行問其何往則稱購買點心與阿炳喫良久不返不料阿炳見錫安出外卽從窓口躍出扒上披屋飛奔而逸行人見之大呼屋上有人阿炳情急躍入河中泅過對岸扒起脱去濕衣重又入水内以致斃命俄而其兄雨泉亦至其時橋上人多均向河中觀看擁擠異常故未與阿炳會面大令謂此等言語均非實供其中顯有别情康李氏供稱如其中另有隱情小婦人自應及早供明自九月中旬丈夫因此案牽累小婦人所以堅執前詞者實因案中無别情故也大令判将康李氏仍交官媒看管聽候訊辦 
[約束車夫]  
　　小東門外及新老北門外行人絡繹往來昕宵不絶而小車及東洋車往往任意停頓爭奪生意擁擠喧譁大有礙於行人日前代理法　讞員朱森庭明府乘輿過此目覩情形遂於昨日知照捕房另派巡捕數名終日在彼彈壓所有空車一槪停在河濵任由主顧指喚不得爭先攘奪致碍街道從此行旅往來自可履道坦坦矣 
[驅逐地攤]  
　　帮辦總巡朱森庭明府以時届歲闌恐無賴棍徒乘間竊發爲害市𢋨因於昨午督同局勇地甲往各處稽查並在十六鋪橋起迤邐至南碼頭止所有馬路兩旁擺設各攤均著一律遷讓不准再設以便行人 
[徒犯起解]  
　　賭徒魏大寳莫阿方由前任上海縣陸春江明府拿獲訊實解府發回收禁此已列報兹悉魏莫二犯業經上憲擬定徒罪現任上海縣袁大令接奉憲札當卽備文於昨日飭差押解起程 
[上海縣批示照錄]  
　　十九日批李經馥等禀該職等創設恒濟戒烟局拯民於水火而登袵席成效卓著本縣不勝欽佩今經費旣有不敷當　明正起查照道轅捐數按月助洋三元仍俟有欵可撥隨時撥助以維善舉 
[縣案彚錄]  
　　陳信泰在縣控馮彩保之女阿毛姐私捲洋銀袁大令飭将馮及馮妻何氏卽吳氏並阿毛姐一併逮案訊供不認分别交保聽候覆訊此已見諸前報前日大令又訊此案陳投案訴稱係寍波人向爲樂材生意去年秋間由吳氏作主将伊女阿毛姐許嫁與小的爲妾書立小八字由小的收執旋在大東門外太平弄租賃房屋一切火食房金及陸　添做衣服均由小的開銷雖已同住尚未成親今夏小的由友人糾合股開報關行當卽湊集洋銀二百元因該行尚未開市遂将洋銀交與吳氏母女收管至九月初開市小的向該氏索取存洋一味游約旋卽逃逸匿跡法租界中爲此來案呈控求恩訊究馮供稱小的係無錫人開設洋瓶店藉牟微利生子女各一女兒待字閨中陳店與我家相離不遠故與認識陳常至小的家中閒坐女兒實未許陳爲妾亦無捲竊洋銀之事馮吳氏供稱小婦人祇生此女今年二十四歲並未字人豈肯嫁陳爲妾阿毛姐供與母同大令訊得陳所控各卽毫無証據碍難究追斥退不准馮夫婦究屬不安本分卽著笞責一百板馮吳氏掌頰二百下阿毛姐姑念苦求從寛免責均著种候備文遞籍○著名流氓小荳茅卽曹東福由袁大令訪拿到案訊責收所聽候發落已紀前報前晚大令升堂研訊曹供稱小的係川沙人現爲剪刀生意在杭州等處兠銷此次由蘇州來滬小的前雖犯事現已攺過自新叩求大老爺施恩格外大令曰今日本當責懲姑念前堂業已責過著還所候備文遞解回籍○蘇人查旭泉在滬北爲酒館生意其妻　氏及子阿海均在蘇鄉耕種查在申又與俞氏私識生有一子今年九月間查患病身故薛氏携子　喪棺殮後欲偕俞氏回籍俞氏不允紏同胞弟俞阿元隣人張順元向薛氏尋釁以致爭扭由捕拘至英公廨宋二尹飭将一于人移送上海縣訊辦前晚袁大令升堂集訊查薛氏訴稱係蘇州人嫁查爲妻已有二十餘年兒子阿海向與小婦人在家耕種丈夫在申向爲酒館生理娶俞氏爲妾家中尚有田單被丈夫放在俞氏處嗣因丈夫病故小婦人卽同兒子及夫弟文玉來申料理喪事及事畢令俞氏扶柩同回原籍並向索取田單不料俞氏不肯遵從亦不将田單交出向之理論反遭俞阿元張順元等毆打由捕拘送英公堂轉解到案叩求明察查阿海查文玉供與薛氏略同張順元供稱與查同鄉且係隣居小的現在英界某妓院爲龜奴本年九月間查旭泉病故乏錢購棺由小的出面賒取是日伊等爭扭適小的前去算帪見其吵閙向之解勸誤被拘案叩求明鑒查俞氏供稱小婦人僦居申浦與薛氏風馬牛不相及丈夫在日並無餘錢亦無田單交執現在丈夫之柩寄存昌善局卽蘇州會館中有柩票爲憑今特呈閲丈夫未死之前小婦人曾出外傭工求恩明察俞阿元供稱俞氏係小的之姊當日兩下爭執小的曾爲解勸並無别情惟求恩宥大令訊得查俞氏年紀已大諒無别情准其在申居住查薛氏所控田單一節著自赴長洲縣報明並令扶柩回籍不准再生事端查文玉查薛氏堅稱須同俞氏回去大令一再開導文玉等尚嘵嘵不休大令大怒以查文玉有意唆使法不容恕著收所一面令查俞氏等各具遵結備查○朱寳寳遭張月山等捉姦起釁以致身死由朱妻毛氏報縣袁大令詣騐訊供已詳前報前晚大令升堂研詰張月山供稱本邑人現爲茶肆生理朱與張妹妹犯姦遭張炳發捉姦　朱備酒五席由小的往勸朱允出三席餘不知情叩求鑒宥　發供稱前月初九日朱被月山毆打與小的無十求請鑒察妹妹卽夏王氏供稱此事實係月山爲首起釁大令一再研詰各執前請判将月山炳發分别還所夏王氏交官媒聽候研訊核辦 
 
 

Page 4

 
 
[英界公瑣案]  
　　包探沈金隆禀稱鄭自榮報被萬阿牛强取洋烟槍爲此拘萬送　　萬言向鄭索欠無著　鄭烟槍卽使索久情眞總不應强取物件鄭自榮訴稱潮州人開設烟館被萬强取烟槍入　報捕拘案萬阿牛供亦係潮州人被鄭欠洋不還取伊烟槍作抵宋二尹以萬阿牛總不應擅搬物件判押七天以示薄懲○包探沈金隆禀稱見徐桂和典押錫燭臺情狀可疑盤詰來源支吾以對帶至捕房已有失主認贓今特送案請訊楊渭仁訴稱家住滬城黑橋　被竊錫燭臺由包探拘獲人贓今請給領徐桂和供浦東人另有人托質錫燭臺不敢行竊宋二尹問托質者何人答稱亦名桂和又問能否　案答稱恐一時無從找等二尹以徐桂和行竊屬實判押十四日　交失主領去○包探徐雲湘禀稱章會卿投捕房報稱於本年十月間　天福戲園管門華捕毆打查無磪據章所受傷痕係在櫓梢碰傷今傳該捕到案請訊二百七十九號華捕許春壽供在天福戲園管門當日有寓居長發棧之某宦觀　有閒人圍在轎前　看被當差人将閒人推開章因此跌仆僅受皮傷小的並未毆伊戲園茶房王天喜供與略同章會卿供太倉人年三十二歲　做錫匠曾住遠昌客棧素無眼疾被該捕毆打以致右眼受傷包探稱章在太倉曾犯竊案章請騐傷未二尹謂章如果被毆何以事隔兩月始行控告斥退不理○包探顧阿六禀稱緝獲賊犯徐四峯搜出鎖匙紙煤等賊具又雞一頭另竊衣服八件尚無失主到案故未吊贓今特解案徐四峯供江北人以後不敢行竊惟求施恩宋二尹判徐上峯管押一月期滿遞籍賊具銷毁雞　捕房待失主認領○包探黄四　禀稱緝獲竊犯陳芝幅搜出質　起到衣物係袁香山等失贓今将人贓送案袁香山吳小園投案各請領贓陳芝幅供稱松江人以後不敢再行犯竊宋二尹判陳芝幅發捕房管押三月期滿笞　二百板贓交失主分别認領○粤人史瑞臣曾　某銀樓誑取銀飾典質報由捕房拘史送案由宋二尹訊供飭将史管押著繳質本後卽行回籍已列前報史管押日久潤泰豫昌匯源等三家質鋪請追質本洋四十八元現由史措洋繳案求免回籍昨晨二尹飭将史瑞臣帶案著具結開釋洋銀交潤泰等三家質鋪照數分派○李阿元訴稱本邑人有孫阿幅邀至烟館吸烟計烟錢三十六文伊竟一去不來以致小的受窘今向索取反遭毆打由捕拘案孫阿幅供寍波人同往吸烟由伊　鈔如今只求施恩宋二尹以　阿幅行爲可　判笞一百板示　 
[法捕房瑣事]  
　　仁美雜　行主馮　甫　欠　　經山東客曲　　荆子卿等将馮之妻弟童子裕及藏匿衣箱之應連和並傭婦黄蔡氏等拘案訊供其詳已見前報昨晨代理　員朱　庭明府莊捕房時命将童子裕帶案問曰爾之姊丈馮鑑甫目下避匿何處爾能指拿否供稱小的早失怙恃隨同胞姊過活在姊夫號中　曰飯並無實任此次姊夫逃逸小的實不知情務求恩宥問爾知馮鑑甫因何虧欠鉅項以致捲逃供稱因歴年生意不佳致有虧耗謂此種人平日任意揮霍非嫖卽　日積月累虧耗日多一經逼迫惟有逃逸之一法當據包探王榮培禀查得童子裕之胞兄本在英租界高陞客棧爲夥馮鑑甫逃匿之後有人目見其妻匿在棧内明府著包探孫錦榮帶同童子裕往高陞棧指拿明府又将應連和黄蔡氏帶案　問原告曲振川等亦投案禀訴前情明府問應連和曰爾向作何事馮鑑　之衣箱如何寄存爾處供稱小的本在永安街隆和號内爲夥與馮妻本係鄰居當日小的不在家中妻氏不諳此故悞寄衣箱致遭陷害且小的家中連日被山東客纒擾受累　堪問山東客因何向爾家吵閙供　小的與山東客素來認識本月十八日馮飭人送箱來至二十日山東客均來查問當将箱送交捕房又将小的軋住送捕房管押數天所有號中經手帳目尚難料理明府謂原告不允爾保出亦屬無可如何爾須将送箱之人指交到案卽可根究下落供稱送箱之人須問小的之妻明府問黄蔡氏曰爾於何時在馮家傭工供稱今年二月起在馮家傭工至十月間有事回寍波事畢來滬　做數天十七晚見主人與主母等在房中檢點物件至十八日清晨出外不回小婦人等無處棲身至應廷和家借宿一宵明府問爾在馮家已有半年馮家所有親戚好友不時來往者爲誰供稱主母出門時乘坐包車不用人跟隨是以不知明府著疳應廷和之妻應胡氏傳案訊究寄箱之事供稱是日有馮家替工傭婦同拉包車之人送來箱三口小婦人詢問原委據稱因店已閉歇無從安放暫寄我家問車夫及傭婦等爾可尋到否供稱不知去回無從找尋謂應曰爾若欲交保須求原告應允著應胡氏退去應等還押今日復解公堂諭令原告到堂檢點箱物○陳朝中控蔡宏伯欠洋三百元已慠昨報昨晨陳朝中偕見中鄭廷九等投案禀追明府著将蔡宏伯及保中蔡慶初一併帶案詰問宏伯曰旣欠洋銀何不及早料理供稱此欵前有人理勸言明限日還銀二百兩洋三十元作爲兩訖其時陳朝中貪圖利息不欲歸本以致延宕至今問目下旣經涉訟爾須歸還洋銀供稱小的所有銀洋付與某報關行當由該行主黄季植出立收據其據業經陳朝中收執謂爾等貪發大財東拖西拉目下銀業　失豈不可惜供稱小的向某報關行承定輪船生意以來所有請客吃大菜及一切應酬約需洋四百餘元又被借去洋二百六十四元此項洋三百元作爲押櫃資如能收取須請陳将原契交還當可向該行收取洋銀明府曰爾實咎由自取著押候傳問再核○張寳明魯春生代親戚吳寳生卽胡保生至法公堂遞呈禀詞經朱明府判押著交胡保生到案再訊已詳前報昨晨明府又将張魯兩人逮案質問爾等受胡保生多少好處甘心爲伊到案挺押供稱胡保生實在英公廨有案囑小的等代遞禀詞不知其中原委明府謂胡保生虧空洋銀被震源莊王新德具控不應藉詞推諉竟将王楚　寄伊之　附禀遞呈此信豈能作准著将張魯兩人還押○元生盛米鋪主賀少甫前控吉祥街開粥店之王連根　欠米洋三十六元明府准其交保限日理楚在案昨因限期已届由保人偕王連根到案禀稱奉諭理還欠洋無如玉連根異常窮苦其母竭力摒擋典押衣服共得洋七元餘實無力再繳小的情願退保明府問王連根曰爾若有洋著再交八元餘至明年再理供稱年關已届籌措爲難保人稱如年内再交洋四元小的尚可帮忙明府允之著将王連根仍交原保○縀子客朱晋梅前日在公廨控稱被老北門外和昌竹布店主柯九賒去縀子兩⽦值洋二十二元迨收租人傅春山向柯收取租洋三十餘元柯無力付洋棄店避匿所有縀子兩⽦被傅春山取去當由我尋傅春山理説懇将縀子交還傅不但不允反将我扭　毆辱求請提究明府准詞飭提去後昨晨朱晋梅又投案禀追明府卽将傅春山逮案詰問房客柯姓欠爾房租爾不應将客人縀子擅自取去傅供稱柯欠租逃避遺下生財物件並無縀子當有楊泰記收租人投案求請将傅春山交保出外賠還縀價明府謂傅曰爾祗須将房客尋交到案賠與不賠公堂未便强斷著将傅交保自行理處○唐錢氏控宋朝春抵押田單一案屢列前報昨日宋朝春宋朝海昆弟兩人投案候質明府著将宋金茂帶案謂爾在捕房已有三個月烟癮已戒絶爾知感恩否答稱比後不敢再吸洋烟謂爾因何串唆王　狗在上海縣具控爾兄宋朝春又拖　人証多名殊屬可恨判令掌責八十下又謂薄懲恐不足示戒喝令笞責數百下其兄朝春一再求恩明府允之著宋朝春将弟帶回管束○泰昌魚行股東張樹芬王昌潮林馥堂等圖賴焦客王　德存項貨洋三千五百元明府訊得其中有貨洋一千四百元不能折扣諭張樹芬等尚有洋二千一百元准照五折除付過洋七百元外再找三百五十元昨晨張樹芬等投案聲稱土顯德陸續借去零用洋數十元請如數扣付明府　王顯德自西月間起存放爾處洋銀三千五百元之多照算利息爾應找伊洋若干今旣不計利息區區數十元之宕欠亦可抵銷著退去限令　如數繳洋○泰源飯館主江老三虧欠泰記米行楊益清米洋十七元六角半送押捕房旋准交保料理昨晨江老三投案聲稱所欠洋銀除去回用祗有十五元之譜今特如數交案明府准其銷案洋候原告具領 
　　　名園雅集　○園雅地也遊園雅事也此中正着不得一點俗氣徐園主人雅人深致定於壬辰元旦起至十八日止爲羣仙之會凌波仙子洛水神人羅列睘寺以供遊人清當而又以各種雅會錯雜其間初二日爲琴會則雅韻欲流也初九日爲棋會圍棋則在鴻印軒先以八人作 
 
 

Page 5

 
 
四局勝者與勝者再角則成兩局又以勝者角勝者則成一局一局之勝者得羣仙魁星彩花一座以爲酬雅興象棋在梅花仙館其爭勝亦如圍棋惟彩則爲武状元斯稍異耳十三十五十八則爲詩祉宜雅宜風隨意所適而又以春燈雅謎佐其　興十六日爲曲會則魚魚雅雅高唱入雲燕燕鶯鶑清歌逐隊一洗人間筝笛耳至廿三日殿之以書畫會銀鈎鐵畫露滴硃研各盡其態斯又雅懷獨抱者也有此雅趣知必有不負此雅遊者已 
[蘇藩署鄧從善堂交來東賑照登]  
　　謹啓者今接奉鄧從善堂大善士經募原來二十批敝堂接收第四批係常州府桐太守經募計荆溪縣薛吳潘三紳募洋三十八元金匱縣湯明府助洋六十元募洋四十元江陰縣孫明府助洋一百元陽湖縣紳商助洋六十三元無錫縣募洋十八元速康健助洋八十元永安堂助洋六十元佑安堂洋念八元集慶堂洋三元以上共洋四百九十元由百川通票號匯來一并照收仰見一視同仁胞與厪痼瘝之念萬家生佛馨香傳頌禱之聲善與人同聲氣相應望風代叩不盡依馳除掣收照備函敬復外合抄清單照登報牘以廣仁施[  上海六馬路仁濟善堂籌賑公所施善昌謹誌]  
[好行其德]  
　　謹啓者虹口僻處滬濵界連寳邑地方遼闊貧户實繁蛙灶塵封啼飢莫恤牛衣雪冷飲泣誰憐惟仁者惻隱博施則貧者飢寒有賴昨蒙鄞縣湯仰高善士寄惠新棉衣百件函云今年爲次子授室蒙滬上諸友賜賀理宜設筵申謝無如時當歲暮事務紛繁不克來申　待兹擬變通之法将筵資製成棉衣百件分送貧民以祝諸友無量福無量壽等語又增泰源記號賜來新棉衣百件函云諸同事凡遇有喜慶之事必有酒席送至號中請同事諸友宴飲兹諸友訂議将送席號中一槪節省今積有成數遂以此欵縫製棉衣百領著敝堂代爲分派云云又春記棧隠名氏惠助粥米五石麥潤齋善士助米四石均經對貴使而拜登望慈雲而泥首寅丹感篆子墨難宣一以謝客之筵移賙寒士一以而省之費衣被窮黎一以隱名濟飢陰行善事諸大君子似此存心神應德輔如斯濟世天必福之允宜慶集三多定卜祥徵百祿謹登日報敬謝雲情上海虹口白大橋元濟堂同人拜啓 
　　同慶堂聲明 
 
 

Page 6

 
 
   
 
 

Page 7

 
 
   
 
 

Page 8

 
 
   
 
