# 1895 - 190 - 4907804

 

Page 1

 
 
[盛京計里圖日本水陸計里圖沿海八省海道計里圖出售] [  點石齋啓]  
　　日本以東海島夷恃得西國　餘凌我藩屬聖天子以藩封爲念命將專征而留心世務之上不免引領東望時抱杞憂爰請友恪遵大清會典將盛京全省輿圖山川關隘河道險要以及金旅海蓋奉天遼陽等處驛站路程瞭如指掌每張洋二角四分裱成三角六分日本水陸計里全圖其海口關津口岸大小山脈高低河道廣狹以及通國官道鐵路海沙潮汐疾徐一望而知價同上皇朝沿海八省海道計里圖南起廣之欽廉北抵吉林高麗沿海交界輪舟往來里數逐一註明每張洋三角六分裱分成五角本分局千頃堂及各書坊出售 
[新印繡像全圖三國演義] [  圖書集成局啓]  
　　三國演義一書崇正統斥奸臣寫意描情惟妙惟肖又得茂苑毛序始先生逐回評點益覺無微不至有美必臻本局以雪白連史紙印成裝釘亦極華美卷首冠以銅板繡像百數十幅每回又增入畫圖二幅誠可盡善盡美髮憾無遺者矣兹已告成每部分裝十二册碼洋一元五角如欲躉購請移玉中申報館帳房面談可也 
[正續古文辭類纂出售] [  圖書集成局代啓]  
　　正續古文辭類纂搜羅宏富選擇精嚴古今鉅製名篇燦然大備由王益吾祭酒付之剞劂早經風行海内今用石印法印成纸張潔白字蹟清疏每部釘十本定價碼洋一元六角賜顧者請向文淵山房掃葉山房醉六堂購取爲盻此布 
[論中國變法之利弊]  
　　凡欲撫有方夏保全疆土者無論君主民主君民共主之國莫不各有治國之本原維繋於其中雖政教不必盡同而其準乎人情合乎天理者則未嘗或異也準乎人情以立政教則舉錯咸宜而推廣自易合乎天理以立政教則奉行可久而扞格無從故泰誓曰天視自我民視天聽自我民聽言天因民以視聽民心好惡之所在卽天心好惡之所在所以君師之爲政設教必準乎人情合乎天理不容一日忽者也中國自古以來堯舜三代之君光裕大德創制顯庸孔子稱堯曰大哉韶曰盡善禹曰無閒說者謂禹入聖域而不優故曰無閒然禹處帝升王降之際屯蒙已開物力漸亨居位易奢淫作法易凉薄禹能力持其中而無過不及非盛德孰能至此商周以還黷祀而鬼尚文而飾作誓民叛作會民疑變法之中不無可議至春秋時杞宋文獻已歎無徵夏殷之禮闕如矣我觀周道幽厲傷之舍魯何適周公其衰矣而孔子猶曰殷因於夏禮所損益可知也周因於殷禮所損益可知也蓋三綱五常者準乎天理合乎人情無可損益也文質三統補偏救弊因時制宜必有損益也據前代之禮而損之益之其變有常故雖百世而可知也又曰文武之政布在方策其人存則其政舉其人亡則其政息良以爲政之道得人爲先方策雖在不足以盡其情僞而觀其會通又况時代變遷世運遞降非得賢有德者維持而興復之則善政滅絕而文武之道不將墜於地也耶戰國時秦孝倊任用商君内立法度外連衡而鬭諸侯於是拱手而取西河之外然商君相秦十年積怨畜禍恃力而不恃德卒受惡名於秦爲後世變法之口實秦始皇旣併六國任用李斯焚書坑儒廢井田壞封建盡反先王之道殘賊天下窮困萬民禍卒在於二世之末長城之歌至漢未絕此又爲後世變法之龜鑑矣宋神宗朝王安石爲相議變舊法以通天下之利引羣邪啓邊釁立新法逐正人民怨日叢外患日熾宋之覆亡實自此始後世莫不以變法之禍歸之於王安石誠無所逃罪也由前而論推孔子之意後王因前代之禮必當損益乎其間損益之中有不可變者三綱五常是也有不得不變者文質三統是也變與不變皆所以準乎天理合乎人情也文武之政其事久遠端賴後賢繼起而修明之人存政舉亦必準乎天理合乎人情也是聖人明言因革損益爲後王變法之準繩也由後而觀商君初亦欲說君以帝王之道比三代而孝公曰久遠不能待故以彊國之術說孝公挾持浮說已非其質其性又刻薄寡恩令百姓怨望此刑名之學之流弊固不得謂之奇才秦始皇貴爲天子富有四海誹謗者族耦語者棄巿民之苦秦苛法久矣一夫夜呼亂者四應此之謂恃强而變法是自亂其法也不可以爲法王安石好學泥古名盛一時惟蘇明允獨決其不近人情必爲天下患作辨姦論一篇後卒如其言而敗之數子者剛愎自用但知有已不知有人其變法也安能準乎天理合乎人情耶是變法中之罪人也又不可以爲法方今天子聖明孜孜求治值倭人之入宼封疆大吏旣失機於前統兵大員又潰退於後有言責者肆口譏彈不顧大局拿交刑部治罪者竟敢逗留不進藐視王章前之積弊已顯豁呈露矣我知事平之後必當周咨博訪通籌全局爲變法計將數十百年之積弊一掃而空之鯫生所謂準乎天理合乎人情之政教不難復見於今日也豈不懿歟豈不懿歟 
[本館接奉電音]  
　　昨晨京師飛電傳來旨一道敬謹譯登○十二月十二日内閣抄奉旨金州副都統著德陞阿補授欽此 
[議和電信]  
　　西字報館得十二日天津所發電信云目下中朝已簡員至日本議和因請暫停戰務日廷不允張屋使蔭桓於本日由山海關乘其輪船南來日内將次抵滬矣 
[榆關防務]  
　　客有自榆關營次貽書本館者據言倭人搆釁各防戒嚴山海關爲畿輔屏蔽防務尤重湘撫吳清卿中丞請旨視師朝廷特命駐紥關外倚爲長城現聞湘鄂軍已陸續到關共三萬人計劉雲樵總鎭樹元所統中丞親軍七營魏午莊方伯光壽所統武威軍十營曾重伯太史廣鈞所練鋼武軍砲隊一營步隊二營余勳臣總鎭虎恩所統振字三營熊起山軍門鐵生所統鐵字十營譚子雲觀察文煥所統忠信軍五營吳恊鎭元愷所統愷字砲隊四營劉恊鎭光材所統三營王恊鎭連三所統一營三哨均歸中丞節制調遣中丞輕裘緩帶坐鎭雍容日率同王勝之太史同愈翁印若内翰綬琪晏海臣農部安瀾督閱各軍操演槍砲準頭疎散陣法訓導將士固結軍心而湘中人才如左子異觀察孝同黄敬輿太守自元陳梅生太史嘉言或辦理營務或延入戎幕英才濟濟將士桓桓中丞中日卽欲統師出關規復金復旅順直搗鳳城九連進尅高麗爲前敵聲援遏倭奴毒燄行見軍容荼火籜掃宼氛不禁拭目俟之又聞中丞救災恤鄰不分畛域奉屬錦州府逃勇嘯聚勾結馬賊結黨爲亂官紳殷殷向中丞乞援又以錦州秋成不稔荒歉成災請撥欵賑撫中丞密飭郭梯階協戎長雲率衛隊掩捕十一月二十一日協戎入富龍山與匪接仗匪卽潰敗擒獲數人并奪得槍砲子藥甚多錦州官民賴以安堵中丞又籌墊萬金派幹員前往散放救活災民不少雄關坐鎭而以餘力戢匪以鉅貲放賑中丞之宏才碩德已略見一斑矣 
 
 

Page 2

 
 
[潤州防務]  
　　常鎭道吕鏡宇觀察於日前接南洋大臣來電知北洋現已冰凍不克用兵誠恐倭船改轍而南潛來窺伺嚴飭沿江沿海各要隘加意防範認眞守禦不可稍有疏虞觀察接電之餘以鎭江口岸甚多尤宜嚴密設防遂立飭書吏備文飛飭所屬各府州縣令各將本汛緊要之處嚴加防堵如有兵力單薄者可禀請添撥營勇以足之副都統保統制亦多派八旗營兵分駐四城門常川巡察以資防守而壯聲威○象山都天廟砲臺自兩江制憲張香帥閱視後飭統領新湘全軍陳宇山軍門整備添兵以固防務現由德國兵艦運到新式大砲四五尊格林砲六七尊快砲十數尊舁置砲臺之上守臺之兵皆如虎如熊誠不愧爲節制之師每日清晨軍門操演勇丁洋槍砲位務期技藝嫻熟日來隆隆之聲如巨霆之驚人如連珠之不絕似此江防鞏固倭奴尚何敢輕於窺伺哉○自軍興以來各大憲佈置江海防務不遺餘力悉心籌畫作有備無患之舉鎭江對岸瓜洲口之西有平沙灘正大江南北之扼要今歲九月間瓜洲鎭總兵謝福田鎭軍據情稟明南洋大臣擬於是地創立砲臺以資屏障經上憲批准遂派員興工建築因江水驟漲旋卽停止近日時交冬令江潮漸落沙渚露出連日江邊見荷鋤執畚者紛至沓來日約數百人復爲興作行見尅期告成與象山金山可成鼎足之勢也○鎭江營叅將鄭國祥叅戎以倭奴搆釁奸匪多混入内地刺探軍情鎭江地闊人稠恐難於辨認且時届隆冬宵小易於竊發特派千百把總帶領營兵晝夜梭巡如遇有形跡可疑之人必須盤詰明白送交有司衙門訊辦以杜奸匪而安閭閻此誠愼重巡防保衛民生之要政也○現當中日有事之秋各處防營必須操練純熟以備不虞督標新兵前營吳養吾軍門於本月初四日黎明飭標下各哨官率領健兒在小校塲操演各式陣勢八點鐘時軍門乘輿而至升座演武廳發令一官手執紅旗左右一麾鼓聲齊鳴衆軍士遂排列陣勢旋易五色旗立於中央甫一摇動洋槍隊卽變爲長蛇勢鎗聲隆隆如雷震耳又變而爲雙龍爲四方爲九連環爲八卦陣名不一而足眞令見者目眩神駭正當山鳴谷應風捲雲馳之際忽見前官又執藍旗略一招展軍士忽寂靜無聲各還部伍俄而步兵旣退雜技迭陳各持籐牌短刀鋼叉木棍銜尾而出跳擲决盪靈捷如猿至紅日西斜軍門遂命停演各勇丁始振隊而回 
[城門失火]  
　　杭州候潮門在鳳山門稍東爲往來江干之要道往來者絡繹不絕惟近城一帶空地頗多其外城門兩扇初九夜不知何人縱火竟被焚燒管城兵士深入睡鄕毫不知覺直至黎明啓門始知其事立卽禀報其時撫憲適因公出赴鎭藩司趙展如方伯臬司王心齋廉訪巡道任逢辛觀察聞報卽命駕親往勘視至則杭州府陳大笙太守保甲提調張蒓生太守及仁錢兩邑尊已先在杭恊林耀光中恊白海山兩副戎亦命駕而至當經各憲察看情形火由越城中而起緣城門外面均有鐵皮包固無由燃著因傳齊文武員弁嚴訊起火之由俱茫然不知所對臬憲大怒立將保甲分巡城門委員大加申斥限五日内查明并將縱火匪徒緝獲到案如或逾限卽予參處城内外地保經錢塘束大令各賞給竹筍千斤兩副戎亦將管城營弁痛賁軍棍各五十下時近午牌而焦木餘火尚未盡熄也 
[潯陽寒汛]  
　　西鄕有報命案者東湖縣魏明府隨帶差役往騐查悉情形實屬藉尸訛賴當將原告申飭一番原告猶瀆請開棺相騐官云毋庸開騐顯係訛騙如不遵示安埋必定逮案照辦原告無語遵服官又飭差役不得多索錢文本縣均發有口食不准民間兩造妄費一文各鄕聞知莫不交口仰頌謂能體民情不愧民之父母也○陸地有盜竊不料水上竊匪較陸爲甚前夜某甲大舿子船傍繋一小脚划三更時覺有人將小划繋繩解開意欲移山船帮開往他處不料被大舿子船上水手驚覺赶卽喊起同夥燃燈尋覺見小划正在移動赶卽攔住該竊已跳入水内而去乃仍將小脚划收繋牢固安眠矣次早起視小脚划依然失去不知何時乘人睡熟仍將小划竊走矣水賊亦黠矣哉○宜昌自咸豐年間始有出人之事每釘封到出人卽在東門外隙地正法由來已久不啻正法數十起前日某甲由此地經過歸家後陡爾發狂持刀弄斧欲自剄頸合家驚駭以爲遇崇當請端工誦經符解不料該端亦持刀欲自剄頸嗣查悉某甲由殺人廠處經過是在該處中惡使然乃請大膽量人往该處焚化金銀錢錁默爲視告而甲及端工方就漸瘥據人云該地多有怨氣卽晴光大放該處猶覺隂森一遇天隂人總不敢經過云 
[鄂垣命案]  
　　本月初武昌省城保安門外漁人某甲自鄕間販得鮮魚一擔入巿求售行至城邊突有小兒一羣跟隨擔後扯拽不休甲初以好言相勸小兒作崇如故甲怒不可遏將擔放下追逐羣兒各鳥獸散一兒蹒跚不前被甲抓住飽以老拳數撃之下竟倒地不起視之已斃甲　擔欲逸被行道者所阻屍親亦至將甲扣留呈詞報騐江夏縣尊因公無暇詣騐由帮審委員代騐仵作唱報的係悮傷屍親不依定欲本官到塲再騐縣尊聞報卽鳴騶而至詳細覆騐塡寫屍格的係悮傷飭差帶甲回署再行審訊屍親遂遵諭而退 
[催收房捐]  
　　漢口房捐自前月二十一日開徵催收富商巨賈囊有餘資者已紛紛備銀彚繳由各錢店代局經收給以收條執錢條至局換給三聯票以憑對核尚有疲頑之户推諉未交前經房捐局派差荷牌上街曉諭謂當軍需孔急務以急公好義踴躍輸將各户速宜備繳以便彚解餉糈俾收士飽馬騰之效用立殺敵致果之功同享昇平共樂雍熈云云各店閱牌後多有備銀赴局呈繳者足徵漢上商賈之心存君國矣 
[黔臬赴任]  
　　新授黔中臬憲唐廉訪道出鄂江旋卽入城拜會撫藩臬各憲次第接見小住二日乘坐官舫前赴新任鄂中僚誼咸伸祖餞以盡地主之誼 
[鎭軍赴湘]  
　　漢陽長江鎭高軍門奉上憲札委赴湘招募雄師以備防剿之用業於用初揚帆南去聞明正招齊操練成軍返鄂調用 
[局憲履新]  
　　宜昌鹽局新調曹觀察南英管辦於前月二十日坐輪到宜營兵皆鳴燃槍砲站隊以迎觀察曾署荆南道兩次舊地重來城内文武員弁莫不欣慶觀察將局務理清卽坐輿拜會西國官員循舊例也 
[江蘇學政龍大宗師觀風題]  
　　生員致中和天地位焉萬物育焉太史公論六家要旨賦以隂陽儒墨名法道德爲韻賦得江南江北青山多得多字五方八韻艷妻扇方處或作閻或云剡豔閻剡三字通釋罄折一矩有半解擬賓叔榖梁大義述補義何注公羊多明殷周質文質禮疏證爾雅篇目考擬鮑明遠河清頌并序擬蘇東坡方山子傳擬庾子山屏風詩海防策○童生仁不可爲衆也說詩解頣賦以薦衡經明當世少雙爲韻餘題與生員同三藝完卷不必全作 
[儲憲將臨]  
　　江蘇督糧道吳廣涵儲憲將次抵申上海縣黄大令聞之卽飭辦差丁役在觀音閣碼頭整備供張 
[舉襄志盛]  
　　前任陜西布政使王竹鷗方伯之夫人仙逝後筮期昨日舉襄辰刻由喬家浜本宅往東轉北由道署前過蔓笠橋經太平街出西門赴日輝港安葬前導爲頂馬鑾駕旗鑼傘扇及陜西布政使陜西按察使三代一品封典重游泮水等銜牌二十餘對開路神偶象二馬執事馬吹手洋樂蘇松太道親兵大旂隊洋鎗隊鋼叉隊二十鋪團勇誥命亭香亭銘旌翣牌功布殿以素對馬魂轎轎前有護勇八人靈柩罩以繡花幃四圍遍綴彩珠以十六人舁之路祭頗多執紼者皆翎頂輝煌步行在後可謂盛矣 
[倒屋傷人]  
　　本邑西門内二十二鋪羊肉橋東首春和茶館毗連某竹器店某薙髮店某住户計共門面五間昨日十二點時倐然倾倒并殃及隔弄某小烟館吐霧吞雲之客驀聞一聲霹靂相與驚避出門有一小孩壓傷頭額某絲線店夥傷及足踝一老叟傷勢更重不知能免性命之虞否 
[醫院紀聞]  
　　翁阿林者江北産也向在滬上當小工度日前日法領事公館中招令工作午後三層樓屋上墜下一磚正中其足至拇指骨肉粉碎痛極昏沈經同人舁至同仁醫院永醫醫生醫所傷足指截去用藥敷之始得無恙然已不免指不若人矣○裏虹口魯班殿相近有宋 
 
 

Page 3

 
 
某者前日之嫂其母不知因何吞服烟膏宋察知急舁送同仁醫院求救醫生騐得毒已深入非藥石所可奏功宋無可奈何舁返家内 
[幾釀火災]  
　　前晚七點鐘時本邑裏虹口合興街第八百四十九號某姓家樓上潑翻燈内火油以致焚及樓板濃烟羃　幾釀飛災幸施救人多卽時撲滅然鄰家已驚駭不遑幾若小鹿兒在心頭撞矣 
[失火判罰]  
　　小東門外紫陽閣腐乾作於上月下旬失愼事後由郁包探將店主魏金文執事陸子卿店夥王太保陳本志一併拘入捕房解經葛同轉研訊以未得起火確情飭傳鄰居公興齋肉店顧學勤豆腐店主沈金山並將紫陽閣主魏金文等解案请訊據顧學勤供火由紫陽閣樓上焚起小的聞巡捕吹號呌聲火已冒穿屋頂沈金山供聞貼鄰自鳴鐘店狂呼救火小的卽領孩逃出一物不及取携同轉問執事陸子卿究竟火從何起陸供三點鐘時巡捕叩門始知失火及起視扶梯已斷均從樓窓躍出同轉謂爾供扶梯旁堆有簍子是否此間起火沈金山供火在後披屋灶間内焚起小的被累最苦又問王太保曰爾回時夜漏已深曾否手携燈籠王供惟令學徒持洋油手照陳本志供有時呼吸紙烟或者因此起火同轉與祁繙譯一再會商謂衆鄰居曰此事諒無别情魏金文不應漫不經心致肇此禍因未保險姑從寛恕著罰洋二十元以充善舉又謂鄰居曰爾等各安天命可也各人俱遵諭而退 
[研究起火]  
　　法大馬路紫來街東首德大源洋貨店不戒於火延燒左右鄰居昨禮拜二堂期包探將德大源股東許順田執事葉麗華店夥翁九孚胡瑞元金子衡東首鄰居立生成之仇雲卿何裕森之何福生吕義泰之方盛堂西首鄰居王恒豐之邵金泉陳大生之陳雨林一并解案請訊葉麗華供稱在德大源爲執事當時出外後始聞之胡等在帳檯對帳倐忽聞樓上火起冒穿屋頂當怱忙之際將帳簿携出或寄同業中或交巡捕房翁九孚供在帳檯寫信忽聞前樓火起屢問樓上何人寂無應者迨後同胡春泉上樓火已不可收拾許順田供在城内聞警而出屋已焚盡惟聞七點鐘時顧杏初上樓穿衣手携火油燈放在板上或者因未及檢點以致八點三刻鐘時延燒蚊帳亦未可知葉供杏初所携手照已帶下樓另有一燈當遣學生陸介輝吹息陸見火起卽行躱避吕義泰之方盛堂供但聞街上人聲鼎沸及出視火已燎原立生成之仇雲卿供當時先將帳簿取出隨後保險行中人亦到何福生供有寳山陳姓客寄宿店中聞警走出火已燒穿屋頂王恒豐之邵金泉供德大源火從前樓燒起其時店中尚在工作陳大生供在東首夾弄見火勢炎炎當卽逃出同轉與祁繙譯會商謂衆隣居曰此事尚須根究今日人証未齊無從察核著葉麗華邀同顧杏初胡春泉及學徒陸介輝於下期投案候訊葉交原保衆鄰居業已傳訊下期不必來案以示體卹衆皆遵諭而退 
[著交店主]  
　　席餘福偕翁九孚趙曙冬至法公堂呈遞禀詞並黏呈魏錫俟信一函禀稱央德大源轉保周浦包永順米店主包若泉向南巿萬盛錢莊往來銀二千兩由其姊夫魏錫侯出立保單陸續用至一千三百餘兩因錢莊欲收帳監生同翁趙專至周瀚向包收取包失將見洋八百元出視並令摺上塡注收取字樣旣而又稱持到保單一并付訖監生卽回上海往德大源派友持取保單至周浦收銀不意包遣其叔包子秋先將保單騙去若泉手持六門鎗向空開放恐嚇聲稱銀洋與性命相連德大源友人見勢不佳逃回滬上監生先向魏理論詎魏一味支吾顯見串合當卽投訴捕房請爲究追同轉將认函給魏觀看問是否爾書魏供是我寫惟用過幾何亦未知悉廿八日下鄕詢據包云銀已付清保單亦已收回同轉謂魏曰爾現爲保人須將包若泉交案並將憑摺保單一并帶出呈案魏先呈保單同轉給席觀看問是否此單席稱保單屬實惟旁注細字不知何人所書質之魏錫侯供係包之兄名包四奎所寫况席與包認識在先同轉謂無論認識與否爾旣出保單惟爾是問著將魏錫侯小候禮拜四交到包若泉再訊嗣因魏一再苦求免押同轉著覓的實保人方准保出 
[上海縣署瑣案]  
　　沙船户順水山握船夥周德仁周永和劉池至縣署以盜賣貨物爲詞控求追繳前晚翁明府升堂提訊顧訴稱原籍海　在周興隆小沙船上當舵工船主周永裕亦海州人小的前者開船赴山東販運膠菜六千棵醃猪四十五頭十一月初五日回上海進吳淞口致與招商局某輪船相撞以船頭損壞隨駛至小東門外浦中停泊蒙局中總辦大人給洋銀一百五十圓賠償修理之費小的急雇駁船將膠菜駁去售與和昌盛水果店計三千一百棵又醃猪二十六頭由小的求售不料周等私將駁船内所存膠菜三千棵醃猪十九頭售與北巿顧同豐小的得悉急赴同豐查問據云所買膠菜一千七百八十棵醃猪十九頭付出洋銀一百九十餘圓尚有膠菜一千餘棵不知售於何處迨小的向和昌盛算帳據司帳人朱先生云已被周等取去九十七圓叩求追繳周德仁供稱小的亦海州人年三十四歲在周興隆船上當工役船上共十一人顧出洋銀五十圓小的等九人每人出錢二十各共計二百三十圓合本販運膠菜醃猪周永裕雖係船主並無資本言定如有贏餘船主得七成半衆人得二成半明府曰爾等雖是合股營生凡事須歸顧主持卽使賣貨收錢亦必統歸伊處候銷售已畢計算贏餘照股均分方是正理何得私行出售並不向伊告知試問將來如何結帳乎供稱所收錢欵均交顧收顧稱並未收到且向伊討取發票亦不肯交出周永和供稱小的是船主之從弟在船司帳招商局所賠洋銀一百五十圓原爲修理之用乃船主至今不修殊出情理之外至收取售貨洋銀小的並不與聞其事顧稱和昌盛朱先生言明伊等三人同去收取劉池供稱小的亦海州人明府曰周永裕船旣交顧管駕顧如不修理周永裕自能向伊理論與爾等有何交涉耶顧聲稱本欲赶緊修理因帳欵被伊等取去連日爭論是以暫延如伊等將欵交清小的自能修理明府諭令周等速將銀洋繳出如顧不修船自當重辦周等一味推諉明府喝令各笞責二百板押候繳清開釋一面派差押顧赶緊修船○梅江生扭楊裕坤至縣控其抵屋不贖等情翁明府訊供之下梅稱本邑人向操米業光緖九年至棲流公所當司事十七年曹信山有屋四間倩楊作保抵去洋銀二百五十圓開設同泰東洋字號當時楊言房屋不必倩看可另出包贖契據日後可向之追贖小的受伊之愚未經看明屋在何處惟闻伊言在大東門外有紅契爲據後小的將此屋轉抵與項姓亦楊作保至十八年冬同泰倒閉曹楊避不見面小的因據情訴請立案並將各據黏呈兹在某處遇楊是以扭請查明將抵屋發封目下項姓催贖甚嚴小的不堪其累楊供稱小的係青浦人前在吳鴻林所開源源帽店司帳後帽店閉歇以致失就吳亦偃蹇不堪經人送入棲流公所旣而公所中用爲堂夫同泰字號實係梅曹兩人合開議定時卽由吳薦小的爲夥因曹無現銀故將屋契抵借洋銀二百五十圓梅自往看過先付一百圓伊將租屋及置備生財開張後復將屋契轉抵與項由梅囑小的作保初次小的偕曹赴日本購洋木到申後售與泰昌源泰兩家第二次向何少華行内賒豆六百圓運至日本銷售旋販烟葉二百四十一箱到申梅因有急用將烟葉抵與洋人麥底處得銀三百五十兩至期不贖被麥底控於英公堂及十八年冬店卽倒閉小的絲毫不欠尚有薪水三十餘圓未經支取明府問曹現在何處歸旣出保贖據曹不到案卽不能置身事外且何處豆價六百圓反項姓之二百五十元均呈請追繳將若之何供稱曹原籍無錫現居新閘時行經棲流公所門前梅爲何不扭交明府謂爾亦可將伊送案供稱刻下已往長崎矣明府令梅退去候示隨飭差帶楊出外先將房屋查實發封再令函追曹到案覆訊○清道局委員安君少清查得匪人榮金保在外冒收捐欵因備函送請訊懲黄大令飭看管聽候訊供究辦 
[英界公堂瑣案]  
　　熊瑞興訴稱倡婦李銀寳借去銀對時表一枚向索不還反至行中吵閙是以扭交一百五十六號華捕解案請訊李倡供稱小婦人向與熊大少有交情此表係熊大少送給小婦人某日小婦人至熊大少行中探望並無爭吵事情宋通刺將細情告諸易副領事熟商良久謂原被告俱無恥之尤銀表並不向李倡究追惟諭令李倡不准再至熊行中纏擾○前日陳逹叔投捕房訴稱汪潮甫在某浴堂洗澡擅將衣服取去質錢請爲追究昨日捕明遣包探將汪解案陳申訴前情汪供稱小的與陳爲友曾有一寗绸棉袍質錢分用通刺判令管押兩禮 
 
 

Page 4

 
 
拜○包探杜雲卿禀稱李桂發竊取道士茅倚雲釘靴一雙經小的拘獲人贓送請追究茅道投案中訴前情具領贓物李供稱小的確曾行竊求老爺恩賜從寛通刺判令管押一禮拜○包探杜雲卿解竊取陸才金家白銅水烟袋之胡錦榮請訊陸投案領贓胡供稱小的係崇明人向業縫衣近因失業無聊嚴寒驟至不得已而行竊求老爺格外恩寛通刺判令管押五日○任榮乾竊取某洋行磁花盆二枚經包探張阿五拘獲送請訊懲通刺判令管押三日○ 
[法界公堂瑣案]  
　　沈松林投案禀稱住瑞福里二弄雇王丁氏爲女傭被竊衣物開單請追王丁氏供主婦有病小婦人但知服役並無竊衣之事沈又稱前晚伊之姊夫曾來商懇謂只有元縐裙一條當洋兩元等語王丁氏由洪姓女傭薦來旋據洪陸氏投案禀稱曾薦王丁氏至沈家爲傭竊衣之事有所不知包探呈騐該氏衣包内有手爐一個確係沈姓之物同轉謂原贓已見事非無因爾旣爲薦頭不得置身事外著將王丁氏押候追比洪陸氏交原保著原告於下期投案備質○寡婦高朱氏控蘇金元欠洋二百元圖賴等情先已呈遞禀詞當蒙批准因恐蘇金元欲回蘇州因此扭入捕房解請研訊同轉閱視黏呈借據係王耀庭出立高太太爲中蘇金元作保遂問蘇曰此欵何時歸還蘇供去年正月還過三十元作息至十二月還四十元言明拔本有收條爲憑現在店已閉歇求恩交保出外按期拔還同轉謂爾云還過四十元尚欠一百六十元如何歸還蘇供願限十二月廿五日先還六十元餘俟明年一并歸楚同轉准之著押候出具限狀依限措繳蘇遵諭而退○李和生禀在義昌洋行爲刹拉夫與乾豐錢莊往來被欠銀六十餘兩求請究追通事禀此莊已閉由南順泰西人來函請追旋據黄沛供稱莊上尚有帳項一萬六千餘兩在外未收上月邀同各業在西門公所會議容俟理明歸還同轉謂此等帳項不能延宕著於七日内將銀六十七兩一錢歸楚並具限狀存查○小東門保大南貨店馮梅標吳順福投案訴稱代理帳房戚順之親串王麗春時來躭擱上月廿七日將棧房中所積紅糖四十一包一併竊出追至四馬路將王拘獲解案請訊王麗春供竊糖屬實八包售於大東陽南貨店得洋三十餘元尚有三包售與大碼頭仁茂得洋六元七角馮吳二人又稟仁茂之貨因念同行先已交還大東陽亦來講過貨已售出容俟折價歸償同轉著將王押候傳知戚順之與大東陽等講妥投案稟復原告斥退候核○包探禀稱拿獲積竊葉恒仙並起獲之衣及當票又信函三封一并呈電葉恒仙供衣在廿三鋪某醬園内竊取以前有店夥華阿寳認識因此借端掩入隨手竊取同轉押候吊到原帳復核○錢祖德偕陳逸章徐小秋禀稱由陳徐爲媒聘定陳范氏之女爲媳不料陳心懷不良將女另字吞没全金六禮值洋五百餘元求請究追並呈騐婚帖同轉閱視之下問因何圖賴陳范氏供並未許字同轉謂有媒有帖尚欲圖賴耶著將陳范氏押候邀到隣居覆核又據陳范氏供稱現住十六鋪新太平街子名介茂在電報局執事同轉得供出票至巡防局移提陳介茂及隣居到案復核 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京師賸語]  
　　自設巡防處以來迭經拿獲奸細多人仍飭旗營汛城司坊水局兵役於城内外明查暗訪如見有跡形可疑言語駭衆者立卽拿送本管公署砥訊如果有作奸形跡者轉解巡防處嚴訊日前已由巡防處將甘作倭奴間諜之漢奸數名綁赴巿曹處斬矣○錦州副都統崇統制善入都階見後卽奉命留京暫在神機營帶隊日前統制親赴交道口精字隊廠逐一點名或曰精字隊堃管帶刻已入直樞廷事煩壬　故上欲令統制充此隊管帶云 
[英界晚堂瑣案]  
　　粤東人黄求利投捕房報稱家中失去東洋車四輛請爲查緝捕頭允之卽遣某包探拘獲竊車人江阿四連車解至捕房轉送公廨前晚宋通刺升堂研詰黄訴稱小的久客此間置有東洋車十五輛出賃與江議定每輛月收洋銀一元四角至本年四月止陸續積欠六十圓遂央同鄕人李阿三介紹立據約期歸楚及届期向索不付商懇以舊車六輛作抵至本月初十晚十二點鐘時江忽竊去四輛次日經小的報知捕房拘江送案另有小車四輛於本年正月由江賃去迄今一載租值未付分文車亦不肯交還並求讯究江供稱小的係吕泗塲人李有東洋車十辆倩小的經手出租黄亦有十五輛交小的經理小的確曾積欠黄洋銀六十圓黄索之甚急無奈於五月間將李車六輛暫抵迄今半載黄約收得租值五十圓前日李向小的索車小的因晚上至黄處取回四輛實非竊取叩乞開恩李投案訴稱小的亦廣東人小的與伊至交前者江欠黄租車洋銀六十元雖曾爲之介紹並無立據之事現在願襄同江料理惟黄曾陸續向小的借去洋銀二十二元二角可否求老爺斷令劃抵通刺著李再措洋銀二十元給黄收領所有車輛均歸李收○王徐氏控任阿虎强領幼孩通刺庭訊之下任供稱小的係寍波人向以捕魚爲業胞弟曾生子女六口後弟媳患病無奈將四齡幼子倩親串王徐氏撫養經徐氏將孩挈之來滬時時凌虐小的得聞此信於日前附某船來滬領孩王徐氏堅不肯放以致忿爭王徐氏訴稱年二十九歲胞妹任徐氏患病臥牀將姨甥寄與小婦人家經小婦人挈來滬上並無虐待事情惟孩年幼無知是以略加訓斥小婦人與任從未見過一面今任突來領孩小婦人安敢交與通刺判令將任保出赶緊函追伊弟來案訊核 
[美界捕房紀事]  
　　前日午後戴和尚持灰鼠女坎肩一領元色綢裙一條至鐵路廢基卽西人所謂北河南路之某押店質錢包探張阿五見其形跡可疑細加盤詰戴答稱母親居英租界雲南路第六百五十五號屋内此物並非竊得張探不信拘入捕房捕頭查悉確向其母竊來因卽管押旣而其母投案苦求捕頭乃將戴開釋衣服給其母領去○二百六十八號華捕賃居西華德路東桂芳城前晚有偷兒溷入家中竊雞二頭經捕拿獲扭交一百零三號三道頭華捕帶入捕房捕頭令覊押一宵然後釋出○甲乙二江北人向當各碼頭不工前日下午在日本郵船會社碼頭因爭工作以致拳足交加經一百零三號三道頭華捕拘入捕房捕頭令押至昨晨開釋○昨日午前十下鐘時偷兒趙桂生掩入老閘橋北首唐家弄第三百零七號門牌陳阿三家竊取棉被二條途與陳遇扭交包探竇如海帶入捕房捕頭令押候解送英公堂請辦　 
 
 
 

Page 10

 
 
[光緖二十年十一月二十七日京報全錄]  
　　宫門抄○諭旨一道錄前○署臺藩顧奏報接篆日期摺○晉學政錢奏報接印日期摺○桂撫張奏開支站費請照原册核銷○○尚書崑等奏請旨摺○桂撫張奏查明鄕試未中老生摺○又奏調副將讓理武闈片○川督劉奏武闈事竣摺○桂撫劉奏更換防營管帶片○川督劉奏合操官兵情形摺○十一月二十七日推班○鳳鳴假满請安○召見軍機○○二品銜署理福建臺灣布政使臺灣道臣顧肇熈跪奏爲恭報微臣接署藩篆日期叩謝天恩仰祈聖鑒事竊奉督撫臣行知臺灣布政使唐景崧奉旨署理臺灣巡撫所遺藩司篆務委臣署理並准唐景崧於九月二十三日將福建臺灣藩可印信文卷送交前來臣謹恭設香案望闕叩頭謝恩祗領任事伏念臣吳中下士知識毫無由部曹歴任吉林陜西道員簡授福建臺灣道先於光緖十八年間一權藩篆受恩深重未報涓埃兹復署理藩司自愧迂愚倍增兢惕查臺灣地當險要藩司責重旬宣比值海防戒嚴簡核軍實籌備餉需在在均關緊要如臣擣昧深懼弗勝惟有有愼矢勤實心實力將一切地方事宜禀承督撫臣隨時整頓不敢稍涉因循以期仰答高厚鴻慈於萬一所有微臣接署藩篆日期並感激下忱理合恭摺叩謝天恩伏乞皇上聖鑒謹奏奉硃批知道了欽此○○山西學政翰林院檢討臣錢駿祥跪奏爲恭報微臣到任接印日期叩謝天恩仰祈聖鑒事竊臣蒙恩簡放山西學政跪聆訓誨後遵卽束裝就道於十月廿一日行抵山西省城二十四日准前任學政臣王廷相委太原府學教授常周陽曲縣學教諭田崇基將提督山西學政關防並書籍文卷齎送前來臣恭設香案望闕叩頭祗領任事伏思學政以衡文防弊爲先尤以興賢育才爲重山西士習素號樸誠近年以來文風亦漸振作倘能多方勸導使之讀書明理砥節礪名當有蒸蒸日上之勢如臣檮昧深懼弗勝惟有恪遵聖訓精勤自勵嚴密關防固不敢苛刻而致失士心亦不敢姑息而致滋弊竇任勞任怨矢愼矢公以冀仰答高厚鴻慈於萬一所有微臣到任接印日期除照例題報外理合繕摺具陳叩謝天恩伏乞皇上聖鑒謹奏奉硃批知道了欽此○○張聯生桂片再光緖九年粤西增軍出關文報絡繹不絕經前撫臣先後奏設東西兩路腰站以資馳遞業將女安設腰站地名里數照章咨報立案嗣據報銷司道將支過步夫工食銀米分咨造册請銷經臣奏咨送部核銷在案接准兵部核覆每站設步夫八名每名日支工食銀五分口糧米一升核較定例無浮惟每十里及十數里設站一處與廣東每四十里設站一處不符將原册發還删减等因當經轉行去後兹據報銷局司道詳稱查粤西辦理邊防當事機緊急軍情瞬變之際文報不容稍有延滯必須節節設站置夫星馳飛遞以期信息靈通粤西山重嶺複跋涉多艱與廣東道路平坦迥異文報絡繹之地若設站道里較長步夫馳遞力瘦趲行不前必致延悮是以援照前辦楚粤會匪及洪逆軍需准銷成案按道路之遠近山徑之險夷自十里至二十餘里不等設站一處俾步夫無虞困乏得以迅速馳遞未能以四十里爲一站致有稽延停戰後每處卽裁夫四五名光緖十三年七月每處又裁夫一二名不等現在每站僅用夫二三名是粤西於腰站步夫一項已力求節省毫無浮糜且係援案開支各該步夫工食銀米均已隨時支食無存無可追繳今部中以廣東之案相繩實難遵辦應請仍照原册核銷等情前來臣伏查粤西山路危險與廣東坦途情形不同粤西邊防吃緊與廣東防務緩急亦異所設腰站里數難照東省辦理比較粤西辦過成案尚屬相符相應仰懇天恩俯准飭部仍照原册核銷除册咨部外謹會同兩廣總督臣李瀚章附片具陳伏乞聖鑒飭部查照核覆施行謹奏奉硃批該部議奏欽此○○經筵講官禮部尚書臣宗室崑岡等謹奏爲請旨事恭照本年十月二十六日臣部具題冬至令節禮儀一疏二十八日奉旨是照例行禮筵宴餘依議欽此欽遵到部臣等恭查例開元旦令節太和殿設筵宴次日慈寗宫設筵宴等語今本年恭逢慈禧端佑康頣昭豫莊誠壽恭欽獻崇熈皇太后六旬萬壽元旦令節筵宴業經照例舉行其冬至令節典禮前經欽奉諭旨一體舉行以光盛典除冬至朝賀禮節臣部另行具奏外所有皇上御太和殿筵宴並皇上皇后詣皇太后宫筵宴應於何日舉行再皇太后宫筵宴是否照元旦令節筵宴係在慈寗宫抑或恭照本年十月初十日萬壽慶典行禮禮節在皇極殿舉行之處臣等未敢擅擬伏候欽定由臣部遵繕禮節届期恭進爲此謹奏请旨○○頭品頂戴廣西巡撫臣張聯桂跪奏爲查明應試年老諸生恭摺仰祈聖鑒事竊照鄕試年老諸生三塲完竣例應查明具奏本年舉行甲午科廣西省鄕試查有永安州附貢生李清華年八十一歲梧州府學附生謝銘勳年八十三歲岑溪縣學附生謝授宰年八十九歳北流縣學附生張承恩年八十五歲皆係三塲完竣未經中式臣於點名時見其步履强健揭曉後調閱各原卷字畫端楷文理尚順查核學册實在年歲俱屬相符兹據藩司黄槐森會同署臬司張人駿提調署鹽法道何昭然詳請具奏前來臣查李清華等蟾編在手久坐青氈鶴髮盈頭燒餘紅燭荃蓀毓秀洵藝苑之耆英杞梓明生坐熈朝之人瑞逾八秩而精神彌健跡阻登龍歴三塲而眞草俱全思歌鳴鹿旣符年例宜荷恩榮理合恭摺具奏並開列姓名年歲清單敬呈御覽伏乞皇上聖鑒敕部核覆施行謹奏奉硃批禮部議奏單併發欽此○○張聯桂片再武闈鄕試例應咨會提督總兵一員來省會考外塲若提鎭駐劄路遠或因公他出則令副將一員來省代之本年廣西舉行甲午科武闈鄕試提臣蘇元陳現駐龍州督辦邊防其左江鎭及署右江鎭署柳慶鎭各總兵或駐紥之地距省窵遠或有應辦防捕事腚俱未能來省兹查有署義甯恊副將李道敏距省較近堪以檄調來省隨同考校除咨明兩廣總督臣李瀚章提臣蘇元春查照外所有檄調副將同考外塲緣由謹附片奏聞伏乞聖鑒謹奏奉硃批知道了欽此○○革職留任太子少保四川總督臣劉秉璋跪奏爲考試武闈事竣恭摺具奏仰祈聖鑒事竊照本年川省舉行甲午科武闈鄕試臣例應主考因署提督臣劉士奇患病請假臣卽檄委督標中軍副將况文榜會同監射率同提調官鹽茶道殷李堯監試官成緜道張華奎於九月十八日起將應試各武生馬步箭及弓刀石技勇先行逐一考校完畢於十月十一日辰刻入闈令各武生默寫武經一叚照額取中武舉六十六名卽於是日辰刻放榜除題名錄另行恭疏具奏外所有川省考試武闈現已完竣緣由理合恭摺具奏伏乞皇上聖鑒謹奏奉硃批知道了欽此○○張聯桂片再更換防營管帶欽遵諭旨隨時奏報在案兹准督臣李瀚章咨兼帶中軍前營署平樂恊副將記名總兵梁效賢委署右江鎭篆務所有駐札右江百色廳之後軍右營防勇卽飭梁效賢兼帶遞遺駐札平樂府之中軍前營防勇應卽遴員接帶查有管帶中軍營防勇現委署平樂恊副將王寳華樸誠勇敢久歴戎行堪以委令兼事遞遺駐札省垣之中軍中營防勇查有補用副將李極光打仗奮勇卓著勤勞堪以委令接帶除分别檄飭該員遵照督飭各弁勇認眞整頓勤加訓練外所有更換管帶緣由謹會同兩廣總督臣李瀚章附片具陳伏乞聖鑒謹奏奉硃批兵部知道欽此○○革職留任太子少保四川總督臣劉秉璋跪奏爲合操官兵技藝情形恭摺仰祈聖鑒事竊照成都省標官兵向於每年春秋二季合操一次以申紀律兹届秋操之期臣於九月十五日調集軍督提城十營官弁兵丁齊赴校塲考核各兵排演新舊陣式步伐整齊施放鎗砲聲響連貫長矛籐牌各技亦俱進退便捷復按照各營官兵册籍逐名考核弓馬槍砲内馬步箭中靶統計九成有餘弓用六七力不等各兵演放檯槍鳥槍中靶亦在八成以上爰擇其技藝嫻熟者當塲分别奬賞記拔間有生疎者卽勒限練習以示勸懲其十營抽練精兵亦將軍式技藝逐細校閱均極熟習伏思川省爲邊陲重地省標爲各營表率武備尤應認眞講求臣嚴諭各將備等督率弁兵仍按日輪操勤加訓練務使技藝日益精熟咸成勤旅不得因秋操已過稍形懈弛以期仰副聖主整飭戎行綏靖邊陲之意再署提督臣劉士奇是日適因患泄瀉未及同赴校塲至成都將軍係臣兼護是以均未列銜合併聲明所有秋季合操省標官兵技藝情形理合恭摺具陳伏乞皇上聖鑒謹奏奉硃批知道了欽此 
 
