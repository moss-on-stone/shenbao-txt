# 1900 - 19 - 4909616

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[書禁絶陋規後]  
　　國家設官所以爲民也一邑之中既有知縣以爲之主户婚田土部斷隨時盜賊則如何拘拿匪棍則如何懲辦安良除暴閭閻賴以安全而又恐責重事繁百里花封難以兼顧於是有典史以專管牢獄巡檢以專事巡查水利廳以專管河道而縣丞主簿亦皆各有專責以爲縣令之股肱是蓋仿漢時三老嗇夫游徼之遺意而變通之果能竭力奉公咸盡厥職何難使民安耕讀風俗漸致敦龎無如若輩品秩既卑祿糈又薄於民生休戚固如越人視秦人之肥瘠漠然無動於中而苟有利之所在則不惜多方需索藉飽私囊上憲之耳目既有難周同寅之禀詞豈無迴護因此若輩攘利愈急謀利愈工以有限之脂膏供無窮之朘削小民困苦其何以堪即如水利廳一職在當時設立之意無非因南方地濱江海禾苗萬頃悉恃水爲灌溉之需而畎澮溝渠民間或未能及時疏濬故特設此職俾令隨時勸導以興農工其城巿中河道縱横人烟稠密倘有占及水利之處亦應隨時禁止以免效尤是敬能竭力講求於民情未甞無益不謂若輩於責所當盡者未聞偶一留心而民間修建瑣事必須節外生枝務求饜其慾壑而後已是所謂水利者非閭巷同沾之利益實若輩獨握之利源思義顧名良堪發噱兹者署江蘇藩司陸春江方伯深悉此弊爲之出示曉諭云照得民間起造房屋凡無關水利之處應無庸請給水利廳告示方准興工前因居民起造屋宇往往由廳以關係水利爲名于預其事任聽差役矇蔽擾害民間當於同治年間經前署司出示通頒各屬嚴禁在案今據光祿寺署正馮攀鏐等禀控廳署書役每見修造房屋之時在城鄉串同劣董地保上棍揑稱水利廳有街道之責若修築駁岸踏步妄稱水利有關必須請示方准興工其費視業主之有無勢力爲斷膽怯者未動工而先請示索費至數元數十元不等甚至向力農小民舊有之船舫河埠微本坐賈常設之街棚櫃牌以及染坊漂洗布疋鮮行所設養焦蔀籠亦必年索規費尚復成何事體亟應重申禁令徧行曉諭俾衆周知今特查案出示諭禁爲此示仰商民諸色人等知悉嗣後爾等欲修造房屋毋庸赴水利廳請給告示倘有廳署書役串同劣董地保土棍仍前藉詞索詐准予指名禀究决不寛貸云云其於近日水利廳種種弊端不啻鑄禹鼎之奸使之無所遁飾而愚竊於此又有進者夫水利廳既以河渠爲專管之事是河之寛狹通塞皆應隨時巡察設法修治庶臨河居民既飲和食德可無污濁之虞而大艑小舸之往來者亦能一櫂從容無憂擁擠能如是始能便於民生無漸尸位乃今之河道在鄉村者尚一泓清澈無礙舟行若城巿中之河大都狹而且淺推原其故以繁盛之處地價無不昻貴前既限於街衢無可再拓非於河濱占數尺地則房屋過淺必難展布從容於是相率效尤凡於臨流建屋祗須於水利廳略餽小費即可放膽占據久而久之河面愈狹舟行愈難是苟無此官民間或猶有所顧忌不敢竟行侵佔乃既明明有人爲之廻護則有所恃而不恐雖謹厚者亦復爲之然則一邑之有河渠非以利民生實爲若輩生財地也流弊至此亦豈當時設此官者所及料者哉吁 
[本館接奉電音]  
　　昨日下午京師飛電傳來上諭四道敬謹譯登○十二月十七日奉上諭總管内務府大臣著繼祿補授欽此同日奉上諭前内閣學士兼禮部侍郎陸寳忠著仍在南書房行走欽此同日奉上諭載漪等奏遵保虎神營出力員弁開單呈覽各摺片虎神營自成軍以來經該王大臣督率全營翼長認眞訓練頗著成效所有出力兵弁不無微勞足錄内閣學士兼禮部侍郎銜溥興著交部從優議叙候補道有泰加恩著以五品京堂候補翼長萬福等暨單開之侍衞溥敦等所請奬叙均著該部議奏欽此同日奉上諭會典館總裁崑岡等奏恭修會典全書告成請將出力人員奬叙一摺此次纂修會典事例於上年三月間據該總裁奏稱成書過半當將出力各員分别奬叙現在甫閱年餘全書蕆事該總裁等督同在館各員檢查編纂辦理尚屬迅速不無微勞足錄所有滿提調官内閣學士兼禮部侍郎銜那桐帮提調官兼滿總校官詹事府詹事儒林清文總校官禮部學士侍郎崇禮帮總校官内閣學士兼禮部侍郎銜溥興神機營滿纂修官理藩院左侍部景灃均著交部從優議叙離館之漢提調官倉塲侍郎劉恩溥順天府府尹何乃瑩漢文總校官戶部左侍郎吳樹梅西寗辦事大臣闊布通武清文總校官盛京戶部侍郎清銳均著交部議叙另片奏保之滿漢提調官振秀劉永亨等並單開列入一等議叙之滿漢總校等官及謄錄供事等均著吏部議奏另片奏前保之河南候補直隸州知州劉人瑲等另核請奬等語著該部一併議　片九件單六件併發欽此 
[鐵路述聞]  
　　日本東京日日新聞云俄人所築西卑利亞鐵路自黑龍江以西大半告成自黑龍江赴貝加爾湖向之阻隔不通者刻已火車可逹今俄人方經營滿洲迤東鐵路此世上一大機關也兹將各路里數及築路之費分别譯列左方計西部鐵路長一千三百二十八俄里每里需俄銀三萬一千八百五十七圆中央鐵路一千七百二十九俄里每里需俄銀四萬八千一百十八圓若拔以卡路沿岸鐵路二百九十八俄里每里需俄銀七萬七千一百八十一圓若拔以卡路鐵路由加貝爾以東滿洲東部鐵路分歧處至卡以逹洛啞八百零六俄里每里需俄銀七萬零七百三十七圓中國支路由卡以逹洛啞至中俄交界處三百二十四俄里每里需俄銀九萬零四百五十三圓滿洲東部鐵路由中俄交界處至泥誇利司苦一千五百三十五俄里每里需俄銀九萬圓南烏蘇里鐵路由琿春港至泥誇利司苦一千俄里每里需俄銀四萬六千二百五十圓合共六千一百二十俄里需俄銀三千七百七十五兆三萬一千九百三十一圓日後更擬由木司科舊京沿加貝爾湖迤邐以迄營口築路八千里酌量核减亦須七千三百八十里按俄國每里合日本九町四十三間俄銀名路捕路即華人所謂盧布者每圓價值約與日幣相同至日本量地之制六尺爲一間積 
 
 

Page 2

 
 
六十間爲一町每町合中國尺三十六丈亦留心交涉者所宜知也 
[日艦東來]  
　　日本東京日日新聞云日本海軍省倩德國製造裝甲巡洋艦一號名曰八雲刻已告竣東歴去歲十二月二十七日日廷派海軍中佐加藤氏率同員弁水師若干人由横濱乘常陸丸前往駕駛東來約計四月中旬可抵日矣 
[受篆盛儀]  
　　姑蘇采訪友人云署江蘇藩司吳仲懌方伯於本月十五日抵省小駐滄浪亭擇吉十七日子時接篆十六夜亥刻升署江蘇巡撫陸春江中丞飭監印官恭舁藩司印信由臬轅送至方伯行轅方伯整肅衣冠降階迎入至鐘鳴十二下朝服而出在大堂上三跪九叩首望闕謝恩旋易公服行拜印禮及升座署中吏役排班叩見旋有府縣各官詣轅拜賀方伯周旋片刻卽排道至臬轅伺候中丞受篆天甫黎明升署兩江總督鹿芝圃制軍飭標下文武各官舁巡撫印信至中丞以禮迎迓迨辰刻砲聲大震鼓籥鏘鳴中丞謝恩拜印一一如儀屬下文武官員排列兩旁雍雍肅肅禮畢中丞延藩臬諸憲入花廳茗話片時而别 
[制軍起節]  
　　姑蘇采訪友人云本月十七日升署兩江總督鹿芝圃制軍交卸江蘇巡撫關防即於午後由撫轅起節署巡撫陸春江中丞署藩司吳仲懌方伯署臬司朱竹石廉訪蘇州織造海尚衣糧道羅少耕觀察蘇州府彦詠之太守總捕同知王竹甫司馬長洲縣汪大令元和縣陳大令吳縣田大令以及候補道府州縣各官齊集胥門外大馬頭恭送撫標水陸統領及各營管帶均於夜半督隊至郊外鵠候行旌制軍既抵馬頭降輿步入接官廳與各官茗話離情少頃即揖别登舟解維就道 
[戰艦南來]  
　　福州訪事友人云每屆歲暮北洋海軍各戰艦必至南省避冰現在通濟兵船業已抵埠海軍統領葉桐侯軍門亦乘海天兵艦南下不日可蒞閩矣 
[保護教堂]  
　　鎭江訪事人云月之十四日到有英美兩國兵艦各一艘小泊片時溯江上駛聞係保護長江教堂而來近日兩江總督南洋大臣劉峴帥亦電飭各關道通飭防營派勇在各教堂前梭巡防護以免肇釁云云鎭江關監督長鎭通海道長久山觀察奉電後業已通飭地方矣 
[邑宰便民]  
　　沙巿訪事人云江陵縣張芸生明府出示通衢大旨謂沙巿地方五方雜處近年屢因細故釀成巨案現在督撫憲奏准江陵縣在沙巿分建行館清理沙巿訟案兹將絲缐街籌濟保甲局改作江陵縣駐沙行館以後半月在城半月駐沙無論本帮各案以及華洋交涉事件均在行館呈控以省往返之勞 
[添設河更]  
　　金陵訪事友人云江寍府劉嘉樹太守自去秋督辦保甲以來嚴飭各叚巡員實力稽查以戢宵小近恐沿河一帶民居或有未安爰飭各路總巡按叚籌欵添設河更俾近水人家不致爲偷兒所算關心民瘼可謂無微不至矣 
[鎭江米巿]  
　　鎭江訪事人云今歳農田僅稱中稔刻下巿中米價上熟者每石洋銀四元左右次熟者三元六角運米船絡繹於途巿面生涯甚形熱閙 
[新設躉船]  
　　金陵訪事友人云沿江一帶由招商局及怡和太古兩公司行駛輪船向惟招商局在金陵設立躉船廣攬權利怡和太古皆付之闕如未免引以爲撼現當下關開闢商埠商局變遷之際乘機而起同向上海某洋行定製躉船怡和已先工竣本月初旬某日用商輪船帶至下關江口惟所購建設碼頭之處中有唐開泰煤炭行地址去年被人盜賣迄今始得查知禀請清丈局存案局員以事關交涉欲藉官價調停唐不允未知如何了結也 
[械鬥即平]  
　　福州訪事友人云月初某日西門外洪山橋某烟館有長樂人某甲開燈過癮忽與江西人某乙扭毆旋又各糾同類數百人接械尋仇聲勢洶洶如臨大敵駐紥是處之砲船管帶及汛弁聞之立即遣丁禀明上游發出令箭派令督帶小隊馳往彈壓若輩見勢不妙始各散歸 
[指官撞騙]  
　　姑蘇采訪友人來函云省城道前街郭煜興土棧主郭某之子行七人皆以老七呼之年二十餘游手好閒不事生人業素與上海洋關舍人姜某之子名守如者爲莫逆交日在青陽地花天酒地中樂而忘返上月某日昭文縣監生黄振聲被妻弟丁大先唆使傭婦誣控强姦幼女解經蘇州府彦詠之太守提訊七聞之欣然曰生財之道得矣乃與姜串合謁黄母陳氏而言曰僕夙與太守公稔且新選照文縣張大令瀛方權讞政亦係故交苟能不吝金錯刀則青玉案不難翻轉也陳氏信之浼其以洋銀三百圓賄太守大令則另餽七十圓而以三十圓爲傔從壽郭更托稱零用多所誅求計先後共取去八百圓旋僞繕大令收條以爲憑信此上月事也至本月某日郭復至常熟向陳氏稱貸時適大令奉太守羽檄緝訪丁大先無意中訪聞此事遂親詣黄家向陳氏問明顚未併索閱僞收條郭聞之星夜回蘇浼姜向大令緩頰大令怒甚將情禀知太守太守聞而勃然立即飭差拘郭姜至府署一面嚴提陳氏質証及提到親自升堂研訊郭姜始猶抵賴太守出收條示之始俯首引咎太守遂將郭發押吳縣刑房姜則押入待質公所甫移時郭乘人不及隄防越窓而遁翌日吳縣主田明府查悉飭將刑房公役張阿金釘鐐收禁長隨某甲收入外監既而太守據禀情由委總捕司知王竹甫司馬會同明府帶領差勇押同七之胞兄郭六至包衙前福山鎭總兵韓總戎公館將七拘獲解回府署推鞫再三飭釘上九斤八兩重之巨鐐下諸府獄迨十五日清晨由獄提出荷以巨枷飭差押令游示六門差仍還待質公所候辦 
[日東火警]  
　　日本東京日日新聞云東歴一月五日得盛岡電信知陸中國山田町於前一夜十二下鐘時忽然火起延燒二百五十户警察署郵便局皆付之一炬亦巨災也 
[墩湖雪景]  
　　武昌訪事友人云鄂省賭風甚熾自經撫憲于次棠中丞迭次嚴拿懲辦若輩始稍稍潛蹤近以年關伊邇禁令稍寛劉盤龍一流人復於小街僻巷中施其故技江夏縣陳介庵大令聞而惡之密派差役隨時訪拿并并請保甲各委員分叚查緝有犯必懲若大令者可謂勤於治事者矣○現當清查稅契之際例須由納稅各户另繳錢文呈換司契江夏縣陳大令接奉公文即邀請在城各紳士會同籌辦聞某鉅紳以此舉事近煩擾獨抒讜論擬聨名具禀督轅請准停止未知督憲張香帥能俯順輿情否也○連日風雪交加寒威禀冽寒暑表降至二十八九度無衣無褐者流凍餒交加資生無策僵斃於三佛閣及貢院前者實繁有徒地保次第報請善堂給棺收殮誠司憫已○司門口爲闤闠繁盛之區近值院試之期士子雲集本月某日咸寗某童携銀赴某錢店兌得錢票十餘紙持之而出被妙手空空兒攫去追尋無獲隨赴保甲局報請緝查 
[瓜步潮聲]  
　　鎭江訪事人云七濠口人某甲於月之十三夜五更時用刀將乙剌傷聞係妬姦起意事後姦婦深　株連同甲竄去蓋婦亦前歲被甲誘來在此僦居者也近因與乙有染每視甲爲眼中釘故甲下此毒手現聞兇手已緝獲矣○某局委員某君於本月十三日因公出外途經五條街適有某甲者策馬馳行轎夫被馬觸倒委員怒而喝拿甲乙加鞭飛馳而去旋查知甲爲某機坊小主人平時好騎馬試劍遂飭從人傅其父訊問甲父一概諉爲不知委員益怒面訴丹徒縣主王大令大令傳甲父到案研詰始供認武童演習弓馬無知誤犯求恩寛宥大令及 
 
 

Page 3

 
 
簿責手心交差取保 
[邗水水紋]  
　　揚州訪事友來函云新任揚州糧捕河務同知徐司馬前曾頒發紅諭涓吉本月初九日接篆嗣因舟次秦郵以上忽遇北風河流凍結因由陸遄返袁江擬十七日履新至本任周司馬因病勢日增禀憲轅懇乞委員庖代俾可早日交卸就醫○前者兩淮各鹺商認領昭信票銀兩請援照海防例詳請給奬運司江蓉舫都轉俯如所請詳奉督鹽憲劉峴帥回批内開云據詳淮商報効股票銀兩請援照海防例减成給奬等因仰候據詳奏咨等因刻已飭淮南總局示諭各商知照矣 
[制軍過滬]  
　　升署兩江總督鹿芝圃制軍由蘇赴金陵受篆前晚道經滬上蘇松太兵備道憲余晉珊觀察率同代理上海縣篆務之戴子邁明府赴馬頭恭迓制軍並不上岸即在舟次小住一宵昨日黎明時啓椗望白門進發 
[仙侣同舟]  
　　蘇松太兵備道余晉珊觀察提右營叅將廖楚材叅戎定於昨晚同赴金陵詣督轅視嘏瀕行時屬下文武各員均往恭送如禮 
[公廨停訊]  
　　署理兩江總督南洋大臣正任江蘇巡撫鹿芝帥由蘇起節赴金陵道出滬上泊舟新閘大王廟馬頭昨日清晨英美租界公廨讞員翁笠漁直剌隨同文武各官前往迎迓是以公堂各案停訊一天 
[飭緝劫物]  
　　本邑人周祥林向操米業嗣以甘入下流將祖遺資財揮霍殆盡其妻吳氏貌頗艶麗自嘆遇人不淑遂大歸焉旋與滬北操洋行生理之某甲有染比翼鶼鶼情同伉儷周不甘爲一頂緑頭巾壓殺爰於前晚糾同羅綵廷等浦東流氓三十餘人手執刀械闖至吳家刧取皮箱三口荷至大校塲開箱檢視適爲滬軍營冬防局王哨弁所見當塲拘住羅綵廷一名及皮箱二口解至二十三七鋪巡防局局員盛雨村二尹研訊之下以吳家住南門外小閘橋係十六鋪所轄爰將人贓移送十六鋪巡防南局局員曾二尹立飭地甲裘鎭前往查視屬實怒裘甲當時並不投局禀報諭令赶緊將兇徒一一拿獲嚴行究辦不得稍事玩延 
[提訊誘逃]  
　　野雞妓女孫菊仙在滬北英租界盆湯弄鴇婦陳可卿處賣倡日前手携衣包隨同英界五百十一號巡捕沈西根及其弟沈西良逃往浦東行經南巿新馬路爲二十九號巡街捕覷破拘入捕房解經馬路工程局員程雨村大令研訊憐其不甘下賤函送城内普育善堂留養擇配後即有某姓者投英美租界公堂呈稱孫係家中侍婢請即移提給領讞員翁笠漁直剌准詞據情函致工程局大令商之代理上海縣篆之戴子邁明府勒令具保沈西根之某甲交沈管押候事主來案質對遲之又久音信杳然遂於前日提案覆訊西根供稱小的在英租界充當巡捕某日西良稱有陳姓使女孫菊仙因陳逼令賣娼時遭凌虐意欲擇人而事如有洋銀二百元即可贖身出外小的答以一時無力既而西良携孫菊仙至小的處初九日擬同逃往南匯甫至南巿即被捕拘案尚求恩宥西良供小的在老閘南首東海里張姓家當車夫孫菊仙係陳可卿家使女陳曾與家主同居前爲娼婦現在姘識顧姓客在盆湯弄開私窰逼令孫菊仙賣娼孫菊仙不從屢加攫責因向小的言及欲　一誠實可靠之人與之偕老小的遂商之義兄西根即於本月初九日將孫菊仙私領至西根處隨即偕逃求恩明鑒大令命將一干人還押候傳顧姓到案再行訊明核奪 
[中人受罰]  
　　大勝洋行主投英美租界公廨控吳桂生賣地不交昨日公差持票往提吳偕其姪伯春秀芳聞風避匿遂將原中瞿志賢葉鳳山提到讞員翁笠漁直剌升堂研訊瞿葉同供此事確由小的等介紹所售者係吳桂生與姓伯春公共之産成交後忽被已革某圖地保吳秀芳唆弄致桂生等　思增索洋銀二百元叩求明察直剌謂大勝主人曾將合同呈案今惟有照合同判斷而已遂罰瞿葉洋銀三百元限七日内繳案 
[移提龜棍]  
　　前者湖北漢陽縣差役莘順余發持文投上海縣署禀請派差移提避匿租界中之拐匪雷陳氏及連姓二犯既而公役以無從拘獲等詞禀覆肇訪悉二犯向居王老八所開妓院中因又禀請提王訊究代理上海縣篆務之戴子邁明府准之咨會英美租界公廨讞員翁笠漁直剌昨日直剌已將王提到押候訊供矣 
[美界火警]  
　　日昨傍晚五點鐘時美界北四川路篷路轉角處某姓家忽然失火英美救火會各西人聞報急驅皮帶車往開自來水噴射約歴半點鐘之久始得火滅烟消 
[上海縣署瑣案]  
　　前者武生顧浩投縣禀稱本月初七夜被賊行竊墻磗并剌斃馬一匹求飭捕役嚴緝賊犯代理縣篆之戴子邁明府准即飭捕查緝兹由捕役查得此馬係被竊賊金海雲殺斃惟金家居南匯境内　便往拘特於昨日據情禀覆請即備文移提○報請騐屍一則已紀昨報前晚代理縣篆之戴明府倩帮審委員吳端甫明府飭差從押所將余順全提出研訊余供稱小的開設茶館素來女分不意曹丫頭等意糾合楊興山來吵閙將岳母推跌致一病不起泣請伸冤其妻供亦相同明府謂爾之岳母年老病故不能以命案論遂飭將余交人保釋料理喪事並著邀請同業理勸禀覆核奪楊興山供當日小的不過在旁勸解並未滋事明府飭具安分切結然後開釋候飭役提曹到案訊懲○前者緝私鹽捕營統帶吳君福海率同縣差在北新涇拘獲梟匪黄順貴等四犯解送至縣由縣主藍雲峯大令訊責收押在案兹者黄在押患病是漸沈重看役爰將情禀知代理縣篆之戴明府明府查閱卷宗以案情重大未便保釋前晚飭差提案研訊黄供小的係安徽某邑人某年九月某日來申爲人駕駛鹽船致被拘獲管押今患肺癰求賜恩典明府察得病情屬實著發普育堂醫治俟病痊再行訊究○前者周晉奎控舅兄畢紀生曾將伊女月英許字爲媳今忽藏匿賴婚經前署縣篆之王欣甫大令研訊情由諭令兩造出外偵尋迨藍雲峯大令接任後周復遞禀訴稱查得月英現在通州大生紡紗厰做工改稱張小妹大令爰備文派差往通州關提來滬未及訊理即丁憂卸事羊日由代理縣篆之戴明府提案研訊月英供由姊妹行帶往通州做工並非父親藏匿明府飭交官媒看管候傳周晉奎畢紀生到案訊核周旋即投案求准將媳領回明府允之具結領去爲子完姻畢紀生既不到案毋庸補傳 
[英美租界公堂會訊案]  
　　英商怡和洋行主偕賈裕興號主賈鴻發投該管領事署控順興號主吳炳如不交所購糙絲等情由英正領事班德瑞君據情照會公廨讞員翁笠漁直剌請提吳訊追直剌飭差將吳傳到前日午後與班君會訊怡和洋人投案供稱商人曾倩賈鴻發向吳定購糙絲五十擔先交其半時適絲價大漲吳遂有意遷延拘人向商人並賈商請改交半吐絲三十擔商人允之不料僅交十一擔後竟置若罔聞爲此控請究追賈供小的代怡和洋行向吳定購各貨向來銀貨兩交從無貽誤此次所定糙絲五十擔吳只交二十五擔後見巿價漸增即圖賴去旋又挽人理勸准令改交半吐絲三十擔乃伊尚不滿意祗交十一擔先囑司帳人開發票爲憑小的情急投案控陳經張大老爺提訊諭候查明再核而洋人執意不允祗得叩求訊追吳供絲業中向例現銀交易此次賈向小的購半吐絲十一擔早已照數交去何得枝節横生直剌商之班君以供詞各執無從判斷著押候查明覆訊核辦○英商祥利洋行主控天寳戲園伶人金蘭卿水仙花談雲鵬等積欠房租若干英領事據情照會公廨直剌飭將水仙花金蘭卿提案管押前日與班君會訊談雲鵬避不到案水仙花及金伶向洋人商妥叩求開釋候補提談雲鵬到案再訊直剌允之 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　上月十七日和工孫長生冐刻滬南鍾春山圖章僞寫字條至三馬路源大衣莊騙取皮衣二襲鍾洋銀四十一元五角避匿不見前日被莊夥夏寳慶查獲送入捕房解送公堂禀請訊究前晚讞員翁立漁直剌倩襄讞委員張柄樞司馬提案研訊夏寳慶投案呈遞僞字條二紙請即究追所騙之衣孫供小的向在鍾姓木作中執業此字條由鍾處經租帳房郁文田交與小的令持往源大衣莊取貨及取得即交郁收去求恩鑒宥司馬著押候補提郁到案訊核○花烟館鴇兒李王氏控水販丁有德糾同馬蘭山張三孫鑫山圖詐洋銀直剌飭提至案倩張司馬研鞫李王氏供小婦人籍隸楊州向開花烟館今已閉歇前年同鄉人丁有德由源籍帶妓女梯子至小婦人處寄養旋被騙去洋銀一百元後梯子染病仍交丁領去今梯子已去世丁糾同馬張孫三人來家索詐欲得洋銀五十元無可理喻不得已來案控陳叩求究辦丁供梯子係馬之胞妹既已病故不敢索詐馬張孫供詞供丁略同司馬謂丁等四人均非善類本應懲辦姑念鄉愚著各交人保出并具安分切結呈案備查 
[法租界公堂瑣案]  
　　去年十月内掮客潘炳昌承接法商永興洋行皮貨七百件計價銀九千餘兩運往外洋嗣因貨劣退回耗去關稅水脚運費二千餘兩永興行主投訴該管領事署總領事白藻泰君咨照讞員朱森庭明府出票往提包探因　適往寗波遂將其弟潘文華帶回昨日堂期解請明府與何繙譯會訊永興洋行買辦沈靜軒偕西人投案申訴前情請即追繳貨欵水脚等費銀一萬一千二百餘兩潘文華供稱比事尚在去年十月小的並未經手不知底藴炳昌現在寍波日内即可來滬明府與何繙譯會商飭將繙文鞾交保限下期將伊兄潘炳昌交案候核○公館馬路新街口潘聚和南貨店主潘阿松購得東興聖街泰盛洋貨店所失洋貨轉售與小東門同泰洋貨店後失主查獲原贓向買主根究指出潘聚和遂投報捕房昨日堂期包探將聚和執事朱清泉解案請訊泰盛店主王梧庭請追各贓朱清泉供稱此貨係店主自買隨轉售與同泰店小的不知其細明府著交人保出下期將店主潘阿松交案訊核○蘇人陸阿根之妻談氏結褵三載即效黄鶴之高飛各處找尋杳無蹤跡前日忽於法界菜巿街寗春里尋獲已生有女孩詰問之下知與龜奴屈寳泉姘識爰即扭訴捕房昨日堂期包探將屈寳泉並同阿根來尋之陸裕昌陸朱氏陸張氏一并解案請訊阿根伸訴前情陸談氏供丈夫不務正業置小婦人於不頋因此來滬傭工與屇寳泉姘識生有女孩明府著押候掌頰二百下鞭背二百下交本夫領回屈寳泉押候重責五百板談氏所生之女給予領回○徐陳氏係海門廳人在原籍謀斃鄰嫗某氏報經廳尊王司馬詣騐緝兇旋知氏有二子長名阿二次名阿三在滬爲車夫恐氏避匿滬江函致明府飭探提二徐訊問二徐同供小的等在滬驅車已歴十年家中尚有三弟母親所爲之事實出不知求恩鑒察明府謂爾母在家謀斃鄰嫗事關人命供明尚可寛宥二徐矢口不承遂與何繙譯會商著送縣辦理○招商局新豐輪船前因失去絨布六疋將小工陳木章許道之張寳之拘送捕房朱明府訊供之下陳等供有絨布一疋遺在地下拾交水手麻皮阿桂時因新豐輪船未抵滬江無從質訊飭交保候核兹新豐已駛回昨日執事人遣茶房羅阿二到案供稱阿桂早經辭歇並不在船明府飭將陳等交保候傳阿桂到案質訊○包探禀稱竊犯徐金狗潜來滬上拘獲詰問矢口不承騐其腿上板花纍纍是以解案請究徐供家住浦東陸家渡父爲米業並未犯竊求鑒明府著押候查明復核○包探禀稱竊犯張福生甫經釋出即糾同其黨瞽人朱阿炳行竊英界某蛋行各物獲解捕房請爲訊核明府商之何繙譯著送英美租界公廨辦理○包探禀稱張阿四陳阿三專在洋涇浜一帶刦奪物件羽黨甚多探夥拘拿反被毆傷是以解請重辦明府判枷一禮拜示衆期滿各責六百板○包探禀稱徐戴氏失去東洋車一輛在途查獲原贓將車夫童文元扭案請辦明府判責二百板贓給還失主○包探禀稱小車夫李金寳由南巿裝士布至租界失去二疋被布主扭送捕房解案請訊明府以原告不到無從質訊當堂開釋 
[美租界捕房紀事]  
　　前晚偷兒某甲混入虹口蓬路甬人某姓家竊去脚踏車一輛約值洋銀一百饖元既而事主投報捕房請爲查緝捕頭允之○昨日侵曉偷兒王阿三闖入虹口某鄉民家圖竊適爲事主所見當塲拘獲扭入捕房捕頭令押候解送公堂禀請讞員翁笠漁直剌訊究 
[羣黎徧德]  
　　敝堂今屇煮粥以來每晨就食者人多於鯽良以急景凋年謀生不易故趨之者益覺儀聚峯屯兼以臘鼓聲中更須添置米票聊爲貧民度歲之需統籌兩項所支實屬不敷周轉及蒙朱葆三翁交到徐吉雲善士將壽筵湯餅資移助施粥經費洋一百元川帮友人來昇記求水陸平安銀一百五十兩生記施藥洋二十元無名氏施粥洋一百元顔嘏侯將黄佐卿翁壽分移來洋二元諸君子軫念黔黎慨輸赤仄休聲既播厚福將來請列報章藉資觀感[  上海六馬路仁濟善堂同人謹誌]  
 
 
 

Page 10

 
 
   
 
