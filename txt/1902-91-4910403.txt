# 1902 - 91 - 4910403

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由慎記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通二部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈　 
[河南巡撫錫大中丞學政林大宗師會奏遵旨設立學堂摺]  
　　奏爲遵旨設立學堂謹將籌辦情形恭摺具陳仰祈聖鑒事竊臣等伏讀光緒二十七年八月初二日上諭作育人才端在修明學術除京師已設大學堂應行切實整頓外著各省所有書院於省城均改大學堂各府廳直隸州均設中學堂各州縣均設小學堂並多設蒙養學堂著該督撫學政切實通籌認真舉辦等因欽此嗣准政務處咨光緒二十七年十月十五日内閣奉上諭建學儲才實爲當今急務查袁世凱所奏山東學堂事宜及試辦章程著政務處卽將該署督原奏並單開學堂章程通行各省立卽仿照舉辦等因欽此仰見朝廷育才興學因時制宜莫名欽幸前任撫臣松壽正擬會辦旋卽交卸移交前來臣等往復詳籌現已規模略具惟查學堂之設必先由小學中學遞升大學乃克收循序漸進之功令河南各屬應設之中學小學及蒙養學堂現飭籌議赶緊舉辦擬將省城大學堂從速建立以爲之倡惟省中舊有書院數處皆地基狹隘難於改設且其中肄業諸生多恃區區膏火以爲諸生向學之地應請各仍其舊以恤寒儒現已釋定開封遊擊衙署改設學堂額定學生二百名内附客籍五分之一聘總教習一人中教習十二人以資訓迪其教法恪遵諭旨以四書五經綱常大義爲主以歴代史鑑及中外政治藝學爲輔務使心術端正文行交修痛除空疏浮薄之習其章程則仿照山東學堂規制由備齋正齋而入專齋次第畢業無躐等無曠功以收成德逹材之效惟豫省地處中州士風素樸非通商各省習見洋務者可比西學教習擬暫緩聘西人但以華人之通西學者爲之免致士心或生疑阻該學堂常年經費約須三萬餘兩而建造之費以及購辦書籍儀器等用尙不在内且將來添設農工商礦各專門學堂並延西教習所需尤鉅豫中庫欵奇絀羅掘維艱然不得不竭力籌撥以急先務至學堂開辦之始尤貴得人查布政使延祉才識優長辦事勤敏候補道胡翔林明幹老成講求時務堪以派充學堂總辦臣等謹當督同該司道等認真經理實力奉行其有未盡事宜當隨時悉心妥議增損期於盡善無弊以仰副聖主圖治作人之至意再學堂旣設其學生出身曁教習等奬勵之處應照政務處會同禮部奏准頒定章程欽遵辦理以期鼓舞奮興蒸蒸日上所有臣等遵旨設立學堂籌辦情形謹合詞恭摺具奏伏乞皇太后皇上聖鑒訓示謹奏奉硃批著卽督飭認真辦理仍隨時考察務收實效欽此 
[恐開兵釁]  
　　西字報登京師來函云近聞在京華人言及此次俄德連盟之事係專備與英日二國爲難深恐日後四國必在華境别開釁端也 
[俄閲海軍]  
　　日本報云西歷二月二十八日俄人大閲海軍於革倫西逹是役也威生荼火與平時操演不同殆因英日同盟故特整軍經武歟抑將以虚聲喝中華歟不可得而知矣 
[新藩宴客]  
　　香海日報登京師來函云上月二十六日慶親王在府第設筵柬請駐京各國使臣及繙譯人員會讌榷憲赫鷺賓宫保及某某二教士外務部各員亦與焉座中賓主共六十八凡所陳設務極美備餚饌多至二十餘種鐘鳴六點肅客入席惟見殽核濟楚燈燭輝煌衆賓樂之諧談甚劇 
[慧舌生花]  
　　香海日報登京師來函云前次各國公使夫人覲見皇太后時皆不解華語惟日本内田公使之夫人某氏於去年十月到京卽學操京音歴三月餘頗能領悟及太后垂詢一切各使夫人皆操英語以對由内田夫人代爲傳譯於是賓主皆歡洽異常旣而太后復召各使夫人上船小飲席間互談一切皆内田夫人粲花妙舌逹之于是各使夫人皆稱内田夫人俊慧聰明迥殊儕輩云 
[鞠躬盡瘁]  
　　香海日報云兩廣總督陶芷芳制軍前以痰喘甚　奏請開缺歸田奉旨賞假兩月無庸開缺日前假期已滿疾尙未瘳復經上疏乞骸一面將公事交司道代辦惟本月十四日因有要公傳藩司丁方伯臬司吴廉訪糧道周觀察至内堂商議 
[匪擾廉州]  
　　香海日報云廣東欽廉各屬土匪前已退出靈山兹忽又竄回欽州境内高廉欽道秦觀察炳直 
 
 

Page 2

 
 
督率營員追蹤剿捕匪遂負嵎自固兵刃旣接互有傷亡惟匪中半屬游勇流兵老於戰事且皆持有毛瑟快槍以故一時未易剿滅現在觀察尙駐守欽州未敢前進匪亦依山爲巢守險不出傳聞刻有安勇兩營由省垣馳至廉州不日卽當進剿矣 
[高州請兵]  
　　廣州訪事人云高州府石城縣土匪滋擾紳士陳炳章赴督轅請派安勇往剿督憲陶芷芳制軍批示後陳又赴撫轅遞禀本月某日撫憲德靜山中丞批示云石城縣監獄及團局軍械被刦前據高州府電禀已由府會鎮就近添撥介勇虎勇前往防緝在案現呈要匪散佚盜犯四散揚聲尋仇報復亟應赶緊捕拿嚴辦現石城兵力已不甚單何以該紳等尙撥安勇是否介虎各勇不能得力該縣亦何以尙無禀報到省仰緝捕總局兼營務處核飭遵照粘單保領并發 
[籌欵不易]  
　　友人云　省庫儲支絀應籌洋欵羅掘維艱經湖廣總督張香濤宫保奏准除就漢口創辦簽捐票外復責令每縣另設彩票三千張先於省會試行由江夏縣陳介庵大令傳集城廂各鋪户飭卽具領分銷現在時逾兩旬開彩之期已近而各鋪户所銷票帋爲數寥寥僉謂漢口簽捐大票每條僅售洋銀六角頭彩可得洋銀五千元此項小彩票每張需錢二千文而頭彩僅得錢一千六百千文是以皆舍此就彼現在已紛紛將所領票帋向縣署退還大令因之頗費躊躇亦可見籌欵之不易矣 
[還我使君]  
　　武昌訪事友人云湖北漢陽府余堯衢太守升署襄陽道篆瓜期已滿交卸回省旋奉藩憲瞿賡甫方伯飭回漢陽本任晴川漢渚五馬重臨定卜頌聲盈耳也 
[批示礦商]  
　　廣州訪事人云職商胡永年等探得花縣禄齊岡等處煤礦豐饒禀請善後局給諭試辦善後局憲批示云據溥利公司職商胡永年禀批據禀該商探有花縣屬禄齊岡等處礦山煤質堅結據請試辦等情查本省礦章凡商民議開礦山必須由商查明該山坐落某屬地方係何土名所産係何礦質山之高闊有若干頃畝開清四至地繪圖註説禀請委員曁地方官勘覆無碍田園廬墓取具供甘各結繳足照費方能核准詳明給發照諭開採今該商不請勘騐遽擬試辦核與章程不符碍難照准著遵照向章查明四至地界繪圖註説禀請履勘再行核辦可也保領附 
[贑民求振]  
　　南昌訪事友人云日前江西新建縣舉人談某具禀藩轅請發倉榖以拯飢民藩司柯遜菴方伯批其牘尾曰查上年夏間大水爲災當經撫憲飭司碾放倉榖採買米石辦理平糶並設粥廠振濟災黎一面飛章入告卽蒙恩頒振欵分縣散給無漏無遺並由本司詳辦緩征錢糧籌欵修築圩堤又恐窮民無從得食復經設廠振粥撫卹備至被災之區均已同沾實惠未嘗令該鄉獨抱向隅至該縣各鄉並未頒發倉榖乃該舉人等道聽塗説輙稱丢郤五鄉疑爲有人圖私朦蔽來司呈瀆殊爲不合仰新建縣傳諭申飭旣而某紳又請籌辦義振方伯因復批示曰前據該縣各鄉紳士以地方被災民情困苦來司具呈當經批示籌辦義振在案究竟如何勸辦未據呈覆兹據所呈自是實情但省倉空虚實難遍給究應如何接濟仰新建縣會商各鄉紳士酌籌辦理毋違 
[英兵演陣]  
　　鎮江訪事人云本月某日有一英國兵艦由上游駛抵京口下碇江心二十三日統帶官揮令艦中兵士舍舟登岸分持洋槍列隊至寳蓋山小校塲操演習行陣之法至亭午始整隊回舟 
[示期甄别]  
　　鎮江訪事人云本月二十二日署鎮江府許東畲太守出有告示略謂案奉派辦處司道札奉督憲劉札奉電傳上諭著各省所有書院於省城均改設大學堂各府廳直隷州均改設中學堂各州縣均改設小學堂並多設蒙養學堂務使文行交候講求實用等因欽此轉行到府遵卽飭縣核議據丹徒縣復稱將寳晉書院遵旨改設縣學堂惟學堂規模閎大先須寛籌經費建造堂舍舊建之寳晉書院房屋旣少頽敗尤甚必應推廣增建落成需時鎮郡爲人才蔚起之邦多寒畯清修之士倘因學堂建造需日轉使多士訓課久疏似非作育人材之道兹擬仿照蘇州新改紫陽校士館課試經算策論章程名曰寳晉校士館仍照舊章按月由道府縣輪課具復前來今本府擇於二月二十五日在考棚内甄别各生童屇期務各詣棚聽候點名給卷命題扃試毋得臨期自悮特示 
[浙省官塲紀事]  
　　杭州訪事友人云浙江定海同知趙漁衫太守捐升知府呈請開缺藩憲誠果泉方伯詳請以候補同知楊司馬志濂請補兹已奉到部覆下札飭知矣○江干保甲總巡某君現屆期滿藩憲誠方伯會同保甲督辦某君札委候補知縣陳大令麗生接辦○義橋釐捐總辦一差由牙釐局憲委候補通判徐别駕樹淵辦理○准補諸曁縣張子厚大令善友交卸江山縣署任遄回省會奉藩司誠方伯飭赴新任當卽頒發紅諭擇吉三月初五日接印任事○寗防各營需用火藥在郡中設廠製造所需硝磺由省運解兹奉局憲札委候補縣丞王二尹倫管解赴寗交納於本月二十四日首途 
[贑省官塲紀事]  
　　九江訪事人云江西撫憲李勉林中丞於本月某日考試同通州縣題爲唐有藩鎮之跋扈然卒賴以捍衛北邊故顧亭林氏欲寓封建於郡縣其策果可行否旋於二十七日覆試取新班知縣吴大令傳榮一等第一按大令係湖北漢陽縣人曾登甲科素有文名者也○日前藩憲牌示貴谿縣黄錫光捐升引見酌委補用縣馮國霖署理署宜春縣楊國璋期滿遺缺以萬安縣劉步元署理分宜縣王之楨期滿輪委補用縣胡宗廉署理 
[潤郡官塲紀事]  
　　鎮江訪事人云新任鎮江府祥太守福由京赴姑蘇謁見各大憲旋於二月二十三日至滬乘招商局江孚輪船抵京口鎮城各官均往江干迎迓有頃太守命展輪赴金陵謁見兩江總督劉峴莊宫太保然後回潤履新○署鎮江府許東畬太守於二月二十四日就署中盛設西筵柬請天主堂司鐸施方禮君讌飲簉座者爲署城守營叅將吴養吾叅戎租界總巡周錦堂游戎及洋務局總辦邵大令文炳山珍海錯雜陳於前直至日墮崦嵫始盡歡而散亦足見中西輯睦之誼也 
[花埭嬉春]  
　　廣州訪事人云省垣西關文昌廟後有文園焉中闕池塘上圍廣植花木向南建大厦三爲官紳讌會之所去年有胡瑞峯者糾集同志租賃園中曠地闢一水池以備救火之用議定每歲租值洋銀二百餘元人皆以事關善舉樂觀厥成自九月某日興工以來已將告竣忽有某某二鉅紳出爲阻止遂於上月下浣某日集衆商議胡頗善詞令委曲辯論羣情咸折服乃不至功廢垂成從此食德飲和居民當可拭目而俟矣○近日省城拐匪甚衆不論男婦老幼摻以藥物卽昏然罔知正月十七日靖遠營勇丁在源昌街查獲拐匪李亞七及被拐之幼童胡亞日一併送入南海縣署縣主裴大令研訊之下供出所拐人口先後出洋販賣已不下四十餘人想當按律嚴辦也至二十日蓬萊里黄宅一僮 
 
 

Page 3

 
 
年甫十二三出外購物良久不歸正深疑訝僮母某氏忽坌息而至聲稱兒子已入拐匪之手幸遇新戚始得送回今神色尙未清醒云云噫化日光天之下此輩竟横行無忌一至於斯有地方之責者豈竟充耳無聞耶是可異已○天久不雨農人望澤孔殷兼之瘟疫時行死亡相繼廣東巡撫德靜山大中丞關心民瘼設壇祈禱本月十五日雷聲殷殷雨師隨至至十六日雨仍不止惜不甚大聞清遠廣寍四會等處已大霈甘霖河水陡漲數尺○本月初七日旗界米巿街毓佐領家被劫一案當經地方官懸賞購緝井奉軍憲壽留守勒限十日破案現在限期已滿贓匪未獲該管旗員再加花紅銀一百元俾匪人不致漏網○前月某日西南餉渡船來省被某輪船撞沈溺斃若干人事後渡船主徐光等具禀番禺縣署請查縣主錢大令以事關人命立卽提案研訊徐供稱小的之船由鄉開行上月二十七日之晚駛至三山河面水淺停泊翌日清晨乘潮駛至大尾地方突被香港海河夜輪船撞沈全船覆没當經各船援救除救起外有船户唐姓夥伴徐姓及搭客男女多人盡皆斃命旋經善堂紳董設法撈屍殯殮禀請澈查大令訊取確供諭候查明核辦 
[厦門小志]  
　　厦門訪事人云去年閩中大吏通飭各屬籌辦捐輪漳州府所轄七縣中以龍溪一縣爲收數最多約有十餘萬金之譜於公家誠不無小補也○本月某日福建候補道何觀察璧鎏由省來厦拜會提道諸憲小作勾留卽須回省○本月初十日之晚蘇厝埕某姓家突來盜匪若干人持械入室任意冥搜衣服簪環所失甚巨翌日事主開具失單報諸厦防廳署廳尊張司馬准之急帶同捕役人等親臨勘騐允卽飭差緝拿 
[烟海春濤]  
　　烟臺訪事人云客有由青泥窪附乘日本輪船蓬萊丸至烟者言及是船於本月十四日駛近某處洋面不知艙中因何起火幾肇焚如幸施救得宜未致釀禍然船中人受驚已不淺矣○頃有某甲者在旅順口行使僞洋銀被俄國巡捕查知禀請俄官提訊供稱此項洋銀向烟臺某號兌換因派二俄弁將甲押解來烟交俄領事管押以便函請地方官拘某號主對質俾成信讞○邇來東海關稅務司某君見烟臺各街巷堆積穢物臭氣薰蒸大爲居民之害因函請登萊青道兼東海關監督李觀察轉飭地方官雇人酒掃刻已由觀察札飭福山縣出示曉諭並擇人烟繁盛之處修造官厠以便行人○烟臺爲南北通行口岸現屆春融冰泮各屬商民之因事北上者咸取道其間輪舶往來倍形繁盛逆旅主人無不利巿三倍 
[紫泉艶影]  
　　揚州訪事人云江甘兩縣房捐已於去臘由上憲委王俞兩大令逐一查明造册呈核兹者上憲以册内所列有巿房一間月租至洋銀六七元而毗連之十間八間反止五六千文者此中顯有朦混情弊爰札飭按册復查並須吊閲各店前三年付租簿藉或房契租約刻已由俞大令會同甘邑宰謝明府聯銜牌示一面責令各坊保隨同司董逐處詳查矣○揚州府石太守前因雨澤稀少率屬詣郡廟設壇爲民請命是晚卽甘霖下霈惟高原尚未深透翌日雨師又復惠臨雷電交加滂沱砰訇比天明已得雨二寸有奇下隰高原一律沾足小民篝車望慰歡聲若雷 
[金焦屐印]  
　　鎮江訪事友人云日前署鎮江府許東畬太守查悉南門外某烟館大開賭塲肆無忌憚飭差拘獲賭徒數名研訊之下判令各責八百板荷枷示衆以儆效尤○近日鎮郡米糧來源甚少以致巿價日昻每石需洋銀五元七角有奇署丹徒縣洪鷺汀大令查係奸商壟斷居奇所致立卽出示嚴禁以保民生特未知言者諄諄聽者能不藐藐否○每屇春令城内外遍設牛痘官局俾家有甯馨者到局求種不費分文數載以來民生之賴以保全者不少今春天氣和煦異常常鎮通海道長久山觀察因飭各局均於本月十五日一律開辦日來四方之襁負而至者已絡繹於途矣 
[徒犯過申]  
　　數年前川沙武生朱聯魁卽朱少廷姦佔閨女事發經廳尊陳桓士司馬訊明詳奉上憲科以軍罪發前往陜西狄道州配所迨去年京師雨澤稀少朝命將各州縣人犯减輕辦理朱遂蒙恩改爲徒罪經陜甘總督崧制軍發回司馬核定杖一百徒三年發往丹陽配所昨日起解過申解差赴縣署投文縣主汪瑶庭大令飭暫寄禁獄中聽候繕備公文轉解嘉定縣下站 
[賽會紀略]  
　　昨爲清明令節本邑城隍神賽會路由已登昨報清晨大雨傾盆至午後倐放晴曦會中人遂排齊儀仗出廟遊行旋折往西門外邑厲壇振濟孤魂典史趙敬臣少尉命駕前往致祭 
[會議騐花]  
　　日前英商老公茂紡紗廠騐花洋人洛神飛隨同二十三七鋪巡防局員邱友林二尹將前次所獲濕花芬别騐明酌量判罰給各鄉販領回昨日午前二尹請上海縣主汪瑶庭大令保甲總巡朱森庭明府到局會議章程旋同詣道轅禀請蘇松太兵備道袁海觀觀察 
[票案餘聞]  
　　前日廣濟公司王肇嵩投函南巿馬路工程局請辦月月中時運來萬又得大家發四家彩票店總辦翁子文太守立卽飭傳店夥田兆勳熊蘭生陳東銓等訊明勒令遷移取具遵結旣忽有人以田熊二人被局中私押等語赴道轅禀陳蘇松太兵備道憲袁海觀觀察立飭太守稽查昨日太守傳田復訊田供小的蒙斷業已具結當晚九點鐘時回去正擬設法遷移不知何人忽造謡言容小的查明禀覆可也何菊生供小的在萬又得票店習業當晚同事熊蘭生卽回店今彼已往北巿尙未回來太守遂將情面覆觀察一面飭地甲查問大家發票店設在何處旋禀稱小的查得南馬路旁並無此項牌號太守飭再明白查復 
核奪 
[擇吉到差]  
　　南巿馬路工程局襄讞委員余克安叅軍前經蘇松太兵備道袁海觀觀察調辦江海關事務兼稽查洋貨釐金遂定於月杪交卸襄讞事宜三月初一日到差視事 
[掩骼埋胔]  
　　有陸正榮者年約四十左右前因貧病交迫經人送至仁濟醫館求治延至昨晨殞命由醫館中人報請同仁輔元善堂給棺收殮先是前一日跑馬廳前浜内有一孩屍巡街捕見之回告捕房捕頭著傳地保殮而瘞之 
[英租界捕房紀事]  
　　日前姜春元偵知其妻某氏被周寳生誘至某處姦宿喚令二百九十五號巡街捕將周拘入捕房捕頭令卽轉送公廨禀請讞員張柄樞司馬訊究○病民徐阿海洪永元蹣跚十馬路中三百四十二號巡街捕見之帶入捕房捕頭著轉送公廨禀請妥爲安插○前日某國兵船甲乙兩上水手醉態瞢騰沿途滋擾經一百四十四號印捕拘入捕房捕頭著押至酒醒時釋出○流妓李桂寳王陸氏徘徊雲南路招攬狎客經巡街捕拘入捕房捕頭著轉送公廨禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　蔣子南張新榮同控朱春山誘拐小孩前晚縣主汪瑶庭大令升堂研訊張新榮供小的在縣橋　間　　　　　　　子根祥年七歲本月十八日午後失去偵尋至二鼓後蔣來知照始知被朱連伊子三寳拐往新閘迨尋獲詢之同稱確被朱賢子　　　　　子投案稱小的兒子與張子同時失去偵尋之下有人謂見其與朱子往西而去因卽與妻弟尋在新閘向朱查問無著回至　　中見　人與兒子同行急呼其名其人卽飛奔逸去隨見兒子所穿棉袍棉襖均被褫去祗留單布衫破均肩叩求究辦朱子阿招供小的年十一歲母親已故父親在主簿署當輿夫本月十八日父親携小的出小東門雇一東洋車送小的至英界麥家圈胞兄阿林所開成衣店内囑阿林等候少頃父親領兩孩到來與胞兄各乘一車携往新閘囑小的在原處等候及至黄昏時父親來云蔣家孩子身上過冷遂脫小的之衣與之以後情形實不知悉朱供張蔣兩孩由小的兒子阿招邀往北巿閒遊蔣孩自已脫衣質錢至翌晨阿招由族弟尋獲送交小的大令斥其刁狡命阿招質對依然不認爰飭張蔣各帶小孩回去阿招交差留養朱押候再究○前者寡婦唐林氏控金雲槎欠賴會欵大令訊明限期措繳兹因限期已屇提案覆訊金供小的開設魚行所欠唐林氏之欵前蒙斷令先繳洋銀三百元唐林氏曾欠潘姓會欵洋銀一百七十六元立有按月拔還之憑摺一扣由潘劃抵小的所欠另措洋銀一百二十四元合成三百元之數今將繳呈案下唐林氏供小婦人應拔還潘姓之一百七十六元任伊劃去惟金欠小婦人之欵多至一千六百餘元叩求追給大令限金於一月内再繳七百元著具限結存查 
[南巿瑣聞]  
　　前晚有某甲者鶉衣百結落魄無聊濳至本邑小南門外大校塲左近解帶就楊樹上雉經幸爲途人某乙所見施救得生詢知係湖南某邑人欲歸不得是以輕生遂糾約好善諸君湊給川資俾令得附船回籍○前晚本邑城廂内外保甲總巡朱森庭明府督率差勇巡行南巿旋至浦東爛泥渡某茶肆中拘獲賭徒沈旺郎顧銀桂二名帶至附近巡防局研訊之下飭各笞責一百板勒令具呈改過切結然後交二十四圖地保嚴少峯帶去 
[英美租界公廨紀事]  
　　前日幼孩徐丫頭沿途啼哭不知所歸經某號巡街捕送至公廨禀請安揷讞員張柄樞司馬著交官媒留養聽候出示招領○許六盈控伊妻繆氏串同前夫之子發臣卽七官擅將所開某烟館私改牌號訓斥不理反被兇毆昨日司馬飭差恊探將七官提案押候訊懲○某圖地保陸道生因售地糾葛被人控諸上海縣署縣主汪瑶庭大令查知陸匿跡英界移文公廨請卽恊提昨日司馬飭差恊探將陸提到押候解送縣署歸案訊辦○數年前道勝銀行某俄商以地販黄少齋卽黄華棟售地不交控經前讞員疉次研訊尙未了結日前俄商復投本管總領事署請追俄總領事某君將情函致公廨司馬卽於昨日飭差恊探將黄提到押候訂期會訊 
[法租界捕房紀事]  
　　昨日捕頭克賴美查知清明令節好事者必舁城隍偶像出游深恐行經新租界中或有流氓滋事因令各包探前往彈壓○前日甲乙丙三甬人曳一裝貨車行經租中界偶不經心碾傷途人張某左右經某號巡街捕拘送捕房張自願出外醫治捕頭遂不子深究○昨晨某包探巡至公館馬路左近見一乞兒施其胠篋探囊手叚因卽拘入捕房捕頭令押候解送公堂禀請讞員杜枝園大令訊辦○積賊王阿四手携賊具彳亍街頭適被某包探所見拘入捕房捕頭著押候查明曾否犯案然後解送公堂禀請核奪 
[美租界捕房紀事]  
　　昨日清晨偷兒王阿狗掩入有恒路第六百四十七號門牌某姓家竊取衣服携之而出適爲包探倪順泉所見連贓帶入捕房捕頭令押候轉解公堂禀請讞員張柄樞司馬訊辦○昨日午前江北小工薛小三唐祖先混入公和祥碼頭華利輪船上行竊藥料適爲船中人所見扭交某號華捕帶入捕房捕頭令押候解送公堂禀請懲辦○昨日亭午甬人徐阿桃不知緣何至百老匯路某牛肉店借端滋閙被店主扭交巡捕解入捕房捕頭詢悉情由姑念事起細微令押乞丐牢半日以儆○前晚有甲乙丙丁等數西人飲至沈醉在百老匯路譁擾不休適爲某號印捕所見拘送捕房捕頭令押至酒醒時釋出 
[上海六馬路仁濟善堂開廠施粥經收施粥捐正月初一至世卅日清單]  
　　元旦日葛蕃甫大令洋二十元津門楊善士洋五元○初三日天元參號銅洋四元二角○初四日吴隐名洋十元銅洋一元隐名氏求氣喘速愈洋四十角銅洋一元○初五日傳隐名洋十元張陳氏五角○初六日蒙佑免禍人洋十元裕和源號銅洋二元廿角鄭晋康銅洋一元二角○初八日湖州適安居士爲子病愈還愿洋廿元葉卜盛一元○初九日無名氏求病速愈洋五元卜友記二元○初十日尤森庭祈子病愈洋十元隐名氏洋七元八角銅洋九元二角揚州蔣茞澞妻産求佑大小平安五元亦琴書屋羅三元無名氏一元○十一日隐名徐洋五十元彭錫玖來馬善姓洋七元無名氏白米八斗二升○十二日東海居士洋五十元○十八朱隐名洋十元○十九日陸楚善子庥臨洋十元銅洋一元陸大房銅洋二元六十七角○廿日無名氏求合家平安無病助洋十元全泰盛銅洋一元○廿五日勞原德洋三十元凝德堂俞銅洋九元五十九角○廿八日沈官彬求合家平安洋廿元凌愛弟保佑四季平安十元無名氏銅洋廿四角○廿九日洪啓緒求保平安洋五元以上共收洋三百十一元五十三角銅洋四十八元六角白米八斗二升 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年二月十五日京報全録]  
　　宫門抄諭旨均録前○皖撫聶奏報酌加丁漕捐以資湊濟償款緣由摺○豫撫錫奏請將截存南糧分别濟工濟振摺○湖督張奏報征收稅鈔及支解數目摺○湖督張奏籌解第一期新定賠欵緣由摺 
　　頭品頂戴安徽巡撫臣聶緝槼跪奏爲籌措償欵不敷尙鉅現擬援案於丁漕酌量加捐以資湊濟恭摺仰所聖鑒事竊據辦理籌議公所布政使湯壽銘按察使聯魁安廬滁和道毓秀會詳稱安徽省每年奉派賠欵銀一百萬兩數月以來百計策畫惟酌提各州縣及各釐卡進欵十餘萬金已有確數其餘巿房店鋪烟膏興息酒肉等捐雖次第委員會同地方官切實查辦核之百萬銀數不敷尙多獨力實有難支衆擎乃爲易舉前奉部文内有按糧捐輸一條飭照廣東辦法斟酌舉行悉心體察原與丁漕加捐無異查皖省歲徵丁漕曾於光緒二十三年奏明各减收制錢一百文現聞江西徵銀一兩加捐錢二百文漕米每石加捐錢三百文浙江亦徵銀一兩加捐錢三百文鄰省均已舉行皖省亦須照辦兹定於光緒二十八年爲始每徵地丁銀一兩漕米一石各復舊價錢一百文再加捐錢二百文共計各加收錢三百文至有丁無漕之處則僅於征銀一兩加收錢三百文無論民衛一律辦理卽於上下忙啓征時隨同正賦帶征每户收捐若干載明帶票以昭核實並無絲毫浮費倘皖省奉派之數日後部議覈减若干即將此項加捐錢文酌量减收等情詳請具奏前來臣查是項償欵節經前撫臣督同司道盡心籌畫因派數過鉅設措爲難至今尙多無著而事關大局待解甚迫非空言所能搪塞亦非零星所能湊集該公所議請援照江浙成案於各屬所征地丁漕米每銀一兩米一石各加收錢三百文實出於萬不得已在貧民丁漕無幾不至因此苦累丁漕多者類皆殷實大户正宜勉力輸將藉伸其急公奉上之忱日與該司道就近年熟徵丁漕正項酌中核計每年收數可得三十餘萬串合銀二十餘萬兩於湊解償欵不無小補自應准予照辦丁漕正項之外一切耗銀耗米不再計數加收以錢兌銀解司亦免繳傾鎔火耗等浮費日後苟可量子减收仍隨時察看情形斟酌辦理以示體恤除咨部查照並飭催巿房等捐查兌確數核與每年奉派銀一百萬兩以收抵解能否敷用另行具奏外所有安徽省籌措償欵不敷尙鉅現擬援案於丁漕酌量加捐以資湊濟緣由理合會同兩江總督臣劉坤一恭摺具陳伏乞皇太后皇上聖鑒勅部立案施行謹奏奉硃批户部知道欽 
　　調補河南巡撫兼管河工事務奴才錫良跪奏爲豫省截存南糧請分别濟工濟賑恭摺仰祈聖鑒事竊查接管卷内前准江蘇撫臣聶緝槼電稱商將抵樊白糧接運到汴五百包連皮共重六萬八千九百八十二斤又准行在户部電商將運陜南糧無庸再運卽就近交河南府陜州兌收存候回鑾時撥用等因旋經河南府收到南糧糙米二千二百七十八包連皮重三十三萬五千六百三十六斤白米十六包連皮重二千三百四十九斤樣米二包連皮重二百六十四斤陜州收到糙米卽寗米三千二百五十八石二斗零連皮重四十七萬二千四百四十九斤零白米卽鄂米四百九十九石四斗零連皮重六萬七千九百九十八斤零查白米經久過夏鼠耗霉爛在在堪虞且北人慣食榖米麥麫南糧變價亦屬不易據布政使延祉糧鹽道王維翰詳請核示前來奴才覆查南糧轉運到豫水陸周折幾費經營今旣不可久儲又難變價聽其紅朽殊屬可惜今擬易爲振撫大可拯救災黎聞山西去歲省南又復歉收民情極苦陜州與晉南僅隔黄河若以陜州所存南糧撥晉由晉撫臣委員來陜運回放振實爲便捷又前准軍機處口傳諭旨渡黄船隻妥爲收藏欽此遵查黄河入夏後風濤洶湧必須提至洛河方可相地築塢藩司延祉轉據河南府知府文悌詳稱撙節估計需銀萬兩以外庫儲正在告匱若以該府所存南米搭發興工不敷之欵仍飭由司籌撥洵有裨益文考縣城去夏黄水漫溢富將决口卽時堵築刻值春撫之時尤須加高培厚以資防護該縣距省甚近若將省存南米撥發修堤以工代振誠爲一舉兩得是否有當理合恭摺具陳伏乞皇太后皇上聖鑒訓示謹奏奉硃批著照所請户部知道欽此 
　　太子少保頭品頂戴湖廣總督臣張之洞跪奏爲江漢關第一百六十二結期滿徵收華洋稅鈔及支解各數目遵照部章開單恭摺仰祈 
聖鑒事竊照前准户部咨鈔奏内開各海關洋稅收支數目按結開列清單奏報一次仍扣足四結開單奏銷一次一面造具四柱清册曁支銷經費銀兩清册分送户部曁總理各國事務衙門以憑核銷等因光緒十年二月二十五日具奏本日奉旨依議欽此又准咨第九十五結期滿清單僅有收支欵目以致各結總數未能聯貫嗣後應令舊管新收開除實在分爲四柱逐欵開列以昭明晣等因均經轉飭遵辦兹據湖北漢黄德道江漢關鹽督岑春蓂詳稱江漢關收支各項稅鈔及支解各數目前經截至光緒二十六年十一月初十日第一百六十一結止詳請奏咨在案兹自光緒二十六年十一月十一日起至二十七年二月十二日止第一百六十二結期滿徵收各項稅鈔内六成洋稅除支解外計不敷銀十三萬一千一百零七兩八錢七分二釐零八絲四忽又四成洋稅除撥解外計不敷銀七千二百三十二兩八錢四分九釐又招商局各項稅鈔除撥解外計存四成八釐銀三萬五千八百五十兩零六錢六分六釐已如數歸併六成洋稅内開報又五成二釐局稅除撥解外計不敷銀八萬六千六百三十六兩一錢八分七釐其四六成洋稅及五成二釐局稅不數銀兩應在於下結所徵各項稅銀内照數彌補又遵照新章徵收洋藥稅釐銀兩除開支外尙存銀一萬六千五百九十一兩八錢五分五釐容卽彚解等語詳請奏咨前來臣覆核無異除俟一年期滿按結造具收支經費各册另繕總單分别報銷外所有第一百六十二結征收洋商華商各項稅鈔及支解各數目謹會同南洋通商大臣兩江總督臣劉坤一湖北巡撫臣端方恭摺具陳並繕具四柱清單恭呈御覽伏乞皇太后皇上聖鑒謹奏奉硃批該部知道單併發欽此 
太子少保頭品頂戴湖廣總督臣張之洞頭品頂戴湖北巡撫臣端方跪奏爲湖北省派還本年十二月分第一期新定賠欵遵旨籌欵解交恭摺仰祈聖鑒事竊照前准行在户部咨具奏新定賠欵擬派湖北省銀一百二十萬兩嗣于十一月十四日承准行在軍機處元電奉旨據奕劻王文韶電奏稱公約第六欵内載明由國家出給保票付還各欵應每月給銀行董事收存等語應將全年應付本息匀作十二分按月攤付本年十二月一期應付之欵萬不可失信外人現在爲期已迫各該省前次指派之欵應卽按月分匀赶緊籌措先期解交上海道轉付收存無論如何爲難不得稍有遲誤等因欽此當經轉飭司道各局欽遵籌辦去後兹據湖北布政使瞿廷韶善後局司道會詳稱鄂省財力本極艱窘歴年籌解各項要餉洋欵及籌湊鹽釐抵補不敷之欵已屬萬分爲此難次派解新定賠欵爲數旣鉅歴年復多且籌欵之法仍須無累於民無病於商方足以持久遠數月以來就地方情形多方籌措雖辦法略有端倪而收數毫無把握惟欵關中外交涉萬難愆期貽誤自應無論何欵暫行挪撥以應急需兹在收存助餉新捐項下暫借庫平銀十萬兩於十二月十一日發交漢鎮恊成大德通各商號領匯限二十日以前赴江海關道衙門交收一俟收有成數卽行如數提還以清欵目所有撥解本年十二月分第一期派還新定賠欵緣由理合詳請奏咨等情前來臣等覆核無異除咨户部查照外謹合詞恭摺具陳伏乞皇太后皇上聖鑒謹奏奉硃批户部知道欽此 
 
