# 1919 - 53 - 4916533

 

Page 1

 
 
   
 
 

Page 2

 
 
時評 
[和議何如（冷）]  
　　北方代表已總辭職矣四十八時之約已將至矣在和議中情形觀之殆已至要至重矣然而政府尙曰此一部分事也此一方面言也與和議中之情形有大相逕庭者和議尙何可望乎 
　　謂政府爲不願和想無此理謂政府爲全無能力或亦不至此然謂政府此次之應付和議謂應當如此則苟稍知連日和議之情形者當亦無人謂然然則政府其殆麻木而不仁歟 
[專電]  
　　北京電　政府以中日協定全卷送會又以裁兵案交朱提會昨續電朱大意裁兵及軍民分治爲中外趨勢所同關係全局請催速議（二十八日下午四鐘） 
　　北京電　哈爾濱海參崴中華總商會電國内和平業經發軔僑商同深忭舞（一日下午五鐘） 
　　北京電　陳樹藩以奉令停戰劃區防守擬將渭南乾華一帶由張錫元擔任防務右翼方面歸陜軍防守（一日下午四鐘） 
　　北京電　又有電車日借欵二千萬將成立說（二十八日下午三鐘） 
　　北京電　龔因曹張欠餉及參戰經費無可籌撥决將八年公債提半向外國銀行抵押已囑李次長談判（二十八日下午三鐘） 
 
 
 

Page 3

 
 
　　北京電　昨日下午四時國務院召集財政當局開特别會議討論整理全國財政辦法 
　　北京電　交通部照復英使來文謂中國鐵路此時爭點旣多難於解决俟至歐戰告終須由英美及有關係各國通盤審查必由各國共同出資辦理以免爭議等語查我國鐵路之建設關係國家行政如照來文所稱與允許各國施行監督何異不但有侵本部行政權更起干涉内政之漸是以本國政府萬難承許特此聲明否認以維本國主權（二十八日下午三鐘） 
　　北京電　參陸兩部爲預定收束軍隊計畫今日在參部開連合會議（二十八日下午三鐘） 
　　北京電　高郵吳輔勳等電請速弛米禁以蘇重困（二十八日下午四鐘） 
　　北京電　蘇李齊兩長電據馬良電據張謇函稱現在情勢變遷運米出洋爲自害政策萬不可行敝會亦一致主禁等因敬聞 
　　北京電　閣議决用明令申禁嗎啡（二十八日下午三鐘） 
　　北京電　張敬堯電已與田周商妥雙方暫守原防（二十八日下午四鐘） 
　　北京電　張廣建以川邊危急甘省無軍可派又緩不濟忽應如何請示（一日下午四鐘） 
　　北京電　吉林電伊萬諾夫與舊黨及日軍劇戰激黨勝利 
　　北京電　徐以黑省邊境俄日軍隊發生戰事商段令參戰軍開往協防（二十八日下午三鐘） 
　　北京電　浙楊齊兩長來電反對財部所定軍政各費案八成發給政策（一日下午五鐘） 
　　北京電　本日令署江蘇敎育廳長符鼎升丁憂給假兩月以胡家祺署理（二十八日下午四鐘） 
　　北京電　全國烟酒公賣專署請以李恩藻爲坐辦（二十八日下午四鐘） 
　　北京電　殖邊銀行加入李張新股財部出而干涉現正請人疏通（二十八日下午三鐘） 
　　北京電　王占元電徑宥日共遣送敵僑六十七名（二十八日下午四鐘） 
　　北京電　新國會上午十時行二届常會開會式東海派吳笈蓀爲代表錢偕閣員全體蒞會各致頌詞（一日下午五鐘） 
　　香港電　軍政府接北京覆電謂國防軍不能裁撤日本借欵不能取銷又接陜西代表李述膺急電促請取嚴重行動對付陜西問題故已决議電囑唐紹儀如北方不卽停戰則卽停止會議並宣布北方開釁罪狀（二十八日下午三鐘） 
[各通信社電]  
　　北京電　政府以裁兵一事爲上海和會首當討論之最大問題故提交兩案一爲裁減軍隊一爲軍民分治按中國兵額在一九一五年爲八十七萬八千零九十人而最近表册則載明現有軍額爲一百四十三萬六千一百八十人新增之數逾出五十萬人每年軍費爲二千二百萬元佔全國入項十分之八中國財政支絀國庫空虚即以此故此實中國和平之大障碍允宜首先撤除然後始可言軍民分治他如整理敎育工業農業等重大問題亦必至可節省金錢以供生利需用時始能舉辦故政府促上海和會首先解决此問題已電致朱總代表謂多延一日即中國多費一日鉅欵苟不從速解决旣與國民期望不符又與和會原旨不合想南代表亦當能共喻此意（二十八日） 
　　西京電　昨晚以來警察甚爲活動已捕獲印刷人數名因其承印秘密書籍也據當地報紙云疑係過激黨主義之文字（二十八日）以上路透電 
　　北京電　朱啓鈐電索軍事密約錢覆待分别檢交 
　　北京電　某要人謂上海平和會議所爭執各事不久自有解决辦法 
　　北京電　熊希齡昨晨謁徐世昌申時出京今日（二十八）赴滬承徐意疏通和議 
　　北京電　張瑞璣將由錢閣加以委任形式但不明發命信（以上二十八日）以上上海平和通信社電 
　　北京電　張瑞璣聞和議停頓不肯起程謂須得陜西停戰之確證方能赴陜徐錢現仍力勸前往 
　　北京電　陳樹藩電于右任現駐陜北三原劃界應以三原爲限當遵五條辦理西部士匪應歸樹藩剿除與于右任無涉 
　　北京電　中東鐵路府院一再會議决向協約國委員會要求畫出西比利亞路外另訂辦法 
　　北京電　財部通令各省財廳每月解欵務按期報解不得有挪截及遲延情事 
　　北京電　陳籙向使圑聲告參戰借欵停付爲難情形已改定正當用途將對内外一致宣布（以上二十八日） 
　　北京電　唐紹儀來電詰陜事限時答覆錢總理即進府謁徐商辦法 
　　北京電　昨夜四鐘府院接滬電北代表全體辭職 
　　北京電　和議將决裂都下震動徐意囑第三者轉圜暫維現狀勿令中止 
　　北京電　院將據上海和會對於陜事主張電各督徵意見 
　　北京電　今午公府召閣員開緊急會議商挽回和局辦法 
　　北京電　内蒙改省問題聞當局因目前財政支絀無力及此對於張奉督所請將從緩議（以上一日）以上中孚通信社電 
　　北京電　北方議和總代表朱啓鈐昨日電致中央辭總代表之職今晨徐總統親電慰留並囑詳述辭職理由據總統府方面之消息云朱氏辭職之理由因國務院於前月十三日發表對於陜西之停戰命令朱氏據此曾向南方代表聲言如十三日以後陜西再有戰事自當負其責任而陜戰至今未停故不得已而辭職云云（一日） 
　　北京電　據總統府方面消息云南方於二月十三日國務院致陜西之停戰令究竟到着與否尙在不明之時期中遽以于右任致南方代表之通信爲據誣北京政府之無誠意似未免過酷也且北方總代表朱啓鈐對於國務院致僻遠之陜西省之電報遽從發電之日始對於南方誓言停戰尤屬謬誤况就於陳樹藩之處置遽欲憑于右任一面之詞以爲斷定尤不免失之太早總之此等問題非待張瑞璣到陜西實地查辦後政府無從處分尙有無數重大問題須待依次協議之和平會議竟因此等一地方之問題而致停頓實屬遺憾云云錢總理昨日致未總代表電大意如上所述 
　　北京電　中央昨日再向陜西發表停戰命令重述二月十三日國務院參陸部所發電報之意思命照五條辦法迅速切實施行（一日） 
　　北京電　新國會第二次開會禮於今日上午十時在衆議院舉行出席議員兩院合計二百七十四名錢總理以下各總長皆出席議長李盛鐸述開會詞次由徐總統代表吳笈孫及錢總理朗誦祝詞向國旗行敬禮十時三十分禮畢攝影以作紀念旋即散會（一日） 
　　廣東電　昨日參衆兩院議長出席於政務會議恊議國防軍及參戰借欵等問題之後因北方對於陜西問題毫無誠意之可見决議電致唐少川請中止南北和平會議將北方罪狀宣布中外本日國會開談話會報告此等結果且討論其善後方法（二十八日） 
　　廣東電　此間各圑體關於挽留莫督軍之辭職呈遞陳情書於陸幹卿與軍政府（二十八日） 
　　廣東電　雲南督軍參謀李伯英已於昨日由香港附綏陽輪船赴滬（二十八日） 
　　東京電　自日本參謀本部附齋藤中將赴北京後卽發生種種之流言使内外人對於日本之對華方針咸抱疑惑之念據某閣僚語云前任内閣内外政策悉以軍人爲本位深信段氏一派在中國必將永握實權但現任内閣則明瞭當此國際聯盟行將成立之重要時機中若不將從來軍閥外交之弊掃除盡凈則日本且將永遠爲列國所誤解而共指日本爲武斷的侵略主義之國家此事不利於國家者至鉅故原首相及内田外務大臣對於此點已有决心凡外交方針萬事皆歸外務省統一之不許再有如前内國時代任私設專使奔走運動等事發現蓋於實際上在和平會議漸有進步之今日卽欲以段派爲對手重演此等無見識之舉動亦將毫無功效也至齋藤中將此番赴北京之使命乃欲將中日軍事恊約停止運用至和平會議成立爲止並勸告段派勿再要求日本履行參戰借欵及兵器供給之契約也日本所以派齋藤中將者因彼爲締結該契約時負責任之人耳齋藤氏事畢回國卽將被補爲某師圑長此事已經内定故近時所發生之流言不足信也云云（二十八日） 
　　東京電　日本外務當局正式聲明曰近時外間雖有人傳說中日兩國改訂中日軍事協約一部分之交涉其内容如次一在天津漢口上海三處設立中日合辦之兵器廠其工程師及材料均仰給於日本二中國政府於今後十年間繼續於右兵器廠或□□（二字電文不明）購入價值三萬萬元（每年三千萬元）之武器及彈藥三中國在上述期限内對於日本輸出中國境内之鐵料不加以限制四中國政府所需購入武器之費用於日本泰平公司依代墊之形式借給中國五中國政府未曾交清上述武器及彈藥之代價以前日本有對於中國供給武器之優先權但日本政府並無何等改訂之計劃即上列條件亦全然無所根據日本陸軍當局亦完全否認此事云 
　　東京電　普通選舉促進同盟會於本日以日比谷公園爲中心點舉行一大示威運動聚集公園内外之羣衆勢如潮湧迨至預定時刻下午一點鐘代議士黑須龍太郎氏登園内音樂堂述開會辭畢後齊聲合唱國歌（君代）次恭讀明治天皇誓文五條次即朗讀决議文即云吾人期速實施普通選舉旋即列隊趨赴宫城前三唱聖壽萬歲繼至議會正門前由該會代表三人於大岡衆議院議長前朗讀該决議文乃重回日比谷公園而散會（一日） 
　　東京電　亞細亞學生會訂於三月二日午後在築地精養軒開成立會及第一次大會盡力於此舉之中國留學生十餘名朝鮮學生三名台灣學生六名緬甸學生二名及日本官立私立大學學生五十餘名於昨晚集議會務發招待狀於朝野名士及各國大使公使等（一日） 
　　東京電　日本陸軍省公表云在西伯利亞之日本軍自二月中旬以來排多大之困難在亞歷克塞夫斯克附近擊攘優勢之過激派軍田中枝隊於二月二十六日在油逹卡附近遭遇敵之大集圑與之激戰後卽擊退之日軍之死傷似亦甚重俟得確報當再詳報 
　　東京電　據日本郵船會社接得電報云西園寺侯爵預定二日晨抵巴黎（一日） 
　　東京電　西園寺侯爵已於二十八日安抵馬耳塞即赴法京巴黎（二十八日） 
　　東京電　駐日腦威國代理公使愛貞氏於二十六日因腦溢血症作故（二十八日） 
　　東京電　日皇明降諭旨三月三日因朝鮮李太王舉行國葬着届時廢朝以誌哀悼（一日）以上東方通信社電 
　　東京電　北京第一陸軍預備學校畢業生二十人爲留學東京牛込之成城中學校赴日北等學生學術品行體格皆較前爲優而將於明年十二月入陸軍士官學校肄業 
　　東京電　中國南北平和會議於入正會議之前觸二三之暗潮有頓挫之形勢或者再招列國之第二次勸告 
　　東京電　對於中國之要求撤去治外法權日本委員亦佇待其提議日本固亦贊成惟其實行或者將由列國要求爲裁判及其他行政上之準備（以上一日）以上共同通信社電 
[法國無線電]  
　　二十八日里昻電和平大會之中國代表圑以外交總長陸徵祥氏爲領袖向法國國務總理克勒滿沙氏祝賀其告痊之迅速且述甚願見克氏即實行重就和平大會主席之座位 
　　二十八日里昻電　瑞士巴斯勒消息末尼克電稱前鑛務總辦末倫博士星期三日曾出席於勞兵大會忽於星期四日晨復歸本恩（瑞士京城）同時由本恩歸來之洛斯脫氏已拒絶政府之獻議現外交總長一席無人繼任 
　　二十八日里昻電　列里消息列里市長發有布告定於三月三日重開股票交易所列里被德軍佔據股票交易所閉歇已久現深信列里股票交易所以石炭五金煤油股票爲交易之大宗者行將覩其市場恢復戰前所有之盛大及活潑氣象 
　　二十八日里昻電　法國衆議院於星期四日開會一致通過法律案所有動員將一律給與奬勵金二百五十佛郎並特定個人增加之奬勵金現在尙任戰役者將定爲二十佛郎其他動員爲十五佛郎 
　　二十八日里昻電　二月二十八日巴黎倫敦間匯兌率英金一鎊合二十六佛郎法國公債劵市價如下三釐公債六十三佛郎三○（有疑義）一九一七年四釐公債七十四佛郎五五一九一八年四釐自由公債七十四佛郎二○一九一八年五釐自由公債九十佛郎二○ 
[路透電]  
　　十七日巴黎電　協約國擬以現駐巴黎由哈萊將軍統帶之波蘭兵兩師運至波蘭挽救大局並擬接濟波蘭人軍火俾波蘭兵得以堅持抗拒過激黨與德兵今日福煦上將在十代表會議演說關於此事之特殊問題該會議並議及財政與經濟之助力和會衆意現欲鞏固俄國四周新成立之獨立國藉以解决俄國問題法國曾向十代表會議發表關於摩洛哥將來政治地位之意見法國願自由行事取銷亞爾吉西拉條約唐吉曷則歸法國保護法國將得西班牙之同意解决關於摩洛哥西班牙區域之困難協約國擬向德國要求之最後軍事條件内有陸軍海軍領土經濟四類將來德國之陸軍步兵以十五師爲限騎兵以五師爲限陸軍參謀部必須取銷嗣後不得再視武事敎訓爲一種科學所備武裝子彈均有限額來因河以西不准屯駐武裝德軍福煦上將在十代表會議演說謂丹齊問題與由丹齊通至波蘭内地之二鐵路問題必須切實解决俾得運輸波蘭兵在某鎭登陸及由此二鐵路開入波蘭法國各界聲稱法國關於摩洛哥唐吉曷提出之要求擔保在該鎭建設有力之政府僅受對於英國及西班牙某種特殊保證之限制和會已暫定三月八日開全體會議届時各委員均將提出報告最關重要者爲賠償委員會之報告其中將論及索取賠欵所須依據之主義及協約國所索之數額其次爲關於審查戰爭責任之報告日本議和代表主任西園寺侯爵今日可抵馬賽各報謂西園寺乃日本自由黨之領袖與克勒滿沙有深交 
　　二十五日波士盾電威爾遜總統於答覆歡迎詞時略謂和會之報告未便豫爲宣布但有可言者和會之事業甚爲複雜國家無論大小皆有關係焉各國代表提出其國家之要求氣度謙和殊可驚異若輩輒先就美國代表接洽蓋歐洲各國無一疑及美國之目的也美國已博得令人歆羨之榮譽而成人類之友無論何處凡有需兵者輙請派美兵美國以其全力供保障人權與公道者之用非爲本國權利但爲人類共同之權利吾勇俠之美人已使歐洲咸明此義此乃吾人見之而爲欣喜不置者也歐洲由失望一躍而抱穩定和局之希望以爲新時代即將實現各國在此時代中將互相扶助以使公理大彰美國今爲世界所屬望如美國不饜其期望則結果將不堪設想各國將仍仇視而和會諸人將自知失敗嗒然若喪復返故里矣美國當保持其大力勿用於狹隘自私之謀君等亦知幾何新國行將植立於歐洲舊而有力諸國之前苟吾人棄之即將孤立而不得一絶無私心之友乎君等亦知波蘭主義如余所知乎君等豈將建立旣未成熟又無經騐且無組織之波蘭新國置諸四面皆軍之圍中而不復顧乎君等亦信任捷克斯拉夫與巨哥斯拉夫之企圖如余所信任乎君等亦知苟無世界保證爲其自由後盾則幾何强國將疾起而攫奪之乎君等亦曾思及亞米尼亞之疾苦乎君等傾囊輸資助救已受疾苦之亞米尼亞人然則君等今曷不出力而使君輩永不再遭疾苦乎目前和平之佈置苟不以文明世界之聯合力保障之則不能歷一世之久也云云威爾遜總統末謂美國之裁判决無可疑且不信和會進行功虧一簣蓋握操縱之權者爲人民而非政府人民將監視政府如以現政府不遵民意而行則將託諸他政府也 
　　二十七日巴黎電　法國各報評論威爾遜總統蒞波士盾時所發之演說謂威爾遜總統因美國之加入戰爭純因擁護一種主義起見其歡賀國人固屬當然惟比英法三國人民亦爲同一目的而作戰此則亦須承認者也 
　　二十七日巴黎電　巴黎公報云列强大員議决設一總委員會討論領土問題並曾聆猶太人民代表陳述志願 
　　二十七日倫敦電　工部宣稱工界爭端於本星期内付仲裁者共有三十六起 
[公電]  
　　湖南善後協會請各法圑保全公產電長沙省議會總商會敎育會曁各圑體各機關均鑒頃聞張湘督將以湖南銀行所置沅江田產出賣並有令在籍紳商協議簽押之說查湖南銀行產業以償民間存欵尙虞不足前聞張督將持抵日債業由本會切電政府聲明不能承認何得重以出賣除登載各報聲明該銀行產業無論何人承買公私契約槪歸無效外特此電告諸公切勿受其脅迫爲所嗾使否則誰簽押即誰負賠償之責湘人未死斷不甘休公等愛護桑梓具有同情望愼先機無貽後悔臨電迫切不暇擇言請公共諒之湖南善後協會叩儉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信心危]  
　　參戰兵器兩借欵條約之取消說 
　　朝日日日兩新聞之國防軍存廢觀 
　　自歡戰講和會議密約取消問題發生後其第一步即爲發表之爭執當初日本尙不欲發表故致釀成所謂中日新交涉惟以和會要求及我國輿論勢難堅持故志遂不得已而自行宣佈所謂兵器借欵及參戰借欵此間已以非公式的發表内容大要如下甲兵器借欵（一）中政府向日本泰平公司購買日本兵器（二）日本先以相當三千萬元價格之武器卽步兵槍（三十八年式）二萬五千枝機關槍五千枝山砲野砲機關槍速射砲十二英寸臼砲一百六十門及所需之彈藥馬鞍車輛工兵器具革類等（運費十八萬四千元在内）由泰平公司賣與中政府（三）中政府不得以右列武器使用於内爭（四）泰平公司於中政府有供給武器之優先權此後於必要應承繼續借欵（五）中國軍隊招聘日本將校爲敎官該約自民國六年年底交涉開始至七年正月恊定成立第一次交付之武器爲野砲一百二十門山砲六十門小槍二萬枝機關槍六十枝最近曾供給第二次其數未詳觀此借欵條約及第一次交付額所餘者僅爲少數而近日更有中止交付之說然所餘已不多矣又此次借欵第四五兩條内容與四年中日交涉之第二十一條無異是我國所宜注意者蓋以前第二十一條我國旣不承認則此秘密條約當然無存在之理由也乙參戰借欵（一）日本銀行圑借二千萬元於中政府（二）中政府以右列資金編制參戰軍三師圑以爲國防之用（三）編制參戰軍須由日本招聘敎官所用武器由日本供給（四）日本銀行圑每月支付三十萬元於中政府該借欵條約成立於去歲二月至年底共交付三百七十萬元嗣後因恐流用於討伐南方其餘額悉存滙業銀行暫不交付 
　　右列兩項借欵形式上雖爲不用於内爭而實際上誰敢爲之保證惟近據霜方消息日本政府有中止之意原首相已與田中陸相商議將勸告中政府延期編制國防軍云云而另一說則謂此消息不確蓋以爲西伯利亞秩序未復國防軍有存在之必要也 
　　然日本輿論界對於國防軍問題頗有贊成撤廢者如朝日新聞云德奥屈服後西伯利亞亦漸安謐其形勢固已一變雖吾人（東報自稱）亦不敢謂中國無充實軍備之必要而於急切進行及其實行方法於中國利少而害多况又將累及於日本乎蓋中國人均認國防軍爲阻害南北和平之物若留此遺毒縱令目前能暫時妥協而分裂在即危及國運是可斷言故此阻害物之參戰借欵及國防軍組織均不敢贊同苟取消之則中國疑慮日本之言論可以絶矣况歐美人之於國防軍疑慮更深故借此可以一掃無餘原氏若有决心幸早圖之云云 
　　東京日日新聞對此問題亦有評論大致言中國軍隊腐敗由於各省督軍之私兵故國防軍之組織亦不失爲一種改革革隊之計畫惟現在若就國防軍存在而言則不可由參戰督辦處從事編制蓋參戰軍雖可由督辦處編制而旣名爲國防軍則宜由陸軍部直轄也况段氏若不退去編制首腦者之地位則斷不能釋南方之疑惑也故國防軍問題之解决（一）南北和平會議須追認北京政府之國防軍計畫爲全國組織國防軍之第一期計畫（二）國際聯盟規約所謂國防最小限度須雙方同意定一實數（三）國防軍編制之首腦者須由南北統一内閣之陸軍部充之不可特設機關（四）廢止督軍制度所有從前巡閱使督軍護軍使鎭守使所屬軍隊悉數改編爲國防軍（五）劃定全國軍區不必拘泥於省之區域其師圑長卽以督軍任之（六）授省長以全省行政全權實行軍民分治若能如此進行則於民國前途安泰而有希望也云云若能如斯解决固佳惟所宜注意者即此參戰借欵等約須先取消否則由參戰軍而適用於三師圑之國防軍更適用於全國國防軍日人將爲我編練軍隊矣 
[陜西事件之京訊]  
　　陜西事件在北京方面消息極形沉寂蓋當局對陜中將領旣無適當辦法而戰訊又復嚴守秘密不便外露故此問題殊無可紀之價值茲姑就所聞者撮拾如下張瑞璣自經雙方代表公推後取道南京與　蘇督面商辦法業於昨日（二十六）上午十時三十分快車抵京下午三點即入謁錢總理會談一小時之久聞張對於陜省情形極爲熟悉並已擬有辦法此時尙未允披露俟抵陜與陳樹藩于右任接洽後再行確定在京約勾留四五日本日並將晋謁東海至李蘇督最近來電以陜省内部複雜主張加派一人會同張瑞璣入陜辦理各事聞當局以事權不宜分立枝節不宜横生旣已委託張君即不必另派他員其前此入陜之宋聯奎氏則令專任調查用爲參考地步與張任務絶不相紊聞張氏面懇錢總理電飭各將嚴遵五條辦法一面並自電知西南領袖嚴飭各將一律遵照 
　　據外交界消息某使館刻得潼關確報謂陜西各處南北軍迄今仍有戰事其最烈之點首在三原次在鳳翔乾縣再次爲渭南寗羗惟北軍宣言以上各處係屬剿匪南軍則稱北軍節節進攻故皆不肯停息爭戰倘無正當辦法决難望其即日劃界 
　　陜南鎭守使管金聚昨來鄭密火急電略謂職旅（指第十五混成旅言）軍隊缺乏餉械已將匝月以致官佐士卒無不怨言載道金聚乏術應付特懇迅速接濟快槍子彈四百粒軍費三十萬元以救危急該電已紀批交陸財兩部核辦 
　　現駐衡州直軍第三師長吳佩孚昨來統密有（二十五）電致政府大要謂關於陜西事件自應先行劃界此爲正本清源前已屢次電陳在案然經久未能實行確緣中央誤信陜督陳樹藩所惑謂剿匪計畫旣已定妥不可功敗於垂成惟望政府愼勿再聽一面之詞貽誤全局更請擇在陜中破壞和局最力者懲辦數人以儆其餘庶幾劃界事宜早日成立 
[西南對於陜事之憤慨]  
　　請停止和議預備作戰 
　　日前參衆兩院議員在東園開談話會商决陜西問題後復於星期六（二十二日）開兩院聯合會關於兩院議長至政府交涉之結果由政府派代理總務廳長朱履和來院報告略謂政府對於陜西之事甚爲注重如一二日内不得正當解决之法即電請唐總裁代表停止和議云云議員中略有質問即請政府委員退席自行討論辦法當時發言者爲李含芳胡祖舜童杭時何畏吳宗慈禇輔成鄒魯吕復玉葆眞諸人討論結果請政府即電唐總代表停止和議一面密令前敵預備作戰此乃陜西問題討論結果之情形也 
　　滇川黔陜聯軍代表唐繼虞到粤以來對於陜事異常注意每據陜軍代表報告敵情均經飛報唐聯帥茲聞日昨陜軍代表又以陜西最近情形告知唐氏當由唐氏函請軍府速决對付辦法並同時電告唐聯帥詞頗激昻茲將原電錄下萬急雲南唐聯帥鈞鑒夔密和平會議雖於二十日在滬舉行開會而陜西戰事近日愈形劇烈今午據陜軍代表抄送上海轉到于軍急函閱之憤塡胸臆當致軍政府一函文曰敬啓者昨讀軍府詰責北廷向陜進兵增械號電義正詞嚴莫名欽佩竊查北廷於此議和期間積極攻陜其無和平誠意已可槪見頃間復據陜軍代表抄送由滬電轉于督急函謂西路戰事未停東路戰事又急劉世瓏姜鴻模攻我荆姚關山界方相繼不守民軍根據地之三原涇陽俱已動搖等語而本日報載并有三原失守之說似此頑强進攻陜事何堪設想繼虞忝爲聯軍代表職責所在尤難緘默謹以簡單之詞籲陳鈞府請再急電北廷嚴加詰責并電上海唐總代表亦同時抗議爲最後之忠告限令於一定期間内將在陜敵軍完全撤回原防靜待和議解决一面嚴飭桂粤湘閩各軍趕速秣厲準備作戰若限期届滿在陜敵軍仍未撤退即令各軍積極進行至陜西方面繼虞迭據陜軍代表陳述敵情早經電請敝總司令飛飭前敵各軍切實準備爲正當之防禦頃又急電請飭飛速進援倘在陜敵軍不能依限撤退亦即同時以全力猛擊必竟摧陷廓清之功而和平乃有可言迫切陳詞即請鈞府提交政務會議迅予公决無任屏營待命等語除繕發外合亟電陳請速飛電前敵積極進援若敵軍不能依限撤退即乞下令以全力攻擊以解三秦同胞倒懸之危蓋我軍篤愛和平今已仁至義盡彼仍專恃武力一意孤行事至今日實無容忍餘地釁自彼開天下人心自有公論也謹此電陳伏候核示繼虞叩漾印 
[國防軍問題之外訊]  
　　二十四日法文北京新聞云前日段合肥謁見徐總統商議參戰軍事宜（一名國防軍）下午軍事顧問日人青木中將亦被傳見討論此事段合肥與青木中將之意擬將該軍隊移駐西北邊境謂將來各省軍隊淘汰之後中央政府必須有一種軍隊以保威信而維秩序且此項軍隊之組織係爲對外之用斷不能以南方數代表之反對而即行裁撤况此項軍隊可作將來改良各種軍隊之模範云云其結果徐總統謂參戰軍不能完全裁撤惟爲對待西南辦法中央政府可給以數種之保證（一）是項軍隊决不作内爭之用（二）純粹爲保護邊省之用（三）直接由陸軍部管轄（四）南方軍官准在該軍隊中充任與北方軍官同階級之軍官云云 
　　又中美通信社消息云近因南方主張裁撤國防軍甚力而外交圑亦屢次會議討論其事雖尙無具體辦法然中外輿論對於所謂國防軍者嘖有煩言可以槪見查國防軍即參戰軍之改稱參戰軍本分二部其一爲參謀長徐樹錚管之其他則爲中日軍事協約有關之部分故裁撤國防軍不獨爲我國内政而且牽涉日本也前聞松井中佐告南方某要人勿提議裁撤國防軍日來又聞日本人與參戰處重要人在本京安定門外黃寺秘密會議數次大抵爲國防軍問題其决議辦法尙未明瞭 
　　惟據日人方面消息唐紹儀總代表對於參戰借欵之交付曾力持反對意見而段合肥對之業宣言絶不承認並擬日内晋謁元首陳述其所持之理由誓與南方代表力爭然日政府刻已一變其對華方針業經决定中止該借欵之交付是段氏對此問題已無抗爭之餘地蓋日政府早已洞悉該參戰借欵問題爲平和會議爭論之焦點故另籌適當之辦法以解此紛爭誠殊得處置之宜者也又云日本政府刻鑑於歐洲戰事之終局與世界和平之趨勢復當此南北平和會議開幕之際遂一變從來之對華方針决定此後對華問題槪取緩慢主義因此結果其去年所結之軍事協定亦擬中止運用參戰借款之殘額亦擬中止交付現在日公使已奉到本國政府訓令一二日内即向政府正式通告 
[英報之邊藏觀]  
　　字林報論中國邊疆難題略曰川邊事勢今猶危迫事之重要有非尋常讀者所能想像者川邊不靖醖釀多年去歲藏人公然宣戰不服中國治權華兵不武受逼而降八月間因外人之斡旋遂有和議第邊界風潮由來已久知其詳者殆鮮其人部落混合時局複雜難爲不知者道今姑撮要言之中國據有藏地藏人反對之已數十年願受拉薩管轄視喇嘛制度爲莫可分離之連瑣揭竿謀反屢蹶屢起北京卒知非施行嚴峻而有秩序之舉動則無以保全其全境之宗主權且以削平内患整頓吏治籌集稅項非得勇敢有爲之人則無以收效乃派趙爾豐爲川邊辦事大臣趙就任後頗能雷厲風行展其才具不獨北京滿意卽藏人亦翕然無言外人之不深知此事者對於趙之手腕有所訾議第就大體而言趙氏行政尙稱公允待遇其管轄權下之藏人與番人頗得其平隣疆全境莫敢蠢動不幸趙氏遇害中國威權逐漸墜地繼任者未能媲美前人事勢遂愈趨愈劣北京當軸方爲國内他事所擾不暇遠顧而成都方爲隣省軍隊所侵亦未能注意川邊藏人見有機可乘乃復開釁蓋藏人以爲中國無力保持其所已有之治權也藏人此種觀念是否全誤吾人姑置不論但所可言者中國西部各族幾無一不仇視華人操藏語者遍處於緯度二十五度以北各境向北綿亘直接西藏藏族之居於南方者亦復甚夥南至緯度二十度東至柬經度一百零五度數百年來此輩藏人生活於獨立或半獨立之中即在今日東至滇省之昭通府仍有驕傲强悍之部落不知服從苟有强迫之者輒遭其反抗焉彼等種族宗敎彼此略同若北京薄弱無能西境異族儘可乘此時機聯合另組國家之風聲傳至各方則中政府將見有極難解决之問題而中國歷史或將再有叛變之紀載如一八五五年以前滇亂之慘史矣中國果能在東藏與上述各地採行可使國家免於内爭之管理法否歟此乃稍知其地情形者所不能無疑者也第事須辦理且須速行然則如之何而可乎以北京當軸言其不能應付時局絶對無疑若遣派大軍前赴西蜀或由川河或經秦晋則未及半途恐全軍半成流宼矣若仍以無爲而治爲要决則吾人將見發生國際關係之事態蓋西有英人利益西南有法人利益北有俄人利益也自吾人觀之此爲協約國所不得不注意之世界一問題其故則以中國不獨不能施行新政且不能統治其廣漠蠻野之疆土也 
[俄蒙協約廢止之動機]  
　　外蒙王公已有覺悟 
　　外蒙自民國肇新之時庫倫獨立與俄人私結種種條約自後頗受苦痛近來已有感覺日前喀爾喀庫倫各王公貝子札薩克等特與烏伊兩盟協議决定向協約國方面聲明廢止當時蒙俄所締結各條約聞其原因係因俄人曾與敵國私結密約推翻政府違背參加協約國之前盟遂至釀成内亂所有外蒙事業大受影響且蒙僑財產因其戰爭損失者爲數尤鉅而俄之内訌愈演愈烈黨派紛爭莫相統一已不成爲一種完全國家更無負擔履行條約責任之人故特决議提此聲明於協約國廢立原定之條約蒙藏院總裁貢桑諾爾布聞此消息後擬乘此時機堅其歸來之誠予以寛待以示懷遠特於院内預爲詳細討論對於内外蒙各王公内向後之辦法聞已擬定三項大約如下（一）内外蒙歸向之各王公仍照從前封爵位置（二）回復停止廪俸（三）規定各王公廪俸分爲年支等級聞此項辦法不日即將提付閣議討論 
[鮑黑督電告俄邊情况]  
　　近日黑龍江鮑貴卿督軍連日來電報告中俄交界地方俄亂情形其銑電云前據黑河巴司令文電日副領通告奇克特太平溝對岸伊境集有激黨四百餘駐伯力日軍已在俄岸擦比了南方一百八十里地點交兵駐阿日軍冬日赴前迎擊因亦派隊馳往奇克特烏雲寳興一帶會同防堵已照所請電飭第二混成圑駐蘿北各防一律堵截勿令竄入茲復據巴司令何道尹寒電經派譯員過江調查聞因俄前政黨敗避我岸圖謀恢復勾結各屯響應各屯以旣在激黨勢力範圍未敢輕舉因之飲恨及政黨克復阿省不思收拾人心反借日軍威力輒指爲亂黨肆行殺掠激成公憤殘餘亂黨從而煽惑遂致於此并有十七屯民變之風傳嗣晤俄領亦以阿軍辦理不善爲恨事正擬會報間適接阿省華僑報稱阿全境過激派頗有死灰復燃之勢現在已有動機昨晚阿城險象岌岌兵營乘機縱火日軍與舊黨嚴爲戒備幸免其禍已飭各圑營嚴密戒備等語除電復并分飭沿邊軍隊加意防範隨時探報曁分電外謹聞又號電云據黑河巴司令何署道尹篠電據華僑會密報江北舊黨苛政繁興民怨沸騰激黨乘機思逞連日俄人遷移我岸避難者數十起距黑二百餘里之伊萬撓夫克屯有激黨三千首領爲木痕又哈站三得夫克屯亦有數千隼維一帶車站已有日軍與激黨開戰該黨敗退又激黨在丹博夫屯與日軍對擊互有傷亡現聚衆五千餘黨勢復燃阿省可危華僑數十萬生命財產如何預籌保護請示辦理等語除暫令嚴守國境安慰華僑并派員前往查看情形隨時報告外謹乞指示以便飭遵又馬電云續據黑河巧效電稱伊萬諾夫屯聚黨萬餘篠晚與舊黨及日軍劇戰雙方傷亡六七十人又聞激黨勝利日軍傷亡百餘陣亡掘大隊長一員阿省可危并據華僑總商會報稱該屯華分會長會兵均退回阿惟僑民及財產甚多無法搬運已請俄省長及日領知照前敵保護又稱黑河逼近俄岸如難民來黑如何應付乞示機宜 
[統一鐵路問題之原案]  
　　統一中國鐵路外債之說英美方面久已有此擬議自公府外交委員會提出議案電知巴黎專使查考而此問題遂爲中外所矚目近且成爲黨派間政爭之具茲據北京新聞編譯社發表外交委員會關於此案之文件亟錄如下以供國人之研究 
　　（一）外交委員會議决統一鐵路原案凡以外資外債建造已成或未成或已訂合同而尙未開工之各鐵路槪統一之其資本及債務合爲一總債以各路爲共同抵押品由中國政府延用外國專門家輔助中國人員經理之俟中國還清該總債之日爲止各路行政及運輸事宜槪由交通部指揮之 
　　（二）外交委員會第一次呈文呈爲統一鐵路關係國家存亡謹將利害縷晰上陳仰祈鈞鑒事竊查本年一月二十日外交委員會對於巴黎議和大會提案曾蒙大總統採擇並發電令在歐全權委員及時提議在案茲將第一條丙項統一鐵路一端其中主旨所在利害所關爲我大總統縷晰陳之查吾國鐵路雖大都成於外資而其中大别有三一曰借欵鐵路二曰合辦鐵路三曰他有鐵路借欵鐵路之小别有三一曰單純借欵鐵路二曰混合借欵鐵路三曰附屬借欵鐵路槪言之則商業性質與政治性質二者而已矣今商業性質之路不生何種變化不過管路權之輕重而已無土地主權之關係無後患者也其變化最大而速者莫如合辦鐵路俄然而變爲他有矣俄然而發生無算之附屬借欵鐵路矣何以故曰有根據故俄之東清鐵道南首根據旅順德之膠濟鐵路根據於青島先據一不拔之基而後從而伸張之故雖名爲合辦瞬息而佔有之矣英欲根據九龍而建廣九鐵路然不爲合辦路而爲借欵路故久而未爲他有法欲根據廣灣建一鐵路以其根據單弱路線不定故久而未成此數者其變遷之形勢悉以其最初之設心爲衡幸其國距我遠其用心紛故其伸張難而且人得而奪之耳然由此發生戰禍日俄之役英日德之役世之人豈忘之耶其爲附屬借欵路而變爲混合借欵路則有津浦一路德欲由濟南伸張權力北逹天津南逹浦口因英國力爭遂成南北分段而有混合之性於是德謀遂破德知所謀之難逞也不特不注意於津浦並所索之高徐順濟兩路亦棄之此往事也今東三省之東清南段更名爲南滿矣名從主人定其名而主人之義斯確改旅順之名曰關東編安東青島之衢巷謂之町無他此物此志而已就奉天言其所伸張者有新奉焉有吉長焉有安奉焉有四鄭焉有鄭洮焉有開海焉有吉會焉有長洮焉有洮熱焉有錦洮焉其根據則不獨旅順一隅安奉吉會皆與朝鮮相連錦洮則又得一口岸其根據至固也就山東言其所伸張者有高徐焉有濟順焉論其根據一青島而已足然則北至熱河南至順德燕京首都已如物之在鉗其足以拊我之背扼我之吭已不待智者辨之矣况順德已與京漢相接熱河可與京張相通席捲之勢已成抵拒難期有效此有心人所爲痛哭流涕長太息者也故大燮等以爲借欵鐵路可爲合辦鐵路他有鐵路不可爲也單純借欵可爲混合借欵附屬借欵不可爲也何以言之曰政治性質與商業性質而已有根據地無根據地而已至管路權之輕重固於營業上經濟上大有出入自宜審愼研究以臻完美但極其量不過債權關係耳多則三十年少則二十年路債一清路則屬我所謂無土地主權之關係無後患者也若因循不改而存者政治性質之路竊恐不及十年其勢力之所至吾國即隨之去矣此次外交委員會之提案荷蒙大總統採擇者共五條其第一條實以破除勢力範圍爲綱而鐵路及租借地兩者爲重要之目設若去此存彼則全條盡屬具文現我全權委員報告國際聯合會草案第二十二欵内載締約各國議定承認本約即作爲取消一切彼此間有與本約條件不能相容之義務等語是在人旣與我以出死入生之機在我即當有堅固不搖之志總之本會提案主旨在改變政治性質之路爲商業性質之路改變一國單獨壟斷之政策爲本國完全之基礎能改則存不改則亡用敢臚舉利害附圖上陳恭候明訓無任悚惶迫切待命之至是否有當伏乞大總統批示祇遵謹呈 
　　（三）外交委員第二次呈文再外交委員會關於巴黎提案第一條丙項統一鐵道一事業經具呈申說仰祈大總統鑒核在案大燮等尙有未盡之意謹再爲大總統縷晰陳之此次巴黎大會所以首先以國際同盟爲急務者實鑒於戰禍之酷烈欲預防戰禍之發生也旣欲防其發生不得不將世界現有之禍源剗而除之而各國視爲禍源者有二曰近東曰遠東近東者巴爾幹半島之爭點即此次歐戰所由生也遠東者即吾國各租借地附屬地及合辦各鐵路與夫其附屬之借欵各鐵路是也前此之防閑近東盡心竭力而卒至焦頭爛額如此故後此之防閑遠東不得不出於曲突徙薪之一途其理至淺而易明耳夫鐵路不至爲禍源也所以爲禍源者則以先有根據地而旋以政治性質經營之俄之於旅順東清德之於青島膠濟皆是也其始奪之於吾國而有政治性質者也唯其然故日本得從而奪之甲可以奪乙可以奪則丙丁戊己誰不可奪者各國所以視爲禍源者在此本會呈文所謂合辦鐵路他有鐵路不可爲附屬借欵鐵路不可爲者亦在此此而不去則禍源不絶曲突徙薪之謀不成國際同盟何爲者姑無論野心國之所爲有進無已不至於亡人國不止即不然而我以因循之故貽萬國以不奪不饜之禍源人其謂我何戰禍固爲交戰國之所苦而當地之人民爲尤苦今有此自拔之機而故縱之貽後世之戚後之人其謂我何此本會提案第一條所以必以破除勢力範圍爲綱而甲丙兩項必以收租偕地及改變鐵路性質爲重要之目也至於提案之後事之成與不成惟視國際同盟之成與不成而已國際同盟而不成是强權依舊公理無存封豕長蛇將有不可言者矣國際同盟而成則違反同盟原則之事項勢不能完全存在可斷言也至於統一之際所有取益防損之舉自當詳細斟酌非無辦法者也即有不能盡如人意者亦係肌膚之疾而非腹心之患若以辦法爲難而將此根本大計完全推翻則本末倒置大燮等以爲斷斷不可謹迫切上陳伏祈鈞鑒 
[薩鎭冰承諾赴歐之經過]  
　　政府特派薩鼎銘上將赴歐參預歐和海陸軍討論分會薩上將已有覆電即日北上昨有人述其經過情形云二十四日薩上將有電到京表示不願往之意其最大原因有二（一）由於自知不熟習陸軍（一）深以南北海軍尙未統一恐引起獨立艦隊之反對其後政府去電敦促又值駐法武官吳振南駐英武官陳紹寛均有電到略謂此次海軍討論分會歐洲和議列席陸軍似萬難加入海軍則尙有希望非加派名望夙重之大員來歐主持參加恐列强未必以平等視我云云此電到後京中如錢總理劉總長外省如藍總司令等紛紛去電勸駕均謂各國尙未藐視我國海軍我國海軍大員名望未有出於我公之右者切望應命赴歐勿再固辭俾得主持和議保我權利中國幸甚海軍幸甚云云薩上將接到各電後遂於二十五日電稱遵命赴歐本日由馬江上輪進京請訓計二十八九日一准可以抵都所有閩省剿匪事務統由黃會辦擔任 
[實業界之政聞靜觀]  
　　主張國際稅法平等會舉定施肇曾等三人爲赴歐代表日前特上呈農商部請速發咨文以便代表携赴巴黎與陸使接洽並由劉君柏生直接致函農商部次長請其飭司迅辦頃聞此項公文已由該部辦好印發矣中日合資採辦奉天遼陽縣弓長嶺鐵礦去寒曾在北京農商部開正式會議一次日商方面當時擬有契約十五條農部以其所擬殊欠妥洽亦草成契約十五條將彼各條欵内所有利日本損中國各點悉行删改方擬繼續爲第二次會議不意奉天督軍忽出而反對謂該礦屬於奉天宜由奉省公署與日商直接協商因此農商當局頗起不快之感然勢亦無可如何嗣經一再磋商乃改由農部省署日商三方面公同協議訂定契約日商代表赴奉天已數月聞與彼中當局亦曾會議數次不日即來京與農部接洽現田總長已飭司擬定草約十餘條並逐條附加理由說明以便會議時有所依據 
　　湖北官礦局自金峙生氏任事以來有志整理日前又呈請農商部擬采大冶峯烈山大岩山一帶鐵礦已經該部核准指令照辦 
　　井陘煤礦已放逐之德僑聯名要求補發薪水及紅利日前曾由該礦邢總辦呈明農商部請示辦法現由該部指令邢氏謂本部無案可稽仍應由直隸省公署查照舊案酌量辦理以期妥洽 
　　各國公使館之在北京者均設有調查工商業之專員常川駐館隨時報告本國我國各公使之駐外國者獨無此項專員當此歐戰初停世界經濟將生絶大變化我國當世界潮流之衝尤應詳悉彼國工商業之實狀以便擬定行政方針日前由部擬具辦法提出國務會 
 
 
 

Page 7

 
 
議不幸竟以經費支絀之理由議决緩設於是有創調停之說者主張以各外埠領事兼任農部調查戰務而外交部則又反對之然他國領事之性質不盡在外交一方面且其中每兼保護僑商之任務觀於各國大學制度商科内有領事一門其意旨所在已可了然如兼任調查爲農商行政方面盡一部之職務其勢亦復至順即外農兩部會同呈薦任用亦不過略改官制之條文似不至破壞外交官統系而　爲最困難之問題也直隸紳士劉春霖等現擬與英商結合開採臨榆煤鐵等礦 
　　山西一省年來整理敎育實業大有進步現閻百川省長擬就省城開一展覽會搜羅種種物品以本省爲主以外省爲輔冀藉此以促進工商之知識增長企業之興味特飭實業廳趙炳麟妥爲籌擬辦法聞日前已有公文至農商部請其核准備案並指導一切 
[京華短簡]  
　　歐洲和會我國代表不能同日列席則其出席次叙當然先行派定開單咨照各國代表以便届時接洽惟我國派往歐洲各使近因事實上經陸全權專使所定之次序與派往時命令上之次序微有不同故經陸使將派定顧王伍施魏各使先後出席次序電呈政府查照並請轉電顧王等五使知照聞政府接到此項電報後馬日即電逹該使等略謂此次和會關係綦重我公主持壇坫中外瞻矚主座倚任尤殷此次先行開單送會全權專使次序與明令稍有不同臨時或爲更變旣經送會當照開單依序列席免致歧異諸公才猷幹濟折衝壇坫務望一德一心周旋玉帛用副倚畀至深翹企聞此電乃每人一份内容無甚差别 
　　連日上海會議席上除中日協定國防軍兩項問題外又有反對八年公債發行之提議茲聞日昨吳代表鼎昌有一專電拍致龔財長略謂唐少川等反對八年公債甚烈以昌所見不如稍緩發行現在和議旣開時局不久即可解决將來發行似無不可云云龔接到此電之後當即有電覆去大致謂中央財政異常窘迫萬不得已而爲此實難緩辦仍希鼎力設法疏通云云聞此項公債已經閣議决定以二千萬爲各省軍費以一千萬歸參戰軍故龔氏持之甚堅 
　　本月軍費各機關催索甚急龔財長竭力籌措不足者尙在三分之二以上聞龔氏近與銀行圑交涉將本月鹽稅餘欵先行撥付二百萬以救燃眉聞銀行圑對此要求業已允諾 
　　交通部於現有廳司之外又將設立一司名曰航空司專爲圖國内交通之敏捷現已設立籌備處由丁士源及某秘書擔任籌備一切 
　　郵政總局現因七分及一角五分兩種郵票已皆售罄故將該項價值之郵票以後不再續印惟另發行新郵票兩種（一）爲一分半者其式樣顏色與七分郵票相同係備在繪畫之明信片上及新聞紙等類黏貼寄在國内郵資所用者（一）爲一角三分者其式樣顏色與一角五分郵票相同係備快遞郵件黏貼之用者該兩種新郵票現已印成不日即當發行 
　　司法部日昨咨行各省云各省省志曁從前府廳州縣志書於各地民風習俗記載綦詳前清法律館開辦伊始曾經咨取各省方志以備參考除山東山西河南陜西等省彼時陸續送館現在存由本部備用外其餘各省槪付闕如茲當民商法典急待修訂此項志書需用尤亟所有各省方志無論舊本新修均應一律調齊以資應用事關修訂法律採取志書相應咨請貴省長檢送省志一部並希轉飭各縣凡關於地志各書一律檢送一份或即由該縣逕逹本部以資利便 
[吉林近事]  
　　國際聯盟與敵僑 
　　國際聯盟會自中央組織成立後電到吉林一般人士頗爲注意昨午一時在吉林省議會開會各機關圑體領袖代表及省垣人士到者甚夥表决事件大略如下（一）分會即日成立以便與各方面接洽助長我國在國際上之地位（二）應將對於巴黎會議經過事件關係我國者分别電知中面或旅歐專使委員表示吾人所懷抱之正當希望（三）關係國際事件本正確之根據爲明瞭之研究務使我國永遠立於國際平等地位所有應行討議事件除特加重要者隨時討議外俟會章訂定推舉各職員分股辦事爲有條理之進行（四）職員推定于源浦劉哲諸氏爲會長副會長其餘領袖代表爲幹事討論至三時餘始散會 
　　吉省敵僑本屬無多自中央政府决定遣送回國通電各省後吉林孟督軍郭省長即將境内所有敵僑詳細查明並通知預備所有日用傢具等分别照章辦理此事各省有設分局者吉省以人數不多財產亦寥寥無幾遂由各機關人員兼辦現在省垣敵僑六人長春敵僑一人哈爾濱敵僑三人均於日昨會集長春由警務處派委員二人譯員一人巡警十人妥爲護送經由鐵路南下大約本月底可到上海對於各敵僑除以正當方法待遇外尤注重於監視一層以盡我聯合國一分子之責任茲將敵僑姓名調查如下（省垣）李德理些立瑪（路氏之妻）路德滿卡爾其牙（路之長女）吕持蓋彼爾亞（路之次女）（長春）德茂棠（哈爾濱）未詳 
[廣東對外之兩會]  
　　國際聯盟會　外交後援會 
　　國會議員王葆眞褚輔成李載賡等十七人於昨開兩院聯合會時提出擬請電致美國會表示贊成國際聯盟會之動議其原文云頃閱報載美總統威爾遜主倡國際聯盟會擬訂條欵其要旨所在不外謀世界萬國永底於和平求人類幸福趨於均等而其所以排難解紛抑强扶弱誘掖人羣於安全自由之域者不惟合乎我古先聖哲治道之精神抑亦將來大同盛世之端緒也歟現今各國多已贊同此會加入聯盟我國民素愛和平近徵各界輿論亦多主張加入我國會爲代表國民之唯一機關不可默無表示擬請電致美國議院轉致美總統表示贊同國會聯盟之盛舉而昭宣我國民崇重公道之素心特此提出動議祗祈公决 
　　昨日午外交後援會籌備員全體在參議院秘書廳開第二次會議討論籌備各事即日先將日前大會各電發出并以快郵代電分致中外國民預備應付議至五時始散茲將是日議决各條錄下（一）議决開會及發電一切經費暫由廣東省議會墊支俟捐欵集時歸還（二）議决通函各圑體限期三日内舉出幹事到會辦事（三）議决修正簡章通佈（四）議决本會地點暫在省議會後座設立（五）議决二十五日一時在省議會後座開第三次籌備會議 
[粤路股東大會紀]  
　　廣東通信云二十日粤路公司召開大會是日股東蒞會者有千九百餘人座爲之滿臨時更增拓座位甚至有環立樓上下者皆冒雨來也午前軍政府交通部派出監視員曁交通部股東代表陳廷驥許崇灝張大義張文藝等相繼蒞會軍部各特派員僉謂奉部訓令今日禁止提議包辦公司須要懍切遵行毋得違阻并須依限趕速於三月五日前辦理改選事務又謂北京交通部原有路股六十餘萬公司須速備此項選票聽候部令派員提領各等語旋即就座草擬會議規則數條着人揭示議場壁間到會各股東間有見而譁然者旋有善董某君入董事局與各董事籌商謂路係商辦旣名爲股東大會而忽以部令限制股東發言權恐激衆怒此不可不預爲慮及者林澤豐謂包辦案前年早已議决何得反異但此時各股東旣到會應就議場聽大衆解决當有辦法衆無異言至二時搖鈴散會是時議席上已覺人聲鼎沸由黎鐵卿宣佈開會并請衆公舉正副主席衆舉商會會長陳勉畬及救災公所李聘臣多數贊成通過時座中有高呼粤路决要包辦者忽東座中有人起立謂部令不准提議包辦何得抗阻部令於是全場皆議論紛紜有主包辦者有主改選者秩序漸亂忽又有朱次南在座高呼不承認陳李爲正副主席宜另舉别人於是秩序之亂更甚時省長公署派來監視之黎統領出場彈壓衆仍紛呶如故正副兩主席乃均避下場就衆座無何莫子軨出席在議場黑板上大書不准提議包辦數語并對衆略有申言衆益譁噪未幾有人搖鈴高聲動議謂秩序大亂譁譟太甚無可表决不如就人數判分之請主包辦者就左方立主改選者就右方立於是全場人皆起哄動一時其結果則主包辦就左方者人數爲多時忽見有人舉坐椅向左方擲去在左方立中有三人大怒亦舉椅還擲繼而茶盅亂飛衆亦紛紛跑走出場雖軍警林立亦無法彈壓制止時則在四句鐘也旋商會善堂各人均就董事局集議决定改期新曆五月二十日在公司再開大會議投筒解决贊成包辦或取消包辦兩事如决定取消包辦即於投筒後之三日内改選總協理董事當即通過隨再議定發電通佈中外各股東一請携股票於開會期前到公司騐明領取入座券議畢旋各散去 
[鄂西北最近之軍訊]  
　　陜西軍事混沌與鄂北方面關係甚巨蓋鄂北地處邊陲與陜省毘連交錯形勢上殊關重要當陜亂之始鄖竹一帶受其動搖影響非淺茲聞張鎭守使已於竹山鄖西及與白河平利接壤等處分别輕重添設巡查行營并責成前線劉文瑞陳森源兩圑與陜軍互相維持治安 
　　陜省邊隘亦爲險要之區而叢山峻嶺易爲匪穴自軍興以後人民流爲匪類者日益見多故鄂北一帶首當其衝聞王督軍以陜省停戰尙未妥協難保無匪徒乘間出没乃擬禦防辦法數則飭交張使與潼關等邑張錫元部隊聯絡進行併一面嚴爲佈置以免流害 
　　鄂西戰事停止已經數月雙方正在籌備撤防詎有蔡司令濟民在利川被害事鄂西遂又演成紛亂之現象茲據政界消息鄂西靖國軍内訌未已方化南留駐利川仍恐有别項枝節商民受害在在堪虞刻已電商李督請咨川滇兩督將方調離鄂境以保安寗 
　　蔡濟民所部被川軍擊潰後其大部分麕集利川北鄉岳公嶺等處由牟鴻勳前往清查編制計兩營之衆械彈甚不充足其駐利川之軍由黎天才斡旋已撤三分之一分駐恩施日昨牟鴻勳所部欲復蔡仇乘川軍移駐未就之際由利北直攻恩施川軍措手不及大遭損失械彈多被牟軍所得川鄂兩軍之交閧因之又起駐施南北軍王圑長已將上情電告王督軍矣 
　　邇來鄂西方面蔡軍潰散鄂督王子春氏對於施鶴已令王懋賞司令派員嚴重交涉寗令撤防所有川滇各軍勿得久留鄂境昨聞唐繼堯熊克武有電到鄂云所有鄂滇川黔軍隊在鄂西北境上者已擬定收束辦法俟和平解决後即可實行現令各軍嚴守原防勿越雷池一步外間謠傳幸勿見信 
　　南北兩軍會剿撤防區域内土匪係王懋賞師長與柏烈武黎天才商准之件連日以來王師長調派軍隊備辦軍需電催柏黎指定軍隊定期合剿柏黎遲不復電刻下撤防區内土匪日熾又向電催昨始接柏黎覆電意仍推辭故鄂西剿匪一節尙在停頓中 
[贛商會請以明令取消苛稅]  
　　江西前印花稅分處長姚深因勒令商民發單賬單均須貼用印花案不洽輿情業奉財政部撤任另委高琦度接任姚由京回省不到半月即奉到免職部令誠爲姚氏所不料姚旣去職因赴商會與龔會長相商仍擬會銜禀覆財部取消此項政策藉留臨去感情故商會遂將前項已經辦就之公事暫時擱住詎至昨日姚忽使人回覆該會請自行禀部商會因其旣已回絶更無所待乃於今日（二十四）將呈文實行發出除逕呈國務院財政農商兩部外並呈由本省軍民兩長轉向政府呼籲務逹取消前令之目的茲錄原呈於下呈爲遵奉部電與印花分處接洽僅允口頭取銷商情不服據實呈明事竊職會於本年一月十九日奉財政部巧電開元電悉（中略）又於二十二日准印花分處公函内開（中略）相應函逹查照各等因到會職會以衆商因勒用發單賬單一案待决情殷卽照轉知各業商人並召集會董公開大會是時分處長姚深在京未回僅派錢委員國光徐委員多文來會接洽面允仍照向章自由開具發單購貼印花三節用書信討賬亦無不可即用舊式賬單亦不查究等語職會切盼事可轉旋一聞此言不勝歡忭惟請其備一公文以憑轉告而慰羣望而錢徐二委執不允行故於開會時即將錢徐二委來意當衆宣告均以口頭談判難期有效公文一事實不可少且有謂財政部旣示機宜祇須一面備文到會一面呈復中央必奉核准者而該分處計不出此未免意氣猶存會長即允再向分處熟商以期及早解决嗣姚深由京旋省復經面商會銜呈覆並謂能將碍難進行情形聲請財政部核示則衆商感激爭端立解無如職會所言未蒙採納則是過存成見矣昨接同鄉京官來信三節賬單京城並未貼用印花何論外省無怪商情憤激振振有詞茲將各商所陳節略錄呈明察外理合將遵電接洽請免實行緣由呈報鈞院部俯賜察核體恤商艱賞准取消前令贛民啣結實無涯涘云云 
　　附錄綢緞洋貨業布米業鹽業油業南貨京菓業藥業烟業酒業煤業紙業盗業木業木器業衣業夏布業皮貨業金業漆業染業牛皮業玉業爆竹業膏磨業等各商所呈節略四端如下（一）在民國法律上商民是否有開用發單及三節用信討賬之自由權（二）在印花稅法上是否規定商民有開用發單曁包皮上貼用印花以及三節討賬必用賬單不准私用書信等義務（三）現在責令商民售貨須開用發單或於貨物包皮上貼用印花以及三節討賬必用賬單不准私用書信是否有民國法規上之根據（四）凡在法規上無根據之行政命令根本上是否有效且是否有權責令商民之忍痛屈從以上四端關係法規效力與人民信守至爲重要姚深固不足與言敢求轉呈中央詳賜批示如以姚深之朦准爲是則商等誠有罪矣如以姚深之朦准爲非則取銷前案何俟遲回况民律有不適用時或廢止或修改皆爲法治國所有事今以後令取銷朦准之前令是政府與人民相見以誠人民啣感而悅服之者蓋莫不歌誦而鼓之舞之矣 
[皖議員請禁運米出洋]  
　　皖議員吕祖翼等提議云近來滬報傳載東隣有在蘇皖兩省運米出洋之議各處米價因之增漲查吾皖近年收成並不十分豐稔且粤省連年饑饉刻方在蕪湖口岸購買賑米内地存貨已屬無多若更弛禁出洋必至青黃不接影響民食聞蘇省議會亦因此事力爭吾皖事同一律應由本會電請中央切勿輕許並咨請省長嚴密查禁奸商私運出省以重民食是否有當謹候公决提議人吕祖翼汪鍾祥連署人吳雲江家珩陳言王光鷺黃家駒崔翔青李德星李茂先李國楷蔣開徑華翰周甯祖培鄧其潤胡仲山楊慶善潘允中丁德丁雲驤郭緝熙陳維熊高星拱余炳成彭顯廷裴景昇周堃鄒日明張桓聶鎭衛劉驥楊祚延 
[蕪湖快信]  
　　龔心湛在皖省長任時曾將各縣行政經費及徵收費核減一成日前各縣知事在蚌埠會議一致主張公推宣城章知事擬稿懷寗縣知事領銜籲請仍照舊案支給免予核扣 
　　馬聯甲收束樟樹軍隊事將次告竣由潯乘安豐艦於二十七日晨回蕪在此小住兩日即赴蚌埠 
　　蕪湖士紳發起民食維持會二十七日假馬路岳陽樓開成立會到者二百餘人公推吕竟成爲正會長湯鈺泉陸廷楨爲副會長該會宗旨否認運米出洋 
　　蕪湖近日米市因廣帮米號接粤電知安南米已弛禁皖米價將看鬆廣帮現已打包存棧之米約二十萬石左右候船裝運米價較前兩日稍平 
　　吕省長因日本來皖辦米問題特派委陳雲濤來蕪調查存米聞已查得各礱坊碾米公司儲户未售之米尙有十八萬石之譜 
　　王郅隆前日由津電此間某米行托辦上熟米若干並派合肥人張某來蕪云係供安武軍用惟安武軍米向歸耿竹畦採辦此次天津忽派張某辦米故人咸以爲異 
　　有湯捷南者刻集資在蕪組織自來水公司已呈請警廳轉詳立案 
　　新任關監督王守善已於二十三日進署接事前監督徐鼎襄定陰曆初三起程回天津 
　　大冶鐵鑛鑛務長（日人）西澤氏前日由湖北來蕪當赴荻港參觀桃冲裕繁鐵鑛 
[杭州快信]  
　　日來省城各機關趕辦預算極忙尋常公牘一槪停頓上丁祀孔人員齊省長仍照上年單開銜名昨已一律委定 
　　省署機要秘書曹元鼎本兼西湖工程局坐辦差現因事繁不克兼顧向省長辭去兼職有改委省署某科長兼充消息 
　　二師第七圑長兼金衢嚴三屬戒嚴正司令官胡大猷昨冋建德防次 
　　高檢廳現委鄭家仁充新登縣管獄員吳照組充平陽縣管獄員 
　　司法部昨訓令高等審檢兩廳以准財政部來咨中央現擬實行减薪政策浙省司法機關是否可行請速察酌情形磋商辦法限日申覆 
　　新登城區二等警佐夏宗禹平陽金鎭鄉五等警佐潘哲昨俱奉令調省另委應拔充新登警佐章武充金鎭鄉警佐 
　　紹興錢業受平現影響復因日拆加重自臘底停市至今尙未開市百業已現停頓之象 
[南京快信]  
　　省議會臨時會已行開會式定下星期一開大會米禁案列入第一日大會議事日程 
　　民食維持會定今日在金陵春公宴到省各議員聞各屬議員意見均主將開禁案否决 
　　新國會定三月一日開會李督昨急電中央請勿將八年公債案提出付會免啓新舊國會之爭端 
　　中央電告李督已嚴飭陳樹藩許蘭洲管金聚劉鎭華張聯陞張錫元等停戰如違令即行分别懲辦撤免寗垣各國體日前電京請廢高濟鐵路條約昨接復電聲明並無正式條約勿滋誤會 
　　熊秉三張一麝今日早車可抵寗 
　　姚錫光准今日下午北上李督派趙參謀杜副官恭送渡江 
　　會議辦事處參議秘書兩廳交際事務支應三所人員津貼自三月一日起一律停發 
　　旅甯贛同鄉因有人私將九江城門山鐵鑛抵借外欵昨急電贛議會商會敎育會電京反對以保國權 
　　分蘇任用道尹俞壽璋日前奉魯省長沈銘昌電召北上昨日回寗携眷赴魯因俞已奉任命爲魯省政務廳長故也 
　　李督派聶陳杜秦四副官赴各師旅圑營監發二月份餉銀 
　　財廳昨委沈應鏞充崇明稅務所長崔宗瀛充海門稅務所長江陰稅所長周龢鼐與崑太稅所長施某對調南京高等師範學校校長郭秉文赴歐考查敎育定明日午車赴滬 
地方通信 
[蘇州]  
　　偵探破獲盜案蘇鄉冉直鎭鄒義豐米行於陰曆正月十四日晚被盜失贓頗鉅當經報縣嚴飭限緝茲經吳縣第四警察分所偵探員李長勝獲到陸福全一犯帶所訊出此案係伊與顧柏生等所做旋經李探員帶同陸犯指拿遂將顧栢生拿獲起出贓物眞珠花金挖耳金絲眼鏡銀帳鈎銀調羹等物一併解縣審辦矣 
　　加收狀費之三聯單吳縣公署兼理司法事宜以來去年因囚糧經費不敷經高等檢察廳呈請司法部加收狀紙費以資貼補業奉批准茲悉前日高等廳特頒發印就之三聯收狀證以便塡給當事人收執藉杜流弊現收狀處已遵照塡用矣 
[南通]  
　　築路行駛無軌汽車縣紳張嗇公以城港山閘馬路晴沙陰濘殊不利便茲擬分段修築石子路開行摩托車其築路工程自蘆涇港至城西由陳葆初孫錦章擔任自蘆涇港至唐家閘由宗渭川擔任自唐家閘至城西由徐陶菴宗渭川分任自城至狼山由於蘭亭孫錦章分任已規畫一切著手進行估計四路共五十四里修築約需八萬元又購摩托車六輛約需三萬元共計十一萬元張嗇公擬以個人名義向某銀行商借將來行車營業及車捐抵還本利刻已致函縣署請飭各警區保護修築並出示布告俾商農知悉其在築路線内田房仍照公用徵收條例給價云 
　　城區路刦之駭聞縣商吳馨山昨晚由唐家閘至城手携現洋二百餘元行至城西大馬頭地方忽然左邊僻巷中躍出身穿破壞軍服之匪徒將吳某洋蚨搶去崗警聞聲往救匪已遠颺遂鳴笛四面兜拿已杳無踪跡未識尙能緝獲否 
[揚州]  
　　官場往還高郵縣胡克之知事奉省長電召於二十六日過揚晋省兩淮緝私何紹賢統領於二十七由寗返揚江都縣知事佟英霖於二十八日早晋省 
　　湘岸仍運蘆鹽通秦塲商公恒茂濟南塲商太德等前因湘岸藉淮鹽配運爲難呈請鹽務署借運蘆鹽接濟岸銷當集會議以淮鹽在圩有數十萬引之多並以湘省爲淮鹽指銷之地電逹鹽署要求打消而湘岸運商清吉昌等亦電鹽署力爭現鹽署准湘商之請求借運蘆鹽十萬引電飭淮運使轉諭該商限一星期内運清淮商得悉恐各岸相率效尤淮鹽有阻滯之慮擬謀相當之對待矣 
[嘉興]  
　　設立牛痘講習所嘉興近日四鄉天花盛行小兒染之者十有八九城中普濟堂現已設立施種牛痘局稗未染天花之小兒到局種痘免致傳染嘉興醫院院長夏振文有鑒於此特於院中附設牛痘講習所定額二十名入所時預繳講義費五元學費每月二元以兩月爲卒業期由所給與證書開學期定於三月十二日刻投院報名者已頗踴躍 
　　米價有增無已嘉興米市受蘇省弛禁之影響一般米儈暗中躉辦米石囤積居奇致米價日增近又因連年歲歉來源稀少各米行存積無多較之去臘米價已增五六角調查最近市情每石食米已漲至六元五角每升漲四五文禾邑省議員沈宏燮等已於前日電致省議會請求轉電各機關反對弛禁以期米價平穩 
[甯波]  
　　迷信之糜費鄞縣西成鄉白龍王廟每年於二月二日由十堡輪流值辦燈祭本届輪值何葆齡承辦踵事增華由廟門起直至何家均用五色幔天帳貫賃燈綵百數十堂廟外兩旁空田搭戲台六十座廟門首及何宅前高架彩牌樓日間綢綵飛揚炫人眼目夜間則燃汽油燈數百盞加以燈燭熠耀如同白晝廟内外雇定大連陞大四喜老鳳台各班並由滬聘到文明戲影戲班及留聲機器八音琴又在上海新世界租到虎豹孔雀麋鹿各種禽獸由廟首直排至何宅（約一里餘路）自二日起至四日止並包定厨司四班逐日筵宴云 
[南昌]  
　　鹽價槪售銅元自市面銅元增多以來各商店多藉口官票找價不便改訂銅元價格在表面視之固爲圖便利起見而其眞正内容則無非暗中漲價二十四日鹽業販商公會開會謂近來市面行使之官票破爛不堪食户至店購鹽者類多以此項破爛千文官票來店交易其有只購鹽一二觔或半觔四兩者除給鹽之外必須照價找以銅元雖說做了生意然實祗賣鹽一二觔且以破官票找去現銅元輾轉核算不但未能獲利實已反受損失（按收回官票處定價十文官票兌銅元五十四枚市面通用作五十六枚故云）自應仿照京菓業先例一律改劃銅元當經議决頂鹽每觸門售銅元十三枚六北鹽每觔售銅元十二枚（以上折合票錢每斤已暗加錢十文）定二十五日起全市實行 
[濟南]  
　　匪患肅清之會議張督軍以本省匪患已漸肅清惟慮兗曹匪多土著現雖平靖伏匪甚衆若稍一不愼必有復燃之虞特電招兗州鎭守使濟寗金道尹即速來省會商地方善後辦法金已於日昨應招來省即赴軍署云 
　　各公署之大移動新任省長尙未有公署張督軍决定將現住之舊省署挪出以備省長居住將督軍公署移住財政廳財政廳仍行移回學院衙門日昨財政廳長已親往騐看定於三月八日實行遷移近日新省長所屬先到人員暫住八旗會館俟公署挪出再行入署云 
雜評一 
[辭職（邠）]  
　　北方代表爲北政府於陜西問題之答覆不得要領故竟至全體總辭職志不獲行則潔身引退當大任者不當如是耶 
　　北方代表北政府所委任而授以全權者也前此於未决諸問題輙諉諸代表之解决北政府亦屢言不一言者也今代表所欲解决者北政府以不得要領對付之不惟置授以全權之已事於弗顧一若并忘代表之所代爲何人者代表又安得而不辭 
　　我所不解於北政府者謂北政府果欲和耶則寗不知如此對付之必致破壞和議者謂北政府不欲和耶則前此之力主和議又奚爲者謂北政府受制於他人而不得行其志耶則奚爲而不辭職當若是之大任乃依附以求容耶爲依附故不惜自破壞其主和之初意耶將復陷全國於不可收拾而自墮其國際地位耶我實無說以處此 
　　噫代表之責任辭職而盡矣我不知國民之責任亦得於何辭職否耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[不絶如縷之和平會議消息]  
　　南代表停議文書業已草定 
　　平和通信社消息今晨（一日）開談話會朱總代表報告接錢内閣電仍申前令飭陳樹藩照五條辦法實行劃界停戰一面催張瑞璣迅速赴陜調查陜西實在狀况余等接閱此電認爲答復不得要領北方旣對陜事不能負責則我等已失代表之天職已於昨晚電京全體總辭職以謝國人云云唐總代表聆之即對北代表爲極誠懇之言曰貴代表因陜事不能解决至以去就力爭深符雙方謀和之眞意不勝欽佩今聞有總辭職之表示我等尤爲深惜惟在此四十八點鐘内北方政府如果有公道滿意之覆電尙可從長設法此時不必灰心言詞甚爲温婉隨卽散會錢閣近有致唐總代表一電聲明參戰軍不能撤廢參戰借欵亦無須停止交付辭氣堅决據此觀之是北方當局擴張軍閥勢力竟完全與武力派一致態度愈見謀和實無誠意可言四十八點鐘限滿恐亦無所謂有公道的滿意的答覆而國人渴望之平和或竟至被北政府之反覆變約陷於可悲之境云 
　　聯合通信社消息昨三月一日爲和平會議原定談話會之期上午九時兩方代表先後蒞會朱總代表報告昨日（二十八日）晚間已接北京覆電但言張瑞璣旣已到京當完全遵照李督勘電五條辦法催張迅速赴陜實行並未言及撤換陳樹藩之事我等（朱總代表自稱）對此認爲無可磋議只得全體辭職電文交南代表閱看唐總代表云貴代表等因力爭陜西問題竟至實行辭職足見證明貴代表等尊重和平之意但當此和議進行之時尊重和平之代表不能始終其事中途辭職至爲惋惜我等（唐總代表自稱）現專候四十八小時滿限後視北政府有無滿意答覆再定行止至此相與閒談逾時而散至下午五時南代表宣言和議停頓之文書業已草定專候今早十時滿限後如無滿意答覆即行宣佈 
　　戊午編譯社消息三月一日上午九時開談話會朱桂莘氏報告北京昨來回電對於陜事所答極不圓滿北代表已於昨日全體辭職唐總代表云方今南北始行握手言和如因陜西一問題使和局破裂殊屬恨事可否俟明日九時北京如無滿意答覆再定去留朱云辭電已去看北京如何答覆再議云云又錢幹臣今日覆唐代表沁電大致云歐洲和議尙未終結參戰問題不能認爲終了北政府因受中日軍事協約之束縛參戰借欵仍須續借參戰軍不能停招措詞頗爲强硬大有尋釁决裂之勢云 
　　國民通信社消息三月一日開談話會因唐總代表約駐滬英總領事到會故遲至午前十時半方始開會首由朱總代表發言云陜西尙未停戰影響和議前途甚大前昨兩日唐總代表據于總司令快函陳述陜西危困情形本席已將各情電逹政府至今尙無復電對於政府自無解釋辯護之餘地和議前途多抱悲觀自顧材力淺薄不能勝任已致電政府陳請本席及各代表全體辭職唐總代表云深望南北代表對於陜事有同一之主張將來國内外自有至當公論並可表現北政府確爲少數武人所把持昨所議四十八點鐘限度轉瞬即届竊恐無圓滿之答覆云云正談話時英總領事及美國資本圑代表安伯屯君特踐約通刺請見彼時由南北雙方代表接見互道誠欵唐總代表並爲紹介云安先生此次來華確係代致美國國民及資本家之好意希望中國此次和議得有良果并將來中國政府及國民確有建設國家之新思想及建設國家之眞能力美國甚願及此時期投貲中國以助進中國之建設事業云云先由朱總代表道謝英總領事及安伯屯君之來意並述己身甚願盡力和議以免現今紛爭而謀將來建設英領事答稱近聞和局前途頗抱悲觀北方代表有總辭職消息深願此說不確并希望朱總代表努力擔負和議之責次安伯屯君云予此次來華以予往年曾爲貴國代辦借欵交涉五百萬元此雖小額然敝國資本家深信余爲貴國好友并熟悉貴國情形故促予來華察看現情以便投資據予觀察現今貴國南北政府均非確有能力者予等之意幾無從傳逹今幸遇雙方代表集於一堂誠爲絶大機會予甚望貴國人有一致之覺悟鑒於世界和平趨勢努力建設良好政府俾敝國資本家樂於投資但敝國資本家來華投資確係友助毫無侵佔權利之意此層尤望雙方代表所能諒解者也末述日内將往北京云云正式談畢朱總代表復向安伯屯君云貴國執世界和平之牛耳今希望君爲和平之神此行至京於敝國和議前途有所盡力云云彼此歡談甚洽遂散會今次和議之决裂與否已問不容髮從二十八日午前九時起四十八點鐘以内北京政府如無滿意之答覆則宣告和議停頓停頓以後非辦到北京政府承諾總代表所提各條件（卽撤陳樹藩及恢復十一月十六日以前原狀）和議不得再開限度之滿即爲今日（三月二日）午前九時云 
　　旅滬舊國會議員致唐總代表書少川總代表閣下北廷違令攻陜迭次交涉均無效果具徵毫無議和誠意公於昨日提出嚴重抗議如於四十八小時無明白之答復應即停止和議本日同人開會討論對於公之表示極表贊同謹公推丁象謙焦易堂王試功牟琳四君前赴尊處接洽盼公切實進行同人等極願爲公後盾也肅此敬請大安楊銘源彭養光彭漢遺王法勤居正郭人漳陳家鼎張書元沈鈞儒李錡彭介石姚桐豫王乃昌陳九韶周震鱗陳榮廣張我華李燮陽温世霖唐寳鍔同啓 
[京滬間最近來往要電]  
　　三月一日來錢能訓儉電急唐少川先生鑒電悉參戰軍一事勞公累電詰難覆電所述均係經過事實而公乃謂曲解以文過今誦沁電（見二十八日本報）論調愈高若徒往復辨論虚擲彼此寶貴之光陰於事何所裨益願公平心靜氣聽能訓最後之一言參戰軍因歐戰而發生當時協約各國如美如英均願任借械欵及輸送船隻等事其結果乃有日本借欵之舉是此舉因恊約友邦一致贊同非我之引入特殊外力破壞列强均勢也現參戰軍隊業經成立該約訂明歐戰和議簽字雙方軍隊撤退之日爲歐戰終了時期未到此期則參戰軍不能解除參戰借欵契約當然履行此參戰事存在之理由也將來和議簽字逹到歐戰終了時期則參戰軍當然解除名義統歸陸軍部管轄其應裁與否應由陸軍當局歸入裁兵案内分别辦法此對於參戰軍將來之計畫也來電謂國人於此最懷疑懼並謂政府有不可告人之隱所懷疑懼者何故所不可告人者何事其果參戰事一日未裁參戰借欵一日未停遂足以召亡國之禍乎抑謂參戰借欵政府特别秘密喪失權利之處難對國民乎二者能訓就事實考究皆敢斷其必無而公顧齗齗致疑者理由安在實願聞之所云黨惡禍國甘心賣送惡者何人禍者何國賣送者何項未何以空言蔽天下耳目也至謂參戰軍爲破壞和平之障碍物果爾則必西南之獨立南北之和議皆以參戰軍借欵爲目標軍隊一撤借欵一停統一立可成就絶無他項問題然乎否乎藉非然者政府果欲破壞和平何必瘏口嘵音促成會議即云借重武力對待西南豈參戰軍隊一撤遂徒手以受宰割耶近者政府倡導和平誠爲審度大勢挽救危亡起見若不審時實不問經過情由摭拾浮諭徒相抨擊坐使重要議案滯於進行和平曙光無由實現是則國家危亡必有尸其咎者敢布腹心惟公鑒之能訓儉 
　　三月一日唐紹儀去電急北京徐菊人先生鑒日前屢次電公請停止參戰借欵及商廢軍事協約欲公之自動弭患而救亡凡所進言爲國謀亦爲公計乃得幹臣儉日來電但作盛氣凌人語一切不顧不審此電公曾寓目否紹儀前電所言與錢電辯護之語儘可宣示中外任天下人斷其是非今亦不暇與爲筆墨之訟但恐當事者不能一味怙過國民亦不能箝口結舌坐視此等悮國之行爲耳責有攸歸無可逃避公其思之唐紹儀東 
[民議聯合會致北京電]  
　　民議聯合會昨悉唐總代表因陜西進兵增械提出要求如四十八鐘政府無滿意答復卽將和議停止等情深恐和局中止即開臨時緊急會議經各職員討論後决定致電政府籲懇茲將該會原電錄後急北京大總統國務總理鈞鑒昨唐總代表因陜西進兵增械提出要求如四十八鐘政府無滿意答復即將和議停止四民聞此不勝驚惶伏懇迅令秦奉鎭嵩各軍恪遵停戰命令聽候劃界并飭張專員就近切查十三日以後因何啓釁查明懲處以維和局而靖人心迫切陳詞無任惶恐待命之至民議聯合會叩東 
[和平聯合會之近訊]  
　　和平聯合會係各省法定圑體組織連同京兆庫倫熱河察哈爾綏遠五特别區計共二十七省區每處由省議會商會敎育會各派代表一人與會自事務所由京移滬以來代表報到者十八省區其餘亦皆首途紛電知照預計日内卽可陸續到齊聞熊希齡君亦將於日内到滬云 
[華僑和平期成會代表赴寗]  
　　華僑和平期成會舉畢晤明爲代表於前日（即二十八號）乘滬寗快車赴甯晉謁督軍要求從速促進和局旋於是日午後二時許接北京期成會駐寗辦事處來電催促代表迅速赴寗與會該會即開緊急會議先請該會副會長朱遐九乘夜車赴寗並議定今日（二號）早車正副會長李登輝謝碧田及代表崔通約庶務主任程秉春一同赴寗與會茲將來電錄下上海華僑和平期成會鑒本會聯合會定於三月一號開成立大會爲期迫近所有貴會舉定代表尙未來甯者希催速來爲盼京期成會駐寗辦事處感 
[美國銀行圑代表抵滬]  
　　大陸報云美國銀行圑正式代表亞波特君已於昨日乘伏見九抵滬君之來華蓋以中國一切事業漸有活動之象他日中政府或將請美國予以財政之助力故乃先行就地詳細調查財政與商業狀况俾明白陳告銀行圑其寓華日期未能豫决按美國銀行圑乃以美國三十一大銀行及銀行家組織而成且有較小之附屬會社爲其後援亞波特君則爲芝加哥大陸商業信託貯蓄銀行總理一九一六年交付改革幣制借欵五百萬元時君曾在華充芝加哥銀行圑代表亞波特君昨日語客曰中政府今尙未向美國銀行圑有所告貸惟今美國旣組成此有力之圑體在華經營一切則告貸固意中事耳余具此望故欲貫澈調查中國財政種種情形編成報告呈交銀行圑亞波特君至爲關心中國之和會深望南北皆以國家幸福爲前提息爭言好無分彼此勿失大戰後世界建設期内之種種機會亞波特君曰吾人今已入於新時代矣歷史上軍權燦爛之一頁業已翻過武裝與軍隊皆屬陳事余意金錢二字將占第二要位而家庭常用米鹽等字均將發生新意義今後全世界於經濟軍備國際事務均將改弦更張國家與國民間之交往將重坦白誠直此爲世界重要時代中國務須自覺俾得隨世界之潮流而俱進云亞波特君將於下星期二日偕其秘書蒂爾福君前赴北京 
[法國飛行家將環游全球]  
　　大陸報云上海昨接巴黎消息謂全球者名法國飛行家維特里萊氏擬駕飛機環游全球凡重要城鎭均將蒞之如西貢河内廣州香港上海北京長崎東京均在其列然後將渡太平洋而抵美國繼由美國渡大西洋回抵巴黎其行程分爲兩起一長二萬八千啓羅邁當一長十萬零一千啓羅邁當 
[遠東運動會定期在菲舉行]  
　　大陸報云遠東運動會此次定於五月間在馬尼刺舉行自十日起至十七日止中國參與此會之運動家將於五月三日由滬乘哥倫皮亞號啓程屈指須於開會之前二日行抵菲列濱港南方運動家則擬直接由香港赴會 
[關於遣送敵僑之消息]  
　　昨日續到之敵僑遣送敵僑事務局前日接福州交涉員來電内稱有敵僑男女二十六名口並隨帶行李一百十九件附乘甯興商輪由該處警廳撥派林署員率同隊士數名護送來滬請爲派員迎護上岸指撥候船所暫居以便遣送等因徐警廳長即轉令第一區警察署趙署長撥派羅巡官帶同王巡長及警察五名會同浦江水巡隊潘隊長撥派巡官水偵探隊士等人於昨日清晨五時俟該輪進口駛抵南市十六舖碼頭即行上船點收迎護登岸旣而因南市候船所中均已擠滿無從插足一併指導至新北門外大旅社（即第二候船所）暫居駐紥漢口之京畿憲兵第三連連長那玉連奉令押送旅居漢口之德僑二十二名乘坐江永輪船二十八日下午八點十分時抵滬當將各德人送交南市敵僑待船所暫住浙督軍派委王景文護送住居莫干山之敵僑勃蘭脫（譯音）等男三人女三人小孩一人共七人隨帶行李大小四十二件並派護兵四名隨送於昨日（一日）由杭拱宸車站開出之早快車來滬到上海南車站已十二時當由軍警護送普益習藝所内候船遣送昨日又有營口送來敵僑男女二十八人隨帶行李八十二件護送軍警十六人趁滬寗鐵路南京江邊車站開滬之十號午快車來滬於晚間九時許到上海北站當由北站特備專車於當夜十時開出駛抵南站已夜間十時五十分當夜護送至候船所昨日午後五時許由天津來滬之敵僑兩名亦須待船回國當由遣送局派警護送至第一候船所安置 
　　放洋日期之决定遣送敵僑回國之英船三艘前已到滬進塢裝配艙位現此次工程准於四日告竣故遣送局訂於六日（星期四）派員下船安排艙位以便將第一批遣送回國之敵僑先行分撥下船决定十一日起程放洋 
　　人數行李之細查遣送敵僑回國第一批放洋日期現已商定准於三月十一號起程出口惟近日抵滬之德奥兩國敵人已屬不少誠恐輪船艙位無多不及於第一批内一併遣送放洋故由辦理遣送敵僑事務局盧督辦除已派員調查雇定輪船能乘若干人詢明復核外並於昨日令飭待船所迅將各省送滬之敵僑男女老幼若干口及各携行李物件隨帶回國者共約若干重逐細查明開册送候核辦 
　　再假敵僑待船所遣送局因原設之敵僑待船所雖有四處惟現在各處送滬敵僑紛至疊來爲數甚衆誠恐不敷安揷現已與新普育堂堂董陸伯鴻商定此後如不敷用准假該堂暫行安揷云 
　　軍械庫暫儲行李遣送局盧督辦因北京遣送來滬候船回國之敵僑行李一萬餘件現接前途報告准於今日由火車運送到滬昨特派委軍署副官李幹卿前往上海兵工廠與廠長謝邦清商借該廠軍械庫暫行存儲以便交通而免危險 
　　護送員今日集議遣送敵僑事務局督會辦盧蔡二君因旅華德奥二國敵僑現據各處派送來滬者業已不少頭批開船日期已定亟應磋商一切特訂於三月二日星期一下午二時齊集各處來滬護送員到局公同籌議云 
　　免遣敵僑僞報之負責遣送局昨接内務部急電以敵國敎士婦孺及所辦慈善事業確有未能離去情形得免其遣送至免遣敵僑僞報虚託情事該管地方官吏應負其責希速分飭遵照等因該局立即分函各機關查照 
　　財產局之聲請緩遣管理敵僑財產事務局因頭批回國敵僑已經遣送局决定放洋日期惟各敵僑内有因財產關係尙未理清者未便即時遣送擬即開具名單聲請遣送局將此項敵僑從緩遣送以便清理業產云 
　　遣送局不理錢債愛理思律師昨以奥籍律師斐斯（譯音）前欠華人銀三百餘兩曾立有收據約俟歐戰停止歸還現該律師因係敵僑將次遣送回國此項欠欵即須向追故特函致遣送局請將華人向敵僑追欵格式檢交來人帶還如有别種手續亦希示知等因該局以敵僑錢債關係槪不與聞故即函復愛律師請逕向公廨起訴 
[催報歐戰捐失之省電]  
　　江蘇特派交涉公署昨接南京軍民兩長電云頃准國務院電開催令各省呈報歐戰損失數目已非一次乃迄今呈報者僅逹五分之一茲再電催迅將中立絶交宣戰三個期間我國損失數目分别列表以便致電陸專使提出巴黎會議希勿再事延宕云 
[稅法平等會代表請頒部咨]  
　　國際稅法平等會舉定代表定期赴歐特呈農商部略謂敝會同人以我國稅法受條約縛束向孫協定而非國定於世界各國最不平等發起此會前已電呈大總統及大部在案茲以共同之研究爲解除之請敝會已舉定施肇曾榮永清孫鳳藻三人爲代表赴歐請願不日啓程爲此呈請大部給發咨文三份咨照歐戰平和會議專使查照辦理俟咨文頒下敝會轉交施榮孫三代表每予一份帶歐面遞俾晋謁專使接洽一切云云 
[一週間之金融調查]  
　　調查上月二十四號至昨日（一日）止此一星期間本埠外國銀行大條銀與銀洋均無進出惟交通中國兩銀行曁各錢莊往來於天津漢口常州杭州無錫蘇州等處各有數十萬南京新幣仍無到滬緣洋釐常在七錢二分上下頗不合算之故今將逐日進出口銀洋錄左（二十四日）交通銀行從杭州來洋五萬元（二十五日）交通又從無錫來洋五萬元（二十六日）各錢莊由天津津浦火車儎來寶銀三十三萬兩又蘇州來洋二十萬元（二十七日）中國銀行從無錫來洋四萬元交通由蘇州來洋十萬元又常州來洋五萬元各錢莊由漢口裝來洋四十萬元並聞道勝由哈爾濱運來沙子金五百條鎊價本係四先令八辦士至二十六日縮去半辦士二十七日午後二時仍復改長半辦士迄今未有變更大條銀價自二十一號改爲四十七辦士七五之後亦無升降而東洋匯水反跌小一二五每日幣計銀四錢六分一二五蓋國外銀根未能十分鬆動進出口貨今正以來皆屬寥寥之故三月份期貨驃金二十三日收盤爲二百二十五兩七錢半二十六日先令未改動之前常在二百二十三兩八錢至二百二十五兩左右是日鎊價改縮之後最大之價開過二百二十八兩午後收盤爲二百二十六兩六錢五二十七日午後鎊價仍改爲四先令八辦士致驃全仍復回小收盤至二百二十四兩九錢二十八日午後因各銀行不肯結出所以又漲至二百二十六兩一錢昨日最高之價爲二百二十六兩三錢午刻收盤二百二十五兩四錢大條銀價與鎊價及東匯設無大升縮金價亦係平穩之勢也此一週間現貨赤條之價二十四日爲二百九十二兩旋因道勝銀行到有沙子金四五千兩雖未開盤赤條之價因此疲弱最小之價二十四二十五等日爲二百八十六七兩昨日收盤二百八十九兩銀樓飾金每兩已跌小洋五角至一元恒孚與大同行現售四十三元泰亨源四十一元五角上届調查（二十二日）墨洋收盤爲七錢一分九釐七五國幣七錢一分九釐三七五二十五日之後米市花市需用頗多且有某銀行買進墨洋二十餘萬元故價稍爲起色昨日午後墨洋龍洋最大收盤均爲七錢二分一釐二五銀拆常在六七分之間昨日星期六調查滬上中外各銀行所存銀洋實數如下麥加利存銀二百十二萬洋一百四十八萬匯豐存銀六百六十六萬洋二百四十九萬正金存銀三百四十七萬洋一百二十二萬道勝存銀三百十六萬洋六十萬通商存銀三十萬洋七十萬東方存銀一百七十七萬洋四十萬花旗存銀二百十六萬洋九十二萬華比存銀五十三萬洋二十萬和蘭存銀二十一萬洋八十一萬中國存銀二百十二萬洋四百八十三萬交通存銀七十二萬洋二百三十三萬台灣存銀八十三萬洋二十七萬住友存銀八十萬洋五萬三井存銀三十八萬洋十三萬三菱存銀三十四萬洋十三萬朝鮮存銀六十五萬洋四萬友華存銀三十五萬洋三十萬中法存銀八十八萬洋三十六萬有利存銀三十一萬洋十八萬北市各錢莊存銀四十萬洋五十萬總計存銀二千八百十六萬洋一千七百九十九萬較二十二日多存銀一百零四萬洋亦多存七十四萬尙有華商聚興誠匯業四明興業中孚金城上海商業中華商業豫源商業永亭鹽業廣東浙江地方等銀行所存銀洋不在其内 
[一星期之鎔銀調查]  
　　調查上月二十四至三月一日止此一星期北市泰亨源等各銀號共鎔化廣雙角一百二十餘萬枚又由厦門運來啞洋三十餘萬枚又本埠廢銀二萬餘兩又由浙江興業銀行從歐西運來大條銀五十四條總共烊見寳紋六千九百八十三隻核規元三十六萬八千餘兩 
[盧護軍使愼重民食]  
　　聞盧護軍使對於米禁迭電中央陳述意見現因政府已與日人訂立合同准予分年購運昨又急電北京以軍人本不應干詢無如此事民食所關治安所繫應請加以研究計策萬全云云 
[仁記公司廣搜米糧]  
　　滬上南北市米價連日又漲起三角左右弛禁出口問題輿論雖加反對而米販仍暗中運動去年大有公司之股東現已重組仁記公司活動於南北兩米市廣爲搜羅云 
[北地開凍之電音]  
　　本年入春以來天時和暖北地開凍較早各公司天津頭帮船已於日内開行北上營口牛莊帮昨日亦接到來電知於二月初八日開河故各號預備紗布等貨不日由申出發矣 
[縣商會推舉代表赴寗與會]  
　　南市縣商會昨致商會聯合會蘇省事務所公函云逕啓者協助稽徵貨物稅一案悉貴所於三月二日開聯合大會討論各節除上海總商會已經推定代表赴寗外所有上海縣商會公推臧君廉遜爲代表特此奉逹即祈察照 
[嚴禁各局卡騐單索費]  
　　上海稅務所接財政廳訓令云本年二月二十一日准浙江財政廳咨開案准杭州關稅務司公函查華商掛號民船途經各局卡將總單呈請蓋戳各局卡不得需索分文一事業已咨准貴廳長分行各局遵照其應行經過蘇省之各局卡並經請由尊署咨請江蘇財政廳長查照通飭一體遵照各在案茲據嘉興分關副稅務司呈報本月十日據上海駛來之裕高民船户聲稱途經蘇境閔行德勝兩卡閔行卡索費洋四角如數給予仍未蓋戳德勝卡則亦索費四角給付後始經蓋戳等語請核辦前來相應據情函致貴廳長迅賜咨請江蘇財政廳長分行各局遇有掛號民船將總單呈請蓋戳應即隨請隨蓋不得再有前項索費情事以重公務等因准此查此案前准杭州關稅務司來函當經轉咨貴廳查照在案茲准前因相應咨請查照辦理此咨等因到廳准此查此案前准來咨卽經訓令閔行五成稅所嚴飭員役遇有掛號民船隨時騐明於單内蓋戳放行不得稍有阻滯留難需索致干嚴懲在案乃閔行德勝兩卡仍有需索情事殊堪痛恨該所長任其妄爲亦屬不合應行申飭除分令閔行五成兩所將索費之司丁查明撤退呈報查考外惟騐單索費恐不止閔行德勝兩處爲然合亟通令各該所長一體遵照嚴禁毋稍大意致干未便切切此令 
[檢察廳焚燬没收烟土紀]  
　　上海地方檢察廳定於昨日焚燬没收烟土先期由林檢察長函請各機關蒞場監視一面諭飭本廳司法警長梅南枝預備一切已紀前報昨日午後一時滬海道王道尹委派第二科科長錢繼曾爲代表淞滬警察廳徐廳長委派衛生科科長張嘏臣蘇州高等檢察廳委派書記官王厚盦上海縣沈知事委派稽查員楊補岩等先後至地檢廳參觀焚土當由林廳長分别迎入客廳欵以茶點旋經林廳長諭飭將民國七年七月一日起至十二月三十一日止没收之烟土烟膏烟灰連原包皮計重四千六百十四兩零四分烟具一千一百十三件一併檢出舁置廳前隙地由梅警長督率全體法警在四周照料警廳亦派游巡二隊巡官劉劼甫帶同隊士十六名到場彈壓鐘鳴二下林廳長諭將烟土逐包啓視無訛然後架以松柴並灌洋油食鹽舉火樊燒迨至焚畢時已五鐘各代表始告辭而别 
[海軍臨時警備費截止]  
　　我國自對德宣戰後駐泊各省之海軍艦隊防護敵人不無辛勞所有海軍各艦隊下級官佐及目兵水兵夫伙水手人等均由政府規定賞與麵包食物以爲酬勞其費用由臨時警備費項下開支現因歐戰已終歐洲和平會議業已開幕旅華敵僑俱將遣送回國故由海 
 
 
 

Page 11

 
 
軍部訓令上海海軍司令公署將此項賞與臨時警備費於二月底截止三月一日起不再開支以節經費惟已領之支付計算書着即趕造報部核辦藍總司令已遵照辦理矣 
[蘇浙路債權圑舉代表晉京]  
　　總商會曁縣商會昨接蘇浙路債權圑公函云敬啓者敝圑以政府對於蘇浙路欵延不履行及京鈔欠息各項疊電要求籌現清償迄未解决茲擇三月二日午後三時在福州路萬家春行職員就任式并選舉入都代表即晚六時謹備西餐邀請各界賁臨指示一切執事爲商界領袖萬流景仰伏希撥冗光降惠賜敎言實爲感荷 
[輪船上命案之訊鞫]  
　　英商怡和公司行駛長江之德和輪船於上月八號由漢口下駛至通州附近有由如臯地方前來之鄭堯庭鄧子成兩人附船赴滬登輪後鄭忽失踪以故該輪到滬鄧即投報鄭堯庭之弟鄭惠庭云此事與該輪船上茶房南京人朱阿福有關鄭弟聞悉即偕鄧及同舟證人許大臣以朱阿福將其兄鄭堯庭推入長江身死等詞控由虹口捕房派令八十四號西探目利扶司與華探薛正昌侯松山將朱拘解公共公堂訊判押候會勘該輪再核等情已誌本報茲悉承審此案之張逵卿襄讞與英副領事包君業已會同前往德和輪船察勘一過前日午後又經中西探捕傳同原告人證將朱阿福解送公堂繼續研訊即由原告代表海德禮律師上堂略述案情旋命證人鄧子成站於證箱之内向其詰據供稱鄭堯庭係我之主人在如臯地方開設機坊於陰曆正月初五由如臯偕我起程來滬隨帶鋪蓋兩個網籃一隻錫罐一隻鋪蓋内藏有現洋四百元網籃内亦藏有現洋五百元至初八晚到通州附近之蘆磯港暫寓鮑洽記棧房是晚德和輪船適到即令該棧房茶房將行李四件隨同我主僕二人到駁船上渡至該輪船畔我先登輪主人連同行李相繼而上當由被告朱阿福前來招接朱携鋪蓋兩個我携錫罐一隻同往樓上統艙安置朱復下樓携取網籃我待至許久旣不見朱來又不見主人至遂亦下樓查看甫下扶梯三四級瞥見船欄畔黑影一圑被朱推入長江因天黑暗故不能辨明爲何物而朱將黑影推入後即携網籃上樓我見其來偕往前置鋪蓋之地不料至則但見錫罐鋪蓋已不知去向我即問朱彼拖我到外面去看豈知朱亦欲將我推入江中我大聲呼救伊始釋手避去我仍奔上樓來此際船已開行搭客均睡我以主人行李兩皆不見跳脚而鬧有許姓（即許大臣）客人被我吵醒問我何故遂將以上情形訴與伊聽許乃將朱阿福喚來將失去鋪蓋尋交與我惟時我心中驚駭異常且疑被推黑影或係我主故不敢再出而尋坐待天明因不懂輪船規則故次日並未將夜來之事報告船主到滬後押同行李至主人之弟鄭惠庭處將行李中所藏之洋如數交其手收並告知主人無踪之事供至此由被告朱阿福代表丁榕律師向鄧詰據續供行李中雖藏有銀洋表面上則看不出我在捕房並未說被告提起我主人雙足往江中一丢該輪到申時我應給予茶房酒資係許代付且伊尙代付給其他三人之酒資云云復由丁律師將前供細盤一過中西官因時已薄暮不及研訊判朱阿福還押候展期再訊 
[公共公廨訊鞫刦案併紀]  
　　判决引渡者十五名 
　　持械糾黨夥刦公共租界文監師路九百九十四號門牌周廉甫北山西路三百二十二號楊國襄新閘路一千二百五十四號陳子蘭西華德路二千七百零六號俞錦榮東西華路三十九號唐榮記浙江路一百九十五號華老三陳姚氏李陳氏北京路顧家弄一號單吉臣山海關路一百零九號秦通理汕頭路五號周王氏沈老五兆豐路三十九號康金寳等家值價一萬餘金金珠　戒綢皮衣服現洋並開槍拒捕彈傷鄔安平范林郎及九十七號印捕拉姆星等前胸等處分贓逃避華法各界囑令婦人張施氏陳嚴氏沈孫氏等代爲消贓與漢口路三百十三號門牌萬昌珠寶店及鴻興典當之劇盜盛江郎李歧福（即李海山又名阿四）董文惠陳元海陳福生（卽小福生）劉阿桑潘振生許芝卿沈連甫陸阿二王阿三陸金章沈衡山陳阿三（又稱南頭娘舅）案發被匯司捕房華探目馬阿美哈爾濱捕房華探目劉森堂特别機關華探目張芝卿包探奚德安金福壽陸連奎王桂生王桂亭協同四十號西探目藩士林（譯音）一百零一號西探目壳羅香（譯音）八十六號西探目密司鄧先後將盛等十四名及代消贓物之婦人施嚴孫三氏連同嫌疑人王阿四黃阿水周世泉龔榮甫（卽阿福）拿獲移提至公共公堂訊判分别押候復訊再核在案昨晨由捕傳各事主人證吊出原贓將以上男婦二十一名口解廨研訊先由中西探目與包探奚德安上堂禀明前情並將抄出之手槍利刃及吊出之各項贓物呈案請察旋將各被告在捕房問供之供單逐一宣讀一過復向各被告詢問是否相符有無寃抑該被告等均答稱的係我等自供亦無逼勒情事當由事主楊國襄周廉甫等男婦十三人分别投案訴明當時被刦情形認明起案之衣飾原贓而周廉市復聲稱龔榮甫（即阿福）在我家爲包車夫已有三載其人誠實可靠茲據盜匪盛江郎等供係由其指使此語恐係虚誑今願擔保伊出外若果有不法行爲我甘負責云云又據見證范林郎邱安平及印捕拉姆星上堂證明當時被擊受傷各節又據鴻興當夥周學卿所延之代表律師上堂聲稱周學卿收質張施氏持往之鑽戒兩只計當本洋五百二十五元應請飭令事主周王氏照給云云而周王氏亦延律師到堂駁稱該見證收當刦贓當本例不給還云云詰之張施氏供認代消贓物陳嚴氏供認知情沈孫氏供住居蘇州嫁與沈祗二句有餘不知其爲盜張襄讞核供與日副領事林出君會商之下判盛江郎等十四名押候錄供備文詳解護軍使署按律懲辦王阿四黃阿水周世泉與匪爲伍亦非善類着均驅逐出境張施氏陳嚴氏各押女所五年沈孫氏函送上海縣公署遞回蘇州原籍龔榮甫無干開釋起案失贓給各原告認領當本不追持械夥刦楊樹浦路一千五百號門牌婦人李陳氏家值洋四百五十元綢衣等物之盜匪陶和夫業經由探獲解公共公堂訊明解往護軍使署懲辦其盜黨宋錫元分得贓物逃匿法界亦被匯山捕房華探目蔣榮生與西探目柏生包探張金寳查獲連同跡涉嫌疑之張祥永一併移提至廨訊判押候查明再訊等情已誌本報昨晨由廨提訊先由中西包探投案禀明前情並稱宋已在捕房供認所錄供單呈察繼據原告李陳氏投稱正月十號晚我已安睡突被盜匪闖進聞聲驚醒不敢出視故不知各盜面貎所搶之衣均係女兒房中之物並未進我臥房等語詰之被告宋錫元供稱浦東人住梧州路六百三十三號門牌由陶和夫邀往搶刦同去者共有十二人手槍係假的云云張永祥供稱宋爲盜匪我實不知求宥中西官核供磋商之下判宋押候抄供備文詳解護軍使署訊辦張逐出租界不准再來 
[縣商會預備改選手續]  
　　南市縣商會因會董會長均届二年任滿依法應選舉會董再由會董中推選正副會長曾經通函各業詢問今届代表有無變更並希將各代表姓氏籍貫職業等列表於陽曆二月杪送會以便開送選舉單在案茲聞各業中已有開送到會者惟尙有數業未經函報刻因期限已逾未便再延故特派人分往各業催速開報俾彚集後預備選舉手續訂期通告舉行 
[敎徒追思黃佐廷博士]  
　　中華聖公會敎友青年會前會長留美學生監督黃佐廷博士上月在華盛頓地方被害該會同人定於今日午後三時在狄思威路救主堂舉行追思典禮昨經區牧朱葆元區董刁信德通告凡與博士有友誼者届時蒞會以誌哀思 
[修築漕溪路之磋商]  
　　模範監獄典獄長敖雲亭以漕河涇新監遷徙在即惟該新監距離徐家匯尙有六里其間係黃土路每逢陰雨泥濘不能通行將來押解人犯殊多不便故於前日親往滬南工巡捐局謁會姚局長請其設法修築姚局長以經費困難且該路不屬工巡捐局管轄範圍　從開報頗表拒絶之意復經敖典獄長向之磋商良久並稱如飭匠往修地方紳士亦願稍予補助姚局長始允勉力設法敖獄長遂興辭而别繼又往該鎭會晤紳董籌商辦法聞該經董曹心正已允爲籌資貼補敖獄長商妥後命科備具正式公函咨請姚局長迅予派員丈量聞姚局長已派工程科員帶同丈量員前往漕溪路一帶挨段丈量矣 
[閘北慈善圑醫院將次開診]  
　　閘北慈善圑議董趙灼臣去年獨力建造醫院一所計洋式樓房三幢工程早已告竣曾誌前報茲悉此項施醫善舉已由趙君函請該圑主任王彬彥商諸總董錢貴三沈聯芳二君聘請滬上各科名醫擔任義務一面籌備院中應用器具雜物及留院病人所需之床帳被褥等等俟置辦齊備於陰曆二月初旬開院施診一面並函知四五兩區各署所嗣後如有受理毆打創傷之案儘可就近送院療治一切開辦經費仍由趙君一人捐助云 
[上海醫院開委員會紀]  
　　南市公立上海醫院昨日（三月一日）下午三時在也是園開委員會上海縣沈知事及該醫院各委員等紛紛赴會旋即開會由院長王彰孚將去年經過事績並收支賬賂當衆報告畢旋又討論進行事宜良久至五時散會 
[求新廠近事兩則]  
　　求新廠承造泰利洋行商輪二艘内有一艘本訂於本年二月底爲期經該廠經理朱志堯督飭各工匠於陰曆去年十二月二十五日起日夜加工趕造已於本年正月初八日完工試車機器馬力極爲充足該船造價計銀五十萬兩船身長英尺二十五丈吃水八尺載重一千五百噸速率每小時能行海里十二邁羅經泰利洋行大班呈請海關派員騐看試車一次即能出海該洋東頗爲滿意以各工頭督促趕造得以如期竣工不無微勞特提賞洋六千元送交該廠分給各該工頭散給工匠以示奬勵現該輪已經江海關註册於前日起椗出口開往香港裝貨尙有一艘現正在趕造中三月間亦可造竣下水各工匠因感於前船犒賞故從事工作異常勤奮 
　　求新廠前因所用鋼鐵材料皆購用舶品利權外溢深爲可惜曾經購備化鐵爐一只欲圖自行鎔化嗣因該爐搆造時稍不合法不能適用以致擱置已久現該廠朱經理特聘某國工程師將爐拆造改用英國火磚重行砌做以期堅固經用聞拆造工料估價約須數萬兩現正從事工作一俟告成即可開鑄云 
[湘賑奬券第五期開奬紀]  
　　昨日慈善救濟會第五期湘賑奬劵在九畝地新舞臺開奬軍政警長官各派代表到場監視一切均照前數期佈置本期售餘奬劵一萬一千九百九十八張其號珠悉數檢出當將號碼封送護軍使署計卸入大銅球内者爲售出之號碼共三萬八千零零二張上午九時三十分開幕十時五十分開出三奬第一萬二千四百二十一號（本埠廣萬源經售）十二時開出四奬第三萬五千八百八十六號（北京湖南籌賑會經售）午後一時又開出四奬第三萬零三百四十四號（寗波二妙春經售）二時二十分開出頭奬第四萬二千八百四十號（本埠廣萬源經售）二時五分開出二奬第六千二百二十五號（北京湖南籌賑會經售）五奬五張第三萬零零五十九號（蘭溪萬祥震經售）第一萬一千六百三十三號（蕪湖大來經售）第八千四百六十六號（長沙中國銀行代理批出）第九千三百五十六號（本埠有利源經售）第四萬二千二百八十二號（本埠泰和祥經售）其餘各奬該會今口對號單已出可以核對當場監視者除該會全體各董事外有濟生會代表伊峻齋陳榮華等及男女會員均擔任招待護軍使署派代表馬參謀長懋勛並派京畿憲兵營營長陸軍憲兵上校銜中校張輔漢京畿憲兵營第一連連長陸軍憲兵少校吳金亭率憲兵八名徐警廳長代表張桂榮率警兵等在場糾察并有孤兒院軍樂全隊奏樂及閉幕已午後三時矣 
[上海公學之星期演講]  
　　白克路上海公學星期演講會本學期於昨日第一次開會首由陳漢卿演說題爲敎育與國家大旨謂我國古昔敎育僅有道德一部對於社會各種智識雖有敎授但不能以敎育名之現在之敎育則必造成社會應用之智識所謂人的敎育是也又我國自歐洲文化輸入以來國家反不如前此皆步西洋道　如自由平等等猶之病人含精美之物反致疾病也次爲唐豪君演說題爲學生之經濟演說畢即散會 
[民生女學徵求圑消息]  
　　法租界霞飛路貝勒路民生女學因經濟問題曾於去年十月召集校董合議討論維持方法當即議决組織一徵求　徵求贊助會員募集常年經費以維永久遂公推任校董矜蘋爲總圑長現聞應徵者異常勇躍並聞任君已收到各圑長第一次報告茲將各贊助員姓氏及銀數錄下〔圑長姓氏以報告先後爲序〕第二圑楊德鈞二十五元陳漢卿倪文彬金驥臣竺華藻蔡熙民各五元第五圑劉少筠五十元第六圑徐其相二十五元盛玉樓五十元第七圑張蟾芬五十元陳鏡如張文彬王用昭各五元 
[吳淞試演水龍]  
　　吳淞疊遭火災之後經就地紳商創設吳淞救火會已詳前報現在該會定製火龍一具形如摩托卡式頗極靈便業已工竣曾於上月二十六日在南市救火聯合會内試演得法當即運往吳淞設所安置定於三月二日（即今日）在鎭北公共體育塲行試演式柬請就地紳商各界蒞塲參觀並聞尙須擇日再開正式成立會云 
[牧師就職]  
　　蓬路眞神堂聘定南浸會牧師余士廉君司鐸敎務業經會務部商明余君定於今晨（二日）十時前詣該堂行就職禮 
[郵務局招雇信差]  
　　上海郵務局長李齊昨發布告云本局現在需用信差若干名如其有下列資格（一）年力富强（二）熟諳自由車（三）能寫字讀報（四）略知英文願充此職者儘可於三月十日以前投函報名以便臨時招來面試 
[徐季龍今日兩處演說]  
　　四川路青年會今晚（二號）七時半開德育演講會請廣東護法政府司法部長徐季龍君演說共和之眞諦徐君爲基督徒故北四川路横浜橋中華基督敎會亦於今日上午十一時請其演說基督敎與國家之大問題 
[驅逐陸家浜艒艒船]  
　　滬西斜橋之東陸家浜河道係潮水通逹蒲肇河之幹河開濬甫及三年近又淤塞不堪滬南工巡捐局以其因艒艒船隻久停不移所致昨特飭船埠頭迅往勒令遷泊他處以維水利 
[信局股東之糾葛]  
　　某信局前被挑送信件之局夥沙阿登任仁端私用信洋四百九十六元破案後吊出洋三百零五元解經法公堂判令各押三月並着賠缺少贓洋一百九十一元所有吊案之洋因有該局股東華雲錦延逹商律師代表聲稱未破案前失去各主順托寄之信洋由華墊賠請求將洋給華具領故判將洋暫存公堂候覆訊核斷在案現該局大股東陳慶安亦延巴和律師代表稱華雲錦祗有股份三股並無墊賠信洋之事失去之信洋均由局中如數賠償吊案之洋應歸局中具領以抵賠出之欵云云中西讞員會商之下判曰存案洋銀三百零五元及兩被告應賠之洋一百九十一元均交該局具領華雲錦與該局如有股份糾葛由華提起公訴本公堂准予受理此判 
[房客不認欠租]  
　　李善初至法公堂控稱商人前爲觀市茶樓經理因有餘屋轉租與顧庭軒開設烟紙店立有合同以五年爲期每月租洋十二元詎願違背合同於上年三月間遷往别處房租亦不交付共被虧欠租洋一百二十元請求訊追合同呈鑒　稱與李着初並不相識房屋係向石榕夫轉租雖立五年爲期之合同因觀市樓於上年二月閉歇故商人亦於三月間搬遷石允將合同取銷所控欠租商人不能承認聶讞員判着交石榕夫到案訊明核辦 
[振康祥倒閉後之清理]  
　　兆豐等各錢莊前被振康祥五金號股東兼經理徐永春虧欠往來之欵共銀一萬餘兩倒閉逃逸經各債權人報告捕房提到司賬傅子增解經法公堂訊判交保限交徐永春外並延貝明忠爲理賬員清理賬目在案昨日各原告續求訊追貝明忠聲稱該號人欠欠人頭緒紛繁内有虧欠裕康祥各户商人並不認識故一時難以追索傅子增稱徐永春究匿何處原籍有無家產實出不知判由理賬員於十四天内與原告接洽清理禀覆候核 
[過犯摸竊皮夾]  
　　竊賊王一同前在法租界摸竊馮建瑞身畔之皮夾銀洋當筱原告察破鳴捕將王人贓並獲一併帶入捕房昨解法公堂請究先據捕頭禀稱查得王係過犯有案可稽請核詰之王供認摸竊不諱中西官判押西牢二月期滿仍永遠逐出租界 
[身藏鴉片烟膏]  
　　江西人刁義孫因身藏鴉片烟膏二百餘小盒在虹口百老滙路徘徊被一千零六十七號華捕與包探譚鳳池查見將刁拘入捕房經捕頭詰據供稱由友人托帶回籍因飭押候解送公堂訊懲 
[饅頭店收拾不潔]  
　　虹口墨克登路二十號門牌饅頭店主張　粮因收拾不潔被衛生局西人查見以其有礙衛生知照捕房請廨出單將張傳案訊罰 
[常州女子形跡可疑]  
　　常州女子王紅弟前晚十鐘手携衣包行經閘北崗警見其形跡可疑向之詰問來歷言語含糊帶入四區警署經張署長諭送慈善圑留養聽候查明核奪 
[控訴冒名提貨之審訊]  
　　江海關在總巡捕房指控某洋行用人盧渭蓮黃承禧私刻圖章冒簽字據朦混提貨等情昨晨由探將被告兩人拘解公共公廨請究即據原告代表馬斯德律師上堂譯訴前情並稱尙須調查證據聲請展期云云而被告黃承禧亦延律師到堂代表要求准予交保俞襄讞核供商之西洋副領事施君判黃交三百元人洋並保盧帶回捕房候展期一禮拜再訊 
[控訴串放白鴿]  
　　新閘派克路二百十三號門牌之邱毓亭前日在該管捕房控告安徽婦人陳王氏與在逃之某甲將十四歲買女彩平僞爲賣入伊家串驅洋六十三元偕女逃逸等情昨由捕房將氏與彩平一併獲解公共公廨請究即據華探目邵和鈞與九號西探目斐斯戤潑等分别上堂禀明前情並聲請展期以便偵緝在逃同黨等語中西官得禀以案關串放白鴿判彩平暫交邱毓亭家屬領回王氏押候查明於下禮拜六解訊 
[懲辦賊黨與收贓人]  
　　俞連生虞來寳去年因串竊靜安寺路九十九號門牌西人狄克家金珠飾物巨贓山探將俞等獲解公共公廨訊實押辦嗣由老閘捕房包探居阿巧續獲俞之同黨周阿德及收贓之蔡阿大解廨訊押在案昨晨山廨復訊即據原告西人投案譯訴被竊各物已開單呈案請爲嚴究訊之周阿德供認串竊不諱而蔡阿大亦俯首無詞中西官核供判俞等仍照原斷還押周押西牢九月葉押一月或罰洋三十元充公分别示儆起案原贓給原告具領 
[糞夫違章罰三元]  
　　公共工部局衛生處西人指控糞夫馬阿毛在滬西麥根路將　　領於馬路有碍公衆衛生等情昨由捕房將馬傳至公共公廨經中西官訊悉前情判馬罰洋三元充公示儆 
[道署批示照錄]  
　　滬海道尹公署昨批嘉定縣民婦陳趙氏呈爲不遂鈞批一味專制續請檄縣清算並將氏子先行釋放由云呈悉該氏旣因帳目不清遵批呈縣清算該縣斷無不令接辦之員三面清算之理所呈顯有别情仍難率准此批 
來函 
[彭允彝君來函]  
　　尹君介壽陳君天放鑒頃見二十八號時事新報民國日報載有兩君投函一則中述中孚通信社二十五號所紀關於湘事南北代表之辯論方樞謂張敬堯所率第七師由田樹勳率駐寳慶未聞有騷擾之事鄙人聞此語認爲不錯云云殊爲駭異不獨鄙人無此謬語且當時方代表陳論亦非如該社所載鄙人已致函該社促其更正矣湘局危迫宜急圖拯救此念自信不後於兩君至醴陵岳州寳慶株州各地受禍特慘鄙人於湘事提案内已特别陳述交唐總代表在大會提議兩君如有疑問儘可直接函詢鄙人謾語相加竊所不取此頌時祉彭允彝啓二十八號 
　　中孚通信社主筆諸公鑒貴社二十五號所紀關於湘事審查會南北代表之辯論中有方樞謂張敬堯所率爲第七師由田樹勳率駐寳慶未聞有騷擾之事鄙人聞此語認爲不錯云云此語聞之何人若非傳述之誤即係有意造詞挑撥且當時方君所云亦非如貴社所紀二十六號各報所載詞雖簡略尙爲眞實請速更正彭允彝啓 
雜評二 
[歡迎美銀圑代表（庸）]  
　　美國銀圑代表亞波特君此次來華其所携之任務在考察我國經濟狀况以爲投資的準備且與新銀行圑之醖釀至有關係者也以我國財源之枯竭政治上企業上不能不仰賴友邦經濟之援助中美交誼素厚而威總統之國際大同盟主張光明坦白尤足一掃國際間之疑雲故吾人對於美之經濟的援助尤抱誠摰之歡迎所不能不聲明者當此國内和平尙未實現以前軍閱之飛躍依然戰機之爆發可慮爲促進和平計無論何種借欵均不宜於此際爲進行之商榷以轉辜友邦望我統一之厚意此我國民所亟欲表示者也 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
新談 
[旅美觀察談（二十七）] [  一之]  
　　昔記者與美利堅諸士夫遊彼輩常云中華爲世界第一古國其所以綿延不絶之原因果何在耶記者答曰我國無千年不易之皇祚而獨有五千年相傳不減之文書我國近代科學雖未能與世界各國抗衡以文字論我國實有足以自豪者美人士遽聞吾言莫不恍然自失曰近代歐美通行各國語言與文字無有越數百年而不變者中古時之拉丁文在今已爲過去之陳跡以視中土文書不啻朝　之視晦朔矣記者曰誠然昔記者未抵美時有某大學西敎授偶以廉價購得十一世紀皮頁描金手鈔本雖其珍護之切尙不亞夫和璧隋珠而於索解之難亦幾等諸天書符籙非若我國典籍雖相去數千年皆可不待迻譯而隨意展誦也然我國不能滅亡之由亦正賴此文字之維繫耳美人士聞言頗有欲從予習華文者 
　　論者或曰昔如匈奴鮮卑回紇突厥遼金蒙古之爲中國患者大抵其文化皆不迨我國是以卒見同化於我而反失其强盛之勢此後若有窺伺我者我將何道以自存耶此說誠然但以我國與他國較文字一道究我略優而彼差遜揆以優勝劣敗之理則凡我之可以優勝人者豈可從而放棄之哉一國之國粹猶一國之天產物也我國絲茶瓷三大要項夙著稱於全世界但自記者渡美而後目之所觸耳之所聞覺與在國内時之理想無往而不大相逕庭最初在巴拿馬博覽會塲見全世界絲產之統計表我國已退居第二位懷疑莫釋迨後遍歷各大名城市肆所見無非錫蘭印度之茶日本之絲料與磁品也乃知我國商業上僅有之優勝點已不期而爲人所佔盡矣此固我華人士畏怯偷惰兩惡念所釀成也 
　　彼美利堅雖以商業雄冠全球然其生活程度之高實萬不能如我中華天府名區雖在貧民亦可享受天賦美產之優厚也以美國言綢價旣屬奇昂布價亦不甚賤故在嘉會令節士女塞途乘時凑趣市肆常有紙衣紙帽紙盔等臨時發售記者尙有軼聞一則頗足與此相發明也友人黃君旅美京時住第一流大旅館偶以殘舊繡花黃緞拂拭几塵無意之中遽驚旅館僕侍僕侍以告掌櫃掌櫃復以告諸館束轉相傳語播爲美談彼館束者竟視君爲世界大富翁艶羨之深不覺五體投地舉此一端而美民天產物之享受必不能如我華之均平普徧可斷言也記者竊謂東西文字之不同實足引此爲譬解我國文字精深耐久簡鍊者猶布帛富麗者猶美錦歐美文字之不經久猶之美國令節出會出遊時所購售之紙衣紙帽紙盔耳物以紙製驟視之未嘗不可人意而其色澤鮮明摺紋平直或視熨斗下之綢褂爲更美觀但經一次行用即可應手破爛此正與今人所主張白話文字相等耳我國主張改用白話文字者大抵以歐美文言合一爲辭而獨不問歐美文字之不能悠久其弊究在何點是誠大惑不解者矣况一國有一國之習慣歐美文字組織與我不同文字語言合一在彼行之自可不顯其陋且其形容事物之曲盡其妙頗有爲我華文字所罕見者此猶紙衣紙帽紙盔等在彼美國相習成風剪製旣佳披戴亦復相稱招搖過市蔚爲巨觀勝會佳期反足令人追憶若在我國苟慕西方紙工之美不具知己知彼之能亦以冥衣店所成紙件代彼數千年沿用之冠冕衣裳閉户造車出門更難合轍則見之者鮮有不掩而反走而羣作三日嘔矣天下事其致之較難者其成之也必可耐久一國進化之　速固不盡在文字之雅俗深淺而已今試以德意志文與英文較則德文之繁複遠過於英文而何以前五十年之科學進步德國反甚速也若以文字之凝鍊精深遂曰可廢則錦衣布服之成其難同千百倍於紙衣之製而何以當世言經濟者卒無創議以廢紡織者耶吾鄉初設學校時學科偏重文字執教鞭者均係一時秀傑之士有已故前浙議長某氏能於期年之間使開卷讀大學者數人援筆成文兩年而通子集三年而成萬言書云是知進化之阻滯其咎在敎育不在區區文字間也 
　　以記者旅美數年間之所觀測覺彼邦人士之研究力確遠駕乎我華之上常人不察或徒見其表耳以文字論美人每有所述作莫不構思澄慮以爲之無有浮泛如我近代應酬文字之甚者此浮泛之弊害在我中國實當急事革除攻錯他山美國文字亦大足資參證矣此則通英文者所共認也 
老申報 
[西報論炮局情形（見光緒元年十一月二十一日）]  
　　西報將福建上海兩處炮局情形評論比較云福建砲局各事辦理極好蓋福局十分用心詳悉航海各事宜其局内有肄業生多人時常考其學問如航海天文及放砲各奥妙之處不但熟嫻法則且能洞明其理此上海砲局所以不及也又云福建各船製造之法極好船上所用之木均係硬木船能持久不壞若上海所造之船外觀雖十分飾美内有幾號船巍巍足觀但其所用之木甚爲不合不過是杉木而己非但用木不合即其製造之法亦多失錯假如放砲多則船必速壞因其不能擔受砲力也即現在木質已漸有枯朽之象大約船不出口未嘗供用亦將近損壞矣西報所論如此查福建砲局主張者係著名之西人名忌格賦性聰明作事亦細心而有章程上海砲局前請一美國人主持名福阿而思此君僅曉製造商船之法若水師兵船各事未能十分明曉故至誤用木料及造法不善也本館雖難分别兩局之優劣第　西報所論則上海砲局實有不及福建之處也又聞得福建炮局現在精益求精擬改造船式用鐵作骨而以木板周其外較之全用硬木更爲堅固不壞其機器亦用最新之式可以省得許多煤也 
新拾遺 
[歐戰趣談] [  謝俠遜]  
　　軍探變裝之巧妙 
　　在戰場之德國軍事偵探其多數皆著用英法士官服裝掩人耳目嗣又愈出愈妙多變裝爲女人惟以男子變成女人在歐洲各國誠爲巧妙然終有一缺點因男子之足較諸女子究不可同日而語歐洲女子雖爲大足然其足較男子究爲纎小故德探之被捕者一騐其足恍如吾國婦女之纒脚者將足之前端包裹重重以示其尖銳之狀再著用女靴亦甚可笑 
　　法國某將之夫人 
　　法國某大將夫人因赴戰地面會其夫而其足故甚大不料在火車中竟受德國偵探之嫌疑爲法國軍人所拘捕送至司令部剝脫衣褲受辱吉端後得其夫之來函證明始行釋放亦趣聞矣 
雜錄 
[世界小新聞譯英文滬報] [  涵萬]  
　　○土軍傷亡確數據某地方通訊報告土耳其自開戰日起至一九一八年十一月止計因陣亡及受重創而致斃命者軍官五·五五○人軍士四三一·四二四人受薄傷者軍官軍士合計四○七·七七二人被俘及失蹤者軍官三·○三○人軍士一○○·七○一人 
　　○德人失業確數有多數之英國軍官派往德國調查失業人數據本月二十二日倫敦通訊謂漢堡有失業者二○○·○○○人慕尼克三二·○○○人利不士二二·○○○人此等皆曾列軍伍或執役兵廠去年戰敗後遂失職驅泊滋爲民患英政府頗憫憐之現已將第一批之醃肉三○·○○○噸牛乳五·○○○噸輸入接濟云 
　　○最光明之探海燈美國者名電學家愛迪生近發明一三·○○○·○○○燭光之探海燈供以極强之蓄電池近曾試其技於紐約衆咸嘆其最有力且便携帶爲今世界得未曾有云 
　　○軍隊行進時計近有一奥人發明一新奇之表專供將校督率軍隊進行之用其表面一指針能搖擺如是不拘數目設有一目的地須於某時準到約每分鐘行一百二十步則將指針撥成每分鐘須有一百二十擺與足步相符則行進之速度能得規定不致誤時延期云 
小說 
[五百鎊英國霍德華氏原著（四）] [  雄倡]  
　　胖婦作尖銳之音曰噫彼巨靈之怪物可憐老考婁且死其拳鋒之下矣庖丁曰彼乃爾耶然則吾且有以懲創之胖婦曰汝較考婁體未加碩年未加少彼之處爾將毋同庖丁曰吾體力與考婁乃大殊異言已挺立巨敵之前作臨戰狀舞蹈作勢少須遂出手奮擊巨人略抵肩際已受擊則踉蹌却步立蹶哀號作乞憐態庖丁曰汝且起巨人遂起立庖丁復進擊巨人又立躓庖丁厲聲斥曰汝行矣巨人似怖極遂起遁去胖婦大悅亟贊庖丁之勇庖丁亦趨前爲禮稱曰密斯其許我引歸乎爾受驚殆當不淺幸出手挽吾臂同行言次即伸臂就之胖婦感極遂引其臂相與偕歸考婁中心惑亂無主遙遙尾逐其後旣抵胖婦之肆門乃各言别胖婦殷殷道謝並堅訂庖丁以明日更至重伸謝悃於是庖丁微引考婁之臂同歸舟中考婁懵然問故庖丁曰事有誤會處彼人殆誤解乃不明其所以迨次日侵晨庖丁即登岸造訪胖婦之肆良久乃歸狀至愉悅謂考婁曰汝之寳貝寄聲候汝並致其愛特數日中彼雅不欲爾往訪以爾爲彼之故負創彼乃惡見之考婁微歎似有怨懟之意然亦遵率無敢或違後此數日中庖丁遂爲之通使須往訪密昔司迭更氏者可數次至末一次庖丁久之乃歸報考婁曰彼乃尙不欲面我耶吾船明日啓碇行矣庖丁曰然彼知之彼云俟舟歸時汝即往面至彼時汝眼鼻之創當愈矣明晨考婁忽見庖丁檢束其行具乃大訝詰之則曰此次舟行或乃不前考婁忽大疑亟叩其故庖丁曰汝必欲知之者請以實告吾行且婚娶矣考婁益驚知决然無疑矣尙曰得毋即句語未卒庖丁遽即承曰然即爲汝之寳貝今則已屬我之寳貝汝數日來未一往面未通一詞竟忽視其人庖丁曰咦吾不屬爾告彼句曰天乎汝意吾乃果爲汝通消息乎吾自貢媚之不暇尙奚暇及汝事汝聽之被固已大賞吾勇前吾敗走彼傖事彼婦尙嘖嘖稱道弗衰考婁曰然繄何人我苟遇其人者句庖丁即曰實相告其人爲我中表吾乃忘語汝彼暱我甚摯於我事匪不盡力考婁尙呶呶庖丁曰汝勿言鄙諺有云情愛之與戰爭其公允一也汝當識之考婁曰顧汝則與彼安有情懷庖丁曰安言其無言時已跳越至艙面甚趫捷匆匆且發尙呼謂艙底考婁曰吾當日一聞彼擁有五百鎊之鉅金即傾愛其人老友别矣吾婚禮成時當以喜慶之餅餌少許奉饋應前作結妙極 
[自由談之自由談] [  不冷]  
　　識之與職其所别者僅言與耳之分大槪以相識者始可與相言而旣有職任不能不聽人之責備也今北方代表旣其言不能爲北京所聽而不願再聽南方代表之責言故己辭職矣 
　　茂敏一之劉麟生劍萍陳恨石呆正未艾翠岑蠖時叔豪弋人半痕翔叟谷僧墨子胡寄塵陳旡我江南阿某聽猿山人元恩泳郭劍萍許涵芬許涵英雄倡謝俠遜競存繼志舒炳臣血荑諸君鑒二月份辱承投稿應得潤資請各具條蓋章並希將詳細住址書明向本館會計處支取當即寄奉此佈編輯部啓 
 
 
 

Page 15

 
 
   
 
 

Page 16

 
 
   
 
