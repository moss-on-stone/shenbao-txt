# 1909 - 281 - 4913183

 

Page 1

 
 
   
 
 

Page 2

 
 
   
 
 

Page 3

 
 
[上諭]  
　　監國攝政王鈐章九月初二日内閣奉 
　　上諭河南河北鎭總兵員缺著謝寳勝署理欽此軍機大臣署名奕劻世續鹿傳霖那桐假戴鴻慈 
論說 
[援各國議院先例敬告我諮議局（寒）]  
　　我諮議局以九月一日開幕其性質其權限業已著於章程跡之各國地方議會旣無此宏壯之規模而國會又顯然非相當之比例然與其擬之地方議會失之過狹無寗例以國會而失之逾量蓋差近於各聯邦之下院也無已則借觀各國議院之先例於我諮議局亦不無小補歟 
　　請先言美國議院之設備美國議院在首都華盛頓其搆造非常壯麗聞今方從事於寄宿舍之建築而猶未蕆事焉是爲議員在會期間居住之旅舍每議員一人應接室及書齋並寢室各一備有昇降機由上達下並敷有鐵道於停車塲與議院及圖書館間得以自由往返議員極爲便利云 
　　議院之事務以議員全體分爲五十餘個委員會擔負之而不遺一人此爲美國之特徵於議會開設之初而選任之者每委員會以三人至十六人而成立以十二名及十三名組織之者最普通議員幾無有不列於一委員會者且有列於一個以上之委員會者 
　　英國之議院與通常所繪者無大異試涉泰晤士河畔一見古色蒼然而具有莊嚴之致惟内部不甚廣議員有六百七十人而議席之布設不達其半議員出席而不至間斷者甚少傍聽者多不過八十人而少則僅有三十人許然其人數雖少而皆非常鄭重不論其在朝在野議員之間皆互存禮義雖有言論攻擊而措辭甚謹其重法律尊先例議塲之靜肅而秩序整然各國殆無其偶尤可感者議員對於議長一席敬禮尤厚在會議中議員入席之初對於議長行最敬禮退亦如之如斯之愼重莊嚴舍英國無見之者此安得不令人傾倒也 
　　議塲之質問京有所謂質問期間以二星期爲二次之質問爲常於其日次須質問者須答辯者又其件名皆有豫告其豫告以印刷方法爲之而分布於各議員間雖在政府爲答辯之準備而亦無礙進行質問之件數一日不下五六百惟其間所謂政府委員者不别有委員之存在因議員有政府派與非政府派派别而致此以是議院各席間有爲質問者即有爲答辯者又因英國大臣在上院則次官在下院大臣在下院則次官在上院主持質問之人不能選擇其相當者而質問之往往以次官之地位對於大臣恒不敢失其敬意致有揶揄的質問者屢見之也 
 
 
 

Page 4

 
 
又無論爲全院委員會與選任委員會關於請願一事其審查之手續殆與裁判相同許用辯護士使請願者與反對請願者對决而委員判斷之則成所謂私議案其結局即生實行之効力云 
　　法國議院變遷最亟其於院内規則雖與各國無特異之處而一瀏覽其議院之裝飾覺非常美麗有可驚者外自四壁内及庭心並其楝樑以迄陳列器具悉以圖畫與彫刻物飾之蓋皆關擊於法國之歷史者並有喚起愛國心及助長正義公道之思力庽乎其中此爲我國所最可注意者比利時議會在不律悉首都其規模較小似無足資參考然其選舉法之進步於世界爲第一等云 
　　德國議會就其事務與夫議室之建築皆非常進步而可驚如委員室之配置對於政黨及新聞紙館之種種設備實出我輩意想之外且其議席之分配委員選舉之方法議長就重大問題集各級之代表者而爲秘密相商之辦法皆足爲師資也 
　　墺國之議會亦甚壯麗就中換氣法即爲保議院内空氣之潔淨而設備之者其設備亦非常發達而甚屬可驚緣何而設此聞彼中人士云此地所集合之人爲全國之良焉者對於國之良焉者應給以新鮮之空氣竊不禁感斯言之誠然今試語其設備之一端院内有地下室者將公園清新之空氣自窗而引至使通過一種噐物而消其毒又經凈水而使之冷有如此置備其空氣常隨其墜道而入於其處并附有蒸氣具即夏季多以導管導入冰水而成適度清涼之空氣冬季則通蒸氣而至六十五度之温度遞致於議塲又如豫備委員室及其他重要委員應接室等分配設備亦如之於其他各國不見其類例也 
　　匃牙利之議會亦甚壯麗外觀可爲世界第一而其内容則無論維也納之議院與不達伯息之議院均較之德國而有愧色 
　　俄國議院爲舊建築物其法規亦無足觀者縱觀各國雖其莊嚴點綴偉瘚外觀有似乎過然人恒言曰議員者國民之花也議會者其國其首都之裝飾品也財政縱極艱難而此區區者不宜稍靳蓋不僅處理院務之規則與夫一切爲議員之矜嚴愼重當法彼歐美之諸先進國矣此則我諮議局所當注意者也 
來稿 
[論籌備憲政必以改良敎育爲起點（陽湖伍達）]  
　　普及敎育爲預備立憲之大端固盡人所知者九年籌備清單第一年編輯簡易　字課本國民　　課本第二三年設廳州縣簡易識字學塾第四五年設鄉鎭簡易識字學墊本年又頒布變通初等小學章程縮短義務敎育年限定初等小學簡易科爲三年四年畢業朝廷重視敎育已不啻三令五申矣按清單中之籌備敎育惟簡易識字學塾排比獨詳或疑簡易識字即可代表義務敎育不知義務敎育與簡易識字截然兩事學部編訂簡易識字課本摺明明言簡易識字學塾專以敎授年長失學人民及寒酸之家無力入學之子弟籌備清單中謂七年須得識字人民百分之一八年五十分之一九年二十分之一亦指此項學塾而言叅觀選舉章程以不識字義爲消極資格之一誠以年長人民識字者少故有是規定英國宣布憲法時預議人民亦有不能自署其名者此憲政之缺憾也朝廷有鑒於此是以籌備立憲特設簡易識字學塾專敎年長人民與寒酸子弟正爲助長義務敎育之導線初非以簡易識字與羲務敎育混而爲一非然者簡易識字課本字數不過二三千時期不過一二載而初等簡易科至少亦須三年以三年之簡易科爲義務敎育已屬權宜之計與東西各國六年七年者相去懸殊而謂識字二三千就學一二年即可爲義務敎育天下寗有是理乎要之年長人民能識簡要字義對於國家則可受讀新頒之法令實享選民之利益對於社會藉可傳播立憲本旨不致妄肆反對新政之熖對於家族知子弟入學讀書爲立身之本父母應盡之責不致拘泥仇視學堂迷信私塾之謬見若寒酸子弟亦令入塾讀書則對於普通人民易施勸導之方普通人民經此觀感亦必以不受敎育爲恥是則簡易識字學塾誠爲預備憲政重要之端籌備清單預計某年須得識字人民幾何亦正以此惟清單中於九年以後未經計及則因九年之後普通敎育日漸發達受完全敎育者已漸長成選民資格日益加多簡易識字學塾至此卽可變通辦理不必按年定程視爲憲政之必要矣明乎此義則知簡易識字學塾爲預備立憲時補助之策而普通敎育乃爲開通民智之正軌欲勵行憲政而不能力求普通敎育之發則立憲之說終無實效可期（未完） 
專電 
[電一（北京）]  
　　郵部徐尚書以粤漢川漢兩路借欵輿論不然紛電請作罷議各國爭投資本亦多窒碍擬即會同外部就商各駐使免借欵項由部統籌助以官欵招集商股成官督商辦之局 
[電二（北京）]  
　　前法部戴尚書奏呈貽榖親供力訟其寃請再簡重臣覆查奉旨着法部秉公澈查嚴辦 
 
 

Page 5

 
 
[電三（北京）]  
　　慶邸病已愈惟仍未入值 
[電四（北京）]  
　　各省督撫紛紛電告諮議局成立 
[電五（北京）]  
　　攝政王擬於三月後簡陸潤庠充體仁閣大學士 
[電六（蕪湖）]  
　　馮煦今日（初二）遇蕪由漢晋京 
[電七（東京）]  
　　新簡駐清美國公使免官之報傳至東京日人大爲震動日本阿德瓦泰撤報橫濱加蘇多報及英字新聞皆謂美總統塔夫脫任克蘭爲駐清公使而克蘭不謹妄傳美政府之外交政策塔夫脫用人不當誠爲可惜然猶幸克蘭發表在赴任以前且美政府即加罷免足以證明所抱之宗旨在與日本維持最親厚之交誼云 
緊要新聞 
[江蘇諮議局行開幕禮紀事南京]  
　　九月初一日諮議局借八旗會館行開會式議員到會者一百二十人先入憇息室茶點至九鐘時江督張制軍蘇撫瑞中丞以下各行政官同時蒞會先於禮堂行相見禮東西向各三揖以次入會塲各就席書記長孟蒓孫君宣讀開會頌詞江督蘇撫先後委員宣讀頌詞孟君代議長等讀答詞禮畢各入憇息室略坐攝影而散 
　　諮議局開會頌詞中國臣民自古有忠君愛國之誠而不知所以致其忠愛之道以故億萬斯年僅成頌禱之詞尠覩實行之效向來習慣視政治爲學問之美名而不引爲負荷之責任固吾士大夫之羞夫亦生不逢時不及遭遇聖世之所以不能無遺感也懿鑠聖清建大同之規開未有之局預備立憲肇造萬世一系之庥先皇帝手造維新大勳未集適以今上建元之歲開各省諮議局爲國會之基礎今日爲法定開局之日蒞事之人及參覩嘉禮之來會者咸穆然思國家億萬年有道之長自天子以至于庶人共肩奠定之鞏固之之任千載虚詞一朝將爲常典人駿瑞澂等奉朝命之尊謇等膺民選之重今日以國家法律所制定相見於一堂此後或攻錯　有成或和衷以共濟總期闡發忠愛二字實際無規規於古來以虚諛之習而自謂至誠此其所以矢報於國家者也謹合詞而爲之頌 
　　江督張制軍頌辭翳夫　鐸之設輶軒之使好惡從民之義自古已然於今爲烈迺者爲江蘇諮議局開會之始上係朝廷立憲圖强之期望下對國民合羣思治之懇誠外爲五洲萬國所具瞻其典已隆其關擊至重也本省位置居直隷之次財賦爲東南之冠人才萃吳會之英鄙人何幸承乏是邦適逢斯盛而又懼夫盛名之下欲副其實凡官於斯紳於斯士農工商於斯者其擔荷成就必有足饜上下四方觀聽之甚難乎求慊也夫議政行政各有界限議論之權公之於民執行之責重之於官然欲提議而使必行當思遵行而共踐所議孔子曰名之必可言言之必可行竊願與在局諸議員所屬諸公民共守此調嘗聞西哲斯賓塞爾羣學政惑一篇其駁論政家成見進論事效相反以及法令程度與妄求上治之惑率多閱歷有得之言亦皆可資參考者要之天下安危匹夫有責是卽近世公民之說所取意諸公議員皆積學明通重負時望之賢應舉出爲公民代表即鄙人在任所何以宣通上下討論政見之人鄙見所佈倘不以爲謬而敎之助之乎企予望之矣 
　　議長答督撫頌詞江蘇諮議局今日法定開會制臺撫臺遵照欽定章程來局行禮謇等雖學識卑陋未知參與政治之能力如何然官民不可分而後有政治江蘇政治即國家一省之政治盡力於江蘇以盡力於國家謇等忝就議員之職自應抱此主義謹以此答制臺撫臺仰體朝旨以相敦勉之厚望蘇撫頌詞明日續錄 
[江蘇諮議局研究會招待議員大會紀事南京]  
　　三十日下午一時江蘇諮議局研究會在商園開茶話會招待議員到會者約二百餘人首由馬會長宣布開會宗旨並演說時局危迫議員之擔負甚重社會之希望於議員甚奢議員非放開眼光善用其熱心熱力不足以達救國救民之目的語語沉痛聞者爲之下淚次由諮議局議長議員及研究會會員相繼演說大致分三種議論（一）非開國會不足以對外非組織責任内閣不足以安内（二）要求開設國會固是要著然非喚起一般輿論仍無以爲國會之後盾宣講一事似不可緩（三）富貴不淫威武不屈議員之可貴者在此議員之不易爲者亦在此最後由研究會駐會辦事員報告今日招待議員之舉一方代全省人民表歡迎希望之意一方願議員先定本年諮議局應抱何等之目的應執何等之熊度而可於九月初一以後實行代議士之責任云云散會時已六下鐘矣 
[變通蒙古諮議局辦法北京]  
　　理藩部籌備内蒙憲政 
 
 

Page 6

 
 
迭誌前報今已將大略擬定聞係仿照新疆聯中丞奏案辦理先設内蒙古諮議局一所擇其稍通時務之世職商民委充議員俟至宣統四年再行選舉以求完善其未成立以前所有内蒙籌備憲政事宜即日遴選委員議辦 
[度支部飭查各省地畝北京]  
　　度支部澤尚書因資政院開辦時本部應將各省地畝租稅詳細數目發表惟近來各省開墾荒田之處甚多其所開墾畝數部内尚未清查故昨飭部員咨行各省督撫各將全省舊有新墾各地畝詳細清丈畝數逐一註册赶速報部 
[端督對於張文襄之感情天津]  
　　直督端午帥聞張相國逝世之耗頗極悲痛因午帥在湖北撫任時所有經濟政治等事多與相國商酌極爲契合故午帥於日前電慰張京堂略謂相國患病累月竟因職守不能晋京探望遺憾無窮云云並聞午帥俟九月中旬進京奏陳恭辦奉移差事時再行親臨祭奠 
[中法界碑交涉已結廣西]  
　　鎭邉縣那平隘卽剥騐隘與法南交界地方一百念八號界碑忽被人毁碎即由歸順直隷州札派湖潤司巡檢蔣鋆馳勘隨即知照高平法四畫官派委保樂三畫法官訂期會勘又飭鎭邊縣許令克襄前往會同鄧管帶大謨與法員商辦乃保樂法官與越官希圖混爭妄指附近不列號界碑爲憑欲佔入内地二里餘該員弁等以未有界圖無憑力爭嗣由道署加委對汛員萬國安携帶中越劃界地圖一紙直赴高平謁商四畫法官初猶以從前立錯爲詞並改委高平三畫法官偕萬委員同到該處會同許令鄧弁詳加履勘據圖爭辯保樂法越各官堅持異議嗣經高平三畫法官勘視界綫相符無可置辨始允了結按照舊址刻竪新碑簽訂中法文合同存案碑價由兩國分認事竣由在事各員將圖說碑文合同各件呈送龍州通禀各應了案 
[津商懇求緩辦印花稅誌詳天津]  
　　津埠各行商近因官府出示擬於九月初三日通行試辦印花稅曾在督署遞禀求緩已誌前報當經端午帥委派運司張榷使蔡道台齊太守黃縣令於上月二十六日晚八鐘齊赴商會勸諭各行商先由商會總協理坐辦知照各會董行董及各商家齊集商會是日到者約千人由列憲登台勸諭首由王總理與董事引各商謁見行一揖禮王總理并言大家有何意見不妨對列憲而陳嗣道憲對衆宣諭略云國家籌辦印花稅已歷年所屢經推緩至今日始議施行天津各行現在疾苦外强中乾本道亦已盡悉第此事重大非天津一隅之事即中國二十一行省亦將一律通行大家前次在督署遞禀求緩大帥深體商艱故派本道等特來勸諭但稍能變通本道無不盡力轉詳督憲從寛辦理繼由糧行董事王君松樵洋布行董事王君雅庭大米行董事楊君小林油行董事徐君延壽挨次懇求推緩力陳津商疾苦措詞極爲懇切又由染行董事杜君筱琴代表各商對列憲朗誦哀詞讀畢大衆鼓掌若雷復由王總理代衆商伸訴其意謂大家現在列憲前陳述商艱并非稍敢違抗惟谥不敢違抗之中尚望督憲恩施格外倘各處有從緩豁免地方津埠亦求援例以免向隅云云衆說畢列憲即將杜君所上哀詞帶回以便上詳督憲並即刻與商會總協理坐辦同赴督署回覆行時各行商在台下跪送 
 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[南潯鐵路開股東大會衝突詳誌南昌]  
　　江西南潯鐵路定於八月念五日起開第一次股東大會提議要政是日由汪龍光演說開會宗旨及陳總理三立登台宣言諸君之意皆望路成譬如乘舟同期達於彼岸意見或有不同斷無不以路事爲重董事舉定後股東會方能成立今日（二十五）自馮中丞以次皆到會似以今日舉定爲善沈次宜宣言舉董事未見章程京局省局應定若干名羅朗山言董事是否義務抑給薪水沈次宜問有股東四分之一否有議决權十分之二否（係公司定章）閔少窗部郎登台演說與鐵路勸股會風潮種種之意見語多猖狂已動公憤當經賀爾翊主政問閔少窗說總理協理已經部奏定馮撫允留無庸另舉一節應在舉董事之後試問江西鐵路究竟是商辦官立紳辦謝遠涵御史言閔少窗所說係個人意見公司議案舉董事本在第二條喻庶三觀察說閔少窗近於專制閔始遁出會塲幾起風潮幸經陳總理三立婉言勸解始行散會是時天亦暮矣二十六日二句鐘時摇鈴開會由修星齋宣言開會請接續昨日之議並請陳總理三立推爲臨時主席贊成者多數而陳力辭以閔少窗部郎承之而各府議員以鐵路公司鹽斤加價一項奏定江西鐵路章程第二條稱將此項折合庫平以百兩爲一股即按各州縣銷引多寡分票若干存作該州縣公股計南昌瑞州臨江袁州南康吉安九江饒州八府自光緒三十一年七月起至三十二年六月止共解過湘平銀十四萬餘兩公請公司發給股票加入議决權仍由該八府議員爲代表在會場提議當承總協理認可宣布後各股東紛紛投票入　舉董事中有一般股東以懹票投相似覺不公羣欲散會經陳總理挽回復坐陳總理問董事七人是否决議沈次宜等答請先定鹽斤加價議决權陳允鹽斤加價議决權謂今日所投之票天色已晚俟明日開票如何沈次宜等云明日開票鄙人不免以小人之心度君子之腹喻庶三云票箱封固可也劉協理浩如云請諸君公舉一人監視票箱何如責沈傷人過甚陳總理宣言今日請股東投票明日各府銷引府分發選舉票由府議員投票後再行開票大衆股東鼓掌認可股東投票畢公請陳總理封固後總協理陳伯言劉浩如黃大壎黃翼曾登台宣言以各省鐵路先有股東後有總協理公司發起之初商學各會惟京官有小團體由京官公舉假定總協理嗣李總理（有棻）被難時方有商學會論法律股東會旣成固廨另舉論個人私情若再留近於無恥請另舉沈次宜答總協理困難歷史人人皆知自應留辦爲是賀爾翊主政答總協理亦不能無過旣陳總理有此說是以膖遇仍應留辦勉爲其難大衆鼓掌認可陳總理言李總理被難後鄙人本有凡以前在事諸君不得再舉充總協理修星齋宣言股東决定不另舉者舉手舉手者過半數股東書另舉票不另舉票議决票投後開票另舉十一權暫不另舉五十七權不另舉五百七十一權暫不另舉俟第二次股東會再舉二十四權是時已晚摇鈴散會餘事定次日續議二十七日下午四句鐘開會由陳　理三立宣言今日天晚請股東未投票者補投昨議鹽斤加價作爲地方公股一節請暫緩議各董事大半决議二十八日開票錢業代表萬修厚大爲反對若非本日開票宣言搗毁票箱董事宣言法謂律辦法此係會塲非一人意見所能不如請議員代决萬云此係股東之事與議員無涉以致激成衆怒大起衝突拍桌喝罵萬修厚之聲不絶於耳當經閔少窗部郎宣言調處窵决議票以多數爲定後陳總理等因見沈次宜等種種挑剔有碍良多以爲沈次宜蔡公時賀爾翼等擾亂會塲發起簽名簿爲訴訟地聞簽名者半數股東是時天晚散會記者按此事本因鐵路公司與勸股總會嫌怨而起中成兩黨一保守股東一攻擊股東以致意見不合種種阻碍惟願江西各團體極力融洽意見共保路政否則兩造之風潮恐一時難於收拾也 
　　附南昌等八府致公司函敬啓者鹽斤加價一欵（十四萬餘金）曾承奏明作爲地方公股自應發給股票加入議决權今午（二十六）同人在江南會館提議承貴總協理當衆認可宣布茲已向督銷總局調查所有加價數目並各府支配股份另單呈覽即請貴公司查照將所收庫平鹽封銀數照巿價折合洋元分府塡給股票并預備選舉議决各票以便明日當場分領無任盼禱 
[旅日湖南同鄉會上郵傳部電]  
　　郵傳部堂憲徐鈞鑒粤漢路聞歸大部督辦現湘欵有着斷不外借前草約懇作廢禀續留日湖南同鄉會鐵路部楊宗實等叩 
[東三省近事]  
　　吉長日報將次出現吉林日報因七月中登東三省交涉密電並發論攻擊外部先由吉林民政司諭禁發行嗣北京國報中央大同日報先後發表經外部查悉均係輸登吉林日報之電爰電吉撫以該報洩漏機密查明嚴懲於是吉林日報停版幾有消滅之勢後又有人出而組織擬改名時報終以吉林交通不便地形遠不如長春之四通八達遂决議移往長春定名吉長日報刻正在遷移中聞九月十月左右即可出版 
　　奏留奉省人員月初錫清帥奏請將正佐各員留奉補用一摺業奉硃批一律核准聞所留人數計有七十九員之多 
[西報譯要]  
　　俄財政大臣演說遠東商業文滙報載初二日倫敦電云俄國財政大臣柯科齊夫在莫斯科商會演說改良俄國財政計晝略謂他國財政預算案之困難較俄尤大今日遠東之行實爲東清鐵路之故政府對於 
 
 

Page 11

 
 
該問題之政策頗爲明晰當日築造該路之目的在政治商業兩項今則僅餘商業上之問題如輸運俄貨以入北滿運載中國生料以入俄國及以中國貨品運至海參威等事皆爲目前之急務云云該大臣即在該處啓程赴西伯利亞 
　　美國示好於日之一斑又載初一日倫敦電云新任美國駐華公使克闌君聲言彼登報宣述美國預備向日本政府抗議滿洲之件並無失察之咎蓋塔孚脫總統當日曾面授機宜謂關於遠東政治商業事務之發言措詞應從激烈今此之宣言實以表彰其體會塔總統之志顧耳 
　　初二日倫敦電云美總統塔孚脫已許克蘭辭職惟民間輿情皆左袒克蘭謂氏之解職實爲美國對於日本卑屈之犠牲云爾 
分類新聞 
政界 
[蘇紳呈請導淮入海之難緩南京]  
　　江蘇士紳以海淮等屬待振孔亟昨特具呈督撫兩院略云江北水利不講霪潦爲患幾於無歲無災前年以漂没之慘上煩宸慮施及内帑蘇息未踰兩年又遭此變本年初傷於旱得兩已運迨播種秋糧兼補麥收之歉突於六月下旬暴雨衝决田廬墳墓洗蕩一空屍骸狼藉計踰千數屋宇坍塌計踰萬數無可棲息待盡溝壑之民幾難以數計海屬被災最重淮屬亦有波及袁鳴之聲徹於通國函電禀呈旁午交錯紳等近在省垣承災區諸父老兄弟之責言竊有不能已于言者雨暘不時事所恒有大江南北同苦霖雨而一爲災一不爲災人事未修何能盡咎天心之不惠自黃河北徙淮北將慶更生而淮水故道爲黃淤所塡不特淮無去路由淮入海之水皆無去路隨地瀦蓄亦隨處淤墊下流旣不通行汛濫平地之上又日墊日高惟以堤壩爲苟延之計因壩之啓閉爲彼此相反之利害於是同舟敵國爭一啓壩之遲早又足肇肝腦塗地之禍夫小有水潦江北已成巨災前年創鉅痛深重提導淮之議災情稍澹輒復因循淮爲四凟之一又滙沂泗諸水納巨流於危堤之中使人民與魚鱉爭旦夕之命迨其災患洊至雖有深仁長德之大吏痌瘝念切迅賜解推然離居蕩析所傷已多又况禍本尚存無窮之憂方興未艾使前日之議而不致中輟則今此安有沈災使今日之災而仍祇有近憂則後此更何堪設想人命至重一誤豈可再誤賢大吏熟定久遠之計於上諮議局新參興革之議於下億兆生靈託命於此宏慈毅力端賴台衡迫切之私日夜以冀謹呈 
[五河援案請撥賑災銀兩揚州]  
　　五河鹽卡高增秩禀吳都轉文云據署五河縣梁兆獻文開縣境地勢低窪五河環繞爲淮澮淙潼沱會同之區灣地居多岡田甚少每逢水漲便成澤國本年五月大雨傾盆河水陡漲知縣查勘水已平槽慮恐隄壩冲决當即冒雨親勘督飭壩董人等保護二十五六等日大雨狂風達日抵禦不及以致黃家溝各壩均被冲坍二三十丈及八九十丈百餘丈不等田禾均被淹没房舍亦多坍塌曾經報災在案而上游水勢不絶下游不暢河水日增較同治五年尤甚知縣捐廉募捐湊集一千餘串先給災户并奉飭由五河卡撥給銅元四千串無如杯水車薪實難普及本年災情甚重禀情撥欵振濟等情知州伏查確實理合禀請轉詳督鹽憲援案在鹽釐項下撥銀五千兩發交五河縣梁令以資振濟 
[鄂屬水災籌振之政策湖北]  
　　鄂屬水災過重民食缺乏奏准在直隷天津保定一帶採運雜糧已經委員往購茲悉陳制軍奉有廷寄以直隷收穫未盡豐稔鄂省前往採購恐妨直隷民食只准購運一萬五千石飭於奉天一帶酌量採運接濟仍准免收火車運費捐稅等因制軍特札飭籌振局遵照辦理但制軍近又訪聞各屬貧民向富室借貸竟非加五行息不能挪借當此水災奇重追呼逼迫無力償還其柔懦者必因而輕生强壯者必挺而走險特札飭各屬嚴禁重利盤剥放債各户自出示日起至明年麥熟之日止每月取利不得逾二分五釐如有抗違不遵者即由該地方官訪拿到案追還餘利給主並加五倍議罰以充地方善舉而籌振局總辦李方伯亦於日昨通飭各州縣略謂本年災重用繁各省官商均有協助即漢口日僑京且公同輸欵接濟各州縣紳商等目覩本地災况何至忘情絶不捐資助振是皆由牧令等未能切實籌勸但知請振請益一禀了事以爲克盡厥職又何貴有此賢牧令耶茲限文到十日内通盤籌算該州縣現辦振糶將來以工代振及一切冬振春撫事宜約需用欵若干已擬振欵若干出入統計不敷之欵先就本地紳商切實籌勸集有成數即將遵辦情形禀報查考如再不敷當由本局量爲補助但不得抑勒苛派致滋擾累倘再陽奉陰違一禀塞責定予詳請記過撤任以爲玩視民瘼者戒 
軍界 
[遷移火藥局濡滯之原因松江]  
　　松郡火藥局本年六月二十二日因炎熱過度幾釀巨禍府尊戚太守電禀省憲據稪稱江陰秦望山新建藥局已督促飛速竣事准定九十月間可將藥局搬移現已届期松郡士紳復懇太守轉詢製造局據復稱目下正在請欵製小火輪拖船躉船等俟竣工後再行從事搬移其松人認定之二萬尚有五千元未解至是反奉札催太守乃商之各紳分作四處每處約籌千二三百元以足此數 
[請領軍火以資冬防安慶]  
　　來安縣以秋防已届瞬至冬令而鄰封州縣均爲匪徒出没之區巡防緝捕非軍火不足以壯聲威刻已備具價欵懇飭照章給發運領下縣以資巡緝 
學務 
[經科大學不用易經之急智江西]  
　　贛省林提學考送經科大學當塲出有詩經周禮春秋三題詎奉新舉人彭頤本于塲前註册報考易經至是遂行禀請易題面試乃林提學初則允之繼則以經科大學用不着易經飭書傳諭該舉人不得已漫書數百字踉蹌喪氣而出 
[開除剪去髮辮之學生長沙]  
　　湘省吳提學照會高等學堂監督 
 
 

Page 12

 
 
黎薇生太史文云案照高等學堂升學考試國文塲乙二班學生張銘綬點名不到旋准貴監督面稱該生剪去髮辮曾於第二塲加以訓飭乃第三第四兩塲仍然如故今旣不到自應扣除迨已經發題該生始至在外洶洶求補給卷並稱已結假辮本司因其有改悔之心姑准給卷乃該生隨同貴監督來至講堂之時出言無狀嘵嘵爭辯察其浮躁之氣桀驁之狀斷非隹士遂仍予扣考應請將該生學籍開除並通知各學堂不准收考以端士習而肅學規相應照會貴監督煩爲查照施行 
實業 
[江督派員調查華僑物產南京]  
　　南洋大臣張札勸業業派員赴南洋羣島調查文云據勸業會事務所案呈南洋奏辦第一次勸業會所有會章規定本省各府屬商埠及外省各省會應設物產會及出品協會與協贊會等地方業經先後呈請派委員紳前往調查在案惟查此次賽會本係查照内　博覽會辦法按照定章所有會務及出品運賽一切不但本國領土以内俱宜協力籌辦即凡爲中國屬土所轄以及殖民所至之地所有農工商學及各種實業亦均宜徵集物品運寗陳賽以資廣備復查南洋羣島及新加坡等埠地勢廣衍物產繁豐吾華僑民營業於其地者據近年調查蓋不下數萬人之多攷其地雖爲荷葡等國所占領而考察實業各界仍吾僑民握其牛耳此次會塲建築除規畫各館院以外特建立南洋華僑陳列所一區酌定地面共五十方並經專案呈請照行該島各埠商學等會勸諭僑民分别設立協會以爲本會之助惟是該島詎離寗省路途較遠且僑民散居各埠僅憑一紙文告恐於南洋此次賽會實情終有未能深悉之慮非遴委專員前往調查實力勸導聯絡恐難尅期集事茲查有候選運同王樹枬勤敏耐勞且於該處情形極爲熟悉應請照章派爲南洋羣島各埠調查員用資委任等情據此合亟札委札到該員即便遵照刻日前往南洋羣島專爲勸業會事會同各埠僑民人等照章從速設立南洋羣島華僑出品協會及協贊會等以便集合該處所有產出採取製造各品定期運寗入會陳賽毋得有違疊次奏案新章恐滋擾累並飭隨時將該處調查措辦各情形具錄書册依次報告所有該員川資旅用由該事務所酌發以利遄行毋負委任 
[大清銀行定期開張厦門]  
　　厦門大清銀行支店由上海總行選派賀語羲黃植庭二君來厦開設現已租賃鎭邦街樓房一所修治工竣定九月初二日升旗開張 
雜記 
[官學軍界對於張文襄之哀思武昌]  
　　鄂省官學軍各界聞張文襄公夢逝紛紛在風度樓抱冰堂等處開會追悼迭紀前報茲聞二十五日漢口各領事及洋商人等渡江至包冰堂弔奠二十六日復有洋員至風度樓弔奠各學堂學生各標營兵士則於二十四日起分班排隊至風度樓等處設祭警界中人則於二十六日在警務公所後山太保亭内設席祭奠各標營軍官自統制以至排長均於軍服左袖加棉線青辮三道誌哀並公集餉銀一萬餘金滙京以作奠儀聞陳小帥並擬將文襄身後所奉褒恤上諭敬謹謄黃通飭各屬遍貼於署局營學門首曉諭軍民人等同深哀悼云 
[新語讀經有感]  
　　蟋蟀之詩三曰無已太康好樂無荒荒者亂之萌也亂不生於亂而生於太康之時政令叢瑣其荒一學殖凋落其荒二物力耗匱其荒三人才嵬薾其荒四淫俗澆風其荒五邊場弛警其荒六大荒之萌未有不由此六荒者也今雖名爲舉行新政整飭百務然而人心之陷溺如故朝野上下莫不翫細娱而苟近安安其危而利其灾是故職思其居者容有之矣疇則職思其憂者乎疇則職思其外者乎以持祿養驕爲鎭靜以深慮遠計爲狂愚以敷衍面目爲興學以略改科條爲剔奸甚至圓熟爲才模稜爲德畫餅爲文兒戲爲武依違兩可爲幹練舉物力人才風俗盡銷鑠於泯泯之中方以爲世將治而泰之極也泰之九五曰無平不陂無往不復霜未氷月將望氣數與人事合併沉溺而不可救奈之何哉奈之何哉 
　　無已惟有望當世操政敎之大權者職思其憂職思其外 
[清談南皮之死項城之壽]  
　　哀莫哀於死故於其喪也親戚朋友哭而弔諸其室樂莫樂於生故於其壽也親戚朋友聚而賀之於堂大哉死乎大哉生乎生榮死悲竟如是乎 
　　八月二十日爲袁項城壽辰二十日日而張南皮夢逝昨賀於袁氏之堂而今哭於張氏之室何項城之幸而南皮之不幸乎 
　　語云小人曰死君子曰終故人死曰壽終然而終者終其生理上之壽也其精神上之壽則不與之俱絡功德巍巍死而不朽死也即生也居恆寂寂生而無聞生也即死也然則孰生孰死孰壽孰夭孰榮孰哀孰弔孰賀非我所敢知矣 
[學界與伶界之消長]  
　　學界素以智識程度最高稱也而况今日文明開化之學界伶界素以智識程度低微稱也而况今日繁華縟世之伶界故人之語及學界者必肅然起敬愼重而稱之曰學界語及伶界則必鄙夷以爲不足道 
　　自有文明開化智識程度最高之學界而後繁華縟世智識程度最低之伶界因是轉移於是有夏氏兄弟之改良新戲林氏兄弟之改良攤簧消除從前淫縻繁亂之音創立今日規善懲惡之劇别開生面稱道一時說者莫不歸其功於學界 
　　由是而伶界文明開化之譽大譟一時各省有灾荒則演劇以助賑學堂缺經費則演劇以補助雖曰伶界之熱心亦文明進步之創格也當是時學界演劇之風亦由是大煽然其所演者無非如黑奴籲天錄新茶花等等彼生義無非痛灑喪家之餘淚發揮愛國之熱忱其功亦足與聖經賢傳並建由是而伶界之名直與學界並傳 
　　今則伶界之名將駸駸乎駕於學界而上之是何以故劇場中最著名之戲莫不曰潘烈士黃勳伯而學界之所演者則有十八扯翠屏山十八扯翠屏山者舊社會中道淫之良劇也而今日學生仿而演之此何主義也且延伶人以敎道此何學問也由是觀之學界之程度已不若伶界遠甚我恐異日人將以舊日藐視伶界之心理加諸學生而以舊日重視學界之心理加諸伶界則中國前途其可問乎我於是不能不爲學界前途放聲一哭 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[派定監視互選職員]  
　　江西 
　　贛撫馮汝騤以諮議局籌辦處禀稱九月初一日以前應辦會塲布置及派人管理監察投票開票各事均推臨時議長主持等語又由黃太史大壎面請擬派王守渭濱易令順豫社令履中章令翰彬王令珍爲互選管理員燕紳善達陳紳增胡紳廷校爲互選監察員自應照准除届期照章憲節親自蒞局行開會式一面函囑以上各員於九月初一日以前帮同黃太史料理一切並届時分充管理監察各員 
　　規定議員調查檔案辦法 
　　湖北 
　　鄂督陳小帥札飭各署局云據湖北諮議局籌備處詳稱據諮議局議員湯化龍等函稱敝省諮議局經貴處經營籌辦大端就理合省士紳同深感佩現議員等恭應督憲召集陸續到省關於開會一切事宜業經屢次會集公同商議僉以開會期迫所有應行提議議案不能不早爲籌備著手不公不切實調查議員等來自田間於本省應興應革諸大端雖非一無聞知而事實之沿革推遷向無精密之統計鈎稽考核實形困難僅憑理想著爲政談匪惟不切於事情必生種種之流弊旣負朝廷設立諮議之德意亦辜督憲與吾民屬望之盛心惴惴下忱不勝憂慮現經公議擬先調查卷宗爲事實之探究惟卷宗分存於各該管署局諮議局尚未成立自不能以議員名義向各署局逕行調查貴處爲籌辦機關諮議局未開以前似應爲議員與各行政官交通之樞紐擬請貴處轉詳督憲通飭各衙門局所於諮議局開會之前遇有議員爲研究議案需調取檔案時由議員等公請貴處分别咨行調取發交各議員討論其繳還期限每件以七日爲度其有事由簡單無需調卷或雖調卷仍有疑義准由議員等公舉諮訪委員數人前往該署由貴處發給證劵以昭信守各署局對於諮訪委員有盡情指導之責諮訪委員對於各署局但有諮訪决無詰責議員等爲愼重議案起見除俟諮議局成立以後關於調查事件另行詳訂規則辦理外謹暫定調查條例十七條懇並轉詳督憲通飭遵行等情前來伏乞察核通飭省城各署局所於諮議局開會之前遇有議員爲研究議案須調取該署局所檔案應由本處備文調取發交該議員等討論限期交還以重要政而利推行其實有須諮訪者俟該議員舉定後即由本處發給證劵前往等情到本部堂據此查該議員等擬請調查卷宗派員諮訪係爲愼重編訂議案起見自應准予照辦惟各署局分司各政文牘殷繁現由本部堂明定辦法該員等如有應查各件須於前三日函告諮議局籌辦處由該處咨行各該署局該署局應於文到之次日即將該件移送該處轉給閱看以三日爲限仍由該處咨繳各署局歸擋銷案各該署局並於署局内設立招待所凡遇該議員等有臨時諮訪事件由該處前一日函告各該署局届時招待除批飭遵辦外合行札飭該署局即 
[魯撫預備議案]  
　　山東 
　　魯撫據諮議局呈請宣布議案當札各司道文云據諮議局議長呈請宣布議案事查諮議局章程第二十五條内載第二十一條所開第一至第七各欵應由督撫先期起草於開會時提議又查第三十四條凡召集開會應於三十日以前由議長將本届開會應議事件預行通知各議員等語現會期已迫理合呈請宣布議案以備先期研究爲此呈請撫帥鑒核施行等情到本署院據此查諮議局之設原爲採取輿論之地今開會期迫於本省地方應議事件該議員等原有指陳利病籌計治安之責本署院爲行政長官照章自應預爲籌畫一切先行起草但通省各項政務該司道等同負責任其應交該局提議之案宜各速就本管衙門地言行政事宜及局所按照諮議局章程第六章職任權限範圍以内酌擬草案列欵臚陳先期詳奪 
　　議員預備開會 
[福建]  
　　福建全省議員以九月初一開會之期將届均於月前陸續到省在城内劍池後議員聚會所先行草擬議案聞刻下議員在所每日每員先給一元以供膳費日昨各議員在所開會官塲亦均到會謂福建全省每年進欵三百萬而出欵須三百五十萬尚少五十萬因詢議員將從何籌補此蓋官塲故試議員之手叚也各議員答稱如將閩省各項進欵剔除中飽每年應有五百餘萬之多 
[瑣聞]  
　　福州（同安） 
　　金門副將劉贊斌賦性拘謹向少應酬本年四月間該地勢紳許贊虞新選議員演戲張筵廣收賀金所有在籍華僑莫不竭資奉敬即本處縣丞亦具金恭賀獨劉協以國喪期内爲辭不致賀亦不赴宴許恨之刺骨此次許赴省垣時特向劉借銀一百兩約俟領到諮議局薪抵還劉不之允許乃借華僑被刦一事電控劉協於松督文云福州松制軍鑒金門洋客陳阮蔡三姓先後被賊刦殺咎在營兵虚設口糧不發無兵救援故賊無忌憚前車轍覆入心惶惶乞請嚴飭拿辦以靖地方泉屬議員許贊虞叩現聞松制軍已派員密查矣 
[專件蘇撫瑞中丞議案]  
　　一議清查荒地案 
　　蘇省大江南北千里沃衍自經兵燹糧額迄未墾復棄利於地論者惜之固以振興農業爲今日切要之圖然入手之妆必先清釐荒地荒地散坐各州縣區域旣廣釐剔匪易省城農局總其大綱祇能責成州縣州縣庶務紛繁又責成鄉圖保長年復一年互相隱匿遂無成效可觀如何酌定方法遴選紳董劃分段落實力調查將官荒民荒之坵形科則圩號畝分繪爲圖式列爲表册庶可辨别土宜推廣農林爲地方興 
 
 

Page 19

 
 
自然之利應請公同籌議决之 
　　一議聯合農會組織農林公司案 
　　案查農工商部奏定憲政預備章程第一年議立農務總分會並以次設立農業學堂及農事試騐塲紓國計而裕民生誠屬救時良策江蘇夙號奥區兼饒水利尤宜提前赶辦樹各省之風聲惟部頒農林表飭屬照塡到者蓋寡官吏固不熱心地方亦無團體茲就部章所隷盡者酌議二條一曰設農會聯合會各處設立農會自必遵照部章依期成立惟一縣一會各不相謀辦法旣不免叅差成效亦斷難速覯無爭競即無優劣固爲不易之論似宜就每府農會設一聯合會由各縣農會公舉會員參互往來共相研究並於農會附屬之農業學堂農林試騐塲逐年按照成蹟撮照影片一一對勘以謀改良而資推廣所費省而收效宏必有以促農事之進行也一曰設農林公司前奉明詔切實推廣清荒開墾興辦農林各事宜江南江北兵燹以後元氣未充赤地童山所在皆有若僅恃地方官籌辦實屬力有未周各州縣農務分會如已成立即宜附設一農林公司各就本處荒地分别平原山麓相其土宜量爲種植先行湊集開辦資本逐漸擴充經理得宜自能愈推愈廣如鎭江之明農公司崑山之墾牧公司皆爲人所唾棄不顧之地一經規畫成效昭然倘得各處紳民倣此辦理十年之後社會生計當不似今之困難綜上二議一則立農業之根本一則謀農業之擴張但取事之易行不必過爲高論應請公同籌議决之 
　　一議實行禁烟案 
　　吾國受鴉片流毒爲害至深廷詔部章勒限以十年盡絶而委任於地方人民者一則曰准設戒烟會以宏善舉再則曰責成地方官督率紳董以期實行誠以事關國勢之强弱民命之壽夭必官民協力通籌認眞辦理始可尅期凈盡掃除積痼查本省禁烟事宜地方紳董多不樂盡勸導之責或輾轉互相弊匿甚至分給牌照重疊朦領經手居奇藉端索費而行旅執照乃爲客棧之護符坊製藥方不免奸商之射利良由羣策未抒則稽查不力弊端未絶則政令難行江蘇風氣開通自治之期成獨早如何而後剗除欺匿之弊縮短禁絶之期輔官治之進行爲法律之補助應請公同籌議决之（未完） 
本埠新聞 
[公讌海軍大臣]  
　　海軍大臣洵貝勒薩軍門二次到滬等情已記昨報茲悉昨晨七時半鐘滬道蔡觀察製造局總辦張觀察船塢總辦鄺觀察上海縣田大令法讞員聶司馬英讞員寳大令海防查司馬巡警局總辦注觀察提右營叅將陳叅戎守府易守戎等先後至行轅禀見午後兩大臣乘紫韁雙馬車駕蒞泥　外洋務局行轅少憇洵貝勒即往拜會盛宫保復回行轅至六句鐘時洵薩兩大臣同赴徐園應滬道蔡觀察巡警局總辦汪觀察公宴聞兩大臣定於今日下午二時乘德國公司輪船赴各國考察海軍情形 
[信義儲蓄各户會議情形]  
　　信義銀行儲蓄各户在寳善街春園茶館内會議辦法各情已誌昨報茲悉前昨兩日至者係嚴蔭記柳景雲等十八户共計儲蓄洋二千六百四十七元由麥家圈某磁器店主王靜莊與金隆街三十九號居人蔡明德爲代表王蔡兩人宣布宗旨謂信義銀行倒閉後上海鈔票奉滬道蔡觀察移商會墊欵收兌所有儲蓄一項迄今未奉滬道示諭若不再籌保全之策勢必延宕無期今擬繕具公禀赴蘇撫轅上控墾請飭追到者莫不贊成捕房恐滋事端派探目石金榮張寳榮包探葉長亭到塲探聽情形復核 
[應忠才未能釋放]  
　　著名地販應忠才被魏清記在公共公廨控告地皮糾葛一案業經滬道蔡觀察批飭寳讞員將應開釋在案寳讞員奉批後查得應尚有英商麥邊洋行控案屢提未獲况魏清記乃美商用人須候商諸英美兩領再行核辦目下未便開釋昨已據情禀詳滬道矣 
[預備澱山湖秋操]  
　　江提督劉華軒軍門日前札飭提標右營叅將陳豹臣叅戎本届秋操定在澱山湖閱視應令標下水陸員弁兵丁届時齊赴該處會操等因參戎奉諭立即傳知屬下預備動身昨日水師各砲艇已一律拔隊向澱山湖進發矣 
[頒發調查户口韻示]  
　　上海縣田大令奉到江蘇地方自治籌辦處頒到示諭當即轉行發貼通衢示云籌辦地方自治先須選舉人民此項調查户口即係選舉先聲槪不假手書差辦理均用員紳並無帛稅之意不須耗費分文選民極爲榮耀全在調查分明爾等須知此理均應從實報陳切勿稍有疑慮致啟臨時紛爭用特明白曉諭仰即一體凛遵 
[醫學研究所大開講席]  
　　醫學研究所宣講衛生已三閱月茲講員陳君漢翹以來聽者均學界中人而平常人民或限於資格或限於坐位均未入聽殊非開通民智之道因與所董商定自下星期起每遇星期下午三句鐘在沉香閣大殿宣講無論何人皆可入聽並設特别坐位以待紳商俾得廣開風氣 
城内 
[救火會開會]  
　　救火聯合會定期初三晚七時半在蓬萊路公益研究會開新職員會並提議前日大會未竟事件 
[巡警局批示]  
　　一路巡警分局批監生張鍾良禀云據禀趙永泉欠租不付霸房不讓懇請追租飭遷等情前來著該舖地甲立即前往勒令繳租讓房否則提案究追并予押遷不貸 
[拐子收押]  
　　日前住居太平街開設財源順彩票店主俞連生之妻俞陳氏被已革巡士王裕成誘拐到鎭江原藉經俞查明禀縣將王緝獲判押詳請上憲核奪在案現已奉到批回定送改過局收押五年大令立即飭差將王裕成解局收押 
[逃妻斃命]  
　　浦東人馮世堯之妻馮吳氏被黃正卿誘拐出外前日經馮尋獲扭至浦東總巡局喊控奉汪正巡官提訊黃供認不諱汪巡官以事關誘拐擬送縣署懲辦但爲時已晚當飭該念四保念四圖地保張阿海暫留俟翌日備函送縣詎料馮吳氏是晚忽患急病甚重由張阿海禀知巡官傳醫診治無效獘命遂備函飭保投縣禀請相驗大令准詞擬于今日渡浦蒞驗 
南巿 
[究從河來]  
　　英租界南京路十六號門牌某藥房前因失去匯豐銀行支票一帋計洋三百十八元二十三角茲有人持該票並蓋 
 
 

Page 20

 
 
南巿鼎茂庄圖章向匯豐銀行領洋迨向詰問人即逸去當經報明捕房昨日派探至纔工程局請派探至鼎茂庄查問據稱有洽信土行托代蓋戳迨詢之洽信土行又稱有輪船夥某姓所爲現方他出不日將回滬云云該探即據情回復 
[繳洋到案]  
　　長順鴨行主秦本幹前送沈蔣氏至工程局控被索取存洋三百元任意圖昨旣而該氏忽赴道轅上控被毆奉批飭縣訊理在案茲由上海縣田大令已將秦繳呈本洋三百元息洋二十元一併移送工程局請爲給還該氏具領孫裁判當即飭氏當堂具領即將所呈存摺圖銷 
[後門紏葛]  
　　揚　屏購置南倉街許少雲房屋近被貼隣鞋店主顧　宗因後門紏葛控由工程局昨日傳顧訊明飭顧與母商明將房產併賣與楊以杜瓜葛併諭出外理處 
[短交牛皮]  
　　益順革貨店司曹德祥扭控杜家行航船户凌森泉裝貨短交牛皮一件值洋二十八元九角提訊不認判交保尋交瞿阿掌等來案訊質並諭管幫查明實在 
閘北 
[賭徒供詞]  
　　翻戲朱文開由蘇撫瑞中丞電飭拿辦當經閘北偵探隊緝獲昨經孫裁判提訊案供認賭博因與王文開有隙致被誣控云云判還押候再覆訊 
[攀折樹木]  
　　余天生向爲鞋匠昨在南川虹路攀折道旁所栽之樹木被總巡查見喚令崗巡將余拘入四路一區判罰洋二元 
[垃圾傾河]  
　　船户劉桂生即龔興發昨從租界載來垃圾一船傾入蘇州河内當由四路三區拘解一區請究姑念初犯判罰洋五元飭具不再違犯結了案 
英租界 
[總巡北上]  
　　總巡卜羅斯君於前日乘滬寗鐵路公司火車繞道金陵赴北京公幹所有總巡一差由幇辦總巡麥高雲君暫代 
[車夫跌斃]  
　　昨日上午十一句鐘小車夫陸仁川車運肥皂至九江路二號祥茂洋行棧房内交卸不愼翻車跌傷腦部由二百十號華捕查見車送捕房轉送仁濟醫院醫治無效斃命由捕將户舁入虹口斐倫路驗尸所報縣蒞驗 
[虧空巨欵]  
　　義善源大德通源豐潤等各號環控賈品筱虧空巨欵一案昨奉復訊原告延担文幇辦費烈律師上堂譯稱此案原告人多今日未齊請爲改期再訊判賈仍還押候下禮拜五訊奪 
[加押九月]  
　　西牢逃犯張阿二孫光裕顧啓泰由探追獲於昨解究三犯供認不諱判各照原斷加押九月 
[廢票騙泥]  
　　李瑞章將已閉仁大莊銀票向孫樂山騙取式門得泥被控捕房於昨解究判押限一禮拜繳銀一百三十五兩洋六元到案再核 
[監守自盜]  
　　席連卿前在信記洋行爲夥因監守自盜被控公廨判押九月在案茲席在押患病甚劇昨由捕房將席解廨請示判席開釋就醫 
[定貨不出]  
　　英商義記洋行控金文波定貨不出昨奉公堂訊明判金還押候原告將貨另售應虧若干著金賠償 
[收贓被押]  
　　彚司公司控錢來順竊取貨物等情昨日由探將收贓之葉茂三金葛相一併獲解公堂請究判錢押兩禮拜期滿枷示三天葉金押候查明於下禮拜五再訊 
[連戳兩刀]  
　　探夥小無錫被長江匪徒陳小達子與回黨張連生魏金鶴陸華林翁春發等戳斃陳已逃逸張等四人由探拿獲訊押在案昨日復訊據張等供稱小無錫係被陳小達子連戳兩刀致斃是實判仍一併還押候下禮拜一再訊核辦 
[鮮血淋漓]  
　　任阿明家居新閘大沽路第四十六號其女任阿玉年十四歲前日被同居之崇明人施阿二以剥桂元爲由誘女至樓上强奸致下體受傷流血不止旋被女母詢悉將施扭控捕房昨解公堂請究施狡賴不認中西官察得西醫所呈驗單女實被奸受傷判施還押候女傷勢稍輕於下禮拜五再訊核辦 
[縱妓罰洋]  
　　粤鴇高阿福因縱令粤妓王阿洪拉客查獲請究判高鴇罰洋六元王妓罰洋三元一併充公 
[白鴿難放]  
　　徐顧氏控劉桂氏朱徐氏串放白鴿未成騙去禮洋不還一案昨奉復訊徐氏將騙洋繳案求宥判押五天劉桂氏押候繳洋再核 
[冒耶購耶]  
　　日商東亞公司控三馬路英商　威藥房冒牌胃活丸一案昨日午後會訊原告延村上律師上堂述明冒牌情形並將僞藥呈案請驗被告由經理人吕靜齋到堂供稱此藥係向該公司批購並非冒牌請察官以原告呈案之藥並無商標難免無冒戤情事判吕交保著原告邀見証到堂於下禮拜二午堂復訊核奪 
美租界 
[賭徒毆差]  
　　楊樹浦北軍功廠地方江北人薛姓茶館内紏集賭徒畫夜賭博日前被虹鎭巡局員訪悉飭差拿獲陳得勝劉學夫等六名各責一百板開釋昨日該局員復派差往提茶館主薛某詎被該處修船廠工人羣起與差保爲難致遭拖毆該差當即歸局禀報飭候查辦 
[搶取綢衣]  
　　流氓陳金裕昨向吳淞路公記押店購物爲由搶取綢衣一件由捕追獲解押候辦 
[誤撞起釁]  
　　陳阿旺行經西華得路被施阿洪誤撞起釁將施扭毆受傷由捕拘押施送同仁醫院醫治 
[盜賣車輛]  
　　王阿四前租陳阿堂之東洋車盜賣於人昨日在途見鳴捕將王拘押候解公廨訊辦 
[不付車價]  
　　日人某昨乘東洋車至吳淞路不付車資反將車夫兇毆由捕拘押候解日署訊辦 
法租界 
[捉洋逃犯]  
　　徐阿生前在西牢串通同犯拆毁門窻鐵欗逃走查緝未獲詎昨又行竊油布等物消贓與張德生處爲探偵悉一併拘獲解廨請辦判徐枷一月押一年張罰洋五元充公 
[上船何爲]  
　　李洪生患有癲疾前日闖至立豐輪船上爲細思沈如法撞見以其圖竊扭住蜂毆棄諸馬路巡捕送入醫院醫治昨將沈傳案詰訊判罰兩元季送普育堂療治 
[宣布原委]  
　　某西商前在公共公廨具控周子順欠欵嗣因該商係屬法領事署簽字保護例應在法公堂呈控辦理故由法廨另行出牌將周傳案由聶司馬宣布原委命暫交保候移文英廨查明案卷再行集訊辦理 
[無人具保]  
　　徐家匯復興牛作夥陳根山陳小弟前因扛運無宰牲公司蓋印之牛隻拘廨判令交保著交作主在案嗣因多日無人具保昨復解訊判開釋另行出票移提作主訊辦 
[三案並發]  
　　泰利蔴號夥沈寳生控裕豐成行夥楊全榮購去蔴斤七包計價洋一百五十餘元向收圖呑請追楊供小的是掮客代裕豐成王姓所購王姓雖已避匿尚有原物五包在彼求恩保出情願料理聶司馬以楊尚有葉瑞祺朱寳清兩原告附今因未到案未便交保命押候兩原告到案訊明再行核奪 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[閩浙總督松壽奏籌辦事宜列作第二屆成績摺]  
　　奏爲閩省第二年籌辦事宜謹遵定章將上半年成績列作第二届恭摺臚陳仰祈聖鑒事竊查憲政編查館奏定考核專科章程内開九年籌備事宜欽遵懿旨責成内外臣工每届六個月將籌辦成績臚列奏聞並咨報憲政編查館查核應自光緒三十四年八月起至十二月底止爲第一届以後每年六月底十二月底各爲一届限每年二月及八月内各具奏咨報一次等語當經奴才於本年二月間將第一年籌辦成績列作第一届恭摺奏報在案茲届宣統元年八月爲第二届奏報之期應將第二年期上半年成績一一臚陳以備考核查第二年籌備事宜内各省督撫所應辦者凡八項現計此八項中閩省辦已就緒者三曰舉行諮議局選與開辦諮議局曰籌辦省城及商埠等處各級審判廳曰廳州縣巡警年内粗具規模應行與辦而業已籌備者三曰籌辦城鎭鄉地方自治設立自治研究所曰調查人户總數曰調查歲出入總數又應行籌辦而尚有所待者二曰舉行資政院選舉曰創設廳州縣簡易識字學塾謹將實在情形爲我皇上縷晰陳之查閩省諮議局選舉自上年籌辦至本年二月以前情形已於第一届摺内奏明在案嗣由各屬初複選監督按照諮議局籌辦處所定期限於閏二月初一日舉行初選舉四月初六日舉行複選舉一切投票開票及管理監察方法均遵定章辦理業將公配議員如數選足並以得票次多數之人作爲候補議員計全省議員七十二人候補議員四十一人駐防專額議員三人候補議員二人各員姓名職銜由籌辦處彚造清册詳經奴才分别咨送資政院民政部立案並咨明憲政編查館查照在案第此項議員散處各屬若待開會召集則爲期已迫恐各員於全省應行籌議事宜無暇預爲研究特於六月間通飭各悄召集議員限七月二十日以前一律到省以便先事準備至建築諮議局所先經擇定貢院供給所地址派委專員估工監造並飭留學日本高等工業學校中閩生在東調查貴衆兩議院及東京府會規制詳細繪圖貼說郵寄回閩以憑叅仿旋據監造委員召匠估定實需工料洋銀三萬八千餘元並議定分期領欵興工辦法開摺禀覆當經飭令財政局撥欵籌解尅期興工惟工程浩大觀成稍需時日擬至八月底察看情形如工尚未竣另借寛大塲所以備九月初一日開會之用此辦已就緒者一也閩省籌設各級審判廳已將辦理情形詳細奏報先就省城設立高等審判廳一所閩侯兩縣分設地方審判廳各一所初級審判廳各一所附郭之南臺併設地方及初級審判廳各一所厦門爲商埠最繁之區亦應設地方及初級審判廳各一所以上各廳應設廳丞推事長推事等員或委地方官兼充或遴員派委以爲舉辦之先聲尤以不用胥差力除積弊爲入手辦法槪限本年七月内分别開庭俾各員實地練習期無誤明年成立之期 
（未完） 
要件 
[江蘇諮議局辦事處辦事細則（續）]  
　　第十七條　凡與議事相關之準備由本課先時準備其主任之事並會同書記長檢點及知照互相關聯之各課 
　　第十八條本課專掌議員假簿近日呈議長察核不請假而不到者分别記明 
　　第十九條本課對於會期内應辦各事悉照議事細則内關於本課所掌之責辦理其速記因無專門人員暫於會期内添請臨時書記記錄簡單之語至長篇演說由各演說員自錄副稿交本課彚集編成速記錄 
　　第二十條本課對於閉會後應辦各事凡遇常駐員協議事件記錄其議事節目並製議事錄與會期内之關於議事者同惟省去速記錄 
　　文牘課職務 
　　第二十一條文牘課專掌本局公牘書函之收發保存並任分另保存卷宗之責 
　　第二十二條會期内凡議會所决議及審查會審查之事件每事歸作一起卷宗而保存之 
　　第二十三條閉會後凡常駐員承接議會交付之事件亦每事分卷保存 
　　第二十四條外來文牘一切先由本課錄由登簿其應歸入卷宗者將原件分别保存無需歸卷者排日保存其原件 
　　第二十五條發出文牘一切由本課錄底保存其應歸入卷宗者更錄副分别保存 
　　第二十六條本課繕寫一切發出文牘其尋常文件不由議會推定起草員及特交書記長起草者即由本課擬稿會同書記長呈議長核定繕發 
　　第二十七條來往電信由本課繙譯錄簿保存原底其應歸入卷宗者將原底分别保存 
　　第二十八條凡應將眞筆版印刷之文件由本課專司其事 
　　第二十九條一切往來函牘電信大約以對於資政院及本省督撫對於他省諮議局對於本省自治會及各種團體或個人對於本局之議員及下届已選未接任之議員對於本局派出之員等等視其繁簡之宜酌分數册爲分卷及錄由存底之綱領 
　　庶務課職務 
　　第三十條庶務課專掌購辦圖籍物品及一切雜務 
　　第三十一條凡各課所需物品須先時知照本課供給 
　　第三十二條本課掌管議員之名簿凡辭職補缺等變動事項由本課記明情節及月日 
　　第三十三條本課對於議員查考之書籍及閱覽之京外官私旬月週日各報專設一書報所派一課員專管 
 
 

Page 27

 
 
　　第三十四條本課專掌本局各種禮式之事 
　　第三十五條本課專掌議員入塲劵旁聽劵執事執役徽章及議員到局騐照給劵之事 
　　第三十六條本課專掌本處職員書到簿請假簿 
　　第三十七條本課專掌供辦局内選舉之事 
　　會計課職務 
　　第三十八條會計課專任收支欵項及整理保存賬籍之責 
　　第三十九條本課編製本局豫算錄交議會核議 
　　第四十條本課兼製本局决算錄交議會番查 
　　第四十一條本課承領欵項會同書記長向議長承領由本課司其扃　 
　　第四十二條本課支付欵項憑議長簽字憑條照付造册以待清查 
（完） 
小說 
[奇情小說美人虹英敦勞斯著瘦猖譯意（九十四）]  
　　第四十五章 
　　辣司登夫人逕至佛憨及雅麗芙坐談之室目光炯然似新得一意外之事者朗聲言曰諸君且坐吾有事相告此事特長幸加垂聽諸人均無言靜聆其語辣司登夫人曰吾命薄磨蝎宫深言之足令諸君胸中作數日惡今且簡捷爲諸君告吾初嫁時年甫十六　砧微賤親友因是多與吾疎遠吾暱於私情亦置之不顧迨三十六歲時吾夫死矣腸廻嫠緯老顏秋孃渺無人世樂趣然家產甚富門户尚可支持詎知餘情未死忽又作繭自縳不久更遇一人年少而貌美往還旣諗遂結婚約四年後家產幾爲之浪費凈盡吾方深自悔恨適是人往襲其近親之遺產吾因將吾名假托於一新死之人束裝遠遁以待闕之鴛鴦作脫籠之鸚鵡獨居甚適迨是人携產回時知已玉葬香埋不勝驚異實則吾爾時方作歐羅巴之遊首途之前亦曾遥見是人彼固不吾知也 
　　辣司登夫人言至此諸人均傾聽入神默然不語辣司登夫人復曰吾之往歐羅巴也同行者爲綠奪夫人及其諸女友此數人皆熟知吾秘事者因事逗留行期屢愆吾乃於啓行前偕一婢至某山上旅館小住館踞山之腰往山巅行獵者大都寄寓於此吾往就宿時館中女主即告我謂作有獵隊寓此今日午餐後始去吾虚與委蛇亦未注意兩禮拜後吾婢忽於某日狂奔告我謂前往之獵隊已返中一人受傷甚劇言甫學聞館中的扶被創者上樓令臥於吾之隣房中 
　　旋又聞一人言曰伴雲今尚能反抗吾耶一人曰此時誠不能與子抗抑君何忍心至此幾欲置吾於死聲似吾夫愛特華伴雪吾乃伏壁縫窺之壁編蘆爲之外蔽以紙年久裂矣吾略一窺矚隣室中之景象乃無一遁吾眼簾者吾夫受傷偃臥旁立一人貌亦清俊旋答言曰此其吾過吾誤君爲非力魄寒蕾遂盡力傾擊今且勿論此事速償吾博進之錢不爾者吾立將婚約首官治汝重婚之罪矣 
國外新聞 
[俄皇准大臣出洋遠東]  
　　初一日倫敦電云俄皇已　財政大臣柯科齊夫前往遠東游歷 
[英員演說財政問題]  
　　初一日倫敦電云西雪爾君（一八九五年至一九零六年曾充保守黨議員）在曼乞斯脫演說謂彼對於維持自由貿易之舉並未變其意見惟據目下之大勢而觀聯合黨之自由貿易者應於扶助改革稅則爲任蓋此事較財政預算案使財產之根基變動無定所受之患可以稍輕也 
[歐洲金融滙兌近况]  
　　三十日柏靈電云歐洲金副滙兌巿面殊爲疲滯因倫敦拆息漲高鈕約缺乏現金之故 
[西班牙治死無政府黨之影響]  
　　初一日倫敦電云西班牙無政府黨費雷氏已判定死罪在巴西洛那鎗斃按該氏於近今卡台洛里亞之暴動曾被株連而西皇大婚日之炸彈案氏亦預聞各處社會黨得信皆聚衆示威反對實行死刑意大利各處且有爲之停工者法國社會黨領袖覺來君昨率黨人多名在巴黎西班牙大使館附近列隊示威高唱治死殺人犯阿爾方叔（西皇名）穆拉（西班牙内閣總理大臣）當時警察均執手鎗前往驅逐並向羣人轟擊萊芒脫維瀆三處工人皆停止丄作以示哀悼三十日柏靈電云西班牙内閣不允請將巴西洛那無政府黨費雷氏赦罪開釋意法各處均曾開會抗拒此事費氏已於今晨鎗斃初二日倫敦電云據巴黎電稱昨夜之情景誠爲空前之絶劇具狀宛如一千八百七十一年之革命巴爾代柯爾賽爾地方皆設阻禦物各局所之電燈皆遭搗毁惟餘煤汽燈照常明燃各銀行亦遭攻擊幸未得手馬步警兵與亂民交鬨卒將驅散警兵死者一人傷者八人初一日柏靈電云全歐激烈派各報現皆評論費雷民正法一事措詞異常激烈謂費氏實爲尊敎主義之犠牲物巴黎西班牙大使館前至有血鬭之暴動意大利比利時阿姆斯脫丹及屈里斯脫等處均有復起反對之消息 
[阿富斯汗亂事復起]  
　　初一日柏靈電云阿富斯汗現復不靖之消息洯已確實 
[德外部更正俄報謡傳]  
　　初一日柏靈電云德國外務部宣稱俄國洛伏伊萊姆牙報所載栢靈曾開會集議反對俄國滿洲政策海參威德國領事譚台君時亦預會云云其說實屬子虚 
[埃及政府不允築路]  
　　初一日栢靈電云埃及政府不允由西利亞築路通至樸脫賽特因須通過蘇彝士河之故 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
