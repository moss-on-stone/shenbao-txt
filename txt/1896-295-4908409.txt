# 1896 - 295 - 4908409

 

Page 1

 
 
[考試時務塲中必備書翻刻必究] [  申報館申昌書畫室美華書館格致書室寄售]  
　　今年以來各省歲科考場各處書院兼考時務策論視制藝詩賦爲尤重廣學會新著中東戰紀本末八　凡泰西新政之可作掌故者精心考訂會皆有物實與去年所譯之泰西新史攬要同　投時利器應試諸君奉爲藍本大可名稱雙收而共價只一圓五角廉莫甚焉○廣學會新譯文學興國策兩卷凡泰西學校中之良法美意臚列無遺塲中如考新學舍此無以運典每部兩角廉之又廉○時事新論十三種圖說四十種繁稱博引鉅細無遺亦由本舘代印計價六角 
[闕書招補] [  圖書集成局啓]  
　　本局承友倩排韓文故一書是書爲福建高雨震先生所著未及排印原書爲鼠嚙去數帋如有藏書之家藏有是書本局欲借鈔以補借鈔之後或酬新書國酬洋元乞函致申報館是荷 
[論俄日大勢]  
　　執筆人薄病稍瘥重親研席盱衡時局不禁喟然而歎曰俄人之忌日本豈自今日始哉在耳食之流輙謂去歲中東一役俄人突然而出代索遼東仗義執言其詞侃侃此其顧全中國出自眞心較之虚與委蛇者大有徑庭之别而持論好爲苛刻者則又謂俄人豈眞欲顧全中國哉其心實祗自爲已利漸漸蠶食而東一俟西卑利亞鐵路告成卽將肆其鯨吞割我奉吉諸省甚且謂此次李傅相秉節而往出自俄國使臣之請實藉此以調虎離山嘻爲此說者其意雖祗欲將傅相恭維然亦知立言之未免過當乎僕則以爲俄人之猜忌日本蓋已有年俄與日高壤地相連日本而得志於高麗俄人必多所掣肘顧俄人不能平白地與日本齟齬適逢日本在高麗有事逞其桀驁之性一鼓作氣馴致擾及我邊疆俄人遂正正堂堂得以嚴詞詰責日本苟知難而退俄人亦可以卽安更何致生心於唇齒之邦致始之顧全我中朝者終忽將中朝侵侮耶不億數年前英國某日報之論乎所論惟何曰俄人近日添派兵船曁鐵甲快船多號往泊黑龍江欲與英人東向爭太平洋之利蓋以俄國波羅的海秋冬冰合舟檝不通黑海咽喉又爲土耳其所扼遂不得不銳意於東陲俄人之策時務者僉謂中國與俄接壤袤延四千里茶鹽絲米胥仰給之日本所産絲茶諸物運入俄境者甚微以其不適於用而又價値甚昻也一旦中日有事我俄度勢揆情宜助中國以攻日本日本旣得我俄據其北中國據其南北境各海口地近温帶天寒不冰岸陡水深輪船行泊胥便是俄人百餘年來求之不得者也特恐中俄旣已連兵英人執公法以相繩迫令俄人處於局外耳俄人所言若是其心蓋已瞭然如見矣中國如得俄助日本卽以全力當之亦必不能支拄我英人誠宜先事綢繆爲徹彼桑土之計知巳知彼務使虚實洞明更廣造小砲船與鐵甲船犬小相維免致事起倉黄無端受困以上皆英國日報中語見於西國近事彚編蓋十餘年前俄人已久有此心英人亦所早經洞見者也僕則以爲目今日本之兵力固與二十餘年前强弱不同然欲與俄人較短絜長恐卵石仍不足以相敵英人雖有忌俄之意亦惟是持盈保泰决不肯輕啓兵端試區昔年俄土交兵時英人初祗視如風馬牛不相聞問直至土人一敗塗地宗祏幾於覆亡英人始秝馬厲兵成師而出猶旦逍遙河上從不以一矢相加坐觀其爲城下之盟割地求成而後止彼於土國如是誠何所愛於日本而必出而助之耶日本未嘗不知之故一任俄人之逞志於高麗並不敢有所抗拒觀於大坂朝日新聞之言曰高麗之亂誠爲日本要務日本而欲拒俄也必先使高王回宫而後擇行以下之法一則聯合各國駐高使臣聲明不認高麗新派樞密大臣以撓俄之權勢一則協同保護以免俄國獨攬大權若此二者均不能行則日本祗應置身局外而妥爲豫備以爲將來地步但日本若不欲拒俄則當與俄聯絡俾得均其權勢庶不致獨抱向偶嘻日本而欲聯俄亦惟俄人之言是聽方得免於被俄所壓以致進退不克自如若欲聯合各國以拒俄各國未必能日本之言是從以開罪於大而且强之俄國日本於此亦只舍保護高麗之實而徒留與俄共保高麗之虚名而己矣若謂日本近日所製各兵船可以尅日告成至於俄人經營西卑里亞鐵路火車尙需時日俄日大勢正如中原逐鹿勝負未可豫知此則出諸日人誇大之詞未足據爲定論也 
[珠江鯉信]  
　　廣東訪事友人來函云稅釐向有定章而亦有變通之處有商人以琥珀納稅局中開騐因非上等之貨從寛減半該商尙不允從仍向局憲呈遞詞禀經局中批示云琥珀行陸佐等遞禀查釐則内載琥珀每百斤收銀十二兩半釐六兩葉珀每百斤收銀一兩六錢半釐收銀六錢向章大小成塊可作朝珠念珠之用并非末悄不能作器者照藥珀完釐歴來無異前據省河抽釐局繳到琥珀一箱業經傳到該商督同開騐均係小塊可作器用並非末悄該商以藥珀報完實屬有心取巧姑念貨色稍次照琥珀釐則减半每百斤收銀六兩半釐銀三兩係屬從寛辦理何得再行抗違著卽遵照批示前赴省河抽釐避完納以後如有此等貨物卽照現定之則納釐倘以上等之珀影射取巧及抗不遵抽定將貨物充公毋得自取咎戾切切保領○日前南海邑尊雷厲風行將西關一帶牛館嚴行禁絶并發有札諭委西關紳士潘寳書查辦賭徒因該紳世居省垣見聞必廣諒賭徒聞知均皆匿影消聲矣○前報紀機房匠人遊曰雲山被匪行刦其時同行共有七人因硏人落後被匪所算四人知後被刦者當時雖無可如何翌日卽糾黨百十人復往白雲山搜尋先是將一二人扮作堪輿之輩衣服麗都彳亍於途有二匪徒見之以爲可欺也當卽動手詎二人卽放暗號四面圍繞該匪無路可逃爲搜尋者開槍轟斃近日該處未聞有行刦之事沿途亦甚安靜想該匪已瞻落矣○某寡婦住西關恩寍東約一日其弟由鄉來望初不知其瘋也相留午膳詎食罷瘋顚大作將家中物件打毁無遺寡婦見勢汹汹不能理喻祗能走避爲鄰右知悉恐其肇生事端集衆擒獲送將官裏去初用鐵練亦被其扭斷後用麻繩將手足纒繫方不能動雇人扛擡而去未悉邑尊如何安插○連登巷内有拐匪男婦二人拐有婢女一口到處求售被人知悉往失言家報信復將該匪捉住初解文瀾局不收後解十二甫安勇營官轉解審有口供必照例辦也○惲文宗科試高州現在尙未抵高生童之磨厲以須者巳望眼欲穿矣○日前南海縣分縣飭差往畔塘捉拿白鴿票匪被票匪拒傷差丁二名兹出有賞格照錄於下爲懸賞查拘解辦事照得白鴿票久經奉行嚴禁在案兹查屬内仁威廟等處地方竟有不法匪徒開收全安廠白鴿票賭館當卽飭勇丁驅逐并票差嚴密查拿解辦詎匪等瞻敢拒傷勇丁實屬日無法紀甚爲地方之害除飭差拘究並禀請本縣堂查封及移營嚴切拘辦外爲此示諭軍民人等知悉爾等查有内地等處地方開收全安白鴿賭館及私收白鴿票匪徒許卽引線鎖拿連賭票具帶赴本分縣訊明供認不諱每各卽賞化紅銀二十元决不食言賞格是實特示 
 
 

Page 2

 
 
[諭修船政]  
　　光緒二十二年六月十八日奉上諭總理各國事務衙門奏遵議閩浙總督邊奏查明船政情形請派大員督辦一摺福州將軍裕著兼充船政大臣船政一事爲海防根本經前大學士左宗棠等經營締造實事求是卓著成效後因經費支絀日漸廢弛現在泰西各國製造日新鐵甲愈堅快船愈速非大加整頓不足以建威銷萌該衙門所議各節均極周妥其添置機器招募精於工作之洋人督造新式巨艦卽著照邊所請造船物件名目不一著裕督率在事員匠隨時講究奏明辦理内地煤鐵各礦業經該督委員查勘卽著從速興辦不准滑吏劣紳等阻撓以收實效船政學生延請教習數人在廠督課仍照出洋成案其業有心得者咨送總理衙門考騐酌量位置經費一項從前積欠過多亟應源源撥解以濟要需著裕邊將閩海關等處每月應解五萬兩並養船各經費均照光緒二三年以前按月清解倘有解不足額卽照甘餉邊餉例由該衙門嚴定功過奏明辦理並著咨行南北洋大臣及沿海沿江各督撫將應定甲船快船繪圖估價奏明撥欵興辦現在從新整頓船政實於時局大有關繫該將軍務當破除積習實心實力認眞辦理方爲不負委任直隷候補道徐建寅熟悉機器情形巳由總理衙門電飭該員前赴船政局聽候差遣著裕察看能否派充提調酌量辦理欽此 
[東海蜃樓]  
　　烟臺訪事人題海月云北人嗜食小米蓋卽菽也故土人名曰菽菽菽類共二十種以菽色黄煮食似米而徟能養人故取爲各豆之冠節屆白露此物亦應期成熟山村野墅間肩擔屯雲腰鐮刈月亦秋天田家之樂境也今歲當伏汛雨後多風離離者間有粃縮爲美中之不足云○烟街爲通商口岸廳役汛弁巡查較嚴故游勇營棍相率以四鄉爲壑當此百榖告成禾稭蓬草一望堆如山積一家有事百室相連因是防範火燭尤爲民間留心之事每遇若輩過境皆婉辭資遣諺云舉手不打笑臉人人孰無良當此悉皆帖耳地方得以無事愚者千慮必有一得鄉民之所爲誠善矣○日用七事油居其一春夏價低秋冬加昻此常例也故有六月油臭狗頭七死八活九擡頭之謡乃今歲六七月間日漸加漲每斤售至大錢九十餘文誠屬從來所罕有○販賣人口本于例禁又律載强姦已成者斬幼女則雖和亦强律禁何等森嚴然犯者竟視若弁髦仍自行所無事此誠令人不可解者烟臺雛妓千百林立無一不由興販而來沿途姦宿至烟得厚價而去詢之則各衙署有規費焉經手人有用錢焉故無一問其所從來與其所從去也明目張瞻居然作一大宗生意每聞雛妓之稚者間與人叙及沿途被汚之苦狀水販兇淫之情形眞有令人髮指者是眞慘無天日矣○歴屆夏秋之交不無時疫堆亂等症其輕者亦必各有河魚之患本屆則闔境甚覺安靜未聞比户呻吟之聲蓋此症皆因過食生冷所致今歲瓜菓歉收辛苦食力之流購米尙苦不易何暇顧及李下瓜田不爲病魔纒擾職是之由○中元節後南人皆舉辦盂蘭盆會烟臺福建帮每於是月晦日諷經建醮施放焰口潮州則先五日舉辦寗波帮則視潮又早數日同一會也而會期不同如此○一自兵農旣分隷戎行者卽成爲游手好龍不能再耐胼手胝足之苦致成廢物故諺謂好人不當兵好鐵不打釘近日兵勇習氣尤深一至賦閒無事孑然一身無籍可返東投西奔日求大人賞飯爲事一人倡之百人效之相習成口頭禪不知天下無不可謀食之事也近日忽聞中朝由西國訂造鐵甲船數艘不日將至於是舊隷兵輪諸人無不欣欣焉有喜色以爲是伊輩一綫生機將至矣噫 
[大鬧花叢]  
　　金陵訪事人云秦淮河迤東之釣魚巷實衆香國花窟也畫船歌舫團扇輕衫文人墨客之外卽紈袴年少亦皆望豓幟而來問津焉日前有某甲尋芳至劉勤家眷某妓揮霍不貲躤柳眠花殆無虚夕而不知無底銷金鍋雖有銅山金穴亦難塡其慾壑以故闊綽如陽翟碩腹賈自爲可老我温柔鄉者一轉瞬已成阮囊之羞澀甲猶恃前情藈在有情人當不以我爲薄倖依舊如梁上之燕飛去飛來不顧垂簾之嗔己枇杷門巷鐵葉爲穿七十鳥心竊厭之某夕有貴客在河廳爲長夜之飮所選雛妓三四甲相識適在其中倚翠偎紅又是一樣神仙眷屬時甲亦貿貿然至鴇留之隔壁囑其姑坐以待由是一燈如豆半榻凝塵顧几則茗甌烟具零落殘香殊亦不足以自遣岑寂遙望堂上則氍毺方展意中人將爲長袖之舞兩旁細樂已歌趙飛燕之仙乎仙乎去故而就新乎甲猶不耐煩惱默念席散終當一洩其忿須臾客去甲掀簾入内踞座作態大似當日得意時之排塲高聲喚大夥計速辦例菜一席加帽子加帽子於例菜外加魚翅也此所謂比上不足比下有餘在客以爲闊綽然院中人司空見慣毫不爲意甲見滿屋人猶豫半晌不答一語且怒且駡冀舊相識此時當爲之頰上添毫也不料鴇等匪惟以閉門羹相餉竟上前與之搶白一叱咤間居然捽甲於地一頓毒打風流客至此斯文掃地矣然不能禁其不大呼救命以期同病相憐者急而援已於泥中也詎鴇又以洋油灌其喉始不能作聲後經他龜奴平日有點頭之交者來爲排解乃扶之使快快出門去甲返家倩人具禀江寗縣署喊請提究邑尊閱禀隨飭差提鴇到堂嚴訊鴇固老行家善爲說辭左遮右葢意在圖賴供稱甲在小婦人院内醉後衝毁器物自行傾跌於地碰破洋燈致燈油迸出湔其衣服襟上沾汚乃其自取並不于小婦人等有慢客情事甲自經此挫折後早向縣署前逢人便訴其寃狀差中有半面者囑其據實直供於是張口請公差騐聞喉中氣息可是尙有油味謂非灌油害人而何當經差役爲之騐明屬實禀明琴堂當判令將鴇重笞一千下該院封閉不准復開以作榜樣噫惡鴇固堪痛恨如是哉然夫人必自侮而後人侮之甲胡不自思取辱之所由哉 
[西泠賸語]  
　　上年制錢缺少洋價日跌自四月間龍方伯設立官錢局後巿面漸有起色刻下每元可易錢一千零十文矣局中每月兌洋約有千元之數以一半新鑄制錢一半銀圓搭用居民深喜銀圓携帶之便是以巿上大爲流通方伯因擬就近設局鑄造由滬購辦機器來杭先賃清波門内陸官巷口方姓民人房屋内安設機器開爐製造業已開工所鑄銀圓輕重與粤省相等而銀色較勝蓋浙省之銀本視粤銀爲高也○浙省候補縣丞某二尹於光緒三年呈報丁憂迄今已幾及二十年未辦起復現在輪委到班藩憲龍方伯查悉情形以其取巧朦混特懸牌曉諭停委五年再記過五次二尹聞知後卽具禀申訴云服滿後曾託吏書潘某代辦起復藩憲閱禀隨將該書發交杭府林太守提訊潘供實因年老昏迷一時忘郤未曾代辦叩求寛恩容再設法調處太守大怒謂爾所司何事而直以他人功名爲兒戲延至今日尙有何言隨將該書發交照廳管押一面申覆藩憲請示懲曾○前署松陽縣潘大令志頴欠解交案銀兩由藩憲委徐大令寳晉催提業已解過銀二千兩其尾找之銀於上月廿六日卯上解清次日徐大令卽赴轅銷差○部選浙江按察司經歴王叅軍鴻遇領憑到省適現署是缺之陳叅軍接到家書聞訃丁憂其 
遺缺先由臬憲委張照磨暫爲兼理二十九日奉到藩憲札知飭令赴任王叅軍卽擇於本月初三日接篆書差人等循例備辦接印之事叅軍到署接受後仍回公館因衙署尙須略爲修整也 
[寗波近事]  
　　據訪事人函云有陳某者前在奉化縣黑大令任内爲跟丁不知何時拐得江陰城外王戴氏來甬僑寓江北岸日前江陰縣有　文到鄞縣楊大令飭差往提陳被脫逃卽將該婦提交來差遞解回籍○濠河頭王阿寳以川土冐充西土復冐刻某土行圖記串通挑火油擔之俞桂仁交寳幢航船陸德興寄至五鄉碶某鋪該鋪見係川土上甬向某土行掉換該行知土假充圖記又係冐刻將人連土扣留送縣根究鄞縣楊大令卽提陸船户到案供稱俞桂仁交小的轉寄復提桂仁始供出王阿寳所冐於是齊提案下一鞫吐實分别責押刻聞陸俞業己保釋惟王阿寳尙未釋放也○聞得石碶路頭地方管守某姓莊屋之某甲於上月杪清晨以物赴質路拾桂子一包適被營兵疑爲搶犯而妄拿之當經石碶街上各店鋪力保某實良民兵等始釋詎料當夜兵等又將甲拿去其妻號咷跟甲入城賊卽乘間而入盡捲所有刻聞某甲仍經石碶各店鋪聯名呈縣求釋官巳准之奈爲差費未妥不得歸家家内又被竊一空難以度日因赴水以圖自盡援救未死然終日啼哭令人望之生憐可見誣害良民甚至求死而　得亦可哀矣 
 
 

Page 3

 
 
[滬江冠蓋]  
　　日本駐滬總領事公館繙譯官河西星君昨晨九下鐘時乘輿進城赴江海關道署拜謁黄觀察延八花廳待以西國茗點暢談良久始送出○昨爲上海縣典史蔡季卿二尹懸弧吉日廳差一切人等均入署叩賀各業中之送禮道賀者亦實繁有徒○陜西布政司俞異軒方伯廉三於昨日蒞滬駐節鼎陞棧命駕入城分赴各當道投剌到縣署黄大令飭丁擋駕○朱貽書太史開謨八閩望族乙未入翰林前日蒞滬寓長發棧行裝甫解卽命駕入城赴各署拜會○江蘇候補縣沈子榆大令振綵由五茸管解餉鞘道出申江繫維南浦大碼頭登岸乘輿詣各署晉謁○福建糧儲道陳鳴志觀察入都陛見道出滬江假寓法界永安街老義和客棧本埠各當道均往拜謁觀察偶抱清恙在滬小作勾留再行附輪北上 
[下忙開徵]  
　　本年下忙錢糧奉黄大令諭擇本月初七設櫃開徵先於初五日仰各傳差傳集合邑地保諭話昨晨漕總户書禀請黄大令祭櫃畢以次叩賀旋將恭寛信敏惠五銀櫃安放大堂兩旁循曩例也 
[騐屍續志]  
　　絞犯吳二病斃内監禀由道憲檄委海防葉司馬就近蒞騐已誌前報昨晨鐘鳴十二下司馬帶同傳招刑仵人等呵殿至縣頭門内西首當有典史蔡延河少尉别入獄神堂升座公案禁卒供已死瘋丐吳二於光緒十九年奉飭收禁内監當卽收入第四號内日前患病腫脹當經禀明撥醫調治無如病勢日甚延至初六近午氣絶平日飮食起居小的毫不苛虐提牢禀稱每夜在彼看守患病後卽禀報並未遲延官醫王仿臣聲稱該瘋犯疉經診治立方用藥率皆對症並不錯悮干香泉供因犯案收禁與吳二同號並無欺待求鑒司馬飭仵如法檢騐旋喝報該犯吳二面色轉黄肚腹低平確緣患病而死司馬降座察閱無訛卽令向輔元堂取棺收殮開塚掩埋標記另飭塡明屍格取具結各附案然後乘輿鳴騶回署循例排堂拈香入内 
[篙師落水兩誌]  
　　昨早三點鐘時潮漲甚緊有沙船裝載剛鬣數十頭由浦江順流而進水溜緊急艄工把舵不住直冲至虹口浦面與挽泊之某遊船碰撞船身稍損惟篙師朱阿桂跌入浦心打撈無蹤朱係奉化縣人年二十有六歲○前晚七點半鐘快也利小輪船由杭州回滬飛駛至蘇州河猝將江北划船碰撞篙師龎永春當卽落水未曾救起不知若何了結也 
[作僞被提]  
　　前有王應明者自稱辦捐委員之李葆楨出洋六百三十五元捐納同知職銜其銀由粤人梁樂泉過付嗣查照係膺鼎將李扭赴上海縣控告發廳看管在案現據上海縣移請飭差提梁樂泉歸案審辦屠别駕卽差姚恒前赴虹口將梁樂泉提案已於昨午移解進城矣 
[路倒報堂]  
　　楊樹浦大純紗廠對面隙地上有無名男屍一具年約三十歲左右身穿藍布短衫褲前日下午經人瞥見告知該處地保報請某善堂給棺收殮 
[滬南瑣語]  
　　南巿小車夫王土了了前日在滬北大純昌批發所裝載洋紗五包該司事一時錯七包車夫喜甚將所錯付之二包載至南巿外郎家橋賣與松茂洋紗店内昨日該所查知卽至南巿託十六鋪小甲訪得車夫住處拘至問明貨賣何處遂同至松茂查實欲扭赴局刻經松茂店主倩人調處未知若何了結也○雷吉安昨日路經萬裕碼頭不知何故被小船帮邱丫頭將汚擲其面上當被扭至二十三鋪局中請究陶子衡判責邱一百板並令備香燭鞭爆向雷服禮具結了案○報記租户胡阿金積欠房租被房東黄靜園在二十三鋪局禀控一節昨經陶子衡二尹復審得該欠户故意掯租不付又不肯他遷遂備函送縣押追 
[上海縣案]  
　　范鴻裕范鴻禮喊控被胞弟鴻楨毆傷等情前晚蔣刺史騐訊范鴻裕供住虹口以蓬匠爲業弟兄三人父母俱故小的居長鴻禮居次鴻楨行三均已娶妻一切遺産並未分析故父在日有借給朱毛毛英洋三百元上月朱來還洋三弟鴻楨手收後並不分派反要借給妻舅何阿蘭開賭小的弟兄因向詢問詎鴻楨於初四同何阿蘭到家内將門窓雜物打壞並將小的肩肋打傷次弟逃避未遭毆打求騐范鴻　供做銅匠爲業餘供同刺史飭仵騐明范鴻裕左肩甲下有拳傷一處青腫後右肋迭傷一處遂諭令范鴻裕自行延醫調治靜候立提人証再訊○初六午後有劉運椿投縣喊控張士行毆傷等情當晚蔣刺史訊之劉運椿供監生吳縣人祖居洞庭山今年四十八歲原業米行本年五月初九向胡靜園借馬路橋地方房屋想開南北雜貨店擇本月初九日開巿初六午後監生回途被張士行等扭毆求請嚴辦劉邱氏供劉運椿是丈夫借屋開店已經裝修齊全惟尙有張士行櫃臺在内經周鳳笙等擡去送還詎張於初六日二點鐘率領王成龍及石匠等又將櫃臺扛來并將東西打壞其時夫不在家小婦人卽遭毆打後悉丈夫途遇亦被打傷現在張尙令同黨四人盤踞家内求請押逐劉錦泉供廿四歲劉運椿是父親邱氏是母親餘供同張士行供前日奉訊之後周鳳笙並不來理初六下午小的約五人到劉紹九卽運椿店内請點貨物因見櫃臺等物抛棄在外因令搬進以致口角扭打旋派四人在彼看守自已生財但此屋聞係陸秋堂所租並非劉紹九借住求鑒胡靜園供所有房屋五月初周鳳笙來退租卽有劉紹九借去後來張士行王雲甫卽成龍及周鳳笙又欲來租以借出辭之今天三點鐘劉紹九之子錦泉來告張士行糾人打店因卽往視見張士行等把劉紹久夫婦扭住毆打拖至油車馬頭因力勸散開求鑒刺史爰命仵作騐得劉運椿頭髮拖落一綹頭頂被爪傷數處皮破血出左肋拳傷一處色紅腫又騐明劉邱氏左臂膊被拳打傷一處青紅腫騐畢刺史令受傷人自行醫治一干人証斥退靜候再核○蘇州人葉潤齋赴縣呈控　揚人周子叙圖吞店業各情前晚蔣刺史升堂集訊葉供去年夏間與施良卿周子叙合開鴻泰米店已居三股出銀六百兩請吳小瀛經理帳務以前收過銀四百九十兩目下折本收塲銀爲周等吞没周子叙供稱店分十股共一千七百兩胞兄子全亦有股本現到湖北小的並無關涉吳小瀛供上年仲秋到店管帳銀兩俱葉執管刺史得供判俟子全到滬再核 
[英晚堂案]  
　　前有吳永堂呈控榮順義記西洋貨號主莊元甫圖賴存洋等情一案屠别駕准詞飭差提集人証於前晚升堂研訊吳供川沙人在山家園開設西式成衣鋪上年八月廿八日憑奚靄堂爲中莊元甫借去洋三百元二月間往討失約迨至四月廿九日又向索取據稱端節定將本利洋三百十五元一併統歸並將存洋之手摺留下五月初二日始據莊弟義全送來洋五十九元九角因莊代小的付去會洋及零星取貨除扣外共欠二百五十九元九角先將零洋交下餘欠洋二百元准端節交付到期向索莊已外出初六日又往索討莊云昨日由父親交洋今日何以又索爭論之下遭伊父子四人將小的毆逐訴知原中奚靄堂允往莊處查追小的苦於目不識丁手摺雖已取回詎被莊元甫已寫收洋二百元在上情急投案今蒙提訊乞恩究追别駕將手摺逐欵披閱一過莊供在治下開設西洋貨號上年八月間向吳借洋三百元以會作抵五月初五日付還二百元由父親親手交吳手摺無人繕寫由兄弟義全動筆况借洋時並無奚姓兹伊等串通索討二次洋元求鑒各帳簿呈閱别駕謂此簿均爾店中人所寫碍難作准質之奚供爲中是實餘欠洋二百元吳永堂實未收到遭其圖賴求鑒訊之莊寳利供元甫是兒子端節日元甫外出洋元乃小的交還吳手不敢謊說求鑒訊之義全供午節還洋二百元與吳手適司帳陳文潮外出故由小的動筆前洋五十九元九角亦小的送至吳處乞鑒質之陳供在莊司帳已歴數年東家因吳索洋故向親串處挪借二百元於端節日由莊寳和親交吳手不敢矇混求鑒别駕將手摺反復披閱遂謂莊曰查閱手摺五月初二日付洋五十九元九角何以四月廿九日卽在摺上批明兩訖字樣豈非欺吳目不識丁耶况摺字均司帳陳文朝手筆爾弟義全並無隻字何以初五日還洋不待司帳令兄弟代寫祇寫初五洋二百元漏一付字圖賴清虚顯然可見 
 
 

Page 4

 
 
莊元甫嘵嘵分辯手舞足蹈目無法紀别駕大怒喝令拖下重責二十板莊崩角叩頭求至年底繳清吳稱伊刁猾有意拖延别駕飭具限一月繳洋各取遵結原中奚靄堂願具莊元甫實係圖賴甘結送案分别交保斥釋完案○梁德和與妓女王彩寳卽喬氏在路口角相打經三百三十四號巡街捕拘入捕房轉送英公廨屠别駕飭押前晚提訊梁遞禀稱安徽廬州府人向在臺灣當勇姪孫金魯在臺出洋一百四十元娶土妓喬氏爲妻上年割臺時携帶來滬姪孫旋卽他往姪孫媳喬氏不安於室聽開臺基之王汝桂刁唆誣指小的逼勒爲娼昨在馬路遇見口角經捕拘案求發堂留養以便姪孫金魯來申投領求鑒喬氏供臺灣人上年割臺時母親先來上海小女子隨卽乘輪來滬找尋船中遇梁麻子卽德和百般引誘抵滬後被其送入滿庭芳花烟間内賣娼曾經借洋十元給梁應用尙不滿意况梁專做蟻媒無惡不作小女子丈夫名李阿熊在東洋輪船做水手離申已久現氏隨夫姊李桂卿度日求恩鑒别駕謂梁曰爾云該氏是姪孫媳殊難憑信况姪媳不安於室爾亦未便出首控告發堂據供有夫並有夫姊在滬本擬根究姑寛判將喬氏卽王彩寳押候交保梁德和具嗣後不得干涉申斥一番逐之使出 
[英捕房事]  
　　寗人某甲向在滬爲紅帮裁縫近因喪偶不耐鰥居特倩同業某乙爲媒欲聘某姓女爲妻於是以烟酒向乙殷勤者屢矣所費約十餘元嗣事不成向乙索此費用兩相口角詎甲乘乙不在家糾同丙丁將乙衣被等件取出付質迨乙訪知報捕捕頭飭包探黄四福往查將三人一併拘入捕房押候解送公堂○某氏女浦東洋涇鎭人也性淫蕩與鄰人子某甲有染暗去明來已非一日然兩心以露水夫妻終非久長之計乃商將家中積蓄及金銀首飾約値洋七八百元席捲同逃來滬賃屋英租界之永平安里比翼鶼鶼不知者咸目爲夫妻也乃近日女父偵知查明門牌投報捕房亦由黄包探往將男女捉獲起出原贓送入捕房捕頭亦著押候送英公堂訊辦 
[法捕房事]  
　　新北門外天主堂街某姓前控顧毛大串同洋鐵店主强阿寳誘領其妾某氏經大令訊供關提該氏到案責懲交母族領回强阿寳避不到案未便姑容備文飭差帶同毛大至蘇州恊同該處差役地保將阿寳拘獲禁押元和縣署待過堂解滬歸案辦理顧毛大帶叵捕房管押○江陰客棧林福堂雇用司帳人某甲將崇明客寄存之洋蚨三十餘元挾之而遁臨行遺有信函直認不諱棧主與客報捕准其扭送究辦該司帳行蹤不密前日爲棧主扭獲送入捕房押候堂期解訊○吉祥街吉如里某姓提莊前晚被賊撬門而入竊去衣物値銀數百兩翌日報捕查緝捕頭飭探帶同探夥勘視見有鐵鑿一柄遺於門下知爲竊具乃向該處垃圾夫詰問據云昨早六點鐘時見有販舊貨之甲乙二人肩桃兩擔上覆蒲包不知所桃何物其人住城河浜畔當往查問言語支吾帶入捕房經捕頭冉三研詰用稱所挑係出洋兩角向天祥洋行購買看過之新聞紙帶往查問並無其事遂帶回據情禀覆捕頭命押候堂期解請問官究訊 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[巡局一則]  
　　西門外鳳翔里沉水匠某甲率領學徒四人勒於工作頗有盈餘其妻某氏水性楊花與薙髮匠某乙兩情眷戀將　　　有盈餘偷供有情人揮霍爲本夫偵知前晚正値繾綣時雙雙擒獲捆送西門外巡防局經局員蔡二尹將氏掌頰一百下交其失領回管束姦　則賞以肉鼓吹三百板极不准再與該氏來往著具改過結存查 
[英界公堂瑣誌]  
　　婦人楊陸氏與陳小四鄰居時相往來陸女亦時至陳家閒玩近女不知去向陸氏四出偵尋並無蹤跡有謂係小四藏匿者氏乃向小四根問致相爭閙旋經一百六十五號華捕一併拘入捕房捕頭飭轉送英公廨値日差詢明情節入禀屠别駕著將陳小四押候訊核○野鷄倡婦王寳卿前晚塗脂抺粉彳亍胡家宅一帶見有衣服華麗之客卽上前邀之大有遙指紅樓是妾家之意適有三百八十九號暗差捕在彼經過當被拘送英公堂别駕著押候今日早堂訊判○粤僧廷果此次携帶行李由籍來滬詎到滬後忽患瘋顚雖借寓棧中時時出外手舞足蹈在途吵鬧爲四百五十四號華捕拘入捕房轉解英公堂請爲安插别駕著暫行看管候示 
[美界捕房瑣事]  
　　江北人顔榮堂雇居漢壁禮路有馬車二部雇用蔣立莫爲駕駛頃已辭歇不料藉斷絲連時往纒擾昨日午後蔣父子等三人復往吵閙經三百七十五號華捕拘入捕房捕頭詰問原由自稱爲蔣春喜立莫是兒子因顔榮堂圖賴辛工故向索取一稱蔣王三是立莫之叔所供與春喜同詰諸顔榮堂供被拆梢捕頭以兩造所供不符令押候派包探竇如海查明核辦○積竊鮑詢土昨晨潜至北四川路第五十五號洋房内竊取地氈一方途經包探竇如海將人贓獲解捕房押候送廨訊究○打靶塲十九號洋房細崽將西婦毆打奔逃西婦函告捕房緝拿兹悉該細崽名周阿弟昨晨在英界爲西婦遇見扭交一百三十五號巡街捕帶至虹口捕房押候送請英讞員訊辦○剪綹賊王阿大卽王阿富昨晨在漢壁禮路小菜塲擠入人叢中竊取葉阿林囊内洋銀四枚爲葉察覺扭喚四百四十八號華捕拘押候关廨究辦○百老匯虹橋東首昨日上午有一人因病倒臥於地經四百三十二號華捕送至捕房捕頭令轉送英公堂安插 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
