# 1882 - 169 - 4903285

 

Page 1

 
 
[書新加坡近事兼論藩屬大勢]  
　　中國藩屬惟高麗爲最親睦以其壤地相接與京師僅一潦海之隔而又爲本朝龍興時首先歸服之國順治以前太祖太宗經營滿洲收納諸部高麗近在門户兵威讋慄早有懾伏之機徒以明朝待之甚厚不敢遽背舊盟故尚煩兩次用兵然順逆之理終不可奪江華一遷其君臣已識天命攸歸不待明亡而居然東剛故高麗之於本朝朝邦交最先而事大字小兩無失禮往來亦最密南洋諸藩不能與之並衡雖安南新阮感錫命之隆恩緬甸獻桂俘而膺賞兴亦不可謂不厚而無如遠在荒徼貢道阻修歲時循例之外不通音問同爲藩國而不及高麗者此也至於　邏則逾遠逾疏職貢之期定以七年一次較之安南三年一貫緬甸四年一貢更有間矣惟其邦交厚薄不同則大國之所以爲小國與小國之求助於大國者詳略亦互異焉試觀高麗近與諸國通商一切事宜中朝爲之審定而且派員前往襄辦而贊成之幾如華元合晉楚之成者而安南之爲法所侵緬暹之爲英與各國所居亦旣二三十年且往來禮節大非敵國之體設官置戍擇地建　任所欲爲不能自主近者安南海防一役法人洶洶然直將逼處東京使通國之中皆我爲政此豈萬國公法通商常例哉而中朝若以爲無與已事從不過問者可知地極荒遠卽欲爲之布置而其勢不能也然則如新嘉坡者更非中國之所能謀矣夫新嘉坡暹邏南境盡海處蓋邏地北接雲南其形勢狹長南入於海者千有餘里諸番各成部落而仰暹邏爲望國如大年彭亨者百里之封十有餘部暹爲中國之藩而諸部又爲暹之蔽假令暹之君臣修其政教諸部奉之如輔車之依指臂之助豈不有益於暹而惜乎其無統馭之術也暹不能有諸部故不能有新嘉坡而地勢銳出南洋與南境對峙之蘇門答臘儼成扃鍵之形歐人西來舍此門徑其將奚從乃乘暹人不能撫治之間而據之以爲外府歐人之通商於太平洋其利益更大於阿墨兩洲者未始不因得新加坡而起顧西人之計得矣竊謂暹羅不足深論而近來中國仿歐人之所爲行見東西兩洋輪帆四出在有事於日本美國之時道不經此無所關繫惟西逹印度洋北歴歐洲諸國則爲西人必入之門卽爲我必出之路而此地之屬於他國亦越有年大有託人宇下之慨殊非所宜閩廣之人習於航海盖三山五嶺本荆州之南境五男二女職方圖籍自古爲然人浮於地甚樂海外謀生越七洲洋而南直至澳洲新土中間島嶼數十無不有閩粤之人經商者携家者皆與土番通往來自歐人盛游太平洋以來新加坡富庶繁華甲於諸島於是閩廣人趨之若騖其地四時和煖無苛冷之候居人衣被輕簡日用起居儉於内地不止三倍故習處之頓有忘歸者然其地已久爲英人所轄大半英官主持顧英及各國之人綜計不及華人之十二是華人經營居處者不啻爲歐洲人壯其聲色爲之成一絶盛之都會而增其利益也卽如四月十七日械門一案其事之緣起與其勢之洶洶究屬爲何傳聞不詳苐據理論事假如有華官於此則平日自能統率華人設教立法安分管生何至有此等滋事之案盖事由英官辦理一切有不孚乎華人之情者無怪其不受約束而頑蠢之徒逞勇力以作亂也耶嘗謂華人之出洋大都皆粗劣之輩故不爲傭工卽屬匠作而人數旣多往往見惡若有富商貴紳文人才士處乎其間斷無不相安者然富商貴紳文人才士之不往者以不置官故也今星軺遠出隨從諸員派充領事自必日有生色特吾以爲如新加坡者乃大洋之門戶而又爲屬國之邊隅中朝若置官吏以統屬華人而理其交涉之事雖與英員平分其權於理亦無不合目前該處創設日報延致通才華人漸覺體面若更設官以治之則興養立教一改其陋俗之習豈非華人之大幸而國家亦與有榮焉乎哉願主持洋務者加意籌之 
[諭旨恭錄]  
　　四月二十八日奉旨本日軍政引見年至六十五歲以上之正藍旗護軍叅領松福圓明園委護軍叅領雙德均着以原品休致歛此 
[讀錄西人論放炮書]  
　　有西人致信於字林報館云一月之前因本埠英國兵船停止禮拜一五兩日十二點鐘之砲曾有人商諸工部局信致稅務司請其補放此砲以便居人對準鐘表或有以爲掛星輪船可以補此缺憾者然迄今寂然無聞未識工部局曾有信致稅務司否未識稅務司能準行否然公司船進口之時其砲亦係海關旗臺上所放每一體拜中不過兩砲又何惜區區而不令人咸知晷刻也如果海關不能核准則當與美記等鐘表舖相商於麗如銀行之高臺上懸一球而以電線通之臺上每十二點鐘則電報到臺而球爲之下俾見者猶足以稍知午候云云竊以爲該西人此言美則美矣但懸球升降見者究屬不多終不若放砲之俾衆周知前者曾聞有樹星輪船可以補放之說至今仍未施行未識其何故也 
[售茶得利]  
　　天祥洋行之巨艦名斯德林盖斯德里裝茶到英日期已列昨報兹有西友接到英國電信知該船帶去之茶已有一萬五千箱售出所得之價稍能沾利云 
[日本荼信]  
　　日本新闻紙言今年日本新茶之運往紐約者其價每磅得洋四角一分至四角五分計日本茶運往紐約一路費用每磅需洋五角兹乃僅售此價故業苛者皆不免耗折也 
[東瀛雜事]  
　　東京來信云告戰坂垣參議前在歧阜議院被人剌傷刻下已漸痊愈日皇以其有功於朝深爲憐念特召進日京于西六月初三日見於便殿賜金賞宴以示優待耆臣之意該信又稱有栖川親王奉日皇之命齎送國書前往俄國朝賀俄皇御極已定於十八日動身云又云駐繫横濱之中國領事官近日在租界新建公廨一座計屋字數十餘間一切裝修皆仿西式極其壯麗聞創此舉皆欽使主見其輕費約在一萬兩之外現在該處商民莫不喜悅以此舉實足爲華人生色衆欲稟請欽使准其報效云又云該處天時頗覺不正民間瘟疫盛行聞初起病時不過頭昏腦悶繼而變作吐瀉之症不過延至數時卽斃雖有名醫亦莫能救刻下該處衛生局恐傳染他人着巡捕訪查如有得此症者卽舁往相隔十數里之天保山内診治又查出市上有數種食物爲害卽出示禁止不准出賣又云該處深夜見彗星出於東南角惟光芒不大非用大顯微鏡不能測其全體也又云往來横濱東京之火東近來生意略量據該處新聞紙云西五月間乘車者二十二萬九千餘人共收車費五萬五千七百餘元以每日核之日可收車費一千八百餘元 
 
 

Page 2

 
 
云又云北海道一帶地方蝗虫爲害損壞田禾不少刻下該處官吏禀報日廷泒出農務局員前往設法驅除云又云近來日本各府縣民間自立會黨甚多如杞憂會斯文會駁邪會自由黨等名目甚繁日廷以其有益于民皆不禁阻聞每到開會之期會黨齊上場講說忠君愛國及一切勸善等文故聽者頗多并聞水陸軍院着其屬下兵丁入會聽講藉以化梗頑之意也 
[娶婦被控]  
　　金陵西鄉劉某年將花甲家道富有雖中饋已虚而孫曾繞膝亦足娱情不料枯楊雖老尚欲生稊有知其意而迎合之者謂某氏婦畜有數百金丰姿媚好意欲擇人而事劉某旣艶其色復利其貲遂托人百計營求果得如願於二月間娶婦入門詎婦年將半百素躭安逸不慣操勞且衣食外更有烟霞之癖旣歸劉某婦誠心滿意足而劉則頗失所望然木已成舟亦復無可如何不料日前忽有某甲自稱該婦夫弟尋訪前來旣覿婦面遂指劉爲姦拐婦爲私奔呈控於官已經江寍黄邑尊飭差查復雖尚未訊而劉已所費不貲矣 
[演戯滋事]  
　　金陵自弛禁演劇以來各處均開臺演戲故遠近戯班聞風而至者踵相接焉開演之處旣多卽觀戯者亦散而不聚所以觀者並不十分擁擠不至有滋閙等事不料日前城隍廟有某公舘酬願因新到一班傳來開演旋因地方狹隘恐白晝人多易於肇事遂改爲晚戯比至晚間燈甫點齊而臺下觀者業已擁擠不開喧嚷異常事主恐致閙事卽將臺燈槪行吹滅意欲候人散而再行開塲惟時散者固不乏人而不散者仍復不少待至許久衆見仍無舉動遂喧閙不止有多人擁上戯臺將燈代爲點齊逼令該班開演八蜡廟班主謂酬神戯本止三齣早經事主點定故止將應用行頭打包携來若演八蜡廟則應用各物悉存在箱何能開演衆恃蠻不允臺下之附和者競將碎磚石子紛紛向臺上抛擲幸經該廟和尚出爲懇情並由該叚分局委員飭令巡丁前來彈壓衆始安静班主趕將所點戯三齣草草了事衆始散去 
[悮傷行路]  
　　揚州新城徐寍門口有王天和雜貨店小本營生夫婦皆六旬餘所有一子祗十三歲資秉頗慧書算皆能可助生理且無疲頑之習父母愛之如掌珍每日黄昏後散學歸家或與隣兒嬉戯隣兒戯以兩手食指相勾作耍中夾一黄豆激之使遠彈於壁上鏜然有聲以爲笑樂并賭勝負王子間與一戯乃前月二十六日酉刻羣兒正聚時有一大鷹往來盤旋欲攫鷄雛羣兒取豆彈之不中王子亦取一大豆用力彈擊乃應聲而仆者一五十許行路人豆入其左太陽穴甚深昏不省事而衆趨救將豆用法取出而血流不止勢在不測傷者姓名住址衆中無識者只得急爲延醫救治視其甦醒與否再爲公議未知以後如何容俟續述 
[皖垣官報]  
　　潘轅牌示試用巡檢葉昭頣知悉照得祁門縣大洪嶺巡檢一缺檄委該員署理 
[差役行兇]  
　　温郡小南門内小高橋邊開張飯鋪之葉福郎自恃在永嘉縣充當差役横行霸道里鄰側目上月二十八日有買柴鄉人某甲欠該舖飯錢九十一文是日適遇於途葉言爾欠飯錢爲日已久兹幸相逢須卽還楚某甲答以實緣抱病在家許久未曾進城今雖稍痊未作生意務祈再緩數日當首先清付其時該處隣佑見其似此懇求亦出爲勸說詎葉某堅不肯允卽動手脫衣當將某甲右手執住甫一轉手不意用力太猛其手骨扭斷某甲卽赴縣喊寃請騐門口王某見之心爲惻然當時回明張邑尊卽籖提葉福郎管押聞受傷者已交傷科醫治不識能否無恙也 
[馬戯五誌]  
　　前晚車利尼馬戯照常開演而所演之戯則除一二齣外與前數次所演迥乎不同其異者則愈出愈多不覺令人　飛色舞爰樂得而誌之開場時八馬並賽較前此减去二罵然其跑戯之法則尤勝於前各持五色纸長約八九尺盤旋上下滾滾翻舞令人目不暇接又有花面二人手六帽滿臺飛擲而皆承之以首或一帽或數帽或連接六帽不差絫黍最後兩人相賭以帽置於尾閭而扭擺其身帽果自下而上卒戴以首觀者莫不大笑又有西女乘馬作跳布跳圈諸戯惟其圈厚約三尺較前此之圈更難而該女兎起鶻落靈捷無比眞奇觀也又有西女男妝引葢里八得名馬跑舞並引馬上圓　作種種跳戯於是略停旋有一人盤槓翻跳出奇無窮而旁一花面亦從而效之俄而盤槓者足鈞於槓手拉風琴翻覆不定音律仍無錯誤花面云亦能之持風琴上槓一拉琴爲之破隨在槓盤旋勢如風車直令觀者目眩俄而兩幼女一男服一女服忽上馬呈技忽下馬跳施各冷戯並臻精妙車利尼乃自引日斯巴尼亞之馬喝令跪立一一如志其馬與俾思麥克彷彿但略小耳有美國人名李者驟馬作跳布等戯出奇制勝神妙莫測又有一男子臥地翹其足一小孩登於足上翻撲跳舞作種種可驚可駭之狀亦復無懈可擊戯將終則有三人登塲一若富翁狀一若馬夫狀一若從人狀相與揶揄作種種詼諧並乘大小兩馬馳逐一番而後罷今日爲禮拜六該戯特意增演一次下午三點鐘開門四點鐘開演以便城内諸人往看不致以北門管鑰爲慮晚間則仍照舊章也 
[搆釁和解]  
　　昨報虹口甲乙兩船戶同居搆釁一則兹悉業經旁人勸息理令某甲將所欠乙代賒之米洋二元八角限期一個月償清至剪辫一事責令甲以香燭賠禮並罰償第一樓茶館帳甲自知理屈唯唯從命兩造允洽已各散歸矣 
[巡獲鎗彈]  
　　英界會審署昨據包探康阿順禀稱今晨行經坭城浜邊見一蔴雀杉板船由北往南艙内載蒲包數件船上有一人東張西望似有虚心之狀我喝令停船候查其人卽將蒲包盡擲於河當獲其人並船戶令將物件撈起見係大小西國手槍一併帶至捕房據其人供係粤人名張阿寳共裝大手槍二十枝小手槍七十枝彈子一千顆撈起無多等語是以雇人再往打撈手槍皆獲而彈仍未見旋經人指被近處之蘇人取去急往盤查人贓並獲而杉板船却不知去向向南找尋見又一蘇人與一本邑人將此船駕駛圖逃因一併拘至捕房張又供此三人曾到船假冒巡私圖詐不遂肆毆而去不料事敗後又乘間攘竊等語今將人贓送案請辦張阿寳供爲掮客手槍彈子係現停虹口公和祥碼頭厦門輪船上之火頭阿福從香港帶來托我銷售陳太守問欲售與何人雇船裝往何處大小手槍每枝價目若干張答稱運到洋涇浜三茅閣橋擬向各洋貨店兠售尚無買主大槍每枝價洋一元小者每枝八角船戶李東福供係寍人摇杉板餬口常泊虹口公和祥碼頭張來雇我船裝貨運往洋涇浜言明價洋一元然我不知是犯禁之物蘇人金阿六葉宏江本邑人李培德均不認冒名巡私並攘竊船隻各情惟認撈取河底遺物陳太守商之司副領事以案情較重将人贓移送縣署核辦矣 
[人賍並獲]  
　　英界會審署據包探姚阿二禀稱洋文書館内之西人於前月三十日失去金表銀表名一隻洋傘三柄桌布一塊當查知細崽沈阿海出外不返顯係沈竊開單鳴報捕房我昨在二擺渡小烟館内緝獲沈阿海盤問得金表藏於其友人處此友亦傭於西人金表置樓板縫中此友亦未知悉銀表已押洋六元押票尚存洋傘桌布寄回浦東家中等情隨帶沈前往起出金表吊到銀表而洋傘桌布已令其堂兄到家取來請辦沈阿海俯首無詞押舖夥請追押本司副領事請判押沈六個月陳太守如言判定起案之件交捕房給洋人領去押本着沈繳償 
[行兇未成]  
　　湖北人某甲爲客棧夥係招接客人者昨晨太古洋行惇信輪船抵埠甲卜船招攬與同業某乙爭奪生意致相門毆經旁人解散繼而乙携東洋扇子刀圖復在英界豐裕碼頭遇甲拔刀欲剌爲巡捕眼見上前拿人乙急將刄抛入浦中而逃被捕追上獲住令人撈刀　 
無着乃將乙帶回捕房押候解訊矣 
 
 

Page 3

 
 
[情疑縱火]  
　　前晚二更後本城邑廟東首屋頂上有一物行走其色純白途人見之疑爲偷兒呼喊捉賊隣近人家聞聲出視旋見此物跳至邑廟照墻頂上潛伏衆人不敢驚動卽報保甲局局勇各執洋鎗器械馳往見此物仍在牆上往來竄跳勇等開放洋槍號呼轟擊一時人聲鼎沸觀者無數後此物躍至西首屋頂往西而去影響遂絶人亦漸散但近處人疑爲放火之匪澈夜不敢安睡直守至天明並無動静於是婦人孺子疑其爲鬼怪之類云 
[困苦自盡]  
　　本城大東門内藥局弄有蘇州老三者年約五旬向在烟館帮夥近因無生意困苦不堪無以度日昨下午竟吞生鴉片烟而殁其家中並無别人卽由隣右報知善堂給棺收殮云 
[鴇婦扭客]  
　　聚福堂妓寮開設在英租界東棋盤街寄雲臺烟館東首昨日午後三點半鐘時訪院鴇婦某氏在眞婦某氏在眞榖春茶肆門首遇見 
客人向索局帳初尚好言請其到院繼見不肯前往卽投以譏剌旋竟上前扭客衣襟口中呌喊去見小姐行人皆駐足觀看圍繞多人語言嘈雜幸客尚有兩友同行見此情形卽上前將鴇婦之手拆開客始得脫身乃轉裝出體面大駡而去及鴇回院偕妓再來則已沓如黄鶴矣聞該客係做板箱生意者按昨報有追索纒頭一節而兹又有此事蓋若輩非妙手空空卽有人管束而乃喜學風流爭趨時道恣情於平時避面於節期遂致受窘於節後想當默忖日今而後知娘姨鴇婦之威也然而前節已過後節匪遥苟他日者藍橋别路又爲仙風吹去但思此際之情形當亦不暇消魂而早經懾魄矣 
[盤頂轇轕]  
　　昨晨小東門外法租界中有某船局因算裝修玻璃窓之帳兩相口角據聞前途盤頂此不在内現已三轉手故有齟齬其房屋亦係轉租在收租人總以月頭算起而轉租者却以初六爲期該處房租頗貴兩下均不肯吃虧遂同到茶肆講理嗣聞有人出場調處未知能寢事否也 
[瘞埋獲報]  
　　夫人旣物化則以入土爲安此盖自然之理也然而實不能自主苟非有生者爲之料理則亦聽之雨淋日炙而已嘉着東門外十八里有小鎭名日楓涇與江蘇婁縣接壤該處惡俗凡遇人家殯葬者附近鄉民率以有碍風水爲辭需索錢文名曰社規自數十千至數百千不等稍不遂意至有釀成事端卽破　傾家依舊不能蕆事故積習相沿咸以浮厝了事四鄉田中棺木輒纍纍焉自粤宼擾攘後或疉爲土城之基或傾棄河流或開盗財物狼藉蔽野殊堪慘惻明經陳竹士先生名宗薄不忍目擊首先倡議集資瘞埋歲以爲常旋奉廷旨各州縣一體舉行乃任之益力下鄉督率事事躬親勞苦不憚歲已卯年六十七病劇甚有不起之勢忽一日似夢非夢始見一人持紙兩卷似乎報單自稱陰書繼來衣冠者數十人及便衣者數十人或如農夫輩或如婦女輩或如孩童輩或如僧道輩絡繹而來先後相繼最後來一蟒服者相與拱手稱謝視桌上有紅箋三寸字迹數行俱不可辨所能識者一安字一吉字而已甚不解其何故而其病遂日瘳焉竊念明經以瘞埋獨任垂十餘年殘骸被其收拾者不下萬計男女老幼無不畢有則病中所見者其卽所瘞埋之靈爲之默佑歟夫因果之說儒者弗言若澤及枯骨則善端莫大今明經年已七十舉辦如故而精神健旺亦復如舊所謂吉人天相非耶亟錄之以爲天下勸[  楓溪釣人來稿]  
[題黄君春甫垂釣圖]  
　　泰西醫術能者誰黄君所造當今稀率循古法由實測剖析藏象殊精微三十年來活人衆其學愈工心彌慈刀圭旣與時流異徴名何愧稱醫師我識君時年正少壹志岐黄矢久要飛騰君喜已成名飄零吾歎寡同調一朝禍患忽相乘蹈海而南走嶺嶠久别廿年返故鄉長行萬里看斜照朅來相見豈尋常君已鬚髯我老蒼訪君出示垂釣圖持竿戴笠何徜徉君何有暇得此樂聊寓志耳他年償九峯三泖好山水何不早尋退步與我偕隱毋相忘[  吳郡弢園老民王韜待定草]  
[浙省撫轅抄]  
　　四月二十九日候補府鄧嘉純由京簽挈來省禀到程恩堃禀知軍需局委江北查硝磺差叩辭運副蔡鳳沼禀知運委帮辦嘉興鹽局差禀謝○三十日補用同知何恩烰禀知軍需局委估建貢院外行台工程差運副蔡鳳沼禀見辭赴嘉興帮辦鹽局差儲鴻勲運判鳳藻俱禀見叩辭解餉赴都○五月初一日葉佩萱由京騐放來省禀到署義烏縣王禀見叩辭赴任府稅課天使易本源禀知厘捐局委嵊縣絲捐差禀見叩謝縣丞沈銘禀知藩司委嘉郡差遣辭○初二日候補府顏鍾儁銷假禀見叩辭赴都 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月二十八日京報全錄]  
　　宮門抄○旨一道錄前○發抄旨四道○御史鄧奏爲覆奏欺飾請旨嚴懲摺子○日講陳奏大員曠職請旨量予懲處摺子○大臣福奏交卸印務曁起程曰期摺子○閩督何等奏特叅知縣摘項勒緝摺子○大臣廣奏再行請假並請派署差使摺子○將軍崇奏請補知縣摺子○四月二十八日内務府國子監正紅旗值日兵部引見二十三名○寳中堂假滿請安○貴州布政使沈應奎請訓並請假一月○掌儀司奏初一初三日祭奉先殿惇王恭王行禮○召見軍機沈應奎○泒出擬題潘祖蔭○發抄杜瑞聯奏請在昭通府另設專棚考試奉旨着照所請該部知道欽此○又試用同知李忠鑑等期滿甄别奉旨吏部知道欽此○又浪穹令曹廷銓等署石屏牧等缺奉旨知道了欽此○又遞籍充徒之廢員張洪恭逢恩詔請查辦奉旨刑部議奏欽此○○掌雲南道監察御史臣鄧承修跪奏爲特叅步軍統領覆奏欺飾請旨嚴懲事竊臣前以步軍統领差役强刼衣冠請飭查辦欽奉嚴旨令該衙門據實具奏毋得廻護掩飾稍涉含混仰見聖慈仁民愛士整飭紀綱臣等不勝欽佩嗣聞該衙門覆奏謂古銘猷被傷皆係自行碰損兵役並未攢毆等情祗將番役二人送部業經刑部飭傳古銘猷驗明有木物拳打脚踢口咬各傷其攅毆多傷已有確據則其欺飾可不辨而明夫白晝强刼沿途毆辱所過之地又皆大道通衢爲人人所共見彼雖欲欺誑聖聰又安能掩衆人耳目原其所以無非爲該堂司弁役脫缷之地耳數日以来道路憤懣外議喧騰臣忝列臺端苟有所問豈敢以事已糾彈遂安緘默竊以步軍統領位隆責重祖宗以來非廉能特出之才未嘗輕授所以重根本而杜亂源也近夾膺是職者率以庸材備位以致京畿之内盗賊縱横刼及禁門自王公府第下至士庶之家巨案迭出土惡倉蠧奉旨緝拿之犯結黨公行該衙門徇庇賄縱百無一獲至於閭巷小民則横噬株連廣作威福此皆由統領非人所致臣聞步軍統領崇禮素行猥鄙前任粤海關監督黷貨無厭上務夤緣下恣揮霍不數年而遂躋顯列搢紳士傳爲姗笑今古銘猷一案任令惡役私虐士流其素無約束亦可概晁及被旨詰問輒含糊其詞預爲諉缷之地絶無引咎之言藐法肆欺莫此爲甚方今海宇未安修内攘外宜廣樹英賢以資指臂伸明賞罰以示至公而輦轂之地爪牙之司尚不能委任得人又何以風天下而示勸懲應請旨將該步軍統領崇禮嚴加懲處立治以欺飾之罪庶足以杜欺罔而息羣言臣不勝迫切待命之至伏乞皇太后皇上聖鑒謹奏奉旨已錄○○日講起居注宫翰林院侍講學士臣陳寳琛跪奏爲大員曠職辜恩請旨量予懲處事臣前伏讀光緒七年六月十五日上諭朝廷進退大臣惟視日能否盡職以爲考核等因欽此大哉綸言誠治世之良規馭才之宏矩也伏見署步軍統領戶部右侍郎崇禮由内務府司員不數年間驟躋卿貳差使絡繹若步軍統領總理各國事務戶部錢法堂皆責大任重之事而崇禮以一身兼之爲崇禮者宜如何感激隆遇勉圖報稱不意其曠職辜恩一至於此也夫步軍統領有緝捕盜賊除暴安良之責自崇禮任左翼總兵以來東城地面搶竊公行全無畏忌及其署理提督甚至如公奕詢府故大學士英桂前都統皂保宅迭出刦竊之案至今贓盜迄未捕獲近讀諭旨古銘猷案乃復縱容番役妄拿無辜辱及士類夫貴近之家尚遭攘敚則民間可知衣冠之士尚遭塗炭則民間更可知輦下駭然無不集指於崇禮也且其爲戶部右侍郎於錢法堂事務漫不經心一聽寳泉局監督邵承瀚所爲近騐日收雲南銅批勒索規費物議沸騰邵承瀚聲名素劣衆所不齒去冬或於崇禮處控其買　爲妾是其行止污下崇禮早已深知乃復委任而阿縱之何耶錢法堂乃右侍郎專責猶且縱弛如此其於部務亦可概見至於總理各國事務關係尢重顢頇若崇禮昏瞶若崇禮尚望能折樽爼之衝建懷柔之畫乎外間議論皆謂崇禮識字無多習氣甚重臣誠未敢决其信否惟卽其所居之官考其所行之事其爲負國家優擢之恩也大矣器小而位高則易盈力少而任多則見絀當此時事多艱勵精求治若不將此等曠玩之員嚴加懲創其何以勵臣下之忠勤而破末流之錮習前此榮祿進用之驟任使之隆與今日之崇禮正相彷彿及朝廷察其不賢旋罷其工部尚書及總管内務府差使復褫步軍統領可見進退人才全憑功過朝廷原無成心然則如崇禮者若聖明鑒及豈得姑容臣職司獻納於用人得失義當直陳惟願皇太后皇上察明崇禮曠職之皆卽予懲處以儆玩泄幸甚伏乞聖鑒施行謹奏奉旨已錄○○奴才宗室福錕跪奏爲奴才　缷西寍辦事大臣印務束裝起程恭摺具陳仰祈聖鑒事竊奴才前蒙恩命補授兵部右侍郎業經恭摺叩謝天恩在案兹於三月初八日新任西寍辦事大臣奴才李愼行抵西寍奴才遵將辦理西海番子事務關防一顆曁諭旨令箭又卷等件於十一日委主事崇光齎交奴才李愼祗領任事並將蒙番情形曁現在應辦事宜詳細告知放才卽於是日交缷擬於月之二十四日赶緊束裝起程取道陜西山西由驛回京趨卽闕廷跪聆聖訓謹將奴才交缷印務曁起程曰期恭摺具陳伏乞皇太后皇上聖鑒謹奏軍機大 
臣奉旨知道了欽此○○閩浙總督臣何璟福建巡撫臣岑毓英跪奏爲簽差不愼之知縣請旨先行摘 
去頂戴勒限嚴緝以儆玩忽恭摺仰祈聖鑒事竊光緒八年二月七日據署福鼎縣知縣胡成䵺詳案奉飭知將本年新事秋審絞犯周幗傑解審等因遵於本年二月初五日監提該犯周幗傑到案驗明年貌箕斗嚴加鎖簽差解汪龍李標短解蘇貴移營撥兵邱希賢鄭永標點交押解去後本月初七日據兵丁邱希賢稟奉派恊解犯人周蟈傑前進初六日行至縣屬小蒲嶺地方　時已黄昏風雨又大不能赶到蔣洋宿站卽投該處小飯店住宿是夜風雨不息該犯乘間越墻脱逃解差知覺喊捕無踪現在解差汪龍等均往追捕未回合先禀報等情隨卷查該犯周幗傑係因阻當採茶起　毆傷周開弟身死案内依律擬絞監候已奉准部覆應入本年秋審之犯據禀前情當卽另泒幹役並移隣封營縣一體緝拿一面會營前往查勘並提訊兵丁邱希賢等僉供委無賄縱情弊䟻俟解差汪龍等回縣再行訊俱詳辦外先將勘明情形通報前來臣等查本年秋審人犯早經通飭各州縣小心提解毋使疏虞乃署福鼎縣知縣胡成䵺解審秋錄重犯仍不格外愼重簽差妥役押解致被該犯周幗傑中途脫逃實非尋常疎忽可比除行司飭府速卽親旋解役兵丁人等研　確供有無賄縱情弊分别辦理外相應請旨將署福鼎縣事本任閩清縣知縣胡成䵺先行摘去頂戴仍勤限兩個月緝拿逃犯周幗傑務疆審辦加限滿不獲容再嚴行撤叅以儆玩忽除咨部查照外謹合詞恭摺具奏伏乞皇太后皇上聖鑒訓示謹奏軍機大臣奉旨着照所請該部知道欽此○○奴才廣壽爲跪奏爲懇恩再行賞假並請派署差使仰祈聖鑒事竊奴才前因舊疾復發三 
次請假調治原兾卽日就痊銷假當差不意至今數十日患處尚未收口焦急再三惟有仰懇天思再賞假一個月並將奴才所管吏部尚書鑲黄旗漢軍都統總管内務府大臣印論曁所署禮部尚畫一併派員署理俾奴才得以安心調理一俟就痊卽行銷假當美伏乞皇太后皇上聖鑒謹奏奉旨已錄○○奴才崇綺松林跪奏爲揀員請補知縣以資治理恭　仰祈聖鑒事竊照康平縣知縣劉楙勛因案軰職遺缺扣留外補於光緒奏二十六日奉到回摺軍機大臣奉旨着 
照所請該部知道欽此欽遵前來所遺員缺自應先行揀請補查奉省選缺知縣一項上次用至候補正班魏髓補開原縣知縣止今一缺係委用到班查銀捐委用分缺問知縣李梅林年五十八歲係直隷交河縣人由附生中式咸豐戊午科舉人同治四年考補咸安宮官學漢教習期滿引見以知縣遵例報捐分缺間用光緒元年四日二十日經欽派大臣揀選五月初一日騐看初二硃筆圈出李梅林着以知縣發往奉天差遣委用欽此七月初二日到省辦理大東滿善後出力奏請俟補缺後以同知補用先換頂戴三年八月委署寛甸縣知縣到任四年六月初六日奉文試署因該員於新設邊要繁缺未能　如撤回留省另補經部覆奏光緒五年三月十七日奉旨依議欽計按第五日　文照程隰减半計算應以五年四月十二日作爲該員撤回留省另補日期奴才崇綺到任未及三月例不加考奴才松林查該員才具穏練辦事細心前因寛甸縣係　設題調要缺該員初次試署未能措置裕如是以撤回另補今康平縣新設中缺與題調要缺不同且初次業經委員試署創建略有規模該員在省數年歴練較深以之請補康平縣知縣洵堪勝任與例亦符合無仰懇天恩俯准卽以李梅林補授康平縣知縣如蒙俞允該員係委用知縣請補知縣銜缺相當毋庸送引見仍俟試署期滿頒請實授所有揀員請補知縣緣由理合恭摺具奏伏乞皇太后皇上聖鑒勅部議覆遵行謹奏軍機大臣奉旨吏部議奏欽此 
 
 [ 
 
