# 1899 - 151 - 4909389

 

Page 1

 
 
[售報杜弊告白] [  申報館主人啓]  
　　啓者本館托漢口江左漢記書局代售申報已歴數年查漢口一埠爲七省通衢是以批發之價照上海一律以冀旺館此誠格外體恤之意也乃貪利之徒竟收買上海閱過之殘缺舊報寄至漢口私售與人甚且塗改年月日期附張亦　失不全有礙本館聲名殊爲可惡曾於去年三月十一等日登報誥誡無如若輩置若罔閾且有串通本館送報人互相舞弊情事但邇者帋墨之價一切皆昻若不杜絶弊端賠累伊於胡底是以本報漢口分售處自今正爲始另租洋街一碼頭内花樓後街洋房懸挂分售申報牌號歸江左漢記書局上下兩家經理敬告賜閱者請知照該處以便飭妥人按户送呈免致歹人將殘缺舊報搪塞其向來誠實之人願承送本館申報者必須立一保單倘有拖欠錢文私售殘缺舊報等事惟保人是問特此布陳諸維雅鑒 
[利國宜廣製造論]  
　　今之談時務者莫不知崇尚西法誠以西法爲富强之本仿而行之國之貧者可致富國之弱者可變强然謀强須先謀富謀富之道非講求商務不可而經商之道非講求機器不可觀於日本之效歐西而卽可知其明效大騐也日本當三十年前經英法懲創之後幾至不國其君若臣遂幡然變計一意取法泰西無論鐵路輪船水陸兵陣軍火器械皆實力講求而於商務尤不遺餘力西人出一物日人必刻意仿之初亦不過東施之效顰耳今則西洋所有之物東洋無不有之回憶仿之之初轉運來華華人每謂其製不及西洋以致未能暢銷於中土久之而日人之學西人愈學愈精其銷塲亦愈推愈廣每見華人有明知爲東洋之物而貪其價廉而購之者有不知爲東洋之物而購之者且不特東洋之貨漸漸暢行於中國并聞西洋近亦銷東洋之貨有德商而向日本販至英國者有法商而向日本販至美國者竊思日本一區區島國耳向來無不知其旣貧且弱自步武西法規模日擴費用日繁其得以廣製造開鐵路置輪船練軍設電皆　商務之力也中西交涉風氣之開在日本先今反相形見絀推原其故皆誤於人心之不齊意見之各别謀私利而不　大局遂致商務日見其衰商務衰則外洋之利不能奪而中國遂終于貧抑且終于弱矣夫商務以製造爲急而製造之法以機器爲先中國自設立製造局風氣一開凡輪船槍砲之類均能自造然物料仍須購目外洋且祗襲皮毛猶未能盡得其秘故利權仍不能收回至民間近已咸知機器之利而購而用之成衣用機器也造紙用機器也印書用機器也碓米用機器也磨麫用機器也軋花用機器也然尚不過小試其端而未能推廣雖繅絲織布紡紗各廠規模宏大商務似有蒸蒸日上之勢然所用機器仍須購自外洋且一切機關工匠皆未能洞悉偶一　　必須倩西人修之西人一且袖手旁觀則有機器與無機器同其有不受制於外人而無所措其手足乎蒙意欲製貨物須先製機器此務本之道也先將現在必需之機器設廠製造然後再購各種機器一一仿而爲之如自能製造機器則各種貨物宜無有不能製　者中國地居温帶人物秀靈無如優於天資而絀於人力以故中國視爲無用之物洋人購去皆能化朽腐爲　奇及成物後重運來華什百千萬之利不難取償於中國華人初以爲無用之物得洋人收取以爲利而不知皆須倍臯以子之此非洋人之異術也惟其善用機器故天壤間遂無棄物也然則中國製造機器其可緩乎哉 
[本館接奉電音]  
　　昨日午刻京師飛電傳來上諭四道敬謹譯登○四月二十六日奉上諭奎俊　甄劾正佐各員請分别懲處一摺四川資州直隷州知州馮會鑽營昏憒吏治廢弛璧山縣知縣羅振漢苛派釀事操守難信三臺縣知縣李光第政務懈弛縱容子弟成遠縣知縣于德階巧於營利聲名平常試用通判秦雲龍性情乖穆任意妄爲管理巴塘糧務試用知縣凌倬章趨利僨事聲名狼藉前署崇慶州事候補知縣徐念馥諱盜殃民鑽營取巧分缺先知縣陳烜卑鄙病民行同巿儈候補知縣鄺經鍾卑鄙險詐物議沸騰知縣竇癸祥庸闇疲軟縱容丁役前署　事遇缺先知縣錢澤逹性情刁猾盤剝殃民平武縣青川縣丞朱紹奎縱差釀命崇寗縣典史鍾謖心地昏庸清溪縣典史邵寶森乖謬糊塗署縣典史洪鼎聲居心貪詐簡州吏目陳勳年邁昏庸西昌縣德昌巡檢劉樹基聲名　　　　主簿吳寶豐欺朦巧詐均著卽行革職廳同知有精力就衰難期振作著勒令休致德陽縣知縣陶搢綬辦　竭蹶不洽輿情惟文理尚優著以教職選用餘著照所議辦理該部知道欽此同日奉上諭長萃等奏旗丁領米　刁肆閙據實奏聞並將米様呈覧一摺八旗兵丁加賞米石按照户部奏定章程應以九新一陳稉籼各半開放不得稽有攙雜所呈三色米様尚屬潔淨著卽迅速一律開放該旗亦卽如期關領俾兵丁等早沾實惠毋得抗延至所奏正黄旗滿洲領米兵丁等逞刁肆閙並另片奏廂黄旗滿洲領米副都統明惠以他旗副都統入倉挑剔米色各等語詢據禮親王世鐸面奏是日正黄旗滿洲赴倉業經看定米様將欲開放該倉花户等忽行散去無從具領究竟是何情弊著倉揚衙門及各該旗都統分别查明據實具奏欽此同日奉上諭巡視西城給事中慶緜等奏遵旨續獲刦奪財物盜犯尤爲出力之官紳照章請奬一摺著交部議奏單併發欽此同日奉上諭龎鴻文奏因病懇請開缺一摺通政使司副使龎鴻文著准其開缺欽此 
[新艦將至]  
　　廣州博聞報云中國在英國某船廠定製兩巡船一曰海濟一曰海大日於西歴五月杪告成每艘容積四千五百墩每一點鐘時能行二十四海里船上置八寸口快砲二尊及小砲三十餘尊刻已由英員駕駛來華矣 
[西報雌黄]  
　　西字報云客有來自都門者談及意大利國索取三門灣時有某國領事偕繙譯官謁見中國某大臣言目下意人已有哀的美敦書遞與貴國政府不知貴大臣將何以處之某大臣回顧譯員問何謂哀的美敦書譯員反覆敷陳始明其故并言限四十八點鐘内作覆否則當相見以戎衣矣某大臣乃掀髯微笑曰敝國從未以哀的美敦書與人縱使意人以非禮相加將來亦不過另立一紙和約耳領事笑曰他國屢下戰書而貴國屢繕和約想貴國政府諸公身畔皆藏有和約底稿以便臨時照繕豈非與慣書降表世家無異乎若敝國則愧無此熟悉交涉之能員也某大臣不知其口有雌黄猶向之撝謙不已嘻我國之見侮於人可謂極矣不知羣公袞袞尚思及早振作以免恥辱之交加否耶 
 
 

Page 2

 
 
[索地述聞]  
　　廣東訪事人云自九龍劃歸英人後土人不服屢與抗違英人遂調集重兵水陸並進旣至深圳土人不能抵禦紛紛逃散英人爰將具地歸人界中并歸咎于大憲辦理不善以致要挾多端欲將虎門歸其管理并闢西海爲通商口岸直逹甘竹九江陳村等埠此雖道路傳言不足爲據然日來海防甚緊省憲擬委劉淵亭軍門帶勇駐虎門等處以備不虞 
[同仇敵愾]  
　　漢口訪事人云德人自侵佔膠州灣後欲壑尚未滿盈又有鯨吞山東全省之意特借沂州以發其端卾督張制軍惄焉　之有調駐鄂護軍營曁工程隊前往東省防堵之議綢繆未雨足徵老成之計算焉 
[厲兵秣馬]  
　　安慶訪事人云意人要挾未遂時有戰艦游弋吳淞其意甚爲叵測南洋大臣劉峴帥恐一旦啓釁嚴飭沿江沿海加意嚴防又於各路調勇赴吳淞防堵安慶長江水師爲湖口鎭標之前營計砲船四十號分佈皖江統帶楊恊戎萬春恐釁端一啓須赴海疆爰特傳齋各哨弁諭以戰守機宜秣馬厲兵以待 
[電請募勇]  
　　金陵訪事人云南洋大臣劉峴帥近接浙江撫轅來電以意人婪索三門灣勢將决裂浙省兵力單薄不足以資戰守請撥勇若干馳赴浙　以資臂助等因查吳淞口外現亦泊有意艦數艘江省標防各軍僅敷自守不能舍已芸人爰卽覆電辭之閱日又得浙無來咨請代募精壯數營派宿將統帶來浙峴帥乃飭某副戎赴湘卾一帶樹旗召募溯自裁汰營勇以後桓桓赳赳者半成無業游民今一旦下令招軍十萬兒郎想不難尅期雲集也 
[駐華英官銜名單]  
　　京師使署公使竇納樂現已回國正漢文叅贊升署公使艾倫賽副叅贊升署正叅贊祿福禮署副叅贊甘伯樂司庫麥迪莫領事天津司格逹牛莊謝山烟臺金璋上海總領事璧利南正按察司韓能正領事兼副按察司管地契會審事班德瑞船政副領事柯韙良繙譯官兼辦公堂會審事宜梅爾思帮辦繙譯官嘉福祿又斯來鎭江薩允格蕪湖樂民樂九江雷夏伯漢口霍必蘭宜昌何藍田重慶富美基杭州倭訥寗波博訥德温州阿連璧福州法磊斯羅星塔葛福厦門胡力穡廣州正領事滿思禮副領事慈必佑潮州佩福來汕頭白爾根海口額必廉梧州傅夏禮沙巿蘇州均已裁去 
[行用銀圓]  
　　天津訪事人云天津府榮伯衡太守邇以私錢充斥小民受累匪輕札縣嚴行禁止又以現錢短絀仿照南洋各省行使銀圓章程凡關卡稅捐曁州縣征收錢糧將銀圓定准分兩出入統以銀圓收支巿面買賣亦需仿照定章以昭劃一兹擬銀圓定價每圓作制錢一千文以銀圓向錢鋪易錢者每圓作制錢九百九十五文以錢買銀圓者付錢鋪制錢一千零五文每角出入取利一文以銀易銀圓者每圓作公砝平七錢一分五釐征收錢糧公欵等項按庫平六錢七分五釐自定准章程後只准長價不准貶價聞太守已將大略情形禀請督藩臬道四憲批示遵行矣當吕秋樵大令未經卸任之先傳諭錢鋪行使銀圓日期又以津門現錢短絀令出入均用大小銀圓無論錢當商及各行買賣限於二十爲始一律改用銀圓交易各錢行每日應將行情牌掛於鋪門如有持帖換錢者准以銀圓兌付只用現錢找零倘有故違或不將當日行情牌懸掛鋪門者卽從重懲辦 
[請設公司]  
　　廣州博聞報云粤省大憲前已創設農工商務官局兹者職員陳梁蘇林等姓集資創辦華民農工商務公司糾得洋銀一百萬圓具禀督撫轅擬立章程十四條曰委員護辦曰買地建埠曰建造學堂曰墾闢荒地曰興水利曰廣種植曰改農器曰修水步曰廣建貨棧曰開礦曰造作曰機器曰製造曰工藝夫農以興樹藝工以製器物商以通有無皆民生切要之事乃華人多視若緩圖此所以日卽於貧弱也今諸君獨籌及於此中國其庶幾可望振興乎 
[柏臺受篆]  
　　姑蘇采訪友人云新任江蘇臬司陸春江廉訪於本月二十三日午後由金陵省垣偕藩司聶仲芳方伯蒞蘇翌日頒發紅諭定於二十六日卯時上任二十五日傍晚憲舟繞至葑門外官碼頭時交寅刻文武官員咸集河于伺候臬署執事人已預備儀仗亷訪舍舟登岸先詣靈官廟拈香然後排導入城迤邐至臬轅署臬司朱竹石亷訪飭監印官陳叅軍將印信供奉大堂亷訪旣行拜門禮步入内署換穿朝服就香案前三跪九叩首望闕謝恩旋易公服拜印然後升座合署書役排班叩見如儀文武印委各官亦皆趨轅道賀 
[觀察接印]  
　　安慶訪事人云新簡徽寍池太道毓觀察於本月十九日蒞皖小駐敬敷書院行轅諏吉二十四日寅時接篆屇期由署道潘觀察用黄綾裹印信委員齎送行轅毓觀察朝服謝恩拜印升座大門以外砲聲隆隆 
[四明火警]  
　　寍波采訪友人云本月二十二日之夜鼉更四轉將變蝦蟆聲忽傳江東大校塲馬王殿畔某姓家慘罹火厄急披衣起視則紅光高燭幾疑火樹烘天警鑼鏜鏜然聲聞遠近少選各水龍飛馳而去協力狂噴迨曙色將開小屋三四間已悉數化爲灰燼而祝融氏亦捲旆馳回矣 
[析津官塲紀事]  
　　天津訪事人云直隷藩憲廷用賓方伯因公赴津謁見督憲本月十九日由保定乘火車戾止司道各官均至車站迎迓行轅則設於浙江會館○剛子良中堂前奉上諭馳赴江南查辦事件本月十九日抵津督憲率同文武各官咸往迎迓恭請聖安二十日清晨卽乘火車至唐沽附某輪船南下○新任天津縣原大令恩瀛於本月二十日午時接印或云二十三日係傳者之誤也是日原大令赴各憲轅禀知吕大令亦禀知交卸 
[浙省官塲紀事]  
　　杭州訪事友人云嚴州府同知傅逹泉司馬潽楣歸知府班補用遺缺由藩司惲方伯委蔡司馬文杰署理傅司馬刻已交卸來省禀到候撫憲給咨赴部引見○徽州鹽局總辦現屆瓜代之期由運憲札委候補府程太守熙增接辦○臨海縣前所巡檢缺現奉藩憲札委儘先補用典史范少尹之廉署理長興縣典史缺委候補班前巡檢何少尹夢星署理范少尹奉札後擇於本月二十日履新○南田保甲總辦兼勸辦開墾事務一差現由藩臬二憲會委張司馬寅亮辦理司馬奉札後擇於本月二十一日起程○台州府屬西墊釐卡差現由牙厘局憲札委候補縣丞周二尹俊接辦○浙江行營營務處由劉景帥札委前雲南鹽法道鍾觀察念祖辦理觀察於本月二十日由紹興原籍來杭禀到應用軍火由防軍局派委李二尹文蘭管解本月二十二日赴江于東渡至寗波 
[白下官塲紀事]  
　　金陵訪事人云督轅接到滬上來電知奉旨查辦江南事件之剛子良中堂不日卽可蒞省督憲劉峴帥遂委文武四員前往滬濵恭迎使節○江南鹽巡道吳吉甫觀察炳祥因病出缺所遺巡道篆務經督憲劉峴帥檄委代辦金陵關監督洋務局總辦黄芝生觀察署理觀察遵奉憲札筮吉月之二十日接篆並於是日到金陵關辦公省垣文武各官均趨詣行轅恭賀 
[蓬瀛青鳥]  
　　日本長崎埠訪事人云韓國自新開各埠以來日本度地馬山浦設立領事署以便辦理交涉事宜○五月二十四號爲英國女主誕辰日本東京各大臣及各國公使咸往英使署祝賀英使設宴欵之長崎文武各員亦有往英領事署道賀者○二十四號日本　爵安塲君保和逝世日皇賜以正三位勳一等瑞寶章及金貨三百圓按安塲君歴任各地方官旋升樞要兼貴族　議員天姿卓犖膽識過人今遽仙逝都人士咸感悼之享年六十有四○西七月以後日政府准各國人民隨地寄居刻已預飭各地方官查明實數計中國人五干二百九十七名口韓國一百九十六人美國一千一百四十人葡萄牙國一百二十四人法蘭西國四百二十人英吉利國一千七百六十三人奥斯地雅國六十 
 
 

Page 3

 
 
六人瑞士國六十九人丹國三十七人俄國二百十四人西班牙國二十四人荷蘭國六十一人意大利國四十六人瑞典腦威國三十一人比利時國十三人火奴魯魯島十三人○臺灣駐守各團兵今屇瓜代之期陸軍省特派臺中丸臺南丸凱旋丸更番運裝回國日前已有四百數十名遄返又釜山元山駐步兵二百七十餘名亦於日前調回 
[粤事瑣誌]  
　　廣東訪事人云本月十六日有匪徒擁至帶河基某娼寮刼物而逃龜奴追至都堂院閘口左近匪徒開槍轟擊適有賣凉粉之某甲行經其處彈入肩胛痛極仆地龜奴見禍由已肇急急逃回旣而坊人將甲舁至娼寮未幾卽斃命想不能免於訟累矣○本月十五日午刻有匪徒六人闖入第六鋪廣興泰土絲店開槍恐嚇將店夥拘禁一隅然後刼取櫃内所有現銀六百餘兩揚長而去移時店夥始敢喊追然已無及矣○南海縣人區辛傅開皆著名巨匪也當何軍門查辦匪鄉時二匪聞風遠颺近日知鄉勇已散濳回鄉里與紳董尋仇縱火燬其房屋不知如何了結也○日前鶴山縣境宵鄉村被匪連刼二十餘家失贓甚巨事後紳士赴縣署禀請緝拿縣主謂刻下盜匪猖獗官之衛民不如民之自衛本縣差勇無多而行刼之匪動輙百數十人非倡設鄉團不可不知紳士將如何籌辦也 
[滃山屐齒]  
　　甯波采訪友人云云日前金姓商船滿載洋銀鼓浪赴漁山贖取被盜擄去之人事爲吳吉人遊戎所聞立飭兵船尾之而去入山搜捕盜黨懼而脫逃弁勇追至凉山外海洋申始追及盜黨抵死相拒弁勇奮勇異常得獲甲乙丙丁四盜魁餘皆受傷而遁勇丁亦　一人刻已將四盜解赴鎭海縣訊辦矣○鎭海舟山各要隘皆敵船出没之區一旦氛起海埏最易長驅直入大憲以李統領所統之勇爲數無多因飭添募勇丁若干營以資扼守告示一出報名入伍者多若貫魚想日内卽可如額招足矣 
[茸城夏景]  
　　松江訪事人云上海民人方榮峻投縣署控追方芝麟定貨洋銀三百元經發審委員李二尹錫年提訊發押所中旋被同押瘋犯錢四榮擊斃禀經府尊濮太守委鄰　華亭縣劉謙三大令勘騐在案事後李二尹見近年新出之某報載有二尹在某妓寮與原告狎飲索賄致將被告久覊釀成巨禍等情遂詳禀撫轅以明心迹撫憲飭松江府提集人證秉公研訊本月二十二日方榮峻及屍妻方孫氏縣署管役朱倫同投案下二尹亦上堂備質濮紫泉太守研鞫良久方孫氏供稱丈夫被押之後小婦人一再託人關說願出期票並繳現洋銀若干元求恩釋出不知李老爺因何延捺以致丈夫死於非命太守善言開導謂李老爺得賄聚飲諒係莫須有之事今當勸原告餽爾洋銀五十元免致興訟爾意如何氏俯首不答李二尹涕泗交頣禀稱卑職當未經奉委之前足跡從不履滬迨身任地方之責豈肯不知自愛飲酒狎妓暮夜受金務求根究造謡登報之人從嚴懲辦太守告以孤兒寡婦何忍爲爾嚴懲上憲如有責言本府當盡心剖白隨飭各人出結以便申詳○本月二十三日有游方僧名叅禪者至府者儀門喊控三號航船吞没衣服川資求恩提究濮太守飭丁傳諭補繕呈詞僧乃悻悻而出復至城南世英堂情住持僧控官追究有知者謂僧已在滬上馬路工程局控告問官以其情節支離薄責輦逐今復來松涉訟其非善識知也可知矣○某夜普照寺南蔡公館被竊衣物約值二百金連日華亭縣劉謙三大令方嚴比捕役地甲限日破獲而某夜東巿某米鋪又被竊衣服大令遂於二十四日爲始每夜輕車减從親自巡查想匪徒當聞風歛跡也 
[上海官塲紀事]  
　　廣西藩司魁文農方伯元蒞申後公事已畢特於昨日命駕入城赴各署辭行想日内卽須起節矣○代理江海關道曾經郛觀察接篆後卽定於本月二十八日放告以後仍照三八期收閱呈詞昨日午刻排導往各署謝步至縣署時王大令飭于擋駕前任李　齋爵廉訪刻已部署行裝卽於日内赴浙臬新任○前日法界讞員朱森庭明府假靜安寺畔愚園讌法總領事署衆竇昨日與讌者咸乘輿進城親赴明府公館中伸謝明府延入叙談逾時始送出 
[致祭海神]  
　　南巿海神廟去年由前署江蘇督糧道陸春江觀察鳩工建告造告竣後裝塑神像擇吉昨日開光雇就清音以娱神聽上海縣王欣甫大令松海防同知劉乙笙司馬江蘇海運局總辦張子虞太守督工委員朱森庭明府均往致祭並　下月徵召梨園子弟開臺演劇以答神庥 
[縣諭照登]  
　　欽加四品銜補用直隷州調署江蘇松江府上海縣正堂兼襲雲騎尉王爲諭飭事據職董蔡姓等禀稱竊奉黄前憲照會諭飭職等經理九鋪沈香閣衆安洋龍事務一聞有警務當督飭夫頭水夫竭力馳往救熄以保無虞並須照章實心經理俾垂久遠等因奉此當經接辦遇警督飭往救歴經四載幸無貽誤惟職等半居隔鋪來往較遠兹查有住居九鋪向爲本鋪叚董之胡姓旣與沈　閣龍房相近又與本叚鋪户居民接洽以之襄理則聞警較捷實於洋龍事宜深有裨益禀求恩准飭承給諭以資襄理等情到縣據此除批示外合行諭飭到該董卽便遵照將九鋪沈香閣衆安洋龍事宜會同妥爲辦理特諭 
[安設電機]  
　　本邑南巿新馬路電燈自前年冬杪經工程局委員朱森庭明府就滬北怡和洋行租得機器携至太平碼頭設廠　點情西人大羅司經理其事邇者中國自行製造之大號汽爐機器業經告竣運至南巿乃將所租之機器於前日交還怡和收管至新機器則置諸賴義碼頭新造廠屋内沿馬路之電桿亦已逐漸設至滬軍營側新馬路之口祗以安置未經齊備故尚不能大放光明大約下月初旬卽可一律燃點矣 
[美界火警]  
　　昨晚七點二刻鐘忽聞捕房警鐘怒吼旋分二下急卽出探知美界白大橋北堍武昌路仁智里口某姓店鋪失愼立時冐穿屋頂火勢炎炎不可收拾救火會各西人立驅皮帶車馳往開放自來水龍頭竭力噴射約歴半點鐘之久始得撲滅至焚去房屋若于及如何起火容明日探明再錄 
[定期集議]  
　　傳聞本埠工部局董定於華歴五月十三日邀集各西商議論推廣英租界之事及工部局所管各街道電燈應否　與他入管理 
[流氓行刼]  
　　羽士王長法家住上海寶山交界之頭圖王家宅前日午前有流氓三十餘名各持利刃擁至其家將王剌傷腰際攫去銀表金約指及洋銀十餘圓鄰人鳴鑼聚衆四面兠拿衆流氓始紛紛逃逸鄰人窮追至天通庵鎭始拘獲十五人一并捆送地保姚俊卿家令轉送寶山縣署禀請沈期仲大令懲辦 
[美界捕房紀事]  
　　粤東匪人李朝宗屢次犯案遞解回籍前日又乘某輪船來滬濳居北四川路某里適爲包探金立生所見拘入捕房捕頭令押候轉解英界公堂禀請讞員翁笠漁直剌訊辦○昨晨張阿毛混入西華德路某姓家竊取衣物被事主拘獲送入捕房捕頭令押候解送公堂禀請究辦○昨日圬工張金壽至北河南路鴻泉園茶肆啜茗不知因何與同業某甲口角兇毆甲突出利刃將張臂剌傷張卽奔赴捕　聲訴捕頭令包探查拿以便解送公堂禀請究辦○前晚舟子張新來向同鄉人李順記借貸不遂糾得同帮阿三等數人拽李至百老　　　　並出利刃亂剌傷及面部血如泉湧巡街捕見而拘拿始各逃散事後李倩人舁至捕房聲訴捕頭騐得受傷屬實立遣包探務將兇手拘獲解　公堂禀請究辦 
 
 

Page 4

 
 
　　敬錄人間第一事勸孝至言並附粗俗山歌 
　　上海求志學堂招考 
　　據實聲復 
　　七劍十三俠一書專講英雄俠客驚人絶藝觀之令人神往六本布套實三角五○增廣石印翼教叢編專論康梁逆黨之事每部减實五角 
　　俞曲園茶香異聞録 
　　歴代劍保奇技録 
　　黄勺帥長之計里圖 
　　新昌人參號遷移英界六馬路仁濟善堂斜對門仁壽里内苐五家高大石庫門 
　　南京奇望街英吉利藥房寄售華興公司燕窩糖精功效志 
　　咳嗽妙藥 
　　天下馳名廣東陳恒德堂秘製奇效耳聾丸○不靈還洋○假冐甚多購者認明 
　　立愈耳聾天下第一竒方 
　　京都天寳齋藥局○天下馳名○靈騐第一○異人傳授珠黄八寳化毒丹○包愈男女一切楊梅結毒限日全愈永無後患 
　　毒門聖藥 
　　謹誌上海正豐街大隆燕窩公司燕窩糖精功效 
　　千古奇品 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[整頓書院]  
　　金陵訪事友人云省垣各書院自江寗府劉嘉樹太守蒞任後補偏救弊教養兼施惟考生投卷每短長費狹叅差不齊究其緣起因從前由府備卷散給卷皆一店所製故卷式一律自前升府李筱軒亷訪節省卷費令考生自行備卷於是購不一家紛紜錯雜矣兹者太守深鑒此弊詳訂章程禀明大憲大加整頓并牌示曰照得省城設立朝院原所以培育人才乃近來考生往往將課卷卷背作記卷式不符及細書暗號以通關節實屬不成事體合行示諭與考諸生卽便遵照嗣後如有前項形跡可疑之卷定卽查明扣考如有繳卷過遲已逾兩日者旣不收閱其各凛遵毋違特示又諭禮房右悉此次書院課卷俟明日繳到時該書等卽行彚齊隨時繳上以憑騐核如有卷背作記卷式不符及細書暗號形跡可疑之卷該書立卽剔出另彚一束呈上以憑查明扣考其有繳卷過遲已逾兩日槪不收閱以示限制該書等其各凛遵違定懲辦切切特諭 
[細故肇禍]  
　　漢口訪事人云漢口大同巷譚姓孀婦家徒壁立膝下僅一幼孩茹苦含辛情殊可憫會欠抑姓會項一千文屢索無以應柳出言無狀婦遂反唇相稽柳盛怒之下突以老拳奉敬不意用力過猛適中要害婦立時殞命由地保禀報縣署不識將來若何了結也 
[黄渡燈景]  
　　頃接黄渡友人來函云黄渡鎭地濵吳淞爲嘉青接壞兹置皇上三旬萬壽鎭中及四鄉人試放花燈以表呼嵩之意諸燈皆麕集邑廟其龍燈之最長者計有三四十丈此外檯閣香亭花籃燈皆鬥角鈎心光耀奪止又扮演各戲自月初起至今已一旬有餘會中人尚餘興未闌議於五月初一日起至天貺節自東而西各搭彩棚徹夜然燈屆時惟望天公做美則紅男緑女結隊來遊者當更有一番熱閙也聞嘉慶初年鎭中曾有燈棚之舉迄今已八九十年勝會重興亦可見地方之繁盛也 
[工人被押]  
　　運糧小工施阿三五小扣子在浦東楊家渡碼頭招商局棧房工作前日傍晚時至新馬路中華茶樓與工頭陳友林結算帳目一言不合遽啓爭端包探黄量海韋三德見之喚到三十七號巡街捕一併拘解捕房捕頭令押候解送工程局禀請司徒貽芬司馬訊供核奪 
[縣訊姦案]  
　　嚴長林捉姦一案已紀昨報當晚上海縣主上欣甫大令親提訊鞫嚴供小的係本邑人年二十有八在英租界一家春番菜館爲夥家住本城四牌樓娶妻陳氏已歴五年邇來時時反目本月二十日小的回家驀見有人倉皇而出心知有異因無證據未便聲揚及留心詢問知其人姓湯名小弟今到案稱爲陳松林者實係假名姓昨晚查知湯與妻又在家姦宿爰邀同胞弟嚴佳生守候門外探得實情立卽排闥而入將姦夫淫婦一併縶縛剪下頭髮呈騐求賜嚴懲佳生供與兄同陳松林卽湯小弟供小的係本邑人年二十三歲描金爲業二十日之晚嚴長林糾至伊家碰和昨晚又往嚴適不在因之假寐客堂中黎明時嚴突然而入指爲與其妻有姦將髮辮剪去然小的實無姦宿伊妻之事嚴陳氏供年二十六歲嫁嚴五載向來和順二十日之晚無端被丈夫毆擊今晨陳松林來向同居之常合泰花草店主婦常張氏索取會錢小婦人不應與彼談笑致被丈夫疑有姦情但今懷孕六月務乞施恩願隨丈夫度日不敢再犯過失大令曰姦所雙獲何能抵賴遂判令將陳松林笞責一千三百板押候核辦嚴陳氏姑念有孕發普育堂再核 
[英界公堂瑣案]  
　　積竊吳金興糾同陳桂福王山里等在蘇州河中某航船上竊取凉帽一頂上有翎管晶頂事後失主某甲投報捕房捕頭令包探顧阿六緝獲一干人吊出原贓昨晨解案請訊甲卽沈信勳投案訴稱被竊之帽價值不貲今幸查獲請卽給領吳供認行竊叩首求恩陳王同供稱小的等與沈同犯是案自知不合以後不敢再犯矣襄讞委員張司馬商諸梅繙譯官然後判令將吳笞責二百板管押一月陳王各笞責一百板○包探張天林禀稱竊賊費秀清李光月竊取宋金山家布衣七件烟槍一枝報捕後捕頭令小的緝獲詰知贓物由李窩留他處今先送案請究宋投案領贓費供稱小的戕原贓交李由李寄匿今已不能呈出矣李供稱小的願戕各物繳呈求免刑責司馬判令將費笞責一百板管押十五日李押候繳到原贓再行核辦○寗波流氓王海裕前曾犯案遞籍今又來滬向同鄉人葉亨來藉端訛詐强褫洋布長衫葉心有不甘投報捕房捕頭令包探石金榮拘王至案葉投案聲訴前情王供稱小的不敢拆梢實是向索舊欠司馬判令笞責二百板枷號半月○包探朱阿高禀稱某小錢莊夥顧佑全濳將主顧向兌之洋銀二圓調換銅質當塲覷破投報捕房捕頭令小的送案請究劉吉捕投案訴稱小的係魚販昨日持錢向顧換洋銀不料中有銅質洋銀兩圓回憶日前曾被調換銅洋銀務求澈底根究顧供稱小的係鎭江府屬某邑人實係無心之失並非有意調換叩求恩典司馬判罰洋銀三十圓並著具改過切結○包探張阿五禀稱前者金山洋行失去脚踏車一輛報捕後捕頭令小的至粤人蕭順坤所開某押鋪中查獲今特連贓送請究懲金山行主某洋人投案領贓蕭供稱小的不知其爲竊贓故敢收下司馬判罰洋銀五十圓○包探洪阿寶禀稱昨日歹人方瑞金攫取林蓮生所持錢六百文飛奔而逸經小的自後追獲連贓解入捕房今者捕頭令送請究辦林投案聲訴前情方供稱錢從地下拾得小的不敢攫取司馬判令笞責二百板管押一月○包探金阿三禀稱應記甫應萬生二人在某洋人處司閽昨日不知如何失去玻璃四百二十方洋人以二應太不小心送請追賠以儆洋人投安訴稱所失玻璃約值洋銀五十圓務請飭賠以儆疏忽二應同共爯小的等日夜看守大門不敢悞公實不知如何被竊司馬飭賠洋銀五十圓再罰二十圓 
[法界捕房瑣案]  
　　周小狗控胞妹毛周氏聽從寄母錢陳氏唆使賣倡曾由讞員朱森庭明府會同何繙譯官訊供昨日命提集案中人將錢陳氏掌頰一百下從寛開釋毛周氏不守婦道本當責懲姑念本夫毛阿四代爲求免准具領回家嚴加管束周長春周小狗著隨時緝訪扭案究辦○甬人虞梅堂控沈小園冐稱杭滬鐵路工程總辦招攬塡泥工程騙取押櫃洋銀四百元迭經明府訊供將沈子子實管押屢次飭包探帶出覓保限十日内將所騙洋銀繳案嗣因租界中無人擔保屢逾限期尚未保出昨日城内鄉約局董望周呈遞禀詞並具保嬰局保單求保出外清理明府謂與租界章程未合著將原禀發還飭包探再帶沈子實出外覓保限十日内理楚○南巿晉康錢莊張國恒控項子京結欠往來帳項銀二千六百兩疉經明府訊供交保出外赶緊理處嗣因屢次逾限玩延不理著保人交案押候嚴追昨日命提案比追項仍求寛限十日明府准交原保人保出諭以如再逾限嚴比不貸○陳鶴生前控左佛生倩錢秀卿借洋銀六百元圖賴不還明府准子交保出外限十日理處昨日其母某氏持公館馮路稻香村茶食店保單求准保出依限清理明府准之○小東門外恒順魚行主某甲探船户朱阿錫冐充金家航船騙取鮮蛋彩蛋魷魚等物值錢十九千有奇明府押候將錢繳出昨日命提覆訊朱一味狡展明府著從重掌頰一百下還押諭令甲卽戴春生投公堂候示○偷兒金阿　喬長順被包探拘獲明府著將金笞責一百板喬責手心一百下從寛釋出○徽州人姚行奎屢次向人訛詐被族叔姚旭初拘案昨日明府飭包探送改過所監禁 
 
 

Page 10

 
 
[金陵官報]  
　　四月二十三日總理兩江營務處候補道陶赴大通公幹總辦蕪湖米釐局候補道志赴屈署金陵營參將陳麟　見儘先前選用道林朝棟辭候補道吳由蘇回典史朱國華奉示寫履歴○二十四日辦水師學堂候補道柯禀知今日舉辦學堂季考辦沿江緝私范德培禀知赴沙洲到差　補吳淞營叅將葉伯鋆禀知今日會考水師學堂又裕溪營叅將彭源洽請咨引見首府劉兩首縣蕭戴禀知邑廟求雨金陵船廠知府喩先覺辭赴海勘艇船委署桃源縣舒　禀知赴清江見漕臺但祖翼奉　應局委監盤庫欵林尚辰到叩謝奉委界口厘捐差並銷清江統捐分局差卽辭縣丞劉榮瑞由京來到省 
[皖省官報]  
　　藩轅牌示試用訓　馬兆萌委署寗國府教授試用巡檢胡貢珍委署五河縣典吏候補訓導吳祥芝委署歙縣訓導典史沈銘書委署婺源縣典史以上除另給飭知外合行牌示 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年四月十九日京報全錄]  
　　宫門抄○諭旨一道錄前○齊撫毓奏爲據情代陳摺○桂撫黄奏爲揀員請補邊要同知摺○齊學政榮奏爲到任接印日期摺○齊撫毓奏爲桃汛期内黄河普慶安瀾摺○又奏爲委員督辦三游河工片○四月十九日吏部翰林院廂藍旗值日無引見○啓秀　信各謝署缺恩○溥善由東陵回京請安○烏里雅蘇台將軍連順請訓○琦侯續假十日○孫中堂請假十日○鍾泰續假一個月○許星璧預備召見○鳳嗚等奏派補進文職六班派出景灃堃岫崇勳○召見軍機連順許星壁○○山東巡撫奴才毓賢跪奏爲據情代奏籲懇天恩恭摺仰祈聖鑒事竊奴才於光緒二十五年三月二十四日據開缺前任撫臣張汝梅函稱恭閱電鈔三月十九日内閣奉上諭前據翰林院侍讀學士陳秉和奏山東巡撫張汝梅衰頽昏憒愎詐貪婪臚列各欵糾叅當經諭令溥良確查具奏前據查明覆奏開缺山東巡撫張汝梅在任年餘捐務振務河務雖未能辦理盡善尚無廢弛欺飾各情弊惟所委差缺之袁保緒等係該撫子姪親戚應否廻避未據聲明並將崔廷桂之孫崔霨濫列保案楊史道口焚燒稭料未經派員往騐均屬疏忽其信任崔廷桂尤爲用人不當該撫屢被叅劾物望未孚尚無贓私劣跡著降二級另候簡用等因欽此跪聆之下莫名感悚汝梅奉職無狀致被糾叅乃蒙聖恩不加嚴譴僅予降秩二級仍令另候簡用荷鴻慈之逾格非夢昧所敢期苟重霑雨露之恩敢不効犬馬之報惟汝梅前於正月奏陳病狀蒙恩賞假調理迄今兩月有餘病勢仍未輕减現當木火司令肝陽上越以致心神恍惚眠食失常非旦夕所能奏效汝梅籍隷豫省寄居江北淮安府城惟有籲懇天恩寛子假期容汝梅回淮安寄寓就醫藉資調理一俟醫治就痊卽當趨赴闕廷恭候諭旨斷不敢稍耽安逸自外生成等情前來奴才伏見該撫臣自抵東以後共事年餘適值責任繁難不無憂勞過當每遇一交春令卽觸發舊疾現旣假期已滿病仍未痊惟有籲懇恩施賞假就醫回淮安府寄居調理出自高厚鴻慈理合據情代奏伏乞皇太后皇聖鑒訓示謹奏奉硃批知道了欽此○○廣西撫臣黄槐森跪奏爲邊要直隷同知需員籲懇天恩俯准揀員請補以資治理恭摺仰祈聖鑒事竊照上思直隷廳同知張塏報捐離任開缺部中坐於光緒二十四年十一月初五日行文按廣西照限一百日减半計算扣至十二月二十四日接到部文作爲開缺日期應歸十二月三十日截員缺所遺缺係邊要調補五年俸滿在任候升之缺例應由外揀員調補該廳轄地遼闊現辦通商事宜兼籌邊防一切整飭撫綏戢暴安良均關緊要非熟習幹練之員弗克勝任於内地同知逐加遴選非現居要缺卽人地未宜一時實無可調之員查定例道府以至同知知州如係奉旨命往或督撫題明留於該省候補者均無論應題應調應選之缺擇其人地相宜者悉准先儘補用遵奉在案兹查有補用同知臨桂縣知縣紹舒年五十三歲正藍旗漢軍聨輝佐須下人由附生中式光緒八年壬午科舉人遵例改就筆帖式留於奉天營務處當差嗣遵海防例報捐知縣不論雙單月選用因拿獲馬賊案内出力保俟選知縣後以同知遇缺卽補光緒十三年八月二十三日奉旨依議欽此十五年在奉天賑捐案内請奬花翎並加四品頂戴十七年請咨離營遵新海防例捐遇缺先選用十八年三月選授平樂縣知縣旋遵例報捐尋常隨帶一級領憑起程於九月初四日到省調署藤縣知縣卸事後飭赴本任十九年四月初三日到任歴經調署臨桂懷集等縣知縣嗣請調補臨桂縣知縣經部覆准於二十四年閏三月初一日到臨桂縣任是年舉行大計保薦卓異查該　紹舒才識幹練勤政愛民以之請升上思直隷廳同知員缺實屬人地相宜與例亦符藩司游智開署臬司瑞霖會詳前來相應仰懇天恩俯准以在任補用同知臨桂縣知縣紹舒請補上思直隷廳同知於邊疆要缺可收得人之效如蒙兪允俟該員經手事竣照例給咨送部引見恭候欽定至該員因拿獲馬賊案内出力保舉奉旨以同知遇缺卽補之員今請補直隷廳同知毋庸查叙叅罰所遺臨桂縣知縣係省會首邑衝繁難調缺俟准部覆再行遴員調補合併陳明謹會同兩廣總督臣譚鍾麟恭摺具陳伏乞皇太后皇上聖鑒敕部核覆施行謹奏奉硃批吏部議奏欽此○○通政使司副使山東學政奴才榮慶跪奏爲恭報奴才到任接印日期叩謝天恩仰祈聖鑒事竊奴才蒙恩簡放山東學政跪聆聖訓仰蒙誥誡周詳莫名欽感遵卽就道於本年三月二十一日行抵山東省城二十五日准撫臣毓賢將學政關防並書籍文卷齎送前來奴才恭設香案望闕叩頭祗領任事訖伏念奴才世受國恩幼隨官廨頻年蜀水粗知情僞於民間廿載京曹久列班聨於清秩兹復輶軒忝預惶悚倍深查山東爲聖賢桑梓之鄉學政有培養人材之責敦崇正學文章庶挽乎頽風幹濟時艱學問貴期於實用奴才於四月初卽出棚舉行武定歲試卽接辦各屬科考於衡文防弊外謹當宣揚聖意激勵士心冀出眞材共維大局以期仰答高厚鴻慈於萬一所有奴才行抵山東接印任事日期除照例具題外謹恭摺具陳叩謝天恩伏乞皇太后皇上聖鑒再奴才經過直隷地方春雨霑足麥苗尚茂沿途保甲均已舉辦濟南省城人心極爲安謐均堪仰慰宸厪合並陳明謹奏奉硃批知道了欽此○○山東巡撫奴才毓賢跪奏爲桃汛期内黄河防護平穩恭摺仰祈聖鑒事竊查山東黄河長亘千里河身淤墊隄堰卑下每屆汛臨輙虞盈滿奴才本年三月初二日到任節過清明正當桃汛上游楊莊大隄漫口甫於二月二十五日續經堵合其前之八孔橋民埝自新工塌陷以後迄未復堵溜勢直注大堤塡壓加廂竭六書夜之力始臻平穩而壩前水深三丈計連日水長九尺有餘中下游亦因時並漲如下游上叚之杜家邵家白龍灣楊房宼五棗家毛家各埽壩水幾與平立卽搶廂加築南趙家及張肖堂家兩處溜勢坐彎當卽添修新掃幸上中下三游總辦均能先事預防料物早備遇漲險吃緊之際無不督率在工員弁竭力往來搶護藉保無虞現將節屆立夏桃汛亦過兩岸工程均臻穩固堪以上慰宸厪至本年添料防汎加培隄工各事除由奴才督率河防局司道並三游總辦認眞經理隨時具報外所有桃汛期内黄河防護平穩緣由理合恭摺具陳伏乞皇太后皇上聖鑒謹奏奉硃批知道了欽此○○毓賢片再東省河工向分上中下三游遴委道府各員分叚督辦嗣茵下游地叚較長險工迭出分爲上下兩叚委派兩員分管歴經前撫臣先後奏明在案惟下游爲黄流入海之區工長險劇分作兩叚後防員猶苦照料難周用將下游之濟陽一縣撥隷中游而所轄遂遠一人督辦實有鞭長莫及之虞去冬河防局道預爲籌晝於中游道里適均之處亦分作上下兩叚由前撫臣張汝梅委派候補知府吳煜督辦中游上叚其原管中游之候補道丁逹意督辦中游下叚未及奏報卽開缺卸事上游工叚向派兗沂曹濟道管理自署任林介景卸事卽歸現任彭虞孫督辦彭虞孫現以所轄兗沂曹濟三府一州時有教案務須詣查商辦每多棘手不克兼顧河工已改委已保道員候補知府賀福元督辦至下游上叚原係候補道楊傳書管理現已赴部引見先由前撫臣張汝梅遴派已保道員候補知府朱慶元督辦下游下叚仍係候補知府吳承恩督辦各理責成除分檄飭遵並咨部立案外謹附片具陳伏乞聖鑒謹奏奉硃批知道了欽此 
 
