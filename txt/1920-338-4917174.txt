# 1920 - 338 - 4917174

 

Page 1

 
 
   
 
 

Page 2

 
 
   
 
 

Page 3

 
 
時評 
[省議會遷蘇說] [  （老圃]  
　　省議會遷蘇蘇之警察未必賢於寗也行政官果以蛇蝎視議員議員將無往而不窮故根本問題在懲治懈怠不職之地方官而使之有所懲藉曰有所懲也不遷可也藉曰無所懲也遷無益也 
　　省議會遷蘇蘇之機工未必弱於寗也鴟梟東徙而不改其聲東之人猶將惡之故根本問題在撤銷不適當之議案使機工安居樂業藉曰機工而能安居樂業也不遷可也藉曰機工而不能安居樂業也遷無益也 
　　省議會遷蘇蘇之省議會亦未必賢於寗也議員果能躬自厚而薄責於人國人將益表同情於議員若欲藉此興大獄以逞一朝之忿國人將益表同情於機工故根 
本問題在議員之返躬自省藉曰議員而能返躬自省也不遷可也藉曰議員而不能返躬自省也遷無益也 
命令 
　　八日大總統令帮辦江蘇軍務一缺著卽裁撤此令 
　　又令任命李書城爲將軍府將軍此令 
　　又令兼署陸軍總長靳雲鵬呈直隷泰寗鎭總兵聶汝清請免本職聶汝清准免本職此令 
　　又令任命虞克昌爲直隸泰寗鎭總兵此令 
專電 
　　北京電内務當局關於選舉事聲明此届以公開爲主旨不論何黨何人皆可自由競爭不得操持與包辦並希望國民從旁監督（八日下午九鐘） 
　　北京電靳集山東議員組織政黨定名立園第一次開會討論會章某議員欲宣明宗旨請冠以擁護政府四字某氏反對甚力致起衝突（九日下午二鐘） 
　　北京電顧使電聯會定章凡國際間條約均須登記否則無效魯案二十一條擬乘此時機爲取消活動經分向各國代表接洽己據情轉逹本國請示辦理（八日下午十鐘） 
　　北京電王士珍辭意堅决二次呈文又上（九日下午三鐘） 
　　北京電參陸處擬在京設蘇皖贛巡閱駐京辦事處以爲遥制之意但王士珍己提出二次辭呈（九日下午一鐘） 
　　北京電昨下午江蘇同鄉會代表周衡錢翊元等四人爲省會案謁靳某秘書代見詢政府對此案辦法並要求去齊解王桂林責任允轉逹繼至内部何煜見何謂己派人密查並允對王桂林絶不袒護（九日下午一鐘） 
　　北京電閩李密陳中央應速履行南艦北歸條件否則爲孫唐收用難免節外生枝（九日下午三鐘） 
　　北京電孫文來電仍勸謀和由滬會解决（九日下午二鐘） 
　　北京電統一會將在瀛台開幕徐靳敦聘黄陂爲首席顧問（九日下午三鐘） 
　　北京電靳令各部總長擬議自治條例以備採擇各總長己命秘書調查着手（九日下午一鐘） 
　　北京電所得稅因各省反對部議緩三個月實行（九日下午三鐘） 
　　北京電新銀團代表史蒂文生將由東京來京專爲借欵二次之接洽（九日下午二鐘） 
　　北京電夏夀康復電仍請在漢設署不肯返省（九日下午三鐘） 
　　北京電曹錕電十一師馬步工輜十一連計八百名陽（七日）由保運赴許昌遣散（九日下午一鐘） 
　　北京電本日令帮辦江蘇軍務一缺着卽裁撤（八日下午十鐘） 
　　北京電劉存厚電請以田頌堯爲二十一師長唐廷牧爲二十二師長（九日下午一鐘） 
　　北京電院電各省振災需欵迫切公債募集須時應先責成財廳墊解交振務處轉發（八日下午十鐘） 
　　北京電參陸處約張景惠到處會議意欲令張親自赴庫掃清俄黨張不願（九日下午一鐘） 
　　北京電陳毅電連日風雪不能作戰天氣奇寒士卒有凍死者請速滙五十萬以厚供給（八日下午十鐘） 
　　北京電哈埠電海拉爾發現鼠疫吉省己派醫往勘並擬於東路沿線設局防堵（八日下午十鐘） 
　　北京電吉鮑電謝氏由日軍護送冬（二）（日）赴高麗（八日下午九鐘） 
　　北京電崴埠電謝氏赴四站檢閱原有軍隊聯絡哥薩克軍圖大舉勘（二）（十）（八）日來崴並到車三輛裝滿軍隊槍械俱全（八日下午九鐘） 
　　北京電將有明令調張廣建爲將軍府將軍馬福祥爲綏遠都統蔡成勳爲甘督（八日下午十鐘） 
　　天津電省署擬令省銀行儘年内發行鈔幣百萬元彌縫軍政費卽以募集四次公債作準備金（九日下午十鐘） 
　　香港電各次長定外交伍朝樞財政廖仲愷陸軍程潛司法吕志伊海軍林永謨交通吳滌宣或盧信各部舊職員限七天内回職（九日下午七鐘） 
　　香港電林俊廷部兵變洗刦高州城損失數百萬（九日下午七鐘） 
　　香港電繆嘉夀昨抵粤（九日下午七鐘） 
　　香港電伍連日謁領事團交涉關餘欵聞領團己電京請示（九日下午七鐘） 
　　香港電軍府擬設積弊調查會（九日下午七鐘） 
世界路透電 
[國際聯盟會記事]  
　　八日日内瓦電今日議會討論聯盟會設立（一）財政與經濟（二）交通（三）衛生機關辯頗烈加拿大羅威爾極力反對此議謂會章第三十三條規定此種舉動須以舊有國際公約爲根據又謂若令聯盟會每年開經濟與交通問題之大會而不先商諸各大國則爲危險之事法代表漢諾道力言改造戰前圖際機關關於鐵路口岸稅率等事者之必要討論若干時卒展期再議聯盟會防杜窒扶斯症之特别委員爲福斯特（加拿大）洛登（荷蘭）納斯特波（可倫比亞） 
　　七日日内瓦電委員會關於聯盟議會與行政會權限之報告除「專獨」字外己由議會採納此節文曰議會無權打銷或修改在行政會專獨的權能内之决議而行政會對於議會之决議亦必表示同樣之尊重「專獨字樣」應否加入之問題己交特别委員會審查 
　　七日紐約電共同通訊社日内瓦訪員電稱阿眞廷派赴國際聯盟之總代表浦萊登氏己赴巴黎擬與美國芝加哥參議員考米克氏商詢美國被選總統哈定以國際聯合會代替國際聯盟會之意見浦氏計畫係欲以阿眞廷與美國爲國際聯合會之倡導人 
　　八日華盛頓電國際聯盟會前請美總統派顧問性質之代表参與縮減軍備委員會美總統己於日本作覆 
[希臘之王位問題]  
　　八日巴黎電希臘公民大會之結果雖大多數擁護前王康斯丹丁但據雅典消息希政府頗爲協約國之態度所窘現擬勸康斯丹丁讓位其子希臘太子現寓君士坦丁候希臘魚雷艇載之赴譬拉曷斯君士坦丁之希僑曾集衆表示反對康斯丹丁回國駐雅典公使己致牒希政府取銷近所訂希幣四百兆枚之借欵 
　　八日雅典電今欲免希臘之騷亂唯有邀康士丹丁暫時回國康爲國民所崇拜之人非康回國不能令民衆滿意今解决之法似爲隨後由康讓位太子希臘今甚聯英但若遏制民意過甚則恐對英情感將有變動 
[英愛議和問題]  
　　七日倫敦電據消息靈通之各界稱愛爾蘭之地位無甚變動政府今仍竭力覓取可逹和平之途徑惟今尙無能負責任之人爲新芬黨提出切實之條件　　八日倫敦電據某要津聲稱愛爾蘭俄佛蘭萊干神甫致首相喬治之電如確係代表新芬黨穩健派之意見則政府覆電中將提出三事如下（一）無大赦（二）不許建設民國（三）停止慘殺行動 
[英國之革命機關]  
　　七日倫敦電英陸軍部國會秘書威康森今日午後答覆下議院議員紐約之質問時承認英國民主與革命機關頻有煽動軍心之舉動又謂軍事當道現審愼訪察施行必要方法但爲公共利益計未便公布詳情 
[俄黨人之主義]  
　　七日柏林電列寗氏在莫斯科演說謂中等社會之各國己被迫停止加兵於俄今唯俄國能存在於中等社會各國之列俄國之以大讓與權許給美國蓋欲使美日邦交更爲轉劣吾人得乘機進行一切吾人之簽定此項合同可於精神上及物質上戰勝中等社會之各國於是各國勢不能不戢兵而圖鞏固吾人之地位 
[各國近事記]  
　　八日纽約電共同通訊社特萊斯特訪員電稱封鎖阜姆港之意艦隊中有驅逐艦白朗齊蒂號己加入逹倫齊哇之軍 
　　八日巴黎電各報載稱裝甲巡洋艦法蘭西號現開往比塞太藍格爾將軍所乘之軍艦不日將抵該處　　八日巴黎電明日班樂衛氏將在大法蘭西協會陳述此次赴華之見聞由普恩賚主席 
　　六日倫敦電蘭開夏棉紡廠鑒於棉業吃緊情勢己起始開作半工每一星期十萬紡工僅工作三日　　八日羅馬電意國魚雷艇兩艘己逃附違倫齊哇氏現泊阜姆港 
　　八日開羅電埃及政府應多數省議會之請决議減少下届種棉田三分之一 
　　四日　斯盾電東京青年會國際幹事部秘書長白洛克滿Broodiman演說謂日本關於加州田産制之鼓噪僅爲日本軍閥之計謀欲以此移轉美國之注意使其不注視日本在亞洲逐次膨脹勢力之程序日本之眞正目的即在此也日本國内受有敎育之青年什九反對積極黷武主義頗願解放朝鮮並從中國或滿洲撤退軍隊也 
 
 
 

Page 4

 
 
   
 
 

Page 5

 
 
   
 
 

Page 6

 
 
太平洋路透電 
[日韓人之戰事]  
　　七日東京電據十二月四日琿春消息琿春與間島境内韓人所組織之舉事機關均經解散日兵近在間島境與韓人衝突兩次一在距龍井村西南四十五哩之三道溝與六道溝附近一在墨山縣（譯音）西四十五里鍾山（譯音）境之森林中雙方爭持數日韓人奮力搏鬭日兵死傷多人卒繫敗之並奪獲機關槍三架步兵來福槍五百枝據抄獲之文件觀之韓人從過激黨買進來福槍二千五百枝機關槍五十五架炸彈一千五百枝並籌集軍費五十萬元加拿大敎會總部接到消息據謂日軍焚燬房屋逾一百三十所内有敎堂學校若干殺死韓人約九十人日兵司令說明被焚房屋係作革命用途己有切實證據日兵曾焚燬一村槍斃村中韓人七十人皆不信耶敎者日兵稱村人謊報韓黨行動消息致日兵入林遇伏 
[北方近事記]  
　　八日北京電謝傅安任江蘇交涉員之命令不日即下　　九日北京電内務總長張志潭又向北京外人銀行請求借欵四百萬元以附稅爲抵押品充賑務之用 
　　九日北京電外交部前要求日本撤退中東鐵路日兵日使小幡今日午後以簡短之文覆稱該處日兵因有維持與邊界交通之必要未便撤退 
[日本近事記]  
　　七日東京電日本全部有大風雪交通大受妨礙　　九日東京電昨日因風雪阻斷之交通均己恢復　　八日東京電内閣及顧問院討論雅浦海電及其他重要問題其决議尙未發表 
　　八日東京電下届朝鮮豫算案其日幣一百七十兆元較本届增多五十兆元關東租借地之用費共十五兆元其最重要之項爲滿洲鐵路之防務準備庫頁島之豫算案共日幣十三兆元船港經費亦在其内 
　　八日東京電常道現正設備防杜㾕症影戲場與劇場或將閉門 
　　八日東京電外交部切實否認歐美所傳日本智利聯盟之說 
國外要聞 
[德國特約通訊] [  （王光祈十月十八日寄）]  
　　留德學界之近况 
　　中國留德學生在戰前只有數十人歐戰時大半國其仍留德國者只十餘人戰　來德人數忽然增至一百餘人以民國九年來者爲最多上海同濟學生約占全數十之六七現在來德者仍絡繹不絶記者常推究其發逹原因大約有三 
　　第一馬克匯價低落留德生活便宜戰前中幣一元約購馬克兩個戰後德國金融紊亂馬克大跌中幣一元就現刻（十月）巿價而論可購九十馬克左右與戰前相較約差二十五倍之多德國戰後物價雖亦異常騰貴然其騰貴之程度却遠不如幣價之跌落德國物價分兩種一種關於人生日用必需之物較戰前漲價五六倍如糧食房屋之類一種關於奢侈品非人生日用必需者較戰前漲價數十倍吾輩留學青年自應節儉除生活必需品外其他奢侈品總以少購爲佳於是吾輩留德者銀價旣較戰前漲二十五倍而生活僅較戰前漲五六倍兩相比較尙差十餘倍此卽今日中國學生留德之絶好機會也 
　　戰前德國大學生每人每月約需一百二十馬克合中幣六十餘元吾輩遠道來此求學人地生疎每月所需自較德國本地學生爲多故戰前中國留德學生每人每月约需中幣一百元戰後物價騰貴現在德國本地學生每人每月約需六百馬克中國學生每月若有一千馬克則綽綽然有餘裕矣（其實儉省者有六七百馬克亦足以現在巿價而論只合中幣二十元（若儉省者只合中幣十五元）其生活之優美安適若移在北京上海至少非八十元一月不能辦也 
　　德國大學極優待學生若在校内食飯每餐只收二馬克半較之外間飯舗便宜一半坐電車看戲劇皆可減價故眞正儉省者每月有五百馬克亦足敷用讀者勿疑吾言以爲德國本地學生每月尙需六百馬克豈有中國學生用度反較減少之理殊不知歐洲人素來享受物質文明之幸福雖一工人之家其華麗優美雖吾國逹官貴人之公館有時尙歎不及故歐洲學生之起碼生活亦較吾國學生生活爲優若能刻苦自勵每月五百馬克儘足用矣柏林方面留德學生每人每月有用數千馬克者此種公子派頭非所語於儉學彼輩出入必坐汽車早晨十二鐘始起飯後槎幾圈麻雀牌夜間則逛堂子完全是上海式生活無怪乎彼輩身處歐洲而其思想生活永遠不受歐化此西洋留學生之在國内所以大失信用也 
　　留歐官費在德者每月二千四百馬克在法者每月八百法郎若研究工業且眞正用功者此欵本不爲多無奈許多官費生目的不在留學直以官費爲「乾薪」故往往有留歐十餘年之官費生叩其所學一無所有而麻雀牌則隨彼輩之踪跡而輸入歐洲矣 
　　記者嘗將留歐學生分爲三種階級官費生爲貴族階級自費生爲中産階級勤工儉學生爲勞動階級現在巴黎方面勤工儉學生與官費生感情不佳恐將來留學界中不免發生階級戰爭也 
　　德國方面無勤工學生故只有貴族中産兩階級記者以爲當此滙價大跌之時正是中國青年求學之良好機會若到外國來作資本家有何益處且易招外人嫉視蓋吾輩在歐不勞而食對於歐歐洲工早己心抱不安更何必任意揮霍以引起人之嫉姤乎 
　　以上係述留學發逹之第一原因由於馬克滙價低落之故吾今再述留學發逹之第二原因 
　　自青島爲日人攻取後德人所經營之青島大學遂因之解散其中一部分學生轉入上海同濟學校未幾同濟學校解散由中國政府接辦惟中國敎育經費困難接辦後一切狀况不能如前於是同濟學生多抱不安正值馬克價落留德費用實較留滬爲儉故紛紛離滬赴德且德國爲學術先進之國學校林立亦易尋相當學校計德國現有普通大學二十三所工業大學十一所林科大學四所山嶽工程大學三所農業大學四所獸醫大學四所商業大學八所美術大學十六所音樂大學十一所中學一千六百八十七所國民小學五萬八千五百八十三所高等女學七百五十九所私立學校一千五百五十八所 
　　無論研究何種學術均可如願而償入大學亦極容易只須有中國學校文憑便可惟德語程度須極純熟否則雖入學校亦無益處蓋德國大學敎授之責任係以一個學者資格研究學問而不注重講授力面故其講授務求其深務求其快至於學生了解與否在所不問記者有同濟友人數人在同濟中語言成績甚好然入大學後聽講上亦頗感困難此後若有來德者於語言一層須特别注意（未完） 
國内要聞 
[北京通信（樸）]  
　　巡閱令下後之王士珍 
　　本月三日政府突下命令任王士珍爲蘇皖贛巡閱使旅京三省人士大生反感當日即有江蘇代表七人赴府院之表示次日以有各省區自治聯合會四條辦法之議决第三日則上午蘇皖贛聯席會議决定公呈請收回成命公函阻王蒞任下午江蘇幹事會决定下星期日開同鄕大會討論將有大規模之全體請願人民之反對可謂烈矣則所欲知者政府之態度及王士珍之所以自處耳 
　　王士珍早有不就之表示且曾對人言蘇皖贛巡閱使專爲李秀山而設當然隨李而俱廢當命令未下之前一日有蘇籍之軍界要人與之晤面王謂我是决計不幹聞政府還要硬下命令不過要我作一篇辭職文章而己又曰現在命令未下不知有無阻止之法免添得一種痕跡令下以後杜門不出有往賀之客一槪擋駕在家且大發牢騷謂不免與我開玩笑此其情形一似决計不就者故令下之次日卽上一辭呈至今仍未露轉圜之意特王氏此次應召來京政府方面實專爲巡閱使而召之王果不幹何以滯京而不歸此不可解者也顧王氏雖在辭職中而直系軍人仍爲王氏赴任之準備且極力慫恿之如李炳之師景雲張宗昌其最著者也張宗昌一師在贛東有我安適歸之歎亟欲得一善地以自處月餘以來爲王運動最力且己聲言如王赴巡閱使任將以所部一師扈從惟駐皖駐寗尙未有定而張己作移防之準備矣李炳之師景雲久置閒散髀肉復生所爭者在參謀長一席日前有李炳之之說近聞己定師景雲外間所傳則巡閱使署之組織正在起草中擬分政務廳參謀廳兩關其組織之大要與東三省直魯豫相類似則是王又似必去而蘇皖贛人士之呼號奔走决屬徒勞矣 
　　政府方面本無視蘇皖贛三省人之反對且以王見任命曹張不反對爲得計據政府中人所明言謂安徽之新安武軍本屬長江巡閱管轉蘇皖贛巡閱沿襲長江巡閱而來擬即以新安武軍隸王使當改編之任又有論此事之内幕者謂王之任用並非奉直之關係乃爲副總統之預備然吾人姑不問其理由如何但覺政府之下令似己下一决心爲巡閱使不裁王氏必使赴任卽不然亦使之居京遥領王氏辭呈上後東海批『勉爲其難交院』六字靳氏批『遵諭擬令慰留』六字今日閣議將王氏辭呈及三省同鄉會之公呈公函一律提出仍决定慰留國務院秘書廳己着手慰留指令之起草矣指令下後王氏是否再辭尙雖預料而政府之木裁此缺則可斷言也 
　　此間有一最平允之主張軍界某要人之言曰王聘老老成重望非可使擋風浪作藤牌之人政府當位以最高之顧問計畫全國軍隊收朿事宜以身處政潮之外而謀實際之善後則莫如不任以一隅之巡閱使而設一全國裁兵委員會或全國軍事善後委員會即以王爲之長使之以流動性質忽至甲省忽至乙省將軍隊一一收朿卽令不事巡行而居中擘畫亦爲至當云云聞者多贊成之張一麘於王初到時即與之會晤卽曾縱談至此王謂我不敢居委員長然如任以一委員亦可勉强盡力云云可見王氏本身亦以此爲適當頃聞己有以此議陳之當局者當局是否採納尙無朕兆然欲用王氏而合現時之潮流免全國之反對計無善於此矣（十二月七日） 
[北京通信] [  （直言）]  
　　蘇省各問題之京聞 
　　蘇省問題至爲複雜巡閱使問題也督軍問題也省長問題也以及省會被毆問題也各皆爲一時之重要問題復同於此時懸而待决巡閱督軍之問題自命令發表後似可告一結朿矣然蘇省旅京同鄉猶復奔走呼號以期其或能收國成命於是王士珍處之拒絶函迺日必數十起自治聯合會也三省同鄉會也蘇省同鄉會也以及蘇省旅京學界同鄕也罔不有函與王以尼其行冷嘲熱諷確有令此恬淡爲懷之王聘卿無以爲容者故王氏日來態度異常消極日在家中發牢騷謂政府有意與開玩笑致令蒙此生平未受之大辱所有賀客槪拒不見然有與王接近者言王之去志尙未堅决特以三省人民在此一時反對過烈故略避之耳巡閱使署官制早經擬定二廳分設早有成見現方暗中部署反對之聲稍落此公即騎馬出都門矣今日之留京而不返正定卽其欲赴任之表示將以致政府及各方之勸留與直曹之强力援助也某君此說似近實情惟某要人則主不令王犧性將運動之爲全國裁兵委員長以游行於各省間行裁兵事曾示意於王王亦曾略有表示矣惟能成事實與否則將視巡閱之裁撤與否以爲衡復將視三省人民之繼續反對與否以爲衡也巡閱一職外間久傳有張勳消息比較論之得張固不如得王此直派軍人心理中之蘇人心理故對於裁撤此缺一事置而不談王氏請辭但請另簡賢能苟三省人民畏拒虎而進狼則或可變反對爲歡迎則此公之辭固以退爲進與接近王氏者言似可相符矣三省代表吳榮萃孫毓筠李安陸等投公呈於靳宅時靳於呈上批極輕視三省人民之語與前對蘇代表言蘇省十年内不能有動亂者如出一轍蓋以呈文中有政府故違民意恐激成反動不利於政府諸語也見之者雖力請勿告三省人然總理盛意三省人民胡可不拜領者三省一萬萬人民果能在總理心目中認爲不叛之臣固巳承蒙重視然見其可侮而侮之則此種大政方針似亦爲三省人民所望總理一改之者也人民固不能如督軍之要面子然亦未肯永爲奴隷也 
　　省長問題則總統己批王瑚辭呈令速赴新任此呈己由王收回决五日内個人赴甯僅携一僕忽然出京忽然抵寗不欲人知以免紛擾且曾向蘇人表示至省而後可容納民意對於蘇人所主設之省參事會等皆表贊同惟記者以爲省參事而非民選僅由省長委任則省長之隸耳何能監督省政此則蘇人所當注意者也省議會長錢崇固爲省會被毆事於今日赴公府靳宅與内務部陳述意見每處贈以某某兩報各一份謂詳情如何固未獲省會確報然據二報所載則行政官似不能不負責且謂勞工毆議員議員固應打然政府當細查此次事變究竟爲勞工毆議員抑爲資本家購人毆議員者實業家毆議員議員固當受然政府當細察此次議員之被毆究爲政治家僱人毆之者抑實業家毆之者於此注意是非眞相立現矣地方長官防範不力事或有之然但可以論一時倉卒間事暴徒佔據議院由一時至四時爲時甚久由丁家橋至三坊巷爲道過長謂非地方長官有意縱容指使者誰其信之請政府嚴查以平國法府由吳芨蓀代見允代逹靳方爲其夫人夀亦允容納錢意錢氏本擬明晨行以整裝不及遲一二日方克成行京蘇同鄉對於齊耀琳則不能釋然終疑齊爲此事之主動者而王桂林之赴津亦以爲有意規避齊氏之電蘇人引爲大疑點蓋齊之電爲冬電鮑副議長至省署時省署未能與以確實答復謂未得警察確實報告鮑等待至警察報告至後得答復而出據報載己十二時借令此時始發電則當爲江電蓋電局於十二時一分即作翌日計也今齊電迺爲冬電則其發爲在鮑等離署前齊氏未决定辦法未得確實報告前可知是齊氏早爲諉過之事事前實己與聞可以想見刻蘇人方在調查該電發出時分以爲起訴之證據云（六日晚十一時） 
[解决江蘇四大問題]  
　　齊燮元代表某君來京接洽四事已於昨日（七日）具體解决其内容如下（一）請將齊氏本人之巡閱副使開去應否裁撤及遴員專任之處請政府决定之（二）請以宫邦鐸爲江寗鎭守使兼任第六師第十二旅旅長請即任命（三）江寗督署參謀長何恩浦升任次長請以前保之上校劉玉珂即日任命（四）江寗發生織工毆打議員之事齊前省長無法維持應請速催王新省長兼程南下而資善後等語政府以副使一職可以將齊氏卽日免去至應否裁撤不能即時决定第二項宫邦鐸爲江寗鎭守使立即派署第三項劉玉珂爲參謀長亦經决定第四項己催王瑚王氏己决定輕裝南下但事前不欲外間知其行期云 
[旅京閩代表與外部員之談話]  
　　福建旅京各縣聯合會因日人在厦門設警事昨日（七日）下午派代表陳蓉光蔡振東楊學亮劉陽生等四人到外交部質問當時由參事態垓代表總長接見謂總長因病不能見客厦門日人設警之事己向日使抗議并令胡公使向日當局抗議但此時尙無結果諸君對於此事是否另有意見陳蓉光等遂相繼發言謂同人有對於補救此事之根本辦法兩項請代逹總長（一）日人在厦門多有種種不法行爲我國無法懲辦故日人遂藉口設警現在應令日本駐厦領事卽速將在厦日籍人民數目職業詳細造册交我地方官以便代爲保護旣可免日人藉曰而其他不法之徒未列各册者我國又可按法懲治之（二）交涉使責任甚重應以有外交經騐者充之方能勝任現厦門交涉使爲海關監督兼任有名無實外交上實有種種不便應請速行另派有經騐人員勿使貽誤外交重務熊垓允代轉逹最後劉陽生發言謂近來報載日人又在福州游行打人並搗毁警署一事貴部己否向日使交涉熊云部中尙未接閩省當局報告他日如報告到部仍當嚴重抗爭諸代表遂辭出 
[湖北省公署問題之京訊]  
　　自孫傳芳逼迫夏夀康渡江以來鄂人即堅持設治漢口之議夏壽康亦曾一再表示在政府未懲辦孫傳芳前不渡江之决心除前派秘書羅琢璋向中央說明理由外昨日又派選舉事務所所長饒鳳璜來京晉謁大總統說明不能冒昩渡江之原因饒氏於晉謁總統時曾歷述夏省長萬不能渡之情形東海對於此項問題亦頗能原諒夏氏之苦衷且謂王督軍最近曾有願與夏省長和衷共濟之表示以後鄂省當無其他之波浪發生中央對於夏省長倚畀方殷務囑其勉力從事等語饒氏退府後即以東海此意電逹夏省長矣鄂同鄉方面則仍堅持設省署於漢口業己用同鄉會名議致函府院兹特錄其原文如下敬陳者湖北省長夏夀康抵鄂之始爲湖北暫編第一師師長孫傳芳帶兵威迫退駐漢口假商塲督辦處爲行署蓋有萬不得己之苦衷非僅爲保全一身計也頃聞政府對於在漢口設署一節頗持異議且電促夏省長渡江蒞任本會怵於往事鑑於現勢懸念將來竊以爲省長公署有不得不暫設於漢口者有不妨暫設於漢口者請具陳之省長與督軍爲敵體師長乃督軍之屬官雖無直轄之權要有相當之敬乃孫傳芳於督軍駐節之地對其同等官長竟敢率隊威逼昌言驅逐豈惟藐視省長實屬目無中央王督爲縱爲容姑不具論其無統馭能力己難諱言現在大冶鍾祥天門宜昌樊城相繼兵變宜昌變禍尤爲慘酷均屬孫傳芳部下所爲萬一省會重區復有此種舉動危及省長夏省長一身縱不足惜其如中央威信何卽令不然派兵衛以監其起居刦符信以行其便利抗之則無力脫之則不能是爲湖北設一民政長官不啻爲督軍部將置一印吏浸假鮑魚同臭狼狽爲奸民治前途何堪設想惟有暫駐漢口旣可免一時之衝突且可專他日之責成所謂省長公署不得不暫設漢口者此也前清舊制督撫多不同城民國以來直皖江蘇猶因循未改駐地相距均遠未聞有所不便武漢僅一江之隔交通便利呼應尤靈行政旣不相妨舊例尤能吻合現假之商塲督辦處在華錦街並非租界正正堂堂何嫌何忌又查民國四年政府有巡按使巡行各縣之令是省長行政原不必定在省城所謂省長公署可以暫設漢口者此也抑本會更有陳者廢督之議全國同聲王督在鄂中央不明眞相方將倚若長城實則鄂省治安不過鄂東一隅武漢三鎭其餘鄂西鄂北每歳不寗今年張敬堯之師潰王督收其殘部散駐下游鄂東地方亦同遭糜爛至武昌爲王督軍駐在之所宜若可以保持秩序矣乃因反對省長之胡竟任梟將悍卒肆意横行知之則爲縱奸不知則爲失察與言政軌詎所願聞省長一分文官手無寸鐵必使同居一地何啻委嬰兒於虎口當車轍以螳臂耶非徒無益己可見矣近日鄂中諸事政府當早聞知責王責孫中央自有法在默察大勢揆之事理督軍之情勢如故省長斷不能同治一城孫傳芳猶擁兵自雄省長更不能安心任事非夏省長一身是惜實政府體制所關地方安危所係用敢披瀝上陳伏乞俯准將湖北省長署暫設漢口俾軍民得以分治政務便於進行不勝翹企待命之至聞政府對此仍不欲拂王占元一人之意而徇湖北人民之請求使省署遷移漢口之說見之實行也 
[庫倫形勢之和緩]  
　　昨據某機關傳出消息庫烏科唐鎭撫使陳毅近有三電到京第一電云新疆援兵業己開到庫西俄黨奔竄庫防無憂第二電云庫倫西盟王公有電表白並無與俄舊黨勾結聯絡之事乞中央明察第三電云庫南多倫叨林等處俄黨爲援軍騎兵隊及察軍步兵嚴爲驅逐均向庫西蒙格圖哲林等處逃竄而庫北恰克圖之俄黨己令褚旅協助援軍速往兜擊不致再有南下擾庫之虞惟東蒙方面俄黨將竄擾烏爾托中央應令黑省軍隊從速迎擊以免蔓延云云某方面謂陳毅除陳報軍情外並請論功行賞第一電略云此次俄黨集衆攻庫來勢異常凶猛幸經駐庫各官兵奮力擊退得以轉危爲安所有在事出力人員應請優予奬勵以資觀感就中褚其祥高在田二員調度咸宜厥功尤偉伏懇一律升授中將其餘各員當另文呈請核辦統乞照准明令施行第二電略云此次俄黨攻庫各王公確未附和惟喇嘛丹必江於前次獨立時帶兵攻擊察罕通古後隨盤踞烏新一帶近聞有匪人前往勾煽謀擾巴里坤等語除飭各軍偵杳防緝外謹陳第三電略云頃據趙代參贊電稱聞俄舊黨敗兵擬假道科城回國科防兵單恐被襲擊懇派隊協防等語查科防吃緊前經楊新督决定派騎兵團前往協防應請迅電楊督速飭該團尅期出發以資鎭攝當否敬候示遵又聞褚共祥昨亦有電抵京以奉參陸處電令派充防庫總司令自應勉竭駑鈍圖報涓埃惟職旅本歸鎭撫使節制無獨立防守司令之必要且自顧才識淺疎尤不敢擔任此重任貽誤事機惟有懇請收回成命俾得盡力職守藉圖報稱 
　　軍界確息援庫總司令張景惠己將奉黑察綏之援庫各軍編爲四大支隊一混成旅一混成團及偵探游擊各隊兩營除各混成旅在庫作戰外其第一第二兩支隊不日出發餘隊尙未開拔並聞張司令己報告中央要請速電馮玉祥及奉黑兩省將應行援庫之軍從速開拔以便分配各路迎擊堵截 
　　庫倫亂事現己平靜俄黨亦己完全擊退惟該處自遭散亂後金融極爲紊亂紙幣等於廢物難民缺乏糧食尤亟待救濟當局籌畫善後方法己令察綏熱河各區迅購糧食萬擔送往庫倫實施救濟無論中外難民均得蒙其實惠 
[日本慘殺韓人之報告書（續）]  
　　第二書爲駐在漢城之坎拿大長老會敎士曼斯非爾德氏所作彼於出事後十二日到該村其言云「余於十一月十二日到瑙拉巴威村見在其敎堂與小學校之四周約有住屋三十所皆耶敎徒所居己均成灰燼在一屋中似有榖一堆尙在冒烟余在村中留十一時除自行視察外又聽村人講述余曾於若干死灰中覔得人體碎骨若干據余所目覩之種種情形似皆能證明馬丁醫生所紀述者均屬確鑿也」 
　　第三書爲駐在榮城之坎拿大長老會敎士福脫氏所作係述别一村中之情形其言云「余於十一月四日到奴路八維村周察村中村人示余以日兵於十月三十日搶燒村人三十一人之處余目覩住屋九間及敎堂學校之灰燼一切情形皆與余前此所聞者相符據村人自述日兵燒殺三十一人之次日又有日兵十七人日警二 
 
 
 

Page 7

 
 
　　人又韓人警察一人同入該村村民驚極然不圖逃各出而就死男子旣死日兵然後呼死者之寡妻出考問死者之歷史一一記之於册又令諸婦簽字然後再召集大衆對之演說告以所以加此嚴罰之故又詢自昨日行罰後有無外國敎士來此作何舉動與村人有何問答繼又令村人將諸死體搬集一處先是村人有己將屍體掩埋者至是乃不得不復將殘骨掘出日兵乃佈置撚料將屍骨安於其上縱火焚化日兵視其己燼然後示意欲去但謂必須帶犯人同去一老人自言願行日兵則指定老人之長子（年二十五歲老人尙有二子一兄己被槍斃焚殺矣）迫令同去全村之少年於是盡矣揣日人之意顯然以爲老人不足副彼等之目的故必挾其長子去後知該少年在獄中火至次晨尙未熄云」 
[七日閣議紀聞]  
　　昨日（七日）星期二閣議例會靳氏各閣員均於上午十一時三十分先後到院旋即開議首由某閣員提議以近日外間各報登載閣議案件中多失實間有未經議决之件誤爲通過致生種種影響似應設法取締討論結果以報紙有聞必錄碍難干涉惟有將每次閣議可以宣布之件交由各通信社代爲發表以免懸擬影射之弊隨討論本日議案（一）蘇皖贛巡閱使王十珍辭職問題結果應派員慰留（二）安福禍首曾毓雋等家産處分作敎育基本金問題結果交内務敎育兩部辦理（三）任命宫邦鐸爲江寗鎭守使問題結果照准（四）江蘇軍務帮辦應即裁撤問題結果照准（五）任命沈澤生署湖北政務廳長問題結果照准（六）科布多蒙古王公來電内響去電奬慰問題結果照准（七）特派河南交涉員謝傳安調蘇任用遺缺以謝銓庭暫行署理結果照准（八）南京高等師範學校九年度預算比較八度計增二十二萬七千二百五十七元結果准予照發散議後由張志潭顔惠慶進府報告 
[豫省官吏摧殘民氣之舉動]  
　　查封國貨維持會解散學生聯合會 
　　鄭州通信云開封各學校罷課己逾一週軍民兩長竟置之不理嚴查郵電不許消息外洩此一週間各校以當道旣無一毫覺悟乃密議對付之策職敎員發布第二次停止職務宣言書措辭謂係經費拮据不能維持現狀學生聯合會亦發布罷課宣言書措詞較激大致謂軍民兩長袒護奸商派軍警包圍各校通緝十代表等舉動意在摧殘敎育學生等誓承認云云兩種宣言書雖己徧貼街衢而官廳方面之態度仍極冷靜只是每個崗位多添兩位警察夜晚一十點鐘即禁止行人各學校附近恒有便衣軍警往來梭巡而己本月三日晚學生在某校開一密會議决定辦法四條（一）學生全體自首（二）徵收學生特别捐（每人五角）（三）反訴商會（四）促職敎員趕組敎育會向北京電告一切詎至五日早警將逕將國貨維持會大門封鎖並聲明不日改組限定省議會總商會省農會省敎育會各出三人爲會員其他私人（學生之别名）一槪不准加入（雖說改組其實並不組）六日下午又將學生聯合會封禁將夫役人等騙逐出會警廳又出一布告大致謂去歲迭奉部電飭令解散學生會訖未實行兹因學生假查貨爲名騷擾商會釀成罷巿風潮有妨治安又復不自悛悔以罷課相要挾若不嚴重取締前途何堪設想倘有藉詞拒絶意存反抗定則依法懲辦不貸云云 
[湘省將由學者制憲]  
　　湘省長林支宇就職睦曾當衆宣言限三個月内成立省憲法惟以極短促之時間必先有極毓捷之手續方可有濟否則終恐築室道謀難收成效前此因起草制憲組織法一事爭執至數月之久即其前車爰决採學者制憲說以期速成現擬即行組設制憲籌備處以前任政務廳長曾繼梧爲處長制憲人物則擬定爲李劍龍李執中彭一湖劉揆一王毓祥貝允听彭兆璜等省議會對於此事昨曾於協議會中提出由議長報告聞省署對於省憲意見擬請本省各專門法政學者限期制定其辦法係以一月爲起草期草案成立再組織審查會以一月爲審查期審查畢交由全省人民總投票决定仍以一月爲期本會對於此事應否贊成不妨先事討論各議員有以起草之學者及審查會之審查員恐漫無限制難收良好效果者有以人民程度過低於憲法之良好與否不能明瞭雖經總投票亦難得眞正之取舍者最後多數議員以省署對此究竟尚在考慮中現在並未正式宣佈本會於此問題不過預爲議及惟事屬創始即不妨以前項辦法促其速成如將來省署以此辦法提交本會當予通過云云就此情勢觀之學者制憲說必將實現無疑至此事之所以神速若是雖由於環境迫壓使當局者或可得一種覺悟要亦由旅京湘人多數來電催促有以致此聞主張此說之最力者爲熊希齡范源濂兩氏云 
[蘇議會被毁事件之研究]  
　　索隱及輿論 
　　蘇議會事件現在社會上均認爲與官廳有關黑幕重重不可得而揭也兹就其較著者言之如左 
　　甲謂緞商主動者在議會中指揮毆打者爲緞業董事陶少甫小甫知之者甚多被劫議員在途中聞彼輩相語亦有「我們聽兩位陶先生主意」云云而省議員屠宜厚接到一信（信山屠交議會印發）則謂緞業首領余少章邀同伊戚魏梅邨及魏姪老十（按實係魏弟名家驥號芝房在緞業公所先開茶話會議邀集同業機户數十家率同東夥數百人來會請願經魏老十囑同業休業一日東貼夥每人四角同往議會并由魏老十囑同業史學瀛在外僱無業游民及其清洪班每名亦四角一同前往云云省議員亦多有知僱人之舉者并聞魏史向被僱人言緞業公所己備巨欵如殺議員買兇備抵如同人被殺卹二千元養孤費每月六元至十六歲止己得官廳允許因之被惑者衆然聞是日用費共一千八百餘元（記者按每人四角計當有四千二百人然當日無如是之多）現有人向各機户歛錢大機一元花緞機每機五角聲言供訴訟運動之用可謂生財有道矣 
　　乙謂警廳主動者當騷擾時衆中有穿灰布大褂口操北音者抓住議員陳伯盟令言姓名卽聲言「得了」其後各議員職員沿途被辱歷崗位四十餘派出所十餘分署一所總廳一所而警察若無睹者頗惹一般人士之感想某議員在信府河某澡堂中親聞隔室北人相語云今天那個陳伯盟咱們本要做了他上官不准這才便宜了他云云而議會亦於昨日接到一信云前一星期有友人約在六合園酒叙警廳某職員亦在座某職員己酩酊謂王處長因受議會攻擊忿忿不平密籌對付之策其心腹王固磐因獻一策隂使保安隊及便衣警察乘間暗殺議員以圖報復王處長躊躇不决王固磐謂處長怕事可赴天津暫避此間由我代爲安排半月必可實行云云其言如此然一般社會對於暴徒擄刧議員横行十餘里警廳均置不問亦均謂若非警廳有關决小至此蓋平日數十人之集合警察無不干涉而何以此次獨任其大隊横行也 
　　丙輿論種種輿論之不健全吾人無庸深諱然對於此案之輿論却頗有價值列之如左（一）不信任警察說無論暴徒事件有無警察指使要其不若維持地方秩序毫無可疑此種警察官吏若不撤懲南京人民之治安决無希望（二）議會即有錯誤緞業不應胡閙說主此說者謂議會係全省議會全省有六十縣江寗不過六十縣中之一縣議會顧全多數縣分利益不暇顧及吾南京人生計吾南京人當委婉曲折請議員商兼籌並顧之策不應如此動蠻（三）議會並不錯誤說主此說者謂取締繭行條例實係偏徇繭商妨害蠶桑業之發展議會議決廢止實係有益大局並無錯誤現在議會對於覆議之審查尙無報告是對於南京人生計有無維持方法尙未披露緞業中人不應遽謂議會堅持偏見演此惡劇（四）繭行開放之後土絲亦可加多說主此說者大抵爲有經濟學說者其方爲繭行開放養蠶者當然加多蠶户旣多則按供求相應之原理旣有土絲之需要土絲决不絶跡卽如常州一帶賣繭賣絲並行不悖且近來織業較前發逹是其先例故緞業中人無論是否受人煽惑總係誤會（五）緞商機工實受繭商播弄說主此說者謂繭行不開則繭商得以壟斷議會主張關放繭行於舊繭商己屬不利且又主張人民領照自由烘繭如此辦法人民固有伸縮餘地而繭商旣不能以壟斷手段於數星期間爲一次之大賭必須備巨大資本常日開設以待賣繭者之源源而來且不能過抑價格（因繭己烘乾不怕運搬之掀動則甲地抑價繭户可售諸乙地）又不能虚定收買數目向人抛買實受一大打擊繭商必遭淘汰因此利用吾南京緞商之愚蠢機工之蠻横以肇此禍 
　　綜上諸說持者頗多記者向議會探訊知覆議案交審查尙未報告历有主張江寧延期六個月開放而一部分議員則主張不論期限别爲伸縮自由之規定因是擱淺然則彼輩此舉乃愈覺　鹵莽矣 
[蘇議會被毁詳情五誌]  
　　蘇議會被毁後自三日起宣告休會一星期（九日止）前日談話會議决延長會期二十日己由會咨逹省署查照移滬集會己不成問題議長錢崇固由京來電即日返甯鮑孫兩副議長昨用决郵代電分促回籍各議員迅速來省免誤會期警務處長王桂林昨己銷假即赴省議會道歉旋又赴第一醫院慰問受傷各人連日議會及議員公庽議員私宅均己派有警察保護受傷之蘇屬議員孔昭晋金樹芳錢銘銓及職員章毅黄端履章世鑑施源等八人己出醫院由議員宋銘勳錢鼎等護送回籍養傷現留第一醫院療治者祗朱積褀施文煕夏宗翰陳件盟江祖照郝應泰劉啓佑等七人聞傷勢巳漸痊愈即受傷最重之朱積褀亦己無性命憂 
　　軍民兩長因此次事變事前未及覺察事後未能制止地方官實不能辭其責頃指令各機關大意除省警廳長王桂林金陵道尹胡翔林不在省應母庸議外代理警廳長王固磐北區署長趙先甲均撤差實業廳長張軼歐江寗縣知事高桂馨各記大過一次以示薄懲 
　　甯總商會昨召集緞業董事到會討論維持機工辦法結果責成緞業董事轉勸各機户無論如何現時不能停止工作靜候官廳解决惟機工均係無知愚民一經奸人鼓動即無法制止現仍揚言如議會不恢復繭行條例决仍以武力對待惟近己有防範當不再有動也 
　　江寗地檢廳對於案極爲認眞現己查有頭緒定今日（八日）下午三時傳原被告到庭預審省警廳恐機工到法庭滋擾特派警察二百名荷槍實彈到地檢廳保護閑人均不許通行二時原告省議會副議長鮑貴藻孫儆二人偕律師到庭被告飭傳未到至三時寗總商會副會長張斌（緞業）江甯縣敎育會會長顧琪縣農會會長孫啓椿地方公會會長仇繼恒紳界魏家驊等五人相偕到庭聲請緩期預審由五團體擔任調停和平解决檢察官因被告未到且有五團體擔任調解遂宣告退庭究未審調人有何方法調解容俟探報 
[浦口米禁紀聞]  
　　本年春夏間蘇省各屬因米荒疊滋事端實則近數年來大江而北尚無鉅大之災荒而米價昂貴滬上竟漲至十七元左右寗揚等處亦漲及十元以上爲從來所未聞推其究竟無非由於違禁私運現在新榖登塲收成亦佳而米價反蒸蒸日上明春之米荒至爲可危兹將浦口禁米查騐處一月來查獲私米調查確實彙誌如下益足以證明蘇米之荒實由於私運之多矣 
　　某商假山東第一旅及警備司令部名議先後來蘇購辦軍米共計九百餘包正在由浦運濟被查驗處查得與定章不符包數亦較原　數目有多顯係冒充軍米希圖朦混遂由該處一併扣留呈明軍省兩長核奪現己奉令全數充公以昭儆戒 
　　津商會德成假畿輔賑糶處名義在浦口購米千餘石被查騐處查獲業將該護照呈請軍省兩長核明咨銷 
　　浦口元成悅來捷運等各轉運公司曾於上月杪夾帶蘇米六百餘包運往濟南等埠行銷先後被查驗處查出扣留聞己呈請軍省兩長核奪諒亦不免照章充公 
　　浦口滙通轉運公司於上月下旬運米三百餘包被查騐處扣留聲稱運往徐州實係私運青島出洋也該處遂即呈請軍省兩長核示奉批該公司裝車之米旣稱運赴徐州即應遵照本省前訂辦法由縣請照究竟有無銅山縣知事發給護照爲憑仰再查明呈復云云頗聞該公司神通廣大前項批示不啻諷示提出銅山護照以爲此次脫卸及將來活動地步姑拭目以觀其後 
　　綜觀以上所揭浦口一處一月來私米出省被查獲者幾三千餘石其未經發覺者或且數倍於此他處更不知凡幾無怪吾蘇熟年鬧米荒也 
[南京快信]  
　　省署昨日牌示署高郵縣知事太史格請假遺缺委正任 
太倉縣知事司馬龢暫行代表又委歐署春充宜南稅所長聞日内尙有大批禁烟委員發表 
　　嚴財廳長以各縣忙漕開征日期及限内外己未完各數迭經令飭按期呈報在案乃依限具報者固屬不少而遲不查報者仍居多數昨特令飭各催征員即便將各縣九年分忙漕開征日期及初二限己未完數目分别開摺呈送其有未經開征或未届限者亦於摺内註明 
　　省議會被毆之玻璃窗及議場議席己由江寧縣知事高桂馨僱工修理 
　　江寗地檢廳因機工毆傷議員案昨派司法警察六名在門東門西城北一帶訪拿爲首滋事之機工歸案訊辦名單列二十二人 
　　省議會議長錢崇固今日（九日）可抵寗警廳預派警察赴浦站保護 
　　院昨復齊省長電云孫京兆尹現己到任當飭尅日就任王省長交卸後即令迅速履新聞王有定十二日出京消息 
　　省署昨接京電報告高等師範九年度預算照八年度加二十二萬七千二百零七元業經閣議通過 
[杭州快信]  
　　新任高審廳長陳福民今午（九號）乘早車蒞杭僅帶書記官長祖謙一員（浙江薦任職留魯辦事尙未到省者）全體司法人員俱詣站歡迎聞定明日接篆 
　　省敎育會通函各縣敎育會此次全國敎育會聯合會提出學制系統案事關重要應各具意見書限明年三月前彙送敝會以待討論付會公决 
　　省議員胡炳旒提出浙江省道局組織章程案内容計共辦法十三條連同歲出預算付大會公决 
　　杭州青年會准十一日下午七時假座協和講堂舉行南北災振游藝大會每劵售洋一元柬請官紳蒞會 
　　杭總商會因商民反對簿摺印加貼案特定於二十二日召集省内外各商會會長開會討論對付方法 
　　官産清理處歸併財政廳辦理明年一月實行 
　　留英浙籍學生孫邦藩等請補給官費沈省長昨咨敎育 
部核明辦理 
地方通信 
[蘇州]  
　　巿民公社開會紀聞蘇城山塘巿民公社於本月八號下午二時在馬路上聖觀舉行互選手續計到會者五十三人當由該區馬巡官派警臨場監視秩序井然至三時許用無記名互選法投票結果韓瑞清得三十五票當選爲正社長蔣伯如得三十一票鮑和清得二十九票均當選爲副社長一面正式函知正副社長一面再定開會日期以便推定各職員云 
　　解釋省議會選舉法吳縣初選監督温知事昨以前據各巿鄉董事蔣炳章等呈請轉呈解釋省議會議員選舉法第八條條文一案業奉省長艶電轉准國會事務局有電復稱此次選舉之調查員仍應查照迭次解釋不應停止其被選舉權等因除遵照辦理外當即轉函各巿鄉鄕董事一體查照矣 
[松江]  
　　鄉間發生命盜重案昨晚有劇盜十餘人在北門外鄉七圖連刦三户刦至施桂生家因逼索財物將事主之子斫破頭面頓即腦漿綻裂倒地斃命今晨己由該圖地保携同事主施桂生到縣報騐矣 
[鎭江]  
　　商會籌備改組鎭江商會奉令改組一節兹悉該會於八日開籌備大會會塲秩序極爲整齊會員到者計有二百四十一人三時開會首由王君近如報告經過情形遵照部令有地理上之關係須保存鎭江二字以丹徒縣境爲鎭江商會區域擬訂章程呈請咨部俟核准後即行訂期依法選舉次即公推胡君健春主席詳述商會組織大要並將呈稿宣　通過又報告各業會費狀况旋即討論選舉會董方法前調查蘇滬武進松江等商會有單記法有聯記法請研究以何法爲宜方君鏡清等主張用記名連記法多數贊同楊君光宇詢會董有無候補主席答以報載上海縣商會有侯補會董三分之一楊君云可援照辦理公决加入候補會董一條以上諸大問題己經圓滿解决復由主席附勸各業趕速整頓公所大致謂商會如樓房全恃基礎穩健方能鞏固各業公所即商會之基礎各宜固結團體造就人材爲商戰角力之預備等語全體鼓掌時己六時遂散會 
　　郵船滿載華工法郵船亞摩紹納載由法回國華工約四百名於日昨道出鎭江停泊一宵翌晨啓輪上駛逕赴浦口以便將各華工遣散回籍云 
[嘉興]  
　　知事注意路政嘉興縣知事汪瑩以禾地路政不修行人不便如東門外之宣公橋及城中西埏橋丁家橋等三處坍損尤甚現由汪知事發起將該三橋雇工修理估計價洋七百元之譜除由汪知事捐廉一百元外餘欵由地方募集宣公橋己於前日起開始修築限一月内竣工 
[安慶]  
　　皖人攻舒鴻貽冒充代表電各報館鍳本日致京滬及各省同鄉一電文曰北京上海曁各省同鄉會公鑒報載皖印花稅處長舒鴻貽曁紳商多人特電北京爲王揖唐謀開脫等語揖唐之賢否自有公論舒王之交素亦係人情惟舒鴻貽身騰中央任命而曰優游林下以一人盜竊名義而曰紳商多人得毋身江湖而心魏闕以個人而樹公敵者乎吾皖三千萬同胞雖至愚至弱可矜可欺絶不容此等人妄稱代表淆亂是非惟諸公察之云云萬懇我全皖父老伯叔兄弟諸姑伯姊一致反對以人格力爭則吾皖幸甚不然狐鼠慣憑城杜優孟豈少衣冠來日方長吾同胞亦將忍受之乎安徽地方自治促進會宋天倪張耿宸伊莘蔡王田周翰許錫侯宋傳道等公叩 
雜評一 
[内部與選舉（默）]  
　　選舉本公開之事不得有所把持與包辦此無待内部之聲明者也人民監督選舉爲人民所應自負之責任又無待内部之希望者也然而今日之内部竟有是聲明與希望矣 
　　今日選舉之運動屢傳不一傳租大屋設機關組政黨搜羅政客招呼黨徒某要人出費某鉅公出名種種呼聲不一而足其爲把持與包辦之預備己顯然可見矣内部殆亦有所聞而爲此聲明歟然此種把持與包辦旣出於有勢力之人而内部乃爲是空言之誥誡試問能有絲毫效力否也内部亦知空言誥誡之無效力而又希望人民之監督是果内部心有餘而力不足歟抑亦以選舉爲其分内事不得不有是表面之宣言歟是非吾人所能知矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[全國銀行公會聯合會議紀事]  
　　通過簡章及幾事規則議决建議案四件 
　　定明年五月一日在津召集第二届會議 
　　上海銀行公會鑒於同業聯絡之必要因發起在滬舉行銀行公會聯合會議經北京天津漢口濟南杭州蚌埠等處公推代表來滬與會迭誌本報該會於十二月五日午後開預備會列席代表共二十二人當卽公推浙江興業總理盛竹書君爲主席即由主席盛君報告會議宗旨次討論簡章及議事規則至六時始散會是夕由上海銀行公會假座大東旅社開歡迎大會各代表先後蒞止在會各銀行重要職員亦均列席陪宴適新任上海商會會長聶雲臺君由海外回國蒞臨與宴當公推盛竹書君爲主席并致歡迎詞各代表中次第演說至九時賓主盡歡而散六日午後二時開會仍推盛竹書君爲主席先由主席宣讀聯合會議簡章及議事規則當經多數贊成通過次即由各代表次第發言除對於新銀行團特别注重詳加討論另題發表外其關於同業之利弊及與金融界有關係之事項均有所討論研究因主張各抒所見以建議於政府并公推數人從事審查起草至六時始散會七日開審查會八日午後二時開會先討論建議案次討論呈請政府緩行所得稅事繼議下届開會地點及日期當公同决定爲十年五月一日在天津召集第二届會議末由盛竹書君起致謝詞各地代表公推周作民君起致答詞大時始宣告閉會各代表因公務繁忙不能久延至翌日先後起程云今將建議案并會議簡章議事規則歡迎代表詞一併錄後 
　　建議案（甲）希望政府確定財政方針（乙）希望政府整理内國公債（丙）希望政府統一全國幣制（丁）推舉委員七人擔任對於新銀團一切事宜 
　　會議簡章及議事規則（甲）會議簡章（一）本會議由各地銀行公會推舉代表舉行之（二）本會議以研究同業之利弊及討論與金融界有關係之事項爲範圍（三）代表資格以各本公會之會員爲限（四）每年會議一次日期地點於上期會議終了時决定之并由該地公會辦理下届會議事務（五）會議時於代表中公推一人爲主席（六）表决權數每公會一權（七）各公會提出議案須於會議兩星期前由各該公會通告各公會（八）本簡章如有修改時須經會議公决之（乙）議事規則（一）會議時刻臨時定之（二）會議須有表决權者三分之二到會方得開會（三）凡提議事件有相類者得併案會議（四）凡提議事件應先編列議事日程依次會議（五）討論時或贊成或反對欲發言者應先起立（六）討論時不得有二人同時發言（七）各代表討論旣畢由主席宣告終止即付表决（八）當表决時主席須先將應付表决之議題明白宣告（九）表决方法分起立舉手投票三種由主席臨時定之（十）投票議决用記名投票法（十一）凡表决應取多數若可否之數相同則取决於主席（十二）代表入塲後非宣告散會及議事中止不得退席（十三）開議時不設旁聽席除由主席認可之幹事外不得入場（十四）本規則如修改須經會議公决之 
　　歡迎詞今晚蒙全國銀行公會代表諸先生遠道而來參與大會適逢新任上海總商會會長聶雲臺先生亦由海外回國惠臨與宴敝同人得與諸公聚晤一堂實屬榮幸鄙人忝爲主席謹述數言以表歡忱此次舉行全國銀行公會聯合會議實開我國銀行界未有之創舉民國以來銀行事業之發逹有一日千里之勢社會之心理對於我銀行事業之信仰亦與前迥異我銀行同業應順此潮流力謀進步因鑒於固結團體之必要於是各地組織銀行公會但同在一地之内銀行與銀行固必需聯絡若能合全國而連合之則公會與公會亦須互相聯絡庶幾勢力雄厚於我銀行界前途有無限之裨益今次敝公會發起在滬舉行會議幸蒙各地贊同今日造端伊始固屬權與將來各地銀行聞風興起共組公會以發揚而光大之此不得不希望於在座諸公及全國同業之竭力提倡也聯合會議之目的在於各地同業交換意見内則研究同業之利弊外則審察社會之需求務令我銀行事業實有裨益於國家社會竊以爲連年以來國家多故厥由於政治不良若欲改良政治必先從整理財政入手但財政整理在在關係於銀行事業而吾儕從事銀行者對於國家社會自當負大部之責任但欲救助國家之緩急必先視國民趨嚮之如何此次大會我同業總期望政府能謀根本之計畫并圖永久之福利此我銀行同業所極盻望者也尙有一事銀行與實業其關係極爲密切銀行固須賴實業之進步而始發逹實業又必須銀行之扶助始得振興今聶雲臺先生自海外考察回國聶先生爲吾國實業鉅子兹得同聚一堂增進實業界與銀行界之情誼此亦同人所引爲慶幸者也欣逢盛會敢述數言在座諸公均有提倡實行之職務敝同人亦惟有附驥進行敬進一觴謝諸公惠臨盛意並祝全國各地銀行公會萬歲 
[青年會今日開會歡迎聶雲台]  
　　前青年會會長現任上海總商會會長聶雲台君游歷歐美考察實業兹己公畢回國青年會因訂於今日（十日）星期五午後五時備茗點在該會童子部開歡迎大會己由該會會長王正廷君柬邀　會員矣 
[蘇公民監視選舉團備案呈文]  
　　呈爲組織江蘇公民監視選舉團擬具簡章及宣言書呈請鑒核備案事竊維光復以來國會省會之選舉於今將三届矣查第一届辦理選舉入手之初資格雖寛尙沿從前舊習未敢公然作弊旋因江并各縣爲希圖多得初選當選人起見虚報多數選民江南各縣爲抵制計亦相率效尤弊竇叢生實基於此時值國民共和兩黨爭長正烈彼此目的專爲擴充勢力未盡計及金錢故初選及覆選當選之人尙不乏宅心公正資望素孚者雖不得謂之正當猶可曰世界各國選舉出於政黨運動亦在所不免也且議員任職後之成績縱不及前清時之費省事舉猶不至爲地方十分詬病迨第二届選舉虚報選民尤多甚至有因第一届選民限於原有人口之數未能任意多報先於二年分特别增加者如阜寗縣元年人口爲五十一萬有奇二年則爲一百零八萬有奇興化縣元年人口爲三十六萬有奇二年則爲五十六萬有奇之類其他若江都淮隂江浦溧陽寳山邳儀徵高郵淮安等縣之暴增人口雖無如此之甚爲數亦復不少皆爲第二届多數選民之預備故凡欲謀初選當選之人皆先謀充調查員或通同調查員僞造多數空名列入選民册繼復謀充初選投票所監察員或通同監察員及管理員預領多數選舉票躉寫躉投而於投票簿所列未到者及原造空名之下爲之簽到以符票數甚至有私行開匭將他人眞實之票抽換自己之票以圖自己得佔多數者此無他皆由衆議院及省議會議員選舉法施行細則所載投票人因錯誤汚損投票紙及封筒時得請求換給等語有以致之也緣旣有換票之規定監督之發票自不能以人數爲限作弊者旣可先取出預備換給之空白票躉寫之又可將換出之票照細則所載列入汚殘餘紙項内實際上之作弊旣如此表面上之合法又如彼使局外人無可究詰故第一届之初選尙有將不識文字之人臨時敎之學習書寫被選人之姓名令其到所投票迨寫票時往往忘却冩法致字跡糢糊者有之筆畫殘缺者有之偏旁易位上下倒裝者亦有之甚至執筆良久未能落紙曳白而去者亦有之因之作廢之票層見疊出故頗有事前費盡心機後來因有效之票未能充足僅得候補當選或竟落選者迨第二届之初選多用躉寫躉投之法旣可免臨時訓練之勞又可免寫不如式之慮作弊方法尤爲進步及初選當選之後卽預與欲謀覆選當選之人接洽以實行其賣買主義致各地公正士紳資望雖高卒不敵金錢之勢力而一般預備營私罔利之徒遂不惜合會借僨投擲巨資以圖最有把握之當選迨覆選投票時買票者猶恐賣票者復被人利誘見肥思遷防之有如猪仔復串通監察員實行監視其寫票以杜隂受他人運動臨寫變更或寫不如式故每届復選往往不待開票即譁傳某也買票若干某也買票若干及開票後發表當選人之姓名票數鮮有不若合符節者至當選人之目的旣逹於是鉅額之代價不能無所取償遂於任職後自定俸給務求從豐不顧人民搬負之重甚至如省議員之提議加費不卹人言爲各界所反對其實多爲債務所迫亦萬不得己而靦顔出此也種種成績之不良舉世皆知無可諱飾現在第三届國會省會之選舉各縣己從事籌備開始調查矣伏讀十一月十七日大總統整頓選舉之令凡在人民自當知所儆惕力改前愆惟是利之所在往往甘冒不韙公民等因思辦理選舉行政官廳不過居於監督地位以總其成而實施調查監察者無一非地方人士前兩届選舉之舞弊行政官廳旣無從指摘其違法實行監督之職權而司法廳又須有人告發方可問訊公民等實心焉痛之爰聯合同志援天下興亡匹夫有責之義組織江蘇公民監視選舉團以仰體大總統望治之孔殷即輔助各監督之賢長官糾察所不逮謹將所擬簡章及宣言書具文呈請鑒察仰祈俯准備案俾得切實進行力圖補救倘能掃除積弊各本清白之良心打破金錢之惡習實事求是務逹眞正民意不復以立法之機關爲牟利之淵藪我國其庶有豸乎期望旣切不得不將以前見聞所及擇尤上陳至此外之黑幕爲公民等所未知者恐尙不勝枚舉也除呈江蘇省長（内務部）外謹呈内務部（江蘇省長）計呈江蘇公民監視選舉團簡章及宣言書江蘇公民監視選舉團總幹事袁希洛 
[蘇議員陸以鈞致錢議長電]  
　　拒絶調停遷地開會 
　　南京省議會錢議長鑒報載寗電齊日檢廳初審被毁案地方五團體到廳調停云云殊爲駭異按之法律檢廳袛能代表國家檢舉罪犯别無調停之方法可言且刑事採直接審理主義無論何種團體不能代被告作調人如果齊電屬實則檢廳己有違法之嫌本會若不依法進行嚴究主謀按律科罪何以伸法紀而保治安况寧警難恃謡言未息暴徒尙蠢蠢欲動同人各有身家性命誰肯再蹈危機遷地爲良贊成者多數聞公返蘇迅請籌備陸以鈞佳 
[旅滬鄂人自治會開職員會記]  
　　旅滬鄂省公民自治會昨日下午一時在該所開職員會公推正會長汪鴻翥主席陸小松紀錄首由周夀民報告謂昨接本省各團體來函此次宜昌兵變王督委罪夏省長并有不署名之宜昌難民速夏去鄂之公電證以報載此事不爲無因其中蛛絲馬跡大有可尋同人應籌何等辦法以維持桑梓云云討論良久議定數端如下（一）宜昌兵變委罪於省長之理由爲滑稽之談夫以手無寸鐵接印纔二日之省長自身尙被軍官迫脅出走焉有餘力以鎭懾蠢動之變兵（二）省城爲督軍駐節之地尙有軍官帶兵脅迫省長之舉動軍人之横行不法可想而知宜質問王督應如何處置以順民情（三）國家養兵原以捍衛外侮保衛地方督軍掌全省兵符負保衛地方之完全責任今不旬日間而變兵四起桑梓爲墟其失統駁力己可槪見同人爲自衛計爲全國計宜速籌行廢督裁兵自治辦法（四）派人調查宜昌兵變確情及不署名之電爲何人指發（五）分電各省自治會各團體要求主持公論并電天津黎宋卿周少樸諸同鄉及旅京同人以種種實情陳明中央要求中央與鄂人以安全保護并竭全鄂實力以擁護實行民治之夏省長（六）電致夏省長勿離漢勿氣餒以全鄂人民心理爲心理（七）主張省署省議會及省會行政各廳均移設漢口以免武人干政而實行自治云云宣布畢遂宣告散會 
[赴法學生放洋有期]  
　　法國郵船公司之智利號Chili定於十五號清晨由日本還申停泊南滿洲之黄浦碼頭當日卽須放洋此次搭乘赴法之旅客除新任駐法公使陳籙氏外尙有華法敎育會所送學生一百四十名因上次郵船高爾地埃號之三等艙位無多故己乘智利號赴法留學云 
　　聯合通信社云華僑敎育會月前得法國來電拒絶勤工儉學生己誌前報惟本月十五號智利號放洋尙送有學生一批（人數未詳）至將來情形若何尙未可知兹將該會通告三則錄后（一）本届智利號艙位己滿人數逾額應卽截止（二）本届智利號船出發諸君如有滙欵買現等事可向九江路十六號華義銀行辦理一切手續與該行營業部沈浩如接洽以本會之介紹價格可望從廉也（三）本會自十二月起停止辦公六個月入會一切事務槪行拒絶特此布告 
[大戰前後之德國商輪比較觀]  
　　德國當歐戰未發生前航業本極發逹其航海商輪統計有四百七十一萬六穯噸之載量比較英國僅差一問故當時德意成有世界最大航業國第二之稱至歐戰終結以後迄今全國衹有四十一萬九千噸之載量較戰前不足十分之一矣 
[彙紀反對開放繭行電]  
　　江蘇省議會議决開放繭行一案蘇浙兩省絲綢機業工商認爲有妨生計函電紛馳羣起反對己迭誌前報兹悉江浙兩省絲綢機織聯合會昨又續准丹陽旅滬同鄉會等各團體先後抄送致京省各電請爲合力維持合將原文照錄於後（電一）南京齊省長鈞鑒報載省議會通過廢止繭行條例案不勝駭悚絲織原料異常缺乏若任自由領照則繭行包括丹陽絲區斷絶三四萬機工生命勢必釀成風潮議員通過此項殃民禍國議案職爲厲階不稍顧恤届時務懇駁回原案拒絶公布以救我丹陽絲綢機織之殘喘無任迫切丹陽旅滬同鄉會叩東（丹陽商會電省長文大致相同不贅）（電二）南京省長鈞監報載省議會通過廢止繭行條例羣情惶惑丹陽綢産關係全縣命脈現有舊有繭行己逹二十餘家之多若再漫無限制將使原料完全缺乏絲綢業織工同歸於盡危險何堪設想議員疎於工商狀况通過摧殘實業議案凡吾工商誓不承認務懇鈞座仍將原案駁國省議會復議並援照先例准將丹陽劃爲絲區以維實業至深感禱丹陽絲綢業全體叩（電三）江蘇齊省長嚴財政廳長張實業廳長鈞鑒貴省議會主張廢止繭行條例實置絲綢機織業於死地幸蒙鈞長深悉民艱駁回復議冀其激發天良爲我兩省機工留一線生機豈彼無恥議員竟利令智昏審查後仍主完全開放倒行逆施一至於此江浙唇齒相依利害與共存亡攸關絶對否認除呈浙省長請求咨請維持並舉代表來寗請願外伏乞鈞長顧全兩省平民生計萬望鼎力維護不勝迫切待命之至謹電浙江桐鄉濮皖鎭絲綢機織業代表朱韵卿鍾次期徐渭臣陳笏書同叩虞（電四）北京農商部鈞鑒蘇浙兩省織綢原料深受繭行影響以致異常缺乏工商輟業己多本年繭如山積而土絲轉不敷用卽竭力限制開設繭行己不足維持現狀迺蘇省議會昩於工商狀况不納請願忠告議將限制繭行條例廢止雖經江蘇省長咨交復議聞審查結果仍主張開放蘇旣與浙省關係連帶千萬機工慮失業之無依風聲所播恐懼異常於治安前途殊覺可慮江浙絲綢機織聯合會曾擬辦法五條於本年四月間呈請核示在案仰祈迅賜批准以資救濟實爲公便杭州絲綢櫗全體代表周廷瀚金溶熙宋鴻範朱光　楊桂芳叩陽 
[豆米業代表查復米糧情形]  
　　上海縣商會接准滬上豆米業代表張嘉年葉增銘來函云逕復者昨奉貴會函開以奉縣公署函飭查本埠米麥黍禾及各種雜糧斤量價目曁積存若干及運路何處爲近囑卽詳查具復等因袛承一切敝董查上海一埠米麥雜糧本非産區其雜糧中只有蠶豆一種本邑各鄉鎭尙産有少數其餘皆自外省運來或由輪載或由車裝米麥等項運滬之後尙有積存其餘如包米産於崇明菜子産於本省各屬菉豆芝蔴豌豆等類則皆産於皖省之亳州及湘鄂等省至於米麥豆三種之斤量以石數計雜糧則以斤兩計奉函前因合就查明各種米糧情形另列一表備函奉復務乞貴會查照轉縣爲荷 
[請籌速平米價辦法之通告]  
　　南北浙江路商界聯合會兹因討論平米價事通告各界各團體要求共同籌劃進行辦法原函路謂敬啓者竊敝會因見兩月來米價由七元漲至九元有奇心懷畏懼不忍坐視回憶夏秋米價竟陡漲至十六元零幸有紳商各界維持設法平糶並商嘉榖堂仁榖堂兩公所集議辦法公請江　關總稅務司嚴密查拿偷運曁工部局出示限止漲價得以轉危爲安敝會近來又目睹漲價情 
形痛關切膚難安緘默除分别縷陳各當道及各大團體外爲此仰求貴處俯賜明察迅籌進行方法以維大局而杜後患實爲公便 
[雜糧油豆餅業反對加徵賑捐]  
　　南北巿兩商會昨日均接本埠華商雜糧油豆餅同業公會函云逕啓者敝公會昨因部令抽收賑稅一事假萃秀堂開同業全體會議咸謂此項賑欵同業行號及個人均己竭力認捐報効當此災亂頻遭我業凋敝己極完納正稅力己難堪若再額外加征惟有歇業待斃各帮同業聞此苛征急欲奔赴貴會籲求據情急電院部迅賜收回成命想政府亦斷不能因欲救一方之災困而殺全圖之商民如此辦理恐死者未生而生者又死大部一視同仁如得其情必能幡然變計務求迅予轉電求免不勝急迫感禱之至 
　　上海華商雜糧油荳餅同業公會通告云逕啓者部令於貨物稅加征賑捐一事業經各業團體函請總商會分電院部申明反對情由在案本分會今日在萃秀堂召集同業各帮全體會議亦一致不能贊成咸謂歷遭災亂以來我業凋疲己極况此項賑欵我業同人前己一再認捐如再於貨物稅項額外加征力何能堪如必强迫實行惟有一律休業兹悉總商會定於隂曆十一月初一日爲此案開聯席會議現己公决凡我公會各帮同業届時須同行赴會聲請總商會電部收回成命再印花稅加征及所得稅實行亦己公决同一辦理特此通告惟希察照 
[證劵物品交易所消息]  
　　昨報載上海證劵物品交易所發現炸彈等情昨據該所消息前日午後第一巿塲確有洋鐵罐頭一隻内中所藏何物未經查明不得而知惟以其略有可疑故由在塲理事囑所員某君繳呈捕房俾明眞相該所員一時誤會即行棄之浦江外問不知情由遂有此傳說云 
[福佑路發生越貨傷人案]  
　　滬城福佑路小世界游戲場東首安仁里口紹興人胡長勝所開之明通煤炭店前晚（即八號）七時半正在收巿之際突有盜匪六七人以三名入内將該店主婦胡鄒氏扭住出示手槍嚇禁聲張捋去臂上所戴之老慶雲牌號金鐲一雙計重四兩六錢出店桑永興見主婦被刦意欲出外喊救被盜開槍擊傷腿部痛極倒地該匪等得贓後卽開槍二響與門外把風各盜向北呼嘯而逸事後經胡長勝投報一區二分所請求嚴緝贓盜王清河警佐得報立卽親率巡長趙汝蘭等馳赴該煤炭店履勘一周並向胡鄒氏桑永興詢問一切立命將受傷之桑永興車送十六舖紅十字分會先行療治一面據情詳報警察廳請示辦理徐廳長據報後以該處爲繁盛之區竟發生傷人刦物重案大爲震怒立出賞格洋二百元諭飭所屬一體上緊嚴緝偵緝隊各偵探奉諭後四出查拿昨晨八時許在新開河楊家栅地方拘獲嫌疑犯石作森一名當時石尙不服當由該處十七崗守望巡警周連勝帮同將石押至明通煤炭店令胡鄒氏指認據該氏聲稱確係在場刦物之人該探警遂將石押解到署申送警察廳請辦下午徐警廳長諭發司法科訊懲當由劉科長將石作森提案研詰不認行刦供稱實被指誣問官判令妥爲收押候傳原告等到案再行訊核一面仍飭該探等嚴拿在逃各匪到案按律懲究 
[上海婦女會開會展期]  
　　上海婦女會本擬於星期六開會兹因有特故展期至下星期三即十二月十五日午後四時假大東旅社爲集會地點聞將有要事於開會時議决云 
[又一急賑游藝會預誌]  
　　上海學生聯合會對於此次北方奇災殊爲關切前由各分會捐欵送交華洋義賑會兹因朔風凛冽災民因凍餒而死者時有所聞特發起急賑游藝會經新世界允於十二月十七十八十九三日將北部完全免費借與該會爲遊藝表演塲所而商務印書館及中華書局亦予以印刷門票及招帖之助力届時集各校游藝之精華五光十色定有一番熱鬧也所售門票聞係一元云 
[北方工賑協會查賑消息]  
　　監漳之部 
　　北方工賑協會查賑員高硯耘君函云同志十三人承上海錢業銀行公會及紗廠聯合會三團體合組之北方工振協會之委托任直豫晉查賑任務計江蘇省立第二師範學校三人上海貧兒院二人浦東中學二人職業學校二人羣學會一人蘇省第二農校二人中華書局一人於十一月三日遵陸北上四日抵德州五人去棗强外八人赴京會集晤理事徐靜仁君臨漳主任康炳春君議旣定拯河南之臨漳及由京漢線而石家莊而彰德再行四十五里之騾車大道而抵臨漳經由所得兹拉雜記之如左 
　　振務方面之觀察賑字乃不祥之字舉數千萬生雖而轉於溝壑散於四方甚至年年數見世事之復心慘目無有過於是者辦振者即不能眞心惻怛亦當實事求是方足以對人并對外人乃在京所聞辦振機關數十旣各自爲謀不能協商統一而辦事精密切實敏捷者竟不數覯根本救濟按户實勘者尤爲寥寥甚至有巧立名目包藏慾念連帶政治臭味者此種惡濁空氣經過山東時己撲面而來豈不可嘆若官營慈善機關其籌欵方法如交通上之附收賑欵及各項附加稅問題均着着進行而放欵辦法未見切實進行尤非所論矣工振會鑒此實情對於各機關不能委託代辦乃不得不改變初議自行着手蓋爲善不誠反累大德也 
　　交通方面之遲誤災地窮僻運輸大難且費不資賑欵有限多支一雜費即少活一灵民工振會旣以急賑爲先務乃以特别運輸事商之交通部經許多曲線始允免費并見於令此一誤也工振會大批賑品均發自漢口而漢稱車無以應屢電滬滬亦遠水難濟至今臨漳查賑員己查四千餘户塡票發糧迫不及待對於交通機關嗷嗷待運固猶是各處災民對於查賑人員之嗷嗷待哺也 
　　急賑分三部並進直豫晋同是災區遼闊工振會以能力所及不得不避輕就重先從井陘蔚靈夀棗强曲陽富平平定行唐滿城臨漳趕辦復以工振計畫遠大非旦夕能急就須調查各地情形分别辦理故先辦急振以治其標然後以急振上調查之所得籌辦工振以治其本此工振會之籌備順序也計上述地點分三部進行棗强由胡仲涵君偕同來之馬羣超等五人籌辦臨漳由康君與同志八人籌辦其他各地委托佛敎慈悲會代振記者辦臨漳事因以臨漳所見述之（未完 
[重申保護耕牛之省令]  
　　上海縣公署及水警廳署同奉省公署訓令略謂案准江蘇省議會咨開查民國五年上届省議會議决禁宰耕年並訂定保牛條例曾經省長公布在案詎日久玩生宰殺販運現復公然無忌兹於上月二十七日議决重申禁令以維農業一件相應抄具議案咨請查照前今兩次議决案通令各縣及水警等一體嚴禁等因並附抄件准此查蘇省議會議决保護耕牛暫行條例業於五年十二月公布在案兹准前因除咨復外合行令仰重申禁令以維農業並將辦理情形隨時具報此令 
 
 
 

Page 11

 
 
[斛司加力問題之昨訊]  
　　各米行斛司增加斛資每石四文一事昨日爲隂曆月抄循例結賑之期先由米業北巿董事錢貴三南巿董事張樂君商定各行家酌量通融辦法故昨日各該行自向各雇斛司開導行家認貼每石二文本届月底由各行自行賠貼即可算給至於嘉榖堂米店方面之每石二文各米店尙未完全允給應俟上海縣沈知事行文該業公所奚董轉知各米店遵辦則須下月方能算取也云云聞斛司方面以一月以來仍未辦到故今晚齊集南巿新民樓公議辦法云 
[外洋輪船進出口行程紀]  
　　怡泰洋行之格林亞格爾號Glenogle此次開還歐洲在申裝出之貨共有三千一百噸並有大連裝儎之黄豆五百噸上海貨中以芝蔴一項爲最多共有三萬三千三百二十包又有茶葉一百六十九箱羊皮三十二件花生一百二十件油三百擔木板二百零二件云又有格林鷺　號Glenluce從英國倫敦開出該行己接到來電報稱於下月六號可到上海到滬後尙須開往日本往返約經二十日之行程故其回國之期當在一月之二十八號云又有格林愛弟號Glenade在下月之十二日亦可進口抵申矣又日本郵船會社行駛中日之和歌浦丸Wakanoura　Moru自本月五日從横濱出發六號至名古屋前日己由神户而至長崎在明日下午四時可到上海船中載有十二月四號之日郵件並洋紗布及雜貨等二千五百噸云又有三河丸自本月四號在申開出之後本日己抵名古屋明日可還横濱至臨時航行之新瀉丸自一號由神户開駛後七日抵門司今日上午可至上海云 
[國内輪船進出口貨之調查]  
　　進口貨（長江）太古公司之盛京輪船昨由長江裝來之貨有米四千五百七十包芝蔴二千八百包黄豆三百零三包紙頭九百四十五件苧蔴一百件茶梗六十八件猪棕七件又太古公司之大通輪船昨由長江各埠裝來之貨有米九千三百六十四包桐油六百五十桶黑棗一百二十包茶葉五百四十一包皮油三百七十桶菉豆一百三十包皮蛋一百擔木耳蓮子五十包金針菜四十二簍蔴油菜油六十簍烟葉藥材十八件苧蔴三十八件綢子黄絲八件桶油一百三十一桶（青島）太古公司之穎州輪船昨由青島裝來之貨有烟葉五百五十四件銀子一百二十箱瓜子五十包藥材十件洋布一箱雜貨十三件 
　　出口貨（寗波）招商局之江天輪船昨日裝往寗波之貨有米二百五十包赤糖一百六十三包鐵器一百十四件洋火料一百伴生油豆油八十桶鹹魚五十件蝦子三十四件牛骨四百二十件甘草十件雜貨一百二十七件（長江）招商局之江新輪船昨日裝往長江之貨有洋布紗五百五十三箱柱圓三百二十箱白糖二百六十包笋乾二百六十簍檀香一百三十件雜貨一千二百二十件（天津）招商局之遇順輪船昨日裝往天津之貨有麫粉四萬九千七百三十包水果九百三十二簍糖六百五十包紙頭一千一百五十五件機在四百包砲竹二百八十件洋漆七百七十桶油一百二十七件鐵七百七十一件洋布七十箱雜貨一千三百四十四件 
[友華銀行銀巿報告]  
　　中美新聞社譯友華銀行九日報告云昨日倫敦銀價當地跌三先令五便士遠期跌一先令八便士紐約價跌至六七倫敦紐約滙價漲至三四四又四分之三此間巿况鞏固倫敦紐約巿况仍軟弱 
[舊松屬六縣代表之呈文]  
　　爲舊松屬欵産事 
　　松江舊府屬上南奉青川六縣慈善欵産聯合會代表朱祥緩傅恭弼陸渠阮惟和黄瑞履丁瑞珍蔡鍾秀葉昌陛張志鶴莊以蒞等呈六縣縣知事文云呈爲舊松江府慈善敎育項下公欵公産本爲七縣所共有應山各縣公訂持平辦法以順民意而利公益請賜會銜分呈事竊查前於民國四年間松江上海奉賢金山南滙青浦川沙等縣公民陳昌善周復劉增祥趙履福莊仁鴻張家珍朱叔源火學初張毓英葉昌陛黄洪培陳惟善等以松江原爲府治所設全節堂育嬰堂及府學洒掃田融齋等書院皆由原府屬各廳縣士民捐集而成民國成立府制取銷事關七縣擬請就各縣公正士紳内推舉代表組織七縣慈善敎育聯合會以資清釐而維永久等情呈奉滬海道尹批示仰候分行松江七縣知事妥選士紳會同詳細研究徵集意兄復候核奪等因錫田等乃受各本縣法定地方機關之推舉縣知事公署之委任而負代表之責嗣有松江姚筠等具呈反對前案迨代表等遵令擬具章程請道尹轉呈並分行各縣乃奉批示請代表等如有意見不妨隨時條舉共策進行設置聯合會新立名目迭奉省令以徒起紛爭無裨實際應母庸議仰即知照此批姚筠等呈併發因以七縣公有之欵産七縣理應與聞之事業姚筠等一呈竟可拒絶之以奉令分行會同研究徵集意見之原案姚筠之一呈得以變更之七縣人民之公意不逮數人之私言奉批之下不勝疑訝查姚筠等松江育嬰堂之管理人也不願他縣人民之與聞或恐掣肘不便也出而反對原不足怪至謂舊府治非止松江一區府治公共事業亦非松江所獨有如果紛紛組織徒起紛爭驟聞之非不持之有故言之成理一經考量則各縣固有切實聲明以原有之欵産辦原有之事業决不變更目的與地點之案在集議進行與無端紛爭未可牽强附會是聯合會之組織非使原有公益事業呈分離之象乃合羣力而促進之原管理人果以公益爲前提理宜開誠布公共贊其成不應猜疑横生深閉固拒胥言浮動眞理莫彰復經代表等呈奉省長令以七縣公共事業僅由松江一縣紳士經理外縣人民不令顧問亦非事理之平此後管理規則宜如何妥爲改訂以昭公允之處候令核復等因主張公道殊深欽佩乃松江縣李知事恩露並不仰體省令會同各縣妥訂管理規則以昭公允而偏詢松江舊管人員之主張擅定辦法六條主稿呈報上以敷衍長官下則玩弄各縣（未完） 
[殺妻案准予上訴]  
　　王沛霖控徐虎全戳斃伊妹徐王氏（即虎全之妻）一案業奉地方審檢廳開庭辯論終結判處徐虎全一等有期徒刑十二年在案兹悉此案自判决後徐不服原判提起控訴當奉譚檢察長核准定於今日（即十號）飭派法警倪祿寳等將該犯徐虎全連同卷宗申解蘇州高等廳核辦 
[縊斃男屍業己殮埋]  
　　本月四日清晨法新租界亞爾培路丁家灣小浜灘樹上發現衣服華麗自縊身死之男屍一具經捕房知照同仁輔元堂派夫將屍車入騐屍所候示核辦己兩誌本報兹悉該屍擱置至今無人往認己由捕頭派員至所攝影帶回捕房屍飭該堂棺殮發壇標認一面諭探留心訪查屍主並縊斃原因以憑核辦故該屍己於昨日午後經該堂董以其似非平人且身死未明給予頭號棺木一具令夫收殮並囑司員在其棺頭書明事略發壇標記以便查考 
[楊樹浦發現被害男屍三誌]  
　　上月二十九號公共租界楊樹浦齊齊哈路西首墳墓旁發現刀傷男尸一具事後經楊樹浦房包探陳銀松姜喬喬蔣阿二與西探搿勃脫查得住居楊樹浦路四百十六號屋内向爲小販之松江人趙小弟吳新裕與甬人袁仁秉曾與死者同居或有關係業將趙等三人一併拘解公共公廨奉飭押候查明訊核在案昨由捕房將趙等三人解廨即據中西包探相繼上堂稟稱訪聞死者係被在逃之某某二人謀斃現正從事調查證據以便偵緝請爲展期研訊云云經張襄讞員得稟商人美約副領事判趙等三人仍帶回捕房候緝提兇手展期兩禮拜再訊 
[查緝奉賢鉅刦案盜首]  
　　搶刦奉賢胡家橋懋興典當案内之盜首賈老窩子犯案後逸入太湖經水警第二區督警往緝未獲現由水警偵探偵悉賈匪己潛回安徽巢縣原籍請予關提等情昨經第一區沈區長呈報廳署轉呈省長咨請皖省長官令行該匪原籍地方官查緝務獲解滬歸案訊辦云 
[槍斃盜犯五名之軍署布告]  
　　爲布告事案據公共公廨呈解拿獲迭次糾黨持槍侵入民居强刦財物之盜犯李小二子（即羅三又名陸桂芳）吳漢文劉德峯朱振文（即蔴皮老五）鄭玉忠金潤章錢煥章等七名並抄錄供詞到署發交軍法課傳集捕房承辦此案包探及一干人證到案詳加研鞫除金潤章一名訊係事後收受贓物並未共同上盜强盜罪當然不能成立應押候另案辦理其錢煥章一名己在押病故母庸議外兹訊據該犯李小二子供認於陽曆本年二月二十九日即舊曆去年十二月三十日晚間夥同在逃之同夥四人在阿拉白司脫路持槍攔刦行人謝有裕衣服銀洋等物一次又陽曆三月二日即舊曆正月十二日晚間聽從現獲之鄭玉忠指使夥同吳漢文劉德峯朱振文即麻皮老五及在逃之同黨四人執持刀槍侵入東有恒路日人石橋喜家搶刦金飾銀洋等物一次又於陽曆三月十四日即舊歷正月二十四日晚間聽從現獲之鄭玉忠指使夥同劉德峯朱振文吳漢文及在逃之同黨二人執持刀槍侵入海勒路張炳生家搶刦珠飾衣洋等物一次又於陽曆三月十三日即舊曆正月二十五日夥同在逃之同黨四人持槍侵入楊樹浦路辛沈氏家搶刦皮衣時錶等一次統計先後夥刦居得贓三次又夥衆在途行刦得贓一次又據該犯劉德峯朱振文吳漢文等三名同供先後聽從現獲之鄭玉忠主謀指使夥同李小二子及在逃之同黨侵入東有恒路日人石橋喜及海勒路張炳生家　贓二次又據鄭玉忠供認先後由伊主謀指使現獲之李小二子劉德峯朱振文吳漢文及在逃之同黨等執持刀槍夥同侵入東有恒路日人石橋喜及海勒路張炳生家搶刦得贓二次各等供不諱查該犯李小二子一名先後結夥分持刀搶侵入民居行刦得贓共三次實己觸犯三個刑律第三百七十三條第一二兩欵之罪其結夥持槍在途行刦一次實己觸犯刑律第三百七十四條第一欵之罪該犯劉德峯朱振文吳漢文等三名給夥分執刀槍侵人居民行刦得贓二次實己觸犯兩個刑律第三百七十三條第一二兩欵之罪該犯鄭玉忠一名敎唆他人結夥侵入民居實施搶刦得贓二次依照刑律第三十條之規定亦係觸犯兩個刑律第三百七十三條第一二兩欵之罪供證確鑿無可諱飾實屬目無法紀罪不容誅李小二子即羅三又名陸桂芳劉德峰朱振文即麻皮老五吳漢文鄭玉忠等五名應即分别按照懲治盜匪法第三條第一五兩欵之規定一併判處死刑以昭炯戒除飭提該犯等騐明正身押赴刑塲依照軍法執行槍决外爲此布告軍民人等一體知悉此布 
[義賑會請禁冒名募捐]  
　　上海縣公署昨奉滬海道尹九五○號訓令開案准華洋義振會冬代電開敝會籌辦義振由勸募股陸伯鴻股長組織勸募隊計分紅黄藍白青五色旗爲之標記四出勸募各有會章以識區别而昭證信頃聞有無業游民假災振名義僞造信函捐册冒充慈善機關人員分赴貴道各縣向紳商居民勸募捐欵情事用特函陳台端倘有此種冒名募捐之人在境内騙取銀錢者應請准予隨時送交官廳按律懲辦並希轉飭各縣迅賜出示曉諭俾衆周知而杜假冒駐級公誼等因准此除函復併分行外合行令仰該知事即便出示嚴禁以杜假冒此令 
[東吳中學聯合競辯會預誌]  
　　本埠崑山路東吳第二中學於本月十七號（即星期五）下午四時三十分與湖州東吳第三中學校開聯合競辯會其辯論題目爲吳佩孚主張之國民大會能否解决今日中國時局是日之評判員爲朱貢三葉楚傖戈公振三君昨己由該校具柬邀各界往觀矣 
[清心實業學校六十週紀念預聞]  
　　滬南實業學校（即清心書院）爲美國基督敎長老會所設開辦公來己届六十載畢業及肄業生離校後經營社會者不勝枚舉如創辦商務印書館之己故夏瑞芳及現商務印書館經理商鳳池張蟾芬南京國立師範校長郭秉文博士等皆爲該校學生今同門會（即該校校友會）議决本月十七八號二日舉行六十週紀念大會聞是日請美領事克銀漢氏及王正廷博士演說曁政學商各界名人參觀故近日該校學生從事籌備頗爲忙碌日昨該校敎務長張石麟碩士又召集同門會職員及在校敎職員在禮堂會議籌備手續當揚推定籌備委員會長高鳳池書記張廷榮司庫張蟾芬印刷委辦朱文瑞王巧生秩序委辦藤恩培伊思沛張石麟劇務兼音樂委辨金尙志馬偵餘鍾蓮甫徐家棟會場及電燈委辨衞兆棋杜伯希吳寄酬裝飾委辦梁忠源凌華甫金德法游戲委辦張石麟葉祖齡招待兼照相委辦張石麟方國榮馮鵬南司餐兼茶點委辦沈夀峤馮騑王希濂並通過建築同門廳藏書樓寄宿舍之議案約需十餘萬元定開年動工云 
[江蘇童子軍聯合會消息]  
　　中華民國江蘇童子軍聯合會例於每月之第二星期在省敎育會該會所内開幹事員會昨通函各幹事員云逕啓者本會定於本月十二日即本星期日上午十時開幹事員會討論組織縣聯合會通則及省總敎練員是否由各縣總敎練公推改訂敎練員會簡則草案等重要問題務希准時撥冗惠臨如届時因有别項事故不能到會亦希先行見復爲荷附錄本届幹事會提議案並希察閱專頌公安 
[青年會中學組織同學會]  
　　四川路青年會自開設中學以來己届二十餘年成績之優美在滬上各中學中素負盛名其學生之先後畢業者或投入商界現居要職或遞入大學咨送出洋惟以向未設立同學會致消息未易靈通情感遂多隔閡近由該校在滬諸同學發起組織斯會己得同志三十餘人分頭召集願入會者均異常踴躍開定於本月十一號下午六時在青年會會食堂開會討論一切進行方法並於明年陽曆元旦即在該校開成立大會想届時必有一番熱鬧也 
[國民大會策進會公宴代表紀]  
　　國民大會策進會昨假座一品香公讌魯晋兩省代表午後六時山西促進會代表王秀山山東促進會代表劉仲永先後蒞止（姚希轅劉仁航均因事未到）七時入座盧煒昌主席趙南公紀錄首由主席代表全體陳述歡迎兩省代表之誠意與感謝兩省代表遠道奔馳之熱心王劉兩代表起立致謝並祝共同奮勉次王錦文起言望本會同人積極進行以與各省聯合一致以求速逹救國目的次司徒俠海起述此次在蘇演講之情形并希望兩代表歸告同志團結一氣次孫道勝趙南公先後起言擬聯合各省先開一代表會霍守藥起言鄙人可代表本會全體同人不獨無絲毫權利思想并且人人皆有犧牲權利與精神之决心本會同人希望早開代玥會議以解决進行辦法劉王代表先後起言表示贊同旋經商定准九日午後一時在廣肇公所開談話會次韓鏡湖科學幻衛及化裝演講合座撫掌賓主盡歡合攝一影而散 
[老久大錢莊擱淺消息]  
　　北巿德馨里老久大錢莊邇因受抵洋貨押欵及放出賑面甚巨於前日因不付到期本票以致擱淺各存户昨日紛紛提取存欵不能應付聞該莊此次擱淺之原因係受呢絨號倒閉巨欵所累云 
[洋貨業倒閉兩家]  
　　本年入秋以來洋貨疋頭一業因定貨滙水之頻漲及各省銷路之呆滯致受金融上之困難往往以貨品向錢莊及銀行押欵俾資周轉詎知現值押欵到期各錢莊屢催不贖及至開視箱内之貨皆有以次貨朦混之事因此信用全失昨日起各錢莊對於該業更異常注意凡往來者向莊家出票用銀非有存銀者槪予拒絶且聞寗波路及民國路新開河有業洋貨者兩家因不支倒閉計虧銀六七十萬兩之鉅云 
[請還漏貼印花賬簿之不准]  
　　冬季檢查印花稅南巿一區一分駐所境内各商店現己分别查檢所查獲之各種賬簿摺子等或因漏貼或貼不足數均當塲將該簿摺帶回該所聽候照章科罰自五元至數十元不等各商家均意存放棄並不視爲重要而檢查員則對於大小賬册一律細檢昨查至南巿王家碼頭濟宏典當内見一切賬簿均皆照章貼足惟旁邊有甫經學徒繕造之取贖月終總給計數簿一本因未成立未貼印花爲該委員等所查出即行帶回該所聽候傳罰旣而該典執事赴所聲明此簿無甚重要且未繕就請求免罰發還經署 
員牛雲芳不准遂赴商會陳述前情請爲縛逹該所要求將該簿發還未知能准行否 
[催令划船户領牌編釘]  
　　松滬護軍使公署前令滬南巡捐局長赶將浦江内各划船編釘號牌給發承領一案當經該局遵照轉令巿舶所承辦人錢寳如傳諭各划船編定號數領取船牌去後該划船等以牌照上均註浦東爛泥渡字樣恐不能行駛他處將於生計有碍均各觀望延不承領故姚局長昨又發出佈告云爲佈告事案奉護軍使訓令編訂爛泥渡划船牌號一案早經遵令辨理嗣准洋涇巿經董函稱浦東彭家碼頭划船爭奪長渡生意應早防維等因准經定期開會討論當由董事會議决分浦江槳划櫓划櫓划舢板三種編釘在案現在是項牌號己飭照議製就除函水巡隊妥爲照料並飭巿舶所具領遵辦外合行布告各該划船户等一體知悉仰即赴巿舶所報領號牌己領者即將舊牌繳換未領者從速具領分别編釘並須隨時恪遵取締定章毌得遠玩勒索致千嚴究切切此布 
[南京路石路口將建九層樓洋房]  
　　公共租界南京路福建路口近聞商務印書館將於是處建設一九層樓洋房該地房主現己請租屋各店主遷讓惟某衣莊房屋合同尙未滿今正在託人接洽其建築開工期大約舊曆正月間云 
[意大利馬戲消息]  
　　意大利馬戲著名於全球現己來華准於今日（十日）起在靜安寺路張園開演每日演二次（一）下午三時至五時（二）晚九時至十一時 
[懇請闢放油車碼頭出路]  
　　楊樹浦油車碼頭出路係某紗廠業産近經該紗廠圈用浦東洋涇一帶商民女工等因渡浦出入無他路可通懇請該廠仍予通行曾見報端兹悉此事尙未解决該路依然阻塞近日因工部局糞夫擔糞赴舟故僅闢小路一條渡客即由此出入洋涇巿一帶商民女工等僉以此路爲浦江南北往來要道該廠購地之初即以該路載入道契致成爲私産今被阻塞將無路可通故紛紛請求洋涇巿經董設法請命以利交通云 
[媳婦一再控姑]  
　　林朱氏前延賚美律師爲代表投法公堂控稱朱氏夫故後遺下家産被伊姑林錢氏掯住男孩一口亦被携去不還請追等情判錢氏每月貼給朱氏養赡費洋五十元在案昨日原告律師聲稱朱氏故夫有糖行等各字號股份不少均被錢氏掯住即奉判每月貼赡養費五十元亦不照給男孩仍不交還朱氏經濟困難己逹極點請堂上恩斷日前朱氏按到林錢氏來函内稱願出洋二千元給朱氏以了此事今將信函呈鑒錢氏由逹商律師代表稱朱氏呈案之信敝律師尙未研究未知眞僞朱氏旣係林家之人應當回寗波原籍守節自應好生看待不應另居上海堅不肯回亦不合理請察中西　員判林錢氏不　傳訊不到罰洋五元充公於十四天内着保交該氏到案聽候訊核 
[養媳脫逃之追究]  
　　住閘北新華里之揚州人蔣鳳鳴前日具呈四區警署聲稱去年十月曾聘同鄉王春榮之女翠子爲養媳今年正月因王之同族嬸母來滬欲誘翠子私逃被民偵知將養媳送選母家當時給與膳資洋四元本月十八日王又將女送來民家留住至二十七日王始動身臨行又送川資大洋六元小洋二十角不料翌日清晨翠子開門走出不知去向嗣經探悉王是日並未起程住宿伊戚李姓家顯係串謀脫逃等情顔署長閱悉後諭令退去聽候查辦 
[詐欺取財案展期再訊]  
　　源茂泰等號在公共公廨刑事科呈訴向爲出店之胡阿棠與在逃某某等三人於八月二號起至十月十五號止用欺詐手段先後 
騙取值銀三千八百三十二兩洋五百八十一元之貨物變價分肥等情昨由捕房將胡拘解公共公堂即據原告代表律師上堂陳述案情以本案共有被告四人衹獲其一尚有三人被逃要求展期提齊人證併究中西官核供判胡押候展期再訊 
[指控騙取樟腦之研訊]  
　　愼記號經理陳銘齋在公共公廨刑事科呈訴法租界永安街永茂號主甬人陳繼茂用空白支單騙取值銀五千九百八十七兩之樟腦一百零三箱一案昨由俞襄讞會同英胡副領事研訊即經原告代表律師詰據原告陳銘齋供稱被告於十月十八號向我購買樟腦一百零三箱議定每擔價銀八十三兩扣一成佣金約七天期限銀貨兩交當時立有成單到期催令出貨據稱棧房尙未覓妥再緩二天迨至二十八號上午被告囑令將貨車送伊號内約定午後過磅繼向收銀付我支票一紙當向退換須現銀交易據被告答稱今日莊票不及去打准明日交銀彼即出一收條至次日向收貨銀避不見面至三十號又往找尋據其夥友言貨己賣與隆茂洋行至三十一號我往隆茂調查始悉確己售去每箱袛售銀六十五兩己付給銀五千兩旋至被告號内見滿坐討債之人即投法捕房控究豈知被告己稟准公堂破産是以投案起訴云云並據被告代表律師向陳復詰一過據陳繼茂上堂由其代表律師詰據供稱向原告買進之樟腦轉售與人預先抛盤所收隆茂洋行票銀五千兩携往南巿向瑞豐懋南貨號掉換十日期之莊票詎該號經理將票取去約我午後往收届時又將曾際芳之礦砂價賣與瑞豐懋欲將礦砂價銀掉換莊票詎悉被扣抵往來欠欵因此無法彌補萬不得己稟求破産是實復由原告代表律師向詰前情一過兩造律師又辯論良久中西官宣告退庭判被告交保無保押候會商堂諭宣佈 
[汽車撞壞黄包車之科罰]  
　　汽車夫徐長安前日在西華德路開駛三千四百六十一號汽車不愼將朱保泰之黄包車撞壞被一千三百四十七號華捕查見拘入捕房昨解公共公堂經中西官訊明判徐罰洋十元充公並賠償修車費 
[五鴇婦縱妓拉客]  
　　北雲南路四十一號門牌雉妓院鴇婦張王氏寗波路二百九十二號門牌潘楊氏又寗波路二百七十九號門牌姚氏又寗波路二百六十六號門牌毛秋材又牛莊路五十二號門牌袁周氏等均因縱妓拉客經專查妓院之三十五號西捕八百二十五號華捕查悉稟廨出單於昨將以上各鴇一併傳至公堂請究經中西官訊明以袁周氏年老姑寛判押女所七天餘均禁錮兩禮拜分别示儆 
[行人携帶煙膏之查究]  
　　余阿三昨至法租界某烟膏店購得鴉片烟一盒行經虹口吳淞路被七百三十六號巡街捕查見當即將余拘入捕房押候解送公堂究訊 
[勿誤行車時刻之通告]  
　　滬杭路局車務總管楊先芬昨發通告云查得近來各列車誤點甚多大半關於各站搗車及裝卸貨物等事要知行車以准點爲第一要務無論遇着何種困難之事站車長必須極力設法免去誤時之弊爲特通知各關係人以後遇有搗車及裝御諸事務必先時預備注意縮短時間勿使貽誤行車時刻是爲至要 
[深夜私語之可疑]  
　　浦東三區署長曾永奎於前日（八號）據線人密報謂今夜十一二點鐘有盜匪數人渡浦至楊家宅地方擬搶刦華康雜貨店等情曾君當即選派得力長警十餘人携帶槍械前往守候待至夜半一時許果見有客民顧士臣沈二王三等三人在路竊竊私語當經該長警上前獲住並在顧身畔抄出鐵棍一根洋燭二枝一併拘解至署昨經會君提案研訊據顧供稱徐州人現住十八間業碼頭小工今夜行經該處途遇沈王二人問信致被見疑拘署求鑒質之沈王二人同供海州人住浦西新開河業碼頭小工渡浦尋人因路途走誤各等語當以形跡可疑未便擅釋午後即將顧沈王三人連同鐵棍洋燭併解警廳司法科訊辦 
[老人騐係病斃]  
　　住居閘北共和路有餘里二弄第三家之揚州人駱雲波在梅園路倒斃業由地保報請檢騐前日下午由檢廳派鄭檢察官帶同檢騐吏法警蒞場騐得死者實係病斃並無别故由旅滬揚州同鄉醵資成殮暫厝揚州公所云 
[主治頭痛之藥片]  
　　九江路六號祿義洋行發行之柴利根藥片主治外感頭痛及咳嗽傷風哮喘等症頗有效力患頭痛者盍試購之 
[江南船塢承修商輪竣工]  
　　江南船塢承修花旗公司商輪一艘船身計長四百餘英尺此次因内部機器汽鍋外部油漆括底均須修理并須添配艙内一切零物工程甚爲浩大入塢以來己有六星期因急於放洋故日夜趕修始於前日工竣昨經出塢擬於日内試車如果合用即當開班營業矣 
[違犯煙禁案兩則]  
　　寗波人胡月山因在新閘長沙路一百四十四號半屋内私售鴉片烟前日被殷阿寳見而訴知二百八十七號華捕前往查獲烟具帶回捕房稟明捕頭轉稟公共公廨出單傳胡訊究昨據該華捕偕殷投廨訴明前情經俞襄讞核供商之美丁副領事以胡月山不到判將烟具銷燬 
　　婦人顧張氏與陸金昌毛記明朱夀生毛玉坤等因在白克路七百五十七號屋内吸食鴉片烟被新閘捕房包探陸桂山張盛全查悉協同西探將以上人證連同烟具及二房主沈陸氏一併拘入捕房解奉公共公廨諭令朱與兩毛及沈陸氏分别押候存洋保出之陸金昌顧張氏等到案訊核在案昨晨由廨提訊陳與顧張氏均投案候示先由中西包探上堂訴明前情即經中西官逐一研訊明白以無賣烟證據會判二房主沈陸氏罰洋二十元餘人各罰洋五元一併充公無洋按照罰欵改押烟具銷燬 
[昨日公共公廨訊案紀]  
　　昨日午後公共公廨第四民庭經陸襄　與美領約君訊理各案彙錄於下（一）民生傘廠經理張裕亭因營業失敗聲請破産案張延律師到堂向聲請人請據供稱事務所設在河南路曾稟准農商部註册股本共計三萬元每股袛二十元廠中所有機器生財洋傘以及原料約值三萬四千五百二十八元惟欠人則房租電燈工資約須一萬七千餘元而金鎊定貨亦有二萬一千餘金惟貨尚未到要求派美署王松堂爲本案理賬員等語「結果」登申新兩報一月候期滿再核（二）賡裕等莊訴恒和泰經理趙子芳倒欠往來銀兩案被告律師引中國大理院於民國二年六年兩次判决民事訴訟案經理不能負責應向股東追索股本而原告律師聞語反對「結果」恒和泰號應償還賡裕等九家銀九萬三千五百二十四兩七錢七分二釐趙子芳雖非股東然旣居經理地位亦負有清理責任着改交一萬元舗保出外清理一而由公堂函請長沙縣查封股東財産備抵各錢莊債欵（三）曹鈞裕訴陳忠信不理欠欵案被告律師請求展期「結果」准被告律師請求展期禮拜五先訊證人口供（四）星家阮生揚訴阮炳江欠欵案據原告上堂訴明被欠情形被告袛認欠十元然己還清「結果」着被告償還洋十五元堂費歸被告負擔（五）徐元記訴沈金榮及宋穆生訴張祥祥兩案因原被告均不到案「結果」註銷 
雜評二 
[銀行與實業（訥）]  
　　銀行與實業誠有最密切之關係中國今日謀所以生存之道舍發展實業無他法然欲發展實業不得不藉資財之周轉則希望銀行之援助實至急要也蓋以資財助政府政治上之設施政府未必能用於適當之途或且其所用適與人民所期望者相反是援助政治未必有良效而苟移以援助實業則大援有大效小援有小效决不至如政府當局用之於鳥有之鄉也况實業發逹銀行亦伴以發逹固有互相維縏之理乎 
　　銀行負有助國家緩急之責任助政治與助實業固皆所以爲國家計也但其結果於國家有利益與否相去奚啻天壤故吾深願銀行家注意於此 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[日比谷公園遊記] [  若渠]  
　　予來東京甫旬日聞諸同居者云有公園曰上野曰日比谷者爲京師勝地大凡來東京者莫不知之稔且數數游焉予途次倉卒不及登富士山爲缺憾因於假日往游日比谷亦收諸桑榆意耳入園門有土阜高二三丈拾級上萬卉夾道老樹數幹欹側饒古致鳥聲嘈雜如迎客下有池臨池而望則鷺也鶴也鳧也相戲於水而忘其機也芡芰蘋蒲之屬纓帶纏連以成水上文章轉身出别爲一境萬紫千紅喧騰如海其奇者種植時配合其色成種種圖案予於中土諸名園中未之見也折而往爲軍樂亭運動塲盤旋而過又一境矣有亭有池池中有噴泉飛濺高數丈力極而墮如瓊霏玉屑如楊白花琉璃絲極變化之能事予凝視不瞬同游者戲予曰噴泉能催眠術矣己而屈曲行復得一境松柏外衰草而己惟時天隂微雨落木蕭蕭人行其間如山林絶境足跡所罕至者疑爲夢中有遁世之想迥異於頃所遊焉雨旣盛悵然而返夫園之勝不止是也第予筆不足以逹之耳憶予在海上時闤闠囂囂無登覽之地耳目所觸俗塵萬斛宜乎不能豁胸襟聞精武體育會有建築公園之說予翹足以觀厥成他日歸國當置日比谷於不齒矣泚筆記之誌所感也 
筆記 
[殉父記（上）] [  逹紓庵]  
　　江寗逹君景濂回敎徒寒士也重氣節道義文章鄕黨敬佩己而遷滬設帳自給怡如也膝下五子一女君以生平讀書守禮偃蹙無懟第不忍其子坎坷如己因令業商今皆授室力能自存矣女名鳳琴行六生而敏慧貌又韶秀七歲喪母躄踊哀鳴啼無止時數日不進飲食父問之曰兒意何欲女泣不成聲久之咽曰母最愛兒今母死獨眠窀穸慈魂無伴兒心愴惻願往依之家人以女齒稚能爲是言天賦孝性無不感涕君意愈悲抱而慰之曰吾兒弗哭阿父在世猶兒母母死父死而後兒死不嫌遲也女以淚眼斜睨其父停睇良久意似納其言者君自喪婦人恒勸其續絃免内顧憂君慮黑心符變蘆花生悲則女無天日矣因誓以鰥終及女旣䈂覺父老病侵尋私處終非兒女所能侍奉因問其父胡不更娶父顧而太息曰所以甘鰥者慮兒爲晚母所虐也女大感慟念天下秉眞心愛我除亡母外惟一慈父耳父毁繼室之情舉以庇兒則兒不思圖報萬一寗足爲人然不知所以報之之道私心悵惘蹙蹙靡懽未幾爲女執柯者來踵接於門咸謂個妮子窈窕貞靜宜令匹耦勿使蹉蛇自誤也 
劇談 
[天行室劇話] [  天行室主]  
　　叔岩爲三勝之孫紫雲之嗣而德霖之婿也家學淵源非無自來矧聰頴兼人敏而好學文武並能崑亂不　唱則字正腔圓無疵可指做則精緻細密大方家數造英秀之室者伶中一人而己且其學譚並非規規學步呀呀學語之流所可比倫也上則取材乃祖下則博采各家（指鄂伶）所謂集大成於一身者也閱者或有疑吾言爲近夸者苟能細辨其音容科作定審吾說不謬雖然此亦只足爲知者道耳耳不知聲目不辨色者吾不屑與之言且言之亦不解也此外頗有病其喉音暗澀者然歌則正宫决不似鐵菴之嘶啞連良之低塌且歌來沉實有味猶覺勝於又宸之輕飄也 
詩錄 
[錫行雜詩（三）] [  小蹀]  
　　爲念陳王作賦才五湖烟水久縈懷片帆忽遇黿頭渚萬頃波濤撲眼來一氣涵虚天地合千峯迥互水天分我來獨立蒼茫裏長嘯一聲風滿襟隔江楊柳綠成圍樹裏人家出酒旂絶似富春江上路晚楓紅近釣魚磯樹影斜陽亂入窗李公祠下轉輕艭綠隂不改來時路只有蘆花白滿江欲畫歸思愧右丞暮雲低壓稻花塍炊烟認得城西路晚巿危橋己上燈水閣風簾對宇斜年時曾駐女兒車至今荳蔲無人識冷落城南一巷花無端來又去怱怱隔座分司語未通無意相看成一笑那邊曾見又相逢原是飄萍與逝波何須滿子作離謌多情獨是黄昏月送過行人三里河看山劉阮又重回携得秋光滿袖懷檢點今宵須睡早好騎討夢更尋來 
新聞拾遺 
[死得奇] [  心田]  
　　寗垣城東盧某年方弱冠舊聘某氏女爲室昨爲吉期張燈結彩賀賓盈庭極形熱鬧午後彩輿臨門新人循例行禮畢同入洞房及晚坐筵之際新娘忽暈仆於地不省人事主賓驚訝莫知所措爰亟延醫施救顧仍罔效少選新娘竟爾玉殞云 
[打得苦] [  荆香]  
　　南巿某洋貨徒小有文才豪放不覊店中人多以狂生目之前忽兩次投函於素不相識之某女校楊女士昵語纏綿備道相慕之意女士銜恨無以處之忽思一計假書一信約以在舍相候生信以爲眞驅車前往詎知一入門時即有大漢數人扭住便打誣爲竊賊後經旁人勸解方始了事云 
小說 
[社會小說衆醉獨醒（二一七）] [  瞻廬]  
　　第三十五回慘悽悽借淚哭屍靈話叨叨背人訓嬌女 
　　邦平娘子也覺得這場痛哭總算對得起老子人死不能復活自己的身體卻是要緊落得借他一勸見風轉篷的收住了涕淚翠娥趕忙捧手巾給婆婆擦臉又掇了椅子請婆婆坐定然後一上一下的替他揉摩胸脯邦平娘子細看翠娥時見他雙眼哭得核桃般的腫起聽他說話時嗓子都哭得啞了不覺肚裏尋思翠娥這妮子委實是個有良心的女孩兒他待祖父這般孝順將來嫁到我家一定是個又孝順又賢慧的媳婦眞不枉我看中了他攛掇丈夫替玉兒定了親事隔了一會邦平也到了再隔了一會邦平的母親柳氏老太太也從杭州趕回妹子哭哥哥自有一副照例的涕淚喪家的娘女倆照例也須陪着號哭邦平娘子便勸往了婆婆說你老人家大遠的從杭州趕回歇都没有歇怎禁得起這般痛哭快到榻上躺一會子接接力兒老太太見媳婦來勸便也見風轉篷的收住了涕涙原來喪家的排場都是婦女的哭聲組織而成孝幔裏哭聲喧鬧人家聽了都要頻頻稱讚說那死者福分好哭聲兒簡直不曾斷絶眞不枉這一死死得很有排場要是孝幔裏靜悄悄没有哭聲人家又要批評道死者的生前不知作了甚麽孽似這般鴉省無聲眞不成了喪家的排場臨死没人哭來世投生定要投一個啞叭罪過罪過作孽作孽社會上有了這種心理所以一般喪家都重視這婦女哭聲好在『哭屍靈』的本領是中國婦女的一種特長敎育不曾普及哭屍靈的本領不待傳授早己普及二千餘年前的孟老夫子便說『華周杞梁之妻善哭其夫而變國俗』這兩個婦女要算是哭界的大王自從那時變起國俗直到如今還相沿這個習慣所以不識字的婦女到處多有不會哭的婦女亘古罕逢（探原立論可名之曰原哭）哭有哭的音節哭有哭的腔調哭有哭的作用神而明之存乎其人可見哭字裏面也分着程度高下所以孝幔裏一有了婦女哭聲那些没相干的婆婆媽媽姊姊妹妹都擠在孝幔左右拉長了耳朶聽一個飽還要竊竊私議說誰哭得好誰哭得不好（可名之曰賽哭會的評議員）况且無論甚麽人胸襟裏面總不免有些牢騷抑鬱會做詩的借着詩歌裏面發洩發洩會做文的借着文章裏面發洩發洩那一般不識字的婦女他們也有牢騷也有抑鬱要是没處發洩免不得肚皮都脹破他們旣不會發洩在文字裏面只得借着人家的孝幔左一把鼻涕右一把眼涙嘴裏絮絮叨叨發洩這一肚皮悶氣 
自由談之自由談[  鵑]  
　　吾人勞動竟日入暮尙得休暇有一物焉日夕勞動不息而人亦不令少息者則時鐘是夜半夢回萬籟俱寂惟聞時鐘察察聲歷久未己因喟然曰嗟夫此勞人邪許之聲也吾憫爾勞矣 
大昌煙公司徵文揭曉（丁等） 
[大小嬰孩牌香烟白話文] [  杞人] 　　 
　　咦這兩個小囝一大一小小的早在上海愛多亞路大昌公司裡出風頭大的現在紅蛋殻裡穿觔斗從前有個孫行者一個觔斗要穿一萬八千里但穿來穿去只在如來菩薩手掌之中這個小囝一個觔斗穿到大世界共和廳兩個觔斗穿到五洲萬國種種的人手裡孫行者拔一根毫毛便能化一個孫行者這個小囝不拔一毛也能够化身千萬佈滿大千世界足見他的本領他的神通比孫行者還要利害所以這個大的小囝一出世連小的小囝也能跟他上去環行全地球豈不是一椿極稀罕的新聞麽 
 
 
 

Page 15

 
 
   
 
 

Page 16

 
 
常識 
常評 
[中國人之健忘] [  覺]  
　　凡事之不能積極進行甚且至於或作或輟者皆忘之一字爲之也故孟氏有勿忘勿助長之說 
　　助長之爲害必至進銳而退速忘之爲害往往誤事於不知不覺之中故其害更甚於助長 
　　昔聞老年人有健忘之病而今日之中國人不必老年健忘者居大多數 
　　政府要人大率宣言而不能踐豈眞有所障礙余以爲健忘之故也而社會中任事太多者亦大率訂約而不能踐豈眞有所不得己要亦健忘之故耳 
　　健忘健忘何事不忘魯哀公謂人有善忘者徙宅而忘其妻孔子乃警告之曰桀紂忘其身此言大可尋味吾願今人之任事者事無大小急服膺孟氏勿忘之說也 
國民常識 
[議會被暴徒騷擾吾們應起援救] [  王漢俠]  
　　議員而不稱職守國民有監督糾檢之責議員而公正持躬直行遭忌受强暴之脅迫國民有擁護救助之義吾人因受憲法之保障對於議員有敬恭獻曝之誼輕視議會即自藐其躬若有施暴行於議員者猶加諸吾身也 
　　本届江蘇省議員感時覺悟奮發精神爲其天責所應爲若規箴督軍也糾劾省長也提議民選省長制也若全省財政被貪吏紊亂侵蝕頻於破産起而搜剔也若警務處破壞官制妄委所長蹂躪地方警政抗議撤消也落落大端關係全省敢與官閥奮鬭吾民應示同情至繭行條例一案在今日競倡解放勞農主義潮流之下有害於全體人民者不以少數人之利害而顧忌之蘇議會之撤消取締繭行條例在吾業外者觀之非可厚誣業機織者果有正當意見詳陳得失請願覆議一之不獲至再至三可日胡竟挾衆施暴（見四日本報要聞）而現諸警衞森嚴之省會地方耶當有負其責者也 
　　今事己過被害議員自有法律訴追於後而吾全省人士决不容任以脅迫施暴稍挫議會尊嚴急應起而擁護爲吾代議士之後援（一）延長會期促議會將民選省長制案財政紊亂案完全解决（二）懲辦主唆滋事之（三）處分失職之警察（四）滋事之機織業代表向議會正式道歉以上各條全省公民及各公團均應起而助之（乙種酬）移賑 
經濟 
[英儒季理斐之實際救荒策] [  而藴山人]  
　　季先生僑華三十餘年每當國家有重大問題發生必拳拳致其忠告昨晤山人談及救荒策劃尤見藎籌特筆錄之以爲國人告 
　　先生云「北五省之荒旱爲中國歷史所未有今己震驚全球各友邦政府亦皆設法救濟誠未可輕忽之巨災也 
　　然而救災於事後不如防患於未然就鄙人所知此合尙不難辦 
　　昨有西友某君自災地來欲將所見詳情（并携有災民所食里草麥糠樹皮等物）回國報告向美人士募集多金回華放賑者據稱災區並不缺水所以罹此兇旱者特緣人事有未盡耳 
　　查有草類名阿發發者Alfalfa亢燥之地則不生今災區境内此草獨茂於以知地中深處必皆有水否則此草枯槁久矣 
　　倘使各田户掘地爲井以爲備旱之計民力不足而政府繼之則必不致有如此之奇災按印度境内亦嘗患旱而地方政府爲民掘池以爲之備每年所需動以數百萬計而印度之荒旱以免中政府正宜仿而行之無徒事一時之補救也又如黄河號稱中國之巨患蓋河水甚淺而沙灘又多不能駛舟楫便商賈每當洪水漲發徒爲居民之害而己政府當疏而濬之以灌田畝如是旣免黄河之水患又免北方之旱災而無業遊民更可於此中消納之一舉而數利備雖所費甚奢較之事後賑救有勞逸苦樂之别矣前清之季各省備有官倉所費亦不在少如有存而未廢者挹彼注兹亦無不可總之盡人事而後聽天命可也人力不盡而一委之於氣數不可也若謂災不常有而以勞民傷財爲多事是何異賭博者但冀僥倖於一時而忘將來無窮之大患也一勞永逸其謂之何（乙種酬） 
家庭常識 
[庖廚應注意之事項] [  其昌]  
　　庖廚爲調理飲食之地關係吾人之生活至爲密切庖廚不潔黴菌由食物傳入體中則雖有佳希旨酒無異飲鴆自戕可不愼乎兹將應行注意之事項列左 
　　（一）庖構造應注意採光藥物之消毒不如日光故庖廚構造合宜使光線得十分通入黴蓖即不能生殖其中 
　　（一）置物宜用玻璃廚板廚庶斷光線置藏食物殊不相宜故當改用玻璃廚若以玻璃價貴易碎則用鐵絲網者亦可　　（一）貯藏食物宜先消毒凡食物經過時日必至腐敗蓋有黴菌也若己完全消毒可以持久如各種罐頭是也其所以能防腐者因杜絶空氣黴菌無由而入我國無此等貯藏器但欲消毒殺菌可用加熱蒸煑之法 
　　（一）宜備消毒之釜庖廚宜特備一重蓋之釜蓋鍋用重蓋則沸騰之熱度愈高凡茶碗杯盤入内煑之則最强之黴菌亦必滅死 
　　（一）砂濾飲水據醫學家云河水二十滴内含黴菌二萬個旣經砂濾後只剩四百個可知砂濾有去菌之效砂濾之法以本桶或缸下鑿一孔置砂粒炭末其中水經其中所含黴菌爲炭末砂礫吸去則變爲清凈之水若不用砂濾以明礬加入水中調和之亦可（乙種酬） 
法律 
[官吏之義務] [  四維]  
　　官吏之義務者公法上之服務義務也得分五種說明之　　（一）服職務之議務即各種官吏就於其職務範圍内之事項須有執行之義務不得怠慢不得拒絶且不得擅離職守之意也其職務之範圍或由於法律命令之規定或由於指揮監督之上級官廳之指示 
　　（二）服從之義務服從之義務者卽官吏對於元首或長官所發之職務命令有遵守之必要也我國官吏服務令第二條之規定曰長官就其監督範圍以内所發命令屬官有遵從之義務即斯意也雖然亦有例外焉（一）所發命令有違法令之規定者（二）命令形式不完具者（三）非屬官職務所應爲者 
　　（三）忠實之義務何謂忠實之義務即官吏服務令第一條所規定凡官吏應竭盡忠勤從法律所定以行職務之謂也　　（四）守秘密之義務此謂官吏應當之義務蓋以官吏處於易知秘密之地位也我國官吏服務令第五條之規定曰官吏對於官署機密事件無論署内署外及是否本管事件均不得洩漏退職後亦同 
　　（五）保持品位之義務官吏之行爲即國家之行爲官吏而辱及其品位卽辱及國家之機關國家機關旣受其辱則人民藐官玩法之心由此而生故有保持品位之必要（乙種酬） 
工藝常識 
[電鍍須知（下）] [  李月波]  
　　（四）洗凈後倘物體上有不平之處須磨平 
　　（五）被鍍物體須繫於隂極以欲鍍之金屬爲陽極倘陽極爲炭素Carbon製成則該極上須懸一欲鍍之金屬物以補溶液中之不足 
　　（六）被鍍物體倘過細小不可懸掛者可置一電鍍籃中此籃宜時時轉動否則必厚薄不匀 
　　（七）電鍍鉛錫於物體上每不能密切質鬆如海綿形似樹枝最易脫落如遇此種情形時須加少量之糖漿或膠水於電液中增其黏性 
　　（八）電液不宜用酸性如硫酸銅Copper　Sulphate等易鍍而易脫落須加青化鉀Potassium　Cyanide使之沈澱再加少量使之溶解然後供用 
　　（九）電鍍厚薄恒視電流之多寡及時間之長短而定 
　　（十）物體鍍後取出用絨布摩擦使生美麗之光澤 
　　（十一）物體上欲鍍以某種金屬而不能直接鍍上者須先鍍他種金屬一層然後再鍍以某種金屬 
　　（十二）玻璃磁器等絶緣體Insulator亦可電鍍但未鍍以前物體上須塗膠水一薄層黏以石墨Graphite細末使成導電體Conductor然後電鍍 
　　（十三）黄銅Brass白銅German　Silver等合金亦可用以電鍍但此合金中之數種金屬電解程度須相當否則鍍上時必有先後則不可得原合金之色彩矣 
　　（十四）電鍍時多用青化鉀此物有毒愼防入口（乙種酬）道德叢話 
[西方格言（七三）] [  謝介子選譚]  
　　誠爲最良之策「茅渚」（Motto） 
　　犬不怒抛石之人轉怒所抛之石「德意志諺」 
　　仁愛始於家庭但不以此爲止「英吉利諺」 
　　佳良之苦力優於不良之僧侣「德意志諺」 
　　裁衣視君布「英吉利諺」 
　　謊語者雖作眞言亦不爲人所信「意大利諺」 
　　有烟之處必有火「英吉利諺」 
　　前後受火愚矣「丹麥諺」 
　　靜流必深「英吉利諺」 
　　天佑善人「何滿」（Homer) 
　　上期第三條「債」定誤排「償」字特此更正 
衛生 
[吾之食物衛生談] [  其昌]  
　　注意食量食物宜有定量多固不宜少則有害日本長與博士以體重八十三斤左右之强健男子一日勞働十時間者爲標準其一日所需之食養料蛋白質二兩許脂肪一兩許含水炭素九錢許白米八合肉類六兩蔬菜五兩許吾人亦有自然之標準如食飯兩碗者不可輕自增減若因佳肴而多食因蔬食而少食皆非道也 
　　食物宜選擇腐敗之食物有碍衞生過冷過熱辛辣烟酒濫食之均足致病肉類菜蔬之烹調宜充分煑熟飲水宜注意清潔 
　　宜注意食物之時間食物宜有定時蓋食物入胃五小時始入小腸故食物至少須間隔五小時兹設食時之模範如下朝食上午七時盡食午後一時晚食午後七時其間相隔六小時胃之運動五小時胃之修養一小時 
　　食物宜細嚼西人食飯一次須一小時許日本某博士之實騐謂每飯一碗需時二十七分鐘蓋食不細嚼則消化困難且咀嚼充分唾液方能完其作用胃液之分泌亦多吾國人喜速飯甚不合衛生 
　　食後之注意（一）食後不宜即從事運動至少須間隔一小時（二）食後須安靜精神不可深思沈慮作勞苦腦力之事（三）食後不宜睡眠因睡眠則食物必停滯胃中故夜眠至少於晚食後三小時（四）食後不宜入浴非隔三小時以上不可（不受酬 
科學常識 
[鎢之功用] [  子立]  
　　鎢Wolfrum爲罕有金類質甚重英人名爲Tungsten譯言重石之意也比重一八與金相差無幾在歐州産量不豐我國湖南之宜章廣東之惠陽均曾發現礦苗極豐之鎢數處奈國内需要極少故未開採加此礦百分之十與鐵練成鎢鋼Tungsten　steel其堅無比往年歐戰時德人曾用鎢鋼製成之彈子攻陷比利時最堅固之砲台鎢鋼不獨能攻堅且能避銹故海船下層鐵板多用鎢鋼所造此礦提鍊得宜可成一種金屬細絲用以製造電燈泡其光亮異常近日巿上所售鎢絲燈Tungsten　lsmps價極低廉且發巨光鎢與鈉氱化合成鈉二鎢氱四（No2　Wo4）　Sodium 
Tungstate之化合物乃白色粉狀之媒介染料蓋一種纎維織品尋常染料不易固著若先用鎢粉附着再加染料斯無脫色之患矣（乙種酬） 
 
 
