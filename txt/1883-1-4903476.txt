# 1883 - 1 - 4903476

 

Page 1

 
 
[本館告白] [  申報館主人啓]  
　　啓者日來天氣嚴寒小港支河時有冰凍自上海開往蘇杭等處之信局船實難尅期駛到而本報係附局船郵遞設有送閱遲延委因途中凍阻所致惟望　閱報諸君原諒爲幸 
[梅溪薛氏東藩紀要說] [  明湖漁稿]  
　　讀萬卷書行萬里路斯言何謂也蓋讀書以養其氣書至萬卷所養者大矣行路以擴其才路至萬是所擴者充矣昔司馬子長壯游海內嘗南至河北至崆峒西上平陽　坂觀於甘泉涿鹿旣而游燕趙客大梁往來未　問其足跡幾半天下厥後子由蘇氏亦謂嗣戶窮經無以增長其意氣抒展其才聰也乃道巴蜀入中原於山　泰岱之高於水見黃河之大且深其爲文也浩氣傍流雄才横溢殊與子長相仿彿子長歸而著書綱羅三代以上下逮漢興以來編述紀傳世家復比事屬辭以己意爲論賛自成一家言而子由亦編次古史自爲序說與遷史穆　借　堪以互相發明後之人讀其書流連慨慕往往想見其人觀其自陳所獲得力於山川之助者居多斯二子者天資倜　學術又足以副之用能駛騁百家凌轢千古有以也不佞賦性椎魯少嬰羸疾不克致力於學雖先大夫讀書極富寢饋於十萬卷樓中未之能讀年甫弱冠周歴行間羽檄紛馳軍書旁午曩所習誦之經史子集强半遺忘而所未讀之書又悉遭兵燹一椽不借何論萬卷迨軍事平而家亦破貧賤也迫於生計筆傭　役埋首牖下矻矻窮年身不自由足不出戶如車中之新婦閨中之處　寸步難移何論萬里夫乃嘆吾人爲學力詣所極造物固不足以限之而當其爲學之始造物必自以成之而後臻乎極詣譬諸弟子之賢爲之師者雖不能使弟子必賢於師師必賢於弟子然善爲義而啓其　則爲師是賴吾友梅溪薛氏固以造物爲師者也梅溪旣以造物爲師造物亦視猶弟子旣次張其才氣　　合亦　少時　學於書無所不讀未幾赭宼起西粤蔓延東南乃慨然曰大丈夫遭逢多故不爲名儒當爲名將不爲國立功斡旋　運　河之淸人壽幾何遂獻䇿軍門督師有國十之目以薦授官典領水戰船鼓盪飇輪廻翔江海曩歲曾一至東瀛探蓬萊弱水之勝采風問俗詢訪時事凡諸經見靡　筆之於書呑吐靈恠其遣詞也詳究始末其記事也簡明藻縟兼而有之識首者皆以先覩是書爲快固未嘗輕舉以示人近者　廷議急朝鮮之難　命將出師君叅戎幕以行至　浹　迅奏膚功揚威異域與有勞焉當禍亂初平駐軍休息以俟　朝命也君得與彼都人士相接爰咨爰度搜羅載籍　輯是勤視昔東瀛論述倍而加詳題其簡端曰東藩紀要於乎紀要何爲而作哉東藩何爲而名哉其地當遼　之左故義之東拱衛神京爲邦之翰故謂之藩以地言之則朝鮮爲最近漢唐之世雖曾郡縣之後皆置之度外葢以塞外孤懸之地設官增戌輸輓爲勞與其我自守之不若置君使爲我守之之爲得也况我　朝定鼎燕都　轉之地毗連朝鮮陪都與之相距更在咫尺洵國東門戶也以情言之則朝鮮爲最親其國世奉中國正朔我　朝未入關時巳識天命所　首先效順貢獻以時奉職惟謹事大之禮罔敢稍懈歴二百年如一日　朝廷撫字有仁亦不等　越缅粤難惟恤痛癢相關固未嘗稱存膜視也中國　朝鮮實有大小相維强弱相倚之勢八道之政刑風俗留心時事者所當深考也紀要一書命意所在葛吳二序言之殊詳盡毋俟贅言謹就其所未及者補而爲之說 
[都門近事]  
　　○此次順天武鄕試約有三千七百餘人自十月初五日開圍至十一日撤圍天氣晴暖是以躍馬彎弓者不致櫛風沐雨也○十月初一日都中例有城隍曾遊觀之人頗屬不少時當卓午但見香烟縹緲仙樂鏗鏘忽有一騾疾馳而入於是老稚男女奔避不遑移時廟中人牽騾以去始免蹂躪之患也○某甲者在通州開羊肉店回教中人也九月杪至張家灣李姓家購羊李以甲欲賒帳不允其請甲怒乘間將李之牧羊小僮砍斃攫羊而去方僮之牧羊於用間也與一牧豬僮並坐斯時甲亦在田間就牧羊僮閑話而叱牧豬僮使去盖甲係回教甲人故牧豬僮不敢與之爭論遂望望然去之不意甲見牧豬僮去將牧羊僮砍斃及僮死李揣其情知必甲所爲遂赴通州告發拘甲至官一訊而服恐將來定案時不能援誤殺之例也○廣東花客某中於春夏之交入都賣茉莉花計共售花銀二千餘兩都中花行規矩凡與廣客交易皆於中秋結帳甲在京惑一妓將所售銀兩全數用盡更有買回之貨數項共銀七百餘兩槪未付銀甲於九月間悄悄束裝作夜渡蘆溝之舉賣貨諸人知甲私逃相約同赴天津藉追逋客去又歸化城西某賈之夥某甲因事被逐出舖甲乘其不俻九月間突至都門僞持某贾之信投打磨廠連庄字號言歸化棉花甚少故囑伊來京製買棉花京號不疑卽墊付棉花銀二千兩及甲驅車出京而京號接某贾眞信始知甲已爲逐客急爲搜尋而甲已去如黃鶴矣○京師向設五城水局兼有巡捕之責若民間詞訟則非所預也十月念一夜三鼓時有一老叟至南城水局喊稱拿賊局勇卽隨去至打磨廠小巷中某家叟先入局勇隨入扭一男子出拖至水局請局紳訊供旋據男子供稱我非賊乃某匯兌庄車夫也紳問旣不行竊胡夤夜入人宅男子供云非我自去乃叟媳與女招我去者紳知其非賊勸叟罷息叟不聽紳乃將人移送南城坊署云 
[獲犯類誌]  
　　○京師前門外西河沿白姓院中有空房數間有外鄕人某甲卽來租定十月初旬甲夫婦二人携一幼子來行囊而外一無他物白亦不以爲怪一二日後甲忽自言至某處省親去十餘日不歸室中惟少婦幼子而已白稍疑之然不知其爲何許人也十九日晚甲忽歸來白相與閒談甲逡巡似有欲去狀白愈疑忽有十餘人手執洋槍身穿號衣狀類津勇奪門而入甲出短刃相敵格拒多時甲受傷數處始就縳甲妻見夫被搶卽躍身上屋而屋上己有多人持械互撃甲妻遂跌落　下亦被獲焉乃將甲夫妻及其幼子行囊一倂載入車中送交西河汛官署暫押次日解赴津門但不知是何要案也又九月中旬通州恊臺署中突有楊軍門者投剌請見且言來自津門　協戎以素不識面辭勿與見楊又言有公事面商德亦以辦公無暇辭之楊乃下輿帶一親隨及兩親軍步入纔及門房閽人劉姓方早餐見楊至卽舉手中飯盌撃楊之　隨中其顱額又反身取壁上刀未及抽出卽被楊之親軍縳住喧嚷之聲達於內署德反請楊相見而楊轉辭以及差在身不復入見矣傳者謂劉乃巨盜楊奉委密拿而眼線卽扮作親隨卽係劉之親戚劉 
 
 

Page 2

 
 
故急以盌擊之傳者又謂西河沿某甲之事與此似出一案考其時日踨跡均不甚相遠所言或不謬云 
[京口火警]  
　　○京口火神廟近處之草房於十二日午刻失愼焚去草屋兩間幸各水龍齊至卽行撲滅近聞邑尊以草屋易於引火已出示諭禁所有草房權免遷拆惟旣被災之處一律攺造瓦房不准復葢草屋是亦防患之一道也又十七日午刻連魚套地方失愼計焚去一百餘間該處本有南北二岸被火之處係在南岸所有店舖居家皆變爲瓦礫塲矣該處素鮮水龍卽有聞警來救不過手提木桶而已何怪祝融躊之得以肆虐哉又西門外薛家巷　方亦於十七日晚八㸃鐘時失愼被焚者約十餘家亦係草屋居多火光燭天哀號之聲不絶於耳各處水龍聞警齊至得卽撲滅幸此時人皆未睡故易於施救耳又萬家地方於十八日淸晨失愼焚去房屋二十餘間內有秦國珍之說書塲亦遭火刼究其起火之由盖因烘火所致幸有水龍救熄有林姓婦人素好烟霞當火時起女元龍猶高臥未起轉瞬之間火已逼身婦始披衣狂奔突烟而出已則焦頭爛額滿身起泡矣不意三元地方亦同時失愼於是各水龍皆疲於奔命祇焚去草屋四間被火之人必露宿三夜緃有親串亦不敢欵留恐其殃及也世俗之拘泥亦何可笑又東鄕金葉山地方亦於十八日失愼延燒數十家焚斃小孩二人亦慘矣哉又前月排灣地方曾被巨火延燒數十餘家聞內有王某之屋係租李寳太之基地而建造者王某於被焚時偶將基地契劵遺失刻下李寳太與之理論且謂王姓佔伊房基遂致口角而王姓旣失契券無可伸辨現經多人調處斷令王某仍於該地基上從新葢屋再出洋蚨數元給李另立契券其事方寢 
[袁江雜錄]  
　　○初一日同雲漠漠細雨纎纎已是釀雪天氣初二日向晚果見雪花紛下夜半始止翌晨啓戶銀臺玉閣眼界一新積地約寸許雖晴䂀耀彩而嚴寒凛冽水成冰矣○湖北剝船至浦情形疉次錄報現於上月二十二日打閘起至初三日巳一律完竣俟陸續再行挽上天𡚱等三閘卽北駛出境然北地業巳封河恐今歲未能抵津也○前錄絞婦處决一則其情節尙有參差盖甲婦與乙有染相約偕遁乙先行至魚溝客店雇驢夫憑傘接婦客店疑詰詭以親戚對乃一室同宿店中窺知底細爰投汛官處派役看押復覔驢夫呼甲至欲領婦歸乙乃反噬索詐甲本这貧遂情急自盡汛官請縣審辦甲婦供訴含糊遂定案焉○收拾字紙善舉之大者也然如星卜之報條店鋪之招貼官憲之示諭勸善之詩文遍貼街巷任其飄零狼藉不知凡幾今浦上掩埋枯骨會中之首事復欲收拾字紙凡街巷字紙過五日則着人携黃布袋到處閱歴酌量揭下云○浦上信局生意每視各行店爲盛衰近年來各行店生意淸减寄信無多故信局亦不能按班卽走雖高寳一帶非三五日不至鎭江一帶非七八日十數日不至以視電音之瞬息千里直不啻天壤焉○初五日天氣稍和初六日細雨永日晚復雨雪較前略大平地厚約三四寸云○湖廣督標中軍鳳希文副戎於初六日由鄂抵浦越日卽易車北上進都引　見○湖北花駁船有甲乙丙三人近因天冷相約至酒肆沽飮飽餐作消寒計飯後復至浴堂浴後歸船固無恙也乃翌晨同船者疑其熟睡呼之不應視之巳僵或謂其凍斃或謂其中煤毒然三人同行究不解爲何故也○初七日已見濟澌蔽河下注其大者阻於閘口後來居上頃刻間轟立如雪嶺銀山淙淙琤琤頗可入聽也 
[震灾况]  
　　○今年江浙雨水雖多不成巨灾　國之福也民之幸也然地方有高下之分卽收成有豐歉之判蘇城近處田高土肥水退之後仍獲豐稔至吳江震澤兩縣則僅中稔耳若平望以西之數十里都圖則幷不獲中稔蓋此等都圖與浙之湖屬毗連地形極爲　下鄕民日夜戽水救苗無如退水極遲苗已浸壞且因連年蠶桑虧耗農家十室九空不能沃厥田而肥厥苗故今秋收成不及上年之半也九月間聞有委員勘荒鄕人無不引領望之謂委員此來必爲民請命也嗣知與邑尊齟齬乃不果來其所以齟齬之故可意會而不可言傳委員旋省將震邑合境竟報全熟夫全熟則全徵全徵則全完上慶　天庾之豐盈下盡小民之報效豈不大願第今歲所苦者上有全徵之令下無全完之力可奈何向年震邑糧戶有大小之別衣冠爲大戶農工爲小戶兵燹後倉厫未建故一槪折色設櫃收銀大戶持由單赴櫃完納大約每畝連上忙條銀繳五百餘文小戶則統歸圖　徵收今之所謂圖長者卽向之所謂經造也同治所間當事者深悉經造之横於是議革經造用圖長變其名以愚民之耳目用其人以括民之脂膏其用心亦良苦矣圖長下鄕如狼如虎鄕民任其漁肉每畝收至七百餘文八百餘文不等更有收至千餘文者小戶非不知櫃上公平奈由單在圖長包內雖欲赴櫃而不能今年收成每畝好者石餘然亦僅見者也次者七八斗再次者五六斗至三四斗將三四斗之米易錢不過六七百文以一畝之收完一畝之賦尙覺不敷何有於父母何有於妻子推而至於大戶收租亦甚難已急爲追逋則心有不忍任其拖次則賦自何來如此歉歲而收全漕大小戶安得不同歸於盡哉然百姓之身家固同歸於盡而當官之敲撲亦有時而窮苟有仁心决不忍以小民血肉顧我考成特患撫字心勞催科政拙之陽城不能再見於今耳目下開徵交卽言之巳覺其遲然猶言之不足且長言之者正以見困我民者非天意也亦非國法也倘有仁明之　吏不狃於近方之熟不惑於先入之言另簡賢員下鄕暗訪卽可得其底藴况豐歉之形固自顯然斷非一人所能揑飾昔者阿衡爲上爲德爲下爲民一夫不獲則曰時予之辜此所以有光相業篤生伊陟也衮衮諸公其有意乎僕一窮措大祗有三間老屋並無半畞低田所以饒舌者欲爲生民請命故敢布其縷縷焉 
　　願花常好月常明館主人拜稿 
[禦災良法]  
　　○近日揚州便益門外小五台山地方淮海一帶流民之就食者已有在萬餘人當由程太守飛飭江邑尊謝廿邑尊桂至城外察看情形於該處築成土圍然後發席搭篷以備雨雪每人給衣一襲每日給粥兩餐一切災民皆不許入城盖恐其滋事也且移知五台山駐防之營一體嚴查一面禀商運憲籌款施賑惟災民雖免斯飢之慨仍有卒歲之嗟往往有賣其妻子者近聞該處善士思得一法俟其標賣之時無論婦子皆議價收買俟明春灾民回鄕仍行交還令其骨肉團聚並不索還原價可謂良法意美矣倘各處被灾地方皆能以此爲法雖轉徙他鄕仍可漸謀生聚鴻嗷之詩可以不作矣 
[鉅案再訊]  
　　○放火焚屍一案已將訊供情形登報兹聞黎邑尊復提此案人証硏詰乳媼毛顧氏仍照前供邑尊謂爾旣保護小主人爾可無害當從實供明爾究得何物起意者何人同謀者何人爾若供明本縣當格外施恩倘敢飾詞則與同謀者無異卽當一體治罪該氏答稱廚司順福給我金鐲一只金如意一只金戒指四只金百家鎖一個尙有衣服幾件放在自己箱內寄存張唐氏家早已說明迨往吊寄物則稱巳被我丈夫取去矣至起意之人實不知其姓人咸呼爲廚司順福與曾代順福做過替工之人此外尙有四人其三人狀似天津人一人狀似寍人伊等將衣飾金銀物作搬運而去女傭小寳亦取太太之洋鏡箱而去邑尊又問順福年約幾何是否蘇鄕黃埭人爾旣云順福等不許爾報張又不許出外何以爾主人之友何姓於十七日午後來候爾主人時爾不將主人夫婦被害情形說明反敢飾詞哄何且爾何以將皮箱及早運出寄交張唐氏耶該氏答稱何姓來時適順福在傍故不敢言明至運出之皮箱亦係順福押我前往寄箱之後又同我回夫順福年約二十五六歲據云是蘇鄉黃棣附近之蜆子山人邑尊又問順福之荐頭是誰爾丈夫是何名字小寳之荐頭是誰答稱順福之荐頭沈載陽已由捕房傳去我丈夫毛進雲向爲羊毛生理現在已往松江去矣小寳之荐頭係老爺托陸楊氏陸楊氏又托孫沈氏及邵阿福荐來者目下均已傳案張唐氏供無錫人係寡孀住房老北門內揀鷄毛餬口十七日午前由同　之毛顧氏同一年約二十五六歲之人來寄箱午後卽由毛顧氏之丈夫毛進雲前來 
 
 

Page 3

 
 
取箱故卽將箱交彼邑尊問同毛顧氏寄箱之人是否卽係廚司順福答稱我確不知陸楊氏供蘇州人洗衣餬口因張老爺家太太要用一女傭我卽托孫沈氏荐小寳不知伊家忽　謀財害命之事現在不知小寳下落孫沈氏供陸楊氏托我荐小寳到張公舘帮傭是實現在不知小寳到何處去小寳年約二十餘歲係蘇鄕黃埭人其原住之處我確未知盖我亦帮傭小寳亦帮傭不過因同業而相識邑尊又問小寳有丈夫否有親戚在滬否答稱親戚在滬與否我亦不知惟聞其丈夫在原籍耕田邵阿福供並非荐小寳惟表嬸母陸楊氏令我送小寳到張公舘邑尊硏詰之後卽飭毛顧氏將小主人好爲撫養並着追丈夫毛進雲來滬交還金飾衣服毛顧氏與陸楊氏孫沈氏等一倂發官媒管押邵阿福押候覆訊邑尊又飭差捕　緝兇犯務期必獲又商請會捕局員翁太守飭勇目王譽　錦和督同各勇緝拿上海縣捕役柴樛已先派各頭役督夥　緝又雇小火船一艘民船三艘派通班夥役兼帶眼線分七路跴緝捕房亦派包探分頭嚴緝初往者雇坐無錫快船績往者亦帶眼親乘坐小火輪船云 
[停解公堂]  
　　○今日爲西歴一千八百八十三年元旦是以英法公堂已諭捕房停解公事一期統於禮拜四倂解云 
[西醫奏效]  
　　○虹口楊家灣地方有寍人方阿小以挑水爲業其妻某氏年三十三歲臨蓐三日兒尙未下然兒手則巳伸出收生婆束手無䇿方乃於前夜九㸃鐘時將妻某氏送至同仁醫舘經西醫驗視先將手推入母腹然後以鐵箝探入將兒頭箝住隨手取出兒雖巳死母則無恙西醫之技固若是其神哉 
[霧裏碰船]  
　　○本埠於前夜忽起大霧一片空濛咫尺之外皆不能見六㸃鐘時白渡橋下河內有蘿葡船一隻向東而駛適該處有大駁船停泊蘿葡船因大霧之中未能暸見竟致碰撞一時人聲鼎沸實則駁船毫無傷損惟蘿葡船略有損壞云 
[訊案精詳]  
　　○郵筒悞傳一案禮拜六覆訊後翁太守飭法包探嚴頌眉俟錦　行夥徒齊集時卽着各人照包封式様書寫以便較比筆跡幷着該行將所有圖章蓋於紙尾幷帶當日送洋學徒龔大生到案再訊昨晨翁太守到捕房時傳龔大生研問送洋時究有何人同去龔大生仍執前供太守問何以前期到堂時永和局曾云當在局質對時爾言因繩索密紮未便盖押脚是日呂怛豐在堂供亦相同本分府今巳查得此時與爾無干爾亦受人之愚卽當實說便可釋放龔大生堅執前供太守乃將各人筆跡給與龔大生看與洋元包紙上字跡相同否龔大生接紙觀看低頭不語半嚮始答稱字跡並不相同太守謂爾欲成全別人當由爾賠洋一百元卽可了事卽着龔大生站立半邊細細想來太守傳訊別案畢復詰龔大生爾意如何龔稱無力賠洋太守着將龔大生管押另所由候覆訊云 
[屇期再核]  
　　○益義廣竹布店倒帪一案屢列前報昨晨翁太守臨法捕房時據九章綢縀店劉某一人上堂訴稱我等每逢訊期均在鴻春樓茶肆約會到堂候示禮拜六早上我等正在茶樓見所謂陳品三者偕前日到案繳棧單之錢榮生同行上樓見我等先在伊等卽去且據外面傳聞錢榮生並非陳治成之夥此人乃當巡丁者迨公堂訊畢伊等出外其等尾之而行見伊等在茶肆間壁之緖泰烟館內且有仝我等公請追銀之協記主亦在其中豈非詫異錢榮生本已脫去馬褂意欲吸烟見我等人多伊卽遁去幷悉協記卽協大與陳治成主乃表弟兄也翁太守問爾知汕頭倫記現在如何陳治成有我在該處贸易必有帳目何妨寄信前去查看是項銀兩俟屆限期再爲核斷劉某遵諭復有一人亦在八戶中者上堂稱接到汕頭信息知倫記已倒閉人亦避匿云 
[孫母吳安人家傳]  
　　○節母吳安人者江蘇吳縣人也生而端淑事母周宜人當得懽心父贈五品銜左垣公錘愛之相攸於洞庭東山孫氏名增傳號春江贈奉政大夫致堂公之孫贈奉政大夫監生曉峰公之　子也孫氏號素封食指繁多姑蔡宜人以新婦之賢而多才也閫以內之政悉委任焉道光二年三月夫病卒節母年才二十有三子錫熊方四齡舅姑恐其悲而自殉也防之而節母則深明大義日抱持其四歲孤兒入侍高堂若忘其爲未亡人也者一日使婢竊視其臥所則淚痕漬枕席殆遍先是姑蔡宜人病節母日侍湯藥衣不解帶者五旬其歿也哀毁逾常繼娶姑葉宜人甫　年又棄養女悲哀亦如之旣而其舅復娶沈宜人而身巳嫠矣嗚呼婦之與姑猶女之與母也而女於其所生者與非所生者則往往有異雖所生者與非所生者恩意或有差池而要其女之不能善事其親以彌縫其𨻶則咎無可辭也而節母之事姑於蔡於葉於沈則始終如一是亦可謂難矣道光二十八年曉峰公病痢卒節母當大事盡誠盡禮越明年江蘇水災飢民滿道飾母罄貲助賑事聞子錫熊得議叙八品頂戴咸豐庚申粤賊竄江蘇節母奉沈宜人避難于南匯六竈村流離瑣尾殆難言狀而奉養沈宜人仍不失禮未幾沈宜人卒於旅次節母及夫弟增洤與其子錫熊籌畫喪葬之貲無缺失焉節母律已嚴而待人甚寬羣從子女欲食食之欲衣衣之有反踈其母而親節母者先後則親似姊妹內外婢僕罔不體恤計守節五十有九年享年八十有一以長孫廣錱援例授布政司理問銜　封安人孫五人長卽廣錱次廣培三廣仁四廣堉五廣森孫女一適士族曾孫五鴻藻鴻棻陽葆鴻蕊俱廣錱出鴻葇廣森出曾孫女七錫熊於光緖庚辰冬奉塟節母於長圻山攬勝石之陽與春江公同穴焉其時陸編修繼煇具呈禮部題請　旌表如例而同邑紳士鄭言紹等禀請學憲夏公同善以松茂瓜綿四字榜其廬 
　　候選訓導慈谿何松崍靑甫撰 
[題梅花帳簷]  
　　○誰擅丹靑筆一枝寒梅寫出着花時晚來也學含章睡索笑當前㸃額宜　移得幽姿伴獨眠林道應作臥遊仙香凝帋帳枝凝月恍入羅浮夢裏天 
　　烟露隱者蔣吟舫就正草 
[滬北雜詠]  
　　○臨流弔右獨神傷黃歇功高思渺茫西望繁華東寂寞一條流水界炎凉　黃歇浦頭日又矄洋涇浜上醉紅裙珠簾十里笙歌夜不讓揚州月二分　車如流水馬如龍捲地黃塵撲面風郎自南來儂北往衣香人影太怱怱　浦灘小步夕陽天浦裏千檣插暮烟忽聽幾聲鐘起處碼頭新到火輪船　影落銀河萬㸃星電燈地火燭宵征笑渠碧海靑天月似畏燈光不敢明　笙歌處處轉珠喉任是無情亦動愁翠袖三千樓上下惹人一步一回頭　枇杷門巷認芳踨十二闌千曲曲通難得電燈明似月紅粧都住廣寒宮　良朋三五共流連夜半重開玳𤦛筵席上須臾呼侍酒如花名字寫紅箋　紅牙倚曲按當塲爛醉佳人錦瑟停四面花枝兩行燭何須騎鶴上維揚　琉璃燈火白銅盤倚忱雙雙夜未闌　面戯噴烟一縷玉容如隔碧雲端　愛把心香一瓣燒朅來紅廟折纎腰含情欲訴痴兒女不怕神嘲怕妹嘲　申園約伴品淸茶斟酌花枝插鬢　妝罷欲行還對鏡侍兒催上七香車　靑霞一口暫勾留閬苑申江第一樓偏是游人多艷福佳人佳茗竟雙收　戯館京徽接比隣其中　子欠分明都因愛聽新翻曲冷落梨園舊譜聲　盈盈嬌小女彈詞別有風流絶世姿一事令人惆悵處下塲容易上場遲　西來照相久傳　似較丹靑更擅長十萬名化留小影他年恐滅舊時粧 
　　苕溪紅蕉館主人子美陳鼎草 
[蘇省撫轅抄]  
　　○十一月二十日同知余志銳　通判孫毓驥　李蓮炬　周文煦候補縣殷勳　陳汝欽　縣丞沈翰　王祖誠　張寳瑔　從九高朗均禀知奉委海運津局差　候補縣銷樹楷禀知奉　藩憲委解餉赴金陵卽辭　借補布庫大使梁懷光謝飭赴任並禀知今日接篆　准補按司獄李焜謝飭知赴任　縣丞倪煥章上海來謝委署丹徒縣主簿事　從九金治常禀知交缷署布庫大使事　未入袁鍇禀知奉委海運滬局差　○二十一日同知高五雲黃玉　通判牛潢奎　候補縣王銘吉　直州判宋恆坊　縣丞馮詠芝葉承霖　從九沈爾繩　桑寳森均禀知奉委海運津局差　縣丞程光煒缷署宜興縣縣丞事回 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
