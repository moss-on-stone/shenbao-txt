# 1900 - 205 - 4909802

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[勸各國停戰說]  
　　義和拳匪起於山左延及順直以仇教爲名毁鐵道焚教堂殺教士横行於京津之間致動各國公憤兵艦雲集於津沽占我砲臺阻我海口現更攻入津郡京城危若累卵似此中外交閧實爲古今未有之變局自西人言之現雖調兵遣將不遺餘力而實無瓜分中國土地之意殘害中國人民之心惟教堂被燬教士被戕并害及日本書記德國使臣故恨拳匪刺骨務欲剿除净盡以洩其恨且非但爲剿匪洩恨起見現在各國使臣尙坐困京城雁杳魚沈存亡未卜朝廷雖屢下保護之諭疆吏雖時通無恙之電而其疑終莫能釋倘使臣一日不能出險則各國之心一日不安况拳匪满布京城中國卽力任保護而日久困守難保無意外之虞其欲力攻京城也亦出於萬不得已非有意與中國爲難也竊窺各國之心非但欲力攻京城且深咎中國之兵阻其去路一若我兵若不相阻則奚難直入京城俾拳匪之患立平使臣之圍立解庶北方之事易了何至兵連禍結彼此傷殘竊以爲其計非不甚善然要未嘗諒及中國之苦心也夫拳匪不急剿滅以至禍及旅人中國誠難辭其咎然現在朝廷諄諄以保護各國使臣剿辦拳匪爲宗旨可見斷不欲開罪於各國其阻各國進兵之路者實處於情勢之不得不然何以言之外兵一入必至玉石不分卽各國别無他意而投鼠或不能忌器宫寢必爲之震驚人民必遭其蹂躏故中國不能不竭力阻止非與各國有意爲難然彼此相持兵禍何時能解拳匪何時能滅北方人民何時始得安靜東南商務何時方有轉機日是非勸各國先停戰不可戰務一停諸事自易辦理中國政府初雖聵聵今亦當已如夢之醒其不能盡力剿匪者大抵兵力以分而益疲若戰務一停自不難撤禦敵之兵一意剿匪匪雖滿布當不俟外人越爼而立見殲除此戰事之宜停者一也原各國兵士之急欲入京者意在救護使臣出險耳不知使臣現雖被困尙有中國朝廷保護苟一旦外兵入内兵匪混亂之際中國將自保之不暇更烏能顧及使臣紛紛擾擾之中或反爲匪人所斃是欲救之適以害之竊爲各國所不取不若訂期停戰俾中國自行痛剿匪滅則使臣自能出險此戰事之宜停者二也傳教經商爲各國所並重北未定牽動南方不但鬧教之事層見迭出卽滬上商務之壤亦幾致不可收拾必俟戰端旣止商貨始可流通商貨流通則人心自静人心一静而各處匪徒閙教之事自然瓦解冰消此戰事之宜停者三也有此三者深願各國釋目前之深恨顧將來之大局易千戈爲玉帛彼此均禆益多多矣誠何必老師糜餉爲哉 
[日員被難]  
　　昨日字林西字報云西歴七月十九號卽華歴六月二十三日日本使臣西氏由京師函達天津略謂邇日拳匪糾合亂兵屢將使署攻撃以致隨員兒島氏武弁安藤氏及水師五名同罹於難書記檜原氏身受重傷目下兵力雖單尙能支持至東歴七月之杪 
[入京偵探]  
　　昨日字林西字報云某國駐守大沽之水師提督電請山東巡橅袁慰庭中丞派人間道入京向各國使臣探問消息 
[德國出師]  
　　昨日柏林來電云德皇因拳匪擾亂京師使臣惨遭戕害特派大兵來華助勦華歴本月初一日卽西歴七月二十七號陸軍第一旗啓行計馬步兵士共一萬二千名分乘輪船二十一艘德皇親送出郊對衆宣言曰爾等今日成師而出務須奮其英武張我國威俾肇亂匪徒此後不復敢鴟張豕突一時三軍之士驩呼雀躍厥聲若雷 
[俄兵迭進]  
　　中法彚報云俄廷由海参威派出可殺克兵八千名於華歴六月初八日遵陸赴天津十二日又派出可殺克兵四千名内有砲隊二營餘皆步隊細算此軍須越三禮拜方抵津沽刻下俄國駐紥海参威之可殺克兵除已派出若干外尙有馬步砲等營約六萬名 
[英派大員] 　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　 
　　南洋新加坡太唔士報云頃得英京來電悉英廷已命大臣希里耶氏赴華充東方軍務参贊按希君於西歴一千八百六十七年曾往中國學習東土語言文字旋在使署學習繙譯事宜至一千八百七十五年調充芝罘領事署繙譯官是歳卽升授使署二等辦事員迨一千八百七十八年復升一等辦事員明年調充駐高麗副領事官越二年升總領事官至一千八百八十六年照例乞休在家食俸 
[英艦過叻]  
　　南洋新加坡叻報云宸京宼警使署被圍各使待援甚於飢渴統計華歴六月二十一日清曉英意各國兵艦之過叻添煤旋於午後馳往香港以抵中國北地者共有三起一印度政府派英國郵船所載弁兵六百九十五員名二英國俄里惹鐵甲大戰艦三意國花刺摸士加快船聞此船容積三千五百九十五墩又有印度運船一艘滿載兵士並未入口直往香港并聞英國尙有快船兩艘獵水雷船三艘不日亦將由叻往北 
[英艦過港]  
　　昨日香港來電云華歴本月初二日卽西歴七月二十八號清晨有向駐太平洋畔新金山之漠河克兵艦航海至港前往津沽蓋以助平拳匪之亂也 
[美艦過港]  
　　昨日香港來電云當華歴本月初二日卽西歴七月二十八號清晨英國漠河克兵艦過境時美利堅巡洋艦名勃佛魯者亦鼓輪來此問之船中人咸云來自小吕宋將繞道往津沽 
[砲隊來華]  
　　昨日倫敦來電云英國政府賃定公司輪船名羅馬城者載陸營武弁一十二員及砲隊二百七十名鼓浪赴天津助平拳匪之亂已於華歴本月初二日卽西歴七月二十八號啓行矣 
[艟艨接軫]  
　　昨日字林西字報登華歴本月初四日卽西歴七月二十九號香港來電云本日有意國快船非阿拉冒司革奥國快船麥利得來司偕英國馬拉東快船帶同載兵船三號一名西爾色一名久克巴得郎一名惟拉陸鼓浪抵港 
[禁運軍火]  
　　昨日巴梨來電云華歴本月初二日卽西歴七月二十八號法國政府出示舉凡本國所屬地方不准將軍火運往中國及中國鄰近各邦蓋以中國拳匪之亂未平故援照萬國通例示禁也 
 
 

Page 2

 
 
[西人公論]  
　　香港循環日報譯登某西報云德廷布告歐洲列國略謂中國此次亂事我德並無乘勢瓜分之意正與英政府用意相同云云竊意爲英相沙侯計宜乘此機會請各國會議立約將來事平之後不得瓜分中國亦不准暫占中國土地以肆其要求若英國會同德美兩國朝廷起而倡議則日本亦必相從南方各督撫如張劉二公者聞之其亦可隱憂稍釋乎 
[中俄兵數]  
　　南洋新加坡叨報云目下中國宸京震盪大局動摇警耗紛傳令人悚然以懼有人查知京城之内現有華兵一萬名城外有二萬名至俄國陸軍之在鴨绿江及蒙古西伯利亞旅順口等處者約共七萬名加以莪加士義勇四萬名水師戰艦十八艘觀於華兵如是之少俄兵如是之多苟非各督撫力挽危機恐大局將不堪設想矣噫吁嘻 
[經營膠埠]  
　　南洋新加坡叻報云旅順大連灣皆中國北方重鎭也俄人籌備戰務惟日孜孜東京灣南方衝要也法人極力經營規模業已大備德國所占膠州灣適介乎各地中間左顧右盼皆有咄咄逼人之勢於是奮勇振臂思以軍實争雄日前德廷所簡膠州灣總督上策政府略謂如在其地建築砲壘則一旦有事德之艦隊必增長一番勢力得以出而與他國争衡設有不虞亦恃爲巢穴更宜修築港埠鋪設鐡路庶根基卽固他日之利左劵可操云云政府大加贊許刻已將實力施行矣 
[遷地爲良] 　 
　　昨日香港來電云寄居廣東瓊州府屬之各洋人深恐匪徒竊發地方官無力保護因於華歴本月初二日卽西歴七月二十八號相率航海赴香港意者其有遷地爲良之思乎 
[照錄李傳相保疆籌餉摺稿]  
　　奏爲恭報微臣交卸起程日期並陳保疆籌餉布置情形恭摺仰祈聖鑒事竊臣於五月二十二日欽奉電傳諭旨飭令迅速來京兩廣總督著德籌兼署等因欽此臣遵卽電調商輪尅日航海前進比及船到而沽砲臺已被佔踞秦王島口又有俄人在彼進兵海道梗阻商輪難行迭得電報知畿南遍地皆匪臣隻身赴闕勢不能進而廣東紳民又因人心驚惶纷禀暫留鎭撫各國領事來函亦以臣在任則中外安臣去粤當自籌保衛爲請彼時人心浮動互積猜疑若使布置稍疎誠恐倉卒擾亂又蹈近畿覆轍是以五次電奏均請先清内匪再退外兵臣乃稍缓須臾與橅提司道諸臣妥籌布置旋奉綀兵籌餉之旨臣查廣東自經剛毅搜括以後外銷之欵悉數全提正項錢糧理應接濟京師分毫未可擅動其所辦包釐名雖四百萬實則預繳之一百萬兩僅據繳到七成尙餘三十萬兩屢限屢延至今尙未措解而自六月初一日商人開辦之後舊設廠卡悉數撤銷轉將毎月原有餉源二十餘萬一時涸絶臣前此奏事摺内已兩次陳明近日情形籌餉較備兵尤亟然一切開源節流諸政均非旦暮可行惟粤俗向有小闈姓一項曾由總理各國事務衙門飭令酌辦前督撫臣力阻其行卽臣到任之初亦經嚴辭峻拒第旣當無可如何之際惟承充此小闈姓有商人盧華富願繳歲餉銀八十萬元又繳報効銀八十萬元先繳四十萬元其餘歸第一年按季勻繳請准試辦四年屇满後再繳報効銀四十萬元請准續辦四年已據繳銀四十萬元藉可權充募勇置械之用　當飭記名提督南韶鎭右營遊撃鄭潤材添募二營留粤副將王得勝添募一營補用遊擊關貴昌添募一營請補北海鎭中營遊撃莫善積添募四百六十人湊足兩營均於近省要區及牛山等處砲臺分别屯紥又廣東省城内外市　繁盛人户殷盈計大小街巷一千六百有奇男女丁口四百五十萬有奇華洋雜居民教错出又有宵小盗賊溷跡其間现擬各街分設巡警健勇自數名至十餘名晝夜梭巡隨時警察責令清查人户遇有酗酒行兇及身帶火器刀械者立卽擒捕平時打掃街道務令整潔驅逐游勇勿令羣聚應用經費由各街鋪户行棧酌抽房捐責令紳董自行經理收支按月榜示數目俾衆周知而以兩司一府兩縣董其成以靖地面而安商旅以上諸事布置已有端倪適於六月十六日欽奉電傳諭旨飭臣仍遵前旨迅速來京等因臣遵卽於二十日將總督闗防鹽政印信曁王命旗牌等件移交兼署督臣德壽接收臣卽於是日缷事遵旨起程由海道逕赴上海探明何路堪行卽便題程北上趨詣闕庭以伸懸系依戀之忱所有微臣交缷起程日期及布置粤事大概情形理合恭摺由驛具陳伏乞皇太后皇上聖鑒謹奏 
[解餉攺章]  
　　香港循環日報云粤省毎年應解京餉向章由藩厙發出現銀遴委妥員遵陸押解迨紅巾煽亂道途梗塞疆吏遂奏准變通辦理交商號匯兌航海進京前數年部臣欲復舊章疆吏以窒碍難行迄未允許故凡各餉項仍用票匯以免疏虞兹者拳匪擾亂洋兵雲集津沽海道被阻各商號不敢匯兌而疆臣迭奉廷寄催解餉銀爰擬愼選幹員改由陸路進發按日前西報曾有南省暫行停解京餉之說今觀於此則前說固不實不盡未足信以爲眞也 
[梧亂述聞]  
　　香港中外報云日前廣西梧州土匪揭竿爲亂先在四鄉搶劫旋聚衆百餘輩突然攻撃州城城内僅鋪户數十家向少兵勇駐紥城門地勢卑狹基址亦不甚堅牢是日賊忽大隊前來其鋒甚銳官兵以彼衆我寡相率遁逃賊遂將各店貲財盡行劫去繼又至南寍等處將墟塲蹂躏一空刻下官兵已四面兠圍爝火電光不久自熄矣 
[文星韜彩]  
　　姑蘇采訪友人云欽命褔建正主考華星使金壽副主考吳星使郁生由京陛辭遵陸南下六月二十九日道出姑蘇正擬望八閩進發而護撫憲聶仲芳中丞欽奉電傳上諭略謂本年恩科鄉試因拳匪未靖暫緩舉辦准於明年三月補行等因欽此爰卽欽遵知照二星使返旆入京本月初二日文旌行抵常州華星使忽發暴疾醫藥罔效延至夜半遽爾騎箕初三日省中接到電音刻已由中丞據情繕摺陳奏矣 
[募勇新章]  
　　宜昌訪事人云前報紀宜昌紳士　　　地方起見招募民團兹宜昌府陳太守出有示諭自六月十八日起募至六月二十日止以五百名爲限必年在十五歲以下三十歲以上者方爲合選游勇痞棍一概不收且必有本地妥人作保方准收錄毎名月餉銀三兩六錢合錢四千二百文由本地紳士管帶應募者赴芹香館内報名一俟招齊再行挑選哨弁則由鎭憲派出毎員月餉銀十兩現已招得六七百名一俟挑選足數再爲製辦軍裝 
[竹西逭暑]  
　　揚州訪事人云南字右旗向在西門外駐防歸唐協戎玉才統帶邇者協戎經大憲另委要差所遺南字右旗遴派周鎭軍萬褔接管鎭軍遵卽捧檄抵揚擇吉上月杪接鈐視事旋卽入城拜客並詣運辕謁見柯遜菴都轉連日查騐軍裝一切極爲認眞毎日黎明卽督率各勇至校塲操演過其處者但覺旌旗煥色壁壘一新○南字右旗統帶唐恊戎玉才現奉大憲另委要差各勇丁畏威懷德咸有依依不舍之忱城内都天廟駐防各弁勇因特製就萬民傘德政牌等恭送至營協戎谦遜再三而後受○兩淮皖岸所銷北鹽向章由棧憲會同運司派員至清江領運毎擋十二批毎批五百引所需運鹽各船例由押運委員在揚督飭攬頭招雇放空至浦然後受載南回前者北鹽産不敷運各船户以無鹽可裝遂攬載客貨他往比至鹽産豐足委員四出招雇不免守候突有黃漢卿者忽至運轅具禀其意擬將常年裝載北鹽各船歸伊一人經理以免招雇爲難運憲柯都轉察閱禀詞隨援筆判其牘尾云查北鹽運船向由委員自雇據禀各情與攬頭何異著不准行見者咸謂都轉頗能洞燭其隠不受欺朦 
[京江夏漲]  
　　鎭江訪事人云此間開辦夏防已將匝月近日北省匪亂未靖蜚語纷傳道憲長久山觀察特飭水陸總巡保甲各員將城廂内外居民鋪户烟館客寓逐一清查丁口給發門牌以免匪徒混跡是亦未雨綢繆之道也○鎭郡自北省匪亂人心惶惶關道長久山觀察特 
 
 

Page 3

 
 
卽出示申禁略謂鎭郡民教歴久相安耦居無猜凡遇詞訟應由地方官憑公聽斷教士志在勸善向不干預倘愚民無知妄造謡言藉端滋事立刻逮案嚴懲不貸○山巷某甲與某姓孀婦有私暗去明來已非朝夕無賴子稔知婦有積蓄遂於上月下旬某日俟甲入室糾集多人一擁而進以捉姦爲名乘勢攫物婦恐醜聲外播贈以洋銀五十元始歡躍而去旋查知失物甚夥乃邀地甲至保甲局控告局員飭差將無賴數人悉數拘案略詰數語　飭押送丹徒縣訊懲○月前徐州鎭總兵劉鎭軍因邳宿一帶兵力單薄特委喻副戎文炳及陳守戎至瓜洲招募勇丁五百名刻已足額遂於本月朔日拔隊前往藉資防守○某甲年二十餘性甚聰慧城外某錢鋪雇以爲夥待之頗優不料甲佚則思淫時往妓院中眠花宿柳事爲其兄所悉諷以微言甲置若罔聞略不悔悟旣而鋪主知之遂借端辭歇甲賦閒無事益復放浪形骸與王金蘭校書有嚙臂盟竟月流連不離繡闥無奈嚢資已罄温柔鄉裏未許勾留因於某晚濳服紫霞膏畢命於枇杷花下地甲知之以人命關天卽扭龜奴赴丹徒縣署報請相騐諺云牡丹花下死做鬼也風流若甲者眞可憐而不足惜矣○私販軍裝攸干例禁道憲長久山觀察以時事多艱深恐不法棍徒任情販賣爰特札委周少尹逹於輸船到埠時嚴加搜緝有犯必懲 
[鹤市清談]  
　　姑蘇訪事友人云江蘇督糧道兼蘇州闗監督羅少耕觀察督運北上近已事畢言旋上月二十八日由滬回蘇屬下各官咸詣胥門外大馬頭迎迓觀察接見之下卽排導回轅○上月二十八日恭逢皇上三旬萬壽普天同慶率土臚歡蘇垣各衙門無一不鋪陳華麗阊門内中市大街各店鋪亦皆懸燈結綵點綴新奇元妙觀街自察院巷口直至楚坊橋沿途大張錦幔望之如彩雲萬道掩映于瓊宫玉宇間誠奇觀也他若養育巷及道前街一帶著名店鋪亦皆鈎心鬥角踵事增華入夜萬道燭龍照徧大千世界嵩呼華祝就日瞻雲三吳士民無不歡騰雀抃 
[上海官塲紀事]  
　　前日淅江藩司惲菘耘方伯札委王慶雲副戎維煜管解京餉來滬匯兌至京舟旣抵埠小泊北市觀音閣馬頭副戎卽命駕入城拜會上海縣主署拜會汪瑶庭大令晤談一切大令旋遴派差役前往舟次照料○昨日駐防浦東三林塘鎭之超勇營管帶唐樹榮都戎開祥因有要公命駕至上海縣署拜會縣主汪瑶庭大令大令延入花廳茗談良久而别○本城道營廳縣各員擬定今日就斜橋畔洋務局肆筵設席公讌李傳相蓋地主之誼宜然也 
[傳相行轅紀事]  
　　昨日周軍門南亭沐副戎鴻恩嚴觀察信厚朱觀察宜振張太守薰均赴傳相行轅禀見早八點鐘接大北西字電函一封九點鐘發電信一封又發汕頭公文一角十點鐘發天津電一封一點半鐘接清江電兩封二點鐘又發電兩封近日往來電音絡繹不絶惟秘密非常所商何事外人均不得而知也 
[潑婦宜懲]  
　　秦周氏及其子阿根均以操舟爲業前日在本邑南市洞庭山馬頭與同業叚張氏陳叚氏母女二人口角二氏忿甚將阿根推墮浦江幸經旁人援起事爲某號巡街捕查見將一千人拘解捕房捕頭命押解馬路工程局總辦程雨村大令研訊之下阿根供小的之妺代叚張氏購物偶拂其意以致紛争小的前往解勸反被推入波心務求訊辦叚張氏陳叚氏同供小婦人等不敢行兇求恩明察大令判令各掌頰二十下以儆 
[水國埋香]  
　　本邑南市公義馬頭划船户某姓家童餋媳芳齡二八丰致娟然前日駕一葉扁舟蕩漾於烟波深處偶一失足墮入江心載沈載浮竟至凶占滅頂鄰舟人施救不及遂至魂赴鮫宫延至昨晨屍身尙未撈獲亦可慘矣 
[上海巡局瑣事]  
　　前日傍晚崇明大沙鄉人袁某不知有何寃抑在大南門外荒僻處樹上雉經適爲聖母堂中人所見急設法解救得慶更生嗣經告知焦司鐸函致二十三七鋪巡防局請爲安插局員邱友林二尹飭十二圖地保顧桂榮向之查問袁稱年二十有六落魄滬江無資餬口自念生不如死是以投繯二尹令給予小洋銀五角送之回里○南市王家馬頭協和酒館後屋係沈姓之産前日上午忽有一人混入内室東張西望館主某甲見之詰以何爲答稱詢問有無餘屋意欲賃居甲見其獐頭鼠目形狀可疑入内察视則見獸環之鎖已被扭落查檢之下失去衣服洋銀若干急飛歩尾追而其人已杳如黄鶴矣不得已開具失單赴十六鋪巡防南局報請跴緝局員曾虚齋二尹准之告以須飭捕查勘屬實然後緝拿 
[美租界捕房紀事]  
　　無賴王某携其梅鶴賃居漢璧禮路某號房屋前晚不知突然糾約流氓將鄰婦某氏毒毆直至遍體鱗傷始行釋手氏不解因何開罪奔赴捕房聲訴捕頭騐得氏受傷屬實爰卽命包探劉阿炳將王拘入捕房押候解送公堂禀請讞員翁笠漁直刺訊辦○有蕩婦混名白眼小妹者在虹口南潯路開設花烟館蓄得鳩盤荼數人每至夕陽西墜時在門前强拉行客往往因敲詐不遂致啓争端鄰近某西人心焉惡之函知捕房請爲禁止捕頭立命某包探前往將烟妓拘押聴候轉解公堂禀請訊究○前晚有形似水手之某國人在百老匯路酗酒滋事某號印捕見之恐肇禍端當卽拘送捕房捕頭諭令押至酒醒然後縱之使去 
[上海京江公所覆工部局二函]  
　　敬復者昨奉第二次惠函敝公所前擬條陳三則亦惟愚者千慮或有一得藉以仰贊高深乃荷殷殷探納允爲可行並承台囑卽將第三條保護之意代擬示稿以便曉諭商民凡在租界皆可安居無擾遵卽擬稿奉上仍希貴總董酌定施行至原議暫住會館並代籌飯食一節具徴厚谊優加但各屬會館雖有寛大之處而來者雲集誠恐屋少人多不敷存頓轉致煩言勢所難免今擬照會稿一紙并請察核設或萬不得已應由貴局隨時發給照會聴其自便則事可兩全同感仁澤於靡盡矣專復順頌濮蘭德總董先生日祉京江公所董事會議同具 
[上海京江公所代工部局擬撰告示稿]  
　　洋涇浜北工部局爲曉諭事照得北地京津一帶拳匪擾亂警信傳來以致上海租界人心浮動紛紛遷去徒自驚慌殊於市面有碍業經本局遵奉南洋大臣與各國總領事訂定約章互相保護華洋一體但期合力維持况南方係完善之區與北地情形迥異上海爲各國通商口岸卽爲商務根本重地尤宜加意安全斷不至如天津戒嚴有不准擅出租界派作苦工等事南北判若霄壤其理自可共明本局現與各會館總董妥議辦法各省商民同居上海租界應照約一概保護設或遇有危險可往所屬會館暫住本局當卽派兵防守並代籌飯食以備急需如果會館厦屋無多不敷存頓又實係萬不得已而勢必遷移者准由本局發給照會聴其自便爲此剴切示諭凡在界内居人各有身家須知各安生計妄動究非善策勿再輕信謠傳驚疑自擾本局和衷共濟亦深望人心堅定藉以挽回市面也其各遵照無違特示 
[上海京江公所代工部局擬撰照會稿]  
　　洋涇浜北工部局爲給發照會事上海租界本局妥籌保護不遺餘力原期界内居人各安生計勿再輕遷自相驚擾除剴切諭知外設或萬不得已而勢必遷移亦應一概照准聴其自便須至照會者 
[上海京江公所覆工部局第三函]  
　　敬復者六月二十七日接奉貴局第二次來函均已聆昨又接第三次來函亦照聆悉荷蒙三次函囑將二次原函抄給五會館董事閱看會議理宜遵示辦理無如各會館及董事素無往來未免招呼不靈是以未便代勞必須請貴局董事將致敝公所第二函照抄送去最爲妥善至二十七日來函容議定再行詳覆敬請台安名正具六月二十九日 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[恭祝萬壽]  
　　鎭江訪事友人云六月二十八日恭逢皇上三旬萬壽聖節因逢齋戒之期是以郡城文武百官先於二十六日恭伸祝賀丹徒縣莫大令預飭辦差丁役將西門内萬壽宫麗掃一清結綵張燈鋪陳華麗届期天未黎明道憲長觀察副都統吉統制率同文武各官命駕而至旋由禮生嗚贊行禮各官趨詣丹墀三跪九叩首蹌蹌濟濟肅靜無譁江中所泊各兵船皆高張五色彩旗臨風招展迨至金烏西墜萬燭齊明幾如天半朱霞臨風振采遊其地者如在山陰道上頗覺應接不暇云　　　　　　　　　　　　　　　　　　　　　　　　　　　　　　　 
[市面艱難]  
　　鎭江訪事友人云自北方拳匪作亂此間警耗日至人心惶惶巨賈富商無不將存欵提回以致各銀莊銀根日緊典質各鋪亦覺周轉爲難日前公議嗣後無論何項衣物毎票至多以二十兩爲限亦可見市面之艱難矣 
[上海縣署瑣案]  
　　前苔王張氏控族姪菊生攫取田單契據時王欣甫大令方綰縣篆斷令繳還旣而氏又繕禀控稱菊生奉斷之後迄未檢還向索反遭毆撃縣主汪瑶庭大令准之飭差提訊王張氏供訴前情叩求究辦地保金立誠禀稱王菊生盤踞王張氏家中非但不將單契檢還反敢恣行毆撃叩求訊辦以儆兇頑王菊生供張氏無子理應小的承嗣詎意伊不顧宗支欲撫異姓爲後此田本係祖遺之産故小的收單管業求大老爺恩鋻大令惡其行兇犯上命責二百板交差鎖赴鄉問取到單契再行訊核○石文英控兄玉亭無端欺侮汪大令研訊之下石玉亭供稱小的兄弟三人長名文玉小的居次文英係小的之弟當祖父在時分産各爨所有住屋分與小的執管而以墳地分與文玉文英二人屋單尙在文英處今向索取掯不肯付後聞文英已倩洋人私轉道契抵抑洋銀八千元是以投英美租界公堂控訴讞員翁大老爺訊追未結今在城中與文英相遇膽敢扭控案下實屬不知倫紀求卽訊懲文英供稱房屋田單小的與長兄文玉皆缮立名字轉換道契矣抵押洋銀亦非小的一人之意且小的與長兄均嫡母所出玉亭係庶母所出玉亭前延西律師投英美租界公堂控告以致小的受屈今在城中相遇是以扭控案下求恩明鍳大令問爾等當日有無分據答稱分據已呈英美租界公堂大令謂玉亭與文英旣係弟兄不應請律師涉訟派爲不合判令掌頰五十下收押所中候移請英美租界公堂將原卷及分據送縣核辦 
[英美租界公堂瑣案]  
　　英界棋盤街周益大布莊學徒周忠德與德人里某雉妓訂白頭之約鴇婦索身價洋銀一百二十元周無以應回至店中私取洋銀四百元而往事爲包探趙銀河偵知向之盤間直認不諱因卽拘送捕房昨晨解送公堂請訊周俯　求恩益大執事人王星耀相案請領洋銀並求免責讞員翁笠漁直刺商之英繙譯某君立卽將周釋出洋銀給王領去○包探趙銀河禀前日伶人張燕芳控應桂馨强將天娥旦邀去大老爺判令天娥日在桂仙演戲昨由法界公堂朱大老爺來文移提天娥旦内開被郊姓控告有案是以稟誠核示直刺謂案經斷結張伶膽敢串出郎姓赴法界歧控刁狡已極飭立提到案訊辦○包探竇如海禀稱羅秀卿串同羽黨阿本立山小寳生等多人向秦阿榮訛詐洋銀十元不遂所欲用刀戳傷秦之股際今特拘請究懲秦投案求騐羅供詞支吾直刺飭帶回捕房俟秦傷痊再核○包探倪順泉禀稱王阿有收買英書信館紙十餘卷查得館中歴次共失紙數百卷故特拘請訊追王供此紙由小的在門首收下用以包雜物實不知是贜求鋻直刺飭帶回捕房查明再核○正大信局執事人某甲稟稱來往長江之某輪船抵埠時被陳金山冒取信五封内有洋銀三十七元當塲獲住請卽究追陳俯首求恩直刺判令枷號半月期满管押捕房一月○包探張天林禀稱同文滬報館學習排字之寗波人潘杏生現已停歇某日混至館中行竊鉛字一包及洋銀等物兹經小的查獲送請究懲失主王雲章投案領贓潘供詞游移直刺判令笞責三百板遞回原籍○包探顧何六禀稱崇明人張金泉前因犯案遞籍今又來滬行竊布衣二件經小的緝獲原贓失主未到直刺判責二百板再行遞籍○三百九十四號華捕禀稱小的落差後在途行走被擺設小賭攤之邱阿四兇毆請究直刺判責三百板 
[法租界捕房紀事]  
　　上月二十三日朱福生陳阿寳陳阿根諸流氓在公館馬路刼奪途人某甲所携夏衣一件適爲包探所見拘解公堂讞員朱森庭明府訊出各情判今各枷號一月期滿責釋昨日正在發落忽接英美租界公廨讞員翁笠漁直刺來函内開浙江富陽縣汪大令見六月二十四日申報登有朱福生等三人所犯案情查得縣境亦有朱福生及余大明張杏如三人犯事三人俱天台縣籍朱眇一目擬定徒罪發配江蘇尙未起解登程不隄防越獄逃逸令朱旣姓名符合其餘二犯難保非余張攺易姓名請飭查明協緝等情因命提案飭詰旋以籍貫旣不相符且朱雙目無恙爰飭來差熟視明確將情禀覆朱等三人仍還押俟期滿照斷責釋○流氓王寳生王阿林洪利品在公館馬路劫奪途人某甲所携洋傘洋銀陸掌元朱仁生在途强奪某姓女孩手釧均由明府訊供押候笞責昨日命提到案著各責五百板一并釋出○偷兒婁金狗周阿德王叙生前由明府訊明昨日著各責二百板另有王阿狗金阿桂張錫堂三人各責一百板一并斥釋○著名流氓王瑞寳錢阿毛持刃行兇事發到案明府判各枷號一個月示衆昨已期滿命帶案開枷各責四百板將王還押覓保錢釋出 
 
 
 

Page 10

 
 
   
 
