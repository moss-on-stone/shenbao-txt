# 1911 - 38 - 4913653

 

Page 1

 
 
   
 
 

Page 2

 
 
[上諭]  
　　監國攝政王鈐章正月十四日内閣奉上諭度支部奏請簡直隸清理財政正監理官一摺江蘇候補道沈邦憲著賞加四品卿銜充直隸清理財政正監理官欽此軍機大臣署名奕劻毓朗那桐徐世昌 
 
 
 

Page 3

 
 
宫門抄正月十四日召見軍機增祺 
譯論 
[中國與蒙古（德文新報）（翰譯）]  
　　麥丁與諾伏葉維來姆耶云中俄衝突俄國陸軍遠征隊已突入蒙古矣 
　　從中國及其他之原由。對於中俄衝突。俄以陸軍遠征隊進逼蒙古。其事尚難明瞭。兩方新聞。同時登此消息。亦未嘗爲令人確信其言。而解釋外國政治關係。此新聞乃屬於常用煽動等方法。向政敵開戰之新聞團。始則以德國及德。國聯邦爲政敵。繼則關於英法俄政見皆爲其敵。蓋俄自伊思華爾奎反國後與德益密。而遂爲此新聞攻擊之目的。諾伏葉維來姆耶。則專攻擊俄外務大臣。而上述之記載。是欲陷俄外務大臣於困難之地耳。前禮并。英國新聞。有屬於麥丁及維來姆耶之新聞團者。名大里買衣爾。旣布一報告於世界。俄德將舉日本以瓜分中國之目的。結一秘密同盟。他新聞。即急爲辨護云。日本守忠實的日英同盟。必無如此秘密之計畫。然則上述警報之根據。迄今尚難確指。當時俄國於滿洲。與日本訂公立條約外。其他亦無所聞。近時俄國東方會社之首領。潘脫牢甫。建俄政府在蒙古。用强硬政策爲商業上要求之議。自有俄商業旅行隊在蒙古之報告後。而風聞遂謂中俄爲蒙古而起衝突。實屬虚妄。前二三禮拜。葉維來姆耶新聞。曾著危險之中國論。謂歐人須爲中國開墾蒙地。及被中國征服之蒙民保護。加以助力。然則該新聞之熱望。爲此警報之根據。殆可知矣。 
　　然而風聞警報。一再審思。實非無益。就中國方面觀。防護蒙古侵掠。完固中國帝國。用如何政策哉。據實而言。有甚難者。觀新聞所載。有令人滿足者。如何者爲中國政府之所抵抗。何者由中國政府所計畫。殖民事件。從日俄條約成立朝鮮占領以來。其在滿洲。較前進步。然逐事審求。仍難斷定。紙上空談者幾何。名不副實者幾何。即上諭亦有未能事事實行者。中國政府西藩殖民政策綱領。操之理藩部。而集於北京。蒙古東方土耳其斯坦西藏均如是。邇來各邊境。得展驥足。居留外國者亦均可考。蓋中國血族之殖民之能力使然。不足異者。古時中國官吏。於蒙古關係。惟以統一管理法。進行殖民政策。而現時之政策。則以統一爲綱領。而所成就。則不但欲使貧民負鍤而來。耕殖其地。侈中國大國之成立。并以現行資助之法。保護其民。如其他移殖之民。得占勝利者然。凡抱征服地。如蒙古西藏行政之目的者。必曰。以便利交通機關。及定着中國農民及文明程度高等之土民。開拓具土地及其助力之源。（未完） 
來稿 
[吉林地方團體聯合會宣言書（續）]  
　　組織此會之宗旨。不外内謀地方之發逹。外禦羣强之侵侮。上以輔行政之不足。下以補各團之弗及。遵崇秩序。服從法律。誓進有成。不逹弗止。以堅忍强毅之行爲。促此會發逹之速進。雖洞胸絶臏焦腦枯心。亦所不敢辭。我鄕人父老伯叔兄弟憐其艱苦之志。必有以默相贊許者也。 
　　今由省城各團體發起。組織遵照欽頒政治結社律詳訂本會執行章程。禀請行政地方官察核立案。先行鞏固基礎。再行討論方法。聯合全省各團體。公同加入。以藉增殖勢力。且可多相援助。夫政治團體。非得多數之贊同。則不能有力。苟皆膜視如秦越之肥瘠。一詞不贊委諸他人。而莫或過。問則將來加入此會者自寡。團體勢力。永無發逹。而對於地方之責任。亦永無克踐之日。所以聯絡各團體之加入。尤爲最要。之手續。不可不急謀方法者也。 
　　今我國國會之招集。爲期在邇。督促預備之詔已屢降。今聯合會之組織。自在法律範圍之内。且政治團體。在各國所咸認爲國民之公權。而規定於憲法之中。今執行此會之事務。倘依據法律所規定。不越溢範圍之外。自無基礎不堅之可慮。當毋鰓鰓也。 
　　統觀以上所述。此會在我吉林地方上自爲切要最急之舉。不可再緩者。飢而不得食。則無生命。寒而不得衣。則無生命。盡人皆知。今聯合會之組織。較此謀食求衣殆尤甚焉。是以不憚嘵音瘏口。以奔走呼號與諸志士仁人共相商榷焉。 
　　進言之。團體一日不聯合。則地方一日不能進步。即亦一日不能享安寗之幸福。獲熙熙之樂矣。 
　　側身天地。風雨增陸沈之悲。舉目家山。桑土迫綢繆之計。河清難俟。來日大難。憂心時事。怵目危局。尚其於此撫衷。振臂奮起。以應之乎。西哲有言國民恒立於其所欲立之地位。望我全省各團體諸大君子俯念此言。深省其旨。則我吉林大幸。我東三省大幸。我大清全國大幸。不勝馨香拜禱之矣。 
[試辦吉林地方團體聯合會簡章]  
　　第一條宗旨本會爲聯合各團體唯一之機關以謀公共利益倡憲政之發逹促自治之進行爲宗旨 
　　第二條組織本會以本城現有之諮議局商務總會農務總會城議事會城董事會勸學所敎育會組織而成外府縣有加入者隨時增添其内容計分二部 
　　（一）參議部係議决機關由各團體公舉參議議長副參議長各一人其餘各團體領袖以及經團體中舉人者均爲本會參議 
 
 

Page 4

 
 
（二）幹事部係執行機闌由各團體公舉幹事長副幹事長各一人其餘幹事無定額 
　　第三條任期參幹兩部職員均以一年爲任期任滿再被時得連任 
　　第四條職權本會應辦事件如左 
　　（一）對於政府有請願建議之責（以不關於一團體之事爲限） 
　　（一）對於他省有提議聯絡之責 
　　（一）對於人民及團體有提倡補助指導之責 
　　第五條經費凡本會職員均係名譽職不支薪公車馬費其經常（郵電筆墨印刷品類）臨時（旅行特别）兩項由各團體分擔或勸募其辦法以細則規定之 
　　第六條附則本會試辦後如無窒碍即照政治結社條例呈請行政官立築其餘各項細則以及未盡事宜另行酌擬公同决定 
專電 
[電一（北京）]  
　　東督錫良電致樞府謂防疫經費澤尚書電許撥銀十萬但災區甚廣需欵浩繁不敷甚鉅請再籌撥又某某兩國領事藉口馬賊猖獗擾害商業干涉勦辦權已嚴詞拒絶請飭外務部速商該兩國駐使切電阻止 
[電二（北京）]  
　　錫督以奉省防範鼠疫需欵浩繁電請郵傳部撥濟盛尚書以事關重大欵鉅難挪請各省恊濟由奉籌還 
[電三（北京）]  
　　滇督李經羲電奏某國事甚棘手已飭迤西道慎防請速示辦法并請准予開缺當奉電旨慰留 
[電四（北京）]  
　　安奉鐵路業已竣工定十五日開車 
[電五（北京）]  
　　郵傳部擬派員赴粤調查九廣鐵路預備贖回 
[電六（北京）]  
　　樞府密保川督趙爾巽爲東三省總督增祺爲蘇浙巡撫 
緊要新聞一 
[學部改訂籌備敎育之綱要北京]  
　　學部以國會縮短前經明降諭旨改爲宣統五年開設議院所有關於敎育普及等項自應提前辦理通盤籌畫分别最要次要詳細奏明請旨辦理日前公同商酌分年列單並將原單妥爲改訂有爲原單所無應行增入者有爲原單所有應行刪除者有就原定條文略爲更易者有就原定年限酌爲提前者總期與普及敎育之本旨切合無間並將各條分配宣統三年宣統四年冀於議院未開以前計日程功擬自今年爲始即按照此次改訂事宜逐條籌辦以副朝廷注重敎育之至意業於上臘繕單具奏奉旨憲政館知道（宣統三年）改正部頒小學堂敎科書擬訂國庫補助小學經費章程擬訂國庫補助實業學堂經費章程擬訂試辦義務敎育章程擴充初級師範規定小學各項經費程式擬訂單級敎授二部敎授辦法擴充初等敎育補助機關（改良私塾宣講所半日學堂簡易識字學塾）擬訂小學敎員優待任免俸給各項章程裁節已設學堂冗員浮費辦法養成小學臨時敎員業擬訂章程養成小學單級敎員並擬訂章程頒布中學敎科書頒布初級師範敎科書（分二次頒布）頒布初級師範敎授要目頒布女子師範敎科書（分二次頒布）頒布女子小學敎科書頒布單級小學敎科書設立國語調查會頒布國語課本實行檢定初級師範中學敎員及優待敎員章程通行各省推廣實業敎員講習所續派視學官分查各省學務編纂敎育法令擬訂監督私立學堂章程派員分查蒙藏冋各地方籌辦學務（宣統四年）修改部頒各種敎科書頒布檢查學生體格章程續頒初級師範敎科書續頒女子師範敎科書續編敎育法令續派視學官分查各省學務通行各省師範學堂試辦敎授國語頒布敎育基金令擬訂認定公立私立學堂章程高等小學以上學堂試辦敎授國語推廣義務敎育派員續查蒙藏回各地方籌辦學務調查全國識字人民數目奏請欽頒敎育敕令 
[鄂督力請開缺之原奏北京]  
　　鄂督瑞制軍奏請開缺原摺已略見昨報兹得其全稿云本年十一月初七二十三十二月初八日因病電請軍機大臣先後奏請病假仰蒙聖恩俯如所請聞命之下悚感交并念臣世受國恩忝膺殊眷驅馳三省晋擢兼圻當去冬奉旨署理湖廣總督時曾以病態支離恐難勝任籲懇收回成命瀆請再三未邀允准今春遵諭先行赴任力疾勉强從公然積病已深仍無日屏絶醫藥秋間陛見入都舊患不時感發在廷諸臣有目擊臣之病狀亦多代爲嗟惻蓋臣素患痰喘氣體羸弱無論南北風土不能轉移遍請中外醫生急難收效嗣於八月回任一面清釐積牘一面從事醫調倘能漸即就痊何敢稍萌退志乃入冬以來痰喘大作馴至飲食銳减坐臥不安畏風則晝不出户咳幾不成聲僚屬因公來見亦必延至臥室雖日行公事逐加親校然心神恍惚疏忽堪虞自省病狀年甚一年若不加以靜養勢必委塡溝堅回念湖廣地方居南北之要樞實荆襄之重鎭總督兼轄兩省事 
 
 

Page 5

 
 
務紛繁以臣庸愚即非久嬰沈痼尚恐不勝其任今病狀若此何敢纞榮循祿待罪此邦且念人臣事君之義竭誠當先以不欺效忠則在其盡職臣服官多年無事無時均以二義爲圭臬現今病莫能興遑言盡職如再遷延濡忍一再請假猶不以之直陳則是自欺且更欺我皇上也夙夜焦灼病益加增再四思維惟有陳下情籲懇皇上俯念地方重要開去總督本任另簡賢能以重職守俟宿病告平卽當泥首宫門求賞差使雖糜頂踵所不敢辭瞻戀闕廷不勝惶悚待命之至 
[澤尚書經營宣統三年之財政北京]  
　　日昨度支部團拜時澤尚書與紹陳兩侍郎提議統一各省財政之計畫擬於開印後將各省藩司改爲度支使凡關卡釐局人員均歸該使管轄刻已飭丞參廳起草移送憲政館核議以便届時會同具奏聞度支部提前趕辦宣統四年豫算已於上臘二十八日由部中通電各省督撫仿照三年成案造具表册統於二月十五日以前報部查核並聞該部自資政院核减公費後頗覺困難刻下澤尚書擬將司長以下薪金折减一二成給發以希節省經費 
[劉總辦規劃造紙廠之手段北京]  
　　直隸清理財政官劉聚卿京卿經澤尚書奏派赴漢陽造紙廠辦理該廠事宜所有直隸財政監理一席聞澤尚書以財政清理尚未就緒當卽派人接辦現暫由副監理陸仲芳主政代爲經理又聞劉已擬定造紙章程共若干條呈由度支部入奏凡將來關於紙幣契紙及一切文書用紙均由該紙廠承辦製造聞澤尚書頗贊成其議 
[俄人之關心於蒙古如此蒙古]  
　　俄人於蒙古研究大學及實業甚多且投莫大之經費據最近消息去臘地學協會開大會時多洛哥斯泰士克氏報告一千九百五年至一千九百十年西北部蒙古及烏梁海地方事情極爲詳密多洛哥斯泰士克氏有名之蒙古研究家也俄國自古以來關於蒙古之研究著書已屬不少至多洛哥斯克氏研究尤爲詳細彼於蒙古之山河風景風俗習慣及蒙古之祭事併宗敎禮式等下至珍奇之動物皆以着色電影映照而出且爲種種之說明用意已極周到而多氏言詞又足以副之至使觀者眉飛色舞助長俄人研究蒙古興味極爲不少復說明俄國在蒙古勢力謂於日俄戰後已大退步日俄戰爭前以唐努嶺爲界今則直遠迫於北方而以塔爾噶克爲蒙俄境界矣但西北部蒙俄境界多在重疊山脈及密林曠野之中爲人跡所不能到中俄國境欲爲明確之劃定頗極困難例如四萬五千俄里廣漠之地其纒毛皮而居住之梭特（譯音）人僅三十六家而烏梁海人則多至二萬五千上下至開明程度烏梁海人亦較梭特人大有進步云 
[歐美近信]  
　　英國對清政策之失計北京訪事員英國摩利森博士前於倫敦某俱樂部席上評論英國對待中國之政策略謂清國於遼河以西建設鐵路英人出而阻抗之殊爲寡謀英以與日本同盟之故事多援手而其結局乃致不能維持清國之主權促滿洲之開放英人損失良多可謂失計之甚者且謂英人以清國之權力及於西藏頗有極爲憤慨者殊屬不合公理云 
　　中國竟不如暹羅耶暹羅商務向來以中國及英國占第一位置最近德人勢力擴張甚大有凌駕中英而上之之概自千八百六十二年德與暹羅訂結商約之後千八百八十四年及千八百八十五年復有附加條件德暹之關係日密暹羅前王銳意變法物質文明采諸德國者爲多其聘入暹羅之德國技師及工程師實繁有徒暹羅國内鐵路郵便皆以德人爲之總理現復傳說德暹將訂新約不僅以商務爲範圍將含有政治意味是德於暹之勢力進行不問可知而德之亟亟求逞於遠東更可見也按暹羅自前王振興以來經濟情况大有進步工商業亦漸發逹據德人最近調查一千九百八年其出口貨計值一萬五千六百二十萬馬克其進口貨計值一萬一千六百七十萬馬克是出入不相抵者僅三千九百五十萬馬克其國家收入額近歲大漲則用鴉片專賣法有以致之同一禁烟而中國財政因而緊蹙暹羅財政因而從容至於禁烟功效中國反不如暹羅之速則又何耶毋亦入手辦法有欠研究耳 
　　留學美國海軍問題已决現美國上院軍事委員已許可吾國留學生二人入西波印海軍學校矣先是上院議員海拜氏建議反對此事附和者頗多卒以此事不足爲議會之問題乃作罷論刻該學生已入校矣 
[北方防疫彚紀]  
　　肅邸注重防疫局京師自鼠疫發生後民政部肅邸卽請欵十萬金組織臨時防疫局一所即在銀糧胡同官醫院内局長由内外兩廳丞兼辦已見前報惟該局甫於上年臘月二十八日成立準備倉卒肅邸特於初六日下午親詣該局調查諭令切實整頓 
　　防疫局會議紀事京師防疫局自局長以下各員於初七日下午在内城官醫院開會集議驗疫消毒辦法并邀集在京各國醫生爲名譽顧 
 
 

Page 6

 
 
問以西人能確知京師疫症之實情云 
　　津人會議防疫事續誌天津各紳及旅居本埠南省紳商各界日前在浙江會館開大會研究防疫事到者爲嚴範孫孫仲英寗世福英歛之方藥雨諸君約百餘人開會時首由孫仲英報告前晚上院謁見陳督情形并請准立撥官欵十萬兩爲經費又演說關於防疫各事略謂如官紳合力將此災異亟行撲滅固屬如天之福否則瘟疫盛行不但生命難保值我國貧弱已極倘遍染北洋則商業上生計上均大敗壞更含有外交問題尤恐喪權失利從此惹起國際交涉語語沉痛又謂勿懷迷信思想以爲天災流行歷代不免非人力所克挽救演說畢由英歛之君宣讀章程禀稿遂公推孫仲英君爲正會長閻瑞亭李子鶴（本縣城議事會議長）二君爲副會長立名爲天津臨時防疫醫院又共推各租界及城廂董　數十人當晚禀請陳督立案領欵立時實行防疫各法閉會時已七鐘矣 
[京師近事]  
　　去年歲底内務府紛紛致電各省督撫及海關道云年節在即内廷費用所差甚多各省及各關應解之欵均未繳齊現亦無處挪借應速卽匯兌來京事關皇室經費倘再行遲誤惟有直行奏參又聞該府開放各欵前世相在任時因廣儲司入不抵出擬定每銀一兩統按八成發給去年因銀庫進欵更屬不敷由八成内再節四成每銀一兩統按四成八分發給因之各處相率不敢承領將來釐定皇室經費之時亦一困難問題農工商部尚書漙仲璐此次由陵回京之後聞已决計奏請開缺因外間人言嘖嘖物望大劣自分於各項實業亦無知識故决計不復戀棧駐藏大臣聯豫年前有摺到京條陳西藏官制略謂藏中行政官權限不清互相牽掣難資整頓擬請予駐藏大臣全權裁去帮辦大臣改設左右參贊並請仿照東三省官制設民政財政軍政敎育司法外交勸業理藩等八司襄理一切聞政務處王大臣已於十二日開議此事 
　　新授荆州將軍鳳留守禹門已于年前將督練大臣一切經手事件交代清楚惟餘近畿督練公所尚未交代故年前留滯在京未赴新任近聞不日卽將督練公所交代完畢定于二月内請訓出京 
　　監國以德儲因東方鼠疫蔓延今春决不來華特於昨日電諭山東巡撫孫寶琦毋庸預備接待 
　　資政院倫沈兩議長於昨日特將本院提議及表决各案全稿彚集呈進以備御覽 
時評 
[樞府眞欲銷滅政黨耶]  
　　政黨者。立憲國之神髓也。國無政黨。則不成爲立憲。今據本報十三日新聞欄所載慶邸以親貴組織政黨。大不謂然。嚴諭那邸從速解散。十四日專電欄所載。某樞臣以各國政黨。往往阻撓政治。擬奏請嚴禁政界。毋許入黨。兹又聞孫洪伊等所組織之帝國統一黨。民部恐樞臣反對。不敢批准。是三者杜絶政黨之範圍。愈推愈廣。窺樞臣之意。直不欲見有政黨之名目。發現於今日籌備立憲之中國而後快也。嗚呼。豈非立憲國之創聞乎。 
　　夫樞府旣不許親貴入黨矣。又不許政界入黨。旣不許政界入。黨矣。又不許全國人民入黨。是非欲消滅政黨之名目而何。考其所據之理由。則不外以各國政黨之阻撓行政爲鑒戒耳。殊不知各國。政黨之阻撓行政。正以促進政治之改良也。何中國諸大老限光之高如是。 
[某將軍有人效勞矣]  
　　東省增兵勦匪。已數月矣。而某國猶以勦匪不力。要挾政府。東省撥欵防疫。已鉅萬矣。而某國猶以防疫不力。要挾政府。夫某國之藉端圖利。爲已國得步進步得尺進尺計。固不足怪。所奇者。某御史亦以東督防疫不力。嚴行參劾。是豈東督於防疫一事。果有所敷衍耶。抑以某國深忌東督。欲借端去之。而彼乃代爲運動耶。 
　　記者曰否。某將軍之垂涎東督位置。而奔走於樞臣之門。已獲效果矣。某御史特爲之助力焉爾。 
[哀哉綏遠之民]  
　　貽榖侵吞巨欵案。至今未結。而綏遠文恊領。又有盜賣公産之事。各蒙旗向來毫無法律。暗無天日。貪黷暴戾之官吏。往往盤踞於上。一任其踐踏蹂躪。而無有發其覆者。迨至忍無可忍。則惟有激變之一法。而地方已不堪騷擾矣。近來民智。稍稍開通。向之任意妄爲者。至此亦略有所顧忌。而不敢盡試其手叚。然其民終易於愚弄。此種貪黷之官吏。尚不能絶迹於蒙地。故爲振興蒙旗計。宜於根本着想。非僅僅參辦一二官吏所能濟也。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[粤省酒商承餉之激鬭廣州]  
　　粤省酒行永安公司商人許應祥黃永發等曁省河甑户二百一十一家並各府州縣酒甑户代表二十二人聯名禀懇勸業道轉逹大憲收回成命仍准歸行自辦文云竊商等酒務一行自同治年間奉抽釐金台砲經費近年又奉部行加釐三倍光緒三十年又抽甑捐重重征抽厘捐已重故光緒二十九年十二月内岑前督憲電覆前户部謂廣東土酒僅銷本土遠售無多勢難加抽等因在業詎本年有外商梁國春等設立康濟公司歲認餉銀一百萬元先繳按預餉銀二十萬零八千餘元七兌承辦廣東全省酒捐定期八月初一日開辦無如所擬章程諸多苛擾不洽輿情幸袁前督憲明察恐釀巨禍特於七月廿九日牌示飭令緩辦内有俟諮議局傳知各商相喻以公義如果多數樂從年榖又占豐稔再由藩司禀明諭飭開辦等因嗣因各界籌抵賭餉議定酒捐歸酒行承回自辦商等以事關公益勉担義務請將酒捐歸行自辦經將按預餉各一月共銀一十六萬六千六百六十餘兩出具大清銀行憑單并換繳殷實担餉切結在案現奉藩憲牌示以梁商等保結較爲殷實准其承辦等因商等同是國民自應服從命令惟酒捐應歸行辦之議先經紳商各界在府學明倫堂粤商自治會總商會廣濟醫院自治研究社各處集議經衆贊成今竟爲外商攙承且所定章程異常苛擾勢難公認商等所繳按預各餉較之梁商實多二萬餘元康濟迄今尚未繳足且担餉之生和當出結翌日即已倒閉其非殷實可知現換担餉之裕生係猪糠米店已與藩憲在總商會不准酒米店担餉之諭相反永安係紙店生意不大而麟洲則僅　丸藥甫經開張以視商等担餉之福文當係三年餉當廣德係九八行兼有輪船拖渡者不同至廣華安乃匯兌店雖附設廣德行内然從前代出憑單繳餉迭蒙前善後局准收兩相比較則担餉店之孰爲殷實難逃洞鑒至承商欠餉自必惟担餉店是問如果保結不合程式儘可發還更正若謂保結未聲明并無洋人敎民股份字樣雖屬一時疎忽然旣歸行自辦並非招集外股自無洋人敎民况商等佈告全省各甑户入股之簡章已叙明如　事故不得以洋籍洋商藉口係彚托總商會報傳寄各府州縣商務分會宣佈可爲鐵証梁商按餉初亦先繳憑單迨奉牌示核准始行提繳而商等所繳之大清銀行憑單實與銀幣無異前奉批示給諭開辦日卽須提繳商等自當懍遵若仍恐爲不甚殷實可否限於起餉日再繳預餉一個月仍出大清銀行憑單始行開辦總之康濟公司係不洽輿情之外商早經袁前督憲飭令緩辦商等請歸行自辦不特本行多數樂從且符紳商慈善各界迭次表决之議案今我行按預餉已繳保結已呈聯蓋公認歸行自辦之二百餘店圖章亦經繳案而竟不蒙核准亦未委查保店但斥商等之保結爲不切實遽准外商康濟承辦將籌抵賭餉全省紳商各界公定凡百抽捐歸行自辦之議案全行取銷揆之庶政公諸輿論之上諭曁袁前督憲俟酒行多數樂從再行詳請開辦之牌示亦不相符况本年外商承辦鹽捐經已繳餉准辦卒歸本行承回有成案可援何以酒捐則特准外商攙承致令本行向隅雖商等同業有受梁國春等運動出而反對或蓋章　舉以謀破壞者然亦僅居少數至歸行自辦之舉係商等及全省各甑　實已詢謀僉同除由商等省河公認行辦各甑户再蓋圖章聯同在省之各府州縣代表具禀親叩督憲曁禀明藩憲勸業道憲外迫得瀝情具訴伏乞各界明逹維持公理俯察下情力向當道大憲剖晰一切如蒙收回准予康濟承辦之成命仍准歸行自辦酒捐以順輿情而免苛擾商等全行幸甚地方大局曁禁賭前途亦幸甚 
[日俄領事反對管理規則之藉口黑龍江]  
　　黑龍江警務公所前次訂定管理外人規則二百餘條呈由江撫批准照會日俄兩領事查照施行日前日領事籐井貫一郎照覆謂非由日本駐京公使與中國外務部核訂不能承認俄領事日昨亦有照覆謂凡俄人來江均先至本署報到存案如赴中國警務公所報名諸多不便又第二百七十條云俄人違犯中國法律須由審判廳質訊查約章内載此國違犯彼國法律須由會審公堂公同判斷此條旣違約章尤難允准請中政府與俄公使磋商施行云 
[北滿俄人增兵之不已黑龍江]  
　　哈爾演函云日俄自訂恊約後兩國在滿洲舉動更非昔比上年秋間藉詞東省匪患猖獗損害該邦商業派員查察沿線地勢竭力郭張武備北滿各站已增俄兵數千乃近又藉詞防疫再添兵隊至東清路護軍刻下久届瓜期換防之軍已到而舊軍猶未撤回又云俄人以北滿一帶匪禍爲口實擅在沿線增設戌兵三千曾經公署電飭濱江道嚴詞責問要求撤退乃此議尚未見端倪日前又運到大砲五尊隊兵二千分駐沿綫各地雖經該道迭次詰問俄領事直置諸不理並聞俄人陸續所添兵隊係由伊爾庫次克開來現擇定駐紥地址其計畫南以長春腰門爲重點東在横道河子穆稜站交界站三處西路則以昻昻溪海拉爾等處均爲扼要之戌地刻下沿路綫戍軍連接不斷詢之俄人云俄彼護軍提督所派沿　搜勦胡匪作游擊隊者 
 
 

Page 11

 
 
分類新聞政界 
[婁縣鄕自治選舉之紛擾松江]  
　　婁縣錢河區於十二日舉行乙級選舉由該區紳士公推管理員十四名開單進呈劉監督將單内裁去六人而許毓鵬朱斌二人適在其列以被裁故心甚不平是日適監督所派監視選舉之楊某遲至午刻未到致午前不能投票許以時已過午尚未投票大聲詰責召集夏富明夏富榮陸秋生等闖入所内將管理員朱光能等扭毆幸經衆人勸慰一哄而出然當時勢甚洶洶秩序已大亂矣 
[派委監獄生查察各縣監獄杭州]  
　　浙提法司李橘農廉訪現以各縣監獄有無改良禁卒人等往往有需索犯人規費不遂其欲凌虐輙至殊非體恤囚人之至意際此立憲時代此等惡習最宜禁革現值監獄學生已辦畢業考察尤不容緩特禀明撫院卽將此次之畢業學員選擇陳建時定忠郭鑑銘等十六員派分各屬調查各廳州縣究有監犯苦干人如何改良禁卒每縣設有幾人是否小心看待有無凌虐囚人情弊諭令詳細澈查隨時聲復至各學員起程川資每人給洋二十八元移請藩司按名動撥公欵給發聞各學員業於前日由省起程分别前往矣 
[限制佐雜人員補習法政廣州]  
　　粤省佐貳佐雜各缺裁撤改辦佐治官一事前由增督札行司道妥爲籌議在案各司道以該項佐治官已定有辦理地方政務責成非現任佐貳佐雜閒冗無事者比該項人員非諳習法政各學者斷難勝任將來粤省應設該缺約有二三百員之多乃現任候補佐班中通諳法政學術者寥寥所派入法政學堂肄業人員甚少不足供將來任缺之需擬自本届查驗屬員爲始將一切實任佐員詳加試驗陸續調查派入法政學堂補習法政各科將來改設佐治官時悉向通習法政人員選用其餘不諳法政及學習並無成績者則一律遣回原籍刻經將　法擬定俟張督核准即行切實照辦矣 
[鄂督不稍寛假調驗烟員武昌]  
　　湖北禁烟公所歷年調騐吸烟人員有屢調未到者一百餘員客臘曾經禁烟公所坐辦黃道紹第嚴訂章程凡已經調騐未到者限三個月到所新調未到者限六個月到所如逾限則開單咨由藩司會詳督院參辦現聞瑞制軍以此項章程予限未免太寛其已經調騐者三個月改一個月到所新經調騐者六個月改兩個月到所如逾限不到所卽以有意規避論開單詳請撤參至同騐之員有能舉發者則記大功一次如管理稽查各員不能察出由同騐之員揭發者則管稽各員一律撤罰現被調各烟員共一百餘各已由藩司牌示催促飭於限内投驗勿得自誤矣 
外交 
[附澳鄕民呼籲之迫切廣東]  
　　前山恭谷兩都鄕民以澳門界務未决咸懷憂懼去臘歲底聯名禀請香山縣轉禀粤督維持文云中葡議界以來葡人貪横狡賴利用延宕日肆侵陵就本年論如添移水泡勒撤局所等事不一而足以嘗試爲漸進附近居民已慄慄危懼迨澳門兵變各鄕幾罹池魚之過尤爲震驚雖蒙大憲暫派兵輪巡守稍慰人心然駐紥不常後禍終難倖免伏思界務一日未結葡患一日未已旣慮憑陵復慮波及附近人士如處旋渦有何生趣且葡人窺我内河謀我灣仔已非一朝一夕倘葡得逞全粤大局前途何堪設想紳等禍近情急迫得聯懇據情詳請督憲咨部設法力爭從速議結并請詣撥陸軍兵艦常川駐紥灣仔前山水陸各要隘俾資保護而安人心 
[鄂督派定接待德儲君人員湖北]  
　　德國皇太子現帶陸軍副都統皇帝侍從禁衛軍馬隊鎭統伯爵德那陸軍協都統皇太子侍從執事官伯爵索穆司陸軍協軍校皇太子親從先鋒官男爵曹伯提陸軍協參領銜御醫軍醫博士威登滿公使大臣御前參議男爵陶賴特陸軍續備軍副軍校伯爵芬克台正軍校銜文案官内務部主事肅藏等七員不日游歷來華擬取道漢口至北京所有接待事宜自應預先籌備刻軍諮大臣陸軍大臣外務部民政部特電咨鄂督瑞制軍按照預定各表妥爲辦理務須整齊嚴肅以壯觀瞻而輯邦交刻瑞制軍特札委候補道喜源（該道熟悉德語現充農業學堂監督）爲接待專員並派交涉司施炳爕巡警道黃祖徽勸業道高松如江漢關道齊耀珊會商辦理以昭愼重所有民政部頒到之巡警國民報館注意條件已飭官報局印刷數千份札發巡警道轉發各警區一體遵照辦理矣 
軍界 
[實行督練公所之新官制廣州]  
　　各省督練公所部章本由制台督辦粤省開辦以來經易岑張袁三督體制仍未實行現張督以該所操全省兵權關係重大因實行督辦體制在公所設立督辦室隨時穿軍服騎馬到所辦事并議定所有公事用督練公所銜蓋用總督衙門關防其體制與總督衙門一律對於將軍都統水陸提督及各省督撫用咨移對於司道以下用札飭其司道以下對於督練公所須用申詳以崇體制又隨從張督到所之文武巡捕亦須一律改穿軍服昨已致函公所詢問品級矣 
[温台匪勢猖獗之一班杭州]  
　　温台防剿事宜前奉增中丞派委劉君曼觀察協商文武不分畛域實力巡搜在案現悉劉觀察報稱行抵温郡赴瑞安平陽查禁鶯粟准温處道電據木商在台洋面被刦請分飭拿辦等情遂督同第三營管帶張兆龍等在大黃門洋面緝拿盜匪詎該匪拒捕當經格斃匪首車頭三等八名拿獲林恩慶等二名奪獲匪船軍械多件督同玉環廳永嘉縣會訊據供在脚通尖面刼搶木商擒人勒贖得洋二千元加福三妹分洋九百元車頭三分洋七百元小的僅分洋五十元云當經電禀撫院奉諭卽以軍法就地懲辦 
學務 
[粤省大運動會集議辦法廣州]  
　　粤省將次舉行春季運動曾業由張制軍派定會長略紀昨報兹聞初四日正會長沈提學柬邀副會長江王黃三君到學務公所集議先由課員預備草章數條呈請磋商内列會所會欵會員三項設評議員訂立各項規則蓋以爲此項人員係主持立法非如民辦所定評判部之職掌者衆議請公所課員坦任惟在會各課員皆以事忙稱謝卒由提學建議另行選派俟草訂就緒再請磋議會地則業已决定仍在東較塲舉辦至會所則課員以官辦之故力主在廣雅書局設立江紳等則以交通之便力主借用長堤青年會彼此提議尚未决定云 
 
 

Page 12

 
 
[海寗州敎育界紀事浙江]  
　　海寗公立中學堂去臘因考驗學生求免不學一科致與敎員衝突聞今年敎員之中頗有解去者朱監督組織此校先開辦而後籌欵拮据萬分而成效竟查無所得年底因措墊爲難用個人名義起一千五百元之大會以彌縫之苦可知矣其海寗城區初等小學凡九處類多簡陋不堪等於村塾而育德學堂腐敗尤極逹點去年堂長屢換疊被控告仍不知改良聞城紳已將該堂内容和盤託出禀請學司嚴查在案至鄕鎭小學則惟祝橋學堂及資勝寺之龍潭校差强人意去冬龍潭校長陳君煦等照章禀請舉行五年畢業當由勸學總董朱君會同分科考驗計最優等生二名優等三名中等一名 
實業 
[維持華商航業之苦心杭州]  
　　滬杭航線以大東輪船公司自恃資本充足跌價競爭華商德新公司漸至不支屢經招商戴生昌兩公司從中調停主持和議大東托故遷延議而未决經翰林院編修陳敬第等呈請浙撫借撥公欵維持奉增中丞批仰藩司勸業道會議詳覆以德新輪船公司開設兩載因日商大東跌價競爭力將不支自應設法提倡惟近來庫儲空虚核計預算不敷較鉅實難再增出欵大清浙江兩銀行本有維持地方並提倡實業之責應令德新公司自邀殷實紳商作爲承還保人自借應用官爲維持以期振興航業而公家不致籌欵爲難云 
[咨查皖路公司與商民之紏葛安慶]  
　　郵傳部近咨皖撫以現據職商王慶堂呈控安徽鐵路公司違法陷害吞欵欺騙懇請嚴追以伸寃抑等情惟查皖南道所抄該公司移文原案核與該商辯白禀詞諸多不符究竟實情如何本部未便懸斷應請確查秉公判斷見覆等因朱中丞准咨後卽行皖南道查明具覆以憑覆部 
雜記 
[張朝基何以爲情廣東]  
　　粤省講武堂總辦張朝基去臘某夜在東隄樂趣樓妓館欽酒適陸軍警察正目董希齡偕正兵李江巡至見張乘輿及役知爲挾妓欽酒有犯軍律由李江上樓察之是時張方擁妓與諸友爲麻雀戲李上前立正舉手行軍人禮問總辦何事到此張滿面通紅不發一語即下樓及門董正目亦以軍禮相見張益失措乃乘輿而去警察收隊報許排長及陳隊官並逹管帶郭以春請禀督練公所查辦郭曰彼上級官長安可得罪諸警察聞言咸不服郭乃召各目兵開堂演說以爲可了事矣不料李江乃逕赴總督署請見張督辦（督練公所已由張督實行督辦）巡捕大詫問何事李曰秘密軍情也巡捕不敢隱乃爲通傳時張督方與四司道晤商政事飭傳入問其故李一一詳告並曰陸軍警察其執法在糾正軍人張總辦固上級軍人也有違法而不許紏正是無警察也某固甘犯越級控告罪者敢禀督辦請示張督飭令具報告書來謂余自有辦法李退乃叙述當日偵悉張總辦挾妓飲酒情形呈之張督飭下督練公所吳參議核辦公所撰稿對於張總辦則云律應不赦姑念係屬初犯從寛記大過幾次對於李正兵則云越告亦屬不是姑念辦事認眞尚堪嘉許遇有副目缺出卽行提升對於郭管帶則云隱匿不報從寛記過云云張督見稿即操筆刪改於張總辦則加入姑念在本督辦任内係屬初犯一語於李正兵則加入該正兵遇事直言實屬可嘉又將副目之副字改爲正字至郭管帶則加隱匿不報自非尋常疎忽可比應即撤差嗣爲各人說情乃附加隨營効力四字翌日張督辦戒服騎馬到公所傳見各軍官張朝基亦往禀見張督笑謂之曰總辦月俸三百不足應酬幸省節之餘及一語其峭冷如此 
[施紀雲决計致仕武昌]  
　　湖北候補道施鶴笙觀察紀雲由翰林改官知縣宦於鄂者四十餘年前督張文襄器重其才摺署武昌府時有緝捕營統領傳其琛誣廣西知縣唐傑（即唐七）爲匪一案張文襄已允其將唐正法公文已標判正待發行施知之深夜上院力爭傅統領亦在座施面斥之文襄意稍解乃將唐七發首府覆審案得昭雪嗣以大計卓異升署襄鄖荆道施鶴道各要缺並權臬篆者年餘解决寃獄無數時人有施青天之目上年卸襄陽道回省川籍同鄕官求其辦路施以事非素習却之並以年老力衰呈請鄂督代奏致仕未允兹以川籍道員鐘子善等一年之中没於鄂者四人深爲寒心故决然請假回籍不復作出山之想矣其擔任之四川會館董事一席刻已託同鄕官王元常觀察代爲總理以重事權 
清談 
[交涉手叚]  
　　强國之交涉多强硬。弱國之交涉多荏弱。無他以其戰鬭力之攸分也乃不謂個人與個人之交涉。而亦有强弱之不同者。 
　　說者曰。是盖以其手叚之高下耳。否則或亦個人之交涉。有類於國際之交涉乎。吾因是而有慨於吾國今日之交涉家不置。 
[錢神勢力]  
　　黃憲章旣爲貽榖而罪罹大辟。吾不知運動費幾許鹿潯理又因貽榖而身挂彈章。吾更不知運動費幾許。甚矣錢神之勢力。而報復之門百出而不已也。 
　　雖然吾不知某藩司於此。當作何語。 
[治淮問題]  
　　治淮問題。言者亦屢屢矣有主治上流者。有主治下流者。有主大舉者。有主補苴者。築室道謀。言人人殊。今者盧參領又發表其政見矣。兢兢焉以大舉治淮一勞永逸。爲救濟江皖預三省災黎辦法。 
　　噫嘻盧參領之言。善則善矣。特不知彼江皖豫三省督撫。亦能賣行其政策否。 
　　語曰言之匪艱。行之維艱。吾於今日諸政家亦云。 
雜錄 
[某丐婦]  
　　某丐婦。良家宅眷。以帷薄不檢。爲夫所棄出門惘惘靡所適從。結茅屋於城隅居焉久之益窶。衣食苦不給乃操短杖。托冷鉢行乞於巿。星霜屢易。寒暑迭更。昔日紅顔。已成白髮。回首往事。鑄成大錯。固决。西江之。水莫能湔此奇辱矣。 
　　數日前忽染沈疴。臥席不起。嘘寒問暖。闃其無人。某夕竟死於城隅。鄰右奔告。其子。則曰是非吾母也。吾寗爲之子。者又奔告其私生子。則曰彼非吾母。奚與吾事。無已。乃召鄕保。議藁。葬入室。榻前破簏一。殊碍路。移去之。怪其重。探之。滿貯青蛈。纍纍十餘貫。衆皆稱異。乃爲巿薄槥。備紙錢。草草謀殯殮。旋又檢其臥榻。則腐草敗絮中。藏黑西哥銀幣。可四五百。面團團。聲丁丁。想其生時。挾一簞拄一杖。丐得爾許錢來。暮暮朝朝。銖積寸累其魂其夢。常絲絲。化作金線。牢繫青蛈兩翼。不令飛越者。今死。矣乃不能將一錢去。哀哉。 
　　時則衆愈驚異。翹舌不能下。闔邑傳播僉曰。怪事怪事。其子。聞之麻衣躃。踊而至曰。是吾毋也。錢宜歸我。他人烏得有之。其私生子亦來。號泣舉哀。謂其子曰。汝父已出。母汝産爭是違父命也。宜歸我。相持莫决。鳴於官。官爲。析而。二之。俾皆爲母服喪。訟始息。 
　　記者曰嗚呼。以一。猥賤之丐帶棄於生前。而爭於死。後詎非錢神力耶。無錢則母。不得而子。多錢則雖認妓作母。固亦有之者。矧丐母歟。人生斯世錢固可忽乎哉。 
 
 

Page 13

 
 
[奏辦湖北籤捐大副票頭彩六一萬元正月三十二十日開彩]  
額設四萬張定價大票七元副票一元此佈湖北籤捐總局白 
[老公茂洋行廣告]  
茲有英國孟皆斯德地方推得利司曼利廠所造各種之機器已馳名久遠業經精益求精特出心裁專造各種紡織機器本里脫斯地方裕陵蘭培脫萊公司所製之油廠機器其機器之靈捷質料之堅固均稱獨一現已歸本行一家經售凡　鉅紳大商賜顧者請駕臨江西路廿三號本寫字房閱看樣本裁酌可也此佈 
[敬謝瓣香廬壯陽廣嗣金丹神驗]  
外埠來信須寫明上海盆湯弄寗波路第一百十五號五開間門面瓣香廬驥雲氏發行所方不致誤如寄民局先由郵局來信關照 
鄙人先天不足後天失調以致年當强壯竟然春行秋令閱書一卷未終神欲離形飛去夜間或入夢遺精或無夢亦洩漸至陽痿不舉琴瑟不調人生恨事莫此爲甚屢服各種壯陽種子藥不意毫無影響去冬檢閱時報知貴藥室所製廣嗣金丹有比衆不同之神妙緣即匯銀四元購到兩瓶服未及半居然四肢和暖黍谷春回從此老後殘兵變作陽台健將尤奇者附送之藥塗之其樂洋洋妙不可言老妻一索而得已經懷姙四月豈不喜出望外耶寄語諸君子欲强身體欲廣嗣續欲諧伉儷欲固精竅請速服此丹定能如願以償我生平誓不作欺人語也　右箋請　貴藥室代登各報以鳴心感并請　瓣香廬藥室主人道安　但進盆湯衖請留心假冐須認明藥紙包上有驥雲氏肖像五開間門面方是的眞若見一開間門面及藥上混稱瓣香廬主人肖像者便是假冐切記切記　寗波駱駝橋盛其忠啓 
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
[湘撫楊文鼎奏覆核宣統三年預算增减欵項籌辦情形摺]  
　　奏爲覆核宣統三年預算增减欵項籌辦情形恭摺瀝陳仰祈聖鑒事竊查湘省前辦預算宣統三年歲入歲出表册原算出入相抵不敷一百五十七萬一千一百五十三兩零又附册新增籌備二十八萬六千三百五十餘兩共不敷一百八十五萬七千五百餘兩咨送度支部核辦接准部咨歲入項下增銀八十二萬五千八百七十七兩零歲出項下减銀八十一萬八千零七十八兩零又提出預備金二十四萬兩加入應還大清銀行借欵息四十九萬六千兩以入抵出除新增籌備二十八萬六千三百餘兩不計外尚不敷銀十八萬三千餘兩行令力爲其難於未經指數之各增欵切實整頓以期收支適合等因咨行前來竊查度支部辦理預算宗旨重在量入爲出當此財政困難自以開源節流爲要義惟指增之入欵能否確有把握擬减之出欵能否一律裁節必須體察湘省情形切實研究即經傳飭藩司趙濱彦會同監理財政官及主管各司道詳細覆核妥議辦法兹據清理財政局司道詳稱預算所以定財政之範圍收支固以適合爲準繩而出入亦當不愆於决算度支部悉心綜核增入减出無不確有理由遵即公同商榷凡可勉遵部示者自當力爲其難惟其中增入苦無把握减出實有窒礙之處仍不敢依回遷就徒託空言且數月以來辦事日就進行欵項卽多增長并查原算表册迫於期限匆促編核不無遺漏舛誤復經逐欵考訂擬俟彚請修正追加適十月初一日奉電預算案已經資政院開會審查所有各省修正追加各預算限於本月三十日一律截止逾限未到概不編入以後如有預算外臨時用欵應照清理財政章程第二十二條辦理等因維時彚請修正追加已屬不及惟有通籌前後力求出入相敷辦理庶無窒碍迭經會同監理官籌議並商之各主管衙門切實核覆值此財力殫竭之際自當首以節流爲務而後以開源繼之現於出欵各項經費内除遵部示刪除預備金二十四萬兩外由各主管支用處所認定照原算節减銀六十二萬五千四百餘兩合共减銀八十六萬五千四百餘兩其餘委實無可再减以之彌補原有不敷之數一百五十七萬一千一百餘兩尚學相去懸殊而附册籌備二十八萬六千三百餘兩非可盡置緩圖加以自辦預算報部後如歸還大清銀行借欵四十九萬六千兩一欵奉部示應行加入又各項事務進行陸續報請追加經費計約九萬四千八百九十餘兩合之修改增加二十九萬六千四百餘兩並歸還公債本息二十一萬四千兩酌列歸還舊欠四十萬兩共應增銀一百五十萬零一千三百餘兩似此支出日增若不設法開源誠屬無從挹注查湘省原算入欵其中有可整頓約估加增之欵實不過三十四萬八千二百餘兩合之修改增入刪减相抵外實增加二十一萬零二百餘兩共計可增入銀五十五萬八千四百餘兩仍屬無裨於事現擬鹽斤加收專備敎育經費約增四十萬兩以抵無着之條欵出口榖米加捐約增二十一萬兩以抵行政不敷之費並由巡警道籌辦房舖捐妓捐戲捐約增八萬七千五百餘兩以抵警察之費均經交由諮議局議决以爲可行除妓捐戲捐曁加增米榖捐業已實行房舖捐明年正月亦卽開辦其鹽觔加收另案詳請奏咨辦理此外並擬規復衡永寶免收加價約計歲可增銀十萬兩土膏牌照加捐仿照粤東辦法每年合原有一萬九百餘兩約增二十萬兩又會同縣漢濱金礦提歸官辦每年約增銀五萬兩加以現辦公債明年四五六期應收入銀六十萬兩並諮議局議决榖米加抽農會補助捐一萬五千兩統計籌增入欵共一百六十五萬一千六百餘兩似此多方籌集合之原算入欵七百六十六萬一千五百五十兩零併以此次追加及修改增加五十五萬八千四百餘兩入欵共計九百八十七萬一千六百餘兩而原算出欵九百二十三萬二千七百餘兩又附册籌備二十八萬六千三百餘兩除此次裁减刪除八十六萬五千四百餘兩加以追加及修改增加一百五十萬零一千三百餘兩共應支出一千零一十五萬四千九百餘兩以入抵出尚仍不敷二十八萬三千三百餘兩實屬無可彌補智盡能索前經監理官摺開報部擬辦串票捐一項現已派員分赴各屬調查將來如能辦理有效以之抵補或可收支適合然此項加增附捐照章應交諮議局議决是以刻難列入預算此時預算亟應定案應就原算底册與奉部核清册增减各欵逐一更定說明理由並修改追加籌增各欵一律編入詳請分别奏咨惟此次擬增未列之欵如串票加捐收入猶待交議卽籌增已列之欵如鹽斤加價應候奏明核准又如匀定公費原議酌提停發各欵雖經規定列入預算而統計不敷之數迄未籌有的欵何敢輕率從事此中拮据情形概可想見復經通盤籌畫惟有仍請免解甘新廣西等省協餉雲南銅本俾得專力自顧以紓湘困庶幾來年預算可以遵循不致有名無實等情具詳前來臣查湘省財政窘迫情形迭經奏陳在案無待贅述此次該司道等覆核預算出入增減各欵實已詳細勾稽悉心綜核入無可增出無可减湘省本係瘠區浮靡素少若專以消極爲主義則辦事無所措手舊政尚難整頓新政曷可進行此次預算已列之欵實難再減至該司道所請鹽斤加價串票加捐曁緩解協餉各節均屬迫於時勢不得不設法搜剔以期收支適合商即另案奏明辦理除將各册咨送度支部核辦外所有湘省覆核預算辦法理合恭摺具奏伏祈皇上聖鑒訓示謹奏宣統二年十二月二十九日奉硃批度支部知道欽此 
本埠新聞 
[預備舉行釋服禮]  
　　本月十六日爲孝欽憲皇后德宗景皇帝國制釋服之期滬道劉觀察業於昨日牌示仰屬下官員届期一體穿着蟒袍補褂以昭誠敬 
[美國善會捐助麵粉]  
　　華洋義賑會福開森沈仲禮二君致北京盛宫保南京張制軍馮大臣安慶朱中丞電云頃准美國善會捐助本會麵粉五千噸約巿值五十六萬元美政府已派運艦運華約中歷三月初到滬謹先禀聞 
 
 

Page 19

 
 
[法使眷屬回國]  
　　駐京法國公使麥實第君之夫人因京師近患鼠疫率同公子輩乘輪返國道出滬江已誌前報兹悉駐滬法總領事喇伯第君前日與其夫人特　盛延邀請公使夫人公子等到署飲宴席散後遂卽登輪起程回國該國駐滬各西官咸詣碼頭送行 
[串吞匯票案近聞]  
　　東益昌匯票號股東龐元徵等在公共公廨控告經理李燧生司帳唐瑞齋串吞匯欵銀十三萬九千餘兩曾奉孫襄讞判令被告交保出外趕緊清理乃李於保出後前往日本延宕不理業經寶讞員禀奉滬道劉觀察轉詳江督蘇撫電請駐日欽使查提解滬訊明追繳一面由廨將唐提案收押嚴追並將李之保人胡祿生傳案訊據供稱原名戴金生係受翁敬傳之愚得洋二十元化名胡祿生將李朦保出外當奉堂諭著將該保人押候提翁到案澈底訊究前日廨差張福忽與包探邵阿金在城内預園與翁遇見當卽扭送上海縣署禀奉田大令加派差役將翁送至四馬路總巡捕房押候解廨訊核 
[三誌縱火圖賠之勾當]  
　　寗波人林正清在西門外仁慶里租賃房屋與姘婦陳賀氏同居保有火險銀四千兩去臘勾串光昌肥皂廠主董安芳即含芳與保險掮客陳永康等唆令王金氏與戴子卿在其貼隣八十三號屋内居住縱火圖賠曾經自治公所裁判員提訊林堅不承認賀氏亦不實供已交本夫陳耀基領回管束前日忽有三馬路震泰不器店主李廣運投案禀稱林挽董安芳蓋戳擔保租去紅木器具值價七百餘元言定每月租洋十餘元今被封釘求請給領卽經陳裁判派探查得董安芳已偕伊妻逃遁移提未獲前日提林復訊仍不承認判戒責一百下押限交到董等澈底根究至李所追紅木器具着向保人自行索償未便給領 
[水上聚賭之惡風浪]  
　　自治公所水巡船三級巡長前晚查知江海關馬頭浦江内金德順沙船上有人聚賭當率水巡三名駕船二艘前往兜拿竟被抗拒僅將船夥葛玉珍管大杜二及隣船夥友劉三等四名獲住連同賭具帶回自治公所先據該巡長禀稱回被毆打以致失去銀表警帽應請嚴辦旋據該船夥等訴稱被衆毆打時房艙内失去現洋千餘元奉飭留候查明細情再行訊判 
[有其夫必有其婦]  
　　流氓周毛毛混名飯桶毛毛自去年在租界内阻撓檢疫送縣收押後其妻吳氏即不安於室業已由姑周夏氏扭控縣署訊判發堂詎數日後即被某甲盜取上海縣田大令名片到堂領去逃逸無蹤後爲大令查知飭提蓋戳作保之陳錫華到案限令交人仍無影響兹周夏氏忽接其媳吳氏由虹口郵遞書信一封内稱不日到家與姑拚命夏氏即於昨日奔至縣署據情禀告當奉内諭如果吳氏來家滋擾准予扭解到案從嚴究辦 
[查究串騙欵項]  
　　去臘有周某在蘇州撫署禀控廣東人譚星岩南京人廖玉湧湖南人郭松林等串騙洋二千元當經蘇撫程中丞巡警道汪觀察電飭巡警總局查拿究辦前日由偵探隊周二尹率同孫探弁在川虹路等處將譚廖郭三人查獲解案卽經孫裁判研訊一過判仍還押候傳原告到案再行質訊 
[包探又獲一匪]  
　　匪徒小黑子小癩痢因將同黨楊洪發用刀戳傷由老閘捕房包探蔣文彬在法租界内將小黑子緝獲拘押已紀昨報兹悉小癩痢亦未遠颺匿跡六馬路某號屋内昨經包探朱阿巧偵悉拿獲拘入捕房押候與小黑子一併解送公共公堂訊供懲辦 
[城内]  
　　道台赴寗○滬道劉觀察定於今日乘坐火車赴寗謁見江督面禀要公 
　　縣令回滬○本縣田大令由省發電回署約定昨晚回申故練勇人等均往車站伺候取締書塲○自治公所中區事務所各董事以城内各書塲流弊甚多亟宜取締爰議酌收照費並訂新章知會一路巡警分局德正巡官分飭各區副巡官一體照辦兹將章程列下（一）男女必須分坐（二）不准彈唱淫詞並有淫穢之評話（三）責成塲東查照第二條隨時告誡（四）如犯第二條經查察屬實者塲東及說書人均干懲罰（五）准巡警隨時查察（六）捐照不准頂替執用 
　　撞坍牆角○西門内莊家橋轉角永泰南貨店之磚牆昨日忽　王阿三之人力車猛撞坍下一大角該店夥立將該車夫扭交崗巡帶區訊究喬副巡官以王阿三事出無心且甚窮苦姑寛拘留四小時釋放所坍牆角諭令該店自行修理 
　　改期賽燈○滬南高昌廟製造局各小工每届元宵必將所紮龍獅各燈迎人城内各衙署繞行一週以伸慶賀本届又由會首和合堂具柬到道循例禀明適因觀察有事赴寗故改於十八日舉行 
　　聚賭抽頭○太平街崇賢里拾一號門牌内近由陶某勾通各賭徒聚賭抽頭事爲一路分局德正巡官查知飭即禁阻如再違犯定即提究 
　　道批六則○陳良佑等禀批旣經該董等查明鄭山茶業土有年同業認識金生是其親生之子應予開釋仰上海縣遵照辦理原禀抄發瞿慶同等禀批查清理財政案内臨時補助各學堂一項已奉通飭停止况本道衙門經費支絀情形逈與往年不同愛莫能助良用歉然報告姑附倪趙氏禀批控關夥盜持枒地刦並有詎傷鄰居周和春情事因何該縣僅驗溺匪屍並未蒞宅勘驗亦未將拒傷之周和春一并驗明殊爲不解仰松江府即飭南匯縣查明立予勘驗繪圖塡格錄供通禀察辦毋違黏單並發陸俞氏禀批陸阿九誣指戴桐云拾獲鈔票遣夥盤追送捕致戴桐云投浦圖盡患病身故經劉國琛在局供明其向楊阿桂誣詐拆梢又經由廨訊明屬實該氏乃敢一再來轅混瀆率請交保殊屬膽玩仰上海縣訊取確供從嚴究搊禀辦毋再遲延陸雲堂禀批旣已具禀公廨仰會審官即予知照該廠帳房核帳清付以免興訟黏帳附發陳桂桂禀批案經由縣照會廠董查復究竟實情如何仰寶山縣即速禀復察奪毋違 
　　官事○棉花驗水局委員候補通判吳汝繹昨日飭丁到道續假五天法廨會審委員聶宗羲到道禀見 
[南巿]  
　　女孩迷路○幼女殷桂英前日在老北門外城脚迷路由分十七號巡士帶至工程局盤詰據稱年五歲又在菜塲賣菜毋在絲廠做工餘言含糊判留候查傳家屬到案認領道士無道○羽士許金堂不務正業專事哄騙前日被毋許金氏扭控南區並據該同業顧傳新附追被騙道袍一件質錢九千餘文又曹炳祺稱被騙去白衣二件一併請追當由該區解至自治公所裁判處訊實即命伊母當堂將子戒責劉候自知改悔再行核奪至所騙衣服即着該氏自　各原告理明替工行竊○成泰南貨店執事恭少蘭昨將出店替工盛金生扭至自治公所控被竊去海參五斤鮩翅十二斤半賣於老白渡某野味店得洋八十五角除當塲追還魚翅二斤半外餘請究追當經陳裁判訊實飭探帶往指提店主並吊取原贓到案再核 
 
 

Page 20

 
 
[閘北]  
　　難免寃誣○暗控劉鴻興前日在恆泰和醬園隔壁弄内拘獲寡婦張黃氏及女銀珠指爲盜案要証解送總局請爲究辦並稱搜獲當票十餘紙獵鎗兩枝昨經裁判官孫大令提訊劉未到案據該氏供稱夫故六年向賴剃面餬口前日忽有十餘人來家搜查將小洋四角銅元數十枚布衣數件盡行取去所有解案之鎗係一麻面之人帶來當票亦非婦人之物求恩察核訊之銀珠供年十三歲餘供略同大令以劉所指各節與該氏供詞大相懸殊判將黃氏母女暫行看管候傳劉到案質訊核辦 
　　又除一害○痞棍顧阿連即去冬因姦謀殺本夫兇犯顧生全之兄向在譚子灣一帶魚肉鄕愚兄弟二人無惡不作且又屢向同族顧新稼顧良臣等拆梢訛詐稍不遂慾即拔刀相向初九日又向顧掌義硬借洋五十元不遂竟於晚間放火洩忿幸即撲滅後由族長顧晉卿等廿六人將阿連扭控四路四區移解一區經黃正巡官訊明屬實判阿連笞責五百板枷號二月發該區示衆期滿再解總局從嚴徽辦 
[新租界]  
　　殃及比隣○前晚七時半新閘路四百七十號門牌某甬人家失慎延燒左右隣居自六十八號至七十一號共燬樓房四幢後由救火會到塲救熄 
[英租界]  
　　失火即熄○前晚九句餘鐘三馬路鼎豐里某姓家不戒於火霎時濃烟四佈幾肇焚如幸人手衆多即行撲滅事經捕房查悉恐有别情即飭中西包探前往查勘 
　　大殺酒風○前晚有法國人三名同在香港路五十三號門牌西妓院内狎遊因飲酒過醉無端尋策將玻璃窗擊碎即經院中人喚捕到來將三人拘八總巡捕房一併轉送法捕房請爲核辦 
　　虐待畜類○鄕民袁老虎昨日牽羊數頭經過租界因任意將羊鞭撻被捕查見拘入捕房飭令存洋五元作保着即出外自赴公堂候訊 
　　無非作抵○成衣匠王某前晚至老閘捕房控被雉妓朱文妹强拖入院搶去銀表一枚質洋三元吞没不還捕頭准飭包探金泉叙往查不實斥退不理 
　　拍賣抵租○九江路三百零七號門牌馬鞍店因欠新沙遜洋行租金被控由廨發封後該店主仍不清理　示丁結兹經房主禀准實讞員於昨日派差協探前往啟封以便將該店貨物拍賣抵欠 
　　欠租封門○寶善街醉碧香宵夜館因欠租被控前日由廨派差協探將該館發封備抵 
　　仍難吞没○四川路錦泰義號　日雇小軍夫周連岩車送企呢一箱詎至中途周即乘間車往他處希圖吞没嗣經該號報知捕房派探姚文元將人贓一併查獲帶入捕房押候解廨究辦 
　　請緝竊賊○四馬路怡康洋貨店及廣東路陳義廷家均失竊彩綢又河南路余洪德家失竊布衣小洋昨均投報捕房請派包探偵緝又四馬路華興保險翁司經理朱君在圓明園路失竊金表金練金牌各物亦已報請捕房派探查緝 
[美租界]  
　　索債行兇○沈阿四昨在漢璧禮路向戴某索債口角沈用洋刀戳傷戴之面部由捕併送捕房押候究辦 
　　賭徒衝突○殷榮法昨在舟山路與某甲賭博起釁巨相鬥毆由捕併送捕房房押候解廨訊辦 
　　何必用武○苗阿三王小升昨在華記路因算工帳紏葛口角相毆由捕併送捕房押候查辦 
　　抑何不肖○住居肇勒路之夏森記昨至捕房控被伊子夏延林紏同流氓來家搶去皮袍一件捕頭允爲查辦 
　　小兒疲頑○頑童吳小弟王阿根卞田根等昨在吳淞路電車軌道上玩戲阻止行車由司機人喚捕併送捕房旋由各家屬投案領去 
　　竊案類誌○有恆路陳梅郎家失竊銅器衣服由探查獲　贓帶入捕房候緝賊到案究辦又婦人楊阿金闖入黑獅路某西人家圖竊又王阿大竊取蔡掌郎衣服均由探捕拘押捕房候辦 
[法租界]  
　　體恤押犯○法公堂判押捕房各犯待至期滿後照例仍須解廨請示發落兹因公堂停訊日久期滿押犯待解開釋者積有多人麥總巡爲體恤獄囚起見爰將期滿各犯驗明號碼一律開釋各犯均感謝而出 
　　一再串竊○吳生大小客棧前日有口操湖北方音者六七人到棧投宿翌晨該棧主婦房中忽然失去金銀首飾數件已頗疑惑至晚祇有甲乙二人回機寄宿餘則不知去向詎是晚該二人又串竊　面等物希圖逃遁當被獲住送摺盤問甲乙均抵賴不認押候查明核辦 
　　包探辭差○法捕房五號包探吳阿龍廿號包探嚴阿新前奉麥總巡飭提某案要犯至今未獲自覺無可銷差遂於昨日自行告退經捕頭核准收回執照另選充補 
[海上閒談]  
　　欲造成法治國。必先造就法政人材欲造就法政人材。必先推廣法政學校。此一定之理也。蓋法學爲用最廣。無論何種營業。如工也商也。官也紳也。平民也。皆不可無法律思想。上海預備立憲公會。向爲法學家之淵藪。今年大會。已議决籌設此項學校。此中國法學前途之一希望也。 
　　滬上各學校女士。發起世界女子恊會。將來爲女學界放異樣光彩者。其在此乎。惟今日女子敎育。所亟應研究者。一爲定宗旨。宜先將賢母良妻派與非賢母良妻派。二者研究之。一爲整頓校風。宜研究種種方法。一爲破除習慣。宜調查從前中國女子之惡習。採訪各國女子之良習慣。研究而改變之。此三問題。爲目今振興女學必要之事。此後開恊會時。各宜提出意見。從事研究。此又中國女學前途之一希望也。 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[日本對清問題（譯日本報）]  
　　松本君平之質問 
　　日本議員松本君平氏近日提出對清問題質問政府譯錄如下（一）日本對於清國盡心扶助已爲世人所公認乃觀現今支那之人心無論上下排日風潮彌蔓全國而以新聞紙之鼓吹爲尤力卽在我邦之數千留學生亦無不以排日爲能事而我國之誠意與熱力通清國中無有感之者此雖非我國之利亦清國前途之不幸也然吾人平心研究之此皆我政府對清政策之不完善耳試以已過之事實徵之忽而强硬忽而優柔素無一定之政策以保持我日本之威信且我外交當局者之對清政策與對各國異對於清國獨無誠愛心如清國委託傭聘顧問者一事已可概見每出一事始則以熱心繼乃以冷觀先後反覆中無所主即駐在清國之領事亦與派赴各國者異竟如獨立國之總督巡撫掌有大權且更迭頻繁不能久於其任致在留之邦人迎新送舊不勝其煩而派赴各國者則不然也夫外國駐在清國之領事少則數年多至十數年而又能通支那言語其所辦事措置裕如不亦宜乎而我外務省則選饒有才幹之領事外交官派赴歐美其在清國之所謂領事外交官者皆派赴歐美不入選之人以此輩駐任清國辦理外交宜其無往而不敗也（二）各國之對於清國有門户解放機會均等之說杲如何解决之余觀清國之財政已陷悲境現在列國競爭借欵果爲補濟清國歟抑别有所注意歟以清國之現狀言之果能不蹈土耳其埃及之覆轍與否尚不敢决今姑以借欵問題與領土保全問題暫置不不試先問我外交當局者對於清國之發言權果何如乎（三）日清貿易除香港外我國輸出額皆在第一位置此固吾人所深喜者惟清國到處排斥日貨之風潮殊與我日本貿易之發逹大有阻礙且我國對清貿易除三井物産公司外餘皆依賴仲介者之手亦大與我對清政策有碍而我當局者素採放任主義不加聞問一任商業家之自由運動恐今後支那内地名種工業勃興勢必驅逐找貨絶跡中國試問農商務大臣今後之方針如何（四）就金融關係上言之我國對清貿易之小商人向以資本薄弱不能不賴銀行家之周轉惟查對清貿易年約一億數萬之巨我國政府現有設立日清銀行之說究竟大藏大臣果有如何之政見乎（五）各國之對清問題非僅外交與貿易物質上之注意而已。其於精神上。亦頗著意。試觀基督敎之勢力。彌漫於全清四百餘州之山河。而我佛敎之布施。則不聞清政府之贊同。其理由何在。 
[小村外相之答辯]  
　　（一）清國之一部。有主張排日思想者。此皆不解帝國之誠意。以致有此誤解。然不久即可漸次氷釋。（二）清國以無幣制改革。與鐵道敷設之能力。仰給外資。我日本當亦量力以援助之。（三）日清貿易。已極盡力。今後當益加注意。其排斥日貨。乃清國中之一小部。固甚遺憾。然近已熄跡。此次日清貿易上。固無不利。（四）日清銀行設立一事。尚須思量。（五）清政府不許日人布敎。我政府已據條規反詰之。尚未解决。 
[外務次官答辯小寺謙吉之質問]  
　　小寺謙吉氏。以關於滿洲之問題。質問政府。經外務省副大臣石井君答辯如下。營口道衙之雇解日本人。本非永久的政策。不日卽須再傭。奉天高梁酒釀造所課稅問題。現正調查。尚未决定。清國領事改善之件。。當局本有此意。昨年業已施設。但尚未逹完全之域而已。今後自當大加改善。吉林會密間之鐵道。目下亦在調查中。惟該線路如延長二百里以上。而沿道之人口。不過十六萬。該鐵道敷設之後。恐間島之森林。未必果有利益。鴨綠江採木公司。亦尚在試驗中。安東道臺賣去木材。私吞八萬元。日清理事長亦得萬元。並給與使用二萬五千元。而以半價。由日清理事長分用。現正調查。證明後。自當處以相當之罪。但採木公司之實權。移入支那。此爲無稽之言也。 
小說 
[軍情小說湘纍怨（三十五）]  
　　趙管帶道。只要再有三十個人。就可以打一仗的了。王大老爺道。事情到了這個時候。也顧不得看守不看守的了。你只要把那幾個把守空營的軍士。一古腦兒帶了去。就是了。趙管帶道。這個不得我這卒營房。雖然是個空的。却有許多的槍砲藥彈在裡頭。萬一個給革命黨刼據了去。那還了得。王大老爺聽了。覺得不錯。便想了一想道。我倒有一個通融的法兒。我如今在差捕裡面。挑選幾十名精壯謹愼的。去暫時保護各處敎堂局所。把你手下的人。抽替出來。你帶著他們去試一下子。看是何如。你手下的人。都是久練的勁兵。料想不至於臨陣逃走。趙管帶道。你這個主意。雖 
 
 

Page 27

 
 
然不錯。但是他們那班人。平日之間。保護敎堂。看守局所。都是狠輕鬆的差使。如今忽然要呌他打起仗來。還不知他們願意不願意呢。王大老爺道。這個不難。你只要和他們說明。如若打了勝仗回來。我自已捐廉。每名賞給五十兩銀子。有陣亡的。我也捐廉給他們一百兩銀子。重賞之下。必有勇夫。他們聽見有錢。一定没有不去的。趙管帶聽了。便也點頭答應。王大老爺便立刻升堂挑丁五十名精壯的捕役。交給趙管帶。呌他帶去。又對趙管帶道。你手下雖然有八十個人。那班革命黨。没有幾萬也有幾千。終究是衆寡不敵。我和你出個以寡敵衆的主意。在東門外面。有個曲曲折折的高岡。兩面大河環繞。中間只有一條大路。你到了那裡。把八十個人分作八處。遠遠的四面埋伏。見了敵人。大家都悄悄的不要作聲。直等到敵人走到中間。方才從黑暗裡開鎗迎敵。那些敵人出其不意。被你這樣的一來。隊伍必定大亂。你郤把兵士合作前後兩隊。再聲言黨首已經拿住。降者免死。大家齊聲呐喊。惑亂他們的軍心。只要把他們赶得逃走掉了。也就罷了。趙管帶聽了。心中大喜。果然依着他的話兒。如法泡製的分兵埋伏。等得那班革命軍深入重地。趙管帶着得較清。一聲號令。大家都放起槍來。那鎗都是些九响快槍。十個人十桿洋槍。就是九十顆鎗子。八隊軍士。亂槍齊發。那些革命軍。那裡遮攔得住。登時隊伍大亂起來。高高的舉起火把燈籠。四面搜看。趙管帶見了。便呌軍士只望著火光多處。放槍攻擊。又敎衆軍士齊聲大喊。黨首已擒。降者免死。一霎時那班革命軍。死的死了。逃的逃了。只把一個崔祿貞。恨得毫毛倒豎。鬚髮上冲。帶著那一班殺不盡的殘兵。拚命的狂冲亂突。趙管帶便把那些軍士。左邊的右轉。右邊的左轉。分作前後兩隊。一步一步的逼攏來。恰恰的趙管帶自已帶領的一隊軍士。和崔祿貞頂頭相遇。打了一了照面。被崔祿貞死命的横冲過來。早被他把隊伍冲作兩截。崔祿貞帶著幾個革命軍裡頭的將士。咆哮跳擲。竟如虓虎一般逢人便殺。官兵竟被他殺死了好些。趙管帶見了大怒。一騎馬迎將上來。腰間拔出手鎗。覷定了崔祿貞。就是一鎗。崔祿貞正在拚生捨死。往來冲突。那裡聽得見什麽槍聲。一顆槍子。從前心直穿進去。翻身落馬。嗚呼哀哉死了。不知以後何如且待下文分解 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
