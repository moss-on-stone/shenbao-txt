# 1920 - 163 - 4917000

 

Page 1

 
 
   
 
 

Page 2

 
 
   
 
 

Page 3

 
 
時評 
[無期（冷）]  
　　中國近來之事其結果大抵無期延期何則不延期必有解决之方非無期必有延期之限今旣不能解决又終無解决之日則舍無期延期外無他術也今以區區内閣問題而亦不得不出此途矣 
内閣總理之無期代理其實際决不能若他事之眞至無期也唯在今日言之則尚未知此代理交卸之期於何日故曰無期耳此其例乃開代理内閣之所未有亦即無期延期中所未有於此可知中國事至今日實無一事能爲矣 
[命令]  
　　六月十七日大總統令任命吳含章爲内務部司長此令又令司法總長朱深呈請任命吳洪椿署僉事應照准此令 
　　又令内務總長田文烈呈准江蘇省長齊耀琳咨請任命劉秉倫試署蘇州警察廳警正應照准此令 
　　又令内務總長田文烈呈准浙江省長齊耀珊咨請任命來之翰爲外海水上警察廳警正應照准此令 
　　又令内務總長田文烈呈准奉天省長張作霖咨請將試署省會警察廳警正鄭國書試署營口警察廳警正王述文免去本職均照准此令 
　　又令徐國樑晋給二等寳光嘉禾章沈寳昌晉給三等寳光嘉禾章此令 
　　又令張輔漢給予三等嘉禾章此令 
　　六月十四日大總統令陸軍部呈請任命宋梅村爲陸軍第十一師步兵第四十一團第一營營長王正魁爲陸軍第十一師副官長應照准此令 
[專電]  
　　北京電内閣問題有主靳銷假將閣員一部分改組者事實上辦不到薩又不允改署現惟無期延期（十八日下午二鐘） 
　　北京電奉電張作霖今午偕張景惠等起行入京隨帶人員頗多督署事由張作相代（十八日下午五鐘） 
　　北京電直曹電辭經略詞極决絶（十八日下午三鐘） 
　　北京電昨外部派熊秘書訪日使謂英日續盟事請注意中國主權（十七日下午五鐘） 
　　北京電電令湖南統兵將領實行保護外僑（十八日下午三鐘） 
　　北京電湘電南軍寒日攻克湘隂又電李奎元已退至鄂境張敬堯蹤跡不明（十八日下午一鐘） 
　　北京電鄂王電張敬堯勢已不振岳州甚危（十八日下午五鐘） 
　　北京電參陸處决派駐魯駐張吳田兩旅援湘至從何路輸運正與經過各地長官接洽（十八日下午二鐘） 
　　北京電湘張第四電乞開去留任名義（十八日下午四鐘） 
　　北京電王占元電連日湘省潰兵七師十一師二十師及湘南各軍與安武軍等紛紛退入武漢已飭屬隨時收械遣散（十七日下午一鐘） 
　　北京電外息岳州張部搶掠商店並教堂等處由范師派隊護送洋人至美兵艦現在地方秩序由范師維持（十七日下午十鐘） 
　　北京電范國璋電所部已收集半數並在城陵磯設師部（十七日下午十鐘） 
　　北京電張敬堯删日三電（一）駐城陵磯之吳光新部劉趙兩旅於本日忽開拔他往事先並不通知致所部異常恐慌堯實無法維持請令吳兼領湘督俾堯部不致潰變再圖効力（二）各師不遵命令擅自紛退堯無法維持請另簡賢能（三）承電鄂設法接濟兹准王督電僅籌官票三千串大米六百包區區無濟請迅接濟（十七日下午一鐘） 
　　北京電馮玉祥電敵軍招納大股土匪謀攻常桃前隊已抵距常德西南僅數十里請迅撥援應 
（十七日下午一鐘） 
　　北京電張宗昌電長沙失陷職部援應無方應請嚴處職部遵於十六開始移駐除第一師駐袁州外擬令張旅分駐袁萍間之尺風市蘆溪一帶潘旅分駐萍城一帶 
　　北京電湘訊·吳光新部趙劉兩旅不肯歸張敬堯調遣已開拔他往張甚窘（十七日下午一鐘） 
　　北京電陳光遠電據報張宗昌部第二路各軍退守萍鄉尚完整 
（十七日下午一鐘） 
　　北京電李純電湘事影響防務一俟鎭攝稍定卽當隨曹張兩使入京叩聆一切（十七日下午一鐘） 
　　北京電曹錕電奉召應不俟駕惟現値直軍回北亟待布置俟過端節卽入京聽候清問（十七日下午一鐘） 
　　北京電倪李會電保張文生實授四省剿匪督辦卽照准（十八日下午四鐘） 
　　北京電邵領電准俄遠東政府代表維廉斯基函稱來華考察農工實業遊歷地點指明北滿哈爾濱上海請照准（十八日下午三鐘） 
　　北京電范其光電赤塔以西月餘無戰日派軍官赴戰線與新黨會商無結果現請示本國再定 
（十八日下午四鐘） 
　　北京電岳代使電據法外部函稱巴黎發明品特許證會議改十月二十四舉行所有上年議决公約草案應請參預各國從早修正决定（十八日下午三鐘） 
　　北京電奥約於本日國務會議時閣員均已署名命令即日可下 
（十七日下午十鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電本日命令本大總統經國會之同意批准協商及參戰各國與奥國間之和平條約附件七種並修正附件二種特公布之此令（十八日下午四鐘） 
　　北京電政府據莊使電法前總理班樂衛業由日經鮮來華本旨在圖謀發展中法間文學實騐之關係除飭交部備專車外並派員赴奉迎迓（十八日下午四鐘） 
　　北京電施使電告俄勞農政府代表現抵英國英政府已與開議 
法國雖表示反對無效（十八日下午六鐘） 
　　北京電比使今午覲見呈遞國書（十八日下午三鐘） 
　　北京電吉鮑電告十七回視事（十八日下午四鐘） 
　　北京電京旗餉今關放 
（十八日下午三鐘） 
　　北京電新衆院郵政法案通過公使同意查辦魯屈兩案未議 
（十七日下午九鐘） 
　　北京電新衆院决議延會兩月 
（十七日下午十鐘） 
　　北京電齊省長去浙請以盧督兼攝（十八日下午四鐘） 
　　天津電美公使昨晚來津今午中英美商會讌餐（十七日下午十一鐘） 
　　香港電軍府篠電薩請撤換妥人與温開議（十八日下午八鐘） 
　　香港電聞日人本多洪太郎爲八省鐵路借欵來粤（十八日下午八鐘） 
　　香港電滇訊滇招待國會議員仿粤辦法（十八日下午八鐘） 
　　香港電魏李更調恐惹粤人詆排暫擱不發（十八日下午八鐘） 
世界路透電 
[波斯與俄國過激黨]  
　　十五日倫敦電波斯外交大臣菲羅士氏今日與國際聯盟行政會秘書長及法代表開會聞對於過激軍侵入波斯問題並未得有解决惟現正力籌可使聯盟會及英外相克松氏均能滿意之辦法菲羅士氏拒絶似使波斯政府不能滿意之任何調停計畫彼意聯盟會雖在成立之最初時代而仍應表證其力能解决此種問題蓋聯盟會國爲此種問題而設也 
　　十五日倫敦電昨日波斯外交大臣菲羅士氏在國際聯盟行政會大會解釋波斯與勞農政府往來文件之性質謂波斯曾正式抗議過激軍登岸勞農政府外交總長之覆文頗爲温和謂已命軍隊退出波斯五月十二日菲氏復致電俄外交長謂俄國最近發展與勞農政府之質言不相適合又稱如不矯正前非則波斯不能與勞農政府開任何之友好談判 
[印度與俄國過激黨]  
　　十四日倫敦電印度部發表文告謂過激黨刻在印度竭力煽亂該黨所派之人在東方各處殊爲活動當此人心浮動之際適爲該黨從事文字鼓吹之佳機莫斯科建設專部指揮俄國境外東方之運動事務此已久有所聞彼等一遇機會即煽動地方人民仇視泰西政府謂此種政府乃帝國主義與資本主義之構合物並視英國爲特殊之仇敵莫斯科幹事會之機關聲聞已著印政府現方竭力施行遏制之計畫雖不能謂過激主義無害於印度但其害亦决不致重大過激黨之侵入波斯及阿米尼亞或亦因不能蹂躪印度英國治制之故過激主義在印雖未經滅絶然已受窘此印度政府所引爲滿意者今日時勢不必施行駭人之計畫而重在維持鞏固明逹能得衆心之治制 
[英代表之俄國談]  
　　十四日倫敦電勞工代表團頃自俄國歸來據團員籐勒氏聲稱曾在莫斯科竭見列寗氏據稱俄國革命以武力而成初借以遏抑勞工繼乃爲勞工所利用紅軍之殺戮乃因白軍之殺戮而起紅軍不欲輕殺俄人惟志在保衛革命耳勞農政府决計維持勞工迪克推多制如有必要擬用武力列寗氏又述及通商事謂俄國現存有麻榖白金黃金等物擬用以交換物品俄國殊願讓步以得國外之和局如是則國内和局亦可告成云 
　　十五日倫敦電今日接莫斯科無線電稱英國勞工團曾閱視斯摩倫斯克附近抗拒波蘭軍之紅軍傳出此電之用意蓋欲使人不信俄國有新革命耳 
[國際聯盟之行政會]  
　　十六日倫敦電國際聯盟行政會今日在倫敦舉行公開會議主席英外相克松氏主席述及波斯與過激黨政府交換之文件謂彼意波斯與勞農政府互開談判殊爲正當並請菲羅士氏以詳情見告南森博士以遣還在俄戰俘回國事務報告行政會謂留俄之戰俘仍有二十五萬人俄俘在歐洲各國者亦有此數又謂前查此事有極大之困難惟彼望冬季之前可由通波羅的海之新路運六萬人赴俄並山俄國運出六萬人云 
[美國勞工與共和黨]  
　　十三日芒特萊爾電美國勞工聯合會今日通告一報告文斥責共和黨大大採納黨綱時置勞工於腦後衆大歡呼該報告乃由會長戈泊士氏提出戈氏謂共和黨曾宣布不予勞工罷工之權實爲共和黨最大成績之一又謂黨綱中並未列有勞工大會關於生活價昻壟斷居奇之提議共和黨關於墨西哥之黨綱實志在推翻墨西哥人民之主權終乃染指於墨西哥無限之利源戈氏末謂彼將以共和黨今所拒絶之要求提交民主黨大會 
[英國之勞工會]  
　　十五日芒特萊爾電英國職工聯合會大會代表鄂格登氏今日在美國勞工聯合會大會演說主張集合全世界勞工組織國際勞工機關藉以進求勞工之目的並消弭將來之戰爭後由戈泊士氏宣稱美國迄未批准國際聯盟會約章殊屬不幸又稱該約章如提交美國人民而不牽涉其他問題則必由大多數通過云 
[英國議院與報紙之時事談]  
　　十四日倫敦電英相喬治氏今日在下院宣稱五月十日協約國國際管理委員團估計德軍兵力共有二十七萬人六月十日德國無線電報正式聲明陸軍已減至二十萬人中立區域之戌軍僅剩步兵十大隊騎兵五中隊砲兵一中隊此項消息雖未由協約國國際委員團查明但現有證據可知德國陸軍已於前月大加裁減德政府已下令解除未經批准之後備軍武裝但仍力請協約國許其保留武裝之警備隊 
　　十五日倫敦電議員郝爾氏今日在下院質問陸軍大臣邱吉爾氏對於德國履行和約中交出飛機之義務是否滿意邱氏答稱解除德國軍備仍福煦上將與協約國國際委員團之責彼信德國履地義務雖不準切而無逾分之阻礙終必能圓滿云 
　　十三日倫敦電著名之報紙數種關於克新談判事抨擊英國喬治氏不遺餘力英國觀察報殊注重之謂縱列寗氏亦不至享有如該數報抨擊英相之自由長此不已則協約將告終止云星期泰晤士報巴黎訪員則稱抨擊英相之舉業已失敗協約不致受有影響法人景仰首相仍如往日 
[土國之戰事]  
　　十五日君士坦丁電土耳其國民黨攻擊黑海濱小亞細亞松古爾逹克煤鑛周圍區域内之居民爲法軍所敗雙言各死傷若干人法戌兵已得援國民黨並砲轟伊米特附近之政府軍英軍迄今尚無舉動 
　　十五日君士坦丁電藍格爾將軍乘勝續進所占之地大如克里米亞獲有戰吕及榖實甚多 
[美法之糖]  
　　十五日華盛頓電聞美國議禁糖出口以防杜糖荒 
　　十七日巴黎電法政府前議將下届國内糖之收成盡歸國有今日作罷 
[英報之中國論]  
　　十七日倫敦電每日新聞今日載有社論謂中國欲在世界占其應有之地位其主要之計乃在撮合南北謀中央政府之鞏固使力能控制南北兩面該報又促泰西各國應以勇敢遠見之政治手腕對付中國英國實爲其最該報又建議退還拳匪賠欵激中國加入英日聯盟且當歡迎中國入國際聯盟會該報末稱今欲驚醒中國使覺悟國家之責任其法莫勝於西方列强之承認此旨云 
[太平洋路透電]  
　　十八日漢口電豫督趙倜奉命保護外國教會人士吳佩孚分佈其部下軍隊於京漢鐵路各要點受傷之北兵多人已抵武昌聞岳州戰事正在進行據外人聲稱北兵現紛紛避匿長江兩岸而向漢口逃生 
　　十八日北京電美使克蘭氏允每年捐助北京萬國禁烟會洋一千元 
　　十八日北京電曹錕向總統辭四省經略使之職未經批准 
　　十八日北京電中政府正式否認中國砲船轟擊尼港日兵之說中國海軍界消息日人拘留中國砲船三艘因疑輔助過激黨之故中政府不日將提出抗議 
　　十八日北京電政府不許張敬堯來京 
　　十八日北京電今晨新任比使愛佛爾氏晋謁總統呈遞國書並交出比皇之書一 
　　十八日北京電芮恩施博士及美國國會議員百人來游中國八月間可抵北京將在京小住三日 
　　十八日北京電總統昨日批准對奥和約宣布該約之命令將於今晚發表該約全文將今日登載 
　　十七日北京電政局無重要變動靳雲鵬仍不肯到任視事安福部現力促段祺瑞上臺現信政府將從民意免魯督軍屈映光之職 
　　十八日北京電京津各報評論日本所發表關於魯案之文告一致反對之北京日報謂此乃日本之哀鳴華北明星報曰中國大多數中外人民讀此文告皆信中含模稜之語足以打銷文中正意吾人前嘗言之矣日本如安靜踐行其國際質言而不呶呶以開談判是請則日本之地位在世人之眼光中必便强固京津泰晤士報曰歐美報紙對於遠東事件雖迄今尚不甚注意但中國人民消極反抗之行動進行已一年有餘想已爲歐美報紙所共聞矣中政府縱願開議亦不敢開議此爲全世界人所共知之事然則日本所謂宗旨單純者世人對之將抱何輿論乎東京公文在吾人視之似未能增進中日間交誼而其所謂之誠意尤足僨事其所鄭重說明之根本上契約在道德上未嘗優於俄德和約也 
國外要聞 
[南丁格爾女士誕生百年紀念]  
　　中美新聞社紐約通信云美國之醫生看護婦及熱心社會事業者多人因英國著名看護婦南丁格爾女士誕生百年紀念特於五月十二夜舉行紀念宴於白爾的馬旅館其間演說者爲美國軍醫總監陸軍少將挨亞倫美國紅十字會全國執行委員會會長法拉倫博士全國衛生委員會醫學董事薩爾門博士并教師書院之古特立區女士其主席則爲州慈善會秘書福爾克司氏云紐約之州慈善會培爾佛·看護婦練習所管理部·紐約城看護婦敎育會·等均推舉委員合撰一書以頌揚南丁格爾女士之功德溯女士當年之成之改良醫院之大事業也實約倫敦泰晤士報克利米亞戰地通信員一書所促成此通信員曰羅山爾氏記戰中傷兵苦痛備極詳盡英國人士見之惻然心傷各輸巨額之金錢及需要品以備接濟陸軍總長則專函南丁格爾女士求其携帶經費及救護各種用品前往戰地女士慨然允諾立率看護婦一隊啓行旣至戰地即着手於改良英國軍醫院不遺餘力軍人之局處於不潔之地傷病交加懨懨欲死者今則移以睡於醫院中凈潔之床上兵士等感其德咸稱之爲『慈善之天使』女士因勞瘁而病然尙繼續救護傷兵至於戰事終止而後已戰旣了英政府特以戰艦往迓女士并計畫開一極大宴會以酬女士女士微聞之一日潛登一法國船舶悄然歸國一無禮節由是而後各國元首及國民皆表敬禮於女士英政府全其功不可没贈以二十五萬金圓女士逸納之立捐與聖湯麥司醫院爲建立看護婦練習學校之用南丁格爾女士之事業舉世咸知凡關醫院中事多有遠道就敎者當美國南北戰爭中亦以其意見相貢獻云女士以一千八百二十年生於意大利之福洛倫司城其父爲一極富地主當女郎時即習看護在旅行中恒以此自修厥後入一德國看護婦學堂以資實習後大業旣成德風被全球美國卽於一千八百七十三年創辦一看護婦學堂今此等學堂美國已有一千所云 
國内要聞 
[魯閩兩案之要訊]  
　　政府擬駁回二次日牒 
　　部員與日員商了結辦法 
　　日本對於魯案之二次通牒送逹外部部後外間雖有傳述其内容者然究竟是否如此尚未徵實新衆議院議員因擬於日内提出質問請陳外次到院說明該通牒之内容并政府所决定之方針但聞政府方面對於日本此次之通牒仍擬駁回而外部所設之國際聯盟籌備委員會日來籌備加信國際聯盟之手續極爲忙碌以便即將魯案提交聯盟爲公平之判斷至日本方面則自我國駁覆直接交涉以後目爲足以混亂世人之視聽而招各國之誤會故日政府近將詳述山東問題之經過與日本所持之態度向聯合各國爲再度之聲明以期博得各國之同情目下内閣與外交調查會正在商議發佈聲明書之手續與協議聲明書之詞句 
　　福州交涉中日雙方早將大體議定本可即日解决惟因撫卹一欵日使方面對於福州交涉員查報之負傷程度尚有反對之處蓋於輕傷重傷之區别彼此意見未能一致也現由外部專員與日使館專員會商辦法不久當可定議又聞福州學生會昨有寒電到京分呈院部原文略謂閩案我直彼曲萬無退讓之理國權民命所繫甚大諸公喪失國權罪大而失東鄰歡心罪心其速圖之云云 
[廟街事件之將來]  
　　北京益世報云日前日人盛傳廟街華艦有助俄黨向日人開砲之嫌疑已誌各報吾人固知必無其事也昨松黑江防王司令電致政府謂日人此舉係欲妨礙吾松黑江防之職權且有人盛倡撲滅松黑江防華艦之舉吾國艦隊四艘實處進退維谷之境云云又據共同通信社載海參崴十六日電稱駐當地中國海軍武官宋式善氏已於月之七日潛赴北京據聞該氏此行之任務大約係爲廟街問題當地中國官憲對於停泊廟街中國軍艦私通過激派砲擊日本軍艦之說極力否認並謂兹說虛妄已極徵之該艦所存彈藥之量並不減少亦可知其爲無稽之談矣然中國官憲曾照會日本官憲謂與廟街通信之道斷絶請求與以通信之便宜云云當地之情形旣如是則中國軍艦所存彈藥多寡日本官憲又何能知之目下日本軍已銳意調果兹事之眞相曩者發見戰死將校之日記謂已可作確證故不日即將向中國政府提出嚴重之抗議云 
[中國之對外問題]  
　　南潮路墊欵問題中英公司前日與北京交通部某要人接洽南昌至潮州鐵路墊欵問題英人梅爾斯謂此路將來終必歸入新銀團當此政府對南討伐聲浪甚高新銀團有中國未統一以前不貸欵之說此舉應暫行中止談判於是有人建議此路曾爲日本第五項要求之一欵不如轉向日本商量墊欵必見就緒聞當局深以爲然已派人向日本接洽果爾則二十一條之所謂第五項懸案又有復活之動機矣 
　　土約簽字問題土約全文内重要各欵爲分割領土·代管軍隊·監督財政·執行稅則·擴張領事裁判權等凡諸荷例爲奥布匈約所未有亦與吾國主張不符吾國已有之領事裁判權一欵正在爭廢對於上開荷例自更未便贊同且應維鈞報告南北美洲及其餘諸國均未參預土約我國多數意見亦主張不簽土約業經閣議决定 
　　中東路解决問題關於解决中東路問題非尼烏丁斯克外交總長謂五月三十日吾人通牒中國外交總長中言遠東各省旣與俄國分離所有東亞各地之權利已轉移於本政府故依照莫斯科民國外交委員長通牒意旨鄙人主張三國代表聯合會議此事至地點時期三方互定中東路之地位將開特會規定之 
[京華短簡]  
　　美使署接到消息吳佩孚前晚帶少數隨員等抵保定而以大隊屯紥河南之鄭州據鄭州報告彼方現有吳軍二萬人扼守京漢徐鄭兩線之交點遏絶段派派兵援南之要衝 
　　政府電召曹張兩使來京疊誌前報聞張作霖昨致電張懷芝略謂霖向以擁護中央服從命令爲志大總統電召當即來京日前已將軍民兩署事布置一切朿裝來京因患腹瀉稍愈則行首塗等語據此觀之張氏來京之期或不遠矣一說謂某方面昨接確訊張使來京說又已完全取消暫時不即入都 
　　内閣問題自湘事發生後各方面對之似甚冷淡連日外間喧傳閣揆繼任者將屬於薩氏昨據某要人云此說因某方面之不贊許頗難成爲事實惟靳氏復任說日來更見切近薩氏每日必至棉花胡同與靳氏促膝面談但靳氏對於銷假一節尚未露若何態度 
[譚延闓攻湘與和局]  
　　自上海四總裁宣言發布後和局雖有復活之希望然因湘中戰亂復起政府於和虽戰無所適從東海對之極爲焦灼昨日（十六）下午三點特傳見長蘆鹽運使丁乃揚聞係令丁電質岑春煊侵佔湖南究竟有無謀和之誠意又聞東海本日曾拍致谷鍾秀一電大要係委其向岑陸質問下列之各端（一）此次譚延闓攻湘是否岑陸授意究屬具有何項目的（二）譚軍攻湘是否足以阻礙和議之進行岑陸有無願和之誠意（三）岑陸對於譚軍之行動是否認爲正當請轉詢後並盼迅覆 
　　中央本日（十六）接南軍首領譚延闓來電大要係述南軍原無北攻之意期守停戰條約無如吳佩孚撤兵湘南一帶空虛加以彼處土匪充斥南軍因保全秩序起見曾將要區補防不料又與張敬堯第七師發生誤會今張敬堯旣退守岳州南軍即行停止北攻願即謀和請示方針云云又接李督願電略謂復接岑陸來電聲稱煊等已苦口危言制止湘爭頃據譚趙電陳此次圖湘專爲逐張起見現敬堯旣遁决不再啓釁端迅希協商曹張二公轉陳東海俯納湘人之請各等因謹錄原電呈請賜閱核覆 
　　岑陸自譚軍故破長沙以後對於和議之態度漸見强硬且以軍政府所處之地位爲西南之統治機關中央苟欲與西南謀和須與其改派之温宗堯接洽致滇系欲與中央謀和之步驟不能即時實現昨聞王揖唐亦有此項報告電達政府並謂在滬西南要人因與各分代表及各調人討論解紛方法已議定辦法兩條（一）請中央致電岑陸繼續籌畫和議以免彼此爭執致國家不能統一（一）表示否認温宗堯爲總代表但認温爲廣東派之代表使和議得分途接洽不相侵犯云云但政府方面對於此項主張雖亦以爲排難解紛之法而岑陸方面能否卽消除其意見尚難預料故須從長計議方能有所表示 
[中英之對湘籌備]  
　　聞政府對於湘事現以保守岳州爲第一步辦法一面令王占元吳光新并責成張敬堯收集餘部力圖恢复長沙至對於派兵入湘一層尚未議及但另據一消息則謂中央因湘省各軍疊電請援决定以一師二旅之兵力南下赴援一面並電張宗昌范國璋李奎元等屬其整頓軍隊暫勿離防一俟援軍到逹共同進取 
　　昨聞赴湘查辦之童煥文中將有一詳電報告政府略云此次湘釁譚延闓不能辭其咎但張督所部紛紛退却並非戰爭結果現在岳州客軍雲集潰兵四散天岳關爲城陵磯重鎭兵匪有掠奪行爲全市歇業外人損失尤大竊以各軍不戰而退若再令其進攻恐不得爲緩急之用擬請另出新銳部隊入湘較有把握 
　張敬堯雖奉令留任自効但某方面則極力保舉吳光新氏督湘當軸尚未允謂須俟吳氏到湘著有成績再行定奪前日張氏電請政府另簡賢能亦有所指不過一時未必能成爲事實又聞十五日張敬堯有删電到京謂部卒潰變堪虞萬難暫支危局請即以檢閱使吳光新並領湘督庶於湘局或可挽回情詞頗爲迫切 
　　北京某使館接岳州轉到長沙十四電云趙恒惕十二入長沙城後以某學校爲司令部張貼安民告示中述此次湘人專爲驅張運動絶對不攻其他北軍現在張敬堯旣已遁去我軍責任終了並令將醴陵之南軍撤至皇土嶺容張宗昌軍隊由萍鄉退回醴陵又以譚延闓督軍名義出示云現在張敬堯已遁我湘人目的已逹凡有假借南軍名義肆擾鄉里者當以武力剿除之其有危及外人生命財産者以軍律從事因之長沙於十四日已回復秩序矣現在派隊到各處搜集槍枝子彈頗多屯積於南門外 
[張敬堯兵槍殺美教士之交涉]  
　　漢口美總領事韓司門君報告北京美使署稱日前曾懇 
 
 

Page 7

 
 
請兩湖巡閱使兼湖北督軍王占元警告張敬堯謂凡其部下經過各地方之美國人生命財産彼應負責保護韓總領事又轉來岳州美敎會書記本月十四日所發一電稱該敎會牧師威廉雷默德君於十三日被兵士槍殺該敎會學校亦被掠待援甚急云云昨晨（十六）美使署即致公文於外交部及公府要求政府立時設法保護岳州美人生命財産普謂無論其兵士守紀律與否其不法行動當由張敬堯個人負責云云又自十一日起長沙電報即阻斷長沙美代理領事梅哈德於十一日拍來一電稱當時北軍退却秩序大亂美使署即發一無線電至烟臺致葛里夫氏大將（時葛氏旗艦泊於烟臺）請派礮艇一隻赴長沙葛氏立即派遣魁羅號前往使署旋又請葛氏命魁羅號與停泊於長江各砲艦艇通無線電訊以便轉逹長沙消息魁羅號想已抵長沙不久當有電訊傳來又聞政府昨已通電令前線各軍嚴切責成保護外人安寧如有妨害外人生命財産者惟該長官是問 
　　外交團對於此次湘事原擬執旁觀之態度乃因此次湘軍潰兵將美教士殺害而湘潭日清公司日人亦有被擊斃之說其他長沙岳州外人財産亦有波及之處故外交團主張三次勸告說明並非干涉中國内政因中國戰事再起恐危及外人生命財産云云聞此項勸告送達之方式仍以北京與廣州領事團同時之若日内無戰事發生之虞則此勸告諒無送達之必要也 
[中央電留王吳兩使]  
　　王占元通電不允就巡閱使後政府已去電慰留請即就職電文如下武昌王巡閱使鑒寒電悉冲襟遠度具見撝謙惟此次特加簡畀中央倚任綦殷時會方艱亟資匡濟所請萬難照准第就來電各端言之執事楚疆久鎭威望允孚湘省情形瞭如指掌兼籌並顧自必游刃有餘祇益賢勞何虞叢脞湘爲局部問題本無疑義即明令所布亦注重規復原防於全局絶無牽碍若慮以巡使設置牽入漩渦則此項專職不僅兩湖前事可徵奚從藉口治軍之道自必統一事權特湘督新挫之餘檢閱使又設置伊始正恐主客各軍不相統轄故收拾兵心整一軍令悉惟老成是賴况張督吳使本同袍澤三湘士卒久服聲威調遣指揮當無不便曹使公忠體國夙倚干城顧軍情瞬息靡常該使遠駐保陽深恐鞭長莫及自不若執事就近指麾便於措注名義本無重複而事勢在所必需務望勉遵前令迅就兼任毋事固辭實爲至盼奉諭特逹院諫印 
　　吳光新昨自漢拍電抵京請收回檢閱成命其詞略云恭讀六日十三磚明令特派光新爲湖南檢閱使聞令之餘惶悚無地我大總統垂念湘民特拯危局發揚士氣策及下愚爲國家効馳驅誠屬義無可辭惟以駑駘不堪任使待罪江防已虞覆餗矧以久病之軀心力不逮何敢當此大任貽誤戎機且自長沙退守岳州秩序紊亂軍紀蕩然固因措置乖方亦由餉需不繼軍心渙散督責無方而况不才如新其何以補救之惟仰懇大總統收回使命另簡賢能以濟艱難而維時局國家幸甚聞當局亦已切電慰留矣 
[張敬堯到後之岳州]  
　　岳州攻守之情勢鄂中軍界消息云鄂省赴岳協防軍隊已於前晚抵岳調查范師原有軍隊尚有六營召集散亡亦有萬餘合之此去援軍共計兩萬有零范師長布置防務以湘隂無險可恃不得不退守岳州但岳州四旁應行扼守者當以新牆爲陸路第一要衝次則青岡馬路等處以城臨磯爲水路第一要衝次則扁山岳口等處兹聞新牆之防禦擬派步兵一團·砲兵一營·大砲八尊其次防軍則臨時派定城臨磯之防禦兵力亦當稱是惟須兵艦三四艘堵塞岳口以固後路防務此張敬堯未至岳州以前之布置也張至岳後之翌晨除連電告急中央請援外并責成各師旅長迅速兜收殘部以爲最後之抵抗又以保岳須先保湘隂之新牆及平江之新市苟舍此屏藩則岳州亦不可保當即飭暫編第二師吳新田新編第三師田樹勳及補充各旅又安武軍陳德修等分布新牆至平江一帶而以吳新田爲前敵總指揮以爭最後之勝利聞業已布防妥協南軍不日亦當與之接觸究之勝負若何常視中央有無援軍救濟爲斷耳 
　　長沙旣已失守湘中僅常德爲北軍所有從中隔絶不能照應據聞湘東張宗昌軍隊退守萍鄉湘西馮軍又爲間斷岳州防線勢不能不成反弧形將復蹈長岳戰事之狀况然其情形稍異者以前戰事係在岳州西境與鄂毘連此則北軍敷設防禦線於岳陽之東東隔洞庭南連岳麓險阻甚多扼要以守勞逸相懸南軍欲得岳州較難於長沙當數倍也惟長岳鐵路爲軍事上所必爭故北軍現以重兵駐守其第一道火線離長沙省垣尚近雙方防守約距二十餘里自十二日以後即無若何戰事現係警備軍爲前線第一旅因失利之後急須編補又聞張敬湯臂上受創故未調至前線 
　　自湘戰起後中央徇張督之請即擬派江上游警備司令吳光新率領所部援湘嗣因疏通示臻妥協故暫爾擱置兹長沙旣已不守而駐湘客軍又不服張督之調遣是援湘一舉未可再視爲緩圖現中央已允吳司令餉械并於日前發給所部開拔費三十萬元除城陵磯已有吳部五六兩旅刻向岳州移駐外其在荆宜之一二四三旅亦接受吳司令緊急開拔合令吳司令到岳之期想當不遠矣又聞張敬堯在岳州不知因何見勢不佳於十二日又失蹤跡據說係往鄂西向陜投奔又一說已私行來漢姑誌之以待續查 
[四川最近之戰局]  
　　廣東某方面接重慶來電述四川戰况甚詳接錄如下（第一電本月二日發）黔軍開戰以來戰况頗利劉湘反覆已被其擊敗至駐萬縣之田鍾穀駐合川之趙又新已與王文華商籌對熊下總攻擊令（第二電本月四日發）熊克武刻已正式宣言唐督罪狀人民似持異詞因唐早聲明不預四川内政熊此舉顯係貪圖督軍王文華後方大隊已至綦　江俟抵渝即向成都進發（第三電本月五日發）此次川戰由川人民自動與滇黔無干滇黔因防禦熊克武不正當之攻擊在仁壽内江自井瀘江方面與熊軍第三師作戰在嘉定犍叙州方面與熊軍第八師作戰在潼川順慶資陽方面與熊軍第一師作戰石青陽吕超黃復生公孫長子合力動作聞熊有聯合劉存厚意（第四電本月七日發）顧品珍通熊被部下驅逐唐督委旅長朱某爲軍長委趙又新爲攻熊總司令並將親詣畢節劉湘反覆聞在合江爲營長刺殺熊克武亦有潛逃說但未徵實耳按以上所傳與連日此間某通信社出入頗大昨某社又有四川函云年來川局糜爛言之痛心川將内訌實爲厲階而縱横挑撥釀成此内訌者實有其人其人爲誰即夙抱征服全川野心之某督也前此川滇黔俱進會主張以四川財源及兵工廠歸聯軍共管意在混三省爲一區置諸聯帥掌握川軍聞之反對尤烈熊亦不能贊同某督以熊不受指揮遂謀就川軍中别扶持一勢力以倒熊無非行其挑撥離間之詭謀以收漁人之利邇來戰訊頻有所聞勝負尤未可卜川軍各師之態度除第一第二第四第八各師自始擁熊外第二師劉湘已聯熊與黔軍衝突第五師吕超確已加入倒熊派然其軍隊大半脫離吕氏一致助熊滇軍長顧品珍聞已與某督脫離關係第十師顔德基並未加入倒熊而某督忽任命顔之部下鄭啓和爲師長使其自亂廖謙係劉湘部下一旅長上月變叛由黔軍助劉湘平之者某督又任爲總司令使之抗拒劉湘一月之間反覆若此此皆某督擾亂川局之明證也 
[唐繼堯廢滇督之照會]  
　　唐繼堯廢督通電已紀前報兹再將其照會外交團文錄下大中華民國滇川黔靖國聯軍總司令官爲照會事竊維歐戰告終人心厭亂世界各國凡具有深謀遠識者莫不趨重民治以圖永久乃我國自民國六年以來悍督稱兵國會解散復辟繼起總統去職法紀陵替國本動摇繼堯蒿目時艱爰興護法之師以爲靖國之計又不忍久延戰禍重苦吾民迭經主張和議擬定條件除於法律外交兩問題求正當之解决外並擬裁兵廢督以弭爭端詎意遷延兩載滬上和議未告成功而各部糾紛相尋無極推原禍始皆由督軍制爲厲之階自兹以往欲發揮民治之精神永除禍國之根本惟有先行廢督徐圖裁兵繼堯已於六月一日解除雲南督軍職務爲天下倡雲南督軍一職即於是日廢除並通電全國各省軍民長官咸知此意所有本省軍政事宜劃爲第一第二第三衛戍區域由各衛戍司令官擔任至民政事宜概由省長主持辦理繼堯暫以聯軍總司令名義保衛地方亟求收束所部隊伍以息兵禍而紓民困除通令外相應照會貴總領事交涉員領事官請煩查照特此照會大法駐滇交涉員納·大英欽英駐滇總領事官奥·大日本領事官本田·唐繼堯中華民國九年六月一日 
[雲南火藥局連次爆發]  
　　雲南甯洱縣爲滇邊最緊要門戶清季駐有鎭道因設有火藥局二所兹聞普洱有電來省云督軍兼省長鈞鑒本日午前十點半鐘火藥局失事師校房屋器具均被炸壞大小學生受輕重傷者甚多先此電呈餘文詳校長趙家珍叩哿印又電云軍械局經理潘鎭乾奉令修理道火藥局房屋完工該經理於哿日早十點半鐘飭其外甥王連發督看工役收拾散漫火藥因之失愼連縣火藥局同時炸裂全城震動城牆震倒三十餘丈西北角公私房瓦門窗震壞無算師範學校受傷尤重該局看役二人及王連發竟歸烏有學生人等受傷數十人除集紳暫設官醫調治外謹先將大概情形電呈寗洱縣知事陳宗彝叩哿印 
　　雲南臨安縣人烟稠密商業亦頗興旺當滿清時該處設有府鎭故建有火藥局一所不料本月十八日午後七時藥局忽爆發其聲甚大居民極爲驚訝當經司令部派員查明因該藥局向歸建水縣署派人看守是日午後該守丁回家晚餐不知被何人入内引火轟炸幸藥局附近住戶稀少受害尚輕惟忠烈祠及岳王廟門窗牆壁震倒多處斯時瓦石轟騰均向西門外空地飛落嗣聞藥局附近之娘娘廟内發現男屍一具全身焦灼腸肚外露經縣署前往勘騐不能辨認現已將該守丁帶回嚴訊矣 
[杭州快信]  
　　此次齊氏北上稱請假一星期職務本委馮政務廳暫代現馮又呈請辭職改委錢塘道尹張鼎銘代每日上午九時到署視事今日通令各屬遵照 
　　齊氏去浙後僅留親信用印家丁二人在署監視印信及上房各事務 
　　齊氏瀕行時全署職員六月份薪永俱提前一律發給辦事員及書記司書等亦分别酌給奬金 
　　省署第四科科長吳憲奎辭職照准職務已委科員諸以履暫代 
　　省署財政秘書李德亮·科員榮紹魯魏傳笏·因省長怱怱去浙前日先赴滬迎候 
　　新任杭關監督杜純今日（十八）上午正式接篆 
　　諸曁縣商會昨（十七）電省長省議會總商會云諸邑來食十室九空採辦無路勢甚危急請設法接濟盼切禱切 
地方通信 
[松江]  
　　内地購運米糧之阻力此間日來對於米糧運轉偵察極嚴昨有松江米商向張澤米行定米二千餘擔爲該地士紳所知出而阻止遂未運松天馬山警察所亦於昨日扣留米糧五十擔裝運者自認青浦縣米商堅稱向無遏止鄰縣米之例該所巡官金桂祥因於今日（十七）赴總所請示當日即偕二等警佐宣杏颿馳往查騐如查得確係青浦米商即行釋放否則帶縣嚴辦 
[蘇州]  
　　東吳童子軍加入聯合會問題蘇垣各學校童子軍聯合會前日在公共體育塲開職員會討論東吳大學童子軍回入問題總敎練員章君擬歡迎東吳加入後經各職員等討論以東吳爲世界童子軍此間各團皆爲中華童子軍性質名義似有稍異東吳又要求編列第一團本會第一團爲一師之童子軍若將東吳編入一團則現在之十二團皆須逐團排後於會章亦頗不合一時難准予加入而章君之意乃俟雙方疏通下次會議再行决定各職員亦無異議云 
　　保送警察傳習所人員江蘇　務處長王桂林因各縣現任警察職員未受警察敎育者居多特議定章程令行各縣知事將現職人員中非警務畢業出身者分班保送南京警察傳習所入校外班肄業各縣知事已遵令保送矣兹將保送各員名戰錄下「奉賢」警佐潘壽泉李權陞金沛霖區員葛葆元陳泰勝王廷樑連元勳警務主任孟蘭秋助理孟昭聃「豐縣」警佐馬信華「沭陽」巡官王澂「興化」助理傅鴻恩警佐王光掀「泗陽」警佐王成泰「鹽城」警佐李春暉「高郵」警佐李春森「南滙」警佐翁維浩「宜興」警佐湯新分所長吳希璘「川沙」稽查員許家駿「高淳」分所長唐焜李占魁督察員劉岱雲「吳縣」警佐汪鳴裘「唯寗」備隊督察長吳恒順文牘王念祖「無錫」警佐吳臯稽查孫毓夔分所長吳掄巡記龍翼雇員吳崇熙「碭山」警佐唐錦亭區長唐樹棠「省會警察廳」稽查員王學文助理任恩溥巡查夏鈺壽夏東張治國李署香 
　　機緞業補助工食之變通辦法蘇城雲錦公所議决補助機業工人米價方法經紀前報兹聞該業中人因計口授米反覺不能持平昨由該業正董邀同各司年再向雲錦公所討論業經變通爲花機每尺加給十文素機每尺加給錢五文由該公所另發通告知照今日（十八）當可一律開工矣 
[南京]  
　　高師暑期學校消息有人由南高教務處得關乎該校暑期學校消息列舉於下（一）北大教授胡適之陶孟和二先生均可於暑期學校開學前後一二日到校（二）暑期學校聘請各大學及該校敎授教授各種專門學術近聞索去章程已達二千七百份報名者已有二百餘人遠道函索章程者因寄去較遲尚多未及報名云（三）暑期學校學員男女兼收對於女生待遇尤爲周到聞特請金陵女子大學畢業徐亦葵女士爲女生指導員並在該校附屬小學特闢女生宿舍云（四）暑期學校於正課外特請名人學者蒞校演講以餉學子約每星期舉行一二次願任演講者有杜威先生·杜威夫人·蔡子民·黃任之·沈信卿·張東蓀·蔣夢齡·麥克樂·郭秉文·諸行狂及其他該校教職員云 
[杭州]  
　　齊耀珊離杭時之情形浙江省長齊耀珊於十七日下午一時半由杭州乘一百零九號特别快車附掛之花車赴寗轉搭津浦車北上長官如盧督軍第二師張師長第四師陳師長軍署范參謀長警務夏處長水警徐廳長高等廳經陶兩長實業雲廳長敎育夏廳長政務馮廳長錢塘張道尹蔣鹽運使王交涉員印花稅畢處長官産周處長杭縣王知事杭總商會王會長倪副會長中國銀行蔡行長金副行長前浙江地方銀行何經理公立法政張校長私立體育王校長水利委員會林技正省議員兼省署諮議項岱年曁省署財政廳秘書科長科員省署衛隊省警廳保安隊均冒雨赴站歡送盧督先至站中帳房由站長李振之招待未幾齊省長至與盧督晤談片刻迨快車由閘口抵站齊省長即登車盧督與西人梅籐更俱送至車上俄而汽笛一聲車輛欲動齊省長乃送盧督梅籐　下車政務馮廳長體育王校長等則送往上海方花車開時齊省長立於車門向盧督曁軍政商學各界俯首行禮警隊則舉槍奏樂一時冠蓋雲集軍樂修揚頗爲熱鬧云 
[漢口]  
　　五洲藥房分號批准保護湖北實業廳魏廳長據上海五洲大藥房總經理項世澄呈報在漢口設立五洲分號請求立案並給示保護等情特於十一日批云查此案前奉省長令據該經理呈稱各節飭行各縣一體出示保護以防假冒而重衛生等因當即分令各縣遵照辦理兹據前情除准予立案外合行批示知照 
來件 
[省議員盛元音朱世瑾爲請求充公私米在省經過情形報告書（三續）]  
　　接耿公逹復函並抄示郭知事致沈知事函稿韞石老哥左右連日快緊並以來事重勞仁神旣感且致陽日會呈省署快電偏荷台端專派妥人附七日夜車送寗當已到達惟頃聞松江紳士接到松江省議員諸君來電謂往省署探問據省署人云此電尚未到等語聞之至爲詫異或因省署中人含糊其說之故是以傳訛當告以此項會電七日夜車即經專派妥人送寗不至尚未收到且報端旣已披露公登電署陽日更無遲誤之理此恐係傳聞失實也尊處專人送電當已回滬此電如確係八日早晨投遞省署盼即賜示以便轉致前途俾安慰之至爲翹企專肅敬頌勛安弟郭曾基拜上六月十日 
　　致省長函霞巖省長鈞鑒
敬啓者十日晨祥緩等趨謁台端詢問楓涇扣留米糧辦法適値政躬違和未蒙接見晤湯科長據云該米自滬南站上松兩縣復騐後僅在報端見有上松兩復文而省署確未接到此項文件在未接復文以前未能即定辦法云云祥紱等深爲駭異當七日滬站上松兩會騐時元昔亦經蒞場沈郭兩知事當晚將呈復底稿交閱聲言即晚遞發萬無至十日尚未送逹之理元音即發電地方機關查詢並專足函詢松江郭知事昨午接到陸規亮君復函稱曾詢上海沈知事答稱確於七日夜專差送寗且有貴署正式收條爲憑旋又接松江郭知事復稱確於七日九時畫諾繕簽蓋印當時即交專差附夜車送寗云云祥紱等疑莫能明因復會同晋署先向號房查詢據云八日晨確有上海專差送來公函一件業經呈進等語及見蔡廳長湯科長咸稱仍未接到種種離奇使祥紱等如墮重霧兹特將松江郭知事及陸規亮君兩復函抄奉務祈澈底根究並希迅賜示復此事外間謡諑紛紛咸謂奸僧四出運動詭計多端今依上叙云云則輿論致致之點難保不由他方面轉集於貴公署重累台端政務之清明竊願迅查見示俾有以剖析羣疑也專此敬上祇請鈞安朱祥紱黃炎培錢銘銓章紀綱盛元音朱世瑾徐承禧陸以鈞同啓十三日（完） 
來函 
[松江育嬰堂復徐士麒君等公函]  
　　接誦手書聆悉種切敝堂田租專供育嬰經費收存米石每於夏秋間糶變應用前日西灘米行家來堂購米出糶濟用守潮裝運事極尋常官廳并無禁止糶糴明文安用深夜裝出若云善價則按時論値何至駭詫驚人查松地敎育慈善各機關賴租充費者比比皆是惟全征折色與米折兼收者各行其是耳敝堂存米他機關積錢初無稍異也至歷届舉辦平糶時敝堂苟有餘米經辦理諸君來堂商酌無不通融出糶且往年青黃不接米價較貴之時本堂外領乳糧往往貶價給米藉以體恤貧苦乳備至謂敝堂財産豐富云云尤覺媿恧無旣回憶光緒十一年時萼卿太守清查時育嬰經費之絀眞堪駭詫是歳八月諸先輩接辦時祗存櫃内小錢數百文其時應發乳糧由華婁兩邑尊向甡源莊貸銀四百元濟用此景此情歷歷在目諸先輩任事後矢愼矢勤力求撙節漸圖發展數十年來罔敢或懈近年次第設立蒙養院建築廣育院皆由積銖累寸而成惟年來嬰數驟增開支日廣已有入不敷出之虞筠等祗知問我良心切實做去不求標榜不計毁譽惟諸君垂察焉專此布復祗頌台安姚筠等同人謹啓六月十四日 
雜評一 
[玄之和（默）]  
　　一方言戰而一方言和玄矣一方言和而一方又各不認所言之和玄之又玄矣 
　　一方各不認和之代表一方又促和會進行玄矣一方促和會進行而一方又各爲局部之活動玄之又玄矣一方謀局部議和一方又傳仲裁機關之復活玄矣一方傳仲裁機關復活而一方又傳調人否認之言玄之又玄矣 
　　南北也京粤滬也直皖滇桂也皆和議所生之地也軍人也各黨系也政府人物也皆和議主張之人也局部也滬和會也仲裁機關也皆和議進行之方法也甲與乙和則破壞丙丁之和丙丁又破壞甲乙之和戊己又調和甲乙丙丁之不和而使之和互爭互諉若近若遠糾紛錯雜莫可究詰豈非玄之又玄而又玄哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[莫榮新對四總裁宣言之反對]  
　　旅滬粤人近接廣州莫榮新通電云讀六月三日孫文等在滬宣言顚倒是非淆惑觀聽意在冒用已去職之總裁名義及總代表地位實現其年來孫段王唐勾結之密謀不恤人言不畏清議於人民公理固屬違反於去年國會議决及軍府訓令尤相背馳居然明目張膽與安福禍魁王揖唐接洽開議業經軍府詞闢其謬并撤銷唐總代表改任温總代表所有王唐私訂條件一律不生效力通告中外各在案孫文等此種行爲豈能容於光天化日之下惟榮新有不能已於言者榮新一介武夫粗知大義救國之志終始不渝孫文昔嘗自稱軍府元帥方以護法討段號召西南縱使不得志於内何至覆雨翻雲自埋自搰乃山河依舊去日無多口血未乾息壤猶在竟靦然與希祺瑞相通與王揖唐握手别有肺腸可爲太息是彼輩旣不私意妄行故其指論粤情尤乖事實榮新治軍粤省荏苒歳時無補時艱良滋歉仄然維持秩序捍衛地方職責所關不敢不勉援湘援閩討龍諸役紛起雖軍事迭興從未驕縱將兵擾我閭里餉源緊急從未增闢苛稅苦我商民賭禁之開固爲批政但此事先由陳前督軍提議復經粤前省會通過始爲執行其時孫文方開府黃埔其左右亦聚處粤中時相過從均非局外未聞一言商請查禁是此種不得已之舉早經相諒於無形奚昔則視爲當然兹乃列爲罪案粤省烟禁素嚴絶未因護法而稍弛送經省署分派委員按縣清查剗除淨盡烟苗遍地之說惟滇閩或有然兩粤則尚無資以爲利者共見共聞不容虛造凡此譸張之言豈足惑賢逹之聽所可嘆者伊等固嘗薄竊時望屢握事權徒以私利所蒙遂至冥行不擇誣諆粤政出自褊心其事猶小勾連敵黨禍我西南人格不存廉恥道喪所關於人心者其害至深正義苟未消亡莠言豈容横肆用據實糾正以告帮人謹布悃忱諸希亮察榮新叩元印 
[仁濟善堂發起勸息湘戰]  
　　上海仁濟善堂昨發通啓云敬啓者敝堂接岳州紅十字會袁君電詳湘省兵禍慘狀聞悉之餘令人憫惻並懇設法救濟等因惟事急籌欵尤難敝堂擬聯合上海慈善團先行電勸雙方通電前敵軍隊維持人道愼重民命以待集議救濟之策兹特附呈電稿請卽察核是否同意或有不盡善之處務乞斧政擲下以便譯發電稿如下北京徐大總統國務院曁曹經略使吳檢閱使吳子玉師長張湘督軍李湘帮辦張師長范師長湖北王督軍廣東軍政府岑總裁陸總裁雲南唐督軍貴州劉督軍衡山譚組菴先生趙恒惕先生林支字先生及前敵各司令各旅長各團長營長鈞鑒湘省疊經人禍天災十室九空瘡痍滿目各慈善團籌賑三年欵逾百萬至今尚難結束迄未恢復原狀近又忽生戰事正苦拯救莫繼刻據岳州紅十字分會來電曁湘中各賑員避歸者備述災情寳慶永豐湘鄉衡山渌口以及茶攸醴陵岳州一帶人民顚連困苦慘遭焚殺刦掠當此夏令死者暴露生者流離有妨農時易釀疫癘此間善團惟務濟救毫無成見長此以往實難措手夙聞當局德體好生向重人道用代請命環籲主持施民邦之仁肅秋毫無犯之紀則殘黎蒙惠咸知非敵百姓崩角稽首不特災民幸甚國家幸甚臨電迫切不勝待命之至上海紅十字總會中華養振會上海濟生會佛敎慈悲會仁濟善堂朱葆三施子英唐露園沈仲禮唐蔚之王一亭徐乾麟治開陸維鏞叩巧 
　　附岳州中國紅十字分會來電張季直先生籌賑會義賑會濟生會仁濟善堂徐家匯唐校長徐家滙土山灣馬湘伯先生鑒岳州大軍雲集秩序紊亂各界集議設立救濟紅十字會公推明翼爲理事長材力棉薄勉膺鉅艱通衢閉市一搶而空商民何辜遭此荼毒務希尊處籌撥鉅欵賑濟難民不勝待命之至中國紅十字會岳陽分會理事長袁明翼寒 
[第九師派員來滬請械]  
　　北京京畿陸軍第九師砲兵團因需用機關槍及手槍等項特派軍械官王榮鼎來滬向兵工廠謝廠長請撥帶有陸軍部護照及甲書半價券請由滬甯滬杭甬路局准予由滬運寗轉津浦路北上現經兵工廠謝邦清飭知照撥計機關槍八架手槍二百九十八枝分裝十箱先期由該團王軍械官向上海南軍站站長接洽一切是項軍裝已於昨（十八）運抵上海南站預備裝車出發 
[美報之尼古拉夫斯克消息]  
　　大陸報云本埠俄人西比利亞協濟會昨得海參崴消息據稱上海俄人所組之英船摩勒號前由上海開出裝運食物等品接濟尼古拉夫斯克難民但中余爲日本艦隊所阻不許開往尼古拉夫斯克現由北方英當道勸令暫泊海參崴以待後命海參崴英領事因日艦阻止英船特向日員抗議現日員通告英領事謂韃靼灣密佈水雷商船行此苟無軍艦護送殊爲危險云本埠俄人通信社昨得消息俄人委員會已呈請日政府准其隨救濟船一艘赴尼古拉夫斯克調查該處情形又俄人通信社因東京發出尼古拉夫斯克俄人慘殺日兵之公報特著文駁之略謂日本屢以尼埠俄人首先攻擊日兵乘日兵失利時將日兵平民一律殺死然後脫逃爲言查此種言論志在動世人之聽聞其實日本之言如果確切則日人今何以堅不許俄員赴尼埠調查以其實情報告俄政府與世界乎又何以日本平民報紙之訪員亦不許前往調查乎凡尼埠之消息無一不自日軍機關傳出者但有俄人代表因於四月初旬由尼埠取道伯利而抵海參崴言三月十四日尼埠戰情頗詳此圑共有五人爲海參崴政府與協濟會之代表其報告政府之文略曰黨人在西比利亞境内與日軍接戰經月迨至二月間黨人行抵距尼埠約四哩遥之砲台是時日人擄有尼埠佔居華屋修治戰備不容黨人入城日人將棄砲台時縱火焚毁各物有無線電台兩座亦被毁壞黨人守於城外以爲日軍終必容俄人入城黨人兩次派員持白旗入城與日軍接洽但一則被殺一則被逐黨人人數多於日兵且有重砲足以轟毁日兵所佔居之屋但黨人初無舉動蓋不欲自毁其城且不願攻擊日兵致與日本開戰也黨人守至二月二十九日領袖特拉譬津氏接伯利日軍司令來文内稱已諭尼埠日兵容許黨人入城接日兵自佔尼埠後軍民事件悉由日兵握權且會同柯爾恰克黨徒見有視爲不可恃者輒槍斃之自二月二十九日起至三月十四日止黨人在城内與日人相安無事惟日人心中無時不思殺害黨人也三月十四日俄人開大宴會以慶祝尼埠與庫貝勞農政府之成立並邀日員與宴日員自稱友愛俄國表同情於革命且有數員自認爲過激黨徒詎意是夜日兵無端襲擊黨人之機關部以炸彈轟死俄參謀員三人而俄領袖特拉譬津氏亦受重傷此爲日兵預先備置之舉動其目的在先將領袖諸人殺死然後没收黨人軍械但黨人奮鬭兩日日兵卒敗當雙方接戰時俄日戰士皆極奮勇蓋皆知一朝失敗必無生望也戰時日本平民亦從其店舗向俄兵開槍轟擊參與戰爭故黨人亦不得不敵兵視之交綏之際日本平民多死亡者職是之故黨人受日兵無端之襲擊憤恨已極故舉動稍形殘暴或亦意中事尼埠事件與海參崴及濱海省各處四月五日所遭遇者大都相同四月五日日軍忽有大舉屠殺俄人數千尼埠事勢所異於他處者則以尼埠黨人居然抵拒日人没收其軍械之謀也日本官場報告四月五日海參崴等處之事變竟曰日軍交戰八小時後佔據海參崴其實日軍倐然出攻而海參崴政府絶對未與之開戰此乃世人今所共曉者也 
[外商會議取銷洋布定單事]  
　　字林報云過去一二星期中本埠商界頗形恐慌四周氣旬恍有狂風驟雨不久將至之勢今日此種氣象業已顯著華商洋布公所曾開會討論現狀决定要求取銷定貨合同甚欲不承認定戰事勢愈趨愈亟美人商會乃開會集議辦法十八日復繼續開會查滙價高時洋布定單紛紛擁至且係大批貨品除老字號外新字號經營此業者亦復不少雖外國成本已貴然有滙價相扯故購者不覺其價昻定貨時每兩銀價大都在英金八先令上下或美金一元四五角之間今日定貨將到而銀價則落至四先令六便士或美金八角九分雖有在定貨時即結定滙價者然究居少數殷實字號猶且如是若資本稍薄之字號則斷不能預先結價其唯一之希望厥在銀價之繼續昻貴耳今年滙率低落一般洋布商家幾無一不受打擊惟去年華商獲利頗豐故大商家尚能彌補目前之損失兩年貿易猶有盈餘但其他商家則不盡若是之僥倖其資本僅屬紙上空談者或投機過甚者要皆受累不堪其目前氣象險惡已極不獨須照低小匯率結付貨欵且國内紛擾湘省尤甚内地購貨者裹足不前洋布商家處此境遇乃欲取銷歐美定貨合同但此事極難辦到且有不可能者美商會會員約四十家因華商之請求註銷定單已於星期三日集議辦法與會者意思似欲竭力勸請廠家取銷定單並擬向商務參贊陳訴一切當場舉定七人組織委員會辦理此事未幾委員人數增至十二人聞美商中有兼營英國疋頭貨者且以中國洋布業英人關係較他國爲鉅故决定轉詢英商會願否一致行動十七日晚英商會已開會研究此事日内卽將通告其會員十八日美商會又開會集議聞受目前滙價之影響者不獨洋布一業即鐵業與化學品業亦復如是不過所受影響多寡不同耳 
[商界總聯會維持滬市之呼籲]  
　　各路商總聯合會致北京美公使電云北京大美國駐華公使克蘭先生鑒日來上海市面因先令滙價驟跌大起恐慌加以輸出停頓金融阻滯米荒内亂相逼而來綜計華商之業進口者虧折逹六千萬元之鉅苟不從速維持破産卽在旦夕貴公使蒞任宣言以保持華人利益爲職志敢請一面飛飭貴國駐滬領事及商會會同本會妥籌救濟方法一面在使團提議予以公道之援助則全國蒙庥豈獨滬商戴德急迫電陳敬盼示復上海各路商界總聯合會巧 
[銀市報告]  
　　中美新聞社譯友華銀行十八日報告昨日倫敦銀價當地漲五又八分之一便士遠期銀漲四又八分之七便士紐約市價九角四分此間市况終日穩固開市時交易價金鎊四先令十一便士半金元九角八分投機家願買進後見銀行願意賣出乃亦變而爲賣出據紐約消息美國政府現正買銀每盎斯價一元昨日曾買進値金洋一百五十萬元之銀此間聞此消息銀價乃愈漲美政府此舉使銀市大變面目恐此後銀價不至再跌此間收市時市况極强固交易價金鎊五先令二便士半金元一百零三元但無買者倫敦紐約滙價最近爲三百九十八 
[棉市報告]  
　　中美新聞社譯美盛公司報告云本星期天氣甚佳江浙山陜豫等省及長江流域棉花收成狀况均好至棉花存貨亦無缺乏之虞各紗廠供給均充足如收成豐富則必有大宗存貨留至下季最近季中印度棉輸入日本者共一百十五萬包其在大阪等處未售出之貨有四萬包今日本紗廠減少百分之二十可見今年及明年需用之棉有贏無餘故中國棉之收成苟非有意外變更則其下季之價値恐不能大有增進也棉紗情形數日來大有進步長江及北方各埠與牛莊曾有本廠紗一萬五千包以至二萬包於上星期交易成功日本棉紗價値亦增長許多利物浦紐約印度市價均平穩 
[民食問題之昨訊]  
　　米價逐漸鬆動滬上米價因端節已届各米客所到船貨及一般囤積者皆須脫售致市價得以回鬆雖有少數尚思囤積居奇者擬向錢莊議做押欵而各錢莊以底盤過鉅祗允以五六成作抵以致少成就本街及各鄉鎭店舗節前買貨者寥寥無幾糯米銷場亦漸退故昨日高貨機粳售十一元三角云 
　　再請蠲免護照蓋印費米業仁榖公所及機器碾米各廠因向無錫常熟等縣辦米所領護照内地官廳索加蓋印費每石三分關係米價爲數不資已動議呈請蠲免曾紀本報昨日滬地行家接内地各米行來函不肯承認此項蓋印費應推承辦者認出本埠行廠則以此費應由内地出給以是互相推諉現値端節歸賬之期之於此事又多一問題爭端惟聞來函仍請各米行米廠具呈官廳要求蠲免未識能否辦到也 
　　龍華請設平糶局本埠南北市曁浦東各處已次第設局開辦平糶惟西鄉龍華鎭尚未籌設該鄉貧苦居民來滬購糴頗苦路遠往返三十餘里殊爲不便故由該鎭各鄉董於昨日公同會議决定即日具呈上海縣公署要求於龍華鎭添設平糶局以便貧民就近採購 
　　分撥充公米之預備上海縣沈知事以此次在楓站截獲之大批私米自公開查驗證明蘇米後已電詳省署奉令撥充江寗松江上海三縣平糶現正趧辦分撥手續但該米堆置車箱及機房爲時已逾兩旬値此夏令米色多有霉變亟待分撥以免日久霉爛是以函致江寗松江兩縣知事趕緊委派妥員來申即便訂期實行分撥其棧租車費等項亦應按照三股分認歸償路局一俟手續妥定再行電詳省署核示一面分知兩縣各團體届時臨場監視分撥云 
　　一部分充分米已載運回松楓涇車站扣留滙通轉運公司裝運之蘇米已由省長令飭一併充作寗上松三縣平糶兹悉此項米石除十四車之外尚有有楓涇已卸之白米二車共九百七十六包當於卸車後曾經分散各米行收去嗣爲松江郭知事追回彙儲於楓涇稅務所由殷所長派員看管一面電請蘇省長核示現奉復電亦當一併充公撥歸松江平糶昨聞郭知事已派員前往儎運回松預備撥充平糶云 
　　充分米有由浙省覆騐說楓涇車站扣留滙通公司運米十五車經江蘇齊省長令飭松江上海兩縣知事會同紳董騐明確係蘇米决定一律充公撥作江寗松江上海三縣平糶之用迭誌前報兹據政界消息此案近來又有變化因浙省紳董不知與運米者有何關係堅指所扣之米確係皖米並非蘇米以松江上海兩縣官紳所騐爲不確屢次聳恿浙江督軍盧子嘉出而干涉要求覆騐盧督軍以此案雖非軍事範圍惟該紳商再四請求情不可却業已准如所請電致齊省長聽候派員覆騐現聞上海縣公署已奉省電飭將該米暫停派分候浙省派員騐明再核云 
　　孫少卿不繳罰金之催傳公益轉運公司經販大批私米赴杭轉販出口爲上海稅務總公所陳所長查知會同上海縣沈知事於中途截回米兩車共計四百五十餘石起存滬杭車站棧房由沈知事電詳齊省長後奉令澈究爲首販運之米客當將該公司總經理孫少卿提回迭次開庭審究供出米客曹懋全現方患病不能投案云云當經公開查騐會同各團體騐明確係蘇米厥後奉省令將此項私米一併充公撥入上海食米平價局爲平價之用惟孫少卿迭次販運食米出口並敢僞造信函發票等種種證據有意欺飾朦蔽官廳涉於刑事範圍當判罰金一千元飭令交保限將罰金照數呈繳在案兹孫保出後不將罰金措繳沈知事以其藐視功令業已派警催傳保證人到案以便限令照繳如再違抗行將押繳云 
[新麥待刈時之苦雨]  
　　近日天時晴雨不匀適新小麥正在收穫之際雖收穫者已有六七成其中二三成尚未灘曬恐潮氣未淨有發芽之慮且待收刈之二三成亦不宜多雨所以近日農人莫不愁眉雙鎖云 
[青蠶豆跌價]  
　　閘北一帶各米行所收大場眞茹江橋等處之青蠶豆因出貨頗旺之於廣帮銷場呆滯於是昨日船貨之價每石已跌至四元二角據聞尚難立住云 
[證券物品交易所經紀人開會]  
　　上海證券物品交易所擇定七月一號開幕曾誌前報兹悉該所之營業决定先營四部分（一）棉紗部（二）棉花部（三）證劵部（四）雜糧部各部之經紀人曾已舉有正副部長計「棉紗部」正部長邊文錦副部長陸竹坪「棉花部」正部長顧文耀副部長陳質甫「證劵部」正部長洪善强副部長周仲華「雜糧部」正部長袁祝三副部長陸少盧各該業雖經設部辦理而各部之關係聯合與統一猶恐未能故又設立各部經紀人之公會藉資聯絡昨日午後二時各部經紀人在交易所三層樓會議室開成立會蒞會會員一百餘人公推鄭壽芝爲臨時主席宣布開會宗旨次由籌備主任顧文耀洪善强報告籌備經過情形復將公會規約逐條表决通過用投票法選舉正副會長揭曉顧文耀爲正會長盜善强毛鑑清楊河清爲副會長全體會員起立歡迎就職云 
[南洋烟公司選派留學生簡章]  
　　南洋兄弟烟草公司及簡照南擬派學生出洋留學曾誌本報近二星期該公司特組選派學生籌備處並由簡照南邀請黃任之李登輝唐露園朱少屏等爲籌備處顧問昨日下午由簡照南邀同各顧問及籌備處諸君會議本届選送情形兹將議决之簡章錄左我國自海通以來門戶洞開舶來品充牣國中往時種種實業漸因優劣之比較同歸失敗商民生計幾於掃地而盡彼何以日優而日勝我何以日劣而日敗推厥原因殆學與不學之故歐戰告終各國工商戰尤形劇烈後顧茫茫何堪設想我輩爲國家前途計爲工商前途計極須造就人才振興實業預圖補救於萬一照南亦國民一分子國家興亡匹夫有責每見寒微子弟多有可造之才而留學生官費學額祗有此數貧者迫於生事無力自籌學費望洋興羨欲從末由輒爲歎息者久之今欲選派貧苦學生分赴各國留學每年選派十五外暫以連派三年共派足四十五名爲額除由本公司擔任每年十名外其餘每年五名由照兩個人擔任至本年所派學生定期八月間放洋爰擬簡章如左一本年爲時迫促擬先派學生五名赴英美兩國大學所餘學額俟明年併行補足并分赴英美及其他各國二今年時期太迫爲即行選派計特函托國内學校十六處分别推薦到本公司考試以期簡捷而節時日今所列函托各校名如左聖約翰大學（上海）復旦大學（上海）北京大學（北京）滬江大學（上海）文華大學（武昌）南洋公學（上海（唐山工業學校（天津）嶺南大學（廣東）金陵大學（南京）協和大學（福州）雅禮大學（長沙）山西大學（太原）南開大學（天津）東吳大學（蘇州）齊魯大學（山東）北洋大學（直隸）之江大學（杭州）燕京大學（北京）三由本公司分函以上各校校長請其就本校已畢業或最高級學生中品行端正身體强健有直接考入英美大學程度而家道貧寒無力留學本人志願應選者嚴行甄别保薦二人准期本年七月十五日以前復知本公司俟本公司審定後即行電知各生來滬應試并限於七月二十七日以前親詣本公司報到四各校校長推薦時請詳叙下列各欵（一）該生年歳（二）已婚或未婚（三）歷年在校之成績及證書（四）品行如何（五）身體狀况（六）是否有服務活潑之精神（七）家境如何（八）該生最近四寸半身相片二張（九）該生通訊處（十）保護人姓名及住址職業（十一）保證店名住址及營業種類五本公司定期八月一日考試請海内教育家命題試驗借上海寰球中國學生會爲考場其考試辦法另行規定六各該生來滬應試無論各選與否其往返舟車費由本公司及照南擔任按照路程遠近另行列表規定七求學生限爲四年連實習時期在内本公司另委托管理人照料一切至留學生管理規定另行規定八留學生研究學科以農工商三科爲限由本公司會商海内教育家視其試騐成績分别指定不得更改九關於治裝川資留學用費歸國旅費統由本公司與照南擔任其費用支配法另行規定十以上各條爲本年份選派留學暫行簡章至明後兩年選派留學辦法另行詳細規定十一本公司附設籌備處辦理選派留學生事宜另聘請學通中西公正老成富有敎育驗者爲顧問各校投函請寄上海南京路十二號本公司選派留學籌備處 
[海軍航空軍官出洋抵滬]  
　　海軍部選派軍官五名赴菲律濱扣的斯飛行學校學習航空一事曾誌前報兹聞此次選派軍官劉道夷·吳汝夔·曹明志·陳泰耀·王孝豐等五人均係北京南苑航空學校畢業學員對於航空學識已有經騐此次奉派赴菲學習分兩期六月畢業第一期爲水陸高等飛行第二期爲空中戰時飛行聞回國後卽在吳淞開辦海軍航空學校教練海軍航空學生現該軍官等已先後抵滬改於本月二十日乘俄罷斯皇后號放洋直接赴菲云 
[中華職業教育社議事員會紀]  
　　昨日下午三時中華職業敎育社在江蘇省敎育會内開第四年度第一次議事員會到者爲穆杼齋·賈季英·穆藕初·王一亭·袁叔畬·王儒堂·沈信卿·黃任之·朱叔源·顧蔭亭·秦翰才·史量才·朱少屏等會議情形如下（一）推舉主席公推沈信卿爲主席（二）報告張菊生來函辭職議决以次多數盧紹劉補充（三）選舉辦事主任公舉黃任之連任（四）選舉基金管理員公舉沈信卿連任（五）報告本社經濟情形（六）推舉職業學校主任公推顧蔭亭續任並推兪杭爛爲副主任（七）報告職業學校經濟情形（八）年會交議添設商科事件（九）年曾交議設立敎育博物院事件（十）年會交議孫國珍提出各縣設職業敎育勸導員事件（十一）年會交議孫國珍提出組織職業敎育參觀團事件是日會議結果穆杼齋以該社所辦之職業學校成績甚好故當場擔任擴充工場經費銀一萬元 
[小學理科講習會定期開會]  
　　西門外江蘇省教育會理科教授研究會爲實行提倡小學理科敎授之革新及補充小學理科敎師之學識起見將於暑假期内招集本省各縣小學理科敎師在特建之小學理科實騐室（西區陸家浜中華職業學校内）開理科講習會請富於理科敎授經騐之人到會演講日期自七月十六日起至八月二十五日止每日上午八時至十二時以期餘時間補充敎授或參觀工廠或旅行採集或酌授化學小工藝聽講員每人敎納講義費及實騐費等十元雜費一元膳宿亦可請該會代辦聞除各縣照定額保送外尚有餘額有志改革理科教授者亦得報名聽講 
[兩學校畢業式預紀]  
　　東吳法科東吳大學法科定於本月二十四日下午三時起舉行畢業禮此次畢業生爲陳霆銳·鐘震·狄景森·陸鼎揆·馬景行·張濯塵·笪耀先·吳景熊·楊紹鵬九人是日秩序如下（一）整隊入座（二）禱告（三）鋼琴獨奏（兪素青女士）（四）演說「中國永久憲法之請求」（馬景行）（五）畢業訓辭「甲英文」（梅華銓）「乙中文」（羅泮輝）（六）鋼琴獨奏（邱貞愛女士）（七）演說「中國法制之改革」（吳景熊）（八）校長訓辭（葛賚恩）（九）授予學位並文憑（董事部長潘愼文）（十）祝福 
　　女青年會體育師範荆州路三十七號女青年會體育師範學校定於本月二十日至二十三日舉行畢業禮其秩序如下二十日上午十時半畢業訓迪（李啓藩） 
 
 

Page 11

 
 
　　二十一日上午九時競賽運動二十二日校友會 
　　二十三日下午三時畢業禮式（饒柏森）四時半來賓 
與畢業生茶宴七時校友聚餐會 
[廣東浸信會昨晚慶祝會紀]  
　　今日（十九）舉行新屋落成禮 
　　廣東浸信會在北四川路白保羅路六號因今日（六月十九日）將舉行新禮拜堂落成典禮特於昨晚七時開會預祝天雖大雨來賓幾逹千人由該會附設浸會女師範校長波顔女士（Miss　Bryan）與黃乃麟鍾文川·唐炳榮·盧秀山君等陳士超·卓佩芳·黃畹秀女士等招待先有同志音樂團之西樂音韻甚佳繼由浸會女師範及幼稚園學生彭潤三·梁寳傑·梁寳玉·鄭秀英·林瑞蘭·關碧連·黃肖連·吳佩玉·鄭秀娟·張羅英·陳第容·簡惠閒·駱松琴·吳汝榮·陳瑞麟·楊銳英·葉印心·彭雨枝·林少光·彭富枝·陳家操·趙錦通·卓觀銳等演唱英文短劇（劇由摩景夫人助編）美景清歌自然成趣尤以幼稚園生徒之活潑潑地爲佳同志團復奏西樂英人狄史兩君演幻術亦饒興味十時許乃由同志團奏西樂而散今日午後二時半將行新屋落成典禮晚七時半演聖經故事云 
[各公司輪船消息]  
　　花旗輪船公司之愛瓜多號於昨日（禮拜五）進口係從香港·經神戶横濱而至上海附搭旅客四十餘人裝來貨物二百餘噸當日即須起卸本日十二時直放至小吕宋　 
　　怡泰洋行之客提更曉霞號自本月十四日由英駛抵上海已將進口貨卸清定本日運貨至日本約下月十二號返申十四號開還英國怡泰各輪之航行線凡從英國來華之船定例先至上海次赴日本復由日本到滬然後裝貨還國云 
　　昨日太古洋行經理藍烟𠧧公司之（Orestes）號已由滬開赴天津出口貨裝有大批鐵條及洋布兩種又昨自利物溥駛來之歐羅第斯號裝來之貨盡係洋布疋頭及五金雜貨大約本月二十六號開駛還國 
　　法國郵船公司之包島斯號從横濱來申已在途中大約本月二十三號便可抵滬二十五號開赴法國旅客與貨物在二十四號便須上輪 
　　中國郵船公司之尼羅號約本月二十二號可從香港抵滬當日下午即須開赴新金山又該公司之中國號約七月十二號可由新金山抵申 
　　英國火輪公司之卡買拉號自日本之神戶來申原定二十六日開赴馬賽今已提前兩天改爲二十四號啓行 
　　招商局之遇順輪船昨自烟台來申裝有烟煤一千數百噸又昨自長江駛來之江裕船其進口貨中以祁山茶葉及恒裕德昌之蛋白兩項爲最多（各約二百餘箱）此外則爲紅棗·洋油·藥材·及雞子等項並有漢口裝來之米百數十擔 
　　太古公司之順天輪船從天津裝來藥材二百餘噸火磚二萬餘至出口貨則以興華廠之機麵爲最多並有荷蘭水一萬瓶裝往天津又新北凉洋船本日開往寗波裝去白米三千袋 
　　寗紹公司之老寗紹昨自長江開來裝有蕪湖秈米一萬二千餘石並小麥四千餘石紙頭數千件聞此項蕪湖秈米每石前售六元有零今亦漲至七元二三角云 
　　本日新寗紹開甬紹興同鄉會又裝去漢口米七百數十袋聞係用以平糶者星期一尚有一千數百袋繼續運去 
[兩商會函復棧單性質]  
　　上海地方判廳張廳長前以上海商場常有買買棧單之事該項棧單是否係一種現貨性質抑或與平常支票相同曾經函致總商會縣商會請將該項棧單性質及關於該單賣買習慣查明函復等情曾誌前報嗣因該兩商會延不答覆又經該廳函催兹經兩會已將調查所得先後函復大旨以滬上商業之習慣凡華洋棧房所堆之貨件概憑棧單出貨如遇棧單遺失或别生糾葛情事均與堆棧無相關係棧中以棧單爲出貨時最有信用之件習慣所成相沿已久云云 
[船夥求加工資續誌]  
　　出門船戶蔡良生蔡發發等發起增加薪工聚集同帮會議之後現因各船夥大半隨船裝貨開出一時不能聚集遂於昨日重行會商之下由到會者每人先出資洋二角作爲臨時經費預備粗借房屋爲臨時事務所俾作集會之處已租定南會館裏街房屋一所以備各船夥回滬赴該處陳述意見加入團體現入會者已有一百餘人 
[徐固卿赴蘇養疴]  
　　徐固卿君自今春身染半身不遂疾至今尚未痊愈且因天氣炎熱據醫家云須遷地調養爲宜故於昨日携眷同赴蘇州養疴一時滬上知友多赴車站送行並聞徐君須於秋凉後方回滬云 
[浙財廳長之辭職電]  
　　浙江財政廳長沈爾昌昨日由滬拍發辭職電云北京財政部鈞鑒爾昌請假來滬就醫昨已電呈在案本日據醫診視必須靜養不能辦事浙省財政重要斷非病軀所能支柱用特電懇轉呈另簡賢員接替以重職守並懇先行派員代理俾爾昌早日交卸專心調治再圖報稱毋任惶悚待命之至浙江財政廳長沈爾昌叩篠 
[讀誌又一賄縱監犯案]  
　　上海地方廳梅檢察長近又查悉私縱監禁地方分監判决三個月之案犯陳瑞和一案當飭法警將陳提案研訊據供出洋一百五十元賄托李文耀經辦旋將李提案質訊一併押候再核等情已紀本報此案發生後由梅廳長研究當時由檢廳所發之提簽上蓋檢廳書記官程冠吾字様（程即私得送監執行帶土犯劉刁根鉅賄私　發提簽將劉開釋案發脫送至今未獲之犯）由刑柏春持簽到監將陳瑞和提解到廳省釋是以梅廳長又派警將邢拿獲解案昨日提訊邢供不承認判押候提齊一千人到案再訊 
[胡祥生准予緩刑]  
　　工部局衛生處西人前查得虹口百老匯路三百七十二號門牌向充江海關送信之寗波人胡祥生家有小孩患紅痧等傳染症以其匿不報告違犯租界定章禀請公共公廨出單將胡傳案判押西牢三月已紀本報昨晨胡之家屬延律師到廨聲明胡家小孩業已天殤要求堂上准將前判胡之刑期從寛緩予執行捕房亦由代表律師到堂對於該家屬代表律師之請求未有表示祗將衛生員之信一函呈由陸襄讞及英包副領事會同察閱磋商之下遂判准予緩刑 
[青年會今日之會務]  
　　四川路青年會水星期六（十九號）之會務程序（一）午後二時參觀華豐麵粉廠該廠坐落麥根路廠基宏大出品精良近又新自外洋運到極大製造機業已裝配齊全所出麵粉行銷歐美極受歡迎是日凡爲參觀員該廠各贈以上等麫様二包（二）下午六時半海籌隊徵求會後入會之會員舉行聯合大會餐按徵求會十隊程序挨次輪轉會餐已畢一週故今晚之會餐又與尋常不同（三）晚間八時開會員交誼大會是會每間一星期舉行一次聯會員感情而增彼此智識今晚之秩序有（松鼠生活程度）（猿猴破壞婚姻）（癆病鬼打擂台）之影戲童星門君之糊塗哲學滑稽生趣耐人尋味佐以同志音樂社高尚音樂尤增雅興凡爲該會會員憑會證入座並不取資非會員每人須納資二角 
[青年會衛生運動消息]  
　　四川路青年會童子部提倡衛生運動詳情疊誌本報兹悉其露天學校·衛生演講隊·挨戶勸告團·等成績甚優並聞於明日（即星期日）下午三時半又有提燈游行會之舉地點由該會出發過蘇州河經由西路四馬路雲南路愛多亞路西藏路白克路派克路新閘路北京路四川路等處其主旨即欲利用隂曆端陽節乘曹通人民休沐之日喚起其衛生之注意各團體之加入者已有十餘起合計提燈人員約三四百人 
[滬北五區商業聯合會紀事]  
　　昨（星期四）晚八時滬北五區商業聯合會開第三次交誼會由副會長仲佩　主席高叔康紀錄由姚克仁提議本會所設義務夜學學生之保證金收入數目共有幾何有無生息頗聞外間謡言責問是欵郭葆生報告其欵計七十三元曾於隂曆二月下浣親交便長存息按月分二起息陸續報告者尚餘五元未交請調查部根查此項謡傳從何發生張文忠提議評議長周穆敬患病棄世宜續補之公决史觀濤暫補其職史觀濤提議年會時期將届應重行改選職員主席謂正會長有事未到人數不足待下次開會再爲表决又史觀濤提議本會附設義務夜學荷各教員完全力盡義務毫無車資應當如何酬謝暑假日期定在何時衆謂酬謝一節且待多數公决暑假之事史君兼校監之職請其自主諸事議畢散會已鐘鳴十一時矣 
[夏節停止辦公]  
　　明日爲夏節（即舊稱端陽節）適値星期日滬上各機關各局所均循例休息一天並於隂曆初六日補星期日之休息直至初七日方始照常辦公 
[一江春開幕]  
　　三馬路西段爲上海各菜館集中之點今天舞台西首復有一江春西菜館出現巍然新屋高敞凉爽實爲消夏納凉宴客之佳所昨日開幕賓客如雲生涯發達可操劵也 
[靖安艦回滬]  
　　海軍司令部前以駐防厦門之浙軍第一師所部軍隊因調回浙省需艦運送特派靖安艦駛往厦門候戰乃該艦由滬出發後在中途洋面與某國兵艦碰撞垎受損傷致靖安艦難以赴厦車途折回業於前日進口返滬昨經該艦長禀請藍總司令委勘以便入塢修葺 
[警察操練機關槍]  
　　淞滬察廳徐廳長前奉江蘇李督軍發下機關槍四架歷經保存在案兹因各省不靖經徐廳長飭將該機關槍四架發交保安隊隊長兼督操員王德鳴督飭各隊士練習王隊長奉文後即在各隊士中挑選隊士二十四名分爲四組每組六名各給機關槍一架每日上下午二次由王隊長督率同赴大南門外民立學校附近操塲演習迄於前日起實行 
[滬杭路票員請求加薪]  
　　滬杭車站之收票與軋票員薪水每月每名原給十二元近該員等以米珠薪桂度日甚艱故於前日聯名具禀路局車務總管要求酌量增加 
[檢察官之更替]  
　　上海地方廳學習檢察官夏宏祚近因原籍家中有事呈請上台並梅檢察長辭職業奉上台核准另派浙江東陽縣人候補檢察官周翰（字硯香）爲上海地方檢察官周已於昨晨蒞滬到差辦公 
[救火器具請免關稅函]  
　　閘北第二段救火會日前函致救火聯合會略云華界消防自民國成立劃歸市辦後十載於兹從前警局所用之人力救火器具早已廢置初則改用馬匹駕車奈地方遼闊仍有鞭長莫及之勢加之外人蓄意推廣租界遇有火警時思越俎臨時交涉頗費周章敝會爲改良火政保全主權起見於四年份起首先廢用馬車改換汽車並添置各種新式救火器具建築會所共費四萬餘金承地方士商熱心捐助成此義舉然敝會尚不以爲盡善盡美停止進行故上年又託法工部局董事席立司君經理向法國笛立海廠定購一小時出水六萬里脫而之四輪馬達救火帮浦一輛計價法幣四萬六千三百六十法郎訂明在法交貨一切運費保險關稅概由敝會自理迄今交貨之期轉瞬即届所有關稅一項擬援照八年份上海救火聯合會成案請求當道免徵俾敝會稍輕負擔爲此函懇貴會據情轉逹實紉公誼 
[煙公司女工已上工]  
　　浦東陸家嘴英美烟公司新廠圓包間女工同盟罷工已誌昨報兹悉三區署長曾永奎除飭駐廠長警就近彈壓外一面致函該廠華經理汪微舟磋商解决方法昨由汪傳諭各女工頭目略謂前因香烟銷塲暢旺故挑選女孩百人司貼封條本爲暫時工作現因銷路稍稀故歸併圓包間每千包加錢五文以省手續與爾等生計並無妨碍核算每日可獲工資五六角至少亦須三角數分雙方均有利益所有原貼封之女孩並不裁汰一律派往錫包間工作至於米貴一層已與洋東商妥以八元一石爲定如漲洋一元每人貼洋二角五分以示體恤云云昨晨各女工已有多數入廠照常工作今日當可恢復原狀矣 
[少年投浦自盡]  
　　昨日午後二時有年約二十餘歳之少年在外洋涇橋法司碼頭附搭太古公司快渡水輪渡浦輪低中流該少年即投浦自盡比該輪老人得悉停輪施救已經不及屍身隨潮遂流尚未撈獲據稱死者身穿柳條布短衫褲云 
[縊斃婦人請求免騐]  
　　尚文門外車站路富潤里一百零八號爲冷作生理之戚明奎子戚富元曾娶婦人王氏爲室前日下午該氏因家中細故一時氣忿當晚背人入房自縊而死迨戚父子查悉解救不及即由該圖地保顧愼霖投報地方廳禀請相騐梅廳長正欲派員往騐間據屍父王小山投廳禀稱在北火車站祥茂轉運公司爲生已死戚王氏爲民之女此次自縊而死請求免騐自願棺殮梅廳長准之着具結呈查趕緊將屍成殮 
[汽車撞斃人命之訊判]  
　　昨報載常熟人徐連卿被汽車撞斃一則兹悉徐連卿實名錢阿玉崇明人於前日行經法租界愛多亞路被包阿毛所駕之某號汽車將錢撞倒後由巡捕到來將錢送往醫院醫治無效身死昨日將包傳至法公廨請究先據尸妻錢楊氏投稱丈夫無故被包所駕汽車撞斃請求伸雪詰之包阿毛供是日民人之車由東朝西死者立在路中經民人連揑喇叭數響死者並不避開以致撞倒嘗係死者自不經心並非民人之咎請察中西讞員會判死者自不小心將案注銷尸身着原告自行棺殮一面着被告洋柬酌予撫恤 
[汽車撞傷孩子之判罰]  
　　汽車夫王阿仁於本月十一號在新閘白克路開駛三千四百十六號汽車不愼撞倒孩子楊阿三傷及頭額王見肇事開車逃逸經巡捕查見抄明汽車號數回訴捕頭請廨出單於昨由捕將王傳至公共公堂據車務處捕頭投訴被告撞倒行人後即開車逃逸違背定章請爲訊究又據楊孩供稱當時被撞受傷後由捕頭到來將我送往醫院醫治等語訊之王阿仁供稱實因原告呆立馬路避讓不及被撞非開車不愼所致求察中西官核供判王罰洋十元内提五元給原告爲醫費 
[鴻興坊火警]  
　　昨日上午閘北寳山路鴻興坊某姓名庫門不戒於火延燒左右鄰樓房共九幢旋由各段救火會到塲救熄事後五區中王署長特飭長警查傳起火人到案聽候訊核 
[西高第里火警續誌]  
　　法大馬路西高第里第三號門牌宣阿才家樓上房客傳劉氏房内於前日十二點餘時不戒於火經救火會會員驅皮帶車前往救熄後由捕房飭探將氏帶入捕房候究已誌前報昨日將氏解至法公堂請究先據捕頭上堂禀明前情詰之劉氏供是日婦人午膳後出外遊玩房内並無别人究係如何起火實不得知求宥中西官判着劉氏罰洋五元充公以儆 
[元記貨棧之再告火警]  
　　公共租界蘇州路老垃圾橋南堍元記貨棧於前日午刻起火焚燬棧屋貨物已誌昨報詎至昨日上午十一時半死灰復燃霎時燎原救火會得到警報即驅皮帶車到塲灌救得熄又燬去西首棧屋數間及茶葉棉花等物當火熾時仍阻斷交老垃圾橋不准各項車輛及行人經過直至三時烟消火減始得通行 
[昨日公共公廨訊案紀]  
　　昨日上午公共公廨民四庭由張襄讞會同美丁副領事訊理（一）「趙雲氏禀請給諭換契事」由請求人律師上堂陳明前奉諭登報業已期滿並無人反對要求准如所請「結果」准予請求給諭改換新契（二）「蔣鶴春訴韓阿賢售屋不交方單案」訊明該屋地産係被告之姪韓阿桃所有原告不將來歷查明貿然價買「結果」將案註銷（三）「甡泰米店經理王滄洲訴鮑維養等將機件不全損懷汽車混售請追回價銀一千五百兩案「兩造代表律師到堂同意請求改期再訊「結果」照准（四）「王發記訴邵乾初不理賬欵案」前已判决被告償還無欵押追兹被告以在押已久禀請開釋而原告不到「結果」被告從寛開釋出外理楚 
　　又午後民一庭由關讞員會同英卓副領事審訊「已故英商哈咪之遺産管理英人露蘭歐爾赫美爾·鉗姆司安姆白露司·訴姚琴甫·陸榮福·將寳山縣九一圖洪字圩地皮一畝二分抵押洋五百元到期不贖請准諭管業並追損失案」由兩造律師各操西語辯論之下「結果」以本案應歸原告勝訴損失免追民二庭由陸襄讞會同日林副領事續訊「日商荐田洋行日本人阪本幸四郎訴法租界茂興號主陳繼茂不理定購電汽銅價·及滙水虧耗銀三千三百九十七兩六錢一分案」據被告律師稱原告欠被告銻沙價銀三千三百餘兩被告已在日領署訴追請將本案展期俟該案結後再審原告代表律師到堂反對以被告迭請改期均未逹其請求時所言之目的要求照控數判决「結果」候會商宣判民三庭由李襄讞會同美丁副領事續審「美商怡隆洋行訴許君南違背所訂糧食合同請追損失案」兩造代表律師到堂同意請求改期再訊「結果」照准民四庭由兪襄讞及美約副領事會訊（一）姚錫生訴姚祥堂不理欠欵案」被告迭傳不到原告請求准予登報傳逹「結果」候登報期請再訊「二」王荇琯訴烏橘芬不　抵押房産案」被告飭傳無着而該項産業又在寗波即由原告將一切契據呈案請求查封「結果」缺席判决原告勝訴並繳堂費契據三紙候備函咨請該管地方官廳查封備抵（三）「代增美木行理債之吳麟坤訴夏城樓不理借銀一千五百兩案」被告代表律師主張着原告將賬簿交出查閱再審「結果」展期七天着原告將所有賬簿交案再核（四）戚佐記訴陳安南不理房租洋二十七元案」被告已將欵交存公堂「結果」着原告領去完案 
[和姦案之訊判]  
　　住居北香粉弄三百六十八號門牌寗波人徐林發在公共公廨以刑事起訴二房柬蘇州人華阿根與其妻李氏引誘伊髮妻吳氏與同居之童飛雲犯姦復被略往法租界共舞臺戲園對面弄内第十一號門牌等情業經准出拘票飭令滙司捕房包探王桂生協同一百三十二號西探將被告夫婦及吳氏移提到廨諭令分别交保候訊在案昨晨陸襄虞會同英包副領事升座飭將案内各人提訊先由原告代表律師明案情次據徐林發投訴與吳氏結婚已經十八載生子亦有十六歳本年隂曆四月十七晚八時許我由外歸家尋妻無着詢兒子小章據言已往親戚家守至夜半不見歸來因以錢與小章令雇車去接小章聞語面現難色繼而向我泣稱母親實未出外由二房東華李氏邀至樓上與人作無恥勾當適言出外者係華李氏預囑以圖塘塞我聞子言即偕子登樓見童飛雲所住之亭子間房門緊閉扣之不開乃設法撬開入内陡見我妻與童並頭而臥當即囑子將我妹楊徐氏邀到一面向童交涉不料二房東旣知姦已獲雙遂潛出外面糾集短衣流氓四五人到來將吳氏勸回自己房内携取衣包而去我祗得扭童入捕房經挿頭指令兩造出外投案正式起訴云云又由徐小章楊徐氏相繼上堂證明當時目擊捉姦情狀質之徐吳氏直認因丈夫另有所好故伊亦與童姘識不諱華阿根華李氏兩人均供詞推諉中西官訊畢以徐吳氏實屬不知羞恥難爲人婦判發棲流所留養華李氏引誘成奸亦屬罪有應得着監禁女所三個月示儆華阿根訊無關係着即開釋 
[私售彩票之科罰]  
　　法租界某彩票店邇因私售湖北奬劵爲法捕房捕頭偵悉以該店有違租界定章前晚至該彩票店内抄出此項彩票數張連同店主殷金壽一併帶入捕房諭令交保候核昨日傳至法公堂請究先據捕頭上堂禀明前情並將彩票呈鑒詰之殷金濤供此項彩票實係外埠退回上海存在店中不敢私售餘供支吾中西讞員判殷問洋二十元充公彩票没收 
[私賣鴉片之科罰]  
　　法租界大自鳴鐘捕房捕頭阿而風西日前偵悉菜市街某號門牌王安康家私設烟榻容人在内過癮前晚帶同包探等前往王家抄出烟槍徐支烟燈十餘只烟具等物頗多當即連同烟客十餘人一併拘入捕房諭令烟客薄罰斥退王交保候究昨日德至法公廨請究先據捕頭上堂禀明前情請之王供認私賣燈吃不諱中西官判王罰洋五十元充公煙具一併銷燬 
[過犯行竊押五年]  
　　揚州人陳永桂前日在南京路竊取錢小發時表及現洋圖逃被捕查見當將人贓拘入兵房昨晨解送公共公堂經中西官訊知陳係過犯判押西牢五年期滿永遠逐出租界 
[誌謝]  
　　昨承大世界遊戲場贈五月份遊券十五紙書此誌謝 
專件 
[中華民國八年通商海關各口全年貿易總論（錄海關貿易册）（四續）]  
　　進口棉貨類本年價値二萬九百七十八萬六千兩上年價値一萬五千一百三十八萬兩絨棉貨類本年價値三百十八萬二千兩上年價値二百十一萬五千兩絨貨類本年價値三百六十一萬四千兩無甚進步雜質疋貨類上年價値五百三萬七千兩本年增至六百七十一萬五千兩但價値多少今已不能作爲貨物數目之指示欲知本年疋貨貿易情形觀於下列之本年貨數與民國二年相較卽可了然 
　　民國二年 
　　棉貨類二千七百五十八萬二千三百五疋一萬三百三十三萬八千八百三十六碼 
　　棉紗二百六十八萬五千三百六十三擔 
　　手帕面巾三百四十六萬六千二百八十打 
　　民國八年 
　　棉貨類二千一百六九萬九千七百四十三疋一萬一千六百六十五萬一千八百八十二碼 
　　棉紗一百四十萬五千四百六十一擔 
　　手帕面巾二百六十二萬七千二百四十七打八百十六擔 
　　可見進口貨數民國二年多於本年不少共價値爲一萬八千二百萬兩而本年價値反多三千萬兩之譜故貨價高昻與貨數之滅縮確有關係本年中國廠家所出之貨日有增加以之與外來物品相競雖未大著已有所覺民國二年及本年經過海關在本國銷售曁出洋之貨數特爲列表於下 
　　民國二年 
　　本色市布貨數七萬四百三十八疋價値關平銀三十三萬二千三百八兩 
　　粗布貨數四十六萬一千四百四十四疋價値關平銀一百六十一萬五千五十六兩 
　　粗斜紋布貨數十三萬七千四十六疋價値關平銀四十七萬九千六百六十三兩 
　　土布貨數十三萬六千二百六十三擔價値關平銀六百三十八萬三百六十五兩 
　　花土布貨數四十一萬八千七百三疋價値關平銀九十一萬五千二百十七兩 
　　棉紗貨數五十萬三千七百六十二擔價値關平銀一千四百七十萬二千四百六十兩 
　　共計價値關平銀二千四百四十二萬五千六十九兩 
　　民國八年 
　　本色市布貨數十二萬五千七百七十三疋價値關平銀八十五萬七千五百五十八兩 
　　粗布貨數一百三十九萬二千五十八疋價値關平銀一千十七萬七百十六兩 
　　粗斜紋布貨數三十萬八千六百二十七疋價値關平銀二百四十四萬六千八百一兩 
　　土布貨數十三萬四千四十二擔價値關平銀八百七十三萬八千四百九十七兩 
　　花土布貨數七十六萬八千四百三疋價値關平銀二百四十九萬十兩 
　　棉紗貨數一百十九萬九千二百九十二擔價値關平銀六千七百九十九萬五千二百五兩 
　　共計價値關平銀九千二百六十九萬八千七百八十七兩 
　　以下一段貿易情形係採訪而來進口疋貨類本年爲極旺年份售價日高一日定貨之人大獲其利所可異者産地年終之價格較之歳首一月份漲有百分中之七十而白色布之銀兩價値反跌百分中之二至三原色布之市價年終則漲有百分中之十以銀計値按國内價格并未增多惟滙兌上由本年開始之五先令一辨士年終漲至七先令九辨士辦進口貨商家深得其助蓋價格異常漲高其售價參差不齊之點爲之稍平本年大半時日處於停銷日貨之中但日本進口貨遠勝上年日本原色布本年增有百分中之一百二十分原色粗布則減有百分中之十四分係因中國廠家競爭之故白色布加有一倍觀册内之數英國疋貨比較上年大見增多惟白色布所增之數不若日本之鉅（未完） 
雜評二 
[浙財廳長辭職感言（訥）]  
　　一省之行政長官來則紛紛隨之來者多人一省之行政長官去則又紛紛隨之去者多人乃今日官場之現象也此多人之來分踞各要缺不得則排舊人而予之不問其孰勝任也故其去也知後之來者無異於我則勢又不得不相率連帶而去然則其爲官也非爲國家也非爲地方也爲人而官耳爲人而官者卽以人爲進退而不以職務爲進退試問其人尚有絲毫責任心哉貪惏枉法之徒無論矣卽稍能安分守職亦不過顧全一己之體面非眞視其職務有切己之關係也中國吏治之敗壞此亦其一原因 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[滬濱隨感錄] [  張舍我]  
　　杜威博士演講以後世界之進化之全持人類的同情與互助精神吾國人之聆此敎訓者亦衆矣吾國人亦將炯然而覺悟乎蓋吾國人之大多乏同情互助不可爲諱者也今試以滬人之心理證之有一婦人焉自電車躍下以不愼而仆地則衆人之聲哄然有笑者有拍掌者有喝采者甚有出穢語者（如元寳翻身等類）若此婦人而受傷焉則路人奔走往觀頃刻而集者百人而鮮有一人焉出而扶起此婦人問其創痛代爲僱車送之歸家或代鳴捕護送醫院此境此情吾目覩之非一次矣人不幸而受傷痛而吾則笑樂不自禁此豈所謂同情耶人不幸而遭患難而吾不加以一舉手一啓口之勞此豈所謂互助耶吾憶某日吾行經一小巷一孺子仆地而哭吾立扶之起慰之勿哭孺子母適出見狀以爲吾衝倒之地厲聲曰汝行何不愼致仆吾孺子耶其意以爲非吾倒孺子於地而肯若是者天下無此好人也是以己不知有同情互助而推想他人之無同情乏互助也是皆愚夫愚婦未受敎育不足深責吾儕青年自命有爲之人旣聆大教訓翻然覺悟審同情互助之不可少而欲力行之則請從此等小事處著手耶蘇曰於小事而不患心者未有能爲大事者也敢以此互勉 
律剳 
[訓獅記（下）] [  少游]  
　　嶺南太守以監察御史外放未逾年而按察江蘇生隨扈從而歸父母俱矍鑠而婦尤清健見生歸咸喜過所望生顧謂婦曰槐花猶未黃也婦柔聲曰自君之出妾心碎矣登樓興感俯仰都非樂境嗟乎情之爲情有如是者生微昵曰少婦樓頭柔思如搗固也然抑知倚門倚閭者爲何如耶愧爲人子而不能温清事親吾誠恥之一年以來裘箑更矣父母之於卿也何如婦曰婦和而姑慈妾之福也生笑曰然則卿知之矣卿之對之也又何如婦愀然曰恨不能爲賢婦增夫子之憂生曰卿之所謂不能者亦爲長者折枝之類也非挾泰山以超北海之類也婦顔大頳朝霞冉冉上頰輔矣生遂不復言隱以叩諸父母則知婦已悛其素行漸解婦道其年生以按察之特拔得宰甘泉舉家赴任所生微語其婦曰今爲夫人矣眼前皆赤子會當以身作則勿使赤子笑人也婦應之曰諾自是婦事翁姑曲盡其道而相夫尤賢婉生大喜一日生方出拜客婦則不見婦所任詢諸母則知往紫竹林還願去矣生愠現於色有微詞母解之曰兒母然自汝行後汝婦日問卜於大士前一日得一籖乞解於隣叟叟戲謂苟非悛其素性則鬼神之譴所不可逃自是汝歸小心翼翼無前之放恣矣生聞言合十曰畢竟佛法無邊能令悍獅馴也 
劇談 
[歌壇賸語] [  民哀]  
　　崑劇亦有武戲如對刀步戰哪叱鬧海等惟不甚注重徽班及紹興班亦有武戲如蔡家莊采石磯等然皆歷亂無次不足觀焉自行京劇以來講究台容架子手法把子等等武行劇始有程式可見三年以還海上各戲園羣趨熱鬧往往以危險之打武炫人於是江湖賣藝式之武行遂大盛於世動輙眞刀眞槍髣髴不如是不足以稱武行劇殊不知劇中人處何等身分即應何等動作庶人與劇合可以分出英雄俠客妖魔强盜來即以盔靠戲論亦有大將儒將驍將莽將之分苟不守前人典型一味蠻跌蠻打令有識者裹足不前或曰彼輩演此本不欲識者贊賞嗜痂有人子亦可以已矣兪派之後尚有小樓和玉振庭華軒諸人承其銀緒黃派之後眞使人有廣陵絶響之感瑞德寳雖具一二分皮毛然遺神取貌不足稱傳胖黃衣鉢李吉瑞野狐禪耳往年可以閧津人今則并津人亦不能閧矣馬德成雖私淑黃派然相差尚遠他若白玉崑小逹子輩更不知所云矣 
新聞拾遺 
　　醋娘子嚇夫寗垣三坊巷向設京貨店之萬某去歳娶朱氏女爲妻萬嫌其貌不揚近改聘信府河某女爲室另築香巢擇於昨日迎娶詎事機不密被朱氏偵知乃糾集母黨及昔日姊妹約十餘人乘萬行婚禮時一擁而入將新房物件打毁無算新娘未卸禮服由後門潛走奔回母家哭訴其事刻女父母已向萬某嚴重交涉云[  隱厂]  
　　烈女子殉夫蘇垣胥門内居民沈某安徽人所生一女許與某連長子爲室訂於本月初三日成婚詎佳期未屆連長子竟染病不起連長乃挽原媒至沈某家報喪囑沈女另行擇配女聞信後安然如常態家人亦不爲意是夜女竟懸樑自盡可謂烈矣[  簡農]  
　　瘋子大駡巡捕昨經山東路口見一瘋子指手劃脚大駡一站崗巡捕巡捕怒逐之瘋子駡且逃並大呼救命後被逃至法界巡捕不能再追恨形於色瘋子遂逍遥而去見者咸匿笑[  瘦影]  
　　土販巧宣佛號住居新閘路某甲專事販土其手段靈妙未嘗失敗前日又販土赴蘇扮作和尚裝朿坐火車中恐檢查員搜查手持佛珠口中念阿彌陀佛不止衆人以彼爲出家人熱忱誦經皆不之疑云[  浪跡]  
餘興 
[浪漫談] [  籋雲]  
　　婚約早訂不是婚姻的好預備因爲（一）愛情是活動的（二）人的環境是變幻的 
　　婚姻的快樂若建於友情的基礎上較建於純粹愛情上更爲凝結（譯） 
　　婚姻是男女二人組合的公司彼此須具有品格上的相等資本（譯） 
　　夫婦的結令常帶一種定數的愛情資本不可浪費這基本金但取利息用之（譯） 
　　夫婦間如能儲蓄愛情則婚姻生活的快樂問題自可解决（譯） 
　　容忍爲夫婦間的相互責任 
　　我結婚後對於新婦的第一章約法就是說「你動氣時我容忍我動氣時你容忍」 
　　婚姻快樂的大病不是少量愛情乃是過量愛情而於初婚姻時更甚因有愛情之死於不消化病較他症爲多所以萬不可飽食愛情開頭應當具安靜緩和的態度使愛情日益滋長更當自制的功夫去駕御愛情則無不指揮如意（譯） 
劇本 
[新婚夫婦（二九）] [  瑙威名家皮琴生著一圭譯]  
　　阿克塞我所遇到的一切事似乎都是書中的事他書中的地址就是這裏我只没有覺得罷了 
　　瑪蒂爾達我聽說少年醫生讀了各種病症的方案就覺得他自己都害這些病 
　　阿克塞但是這個並不是幻想我面前當眞有一種誘惑 
在着我的思想從事實上生出來的譬如火是從燄上發生的丨如今我這思想已引得我到了很遠的所在（向瑪蒂爾逹瞧） 
　　瑪蒂爾達在我眼中瞧來這部書也不過敎人結婦女們着想年輕的女人更要給他着想不要難爲了他 
　　阿克塞這是實在的話但你聽我說丨一個少年從學堂中長大起來他可也没有那種現成的心思專替婦女着想該怎麽様纔合婦女的性質就是娶妻做丈夫也不能一天上就合格總須逐步進行要把他向來有的習慣立刻掃掉受那丈夫責任的束縛這也一時做不到的等到得了愛情上的烟士披里純他纔能努力上進做到了個好丈夫的地位以前我並不知道有甚麽疎忽之處後來見他常常避我方始知道然而我和他結婚後不是也盡過好多心力要得他相愛麽我用着很温柔的工夫從各方面進行我又把種種禮物引動他使他生悔誰知他避我更勤了這是你自己瞧見的我的心爲了這事幾乎厭倦下來我對他的愛情却仍一步步的加厚無聊的時候便覺得我一輩子已在這空洞落漠中溜過去咧到了這時我就很想找一個人把我絆住着丨咳瑪蒂爾逹有時我就這様看待你你就是絆住我的人（走向瑪蒂爾達） 
小說 
[社會小說衆醉獨醒（七十六）] [  瞻廬]  
　　第十三回重色彩文人結習悔鹵莽道士通疏 
　　青巖想到這裏便把眼鏡擦得凈凈的在一家雜貨店門前釘住了脚跟伸着頭只向西望心窩裏胡思亂想潮水般的湧上來一時無可奈何只把滿口的臭饞涎狂吞亂咽......畢竟胡思亂想些甚麽青巖肚裏想得出編書的筆下達不出不是眞個達不出達了出來不免唐突了這位高尚純潔的陸慧姑小姐再說青巖呆呆的站在雜貨店門前頸兒伸得長眼兒盼得酸專望西面的人來誰知西面的女郎没有來對面一家的階石上郤站立着一個中年婦人雙手义着腰只向青巖呆睃青巖天魂落魄並没覺得這婦人郤暗暗的冷笑一對男女兩旁站立早惹起了往來行人的注意說他們是乾坤班的藝員郤没換着行頭說他們是雌雄黨的說書郤没抱着絃索說他們是站雙崗的巡警模様兒很像只是中國没有女巡警難道巡警的渾家帮同着丈夫在那裏站崗不成大家揣摸不出是什麽道理只落得個個側目人人回頭雜貨店裏的店夥見青巖當門而立遮斷了買客的路便高喚道先生要買東西請到裏面來不買東西請讓開幾步這幾句話才喚醒了青巖的色魂魔魄一時覺得没趣便回身向店夥發話道這裏立立不打緊又不是荳腐做的階石怕人家踏破不成你道我不是買東西哼哼不是買東西到這裏來做甚現在受了你的氣要買東西也不買了有了雪白般的大洋怕没處去買東西說着　出這一塊大洋托在掌心裏顚這一顚銀元便翻了一個筋斗店夥的眼光也隨着這銀元翻了一個筋斗青巖賣弄了一會子重把銀元納入袋裏答轉身軀大踏步跨下階石却不防與那個婦人衝撞一個滿懷正是 
　　旁觀眼光不離於掌囊内有錢開口便響 
文藝俱樂部 
[點題短篇小說（三）]  
[夢裏（艷情）] [  張枕綠]  
　　良夜迢迢瓶花寂寂乃有透頗黎之牕入芙蓉之帳鴛鴦枕上照見並頭者於時少年微啓倦眸覩之皛皛月光若有羞意不期復合方欲有思而幽蘭之香來自無處又覺身心俱適不啻死後則任靜之所之弗欲自主 
　　已而心田綺蕊蓬勃欲葩寥寞之極動機轉萌少年似有所感起身於牀信步入園視空際方浮雲吐月冉冉而上而淡終於無有則皓魄無塵碧天如洗小坐亭前目力所及又花容帶笑池水無言凉露在堦清風到袂丁斯時也舊事重温懷人思切玉人小字頻喚無端痴態之現蓋有不能自知者 
　　忽有麗影應聲至少年驚慚無地至自掩其目旋於指隙窺之不禁歡躍而起戲謂之曰妹果來矣夜行多露毋乃可畏女郎弗聲但拈其帕或偶睨亦即俯首少年大惑百計索隱至弗能耐始聞其囁嚅言曰儂將嫁矣則立暈幾仆噫氣退坐於石久乃硬咽曰忍言嫁乎雖然予必以鰥終願妹珍重女郎突曰哥知儂將嫁與誰誰愛儂深且摯者便嫁之耳少年聞言自悔誤會致暴已弱亦不暇詳審原委惟信其言爲已發盈淚之頰乃立見笑容趨前低詢曰信乎女郎不應但側其身而以腕予少年大樂引之以手徐徐鞠其躬而眸微合而吻微動而心廓廓然且忘己之有身 
　　幽蘭之香又續續來臨帳之月初未減其皛皛之光少年復啓倦眸忽覺纎腕在握則猶疑身在夢裏（終） 
[自由談之自由談] [  鵑]  
　　大雨滂沱中無蓋無屐有行不得也哥哥之歎因知吾人平日處事皆當於事前有所準備未雨綢繆正不可少否則不啻時在大雨滂沱中矣 
[特别啟事]  
　　明日爲端午令節自由談特刋端午號以餉讀者長篇諸稿一律暫停請注意 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[再論倚賴心] [  老圃]  
　　天下最貴之職業皆以氣力賣錢者也故銅匠鐵匠木匠泥水匠爲最貴之職業即推而至於理髮修足亦皆以伎能效用於社會即推而至於人力車夫擔糞夫終日汗流奔走亦仰不愧於天俯不作於人以其所得之錢皆以氣力易得者也易言之即彼有求於社會社會亦有求於彼彼在社會中所得之一飲一食皆出代價而得之故可貴也凡社會中此類人物皆能脫去倚賴心雖彼未嘗不倚賴於社會然社會亦不能不倚賴此類之人物故曰脫去倚賴心也 
　　世界不賤乞丐乞丐之所以賤者以其不出代價倚賴善士而得其錢物也世莫不賤盜賊盜賊之所以賤者以其不出代價倚賴事主而得其錢物也故慈善家給乞丐以錢物不可謂非仁厚之事也然足以奬勵人之不出代價而得錢物國家治盜賊以重罪不可謂非刻薄之事也然足以懲儆人之不出代價而得錢物凡不出代價而欲得錢物者皆倚賴心也以此輩倚賴於社會社會無所倚賴於此輩故爲社會之蠧即此輩也 
　　嘗見青年子弟終日無所事事問其世系則貴族也不肯做銅匠鐵匠之事觀其行止則上流人也亦不屑做乞丐盜賊之事考其才能則中人也未嘗不可有爲乃束手而不爲問其生計則曰吾有父母可以倚賴願爲無所事事之公子然則父母死將奈何則曰吾已生子他日可以倚賴願爲無所事事之封君然則子亦學父將奈何則曰吾家親族故舊皆達官也吾將倚賴吾親族故舊不得已則終年寄食於親族故舊之門彼厭我必爲我謀乾修或掛名差使嘻社會中如此類人物固不得謂之乞丐不得謂之盜賊然其不出代價而欲得錢物則一也 
道德叢話 
[新禮儀（服飾習慣）] [  方致公]  
　　服飾須潔淨切不可着汚穢之衣整潔乃小節中之最重要者指甲不可留長長則易藏汚穢在衆人前不可挖耳掘鼻及修指甲頭髮搽油非特俗氣且不清潔不搽最佳 
　　服飾之色宜素淨而大方帽宜戴正不可過前亦不可過後行路宜正直穩重自然而莊嚴兩手不可放入袋内衆人前不可剔牙在室中或街上均不得隨意吐痰在街上車中或其他公共聚集之場均不得作口吹戒狂笑或微笑無可笑的事口宜常閉人前勿擤鼻不得已時亦宜以手帕或廢紙承之勿欠呻勿吃逆勿噴嚔非言笑時口宜常閉朋友雖親密不可狎褻勿以手擊其肩或以肘撞其背及他種不規則的舉動亦不可不通知而闖入其私室門閉者亦閉之開者亦開之室中不宜戴帽不宜吸煙他人案上之私信及案檔不可翻閱與人談話時不可迴轉座椅不可以手拍座椅檯桌或窗片及有他種擾人視聽之音聲見上輩勿卑鄙但宜保持自己之身分及人格待下輩勿矜驕須常表示體恤之同情在人前口中不可有烟洒氣室中宜清潔布置宜整齊清潔整齊之居室往往可變化人之性情道德不高尚者可以高尚思想錯亂者可以有條理（不受酬） 
[電車中的爭坐位] [  曹立德]  
　　吾昨天午後乘二路電車到公園靶子路那時候車裏頭擁擠得狠竟没坐位到了外灘忽來一老媪年過花甲意欲覔坐吾起立讓之詎料有一少年竟公然占去這讓出的坐位吾心中不服向那少年說道讓他老人坐罷他不但不應反說車中没有定位不肯相讓吾想此書的人不但没有道德也是没有知識 
　　正在爭吵之際旁坐一女郎竊聽明白忽然起立說一聲老媽媽請坐罷想此女郎家中必是良好家庭有知識也有道德眞是難得像那個堂堂少年不及一女郎的知識枉爲世界上的一個人了（不受酬） 
經濟 
[個人經濟之一夕談] [  癡]  
　　友人王君立三歸自京師十年舊雨一旦重逢喜可知也因留止宿焉西窓翦燭話别後之情悰其言頗多艱苦閱歷語述其一二以供閱者於今日社社之改良亦不無小補云爾 
　　（問）（記者問而王君答也）君十載名場由學而仕可云得意能述梗概以告故人否（答）予投身社會逾十年幸得與政學諸君子周旋但予不善鈎稽是以經濟每形竭蹶予月以二百番之收入豈好爲是裘馬之翩翩而已哉相形之下有不得不然蓋社會之風氣罔不衣履鮮明越羅蜀錦日鬭新奇其餘裝飾品稱是而未必皆富有也間一探其處境縱窘困萬分而此服裝似不可從儉者已屬大奇又强半皆遊蕩不事事者無怪世風之日下也予以不能克儉十年以還依然措大幸不至逐流俗而不返耳 
　　（問）奢侈之風實開流蕩之漸直接則危及個人之經濟終則社會蒙其影響獨無一二有心人悉力提倡爲反本之計耶 
　　（答）數年前亦有布衣崇儉之提倡盛行一時顧所謂布衣者特布其表而以緞爲之裏布質易汗歳常更製故所費尤多尋即銷聲而花様乃愈翻新中年以上之人因職業上經濟出納之關係尚有所牽製而多數取給於父兄之子弟得錢旣易揮霍從心其父兄亦以求其子弟有所表見於社會常俯從所請不知遺誤實多也 
　　（問）君暇時朋輩往還何以自遣 
 
 

Page 18

 
 
（答）今日交際揚中亦大異疇昔偕友五六人向公園等處啜茗清譚亦需三數元其餘可類推所謂世人結交須黃金也如予者旣不能無交際直不敢言交際也除非平言交際則蘇東坡懸錢藏义之法尚可行耳 
　　記者謹按衣服酬酢皆處社會之必需顧不稱力之有無其危險何堪設想十載依然措大尚難多得况等而下之者乎 
道路見聞錄 
[兩日間街道的比較] [  箴]  
　　杭州新市場的街道 
　　上海南市的街道 
　　只怕比較 
　　我偶然到西湖去逛逛住在杭州新市場一天下一天又到上海南市才下火車就得了一種感覺 
　　杭州新市場的街道寛得狠上海南市雖是街道也有寛的但是窄的狠多 
　　杭州新市場的街道都種了樹上海南市的街道没有一顆樹 
　　杭州新市場的街道乾凈得很上海南市的街道零碎碎的垃圾多得很 
　　杭州新市場的街道平坦得很上海南市的街道不平得很 
　　杭州新市場的街道行路的人聞不到臭氣上海南市的街道常有一陣一陣的臭氣 
　　我想上海的工程費不見得比杭州少爲什麽杭州新市場的街道是那様上海南市的街道是這様 
　　上海的警察費不見得比杭州少爲什麽杭州新市場的警察那様盡職上海南市的警察這様不盡職 
　　唉夏令到了一不留心恐怕時疫要來了上海南市管理清道的人要放出良心來才好管理警察的人也要放出良心來才好 
　　倘然有了時疫死了人都是你們造孼的啊或者時疫就染到你們身上也說不定不要只管拿地方上的錢不替地方上做一點事啊 
衛生叢話 
[論楊梅瘡（續）] [  中華衛生敎育會]  
　　第一期受傳染處生瘡近淋巴腺處稍張大餘無恙瘡在皮外一望而知自易醫治惟患者常視爲尋常泡瘡而忽之往往因此釀成重症此則大不幸也 
　　第二期旣染楊梅約六七禮拜之後紅點發於全身是爲進入第二期之始病狀一身上下處處皆顯紅點内皮亦然而以口中下體爲尤甚殆後紅點旣破一變而爲瘡則骨節肌肉臀部頭顱一時皆病甚至髮脫落眼發炎神經衰萎節核漲大週身痛楚一望而知爲病人雖至如此尚未爲重蓋調治適宜尚不難愈所以恨者於此期中最易傳症於他人西諺云楊梅中期危在他人謂此期最善傳染危險不僅在已身也（未完） 
[家庭衛生應當注意的一件事] [  阿嚴]  
　　我們中國人的家庭最爲汚穢因爲一方面缺少生理衞生的常識一方面養成了懶惰的習慣所以走到中國家庭裏面去祗看見嘈雜紊亂汚穢一些兒没有優美的地方可以表現出來 
　　在中國家庭裏對於衞生方面有一椿極重要的事於人的身體至有關係的并且十家中間有九家半可以說是不注意的就是缺少沐浴間這一點就可以表現出中國人是汚穢的是没有衛生的常識的没有美的思想的 
　　人的身體一面竭力吸收食物的養料造成新編織一面就把無用的老廢物由排泄機關排泄出去皮膚是排洩機關中一個重要部分統計一人全身的汗腺約有二十英里長請讀者想想從這様長的汗腺裏一天要排洩出多少汚穢的東西長久不沐浴這汗腺出口都被老廢物塞住了好像一個大隂溝的口子給穢物阻住了要不要腐爛發臭身體上的排泄口塞斷了汚穢的東西没有排泄的地方擠在人的身體裏自然要生病了我國人身體積弱恐怕這也是一個原因男子還可以到浴堂裏去洗澡女子旣没有女浴堂在家庭裏又没有洗澡處一年中過了夏天直要等到明年初夏纔有洗澡的機會差不多九個月是不洗澡的身上好像生了一層黑殻這眞是我們中國人的大差辱我們總要改良我總希望每一個家庭裏有一個洗澡的地方（乙種酬） 
小說 
[商業小說模範商人（十六）] [  瘦鵑]  
　　那沙伊士的眼睛和嘉德的眼睛恰恰針鋒相對碰了個正着嘉德心中别的一跳知道自己被那厮認出來了沙伊士的臉上却現出一種詫異和得意的神情嘉德心想立在這裏心中的氣憤怕壓不下去少不得要演出流血的活劇於是安慰了那老人幾句急匆匆的走入報館回頭瞧時却見沙伊士依舊立在那邊目不轉睛的向自己這裏瞧着嘉德到了編輯室中就自言自語道我已被那厮瞧見出走也來不及了索性留着在紅馬鎭中瞧以後鬧出些甚麽事來沙伊士沙伊士你可要留心些兒啊這時他也不敢去　嘉和因爲那孩子的眼光非常尖銳生怕給他一瞧自己臉色就瞧出破綻來他的病還没有全愈可受不得刺戟呢因此他就一個人呆坐在編輯室把前後的事子細想了一遍他記得那瞎眼老人的臉上滿着斑點似乎被炸藥炸成這個模様那兩眼也就在這當兒炸瞎的更進一步想時又覺得那老人的臉很熟像在甚麽地方見過似的嘉德又向自己說道我以前明明見過他的但在甚麽時候又在甚麽地方呢他把這兩個問題向腦中問了又問却總回答不出他又暗暗詫異着想這老人第一回相見怎的使他如此不安不如丢開不想罷然而要不想時却又兜上心來這夜嘉德在嘉和牀邊過宿思潮不往的起落竟一夜没有安睡到夜半時鎭中忽的起了火警把警鐘打得震天價響那嘉和的阿弟惠和最是乖覺立刻從牀上跳起出去瞧那裏失火半點鐘後他纔氣嘘嘘地趕回來說有人打算放火燒靜報館幸而救得快没有燒起來第二天早上那排字的華苟和印刷人士逹都來探望嘉和的病一回談起昨夜靜報館起火的事嘉德只是點頭做着很懷疑的様子正在這時猛聽得門前一陣人警和脚步聲接着又聽得砰硼開門的聲響不多一會斗有一　無賴似的　人擁進嘉和的臥房做領袖的便是那靜報主筆和經理人葛來德　　　 
 
