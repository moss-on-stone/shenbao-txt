# 1918 - 204 - 4916327

 

Page 1

 
 
   
 
 

Page 2

 
 
時評 
[徐正段副（冷）]  
　　總統之選舉據近日所傳消息證之則以徐正段副之說爲多將來果以徐正段副成實事乎 
　　然卽以徐正段副爲實事論之則此次之被排斥而失意者乃爲二人其一爲馮其二爲曹也徐正而馮無望矣段副而曹又無望矣曹無望而南下之舉將罷馮無望而長江三督失所倚恃時事或因是而略有變動未可知也 
　　雖然此特爲總統問題耳總統問題之後即有所謂總理問題發生段旣得副不能復爲總理勢固然也總理何人其手段如何又届時時局之所由判也 
[專電]  
　　北京電張作霖來津以前僅主令奉軍爲後路現各方皆請奉軍先行究孰應先後特與曹商定又副座問題張亦希望 
　　（二十九日下午五鐘） 
　　北京電徐樹錚昨夜偕參陸次長赴津歡迎奉督訂今日在津開會督軍圑代表均出席討論討粤及選舉問題解决後即來京（二十九日上午十二鐘） 
　　北京電昨電令湘張督速告吳佩孚不准托暑停戰致怠兩湘軍心並牽動大局（二十九日上午十二鐘） 
　　北京電參陸參戰兩處核准奉張督加編第七混成旅對孟鮑督請編國防軍案均予拒駁 
　　（二十九日上午十二鐘） 
　　北京電奉張督聲言總統推徐以段爲副（二十九日上午二二鑛） 
　　北京電前日閣議曾討論添練國防軍欵向日本先借數百萬元（二十九日下午五鐘） 
　　北京電段令參戰處制定一種參戰意見書内容分别緩急爲進行方針（二十九日上午十二鐘） 
　　北京電訪某使館對於日本等已否答覆贊成我出兵答云不知但言海埠現安謐英法兵確已發至中途日本救護隊百餘人已先發在海埠之各國海軍陸戰隊俟各國兵到即撤退 
　　（二十九日下午八鐘） 
　　北京電海部昨提出總司令署及造船廠添練陸戰隊不便由護盧使撥用仍請交付閣議　　 
　　（二十九日上午十二鐘） 
　　北京電參衆兩院正副議長段派指定朱啓鈐段書雲王揖唐王印川（二十九日上午十二鐘） 
　　北京電陳毅電告捕獲僞照德奥人三名已用汽車由庫送張交田都統派員解京 
　　（二十九日上午十二鐘） 
[外電]  
　　羅馬電羅馬敎皇已簡任駐菲列濱使徒代表貝德禮氏爲駐華敎使（二十四日） 
　　倫敦電銀市星期報告云市面未變市况仍佳上海滙兌率堅定於四先令九便士又四分之一（二十五日） 
　　以上路透電 
　　北京電駐日公使章宗祥電詢政府云日本有繳還庚子賠欵用以振興中國實業之意我政府對於此事意嚮如何乞示 
 
 
 

Page 3

 
 
　　（三十日） 
　　北京電二十八日晚間二十九日上午及同日晚間疊開天津會議曹錕張懷芝田中玉徐樹錚龍濟光等均列席討論對南策及總統副總統問題多數主張以徐世昌爲總統段祺瑞爲副總統云（三十日） 
　　東京電後藤外相今日訪問寺内首相於官邸協議外交上重要各事項（二十九日） 
　　東京電以七月三十日明治天皇祭日爲機會在野十三圑體開聯合會恊議關於出兵西比利亞之問題云（二十九日）　　東京電後藤外相今日入覲日皇奉命伏奏重要各事項 
　　（二十九日） 
　　東京電京都帝國大學敎授河田嗣郎氏奉命前往中國南洋（二十九日） 
　　以上東方通信社電 
　　東京電美國船舶院公表曰總裁哈特氏與中國駐美公使締結上海江南船塢之船舶契約已經簽印矣而由此船舶中國將得以直接與共同之敵始行戰爭且確信此機會足爲他日中美商工業提携之楔子云云（三十日） 
　　東京電後藤外相昨日上午入朝見日皇伏陳時局又於下午往訪寺内首相商量關於出兵之美國所回答事 
　　（三十日） 
　　以上共同通信社電 
[戰電]  
　　巴黎電今日下午公報云法軍乘夜於瑪恩河北岸繼續前進今有一部分已逹右岸而抵哇克河南面之大路右翼已抵杜爾滿至萊姆大路敵軍攻擊桑洛山南面及聖希萊勒東北之法軍新陣地數次均遭挫衂法軍湯克砲車自十八日起參與大戰衝入敵軍陣線爲步軍啓路敵軍當之者皆大受損失内有數輛一日間歸至戰線四五次今晚公報云法軍仍在瑪恩河北岸哇克河境前進敵軍猛拒法軍渡河無效法軍已將敵軍前鋒逐至右岸且攻入菲朗太爾特洛瓦里斯森林東北之法軍已進抵香泊伏瓦細右翼法軍佔據安特萊·哇里齊·伏瓦蘭諸村今陣線漸近杜爾滿至萊姆大路 
　　香巴業之敵軍猛轟後在小山南面境内進攻兩次均爲法軍所敗（二十八日） 
　　巴黎電蘇瓦松萊姆凸隅廣二十二英里之陣線所駐敵軍完全退走約協軍已緊追之瑪恩河北岸之敵軍受福煦將軍之打擊已失其抵禦力該河北岸已由協約軍廓清約十英里五月二十七日大戰後所成之凸隅今已減小其半敵軍仍死守蘇瓦松南面及萊姆西南重要地位以掩護其中部大軍之退走惟兩面均受壓頗甚中部則有協約軍騎隊助以步隊緊追於後（二十八日） 
　　倫敦電法軍大本營路透訪員昨晚電稱敵軍襲行一九一七年三月松末河一役之舊法退走然大爲我步軍及輕便砲車並飛行家所擾輕便砲車之有益於法軍之進攻一如上軍大砲之有益於敵軍哇克河北岸之大戰暫止滿向將軍之軍已臨敵軍固守之陣地之前該陣地得愛恩河北岸側擊之猛烈砲火掩護頗不易攻然滿向將軍所統之英兵一師仍奪獲土地頗廣（二十八日） 
　　倫敦電法軍大本營路透訪員今晨九時電稱夜間德軍仍絡繹由瑪恩河退走（二十八日） 
　　倫敦電法軍大本營今日下午二時三十分電稱今晨我軍已抵哇克河流域之陣線敵軍刻於兩翼猛拒我軍力圖佔守北岸以止我軍由南進逼滿向將軍之軍已在哇克河北岸沿蘇瓦松夏陀蒂愛里大路進逼敵軍側翼敵軍東西南三面皆受壓逼故撤退其面南之中部而死守兩翼以爲掩護敵軍於哇克河北岸列重砲無數而在其陣線之角抵禦兩面之壓力哇克河北岸敵軍之交通幾全處於滿向將軍砲火之下扼守哇克河北岸面西側翼之敵軍地位極爲阽危（二十八日　　倫敦電今晚美軍公報云美軍仍在瑪恩河北岸追擊敵軍敵軍後衛力抗無效美軍已渡哇克河佔據塞蘭日·萊塞萊·賽爾伊·朗希萊四村（二十八日） 
巴黎電昨日日本大使署參贊以日政府賀法軍獲勝電報遞交外交總長闢匈氏（二十八日） 
　　倫敦電據官場宣稱俄國戈爾柯將軍統帶末滿海濱協約軍之說絶對不確（二十七日） 
　　紐約電駐美塞國公使米區里夫博士謂世界將來之和平要在瓜分奥匈建設却克斯拉夫·波蘭·巨哥斯拉夫之自由國此舉可以破壞德國權力伸至波斯越過俄國之計畫奥匈一日存在則德國進抵貝格逹與海參崴之機亦一日不亡戰爭之結局世界將來之和平皆有賴協約國與美國决計輔助奥匈之巨哥斯拉夫與却克斯拉夫民族得其國家之自由云（二十八日） 
要聞一 
[一年來政局之歸結期（留因）]  
　　國會將開之第一幕 
　　總統問題與黨派武人閣員 
　　内戰外戰之不暇顧 
　　一年以來中國政治上所散播種種之不良種子由花而實今日乃不摘而落之時也此種種不良種子皆爲總統問題而散播今新國會已定期召集總統問題之解决不能再緩於是此種子之散播於各方面者乃當然食其果矣其一爲此總統問題而散播種子於黨派間者卽安福俱樂部之組合是也當時安福部之計劃一面拉入交通系一面再聯絡東海部下自身立足旣穏則研究系自望風而靡對於總統非徐即段到時再看情勢行事固自以爲萬無一失也不謂同派之間以安福領袖之舉動太辣交通系先與分離東海亦不滿於該部時露不平之意然猶未至於决裂今選舉旣近東海忽微示不願之意徐樹錚以爲東海不就則此席天然以段當之因之有人不愜意且對於副總統又各持意見於是内部之間漸起分裂于寶軒乃有超然社之組織而該部已分而爲三矣此黨派間今日之現象也其二爲此總統問題而散播種子於武人間者卽以此副總統勸誘各督軍使之攻南是也前此張作霖希望副總統而助兵征南曹錕希望副總統而擔任經略此外倪嗣冲輩亦未嘗不注意於此今大總統假定推徐則段亦爲欲得之一人若大總統而推段則督軍中之表示不承認者更多非特副總統問題將因競爭而紛擾即大總統問題先難解决矣今曹旣爲此觀望在津張作霖爲此赴津晤曹徐樹錚爲此到津晤張曹此外各督軍又有來電表示意見者各人各有利害關係故其主張决不能同今欲於天津之晤會解决此糾紛複雜之問題使各方妥協勢必有所不能若各人意見不能讓步則情勢將立見變化問題愈顯重大此今日督軍問之現象也其三爲此總統問題而散播種子於閣員間者卽各總長更迭是也總統問題與内閣本有相連之關係而此現内閣無形中亦有黨派臭味維繫之前以總統問題有黨派一致之活動故内閣亦得暫時維持藉觀前途形勢今因總統不一致黨派間自相離異則其影響及於内閣可斷言也以理論之選舉總統之期不逾一月則此内閣自然維持到底乃何以竟不能待於此將告結束之時而忽起倒閣聲乎觀於某派鼓吹曹長外交而曹甚憤憤其他閣員亦多消極此種無形解體其導線直接起於安福部之分裂間接即起於總統問題之競爭此今日内閣之現象也目前各方面情况大有急轉直下萬派歸宗之勢惟此歸結於總統一問題之後又將發現如何變態收如何效果吾人姑勿妄斷今所可言者第見種種趨嚮均一反當局散播種子時之預期而今正竭力挽回冀免失敗而已因是之故局中人目光皆注射於此一端對於西南究取何種政策須視此問題解决而後定目前則有所不暇顧也至於對外出兵之事雖若轟轟烈烈布置進行實則猶在空言時代敷衍體面而已當局之所焦急者豈在此哉 
[天津之重要會議]  
　　張作霖抵津奉督張作霖於二十七日晚六時自奉天專車來津事前並未宣布故各方均未及知奉軍副司令徐樹錚特於是晚十時搭乘專車迎至唐山張督軍於二十八朝抵唐山下午二時抵天津老站曹省長及闔城文武官員均出迎迓兩點二十分抵天津新站下車後即乘汽車赴曹家花園訪曹經略使叙談兩小時之久庽所在河北安徽會館係由曹使派人預備隨行衛兵一隊武官五六員及顧問英某秘書譚某等共七八人在津須有數日色留方行入京 
　　來意之推測張作霖此次突中其來極惹世人注目此行之目的據政府方面係因前敵軍事停頓戰費浩繁擬面促曹使南下並就商軍事及政治上要務云云兹調查所謂軍事問題即接洽前敵奉軍之事蓋各方面均欲奉軍往開前敵應戰而張則祗以奉軍爲和車後方之預備此點爭持已久迄未解决故張此來其重要目的卽在解决此事至政治問題則與大選舉有關目下大總統一席大抵已無問題張作霖爲極端主張徐東海者目下問題所在爲副總統從前本有曹經略之說然張奉督之威名及對内閣之功績不在曹下故亦爲重要候補人之一而張總司令亦確屬意於此因候補人太多故不得已而有舉段合肥之議然段若被選又發生内閣問題因此種種故張作霖特入關一行作一解决焉 
　　與會之人物奉軍副司令徐樹錚因奉督抵津有重要軍事會議先於二十七夜十一點十五分乘專車赴津叚總理亦派陶雲鶴中將與徐副司令同車赴津察哈爾都統田中玉來京後已與各當道磋商邊事蔵事本擬即日回任亦因張奉督抵津於二十八日夜車赴津參陸辦公處特派參謀次長陸錦於二十八日上午六點鐘車赴津預備於曹經略使署舉行會議以解决某項重大問題張懷芝之某代表已先期在津守候張由瀋陽瀕行時曾預約龍子誠巡閱使至津預商要務故龍使於二十八日下午三點搭車出京赴津二十八九兩日正開重要會議大抵曹張會議之結果决定推誰則安福部依照執行知會一般議員届時投票而將來國務總理爲誰亦將在天津計論之也 
[張作霖赴津之觀察]  
　　英文滬報云二十七日張作霖電告北京謂附四時專車由奉來京據某方面消息張之來京出於小徐請求小徐主張舉段祺瑞爲總統如遇必要時不妨决諸武力今奉督率其鬍兵惠然來臨足嚇倒一般爲利所動之國會議員而使其不敢傾向馮派與交通派近來奉軍若干行抵廊房留駐不去此可爲上說之一證按奉天新兵刻在天津附近小站訓練者不下三千人而在廊房者約一千人皆直接歸小徐監視又一消息謂張作霖之入京與海參崴新時局有關使此說果確則時事誠堪玩味蓋北京前曾催促張督遴派大批奉軍赴湘作戰張却之以保持奉省安寗尙患兵力不敷爲詞未幾聞北京允以大批軍械及招練新兵之鉅欵供給奉省但須奉省酌調原有軍隊往征南方以爲交換條件張得欵幾何外問未有所聞惟獲取許多軍械則人皆知之聞北京當時且以東三省巡閱使許張姑無論有無其事第在東三省巡閱使一說方盛之時張對於征討西南之進行非常興高采烈當此時際有一更可注意之說忽然發生據謂北京之所以任張作霖爲東三省巡閱使者蓋欲以田中玉或他人補其奉天督軍之遺缺換言之卽北京欲以虚銜換取有勢力之實缺也斯言不爲無因張作霖果不受東三省巡閱使之職此議遂停置上星期北京以邊防日急西比利亞邊境之軍隊宜簡一總司令以統轄之邊防關係東三省軍務總司令之位置當然甚屬重大乃北京所屬意者不爲張作霖而爲鮑貴卿今張之來京殆爲此歟是亦未可知也以實力言張作霖誠爲滿洲諸省之主人翁如北京果欲設置東三省巡閱使此位自應屬張今巡閱使之位置旣未設立則關於出兵或邊防之東三省軍隊統轄權應由張操之此固張所自信者也如以身分不及張且賴張提拔得有今日之人如鮑氏者而操統轄東三省軍隊之權寗非辱視張乎至於吉督孟恩遠則去年得以保全無恙者實賴張力故就各事察之張作霖有應爲邊防總司令之理由非吉黑二省督軍所可比擬張欲統轄東三省唯我獨尊其野心已無疑問此次入京其爲謀取此項位置計也復奚疑或問張若提出要求欲自爲邊防總司令或欲得如曹錕所已得之同一尊榮職位則後果將若何今者消息傳來謂湘境奉軍兩旅行將撤回而奉軍司令孫烈臣已由張作霖召回奉天張欲保全自已地盤勢必有充分大軍就近供其指揮以表示其優勢故戰地奉軍之撤回本屬意中事且張苟爲邊防總司令則須應北京之請求選派自已軍隊駐守邊疆故尤不可不撤回在湘之奉軍縱令已在湘者未便調回張亦必不再派軍隊赴湘助戰矣曹錕部下咸不願戰今湘境所恃者厥爲奉軍聞滇桂軍隊刻集湘桂邊界待時而動若張作霖竟撤回其訓練有素之兵而以新招集者赴湘承乏則湘中戰情不待龜　已可决其必不利於北方矣頃又得一北京消息如果眞確張作霖之所圖尤在總司令或巡閱使之上從前小徐運動曹錕擔任四省經略使允以副座畀之顧曹雖就職迄未赴湘於是公然有副座不舉曹錕之說今京報云小徐已以副總統許張蓋欲誘張分其擅自扣留之軍械以供小徐所招新兵之需據小徐自稱雙方已有美滿之同意果爾則張作霖已接受小徐之供獻矣然則張之率兵來京監守都門乃天然應有之舉動耳段祺瑞今被棄於交通系見絶於徐世昌黨張作霖果欲以段爲元首自居副座則就近助段此其時矣他日段爲總統張副之小徐爲總理或爲陸軍總長此種政府不亦成眞正有力之政府哉今時事離奇已極段祺瑞黨徐世昌黨馮國璋黨鼎立而三各有不爭總統之宣言段自稱歸隠聞馮將發表不願連任之意見書馮段二人皆謂願助東海而東海則謂時事糾紛不願陷入漩渦是在表面上三方面皆不願爲總統而在實際上三黨無不慘淡經營出其全力各欲選舉其所擁戴之人際兹事勢將定之時小徐忽與梁士詒或交通系决裂而張作霖亦兼程入京此何故歟將引起何種後事歟吾人所當知者馮國璋如有膽量未嘗不可維持其自已之地位助馮者刻在湖南與長江一帶破壞小徐與其主人段祺瑞之計略頗有功效北京若直接傳諭開戰則必無人應命也徐世昌旣爲眞正北洋派資格最深之人且得交通系之扶助其力足以操縱段黨所恃之新國會誠段之勁敵也段無兵無財財力向恃交通系而交通系棄之兵力則唯張作霖是賴張若不派兵赴湘則戰事必潰張若在東北採用威嚇態度則北京政府必唯唯聰命張若停止戰爭則小徐必一蹶不起是以今日張所欲者北京政府弗敢不予之若張作霖者洵今日支配小徐等存亡之人物哉 
[日人擬築兩鐵路]  
　　東三省自東清鐵路築成後商務始克振興各處鑛山藉運輸之便利蒸蒸日上安奉改築寛軌而本溪煤鐵礦獲利始鉅撫順與南滿通車而千金寨煤礦實堪寶貴其他運林木而築臨濛鐵路輸石料而修開源义路皆此例也兹從外人處得有消息云日人又有建築運貨鐵路兩條之要求（一）熱河阜新縣屬之新邱地方有煤礦一區業經呈准由中日商人合資開採六月間日商大興公司邀請千金寨炭坑長米倉清族氏帶同技師十餘名由奉前往視察所有採挖方法擬悉照千金寨規模辦理故請米倉氏前往規畫而主持之迨各技師到新後周歷鑛區詳細察勘判决該鑛之優美係在千金寨炭坑之上當時日文各報章載有報告均謂開採可歷百年而不虞殘廢可見此鑛之價值不凡矣但該處前屬蒙旗民戸極稀現雖設治而交通梗阻如故平時僅有呆笨之犬車裝載貨物而道路又屬紆曲不堪若以彩出煤觸轉運出境不特道塗遲滯而車費亦屬不輕當經大興公司集衆會議咸謂非造一鐵道以資運輸不可卽派技師測勘路線擬由礦區起築至奉天省所屬之遼中縣爲止換輪由遼河而逹營口有擬逕築至營口者路線尙未决定而修路心須請由中國政府許可始能着手進行現擬援照千金寨煤鑛築路之例呈請地方官署核示惟路線所經地方屬於奉省者居多聞擬呈由駐奉日總領事或與奉天張督軍磋商或請熱河公署核辦目下尙在籌議中一俟决定辦法再行提出申請書（二）瀋陽縣南二鄉有龍華山一座産生砟石甚鉅最合鋪墊鐵道之用前經日商吉川組查詢該山是否官荒抑係人民所有爰向當地農民詳詢知係前桑採子後桑林子上深溝子下深溝青堆子孤家子張沙布孫家寨等十六屯公會報領爲公共牧場報領大照内載計地八十二畝有零邀集各屯會首村正會商擬租用是山開採砟石村正因係荒廢之地又利多金即經多數允准議明租金二千四百元租採之期以六年爲滿採石完畢地仍歸還爰擬商訂合同詎張沙布孫家寨兩屯農民以租金分劈不公拒而不允事敗垂成吉川組催訂合同甚急乃由十四屯村正呈請瀋陽縣知事朱佩蘭傳訊得其詳情爰判令將此地撥出十一畝留歸張孫兩屯爲牧場此外七十餘畝由十四屯同意租與吉川組開採砟石飭令詳訂合同呈核當因租出八分之一故金定爲二千一百十餘元租期仍定六年書立合同時先付租金一千七百元餘欵俟交還地畝時清付合同係八條農民因石料需車拉運也故於第二條載有石料概由大車載運不得修築鐵道之規定蓋置有大車各戸爲之載運又可得其運費惟吉川組係與南滿鐵路訂有供給砟石按别在若千方坪以上之契約自上年租得龍華山開採迄今將石料運交南滿鐵路者不過三百立方坪之數而支出各種用費已逹一萬七千元之鉅若仍用大車載運必致違背契約不特本租受罰且與路政大有關碍遂與南滿公所長鐮田氏磋商援照開原義路辦法自孤家子起築一鐵路接至撫順線專爲運輸該山石料之需其路線延長不過二英里應用民地及經過房屋墳樹照章給價請求與地方官商允以便開工聞南滿公所長亦以該處不修鐵道則石料終難運出吉川組所陳係屬實情當派公所技師前往測勘路線繪具草圖請由駐奉日總領事提與交涉署關署長磋商而瀋陽縣公署已奉有交涉署訓令聞擬派員詳查擬築之路與民間有無違碍傳訊各屯民衆是否同意得其確情後再由縣呈復核辦 
[法國戰勝聲中之食物譚]  
　　各國於戰事方殷之際商船輸運未免稍感困難而運入諸品自必以戰爭必需品爲大宗故食品入境當然不能如平時之多當軸爲統籌全局調劑民食起見往往有限制日食之規定所以戒糜費防缺乏法至善也法國前亦採行各戰國所通用之辦法諭令民間毎月停止肉食數日兹據七月十七日巴黎電稱法政府以國内肉食頗多故已佈告國人自七月二十日起取銷從前限制肉食之令此後法境人民不復有不得食肉之日法國食品之充足由此可見彼敵人之妄稱法國民食缺乏者覩此當可廢然返矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[出兵與國防]  
　　外交及軍費之關係關於出兵崴埠問題英法兩國已於二十四二十五兩日實行出兵我國亦已發出動員令惟尙無一定出發之日期據可靠消息我國現在尙未完全準備者有兩種問題（一）與各國外交上之關係未能十分圓滿解决各國固一律贊成而正式手續之答覆則仍未到齊因此應稍展其時日（二）無論出兵海埠及西北方面之境防皆與財政上有重大關係内事未息財政空虚預算此項對外之費亦在數百萬元以上其勢不能不從事於借欵故前日之閣議議及國防同時即提及借欵要又與日本不能無關耳 
　　軍事協定問題國防與出兵旣已劃分爲二在理一方與協商國一致一方則以本國單獨之行動自固其圉皆說不到適用中日軍事協定政府中非不明乎此理然頗聞滿洲里等處日本亦甚注意其活用軍事協定之希望恐不免隨借欵而俱來蓋日報已甚鼓吹之也 
　　添招國防軍至國防軍隊近日東三省皆有電來請予增募新軍奉督擬在東邊錦州義州等處招募新兵編成第七混成旅已經參陸參戰兩處會議照准施行惟孟鮑兩督請編國防軍則經參陸參戰兩處議駁謂軍餉無所出未便增加軍隊倘國防吃緊可由中央派兵前往云先派國防司令黑龍江督軍鮑貴卿對於設立黑河滿洲里警備司令一職名實不符電請政府將此項名義改稱爲國防司令兹聞參戰處疊接鮑貴卿黑督拍來急電報告俄國新舊兩黨最近激戰情形舊黨已敗到滿洲里八十六號車站而新黨軍隊中確有德奥俘虜軍人數千大有侵入國境之勢參陸處因此特開會議以德奥俘虜旣將侵入國境我國自難再行袖手作旁觀態度亟須籌畫出兵以資抵制結果决議先將國防司令提前發表以專責成而利進行已得多數人贊成 
　　電請與日劃分防務頃得某關消息吉林督軍孟恩遠省長郭宗熙會銜來電其大略云日本出兵中東路其兵數若干請先電示其與我軍分防中東路線亦應預籌劃明防務責任免有爭執誤會事關國際尤當詳愼並云吉林現已决定加派步兵一圑增駐哈爾濱埠等語 
　　添派巡艦赴崴出兵海參崴一事政府正在籌議進行業已大致解决兹得參戰處消息海容艦艦長林建章以出兵海埠問題旣已大致解决所有海面協防各事宜亦須預爲妥籌故特請中央加派新式之二等巡洋艦一艘赴海參崴協防海面以壯軍聲已經該處核准照辦矣 
[總統問題與新國會]  
　　黨派離合之消息内務次長于寶軒將另組超然社以自别於安福派之說現于已出而否認謂余所居地位爲一事務官終日惟思盡事務官之職責不欲爲政治上之活動報紙所載情形其他余皆不談惟謂余將組超然社云云實無其事余本超然非必有社將來政黨之離合余對之從違如何尙難預斷今日則未有此種事實發生且亦無此必要可知疏通之說已生效力又交通系與安福部分裂之說亦屬過早交通系要人自選舉終了後表面上不復過問國會事號稱與交通系接近之議員現依然包括於安福部招牌之下别無活動即交通系尙無何等招待議員組織圑體之舉動 
是也惟就新議員全體言對安福部非全無暗潮但其機甚微頗難詳悉且此時亦無調查之必要安福部現頗樂觀吾人亦姑樂觀之而已 
　　目的中之總統某機關傳出消息日來有六省督軍提議此次選舉大總統推舉徐東海且請馮河間將宜選東海理由密電全國三日以來元首接有此類之電報已有四五件之多日前安福舉段之說轟傳一時現在安福部要人聲稱决無此意謂舉徐已無問題殆六督軍電之效力歟現不能定者仍在副總統而將來趨勢大抵歸着於段云云 
　　議員人數觀　參衆兩院開曾籌備處均於二十六日成立是日衆議員首先赴該處報到者爲西藏史啓藩河南李自辰直隸王葆鋆三人據官場方面計算各省選舉迄二十八日止已爲一律選出除粤桂川滇黔五省及川邊一特别區域外業經全部告竣計衆議員總額四百零六員除西南五省一區之八十一員外凈得三百二十五員參議員總額一百六十八員除西南五省一區之二十一員外凈得一百四十七員兩院合得四百七十二員按照開會之法定人數計算已超過一百八十五名按照選舉總統之法定人數計算已超過九十名故政府及安福俱樂部方面皆異常樂觀内務部先於本月十二日國務院於本月二十日先後通電各省敦促當選議員尅期北上官場預計到齊當在八月二十日左右到足過半數當在八月十日左右正式開會預定爲八月十日實行議事當在八月二十日現在已到京議員及本係在京者共一百二十餘人安福俱樂部之招待所共十六處另於象坊橋設休息所一處毎處經費預定以三千元爲限預定招待兩月現俱已開辦惟居者尙寥寥因來者本少且有不願受招待各自覔屋者各招待所皆油刷一新局面頗爲闊綽也 
　　將來之兩院議長新國會兩院議長將屬何人爲政界注意之事聞王揖唐等原定計畫本擬推梁燕蓀最近因梁氏赴粤歸期未定且恐其萬一不就故决計推朱桂辛近由王揖唐函請徐東海代爲勸駕但據確知朱氏者謂其對議會確抱消極態度任何人勸駕未必有效此參議院方面情形也衆議院議長應屬王揖唐本無問題惟最近王氏以將來另有發展之途徑不願就議長安福要人乃屬意王印川氏此衆議院方面情形也 
[副經略便之過去談]  
　　副經略使爲新發生之問題其作用如何經過如何各方面對此問題之反響如何頗惹一般人之注意有軍政界最接近之某君語此事甚詳聞此事全係徐樹錚一人作怪其用意不外兩途其一抵抗曹仲珊之不動主義其二藉抵抗曹仲珊之機會增高自已地位而已曹仲珊自被任爲經略使之後以權限不定軍餉不充選舉逼近三種原因决計不願南下而向主犧牲直軍之徐樹錚於無可奈何之際忽得此法遂以甜言蜜語旁敲側擊之法運動張作霖電保段合肥對於徐氏恩深義重凡可以提拔者無不盡力而爲遂以此意詢之曹使及川湘襲三督聞曹使覆電極爲婉轉大旨謂若三督同意即可唯命是從又川督劉存厚贛督陳光遠皆持無可不可態度其持絶對反對意見者爲湘督張警堯其來電措辭大意以四省經略局面甚大暫時遥制亦無妨碍現時最急者爲粤局攻粤旣有正副司令再設四省經略副使類於疊牀架屋恐名目繁多反將無所適從等語聞張敬堯之反對經略副使即系反對徐樹錚蓋副經略雖在經略使之下其名義却在督軍之上張敬堯本不願受重重節制之人曹使之不南下正合張意彼方計畫命張敬湯及其他奉皖軍代吳佩孚在前線作戰而欲吳佩孚隨張懷芝入粤以去眼中釘今以資格較淺之徐氏臨於其上張固不能復忍也不獨張敬堯即其他方面亦多表示冷淡之意味因此種種此事遂歸於打消京中各報謂副經略使問題已於二十五日提出閣　者絶無其事蓋此事始終並未列入議事日程何能提出閣議且此種暗幕中之運動在未成熟之前當局亦何敢悍然提出以取辱乎又有深知近事者謂徐近已將曹使視同紙老虎其日夜想勾搭者不過一吳佩孚彼之思任經略副使徒欲貫澈其代曹使執指揮吳佩孚之役耳不意此等大計畫又成春夢一場不能不令人代呼負負也 
[借欵之近日消息]  
　　西原回國之關係自前日美國表示决定對華投資之意後日本方面大加考慮西原龜三橘三郎及大倉組三井洋行之代表某某均奉東京電召返國參與會議據外交方面消息云彼等將於短時間内退讓條件成立多種借欵而後去因之某方面頗抱樂觀按西原龜三盡力於承攬借欵視日本公使館如無物久有私設公司之稱不唯列强生欵卽彼國明識之士亦羣起反對號稱半官報之國民新聞近亦大加誹議此次奉召回國或爲日本轉變其對華投資方針之朕兆亦未可知然聞二十八日閣議曾就某項大借欵有所討論則前節所謂減價成交之說殊足令吾人聞而心動也 
　　美國重入銀圑之關係財政當局某要人談自美國自願加入銀行圑共同投資於中國後不僅借欵之途徑較寛且日本方面對於從前未締結之契約皆可大爲讓步希望早日成功因之金幣借欵於二十七八兩日兩國已開始活動據日人言此項借欵實際上於中國有莫大之利益蓋多年不能解决之金本位問題可以於此番確定且日本方面之條件爲與現内閣澈底親善起見必力爲削減云云以故現在當局頗爲樂觀　　烟酒局長易人之關係烟酒總局局長於二十八日閣議忽議决以丁乃揚繼任據政界所推測政府之所以有此更動者似於烟酒借欵不無關係烟酒借欵喧傳已久雖經各方面反對稍形停頓然政府亦並未能就此不辦而前局長胡汝麟自始卽爲反對此事之一人故不得不加以調動以期辦事順手至丁氏之得任此席似由龍濟光之　係而來丁前此服官粤省於龍氏多所盡力此次之任命所以報也 
[林礦爭潮之激昻]  
　　北京消息吉黑林礦借欵成立以來雖經吉林人民激烈反對政府仍無取消之意農商當局最近曾對代表言林礦合同已經政府交涉修改决不損失主權但修改至如何程度因政府秘不宣示無從證明是以雖經政府竭力疏通而吉黑反對之激烈乃日甚一日聞吉林各圑體昨日復電政府請速交涉取消如不蒙允惟有抗納一切賦稅與中央斷絶關係電末並云吉省人民不得已而出於此途殊非所願不過俾政府得以藉詞與外人力爭云云而黑龍江省省議會日昨亦有電來京以此案爲邊省命脈所關無論政府意旨何如江人惟有誓死抵抗否則必致枝節横生等語又聞吉黑兩省所派來京之林礦代表郭范二君昨日接到本省圑體聯合會來電謂爭約事如無結果萬無回省深望各代表始終其事云云其大聲激呼急不擇音已可概見矣 
　　吉林消息圑體聯合會前搜得胡范關係吉林森林之證據現已完全檢察竣事原擬編成報告書發行於社會俾衆周知惟公民等對於胡范證據均極注意急待宣告兹爲變通計擬先編成胡范罪狀書并將其確實證據擇要定期向公民等宣布該會得京代表函告謂陳文運由吉回京向政府覆命謂吉林民氣甚寗無非少數士紳鼓惑各圑體輕舉妄動云云吉人以陳某到吉因公民激昻民氣憤烈不敢與公民接洽到京後反於政府面前要功經衆議决擬成廣告登錄京吉報紙使政府與公民皆悉陳之行爲又聞各圑體近查林務局有發放林照等事曾函請郭省長特塵注意并請派員接辦昨經省長函答謂頃准貴會來函以莫何兩委員報告並請派妥員接理等因查此案旣經逕電中央自應靜候中央覆音再行辦理且經令委莫何兩員前往該局實地檢查停止發放似不致發生他弊派員一層應暫緩議云云該圑體聯合總會截至二十三日計各縣代表到會者十九人二十四日午後一句鐘特開談話會討論一切進行手續又電致江省議會大致係請其專爲此事開議以便吉黑兩省協商解决方法警務處趙處長訓令各屬云查吉黑兩省林礦借欵一案各界人民羣起反對風聲所播由省垣而外縣毎至召集多人集會討論一切行動不免有逾越範圍之處殊於地方秩序安寗大有關係殊不知此事關係重大中央政府必能權衡正當本省軍政長官亦休戚相關業已派員協同人民代表赴京請求救濟方法自應靜候解决各處人民似不必聚衆干涉致擾安寗秩序况值農忙正應勤勞於隴畝何可以干預他事致廢農時警察負保安之責遇有此等情事自應爲先事之誥誡勿令發生聚衆行爲以保地方之安寗秩序除呈報并分行外合亟令仰該廳縣所即便轉告所屬人民一體遵照如遇有前項情事亟應婉言勸阻倘有軼出範圍卽依　治安警察法妥愼辦理勿稍疏忽此令 
　　江省消息各圑體自吉林代表張煥辰韓子孚來江後對於林鑛借欵反抗中央頗表同情當以江省各圑體名義電致奉督謂森林借欵關係吉江兩省人民生命人民羣起反對誓死不能承認請大力轉圜云云又黑龍江林務局廖局長聞吉林代表來江要求各圑協爭特於二十一日由哈來省當日禀見省長請爲力爭又新議員翟文選趙仲仁以議員爲人民代表特於赴京之際通知各圑體擬到京後謁見總辦懇求挽回森林借欵藉順輿情 
[僑置之四川省]  
　　旅京川人近有兩奇事四川省長張瀾原爲乞援來京及至呼助不靈而領印到手乃在京設一四川善後事宜處以省長公署名義發布訓令任調人員大做特做第一令即係將濬川源移至北京雖云此間樂不思蜀但省長爲守土之官京蜀相距數千里而四川省長乃施行職權於北京不得謂非奇事之一現政府方面對此亦已嘖有煩言如鋪排太大恐不免受干涉矣其二最近在京川人忽接到永寗道同鄉會之通告邀其集議選舉事項聞發起此事者爲不知名之中央選舉調查員某某第欲仿蒙藏選舉辦法在京選舉國會議員訂於二十八日在全蜀會館開會討論進行方法省長在京做官議員在京選舉所謂無獨有偶互相輝映誠至可駭異之佳話也 
[層出不窮之軍人需索]  
　　索餉二十八日張敬堯電京略謂懇俯念湘艱軍事緊急將軍費及堯部積久軍費旬日内飭撥二百萬以應急需又有特急電分致參陸處財政部請先撥軍餉一百萬元迫待支配請於五日内見滙等語又於二十六日致參陸處謂馮旅近在湘西戰績卓著所有額外軍費請中央如數核發童保暄電該師毎月餉額共約五萬七千餘元核准由中央給發現請將應領之七八兩月餉額共洋十一萬五千五百元懇速滙給以應急需　護理福建督軍姚建屏致政府電稱閩省自軍興以來財政方面已有羅雀掘鼠之勢加以各處匪患日熾在在需欵特懇政府速滙現洋五十萬元開發欠餉並乞早將維持辦法確定政府前通令各省區解欵中央以便應付熱河都統姜桂題電覆謂熱河向受中央協濟之區非内省可比若再提解專欵連同舊欠所虧更巨懇將前項專欵免解並請將協餉十六萬提前撥付云云 
　　索械湘督張敬堯有飛急密電逹中央略謂籲懇查明迭次請械各電迅由參陸兩部如數備撥六九及七九步鎗並子彈五百萬粒請卽電飭漢廠陸續趕發以應需用現在對於援粤計畫决定進行湘省主客各軍隊整備出發軍械等項務須分别支配急　星火伏祈賜予籌撥以免貽誤戎機陳光遠電略謂據吳總指揮電種前次南潯　鬭損失步鎗刺刀多件請電漢廠速撥七九槍一千刺刀一千柄 
　　索兵二十八日曹錕轉來吳佩孚由祁陽來電云請轉令後路奉軍接防祁陽等處是日陜督陳樹藩由固市鎭來電云奉軍現仍駐紥河南觀音堂等處無期開拔來陜查陜省匪情緊急軍隊無多極盼奉軍早日開到懇代爲催促又贛督陳光遠輔密萬急電云贛南形勢又緊南軍有兩萬人之多大庾一帶異常危急吳總指揮及楊師長軍隊確不敷用乞速催令奉軍再派一旅來贛援助並請由中央力勸奉軍司令孫烈臣早日由奉南下督戰同日張敬堯電致國務院云第二十師范國璋師長所部軍隊來岳剿匪極爲得力但該軍現分駐鄂境距離頗遠殊屬不便請即行電令該軍全部開拔來湘馮玉祥電云王正雅意見擬將王陳兩旅調駐澧縣協防惟查現在辰州方面田周厚集黔軍計議反攻亟應迅撥勁旅嚴行增防竭力戒備王使所部均係熟諳地勢語言相通此次非王使率部坐鎭桃源一帶不足以制敵氛懇迅令王使正雅統率全部移駐桃源 
　　索將湘督張敬堯寢電致公府請催曹錕張懷芝即日南下入湘政府覆謂寢電悉已轉電曹使張總司令勉其早日赴湘云云而同日張懷芝亦由漢口來電謂援粤軍情緊急曹經略使徐副司令均經迭次電催南下會商日久未見出發以致前敵各軍未能積極進攻現恐遲延日久軍心難以振發懷芝决意北來就商一切並邀請曹徐南下以完責任 
[川省所得之施利戰情（成都通信）]  
　　川省靖國軍援鄂第一縱隊長方俊卿七月三號由利川致成都某要人畫云我軍於六月十二號由前開拔於十七號午前抵利川城中軍民長官及士庶均出郊歡迎實爲川軍榮幸一因鄂西義軍望援如歲此次之來爲彼輩助聲威一因鄂西一隅現在中下級軍官多係昔年蜀軍二圑及五師第十七圑舊部素有感情平日到處揄揚一切婦孺均不知其所以然而隨聲稱頌夾道觀光者如堵牆也抵利未幾施南唐總司令克明柏總指揮烈五迭電促援乃於二十四號撥兵六連前往援助而建始敵兵遂聞風而退計北兵佔據建始僅半日即退却我軍前隊於二十六號安抵施南城中軍民歡迎尤　周備敵兵偵知我軍抵施情形以爲必不再往前進遂將三里壩落水洞花果坪等處盤踞柏總指揮唐總司令商請我軍速去佔據白洋坪策應施建相機進取我軍乃於三十號由施南出發進紥白洋坪七月一號分據崔家壩敵人未及交綏遂節節向大支坪退却矣此最近之敵情也查北兵對於川軍往時屢受挫敗故聞而膽怯其實力量本不甚充足兼之吳光新不願再戰此可乘之機也現擬南聯夔巫施建酉黔各友軍約定日期行總攻擊已刑一隅之見電陳唐聯師請命而行如果得手不惟歸巴可復施建可安宜昌亦可下矣如不得同意則亦不敢貪功孤軍深入惟有步步爲營自立於不敗之地作嚴整之防禦而已此對於將來之計畫也 
　　川省靖國各軍熊總司令昨致　化南一電云萬縣飛轉利川方縱隊長鑒篠有兩電悉兄率部開赴前敵加入戰線雖實力有限以視逗留不前者過人遠矣北道肅清東顧堪虞武已積極準備增援不使門戸稍有震驚望兄振厲部隊誓力殺敵并隨時電告情形爲要克武歌印又致施南蔡總司令電云川省自軍興以來流痞匪徒動輒藉招安爲護符肆行騷擾良善怯懦無可告訴克武有鑒於此迭經通令嚴禁并通電各友軍一體查禁在案此風稍戢受惠良多前據探報萬縣痞民吳輝在貴部朦將委任第七支隊長藉名在萬集中招撫提鎗妨碍安寗等情前來民生凋蔽何以堪此克武謬綜川政不得不爲民請命除已電令該縣駐軍曁知事查辦報核外特據情電逹務希諒察曷勝感佩熊克武叩庚印 
[南潯路董事局國有條件之談話會]  
　　江西南潯路董事局以各股東所擬國有條件亟應解决以便代表携帶入都接洽遂於日昨通知紳商學界股東於二十四日下午一句鐘開茶話會届時蒞會者僅程道存龔梅生蕭孟白等十餘人故延至二句餘鐘尙不能正式開會嗣在座者均以國有條約關係非輕而本日到會股東尙不逮知單上三分之一若草率將此種重大條件通過交代表携帶赴都設其中稍有未妥之處誰負其咎况今日時間已促不若請程蕭二君宣布開會宗旨即將各股東公擬各項條件（計兩種除删減雷同條文外合共十九條）删減雷同先寄李總理曁旅京同鄉核定示覆再行函請公司擇期開股東大會以期妥善遂由蕭孟白將昨日偕同程道存謁見陳督軍談論路事情形向衆宣布云昨謁陳督軍承詢南潯路股東對於部訂國有條件情形經鄙人詳將各股東以部訂條件跡近苛刻一致否認現另由股東公擬請願條件尙在磋商俟臻妥協後再呈請督軍核閱次陳督軍又以頃接北京李木齋總理來電催促路代表晉京玩電文之　保息及貨股可望部准 
 
 

Page 7

 
 
　　取　股本亦可望一律　現鄭人當以代表因股東籌備種種手續未竣以致行期遲滯並以鄙人等謬蒙股東推舉恐難勝代表之責尙希督軍俯念地方關係逾格主持當由陳督發言云南潯路收歸國有固　江西地方幸事諸君代表晉京即爲熱心地方公益實所欽佩惟對於國有條件却須注意切勿使拖泥帶水致留後患此兄弟敬告於代表者至於晋京後路事上發生何種疑難問題諸君有不能决者儘可據直電告若兄弟力所能及者自當一致進行以冀毋貽地方之害此督軍昨日殷殷垂注路事之情形也至今天茶話會擬將公擬草約條件除删減雷同抄呈軍民兩長外並函寄李總理及同鄉京官核覆再經股東大會解决交代表携帶入都此層極爲妥善遂經衆表决即請裘鏡秋君擬稿次龔梅生君因感想此路之累地方遂發最沈痛之言論略謂吾贛自建築此路後客商輸運便捷較輪船固勝一籌然其貽累贛民者實不勝屈指不但外債附稅增重商民之負擔即自建築以來紳界中爲此激成種種暗潮致傷同鄉感情之處亦不一而足極而言之如今日各軍隊紛紛假道江西亦爲此路之故其中雖無何種騷擾情事而商民受間接影響正非淺鮮蓋無此路即運輸不便運輸不便則不必盡行假道贛省也况近日報載政府五千萬之借欵則將來亡省亡國莫不以此路爲之禍胎矣時裘君已將致京函稿擬好交衆傳觀次又討論公函街名有主張以知單列名附署者有主張選擇股權多數出名者有擬以紳商學等界各三四人領銜者嗣經多數同意仍用董事局名義以便往來文牘易於接洽至四句餘鐘始陸續而散兹將董局致旅京同鄉公函錄下敬啓者本月二十四日開股東茶話會宣佈南潯路歸國有部訂各項條件草案當經蒞會諸股東一併閱悉即行公同討論另擬一份寄上仰祈察覽並希代呈大部請求酌核見覆由尊處加封寄贛敝處俟奉到此項覆示後再向諸股東布告倘得共表贊同立請代表入都一面通知公司訂期召集股東大會徵求同意專此布逹敬請公安（呈報軍民兩長文同） 
[鄂省之官錢局（詹詹）]  
　　湖北官錢局自張文襄督鄂時開辦迄今垂三十年基金雖不充裕信用尙著中間經高佑諸督辦兩度整理成效益彰昨年高氏卒於任王兼省長委任軍署秘書金峙生接辦以郭幹卿副之其造幣廠長官礦督辦亦令金氏兼領金爲前清湖北候補道恃才傲物不愜於某氏月前軍署傳出消息謂某氏有諷金請辭意當時因財政廳長張詠霓氏亦以親老辭職經王氏慰留遂併撤金之說一律打銷不意日昨霹靂一聲金峙生之官錢局總辦改由會辦郭幹卿接充之命令凌空而下而爲王督所信任之郭幹卿已將總辦格式向金氏接收移交矣今日局前張燈結綵新總辦已宣告就職所遺會辦一職尙未委人逐鹿者雖有三人之多聞以喜源呼聲最高金峙生則專任官鑛督監差當命令未下之先中漢口總商會王會長明文等以金督辦深得商民信心聞將去職恐武漢市面致受影響等語電請天津黎前總統來電緩頰亦歸無效昨王督覆黎電有云金總辦在局辦事力任艱危與會辦郭幹卿悉心籌書極見和衷爲占元所倚重惟以身兼三差職務均極重要迭據面辭將官錢官礦委員接辦以便專心廠務以郭會辦在局半年才具精明情　熟悉力具保薦前來占元再三挽留最後商榷准以郭會辦接充錢局總辦於前日分别令行其官礦一職仍令勉爲其難並由占元聘委金總辦爲省署財政諮議官以便遇有財政要事隨時條陳其錢局成規在接任者必能按部就班妥爲辦理占元仰荷鈞座垂念珂鄉之盛意自當隨時監督以副期望云云按黎氏養靜津門宣言不與政事洎今亦不輕見一客上年鄂省因漢冶萍交涉案大冶官礦案省議會爭執許久迄未解决紗麻絲布四局總辦徐榮廷氏赴津曾便中以鄉誼面懇黎公一爲救助黄陂以未便多事四字却之今金峙生一官錢局總辦與黎公有何淵源乃因王明文一電飛來遽荷垂注若是是亦令人可異者也 
[熊督辦設立義倉之主張]  
　　上年京直各縣被災後米糧缺乏民食維艱揆厥原由大半因各縣平時對於救荒要政積榖事宜不甚措　原有社倉竟同虚設影響所及民間亦鮮蓋藏以致猝遇災歉遽告饑荒雖經派員赴東採辦糧食責令各縣領米平糶以資接濟然亦僅足補救目前藉平市價而根本解决維持善後則在於預儲倉榖以備不虞近熊督辦復輿直省長京兆尹往復會商　定各縣設立義倉簡明辦法二十三條通令各縣遵照辦　切實進行爲亡羊補牢之計想各縣官民經此次創鉅痛深之後當能趕爲籌辦也兹將原文照錄於後 
　　爲通令事案查義倉積榖原爲備荒要政歷時旣久漸成虚設直省所屬各縣連年呈報存儲數目備案者不過四五十縣其中或以辦理不善實榖未能全收或以管理無方存數有名無實又或因挪移别用籌補良難借貸民間歸還無日即使倉榖俱存亦不知推陳出新坐視紅朽而莫爲啓視就本省長督辦調查所及此等情弊十居八九無怪一遇荒歉束手無措除請欵請賑别無辦法此次水災可爲殷鑒本省長督辦爲維持善後起見預籌設備義倉實爲根本之計誠以天災流行歲所難免而當此國帑空虚之日民力凋敝之時待公家之振濟則司農仰屋興嗟求義粟於仁人則捐輸已成弩末若不縣自爲謀人自爲計懲前毖後未雨綢繆則設遇凶災庚癸徒呼後患卽不堪設想因往復會商擬訂簡明辦法二十三條除分行外令發該縣卽便遵照切實辦理須知此爲善後切要之圖該縣身爲民牧切不可視同膜外務宜實事求是以免臨渴掘井亦不得操之過急任用非人轉滋煩擾仍將奉文日期及遵辦情形詳晰分别具報此令 
　　附各縣設立義倉簡明辦法第一章籌備設置　一義倉應實行貯榖善後根本之法自以豫儲倉榖爲要各縣原有義倉即應清查實存若干務須顆粒實貯以備災荒二義倉應分設鄉村先就衝衢巨鎭煙戸殷繁之所勸令設立隨時推廣如一村一族有願自立一倉者聽之（說明）今之倉榖多在縣不在鄉遠鄉貧民無舟車引重之具勢不能匍匐數十里而求升斗之需其能貸榖者不過城中之人農民仍無所得故應略爲變通分設城鄉俾各鄉道里相均捐輸旣便而周賑易通民沾實惠第二章捐輸三勸捐分限制任意二種大災之後民生凋敝應隨各捐戸量力樂輸然不能不稍有限制以示區别（甲）限制捐戸分上中下百畝以上者爲上戸五十畝以上者爲中戸三十畝以上者爲下戸上戸二石中戸一石下戸五斗（乙）任意捐戸或糧食或錢文均可糧食自一升至數升自一斗至數斗錢文自一百至數百自（一千至數千積少成多毋得抑勒所捐錢文均隨時買榖歸倉說明）義榖成數來自捐輸歷來辦理捐輸患不在人民之不樂從而在勸捐人員之舞弊此次捐輸分限制任意二種一以期事在必行一以明事非强迫惟各地情形不同調查必須切實苟辦理不得其人民間即有失平之歎所有勸捐人員務須依據習慣辦理不得因畝多糧少上下其手迹類苛派應於限制之中仍寓樂輸之意第三章存儲四鄉鎭倉廠未立宜擇適中公共之地存儲之或廟宇或公祠或老成殷實之家倉屋有餘者均可借儲不可近水不可近市以防不虞五城倉至少以五百石爲限鄉鎭之倉至少以一百石爲限城中戸口較繁力田者少似宜多貯如原有倉榖多者可分備各鄉限年歸還若向存錢生息者速買榖存之（說明）義倉取其便民與常平不同各處勸募亦不拘定數目多少多則數百石少即數十石亦可總以多設爲便範圑旣小舉辦自易六凡各倉榖所存糧石專備凶年平糶賑濟之用無論何項地方公益事宜不得挪借倉榖變價移充第四章用人七經管義倉之人應由各地方公舉城鄉中殷實誠慤者爲之不得由官廳指派（甲）倉正一人（乙）倉副一人（丙）幹事二人八所舉倉正副及幹事以一年爲限不得連任毎年定期公舉一次或毎次公舉數人輪流值年亦可（說明）凡事難與創始更難與守成義榖當勸捐之初家諭戸曉粿粒惟重一經集有成數地方紳董謹愿者或不願經手貪鄙者轉時覬覦歷查直省辦理存榖各案其虧蝕之弊非現在正倉正副互相隠匿即前倉正副欠數無産業可償又或實存民欠者居多數在立法之時推舉倉正副非不公認爲殷實誠慤而境遷時易地方官賢否不一或疏於檢察或互爲通融弊卽由利而生此次定爲毎年公舉者所以防侵蝕而杜虧欠也第五章借貸九義倉所存之榖應推陳出新以求滋長或春借秋還以權利息（說明）倉榖應毎年推陳出新蓋糧易紅腐未可久留幸而豐歲毋庸出借若遇青黄不接時價必少昻可儘數運出變賣待秋熟後仍隨時價買還倉一出入轉移間可以益多如有願借者毎戸或一石或五斗必須力農乏食之家取有的保方准借給凡游手無業及無保者不准借給借後不還憑保人賠償第六章利息十倉榖毎年定二三月出借秋熟時收還可倣朱子社倉之法取息二分小歉減半大歉蠲之而毎石别取三升以備折耗俱出入平概不得浮收第七章官紳責任十一倉榖捐有成數即赴地方呈明立案至捐多捐少收放出入全由地方士紳公議毎年地方造册呈報地方官署由該管官隨時稽查十二義倉毎年秋熟時倉正副持簿向各戸勸捐其捐簿應備二份俱請官鈐印一存倉正副一送官備案至遞年出納之簿亦二倉正副各存其一以防遺漏錯誤（說明）此項倉榖雖定爲毎年秋熟時倉正副持簿向各戸勸捐仍不得爲無時限之捐納應各就地方情形以捐足若干數爲限呈明立案不得再捐蓋義倉原備災歉之用多則殊費經理且恐積久弊生十三所捐倉榖間或有濕有粃不能拘泥劃一應於收倉時先爲曬乾車淨公同登記耗蝕若干逐一登記實數以便考查十四地方官對於義倉應極力提倡督同紳董辦理不得藉端諉卸十五各處倉榖實存若干新收若干應實收實貯如倉正副侵虧刁民抗欠揑報完倉者地方官應即行查究嚴追十六地方官新舊交代止就各倉正副報到印簿查核領狀相符取具倉正副切結存案即可接收出結不得因一官交代逐倉盤量交收並不得派吏役稽查致滋擾累十七年歲豐和勸捐較易果能積榖充裕不妨略爲變通可邀同紳耆劃分若干於冬間就村莊中鰥寡孤獨與外來無告窮民量爲賑濟十八若遇大歉之年應商同紳耆出以備賑或就倉所設立粥廠極貧振粥次貧振粟務使一鄉之貯足以救一鄉之饑十九各縣城鄉紳士克知大義者多自必首捐爲倡如有願捐榖千石或捐銀千兩以上買榖歸倉者或捐置基産倉厥及斗斛諸器用銀千兩以上者地方官呈請照義賑條例請奬或捐助自十石至三十者由紳董呈請縣長給以匾額至五十石以上者由縣呈請省長給以匾額更有樂善不倦三年内捐至二百石以上者亦當照義賑條例請奬以資鼓勵第八章奬罰二十各倉正副及幹事經管倉榖毫無弊竇並權利息異常出力者任事三年期滿由地方官呈請分别奬勵二十一頑戸抗逋者倍罰二十二倉正副揑銷侵蝕者倍罰如因收放倉榖及紙張雜費應准切實報銷第九章章程二十三各縣應設義倉幾所其詳晰章程即由該縣會紳另訂呈明備案 
[南京快信]  
　　第一區省議會覆選監督俞壽璋以覆選期迫一切手續尙未籌備完竣昨呈省署請展期三日舉行並聞第三第五兩區亦有展期三日說 
　　蘇省短期公債有緩期舉辦消息 
　　徐州張鎭守使電李督請轉電中央核撥剿匪軍費五萬元 
　　海州鎭守使白寶山昨來省呈報防務兼領餉械 
　　贛督陳光遠電贛南南北兩軍均取守勢已兩星期無戰事 
　　龍運乾昨事新振武軍二千名乘通濟艦赴閩 
　　敎育符廳長奉部令取締留學生結社 
　　農商部派技正李永振來寗查勘八卦洲荒地 
　　省署委候補知事易煥鼎理結幕虎山一帶第一造林場民産事宜又委季明善赴灌雲搜捕蝗蜅 
　　財廳大堂東邊昨晨失愼幸施救迅速卽時撲滅 
地方通信 
[蘇州]  
　　擬征製棗捐稅閶門外山塘街桐橋起至普濟橋一帶向有長茂順發等十餘行家毎於夏秋之交有徵帮客商來蘇至各該行收買鮮棗設竃製成蜜棗分運各路銷售獲利頗豐蘇州稅務公所錢所長得悉擬即征收捐稅欲令該帮商人毎年認定若干數目以歸簡捷已派員與該商籌議不識各商能承認否也 
[奉賢]  
　　署假期中之敎育談城市第一國民學校校長朱企曾爲增進學生課業起見特於署假期内開設補習科毎日上午八時至十一時自隂曆六月十一日起一月爲期科目分國文算學兩種各家屬深表同情城市敎育會定於古曆六月二十八日開夏季常會並請朱醒華演講敎學法及訓育法朱君自龍門師範畢業後曾東渡考察學校狀况現爲城市第一國民學校長 
[無錫]  
　　縣知事更調消息楊知事畦韭前有謁見省長求爲更調之訊風聲所播闔邑皆　昨得官場確信常熟縣知事張鏡寰因案撤任以無錫縣知事楊夢齡（楊本自常熟前年量移來錫）調署常熟現任崑山縣知事藍光策調署無錫現任吳縣知事吳其昌調署崑山至吳縣一缺是否將現任江寗縣知事孫錫祺調回則尙未宣一俟確定省署即可懸牌實行 
　　火車碾斃行人近郭軌道適爲交通要途時有路人行走碾斃情事昨晚七時書由蘇至錫之客車行經南門旺莊地方有鄉人某甲在軌道行走陡見火車突如其來不覺一驚竟跌入軌道中致被碾斃一足在吳巷頭田内一足在朱巷田内身首則在旺莊橋田中血流如渠慘不忍覩 
　　初選當選人赴常本届省會選舉第六區複選地點定於常州八月一日即須舉行投票有初選當選資格者均整頓行裝陸續於昨今搭車赴常組織票圑人已就常州預包大旅館雇用轎輿隨時迎送並派人招待一切頗爲周密 
[鎭江]  
　　願江洲警區被毁花鼓淫戲久干例禁日前鎭　願江洲地方鄉民藉酬神爲名公然速日演唱該地警區　行禁止無效遠當場將扮演者拿獲不料有著名惡棍某某等立時鳴鑼聚集數百人蜂擁至區將扮演之人刦出並將區内棋杆牌燈門窗徧扇陳設什物全行搗毁其巡士制服曁區長衣物則用火焚燒殆盡勢甚洶湧幸區長見機由樓窗口跳避連夜詣縣報告警察總局沈警佐遂親率長警於二十七日晨馳赴該洲踏勘並將爲首滋事之徒拿獲十餘名帶城訊究 
　　省會覆選近聞鎭屬省會複選業奉複選監督程學恂示期於八月一日在城内萬壽宫舉行投票所有應備事件節經令行徒陽壇溧揚五縣初選監督遵章預備並爲防弊起見先期牌示各該當選人於投票時務必親自到所呈驗證書由監察員察看姓名有無頂冒年齡是否符合方准給票入内當衆書寫以杜弊混而昭審愼 
[嘉興]  
　　南湖中之運動忙嘉興之烟雨樓爲南湖中之勝景毎届夏令游人如織蓋藉此避署並作種種葉子戲以資消遣也今歲經嘉屬戒嚴司令官夏兆麟佈告禁止賭博後游人稀少近日省會覆選行將舉行嘉邑又爲第二區覆選區域六邑初當選人已絡繹至嘉一般運動省議員者亦抵嘉招待連日包定畫舫放棹南湖呼妓歡飲現票價已漲至三百五十元甚有出四百元者 
　　組織振勤襪廠嘉興富商潘福田史潤生等擬於禾邑組織一織襪廠已籌集股本洋二千元並派人赴滬購備襪機五十部洋紗十餘件勘定城中吳姓大厦爲廠址定名爲振勤織襪廠一俟襪機到禾即行招收女工聘請藝師定期開廠矣 
[杭州]  
　　中央注重浙省海塘内務部錢總長以浙東西海塘與全省生命財産有重要之關係且誼屬桑梓不能不力爲維持已電令萬技士留浙詳細察勘擬具工程計劃呈候核奪聞萬技士樹芳對於紹蕭寗海鹽平各塘工將與各該局長重行測勘研究根本辦法須俟秋汛以後再行回京覆命云 
　　典業銀行之進行杭總商會副會長兼典業公會會長王湘泉二十八日在本公會設筵召集各典股東開會籌議設立典業銀行辦法各典股東對於此舉頗爲贊成不特可以流通欵項抑且基本金之子利不爲他人所占故已集有股本五十萬元現正派人覓尋行址及籌備一切進行方法云 
　　署派檢閱緝私營兩浙鹽運使署昨奉北京鹽務署來電略謂該省緝私營改編水陸鹽巡將届竣事本署定於下月五日委派專員來浙檢閱希接洽並轉行趙統領知照袁運使届時擬派本署科長易維辛同往檢閱云 
　　司法收入成績之功過於潛蘭溪湯溪遂昌四縣知事辦理司法收入成績最優昨經高審廳詳准省長各記大功一次餘杭等二十三縣各記常功一次不力之嘉興等十四縣各記過一次其最劣之平陽温嶺兩縣各記大過一次 
[寗波]  
　　奉化敎育實大會紀奉化縣敎育會會長職員任期已滿遵章應行改選二十五日在明倫堂開常年大會舉行改選到場者百餘人首由會長俞作屏報告六年度賑目次由各會員選舉正副會長俞作屏得票最多連任爲正會長次多數慮國英爲副會長並公推汪丙南王廷模汪良森董振文張振芳鄭東里吳景澄沈一梅陳常吳震欽汪祥鑄等爲評議員選定後俞會長提出議案四件（一）統一小學敎科書决定商務共和本（二）開小學成績展覽會（三）設立區敎育會全體贊成辦法由各區自行籌備（四）提議高等小學第一學年地理科宜參授鄉土敎材慮副會長提出二件（一）提議小學訓話會（二）提議小學販賣圑議畢散會時已五鐘　　學徒壯志可嘉鄞縣糖行街鉅豐錢莊學徒范世傑邑西段塘人姓孤介不願定親年十八尙未擇配兹忽於本月十八日失蹤遍訪無着昨窮搜其行篋得其致母一函備述出走緣由其壯志頗屬可嘉爰爲摘錄於下男今去矣此去實有萬不得已之苦衷今爲吾母呈之男幼讀詩書粗知禮義宿懷報國之心誓成先父之志距知半途輟學厠身商界自入店以來受俗子之白眼遭同儕之嘲笑事多製肘志不得逞天付自由褫奪盡矣嗟乎吾母人非草木誰無傲骨况男生性磊落豈肯屈已媚人因此潛行赴申或厠身於學校或請纓於西南自此海角天涯行蹤無定况今日國事混沌已極南北紛爭於鄂湘德奥加兵於邊疆有心人豈能坐視乎挽狂瀾於已到作中流之砥柱舍我青年男兒其誰屬乎古人有言生不能封萬戸侯死則葬蠻貊中處今日亂離之世而不能飛黄騰逹爲國効軀直狗彘之不若男此去不能名標凌閣誓不還於家鄉家庭之樂此日已矣惟待之他年功成名遂再來奉侍膝下忠孝不能兩全伏望吾母察男愛國愚忱勿責爲禱今時天氣乍寒乍熱祈時加珍重不以男爲念 
　　農民渴望甘霖寗波各縣農田現際早禾齊發時全頼膏雨灡澤榖實較易滋長近因旬餘不雨　　龜坼蟲蛀發生傷害田禾大碍收成一般農人日夜車水頗形忙碌其距河較遠之田灌溉不及稻桿已經枯萎一般農民無不憂形於色 
　　海盜拔人南田大船尾毛魯峯家道小康久爲匪黨所垂涎本年三月間有著匪投函毛家索洋千元毛接函後驚懼異常當即避往上海至今時已數月毛乃於十日返家不料至十四日夜半突來匪黨二三十人自海登陸擁至毛家將毛某拔去現在毛之家屬一面着人探訪一　禀告官廳未知如何結果也 
[武昌]  
　　歡宴新議員參衆兩院議員業經選舉告竣王兼省長特於二十七日柬請新選諸君至督署筵宴以爲北上之祖餞又以迭奉京電參衆兩院議員須立即北上當選人不得遠離故王監督指定省長署側新造敎實兩廳爲招待議員地點參議員已繼續産出特將該所改組爲參衆兩院議員招待所以便齊集北上俾遵法定時期到京開會云 
　　武泰閘之霹靂聲前日保安門外武泰閘李洪奎家夾牆内忽焉霹靂一聲類似爆烈物爆發（究竟是炸彈是砲彈抑别物無從晰定）一時警察聞聲前往搜索尙無别物惟夾牆燬倒亦未傷人當將李帶署電准警務處送交陸軍執法處審訊記者詢之附近居民僉謂該屋前曾住過黨人李搬入僅一月零三天此物爆發約係從前黨人所藏伏兹因天氣過炎所致與李並無關係惟警署查李係軍界退伍者發生爆烈不無嫌疑因而拿送軍法處審訊 
[濟南]  
　　督署會議軍事日前張護督特招上級軍官大開軍事警議關防極嚴凡屬重要機宜嚴守秘密其議决之普通　件已宣佈施行兹錄於次（一）軍警兩署近日迭據探報南方黨人潛來濟垣希圖煽惑恐生不測所以督署特飭軍事稽查處揀員十餘名分赴膠濟津浦兩路線專隨毎次列車往來密緝至城鄉各區防範格外加嚴毎届榜晚崗警一律荷鎗實彈兵隊常川梭巡徹夜不休（一）剿辦土匪佈置防務在在均關緊要現在軍隊不敷分佈非實行前所提議補充二旅之招募不足以固防務（一）各路招兵均在兗濟一帶招收土匪究竟所收土匪是否誠意就撫以及就撫之後地方善後問題應當如何辦理皆宜預爲籌備又錢錫霖與范漣沁因招匪而起衝突故特派張參謀長懷斌親往調查並爲調停 
[天津]  
　　畿南匪勢之猖獗前日雞澤縣屬有自山東竄來土匪四五百人身穿黄色軍衣携有快鎗在縣屬之于自口村大肆刦掠復至平鄉縣屬之夏莊橋霍林寨油趙乞村等處擄去富民十餘名時該縣警備隊自後尾追復竄至曲周縣屬之河南町韓村雞澤縣屬之寗家屯盤踞勒索鄉民供給酒食逾一晝夜復至曲周縣屬之第二町西水町等村復有一股約百餘人自廣宗縣屬之牛家寨竄來合爲一股適大名防營到縣賊復竄至山東邱縣屬之日一寨大省莊等村現賊匪雖已出境然該村與直隸各縣村莊犬牙相錯乘間侵擾尙在意中際此青紗帳起該處匪患恐未有艾也 
　　以工代賑之辦法定縣本年春撫賑欵順直義賑會原分配一萬元業已散放完竣後順直義賑會又復中撥銀二千元該縣謝知事以爲數甚微按名酌增銅元數枚實際上無濟於事因與監放委員米紳逢吉擬照查放春賑辦法以工代賑該縣沙河北岸由保定基督敎水災賑濟會胡牧師本德籌畫經費六千元修理而以此二千元作爲修理南岸經費已出示沿河各村正副令召集民夫尅期修理 
雜評一 
[託暑停戰（默）]  
　　前此馮玉祥之獨立說政府代爲剖辨實因暑熱停戰意蓋謂署熱不得不停戰也今吳佩孚因暑熱停戰而政府又責以不得托　停戰同一暑也何以對馮則承認其停戰對吳則不許其停戰同一停戰也何以於馮不疑其託暑於吳則必謂其託署此亦可怪之甚矣 
　　况乎以事實言湘中各軍之停戰久矣兵士旣無鬭志而又值赤日當空之時誰復肯以血肉之軀爲無謂之相搏者署而停戰署盡後尙有戰時託署停戰恐從此無戰時矣而要皆豈政府之命令所能動其心哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[法郵船載運越兵來滬]  
　　大陸報云法國郵船安特勒邦號昨自海防抵滬載來安南兵六百七十八人日内將赴秦皇島與京津法兵會合同赴海參崴 
[美人考查蒙古動物]  
　　英文滬報云美國博物學家兼著作家安特魯斯氏前星期五日乘愛瓜多郵船抵滬已於今晨赴津擬入蒙古攷查數種稀罕動物之生活按安特魯斯氏曾游歷中國内地數次於中國動物生活知之甚詳此次入蒙僅作預備之踏查蓋此後尙有大批探險隊擬費數年之光隂考查蒙古野獸之生活也安之夫人精於攝影術亦隨之俱往俾便沿途攝影云 
[查拿請假不回之德僑]  
　　淞滬警察廳徐廳長接松滬護軍使通傳云據收容所所長王文山呈稱德僑白禮夫使於本月十八日請假赴滬限次日回所嗣以逾限未歸於二十二日派正目温如輝赴上海按該僑所開地址尋覓據稱該處並無其人等情正擬呈報間適於二十三日接該僑來函云上海敵僑收容所主任鑑敬啓者我因身體之關係及家務不得不回日本乘日本輪船之便離開上海作爲日本僑民旅行與去年十二月日本地方官送上海相同請注意我非願離日本並對於中日兩國亦無不法情事但其中錯處乃我不照敵僑章程之手續而行至該章程我並不知悉請轉禀護軍使謂我已離華返日爲託等情呈報前來查該僑白禮夫使氏是否離華未可遽信自應通行查拿除函知駐滬交涉員轉致各省一體恊緝外爲此通傳該廳長仰即轉行所屬一體查拿務獲解辦爲要此傳等因徐廳長奉傳後業已通傳各區署所隊一體查拿矣 
[外交部飭查虹口釁端]  
　　此次虹口日僑與華捕互鬨一事雖日來已見平靜惟對於解决方法尙未有所表示現外交部因據各方報告未能吻合故特派沈僉事南下先赴寗垣晉謁齊省長晤商後即日來滬實地調查以備呈覆核奪 
[潮商不願包銷烟土之原因]  
　　此次政府收買存土後即由財政部委派江海關監督馮孔懷在滬設立總機關與潮帮土商磋訂運銷合同運往各内地設局專賣惟各土商因馮監督索價太昻不允包認業已迭紀前報兹悉此次潮帮各土商願甘放棄此項買賣者實具有數種原因（一）官土價額比私土增昻二百元且私土係是新貨身骨軟糯油水充足現政府收買之存土均係數年老土未免梗性土肉乾枯必多折耗即使暗運私土匀配售賣獲利究屬有限（二）因官廳仍不能通令各處擔任保護仍照從前三省通銷辦法民間買土不准製膏吃食只許製藥即使設局何人敢公然往購况認定銷額之土不准越界銷售並退回總局（三）廣潮帮發起組織圑體集成巨股正與馮監督磋議運銷章程之際迭由郵局遞到信函責以大義是以潮帮土商决計不辦取銷圑體云 
[通濟艦運兵往閩]  
　　海軍總司令藍建樞近奉海軍部電飭抽撥運艦駛赴浦口載運新振武軍一千餘人往閩助攻等因藍總司令業已選派通濟運送艦即日開往浦口承裝新振武軍及鎗械藥彈等項駛赴厦門登陸再行遣往目的地候令助攻云 
[新大方棧之大聲響]  
　　愛多亞路三洋涇橋東面九十號門牌新大方棧後面樓上於昨日午後二時許發生炸彈聲響幸未傷人亦未毁物後據該棧中人云棧中所寓者均係商界中人並無不正當之人出入此炸彈係由後面弄内即東棋艦街抛進適其時風力甚緊吹至棧中仙老爺堂陡發巨聲云云嗣經巡街捕聞之報告老巡捕房捕頭帶領中西包探馳至該處察看一週當在地板上檢得炸彈片數塊螺絲鑽一只並詢棧中司賬王某平日有無揑名恐嚇信遞來并借端訛詐之人到棧答稱並無來信亦無此等人來過捕頭當將炸彈碎片并螺絲鑽帶回捕房一面嚴飭中西包探密爲查究並聞出事後救火會員亦曾到場察視云 
[鄰居婦人作祟]  
　　住居北江西路二十二號門牌之湘鄉婦人羅周氏於前日夜半將鄰婦王倪氏誘至其家串同姘夫某甲糾黨扮作盜匪模樣突然入内袖出手鎗嚇禁聲張將王倪氏之手足用繩縛住即將該氏所戴值洋四百五十元之金鋼鑽圈鑽戒金一粒椒水鑽蝴蝶等物一併攫取而逸事後經氏據情報由虹口捕房飭探譚鳳池與粤探江標會同一百九十號西探將羅周氏拘至捕房經捕頭略詢一過諭送公共公廨交由官媒看管昨晨解訊中西探將情禀明俞襄讞與美副領事賈君向羅周氏詰問之下判令押候查明實情於禮拜四再行解案訊奪 
[匪徒白晝搶刦續誌]  
　　前日午後五點餘鐘北海路立成煙紙店夥侯毛南持鈔票洋七十元至南京路浙江路口二百零八號門牌成茂小錢莊内兌換現洋銀角正在掉換之際突來匪徒寶山人金桂生將現洋四十元搶取向北飛逃侯即狂喊尾追至貴州路附近當被六百六十六號一千零三十七號兩華捕帮同截獲拘押捕房已紀昨報昨晨由捕傳同原告人證將金解送公共公廨經李襄讞會同美德副領事訊據原告侯毛南偕證江佩寶上堂訴明被告搶刦銀洋情形請求嚴究訊之金供詞狡展中西官會商之下以金膽敢白晝搶刦實屬不法判令禁錮西牢一年以儆贓洋給予原告領去 
[再誌盜匪關於命案之嫌疑]  
　　揚州人張阿二於本月十二號被人在虹口塘山路用斧砍斃棄屍東有恒路河浜内後由滙山捕房華探目蔣榮生包探陳金揚等緝獲前在租界内糾黨持械搶刦虹口居民財物之匪徒左玉成（卽左如純）彭小四仔彭小雙仔三人因與是案跡涉嫌疑解送公共公堂訊供押候查究在案昨晨由捕將左等三人解廨復訊即據中西探上堂禀明前情並稱左玉成曾犯搶刦要案捕房正在調查證據請求展期再訊中西官判被告等還押候捕房查明於下禮拜二再行解案訊辦 
[唯亭鎭刦案之澈究]  
　　搶刦吳縣唯亭鎭咸大典當案内各犯匿跡滬上等處前日據眼線報稱住居滬南大王廟永泰昌烟紙店樓上之沈金寶與此案有關當由水警第一區署偵探報由南市第一區署飭由巡官王寶樹羅金棠帶同巡長張欣榮等前往該店樓上將沈及婦人陳氏一併解署拘留候傳二房東詰問等情已紀昨報兹悉是日即傅二房東永泰昌執事孫瑞生到署由趙墨林署長詰問昨晨八時趙署長又親率巡官巡長等至沈之住處詳細搜查共有衣箱五只帶署啓視眼同沈等檢點内儲男女壽衣多件及前清時代所用之皮馬蹄袖數只又綢皮棉袄男女衣服共有一百餘件當場一併封固旋據來探禀稱據線人述沈實名吳慶林陳氏是伊姘婦相處已有二年尙有一姘婦住居虹口查吳向在嘉興開過米莊鞋店烟館等語趙署長飭將沈與陳氏連同起獲之衣箱等申解警廳司法科訊究 
　　又聞水警第二廳趙廳長以搶刧唯亭鎭警區軍械及典當飾物案内之盜犯業據第一區呈報緝獲陳常林王梅亭二名究竟是否眞正盜犯亟應詳細研鞫故飭該區長迅速澈底訊究並將所訊供詞抄送查核 
[羊毛稅率之變通]  
　　上海稅所陳所長前准南北商會函請將羊毛稅率不分等類概照一角六分納捐當卽據情轉呈財政廳請示去後兹奉指令内開據呈已悉查羊毛一項凡運往出洋者卽使貨稅減輕仍必赴關報稅其運銷内地者無論關章輕重而貨不過關商人决不願增完關稅此乃一定不易之理無可牽混前經本廳復查時價重行修改山羊毛毎百斤征銀二角棉羊毛毎百斤征銀六角已屬從寛礙難再減旣經商會轉請姑念羊毛稅率向來不分山羊棉羊如果棉羊毛爲數無多祇搭二三成准照山羊毛一律征稅倘有大批躉運仍當區别征收似此量予變通足以示體恤而資維持除令知各稅所外仰即遵照辦理並轉復商會知照等因陳所長奉令後業已分函南北商會知照矣 
[輪船撞壞碼頭近訊]  
　　東洋公司第三號札幌丸輪船日前撞壞浦東楊家渡招商局八號碼頭並撞毁划船十三隻溺斃划船婦張王氏一口事後經碼頭保險人估定碼頭損失費划船修理費及張王氏撫恤等項由該公司擔認賠償等情已誌前報兹悉此項賠欵尙未給發而划船戸周山洋葛天祥等十三人俱係客籍貧民合家全靠划船度日此次陡遭不測生計頓絶連日羣向招商局探聽發欵消息尙無日期甚爲焦灼昨由划船頭目周立成向衆安慰並擬具呈日領事署懇令該公司速將賠欵照發以免流離失所云 
[學生會招待出洋學生詳紀]  
　　本届敎育部及豫省敎育廳選派之官費出洋學生并各省私費出洋學生共百餘人一切出發事宜均由寰球中國學生會朱少屏君代爲辦理故該會近來甚形忙碌清華學校亦假該會爲辦事處合數機關於一處誠從前所未有也兹將各生姓名及出發日期錄後 
　　敎育部派敎員六人爲朱家華梁引年鄧萃英楊蔭榆沈葆德盧頌恩等學生五人爲斐益祥丁緒寶嚴宏溎任殿元張清漣等又朱家華夫人共十二人 
　　清華學校學生爲張鑫海張蘭閣張道宏陳崇法陳克恢陳禮陳師經陳宰均程其保鄭重鄭步青邱正倫周賢頌周賢鼎朱彬馮肇傅蕭運謝寶添熊正瑾黄受權高華關頌韜鄜兆祁李濟李權時李恩科李祥亭　藻鑑李耀煌林國鎬劉弜劉崇鋐劉廷冕劉樹墉樓來盧默生鮑國寶沈誥沈履孫壩湯承佐唐仰虞曹明鑾曾中毅杜光祖董修甲董時汪心渠王榮吉王貴循温祖蔭吳士棻楊克念楊紹曾姚醒黄葉企孫余澤蘭余清松查良釗張廷玉陳熹劉汝强羅榮安裴冠西彭堯祥湯用彤王兆麒等六十七人臨時考取他校男學生七人爲唐時敏（北洋法律）徐世友（北洋土木）侯家源（唐山土木）顧宜孫（南洋土木）楊肇　（南洋機械）張文泉（南通）王節堯（唐山）女學生九人爲唐王瑞（中西）楊佩金（景海）楊葆康（啓明）王淑貞（景海）丁素筠（景海）顧岱毓（湖郡）章金寶（聖瑪利亞）胡卓（大同學院）朱蘭貞（聖瑪利亞） 
　　河南官費生三十人爲曹明鑾張廣輿孫延中李餘慶陳世楨石心圑馮景蘭郭鷗李葆和馬恒　孫潤晨劉敬宜郭桂丹趙維翰趙愼樞郝坤翼張人鑑李相　張鳴韶王琸王承黻趙會午陳汝珍吳沅郭楠仝書德王力仁萬晋 
　　各省私費生二十人爲葉元龍徐象數奚世英徐章　朱慶鐘周天驥趙仁鑄柴俊黄元吉嚴元熙曹誠克司徒錫陳逹李立言李立德（以上男生）王尹孟莊朱雅芬饒孟敏金美牛惠珍（以上女生） 
　　又奉天官費生趙厚逹一人 
　　聞八月七號午後四時由寰球中國學生會江蘇省敎育會美國大學同學會青年會女子青年會留美學生會等在霞飛路四○五號美國商務參贊安立德花園内茶話送别秩序如後（一）演說（沈信卿安立德朱少屏等）（二）音樂唱歌（三）攝影（四）茶點預計是日到會人數當有五百餘人 
　　并聞一部分河南官費生定於八月三號乘加拿大太平洋輪船出發敎育部官費生及清華學生各省私費生則均於八月十五號乘南京船放洋至尙有一部分河南官費生則須待下期輪船出發云 
[關於選舉訴訟之消息]  
　　省議會議員上海縣初選舉已於本月二十一號開票當選者爲陸文麓等五十一名曾經沈知事正式布告通知各當選人在案兹悉當選人陸文麓等五十一人中有史夔等兩人經公民秦頌平朱鏡清等以其當選違法提起訴訟各投上海縣署禀請查辦秦頌平一禀昨已經沈知事批示如下呈悉查省議會議員選舉法第七第八第九等各條所載之停止被選舉權係指被選爲議員而言與初選當選無涉上届辦理選舉時曾奉前總監督程通令在案史夔係初選當選人所請停給證書碍難准行此批 
　　又上海第五區投票所於十號投票時被周澂孫頴才等打毁票所擊壞票匭致是日投票未成復於十四號重行投票旋經沈知事飭派吏警將周拘送地方審檢廳訊明以其妨害選舉判令監禁三個月一面嚴緝孫頴才到案再辦兹又由沈知事面諭吏警迅將孫頴才設法偵捕務獲解究如延干比該吏警乃將孫弟和尙拘解到縣押限交出孫頴才來案訊辦前日孫母楊氏投縣禀求將其次子交保昨經沈知事核准將孫和尙交保暫釋限三天内將孫頴才緝獲送案 
[江南水利局與濬浦總局之接洽]  
　　江南水利局測量澱泖等湖需用器具一時不易購置擬商浚浦總局將逐日記載量水表多製一份借以備用前由該局沈總辦函請江蘇特派交涉員轉逹浚浦局總工程師去後旋准復稱本局所設之水表極願該局（水利局）測量隊經過各表時隨時開看並可允其派員來局抄錄各水表之記載測量水流情形節略毎二年報告一次該項報告本局亦願奉贈至該局所請將水表記載圖說月送一份各節本局難於允從甚爲歉然蓋以該項圖說須用特别石印紙張繪畫一切非另用繪圖生一名不可倘該局能擔任紙費薪工則本局即可遵照辦理計一年所需紙張約九百張需紙銀九十兩繪圖生一名月薪二十五兩一年計三百兩統計一年需銀三百九十兩又將來水利局如在本局所設水表之外於黄浦上游自置永久量水表鄙人擬將本局水表記載與之掉換云云聞陳交涉員已據情轉知江南水利局酌核矣 
[各省繭行竃位之調查]  
　　絲繭一項爲我國大宗土産近年以來外人提倡蠶桑事業改善飼育方法較吾國爲良江皖浙絲繭公所爰即急起直追開闢國内蠶桑研究改良諸法以保此天然美利兹將吾國各省産地繭行灶位調查列下以供國人參考江蘇省産地無錫繭行已納稅註册者洽盛灶七十八具永泰隆七十具人和三十六具同福昌二十八具平和二十二具瑞華五十二具裕盛二十八具鴻益四十具裕泰十具豐亨豫十六具乾餘十具餘昌十二具乾昌八具公和永二十八具春源十六具恒豐十二具興昌八具寶成興八具産地天下市金禮和六十具過泰順同蔡合昌四十八具永泰豐四十六具鴻順二十具邵怡昌二十四具叙昌永八具惠祥泰八具萬鎰二十具成鎰八具恒昌裕十二具永豐十六具公信成同聚昌隆八具怡成昌十二具叙誠和十二具協興六具增源十二具允濟十二具公益昌二十具裕豐恒十二具 
　　産地青城市顧公順六十四具永豐昌二十四具公利十二具和成同黄公和五十二具嚴廣茂同通和祥二十八具增益三十四具恒泰昌三十四具薛謙益泰同永和裕二十八具豐泰潤十二具戴源昌五十二具永通順四具乾盛三十二具乾順十六具成昌十八具恒泰十四具保長十具萬和八具保昌十二具永昌祥十具永益十二具源和同産地天上市李廣成六十具公泰隆四十二具永泰祥三十六具利生十六具協成二具永利十二具陞昌同盈憶十四具廣豐二具廣裕二具廣大同錫豐十二具九豐八具集成十二具源益十六具産地富安鄉其恒二十具永泰和四十二具孫德盛二十四具賈協和八具濟成十四具永泰成四十具德和永十具協興恒四具唐瑞和十二具張永昌二十八具有成二十八具鼎豐十六具榕大二十具錦榮十六具乾昌六具恒昌祥十具泰源十二具協成八具錢其隆十六具産地萬安市仁昌八十具通裕六十四具乾豐四十四具隆昌五十六具濟源二十八具源通二十四具通義十六具黄公和四十具和豐三十具茂昌十六具利豐十四具世昌洽十六具寶昌十具乾成二十四具泰昌十具洽源十六具久昌十二具裕泰同滙通同禮昌二十二具（未完） 
[閘北救火會改選職員]  
　　前日下午閘北第二段救火會開第八次選舉職員大會會長陶子敢因事不到由副會長竇耀庭董事徐乾麟陳維翰莫梅卿尹蠢父等監視開匭當選職員姓氏如下徐少棠（正隊長）羅子惠（左隊長）虞廷愷（右隊長）王賚生（書記）徐芹香（會計）徐幼棠陳耀彩（庶務）何天生余廷元（調查）李嵩寶（捐務）張瑞章（機務） 
[閙北電燈用户反對新章]  
　　省立閘北水電廠近又改訂售電章程已於七月一日起實行惟一般用戸對於此項新章程未能滿意前日由各用戸開會集議僉以該廠火表旣向用戸收有押櫃自二十元至五十元不等不應毎隻按月復收租費洋一元又用電不足十五度何得照十五度計算又用戸接火其電線材料旣須用戸自備何得毎盞復取裝工五角又未設電桿之處如欲裝用電燈所需電桿電線之費何以要用戸貼五成以上且旣裝之後此項桿線所有權復完全歸諸該廠又該廠裝燈定價毎盞自四元至五元爲其專營事業無論各用戸新裝或加添均不得自行購料及雇工裝設經衆討論結果擬請閘北市經董錢貴三爲各用戸代表向該廠交涉祈逹取消此項新章之目的 
[禁錮虚張場面之騙子]  
　　甬人高友如與在逃之陳惠才何有餘馮仁甫等在北福建路虚設協豐祥字號於四月二十八號起至五月五號止陸續向泰和祥錦昌森生洋貨號等三十八戸騙取值洋四千餘元之貨物逃回原籍經各事主公舉代表史光廷在公共公廨分别起訴民刑兩案由廨備文派探將高移提來滬解廨研訊經原告代表律師聲請將民事案註銷判高押候歸刑事公堂訊核在案昨晨由捕將高解案復訊原告代表律師上堂陳明案情並由見證徐如南等證明高友如確係陳惠才等四人中之一等語質之高友如供我在協豐祥營業祗有數天因我不諳洋貨情形故於四月二十三日由陳惠才給我盤費洋兩元乘輪回籍云云中西官會商之下以高串騙屬實判押西牢三月以儆 
[香業呈請撤銷縣示之省批]  
　　本埠香業工人本客兩帮互相爭執控經縣署訊明解决詳情曾紀前報兹悉惟善齋孫梅亭及客帮工人代表顧鴻源等近又具禀省長公署請求撤銷縣示當經齊省長批示如下 
　　上海香商代表惟善齋店主孫梅亭等呈爲違令病商給示庇工呈請撤銷縣示以安商業由·呈粘均悉候令滬海遵尹飭縣查復核奪此批粘存 
　　上海香工實業會代表顧鴻源等呈爲庇護本帮香工剥奪客帮生計呈請撤銷縣示以安工業由呈粘均悉查此案同日據香商全體代表孫梅亭等呈同前情業經明晰批示矣仰即知照 
 
 
 

Page 11

 
 
此批粘存 
[征收田賦之考成]  
　　上海縣知事近奉江蘇財政廳訓令略謂案查征收田賦考成條例第二十五條内載已完分數以實解金庫者爲斷但因特别情形奉有長官命令留支抵解者以實完論等語定例綦嚴不容稍有含混乃查各縣開送報告征存未解銀元竟有多至萬元以上者似此任意挪延實與條例不合本届考核分數本廳按照條例辦理倘將征存銀元並非奉令准抵延不報解定即按數扣除歸入未完項下一併核計勿謂言之不預也 
[新國會議員赴京之優待]  
　　滬海道尹公署通告云本年七月二十七日奉省長齊宥電開頃接籌備國會事務局敬電開查本届參衆兩院議員已奉令定於八月一日以前齊集日内自必聯袂來京現經本局函商委託交通部所屬各路局凡本局參衆兩院議員由京漢京奉津浦京綏滬寗滬杭甬吉長正太道清隴海汴洛祧路衝要站點登車來京者由各該站長妥爲招待贈給優待免費乘車證如帶僕從一人亦得乘坐三等車免收車費同行議員有二十人得挂專車一輛定於七月二十六日起至八月十日止爲施行期間除詳細辦法業由交通部電令各該路局遵照并刋登各報外特此電逹希即轉行通告各議員或就近刋登報紙以便周知等因除刋登省公報外仰即通告知照等因奉此合行通告希兩院議員及各路站長一體查照特此通告 
[申明警察協緝案犯之辦法]  
　　淞滬警察廳長徐國樑昨日通傳各區署所云照得淞滬地方爲水陸交通孔道五方雜處之區所有各省派探駐滬報警協緝以及本省上級官廳臨時派員指傳之案時所難免警察原有輔助之責不得稍予推諉但辦理手續必須審愼方免貽紊亂之譏向來各署隊協獲他機關指緝之案均須解廳訊轉原所以昭愼重之意歷經本廳長通令並面諭遵照在案乃查近來區所毎於辦理手續多有未合之處合亟申明向來辦法通令各署所隊一體遵照嗣後凡遇各處偵探赴區請求協獲之犯均着解送到廳以憑核轉毋得自由處分致紊向章須知各署所隊係本廳直轄機關遇有協獲案件辦理審愼與否本廳長即有應負之責所以不能不嚴切申明以昭鄭重也切切此令 
[法警辦案崗警不得阻止]  
　　淞滬警廳徐廳長通傳各署所云案查共和國家首重法治司法精神尤貴雄壯故一地方之審檢廳於其所轄之區域内設有傳提人證被告人之事無庸知照該管行政警察可得行使職務或遇司法有請求之時應即隨時協助則行政警察暫假用司法警察之職權此爲定例也近聞檢廳法警持票傳提人犯毎有爲崗警阻止帶區之事不免稍有誤會之處蓋此等知照之限制原係對於非直接管轄之機關而設如會審公廨及隣近外縣之類至於正式法庭固自有權衡當然非他項機關可以比例也合行通傳仰各知照 
[刦案嫌疑人尙待調查]  
　　浦東戚家廟楊全福等家被刦案内嫌疑犯陳掌生一名業經警廳發交司法科迭次研訊堅不承認爲盜惟因在其家内抄出烏鎗子彈火藥銅冒等件大都爲違禁物品故仍將陳嚴行收押一面飭派偵緝隊士王愼卿於昨日渡浦下鄉嚴密調查復候核辦其調查事項如下（一）掌生有無産業（二）現時是否在紙局作工（三）從前曾否犯案 
[四川同鄉會之公電]  
　　成都省議會總商會轉各圑體各報館鈞鑒報載熊　軍以灌縣水力抵押日人此乃全川生命所關旅滬紳商决不承認萬希諸公愛護桑梓尊重主權協力阻止勿使喪權蠢國如果履行卽籌對付無任盼禱四川旅滬同鄉會正會長朱伯爲副會長熊卓然吳甘泉等曁全體公叩 
[藍天蔚往粤]  
　　前關外都督藍天蔚由漢來滬住法租界某里隨往本埠各要人處接洽一切因急欲赴粤不便久留已於日昨附輪前往矣 
[商圑隊長之命令]  
　　上海工部局萬國商圑中華隊正隊長葛第一百六十四號命令云賽奪前商圑總司令白雷銀杯習練日期七月三十一號（星期三日）排隊早六時正叙集地點在射擊場服裝用便衣簡章就地面令云云 
[新榖豐收之佳音]  
　　昨日滬南各米行接到鎭江浦口等處來信謂江邊稱米新榖業已發見收成豐稔較之春熟尤見豐富奔牛以下至無錫等處約有六七分收成新貨大約於月終上市各碾廠亦已接到客家來信預備將陳貨趕緊碾完以俟新貨上市云 
[提倡國貨香烟之諮詢]  
　　工商研究會昨致南洋兄弟烟草公司函云兹據敝會副會長郭建侯君來會報告國貨維持會提倡貴公司香烟一事郭君兼任該會調查部及評議部員各職務兼辦國貨各工廠及辦南洋商業學校現改南洋商業專門學校並辦南洋第一毛巾廠等實業於提倡勸用國貨一道頗具熱心敝會全體會員亦逹一千六百餘員其中皆屬各工廠工商兩界之偉人兼有學校學生計三百餘人皆願提倡勸用貴公司國貨香烟郭君已於日前在震旦及南洋中學各校演說勸用貴公司香烟以免利權外溢但不知貴公司如何辦法請卽指示以便實力提倡勉効微勞相應函逹即希查照見復 
[崇明烟酒牌照稅經收人挾欵潛逃]  
　　江蘇第二區煙酒公賣分局長李璧澄查得本年上期烟酒牌照稅徵收之期業已逾限當飭牌照處分向各屬催繳在案兹悉崇明縣烟酒牌照稅原由朱棟臣（即聘侯）及顧鎬卿兩人合辦上期之稅早經收竣不料朱竟挾欵潛逃兹爲該分局牌照處得悉因事關公欵業已懸賞追緝以便獲到後解請法庭嚴究 
[調查漁船偷運私鹽]  
　　蘇屬緝私二營營長薛振中查得南市沿浦灘所泊外洋來滬之漁船毎以醃魚爲名額外多裝鹽斤偷運入口銷於本埠實與征收鹽課有碍自應嚴加查緝業於昨日派令各稽查員前往各漁船調查如有於照外多裝鹽斤者立即扣留解候究罰 
[救濟會探員查獲拐匪]  
　　拐匪楊春華拐得十七歲女子倪阿三前日乘武昌輪船擬往他埠販賣當爲救濟會探員虞占順王緯文余長林等到輪查獲一併拘送地檢廳訊究 
[被拐婦人途遇拐匪]  
　　拐匪王德明五年前誘拐揚州婦人劉洪氏至營口賣入妓院爲娼王得身價洋三百五十元該氏墮入青樓受盡苦楚今年已二十九歲近因身染毒瘡爲龜鴇逐出沿途求乞某善士見而憫之給資遣乘圖南輪船來滬在船時適與王德明相遇該氏並不聲張暗地哭訴該船買辦請求帮助該船即將王拘留昨午抵埠將王連同該氏指交水巡捕房梅捕頭飭送地檢廳訊究 
[夫婦各執一詞]  
　　王秋山昨至法公堂控稱髮妻王倪氏不守婦道時常出外不歸已有六次不料日前竟將頭髮剪去私行逃逸後由民人偵得倪氏與某甲姘識故此報告捕房前往拘案請求訊究民人並願貼償飯資將氏管押云云詰之王倪氏供夫夫於去年冬間囑令婦人出外借洋無着以致時被虐待並將婦人之髮剪去無奈出外繅絲度日並無與人私識之事中西官判王倪氏送堂留養由原告貼償飯資 
[妻子失蹤之追究]  
　　住居小西門外大興街陳德讓之妻郭氏年二十八歲舊曆六月十八日忽然失蹤兹據馬銀華向陳報告謂該氏實被王德友姦拐藏匿陳遂向王詰問王言語支吾因此兩相衝突由警到來將兩造拘送地方檢察廳預訊一過判候偵查郭氏到案再行核辦 
[閔行鎭長警查獲搶匪]  
　　閔行鎭上海懸警察第一分所長警前日在途查獲形跡可疑之王寶鶴押送到所盤詰據稱日前在上海西門外打鐵浜糾黨搶刧某姓家女孩耳上金圈復在家中竊取父親銀洋置辦紡綢衣褲等物該所警佐當於昨午備文飭警將王申送縣警察事務所訊辦 
[流氓糾黨攔刦]  
　　流氓紹興人周長福前日糾黨兩人在九江路（即二馬路）欄路載刧婦人錢陳氏頭上所插值洋三十元之珠花一朶圖逃氏即狂喊由巡街捕與包探沈阿五將周追獲拘入捕房昨解公共公堂經中西官訊供一過判周押候查吊原贓於下禮拜二訊辦 
[皖婦投河遇救]  
　　安徽婦人徐汪氏近隨其夫由籍來滬投親不遇寄居某客棧中昨日午後一時許該氏因與其夫口角忿不欲生潛至北蘇州路老垃圾橋附近投河圖盡經九十七號三道頭印捕查見急令舟子設法救起帶入捕房經麥捕頭詰悉前情諭着轉送公廨聽候訊核 
[凌虐婢女之澈查]  
　　寓居吳淞路一千四百二十一號門牌粤人潘某之妻王氏因將八歲婢女阿生百般凌虐致女遍體鱗傷被人代抱不平函告虹口捕房飭探蔣阿林與西探司密司往查屬實將女送請西醫驗明傷痕轉送濟良所暫留並將王氏拘留公共公廨昨晨提訊被告延律師到堂要求展期訊核並請准予被告交保候示中西官判潘王氏存洋五百元保出聽候查明訊究 
[私售鴉片烟膏]  
　　潮州婦人吳沈氏在虹口元芳路一百九十八號屋内私售鴉片烟膏被美捕房二百十四號西捕查見回禀捕頭請廨出單傳究潮州人陳阿五因在華記路六百九十四號屋内私售烟膏被二百十四號西探查見回禀捕頭轉請公共公廨出單昨日將陳傳案經中西官訊實判陳罰洋五元充公烟膏焚燬 
[納凉忽起衝突]  
　　南倉街居民李桂卿前晚出外納凉忽與鄰人張坤並張妻王氏張弟孝友等大起衝突張等持刀行兇李受刀傷二處由警到來將一干人拘送地檢廳請辦 
[轉運公會被控]  
　　劉善釗等前至上海縣署禀控轉運公會徇私武斷妨礙運輸以致商業大受影響請求查明辦理以卹商艱　情沈知事以詞出一面礙難憑言昨已備文函致縣商會請爲查明復候核辦 
[聲明僞票來歷]  
　　某五金雜貨號夥張炳才昨至法公堂控稱前有陳明記至號中稱欲購買大鏡一面計洋五十元言明送爲某棧付欵當時商人信以　眞將鏡送往該棧後陳給付德餘莊票一紙商人當卽持往該莊收銀據該莊中人稱實係僞票始知受騙復往該棧擬與理論詎已逃逸無蹤今始與陳遇見扭案求究繼由捕頭禀稱陳在捕房已將洋如數賠出請核詰之陳供實係朋友錢姓所購民人祗代介紹不知其爲僞票求宥判陳罰洋二十元充公賠出之洋給予原告領云 
[罰欵無力繳齊]  
　　寶昌館主王祥根前至法公堂控司賬陶松元舞弊等情判陶賠償洋五十元另再罰洋三十元充公以儆旋又據原告投稱陶來店時有押櫃洋五十元出有收條由陶收執請爲察核判陶將收條交出作抵所有罰欵仍着如數繳案昨又提訊捕頭禀稱收條已經吊出罰洋祗繳十元應請核辦詰之陶供實因無力措繳求宥中西官判將收條交原告收回陶旣無力繳洋着押滿二十天了案 
[押追房租之枝節]  
　　雅維思前遣收租人至法公堂控告房客陳羣虧欠房租洋三十五元向索不付請求訊追判陳交保限繳嗣因無保管押在案昨又提訊原告投稱被告管押後其家中之人即糾合他人向管門人陳永春尋釁恃蠻行兇應請訊究中西官判陳還押着管門人邀同見證到案質訊再核 
[司閽人冒收房租]  
　　江西路普愛堂經租人章維屏王成章指控司閽人沈奇郎冒收房租洋一百三十四元昨晨由捕將沈拘解公共公堂經中西官訊供屬實判沈押限一禮拜繳洋再核 
[放棄違章扭毆之保洋]  
　　公共捕房九百八十八號華捕許高發前日在新閘白克路不知何故與張四春在途扭毆被五百十五號印捕查見以其違章一併帶入捕房捕頭飭各存洋一元保出昨經公共公堂傳訊兩造均不到案判將保洋充公 
[復訊佣金糾葛之訟案]  
　　前在恒豐洋行爲買辦之蕭耕垣與王星齋爲西曆一千九百零三年之佣金等項洋六萬餘元在公共公廨涉訟迭次訊供已詳前報前日午後又經張襄讞會同美德副領事復訊先由原告代表律師上堂陳述案情並據原告蕭耕垣訴稱我於西曆一千九百零三年充當該洋行買辦之後所有一切銀洋往來等項曾與洋總理弗亞扶斯（譯音）各立銀錢總登簿據現未携帶來案云云次由被告代表海德禮律師向原告詰稱爾未進恒豐洋行之先是否係前清候補道員蕭答否我係商業中人開有扇店海律師又問敝律師聞得昔年爾在内地因案被人告發曾受官廳刑訊此事確否蕭答並無其事供畢復與原告律師辯論良久中西官判兩造將銀錢總簿於續訊時呈案核奪 
[茶館主聚賭抽頭]  
　　楊樹浦路八百四十二三號門牌某茶館主江北人吕鳳廷聚衆賭博抽頭漁利被八百三十二號華捕查見當將賭具帶入捕房禀明捕頭請廨由單將吕傳案訊罰 
[崗警查獲贓賊]  
　　崇明人朱阿二前日混入浦東太古公司碼頭開封輪船上縣取廢鐵五十餘斤携贓圖逃被三區崗警朱寶榮查獲解送至署又通州人張錦竊鐵十餘斤爲崗警吕才芝截獲解署昨經曾警正將朱張二人提案略詰之下諭飭連同贓物併解警廳司法科訊辦 
[呈控豪紳欺壓之道批]  
　　滬海道尹公署昨批南滙縣民陸莘耕呈控被南滙豪紳閔學驀誣訴久押請求飭縣准保迅予判决由呈悉該民旣將閔學騫租田早經退租租金亦一併算清何以閔學騫復將該民等控縣管押其中顯有别情候令南滙縣知事查案集訊秉公核辦具報此批 
[縣署批示兩則]  
　　湯少齋爲呈請黄浦江一帶納稅捕魚由黄浦江久已示禁捕魚來呈詞意支離未便照准此批 
　　李桂氏爲朦弊屬實續請處分以成信讞由九舖地甲陸海齡由該氏與倪挂榮先後具控究竟有無根據已於倪桂榮呈内批飭另呈具復着卽知照此批 
[稅務總公所批示兩則]  
　　嘉定棉花認商高發無錫洋布認商恒泰號禀批呈悉仰候彙案呈請財政廳核示飭遵此批 
　　振華堂洋布公所董事李經贊等禀批呈悉所陳商業困難尙屬實情惟值此庫欵支絀之時深望各認商勉力加認以顧公家之收入所請酌減之處未便照准此批 
來函 
[王文明來函]  
　　頃閱報載男婦三人被人毆傷一則按此事爲鄙人同居鍾寶生（按貴報所載爲王寶生）於二十一晚與該弄管門之王彩根一言不合致起衝突當經鄙人同王鍾氏上前善勸反被王彩根糾集多人扭住行兇以致受傷後經鳴捕將王彩根拘入捕房昨解公廨罰金銷案鄙人素來安守本分並無與人有何仇隙事關名譽務請登入來函欄内以明眞相是所至禱王文明謹啓 
雜評二 
[官中（訥）]  
　　古之所謂良吏者能盡心爲民今之所謂良吏者能盡心爲政府盡心爲民之吏對於政治上之一切改革整理無不先爲民着想而於政府則後焉者也盡心爲政府之吏對於政治上之一切改革整理無不先爲政府着想而於民則亦後焉者也近年以來之號稱賢能獲勳章得奬勵者無非善搜括精攷覈一切規劃無非謀增政府之收入而已其有一人爲謀利民而稱良吏者哉 
　　官中之舞弊不僅在串同業主匿稅也擾民之處亦有之然而今日當局之謀取締則專注於串同匿稅一事豈非吾言之一證乎雖然此猶其小焉者矣 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[荷花大少生日壽序] [  徐勵吾]  
　　維民國七年歲次戊午六月二十四日乃荷花大少縣弧令旦某擬親祝因事未果特遣管城子楮先生松使者三代表赴祝而序之曰智哉大少誠爲可以隠前隠可以出則出因時制宜不沾不脫而延年益壽者也回憶客歲入夏以後秦樓楚館時印芳蹤酒肆茶寮屢覘芝範當是時大少腰纏富有不異榆錢之多貎極鮮妍直似蓮花之美社會中固極表歡迎而望其常出風頭也無何復辟禍起發牡丹王者之幽香討逆兵興迎大樹將軍而攝職紛紛擾擾烈烈轟轟自夏徂秋一南一北護法之爭又起窮兵之禍難停大少乃當秋風乍起之時奔入桃源消聲匿跡因憤世而遂避世矣其心之淡泊而不貪利權也誠有貎視督軍總司令宣慰檢閱巡閱經略各使之尊崇而浩然歸隠者然而社會中與大少有關係者則思之不已而尋之尋之不得而俟之其所以如是惓惓於大少者豈有他哉蓋因其有一特長在借外債不押森林不賣礦産而惟憑一人之身三寸之舌空妙無有之兩手即能補貸多數金錢而用之也是以一日不見如歷三秋人人對於大少俱有是心而大少則與德配竹夫人效林和靖與梅妻偕隠故事避兹亂世不露形影人雖呼之而欲其出已則置若罔聞也竹夫人精通翰墨善評古文因與大少伉儷情深故喜讀周惇頤愛蓮說而斥歐陽修之秋聲賦爲不通與大少之見相同哲嗣一名梅因出嗣親屬楊氏故又曰楊梅大少庭訓最善國文敎科書已課至六零六課矣今逢誕期大少復出故余欣然而爲是序併爲頌以祝之曰歲寒三友曰松竹梅氷天雪地挺然不摧是爲寒壽羣稱良材大少之生亦有自來炎天一到誕降奇胎曇花出現望似多財新凉未届恭頌臺萊獨酌壽斝恕不奉陪（六） 
[賦得安福得安字五言八韻] [  漱冰]  
　　枯木逢春後誰憐大樹單决心傾政敵開口似籌安兩字銜頭闊千金票額寛鵰飛雙貫箭魚盡上鈎竿爲選民公僕先成代議圑資財來外府笑駡任旁觀優免舟車費同登辯論壇南風如再競一夢醒邯鄲 
家庭常識 
[除小蟲法] [  孫堃堯]  
電燈之下毎有小蟲千百飛揚可用巨盆盛水置於燈下蟲即羣墮其中游泳再以臭藥水倒下蟲即盡死且免復甦 
[捉蚊法] [  孫堃堯]  
可用薄絲棉套於竹圓圈上置諸室隅一夜之後蚊即盡居其上欲脫不能可一一死之 
[驅蠅新法] [  省吾]  
近由光學上究知蠅眼乃係色盲怕見顔色光亮如將室内窗上之玻璃悉染藍色（用火酒化洋藍即能塗着）蠅即懼而不來卽或飛入亦不飛動俟聚集多時將玻璃扇啓一扇蠅見白光隨從此向外飛去無須驅逐而室内肅然此法余家業已實試頗有效驗旣能驅蠅又可養目閱者盍試之 
[扁豆花治痢疾] [  省吾]  
患紅痢用紅扁豆花煎湯紅糖冲服白痢用白花如上法冲服無不立效 
[墨汁免臭] [  拜佛]  
墨汁夏日易臭可用硼酸粉（西藥房購）少許置於其中卽不致臭用中國硼砂亦可 
[治疔瘡簡法] [  湘舊]  
疔瘡常生於表皮肉毛囊汗腺等處其形圓小如豌豆其始皮膚起小泡後腫甚而硬且覺劇痛患者或至身熱惡寒其治法於初起時用磁石（俗名吸鐵石）置於患處數分鐘即能消腫止痛此法予家傭人及其友試之皆驗（却酬） 
工業須知 
[實驗改良養蜂法（六）] [  蔣雪]  
　　（五）管理及越冬欲求産蜜豐饒全賴管理之得法管理失當則不但蜜量減少甚有逃失或全羣死亡者在舊式蜂桶中巢脾全附於桶上不能啓視且害敵潛伏其中亦不易驅除幾無管理之可言若用新式蜂箱則管理自易而吾人當更加以精密之注意改進之助長之以冀相當之報酬其應注意之要點如次 
　　（一）在蟻類較多之處毎受蟻害可將蜂箱架方凳上而凳之毎足各没於小水盆中則蟻自不能上逹 
　　（二）常啓視蜂箱見有敵害物之蟄伏即撲殺之 
　　（三）在得水稍遠或水質溷濁之處宜置清水盆於巢傍並時常更換清水以防蜂羣發生瀉疾此手續在春季尤爲必要 
　　（四）毎一星期或十餘日宜將台板抽去以掃除死蜂及糞便等污物一次 
　　（五）天氣過寒過熱宜減小巢門寒天日光中及夏季無强烈日光時可開放巢門 
　　（六）蜂羣如係貯蜜豐富時宜加空箱及巢框並在第一箱上安隔王板一塊以阻蜂王入内産子（隔王板係洋鐵板所製上有孔僅容職蜂之出入）啓視巢箱宜從容爲之身上不可有劇烈之氣味 
　　除上列各項注意要點外管理中所最困難者莫如越冬偶不措意即有全羣死亡之虞故越冬實不啻蜂羣之難期也其要件有四即蜂王少壯全羣强盛富貯食料防禦寒氣是也欲蜂王少壯當不使分封而以人工去其舊王（分封前騷動時）欲蜂羣之强盛及富貯食料當稍減採蜜之回數及冬季補給以蜜汁或人造蜜汁（人造蜜卽以白糖飽溶於冷水而濾過之或氷糖溶於熱水中更加酒石酸及食鹽少許）欲防禦寒氣當於箱外厚包草蓆等物不使寒氣侵入惟過厚則蜂亦將悶死矣（未完） 
詞話[  栩園]  
　　瑞香女士錄寄詩餘兩闋頗婉約可誦玉漏遲云素蟾天外照畫簾靜漏殘人悄小立中庭驚起宿花雙鳥千古氷輪如鏡空老郤天涯芳草吟更嘯醉歌踏月虚度年少　舊遊縹緲無憑記折柳分春尋梅索笑回首西湖清夜夢魂猶繞萬里片雲天淨且莫把閒愁縈抱芳訊查空餘别情多少滿江紅春社咏燕云舊燕重來曾記否草堂前度喜此日相逢勝地昔遊同訴海國春深常作客江南芳訊同覊旅想一年一度壘香巢良艱苦花柳滿他鄉負風雨夕天涯暮問故園松竹只今誰主卜築何時酬素願棲遲聊寄全家聚對溪山風月學躬耕西泠路咏物如人絶不雕琢是塡詞上乘惟玉漏遲第二句應作四字前段結句第二字宜平耳後段結句用平平仄平平仄則頗細到 
短篇小說 
[警世短篇醇酒婦人（續）] [  常覺]  
　　時車復馳而軟語切切時透車窗而出女郎狀至嬌憨可愛唇圓小而絳輒若含笑以其玫瑰之頰軟貼於車裀之上絮絮告以日間瑣事王聽之若至有味則亦搆語悅之且云今晚當先至最著名之酒館晚餐旣醉且飽乃往觀劇劇散則當夜宴宜往旅舍食夜點毎作一語其嬌麗之小友必鼓掌稱美王大樂時車方過一女子妝飾品肆玻厨中電光燦射陳設華眩裘媚顧之若至歆動云欲得手衣王立命車止扶裘媚入肆令擇所愛裘媚至此乃如小兒入糖果肆嘻嘻不置而又恐價值過昻審擇良久始取手衣十餘付各免咸備王爲付值而出女樂甚嬲王趣至餐肆然後往觀劇王如言然王毎飲必醉嘔吐狼藉惟此次以美人在座則力自歛抑不令露此醜態復歷舉朝事以自增其身分於是俄皇也大臣也一一自其唇吻間跳躍而出裘媚張其櫻唇注目其面神爲之往王見女郎歆動益恣言治黨人事其言慘毒幾無人理裘媚慘然體瑟縮不能自寗王見其懼則大得以爲榮復曰吾於國中之威權如此而黨人之欲謀我者仍不乏其人嘗有一人欲於途中刺我顧其念甫起吾警吏已捉而逮之爲狀乃如縛豕並得其聯名錄於秘處惟其字皆密碼無人能識問之不言汝知我此時則如何哉裘媚色變微聲曰不知王笑曰雖以爾之聰明亦胡能及吾術之簡而效哉當審鞫犯時吾方吸一名貴之雪茄見勿言乃從容以雪茄之火烙其面曰爾勿言耶犯痛而嘷顧爲吏所持莫能予抗及烟旣燼始吐其實惟其言紆緩乃又耗我至名貴之雪茄一枝言次見裘媚色益慘沮體亦顫顫動自念足矣勿言之太過使彼後此不敢近我乃起曰吾腹已飽如瓠吾親愛之人今往觀劇乎（未完） 
 
 
 

Page 15

 
 
   
 
 

Page 16

 
 
   
 
