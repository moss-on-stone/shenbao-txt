# 1898 - 265 - 4909141

 

Page 1

 
 
[勸募徐海賑捐] [  申報館協賑所謹啓]  
　　上年淮徐海一帶洪水爲災小民蕩析離居慘難言狀經各省大善士解囊佽助以救窮黎中澤哀鴻始得苟延殘喘不謂瘡痍未復而霪霖又復成災計自四月下旬至七月初瞎雨盲風無時或己麥雖熟而不及搶割禾己殖而盡受漂流下民果有何辜而迭遭此上天之厄耶惟是大創之後生計更艱待哺嗷嗷朝不保暮若不設法籌欵解往災區則數百萬子民勢將盡塡諸溝壑兩江督憲劉峴帥江寍藩憲胡方伯痌瘝在抱軫念災黎函致本協賑所命爲籌集鉅資匯往施放伏望海内仁人君子同襄善值再發慈悲節宴會之豪資省日用之浮費或多或少任意樂輸蓋賑欵能多得一錢卽災民可多活一命生死肉骨胥賴同人不獨本協賑所馨香以禱者也肅此佈陳伏惟德鑒 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中　漢廢　胡諸文二百世餘篇歴代名臣奏議採之各家文集廿一史者以及文選文苑文粹文鑑無不畢僃非異端夾雜可語乃士林中之圭璧每部計洋七角上洋三芽閣橋飛鴻閣發兌此佈 
[醫書問世] [  圖書集成局代啓]  
　　六科準繩一書爲前明金壇王肯堂先生所箸遠宗古聖名著醫林前由書肆友人倩本局排印以廣流傳幾易星霜己空篋笥兹　續付手民較前益爲精美每部四十八本分裝六套實價洋銀六圓又景岳全書爲明張介賓先生所箸立諭精卓醫者宗之每部二十四本分裝兩套碼洋三圓世有欲於杏林橘井中獨樹一幟者請臨三馬路申報館申昌書室及各書坊購取以廣揣摩可也 
[陸軍槍砲海軍戰艦宜歸一律論]  
　　中國向無所謂火器也所恃以威天下者弓矢而己戈矛刀劍而己故古之武夫惟取勇力烏獲舉鼎項羽拔山其氣固蓋一世矣至若漢之黥彭蜀之關張唐之褒卾明之常遇春傅友德無不以武勇著名於時奮建奇績五代時王彥章善用槍時以王鐵槍稱之載於史書初非世俗流傳之誕語岳武穆將才天挺百戰百勝雖其運籌帷幄决策神奇而武藝絶倫亦實非一時諸將所及然使此數子者生於今日則雖力敵萬夫而亦有失其勇鷙者何也蓋今之所恃者在火器之利初不在力之猛也中國昔時雖有水戰之法吳楚舟師昭垂史册餘皇克敵今人類能言之迨晉之王濬以樓船下益州唐之李臯製木輪戰船以禦虜韓蘄王與金人戰於黃天蕩梁夫人親執桴鼓以助軍威大破兀术此皆中國昔日水戰之美談也然從無有用鐵甲戰艦而與敵人戰鬥於大海之中者我朝入關以神機火器得定大業槍砲之利固足以示威天下矣自與泰西各國通商而知西人所用之火器比我尤爲精利而又知中西相隔以海欲與爭雄必先爭海欲與爭海必置海軍欲置海軍不得不備鐵甲戰艦於是將水陸各軍悉仿西國兵制圖謀不遺餘力以兾自强以兾能與各國抗此誠所謂當今之急務矣然師法泰西其制不一無論一切軍政營制各不相同卽以器械而論一槍也而有前門後門單響連響之異一砲也而有前膛後膛銅鐵純鋼之殊一戰艦也而有蚊船雷船碰船快船鐵甲船之不同其餘水雷則伏雷行雷桿雷魚雷體制不類火藥則炸藥棉藥餅藥栗藥迭出新奇各有所宜卽各有所用亦卽各有所以制勝之處而余謂莫要於其制之一試以陸軍水師兩項分析言之陸軍以槍砲爲尙然旣有前門後門單響連響之異前膛後膛銅鐵純綱之殊則宜考究其何者爲精足以制勝一律購造方爲有用若槍則忽而林明敦忽而呍者士忽而毛瑟忽而亨利馬梯尼砲則忽而克魯伯忽而阿模士莊忽而荷乞開司忽而那登飛其製不同其用卽異紛然錯雜必致有不能相通不能相顧之慮至於戰艦雖有鐵中船蚊船雷船碰船快船之不同水雷有魚雷伏雷行雷捍雷之異製然同一鐵甲船也而英與德所造各異同一魚雷也而此廠與彼廠所造不同故如鐵甲船一項縱使多購多備而色總宜於一致推之蚊雷碰快各船亦如是魚雷一項亦宜多造多製而色亦不可紛歧推之伏行魚桿各雷亦如是蓋器旣一律則陸營軍士所用之槍砲皆從乎同易於訓練卽使更調統帶員弁當亦以營規之一器械之一而無枘鑿之虞前年中國以軍營所用之器不同給發彈藥一時錯誤以致不能配合因而僨事者旣歸劃一則此弊可免矣海上行軍戰艦轉旋均有法度若能一律則疾徐進退提督官操縱各艦自克裕如卽或遇有損傷亦易修補蓋艦之大式無異艦中之零件亦無異此艦備用之物卽可用諸彼艦極之建造新艦需欵定必較廉以艦中一切無須另作新式也有此數利吾故曰陸軍槍砲海軍戰艦宜歸一律也若夫槍砲之精利不越乎力之猛發之速擊之準至之遠重滯遲鈍者無取焉戰艦之在海洋船體愈輕砲位愈小行駛愈速鋼甲過厚砲位過重非徒無益而且有害鴨綠江一役可爲前鑒有整軍經武之責者想皆能知之無俟余之贅言矣 
[保奏人才摺]  
　　署日講起居注官詹事府少詹臣王錫蕃跪奏爲敬舉通逹時務人才恭摺仰祈聖鑒事竊維匡時賴有眞才佐治宜資羣策我皇上勵精圖治時以人才爲重數月以來於内外臣工所保人員疊次召見量 
才錄用一善不遺古帝王旁求俊彥之隆規於今再見自强之道蓋於此道植其基臣備員講幄仰窺宵旰勤勞欽感莫能言喻深維以人事君之義輒願舉其所知用效壤流之一助臣前承恩命視學閩中在任數年於閩省人才時時留意所知者亦以閩省爲較多竊見福建興泉永道周蓮辦事勤懇心地光明所至之區士民皆畏威懷德忠憤勃發毅然以奮身報國爲心講求中外政務實能周知利弊洵屬傑出之才四川候補道沈翊清係原任兩江督臣沈葆楨之孫長才偉略不墜家風在船政局十有八年辦事精詳於製造之學具有心得經理各事均能措置裕如喬木臣臣庶幾不愧其選北洋水師學堂總辦候選道嚴復本船政駕駛學生出洋學習於西國典章名理之學俱能探本溯源精心研究中學亦通貫羣籍著述甚富水師情形尤其所熟知專習久在北洋供差奉公之外閉門寡合其立品尤爲高卓内閣候補中書林旭才識明敏能詳究古今以求致用於西國政治之學討論最精尤熟於交涉商務英年卓犖其才具實屬超羣以上四員就臣所見均係通逹時務之才用敢據實保薦周蓮現居本任沈翊清尙未往赴四川此時聞在福建原籍嚴復在天津當差林旭在京供職可否仰求皇上量才器使之處恭候聖裁所有微臣保薦人才緣由謹繕摺具陳伏乞皇上聖鑒謹奏 
[京畿要語]  
　　昨日西字報接北京來電云中國皇上邇日猝然不豫以致京師中甚爲淆亂戸部侍郎張蔭桓己下犴獄并令查抄工部主事康有爲有謀爲不軌情事飭令嚴緝其弟康廣仁己經拿住發交刑部卽須審明正法 
 
 

Page 2

 
 
　　京師九門調兵守衛官民出入均須一律嚴搜駐京各國欽使咸至總理衙門請各派兵船來京保護並詢問皇上聖體如何 
[派兵入京]  
　　西報云泰西各國以中國京師近有變亂情事恐旅京西人不無惶惑故英提督己派軍士數百人由唐沽進京以資保衛矣 
[新撫過鎭]  
　　鎭江訪事友人云調任江蘇巡撫德靜帥交缷江西撫篆後乘坐官舫帶以小火輪船赴蘇履　於月之初七日行抵京口繫纜六吉園碼頭常鎭道長久山觀察以及文武印委各官均詣碼頭恭迎憲節新兵新湘江勝各營亦排隊江干鳴槍誌敬隆隆之聲不絶於耳有頃長觀察率領各官依次登舟禀見靜帥獨留觀察暢談良久然後辭出聞憲舟擬於初八晨由内河開行駛赴蘇垣云 
[大令回任]  
　　鎭江訪事人云丹徒縣王伯芳大令今夏因病缷任經大憲委董大令觀瀛署理斯篆現王大令己勿藥有喜奉省憲檄飭回任筮吉八月初三日接印董大令交缷後卽於初四日起程由皇華亭碼頭登舟向麋臺進發 
[派船聽差]  
　　金陵訪事人云去冬德人佔據膠州灣防務吃緊長江水師提督黃芍巖宫保率領所部扼守江陰今雖防務解嚴而節麾仍駐紥其間以資鎭撫如有公務與督憲會商一水盈盈來往須憑舟楫峴帥以倘有要公未免濡滯特飭小兵輪船二艘停泊江面聽候宫保調遣兩兵輪船管帶己奉飭遵卽開駛前往矣 
[示求儒將]  
　　金陵訪事人云兩江標防各營將領人多於鯽第赳赳武夫均無雅歌投壼之度能挽十石弓不識一丁字者比比皆是上月二十一日督憲劉峴帥特飭中協王幼山副戎傳諭標下上自副叅游下至千把外委凡有略通文理者另有要用副戎奉諭後當卽通飭各弁並牌示標下候補一體知悉速赴恊署報名想矯矯虎臣中當不乏彬彬儒雅之輩投袂而起以應峴帥之求也 
[請給關防]  
　　京師訪事友人云現在遵設礦務路鐵路總局文牘繁多應有關防以專責成遂由礦務鐵路總局奏請飭下禮部鑄銅關防一顆其文曰欽命統轄礦務鐵路總局關防鑄成後咨送至局俾資鈐用未經鑄造以前所有應行文件暫借總理衙門關防辦理己附片陳請聖裁矣 
[示招學生]  
　　京師訪事友函稱日前巡視五城御史出有告示云爲曉諭事現奉諭旨開辦學堂先行設立兩處一在西河沿大宛試館一在打磨廠粤東會館凡京外舉貢生監京官子弟皆可入學肄業每堂聘請中學教習一人專課四書諸經史鑑内外政治等學西學華教習一人先課英國語言文字算法輿地其聲光化電諸學陸續加添學生以五十人爲渡須通中國文理方准入學仍照各學堂之例每人每月交束修京平足銀二兩先交三個月由本堂氏備器具茶水及購買初學洋書等項餘作月課奬賞另議學規章程懸示堂内現將定期開學爲此諭知五城所屬人等如願來學卽行取具同鄉京官印結注明年歲籍貫出身報名勿得遲悮切切特示計開一學生宜通中國文理雖己讀書職字不解文義者不收一身家不清無印結者不收取具同鄉京官印結註明年歲籍貫一吸鴉片烟者不收一曾在各學堂因犯規辭退者不收一年在四十以外者不收一學生五十人爲度多則由中學教習考試分别去取 
[撥兵護教]  
　　沙巿訪事友人云武防左營現己改爲沙巿防營派撥營勇若干駐守福音堂等處藉資保護其總營駐紥洋馬頭將前年鎭南營所築土城重加修葺内設客廳外建營門其營兵則在左右誅茅作屋常川駐宿 
[大憲憂災]  
　　金陵訪事人云徐淮海三屬去年重受水災幸經督憲及各處善士籌捐籌賑哀鴻百萬不致靡有孑遺方祝今年五榖豐收蔀屋衡門得以重安生業詎近日迭據該處州縣禀報水又爲災窮黎疊遇凶荒勢不致盡委溝壑不止督憲劉峴帥惻然憫之一面委員前赴災區查勘具報據情入奏一面電請上海義賑協賑各善士赶籌巨欵解往拯救并派委員分投各處富庶之區勸辦大憲之爲災民計者可謂心力交盡矣 
[遴員密查]  
　　揚州訪事友人云泰屬河垜塲灶丁滋事塲員劉昌龢槍斃灶丁趙鳳池等二命由東台縣宰勘騐通詳己誌前報嗣上憲以人命至重飭運司會同揚州府提訊確情繼又檄飭蘇臬親提以昭愼重奈塲員劉昌龢缷篆後己不知何往雖經運憲江都轉迭次嚴催迄今尙未解案日前泰分司李分轉來揚赴運轅禀見將此案起末細情一一縷禀都轉以此案稽延愈久枝節愈多且省中傕解人証甚亟遂飭令分轉赶卽回署迅將革員劉昌龢獲解來揚以便解省歸案訊辦迨分轉禀辭遄返都轉又復遴委施分轉承志潛往密訪要件分轉改裝易服駕一葉扁舟己於二十八日起程前往矣 
[揚屬裁官]  
　　揚州訪事人函稱兩江總督劉峴帥奉到裁撤冗官電諭立卽遵辦抄錄轉行運憲江都轉己奉公牘飭將兩淮應裁應併各缺悉心籌議先行詳覆聽候核辦聞都轉奉文後擬將駐紥淮北批騐所大使一缺曁駐紥淮南批騐所大使一缺及巡政廳兩缺一概裁撤後聞峴帥之意凡廉俸薪水經費之由運轅支發者每年須裁省萬金之譜都轉遂將淮南書局火藥局保甲局等均開入應裁之列業己具詳申覆矣其不屬運轅之各官如本郡府叅軍駐紥本城某糧臺亦有歸併之說凡應裁者均以九月爲止傳聞如是未識確實否 
[札裁冗員]  
　　松郡訪事友人云自朝廷銳意維新冷署閒曹依次裁撤而各直省武職人員儘有一官匏繫除朔望衙參　外無所事事者現經政府移文省憲轉咨江南提督李壽亭軍門札飭所部詳查轄境各冗員呈候裁併上月二十五日中營參將張華園叅戎接到札文限令五日内卽行查覆當卽轉飭部下各員速將營汛各弁查明可裁可併之處禀覆核辦○江南提標向有中左右前後城守六營除右營移駐上海後營移駐嘉定外郡城實存四營中營叅將兼統新正營練軍爲提標各營領袖城守某遊戎則管帶副營兼有地方之責惟前左兩營額兵本少自前酌裁之後實存馬戰守三頃約僅六十餘人一旦有事旣不能登埤助守又不敷執戟前驅現聞有一律裁撤之信特未見明文不知確否也 
[沙巿小火]  
　　沙巿訪事友人云上月二十六日天色未明毛家巷下首姚鼎泰洋貨店不戒於火焚去廚屋一幢餘未殃及亦可謂不幸中之幸矣 
[粤省官塲紀事]  
　　廣東訪事人云廣東將軍保留守於上月十一日因病出缺卽由省憲電奏當奉電旨廣州將軍印務卽交左都統興統制署理兹統制己於十六日接印視事聞保軍憲身後蕭條督憲吊唁時察悉一切慨贈銀三萬并允代籌回籍等費軍憲清廉之操督憲念舊之情均足以資觀感矣○南海縣董邑尊忽攖瘍疾日久未愈因向大憲禀假并請委員代理大憲俯如所請卽委謝大令師元暫代己於二十五日入署視事矣○新任粤海關監督莊榷憲於上月十八日抵省船泊天字碼頭督撫曁文武員弁均赴迎日亭恭請聖安畢榷憲隨卽起節入城至行轅暫駐各官之晉謁者車馬往來途爲之塞 
[沙巿官塲紀事]  
　　沙巿訪事友人云荆宜施道俞君實觀察鍾頴現經督憲委署江漢關道篆觀察接任後卽飭家丁以板輿迎養太夫人並瀛眷等前赴任所○現署荆宜施道恭養泉觀察釗在卾省接受關防後卽於上月二十六日乘昌和輪船抵埠各官呈　手　紛紛禀見惟 
 
 

Page 3

 
 
府憲因在歲試期内未經往謁觀察渡登官舫小憩片時卽乘绿綠呢大轎回署次晨印委各員皆赴道轅禀賀 
[邦上官塲紀要]  
　　揚州訪事人云新授揚州營中軍守備袁守戎子和昨己抵揚隨涓吉本月初二日接印任事惟衙署尙未讓出暫居舟次署理之周千戎松茂亦卽於是日回城守本任署千總之趙總戎亦於是日交缷以便回城外某汛本任○通分司鄭分轉琦奉運憲江都轉諭飭尅日來揚面商要公分轉遵卽起程於本月初一日抵揚立赴運轅禀到○沈分轉述曾甫由甘省解餉回淮旋奉江都轉檄委前往通屬查辦事件分轉遵卽束裝就道矣 
[洋城近事]  
　　廣東訪事人云上月十六日三點鐘時省垣忽起暴風走石飛沙天地異色翌晨聞有東莞沙潭船由鄉來省行至大沙頭海面適當風起舟子力不能支竟遭覆没搭客一百二十餘人遇救得生者僅二三十人清佃局委員李荆門大令亦遭是厄省垣善堂紳董聞耗卽備資委人前往打撈各屍先行照相然後爲之棺殮以俟親屬認領○某西人忽屬意馬儀清太史之第宅宅基不甚寛大時下價值不逾萬金今聞西人出至一萬六千六百兩并允定後可以緩至三年然後交屋鄰近李宅比太史之屋更廣且臨大街西人亦欲并購　價一萬四千金聞亦可以成交未知西人何取乎此屋而出此重價也○省城佛山等處向有渡船載運貨客習以爲常近日聞有小輪船二艘行駛内河恐生意爲彼所奪心存忌嫉聚衆把持并令孖舲小艇亦不准載客行駛且欲與小輪船爲難因此小輪船本擬上月十二日開行者不禁望風裏足各船戸復求紳士某君代向大憲乞恩某君以事由總理衙門批准施行未便冐瀆婉詞却之若輩不信徑求大憲未蒙准行於是始知計不得　遂於十六日仍照常攬載矣小輪船知風波己息亦卽開行各安生業彼招招者亦徒多此一舉矣○童試至學院總覆而後棄取定從未有發落簪花之日而猶有更動者不料廣東新寗縣新進文童譚佐昌竟於簪花之日復由學憲牌示扣除其示云據新寗縣舉人麥葆元等禀稱該新進文童譚佐昌確係搶替請飭革辦此案前經有人指攻本部院調令來轅面試文理粗通且能默出正覆塲内文字雖三代派名誤對恐實係驚惶所致兼由提調官刑訊無供暫予矜全仍出示招集本邑紳耆於簪花日公同詣轅面禀以補稽查之不及現據該舉人等以譚佐昌係該認保廪生李鏡春代倩順德縣郭姓搶手所爲指攻確鑿應卽將譚佐昌學名先行革扣交提調嚴行審辦認保李鏡春保庇搶替迨經調覆時仍復具結硬保實屬瞻玩己極李鏡春著卽斥革歸案訊究派保黃溶第失於覺察亦予暫革聽飭傳訊仰代辦提調官遵照辦理切切特示求榮反辱若該童者果何爲哉○南海縣文童勞孟才招覆案出己落孫山日前經學憲牌示勞孟才作爲佾生誠異數也 
[渝江秋色]  
　　重慶訪事友人云上月某日江水大漲淹至朝天門内爲近十餘年來所未有大小江沿岸民房悉遭淹没貧民流離失所困苦堪憐渝城各籌善堂捐欵按名散放以冀若輩得以殘喘苟延幸不久水卽退消惟日來雲暗天低仍有雨意恐後以江水仍不免繼長增高也○怡和洋行管事人吳質莊之子仙州在渝城開設福記藥號虧空數萬金忽然倒閉當未倒之前父子自知不可久持乃辭去怡和之事附舟東下甫至宜昌卽得倒閉之信聞積欠各債約萬餘金所存貨物銀兩己經地方官封禁候拿獲吳仙州再爲斷結目下各商雖四處探訪仙州所在恐黃鶴一去未必能復還耳 
[九派江聲]  
　　九江訪事友人云調任江蘇巡撫德靜山中丞於七月二十六日由南昌乘小火輪船起節是晚憲旌駐吳城鎭二十七日抵湖口湖口縣徐雲階明府預飭辦差人役在西門外月塘邊搭蓋官廳懸燈結綵以備迎迓俄見一縷青烟來從天際鎭道以次各詣舟次禀見并設筵祖餞以盡東道之忱憲舟旋於次日鼓輪東下各官仍恭送如儀○正任貴谿縣調署德化縣楊紹庭明府焜交缷在卽士民集資公送民不能忘匾額一方情深借宼化洽思游等牌二十餘扇并萬民衣傘鼓吹送署以表依戀之情明府堅辭至再而後受之 
[上海官塲紀事]  
　　松江府張子虞太守蒞申後卽於前晚黃昏時命駕進城先詣道轅禀謁蔡觀察繼至縣署投剌黃大令迎入花廳設筵欵待直至月上花梢始興辭而出遄回舟次○文報局總辦羅少耕觀察嘉杰由蘇回滬昨日午前命駕進城詣各衙門拜會至縣署時適黃大令在招商局緝犯未回卽由家丁擋駕 
[欽犯無蹤]  
　　欽犯康有爲謀爲不軌奉旨嚴拿經上海縣黃大令在新濟輪船搜查未獲己紀昨報江海關道憲蔡觀察以此係要犯情罪重大恐被遠颺卽函致駐滬各國領事請飭捕房包探一體嚴拿並懸賞銀二千兩昨日招商局圖南輪船及太古行重慶輪船抵埠法界各包探仍帶通班探夥守候碼頭上船密查殊無蹤跡然巿中傳說紛紛咸謂該犯己經出都搭船南下不知何人於將到時示以捉拿消息遂被逸去人言若此姑紀之以俟續探 
[請懲毁謗]  
　　賈文卿前投英界公廨控被趣報館主筆牟淵如誣登新聞肆行詆毁昨日下午經署理讞員鄭瀚生大令提牟研訊賈遺丁賈升投案供稱家主文卿前日被趣報館登列茶肆填實收可云笑話一則任意揑造壞人聲名求大老爺嚴行究辦牟供職員與鄒瀚飛股開趣報館此事由楊漢卿訪來職員雖爲主筆而館務一切均歸鄒瀚飛主裁與職員不涉鄭大令著牟交保出外邀楊到案復訊核奪 
[擬遷菜巿]  
　　本邑小東門沿浦大街向設菜巿每當天將破曉時人聲嘈雜居民皆憾之嗣經工部局董事體察民情在浦灘擇地一區建造屋舍以便負販之徒設攤售賣己將工竣大約中秋節後卽可遷往貿易矣 
[法廨停訊]  
　　昨係法界公廨訊案之期因讞員朱森庭明府公出未回故捕房中應訊各案暫停一期俟下禮拜二解堂會判 
[更夫誤事]  
　　江北人陳杓在浦濱充擊柝之役前晚松江府張子虞太守乘舟至滬下椗大馬頭傳喚更夫良久不到太守大怒卽傳十六鋪地甲傅陳訊辦 
[木工跌斃]  
　　浦東木工周小茂在南巿廟唐會館左近爲某姓家翻造房屋前日午後偶不經心從高墜下腦漿迸裂一息僅存延至晚間遂爾斃命昨日由其家屬到塲備棺收殮 
[路斃何多]  
　　本邑大南門外向有流丐露宿街頭風雨凄凉一椽莫蔽情殊可憫邇來寒暖不時尤易釀病以致兩日間竟有五六名先後斃命是處係二十七鋪轄境遂由局勇報知善堂給棺收殮亦可慘矣 
[上海縣署瑣案]  
　　姜少卿控姚守政黃尊三虧欠銀兩前晚由帮審委員李葆初二尹提案追究姚供現在覓有的實保人請准交保出外分期拔還黃供管押在所無從措辦亦求交保清理二尹判姚於半年内分作三期如數繳清准予銀錢並保逾期不繳惟保是問黃則還押限十日繳銀如違干比○前者英公堂移送私鑄小錢之陳萬順趙萬生周雲卿三人到縣屢訊不承前晚又經李二尹提訊周供前在蘇州製錢局當鑪匠分得剔出薄錢帶至申江攙用並非私鑄陳趙供與周同二尹以私鑄無據從寛免辦著各還押候備文解回原籍○黃長福在英公廨杻控旗員瑞徵誑騙珠花一案因未訊結黃又赴府上控由張太守批發上海縣提訊詳復大令奉文後移文英公廨提全案卷宗原被人等至縣核訊前晚亦經李二尹訊問黃供在申做珠寳掮客瑞公館主人於二月十九日向小的買珠花頭面計價洋五千元約期付價後因延宕多日探悉己將珠花典賣洋八百元知被誑騙屢向催索終未見分文交付迨扭控英公堂而瑞恃其勢力依然置若罔聞不得己赴府上控今蒙提訊叩求 
 
 

Page 4

 
 
　追瑞遣家丁唐選清投稱主人現往湖北前買黃長福珠花等物約期未到伊卽帶領廿餘人闖入公館樓上搬取銀洋衣物值價頗鉅主人回論竟被扭至英公堂控告珠花價銀理應如數付給惟伊所搬之物亦求究追並請治以辱官之罪二尹問黃何時糾衆到公館搬物有何見證答有華捕目睹二尹研詰良久兩造供詞各執諭候移文英公廨傳到華捕復訊察斷 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁冐教]  
　　鎭江訪事人來函云常鎭通海道長　山觀察於月之初六日發出告示一紙其文曰爲嚴禁冐充教民撓害地方事照得天主福音教堂原爲勸人行善而設本道深知其教規嚴肅善氣迎人乃訪聞近日各屬有等不法棍徒冐充教民或酗酒賭博或挺身健訟或彼此尋釁聚衆鬥毆甚至無故生事擾害閭閻羣勢洶洶人言藉藉在該棍徒等干犯刑章固屬罪由自取而各教堂誠心勸善忽　該棍徒等敗其聲名此不但各堂司鐸心中不樂卽本道亦代爲不平除函致天主福音堂一體查禁並行道屬各府廳州縣隨時嚴拿究辦外合行示禁爲此示仰闔屬軍民人等知悉爾等須知眞心奉教之人斷不可在外滋事所有在外滋事决非眞心奉教之人現經各堂司鐸面稱此等棍徒按照堂中規矩必不收留應請地方官嚴行拿辦本道心存惻隠不忍不教而誅姑予先行示禁自示之後該棍徒等務須痛改前非勉爲良善倘敢仍蹈故轍則是冥頑不靈不足愛惜一經訪聞或被告發定卽嚴拿到案盡法處治決不寛貸其各凛遵毋違特示 
[上海巡局瑣案]  
　　本邑大東門外新馬頭外灘和盛押鋪爲粤人劉坤和所開雇同鄉張朝副在鋪製造新衣去春張因病逝世其妻駕氏至錦索取工資與劉兄桂林相識遂成苟合桂林心懷叵測欲將氏所生之幼女價賣氏不從致相割絶日前氏忽至和盛大肆滋閙桂林早己避匿由劉坤和出爲喝阻扭請十六鋪巡防南局提究鍾偉臣二尹研訊之下諭以此鋪非桂林所開不得妄肆滋擾今姑從寛免究嗣後如遇桂林儘可扭局究辦氏叩謝而退○南巿泰潤荳行前倩駁船戸錢關寳至西塘鎭裝運菜餅若干擔抵滬後檢點數目忽少三十餘擔由行主某甲投控十六鋪巡防中局局員潘仲泉二尹立飭地甲將錢傳案研訊錢供不知如何缺少小的並未藏匿不能賠償二尹再三研詰錢荃執如前遂令移送縣署請辦錢不允乃將其子拘押錢始情急前晚自行投局禀請公斷二尹升座覆訊供稱所缺之數甚鉅小的斷難賠償二尹以其始　刁狡本應究責姑念知罪著賠洋銀十五元限期繳案從寛開釋 
[英界公堂瑣案]  
　　顧茂林陳裕順羅錫榮前因犯案判押捕房昨晚三人互相串通銼斷鐵栅意圖逃逸適爲衛捕頭所見派捕轉送公廨請究署理讞員鄭瀚生大令商之福繙譯官判令各責三百板以儆○洋人莊可投案禀稱昨日商人行經大馬路遺失金戒指一枚投報捕房由包探朱阿高查係張阿三拾取請爲追究張供在途拾得己在朱樹栢所開廣貨店購買物件抵押洋銀四元八角大令判押一禮拜○包探　星福禀稱南京人陳子金屢因犯賭遞解回籍曾在捕房拍有小照今復來滬請予嚴懲大令判責一百板仍行遞籍○蘇人沈文卿禀稱向充　院輿夫昨被孫雪卿竊去紡綢衫一件報捕後由四百七十六號華捕追獲叩求究辦孫認竊不諱大令判責二百板○陳桂卿投案禀稱向關　店前日因遷移房屋被夥王富郎偕其弟奎郎竊去洋銀十元鈔票洋二十二元逃匿虹口地方小的查知卽投報捕房由包　李星福拘獲求恩究追王供認行竊大令判各押兩禮拜○粤人吳毓麟控車夫陳仁根竊去包車一輛由包探胡瑞龍在虹口緝獲解案請究陳供江北人在吳姓家拖拉包車被吳圖賴工洋二元小的無奈只得將車作抵大令著吳照給工洋陳不應監守自盜判令笞責二百板○金裕豐禀稱家居虹口百老匯路昨被張和尙董阿紅乘間竊去布衣六件被質洋二元四角由石包探拘獲並起到原贓叩求究辦大令判張董各責二百板諭令金將當本如數賠償 
[美界捕房紀事]  
　　前日小竊沈木生至虹口崑山路二十二號洋房内竊得金表一枚金練一條綢傘一柄當由洋人投報捕房請緝昨爲包探金立生查獲吊到原贓一併送入捕房押候解送公堂訊辦○小竊吳阿星前在百老匯路某馬車行竊得地毡數塊爲包探胡瑞龍所獲拘入捕房押候究辦○寗波人張永順董阿宏在外虹口金裕生衣莊爲夥前日二人串竊店中衣服多件質錢使用經店主報案後昨爲包探石金榮查獲吊到原贓一併送入捕房押候究辦○前晚偷兒沈長生至中虹橋薈萃茶樓竊得水烟袋一枝正欲逃逸爲包探沈阿鶴撞見拘送捕房候究○前晚小竊趙林生至裏虹口某姓家撬門而入竊得布衣多件包探沈阿鶴巡緝至此適被所見拘送捕房押候究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年七月三十日京報全錄]  
　　宫門抄○諭旨五道錄前○將軍依奏爲遵旨查明州縣被叅各節據實覆陳摺○奉天學政貴奏爲病難速痊籲恩開缺摺○江督劉奏爲揀員調補沿河要缺知縣摺○將軍依奏甄别知府照例補用摺○七月三十日内務府國子監正紅旗值日無引見○徐樹銘謝署工部尙書恩○崇禮謝抵銷處分恩○那王續假五日○克王續假十日○徐中堂續假二十日○掌儀司奏初一日祭　奉先殿溥僎行禮○召見軍機崇禮楊銳○○奴才依克唐阿廷杰跪奏爲遵旨查明州縣被叅各節一併撤省察看以飭官方恭摺仰祈聖鑒事竊查光緒二十四年五月二十七日承准軍機大臣字寄本月二十一日奉上諭有人奏奉天海城縣知縣米穜辦理昭信股票苛派騷擾私設班管任令蠹役擅作威禮署遼陽州知州鳳鳴玩視逆案各等語著依克唐阿廷杰按照所叅各節確切查明據實具奏毋稍徇隠原片著鈔給閱看將此諭令知之欽此遵旨寄信前來卷查署海城縣知縣米穜辦理昭信股票僅據自行倡交銀二千兩並據聲明本城四鄉尙未勸有成數署遼陽州知州鳳鳴具報州民張桂服毒身死一案經訪聞親詣查勘傳訊全案人證僉稱張桂林係因擅用其母李氏存銀被斥情急服毒自盡身使屍弟張桃林先期逃避情有可疑非緝獲張桃林究明難期水落石出各等情在卷奴才等遵卽檄委准補昌圖府知府陳震前往遼陽州現任軍糧廳同知顧儒基前往海城縣確切查明禀覆去後兹據顧儒基禀稱訪查海城縣城廂鋪戸由各行公議會議定每行各認領股票二張四鄉村堡由鄉約會首人等公舉富戸勸令籌借有數屯認領一股者有一屯認領數股者統計城鄉共認領一百四十餘票己缴銀者七十二股餘尙未繳米穜自開辦以來迄今數月從無因不領票而拘責一人因不繳銀而押追一戸調查卷簿證以輿論委無苟派騷擾情弊該縣覊押人　縣署大門内偏東有大栅欄一所士人謂之大封現押三十餘人皆係情罪較重未審之犯又署大門外路南班房押有四十餘名均係尋當詞訟暫交差役看管候質亦有由奉軍及捕盜營拿送者其地係同治年間前縣吳富春創建爲班役聽差之所原叅所謂封南小封者當卽指此至該縣衙役向分三班每班總役外各有散役數十名該縣約束素嚴尙無擅作威福情事其陳九如提省之案早經訊結係前縣楊樹任内之事查與該令無涉再查該縣值本年三四月間因現錢短少每銀一兩易帖錢二十餘千各鋪憑帖擁擠紛紛以致商民交困現己减至十三千有奇並據陳震禀稱奉委後馳抵遼陽州卽據該署州鳳鳴緝獲逃兇張桃林並傳同屍親張陳氏等申送到案提訊張桃林供認挾嫌謀毒伊胞兄張桂林身死不諱質之張陳氏等供亦無異調閱原卷叅以密訪該署州一時不能審出謀殺眞情實緣屍母李氏等堅供如一無隙可詰且一經訪聞卽行親詣勘騐亦無遲延二十餘日之久而張桃林脫逃於訪聞以前就獲於被叅之後該署州鳳鳴並非縱兇玩視逆案己可概見至原叅鳳鳴　營駐絮遼陽交通紳富一節查無實據各等情先後禀請查核前來奴才等覆查海城縣知縣米穜辦理股票雖無苛派騷擾及私設班管縱役　作威福情事惟該縣訟獄較繁不能隨時審結以致押犯纍纍實屬聽斷不勤署遼陽州知州鳳鳴雖據委員查明並無縱兇玩視逆案且逆犯張桃林亦於叅限内緝獲例無處分惟此案訪聞之始傳到屍親鄰証十六名之多不能立時究出實情究屬顓頇米穜鳳鳴均請撤省隨時察看倘有别項劣迹或始終不知愧奮冉行據實糾叅所遺遼陽州海城縣缺除揀員接署另片奏明外其海城縣錢法積案由奴才等嚴飭委署之員分别整頓清理己繳股票銀兩飭速報解未繳之戸聽其自便遼陽州民張桃林謀殺胞兄一案己飭鳳鳴親身押解來省照例審辦所有查明州縣被叅各節一併撤省察看緣由謹台詞恭摺覆陳伏乞皇上聖鑒訓示謹奏奉硃批著照所請該部知道欽此○○頭品頂戴兩江總督臣劉坤一頭品頂戴江蘇巡撫臣奎俊跪奏爲揀員調補沿海要缺知縣恭摺仰祈聖鑒事竊華亭縣知縣葛培義於光緒二十四年三月初三日病故開缺應歸三月分裁缺所遺華亭縣知縣係繁疲難沿海兼三要缺例應在外揀選調補該縣爲松江府附郭首邑地處海濱政繁賦　非精明幹練才識兼優之員不足以資治理兹於通省現任知縣内逐加遴選非現居要缺卽人地未宜惟查有調署贛榆縣知縣王得庚年三十六歲浙江仁和縣人由監生中式光緒十七年辛卯科順天鄉試第十三名舉人十人年壬辰科會試中式第四十二名貢士殿試二甲進士　翰林院庶吉士二十年散館奉旨以知縣用十二月選補江蘇豐縣知縣二十一年二月初三日引見奉旨江蘇豐縣知縣員缺著王得庚補授欽此十一日領憑起程三月二十六日繳憑到省十月初九日到豐縣任二十二年在直隸捐局遵新海防例捐免歴俸四月十九日奉部　准給照旋調署贛榆縣事八月初三日交缷豐縣篆務是月二十一日到贑榆縣署任二十三年在部庫報捐加二級十月十九日奉部核准給照各在案覆查該員才識精明政事勤奮以之調補華亭縣要缺知縣洵堪勝任且人地實在相需歴俸業己捐免與例亦屬相符據江寗江蘇兩　司江蘇臬司會詳前來臣等往返函商意見相同合無仰懇天恩俯准以調署戅榆縣知縣王得庚調補華亭縣要缺知縣實於地方有裨一　　俞允該員係現任知縣請補知縣銜缺相當毋庸送部引見調補要缺一切因公處分例免核計惟該員係初次請調應完罰俸銀兩仍飭查明依限完繳清楚造册咨銷至該員本任内並無積案未清以及欠解錢糧承審案件亦無承緝盜案己起降調革職參限各情事謹合詞叅摺具　奏伏乞皇上聖鑒訓示再所遺豐縣選缺知縣江蘇省現有應補人員應請扣留外補合併陳明謹奏奉硃批吏部議奏欽此○○奉天府府丞兼學政奴才貴賢跪奏爲病難速痊籲懇天恩俯准開缺回旗調理恭摺仰祈聖鑒事竊奴才氣體夙健自本年二月間前赴害林開辦歲考適值風雪載途春寒甚彌以致感受風邪引動肝胃舊疾氣喘脇痛諸證疉作迨回奉後接辦本城各府縣歲試昕夕從公不遑休息於是舊病尚未全瘳新疾乘虚增劇稍用神思即頭眩心悸夜不成寐據醫云證由水土不服外感内傷痼疾己深計非旦夕所能愈現因病日增劇尙有锦州府屬未及前往開考拊衷循省焦灼萬分伏思學政職司風教衡文校士是其專責際此時艱猶宜振刷精神力圖整頓豈得以病　戀棧貽誤要公再四籌思惟有瀝陳下悃仰懇聖慈曲賜矜鑒俯准開缺回旗調理倘邀福庇夙疾就痊卽當泥首宫門恭候差遣斷不能稍躭安逸自外生成所有因病懇請開缺緣由理合繕摺具陳伏乞皇上聖鑒謹奉奉硃批另有旨欽　　○○奴才依克唐阿廷　跪奏爲候補人員試看期滿照例甄别恭摺仰祈聖鑒事竊查部章道府同通州縣等官無論捐納勞績試用人員均應於　省後扣足一年　别補用等因歴經遵辦在案兹查有花翎鹽運使銜補用道候補知府明徵現年四十三歲正白旗滿洲繙譯生員奏調庫倫伊犁等處軍營剿匪出力歴保候選直隸州知州復保俟補缺後以知府在任候補奏留吉林以同知借補遵例捐逸本班以知府歸候補班補用光緒二十年十二月初九日到省前在山西助賑奬給花翎二十一年九月因人地不宜奏奉上諭交部改掣省分經部議按照廻避章程改掣奉天歸原班補用嗣以攻海保遼案内出力保俟補知府後以道員在任候補並加鹽運使銜二十二年五月請假回旗措資二十三年資斧措就赴部領照七月初三日到省連閏扣至二十四年六月初三日試看一年期滿例應照章甄别以才等查該員心地明白局度安詳堪以原班留省照例　用除咨　查照外理合恭摺具陳伏乞皇上聖鑒謹奏奉硃批吏部知道欽此 
 
