# 1898 - 68 - 4908945

 

Page 1

 
 
[諭旨告成] [  申報館主人啓]  
　　本館每日電傳諭旨除譯登申報外每季必然敬謹彚印以廣流傳所有去年冬季欽奉彚綸音兹已排印蕆事每本仍收工料碼洋六分大報王言光昭薄海敬告官紳士庶請來購取可也此啓 
[出售廣學會新譯中國度支考○仍寄售中東戰紀本末初續編文學興國策每套兩圓] [  圖書集成局代啓]  
　　中國每歲度支出納之數向無刊布清册上海英正領事哲特就户部曁各省奏報中關係錢縠之數者積三載之句稽抉摘成中國度支考一書呈英政府轉發議院核准刊行於中國財賦之所出與夫一歲支發之欵逐項羅列旣簡且明廣學會譯作華文交本局代印精本卽託申報館帳房申昌書畫室出售每册洋銀一角五分所有前印之中東戰紀初續編連文學興國策并售拆售均有定碼以及泰西新史攬要仍并寄售上海英大馬路泥城橋東堍廣學會總局及美華書館格致書室古香閣文瑞樓飛鴻閣大吉樓外埠敎士售書處曁各書坊皆有出售諸君請分别賜顧可也 
[觀本報兩紀婦女爲梟事率書其後]  
　　天地生質之美山川靈秀所鍾毓於鬚眉者亦未嘗不毓於女子西人每謂中國婦女閫範太嚴束縛於禮法之中使跬步不得出閨門之外而又以帛纒其兩足肢體傷殘致氣血不得流行而形體遂成孱弱是驅四萬萬衆之半而皆成爲不足用之人苦口婆心其言誠足嘉尙然論國俗禮教中外雖各有不同而原天之所生則不於中外而分亦不於男女而别歴觀中國婦女如曹大家謝道韞之輩才華文字照耀古今史册流傳上下數千百年如此類者不勝枚舉而史記所載則有巴寡婦之雄於資財富足敵國與陶朱猗頓同爲千古不可多得之人巾幗中頗多英傑誰謂人間清淑之氣僅屬於丈夫耶至蘇若蘭璇璣一圖錦織廻文縱横可誦心思之巧冠絶人寰惜彼第用之於文章小道苟充其靈心　質安在不足以洩造化之秘而尙有何物之爲其所難能乎然猶謂女子質本柔靜賦性多聰故於文詞等事鍼黹等技則多靈巧之思而男子剛暴豪俠之爲卽不免謹謝不敏而抑知亦有不然者觀漢吕后之明决善斷唐武后之才略無雙石勒之妻劉氏朱全忠之妻張氏皆能參决軍事佐建功勛雖其間貞淫不同而要之非尋常女子也唐鄒寳英之妻奚氏能率衆守城卒以不陷馮寳之妻洗氏有勇略能武事嘗與敵戰則張錦繖爲飾軍中呼之爲錦繖夫人而明之秦良玉又以饒勇稱女子荏弱之軀本不以勇武爲能事而亦有殺敵致果執柳葉刀殺人如草者顧得天地之正氣而爲善爲良得天地之戾氣而爲凶爲惡男子如此女子何獨不然古來如唐賽兒輩以一女子而謀爲不軌者亦時有所見我朝當粤匪肇亂時僞軍中皆以女子掌握兵事有傅善祥等數人參贊戎機其意以爲軍務秘密用女子則不易洩漏也而傅等竟甘與賊相處雖未易釵而弁而其性之乖戾亦可見矣然此猶僅於賊匪軍中供掌兵符之職而未必躬自糾黨縱横暴戾爲此中之元惡大憝也乃合觀柏太婆白寡婦兩事而可異焉前日本報紀鎭江訪事友之言曰李小八子籍隸皖省向爲鹽梟其妻柏氏著名柏太婆饒有男兒氣概與夫同惡相濟横行於江湖中兹因要案牽涉逃匿七濠南洋大臣劉峴帥以匪婦如此横行尙復成何世界遂飭蕪通緝捕營李葆林副戎密往查緝副戎奉令後卽馳抵京口請陳宇山軍門派勇隨至七濠柏氏猝不及防當塲被獲李小八子則在鎭江山巷南首拘獲由總巡局新湘營勇丁押送至義渡碼頭解往金陵候辦而昨報叉紀金陵訪事友函云巨梟白寡婦黨羽多至二千餘人專在鎭江瓜洲六合天長盱眙江浦一帶販運私鹽且復肆行刦掠殺人放火案積如山歴經省憲飭捕緝拿無如該梟耳目極衆消息通靈一有風聞卽遠颺無跡去年正法之石小窩子卽該梟黨羽之頭目兹經保甲總局袁榆生觀察會同營縣購得眼線在丹徒縣境將白寡婦緝獲押解至省由縣訊明禀知大憲奉飭交上元縣拘禁聞不日卽當正法云夫緑林豪客豈柔弱女子所能爲乃今者旣獲一柏太婆復獲一白寡婦何鉅野萑苻之澤竟薈萃此巾幗中人乎且以巾幗中人而尙爲匪盜之首則其餘男子之生性凶惡流爲暴客者可知其衆宜乎宼盜充斥刼掠之事時有所聞不徒於山深林密間而始歎荆天棘地也或者謂前昨所紀柏太婆曰寡婦均在鎭江拿獲而又同係鹽梟何事之相巧如此疑卽一人一事曰與柏僅一音之轉故兩處訪事友所報有異耳然一則爲保甲總局袁榆生觀察緝獲一則爲蕪通緝捕營李葆林副戎緝獲執筆人未敢决其爲一也姑俟之以觀其後焉可 
[本館接奉電音]  
　　昨日上午京師飛電傳來硃筆一道上諭一道敬謹諱登○二月十八日奉硃筆徐致靖補授翰林院侍讀學士欽此同日奉上諭前據給事甲丁之栻奏叅直隸道員高驂麟等各欵當經諭令王文韶確查兹據查明覆奏開單呈覽直隷清河道署天津道高驂麟通永道沈能處候補道張振被叅各欵均無實據卽著毋庸置議候補道錢奎元亦無擅署義地情事惟張少行爲謬妄著卽行革職管帶親兵營副將王得勝被叅各欵查無實據惟性情粗疏不知檢束著一併革職四門千總任裕昇武弁習氣實不能免著革職留任以示懲儆該部知道欽此 
[籌欵添船]  
　　本月十九日倫敦來電云俄廷降旨令計臣籌出盧布九十兆枚爲添製兵船之用意者俄人其有大欲存乎 
[吕宋又亂]  
　　本月十九日香港來電云小吕宋島又有叛酋作亂島之迤北有地二處已爲叛酋所據富厚之家及各大行號相約閉門遷徙以避兵烽電綫亦被叛酋所毁以致消息不靈香港英官聞之檄調一兵船名愛的格者鼓輪前往保護本國在島商民 
[採煤雜録]  
　　蕪湖訪事友云皖南跬步皆山磅礴鬱積不少五金煤鐡各礦祇以惑於堪輿家言遇有開鑿卽如謝靈運被人目爲山賊羣起相攻必使棄甲曳兵而後已直至前年日事敉平朝廷特降詔令聽民禀官開採於是寗國府之宣城縣池州府之東流縣皆有人禀准官憲從事畚挶且是一縣而多至十數起者然非有眞實資本率皆有始而鮮終現惟浙人張紳嵇紳與湘中張姓皖北李姓所開宣城各礦略可搘拄張君所開乃距宣南四十五里之犬形山其煤黝黑而堅頗合輪船鐡路之用以限於資本不能盡闢其利因介蕪湖保甲局員林太守併售與漢廠鐡路總局用西法採挖已於客臘由督辦盛京卿委主省山大令偕洋礦師谷克君至蕪會同招商局李觀察　往勘　煤苗褘旺　議定將張已用之土本估計一千五百金作爲股本嗣後卽歸漢廠鐡路總辦鄭陶齋觀　總理而以蕪局李觀察爲　辦其駐礦督工則仍委之王大令與谷礦師並聞東流縣之礦近亦併歸漢廠開採是以鄭觀察已偕谷克君先至東 
 
 

Page 2

 
 
流勘理一切定於月之十六由皖至鳩兹會同李觀察前往宣城因之蕪局已借李伯行觀察之致遠小火輪船停泊又待俟鄭觀察一到卽偕李觀察及文案吳明經鼓輪以往論看謂皖南宣城固爲煤礦之淵藪卽附近之南陵繁昌幾於無處無煤甚有躬耕畎畝而得礦於阡陌間深倘能勘明開採豈非國家之大利耶 
[軍門署篆續聞]  
　　李壽亭軍門署理江南提督篆務已登昨日報章兹得金陵采訪友人來函云軍門韜略深明夙爲揚州總督劉峴帥所引重中日之役詔令保舉人材峴帥曾以軍門登諸薦牘去年譚青崖宫保陳情終養峴帥卽屬意軍門迨本月十六日督轅接得提標中軍叅將電文内開宫保於十四日因病出缺懇乞奏請派員署理等情峴帥遂檄令軍門先往署理所遺皖南鎭總兵一缺飭黄軍門本富署之兩江將領濟濟多才然憲眷優隆無有出軍門之右者矣 
[委讞要案]  
　　金陵采訪友人云江蘇候補縣蕭大令仁暉曾署理宿遷縣事近日宿遷出有要案迄未讞成縣主倉大令永榖詳請江蘇臬司吳廣涵廉訪派員前往會訊廉訪以大令曾任是缺諒能熟悉民情因檄飭前往宿遷與倉大令細心研鞫大令捧檄之下已於本月十三日啓行矣 
[化莠爲良]  
　　安慶采訪友人云臬司趙廉訪設立自新所責令所押人犯習爲手藝俾押期旣滿可以出外營生所中章程分爲六項一曰員役執事二曰全所經費三曰分期巡覈四曰收養人犯五曰教習工藝六曰所内雜規大抵井然秩然盡善盡美化梟獍爲鸞鳳易稗莠爲嘉禾不難於此卜之已 
[懲用私錢]  
　　鎭江訪事友云邇來地方官留心圜法加意講求勒石通衢禁止攙和私鑄不料市儈玩法日久弊生現在市上行用之錢每百文中雜以小錢十文之譜以致物價逐漸昻貴小民受累無異常鎭通海道長觀察關心民瘼特於日前出示曉諭重申禁令雷厲風行並派員在城廂内外各小錢鋪搜查十三日某委員在大閘口大有錢鋪搜出私錢十餘千遂將鋪主包雨村拘住禀明道憲轉移鎭江府訊辦彦詠之太守以其有違禁令且私鑄小錢律有明條飭差重笞數百板荷以巨枷並將搜出之私錢置於枷上飭地保鳴鑼肩牌遊街示衆店鋪房屋發封充公凡市上行用私錢者盍以此爲前車之鑒 
[傍閘停建]  
　　紹興訪事友人來函云紹興山會蕭三縣地近海濵春霖秋雨萬壑爭流民苦其魚若暴洩之使旬日不雨又苦旱焉明郡守湯公紹恩自德安移守越州察水勢北趨三江入海三江者曹娥錢清錢塘也因建人閘二十八處以應天星二十八宿謂之應宿閘使潮不内灌水不外溢啓閉以時而澤國遂成樂土近自咸同以來閘外淤沙漸漲閘流宣洩不暢時有水患去冬會稽縣孫叔禾大令擬在三江之東相距十餘里地名集隣施另建傍閘估費一萬六千串正擬今春鳩工適省憲接見紹屬官紳詢及新建傍閘情形皆謂利少害多遂發三百里排單確查禀復傅少卿太守奉文後偕孫大令往勘後禀請暫行停止 
[桑秧抵蕪]  
　　蕪湖訪事友云袁爽秋觀察於去年春間捐廉購辦桑秧三萬株發給皖南各縣鄉民承領分種一時聞風興起具禀來陸續請頒　者絡繹不絶觀察因於客臘又續捐鶴俸派員再赴湖州採辦三萬株月之初九日招商局某輪船附運抵埠仍由保衛營勇搬運上岸置之課桑局内聞北三萬株除發給涇縣南陵各一萬株外餘備蕪湖本邑鄉民領種日來霑體塗足之流來局報領者已積有數百户課桑局原定二月初十日鞏齊給發兹聞觀察以春雨連綿誠恐遠路尙有不及如期赶至者因飭展限數天俾免向隅並飭就中仍留存若干以備保衛營勇丁於舊闢桑園兩處再加栽植俾兩三年後卽可售葉於口糧之外添出無窮利益豈非一舉而數善備耶 
[江學嚴厲]  
　　江西訪事友人云提督學政李伯虞大宗師歲試各屬搜檢極嚴卽生童經古塲中亦不准夾帶片紙隻字枵腹之士幾不能成一字按試瑞郡時有某槍手頂替入塲經宗師查出面詢縣府試各題茫然不能對乃自認爲槍冒宗師卽交提調按例懲辦 
[越試先聲]  
　　紹興訪事友人來函云提督浙江學政陳大宗師按臨寗波考試將次竣事刻行文紹興於月之二十五日取齊闔屬生童聽候示期扃試稽山鏡水間人文蔚起想早磨勵以須爭欲及鋒而試矣 
[甬試四志]  
　　寍波采訪友人云提督浙江學政陳大宗師示期二月十七日考鄞縣文童是日首題豹之鞟猶犬次題懶也爲叢敺爵者詩題賦得臥聽村村打麥聲得聲字十八日提覆慈谿象山定海三邑文童題舍瑟二字作小講不作破承奉化鎭海二邑文童鳴鼓二字作二比不拘前後大小聞塲中搜檢極嚴亦足見宗師之悉心整頓也 
[日本火警]  
　　日本訪事友云本月十一日之晚神户海岸法公司碼頭棧房忽兆回禄之禍焚燬棧房七間計保險洋銀一百十萬元左右至其如何起火及一切細情容俟訪明再録 
[漢皋火警]  
　　漢口采訪友人云本月十六日之晚八點鐘時老官廟左近某金箔號不識因何失火高燭霄漢厥光熊熊迨地鄰四出鳴金各水龍卽聞聲畢集竭力援救火勢始衰僅焚去後屋一椽餘尙無恙 
[蜀省官塲紀事]  
　　重慶訪事人云重慶府吳太守奉上憲札文飭赴龍安府本任所遺重慶府缺以江北廳吳司馬代理署涪州知州國刺史調署江北廳篆務而以勞大令代理涪州皆於正月杪接任視事矣 
[皖省官塲紀事]  
　　安慶采訪友人云某日藩轅牌示祁門縣大洪司巡檢陸國堦丁憂遺缺委候補典史陸進昌署理○安徽候補同知吳司馬乃斌到省有年歴辦軍械製造局及蕪湖洋務局諸差前年曾署理盱眙縣事客臘上峯又飭赴泗州各屬查辦撫卹事宜並審結要案今正霍邱縣缺出于方伯以司馬委署已於正月二十四日牌示轅門本月十三日司馬由泗州差竣回省趨轅禀到大約卽須料理行裝馳赴霍邱新任矣○寗國府屬涇太縣丞一缺去臘經于方伯委候補府經歴毛叅軍譽頴署理叅軍竟不辭而去無從訪悉行蹤因改委試用直隸州州判儲州别駕鳳韶署理别駕諏吉本月十三日禀辭就道 
[白下官塲紀事]  
　　金陵訪事友云去臘鹽城縣缺出經江寍藩司松方伯檄飭王大令恩培署理大令摒擋一切至今正某日率其瀛眷幕友前往履新論者咸謂大令在省需次多年今得權理棠疆當可稍展驥足詎料至揚州卽沾清恙及低仙女鎭遽病篤旋於二月初四日逝世其家人就舟中整備棺殮旋卽返櫂金陵方伯另委正途舊班李大令作霖接權斯任未臨花縣先赴玉樓命蹇時乖固宦海中人所同聲浩嘆者也○金陵商務局總辦志仲魯觀察鈞當去年初接是差之際湖廣總督張香帥曾咨會南洋大臣擬調觀察赴鄂襄辦鐡路峴帥以觀察有未了事件因卽咨覆今正香帥又來電促令起程峴帥函飭觀察銷去商務差使刻日前往本報已早誌之矣兹悉峴帥以南洋商務萃於滬瀆一隅亟需謫達商務之人專駐其地俾得隨時隨事處置咸宜各道員中惟觀察熟悉情形因電辭香帥謂滬江商務實在需人未便令其赴召旋檄飭觀察卽日前往滬瀆以專責成○候選道湯觀察霖奉督憲劉峴帥檄委辦理上海南馬路工程觀察捧檄之下躬往督轅謝委禀知卽日就道○寶應縣知縣廖佐卿大令因病繳札遺缺松方伯以前署江都縣葛大令毓清前往接署 
[瀛洲談屑]  
　　日本訪事友云長崎新地有華人設一麫店前日有日本小工四五人至店食麫若干碗不名一錢揚長自去店主急呼巡 
 
 

Page 3

 
 
捕拘獲一人送梅香崎警察署新任警察長鐮田氏訊問之下供出同黨數人警察長以小工恃勢强食實屬無恥著解送裁判所嚴辦小工等懼懇日商之與華商交厚者轉向麫店主緩頰麫店主亦以事甚細微不欲深究遂代向警察署請爲從寛發落警察長謂此等無恥小人不宜寛縱汝店將彼等送捕後卽已無事不必恐有訟累代爲乞恩本署定當從重究辦以儆其餘也一時商民皆頌警察署長之認眞與前任三崎氏後先媲美云○閘人某甲作客長崎向與日婦某氏姘識雙宿雙棲儼如夫婦日語所稱雇妾者是也去年甲又在上海娶一華婦携至長崎與日婦同居素稱和睦鄰里羡之某本貿易中人在家時少賴二婦支持門户本月初九日華婦因某家延請讌飲辭不獲已薄暮赴約日婦遂乘間席捲所有而逃及華婦歸見室門虚掩大驚失措急尋甲回四處訪尋已杳如黄鶴矣 
[錢江春鯉]  
　　杭州訪事人云城外拱宸橋新立洋關後卽有代客報稅者開設行棧招攬生意惟須納帖方准開張兹由道憲查有四家借戤公司名目未曾納帖因出差傳諭執事人等卽行投納如違立卽封閉并須究辦不貸○圓通寺指修和尙因犯奸淫經府憲林太守訪拿枷號示衆後指修自稱患病浼人請保太守騐得患病屬實准其暫行疎枷發班房管押再行懲辦兹聞太守以和尙犯奸罪不容赦擬發遷善所拘禁 
[劍門策蹇]  
　　重慶訪事人云英商利川小輪船日前駛抵宜昌兹者官塲接得電報利川船於正月廿五日由宜昌上駛是以川東道任觀察電飭奉節雲陽忠州萬縣鄷都涪州長壽沿江一帶州縣循照約章妥爲保護並派水師砲船尾隨彈壓想旬日内卽當抵渝矣○鄧榮和藥材字號資本甚鉅近年另開萬壽昌棉紗字號因此虧本今正中旬忽然倒閉渝滬二處共計欠銀十二三萬兩可謂鉅矣○文廟後啓聖宫殿年久失修幾致倒塌現經官紳籌欵葺修鳩工庀材工人雲集想不日卽可竣事矣 
[金閶客述]  
　　姑蘇訪事友來函云有蔣某者蘇垣舊家子也自幼不務正業性喜游蕩而尤有劉盤龍之癖家産揮盡日漸式微爰大開圍塲誘人入賭近有皋橋附近之某麫店主婦入局賭博三戰三北虧負甚多爰將首飾衣服典質一空旋爲藁砧所悉詢問再三婦始將實情吐出其夫大怒立卽邀集多人與蔣評理蔣一味推諉不肯承認遂擬具禀赴有司衙門控告蔣知事不得了急倩人出爲排解願將婦所負悉數歸還但不知能否首肯也○本月十四日午後有年逾耳順之某甲不知由何處來道經衛前街步至西貫橋上忽爾倒地口吐白沫旁人詢其居址則呐呐不能語觀其狀似係中風適有某乙經過識係吳江姜某因陪其　子來省應試假庽長善巷戚串某姓處爰卽飛報其子喚肩輿舁歸急倩某醫診治據稱年老中風恐難保無性命之虞也 
[軍節同臨]  
　　長江水師提督黄芍巖宫保於前晚由江寗來滬此已紀諸報章兹悉宫保駐節美界北河南路天后宫側行轅昨日滬上各官之往謁者脚靴手版麕集轅前○委署江南提督李壽亭軍門由江寍省垣禀辭劉峴帥秉節往五茸前日道出滬江暫駐英界後馬路廣肇公所 
[縣示照登]  
　　上海縣正堂黄爲查案出示嚴禁事案奉本府憲恩札奉布政使司聶札開本司訪聞該府所屬地方賭風甚熾每有一種無賴棍徒在鄉村開設茶館招集游手日夜聚賭鄉民無知墮其術中往往竭卒歲之收穫作片時之孤注傾家蕩産無以爲生又或兼開烟燈引誘鄉民吸食洋烟失業曠時多行不義舉凡窩留匪竊搶孀逼醮拐賣婦女撑船奪牛一切搭串訛詐滋生訟端之事人半因此而起此外更有一種外來游民率領婦女演唱花鼓泮戲導人爲邪莫此爲甚札府飭縣一體示諭查禁等因奉經示禁差拿在案兹查前項惡習仍未能免殊堪痛恨除再飭拿外合行查案示禁爲此示仰諸色人等知悉須知開設茶館聚賭抽頭率領婦女演唱花鼓淫戲以及窩留匪竊搶孀逼醮拐賣婦女撑船奪牛一切搭串訛詐等事均屬大干例禁自示之後務各安分守法别謀正業切勿作奸犯科自取咎戾倘敢仍蹈故轍一經查拿到案定卽從嚴懲辦至洋烟一項爲患尤甚爾鄉民人等切勿聽人引誘輕於呼吸致一朝上癮曠時失業累及終身本縣愛民如子執法如山况奉藩憲諄切飭禁故不憚再三告誡各宜凛遵毋違切切特示 
[明府接鈐]  
　　本邑保甲總巡鍾壽百明府辭差後江海關道蔡和甫觀察札委戴子邁明府庖代擇吉今日接鈐視事明府公館向在小東門内仁和里兹擬另賃高大房屋以便辦公 
[籌捐修路]  
　　江海關道蔡和甫觀察准南市馬路善後局委員孫星垣直刺禀稱南市新馬路隨時修理及電燈欄杆一切公費無從出支擬仿租界章程每月减半籌捐以地基房屋價值一千兩者捐銀二南烟間每燈一盞捐銀一錢茶館分大小酌捐沿灘小船每艘捐銀二錢五分江北䑵䑵船免捐以示體恤試辦一兩年量出入之多寡再定捐數之增减求請轉詳督撫憲核准將捐數清册刊印分給各捐户執照以昭信實觀察允如所請札飭上海縣出示曉諭黄大令奉札之下日内當與善後局會銜出示矣 
[事起一錢]  
　　山東人周殿鵬挈妻陸氏賃屋滬北楊樹浦大德榨油廠附近開設老虎灶茶肆藉博蠅頭昨日鄰右胡元桃提壺購水爭及一錢遂致大動唇舌旣而互扭全是處巡防局控告局員姚殿卿二尹適公出未回不知若何辦理也 
[上海縣署瑣案]  
　　金師韓扭控侯德吕欠錢七十三千帮審委員李二尹提案訊問金供在泰祥香燭店執事被俟積欠貨錢求爲追給侯供年四十有五僅欠洋銀四十二元一時無力歸償求恩寛限二尹以兩造供詞各執酌斷還洋六十元限五日措繳○史桂福扭婁玉卿至縣具控被欠洋三百五十元李二尹提訊之下史供本地人被婁借洋三百五十元由陶桂亭作中去年十一月到期不還年終反令其叔出塲圖賴是以求追婁供無錫人向開水菓行刻已閉歇有田六畝魚池一方約值洋銀一千元又有房屋一所可以作抵惟皆被叔父霸住叩求明察二尹謂欠錢不得飾卸限五日内繳清如遲提比 
[馬路善後局紀事]  
　　前日午後有一老嫗在南市大東門外老白渡碼頭欲搭航船同春船上甬人某甲向之兠攬嫗不知何意不願附其船甲遂與之爲難致嫗失去零星雜物因在馬路中爭吵不已某號巡街捕勇見之卽拘送善後局中捕頭詰問之下以甲不應爭攬主顧著管押捕房一天然後釋出○前日有甲乙兩小車夫在南馬頭新馬路中爭奪主顧由某號巡街捕勇拘入善後局中局員著管押捕房片時然後縱之使去 
[觀風題補注]  
　　昨日本報所登蔡和甫觀察觀風題其時務策中可以歲增若干萬之下應如何裁併之上手民脫去兵力除緑營外究有防軍若干營練勇若干名計十八字合亟補注以成全璧 
[珍帙見貽]  
　　日前承李君穰君以格致新報第一册樣本見示讀之知是書由西士賈向二君屬藁而青浦朱君志堯榮組昆季譯以問世夫格致之說始於大學而西人獨得其精前者傅關雅君格致彚編已開其先兹者朱君又踵而行之旣闡其理復徵諸實反覆指示細入毫毛誠研求新學者所不可不覽者也爰喜而跋數語於後 
[贈牌志謝]  
　　　前承中西大藥房中人顧君松泉以月分牌見贈中繪瓊林赴宴故事蓋以今歲爲禮部試之年故爲此以應佳兆也四圍臚列藥名及各分售處住址二事藥房圖要皆設色鮮妍愜心貴當是非主人之善於市置安能成此宏業亦安能有此美觀哉欽佩之餘特書 
 
 

Page 4

 
 
數語以鳴謝 
[鎭江協賑公所來書]  
　　疊接嚴佑之先生來書徐海等屬災區太廣賑欵無多若非有五六十萬金不能彌此之災連日雪大奇寒飢寒交迫凍斃無數如此災情無異於曩年晉豫初荒囑弟等籌欵籌人帮同辦理再敝處設局收捐廣爲勸募無如從前辦賑同人大半星散躊躇萬狀聞悉災情原知强弩之末祗得盡其在我刊刻募啓將伯頻呼恐不乏好善之士解囊相助爲福不可限量斗敝公所籌墊四千金邀請顧子才兄顔紹白兄包用九兄姜樹之兄四人於十三日已經前往矣[  京口籌賑同人公叩]  
 
 
 

Page 5

 
 
   
 
 

Page 6

 
 
   
 
 

Page 7

 
 
[上海協安]  
本號開張十有餘年專批發呂宋票屢售大彩遠近馳名收兌紅票格外公道并收廣蚽全省文會試闈姓特此佈聞 
[快請發財]  
每張計洋二角五分 
頭彩得英洋三千七百五十元正 
自運逐月吕宋票比衆格外公道 
本行新到華來賜國家大票零躉批發是票國家督員議集重資初次創辦皆充善舉起見所以秉公無私亦不得禁賣等情非他項之小示可比倘有不肖之徒將他禀朦混立卽送官究治若中大彩均由銀行電匯來滬對號單約遲三禮拜到申對號立兌現洋决無遲悞茲售英三月份票全張四元得洋六萬元單張半張照算得彩章程另附仿單票壳詳明小張洋二角五分批發格外公道外埠信購原班回件酒資自理紅票十二個月爲滿過期不用○賜顧者至三洋涇橋北五馬路或至棋盤街北均可　上海德商北順泰○得利甡○得彩洋行同啓 
[失摺聲明]  
今遺失寳順莊摺子個巳向該莊說明作爲廢摺特此告白信孚號具 
[梁溪李澹平遷移]  
本寓由西門外文元坊遷至法租界帶鈎橋南堍壽康里第一庫門內第日午後一點鐘起四點鐘止在寓門診五點鐘出診特此布聞 
 
 

Page 8

 
 
   
 
 

Page 9

 
 
[英界晚堂瑣案]  
　　前者王福生控魏寳榮毛正和倒欠票據洋銀讞其張賡三直刺飭交人保出清理前晚提案覆訊　訴傳魏等倒欠脫逃蒙恩提訊諭令交還清理豈知保出　延不理清祗由毛將箱子一口及各項生財當塲檢　倩公裕洋行拍　約得洋銀二百圓簿據呈騐魏毛同供稱小的等本應清理無奈王不問情由竟移莊上各物擅自在賣所被拍去者共值洋銀九百餘圓直刺著將王交人保出候查明再訊魏毛暫押○沈惠昌張松林控史瑞臣將假票騙取洋銀前晚直刺提案研訊沈張同訴稱前晚小的等與史同在鴻運樓飲酒旋往借婦黄小寳處賭牌九與賭者共八九人史輸洋銀六百餘圓將德華銀行鈔票二紙計銀四百九十兩向小的等換去現洋銀六百五十圓明日持　往德華收銀騐知假繕致被德華銀行中人扣住無奈扭史求追史供稱監生原籍廣東某邑向在某國公館當繙譯之職前晚與沈張同在黄倡處賭牌九監生輸去現洋銀一百數十圓及鈔票洋銀四十圓因欲　本故回家取出天津德華銀行支票二紙塡寫本月二十日期作爲孤注未幾又盡數輸去伊等不俟到期先往收取致被扣留直刺謂爾等旣犯誘賭之案猶敢在堂上紛爭乎著將沈張押候核奪史交人保出候傳覆訊 
[英界公堂瑣案]  
　　前日有形如乞丐之王阿六朱掌生張阿松朱蓮生沈德興王阿三朱金林薛金蘭黄阿山等多人在黄家木橋北首互相爭閙二百六十號巡街華捕見而喝阻竟觸若輩之怒羣起而毆金林金蘭阿六更山利刃刺之捕情急口吹號呌他捕聞聲而至將阿六等拘入捕房管押昨晨解送公堂二百六十號華捕禀訴前情阿六等彼推此諉言語支吾讞員張賡三直刺商諸繙譯官法君然後判令將阿六笞責五百板枷號一禮拜管押半年金林金蘭各笞責五百板枷號一禮拜管押一年餘人各笞責三百板管押三月○包探趙銀河禀稱馬應氏誣指傭人陳財鳳及陳葛氏竊物肆行毆擊報捕後捕頭令小的拘送案下陳及陳葛氏同訴稱小的及小婦人被誣毆擊心有不甘叩求盤辦馬應氏供稱小婦人失物後曾向查問不敢兇毆直刺判令掌頰二百下○包探趙銀河解賊犯王掌全至案禀稱此人竊取張阿二家水烟袋及布衣報捕後捕頭令小的緝獲人贓送請究辦張投案領贓王供稱小的　次犯　尙乞施恩直刺判令笞責一百板贓給還失主○包探秦少卿禀稱賊犯張坤全迭經案發受懲今又竊取某洋人家木質報時鐘及　布報捕後捕頭令小的緝獲吊出原贓送案請究張供稱小的係平邑人失業無聊以致流而爲賊直刺判令笞責三百板○周福慶陳阿海二人均在美也公司當磚瓦匠前日因事口角致周被陳毒毆公司經理人扭送捕房捕頭令某包探解案訴究周投案申訴前情陳供稱小的因事口角不敢毆人直刺判令笞責三百板○四百五十九號華捕解朱木木至案禀稱此人攫取何桂林之對時表何不肯予致利刃傷何投案聲訴前情旋有胡桂生者投案作証人稱小的確見朱戳何朱堅不承認直刺著帶回捕房查明再訊 
[法界公堂瑣案]  
　　工部局收捐西人巴吉在新閘地方購有田畝鄉民徐香山忽於其旁開一水溝致被佔及巴吉遂投法總領事署搏訴領事咨照讞員稱景溪大令出票拘提昨禮拜六堂期大令提案訊問巴吉呈閱圖樣並購買之契據二紙徐供　地保是處向有水溝因西人將溝地塞小的田内所種之禾麥不能洩水是以開挖且在小的田内並未佔及西人之田叩求明鑒所有顧二寳者投案禀在西人處當細患西人命小的往視目見徐等七八人在田中開挖此田於正月間買來時水溝已經塡平大令遂讀徐曰西人所購之田不能任爾開挖水溝徐仍嘵嘵置辯大令著押候交保將契據呈候核奪○已閉元豐錢莊執事人王鋆衍去年交公廨控同仁昌魚行主孫蓮浦私收客帳圖賴欠欵迭經中西官曾訊著邀同錢業董事將帳核算明白禀覆察奪昨日堂期王鋆衍孫蓮浦各投案候訊大令問曾否邀同錢業董事理算孫稱前日往邀適因有事訂期今日二點鐘會算包探禀稱奉騐飭　各欠户三户在南市三户在英界店已閉歐王供此項倒帳前已購明折償了事矣大令著包探帶往查明限二日内明白禀覆如再遲延定予押繳○張寳生禀稱在英租界惠泰錢莊存銀九十七百六十兩立有憑摺按月取息兹因需用往取不付而執事人朱某收帳未回故將副執事人蔣泮華拘案請以蔣供在惠泰莊爲夥友存欵係蔣柏恩交來將虧欠德裕莊銀一萬餘兩將此劃抵立有筆據德裕共該本莊銀二萬餘兩待其付下卽可將此項銀兩交還大令　張姓存銀立有息摺何得張冠李戴著將存摺給予觀看蔣仍以有筆據爲辭大令謂德裕虧欠爾莊銀兩儘可另案控道蔣稱須告知本人不能專主大令與何繙譯會商著將蔣還押限予將執事人朱某交案候核○徐春生當至其兄秉行處吵閙致被拘送捕房解經鄭大令訊供禁押數日從寛釋出飭具改過切結不准再往滋擾春生釋出後復往借貸秉行仍復拘送捕房昨日堂期解案請訊春生供稱小的實因凍餓難堪厘以至兄處懇借青蚨苟延殘喘大令謂秉行曰爾與春生係骨肉之親豈可膜視著給盤費洋五元送往輪船令回寍波原籍 
[美界捕房紀事]  
　　鄉人張志開農家者流也其子張甲以不法事被拘南面　訊得情眞發楊樹浦捕房門首枷號示衆志開舐犢情深昨日上午送膳與子適　管門捕所見以其違章遂拘押捕房候解公堂究辦○著名流氓朱木木在虹口一帶藉端生事無惡不爲前日與江北人名小梅林者因賭起釁各挾微嫌昨日在虹口漢璧禮路邂逅相遇一言不合互相扭毆朱力大如牛且復手持利刃連刺二下致小梅林大受其創忍痛扭至捕房控告捕頭著將梅林送同仁醫院立治立傳數捕將朱押解至英界堂請張賡三直刺訊辦○寍波人陳阿喜前曾犯竊經英界公廨讞員拘獲審訊遞解回籍兹又潛蹤來滬仍效梁上君子之所爲昨日闖至虹口西華德路八十五號某姓家撬門而入竊得皮布衣服及地毡等物携之而逸甫出門卽被包探竇如海查見拘入捕房押候解堂究辦○虹口吳淞路第四十八號小客棧内前晚有不識姓名之某甲至棧借宿至夜半不知染何急病遽爾魂赴泉臺遲明棧主訴知四百九十三號華捕轉報捕房捕頭令地保王仁和前往查問以無屍屬遂　請善堂給棺收殮○張玉春不知何處人去歲在陸蘭英家爲車夫後因負債纍纍將車私自賣去匿跡潜逃陸四處偵尋毫無蹤影昨忽遇之於虹口河南路當卽扭送捕房捕頭令押候解堂究辦○昨日午後有年約耳順之某甲如痴如癲在虹口天潼路沿途胡　三百七十二號華捕見之拘入捕房捕頭令送入丐牢管押一宵然後斥釋 
[金陵官報]  
　　二月十一日候補道趙貽書請假赴蘇○十二日揚州保甲局候補道朱溍蘇州回候補道志鈞由滬回謝委駐滬商務局候選道楊霖謝委上海馬路工程調署泰州都司畢化成城守都司曹作雲右營守備蔡志祥均叩謝五河鹽釐知府柯逢時辭分部郎中羅貞意到謝委南洋外拐副律法官知縣蕭仁暉禀知奉臬司飭赴宿遷訊案從九劉輔仁服滿回省○十三日分部郎中羅貞意辭先鋒官副將楊大章參將余思敏胡煦知縣張貴誠禀知上元任内交代於初參限内會算清楚並且雜各欵一律解清蕭營都司龔錦標均見理事同知代理南捕通判崇禀知任事同知劉卓栻請補高郵州湯華袞准補邳州孔祥霦知縣胡廷琛徐樹鍔游毅之龍璋禄德劉德元張壯彩戴光陳仕揚均禀知閱卷畢調署淮安府軍捕通判屠作倫禀知交卸南捕通判事江西寍州淮鹽棧知縣王毓江辭督轅文巡捕知縣劉思勤叩謝賞假赴部引見縣丞鄧秉圭叩謝代理文巡捕卽到差張字漁雷艇船陳應濂辭赴蘇○十四日安徽洋務局候補道　佩到上元縣陳禀知赴東鄉相騐上海洋務局提調兼鎭江關彈壓知縣邵文炳到○十五日水師學堂候補道柯禀知四漁雷赴滬商務局候補道范德培禀知到定候補道志鈞銷駐寗商務局差又周家駒魏嘉齡均禀知奉札總兵朱德明由蘇回調署淮安府軍捕通判屠作倫辭上元縣陳禀知赴東鄉相應 
 
 

Page 10

 
 
回督轅牌示江西寗都營參將員缺無論推題查有兩江儘先候補副將胡煦堪以借補 
[上海北市絲業會館籌賑公所施子英經收順直山東四川淮徐湖北賑捐十二月初一日至廿九日第三十三次清單]  
　　初一日了心願洋廿元○初二日慈谿韓景　　式患病獲安酬願由厚康莊來洋五十元○初三日無名氏銅洋一元○初四日留溪姚氏洋十元陸惟善二元陸志善二元○初六日揚州王少岩由日昇昌來京步足銀五　　　　元五十　兩五錢萱堂求母平安洋十元○初八日無錫徐鴻宰求兒病速愈洋廿元太合黄冠羣求保氣怯病早愈一元○初九日王桂祖求父病速愈洋一百元杭垣　　　守眞子完願小洋一百角○初十日東海氏由惠泰莊來洋五十元○十一日前任湖南石門知縣黄善士印筳贊由崇餘莊來洋一百元○十三日無名氏求内病速好　十元瞿朱氏求病卽愈十元○十四日戴士雅爲女喉症放生願移助洋二元又爲妻乳患速愈完願一元又爲風濤轉順完願一元鮑詠青爲子錫藩病腫求速愈二元○十五日王楊氏完願洋廿元又爲小兒王百齡求明年四季平安十元吳隠記求内人病速愈廿元紹梅氏十元孫戴氏病愈完願三元○十六日鎭江　蘭壽記洋十元憑心田求安子十元拾捌禾兌兩記十六元王氏還心願六元蕭王氏還心願十元又求天保佑乳多天結結壯十元蕭安子還心願四元安省雲隠子求合家平安四元無名氏三元無名氏銅洋三元○十七日冷香女史求合家平安洋十元○十八日長慶里劉庽洋二元瞿洵棠因昨日爲五旬母難之辰求先考妣冥福洋廿元○廿二日長興府委員放生室主人求郤病延壽洋二元○廿三日溧陽隴西氏因久病求愈願助洋廿元嶺南洪毓祥祈保明年四季平安小洋一百角銅洋一元○高郵丁玉軒募陳一峯祈父冥福洋四元不留　願　手票錢一千文共二户合洋五元一角○廿四日大倉靜軒節省本科應試費洋四元寓蘇潮陽志道處陳馬氏三元姚伯欣一元○廿五日無名氏洋五元姓字不詳氏銅洋十五元○廿六日無名氏洋二百元淮安未了心願五元無名氏二元生大銅洋十元○廿七日張雪棠善士募不留名規元一百兩隠名氏規元一百兩二户均助漢口　栅災民安定仲子求合家平安洋六元嘉定徐同福求病卽愈二元湯步雲銅洋二元○廿九日吟芳廬潘洋五十元楊少蓮廿元○十二月份共收規元二百五十一兩五錢洋八　八十四　小洋二百零一角扯七四合規元六百六十九兩零三分四釐以上共收規元九百廿雨零五錢三分四釐銅洋三十二元○連前共收規元五萬零三百三十兩零一錢五分六釐銅洋三百零二元烊見規元六十六兩一錢八分六釐共計規元五萬零三百九十六兩三錢四分二釐太乙救疫丹六千錠 
 
 
 

Page 11

 
 
   
 
 

Page 12

 
 
[光緒二十四年二月初七日京報全録]  
　　宫門抄○諭旨一道録前○兼川督恭奏爲辦理捐輸懇恩給獎片○又奏爲赴藏差遣人員薪水在厘金項下支取片○又奏爲大員捐賑請旨在籍建坊片○閩督邊奏報學政幕友姓氏籍貫片○又奏爲監造砲臺人員積勞病故懇恩援案議卹片○兼川督恭奏爲學政廣文幕友姓氏籍貫摺○又奏爲甄别同知留川照例補用片○又奏委署同知片○二月初七日户部通政司簷事府正藍旗值日理藩院引見二十五名武備院四名光禄寺一名○曾廣漢假滿請安○　應溥良培各續假十日○麟中堂續假二十日掌儀可奏十一日祭奉先殿載振行禮○召見軍機張蔭桓○○恭壽片再查川省饟源不繼於光緒二十年辦理捐輸一次當將辦理情形奏奉諭旨　准立案兹據仁壽銅梁等縣收捐議叙銀一萬一千五百三十兩除部飯照豐各銀兩存俟搭解外餘均隨時撥充軍饟另案報銷並未另請廣額均係遵照新章常例十成銀數核算造具各捐生年貌姓名履歴銀數清册由司核明詳請奏咨前來臣查二十年捐輸案内請叙各捐生俱係呈繳十成實銀結與現行常例相符並未在廣額之列合無仰懇天恩俯准勅部迅予核議給獎並繕發執照來川以便給領用昭激勸除册送部案核外謹附片陳明伏乞聖鑒訓示謹奏奉硃批户部議奏欽此○○恭壽片再查赴藏差遣人員前於光緒六年經前督臣丁寳楨於派委候補知縣楊泳修等赴藏辦理洋務案内禀請每月各薪水銀六十兩在於貨厘項下作正開銷於是年八月初六日奉旨允准並先後接准部咨今將起支薪水日期並銀兩在於何年貨厘項下開支專案造報等因歴經遵辦在案兹據布政使裕長將歴年藏中調往差遣人員支過薪水詳請補奏前來據稱試用通判王延齡自光緒十五年六月十六日起至十七年六月十六日止連閏計二十五個月共支薪水銀一千五百兩該員旋管拉里糧務計長領銀四百五十兩又候補州吏目秦宗藩自十五年七月初二日起至十七年七月初一日止連閏計二十五個月共支薪水銀一千五兩該員旋管後藏糧務計長領銀六百十四兩又自十八年八月初一日派充邊務文案委員起至十九年八月初一日止計支全年薪水銀七百二十兩嗣因病請咨回川自十九年八月初二日起二十年正月初十到省銷差止計五個月零八日共支薪水銀三百一十六兩又試用縣丞多福試用府經歴吳國階自十八年正月二十日起至十九年正月二十日止連閏計十三個月各支薪水銀七百八十兩多福處營後藏糧務計長領銀三百四十兩吳國楷旋管後藏糧務計長領銀七十兩又候補通判沈天錫自十八年九月間起至十九年四月十五復止祇領六個月薪水銀三百九十兩又試用府經歴符霖試用巡檢張鳳德自二十年四月二十八日起各支一年薪水銀七百二十兩張鳳德至是年十月初一日因不服水土回川就醫計長領銀三百五十兩旋復赴藏當差補發銀三百七十兩連前長領未繳乙數又支一年薪水銀七百二十兩又試用縣丞郭廷敬自二十二年正月二十八日起計支一年薪水銀七百二十兩又貴州湄潭縣王人文試用縣丞蕭富榖試用典史李方銳二十二年五月十八日起各支一年薪水銀七百二十兩又候選從九品何光燮自二十二年十一月十三日起計支一年薪水銀七百二十兩以上各員薪水均於釐金項下支給其長領之數已在該員等應領台費項下照數扣還歸欵臣覆查無異除咨部外理合附片具陳伏乞聖鑒謹奏奉硃批該部知道欽此○○恭壽片再此次捐助川東賑欵數在千金以上者業經先後奏奉諭旨准其建坊在案兹查有出使大臣工部左侍郎許景澄捐銀三千五百兩出使大臣户部左侍郎張蔭桓廣西提督蘇元春粤海關監督内務府郎中又佩蘇松太道劉麒祥均各捐銀一千兩悉與建坊之例相符相應仰懇天恩俯准將出使大臣工部左侍郎許景澄等五員各在本籍自行建坊給予樂善好施字樣以爲救災恤鄰者勸除咨部外謹附片具陳伏乞聖鑒訓示謹奏奉硃批著照所請禮部知道欽此○○邊寳泉片再學政延請幕友襄校試卷例應查明具奏慈福建學政臣戴鴻慈延請幕友八人張琨雲南進士吳麗眞江蘇舉人王希旦安徽歲貢生譚思詠廣東廪生張景羲浙江附貢生古崇德廣東廪貢生吳惟聰浙江增生項詠浙江附生皆非閩籍臣覆查無異除咨部查照外謹附片具陳伏乞聖鑒謹奏奉硃批知道了欽此○○邊寳泉片再福建補用直隸州候補知縣章德華監造厦門胡里山砲臺於光緒二十一年八月到工親駐山廠督率工匠極力經營早作思維歴久不懈次年夏問臺工正在吃緊鎭日在山往來巡視積受風寒暑濕於是年六月在砲臺工次身故該員監工將及一年實力實心不避寒暑以致積勞病故殊堪嘉憫查光緒十年閩清縣知縣胡成　因委赴各海口繪圖在厦門差次病故曾經奏准照軍營病故例議卹有案今章德華在工病故情事相同據福建善後局司道援案詳請奏卹前來臣覆核無異相應仰懇天恩敕部議卹以彰勞勩除咨部外理合附片具陳伏乞聖鑒謹奏奉硃批著照所請該部知道欽此○○成都將軍兼四川總督臣恭壽跪奏爲查明學政閱文幕友循例具奏仰祈聖鑒事竊照乾隆三十八年欽奉上諭各省學政務須多擇閱文幕友卽極小省分亦不得不及五六人其人數籍貫該督撫查明奏聞仍不時留心稽查如有惜費誤公辦理周章者隨時入告毋稍徇隠等因欽此欽遵在案兹准新任四川委政臣吳慶坻將延閱文幕友劉慶安等八人籍隸湖北浙江福建江蘇湖南等省開單咨送前來臣逐加訪察均屬文行兼　之士襄校可股妥協陸俟該學政開棚考試再隨時留心稽查不敢稍事徇隠外謹將該幕友姓名籍貫另繕清單恭呈御覽理合恭摺具奏伏乞皇上聖鑒謹奏奉硃批知道了欽此○○恭壽片再查通行内開後嗣道府以至未入流凡由曾任各官保舉並非應升之階令該督撫試看扣滿一年後分别奏咨甄别方准按班叙補又業經在省人員勞績保舉補缺後以升階用者如係咨補以堂稿畫齊後第五日行文按該省照限减半計算以奉到准補部文作爲升階到省日期等因遵奉在案兹據該司等查有在任候補知府松藩直隸廳同知王葆恒現年五十歲浙江山陰縣監生遵例報捐部寺司務分缺間選用同治十一年七月選授刑部司務九月到任光緒四年七月歴俸期滿截取十月十三日内閣奉旨記名以同知外用欽此五年呈請分發交卸刑部司務六年二月簽分四川五月蒙欽派王大臣騐放奉旨著發往四川以同知歸候補班補用欽此領照依限到省八月委管西藏糧務九年三月到藏調管拉里糧務四月到臺任事十一年十一月因辦番務出力保補缺後以知府用十一年三月十五日奉旨依議欽此十三年八月交卸拉里糧務十四年二月回省銷差丁憂回籍守制十六年五月服關起復仍赴四川候補二十一年十二月委署松潘廳同知二十二年二月初五日到任旋經題補松潘直隸廳同知奉到部文准補斯缺坐光緒二十二年八月十五日行文按照限减半計算扣至九月二十五日作爲知府到省日期又扣至二十三年九月二十五日一年期滿例應甄問由藩臬兩司塡註考語會詳請奏前來臣到任未及三月例不加考旣據該司等查得該員王葆恒樸實耐勞辦事勤奮應請留川照例補用除咨部查該外理合附片具奏伏乞聖鑒飭部核覆施行謹奏奉硃批吏部知道欽此○○恭壽片再隆昌縣知縣趙廷澍調省察看署資陽縣知縣章憲曾年滿所遺各缺均應委員接署查有成都府理事同知鎔蔭堪以調署隆昌縣知縣本任西昌縣知縣胡薇元堪以調署資陽縣知縣該員等各任内均無叅罰案件據藩臬兩司會詳前來除到鎔遵照外理合循例附片具奏伏乞聖鑒謹奏奉硃批吏部知道欽此 
 
