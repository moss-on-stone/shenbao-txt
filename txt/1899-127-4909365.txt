# 1899 - 127 - 4909365

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[書司農奏牘後]  
　　户部爲理財之官總核國家之出入事綦繁責綦重財有盈惟户庫存之財有絀惟部臣籌之猶富家之司帳店鋪之掌櫃必須統籌一年所入若干所出若干足以相抵庶用度不致漫無節制然司帳於富厚之家掌櫃在繁盛之鋪周轉較靈運籌亦易若富家中落鋪户寥寂則爲之司帳爲之掌櫃者甚難措手苟非極意撙節盡心謀畫鮮不立見其敗今日之中國猶富家中落店鋪寥寂之時用路浩繁每年出入幾至有絀無盈非亟籌致富之策恐因循不振日後更難支持致富之策將奈何上月三十日報紀户部覆奏臬司張曾颺奏請飭整頓釐金並另片奏請停捐輸先籌抵欵曁核實征收關稅將槍砲銀圓等廠歸併一二處以節經費部臣前曾奏請整頓釐金在乎扼要設卡欲社中飽在乎崇廉抑貪而其要總以委任得人爲切實關鍵請將來各省釐金如較光緒二十一二年收數大有加增准其將廉幹之員從優奬勵如收數稍有虧短則將尤爲貪劣者撤任嚴叅夫嚴賞罰以别貪廉誠爲千古不易之理惟現在中國之弊雖咸以爲官之不廉所致殊不知官亦有不能廉者卽以釐金而論各省候補人員無不視爲利途以致夤綠奔競謀得一差如獲至寳究之月得薪水大者不過五六十金小者不過二三十金甚至有十餘金者如所得僅此薪水何以皆視爲利途卽行比較之法於公欵似無所損試問其所收之數果能與所繳相符乎上官皆以卡員比較之優或蟬聯差事或記功委署殊不知卡員之入槖者仍不少减卽或不能如願亦斷不能實收實解大抵卡員卽存廉潔之懷而所得薪水不敷用度人卽欲負清名誰肯自貽虧累乎是以欲責其廉須優加薪水不特卡員宜加卽司巡亦宜從厚俾得足以養贍卽有貪心亦可稍減然後設法查察責其實收實解如以經費爲大則不妨裁减人數以此推之凡各局亦宜如此辦理　　　 
世宗憲皇帝於實缺各官俸外特加養廉一項可謂無微不至惟今日時勢節儉遠不如古廉吏之日少未始非廉俸太轉之故也西人用人薪水較中國多至數倍十數倍故侵漁之弊絶少而核實之數自眞不但西人用西人薪水較優卽中國　用之西人亦無不薪水從豐人但知西人持躬廉潔辦事認眞雖西人辦事自較華人爲刻實然亦未始非薪水優厚之故也大抵薪水一優仰事俯育可以無慮自可專心辦事不必有意外之想觀西人無論何項出入之數必澈底澄清千人皆見夫其能如此之清澈可見其中决無弊竇中國苟仿行此　無論何項人員槪優其俸一切陋規裁汰淨盡所用之欵核實呈報所收之欵儘數解部夫然後所入若干所出若干均有實在之數可以預計一年用度不足則設法彌補盈餘則以清積欠如此則官可無慮其不廉國亦無虞其不富矣且廉俸一優冗員宜汰限數人而食一人之食非但不飽而所食斷不至一人之數若以數人之食以餉一人豈有不饜足之理冗員可汰則捐例不停而自停可不俟籌抵欵而始議及矣管測之見質之謀國是者然乎否乎 
[本館接奉電音]  
　　昨日午前京師飛電傳來　　上諭三道敬謹譯登○四月初二日奉　　上諭御史葉　增奏州縣捕務廢弛盜賊公行地方匪徒開坊聚衆並州縣辦理團練保甲流弊滋多各摺片又御史陳慶桂奏盜風日熾請飭清查匪鄉一摺緝盜安良爲地方有司專責若如該御史等所奏浙江甯波等府盜案迭出並有匪徒開設花會廟會聚衆誘財廣東搶刼之案甚多並有擄人勒贖等事非嚴行懲治何以安輯閭閣此等弊端恐他省亦所不免著各該督撫飭令地方文武認眞查拿從重懲辦務絶盜源該管各官如有緝捕不力失察勇役串同盜刼各情弊卽著嚴行叅處至團練保甲地方更爲切要之事如有不肖官糾藉端需索擾累民生並著查明一併叅辦欽此同日奉　　上諭德夀奏本章公文接遞遲延請旨飭查一摺江蘇上年八月至十一月拜發本章五次發遞各衙門公文共七總封該省至今未接批回業經該撫飭據提塘禀覆並無奉到前項摺箱公文江蘇各驛亦已依限遞至山東郯城縣人境首站交收自係直隸山東各驛有延擱沈失情弊著裕祿毓賢卽行嚴飭經過各州縣逐站挨查前項本章公文究在何處延　有無沈失切實澈究叅辦以肅郵政該部知道欽此同日奉　　上諭翰林院侍讀學士濟頤奏各省外銷欵項濫支大多請飭核實充公一摺近因庫儲支絀迭經各督撫裁汰冗員剔除浮費務期涓滴歸公兹據該侍讀學士奏稱各省　務海關釐局多有自謀津貼及代薦乾修等事該管官瞻徇情面輒於外銷欵内設法挪移種種名目幾倍於正用之欵等語各省鹽課關稅釐金皆爲帑項要需豈容任意濫支濫銷應著各將軍督撫嚴行查核如有前項情事悉令追出　公專案報部以裕正帑而杜漏巵現在時事多艱部庫支絀該將軍督撫等務當破除情面認眞釐剔毋得任聽經理之員彌縫掩飾一奏塞責欽此 
[意事近聞]  
　　意國索取三門灣日來絶無確信惟某西報云當意人索三門灣時本館曾派人至三門灣及京師探聽消息見中國上自官塲下至百姓得聞此信無不分外驚惶迨中國堅却不允則以爲意國必不肯違作罷論又有一番戰禍矣不知皆是絶無見識之言當意之索三門灣也未及細審形勢果否可作經商及屯兵之地迨有人論及此舉毫無益處意圖政府遽幡然自悔欲另索一要隘以償之其所欲索者曰南天島此島附近舟山爲　島之冠去石浦六里許商務甚繁海灣可停泊兵商各輪船較三門灣勝百倍往歳甯波某報館曾將其地形勢繪圖謂爲　省極要之處意人見之遂欣然有吞噬之意其索三門灣不過先爲嘗試耳 
[沂事續聞]  
　　香港循環日報云近得濟南府來函悉撫轅接兗州道電禀略稱膠州灣德總督於日内　兵　百名統以總兩員携有大砲數尊至日照登岸開赴沂州凡在中國北方之各兵輪船亦均聚集膠州灣一帶兗州曹州兩鎭標兵士則駐紥沂州府境與德兵所駐處相離約四十里下令不得妄動以致滋生事端故德兵亦尚相安無事　地方百姓已畏之如虎加以搜捕土匪未免妄殺無辜以致哭訴營門者日不知其凡幾現在德兵尚無再佔他邑之事惟兩下相持終非了局恐將來必出於一戰耳又聞之西人云此次德兵之佔沂州府實有不得不然者緣英俄密約以 
 
 

Page 2

 
 
黄河爲界黄河之南爲英人權力所至黄河之北爲俄人權力所至此事德國政府已微聞之故亟思佔據山東以掣其肘否則鐵路旣成山東卽在俄人權限之内至此而始與俄爭則德國兵士雖精必不能如俄人徵調之便故目下乘俄人無暇兼顧乃藉口於土人閙事猝然入佔其地俾如迅雷之不及掩耳德之智慮可謂深遠矣或謂德人以數百之兵遽爾登岸佔日照復添數百兵佔安東衛及沂州統計兵數不及一千設中國遽與開仗則東省之兵數以萬計設或德兵敗没豈非悔之無及曰是不然當日德之據膠州灣亦不過數百兵耳中國防兵約有三四千而竟不敢開仗豈今日而獨能背城借一哉 
[俄國洊飢]  
　　日本長崎埠訪事人云俄國自去歳以來飢饉洊臻而國中諱莫如深故各處報章皆不登錄兹接俄京友人來信始悉國中飢饉之慘較諸一千八百九十一二年爲尤甚自哇羅茄河以東之四州及西之莫斯科府哀鴻何至數百萬草根樹皮搜掘殆盡兼之疫癘流行死亡相繼雖有赤十字社中人惻隱爲懷羣往施振然杯水車薪無濟於事未識俄國政府將何策以處之 
[九龍英示]  
　　自九龍賃與英人土民羣起而攻以致事多糾葛兹者英人旣已建立國徽卽由香港輔政使司駱君出示曉諭曰照得現奉督憲札開將英中兩國政府議定展拓查港界址約章開列於下俾衆週知等因奉此合亟出小曉諭爲此特小一千八百九十九年五月初二日示計開溯查多年以來素悉香港一處非展拓界址不足以資保衛今中英兩國政府議定大略按照粘附地圖展擴英界爲新租之地其所定詳細界線應俟兩國派員勘明後再行畫定以九十九年爲限期又議定所有現在九龍城内駐紥之中國官員仍可在城内各司其事惟不得與保衛香港之武備有所妨碍其餘新租之地專歸英國管轄至九龍向通新安陸路中國官民照常行走又議定仍留附近九龍城原舊碼頭一區以便中國兵商各船渡任便往來停泊且便城内官民任便行走將來中國建造鐵路至九龍英國管轄之界臨時商辦又議定在所展界内不可將居民迫令遷移産業入官若因修造衙署造築砲臺等工需用地叚皆應從公給價自開辦後遇有兩國交犯之事仍照中英原約香港章程辦理查按照粘附地圖所租與英國之地内有大鵬灣深洲灣水面惟議定該兩灣中國兵輪無論在局内局外仍可享用此約應於畫押後自中國五月十三日卽西歴七月初一日開辦觀此知此次中國雖賃地與英猶未盡失利權殊覺差强人意也 
[松試初誌]  
　　松江訪事友來函云江蘇提督學政瞿子玖大宗師科考太倉事竣後秉節蒞松江本月初一日文旌旣抵郡城文自松江府濮紫泉太守以下武自中營叅將張叅戎以下均赴河干禀見初二日辰刻宗師舍舟登陸端坐四人大轎導以全副儀仗隨帶親兵一隊迤　入城至試院小駐接見各官移時恭詣　聖廟行香聽諸生講書旋卽折回院中放告隨將考試生童塲期牌示轅門計初三日考闔屬生童　古初四日考八學生員正塲初五日覆試生員經古文生補考初六日奉金上南文童正塲初七日覆試一等生員初八日考華婁青文童正塲初九日提覆奉金上南文童初十日考優生第一塲十一日提覆華婁青文童十二日覆試文童正途錄科十三日考優生第二塲十四日總覆奬賞十五日起馬 
[奏覆稽查振務片]  
　　溥良片再奴才上年十二月二十七日行次鄒平承准軍機大臣字寄十二月二十二日奉　　上諭有人奏山東災振奉報情形與聞見不符一摺著溥良按照所指各節詳細訪查秉公據實具奏原摺著抄給閱看等因欽此欽遵寄信前來維時奴才查看山東各州縣振務經歴已多欽奉　　諭旨後沿途詳細訪查於本年正月初七日行次樂安計山東災振三十三州縣一塲已查看過半並無原奏所叅各項情弊當經繕摺覆陳惟其時尚有歴城禹城等十五州縣未經查看而原奏所稱該撫在省城添派委員十餘人書手數百人　塡月日連夜赶造振册一節其事雖不近情理然亦必須到省確查是以摺内聲明仍俟奴才到省及查看歴城禹城等縣振務後再照原奏各節逐一詳查如實有前項各弊卽指名嚴叅等因旋於正月十五日在山東省城接到回摺欽奉　　硃批知道了仍著到省後確切查明據實具奏欽此隨後奴才傳見藩臬兩司詢以有無添派委員書手赶造振册之事該司等均爲詫異又經傳問振撫局提調候補知府王紹廉據禀向來辦振從未由局造過振册上年辦冬振時亦無添委十數員雇書辦數百人連夜赶造振册之事惟十一月二十二日奉撫憲飭發准欽差來電令將各州縣被災輕重飢民多寡各撥銀米若干並放振詳細章程及各處委員紳士銜名迅速開單飛送核辦等因到局當將上年急振冬振辦法及委員放過急振被水各州縣村莊災民銀兩各數目印委各員銜名並撥發被水各屬普放冬振州縣村莊災民銀錢棉衣各數目印委各員銜名等項分别查出照繕清摺以一分呈請撫憲轉咨以一分呈送撫院備案統計此項手摺字數較多爲期甚迫本局僅有委員四人書吏十名一時赶辦不及當經雇覓字工二人帮同繕寫以期迅速十一月二十五日一律繕竣所雇字工二人繕竣後卽令出局等語並取具甘結當堂呈遞復經密飭濟南府盧昌詒親到該局確切查訪禀覆相同查上年十一月二十二日奴才因查看山東振務跪請　　聖訓當經奏明電知該撫調取各州縣被災輕重飢民多寡並所撥銀米　單等項以便親到災區藉資考證蒙　　恩俞允遵卽電知去後是月二十九日奴才行抵任邱縣卽經該撫將清單等項送到統計三件並非振册核與該局及該府等所禀均屬相符原奏所稱該撫在省城添派委員十餘人書手數百人倒塡月日連夜赶造振册自係傳聞之誤其實並無此事至歴城禹城等十五州縣有無原奏所指各項情弊仍俟奴才查看完竣再於彚奏摺内一併覆陳所有省城並無倒塡月日赶造振册緣由理合附片陳明伏乞　　聖鑒謹奏奉　　硃批知道了欽此○再奴才前因查看山東振務尚未完竣而在省查辦事件又復頭緒紛繁未免顧此失彼當經電請總理各國事務衙門代奏添調司員來東隨同奴才辦事旋准電知本年正月二十一日奉　　上諭刑部郎中黨蒙户部郎中寳棻主事王清穆王步瀛均著由驛前往山東隨同溥良辦事等因欽此仰荷　　聖恩體恤莫名欽感奴才卽於前次奏調司員内遴派户部員外郎樂平瑞豐二員於正月二十六日起程前往歴城等十五州縣先行訪察振務俟奴才在省查辦事畢再親往歴城等處覆行察看嗣添調司員黨蒙等四員於二月初七日行抵東省並據面禀旣係同寓所有一切火食若仍由地方官供給未免事出兩歧易涉紛擾不足以昭愼重情願自備資斧與前次隨帶各員均歸一律等語奴才察其情詞誠懇且爲愼重起見自應准如所請當經照禀咨明山東巡撫在案今奴才在省查辦事件完竣拜摺後卽日率同前後奏帶各員前往歴城等十五州縣分路抽查振務一俟查誜再行詳細具奏所有奴才在省查辦事竣親往歴城等處查看振務並據添調司員禀請自備資斧緣由理合附片具陳伏乞　　聖鑒謹奏奉　　硃批知道了欽此 
[日本火警]  
　　日本長崎埠訪事友來函云東歴四月二十八號卽華歴三月十九日米澤縣境吉郎兵衛家不知因何失火延燒民屋三百十五家寺院七所官衙學校亦均付一炬同日有由熊本縣駛赴長崎之載煤船名福夀九者甫至佐賀縣境内正值風浪大作海水　入船中忽報火起致船身焚及其半幸是處離鎌田海岸甚近舟子等得獲生全迨二十九號午前山形縣境亦有祝融氏駕臨焚去民房一百五十八户電杆三枝 
[楚語]  
　　湖北訪事友人云鄂省馬路廣開居人稱便現又於善後局旁添闢馬路一條歴文廟臬署等處直達平湖門連日由管弁督率勇丁分叚修築化崎嶇爲坦道行人誠受惠無窮矣○織布局開辦以來獲利甚厚今歳添辦紗錠一萬枝費去英金一萬數千磅以致現銀不敷周轉總辦王雪岑觀察禀商督憲張香帥將股息暫緩給發現已批准施行矣○俄國禮拜堂中被偷兒竊去金杯金盤等件教主某君函請地方 
 
 

Page 3

 
 
官比　嚴追迄無下落某君以所失各物值價甚鉅商請邑尊懸賞購緝如能查獲贓賊願酬洋銀二百元○由紅關至青山一路堤工業經委員興築日前張香帥輕騎减從親詣江干逐一查勘面諭監工各員從速督修務令早日竣事各員懍遵憲諭不敢稍事偷安想大工告成當可計日以待矣 
[漢水雙鏻]  
　　漢口訪事友人來函云有客自三湘七澤間來者言及今歳湘省産茶各地因雨水過多萌芽較晚幸杏花節候晴光大放尚無所傷目下各茶户已踴躍從事矣○漢口都閫府陳都督慶門傳聞有撤任之事不知確否○近日江流暴漲銳不可當漢口俄德諸國租界已一律停工聞須俟夏尾秋頭方可再興工作也○去歳八月十六夜漢口大火被燬各户經上憲明白曉諭令於起造時將街道展寛現方鳩工庀材每有陽奉隂違並不退讓一步者豈保甲各員皆未有所聞耶○上月某日亭午時隂雲四合大雨傾盆未幾氷雹　落屋瓦有聲時將初夏隂寒未散亦罕有之事也○本年兩湖駐漢茶商共計二百六十餘家較去歳約少二十餘家觀目下情形洋商頗有踴躍待購之勢聞湘中瀏陽出茶較早已有烏龍楚寳諸茶到漢矣○漢口鐵路局委員林子鶴大令佐因上憲别有差委所有灄口劉家廟照料鐵路工程一差已另委他員辦理矣○漢口鐵路局由大憲札調鄭清溪觀察爲總辦某日朱惠之太守由　昌公畢旋省上憲有檄令仍辦此差之意太守堅辭不就不知上憲將何以調劑之 
[兇案難]  
　　淫兇不法之天仙茶園優伶高彩雲霸佔金清鑣之妾顧彩林持刃恐嚇一案經前英界公廨讞員鄭瀚生大令倩帮審委員劉穆庭二尹訊明從寛斷結乃高伶並不知恩反延律師小威金生到堂聲訴意圖翻案金聞之特於昨日延律師哈華托投案候訊惠副捕頭倩包探將高伶解案威律師倩舌人聲稱今日本律師因高彩雲一案而來蓋照租界章程此案應先與西員會審然後如何判斷或送縣辦理方爲合例今並未會審竟爾發押捕房敢請堂上准將高伶釋出再行會訊哈律師曰原告金清鑣控告淫不法之兇優伶高彩雲霸佔良家姬妾復敢持刃恐嚇按照中國　　大清律例本毋須西員會審威律師又曰旣如此尚請堂上細細會審一堂哈律師乃問金曰爾可將此事從頭至尾細述一番金供職員係蘇州人十年前出洋銀一千餘元買妓女顧彩林爲妾初居兆富里後遷至寍波路逢吉里生有一子年已九歳一女年方六歳職員與高伶素不相識正月二十六日之夜回家叩門由顧開入見其身穿小衣外罩大衣及入房燈已吹滅聞房後似有人聲前往探視後窓正有月光射入見一人身穿醬色衣坐小榻上迨赶入卽被顧將髮辮拉住只得任其人逃逸事後向顧盤詰不發一言彼時本欲控告實因顧面攸關故爾中止律威師曰何不投報捕房答稱亦恐被人恥笑之故至三月初八日之夜職員在四馬路一品香晚膳車夫阿三來言小主母患病職員速卽回家正向詢問病由忽爾敲檯拍桌大肆吵閙高伶突由後房持刃躍出聲稱顧彩林係我之妻今須領回速出退婚據并將子女交出方可饒爾否則請試我刃職員聞之懼甚大呼妻子下樓伊等仍不畏懼車夫阿三亦聞聲而至顧見勢不佳將職員扭住高伶卽乘間逃逸職員恐有後患投報捕房前在英界公廨控告由帮審讞員劉父臺會審倒將高伶笞責二百板發交捕房管押半年期滿遞解回籍至奸夫淫婦堂上早錄有口供可以稽查供至此翁笠漁直刺謂威律師曰此案姦夫淫婦口供鑿鑿尚有車夫阿三爲證由鄭前憲訊判本已從輕所不合者惟發押捕房耳若欲圖翻本分府卽可獨自研訊按照中國　　大清律例從重治罪毋須貴律師到堂代辯言已卽將金清鑣續禀批語交威律師閱之大略謂續舊行强持刀逼退按律懲辦應絞監候今如此輕縱尚敢曉曉不已威律師並不閱看向金曰爾亦有治家不嚴之咎所供高持逞兇刀有無證據爾共有妻妾幾人爾之妻妾共姘識幾人曾否察訪明確高與爾妾如何認識高到爾家如何行步及開銷浪費若干可一一細供金答稱高持刀恐嚇有車夫阿三爲證家中只有一妻一妾妻住樓上妾住樓卜妾時往看戲致與高伶認識尚與何人姘識則不得而知第一次正月二十六夜職員撞見卽被毆擊以致鼻孔流血有拭血之白絲巾一方爲據第二次持刀逼退妻子與車夫阿三聞聲進内高伶方逃避事後卽投捕房控告家中開銷每月一百數十元多至二百元是實威律師曰據高言在顧處用銀不貲爾知否答稱不知威律師又問金曰今察爾身軀肥胖高則瘦弱異常卽當時扭毆爾亦有何畏懼金不答直刺大爲震怒謂高係下賤伶人身雖瘦弱而甚有力金何能與敵威律師又向金曰如高果有銀付與顧彩林則是爾受污名亦當究辦究竟是否屬實金默爾無詞哈律師乃問車夫阿三當日如何情形供當夜主人在一品香晚餐後卽往他處小的拉車回家二主母卽顧彩林稱因腹痛難禁囑尋主人速回小的卽至金榮記報關行尋見主人言明情節載回家中將車安放正欲出外忽聞主人大呼救命急進房見高從套褲内拔刀約長尺許向主人恐嚇小的本欲拘拿不料被其兎脫威律師盤詰無異遂又問高曰爾前訊時如何口供答稱供與顧彩林通姦是實拔出一刀則並無其事至顧爲妓時小的與彼認識已有六年嫁金之後時時來園觀戲以致照舊來往哈律師亦復盤詰一番時有高伶之父及妻到堂求恩威律師略問數語卽命退出又向直刺辯駁哈律師曰被告高彩雲業已供明通姦各情今又圖翻案務請堂上按照　　大清律例治罪威律師向直刺曰本律師聲訴之言觀堂上似未聽關餘言亦不必多贅矣言畢告退直刺向梅繙譯官曰今擬將高伶送縣候本分府入城會訊照例重辦可也哈律師與金唯唯稱是而退 
[飭查命案]  
　　昨報紀惡棍傷人一則上海縣王欣甫大令以該棍計木林如此兇惡死者家屬何以隱不報案地保亦竟　之不問頗有可疑因於昨晨派差役下鄉速將兩造及地保帶縣以便澈底根究 
[美界火警]  
　　前晚二點鐘時美租界外虹口百老匯路第一千二百五十九一千二百六十號門牌楊義茂米店夥某甲持火油燈捕臭蟲偶不留心延燒蚊帳霎時烈烈轟轟不堪收拾救火會西人一聞警鐘聲急驅皮帶車飛馳而往開取自來水龍頭竭力噴射約歴半點鐘之久火始漸熄是役也延燒一千二百五十七號錦元外國餅店及一千二百五十八號某機器店共燬樓房四幢被焚之家皆保有火險不致大受損虧 
[上海縣署紀事]  
　　南匯縣十九保四十五圖民人張茂春與僧永華同住三官堂内素無嫌隙三月十四日不知因何均在迤西田内被人殺斃事爲地保朱奉基查見告知屍姪張紀堂往查則見前門大開後壁挖有一穴檢點衣物失去甚多遂同投南匯縣署禀報縣主汪蘅　大令親往勘騐察其形跡似係追捕竊賊被拒格鬥而死騐畢卽飭捕役上緊查緝并於昨日行文上海縣署請縣主王欣甫大令派差協緝大令允之卽飭捕役留心緝查○巨竊金阿大陸樹生竊取提右營叅將署内洋銀等物獲案後解經上海縣訊供禀奉上憲批飭解省勘招前日王大令飭刑書繕成文牘由捕役備就赭色衣褲全副刑具昨日加撥民壯四名恊同解差押解起程○本邑小南門外復善堂各司事借超渡淮徐災　游魂爲名籌得捐欵七百餘金於三月十九日起延僧道建水陸道塲四十九日昨日遣人投上海縣署禀請派差彈壓縣主王欣甫大令不准所請 
[推解風高]  
　　皖北山東災情迭告本館恊振所承諸大善士疉捐巨欵陸續匯解災區生死肉骨之恩百萬哀鴻固已同聲感泣兹又募溧陽退思齋主人助皖北災振洋二百元浙紹蕭邑鑫山鹽公所節省演劇費洋四十元李少煥善士求子病愈願洋三十元三瑞堂洪經募安徽英灊振捐洋九十五元敦安會助淮徐海洋　　元魚山思無堂還願洋五十元無名氏小洋十角　　名洋兩元隱名氏求妻産後病愈助小洋五十角諸君子以一念之慈祥救羣生於溝壑福緣翔集夫復何求略綴數言謹代飢民九頓首以謝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[扶桑旭日]  
　　日本長崎埠訪事友來函云某日長崎港内所泊俄國留利之枯兵輪船水手數名相約至稻佐游行旋在某酒肆沽飲大醉而歸至河中作鳬水之戲正在以泳以游之際不料内有花六夫者年輕力弱直入鮫宫同人救援不及惟有付之無可奈何日本警察者中人得悉立卽駕舟往兵輪船報警統領俄官特委將校二員至彼處打撈迨昏黄旣盡始見屍身浮起爰舁往兵輪船成殮○高麗平壤自闢爲通商口岸後韓廷通知各國公使准於七月一號舉行開埠之禮○臺灣銀行擬於本年八月間開辦共計資本三百二十五萬元以上十五萬元爲各埠創立費尚有一百五十萬元藉以轉運兹已由政府預備鈔票三百五十萬元現銀一百五十萬元至總理何人尚未派定先由政府遣添田君夀一往臺地整理紙幣以便施行○前由日廷調往臺灣之守備戰功各將校邇已瓜代回國論功行賞計陸軍步兵大尉志波今朝一等六十一員各賞銀三百元叙五等勳賜雙光旭日章陸軍步兵大尉倉持鉷四郎等四十九員各賞銀二百元叙五等勳賜雙光旭日章陸軍步兵大尉原小太郎等十二員叙五等勳賜旭日章各賞銀一百元陸軍步兵中尉石黑銀吾等十五員叙五等勳賜旭日章各賞銀一百元餘亦賞賜有差○日本雜糧頗慶豐收以是米價日賤現在高者每一百三十五斤值銀九元五六角次者八元七八角較諸去歳每百斤須九元者相去何止霄壤小民雖果腹易謀然各米商則未免受虧矣 
[粤海濤聲]  
　　廣州訪事友人來函云泮塘二度橋　宅素　富有被匪垂涎上月十八日之夜糾集十餘人濳入隔鄰已歇線作内俟夜深人靜時將墻挖開蛇行而入向宅中男婦十餘人開槍恐嚇不許聲張遂得任情掠搜至天明始從正門而出失贓約千兩有奇已赴縣署報案矣○十八鋪常足齋隔鄰某賭局突於某日有十餘人一擁入内開槍恐嚇將席上洋銀盡行掠去賭客身畔之貲亦被搜索一空○上月某日匯源坊輿夫肩輿過驛巷金花廟左近適有賣生菓之何某與之相撞向之理論輿夫並不引過反與何鬥毆幸鄰近鋪中人出而勸止不料輿夫回去後重復持刃向何尋釁刃傷數處血流如注經人舁至公所禀官騐傷追兇究治 
[上海縣署瑣案]  
　　孀婦何姚氏投縣控張春華將寡媳何黄氏搶去成親前晚王大令升坐花廳提案研訊何黄氏供光緒舊十年四月某日嫁與何姚氏之子何小狗爲妻至十一月夫　　　婦人矢志守節無　姑性兇惡禁絶飲食小婦人飢餓難堪往　　兄何殿樓置之不理至正月二　一　　　忽稱欲領至　　　　　　中不料　　　　素不認識之張春華處詢悉已被售　　六十元旋卽逼令成親現在　兄反唆使惡姑來案具控　　　　　　不甘心　　　　　　　十八畝粗可度日至去冬伊　　　令改嫁以致時與小婦人　谿今年正月二十一日忽　私逃出外被張春華留　　污所供禁絶飲食之事悉係虚言求鑒　　　生素充圖董姪媳黄氏被　誘姦監生並未得價張供正月二十日何來稱欲將寡姪媳再醮與小的言明身價洋銀一百元　　六十元俟黄氏到後再找四十元繕出立婚據至次日果將何黄氏送來怱怱卽行不料今忽唆使何姚氏來控王大令察核案　各有不實不盡諭以旣無婚據又無媒妁未便判合遂將何黄氏准何姚氏具領分給田畝一半自行度日如再不安於室准扭送到案嚴辦張春華當痛改前非不許再與黄氏往來查出重辦○汪公館家丁吳炳控蔣子卿擅拔界石王大令提案研訊蔣子卿供小的祖遺田四畝有方單一紙前曾劃出一畞售與洋人殷文達計洋銀一千元洋人因欲轉換道契囑令契上多寫若干小的卽寫一畝零數厘未幾又賣去數畝尚剩數分留下方單一　今賣與洋人愛爾德前月同往交　見汪姓將地盡行占取釘立界石圍以竹笆故將界石拔去吳炳供當時蔣姓賣與殷文達之田契上實寫一畝三分六厘後殷又轉賣與家主亦　此數蔣自已已無餘地惟被伊措留方單一角未交今藉此又賣與愛爾德俱係節外生枝高松琴供蔣子卿前將地售與殷文達嗣殷文達又轉售與汪公館俱係小的爲中契上載明一畝三分六厘目下殷文達已回國蔣卽藉此多生枝節大令判令蔣子卿將捐留之方單一角速卽呈案再核 
[上海巡局紀事]  
　　前日南市某姓家乳媪顧馬氏扭顧心如至二十三　鋪巡防局訴稱伊積欠會項洋銀三十餘元屢次向索終於延約不得已扭案求追局員盛雨村二尹研訊之下諭令交保出外限一月内照數歸還不得藉詞延宕○凌吳氏扭劉趙氏至十六鋪巡防南局訴稱伊無端滋閙不休請爲訊究局員鍾偉臣二尹提訊之下劉趙氏供稱凌吳氏手携玻璃瓶上街買煤油偶將小婦人碰撞以致身上濺及油膩不堪是以向之理論並不滋擾二尹判堂頰二十下 
[滬南雜綴]  
　　日前本地人王阿德由某處運猪若干來滬泊舟南市祥記馬頭昨日午前與某屠作中人朱順順在船聚賭一言不合遽起爭端由管帮周阿虎喚新馬路四十四號巡街捕到來一併拘解捕房捕頭令押候解工程局禀請會辦委員司徒貽芬司馬訊明核奪○日前朱森庭明府在新馬路電燈廠内查閱工料時倉卒間失去水烟袋一枝飭巡街捕報諸捕　後由十六鋪汛捕拘獲竊犯王生福周阿根王阿福朱阿榮解至捕　管押旋由捕頭據情禀知工程局員司徒司馬司馬詰知贓物售在法界因飭差役將王生福等一并移解至公廨請朱明府照例究辦 
[法界瑣紀]  
　　著名流氓小黄牛之羽黨顧德勝王瑞生等前因持械訛詐被任梁阿木石金祥等控諸公堂讞員朱森庭明府提案訊供判各枷號一個月期滿各笞責四百板并飭包探拘拿在逃未獲之羽黨沈先進玉山大肚子等到案一并嚴辦現在英界公廨讞員翁笠漁直刺查得以上流氓犯案重重被人具控因飭役投案禀請枷期届滿之後移解到廨歸案訊辦明府准之○拔維晏洋行買辦姚守臣偕掮客毛德生投公廨控陳全記硝皮作主陳榮祿定買牛皮届期不出朱明府提案訊供准予交保出外理處業經兩造邀同公正人理明昨日同投捕房聲訴捕頭告以須赴公堂呈請銷案○工部局董在南市蕭家廠購地一區種植楊柳百數十株邇來時被無業游民拔去因商請朱明府函致馬路工程局請派探捕隨時照料明府允之 
[美界捕房紀事]  
　　前日江北人顧庸春被著名流氓錢阿四陳春和范小三及其弟小色等訛詐不遂將鐵尺毆擊身無完膚巡街捕當塲將小色拘入捕房管押刻下顧傷勢漸重因復赴捕房聲訴捕頭允派包探拘拿餘黨○昨日小竊張阿三混入西　德路某姓家竊取衣物適爲巡街捕所見拘入捕房押候解送公堂禀請讞員翁笠漁直刺訊辦○前晚偷兒黄阿堂闖入裏虹口某鄉民家圖竊適爲事主所見拘入捕房捕頭姑念圖　未成管押乞丐牢半天而釋 
[蘇省官報]  
　　三月二十二日知縣朱枚由滬來禀知奉蘇松太道憲委辦租界會丈局差又方敦吉禀銷騐收官電局採辦材料修理機器差又徐芳懷禀知由寗見制憲回國子監典籍王學淵禀知交缷代理蘇州府訓導事縣丞　錫璋禀銷稽查漕船差臬憲二月　候補同通州縣又佐職各員月課均於明日給奬○二十三　藩轅牌　照得元和縣周　司巡檢馬繼曾疲故道缺查有試用從九品陸應祥堪以委署又武進縣典史吳祖蔭丁憂遺缺查有試用巡檢王澍某以委署辦理湖北武穴掣騐淮鹽總局三品銜江蘇候補道許元章由鄂來主簿項兆騮　謝奉飭夏防勞績蒙准改奬挨委署事一次宜興縣鍾溪司巡檢 
 
 

Page 10

 
 
貢文熾押解秋審人犯來省禀到卽辭新選望亭司巡檢潘明發禀知解首級赴鹽城回委署陽湖縣典史楊光藻禀辭赴任巡檢陶鴻綬由寗回知縣劉家傑禀知起程回籍守制○二十四日京口駐防印務章京正白旗佐領兆春又鑲紅旗防禦春芬鎭江領餉來委署蘇州府訓導趙蒔禾昨日禀知接印任事六合縣稅課大使樓廣純禀知押解秋審人犯來省候補巡檢張式璜禀知由句容押解秋審人犯來省調辦元妙觀武巡正任城守營外委李鏌禀知到差並銷胥門路巡查差○二十五日儲憲羅由　陵回同知王用龢由常昭内河厘局來禀謝一年期滿奉飭留辦又萬賢龢由寗來又黄家珍禀　奉金陵厘捐總局委解餉銀來吳縣賴禀知下鄉公幹回宜興縣郭禀到知縣傅鑫禀知奉委赴滬提取　厘　兩差卽辭知縣徐景寅禀知奉委會勘江隂常熟漲灘差卽辭縣丞張輔廷禀謝奉飭請補嘉定縣縣丞缺請補儀徵縣稅課大使陳鴻年由寗來　洲縣主簿吳德輝主簿楊世輔巡檢中士林從九王登瀛均禀知奉委秋審執事差縣丞徐炳章禀知彈壓魚花差卽辭從九王斯延禀知奉　關道札委租界帮巡差縣丞徐星燦主簿阮樹　均由寗來撫標水師千總　蔚青禀銷楓橋彈壓漕船差候補千總王裕麟禀知到胥門路武巡差撫轅牌示於本月　十七日換戴凉帽○二十六日通判陳寳樽由盛澤厘局來直隸州文林由吳淞沙釣船　局來知縣宋殿元禀知奉委秋審點名差又伊立勳由上海來另補知縣劉沛霖由江北回府經歴黄桂仙縣丞吳秉衡又湯建中韓繼龢署長洲縣縣丞沈潮元和縣主簿陳炳甲吳縣主簿沈餘慶主簿頊兆騮雷星樵典史倪文晶何震堃均禀知奉委秋審執事差蘇州府照磨姚定信禀知奉委秋審彈壓差主簿楊世輔南城巡檢鄭興貴北城均禀謝奉委清道局差又陳德修禀知奉府委監放長元吳三縣孤貧口糧差五品藍翎改指江蘇試用巡檢王兆符由安徽來禀到典史唐廷棫由上元吕輝嶽由江寗均禀知押解秋審人犯來省禀到巡檢徐瓚禀謝奉委荆溪縣保甲差候補道高元錫又賴紹濂程龢祥凌盛熺沈敦和均由寗來蘇松總鎭陳旭到淞北鎭副將劉長春由常熟　○二十七日初授蘇松太道李光久前任蘇松太道蔡鈞候補道潘學祖又常牧松峻章蔭郜雲鵠劉思訓松江府濮子潼均到知府沈鳳韶由上海糖捐局來同知李念典由同里厘局來又王秉忠由木瀆釐局來總校兩淮鹽志候補運判世襲騎都尉　琦由揚來通判丁年禀謝奉委上海綢捐局差太湖廳吳奉賢縣金無錫縣孫昭文縣孫丹陽縣劉均禀到知縣何紹聞由瀏河釐局來又李玉方由下游厘局來又汪鳴鳳由震澤絲捐局來又武麟禀辭赴江隂厘局差又查亮采禀銷宜荆厘　並謝奉委調辦官錢局差又黄傳祁由寗回禀謝請補句容縣缺又吳樹橒奉府委秋審點名差縣丞張廷琛禀知送學憲回並銷學轅文巡捕差巡檢張恩瑞禀知奉府委秋審執事差從九王斯賢禀知到租界帮巡差江南提督李狼山鎭曹德慶太湖水師右營鄧漢南又左營陳正珀松江城守營遊擊曾恆　金山營遊擊楊俊德常州營遊擊朱連勝太湖水師後營遊擊黄　桂福山右營都司曾廣斌管　留防太湖水師副中營劉祥　均到○二十八日署江寗藩憲胡到統領新湘等營陳基湘瓜洲鎭高光効統領老湘合字等旗兼轄江隂南北岸砲駁副將章其俊均到儲憲羅辭行北主候補道丁葆元又吳學廉袁秉楨曾丙熙左孝同均自金陵來上海提右營叅將廖得勝由滬來提標淞南營游擊周廣才由周莊來松江府濮禀辭知府王仁東由上海貨捐局來禀到卽辭　黄家琦由滬來正任蘇海防同知王用斂禀辭回常昭内河釐局上海英美租界會審委員直隸州翁延年由滬來委辦荷花池厘局四品銜候補通判張景祜由寗來震澤縣劉鎭洋縣吳均到開辭青浦縣汪禀辭金山縣劉吳江縣方崑山縣諸均禀到知州李樂善車坊又陳叔謙奔牛又趙梅楷瀏河均由厘局來又陳彰五禀謝給咨赴部引　　見卽辭候選布理問譚顥崑由滬來縣丞葉漢霄由趙屯港釐局來五品藍翎試用縣丞劉永澤安徽人禀到指分江蘇試用縣丞劉鴻鋆廣東人由京鎭照來省禀到丹陽縣主簿孫黻華江都縣瓜洲巡緝差缺章灝均禀知押解秋審人犯來省禀到 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
