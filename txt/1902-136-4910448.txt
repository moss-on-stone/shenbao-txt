# 1902 - 136 - 4910448

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維　德鑒 
[招回在美華工墾闢荒地說]  
　　華工之見憎於美人由來已久怨恨之不已則從而陵侮之陵侮之不已則設法禁遏之禁遏之不已更羣思驅逐之羣情洶洶不可終日雖經中國駐美星使迭次執言抗辯竭力維持而美人逐逐眈眈必欲去之以爲快美政府不忍重違衆意而又恐妨兩國交誼相持未决而中國亦以勢處貧弱不能以全力相爭坐使數萬生靈飄零海外一任他人之生殺予奪漠然無所動於中豈不大可憫哉夫中國自與各國通商之後凡訂立和約者彼此商旅皆可往來美國何獨不然惟美在列國中開闢最遲曠土荒蕪尚多未治當時政府知華民勤而耐苦工值又賤故不惜動以大利誘以甘言招之使往其意固知非多得華工不能興此地利也彼華工離鄉背井不遠數萬里適彼樂郊爲之披榛斬　鋤雲犁雨竭數年之胼胝然後得易磽瘠爲膏腴彼其心亦豈僅以戔戔者爲一時餬口計哉夫固欲寄以身家性命爲畢生久遠之圖也美人卽不念華工芟夷蕰崇之功苟飲水思源亦當輯睦有加而不忍輕效鷹鸇之逐不意美人可與圖始難與樂成一人倡之衆人和之日口嘵嘵羣向政府乘機要挾致華工之寄居其地者時有朝不保暮之憂曾亦思當初政府招致之心與華工願往之意果何爲耶善夫小吕宋商務局中人之能見及於此也日前小吕宋商務局中人以飛獵邊羣島當時若無華工斷難開闢呈請議員刁貝士君代白議政院長荷亞君請弛其禁他日逐客之令能否獲免雖不可知而華工之有有於美人彼中明理之士夫則固尚有公論然爲華工計之半世辛勞已成怨府巢幕之燕後患堪虞古云非我族類其心必異與其覊留異域而日蹈危機何如遄返故鄉而别謀生路况近年國勢衰弱彼族欺陵愈甚卽如前歲小吕宋防疫時被燬財產他國皆已照償獨許償華人之一百五十萬金遷延至今尚多推諉是其意存欺藐心目中早已無我華人良禽擇木而棲黄鳥猶知所止遷喬出谷可不善目爲謀耶或謂中國素有人滿之患故自開海禁愚民之出洋者何可勝數今在美華工雖不見容於美人究尚可藉工作以餬其口若概令回國將何以置之不知此皆由中國執政者有地而不善興其利耳夫以中國幅員之廣曠土之未闢者豈反不如美國之多乃美國舊金山及屬地飛獵邊等處得華工墾之遂使不毛之地頓變上腴中國轉以不早圖謀使吾民舍已芸人徒貽今日噬臍之悔大錯之鑄夫復何言然見兎顧犬亡羊補牢及今圖之猶未爲晚誠將我國各省廣漠無垠之土逐加勘丈大抵少者數萬頃多者數十萬頃邊徼省分當更倍之沿海復多漲灘雖已次第升科而未經查明者當尚不少其間縱多瘠土究竟宜於耕植者多特開辦之初需費不貲非得大有力者爲之提倡未能日起有功耳近者陳漕帥夔龍有見於此已飭將湖河海三項難地擇要繪圖集商承領俾令招工試墾吾知丈量所及其數必有可觀推之他省大略相似若皆仿而行之需用工人何止如恒河沙數彼華工在美日久熟諳美人種植灌漑之方若果悉數招回委以墾務數年之後成效必彰至慮經費難籌或准此項華工集股爲之或另招商人協力試辦富者出資貧者効力出資者　以地効力者使之耕迨至墾成國家始收其賦稅如此則所費有限獲利無窮不惟在美華工咸免失所卽各處游手無藉之輩亦得倚以爲生豈非一轉移而保全甚大乎若委諸欵艱事鉅有地而不知闢有人而不知用拊膺扼腕徒付諸無可如何也則非子之所敢知矣 
[法圖葡地續聞]  
　　法圖葡地已紀報端兹閱香港循環日報云日來法人在廣東香山縣境吉帶地方向華人購地一叚攷吉帶至澳門約行半點鐘時與九洲相對聞之熟識地勢者言各國倘欲在南方開拓權力必先將其地占而有之今法人願出地價洋銀一十二萬圓議在彼處建設水師醫院一所然事之實否則尚未敢知也或曰吉帶一地前有港口其水甚深控扼羊城及澳門兩處門户可駐重兵以握海而利權惟與各國多所牽連逆料調停殊匪易事也 
[援救南寧]  
　　香港循環日報云數日前兩廣督憲陶芷芳制軍派出督標兵士一千名星夜馳赴南寧府境聞因南寗各屬被匪圍困糜爛不堪匪人每陷一城必執殷户巨商勒輸鉅欵因而百姓紛紛逃避十室九空匪遂四出驛騷如入無人之境且官兵投入匪隊者日益加多以故匪勢益張一發難收現已照會各領事官轉飭商人暫勿冐險赴梧州致遭意外之事 
[濟匪待查]  
　　香港循環日報云廣東惠州府人胡某前因私販軍火接濟匪徒事發由地方官拘拿訊究申禀督轅旣而有胡唐氏者奔赴柏垣嘵嘵瀆訴臬憲某廉訪查核卷宗以此案旣據縣禀胡日香等私藏大砲賣與匪徒等情核之氏所訴各節大相懸殊情有可疑必須澈底究辦且閱黏抄已由府移請孫軍門就近查明辦理因卽批仰惠州府迅速委員馳往確查此案實在情形并商請孫軍門赶緊查追由府尅日禀覆核辦 
[派兵防堵]  
　　武昌訪事人云河南匪人作亂迄今尚未敉平湖廣總督張香濤宫保檄派武防營統領挑選勁卒星夜馳赴襄陽駐紥蓋恐匪勢蔓延竄至襄樊一帶也 
[簪花誌盛]  
　　香港循環日報云本月初八日爲廣東大學堂備齋生簪花之期辰刻諸生齊赴督轅少焉由學 
 
 

Page 2

 
 
堂總辦姚觀察率之入二堂分給入學憑證一紙令自行填注旋至廣益堂吳孝廉稚暉與之立談勉以奮發有爲人人存愛國忠君之意須臾藩憲丁方伯鳴騶而至偕觀察升坐公案書吏唱諸生姓名畢每人給以金花兩枝學堂章程一册表六幅旋由孝廉及曹教習導使鵠列麒麟門内鼓發數通麒麟門洞開諸生魚貫而出親軍隊排立甬道奏洋樂送之旣出儀門復鳴砲三響蓋大憲鄭重求才之意也 
[學生肇事續聞]  
　　浙省中學堂學生肇事前已列入報章兹得杭州采訪友人續函云當日學生旣散卽聯合三十餘人具詞撫轅控監督邵君任性妄爲尅扣飯食侵吞公欵以肥私囊等情無憲任筱沅大中丞札飭杭州府宗子材太守委員查辦太守委大挑知縣方熙如大令按欵淸查一面備文照會總理楊雪漁太史曰學堂之設所以培植人材籌欵興辦深費經營任其事者理應潔已奉公實心辦事現據中學堂師範生及頭班學生等呈控邵監督苛察爲能尅扣侵吞等情如所控屬實自當從嚴追究現已派委大挑知縣方令民臺按照所控各欵查明禀覆核辦合行照會貴總理查照卽令邵監督將收支簿據交付方令呈院核對至諸生聚衆聯名以期挾制此風亦斷不可長並請查察情由秉公核辦等因邵君聞之立卽告退太史則將各收支簿檢交大令聽候稽查至爲首肇事之傅某等三人及師範生五名均已開除其餘或係脅從或由傅等私自更名禀上且俟事定後仍令入堂肄業以免廢於半途 
[提調撤差]  
　　杭州采訪友人云浙江創設武備學堂延日東某君爲教習訓練有年頗有成效嗣又添招勇丁名爲武備小隊仍用洋教習指授槍砲陣法測量等事另派堂中畢業生帮教本月某日甲乙二勇丁在板門巷茶館中不知因何與茶博士口角繼更奉以老拳茶博士羽翼甚多二勇勢不能敵退而邀集同伍前往報仇擾擾紛紛勢不兩立後經提調某大令前往彈壓始各散歸及大令回堂將二勇責以軍棍隨復歸咎于帮教謂爲約束不嚴帮教不服謂勇丁肇事應歸管帶約束我等惟教以技藝而已其餘概不與聞况教習分居師傅之尊豈容任意凌辱乎一時在堂諸生咸投袂而起欲與大令爲難總辦聯太守聞之急命駕前來好言勸慰而諸生之氣猶未盡平太守乃請將大令撤差以示之儆至甲乙二勇則飭即貫耳遊街說者謂太守誠可謂善于調停矣然抑　調以慰學生日後爲提調者固岌岌可危而學生益得趾高氣楊目無尊上亦安得不防之于未然乎 
[興學不易]  
　　京師訪事友人云此間除官設大學堂曁五城學堂外尚少蒙養學堂惟右安門内公善堂義學舊址客秋經惲薇孫學士設學以訓蒙童近因經費不敷忽於四月初一日停止先於三月二十九口發出手諭略謂去歲創設蒙學堂承袁解兩教師多方訓誨不厭精詳諸生有志上進壹意用功頗著成效今因經費短絀無可支持不得已暫時停止諸生旣得門徑在家亦可温故知新自求進益候堂中籌欵再當遣人傳知决不使將成之功從此中輟也然興學之難亦於此可見矣 
[札拿匪黨]  
　　安慶訪事人云日前武衛楚軍正五營統領黄鎭軍接奉兩江督憲劉峴莊宫太保密札親蒞河工處拘獲匪黨三人送交懷甯縣收押聞三匪由金陵所獲匪首供攀以故若是之風行雷厲也 
[警察派捐]  
　　武昌訪事人云鄂省創辦警察應給員弁薪水及巡捕差役口糧月計洋銀七八千元現值庫欵奇絀無可開支不得不另籌善法當道遂議派收月捐分爲一十二等按月認繳頭等由督撫兩憲捐倡藩臬次之自州縣迄佐雜微員以次量減聞至少亦須月捐洋銀一元 
[甬東火警]  
　　寗波采訪友人云近有某姓者經營大厦假鹽倉門外艮山菴爲作塲月之初十日午後執爨者偶一不愼遺火木花中以致烈燄飛揚陡兆焚如之禍雖衆工人紛紛援救無奈火勢猛烈人力難施迨地保四出鳴鑼遠近各水龍奔馳救護而巷中房屋已悉數化爲刧灰矣 
[鄂省官塲紀事]  
　　武昌訪事友人云去歲湖北德安府屬雲夢縣某鄉出有刼案約失銀二千數百兩縣主祝大令勘騐後迄今匿未通詳失主迭赴各憲轅將情泣訴撫憲端午橋中丞聞而震怒以州縣乃親民之官緝捕最關緊要似此搶劫重案旣未勒限拿獲又不具文申詳殊屬玩泄公事因飭藩司瞿賡甫方伯將大令撤任留緝一面委候補縣劉大令超元前任接署○屯衛各官奉旨裁汰以故鄂省衛官現已紛紛離任其任内應辦事宜暫由州縣代筦武昌正左二衛員缺經督憲張香濤宫保飭江夏縣陳介菴大令暫行兼署大令捧檄之餘刻已禀知任事矣 
[皖省官塲紀事]  
　　安慶訪事人云安徽建德縣李大令長郁籍隸衡陽由進士歸安徽卽用知縣到省多年疉蒙上憲委辦釐務旋於去年請補是缺上月接奉飭知遂擇吉二十八日禀辭赴任○潛山縣趙大令因病出缺藩憲湯筱秋方伯照章委員署理隨詳請以大挑知縣陳大令世楠補授 
[京事録要]  
　　聞之京師友人云金臺書院同由府丞學政主其事自庚子亂後從未有人道及不知亦將遵旨改爲學堂否○五城協局保案吏部以人數太多逐加駁斥主其事遂悉心核減祇保七人○兵部燬第原在乾元寺暫設公所後擬移往帥府園神機營操塲現因袁軍駐紥其間恐一時未能騰出爰改設大佛寺後故相寳中堂第内 
[洪都録要]  
　　南昌訪事人云江　撫憲李勉林中丞曾於去冬創設商務局兹特委督糧道劉幼丹觀察另設農工商局而將原設之商務局歸併辦理已擇吉四月初四日開局辦公矣○省中大憲初擬開設官銀號行使官錢票以奪各錢號花票之利嗣以辦理未得其人遂寢是議將印成官錢票錢交牙釐局轉交各錢號行用各錢號以諸多礙　不肯領 
[琵琶絃韻]  
　　九江訪事人云去年江北大堤被水衝决經縣主申請發帑委紳督修現祇德化與宿松交界處二百餘丈尚未合龍忽因彼此牴牾幾致中輟賴兩邑宰極力彈壓始得相安○西門外和昌辦館購得各種精細磁器擬運往法國博覽會中是亦商務中不可少之舉也○向來景德鎭開窰均在四月以前本届則遲至四月某日蓋因糧食過昻故也○九江城内外向祇典肆一家號曰同泰今年三月初四日添開恒裕一典十八日又添開益慶一典持物付質者均極擁擠亦可見貧苦小民之多矣○暘雨愆期菜麥俱遭損害大約收成僅得六七分殊不堪爲胼手胝足者流設想也 
[古潤紀略]  
　　鎭江訪事人云去夏大水爲災堤岸崩壞迨冬令水涸常鎭通海道長久山觀察首先捐廉若干並會同府縣及各紳籌捐 
 
 

Page 3

 
 
巨　遴派焦山救生局員陳君寅谷督工興築刻將告竣因禀請觀察騐收○西門外運河江字首叚疏濬工程刻已告竣江蘇巡撫恩藝棠大中丞遴委前署鎮江府許東畬太守前往騐收三月二十七日太守會同工程委員沿河量丈勘至晚始畢 
[上海官塲紀事]  
　　某省候補知縣楊蘭伯明府奉上憲札委來滬採辦洋銅刻已公畢特於昨日赴道縣各署辭行○戊戌科翰林院庶吉士高丹五太史江蘇候補知縣王錫之明府均於昨日詣上海縣署拜會○輪船支應局總辦王旭莊太守馬路工程總辦翁子文太守均於昨日詣道轅謁見蘇松太兵備道袁海觀觀察面議要公 
[疑疫扣船]  
　　日前金永昌沙船回抵吳淞口騐疫西醫查點船客姓名簿忽缺一人疑有情弊因卽將船扣留昨日耆舵張某告知船主彭厚甫擬卽設法索回 
[捕頭請代]  
　　署理直隸總督袁慰庭宫保電召本邑南市馬路工程局捕頭王經年督同印捕前往彼處辦理巡警事宜王以滬上捕務庖代無人禀請蘇松太兵備道袁海觀觀察遴派妥人接辦以便交卸登程 
[解犯過站]  
　　盜犯楊步昌前在川沙廳境行劫經廳尊陳桓士司馬拘獲訊實解省勘招旋奉臬司效述堂廉訪發回昨日由滬過站縣主汪瑶庭大令騐明刊具隨飭暫寄獄中諭令刑書繕備公文轉解川沙監禁 
[移提船户]  
　　本邑人潘順德投法租界公廨控弟明恃强霸產等情讞員杜枝園大令查得明山在南市十六鋪浦江中駕舟爲業因於前日派包探王金榮至馬路工程局禀請協提總辦翁子文太守准之飭水巡捕頭陳向榮往捕至則明山已避匿無蹤遂將其夥陳老間拘住起獲馬刀三柄勾連槍一枝帶回局中禀知太守太守飭將船交船牙扣留刀槍存局陳交王探帶去歸案訊辦 
[騙捐移縣]  
　　畫工舒彝前住某客棧被自稱現辦成親王處文案之兪仁騙去銀四百兩報經英界包探李星福將兪拘獲昨日解送英美租界公堂禀稱此人前向舒誑稱北地自遭兵燹各種名畫遺失無存爾旣善丹靑可携同至京作一大宗生意惟白衣人未免啓人藐視盍先捐一功名乎舒信之措交銀四百五十兩兪卽給以部照一紙後有識者謂係僞造遍加尋覓始獲諸全安棧報由小的拘解請追兪供原籍湖北某邑刻在成親王處辦理文案所騙舒銀願卽付還四百兩尚乞開恩讞員張柄樞司馬察閱照内所注文童二字誤冩文董情弊顯然因念假照騙銀曾奉道憲札飭拿辦遂商之英總領事署代理繙譯事務之迪君移送上海縣署按律重懲所有控請附追被騙捐銀五百兩之黄鑫元著自行投案備質 
[英界火警]  
　　昨日三點鐘時月落參横曙光未動夢回枕上忽聞蒲牢吼聲起而詢之知英界五福弄左近同安茶居棧房忽然失火延及桂香閣老虎灶戚公昇煤炭店升茂肉莊恒興烟館某鐵店迨經救火會中人救熄已焚去房屋六幢並波累毗連之三間矣 
[上海總巡局瑣案]  
　　前日民人徐士福赴保甲總巡局訴稱莊行堂等昆季五人誣指小的與周粲芳之妻某氏有私任情訛詐總巡朱森庭明府查此案已控諸虹鎭巡方局未經斷結因卽函致局員查核旋得局員復函略謂事由地保范全生向莊行堂勒索洋銀不遂所欲唆使徐朦控並將莊行堂解送至案明府飭傳范保研訊不認勒索明府謂本委早已飭明爾何得狡賴喝令掌頰二百下盤詰至再始一一承認徐周同供小的等實受范保之愚求恩寛宥明府大加申斥叱之使去復以范係在官人役膽敢砌詞唆訟魚肉鄉愚判令重責二百板取具改過切結○日前保甲總巡朱明府飭傳各茶館主到局諭令各將挑水擔桶加以竹罩以免水濺街衢行人滑澾意至良法至美也不意昨日行經新北門左近見各挑水夫横衝直撞故熊依然内有三人桶上並無竹罩因飭差拘局中傳同茶館主研訊分别笞責以儆其餘復諭令地甲迅速傳諭周知務使一律遵辦違則定予重懲○前日成衣匠吳晉發在揚家渡左近與同業人楊阿弟爭攬生涯以致口角袖出利刃戳傷楊臂楊怒扭控於十六鋪巡防北局局員陳二尹飭投保甲總巡局控訴總巡朱森庭明府以案情較重移送上海縣署請懲 
[再續宋忠勤公事略]  
　　及二十年秋中日失和派部將馬玉崑統軍赴朝鮮助剿迨奉命帮辦軍務雖有添募三十營之諭而事機迫不及待其急以赴敵者僅馬步三營及部將宋得勝新募之兩營而已時敵軍大隊已過義州銳甚公以孤軍當其衝師無後繼猶激勵將士大戰於九連城愛河等處衆殊死門殺傷相當尋奉命南援金旅未至而已失復連戰於威王寨太平山田莊臺親勒馬督戰誓不與敵兩立敵軍雖勝猶憚之二十一年和議成日人交還金旅復奉命往駐守二十四年移防山海關統毅軍三十營改稱武衛左軍二十六年夏拳匪事起牽動各國奉命帮辦北洋軍務自以年力衰頽恐誤軍事令馬玉崑接統所部協同諸軍防禦卒以衆寡懸殊力竭不支大局潰裂公自傷督師無狀以苟活爲恥馴致疾病侵尋遂以不起時光緒二十八年正月四日也旣上聞天子震悼褒卹悉逾舊典並以其生平事蹟宣付史館焉執筆人曰鳴呼如公者亦可謂人傑也矣中興諸將多起家寒微雖戰功卓著其疎慢剛暴者往往爲時所譏公獨以守禮愛惜名義生平無纎介失然當其馳怒馬赴前敵爲士率先或見其鬚髮怒張兩目閃動如巖下電與夫平日接見士大夫恂恂儒者狀蓋若兩人焉嗚呼亦可謂人傑也矣值國家多變大局牽制非獨力所能支然卒非諸將所及老驥蹶於歴塊其英風銳氣自在也聞公微時曾服役於陳伯潛閣學之祖弼夫方伯及貴往謁方伯靑衣執厮僕此與今之奴隸於豪門權要而故舊恩遇則相見如路人者有間矣 
[施醫開局]  
　　謹啓者本堂施醫給樂准四月初四日循章開辦先請内科徐玉山唐志伊李祐之唐子耘梁穆初五位先生外科朱莘巖先生每逢雙日淸晨八點鐘起至十二點鐘止悉心診治以期著手成春如有重病不能到堂就診者著人來掛號請醫生往診至於醫金車費由堂開銷不取病家分文再本堂給藥除貴重藥料見方卽付外其餘藥劑仍在廣東街潤德堂藥店憑票照給惟經費不敷尚祈諸善士濟困扶危隨緣樂助仗慈航之普渡俾苦海其同超造福無涯感恩曷旣兹將開局日期並募捐緣起謹誌報章伏維均鑒上海虹口元濟善堂董事嚴信厚施則敬唐榮俟等謹啓 
[申報館恊振所經收順直江西長江振捐四月初一日至四月初十日止第九次淸單]  
　　四月初一日馬靜夫筵資移助洋十二元淞蔭山房治筵餘欵洋一元黄渡全盛來大和堂洋三元無名氏求身子平安洋一元自知子洋四元愼恭洋八元銘敏洋八元黄公館銅洋二元○初二日章厚德堂洋十元吳宅洋一元隱名洋一元紀連溪保合家平安　十元○初日沈樹庭洋一元沈連生洋二元○初六日無名氏洋十五元吳門朱氏洋廿元吳庭芳洋十元沈樹庭洋一元陳志元洋一元○初九日陳藝　洋五元無名氏求病愈洋四元普　公司銅洋一元又銅小洋十角南匯日生盛來吳興守掘子銀表一只售見洋十二元五角○初十日徐春森爲子求病速愈四元吳雲寳爲小女求寒熱卽退洋廿元吳馥洋元以上總共收洋一百五十九元五角銅洋四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者何少巖控謝雲卿盜賣祖墳一案縣主汪瑶庭大令飭地保吳友甫查得墳田盛小弟發掘因之前往拘拿盛　急在某烟館中吞烟斃命報經大令相騐後飭役提集案中人前晚升堂研訊何少巖供小的有祖墳餘地二畝被同姓不宗之何少鄉串通顧玉山高文忠及租户顧雲泉盜賣將墳掘毁求卽究追何少卿供實由謝雲卿勾串顧玉山等盜賣契上冐列小的之名小的曾具禀陳明後由顧玉山等給小的洋銀九十元囑求銷案顧雲泉供小的墳地賣歸何姓後仍租與小的及族弟顧咸林各承種一畝以糧抵租去臘二十六日小的入城賣菜回見墳已被掘查係盛小弟所爲向之詢問稱由謝雲卿盜賣原中顧玉山教伊將墳掘毁謝雲卿係何少卿所私蕩婦之子其地賣與王姓得洋銀四百元次日顧玉山向小的言及原業主願給洋銀三十元業已繕就加嘆契囑小的簽押顧咸林供何姓墳地租與雲泉及小的各承種一畝旋由母親馬氏轉給妹夫盛小弟承種此事已歴三年盛顧氏供母親租得何姓墳地一畝給丈夫承種今顧玉山稱何將墳地出售必須掘墳遷棺雇丈夫做工丈夫無知受愚因此吞烟斃命實被玉山所害求賜嚴懲大令諭令將何少卿顧雲泉交人保出候補提顧玉山等質訊○陳士良投縣訴請騐傷大令研訊之下陳供小的係浦東人有胡某者前在左近某茶食店爲夥與小的相識後薦已嫁之女鄒胡氏至小的家傭工甫一月卽由胡領去昨日氏夫鄒姓向小的索取工錢小的答以已付與胡鄒不問情由將小的毆傷爲此叩求騐明提究大令諭候飭差查明覆核○高子卿偕其妻李氏投縣訴請騐傷大令研訊之下高稱昨日族人高某向小的借洋銀十元小的以無力却之卽被兇毆妻子見而解勸亦被毆傷叩求騐明究辦李氏供小婦人祇生一女前曾許字某姓過門童養近日婿所因病逝世故向領回族人高某恐小婦人贅婿爲子因以借貸洋銀爲名向之尋釁大令諭候飭差查明實在情由禀覆再核 
[上海巡局瑣案]  
　　江蘇海運局司事楊姓被竊一案已紀報端昨經二十三七鋪巡防局員姚盛兩二尹親率汛捕地甲前往查勘然後限捕赶緊將窩贓之同生娘娘拘案訊追○日前鐵匠何阿六向晉昌肉莊夥某甲索詐行兇被甲扭控於十六鋪巡防北局局員陳二尹研訊之下諭令移送總巡局訊辦 
[英美租界公堂會訊案]  
　　前者某船塢西人控粤帮木匠恃衆停工勒加工值屢經讞員張柄樞司馬會同西官研訊尚未核斷昨日復偕英總領事署代理譯務之迪君訊理船塢西人延律師哈華托主控粤帮木匠延律師博易主控哈律師先將粤帮王文山何浩等勒令工頭在公所中立據簽字蓋戳情形詳細陳訴並呈上爲首滋事之林煜等名單請爲追究工頭某甲供稱當日晚膳後有人將小的喚至粤帮公所小的不知其計贸然而往卽被禁錮一室由何盧二人言及勒加工值每日須小洋銀七角五分囑小的立據簽字小的不允次日五點鐘時見有人將阿紀毆傷維時粤帮各工頭同被閉諸魯班内聲稱自四月初一日起一律停工爾等不得異議小的未允並無控告邵阿珠等之事求恩核奪司馬謂羅文紀等曰爾等旣開列爲首滋事之林煜等五人名姓當知彼等現在何處著卽交案以憑訊供答稱當時雖目擊其事無如彼等一見巡捕早已奔逃小的無從尋覔兩律師復辯論良久迪君請將林等訊辦司馬復詰羅文紀堅稱不知下落乃商諸迪君著兩造退去候下禮拜一兩點半鐘時再訊 
[英美租界公堂瑣案]  
　　包探沈阿岳解積賊徐阿三到案稱此人竊取陸小菊等家衣物報經小的拘獲解請訊究讞員張柄樞司馬商之英總領事署代理譯政之迪君判責五百板管押三月期滿逐出租界○包探劉阿炳禀稱積犯朱仁福行竊徐榮明等家衣物報由小的拘獲解案請究司馬判責五百板管押一年期滿遞解回籍○包探張天林禀稱積賊陳阿三竊取陳肇生等家衣物故由小的拘案請究司馬判責五百板管押半年期滿遞解回籍 
[法租界捕房瑣案]  
　　公館馬路水萬慶鐘表店夥陳阿寶竊取對時表十九枚值洋銀二百餘元店主將舉薦之鄭勝才扭案請追迭奉讞員杜枝園大令訊供押比旣而水查知陳父在杭州開設鐘表店因之前往查問除交出原贓及當票外尚少表五枚以鄭通同行竊責令賠償昨日大令蒞捕房發落時水投案求追大令提鄭覆訊水稱店中所失之表值洋銀九十餘元鄭供小的無力賠償求恩酌减大令著卽還押限五日内如數繳出延干追比○竊犯倪連發等三人串竊鄭殿揚家金銀首飾報捕後除吊到各贓外所少尚鉅大令訊取口供著押候嚴比昨日覆訊倪供未繳各贓實因一時情急抛入浦江今已無從交出矣大令著重責四百板還押再比○　媒蔡陳氏誘拐李蘭生之妾控經大令責比蔡陳氏堅不供招昨日李投案求追大令以氏屢次嚴比狡展不承著押候移送上海縣辦理○拐匪王坤太誘拐潘姓之女適由包探查獲解送至案大令著枷號二月期滿責釋○竊犯陸少卿陳阿四沈阿根均由包探解案大令著將陸枷號半月期滿責釋陳沈各責二百板卽行釋出○偷兒陳阿二張阿金均由包探解案大令著各責二百板驅逐出境 
[美租界捕房紀事]  
　　前日傍晚時甬婦某氏携僞銀首飾至虹口某押店混質被店夥某甲察出扭交某號巡街華捕帶入捕房捕頭令押候解送公堂禀請讞員張柄樞司馬訊辦○昨日寄居密勒路普愛里之粤人某姓家失去婢女一口遍尋無著因之投報捕房請爲查緝捕頭允之前晚偷兒某甲濳入某姓家竊得衣服數件携至西華德路某押鋪質錢適爲包探錢榮堂所見連贓帶入捕房捕頭著押候解送公堂禀請懲辦 
[江西官報]  
　　候補縣周銘忠鍾元贊俱洋務局學習兼帮辦文案吳傳榮委解償欵往九江嚴葆鎭陳公度張宜中徐俊吳祖年周復旦錢應選倪幹俱課吏館記大功一次周之冕沈光訓　撫辰王鳳章李思瀚　瑞麟俱酌委一次陳凌酌委二次俱謝課吏館行知從九陶鈞　謝咨赴引馬　五辦淸江保甲指分知縣徐象　繳照新選布理問張榕禀到吳錦蓉　京赴引鄭緒彬辦石鎭街卡鍾　賛稽核士藥局王濬道往建昌公幹陶鈞歐陽保　弓世　周行恭何延年劉明祥鄭兆康王林俱課吏館記大功一次程　谷黄志　賈繼宗葉澍聲陳祖善莊　三劉延祥彭祖蔭黄海　俱課吏館酌委一次瞿瑩辦東鄉保甲指分按司獄吳兆　禀到未入許德林禀到　鳳書就近禀到黄康馮基陳　康俱騐看候補道徐紹楨督同陳伯文赴　借右軍號放餉銀都司羅福元委解春貢進京候補府徐元霖往城守營通判陳伯文往右營知縣謝起源往左營俱點名發餉裘紹　委催安福縣　代淸結邵達善委辦白口塘卡鮑惟　晉京赴引沈霖巖接辦土藥統捐文案何文炬劉會書俱課吏館記大功一次指分知縣徐維則繳照縣丞楊維煥投　道庫沈惠騐看劉　林　世榮俱記大功一次俱酌委司道首領一次趙宗潢朱炯俱酌委一次王傳珍記大功一次 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
