# 1886 - 294 - 4904864

 

Page 1

 
 
[古今圖書集成告白] [  圖書集成局主人啓]  
啓者本局九月内共印遇原書一百七十三本連前共印二千九百十八本尚存未印者二千一百零二本此布 
[石印四書襯] [  點石齋主人代啓]  
制藝以四子書命題求其理明辭達惟四書襯爲最然燭理旣明苟無佳句不能令閱者動目駢題聯球爰亟登焉詩學之要在格調韵語奉舘詩爲程式又增分類詩腋句新律諧彚成一編亦足供操觚者之一助云每部洋六角寄售上洋各書坊如欲躉買問西晝錦里暢懷書屋而議爲盻 
[曾文正公家書减價出售] [  申報館主人啓]  
曾文正公家書自本館排印出售以来久己風行海内原價每部洋六角五分兹以此次續印多部工料一切可以較　故本館亦减價出售每部只取洋四角正惟須認明申報館排印牌號庶不致悞特此布告閱者鑒之 
[新印三異筆談出售] [  申報館主人啓]  
三異筆談四卷乃雲間許小歐先生所著内多本朝掌故往代軼聞休罷酒餘足供清玩本館覓得原本排印問世到日工竣訂成二本每部收回工本洋一角五分卽日書售處仍照曩例諸君幸即賜顧爲盼 
[滬北書塲記]  
余旅居滬上己逾十月一切繁華景象如茶坊之軒爽酒館之精良迷樓曲院之盡態極妍雖未嘗陷溺其中然逢塲作戯與彼優孟衣冠不啻身歷其時者皆屬司空見慣惟是廣招詞史或彈或唱卜晝而兼以卜夜謂之書塲清閒無事時亦嘗偕一二友人稍娛耳目而境遷事過仍爲門外漢欲詳述而不能也昨屇星期釀寒作小風雨午後頗寥寂蓋同輩悉先我出遊爰呼東洋小車至四馬路將試茗有堅拉聽書者姑就之始得其崖略倩管城子臚陳焉四馬路書塲非一處余所至者爲閬仙樓卽此可例其餘其進路爲石庫門上面及兩旁徧懸五色牌牌上標明特請某處某先生動以廿計實則来者不過四五人多至十人耳報時鐘鳴三下門首雇一人或坐或立神情殊踴躍大聲曰聽書也先生將来矣且皆来矣采烈興高手足爲之舞蹈不知者訝其痴顚延客入門門内懸紅紗燈間以自来火薄暮則光明大放恍如到不夜城梯而登瓊樓玉宇仙人亦好居之中設巨案若公座環以十椅披圍皆錦繡而紅對面皆客坐頗寛敞無局促虞甫坐卽進茶而先生猶未至也須臾高呼先生来則先以琵琶其茶壺水烟袋悉以銀或小鬟或伴媪扶肩徐步姗姗其遲招呼姊妹行喁喁笑語香澤微聞俄而鞺鞳𠲜吰八音齊奏此輩乃妓師謂之外塲若戲館之閙塲然樂闋諸女伴經裾就座手中各抱琵琶錚錚縷縷和以鼓板三絃其聲則首推老生次以牛旦其調則先開片而京腔二黄等爲繼其戲名則海潮珠打金枝桑園會之類不及二十餘且祇唱其中一叚無全齣者此殆滬北書塲之俗例歟且聽客之與諸詞史有生熟之殊焉生客者初来滬上初未試狎邪游偶以聽書欣逢彼美顧盼遽爾情深祇須喚值塲者取一粉牌寫其戯名于上擲番佛一枚詞史卽轉歌喉如其所命自此而後便訂知交飲酒也觀劇也紅箋飛召無不到處追陪矣若聽者而爲熟客小鬟伴媪一見不必開言立將水烟袋遞於客手粉牌點戯并不勞客之費必卽以書懸座右亦酬以番俳一枚熟客愈多芳名愈噪書塲中以此判低昻不盡由色藝也余嘗問番佛一枚詞史應得幾何云不過三百青銅錢此外又有包籌一人而出十人數十人聽貲如一人九十文十之則九百而詞史每籌僅分五六文故聽書以點戯爲上甚有身未登場先與所歡訂約以爲女伴光亦可見詞史徒務虚名轉予塲東以實惠焉嗟乎兵燹以来各處女書久己嚴行禁絶荀有潛爲彈唱者地方官聞之無不登時驅逐未始非挽回風俗之一端獨於滬北觀之祗就四馬路己有十餘處明目張贍日盛月新其裝飾之鮮華更復鈎心鬥角絶不聞有起而禁之者雖堂名私局銷金窩更甚於書塲尚且任其鋪張不知底止而物必禁其太甚或亦宜稍節其流乎又滬上盛行坐馬車挾妓同遊無事纒頭錦遂至男女雜㳫過市招摇相率往味蒓園靜安寺憑欄瀹茗可以半日勾留夕陽西下時隆隆之聲猶不絶於耳每遇炎天幾欲通宵達旦是亦不可以己乎而習俗移人雖賢者亦不免矣夫此等瑣事似不應浪費筆墨徒爲饒舌豐于然問俗采風卽小足以見大區區一彈唱處踵事增華並無限制凡所謂茶坊酒館與夫三五梨園無怪其爭効新奇以博游人之賞玩而費用愈以不貲更何論堂名私局哉挑燈作記聊以印鴻爪雪泥云 
[香港火警]  
　　前月廿四日香港西邊德興街失愼焚去房屋兩幢樓下係席鋪樓上兩層皆住家該處有分巡捕房一見火起卽電達總捕房飭水龍四架往救取水亦便旋即撲滅其起火之由則因樓上住家桌上火油燈爲貍奴跳翻以致立刻延燒自晚十一點半鐘起火約一點鐘而止至次日餘燼又燃火光熊熊直上復經捕房小水龍及街隣相助灌熄火油之易於肇禍如此曷其奈何弗愼 
[沙岺近信]  
　　華商沙岺開地公司接到電報言該公司所出之烟運至英國出售得價英金四千磅尚有烟數擔因在船霑受水漬不能出售業向保險公司索賠云 
[都下委談]  
　　正藍廂藍兩旗滿蒙漢驍騎營内滿洲火器營前鋒護軍營漢軍砲營籐牌營馬步官兵於九月二十三日五鼓時分出安定德勝兩門齊集兩黄旗教塲以便閱兵大臣閱看兩旗各演槍砲馬步各操○吏部咨行大小九卿各衙門略謂本年係考試現任之所例應奏請欽派閱卷大臣在貢院扃門考試相應咨行各衙門即將現任實缺筆帖式各員造具履履細册咨送本部查核以憑定期奏請欽派大員入塲考試按現任筆帖式三年一試官塲目之曰過羅例試以繙譯文字一篇○兵部行知侍衞處現出有直隸大名鎭標游擊缺照章應將俸滿之漢二等侍衞王紹卿選補旋經王大臣在内閣騐放堪以擬補奉旨依議欽此○連日皇上閱看宗室恩箭中五支者每日僅二三人云○神機營馬步槍砲二十四隊及電氣機器格林等砲隊於九月二十七日爲始暫駐南苑數日預備醇邸等會同閱兵大臣閱看秋操○九月二十一日内廣儲司銀庫以庫官恭備海差所有應行開放各項口分津貼月費等欵暫時停放俟海差竣後再傳期開放云○步軍統領諭知右翼翼尉步軍校等謂皇城根一帶逼近南海各處多派弁兵認眞攔管凡車馬閒人肩挑人等不准喧譁惟恐皇太后聞而見責如皇太后至南海卽將各項工人逐出海外各工亦暫停工作並著技勇兵禁止工人不准高聲喊呌○上月初八夜突有暴客數人手持繩鞭鐵尺突入右安門外鎭 
 
 

Page 2

 
 
園寺村胡某家掠去衣服錢財及騾驢各一頭胡父子與賊抗拒被傷倒地幸村人聞信出援賊始遁去旋糾人追赶將騾驢奪回所失錢物約百餘千胡恐報官受累竟隱忍不言 
[平山冷話]  
　　揚州得勝橋木器店主某甲家住北門大街前日由店回家因事與媳紛爭語涉鄰人某乙至晚乙挺身到地店與甲尋仇始猶口舌矜能繼忽露刃拚命摔盤擲盌横不可當嗣經旁觀者解勸令用以花爆服禮乙仍不依甲忿甚互扭至巡查局申訴一言不愼致肇禍端彼鼓唇弄舌者可以此爲殷鑒○某甲素有登徒子之好終日尋花問柳自命爲杜司勳一流人數月前物色一黄魚婦江湖比目魚水歡諧遂賃屋於柳巷中雙宿雙棲自得依蒲之樂一日上午有蓑笠翁擕無腸公子喚賣黄魚聞之遣傭喚入蹲伏挑選賣蟹者熟視良久忽飛步上前將婦揪住大聲曰爾在此耶吾五湖四海何處不曾尋到不虞爾丙穴久藏至此始露一鱗一甲蓋黄魚實賣蟹者之妻昔年逃遁無蹤無異巨魚之縱大壑今得遇見故必欲毁其鬣而折其　也時甲正在房内吐霧餐雲聞聲出視不覺大怒謂其誤認人妻必欲送官懲治賣蟹者見勢不敵忍氣而出翌早糾集𫅽師罟叟持魚义張魚網毁門而入意欲如任公子之一釣六鰲而數丈深淵無復纎鱗之影矣同黨勸之曰去休徒作緣木之求無益也其人乃太息一聲投竿而去○舊城小東門街某店蓄一犬愛之如拱璧一日有某甲過店門前犬狺狺然由内奔出驀嚙其腿皮破血流甲卽趁勢臥地不肯干休經人緩頰令店主出資養傷詎甲固無賴竟欲其具一年内平安筆據衆再三勸說加給若干始蹣跚而去 
[邗江官報]  
　　九月二十四日河南知府張太守師劬抵揚公幹徐鹺尹本勳委解南京餉銀二十五日儀棧總辦吳柏莊觀察提調丁蘭生太守均到揚二十六日丁谿場納課銀一千四百餘兩 
[記中國出洋委員問答]  
　　提督銜記名總兵王錦堂軍門榮和鹽運使銜候選知府余元眉都轉瓗現奉兩廣督部張香濤制府密札委赴南洋各埠查探情形二君於前數日言抵叻中十四日余親赴麻六甲街廣源隆行寓訪謁時余君適因公他出未克晤談惟王君在焉座中復有隨員二君一爲五品銜候選縣丞太倉金厚鄉貳尹國楨乃王君之隨員也一爲藍翎從九品郫縣周鶴笙少尹鳳藻乃余君之隨員也坐談之際細詢諸君奉委出洋之意始知案緣出使美日秘大臣張樵野星使密奏南洋各埠情形請派員出洋得以稽查各事因奉兩廣督部密札派委兩君出洋蓋以王君生長城檳城於南洋各埠情形最爲熟悉而余君則夙諳洋務曾任長崎領事卓著政聲故委二君出洋查看情形在當道之心固己具有深意也余晤王君之際因叩其南来之意據謂現奉張香帥密札委君及余君二人照三等叅贊官例領俸出洋查探各處情形如小吕宋新嘉坡麻六甲檳榔嶼以及仰光暹羅等處并至荷屬爪亞一帶地方巡視畢再轉道西貢等處回粤銷差計自奉委以来經到小吕宋地方盤桓約將盈月近乃来叻而不日即將言往檳城云云余因詢以查探之由王君言此固非他不過因南洋各埠中多有我華人寄跡故奉委来遊得以查訪我華人商務情形將来或援照公法設宫以保商民或擴充懋遷造船以通来往隨時酌辦俾於國事有裨余曰當道經營域外如此留心是爲我中國振興之基海隅商民儘應共慰但札諭各件可得而借閱乎旋蒙君給以護照并札諭一通與余閱畢并承示以密札得以備詳一切然札中機密例非報紙所能錄登者故不載焉余又詢諸君到小吕宋情形王君乃告余曰該處地方官接待亦頗禮誼有加然初到之時日官頗爲驚駭究未悉中國委員係存何意嗣乃知爲遊歷人心始安余曰天南通商各埠以小吕宋之政令爲最苛姑無論重剥繁征卽其有司待我華人亦殊刻薄其中之故曾不可以數計不知公等有查及於此否君曰此事亦經詳查業將該處各弊端據實禀覆上游以期善爲整頓矣君又曰以余觀小吕宋一埠固宜設立華官然若設華官則非總領事不可蓋其地孤懸海外與本國亘然隔絶故日斯巴尼亞亦以東都視之是則非有總領事之權不足以資控制但我國駐日星使遥在美京是則道路甚遥公事往来諸形未便則總領事一缺似宜變通辦理就近改歸兩廣總督節制則聲氣猶易相通也余曰公言良是但公遊叻畢究將何適君曰本應早赴檳城實緣叻督衞制軍出巡未回是以稍爲逗遛俟日間衞制府回轅卽當往謁晤談之後擬於十八日卽須言往檳城矣余曰此舉良佳實我中國圖强之漸願公等展其經濟謀猷善爲辦理可耳語畢興辭復蒙王君惠贈廣報一襲計百餘張余拜而受之舉茶作别以上選錄叻報 
[析津紀事]  
　　旅順隖澳工程去年夏秋間由傅相委德人善威君經理而以袁子久觀察爲總辦去冬又經當道向粤人滿德君定購一切機器計價銀四十餘萬兩尚未運到現聞又將隖澳工程統包與法人德威尼君辦理計價銀一百一十五萬兩於上月廿二日由津海關道周觀察及總辦袁觀察與德威尼君訂定章程己經畫押矣○天津道府縣會銜於廿二日在籌賑局勸諭紳富捐輪助賑廿三日在當行公所勸辦民更盖救災與弭盜皆爲當務之急也現在粥廠未開鳩形鵠面之流己相率至津想痌瘝在抱者必當早計之也○廿二日處决人犯兩名一爲孫瞎語一爲孫三該犯於秋初隨江北糧艘来津夤夜升屋向單街竹竿巷一帶鋪户勒借經縣署馬快緝獲解縣訊供後奉傅相批飭就地正法是日汪子常太守傳同姚大令徐都戎驗明該犯正身綁赴市曹處斬向章斬犯係出西門此次走北門經單街竹竿巷等處俾受害之家照然共覩實足以大快人心○廿三日晨天低若笠細雨廉纎午後有雪花飄舞人咸謂滕六此次稅駕較往年爲早也○粤東武孝廉麥君祐連等四人會試報罷由通州雇舿船南下廿三日將至北倉停橈午飯遇一河駁船裝德潤酒局紹酒牽挽上駛因縴繩纒繞遂將孝廉船帶翻人物均落水中後人經别船救起衣物己飄失無算遂將該駁船户徐有才帶到天津或將興訟也○候補直隸州宮玉甫直刺昱奉道憲委往寗津會審案件候補縣丞言二尹維順奉籌賑局委齎謄黄往青縣會同該縣知縣張掛候補鹽大使劉鹺尹承基鹽巡檢楊少尉兆麟奉長蘆運憲委解貢鹽進京○前任江蘇織造世尚衣勳于廿日到津二十二日謁見傅相取道回京 
[粤事彚紀]  
　　番禺某鄉落日前雇優演戲舉國若狂陳明府恐釀禍端簽差禁止詎鄉人一味逞强不遵憲諭差役見衆怒難犯祗得據情回署禀覆於此見粤俗之獷悍○石井鄉現造槍彈廠督憲張香帥限於年内竣工日来畚挶雲興工匠霧集陳邑尊會同營官統帶兵勇馳往彈壓盖恐鄉民阻撓也邑宰朝出暮回勤勞甚著○保甲總局坐辦委員吳太守尚恭因近日各街建醮禳灾游人擠擁恐有匪徒溷跡其間藉端滋擾禀請太憲添派兵勇分布巡緝每於深夜微服巡行察看各分叚委員勤惰邇来盜賊潛蹤閭閻安堵太守之力居多○江蘇即補道葉顧之觀察第宅在西關耀華坊日前接到觀察在關外病故之耗卽設靈開喪矣○雨澤愆期臬憲于廉訪因札飭各府州縣清理監獄以期感召天和南番兩邑尊奉到憲札卽提出各犯悉心推究凡罪在疑似之間及情有可原者概行省釋每日釋放十餘人囹圄爲之一空○近日米船入口極多雖久旱成災秋收難望而米價亦不致過長大憲又恐奸商屯積居奇特委幹員查察商人懍於憲威不敢壟斷皆以公道貿易○日前蓬洲砲船在六門外巡緝適有某國帆船乘風駛来兩不及避以致撞傷管駕黄都戎来省禀明大憲飭將該船駛進黄埔船廠飭工脩理 
[粤東官報]  
　　藩憲牌示河源縣晏聯奎因案撤任遺缺以署開平縣杜鹿鳴調署遞遺開平縣缺委補用縣温樹一棻署佛岡廳岳齡調省察看遺缺酌委試用縣龍紹儀署西寗縣田郅軒調省察看遺缺委候補通判翟茂萱署順德紫泥司朱若均准補惠来葵潭司夏厚焯東莞缺口司車克勤均飭赴本任○九月初八日補用直隸州王銘禀辭赴欽州厘廠禀銷清鹺局差補用巡檢吳達雲禀謝委隨同勘界○初九日試用遥檢蘇宗海禀到京来○初十日試用縣戴式藩新選東安縣蔣模試用縣蕭開啓補用鹽大使何賡鴻俱禀到京来○十一日補用鹽知事孫鈞禀 
 
 

Page 3

 
 
知委催連陽埠月餉○十二日卸神安司劉篤禀辭解官犯進京○十三日即用縣曹學彬禀知委解京餉○十四日補用巡檢完璸禀知委查歸善礦務○十六日補用縣丞朱紹曾禀知委解洋欵赴滬○十七日茂名縣姚成熙卸事回○十八日海防新班先用巡檢趙錫齡禀到京来○十九日補用通判湯炳勳禀知委赴肇羅道差遣○二十日大挑知縣楊崧年禀知奉委往曲江辦案 
[鄂渚官報]  
　　九月十八日候補道李奉委巡查江面候補同知榕盛解荆州滿營米折銀兩来省候補縣陸繼高委解洋欵赴滬候補縣賈良榮候補州判夏啓元俱起服禀到籖分試用主簿李準由京騐看来十九日新班即用巡檢包樹龢由京来長江水師漢陽鎭高辭赴簰洲閱操本任監利縣朱家河主簿劉豫泰回任幫辦宜昌平善壩釐局候補典史艾崇森禀辭並銷查仁壽一鋪差二十日試用道庫大使于儀韶奉委調查忠孝門差候補縣何逢孫大挑縣郝鳳林奉委解第九批京餉候補縣黄禮讓禀辭赴沔陽州開挖馮姓河道駐守彈壓差署荆州府徐家幹署宜都縣伍佩欽俱謝委湖南補用縣陸維祺禀辭赴廣東候補巡檢吳金銓奉委調查通茂興鋪差並銷查忠孝門差督粮道素麟禀知九月初六日丁母憂前任山東撫臺陳於十九日辭行赴湘 
[木牌偷漏]  
　　木厘之不旺久矣雖由於銀根之掣肘亦緣於殷富之乏人然世其業者正如農服先疇工遵舊矩不得視若弁髦任其裂棄也金陵上新河爲木商總匯凡以木来賈江蘇者皆泊聚於此該處有木匣總局有木商行號每牌到埠先由商詣局報落地稅方准分運東下販入南北岸内地承平時商號皆殷實亂後大半鳩搆新巢燕非故壘招商者因爲一時權宜之計祇求蜃樓成市不問魚目混珠木商一局因之大變近来市道衰微木商愈無從挹注江上幾乎絶迹至今歳始稍有起色西江口向有木厘分局緣該處爲老江江面寥闊操舟楫者往往沿南岸入峽避其風濤故該分局祗以扁舟泊沙嘴朝夕瞭望並無委員駐守也自謝觀察總榷政下委員駐局之令其時人猶謂木牌質重難行誰敢於夜分作陳倉之偷渡者詎上月初忽有牌順流而下由該分局瞭見急放砲艇追回訊知由相距數十里之荒灘上分紥此牌意圖少落地稅追回後總辦初欲重罰以示警繼念歷年商苦殊甚其所以行險徼倖者亦無非利令志昏現聞由衆商董代爲懇情願繳三倍尚不知足以蔽辜否尸子曰利之所在弊即生焉智者因其利而防其弊不智者忘其弊而喪其利誠哉斯言 
[控案紛歧]  
　　侯震投縣呈稱家在本邑西鄉北新涇左近同村諸雅堂柏堂昆季在鎭唱演花鼓淫詞大爲閭閻之害叩求飭提究辦以靖淫風旋據諸母朱氏訴稱侯誘拐夫妾吏氏賣與王榮炳向論不依反来誣控莫邑尊均飭靜候提訊前日經帮審委員宋莘樂二尹升堂研究兩造各訴前因朱氏供稱兒子素安本分不敢爲非此次侯誘匿夫妾後小婦人向之理論侯央王根其調處許給洋銀百元小婦人未經允許伊卽来案誣訴雅堂昆季供亦相同二尹復詰侯震侯堅執如前二尹以兩造供詞各執未便定讞姑將兩造交保候補提根其榮炳到案覆訊 
[撫卹遣勇]  
　　昨有粤東某營遣勇三十餘人投縣求恤莫邑尊諭令各人報明籍貫姓名旋於下午四點鐘時升坐大堂每名給發洋銀兩元内有八名路程較逺每名加給半元諭以赶緊回家各安生業如敢逗遛不去一經察出立子究懲各人唯唯稱謝而退 
[遞籍脫逃]  
　　昨報中道脫逃一事兹悉胡錦標卽前在蘭芳里花烟館肇事之安清道友此次實係由縣派差遞籍以致遁走他方非送縣時在途逃去也 
[英界公堂瑣案]  
　　曹定生控被張福亭偕子文奎騙去洋六十九元一案蔡太守核斷各情己詳前報昨包探顧阿六偕張挈同小寳投案太守訊究之下小寳供十五歳時寄名於胡宦父親曾得洋二百元胡宦給有金表練嗣胡宦出立字條將我退還日前父親因有急需將練質洋太守准將質票交張具領○米店主陳堉本訴稱出店人上米時被挑夫陸金發范金生戴仁芝等覇阻向論逞蠻報捕拘案陸等同供小的諸人現充籮間夫須當差使故凡運米上棧應雇小的諸人挑負及鋪中售出則由出店人挑送此係向章地保錢孟揚亦經知悉今陳鋪新開上米亦用出店人故向理論不敢逞蠻蔡太守飭將陸等交差看管俟傳地保到案再訊○包探顧阿六禀稱昨見王小弟身藏新鑄小錢搜得十一千三百解案請究王供小的係野鷄挑夫有不識姓名人雇運小錢及由包探阻問其人己乘間脫逃蔡太守謂私鑄小錢例禁森嚴飭將王并小錢備文送縣○陳惠生控錢三喜爭奪發給小工錢文一案己登前報昨副巡捕頭稱查問西人可刺言陳係工頭錢向爭奪以致滋擾事端現有小工鄔金元等投質鄔供小的等在陳名下爲小工錢稱小的照料各小工亦應發給工資因陳覇阻是以紛爭陳稱小的向可刺包做工程照十二分均派錢又不作工如何派錢太守謂錢工資理合照給○一百五十八號華捕禀稱任少州新開店欄杆碍路請令另裝任供未明租界章程如今情願拆卸蔡太守以任未諳成例免予罰鍰着將欄杆卽日拆卸○包探唐青山禀稱費香林報失馬褂一件查獲竊賊吳錦山并吊到原贓送案費申訴前因吳認竊求恩蔡太守判吳管押七天贓交費領 
[法界捕房瑣案]  
　　蔡順興燭店主蔡炳生虧倒後所有彩視街房屋早經翁太守分别斷償各債主八仙橋西另有各屋抵與胡小松胡又轉抵與高易洋行涉訟旣久由縣關提經小松之子瑞南交出契紙太守着照前斷胡名下抵洋四百元應派樓房三幢半尚須找洋二十元藎每幢估作洋一百二十元也惟蔡抵時在光緒十年十月胡轉抵與高易時在十一年正月其間胡曾收過三月房租除利息外着蔡胡兩人算明再核前日胡蔡投案候示太守問爾屋抵與高易之後所有地租每年若干應歸何人交出蔡稱每年八十五元胡稱此項地租請着蔡與高易核算我不與聞太守謂爾等今日出外將一切事情逐層分晰明白各人具禀到来以便備案兩造遵諭而退○魏同源收租人某甲控洪義園茶肆主包瑞洪欠去房租洋二百四十元有奇翁太守傳包研訊包供祇欠洋一百四十餘元太守問何至相去如許之多甲將房票呈騐包亦帶有帳簿及付租收條呈案太守閱得包所呈收據至去年七月杪止甲所呈欠帳自去年八月起是以兩下不符核計之下包實欠租洋二百零五元遂着交保出外限三日内先將此欵還清包押在捕房迄今未曾保出昨晨太守傳包詰問包稱友人俱不肯保錢太守謂旣無保人可繳錢出去包稱如許洋元一時實難設法太守謂依爾如何答稱先措洋二十元且曾付過八元未曾收帳太守謂原控二百四十元今可將確實有據之二百零五元分作三期每月帶還一期年内清楚新租不能缺少所云八元留在日後再還今爾出外限三日内先還一期○毛連元偕同順和尚客祝郁坤訴稱七月二十六日向順興洋行林姓買銅五百担言定每担價銀八兩四錢當付定銀二十五兩約期三禮拜後出貨及到期向出一味遊移延約至今置諸不理爲此將林扭送捕房翁太守問現在爾欲還銀抑欲出貨銅價較前如何答稱現須出貨價值稍昻太守轉詰之祝祝亦云然太守着於今晨投公堂候訊○趙林芳扭平湖人某甲至捕房訴稱甲欠錢不還避匿不面刻經途遇是以扭交此前日事也昨晨翁太守臨捕房趙遞禀伸訴前因并呈筆據田單等物太守閱得係别人欠甲錢文立據與甲趙稱本年中秋節向伊索取伊因將此搪塞太守着投公堂候示○義和糖行夥控范志卿將票誑騙糖貨一案訊理情由均登前報前日范求交保出外尋王春林到案料理翁太守允之祗以無人来保仍押捕房昨晨太守提范至案問王究住何處楊保眞之店開設崇明何處范供王住崇明烏鎭鄉間地名新五爻楊店開在城内王楊素亦相識太守着將范交妥保尋王到案再爲核奪 
 
 

Page 4

 
 
[感舊四章錄請諸大吟壇正和]  
　　花欄精神柳樣嬌幾回相見總魂消同心慣結風前帶教曲曾吹月底筆玉簟酒醒人寂寂金爐香冷夜迢迢問伊家世從頭說夢斷揚州廿四橋朅来容易過芳時不道歡塲有别離胡蝶夢回愁似海杜鵑啼罷鬢成絲雲屏無計藏嬌影星渚空勞盻後期一幅羅巾千點涙那堪重讀定情詩待續三生未了因覊愁旅夢總如塵浪游若个憐才子情種由来屬美人别後寄書空有涙衆中會面反含嗔青衫落拓黄金盡辜負雲英舊日身高樓聽雨未成眠往事思量祗自憐南浦烟波成别夢東山絲竹入中年天涯楊柳何堪折源裏桃花總是仙結子成隂都不管多情合讓杜樊川[  蘭月樓主稿]  
[翔甫先生六秩壽詞分用務裏看花客高昌寒食生原韵二首寄祝錄請指政]  
　　何事談兵重矢弧秋風獨樂晚香餘鶯花消受才人福梅鶴清閒處士居足徧寰瀛增著述心寛天地卽蘧廬我慙道逺稱觥阻一曲南飛頌九如回首倉山依舊青菟裘正好樂餘齡蓬萊採得丹砂返絲竹都從絳帳聽海外歸来甘吏隱人間遊戲比仙靈名流高會瑶觴舊太史應占聚德星丙戍重九後六日味馨室主人未定稿 
[白門客感并寄味馨室主人珠海釣徒二白山人錄呈高昌寒食生霧裏看花客倉山舊主同政]  
　　塡胸磊塊息消磨奈此浮生若夢何豈有酖人羊叔子誰憐落魄鄭元和青衫别有悽惶涙紅豆抛殘懊惱歌太息韶華易孤負此身應悔受恩多八載棲遲作寓公江南江北感　蓬詩成選體哀頑艷天妬才人例困窮出岫懶雲難致雨沾泥狂絮又隨風迷途未逺空惆悵何日歸尋踏雪鴻買鄰家近莫愁村淮水依依緑到門容易懴除名士習最難消受美人恩偶尋禪榻醒塵夢怕浣春衫惜酒痕天末懷人無限思淡雲疎雨又黄昏未能小隱效投簪羞向朱門覓賞音一笑雞蟲爭得失半生鷗鳥任升沉哀絲豪竹中年感碧海青天此夜心聽罷桓伊三弄笛幾回搔首發狂吟藏鋒逸史未是草 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年九月二十四日京報全錄]  
宮門抄○上諭一道錄前○護皖撫阿奏爲審明案犯照律定擬摺○又奏叅知縣片○又奏調署州縣片○浙撫衞奏請開復州縣處分片○又奏爲知縣試看期滿留省補用片○又奏爲解繳銀兩片○又奏請開復知縣處分片○九月二十四日户部通政司詹事府侍衞處值日無引見○山西正考官林壬到京請安○恩公續假五日○英俊請假二十日○崇光緒假十日○景運門奏請派仰山窪交冲之大臣派出恩全承綬巴克坦布德銘○召見軍機林壬○現換羊皮冠黑絨領珍珠毛褂白袖頭○○護理安徽巡撫布政使銜按察使臣阿克達春跪奏爲審明殺死一家四命案犯按律定擬恭摺仰祈聖鑒事竊查接管卷内據署阜陽縣知縣陳晉詳報民人郭鈺艮殺死無服姪媳郭劉氏等一家四命一案獲犯審供不諱等情據此經前撫臣吳元炳以案情重大批飭速審擬解去後兹據該署縣以飭查郭張氏傷己平復將犯覆訊議擬由府解經署臬司丁浚委審勘轉前護撫臣張端卿未及核審因　出缺移交前来臣提犯親訊緣郭鈺艮籍隸阜陽縣種地度日與己死郭劉氏先無嫌隙郭劉氏係郭鈺良緦麻服姪郭文喜之妻素性悍潑夫故撫子郭留禮與其夫胞弟郭文升同居各炊郭文升出外傭工其妻郭張氏並子郭生幼女郭田姐在家郭鈺良自幼出繼與堂伯郭貨爲嗣承受繼產郭劉氏心懷妒忌屢向郭鈺良强借郭鈺良陸續借給錢米不記確數光緒十一年七月十三日郭劉氏又往向郭鈺良硬借糧食郭鈺良不允郭劉氏吵閙混駡辱及郭鈺良父母經郭張氏赶往勸回郭鈺良因被郭劉氏屢次强借吵駡辱及父母氣忿莫遏起意殺死郭劉氏洩忿卽於是夜二更時分乘妻郭胡氏睡熟獨自携帶鐵鋤濳至郭劉氏家門首時郭文升之子郭生在門乘凉睡熟門係虚掩郭鈺良輕推大門進内見房内燈尚未熄郭劉氏同幼子郭留禮側臥床上即近前用鐵鋤迭砍傷郭劉氏左肩中郭劉氏在床滾喊郭鈺良又用鋤迭砍傷其右肩甲並項頸相連脊背及脊膂左郭留禮驚醒哭喊郭鈺良慮人聽聞起意一併致死即用鋤亂砍致傷郭留禮左頷頦咽喉腦後與郭劉氏當各殞命郭鈺良正欲外逃適郭生驚起赶廷攔捉郭鈺良圖脫用鋤連砍郭生左腮頰郭生撲向奪鋤郭鈺良又用鋤傷其偏左郭生抓住郭鈺良髮辮喊呌郭鈺良掙不脫身復用鋤迭砍傷郭生項頸相連脊背並左後脅鬆手倒地郭張氏聞喊手抱幼女郭田姐趕出攏護郭鈺良舉鋤嚇砍不期失手悞傷郭田姐右甲角郭張氏將郭田姐丢放地上向郭鈺良撞頭拚命郭鈺良又用鋤砍傷其偏左相連顖門並帶劃傷左腮甲左肩甲倒地郭生與郭田姐亦各因傷殞命郭鈺良畏懼往向其胞兄郭才卿告知央求代首郭才卿卽邀同堂弟郭玉文堂姪郭文彩前往看明投保帶犯報騐訊供詳批審解該犯郭鈺良在監患病騐報醫痊據該署縣以飭查郭張氏傷己平復將犯覆訊議擬由付争經署臬司丁浚委審勘轉前護撫臣張端卿未及核審因病出缺移交到臣提犯親訊據供前情不諱詰非有心殺死一家四命亦無起衅别故及同謀加功之人嚴訊不移案無遁傭查例載殺一家非死罪二人斬立决梟示酌斷財產一半給被殺之家養贍等語此案郭玉良因郭劉氏屢向强借吵駡辱及父母氣忿莫遏起意殺死郭劉氏洩忿並臨時故殺其幼子郭留禮身死復因郭生並郭張氏抱女郭田姐先後赶至拉護叶脫爭毆用鐵鋤砍傷郭生郭張氏並失手悞傷郭田姐因傷殞命郭張氏醫冶平復連斃四命復另傷一人兇悍己極查己死郭劉氏並其子郭留禮夫胞姪郭生夫胞姪女郭田姐係屬家與該犯均無服制致死應同凡論第殺死一家三四命之案必須謀故殺方能照例定擬今該犯殺外郭劉氏等一家四命内郭生屬鬥殺郭田姐又係誤殺未便卽照殺一家四命之例定擬以凌遲自應從重照殺一家二命例問擬雖據代首無因可免郭鈺良應以該縣府司所擬除毆傷郭張氏平復並鬥殺悞殺郭生郭田姐輕罪不議外合依殺一家非死罪二人斬立决梟示擬斬立决梟示照例刺字留禁省監郭劉氏與子郭留　雖均被殺身死仍應酌斷該犯財產一半給屍夫胞弟郭文升領回以資營葬並爲承繼子嗣養贍郭劉氏屢向郭鈺良强借吵駡本有不合業己被殺身死應與傷己平復之郭張氏均毋庸議郭劉氏所借郭鈺良錢米身死勿征無干省釋各屍棺飭埋兇器鐵鋤解騐發回案結儲庫備存除供招咨部外理合恭摺具陳伏乞皇太后皇上聖鑒勅部核覆施行謹奏軍機大臣奉旨刑部速議具奏欽此○○阿克達春片再州縣經徵錢糧例應儘徵儘解不准絲毫蒂欠兹查有前署含山縣知縣蔡光裕徵存光緒十一的分丁漕米折契稅正雜止耗附儲等欵銀二千一百八十餘兩在壬時延不批解迨卸事後輙復任催罔應一味懸宕現當整頓交代部章何等嚴切似此任意玩延置庫欵於不問若不從嚴叅處勒限完繳將何以重徵務而儆効尤據藩臬兩司詳由該管道府揭報前来相應請旨將前署含山縣事候補知縣蔡光裕暫行革　勒限一个月將徵存未解各欵銀兩掃數完繳清楚果能於限内照數全完自當奏懇恩施請予開復倘不知愧奮逾限延不清解惟有續請叅追抄產備抵以儆玩愒謹會同兩江督臣曾國荃附片陳明伏乞聖鑒訓示謹奏軍機大臣奉旨着照所請該部知道欽此○○阿克達春片再署滁州直隸州知州趙勷臣調省另有差委所遺員缺應卽委員接署以專責成查有廣德直隸州知州張崇老成歷練辦事勤能堪以調署其所遺廣德直隸州知州員缺查有現署懷寗縣事本任旌德縣知縣熊祖詒才具明敏處事精詳堪以調署遞遺懷寗縣知縣係省會要缺查有貴池縣知縣范廉明練有爲講求吏治堪以委署遞遺貴池縣知縣員缺查有另補知縣丁嘉言舉止安詳辦公勤愼堪以酌委署理該員張崇熊祖詒范廉各本任内並無承緝盜劫己起四叅案件據署藩臬兩司會詳前来除分檄飭遵外謹會同兩江總叔臣曾國荃附片具陳伏乞聖鑒謹奏軍機大臣奉旨吏部知道欽此○○衞榮光片再浙省查豁民欠追提濫欵案内經升任撫臣劉秉璋奏請將欠繳二千兩以上之黄巖縣知縣馮健暫行革職勒限四个月完繳逾限不完再行嚴叅查追等情奉旨着照所請該部知道單併奪欽此欽遵轉飭赶解在案兹查接管卷内據稽核豁免總局署布政使孫翼謀詳稱前黄巖縣知縣馮健應繳烏程臨安黄巖等縣任内代墊濫墊等銀四千四百七十兩前以僅解銀九百餘兩延不解清當經由局詳經升任撫臣劉秉璋彚案奏叅暫行革職勒限掃解嗣因該局出洋後續查馮健烏程任内尚有應繳代墊公項銀百八十六兩共實應繳銀二千六百五十六兩又經札飭遵照去後兹據馮健分批續解銀三千一百兩並乞援照欠員减繳之例量予減免等情由局轉詳前護撫臣許應鑅未及核辦移交前来臣查此項應追銀　前經升任撫臣劉秉璋奏明原欠數在五千兩以上准其减免一成是欠五千兩者祇須繳　四千兩今馮健先後解過銀四千兩係於限内繳足八成以上雖原欠不及五千兩第所繳之銀己於虧欠五千兩准其減繳之數相等若再責令全繳揆情似覺向隅合無仰懇天恩俯准將前黄巖縣知縣馮健暫行革職之案開復並免繳餘欠銀兩以示體卹謹會同閩浙總督臣楊昌濬附片陳請伏乞聖鑒訓示謹奏軍機大臣奉旨着照所請該部知道欽此○○衞榮光片再准部咨道府州縣鹽場等官保歸候補人員應於到省一年後察看考核分别補用等因遵辦在案兹查接管卷内候補班前補用知縣左昭煌候補鹽塲大使蕭郁文均己試看一年期滿據藩臬運三司先後分案詳請加考會奏等情護撫臣許應鑅未及核辦移交前来臣到任未滿三月例不出考相應請旨留省照例補用謹會同閩浙總督臣楊昌濬附片陳明伏乞聖鑒謹奏軍機大臣奉旨吏部知道欽此○○衞榮光片再准部咨光緒十一年分京餉案内指撥浙海關常稅銀四萬兩己於上年五月間解過銀二萬兩尚應找銀二萬兩前以無欵可籌請免再解在案兹查接管卷内據護理浙海關寗紹台道薛福成詳稱奉部札開會議浙海關常稅短征摺内免其撥補常稅並未准其停解京餉惟該關是年常稅旣有短征之案所欠京餉自係無可籌解然京餉要需停解斷難准行自應量子變通卽令將起解折回歸入洋稅内備撥之二萬兩仍行解部等因遵卽在於六成洋稅内如數提出發交號商楊源豐照案匯兌並飭委差弁王紹庭督同管解於光緒十二年六月二十九日匯解起程前赴户部投納作爲洋稅項下抵補光緒十一年分欠解常稅京餉取具號商甘結詳請具奏等情護撫臣未及核辦移交到臣覆查無異除將商結咨送户部查照外理合附片具奏伏乞聖鑒謹奏軍機大臣奉旨户部知道欽此○○衞榮光片再浙省查豁民欠追提濫欵案查有降調同知史致馴前在嘉興嘉善定海等廳縣任内濫墊銀一千七百四十二兩己解銀一千二百餘兩迭催未繳當經升任撫臣劉秉璋彚案奏叅暫行革職勒限四个月解清在案兹查史致馴餘欠濫欵銀兩己於限内續解全清尚知愧奮由督辦豁免局勘署布政使孫翼謀具詳前護撫臣許應鑅未及核辦移交前来臣覆核無異合無仰懇天恩俯准將降調同知史致馴原叅暫　革職之案開復以昭激勸謹會同閩浙總督臣楊昌濬附片陳請伏乞聖鑒訓示謹奏軍機大臣奉旨着照所請該部知道欽此 
 
 

Page 12

 
 
[鴛湖曲爲吳新卿作]  
　　飲罷申江萬杯酒掉舟直向鴛湖走十幅蒲帆萬斛愁怒風偏向船頭吼船頭一夜怒風催扁舟来宿鴛湖隈江郎一别己逾稔閬仙孝廉相逢大笑顏爲開笑談同走平康里隱約朱樓不逾咫銀燭輝煌雜管絃金樽歴亂嬌羅綺燭燼樽空夜欲闌泥人偏露影姗姗無端斜背銀燈坐重把檀槽别調彈檀槽切切如私語　限深情相爾汝千種嬌羞畫不成問年明月剛三五年華三五自怱怱早逗靈犀一點通别有痴情消未得落花心事屬東風風前弱絮飄零久塵寰誰是同心藕郎意非同水上萍妾心詎似風中柳柳絲綰别不勝思生小何曾慣别離偷解香襦留後約背將阿母訂歡期歡期容易將人誤待得銀河幾時渡忽從畫裏見卿卿豔名早噪吳淞路香海庵主自海上以姬小照見寄吳淞十里廠琉璃棖觸前游夢未迷金谷好栽花並蒂玳梁微認燕雙棲姬来滬與陸月舫同居月舫嘗從余學詩雙棲雙宿春無主唱到新聲疇與伍贏得青樓薄倖人偏餘墜緒留黄浦黄浦秋深綺夢空天涯何處不飛蓬多情祇有鴛湖月来照凝秋小榭東凝秋榭主人鮑秋舲稿 
[上海四馬路文報局内恊賑公所經收賑捐九月下旬清單]  
　　廿七日百川通號交来羊城永保安洋一百廿元○江册介記募謙福一元後記萬隆二户各五百文逵記四百五十文是亦居寄記鼎堡鈞惠記葆記張春門六户各三百文無名氏樂善不具名三户各二百文無名氏繩記二户各一百文補善齋一百五十文實收洋五元○二十八日蔡聞達大善士交来普寧縣隱名氏助洋五百元内除貼水洋十元四角九分江寗七邑公所賑濟餘款撥助山東賑洋二百另二元又錢二百九十一文李養源堂一元廣東渥氏子許願求病體全愈二元愛蓮堂周一元銅洋一元○江册梅里金源興號募源記興記長記祥記勝記五户各一元勉力子銅洋一元常熟錢錫系翁募爲善如添油人一元瞿雲記募張永隆善士等二十四户各五十文實收洋一元錢一百三十文異名氏四開小洋二十元蘇城筆耕齋主人一元又募百勉記二元杭省建平定埠鹽棧交来梁頌康翁募汪德泰一元芝蘭台榭益隆宏泰王正大武林守拙子虚口再生士汪養頤乃源氏愛盧舊主柳浦清河氏愼思堂　不知不識人吳山脚山樵十三户各五角趙滇官三角沈潤官二角定梅公記七角禮耀根三角同和坊宗正林田仁和汪信昌田永慶五户各五百文田永隆同興行二户各三百文汪信源二百文實收洋十二元廣泰豐糖行交来鎭江善士募無名氏十二户洋八元○二天共收英洋八百五十元五角一分銅洋二元四開小洋二十元錢四百二十一文 
[上海三馬路與昌絲棧陳竹坪經募山東直隸賑捐九月廿五日第四百二十二次清單]  
　　杭州江干局續募塔册蔣同興徽與各商各洋三元江干分局傅萬和各洋二元以上四户共洋十元安徽李茂林氏保平安洋十元本埠不書名無名氏各洋十元無名氏助棉衣洋五元陳宗棠殷受高求病速愈助直隸又助山東各洋二元李陸氏助棉衣無錫合大各洋一元○前京都夕照寺助来墨寳今先以售去四尺屏一堂八尺白紙對三副共售見洋六元五角○紹興府正堂霍交来塔册諸曁金濬海善士募郭源潤瑞環各二百五十兪羅會裕行兪饒村各二百裕成棧葉開揚各一百五十洪福慶佑甫丁老如恆和號趙灿長浩曹永喜金襄侯兪招才傅氏王洪良永平陳雲門德輝全遵命郭恆之勞長燦汪志堂羅會溎倪秀仁九齡周蔚堂黄春裕樓章達寳輝永順何氏葉茂源和號馬松林各一百酈林茂元興志信趙法有樓方氏福太傅相培松培之金炳煦余錫榮裘恆昌沈永奎吳如朝張長源孟玉泉祝有官斯愧初楊本善張明宗袁雲祥石金藻益森各五十文册孫恆隆老棧二千五百酈李氏一千陳星堂讓記沈海寳章朱聖陳方氏各五百張漁村四百孟有高隆成陸餘堃譚兆共萬源各二百五十徐普臨福堂廷相酈氏王悠釣各二百朱煜熙王竹安孫渭源各一百五十宋維塍傅誠寳顧小鴻尚齋松煜子卿趙坤元金章黄祥朝黄德繆芝軒陳吉人德懷石柏忠慶富有李維泰華亭孫起駒酈萬棟葛曉山孟熣華邱開堂胡聲瑞樓長慶斯壽祺廖幼山阮瑞貴廬正貴楊余氏各一百又册永茂絲行經募羅宗豫一干嚴鎬吳輝象石德行蔡英浦馮文炳各五百韓應朝沈杜臺邵吉齋王直夫子宏各二百五十宣仰止楊有相朱福朝陳連元老年趙賡堂杜亭各二百無名氏應邦崇四時海朱金潭宣本芳各一百又册義成號洋一元又募趙竹垞老萬豐各洋一元惠記錢七百三和趙菊初楊維良卒豐各四百泉記三百力未願二百六十楊履太聚山三陽泉記春和德興永棧行積延酈森茂吳松生趙瑞賢鍾氏蔣文祥玉美王靄庭錦江春各二百趙廷祿清齋祿益通源錦春戚阿金各一百又册陳鳳鏘募陳連板七百永春行四百王雪和伍靜齋陳樓氏駱氏何氏各二百五十駱永慶金炎恆森炳元陳永昌汝成昴星槐章志道無名氏潞長水樓明德錫範壽明愷余錦和各二百黄郁齋力豪家朱冠雲無名字黄邦耀金寳齋方永慶各一百又册王筤圃怡泰陳海宇老壽頤萬豐各五百駱南林慶来正大陳漢章李元慶各二右五十元亨萬亨各二百同馥一百五十陳名溎隆昌恆美余吳氏各一百又册徐樹諼堂怡康典陳秦氏各一千韓華亭陳廷富大良阮氏兆生馬顯堂李雨田樊瑞書王建章魏庭芳朝寳方吉甫各五百陳舜徵聖貴志煥祚蕃順和駱建功太和堂各二百五十陳蕃藩氏同茂各二百陳雅庭同春堂裕成各一百五十楊榮川陳曼頤郭氏太一堂駱清佐趙林清言王喬松潘雲各蔡亦經各一百又册陳漢盛洋一元又募范仲符洋一元坤記錢三百趙樹福楊金裕王子和馬心禎各一百又册瑞昌募昨德堂一千五百譽德堂一千健和成介福堂德和介吉堂余恩惠各五百又册壽靜觀募大昌號魏三盛各五百壽源泰一千壽利盛元順號隆成號乾泰鼎隆雜貨同順藥店同順醬園各四百王泰興三百錢大更大聖王金水隆太壽志衍培玉維相維桐許瑞生袁合興洪裕茂泰各二百壽靜焜靜云靜生日升王元如鑑清周介眉宣全英石香陳楚朝紀道豹蔚馮文德楊春山許占高各一百以上十册共洋四十一元錢　九千另九十文○本日共收英洋一百另一元小洋五角錢廿九千另九十合併申明 
 
