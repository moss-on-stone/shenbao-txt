# 1916 - 61 - 4915467

 

Page 1

 
 
   
 
 

Page 2

 
 
時評 
[背道而馳（冷）]  
　　自古至今所有亡國滅家殺身害人者無一非背道而馳之結果也蓋人非至愚無一不知行路之有道者唯其心中所知目中所見口中所言之道非眞實確切之道於是向之而馳者不覺背之而馳焉 
　　道之大義有二一日公二日信何謂公旣曰道焉我而可行者人亦可行人不能行者我亦不能行若人禁而我許其道非大公是失道之眞義甚矣何謂信旣曰道焉則今日如此者明日亦如此若忽南而忽北是謂迷途焉 
　　是故背道而馳之一語人人當反已而三思也勿謂我所謂道者即天下之正道也 
[命令]  
　　三月四日政事堂奉策令華世羲奚宗唐均給予四等嘉禾章此令 
　　又令羅造時嚴應魚均給予五等文虎章此令 
　　又令奚宗唐加陸軍少將銜此令 
　　又令江元鋆授爲陸軍步兵上校此令 
　　又令江元鋆加少將銜此令 
　　又令葉恭政授爲陸軍步兵上校此令 
　　又令華世羲授爲陸軍一等軍法正此令 
　　又令任命李鴻謨爲吉林濱江道道尹此令 
　　又令國務卿奏據銓叙局詳稱遵核四川巡按使奏保勞績人員資格請予叙官等語阮毓崧陳培龍均授爲中大夫此令 
　　又令國務卿奏據銓叙局詳稱遵核陸軍部薦任文職各員資格請予叙官等語塔齊賢授爲中大夫高崇授爲上士此令 
　　又令直隸巡使按朱家寶奏請任命陸長蔭爲平鄉縣知事汪愈爲平山縣知事王汜爲元氏縣知事張新曾爲昌黎縣知事李國瑜　深澤縣知事高玉田爲肅寗縣知事潘紹岳爲完縣知事王承洛爲南和縣知事侯會德爲淶水縣知事程文謨爲慶雲縣知事李傳煦爲樂亭縣知事張鍾璜爲饒陽縣知事舒翊爲豐潤縣知事謝學林試署威縣知事楊銑試署　城縣知事吕鴻綬試署河間縣知事夏仁沂試署寗河縣知事陶俊試署新河縣知事顏紹澤試署蔚縣知事湯銘彝試署沙河縣知事孟巖試署高陽縣知事　耿標試署廣宗縣知事韓寶宗試署新樂縣知事王黻燦試署靈壽縣知事袁勵衡試署撫寗縣知事楊大芳試署唐山縣知事倪桂殿試署寗晉縣知事鍾毓元試署容城縣知事李淇園試署延　縣知事尹祚章試署淶源縣知事龔秉鈞試署大城縣知事應照准此令 
　　三月四日政事堂奉申令積人成國立於不敝賴有固結之實力故中國者非一人之國乃四萬萬人共有之國也方今時局危迫險象環生非萬衆一心無以保國保種凡我愛國之人當捐除一已之意見融化一黨之畛域屏絶私人之感情協力維持以保國保種爲惟一之天職使我神州赤縣得免陸沉鞏固邦基乂安民業求世界之知識躋國勢於富强黽勉圖功進行不已方不愧爲熱心愛國之志士仁人倘或乘此時艱競爭權利或持意見或拘黨派或囿感情胥動浮言甘爲禍首雖此中宗旨不一品類不齊而究其居心行事大都不計國家之利害不顧民生之休戚不明中外之大勢極其流毒必至顚覆邦家擾害黎庶揆之保國保種之天職實屬背道而馳瞻望前途殊堪悲憫須知民保於國至理昭然皮之不存毛將安傳國瀕危削生命何依人非大愚胡竟昧此予躬膺艱鉅昕夕焦勞憂患　經絶無安樂所以殫竭心力者日思禍患不生與民更始苟利於國何惜此身夫撥亂反正經緯萬端固非一朝夕之功亦豈一手足之烈方冀合羣圖效政治日新旣以含宏收跅弛之才復具眞摯消桀騖之氣迺仁不勝暴誠不格奸邪說繁興僉壬交煽遽成同室操戈之禍彌殷榱崩棟折之憂用是推心置腹喩我國人力挽淪胥引爲已責着各省文武長官剴切曉諭俾遐邇人民咸知愛國之眞理父詔其子兄勉其弟互相誥誡以儆羣迷母負予再三誨諄之至意此令 
[專電]  
　　北京電征滇第六師因無統制稍形混亂聞常德近有土匪數百著黔軍服行動與黔軍似不統一 
　　北京電黎徐段先後密上說帖聞係力陳要政以定人心 
　　北京電電令廣西接濟黔西陸王昨已電復措詞未悉 
　　北京電派衛侍兩員赴寗調查 
　　北京電軍醫總監徐華淸定八日起程 
　　北京電探聞熊秉三日前貽書某大老切囑轉白元首有義軍所至匕鬯不驚北師所到鷄犬皆亡之語立命通電前敵統將切實告誡昨日又頒發嚴禁騷擾重申軍令四條即因此故 
　　北京電日本靑木少將已由滬來京政府聞報極爲注意據日人聲言此來别無政治意思要未能堅我國人之信總統昨在辦公室面諭張士鈺設法偵察又以彼國派遣來華軍隊已發動員令勢無中止特飭由統率處速選精練探員十餘名開單呈閱聽候委用聞將密令各該員分按日軍所駐區域從事秘密調查隨時直接報告以期有備無患 
　　北京電龍濟光密報中央稱黔西劉顯潛已有被脅情形態度難明近日復連電要求餉械請爲愼重又附陳遵查唐爾錕事仍待確切偵查另文詳報 
　　北京電二日下午在懷仁堂開特别聯席會議凡各部院長高級軍官及參政院參政均奉傳列席聞所議之件除關弭亂大計問題外尙有關於財政軍事外交數項要題提出 
　　北京電總警廳奉令調查交通經界兩傳習所寄宿舍學生姓名聞因舍地接近宫府所致 
[譯電]  
　　北京電上星期六日政事堂開會乃由陸徵祥主席現信此爲組織責任内閣之朕兆新立法院議員限四月二十五日前到京每員給旅費洋百元征滇第二軍以魯晉浙閩蘇鄂皖之兵四萬人編成之（六日） 
　　北京電重建漢口市場借欵英金一千萬 
鎊本定歐戰告終兩年後繳付今怡大公司已託麥加利銀行墊付銀二十一萬三千兩俾中政府償淸以漢口水電廠作抵之日本借欵（五日） 
戰電 
[其一（英人路透電）]  
　　巴黎電今日下午公報云夜間凡爾登境各地點之砲火仍頗猛烈惟德軍未以步兵出攻敵軍在萊斯巴爾哥轟發地雷一具惟不能佔據炸陷之地今晚公報云凡　登北面末斯河左岸三○四小山及哇伊小山終日有活潑之砲火末斯河右岸之敵軍猛轟波瓦佛小山東面化特洛芒叢林後以步兵進攻爲法軍以機關槍及來福鎗所阻德軍於晨間在杜哇芒村得一立足地前晚曾爲法軍回攻逐出該地兩軍今仍在力爭杜哇芒村時進時退華愛佛砲火不甚劇烈法軍奪獲勞蘭錫亞維勒邦附近敵戰壕數叚俘敵多人獲機關槍兩枝戰壕臼砲一尊敵軍希圖逐走佔據亞士瓦地雷陷火之法軍失利而退法軍砲擊亞貢敵軍防禦工程毁掩蔽處數所（四日） 
　　巴黎電今日下午公報云凡爾登境之戰事前僅限於杜哇芒村今已擴張範圍昨日薄暮德軍力攻自化特勒芒叢林至杜哇芒砲臺之法軍陣綫均爲法軍砲火及來福鎗擊退末斯河東面化末山西面及洛瓦波全陣綫砲火猛厲如故終夜不止法砲隊擊毁龍巴齊特之德戰壕亞貢法排砲轟擊敵軍戰壕及交通綫歷時甚久波勒伊萊曾起火今晚公報云法排砲擊毁蘇瓦松北面敵軍防禦工程前之鐵綫法軍仍在亞貢各地點轟擊敵軍防禦工程凡爾登北軍砲火仍屬化特勒芒叢林與杜哇芒砲臺間尤甚敵軍未圖續攻杜哇芒村局勢未變法軍仍佔守該村外部德軍進攻伐歇洛維勒東面叢林法軍之前鋒陣地完全敗退（五日） 
　　巴黎電半官消息謂凡爾登前之戰局殊爲安定法軍仍堅守杜哇芒村外部敵軍雖竭力希圖逐走法軍卒未有效德軍以各種口徑之砲彈轟擊化芒叢林與杜哇芒村間之法軍陣線未得寸地故法軍益信終能制勝敵軍（六日） 
　　巴黎電華愛佛有劇烈之砲火佛萊斯萊境及化特勒芒東亦然全陣線法砲隊甚爲活動伐歇洛維勒北面福塞叢林附近洛佛芒效外進行之敵軍均被轟擊法飛機一架昨夜擲炸彈數枚以擊公佛蘭車站（五日） 
　　倫敦電泰晤士報巴黎訪員稱凡爾登初次一戰法軍死傷失蹤者共三萬人（四日） 
　　倫敦電公報局云星期夜齊泊林飛船兩艘攻擊英倫東北海岸飛船行蹤刻尙未能查知海岸附近曾落炸彈數枚墜於海上但陸地有無損失今尙不知（六日） 
　　倫敦電英帥海格將軍報稱昨夜凡爾美萊東北地雷陷穴仍有炸彈戰事魯斯及伊 
 
 
 

Page 3

 
 
泊爾東北之　軍甚爲活動伊泊爾至公米萊運河附近殊形安靜英軍仍佔守二月二日所得之地（五日） 
　　倫敦電英帥海格將軍報稱兩軍夜以炸彈激戰於凡爾美萊東北以爭地雷陷穴各陷穴均在英軍之手（四日） 
　　彼得格勒電俄軍已佔據波斯哈瑪丹西北七十俄里之比特茄鎭（四日） 
　　倫敦電雅典未續接關於土國安佛將軍之消息但柏林電云安佛將軍刻遊猶太聖地此說頗堪注意若遇刺果確則將來定有重要之發展又私人消息云突厥刻正撤除達峽中水雷以便開放海峽（五日） 
　　彼得格勒電俄軍佔據比里斯後凡恩全境皆歸俄軍掌握且地勢挿入末虚與烏爾米亞湖南處土軍戰地之中間故十軍從美索波太米亞出發者必須迂道而行始土軍第三軍相接（四日） 
　　彼得格勒電公報紀俄軍佔據比里斯詳情云俄軍乘夜冒雪進攻未發一彈僅以鎗刺衝鋒土軍力戰之後不支而退俄軍且肉博佔據土軍砲隊地位一處悉殺其衛兵俄軍追敵之際獲克虜伯新砲二十尊皆未者且刺斃及俘獲土兵多人俄軍在比里斯獲砲隊子彈巨庫一所（四日） 
　　倫敦電官場宣稱掃除水雷艦泊里末拉號在地中海東部爲魚雷擊沉船中人喪失三名餘皆遇救在波賽德登岸（三日） 
　　亞姆斯特丹電柏林公報云德艦摩威號昨日駛回本國口岸此次游弋頗爲勝利船上共載回屬於被沈商船之船員四名水兵二十九名水夫一百六十名價値一百萬馬克之金條該艦前後擊沈或送入中立國口岸之船共十五艘並在敵國海濱安置水雷英國船隻觸沈者已有若干大戰艦愛德華第七號亦在轟沈之列（五日） 
　　彼得格勒電公報云俄軍在伊魯克斯轟發地雷十四具兩軍繼乃力爭炸陷之地俄軍佔據六處德軍在巴拉洛維區東數英里猛攻失利而退全陣線炮火頗厲高加索俄軍仍在追敵（五日） 
　　倫敦電利物浦徵兵局與棉業聯合會議董協定通融辦法計棉業中人應入伍者八百七十二人今僅召集五百八十四人餘二百八十八人則歸入第四十六班軍事裁判局爲維持棉業　面起見故核准此議（三日） 
　　雅典電法飛機數架從薩洛尼加飛至士麥拿擲炸彈以擊其鎭今已安然飛回共費二十四小時往來三百七十五英里（三日） 
　　倫敦電泰晤士報云日本比塞三國或將派代表加入巴黎協約國商業大會英政府已確悉殖民地此會之意見（四日） 
　　墨爾邦電人羣集報館中等候關於丹爾登戰事之消息澳人對於法人所顯示之勇稱讚不置（四日） 
　　倫敦電意商船基哇號被奥潛艇以魚雷擊沉船　五十四名遇救已抵倫敦（四日） 
　　倫敦電五金交易社於星期一日依據軍械部規定之辦法開市貿易格拉斯哥鐵市亦於星期一日復開（四日） 
　　倫敦電每日紀聞云海軍大將菲希爾有任軍事會議議員之望（四日） 
　　華盛頓電威爾遜總統之佔勝實出意料之外上院中提議案件主張美德交涉宜以更和平手叚辦理者悉被否决旁觀席甚擁擠蓋自與西班牙宣戰　後上院從無如此氣象也下院外交委員會主張下院辯論武裝商船問題之手續與上院同（四日） 
　　倫敦電政府出十九歲二十六歲八班已婚新兵（四日） 
　　雅典電外交界消息云土國陸軍大臣安佛將軍被刺受傷麥克倫堡公爵以時局嚴重電請德皇速派援軍至君士坦丁（四日） 
[其二（德人德文報專電）]  
　　柏林電德軍大本營三日公報云英軍於運河伊泊爾東南攻入二月十三日德軍所得名巴斯錫盎陣地且於一小陣線進抵前述之戰壕惟即爲德軍逐出巴斯錫盎仍有數部分在英軍手中敵軍在拉巴塞運河南面轟發地雷兩軍遂於德軍陣線前以短兵接戰香巴業數處敵砲隊轟擊益力亞貢拉夏拉　東北渡蘭特叢林有法兵進攻一次殊易敗之德軍在末斯河東面高地猛轟後廓淸杜哇芒村擴張　村西南兩面之陳線且將護鋼板之砲台修繕鞏固俘敵千餘人獲重砲六尊德飛行家以炸彈擲擊凡爾登　砲台内之法　頗獲效果伊美爾滿中尉在杜愛東擊落英國雙葉飛機一架内載軍官兩人一死一受重傷此爲該員擊落敵機之第九架（西境戰况）杜拉河·佛里特里區斯台東·塞維希與斯恰拉陣線均有哨隊戰事（東境戰况） 
　　又四日公報云伊泊爾東南之戰事業已暫停二月十四日前德軍所守之陣地仍在德軍掌握英軍佔守巴斯錫盎陣地香巴業昨有活潑之砲戰亞貢敵軍進攻受挫末斯河兩岸之法軍加力猛轟歷時甚久繼乃進攻杜哇芒村及與村相連之德軍陣地兩軍且以短兵接戰法軍大受損失被俘者千餘人德自二月二十二日至今在該處陣地共獲砲一百十五尊又機關鎗一百六十枝敵軍於哇貝爾塞附近進攻希圖奪回二月十三日所失之陣地初曾衝入德軍戰壕數段但即爲德軍回攻逐出敵軍圖於多處繼續進攻均爲德砲所阻後乃退回原駐陣地委棄死傷兵士甚多被俘者八十餘人（西境戰况）俄軍在巴拉洛維希東北亞白塞維虚附近小戰失利棄陣地而走（東境戰况） 
　　維也納電奥軍大本營四日公報云俄軍圖渡杜白洛境伊克伐河未果敵報屢述俄軍攻勢現在里斯特河及成洛維資進行云云全屬子虚以上兩處奥軍陣線半年來未有變動（奥俄戰况）戰局未變奥軍在杜拉索共獲意砲三十四尊來福鎗一萬一千四百枝（巴爾幹戰况） 
　　柏林電海軍部宣稱據回國之潛艇報告二月八日在叙　亞海濱外擊沉之法兵艦非胥佛蘭號乃護甲巡艦俠爾尼愛爾大將號（四八○○噸一八九三年下水）（一日） 
　　柏林電海軍部宣稱德潛艇擊沉法國輔助巡艦二艘英國巡哨船一艘（三日） 
[東方通信社電（日本人組織）]  
　　北京電據廣東來電云一時由陸將軍改屬臨武將軍龍覲光節制駐屯桂平（譯音）方面之廣西軍口（電碼不明）營及駐百色之兵一營近又復歸陸將軍節制（六日） 
　　東京電英國沙彌耶魯商會前月與楊度氏之間訂立漢口改築借欵之約先付三十萬元此事近於北京暴露皆謂其係提供軍費故起當地之批難（六日） 
　　東京電俄屬沿海州漁場開放問題已經本野大使與俄國當局者交涉近據報告交涉之結果唯有一二細末之點尙待解决其大體已得圓滿良好結果之運云（六日） 
　　東京電東京市電車增値案於本日提出市會（六日） 
　　東京電大隈首相今日在官邸招待内外新聞記者並各國務大臣開關於時局之懇談會（六日） 
要聞一 
[英報之西南戰訊研究]  
　　四日英文京報云南方戰訊近頗沉寂就各方面察之與其謂爲消息缺乏勿寗謂爲檢查綦嚴惟際此寂然無聞之日私人方面尙有若干消息傳洩於外所傳確否自難决言記者試就所聞以論今日之戰局一星期前官報云官軍步擊敗滇軍佔領可以控制納溪之最後高原已抵納溪城牆之外一二日内定可克復閱一日路透電傳大雨不止軍行停頓而納溪方面之官軍司令猶鋪張揚厲有官軍冒雨繼續進逼之報告果爾則滇軍退至何處耶此後納溪戰訊未有所聞者數日未幾帝制報忽載有戰電（原按前敵司令之戰報輒送帝制報錄登）謂官軍僅奪得滇軍第二道防線滇軍尙力守河之彼岸此河何名無人知之未審納溪城中亦有河道否然即使有之官報中之所謂河者决非納溪城中之河可斷言也戰訊至是又復沉寂屢日不聞報捷之聲惟路透電社誠實不僞之成都訪員電稱聞官軍已奪回納溪但該社旋即聲明此說不確然則納溪眞相果何若耶官軍果否已直抵納溪距城四里刻方四面圍攻如帝制報所云耶帝制報所載戰電悉爲官場報告前後刺謬不一而足今即據其矛盾之消息而言官軍之距納溪四里者不過一小部份耳餘者相距尙遠至於究竟懸隔若干里則記者不能知之官報云張敬堯所統第七師之兵於旣佔距納溪城四里某處之次日奪獲第二道防線又復前進六里若然則滇軍已被逼出城矣北軍且高踞城牆轟擊敗軍矣不知滇軍尙有第三道或第四道防線以備北軍奪獲否讀者須俟北軍確抵納溪城下之日始能明之夫此種戰訊固所謂前敵司令之戰報也令人讀之輒生想像以爲官軍縱不較歐洲兵士爲優然至少亦能用與歐戰同式之方法如進退之後掘壕而守肩負重砲越山而行採意大利式也重砲先攻步隊繼進用日耳曼式也挺刃衝鋒攻陷要陣仿俄羅斯式也嚴陣而待以寡挫衆行英吉利式也川南戰地僅數百兵而其戰報已如火如荼歐戰之奇妙盡在於斯雖然中國將來或臻此境未可知也若今日之戰報則不過爲將來之預料而已 
　　或問官軍確已入納溪城否歟則答之曰大約官軍曾有一次入城某方面消息云滇軍司令傳諭兵士向納溪方面退走只許退不許進直至入納溪城掩護線内而後止於是滇軍且戰且退勢若眞敗然退入納溪城者僅小部份餘衆散伏山中北軍不察以爲滇軍潰散棄城而去乃蜂擁而來北軍司令率領兵士首先入城不意城中忽然活動砲火鎗彈一時齊作北軍急退旋見山中伏兵襲擊其後更爲驚愕然已深入不克退走司令與兵士遂盡殲焉北軍入城之一幕至告終帝制報云北兵一部份於渡河追攻敗軍時忽有滇軍一營（約四五百人）側出襲擊此說殊不明晣然證以前說似有關係蓋此路滇軍即殱滅北兵後復回汛地之兵也 
　　至成叙間之情形據路透電云叙府附近無新發展此說或確蓋北軍並未逐退叙府一帶之滇軍也但叙府北面之事態今如何耶帝制報近謂榮城爲滇軍所據不久即被官軍奪回帝制報記者之作此言殆不明地理之故按榮縣介乎自流井與嘉定之間在叙府北約二百里滇軍棄榮縣將退往何處耶且榮縣一事在北軍勢力範圍内奈何竟有滇軍如許之多耶上海某報最近成都特别通信云隆昌知事聞叙府失守頗爲著急乃招練新兵以厚城中兵力北兵旣在叙府敗績即向北而退有三十名聚於自流井編入他隊除者約一大隊之衆戎服進行不服攔阻隆昌知事擬迎之於城外但敗北之北兵紛擁入城佔據衙署知事無奈率衛隊逃去北兵入城往即遣人向滇軍通欵但未及接洽而成都援兵已至叛兵乃向西遁去旋聞攻陷榮縣云云路透之成都訪員屢傳川南官軍之勝利而獨不傳榮縣（距成都不遠）陷落之消息是誠大可異矣今重要之點在於攻陷榮縣之叛兵今何往乎以意料之當在成叙之間但目下有何行動乎路透訪員得勿須俟官軍一部份回成都固守之消息傳佈後始能有以釋吾疑乎 
　　吾人讀路透電社紀川南綦江陣線之戰情電文知該處曾有大戰死傷頗多惟兩方面似無一有敗者滇黔軍聞由蔡鍔親自指揮如果受挫吾人必有所聞也曹錕之軍旣曾因勇戰而死傷頗多則滇軍進逼北軍之猛可以想見矣又據私人消息謂政府頃接曹錕急電請速派軍醫五十人又有一說謂近在納溪獲勝之張將軍已率兵抵綦江援助張敬堯將軍此種行動苟有作用則必因綦江方面急待援兵以阻滇軍之前進也夫綦江待援取道重慶旣便且速今不由重慶而由納溪分兵以往此何故耶 
[北京通信]  
　　派駐湘邊之第六師師長馬繼增亦政府所恃爲前敵重要人物日前忽傳馬氏暴亡軍事機關秘不宣布至昨日（一號）始聞由大元帥電令遺缺着第十一旅旅長周文炳暫行兼護一面密查死事情狀復候交部議卹京中各報均稱急病身故甚有謂其請假調理者某界傳出消息則稱被刺一說潛逃以記者所聞皆非眞相其致死確情實係自盡至自盡原因有二㈠遠因馬所部帶赴防地者共兩旅之數其一旅在前敵不戰而降所携輜重盡以供敵馬聞報即不自安望空咄咄已有自殺意旋經左右力諫謂反戈事起倉猝且僅屬一部分不難見諒於政府現當用人之際在政府必不忍於苛求况尙有一旅用命儘可設法自贖而止㈠近因前事隱秘多日匿未報聞不料某夕營次爲黨人所乘及經覺察而軍裝失去十之七八一時已無術追獲聞黨人扮成難民一擁而進故將士事前未及注意馬氏乃愈思愈憤致成短見說者謂該師長負心膂之重任不幸出此下策無足多責惟影響於湘西戰局則殊大耳 
　　某國藉口保護僑商公然派兵來華政府聞報非常危慮亟命外交當局商請某使婉詞勸阻去後該使復奉彼國政府訓令訂星期一日到部接洽陸國務卿先期進署待候密談約二小時散即乘汽車赴新華宫詳陳一切探據個中消息是日某使首將調派海陸軍隊前來之理由詳加解釋大致仍不外因中國西南戰事日益蔓延深慮彼國僑商受軍事上之損失所致次即聲明中國無阻止彼政府今次軍事行動之必要等語元首以旣係爲保護僑商起見所有各國在各處之商務可由政府力負完全責任以全力擔任保護即各戰區内各國商務之直接損失將來亦必當擔任賠償命由外部速行分别知照以重邦交而免誤會頃聞部中已備有半正式照會通致各國駐使矣 
編輯餘談 
[承認交戰團體之方法（飄萍）]  
　　外國承認革命軍爲交戰團體之方法有直爲承認之宣言者如一八六九年秘魯承認古巴之革命軍是也亦有僅爲中立之宣言即表示其承認者如一八六一年美洲南北戰爭之際英國以五月三日法國以六月十日西班牙以六月十七日皆以宣言中立之形式承認南部諸州爲交戰團體上所述者皆以明示之方法承認者也至本國原有政府之承認反抗者爲交戰團體則每不以明示而用默認之方法（亦有明示者如南北戰爭之際合衆國議會決議對於南方諸州公認其在交戰狀態）所謂默認即表示承認意思之行爲繼續發生是也所謂表示承認意思之行爲者如對於敵軍佔據地之海岸宣言封鎖（一八六一年南北戰爭）或與敵軍結休戰規約（一八三○年和蘭政府對於比利時）即此次北京政府爲雲貴事而通告各國及近日何處爲備戰區域何處爲禁止外人游歷聲明不負責任皆不失爲表示承認意思之行爲 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[川湘桂軍情之近狀]  
　　川軍餉械之難題政界消息自滇軍攻取叙州後政府所派往之軍隊多遲遲其行政府深爲焦急昨又接到陳將軍密電一道請速派大兵救援並發急餉及大批軍火以資攻守因滇省援軍開來甚衆也政府得此電後隨即開密議籌商辦法聞各要人對於陳將軍所請各節十分愼重因川省情形危於纍卵深恐多發軍餉器械轉以資敵故不敢妄議准駁官場昨又接四川軍報大致云前敵戰線已由照山展至江安計六十餘里官軍第一防禦線在納溪第二防禦線在合江第三防禦線在登龍山並詳述各防禦線之設備及軍隊數目末述川南雨仍未止兩軍因形勢不便均無大戰雨止當有劇戰並聞中央之意現在川省連日陰雨不易進攻然軍事倥偬之際不宣停戰其各軍隊備有雨具者仍可冒雨進兵並一面諭令陸軍被服廠趕製軍用雨具以便交與前敵應用 
　　納溪北軍之失利刻據某機關接到電報云南軍於上月二十六日在納溪附近擊破張敬堯所率之北軍漸次尾追北進已佔領藍田坡北軍奮力迎擊擬謀奪回現今兩軍正行激戰未已北方軍隊未諳地理故進退頗形困難所有歷次派川北軍尙在陸續溯江之際全部抵於戰線尙非費二星期不能齊到刻下戰地連日陰雨兩軍小衝突時常不絶由月之一日至二日瀘州南方則有激烈戰事此役北軍損傷甚巨軍士死傷無算竟大敗而退英文京報云三日順天時報載北軍於上月二十六日在納溪受挫此事似非無因並足證明本報前紀納溪得而復失之說甚爲確實據政界中人云此軍即係張敬堯師長部下又聞中央政府現已接到北軍疊次敗績之報告當局大形震怒當即發秘電嚴飭征滇前敵司令力戒其今後加意於軍事計畫萬勿再陷於敵軍詭計致誤大局 
　　湘省事機之危急昨據公府人云今日（三日）黎明六點鐘政事堂接到湖南湯靖武將軍萬急電報一道内容甚爲秘密無從探悉惟一方面之詞則以長沙現有不穩固之狀沈使已有他適之信故火急電告政府請示辦法並請速放大員來湘處理政務以資鎭定云云當局接此電後即有甚長之回電相復其確係何項事務尙不能必惟聞政府以湘省各主要地點亟應嚴重設防以免　　　　　有密電令湯靖武將軍妥籌布置尅日具報以　查　其指示應嚴重設防之要地爲靖州寳慶長沙常德永順沅陵岳州等七　　　長沙原　　防軍聞皆　往湘西一帶防堵黔軍省城防務不免空虚故黨人敢於一再　　　後湯將軍有電來京要求由其添招新兵十營以固省城政府　尙慮及他種弊害然因該處呈機緊急聞已允之矣 
　　桂邊龍軍之延緩一軍務處於此兩三日間曾迭次特發加急密電督催陸耀武將軍龍臨武將軍迅將桂粤聯軍兼程并進不得再行延緩等情間其原因則係爲桂粤聯軍大隊仍在南寗附近滇省軍隊之前鋒隊轉由廣南富州等處直入桂邊進規百色百色防軍甚爲薄弱之故又聞政府前派赴安南勘界專員陸軍少將唐寳潮本擬返京現聞中央昨接臨武將軍龍覲光來電略稱自設立查辦使行署後（在廣西百色地方）需才孔亟擬將唐寳潮留充該使署顧問官俾資襄助政府以唐氏熟習滇黔兩省情形足堪勝任已飭陸國務卿致電唐少將令其暫緩來京以待後命或中央另畀予滇邊某項重要位置亦未可知 
[西南戰事之各省影響]  
　　贛省之戒備政府現以纍接湯薌銘密電報告湘西一帶多被革軍佔據湖南全局頗有不保之勢而近日又屢得密探報告南軍又擬派兵赴江西直逼湖北以期三方並進易於成事故昨前兩日連開軍密會議三四次關防異常嚴緊僅聞决定將贛省列入防戰區域施以戒嚴令以免不虞此項密令日昨已由公府軍電處密電昌武將軍李純遵行並聞李將軍因南昌軍隊陸續開㧞駐紥防兵恐形單薄日得亦有電拍致政府擬將江西第六師管下第十一旅馬砲步輜四營開駐南昌以備不虞聞軍務處接到此電後已爲代呈矣 
　　鄂蘇之影響統率處於日昨下午曾特開緊急密議到議者高級軍官約十七八人聞所議者係爲鄂蘇兩省之緊急防務詳情尙極嚴密計關於鄂省者七件關於蘇省者六件聞其密因蓋以鄂蘇兩省雖爲非戰區最近軍隊上地方上未知因何影響亦均有岌岌搖動之虞不得不趕籌相當辦法以期防患於未然而保東南大局云云又聞該處前接襄武將軍王子春密電詳陳湘省防務情形當局以電中所擬長溪渠江等處軍防計畫未盡適宜昨已分别批出大致謂湘鄂毘連軍事方面自應互爲援助惟精神貴乎團聚而責任尤宜分析以免彼此依附致生推諉之弊 
　　西北之蒙匪自滇黔軍事日益發展後新甘兩省土匪蒙匪異常猖獗深足爲患而位於其北之伊犁緊與俄境毗連前淸曾設有將軍等重要官職現在僅有鎭守使一員爲軍事上防守於各行政上並無何等長官爲之治理實爲政治前途一大缺點現聞政府深恐西北再起意外之變特擬在　軍事百忙中將伊犁改爲特别行政區域與綏遠察哈爾熱河視爲一律刻已着手計畫不久即當實行 
　　東省之黨人東三省黨人之活動目下情形甚爲險惡政府非常注意初二日上午十鐘餘統率處發出緊要密電於奉吉黑三省各將軍巡按使略謂據探報海外黨人遣派黨徒紛紛潛到該三省擬在各重要地方組織商舖意在勾串鬍匪希圖起事又云所有黨人均麕聚大連已設有總機關並携欵赴安東遼陽長春等處以金錢運動共圖暴動事關重要著即嚴飭軍警加意防範查拿 
[取消帝制之潛勢]  
　　意見與解釋政府比因外交上財政上軍事上各方面關係國體問題時有牽制之事曾先後分電各省軍民長官駐外各公使及在野政治家等徵集意見業已次第覆到聞大致均以取消爲請惟其中有直言上陳者有含蓄不露者亦有隱約其詞者經政府諸要人竭一日之力將前項文電分門别類彙爲一册已奉諭將原件分交各機關核議俟覆到再召集各部局重要人物開一特别會議以定從違惟據北京某派報紙則謂帝政緩行已見命令緩行也非不行也洪憲年號公布以來已歷兩月萬無取消之理然帝國字樣尙未見諸明文民國政府亦未正式取消洪憲年號者可以代表民帝過渡時代一種之名詞焉能隨便消燬云云是誠可謂特别解釋者矣 
　　手續與討議滇事調停之說在事實上現尙暫不能成立中央政界近忽又發現政府擬有將自行取消帝制之疑傳惟自行取消之手 
續亦甚爲難刻聞已定有三項辦法一即係已發表决緩即位之命令一爲先行取消洪憲年號一爲將來立法院召集時聲明取消或作爲建議案以上各說要不過一種傳聞而已又據政界某方面消息取消帝制一節日内確已密議進行惟應如何設法旋轉頗費討論大致有擬俟召集正式立法院後先行提出不宜改建帝制之議案繼續再提出元首之辭職書再由立法院開選舉大會另舉皇帝大總統惟因對於憲法上之種種問題與進行上項運用各手續頗爲困難刻正在秘密討論中 
　　政見與標準初二日下午四　　公府中爲國事問題曾召集陸國務卿楊左丞朱總長梁總長王總長及廕午樓孫毓筠等特開會議傳聞除討論應具手腕辦法外並由主席宣示政見對於國事解决根本政策擬與黨人開一國事會議研究國家制度究竟採用何項政體爲正確各抒意見以免軍事延長兵連禍結人民塗炭國脉損傷外侮侵入兩無利益等語最後表决若何未得其眞相惟發起籌安會諸要人多不贊成此議並有私告所親者謂我輩奔馳南北拚命運動始得一般官迷家及一般錢迷家之贊同詎料登極無期眼見應得爵位化爲烏有今復提倡恢復民國當善爲說辭主張反對并懇請保存洪憲年號云云然當軸者之意見則聞刻已决定將以川省南北交戰後之勝負爲取消洪憲年號之標凖觀此則某巨公未來之公侯將成畫餅矣 
[川黔軍事之别報]  
　　字林報一日北京通訊云據四川傳來各方面消息嘉定與雅州兩城仍在官軍掌握中劉存厚之軍隊並未久佔其地數日前官軍在南川縣擊敗革軍此外大局無甚更動與數星期前相同故政界中和解之說頗佔優勢龍覲光統帶兩廣軍隊駐紥百色近電致北京報告黔西劉顯潛態度謂劉爲貴陽黨人所制或將改變態度步其兄顯世之後塵其所請籌撥軍餉軍械一層請暫勿允許云 
　　英文楚報二月十六日重慶通訊云曹司令昨乘專船抵此是否擬駐渝指揮蜀省軍事抑赴前敵一方面督戰尙難預决克勞和福特醫士星期一日赴自流井襄助該地西醫二人辦理紅十字會事務自流井之維爾福特醫士來電謂目下醫院中居有傷兵四百餘人該地戰爭詳情尙無所聞瀘州下九十里之密陀峽（譯音）已爲革軍佔據足徵黔軍已緣大江東岸進窺重慶瀘州陷落消息尙無確報大約官軍現仍守城待援也江津縣内地敎會敎士寇悌士君來函謂日日有與重慶斷絶交通之虞距重慶東三日路程之南川縣有失陷消息重慶今尙安謐後事如何未能逆料 
[西報述湘鄂人民之苦兵]  
　　字林報二月十九日永州通訊云永州一帶已受湘西亂事之影響此間北兵已於數日前悉數開往下游或赴長沙昨聞本城之湘兵八百人亦㧞隊出發若輩充當兵士爲時未久出發之後當道即急招新兵以代之現已募有五百人至四周各處調出之兵則不能知其確數此間尙無騷亂事惟聞湘黔邊界共和軍之行動已令人心大爲震動與永接界之桂省境内亦頗安靜此昨日所接桂函中之言也此間近來雨水頗多今日復降雨寸許江水因以大漲航行已稍便利當道現從事封船以作運兵餽糧之用船户除米飯外一無所得其抱怨也不言可知故衆皆避匿港不敢輕出 
　　英文楚報二月十九日常德通訊云前月官兵道出常德開往湘西者不下二萬人致鄕民皆相戒勿入城市城市中人則乘新年休業之際避居鄕間以求一時之安米價奇昻他物亦貴謠言不絶耳爲厭聞矣 
　　上海泰晤士報二月二十五日宜昌通訊云前七星期内此間共到有官兵四萬人且携有過山砲及子彈等物近復到有騾馬甚多載以輪船小火輪小艇抵此之後即易船運往蜀省江中民船及船夫悉爲陸軍當道勒令當差故上江貿易兩月以來全然停頓即轉運公司租定之民船上貨已數星期之久今亦無從覔得舟子焉惟外人則可領取陸軍 
護照雇船來往一如常時中國文官今戒外人勿赴西旅行武員則不以爲然某將軍嘗自翊謂滇亂兩月可平昨日此問復到兵五百名即忽遽易小艇開往下游聞此兵之出發乃因汴省已發生亂事也目下此間駐兵無多故吾人得稍安寗民人今不敢談論時事謠言爲之全息蜀省之函件寄到甚遲上海之報章亦然各處反對帝制之民意甚堅特不敢公然吐露耳近來糧價大漲而日用品亦不易購此爲過兵之影響也 
[鄂省官民恐慌之現象]  
　　鄂省自南湖事變後所有不能深信之軍隊營中儲存之槍砲彈業已收繳陸軍第二預備中校學生又已解除武裝並由中央調第二十師來戍武漢可謂防慮周密矣乃外間謠言前南湖之失敗係因天雨放火不燃若放晴數日難免不復生波瀾故竟有以天晴爲慮者幸而春雨連綿雨多晴少而謠言因之亦不能止息上月二十九及本月一日等日連晴兩天各城門搬運箱籠出城遷往漢口租界或搭輪返籍者愈夥通江之漢陽門城洞中因檢查箱篋常擁擠不能行走事爲將軍巡按所聞特將上月二十五日政府所頒查拿造謠申令恭錄曉諭並誥誡人民各安生業切勿輕聽謠言無故驚疑遷徙徒受損失一面通飭軍警查拿造謠之徒嚴行懲辦並因遷徙一舉實倡自政界人員商民不過效尤爰由巡按使手諭通知各官署爲根本上之查禁其文略謂自滇事發生以來無知愚民輕聽謠言紛紛搬往租界得已會同軍署示諭在案乃近查政界人員亦有此等行爲殊堪詫異應由各廳處署長官轉飭所屬各員勿得妄信謠言擅行浮動嗣後查有此情定即嚴行懲處除飭警務處轉飭城門嚴加查詰外合亟函達云云現自二號起凡出城者槪禁携帶衣箱不得至二只然一般驚懼過甚者則仍打成包裹出走聞警務處亦出六言韻示勸民勿信謠言遷徙巡署敎育科亦通傳各校安慰學生不得散歸但各校學生旣到者甚少已到者復多歸去每日上課皆寥寥無幾人足見鄂人恐慌之甚矣 
　　鄂省戒嚴區原以城外已設有警察地方爲限現聞已經展寛於上下親河塘角許家棚雨望靑山洪山魯家港石牌嶺南湖李家橋各地俱劃爲警備區所有各該地方原駐之軍隊均不令於本地巡哨而互相調移巡查當道用意之深遠於此可見現在各地方拿獲逃兵之事仍時有所見聞二十九日又由各路偵探緝獲十人解軍法處訊辦二十八日軍法處復處决七人均係某營附亂軍人内並有連長排長司務長各一名其罪狀並未宣布二十九日又鎗决四名日前在漢口武顯廟方面捕獲身着軍服之張明皓一名原以爲逃兵頃由軍法處訊明實係安分良民因所着衣服被逃兵强迫換去該民無他項衣服更換故受連累刻已交保開釋矣 
　　漢陽兵工廠近仿德國機關鎗式自造一種機關砲業已送京考驗合用兹因川湘戰事吃緊中央飭該廠趕造運往前敵已經造成六尊由中央諭令兵工廠督辦薩鎭冰來漢考驗前接薩電定於二十九日到漢試放該項新砲武漢三縣知事深恐居民驚疑會飭鳴鑼布告云某日下午在赫山試砲詎至某日薩督辦因公覊京未曾到漢致不果放外間不知者遂又發生種種謠說並聞薩此來不僅爲試驗新砲且與該廠總理劉慶恩會商增加工人趕造他種鎗炮彈藥並該廠防務等事 
[粤官場征滇聲之熱鬧]  
　　粤省征滇第三軍前經委任吳永超爲統領但因籌辦各種軍用物品未能齊備以致迄今尙未出發聞軍署曾接龍覲光來電略謂在桂新募軍隊將已齊集所有佈置機宜亦可完備俟第三軍抵步後即能一致進行故龍將軍催促吳統領從速籌備現吳氏擬在惠愛街舊右都衙門設部辦事連日僱匠製就木架甚多各項糧械用品陸續購辦出發尙不知何日聞龍將軍昨又接龍覲光來電以在桂籌備妥當將可前進催促秋省第三軍出發故特令第一師參謀長吳飛軍需長廖日聰進署籌商軍備討論許久始行告退 
　　征滇續備隊統領吳永超現以各屬防營軍隊長於緝捕多有可用之材惟於陸軍操防步伐向未嫻熟改編之後仍須加以訓練乃可出發現特派營長三名分往南三番順各屬防營迅速挑選以期刻日成軍惟各屬亂事未靖防兵抽調勢難偏於一隅現擬每屬匀選兵額三百名聞所選資格一須品行端正并未曾犯營規者二須并無黨籍者三須年在二十歲以上四十歲以下者此等臨時合凑之軍果有効力否乎眞所謂急時抱佛脚也 
　　粤軍第二隊出發後已於二十一日抵蒼梧頃接隨營來信略謂該軍抵梧後因調撥船隻購買食品等事在梧寄碇三天二十四日由江口調到電船後連同民船數十艘將軍士等一律轉船上級軍官槪乘電船前往至二十五黎明始行啓碇至征滇粤軍之前鋒各軍則仍在百色一帶逗遛頃聞龍覲光敬日電致當道謂日間將進兵軍實一項亟應源源運解請派軍署軍需課長曁水上警察廳長兼任轉運事宜以資接濟云云可見其所謂進兵者仍空言也 
　　聞軍署昨准中央來電以征滇各軍其槍械子彈均由德州兵工廠上海製造局石井兵工廠等處供給各該廠現時發出槍械子彈其種類數目飭即詳查具報以憑考核等因龍將軍接電後已飭石井廠查明詳報矣 
[江西收回官票之第一日]  
　　贛省收回官票已於三月一日實行開收羅財政廳長委蕭夢白爲主任委韓長英爲副主任中國銀行派陸裕昌萬厚愚朱雲樓文培民國銀行派史翰卿郭菊如胡席之伍和靑徐乾齋　　丹等充其他各職員届時財政廳長亦到所監視足日只收回百文破小票一萬二千有餘收後均藎作廢二 
 
 
 

Page 7

 
 
字彙訂成册以待銷燬近因市價較規定四角更高且市面尙能通用　持票往兌者並不甚多不及一元之零數規定牌價以財政部平市官錢局銅元票兌換分十枚二十枚四十枚五十枚百枚五種票子正面下端印有江西字樣無論完糧公私交易均照現銅元一律凡在省境内之中國銀行分號匯兌所及委託代理兌換之各錢莊均可隨時前往兌取現銅元或易換現洋本城已委寳豐昌德和祥泉亨仁昌祥元豐祥義昌仁義長厚八家代理兌換各錢莊門首均貼有代兌平市官錢局銅元劵字樣財政廳遍貼不得抑價漁利之示諭官票旣實行收回本城各項物價理宜漸平此種關係商會與官廳均宜早爲勸誡毋使人民旣受官票折蝕之虧仍負物價高昂之苦也 
[南京快信]  
　　廣西之馬尾江流域綿長上下游各要隘所設之砲台均關緊要海軍總長劉子英擬親往該處查勘佈置一切准日内乘車出京改乘海容（送龍裕光赴粤未回）巡洋艦赴桂 
　　鹽政署來電各省軍政費無論如何困難萬不可挪用鹽欵齊使已飭財廳遵照 
　　中央特派李承宣王諮議來寗賜送馮將軍珍重藥品慰問病情 
　　馮督昨有電致張巡閱使聞係關於籌商江防要政 
　　上年海州碭山剿匪保案張勳共保在事出力人員四百三十七名均授以道尹知事縣佐各實官計道尹三名知事二百十六名縣佐二百十八名内部以請叙實官業奉命令停止當即批駁未准此去年九月間事也茲聞張勳前日忽接到朱桂莘總長來電云去年剿匪保案現已呈明元首破例一律照准 
　　海軍部鑒於上年肇和之變昨電南京海軍雷電學校　校長重令軍官班各學員立具誓書互相保結 
　　齊使飭各機關協緝前署四川東鄕縣知事李于藻務獲解川訊辦 
地方通信 
[蘇州]  
　　敗子爲盜之眞相盤門外邱家橋陳立章童冠卿等被匪搶刧一案前經偵探隊破獲吳江阿大許柏官等訊出首犯項祥官匿跡地點派探赴滬拘獲旋經偵探帶同事主童冠卿及許柏官赴上海公共公廨證明後准將項祥官帶蘇歸案訊辦各情迭記前報茲聞項祥官之父項雙福住居葑門外小有家資前年因祥官不務正業性喜遊蕩雙福已分給資財萬金令其另居乃祥官任意揮霍未幾即罄遂終日賭博與無賴爲伍致有同謀搶刧之　此次祥官在滬被拘後其父雙福痛子情急措洋數百元延聘律師爲祥官辯護冀免死罪不意證人一到即行引渡其父母聞之痛哭不已日昨偵探人等押解項祥官到蘇有人見項年甫二十餘歲花緞皮馬褂皮袍子一翩翩少年也此等人而爲盜犯且係盜首見者莫不稱奇解縣之後即經吳縣孫知事派曾承審員提訊項祥官已供認與吳江阿大（即趙阿大）老五許柏官等同謀搶刧惟稱係劉其祥爲首共有九人伊與許柏官並未至事主家樓上事後分得贓洋四十五元迨後又拆給許柏官二十元等語又傳事主童冠卿訊得當時上樓綑縛事主者係身材長大之三人云云曾君判項祥官釘僚收押聽候復訊 
　　議設淮徐模範分監江蘇高等審判廳長蔡元康因淮徐海各屬罪犯衆多而各縣舊監獄湫隘不堪亟應另設模範分監以示矜卹迭與淮揚左道尹徐海李道尹往返商酌擬於淮安徐州二處各建一模範分監估計每處需開辦建築各費一萬八九千元惟因籌欵爲難日昨蔡廳長已乘車赴寗面謁齊使籌商撥給此欵以便著手進行 
　　檢查員逾遐斥革蘇州郵局檢查員由憲兵第三營委派程智剛裴錫九等兩員執行檢查頃因齊使飭發郵件檢查員懲奬規則後經營長王韶檳將各檢查姓名籍貫開送省署核辦今日裴檢查員因請假逾限不回爲王營長查悉以値此最爲吃緊之時竟爾如此疎忽立即斥革遺缺現正在遴選中 
　　打瞌睡輪船擱淺由滬到蘇之益豐小輪船前日行抵崑山地方管機工人一時睡魔來襲瞌睡連連一不經意竟將輪船擱淺於沿岸泥汚之中鼓輪無效發機莫動而機輪已受捐壞比至修好各件開駛　　　延二晝夜直至昨日始行抵埠云 
[無錫]  
　　散給軍警犒賞金無錫南橋黨案平定後經省吏電陳中央准賞各軍警洋三千元等情曾誌本報茲悉此項犒賞金業經蘇垣殷鎭守使朱師長等議定散給駐錫蘇軍一千三百元第二專署水警及陸軍警察憲兵一千四百元縣警察二百元鎭守使衛隊一百元 
　　王知事委任技士無錫縣署與丁前知事同行去職之各職員缺額經王知事先後委任各員接辦惟技士一缺因無相當人才迄未委定遲至日昨始委前任技士之龔肇恂來錫接事以資熟手 
[鎭江]  
　　天足會女學停辦光復前李君雁湖創辦天足會女學校嗣由范君應衡接續辦理五六年來畢業兩三次成績頗稱優美該校並無的欵敎職員大半義務兹因縣立女子高等小學校成立其校址與該校相近而就學女生祗有此數彼此對峙雙方均受影響故該校長已决計停辦以俾官立學校之發達 
　　穆都統專祠落成前淸京口穆都統以身殉難經前縣長楊振聲會同地方紳商學界專案呈請襄揚並於甘露寺側建立專祠奉令核准該祠已於去冬工竣現擇期陰曆二月初二日辰刻由本邑紳商學界合行落成禮 
　　辦理小學之聯絡丹徒縣立兩高等市立國民七學校從前聲氣不通往往有國民學校學生未經畢業而即入高等肄業者不無有躐等之弊現市立各校校長特與高等兩校校長聯絡嚴定學生階級嗣後國民學校未舉業之學生欲入高等肄業者慨不錄取以明統系 
[揚州]  
　　知事履勘盜案仙女鎭東鄕磚橋農民藍姓家於日前被匪搶刧當即鳴鑼兜捕鎗整匪徒三名昨經報告到署周知事即帶同檢驗吏等親往履勘 
　　私牙開會籌議江都縣行政公署前將城内官牙劃分十區改名爲官中請領契紙舉辦田房一切手續所有私牙槪行革除現各私牙以遽失營業特在舊在某庵開會集議補救方法尙未知結果如何也 
[杭州]  
　　籌備農林總辦來杭農商部爲注重農林事業特設總辦一職以爲籌辦之初步此職之膺選者爲王君豐鎬聞已來浙暫駐城站某旅館蓋此次南下爲先覔定一官產足爲將來辦事之所或此外尙有籌備種種方法須與巡按禀商者俟北上後再行南旋先往各屬考察何者應興何者應革然後再定入手方針云 
　　測量北湖之計畫浙西北湖流域自水利委員會派第二測量隊隊長趙震有移駐瓶窰鎭宋家渡施行視距測量後現將該湖東南形勢測竣三十五里湖東荒蕪間有桑林草屋湖址尙存湖南客民聚族而居築壩耕種視同已產湖基不存與本段關係支流爲北苕溪淤沙積漲水流不暢時有潰决塘堤之患沿岸交通舟楫稀少多用竹筏載貨一遇旱乾并竹筏亦不能通行商旅苦之因北湖爲屯水池備潦不備　以沿岸農田旱則有水可　潦則無溝可蓄故將來施工有擬黨荒蕪之地盡行開深之說 
[江西]  
　　部員將檢查釐稅財政部前派　端來贛檢查釐稅後又電調回京改派鄒煃聞現抵武昌因全國烟酒事務署委託調查烟酒事宜約一星期卽由九江至省擬自潯陽順道檢查以免往返周折日　函請財政廳指示九江至南昌稅局共有幾處并其地點所在俾便檢查又懇先行通飭各局接洽羅廳長均已照辦矣 
　　洩漏密件者撤差日前礦商鍾文恢請准農商部發給開探餘干縣煤鑛照一紙來贛擬即實行開採復經部内查明聞有外人股份由部密文飭令取消該照事見報章羅廳長閱報大爲詫異以此文係屬密件除秘書處辦事員彭兪及礦務科管卷人彭勃等四人外均不知悉遂特書手諭飭該員查明究由何人送入報館限三日内禀覆其後查無影響羅廳長乃將彭勃撤差彭兪記大過一次 
[安慶]  
　　李巡按禁止謠言自滇事發生以來各處謠言蜂起而日來尤甚刻聞李巡按已飭令各屬一體查拿一面令警廳出示曉諭以安民心 
　　湘紅會電懇振助湖南紅十字會事務所長熊希齡近有電到皖以湖南西路沅辰靖等屬居民慘遭兵禍流離轉徙死亡道路慘不忍言該會刻已發起組織醫藥掩埋振濟等事所費甚巨而能力棉薄難以普及特電懇各省捐欵以助善舉聞李巡按擬將撥欵協助矣 
雜評一 
[困難（訥）]  
　　中央因外交上財政上軍事上三種之困難而有取消帝制之議外交與財政之困難不待言矣至所謂軍事者則固素稱爲有把握者也而以滇省發難後之情形論之黔省繼起獨立戰事蔓延川湘今則以江西爲備戰區域復慮蘇鄂之搖動並顧東省之黨人又防陜甘之蒙患而桂省態度不明更時時在念慮之中瞻顧四方幾無一省不在戒備之内矣以言困難誠哉其困難也然而此困難誰啓之而誰實成之哉嗚呼於人何尤 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[開辦敎育講演練習所]  
　　江蘇省敎育會自今年一月初與上海縣敎育會上海中國靑年會開南北市聯合敎育講演大會九天延余日章碩士以新製儀器試驗演講後知此事與社會心理極合敎育前途可期發展亟須自近及遠推廣進行惟講演人才不可不預爲儲備因復商諸靑年會就本會先辦敎育講演練習所一處即推余君爲主任靑年會一致贊成余君亦允許擔任現已訂定辦法由省敎育會函告本省及直魯浙等省巡按使請其遴派學員聞本省已認派二十二人定期四月十日開學省敎育會本辦有體育傳習所四月初適已畢業而練習所即銜接舉辦所有辦法附開於下 
　　江蘇省敎育會附設敎育講演練習所辦法 
　　第一條組織江蘇省敎育會會同中國靑年會辦理 
　　第二條時期本年四月十日開辦以四星期爲止 
　　第三條地點上海西門外江蘇省敎育會 
　　第四條主任余日章碩士 
　　第五條名額共設四十名先儘江蘇省署派送他省亦得派送肄業如有餘額則收自費生 
　　第六條學費每學員一名繳學費銀十元膳宿費銀十元第七條資格年在二十一歲以上四十歲以下品行端正體格健全口才淸利合於下開各項之一者甲師範學校或中學校畢業生乙曾任小學敎員二年以上者丙曾任視學員勸學員學務委員或宣講員二年以上者 
　　第八條學科敎育原理地方敎育行政社會心理講演法衛生大意社會服務社會經濟大意儀器製造及使用法體育大意講演實驗 
　　第九條儀器靑年會擬定式樣由省敎育會仿造之 
[廣勸栽種土靛之飭文]  
　　滬海道尹昨飭上海縣知事文云案奉農商部勸業委員會函開查藍靛一項爲染料之要素自洋靛入口農民種者漸少極大利源不免外溢近自歐戰以來各省染業幾至停歇東南各省始竭力栽種然尤未足供全國之用以致價値陡漲近來英美各商在各處採買中國藍靛爲數亦多將來價値必較前尤鉅爲此函請貴道尹從速轉飭各屬勸告農民廣爲栽種不特可以獲利亦且寓興業之意焉等因奉此查前奉會函查取靛靑事業飭即照單開報一案雖奉賢太倉嘉定三縣經催未悉有無藍靛產品餘縣或有或無均已陸續報道在案惟歐戰方酣染料價漲至有外人采買我國藍靛土靛乘復活之機廣種實農產之利如縣境尙無藍靛產品則應抱創始主義督同該縣農會分别土宜選擇種子廣爲勸種倘縣境旣有藍靛產品則應灌輸新法導以改良益擴範圍敎之推廣更斟酌其原料工藝之間而善示以補益務期善盡地力而厚民生茲奉前因除函復並分行外合亟飭仰該知事即便遵照上緊切實辦理仍將辦理情形隨時詳報備案 
[製造局趕造砲彈]  
　　滬南製造局李總辦昨接陸軍部來電以現在軍用浩繁飭即加工趕造榴霰彈二百顆以配某項快砲之用聞該局以此項砲彈從前均由德國所造當即研究進行云 
[鼎慶里忽發炸彈聲]  
　　法新租界霞飛路鼎慶里五號門牌空屋内於前晚十點時忽發炸彈爆烈聲響捕房聞聲當即前往察勘見地上有彈壳一個並無餘彈存留幸炸力甚微祇炸傷牆壁等處未損房屋捕頭飭探嚴密調查實在情形覆　核辦 
[前晚美租界所出之盜案]  
　　前晚九時許有盜匪六人各執手鎗兇器至海寗路一千一百三十三號潮州人張某家入内行刦張妻李氏不肯交出鎖匙被盜用刀劈傷肩骨痛極倒地該盜撬開衣箱將粗細皮衣十餘件約値七八百元搶取而逸事後經氏投報美捕房捕頭飭將氏先行護送同仁醫院醫治一面即派中西探趕緊查緝又夜半一時許楊樹浦路之倍克路地方江北人楊張氏家被盜三人搶去大洋四元該氏並被盜等用刀戳傷七處另有一老婦亦被刀傷胸部至昨晨二氏投報該管捕房捕頭命送同仁醫院醫治聽候嚴緝兇盜究辦 
[浦東高橋鎭之盜案]  
　　住居高橋鎭太平橋之益炳生在滬開設地貨行家頗小康上月二十一夜忽來口操土音之盜匪八九人撞門直入先將炳生之妻手足綁縛然後翻箱倒厘將所有値洋七八百元之首飾衣服等搶刦一空是夜炳生之弟嘉六適在家因聞盜聲衆多恐懼不出盜匪等竟得安然而逸及明日淞滬警察署員嚴某率領巡警數人前往勘詢大責嘉六聞聲不援禍屬應得云云現聞事主因旣失巨贓又被責問頗有不平之聲云 
[通緝無錫黨案内之曾傑]  
　　蘇州殷鎭守使以無錫黨案内之曾傑現在逃未獲恐有竄匿滬地情事除派本署駐滬偵探嚴行查緝外昨特通咨本埠軍警各機關一體協緝 
[定遠縣亦請引渡方紹舟]  
　　上年六月間法捕房探目黄錦榮等偵悉匪徒方紹舟匿跡法新租界薛華立路當即前往拘獲抄出手鎗子彈解經法公堂判押三月期滿逐出租界嗣因法廨中西官接得皖省懷寗縣知事移文内開方在該縣犯有暗殺李國楨之案經屍妻吳氏控縣飭緝未獲今知在滬犯案請爲引渡並經吳氏到堂質證訊無實供尙未判决茲法公廨又接皖省定遠縣知事來文謂方在該縣犯有搶刦重案並將已獲人犯劉德榮飭法警押送至廨質證亦請引渡昨日中西官飭將在押之方紹舟提案詰訊先據劉德榮上堂供稱定遠縣百步橋人向以售賣瓜子度日與方自幼同住一村故此素識上年三月因縣署發給口糧起釁方起意搶刦共有同黨七八十人並糾合民人同往先至六安寺内齊集後於初三日至縣城内先搶一雜貨店嗣由縣署派兵來拿同黨開鎗拒敵擊斃營兵四人然後四散逃逸民人逃至徐州於上年十月間復回原籍被拘是實方紹舟供與劉德榮素不相識豈有同行搶刦之事請爲明察中西官再三駁詰方矢口不移遂會判劉交來警帶回方紹舟還押候訂期覆訊核辦 
[閘北命案四誌]  
　　胡家木橋居民胡妙根之妻張氏被人謀斃一節已三誌前報茲將當日五區三分所張警佐具報淞滬警察廳詳文略錄於下本日下午三句二十分鐘據崗警劉占鰲報稱有住居華興路之江北婦人李孫氏到崗報稱鄰居胡張氏在家内被人謀斃並有老婦胡宋氏亦受驚倒地等情卽經警佐率同巡官帶領長警往勘得死者被人在小房内用白褲帶將頸喉及兩手縛緊斃命已經該家屬將屍移放床上老婦胡宋氏年已八十三歲係死者之祖姑據云富時被匪撳倒將耳上値洋七八元之金環取去稍受驚傷查死者年二十九歲上海人身已懷孕七八個月其夫妙根每日出外做工家中惟祖姑及七歲之子掌掌出事時掌掌被叔祖母胡陳氏招去游嬉至三時後歸家不見母因而啼哭即由住居前門之李孫氏得知報告崗警警佐以該李孫氏所住即係胡姓房屋平日胡姓來往人等均由李姓前門出入因向詢問據李孫氏供年四十九歲鹽城人丈夫已故有一子一姪做小工爲業與胡同居已歷五年感情甚好胡姓景况亦極艱難家中並無値價物件妙根月得工資十餘元僅足敷衍今日下午有不相識之男子二人年均約三十餘歲似係本地人身穿黑色長衣頭戴洋帽同入胡姓家少頃見死者提壺出外泡茶據云來者係其親戚事隔半句鐘之久並未聞有何等聲息旋見二男子空手走出毫無匆遽狀態迨掌掌歸家尋母不見以故啼哭氏即入内察看見張氏已被勒斃宋氏亦受驚倒地云云當傳胡妙根訊問據供與李孫氏同居多年從無嫌隙問其親戚中有無仇隙答稱一時亦想不起來惟衣飾毫無缺少等語警佐以此案情節離奇疑點頗多惟有先行報請檢驗再核而妙根聲稱不願經官相驗當時即欲收殮警佐以死者胡張氏身懷六甲被人謀斃案情重大除飭地保投檢廳報驗並督率巡官長警嚴緝兇犯務獲解辦外合先據情詳請廳長電鑒核示 
[寰球學生會演說社會主義]  
　　寰球中國學生會夜校於三月四號晚八時請靑年會謝武衡君演說其題　社會主義先由校長徐紉蓀君宣布開會詞旋謝君即登壇演說略謂吾人求學之目的爲爭存與進化溯自人智發明以來歷史所紀無非戰跡皆天演公例優勝劣敗之現象泰西中古時代封建盛行大田主據有地產農夫則爲期奴隸民困達於極點迨近世文明漸啓盡革封建制度昔之奴於農者改而就工作之業而手藝出品萬不及機器之速其價亦遠不如機器出品之廉故勞働家不得不傭於工廠資本家坐享大利勞働家僅獲餬口且遇有同盟罷工之風潮輙以兵力壓制嘗聞之美國往事有警兵彈壓工人至擊斃婦孺而不恤於是有社會主義之發生其所主張凡一切實業皆歸國有則價値自然均平將以救社會太不平等之流弊今歐美各國此義方在萌芽而中國則工廠未興此義之發明尤遠惟物競進化之實象吾人所當注意學生宜亟求進步以追蹤歐美文明之盛云云至十時散會 
[靑年會童子部主任回國]  
　　靑年會童子部主任幹事克樂愷君在華已逾四載專辦本會童子部事宜會務布置頗爲精善會友已達千人有奇現克君擬　美洲休息六閱月已於昨日偕其夫人乘火車至北京奉天高麗等處遊歷然後乘船至日本再赴美洲聞克君此次回國擬將美洲童子部最新之辦法詳爲考察俾秋後重來滬上整頓一切昨日克君臨行時有本會會友與幹事等至車站送行 
[通俗宣講社宣講紀事]  
　　通俗宣講社於五日午後二時在老白渡街市立隆德小學校（即東區通俗宣講所）開第九十五期宣講會是日該校適由校長沈丹丞敎授各生預備春丁之樂舞故觀聽者達三百餘人會場幾無容足地二時振鈴開會先由單貽孫君講敬孔及家庭敎育方法次由袁頌豐君宣講衛生汪春涵君宣講戒酒至四時許分給印品而散 
[軍警巡邏之忙碌]  
　　滬西外日暉橋地方廠棧林立人類複雜該處並未設有站崗巡警以故時出搶竊等案茲悉高昌廟淞滬警察二區分駐所宋巡官爲保衛閭閻起見於前日爲始每日分派巡警四名佩帶槍械馳往該處巡邏二次以資查緝而保治安 
　　駐滬憲兵營第一連連長吳玉璞查得高昌廟附近一帶四面均係鄉僻荒野支路紛歧易匿匪類且與軍廠尤近亟應隨時防範故於昨日命令所部各憲兵輪流馳往巡邏以昭周密 
[通飭警士勤練操法]  
　　淞滬警廳徐廳長以本廳所轄各警察隊士有保護地方治安之責現値地方多事之際亟應勤練操法以資純熟昨特通飭各區署隊長官遵照自即日起每逢星期一三五日各督所屬巡官巡長帶領警士認眞操練鎗法以午前七時至十時午後二時至五時爲限俟操練純熟禀候本廳長定期親臨校閱分别優劣以定功過 
[司令官注意營壘]  
　　上海防守司令官王賓君以軍隊營壘爲駐兵機關自應築造堅固値此防範緊急之時更宜注意修葺爰特通飭淞滬兩處之陸軍第四第十兩師所部之各旅團長官迅即查明損壞之處從事修築日昨第四團炮兵團長陳正仁已督飭兵士將團部營牆從事修砌矣 
[遺失護照作爲無效]  
　　浙省前因軍米缺乏特派委員陳璞前往無錫採購執有興武將軍署所給之江字第四十七號行李護照一紙詎該委員到錫購米竣事忽將護照遺失因恐有人假冒混用禀由朱將軍咨由蘇省各地軍警查照如有前項護照出現作爲無效昨日駐滬軍隊接到前項飭文已轉行所屬知照矣 
[拘獲鹽城縣通緝之盜匪]  
　　盜匪魏正福（混名小福子）曾夥刧鹽城縣某姓家贓物逃至滬上經官廳通緝未獲茲被警廳偵緝隊士宋鳳鳴等偵知該犯現匿南碼頭浴堂弄内遂於淸晨密往拿獲解至一分駐所訊問魏刁狡不認飭即解送警廳司法科核辦 
[續誌浚浦工程之關係]  
　　上海工巡捐總局長前奉縣知事諭因舉辦浚浦工程須將大碼頭至南碼頭停泊之竹木排等物限期遷移業經飭由市舶所承辦人傳知各行主並經沈知事定期本月十日邀集該業董與浚浦局工程師到署雙方籌議辦法曾紀前報茲悉各木行　經邀集同業提議僉謂前因推放岸線奉諭遷排所費已屬不貲現若再行興遷勢必損失尤鉅爰即呈請朱局長設法保全聞朱局長對於此事亦多爲難因此次之遷排係由浚浦局工程師爲浚浦問題起見非與沈知事籌商和平辦法不可故又函商沈知事另籌和平辦法矣 
[桐油同業之整頓計畫]  
　　桐油一物消路頗廣分浜江支白秀油三種大都產自川湘雲貴等處會於漢口分銷各埠本埠業桐油者盡在南市一帶約共二十餘家内以三恒源來恒祥大豐正豐亦來仁恒豐裕等爲巨擘設有公所在鹹瓜街爲集議之處惟歷來營業向無規則不相顧全偶遇市面稍疲多爭先濫脫無復計及成本時局平穩之際尙可敷衍近自辛亥革命後同業獲利者頗少推厥原由實緣彼此不相聯絡之故今歲該業董姚伯棠有鑒於此爰即邀集同業籌商維持之法由姚君提議同業各出資本設一進貨機關凡同業所銷之貨由該機關向漢口訂辦運滬而同業則逕向該機關揭進俾得進價劃一售價得以維持現方先從秀　支白兩種入手進行以冀挽回該同業之困難 
[米業定期較斛]  
　　本埠南北市各米行每年二八十三個月分向有較斛之舉非經公所較准之斛不得在市上通行故該業對於此事頗視爲鄭重本年二月分較斛已由該業仁榖堂公所董事張樂君等擇定於舊曆初十十一兩日在邑廟内萃秀堂舉行應需較量斛手十人由該業司年司月各行酌派届時該業各董事及司年司月等均須到場監視以照劃一而彰公道 
[秈米價値之增漲]  
　　秈米來自湖南經滬地各米行轉運各處銷售每年額數頗鉅今歲自入春以來來貨寥寥日前南市米業中接得該處來電知有人購辦大宗軍米運往川省故滬地來源稀少現市上秈米價値已每石增高二三角矣 
[貨物稅所長有辭職說]  
　　本埠各徵收機關近因戰事迭起商貨阻滯稅收大爲減色而省中則以需欵孔殷迭電催解頗難應付上海貨物稅吳所長曾向各認商催繳稅欵均無以應故聞吳所長有不得已辭職之說並聞西鄉某稅所近來所收稅入竟不敷開支可見市面之凋敝矣 
[周道尹訪晤交涉員]  
　　滬海道周道尹於昨日上午十時許特至洋務局訪謁楊小川君晤商要公良久始别 
[路旁發現男屍]  
　　昨晨閘北湖州會館旁地上倒斃無名男子一名經該處地保前往察看恐其中有謀害情事不敢擅殮乃投地方檢察廳禀請相驗當由林廳長諭候派員往驗 
[拐犯病斃]  
　　拐匪賴長英前因犯罪經地方審檢廳審實判决送監執行茲因染病發送新普育堂醫治無效延至昨晨斃命由堂報由檢廳委賀檢察官沈檢驗員等蒞堂驗明該犯實係因病身死並無别故查無家屬判令由堂棺殮發封厝壇 
[馬車碾斃女孩]  
　　馬夫韓阿六前日下午駕馬車經過閘北共和路將海門人施福元之三歲女孩愛寶撞倒於地碾傷胸肋而死當時韓加鞭疾馳欲圖脫逃由四區崗警追獲解署姜警正立飭地保投報地方檢察廳派員到場驗明由施具結收殮昨將該馬夫解送司法科轉解地方廳核辦 
[脚踏車撞傷老者]  
　　向在妓院爲烏師之蘇狗子於昨午乘脚踏車在民國路疾駛行至小東門附近適有洋行街坤元北貨行夥曹永年扶其老父曹仰之在彼經過被蘇車撞倒碰傷仰之頭面由警將蘇連車並曹父子併送一區二分駐所轉送地方檢察廳訊辦 
[塌車撞損電車之薄懲]  
　　場車夫馬廷學前日因拖車不愼在北浙江路蓬路轉角與十九號電車互撞致該電車受損當被一百三十六號司機人二十二號查票人將馬扭控捕房昨解公共公廨請究先由電車公司經理西人與一百三十四號華捕上堂訴明被告拖車不愼致相碰撞情形請追損失洋二十五元訊之馬供實係司機人開車太速不及避讓所致中西官核供以馬係苦力中人無力賠償姑寛判押滿兩天了案 
[母子同葬火窟續誌]  
　　美租界北山西路德安里十一弄某甲家内於五號晨三點餘鐘不戒於火致焚斃振泰（昨報誤爲正源）錢莊夥紹興餘姚人夏某之妻與子等情已誌昨報茲悉滙司捕房捕頭以某甲因何起火致焚斃同居人二命殊爲慘惻遂飭中西包探調查起火情形并傳某甲到案訊究 
[香作内之臭史]  
　　浦東塘橋三官堂開設香作之劉阿木近因偵悉其妻許氏與夥楊文才私識突於前晚入房捉姦當將男女雙雙捉獲鳴警解送三區三分駐所經錢鎔昌署員訊據該氏供稱丈夫素患哮喘病自去冬起作中不敷開銷故與楊有暧昧之事但事前告知丈夫亦經默許求察署員以案關刑事於昨一併函送地方檢察廳由檢察官提案預審判劉許氏楊文才分别押侯核辦劉阿木斥退 
[研訊牯嶺路賭案]  
　　日前新閘捕房捕頭偵悉牯嶺路張李氏家容留婦女賭博率同中西包探前往拘獲王陸氏王陸氏李張氏丁尤氏彭劉氏張陳氏潘李氏郁薛氏金陸氏丁譚氏任李氏林阿寶包阿土　阿巧張巧生等婦女十五人并搜出銅元六百餘枚連同賭具一併解送公共公廨經中西官判各存洋保出着見證吳子正邀同其妻到案質證在案昨晨復訊吳妻侯氏上堂由捕房代表牛門律師與氏所延代表羅傑律師及張李氏之代表梅吉言律師到堂詰據侯氏供稱家居馬霍路二十八號門牌於舊曆正月二十日午後有人邀往榮姓家碰和至晚十一時帶洋二百五十元前往即賭牌九將洋輸去後復命女傭封蘭寶回家取得洋四百元續行賭博輸賸洋十五元統共輸洋六百三十五元供至此由牛門律師將賭錢籌碼逐根向氏詰明數目並詰問是晚何人抽頭侯氏答稱是夕聞係阿木林抽頭供畢又據梅吉言律師詰問侯氏是晚幾人同往侯氏答稱與某某兩婦同往梅律師令將兩婦姓名說出氏答稱不便宣佈是時堂上令侯氏將兩婦姓字書明以免旁聽者得悉侯氏遂即書明呈案而退嗣訊其女傭封蘭寶所供各節與氏略同堂上諭令退下命傳王陸氏到堂研詰即由婦人張李氏投訴主母因病不能投質令我到案代表兪代襄讞核供商之英卓副領事以張李氏已到堂兩次並未聲明不應投案朦混諭着拘留候究並以人證未齊會判爲首之張李氏存洋二百元餘各存洋五十元一併交保候再訂期研訊 
[聚賭受罰]  
　　南市一分駐所安巡官查悉陸家浜胡仁興小木作内有聚賭情事當即帶同長警前往拘獲賭徒陸鳳子林德元吳阿長林順榮陳阿高周福林周信郎張阿炳陳士貞陳阿桃張阿珍葉林榮等十二人連同賭具解所訊判陸罰洋三元餘人各罰兩元斥釋賭具銷毁 
[法庭研訊拐案]  
　　救濟會偵探前在甬興輪船查獲拐匪陳金文陳朱氏並被拐小孩阿波等男子三名口并牽涉該船茶房胡鳳喜一案昨午後地方審判廳堵宗推檢兩官開庭辯論先由該偵探到庭證明查獲情形質之陳朱氏供蘭溪人親夫早故陳金文是我夫弟阿波女孩現年七歲爲氏親生因無後嗣所以價買八歲男孩阿林爲子尙有一男孩阿狗今年九歲爲夫弟出洋買得此次氏由原藉來滬托夫弟作伴同往閩省探親並無拐帶之事但在船之時夫弟因三孩在房艙内恐有人調查不便故託胡鳳喜寄在貨艙之内云云訊之胡鳳喜供詞支吾旋訊陳金文據供興化人前在治下鹹瓜街福聚春桂圓店爲夥男孩阿狗確由小民出價二十元在蘭溪買來女孩阿波係舅嫂送與陳朱氏爲媳者問官得供命阿狗等男女三孩上堂詰問據阿狗供稱蘭溪人家中還有父母父名阿松其餘二孩語皆含糊問官一再駁詰以陳金文陳朱氏供詞前後不符難保無串拐情事遂會判男女各犯分别還押阿波等三孩發堂留養聽候再行訊判 
[攫金飾分别判押]  
　　過犯徐康北前日在浙江路攫取婦人包蔡氏金挖耳又流氓馮阿芳在福州路搶取梅金氏金耳環均經包探查獲昨晨併解公共公廨經兪代襄讞會同英卓副領事逐一訊明判徐押西牢年半期滿逐出租界馮押半年分别示儆 
[飾物來歷不明]  
　　張阿根劉阿喜前日持金耳環一副至山東路某押店内求質當被總巡捕房包探尤阿根查見向之詰問來歷不能指出當被一併帶入捕房昨解公共公廨請究即據尤探禀稱據被告等在捕房供認該金環在虹口搶取應請訊辦質之被告供稱並非搶取係在馬路拾來等語中西官核供判張劉均還押候查明再訊又北京路三百十一號屋内之張金連有値洋二百元之珍珠三粒被捕房查悉由探向張詰問來歷不能指實遂被帶入捕房昨解公共公廨經中西官略訊一過判張押候查明再核 
[查獲竊犯]  
　　王阿根前日在楊樹浦黄浦碼頭竊取日本人田中明治之鐵箱十二只木箱六只被控查獲昨晨押解公共公廨中西官諭着押候照會日領蒞廨會審 
[竊犯押滿省釋]  
　　嘉定人吳阿明前因竊靜安寺路六十五號門牌汪原恂金飾古董由探獲解公共公廨訊實判吳押西牢三月期滿再核在案昨届期滿由捕房將吳解案請示據供伊兄吳生郎住居閘北警察總局附近等語中西官得禀判吳函送地方檢察廳傳交伊兄領回管束 
[過犯不認摸竊]  
　　鎭江人楊金龍前日因在南京路一百零四號電車上摸竊美捕房五百九十四號華捕李若懷袋内洋元當被察悉將楊拘入捕房查係過犯昨解公共公廨經中西官訊供不認判楊押候查明於禮拜五再訊 
 
 
 

Page 11

 
 
[過犯騙洋之懲儆]  
　　住居新閘牯嶺路一百二十九號門牌之山東人李雲卿控朱羅雲以代薦戲園生意爲　　去洋七元等情昨由捕房將朱拘解公共公廨請究原告　　人理髮店主陸廷記上堂訴明被騙情形訊之朱供詞狡賴中西官以朱係過犯判押西牢年半期滿逐出租界 
[學徒私賣顏料]  
　　松江路二十三號門牌某染坊學徒沈阿毛因私將店内値洋四百三十元之顏料價賣於法租界某西法染衣店内前日被店主孫瑞初查悉報捕將沈拘押昨解公共公廨經中西官研訊屬實判沈押西牢半年 
[倒欠案展期再訊]  
　　潘怡生潘仲生倪大椿朱肇賢沈永生等在公共公廨呈控河南路廣裕錢莊主許豫新經理榮立芳倒欠往來巨欵一案由公共公廨准將被告傳案交保在案昨日上午王襄讞會同美博副領事升座民庭研訊各原告投案求追訊之被告由羅傑律師上堂代表聲請展期中西官核供會判展期七天再訊 
[李正邦大肆咆哮]  
　　自强賓館經理李正邦前因私用寓客蔣才友寳銀十枚逃逸後經法公堂判將棧發封拍賣備抵一面仍飭跴緝李正邦究辦日前由包探李祥卿將李拘解法公堂詎李反誣指捕頭毆打中西官判令管押聽候重懲在案昨又提訊李又在公堂上大肆咆哮中西官察其似患神經病一再訊問有無病症李仍咆哮不止旋因李妻金氏投案代求寛宥李亦將妻大駡中西官大怒判送醫院驗明有無神經病再行核辦 
[工巡捐局之批詞]  
　　工巡捐總局批承辦閘北船捐商人張福根禀云據禀已悉閘北船捐早經訂定章程自應遵照辦理此次舉動野密已極旣據　滋　之人開除姑准從寛免究嚴行取締如再有違犯情事重究不貸 
[招請南市訪員]  
　　本館現需招請南市訪事一人以探事翔實文理淸順爲合格　承斯乏者無須托人介紹　先送訪稿一天註明住址姓氏以待函訂[  申報編輯部白]  
[氣候報告]  
　　（上海徐家滙天文臺天氣測候報告） 
　　已過者之報告三月五日江蘇與浙江間有反旋風海濱有方響甚不定之涼風空氣中仍多灰塵天氣晴好六日上海天氣晴燥凉風以東南爲嚮氣壓下降六日下午四時前二十四小時内上海氣候温度至高五六至低三四·二去年同日至高五一·四至低四一·二 
　　未來者之推測六日下午四時三十分預測反旋風延及中國全部海濱一帶復有信風天陰而寒 
來函 
[上海總商會來函]  
　　徑啓者昨晚接南京總商會函查詢前日滬上各報載有上海總商會接南京總商會電擬聯合挽留馮上將軍該電實　拍發究竟此項電文有無接收希即查明見復等語查此電各報　有登載　會實未接收正擬函請更正適接南京總商會函詢前情其爲訛傳可知茲將南京總商會來函錄附希即一并登入貴報來函門以免誤會無任盼禱此頌著安上海總商會啓三月六號 
　　附錄南京總商會致本會函敬啓者得閱滬上各報載有貴總會接敝會電擬請電留馮上將軍之說并將電文宣布但刻下上將軍實因政躬不豫續假兩旬並未聞有辭職之意敝會亦未拍發此電究竟貴總會曾否接收此項電文務希查明迅予見復以期明瞭伏念上將軍坐鎭東南安危所繫如將來或成事實自當聯合貴總會攀轅挽留並電請中央借寇以慰全省商民之望想尊處亦表同情容候隨時探明當有報告此佈敬請公安南京總商會啓三月五日 
雜評二 
[一心（一子）]  
　　中國人之對於時局可謂萬衆一心矣有發於舉動者有發於語言者有不表現於外而存諸心者其意見一也此即所謂萬衆一心之徵也而中央猶以捐除已見萬衆一心望國民何耶 
　　如欲維持共和也國人固願萬衆一心以維持之如欲擁護帝政也則國人萬衆一心以反對之吾不知所望於萬衆一心者爲彼耶爲此耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[妓女包車亟宜改良說] [  覺迷]  
　　數日前淸和坊妓女再紅被盜匪搶去金鐲今淸和坊某妓又遭盜匪搶刧金鐲珠花何妓界之不幸一再被盜匪搶刧耶太太姨太太奶奶小姐防盜匪搶刧金鐲可以不戴珠花可以不插獨妓女手上有金鐲頭上有珠花則風頭因之而大出狎客因之而流連花頭因之而閙忙故金鐲珠花於淫業至有關係者也旣不得不戴不得不插而堂差又不得不出然則將如之何而始能杜絶盜匪之覬覦乎曰是不難不見今日烟膏店乎因連被搶刧門前已一律裝置鐵栅而近日搶刧烟膏店之事無聞矣今妓女之一再被盜匪搶刧者正因所坐包車無鐵栅之故也然賊出關門未爲　也亟宜將包車四周裝置堅固鐵栅則坐車中盜匪即無機可乘而搶刧之念亦自此絶矣謂予不信盍試行之 
譯叢 
[魯意十六被害記英國蓓洛克原著（三續）] [  新]  
　　讀者苟嘗一至巴黎圖書館者當於一檀木橱中見一鋼筆所書之紙字跡整齊無一毫張皇之態蓋即魯意十六臨死之前一日所書者也凡人謂臨死而不懼則爲大勇初不料此柔庸末代之君臨死之際乃亦能好整以暇初無恇悖之態是誠令後世之人百思而莫得其解者矣此書之作蓋爲請求國會願緩三日而死且於未死之前一見家屬并延高士爲之懺悔綜其所書措辭不抗不卑適合王家身份而於稱國會之處往往節去易用他字人當將死惶急且不暇乃尙有此閒裕顧及小節抑亦奇矣書去凡八小時遂得答復准其與家人相見并延神甫懺悔唯不許緩死來日平明即當處决魯意得復亦不甚悲坐待王后之來以便訣别蓋魯意目被囚以來不與宫眷相見者已數禮拜矣已而室門果闢則王后已引其幼子及女俯首而入精神頽喪幾無人色其後一人則爲王之長公主差自振作然亦淚眥熒熒不堪憔悴矣魯意此時更無他語但抱太子於懐告以耶蘇救世之義令其此後千萬勿存復仇之念且把太子之手令指天爲誓王后則但涕泣初無一語及至明日時鐘方鳴八下魯意遂上囚車一時護兵如潮盡湧於囚車前後魯意則免冠常服與一老牧師對坐二禁卒則面魯意坐長矛耀日轟立其前有頃已抵起義場此地自革命告成以來血漬尙未少乾魯意旣登臺遂立於刀影之下牧師則立其左邊爲之懺悔魯意則植立無懼且自下其衣領以待行刑有二劊子手欲縛之魯意乃怒曰天子自有死法豈能容汝囚　衆不聽卒縛之遂遇害 
　　譯者曰魯意十六不過失於庸懦而已未必定有亡國之罪特以魯意十四之横暴往往用一紙詔書驅十餘萬人伏屍於外卒致釀成九月　變亦猶東漢初不亡於獻帝而實亡於桓靈也世之爲人主者以逞一時淫　以致後世子孫無　類鑒於魯意十六之慘遭屠殺亦可以已矣 
詩選 
[香妃] [  東園]  
　　徼幸酋妻作帝妃東來無復望西歸息亡隱恨言何敢齊大深知偶已非寵過後宫眞國色驟升尊位亦危機待看靈囿君王獵只恐魂銷鹿突圍 
　　欲采蘼蕪待上山望夫化作石非頑願隨回紇書歸國悔逐胡姬誤入關在谷在坑空碧血傾城傾國此紅顏輸他一曲昭君怨月在魂歸斷珮環 
　　受籙殊恩沭九重無端附鳳又攀龍絳宫爭奈蛾眉妒靑塚何曾馬鬣封骨醉慘於逢武后眉顰怪底痛高宗野鷄已死無人豖誰更甘泉畫玉容 
筆記 
[師水齋遊記] [  師水遺稿]  
　　登岱紀略（續） 
　　自紅門至御帳崖記 
　　由登封門出月剛上獓來之頂是夜幾望月不止九分圓又以積雪連陰之後澄淸開朗　仲春不啻中秋五里至紅門人家盡閉户矣稍上爲頭天門舁者曰此有斗姥廟五里過高老　又數里至馬棚崖大石嵔罍嵌空不可枚數有柏數百章廕之其餘雜樹依微難辨然腰筍之左爲石爲樹右爲溪磵溪得月而涵光月穿林而如水淸氣盪胸而樹陰不遮道也過此爲回馬嶺雖古之將千人治道齎江茅鄗黍而來者至此亦不可馬矣舁者横進如蟹行此道雖甃石級而雪嵌縫中如畫銀線又石壁中飛流濺道凝氷鱗鱗險而且滑數里至黃峴嶺暫憇向之疑獓來爲泰山者至此始知其爲大國之附庸矣黃峴是泰岱蓄氣之處轉而東下復委蛇而上約三里人目曰快活三以險中得平也未幾峨峨嶫嶫有翼然者截於中途曰壺天閣即所謂玉皇閣也是時月昇天頂萬籟闐寂亭亭淸影襄衰玉壺之中然舉首矚天門猶然道之半也時聞鳥聲若呼　御道者數折至御帳崖宋眞宗東封駐蹕之所也有茆舍憇客舁夫叩門索茶文太淸謂此問有秦五大夫松一株予觀此實有三株惟一株獨大其二株或近世所植枝　殘雪蟾蜍吸之龍影欲飛雖皆非前代物殊令人摩挲不置前峯峽中雲氣吐出隨風駛流予虞其漫天蔽嶺趣舁夫速行顧雲氣第向西南飛下界漸入混茫而上方則微烟不起一碧澄淸 
小說 
[我之新年] [  天虚我生]  
　　我之新年過去者已三十七度偶一念及彷彿昨宵之夢隱約尙可憶也而髫年樂事則尤深刻腦海若有痕跡可捫故吾嘗思吾腦中似有活動寫眞機在醉中夢後心潮忽發則凡從前經過之事一一繪陳於衾影之間旁人雖無見而予心目中固歷歷也三十年以前之庚辰爲予降生之第二年時予猶在襁褓不知所爲何事閱十二年壬辰予已稍稍能詩故惜紅精舍詩稿中其第一首即存辛卯除夕詩也是年讀於南書廳中先生解館獨遲惟予姊妹已先五日罷讀時爲十二月之二十二日庭前紅白梅盛開假山之角有玉蘭一株高逾三丈花時如玉山亭亭故其旁所建一亭即榜爲玉香亭今年予客淮安見篆香樓所植瑤花蓋即此也兒時稔聞揭州瓊花楚州瑤花爲天下無獨有偶之珍品心竊美艷形諸夢寐初不知家庭間固亦有瓊花在也此花經冬始蕊作筆尖形故亦稱木筆其下植山茶一樹時方作花妍媚如胭脂吾姊嘗模仿入粉本中後予至遂昌得見山茶數種白者爲玉樓春花瓣整齊狀若通草製者驟視之直疑爲人工所造别有一種粉紅者爲銀籠寳珠嬌妍柔媚不可方物得此美名實至稱乃覺予家山茶瞠乎後矣惟吾母當時酷愛此花慮書館中頑　抝折乃命吾兄守之故吾兄讀書時其眼光輒注於花所讀書遂多誤先生擊案矯之正則始面書急讀爲狀乃至可笑然予當時亦頗窘難先生責理年書日凡五卷强記一過臨背輒忘却而先生宣言則謂釋館之日當以年書理竣爲度孰先竣則孰先釋吾與吾兄乃大苦渠則公羊穀梁予則爾雅周易乃大難關也夜歸寢室臨臥尙復執卷記誦一過於被窩中默誦之甚至夢中亦復　誦夢受先生督責乃驚而醒醒則所記之書已無一句惟幸臨背時若有神助竟能脫口而出若或忘却則但一閉目彷彿即有宋版大字之書照予眼前特所見者皆予能背之數行其忘却者則終苦憶不得也職是之故乃至竈神上天之前一日予尙拘留於南書廳中但心猿意馬已復不能自制則托故請數分鐘假而出 
[俠情小說紅蘩蕗别傳] [  天虚我生]  
　　第十七章（續） 
　　亞猛曰但人至亡命亦未必以多人爲懼舒勿林國民吾苟怒者恐於君亦有不利舒勿林展其瘦頰微作獰笑置不答亞猛又曰吾姊不在巴黎君獲我亦未可以我爲馬克格尼爾之替身舒勿林曰是固不能但····亞猛曰便我實可爲女郎之替身舒勿林愕曰女郎者誰亞猛曰白浪琪耳汝豈忘之耶予不過在其家閒話一句鐘之久而汝輩加以逮捕謂爲窩藏奸細實則彼於吾名且不知矧吾之身世亞猛言至此鎭定之力立失復顫聲曰今汝等旣已得我可趣釋女郎須知彼無罪也舒勿林乃笑曰亞猛誤矣當知吾已爲共和政府遺棄之人安能更有赦令之權亞猛曰然則汝亦無權力捕我矣言次微露失望舒勿林曰否　固仍爲保安會員雖不能捕爾亦能告發爾之陰私爾又安遁亞猛復意得曰然則趣往告發我能自誓但須白浪琪無恙者我此後永永爲爾囚不特不自圖遁且不容他人救我而遁舒勿林曰此言似尙有理亞猛曰吾言豈曾有無理者赦一女郎而得一亞猛其利實倍蓰且汝等之欲獲我已非一次我之違反共和固人人所知吾姊嫁於他國亦人人所知舒勿从曰汝爲紅蘩蕗黨人亦人人所知亞猛曰誠然故吾謂汝獲我於汝實有大利舒勿林曰豈紅蘩蕗亦將任汝而不營救乎亞猛曰然曰然則吾當引汝往見海龍汝其無悔亞猛曰無悔言時其意至得一若此舉實爲舒勿林入其圈套初非已之被逮於舒勿林也於是遂從舒勿林而行直至海龍私室此室即兩日以前勃斯深夜行賂處也 
 
 
 

Page 15

 
 
   
 
 

Page 16

 
 
   
 
