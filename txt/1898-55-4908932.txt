# 1898 - 55 - 4908932

 

Page 1

 
 
[另延訪事] [  申報館主人啓]  
　　本館所延紹興采訪友人不甚得力擬另延他友承乏如有世居蘭亭禹穴間熟悉官塲事宜民風土俗性情誠實文理清通者請郵寄新聞數則并詳示住址姓名合格則卽當修函訂定不合恕不作答此佈 
[新輯自强學齋治平十議告成] [  圖書集成局代啓]  
　　近時風氣大開事事倣行西法喜談洋務者無不著書立說流播書區闕减擇之不精或語多耳食不特無以贊實用且更詒笑於通人是書采近人專作編成十種或則言利之可興或則言弊之當革或則言安内攘外之要圖但使謀國者簡練揣摩引而伸之觸類而長之漸漸收自强之效其中鈔弊論一書歴陳錢鈔利弊當此銀賤錢荒之際尤爲關心國計民生者所不可不讀兹託本局用新字排印成書每部十二本盛以錦套價洋一元四角賜顧者向本埠棋盤街文瑞樓蘇州緑蔭堂察院塲文瑞樓漢口漁古山房長沙省富文書局均有寄售 
[論報紀姑蘇申宦後人禀請禁唱玉蜻蜓彈詞事]  
　　有明吳郡申相國文定公名時行者萬歴朝名相也其生平勳業載在史册迄今蘇城申衙前猶存故第旁峙兩坊額標十六字彰其大節雖無老成人尙有典型此之謂歟玉蜻蜓彈詞者不知何人手筆作於康熙時誣稱相國之父名貴生者冶游染瘵殁於尼庵其所私幼尼志貞生遺腹子名元宰讀書登第迎母歸家蓋以元宰隠相國名位也其實相國父並無此事語悉子虚嘗攷此實甬江某大姓事見某說部所載德清俞曲園先生曾采其略入茶香室叢鈔中閱之可以恍然無如是書風行東南各行省幾於家弦户誦雖婦人孺子需不知有申貴生志貞其人者數十年前曾由申宦後人禀縣出示嚴禁以故此書又改名芙蓉洞或名玉芙蓉改申姓爲金輾轉增删翻刻傳世不止一本情節互異惟大略相同又有續芙蓉洞後集載金貴生生還娶尼登第事殆亦好事者所作自謂彌縫闕陷也近歲海上梨園中亦嘗演唱此事惟姓則金而非申故未遭人指摘乃有錢少巖者挾柳敬亭之技在胥門内三多橋堍錦昌樓茶室演說此書酣暢淋漓環而聽者皆神飛色動如親見多情子病榻彌留未亡人遺眞染翰惟時錢偶不經心直道廬山面目致犯相國裔孫申某之怒禀請長洲縣汪明府飭差拘至縣署管押候訊事見本月初一日報紀吳宫花草之第一叚此雖申宦子孫尊祖辯誣之至意乎然竊以爲過矣憶周犢山時文中有句云無忝所生不能必所生之無忝人苟不幸而爲操莽懿皁巢温京榆嵩瑾闖獻之後人萬不能以一人之私奪天下之公論至於一節之疵一事之誤人非聖賢孰能無過后稷帝王寘諸隘巷子文令尹乳自於菟假令相國眞屬私生子亦復何庸諱飾况指鹿爲馬李戴張冠尤可置之不論不議卽欲論議則茶香室叢鈔可據禀請地方官摘録榜示足矣湖而散人偶昧入國問禁之理又何至捉將官裏去斷送老頭皮耶抑嘗思之自來小說稗官陳說謬誤久其眞者多矣明初高東嘉因諷王四别娶不花氏而作琵琶記託名蔡伯喈入贅牛相國家其前妻趙氏有咽糠賣髮各事四五百年來此獄幾同鐡鑄伯喈何辜生爲炙手可熱之董相國累死爲鳥有子虚之牛相國累未聞蔡氏子孫一言辯白劉後村詩身後是非誰管得滿村爭唱蔡中郎可知琵琶記未作以前蔡中郎已膾炙人口東嘉所作未必無本第以人人知非中郎實事不必代古人擔憂耳此外王十朋疏劾某權相由友人孫汝權捉刀怨者作荆釵記以誣之其實錢玉蓮是孫汝權之妻孫與王並無讐隙也他若倭袍傳中之刁劉氏實是襄陽節婦至今綽楔尙存所謂王文者實卽作書之人因與刁妾王氏私并謀及劉爲劉訟繫獄中故作此以洩忿若此之類更僕難數卽以吳郡鄉賢論之唐六如與祝允明文衡山沈石田同擅書畫盛名時稱唐祝文沈乃因石田名周誤稱唐祝文周小說家乃添造周美成以實之北宋詞人何得再生明世此已可發一噱至於吉道人以素衣衷艶服爲鄰舟大家婢所哂道人誤謂有情自滬上跟蹤至錫山賣身爲傭卒得此婢堅瓠集等所載可據今俗所傳三笑姻緣傳誤以此爲唐六如事六如却聘佯狂終身不二色何嘗有妻妾八九人乃三笑曁丸美圖换空箱諸彈詞不絶於世幾疑六如爲輕薄放誕一流古人銜寃莫此爲甚初未聞唐氏後人引爲憾事然則等是吳郡鄉賢同此小說繆誤何獨申宦有賢子孫耶聊貢芻蕘幸惟采及 
[諭旨恭録]  
　　正月二十日奉旨熙俊琦瑶桂全均著加恩賞給委散秩大臣欽此○二十二日奉上諭委散秩大臣錫光奏敬陳管見請嚴禁軍營逢迎積習一摺逢迎上官最爲軍營惡習現當整頓營伍之際著中外統兵大臣通飭屬員嚴行禁革另片奏户部銀庫收放銀兩上下其手及内務府銀庫於應放侍衛盤費津貼等銀任意短欠遲延請飭查禁等語户部等衙門支放各欵豈容稍有弊混著各該堂官隨時稽察認眞整頓以杜弊端欽此同日奉上諭理藩院奏翁牛特郡王贊巴諾爾布呈報昭烏達盟長敖漢郡王達木林達爾達克因事派取銀兩一摺内稱據該盟副盟長　咱爾濟哩第查明呈覆核與該郡王現在被叅查解之件有所關涉等語著榮禄剛毅歸入原案一併查明具奏欽此 
[日船過叻]  
　　南洋新加坡叻報云某日有日本輪船由東瀛抵叻詢之云奉日廷之命駮往菓京因日廷在英訂造快船二艘近已告竣故派此船載運弁兵前往駛回計船上有武弁二十員兵一百七十名 
[日廷慮患]  
　　自德國突據膠州之後日本在廷諸臣深知時事變遷恐致殃及故格外留心採訪不獨密令駐京日使查探京師舉動并著駐德都柏靈之日使詳訪情形隨時禀報以故近日電函之遞回日本者絡繹不絶日廷命將邊防嚴加整頓水師戰艦早備行裝遊弋北洋以觀動靜倘有損傷日人之利益者當著力保護說見南洋新加坡叻報 
[日人大言]  
　　香港循環日報譯西字報載日本人議增海軍一論言大而夸艫堪發噱其略曰子意我國議增添海軍者非爲别謀祗欲自固吾圉不使敵人加兵於我以免戰爭之禍而已或謂我國現在所有之海軍已足自固無須將軍艦增至四十萬墩然予謂現在我國海軍不能稱雄於東方祗足禦與我勢均力敵者而我仍不能高枕無憂夫我國之汲汲皇皇增修武備固已天下皆知我國陸有勁兵五十萬一朝有警二三十萬之兵可以一呼立集此蘇彞士河以東各國無有能及者卽使歐洲二三强國合力擊我可以使彼一兵一卒不能登岸此固可以自信者至於我國軍艣六七年後可增至二十萬墩然此二十萬墩其果足以保我疆土免於戰禍否目下膠州一事雖未必與我有兵戎之慮然日後或因此而啓齟齬使我不得不與彼開仗蓋我國海軍現已修整而我國人民皆有躍躍欲試之意也假使徼天之倖疊獲勝仗於黄海之中盡燬敵船固屬一時快事然歐洲諸邦非中國之比中國不足爲日本患昔年一戰而中 
 
 

Page 2

 
 
國之海軍靡有孑遺若歐洲諸邦則異是彼必再調兵船前來而我國之海軍經此大戰多受損傷兵力必减其半彼則鋒銳依然我則修葺未竣再與角逐其勝敗無待决矣由此觀之我國海軍僅與彼同其力量而欲與之開戰極可危之道也蓋卽使兩挫其鋒其果足使彼不敢再來而我得休息乎未必然也更可慮者英國水師天下最强者也現雖與我有聯盟之說以禦彼三國就目前而論似可稍沾其益然使日本一旦勝彼三國雄霸東方我恐英之待我必異於今日蓋日本得志於東方非英之利兩國必出於戰爭英必將乘我疲敝之餘用全力擊我以逞其志英人足智多謀决不失此機會而不乘我也雖然以上云云皆係杞人之憂我國方與諸大國講信修睦决不至有此事惟論整頓武備不得不設想至此耳果使我國增添海軍俾與陸軍同雄視於東方則吾日本人民可以獨立無懼而以上所慮均可捐除矣故予論我國增添海軍須使勝過歐洲諸邦實係不易之言而無人以爲不然者也惟增添海軍使軍艦得成四十萬墩之數則所需造船之價多至銀幣三百兆圓每年養船一切費用亦需六十兆圓需欵可謂匪細矣但爲保邦之策不得不爾人常不河漢予言也 
[分守巖疆]  
　　金陵采訪友人云本月初四日南洋大臣衙門接北洋大臣王夔帥密電劉峴帥卽傳司道及兩恊籌謀機密閱良久傳令皖南鎭李壽亭鎭軍立率所部並督標精銳數千人往吳淞扼守要口所有狼山福山各營皆聽其徵調長江水師提督黄芍巖宫保則防守江陰口旋於初四日薄暮時各乘兵輪船就道 
[民教失和]  
　　昨日紹興采訪友人飛函相告云諸曁縣境忽然民教失和以致教堂被鄉民拆毁省憲知己釀成大事立卽調兵保護并聞當擾攘時曾傷及人命恐西人又不免嘖有煩言矣 
[議收人稅]  
　　金陵訪事友人云庫欵奇窮防務方起軍需浩大籌措無從省垣大憲深以爲慮婁茂才國華上書督轅請仿照泰西人稅之例按名抽捐以資軍實劉峴帥以事屬創始恐有窒礙乃飭一府兩縣邀集省垣紳士安速議辦府縣奉諭後連日延請當地搢紳一再集議或唯或否自上月二十七日起至二月初二日止紛紛議論竟如築室道旁未識日後將作何辦理也 
[鎭軍返斾]  
　　金陵采訪友人來函云海氛不靖防務戒嚴不獨濵海之區有備乃能無患卽長江上游各省亦宜先事預防是以湘鄂豫章諸省邇來莫不整飭戎行綢繆未雨江西南贑總鎭何采臣鎭軍明亮於上月二十八日旌麾抵省晉謁制軍劉峴帥接見之餘朂以整軍經武嚴愼籌防以爲江寗省垣各防軍之後勁鎭軍遵諭不敢久延旋於二月朔日禀辭返斾 
[紙彈妙製]  
　　益聞録云法國某兵官以紙料製槍彈大小與鉛丸相若堅亦如之且以其輕也便於欈取中人身則易於醫治無性命危惟飛行空際深入肌膚不及鉛丸之快論者謂此彈宜於獵禽不宜於攻敵因敵人中之不致於死也 
[學校如林]  
　　日本訪事人函云日本剏興學校日盛一日卽以尋常中學校計之東西兩京共有本校一百所分校二十一所合計一百二十一所學校正教習一千零五員副教習七百零四員生徒統計有四萬五千零七十七名另有卒業生一千七百九十八名以備將來設分校時考置教習之用其九州之内計七縣惟福岡縣設四校大分縣設本校一分校一佐賀縣設本校一分校二熊本縣設本校一分校三宫崎鹿兒島長崎三縣治均止本校一共計教習二百三十八員生徒六千六百四十三名卒業生三百十六名此僅就中學校言之中學校以上尙有大學校師範學校以下則有小學校其中所習各國語言文字以及本國文藝武備天文地理化算汽機圖製等學分門别類各盡所能似此十年教訓其人才自然日盛矣 
[學憲啓行]  
　　杭州訪事人云浙江學政陳大宗師擇吉二月初四日按臨甯波先期發牌行文甬郡定於初八日取齊至初二日宗師排導出轅至各大憲紳士處辭行兩縣辦差人等早將官舫預備在上馬頭停泊是日辰刻署中卷宗文案箱籠以及行李等物俱紛紛下舟至十一點鐘時宗師排齊執事乘緑呢四轎出東轅門至清河坊直上由鳳山門至江干上馬頭登舟一府兩縣及三學廣文先在官廳伺候俟宗師駕臨接見後均開船送至西興江防統領鮑鎭軍亦撥師船二號護送過江 
[漢陽試事]  
　　漢口訪事人云漢陽縣試約于本月初五日完竣聞府憲余堯衢太守已示期本月十五日取齊彼志切觀光者又當磨厲以須一試奪標妙手矣 
[蘇試二誌]  
　　姑蘇采訪友人來書云提督江蘇學政瞿子玖大宗師示期本月初六日歲試府長元吳四學生正塲府學四書文題束帶立於朝二句長洲爲命三句元和深則厲合下一節吳縣夫微之顯一節通塲經文題往而不來至亦非禮也通塲詩題賦得老梅載雪不知寒得知字 
[松試五志]  
　　有客目松江致書本館云恩詩農太守考試奉金上三縣文童正塲之次日有人自信局中函致禀帙僅寫上海縣學同人公啓不書姓名禀中言及本邑文童徐顯曾係書辦之子胸無點墨專恃同邑文童郁萃捉刀若提該童面試必然曳白云云太守檢閱徐卷通篇椎嫩且多瑕疵卽使果係代庖此種槍替殊不中用因但將徐黜置孫出之外不復根究底藴郁卷雖不見佳而大致尙順姑從寛招覆○青浦文童郁大森去冬縣試未列前茅今屆府試取齊之前數日忽由青浦學中同人函禀太守保薦郁童文理頗佳可以特拔太守以塲中憑文取士掄才自有權衡如該童果是美才何待私書標榜因將原函擲還現聞郁童正塲雖蒙招覆然已瞠乎在後矣○府試正塲向例先考華婁此次華婁現塲遲至次日黎明繳卷者有十餘本太守一概不録中有華亭文童施開文一卷因縣試列在前十名姑從寛招覆於後嗣是奉金上南青正塲繳卷者輙較華婁爲早 
[造謡宜禁]  
　　金陵采訪友人來函云省垣五方雜處良莠不齊每有不肖之徒妄造謡言隨事隨時肆其簧鼓選事之輩又復從而和之市虎喧傳眞僞莫辨邇來忽謡傳京都有密電照會南洋大臣令舉長江之險讓與某國一倡百和衆口同聲膽小如鼷者竟欲作避地計一若此信之確有可據也者及探詢根由始知皆係子虚烏有之談不審何人造此齊東野語際兹防務戒嚴全賴衆志成城以弭外釁何得妄造不經之語摇惑軍心有軍旅地方之責者何勿早申厲禁哉 
[信船被刦]  
　　本月初三夜全盛信局船由杭州載洋銀貨物開往紹興行抵蕭山縣境西小港猝遇盜船肆意搜括約計所失洋銀三千圓之譜貨物值二千圓 
[道士無道]  
　　蘇州訪事人云前湖南巡撫吳清卿中丞於近數月來親往各處菴觀寺院宣講鄉約上月某日輪應至北街天后宫宣講緣是日另有要務不克親往爰倩某君代之某君如期而往登臺開講聖諭廣訓聚而觀者甚形擁擠某君於日講指畫之餘偶駁斥釋道二教之謬住持羽士胡宗賢大爲不然向之理論某君理直氣壯胡無可置喙一時因羞成怒突上前將某君拖下聲勢洶洶幾將用武旁人極力解勸胡始釋手忿忿然入某君受此窘辱氣憤難平立喚地甲至告以情由而胡仍不肯認過一味咆哮某君立投元和縣署禀控李大令准詞飭差將胡拘押候訊供核辦 
[淫僧荷校]  
　　杭州訪事人云杭州大方伯地方圓通寺省中大叢林也住持僧指修積蓄頗豐不持戒律有某婦者與之結歡喜緣有年 
 
 

Page 3

 
 
後因年齒加長僧遂棄之另有所識婦銜之甚因將僧之隠情播揚于外爲某甲所聞藉辭向僧借貸僧不允甲乃嗾婦到寺直入僧房旋邀集多人破扉而進將僧扭住謂其私藏婦女必欲送官究治正在爲難之際有佯爲不知情者闖入寺中代爲排解命僧以二百銀蚨了結此事此上年十一月間事也嗣後好事者無不思吃天鵝肉指修遂避居他處不敢回寺而保甲局憲已有風聞正欲訪拿僧籍某護法之力得免至年終持僧仍回寺中且復萌故智本月朔日有某宅眷屬至寺進香僧請入内房餉以茶點爲人所見將僧扭住適發審局員某大令經過查知其事禀明府憲立飭差役往拿到案升堂嚴訊重責二千板僧始供犯奸不諱太守卽命取頭號重枷枷號寺門示衆一時觀者如堵僧坐椅前置一板桌桌上置妙法蓮花經一部閉目誦誦燃香三枝有詢以何故者則口稱寃枉初四日仁和縣蕭大令帶同書役親往寺中稽查物件逐一登簿將寺封閉寺前派兵丁四名把守閒人毋許擅入 
[禾城火警]  
　　嘉興訪事友人來函云北門内大街天孫錦綢縀莊開設多年名馳四遠今歲擇定二月初二日掛牌開市是晚肆筵設席賓客如雲不料灶内火勢過旺竟從烟囱上炎勢將炸裂執釁者大驚失色極力狂呼幸爲時尙早並人手衆多赶緊撲救得卽熄滅不致成燎原之禍然已險矣 
[烟海春帆]  
　　烟臺訪事友人云每屆新年郡人士舁龍燈出游街市亦點綴昇平及時行樂之意也其中有好事者往往恃衆鬥毆釀成事端上月十六夜有燈會兩起行至南栅欄外不知如何起釁各顯男兒好身手棍棒交加嚴臨大敵嗣經巡街兵役彈壓解釋始各分道而去○○慶豐戲園自客臘至今雖仍粉墨登塲笙歌圍繞而盈耳洋洋之際坐客寥落如晨星蓋近由官府示禁不准婦女入園聽戲免肇事端以故不能如前之車馬盈門簪裾薈萃也○小海陽𤱝自去冬開設女戲園一時玉軟香温座客雲集至今正忽爾閉歇所存園中雜物出帖招租尙未有人接手不知霓裳羽衣仙曲何時得重聆也○日用所需無物不貴至今正米麫蔬菜價值又復加增惟柴薪略見平减然較之前數年已加一倍不止米珠薪惟之說昔形諸空言今竟見諸實事閭巷小民其何以能堪耶 
[鸚洲碧草]  
　　漢口訪事友人云蔡甸南鄉一帶元宵節後各舁籠燈互相賭賽鄧胡二姓素有嫌隙爭妍鬥勝各顯神奇某日不知何故忽爾角鬥繼復各率黨羽併力互毆當塲受傷者兩造約有二十餘人方欲重整旗鼓約期再鬥地方各紳恐釀禍端極力勸阻其事始寢鄉人好鬥亦惡習之急宜汰除者也○襄樊一帶荒地甚多近有出洋委員某君由西國帶來山菓土物諸種大憲聞之派熟於農務之員携往教民種植以補土産之不足是亦講求農政之一端也○山棗一物産於汴省者爲多去歲棗花因雨受傷收成不在故刻下漢皋來貨甚稀而下江各商購者雲集物希爲貴價值頓高是亦考求土産之豐歉者所宜留意也○漢口大碼頭一帶河岸崩裂殆盡刻下赶緊加工興修上月杪漢陽府余堯衢太守率同紳董親詣此處詳細查閱並嚴諭河工委員矢愼矢勤弗曠職守至夕照銜山始排導回署○鄂垣興修馬路將次竣工疊誌前報北聞譚敬甫大中丞欲添造馬路一條由操塲直達撫署轅門以便隨時赴校塲閱操惟此處與撫署遥隔一山開鑿頗非易易現委員分投勘估尚不知果否興工也 
[上海官塲紀事]  
　　原任江海關道劉康侯觀察曾在本城西北隅九畝地相近創立改過局一所專押著名惡棍及忤逆等犯數載以來往往因疎於防範以致各犯迭次脫逃邇日江海關道蔡和甫觀察訪知本年正月内旬日之間局中三次脫逃押犯多至十餘名局員實難辭咎飭將管理局務之候補知縣馬禪穉大令撤差另委兩淮鹽大使高雨之鹺尹前往接辦鹺尹奉諭後已領札到差辦事矣○前上海縣帮審委員蔣壽林刺史奉湖北藩司王芍棠方伯札調赴鄂所遺帮審一差經上海縣黄愛棠大令禀請江海關道蔡和甫觀察札委楊樹浦巡防局委員李葆初二尹接辦所遺楊樹浦局差以廿三七鋪巡防局委員候補縣丞姚殿卿二尹鵾接辦遞遺廿三七鋪局差以候補主簿盛二尹澍霖接辦○本邑大東門稽查委員候補縣丞陳二尹晃湘現奉道憲蔡和甫觀察派往吳淞關盤查徵稅事務所遺稽查大東門一差委候補縣丞蕭二尹廷彬接辦 
[道批照録]  
　　昨日蘇松太道蔡和甫觀察發出批示兩道照録於後職員歐陽兆雲禀批此案前據該職員具禀已明晰批示在案乃復嘵嘵不已殊爲妄瀆特斥又司事畢雲從禀批察閱所呈兵略指掌於武備尙有裨益應准給示諭禁翻印可也 
[局員病故]  
　　義渡局委員汪雲伯大令之家丁汪升投蘇松太道轅禀稱家主係江蘇候補知縣辦理治下沿浦灘義渡已歴多年上月杪忽然患病經公子輩延醫診治迄無效騐延至本月初四日申刻因病身故是以來轅禀報蔡和甫觀察得禀之下飭卽退去聽候委員前往接辦遺差 
[讞署讌賓]  
　　江南鹽巡道胡芸臺觀察由江寗來滬前已紀諸報端昨日午後五下鐘時英界公廨讞員張賡三直刺飭庖丁精製中西大餮恭請觀察赴讌簉座者爲嚴小舫觀察及葉君澄衷 
[賭徒送縣]  
　　捉賭一事迭詳本報前晚保甲總巡鍾受百明府備函飭差將當塲拿獲之賭徒胡金福邢阿毛李阿心及續獲之曹長林共四名解送上海縣署請辦黄大令飭差役收管候訊 
[禀請示禁]  
　　滬上焙茶工人向以徽州婺源人爲多邇來一屆新茶上市卽有各處無業之人爭先工作日昨茶業董事臧宜申等人具禀上海縣署及英界公廨請出示禁止想黃愛棠大令及張賡三直刺必俯如所請也 
[拿獲僞役]  
　　前日午後有徐俞兩家丁投上海縣禀稱小的等現在南匯縣汪大老爺處當長隨今奉主人之命持花衣料一件紅綢一疋來滬掉換由治下大關馬頭登岸雇小車往此下車時將花衣等遺亡車上值至新椿記棧始行覺察因此來案禀求飭緝黄大令立飭捕役帶同徐俞二人恊同地保前往尋緝旋將甲乙二車夫拘獲訊其姓名一爲秦阿毛一爲彭泉林問原贓何在則稱失主遺失之後卽持往大關馬頭德昌質店押錢忽有山東人金胡子到來自稱捕役將小的拳打脚踢旋携贓而去大令復飭捕役四處緝訪昨日將金胡子拿獲詰其贓在何處初則支吾繼稱押於王家馬頭濟宏典鋪得洋二十六圓捕役遂將各犯一併解縣請究 
[出洋了事]  
　　命案未了已登昨報兹悉此事已由順和木行主王南生倩張賢林陳紅如二人向蕭姓再三理勸許將死孩棺殮外再給洋五十六元蕭始首肯前晚九下鐘時將孩收殮至肇禍之甲乙兩車夫現仍管押捕房想當解送公廨訊究也 
[嚴佑之善士覆電]  
　　盛京堂曁諸善長鑒初五日電悉先籌萬金感甚山芋粗貨難運且出自北已招商在鎭買米峴帥准免厘稅徐道發護照不如銀匯鎭交克兄買錢運窰吳笠令速來施楊二萬請卽匯鎭須備現錢爲要公何日赴鄂北上乞示星北二十邊到滬霖叩初六日窰灣覆 
[災函照登]  
　　昨日嚴佑之先生函致盛京卿云十四日由揚起程十八至清廿二至宿廿五至窰灣邳宿交界之處設局分查詢悉災况與晉豫無異蓋因三季顆粒無收遂至鬻妻賣子不絶於道草根樹皮無可剥削駱馬湖黄登湖長百餘里寛數十里無一家有糧者如有一二斗糧非搶卽奪鎭集每日死人無數海州沭陽亦復如是由查至放相距廿餘日其中朝不保暮者十居其六紙片不能充飢非查户時先行點綴一 
 
 

Page 4

 
 
二千文不能守候大賑所謂急賑是也最爲得力弟已另募得一萬二千餘串以備此用惟一縣四五萬户須急賑者卽是一半尤可慘者遺棄孤兒販賣婦女若有人携欵來此以養遺孩倣保嬰自乳法收當婦女仍令其帶回自養立劵秋後回贖以免奸民販賣妻離子散洵是無量功德旣入實山不可空手回去我公前生大有來歴此時不放手做更待何時弟恨心餘力乏然不敢錯此機曾擬挪善欵二萬金爲沭海之用乞公該獎先歸弟手挪欵能否候電木祗遵但此區區之欵不足濟事非張弼翁葉澄翁嚴筱翁劉冠翁席子翁楊子翁施子兄諸善長大發慈悲籌集鉅欵派人來此分辦不能拯此奇災弟外病已愈心病日劇目擊顚連之狀不克補救如坐針尖惟求我公與諸善長多方籌畫速賜救援災民幸甚弟亦幸甚再徐海淮十數屬均有災歉糧價昻貴民食維艱非蠲免關稅厘金招商運糧接濟民食不可昨已電禀峴帥暫免四個月咨淮關漕督札飭厘卡未卜能否邀准卽使允准仍恐商人裹足不前可否尊處墊欵在蕪湖辦二三萬石米由輪船運至鎭江暫存招商局陸續運至徐海一帶平糶有人承辦妙極設無妥人家克昌兄可捨身三個月帮同辦理如不以平糶爲然或收養遺孩或收當婦女家兄亦可帮辦祈酌奪示知等因則敬捧讀之餘至深慘痛江浙諸善紳凡遇各省水旱偏災無不慨解囊金源源賜助今以淮徐海各屬近在咫尺想諸君子見聞較確知必有指囷以贈泛舟而來者謹再鈔乞登報仰乞仁慈災民得之則生惟諸君子見而憐之[  上海六馬路仁濟善堂籌賑公所制施則敬等謹鈔]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[武林丁祭]  
　　杭州訪事人云本月初三日爲上丁釋菜之期廖榖似中丞因假期未滿委藩司惲方伯恭代屬時一　　　及佐貳各員均先齊集學宫伺候子正時請陳大宗師致祭崇聖宫五王先聖禮畢時交丑正翁嚴兩廣文及丁祭屬糾備具乎　　請藩憲少頃惲方伯排導而來各官迎入官廳隨命差役將燈燭齊點殿庭上下照耀如同白日旋聞鼓擊三通引賢生引道司當先詣盥洗所然後就位行禮堂下樂作佾生起舞行上香禮由東階而上西階而退復行三獻禮奠爵獻帛儀又如初追遂神徹綱禮　各官卽回官廳小憇然後分道揚鑣而去是日致祭文昌中丞委運司世振之都轉恭代堂上分獻由杭州府林太守恭代 
[出殯盛儀]  
　　杭州訪事來函云前吏科給事中褚給諫成博之太夫人去冬在武林仙逝慈暉遽散凄愴同聲兹給陳擇并本年二月初二日出殯先一日開吊省中文武官憲咸具生芻一束親往靈幃叩奠輿馬紛紜備形熱閙次日辰刻發引前本　　半副奉天誥命牌一對香亭一座銜牌三十二對間以飛虎清道旗祭亭十餘座緑呢魂轎一乘馬導一起清音一斑儂亭　食亭各一座彌陀燈片長幡各二堂銘旌一架僧道各一班靈櫬之外飾以緑縀繡花柩罩由聯橋大街轉清河坊出清波門至南屏疊翠山莊暫厝途中公祭計有三處是眞福壽全歸毫無遺憾者矣 
[春雪卽消]  
　　杭州訪事人云武林自新正以來天氣和暖至二十五日雷雨交作嗣是連朝陰晴不定天氣轉寒本月初二日風威峭厲非重棉不足禦寒晚間雪花飄颺旋落旋止三更時風更怒號倍形凛冽翌日又大放晴光春寒則依然料峭也 
[白門天氣]  
　　金陵采訪友人來函云省垣自換歲以來天氣温和無異莫春時節敝裘一領大可質付酒家立春而一日梱雨如酥連朗淅瀝氣候仍不暖不寒俗諺謂春雨多寒說竟不騐上元節後陽燧復出屏翳不來淑氣宜人花木均會生意二十五日曜靈匿彩雨師怒來連綿三晝夜朔風料峭砭骨侵肌薄暮時滕六君亦乘興而至此矜扯絮之能彼逞散絲之技越日始各與蒞而歸天氣殊極凌競氷筯垂詹長幾盈尺去年隆冬所未有不圖於仲春見之都人十暖閣深藏杜門不出與家人輩圍爐小飲樂此春寒猶覺獸炭無温貂裘失暖咸歎天公之炎凉易變不免賺人云 
[上海巡局紀事]  
　　前日亭午杜小四投楊樹浦巡防局控流氓沈榮榮訛詐洋銀二圓四角求捤懲辦局員李葆初二尹立飭勇丁拘沈回局管押候訊○羅店鎭人錢林仁向在楊樹浦華盛紡紗局工作前日流氓吳小蘭吳小發向之稱貸洋銀十圓錢賂却之昨午因事經楊樹浦橋二吳糾聚多人强曳至某茶肆恣行敲詐錢陡生急智暗令其友赴巡防局控告迨李二尹飭差來拘而若輩已各抱頭鼠竄矣○前晚有南匯縣人顧福堂者混至南市大東門外德明里和泰錢莊竊取棉馬褂一件乘間逸去爲莊夥所見拘解十六鋪巡防中局請究局員潘仲泉二尹提訊之下莊夥秦魚生投案領贓顧供稱向爲花衣行生理刻因無以爲生不得已而出此下策務乞恩典二尹判責手心五十下復笞責一百板驅逐出外 
[馬路善後局瑣案]  
　　陳阿泉自稱南市馬路善後局中包探前晚行至萃豐馬頭見恒泰槽坊在某處購得花生油二　　陳永貴挑運遂稱此油係元裕米行中所失恒泰不得擅自收買須解至馬路善後局中請究恒泰夥急禀報十六鋪巡防中局局員潘仲泉二尹派勇往查已全無蹤影善後局會辦孫星垣直刺飭十六鋪地甲將恒泰經理人蔡新春及元裕行夥王周發傳案研訊供詞各執難以憑信因飭地甲差役將元裕行執事人周子生曁籮間夫陳永貴夫頭徐樹生等一併解局聽候研訊○船户蕭福保前在南市萬裕馬頭新馬路中小便爲巡街捕勇所見向之斥阻蕭反與爲難捕勇急吹號呌由衆捕前來拘解至馬路善慶局經會辦委員孫星垣直刺提案研訊蕭供本邑浦東人向以駕舟爲生前日在新馬路小便因不知章程致與捕勇爲難今已自知理屈叩乞施恩直刺謂爾不知馬路章程情尙可恕然旣由捕勇喝阻理應退避何得與捕毆擊實屬目無法紀判令重責三百板所毆捕勇之號呌著卽賠還具結交保嗣沈芳園投案具保直刺准之 
[英界晚堂瑣案]  
　　顧陳氏以夫妾李氏捲物圖逃扭赴公堂聲訴前晚讞員張賡三直刺倩襄理讞政之邵虎伯大令研訊顧陳氏訴稱丈夫顧德潤向操煤炭業六年前以洋銀六十圓買李氏爲妾由伊叔鍾某繕立賣身契迨今歲正月十二日丈夫病故李氏每私將衣飾運出似欲脫逃小婦人曾禀請大老爺備案今又將細軟諸物一一收拾窺其意似不欲久留無奈扭請訊究李氏供稱小婦人本夫姓鍾祗緣被顧誘惑以致失身並未賣與伊家爲妾大令著發往棲流女所另行擇配顧陳氏唯唯　斷具結而退○何康富扭張紀生至公廨控其圖賴貨銀前晚大令提訊之下何訴稱原籍浙江紹興府屬某邑在治下開設何順興洋貨店去年十月某日張賒欠貨物計洋銀五十八圓向索不還久之竟避匿不見因之呈控案下昨日中途相遇是以扭請訊追帳簿呈騐張供稱小的係常州府屬江陰縣人向操洋貨業所有貨價洋銀五十八圓係主人楊成記囑賒今楊已逃避小的無力照償且楊尚有别項欠欵小的若將此欵賠出恐接踵而控者不一其人現惟有赶緊尋楊出爲料理而已求大老爺格外鑒原大令著交人保出尋楊料理 
[英界公堂紀事]  
　　錦名洋行收租人某甲扭房客凌榮榮至案訴稱凌積欠房金向索不見昨日中途相遇是以送請究追讞員張賡三直刺著押候訊究○昨日朱錦山扭烟鴇談蔡氏至案訴稱妻子吳氏被伊誘去偪令賣娼是以扭請大老爺訊斷談蔡氏稱朱吳氏確在花烟館内賣娼朱曾取去洋銀若干立有筆據直刺著一併押候訊究○嚴陽春者不知何許人昨日因妻妾爭毆扭送公堂請究直刺著押候質訊○有傅祥觀者卑田院中人也近爲病魔所擾僵臥路旁由三百十三號華捕舁送公廨直刺著留候送棲流公所留養 
[法界捕房紀事]  
　　公館馬路紫來街口春泉樓茶館前晚七點鐘時有整容匠甲乙兩人邀集同業評論行規一言不合大肆忿爭致將所縣之火油燈並檯桌等物一并搗毁並將某某擊破頭顱血流如注登時人聲鼎沸左右居鄰恐肇巨禍急呼巡街捕將甲乙丙丁四人並受傷人拘入捕房捕頭令送受傷人至仁濟醫館療治甲乙丙丁搗毁茶肆中物件理應賠償照失單估計約值洋十元令甲乙各賠五元驅之使去○蘭芳里某花烟館烟妓前晚因硬拉過路之人入内尋歡爲巡街捕拘入捕房捕頭者罰洋銀三圓以後不准再犯○鄭家木橋沿河北首第五十三號門牌有寗波人某甲設一裁縫店樓面轉租與天津人某乙乙以販賣糖山查度日甲有幼女年僅六齡乙見其父母他出將糖山查引誘上樓欲行非禮之事女極聲呼喊乙見勢不佳急卽下樓遺去旣而女父母詢知大略追至法界將乙拘獲送入八仙橋捕房值班捕頭問明原委飭將女負至捕房然後移送大自鳴鐘捕房請克捕頭發落 
[美界捕房紀事]  
　　蘇州鞔工趙阿四克勤克儉略有積儲前晚忽有粤東無賴數人踵門索詐趙怒掄拳擊之譁譁之餘邇爲巡街華捕所見立卽拘入捕房捕頭以事起細微遂各申斥一番揮之使去○昨日有衣衫藍縷之江北人至吳淞路某號門牌求 
 
 

Page 10

 
 
食伫立移時忽然倒地旋爲巡街華捕所見舁入捕房捕頭令送至棲流公所暫住 
[蘇省官報]  
　　正月三十日泰州陸銑禀到吳江縣方禀到○二月初一日吳江縣方禀辭准補婁縣屈泰清禀謝奉飭赴任正任江陰縣劉有光禀謝委署華亭縣事知縣李嘉福禀謝飭知前辦陸路總巡蒙記功二次又俞世球禀謝飭知廿二年分夏防案内蒙記功二次又方廷鴻禀辭回常昭河工米捐局直州同樊恭壽禀辭赴海運津局　縣丞丁振魁禀知奉府委院試執事差蘇州府照磨姚定信禀知奉府委春祭文廟櫺星門彈壓差巡檢李芳烈舒炳錕均禀謝飭知廿一年分夏防案内蒙給勞練班前先委署一次記功一次試用巡檢吳從先從九沈學書均起服回省禀到長洲縣典史陸桐華禀謝奉委調署吳縣光福司巡檢事正任奉賢縣典史徐承乾由寗來管帶蘇防後營正任常州右軍守備徐誠檀由荆溪溧陽查哨回卽辭赴木瀆太湖水師止前營右領哨陳道合禀知由江震一帶巡湖回又親兵營領哨陳名揚禀知出巡○初二日辦理金陵下關掣騐淮鹽繼局候補道許元章由寗來泰州陸銑禀辭准補安東縣李瀚鋆田寗來禀謝奉飭赴任府經歴吳瓛禀知委充學轅外巡捕差卽辭赴江陰迎接學憲巡檢胡榮棠禀謝委署太湖東山司巡檢事卽辭赴任典史張廷墀禀知奉府委赴江寗公幹卽辭○初三日學憲瞿已到知府王仁東禀銷曾辦文廟祭品差三首縣均禀知下河接差新任　東縣李瀚鋆禀辭赴任知縣張沐慶由常昭内河釐局專丁來省禀謝奉飭留辦寳山縣主簿吳庭瑞專丁來省禀謝奉飭調署震澤司巡檢臺靈鴈橋釐卡委員候補府經歴楊元溥專丁來省禀謝奉委調辦黄埠墩厘卡差並謝奉飭查獲大宗偷漏蒙記功一次主簿陳態禀銷解供布赴都回巡檢何大綬禀謝飭知廿二年分夏防案内蒙給 
[本年施醫集福捐首次清單]  
　　神户全益號洋廿五元江灣候守梅翁洋十五元無名士銅洋五元嘉興會豐典洋三元廣東王雲　翁洋六元王吉庭翁洋四元王周氏郭氏各洋兩元王英福王丁極王三姑王四姑王五姑王玉姑王七姑王喜姑八户各洋一元天津人洋兩元山西盛和元王二山無名二槐堂王四　五户各銀三錢隠名氏洋一元慶錫候王幼安王村初趙吉安解俊卿干霞山六户各錢六百元何閏氏錢四千文鎭江寳昌參號洋一元本埠陳永記洋五元元利源銅洋七元王源記銅洋五元鳳祥銀樓來無名士求病愈陳曹氏無名士三户各洋兩元唐培鋆陳可卿董耕書邵良豪福康莊諸翁拙安居士歸澤堂心餘子無名士瑞盛春吕簡泉葉氏十二户各洋一元無名士銅洋一元蔣雨泉洋六角不留名如夢子葉有望有心無力借花献拂楊漢臣林少巖德記八户各洋五角郭善堂本少雲一户各洋三角和記錢二百文洪源甫洪小甫王懿軒章育雷莊東園李雲章王心盒敬修堂公興隆朱寳霖葉氏無名士十二户各洋兩角莊連章知不知無名士見善勇爲福如新賢榮華棠清　元寳華光銓福祺顯諭迪光紹光柱臣信棕信和永昌十九户各洋一角碧霞念祖英存祥麟四户各洋五分以上共收銀一兩五錢洋一百十四元三角銅洋十一元錢七千八百文仰見議與人同地無分於畛域福緣善慶天必賜以安康勿藥有喜作善降祥當爲心香祝之耳[  滬北天后宫前廣益善堂司董嚴信厚葉成忠施則敬唐榮俊謹啓]  
[新印鉛板各種書籍照碼折扣出售三馬路申報館申昌書畫室發兌]  
聖武記六角○小五義三角五○分類尺牘五角○快心編五角○蟫史二角五○耳郵一角五○薈蕞編三角○東征集一角五○閩雜記二角五○澆愁集二角○東槎記一角五○春融堂二角○靑樓夢五角○小豆棚三角五○薑露菴一角五○香咳集二角○新增宦鄉要則一角八○曾侯日記一角○使疏球紀一角八○東池草堂八分○禀啓零紈一角五○瀚海尺牘四角○三岡識略三角○夢園叢說二角○文海披沙二角○甕牖餘談二角○四夢彚談二角○和約彚抄二角○中東和約五分○中俄和約五分○瀛寰瑣記三十○寰宇瑣紀三十○四溟瑣紀三十○紀載彚編一角五○訂譌雜錄一角五○藝林伐山二角○靈檀碎金三角○景船齋雜記一角五○正續水滸四角○雲間據目抄一角○讀史探驪錄二角○騸砭軒質言一角○尊聞閣試帖二角○硯云甲乙編三角○螢窻異草初集二角二集二角三集二角○尊聞閣鄉會墨八角○有正味齋尺牘一角○六梅書屋尺牘一角五○詩句題解四集一角五五集一角五○歴代陵寢備考五角○鋤經書舍零墨一角○曾文正公家書四角又大事記一角五又求闕齋日記一角五又書札一元二角又白紙家書五種六角○海上羣芳譜一角○妙香室叢話四角○東藩紀要一角五○啓矇眞諦七分○紅樓夢補四角○名賢尺牘七分○歴下志游八分○西洋記四角○靈軍紀略二角五○淞南夢影錄八分○息菴尺牘一角二○籌海初集二角○戊子直省闈墨八分○嘯亭雜錄四角五○道聽塗說二角○三異筆談八分○漫遊紀略七分○中西紀事四角○壼天錄二角五○蕉軒摭錄二角五○滇南雜志五角○夜雨秋燈錄初集四角五又二集四角五○續綏寇紀略七分○尺牘初桄二角○音註小倉山房尺牘二角○恩益堂日札八分○三借廬贅譚三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月夢三角○集錦尺牘一角○外科全生集八分○增註知愧軒尺牘一角五○筆耕齋尺牘七分○粤屑一角五○篤素堂文集一角五○通問便集二角○諭旨六分 
[江左書林]  
本坊今遷回四馬路巡捕房南首朝東石庫門開張專售木板鋼版鉛版石印各書搜逑有藥精本凡來選齋　　　　蜀楚越閩廣並皆通達博採略備倘蒙　賜顧價値克巳略列書目兩册以便選用各省函購尅日報　合○家　本　漢瓦當文字一書爲金石小學家必需實洋五元汪氏春暉堂印譜洋三元○滂喜齋叢書功順堂靈書○宋本　秋　義○五經歲編齋校書三種○惜陰軒叢書○陳臥子史記○廣群芳譜○吳詩集覽○　　律　○沈　唐宋八　古文○萬紅友詞律○沈文肅公政書○癸巳存稿○性命主旨○後七家詩○四書講義○抽珍加批胡克家文　○　勾艸堂枉詩○綢鑑望知錄○詳刑古鑑○唐詩近體○大板仁在堂全集○橋中秘棋　○周標予棋　○　　　　○大板南雅堂醫書廿五種○華陀中藏經○徐靈胎醫書十三種○中西天文算學精藴○同文館化學指南○西　華山碑 
[上海棋盤街萃豐衣莊源記綢縀]  
上海萃豐衣莊内設源記綢縀抄本莊近日新到新式外國綢縀紗絨現已做成時樣男女衣服格外便宜寄售華興公司燕窩糖精 
本莊在棋盤街中巿數十餘年馳名久矣深蒙遠近　仕商嘉許誠實無欺專做四季時式男女各色新衣揀選重料格外加工道地本莊去冬杭省添設機坊親自督辦各色綢緞專織源記本機抄莊現由上海本莊一家發售　選京莊廣莊上等時花新式各種紗羅綢緞一應俱全批發零剪價目比綢緞莊家格外公道因申江綢緞莊開銷浩大不得不出於買客名下少莊不圖厚利照杭省機坊批價讓與主客便宜以廣招徠特選金銀庫緞九串杭寗袍套鴛鴦緞棉套漳緞漳絨五彩絨織金庫緞外國珠緞各色閃緞金銀刁絨建絨熟羅杭紡春紗線春官紗實地芝地鐵線庫紗各色斷袍補服朝衣朝裙印花繡花一應俱全提選各種細毛皮貨銀鎗紫貂海虎玄狐窩刀干尖靑羊白狐火狐原當口貨分别全備倘　　仕商賜顧請認小莊招牌庶不致悞　光緒二十三年三月吉日萃豐衣莊源記綢莊主人謹識華興糖精大四元小二元 
[西學時務總纂大成中西時務策學纂要]  
是書求志齋主人所輯分十九門天算○輿地○兵學○法學○化學○礦學○汽學○電學○車學○聲學○光學○鐵路等共九十卷皆極精要彙而輯之推爲西學中必不可少之書分訂二十四本價洋四元策學纂要是書精選各書院及考試中試策凡關於時務者彙集成編無不詳究誠試策必備之書也分訂六本價洋六角寄在上洋三洋涇橋煥文書局漢口新街鴻文書局山東省城三　堂藝德堂烟台膠州成文堂山西省城書業德書業昌各書坊均有發售寄售舊書初印汲古閣集洪北江硃筆加批元遺山詩集初印江聲尙書集註音疏附尙書經師系表在煥文書局代售 
我永安保人險公司者乃首次承保中人之一公司又適出華文新譯章程之　公司也兹有告者本公司必欲使盡人皆知　日與他公司之顯有區别者微特辦法異而交涉無且尤有莫惑於聽睹者因近查有他公司中辦事之人當聲言該公司與本公司如出一轍甚有謂本公司新出章程又一若爲彼先路之設也有種種淆混殊不知本公司現所派出辦事之人皆持有華英文字爲據内書特派人之名姓未又相以本公司中總理人漢密登監理人朱葆三之簽字故凡有欲向天下至大且穩之公司投保人當先認明上海黄浦灘第六號門牌便是庶免差錯否則設有其人以假亂眞甚或冒稱本公司中辦事之人在外招搖過市諸公可詳加審視或問以果持何據而至是如是則其人苟無據之可呈者卽屬子虚斷不可以輕信噫嘻秦鏡温犀在此一舉閲者察之 
 
 

Page 11

 
 
   
 
 

Page 12

 
 
[上洋乾亨號遷移]  
本號向在法大馬路永興里口開張巳歴有年專運東洋雜貨發客素著誠信聲譽邇因舊居窄小不敷展布茲遷移永興里第三弄石庫門內交易自運洋傘毛巾縐布絲布掛擺鐘燈鏡肥皂等各貨一應俱備凡蒙　賜顧無不克巳以廣招徠誠恐遠道未知爲此登報佈聞 
[格致新報舘]  
在上海新北門外天主堂街廿九號每月三册大小頁數略仿時務等報有博通西學歴居歐美大學校敎授之敎士等相助爲理專講各種西學兼譯中外新聞撰述時務論說又有答問一條有感西學者卽可寄書問難隨於報中答復但信資自給報後亦登告白細章面述本報准於二月廿一日出報先送一期每年報價四元零售每本一角三分外埠酌加寄費如有願爲經售者准如報價二成祈以住址函知本館信力自給先寄首期若干册以後有現欵寄下始源源寄上 
[出新皇朝經世文新編]  
此書順德麥君所輯梁君卓如爲之序分二十一類曰通論君德官制法律學校國用農政礦政工藝商政幣制稅則郵運兵政交涉外史會黨民政敎宗學術雜纂皆從繙譯中輯出餘爲通人偉論新理新法無不搜括與正續各編迥然不同誠講求維新之要書也有志者一觀此書則中外强弱之原瞭如指掌每部二十四册洋三元五角又新印南海先生五上書記指陳時事與前上四書更爲痛切俄土戰紀曲盡俄人論謀權術春秋中國夷狄辨破千古中國夷狄之惑孔子改制考則詳攷孔子改制之故與後世中外制度皆無出其範圍南海先生日本書目志分門類目日本譯泰西各國書數十萬卷具皆見之每類之下南海先生繫之以辭可攷日本强盛之由文通辨明中國文法極便蒙學梁卓如先生讀書門徑七種分别學者所應讀所不應讀之書凡此數者皆極要之書也中有一二中旬可以印出　　大馬路泥城橋西第四家大同譯書局啓 
[寳華礦務有限公司收第一期股本銀啓]  
啓者本公司自上年開辦浙東奉化之銀山岡繼購鎭海之豈亭兩礦山原定集本二千股每股規銀一百兩分四期匀收當經收過掛號銀每股五兩現在次第開採需費浩繁今自二月初一日起每股收銀二十兩合掛號銀共二十五兩爲第一期隨給股票一張息摺一扣章程一本於二月底截止遠處展限半月卽將收條隨同股銀送交本公司帳房或四馬路愼裕帳房倒換股票倘巳掛號者不將股銀於期內交到本公司未便久待應將收條作廢俾得另招新股而便截數其洋細情形載明章程茲不贅及伏希　公鑒 
[錢江會舘重增春盤]  
我業寗紬前曾議增每尺寔銀三分不意絲價奇貴仍不敷本議於二月朔爲始再加寔銀一分再二六寗綢工本重大歴年虧耗不資若不計合成本斷難効力議照二貳寗綢底價寔加銀一錢四分不得紊亂特此佈告 
[去思彌永]  
通州花布釐捐委員朱公子文太尊自辦通州花布等捐視事以來愛民如子有利必興有弊必袪凡有益於商民者無不曲爲成全力　　　自改辦統捐卽如棉花木植兩項不免畸重畸輕卽蒙詳請　上憲批準减折抽收商困賴以稍舒巿面因而大振成數雖减而公事反旺是董於籌濟餉需之中深寓體恤商情之意凡屬紳商士庶無不同聲稱頌轉瞬瓜期　滿恭送牌傘以盡去思之意當此外患頻聞　國家亟亟　求商務倘得賢如朱公在此則造福於吾通者正未有艾也以上所有朱公德政皆是實在情形　　南通州士商庶民拜啓 
[瑞樂辦理機器行]  
啓者本行開設上海四川路第四號門牌代客辦理鐵廠及各機器局內所用之物料家伙及各種機器又代客查察各種機器鐵路車大小輪船駁船汔鍋等又精知各客所需紡織機器造紙机器春米磨麥各種机器等物又代客由外國著名各廠辦兵商輪船行海行河輪船又代客辦理活動小鐵路上所用机器車架等物如有人欲知一切者請卽函問可也此佈 
[中國通商銀行給發股利告白]  
啓者本銀行股本銀二百五十萬兩係於上年六月底招足於七月初一日登報交易截至年底止六因月期滿結帳照章於三個月後刋送帳册現公議定於三月九月初一日先行付給官利請各股東卽於本屆將收單送交本銀行換給股票息摺并收取息銀謹此布知 
[時務報館書報價目]  
丙申年報一至十七三巨册　二元半　丁酉年報三十一至五十四巨册　三元　縮印報六册　二元半　光緒會計錄　三角　中國工商叢攷　一角　日本學校章程三種　一角　隨軺遊記　一角五分　俄屬遊記有註　三角　代數通藝錄　一元　氣學叢談　二角 
[新出石印西學通攷] 　 
是書係元和江建霞太史督學湖南時爲湘中學者編定書中分學與政兩大類而學類則格致重算聲光化學及天學地學全體動植物醫　等共十六目政學則各國疆域　系交涉和戰民數風土人物及官制學制禮制法律農礦工商兵郵等共二十目其採輯各書均極精核博　自是西學中最善之本風行巳久惜印本無多今因滬上同人借閱爲煩爰付石印以廣流傳釘十二册分裝兩套准本月十五出書在三馬路望平街蒙學報館寄售實價一元二角惟現在石印止數百部恐一時書出卽罄欲購者務先至蒙學報舘付洋定書此啓 
[京都天寳齋]  
[中外第一耳聾丸]  
耳聾丸一藥巿上售者雖多祇有稍瘥之功實無復聰之方惟本齋選藥以騐而知靈覔方以試而知效秘製是丸廣濟世人無論男女老幼遠年重聽服丸一料當能轉聾爲明患者請速試之始信中外第一也每料一觔洋四元每盒洋一元鋪在上洋二馬路西鼎新里庫門內 
[同安茶居新增飽餃點心]  
本號承辦龍鳳禮餅蜜餞糖果自製外國各式奇巧餅乾批發巳蒙士商光顧遠近馳名足見名手來滬專製各式餃子燒買飽點准於本月廿二日開巿敬候諸公賞鑒門面宫禮品物一應俱全如蒙賜顧請認明上海英大馬路五福弄口招牌毋悞 
[英商公裕保險]  
本公司首先開在英京一千七百十年實足資本英京金四伯萬磅合現元二千七百萬兩本行專保中外棧房絲紗　廠當質店號生財器具衣服保費公道如遇不測賠償迅速並無異言本行自有權衡如貴商欲保者請至外洋涇下麥邊洋行樓上第二號本帳房面議可也本行分設外埠天津烟台牛莊漢口九江寗波　上海總經理人蜜司法拍司買辦王明河 
[五馬路公信洋行]  
經理火險公司 
大英士干的士祐能拿臣那而火險公司 
此公司創自倫敦始於一千八百廿四年資本四千二百萬兩今在申江招徠倘荷　貴紳商賈保險房屋棧房住宅保費從亷倘遇不測賠償进速用特佈聞 
 
 

Page 13

 
 
[第一千二百五十三號]  
工部局諭本局照得於整頓存運垃圾以潔街道一欵自頒發第一千二百十三號示諭後業經著有成効茲特將存運垃圾章程數欵明白曉諭仰租界內居民人等知悉嗣後所有垃圾不得遺棄在路必須用堅固垃圾桶妥爲存放並每日存放在桶之時最遲夏令不得過早晨六點鐘冬令最遲不得過七點鐘如敢故違准由巡捕執送究辦各宜遵照毋違特諭　光緒廿四年二月初五日　西歴一千八百九十八年二月廿五日　工部局總辦濮蘭德 
[第一千二百五十一號]  
工部局諭出賣野味鋪戶人等知悉本局照章於二月十六日起至十月十六日止不准在租界內售賣野鷄業經出示嚴禁茲特重申前令除大竹鷄小竹鷄大野鷄仍可售賣外其餘别樣野味如鹿黃慶野免自三月一號起十月十五號止一概不准售賣如違送究不貸切切特諭　光緒廿四年二月初五日　西歴一千八百九十八年二月廿五日　工部局總辦濮蘭德 
[老太古告白]  
倫敦崙格西火險公司叭喇定火險公司 
阿德來火險公司勞洽愛司具火險公司 
啓者本行經理以上四保險公司事務現可代客保房屋棧房及各屋內所存衣服生財貨物等保費格外公道本行更設經理處在寗波鎭江蕪湖九江漢口宜昌蘇州杭州沙巿烟臺天津牛莊等處　貴客欲保者請臨面議可也特此佈告 
[明治火險]  
三井經理多年賠欵迅速如有房屋貨物傢私均可照保價極克巳如蒙賜顧請臨四川路十七號面議　　 
[東京水險]  
專保中西各口洋面平安水漬均照英國章程接辦設有不測立卽賠償無論禮拜夜深均可盖印賜顧者請送交三井帳房 
[戒烟一粒金丹批發格外公道]  
華夏澤流主民造福 
英奇吕貴異域向仁 
賞　聲明假冐 
神效戒煙一粒金丹 
海禁既開西來品物見爲損而不見爲益者莫如鴉片中華士庶始則戲吸繼則成癮欲罷不能遂爲終身之害年深一年毒徧一國其勢已莫可挽回今本藥房主人搜隠索奇已得天成妙品與煙不相生而適相剋最足掃除煙積化其毒性斷其根株考是藥源委出化學家久經熬煉糟粕既去精華始成爰精心配修加工監製名曰一粒金丹色配中央形如豆粒丸雖小而功自倍服雖微而力尤峻以視巿井戒煙百藥莫可比儗是真以少許勝人多許者凡願成者須遵法餌服癮一分者當服一丸一錢者當服十丸逐漸減少至藥減盡而癮赤歸無何有之鄕戒前戒後無疾無苦印客路舟車急切公幹膸身携帶殊稱便甚認明四馬路東首老巡捕房對面紅磚大洋房彷單內注明金牌雙龍爲記庶不致悞　上海華英大藥房謹識 
每瓶壹百粒五十粒大錢壹百文五十文 
[茂生香烟公司]  
此烟封口不用膠糊係以機器冒然軋成食之永保無患賜顧者認明洋文圖印庶不致悞 
本公司自向美國選購頂上烟葉並不惜重資製備新巧機器在上海浦東地方起建廠屋自運美味香烟數月以來蒙　諸君品評吸食均稱香味俱佳實較各老牌爲勝今在四馬路中一品香對面設立分行經理零躉批發各　寳號欲躉批者請至本分行面議兼售各色洋貨新式金邊彩花磁痰盂琥珀烟嘴手照鏡等一應俱全 
[山得爾彌地]  
　此山得爾彌地藥丸爲治五淋二濁最見捷效之藥盖如照法服之無論久新輕重痛而且腫只湏两日痛除腫退濁止淋通再服五天一共七日定可除根保無復發故泰西各國諸醫無不謂之濁淋聖藥中國通商各口一縂藥房亦無不樂爲代售以愈沉疴惟　賜顧者湏知此藥惟法國彌地一家所製方秘不傳名馳天下故扵每丸藥上有印　記者庻非假冐至其服法初服每點鐘一丸至两晝夜盡若不間斷無不淋通濁止腫退痛除如是每天再服四丸　滿七日定可除根永不復發但於服藥之日必湏静養毋使勞動忌食性熱之物更忌房事 
兹寄上洋大英醫院良濟藥房科　藥房老德記藥房屈臣氏大藥房代售 
[廣東趙同春堂蠟丸號]  
婦人白帶丸 
同春堂即愈白帶靈丹 
婦人赤白帶下之症多由濕熱積滯月經不調或肝經鬰火寒痰凝結或房勞耗傷膀○受濕以致脾胃不和或見小腹隔痛肚腹疼痛本堂製煉此丸專治赤白帶之症除宫中之濕提下陷之氣化痰解鬰清火調元所以帶下卽除腹痛立止脾胃健飲食加增月經調而身體壯也每丸洋一角雙料二角半小丸每兩二角半鋪在上海老巡捕房對門開張分設杭州○蘇州○温州○江西○鎭江○無錫○江陰○蕪湖○等處寄售賜顧請認趙同春堂招牌爲記 
[新到天平]  
茲者本行出售美國名廠好厚牌天平已歴多年早已馳名遐邇今該公司專託本行經售中國各日座平每隻四百磅起至二千五百磅止並有絲廠紗局所里檯上擺平兩數起碼至十六磅爲止無不俱備其價批發格外克巳望各貴商賜頋是荷　英大馬路晋隆洋行啓 
[聲明]  
四馬路杏花樓生意前股友四位自愿退股每位所得本利銀兩帳目均付淸楚今後杏花樓生意盈餘槪學前股友無涉　洪吉如謹白 
[義記洋行保險]  
ＡＤ１８４２ＭＡＶＧＨＳＴＥＲ 
啓者本行於英一千八百九十六年二月六號起經理孟皆司德火險公司計存本銀一千五百萬兩正在　洋承保各家房產生財棧房貨物等件其保費格外公道遇　　欵極其迅速如欲保者請至本經理孟皆司德火險公司計存本　　面議可也主人謹白 
[上海華英大藥房品超常流]  
目下補身之牛肉汁盛行中土盖因於體有益功倍參餌物雖來由西域貨比巿上更勝一籌卽所售鰵魚肝油亦與人不同服非僅取潤肺一切功效難以縷指此外海卜福司補陽糖汁較别種牌子猶美不特療症如　又能助陽種子百不失一也 
[聲明併股]  
啓者貿孚木器號開設英大馬路石路西首向係姚云橋杜賓珠陳谷臣姚朝芳四友股開今因意見不合憑中將店內生財貨物帳底一切全盤與姚朝芳管業自併之後盈虧等情均與退股友不涉恐未週知特登申新兩報聲明貿孚號姚朝芳白 
 
 

Page 14

 
 
[光緒二十四年正月二十日京報全録]  
　　宫門抄○諭旨一道録前○疆撫饒奏爲委署知縣片○秦督陶奏爲仍准署理知縣片○又奏爲核减當稅片○鄂撫譚奏爲學政幕友姓名籍貫摺○又奏爲考官沿途染患請假調理片○桂撫史等奏爲議裁邊餉及不能再行核减緣由摺○盛京將軍依奏爲補報奉省出入欵摺○正月二十日吏部翰林院侍衛處值日侍衛處引　見三名○色楞額請假五日○良培續假十五日○召見軍機溥善片○○饒應祺片再署綏來縣知縣羅經史卸署遺缺查有候補知縣黄廷珍堪以委署又署昌吉縣知縣張虔因案暫行調省查委候補知縣向貴鑣代理現在案已辦結應飭仍回署任據新疆布政使丁振鐸鎭迪道兼按察使銜潘效蘇會詳前來除由臣批飭分别給委外謹會同陜甘總督臣陶模附片具陳伏乞聖鑒謹奏奉硃批吏部知道欽此○○陶模片再甘肅西和縣知縣員缺經臣奏請以候補知縣姚鈞先行署理旋准吏部咨開該員係未經赴部之員摺内聲明由候選未入流加捐州判指分甘肅試用行查户部捐案有無核准據户部覆稱並未聲叙係在何省何項捐輸何次案内報捐無從檢查應令詳細聲覆到部再行核辦等因當經飭據藩司曾鉌臬司丁體常轉據該員姚鈞禀稱由監生在陜西十七次捐米合銀案内奏准以未入流不論雙單月選用奉部塡發執照復在西征糧台分設之甘捐局遵米折章程加捐州判指省甘肅試用經該台塡給甘字六十六號實收因初辦甘捐尙未列有次數彼時軍務倥忽捐後隨營供差未能赴部換照嗣後洊保知縣仍留原省補用等情由司查騐執照實收均相符合詳請具奏前來臣覆查無異相應請旨飭卜吏部查明捐案仍准以候補知縣姚鈞署理西和縣知縣以裨地方除咨部查照外謹附片具陳伏乞聖鑒訓示謹奏奉硃批吏部知道欽此○○陶模片再臣前准户部通行查中外典當獲利較厚稅額獨輕擬自光緒二十三年起無論何省每座按年納稅銀五十兩查明座數分晰造册報部等因當經轉行遵辦去後兹據甘肅布政使曾鉌詳據各道府廳州縣轉據各該當商禀稱甘肅各當商資本少者僅二三千串多亦止六千金從未有及萬兩者每年獲利細微與繁富省分實有天壤之别在商等食毛踐土亦願勉助時艱無如本小利薄若將每年當稅概增加五十兩輸將不及實有閉歇之虞懇請核减等情該司查甘肅地瘠民窮前此每當商奉飭捐銀二百兩請准减收一半已甚竭蹶兹再以五十兩稅額按年勒徵則閉歇之虞信非虚語一再籌酌擬將每年每當五十兩當稅减爲二十兩仍遵部議查明預交舊稅數目於新稅内分年扣除如此酌量减納商力或可勉支課稅亦稍有增益詳具奏前來臣維甘肅地方瘠苦本與他省迥殊舊年當商額稅五兩今驟增十倍之多該各商力難照納係屬實在情形合無仰懇天恩俯准敕部查照核减以恤商艱而重課稅除俟奉准　飭司查明典當座數分晰造册報部立案外謹附片具陳伏乞聖鑒訓示謹奏奉硃批户部知道欽此○○頭品頂戴湖北巡撫臣譚繼洵跪奏爲學政幕友姓名籍貫循例具陳恭摺仰祈聖鑒事竊查學政到任署中閱文幕友例應開具姓名籍貫具奏兹准湖北學政王同愈咨稱該學臣於光緒二十三年十月二十七日到任共延幕友六人均係籍隸直隸江蘇湖南河南等省並無湖北本籍之人循例開單咨送前來臣覆查無異理合敬繕清單恭摺具陳伏乞皇上聖鑒謹奏奉硃批知道了欽此○○譚繼洵片再准廣西副考官翰林院編修譚啓瑞函稱本年欽奉恩命典試廣西業已事竣自粤起程回京覆命於十一月二十日行抵湖北省城因沿途感冒風寒染患病證不克前進擬請假一個月就近在鄂調理一俟假滿卽行北上等情請代奏前來理合據情代陳伏乞聖鑒謹奏奉硃批譚啓瑞著賞假一個月欽此○○頭品頂戴廣西巡撫臣史念祖太子少保督辦廣西邊防廣西提督臣蘇元春跪奏爲遵旨議裁廣西邊防營饟備還洋欵酌裁三萬八千餘兩現在勢難再行核减恭摺覆陳仰祈聖鑒事竊臣等於酌裁邊饟一案先後陳奏請裁請免互有不同旋於本年六月二十二日准軍機大臣字寄五月二十八日奉上諭譚鍾麟奏查明廣西砲台工程並酌减饟數一摺廣西沿邊一千七百餘里蘇元春所轄二十營合則見多分則是少該提督前請免予裁減自係爲愼重邊防起見惟廣西素稱瘠苦籌畫防營月餉亦實有爲難情形現在蘇元春有每營抽减兩棚之議擬於每年邊餉四十萬兩之中每年節省銀三萬八千餘兩等語著史念祖蘇元春體察情形能否再行核减和衷商酌會同具奏至各營弁勇應如何匀紥之處著蘇元春酌奪辦理原摺均著鈔給閱看將此各諭令知之欽此遵旨寄信前來當經臣等欽遵咨商辦理在案嗣臣元春以邊防重要現辦鹽汛鐡路各務在在均需巡緝彈壓驟减人數匀紥爲難從前每營抽减兩棚之議細思仍未妥善似不如營額人數請仍舊不動但於各營均裁餉需一轉移間邊防旣不致驟形單薄於度支亦不無裨益擬每營旂什親兵正勇護兵每名裁二錢三錢不等月計銀八十二兩四錢又每營公長夫三十八名全行裁去月計銀七十六兩綜計每營月减銀一百五十八兩四錢二十營每月减銀三千一百六十八兩終年併計共减銀三萬八千零一十六兩現在邊軍調出勦辦游匪之勇衝冒烟瘴各營裁餉似宜暫緩以資體恤擬請所裁之數並從本年十一月起至此則能否再行覈减之處察係無可籌畫請俟將來察看情形别商辦理等語咨商前來臣念祖查邊軍額餉原係四十三萬八千有奇此項卽如所請裁减三萬八千餘兩仍撥解四十萬兩與五月二十八日上諭似有未合惟防務緊要現當對汛鐡路經始之際未便裁减太驟自屬實在情形現扣裁餉而不裁人留額以資分布節餉以顧度支委曲求全亦係萬不得已至能否於四十萬兩之中再行核减之處應俟一二年後審時度勢如果　行邊軍省一分餉需卽司農紓一分心力臣等具有天良必不忍糜耗軍糈置時艱於不顧也和衷商酌熟計兼權目前只可如此辦理合無仰懇天恩俯准所請由臣念祖飭司局從本年十一月起遵照劃扣邉饟悉數撥還洋欵除咨户部兵部外所有議裁邊饟三萬八千餘兩從本年十一月起及不能再行核减各緣由理合會同兩廣督臣譚鍾麟恭摺覆奏是否有當伏乞皇上聖鑒訓示再此摺係臣念祖主稿合併聲明謹奏奉硃批該部知道欽此○○奴才依克唐阿跪奏爲補報光緒十九年分奉天省將軍總督兩衙門經理出入欵目造册送部恭摺仰祈聖鑒事竊照前准户部咨奏頒册式令將奉省一年出入欵項遵照造送等因所有應歸將軍總督兩衙門經理歲入歲出各欵均經遵照册式造至光緒十八年分止業已咨部核辦嗣因日本侵犯奉省東南各廳州縣相繼失陷所有應報收支各項銀錢均未造送其餘各城亦因軍務緊急未能及時造報所有十九年收支各欵數目無憑彚造當經前將軍裕禄咨部從緩俟軍事平定再行補造在案奴才到任後辦理善後事宜無暇顧及而收復各城亦均未按年造册送核仍屬無憑彚造兹飭據將光緒十九年分收支數目陸續册報前來奴才覆加查核除奉天舊制各欵向由盛京户部經理奉錦山海道經徵常洋兩稅專由北洋大臣經理各廳州縣銀米係由府尹經理應歸各衙門自行造報外其應由將軍總督兩衙門經理之歲入歲出各欵現經奴才督同經手各員將該年收支數目遵照部頒册式分别查造完竣其二十二十一兩年欵册係在軍興期内增餉添兵免厘停稅欵項疎失章程混淆可否仰懇天恩飭部免其造送至二十二年分更易局增减稅厘名目繁多應請緩俟明春再行查明補造以免舛誤除將十九年分各項欵册送部外理合恭摺具陳伏乞皇上聖鑒訓示謹奏奉硃批户部議奏欽此 
 
