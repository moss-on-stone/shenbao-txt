# 1892 - 135 - 4906852

 

Page 1

 
 
[論古書之不可盡信]  
　　孔子云述而不作信而好古書曰學於古訓乃有獲吾儒以守先待後爲心不於古書乎是信將焉信乎然而古人之書則實有未可盡信者卽如山海經一書相傳爲益所作益佐禹平水土隨山刊木烈山澤而焚之凡禹之所至益無不至焉則其見聞自無不確著以爲書名之曰經天孰不尊而信之然至於今日中外通商不啻胡越一家東西周乎地球南北極乎冰洋怪怪奇奇之物無一不有而獨於山海經所載之鳥獸人物從無人有見之者無論爲三首一身一首三身九首一身與夫牛首蛇身奇形怪狀固未聞有見者卽比翼之鶼比目之鰈亦非常見卽見亦不專在於一處至今泰西人言及是書莫不掩口而笑以爲此數千年來欺人之疑團至今而始爲打破盖西人實事求是必以眼見耳聞者始爲的確而其好奇之心則較華人爲尤甚防風之骨專車長狄之人齊岳史傳所載鑿鑿有據而西人以爲未嘗有也見長人詹五謂已足稱奇觀載以出洋使外洋各國皆得以廣其識見駢指孿生本無足怪而忽有二人而聯爲一體者則以爲地所未見到處張揚招人觀看此皆好奇之心勝也然必親見其奇併使衆人共見其奇而後信之否則筆花五色　蓮粲生終不深信不若中國之抱書本者以爲古人之言不我欺也善夫隨園老人之詩曰雙眼自將秋水洗一生不受古人欺然而天下之具此隻眼者又豈多哉夫古書之中其怪怪奇奇者或不足信若夫編年紀月則未有不可信者也而堯之元載或稱甲辰或稱甲寅其說不一路史之言是則史記之言非二者必有一失且史之編年實自唐堯元載始此一誤則無不悮萬年書又安足恃哉其尤奇者孔子之年左傳但記孔子卒而不記其生公羊傳則云孔子生於魯襄公二十一年十一月庚子朔榖梁傳以爲十二月二十二庚子與公羊差一月二十一日五行書謂孔子生庚成年二見二十三庚子日申時諸說紛紛聚訟不一考之正史庚戌乃魯襄公二十二年卽周靈王二十一年公與榖年月俱差如從公榖則孔子以已酉生非庚戌生也故劉氏外記謂孔子享年七十有四與他書生庚戌終壬戌享年七十三歲之說異此以五行書爲不足信而從公榖耳然公羊言十一月庚子考諸杜預長歴又云襄公二十一年是庚戌歲九月庚戌朔日有食之十月庚辰朔日有食之則十一月非已酉朔卽庚戌朔無庚子朔是又可據而公羊亦難信矣左傳壬戌四月已丑日孔子卒杜預註是歲四月無已丑有乙丑此乙已之誤耳又孔子家譜及祖庭廣記云孔子生於魯襄公二十二年十一月二十七日庚子與公榖五行俱差不知何所據而云然孟氏譜云孟子以周定王三十七年四月二十日生以周赧王二十六年正月十五日卒壽八十四歲考周定王在位僅二十八年並無三十七年之據卽以定王二十七年至赮王二十六年則孟子之壽當一百五十四歲此其生卒必有不可信者矣世俗妻傳關帝生年月日爲四戊午此直齊東野人之語而人乃信之甚深何也苟以子平之淺識論之火土燥烈之極安能立功德於不朽而享千古之盛名如此哉考漢靈帝光和元年爲戊午歲四月庚戍朔則戊午乃四月初九日六月已酉朔則戊午乃六月初十日也次年已未歲閏五月其五月節不可留至六月人所共知則是年戊午月亦無戊午日矣更考辛未歲先主時爲平原相關張爲别部司馬自戊午至辛未止十四歲耳又以桓侯爲四癸亥生至辛未止九歲耳豈能爲别部司馬哉以訛傳訛世人信之而不深究試爲拈而出之不且不值一笑耶夫編年紀月尚未盡信而有徵則其他搜奇誌怪之書又烏足深信而不疑也哉故孟子曰盡信書則不如無書彼抱兎園册子者愼勿爲守株之待也 
[本館接奉電音]  
　　昨由京友發來電音有上諭一道敬謹譯登○四月二十三日閣抄現換單袍褂○二十四日奉上諭吏部奏查明總理各國事務衙門奬案開單呈覽一摺前經明降諭旨凡遇奏奬之案照所請奬叙著該衙門遵諭行不得援照部章聲請此次總理各國事務衙門保奬章京等業經允准並未令該部議奏率以章程成案爲詞分别開單聲叙殊屬非是著傳旨申飭長恒等十一員仍照原保給予奬勵嗣後已奉特旨允准奏奬之案該部不得再行聲請欽此 
[鞫匪述聞]  
　　前紀蕪湖保甲局總辦袁愉生觀察將所獲會匪六名解省經沈仲帥札委嵩廉訪及營務處會訊聞該匪等始不肯供繼聞張道士已供出會内有某公子爲輪船扒手其餘四名亦有瓜葛想將訊出眞情必當秉公辦理伸國法以快人心也 
[信擔被刦]  
　　九江政大源太古晉正和協胡萬昌等四家信局於上月雇某挑信一擔内有匯票朱提洋蚨高麗參彩票等件限三日到省廿七日接省局電知此起信件尚未收到該信局等四出找尋并出招帖旋有甲乙二人報稱該挑夫行至德化縣屬之甘泉鄕湯家橋地主被胡某等謀害詢問屍身何在則不能指實該信局卽電逹各處將所失匯票一律止兌旋於初八日赴縣呈明羅明府接詞卽飭幹役會同通遠驛弓兵將胡某拘獲並提報信之甲乙到案升坐花廳不准閒人入内是以供詞無從探錄明府向來折獄如神想此案終能水落石出也 
[種火宜防]  
　　温州近有一種匪人在偏僻處縱火意圖乘間行刼居人無不切齒十六夜譙鼓三下突報小簡巷火起轉瞬卽熄僅焚草舍一間俄又聞三官殿巷某姓家失愼隣人從門隙窺見火光大聲驚喊幸人手衆多得以立時撲滅迨更魚四躍又見火光熊熊上燭霄漢各水龍風馳電掣而去詢之途人知爲里瑞巷某園丁家焚燬茅屋五間十七夜三更向盡南門外城卜寮畔陡兆焚如少焉第一橋又聞火警幸灌救迅速得以轉危爲安匪徒似此猖狂比户不能安枕矣種火圖刼律有明條嚴密查拿是所望於賢父母 
[甌東談屑]  
　　候補縣吳馥芝大令喜孫試用縣唐次舫大令繼勛均奉憲札於初七日到甌催解温州衛王芷庭守戎認解銀兩暫住東陽春客邸催提星急而王守戎已請假回籍尚未言旋約俟下澣先行措繳五百兩交與委員以便回省銷差○新任平陽浦門司巡檢翟善伯貳尹祖培於十七日搭招商局海昌輪船來甌謁見道府各憲約於廿四五日赴平履新○新署玉環州巡檢柳二尹大培於十七清晨乘輪來甌暫宿旅舍筮吉二十六日赴玉任事○新任温處道趙展如觀察頒貼告示筮期廿七日觀風預飭各屬與試生童赴轅塡册限十日内一律交卷想馬工枚速均可 
 
 

Page 2

 
 
一展其長矣○温州府德峻臣太守前奉陳六舟文宗飭知示期四月初十日縣考五月初八日府考曾綴報端兹聞五縣會詳太守請展限二十天定期五月朔日舉行縣試○温郡公車北上者共二十一人會試揭曉獲雋三人一爲何君慶輔係瑞安人髫齡擷泮夙著文名一爲洪君錦標亦瑞安人家擁巨貲棣蕚竹林淹通經學時有荀龍薛鳳之目一爲陳君祖綬係永嘉人爲前署慶元學藍翎訓導陳仲山廣文之喆嗣世承清德學有淵源今者雁塔題名蓬瀛咫尺可見文章固有定價也 
[陜撫奏稿]  
　　奏爲陜西長武等處鄕民聚衆拔毁電桿現已獲犯審明嚴辦謹將地方安戢並擬修復桿線各情形恭摺具陳仰祈聖鑒事竊查陜西栽立電桿創始於光緒十六年之秋迄今二載相安無異先是邠州所屬之拜家河地方開有煤井居民藉以資生光緒十二年春忽有乾承一帶民人聲稱煤井壓住龍頭致遭天旱從此常有封井之議至前年創設電局適值疫癘盛行愚民無知謂是電線傳來及去夏稍旱又謂是電桿所致節經臣等剴切曉諭嚴禁傷損在案盖陜西地遠東南泰西奇技從未寓目見其瞬息千里莫不指爲怪異幸而民情厚樸當時未敢公然滋事然其惑終於不解今年入春以來天久不雨兼有時疫於是西路之民有歸咎煤井者有竊議電桿者三月二十四五等日有乾州醴泉等處民人三五成羣自東而西前往拜家河議封煤井當經各地方官攔截諭解而煤井居民聞風畏懼先期塞井搬家二十六日忽有鄕民二百餘人齊集井上見有先已封閉惟加士塡塞毁去草棚數間在事文武各官聞風馳往彈壓各該民人卽悉數解散臣得信後正在札飭拿辦問適得長武縣知縣趙福均禀報該縣卽於二十六日戌刻突有鄕民聚集多人由涇州長武縣交界之窰店起手自西而東拔毁電桿該營縣以事起倉猝且係黑夜措手不及待至黎明率帶兵役出城尾追則已砍入邠州界内知州周曜東先已進省營汛官兵分頭揀截無如此散則彼聚西止則東砍二十六七八等日長邠境内電杆幾於全數被毁至永壽界内該署知縣黃肇宏及統帶乾防馬步各隊叅將舒秀松先已得信迎截該民旋聚旋砍旋逐旋散永壽電杆計毁六十餘根臣一得禀報卽飛飭署乾州知州周銘旂及舒秀松併派省城練軍馬隊二百名星馳捕逐諭令格殺勿論而該民等聞風知畏不敢白晝公行尚於夜半偷砍計乾州東西之電杆亦毁去七十餘根三月初一日以後防兵齊集晝夜巡邏鄕民各自逃散該二州二縣經臣嚴飭拿辦各獲數人民人漸見安定乾州以東無復有敢砍杆者此陜西之路鄕民自二十六日起至初一日止自甘肅交界起至乾州止拔毁電杆之實在情影也當其肇事之始各該州縣不得確情各處之禀報或彼此不同一人之禀報或前後互異幾不知砍杆之人起自何方散歸何處是以微臣未敢遽形奏牘謹將大概情形電聞總署又念事變已肇若將在事文武概行撤換該員等轉得置身事外無所責成是以嚴飭各屬勒限五日緝犯自贖并先後札飭候補知縣周淦本任佛坪廳同知王公亮星夜馳赴各屬會同各該州縣嚴密查拿仍就已獲各犯研訊確情問明正犯的供卽光行就地正法以昭炯戒仍一面札飭乾州以東潼關以西各廳州縣等見有電杆之處責成鄕地加派兵役嚴密防護併發簡明告示剴切曉諭沿路張貼旬日以來俱臻靜謐旋據乾州等處各獲首要匪犯數人訊取確供開單飛禀前來臣詳加察檄椽長武縣屬之駝水溝有楊玉林與其族弟楊玉保卽楊寶合子同村居住先未爲匪本年二月因天氣亢旱私與鄰近之王東堡楊堡及甘肅涇州境内之風火溝四處民人濳相勾結該民等平日本疑電杆爲崇復於二月二十四日在路旁拾得雞毛傳帖一紙亦梢電杆致旱糾衆砍伐此帖一到上村傳下村一家去一人如有一人不出必公同議罰等語楊玉林旣得此帖卽與楊玉保密商如法傳遞自近及遠二十六日薄暮在駝水溝聚集多人行至窰店楊玉林令衆人暫待伊卽馳赴風火溝偵探消息是否兩處一齊動手行至該處尚無動靜赶卽走回而楊玉保已將電杆首先砍倒從此勢不可遏此界傳彼界一人傳百人各砍界内之杆來似蜂屯去如獸散其起意糾衆砍杆邠州則有鄕約鄒振祥何永　二名永壽乾州則有巨成器韋省娃各一名均經該州縣拿獲到案保起獲斷杆殘線斧鋸等物雞毛傳帖先係拾得犯事之後俱已毁乗由周淦會訊得實各供前情不諱當卽由臣批飭將乾州之韋省娃永壽之巨成器邠州之鄒振祥何永秀長武之楊玉林楊玉保等先後就地正法傳首犯事地方及省東各屬凡有電杆之處直至潼關而止俾無知愚民曉然於電杆之設上奉諭旨無故砍毁罪當大辟庶幾人人知警罔敢效尤該二州一縣當各拿獲數人容俟飭令訊明供情分别輕重辦理此外各屬聽從糾約毁乗杆線並非造謀首禍之人或被脅同行或隨聲附和應請從寛免究以免株運此又電杆肇事以後拿獲首要各犯分别訊供懲一警百之實在情形也臣初以爲關中會匪游民所在多有此番煽動或出此曹及審訊得實乃知以各處之居民毁各處之杆綫旋砍旋散初無屯聚之形呈妄至愚卒無一焚掠之事夫以奉旨設立之物而敢於造謡拔毁若使稍稽顯戮何以阻遏亂萌但念陜西風氣未開當設局之初不曰出自朝廷而曰來從外國愚迷固執禁諭俱窮是其罪固不容誅而其愚不無可憫初又謂毁杆之家或卽盖井之人及以時考之拜家河封井在二十六日申時窰店砍杆卽在二十六日戍時相去一百餘里勢不能同日舉事且以地考之封井者自東往西砍杆者自西至東判然兩途自是截然兩事現在電杆一案各犯已正典刑其聚衆封井者雖情節較輕亦應懲辦俟飭屬嚴拿務獲分别首從另案辦理至此次疏於防範之地方官長武係起事之區已免將該知縣趙福均撤任飭令緝犯自贖其餘邠乾永壽各州縣均經迭次飛札詰責勒限查拿各該員等均於限内緝獲人犯多名並究明首犯先係正法是疎防於前尚知愧奮於後合無籲懇天因一併免其議處至此叚線路本爲邊報而設現值新彊展綫之時聖應修復以期靈捷此次杆經斧鋸線經銼斷者誠難復用至拔葉之杆尚可再立未毁之線尚可撥續查咸陽有用存餘杆龍駒寨存有餘線以之添補儘可敷用已由臣電知登萊青道盛宣懷迅派良工來秦修復陜民自經此番懲創以後將來修復庶幾不復動摇現在西安省城及邠乾一帶俱已得雨民情安謐堪以仰慰宸厪所有長武等處鄕民聚衆砍毁電杆及獲犯審明嚴辦並擬修復杆線各緣由謹會同陜甘總督臣楊昌濬恭摺具奏伏乞皇上聖鑒訓示謹奏 
[折臂堪憐]  
　　寗波人王惕齋僑居江户已歴多年就築地設一雜貨鋪喜以權子母本月十一日晨起因事乘人力車至某處大街途遇米商高野濵高駕馬車如飛而至撞仆於地車輪碾傷右手一時痛極昏迷經人送至病院院長高橋君謂欲保性命須將手鋸去不得已聽之高橋君乃傅以麻樂爲之奏刀鋸時並不苦楚惟已成殘廢矣代抱不平者同高野理論高野自知肇禍曾至病院謝罪不知日後如何也 
[潯郡武試]  
　　九江府宗太守於十八十九兩日在大校塲校試五邑武童馬箭旋於二十廿一等日接閱步箭弓刀石并默寫武經府經廳黃藻濵叅軍德化尉林子豪省尹保甲局委員朱明齋林輔臣兩少尹均在塲彈壓德安與考武童二百七十餘名瑞昌四百三十餘名彭澤二百十餘名德化一百六十餘名湖口三百二十餘名塲規極爲嚴肅 
[閱武餘聞]  
　　兩江督憲劉峴帥日前駐節滬上由製造局行轅命駕至日暉橋校塲其時比户居民爭欲仰觀風采一路擁塞勢如潮湧離校塲一里許有某姓小孩年甫六齡在路閒玩不及避讓被衆撞倒踏傷肚腹當經隣人瞥見舁回醫治無如受傷甚重藥餌無靈延至昨晨斃命又有白馬一匹縳於校塲後面當操演時砲聲隆隆馬忽驚躍韁繩中斷向西南一路飛奔撞倒鄕人某甲幸未受傷旋經馬夫追止將馬牽回 
[啓行續誌]  
　　兩江總督劉峴帥自滬啓行本報已紀其詳兹聞峴帥於前日在紡織局洋布機器局閱視工程畢卽諭將喊寃之王東狗交上海縣暫行收管尚有求給盤費之張洪發等亦令酌給川資遣回原籍諭畢登舟向吳淞進發卽於是晚抵吳淞砲臺上升砲恭迎各員弁紛紛晉謁聞峴帥閱視水操卽當遄返金陵云 
 
 

Page 3

 
 
[添購廠地]  
　　製造局總辦劉康俟觀察近在局門外添設鍊鋼廠一所因地基不甚寛敞擬向廠後添購地基此次兩江督憲劉峴帥來滬閱武駐節局中觀察因請峴帥臨閱鍊鋼廠秉間禀明一切峴帥准其購地添造 
[發縣訊供]  
　　行刦崇明棉花船之盜犯余四有羅壽生王小鳳周汝貴等避匿寧波由定海鎭陳玉卿總戎拿獲卽飭勇丁押解來滬赴道轅投文聶觀　飭寄上海縣監此已列報兹悉此案業經觀察札委上海縣研訊袁大令奉文後於昨日飭差將各犯帶案候訊 
[璧合珠聯]  
　　月前上海到一小孩云係兩體合而爲一本將疑將信竊謂天下無此奇觀也前晚壓綫之餘偶往觀看則兩孩面貌如一高下申同行則同行立則同立五官四體名自完全惟肋旁之肉接連是以相依若狼狽戲問之則兩孩共答曰兒等粤東人生已五歲聲音笑貌亦盡從同嘻古稱　鰈鶼鶼比目比翼不圖今竟于人而見之天壤間眞無奇不有哉 
[倮蟲]  
　　前晚有客行經英租界後馬路至河南路轉灣處見有一少年渾身上下一絲不掛體甚白晳貌亦娟妍兩目灼灼然略無畏羞之狀華捕拉其辮拽之而南適一三道頭西捕得得而來向詢情形華捕操西語以告西捕幾笑不可仰客異之叩以故華捕曰是人夙喜尋花問柳欠夜度　不可以數計今晚往尋墜　妓誘之同宿旣解衣襦將向錦衾繡被中尋鴛鴦好夢不虞龜鴇突然而至攆之使出遽以閉門羹餉之故擬拘押捕房送請公堂懲處也嘻是眞所謂倮蟲歟特不知解送琴堂時竟將父母清白之遺請賢父母作劉楨平視乎抑思稍稍蔽其體乎雖曰龜鴇可惡然喜嫖者可借作前車已 
[研究拐販]  
　　水販許姓嫗由揚州拐騙女子四人沿途出售及抵滬祗剩一女兠攬主客經法捕房包探查獲其詳已紀前報昨晨捕房將被拐之女及水販周楊氏一併解案同轉詰訊之下女稱姓韓今年十六歲興化沙溝地方人自幼許字同鄕趙四十仔爲妻尚未過門日前在家鄕遇見許姓嫗被伊誘至舟中小婦人卽欲上岸船已開行無翼奮飛其時船中共有女子四人皆由許嫗拐來沿途出售祇剩我一人帶至滬上兠尋主顧問許姓嫗現在何處爾來滬後曾否領往妓院估價供稱小婦人初來滬上不知東南西北且許嫗卽許奶奶業已回去諸事託周楊氏經辦前日周楊氏領往一處評頭品足周楊氏欲將小婦人售洋二百元前途祗肯出洋一百元致未成交同轉問周楊氏曰尚有四女究從何處騙來售與何人周楊氏一味抵賴同轉著押候比究 
[詳鞫臺基]  
　　臺基破案已列昨日報章昨晨捕房將拘獲之小喜娘卽陸楊氏並上臺基之葉沈氏周明生等一併送案旋據包探郁庭湘禀稱前晚六點半鐘小的查知有某甲約同一女往小喜娘家携雲握雨當卽禀明捕頭前往拘拿小喜娘及葉沈氏等均避匿鄰家床下一併搜獲並起出烟槍烟燈等物送案請究同轉訊究之餘據葉沈氏供稱小婦人家住城中丈夫作小本經紀無力養家小婦人出外傭工前日小喜娘來言英大馬路某姓家欲雇傭婦可以代爲汲引小婦人信之隨伊前去見其家係外路人言語不通致成枘鑿祗得悵然而返小婦人因内急暫至陸楊氏家並非上臺基問爾與小喜娘如何認識供稱小婦人從前曾爲烟妓與伊認識自從良後依舊往來並無别故問爾是日至小喜娘家見屋内有鋪幾隻可有男子供稱鋪塲共有七隻見有五十左右之老者在房中聞包探拘捉伊等從後面逃逸問爾何故避入隣家供稱小婦人素來胆怯是以逃避問爾究竟上過幾次臺基葉沈氏不肯直供及詰周明生亦狡猾異常同轉著一併押候嚴究 
[受傷送縣]  
　　前報列流氓被獲一節昨晨　房將所獲之小船帮頭目著名流氓姜和尚及其黨謝全林王章華王和尚龔榮福等一併解案旋據洪正芳雇小工四人將其内弟姚芳炳用板門舁送案前請騐傷痕同轉問洪曰姚芳炳與姜和尚等有何仇隙以致凶毆姚受傷後曾否延醫療治答稱姚芳炳在同春樓茶館爲司帳每月約得辛工二千餘又家中尚有七母幼子賴伊養活受傷後由醫生看視見其頭上洞穿數處雖僥倖不死恐急切不能痊愈一家老幼安所資以餬口務求恩斷同轉問和尚曰爾與姚有何仇怨下此毒手答稱小的與姚素不認識前晚打架時小的亦不在場此事實與小的無干同轉謂洪正芳指名控爾豈可抵賴乎供稱名和尚者共有兩人恐係誤指當有王和尚供稱日前至女堂烟館吸烟被摸去洋兩元向索不還反被女堂倌姘夫爲西人庖丁之寶和邀集多人將我毆打小的心不能甘邀同友人謝全林王章華等前往報仇途中遇見帮兇之姚芳炳拖往城脚毆打然不致重傷同轉一再研詰據謝全林王章華等供認毆打屬實同轉著送縣騐傷究辦 
[嚴辦女堂]  
　　女堂烟館本干例禁邇來日久玩生復有浮蕩婦女在小東門外開設小烟館招雇年輕傭婦勾引游蜂浪蝶少年子弟樂此不疲迷戀烟霞竟有傾家蕩産敗名失業者實足令人髮指近由法捕房查知小東門外第六十三號房屋由蕩婦阿金卽徐奚氏與流氓等合開女堂倌烟館預雇蘇州人阿金寶卽葉徐氏小阿四又名金鳳卽土沈氏阿照卽朱張氏珍寶卽許劉氏等四人爲女堂倌又雇傭婦朱周氏等濃裝艶裹强效西　現當開張伊始同類中人皆　香燭饋送经示慶賀笑語喧闐其門如巿爲捕頭所聞以女堂倌有違例禁立飭通班包探前往將阿金及女堂倌四人傭婦一人一併拘押捕房昨晨解送公堂經葛蕃甫同轉集訊阿金等供認不諱惟求寛恕同轉謂女堂烟館屢經公堂一再拿禁爾等尚敢違犯法無可恕商諸祁繙譯官判將阿金卽徐奚氏押候鞭責竹梢三百下枷號二個月期滿掌責一百下繹放葉徐氏王沈氏朱張氏許劉氏四人判各鞭背二百下枷號一個月遊街示衆傭婦朱周氏鞭責二百下從寛釋放 
[自縊兩誌]  
　　某甲在滬南竹行碼頭開設整容店雇某乙爲學徒前晚漏轉更深甲與夥伴次第就寢乙忽乘人熟睡吕縊於梁至昨晨中等披衣而起覩此清形大驚失色急爲解救則已體冷多時矣乙並無父母祗有表兄王某中遣人通信土以乙身死不明欲奔赴公庭控告旋有魯仲連其人出爲排解不知能寢事否○湖州人徐阿松向以傭工餬口家住浦東洋涇鎭左近其母某氏常將養媳凌虐前日又因細故將媳責打媳自念生不逢辰遂萌短見卽於晚間自縊至昨晨母族聞悉前情糾領多人興師問罪入門後遇人卽毆見物卽毁至午後尚未有人調處想不免涉訟琴堂矣 
[醉人選事]  
　　某氏婦在南巿瑞豐碼頭開設酒店日坐櫃上招引游蜂浪蝶前晚有船户甲乙等數人至該店沽飲屢釂巨　陶然醉矣旋因惠鈔口角甲等欲效魯智深醉打山門故事爲地甲所聞恐肇禍端出爲調停始寢其事 
[縣案彚錄]  
　　朱張氏陳王氏控周琪生周阿新行凶拆梢經袁海觀大令提案枷責已見前報前　琪生阿新枷期已屆卽由原差帶案午後大令請帮審委員宋莘樂二尹訊問琪生阿新同供小的等現已知悔不敢再犯前轍二尹曰今日本當懲責姑念苦求著開枷交保○薛顯忠控劉金林王玉堂等强搶侄女朱薛氏袁大令訊向之下劉王等供稱由顯忠之弟薛耀三主婚收去身價洋銀九十三元大令盤詰耀三堅執不承大令著收所候核前報已紀之矣邇來耀三在所患病原差據情禀明由帮審委員宋二尹提耀三至案騐明委係患病卽飭交保醫治並令將洋先行交案 
[英界公堂瑣案]  
　　包探孔阿才禀稱本月廿一日夜間見譚阿三掮火油一箱兠銷查問來歴知係冐冩大塲義興發票至大東門外大碼頭恒生洋貨店騙來身畔尚有義興空曰發票並恒生發油票各一紙送請訊究譚阿三供係大塲人火油在十六鋪地方恒生店取來今蒙訊明只求施恩蔡太守飭將譚阿三及火油一箱發票二紙送往十六鋪巡防局就近傳失主質訊核辦○周阿金訴稱係蘇州人在尚仁里經過遇 
 
 

Page 4

 
 
吕順坤等有意磕碰與論爭執交捕送案吕順坤供係上海人在鞋店帮夥周春發與女子爭執與我無于周春發供係安徽人素爲薙髮匠同店周小舟與女子磕碰爭閙蔡太守飭將吕順坤周春發押候補提周小舟到案覆訊○方錦祥訴稱蘇州人蔣小弟暫住小的家中每於醉後滋閙昨日如醉如痴用小刀戳傷小的手臂幸經隣人協力拘拿交捕送案蔣小弟供係蘇州人向爲皮匠不敢持刀行兇蔡太守飭將莊小弟管押著方錦祥邀同鄰人到案再訊○包探何瑞福顧阿六黃四福孔阿才等禀稱晉祥繡貨莊失竊繭綢八十餘疋查獲范發明等前在該莊執業目下吊贓尚未齊全請緩十四日再吊餘贓今先解案請訊顧晋祥稱開設晉祥洋莊繡貨店失竊繭綢報由包探查獲人贓尚未齊全請爲追究范發明張阿虎陳載卿陸子英等同供均係江北人向做車夫犯竊尚求施恩蔡太守准該包探等將范張陳陸等帶回捕房俟吊齊失贓再行覆訊○包探顧阿六禀稱浦阿榮屢次串同王阿根行竊衣服棉被水烟袋等件已由失主認贓送請訊辦張小紅殷鳳蘭毛榮卿金如玉徐桂卿等投案各報失物請領浦阿榮供稱係吳縣人行竊是實王阿根供稱亦係吳縣人以後不敢行竊蔡太守判浦阿榮笞責二百板王阿根管押一併遞籍贓交失主分别認領○施隆生訴稱向在曹岐開車寓租拉東洋車突被曹蘭琴紏人拖小的下鄕毒打其實曹蘭琴欠曹岐租錢致被控告與小的不涉不知何故竟將小的毒打由捕拘案曹岐投案遞禀聲稱開設車寓被曹蘭琴積欠租錢向索不還反被行兇控諸新閘巡防局虫局員懲責曹蘭琴結怨愈深前日見施隆生拖小的之車卽將車輛搫毁並將施毒打小的聞信卽行報捕拘案曹蘭琴供稱係江北人先被曹岐施隆生毆打因之報復蔡太守判曹蘭琴管押十四日示儆包探顧阿六禀稱毛炳耀向以釘書爲業久已停歇目下刷印知單不許各人攸工意在把句其意欲做頭目爲此拘案請訊夏明生嚴德發朱　棠等遞呈公禀聲稱我等均開釘書作承接石印書局裝釘書籍邇因書作日多生理日淡釘書工價一律折减不料毛烟耀刷印知單勒令各人不再做工欲加工價爲此報捕拘毛送案毛炳耀遞禀聲稱以釘書爲業因工資日减苦不堪言現由點石齋主人加添工值而作主竟敢吞没並不給與工人遂邀同業工人至申華樓茶舘商議詎被報捕拘案蔡太守以毛炳耀不應把　著卽管押待衆人依舊做工始准交保具結如有滋閙情事惟毛炳耀是問所遞禀詞附卷備查○二百二十一號華捕禀稱區阿大在路行走被張阿道馬車撞傷爲此拘張送案區阿大稱係廣東人向爲木匠被馬車撞傷不能做工惟求恩　張阿道供係本邑人在董仁記馬房爲馬夫蔡太守判罰張阿道洋四元給區阿大養傷○包探陳阿九禀稱余明高行竊李世京衣服小洋拘獲人贓送案李世京投案請領余明高供係寗波人蔡太守判笞一百板押候備文遞籍贓給李領○包探徐湘雲禀稱見王裕堂持銀表一枚情有可疑盤詰之下供是竊贓當無失主承認今將人贓送案始有人來認贓旋有某兵上堂稱銀表係狠山鎭禁下把總曾錦章在吳淞失去現知捕房查獲人贓遣小的投案請領王裕堂供係湘鄕縣人向曾當勇現已裁撤落魄他鄕致犯行竊蔡太守判王裕堂笞責一百板押候備文遞籍贓給領○包探秦少卿禀稱吳振業搭鄱陽輪船失竊皮箱一口内有綢衣八十一件值洋一百四十八元查獲王德成起到原贓送案吳振業投案請領王德成供係江西人蔡太守判笞一百板管押二月期滿再笞一百板遞籍贓給吳領○伶人左姓卽孟七失犬在宋子良處認見由包探何瑞福問宋則言向王炳煥買來王炳煥則稱向山東人買得轉賣與宋子良蔡太守飭王炳煥尋到山東人再訊已列前報昨據山東人李一有投案稱在路買犬記不清賣犬之人旋將犬賣與王炳煥是實宋子良仍供向王買犬豢養日久當日在路被伶人認犬兩相爭執由包探查同解案王炳煥仍執前詞孟七投案候示太守謂李一有旣不能訴明來歴飭將犬交孟七領去○張葛氏控夫友童長生圖姦不遂用帶勒頸大聲呼喊經隣人報捕拘案蔡太守訊據童長生供係寧波人與同鄕婦張葛氏私識迄今該氏另有所私小的前去置諸不睬小的斥爲花烟館妓女伊卽持帶勒頸意圖恐嚇太守飭差邀同隣人再訊此爲前報所已紀昨屆覆審之期張葛氏童長生各執前詞隣人王德成莊氏等同稱與張開芳爲隣張妻葛氏與童長生有何　轕均不知情惟見童長生常在張家出入張開芳遞禀聲稱係兹谿縣人向爲水作前月間在茶館遇見同鄕人童長生同至家中　定鋪塲住未一月見其舉止輕狂囑令搬出後小的隨人往湖州童竟至小的家硬要借宿不遂其計又向妻調笑妻大聲呼喊童又用帶勒妻幸鄰人聞聲齊集童始脫逃請爲重辦太守得供飭將張葛氏童長生送上海縣著張開芳自行投質○雷長興訴稱向陳阿小索欠口角被用石塊擲傷頭顱由間拘案陳阿小供欠錢數十文先被雷毆打伊自碰傷蔡太守騐得雷受傷甚輕判陳管押三日以示薄懲○包探張九意顧福亭禀稱王阿三冐充客棧接客在輪　竊取皮箱竹籃查獲王阿三間明贓物寄在胡炳田家吊贓送案失主未到王阿三供係潮陽人行竊屬實胡供與王仝鄕寄存箱籃不知是竊贓及包探來問卽行交出蔡太守謂王阿三冐充接客乘間行竊情殊可惡判押六個月期滿遞籍胡旣不知情從寛免究贓存捕房待失主認領○薛榮全訴稱在虹口開茶館有蔣全慶等打架毁壤物件拘案高阿慶供係上海人向做木匠王阿四等糾人訛詐洋一元七角故與爭毆潘阿炳供係上海上王阿四等先與高阿慶爭論小的在塲解勸王阿四楊連生同供小的等與高阿慶同在尚仁里經過因調戲婦女由捕拘小的等二人高阿慶乘間脫逃小的等奉判各枷十天心不能甘故向高阿慶理論蔣全慶供係上海人伊等爭毆曾爲解勸高阿全供亦因解勸遭毆薛榮全稱一于人均係在塲打架者蔡太守飭高阿慶枷號十日發捕房帶往犯事地方示衆潘阿炳蔣全慶各押兩日又令蔣全慶賠償毁物王四楊連生旣已科罪免議着還高阿慶洋一元七角高阿全旣已受傷免議 
[孝善同登]  
　　謹啓者敝堂接奉姚未子大善士遵父遺命樂助山東小清河工賑洋一百元以資冥福又奉悔過子大善士樂助山東小清河工賑曁十二圩火災賑捐由萬成莊交來兩共洋一百元證善果於菩提救偏災於蒼赤力培冥福子孫克纉貽謀廣積隂功水火咸占旣濟值籌捐之弩末功德彌眞覘門祚於瀛潭繼繩勿替登報代謝敬佩仁風 
[上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[法捕房瑣事]  
　　法公堂近因停訊數日積案甚多昨晨葛同轉飭捕房將所有各案逐一解訊兹特臚列於下○花烟館鴇婦劉士控稱俞炳於深夜時邀集田金福等二十餘人挖開小門户將烟妓拔往英租界小婦人出外鳴捕將俞炳追獲扭送案下務請重辦俞供稱烟妓由李慶雲拔去作妻與小的無于悮被扭案求恩釋放同轉謂田金福等已由英公廨懲辦判將俞炳押候笞責二百板枷號兩個月示衆○包探王榮培禀稱　子吳根寶因不肯習上經其母用鐵鍊鎖在家中吳性難馴帶鍊逃逸前晚在東洋車上竊取鐵篷撑被巡捕所見拘獲人贓送案請究查問其母據云不願領回同轉訊問之下吳根寶供被母毆打逃遁出外同轉謂爾年尚輕不應如此胆大判責手心二百下候其父母來領○包探郁庭湘禀稱孩子王阿弟糾同黨羽多人於深夜時在護城河畔搶奪婦女頭上簪珥被捕拘住送案請究王供稱向以駕舟爲業父殁母存有兄一名金泉一名阿木小的在途行走悮被拘押同轉謂攫物被捕眼見豈庸抵賴判押候責手心二百下○東洋車夫沈二訴稱見同鄕人王金生困苦難言小的將租來之車一輛給伊上街拖拉俾得資以餬口不料一去數日杳無蹤跡後查知油衣布墊等物已被抵押烟飯資車輛亦被盜賣爲此送案請追王金生供因無租錢故將車輛放在車主門前不知被誰人竊去油衣布墊等尚可交出同轉立飭包探押同王金生
前去吊到油衣等物再行核奪○包探孫錦榮禀稱陳寶生竊木兩株送案請究同轉判掌責四十下○通事禀稱王阿奇行竊東洋車上逢布經巡捕拘獲人贓送案請究同轉以人贓並獲判責八十下○彩視街剃頭店夥吳阿仁趙百福訴稱流氓張阿虎以剃頭爲由在樹上搶去小洋三角次日拘獲送案請究張供稱與吳阿仁本有仇隙此次實被誣控同轉謂情狀凶惡其爲搶洋無疑判責八十下○賣私鹽之顧春山前日由浦東販鹽來滬遭李老四竊去鹽三四斤送案請究同轉謂顧曰爾亦不應販賣私鹽姑念初次判責李八十下私鹽不追○通事禀稱湯阿元向人索欠將人打傷送往仁濟醫館療治今日未能到案同轉著將湯還押候受傷人到案再行質訊○包探禀稱李桂福倪福山等四人混入輪船上將搭客鞋藍物件硬搬當將兩人拘獲已失去白米兩斗今將兩人送案請究兩人供均在駐紥徽州會館營中當差前哨宋金江因事赴他處小的前往送行不敢犯同轉　旣是營中之人著包探持片送往營中請營官自行辦理○法公館出店王阿元訴稱屢次失去物件今日黎明時見陳阿狗躱入　梯下希圖行竊送案請究同　訊問陳阿狗一味抵賴判枷號半個月期滿掌責四十下○包探禀陳子卿竊剃頭刀一柄送案請究陳供稱有嚴姓欠錢五百三十文向索無著將剃頭刀抵押同轉以無失主到案從寛釋放○計陳氏偕子阿寶投案訴稱二月廿七日憑中董春山保人吳益山山洋廿三元半向賈彭林買得幼孩一口當立絶賣契據本月十七日賈忽將孩誘去故將賈扭案同轉問賈曰旣立筆據爲何又悔前盟答稱小的不識字立據時言明寄名不知爲絶賣且有大女兒去年經吳益山手言明聘娶亦被伊售與他人從此不得見面問爾家中尚有何人供情妻子住在城内同轉著將吳益山傳進略問數語著與賈一併押候傳到賈妻再行核辦○包探禀積竊袁漢卿屢經公堂懲辦遞解回籍今又來滬拘案請辦同轉著押候解回原籍○昨報列小孩失路一節緣無人認領捕房將孩子阿金卽袁阿記送案請核同轉訊問之餘供稱父名阿伴有兄三人長名　滿次名阿二三名慶雲均在家中問爾家究在何處可知地名答稱不知同轉著仍留捕房待領○包探禀周阿五　在洋涇浜剥人衣服邇巡捕至伊等卽逃至英租界隔河辱罵故將周拘案請懲同轉訊問之餘周一味抵賴判責八十下驅逐出境○某槽坊　袁庚堂訢稱張阿桂僞作主顧竊去錫漏斗兩隻當卽追獲人贓送案張稱漏斗係順手拾取並非有心行竊同轉判押候掌責四十下○清風　烟館堂　某聲稱去年七月初三日囑潘裕堂挑送鋪蓋一去不回今在途中尋見送案請追據潘供鋪盖已押去同轉著押候查吊　件責　一百板○小烟館主丁阿寶控被小工袁阿裕竊去烟槍一枝拘獲人贓送案袁稱欠烟五分致相口角誣指竊槍同轉謂人贓並獲豈能狡辯判掌責四十下 
 
 
 

Page 11

 
 
   
 
 

Page 12

 
 
   
 
