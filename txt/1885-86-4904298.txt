# 1885 - 86 - 4904298

 

Page 1

 
 
[請繳第二批古今圖書集成股銀] [  申報舘點石齋主人啓]  
　　本齋於前年夏倡議紏聚一千五百股仿印古今圖書集成每股規銀一百五十兩分三次繳足此議早邀公鍳嗣卽購地造屋從外洋置辦機器復延名手澆鑄字模然後開印至今計已印成數百本雖未裝訂而書之式樣字之精湛極爲雅觀諸君儘可先來披覽惟開印之初機器人工均覺生澀故每日出書無多兹則鉛字業經鑄齊人手亦日臻嫺熟此後按日計工每日約可排原書從四本而漸至六本八本完工可期迅速所以各股友第二批股銀計每股五十兩務望早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收據統限於三月甘九日以前一律交清切勿遲延悞工是所禱盼再此書初議共印一千五百部嗣以各股友喜用大字但字旣放大則紙張亦費本數加多本齋益形虧耗故擬多印數百部藉資貼補旋見市面欠佳且此書亦身本重大遂仍印一千五百部以符原議合併附聞 
[光緒十年諭旨出售] [  申報舘主人謹啓]  
　　啓者本舘近日又將光緒十年分諭旨敬謹排犯成書其板口與申報附張中所印京報大小一律俾得彚訂成編隨時恭閱亦留心時事者所必需也每部一本價洋一角五分定于本月十九日出書售處仍循曩例 
[三十四號畫報出售] [  申報舘主人啓]  
　　内廷歌舞民間不易寓目去臘禮部演習時京友繪圖郵遞與海内君子同深敬仰現在編入此次三十四號畫報准於十六日出售畫報之首仍送畫諸兩圖一爲任君早長所繪羅漢一爲管君劬安所繪士女畫報仍然九圖末附淞隱漫錄圖說一則閱者鑒之此布 
[駛船宜愼說]  
　　自有舟楫之利而後水懦易狎遂多殺人之事顧水雖易於殺人而舟楫爲人生不能少之具故操舟者常懷覆溺之懼而自能免於覆溺江河巨浸一望無垠如葉扁舟容與中流乃得任其所之欲東則東欲西則西者以舟上有至利之器如帆能乘風舵能定向錨能鎭浪故也然必舟人操之如法而後諸器乃各適其用此又不專恃乎利器而在有善收利器之用之人矣金人南牧大戰黄天蕩兀术以宋舟師爲不可破嘗曰南人使船如使馬蓋遼瀋地近北漠陸戰習熟而水戰生疏故有是語然亦可見操舟之業優於南而絀於北實地利使然苟以人事言之使北方多船卽不能專美於南人矣自火輪船創自泰西各國爭以越海拓地爲事精益求精商路於是通卽武備於是强震耀四洲東馳西突方之華人之行陸地尤覺履險若夷九萬里重洋冠裳薈萃非此無以致今日之盛然亦間有失事者聞之西人歐洲一路各國輪船往來他洲過蘇彝士河者十之七八彼處本阿非聯絡亞細之陸道不絶如縷歐洲以船行阿洲西境繞好望角捩舵而東計程旣遠風浪又惡商船每因此裹足不前是以議掘此路使北境地中海之舟徑入此河速於南下歲收船稅盛時無慮萬艘失事之舟恒數年而不一見故西人論輪船失事以爲十萬次之往來未必一遇卽遇亦未必船成虀粉人盡漂流也輪車仿輪舟而製行於陸地可無沈溺之患顧路有窒礙翻墜之禍不亞輪舟特亦不經見耳乃近來中國仿效西法輪舶通行海濱之人習見不怪卽駕船之技藝熟習者無慮千百輩始以華船用西人繼卽無西人而可以行也然獨於失事一層則較西人所核者爲多將謂天寔爲之乎抑人謀之不臧歟憶自福星運漕碰壞於黑水洋越今甫及十年中國海面行華船及洋行船者若千艘若干次中間如某某等船小有損失使坐船者與裝貨者聞信驚疑已不知凡幾惟懷遠前年冬失事則淹斃百餘人全船銀貨均沈水底與曩年福星遥遥相對而皆爲招商局之船夫十年之中兩次失事喪及多命慘不忍言試證諸他國輪船公司其有是危險之事否也說者謂華船究不及西船但西船能保己船之不失事而洋面之上猝遇他船雖值風狂霧擁旣有號筒其聲嗚嗚從船之左若右而來自已確知其來路當避則避有行船章程在何至碰撞沈溺貽他船之禍哉福星之失碰者爲怡和行之船後經定讞諸溺死者皆得卹銀而後結案今乃又出流雲小火船一案碰者爲老太古夫怡和太古皆西人所開之行彼其船直可横行四洲之上而福星以後與夫今之流雲皆受禍於該洋行之船然則彼自保其不失事而獨不能保人船之不失事於已也噫自保以保人斯爲善操舟者之能事缺一於此卽不失事亦何足多哉於是而知行船之不可不愼也夫流雲被撞登時沈下藍烟囱放艇救人此未可厚非者乃救人未畢卽已疾輪南去置之不顧抑何忍也盖行船章程兩船相遇已船在左人船在右則避從左苟已船在右人船在左則避從右此爲一定之法而律師卽執是以判訟之曲直今流雲在高橋起落搭客甫畢乃事輪葉緩展瞥見藍烟囱對而駛來流雲自宜避向灘邊而藍烟囱應讓之外走乃流雲正在欲避不得之際鷁首飛來頓遭横截有不立糜者哉現在該船早抵香港尚待移提甫堪對質誰曲誰直姑且弗論特流雲船價不過萬金而止而搭客八十餘人本船又有四五人人命重大該船其終能袖手乎凡行船覆溺被撞者由彼船賠卹自擱沈者罰由船主自卹聞人命分别三等卹銀有差此次因淞防緊要往來之人營中居多將領兵丁無乎不有現在尚待查報并聞是日各營以所領餉銀運滬易錢携上流雲其數頗鉅且餘鄕人及在淞貿易者亦多挈資而來竊謂銀猶可撈命則不能復活有此多人之死再以兩船之大小相衡雖訊得彼此均背行船章程咎由自取而老太古亦不得脫身事外曩者福星之役事後招商局與怡和訟聞厢訊情形固未嘗全直福星而人命當前要不能不議賠議卹吾謂今日之事與福星一例觀焉可也然自是而行船者當愼之又愼矣 
[諭旨恭錄]  
　　二月初八日奉上諭溥芰奏假期届滿久病未痊懇請開去差使並請停俸一摺溥芸着准其開去差使並著停俸欽此○初九日奉上諭内閣侍讀學士國炳奏假期巳滿病體未痊懇請開缺一摺國炳差准其開缺欽此同日奉上諭謙　奏東士默特旗札薩克尚未襲定該旗無所統屬一切公事漫無紀律等語該旗札薩克貝勒哈思塔瑪嚘故後迄今將届六年何以尚未承襲以致旗務廢弛實屬不成事體着理藩院查明應襲之人迅速奏 
 
 

Page 2

 
 
請承襲以資統攝毋再遲延欽此○初十日奉旨此次内務府三院等處京察一等圈出人員着該堂官再行出具切實考語帶領引見圈出之堂主事文鑑莊鍵御茶膳房主事錫康堂筆帖式存壽德恒明緒文紳增沛逹桑阿恒奎桂亨稽察内務府事務衙門筆帖式吉光廣儲司筆帖式舒文壽都虞司筆帖式定保會計司筆帖式德貴掌儀司筆帖式繼英熙純慶與司等帖式莊逹愼刑司筆帖式繼昌營造司筆帖式廣嵩桂泉德福武備院主事慶林六品庫掌文祺委署庫掌全順奉宸苑六品苑丞瑞年筆帖式連魁南苑筆帖式文海圓明園主事恒齡委署主事德恒六品苑丞景隆清漪園六品苑丞承善靜明園六品苑丞錫惠清漪園筆帖式毓桂均着交部記名照例選用所有一等官員筆帖式逹他等員均着准其一等加級至年巳逾歲之會計司員外鄖嵩山等俱着照舊供職欽此 
[本館接奉電音]  
　　昨日下午接得本舘在京訪事人電傳本月十三十四日上諭二道謹敬譯登○本月十三日奉上諭潘鼎新奏各軍鏖戰大獲勝仗等語本月初七初八兩日敵兵在鎭南關外分路進攻馮子材玉孝祺兩軍立卽　擊蘇元春與葛宗捷率師馳援各軍合力堵勦大獲勝仗殺傷千餘名奪獲象馬並鎗砲多件當將敵兵擊退將士奮勇可嘉着蘇元春李秉稀優給牂賞以示鼓勵欽此○十四日奉上諭左宗棠奏已故藩司戰功卓著懇恩議卹並請將事蹟宣付史館立傳一摺前廣西布政使康國器于咸豐年間帶勇剿賊迭在江西浙江福建等省著有戰功兹因傷發身故着照軍營積勞病故例議卹並將事蹟宣付國史舘立傳該衙門知道欽此 
[港電照譯]  
　　昨接香港來電云澎湖業於禮拜一卽十四日被法人攻破登岸竪旗又云法議院議定添餉第一期允出五十兆佛郎克並先備兵八千人行將赴越必欲得東京而甘心焉議院中又飭各兵弁務須專心用力於交戰事宜按本館連日正接諒山捷音并知斐禮去位等事而昨日忽得此電似乎前後兩歧不知斐禮之去位衆人實以其平日之行爲不合非謂竟不必添兵增餉也且斐禮雖自求解職一時或難得接辦之佾請其暫行經理此皆未可知也 
[傳聞異詞]  
　　本舘旣接香港電信後又閱西字報言法人於十三日撲犯澎湖約有三點鐘時遂將砲台轟燬華兵受傷甚多棄壘而遁法兵受傷甚少云云此與港電時日稍異殆傳聞之異詞歟 
[法將殞命]  
　　文匯報言傳聞法將尼格禮也在諒山受傷後業已殞命云云西報之言如此照譯之以快薄海人心 
[法將抵港]  
　　西報言法國大兵船名柏里馬乾於二月初五日由海防開行初十日到香港内有一水師提督云 
[淡水近事]  
　　循環報云本港西報錄有西歴三月初三日淡水來信言是日該處天朗氣清上午英國士威富戰艦行抵淡水現該處因法人封禁並無食物進口所有適口充腸之物皆取之土産上午有一新法船馳至不知其名法提督李士卑士現不甚攔阻西人書信初四日信息言是早大霧漫江咫尺莫辨英國士威富戰船已於初三晚動輪他往聞基隆中法二軍現仍常有接仗並未稍息據華人傳說前者　隆之失因劉省帥調度失宜輒自退去以故失守現有某大員由京師奉命渡臺着劉帥統兵赴戰以期克復基隆矣並據傳言謂此次劉帥若不能將基隆克復恐難免吏議云現有法船三艘泊於淡水口外初五日信息言是早僅見法船二艘聞台北有華軍甚多乃由東南海濱登岸取道打狗至濱架以往臺北者現有華軍約三萬之多屯駐於灣灣及濱架平原等處是日有一船道經淡水隨卽向南而去甚似法國郵船初六日信息言是日華人於帶水村竪立黑旗是日僅有法船一艘停泊口外基隆傳至之軍信並無確實諒該處必有一塲血戰也據華人言基隆有一二華壘爲法人所得然亦傳聞之詞未必確音也 
[英船到港]  
　　初九日英國亞金文倫大鐵甲船由新嘉坡到香港查其船可載重八千五百一十墩機器可抵馬力六千二百六十匹一點鐘可行十三英里船中載有三十八墩大炮四尊五墩半大炮五尊此船乃於初一日由新嘉坡啓行前來者計其行期已有八日當其至港時港中西人咸駕小舟下船觀看計此船大於俄國竦玷馬鐵甲船據麽路官報言俄國竦玷馬鐵甲船可載重五千七百五十四墩機器抵馬力七千匹每點鐘行十六英里有奇船中載九墩半巨砲四尊四墩半巨砲十二尊並小炮十門現該船駛往小吕宋矣由此觀之則英船誠首屈一指也哉錄循環報 
[北海近聞]  
　　法人伺窺廉州北海前經錄報昨據香港總督包制軍接到駐劄北海英領事文書一函内開法人現已調撥戰船守截北海日前有商船一艘將近抵埠被其阻止展輪而退刻下探得法人擬由東京迤邐至北海一帶海口盡行守禁不准船舶進出等因觀此則法人圍困北海之說已有明徵非徒託諸空言者也說見中外新聞 
[憲示照登]  
　　兩廣總督部堂張廣東巡撫部院倪爲明白曉諭以安商情事照得廣東海防吃緊需用浩繁不能不借資民力此乃萬不得己之舉本部堂本部院體察商艱所有開辦抽捐章程均係博采公論以爲可行嚴飭各局詳愼妥辦不許絲毫苛擾總期有籌餉衛民之益决不爲病商厲民之政海防事竣卽行停止誠恐商民人等未能週知分條曉諭於後特示一牙捐爲抽收九七補平而設自應歸各行自設公所抽捐斷不准分設廠卡巡船攔抽行商生事滋擾惟東省巿鎭繁庶其是否本行省局無從知悉往往彼此爭充各執一詞嗣後爾等如係眞正本行卽速赴局禀明其己開辦者每年繳餉若干歸爾本行承認不再加增未開辦者亦卽赴局具報各按應抽數目承繳不得隱匿同一本行之中歸認數多者承辦如本行多抽少報隱匿中飽者查出從重懲罰倘該局有需索使費碍難具禀之處准向本部堂本部院衙門呈遞一海防經費由張前部堂飭局開辦係歸各行承辦現在抽收牙捐亦歸本行事略同商等凡某行承繳牙捐者卽免某行海防經費以示體恤其未抽牙捐以前海防經費照舊抽收不准格外苛索稍涉病民一包厘爲恤商便民而設查商船經過廠卡報騐完厘司巡留難需索在所不免是以新定包厘章程准各本行商人承繳所過廠卡决不重抽永無需索留難之苦意在減卡豈可添卡本行包定後祇准按厘則抽收在市鎭設立公所稽查數目不准私設巡船卡廠攔截行船致滋搔擾該商人如係遞禀爲難之處准向本部堂本部院衙門呈遞一無論承繳牙捐海防包厘各行如有私自設卡置船攔截行旅妄揑牌示擾索商民者責成廣州府中廣兩協查拿嚴辦光緒十一年二月初八日示 
[妓寮失火]  
　　初十夜四點鐘香港四方街新合意妓館失火其在二三層樓上之妓女以及冶遊客均從樓窓跳出逃命有一妓當卽跌死其餘跌傷者均舁往醫院療治云 
[詳述藥局災異]  
　　杭垣大教塲火神廟後之儲藥局突於十一夜四鼓後被焚本舘早據電音錄報兹又接杭友來信謂局中後進所藏火藥八千餘斤蕩然無存其藏藥之屋係五開間平房一所亦轟擊殆盡下至磉盤石鼓亦都轟去所有零星焦木沿路抛擲有一柱木倒植於局後池中一巨棟燒成數叚横臥於城牆之上其餘縱横顚倒不可勝記局中屋凡三進計共九十餘椽不相聯屬首進共屋三間中爲頭門兩旁耳房左爲該班之兵士五人住宿右爲一更夫一火夫住宿炊飯亦卽在此次進係五開間中爲官廳爲委員起坐之所其後進之五開間乃爲藏藥 
 
 

Page 3

 
 
重地各自分間不相毗連無事不敢輕入也是夜風清月白天無片雲據更夫等云但見烏雲一片從空而墜逾時卽見黑烟上升紅光燭天隨有大聲震地而起城中居民都有從夢中驚起爭先開門出視者下城居民驚惶尤甚床榻皆戞戞有聲屋宇亦摇摇欲倒幾有石破天驚之勢遠至十餘里外亦爲之震撼其相近教場各處皆云大聲過後復有火笑之聲半刻甫止屋瓦間恍有羣鳥拍翅之聲傳說其聲由前面而來故兩扇大門碎成虀粉去則由西北而去故後圍墻一帶僅餘兩面墻角至斷磚破瓦朽木焦薪等遠至錢塘門外隨路皆有且有裝藥之桶抛落湖堤者迨天明後都護得信先至古將軍亦卽來踏勘當將守夜之兵丁五名更夫火夫各一名帶回研訊逾時劉中丞亦命駕前來文武員弁俱至然是否天災亦無人敢贊一詞也是日杭人之往觀者教場中幾無隙地 
[奏請奪情]  
　　前報列甯波府宗太守丁艱後經薛觀察委牙厘總辦陳君代理一節兹悉省憲之意擬俟太守四十九日期滿回甯接辦牙厘局務陳君仍署理寗波府事早已奏請奪情矣 
[設法却敵示]  
　　甯紹台道薛爲出示曉諭事照得法人逼攻鎭口兩次開戰挫其兇鋒然敵艦尚泊游山外之金塘洋面或五或六往來飄忽擾害商民且恐日久别生詭計潛圖侵犯亟應設法驅勦以靖地方本道之意不論華人洋人如有能獨運奇思創一精器或造　雷或用火筏或善泅水能經久涉遠或善縱火能穢物扮商如沈法人一鐵甲船者賞銀二萬兩沈一本質兵輪船者賞銀一萬兩仍查明履歴遵照新章准予越級保奬或船雖未沈而毁壞敵船使彼不堪復用確有証據者賞如沉船之半本道言出必行斷無失信之理寗郡　號名區豈乏智巧通逹之士而洋人之旅居於此經商致富者亦復不少惟願各盡心思揣摩得法毋以空談敷衍毋稍輕率鹵莽殲兹巨宼共建殊勳是本道所深企禱者也合亟出示諭曉爲此示仰員弁兵勇中外商民人等一體知悉其名乘時立名切切毋違特示 
[炮臺工竣]  
　　鎭海小港炮臺前被法人縣損後深恐我軍立刻修完因時時向之遥擊本月初九日又被擊壞民房一間幸尚未傷人口我軍另在江口督飭兵勇不分晝夜新築砲臺一座五日告成藉資抵禦法人見之惟有暗暗稱奇詫爲異常迅速而已 
[拿獲游勇]  
　　日前鎭海小港拿獲游勇三名其中二名聞係哥老會羽黨身畔搜出名摺一扣摺内開列同黨姓名一百餘人當經訊明正法以儆其餘 
[私濟法人]  
　　日本報云自去臘至今由神戸運至横濱之生牛計有一萬餘頭向來未有如此之多皆轉運至基隆以供法軍糧食十四日法船又載百餘頭出口神戸來横濱之船亦到有二百頭咸擬賣與法船近時神戸生牛因出口過多價值騰貴每頭約值洋念四五元云 
[銀兩解京]  
　　故大學士文文逹公充公銀十萬兩阜康銀號主胡雪巖延不措繳由順天府府尹周筱棠大京兆請旨嚴催在案兹聞浙江巡撫劉仲良中丞己委候補縣朱仁甫大令如數解到仍由順天府轉交戸部兌收 
[皇華入覲]  
　　京友信云吳清卿續燕甫兩星使初因李傅相奉有全權之命將與日本使臣伊藤君商訂條約故自朝鮮回亦請安後卽日請訓出京不料日本鑒于福祿諾之事不願在津開議皇上遂收回李相全權之命復着吳續二星使入都召對緣朝鮮之事二星使備悉其詳故欲使之作証庶伊藤君不能以一面之詞淆我清聽致多要挾也 
[欽憲過揚]  
　　崇廖兩欽憲行程節列前報兹聞欽憲於十四日辰刻舟抵揚城程都轉曾叅戎率同文武各員弁至河干恭迓揚州營曁鹽捕營均排列隊伍燃炮迎送憲舟並未停泊隨卽展輪北上矣 
[逃兵甚多]  
　　宜昌來信云鮑春霆爵帥所募營勇廿四營行至瀘州地方巳逃散四五營或以爲粮乏所致或以爲令嚴所致爵帥大怒因於後路多設卡房截拿逃兵往往就地正法宜昌投効之人有已經逃回者有一去不返者聞有兩人業已正法又一人係武昌人本有烟癖在家素不安分前去從軍派充什長在川黔交界處竟將所穿號褂洋鎗押烟過癮被營官查出立正軍法矣 
[京口紀聞]  
　　怡和洋行下水輪船自漢皋下駛有一九江搭客年約三十左右力疾下船中途斃命船主檢點行囊並無長物駛抵鎭江遂將該屍舁置江干請縣臨騐十四日馮邑尊隨帶刑仵人等出城相騐仵作喝報委係因病身亡邑尊親加諦視實與所報合符卽令地保領棺成殮標記待認所遺行裝暫寄庫中噫萍蓬漂泊命喪長途魂若有知能無慟哭○海氛孔亟各口戒嚴近日浙撫劉仲良中丞札委補用都閫府姚都戎至浦口招募寅字右旗勇丁沿途標貼條示内云二月初十日開招如有技藝嫺熟不吸洋烟强壯勇敢志切從軍者儘可赴浦報名一俟成旗卽載往澉浦駐紥按月開支餉銀四兩二錢云云大江南北不乏糾糾虎貔尚其投筆從戎建功疆塲哉 
[船事述聞]  
　　永寗輪船本往來甌滬兩口近以法人在海面搜查故久不開行昨悉鎭海口雖經堵塞而吃水稍淺之輪船尚可出入永寗船身比江表略小用是昨已開赴甬江察看情形如見可以進口則今日回滬後卽擬將已承受裝甌之貨載往温州交卸以後則卽改走甯波云又聞昨日永寗開行時有美領事及數華人均附之以去 
[龍燈逐疫]  
　　九江對岸黄梅縣下鄕瘟疫盛行業岐黄者均苦束手無策至棺木紙紥等店則皆貨物暢消利市三倍現該處居民按戸派貲紥就龍燈數十起每夜鳴鑼擊鼓藉以驅逐瘟神愚民無知誠可笑也 
[比使抵滬]  
　　比利時國欽使乘英公司輪船于昨日抵滬聞不日卽當北上也 
[蕊珠院師課題]  
　　四書題曰夫子何爲對曰夫子欲寡其過而未能也經題班師振旅帝乃誕敷文德詩題賦得柳偏東面受風多得東字五言八韻 
[關防告示]  
　　欽加鹽運使銜會辦上海貨捐局卽補府正堂張爲出示曉諭事照得本府現奉督辦淞滬捐厘總局憲札委會辦上海貨捐局務並兼巡各水卡厘務並無戚友在外滋事所隨家丁皆係多年服役之人大都老成可靠本府嚴加約束不准出外招摇撞騙歴經本局訪拿懲辦在案北本府蒞局伊始不可不嚴密關防以杜擾累合亟出示曉諭爲此示仰各商行棧人等知悉嗣後如有不法棍徒冒充本府戚反家丁藉事招摇訛索准其隨時扭送到局以憑從嚴懲辦至行棧各商凡運貨物務各遵章倘敢勾串隱漏查出從重究辦决不寛貸其各凛遵毋違特示光緒十一年二月十三日 
[法艦宜防]  
　　昨有領港船進口據船上人稱大戢山蛇山等處洋面共有法兵船三艘往來游弋以阻兵商各船法船停泊時分三處下椗夜間並不點燈以掩他人耳目且聞法船上華人頗多未知係商船中人被彼强脅以去耶抑豈所謂漢奸者貪其重利而受其愚弄耶又據金利發沙船上人言該船從營口滿載豆餅來滬將進吳淞口時有關東雞頭船二艘亦欲進口被法兵船阻住金利發見此情形趕卽扯足風篷飛駛入口法船在後追少稍頃卽止遥見雞頭船上火光熊熊然老於航海者謂是處水道甚淺故法船不敢窮追也并聞久大號之楊泰順沙船滿 
 
 

Page 4

 
 
載布疋值銀四萬兩號主慮及法人作梗於該船出口時至船上查無夾帶米石惟食米幾担當不在阻搜之例乃令揚帆入海及遇法兵船喝令停行遣法人二名上船略看艙面卽將刀斫毁船上所供天后堂隨問在船共有幾人以三十二人對法人卽逼令各人過法船點見人數已齊隨在該船之首尾及中間各放火藥縱火焚之法船遂開至小神山再放杉板載各人上山擲錢三千文於山脚使各人拾取其殘忍狎侮之狀實出情理之外事主雖赴道轅控告尚未蒙批示也 
[擬撈沈船]  
　　流雲小火輪失事後經吳淞營勇及江海北關救生局小火輪日夜看守打撈各物均已列報兹悉潮落時流雲船稍透露水面是以夜間設立燈標使往來船隻知所趨避聞該船主周姓等亦擬設法將船身撈起云 
[仍用電燈]  
　　去臘小除日工局各董會議擬至今歲西七月杪將沿路電燈一律停用本舘曾將情節錄入報中嗣電燈公司經理人立德函致工局以從前議用電燈諸董此番會議大半不在座中請再訂期重議昨日又經邀集各人再議是舉其中欲用者較不欲用者多六人故擬仍不停止云 
[游勇訛詐]  
　　前日有二勇丁至淞鎭合興飯店午餐囊内不名一錢遂將質帖一紙暫抵少選卽有一勇備錢將帖贖回昨又來一勇口稱贖票店主回稱早經爾友贖去該勇恃强堅索原物互相爭吵喧嚷不休傍人向之解勸該勇索賠洋蚨兩元方可了事店主以此票祗質錢百餘今竟索賠如許之多明係有心詐擾當卽扭至營務處請懲營務處答以此係游勇未便准查旋由地保出爲理處始得罷休 
[醉態可掬]  
　　桑柘影斜村社散家家扶得醉人歸每誦此二語未嘗不歎盛世景象宛然在目滬人於清明前後必治雞桼召視朋　上紙錢墓頭春艸此來彼往習以爲常虹口某甲家於前日以餕餘魚肉邀諸親友共食之圍坐大嚼飲興甚豪日薄西山始撤杯盞比主人送客出門則客已東倒西歪不知天地爲何物有一人行至半途跌入河中幾效李謫仙捉月故事幸數人中尚有獨醒獨清者急爲援起得以不死至裏虹口酒力愈猛諸人皆不能支持或臥路隅或睡簷下近而視之鼾息如雷巳游華胥氏之國何劉伯倫之多耶 
[因病交保]  
　　去臘之杪貨捐局丞送包攬漏捐之端木品珍至縣請辦等因巳列前報近端木患病禀請交保求醫前日下午莫邑尊提案騐看據供近患咯血飲食少進可否准予交保一俟病痊卽行投案邑尊謂貨捐局丞稱爾包攬偷漏例合嚴懲今既有病可覔的實保人保出療治答稱現有林秀溪在外願爲小的作保邑尊令傳林到案林供在寳善街煙店爲夥願保端木邑尊准如所請交林保出限十日内無論病體痊否總須交案林唯唯遵諭而退 
[送縣訊供]  
　　全盛等局信船被刼案内由英公廨獲到元芳洋行管花園人顧順坤解送公堂訊理各情已登前報前日公堂備文解送縣中莫邑尊晚堂提訊順坤供在元芳洋行管理花園前月二十晚由更夫獲到竊賊一名詰問之餘據稱姓顧名耀修然與小的並不相識其中細情亦不能知邑尊謂爾究竟將顧福堂藏匿何處耀修因何在爾園中從實供明卽可與爾無涉答稱小的與福堂素無一面之緣奚能知其下落邑尊問耀修因何來園答稱實係圖竊邑尊謂耀修旣係圖竊本縣差役何得而知顯見逞刁狡供命跪在一旁又提耀修研鞫據供我弟福堂與順坤表親福堂下落請問順坤便知邑尊復詰順坤謂爾與耀修究竟相識否答稱並不相識何有表親實被誣指求請鑒察研詰至再仍執前供邑尊命帶出分别還押再候覆訊核辦 
[瑣案彚登]  
　　張和鑒寓居盛發客棧失去英洋控經翁太守傳到棧主彭慶和勒限追還等事已列報中昨日堂期張復投案請追該棧股東郭子明投案訴稱盛發係　等兩人合開現巳湊洋三十元另擬將棉被等物質洋二十元賠償張客太守着赶緊將洋交案否則定將該棧拍賈料理○吉祥街錦潤堂扇子店夥汪少珊訴稱王大應等多人上櫃閒看乘間攫去白扇面二十張追至清芬堂烟館彼等將贓授與他人反扭追者至吉祥樓啜茗評理聲稱必須出洋兩元始肯罷手爲此鳴捕拘王送究王供不敢多事亦失攫扇實係平地被誣太守謂爾若將扇面交出尚可從寛王堅稱並未取扇太守着貴一百板以儆○蘭芳里花烟舘龜子趙思恩扭控營勇姚雨林等情曾列前報昨口捕房將姚解案翁太守着送縣遞解回籍○前報列三道頭捕頭鄰居因賭打架獲到蕭梅生送案蕭供在虹口老船塢做工因向同伴索欠故至彼處太守遂飭包探往查包探禀稱查得老船塢中果有其人太守謂蕭定有賭博情事可卽從直供明蕭稱伊等四人戯玩馬吊小的係無錫人不解此牌實未與賭旋有如泰祥烟舘主陳錦標到案具保太守准伊保去 
[拆股轇轕]  
　　去冬小東門外麗園烟舘股東鍾某意欲拆股司事張海珊以時將歲暮兼之市面肅索一時難招頂替決意不從因之涉訟翁太守以議單上載明如有小股拆出必須預先關照張言年近歲偪未便拆出亦屬實情着開春再行招人頂替或作公股由各股東集欵還鍾以了此案近鍾又向張商議欲踐前言張答以一人不能作主鍾遂復投人堂伸訴太守准詞飭包探將張傳到昨日集訊張呈遞禀詞太守閱竟謂伊現不願附股可卽准其拆出爲何如此留難爾禀帖上稱若竟拆與恐于生意攸關爾豈不知伊是小股卽便拆出何碍生意倘必不准拆出萬一連本錢一并虧去將來如何對伊究竟爾亦有股在内否張稱小的並無股分在内大老爺吩咐之言早巳告知各股東無奈股東不允太守謂開店時若干資本若干股分現在虧折若干答稱共九股本資二千七百元今巳虧耗洋銀一百五十元太守謂若此則所虧不及一成事尚可爲本分府今日斷定着鍾將前出資本三百元作九扣收回張回去再向各股說定還鍾洋二百七十元如現洋一時不便着分三期立限半月一期則一月半内卽可清楚如各股東再不應允着邀到公堂候本分府親自開導可於下期到案禀覆云 
[英界公堂瑣案]  
　　王唐氏禀稱女兒已嫁王延齡爲室前日往探王失業無聊向欲我借洋四十元以應急需不遂所請卽糾同劉平甫王維元等擁我至烟舘誣我借伊金戒指金耳環等件爲此訴捕拘獲各人到案王供該氏曾將伊女賣與王李氏我轉向王李氏娶爲側室嗣王唐氏認妾爲親生女并欲時常往來致被借去金飾斯時我尚不知後經盤詰始悉情由并知該氏竟圖誘女遁逃幸妾不允及向索金飾伊竟妄訴捕房致被傳案王李氏供與相同王妾羅氏供亦無甚歧異并稱丈夫並無向母借洋之事我被借去金飾是實劉王二人同供王向王唐氏索物紛爭我等在旁解勸黄太守以兩造各執一詞均無實據遂着王唐氏不得再至王家饒舌了案○陳才和偕妻吳氏訴稱在虹口開設首飾店昨有莊陸氏前來賒取銀簪耳環荷花板等件不依卽乘間搶物奔逃急向前追又被流氓覇阻將妻毆傷搶去之飾共值錢三千六百餘文祗收回銀簪一支值錢千文當由巡捕拘獲該氏送案請追該氏供五六年前被陳借去金戒指丈未並未知道爲特向賒銀飾待其不允向索金戒陳果不允以致爭毆並無流氓同往至銀器並非搶去實係打失無蹤黄太守飭暫交官媒看管着交出原物再行核辦○華捕禀稱昨見小火輪船上人管桂生扭住施光生毆打盤問之餘據稱施上船圖竊因此扭毆爲特一併傳案請究管呈有管帶名片并稱施來行竊鐵錨當卽看破獲住人贓毆伊幾下施供現在該處岸上支更並未圖竊實被妄指毆傷易繙譯謂管既稱獲賊理合交捕送懲豈容擅用私刑且指竊尚無實據黄太 
 
 

Page 5

 
 
守深以爲然略加訓斥一併釋去○三百四十四號華捕禀稱陸慶仰不知何故與人爭毆其人已受重傷現在醫院醫治不能投質陸稱以後不敢行兇求施恩宥黄太守飭押俟受傷人投質再行訊究○小飯店主陸正行訴稱被夥徐才峯竊去鋪盖衣服盤詰之下祇認取被押錢七百文交出押票餘不肯承我祗欠伊工錢五百文爲此交捕送案押票呈閱徐供被欠工錢一千八百文及洋一元屢索無着現在伊店已閉因取棉被質錢並無衣服黄太　飭陸自行備本贖衣徐開釋 
[輪船來滬日期]  
　　怡和洋行新南陞輪船昨日由天津禪臣洋行寗波輪船前晚由香港均開行來滬 
[儒醫助賑二月初七日起十六日第一旬清單]  
　　孟河馬培之名醫高弟子江雯青先生精理内外方脉門診每號一百文出診每號四百文一旬門診内症看二十九號外症看四號出診看十二號内有温宅夜間來請加送醫金四百文第六號出診許姓看内症醫金尚未送來以上均到敝公所掛號共併成角洋八八元錢七千三百文歸助山東春賑登報奉聞上海籌賑公所施少欽謹啓 
[蘇小撫轅抄]  
　　十五日藩轅牌示照得松江府博潤俸滿調取引見遺缺查有候補知府時乃風堪以委令署理○十六日記名提督簡放四川遇缺卽補總兵江萬川四川人自籍來赴福建光祿寺署正董寳諴吳縣人由京來 
[浙省撫轅抄]  
　　二月十二日次挑縣王蔭堂由楊廟厘局交卸回省禀到候補布經歴王澄厘捐局委柴橋茶捐局差叩謝 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[衰年遇騙]  
　　六合某甲向以力田爲業夫耕婦饁相敬如賓𤱶畝中固自有眞樂也惟年逾花甲嗣續猶虚筋力漸衰不能作苦近遂貨其田産移居秣陵城北唱經樓後街編賣筲箕等物以餬口同里某乙向以挑販竹器爲活素稔甲嘗販甲貨轉售以覓蠅頭虞詐俱無從無悞事前日見甲家　貨可值十二三元頓起不良心向之婉商云現南鄕適需此物往售可得重價可否先付定洋兩元餘俟銷貨後找清甲惑其言首爲之肯不圖乙一去無蹤竟如黄鶴不返甲無可追尋　　　駡乙無良而已 
[鄂渚官報]  
　　正月十三日麻城兩路口緝私江蘇候補直隸州楊壽春來省禀到十八日辭行候補通判劉宗植奉鹽道委辦文案赴兩院禀知署興　州事本任東湖龍兆霖赴任並謝委辦襄　發審局候補縣徐人灋自讓請假回省禀到湖北署提督吳軍門鳳柱拜會十七日辭行辦理漢鎭電報局分省補用同　李毓森奉督憲委添設田家鎭電報局禀知十四日候補縣茹朝政稟奉江漢關行往德安府公幹十五日江蘇候補道黄祖絡進見　利縣黎垿見辭赴任十六日藩憲脾　天門縣縣丞員缺　本任之楊光杰回任十七日管帶本師新副右營候補叅將方傑進見委辦宜昌川鹽局候補道陳進見二十一日辭　督銷局江蘇題補道張進見十九日代辦武昌府提調候補府宋承霖禀知學院本日開考武昌府江武咸嘉五學生員正塲候補通判林源奉善後局委解廣西軍餉禀知候補縣左興寅奉委請領火牌並解餉自京回省禀到管帶濟川輪船候選縣丞王震　禀送電線往田家鎭念二日准補建始縣馬逢亨禀　謝飾知念五日候補縣胡豫輝自江夏武昌廣濟等縣查排單公文可省禀到前候補道吳寳森奉雲貴兩院會委坐催兩湖協滇新餉轉運同赴兩院禀知念六日署武昌左衛鄭瑞蘭謝飭知署孝感縣茹朝政自德安公幹回赴兩院禀到念七日新選長蘆天津鹽運分司運同楚秀往兩院謝咨文並辭往京新選鶴峯州劉棫林赴兩院禀見並銷江夏帮審案件差 
[揉雲館舊作]  
　　題張少梅先生焦山攬勝圖長江之源萬派來銀濤拍岸聲喧豗有客雄豪攬今古青猿白鶴同追陪讀書不如游歴好登山涉水胸懷開北固峯高瓜步闊潮聲怒激如鳴雷四圍一望天地小凌身直上焦先臺煙波秋遠浩無際怪魚跳浪相濟推几石奇花豁奇賞深林好鳥喚人回到此應教萬慮滌功名富貴心成灰光景流連良不易前途欲去轉徘徊歸後紀遊圖一幅山林畢肖洵有才挂壁晨夕欣相對囑我題句屢相催我更爲君進一語人生夢夢皆堪哀前巳無今後無古勝情勝景輕　埃不如名山積詩卷文章氣節傳鄒枚○早起有作 
寒梅無語倚籬東寂寞甘陪避世翁事到錯機心始悔詩拈險韻句偏工未驅車馬游山水願向田園種韮菘去景休教回首憶一片已透夕陽紅○庚辰人日前二日赴申江誌别空閨塵封鏡匣歎悽凉自理征衫涙數行往日行裝卿檢點此時槖筆客悽惶游雲何處容留足令月于今照斷腸四顧空閨酸到鼻夜臺寂寞更心傷愧無季子出羣才又向天涯逐梗來長鋏未彈先落拓征帆欲挂尚遲徊長行誰不愁輕出惜别人無勸早回最是多情隄畔柳年年送我出蘇臺○重到申江作此誌景艱難身世兩茫茫一葦而今已慣杭把袂先探諸舊雨驅車且喜剩輕裝雪泥有約勞人證花月多情笑我忙如此湖山傷躑躅空餘斷句入詩囊三年小别古春江物換屋移幻海邦　馬高車銷俠氣繁絃急管逐時腔家園風景思春韮逆旅情懷付夜釭賴有清樽消寂寞任他細雨濕寒牕[  吳縣藜牀舊主錄舊稿]  
[壽苕溪海上忘機客張遂生吟長六十]  
　　詩能稱伯酒稱仙家住苕溪柳岸邊琴劍隨身孤客况雲山滿眼臥游篇壯懔鬱鬱青萍劍情夢依依錦瑟弦君曾兩度悼亡愛說伏波誇矍鑠輪蹄曾過玉關前君曾從我關外○溪山墨潑板橋斜京兆風流杜浣花君工繪山水己許忘機遲白髮每逢餘興拍紅牙堦前蘭玉人中鶴案上琴書客裏家畢竟逍遥君有福草堂今又醉春霞[  吳縣管斯駿秋初氏草]  
[酬浯江侣梅菴主盧君松志見懷之作謹步原韻呈政]  
　　倚劍長天首一昻恨無知已話連牀花開硯化思良覿笙譜陔南補舊亡文字因緣如舊雨鬚眉潦倒撫空曩何時樽酒傾心由海上同求避榖方[  藜牀舊主稿於申江可壽齋書局]  
[戰君黼卿恩藻去秋客虞山有見懷之什特步原韻郵政]  
　　詩料宜從客裏尋人離鄕井愛清吟捫心愧我書擔誤覿面期君酒共斟宋艶班香規短燭郊寒島瘦寫幽襟滬江風雨虞山月兩地頻祈惠好音[  吳縣藜牀舊主枕上草]  
 
 

Page 10

 
 
[西論照譯]  
　　西報著有英德兩國關係論一篇謂近時德法兩國銳意經營屬地英國人民感懷疑懼不免議論沸騰至商民之旅居亞非利加西部者更覺時生紛議近日德國復在威它利等處撤去英旗換建德旗德廷聞報迅派遠征兵艦前往英廷亦有派船之說誠如是則兩國之棄好尋仇爲期不遠矣當德國開議院時有議員對衆宣言曰照我德國現在形勢所有海軍祇能保守海二尚不能經略屬地况益以介居强敵之間四面受制乎語未旣首相俾思麥憤然起立曰爾謂我邦處强敵之間四面受制所言强敵者果何所指而云然願聞其說　意近時惟與英稍有異議苟英執政不識時勢或與我出於一戰然我意未必然也若英國必欲與我爭亞非利加屬地我豈不能擾其他處屬地以報在英廷豈肯妄與我邦開戰自蹈危機哉且爾謂我國海軍非天下第一不能經營屬地其說更謬請觀法國目下海軍遠不如英而法政府果斷英敏决意經略四方撫有屬地豈非事在人爲哉若必待整頓海軍駕乎英國之上然後行事倘斯時英法兩國合力而來則我邦仍必不克支持非計之得　此論一出歐洲各新聞舘皆議論風生卽泰唔士新聞持論最平者亦深服俾思麥之高論英之改黨一聞是說咸以理藩院卿優柔寡决以致耗魯毛魯巴及亞非利加等處被德所併馬逹加司加等島爲法所有各新聞亦評論沸騰各抒已見由此觀之英旣不能坐視德之所爲則辦理頗爲棘手有心時事者當拭目以俟之 
[海國軍政]  
　　西報載有德國本年海軍省所定水師將弁員額及戰艦數目云海軍卿以下副卿一員後軍提督七員叅將七十一員遊擊九十二員都司百六十一員守備百六十員學生百十九名大小鐵甲船共二十四艘大戰船九艘砲船九艘巡羅船八艘習練兵船九艘運船二艘守港兵船十二艘合計共八十一艘此外派赴各外國保護商民者計十一艘在中東洋面者四艘在濠州者三艘在地中海南花旗東亞非利加北太平洋者各一艘蓋其經營整頓甫及十數年而威武奮揚已有如此誠不愧爲歐洲大國哉 
[日本新聞雜譯]  
　　近日朝鮮釜山來信稱目下該處人心安穩如常惟麻疹流行大半變爲痢疾旅居客子危懼異常商情全然不動終日閉門靜坐欲謀歸國者苦乏川資幾至坐以待斃云○朝鮮尹雄烈素有武勇之名昔年京城事變避至日本事平回國銳意練兵親赴咸鏡道傚日本兵制加意督操此次京城復亂尹氏幾及於禍敉定日趨闕請見韓王連日召對數次寵遇特隆云○駐泊長崎港之日進艦駛至神戸扶柔艦再往長崎因載運軍中所用物件故也聞金剛艦之外尚有二三艘卽日赴崎之說未悉確否○日本冋例叅議大員進出绵以巡捕護衛兹聞日廷以爲殊不雅觀擬嗣後另設護衛兵士伺候各大臣叅議云○聞川村海軍卿有調任他缺而以樺山侍　升補海軍卿之說○海軍省擬在全國戰艦上櫃設傳音電機業已向外洋購辦一俟到來卽撥交各縣架設云○横濱某洋行於前月十六日接到外洋電報言英德法三國近有齟齬之事絲商一律停辦等語查三國因何紛議實難臆測有謂法國見德國襄助中國而英國以法事不了有害商務加以法兵艦擅搜英國商舶因此積有違言但法國現適與中國搆兵而謂其再取遷怒於德國我實不能無疑也或者彼之奸商揑造假電以愚絲客妄冀絲賤銀貴亦未可知也○近時天時冷熱不調小兒多患疾病大坂一府患者千餘約有八成可保無虞云○本年三月爲會議之期兵庫縣於十八日會議議員以民情困疲擬將中學校經費裁去座中衆議僉同云○美國人素好日本風俗近有美商向西京井上大丸處定買日本絲布衣服一百件又向五條橋之川合五兵衛處定製日本傘數百柄寄回本國云 
[尚江栽柳]  
　　武穴至壠坪一帶江岸現經湖北大憲委員督率勇丁徧栽楊柳每樹相間四尺聞將調綠營兵移紥該處以固江防果如此則吳頭楚尾又見細柳軍容矣 
[整頓院規]  
　　杭垣大廟巷内之紫陽書院省垣三大書院之一也今歲本聘張子虞庶常掌教庶常力辭不就遂改請吳左泉部曹主是席焉吳本寒士以筆代耕未通籍時在院中疑業最久一切積弊皆所親歴故能洞若觀火其最可痛惡者莫如住院之人往往聚衆滋事搶巷鬧考甚至酗酒　賭藏奸唆訟正不僅毁傷薪木蹧蹋屋宇已也故由部曹禀請各憲大加整頓以除陋習而挽頽風所有一切送卷早已諭知監院無論親戚交好概不破例以免鑽管請託故今歲之肄業紫陽者一洗從前積習云 
 
 

Page 11

 
 
[光緒十一年二月初八日京報全錄]  
　　宫門抄○上諭一道錄前○發抄旨五道○新撫劉奏各員借補邊疆要缺摺○江督曾等奏耆員五世同堂籲請旌表摺○新撫劉奏請革員免議片○大臣謙奏揀員試署知縣要缺摺○陝撫邊奏爲期滿甄别夾片○河督成奏黄河凌迅安瀾摺○二月初八日禮部宗人府欽天監廂藍旗值日内務府引見二十八名○芸公謝准其開去差使恩○順天府奏京師得雪三寸有餘○召見軍機周家楣○發抄張之洞等奏試用鹽大使趙爾璽等期滿甄别奉旨吏部知道單併發欽此○又徐聞令楊逢篁留省學習奉旨吏部知道欽此○奎斌奏交城令賈成霖調徐溝令奉旨吏部議奏欽此○又河曲令徐永吉調大同令奉旨吏部議奏欽此又朋馬兵米綠營公費等項用欵報銷奉旨該部議奏戰五件併發欽此○○欽差大臣督辦新疆事宜尚書銜甘肅新疆巡撫二等男臣劉錦棠跪奏爲新設邊要直隷州知州員缺揀員試署著有成效懇請實授以資治理恭摺仰祈聖鑒事竊全疆甫就盪平遺黎初集南路新設郡縣諸凡創始纒民語言文字隔閡不通與内地情形迥别州縣爲親民之官非得明幹耐苦邊情熟習之員久於其任安輯撫綏難資治理臣前奏設南路各缺請照吉林新章由外揀補一次當經部臣覆准由臣先後委員試署在案又前奉部章甘肅升調補缺變通辦理無論何項缺出擇人地相宜之員請補俟軍務告竣另起序補班次各等語兹查温宿直隷州知州地當冰嶺冲要轄境遼闊撫馭率屬政務殷煩應作爲冲煩疲三項要缺疏勒直隷州知州撫輯四氓兼需彈壓外部現值辦理商務應作爲冲煩疲難四項要缺以上二缺臣營無合例堪以請補之員該署温宿直隷州知州甘肅候補知府陳名鈺老成穩紳爲守兼優署疏勒直隷州知州分省補用知府蔣誥性情質直通逹治理該二員均在甘肅新疆軍營歴練有年其於邊徼形勢士俗民情最爲熟習上年八月間委署斯缺設官之初經營部署講求吏治遇事躬親地方日見起色現届試署期滿輿情愛戴未便遽易生手應請補授各該實缺俾得從容展布期收成效惟以知府借補直隸州知州員缺銜缺稍有未符但人地相需例得專摺奏請除將該二員詳細履歴謹另繕清單恭呈御覽合無仰懇天恩俯念邊陲員缺緊要難拘成例准以三品銜升用道甘肅候補知府陳名鈺借補温宿直隷州知州員缺以道銜分省補用知府蔣誥借補疏勒直隷州知州員缺實於邊疆吏治民生大有裨益如蒙俞允容俟接准部覆卽行送部引見以符定例臣爲邊才難得因地擇人起見是否有當謹會同陝甘督臣譚鍾麟恭摺具奏伏乞皇太后皇上聖鑒訓示施行謹奏軍機大臣奉旨吏部議奏　併發欽此○○太子少保革職留任兩江總督臣曾國荃頭品頂戴江蘇巡撫臣衛榮光跪奏爲耆員親見七代五世同堂籲請旌表以昭人瑞恭摺仰祈聖鑒事竊據江寗布政使梁肇煌詳據揚州府知府宜霖詳據江都縣知縣謝延庚署甘泉縣知縣朱公純會詳准府學教授陸筠等移據四品頂戴員外郎銜禮部主事汪國鳳等呈稱竊有頭品頂戴前任常鎭通海關道周頊現年八十八歲係貴州貴筑縣人寄居揚州由禀生應嘉慶二十四年已夘科貴州鄕試中式舉人二十五年庚辰科會　中式進士以庶吉士散館改職部曹歴官禮部主事員外郎江南道鹽察御史吏兵二科掌印給事中充道光己亥科順天鄕試同考官庚子科湖南鄕試正考官二十一年簡放江蘇常鎭通海道二十二年四月到任旋因鎭江失守奉旨革職同治三年委辦裏下河捐輸提解餉項出力奉旨賞加道銜七年復因捐解餉項出力奉旨加三品銜光緒五年已夘科重赴鹿鳴筵宴經前江蘇撫臣吳元炳具奏奉旨着賞給二品銜欽此六年庚辰科重遇恩榮筵宴復經奏奉諭旨周頊着加恩賞給頭品頂戴等因欽此欽遵各在案該耆員上事祖父親承訓誨現在年近九旬有子軫智一人孫資楨等三人曾孫豫勤等七人元孫甲科一人實係五世同堂親見七代核與旌表之例相符職等籍隷揚州先後肄業見聞較確不敢安於緘默伏查定例三品以上大員凡有恩遇由州縣學詳請督撫專摺具奏今耆員周頊曾蒙聖恩賞給頭品頂戴與三品以上大員無異開造事實系圖呈乞詳請具奏以彰人瑞等情由該縣學造册詳由府司核明轉詳前來臣等覆查耆員周頊文章名世詩禮傳家早登甲榊釋褐探杏苑之花旋列諫垣簪筆疏栢臺之草洎乎解組歸田宏樂育而門盈桃李授經講舍善詒謀而室繞芝蘭歴八秧之春秋壽增鶴算沐五朝之雨露慶衍螽斯事祖父而親承色笑昔時孝養無虧撫曾元而教有義方此日儀型共仰宜邀寵錫之天恩用紀昇平之人瑞除册結咨送部科查核外謹會同江蘇學政臣黄體芳合詞恭摺具陳伏乞皇太后皇上聖鑒訓示謹奏軍機大臣奉旨禮部議奏欽此○○劉錦棠片再臣前奏叅阿克蘇善後局員留甘補用知府李培先掬取餘粮違例折色請先行革職歸案訊辦一摺奉旨着照所請該部知道欽此遵卽恭錄轉飭查辦去後嗣據已故阿克蘇道羅長佑接辦局務署理温宿直隷州知州陳名鈺等詳覆遵飭確查巳革知府李培先經徵倉粮照數盤量查無多取餘粮實據亦無納戸告發其該革員經收折色糧二千七百八十石九斗五升八合委因是年阿屬收成歉薄粮少銀賤該花戸人等再四懇求願照市價折色交倉折收銀兩業經照數移交後任結報清楚等情並將該革員押解來營經臣覆核無異自應擬結此案已革知府李培先經徵倉粮既據照數盤量並無多取餘糧實據應免置議至徵收折色雖據花戸情願折交所收價值亦與市價相埒並未入已究屬壇更舊章有違定制咎有應得旣經革職應毋庸議是否有當謹附片具奏伏乞聖鑒訓示施行謹奏軍機大臣奉旨著照所請該部知道欽此○○奴才宗室謙禧跪奏爲遵照定章揀員試署口外知縣要缺恭摺具奏仰祈聖鑒事竊查朝陽縣知縣希凌阿調補圍塲粮捕同知所遺朝陽縣一缺自應另行揀員請調查奏定章程内開嗣後平泉建昌赤峤朝陽四州縣缺出先於灤平豐甯二縣内揀調如二縣内實無合例堪調之員再由奴才會同直隸總督于口外揀發及勞績保留熱河補用人員内曾經委署地方並無貽誤者酌量題署等語查朝陽縣知縣一缺管理士默特等旗蒙民雜處地方遼闊政務殷繁毗連奉省爲口外煩缺州縣中最要之區必須精明幹練熟習情形之員方克勝任現在熱河應調之豐寗縣知縣文卜年欒平縣知縣英順均與此缺不甚相宜未便遷就既無可調之員自應遵章在於熱河曾經委署地方並無貽悞之揀發及勞續保留人員内揀選試署查有揀發知縣富賚現年三十八歲係正白旗滿洲常恩佐領下人由廪生中式同治九年庚午科舉人光緒二年五月在部投供候選五年九月經前任都統崇綺奏請揀發十月初五日欽派大臣揀選十五日欽派大臣騐看十六日原筆圈出富賚着以知縣發往熱河差遣委用欽此十一月十五日領照十二月初六日到郡六年七月經前任都統崇綺派理刑司帮辦兩次光緒八年委署赤峯縣知縣是年九月十三日交卸查該員辦事勤能才具開展前經委署要缺並無貽悞整頓地方緝捕盜賊著有成效以之試署朝陽縣知縣員缺實堪勝任與定章亦屬相符由該護理熱河道嵩林具詳前來合無仰懇天恩俯念邊缺緊要准以揀發知縣富賚試署朝陽縣知縣於地方大有裨益如蒙俞允俟該員試署一年果能辦理裕如再請實授所有遵照定章揀員試署知縣緣由謹會同直隷總督臣李鴻章合詞恭摺具奏伏乞皇太后皇上聖鑒謹奏軍機太臣奉旨吏部議奏欽此○○邊寳泉片再准部咨道府州縣無論何項勞績保奏歸入候補班人員到省予限一年察看才具分别補用等因兹有候補知縣張孚禴曹仲生曹二員均於光緒九年十二月到省連閏計算試看一年期滿例應照章甄别據藩臬兩司會詳前來奴才查張孚禴才具明白趨公謹愼仲生年力尚健辦事亦勤均堪以繁缺補用謹會同陝甘總督臣譚鍾麟附片具陳伏乞聖鑒謹奏軍機大臣奉旨吏部知道欽此○○頭品頂戴河東河道總督奴才覺羅成孚跪奏爲黄河凌汎安瀾恭摺具陳仰祈聖鑒事竊奴才前將凌汛届期督飭道廳防護情形具奏在案查節逾冬至氣候嚴寒河内漸有就凌下注兩岸臨黄卑矮掃叚先經通令各廳營酌用有工料物預爲廂修高整密桂柳椿層擋禦並多俻打凌器具船隻派兵看守遇有冰凌近掃立卽敲打推行不使壅遏爲患兹巳節届立春陽回凍解據各廳禀報河溜順行工程悉臻平穩安瀾誌慶堪以仰慰聖懷惟桃汛瞬臨來源漸旺歲料爲修防根本節經飭催各廳上緊購儲現巳辦有成數其麻斤磚石亦令乘時採運仍一面催司赶撥銀兩嚴督南北道廳認眞分投　辦統限桃汛以前一律全完不任稍有遲延短少以重工防所有凌汛安瀾緣由理合恭摺具陳伏乞皇太后皇上聖鑒謹奏軍機大臣奉旨知道了欽此 
 
 

Page 12

 
 
[光緒十一年二月初九日京報全錄]  
　　宫門抄○上諭三道錄前○學政馮奏爲辦理科試並舉行選拔摺○晉撫奎奏請賜卹夾片○又奏請移駐巡檢并撥珢建署夾片○又奏飭知縣各回本任片○閩督楊奏請補外海水師要缺摺○陝督譚奏請借補叅將摺子○西撫潘奏通判試用一年期滿夾片○新撫劉奏請更正各員名字夾片○二月初九日兵部太常寺太僕寺八旗兩翼值日内務府引見四十名○那公假滿請安○國炳謝准其開缺恩○睿王請假十日○榮公請假二十日○内務府奏派致祭馬神派出嵩申○召見軍機○○河南學政臣馮文蔚跪奏爲恭報微臣科試彰衛懷河陝汝及南陽各府州生童並舉行選拔情形仰祈聖鑒事竊臣於五月初九日謹將歲試完竣恭摺奏明在案嗣於七月初一日出省辦理科試先由彰德衛輝懷慶三府次及陝州河南府汝州南陽府計自七月初七日開棚至十一月二十日竣事各府州縣應試人數與歲考時不相上下文風均有蒸蒸日上之機一切約束關防臣倍加嚴密生童俱恪守規矩罔敢逾越至選拔一科爲他日朝廷棟樑之任臣尤悉心校閱兩塲皆當堂面試坐守完卷視其器識閎遠文藝優長者擇尤錄取兾得文行交修之士以仰副聖主育才至意中州夙稱理學之邦士多循謹臣於下學講書及發落之日諄切誥誡勉爲實學並捐資刻印孝經小學等書徧給生童爲之口講指畫俾知顯親揚名持身涉世之道以涵養其性情仍督飭各學教官勤加訓迪認眞月課以端士習而振文風臣沿途輕過地方二麥普種由南陽回省一路均得雪澤民情極爲安謐堪以上慰宸厪所有微臣科試五府二州並隨棚舉行選拔情形理合恭摺具奏伏乞皇太后皇上聖鑒謹奏軍機大臣奉旨知道了欽此○○奎斌片再臣接准大同鎭總兵張樹屏咨稱樹軍步隊營官記名總兵衞天成安徽合肥縣人咸豐四年投効安徽大營以能戰獎拔把總同治元年隨同前兩廣督臣張樹聲招募樹軍從征江浙歴經克復常熟昭文江隂無錫常州湖州各府州縣復剿捻於直東江皖豫楚等省積功薦保以總兵記名簡放並克勇巴圖魯勇號同治九年隨同樹軍來晉防守吉鄕河干嗣委練撫標太原鎭馬步各營著有成效光緒元年隨張樹屏移防塞北每遇嚴冬奔馳於後山河漠間雪地冰天始終不懈以致積受風寒觸發舊疾於本年十一月初七日在營病故咨請奏懇賜卹前來臣查該總兵壯歲從戎臨陣勇敢轉戰南北各省不避艱險屢克堅成疉平巨宼迨隨樹屏來晉操防又閱十有五載無間寒暑備歴辛勤兹以在營積勞病故殊堪憫惜合無仰懇天恩俯准將記名總兵衛天成勅部照軍營立功後在營積勞病故例從優議卹之處出自鴻慈謹附片具陳伏乞聖鑒謹奏軍機大臣奉旨衛天成着照軍營立功後在營積勞病故例從優議卹該部知道欽此○○奎斌片再山西豐鎭甯遠兩廳駐紥邊外東連宣化西接歸綏轄境本極遼闊近來官荒牧廠漸次升科農佃益多村落日盛豐鎭廳屬之二道河村距廳一百八十里該處與張家口接壤爲商旅來往冲途巡緝稽查均關緊要又寗遠廳屬之科布爾村距廳三百六十里該處係東西兩口往來大道毗連草地民蒙雜居良莠不齊最易滋事應在豐鎭屬之二道河村及甯遠廳屬之科布爾村添設分防巡檢各一員以資彈壓惟是另議添設未免經費難籌不如移僻就冲較爲簡便查豐鎭大莊科巡檢距廳止八十里甯遠後營子巡檢距廳止百餘里該二處離城較近地方偏僻戸口稀疏卽無分防之員亦易爲治擬請將豐鎭屬之大莊科巡檢移駐二道河村甯遠屬之後營子巡檢移駐科布爾村如此一轉移間在宫缺並不加增於邊地方有裨益該巡檢等廉俸役食及一切應支之欵悉仍照各原缺舊制支領惟二道河村科布爾村各應添建巡檢衙署一所所需工料銀兩擬卽在於豐甯二廳徵收押荒項下動撥俟接准部覆後再行分飭辦理據歸綏道阿克逹春由藩臬兩司會詳請奏前　理合附片具陳伏乞聖鑒勅部核覆施行謹奏軍機大臣奉旨該部議奏欽此○○奎斌片再五台縣知縣王步墀去歲因禁種鶯粟不力奏請撤任責令帮同各縣勘禁以觀後效兹查該員自撤任以來頗知奮勉應卽飭回本任又署檜　縣事准補渾源州知州唐元齡飭赴新任所遺員缺查有岢嵐州知州李德埏堪以調署其遞遺岢嵐州員缺查有卽用知縣李翊燽堪　署　又署平定直隷州事准補保德直隷州知州蔣拱辰飭赴新任所遺員缺查有沁州直隷州知州吳承恩堪以調署又代理歸化廳撫民同知試用通判鳳鼎撤省遺缺查有調署甯遠廳撫民通判恩承堪以兼署據署藩臬兩司會詳前來理合附片陳明伏乞聖鑒謹奏軍機大臣奉旨吏部知道欽此○○帮辦軍務頭品頂戴閩浙總督臣楊昌溶跪奏爲外海水師遊擊員缺另行遴員請補以重職守恭摺仰祈聖鑒事竊照浙江定海鎭標中軍遊擊葉榮慶劾叅遺缺輪用儘称人員因浙省無合例儘先經前督臣何璟先後請以外海水師升用之錢塘營都司徐錦堂等升補均奉部駁核與輪缺章程不符並以劉德安請補福建海壇左營游擊爛經議駁是浙江外海水師遊擊儘先本班仍有合例人員行令另揀合例人員請補等因查定例水師遊擊缺出本省無合例之員准於閩浙兩省通融題補又浙省六缺爲一輪如儘先無人過班應以揀發班次補用人員請補各等語浙省並無合例儘先及揀發遊擊其部指之儘先遊擊劉德安先因奉查保案核准收標係在出缺之後且現已由臣仍請補海壇左營遊擊應請毋庸核計至閩省水師儘先遊擊如吕文經張成均因案革職鄭渙掣補澎湖右營都司案内甫於定中出缺之後給咨晉引蕭殿良艾添喜劉得騰鄢澤麟均已病故王康林張玉峯改水案内均應給咨虞先步收標覆准在出缺之後亦俱乏員請補自應援照通融之例在於閩省揀發班次内遴員更補第名次在前之補用遊擊宛乾元應行改水陳茂芳以都司降補均應剔除外惟查有留閩外海水師補用遊擊劉振光年五十二歲廣東石城縣人由行伍隨軍勦匪屢立戰功於鎭城三次解圍案内保奬咸豐十年十二月二十日奉上諭着以遊擊升用欽此續經奏請照原保官階留於閩省水師補用光緒四年四月初五日奉旨允准並奉部咨註册按留閩奉旨之日爲始歸入揀發班内照章請補光緒四年十月收入督標水師營候補該員才具樸勇水務明練搶砲亦嫺以通融請補定海中營遊擊洵堪勝任核例相符合無仰懇天恩俯念外海水師員缺緊要准以該員劉振光補授浙江定海鎭標中營遊摯於營務洋防均有裨益如蒙俞允俟部覆到日卽行給咨送部引見恭候欽定除飭取履歴另咨外謹會同浙江巡撫臣劉秉璋浙江提督臣歐陽利見合詞恭摺其奏伏乞皇上聖鑒飭部議覆施行謹奏軍機大臣奉旨兵部議奏欽此○○頭品頂戴陝甘總督臣譚鍾麟跪奏爲揀員借補要缺叅將以裨營伍恭摺仰祈聖鑒事竊甯夏鎭屬靈州營叅將周玉堂因案革職遺缺據署甯夏鎭總兵李泰山呈稱在於標路各營揀選得升用提督勤勇巴圖魯玉泉營遊擊盧萬德戰功夙著練逹有爲在任年久營務曉暢堪以借補造册詳請酌核前來臣查玉泉營遊擊盧萬德老練穩愼營務講求以之借補可期勝任合無仰懇天恩俯准以該員借補靈州營叅將如蒙俞允應請勅部先給署札俟防務一律告藏卽行給咨赴部引見以符定制定所遺遊擊員缺陝甘現有合例人員由臣另行揀補除將盧萬德履歴清册咨部外謹會同甘肅提臣周逹武合詞恭摺具陳伏乞皇太后皇上聖鑒訓示施行謹奏軍機大臣奉旨兵部議奏欽此○○潘鼎新片再准部咨同知通判等官試用期滿詳加甄别具奏等因兹查有試用通判沈翼周業已試用一年芿滿據藩臬兩司出具考語詳請甄别留省照例補用前來臣查試用通判沈翼周才具幹練年力精强歴經差委並無貽悞應請留於廣西遇有缺出照例按班補用除履歴咨部外謹會同兩廣總督臣張之洞附片陳明伏乞聖鑒訓示謹奏軍機大臣奉旨吏部知道欽此○○劉錦棠片再五次剿平邊宼案内經臣列保之分省補用從九品南濟鳳請賞戴藍翎陝甘補用守備那廣義請免補守備以都司仍留原省補用守備銜拔補干總蕭成烈請免補千總以守備儘称補用並請賞換花翎光緒七年五月二十日奉旨允准欽遵行知在案兹據總統西四城各軍提督董福祥禀稱南濟鳳原名鳳濟統領湘軍提督湯彦和禀稱那廣義原名廣彦蕭成列原名承烈均係繕寫錯悞先後禀請附奏吏止前來臣覆核無異合無仰懇天恩俯准勅部將前案准保藍翎南濟鳳改爲南鳳濟留陝甘補用都司那廣義改爲那廣彦花翎補用守備蕭成烈改爲蕭承烈更正註册俾免歧異出自鴻慈除咨部外謹附片具陳伏乞聖鑒訓示謹奏軍機大臣奉旨該部知道欽此 
 
