# 1890 - 118 - 4906119

 

Page 1

 
 
[點石齋發售各種精本石印書籍]  
　　硃批雍正上諭御纂五經策通纂五經文準經藝淵海五經備旨三層佩文韻府三層淵鑑皇朝各直省地圖十三經廿四史策案大題觀海初二集小題觀海大題文府小題文府試帖三萬選試帖五鳳樓試帖宗海經餘必讀八賢手札元魁大成増補角山樓先正事略○齋種類繁多不及備載擇共尤者登報以供海内文人賞鑒價當格外從亷卽希光顧爲盼發售處一在三馬路申報舘東隔壁又設分局在二馬路橫街三層樓紅墻洋房内此佈 
[賑物求售] [  申報館恊振所啓]  
　　本舘開辦賑捐以來蒙海内諸同仁捐助各種貴物早已製成彩票將次售完矣茲又承陸續助下廣東譚寳宧齋婦科調經白帶丸十料又立止丸種心胃氣痛藥五料漢玉圖章一个隸　五十部吳都法乘一部石印小耕石齋畫譜廿部東洋漆水錦匣一具内裝感應編巧色瑪瑙搬指一个石印古篆文集楹聯二十部每部價洋二角未及編入彩物之中是以另行求售諸君子有情殷匡救者請臨本舘選購庶幾裘成案腋飢民得早慶來蘇乎 
[痧痘探原論]  
　　竊觀滬濵爲英華薈萃之區何事𫉶有惟痧痘一端業是科者幾若晨星邇日徐君石史倡論於前李子紫璇繼言於後意甚精詳言中窾竅洵可使後人奉爲圭臬之二公者一係鐵畫銀鈎之外精究岐黄一乃杏林橘井之　情殷保赤拜頌之下手難忍釋顔益加慙僕於痧痘一事僅得一知半解見獵心喜技爲之癢爰摭先哲之遺言謬作痘原之末議婢學夫人難免方家一笑也嘗思治標　必推其本淸流者必溯具源而治痘者焉可不究其原哉夫痘爲先天之毒醫家莫不知之而其毒之何自而來何處藏匿何以命名何時發洩則往往語焉不詳兹試一一述之或日因其母懹胎之時無所顧忌好啖辛酸之味及夫腥羶燔炙之物其氣蓄於胞胎之中嬰兒受之發而爲痘其説謬矣盖痘之毒由淫火所致自乾坤交會二五妙合之際形未成而毒已藴其中是毒也實自父精母血中來兒之贜腑肌膚何莫非父精母血所成則其毒將遍藏於兒身内外耶日非也夫胎者乃相火動而結成相火命門也故三穢之毒仍寓於兒之命門郭鐵室原痘論以毒寓命門爲謬乃謂其毒孕育於周身然旣孕育於周身曷爲其肇發也復由於腎而脾而肝而胃而心而肺乎况嬰兒初生先有兩腎命門介乎兩腎之　所以無形之淫火先藏於命門耳至毒之發也不日瘡瘍而日痘者何也溯痘疹一書出於漢後豈漢代之前無此淫火耶盖上古之人謹身節慾雖亦賴此火以成形惟受之淺則發之輕厥後世風日替淫慾無度其毒益厲前賢憐憫其苦乃著方書以救世因其出如豆粒遂以命名亦象形之義也痘毒旣由先天所藴則生成之後卽當發洩緣向遲早不同盖淫火猶石中之火必待金石相搏而出若兒之正氣充盈則客氣不能感觸待至正氣稍虧天地邪陽之氣乘虚而入搏擊而動斯乃發洩之時也痘旣發矣猶有順險逆之分此何以故試因其所行之經而論夬淫火寓於命門而肇發於腎自腎脾胃肝心肺次第相傳透之肌膚是爲正途痘之出也全賴氣血以領載之心主血肺主氣以故行至心肺二經而發者爲　肝爲血海胃爲氣海毒行於斯熱亦蓄於斯肝熱則血瘀胃熱則氣亢痘無氣血烏能透達豈不殆哉然猶可行肝之氣而血自流發胃之陽而氣自達則毒亦得以解散惟兒之生死在乎治者之得失故謂之險若夫毒結於脾腎二經則難上徹矣脾屬陰土爲毒薰灼培養之生氣伐焉腎乃陰水被火燔炙氣血之根源竭焉欲其透至肌膚不亦難乎故名日逆至於用藥一端凉熱攻補各有所宜如陳文中每用異攻木香等散峻熱之藥張子和多用白虎黃連等湯寒凉之劑汪月岡常用黃龍丹以攻之朱產修有用四君子湯以補之然皆各有心得不可妄論其偏貴乎施之的當若失之毫厘則謬以千里必也推詳脈候審辨寒暄察氣血之虚實觀形體之强弱騐痘點之形色論毒火之盛衰隨機應變自然化險爲夷若夫臨症用藥攻斯道者自有權衡僕庸愚膚見曷敢妄參末議又有麻疹則别爲一端試再言之夫痲者卽俗所云痧子也内經日少陰所致爲瘍疹是也斯乃君火餘熱感觸時邪鑠動肺金而發又日麻屬於脾金鏡錄亦日毒藏於脾熱流於心靑囊大全日麻疹屬陽係天行時疫之熱藴於人身爲少陽相火所因復遇外感留戀於胃其熱毒之氣熏蒸肌膚而成麻二説雖殊其理則一僕心有塞茅胸無成竹孰　孰非焉敢臆斷姑以愚見言之大抵麻疹係小兒感受天行時疫之氣伏於脾胃釀成熱毒不能和解或因内傷或遇外感爲君相之火激發由肺經而出肺主皮毛故現於皮膚其症屬陽故欲出之時腮紅眼赤其毒淺鮮故透發三日而漸回此麻疹之原委也是否有當還乞高明指示焉以上所言係海上莊君子琴來稿本館於醫學未經涉獵故凡論病之説鮮有登錄惟見此稿先論受毒之由次言順逆之故終言用藥之法謬者駁斥之是者引伸之洞澈詳明有條不紊較之尋常之專取醫書抄撮者實有上下牀之分因列諸報端以供衆覽非敢自破其例也 
[諭旨恭錄]  
　　○三月初四日奉上諭户部奏遵議續昌所交左翼監督盈餘銀兩一摺所交盈餘銀二千二百三十一兩零着交廣儲司餘依議欽此同日奉上諭户部奏遵議符珍所交右翼監督盈餘銀兩一摺所交盈餘銀一千一百四十五兩零着交廣儲司符珍短收額内盈餘銀兩應得處分着加恩寛免餘依議欽此同日太常寺題四月初一日孟夏時享太廟奉旨朕親詣行禮後殿遣隆懃東廡遣榮頣西廡遣兆玨各分獻欽此又題初二日常雱大祀天於圜丘奉旨朕親詣行禮四從壇遣德壽恩慶錫光英俊各分獻欽此 
[燕京日錄]  
　　禮部示傳四川舉人曾瀛森　悉限於卽日親身赴部伺候當堂問話勿稍延悞○本年恩科會試闈中稽察號舍巡綽監管飯夫水夫等差例由順天府撥派雜職人員入闈差遣順屬候補之員甚屬寥寥不敷派撥照章咨由直瀋司於候補印佐丞貳人員酌委進京入闈供差三塲完竣委無　誤回直後給予優差超委一次本科咨調直屬委員計四十人云○本年兵丁軍政右翼各營例於五龍亭正黃旗侍衛教塲較閲刻由値年旗以該教塲逼近北海倘慈舉行幸北海人馬聲　未能嚴肅擬改於北池子廂黃旗侍衛教塲較閲以照愼重禀請欽派大臣核奪各堂憲以五龍亭右翼兵丁在此較閲已二百餘載一旦輒行改地尙須請旨遵行此次軍政期内如遇皇太 
 
 

Page 2

 
 
后行幸北海立卽停止較閲毋庸奏請改地以符舊制○廂監旗護軍統領恩爲咨行事本旗護軍叅領兼行嚮導章京祥安於光緖十六年閏二月二十三日病故相應咨行嚮導大臣處查照○初四晨由南海齎出桌裿床座古玩陳設鋪墊計一百八十餘擡罩以藍龍黃袱由内總管李蓮英會同海部委員押解出福華門西安門西直門至頣和園在各殿中設擺以備皇太后臨幸○管理廂監旂漢軍都統肅親王定於本月初四日已初在東長安門外京察本旂世爵世職各員馬步騎射以備軍政除由印房知照各甲喇傳知應行京祭各員各帶弓馬於是晨前往該處預備考騐外計應京察之伯子男輕車都尉騎都尉雲騎尉恩騎尉計三十有七員云○盛京八旗宗室營額設主事筦理該營一切事宜向由該　正副管族長中選充三年期滿毫無貽誤例准以主事分部學習行走三年期滿奏留後遇有宗室主事缺出挨班補用現在宗室營主事春煕已届三年期滿辦事尙無錯悞循例簽分盛京五部學習行走一俟簽掣所出該營主事再行照章揀補經定署將軍分咨宗入府查照核辦矣○中書科例由内閣學士簡派旗漢各一員稽察一切事務豐裕甫閣學烈已升授工部右侍郎所遺稽察中書科事務一差經内閣開列滿内閣學士銜名一本題請簡派奉硃筆圏出内閣學士文治欽此聞文叔平閣學於初九日任事云○西四牌樓南錢串胡同有黑龍兒者日在賭愽塲中相徽逐西城各寳局無不熟悉家計本非饒裕偖債質物以作押寳之注十數年不知輸去多少妻子時受凍餒已亦衣履不整不意上月中旬在院兒胡同寳局中以五千之本竟贏得京蚨四千餘緡携以回家喜出望外妻子力勸從此勿賭該局見其贏如此鉅欸三日未來耍錢卽令人往找黑龍兒不肯再往賭局中人只得敗興而回黑龍兒尙恐别生枝節於次晨雇車裝物移往朝陽門外戚串處暫住從此力改前非不難成家立業語云敗子回頭金不換誠哉是言 
[西寗地震]  
　　甘肅西寗府地方於本年正月二十八日黎明時地震片刻卽止城内官署監獄民房幸均無恙惟西寗縣屬東川一帶地震較甚張家寨震塌民房多間壓傷人口牲畜平戎驛土城震塌數丈土房頽倒數間壓傷數人白土窪山巖墮落壓坍民房數楹壓斃男婦幼孩數人楊石泉制軍得報後卽飭該地方官妥爲撫恤已將情形馳奏九重矣 
[望風懷想]  
　　福建督糧道升署藩司張公國正老成練達操守淸廉初任延平府等缺後調署福州府其時地棍猖獗爭擾之事每月數十起公認眞拿辦渠魁首惡鮮有漏網者地方頼以安謐至今棍匪聞公之名猶毛髪悚然嗣法兵侵擾馬江人心皇皇十家九遷福州錢鋪所出空票被衆人紛紛支取錢鋪周轉不及危如纍卵公議出庫儲十萬金接濟各錢鋪奸民無所窺伺保全市面厥功匪小他如水患旱災公抱已溺已飢之心必首先拯救窮民無告者往往捐廉持贈故雖婦人孺子聞公之名無不起敬洵不愧爲萬家生佛也公之爲人雍容和厚事上馭下皆出以至誠故奇材偉略多出其門現聞公升任蘇臬閩省官僚賓幕紳士者民相與依依不捨攀轅臥轍瞻戀彌殷而三吳士庶興歌來暮者則早已引領而望矣 
[三山話雨]  
　　兼署臬司龍廉訪接篆以來痛除積弊公事十分認眞蠧役奸胥望見丰儀無不如芒刺背前日有甲乙二人因妻被人拐去擅到臬轅二堂厲聲喊寃未知准予辦理否○鹽船牙董葉某投禀鹽轅瀝陳鹽務陋規情形懇請查禁經本任鹽道龍鹺憲批示候飭官運局訊明核辦○南臺人烟稠密棍徒尤多疉經臬憲認眞拿辦若輩稍知歛跡最著名之犯　餘名又經海防廰唐司馬籖差購拿除暴安良司馬有焉○福州花會賭愽經官嚴禁業已歇絶兹聞南臺新舊賭塲死灰復燃陸續開張嗜摴蒱戲者如蟻附羶如蠅逐臭有地方之責者將何以處比○西關外下崎鄉有某甲因偷砲船上軍裝被船上勇丁立時喊拿甲胆敢拒捕以致毆斃現已禀報到縣經侯官縣盧太令提訊口供押候定讞 
[逆倫鉅案]  
　　鎭江訪事人信謂據維揚述及一事頗駭聽聞距城十餘里江都縣所轄施家橋地方有鄉人某甲者素行悖逆爲族隣所不齒酷嗜烟賭無所不爲祖遺田畝悉數售罄以供烟賭之用早年曾有肥田若干畝賣與同里張姓每至手頭窘乏卽向張姓找價纒擾不休月前又因借貸不遂竟萌惡念與妻計議欲將親女殺死棄於張姓田中爲藉屍訛詐地步其妻止之日爾父年邁雙目失明養此廢物甚屬無謂莫若將伊殺死送往張姓田中一則可飽私槖一則可省食用豈不兩全其美甲聞言大喜至晚置備酒食勸父飽餐食畢僞言送往親串家父不知是計躑躅隨行至荒僻之處甲遂將父撳地用鍬砍死負往張姓田中悄悄回來次早經該處人瞥見知甲平日以忤逆著名此事必係甲所爲赶急報知族長將甲夫婦一併拘獲押往宗祠詰問甲如有鬼神附體自供謀殺親父不諱衆人聞言駭極意欲送官誠恐株累多人不如私自了結將甲夫婦一併活埋以免後患衆皆稱善正欲動手適江都縣差役某乙因公至此查悉前情立卽回署禀報江都縣聞報大驚帶同刑仵往騐的係用鍬殺死遂將甲夫婦及族長隣右等共計二十餘人一併帶回收押申詳核辦以子弑父害理忍心慘無天日該族長不敢報官竟欲私埋了事洵屬不成事體鄉愚不諳律例動輒得咎可憐亦可笑也 
[盜刦錢莊]  
　　京口晋源錢莊東人侯某東鄉建璧人也初八夜二鼓後突有盜匪二三十人劈門直入刦去銀洋衣飾約値數百金幸人口均避夾墻内得以無恙次早侯某赴縣請追王邑尊立卽前往履勘一面飭捕跴緝務獲究辦 
[儲憲過掦]  
　　江安粮道馬植軒儲憲恩培於本月十二日行抵掦州府縣各官均至碼頭迎迓憲駕旋卽入城拜客傍晚回舟掦帆北上 
[姑蘇雜事]  
　　閶門内老人和瑞記綢縀庄夥某甲因事辭歇困守家園屢向吿貸總難如願某日先行服毒奔至店中少焉毒發難熬踣仆於地店中人急延醫施治終於藥石無功斃後經坊保報官吳縣凌明府親蒞騐明塡冩屍格命好爲棺殮並着店主永遠貼家屬養贍之資○喬司空巷某姓家夫婦二人年逾大衍膝下一子讀書甚聰明人亦温文爾雅夫婦鍾愛彌甚比之掌上明珠初九日出外不歸殊深詫異正欲倩人偵訪驟聞某處溺斃一童奔往察之的係其子夫婦過於哀痛竟類痴癲每見街上幼孩卽上前抱持喜日汝未死耶囈語百出無可醫調噫玉樹凋霜金環掩月傷心之事亙古如斯正不必漢武登臺 
[格致書院已丑秋季課卷出案]  
　　已丑秋季格致書院課題係東省登萊靑道憲盛杏蓀觀察所命其題爲問海軍衙門議造漢口至蘆溝橋輪車幹路以資拱衛或謂漢口至信陽州山路崎嶇工程倍費或謂取道襄樊路較平易或謂由浦口起可兼運長江下游各省貨客南北幹路自係定策取道遠近難易平陂繁簡將來勘擇不厭求詳如有熟諳輿地之學精核工程之計以及如何分籌官本商本不借洋債不買洋鐵以期有利無弊盍詳晰以對並可繪圖立説備轉陳採擇焉當時各卷已齊彚寄烟臺敬呈觀察鑒閲昨奉郵筒業已區定甲乙今將超特等名次曥列如左計取超等十二名鍾天緯單秉鈞華國治張玠車善呈吳壽萱楊毓輝程瞻洛錢淸臣蔣同寅趙鴻儀朱澄叙特等二十名吳佐淸張景星孫廷璋程嗣伊楊家禾陳作梅于　孫乃延時大訓沈毓桂鄭其裕吳兆麒沈邦達李寳鑄鍾樹績王鉞陳維謨笪世勳呂翊鳳許天保其列入一等者不復登錄此次所閲各卷極爲詳細總批之外旁批眉批曲折盡致靡不瑕瑜悉見妍醜畢呈譬諸秦鏡高懸物無遁形觀察於躬親政事之暇而自抉别文字如此之愼密眞可謂扶輪文囿垂範儒林者矣又復特沛廉泉俾肄業諸生實惠均沾有加無已超特等加獎花紅凡一百有五元於以歎廣厦大裘無乎不徧及也書院例有正奬二十五兩以供膏火費今計超等首名正獎十兩加獎十元二名正奬七兩加獎八元三名正 
 
 

Page 3

 
 
奬五兩加獎七元四名正獎二兩加奬六元五名正獎一兩加獎六元六名至十名各五元十一名至十二名各四元特等一名至五名各三元六名至十名各二元十一名至二十名各一元自出案之日爲始凡肄業諸生欲閲視課卷領取奬銀者仍至三馬路格致書室持票前往可也超特等課卷留於書院以便山長核選發刻卽列在一等者例不發還將來存院備查藉　其學問識見是否日有進境亦磨礪人才之一道也 
[示約文童]  
　　補用府升補通州直隸州松江府上海縣正堂隨帶加入級紀錄十次裴爲科考事案奉憲行本年三月二十日縣考等因業經出示曉諭並移學遵辦在案現已届期所有考塲條約合行列榜示知須知榜者計開一考試童生首嚴保結以杜頂冒凡與考諸童務各先期赴學報名面會廪保親塡年貎三代從師姓名兩隣五童互結保生認磪畫　毋許徇情濫保及匿喪冐籍鎗替等弊亦不得挾嫌阻抑違者立拿分别究辦一考試正塲後另行示期專考性理孝經凡與考諸童先期赴學報名親塡公座册送縣扃試各該童愼勿自悞一各童自備試卷臨考之日四鼓聽放頭砲各童起身五鼓聽放二砲各自檢點考具三砲各童齊集本縣衙門靜候點名給卷務照牌次魚贯而入不得擁擠喧譁一出題後各童務須凝神靜思不得越位閒行限於酉刻交卷不准繼燭如違不錄一縣試頭塲文詩後各童遵照恭默聖諭廣訓比係奉行特飭之件如違槪不錄送一賣飯人等不准入塲以杜傳遞懹挾之弊如違立予嚴究以上各條係爲愼拔人才起見特先條約切勿視爲具文 
[逃婦就獲]  
　　有烟妓二口因案發普育堂擇配前夜九點鐘時串同張秦氏及年未及笄之周美寳穴牆私遁及堂中司事知覺遣入四處找尋已無蹤影昨日由英包探唐寳榮顧阿六等訪得該逃婦有二口出老北門往虹口二口至老閘旋緝得張秦氏周美寳在老閘萬福樓比隣小弄中楊翁氏家入内尋見卽連楊翁氏帶至捕房捕頭命送公廨蔡太守飭暫發官媒候示 
[案牘瑣紀]  
　　丐僧通濤在英租界地方向店鋪强索由巡街捕帶至捕房移送英公廨蔡太守飭値日差將該僧驅逐出境○粤婦馬梁氏之婢女名亦意因遭凌虐由捕解送英公廨并傳該氏到案訊供騐明該婢受傷屬實飭將該婢發棲流女所留養俟及笄擇配○寗波人周袁氏糾人至同鄉陳葛氏家尋釁毁物行兇隣婦王金姐等解勸不依經巡街捕一併帶至捕房移送英公廨據周袁氏言向陳葛氏索欠洋二元無着致相口角陳葛氏言並未欠洋現被打傷王金姐王阿桂陳王氏等皆是隣居俄有某華捕同何阿和到來欲保周袁氏當被陳葛氏王金姐等指何阿和係帮兇之人値日差禀明蔡太守飭陳葛氏王金姐王阿桂陳王氏等交保候訊周袁氏何阿和分别管押○開花烟舘之華趙氏扭張小亭及妓女李金寳妓之弟李金山等至巡捕房該氏言李金寳及弟李金山被張小亭誘領今得尋見扭交巡捕頭飭將原被併送英公廨蔡太守命該氏交保候訊張小亭李金山暫押李金寳交官媒收管候訊 
[英廨停訊]  
　　禮拜二蔡太守因須會商河工局務預飭捕房停解公事一日 
[會審東商舊案]  
　　望日三點半鐘英會審員蔡太守約日本國代理總領事二美君會同復審舊案兩起其一爲修文書館控帪房鍾敦甫侵呑應收同文書局客帪假揑利昌票洋六百元搪塞及至掣付收條始查知無從收兑先於正月間指控提訊鍾敦甫稱曾經兠攬同文等處刊做銅板工價共計洋銀一萬餘元曾據東人松野許提五厘用錢是以扣留當時尙稱此項用錢同文局夥友均須分派因被同文各友勒扣其時松野回國固不知曾否許提用錢蔡太守商之日本領事官以爲旣有應扣用錢何必揑此假票先行管押追繳一面飭查同文書局係現付洋銀六百元如何扣用局中並不干涉迄今修文館東松野平三郎返滬投質聲明鍾係館夥月支辛俸從無應扣中用之説卽詰之鍾敦甫亦不能指出許扣之實據奉堂諭顯見揑飾侵呑隨令照票押追洋銀六白元追足後再行發落○其二乃東商廣業行托方逸侶裝載棉花一千包至神户缺少七十八包一案疉次會審均曾列報方推諉船由元亨洋行冩載而提貨單内本有英文註明照原裝交卸不問數目多少因之不肯認帪蔡太守商傳元亨行冩字西人惠納司來案質証此次會審之下太守先詰提貨單内英文旣載明棉花一千包何以尙有西音啞馬來司一句譯卽不問欠缺之情形當據惠納司逐細聲明此一句原爲收貨時雖有數目而爲數旣多未便逐一點明故特加此一言無非恐數目或有參差不便置問之意續後尙有似此一句卽係爲交卸時包封或爲破損短缺槪不干預也然大數如果竟有缺少亦必當時憑船主大副或海關點明有實據方可議論未便僅憑工頭點過之數爲據事已質明兩造似尙不服太守諭飭原告先行查探别輪船有無如是聲説之提單如有欠缺作何辦理以便比擬核斷一面並候訪察當時惠納司以爲如此分判極爲明鑒最好須查有亦裝棉花到神户缺少者方爲切實蓋神户碼頭勳多被竊稍有異同耳 
[上海縣署瑣案]  
　　譚長齡赴英公廨控梁衡蕚倒欠匯票銀經蔡二源太守訊供送縣前日之晚裴邑尊飭提研究譚訴稱職員係廣東南海縣人在治下三馬路開設謙和隆字號代各埠辦貨匯銀去年七月有在香港粤東天津等處開設福生字號之陳華亭函囑職員代付上海同昌利匯票銀三千三百八十兩及已掛號而未交之銀一千兩迨匯訖向收不料香港福生號已經倒閉職員聞信親往索取陳避而不見詢之號中經手人梁衡萼稱已赴天津并言津號尙有存貨職員以滬地經手事多祗得遄返至十一月梁濳來滬上當赴英公堂控訴蒙提訊鞫將梁管押迄今置之不理挺押翼房今幸移送憲案因將帪據呈閲叩請究追梁供稱號主不在上海津號存貨頗多尙可作抵邑尊一再駁詰梁言語支吾遂謂串倒鉅欵此風斷不可長梁旣爲經手毋得推諉着卽收入所中以待嚴比○蔡瑞春以兒子友生猝斃誣及汪村三裴邑尊諭令十五鋪地甲調停前日之晚邑尊以地甲調停未妥飭提覆訊瑞春挈子松濤伸訴前情叩求公斷汪供稱友生死後瑞春至小的店中聲稱兒子死於非命吵閙不休小的挽友調停伊索洋銀五十元小的無力照付是以來案控陳邑尊謂本縣姑念瑞春痛子情眞捐廉賞給洋銀十二元着卽棺殮扶回安葬汪亦有不合申斥一番叱之使退○前日秦金發扭趙張氏至縣訴稱妻子被伊誘去向領逞兇　邑尊着値差分别收管聽候訊究 
[法界捕房瑣案]  
　　飭邀媒証一節已記報端昨晨葛同轉蒞捕房時有寍波人施茂山持小東門外永興棧保單投案請將龜子泡天之姘婦楊氏保出同轉謂何人令爾來保此案情節爾可知之施稱不知現在係楊氏之女兒令小的來保同轉謂桂芳前在鳳凰臺拐角上爲娼筆據據供在丁松茂處爾可認得此人施稱丁與胡阿東之親族現在外邊小的與丁向不相識同轉飭包探將丁傳訊丁供稱小的並不名松茂同轉問爾如何與伊等相識答稱去年桂香經薦桂福爲娼時向小的借洋銀十元後據上繕成五十元令小的作中小的不忍欺人故未允許此筆據係抵押在小的處供畢卽將桂芳十五六兩年賣娼借洋之據呈案同轉閲見後有胡小娘名字隨有胡阿小投案稱小娘卽小的之名問爾與阿東是何稱呼答稱是姪孫去年二月初小的在上海遇見桂福卽函致阿東阿東本擬來滬後被病魔所擾不克成行問桂福可是阿東之妻答稱係十二歲時過門童養謂桂福不認與阿東爲夫婦祗稱是相好去年四月被帶來滬爾何以又稱二月遇見究竟桂福被何人帶出賣娼阿小稱實不曉得命提孔桂香到案問究竟伊是何人帶出爾如何認得代爲荐至王馬氏處答稱伊於去年四月二十八日到滬由阿東及張保林之阿娘携至託代荐引又提泡天之姘婦楊氏及胡徐氏卽桂福至案問爾究竟由何人領出輾轉賣娼現在鳳凰臺拐角賣娼之筆據何在烟鴇是 
 
 

Page 4

 
 
何姓名阿小爾可相識答稱與阿小不相識鴇兒姓名記憶不起謂爾夫何名桂福供詞含混同轉怒令掌頰二十下始供稱丈夫王阿生翁名阿狗同轉日爾不從實供招實屬可惡命再掌頰二十下堅稱與阿東是相好去年四月二十八日被騙至桂香處後又荐至泡天之姘婦楊氏卽大阿姐以及王馬氏兩處取去帶擋洋五十元先前在鳳凰臺拐角某鴇處押洋三十元於四月中到彼至七月十一日被掉至王馬氏處同轉謂前後所取洋銀被何人用去答稱被阿東用去同轉謂阿小日爾可聞桂福供詞否答稱已聽見謂本分府令阿東邀媒証備質今日爲何不來答稱不知何故謂丁胡氏日今淮爾　取保出外須詢明阿東究竟情節若何限下禮拜三卽本月十九日投捕房禀復謂阿小日爾亦須知照阿東將媒証邀同來案諭畢與副捕頭商通將桂福王馬氏孔桂香等還押丁茂松胡阿小卽胡小娘交保查覆務得磪情泡天之姘婦着施保去○前報載捕房解周云山陳友山請究葛同轉令查吊竊　一案昨日包探王榮培等禀稱小的奉諭吊出水烟袋等　兹特解案同轉命傅席祥云至案下并將日新成烟袋店所藏水烟袋壳十一只烟袋上銅鈎十七只及零星銅片若干水烟袋十一枝烟盒七只令其辨認席稱其中無壳之七只無本號招牌的係客人定做同　謂爾店被竊如許之多何以竟不覺察豈無帪目乎答稱帪目須至年底結算現在店中查得有銅三十斤被周寄往漢口伊叔處問伊叔之店是何牌號答稱　天新至烟盒亦係我店之物上有字號可認同轉命將周提案謂目下各物已吊到爾究竟串竊過幾次從實招明尙可輕辦周供稱所有無亮烟袋七枝磪由叔父寄來可將信函呈案長水烟盒七只陳因病需錢售與小的每只錢一百文另水烟袋兩支是自已之物並無伊店牌號銅籖及銅鈎共二十八只亦均已物同轉謂伊店缺少銅三十餘斤諒亦爾等所竊席稱現搜出銅一片係本店在外洋購得上有洋文同轉謂爾可將此銅片寄往漢口查對席稱總求大老爺向其究追可也同轉謂此案總須根究遂命將無壳之六角水烟袋七枝長烟盒七只銅壳四只無　號之水烟袋兩枝及銅鈎等存放捕房尙少六枝仍飭該包探查吊并命提陳到案日伊店尙失銅三十餘觔　亦爾等所爲至寓中搜出之水烟袋爾可認得否供稱無壳烟袋不知何人之物同轉謂席已指認四支係客人定做被爾竊售與周陳稱不得妄指同轉謂此長烟盒七只周已供明由爾售賣每只一百文可有其事否答稱有實因抱病需錢是以爲此席稱店主待爾不爲不好何以將物竊售同轉謂如此實屬可惡陳稱店中所缺之銅三十餘觔小的實不知道倘查係小的所竊愿甘重辦同轉謂此銅片磪係店中之物陳稱因製漿糊刷子是以留不謂包探昨至周寓搜查見周可有家室答稱借寓中新成烟袋店内　店主可知此情答稱不知隨謂周日現在查出各贓已據席指認無疑今伊店尙缺銅斤務須早早供出周稱倘有銅斤情甘重究同太昌信益潮元三押鋪遣夥持票求追押本同轉謂候吊齊後方可投案候示　畢商諸副捕頭將在周寓搜出之鷹洋十元留存捕房包探禀稱小的查核押票上尙有衣履等物同轉謂無庸查吊　 
[賞銀移賑]  
　　凡各埠輪舶開行停泊閒有鼠竊这輩往往乘隙而入以致失去物件幾於防不勝防若有人查　並無獎賞不足以資鼓勵此賞銀之不容缺也今有江裕輪船水手蒙安慶丁濳生廉訪爲捉住扒手賞規銀十兩璧之再三由帪房張仲延姪壻交來囑助山東賑需兩全其美殊於籌振中又開一門徑矣[  上海北市業會舘籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緖十六年三月初四日京報全錄]  
　　宮門抄○諭旨四道錄前○發抄硃批五道○大臣符奏徵收關税銀兩摺○署甘臬程奏報接篆日期摺○署甘藩裕奏報接篆日期摺○大臣長　奏查參山情形摺○大臣續奏徵收關税正額一年期滿摺○三月初四日户部通政司詹事府八旗兩翼値日無引見○濂貝勒恩棠各假滿請安○湖北巡撫譚繼洵到京請安○遷公請假二十日○卓公奕年各請假五月○召見軍機譚繼洵○發抄張曜奏山東上游河防宜歸臣兼管實在情形奉硃批工部知道欽此○又挑挖運河估需經費數目奉硃批該部知道欽此○又請仍以靑州守裕彬與曹州守劉景宸對調奉硃秕吏部議奏欽此○本年防汎經費請飭部核撥　●硃批該部議奏欽此○又解邊防經費奉硃批該衙門知道欽此○○奴才符珍跪奏爲關税一年期滿正額税銀徵收無虧　餘未能足額謹恭摺奏聞仰祈聖鑒事竊奴才蒙恩管理右翼税務循例奏派印務叅領明惠隨同辦理並飭書巡人等實力稽查嚴防偷漏勿稍踈懈以重税課奴才自光緖十五年二月十三日接任管理起至十六年二月十二日止一年期滿遵照户部奏定章程銀錢並徵共收牲畜税銀一萬七千二百三十三兩六錢四分八厘西山牲税增銀四十兩房地税銀一千八百十兩四錢五厘三共收銀一萬九千八十四兩一錢三分三厘例交户部正額銀一萬五兩一錢二分内除免過直隸等省戰馬税銀一百四十五兩二錢外應交户部正額銀九千八百五十九兩九錢二分西山牲税增銀四十兩房地税銀一千八百十兩四錢八分五厘本年淮各部院鶆文採買祭祀猪羊牛隻等價除照例由正額及西山牲税增銀全行動用不敷外動用過房地税銀一千四十九兩三錢三分　厘應找交户部房地税銀七百六十一兩一錢五分罰項銀五百兩下存羡餘銀七千三百七十三兩七錢二分八厘循例發過犧牲所草豆銀八百兩河南道刷卷飯銀一百三十二兩户部廣東司更差飯銀五十兩貴州司付咨飯銀七十二兩書役人等公費飯食等項銀四千五十四兩九錢一分心紅紙張等銀一百二十八兩照例發給書吏等辦公銀八百五十八兩張家口南口書役人等盤費銀一百二十二兩隨項飯銀十一兩四錢一分八厘以上共用羡餘銀六千二百二十八兩三錢二分八厘均係核减搭錢給發除交部庫及動用經費外下存盈餘銀一千一百四十五兩四錢查右翼定額盈餘銀七千三百二十一兩四錢除現存盈餘外計短徵盈餘銀六千一百七十六兩奴才體察情形實因近畿一帶水患頻仍民生困苦牲畜滯銷幸西口猪商近日販運猪口來京稍見暢旺奴才於接任後設法招徠謁力稽徵不意冬問猪口染受瘟疫因之又形阻滯並兼京外銀價大相懸殊客商販運虧資本是以均各裏足不前以致盈餘未能足額此係短徵之實在情形也奴才受恩深重曷敢冒昧瀆陳伏乞皇上格外鴻慈奴才不勝悚惶之所有現存房地税銀七百六十一兩一錢五分罰項銀五百兩應交户部外下存盈餘銀一千一百四十五兩四錢可否照例交廣儲司抑或應交何處恭候訓示遵行謹奉奏旨已錄○○署甘肅按察使平慶涇固化道臣程鼎芬跪奏爲恭報微臣接署臬篆日期叩謝天恩仰祈聖鑒事竊臣接奉督臣楊昌濬飭知以甘肅按察使裕祥現已委署藩篆所遺按察司印務委臣署理臣遵卽交卸進省於光緖十六年二月初八口准署理藩司裕祥將臬司印信文卷移交前來臣當卽恭設香案望闕叩頭祗領任事伏念臣兩江下士知識庸愚世載部曹一年台諫渥荷醲恩於天上謬充巡道於隴東考績兩逢愆尤幸免提刑暫攝悚惕彌深查甘省乃凋敝之區臬司爲刑名所匯瘡痍未復以培養休息爲先煦嫗非仁以明罰勅法爲務舉凡察吏安民詰奸弭盜在在均關緊要如臣愚昧深懼不勝惟有矢愼矢勤遇事禀商督臣認眞經理斷不敢以暫時署篆稍涉因循以期仰答高厚生成於萬一所有微臣接署臬篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○署理甘肅布政使按察使奴才裕祥跪奏爲恭報奴才接署藩篆日期叩謝天恩仰祈聖鑒事竊奴才於光緖十六年正月初二日接奉督臣楊昌濬行知以甘肅布政使譚繼洵升授湖北巡撫新授藩司張岳年到任需時所遺印務檄委奴才署理等因於是月十五日准升司譚繼洵將印信文卷移交前來當卽恭設香案望闕叩頭祗領任事伏念奴才一介　庸疉叨簡眷甫陳臬事愧才效之毫無復攝藩條覺仔肩之彌重鷄濡倍懍鰲戴難勝查甘省爲邊徼瘠區藩司繋旬宣重任舉凡用人行政籌餉贍軍諸大端在在胥關緊要奴才自維愚昧隕越時虞惟有殫竭駑忱遇事禀承督臣悉心經理不敢以暫時權篆稍涉因循以期仰答高厚鴻慈於萬一所有奴才接署藩篆日期曁感激下忱理合恭摺叩謝天恩伏乞皇上聖鑒謹奏奉硃批知道了欽此○○奴才長順跪奏爲巡查參山一年事竣循例恭摺具奏仰祈聖鑒事竊查吉林所屬產參各山自咸豐三年奏明停採酌定巡查章程每年春秋冬三季酌派官員按季分查夏季草木暢茂稽查尤爲緊要由内外城副都統親歴督查一次以昭愼重統俟結報到齊彚案具奏歴經遵辦在案又因前經停查之烏蘇里江綏芬河西岸係寗古塔三姓二城管界仍由各該副都統派員分季稽查其吉林所屬之英額嶺一帶產參山塲及各外城副都統應查參山上年夏季因分飭統領二品銜儘先恊領花翎防禦希吉爾琿卓勒歡巴圖俊督率馬步官兵入山搜捕餘匪曾經隨時奏明暫行停查在案至春秋冬三季吉林所屬之英額嶺揀派雲騎尉富陞成海常祿寗古塔應查綏芬河據派雲騎尉全有德隆恩祥三姓應查之烏蘇里江據派花翎佐領常山佐領文哲　花翎佐領常山阿勒楚克喀應查之羅拉密據派雲騎尉慶安全亮驍騎校富全等查明並無偷挖老山參枝情事均經先後結報前來除仍按季派員嚴飭遵照定章實力巡查以杜弊端並取結存查外所有一年内稽巡參山事竣緣由理合恭摺彚案具奏伏乞皇上聖鑒謹奏硃批知道了欽此○○奴才續昌跪奏爲關税一年期滿正額税銀徵收無虧惟盈餘未能足額恭摺奏聞仰祈聖鑒事竊奴才蒙恩管理左冀税務循例奏派禮部員外郎斌儒隨同辦理督飭書巡人役等實力稽徵設法招徠不准稍有疎懈以重税課奴才自光緖十五年二月十三日接任起至十六年二月十二日止計任一年期滿共收過牲畜税銀二萬零六百零二兩一錢五分房地税銀二千一百五十八兩六錢八分除正額銀一萬零八兩又房地税銀二千一百五十八兩六錢八分下徵盈餘銀一萬零五百九十四兩一錢五分内遵照向例動發過犧牲所卓豆銀八百兩河南道刷卷飯銀一百三十二兩户部貴州司咨飯銀七十二兩户部廣東司更差飯銀五十兩署中一年心紅紙張銀一百九十一兩五錢署中書役人等公費飯食银三千七百六十五兩二錢四分張家口南口書役等盤費銀一百九十四兩五錢照例賞書吏銀九百四十兩以上共用盈餘銀六千一百四十五兩二錢四分均係查照向例給發下存盈餘　四千四百四十八兩九錢一分查左翼額定盈餘銀一萬八千兩按現存銀兩數目計少徵盈餘餘銀一萬三千五百五十一兩零九分奴才體察情形實緣左翼徵收税課向以猪羊牛馬爲大宗近年以來口外牲畜本形缺少又因上年關東等處地方被水民間畜養猪隻無多是以來源不旺兼之各項商人販來牲畜不能卽時銷售均須出資喂養而京中銀糧各價均與外邊懸殊資本不無虧折商販每多觀望各省牌馬屢經裁减馬税本屬無多又經兵部奏准馬匹不准在京城購買此項馬税更形减少此盈餘未能足額之實在情形也奴才伏查前經户部奏請關税情形照常徵收不得援案辦理咸豐三年八月十七日奉旨各關均宜設法整頓仍遵額定税數照常徵收不准以儘徵儘解違例奏請如將來虧短實屬有因着俟一年期滿奏報時由户部酌量情形分别奏明請旨等因欽此欽遵在案今奴才一年期滿短徵盈餘銀一萬三千五百五十一兩零九分奴才自當赶緊設措再奴才一任接准各部院衙門知照辦買各處祭祀牲畜並戰馬免税等項共用銀一萬五千三百八十三兩八錢零五厘除將正額銀一萬零八兩曁房地税銀二千一百五十八兩六錢八分全行動用外並由盈餘項下動用銀一千二百十七兩一錢二分五厘下存盈餘銀三千二百三十一兩七錢八分五厘或照向例交納廣儲司抑或應交何處伏候皇上訓示謹奏請旨奉旨已錄 
 
 

Page 12

 
 
[光緖十六年三月初五日京報全錄]  
　　宮門抄○發抄硃批五道○直督李奏都司聚賭奪犯畏罪自盡審明定擬摺○大臣定奏審明逆倫重犯照例辦理緣由摺○三月初五日禮部宗人府欽天監侍衛處値日户部引見十四名○文治謝稽查中書科恩○莊王請假十日○榮公請假二十日○瀾公請假五日○値年旗奏派專操之大臣派出大額駙文秀恩棠○召見軍機崑罔廖壽恒○發抄李瀚章奏降補叅將才力堪用奏硃批張忠祥着交兵部帶領引見欽此○又陸路提督唐仁廉赴任奉硃批知道了欽此○又儘先守備高煥榮補左江中營守備奏硃批兵部議奏欽此○又續護洋盜江亞秋等正法奉硃批刑部知道單併發欽此○又解籌邊軍餉奉硃批户部知道欽此○○大學士直總督一等伯臣李鴻章跪奏爲審明都司聚賭奪犯畏罪自盡按律定擬恭摺仰祈聖鑒事竊查前因薊州城守營都司寳隆開塲聚賭經前薊州知州龔蔭培禀報業於上年九月初一日奏請將該都司革職歸案訊辦奉硃批着照所請該部知道欽此又因寳隆禀訐龔蔭培私折城墻修理州署並修南門藉端開銷公欵派通永道許鈐身認眞磪查寳隆旋卽服毒身死又飭許鈐身馳往查辦卽據屍親呈控許鈐身查訊大槪情形禀覆經臣於上年八月二十日奏請將龔蔭培開缺摘去頂戴飭臬司行得人卷至省審辦在案兹據臬司周馥提集全案人証卷宗督同保定府知府朱靖旬審明擬議解勘前來値臣駐津飭委藩司代審無異臣逐加磪核緣寳隆係薊州城守營都司與薊州知州龔蔭培無嫌崔升係龔蔭培家丁並非妾父亦未千預公事光緖十四年六月十七日州役白永寛在城外悟樂巷開賭寳隆與工書蔣振庭營兵趙雲鵬州役朱永順先後趨至同塲壓寳賭愽尼僧閻有與鄉保匡瑞因寳隆在塲不敢阻止經龔蔭培訪聞密派家丁崔升范貞韓貴前往查拿抓獲寳盒寳隆威嚇攔阻崔升不服寳隆用手將崔升左腮脥毆傷聲言係伊開賭何人敢拿喝今將崔升等絪縳崔升等畏懼逃回同匡瑞禀經龔蔭培飭差訪緝十八日拘獲趙雲鵬並見証呂老到案龔蔭培正在提同朱順等質訊寳隆聞知氣忿帶領兵丁闖入大堂肆行辱罵龔蔭培退避寳隆卽將趙雲鵬搶回令其躱避並託該營千總鮑殿傑把總劉振綱葛殿元告知龔蔭培無庸將書差人等究辦鮑殿傑等因事關賭愽推却未允維時何人開賭何人同賭龔蔭培尙未訊明因寳隆自認開局卽以寳隆開賭奪犯等情通禀並准順天府尹臣咨商以寳隆聚賭奪犯查係實情請解任究處等因臣業將寳隆撤任並附片奏叅革職訊辦寳隆因被龔蔭培禀訐心懹不甘追憶上年三月間有州役卜雲輝徐福元檢拾西城北馬道坍下碎磚修理州署院墻並修州城南門添用坍下碎磚遂以龔蔭培私拆城墻修理衙署普修南門冒銷公欵等詞辦就禀稿令營書楊廣業繕寫呈遞楊廣業因係揑禀不敢繕寫寳隆生氣出外託人寫就禀經臣派委通永道許鈐身認眞磪查寳隆因思聚賭奪犯總須辦罪愁急莫釋於六月二十九日至州署二堂呑服洋烟時値龔蔭培赴京公出經吏目宋有恒邀同王阿洪灌救勸回三十日早寳隆復至州署二堂呑烟又經宋有恒等灌救扶送回家鮑殿傑葛殿元劉振綱聞信趨視寳隆揑稱並無開賭奪犯央託鮑殿傑等代爲伸寃鮑殿傑等仍未答應寳隆因鮑殿傑等屢次推却心懹怨恨遂囑伊妻陳氏俟伊死後冒託鮑殿傑等三人姓名聲稱龔蔭培誣禀寳隆開賭奪犯致釀人命寫禀呈遞陳氏應允寳隆卽於是晚毒發殞命陳氏卽令與人寫就禀帖遞鎭轉報飭委遵化州知州而以培會同署鎭標中軍遊擊玉崑騐訊詳經札飭許鈐身馳往查辦寳陳氏痛夫情切揑以州署逼認武營設賭楊廣業逼令寳隆自盡及龔蔭培妾父崔升干預公事等語遣伊外甥景書在道呈控許鈐身查訊大槪情形禀經臣奏奉諭旨將龔蔭培開缺摘頂提省訊辦兹據臬司周馥督同保定府知府朱靖旬審晰前情不諱並委員查明城墻實無拆動分别擬議解經委審無異應卽擬結查例載賭愽不分兵民枷號兩個月杖一百又律載常人盜倉庫錢粮等物但得財者不分首從得贓論諭罰一兩以上至五兩杖八十各等語此案寳隆身任都司有約束兵丁巡緝賭愽之責乃不知自愛始則與兵役同賭毆傷拏賭州丁廹經該州龔蔭培訪獲賭犯猶復率領兵丁闔署奪犯事後砌詞揑禀種種妄爲厥咎甚重業已畏罪服毒自盡應毋庸議州役朱永順傅奎順同塲聚賭亦屬不合應照例均擬枷號兩個月杖一百枷號滿日折責革役州役卜雲輝因修理州署奉派採辦磚坯輙檢拾坍下州城碎磚湊交朦領價銀四兩五錢城墻與倉庫相同應比律擬杖八十折責革役右臂刺盜官物三字該犯等事均在光緖十五年三月十十六日恭逢恩詔以前所得杖枷號各罪應予寛免卜雲輝並免刺字仍革役鄉保匡瑞呂僧閻有見寳隆等在菴聚賭畏勢不敢勸阻情尙可原且事在赦前免其置議把總葛殿元等訊無赴鎭禀具龔蔭培誣禀釀命應與並無逼令寳隆服毒自盡之楊廣業均毋庸議崔升訊非龔蔭培妾父亦無干預公事應免置議屍妻陳氏控詞失實究係痛夫情切一經到案卽據寔供明從寛免議逸犯白永寛等並免緝拿龔蔭培具禀寳隆開塲聚賭現已審明同賭屬實雖與原禀稍有未符究非控誣卽其失察書差賭愽亦係自行訪拿例得免議應請旨將原叅摘頂處分准予開復惟該員修理衙署於卜雲輝等檢用坍下城甎並未查明來歴實屬失於覺察仍請交部議處除備錄供招咨部外所有審明定擬緣由理合恭摺具奏伏乞皇上聖鑒飭部核覆謹奏奉硃批刑部議奏欽此○○奴才定安興陞跪奏爲審明逆倫重犯照例辦理恭摺仰祈聖鑒事竊據署奉化縣知縣趙臣弼禀報訪聞縣屬客民陸揚春有因瘋致斃親父陸廣漢情事當經飭差查拿卽據屍弟陸廣和等將該犯陸揚春送縣騐明屍傷提訊陸揚春磪係染患瘋病禀奴才等因案關逆倫情罪重大批飭赶緊醫治痊愈解省審辦旋據該縣將該犯病醫痊親身押帶犯証晋省飭據驛巡道増林督同讞局委員審明擬議解勘前來奴才等親提研鞫緣陸揚春籍直隸豐潤縣流寓奉化縣傭工度日已死陸廣漢係陸揚春之父陸揚春平日孝順並無觸忤干犯光緒十五年四月初間陡患瘋病時發時愈每逢病發自言自語不省人事陸廣漢與其弟陸廣和並鄉鄰人等因其並不滋事未經報官鎖錮是年十月間陸廣漢令陸揚春赴鄉屯給人傭工十一月二十二日下午時分陸揚春工作期滿携帶木棒走回適陸廣漢亦由外探親回歸途遇同行走至距小橋子屯半里許南河沿地方陸揚春瘋病復發執持木棒在道上跳舞陸廣漢恐其在外滋事攔令回家陸揚春病發無知用木棒亂毆致傷陸廣漢左腮脥接連左眼近下右腮脥頂心陸廣漢轉身喊救陸揚春又用木棒將陸廣漢腦後並腦後近右髮際毆傷倒地維時田廣才在屯外拾糞聞喊趨至赶向喝阻陸揚春跳舞不歇田廣才當向陸廣漢詢悉情由卽忙進屯告知陸廣和邀同鄉隣人等一同赶至將陸揚春捆住查看陸廣漢業已因傷殞命經該縣趙臣弼訪聞差拿據陸廣和等將陸揚春送縣騐明屍傷提訊陸揚春目瞪口呆語無倫次飭醫診視六脉洪大磪係瘋病當經奴才等批飭醫痊解省審辦據該縣趙臣弼將陸揚春瘋病醫痊親身押帶犯証晋省飭發驛巡道增林督同讞局委員審明解勘奴才等提犯親審據供前情不諱詰無裝瘋揑飾及有心于犯情事案無遁飾查律載子毆父殺者凌遲處死又例載審辦逆倫重案無論是否因瘋悉照本律問擬於審明後卽恭請王命若距省在三百里以外卽在省垣正法仍將首級解回犯事地方梟示又瘋病之人其親屬鄰佑人等容隠不報致殺他人者照知人謀害他人不卽阻當首報律杖一百各等語此案陸揚春因瘋病復發持棒跳無陸廣漢恐其在外滋事攔令回歸該犯輒用木棒迭毆陸廣漢致傷身死實屬罪大惡極查陸廣漢係該犯之父自應按律問擬陸揚春合依子毆父殺者凌遲處死律擬凌遲處死該縣距省在三百里以外應请於審明後卽照例恭請王命委員將該犯陸揚春綁赴市曹凌遲處死仍將首級解回犯事地方縣杆示衆以昭炯戒屍弟陸廣和當陸揚春染患瘋病之後並不報官鎖錮又不小心看守以致陸揚春瘋發毆斃其父殊屬不合亦應按律問擬陵廣和應與明知不報之鄉鄒李恩甲賣亮劉發均請合依瘋病之人其親屬鄰佑人等容隠不報致殺他人者照知人謀害他人不卽阻當首報律杖一百例各杖一百折責發落田廣才訊係趕救不及應毋庸議除將全案供招咨部查核外所有審明辦理緣由理合恭摺具奏伏乞皇上聖鑒勅部覈覆施行謹奏奉硃批刑部議奏欽此 
 
 

Page 13

 
 
[光緖十六年三月初六日京報全錄]  
　　宮門抄○諭旨十二道錄前○直督李奏黃河兩届搶護安瀾請獎出力人員摺○又奏通判病故请旨獎卹片○大臣載奏病難就痊請開去差使摺○直督李奏革員阻撓差務挾制官長聞拿投首審明定擬摺○大臣永奏察哈爾總管因病乞休照例具奏摺○三月初六日兵部太常寺太僕寺廂黃旗値日無引見○澤公假滿請安○大額駙等謝專操大臣恩○貴州布政使王德榜請訓○橚貝子請假十日○啓俟請假十五日額中堂師曾各續假十日○鳥拉喜崇阿續假十五日○關防衙門奏十八日○大高殿大光明殿拜表漪貝勒濂貝勒行禮○召見軍機王德榜白桓陳彝○○大學士直總督一等伯臣李鴻章跪奏爲東明黃河兩届搶護安瀾遵保尤爲出力文武員弁恭摺仰祈聖鑒事竊臣前因東明黃河光緖十三十五兩年搶護安瀾請照章酌保員弁業蒙諭旨允准欽遵在案兹據大順廣道羅錦文禀稱近歲河流因北岸積淤愈寛南岸距溜愈近險工林立防守極難十三年上中兩汎奇險迭出上汎十堡尤形危殆直至鄭工失事始就平穏十四年夏間鄭工開放引河適當大汎期内波濤洶湧震撼全堤調派練軍不分書夜挑土搶廂藉資抵禦是冬鄭口堵合全溜北駛又値隆冬泳塊與泥沙雜下緊逼埽前異常猛悍經大名練軍四營先挑土二十萬方扼要增培並該員弁等百計搶護化險爲平十五年伏秋汛期水勢倍大上汎六堡十堡十一堡中汛十六七堡皆係異常巨險搶補新掃及沉蟄舊掃動輙數十叚堤壩坍塌俄頃數十丈成敗在於呼吸該員弁等督率河練兵夫分投搶辦列日炎蒸之下怒濤震撼之時晝夜不停風雨無間用能挽回危局力遏狂瀾其奮勇直前與水相敵履危蹈險實爲摧鋒蹈陣無殊在事文武員弁甚衆惟格於定章自應核實册减擇其尤爲出力者照章開列因大名向無河工須酌調地方人員恊助亦應照案給獎據該道羅錦文會同大名鎭總兵徐道奎具禀前來臣覆核並無冒濫所擬奬叙均與部章相符謹繕單恭呈御覽仰懇天恩俯准照擬給獎以昭激勸其應給千把外委等項容另咨部註册理合恭摺具陳伏乞皇上聖鑒訓示謹奏奉硃批該部議奏單併發欽此○○李鴻章片再臣於上年四月會同前黑龍江將軍臣恭鏜奏調同知直隸州用吉林委用通判姚獄松前赴黑龍江隨同道員李金鏞禀稱姚獄松自上年九月抵漠遇事悉心商辦洞中窾要凡局中鉅細諸務靡不留心籌酌時値嚴寒出金稀少礦丁多患腫骽不治之症該員冒風踏雪催督工作與礦丁同親甘苦復查患病之輕重量給藥餌實事求是餘力不遺詎意操勞過度咯血兩次又添痰喘氣逆之症仍復力疾從公以致氣體日虧服藥罔效於十二月十四日在漠河工次病故查該員前在河南奉天及本省等處自備資斧辦理災賑並一切善舉歴有歲時曾蒙恩傅旨嘉獎迨至吉林承辦電報與設線轉運各差著有勞勩尙未及彚案請獎禀請奏卹前來臣查姚獄松供差邊外勤愼從公兹因積勞身歿深堪憫惻合無仰懇天恩勅部將同知直隸州用吉林委用通判姚獄松從優議卹以示旌勸再帮辦漠河礦局支應委員浙江候補從九品華文煥在南省辦礦辦賑多年十四年秋調工善遣於上年七月病故並據該道禀懇奏卹等情可否併准議卹之處出自恩施理合附片陳請伏乞聖鑒訓示謹奏奉硃批着照所請該部知道欽此○○奴才載敦跪奏爲病難就痊仍籲懇天恩開去奴才差使並請停俸事竊奴才載敦前因患病蒙聖主恩施賞假一月現今醫治感冒雖痊而腰骽疼痛步履維難氣促喘仍未見效伏思奴才病體延纒實難扎掙雖屢蒙賞假調治而痼疾一時難以就痊斷不敢自耽安逸有負寵眷栽培鴻慈優渥亦不敢以病軀戀棧屢次瀆請續假惟有籲懇皇上天恩開去奴才差使並請停俸奴才若稍可支持卽行跪請聖安求賞差使爲此謹奏請旨奉旨已錄○○大學士直隸總督一等伯臣李鴻章跪奏爲已革職員阻撓差務挾制官長聞拿投首審明定擬恭摺仰祈聖鑒事竊查遷安縣人捐納刑部郎中張翰前因阻撓差務誆娶民女並遇事武斷等情由前任永平府知府李秉衡詳經臣將張翰奏叅革職提府審辦在案兹據永平府知府福謙擬議解由臬司周馥勘轉到臣値臣駐津飭委藩司代審無異臣逐加磪核緣張翰卽張西園籍遷安縣同監生報捐郎中簽分刑部學習行走請假回籍與在監病故之府刑書閻德誠交好光緖七年六月間張翰因繼妻繆氏染患痰症起意更娶稔知盧龍縣董萬淸之女董氏尙未許字賄囑閻德誠前往誆騙媒説揑稱繆氏已故董萬淸信眞應允下聘過門並無婚書更帖張翰當給閻德誠謝禮銀一百兩而董氏過門後查知前情心不輸服常與張翰吵閙張翰生氣用木棒毆傷董氏左肩甲右腿並用滚水將其兩脚澆燙致傷董氏令人暗與董萬淸送信接回母家居住張翰屢接未回起意强搶卽令車夫王運價雇二十餘人用車裝載刀槍器械先後赴郡在閻德誠家並客店分駐經前任盧龍縣知縣金紹先查知派差將張翰閻德誠拿獲董萬淸亦卽帶同董氏赴縣呈控騐傷飭醫訊供各執分别取保張翰畏罪逃逸先是光緖七年閏七月遷安縣恭逢派辦　孝貞顯皇后梓宮永遠奉安大差該前縣程仁育將應用夫馬照章派辦張翰聞知因未邀令商辦起意阻撓卽至縣署大堂聲言此次夫馬浮派令各鄉保毋庸遵辦復以藉差浮派等詞控府批縣照章辦理旋據金紹先程仁育將張翰誆娶民女阻撓差務等情禀府轉詳經臣將張翰奏叅革職提府審辦閭德誠旋卽在監病故並據董萬淸呈府批准將董氏另行擇配張翰因差拿緊急於十四年四月初三日赴府投首札查尙無武斷忤逆實據集訊通禀批飭審解供晰前情不諱應卽擬結登例載刁徒直入衙門挾制官吏若係不干已事發近邊充軍又聞拿投首於本罪上减一等科罪各等語此案已革刑部郎中張翰於繼妻繆氏病中患癱謀説閻德誠誑娶董萬淸之女董氏爲妻過門後用木棒滚水將董氏毆燙致傷迨董萬淸將女接回又復紏衆圖搶曁因該前縣程仁育承辦大差未經邀令商辦輙以不干已事直入縣署聲言浮派夫馬並敢藉詞赴府妄探希圖挾制殊屬不法查該犯有妻更娶並燙水傷人及因董氏屢接未回糾衆圖搶酌照不應重律均罪止杖責惟以不干已事直入衙門挾制官吏罪應擬軍自應按例從重問擬張翰卽張西園合依刁徒直入衙門挾制官吏若係不干已事發近邊充軍例照聞拿投首减一等擬杖一百徒三年係職官應從重發往軍台効力贖罪事犯在光緖十一年正月初四日恩詔以前到官在後毋庸查辦復逢十五年三月十六日恩詔核其情罪不在部議條欵不准援免之列第係職官有犯應否援免聽候部議閻德誠受賄騙婚本于律擬業已病故應毋庸議所得贓銀身死勿徵董氏律應離異已准另配傷痕業經平復該縣程仁育照章派辦夫馬並無不合應免置議逸犯王運等遇赦免緝閻德誠在監身死業據前署盧龍知縣溥祥騐訊明磪委病劇所致刑禁人等並無凌虐情弊均毋庸議除備錄供招並將閻德誠病故圖結職揭咨部外所有審明定擬緣由理合恭摺具奏伏乞皇上聖勅部核覆施行謹奏奉硃批刑部議奏欽此○○奴才永德跪奏爲察哈爾總管因病乞休照例恭摺具奏仰祈聖鑒事竊據哈爾正黃旗頭品頂戴花翎富隆阿巴圖魯總管貢果爾報稱竊職現年六十六歲前因染患痰火病症以來迭次請假調理至今醫治未效又兼年老力衰病已纒綿實係不能當差且職在任五次三年期滿兩次六年任滿曾歴兵差四次屢蒙聖主鴻慈至深且重自當終身竭力報効惟病軀纒綿弗能辦事不敢戀棧懇乞休致等情當經派委廂紅旗總管貢果爾扎普磪查去後兹據詳稱遵查總管貢果爾病勢甚重不能動轉將來就痊委係不堪起用出具印結呈報前來奴才伏查該總管由筆帖式於咸豐同治年間出師直隸鄂爾多斯三音諾彥部落等處打仗奮勇曾受矛傷疉蒙聖恩賞加頭品頂戴巴圖魯名號旋授總兵於旗務操防均能實心整頓以及奴才衙門派委各差無不辦理裕如實係察哈爾出色之員深資指臂之助前因患病給假調理冀其就痊孰意痰症纒綿不能當差殊爲可惜旣據查騐屬實自應照例尃摺具奏請旨將察哈爾正黄旗頭品頂戴花翎富隆阿巴圖魯總管貢果爾原品休致除將該員履歴循案造册咨送兵部備查外所有察哈爾總管因病乞休緣由理合恭摺具奏伏乞皇上聖鑒訓示遵行謹奏奉硃批着照所請兵部知道欽此 
 
 

Page 14

 
 
[光緖十六三月初七日京報全錄]  
　　宮門抄○諭旨三道錄前○發抄硃批四道○署晋藩潘奏撫臣因病缺請旨簡放摺○川督劉奏請開復已革知縣摺○吏部麟奏爲奏明請旨摺○直督李奏奉諭飭催欠欵查覆緣由片○又奏辦捐出力人員請旨改獎片○署川臬黃奏接篆日期摺○閩督卞奏總兵丁憂出缺請旨簡放並代遞遺摺摺○三月初七日刑部都察院大理寺正黃旗値日無引見○禮王等各謝署缺恩○克王請假五日○榮祿托倫布各續假十日○都察院奏改派專司稽查派出祁世長奕枤○召見軍機徐用儀薛允升○發抄魏光燾奏接收伊犁鎭標勇隊地方善後事宜奏硃批該部知道欽此○又精河營叅將張懹玉統帶馬步營旗奏硃批兵部知道欽此○王文韶奏鄭工捐輸第七次請獎奉硃批户部議奏欽此○又貴州候補令韓文光包收錢糧干預公事請卽革職奉硃批着照所請吏部知道欽此○○頭品頂戴署理山西布政使按察使臣潘駿文跪奏爲撫臣因病出缺請旨迅賜簡放循例由驛恭摺仰祈聖鑒事竊撫臣豫山由藩司護理巡撫蒙命以來黽勉從公力圖報稱上年夏間感受暑勢致患脾泄之症延醫診治迄未奏効入春以後精力漸覺不支當具摺仰懇天恩賞假一月調理日行公事委臣代拆代行方期靜心擾養漸次就痊乃於閏二月初三日病勢忽增頗形危殆臣卽親詣看視見其精神委頓自知不起口稱豫山世受國恩謬膺疆寄涓埃未報病入膏盲雖在九泉未能瞑目伏枕叩頭聲淚俱下謹將遺摺一件交臣代爲呈奏語不及私遂於本日午時因病出缺伏念撫臣豫山因父福珠洪阿原任江南提督禦賊殉難仰沐殊恩渥叼廕襲服官中外垂四十年淸廉自矢不及私圖身後蕭條無異寒素同官莫不盡傷其子户部候補員外郎鐵齡禮部候補員外郎晋齡孫恩厚恩廣恩沛均未隨任在署身後事宜臣已與署臬司吳其復兾寍道俞廉三等妥爲照料當將巡撫關防提督鹽政印信並王命旗牌等件敬謹封固存庫撫署一切公事新授藩司奎俊尙未到晋仍由臣暫行代辦其咨部文移稿案卽用布政使印信俾免稽遲所遺山西巡撫員缺相應請旨迅賜簡放以重職守謹將撫臣因病出缺並代遞遺摺緣由循例由驛馳陳伏乞皇上聖鑒謹奏奉硃批另有旨欽此○○頭品頂戴四川總督臣劉秉璋跪奏爲已革前補興文縣知縣饒榆齡才力堪用遵旨陳明恭摺仰祈聖鑒事光緖十五年三月十六日欽奉恩詔内開自同治元年以來曾經任用已革職官除大計貪贓及居官不職以至失守城池各員外若有事係寃枉被叅果有才力堪用者在京聽該衙門在外聽該督撫查明詳開緣由奏明請旨等因欽此臣查前補興文縣知縣饒榆齡係湖南附生由軍功保舉知縣分發四川於光緖元年到省遵海防例捐歸新班卽補十三年題補興文縣知縣光緖十一年前任臬司游智開於署藩司任内曾經委令該員管解海軍衙門軍餉銀十萬兩交收無誤詳給酌委一次該員因所補興文縣知縣係屬著名苦缺慮及蒞任後遇事整飭不無賠累遂援前解海軍餉需所得酌委禀求委署當經潘臬兩司以該員並不靜候委署輙卽率行禀懇實屬咎有應得詳請奏叅在案兹據布政使崧蕃按察使何樞詳查該革員饒榆齡才力堪用前次禀求委署事出有因核與平空妄瀆者有閭其情不無可原現値恭逢恩詔凡護咎之員無不悔悟感奮力圖自新詳請轉奏前來可否仰懇天恩俯准將已革前補興文縣知縣饒榆齡開復知縣原官歸部銓選出自聖慈臣未敢擅擬理合繕摺具陳伏乞皇上聖鑒訓示謹奏奉硃批饒榆齡着交吏部帶領引見欽此○○吏部尙書臣宗室麟書等謹奏　奏明請旨事光緖十六年正月二十六日奉上諭本年朕二旬慶辰恩施迭沛因念各省文武大臣有卓著勳勞久膺重寄者允宜優加獎叙大學士直總督李鴻章兩江總督曾國荃山東巡撫張曜着該部查明各該大臣子弟具奏候旨施恩等因欽此當經臣部行文各該督撫卽將子弟年歲出身並有無官職詳細造册迅速咨部以憑辦理去後今據大學士直隸總督李鴻章兩江總督曾國荃山東巡撫張曜先後造具淸册咨覆到部臣等分别另繕淸單恭呈御覽候旨施恩伏乞皇上聖鑒訓示遵行謹奏奉旨已錄○○李鴻章片再臣欽奉正月二十二日上諭内務府奏恭備要差懇飭催欠欵一摺着籌解銀十萬兩等因欽此當經轉飭籌解兹據鹽運使額勒精額詳稱遵查長蘆應解内務府帑利原係承領帑本各商應交之欵道光二十八年經欽派王大臣淸查鹽務因承領帑本各商已叅革物故無可着追每年應解利銀議歸現有各商攤繳本已名實不符歴年災歉頻仍引鹽運艱銷滯成本加重商累甚深每届應交正課遞年奏請展緩尙難足數此項代賠帑利寔無餘利可徵是以累商仍有積欠然數尙不及十萬兩委係實欠在商並非徵存在庫溯查歴届恭備大差奉諭旨飭提帑利皆係通融挪墊迄今尙未徵起歸補本年恭備謁陵大差内務府奏催積欠帑利蘆商積累之餘筋疲力盡實屬無可比追惟恭辦大差事關重要現籌墊銀三萬兩以一萬五千兩作爲解還積欠以一萬五千兩作爲應解本年帑利派員解赴内務府交納以濟要需其餘應解本年帑利銀兩仍俟届時徵有成數再行找解淸欵等情具詳前來臣查積欠帑利實係累商歴年拖欠並非徵存在庫該司設法籌墊積欠並本年應解帑利銀共三萬兩除分咨内務府户部查照外理合附片覆陳伏乞聖鑒謹奏奉硃批該衙門知道欽此○○李鴻章片再浙江勸辦順直賑捐尤爲出力官紳前經臣奏請給獎旋經吏部以浙江布政使許應鑅請給一品封典同知銜補用知縣楊光煕現官係府經歴請給五品封典均與定例不符應令另核請獎原請以知縣用之仁和塲大使程雲驥係鹽務人員不得派委地方差使應得獎叙撤銷等因查光緖十二年順直水災　賑户口旣衆應辦河工又多官欵籌措維艱補救乏術該司許應鑅首先倡捐並督率各員廣爲勸募集成鉅欵源源解濟其仁和塲大使程雲驥係兩浙首場鹽商多所熟悉用能竭誠勸辦與委辦别項地方差事不同且此次賑欵出自鹽商樂輸者居多該官紳遠在隔省本無應辦之責尙能慷慷恤鄰力維義舉洵足以風勵薄俗若不優給獎叙恐不足以示鼓勵安徽湖南等省官紳勸辦順直賑捐經臣奏獎升階等次奉旨允准經部駁改並將鹽務人員撤銷復經臣奏懇仍照原保給獎於光緖十四年四月十七日奉　允准欽遵有案今浙江事同一律所有浙江布政使許應鑅請敢給隨帶加二級知縣用浙江分缺間用府經歴楊光煕前於陜甘恊餉案内出力保加布理問銜光緖十二年八月二十日奉旨依議欽此請照銜改給六品封典浙江仁和塲大使程雲驥請仍照原保以知縣補用仰懇天恩勅部照擬給獎以昭激勸理合附片具陳伏乞聖鑒訓示謹奏奉硃批吏部議奏欽此○○署四川按察使建昌兵備道臣黄毓恩跪奏爲恭報接署臬篆日期叩謝天恩仰祈聖鑒事案奉四川總督臣劉秉璋札開四川按察 
使何樞升任湖南布政使委臣署理四川按察使遵於光緖十六年正月十七日恭設香案望闕叩頭接印任事伏念臣楚中下士知識庸愚由翰林院侍讀外任道府前歲入都引見因平反重案奉旨交軍機處存記錄用欽此凛涓埃之未報方兢惕以時深兹復奏者柏台叨登棘列濫竽充數受篆增慙查蜀省爲煩劇之區臬司匯刑名之總安民在於察吏首儆官邪執法尤貴準情期孚衆志篆臣檮昧懼弗克勝惟有殫竭血誠隨時隨事禀承督臣認眞經理不敢存五日京兆之心以期稍答高厚生成於萬一所有微臣接如日期並感激下忱理合恭摺具奏伏乞皇上聖鑒謹奏奉硃批知道了欽此○○頭品頂戴閩浙總督譼卞寳第跪奏爲總兵丁憂出缺循例由驛奏聞請旨簡放以重職守事竊本年二月十七日據福建汀州鎭總兵李占椿呈稱占椿生母馬氏於光緖十六年正月十七日在江西興國縣原籍病故在任聞訃丁憂呈請回籍守制具報前來臣查汀郡地連江廣關係緊要該總兵篆務應卽委員接署以專責成查有奏留閩浙差委記名總兵陳玉麟由武童從戎浙江甘肅迭著戰功營務諳練堪委暫行署理除分别咨行知照並將該總兵李占椿聞訃丁憂日期另行題報外所有福建汀州鎭總兵員缺相應請旨迅賜簡放以重職守謹恭摺具奏伏乞　上聖鑒謹奏奉硃批另有旨欽此 
 
