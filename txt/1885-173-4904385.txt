# 1885 - 173 - 4904385

 

Page 1

 
 
[四十三號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲憾者兹特繒成畫幅將所讀欵目備録其上以供諸君快覧上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信即於是晚死於澎湖舟次不後不先問其巧也想明問人必有以辨之兩圖俱列入此次四十三號畫報准於十六日出售其畫譜兩圖均係任君伯年所繒後附淞隠漫録圖說一則閱利鑒之 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學祗有單行並無合刊携帶舟車甚不簡捷亦憾事也兹由京都舘閣文吐友以校正藝林珠玉三編並續選類皆清眞雅正根柢盤深後來諸選皆無能出其右惜原板漶漫續刊豕魚不惜工資嘱託本齋復校再四句諸石印合以精選五經正鵠策學總纂近科館律諸作名爲三塲備要後增丁太史曠視山房學庸全章題文以補其缺三塲程式亦列入焉璧合珠聯取携良便舉業家當亦先覩爲快乎惟是所印無多恐不敷海内諸君購取計每套裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[恤犯說]  
　　日前本報登來信贅言一則大旨謂租界各捕房所押犯人皆在極暗極濕之地其飯食則非但不克下咽抑且不眩果腹至罰作苦工者飯食雖較多於在押之人然負重行烈日中汗流浹背喘若吳牛瓦石滿塗鞭箠在手慄慄駭懼有苦難伸一或染病送入醫院醫生略一省視卽謂無關緊要依舊發還行步稍遲撻楚立下云云披覽至此不禁喟然而歎曰嗟乎巡捕房之虐待犯人何竟如此之甚哉查租界定章捕房不得判斷公事所押各人大抵由捕解磅公堂由公堂判令管押然後覊以徽纆置之囹圄耳然命盜田婚各事公堂亦不能擅理例須送縣請懲所得獨斷獨行判令鎖押者無非拆梢打架酗酒賭錢沿途小便紛爭小竊等情雖其中亦有怙惡不悛情眞罪當者然往往有生意中人及肩挑負販之輩一違規例卽與罪徒爲儔少則押一禮拜多至押一月二月以至一年半年其押所多半黑暗不見天日低潮濕熱懊悶不堪虺蝎蛇蟲叢雜其際素氣蒸灼往往釀爲脚腫腹瀉諸症現當梅雨霪霖潮水𨺗漲泥淖没足押犯往往帶水拖泥此種苦狀雖在陽間直無殊乎地獄一至罰令作工則辰出酉歸負重致遠足根綻裂肩背血流中西捕役更手持木棍夾持兩邊行路稍遲卽以五色棒從事其中年富力强氣體充實者尙可勉力支持至老弱疲敝素有烟癮者種種苦况益覺難以言語形容宜來信中大聲疾呼而本舘亦不憚筆舌之煩爲千百犯人一齊乞命也雖然巡捕房之待押犯猶事之顯而易見者若夫各州縣監獄其一切凌虐情形並無人焉目覩卽有目覩而猶謂此種人犯原屬罪大惡極無所用其哀矜故不爲之力勸上官隨時整頓耳幼時習聞父老言凡民人之犯事被逮者初時發押飯歇管飯歇人將其繫尿桶上曝諸烈日中臭穢淋漓苦難忍受予以錢或五六吊或數十吊始得入押所家人欲送臥具入又須予以十數吊否則躺臥泥地上無半片席一根草得以藉身焉至案情已定收入獄中獄卒必先絶其飲食施以全副刑具日夜弔起空中使之求生不得求死不能家人不忍賂以貲財務必飽其欲壑然後稍得舒展然欲衣食調匀免於凍餒猶不能也獄中囚糧推最先入獄之犯人經管其人類必窮兇極惡滅絶人心倘不給以錢即給而未滿其欲不特應得之囚糧不肯給發卽家屬送飯入牢彼亦必糾衆攘奪必先央人出塲爲之通監然後得免於苦通監者何出錢少或數十吊多至數百吊自牢頭以至各犯皆分别餽送不漏一名庶此後可免於欺侮至獄中地方其濕熱潮悶毒穢薰蒸一入其中卽欲嘔惡不止大抵格局雖與巡捕房各殊其實則與巡捕房無異是則笞杖徒流斬决雖未及身而十八層地獄之苦早已遍集於一身矣顧或謂監獄中罪犯之惡固不待言卽以巡捕房所押之人而論如前報所登某人身畔帶有錢洋一入其中卽被老犯搶盡某人身上所穿之衣亦被老犯褫去日前大馬路押令犯人修街偶有中年婦人行過各　 
犯卽調笑謔浪令人耳不忍聞且局賭誘財拐帶水販老優虐徒惡鴇凌妓無不身覊黑索管押其中此等人類皆兇惡萬分卽令苦楚備嘗猶屬罪浮于罰尚何矜恤之有哉不知其人果屬有罪杖責之放流之極而至於絞斬梟首宜也王罪猶未定而苦已先嘗是不以人類視之直以禽獸視之矣烏乎可哉嘗聞友人言泰西牢獄有花園有浴池有聽經之　 
所有坐臥之方較之居家有過之而無不及故雖覊押多日而疾病不生依舊豐腴修潔滬上各租界巡捕房押犯之所卽不能事事仿行大加整飭然司其事者苟能逐處留心多方體恤則利澤所施其食報豈有限量歟前日法界委員翁子文太守商諸捕頭備德禄將大巡捕房押犯分押小東門及八仙橋兩捕房俾得舍低潮而就爽塏絏縲就道之際無不極口頌揚苟英美兩界捕房仿而行之擇高燥之區築成犴獄飲食等事事事留神卽罰令沿路作工亦不過於苛責其爲惠也不亦大乎或謂巡捕房僅上海一處耳巡捕房押犯亦不過百餘人數百人耳必欲大普仁慈使普天下犯人同登樂國當自整頓各州縣牢獄始 
[本舘接奉電音]  
　　昨晨九下鐘後本舘駐京訪事人飛電傳來本月十五日諭旨四道敬謹譯登○五月十五日奉旨光禄寺少卿員缺着楊澤山補授福建道監察御史員缺着吳協中補授顧肇熙着以道員選用欽此同日奉上諭浙江學政着瞿鴻禨去卽着迅速赴任欽此同日奉上諭據岑毓英毓元春李秉衡奏保關外出力官軍業經降旨將該督撫等分别加恩因念直隸總督李鴻章兩江總督曾國荃籌濟各路車營餉需軍火尙能不分畛域自應量子恩施李鴻章曾國荃均着交部從優議叙欽此同日奉上諭前廣東高州鎭總兵楊玉科上年帶兵出關勇敢奮發臨陣捐軀深堪嘉憫前經降旨從優議卹着再賜祭一壇加恩予謚並將事跡宣付史館立傳該衙門知道欽此 
[盜犯正法]  
　　閩垣善化坊前鎭軍炳南公館被刼已登前報嗣經查得有潘姓亦在劫案内遂於水部門外某烟館中拿獲捆送制軍營務處轉發侯官縣盧司馬訊究潘詭稱姓張毫不承認因交差看管上月二十九日差帶潘聽審先到某烟舘過癊後入酒家覓醉潘遂乘機逃逸差急追之有湖南人某甲潘之黨也見差追潘上前攔之趁勢將差推跌及差爬起則潘去已遠幸馬快楊某素識潘之面貌突出擒之某甲猶欲搶奪楊拚命不放少頃差至甲乃遁始得送潘至縣盧司馬禀明府尊曁營務處次晨黃海樓觀察會同府縣提潘審訊潘仍狡展及傳青榕舘客寓主王某到案 
 
 

Page 2

 
 
辨認果姓潘名漢秋係三品武員潘始服因詰以如不作奸犯法何致冒姓逃逸且到閩已久絶無差事如何過活不住公館客店溷跡烟舘則謀爲不軌可想而知潘默然卽日將潘押向南校場正法事聞遠近咸爲之吐知不下 
[游勇刼獄]  
　　閩垣友人來信云上月二十九日有游勇二三十人悉係外江人在閩署一帶埋伏繼有十餘人直入獄内刼出斬犯李玉山卽張得潤四川人蕭蘭甫卽何學文江南人軍犯袁漢廷卽劉漢廷湖南人朱玉亭湯有傳皆袁同鄉未定犯王金祥郭樹郎俱福建人共七名又有兇犯某甲隨之而行因病不能疾走中途被人擒回該斬軍犯悉係武員因强姦某叅戎之女斃命由南平縣解省寄禁閩監王郭二犯因預聞其計議逃走故得隨行是日七犯甫出獄門一概身披號衣手執短刃劫獄之游勇俱持兇械前後護擁而行守獄者欲近前擒之幾被刺死儀門飼馬者某甲亦被打跌在地法海寺東廠團練兵聞擾攘聲誤以爲械鬥欲出隊揮壓某哨官以民間閒事不必過問該犯等遂得逐隊呼羣出水部關無有阻之者其時祁司馬在堂審案倉卒聞報遂禀大憲一面專電請水陸各官弁留心緝捕并出重賞如獲斬犯二名者每名賞洋一千四百元餘犯每名賞洋六百元本月初二日王金祥行至閩安山人見其腰繫短刀疑之禀明梁協戎會同鄉團圍拿王匿山谷中搜尋半晌不見蹤迹幸有農人在對面山上瞥見出爲指點王始就縳於初三日押解到省李玉山逃至長門營中投其舊友某乙乙憐之贈銀促其速行李遂去越日又回行至半途被執朱玉亭亦至長門飢不得食丐於鄉衆見其怒眼圓睜疑而欲擒之然畏其膂力有某丙素與友善利重賞用計誘而擒之經五虎分司撥兵於初四五兩日解送到省大憲以李玉山黨羽甚多恐滋後患於初十夜五鼓時押赴北校場止法看守水部門城洞兵丁頭目李某懼罪自縊其盤查委員從九潘履亨失於覺察撤差記過以巡檢饒沿芸未入流何秉寅接委閩邑尊祁司馬現已摘頂典史胡永清革職拿問現押府經廳藩委試用典史李南金署理兩縣衙署皆借撥全福中營練兵數棚把守以備不虞一面將未獲各犯從嚴跴緝又出示如獲蕭蘭甫者賞洋四百元云 
[福州府屬拔貢名單]  
　　鄭錫光府學廪生池伯偉府學廪生梁禹甸閩縣廪生林鈞澤侯官廪生劉成傑長樂廩生周文楨福清廪生楊詩連江廪生林錫潛羅源廪生吳鯉光古田廪生陸紹機屏南廪生林夢清閩清廪生柯祖蔭永福廪生 
[袁江尺素]  
　　蘇州衛守備謝君俸滿例需引見去歲經蘇松糧道以招墾荒屯禀請略緩迄今屯務雖未告竣而部章新下凡三次俸滿限以三月内引見謝君欲了經手事北上而漕憲援照成例飭令赴道具文候咨到部以持籌握昇之才就躍馬彎弓之選行見頭銜一轉光耀蔚藍矣○兵燹以後土木大興山陽之湖嘴清河之藏家碼頭等處邪許之聲相聞近以市面日非閉門結帳者踵趾相錯回憶當年豈能無今昔之感○某氏婦居室嘻嘻毫無拂意乃忽患心疾頻喚欲死初笑其妄繼而白隣舍曰吾得死所矣請毋累諸君願以城隅隙地爲眠玉處言次揚長去親隣遂至城隅則玉體已僵早吞洋烟而斃矣又有某甲枕畔文鴛堦前圡樹已娶媳抱孫誠人生快意時也而甲則時蓄死志狀與某氏婦相似妻若子恒爲之防一日自遠道歸其子問安之次談論絮絮甲旋起入室卽呼子曰吾爲若紿速喚母來子四顧無所見知有異家人亦集詢甲曰吾已食洋烟可速來灌方雖遍覓命已難續此二事雖近荒誕録之以補搜神記之所未備 
[都門郵信]  
　　福大司空近因三海各工需欵具摺陳奏自願輸銀二萬兩以申報効並不敢仰邀獎叙刻已奉旨允准矣○道光時盤見户部銀庫所虧甚鉅遂定章嗣後或三年或一年欽派王大臣盤查一次藉以愼重庫儲防閑出入本年四月間户部奏請欽泒王大臣往查聞刻下盤查已畢由八年五月起至十一年四月止按册勾稽細核出入數目均屬相符云○步軍營左右翼技勇練兵於本月初五日清晨在德勝門外教塲演習大陣合操傳聞皇太后前至北海闡福寺見佛身上挂哈𡃿均已朽舊當詢大喇嘛因何如此大喇嘛回奏自道光年間更換後迄今四十餘載並未換挂是以如此復詢此項哈𡃿例應幾載一換大喇嘛不能對皇太后立着内務府衣庫赶緊開庫揀備哈噠換穿及至衣庫將哈噠齎至闡福寺大喇嘛不知穿挂之法正在躊躇幸旁有衣庫掌某年届七秩知穿挂之法當告知大喇嘛始與佛身穿挂聞聖意欲將大喇嘛革退云 
[邗江官報]  
　　王鹺尹貽榖奉運轅委寳坊寺差巡檢范元鎔奉委通泰兩屬遊巡緝私差海分司項分轉由省回於本月初六日旋浦張司馬福謙奉蘇藩憲委解甘肅餉銀過揚武鹺尹同辰奉委壁虎橋救生局差祝鹺尹傳望管解京餉起程署通州分司李小亭分轉禀辭赴仔陳梅石鹺尹大謨謝飭知題補餘西場缺 
[匪徒就獲]  
　　前報載廣德州城内有匪徒明火執仗搶劫拒捕一事兹已經各官憲督同兵役拿獲匪目廿一人其間十一人係此案正盜從浙江台匪黨内結夥而來其十人係浙江某縣搶親案内之犯當經通詳督撫憲批飭徽甯道督同皖南保甲總局親提人犯研訊確情按律詳辦並嚴緝漏網各犯云 
[營口得雨]  
　　營口前患亢旱已列報章兹聞該處於初四日早雷電大作暴雨如注約一時許始止方謂四野土膏可以沾足矣不意地坼日久土被日曬業己成鹽一經大雨冲入田間反將雜糧淹損畎畝中人又不免蹙額而相告矣 
[蕪湖大水續述]  
　　蕪湖大水情形已照宫電登報兹接該處訪事人信云近日陰雨連綿水勢日漲一日計江水溢岸已有數尺深道署大堂之下亦有水數寸南門金馬門水俱淹進自西湖池至甯淵觀一帶早已變爲澤國四鄉房屋更爲河伯所毁居民紛紛遷往城中惟高崗之上尙未漫没貧民爭搭蘆棚以便棲止又云十二夜星月皎潔忽雷電交作大雨如注霹靂聲風雨聲同時並發有金鐡皆鳴之勢鄉民搶救圩堤聲如鼎沸南鄉蔴布鳳林兩大圩得以無恙不可謂非幸也 
[江陰郵信]  
　　前列三江營地方盜刧某商船一案兹悉鄰舟人雖經被刃受傷未致殞命事主赴縣報案當由太興邑尊於前日往勘飭差嚴緝矣○十二日二鼓後天大雷電以風雨亦暴注靖遠與登瀛州同時走錨約有數里江面始設法扣住事後查得登瀛洲船頭稍有碰壞至港南北小舟雖亦有走錨等事幸未傷人耳○龍驤虎威等四蚊子船前係黑灰色現已改堊白色云 
[吳淞紀事]  
　　初十日報登淞鎭開米舖之趙某被談某持刀搠傷赴縣請騐一節兹悉此事當經親隣調處寢息並未投縣云○昨報醫生某甲在金桂軒茶肆被刦銀洋一節甲以店中人當時袖手旁觀心不能平遂於晚間拍案吵閙適總巡周協戎查夜至山詢悉情由令甲不得胡閙甲唯唯而去 
[並非不到]  
　　昨報列西員不到一節兹悉是日捕房解案無多故由黃太守先判及十一點鐘時奥國總領事夏士到署而太守審案已畢遂卽退堂相見昨報謂不到者盖據當時而言之也 
[茶肆派捕]  
　　英租界閬苑第一樓茶肆游人如蟻晝夜喧譁座上則肩相摩門外則轂相擊也而小經紀人亦往往涉足其間以博蠅頭之利前日有賣絲帶之某甲與薙髮之某乙論價爭毆吵閙不休該茶肆主遂報捕房派華捕一名常川伺守不准此輩入門座客頗以爲便而小 
 
 

Page 3

 
 
經紀人則少一貿利之處矣 
[淫婦害人]  
　　東棋盤街某妓院内有男傭名阿狗蘇鄉人也與女傭阿順同在一處遂相通焉狎暱旣久遂買小屋以藏春色接翼雙棲宛似西方迦陵鳥矣不料阿順得隴望蜀復與某甲有染旣得新歡不念舊好阿狗恨之刺骨屢伺其隙而未得也前夜阿順出門阿狗潛尾具後阿順卽行折回且問爾欲何爲阿狗答以汝能往我亦能往誓不相捨阿順不得已勉强登床和衣而睡比蓮漏三下夢回枕畔則連理枝忽失所在阿狗盆極卽携洋烟尋至上麟里某姓家卽阿順與甲同宿處破扉直人果見玉體橫陳阿狗不發一言取烟吞之逾時斃命昨由其親串出場調處令阿順備棺成殮送柩回鄉事始寢息語云最毒婦人心觀於此而益見 
[體恤優伶]  
　　英捕房麥總巡捕頭前日傳集租界中各戲園主諭以嗣後如有天津流氓向爾等索詐應卽報捕立刻拘拿送官究辦不得稍有隠忍致若輩肆無忌憚各園主稱謝而退 
[屍親來滬]  
　　　製造局工匠沈阿三在興龍園茶肆遭王阿狗戮斃一案由縣訊供收禁各情早經登報兹悉沈尙有老母及母舅在原籍昨晨附輪抵滬赴縣喊寃莫邑尊立卽升堂提訊屍母沈何氏及母舅何阿岳同供沈遭人戮斃後小婦人等聞信赶來已將棺蓋封釘不知何人擅自收殮實出情理之外爲特投案求請伸寃邑尊謂屍身一經官騐理應即刻封釘豈能由爾等王現在沈被截斃之後本縣早經騐明緝兇訊實收禁本縣自有權衡秉公辦理爾等何得多凟如欲領棺須具領狀先將棺木領去屍親均遵諭而退 
[研訊兇手]  
　　唐伏龍遭人毆斃一案由縣研訊各情疊經列報前晚莫邑尊偕王鴈臣司馬升坐三堂飭將在押之林阿喜高阿四及阿金卽揚衛氏一併提案先問林曰爾是否與楊衛氏私識將唐毆斃究竟因何起釁答稱小的與該氏素不相識唐之毆斃實由他人其時小的在高阿四店中吃麵間有打架事情前往觀看唐正在將阿金毆打小的上前解勸唐隨將小的一推小的還手推唐倒地唐之斃命想先由别人毆傷所致邑尊命提楊衛氏至案謂爾與林究竟曾否私識答稱實無其事邑尊謂爾與林旣未私通何以爾被唐毆林肯出爲帮助答稱因林時來吸烟所以相識並未與伊私通邑尊命跪在一旁提高研訊高供林與阿金來店吃炒麵錢五十六文吃畢阿金先出林尚在店中吸水烟忽聞阿金遭唐毆打林卽赶出將唐毆傷要害立卽倒斃邑尊問訪聞爾亦在塲答稱林與阿金吃麵後急欲出外打架尚未惠鈔小的向索錢又手中尙携炒麵鍋一雙豈有帮毆之理邑尊復提見証人曹阿寳至案據供小的與唐同在船上做工是晚偕唐登岸至小東門外先向某酒店沽飲復赴酒釀店吃酒釀小的正在惠鈔唐先出外忽見有福建人三名將唐攅毆唐卽倒地殞命邑尊謂毆唐實係何人爾可認清答稱人多手雜一時殊難記認惟有一臘梨頭最爲兇狠卽林阿喜也唐之斃命實係被林毆傷所致邑尊復提林至案曰爾之將唐毆斃並非有心爾無妨從實供出本縣當格外施仁林仍堅不承認邑尊飭掌頰二十下細加盤詰堅執如前邑尊大怒飭跪大練閱一點餘鐘之久始供認將唐推跌之後復踢一脚唐卽倒卧不起立時斃命邑尊飭當堂釘鐐收禁内監並着將高阿四及楊衛氏分别還押曹斥退 
[廣緝女堂]  
　　租界女堂倌烟舘爲害最甚前經大憲嚴禁幾於匿跡銷聲近法會審委員翁子文太守訪知小東門外及彩視街兩處日久玩生復萌故態前日傍晚遂飭會捕局曹景堂持片赴大巡捕房請派包探巡捕等人協同拿捉捕頭允之當派包探巖頌眉孫寳生帶領通班探夥捕役會同曹等前往詎各烟館消息甚靈到時已一律閉門毫無蹤影包探等祗得將情回明太守太守謂本分府親自查得著名之數家人數較别家尤衆可先拘押因將開列清單交與包探復往分别兠拿獲到三家計男女六人由小東門捕房轉解太巡捕房管押昨晨太守臨捕房　 
嚴禀稱遵照單開獲到乾源祥烟館主顧海泉女堂王小妹祥發陸記烟館主婦陸阿二卽爛污阿二芳蘭閣烟館主婦蔣阿寳卽爛污阿寳并婦人王阿二嚴阿五兩口太守研詰顧等謂女堂烟館久干嚴禁本分府亦已二令五申嚴行禁止爾等藐法玩公實屬不成事體可從實照數供明某店用有幾人并陳明嗣後不敢再犯當冉從寛一次顧供認祗有二人開設至今甫閱兩月太守謂爾家共有五人本分府早經目見何尙抵賴陸阿二供本在瀾泥渡開張烟館丈夫死後搬至租界並不用女堂倌研詰至再堅不認承太守謂爾所開陸記在樓底下尙有順記開設樓上倘或有人告發尙可混賴說是被誣今本分府親自眼見難道亦是誣爾乎陸稱日前却有無錫人名阿金躭閣店中業已出外數日太守謂初九晚尚在爾店何得云去已數日陸稱伊於是月初九日出外太守又謂蔣阿寳曰爾家芳蘭閣開已有年共用女堂倌三人現今何在蔣堅稱祗有一人因十一日失去烟鎗已經辭歇太守謂獲到者爲何人據王阿二供實在横街做生意並非女堂倌研詰不承喝令掌頰依舊逞刁太守謂爾竟痴乎女堂固要辦花烟館亦應辦何必執定不承王仍執如前及詰之嚴阿五供稱在航船上是日四點鐘時登岸至該烟舘尋訪母親卽被捉獲太守謂爾頗說得乾淨然母親旣在烟館亦不是正經人着卽掌頰嚴見將動刑卽供認已做半月太守復詰蔣阿寳謂汝稱店内無女堂倌今嚴已認明王阿二在爾處捉來諒非虚語爾稱辭歇之人是何名字蔣意圖胡賴太守喝令掌頰二十下蔣竟當堂撒潑復着掌頰二十下始供辭歇者亦名阿寳太守謂爾等從實供招祗須下次不犯當可從寛然爾等因何知要捉拿一律將門關閉究由何人通信各人互相推諉惟據顧稱聞道路傳言大老爺要捉女堂以致家家關閉太守謂究由何人通信下期定須供認否則加等辦理隨飭將六人分别還押復提前期逮案之順興烟館主陶阿二到案謂着汝交出流氓諒一時也交不到但汝家所用女堂共有幾人是何名字有一姓殷者何在陶阿二卽陶張氏供稱並無姓殷之人惟一寄女并親女一人年祗十三歲太守亦飭管押候辦 
[遭騙圖盡]  
　　昨晨翁太守臨捕房時有瀾渡巡防局員遣勇蔣岳勝帶一十四歲之甯波男孩劉得高到案聲稱此人欲赴清流因之救起詢問之下知從甯波到滬被人騙去鋪蓋故欲自盡想騙子或避匿洋塲送請安插太守將劉詰訊據稱原籍甯波向爲南貨生意偕友人陳阿友附百官船到滬及抵碼頭陳抱病不能上岸意欲回去託其友某中掮挑舖盖送我上岸至其戚友處詎被甲將舖蓋及衣包一个内洋二元錢五户文挑至一巷口囑我暫等是巷兩面俱通甲卽從後面遁去滬上無一熟人無奈自尋短見太守着來勇持片回銷將劉暫留捕房飭包探派夥帶之出外如見拐騙舖盖之人立卽拘拿到案 
[浙省撫轅抄]  
　　五月初九日杭理事同知英禀知茶果銀兩釘鞘寄存外庫銷曾查城門差候補同知劉宗晏禀知監收衢州餘慶典公欵完竣禀到銷差○初十日前署雲和縣陳同恩交卸回省禀到並禀知任内交代初限内結報劃解清楚候補縣丞錢堃禀知漕司委催前署慈谿尹令文案銀兩差 
[蘇省撫轅抄]  
　　五月初四日知縣周麓請假赴蘇城守右營守俻章宗瀚引貝回到見○初五日候補道郭湯孫禹馮馬龔照瑗總理營務處譚三大營譚譚陳統領馮易致中到奇兵營官馬鴻利馬玉堂吳清泰彭勝發歐陽榮章護軍營朱公遠淮陽水師營周國興前户部郎中汗樹堂知府王廷訓洋務局委員施炳燮縣丞蔡秉奎到康雲輪船梁廷超前四川川北鎭統領新湘營陳濟清辭見知縣舒朝冕禀知府看閱卷○初六日新授饒九道李希蓮由京來到見知縣唐贊彞見辭回蘇澄波輪船王金相解餉赴海口回○初七日潘臺梁巡道田候補道湯新授饒九道李希蓮直隸州王茂中爪州木釐分局來見雨首縣禀知今日下午三點鐘在城隍廟設壇求晴○初八日候補道郭湯孫見同知李朝覲上海來通判黄家珍蘇州來俱見通判查火瀛起服回省唐錫齡禀辭赴滬運璜新授饒九道李希蓮辭候補道張廷才銷假統領易致中見辭襄辦籌防輪船支應所知縣賈端上海來到見叩謝酌委一次 
[江督轅門抄]  
　　五月初九日候選縣師夢庚山西來○初十知縣童鳳池浙江來 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[九江宫報]  
　　調署廬陵縣金明府時宣已於上月杪交卸德化縣篆務不日挈眷晉省赴廬陵新任○朱春山鎭軍札飭南康府都司高都戎同科管帶九江選鋒前營周梯山游戎業已交卸回九江鎭標遊擊原任 
[鄂渚官報]  
　　四月二十九日署宜縣典史崔其釗禀辭赴任三十日湖南候補府唐廉進見候補縣張炳奉委督轅收呈差准補棗陽縣胡成均禀見銷城外總查差並禀辭赴任提台吳軍門辭行五月初一日回任同日候補縣駱文彩奉臬憲委往鄖縣房縣提案初三日藩憲牌示崇陽縣員缺飭准補之陳彰五赴任公安縣缺委試用縣吳耀先枝江縣缺委留省另補縣瞿元燦松滋縣缺委遇缺儘先補用州何學海俱署理初四日開缺崇陽縣余思訓自廣西偵探囘省禀見候補同知史悠慶奉委辦科塲事務禀謝候補巡檢邵德基奉江漢關委查洋街差初五日候補典史王隆祚初六日候補縣丞李居廣各禀到省候補府王開福奉委辦樊口厘局候補同知任之睩奉委鸚鵡洲竹木厘局俱禀見同日藩憲牌示襄陽縣雙溝巡檢缺以候補班本班儘先前補用巡檢張裕忠咨補 
[暫抽米厘示]  
　　總辦湖北通省鹽茶牙厘局湖北布政使司蒯湖北按察使司黃湖北督糧道素署理湖北漢黃德道武湖北鹽法道瞿湖北安襄鄖荆道盛湖北荆宜施道于湖北卽補道陳爲曉諭暫抽米榖厘金以濟餉需事照得咸豐初年粤逆滋擾經撫部院胡奏辦厘金户部議准凡百貨米榖一概抽收以充軍餉迨軍務平定卽於光緒元年七月經前署督部堂翁奏請捐免抽收米榖厘金原所以紓商力而體民艱也無如近年貨厘減色當此軍餉浩繁所有解營協餉動輒艱於供億嗟興仰屋無欵可籌不得不援照舊章暫復抽收米榖以資挹注查此項厘金出之商販攤之食户每人日食不過升合取僅毫厘無關損益惟從前辦理章程未能一律兹公同酌定無論過境落地每米一石抽錢三十文每榖一石抽錢十五文俾無畸輕畸重之分仍俟防務告竣卽予停止以示體恤本司道爲接濟餉需起見詳蒙兩院憲奏奉諭旨允准頒行合亟出示曉諭爲此示仰商民人等知悉爾等販運米榖從本年四月二十一日起無論過境落地遵照新定章程每米一石抽錢三十文每榖一石抽錢十五文照章完納塡票給領一俟防務告竣卽予停止以示體恤其各禀遵毋違特示 
[四十初度述懷]  
　　敢云稱壽敞瓊筵爲割鷄豚敬祀先柏葉香芬家釀酒梅花深處會羣仙我生丙午春王月才過元宵第二天當日門庭猶鼎盛五枝丹桂秀風前咸豐中葉劫紅年避亂揚城如意坊狂宼滔天遺業燼忠魂赴義闔家亡弟兄飄泊燐飛碧烽火迷空月慘黃多少王孫悲往事至今愁聽過重陽養生送老接宗支三事全虚恨已遲搔首椎胸頻飲泣期齡失怙幼傷時徒懷志願光泉壤藉甚文章慰孝思重讀蓼莪安忍廢怎禁哀怨出心脾獨立蒼茫天地中誤人兩字是英雄聰明外露遭時忌命相奇清格主窮羞向侯門嗟乞食判撑瘦骨敵澆風那堪半世安懷念顯晦行藏大不同少年任俠賤黃金得當輕揮也稱心豈望報施行慷慨偶逢顚沛觸哀矜身忘落拓偏憐客曲和陽春貴賞音碩果幾星傳絶學半居朝市半山林靜寫黃庭晝掩關强披破褐怯春寒病根中在恥隨俗宦品低時懶做官書擬萬言焚稿奏詩敲半字愜心難自珍敝帚千金價且任傍人一例看淪落天涯鸞鳳飢憂時憤事歎離奇緑衣黃裏蒸成俗邪說陂行祗售欺吾輩奚勞營富貴痴情欲整　 
舊綱維熱陽冷眼殊唐突壤到人心没藥醫不驕人亦不求人補拙惟勤儉立身交到通財先褻品友逢知已勝周親漫言有術能延命郤笑無方可療貧攬鏡自將肝胆照氤氲磅勃一團春自顧形人百不如淡於樂利治生疏才憐有貝財爲寳士縱存心志亦虚寡福料應思識字無兒辜負祖傳書早知脈望人間少悔向瑯環學蠹魚細將醫理辨中西畢竟軒岐道入微劇恨一眞千僞混慟貽十死九寃譏心傳妙法眞機隠隔膜多層上智希鐡鑄斷難鎔此錯漫勞唇舌暗歔欷古稱强仕氣方剛我獨生來體質尫耳目漸知輸少壯汞鉛欲覓起膏肓未能鞱晦潛幽谷且逐浮名溷市場太上德垂三不朽要傳經騐壽人方曠懷今古興衰事揖讓征誅氣數該一局棋枰新創格六朝池舘剩荒臺蛟騰鳳吐歸深土虎門龍爭感覇才試向北邛山下過牛羊幾隊臥蒼苔碌碌浮生喚奈何駒光眞箇疾如梭驚人德業難成就勘破泡身易錯過下手速修猶太晚幾人先覺證阿羅只愁清福難消受莫怪平生境坎坷心肝嘔盡學修仙訪道求師二十年太息青春付流水何時白日始昇天金丹作用甯荒謾璧合端須仗德緣生意滿腔憑孰訴一鈎新月吐初弦夢到西華太乙峯天風滚滚絮雲封神遊滄海招黃石手把芙蓉揖赤松饑掘朱砂餐玉蕊倒騎白虎捉青龍這般狂態方酣樂古寺汪汪報晚鐘家世江南古潤州焦巖北固慣勾留十年壻館崇川夢九載懸壺滬凟遊采藥穿雲經閩蹻題詩埽石上羅浮宵來似覺聞神貶住塵寰八伯秋[  丹徒嚴鍾爵古人甫待删草]  
 
 
