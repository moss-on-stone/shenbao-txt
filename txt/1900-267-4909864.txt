# 1900 - 267 - 4909864

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○虹樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論日兵捕獲戕害德使之兇手事]  
　　駐京德使之被戕也外人咸謂由華兵加刃甚有疑總署王大臣誘之使去令人要於路而殺之者當夫紛紜擾攘之中夫固誰是見之明而知之悉者蓋亦如諺所謂欲加之罪何患無辭耳及觀前日本報所譯兇手口供始恍然於加刃者實係匪人不特總署未嘗誘而殺之卽華兵亦初未干預其際也前報之言曰所獲兇手名海全年五十有二京師東直門内人八月十一日手持金質對時表鬻於市中日本憲兵見之騐係德使被戕時所佩之物乃哄以翌日持銀向購屆時告諸官而執之叩以于意云何其人自言當時中國朝廷之意甚欲屠戮外人我旣承命而行自當竭忠盡智故於德使詣總理和門之際糾約黨類中途攔截出手槍擬之德使見事甚阽危拔槍施放我等一面防衛一面攢擊惟究係何人擊中怱促中實不分明今因家中貧乏不堪不得已將當時所得金表售錢以資餬口云云夫苟此意出自朝廷則海全旣成不世之勲自必官之爵之寵榮而奬擢之卽不然亦當犒以巨金使得終身享用方可爲赳赳桓桓之士勸而此後得收腹心指臂之功奈何任令陋巷窮居饔飱不給以致將贓物易錢果腹驀被外人所禽乎然則八月三十日欽奉賜祭之上諭中何以竟有大德國駐京使臣克林德被兵戕害之語曰此或倉卒中偵探不實廷臣據傳聞入告或外人過入其罪使日後易於藉口要求果係兵也必有軍籍可稽何以歴一月餘尚未悉主名所在直至被日兵緝獲始詰知其爲海全乎或曰海全而果爲匪人則被禽時不妨直認爲匪何以諉爲阿朝廷之命屠戮外人則正告之曰子不觀拳匪之作亂乎其所用旗幟皆大書奉旨義和拳扶清滅洋彼義和拳旣可以奉旨自居豈海全而獨不可指爲朝廷所命耶總之死者雖不能言而其慘怛情形則固人所共曉朝廷顧全交誼先後賜祭二壇禮意殷拳可謂極矣而海全旣已被獲律以殺人之罪刑法自不得寛德皇眷念中西和好有年雖當震怒之餘亦可稍平其氣他日者珠盤玉敦盟會重聨諒不致積念難消迫人以萬不能堪之事化干戈爲玉帛夫亦左劵可操矣至於戕害日本使館書記杉山彬之兇人刻下縱未擒獲而皇上旣已派員致祭賞銀治喪軫惜之忱固已無微不至日廷念及同洲之誼當亦不致多所苛求而所謂被害於董星五軍門麾下勇丁者事在疑似之間尚未有人指證日後罪人斯得訊實口供處以嚴刑當亦意計中事可見窮兇極惡法網難逃彼安分良民誠何苦逞忿戾於一朝以致自貽伊戚哉抑又聞之外人之深惡而痛絶者在縱容拳匪之諸王大臣苟不嚴以誅鋤雖賜祭懲兇終不得平其忿怒曰是不然今者莊怡端諸王已革爵撤差分别懲處矣其餘或交宗人府或交都察院嚴議矣仰窺朝廷之意安知不先奪其柄而後嚴降之罰日内當有後命未必任若輩得以閉門思過安享餘年允若兹則各國之恨當可蠲而中外之交遂永固從此海氛盡息鯨浪不驚薄海民人同享昇平之福謹拜手稽首作頌曰明罰勅法我武惟揚進賢誅佞邦家用康圖開王會山梯海航中興盛治俾爾熾而昌 
[本館接奉電音]  
　　昨日清晨太原行在飛電傳來上諭一道敬謹譯登○閏八月初三日奉上諭大日本駐京使臣書記杉山彬被殺一事前經降旨緝匪懲辦因念該書記旣在使館當差理應一律保護乃因事出倉猝遽爾被戕實深軫惜著派禮部右侍郎那桐前往致祭並賞給祭葬銀五千兩靈柩回抵本國時著内閣侍讀學士李盛鐸派叅贊官一員再行奠醊以示篤念邦交惋惜不忘之至意欽此 
[電致國書]  
　　昨晨本館得太原專電云本月初三日皇上由行在發出電致日本之國書一件飭護理巡撫交駐滬鐵路大臣盛杏蓀京卿電逹日本東京使署令李木齋星使齎呈蓋道逹惋惜被害之書記生杉山氏也 
[美兵已撤]  
　　日本大坂某日報云頃得華盛頓來電知美國祗留兵士一千八百名扼守京師餘已退至天津駐紥矣 
[美添兵艦]  
　　日本大坂某日報云東歴九月二十三日卽華歴本月三十日得華盛頓來電知本日美國海軍部特派軍艦二艘一名開痕他之幾一名矮路拔尼會同甲乙丙丁四砲艦鼓浪來華按開痕他之幾爲戰鬥艦容積一萬一千五百二十五噸每一下鐘時能行十六海里矮路拔尼爲巡洋艦容積三千四百三十七噸每一下鐘時能行二十海里 
[德帥抵沽]  
　　日本大坂某日報云頃得大沽來電知聨軍總統德國爵帥華爾德西氏由滬秉節北行已於東歴九月二十四日卽華歴本月初一日行抵大沽矣 
[俄瞰滿洲]  
　　日本東京報云東歴九月二十一日卽華歴八月二十八日得大沽來電略謂近有客自牛莊來述及曩日俄軍圍裹滿洲之後分兵赴奉天吉林諸處節節進攻窺其意旨似欲將滿洲全境占據不知中國將何以處之 
[蘆臺被占]  
　　日本大坂某日報云頃得天津來電知東歴九月二十一日卽華歴八月二十八日午後俄國統帥派出步兵一聨隊砲兵一中隊攻占蘆臺 
[日員下窆]  
　　日本東京報云東歴六月十一日卽華歴五月十五日之夕日本笠置艦長調陸戰隊入京日使署書記生杉山彬迎於永定門外途間突被亂民所殺迨聨軍攻破京師之後將遺骸尋獲載返東京東歴九月二十二 
 
 

Page 2

 
 
日卽華歴八月二十九日午後一下鐘時由麻布我善坊町本宅舉襄葬於青山塚地執紼以送者多至百數十人外務大臣青木氏外務省總務長淺田氏無任公使矢野氏新潟縣知事松田氏東京府知事千家氏通商局長杉村氏伯爵陸奥氏駐華使臣西氏之夫人某氏原任駐華使署書記生楢原氏之夫人西鄉氏皆會葬焉衣冠車馬如水如雲誠盛矣哉 
[咸予惟新]  
　　特授江西九江府正堂加一級紀錄五次孫爲剴切出示曉諭事照得沿江一帶近有匪徒放賣富有票煽惑患民潯郡爲七省通衢華洋雜處奸徒易於混迹前經密飭查訪當據先後拿獲匪目李炳榮等審實禀奉上憲飭令就地正法以昭炯戒在案誠恐尚有愚民一時被其煽惑悮買匪票查拿到案同罹法網良堪憫惻本府仰體朝廷寛大之政不忍不教而誅爾等須知歴來匪徒結會放票謀爲不軌斷難倖逃顯戮凡我百姓各有身家何爲從逆致干大辟務宜及早省悔如有悮入其會買得票據者赴緊邀同族鄰呈縣銷燬具結悔過概免深究倘或不敢親自繳呈本府已飭縣置就木櫃安放各門准爾等卽將票上自作暗記或字或押聽憑描繪隨時投入櫃内便可安然無累萬一日後有人報告許卽供明作何暗記於某日某處投櫃當卽開釋本府爲爾等保全身命起見故立此委曲求全之法若再言諄聽藐執迷不悟則是甘心從逆一經訪聞得實卽行拘案重辦决不寛貸除飭縣仍行嚴密查拿外合亟出示曉諭爲此示仰闔郡軍民人等一體知悉爾等務各安分守業勉爲良善切勿受人愚惑致犯刑章倘敢故違定卽嚴拿懲辦其各凛遵毋違特示 
[粤民閙教]  
　　日本大坂某日報云頃得香港來電知東歴九月十九日卽華歴八月二十六日廣州省會西南方順德縣境有教會堂三所同被亂民所毁江國軍艦急開赴肇事處保護教士教民華兵亦急拔隊前行敉平亂黨刻下彼處已安謐如常矣 
[調兵守隘]  
　　蕪湖訪事友人云東西梁山亦名天門山爲中江鎖鑰向皆駐有重兵西梁山在江之北岸形勢尤爲扼要前次所駐精健前營近已奉檄移駐東梁山安徽巡撫王芍棠大中丞知是處防守尤不容疎因卽檄令管帶定安營李副戎桂馨帶領所部大軍於前月二十八日前往駐紥 
[弭患無形]  
　　蕪湖訪事友人云自大通會匪肇亂之後大憲調兵剿辦雷厲風行若輩無可存身遂竄擾青陽銅陵繁昌南陵等縣幸青陽縣謝大令鳳崗銅陵縣魏大令致和繁昌縣左大令瑞芝南陵縣桂大令均能先事防維不遺餘力匪衆知已有備不敢發難是以邇來地方尚覺安平也 
[會匪伏法]  
　　蕪湖訪事友人云有客來自太平府言及八月中旬某日水師營哨弁某君拘獲會匪四名一爲鄧長發一爲曹昌林一爲周某一爲李榮立卽解送當塗縣署縣主呂璇甫大令錄取口供申詳上憲十九日奉到批示飭將四犯一并綁赴市曹梟首示衆書曰自作孽不可活此之謂歟 
[移文緝匪]  
　　聞之蘇州官場中人云本月初四日大憲接到湖廣總督張香帥六百里加緊公文内開近日康梁逆黨散布長江上下下游誘賈富有匪票謀爲不軌約期舉事幸在湖北漢口地方破獲不致一發難收現聞此股匪徒咸以上海爲逋逃淵藪應請嚴飭各地方官密拿究辦等因日來大憲已飛飭所屬嚴密查拿矣 
[隂謀何益]  
　　金陵訪事人云有常麗生者籍隸湖南以諸生從戎歴保至某省候補知縣今春浪遊白下與裘氏婦邂逅相遇結成露水之緣婦專喜惹草粘花旋又與常同鄉人蔣桂卿茂才結綰同心情好綦篤常恨其鵲巢鳩占每欲得而甘心適兩江總督南洋通商大臣劉峴帥賞格高懸嚴拿富有票匪乃陡生毒計僞造富有票數紙携至婦室暗藏袵席之間隨赴中營城守兩協署首告兩協戎立卽派兵往婦室從席下搜得票紙突出黑索紥蔣送上元縣署一面禀見峴帥歴述情由峴帥飛飭縣主龍硯仙大令取供具詳大令提蔣研訊蔣茫然不知獲罪之由大令逆料其中必有别情詰以曾否與人有隙蔣供出常時有圖害之意大令知此事必係常妒姦嫁禍爰飭將蔣收押柬請常來署囑令補具禀牘以便申詳常欣然繕就面呈大令核與票上字蹟相符飭卽釘鐐收禁趨詣督轅縷禀情節並將僞票曁蔣之親供常之禀牘檢呈峴帥以常挾私陷害無辜例應反坐爰於上月二十三日恭請王命押赴市曹斬首而將蔣取保釋回 
[盗犯正法]  
　　本月初二日天未黎明突有盗匪成羣結黨擁入蘇州葑門内平橋左近榮興雜貨鋪肆行劫掠刃傷事主鄧雲亭斃命已詳昨日報章兹得姑蘇采訪友人手函云當被刦時衆鄰麕集擒獲盗黨一名張其姓洪生其名解經長洲縣蘇大令研訊供稱小的係山東某縣人年二十有三詰以有無黨羽則稱事均小的一人所爲小的向在左營當兵嗣以請假回家開去差使迨本年六月某日由原籍來此蒙某營管帶某大人許俟補額因央舊同營鄧姓介紹借住某哨篷頭邱姓家日在街上喚賣饅頭以餬其口今旣犯案惟有瞑目受刑而已大令飭拘邱姓質訊邱供稱此人由鄧姓偕來借宿小的並不知其犯法尚求恩鑒及飭差拘鄧早已不知去向大令因卽備文申詳上憲旋由護撫憲聶仲芳中丞批飭就地正法初五日午刻蘇州府濮紫泉太守會同長元吳三縣主及中軍守備等官調集兵士一百數十名詣撫轅恭請令箭綁赴王廢基斬决梟取首級懸示犯事地方 
[漢皋火警]  
　　漢口訪事友來函云本月初二日午刻漢鎭棉花街某燈草行不戒於火霎時赤熛怒煽毒燄飛揚兼之箕伯助威吳回氏遂益猖獗各鋪水龍雖竭力援救而杯水車薪終於無濟計閱三點鐘之久火始告熄是役也共燬云房屋一千餘椽禮智司署監獄尚未殃及尚幸事也 
[之罘近事]  
　　烟臺訪事友人云牛販某甲向與洋人交易數年來獲利頗豐近忽虧欠某洋行存欵被洋行主控諸巡檢署某日某少尹派差將鋪發封○山東巡撫袁慰庭中丞蒿目時艱知圑練實爲目今切要之圖亟宜實力興辦爰委焦觀察分投各州縣督令舉行某日道出烟臺頒貼告示並開列章程八條想從此可免虛應故事矣○上月二十五日世回堯山口巡卡勇丁瞥見一人貿貿然來行李中藏有刀械急向盤詰則以義和拳對遂扭赴道署禀知某觀察觀察發交保甲局研訊其人供稱小的隸籍東省曾投某大帥麾下當勇當時營中習此術者甚多今以兵敗無歸擬回梓里並未爲匪亦不知此術犯禁叩求恩宥未知觀察能特開一線之恩否 
[羊城雜錄]  
　　廣州訪事人云穗垣各報館被封前已兩紀於報兹悉此事實由香港西官照會粤省大憲請將中西報館封禁其嶺海博聞兩報館不在封禁之中不料大憲皂白未分一併禁止售報至八月望日香港某報館派人到省送報三天以後如有欲閱者每月收小洋銀四角大憲聞之卽照會港官請禁○城西華林寺後街賢梓里口德和骨董店開設有年周鼎商彝燦然奪目上月十九日南海縣某大令突帶書役前往查封店中寓有眷屬一時奔避倉皇幾若喪家之犬至其所犯何事則局外人無從詳悉情由也○入秋以後旱魃爲災萬頃原田將成焦土至上月十八九兩日始大沛甘霖溝澮河渠衆流匯集禾塍菜圃一望青葱四野農民無不歡呼擊壤矣 
[鏡湖漁唱]  
　　寍波訪事友人來函云甯城提標練軍營某勇前有搶劫鎭海某姓家情事現已緝獲解送提署某日余軍門恭請王命綁赴市曹斬决梟首示衆○上月二十八日天甫明有某甲者肩負錢若干將往江厦買物路過江北岸倪家堰小憇凉亭中突有乙丙二匪人將甲綑縛幸有販夫約伴過此二人遂飛步奔逃○上月某日鄞縣公役江岸查獲販賣耕牛者縣主徐大令以其大礙農政出示嚴禁曰照得本 
 
 

Page 3

 
 
縣訪聞近有貪利之徒來甯販賣耕牛由江北岸載至上海重價出售農民貪得微利不顧來年耕種乏牛任意售賣若不嚴禁出口有礙農政除飭差查察外合亟出示嚴禁爲此示仰合邑農民販客及地保人等知悉爾等須知牛爲農種要件各處販賣出口來年必致缺少耕種之牛因此荒蕪田種得不償失卽衰老乏力牛隻亦可産生小牛豈容任意出售自示之後毋再貪利買賣有礙農業倘敢故違禁令一經查獲牛隻充公買賣各人提案究辦地保失察一併嚴究本縣言出法隨愼勿嘗試其各遵照毋違特示○寗波東鄉後塘河一帶自七月至今竊賊繁多居民被竊者指不勝屈官紳病之會同各鋪戶籌辦民圑以資巡緝局設梅墟街永安會水龍局内置備器械號衣每夜分兩班查察從此居民當可安枕無憂矣 
[鶴樓秋興]  
　　武昌訪事友人云前月四衙巷吳宅被匪人登屋縱火幸經鄰人察覺得免飛災事後居民咸有戒心糾資添雇更夫專司巡緝江夏縣陳介庵大令聞之命輿親往勘騐嚴飭地保更夫人等認眞巡邏毋稍疏虞亦未始非亡羊補牢之計也○數日前撫轅對面蛇山之麓忽倒斃一無名男子屍身臭腐並無親屬到來某善士見而憫之捐貲購棺收殮瘞諸義阡亦可謂好行其德者矣○當康梁餘孽富有票匪蠢動之初鄂省人民紛紛遷徙雖官憲高懸禁令亦皆視若弁髦甚至現任大員亦有挈眷遠避者不意富戶多遭劫奪貧民亦苦謀食維艱至此乃知遷地弗良已於近日次第遄返語曰天下本無事庸人自擾之眞可笑而亦可憐者矣 
[漢皋解佩]  
　　漢口訪事友人云上月十五日譁傳距漢口六十里之蔡甸地方忽有匪徒揭竿起事當經大憲檄調兵士前往剿辦嗣知彼處鄉民偶有齟齬並無悖逆情形各軍遂奏凱而返○自康梁羽黨逆謀敗露後大憲風行雷厲嚴密緝拿湘中賈舶商䑸不免心懷疑懼以致鼓浪至漢者寥落若晨星近知匪黨大半潛蹤漢市照常安謐於是擊檝而至者數日來已如水如雲矣○自北方事起商務陡衰江漢關所收子口稅金珠表寥落近以和議將次告成商業漸有起色故日來投關報稅者依然源源而來是可喜也 
[金閶談薈]  
　　蘇州訪事友人云海門人顧漢高弱冠時曾入膠庠嗣以包攬詞訟不守臥碑經地方官禀請上憲咨部詳革近顧偵悉蘇省世襲雲騎尉顧雲桂逝世後並無子嗣因設法冐襲歸標現在因案被人控諸長洲縣署縣主蘇大令查悉據情禀請護無憲聶仲芳中丞斥逐出標以便澈底根究○泰州人沈文全前以生父被人毆斃等情輾轉上控旋又入都叩閽奉旨交部發回覊禁省監已經一載現已科定四千里軍罪上月下旬某日族長沈甲役撫轅遞禀求恩翌日護撫憲聶中丞批斥不准○北氛不靖各處戒嚴蘇州府濮紫泉太守募勇設防地方得以安謐城守營參將章參戎以省垣地方遼闊難保無匪類潛蹤因密飭親信家丁十六名分布六門明查暗訪務使匪類絶迹尨吠無驚是亦可謂實事求是者矣○花旦吳蘭仙向在蘇垣演劇秋波雙翦宜喜宜嗔當三五少年時芳譽交馳香名久飲翩翩裙屐咸以一識其面爲榮今已馬齒漸增蛾眉暗减而一聲裂帛猶能凡響皆喑素與本城某甲訂莫逆交邇來甲頓起不良之心某日潛入臥室中竊取赤金一十六兩及貴重諸物逃逸無蹤事後偵尋杳如黃鶴現聞擬赴有司衙門控告但不知能否合浦珠還也 
[設櫃收票]  
　　上海縣汪瑶庭大令以滬上五方雜處時有富有票匪混跡其間雖嚴密緝查殊難使根株盡絶爰擬仿贑鄂等省辦法就署前置一本桶令將所購之票自行投入其中是亦解散脅從之良法也 
[窩匪宜究]  
　　本月初三日之夜滬北著名土棍顧爛頭卽小爛頭糾集同黨小油炸檜等四十餘人各持兇器擁至大南門外徐坤全所開小烟館内與流氓某某等尋仇以致刃傷羅掌寳等七人昨日二十三七鋪巡防局員邱友林二尹飭地甲傳徐到案責之曰爾家慣窩匪類以致深夜釀成械鬥之禍事後匿不禀報坐使匪黨逃逸無蹤爾之罪其尚可擢髮數乎徐供稱小的曾投石街分防局禀報二尹謂爾終不能辭咎本應懲辦姑念已被刃傷從寛免究著即出境不准逗留 
[恊拿會匪]  
　　昨日十一點鐘時有某營武弁至虹口捕房請派捕協拿會匪捕頭卽派中西各包探至菜市左近梅華里某號門牌屋内拘獲曹子清及張四二匪帶入捕房管押旣而捕頭恐尚有餘黨潛蹤令中西包探投英美租界公廨禀請讞員翁笠漁直刺飭差協同嚴緝直刺允之立飭捕役凌振洪福火速馳往偵查 
[汛弁鶯遷]  
　　江南提標上海城汛周鑑之千戎衙署向在本城大南門内同仁昨日遷居小橋左近公館中闔城各同僚咸往衣冠道賀亦一篇官様文章也 
[停工待勘]  
　　日前八仙橋一帶鄉民投上海縣署訴稱近經法界工部局在新擴租界中築一馬路直逹徐家匯傳諭居民讓屋以致無處桱身求恩作主縣主汪瑶庭大令諭令退去候據情禀請道憲核議章程旋經道憲余晉珊觀察照會法總領事白藻泰君一面請前辦闢界事務之洋員福開森君會同大令與工部局董訂期丈勘大令奉札卽派差役薛貴隨同法界公廨讞員朱森庭明府先往查察見打鐵浜一帶墳墓掘毁甚多房屋亦拆去不少及回縣禀復大令飭傳地保到縣諭令繪圖呈案以便禀請觀察行文工部局暫且停工 
[夜巡嚴密]  
　　前晚二十三七鋪房防局員邱友林二尹督率勇中巡至小南門外見栅門虛掩立提栅夫吳蘭泉研訊判責一百板旣而道憲委員杜大令率同圑練勇丁巡至大校塲左近見栅門尚未下鍵飭將栅夫某甲送往二十三七鋪巡防局局員盛雨村二尹研訊之下判責一百板以儆 
[賊犯已獲]  
　　本邑大東門外沙塲街朱姓等三戶先後被竊開單投十六鋪巡防中局請緝至今尚未破獲前日局員文斌臣二尹聞英界某包探緝獲賊犯某甲解送英美租界公堂經讞員翁笠漁直刺研訊供認曾竊南市朱姓等三家衣物因卽函致直刺請嚴究各贓以便妥别給領 
[美界火警]  
　　前晚十點鐘逾四十五分時忽聞警鐘怒吼探知火起於美租界七浦路恒慶里第二弄一百六十九號門牌陳姓家救火會各西人急驅英美兩界皮帶車往汲水狂噴約歴半點鐘時始得烟消火滅僅燬去房屋二幢聞曾保火險或尚不致受虧也 
[船客受驚]  
　　前日午後戴生昌船局某小輪船帶民船三艘往蘇州甫至浙江路大橋下時値潮漲橋門距水不及尋丈所帶第一號民船其棚較低尚不至於罣碍第二號高出橋上兼之行駛甚速不及將棚卸去以致陡被磕撞搭客雖幸無恙然受此虛驚已不免如小鹿兒在心頭撞矣 
[馬路工程局瑣案]  
　　前日划船婦許卞氏向朱阿福索取所欠會欵洋銀五十四元朱無以應致相口角由四十九號巡街捕拘入捕房捕頭令轉解馬路工程局禀請總辦程雨村大令研訊氏供小婦人年四十歳崇明縣人向在洞庭山馬頭駕舟度日被朱收去會項洋銀五十四元分毫不付向之索取反嗾使伊妻楊氏出爲霸阻叩乞究追朱供小的向在各米行供打包之役欠氏會欵不過洋銀九元並無如許之多今當措繳大令著管押捕房俟傳會中司証人到案訊核○歹人王富有冐充貨捐局巡丁向各船戶訛詐非一次矣日前向永泰豐局所雇划船索詐洋銀三元適爲綢捐局巡丁所見扭控工程局旣而協源老正大兩信局主以受累已深聨名禀請總辦程大令從重懲辦大令判令枷號半月至昨日貨捐局某委員飭丁持名片至局請將王帶回核辦大令准之飭差提案疏枷交貨捐局巡丁帶去 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[命案離奇]  
　　蘇州訪事友人云蘇州府屬新陽縣人徐姓昆季早年伏案曾入邑庠昆年近不惑素性固執六月下旬某日因事來蘇在閶門外太子馬頭登岸匆促中失去所携洋銀十枚及衣服一包因向船戶責問船戶以並不交明置之不理徐忿恨交併頓成痴疾約半閱月一日忽在新橋附近失足仆地頭觸堦石血湧如泉然猶飛步狂奔一若毫無痛楚也者迨至某小弄中血盡力疲頽然倒斃經地保報請善堂棺殮旋由其弟徐季扶柩回里事逾匝月忽繕禀投元和縣置控稱胞兄實被地甲伯壽及其夥某甲喝令多人毆傷身死有何某者當塲目覩願作証人縣主王大令准詞飭提一干人研訊何堅指地甲當時爲正兇大令查昨地甲並不報案情有可疑因飭笞責一千板釘鐐收禁何由汛弁某君具保翌日忽染病而亡嗣是徐季屢遞禀詞堅請開棺檢騐大令遂於八月二十六日晚堂復訊謂此案本縣業已訪明汝曾許何洋銀三百元田若干畝今已因病身死汝能再覓一証人乎徐季仍求開騐大令曰爾堅執似此須具誣告反坐切結方准施行徐季默然不語大令乃開導再出諭令退去候核 
[上海縣署瑣案]  
　　上海縣汪瑶庭大令訪聞縣境顓橋鎭近有流氓計長生郁小關等聚賭抽頭無惡不作特飭差拘拿到案前晚研訊之下計供稱小的開設薙髮店向來安分守法並不爲非郁供小的因家貧無以度日在博塲中爲人裝水烟藉覓蠅頭以資餬口大令惡其不肯實供飭將計掌頰一百下郁笞臀二百板交地保帶回管束○前日楊阿珍扭其子永林及流娼玉爱寳到縣汪大令研訊之下楊供小的開設豆腐店兒子永林不務正業常至王娼處作狎邪遊近更租屋同居小的恐被貽累爲特送求究辦楊永林供小的與王愛寳自幼鄰居得以相識近愛寳已作倡樓蕩婦故小的時往閒遊愛寳自言不願作賣笑生涯央小的代租房屋求恩寛宥愛寳供小婦人先與永林比鄰後嫁南匯縣人王熙亭去年十一月被丈夫領至滬上押在金生所開妓院爲介小婦人不甘作此無恥之事故託永林租賃房屋以便寄居大令判令將永林掌頰一百下交其父領回管束愛寳發普育堂留養○英美租界公廨讞員翁笠漁直刺派差押送浙江鄞縣人應銀寳周小二兩名至縣以其向車夫陸阿大訛詐行兇請卽遞解回籍大令立飭書吏備文派差押解首途 
[南市捕房紀事]  
　　南市平安街沈阿二所開小茶肆開塲聚賭日夜不休鄰近王某聞而惡之函告捕房請派地保前往禁止捕頭允之○前晚新馬路泉漳會館馬頭劉洪泰野味店内被賊竊去衣服若干件昨晨店主開列失單投報捕房請爲查緝捕頭卽倩汛捕前往勘明嚴限跴緝 
[英美租界公廨紀事]  
　　前日蔡忠義以信大馬車行主陳邦相圖賴糧食及馬料價控請究追讞員翁笠漁直刺准之飭差將陳提到押候訊供○西婦馬氏控華人黃成芝騙吞銀兩一案迭經直刺訊取口供將黃管押追繳昨日黃子名文伯者將案内牽涉之金仲軒扭入公廨直刺諭令暫行看管著黃補具禀詞候訊 
[英租界捕房紀事]  
　　流氓張阿六在河南路攫聚蔣阿銀所携小銀圓四枚適被包探陸阿九所見拘入捕房捕頭令押候解送公堂禀請讞員翁笠漁直刺懲辦○前夜無賴谷阿如强入丹桂戲圓觀劇管門印捕向之驅逐谷不服反將印捕兇毆某號華捕聞聲而至帮同拘獲解入捕房捕頭令押候解送公堂禀請究辦○前日之晚有陸其郎者在南京路左近見徐王氏踽踽獨行膽敢上前調戲氏情急呼救一百四十三號巡街捕聞聲而至將陸拘入捕房捕頭令押候解送公堂禀請懲辦○前日積竊黃金生潛至法租界厲惠生家竊取錫燭臺銅壺水烟袋各一携至英租界某押鋪求質被包探邊槐州所見拘入捕房捕頭令押候解送公堂禀請究辦○前日午後馬夫王桂生驅車過福州路某姓女孩避讓不及致被碾傷左足適爲五百二十五號巡街華捕所見拘入捕房捕頭令將女孩送仁濟醫館療治王桂生押候解送公堂禀請究辦○日前宋連馮喬王氏王張氏在厦門路互毆旋卽扭至捕房聲訴捕頭詰知事起細微斥出不理 
[美租界捕房紀事]  
　　昨日午前江北車夫梁銀川行至百老匯路與某西人論車價滋擾不休經一百九十五號巡街捕拘入捕房捕頭令押候轉解公堂禀請讞員翁笠漁直刺訊辦○昨晨六百二十五號巡街捕行經虹禀稱新記浜路見一幼孩躑躅街頭嚶嚶泣知因失路無歸恐入匪人之手因卽帶入捕房捕頭令送往公廨禀請安挿○前者唐家弄陳姓妾某氏携取首飾背主潛逃由陳投報捕房查緝未獲前日陳妾忽携其輜重在蘇州河畔買舟往他處被包探顧阿六偵知拘解捕房捕頭令押解候送公堂禀請嚴辦 
 
 
 

Page 10

 
 
   
 
