# 1893 - 315 - 4907391

 

Page 1

 
 
[新科順天江南浙江廣東福建江西闈墨出售] [  圖書集成局啓]  
時文雖小道而士子進身必基於此每科闈墨出揣摩家於此覘風氣焉今歲慶榜宏開多士之負異懷奇者先後名題雁塔榜花旣放友人咸以闈墨郵寄本局速有手民印以潔白連史紙刻巳印成順天江南浙江　東福建江西六省闈中傑作首弁題名錄後附試帖詩校讐精審圈點分明每本碼洋七分　君子欲覩時新花樣請至本埠三馬路申昌害室　各埠申昌或發售申報處購取若欲躉買則　移玉申報舘帳房面議此　　 
[新印王肯堂六科準䋲出售] [  圖書集成局啓]  
六　準䋲一書集醫科之大成係金壇王肯堂先生所輯其中論　則見垣一方療治則臚列諸法無微不燭有美畢臻誠不愧爲軒岐之功臣本局以新鑄鉛字排印行列井然紙色潔净盛以　套每部四十本實洋五元五角卽日出書有欲深討枕秘者請移玉申報館帳房三馬路申昌書室及各書坊外埠則向申昌書室售報處購取爲盼此佈 
[寓滬西商慶賀開埠九十年系之論]  
本年爲上海商埠開闢五十年之期西　官商無不興高采烈定於本月初十十一等日舉行慶賀之禮於是遠方逖聽之人咸欲乘興來游一擴眼界其托跡海濱　更以相距匪遥值此盛會未肯失之交臂屈指會期將屆巳無不　領以望翹足以待雖然游目騁懷者諸君子之所樂也記事纂言因端竟委者此則執筆者之事而不妨爲諸君子縷晣陳之者也攷中外能商初僅廣州福州厦門寧波上海五口道光二十三年六月二十七日卽西歷一千八百四十三年七月二十號經欽差大臣兩江總督者兩廣總督祁廣東巡撫程粤海關監督文會奏遵旨議定通商章程收稅科則一摺奉硃批軍機大臣會同該部覈議速奏旋經軍機大臣穆等覆奏略謂廣州交易旣於七月初一日通商其福州厦門寧波上海四處亦應准其一體開關以昭畫一請飭下各該將軍督撫於文到之日卽行開關交易并擬定通商章程十五條於是年七月二十一日卽西歷八月十四號具奏奉旨依議欽此是爲中外通商奉有明文之始由是福州厦門寧波次第開關上海開關之期在是年九月二十五日卽西歷是年十一月十七號也溯當未通商以前西人己有至中國者當有明之季葡萄牙人泛海東來懋遷貨物實開通道之先聲自時厥後各國商人接踵而至中國不辨其居於何洲隸於何國而但混稱之曰大西洋人當時官書所載士語所操相沿成習可見西旅東來實以葡萄牙爲嚆矢矣惟其時未立通商約章西人之來華者貿易貨物輸納稅項一惟中國之命是聽習而安之者亦旣有年迨道光二十三年至二十四年之間始與葡萄牙卽大西洋英吉利法蘭西美利堅等國先後訂立能商約章西人之寓華者咸得照章貿易羣聚萃處以迄於今自道光二十三年以來照西歷推算適屆開埠五十年之期及此時而行慶賀之禮亦固其所大抵西國無論何事每逢五十年必行慶賀之禮其所由來者久矣蓋謂人生斯世仰邀上蒼之眷佑得有今日此罕　之遭逢也於是乎盛設禮儀以伸答謝之情而誌欣幸之意有如婚娶滿五十年舉案齊眉倡隨偕老則行慶貿之禮開設行鋪滿五十年營運居奇貲財充物則行慶賀之　君臨一國滿五十年臣民愛戴風俗蕃昌則行慶賀之禮西國通例大率如此今者寓滬西人適逢開埠五十年之期遂有慶賀之舉蓋猶行古之禮也或者曰西人以通商爲幸其設禮文以示慶賀也固宜然於華人乎何與不知中外通商非獨西人之幸卽華人亦有大幸也何以言之懋遷有無爲千古不易之理一國之中苟不通功易事必致農有餘粟女有餘布山居者不得魚鱉澤居者不得麋鹿當中古時中國九州之民固已熙熙而來攘攘而往土壤愈久而愈廣風氣愈久而愈闢沿至今日不能不合五大洲爲一家者時勢爲之也苟不通商則中國所有土産如絲茶等類何以運赴外洋與彼爭利外洋所有機器製造諸法何以博採旁搜供我之用閩粤等省人何以跨海長征在新舊金山及南洋諸埠逐什一之利卽以上海言城北一隅本係荒凉寂寞之區向非西人開闢商埠何以使瓦礫荆榛一變爲通衢華屋言念及此而知通商之局久而弗替於華人亦有大幸也然鄙人於此尚有芻蕘之獻者西國事事講求不遺餘力所出新法月異而歲不同故能使商務日興巿廛日盛華人之於商務近來雖次第整頓已非五十年前可比然於工藝一端尚未大事振興所出物産未能盡適於用坐使自然之利拱手而讓諸他人惟望此後官商聯爲一氣運以精心持以果力凡有利於貿易者無不踴躍趨赴庶幾通商之利可以盡爲我有商務日盛則國勢日强豈非薄海商民所馨香禱祝者哉 
[本館接奉電音]  
昨由京友電傳上諭一道敬謹譯登○十月初七日奉硃筆唐景崇補授内閣學士兼禮部侍郎銜欽此 
[金臺載筆]  
某侍御以近來各處捕役捕得竊賊私刑拷打慘毒萬狀役卒官媒亦復與之相埒而上海之包探其所用私刑尤甚於他處擬奏請飭下各省督撫明查暗訪認眞拿辦以期懲一儆百并請飭刑部嚴定罪名永著爲律其奏疏現在尚未上逹因須鄭重斟酌以期感動皇心而澤必下逮有見奏槁者謂奏中說得甚是詳盡而於上海之包探官媒尤慨乎言之○有某尼在某寺帶髮修行因寺院坍毁立誓募化重建將粗長鐵練鎖於肩背下垂至地向前門外一帶熱閙地方來往蹀𨇾見者無不詫爲未見○上月廿五日各舉子謁見座師翁大司農獨注意於第十九名陳君枬深致傾佩之意與談良久臨行勛諸生爲文必須清眞雅正并云上次會試有江蘇上海孫君一卷房官極其賞識然其文押韻有乖應制體裁故余獨斥之○鎭江馮夢華太史之夫人吳宜人於九月十四日疾終京寓擇於十月初四日在宣武門外兵馬司後街本宅領帖○廿五日覆試順天鄕試舉人榜發其一等第一名曹君汝麟係工部中之司員其列入四等之玉崑夏冕二名俱係因試帖出韻故也○龔仰蘧方伯尚駐津沽二十五日北洋大臣李爵相有電信至總理衙門云方伯至漢口得病現在尚未復元須休息數日再行入都不知譯署如何作覆○上海織布局被焚一事聞亦有人奏叅不知確否○同文館八月分月課案英文前館茂連陳壽平桂紳丁永焜元章增禧李光亨文佑文志長德楊書雯王芸德林徐明楊福熙璋文秀文廉額勒和泰全森○法文前館劉式訓劉鏡人伊哩布德昆世敏匯謙恩禧雙茀聯恩閻海明全采逹薩布文瑞慶元寳興○俄文前館薩蔭吐毛鴻遇桂芳札爾罕奎印○德文前館程遵堯文利黄允中 
 
 

Page 2

 
 
[奏調隨員]  
前任出使日本之各隨員現屆三年期滿汪芝房星使又須奏調隨員聞星使擬奏調蘇州王勝之太史同愈充當頭等參贊又蘇州袁渭漁比部寳璜亦在奏調之列 
[北通州近聞]  
近來天氣漸寒粥廠自應推廣在京官紳集捐成數邀同本邑紳商擇定城之東南十五里劉各莊廟内安設粥廠名曰義濟堂自購粟米煎放經費出自義捐由各宫紳分班照料似此實心任事可謂好行其德矣○順天府尹憲發來大賑一萬八千兩交吳直剌發商易錢遴派委員邀同公正紳商往被災村莊查戸散放不假胥吏之手○日前有山東餉車二十餘輛由城内經過上揷黄旂書山東差務聞應差官役言此餉計銀四十萬兩係山東省大憲由戸部借來預備山東修造鐵路之用○近日河道不通糧價日見昻貴高粱每石通錢八吊小米每石通錢十二吊五百青黄豆每石通錢十二吊玉米每石通錢八吊五百蕎麥每石通錢五吊二百紅麥每石通錢八吊七百白麥每石通錢九吊白米每石通錢十三吊五百○今夏天氣酷熱冰窖早經售罄近日飯館需用之冰須由京都冰窖運來每塊計費通錢兩吊四百之多物以罕而見珍誠然 
[風火爲災]  
月之初三日午後四點餘鐘蕪湖石橋港對岸觀音橋下瀕河而居之茅龍忽然衝烟突火夭矯上騰時值飛廉肆虐跋扈揚塵祝融氏因之益肆毒燄左鱗右翼焚燬無遺俄而延至對面燎原之勢益復不可嚮邇道憲袁觀察聞警之下首先督勇出救繼而蕪湖縣保甲局及分叚各員先後馳至督同龍夫環攻力救銀濤百斛倒自太空火勢仍不稍殺幸經老湘營大隊驅龍渡河譚軍門躬自匹馬當前兵士勇猛直撲火鈎火爬衆力齊施約歷半時許火鴉軍始敗陣而逃計已燬去茅屋二十餘家矣迨至烟消火滅龍夫唱凱言旋封家姨猶縈繞馬前塵飛撲面云 
[文星北指]  
本屆科試之年皖北鳳潁六泗等屬院考前因槐黄時節學憲送考事忙未及遍量玉尺兹以闈事告竣吳肅堂文宗遂涓吉本月十二日自姑孰節轅起馬渡江由裕溪口溯流前進先試廬州次鳳頴六泗和各屬輶軒所莅芹藻騰輝雕龍繡虎之才早巳臨風霞舉矣 
[委署庫廳]  
兩淮運司衙門廣盈庫大使因病出缺檄飭毛平甫鹺尹兼理等情已紀前報兹查得是缺輪應庫大使丁鹺尹兌孚署理當由運憲江都轉禀奉督鹽憲批准刻已於本月初二日牌示轅門矣 
[太守騎箕]  
初四日辰刻九江官塲接到南昌電音知特授南昌府曹朗川太守秉濬於初三日戌刻因病出缺按太守係廣東番禺縣人壬戌翰林曾任福建學政山西主考　簡放江西南康府知府嗣因丁憂守制起復後又簡放九江府知府慈祥愷悌所至皆有循聲大計復膺卓異旋因南昌府崔太守國榜升任廣西右江道卽以太守調補斯缺今春德中丞晉京陛見遂署理通省鹽法道及中丞旋省飭令回任滿擬請咨入覲何期一病不起噩耗傳來宦海中人無不同聲太息也 
[鎭江官塲紀事]  
南洋營務處江蘇卽補道曾仰階觀察奉兩江總督劉峴帥之命赴上海江陰一帶勘視砲臺迨事竣卽於月之初一日自滬起程乘太古公司鄱陽輪船溯江而上旋於初二日薄暮抵鎭下椗後鎭城文武各官均往招商局碼頭迎迓呈遞手版觀察接見後亦以禮答拜遂啓輪上駛逕赴金陵文武各官分道而回時已鐘鳴七點矣○缷署丹陽縣劉照青明府交缷後卽於本月初一日乘坐官舫於是日下午抵鎭泊舟皇華亭碼頭旋卽登岸往各衙門投剌仍辦保甲事宜擇於初二日進局視事○丹徒縣王伯芳大令曉諭寳晉書院肄業孝廉生童及旗營生童定於本月初六日舉行月課○王伯芳明府近因感受風寒於初一日詣道署請假三天以資調攝 
[學憲已到]  
江蘇學憲漙大宗師行文蘇省擇十月初五日取齊云云已登前報日來蘇州官塲以宗師將次按臨連日在胥門外官碼頭預備迎接初五日清晨驛卒飛報各衙門宗師坐舟將次近關蘇州府王太守卽率同長元吳三縣宰乘坐官舫駛往滸墅關鵠候巳刻見江中有巨舟數艇銜尾而來知文旌將蒞當卽迎上呈遞手版晌午舟抵碼頭各官迎接如禮宗師旋卽登岸乘坐緑呢大轎用全副儀仗入胥門逕進貢院迎接各官遂次第回署報時鐘巳鳴半下矣 
[胥江官話]  
太倉州知州程直剌其玨現經上憲調省所遺知州一缺經藩憲鄧方伯於本月初四日高懸牌示以奉賢縣知縣金明府元烺調署遞遺奉賢縣缺則以候補同知莫司馬葆辰堪以酌委署理○震澤縣知縣唐大令德峻署事年滿兹巳調省所遺員缺由藩轅於初四日牌示以准補該縣知縣費大令鴻年飭令赴任○太倉州七浦司巡檢楊二尹瀚於秋間忽患怔忡之疾樂石無靈延至上月某日遽爾西歸所遣員缺現經藩憲札飭試用典史龔捕廉承德委署亦於初四日高縣牌示矣○前任江蘇臬司朱竹石廉　之榛政聲卓著吳下士民久巳口碑載道前因丁憂回籍守制三載兹巳服闋例應出山爲國家効力因於本月初二日由平湖原籍買悼來蘇假　觀察福清之公館暫駐襜帷連日廉訪乘輿至各當道處拜客各憲晉接如儀惟撫憲奎大中丞以日來政躬少有違和是以尚未拜會而各同僚則紛紛答拜冠蓋　還殊　熱閙聞廉訪此次由大憲委以松滬局總辦之任然尚未有明文也 
[牧馬須知]  
皖垣三大營馬匹定額數十匹一馬卽有一夫牧之刻下營馬隨意縱放無夫看管任其踐踏田間　稻農人怨恨實深蓋不但空費種子澆壅且須賠完國課心何以甘想兵丁必有將弁約束倘能責成馬夫照常看牧免致貽害民間載道之怨聲將變而爲頌聲矣 
[河道復淤]  
安徽省城本係半山半水吳頭楚尾濱臨長江昔年西門外有鹽河沙木洲係停泊民船之區至同治年間業　坍陷歸入長江前年某大帥蒞任時查視河沿形勢因無泊船之處所以商賈不振經營减色遂　撥巨欵札委新任湖口鎭前在安慶統領澄清等營柳馥堂軍門鳩工招夫濬開鹽河外築墈埂内開河道所費不資後值夏汛洪水泛濫一片汪洋及水退時該河又復漸次淤塞將來民船仍無停泊之處見者不免爲之扼腕 
[乳婦苦况]  
各省未設育嬰堂之前各處貧戸人家産女無力養育者往往溺斃痌癏在抱之聖人遂諭令各省府縣地方設立育嬰堂以爲各地方極貧小民産女不育者保全嬰命起見而各省地方官一律遵行安省育嬰堂係地方有司承辦而有司轉擇地方公正廉明紳士月給薪水甚豐并責成小心實力經理其事毋怠無荒定章月逢初二十六兩期飭令乳婦抱嬰孩赴堂照牌領錢以前管堂者數君每到領錢之期十點鐘開堂晌午三點告畢詎料近日某堂董不由舊章任性自爲每至給錢之期早則一二點鐘開散遲則二三點鐘不到定更不完查乳婦皆係距城十數里及數里不等均屬極貧婦女育一嬰孩月得數百文以爲不無小補乃九月十六日黄昏時途中見一行婦女厲色惡聲不絕於口有好事者詢之則謂我等自乳嬰孩以來每到領錢木見逾期今日直斯時囑我等回家明日來領我等自早晨喫稀飯餓到九死一生尚有數里始能歸家豈不可恨時有好善者見之頓生憫惻給以錢文令買麥餅以充饑諺云飽人知餓人饑該堂蓋如此行爲大負設堂之本意耶 
[烟臺零拾]  
上月十三日爲嵩武統領孫軍門懸弧令旦同寅文武以及屬下員弁均往祝嘏軍門假慶仁堂稱觴宴客美盡東南頗極一時之盛○油坊一業爲烟街大宗生意近年以來頗形减色今夏豆價昻貴新舊不接顆粒　無以致碾作林立難爲無米之炊○上月十四五等日天氣　寒風勢又大雪霰紛罪居然三冬光景何滕六君稅駕之早也○本年果品　成頗好然出産多而價值賤業是者未免扼腕興嗟刻 
 
 

Page 3

 
 
下果價增至倍蓰存貨之家不覺喜溢眉宇○烟東𧈢蜡廟砲臺工程己有端倪所有登州營兵船砲位間置無著者今一律移至該臺安放以資輔助至若攻堅致遠仍俟購到洋砲以備捍禦云○有客自奉省賦歸旌者行至烟西之小章店地方突遇暴客三五人將行囊刦去矢事之處距營較近該賊竟横行如此亦行旅之憂也○永盛茶園座客清稀近與旅順口戲班之脚色全行對換一轉移間客位卽增添數倍後來者竟無容膝之地喜新厭故殆亦人情之常乎 
[搶案破獲]  
寧東下王陳姓被搶後捕役派夥四處跴緝前日捕在東門外捉獲小丁朱一名卽前在東門城樓上之流丐也盤詰之下據稱下王搶案現知甲乙兩匪下落於是跟蹤往捉一在某處薙頭店拿獲一在下江舟中拿獲該二匪吐出同搶之首犯戴春生等數人現在江心寺旁大船中捕役恐其漏網跟蹤前往戴果在焉戴卽年前充當鄞署之捕役因事斥革不料其流而爲盜也捕役尚未動手戴以隠語告知同類内有一匪卽出利刃向捕砍下捕見勢不佳鳬水而逃匪等以刀斷纜揚帆加漿如飛而去捕等只得將甲乙兩匪及小丁朱一同送縣楊大令提案訊鞫該匪皆供認不諱大令飭將甲乙兩匪釘鐐收禁小丁朱發押聽審處俟拿獲在逃各犯到案再行質訊核辦 
[冬防扼要]  
寧波五方雜處現屆冬令宵小易於竊發刻經提憲馮煜康軍門派撥哨隊在城外扼要駐劄夜間輪班梭巡以衛閭閻惟負郭之區每至夜深更闌行人絡繹良莠莫辨巡查兵勇遇有形迹可疑之人卽行盤詰鄞縣楊大令深恐皂白難分特曉諭諸色人等知悉如遇有事夜行務須手持燈籠俾巡勇得分皂白以免拘留云 
[萬壽停訊]  
初十日係皇太后萬壽聖誕又值西國官商慶賀盛會之期英會審員蔡太守照會英美德領事並飭知捕房停訊三天十二日又逢禮拜所有各案統歸十三日解候發落 
[主試過滬]  
福建正主考龍侍郎湛霖副主考杜太史本崇撤棘後于前日乘輪至滬黄大令預飭辦差人等在碼頭伺候兩主試旋卽登岸在法界大馬路名利棧暫駐襜帷道憲聶觀察提右營廖叅戎松海防劉司馬上海縣黄大令及印委員均往迎謁昨日亭午時兩主試入城往各衙門答拜繼至縣署大令飭家丁擋駕 
[示期閱操]  
本邑城汛李采臣干戎在南門外校塲同兵弁逐日操演禀請程守戎于本月初六日閱看巳紀前報兹悉守戎校閱之後復於前日禀請提右營叅將廖楚才叅戎閱操叅戎于昨日懸牌定於本月十六日親臨校塲閱看 
[遺火推諉]  
英租界石路南懷仁里斜對門朝西門面一百三十五號樓房由浦東人尤雲橋開設尤聚興襪店貼鄰一百三十六號樓房則由寧波人王大鶴開設王萬興舊貨店前日夜半舊貨店忽見廚房有火疑爲間壁襪店失火大聲呼喊兩店中人各取水灌救得以卽熄後查此火係由舊貸店而起襪店中人不服謂自己起火何得誣指隣家兩相爭論扭至捕房捕頭訊明無心遺火幸巳息滅毋庸深究飭令以後謹愼爲是一併斥退惟查舊貨店與襪店之披屋祗隔板壁一層舊貨店一面擺設碗盞襪店一面擺設水缸見火從板縫中冐出卽取缸水灌息舊貨店一面板壁有焦灼痕一道約長七八寸襪店一面板壁依然無損火從誰家而起明眼人固己瞭然至其如何遺火則非旁觀者之所能知也 
[賽會又述]  
初十十一兩日西國官商慶賀盛會等因節列前報兹悉工部局於懸燈及迎水龍會時禁止馬車來往以免碰撞之虞初十日自下午起十一日自清晨起現己遍貼諭示其詳見於本報後幅告白中昨日大馬路一帶所立木桿繫以白布横額上有英文字粲若列星現在大馬路一帶茶樓已有預定靠窗坐位爲觀燈地步者其店鋪之有洋臺者亦由眷屬親戚人等預爲定去凡有洋臺者幾有應接不暇之勢 
[滬北談資]  
江北人王虎携妻某氏來滬在美租界西華德路周毛毛家借片榻地藉以容身周母素爲白螞蟻串同姘夫某甲欲誘王妻轉嫁蜜語甜言千挑萬引氏年輕無識未免怦然心動遂致伉儷之間時占脫輻前日周母又向氏借洋數元經王查悉向之理論周母一味恃蠻出言不遜鄰人咸抱不平欲　而甘心紛紛擾擾後不知所終○虹口清潔局事務由本邑人張錫桂蔡大毛承包蔡雇閔寳之舟裝載拉扱運往浦東等處傾果詎閔一味取巧棄諸浦中被蔡查悉屢次戒諭勿犯工部局定章閔非但不依竟奔至蔡之有中吵閙將盆鉢擊毁被蔡扭入圖通寺巡防局請訊局員劉月樵遊戎略詰數語以事涉租界未便訊斷遂函送英公堂請訊○寗人某甲携洋數十元來滬欲逐什一之利舟中與裏虹口人某氏武生某乙相遇言語投機氏遂邀至家中效陳蕃之下榻乙見甲囊資沈重遂啓覬覦謂甲曰滬上爲繁華世界無業何以餬口旣有洋銀何不置東洋車數輛出賃與人所得可供衣食甲信之遂將洋六十五元交乙請其代辦一切乙得洋後作黄鶴之高飛甲知被騙四處找尋旋在外虹口相遇扭住向索乙不得脫身以老拳從事甲堅不釋手扭赴美捕房控告不知如何發落 
[滬江巷語]  
本邑小東門内梧桐弄口有西寳元銀樓其隔壁爲剃頭店前日下午有小家碧玉年華二八蓮步輕移手中握糖炒栗子一把行經是處突有薙髮近某甲上前調之曰此栗子可否賞給幾枚以解口饞女置之不採甲邁步上前向女手中攫取女矢口詈之遂相毆擊以致雲鬢蓬鬆釵横簪墜女喃喃而去旣而糾合娘子軍興師報覆甲自知理屈倩人排解願以香燭服禮其事始寢○某乙向滬城小南門内朱仁昌木匠作定做板廚一口由其夥金隆經手言定價洋四元先付定洋一元乙屢向該店取貨總無以應金隆忽云此板廚自已本錢需洋三元若再付一元不日就可取用乙允之越數日又往取貨仍無以應乙以其有意留難遂將朱等軋至永興橋堍之小茶肆評理旋經該處十九鋪地甲楊鶴山出爲理處令朱等將廚赶做乙始首爲之肯○唐桂卿在滬南王家弄開設成衣鋪鋪中客司共有十餘人前晚小連憇郎兩客司所蓋之綿被兩條被莊某竊去唐等尋　用麻䋲綁莊於該處之大栅上莊極聲呼救有某文生經過向唐再三說清始從之使去 
[准充地甲]  
李升者曾在縣署皂班總頭薛貴名下充當差夥前月營勇開濬本邑河道上海縣黄大令派李升在江蘇撫標滬軍營統領蕭軍門處差遺軍門因李辦事勤能商之保甲總巡張司馬量予奬周適有滬城九鋪地甲俞慶卽唐立齋因病身故軍門與司馬備函到縣請以李升接充大令准之於前晚在花廳傳李問話李稱係本邑人素來安分熟悉公務大令著退去聽候給諭承充 
[稅行被控]  
　有李順璧投道轅禀控滬南顧誠信章悅來兩稅行浮收布捐吞用銀兩聶觀察得禀批飭大關委員就近查覆尚未了案前日又由三山公所董事藍志誠投道轅禀控前情觀察仍飭該委員赶緊禀覆 
[不准纒擾]  
雲南人藍葆光卽玉田屢向駐滬雲南礦務局總辦陳觀察處纒擾每日糾合流氓多名前往拚命觀察不堪其累求援於上海縣黄大令飭差薛貴督同夥役往拿前日該差將藍拿獲押解到縣大令於晚間在花廳提訊藍金頂煌煌供稱職員係雲南人前在貴州張軍門處當差職員妻父在日曾在天成祥號爲經事伊女許與職員妻父臨終時允給職員銀一萬兩迨逝世後所有銀兩均被現充礦務局總辦陳某覇阻職員一再向索陳祗允給二千兩當時收過銀五百兩尚有一千五百兩迭次延約此次職員由原籍來滬索取此欵陳竟分文不給守候多時衣服川資均已用盡銀兩依然無着不得巳向伊拚命並未紏合流氓滋擾大令曰爾頭戴金頂有何功名答稱有六品軍功大令曰旣係六品軍功何以頭戴金頂供稱職員不帶大帽此帽向他人借來大令怒曰國家名器豈可視同兒戲藍俯首不語大令問爾之妻父允給爾銀一萬兩可有筆據答稱無大令曰如有筆據本縣可以代爾追到現旣全無憑証豈可信爾一面之詞藍又稱職員所供均是實情如有虚言願甘 
 
 

Page 4

 
 
重辦大令曰天成祥號係汪席兩姓所開與爾及陳均無干涉藍稱是大令曰今日本當究辦姑念再四求恩著押候備文遞解藍供情願自回故里大令曰姑念哀求著具以後不向陳處滋擾切結呈案限三日内覓的實同鄕友人來案具保自行回籍如屈期無保仍當遞解 
[縣案彚錄]  
萬泰洋鐵店主錢松林扭班鼓店主沈阿福至縣控稱沈夥施和尚施海全將我店學徒沈道生誘匿黄大令訊供之下立出堂單飭差至南巿平安街將和尚拘獲查問海全何在則以往蘇州對該差遂將和尚解案禀明大令飭看管候訊○地保韓紀洲與蟻棍沈榮昌爭毆控於爛泥渡巡防局高介臣二尹訊供之下將韓笞三百板韓心不能平赴縣控告前日韓忽被族叔韓順卿扭縣喊控晚堂由黄大令提訊順卿訴稱係浦東人在爛泥渡以烟館爲生涯紀洲係小的之姪前因在局與沈榮昌涉訟訊供交保由小的保出現在局員著紀洲交出韓陸氏家之婚據紀洲延不到局局員命小的交出今日在途相遇令伊前去伊倔强不行反在案下禀控是以情急扭案紀洲供稱係本邑人充當廿四保四十七圖地保前有韓陸氏之女許字閔阿二不知如何閔將韓女休歸母家中途遭蟻棍沈榮昌藏匿韓陸氏情急在憲案控告沈始將韓女交出並由氏兄陸根三解勸未幾韓女另許趙炳華爲室不料沈遷怒小的肆行毆打互控巡防局反將小的笞責是以到案具禀現在不敢再到局中矣大令以其中恐有别情判將兩韓交保俟提沈到案再行究辦 
[特表謝心]  
啓者今接本埠鄧仁泰米寳號助敝所經費洋二十元并信内稱本月十一日晚鄰民失愼火勢蔓延荷蒙親友俱來護救銘感寸衷愧無酬答擬備數筵藉伸鄙意無如人客繁雜恐迓不周爰將酒資洋二十元移助棲流公所爲諸親友造福非敢云報亦聊盡我心云爾等語除掣付收據外錄請登報以彰雅意此啓[  滬北棲流公所司董謹啓]  
[每飯不忘]  
禮公子以饋飱千秋頌德哀王孫而進食一飯銘恩敝堂施粥循章經費正當掣肘廼蒙高任輿翁交來北窓高臥生慨助洋二千元又翁君醉樓助月捐洋兩元自九月份起例先後拜嘉具徴諸善士惠及嗷鴻澤周涸鮒凄凉菜色託仁宇其全蘇景仰芳輝慶福田之廣種謹登報牘藉展謝忱[  上海虹口元濟善堂同人等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂案牘]  
包探秦少卿稱日昇昌信局主斐禮司同執事嚴寳生投捕房報稱蕪湖分局托大通輪船帶來信件匯票皆有總布袋者被全泰盛信局擅行拿去往詢全泰盛信局夥潘世卿認有布袋一隻内信十八封恒豐彚康之匯票信均在其内一併交出今特送案斐禮司申訴前情巖寳生稱在日昇昌爲執事各信局素與我局不洽去年失去漢口寄來布袋一隻曾登申報告曰今由大通輪船帶來蕪湖之布袋五隻及向取祗有四隻問之船上帳房王先生言疑被全泰盛取去往問不認然匯票最關緊要發電掛失止付去後有人來言布袋在全泰盛須索重酬明知掛失後始行承認尚要酬謝爲此報捕拘案番世卿供寗波人現在全泰盛信局爲夥大通船帶來布袋我往取時祗認袋上所書之牌號有全泰盛者收回及到局打看始知内有一包並非托我局所寄者旋有日昇昌說及少袋一隻當卽認明並未索酬及包探來問照信點交清楚並不缺少但不知全泰盛布袋内如何有日昇昌之信小的並非有心多取蔡太守問嚴寳生爾等信局托輪船帶信皆盛布袋船有專管之人爾等往取缺少理合問明答稱往問知被全泰盛取去太守問然則如何被全泰盛多取一袋答稱信局托輪船帶信者共有十七家每家三四袋五六袋繫結一堆及船抵港均任各信局自行檢取船上並無專管之人太守又問誰家之袋繫在一堆全泰盛多取日昇昌之袋爾局之人無見者否答稱小的到船略遲之故太守又問日昇昌之袋如何是全泰盛招牌答稱莫明其故太守謂輪船如果知全泰盛多取日昇昌之布袋儘可指明向索何致發電挂失全泰盛旣認招牌取袋及知誤取如數點交無甚不合如果有心佈弄則匿不交還爾亦無可奈何嚴寳生堅稱同行嫉妬起見務求嚴懲以儆將來太守謂爾局托輪船帶信缺少信件應向輪船追旣稱因遲去之故以後當自赶早留神不能責任他人又諭潘世卿以後各取各袋不得草率致悮信件當堂交巖寳生領去布袋仍還全泰盛斐禮司稱被佈弄受累請保以後再無缺少信袋之事薩副領事謂爾之信袋交托大通輪船缺少應向輪船是問全泰盛見袋係自已招牌取去後拆看始知卽行交還並無不合嚴寳生又稱初問全泰盛不認及至第三日始行承認潘世卿稱初問尚未拆看及第二日拆看之下卽行關照太守仍照原斷斥退觀審人莫不頌太守與領事斷案至公云○周杏溪報失銀飾匣一案已列前報昨據包探顧阿六禀查得大寳卽王阿寳與翁阿寳私識住在客寓先拘翁阿寳不認及要帶至衙門始行供認同到客寓見王阿寳問之客寓則言伊等來住九夜每夜房飯資洋四角皆是土阿寳交付翁阿寳不名一錢及起贓尚少金壓髮嵌寳簪值洋六十餘元尚未起到今將人贓送案周杏溪申訴前情王李氏供執如前並稱女兒阿寳前在陳家做大姐現無生理不知他犯竊更不知與翁阿寳私識其女王阿寳供認竊取銀飾匣兌去金壓髮等作爲還債之用蔡太守問如何與翁阿寳相識支吾不答問翁阿寳用洋幾何答稱翁未用洋翁阿寳供向在船局生理與陳姓爲鄰是以認識大姐同住客寓是實並不用洋太守問相識幾時答稱不過十天光景太守飭周杏溪先行領贓王阿寳發宫媒管押三月翁阿寳管押二月均著繳償缺少之贓再行候示王李氏旣不知情從寛開釋○包探唐寳榮稱天成合洋廣貨鋪主梁阿生報稱失去洋綢二疋綢巾五疋綢洋傘三頂眼鏡等件查被巳歇學徒黄阿榮行竊寄在李曹氏家吊贓送案梁阿生申訴前情黄阿榮認竊求恩李曹氏供廣東人與黄同鄕受寄原是不合梁又稱黄年幼何來如許新貨寄存該氏家豈不知竊贓蔡太守判黄阿榮戒責一百五十下交其父母具領管束罰該氏洋十元贓交梁阿生領去○一百六十號華捕稱王阿三行竊戚子峯樹柴拿獲人贓送案戚子峯稱樹柴堆在露天時常失竊今始獲賊請爲重辦並稱賊黨甚多務求根究副捕頭稱王阿三已屢次犯案王供係江北人只因窮苦行竊柴料旣被捉獲求免遞籍原告言賊黨甚多確有三十餘窮人皆係拾柴度日蔡太守判王阿三笞責一百板管押若干日贓交戚子峯領去○包探李錦堂稱竊賊謝金生前巳遞回崑山原籍今又來滬爲特拘案蔡太守判責一百板押候仍行備文遞籍○三道頭西捕稱見嚴阿金駕車之馬有傷有違定章拘案請罰嚴阿金供該馬略有傷痕容卽醫養蔡太守飭將馬交龍飛馬房喂養醫治俟傷痊著嚴給償醫料資始准領馬○包探沈金隆稱陳鳳儀用傷驢駕車載貨違犯定章拘至捕房陳存洋十元爲質一去不來今將洋呈案蔡太守謂陳旣存洋爲質今不到案卽將洋撥充善舉 
[法捕房瑣事]  
昨禮拜三葛同轉蒞八仙橋捕房會同謝捕頭升坐命提拐賣良家婦女爲娼案内之劉薛氏著照原斷掌頰一百其女劉三寳求請代責同轉准之劉薛氏從重責頰二百下押候本夫來案具領陳王氏以竹梢鞭背三百下限七日内繳洋七十元到案充公王春榮著掌頰八十下當堂斥釋劉順興同王朝桂押候照限三日内交到劉二李三逾限嚴比張四子卽陳金寳著將在家時並未字人及被拐各節明白具結呈案備查聽候發堂擇配○吳金元之妻吳蘇氏背夫潛逃爲蟻媒劉金山等賣入閔行花烟館内經姚天成贖出轉輾售與上海周王氏及王張氏等花烟館並野雞妓院爲娼葛同轉訊明後飭將各人分别押候責懲巳紀前報昨提吳蘇氏到案着照原斷掌頰二百下吳蘇氏供不願隨夫回去恐被轉售他人同轉以其尚未醒悟著再掌六十下押候本夫覓保具領回决不凌辱切結送案備查劉金山慣作蟻媒著照原斷加笞一百板共責三百板孫正元亦照此笞責押候送上海縣遞籍姚天成姑念受人之愚從寛改責三百板其餘周王氏王張氏黄張氏陸吳氏四人著各掌四十下押候交保不准再做花烟館生意限日回籍姚天成供家住江北通州尚有祖父母在堂同轉謂本應遞回原籍今姑從寛交保釋出不准犯賭又據吳蘇氏供周王氏處尚有衣服零物同轉飭探吊到原物候吳金元具領姚天成著押候交的實保人具保姚供堂兄姚殿卿在貨捐局當委員同轉著候來案具保限日回籍 
[助振彚登]  
啓者敝所經收順直賑捐自七月底至九月底止計收盧宅洋二十元李九齡翁二元無名氏八角鄧桂亭翁來八十二號捐冊計六戸洋七元厚記王客一元四角漢口茶業公所文虎卿翁來捐冊十三扣洋五十元鄭陶齋翁來七十二號捐册計廿七戸洋二十元又八十一號捐冊計三十二戸洋廿四元楞元子五元九江黄梅西翁十元王氏五角以上共計收洋一百四十元零七角特此登報以昭信實廣肇公所内恊振所同人李文明唐廷桂韋華國等謹啓 
[廣東官報]  
九月十六日試用縣譚其文禀到京來○十七日南海典史周禀知本日接鈐缷南海典史徐禀知本日交鈐鹽知事鍾遐齡禀辭分潮差委○十八日缷海豐縣丞黄嘉梯禀到缷事○十九日新授督糧道魁禀謝委武遺提調○二十日候補縣沈毓岱禀知過班知縣試用縣黄象奎禀到京來補用鹽經歷張克興禀知調辦公所差禀見○二十一日委署新寗縣王鴻鈞禀謝委○二十二日候補同知吳國章禀銷解京餉差並引見回○二十三日缷瓊山縣鄧禀到由東蕘公幹回從九品李培芬禀知由湖南查引地回補用鹽大使黎汝懷禀知委甘竹緝私禀見缷黄州府經　徐政禀知委勸辦順直賑捐差禀見補用府經歷王爕堯禀知委解京餉禀見禀辭○二十四日新授督糧道魁禀知本日　印缷署督糧道閻禀知本日交缷候補縣向式恭禀到由京回○二十五日候補直隸州判孫傳沔禀知委會辦臨全大江梧局差禀見 
[金陵官報]  
九月二十八日知縣賀錫蕃禀知奉順直賑捐劉委赴江西勸捐卽辭統領忠信等營楊金龍到謝委署城守協兼統領新兵等營○二十九日州同王來牟禀知卽用縣陳存志由蘇奉差來寗病故新選鹽城縣典史胡寳慶叩謝飭知赴任○十月初二統領忠信等營總兵張國林到見交缷奇兵中營回卽辭赴上海接事陳琦謝委調辦大河口厘捐卽到差○初三日大河口厘捐知府石作楨專丁來省叩謝調辦大勝關厘捐同知李文濤禀知奉臬司委赴江北捕並赴江西公幹卽辭朱應江禀知知縣方任清病故○初四日署沐陽縣縣丞沈鏞到交缷回○初五日江蘇同知鍾祥　到由京引見回同知愷齡叩謝委樊興厘捐差並銷厘捐局稽核差卽辭通判黄家珍禀謝南洋海軍案内　補缺後以同知同督轅　示揚州營參將彭仁壽應行回省另候差委所遺員缺本部堂查有候補副將廖德旺堪以擡署 
[邗江官報]  
九月廿八日江都轉公卒掣籤朱鹺尉葆和委總局增圖差汪鹺尹時恒銷鄂岸聽差洪鹺尹溶由十二圩來○廿九日新任北掣繆司馬延恩由省回方鹺尹效忠辭赴鄂岸聽差彭鹺尹甲祉銷南京餉○十月初一日鹽捕營徐都戎由白塔河巡哨回分發巡檢宋鹺尉用賓禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年九月二十九日京報接錄]  
東撫福奏審明定擬摺○陜督楊奏揀補守備片○皖撫沈奏請准總兵歸宗更名片○又奏上半年京控各案循例彚奏片○陜督楊奏報甘肅春夏二季分情重盜匪正法緣由摺○○尚書銜山東巡撫奴才福潤跪奏爲審明京控按律定擬恭摺仰祈聖鑒事竊查寄居山東聊城縣江蘇六合縣文童蔡大魁以設局誑婚恃官勒斃等詞京控候補知縣叚國鈞等一案經都察院於光緒十八年九月初三日奏奉諭旨此案著交福潤督同臬司親提人證卷宗秉公研訊確情按律定擬具奏原告文童蔡大魁該部照例解往備質欽此當經欽遵行司飭提研訊被告叚廷起已回河南濟源縣原籍干證王洛三亦外出未到復飭縣將叚廷起關解至省訊因兩造供詞各執又催提王洛三到司質訊兹據臬司松林審明擬議解勘前來奴才親提研鞫緣蔡大魁籍隸江蘇六合縣寄居山東聊城縣叚國鈞係山東候補知縣分東昌府委署蔡大魁與叚國鈞等素無嫌隙叚國鈞之子叚廷起係河南濟源縣廪生過繼與胞伯叚清源爲嗣因本宗亦係獨子兼祧兩房叚清源先爲叚廷起娶妻孔氏光緒十七年四月間叚國鈞因俗風兼祧之子向有兩房各爲娶妻且孔氏久無生育擬爲叚廷起另娶妻室希冀生子承祧本支央允王洛三卽王以紳媒說蔡屠氏之女卽蔡大魁族姪女蔡氏爲婚言明兼祧各娶由蔡大魁出名換柬叚廷起在籍鄕試並不知情迨後來東聞知因係由父主婚未敢抗違段國鈞擇於是年十月十八日卽爲迎娶蔡氏過門與孔氏妹妹相稱均各和睦並無異言十一月初六日夜段廷起因蔡氏進房先睡卽以不知禮法之言向斥彼此口角蔡氏哭泣經僕婦鄭王氏將叚廷起勸出鄭王氏旋亦自回住屋睡歇詎蔡氏卽於是夜乘間用帶在窻上結套自縊初七日早鄭王氏進房掃地瞥見喊同叚廷起並家人張彬董升缷救無及業已氣絕殞命叚國鈞卽令鄭王氏通知蔡屠氏往看一面遣抱赴縣報驗蔡屠氏痛女已死非命不願經官騐視託王洛三與胡光燦等向叚國鈞說明呈經該縣批准免騐叚國鈞卽將蔡氏從厚殯殮約用銀五百兩惟時蔡大魁外貿嗣聞蔡氏自縊身死因段廷起本先娶妻孔氏料係定被孔氏嫉妬毆辱所致回向蔡屠氏查問蔡屠氏痛女一味哭泣蔡大魁又因屍未經官相騐更疑爲謀勒斃命卽以前情由司控經前護撫臣湯聘珍批司轉飭東昌府提審蔡大魁並未投質復以前情並圖准添砌誑婚搶棺幕友湯雅齋等極力攔處及其餘瑣碎情節作就呈詞進京控經都察院訊供奏奉 
諭旨交審提訊供悉前情不諱詰非有心誣告亦無起釁别故應卽擬結此案蔡大魁京控叚國鈞等設誑婚恃官勒斃各節訊係懷疑及圖准添砌所致尚非憑空誣陷惟案經批府提審並不投質輒卽晉京呈瀆殊屬不合自應酌量問擬蔡大魁應酌照不應爲而爲事理輕者笞四十律擬笞四十折責發落叚國鈞身爲職官伊子叚廷起旣先爲娶妻孔氏輒因其兼祧兩房復爲主婚聘娶蔡氏爲妻希冀生子承祧本支雖與有妻更娶有間究屬不明事理應請旨交部照例議處叚廷起復娶蔡氏爲妻係由伊父叚國鈞主婚業巳罪坐其父其向蔡氏忖斥係屬以理管教蔡氏之死亦非意料所及應免置議王洛三與叚國鈞媒說蔡氏爲媳業向蔡屠氏說明兼祧各娶並非誑詐與訊無攔處之湯雅齋等曁缷救不及　　作證之鄭王氏均毋庸議蔡氏身死之處訊明實係自縊衆證確鑿亦無庸議屍棺飭令叚廷起搬回原籍安葬未到人證免提省累　供冊咨送吏刑二部外理合恭摺具奏伏乞皇上聖鑒訓示謹奏奉 
硃批刑部議奏欽此○○楊昌濬片再陜西漢中鎭屬寗羌營守備員缺前請以營用守備期滿差官雷雨瑞補授嗣准兵部議覆以雷雨瑞到標在後尚有薛振基馬寛到標名次在前行令另揀請補等因臣查名次在前之薛振基一員現未在標不知不落未便請補兹揀得陜西撫標候補營用守備期滿差官馬寛年力正强差操不懈以之請補斯缺可期勝任亦與部章相符合無仰懇天恩俯念員缺緊要准以該員馬寛補授寗羌營守備員缺俱資得力如蒙俞允該員係引見分發人員應請飭部發給札付以符定制除查取該員履歷清冊送部外謹會同陜西固原提督臣雷正綰合詞附片具陳伏乞聖鑒訓示謹奏奉硃批兵部議奏欽此 
○○沈秉成片再據記名總兵施照元禀稱原籍四川南江縣本姓楊氏原名之棟於咸豐六年投効提督向榮行營由川赴楚旋因救援江皖迷失道路遇壽州人施瑞林收爲義子命從施姓改名照元八年投入滁州軍營轉戰勦賊由勇目洊保今職同治二年造呈履歷由前撫臣唐訓方分咨兵部科並行壽州存案凱撤後遣人入川探訪南江縣原籍本宗業已無人義父己有親生子殿元侍奉卽命呈請歸宗復姓該總兵因留養恩深不忍遽去現在義父己故身後餘事均畢施姓有後楊氏承祧乏人造送履歷並呈騐奬札援案陳請改歸本宗楊姓以續宗支聲明今名照元係義父所命與本宗祖父朝元韓同一字請併更歸原名之棟等情臣批行藩司轉飭壽州確查兹據該州飭據該族鄰出具甘結加黏印結並據該總兵造具出身履歷清冊註明施楊二姓三代詳由布政使德壽查與兵部奏定武職歸宗變通章程尚屬相符詳請奏咨前來臣覆覈無異合無仰懇天恩俯准記名總兵施照元改歸本宗楊氏原名之棟出自鴻慈除冊結咨移兵部科查照外謹附片具陳伏乞聖鑒訓示謹奏奉硃批著照所請兵部知道欽此○○沈秉成片再京控奏咨交審各案每屆半年例應分别已未完結彚奏一次今屆光緒十九年上半年循例奏報之期查咨交已結項下爲亳州民人張振漢以夥開生理勾串搶擄等情京控一案以上一案已據藩臬兩司訊詳先後咨報完案其咨交未結項下有定遠縣民人江成周以羣斃二命賄串庇兇等情京控一案又涇縣孀婦徐吳氏以懲吞圖害訊押賄脫等情京控一案又鳳臺縣民人周玫堂等以匿榜吞賑等情京控一案又壽州民人朱永和以糾轟二命賄蒙勢抗等情京控一案又懷遠縣民人姚鳳廷以扎傷殞命等情京控一案又壽州民人陳家有以相騐不實揑詳禁押等情京控一案又壽州民人陳相春以吳長增等將伊母程氏毆斃等情京控一案又宣城縣寄居孀婦龔王氏等遣抱龔有統以枉法縱兇奔叩究雪等情京控一案又太和縣民人劉傳國以謀殺頂兇朦縣埋寃等情京控一案又六安縣客民蒲從章以謀殺沈寃等情京控一案又鳳臺縣民人王維藩等遣抱鄷長有以浮收錢糧虐斃人命等情京控一案又霍鄰縣客民李對以拐賣民婦串蒙斷離等情欲行叩閽一案又定遠縣民人陳懷詳陳懷銀以明火刼搶盜實窩眞等情先後等京控一案又太和縣孀婦岳張氏以强姦釀命賄仵揑詳等情京控一案又壽州民人黄佩喜以藐法私徴串通吏控等情京控一案又宿松縣職員虞質成遣抱虞在原京控施宜富等將伊堂妹搶走等情一案又壽州民人陳景亮遺抱陳雲望以承審不公獄以賄成等情京控一案又宿松縣民婦石唐氏遺抱唐田美京控陳六老等毆傷伊夫等情一案又鳳臺縣民人施繡章京控劉家寳等將伊繼母余氏等扎傷殞命等情一案又六安州孀婦黄林氏以絕祀吞産等情京控一案以上二十案均經臣先後發審或因人證未齊或因犯供狡展致未審結除遵章摘錄案由註明交審月日及未結各案因何能審結緣由詳細開單咨部並飭赶緊提訊詳辦分别督審咨報外謹循例附片具陳伏乞聖鑒謹奏奉硃批刑部知道欽此○○太子少保頭品頂戴陜甘總督臣楊昌濬跪奏爲報明甘肅省光緒十九年春夏二季分情重盜匪照章就地正法緣由恭摺仰祈聖鑒事竊甘肅地處邊疆漢番回撤種類不一往往勾結爲匪騎馬持械搶刼爲生甚至逞兇拒捕毆傷事主情勢實屬兇暴曾經照依刑部通行隨時就地正法以警盜風兹查光緒十九年春夏二季分前據張掖西寧二縣具報拿獲盜匪牛萇命吕秋組卽吕得張淑卽張諸淑徐長春李中渌莫全神保陳庚順到案均經批司飭府訊供禀辦旋據該管甘州西寧等府先後審擬禀辦前來查該盜匪牛萇命吕秋組卽吕得張淑卽張諸淑徐長春李中渌莫全神保陳庚順七犯或糾夥盜竊臨時行强拒傷事主並放火燒斃事主多命均係情罪重大法無可貸經臣批司核覆實係情眞罪當除牛萇命一犯於訊供後在監病故仍照例戮屍梟示外先後批飭將該犯吕秋組卽吕得張淑卽張諸淑徐長春李中　莫全神保陳庚順六犯就地正法分别傳首犯事地方懸竿示衆俾照炯戒據甘肅按察使裕祥詳請具奏前來除仍批飭嚴緝逸盜務獲究辦外所有甘肅省光緒十九年春夏二季分情重盜匪照章辦理緣由謹開具籍貫案由清單恭摺具陳伏乞皇上聖飭部查覈施行謹奏奉 
硃批刑部知道單併發欽此 
 
