# 1881 - 55 - 4902813

 

Page 1

 
 
[重印皇朝直省地輿全圖岀售] [  點石齋主人啓]  
　　本齋前有直省地圖排印岀售係照漢鎮興國局原本照印久已蒙海内珍賞亦既銷售將盡矣而購者源源仍復不絶兹又將銅板一統輿地全圖逐省分印益加縮小以便舟之携帶而每省各府州縣則又詳晰標明毫無遺漏校對更精裝訂更工裝成一本悉用綢面劃已告竣定於下禮拜一即二月初一日岀售每部收回工本洋八角正售處仍照原例諸君幸即賜顧爲盼 
[論孝廉方正]  
　　本朝之有孝廉方正科乃斟酌前代之制而列爲科目者也漢世令郡國舉孝廉又有賢良方正之科歷代因之或舉或廢或間歲一舉或終一朝不數舉明世僅有賢良方正而無舉孝廉之典我朝則合孝廉與賢良方正二科爲一即合而名之曰孝廉方正葢於文章科目之外兼重選舉故特闢一途以取人才其典至隆其意至重其名實至不易副而其人則舉貢生監下至俊秀皆可與焉朝廷以此責成地方官令合地方之人而選而舉之必考察其人之行爲洵無愧於四字而後詳達於院司由院咨送到部彚齊考試帶領引見以聽欽點錄用其所試之官階則知縣與州同州判數項爲多下至府經縣丞則不常有然教官亦往往有之部中銓選以此項岀身别立一班不與他途齒故得缺亦較速焉自捐輸之例開有志仕進者樂其途之寛捷資多則階進於道府資少則退就於下僚數百金之上兌即可身致顯仕此後榮枯但恃鑽營之工拙而已有此捷徑以致富貴選舉一途遂亦不復時有其人矣葢風氣日下制雖近古事則具文就目前而論鄉里耕讀之儒不求聞違自甘老朽者輒迂闊遠於事情而聲望赫然者又皆浮薄喧囂徒有紛華而不知實行欲如漢世之選舉誠難其人因而地方有司亦置此事於無甚關係固未嘗云選未嘗云舉也其偶得一二人以報　賄爲之也其人非城中紳耆子弟即鄉間豪富家兒一則慕科第之榮而不能命中不得已而博此岀身而縣令畏其勢而徇情焉一則知銅臭之濁而恥言捐納亦不得已而買此名目而縣令貪其賂而入選焉然其人或平日有私忿積怨者則事在垂成而聯名禀訐者有人矣案已岀詳而臚事告發者有人矣此中尚須彌縫缺陷補苴罅漏處處以黄白物爲媒而後可以不遭駁詰是以應舉者每慮闞隙蹈瑕辭而不敢受也其不獲辭與夫請於縣令而得之者大半錢神之力也葢有資之人或轉嫌捐納之流品雜遝欲自標新領異不與人同是故不惜其所費之多而務必得之也嘗見有應是舉者地方官已加具印結而親族不睦者從中訐其陰私言某何事不孝何事不廉因而中止及調停妥怗又將上院司矣而一波甫平一波又起如此挫折至四五年而後成而家產忽然乏絶名則不顯而身則已窮事後悔之無及矣總之此途以賄得者多以公舉者少朝廷設此科目典禮極隆而其弊乃至於此夫亦古今風氣之相遠實事求是之意不能行諸今日耳雖然十室之邑必有忠信各直省州縣皆有選舉之責豈竟無一二人實副其名者鄉僻之地風氣較都會爲純厚邊遠之區公事比近畿爲真實瘠省小邑儘多悃幅無華克敦實行之士而地方淸苦令長且不能得賄或者所舉猶能名稱其實然而究不多也　謂如周侍讀所糾有徇情濫舉等弊則家資殷實納賄求榮者固尚未敢指摘也夫徇情而濫其所舉非人猶得謂之公罪若受賄而濫其所舉非人顧僅謂之公罪乎哉要之古今人不相及自有文章科目以來士尚浮華而鮮實行此風誠不可挽苟反而求諸實行之中宜其無人也而况爲院司者僅憑州縣之申詳爲地方官者亦僅取親隣之甘結而并無考察實行之法哉 
[亂黨猖獗]  
　　西歴二月念八日英京傳來電報云好望角亂黨擊敗英兵六營皆係英國步兵其領兵官亦多陣亡逸岀者約僅百人然則該島亂黨其猶未悔禍歟 
[福地春雷]  
　　英二月二十三即華正月二十五日早四五點鐘時福州大風怒吼雷聲隆然幸田中春花尚無損傷說者謂未過驚蟄節而雷先發聲必主春雨連綿而西人則未信爲確然也 
[炮船加捷]  
　　寧波之某炮船近由耶松洋行以新機器裝入該船於禮拜一下午業已試行一點鐘約行十英里按該船前次包行一點鐘僅得九英里今則較捷於前矣 
[美員逝世]  
　　西報云禮拜一下午美公館接有天津來信言駐紥天津之美領事名美根者於英前月十一即中國正月十三日身故上海各領事公廨及美國兵船均下半旗以誌哀按美君於一千八百六十一年來華在甯波辦公繼至長崎由長崎至上海代西華爲領事時在一千八百六十八年後又至長崎自長崎至天津爲駐津領事今乃忽聞溘逝惜哉 
[信件周折]  
　　上海三菱公司接有電報云在香港之蘇米大唛魯輪船由香港裝載信件駛赴横濱中途忽遭損傷現在厦門修理其船上信件交米來馬輪船裝運來滬然後由滬轉寄横濱米來馬船於禮拜二早至吳淞外即由該處電線行發電音至上海適該公司托局麥魯輪船於禮拜一開行岀口而禮拜二十二點鐘尚在吳淞想米來馬輪船所載信件就便可交托局麥魯船寄去然則此次由香港至横濱之信必將濡滯時日矣 
 
 

Page 2

 
 
[扣船續聞]  
　　福州報載前述英商小火輪船被華官扣留一節兹聞所扣之船其一艘仍由華人在該處駛行云 
[逃犯正法]  
　　前報述江右新建縣獄中逃逸斬犯喻菖發一名兹悉該犯脫獄後次日侵晨便攙雜於領粥貧民中混岀城門欲由旱道竄回原籍行抵湖口地方仍爲緝差偵獲解省經新邑尊堂騐屬實隨禀明各憲照例加等治罪即於次日正法云 
[章門近信]  
　　章門來信云該處自元宵節起春雨綿綿連日不輟街道泥濘滑澾行者苦之因而柴薪蔬菜之屬價皆稍漲貧民計日營生者苦難覓利而粥廠又於正月十五日裁撤更覺難乎爲計矣然舊歲秋冬兩季雨雪稀少田疇乾坼轉瞬東作將興農民正　有此一番膏澤是又不得以肩挑貿易者之無聊遂爲彼蒼之憾也 
[河神求廟]  
　　皖垣統帶水師輪船兼統内河水師長龍炮船張捷書軍門花園内近見河神復臨此已列報兹聞軍門至花園行香時見神身長尺許背黄腹白未卜是否河神默自懷疑豈此念甫萌神即微露一爪於是軍門復頓首默祝謂今晚當掃除净室設壇求諭神其肯專臨否神隨畧一點頭正月廿三夜軍門果齋戒設乩神乃書於沙盤云某係長江龍王四太子管理安慶之下太子磯現擬慕修廟宇云云軍門得諭謂當恭送入大王廟雇班演劇神復書云此廟中各大王咸在似多未便另擇江干搭臺可因改請至横壩官碼頭送神登紅船神許之隨賜軍門詩二章各將弁詩一章其詩惜報事人未曾錄寄姑付闞如廿四早恭叚兩觀察及水師協胡副戎皆赴軍門花園拈香瞻仰河神法身恭觀察助洋銀三百元叚觀察與胡副戎各助洋銀一百元以備太子磯修廟費並各許演戲一臺張軍門助包修工程並演戲二臺衆弁亦許演戲一臺各叩禱畢水師乃排隊道左軍門乘綠呢轎手捧金漆盤請神登盤上覆黄紙聲炮岀門自公館至江干路約里許　途炮竹相送鳴金開道及到紅船供奉妥貼後岸上已搭臺將即開戲神則先點四　曰賜福曰封王曰觀表曰界牌關斯時城内外之白叟黄童皆以爲難得之遭逢齊赴江頭欲瞻神之法像綠有黄紙蓋護未得審視祇各向船膜拜而去云 
[貽害小典]  
　　淮揚一帶有所謂代步當者大都資本無多而開在村鎮既收各質物後自度當本不能周轉則又將各物彙當於城中大典故揚人又名之曰接典按接典亦奉憲示岀票並非小押可比日前揚城内同益大典被焚計有接典七家平日所當之物亦稱爲祝融氏　去然人之當於接典者現仍持錢贖物雖告以同益被焚而人皆不允謂我但在汝家質物汝店並未失火同益之焚與我何干因是紛紛吵閙黠者串詐愚者捐生武人聚毆文人興訟計已不一而足各接典主知勢不能支理無可辨儘有傾家蕩產而仍不得了結者現俱赴揚謀之同益大典而同益惟執一例字相抵聞近數日内沙頭接典劉姓夫婦服洋烟而死上有老親下有幼子亦所不顧陳家集接典陳姓投河救起後夜間復自縊而死其妻旋亦自縊並無子女竟致斷祀夫似此小康之家安分謀生本可温飽乃猝逢此變以致家破人亡然則夫已氏之肉其可食乎 
[杭垣火警]  
　　杭省貢院之東地名曰三角蕩是處灣曲最多其東則文龍巷通焉正月二十三夜二鼓後忽聞警鑼大鳴水龍聞聲畢集約及半點鐘後火即救熄嗣悉失火者乃文龍巷某姓砑紙舖内該舖係一土牆門其中一色平屋五間别無他屋一經失火而連類附及疾若摧枯片刻之間同爲灰燼幸水龍得力火不能穿岀牆外故隔壁之鄞縣鄉試會館得能保全無恙也 
[寧郡辨志文會二月分課題]  
　　漢學　弻成五服至於五千解　五侯九伯解　六甲五龍相拘絞說○宋學　義利辨　關睢說　述台學源流○史學　别史雜史辨　衛霍優劣論　阮文達學行○算學　殘周三十六度半徑十八尺平圜面積幾何試以代數術求之　匠人茸屋參分瓦屋四分肇後世重學之術能確証其利數否　有木球重二十四斤徑一尺二寸中心鑽穿直圓孔减球重三分之一試推孔徑幾何○輿地　問素六節藏象論王注九野與今本爾雅不同果孰是歟　三國州域形勢論　李氏地志韻編今釋補遺○詞章　太史公偕隨淸娱遊名山賦以發其奇氣以作文章爲韻　黄刺史措大管記　明平倭諸臣詠七律不拘韻　胡總制宗憲　俞都督大猷　譚尚書綸　盧總兵鏜　唐中丞順之　戚少保繼光○舊卷有選刻印者各抄送署中以備續刻 
[西員戰績]  
　　統帶甯波衛安綠頭勇之西員葛叅將逝世以及安葬等事均經列報按葛君前在江蘇浙江統帶勇弁大小數十戰所向無前克復城池戰功卓著而身受鎗彈金刃等傷不一而足卒能掃除蟊賊俾江浙兩省岀水火而登袵席葛君之力居多迭經保奏洊至今職克享天禄以終其身今雖騎箕歸去而華人猶感頌葛君之德勿衰今將其所有戰功厯叙於左以誌不忘　云爾計開前經克復各地　江蘇省　同治元年二月二十一日攻高橋四月初四日攻福山五月十三日攻青浦二次克復閏八月十七日復青浦　同治二年四月十七日攻西埠五月十七日攻藍橋三月初一日攻西塘四月十七日攻南翔四月初七日攻王家寨五月初一日攻嘉定等處十月二十一日二次克復五月二十日攻邱陵四月十四日攻泗涇七月十七日攻金山衛十二月十三日攻白鶴港二月二十一日五月初二日攻太倉克復江蘇省城浙江省　同治元年五月初十日攻寧波八月初二日攻餘姚九月二十一日攻慈谿十月十一日攻奉化十一月二十七日攻上虞十二月二十日攻乍浦同治二年攻紹興蕭山西興外國十一月十六日一次克復三月二十一日二次又三月二十六日三次克復同治四年九月初九日克復藍田浦城二處　在江蘇省受傷等處　同治元年二月二十一日在高橋鎮槍子傷在左脚五月十三在青浦槍子傷在牙齒同治二年四月初四日攻王家寨刀劈頭面　在浙江省受傷等處同治元年九月念一日攻慈谿槍子受傷小肚十一月十一日攻奉化刀劈頭面受傷 
[司衙被劫]  
　　黄州府蘄水縣所屬之蘭溪司某廵廳於新正初四日入郡賀節僕從隨行署中突於是夜遭盜搶劫失去金手釧四對又衣物甚多約值千餘金當經報縣飭捕嚴拿聞已獲到數人尚非盜首官衙遭搶之案非尋常可比差捕豈敢玩延想不日即可首從全獲矣 
 
 

Page 3

 
 
但該盜等如此胆大殊屬目無官長想是探知署中人少故乘間行劫耶聞某廵廳已咨補漢鎮禮智司廵檢云 
[甘霖大沛]  
　　前述揚郡立春以來業已連得雨雪然田間尚未霑足正月二十一日郡守何公復率屬設壇祈雨二十四日即見微雨廉纎二十五日黄昏時分甘霖大沛至翌旦寅刻始住然猶雲容靉靆時見雨點霏霏辰下四郊深潤二麥向榮苟非太守愛民之誠何能感格彼蒼若斯之速也 
[戲言釀命]  
　　鎮江人陳奉三王壽槐貿易於揚少相狎長相優又相謗也陳躁而黠王懦而多疑去臘陳以度歲拮据岀包金鐲一托友代爲質押友詢何來陳故囁嚅不言詢之再三始密語云王婦所贈實則並無其事乃友人不謹洩其說於人王聞之不勝狐疑妻固有此物適背夫借與母弟携去質貲王訊婦以鐲之所在言語支吾益信人言屬實日致盤駁妻但以爲王知前情催弟早贖嗣知爲陳所誣憤極書一寃單投繯自縊比家人得知已不可救聞王已據單控縣此上月二十四夜三鼓事噫因戲成真事所恒有况涉及閨閫乎陳以一言而致命案口頭輕薄者當知所戒矣 
[逼嫂再醮]  
　　皖垣候補佐雜某君浙人也由軍功得官捐分到皖疊奉差委宦囊尚裕數年前聘聚皖人某姓女爲室琴瑟静　而蘭夢未徵有弟某相隨差次亦爲報捐雜職同在省中候補去秋某君病危彌留時囑弟曰兄不復能與汝相守㷀㷀孀嫂全賴扶持兄在九泉亦知感激言畢瞑目而逝詎弟忘恩負囑包藏禍心先於去臘囑人慫嫂謂青年孀婦先白全無與其含蘖茹荼奚若改絃易調嫂云爾計雖佳我心匪石幸勿向未亡人饒舌也弟知不可勸嗣聞某大令欲謀續絃今正竟暗中串人說合諸事議妥爲嫂聞知氣填胸臆痛不欲生觸首於壁暈絶復甦乃邀集母家親友向弟理論已遂返母家將故夫衣物變賣得二百金存作終養費並令弟按月貼錢四千五百文以資日用日後弟生長子即照例承祧長房當諸親立據如或不願到室聽斷弟自思無理已極一一從命擇日治酒立據云嗚呼矢志靡他甘萬死而守冰霜之節遺言在耳轉瞬而爲鬼蜮之謀一則令人心欽一則使人髮指矣 
[得環失環]  
　　蘇胥門外某甲於元宵岀門拾得金環一枚喜極歸家持以示妻方共喧嘩乃環係鄰嫗遺落詢知其事向某求贖不允甲妻并岀私蓄囑甲照式配對越日環就甲怱怱納諸袖中亦失於途復被隣嫗拾去嫗固素性長厚既幸璧返趙城并使珠還合浦乃去所配者付甲曰向予失環而知子得環心殊怏怏今予得環而知子失環心亦耿耿請還子天下固有之物得失尚且無常况天下儻來之物去留豈能自主不然人世攘攘將使貪者愈肥而廉者愈瘠也甲感其情并愧其言赧赮然道謝而别云 
[蛇遭雷擊]  
　　雷之發聲應在驚蟄節後若元期而發即爲氣候之乖鄂省新正十四夜戌刻大雨傾盆雷電交作幸十五日淸晨晴霽元宵令節不致阻游人佳興也或謂雷不應時恐召亢旱是說未知然否又傳黄岡縣所屬之龍口有蛇被雷震斃其形節節相屬其色紅白相兼略似蜈蚣惟少足耳身粗同于茶盞長約四五尺頭尾畧有傷痕腹則破裂其腸肚空空無存斯亦奇矣 
[戀奸背夫]  
　　寧城張姓婦貌甚陋然與本夫不合嗣與里人某有私其夫偵知於前夜破扉入捉無如某素强横揮拳亂擊婦反扭夫髮辮協力帮助幸隣族不平某始逸去其夫恨之切齒將逐婦婦勒寫離書夫從之越日婦遂往母家日事粉飾招誘少年而無如過其門者絶無一顧也 
[南匯命案詳述]  
　　前月二十八日本報列南匯縣屬鄉間岀有命案一起適縣尊因公晉省故松郡博太守特委上海縣莫大令前往相騐今探得死者名袁咸秀住居南匯縣屬竺家橋相近之五團鎮地方係薙髮匠父母俱亡年將三十尚無妻室有胞姊一人嫁本處漆匠倪西卿惟袁雖有業可操而怠惰性成往往間游廢事兼之不善居積故時常向姊挪移袁家有草屋兩間近來袁欲將此屋變賣其姊倪袁氏從中阻擋謂借欵纍纍此屋須得抵債袁便妄言爾覇住此屋我即將此兩掾架火焚燒看爾更生何計旋有倪西卿之叔倪福聳動西卿夫婦將袁尋到聲言袁某將放火害人輒綑縛毆打既則閉之空房袁被禁後忿恨交加竟投環自盡貼隣金裴岀黄勳保因係人家骨肉間事業聞袁將放火情節較大亦莫敢與聞惟初關時尚聞聲息後忽半日寂静即邀同地保陸全春開門觀看則袁早經氣絶陸全春隨馳報南匯縣署不知其是何意見竟以勒殺稟報縣署聞係人命重件飛禀府署即奉派隣縣代騐乃五團鎮離南匯縣城有數十里之遥一日不及往返一面該地保陸全春赴縣投報而一面已由本處人郭姓調停勸解經屍叔袁遇春應允息事早已棺殮迨莫大令到時兩造將經人解息緣由禀知大令傳到地保陸全春訊以袁咸秀如何身死陸仍稱勒殺邑尊謂勒殺命案當開棺檢騐飭該地保具結然後開棺陸不肯遵諭邑尊謂此案由爾禀報今又當塲聲稱勒殺是當開騐何以又不願具結飭先責四十板陸全春仍執定勒殺屬實大令隨飭開騐旋經屍叔袁遇春攔騐大令謂此案既地保執供勒殺自應如是辦理隨令差役開棺將屍身詳細檢騐據仵作禀稱頸間繩痕宛在細騐並無别故的係自縊身死乃令重爲棺殮傳地保陸全春到案前嚴加申斥飭再掌頰五下復傳倪西卿究問詎倪業已遠颺倪袁氏供稱事由夫叔倪福主使邑尊飭補提到案再行究辦人証均令交保以便傳喚質訊云 
[讞員晉省續信]  
　　英會審官陳寶渠太守本擬於正月初赴金陵恭賀劉制軍年禧曾經列報嗣太守實因公務紛繁行期久滯兹聞將於本月初六日起程晉省矣 
[小竊彚誌]  
　　英租界吉祥里某銀鑪作岀店司羅阿四投英公堂禀稱被賊竊炭一簍當時看見人贓一併送究該竊鄭小成供行竊該死只求施恩陳太守判押鄭半月贓交羅領去又寧波人何仁紀至英公堂稱在虹口地方看管火燒塲被江北揚州婦人等竊去焦木不少因此格外留神昨得獲住兩婦及所竊之木約担餘一併交捕送究該婦梁氏劉氏同供取木是實尚求施恩陳太守謂擅取火燒塲料物理應 
 
 

Page 4

 
 
實懲姑命婦女無知從寛斥釋又諭後如再犯獲住定當從重究辦該婦等叩謝而退焦木交何領回又華捕至公堂稱昨夜二點鐘時在裏虹口地方見一人躱在空屋内向伊盤問據云做夜工暫歇又詰既做夜工當有小票爲憑可取岀一騐則稱無票故此拘住送案其人供姓徐名長林甯波人向當小工近因天雨間歇昨夜適腹痛又無庽資是以暫住空屋太守判押徐三日以示薄懲　有疊經犯竊之倪坤郎由捕解送英公堂經陳太守判押六个月在案兹已及四個月光景倪竟患病遍體黄腫由捕送醫院診治不收乃送案請騐太守騐得倪病果屬沈重飭差姑送倪入棲流公所另行安置再與醫治云 
[小孩拆梢]  
　　租界地方去年時有童孩拆梢經捕房嚴拿送辦始得安静昨午後又聞老閘西北有某姓家九歲之孩岀外遊玩被羣孩剥去綢馬甲洋布棉　該孩在途啼哭不敢回家經其隣人路遇送歸四處找尋剥衣之孩尚無下落云夫幼稚何知何能爲此無頼之事是必有指使者安得拿獲送官加等科罪以示懲警乎 
[獲硝給賞]  
　　法捕房廵捕於去年十二月初五日在途緝獲私硝一包裝於朱阿六小車上其押送之人當時被逸車夫朱阿六薄懲釋放私硝經朱明府解歸道署請照例給予奬賞今明府奉判道憲札文並發下銀一兩一錢五分二厘札開緝到硝磺曾經定例以六成充公四成給賞在案前解來之私硝一包即交上海硝磺局秤見計重四十八觔照官價每担二兩四錢核計得銀一兩一錢有零爲數無幾此次免提充公即儘數發去作賞等因故昨晨朱明府臨捕房發落各案時將賞銀親交法捕頭囑其發給獲硝之廵捕云 
[行船免碰章程]  
　　所有一千八百七十一年所訂行船免碰章程業經御筆批發兹將一千八百八十年正月初七日即光緒五年十一月二十六日新議各章開列於左凡海面各處及海船可抵通海江口内河行船者均應遵以下所開章程其照章應用號燈等物各行船者務當妥備齊全以便臨時不缺○第一款　一以下章程分火船篷船二項惟火船有單用風篷不用水氣時則作爲篷船若本用水氣此外無論有無風篷均謂火船兹將用燈例開列於左○第二欵　一所用之燈均應遵照以下所開式樣不准稍有不合至懸燈時無論天氣晴陰總以日入爲始至日岀爲止○第三欵　火船行駛時均應掛號燈三隻　一前桅高處懸燈距船梯不下丈八如船梯逾十八尺寛者燈高亦應不减其數所懸之燈務須白光長滿其光可射天邊三十二點之二十點即左右每傍十點以致除船前天邊半圈全亮外其亮往後每傍尚岀二點其燈火光雖在全黑無霧之夜至少應看至十五海里之遥　一船左右兩邊應用紅綠光號燈各一隻其光長滿各射船左右一傍天邊十點以致除船前左右各角全亮外往後尚岀二點其燈火亮雖在全黑無霧之夜至少應看於六海里之遥　一綠紅兩燈各安攔光板一片每板至少當岀燈前三尺以免左右光攙射過船頭○第四欵　一火船拖帶别船時除兩傍各放緑紅燈外仍䜿排白光號燈二隻徑離不下三尺每燈大小形式懸掛處所均與别火船白光燈相同○第五欵　一凡行船無論火篷或放電線或起電線或尋電線以及船有傷損不能改道者夜時應在白光燈地掛光圓紅燈三隻其燈大約七寸半仍用䜿排相去不下三尺然紅燈若掛白光不得兼用至白晝在前桅稍掛黑球三元每球約二尺大其䜿排相去不下三尺　一以上所論燈球可爲别船作一號燈知夜燈晝燈之船斷難遷移改道　一綠紅兩燈懸落有定船停則落船行則懸○第六欵　一篷船無論自行或由火船拖帶所用之燈均與火船按照第三條所用之燈相同惟火船應掛白光燈篷船永不准用○第七欵　一凡小篷船遇風恐綠紅燈難以安妥則應將兩燈放於船面左右以備臨時急需如探别船將近即將兩燈早舉以免相碰必令其光遠射淸並妥爲隄防以免左右燈光混射　一此燈除備有攔光板兩片外須將燈盞各染一色與綠紅燈光相同○第八欵　一篷船火船停泊時應懸白光圓燈一盞須在顯明處論其高矮在船身往上不得岀十八尺外所用圓燈之徑至少則六寸其光四圍盡射至少看至三海里之遥○第九欵　一凡有定處引水篷船如有事時在桅稍懸一白燈使其週圍射光至少每一刻時舉火把一二次其餘火篷船所用燈概不准用　一引水篷船無事時燈與别船相同○第十欵　一凡漁船並各項小舟行駛時若願用紅綠燈與别船一樣亦可惟小舟雙燈不便是以專用單燈至單燈左右應有玻璃紅綠各一片如遇别船將近將燈先舉以免相碰令其光遠射淸並妥爲隄防毋使紅綠混射　一凡漁船並各項小舟停泊時應掛白光號燈一隻　一凡拉網漁船捕魚時船桅䜿排紅燈兩䧶經離不下三尺　一尺拉網漁船捕魚時船桅䜿排號燈二隻上紅下綠徑離不下三尺並别船應用旁燈或旁燈難用須用第七欵所論之燈或以上所言紅綠各燈均須預備急需　一凡漁船並各項小舟亦可兼用火把不願用者聽其自便　一以上第十欵所論之燈除左右傍燈外皆用圓燈取其週圍遠射○第十一欵　一船行走時如遇後船逾先則本船船尾應掛白光號燈一隻或用火把亦可　兹將下霧時各船應用何號開列於左○第十二欵　一火船應用水哨或各項號器均須放在明處以便透音外有風角一隻大鐘一口其篷船所用鐘角各一均與火船同如遇雨雪霧時無論晝夜總用以上號物如左　一火船行走應用水哨及别項號器每二分時吹一長聲　一篷船行走吹角須看風向每二分時風右一吹風左兩吹順風則三吹　一火船篷船停時用鐘一口至少二分時一叩　兹將遇霧緩船之式開列於左○第十三欵　一凡行船無論火篷遇雨雪霧時均須從緩不可過馳　兹將躱避章程開列於左○第十四欵　凡篷船兩隻彼此臨近似有碰形必須躱避者其法有五　一兩船行走一順風一旁風順者應避　一兩船行走一左風一右風左者應避　一兩船遇順以左右不一左者應避　一兩船順風皆在一面向風者應避　一從後受風者亦應讓路别船○第十五欵　一兩火船對面行來或頂頭或稍偏似有碰形則兩船各將其舵左推右行以便兩船由左互讓　一此欵專爲行船恐碰而言有則必憑此欵無則不在此欵之例　一何爲恐碰如白晝兩船桅或直對或斜偏則恐碰夜間彼船紅綠兩燈此船一面均見則亦恐碰　以上所言頂或斜偏者即此　一何爲不恐碰白晝能見彼船可從我船而過則不恐碰夜間彼船紅燈直對我船紅燈或彼船綠燈直對我船綠燈則均不恐碰或夜間我船於彼船無論紅綠燈光專見其一則不恐碰即夜間彼船之燈紅綠並現 
 
 

Page 5

 
 
均不在我船前則亦不恐碰此皆不在此欵之例也○第十六欵　一兩火船横直駛來似有碰形者彼此應分左右彼在我左則我船讓路我在彼右則彼船躱避○第十七欵　一遇有一火一篷行近似有碰形火船總應讓路○第十八欵　一凡火船駛近别船似有碰形則火船妥看情勢或緩或停或退總期免碰○第十九欵　一如火船行走須按以上之欵改道而該船可吹水哨以示别船知悉如何改法如左　一如短吹一聲知我船改道右行　一如短吹兩聲知我船改道左行　一短吹三聲知我船用力後退　以上各號隨我船用惟如用此號必真按號以行○第二十欵　一無論以上各欵與篷火各船凡有一船先行一船在後而後可逾先者後船總宜讓路○第二十一欵　一凡火船行走如遇窄路若無危險則均應儘右而行○第二十二欵　一如照以上各欵凡一船讓路别船仍遵舊道不得互相遷移○第二十三欵　一各船除遵以上各欵外仍應善求其技化險爲平且如遭險異應有機變不可泥守定章總以避險爲要○第二十四欵　一各船除應遵躱避專章外仍應謹遵號燈之例如有疎忽無心或不施展船技或遇險不前各情以致該船有失則船東船主並船上水手人等均有應得之咎不可以未違專章爲辭脫身事外○第二十五欵　一凡以上各欵均與各地方專爲船行口岸江河内河之定章無碍○第二十六欵　一以上各欵均與德國内偏邦專爲兩三兵船及有彈壓商船所定續掛號燈專章無碍 
[管君秋初悼亡徵詩率賦二律奉正]  
　　河陽望族數江東詠絮才高謝女風彈指三年屏射雀傷心兩度夢占熊珮環遽杳緣何短針線猶存室已空嬴得多情荀奉倩哀辭題遍淚痕紅　碧落黄泉何處尋蕭蕭潘鬢欲霜侵春風楊柳銷魂色夜雨梧桐感逝吟精衛難填青海恨嫦娥應悔碧天心高堂慈竹平安在愛日常思鼓瑟琴 
[  吳門波雲詞客蔣芸生未定草]  
[十二月朔日吳江舟次]  
　　一夜衾如鐵冰花撲帽檐自矜風骨勁禁此雪霜嚴冷壓千峯暝凍呵寸管拈吳江回望處一塔獨留尖○順風至平望夜泊安德橋作　帆如奔馬挾風馳百里郵程一棹之樹上有花皆是雪客中無日不成詩風欺病骨寒尤勁酒壯吟懷冷不知安德橋邊宵泊處依稀鴻爪認當時　余旋里往來泊此者屢矣○初二日震澤道中　果然玉樹盡花開醉我誰拚酒百杯轉眼河山來越國回頭麋鹿謝蘇臺鄉心遠逐冥鴻去詩思紛隨白雪來自是客吟閒不得笑人岑寂有寒梅○南潯　久聞海上說名區富庶堪稱足米魚橋號老人功不朽　南栅有百老橋近人新修　酒如名士譽全虛朔風鼓浪催歸槳猛雨敲窗勸索居辜負繁華好風景萬家烟火上燈初○初三日晚至繡市　博得蕭蕭兩鬢斑可憐倦鳥始知還冰霜儘鍊詩人骨囊槖真羞壯士顏數點漁燈明　水一痕殘雪指含山明朝打槳塘棲去飽看烟嵐到越關○初四日塘棲道中　水天憑眺氣空濛隱約烟螺入望中兩岸桑枝寒向日一江蘆荻冷嘶風罱泥遠挺纎纎竹悅目青披葉葉崧不省滄江風浪惡羡他扶醉走村翁○初五日過拱宸橋志感　一肩行李走風塵苦被飢寒累此身愁向拱宸橋上望　俗呼啞吧橋過此舟子忌人聲　往來多少故鄉人○初六日過杭關天色晴霽喜賦　苦心似荷天工鑒故遣東風送客橈飽聽荒江連夜雨舉頭紅日又今朝○江干即目　鳯凰山下路歸思溯年年白逗千峯雪青搖萬灶烟風高喧戌鼓潮落下江船　鳯山有防管未徹　病負登臨興湖山思悄然○初七日擬游西湖大雨未果何氏庽樓漫成　滿思呵凍筆覔句到西湖驟雨沉三浙濃烟塞九區湖山違彼美梅鶴笑今吾安得豪吟侣狂傾酒百壺○初八夜江樓不寐枕上口占　吹斷簷前雨朔風尚怒號市聲喧巷柝人語雜江濤旅客方安枕舟師競動篙行行黄海近未敢怨塵勞○初十日順風過富陽乘雪夜行至窄溪　頃刻征帆百里程快同列子御風行勝他驢背尋詩客醉臥蓬窗聽雪聲　千古江山說浙西如儂才調敢留題扁舟夜載滄江雪聽水聽風到窄溪○十一日桐江道中　可憐閒煞桐江水廿五年中四往還羞向嚴陵灘下過塵顏無處避青山　甫從夢裏聽遄征一枕黄粱不計程不信桐廬瞬息到船頭忽聽賣魚聲○白雲原弔方千墓　能將名姓著嚴灘誰道詩人遭際難一瓣心香一盃酒白雲原裏弔方干 
[  新安白嶽山樵稿]  
[浙省撫轅事宜]  
　　正月二十五日委署嚴州同知顧師潤禀銷假叩見即辭赴任　錢廷珪交卸官釐局回省禀到叩見銷差　知縣用指發浙江儘先補用縣丞宋承泗由京騐看分發來省禀到　竹山廵檢盛朝彥禀見叩辭赴任　前署安吉縣丞俞鴻森前署浦江典史姜紹高俱卸事回省禀到　正任處州府經歴熊志方禀見辭赴津局　補用主簿潘誠忠禀知本日接辦軍需局兼管軍裝聯票差　○二十六日知縣劉頌年交卸南潯厘局回省禀到銷差　陸光道禀知奉藩司糧道會札委海運津局差禀銷嘉興分府差遣即辭赴津差　○二十七日糧道　禀知擇吉帶印岀省赴滬督運北上進見禀辭　署金衢嚴道桑進見禀辭赴衢接篆　補用叅將劉昆宗禀知奉憲札委管帶楚軍水師後營禀安叩謝即辭赴紹郡接帶 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
