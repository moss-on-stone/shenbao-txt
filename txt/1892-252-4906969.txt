# 1892 - 252 - 4906969

 

Page 1

 
 
[勸募山左汴梁急振啓] [  申報館協振所同人拜手]  
　　前者順直洪水洚洞爲災猝不及防以致生靈塗炭敝協振所已印成捐册附報分呈樂善諸君兹又屢接山東河南急電告災咸稱河水決隄平地化爲澤國小民顚沛更甚於前噫胡天之不佑斯民至於此極耶所望　諸君子之接到敝所捐啓者時艱高目大發慈悲見義勇爲當仁不讓急分家量以拯哀鴻庶幾災民之不死於水中者猶得藉義粟仁漿以延殘喘實敝同人所望雲九叩者爾 
[新印駁案彚編出售] [  圖書集成局啓]  
　　律一成而不易例因時而制宜讞獄之道不外乎此然情僞百變有非三尺所能賅者此司刑者所以有平反之舉駁正之條也駁案彚編一書爲金君秋濤所輯其中分門别類比事屬詞不特身膺民社者所當時加披覽卽襄讞之員掌刑之幕孰不當奉爲圭臬哉今由本局以新鉛字排印紙色潔凈校對精詳每部釘成十二本連套定價碼洋二元有欲研究刑律者請至申報館帳房伋各處申昌或經售申報處購取可也 
[救火客談]  
　　數日前發小寒熱鼻塞頭重神暈而眼花服藥數劑至昨夕少間適與祝君聽桐合鼓風雷之操祝君忽瞿然曰絃中忽有高抗之音必有粗暴之客至旣而又曰高而不危抗而不激非所懼焉語未畢忽聞剥啄聲甚急命奚奴啓而入之一揖入座未及寒暄卒然而問曰請問先生西人救火之法善乎否乎余曰善哉西人凡遇火起立卽駕車遄行吸水狂澆登高涉險不辭勞瘁上海租界之地人烟稠密火患頗多苟無西人之各種水龍以救之則火災必不堪問也客曰是固然已敢問巡捕之攔路不准人來往火塲何也余曰所以防搶火也上海人多良莠不齊流氓痞棍往往遇事生風一遇火警混入其間搶衣攫物將使彼被災之處卽有未燼之餘灰亦悉入於若輩之手故攔之不准混入也客曰若被火之家有人在外聞信奔回則巡捕理當放行而乃亦被攔阻何也余曰彼搶火匪徒面上固無記認倉猝之中無從辨識則惟有一概不令入内而已客勃然大怒曰先生何與於巡捕之甚也前日永定里之災有某洋行出店寓眷屬於里内聞火警請假奔回一路得信已知火近已寓急急赶回汗流氣促甫及四馬路口卽有華捕攔之其人見火光確在該里心益急央懇再四巡捕不但不聽反持棍毆之乃旁出繞道而往將近火塲氣急聲嘶巡捕復阻不得入哭而告之且告以故而捕若不聞又持棍毆之被擊者三四次而卒不得入眼見已屋已在刼中急欲覔其妻子號咣擲足無可如何旋遇某洋行執事西人亦在救火乃挈之以進比至見妻在里口痛哭撫而問之則深怨其回家之遲無人搬物若早一二刻尚可設法今則不但家具蕩然并六歳之幼孩亦被焚在内矣噫慘哉此所遲之一二刻則正巡捕與之攔阻之時也夫彼見家門在望急欲奔入此其時之情狀必有十分急迫顯然可見者何該捕之偏執横暴一至於此與其被攔而悮入之性命轉不若聽其搶火之爲愈也先生猶以爲善乎余笑應之曰客毋然聽桐先生早已早及之矣請少安毋躁當爲子詳晰言之昨有人談及巡捕攔人一事最爲兩難攔之則不免有如客之所言者不攔則搶火之案必日益多且不特搶火之多而已匪徒又將屢屢乘隙縱火以回遂其搶奪之謀此其所遺害者更大故有議及特設一會專於火起之時爲人搬運家具聚集一處聽人認領大約須得督率者二十人動手者百人知照捕房另有記號以自别得以出入火塲而不之禁此事亦似可行但未識捕房能允准與否卽使邀准而挑選若十人亦頗不易經費姑不必計然持之以久者則亦不得不爲之通盤籌算也又有人謂租界中居戶皆有門牌號頭工部局於編號時每家另給一紙可以隨帶身邊並各知各巡捕如遇身有牌號者必係被火之人可以聽其進出此亦一法也然倉猝之間恐巡捕鹵莽無暇騐視牌號且其家倘有數人出外一紙牌號無可分帶且流氓之輩可以照式假造當此之時又豈能細加辨認恐其弊愈滋矣是亦難行之事也惟有一友言及巡捕攔人可以稍稍從寛而捕房當多派數捕當火起之時先擇一上風去火稍遠之地令各家將搬出各件悉數寄於其處一面派人四處指引無論其爲搶出者救出者均不得搬往他處而悉萃於一隅火熄之後聽人自來報明認領彼自已之物總能報出花名搶火者則不能矣如此則事尚簡便或前議所謂集會代人搬物者亦照此行之庶幾稍有裨於火政此數端者客試擇而採之何者可行何者不可行勿但以悻悻然作少年意氣之態也客聞言默然不能答憮然爲間長揖以謝曰吾過矣吾過矣吾不知統籌全局而但出以一偏之見顯露於長者之前請先生以此數端議論筆而出之或者有能擇善而從則所以爲惠於被災者多矣客旣去仍與聽桐合鼓數操聽桐曰此時調和而音諧矣然余於此則猶未能領會也 
[金鰲玩月]  
　　前者都察院咨移戶部銀庫撥借銀十萬兩交各典鋪按月生息以濟辦公之用兹都察院堂憲慮及五城司坊房吏每月飯食銀兩所得無幾而一切差事或須賠累難保其别無需索遂公同商議擬由此項生息銀兩内提出四百兩按照春夏秋冬四季每季放銀一百兩傳示五城各承領銀二十兩分給司坊房事等人爲津貼辦公之費此亦養廉之一道也○太醫院遵奉皇太后懿旨考試醫士恩糧肄業生等將原卷彌封呈入荷蒙欽取聶鴻慈等十四人上月二十八日由醫憲莊君帶領至海内皇太后前引見傳旨將名列在前之聶鴻慈等八人分爲四班每班三人在海内當差每日周流輪値不許貽悮餘則記名聽候傳用○宗室銘榘案内脫逃之從犯郝二經北城練局哨勇在京西拿獲縶以黑索前後擁護解至梁家園練局看管以待城期帶城訊鞫咨移刑部按律究辦○德勝門外某羊肉店傭人劉某前經掌櫃辭歇回家日久賦閒禦貧無術常赴羊肉店内訛索錢文掌櫃不堪其擾倩中保人某某調處令給以京蚨若干從此永不准再來訛索詎劉仍不務生業無多幾日依然兩手空空一日復往索錢掌櫃怒立遣夥覓中保人至面斥其非劉羞忿交加順手取廚刀砍傷掌櫃及中保人輕重不等遂奔赴地方官署控行旋由北副署捕役鎖劉至城憲處訊鞫一次飭卽咨移刑部分司訊辦掌櫃及中保人二名俟傷愈後由刑部傳案備質○陳某稍有積儲遇有肩挑背負之流乏本營生者輙借給束蚨一二十千按日索取子息蓋猶印子錢之類專以朘削貧民者也某日有賣水烟人名祿兒者因曾稱貸向索利息刻不容遲祿兒怨氣衝天覓得裁紙小刀劃傷陳數處適有本地總甲至扭祿兒至中吏署收押大約陳傷不深重或可由城枷責發落也○豆腐巷某薙髮鋪夥某甲平日不甚安分一日與 
 
 

Page 2

 
 
比鄰方邱曲葉四人口角繼以闘毆甲力不能支急奔回鋪中携刀復往砍傷方夫婦及邱曲二人事爲本地總甲所聞拿甲交中吏署押收候訊○中城吏目邱君因事撤任所有中東地面事務經兩城憲派柴君文清接署○日前有高麗辦事大臣發電至某參局託製各式烟火參局主卽雇工匠四十餘人在教塲五條胡同賃屋一椽逐日製造計大小花砲及頭二三號烟火盒子五十餘種每種製造五十个一切費用皆由參局墊付聞中秋佳節以供國王曁國母元妃等玩賞之需大約工竣後卽須裝運出洋也○刑部票仰北正指揮知悉所有北城咨移民人張可畏控告龔九姦拐伊嫂謀殺伊兄一案該正指揮務卽派役緝獲龔九及紗帽胡同隱匿之李小秃張四孫姓拘獲到案傳示原告張可畏及兇棍水牌限次日一併送部聽候騐訊再該處下處該正指揮宜卽派役前往封閉案關人命勿稍容緩須至票者○會典館示傳吏部送到漢謄錄官潘熙齡陶濬宣饒宗嶽李曰端本館業經三次示傳在案迄今並未到館現自七月初十日起再限一個月親身赴館騐到倘再不到定卽知照吏部另行更換○小安營某京官宅有一雛婢年甫十六齡小字秋菊秀外慧中頗爲主人所寵眷本月初三日清晨怱怱出門去如黃鶴逐日遣价尋訪蹤跡杳然未悉尚能完璧歸趙否也○本月十二日巡視北城御史慶馮二侍御在梁家園練勇局研訊民人郝二及宗室銘榘等犯當日遵旨派哨勇等人前後擁護一併解并刑部會同宗人府訊辦 
[電告殯儀]  
　　李傅相之爵夫人趙氏定期出殯已見報章昨日清晨八下五十分時天津專發電信云二十三日爲趙夫人發靷之期是日也天氣清和六街塵凈自辰至午士女空巷來觀路祭之棚多至數十處儀仗悉遵大清會典前道銜牌百餘對府縣營汛士庶紳商戴德懷仁爭製萬名繖恭送計共二百餘柄最奇者有諸節婦衆貧民各製送一柄而租界中拉東洋車餬口者因傅相有商令减捐一事亦以一繖報之說者咸謂傅相保障江山不愧中興柱石而趙夫人勤於内助實爲冠絶古今故其歾也哀動路人幾致罷春罷相嗚呼謂非女中之賢傑歟 
[水陸並灾]  
　　本月十四夜宜昌西壩東邊某棧房庭中篾纜忽然火起時適封家姨飛揚跋扈致頃刻篾貨等鋪悉數延燒未幾火毬滾至河邊是處所泊賈舶甚多且有掛旗貨船下椗於此一時逃避不及致將纜繩燒斷順流而下一路火燄燭霄幾如赤壁鏖兵江山盡赤經過鎭川門外爲䑦爲舭爲𦨡爲舲以及大者舳艫小者蚱蜢一經著火立卽炎炎斯時火復四處燃燒蜿蜒上岸以致傍水之楊聚興藥店協美成天泰永豐聚升祥劉炳豐數錢店及各項店鋪悉數付之一炬居人不及逃避多有跳入水中者黑暗中無人救援遂隨江流而去有一掛旗船雇就水手四十餘名約定次晨進發火起時皆已睡鄉深入只逃出一人又有城内人因赴西壩探戚串乘小划而往悮駛入火船之内片時卽化刦灰鎭川門外毛姓於前數日病斃屍棺無從搬出亦被火焚旋有被火之船順流直下江干所泊諸艦大受虛驚哭喊之聲聞於數十里外後有操防營兵弁押水龍順水而去沿路巡行有燃壞者有倉卒掉舟不靈至中流沈溺者有舁至西壩卽被火焚者事後查騐損傷三百餘人所燬之船尚不可以數計誠巨災也 
[吳中火警]  
　　有寄書郵至自雞陂鹿苑間者言及二十一日之晚囂更五轉將變蝦蟆忽報蘇州省垣道前街惠泳漋官轎鋪卦兆焚如遥望紅燄燭天幾與曉霞一色少焉蘇州府魁太守總捕府惠司馬長元和三縣宰以及各路總巡先後到塲彈壓是處取水便易各水龍噴珠潄玉竭力救援百道飛泉自天而降適鋪中新購竹扛多至洋銀二百餘圓回祿君遂采烈興高爆裂之聲如放連陞百子迨火燄息滅天已大明水龍遂唱凱而還各員亦皆回署事後聞鋪主婦素染烟癖是夜睡時忘却息燈致肇此禍計燬房屋四椽人日雖幸平安而貨物已悉付一炬矣 
[江火警]  
　　本月二十一日下午楊州北柳巷面西之某鞋店以所製之屨就火烘之屨忽被焚以致烈焰飛騰不可嚮邇及警鑼遍告地方官次第鳴騶戾止各水龍亦均風馳電掣而來幸城河近在咫尺間取水靈便得以應手撲滅僅燬鞋店一家左右隣雖受虛驚尚稱無恙亦幸矣哉 
[拿獲會匪]  
　縣　縣本月十八日午後一點鐘時安慶省城緝獲哥老會匪二名一姓劉一姓姚由兵丁押解至叅署米海秋叅戎立飭旗牌官持名柬請懷寍縣包伯琴明府會同嚴訊至夜二砲時始退堂一由兵丁押至府獄一由兵丁押至縣獄有見者謂劉匪出署時垂頭喪氣狼狽不堪想已受重刑之故也 
[鳩江剩語]  
　　蕪湖人家例於七月間饗祀祖先隨以餕餘宴親戚故舊烹龍炮鳳務極奢華以故一月中雞鴨魚鮮無不倍常騰貴近日花猪肉漲至每斤九十文鮮魚六七十文雞鴨與肉不甚差池彼饕餮之徒未免廻腸九轉矣○屯溪厘局委員劉葆笙别駕另有差委所遺局務以街口厘局委員陳大令受樂調辦遞遺街口局務以總局文案張竹仙大令接辦魚亭厘局札委熊懷之少尹接辦均於本月中浣到差○　内盂蘭盆會挨段舉行每至晚間沿路旛幢相望其間又必雜以攤簧艶曲傀儡清音靡靡之音蕩人心魄故小家碧玉輕薄少年莫不艶服靚妝來觀盛會十七之夕江口某姓女郎隨衆往觀歸途失散以致獨行踽踽蓮步娉婷忽遇三五流氓欺其荏弱尾隨其後戲謔不堪女郎駭極狂呼街隣出而喝阻流氓始抱頭鼠竄女郎幸免於難然已花容慘淡粉汗蒸淫矣寄語閨中人切莫胡行亂走 
[皖上雜言]  
　　新任安徽藩司德靜山方伯遵旨航海赴都覲見大約中秋前後卽可南下蒞皖矣○統領安慶練軍馬步各營宋佩箴軍門以天氣秋凉檄飭各營主傳諭各哨弁逐日督率兵丁依法訓練以期技藝精純蓋循曩例也 
[赤嵌秋雲]  
　　卸辦鹿港鹽館胡石逸直刺先翥日來將經手各事逐一清釐由彰化起行至臺北郡城赴撫藩兩院禀見銷差按直刺籍隸安徽原係江西候補人員前以丁憂居家由劉爵宮保函召來臺委辦鹿港鹽務時値彰化土匪滋事又委以清查戶口招集流亡諸事直刺悉心經理賴以生全者數千人大憲論功行賞許爲近今幹員刻因鹽務事竣上游嘉其熟悉情形擬奏留閩省以資臂助直刺以臺疆卑溼氣體不甚相宜再三披瀝始邀俯准内渡一面發給咨文俾得持以回省○沈李浮瓜南皮韻事臺地雖無邵平佳種而商輪來往欲藉此以博蠅頭者輙購連若干轉售於二三韻士志切嘗新者相與購得二三枚紅霞一嚼凉沁心脾正不必以清水滌白龍皮始足消除炎暑也售此者意在網利莫不居爲奇貨每瓜一斤擡價至五六十文之多亦可謂利市三倍矣○臺地自入夏以後風雨愆其寒凉失度府城内外之患時症者不一而足邵大中丞前因憲體違和發電至申江聘請某和緩來臺診治投以藥餌漸次痊愈惟撫轅公事甚形繁瑣醫者云憲體必須靜養方可早占勿藥中丞以爲然將本轅公事仍委藩司唐薇卿方伯代拆代行俾得頤養天和消除煩惱○現署臺南安平縣知縣姚西牧大令近范來臺有年歴當善後局文案支應各差久爲大憲所倚重前者晉京引見航海渡臺奉委總辦臺北磺腦局務未幾調署是缺到任未及半載於地方一切利弊皆能竭力整頓宜其卓著循聲也○候補知府朱星南太守宗炳前赴撫轅禀知晉京引見已於本月初九日由臺乘坐飛捷兵輪至省然後換輪北上○統領棟字各軍兼中路營務處林蔭堂觀察公館向在西門外右首内有承辦後路糧械委員某君寄居廡下已有年所某夜忽爲梁上君子所算由後垣穴壁而入將衣箱二口盡携以去及次曉某君始知失竊開單呈請淡水縣飭捕跴緝未知果能破案否也 
[鐵甕江聲]  
　　丹徒縣王伯芳大令爲預防火患起見禁止洋油於前月揭示通衢限自七月朔起不准買賣大街諸店鋪莫不一律遵守改用洋燭及油燈而後街小巷中貧民貪洋油價廉未免　奉隂違照常買賣某晚保甲局姚明府親自上街逐戶巡查意在認眞嚴禁經此次認 
 
 

Page 3

 
 
眞整頓或者果能禁絶乎○鎭江爲通商口岸市面熱閙以西門大街爲最若日新街則僅有小店鋪及貨物棧房而已近以租界中禁止茶烟館該處市面頓形興旺如斯爲美烟室鶴鳴園酒館皆在該處開張加以附近盆湯巷妓館林立每至疇㽧日墮粉白黛緑列屋爭妍店鋪亦日見整齊近日街西復從事土木開設醉月樓酒館由招商局至租界必由此處經過將來市廛熱閙必遠過於大街滄海桑田變幻靡定飽歴世故者當徐以俟之耳○西兵船水手最喜與麴秀才爲莫逆交上禮拜六午後美國兵船中諸水手招引同類上岸遊行至復春辦館聚飲長鯨一吸直欲喝盡百川有某水手深入醉鄉始則作灌夫之駡座繼復揮拳亂擊同類知其已醉稍稍避去某遂彳亍江邊東倒西歪摇摇欲墮江邊遊人隨其後而喧笑者數十人後有該船中人招令回船兩人遂同坐小划甫及中流某水手忽站立不住墮入江心幸划船中人眼明手快急用竹篙挽住得免從　大夫遊然蕩漾水中濊濊清流已飽鼹鼠之腹麴蘖風味不知消歸何處此誠絶妙醒酒方也 
[十洲新語]  
　　前者報登寍波府憲胡練溪太守政體違和赴道轅告假云云兹已喜占勿藥於十九日起照常辦公矣○日前寍波雨後鄞江橋鳳岙市兩處忽然出蜃以致山洪暴發二十二十一兩日河水驟漲三四尺農民咸額手稱慶默祝秋收滿車滿篝矣○寍紹台兵備道吳福茨觀察於本月二十二日下午乘元凱兵輪船至鎭海查閱招寳山等處砲臺屬下官員均恭送如禮○十七日報登火災一事兹悉僅燬民屋六七椽祝融氏卽命駕而返 
[瀛眷莅滬]  
　　中丞莅滬已見報章兹悉吳清帥之瀛眷先由吳門進發前日已至申江各官禀見如儀行轅前車馬坌集是以喧傳中丞已到實則新裕輪船尚未抵碼頭也 
[眞除志喜]  
　　正任東臺縣黃愛棠大令由上憲請調補上海縣未奉部覆適袁海觀大令丁父艱例應交卸篆務因先札令署理前日下午接到上憲飭知内開已奉大部核准昨日午後道營廳及印委各員均至署中道賀 
[法員報謁]  
　　駐滬各國領事官報謁上海縣黃愛棠大令已見報章昨晨法領事微席業君亦帶同繙譯官乘輿至縣前導有巡捕數名大令迎入花廳欵以茶點晤談片刻興辭出城 
[火焚慘斃]  
　　本埠英大馬路阜康里陸某原籍上海當小工度日生有一子年祇十二齡前夜九點鐘時手持火油燈開門而出稍不留意將燈砸碎火油濺滿其身火卽炎炎上熾仆地亂滾痛極聲嘶陸夫婦見之手足慌忙急將衣褲拉去致皮肉隨衣而下血夜模糊當卽報知新巡捕房送往仁濟醫館有見者謂其渾身燖爛惟剩兩目灼灼然呼痛之聲慘不忍聽醫生略敷以藥旋診得火毒已深入臟腑勸令舁回延至昨日下午時氣絶身死噫慘哉凡家有孩提者可不防之於豫哉 
[焚錠互毆]  
　　前晚滬城小木作中人舉行盂蘭盆會沿途焚化冥鑑焚至火神廟前不知因何與流氓口角馴致棄文用武磨拳擦掌各逞威風旋經局外人爲之解勸遂不知所終觀此亦足見盂蘭盆會之無益有害矣 
[任其自便]  
　　袁仁寍扭妻朱氏至上海縣署訴稱妻子不守婦道請卽訊懲黃愛棠大令倩帮審委員竇奠高明府升堂提訊袁訴稱小的係紹興人現在治下開設煤炭店妻子朱氏娶已多年邇來不守閨箴時時出外屢次訓斥置若罔聞不得已叩請斷離免致穢聲四播朱氏供稱小婦人素知大義烏敢作不端之事亦未輕出閨門諒丈夫受外婦之讒以致誣控小婦人自願隨夫回去求勿斷離明府向袁開導至再袁堅稱小的不願領妻明府遂將朱氏交保出外任其自便 
[瘋人送縣]  
　　昨日下午三點鐘時松海防同知劉司馬命駕而出至四牌樓轉角處忽有三十餘歳不知姓名之瘋子右持蘆粟左托紅頂大帽行至輿前亂擊亂嚷人問以故則連呼曰奈何將我紅頂搶去司馬聞而惡之喝令從者拘送上海縣署將情告諸黃大令大令飭交値日差看管候訊 
[數符天幹]  
　　天幹卽天干也昨日法捕房各案無甚新奇惟就原被告數之適合天干之數因類志其略而借以作標題○川沙人某甲之妻生性輕狂致爲其夫所賤惡今春與無賴某乙私識相約逃至滬上在老闌街賃屋同居一對野鴛鴦自謂可雙棲安穩矣甲自失妻後雇人四出偵求適有親戚得悉情形向之直告遂於前日至乙處尋求乙早有風聲將婦匿諸法界彩視街某屋内甲情急扭乙赴閘北巡防局訴請訊追乙一再懇求並稱須求釋出方可導甲前往領回局員允之乙自知無可飾詞串同其友某丙假作通風誘甲至彩視街指認旣見面其妻仍倔强異常甲無可奈何出外大呼救命邇有巡街華捕至詢知情節將其妻扭送捕房捕頭著押候解案請究○東洋車夫某丁竊得車主某戊之鴉片烟槍一枝及號衣號褲等物典押後又將押票售與某已經戊查悉持原票向某押店贖取隨將丁及已交巡捕送押捕房○車寓主某庚扭車夫某辛至捕房訴稱失去車中墊褥捕頭以辛抵賴不承著押候解送公堂訊究○某壬慣在各輪船上僞充客棧接客之人乘人不及隄防暗中行竊前日江孚輪船抵埠又上船肆其伎倆經搭客某癸看出破綻扭交巡捕帶入捕房 
[英界公堂瑣案]  
　　盛昌發訴稱某日小的行至白大橋適柴文才等拽裝貨之車飛奔下橋致被撞倒車輪碾傷左手由某號巡捕將柴及陳阿寳童阿寳柴阿珠四人拘送案下蒙蔡大老爺訊明將柴等交木作頭陸全木保出限三禮拜内俟小的醫痊再行送案覆訊現在小的傷已痊愈惟手臂尚不能伸縮自如奉老爺傳諭今日訊供而陸仍不將柴等交案陸供稱小的係寍波人現在治下當木作頭柴等皆小的所用工人保出後各自下鄉以致不能邀到現在願代認罰洋銀宋二尹判令代繳罰欵洋銀各四元共計十六元給盛爲養傷費另罰十元悉數充某處西醫院經費○朱金生訴稱昨日李阿蔡李阿狗二人串竊鐵氷槽一具經小的追獲人贓交捕送案二李同供稱小的等初次犯竊以後當革面洗心矣宋二尹判令各管押兩日贓給朱領去○機器製氷公司司事人姚左友訴稱昨日令工人李阿天送氷至德國總會行至中途私行賣去以致缺少若干爲此交捕送案李供稱小的係江北人向以肩挑餬口以後不敢再蹈前愆此次惟求恩宥宋二尹判令管押兩日○胡少甫訴稱昨夜行經治下薈杳里前突被王阿生搶去手中象牙骨摺扇一柄當搶時自背後奔來不知有無同黨及指交巡捕則贓已無著恐其轉遞與人請爲追究王供稱小的係江北人行路之時互相磕碰各不認過以致爭毆當時卽有巡捕到來安有搶扇之事宋二尹謂胡指控無憑且深夜爭毆殊見不安本分遂著將王交人保去不予准理○包探顧阿六禀稱小的緝獲竊犯徐二寳詰知曾竊曾貞坤家熬煮鴉片烟所用銅鍋售與法租界開設小烟館兼車寓之胡寳林小的因帶徐至法捕房請捕頭派法捕偕往吊贓至則贓已不在小的告以如果質在何處不妨將質劵交出不隄防胡突從身畔出小洋刀自刎小的急卽奪住而左頸已有傷痕及送至某醫院請治醫生騐得約須二禮拜卽可告痊小的並無威偪事情有偕往之法捕可爲見証今先將徐送案請老爺向之訊問徐供稱小的係常州人身冐不韙之名無從洗濯求全臉面俾得學作好人宋二尹飭交顧探帶回捕房俟二禮拜後連检送案履訊核辦○四百零四號華捕禀稱小的見王阿生在路洗東洋車有碍行人拘案請罰王供稱小的係江北人以後不敢違章此次尚求恩恕宋二尹判罰洋銀半元撥充某處西醫院經費 
[照錄鎭江丹徒縣士民告災書]  
　　少欽封翁善長大人閣下敬懇者敝邑丹徒鄉里環山疉嶂田無水利荒歉居多戊子之年全境大旱 
 
 

Page 4

 
 
歴已丑庚寅辛卯歳皆半歉去年較甚敝邑之屢空有由來矣本年數月不雨禾豆盡槁草木皆枯鄉間之牛求牧與芻而不可得紛紛出售向領育嬰堂子女懇退丁壯奔散傭工苟活婦女入市乞爲奴婢總角袒裸不相顧恤嫁妻鬻子道路傳說飽食之戶十不二三慘淡流離有如懸磬往年晋豫死亡枕藉盖災非一歳之災敝邑旱歉多年能無類是或謂敝邑處江南而濱海口運糧甚便何至於此或又謂江南爲極富之地稱好善之邦補救非難無庸過慮不知正惟執此二說皆舍近圖遠以爲所見不逮所聞而敝邑之災無復過問嗷嗷鴻雁人莫之知欲免死亡其可得乎太尊大令營營皇皇日與吾鄉善人嚴佑之柳少雲輩議捐議賑爲民乞命奈富戶鮮尠散處江北且前已兩經勸募力有不逮而鄉之災戶在戊子歳册已踰二十萬衆今年荒地較倍必去四十萬口不遠卽使本地捐數浮於戊子不過數萬延至麥熟必十閱月其何以濟老羸之轉溝壑之填有不堪設想者也雖以賢守令焦勞旦夕何補奇災夫無米之炊難責成於巧婦乞糴之允是所望於鄰封大善長濟世爲懷無分畛域隔省且殷援手同鄉豈不關心用敢將敝邑災旱情形據實縷陳伏乞登諸報館代立捐所以附直豫之末倘蒙仁人長者俯念江南有此偏苦災况慨發慈祥解槖贈囷得資撫恤則敝邑數十萬衆再生之慶皆我大善長賜之也不勝拜禱之至肅此佈懇恭請德安諸維慈詧不備丹徒閤邑士民公叩啓○附啓者丹徒災况可憫登報以告大衆惟來函未署的名又不明示住址無從削答敝處前接嚴佑之李維之二公來電當卽肅復兹將函稿節錄於后○佑之維之仁兄大人閣下囂邑旱蝗積歉必須撫恤佑翁歴賑各省飢黎而於桑梓之邦奚忍坐視親親仁民亦天理人情之至也惟滬上賑所停止過半敝處又收數日寥現値直東豫同時告災三省兼濟已覺勢分力薄仰屋咨嗟徒喚奈何轉輾焦思維有請尊處在滬上愼記書莊添設公所維翁門下不乏人才派好善勤愼如陳君煦春者駐滬專司收解由佑翁維翁柳少翁具名登報發棠精誠所至自然四山響應卽敝所向來承乏收解亦全賴前敵佑翁盛名足以感動人心也如慮緩不濟事佑翁維翁可合貴郡巨室聨名禀請北洋借領備賑存項數萬金以應急需上憲斷無不准之理貴所雖獨樹一幟仍可與各所通力合作以冀衆志成城若欲責令敝處兼收徒賑恐將來有名無實難對貴鄉飢民耳今弟等募得宛鎭蔣善士指捐徒賑規銀一千兩交協源莊匯上至祈詧收以爲貴所蒿矢之助區區代籌一得之愚未審有當萬一否專此肅復敬請德安愚弟施善昌等頓首○再夙聞鎭郡太守令尹爲江南第一等良吏正在抄錄前函間據某觀察云徒災據實通詳從前曾宮保於皖浙水災均撥十數萬金隔省遠救今劉峴帥奎中丞愛民如子必然立沛恩施不使貴邑飢黎抱向隅之悲也肅陳復請丹徒閤邑士民均祉善昌等又頓 
[上海六馬路仁濟善堂籌賑公所彚解河南水災第一批賑欵照登]  
　　謹啓者河南衛輝府六邑山水暴漲洪流成渠告災之電請賑之書紛紛而來所述慘狀節次登報布告公鑒望救之殷刻不待緩乃蒙諸大君子俯念災黎急在垂危解囊慨助今先彚解規銀三千兩由電報總局收支所楊子魯仁翁匯解河南賑局核實散放惟是災重欵少杯水車薪當此順直山東河南三處被災急待救命善昌等謬膺賑務分布爲難且歴年籌賑爲時已久所謂三鼓力竭惟有仰望普天善士薄海仁人大發慈悲共濟時艱早施一日賑欵卽多活災黎一日之命九頓百叩爲三省哀鴻同深盻禱是批解欵計申報館賑所規銀一千兩絲業會館賑所一千兩仁濟善堂一千兩合併聲明 
[上海北市絲業會館籌辦順直賑捐滬局起解第二批直賑銀兩啓]  
　　啓者則敬前奉直隸閣爵督憲札飭到申勸辦賑捐仰蒙厚德堂善長等慨助鉅欵業經刊登日報藉誌感忱兹於本月二十三日起解第二批規銀六千兩卽裝招商局新豐輪船運解到津呈請籌賑局憲照數騐收撥用以彰盛德而濟賑需惟是順直各屬被災至三十餘縣之多値此赶辦急撫之時續解不容稍緩務祈仁人君子大發慈悲源源賜助俾畿境炎黎得起溝壑而登袵席心香一瓣感禱莫名至此次輪船水脚仍蒙招商局憲照章捐免合併聲明七月二十三日錢塘施則敬子英甫謹啓 
[符願助賑]  
　　謹啓者敝堂昨奉不留名女子大善信服符病愈完愿樂助河南賑銀五百兩苕東隱名氏大善士祈保平安完愿樂助河南賑洋五十元又奉劉蘭谷大善士服符病愈完愿樂助直隸賑洋一百元姚胥灼大善士求符療病樂助洋一百元無錫濟順典經募大善士樂助共洋七十一元一并彚入永定河賑當此急電頻仍籌捐弩末乃蒙諸大善士宏慈慨發疉解仁囊宜其天神欽佑符籙效靈勿藥旣占造福無量但願聞風興起善善交孚俾得救命銀錢源源接濟望雲叩祝敬盼鴻慈[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[俎豆馨香]  
　　漢口於乙卯年七月十八日爲粤賊蹂躪多有被脇不屈而死者賊退後浙江人陳鑑侯太守任漢陽府事鳩資度地建造忠義節烈祠出示招人以姓我禀報製成木主奉祀祠中俎豆馨香千秋彪炳由是每年自七月十六日起至十八日止示禁屠宰垂有定章本年是月十六日江漢關道孔觀察漢陽府沈太守漢陽縣陳邑尊曁仁義禮智兩巡檢預備猪羊等品入祠祭奠十七日復招集僧道設壇諷經至晚燄口數臺凡遭刦者之子孫及親戚友朋多備冥錢入祠焚化十八日觀察又率同各員往奠其所以尊忠義而敬節烈者可謂至矣 
[牛知乞命]  
　　某日有牛屠某甲由漢口花樓牽牛而至廣益橋屠宰離橋二百餘步牛忽雙目垂涙跪倒於地對甲點頭不已儼若求免者然甲執鞭重笞之牛任笞不起適爲普化堂首士某乙所見謂之曰爾若求生則起而立否則不能免也牛似解其言卽起立乙遂向甲曰吾不忍其　觫欲買而畜之待其自斃爾需錢若干甲索洋銀十二圓乙自顧阮囊羞澀曰心有餘而力不足奈何牛又伏地如故觀者無不傷心甲又猛擊以鞭牛任其擊堅不起甲乃取屠刀就地宰之按此事似見於勸善書中陳陳相因殆無足述惟其意主於勸人戒殺或有合於君子遠庖廚之義因仍删飾而登之 
[鹺務述聞]  
　　淮南各岸商每屆秋時訂運者極爲踴躍目下已至孟秋下浣非惟訂運者寥寥卽已開之卾岸新綱亦無人領運出江銷售淮南總局因出示曉諭令四岸各商迅將新舊殘綱引鹽已繳價者赶卽納課領運未繳價者立卽缴價投咨訂買毋稍延緩想各商成本攸關且當此天朗氣清自可及時訂運也 
[臺灣官報]  
　　前月廿九日藩轅牌示苗栗縣訓導楊克彰署事期滿遺缺以教職王元穉委署又辦理基隆鹽總館胡愼之廣思期滿奉文交卸遺差以羅别駕鎭接辦又前帶屯兵正營葉渭泉恊戎奉到閩浙總督憲札文委署臺南鎭海中軍游擊前赴撫轅謝委起程由陸履任又從九蕭二尹奕勲奉委幫辦大嵙崁撫墾局務又宜蘭營都司孔質堂遊戎行斌因與前任交代未完事件前至府城謁見艋舺叅將周雨亭協戎禀商一切已於日前禀辭回署 
[上海北市絲業舘籌賑公所施少欽經收順直山東臥牛山賑捐閏六月廿七八九日第三千二百七十六七八次清單]  
　　廿七日川沙司獄署十二齡童子王建立求寒 
熱速退洋二元黃梧書求牙止痛面消腫還願二元求平安一元二角丹徒無名氏由湖州同大豐寄來一元○惠泰莊來台中營署無力氏求父母冥福並合家平安洋五元有心氏求父母冥福省月規五元六齡童求母冥福並父親姑母康健識字洋三元閨女省月用一元阿壽婢節省一元又故室周氏三十隂壽懴資移助以求超拔十元○廿八日陳門洪氏雙貴洋三十元新市徐曉峰將祖塋賭徒罰欵移助三十元清江桐葉堂主人廿元常德泰記由盤記棧來常平紋銀十兩合規元十兩零七錢二分二厘江隂甡泰源沈鐵　募洋十元蕪湖吳敏甫募瑞芝堂十元吳周氏由杭垣貢公舘寄來八元京口周德泰無名字七元銅洋三元常山康字鹽棧孫濟川胡樹棠阿諸同仁賜隆儀將設讌資移助六元孔連陞發五元華記薪記各四元雲記二元瑞記錦記文記三戶各一元隱名氏求病愈二元玉山督銷鹽總局楊吉甫二元儀邑隱名氏由京口周德泰寄來二元烟台順泰號　浩池二元馬容德求女病速愈二元馬門傅氏求子一元吳鋤記由徐石士兄來二元龔傳增求身體平安由東來升來二元留溪姚氏一元永大昌一元○蘭溪震記同善會洋　元靈蒙舘謝一元九如樓六角王華卿慶雲崇本堂李樹護堂張守拙軒五戶各四角天和樓費相全應赌源羅元成阮含林寳華六戶各三角餘泉戴和根李誠記葛仲記楊忠記　子記俞春記葉蘭記八戶各洋十元○潯陽江上壓綫人募濬泉氏勉力氏效圍氏王白石人四戶各五角黃樹新星緝齋氏樵人方月氏五戶各二角共九戶合洋三元牽蘿主人銅洋一元○廿九日舜湖三樂書屋求疾速愈洋廿元碧隂書屋爲母病求愈十元王宗銓求病愈十元江義和託無名氏由元源莊來三元隱名氏二元新安孫一元程姓求病愈平安一元王鈺珍求病速愈小洋四十角無名氏銅洋六元麥加利銅洋五角不聽書不看戲各銅洋二角五分○彚康莊來朱壽九爲孫朱容光瘧疾求速愈洋一百元述而齋廿元餘生氏十二元錢五十文湘東無名氏求生産平安洋四元郭朱氏病愈酬願湘東無名氏完續願各二元共六戶合洋一百三十九元零五分 
[上海六馬路仁濟善堂經收南北兩市各寳米寳行米麥雜糧捐七月初一至初十日止第十九旬清單]  
　　永愼和寳行錢七千九百二十文豐和五千二百四十八文同順五千五百十九文元昌豐四千八十九文恆祥二千八百三十六文同吉泰二千一百八十二文生源一千六百四十一文裕祥一千六百二十二文萬順公一千三百三十九文穗祥一千二百九十三文聚源一千一百三十九文協昌泰一千九十九文愼茂豐九百六十文豐記八百五十八文振豐八百三十一文德盛七百七十八文永順五百八十七文乾利　百八十三文義記公五百七文恆源四百六文三和三百七十九文潤元三百七十二文咸茂三百四十一文錦祥二百九十二文永茂一百七十九文義生一百七十六文元生長　百五十八文晋泰一百四十文唐永愼一百三十八文恊記一百三十五文餘生一百二十八文同德一百二十六文萬昌九十文恊豐九十文天成義八十一文同泰五十七文萬　生五十文同發四十一文恆裕四十文錢恆泰八百三十一文源順恊六百二十三文德大六百四十三文大興合五百二十九文同興一百五十四文恆隆六百三十五文昇記九十七文衡大九十二文裕昌三千四百十七文松盛二千三百八十八文寳泰二千三百三十七文昇昌源二千二百四十九文震大二千一百四十七文元吉泰二千一百五十一文　豐一千九百七十六文潤和一千八百五十七文元和一千二百四十三文衍源一千一百六十九文三泰一千一百十八文萬隆一千一百十三文長泰八百九十七文愼餘七百七十二文葆生七百五十七文鎭生七百四十五文餘大七百七文萬生六百七十四文潤泰六百四十九文元泰五百九十五文天和四百九十五文南元昌三百九十八文葆茂三百九十文愼益三百八十二文義記三百六文長義二百九十八文愼生二百九十文天元二百五十文萬祥二百四十六文聚泰二百三十七文正義隆二百三十一文萬盛泰二百九文仁和二百二文生泰二百一文同泰一百八十三文萬祥成一百八十二文和記一百七十九文甡義一百三十九文萬成五十九文恊隆六十四文公正一百二十二文和泰四十七文新興四十四文和生義四十一文以上九十一戶共收錢八十一千七百五十文 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年七月十六日京報全錄]  
　　宮門抄○諭旨三道錄前○發抄硃批四道○新撫陶秦節婦年例相符懇恩旌表摺○豫學政邵奏報歳試河北三郡並河陜兩棚情形摺○將軍榮等奏遵旨會同妥籌具奏摺○陜督楊奏揀員借補都司摺○又奏揀員請補遊擊摺○兼署閩督希奏匯解各欵京餉委員起程日期摺○七月十六日工部鴻臚寺正藍旗値日無引見○張中堂假滿請安○帛公續假二十日○椿壽續假十日○倉塲奏漕船五日回空○召見軍機皇上明日卯初進内至　奉先殿壽皇殿行禮畢還海○發抄張聨桂奏已革主事韋陟雲呈遞私函案革審奉硃批刑部議奏欽此○福潤奏秋汛盛漲極力搶護情形奉硃批知道了欽此○惪銘等奏廢員秀芬無力完繳台費照例改擬杖徒奉硃批著照所請刑部知道欽此○顧肇熙奏卸署台灣藩篆回任謝恩奉硃批知道了欽此○○頭品頂戴甘肅新疆巡撫臣陶模跪奏爲節婦年例相符懇恩旌表以維風化恭摺仰祈聖鑒事竊據署新疆布政使饒應祺准署鎭迪道兼按察使銜周崇傳咨據署迪化府知府黃雨焜詳據署昌吉縣知縣任兆觀詳轉紳民徐學功等禀稱該縣節婦馬氏秉性淑慎適民人徐得學爲室内外無間言咸豐四年得學病故馬氏年二十六歲家貧二子尚幼矢志撫孤藉針黹自給不妄稱貸旋爲子擇配以重宗祀現年六十四歳計守節三十八年又節婦徐氏係民人何苪生之妻恪盡婦道同治三年苪生病故遺孤子二徐氏年二十七歳時値兵燹家道貧寒有勸其適人者徐氏以死自誓茹苦含辛撫子成立鄉里賢之現年五十五歳計守節二十八年職等誼屬戚族見聞較確未便聽其湮没出具甘結由縣查造事實清册依次加具印結轉詳前來臣查定例直省節孝婦女應旌表者由該督撫學政會同具題並取具册結送部核議題准後令地方官給銀三十兩聽本家建坊等因兹節婦徐馬氏何徐氏年例均屬相符合無仰懇天恩飭部核議照例旌表以彰苦節而維風化除將册結咨部查照外謹會同陜甘總督臣楊昌濬甘肅學政臣蔡金台叅摺具陳伏乞皇上聖鑒訓示再查禮部奏嗣後各省貞孝節烈婦女應照例具題不得違例奏請等因新疆行省初設應題案件均未能照例辦理合併聲明謹奏奉硃批著照所請禮部知道欽此○○河南學政臣邵松年跪奏爲恭報歳試河北三郡並河陜兩棚情形仰祈聖鑒事竊臣自十七年三月蒙恩簡放河南學政到任後接辦科試情形均經奏明在案臣於本年二月出省舉行歳試首彰德次衛輝懷慶五月渡河歴試陜州河南府兩棚至閏六月十五日試畢回省各學文武童生均錄取如額計五棚試事文武各生童均屬整齊安分恪守塲規臣於正塲日仍嚴密關防終日靜坐堂上督率教官認眞稽察弊竇尚無由生惟在懷慶河南兩府拿獲槍手四名各交提調官照例究辦武童則洛陽一縣人數較多間有重名頂替之弊查出後隨時枷責示儆餘多知懼不敢復犯文風以彰德之安陽林縣内黃衛輝之新鄉輝縣滑縣懷慶之河内濟源武陟陜州之盧氏河南之洛陽澠池孟津爲優餘亦不乏清通可造之士武童馬步技勇陜州一屬微弱河北三郡皆有可觀河南府各屬尤勝臣於奬賞發落時文則朂以讀書立品勉爲有用之材武則朂以有勇知方以待干城之選庶幾仰副皇上作育人材之至意臣歸署略爲料理擬俟七月望後卽行出省接辦南汝光一帶歲試所有試畢河北三郡曁河陜等五棚情形謹恭摺具奏伏乞皇上聖鑒再臣經過地方麥收中稔六月初得雨尚早秋稼極爲暢茂民情安謐足以上慰宸懷合併附陳謹奏奉硃批知道了欽此○○尚書銜頭品頂戴西安將軍臣榮祿頭品頂戴陜西巡撫臣鹿傳霖跪奏爲遵旨會同妥籌具奏恭摺仰祈聖鑒事竊臣榮祿於接任後奏報查閱營伍摺内附片陳明擬請添練洋鎗步隊五百名以資鎭攝光緒十八年閏六月初七日奉到硃批卽著會同鹿傳霖妥籌具奏欽此臣等跪聆之餘仰見聖主整飭戎行綏靖邊陲之至意臣榮祿遵卽會同兩翼副都統臣長春臣德漙於駐防馬甲前鋒領催内按旗逐加揀選年力精壯弁兵五百名以備練習謹擬請飭下神機營王大臣於庫存未用之來福鎗撥發五百桿火藥鉛箭銅帽等項寛爲籌撥臣等派委西安協領奎陞佐領恩奎率同兵弁赴京請領並擬請由威遠隊揀派口號熟習正副令官各一員正副分教官各一員辦事官一員熟習包裹鉛箭及修理洋鎗兵丁各二名由營酌發兩月口分俟臣等所派領取洋鎗之員到京一併管解來陜以資教練並由臣等咨明神機營照章轉飭順天府預備車輛知照經過沿途地方按站派撥兵勇妥爲照料護送以昭愼重所需餉項由臣傳霖飭司設法每月籌撥銀一千兩自洋鎗隊成軍之日起按月支放應懇天恩飭部查照立案統俟請調軍火令官等到陜後由臣榮祿等再將分撥隊伍酌核官兵每月餉項數目及籌備製造旗幟號衣並開練日期另行具奏外謹將遵旨會同妥籌請撥洋鎗調取教習籌備餉項各緣由並會同副都統臣長春臣德漙合詞恭摺具陳伏乞皇上聖鑒謹奏奉硃批著照所請該衙門知道欽此○○太子少保頭品頂戴陜甘總縣臣楊昌濬跪奏爲揀員借補要缺都司以裨營伍恭摺仰祈聖鑒事竊照陜西延綏鎭屬安邊堡都司李培桂因病出缺業經臣奉報在案查安邊地方係屬邊要蒙漢雜居所遺都司員缺亟應揀選幹練之員請補以重職守兹據延綏鎭總兵蔣雲龍禀稱揀選得花翎留陜甘儘先卽補遊擊鍾官福營務諳練操防認眞且在北山有年深悉邊情堪以借補造具履歴清册禀請核辦前來臣查該遊擊鍾官福樸誡勇敢辦事認眞以之借補斯缺洵堪勝任合無仰懇天恩俯念員缺緊要准以該員鍾官福借補安邊堡都司員缺可期得力如蒙俞允俟接准部覆卽行給咨赴部引見以符定制除該員履歴清册咨部查核外謹會同陜西固原提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○太子少保頭品頂戴陜甘總督臣楊昌濬跪奏爲揀員請補遊擊要缺以裨營伍恭摺仰祈聖鑒事竊臣接准部咨肅州鎭標中軍遊擊柳景德病故遺缺係第三輪第七缺輪用儘先人員旣經扣留外補迅揀合例人員請補等因臣查光緒十年部定新章内開儘先各官均按奉旨先後挨次補用按名揀選如實在不得其人必須將名次在先各員按名指實於此缺係何項不宜方准將名次在後之員聲明請補如聲叙不宜至多不得過二十員等語查儘先遊擊班内除現未在標各員不計外惟在標名次在前之遊擊沈福清已補大馬營遊擊陳玉麟業之病故其胡秉湘王宸績朱萬榮崔金魁武林周俊邦楊志進何永協周懷德等九員或現居要缺或人地生疏於此缺不甚相宜均未便遷就請補核計瞿提龍儘先遊擊名列十一係在二十名以内查肅州鎭標中軍遊擊一缺地處邊關盤查巡防均關緊要且爲各營領袖經管錢糧責任尤重非强幹廉明之員難期勝任該員瞿湜龍營伍練逹人亦勤能在甘年久於該處營伍地方情形最爲熟悉以儘先遊擊請補斯缺洵屬人地相需且與輪缺章程相符合無仰懇天恩俯念員缺緊要准以該員瞿湜龍請補肅州鎭標中營遊擊員缺可期得力如蒙俞允俟接准部覆卽行給咨送部引見以符定制除查取該員履歴清册送部外謹會同甘肅提督臣周逹武合詞恭摺具陳伏乞皇上聖鑒訓示謹奏奉硃批兵部議奏欽此○○福州將軍兼署閩浙總督世襲一等繼勇侯奴才希元跪奏爲匯解各欵京餉委員起程日期恭摺仰祈聖鑒事竊照光緒十八年分部撥内務府茶稅餉銀五萬兩戶部茶稅京餉銀二十萬兩西征洋欵改爲加放俸餉銀二十萬兩固本京餉銀每月五千兩添撥稅厘京餉銀一萬兩洋藥厘金京餉銀五萬兩當飭司局籌解先已籌備内務府茶稅銀一萬兩戶部茶稅銀二萬兩西征洋欵改爲加放俸餉銀二萬兩固本京餉銀二萬兩委令候補鹽大使金振聲陳熙齡督同號商匯兌赴京投納經奴才具奏在案兹再籌解内務府茶稅京餉銀一萬兩戶部茶稅京餉銀一萬兩西征洋款改爲加放俸餉銀一萬兩固本京餉銀一萬兩添撥稅厘京餉銀一萬兩洋藥稅金京餉銀一萬兩委令惠安縣知縣金汝奎督同號商如數籌墊進京投納該委員定於本年六月二十八日起程仍俟報到上庫日期再行由閩提欵發還據福建稅厘善後南局司道具詳前來除分咨查照外謹恭摺具陳伏乞皇上聖鑒謹奏奉硃批該衙門知道欽此 
 
