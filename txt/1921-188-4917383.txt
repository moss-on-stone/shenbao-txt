# 1921 - 188 - 4917383

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
時評 
[換契稅（冷）]  
　　有人主張換契稅以歛民財惟政府恐爲督軍截留而未定余謂即督軍不截留亦豈能不益於國庫哉 
　　近年以來新稅日多一日民負日重一日然而國庫反日窮一日者何哉是非當道之不善聚歛也聚歛之而不入於國庫雖多亦屬無用蓋一稅之起主其事者首飽私囊餘則爲督軍之要截再餘則爲政府所分配其所分配者亦與彼飽私囊與要截者無大異何也雖名爲國家之公用而其實與正當之國庫無關也是故他國人民之受苛稅於已不利而於國乃有益有益於國即間接仍有利於已故稅雖苛而民不怨焉若中國則徒有害於民而復不利於國然而政府則不懼民怨惟懼督軍之截留抑何視我民如無物耶 
[命令]  
　　七月十日大總統令孫遵瀍洪成瑾均給予三等嘉禾章王承組謝永耀均給予四等嘉禾章此令 
　　又令康世華孫正宇王樹玉均晋給四等嘉禾章此令 
　　又令兹修正法院書記官官俸條例第二條第一欵公布之此令 
　　七月九日大總統令任命陳鑾爲稅務處提調宋壽徵爲帮提調此令 
　　又令任命徐致善文溥爲稅務處股長此令 
　　又令任命孫其昌爲外交部特派吉林交涉員此令 
　　又令簡任職存記董嘉會著交財政部酌量任用此令 
　　又令財政次長代理部務潘復呈請任命鄒國珍爲僉事應照准此令 
　　七月八日大總統令内務總長齊耀珊呈准護理甘肅省長陳誾咨請任命歐陽楨白文琳李夢庚爲省會警察廳警正應照准此令 
　　又令陸軍總長蔡成勳呈准鑲黄旗蒙古都統咨請以榮維陞補印務章京應照准此令 
[專電一]  
　　北京電倫敦電英日同盟是一事太平洋會議又一事希望太平洋會議打破英日同盟絶對無此事不過關於太平洋問題得此項會議機會較有申訴餘地美力持中國有加入必要（十四日下午一鐘） 
　　北京電昨十一時美代辦芮德克見顏外長談美國召集縮小軍備會議希望我國加入聞該會議卽太平洋會議之楔子吾國正在物色相當人員出席（十四日下午一鐘） 
　　北京電昨一時日代辦吉田偕西田見顏說明十二日答覆公文謂安福派禍首當初來請使館保護故依國際法能義允之但彼等辭退保護請退出使館則敝使館亦未能阻止故對彼等去留不能負責聞政府將據此照會外交團說明交民巷四圍警探未能撤退 
　　北京電張作霖反對中日會巡互派聯絡員謂兩國對巡警官旣有接洽之規定勿須互派聯絡員應請將對巡辦法第十條刪除但日聯絡員已布滿延琿（十四日下午一鐘） 
　　北京電美使館函交部周襄鐵路工程師要求賠償該路損失 
　　北京電吉督電謝軍不得志於崴改在西路馬蹄頁子站招兵潛入蒙古恩琴代表晤謝訂攻守同盟條件恩願奉謝爲蒙布總司令請注意（十四日下午一鐘） 
　　北京電吳廷燮說帖俄新政府擬扶助蒙古獨立政府組織三團體會議又謝與高匪首領高森締密約應注意院抄案飭張作霖防範（十四日下午一鐘） 
　　北京電某要人主創換契稅以增收入惟恐疆吏截留（十四日下午一鐘） 
　　北京電交部派王念祖查怡立礦公司展長路線資本（十四日下午一鐘） 
　　北京電昨申刻潘宅茶話會銀行界財部司參均列席商議發行新債及承募辦法僉以擔保不充分希望少發（十三日下午一鐘） 
　　北京電財部决設外債整理委員會潘自爲會長（十三日下午七鐘） 
　　北京電使團聞吾國自動組織外債整理委員會及稽核釐稅機關謂若有成效甚佳但政府開支日增一日冗員日多一日適與整理相反此項任務非勞新銀團不可（十四日下午一鐘） 
 
 

Page 8

 
 
   
 
 

Page 9

 
 
   
 
 

Page 10

 
 
[專電二]  
　　北京電黑吳電征蒙計劃告成敝省軍隊有隨同吉軍出發義務擬派張海鵬等出發極北防務請准派員接替（十三日下午五鐘） 
　　北京電奉張電吳長植來奉稱該旅餉項已十二月未發旣令隨同征剿中央應切實籌給（十三日下午五鐘） 
　　北京電征蒙東路司令汲金純定寒（十）（四）率隊由錦州出發赴朝陽其前隊文（十）（二）已抵朝（十三日下午一鐘） 
　　北京電奉訊張作霖定嘯（十）（八）率四混旅出發先至滿洲里命張景惠同日由滂江進攻烏得（十三日下午七鐘） 
　　北京電吉孫電蒸（十）（日）旋省視事 
　　北京電今日午後三點靳約范張　　傅汪等至宅商定調解教潮辦法此後經費完全由財政當局擔保不欠敦促教職員署假内提前上課（十三日下午七鐘） 
　　北京電滬何復電扣留運桂軍火已飭關放行（十三日下午七鐘） 
　　北京電交部派徐恩培充駐美調查員（十四日下午一鐘） 
　　北京電府秘廳復鄂代表所上撤王呈文已批交院從速核辦並奉總统傳諭此後可向總理接洽 
　　北京電馬福祥電元（十）（三）晋京面陳機宜（十三日下午一鐘） 
　　天津電閻電陳樹藩敗入陜南恃險固守進攻頗困難擬令甘出兵攻陳後路 
　　天津電張勳等所組之震義银行被控於天津意領署將傳董事候質並查賬聞因該行所稱開幕純係虚僞現已將西報廣告停登 
　　天津電直屬旱雹爲災小麥較歷年減半秋收已無望（以上十四日上午八鐘） 
　　香港電陳炯明電稱文日（十）（二）上午三時完全佔領籐縣俘虜甚夥敵向平南潰退 
　　香港電粤軍眞日（十）（一）下博白現圍北流城並進攻陸川賀富兩縣亦在包圍中 
　　香港電李耀漢昨對西報訪員否認通桂並謂專注實業决不再入政途 
　　香港電許崇智因病返省 
　　香港電報載沈鴻英眞日（十）（一）電孫願離桂陸服從命令率部定桂柳會師邕垣惟沈陸死黨究未足信（以上十四日上午八鐘） 
[公電]  
　　黑河商會來電申報鑒前吉黑江防江各軍艦奉令開來黑河此間商界正在預備歡迎乃該艦於七月一日適出松花江口駛入黑龍江即遇有俄砲艦向前阻止聲稱無論何國軍艦槪予阻止不得入黑龍江以致該艦折回又本月八日有戊通航業公司杭州輪船由松花江開往烏蘇里河船上載有吉林第四旅陸軍三百餘人甫出松花江口該俄砲艦又藉詞中國陸軍不能入黑龍江猝向杭州輪船開砲轟擊該船當即中彈不能行動兵士及該船上人等共死傷十有餘人查黑龍江烏蘇里江均爲中俄共有之江流載在條約可證查該俄砲艦旣阻江艦於前又砲擊杭州輪船所載陸軍於後實屬横暴已極夫我國之陸海軍在有主權之江流内尚不能自由行動則沿邊人民生命財產將淪於無所保障之地似此絶大國恥亟應速謀對待若姑息隱忍後患何堪用特電逹乞主公道登諸報端以醒國人幸甚感甚黑河商會正副會長白良楝丁宗堂叩文 
世界路透電 
[太平洋會議之各國觀]  
　　十三日倫敦電路透電社探悉日本尚未答覆哈定總統召集大會之請柬惟日本之接受可無疑義日本内閣現正討論建議兩種一英政府在哈定總統請柬前發出者主張在倫敦開太平洋問題大會一即哈定總統召集大會之請柬其範圍視前爲大聞英政府之建議已與美國者融合爲一 
　　十三日羅馬電哈定總統召集裁減軍備大會之建議教廷極加贊成因與教皇於戰時及戰後所抱之意見完全適合也教皇不久將發表牒文請協約國裁减軍備 
　　十三日倫敦電美國政界與民衆對於太平洋會議皆抱樂觀豫料此舉可復使美國居於或際政治之前列泰晤士報亦以爲此會將使美國復在列國團體中處正當之地位又謂美國極欲知英帝國是否將由閣員代表與會或在各内閣外之物中遴選代表泰晤士報抨擊衆咸屬望於喬治氏與克松貴族之說謂二人之地位稟性或舊日之事績無一堪勝直接參與談判之任 
　　十四日華盛頓電美政府雖未正式請殖民地首相參與裁减軍備大會因碍於英國不便之故但據現象觀之美國極歡迎斯末資將軍（南斐首相）休士氏（澳洲首相）美恩氏（加拿大首相）與會聞休干民麥謝氏（紐絲綸首相）已表示意見謂澳洲必將參與該會哈定總統現正考慮於帝國各首相離倫敦前開豫備會議之建議 
[法國之對匈對布和約]  
　　十二日巴黎電參院已核准對匈和約當辯論之際曾屢次提及萊浦齊審訊戰事罪犯不主公道事總理白里安氏宣稱德内閣力量荏弱但似願履行其義務又稱德國解除軍備尚未完畢法國仍須監視之必俟德國放棄侵迫計畫薰染眞正民治主義而後已麗於叙利亞事總理聲明法國並不抱帝國主義任何目的 
　　十三日巴黎電大使會議於星期二日開會由康本氏主席討論對布和約中軍事條欵之履行事繼復考慮對匈和約實施之豫備計畫 
[愛爾蘭國會與和議]  
　　十三日倫敦電愛爾蘭南部國會今日開會僅到下院議員兩人參議院議員十一人（按六月二十八日開幕時僅到參院議員十五人下院議員四人乃展期七月十三日開會俾各議員得行宣誓禮）參院議員於是乃動議無期休會以待英皇訓示經衆贊成下院議員兩人則曾秘密會議 
　　十四日倫敦電班登貴族之得釋使愛爾蘭休戰具更廣大之性質政府已命前因新芬黨暴舉停止開車之鐵路數叚照常開車貝爾法斯昨晚復有黨人開槍狙擊傷五人 
[英國之機師減薪]  
　　十三日倫敦電機師代表曾於六月三十日機務聯合會大會中以大多數接受與僱主所訂之合同並允請聯合會會員接受合同之條件兹機師投票之結果業已揭曉大多數允减輕工資 
[美國與菲列賓債額]  
　　十二日華盛頓電國會領袖擬於明日制定法律許菲列濱債額由美金一千五百萬元增至三千萬元參衆兩院聯合會之議員已商得同意衆院議員贊成參院之修正文許將債務臨時證劵增加一千萬元 
[美國之海軍費]  
　　十三日華盛頓電哈定總統已批准海軍經費計美金四一○○○○○○○元案内含有參議員波拉氏之修正文許總統召集三大國裁减海軍軍備大會 
[法國之亢旱與火患]  
　　十三日倫敦電據路透電社巴黎訪員電稱法國亢旱視英國尤甚蔭處温度亦臻百度樹林麥田多爲火所燬哈奇特出版公司失愼損失約五百萬佛郎鄉間有造假象皮之廠亦肇焚如損失亦約數百萬佛郎皆因天氣乾燥之故 
[中法實業銀行與華人存欵]  
　　十三日巴黎電紐約導報巴黎訪員探悉當局已邀康本氏調處中法實業銀行事務善後總長洛歇爾氏現日與康本氏協商導報又稱現議中法實業銀行華人存欵十足照付法人存欵則付百分之五十 
[各國近事記]  
　　十三日巴黎電巴黎巿政局擬於一九二五年舉行協約國國際殖民地博覧會估計須需經費五千萬佛郎 
　　十三日美國太柯瑪電第五十九海濱砲隊及十一特旅長已乘運送艦希滿號前赴菲列濱 
　　十二日華盛頓電據所接募兵之告退書觀之本月内退役者將有七萬五千人此爲裁减陸軍之第一行動 
　　十三日墨京電墨總統已邀曾於墨國革命中受有損失之各國僑民駐墨代表與墨代表會晤籌商組織常設要求賠償委員會事 
　　十二日巴黎電伊才特上將代表土政府向駐君士坦丁法代表申謝希軍发棄伊斯米特時法軍軍官輔助回教居民之厚意 
　　十三日倫敦電下院今日開會時議員康士偉氏質問藍格爾將軍現設司令部於君士坦丁而謀仇抗俄政府是否由英人協助保護外交次官哈姆斯韋士答稱此言實無根據 
　　十二日羅馬電今晚意皇在宫宴待日太子賓主酬酢甚歡宫外集觀者約五萬人歡呼之聲震耳欲聾日太子曾兩次出臨廊下答謝 
　　十三日倫敦電日政府已正式致電英政府請英太子於游印之後一游日本 
　　十三日巴黎電今日巴黎交易所英金收艦價每鎊兌佛郎四六五二半 
太平洋路透電 
[日本對於英日盟約之聲明]  
　　十三日東京電本月七日英日兩國政府因英日盟約事續致國際聯盟會之公文現在東京倫敦同時發表原文略謂在未有他項行動之前兩國議定當英日盟約有效之時如有情勢發生而盟約條欵所規定之手續與國際聯盟約章所規定者不相符合則國際約章所載之手續應行採用以代盟約所載之手續特此通告云云日相原敬向國際通信社發出談片說明上述之通告文謂此種聲明並不爲英日間有何新協議之反照蓋在和約實施後此種聲明即可隨時發出也英日盟約已經試驗有助於世界和平今仍有效且仍有用於遠東和平安寗幸福之維持與增進 
[日本贊成縮減軍備大會]  
　　十四日東京電哈定總統之建議各報均加歡迎各政治家及各界領袖亦然視爲適合時勢有益之舉衆意日本必可由此種裁減會議之結果得種種之利便日本常主凡事由列强會商日本今願與其他列强籌議辦法使可維持世界之和平減輕因軍備所負之赌政重累現信此種會議若與會者皆具誠意必能得切實之效果此間换自由主義之分子咸以爲今日爲日本表示其志向之誠摯及坦白宣布其主義與政策藉以消除誤會最佳之機會 
[安福黨魁與衛兵]  
　　十三日北京電外交部近通告日使署謂政府擬撤退交民巷口之衛兵並請日使署擔負日使署内安福黨逃脫之責日使署兹覆稱未便負此責任 
[東俄近事記]  
　　十四日海參崴電謝米諾夫部下之哥薩克兵留駐海參崴者已由謝之參謀總長里諾夫將軍下令於星期二日取道拉士杜爾諾開往格羅台柯伏該軍與加浦爾部下之兵曾發生衝突雙方各死傷若干人謝米諾夫缺乏用欵已派員赴哈爾濱籌之國民議會之選舉現仍遲鈍進行計議員一百四十八人選出者迄今僅有四十九人外境選舉事多爲過激黨所妨礙安土諾夫氏現圖在海參崴議會成立前於伊滿地方召集一敵對之議會 
國外要聞 
[南洋通信（不才）]  
　　教育註册問題最近之經過 
　　上月初此間接本國駐英顧維鈞公使來電云「教育條例事已向英外部商請設法從緩實行并酌量地修改彼允即電新加坡總督察核具報再議」等語又接爲教育條例回國請願之廖衡酌自廣東來函報告云已會晤陳炯明省長據陳省長云此事俟余詳察來呈及該條例後必當設法交涉望轉逹海外僑胞靜候國際解决爲是云云於是僑情稍慰羣意靜待國際解决矣乃至上月中旬相去不及十日而當地英政府中提學使發布限期註册之通告原文如下「七州府（英屬南洋）提學使爲通告事照得自西曆一千九百二十一年六月一號起所有學堂無論係成在之學校或將設之學校均須由其經理人呈請將該校及其經理人經理部員等全行註册又該校之教員亦須全體呈請註册其註册地點在各埠華民政務司署註册應用之格式紙亦向該署取給自此次通告之後凡應列註册之人若不呈請註册者均可依據一千九百二十年『教育條例』中第二十一章法律控告先此通告各宜遵照母違大英一千九百二十一年五月十四號」此通告除用英本國文字發表於政府公報上外又譯成華文送各中國報館刋入廣告華僑見之頗形恐慌各地教育界次第集議對付方法函電交馳或報告國内政儲各機關或探詢各團體意見各自爲謀不相聯合及上月二十三日下午檳榔嶼檳城各學校聯合辦事處開會討論此事到者校董教員共百餘人議决聯合請願派出代表陳少蘇熊渭陽分頭接協定二十九日開代表大會於新加坡隨由該辦事處繕具公函交兩代表携帶其文如下「本月二十三日敝處開各校教職員大會到會之校董教員有百餘人對於註册條例事議决二項辦法（一）聯絡七州府公舉總代表赴英京請願（二）全體决意不註册兹特派陳少蘇熊渭陽二代表到貴埠接洽務望一致進行速派代表赴叨（新加坡）開七州府代表會議公舉總代表亟圖挽救是所至禱」二代表持此公函自北而南入四州府（馬來聯邦）先至霹靂州之州會怡保接洽後再至雪蘭峨州州會吉隆坡接洽其聯邦東北部之彭亨州則以交通不便學校不多托吉隆坡教育會轉知而芙蓉州事適該州文華學校校長因事在吉該代表即托其回本州通告各校舉代表赴新乃即入麻六甲而轉赴新州及二十八日各州代表陸續而來三州府中（海峽殖民地）新加坡之代表爲新任英屬南洋華僑教育總會會長黄肖岩及華僑中學校長涂開輿等四人麻六甲之代表爲該埠培風學校校董榮偉揚校長吳廷璋檳榔嶼代表即陳少蘇熊渭南兩君四州府中芙蓉州代表爲譚春培但譚氏爲芙蓉埠上四校所舉面非芙蓉全州之代表蓋以爲時怱迫不及召集全州各校而選舉也故該代表自身亦絶不有所主張而對於會議中多數表决之事槪予承認雪蘭峨省之代表爲吉隆坡尊孔學校校長周君南當該州各校會議派定代表之後周代表即詢問大衆應持何種主張當經大衆議决以拍電請願爲限如代表赴新在議會中遇有其他提案不得專擅表决須電告本州請示辦理霹靂代表爲梁受謙則有全權者也惟彭亨一州示派代表前往是時外圍情勢已愈迫愈緊蓋在二十五日之下午四州府之華民政務司又發出限期實行註册之通告其原文云通啓者依照一千九百二十年學校注册條例各地學校教員監理員及董事員均須一律註册并限至本年六月十四號以前即須一律將格式紙塡報仰下列各地學校教員等即分向各所屬衙署領取格式紙塡寫可也計開霹靂霹靂華民護衛司雪蘭峨吉隆坡華護衛司芙蓉芙蓉埠副華民護衛司彭亨吉隆坡華民護衛司（兼任）如入稟領取者須聲明該校董事員及教員之名數合併聲明一千九百二十一年五月二十五日四州府華民政務司啓（未完） 
國内要聞 
[庫倫形勢急轉]  
　　恩琴爲赤塔軍擊潰蒙古革命軍已佔領庫倫 
　　華俄通信社十二日滿洲里電云蒙古革命軍業已佔領庫倫又同日滿洲里電云七月五日遠東共和國軍隊追擊白衛軍於脫營兹科薩司克附近敗之其在沙拉古爾烏谷地方恩琴軍被遠東共和國軍猛攻四散潰走殘卒均被俘獲并奪得大宗軍械機關槍及軍用品恩琴部下軍官能乞諾夫氏統帶一支隊擬掩蔽退走之軍爲我軍（赤塔軍）所攻幾全軍覆没我國（遠東共和國）沿邊騎兵窮追恩琴之逃軍於七月六日會合庫倫歡迎我軍（赤塔軍）之蒙俄人民午後四時整隊入城敵軍因猝不及備遺棄軍用品及砲甚多敵軍現正由我軍（赤塔軍）在追擊中 
　　又聞政府前日接駐赤塔領事沈崇勛齊日來電略謂據赤塔外部函稱數月以來近次派員赴外蒙各地招撫舊黨頗稱得手現已飭大部赤軍前往攻蒙赤軍將領已與恩琴部下約定作爲内應待赤軍進攻時伊儕即與合力夾擊盪平蒙匪指顧間事中國無須籌備征蒙大軍只派隊伍往庫恰一帶駐紥鎭懾預備赤軍平定蒙匪後接收地非足矣等情應如何辦理之處迅乞示遵云云觀此則庫倫已爲蒙古革命黨佔領之說殆非無因也 
[吉林江面之中俄新交涉]  
　　俄艦砲擊華船事件 
　　中俄近又發生新交涉其肇事原因係俄國軍艦向我運兵商船開砲轟擊致傷斃兵役多人此事已由吉督孫烈臣電告政府原文略云據駐三姓劉旅長報稱本月八日路團長所部第一營兵士乘杭州輪船由佳木斯開赴同江前往綏化行至三江口地方有俄新黨砲艦一艘停泊該處當經檢騐放行乃該輪行出甫五里許俄艦忽連開兩砲擊中船尾彈落艙内炸裂起火斃火夫三名傷八名兵士受重傷三名我軍并未還擊團長團報當向該艦長交涉詎被狡詐支吾不得要領該俄艦名闊爾梅克艦長名瓦盧耶夫請飭抗議等語查該俄艦擅向商輪開砲傷斃多人實屬野蠻已極應請由部迅向俄代表交涉以重國權 
[國際聯盟同志會之新表示]  
　　反對英日續盟 
　　國際聯盟同志會昨日下午五時在石逹子廟會所開會由理事長梁啓超主席梁氏演說略謂本會成立一年有餘而最近轉趨冷淡不獨本會爲然即世界對於此一問題亦莫不然蓋人類本有一種盲覺一時熱烈旋即冷淡並且熱烈愈甚冷淡亦愈甚此如波浪起伏毫不足怪至於國際聯盟之效果世人亦未免屬望太殷國際聯盟本如一小孩尚未長成如何望其處理家事故我人應扶助其長成尚未能即責以處理家事至本會發起之初國人眞能自覺此爲我人對於全人類應盡之事本屬少數質言之不過受時代潮流之影響而居於被動地位而已然人類進化是否必應經此一階級如以爲必應經此一階級則以中國國家而言應在各國家間共同努力以我人個人而言亦應爲全人類努力謀其向上則今後本會應切實進行自不待言而况海外同人對此問題極爲盡力我國内同人尤應積極進行庶有以對海外同人今日之會正爲此也至如何進行之處尚希共同討論云云理事汪大燮言欲謀進行必以組織完備爲前提本會總務幹事林長民君現在歐洲不能兼顧國内進行事宜擬推錢泰君繼任以策進行錢泰謙讓僅允代理葉景莘言本會理事原定十人現有缺額一人亦應補推决推沈瑞麟以沈現係外交當局消息較爲靈通嗣又由主席指定幹事多人並指定各股主任副主任各一人復由彭一湖提議前數日孫君幾伊與我談及英日續盟問題可否請孫君報告孫幾伊言英日續盟不利中國及其現狀具見報章本會似應有所表示日前北京各團體開聯席會議即議及此問題當時即擬與本會接洽且英日續盟實與國際聯盟不容並立本會應如何表示之處是否與其他團體聯合抑係單獨活動尚望公决葉景莘言本會對於英日續盟國内雖無表示而國外同人極爲活動日前尚接有報告不日可以分丰現有梁季兩君回國不久可謂兩君報告海外活動情形梁敬醇即報告海外同人活動情形大致謂英國最有力之團體爲國際聯盟協會本本原有海外一部同人已以本會名義加入該會在該會中組有中國股嗣日人見該協會已有中國股即爭在該會設一日本股某星期二接該會通告中國股開會我與梁鐸出席先一日星期一係日本組開會兩會均係計論英日續盟之問題日本組自主繼續中國組則主廢止並承該會會長出示各種關係此問題之文件有某英人曾爲駐日本領事發表一文主張繼續詞鋒極爲犀利英人額頗爲所動當時亦已駁詰嗣接該會通告該會總務股開會中國日本均未有人出席即將兩組决議付諸公决結果决依中國組之主張廢止英日續盟並謂該協會再有正式公函通知總之歐人從前以爲中日同文同種必極接近今則已知中日感情不佳此即我人活動之效 
 
 

Page 11

 
 
果輿論方面對於中國亦表同情泰晤士報曾以英日續盟問題懸賞徵文中國人投稿者甚多云云季君報告大致與梁相同最後决定本會從前旣已對此問題有所活動自應繼續進行惟本會爲國際問已知名之團體應以單獨進行效力尤大主席指定梁敬醇起草繼續反對英日續盟之文件旋議他案而散 
[鄂代表向公府請願之結果]  
　　鄂省旅京同鄉代表李繼膺等十一日赴公府請願罷斥王占元因東海不見各代表遂露宿新華門外（情形已略紀昨報）兹聞鄂人此次請願係八日在湖廣館開大會時所議决本擬是日即往公府請願適殷鴻壽派代表到會要求鄂人暫緩請願予以三日期間俾向各方面疏通必有一確實辦法回復鄂人見殷來意甚殷遂允從之至十一日三日期滿鄂人又在湖廣館討論進行辦法殷復派代表前來據云業將鄂人種種困苦情形面陳總統總統云王占元旣不能鎭撫湖北免職亦不爲過然在責任内閣之下縱總統下命令免職恐無人副署亦是枉然至於鄂人如以朋友之誼前來看我則我無拒絶之理如爲罷免王占元之事來要求試問我將如何回答如允彼所求則我力有所不逮設不允所求則彼等亦决不肯甘休勢必在此歪纒不去與其見而無結果故不如不見爲愈云云衆認殷疏解無效乃由第一隊李繼膺羅琢辛等十四人（臨時加添武宜代表三人）於十一日下午二時前往公府請願照例公府遇有請願即將外鐵橺欄門緊閉加派軍警嚴行把守故代表等到橺欄門時衛兵拒不許入各代表鵠立至晚十一時許因精神疲倦遂電令該同鄉會買草蓆數張於軍警林立之中伏地而臥至昨日（十二日）上午一時許步軍統領王懷慶特派兵將各代表强迫解散幾起衝突該代表等退至湖廣會館召集代表會議磋商對付方法决定派出第二批代表繼續前往當派下倪惠淵等十人該代表等到新華門時軍警重重布置如臨大敵代表等候多時東海派劉秘書接見由各代表歷述來意畢劉秘書遂大訴苦情其中有最可注意之二語即「中央縱有罷免王占元之實力諸事均須經閣議議决總统亦實無罷免王占元之實權」與殷鴻壽前日所傳出東海之話大槪相同繼由某代表鄭重聲明曰我輩今日之來係認徐總統爲中華民國之統治者如總統自行承認彼已無统治中華民國之能力則我輩决不蹈新華門一步故此次之來僅要求總統爲極簡單之答覆即「有統治湖北之能力與無統治湖北之能力」也劉秘書承認轉呈總統明日（十四日）再作正式之答覆各代表遂退出再至某地密議結果未詳 
[中法銀行開兌後消息]  
　　中法實業銀行業後經我國銀行公會起而維持於本月十三日起京津滬漢等埠該行鈔票由各該處銀行公會同時代爲兌現此項代兌欵項共二百二十六萬由中國銀行承認五十萬交通銀行承認五十萬其餘一百二十六萬則由在公會之各銀行依營業之狀况分别擔任對内則由財政部負償還之責對外係以中法實業銀行所有北京飯店股份爲抵押至因該行停業所發生之北京布自辦電車事件現内務部巿政公所及財政部已定於今明日日議辦法 
　　關於該行債權問題昨日（十一）上午十時有該行債權者代表林行規吳崑吾左學昌等特赴外交部當由次長劉式訓接見林行規等當向外部提出二項要求（一）請外交部代債權者向法政府嚴重交涉最要目的在於保護中國債權者之利益（二）中國債權者已公推我國巴黎副領事李駿爲債權者代表加入中法本行股東大會請代電法使陳籙知照劉次長當答以凡有利益於我國債權上之事外交部力所能及者均可照辦 
[湘省援桂之頓挫]  
　　湘省準備援桂其經過情形迭詳前報兹聞此事近復發生頓挫旬日内尚難實行先是援桂之舉軍政各界要人主張原未一致如二師師長魯滌平則反對援桂而主張攻李烈鈞第七混成旅長羅先闓則祇反對援桂而無他項主張財政廳長楊丙則反對援桂而主張援鄂自覆粤中將領之歌電發出魯羅均不謂然昨日趙總司令復爲此事在總部開軍事會議魯楊均發表主張請中止援桂尤以楊氏態度爲堅决並以去就力爭謂如必援桂即請派人接替廳長云云卒未决議作罷楊氏前於今日（十日）離廳暫赴　梨一行即行赴漢至羅旅辭職聞亦爲此各要人旣多反對此事遂難即行趙又召集軍政兩界要人於今日下午在總部開一非正式會議决定再行遍徵全體軍事高級長官意見以多數取决並議定以調查西南兩路軍事爲由由總部省署各派委員分往各高級軍官駐在地徵求同意此項委員今晚即可派定明日須一律出發除零陵辰州各較遠地方外槪限一星期内回省呈覆以定進止 
[湘省制憲案又陷停頓]  
　　審查會内訌劇烈 
　　湘省制憲事業自議員名額省長選舉修改附則三問題發生中路審查員全體退席後即已危險異常厥後屢經調停屢開協議會西南兩路審查員對於中路審查員之意見居然表示退讓當在協議會宣付假表决之時對委員會所提出整理各案於第二十七條則通過卯案（省議員名額以人口爲比例每人口二十萬出議員一人但人口不滿二十萬之縣亦得出議員一人）於一百二十七條則通過丙案（人口未調查以前議員名額暫以田賦爲比例）於四十二條則通過方維夏之修正案（省長選舉由省議會選出候選省長三人交由各縣公民總投票决定）於是前之對該會抱悲觀者忽又抱樂觀矣蓋以假表决旣經通過則預備會當無不通過之理以後順次而下不久定可告成詎五日續開預備會時先以丙案付表决方漢儒（西路人）忽提出屯田應作爲田賦案横加梗阻致無結果六日復行開會始决議將方漢儒提案保留勉强將丙案通過再以卯案付表决則更枝節横生議論龐雜又無結果七八兩日則西南兩路忽自起内訌至於大起衝突相互相用武今日（九日）再行開會始决用黑白球表决贊成卯案者投白球反對者投黑球方投球之際反對卯案之周岐南深恐白球多於黑球遽抓黑球四顆投入經衆瞥見齊呼無效此時人聲鼎沸秩序大亂旋又改用投票方法用記名投票式（此爲西路人所主張蓋用記名式則必爲路界的責任所箝制可以多投否字票也）結果則可字票五十二張否字票六十五張於是卯案遂完全否决再以方維夏之四十二條修正案付表决起立者僅四十四人又被否决始知西南兩路審查員前此表示退讓蓋爲紿中路審查員出席之計也於是中路審查員出而聲明謂四十六人連日出席係爲參加表决而來並未取消退席宣言現在旣經否决我輩是否出席再有表示本日暫不加入討論云云此四十六人遂完全退出退出之後即决議全體總辭職當即草擬辭職書定次日發表中路審查員旣全體辭職西南兩路審查員自不能繼續審查從此湘省制憲事業恐不免歸於停頓矣 
[鄂省參事會之組織談]  
　　鄂當局於辦理兵變善後百忙之際乃分其餘力以组此完全官辦式之省參事會而此官辦式之省參事會無論爲委任聘請票選又不離乎清一色之本旨現在應歸省長委任聘請之參事員六人業已支配妥當於昨日正式發表計被委者爲財政廳長魏聯芳政務廳長胡鄂公實業廳長周英杰三人被聘者爲黄永熙（省署秘書長）鄭江灝謝石欽三人同日又咨文省議會請其依照條例從速選舉（省議會應選會内三人會外三人）兹將咨條例業於六月二十三奉令公布在案此項條例旣經公布自應由各省省長籌備施行相應咨請查照辦理等因到署自應照辦除由本省長按照參事會條例第二條第一欵之規定將省參事員六人分别委聘曁省參事會條例業已登載六月二十四日政府公報不另抄送外相應備文咨行貴會請煩查照前項條例第二條第二欵及第四第六第七各條分别辦理并希見復爲荷 
[豫財廳之整頓財政策]  
　　鄭函云豫省財政艱窘已逹極點民國九年已預借十年丁地百萬現在軍政各界積欠餉薪動輒三四個月刻下已准定於十月内預借十一年丁地二百萬以資接濟王光第任財政廳長一籌莫展時遭軍警政學各機關之呵斥甚爲焦灼日前忽擬一整頓財政辦法密呈軍民兩長謂整頓財政不外開源節流兩途節流一層應由兩長主持開源之術則就原有稅收略事整頓百十萬元不難立增聞趙張深爲嘉許已指令照准兹訪悉其所擬開源方法約分兩種（甲）整頓賦稅大致謂各縣知事兼管徵收事務與司法行政各政務兼籌並顧勢難親理不得不委之家丁差吏之手於是繞稅中飽差欠民欠種種陋習積重難返總計全省虧短之數每年不下百數十萬元之鉅整頓之法擬請遵照部令各縣籌設徵收機關由財政廳委員專司其事仍令縣知事負監督責任則責有專歸收效較易（聞委任徵收專員方法該廳現有兩種主張一即以各縣原派之第二科主任由財政廳加委與知事連帶負責一另設徵收處由財政廳另委妥員司徵收事宜知事僅負監督責任二者果採何種尚未决定）（乙）包辦釐稅大致謂河南釐稅向係派人直接徵收而徵收人員類多把持稅欵利歸中飽全省每年雖有九十萬元之比較而實際收入不及三分之一長此以往虧損何已欲思補救惟有包辦之一法云云說者謂此種辦法亦不過多增私人位置於實際毫無裨益也 
[厦門海後灘案交涉近况福州通訊]  
　　厦門太古洋行建築碼頭交涉一案近尚在進行中厦門交涉員唐柯三日前復英領事函謂太古洋行建築碼頭一事迭接來函置光緒四年興泉永道與英領事議定最有根據之塡築海灘章程於不論唯引歷來官廳允許之函件以自解本交涉員實深遺憾查當日閩浙總督及興泉永道之答復并未細考章程不得謂爲適當現在允築之橋早已拆毁本交涉員禁阻太古再建實爲尊重章程起見蓋此項章程雙方均有遵守之義務也來函謂妨礙英商權利否認前官約束未免誤會至厦門總商會及教育會本有自由集會之權且討論者皆係國權問題本交涉員無力阻止厦門商界與太古洋行交易多年感情素洽此次發生齟齬并非受人運動其原因所在不待本交涉員分剖貴領事當自知之消弭惡感固自易易是在貴領事再思耳至前函謂太古行損失生理當爲負責一節案關商人貿易悉聽自由如無越軌行爲本交涉員不負何等責任特此函復仍希貴領事照迭次去函諭令太古停止工作以敦睦誼 
　　保存海後灘公民會現已組織成立於日昨假厦門商會開會由盧教育會長報告該案交涉經過情形後即相與討論議决數項（一）函請各團體派出代表二人各學校派出代表一人爲本會幹事（二）將本案交涉經過情形編成案卷報告各界及外交部省長交涉員等（三）將本案經過情形電逹各縣及外洋（四）每星期三開會一次（五）選派代表二人赴京交涉川費籌捐 
[江西雜訊]  
　　楊慶鋆省長自繼續任事後對於贛人士極意接納如省參事會聯省自治等楊均口頭贊成謂當於最短時間務期成功京會雖對楊表示不滿然楊因能聯絡贛省人士故仍舒泰自如不稍芥　此蓋善於做官者楊以自治籌備處爲贛人亟欲設立之事乃欲假此以收拾人心前趙從蕃擬聘歐陽熙（國務院僉事彭澤人）爲處長楊（十日）昨撰就聘書請歐擔任暫假交涉處爲辦公地點内部組織大致就緒聞此機銷納贛人不少此亦减少反對者之一法也 
　　月前陳督特派諮議陳寶琮赴鄂（外傳陳公逵不確）軍法課長潘毓桂赴湘重申聯防盟約業已接洽妥協先後回省昨趙恒愓亦派軍法處長蕭光禮來贛答聘湘贛親善可見一斑陳之對外方針主面敷衍西南如粤桂湘滇等省聘使往來絡繹於途陳以爲贛處腹地惟和斯能自保贛南用兵聲浪較前低緩矣 
　　南昌學生聯合會對於六三教潮極爲關心十日電政府云我國自光復以來大權旁落軍閥跋扈我大總統應運而出素以提倡文治力挽前弊爲已任今竟坐令標榜文治之門武夫得以揮戈喋血斯文掃也名教何存在軍閥總统時代之内閣尚不敢爲者不圖竟於我文治總統之時代見之豈文治必借武力爲護符耶抑文治果不能出國門一步耶嗚呼文治耶武治耶竊爲我大總統長太息矣（中略）敝會痛神州之板蕩憂教育之頽墮不敢言而不忍不言明知言之觸忌言之罕濟但與其噤口結舌作順民無寗痛哭流涕而請命用敢籲懇鈞座當機立斷驅逐民賊拯學海之浩刼維全國之士風軍閥失勢文治伸張不徒京華學界之幸抑亦民國前途之福也迫切陳詞伏希明察 
[杭州快信]  
　　省憲法起草委員會今日上午行閉會式並舉行讌會省憲期成會昨夜開第九次評幹聯席省議到四十餘人議决事件（一）印刷物出版請杜冠卿爲總編輯（二）舉定代表何競明葉適今湯吉雲　賡九四人今日（十四）分赴省憲起草會法轉聯合會協商省憲進行事宜明晚續會 
　　各法團聯合會昨（十三）開大會討論多時無結果定今日午後續會 
　　上年向各銀行借欵四十萬採辦平米定夏曆五月杪歸完本息現已逾期中交實業興業各銀行函請財政廳如約撥還本息 
　　浙江儲蓄銀行由王湘泉等發起開創立會後積極籌備行屋工程限於日内完工已訂二十三日開幕并聞尚有錢商某某等亦在組織銀行不日發表 
　　省城已發生時疫如大有利電燈公司工務處職員程景韓法院街台州人王阿永俱染是症程殁惠民病院王斃孝泉亭氣絶後手足青腫不堪逼視 
　　龍井婦人戚阿寶被工人陳生棠等暗殺身死案地審廳今日公開審判選任律師朱鳳池吳景夔爲辯護人傳證至十餘人之多 
　　餘杭雞籠山官荒經省農會闢作第一林場現已積極進行開墾經費由名譽會員宓子壽顧子才等二十三人分别捐助期早促成 
[南京快信]  
　　隴海鐵路海港工程局函軍民兩長云據總工程師函報本路荷蘭公司商准聘用東路工程總管特庚笛拉海港測量隊長王登勃洛克已抵華關於港務各項亟應從事興辦兹於海州適宜地方設立海港工程局置局長一員副局長一員秉承督辦命令監督海港工程及與地方軍民官廳交涉一切事宜俾資進行委任廖世經爲局長奚夔爲副局長尅期赴海設局世經等當於灌雲縣城内暫租房屋作爲辦事處所由七月一日開局辦公 
　　連日津浦車均不能按時到站聞因沿途鐵道被水衝塌現已修復 
　　司法部民治司長馬昭義昨抵寗聞係奉派來蘇浙調查第三届省會選舉情形 
　　省會覆選票昨已有人每票出至四百二十元仍有行無巿查江寗一縣競爭者已有十二人 
　　鹽務署呈准令淮北運副蔡國器與晉北榷運局長黄藻奇對調蔡昨由省返板浦預備移交 
　　吳縣知事温朝樑迭被控告王省長决定撤換有改委卸任鹽城縣知事唐愼坊繼任消息 
　　府顧問王家襄海軍部科長羅之產陸軍部副官張祖佑均過寗赴滬府諮議李鴻舉轉車赴京 
近日謡言又起軍警特别戒嚴 
地方通信 
[松江]  
　　兩高小行畢業式縣立第一高小校於十三日上午行畢業式有縣視學倪伯英勸學長所長張彬士等到校觀禮并致訓辭縣立第二高小校則於是日下午行畢業式并附開游藝會及成績展覧會除倪張等致訓辭外并有農會長吳步蟾之演說來賓數百人頗極一時之盛 
　初選舉决選有期一六八三區内發現同姓名當選人張思明張潤生張葆培石月亭祝蘭根吳愼之等六人除張葆培業經證明外其餘五人證明有疑義依法均應决選業於十三日午後由縣約同各巿鄉委員議决於十六日舉行决選仍在一六八原投票區舉行 
[崑山]  
　　省會决選結果本届崑山省議員初選當選人内有兪鳳山沈楝材二人因與名册不符由初選監督呈請覆選監督核示旋奉復電按照選舉章程將次多數之唐奎沈云士蔡璜方還四人於十二日舉秆决選翌日開票當選者爲蔡璜方還二人 
[蘇州]  
　　僞鈔案罰洋了結吳麗英並永昌祥紙店主婦貝陸氏前在觀前街行用某銀行假鈔票一案由警拘獲轉解縣署訊究現經吳縣公署承審員以調查明確與原供尚屬相符應准酌予科罰判令吳麗英罰洋四十元貝陸氏罰洋二十元完案業已分别繳欵保釋矣 
[鎭江]  
　　苦兒院舉行畢業鎭江苦兒院自民國六年改組以來日見發逹院一逹一百三十餘人本月十二日下午舉行高等科第一届及國民科第四届畢業式男女來賓到者百餘人陸軍第十九師楊師長丹徒縣張知事商埠巡警局張局長均派代表蒞會致訓三時奏樂開會畢業生行禮首由辦事董事魏小輔報告該院歷年槪况及將來之計畫並該院工藝之成績繼由監院包明叔報告院務狀况次縣視學勸學所長曁來賓院董先後演說末由學生答詞畢乃給憑給奬奏樂散會該院下半年有增建院舍之計畫故是日當塲認定之捐欵有五六千金撮影後始盡歡而散 
　　機工加價風潮鎭郡東南門一帶織綢機工約有五六千人近因米珠薪桂所得工資不敷食用爰於日昨（十二）起同盟罷工要求各機東加增工資以維生計現經鎭城絲機各業董事等於今日（十三）在機業公所召集各機户討論一切結果略予加價並與各綢號商議救濟辦法以示緩和 
[泰興]  
　　縣知事被控泰興縣邱知事自去冬就任以來爲人尚稱和平惟所帶家丁不時發生非法行爲難免失察之咎此次衆議員葛夢樸函請王省長查辦内容列欵甚多其最重者邱姪某實犯姦拐嫌疑並得確證故傳聞邱將去職繼任者係一郭某云 
　　警所長更調泰興前警務所警佐蔣炳華任職已久近忽因事去泰遺缺由黄橋第一分所所長彭金門升任遞遺之第一分所以口岸第二分所所長朱世模補充第二分所即以前任斯缺之戴厚榮補充現均已到差視事 
雜評一 
[拆空（默）]  
　　以中國財力如是之窮乏而大舉辦此航空事業本所謂搭空架子也迨此航空事業甫有端緒而忽易署長於是各出其手段以爭此署長一席是謂爭空爭之不得則彼索飛機若干此索飛機若干如是則預備航空駛用之飛機不轉瞬可分派殆盡而此模仿世界新事業之大舉亦將不旋踵而消滅無餘是謂拆空 
　　自搭空以至拆空在當局不過逞一時之豪興而不知搜括借債絞人民膏血以抛擲於此空中者已幾千百萬矣中國官塲競爭傾軋之醜態亦於此短少時間之空中一一表現之矣嗚呼中國之舉辦新事業皆可作如是觀皆可稱之爲窮措大兒戲之豪舉 
 
 

Page 12

 
 
   
 
 

Page 13

 
 
   
 
 

Page 14

 
 
本埠新聞 
[昨日慶祝法國民主紀念盛况]  
　　各界慶賀之槪况昨日爲法國改立民主節期每年届期本埠法租界循例懸燈慶賀昨日上午法總巡費沃禮君及各捕房捕頭副捕頭均身穿戎服同詣法總領事署向總正副各領事道賀後伺候總領事韋德禮君舉行升旗慶祝典禮上午十一時許交涉員帶陳科長楊秘書往法領署道員其他中國文武官場亦先後蒞署祝賀由韋君等欵待香餅茗點始興辭而出晚間法總領署各捕房均燃點五色電燈及各色紙燈並在敏體尼蔭路空地上開演影戲天主堂街黄浦灘各洋行並華商各店舖及各電車上亦懸國徽兼掛各色燈彩浦江各兵艦商輪亦高扯滿旗以誌慶賀 
　　法西牢囚犯减刑法公堂向章每届七月十四號法國改立民主及耶穌聖誕各節期有恤囚之舉昨日届期由正會審官聶榕卿君會同法副領事葛禮邦君駕蒞薛華立路西牢擇其在牢守法工作勤愼者開釋二十八名尚有情節較輕者十餘名核减押期數日以示矜恤 
　　法廨停訊民事一天昨日法公廨應訊民事因紀念節期故由中西讞員知照檢察處停訊一天 
　　公共捕房派捕照料公共捕房麥警務長以昨日爲法國民主紀念日法租界各辦公機關與該國商號均懸掛燈旗同伸慶祝而愛多亞路外灘與公共租界毘連之處亦搭有燈棚入晚觀看之人勢必熱閙深恐人衆擠軋因特飭令該管捕房捕頭選派探捕至邊界帮同照料 
　　各團體之慶祝昨午十一時法總領事署舉行紀念慶祝會本埠各團體代表前往慶祝者有學生總會及上海學生會蔣偉釐全國各界聯合會毛一豐鍾建閎十人團聯合會翁國動余九臯孫道勝各路商界總聯合會陳則民漢口路商界聯合會吕靜齋周茂蘭兪少卿中國工會陳國樑北海路商界聯合會張瑞卿山東路商界聯合會錢龍章愛多亞路商界聯合會陳榮棠工商友誼會童理璋顧秋舫各代表先後赴署當由韋總領事親爲招待各代表致祝詞畢韋總領事舉杯答謝賓主盡歡而散 
[中國絲織業前途之要鍵]  
　　上海絲織檢查所美代表陶迪之談話 
　　昨日下午記者往晤上海絲織檢查所美代表陶迪君（江西路六十二號）先由書記俾愷能君接見記者申明來意由俾愷能君介紹陶迪君晤談陶君年齒甚高善詼諧笑容可掬手揮中國大蒲葵扇不已據謂上海天氣較美炎熱兹將談話詳誌於下 
　　上海絲織檢查所係中美兩國商人所組織資本美金五十萬元所招股本半中半美美國方面聘請專門家及絲業人物擔任組織但所招美股不限美或凡瑞士人日本人均有股份加入故實際上爲國際的組織所以定「上海」名稱者不願誤會爲美人所獨有也所以不用「絲業」名稱者因所檢查者不僅關於絲類凡棉羊毛等織物均可檢查也 
　　本所總行名美國檢查公司美國有檢查所四處（一）紐約（二）費城（三）派脫生（四）辦特福上海檢查所與美國四處並列總行中董事大半爲上海檢查所之股東其中數人去年代表絲業團到上海深知絲業檢查所之不可少故對於本所組織深表同情出資購買本所股票本所設立之目的在使各國對於中國之絲織可以深表信任樂於購買故於中國絲業前途有極大關係也 
　　本所之主要部分即爲試驗室已從英國購備試驗器具甚爲精美爲各檢查所所未有將來擬招集中美兩處專門各校之中國學生練習試驗此種檢查爲獨立機關任何絲織業均可送其製造品來所檢查也 
　　余（陶迪君自稱）此次來滬係助書記俾愷能君從事組織預料明年正月可有眉目即須返美俾愷能君則駐所辦事余國國後另有巴納士君來華任本所總理也 
[新銘號輪船内發現疫症]  
　　二副患疫全部旅客受醫院檢查 
　　昨日招商局之烟津班輪新銘號進口來滬船上發現疫症其已經患疫者爲該輪之二副某西人當其進口時爲海關及該局中得悉立即將患疫之西人駁送至吳淞醫院内隔别醫治一面於旅客未經離船之先令該輪停泊浦心暫勿傍岸然後將乘搭該輪之全部旅客悉數由招商局之小火輪駁送至吳淞醫院由醫生檢騐其中有無已經染傳疫症之人故乘輪之人一律不許登岸且此次來客頗多共由小火輪渡駁三次方畢此事海關頗爲注意故新銘號輪船已改遲一天出口矣 
[輪運金銀往來紀]  
　　昨日怡和洋行之瑞號輪船由漢口裝來銀子十箱計五萬兩金子三箱計九千兩銀角子兩箱計一萬枚而招商局本日開赴汕港粤之廣利號裝赴廣東有寶銀七十箱計銀二十一萬兩另有一箱計八十只合銀四千兩 
[昨日晚車運寗之現洋]  
　　昨日（十四日）滬寗路大通運銀公司承運中國銀行現洋六十箱計三十萬元裝於由滬十一點三十分鐘開行之夜班車運寗應用 
[鐵路各站尚未通用中法鈔票]  
　　滬寗滬杭甬兩路前於中法實業銀行停兌期内曾經通電各站停止收用俟該行恢復原狀再行通電飭遵已誌本報兹悉該行自經銀行公會維持於十三日起收兌上海中法鈔票今已三天該路各站商旅以爲鐵路已經照常收用故皆搭用此項鈔票以付貨客諸項運脚當經各站辦事員以鈔票雖經銀行公會代兌而該行原狀尚未恢復向各商旅謝絶收用云 
[輪船上抄獲烟土及大宗銅圓]  
　　本埠太古公司行駛長江之聯益輪船此次由漢口開駛來滬於昨日上午抵埠停泊浦東公司碼頭當由海關托巡登輪查抄至搭客山西人某甲行李内搜獲烟土三包約五十餘兩即將人贓併解水巡捕房訊辦又在該輪房艙内抄獲大批銅元五十千枚亦解往海關發落 
[粤同鄉電請協爭提運軍火]  
　　旅滬廣東各團體以在滬保留之小川丸軍火北京政府仍有提運消息昨特拍發通電兹照錄如下各省巡閱使督軍省長都統總司令護軍使各報館廣東同鄉官商各界均鑒吾粤連年喪亂羸弱溝壑十室九空去年當粤桂之爭吾人涕泣而道救死惟恐不贍猶冀雙方覺悟母爲鬩牆之鬭此固桑梓之關心抑爲國人所共許乃政府不諒兹復私以軍械子彈接濟陸陳經於日前將該項子彈在滬保存今者仍主再行提運是明欲使全粤陷於死地而後快粤桂本屬一家即桂省賢逹諒亦未必以爲然公等主持公道酷愛和平斷不徇一方武人之大欲而置百粤人民於不顧伏乞聯電中央停止運械縮小戰事使粤人得苟延殘喘雖千百世不忘大德也爲此哀告尚祈憫之上海廣肇公所粤僑商業聯合會潮州會館同叩寒 
[稅卡勒繳花邊稅之呼籲]  
　　浦東花邊同業代表陶少堂等公呈江蘇財政廳稅務總公所等文云呈爲違令勒稅籲請通飭各稅卡一體放行事竊浦東一帶貧苦婦女向以織布爲生計自洋貨盛行生計被奪其間數十年社會生活狀况毫無生氣自民國元二年間滬西徐家匯一帶教會婦女台從事於花邊工藝少堂等亦即糾彚同志創設公司聘請技師專往鄉村廣爲教授漸資普及數年之間各地風起雲湧競相仿效目下創設公司者幾及百家貧苦婦女靠此生活者計逹數萬顧當此貧苦婦女甫得生計實業甫在萌芽時代忽於本年三月間無錫地方有奸人向鈞廳包稅情事商人聞之色變女工羣起驚惶節經無錫同業朱薰等呈奉鈞廳批示云查此項線網花邊前據無錫稅所趙所長轉請代徵年繳銀一千元當經批准試辦據呈此項線網花邊旣爲手工棉織物品應准取銷原案除令無錫稅所轉諭該商遵照並分令外仰即知照此批等因在案具見廳長提倡實業維持女工生計之至意顧上海南匯川沙等縣稅卡同逮鈞廳管轄之下自應一體辦理乃迭據同業紛來報告謂五月十日同業宋鳴盛等在滬購回網線經過上海南巿公義碼頭被稅務分所巡丁勒捐宋等根據鈞廳批示向之申辯無效致被將貨扣留又五月二十七日華大花邊廠由鄉帶出花網赴滬經過嚴家橋稅卡亦被勒捐華大廠商人以該項花網早與訂約恐失期效故隱忍交捐此外東溝稅卡亦曾發生諸如此類非法被勒捐欵者已有二十餘家之多女工怨聲載道同業憤慨異常仇視稅卡日甚一日少堂等目覩情狀萬難緘默爲特據實呈請廳長鑒核俯念地方實業貧民生計迅予通令本省各稅所遵照鈞廳定案凡遇線網花邊物品經過處所一體放行不得藉口免稅單等多方留難仍飭將扣留貨物及勒捐銀洋一律發還以順輿情而資保衛實爲公德兩便謹呈 
[廖衡酌致南洋兩教育會電]  
　　華僑代表廖衡酌爲英屬南洋學校註册條例事連日拍致南洋兩電原文如下（一）「致七州府僑衆電」吉隆坡華僑教育會轉七州府僑衆鑒教育條例外交部已電飭顧公使伍領事分商英政府坡督在交涉未解决以前暫緩施行廖衡酌文（二）「致雪蘭莪教育會長電」雪蘭莪華僑教育會長辛百卉先生鑒萬急教育條例外交部已電飭顧使伍領分商英政府坡督在交涉未解决以前暫緩施行當地政府倘有强迫註册情事僑可依據本國政府命令與爭貴會主張先註册後交涉國人認爲失策請取銷此議以維大局廖衡酌眞 
[省會選舉訴訟案之昨訊]  
　　上海地方審判廳近據上海縣選民楊春綠呈訴第三届省議員初選監督沈寶昌等辦理選舉舞弊一案業經受理在案兹悉該廳長戚運機以調查選舉人名册及選民投票簽到簿等均爲此案緊要證據亟應一律調齊詳加查核故於昨日特派承發吏王開誠前往縣公署調取上項簿册以便查核明確定期集訊被告沈監督接洽後請寛期兩日自行備文檢送云 
　　又函云此案經地方審判廳派吏送逹訴狀繕本並令各被告答辯以便審查核辦後初選監督除將答辯書送請地審廳核辦外並擬邀請律師届時代理出庭該廳已準備一切不日即可傳訊云 
[駐滬日副領事新舊交代預誌]  
　　日本駐滬副領事林出賢次郎自由該國政府派駐到滬以來已任副領事四載並兼公共租界會審公廨陪審員任職以來處斷訴訟各案公正和平公廨同僚均極稱許現因任滿定於十六日起程回國連日各界及其同僚親友咸相祖餞以誌去思聞此去暫回外務省任職將來或有調駐英國之望現悉繼其任者即九年前肄業同文書院之田中莊太郎曾歷任香港山東美國舊金山等處使館職務其老於外交可知上月由舊金山調派來滬不日履新云 
[日本兩軍官由京抵滬]  
　　日本軍官桑田等二人日前由京南下於前日抵寗轉乘滬寗路六號快車於昨日到滬 
[徐佛蘇郭椿森聯袂來滬]  
　　總統府顧問徐佛蘇國務院顧問郭椿森於前日由京南下轉乘滬寗路車於昨日抵滬 
[任筱珊昨晚返滬]  
　　滬寗滬杭二路局長任筱珊日前因公晋京兹已事畢由京南下轉乘特别快車於昨日（十四日）下午十時返滬矣 
[碾米公所開會紀]  
　　上海機器碾主公所於前日下午二時在總商會三層樓上公所開會到會者正會長張樂君副會長錢貴三曾影蠧及評議員同業二十餘家開會後會長張樂君主席報告略謂上次開會時經同業各廠報告公共租界内各廠一號起休業一星期自八九號起徇總商會及官廳之勸均已恢復營業領照之舉現正修改規條未决惟我同業自休業風潮發生長江及淮揚各埠客秈來源均停頓現到貨甚少諒必外埠尚未能全數運來上海遲疑觀望我業勎必損失今開機所碾僅能半數應由各廠將上海情形詳晰報告各埠產地俾可源源運來並請囑各米客亦别行通函云云議畢散會已六時矣 
[外洋輪船進出口消息]  
　　太古公司之早英甲級商輪泰梨賽斯號昨由利物漙來滬裝來洋紗八百件洋酒七百五十箱香烟一百二十件烟葉十二桶毛綫三十件膠水三百桶香肥皂二十箱電綫三十箱洋紙九十件毛被三十件鐵瓦四十件燐酸鹽五十桶尖補鞋四百件絨毯六件滑車一件電流機一架亞鉛十六件油脂一百件雜貨一千二百件五金器具八百件 
　　法國郵船公司之貨輪老管麥伊亞號自四月三十日由盎凡爾開出後昨日來電可到西貢約本月月底至上海船中來貨以洋酒爲多又有梅奇司令號係於五月三十日由盎凡爾開出八月底方可抵甲 
　　大來洋行之意思傳大來號自上月二十四日由温哥武開出後本禮拜一已至日本即日開赴大連定二十六日抵滬 
　　怡和洋行經理美蒙公司開塞麥號自紐約開出後係從蘇彝士運河經星加坡南洋各埠來華昨得來電本月二十七日可以至滬 
　　員興公司日本皇后號由香港開來將於今日晚十點鐘抵吳淞即須開往温古武接客小火輪明日展九點半到新關碼頭送客小火輪明日下午三點半開往吳淞 
[國内輪船運貨進出口之調查]  
　　進口貨（大連）招商局之新康號昨日由大連裝來豆餅六萬八千片菉豆三百八十八袋野絲十六件魚乾七十一件（青島）太古公司之鎭安號昨日由青島裝來黄絲六十四件白絲二十三件花生二一千五百包花生果一百三十二包夏布一件香烟五箱（烟津）太古公司之通州號昨日由烟津及威海衛裝來府綢一百二十三件野絲二十件高麗參十件香菌八箱精鹽五千八百二十四包猪鬃六十六件蛋一百四十三桶又六十五箱其餘尚有土酒粉絲紅瓦醋藥材瓜子棗子干貝鹹魚水果草邊鐵條箱板等貨（長江）鴻安公司之德興號昨日由長江各埠裝來麥子三千八百零六袋黄豆一千五百零五袋菉豆七十五袋豆餅九千零五十五片棉花四百六十七包機花八十二包珠砂一件羊皮八捆木耳三十箱藥材三十五件轉甬桐油一百桶藥材十一件（寗波）招商局之江天號昨日由寗波裝來雙茶二千六百八十二簍毛茶五箱茶末二十六簍方茶八十七簍茶子一百三十九簍棉紗一百件棉花五十包竹器乳腐草蓆紙傘及雜貨等二百餘件 
　　出口貨（港粤）招商局之廣利號昨日由申裝往廣東計有黄豆五十袋土布四百二十一件乳腐一千九百七十壜雜貨四百四十七件裝往香港計有黄豆一百袋麵粉二千包土布綢二百二十一件皮蛋五十壜烟葉五百件鹹魚肥皂土酒雜貨等六百餘件裝住汕頭計有豆餅一千片花生餅五百片洋紗一百五十件土布八件烟葉四十四件雜貨二百三十一件（閩浙）招商局之嘉禾號昨日由申裝往福州計有黄豆一千三百七十六袋麫粉一萬九千七百包豆餅一千五百片茶葉六百四十六簍青蔴七百十七件土布八十六件皮油四十聽鐵一百七十五擔雜貨一百二十九件轉口貨一百十件牂往温州計有麥子一千二百八十九袋麵粉九百四十包白糖一千包飛花二百六十包土布九件香烟二十三箱鐵二百九十三擔雜貨一百九十六件又轉口貨二百零五件（長江）太古公司之浙江號昨日由申裝往長江各埠計有麵粉二百包精鹽五千八百二十四包茶葉四十簍白糖三千八百四十六包縫衣機器一千一百二十五件尚有香烟肥皂麻袋雜貨等各件又招商局之江安號昨日亦由申裝往長江各埠計有洋布四百六十件白糖一千包靛青五百桶各項雜貨二千餘件又寗紹公司之老寗紹號昨日亦由申裝往長江各埠計有麵粉六百九十包洋紗二十五件洋布二件白糖一千三百九十五包柴油十噸車蔴油十聽鐵五百六十一擔雜貨六百餘件（寗波）招商局之江天號昨日由申裝往寗波計有黄豆二百包豆餅二十片白糖三百七十包洋布一百二十一件麵粉一千一百十包雜貨二百餘件轉口白糖二百五十包雜貨九十五件 
[友華銀行銀巿報告]  
　　中美新聞社譯友華銀行十四日報告云昨日倫敦近期銀價高一便士又四分之三違期銀價高一便士又八分之五紐約銀價不動倫敦紐約間滙價高至三六五又八分之三今日此間開盤金務高至三先令八便士金洋價高至六七交易價金鎊現貧與七月份爲三先令八便士八月份爲三先令八便士又四分之一金洋現銀爲六八又四分之一七月份爲六八遠期爲六七半巿况尚平　收盤較寛舒 
[昨日之糖巿]  
　　太古車糖昨日開價抬高一錢怡和車糖上擋開價漲三錢半此次行家大衆心思看跌今反開漲實因各地存貨頗少要緊出貨者其巿面漸有轉機不得不抬高而實怡和存貨亦屬不多錦茂已完東白亦無存貨嗬白須七月中可抵滬目前消塲惟恃太古一項赤沙棉沙赤貨亦無存夾青雖有被棉赤貨斷亦須看緊也 
[夏布貨缺價漲]  
　　萬載瀏陽會同等處夏布去年滬上因銷塲滯退賣存底貨甚多且多粗陋之品至本年入夏後霪雨連棉各鄉蠶禾收成皆有虧折故内地客帮遲遲不動致行家皆存觀望不敢多存自本月以來天時炎熱穿白夏布者又比上年流行爲盛巿上大爲出銷近日來客帮亦轉動機是以存貨粗細均已售罄巿面須漲起百分之十五各衣莊所做新衣祗有粗劣中等之貨而價反超過上等之品現各行家雖電函催辦來貨仍緩不濟急云 
[白蠟價又升漲]  
　　蜀產之米心統占白蠟因洋莊漸有活動來源不能接續致巿上存底空虚價又升漲與去冬最高之時相埓一般做必思及廣帮等又搜擄廣買致前日開盤心米已升至一百八十兩统占一百七十五兩超過去冬之價五六兩矣 
[今年洋布進口之衰落]  
　　洋布自去年失敗後先令旣縮華商向英之訂貨大爲減落本埠到貨亦缺少兹查今年元月至四月止本埠洋布到貨不及去年同時之半今年到貨共計七千四百六十一萬零四百方碼去年此時則有一萬五千四百八十萬零三千一百方碼又查歐戰之前一九一三年則輸華之英布計有二萬二千五百五十一萬三千二百方碼云 
[調查水產事業之廳令]  
　　寶山縣知事接江蘇實業廳令云案奉省長公署第六三四九號訓令開案准直隷省長咨開案據直隷教育廳轉據甲種水產學校校長孫鳳藻呈稱竊以我國海線延長萬里生物旣不能一致作業因而殊途然而千載以還代相沿襲設備上雖不乏　陋之點實際上不無特長之處瑕瑜互見各具短長倘非施以精確之調查無以爲研究之著手校長有鑒於斯爰就搜集教材改良實習之需要將水產事業之必須詳悉者編爲表格九紙並塡表說明一張懇祈廳長鑒核轉呈省長分行沿海各省曁沿海各縣知事就其境内實况按照表開各節詳細塡查以求眞相將來彚齊鈞署仍祈令發來校俾以羅致所得從事研究而資改進則水產前途幸甚所有編定水產調查表懇祈鑒核轉呈等情據此查該校編印調查表格九種（一）水產雜項調查表二水產動植物調查表三網漁業調查表四釣具及雜漁具調查表五漁船調查表六水產製造調查表七水產品製造公司調查表八製鹽調查表九水產養殖調查表）係爲搜集教材改良實習起見理合檢同原件備文呈請鑒核准予令行沿海各縣並轉咨沿海各省分别查塡等情據此除指令並分别咨行外相應檢同原表咨行貴省請煩查塡見復至紉公誼等因並附表式到署准此除咨復外合戕原送調查表式令交該廳長即便依式查塡具報以憑轉咨此令等因奉此並附件到廳除分行外合亟照錄奉發表式及塡表說明令仰該知事迅速查塡具報以憑彚轉此令 
調查表式及說明從畧 
[米船户議加駁費]  
　　南北巿米業裝載米石之駁船計有一百五十餘艘其駁費向以錢碼計算現各船户以上星期米店休業同遭損失近來洋價漸長開支浩大又遭此次休業之吃虧故於昨日在南巿叙集商議加增駁費擬會同北巿磋商一致進行云 
[源豐衣莊刦案六誌]  
　　十六舖老馬路源豐衣莊被刦一案前經上海縣商會函請淞滬警察廳轉飭各區署所一體嚴緝去後該會昨接徐廳長復函云逕復者頃准　會函開據衣莊公所　稱十六舖老馬路同業源豐衣莊於七月初五日晚八時突被盜匪五人持梒進内刦去銀洋一千一百餘元一案請即通令協緝此案贓盜務穫解辦等因准此查此案前據該管警署呈報到廳當以肇災地點爲巿厪繁盛之區詎竟發現此等搶刦重案殊屬駭人聽聞該管官長防範有疎鐙捕不力業經分别嚴予懲處仍責令迅速跴緝並一面懸賞二百元函致英法捕房曁通令各區所隊一體注意查緝在案准函前因除再催令各屬上緊嚴緝務獲解究外所有此案懸賞查緝情形相應函復希請貴會查照並祈轉致前途爲荷 
[護軍使署槍决殺人犯]  
　　松滬護軍使署於昨日槍决殺人犯一名兹錄布告於下案據公共公廨解送持斧砍殺張汪氏身死並砍傷張阿龍張錫榮均致廢疾之兇犯王金福一名抄錄供摺照章呈請發課從嚴懲治前來當經發交軍法課傳集探捕及事主一干人證詳加質訊據事主張介祺供稱伊家向住公共租界愛文義路所有樓上餘屋租與充當巡捕王金福等居住民國九年五月十八日有羅有衫一件晒在露台上忽然不見伊妻汪氏囑託王金福帮同尋找不料二十日早晨王金福手持鐵斧至樓下房間砍破伊妻汪氏頭顱致死並將伊之男孩錫榮右眼女兒阿龍唇齒一併砍傷幸經同居之張其昌陳平英及伊子張錫金等聞聲起救即將王金福手中鐵斧奪下帮同送入捕房又據證人張其昌陳平英同供伊等均在張介祺家樓下居住民國九年舊曆五月二十日早晨聞房内有喊救聲前往察看始知王金福持斧向牀上砍人隨即拖住伊之右手並將兇釜奪下不料張汪氏已被砍破頭顱旋即身死張錫榮張阿龍亦袩欠傷隨將王金福連同兇斧送捕至張家晒在露台上之羅衫究爲何人竊取伊等不得而知各等語提訊王金福據供曾在淞滬警察廳三區充當巡警民國八年六月銷差復投公共租界卡德路捕房充當門差代班巡捕寄居愛文義路張介祺家那日露台上晒有羅大衫忽然不見張妻汪氏前往捕房報告捕頭呌伊代爲尋找及至次日伊要出門上差張汪氏堅不放行伊因此氣忿至第三日早晨適見樓下有一砍柴鐵斧頓起殺害張汪氏之心即持斧逕往房内猛力將其頭顱砍身死當因其子張錫榮其女張阿龍與之同牀以致亦被砍售即在牀上喊救旋經張其昌陳平英等到來將伊手中鐵斧奪下扭送捕房至張家羅衫究不知是何人竊取云云嗣據張介祺之子張錫金呈稱伊弟錫榮右目被劖成瞽伊妹阿龍牙齒被鑿全脫均成廢疾仍在醫院療治請將王金福從嚴懲等情經提該犯復加研究供認如前供證確鑿毫無疑義滬上殺人之案層出疊見實與地方治安大有關係此案該犯王金福偶因細故頓起殺機而核其犯罪行爲尤極殘忍實屬兇惡昭著罪不容誅旣據該公廨按照向章呈解到署訊供明確自應准如所請盡法懲辦以維法紀而保公安查該犯王金福持斧砍殺張汪氏身死實已搆成刑律第三百十一條之殺人罪應即處以死刑又砍傷張錫榮張阿龍均致廢疾實已搆成兩個刑律第三百十三條第二欵之傷害罪應各處以一等有期等刑十二年三罪俱發並援刑律第二十三條第一欵之規定執行其死刑不執行他刑除飭提王金福一犯騐明正身依照軍法執行槍决以昭　戒外爲此布告俾衆咸知 
[因會欵釀成命案]  
　　住居閘北新民路益興里四十一號門牌之徐宗和日前與其友人劉德洪因會洋糾葛邀齊多人與劉評理一言不合彼此行兇徐袖出利刃將劉頭部戳傷二處當由巡警將雙方拘送地方檢察廳奉諭騐訊判徐收押劉交保出外醫治俟傷愈再核在案兹悉此案連日經檢察官提案復審牽涉多人因舉諭飭補提一干人證來案再訊而劉妻張民時至徐家向徐妻韓氏恐嚇韓氏大恐背人入房解帶自縊而死迨屍子徐道榮等察悉赴救已經不及乃投地方檢廳喊寃並要求相騐王廳長據稟後諭飭將在押之徐宗和交保釋出回家料理喪事一面委派許檢察官沈檢騐員等於前日午後前往該處屍塲相騐先據道榮投稱我母韓氏今年五十六歲此次我父因與劉德洪衝突奉奉押詎劉妻張氏還不滿意每日來家向母大言恐赫施其詐欺手段我母因威逼不樑自縊求恩伸雪徐宗和供稱民人在押案下不知家中之事今日奉諭歸家則我妻早經氣絶求究許君當飭騐明徐韓氏委係自縊身死塡明屍格判屍夫具結趕緊收殮候補提一干人來廳再究昨午四區一分所飭警將劉張氏拿獲送廳歸案訊辦奉許君提訊之下判令收押候着保將劉交案訊辦 
[撤懲玩公工程員役之呈報]  
　　滬南工巡捐局長姚石蓀以本局前派工匠在靜修路通溝砌築道路夜間未在工程處用保衛方法以致跌斃行人經該處居民控經松滬護軍使署要求澈查事實處分員役奉經何護軍使令飭查復爰將工程科員司記大過一次外其疏忽之工頭予以斥革示儆在案兹將懲儆不力員役情形據情詳請何護軍使查核矣 
 
 

Page 15

 
 
[各學校消息彚紀]  
　　寗波同鄉會義校寗波旅滬同鄉會於去年秋季起創辦義務學校四所今春又添設一所學生已逹八百五十餘人其國民科四年級已届畢業經教務主任烏崖琴督同各教員考查成績得及格者四十四人昨日午後二時在該會新會所舉行第一次畢業禮會董到會致訓辭者有陳蓉館陳謙夫沈佩蘭諸君教務主任烏崖琴君報告辦學一年來槪况於製備制服及奬物品二事承會長張讓三會董袁履登等特捐欵項表其謝忱教員顏伯頴孫秉初諸君亦各致訓辭迨禮成散會時已傍晚五時三十分鐘晚間會長會董公宴教職員於會所聚餐室云 
　　通惠學校法租界打鐵浜滬紹水木工業私立通惠學校開辦巴逾十載學生年多一年本學期已逹五百餘人昨日（十四日）下午舉行暑假休業式并畢業禮計此次畢業者高等科黄麗榮等七名國民科李文郁朱綬章七十九名首由湯頌康校長報告一切並發給證書及品學並優諸生名譽奬單繼由校董顧蘭洲張效良江裕生張曉卿蔡瑞堂及職教員等均致訓詞禮畢攝影而散聞該校定於陰曆七月二十日開學云 
　　比德學校法新租界辣斐德路巿立比德學校現有學生二百四十餘人定十六日暑假八月二十開學暑假日上午爲其國民科學生武斌理等十九人舉行畢業式該校所辦之商業科暑假後改爲專修科注重國文英語算術三種於下學年始實行其國民科生自三年級始亦教授以英語云 
　　愛羣女校愛羣女學舉行第六届高小科畢業第八届國民科畢業已誌本報兹將高小科畢業生二十三人姓名錄下陳畹芳李宜餘唐在珍唐志貞楊月珍蔣文櫻馬振眉顧新慧陸綴雯潘春蓉葉祚筠陳鎭家陳蕙芳朱培貞王玉琴顧妝梅鄭麗貞孫祖娥錢惠珍凌其淦諸葛珍袁英衛瑞漢國民科姓名從略 
　　珠玉業學校侯家路珠玉業學校昨日舉行四年級畢業式並暑假休業禮校長張文棣主席首席校董張秉鑫偕同董事鄭雲芳陳養泉程心伯王友松職員王蓉初許簡奎施翔麟宗杏林金麓伯等分任招待及佈置一切二時三十分教員施天魯陳志涓王靜孫姚稚魯督同各班學生整隊歡迎各界來賓全體教職員及來賓齊入禮堂向國旗行三鞠躬禮教職員及向學生行畢業禮全體學生唱校歌校長致訓詞教職員訓詞四年級生唱畢業歌由校長發給交憑首席校董發給奬品畢開始游藝（一）歡迎歌（二）來賓戈朋雲等演說（三）學生謝詞（四）來賓游藝（尚武拳術研究會各種國技均該業同行）（五）全體學生表演學藝（計十六種）（六）攝影奏琴茶點而散 
　　洋涇巿第一女校浦東爛泥渡洋涇巿立第一女校於昨日上午十時舉行第三届畢業禮由巿經董劉頡雲給憑行禮秩序如下（一）摇鈴散會（二）職員引導來賓入席（三）學生入席（四）全體起立向國旗行三鞠躬禮（五）唱國歌（六）校長報告（七）巿經董給憑并訓勉學生（八）職員訓話（九）來賓演說（十）畢業生謝巿經董行二鞠躬禮（十一）畢業生謝諸師長行二鞠躬禮（十二）學生唱送别歌（十三）學生對畢業生分别禮末職員引導來賓及全體學生往左近倪家花園内攝影而散 
　　美術專師暑期學校上海美術專門學校與上海專科師範學校全辦之暑期學校報名者已逹百人添聘周勤豪任木炭畫姚琢之任梵阿鈴定今日（十五號）開學明日午前九時借西門外林蔭路上海女子美術學校内行開學禮届時尚有管絃樂及梵阿鈴獨奏以佐興味并歡迎來賓觀禮云 
　　朝宗學校大東門外中華路南巿立朝宗國民學校男女生有一百九十餘人定本月十六暑假並有男女生九人畢業八月二十開學 
[試驗小學教員之科目與時間]  
　　江蘇第四届檢定小學教員第三路主試臨時委員賈季英第三號布告云兹照江蘇檢定小學教員試騐規則第三條第五條將逐日試騐科目時間開列於後希受試騐各教員一體知照特此布告 
　　計開七月十五日上午七時點名給卷上午八時至十時試高正國正國助高專國專各教員教育學一科十時至十二時試高正國正國助各教員數學一科試高專英文一科下午一時至三時試高正國正國助修身一科試高專國專圖畫一科三時至六時試高正國正國助各教員國文一科試國專手工一科十六日上午七時點名給卷上午八時至十時試高正國正國助歷史一科試高專國專音樂一科十時至十二時試高正國正國助各教員地理一科試高專國專體操一科下午一時至三時試高正博物一科試國正國助理科一科三時至五時試高正各教員理化一科以上各科之試騐除國文一科試一題圖畫一科試以學理兩題並毛筆畫二紙外其他文科分别高正國正高專國專均試以四題國助則在國正四題内聽作三題十七日上午七時點名給卷上無從演習照試騐規則第十二條變通辦理於各教員報到時先發教授案表格俾資研究至是時命題試騐以代之 
[武昌高師及商專招考新生]  
　　江蘇教育廳招考武昌高等師範及高業專門學校新生（一）招考日期八月十日（二）地點南京八府塘省立第一中學校（三）報名處教育廳八月五日截止（四）報名手續繳半身四寸相片兩紙履歷一紙並騐畢業證書（五）考試科目高師分國文史地部英語部數學理化部博物地理部各試國文英文歷史地理理化數學博物等科目商業應試國文歷史地理數學英文物理化學等科目（六）取額高師二名商業三名至五名 
[美術展覧會閉幕紀]  
　　上海美術專門學校十週紀念繪畫展覧會定期舉行十日自本月五日起至昨日已爲開幕最後之一日至下午六時閉幕總十計日以來參觀者共一萬餘人云 
[令催趕解振欵]  
　　上海縣沈知事近奉松滬護軍使公署令開案准北京督辦振務處郵電開以各屬經募振欵除已經籌解外尚有未解振欵應速滙解以應災區實濟等因一案令即遵照妥速催促趕爲滙解等因到縣後經沈知事查得此項振欵已經繳解者居其多數惟尚有延緩未經措繳者應行分别函催迅行繳署以便彚集趕解災區云 
[檢查印花稅將次結束]  
　　今届夏季印花稅大檢查以來迄逾一月現已將次結束所有各區署所豁境内店家簿摺未將印花貼足致被廳縣稽查員協警查出者即將前項簿摺帶回該管署所存留以待飭傳處罰去後旋據各該店繳呈罰金當將簿摺領回遵章加貼其有未繳罰金之簿摺依然存候迭次飭傳未到現徐警廳長以現正趕辦結束未便再任稽延爰特通令各該警正佐遵照務將未繳罰金各店户之簿據摺子等應分别呈送來廳查核以便由廳飭傳各店執事來廳照罰然後着將證物領回依法貼足外所有已繳之罰金數目令即分别另案造送以資查考 
[證劵物品交易所消息]  
　　上海證劵物品交易所巿場揭示第三百十八號云統益紗廠所出之金雞牌十六支棉紗重十磅六二五審查結果在標準以上兹定比較標準品加元二兩自八月期起加入等級表交割時一律適用又第三百十九號云凌養吾君來函請求補充第一百八十七號證劵現期經紀人邵愛甫君來函請求補充第一百六十一號證劵現期經紀人均經本所承認自七月十四日起凌養吾邵愛甫兩君准予專做證劵現期買賣 
[女工溺斃之免驗]  
　　閘北义袋角黄平康之擺渡船前日清晨在蘇州河内與陳阿大之花衣駁船相撞船上渡客紛紛落水除救起外溺斃紗廠女工李小狗子已紀昨報兹悉溺斃者尚有一女工陳龍女前日由淞滬警察廳水巡隊函投地方檢察廳稱今晨天將黎明時义袋角浦中有黄平康之渡船載得紗廠工人渡浦遭陳阿大之花衣船撞沉當塲溺斃十二歲女子李小狗子九歲女孩陳龍女二口經人將二屍撈獲其黄陳兩船户業經敝隊拘押應請貴廳派員蒞騐等語王廳長據報後於下午委派許檢察官沈檢騐員前往相騐當據李德興到塲訴稱我女小狗子今晨前往紗廠做工遭陳阿大之花衣船將渡船撞翻以致我女落水溺斃死得可慘請求免騐又據陳正有投稱我女名龍女與小狗子同往紗廠做工慘遭溺斃懇求免騐情願自行棺殮惟求與女伸雪許君准之諭着分别趕緊收殮候水巡隊將陳黄二犯解送來廳訊核許君遂返廳稟復昨晨該隊備文飭警將陳阿大黄平康二犯押送到廳當奉許君提案研訊一過判令分别收押候傳到二干人證再行核辦 
[吳淞鎭發生攔刦案]  
　　前日晚間楊行鎭和盛昌南貨店飭司解洋至淞付於裕昌老店該司行經淞鎭西巿泰興庵東首突遭土民數攔阻去路當將該司拳足交加而又抄搜肚兜内現洋二十五元鈔票二十五元刦取而逸該司身受重傷後由裕昌得悉報告六區警署立派長警等前往該處詢問出事情形探悉就近之楊林根亦有關係即將楊拘至署中詰據聲稱搶刦時尚有多人當派巡官帶警士數名至紗廠一帶捕拿該處有向爲扛夫者數人見警署人員到來即泅水逃往對岸而去求曾拿獲後將關係人葛小香拘署昨日下午署長劃樹棠已將楊葛二人解送淞滬警察廳究辦矣 
[下電車跌傷殞命]  
　　甬人吳平記前日下午乘坐電車至老垃圾橋北塊車未停妥急於下車以致跌傷腦部當經巡街捕查見車送醫院醫治無效延至昨晨身死由院知照捕房飭探將屍舁入虹口斐倫路騐尸所報請公共公廨中西官詣騐旋由尸戚季雲卿投公廨第一刑庭聲請免騐奉兪襄讞與美約副領事照准諭季自行棺殮 
[汽車撞傷行人]  
　　浦東人張阿毛年十五歲昨晚八時許在法租界愛多亞路二洋涇橋塊遭某號汽車撞傷　腿等處跌倒於地由大自鳴鐘法捕房一百八十四號華捕到來雇人力車送往仁濟醫院醫治一面帶該汽車夫入捕房請究 
[婦人服毒自盡]  
　　吳淞平原巷木匠張阿大之妻年僅二十餘歲近因張在砲台灣建築某項工程稍得獲利遂在滬出洋數百元娶得一妾其妻得悉與夫吵閙旋即吞食自來火五盒恐不致死又飲高梁燒酒至一週時腹痛如絞坐臥不安始倩西醫灌救據云受毒甚深兼以飲酒難以挽救延至昨日已殞命矣 
[滬寗車撞傷牧童送院醫治]  
　　前日滬寗路在安亭陸家浜二車站之間有一牧童被由寗開滬之十號快車撞斃曾誌本報兹悉鐵路局據陸家浜站站長報告此童被車撞傷未死現將傷人及其父伴同乘貨物車至蘇州送醫院醫治云 
[昨日公共公廨訊案紀]  
　　昨晨公共公廨民三庭由李襄讞會同荷副領事訊理荷商控告華商民事案三宗如次（一）金隆洋行訴茂德利鐘表公司不理金手表價案前經判决原告勝訴兹原告律師到堂請求執行被告律師亦到堂聲明因賬目尚有不符之處故未遵判履行「結果」據被告稱六月四號堂諭賬目有誤等語着兩造將賬目在本廨檢察處核對清晰改期一禮拜再行核奪（二）通海洋行訴大同源紙號經理廖家鈺定紙不出請追損失案前經判决原告勝訴兹係被告請求復審「結果」被告海德禮律師請求撤銷判礙難照准限期兩禮拜執行堂諭（三）荷華洋行訴上海儀器館定貨鉛筆不出請追損失銀三千一百八十五兩二錢一分案「結果」改期訊理民四庭由關讞員會同英包副領事訊理（一）毛全泰號訴吳傅棠不理票銀案「結果」應着被告即日繳洋一百元餘欵分三個月拔還如違抑追（二）孫昌盛訴安季祥胡鏡清不還股欵案「結果」被告限十四天先繳洋二百元餘欵分三個月拔還（三）元甡莊等環訴吳士廉倒欠各欵案「結果」准照理賬員報告書第五項辦理（四）張稚卿訴陳昌坤不付地租案「結果」被告繳案洋六百充　元給原告領去着再付一年半租金嗣後按期照付 
　　又午後民四庭由陸襄讞會同日田副領事訊理（一）沈輔倫訴張國賢不理押欵案「結果」被告應備洋一百五十元將質於原告之金表一隻贖回堂費歸被告負擔（二）李夢弼代表韋姚兩人訴姚祥堂不理押欵案「結果」被告應於一個月内備洋三千六百四十八元將抵於韋祿泉姚新記之田單贖回抵押據附卷堂費歸被告負擔（三）婦人王楊氏訴王江江不理欠銀案「結果」被告無故不到應准原告謂求即時判决着付給原告銀二百兩堂費歸被告負擔（四）陳有富訴沈晏卿不付票洋案「結果」被告應付給原告洋四十八元堂費歸被告負擔（五）富堅卿訴唐衡舟唐　氏不還借洋案「結果」原告請求駁顺堂費歸原告負擔借據等附卷（六）邵光甫訴吳樵茗不還借欵案「結果」被告應於十四天内償還原告本利洋六百五十六元堂費歸被告負擔民三庭由關讞員會同美約副領事續訊婦人翁羅氏延甘維露律師聲請給諭執管其故夫翁金奎（即解金奎）之遺產案「結果」展期再訊 
[馬路小工霸阻工作押五天]  
　　公共工部局工程處管工西人直邊萬指控馬路小工王小三於前晚在虹口海司格路霸阻全體工人工作等情昨晨由哈爾濱捕房將該小工拘解公共公廨請究首由捕房代表費斯福律師上堂陳述案情次由華探尤雲卿西探駱司相繼投案稟稱十三號夜八時餘得到管工西人電話報告工人罷工即馳往查察其時各工人麕集於海司格路華租交界之空地上向詢此事何人爲首羣指王小三是以將其拘案云云並由該管工西人與華人金雲到堂證明當時情形又據朱雲泉投稱昨在海司格路工作時被告前來迫令停止我不願被告遂打我一拳並被將藍布短衫扯破等語質之王小三供做工自早至晚辛苦已極乃管工西人尚迫令連做夜工如不遵依則將日間三角八分之工資内扣除一角且不給夜膳充饑故各工人皆不願再做等語該管工西人聞王供詞即再上堂聲稱近以工作緊要故令加做夜工否則即須扣罰工資一角查被告做工祇有一天當前次楊樹浦馬路小工罷工時亦係被告所倡應請嚴辦云云張襄讞核供商之美奥副領事判王小三拘禁五天示儆 
[鴇婦親生女准予領回]  
　　專查妓院之三十五號西捕與八百廿五號華捕昨晨協解漢口路二百十六號門牌妓院内鴇婦陳萬氏與九歲女孩陳桂英到廨稟稱陳鴇因容留幼女陳桂英故違禁令因將女與陳鴇一併拘至捕房陳鴇奉准存洋一百元保出合已傳案請究並由濟良所中西女士將陳女送案當據女供萬氏是伊母親平日在家讀書並不住居妓院等譆訊之陳鴇延律師到堂辯稱桂英是被告親生住居成都路家内要求給領云云經兪襄讞核供商之美約副領事判陳鴇罰洋二十五元充公並着具結將女領回以後不准再入妓院逮則查出併究 
[攫金挖耳押三月]  
　　通州人張明發前日在南京路攫取婦人陳汪氏金挖耳一支圖逃經氏鳴捕追獲人贓帶入捕房昨解公共公廨經中西官訊實判押西牢三月贓交失主領回 
[烟土送還海關檢收]  
　　上海地方檢察廳以水巡捕房解送來案之烟土案十二起共計烟土七十餘斤現因該案均已判决故於昨午委派收發處書記官汪鶴年將該項烟土雇裝馬車送還海關檢收以清手續 
[介紹醫書]  
　　珠街角名醫陳蓮舫逝世後其遺著頗少近由四馬路中華圖書集成公司搜集其醫案編輯成書名爲「陳蓮舫醫案秘鈔」現已出版此書行世後有裨於醫家病家諒非淺鮮也昨承該公司惠贈兩部書此誌謝併爲介紹於研究醫學者 
[誌謝]  
　　昨承滬北廣益善堂送來臥龍丹蟾酥丸各三十瓶午時茶三十包正氣丹二十包又永濟堂送來急救丹五十包臥龍丹五十瓶當代分送誌此代謝 
來件 
[參與世界商務大會記]  
　　駐紐約領事館主事屠汝涑 
　　美國自哈定總統接任以後國内實業界以政綱已定羣相籌備將來之發展美國全國製造家公會旣爲美國實業界最大之機關於此頗欲推廣美國製造品於世界各國遂乘其乘二十六次年會之便函請各國駐美大使公使來會演說並設商務問詢處凡關於商務上之印刷均分别國次設案陳列並於案前設座延請各國駐紐約之領事館或商務委員處之代表臨席以資應答各製造家之問詢藉以互通聲氣也該公會年會假座華爾道府大旅館自五月十六至十八日開會三日第一日爲其本會議事美國商部及外交部均有員蒞會第二第三兩日爲各國大使公使之世界商務會議到會者計大使七人公使二十人代辦二人商務委員二人總領事二十五人領事三人訂定程序分别按次列席演說其國與美國間之商務並討論將來推廣之法各使之不能來紐約者大都以商務隨員或駐紐約領事代表之除日本大使不到會並不派其總領事代表外各國均有代表出席我國施公使因事不能到會派紐約史領事到會演說商務問詢處中國部則由余代表前往此次美國各製造家對於我國頗形注重蓋美國製造品在我國戕來之發逹固不可限量也所憾者我國駐紐約領事只爲正領事而非總領事以致地位反在歐洲及南美諸小國之後也 
　　五月十七日下午二時所謂各國大使公使之世界商務會議開始聚會所謂商務問詢處亦同時在邊廳就席各國領事及商務委員代表陸續蒞其國之座美國商部之國内外商務局亦派代表到場我國座之兩旁爲智利與哥侖比亞兩國（依字母排列）余與兩代表正言談間美國各製造家來前訪余者甚多有一年髦者與余握手謂曾於二十五年前往中國遊歷極愛中國余謂余樂聞此惟今日之中國與二十五年前之中國截然不同彼謂六年前亦曾經過中國一次各種更新事業彼已見及頗贊我國進步之速云云其後來訪余者甚衆有一來自中美之吸水機製造家謂彼雖與中國無商業上之關係然頗願與中國人結識遂介紹其紐約分公司經理與余且謂凡有接洽事請余優待余謂此必當然凡關於我國之各項問詢竟可隨時下詢定竭努力也其餘各會員大都與余握手表示其歡迎中國之意其於他國無若此之殷勤也 
　　問詢處各國代表之就席並非全體　商業各國及歐洲新立國外只我國而已蓋我等對於中美商務上頗具有提携之精神而於此項國際上之集會更欲參與以期聯絡感情而顧全自已體面故盡其所有關於商務上之印刷陳列其間而於各項問詢皆盡我所知以告之其不知者則允爲調查答復庶盡我代表之職而不貽笑於外人然以余於此二日中所見所聞有實堪爲我國愧者謹爲我國人言之 
　　我國關於商務實業各印刷非不多也乃印刷者因不知駐外領館對於商務上之重要咸不與寄以致此次該公會函請將關於我國商務實業之各印刷送會幾無以應而關於我國普通消息之各印刷如年鑑商務誌等不但無英文之印本即中文印本亦無之故此次陳列只得將美國駐華商務隨員所著之「中國商務誌」兩册英人所著之「中國年鑑」及美國商部所發刊關於我國之各印刷如「中國貿易情形」「中國幣制」等書送往之至我國之英文印刷只有海關貿易册與交通部之鐵路统計而已 
　　我國實業較之美國極爲幼稚固無庸述而對於海外貿易尤少注意此次集會頗有見上海香港各外報所印之行名簿而輒詢余何以中國之進出口業均操之外人而不自爲之此項問題極難答復其原因旣極複雜且又非可與外人道者故余答辭大都爲我國近年發展此業者頗多來美經營者已有之日後必更將擴充也 
　　次日余在該會問詢處與一會員談論我國海外貿易事彼詢余曰我國製造家何以不來美調查商務情形以改良其貨銷運來此余以知其與我國有實際上之貿易不能以常語敷衍之遂作理論上答辭謂我國製造家供給國内已極忙不暇顧及海外貿易如美國製造家在前二十年之無海外貿易志顧者今日我國已察世界之需求故漸發展此項貿易云云實則世界之需求固非自今日始四五十年前我國之絲茶固爲世界所需求者也今日世界需求絲茶之量固未稍减而我國絲茶之出口乃大減於前其理由在我之不能改良貨物以適其用固彰彰矣 
　　又有一美國綢緞製造家與余談及我國綢緞事謂我國織綢法宜加改良如樣式尺寸質地均宜察美國人之所好而製造之必可得大宗銷路蓋我國絲質極好若製造得法可大勝於日本綢而盡奪其銷路云云余謂余當報告我綢業界彼又謂本年二月間絲綢博覧會中國只有絲業團與與而無綢業團殊爲可惜余謂此係我國方面誤以爲絲業賽會之故惟余信我國綢業界必將派人來美調查以期擴充銷路也 
　　余又遇一製皮帶之製造家與余談論甚久彼謂美國製造家應注意中國巿塲蓋以中國人民之衆其所需現世科學所發明之物品甚多一旦巿塲大闢其銷路將無限量余謂誠然惟美國商界宜捷足先登否則恐落人之後彼謂極是且以現時中國之外人貿易情形言之中國恐將爲世界各國商務競爭之中心點一旦决裂即爲世界之商戰也余謂此項險象固已發現惟我國人同時亦在推廣實業前務若其實力能足以維持大局則此項競爭可免决裂彼極謂然並加奬語而别 
　　其餘各會員來遞片者甚多談讑各節不勝具述兹已擇其與我國實業商界有切實關係者錄之如上余以爲此項集會足以徵美國實業界之自强不息我國實業如此幼稚更應亟圖發展方法特書此以供國人之參考而鼓勵其進取之心讀者如有所問詢請隨時函致余定如此次在該會問詢處之待遇美國製造家者待遇之自知愚庸不能盡答厚意其不知者定常調查得之也至我國關於實業商務之各印刷尚望各界隨時寄贈藉以推廣我國商務不勝盼禱函件請寄駐紐約領事館中也英文住址如下ＣhineseConsulateNewYufkCilyUSA 
雜評二 
[江蘇水災與水利（訥）]  
　　江蘇素稱膏腴之省然自前清末季以來常鎭等數郡偶患霪雨即告水災雖未必皆成巨荒而農民之因此受損歷年已不少矣今次大水據省暑消息呈報水災者已有十餘縣當此米價高漲之時又呈此種險象人心之恐慌可知地方人士每於災象旣成之後奔走以謀補救而不能於未災之時研究其受病由來爲百年根本之至計此各省之通例也江蘇之研究水利者現正不乏其人倘於此等顯然之禍桑梓切膚之害尚不明其鬱塞不洩之原因急爲對症下藥之醫治則又何能言水利上全局之大計哉 
公布欄 
[江蘇高等審判廳]  
　　民庭判决馮張氏與喬維臣爲確認所有權涉訟控訴一案（决定主文）本案控訴駁回石惠椿等與宣李氏爲婚約及賠償損失控訴一案（判决主文）原判關於石惠椿賠償婚費及訟費之部分撤銷石福寶應償還宣李氏衫褲鞋襪洋六元石惠椿石福　關於婚約之控訴駁回本審訟費石惠椿石福寶魚擔十分之七宣李氏負擔十分之三姚同春與潘金照（即潘留）等爲田產糾葛控訴一案（决定主文）本件控訴狀應序撤銷控訴審訟費歸控訴人負擔吳蔚臣（即奥渭臣）與黄學禮爲抵欵涉訟上告一案（判决主文）本件上告駁回上告審訟費歸上告人負擔以上七月十四日 
[江蘇高等檢察廳]  
　　批王槐呈一件爲請　先養用　呈悉仰俟有相當缺　時再行　　辦理此批七月十四日 
 
 

Page 16

 
 
   
 
 

Page 17

 
 
   
 
 

Page 18

 
 
自由談 
閒話 
[英倫風俗叢談（六）] [  汪振聲]  
　　此間普通人家其家庭之中譬如有夫妻二人子女數人夫有職業子女或有職業或在學堂讀書早出晚歸惟主婦一人在家掌熟飪縫紉之事至於僱用僕婦司此種事者則在中人之有殊不多見一則英人除豪富外均尚勤儉二則僕婦之價殊高（每星期約在一鎊及鎊半之間約合中幣每月三十元）三則其家用之預算與中國略異也若平常人家其器具陳設之講究在我人之眼光中似乎與其職業及生活伏况不甚相稱譬如最下等之人家如工人小工之類入其家則亦有客室會食室且均布置井然客室中有睡椅壁上有照相屏地上有地毯較之中國工人之家庭殆有天壤之别其在稍高一級如商店書記管理員等類則家中之陳設更爲講究客室中遍懸畫屏火爐簷上滿置磁器坐椅均中置彈簧蒙以絲絨餐室中亦相彷彿廚架之上尤遍陳鍍銀之食器（非作日用以爲美觀而已）飯時刀义光潔其觀瞻勝於中國之大菜館多矣而考其人之職業則第三等而已又如主婦終日勤營洗抺烹調丈夫回家之後或助其妻整理屋前後之小園如妻有疾或外出則洗滌烹飪又均丈夫之職時或遇有閒暇則夫婦同出散步或同觀影戲彼時其婦衣服之華麗萬不料其在家操作固極勤苦也（英國女子穿着之講究遠勝中國男子則不然故男子之身分職業頗難以其衣飾爲定評譬如夫婦或兄妹二人仝行其婦或妹之華麗適以襯其兄或夫之樸實不知者不能知其爲夫妻兄妹也） 
筆記 
[全義記（中）] [  西雲]  
　　馬不聽竟因恨成疾遂致不起臨終揮涙語馬曰不信忠言致有今日惟一家弱小有故人在當不致流離失所所愧者婚嫺早訂辱没君女矣一言一涙氣絲僅續朱生含涙應之而馬已悠然逝矣馬生旣殁朱處此地位肩負愈重遂不時周恤其家且延師課已女並留祺年伴讀督責極嚴而祺年與琴仙竹馬青梅兩小無猜惟婚姻之約皆未知也朱生枯坐室中偶憶往事輙不勝隱憂蓋旣悲故人之含寃以殁復傷弱壻之式微以是愁眉莫展乘隙語其婦曰故人寄託之重夙夜深思每恐辜負之奈何今祺年學業精進或有苦盡甘來之望然欲振門楣未必指日可待吾女嬌養旣慣他日恐不能樂其所貧豈不益增姨之重憂反負泉下人之委託乎婦曰所慮誠是但勢已至此將何術以解之朱曰逹人處事惟實是求苟問心無虧人言亦所不恤我意擬爲祺年另婚琴仙他嫁於計較得明逹如姨當不致非難也婦曰姑緩商之移時遂以所議告其姊姊明知意有所屬自念受人者常畏人又無以塞其言遂不得不俯首從命惟細味其語不覺柔腸寸裂撫子大慟矣斯時適有曹氏先代嘗宦於漢　家居於此有幼子未娶意在擇淑德者微聞朱有女甚慧即倩人委禽朱含糊應之猶未决也嗣得解馬氏舊約即重訂新盟旋行聘有期矣先是姨愛琴仙殆如已出至此落漠之情判若兩人琴仙大異然亦莫測其所以也後新歲拜賀姨家遂直陳曰甥女幼時承姨撫頂鍾愛邇來若有不嫌於甥女者然不知有何過失乃凟罪於姨幸乞明示俾釋疑團 
雜談 
[二樹居贅談] [  質菴]  
　　青溪葉袖東明經昌陛於蒙爲同門而蒙之學詩實明經所授故以師禮事之明經游學東瀛時以詩投梁任公任公方主新民叢報得詩傾倒備至爲采入飲冰室詩話即署名夢梨及江蘇一少年者是也蒙嘗手錄明經詩稿兹爲摭拾一二以公同嗜懷郭頻伽云美人湘浦抽情遠秋水吳江洗眼明題吳梅村詩集云魯連有海逃秦帝蜀妓何心到魏宫將至蘇州口占云蘆花指籪初徵蟹稻葉埀隄半飼牛答船家小兒女云餉我紅菱求說鬼指將明月與談天略憑學理翻陳說敢用讕言誤少年别孔夫子云小生今日乘桴去了郤尼山未了緣長崎懷朱舜水先生云便擬單句辭漢闕空教七日哭秦庭與漢臣同登凌雲閣云休援雁塔題名例且說龍城飛將來落花云小别偶經無量劫他生重遇有情人夜坐云燈前小立驚秋早病後沈吟得句遲中秋云蛇行草澤聲如雨雁墜雲天冷帶霜自題東游詩稿云他年斷簡殘篇裏幾個書生是古人明經言詩以性靈爲主故即運用典實亦靈活名雋不涉艱澀一流謂非詩人之詩不可也 
瑣錄 
[小談話] [  芙孫]  
　　人好比一只鐘鐘的機械進行就是人的血脈流動鐘的機械壞了還可以修理人的血脈停了那就没藥救了唉人還不抵一只鐘 
　　將嫁的女郎眉梢眼角間有一種說不出的風韻儘足供文人作詩意的好資料文人呀你要做詩委實不可錯過這絶麗的美術品 
　　病人噎了氣家人總要噎陶的大哭唉他曉得人世的煩惱墮地的當兒他自已已先呱呱的一哭他這時已經飽經人世的炎凉安安穩穩的一瞑不視的去了與世無爭却省了許多煩惱你哭他他笑你咧 
　　天眞活潑力圖上進的好孩子瞬眼便變作委靡不振的情蟲容光絶代天然佳麗的美嬌娥瞬眼便變作鷄皮鶴髮的婆子飛也似的光陰再也挽他不住這兩件事可算是最傷心最慘痛的變化 
小說 
[社會小說衆醉獨醒（三八三）] [  瞻廬]  
　　第五十七回得警報夫妻喪膽酬香願叔嫂失蹤 
　　那時船户也上前報吉說少奶奶和小少爺上山只帶着老媽子小丫頭同去不用我們跟隨强徒刦奪情形我們都不在場求老爺明察邦平尚没答話裏面小丫頭喊將出來道不好不好太太得了信息哭得暈去了邦平急怱怱的進去瞧娘子臨走時叮囑青巖道老夫子今天别出門少頃尚有要事相商青巖諾諾連聲暗思你和我商議恰似生病人和鬼商議略施手段便把你攙入鬼廟怕不大大的揭去你一張皮不表青巖自回書房等候消息再說邦平到了裏面却見娘子哭倒在床旁邊丫環傭婦都在那裏揉胸脯挼人中連喚太太醒來邦平自思本掙着萬貫家財誰料家庭多故竟糟到這般地步不覺號啕大哭（可以醒矣）一個丫環勸道老爺别哭你看太太眼睛轉動不多時便要回轉氣來邦平止了哭也隨着衆人連喚太太醒來娘子不過一時哭悶了經這千呼萬喚果然漸漸甦醒他見丈夫立在牀頭便哭着說道我和你都是四十以外的人只有這一點親骨血現在郤到那裏去了我這個賢慧媳婦三貞九烈人人稱讚怎麽被强徒搶去說到這裏又回不轉氣來虧得小丫頭趕緊揉胸才不曾暈去回過氣來又指着邦平哭道我是個没脚蟹呀得了信息除郤痛哭甚麽事都不會斡呀你是男子漢大丈夫呀媳婦兒子被人刧去你便該報告官府央託張中將龐旅長調齊人馬趕快到上方山去救人呀你在這裏陪着我哭哭天哭地怎能哭得出媳婦兒子來呀在這當兒房門外一陣哭聲卻見一個婦人掩着面闖進房來僕婦等都喚一聲柳家舅太太來了原來柳家那邊早有船户去報信小賓不在家裏他娘子得了信息慌得屁滾尿流也不及去通知小賓便哭哭啼啼一口氣跑到劉公館不待通報直闖進上房來見過邦年夫婦也没有别話說口口聲聲只說趕快救我女兒邦平尚不曾答話小賓娘子早扒在地板上撲通撲通的磕着響頭邦平連忙答禮 
餘瀋[  豁安]  
　　於寥落寒山蒼茫古本中建百尺樓讀萬卷書不賣文而爲活但有酒便學仙自有生民幾曾修到 
　　以五花馬千金裘易美酒而醉屠沽非富貴神仙不能可見神仙而不富貴亦難暢所欲爲而况人乎而况人之常者乎 
 
 
 

Page 19

 
 
   
 
 

Page 20

 
 
常識 
常評 
[石器時代之遺物] [  老圃]  
　　吾國醫學最古蓋發源於石器時代當時尚無銅鐵器管子言母赦者痤睢之礦石知割治外症用石器戰國策扁鵲怒而投其石蓋針治内病用石針南史王僧儒曰古人當以石爲針必不用鐵說文有此砭字許愼云以石剌病也東山經高氏之山多針石郭璞曰可以爲貶針春秋美疢不如惡石服子愼注云石砭石也季世無復佳石故以鐵代之耳僧儒此言甚確然謂季世無佳石則否實由季世知鍊金之術耳人類最初之兵器亦以石爲之禹貢荆州梁州皆貢砮國語肅愼氏貢楛矢石砮定以石爲箭簇獵器亦以石爲之以石箸於綮謂之磻戰國策所謂被礛磻是也農器亦以石爲之釋器斫謂之　說文作　此大鋤也而　从石知古人以石爲鋤樂器亦以石爲之古者母句氏作磬此爲石樂實最初之樂器雕刻所用之具亦以石爲之治玉之石謂之厱淮南書謂之礛諸可以攻玉之石謂之厝詩鶴鳴謂之錯當時未知用銅鐵故以石治玉其字皆从厂厂者山石之厓也凡以上从石从厂諸字皆行於石器時代則知中國在石器時代已有文字也 
法制 
[國民直接立法] [  伊耕]  
　　民治國國民有參政權故有代議制度然近今政黨發逹立法機關爲黨政束縛未必能適符民意於是而有國民直接立法（Ｄirectlegislationbytbetbepeople）之說以相抵制國民直接立法之運動美國發展極速已有二十餘邦實行此制其故（一）因國民漸漸不滿意於代議制（二）因立法機關怕負責任也吾國現當省憲風行之時直接立法一層尤不可不知爰分述之 
　　國民直接立法者即凡屬選民依一定之方法可以制定法律可以否决議院議决之法律前者曰創制（lnitative）後者曰複决（Ｒeferendum） 
　　（一）創制「即制定法律」凡公民皆可以草定新律或憲法修訂案起草以後即徵求若干人署名贊成（署名人數之多少另有規定）人數已足額即將草案呈邦政司請其具證明書一紙證明署名人數已足然後在届選舉投票時提付各選舉人投票表决亦有召集特别會票决者（有數邦則在投票前由上院議長搜集贊成反對兩派之議論印成通告寄與各選舉人此法尤足以引起選舉人之注意）得有過半數之同意票此項建議即成爲法律立法院不能修改或取消行政長官亦不能否决或提出疑義若不得過半數之同意票原建議人尚得再行請願一次 
　　因其不經立法院而直接由人民投票公决故曰直接創制更有先送草案至立法院表决能通過則該案即成法律不能通過則再交選舉人公决此法曰間接創制 
　　（二）複决複决者即打消立法院之决議案也換言之即議院建議之法律雖經通過而不得公民之同意不能作爲有效也其進行程序與「創制」之程序相同先由一定之人數具名請願請求將議院議决之案交選舉人投票表决投票後若得過半數之同意票該案即發生效力若無過半數之同意票該案即打消無效 
　　此法實行之後議院通過之案件在三個月内不能發生效力使人民得有請願之機會 
　　如此辦法則遇有特殊情形迫不及待者立法院不將窮於應付乎故又爲之立一除外條件即遇戰事或内亂或金融恐慌以及天災時疫等等議院議决之案件即不受三個月之限制可以立時發生效力惟此種議案（一）必在議案本文之前詳叙本案爲緊急之理由（二）必須得兩院三分二之議員同意所以設此限制者爲防止議院濫用此除外以作弊也（乙種酬） 
　　欲知其詳可閱ＭunrostheGovtofUSA 
政治常識 
[地方稅與國家稅] [  長風]  
　　地方稅與國家稅之區别槪言之爲維持中央政府生存而徵收之租稅爲國家稅Ｎationaltax爲發展地方政務而徵收之租稅爲地方稅Lacaltax各種賦稅何者宜屬之國家稅或地方稅各國亦無一定標準須視一國採集權制或分權制而定然大槪如關稅鹽稅印花稅及郵電鐵路等官營業之收入等屬於前者田賦家屋稅營業稅等屬於後者而時勢所趨地方分權日益發逹地方發展之事業甚衆故國家稅每較地方稅爲簡易 
　　至所以劃分地方稅與國家稅之理由簡言之中央行政每從大處落墨宜於彼者未必宜於此政治宜於甲地之人民固得其利反之不宜於乙地之人民徒感痛苦故地方事務由地方自治之然一切措施必需經費故國家稅與地方稅之劃分以此且也民權發逹地方制旣已確立國家與地方自各有其法律範圍内固有之事務欲實行其事務則非於二者間各有固定之收入不可因此地方稅與國家稅乃有劃分之必要况地方事業屬於助長性質爲多自需鉅額之經費發展地方事業使各盡其利各舉其能國家同時即間接受其利益蓋地方爲國之始基基礎旣堅國本自固畫分之利有如此者 
　　我國於地方中央向無明確之界限故亦無所謂國家稅與地方稅也財政之紊亂爲各國所本有而議會監督財政之效用乃因之未顯益以連年中央之浪費軍閤之强取以吾民汗血之金錢塡彼無窮之慾地方事務日益廢弛故從清理財政正確預算各方面觀之國家地方尤有劃分之必要蓋一經晝分則中央所入有限自不能如今日之浪用而地方則有多額確定之收入一切事務必能發展民受其益矣吾人今旣覺悟省自治之必要畫分稅制尤爲今日要圖浙江省憲法草案於國家稅地方稅無明確之畫分誠爲缺點余嘗質疑於起草員沈衡山褚慧僧二先生亦謂不明確畫分是誠矯枉過正起草時爲議决所限制然可補救於憲法會議也蓋今日之中央固屬浪用然將來政府循軌必有良好之中央政府今不爲之畫分則將來中央政費如憲法費及國防外交等費從何而出耶 
　　夫政治之改革Ｐoliticalreform有三（一）憲法改革Ｃonstitutionalreform（二）行政改革Ａdministrationalrelolm（三）財政改革Ｆinancialreform是也我國時勢旣趨於聯省自治則確定劃分地方稅與國家稅誠今日之重要問題而爲留心省自治者所必需研究者也（乙種酬） 
衛生 
[生活素之種類與功用] [  楊晴康]  
　　摘譯ＨarpelsMonthlyMarchlo2l 
　　（上表係摘譯原文大意編製而成原文並無此表） 
　　食物煑熟後甲乙兩種生活素仍可保存惟丙種生活素一經熱度即被消滅故凡以熟牛乳喂兒者當加飲橙橘汁少許惟含有酸質之菓蔬如番茄橙橘之類雖經煑熟其中丙種生活素仍可保存 
　　檢性之物質可使生活素消滅故煑物最忌用碱麵食中有滅者亦宜少食 
　　酵母中雖含有乙種生活紫酒中則無火牛乳油中生活素最富猪油與植油及肉類中則無之 
　　倫敦某醫院試驗以檸檬汁與黄荳芽治輕微壞血症檸檬汁治愈者百分之五十三黄荳芽治愈者百分之七十 
　　按暑天兒童生凔癤者甚多平時多食含有乙種生活素之食物當能防免也（乙種酬） 
道德叢話 
[西方格言（一六三）] [  謝介子遴譯]  
　　君之敵令君智（意大利諺） 
　　友誼如花卉當常灌漑（英吉利諺） 
　　妒者亡而妒常存（法蘭西諺） 
　　心樂美於金多（英吉利諺） 
　　平免爭（沙隆）「Ｓolon」 
　　口冷足温可以長生（侯波突）「Ｈerbert」 
　　二人勝於一人（意大利諺） 
　　過分即太多（英吉利諺） 
　　樂之終即憂之始（荷蘭諺） 
　　希望與生俱長（英吉利諺） 
問答 
[思壎答]  
　　日前竹賢有解釋尊親屬一則鄙人以爲解釋尊親屬三字範圍太狹（篇中並未載明專指暫行刑律第八十二條之尊親屬三字而言）是以於七月二日報端以廣義解釋之（有尊親屬三字直系固得適用而旁系恰亦未嘗不可稱之者等語）今竹賢君復有所問竊以爲若指暫行刑律第八十二條面言則該條早經逐欵明白列舉本無再有答覆之必要惟旣有問爲何種親屬鄙人敢得以理論之言槪括而答之曰尊親屬者宗親中之尊者也 
　　查科刑標準條例之公布時期遠在總統頒布暫行刑律之令後有八九年年之久亦即有補充暫行刑律之效力（科刑標準條例之是否根據第二次修正刑律草案未能深悉惟可知者該條例確係現行一種法令耳）故吾人現在對於此通常之尊親屬三字不能再以該條例未公布時之眼光狹義解釋之應釋爲尊親屬有直系（暫行刑律第八十二條）與旁系（科刑標準條例第二條第二欵）兩種之區别而使一般人有所知曉也 
　　以學理的討論之结果答覆如上是否有當即希公鑒惟鄙人之答復亦盡於此矣思壎敬答 
[張夢飛答壽丞問四則]  
　　（一）重男輕女之習爲吾國通病盛行多妻主義社會上不一而足此種問題雖屬司空見慣然平心而諭殊不適於今日之世界 
　　（二）父債子還事屬應當然產業已盡無力彌補則放債者無從索逋而負債者又不能逃逋此種問題自當從長計議利息可以停止母金當分期償清如何還法視乎負債者之入欵而定若是則兩不吃虧矣 
　　（三）每日勤勞以八小時爲度過此則未免精神疲乏於衛生上殊有妨碍 
　　（四）儲蓄之法甚多欲求妥善則按月將餘存費存之銀行或郵政局旣可隨時支取又得子金之利也 
 
