# 1884 - 150 - 4904003

 

Page 1

 
 
[請各處名手專畵新聞啓] [  點石齋主人啓]  
　　本齋印售畵報月凡數吹業巳盛行惟各外埠所有奇奇怪怪之事除巳登申報外能繪人畵圖者尙復指不勝屈故本齋特請海内大畵家如遇本處有可驚可喜之事以潔白紙新鮮濃墨繪成畵幅另紙署明事之原委函寄本齋如果惟妙惟肖足以列入畵報者每幅酬筆資洋兩元其原稿無論用與不用概不寄還畵幅直裏須中尺一尺三寸四分横裏須中尺一尺六寸除題頭應空少許外必須盡行畵足自居姓氏亦須示知其畵收到後當付收條一張一俟印入畵報卽憑本齋原條取洋如不人報收條作爲廢紙以免兩誤諸君子諒不吝敎也特布 
[第三號畵報出售] [  申報館主啓]  
　　啓者本館印行畵報兩次蒙海内君子同聲許可購閱者踵趾相接應接不暇茲於月之初四日出售第三號其中繪有李傳相與法使福尼兒諸立和約圖並曾襲侯小像閱者定以先覩爲快焉再外國典禮華人罕有見聞今者馬達加斯加國女主舉行冠禮一時儀衞盛陳萬民瞻仰苟一寓目不言身遊其國爰亦繪以成圖編入下次第四號畵報出售此布 
[續論俄高立約]  
　　本報前日論俄高通商俄使臣東來先赴日本然後至朝鮮議立條約盖因日本與朝鮮往來最早且於朝鮮風土民情地形物產期廷之政事廛肆之規模無不留心察考較諸英美德意諸國僅在通商之列而不暇詳求其國俗者爲最可據故欲藉日人之見聞以探朝鮮之底藴而因於訂立約欵之時規畫久遠利賴將來無事則聯合邦交俾商民有經營之策有事則乘機觀變使國家握操縱之權因而智周慮密不得不從旁考證以定因應去取之方而朝鮮於此又安得不小心謹愼計目前而忘異日哉論中大旨盖以俄人志嚮常有包括東部之意而朝鮮北境與中國吉林東北隅實並俄之邊界而三國相錯焉視英美德意由中國海面而東不過於仁川釜山鸇山諸口公定租界建屋屬巿派撥兵船駐泊海口設領事用巡捕以資保護商民理交涉事件者更多北方陸路往來一事其約章不無小異卽以日本比之覺日本海程對峙輪帆便捷交涉事繁易啓衅端猶不若强俄增陸路之憂也吾知俄使至朝必於此處添出許多較議其以日人之約爲藍本正不止以日人之約爲定本矣夫現在四洲大局雅尙通商兵爭之事似可無慮日俄地最廣而東跨外興安嶺西伯利部七八千里之地一片沙漠荒寒磽瘠俄廷置爲外衛不屑經營物產全無滋生亦少度其力尙不能越過荒疆侵佔他國然謀國者計百年不計一日試思蒙古界碑自康熙中豎立以定疆界俄人於中朝不及查閱之時擅移而南究竟事在何年無可考證而移界之時去回部叛亂踞有伊犁當不甚近俄豈預知可以乘亂進據者而先移界以淆惑中朝藉爲口實乎亞歐之間諸國大半古國卽各屬其屬亦非朝夕之故英有阿富汗以爲印度之障俄有土耳其以爲通道亞洲之要隘英人擅亞洲之利慮俄且强盛漸以爭奪故俄土之戰必出請和保土耳其卽保阿富汗兩國得安卽印度西藏亦可皆保然俄人雖有窺西藏羡印度之志事豈一蹴可幾而所以汲汲焉嘗試者正欲收效於百十年之後也近如法人之取越南其謂越非中朝屬國者不在攻克海防時言之也十餘年前曾以要盟越土之約遺中國矣蓄意旣深則發謀必早彼時中國不逆億今日之事故墜其術中耳然則講邦交者鑒此數事亦可知苟安目前之計必貽患將來矣顧以今日之朝鮮而預絶俄人異日之謀正恐無有良法也朝人自前年經中朝戡定之後聽命上國决計通商交結歐洲引爲外輔通國之人咸知通商之利拘執古法盡屬空談物極必返變極始通屏守舊而進開化風也何必往來海外專事富强始足以言治乎此等見解目前原不敢顯撓國是而無知之人性之所近不覺入耳會心始終固執故欲盡變其風氣而猶未能也朝之民俗樸陋無比政府誅求野不藏富嚴刑酷烈民不聊生相沿數百年遂習於偷惰委靡而不揚今朝廷立意變革而禁令未攺人多疑貳一切振興之事責諸民間則通國無一人起而應者然則集大本以興大利勢必不能若僅恃官辦而國用又絀諸事無成職此之由利源不興國何以强昨本報山無棄材一條乃近日之政令也所可籌畫者無非此類他則無望豈非限於財力者然耶中朝撥兵駐守縻費浩繁朝之民不知其意無賴匪徒轉以營中爲逋逃藪遊閒滋事輙假中國衣冠此等敝風傳之日報殊失國體其餘鄙陋之事尤難枚舉綜觀此兩年中朝鮮雖有通商之名而國俗民情依然猶昔竊謂朝人旣無濟變之才而又乏能變之力諸國之約未嘗兄諸行事使臣往返徒有應酬雖欲輔助輙病未能而日本之外復有强俄假令於今日約中陰爲將來藉口藉手之謀吾知朝人亦不知其利害之何如而先事防閑也噫日人貪而譎俄人陰而忍操全局者尙勿因其與國之日多而漫焉相慶也矣 
[本館接奉電音]  
　　昨由通州電局專發電音到本舘有五月初十日諭旨三道謹敬譯登○五月初十日奉上諭前據給事中鄧承修奏叅廣東鹽運使周星譽嗜好甚深在廣西左江道任内侵蝕甚鉅赴運使任時有私更稅貨等情當諭令張樹聲等確查具奏兹據張樹聲倪文蔚奏周星譽被叅各欵或並無其事或查無確據惟精力漸敝任事爲難等語周星譽前已開缺着卽休致該部知道欽此同日奉上諭張凱嵩奏請催藩司到任等語雲南布政司剛毅着卽迅速赴任以重職守不得稍涉遲延該部知道欽此同日奉旨青州副都統着德克吉訥前往署理海英毋庸署理欽此 
[學飛笑談]  
　　兒戯之事往往無益有損昨閱美國報載有一事亦足鑒焉二月念七日有美國小孩忽思及禽鳥皆能飛翔何以人而不如鳥乃思一能飛之法欲先令人試之商之於妹妹曰鳥有翅故能飛人則安能孩曰我已思得生翅之法汝試爲之妹首肯乃取大洋鷄一對舊傘一把繩索數條命其妹以鷄縳於兩臂亦作鳥之雙翅狀以舊傘撑開縳於背上促之開窓跳出盤空而飛問背上縛傘何意則云傘可擋風使墜下時亦可如鳥之緩緩翔集也紥縛停當啓窓使之出妹一躍而出則不得上天而反以落地一腿損焉家人聞之急召醫生治其腿撻問該孩何以作此惡劇孩猶嘵嘵爭辨謂妹不能遵吾之教鼓翅而出以致跌仆非我之咎也噫如該孩者亦愎矣哉 
 
 

Page 2

 
 
[寳生船擱礁續聞]  
　　昨日怡和洋行之福順輪船由香港回滬言及初九日下午行抵舟山見寳生輪船擱於礁上潮水盛漲船身尙能活動但不能拖之使下恐係船底陷於礁上有觸損處故不得出前者福利輪船拖帶福祿登帆船前往救援將寳生船上之貨搬入帆船内欲令船身輕浮至今尙未得出險福順船見此情形遂於初十開行卽於昨日到埠云按寳生輪船於光緒八年在英國加臘司哥船廠造成下水來往中國海面尙未及兩年在怡和洋行輪船中爲最小共計船身及貨物并船内各物僅可載一千五百三十一墩長二十五丈闊三丈半深二丈二尺機器有二百匹馬力此次由港開行搭客有西人男女各一位華客八十餘位洋二萬二千元鴉片烟數箱行經汕頭又裝糖貨若干及至舟山乃遭此阨其銀兩客位等均獲援救經列前報該船旣係新製倘無大風尙不至於遽壞惟望該船主竭力施救速將糖貨等盤出乘此月盈潮盛之時得以拯救出險則爲大幸也 
[金閶失愼續聞]  
　　初十日蘇閶渡僧橋北大火一節當以該處爲通衢閙巿鋪屋雲連蘇滬帶水厪系者多曾由本舘在蘇訪事友人發電來滬卽經登列昨報續得局信知是日上午十點半鐘正茂祥零剪店樓上熨斗火星爆入學徒衣襟急切間灑落蚊帪烟燄驟燭頃刻火勢直冐勢將透頂樓上師徒數人知措手業已不及趕從窓門跳入對街某鋪内迥視店樓已炎炎上燭及摧枯拉朽火頭眴已四竄城内外水龍如電掣屋馳而至分投澆灌幸取水尙便惟街道太窄龍座無處停放有遠在渡僧橋面上噴射者有在人家屋後用皮帶繞過樓屋而注水者計不下百十架三縣及撫標城守兩中軍各乘輿馬列隊而至嚴加彈壓橋之南有兵勇堵截不准搶火匪徒混入並以便龍夫水路至正午十二點鐘火始就熄計上岸燒去徐添興土棧杭烟店洋鐵店棉花行襪鋪至小邾弄口止而藝蘭堂紙舖得以倖存下岸則自衍澤堂膏藥店錦興麵館紫雲齋香店方吉泰高粱店正茂祥零剪店張小全剪刀店及内設宋公祠陳皮老店至潘恒泰醬園風火墻而止幸是日雖烈日當空風尙未緊蔓延還不甚烈否則值此久晴物燥之際又在鱗櫛毗連之地其爲禍尙堪設想耶然自閶門城關以達橋之下塘直抵通貴橋相近一聞火警無不齊上排門紛紛搬徙有遵陸者有下河者至傍晚始一律開巿云 
[官衙失火]  
　　浙江石門縣上房聞於初六日邜刻因洋油澄炸裂焚及板壁劉邑尊趕卽披衣出視幸僕人某迅將印信搶出諸人齊來施救止焚去内房數間而息所慘者女傭三口均遭焚斃云 
[開秤日期]  
　　日前聞嘉興新絲擬於十八日開秤兹又聞攺於十二日然洋庄客尙未見到不知開秤能準期否也 
[霍英事略]  
　　霍英廣東南海縣人劉永福之舊友也平日好招搖且有勇略人皆呼之爲霍老英現年約六十而家殊貧苦去年聞劉永福屢敗法人因脩函致永福求爲照沸劉卽寄洋銀三百元俾作途費着赴越南以資臂助霍老英雖有盤費而尙少安家急切仍難遠行劉得其覆信再寄二百元霍始就道到越後劉永福派兵一千令霍管帶在霍老英得此知已應如何感激圖報詎暗與法人交通受法人賄銀十萬兩以圖劉本年二月法人進攻北寗時霍老英所統之兵皆倒戈相向意欲轟斃劉永福幸内有二百人深感劉之德潛往報信劉見勢不妙刻卽鳴金收軍以敗爲勝是夕大犒三軍與霍老英暢飮霍尙不知敗露意仍自得飮至酩酊時劉始數其罪令軍士將霍剖而爲三一交法人俾知詭計難成一留在營示衆以昭炯戒一寄粤東交霍家人前月廿四日霍屍寄到其家人見之不勝悲慘然自取死亡亦無可怨也此係粤人傳述果如是霍之死也亦宜 
[粤中近聞]  
　　廣西營務處王方伯於四月二十日有文書到穗垣請撥兵勇往西省防堵其大意謂西省額兵無幾所有添設各勇皆係新募必須勤加訓練方能調用請於東省練軍中酌調數百名前來以資捍禦等語督憲卽調綏靜營練軍四百名委副將劉清譽統帶於念七日解纜而去○長洲砲台告成者僅有二座其餘四座工程未半彭欽憲深恐曠日持久前日委員在省招士工二百名赶緊建造復購鐵鋤數百枝載之同往計築砲台者土工有六百餘人其餘各營兵亦輪流修築自朝至暮無片刻停止念七日撫憲到行營拜會欽憲欽憲將砲台形勢一一指示謂如此方得稱爲炮台猶恨時勢倉猝工程尙有將就也○念八日廣利輪船到粤載有藥彈念箱快槍三千枝交軍火局存貯○近來盜風日熾當道嚴飭各汎兵勇携帶軍械每日在於該管地方查緝夜間出入無燈籠火者必多方查問通衢大道甫及二鼓卽行關栅行人諸形不便然防範維嚴盜風或因之少息也○上憲派員在從化縣城内開局勸捐聞十五日有一七旬老叟到局與委員相見聲稱數十年來仰沭皇恩愧無以報現聞防務緊急籌餉維艱謹將產業賣得洋三百元聊效輸將不敢仰邀獎叙委員問以姓名何鄉人氏叟堅不肯言卽辭去並不取收據云 
[新絲到滬]  
　　本年湖絲比上年可多一半絲身亦好新絲到滬已有三百包洋商因外洋來信消塲未廣故新絲尙未開盤也 
[中並讌會]  
　　邵道道憲爲其太夫人祝壽連日設筵演劇宴請各官已列前報兹悉初十日仍在虹口天后宮請滬上西員凡十數國領事曁稅務司等共三十餘人並邀製造局總辦蔡釐金局總辦蘇招商局總辦唐又邀知賓十餘員上海縣黎邑尊海防劉分府會審委員黃太守翁太守曁洋務委員陳君寳渠張君翰卿鄺君容階葛君番甫程君敬吾前繙譯委員曹君潤甫等一時肆筵懽叙華員各洽其儀西饌特隆其禮梨園演綵異邦人亦樂解頣桃酌添籌在座者羣欣飽德自七點鐘入席至十點鐘後散席或謂滬上官塲宴叙而客者當以此會爲冠云 
[快船抵寍]  
　　德國購到之南琛快碰船抵滬後南洋大臣曾爵帥飭本埠製造局總辦潘　如觀察騐收潘觀察俟該船選齊中國水手預備一切已於日前親自乘輪赴金陵將該船交代矣 
[勸用自來水示]  
　　欽加同知銜署理江蘇松江府上海縣正堂黎爲出示曉諭事據廪生李鍾珏禀稱竊城廂内外每逢夏秋之時恒多疫癘甚至一巷之内十室九病一家之中十人九染攤原其故皆由食水不潔所致查城廂河道屢經疏浚水終不能清潔潮汛之至挾浦江之污穢傾兩岸之垃圾蕩河底之淤泥以致色臭俱惡食之毒留腸胃一觸時邪立卽發病生曾於光緒八九兩年疉擬城中創設清水廠章程一以備災一以利用具呈未蒙准行近見租界清水盛行凡向用浦水之戶大半改用清水其水係用沙瀝漏三次清潔異常水管直至東北三門弔橋下觀其出水甚便現在城中鋪戶頗多要用無如向挑河水之夬恐礙生計屢經該清水公司招募未肯承挑因此阻隔竊維水爲日用至要之物最宜清潔租界去浦較近居民向用浦水者猶且舍彼就此况城河之水穢惡難堪有此清水何樂不用且取價極廉城中散挑每担收錢五文若水夫躉買挑送用戶尤可便宜似於該水夫生計並無妨礙目下天時漸熱疾病漸多得能清水廣行亦可隱弭沴癘爲特叩求出示曉諭此水有益無害勸令各水夫一律承挑清水俾得城廂内外共飮和甘實爲德便再者城廂小戶每在老虎竈購買熟水而老虎竈取水尤不講究一逢小汛穢氣直冲食之尤易釀疾可否求恩通飭各鋪甲傳諭老虎灶一律改用清水如慮水價難出生願與該公司妥商格外減價務使老虎灶及各水夫利益均沾無礙生計生爲糞弭疫癘起見冐昧上陳倘蒙恩准允行則造福地方實非淺鮮等情到縣據此查城廂河水穢臭不堪入口今據廪 
 
 

Page 3

 
 
生李鍾珏請飭水夫挑賣自來水以消疫癘該水夫等仍得收其傭值事屬便民自可照辦除批示外合行出示曉諭爲此示仰城廂鋪戶居民及水夫地保人等知悉爾等須知城廂河道每逢小汛河水污穢飮之易致疾病現在自來水公司議明價值由各水夫挑買清水在民間所費較諸買用河水相去無多水極清潔並無弊病該水夫等仍得藉以餬口事屬兩利嗣後不得再有把持生事如敢故違許該地保禀縣提究其各遵照毋違特示光緒拾年五月初八日示 
[臬竈公旋]  
　　江蘇臬憲許星臺廉訪往閱海塘工程仍回滬上小駐行旌等情節經列報兹聞廉訪以省垣公事緊要已於今日回蘇矣 
[擇吉迎神]  
　　鐵路天后宮落成後業經演戯敬神諸事畢備兹聞於月之念三日恭請小東門外天后宮内之敕封護國庇民天后聖母元君法駕進宮陞座届期除各執事往迎外凡有一切儀仗均由各紳商敬助云 
[輕生遇救]  
　　前日午後虹口東洋公司碼頭有某甲投河自盡經各船戶集救並經該公司輪船擲下救命圈一個遂卽救起巡捕見之乃將某甲送入捕房不知何故輕生也 
[押犯脫逃]  
　　昨日虹口白渡橋堍巡捕督率各犯做工時有名小揚州小杭州二犯潛將鐵練解脫乘間奔逃又有未解鐵練之二犯往追其實亦思逃遁巡捕恐其一併脫逃乃將帶練之二犯先行拘回禀知捕頭立飭包探查緝矣 
[滋事責釋]  
　　前日寳裕酒店學徒出外收酒壺適與賣檀香之福建小孩相撞互相口角被福建小孩之父陳世美掌頰一下滂有全盛信局夥某甲見之不服上前向陳理論福建人忽糾集同黨數十人竟欲尋仇於信局夥卽經該局夥赴十六舖巡防局喊控局員飭勇拘獲陳世美責以恃衆滋事姑念年老着掌頰四十 
[拿獲匪徒]  
　　新閘鎭之西北往潭子眞如南翔等鎭之大道地名曰長浜係僻靜之所村庄踈落夜行者時遭匪人阻路攫物本館節經列報兹聞前夜八點鐘時有石匠某甲掮負布搭漣内皆鑿石之鐵具行至長浜地方突遇匪人四名阻住先搜其搭連繼搜其肚兠然甲毫無長物况四人中有一人口啣刺刀故甲不敢聲張旋甲乘間奪取匪人之刀大聲呼喊鄉人四面圍聚匪人見勢不佳就圖兎脫拚命奔逃被衆鄉人追獲二名交地保捆送新閘巡防局由局員派勇協同地保鄉人將二人送縣請辦 
[把持買票]  
　　客棧夥葉彩章李光有劉濟川張雨田等控稱夥等向在客棧跑碼頭接客兼代客向招商局怡和太古等洋行購買輪船搭客票津票每客價十兩零八錢以八錢爲回用與棧主均分藉此餬口近因泰安棧主方儉商同長發棧主梁應南吉星公棧主蔡星浦等合爲公司與招商怡和太古三家訂立合同凡客票專由公司向買設或别家往買則照新章不給回用據聞三棧積欠三行之銀兩卽以此項回用歸欵將來滬上客棧買票之生理統歸三棧承買情同把持而絶夥等之性命爲尋方儉理論不面方夥陳必勝一味恃蠻衆人不服扭陳送案請究祥發公棧主張梅亭等亦控泰安棧把持各情兹由黄太守飭傳泰安棧主方儉長發棧主梁應南吉星公棧主蔡星浦集訊原控人各訴前因方梁蔡等同供現在買票概無回用此乃招商怡和太古之新章伊等亦可向買並無把持各情實係葉彩章有心滋擾圖亂行規利已太守命張梅亭葉彩章投訴招商局之唐總辦一面照會英領事傳同怡和太古行東投案再行會訊陳必勝保釋在案昨晨由怡和太古兩行之西人投案初稱凡客棧前夾買票價目一律並無參差張梅亭等申訴前因并稱向來買票原有回用三家立有經摺按月結帳回用照扣經摺呈閱盖每票我等祗交實銀十兩旋據泰安棧主言向彼買票每票祇銀九兩八錢較洋行更爲便宜以致各棧均向彼買初問其故則稱如是則泰安棧之客多其間有孩子們可免買票彼此均有利益豈知今春泰安等三家向三行言伊等之生理興旺船票統歸伊等經買免致煩雜伊等三棧已立三益公司因向三行訂定合同嗣後别棧買票不給回用存銀仍須歸彼公司且三行各給免票與彼公司則派人乘船赴各埠接客輪船不收船資我等派人趁船則須照付船價如是則上海之客棧生理盡歸彼公司我等開棧者與夥友均將絶命前蒙飭投招商局已見唐景星總辦訴明緣由總辦尙不知其細隨詢問一紹興人魏姓則言果已立有合同總辦令取閱各條章程亦言非是魏姓則稱非伊經手總辦許俟查明葉彩章又稱泰安棧等並未欠三行之銀實則有心把持利已損人方儉等供招商局給我們免票係因生理多乃格外情分别無把持各情請問怡和太古兩行之西人可也西人又稱彼等買票時有欠找不清故情願任泰安等合立公司交易然祥發公等央得妥實保亦可與我等訂定合同太守然之隨限七日着覓的保與訂合同張梅亭又稱我情願現銀向買决不拖欠分毫求恩容我等買票則不致被彼把持西人又稱現銀買票有何不可太守商之翟副領事以把持本干例禁隨飭張梅亭各將現銀買票再行函致招商局張梅亭等均叩謝而退 
[醉漢闖禍]  
　　小南門外開鐵店無錫人某甲之妹稍有姿色年十八歲於十點鐘時由親戚處回家行至裏倉橋街不料忽遇醉漢三人見之以爲可欺竟敢上前調戯該女大聲呼喊幸其兄某甲亦隨在後邊聞聲趨前與醉漢扭打但寡不敵衆竟被打倒在地而某甲大聲疾呼該處商家不遠且多係無錫人居住故聞聲前來將醉漢三人拿住卽邀地甲到來詢之均係近處貿易之人某甲本欲將該三人送保甲局請究地保竭力調處以爲皆係貿易之人稍留體面故罰三人向某甲備香燭酒筵服禮而罷 
[兩造俱責]  
　　劉錦山徐萬茂投上海縣控稱有百官船一只租給傅小全撑駕往來浙滬不料於前月被陳阿海於黑夜之中乘傅不在船上擅將該船撑去求恩究追等情卽經蔣明府訊問據劉徐二人伸訴前因明府質之陳阿海供稱傳小全曾欠我洋一百五十元係陳春甫爲中立有票據因屢索不還故向傅言明將該船抵押與我况此洋我亦經手代向包振甫借來者故邀陳包一人到案爲証明府詰陳春甫包振甫供與陳同明府問傅少全供稱並無欠洋情事票據係陳揑造者况該船係被陳硬行撑去求恩明察明府謂此案本縣已經訪過陳阿海傅小全二人均有不盡不實着卽從實供招免受刑罰陳傅二人均各堅執前供明府飭將傅小全笞責至四百板掌頰一百始供實欠洋三十元明府飭將陳阿海笞責三百板掌頰始供傅實欠我洋五十元明府以陳春甫附和狡供亦飭責四十板隨卽衡情酌斷着傅還洋四十元給陳具領還船完案 
[英界公堂瑣案]  
　　吳阿狗稱蘇鄉人在滬爲裁縫因趙金堂不知何故時常向我母親借擾因母親懼他纒擾已經回籍豈知他於昨日糾同流氓七八人到我處聲言着我交出母親與論逞蠻竟欲强搬物件爲此訴捕拘趙送案請究趙金堂供别無他故惟欲向吳借洋一二元如今不敢再向借擾乞求施恩黄太守隨判趙金堂枷號三个月發頭門示衆以儆○昨報列掌血淋漓一節兹悉受傷者姓陳名安富昨投英公堂稱與徐某戯嬉起見口角詎被擲盌致傷右手甚重訴由西捕往拘徐已避匿不面旋見徐妻徐邵氏交捕着交其夫仍未交出今蒙將該氏送案請爲騐傷究辦徐邵氏供不知丈大與他如何起釁然丈夫出外不知何往黄太守騐得陳安富受傷屬實隨飭將該氏暫發官媒遣人知照其夫繳洋二元給償陳安富養傷完結○宓氏稱前因隣坊起火被累遭人攫失衣箱物件曾報捕房現由包探查獲到何阿金潘阿發陳阿美陳順卿 
 
 

Page 4

 
 
張春生杜張氏等并起原贓認明無錯今蒙送案請辦何阿金陳阿美陳順卿張春生等同供該氏囑我搬移箱籠衣物暫寄與潘阿發杜張氏家我們貪小取出幾件是實並非攫彼者潘阿發杜張氏同供何阿金等寄箱與我等確不知有甚别故黄太守商之翟副領事判何阿金陳阿美陳順卿張春生等各枷三个月潘阿發交保查明是否並不與分再行核辦杜張氏無干省釋贓交宓氏領去 
[法界公堂瑣案]  
　　前報列甯波婦人張徐氏及其長媳張陳氏至法公堂控養媳李氏被入拐去一案漆匠錢安新則供出洋六十八元由老卜娘處買來契紙遭災焚去等語翁太守飭法包探將老卜娘傳案因其住居虹口前期未經傳到張徐氏等仍然投案太守詢其領養媳時出洋若干答稱計用洋六十八元太守着退去於今日到案核斷○昨報泰昌氷鮮行王子蘭控顧衡甫用假票一節當經包探嚴頌眉將顧帶到其住處搜出僞票連根票簿四本印子十三个係年分及箝口等圖記又票面式大印一個四週雕人物者并印色缸押當票數十張一併携回昨晨翁太守臨捕房時法包探將情禀知并將搜到各物呈案太守提顧到案詰間據供假票於今年三月底做起共計用出十一張其票帋上之號頭乃錯雜亂寫故有五十餘號字樣太守謂年庚等圖章刻成者各處皆有諒係買來至票式大小之仿單印子刻自何處樣子給自何八汝籍隸何處家中現有何人答稱原籍紹興遷居南翔鎭現住董家渡家中有父母俱已年老此印出洋六元訐城内老學宮前敬業書院弄口朝南門面第一家所刻刻資兩人合出還是去年五月間所刻待刻好時黄魚船已經完竣故未用於今年始行賣出合出資者亦是行中人現在亦已歇出故無庸說他姓名一人做事一身當可也翁太守又詰其究竟何人不可妄爲誣指答稱實是先生之内姪名郭倍恩現在寍波翁太守着將顧衡甫仍行管押候訊○天和莊主徐錦章控經手人莊夥王邦顯侵吞銀兩一節案懸五月因王邦顯屢有唐三和一日不到不能了案等語故翁太守飭法包探將唐傳案詰問詎唐抗傳不到以致案懸更久今始到案太守着將唐暫押以便與王質對昨至捕房時將唐土傳案詰問　唐已挽保將所欠之銀合洋如數繳到捕房請聞釋太守謂王邦顯汝要唐三和到案今已在此卽可質對王邦顯頓口無言但稱在其帪上劃銀一百兩可也而唐三和堅稱兩次取去銀票計銀一百零六兩如何祗得一百兩太守諭王邦顯下期繳銀否則禮拜五比追太守又謂唐三和以王邦顯旣經牽涉於爾故飭法包探傳語着爾投案原爲體恤爾等生意人爾竟不知好歹不肯到案不然地甲到來必有張揚豈不與爾臉面攸關現在王邦顯之事與爾不相干涉可以不追問矣惟抗傳不到貌視公堂著仍舊管押以憑酌斷 
[餞别李君德齋回湖南]  
　　樽酒論文破寂寥已拚暮暮共朝朝興酣談到忘言處一盞青燈幾度挑怪君歸思結重重轉瞬來朝返客蹤今夜拚教同不睡僧樓休打五更鐘　臨行絮語倍殷勤相訂中秋挹桂芬馬首東瞻人去也小樓一角對斜矄本非雲散與風流異日相逢夙願酬燭剪西窻重話舊夜深同訴客中愁 
[輪船來申電音]  
　　初十早招商局之普濟輪船太古公司之牛庄輪船均由天津三菱人司之托局麥魯輪船由長崎禪臣洋行之洋子輪船由香港十二早　定輪船由天津繞灣燕臺均開回上海 
[蘇省撫轅抄]  
　　初八日江廷燮禀知聞訃丁父憂卽辭回籍守制沈志尙禀知辭奉臬憲委赴松江府屬緝捕差從九李晉祜禀知就近起復回陳楷缷署金山縣典史事回○初九日候補通判葉祖豐禀辭解餉赴都 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[上海北甫盆湯弄絲業會舘主施少泊經收項直山東江浙等處賑捐五月初四五六日約二百九十六七八次清單]  
　　廣東孩童陸光國保長生安樂由杜邠農翁來規銀十兩洋十元松　鹽厫衆友節移端節酒資由沈君善同寄順成局來十二元從吾廣葉健親丸資求父病速愈十元蓉江龍華處士保合家平安由全盛局來十元練塘同春典衆友端節酬神武帝聖葉節省二次散福筵費由在息園翁寄全盛局來八元虹口義昌成京貨號省端節酒資六元悅昌文杭莊節移端節酒資五元杭城不留名求妻病速痊移藥資四元吳琨圃由順全隆洋行來三尤九思堂爲孫安寳求病痊三元　裕泉杭庄節端陽酒資三元培富堂二元今是閒農省日用集助藥丸資由青浦全盛局來二元吳日煊保平安二元庽滬鄭人應元洋正氣丸資一元四開一元嶺南心餘力薄生由泰來洋行來一元高陽力不從心子求妻生產平安由安亭永義昶局來一元滬上無名氏一元　珊翰求母病速愈一元任　和求　過由盛澤全盛局來一元○仁和周君善夫集募正氣丸資趙霞峯先生田壽蓀太守各二十四元錢君年觀案馮少渠明府各十二元周君求　十元陳清玉觀察陳嵩佺司馬各六元沈君翼堂五元趙君愼齋紅壽廬　君陶軒周君專經周君大炳五戶各三元葉君少愚周蓮始周多姑三戶各二元又助來治度救苦丹六百位大悲咒一千遍請嚴兕五十遍石眞人寳豪十道由蘇寳順局來○霅溪青藜閣主人助自著隋朝雜詠三十本歸併助賑彩票册内以上初四日○沈就封爲慈　夏宜人六旬壽誕命移壽筵資二十元灌城李氏因次子病愈移助徤醮酬神憲資由江西乾昌局來二十元夔州顧氏求病安愈十元頴上子求同胞合家康健六元義記洋行帳房同人節移　陽酒資五元益記棧節移端陽酒資四元公記報關行節移端陽酒資二元祈慈王靈門求孫痰核卽愈一元○　垣錢唐金山如司馬代募捐無常熟無可如何人典衣資助求吐血除根　元又高臥百尺樓上人一元有心無力子變售皮大帽一元錢五百文又玉藤鐲各一隻估婦助賑彩票册○又代售助賑彩禀順天耕心堂一千五百三十一號至一千五百八十號五十　盛家浜沈吟槎一千五百十號至一千五百二十六號十七張護龍街願安子一千五百二三四五七八號六張通和坊芝記一千五百二十七至一千五百三十號四張共售七十七張計洋一百五十四元以上兩共洋一百六十六元由唐君福皆交來以上初五日○鐵甕城遺民求子由本追郭萬豐號内友來一百元嚴昭明由怡和洋行福和輪船帳房來十二元再生子移燒香愿十元漢口無名氏由泰興洋行來十元南市張月樵爲夥友病痊十元二知齋續助四月分月捐愿由杭州正和局來十元韞玉山人求諸事順遂八元洗性子潘遵先慈遺命節移誦經資五元吳中人染病勿藥䖍服仙方節移醫藥資由張寶順局來五元隱名氏三元仰山堂二元二户由盛朗心兄來東山務平堂保合多平安二元泗涇同天壽仁記端節酒資二元黔筑李霞記求平安續助二元求安生一元江每門移酬神愿一元又求妻病愈一元○元芳洋行白君玉岩代募捐册鄭懷義堂桐舟兄求病速痊二十圓○太倉繆君李豐代募捐聞承　堂王求子病愈五圓由永義昶局來○第一百九日出售助賑彩票日乘初七百六十號一張計洋二圓以上初六日 
[上海抛球場後街楊泰記衖辨理直賑捐輸駐滬總局第二十七次收欵]  
　　江蘇督辦善後局朱竹石觀察發交由長洲縣金明府辭到分撥直賑洋一千二百九十八元内有管帶撫標親兵水師營焦遊府捐廉並本營弁勇等共捐洋六十元又華亭縣楊經募徐世清堂何安遇各二十元吟梅室十元樹滋堂德馨堂楊彞訓周文瑞各八元亦政堂不留名各六元燕昌堂華蔣懷安吳雲亭吳子微蔡曉一陸冲軒各四元寂雪橋　陸發沈雲泉鄭思義張福山壽則虞張楚卿焦子鶴陳莘水鄭錫恆陸省華顧裕豐　宏通胡順泰錢寳成黄沁耕堂張餘慶堂金蘭森堂張仁壽楊敏塡施燿王祥和沈人和　進甫各二元郭秉德郭仁德天順號梅不留名楊陳保興周盛泰沈少芳胡斗才萬祥鴻德順各一元沈殿元陸瑞泰蔣慶泰合捐二元張泰興不留名金泰　合捐二元其訃洋一百八十元○靖江縣查捐洋二十元○溧陽縣朱勸助洋一百元○武進縣鹿經募雲溪書屋洋五十元貽燕堂　洋五十元亦政堂朱洋二元平野堂洋二十元共訃洋一百四十元○青浦縣莫經募新燕堂謝守農居士力不及生有心人各二元振德堂沈高東記錢樹記畢少甫章偉堂葛東谷怡怡軒守拙生守芹女史庸庸齋德見堂章月槎菩谿主人志遠軒福聚堂從我居士省吾軒抱琴道人蓮池老人琴樂居鋤經書屋去邪生貽燕堂善化堂海南人無爲居士求已生西堂主人求業氏天然生鋤月軒修德居士知本堂盡性齋收成居士有餘生各一元硯香女史無名氏崇山堂主人琴儂女史樂善從人修竹主人有心無力子還讀軒不了生空空道士在在生吾愛廬愛蓮生綠綺女史樂善書屋不留名守愚氏知愧軒糊塗生愚谿居士花甲老人延壽堂不先堂旡因士人悟道士知足軒杜氣生心空室如玉居士懷德堂不知生愼思堂聽濤居士守恆堂愛荷室肅生蕚花堂無憂居士間閒道士紫荆書屋掃葉從人營營生正性主人雪蘭女史有爲居士介介生知味室不讓生無怍生正心室了愿人了因人愛好生崇德堂多明書屋清風道人青溪道人同善居士無私道士有終生各半元共計洋七十四元○昭文　黄捐洋廿二元並經募金粟山房洋一百元馬蘭田同姪芹芬甘若洋二十一元鞋士梅十元程雪門八元周麗亭六元陳洵卿邵玉書無名氏各五元張雲濤何松茂何繩武各四元王耕餘三元郡燕翼三元金譪堂聞筠溪王聘三吳源發諸樹萱堂徐茂堂楊復興徐研經各二元蔣雲樵李椿年馮厚倫堂歸靜村顧莘田汪誠美各一元共計洋二百二十二元○崇明縣吳明府會同胡心能少尉善募海門稅署洋二十元龔容忍　龔玉森施寳善各十六元嚴三省十四元沈存仁堂十二元龔心友蔡諫益各十元祝恆裕程慶德堂陳合興各六元龔德　五元沈樹玉錢森泰黄錦成袁續薪陳大成各四元盛叢桂　振隆詹義生顧積善各三元祝寳善王經番程泰豐李述善陳裕和張德裕張德茂施積善堂沈合興徐　洲劉逸計黄仁和施德成張元昌朱少卿沈紹虞各二元劉炳華蔡留餘盛裕成袁春生各一元五角朱種德黄世德周三益郭恊興楊天茂程恆大詹四盛方有義　餘慶　金華印沛林郭兆崗耿秀如　保成周春　黄忍厚蔡鐡庭沈立齋龔錫範陶五柳表慶善陳豐泰楊和順龔民懷方存仁沈君選姚孝先吳形順崔濟南方富年各一元共計洋二百三十七元○以上統共收英洋二千二百七十一元仍由江蘇譚方伯禀奉衞中丞轉飭善後局仍按直東各半分解並由長洲縣金明府分致各屬勸募而來仰見救灾救徹之苦心感戴何可言喻惟北直賑務尙須秋收告竣而南中巿面仍未經動日麥收已届在籌勸者更覺難于措辭敝局亦擬截數祇以所發捐册如江蘇之蘇州府並崑山新陽常熟震澤松江府属之奉賢南匯常州府屬之無錫江陰宜興荆溪鎭江府屬之丹徒丹陽太倉州並鎭洋嘉定等府州縣尙未交回難巳禀奉譚方伯仍飭長洲縣金明府代催然恐輾轉需時用登申報奉懇凡巳經捐有成數者務望檢同捐册早賜解濟其未經寫齊者亦望程將捐册交回便得造報收解細總清册實爲幸甚至懇至懇 
 
 

Page 12

 
 
[光緒十年五月初五日京報全錄]  
　　宮門抄○旨兩道錄前○直督李奏爲馬頰河不宜開挖分流緣由會同覆奏摺子○又奏河工凌汎安瀾摺○晉撫張奏委署副將並飭叅將赴任片○田督丁奏委調署各員片○五月初五日工部鴻臚寺廂黄旂值日無引見○胡瑞瀾謝署副憲恩○内閣奏派騐放之大臣派出烏拉喜崇阿恩承徐致祥周德潤○召見軍機○○前大學士署直隸總督一等伯臣李鴻章跪奏爲開馬頰河分减黄流地勢未宜民情不順工費無出後患難防據初覆陳仰祈聖鑒事竊臣前准工部咨開會同戶部議覆侍郎游百川奏請開馬頰河分减　流一摺又議覆御史吳峋奏不宜開河分减一摺應令直隸山東派員勘驗通盤籌議折衷一是等因奏奉旨依議欽此欽遵知照前來當經遴派熟悉河工之候補知府吳士湘隨帶素精機器員弁馳抵海豐縣沙土河每口溯流而上將馬頰全河里　寛深又尺工程難易及直東地勢高下民情順逆逐細測量體　計歴山東海豐直隸慶雲山東樂陵德平德州平原恩縣高塘禹城齊河長清十一州縣至長清縣屬黄河北岸至五龍潭原擬運壩處所迨勘畢後又以津海關道周馥前曾委勘東境黄河上下游諳悉情形飭與吳士湘悉心妥議兹據該道府繪圖帖說分晰禀覆並先准山東撫臣陳士杰派員往勘緘請會奏等因查據吳士湘禀稱五龍潭至平原縣之鍋培口馬頰河頭計長三萬四千三百四十丈合一百九十里其間迂廻曲拆須穿過徒駭等河九道惟漯蒲兩河尙有河槽寛而不深若徒駭巴公范公趙王趙牛正岔等河寛祗二三丈深祗六七尺其無河處所須生開陸地六千二百二十丈又自鍋培口入馬頰河至海豐　土河海口卽馬頰尾閭計長七萬四千三百七十五丈合四百十三里其在德邦平原境内者口寛七八十丈深丈許在德平樂陵慶雲海豐境内者口寛不過十丈八丈深僅數尺全河併計狹淺處約有十分之七總計自五龍潭迄沙土河海口共長十萬八千七百十五丈合六百三里照游百川原奏挑寛四十又深一丈其兩岸堆土及留河灘至出土須有六十丈合共佔地寛一百丈計長清縣境佔地一萬六千四百餘畝坆墓二千八百餘塚又四十七村合三千四百三十餘戶齊河縣境佔地六干七百餘畝坆墓一千二百餘塜又二十五村合一千餘戶禹城縣境佔地九千五百餘畝圹墓三千八百四十餘塜又五十九村合四千一百餘戶平原縣境佔地七千九百餘畝墳墓四千九百餘塚又七十村合五千一百餘戶德州境佔地一萬餘畆墳墓五千一百七十餘塜又九十四村合七千七百餘戶德平縣境佔地一萬四千餘畝墳墓四千六百八十餘塚又九十八村合五千九百二十餘戶樂陵縣境佔地七千五百餘畆墳墓四十四十餘塜又八十四村合四千五百五十餘戶慶雲縣境佔地七千五百餘畝墳墓二千三百餘塜又五十村合三千四百五十戶海豐縣境佔地與荒廢斥鹵相間碍難細核約計一萬畝墳墓二千八百餘塜又四十九村合四千四百三十餘戶統計佔地七萬九千餘畝除原舊河形外實佔現在民田六萬餘畝又五百七十六村共三萬九千六百餘戶又墳墓三萬一千七百餘塜此五龍潭在馬頰河尾閭若擬開引須佔用民業之實在數目也又查五龍潭本係百年不易之險自銅瓦鑲决口黄流會入大清河東趨　溜兠　其險更甚常有漫潰上年凌汛續决三百餘丈測量該處黄河寛口一百二十丈南當雞嘴老灘頂入河心逼流北冲北岸水深二丈南岸水深六尺北岸地平又較低南岸地平七尺二寸土人云上年秋汛水漲高於平地二尺如游百川原奏建滚水壩北岸低二三尺是汛漲過水當在一丈上下又量平原縣鍋培口地平較五龍潭低一丈五尺五寸海豐沙土河海口地平較鍋培口又低十二丈八尺六寸可見愈北愈低而天津三岔河口地平較慶雲之馬頰河北岸又低九丈五尺四寸又查馬頰河北距南運河遠者百餘里近者如恩縣德州兩處相去僅四五十里此五龍潭黄河大溜僅逼北岸迤北地勢節節低下而馬頰又有切近南運河處所之實在清形也臣督飭周馥吳士湘通盤籌議不可開引黄流入馬頰者約有七端黄流自古少閘壩分水之案漢之瓠子酸棗宋之六塔二股明之沙灣皆因分水貽害後皆引以爲鑑我朝河臣靳輔建毛城鋪太谷山龍虎山天然减水閘壩皆就山骨堅土之處建立壩基下有湖蕩可歸且挑倒鈎引河以防奪溜乃不久仍多廢棄以後無敢踵而行之者今五龍潭爲極險之冲一片純沙壩基難立若欲改河北行貽害甚廣禦之不暇奈何引之此不可者一减河所經横穿徒駭巴公趙王等河九道訏折一百九十里勢必將此九河東去之路盡行堵塞挽使北趨竊恐天生地脈非可以人力亂之汎張湧至依舊冲决此不可者二黄入濟瀆以來兩岸客民久困沈實識者謂因城鎭太多未能早築遙堤之故今分黄入馬頰斜行六百三里卽新增兩岸堤工一千二百餘里官守民守均苦無力是使六百三里向不补水之逼皆無完土此不可者三黄流下游淤淺實因上游分溢過多正河水少之故若以徒駭馬頰一再分减而視攔水之遙堤爲緩圖則下游必更停淤下壅上潰恐長清以上益多漫溢此不可者四六百三里之中除舊河墾種不計外新佔民田六萬餘畝小民已苦失業且有五百一十六村三萬九千餘戶又坆墓三萬一千七百餘塚從何遷徙此不可者五自來運河不能兩行東漢以後講論紛紜辦法不一大抵合則偶治分則必壞往籍班班可考禹河雖暫分行但今昔時異勢殊未可泥古現勘濟北地勢節節低下土性鬆浮天津又低於慶雲馬頰北岸九人數尺而上游德州恩縣之馬頰距南運河祗四五十里黄河善　往往横侵驟决設使開引之後就下勢順改道北趨加以直境永定滹沱潮白漳衛拒馬三易五大河之水將見畿南全成澤國勢所必至理有固然京畿根本重地極宜重此不可者六五龍潭以下至入馬頰除原舊河形不挑外照原奏文尺核計土方應挑八百八十五萬餘方又開馬頰各段並培補兩岸殘堤應挑土一千一百三十九萬餘方　山東原估每方銀一錢五分共需銀三百餘萬兩而建滚水璣之費尙不知凡幾遷徙村戶坆墓並給地價一切更無從預估其原估築堤項下焉能節出各許經曁開辦此河當兹時勢艱難重耗巨欵興此無益有害之工殊屬非計此不可者七自開引之議起直東沿河州縣紳民或在臣處或於委員經過時紛紛遞呈籲懇免辦情詞迫切地勢旣不相宜民情又復不順工費無出後患難防實以不開爲便至游百川原奏開杜家溝分水入徒駭一節已經山東撫臣奏明秋後察看又御史吳峋條奏亟築縷堤並築遙堤創築圍堤任民修守核免錢漕兼籌帑項勘定海口取有河身考核舊河歴練賢才各節似多可行惟節目甚煩非一時所能措辦亦非直隸所能遙度如何次第舉行期於河防大局有裨應由山東撫臣隨時察酌妥籌分别奏辦除將吳士湘繪送圖說分咨軍機處工部查核外所有馬頰河不宜開挖分減黄流緣由理合會同山東撫臣陳士杰恭摺據實覆陳伏乞皇太后皇上聖鑒訓示謹奏奉旨已錄○○前大學士署直隸總督一等伯臣李鴻章跪奏爲永定河凌汎槍護平穩恭報安瀾仰祈聖鑒事竊臣前因永定河凌汎届期當飭該河道游智開督同文武弁駐工妥愼防守嗣據該河道禀稱上年南五十七號新工因一時難得挂淤河頭溜勢頗緩以致壩前積至二丈八九尺當於兩岸險工分别加廂堅整二月十五日以後漸次解凍冰塊順流而下至三月初水勢陡漲擁泥夾沙浩瀚而來仍趨重南岸沿堤節節出險新工固甚吃重其南下之十一號南二之九號南三之十五號南四之四號南五之十五號南六之十五號南七之西小堤或河流坐灣坍坎近堤或埽蟄入水北岸各汎埽段亦有蟄陷並有串溜冲刷壩擋潰坍堤根均經該河道督率員弁兵夫動用料物不分晝夜竭力搶護幸保平穩三月十三日全河冰凌化盡水勢消落蘆溝橋存底水八尺三寸具報前來除飭督率廳汎員弁將歲修疏濬事宜實力趕辦以禦伏秋汎漲外所有永定河凌汎安瀾緣由理合循例具陳伏乞皇太后皇上聖鑒謹奏軍機大臣奉旨知道了欽此○○張之洞片再蒲州恊副將劉得勝油滑性謾綠營績習過重於本管營務毫不講求現值整飭練軍之際蒲州爲西南門戶難期得力相應請旨將該副將開缺另補所遺員缺查有署澤州營叅將儘先補用副將易松林堪以署理准　澤州營叅將申萬祿飭赴本任以專責成除檄飭遵照外理合附片具陳伏祈聖鑒謹奏軍機大臣奉旨着照所請兵部知道欽此 
○○丁寶楨片再署石砫廳同知梁積梗年滿遺缺查有缷署由州事理番廳同知雷鍾德明敏通達堪以調署又榮昌縣知縣晁炳病故遺缺查有綿竹縣知縣王德浦尙属老成堪以調署所遺綿竹縣缺查有署成都縣事試用知縣鳳全爲守案優堪以委署所遺成都縣缺查有署宜賓縣事候補知縣宋廷辦事穩練堪以委署又署中江縣知縣董懋官年滿遺缺查有署新繁　事蒲江縣知縣陸汝銜諳練老成堪調署又署江安縣知縣琪縣知縣羅度調署内江縣所遺江安縣缺卽以内江縣知縣陸爲棻對調署理該員雷鍾德等正署各任内並無經徵錢粮未完及承緝盜刧巳起四叅案件據藩臬兩司會詳前來除檄飭遵照外理合附片陳明伏乞聖鑒謹奏軍機大臣奉旨吏部知道欽此 
 
