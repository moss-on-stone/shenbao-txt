# 1902 - 358 - 4910670

 

Page 1

 
 
[雙璞齋四書五經義增價啓] [  圖書集成局白]  
自八股攺試經義承學之士驟遇更張輒以師承無自爲慮此次各省榜發所刊第三塲闈作頗因體裁有乖致爲有識者所訾議况現在各省歲科試經義列爲首塲苟非出色當行尤未易破壁飛去雙璞齋主人嘗謂作經義之法　解聖經當用說義正義之例徵引史鑑兼及時事當用衍義講義之例爰取古今名儒碩彥經義諸作彚而選之題有未備則敦請通材博雅分任操觚搜採富而抉擇精　非市上所售者可比現由本局用新鑄鉛字排印成書都計五十六卷爲文三千篇裝釘二十四本原定洋銀二元四角現因所剩無多每部酌加四角欲購者請速臨申報館購取可也 
[答客問]  
客有問於執筆人曰中國自通商以後倣行西法製造槍砲藥彈曾文正發其凡左文襄隨創興船政李文忠則議設海軍二三十年之間經營締造不遺餘力或購自外洋或造之本廠費欵至數千百萬其所以爲海防自固之計抵禦外侮之策固莫善於此乃自法越之戰船局被燬中日一役海軍潰敗不特數千百萬之金錢無異擲諸　牝而欲爲自　之計禦侮之謀更何從藉手有心人無不太息痛恨於失機諸大員之貽誤　國家罪難擢髮矣然已往之事不能復追而未來之機不可再失於是復設海軍規復船政不特本館論不一論卽留心時務者亦無一不見及於此從前創立固非易易今雖大半毁去而究猶有存者藉此擴充因之整頓自當較前爲易乃觀現在局面未見整頓擴充且欲舉所有者而亦去之豈當軸者以爲從此可以玉帛常敦永無爭戰之事耶抑僅爲目前省欵起見不復慮及後日之事　前閱貴報云兵艦之隷南洋者向有開濟南琛南瑞保民四鐵甲艦鏡淸寰泰兩巡船飛霆策電龍驤虎威四蚊子船聞張香師擬一律裁撤僅留鏡淸寰泰以資差遣至上月二十六日報記李壽亭軍門已電辭統領在吳淞守候香帥委員到來將船隻軍火一律點交二十九日報又紀香帥札行江南機器製造局總辦毛實君觀察以南洋兵艦當經裁撤所有水師著按名給以一月餉銀一律遣回以此觀之恐中國從此無復有規復海軍之意矣未知出自政府之意抑香帥之意而僅惜此數船之費卽不爲防禦外侮之計豈亦不顧外人訾議乎則應之曰無論此舉出自政府出自香帥而其爲裁撤則自無疑議矣至謂裁撤此數艦而遂恐其將來無規復海軍之意慮非不是然究未悉政府及香帥之用意也現在雖鄰邦和好玉帛重敦安保將來永無兵釁况各國海軍增艦不遺餘力僅就預定者計之西歴今年日本則增軍艦五號明年增五號俄國今年增二十八號明年增十二號後年增七號又後年增一號法國今年增八號明年增二十一號後年增四號又後年增三號英國今年增十四號明年增二十一號後年增十二號又後年增九號德國今年增十六號明年增六號後年增兩號又後年增兩號美國今年增八號明年增七號後年增十西號意今年增五號明年增十八號後年增一號各國如此籌備政府與香帥豈不知之而反行裁撤者蓋必有深意存於其間也聞中國之船無論購自外洋製之本廠均不若各國兵艦之堅固卽不裁撤斷無取勝外人之理况外人製造精益求精所增之艦日新月異而歲不同中國卽不裁撤亦不過有名無實故香帥乘此無事一旦裁撤叧購精美之艦亦未可知若謂僅顧籌費而不復再圖規復恐老成謀國斷不致如此輕率也客毋躁靜觀其後當信予言之非謬也容唯唯而退爰率筆弁之報端以質諸當世之談時務者 
[經緯新知]  
　　南洋新加坡叻報云地球全體經緯線格致家類能約略言之至其確有若干則絶鮮知者近有泰西績學之士查考三十餘載費去金錢十餘萬磅始得確據云共七千九百二十六英里由北極以至南極相距七千八百九十九英里 
[復興戰艦]  
　　南洋新加坡叻報云西班牙國前與美人交戰時兵艦被美轟沈過半今政府遴委各員設法興復擬先製戰艦十二艘巡船十艘小砲船十六艘共需英金二十四兆磅 
[藏中交涉]  
　　徐家匯匯報云邇者中國駐藏辦事大臣電致政府謂英國駐藏領事惠德奉印度總督之命因藏印界碑有被藏人撤去者因卽向之理論藏人恃俄國奥援大有蔑視之心請電中外務部核示機宜免生禍患云云政府得電即飭駐藏大臣向藏人開導一面飭襄辦交洛事宜之稅務司與英領事知平商榷聞此處界石本已與原議不甚相符此次更不知如何失去也 
[華傭日衆]  
　　南洋新加坡叻報云我中國海禁大開出洋之人日多一日頃接白蠟埠來信悉自西歴本年正月起至十月止華傭之入口者多至四萬五千八百四十四名出口者祗二萬八千零三十名觀此一隅自餘略可槪見矣 
[離照南方]  
　　越南友人致書南洋新加坡叻報云宅郡洋船街萬德源米棧於上月二十三日之夜子初二刻不戒於火遽兆焚如一時烈燄衝霄人聲鼎沸梅山街穗城會館水龍局聞耗立卽鳴鑼擊鼓踴躍往援火塲四圍蜂屯蟻聚機輪一轉若瀉銀河約閱半時美荻街萬裕源米行水龍亦坌息而至至卯正始獲火滅烟銷是役也被燬機器房一椽値洋銀十萬圓有奇事後細查火起於糙米房中惟終莫解其奚因今已選定營造西師庀材重建惟須閱一年之久始竣厥工云 
[法人助剿]  
　　徐家匯匯報云粤西匪黨迄未敉平王芍棠中丞知大局糜爛非西兵不足成功爰移請法軍臂助刻已由法國某武員擒獲匪首黃澤霖等七名送交中丞懲處矣 
[匪首解省]  
　　杭州訪事友人云浙江湖州府孝豐縣境近有票匪餘黨匿跡其間邑宰趙鑄伯大令密禀省垣 
 
 

Page 2

 
 
撫憲誠果泉中丞立卽札委陳大令宗元顔都戎開壽密帶差勇前往訪拿兹已訪獲匪首二名於十一月二十五日押解到省收禁縣獄以待嚴懲 
[兵船抵厦]  
　　厦門訪事人云本月十九日有美國兵艦六艘日本兵艦二艘鼓浪來廈旣下椗美艦鳴禮砲十一聲旣而日本領事上野君偕日艦某管帶拜會提道各憲不知有何要公也 
[鄂中新政]  
　　徐家匯匯報云巡北巡撫兼署湖廣總督端午帥以鄂中教吏館日久玩生因之手寂章程大加整頓攺其名爲仕學院分功課八門曰律例曰公法曰兵政曰財賦曰地輿曰圖算曰緝捕曰公牘定額一百五十員住館肄業優給膏火半年畢業必取列高等方可委以要缺要差又查得工藝局捐糜費鉅資久無成效擬暫停止另攺新章 
[杭試先聲]  
　　杭州訪事友人云杭州府宗子材太守前接學憲行文定於十一月二十八日取齊因飭各學敎官傳諭書斗准備一切事宜旋核定仁和童生於二十八日塡册錢塘童生於二十九日塡册生員之赴科試者十二月初一二日赴學報名 
[保甲遷局]  
　　揚州訪事人云郡城保甲局向設萬壽寺中兹者總巡馬觀察以寺宇荒凉辦公不便叧賃左衞街陳宅爲總局擇吉上月某日鶯遷 
[甬江盜案]  
　　寗波訪事人云甯郡慈溪縣屬某姓家頗饒於貲十一月某夜三更時突有匪徒十餘人越墻而進手持槍械入室窮搜家中人見來勢兇猛不敢與較任其飽掠遠颺計被刦銀洋衣飾約値四千餘金翌日某姓喚同地甲赴縣報案縣主某大令立卽移文鄞縣主黃菊友大令請派差協同緝捕一面懸賞洋銀三百元務獲匪徒照例　辦懲 
[邗江瑞雪]  
　　揚州訪事友人云入冬以後天時和煦無異三春小閣圍爐幾無事紅燒獸炭至十一月十八日薄暮忽北風怒吼峭寒砭肌比至黎明滕六君命駕而至奇花六出飛舞漫天迨至晌午更扯絮搓棉紛紛而下　不久卽止大千世界未能一白無垠然得此祥霬已足爲來歲豐收之兆矣 
[滃洲火警]  
甯波訪事人云十一月二十七日淸晨七點鐘時西門外徐家漕某姓家早炊失愼遺火積薪一霎時間祝融氏乘隙而至 
地保鳴鉦報警城内外各水龍聞警赴救得卽烟消火滅僅焚去房屋二三椽 
[蘇省官塲紀事]  
　　蘇州訪事人云靖江縣知縣董大令觀瀛於十一月某日因病出缺藩憲陸春江方伯以輪應到班之大挑試用知縣馮大令璋請署○蘇垣中西學堂提調王直刺史現經撫憲恩　棠大中丞札委襄辦洋務仍兼辦中學堂因於十一月二十六日詣撫轅謝委二十七日到差 
[蓬萊靑鳥]  
　　有客自日本寓書本館云暹羅世子現駐東京濱離宮聞將久客此邦采風問俗日人擬按國賓之禮供億七日此後須自出旅貲矣○日本陸軍少將福島氏偶攖小極在神户養疴議院之事槪未與聞○數年前有人在橫濱開設大同學校日以民權自由諸說訓迪華人子弟久賃中華會館不付賃貲衆華商惡之擬叧建中國學堂每一學生祇歲收朿修十二圓貧者半之極貧者蠲免蓋以大同學校每生歲費至二十五圓又責令貲購校中讀本及洋鞋洋服非得洋蚨四五十翼不辦故爲此以廣招徠也聞大同係粤人梁姓所創或曰實卽康黨梁啓超特叧雇他人出面耳未知確否上月學校主與會館董事互訴於總理事署總理氏張君賡三邀集衆商將帳結算刻尙未悉若何了此葛藤○陸天池觀察久爲肅邸賞拔此次來游日本輶軒所至隨事留心原擬回滬時順道游歴蘇杭一觀日人租界風景旣而肅邸忽電促返駕遂於上月初五日附某輪船赴津沽 
[鷺水寒漪]  
厦門訪事人云各路雙槳小划船每遇外洋歸來客之喚渡者人必婪索洋銀一二元事爲興泉永道延觀察訪聞飭保商局設立大駁船二艘專接南洋回華諸客經費由官籌撥無庸付給船資如水手需索零錢准卽據情禀究○厦門百物釐捐無微不至現又擬就各戲班抽捐已有人出爲承攬每月認繳洋銀三百元叧童子班每月認繳洋銀六百元 
[皖垣雜錄]  
　　安慶訪事人云上月初四日之夜更魚初躍夢蝶方酣猛聞警鉦鏜然遍於街市各水龍飛馳而往厥聲轔轔披衣詢之知火起於隔江麻石橋左近焚去房屋十數家○上月某日鄉民某甲携一口袋内盛靑蚨六百翼至某質鋪贖取所質之衣甫至鋪前囊中忽空無所有蓋已入妙手空空兒手中矣懊喪欲絶痛哭失聲適安慶協傅恊戎鳴騶而至詢悉其情卽呼捕役將賊拘獲送至懷寗縣重責二千板荷以巨枷鄉人則給予洋銀六角俾仍贖物而歸○入冬以來天氣奇暖至上月初五夜朔風料峭寒氣逼人鼍更三轉陡聞瓦上作淅瀝聲翌晨起視則龍山高下一白無垠蓋六出奇花已開遍大千世界矣○皖城有地名三步兩橋者向爲流妓淵藪年來僅存橋之東西南三家俗呼之曰東西南花園每家有姊妹花數枝春色暗藏藉以招蜂引蝶上月某日東花園龜子名小團者被紳禀控懷寗縣署縣主陳大令立卽提案責押一面飭差將流娼一律驅逐 
[星使啓行]  
　　出使美國大臣梁震東星使已於昨日午後乘招商局泰順輪船遄返粤東珂里瀕行衣冠相送者頗不乏人昨報謂秉節出洋蓋傳聞之悞也 
[星使移節]  
　　前出使美國大臣伍秩庸星使任滿回華暫駐美界北河南路天后宮側出使行轅至昨日移駐泥城外北洋務局蓋以便會同呂鏡宇尙書與各國議訂通商新約也 
[示禁售票]  
　　昨日蘇松太兵備道袁海觀觀察出示嚴禁順直普濟彩票大旨謂順直彩票前奉已故北洋大臣李奏請在北省開辦後有人在滬南設立分公司出售今奉北洋大臣袁電飭已於十一月二十六日奏請停辦等因旣奉奏停應禁私售如再有人來滬兠售者卽是假冐誑騙定卽查提究辦該民人等亦不得悞買受騙自貽伊戚切切特示 
[示定糧價]  
　　昨日上海縣汪瑤庭大令頒貼條示大旨謂今届冬漕折色已奉江蘇司陸核定每石作錢三千九百文再加脚費零五十二文 
[定期開倉]  
　　本届上海縣徵收漕米已由縣主汪瑤庭大令擇吉十二月初四日開倉昨日飭差赴常平倉灑掃清潔以便到期致祭倉神 
 
 

Page 3

 
 
[札勘馬頭]  
　　英商怡和洋行主前在浦東董家渡永遠承祖渡船碼頭畔　地擬叧築輪船碼頭因地上有一凉亭且時有渡船往來多所不便爰禀請英副領事慈必佑君照會蘇松太兵備道袁海觀觀察請將渡船碼頭及凉亭移至迤南耶松船廠左近等因前日觀察札飭城廂内外保甲總巡朱森庭明府會同怡和行主及打樣西人渡浦往勘董事杜世卿張鵬萬同稱涼亭建於順　年間歴二百數十年久向爲往來行人憇息之所載諸志乘未便遷移明府勘得耶松船廠左近浦中水勢湍急斷不能作爲渡船馬頭遂於回局後繪圖禀復道轅昨日觀察又札飭上海縣汪瑤庭大令往勘 
[琴堂妙判]  
　　日前南市馬路工程局總辦翁子文太守移送吳信源扭控王良卿卽王廷榮又卽王榮亭攔路攫取洋銀一案到縣前晚縣主汪瑤庭大令升堂研訊王供小的在治下新北門外開必得成票店湖北簽捐票求價每張洋銀五元六角四分櫃上零售每張七元信源之父瓊輝來買一張祗付洋銀六元五角言明若得頭彩分給彩銀一成及接湖北電報伊所買之票果中頭彩得洋銀五萬元瓊輝頓食前言命其子信源逕赴南市局中領彩小的聞之守候途中向之理論致被扭入工程局誣控攫取洋銀信源供父親瓊輝在英界開洋貨店向王買彩票一張照市價付洋銀六元五角及中頭彩父親著偕店夥張迪生往局中領取洋銀不隄防王糾人攔路强索以致被毆當交巡捕扭入局中轉送案下票價通市一律每張洋銀六元五角並不少付叩乞鑒原張供小的在瓊輝所開洋貨店爲夥某日偕信源前往領彩王守候局前糾人將小的毆傷尙求究辦大令謂瓊輝旣得頭彩自應酌給王若干遂判令分給洋銀一千元惟王不應攔路毆人候具領洋銀時笞臀五十板以儆信源供此事未便擅專須請父親核奪大令准之有善謔者曰此案工程局讞員黃二尹已斷給王十四股之一應得洋銀三千五百零七元今大令祇斷給一千元未免過於短折然照笞臀五十板而計每板已値洋銀二十元聲價之高亦無出其右矣特是王而欋受笞臀之辱祇得拼捨此整千洋銀若必滿載而歸則又須飽飫筍乾煨肉誠有如西廂曲所謂好教我左右做人難者大令此斷眞妙絶千古哉嘻 
[愼防火燭]  
　　昨日保甲總巡朱森庭明府以時屇隆冬切宜留意火燭因命駕赴城廂各街道查看太平水缸中有數缸未經儲水立將地甲笞責四十板諭令一律挑滿以備不虞 
[格至書院十二月課題]  
　　策問中國文宇極繁近時繙譯西書知尙不敷用問以何法添補得彌其缺擬陳子昻對利害三事算學今有一紫銅香爐内含黃金質計重二百兩如以水秤平之得重一百八十兩問其中果月金質若干兩試準理濱求之設有人自上海繞道至某處計程六日首日向正北行一百二十里次日向西北行一百十二里三日向西行一百零四里四日向西北偏北點行九十六里五日向西西北行八十八里末日向北偏西點行八十里問上海至該處之直距與方向各若干并其緯度幾何試詳細繪算之 
[上海縣署瑣案]  
　　前者興昌新衣店執事人邵茂生積欠莊同茂等三十餘家綢縀洋貨共銀七千兩旋串同店主逃逸後經各户控諸英美租界公堂讞員張柄樞司馬將邵拘獲解送至縣縣主汪瑤庭大令訊責收押限期措繳所欠之銀前晚帶案比追邵供店主避匿寗波刻已函催來此料理求恩寛限日期大令飭仍還押展限五日速卽理償如延血比○前有張阿四者控戚松林將伊所押田單轉抵巨欵向贖不理等請大令將戚收押限期料理旋遞禀訴稱戚兄松梓欠伊銀兩應請提案責令帮同料理大令准卽提到松樟前晚升堂研訊松林供張將田單抵與小的處取去洋銀五十元小的轉押三百元今無力取回松梓前雖代還八十元尙欠會欵七十五元求飭繳案以了此欵松梓供小的被松林纒擾不休前已付還八十元今雖有會欵七十五元然伊前借小的之欵已經長兄令將會欵扣除今伊控案難了小的願再繳七十五元惟求飭繕立以後不再滋擾之據大令准之限松梓於三日内繳洋銀七十五元松林立據不再滋擾並交保措貲料理松林甫出頭門又與松梓胡閙大令聞悉飭差帶案申斥一番著還押所 
[馬路工程局瑣案]  
　　前日江阿二在南市生義馬頭順昌飯館午餐與値堂人陸進生口角互毆被七十三號巡街捕拘至捕房捕頭令轉解馬路工程局總辦翁子文太守倩襄讞委員黃衡堂二尹升堂研訊江供小的在木商公所董事于老爺處當車夫是日偕友人至順昌館小酌飲畢小坐陸揮之使出小的因與爭論陸竟將洋鐵罐擲來傷及小的眼角求恩明鑒陸供小的自知鹵莽尙求寛典二尹判掌頰二十下○兪子平被唐阿坤訛詐由八十一號巡街捕拘至捕房轉解工程局黃二尹向之研訊兪供小的向習髹工唐係同業以小的滿師後未邀伊飲酒藉端圖詐求恩明鑒唐供小的在城内工作兪並未滿師私行出外小的察知向論並非詐擾二尹判責五十板○歹人施爲蘭濳入孫公館竊取轎内花瓶等物由家丁拘送捕房捕頭轉解工程局黃二尹研訊之下判責四十下驅逐出境○昨日午後有周阿寳者遞禀工程局聲稱小的向駕南匯縣境黃家樓下航船每月在憲局認繳捐欵計小洋銀一二角不等現在收捐人强收三四角小的略與爭論橫被拖甲且察得收票字跡模糊是以呈求鑒核總辦翁子文太守諭令靜候訊辦 
[王惕齋上舍上陸天池觀察條陳]  
　　一前論關政請簡放王公大臣以替洋員旣思國家現以關稅抵償洋債恐各國嘖有煩言不如增設副總稅務司名雖曰副其實如唐之觀軍容足以監察洋員至以下扞巡舞弊爲洋員所不及覺者副總稅務司皆可查究凡有應攺之處亦可攺易就此習練稅務日後卽可任以關政一財政首在振興商務一切機器製造等廠亟宜講求興辦庶不致利源外溢近年如皖鄂閩粤蘇杭各處開辦織布廠軋花廠繅絲廠及銀圓等局歸商經理未始無利一歸官辦勢必耗本其故何也蓋弊在素不諳習商務之員充當督辦總辦無論每月官俸動支數百金卽其跟隨夫役皆給月費且或薦用司事不特無益廠務曳往往自恃總辦私人紊亂廠規種種流弊不可勝言此而欲求獲利其可得乎日本各廠多歸民間自辦設或資本不敷亦許押借官項卽如印刷紙幣局歸政府主持其中辦法一照商章絶無官派所以能事事從實杜絶耗費也一時政之行宜自上始首要革除冗官增加官俸如各州縣酌量地之大小以定祿入小者每員月或八百元或千元大者月或一千五百元或二千元至其稅契糧餘等所入一切歸公不准絲毫肥已又印稅一項其數甚巨印花頒自朝廷此項利源即敷州縣月俸其聘用刑名錢榖書啓等友一例革除易以佐雜亦由朝廷按月給俸凡州縣以下二三要缺由朝廷簡放餘准各官奏調佐雜人員皆先令學習法律中有文理未精者或量攺武職或卽行革退有熟識刑名錢榖者准督撫大憲保舉官以佐雜以資辦公至庫房糧房書吏必擇老練廉正者亦准州縣檄調辦事給以月俸斯宦途自淸貪婪悉絶一官塲供應餽送亟宜汰除凡上官奉公出巡京師無論堂官部員外省無論督撫司道皆由朝廷量給旅費大員每日或十元二十元小者數元其隨從只准書記一人隨員一二人旅費各由公給僕從則歸本官自給不准令當地州縣辦差并不准收受分毫餽禮各縣城鎭令民間設立上等客棧以備官塲　　此稿未畢明日　登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探倪順泉解著名流氓張百老到案禀稱伊身藏手槍向張瀛洲强借洋元不遂所求開槍恐嚇報由小的拘請究懲張供小的與著名賭棍瞿龍龍有隙瞿賄通瀛洲有意裁誣求鑒讞員張柄樞司馬商之英總領事署迪繙譯官判責五百板押捕房二年期滿逐出租界槍充公○包探陳金標解張阿二黃阿泉到案禀稱張前曾向某船户訛詐解奉大老爺訊明責押甫釋出卽串同黃向舟子陳阿金訛詐洋銀兩元陳不允從遂持刀恐嚇報由小的往拘伊將刀抛入水中今特送請究治司馬判各責五百板旋復將張發押捕房六月期滿遞解回籍○包探錢盈堂解呂住生到案禀稱伊於前日夜半時竊取二十四號洋房内某洋人家器物適經小的查見伊逐上屋飛奔小的喚同巡捕四面兠圍始得拘獲今特送請究懲司馬判責五百板押捕房一年期滿遞解回籍○包探顧阿六解沈阿裕到案禀稱伊曾犯案遞解回籍兹又來租界中圖竊故由小的送請究懲司馬判責五百板枷示二月期滿再行遞籍○包探倪順泉解釘書工人王桂卿　柏心到案禀稱伊等向圖書集成局支取釘資並不工作報由小的送請究追圖書集成局主畢理納訴稱尙有三人請并提訊核司馬允之○包探張天林解王阿狗到案禀稱伊行竊李陸等家衣物故由小的送請究懲司馬判責五百板逐出租界○包探李星福解陳南生到案禀稱伊在租界中售江南彩票故由小的送請究懲司馬判罰洋銀五十元彩票燬去○包探徐榮珊解孫賢茂到案禀稱伊將活鼠釘於板上由印捕拘交小的送請究懲司馬判罰洋銀二十五元責五百板○包探倪順泉解劉阿四到案禀稱伊攫取李阿六所持小洋銀五十餘枚報由小的拘獲送請究懲旣而有陳生記者投案求保劉出外司馬著一併押候過堂復訊○包探倪順泉禀稱張喜亭家失去九歲女孩投報捕房旋由小的查得王張氏所拐是以拘送請究司馬判鞭背四百下遞解蘇州原籍 
[法租界捕房瑣案]  
　　某省學政幕友毛君於日前附江裕輪船來滬途中被賊竊去皮箱一口内儲洋銀衣物並緊要公文抵埠後函致讞員孫建臣大令飭包探緝拿旋緝獲賊犯張子卿解奉大令訊口供暫行管押昨日提案復訊張供小的與同黨王小二子及介堂等四人商定先由小的與毛閒談王等三人隨伺隙將皮箱竊去現在王等皆匿迹治下袋角大令著仍還押候拘到餘黨復訊嚴追○車夫邱正福前因其主車中失去洋銀一百元送案請究大令訊取口供令邀同家屬來案候核昨日原告投案請懲大令諭候過堂復訊○金永　控二十七保七圖地保劉鶴卿串同吳和生盜賣祖墳大令飭傳劉保質對昨日劉保偕金投案禀稱此田由吳出賣當時並無契據小的因之不肯在契上蓋戳後吳浼某錢莊主繕立保保單小的始不復梗議金供小的祖墳將次被掘求恩迅賜提懲大令著提吳到案訊核○陳富順家被鄰人方阿新竊去衣服十餘件報捕搜出原贓將同居之陳阿三夫婦拘案請究大令飭押候交人保出勒交阿新到案訊追陳管押捕房因無人具保昨日陳投案求追大令提陳夫婦復訊陳供小的實被株累求恩寛宥大令著仍還押將其妻釋出扭交阿新到案究辦○偷兒李阿福趙阿福經包探解奉大令訊供著枷號一月期滿責釋○偷兒陳阿二張阿狗經包探解奉大令訊供著各責二百板 
[美租界捕房紀事]  
前晚有某兵艦水手沽飲沈醉彳亍於虹口篷路中肆意横行幾不知天地爲何適爲某號巡街捕所見恐肇禍端雇車載送捕房捕頭令押至酒醒後釋出○昨日午前甬人劉阿根乘脚踏車至北蘇州路適有老嫗某氏蹩𨇨而來不及避讓致被撞仆於途某號華捕見之一併帶入捕房捕頭見氏並未受傷從寛將劉釋出 
[蘇垣官報]  
　　十一月二十四日候補道朱宜振辭行回滬江蘇試用知府朱寳瑩安徽人禀知過班知府由京引見領照到省巡檢陸紹齡禀謝飭知本年押解秋審人犯案内蒙給予勞績班委署一次查燿禀知奉飭經部核准典史史金英禀辭赴甯雲騎尉世職朱錫深禀謝奉委葑門路武巡卽到差二十五日二品銜江西候補道李嘉德北人由滬來如縣范守佑禀謝奉委發審局卽到差朱賡旦禀辭回瀏河釐局韓葆仁禀辭赴滬見道憲知州銜指分江蘇試道通判李光儀湖南人由京引見領照來省禀到縣丞邵鳳年禀知奉委催提嘉定縣漕項差卽辭丁浚昌戴德生均禀謝飭知本年押解秋審人犯案内蒙給予記大功一次巡檢林裳禀辭赴甯見制憲五品藍翎指分江蘇試用縣丞沈愷儒浙江人禀知奉撫憲騐看到省二十六日藩轅牌示照得靖江縣知縣董觀瀛病故遺缺輪應大挑試用知縣馮璋堪以請署候補道汪鳴鑒辭行赴甯知縣劉葆涿禀辭赴甯見制憲府經歴王崇禮禀知聞訃丁母憂縣沈恩湛禀知交缷虎邱釐卡回巡檢胡達賢禀謝飭知本年押解秋審人犯案内蒙給予酌委署事一次指分江蘇分缺先補用巡檢吳鴻賓山東人由籍騐看領咨來省禀到 
[維揚官報]  
　　十一月初七日毛分轉昌駿辭回十二圩初八日沈分轉元龍梁分轉世禮均辭回差次杜鹺尹思銳銷五成鹽價許鹺尹立綱到五成監價差陳鹺尹尉壽仁委六閘提溜差初九日運悉座公掣籤杜鹺尹思銳委力乏橋卡初十日黎分轉委署海分來十一日龍分轉澤鈞由舊港卡求十二日劉鹺尹以揖銷南京餉沈鹺尹傳鎔委寳坊寺卡王鹺尹紹脩委泗源溝卡江鹺尹錫麟委界溝卡鹺對鄭廷琛委如尉南閘均謝委十三日王鹺尹與晉委白塔阿卡 
[江西官報]  
　　副將蔣廣棟委統續備前軍候補道增霖查閱水師六營操汎知府殷崇光辦瑞洪釐卡林祚藩往上海公幹知縣周家衡謝拔委班一次倪望隆往豐城勘圩余寅中查探湖北興國火冶礦章回兪訓方徐孝泰俱解京餉並海軍經費進京張樹森監修富有圩堤南昌縣丞譚典監修大有圩堤俸滿截取指分知縣丁惟忠禀到縣丞朱繼昌收買硝斤開局張福厚赴浙江查探蠶桑情形都司鄒以才缷帶内河後營事回州判劉子雲謝酌委一次並人誤吏館肄業樊恭慈領續備前軍餉　九江嚴葆鍈解九江關餉進京許德芬往鄱陽催錢糧梁炳年謝挑留課吏館肄業蕭新芸九江措資回指分候補府余長春巡檢唐懋昭吳衍熙俱禀到姚潤謝儘先提前酌委一次湛精往南豐催前任新昌文代袁世杰吉安措資回江蘇候補懋葉兆絅北洋武備學生候補叅將夏永淸俱禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十八年十一月十三日京報全錄]  
宮門抄諭旨均已錄前○署兩廣總督德奏選員請補知縣摺○盛京將軍增奏吏治需才援案請留人員摺○廣東學政朱奏報到任日期叩謝天恩摺 
頭品頂戴署理兩廣總督臣德壽調署廣東巡撫江西巡撫臣李興銳跪奏爲選員請補知縣恭摺仰祈聖鑒事竊照陽春縣知縣潛夢熊前經奏叅欽奉諭旨革職接准部文應以光緖二十八年六月十三日奉上諭後第五日行文按照限減半計至八月初三日作爲接到文行開缺於八月十三日接准部咨應歸八月分截缺係知縣叅革遺缺毋庸簽掣查定例知縣叅革遺缺應以軍功候補人員酌量請補兹會選有軍功候補知縣鄭業崇年五十一歲係湖南長沙縣人由增生於光緖元年投効甘肅恪靖大營因克復吐魯番案内保奏四年二月奉上諭增生鄭業崇著以鹽大使分省補用欽此嗣於新疆南北兩路肅淸案内保奏六年正月赴部騐看簽掣廣東二月初十日蒙欽派王大臣騐放奏請發往奉旨依議欽此二十日經吏部給發執照祇領起程四月二十六日到省十一年甄别堪膺民社並無在粤遊幕業於到省案内聲明詳咨臣李興銳到任未及三月例不出考臣德壽前在巡撫任内查得該員才具明敏勤幹有爲以之署理陽春縣知縣洵堪勝任與例亦屬相符據藩臬兩司會詳前來相應請旨准以軍功候補知縣鄭業崇署理陽春縣知縣缺俟試署期滿如果稱職另請實授如蒙兪允該員係軍功候補知縣請署知縣銜缺相當毋庸送部引見除咨部外臣等謹照章攺題爲奏謹合詞恭摺具陳伏乞皇太后皇上聖鑒訓示再廣東省補缺例限九十日此缺係歸光緖二十八年八月分截缺應以是月底起限辦理今在限内選員請補並無遲逾令併陳明謹奏奉硃批吏部議奏欽此 
奴才增祺玉恒跪奏爲奉天吏治需材孔殷謹援案請留人員以資委用恭摺仰祈聖鑒事竊維設官首重親民圖治必先選吏良以守令之任所資正本而淸源者也奉天地屬陪京時當亂後瘡痍滿目亟待作新培養情形奴才等歴經隨事奏陳久在聖明洞鑒欲挽民生之凋敝必資良吏之撫循自非廣儲人材不足共襄治理奉天從前郡縣額缺無多以故候補人員亦少近者由廳升府二缺新添知州一缺知縣十缺合之原設各屬計有府廳州縣三十九缺佐雜稱是除派試辦委新設各缺曁丁憂終養而外現統舊有候補並奴才等前此奏留尙未引見之員共剩同通州縣不過十人佐雜數人吏目典史兩項竟至無人每遇補署差委輒費躊躇政治民生所關豈容稍事遷就奴才等再三商酌目下時事旣甚棘手任吏又極乏人若循例奏請揀發人員恐初到省人地生疎難收就熟駕輕之效查各前任將軍府尹曁奴才等到任以來歴將投効人員秦留補用均蒙聖恩允准在案兹謹將投効日久歴次充差奮勉材堪任使各員分别班次繕單恭呈御覽惟此次所留人員爲數未免較多然比之腹地各行省照例分發候補者尙不及半且需材亟則取材必須稍寛取材寛則選材愈可詳審現在本省課吏館業經遵旨開辦此項人員擬俟奉准後仍歸課吏館考課能者錄用否則或卽咨回或仍交館督課庶幾爭自濯磨羣材共奮賢能可以日出委任不慮濫竽届時人與地宜才與位當煩劇之理教養之施亦必蒸蒸漸有起色合無仰懇天恩俯念根本重地大亂初平正當振興吏治准將該各員以本班留於奉天補用俾資選任出自逾格鴻慈如蒙兪允内有應交各項銀兩者仍令分别補交再行給咨送部引見除飭取各該員履歴咨部外所有援案請留人員緣由謹合詞恭摺具陳伏乞皇太后皇上聖鑒訓示謹奏奉硃批吏部議奏單併發欽此○謹將擬請留奉人員分班繕具清單恭呈御覽計開道員花翎分省試用道五志修知府鹽運使銜指分浙江補用知府孫葆瑨花翎候選知府福海花翎候選知府阮毓昌花翎遇缺儘先選用知府田薌榖同知花翎分省試用同知諉國桓分省試用同知陶鶴章分省試用同知朱雲錦花翎候選同知世襲騎尉閔臣花翎分省試用同知朱慶瀾候選同知保清花翎分省試用同知吉蘭花翎分省補用同知直隷州韓承烈花翎候選同知朱自鎔花翎三品銜分省試用同知梁掌卿花翎候選同知祥順花翎分省試用同知屠慶溥花翎四品頂戴截取同知劉晉藻遇缺儘先卽選同知馬鍾瑞通判分省試用通判唐建義四品銜候選通判紀堪第補用同知直隷州分省試用通判于駟興花翎提舉銜江蘇試用通判德山花翎提舉銜候選通判忠清候選通判楊清候選通判王炳知州分省試用知州何厚啓知縣候選知縣歐陽朝華分省試用知縣王荷直隷州知州用分省儘先補用知縣宋葆元藍翎遇缺卽補直隸州知州卽補知縣成忠候選知縣陳良杰藍翎候選知縣張振鵬藍翎同知銜指分河南候補知縣何宗忱遇缺儘先前卽選知縣張壽華候選知縣丁立同知銜候選知縣崇廉花翎同知銜候選知縣王壽祺分發廣東試用知縣曾厚韓分省試用知縣董元亮候選知縣廷瑞候選知縣唐宗源候選知縣霍型武直隷州用直隷候補知縣世襲雲騎尉劉本源揀選知縣陸是奎候選知縣戴章勳難廕候選知縣普康判判提舉銜候選州判王蔭第經歴花翎五品銜知縣用分省試用府　歴忠聲知縣用遇缺卽選府經歴金錫三藍翎六品頂戴候選府經歴誠桂候選府經歴劉光烈候選府經歴許兆奎候選府經歴徐鼐霖分省試用府經歴王鈺儘先選用府經歴劉夑候選府經歴張杞南候選府經歴陳日新縣丞知縣用候選縣丞鄒維麟分省試用縣丞薜景俊候選縣丞黃祖安補用知縣分省試用縣丞顧庚長分省試用縣丞姚慶昌知縣用分省試用縣丞孫家分省試用縣丞唐家同知銜知縣用候選縣丞呂慶長花翎候選縣丞王樹勛分省試用縣丞馬燮臣分省試用縣丞余紹德分省試用縣丞李科元候選縣丞慶元分省試用縣丞吳鴻賓吏目候選州吏目王煥之巡檢候選巡檢蘭增芳六品項戴候選巡檢徐廷茂六品銜主簿用儘先選用巡檢登瀛候選巡檢趙光分省試用巡檢劉校黎候選巡檢吳培基江蘇試用巡檢吳從先分發江西分缺間補用巡檢胡思賢分省試用巡檢章復懋候選巡檢宗錫九候選巡檢姜慶璜奉硃批覽欽此 
禮部右侍郎廣東學政臣朱祖謀跪奏爲恭報微臣到任日期叩謝天恩仰祈聖鑒事竊臣於光緖二十八年八月十二日蒙恩簡任廣東學政當經具摺謝恩仰蒙召見一次訓誨周詳莫名欽感謹卽束裝就道由天津趁輪南下十月初五日行廣東省城是日准前任學政臣文治委兼理廣州府教授吳土參齎送欽頒光字一百五十六號提督黃東學政關防及書籍文卷前來臣當卽恭設香案望闕叩頭謝恩祗領任事伏思嶺㠐人文之藪非剔弊無以遴才膠庠承化所關惟興學斯能甄俗如臣檮昧懼弗克勝臣惟當矢愼矢勤以冀仰鴻慈於萬一前學政臣任内科試未竣及奏准歲科併行未試者計共九屬臣擬於月内出棚按試所有微臣接印任事並感激下忱謹專摺叩謝天恩伏乞皇太后皇上聖鑒再廣東秋問頗形亢旱近甫得雨數次民情安謐合併陳明謹奏奉硃批知道了欽此 
 
