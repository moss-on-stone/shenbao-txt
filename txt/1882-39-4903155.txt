# 1882 - 39 - 4903155

 

Page 1

 
 
[招請抄書文人] [  點石齋主人啓]  
　　啓者本齋現欲印一大部四書文計文約有八千篇定於開正初十日動工是以欲請抄手五十人抄文一篇酬筆資洋銀一角每人每日以抄四篇爲額如能多抄愈　總以篇數多寡照給筆資但須一字無訛點畫清楚不得脱漏字句随意寫成俗體有善書者願承斯乏祈年内卽來本齋面寫字　訂定開工時可將底稿携去謄寫逐日繳換俟校對無訛然後照給筆資諸君子有攜鉛槧而來乎願於未飲屠蘇時先賜雅教 
[書保墳募章程後]  
　　前日錄登蘇州程紳等所定保護墳墓章程條分縷析周匝無遺果能實力循行則無主之墳藉此保全不少亦近時地方之一大善政也查各省設有善堂公所之處每年於清明冬至二節收埋暴露棺木　葬之處千百具纍纍其費皆出於善堂公所誠以暴露之棺類皆客死之人家屬遠不能至久且朽壞墻隅城角堆置多日陰穢之氣雍積薰蒸必釀疾疫行人過之輙至掩鼻故官府有嚴禁暴露之令而王者行掩骼埋胔之政也惟坆墓則本難保護雖有以盜賣盜買荒廢古墳涉訟於官者要止以案爲斷或係年久無人爲墳隣所覬覦發掘朽棺轉售地户因而得其地價或係墳墓風水大隹山形朝向去脈來龍堪與之人簧鼓其説而以祖父骨殖博子孫之富貴者溺而惑之遂與墳丁等人串謀發掘亦未可知一經本人子孫知覺控於官府罪坐盗賣之人鍰罰謀葬之家斷事而已從未聞有懲一儆百善持其後者故此次程紳之辦理此事可謂獨抒己見而爲蘇州之創始矣嘗謂墳墓原不及田地之腴有人侵佔然侵佔田地之案尚不槪見而墳墓則往往有之蓋田地有人種植畝分有弓口佃者朝夕見之而溝渠塍路又非一日所能移棄故黠滑之態豪富这家欲取方圓必向本人商買或更因其謀斡之故昻價以待之而謂可以勢奪强取雖遇懦夫亦無是理若墳墓則在山野之内本家無人管視備有坆丁在其左近照料然終歲之中不過祭掃一二次坆丁得其百十文香火錢或祭餘之肴舉數項而已所以肯終年承管者以其葬時土石等工磚灰各料皆爲其所經手故耳若越年旣久卽生厭倦之意子孫之蹤跡漸疏卽坆丁之看待亦薄倘閲數世之後或子孫仕宦商賈遷居他處不歸祭掃則坆丁漸移其坆上磚石而剷削其灰土始則塚平磡塌繼則檢骨破棺終且界址全無坦然平地然後勾通地師另覔售主而百十年之古墓轉棄置於荒郊叢葬之中設其子孫一旦來歸而坆丁亦旣易代不相識面或祭主亦爲後人從未至墓前祭酹則坆丁可以妄指别户荒坆暫時掩飾而祭主莫辨其眞僞也卽以鄙人所見如杭州西湖兩山爲墳墓之藪南山則較北山更多擇吉於北山者或有未經葬過之生地若覓穴於南山則竟無片十之隙然而葬者歲輙數百家蓋南山去城不遠城中居民亦上城最爲稠密南山之多坆墓職此之故在喪家急於釋地斷無於數年之前先至其處而識之者一經坆丁飾説又親履其地而觀其土色紅潤朝山秀發卽有疑其本非生地者而舊日葬過之形跡杳無可指卽亦不疑其僞嘗聞故老之言謂坆丁若不毁坆則城中人安得有葬處噫此言也不禁爲泉下人增欷歔之慨矣蘇城地勢平衍猶不如杭州之多山坆墓之毁更屬易事今程紳立此章約糾同志創行其事其功德正無涯涘竊叙坆墓無處不有毁失之坆墓亦無時無之而墳丁發掘盜賣之惡習更無地不然地勢雖有不同人情亦殊所尚惟此作僞作奸之風不可教訓官禁縱嚴不若私禁之可遵誠以程紳之法爲法則保全者正自不少豈特蘇州乎哉 
[本館自已接到電音]  
　　本館於昨日接到在津友人專發電音到本館有十六日諭旨八道敬謹譯登十二月十六日奉上　前因京師入冬以來雪澤稀少業經設壇祈禱得雪僅止寸餘仍未渥霈祥霙彌深寅盼允宜仰籲昊慈再申虔禱着於本月二十日舉行三壇祈雪祀典着派禮親王世鐸恭祀天神壇肅親王隆懃恭祀地祇壇惠郡王奕詳恭祀太歲壇所有應行各事宜着各該衙門敬謹預備是日朕親詣大高殿叩禱仍派惇親王奕誴詣時應宮恭親王奕訢詣昭顯廟貝勒載澂　宣仁廟貝勒載瀅詣凝和廟拈香欽此同日奉上諭翰林院侍講學士尚賢奏敬陳鄉會試事宜酌擬四條一摺着該部議奏欽此同日奉上諭翰林院侍講學士尚賢奏奉天教職選缺請飭妥議章程等語着吏部議奏欽此同日奉旨恩承現在穿孝所管正紅旗漢軍都統着文煜署理欽此同日奉上諭恩承現在穿孝步軍統領着崇禮署理左翼總兵着容貴署理欽此同日奉上諭恩承現在穿孝禮部尚書着廣壽兼署欽此同日奉旨穆騰阿奏病未速痊再請賞假並將都統事務請派員署理一摺穆騰阿着賞假一個月調理所管廂黃旗蒙古都統着奕劻署理欽此同日奉旨永顺補授詹事府少詹事欽此 
[電音述亂]  
　　土耳其境内带賴馬西希西哥未乃保司尼亞三處滋亂已疉列前報兹接本月十六日倫敦發來電報言保司尼亞希西哥未乃兩處地方亂黨尚在相攻不已小醜跳梁正未知何時綏靖也 
[匪首就獲]  
　　北京西人來信言北京得有西邊信息云湖南土匪頗爲猖獗與川楚兩省匪徒合而爲一大有紛擾之患幸湖南土匪之爲首者業經捉獲正法坆刻下漸覺安靖也至於浙省台匪金满現亦聞已就獲並獲其黨羽數人云然金满之就獲本館尚無所聞究未知其確否也 
[監員苦况]  
　　兩淮爲天下鹽務大宗除運使简放外其餘官僚多屬指捐承平時鹽官一經到淮卽有薪水可支運同運判其捐資成本較大每月薪水支十八兩塲大使及經歴知事庫大使巡檢等班每月支九兩此外尚有差使可謀如求得京餉甘餉等差不但捐本收囘尚有勞績可紀又可化出一差故爲兩淮候補者無不满載而歸名利雙獲倘或得一實缺更爲子孫數世之利此未兵燹以前之情形也及髮匪亂後局面大變薪水一槪不支惟恃差使合計大小例差約有二百餘而前年歐陽都轉任内鹽屬各班已有一千五百餘員焉得人人而濟之因禀明制憲定章輪委一秉大公其距委期尚遠者准其禀明回籍或就館他處俟委期將近再行投到此眞體恤周至矣但其中有不能回籍者甚多望差無期謀館無路告貸無門飢寒交迫束手待斃眞有口不忍言目不忍視者近聞有一候補大使年三十餘氣度從容衣衫單薄在茶社守友未來欠二十餘文爲茶博士所窘用手將大使袖口拉住誣其偷 
 [ 
 
 

Page 2

 
 
竊手巾定要搜身將袍带硬行解開不料破緜絮紛紛落地盖未有綿袍也當時旁觀皆怒大動公忿有打博士者有代還錢者大使致謝羞慚而去又一候補經歴時常斷炊前日因餓死一小孩愛子也且獨子也夫婦大慟經歴卽於是夜自縊夫人驚覺急救始甦隣人公贈錢米以慰之又一候補某到淮五年未有一差前月爲債所迫自投東關河不意逆流四里許爲舟人所救身僅夾衫襖一件痛哭向救者云我求死汝又何必誤我將復投河得衆人公湊一千文送歸其寓有大官船知此事命价追贈十千文并索其銜名允代謀差又一候補大使一家七口無力用僕以長子爲紀綱現在揚城設粥廠男子來食女口憑籌每日打粥子年十五歲領五六人之粥力不能勝且天陰雨滑每致傾跌大使與其夫人不忍俟於中途輪替負荷忽爲隣之潑婦某所忌揚言於衆謂伊家作官何至與貧民爭食此係喂養肥猪耳司粥廠者不察遂奪其籌大使一家遂嗷嗷終日無所覓食有保甲委員某知之力谋於同鄉公送米數石柴若干且聨名代爲訴苦求差焉噫黃金已盡白粲難求悮我英年殉兹薄宦此數君乃人所知者其不知者更不知凡幾宦海中不幾成苦海耶 
[篷隙行竊]  
　　南昌河下小竊以章江門外爲最多日前聞得一事頗足解頤盖有某船上客方矇矓就睡覺被上蠕蠕有異伸手探索則衣已杳然起視見篷側推開一隙約四五寸正在驚訝尋取自來火忽又見所蓋之被亦從篷隙出去有如魚龍赴壑矯然不可捉摸因急叫喊而舟子皆在黑甜鄉聞聲驚起推篷四望鱗舟櫛比消然無聲惟見流水浩淼而已 
[侮師釀命]  
　　蘇胥門外光福山中學究某生賦性迂執而目短於視光不及三寸塾中弟子嬉耍時或不及覺察前月間有某徒以棉毬爲蹴踘戲者互相效尤毬中須納水銀取其活潑流利由是羣買水銀盛諸茶杯適生取杯酌茗遞與某童飲訖某童者性最聰年亦最穉生特鍾愛之當其啜茗時生不見有水銀在内而童亦不知水銀有毒也歸以語母母大驚向生呼號索救生不承認訶而逐之翌日童得解毒之方水銀從大便瀉出母以生文過飾非幾被躭誤性命邀其親串某甲拉生証驗將以黃龍湯作先生饌也經人排解得脱生歸憤懑無聊投於河遇救不死復吞烟膏兩許遂以殞命死之後有人欲以某甲控官請究者旣而不果據聞生斃不久其鬼卽憑某甲作祟至今未愈云 
[押犯圖逃]  
　　英公堂據包探沈阿德禀稱竊犯顧行舟鄭桂春竊取趙定川沈在卿二家衣物曾經送案訊問奉發捕房管押詎該二犯在押穿穴圖逃幸卽知覺故爲送案請辦該犯等均俯首無詞陳太守判各責百板仍發捕房管押 
[控竊關提]  
　　英分堂據婦人王氏投控禀稱住居英租界上麟里日前失皮箱一只内有衣服并金飾等件開單報捕查緝今在隣居之瞽目嚴永全家搜出皮箱及質票交捕吊贓尚少之件開單呈閲捕禀在嚴身畔搜得洋三元呈案嚴供我係盲瞽豈能行竊其皮箱實係蘇鄉黃壇人張阿壽押寄與我伊已回里陳太守察閲單開之件除已起案外缺少甚多随飭將銀洋三元攤償押本贓交王李氏先行收領嚴發棲流所暫押俟再行文關提張阿壽到案訊究 
[屢竊久押]  
　　英公堂據葉阿保投控稱係俄國兵船上廚司連次失竊刀乂皮衣等件由捕獲到許阿仲劉阿羊并起刀乂送案不認行竊得被開釋我船其時適在外洋未知此事詎今該二人又來圖竊獲住已認明前竊刀乂交捕始知曾經送案求爲重辦以儆包探沈阿德禀將前次獲案情形伸禀許劉同供係廣東人認竊求恩哲譒譯請判各押一年陳太守如言判斷 
[擇配候核]  
　　謝巧雲控李氏於法公堂追其買妓女富林之身價洋除收到外尚欠二百五十元徐李氏以雖買富林其欵係向老閘朱姓借得並未欠謝巧雲洋兩造各執翁太守以謝巧雲呈有借洋據故明白開導着徐李氏措交洋无富林暫爲發堂收管俟徐李氏繳洋到鞌當將富林給領擇配惟不准爲娼嗣徐李氏一再求减太守謂謝巧雲先買良爲娼故斷令徐李氏减半歸償令徐李氏繳洋一百二十五元以完些案徐李氏遵諭繳呈前後各情均經登報上禮拜五徐李氏投捕房遞禀請將富林給領翁太守着其擇定人後同至公堂候核故昨日訊期徐切氏領同常州人姜月坡卽姜月亭到案姜供向當家丁本在德清縣署陳春坡老爺處爲簽押今從杭州來滬因無妻室兼之家惟老母乏人侍奉坆願娶富林爲妻翁太守先詰徐李氏得姜姓財禮若干答稱八十元而姜則供言定財禮洋一百三四十元翁太守以兩造所言不符著俟傳到富林詰其願從與否再爲核斷 
[疉行扒竊]  
　　時届年終鄉人均到城市購辦年物故本埠剪綹輩亦麇聚隨處生發昨有吳二觀者投法公堂訴稱在城内穿心街抽紥珠花度日十五日在主顧處收得洋五元路過新街偶爾小立却被扒手將洋摸去獲到一人搜得三元故交捕請辦法包探禀稱獲到之人名陳阿桂據伊云在新街眼見陳金和摸去吳二觀洋五元恐被報捕撻又暗中交納還洋三元陳阿桂見陳金和去後又挨近其身將陳金和放還之洋扒去吳三觀方始知覺卽將陳阿桂拉住交捕比伊供出隨又將陳金和拘到等語翁太守詰及該兩人俱各供認陳金和稱已用去四百文翁太守判將陳金和貴二百板枷號一月陳阿桂貴一百板免枷管押捕房一月 
[廠夥行竊]  
　　法堂據捕房鋖以倪仲華蔣錦堂兩人包探又將吊到之竊贓元縐皮褂短夾襖洋傘各一送案請理原千楊維舟偕其寄父施自芬夥伴孫萬華掮被火焚之壞鋪盖一副投案楊訴稱通州人氏寄父施自芬係瀏河人在滬南簫家廠左近開設船廠於前月初十日到申探望寄卽庽該廠廠夥倪促華祟明人由在日暉港營當勇之蔣錦堂荐來甫及匝月詎伊於本月初九夜將我衣服偷去反用紙媒燃着置於鋪上以致在床棉被褥及領衣腰带等均被燒壞當時知覺撲滅且床前有船上寄放火藥四袋幸未燒着否則禍且不測翌日將倪尋到詰問不認比將伊吊打始認竊物押於虹口生大押鋪其物質爲六票於初十日付質據伊云落去一張應剩五紙而仍舊六票者以十三日蔣錦堂前去將皮褂夾袄一票分開復當以一化二也於時將倪鎖於廠中詎又被带練脱逃今在法界獲住送辦翁太守詰之倪仲華供認偷竊而不認以紙煤燒被褥謂旣偷物件自必急於走脱何睱作此况與彼素無仇讐楊維舟乃吸烟者恐由烟燈遺火蔣錦堂稱舉薦是實况倪與施之妻兄亦相認識故爲引荐但並未到虹口將一票分質爲二楊維舟執定倪姓放火蔣姓分質翁太守飭將倪闪捕带回管押蔣錦堂着包探带回虹口押店認看是否分質之人禀候訊辦 
[誣鑖圖詐]  
　　英租界鄭家木橋西首尚德里内寡婦某氏有一女赘徽人某爲婿兹某已病故家中祇老少孀婦二人前日午刻有八仙橋左近關帝廟中之某僧至其家索誦經資洋三元某氏本有烟瘾適臥榻吸烟亦卽請僧吸烟便有無賴輩二三人闖進將僧之衣服盡行脱下逼令給賄僧不允往觀之人愈聚愈多諸隣力言其母女貞潔無賴輩有意誣衊圖詐無賴輩懼于衆怒乃擁僧至松風閣茶肆給還衣服謂再當理論始各散去某氏與僧同投英捕房聲訴捕頭令赴公廨控千嗣經無賴等央人出爲服禮事隨寢息並聞無賴扭僧等某氏女適在牽磨聽憑吵閙不動聲色惟含涙色惨而已經隣人解勸則謂旣不幸而夫亡又蒙不白之穢名命也何言諸隣見此情形頗爲隠慮因多方勸解云該無賴等似此行爲殊屬目無法紀矣 
 
 

Page 3

 
 
[更正]  
　　昨報控追存欵一則内所云拆過之帳簿兹悉係沈姓家中其故父親筆之帳簿非棧中之簿據也又公司將開一則内其載梁劉二君赴英京之輪船實非和衆究係是何船名爲時已久不能記憶俟後再查 
[四十書懷五律錄呈諸吟壇教政卽乞和章]  
　　咄咄吾將老生涯任轉蓬家如黃葉樹人在朔風中自笑摧頽甚猶能意氣雄從來天下士與世共窮通往事渾如昨繁華夢易醒聊同小兒女間説舊家庭骨肉摧殘盡艱難一再經江湖過寒鴈頭白客中聽道義敦師友雲山首重回世難容傲骨天更妬奇才曾侍南軒几謂張山甫先生頻傳北海盃謂吳相雲諸君子斯人不可作攬涕有餘哀卅載傷心事先塋未合窆罪應高北斗泪欲灑蒼天有弟難餬口生兒或象賢祖功宗德在光復定何年憂患寍非福升沉不自由空吟靑玉案敝盡黑貂裘有願何年遂無錢萬事休委心任元化巳矣復奚求[  平陵蔡鈞齡寵九甫]  
[光緒七年十一月二十九日京報全錄]  
　　宮門抄○發抄旨七道○皖撫裕奏爲已革提督凶暴妄爲請旨懲辦摺○又奏爲遵旨處决日期摺子○又奏爲報陳各管步戰守兵實數並安塘駐防數目摺子○又奏知府試看期滿例應甄别片○又奏提督病殁請從優議卹片○十一月二十九日理藩院鑾儀衛光祿寺廂白旗值日無引見○恭王謝賞貂褂恩○六額駙祥麟各假滿請安○德福等演放水師砲位完竣覆命○召見軍機○發抄祥亨等奏護解戰馬各項人員請奬奉旨該部議奏單二件片三件併發欽此○又請將尤爲出力之游牧員外郎存祥等奬叙奉旨覽欽此○又請將出力之主事英裕等奬叙奉旨覽欽此○又請將布魯圖軍台叅領多爾濟札普等開復降調處分奉旨覽欽此○太常寺題十二月二十八日歲暮祫祭太廟先期告祭後殿中殿奉旨後殿遣世鐸行禮中殿遣載敦行禮欽此○又題十二月二十八日歲暮祫祭太廟奉旨遣奕誴恭代東廡遣載灜西廡遣兆玨各分獻欽此○又題同日歲暮祭太歲壇奉旨遣奕詳行禮兩廡遣徐用儀明桂各公獻欽此○○頭品頂戴安徽巡撫奴才裕禄跪奏爲已革提督兇暴妄爲强橫恣肆據實奏叅請旨懲辦以肅法紀恭摺仰祈聖鑒事竊本年十月初八日據知府用候補同知直隷州知州吳廷選赴奴才衙門呈控已革提督李世忠於初七日率領多人闖入該員寓所將其胞弟吳廷鑑捉至當街肆意毆辱其母吳李氏見子被捉令黎季庭攙扶奔往救護亦遭凌辱不堪李世忠復將吳廷鑑及黎季庭用繩拴繫誣以行搶拖送縣署兇橫異常呈乞查究並據懷寍縣知縣尹起鑾禀是日李世忠率衆拴繫二人突至縣署指稱搶犯令爲辦理妄言無忌跋扈情狀難以理諭該縣當卽查訊李世忠拴送二人一係候補同知直隷州吳廷選之胞弟例貢生吳廷鑑一係家丁黎季庭外有黃銀懷卽黃寳臣一名係李世忠指爲被搶之人又路長太一名係姚家口街地保查騐吳廷鑑黎季庭均被繩拴繫左眼胞腰背等處各有手足踢打傷痕地保路長太右臂膊亦受木器傷三處訊據吳廷鑑等供李世忠素不認識無故被誣實無打搶之事黃銀懷亦僅供初六日晚曾與湯姓口角扭毆與吳廷鑑等並不認識吳廷鑑等亦未在塲各等情一併禀請查辦前來奴才當提一干人証並飭中軍叅將吳峻基將李世忠傅署督同臬司胡玉坦親加審訊據各供稱吳廷選吳廷鑑同在省城姚家口街居住往其寓所與李世忠所開之集賢樓茶館斜對向與李世忠並不往來素無嫌怨此案起釁之由缘有江西南昌縣人黃銀懷又名黃寳臣前被髮逆擄脅至皖投入李世忠營充當營官歴保記名總兵遣撤後因貧仍隨李世忠在皖居住在姚家口朱復盛飯店之旁開設烟館賣烟度日與飯店旁門相通本年十月初六日吳廷選奉委由亳州提解京控案内人証回省進城天晚查點州差尚短一人未至當派家人汪榮找尋先將所提人証交縣該員回寓見州差仍未尋到恐其在飯店吃飯落後復令其戚湯守魯順路在於附近各處飯店再爲查找湯守魯隨先到朱復盛飯店查看聞間壁屋内有亳州人説話聲音見其門户相通不知係黃銀懷烟館内室欲往查問誤行走入黃銀懷見而嗔斥湯守魯始知走錯陪禮黃銀懷不容分説卽扭住湯守魯毆打抓傷湯守魯左右耳腮脥口吻等處致相爭吵吳廷選家人汪榮找見州差經過遇見卽同人將黃銀懷等勸散湯守魯回向吳廷選訴説吳廷選當以究由不識路徑先自走錯勸慰不必與較詎次早李世忠先將地保路長太找至集賢樓茶館聲言黃銀懷被搶怒其不爲查報用棍毆責拴带路長太由茶館帶領多人闖入吳廷選寓所口稱捉人适吳廷選赴各暑銷差未回其弟吳鑑見向詢問李世忠卽喝令從人將吳廷鑑捉到茶館令其跪受毆詈復令人拖至當街恣意毆辱維時吳廷選之母吳李氏聞子被李世忠無故捉毆急令黎季庭帮扶奔救李世忠並將吳李氏喝跪街心欲行踢經吳廷鑑與黎季庭攏救攔護始未毆傷李世忠令人用繩將吳廷鑑黎季庭拴繫誣以行搶率人帶同黃銀懷及地保路長太親至縣署指爲搶犯送官審辦經縣騐明各傷禀報研訊各証僉供是日黃銀懷與湯守魯口角扭毆衆目共覩實無糾衆打搶之事反覆究詰不特案証衆供如一卽黃銀懷但稱是日與湯守魯爭扭之時觀看人多致失物件並不能指爲湯守魯行搶而李世忠初猶負氣狡賴後始自稱一時糊塗崛强追悔莫及懇求原宥查湯守魯因吳廷選命尋州差不知朱復盛飯店旁門與黃銀懷住室相通悮行走入致相爭角事甚微細與李世忠毫無干涉當黃銀懷扭毆湯守魯之時閑人觀看者多物件卽有毁失亦由黃銀懷毆人而致何能遽誣以打搶况吳延鑑等又非與黃銀懷口角之人乃該革員竟以不干已事輒敢庇其黨類强行出頭率衆擅捉平人恣行兇暴肆意毆辱復誣以行搶重情拴繫送縣實屬强橫妄爲目無法紀凡有見聞無不同深切齒　奴才提訊覊管公憤始爲之稍平伏查該革員從前罪惡多端仰蒙朝廷寛大之恩貸其旣往同治十年間在揚州與陳國瑞尋仇搆釁經前督臣曾國藩奏奉諭旨革職勒令回籍交地方官嚴加管束是年五月間復欽奉寄諭該員素性獷悍不安本分倘經此次薄懲之後仍復怙惡不悛不遵地方官約束别滋事端卽着該督撫拿問從嚴治罪等因欽此嗣於同治十一年間經前撫臣英翰奏蒙恩准在皖居住該革員宜如何龡跡守法以贖前愆乃竟野性復發仍敢肆行無忌若不從嚴叅辦不足以肅法紀而儆兇頑相應據實奏叅應否就案論罪卽將該已革提督李世忠發遣黑龍江充當苦差以示懲戒抑因該革員怙惡不悛復萌故態屢邀寛典自外生成卽遵照同治十年五月諭旨從嚴治罪以伸國法之處奴才現將革員嚴加看管伏候諭旨祇遵記名總兵黃銀懷以保舉武職大員竟敢在於省城私開烟館倚勢生事亦屬卑鄙無恥不安本分應請旨將黃銀懷卽行革職遞籍交該地方官嚴加管束不准復出滋事湯守魯經吳廷選令尋州差事屬因公其悮入黃銀懷住室究係不知路徑致被扭毆口角並無率衆打搶情事查騐各傷均就平復應與在案人証卽行省釋以免拖累所有據實叅奏已革提督李世忠請旨懲辦缘由謹恭摺具陳伏乞皇太后皇上聖鑒訓示謹奏奉旨已錄○○頭品頂戴安徽巡撫奴才裕祿跪奏爲遵旨處决李世忠日期恭摺奏聞仰祈聖鑒事竊奴才於光緒七年十一月初五日承准軍機大臣字寄本年十月二十八日奉上諭裕祿奏已革提督兇暴妄爲請旨懲辦一摺等因欽此仰見聖主明罰勅法整肅紀綱莫名欽服奴才於初五日接奉寄諭卽提李世忠宣示諭旨飭委臬司胡玉坦記名提督黃文誥中軍叅將吳峻基將該犯監視處决訖一面遵旨明白示諭李世忠兇暴妄爲係屬罪由自取與餘人無涉俾令周知朝廷用法一秉大公至意軍民 [ 
 
 

Page 4

 
 
環　無不同聲稱快除將革員黃銀懷遞解回籍嚴加管束外所有遵旨處决李世忠日期緣由謹恭摺由驛具陳伏乞皇太后皇上聖鑒謹奏奉旨已錄○○頭品頂戴安徽巡撫臣裕祿跪奏爲報陳安省光緒七年分各營步戰守兵實數並安塘駐防數目恭摺仰祈聖覽事竊前准部咨同治元年十一月奏奉上諭各省兵額例於年終題報嗣後督撫務將存營兵數核寔按限造報等因欽遵行令照章具報在案伏查定例安省各營弁兵增减裁汰並安塘駐防馬匹數目向係按年造册送部彚題自軍興以來各營弁兵久未歸伍册檔全失致難依限造報嗣於同治四年六月初一日爲始招募五成守兵所有安省應造五年新募五成兵數並六年募足守兵同新募三成步戰兵丁以及七年至光緒六年分安塘駐防弁兵實存各數均經由司按年彚册詳請具奏咨部彚題並聲明現在安省兵數馬匹請俟復額時再行照例造報在案今安省應造光緒七年分各營兵數册籍據布政使盧士杰彚造詳送前來臣查得安省各營額設兵丁九千四百四十二名内馬戰兵九百一十八名步戰兵一千七百三十九名守兵六千七百八十五名自遭兵燹失伍裁撤後於同治五六兩年兩次分飭安慶游兵潛山徽州甯國池州蕪采廣德壽中壽右六安廬州亳州颕州泗州並撫左撫右等十七營先行招足守兵六千一百四名三成步戰兵四百八十二名外宿州營全留兵八百七十八名内六年應補三成步戰兵四十四名其餘兵八百三十四名仍作守兵又同治八年新添龍山營准設兵八百名内應招三成戰兵四十八名其餘兵七百五十二名仍作守兵又皖南鎭營制案内將寍國營改爲鎭標左營新設鎭標右營抽撥調换馬步兵丁均與通省額兵並無增減已於光緒三年正月起分别裁移歸併仍統俟通省各營招補馬步戰兵再行遞復原額以符舊制除册咨部外所有安省各營已募步戰守兵實數並安塘駐防數目謹會同兩江督臣劉坤一合詞恭摺具奏伏乞皇太后皇上聖鑒勅部查核施行再此案例應歸入上下兩江一併題報現因安省營兵未復全額是以改題爲奏應請俟復額時再與騎操馬匹照例造報合併陳明謹奏軍機大臣奏旨兵部知道欽此○○裕祿片再勞續保歸候補班道府人員應於到省一年後察看考核奏明分别繁簡補用歴經循辦在案今查有補用知府邊保桱自光緒六年七月二十一日到省之日起扣至七年七月二十一日試看一年期滿例應甄别據藩臬兩司會詳前來臣覆查該員邊保桱精明幹練堪以煩缺留省補用除咨部查照外謹會同兩江總督臣劉坤一附片具陳伏乞聖鑒謹奏軍機大臣奉旨吏部知道欽此○○裕祿片再遇缺題奏提督奎光係蒙古正紅旗人由護軍於咸豐三年出師江北歴隨前統兵大臣德興阿前安徽撫臣翁同書軍營轉戰江皖奏補直隷蒲河營都司調防甘肅固原等處　剿回逆同治五年復經前撫臣英翰奏調來皖隨勦直東大股捻逆陷陣冲鋒送殄要　洊保　缺題奏提督　蒙賞給博巴圖魯勇號捻逆肅清後仍歴年在皖統带防隊於巡防緝捕尤能盡心得力　 
不辭勞粹詎因歴在軍營積受勞傷於九月初二日病殁由防軍營務處具報前來臣覆查該提督奎光自咸豐初年隨營勦賊戮力行間轉戰　 
各省功績迭著平日拊循士卒勇往勤明先後二十餘年始終未離戎次今以積勞身故殊堪憫惻合無仰懇天恩俯准將該提督奎光照軍　 
營立功後病故例從優議卹以彰勞藎之處出自逾格鴻慈謹附片具陳伏乞聖鑒訓示謹奏軍機大臣奉旨奎光着交部照軍營立　 
功後病故例從優議卹欽此　 
[蘇轅抄]  
　　十二月十六日兩浙候補鹽經歴沈球奉浙運台委赴蘇松差遣來省牌示昭文縣陳康祺調補江陰縣遺缺輪應卽用到班查該班頂補之卽用知縣黃璨堪以請補又崇明　鄧澤培改教遺缺當以卽用知縣賈汝謙請補賈令業經丁憂杳有卽用知縣吳成周堪以酌補○十七日知縣王椿蔭禀知奉委兼辦待質公所差又汪國奎禀知奉妥發審局　桃源縣許之軫金陵來謝飭知赴本任委署長洲縣縣丞朱鑾謝委從九汪聿桐辭赴常州差委 
環 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
