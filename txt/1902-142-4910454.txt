# 1902 - 142 - 4910454

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒弑帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼窮者也敬此禱求諸維德鑒 
[特延名宿赴浙江文瀾閣校勘九通啓] [  圖書集成局謹曰]  
　　本局用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠承相告得有杭垣丁和甫孝廉家藏杜氏通典鄭氏通志馬氏能攷元明兩刻本字體精美足佐校讐而各處賜假殿版九通類多殘缺不全尚難訂正全書以饜藝林之屬望因恩杭州文瀾閣貯有殿版九通全帙特延沈師徐雷君曜兩孝廉爲總校唐益吾拔萃李梓青方蒓秋兩明經瞿五飛茂才爲分校同赴西湖重加校訂俾是書得成完善無别風淮雨之訛已印訂發出之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想薄海士林必能同垂鑒亮也此啓 
[讀馮林一先生均賦議書後]  
　　嗚呼自古大禍亂之起其皆起於不均不平乎大學以平天下爲綱領而中庸以天下平爲極功歴觀至治之世未有不自行平均之政始者也乾嘉以來承平日久吏治啙窳自封疆大吏以下至鄕里豪强人人以飽囊槖而肥身家爲事貴陵賤强陵弱而受其荼毒者惟此億萬無勢無力之田野小民飲泣吞聲而無所於訴胼手眡足而無以爲生愁苦怨毒之氣積久而傷太和於是三省教匪之亂起及事稍定而官員之朘削者如故豪强之陵噬者如故於是有粤匪捻匪回匪之亂蹂躪徧十八行省而污濁貪黷之氣乃稍蕩滌而各省浮糧重賦亦以次裁减焉吾讀馮中允均賦議未嘗不歎民生之困於重賦者爲害至鉅而天下大利弊所在其乘除遷變亦必視乎時也時之未至雖大賢之得位如湯文正公者請十减一二而不可得時之旣至則草茅之士建議於下而疆臣採之部臣從之若河央下　而東注卽三分滅一而不以爲難雖曰人力抑亦時會使然歟昔聞法蘭西之大亂也其民倡平等自由之異說主　民權之横議鼓扇一國黨會紛起猖狂恣肆無所忌憚禍亂相尋至數十年而始定今其民猶桀鰲嗜亂餘風未改也而推其召亂之原則由於貴族擅權以欺壓平民國中租稅悉平民任之其他苛政皆貴者專其利而賤者承其害由是相激相迫以釀其民陵上之風黨徒益繁而亂益不息豈非不均不平之政所致乎咸同之交海内鼎沸魚爛民之死於賊者何止數千萬賊之死於兵者亦何止數百萬吾不知天之生是數千萬民者果必予以罹鋒鏑之慘歟又不知天之生是數百萬賊者果先賦以爲盜賊之性歟毋亦政之失其均平人事之相激相迫其所由來者漸而非一朝一夕之故歟中國平民之權力久壓於貴族而不得伸今民權自由之說駸駸延入於中國好亂者張之不遺餘力持正者亦排之不遺餘力竊謂皆非焉歐陽修曰病之中人乘乎氣虚而入善醫者不攻其疾而務養其氣氣實則病去由斯論之止亂之道在平其政以實其氣而已均賦爲平政之大端而即實民氣之要務故嘗以爲先生之抗議四十篇不若此均賦之一議爲切實而最有當於經世救時之策也嗟夫西人之於利也越國鄙遠以爭之中國當未均賦之前上而官吏中而搢紳下而胥役皆磨牙吮血以自剥其民而不恤則是同室之中先有疾視仇讐之意外侮乘之遂勢渙而不能御豈不宜哉觀乎此而知國家值内外交訌之時急謀蠲貸以培民氣之不暇又奚暇假清賦之美號以自戕元氣而使小民離散其心乎夫頑户抗匿不納誠宜追繳以濟國用然小民之敢於出此者非盡喪心抑亦貧民荒户飢寒切身而致此耳自中允均賦之議出而民困始得稍蘇今之議清賦者倘能心中允之心不以括貧户之宿負爲先而以清納稅之未均爲本則小民固禱祝以求之者也若一意朘民膏血而官吏藉之以中飽胥役乘之以舞弊搢紳亦得因官吏胥役之作奸而彌縫已隙所受累者仍惟此億萬無勢無力之小民則民困之暫得蘇於均賦者今復窮於清賦吾恐民心渙矣禍亂之興將在眉睫又何暇憂强鄰之逼處哉 
[電傳宫門抄]  
　　昨日午刻京師友人專電告知本館云四月十八日並無明發上諭本日皇上召見軍機大臣及三壽升潘效蘇 
[運茶改道]  
　　日本神户某日報云自西伯利亞鐵路旣通由俄京聖彼得羅堡至旅順計程祇十有一日至多亦不過十有五日以故本年漢口茶商擬由火車運茶至阿喀斯克已與東部鐵路公司商訂條約其文曰一茶船駛抵大連灣卽給以相宜之處暫行灣泊俾易於起卸二凡裝運茶葉之車應於西歴六月一號預爲之備三茶葉每箱由大連灣運往阿喀斯克運費不得逾二盧比說者謂此約一定較之航海而往者便易良多嗣後華茶赴俄必當大獲利益矣 
[商購軍裝]  
　　香港循環日報云目下粤西匪亂未敉而兩粤軍裝皆甚缺乏議和時所訂新約又有禁止購運專條粤督陶芷芳制軍病之商諸各國政府中人請准暫時購求以備剿洗匪人之用各國皆唯唯應允獨法人不依 
[日本吊災]  
　　日本長崎訪事友人云日政府聞西印度火山崩裂焚斃島民四萬餘名口特發電英政府慰問有加蓋仿春秋之義列國有災則同位者相吊也 
 
 

Page 2

 
 
[日增兵艦]  
　　徐家匯匯報登日本東京來電云日廷現擬籌集公欵擴充水師自西歴一千九百四年起至一千九百九年六月中須造成大戰船四艘各容一萬五千墩錢甲巡船兩艘各容九千九百墩二等巡船四艘各容五千墩及滅魚雷船十五艘 
[皇后親蠶]  
　　聞之京師友人云天子親耕皇后親蠶載在會典禮至鉅也四月初八日皇后行親蠶之禮先期經内務府傳諭總管内侍帶同嬪妃宫人於初五六七等日按照會典所載禮文敬謹演習 
[續錄廣西巡撫丁大中丞奏辦省垣大學堂章程]  
　　一分卷閱書人各一部費旣不敷購置亦難今擬每種書各藏五部諸生每十日應閱書十卷每十人共閱一部共閱之法第一日甲閱第一卷第二日乙閱第一卷而甲閱第二卷以次遞推計十九日十人十卷可週於第二十日由分校集十人講論十卷文義其有心得者應予記分數若于其每輪每人應閱之書應由監督於月前派定一中西書目略中西學分二大宗一漙通學一專門學漙通學之綱領二一經學六經源流最古義和宅度包南北二極東西行度禹頁言崑崙織皮顧炎武謂今泰西方域國名洪範言賓師食貨政事無不畢具周禮六官近人皆言西法所自出其於公法有裨者如大司馬九伐之法行於九州之外暴内陵外者則墠之注家謂卽不滅國之義春秋三傳叙會盟征伐使命皆合於今日時事秦漢以上諸子精語悉入箋注苟服習六經自無破碎支離之病矣一理學治統學統至宋人始分然未有不檢身心而能安國家者五子粹語莫如朱子其學集漢宋大成考宋史道學儒林二傳如朱子本傳上孝宗書及張栻眞德秀魏了翁奏事皆以善審敵情爲重不浪戰不苟安誠通知時務者朱子之弟子黃幹守安慶城力拒强敵胡璦設六齋成就人才不少周程朱張皆明史事理學固有大得也惟陸九淵後以迄元明有專言心學者斯爲流弊耳今西國師儒亦有理學一門但所言不同凡求宋學者當自朱子小學語類大全近思錄閱起一中西史乘政治諸學古今中外政治沿革宜考其有用而可行於今者以爲更改一切制度之本中學於九通會典三通考輯要曁書目答問所載擇其精要者讀之又如經世文正續編及馮桂芬校邠廬抗議陳澧東塾讀書記與凡各私家著述之涉政治者西學如萬國史記萬國通鑑四裔編年表歐洲史略時事新編社會公理國家緒學及西學啓蒙十六種等類以及各種報章有用之書皆宜劉覽此漙通學之大略也專門之學其類甚多約而計之如天文地輿兵農工商聲光電化語言文字法律等學難以覼縷兹就學堂現時當亟習者言之則有數類焉一曰地輿學先讀瀛寰志略地學淺釋經緯道里表尤宜通曉又地學以圖爲最要本省有石印廣西全省地圖中國有大清一統地輿圖若歴代地理沿革圖歴代地理韻編可識古之某州郡卽今某省府不獨地學攸賴讀史亦有關繫全球有地球圖萬國全圖而日本近出地圖最精要且有華文易於省識又有暗射地圖尤合初學之用近人開萬國地圖公會徧譯各國地圖已經印行能購此則全球歴歴在目矣凡河渠道路山川險要附焉一日農學廣西曠土最多宜講求如何種植之法古人農家有書如潠勝之農書及齊民要術等　合之西人農書皆可叅觀動植物學附焉一日礦學廣西之礦五金皆産能設法開採自不患貧兼使敎聰穎子弟練習其法於開礦處設礦務學堂尤佳並收貧民爲礦丁可以弭盜宜講求如何集華洋股如何絶人干預如何保我利權皆礦學中應有之事不獨講求採鍊等事也一曰兵學兵學古書莫如孫子專言兵法兵機歴久不變者也德國兵家多有相合至歴代兵制一書亦散見各史中但今古旣變無大用惟練兵實紀爲湘軍原本尚可行胡林翼讀史兵略亦佳近西洋之行軍測繪水師操練陸師操練防海新論御風要術克虜伯砲說砲操法砲表臨陣管見海戰紀要兵船布陣等皆有用之書也兵式體操附焉[  章程仍未登畢明日續登]  
[情殷報効]  
　　南昌訪事人云南洋日裏埠紳商二品頂戴指分廣西補用道張煜南觀察因聞江四工振浩繁報効銀二萬兩專備修堤之用江西撫憲李勉林中丞會同兩江督憲劉峴莊宫太保商務大臣盛杏蓀宫保電請外務部代奏三月二十三日奉旨張煜南著賞加四品卿銜欽此 
[蘇垣大閱]  
　　姑蘇采訪友大云江蘇巡撫恩藝棠大中丞於上月初八日秉節赴各處大蒐軍實至本月十五日事畢回轅示期十九日校閱本標中左右三營及安定旗平望營續備兵合演大陣是日天未黎明各營士卒已齊集北寺大校塲至辰刻中丞鳴騶戾止由各營統領及文武官員迎入演武廳小憩旋卽升坐虎幄傳令開操及操畢出縀疋銀牌等物犒之隨繞道至船門内祥光塔側校閱名營官弁兵丁洋槍打靶迨回轅時已午正矣 
[示期秋審]  
　　姑蘇采訪友人云本年江蘇省應入秋審人犯計共四十五起四十六名口業已一律解抵省垣經臬司效述堂廉訪禀請撫憲恩藝棠大中丞定期提勘中丞隨牌示四月二十日本部院督同藩自兩司升堂訊鞫 
[蘇省决囚]  
　　姑蘇訪事友人云本月十四日清晨臬轅接奉刑部釘封公文飭將行刼華亭縣民人某姓家之盜犯張某及溧水縣命案兇犯徐某斬决臬憲效述堂廉訪遵卽飭知元和縣王緯辰大令少選大令升坐大堂飭將二犯田獄提出略詰數語喝令如法綑綁會同撫標中軍守備夏亮庭守戎督帶營兵二　押赴北寺校塲行刑 
[盜案立破]  
　　姑蘇訪事友人云本月初一日之夜三鼓後長洲縣境望亭鎮陸姓布莊突來暴客多人排闥直入店中人懾於兇燄不敢聲張任其搜括一空揚長而逸事後查檢所失約值三千餘金當卽開單投報長洲縣署縣主蘇靜菴大令准詞立卽帶同書差赴鄕勘騐回署後嚴飭差捕赶緊跴緝一面更懸賞購拿至十二日午後獲諸盤門外青陽地詰知其人籍隸無錫姓張旋在船中起出贓物無算及大令升堂研訊供稱此案同夥一十七人均隸常州府屬各縣是夜得贓後駕船至太湖中俵分内有某甲者在船忿爭被衆人推入水中杳無蹤跡餘人乃各携贓四散小的所得者惟用去洋銀若干此外絲毫未動大令飭將起案之贓令張一一指認然後釘上巨鐐禁之於獄隨派勇連夜赴常州緝拿逸犯 
[惡婦弑夫]  
　　揚州訪事人云甘泉縣境韋家井人某甲之妻某氏雖年逾不惑素性輕狂近與木工某乙有私視甲如眼中之釘肉中之剌本月某日之晚頓起不良之心沽酒勸飲甲不知是計三蕉旣罄玉山遽頽氏即呼乙到來用木盆覆甲首而以盆邊壓其喉左右鄰初聞呼救聲旋卽寂然遂不以爲意比至天明氏忽涕涙交流以昨晚丈夫自縊告聞者咸疑信叅半甲母老而瞽另住鄕間得信而回撫摩子屍傷痕歴歴又聞人言藉藉因句匐赴縣署鳴寃縣主准詞隨飭役將氏及乙拘住至十四日清晨臨塲勘騐左右鄰將氏平日行爲據實供訴縣主令仵役如法察騐報稱喉間腦後曁手足均有傷痕爰飭將屍收殮標封一面帶乙及氏回署訊辦 
[香港火警]  
　　香港香海日報云本月十三日一點二刻時夢回枕上忽聞警鐘辭鳴起而視之水車館附近紅光燭霄幾似赤城霞起急 
 
 

Page 3

 
 
往偵察始知火起于靈頓街第一百九十二號門牌三層樓上水局中人立卽放水施救無如歴三刻鐘之久尚未見源頭活水汨汨其來致被燒去威靈頓街第一百九十二號第一百八十八號第一百九十號第一百九十四號第一百九十六號第一百九十八號及皇后大道第一百七十八號第一百八十號第一百八十二號九如坊第四號第六號第八號第十號房屋若千椽至皇后大道第一百八十四號第一百八十六號房屋亦已毁壞所失物業約值洋銀二十五萬圓當火起時婦孺呼救之聲不絶於耳大約葬身火阱者必不乏其人矣慘哉 
[皖省官塲紀事]  
　　安慶訪事人云安徽潁州府經歴徐叅軍禀請開缺回籍修墓遺缺經藩憲湯筱秋方伯委試用縣丞阮二尹鳳岐署理○建平縣民人有上控案件經臬憲聯墨樵廉訪札委卽用縣鄧大令士芬前往審理○調補鳳陽縣署桐城縣陸大令士奎奉藩憲湯方伯飭赴新任所遺署缺委蔣明府師轍署理明府本有要差一時不能到任因由安慶府石太守委候補知縣謝大令維喈代理○皖省鑄造銅元局提調林太守奉委赴申採辦紫銅已於本月初八日運到若干大約不日即可開鑄矣○今春洋務局提調候補知府瞿太守世琬入京陛見業已回省本月初八日遍詣各憲轅禀到○去歲陽侯爲虐沿江各州縣圩堤潰裂經上憲籌欵興修刻均報竣上憲因委桐城縣王大令從禮赴繁昌騐收○候補通判扎通剌拉蘇經上憲委赴當塗縣騐收堤工○西門内街道委員候補縣丞勞洪章二尹奉保甲總局憲馮觀察札飭稽查東門外街道候補巡檢桂少尹麟委查西門外街道均於四月初一日到差 
[白下官塲紀事]  
　　金陵訪事人云江蘇候補道汪叔芾觀察辦理洋務多年夙爲兩江總督劉峴莊宫太保所倚重去冬因太夫人仙逝呈請丁艱宫太保以觀察爲洋務中必不可少之人應照軍營例給假穿孝百日所有洋務暫由商務局劉聚卿觀察庖代邇屇百日期滿宫太保飭觀察仍辦洋務局事觀察奉委後已於月之初六日到局視事矣○此間需次各員自同通州縣以逮佐雜凡無差無缺者月由藩司巡道糧道首府輪考一次試以時務論說第其高下而奬借之邇者兩江督憲劉宫太保飭將考試暫停墍以此項奬銀創設課吏館不足則另籌公欵助之凡在省候補道以下均得入館學習由派辦處擬訂課程呈經核定飭下江寗藩司吳仲懌方伯假奇望街行臺勞會涓吉本月初三日爲開館之期 
[秦淮㯭唱]  
　　金陵訪事友人云上月某日有某公司小輪船行抵沙漫洲江面時適民船擁擠小輪船並不避讓順流而下一往無前致將民船撞沈其一淹斃船客三人○兩江督憲劉峴莊宫太保訪聞近日省會中時有鄚人匿跡鼠偷狗盜爲患閭閣爰咨會江寧將軍轉飭各旗員協同營縣保甲嚴密巡防除將各城門稽查出入外並飭就各橋上安設栅欄以時啓閉一面會銜出示曉諭不准烟館客棧庵觀任意容留車夫船户如有與匪人通同一氣者一經查出加等治罪誠防患未然之道也 
[竹西鼓吹]  
　　揚州訪事人云仙女鎭各米行近被貧民騷擾江都縣胡大令下車之始卽飭公役查獲首犯甲乙二名研訊之下俯首乞恩太令喝令重責數百板覊禁所中一面傳諭各米行平價出售不准任意高擡如違亦須懲辦○淮北池鹽全恃曬成今春雨多晴少以致産數寥寥現惟望小滿節左右陽晴或可爲桑榆之補否則本年新綱又將積壓矣至江北運鹽現值河水盛漲正宜押運南來無奈西壩存積不多而十二圩承運皖鹽又待運甚亟不識在上者亦有善法以處之否也 
[示禁惡習]  
　　蘇松太兵備道兼江海關監督袁爲爲出示嚴禁事本年四月十三日奉督憲宫太保劉札開照得本部堂訪聞近來有等地痞辮根空留數寸不結名曰攤三股週圍復留淺髮三寸不剃並用膏漿黏刷如婦女然似此裝扮明係地痞夥黨以此作爲記號隨處得以認識相聚爲非實爲惡習札道出示嚴禁認眞查拿枷號示懲等因奉此查此等地痞上海爲尤甚本道正訪拿間奉札前因除行上海縣及英法會審委員一體查拿究辦外合亟出示嚴禁爲此示仰諸色人等一體知悉自示之後爾等務各革面洗心安守正業毋得仍前裝扮存此惡習如敢故違定行提案枷號示懲决不姑寛其各凛遵毋違特示 
[廉訪謁客]  
　　前署江蘇臬司現辦蘇省牙釐總局之朱竹石廉訪于前日來滬暫寓北巿錢江會館昨日午前命駕赴道營廳縣各署投剌至縣署時縣主汪瑶庭大令飭丁擋駕 
[傳諭補捐]  
　　上海城廂内外各鋪應繳房捐前經縣主汪瑶庭大令飭差按户核收不意南巿鮑生泰久大祥豐東來生茂日新園等二十餘户以多報少任意蒙混事由大令查悉立飭地甲傳諭赶緊補繳不得抗違 
[撞船肇事]  
　　前日午後有一駁船滿載貨物駛至南馬頭附近浦江中舵工偶不經心致將某姓船猛撞船上男婦五口均入水中幸由鄰船上大竭力救援得免淹斃惟貨物已盡付東流事後經管帮人某甲調停令駁船户償以洋銀一百元始得寢事 
[公廨停訊]  
　　昨日英美租界公廨輪值美總領事派員會訊適美副領事海君别有要公因先期飭人持名剌禀請讞員張柄樞司馬暫行停訊一期 
[幾肇火災]  
　　前晚十點鐘時英界雲南路第三百十四十五兩號門牌姚姓家遺火積薪中幾肇焚如之禍幸鄰人覺察帮同撲滅不致成災事爲捕頭所聞隨派令包探張寶成前往查察 
[馬路工程局瑣案]  
　　日前吳雨山赴馬路工程局控賈月松等歹人沿途攫取洋銀總辦翁子文太守倩襄讞委員黃衡堂二尹研訊吳稱小的係本邑浦東人預農爲業是晨十點鐘時至南馬頭喚渡回家突遇賈及張桂松等四人蜂擁而來勒借洋銀五元小的以素昧平生婉言却之彼等大怒扭住兇毆併將身畔所儲洋銀十六元悉數攫去今得將賈拘獲求卽嚴懲賈供小的年二十有九向在浦東火油池工作今向張索取舊欠適張及甲乙二人與吳口角冋之詢問致被悮拘二尹命押候查明覆訊○前日王友生雇李忠林所駕划船爭論價值致相兇毆隨復扭控於工程局太守倩黃二尹研訊之下斷令李向王服禮不予深求 
[英美租界捕房紀事]  
　　前日瘋婦周吳氏蹀馬路中向人滋擾經五百八十七號巡街捕帶入捕房捕頭令解送英美租界公廨禀請讞員張柄樞司馬妥爲安插○偷兒張來金竊取裕興洋行羽綢二疋由包探沈阿岳拘獲解入捕房捕頭令解送公堂禀請究辦○李寶林竊取某姓家衣服數件經包探李星福拘獲解入捕房捕頭令押候解送公堂禀請懲辦○流妓徐美英在四馬路中强曳行人適爲六百十五號巡捕所見拘入捕房捕頭令押候解送公堂禀請究罰○王小卿竊取某姓家綢縀數疋邵金榮竊取周仁山家金挖耳一枝陸才元竊取某姓家布被條均被某包探拘入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　黃宗堅控柴金桂欠交租米前晚縣主汪瑶庭大令升堂研訊柴供小的承租黃姓之田已歴多年後因與黃自種之田毗連耳水不便故於光緒二十五年另在西北角安設水車黃卽指爲阻礙水利將水車拆毁致小的田中乏水禾稻乾枯目下不特無米交租且家口亦難存活爲之奈何大令飭交差看管候傳黃質訊核斷○西門外巡防局員某君函送滋事之楊阿心高茂根趙萬生徐志潤顧和尚五人請訊顧徐同供小的等向以織帶爲業昨日傍晚出外買物行經萬生橋西首小弄内見有兩馬夫乘醉毆人向之勸解亦被兇毆迨巡局勇丁到來馬夫遂乘間逃逸小的等反被拘解至案叩求鑒宥趙供家住西門外現在虹口某學校讀西書昨日傍晚放學歸來適值局勇拘人連小的一併拘押高供小的係某烟店夥實與此事無于楊供小的係賣菜傭是日見巡勇將路人誤拘因斥以不應如此勇指小的霸阻一併拘拿大令飭將楊笞責二百板餘人申斥一番交人保去○縣捕拘獲竊賊李春山解案請訊李供小的係浦東陸家行人累世務農近因貧病交攻無奈學爲行竊曾竊不知姓名人家棉花數十斤及布匹豆榖等物太令判責四百板枷號一月發陸家行鎮示衆 
[上海巡局紀事]  
　　日前南倉街某小飯館主沙扣寶投二十三七鋪巡防局控洪少卿誘匿其妻局員盛雨村二尹提洪研訊洪稱沙妻並非小的所誘惟其蹤跡略知一二二尹諭令帮同訪尋旣而尋覔無著因於昨日提案覆詰叱令笞責一百板勒限三日尋交以便訊奪○湯養眞參行已歇傭人胡茂元私刊圖章僞繕字條持赴生泰米行騙取米四石行中人察知其僞扭控於十六鋪巡防南局局員賈礎玉叅軍研訊之下斷令將米交還昨日胡浼徐同泰酒店主具保願賠價銀若干二尹准之 
[法租界公堂瑣案]  
　　薛金榮訴稱小的在寶興里左近開設小烟館前晚鄰居被火時歇夥馬阿大爲小的將物搬出寄與伊姊王馬氏家後將原物交還少去縐紗棉襖等物是以送請訊追讞員杜权園大令判責馬三百板俟追出棉襖等物給薛領回○陸湯氏訴稱小婦人寄居治下寶興里前晚鄰家失火時有林監觀者帮同小婦人將物搬出寄在人家不意途中被楊老二搶去今已查獲原贓送案請辦大令判責楊二百板林開釋○紹興人王謝氏僑居慈蔭里伊子王宗海在鄱陽輪船爲買辦日前倩外甥羅慶堂至四川買得女孩二口一爲陳福生一爲陳春大由漢口附某輪船來滬捕頭聞之恐有拐帶事情將王謝氏及二孩一并送案請訊大令准予交人保出俟鄱陽輪船抵埠著氏子來案候核○李金寶訴稱小的在公館馬路開設烟紙店雇王阿毛爲夥辭歇後寄宿店内陸續竊去銀錢前晚當塲拿獲送案請辦大令判責二百板贓給還失主○杜升禀稱家主附某輪船來滬被賊犯王寶元竊去鋪蓋衣服報捕查獲吊到原贓求准具領大令判令將王枷號一個月責五百板贓給還失主○西捕柴某前控李渭康以田單抵銀三百餘兩歴久不贖經大令訊取口供交保出外將田變賣分期拔還屆期李逃避無蹤因將保人張阿桂及李弟桂廷拘押捕房昨日浼張保李之金斐卿遣妻王氏投案訴稱現已與原告商通除繳過外尚欠洋銀三百三十二元先行措繳一百元其餘限七月十月分二期歸清大令飭交的實人具保張卽行釋出○張監衡訴稱賃屋興聖街開張元順洋廣貨店已歇學徒張仁金屢次來店索借昨又糾同流氓以穢物抛入店内並被擊毁物件是以交捕送案張仁金供小的並非學徒實於七歲時由張撫爲螟蛉子今忽被逐叩求鑒原大令著枷號一箇月發興聖街示衆期滿重責五百板○陶少梅陳文元前控劉樂山欠銀三百六十餘兩避匿鎮江至前日劉因事來滬被陶陳所見扭案請追大令飭交妥實之人人銀並保限三日内理楚○拐匪趙鶴林錢阿順誘拐杭州繆姓之女來滬擬鬻入娼寮已講定洋解三百元事爲包探訪聞一并拘案請訊大令判將趙錢各枷號兩個月期滿各責五百板然後送縣遞回原籍昨日女父繆福林投案訴稱小的向在杭詶撫轅當號房女兒阿土年已十三本月初二日被匪徒誘去後接來信知案已破獲求准領回大令著具領狀存查○鞋底作工匠徐福明與同夥口角兇毆受傷控奉大令訊供送至仁濟醫館療治徐重責三百板以儆○包探禀稱某西人家傭人李金海私取物件被西人查獲扭入捕房今特送案請辦大令判令責二百板○包探禀稱竊犯朱順林楊小圃奉大老爺飭送改過所監禁半年兹已期滿由管所委員某老爺送回是以解案請示大令著卽開釋 
[美租界捕房紀事]  
　　昨晨甬人文阿光向寄居西華德路之同鄕人高阿求索取舊欠互相兇毆突出利刃向高腿上猛剌高痛極呼救適爲一百十一號巡街華捕所聞一併解入捕房捕頭見高傷勢非輕令轉送同仁醫館療治文則押候解送公堂禀請讞員張柄樞司馬訊辦○昨晨江北小工潘金榮竊取公和祥碼頭貨棧中所儲舊鐵報捕後由包探劉阿炳查獲解人捕房捕頭令押候轉解公堂禀請懲辦○前晚某西人乘其號東洋車至百老匯路途中被車夫某甲竊取所携鈔票洋銀若干元報捕後經某包探將甲查獲解入捕房捕頭令押候解送公堂禀請懲治 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年四月初七日京報全錄]  
　　宫門抄諭旨均錄前○直隸總督袁奏爲補行大計舉劾各員摺○鑛務大臣沈奏爲叩謝天恩籲請陛見摺○吉林將軍長奏爲保薦能員懇恩送部引見片○福建學政秦奏爲恭報歲試情形片 
太子少保署理北洋大臣直隸總督臣袁世凱跪奏爲補行大計應舉應劾各員繕單恭摺仰祈聖鑒事竊查前准吏部咨光緒二十七年十二月三年之期已屇其各省官員大計卓異者應行按額洊舉佐維教職亦不得全舉一途其有干六法者應照例統爲一本叅奏仍令該督撫等將不謹浮躁等官俱確按實蹟詳細登註不得籠統叅奏等因當經咨行一體欽遵臣於上年十月到任計至年終未及三月屬員賢否未能洞悉循例奏請展限欽奉硃批允准在案現在展限屇滿應即照例舉行兹據布政使周馥按察使周浩將正雜教職堪應洊舉及有千六法者分别開報前來並准兼管順天府府尹臣徐會豐順天府府尹臣陳璧順天學政臣陸寶忠考核相同謹會將應舉應劾各員繕單恭呈御覽伏乞皇太后皇上聖鑒敕部議覆施行再直隸定額保薦地方州縣以上官十三員教職佐維四員河屬一員鹽屬一員今堪膺早異之翼者州縣以上官十一員敎佐四員鹽屬一員酌留熱河應行洊舉正印一員應歸都統核辦計州縣以上舉不及額河屬並無應行洊舉之員亦作缺額下屇仍照原額保送至叅劾各員仍照例摘取印信鈐記勒令離任合併聲明謹奏奉硃批吏部知道單二件併發欽此謹將直隸大計應舉各員註考開單恭呈御覽計開應洊巡道一員大順廣道龐鴻書公正廉明究心吏治應洊知府一員廣平府知府岑春煦剛毅明通勤求治理應洊同知一員西路同知林紹清條理詳明諳練政體應洊知州一員磁州各州許之軾才具開展盡心民事應洊知縣七員玉田縣知縣陳縉老成練逹辦事勤能調補清苑縣知縣李兆珍膽略兼優實心任事調補獻縣知縣章燾精明强幹能任勞怨調補邢台縣知縣戚朝卿心精力果實惠及民調補吳橋縣知縣銘彝才明心細奮發有爲雞澤縣知縣張道深樸誠明敏爲守兼優棗强縣知縣張石才具優長辦事勤敏應洊教職二員蠡縣教諭趙誠品端學粹誨迪有方深澤縣教諭蘇琪增特躬端謹誨人不倦應存司獄一員按察司司獄趙丙堃才長力果勤奮從公應洊典史一員調補清苑縣典史賀德培諳練刑律克盡職守應洊運判一員長蘆薊永分司運判謝廷恩操守嚴謹事有條理謹將直隸大計應劾各員註考開單恭呈御覽計開不謹官八員　武清縣知縣潘瀛貪詐成性聽斷不公開州吏目李壹松人欠謹飭聲名平常赤城縣獨石口縣丞王余鐘傑心術不正操守難信長蘆海豐塲大使郭以誠書差肆優約束不嚴東安縣典史馬維霖居心狡詐不安本分清豐縣教諭許亦霖聲名平常舉止乖謬良鄕縣訓導逮鳳回罔知大體有玷官箴饒陽縣訓導謝祖洽狡詐謬妄不堪師表罷輭官一員永年縣典史施廷桂習染已深難期振作年老官六員宣化縣典史蔡延齡年逾七十精力就衰密雲縣石匣縣丞湯濵年將八十舉動維艱開州學正吳指南老病龍鍾難於步履景州學正簡存仁年逾七旬精神不振欒城縣教諭張錫祜年力已衰難資訓迪寗晉縣訓導董如權年逾八十精力頽唐奉硃批覽欽此二品頂戴四品卿銜會辦四川鑛務商務大臣臣沈翊清跪奏爲叩謝天恩籲請陛見仰祈聖鑒事竊臣承准四川總督臣奎俊電准軍機大臣字寄光緒二十八年二月初五日奉上諭奎俊奏請派員督辦川省鑛務商務等語四川存記道沈翊清著賞加四品卿銜允會辦四川鑛務商務大臣准其專摺奏事仍著奎俊督同辦理務當認眞經畫以保利權將此諭令知之欽此聞命自天悚惶無地伏念臣早膺世賞洊積班資廿載廻翔勉贊船官之竹木一階記注未窺蜀道之山川乃復渥荷聖慈曲加任使丱人司巿在古時本有專官星使月卿於新進尤爲殊遇况井絡提封最沃阜殖爲先而澤鞮利孔滋繁平衡匪易輪材自揣劇任奚勝惟爲趨叩闕廷面求訓誨仰中興之日月久厝聖主宵衣懍再葉之箕裘敢忘先臣家誠所有微臣感激下忱謹繕摺叩謝天恩兼籲請陛見緣由伏乞皇太后皇上聖鑒再此摺係借用福建布政使印信拜發合併聲明謹奏奉硃批著來見欽此長順片再變法伊始道在用人然知人則哲古聖難之亦惟就其所司之事以觀其人挾特之具庶幾物色有眞拔十可以得五查有花翎分省試用道松毓年壯才明留心時務曾在盛京刑部郎中任滿呈請簽分工部行走以未能展布所長就原保知府升階捐徣今職光緒二十五年該員經黑龍江奏調時正值奴才到任飭暫留營札辦邊防營務總理復奏派總辦武備學堂事務當邊釁開時會辦省城團練歴充要差均能切實講求近又帮辦籌餉事官設法興利頗著成效是熟悉邊情而有幹濟才者花翎二品銜分省候補知府方朗志慮忠純有爲有守前歲俄兵入境該員以分省候補直隸州知州總辦邊防營務出省巡查散勇適在昌圖平亂立功經奴才會同盛京將軍增祺奏保今職其才能與生平事蹟業於前摺陳明早在聖明洞鑒此次在哈爾濱辦理交涉悉臻妥協該處中外人等無不心悅誠服是秉性正直而能孚物望者花翎留奏補用知府廷棟通逹治體才識俱優前以副榜就職直隸州州判經奴才咨調來吉差遺旋以州同留吉補用甲午一役隨赴遼陽前敵行營頗資得力嗣以同知赴部引見遵旨回省道出瀋陽爲前任盛京將軍依克唐阿奏保留營委辦蓋平鹽釐實力整頓收欵遞年加增每年多徵銀數萬餘兩遂以同知保留奉天候補復保今職其經徵稅釐嚴而不苛是有廉能之稱而復識大體者花翎四品銜在任補用知府候補同知農安縣知縣杜學瀛才猷卓越潔已愛民前署敦化縣知縣伊通州知州政平訟理頗著循聲光緒二十四年在農安縣知縣本任辦理夾荒增租出力經前任將軍延茂保奏奉旨嘉奬二十六年秋間俄兵入境該員相機因應凡過境俄員均以邑令賢明爲之整隊而行閭閻絶無驚擾迨復土匪四起該員舉辦商民各團保護地面鄰境如蒙荒懷德等處馬賊不下數千不敢擾及縣境此次因哈爾濱在雙城屬界鐵路交涉更覺繁難特爲調署該廳通判一切措施頗聞輿頌是有政事之才而已著政績者又花翎四品銜候選直隸州知州劉鏡人品詣端謹兼裕才智從前由滬上廣方言館法文館生咨送總署肄業大考列取一等旋保八品繙譯官隨使臣龔照瑗咨調出洋升三等繙譯官嗣經使臣許景澄調赴俄國總監工查勘東三省路工旋於出使三年期滿案内保升候選主事加四品銜欽此次與俄停戰議和深得該員爲贊助之力曾經奴才奏保以直隸州知州候選並戴花翎奉旨允准現在哈爾濱鐵路公司辦理交涉事事持平是其久習洋務而心不忘乎忠愛者當此時局艱危補偏救弊在在需才可否將松毓方朗廷棟杜學瀛劉鏡人五員送部帶領引見聽候量材錄用之處出自恩施如蒙俞允方朗一員現充交涉要差應俟擇有妥員接替再行給咨謹附片陳明伏乞聖鑒謹奏奉硃批松毓等著送部引見欽此秦綬章片再臣任事後查照向章學臣歲試得半應將所試各屬情形專摺具報兹查前任福建學臣已歲試興泉漳汀四府永龍二州業經申報外其福建一府歲試亦由前任學臣考畢現在尚有邵武建寗延平福寗四府均係歲科並試正待舉行臣現將署中公事稍爲清理當卽出棚按試邵武等屬不敢稍事稽延合併聲明謹奏奉硃批知道了欽此 
 
 

Page 14

 
 
[光緒二十八年四月初八日京報全錄]  
　　宫門抄諭旨均錄前○新疆巡撫饒奏爲新省歲認賠欵銀兩蘇淮兩處不數兌撥懇恩飭部在於近滬省關協新餉内如數指撥摺○閩浙總督許奏爲揀員調補要缺知府摺○又奏爲交卸兼理學政篆務片○又奏爲知縣聞訃丁憂循例奏聞片○福建學政秦奏爲到任接印日期摺 
甘肅新疆巡撫臣饒應祺跪奏爲新省歲認賠欵銀兩蘇淮兩處不敷兌撥懇恩飭部在於近滬省關協新餉内如數指撥以資省便而免遲延恭摺仰祈聖鑒事竊臣前准全權大臣來電以拳教滋事釁啓鄰邦所議賠欵四百五十兆按年攤還統籌銀數共顧大局等因新省地處極邊常年一切開支仰給内地所有承受協餉係計口授食之需瘠苦情形本屬無欵可攤惟賠欵關重事出萬難不得不極力騰挪轉旋補救以期共濟時艱遂與藩司等再四籌商擬將歲支軍餉設法再加節省連前裁節之數每歲各省短解恊餉銀二十二萬兩並將歲撥封儲銀一十八萬暫行緩解共銀四十萬兩作爲新省攤欵電覆在案嗣准行在户部咨開具奏新定賠欵分派攤還按省分大小財力多寡爲斷每歲共攤銀一千八百餘萬兩如期匯解不得短少遲延貽誤等因光緒二十七年八月十六日奉旨依議欽此欽遵咨行到新當經電請軍機處代奏新疆歲認賠欵應以恊餉兌解在案嗣准部催第一期解欵經臣電咨兩江督臣劉坤一飭於江蘇兩淮協甘新餉如數解滬旋准電覆應協甘餉須俟各省撥補釐金之欵解到方能劃撥惟洋欵期迫所有第一次新疆應解銀一萬三千三百餘兩已飭淮運司在應解甘餉内如數解滬以後應請由貴省自行籌解等因又准陜甘督臣崧蕃咨據甘肅司道詳稱新疆歴認賠欵銀四十萬兩擬以江蘇兩淮應協餉銀就近扣撥原可照辦惟查江蘇每年指撥銀二十萬兩向由蘇司庫與蘇州松滬兩釐局三處均籌認解自二十四年蘇滬貨釐抵償洋欵以致本年新餉每遲至下年七八月内始能解清且江蘇協餉内又每年劃扣新疆裁兵節餉銀六萬兩卽全數解清亦只解十四萬兩至兩淮每年指撥協甘新餉銀二十萬兩向歸鄂湘西皖四岸鹽釐欵内撥解自鄂皖兩岸鹽釐改歸稅務司代征後該兩岸應攤甘餉雖經撥欵抵補而所撥之欵未能及時解到以致二十五六兩年協餉至今尚欠解銀五萬兩今新疆擬在蘇淮協餉内撥解洋欵但蘇淮協餉卽今掃數解清亦應甘新兩省按三七成分攤解滬似未便均作新疆撥欵以後償欵應由新省自行按限匯解等因接閱之餘殊深焦灼伏思新彊認攤賠欵四十萬年本不能自行籌解原請扣解協欵以抵賠欵計江蘇兩准各歲協二十萬共銀四十萬卽前裁兵節餉江蘇撥解六萬亦統在此次短解二十萬之内户部歲撥新餉照常准解並未將此欵另行扣除亦深知省承認賠欵四十萬兩節省實已吃力不能再减也臣以此兌撥數恪相符近便且速並免解費之煩雖江淮非專解新省而日肅糧台統收分撥卽以新省專撥蘇准之欵由他省協新之欵劃扣兌還似亦可以通融辦理臣因甘肅糧臺尚未電覆而二三期賠欵爲時已促復電商兩江督臣劉坤一當承力顧大局飭由江蘇兩淮分扣解滬並允四五期亦分飭蘇淮照解以免遲誤實屬不分畛域惟蘇淮皆由各處解到劃撥誠恐再難如期撥解新省向無自籌之欵若俟各省關解新再行解滬不惟匯兌需費仍麻公帑且萬里往還誠恐遲誤不能如期解到臣于處分原不足惜其如有關大局何合無仰懇天恩敕部核議酌由江西皖鄂近滬省分協餉項下分期指定劃扣如數解滬以期便捷而免誤期新省幸甚大司幸甚是否有當謹繕摺具奏伏乞皇太后皇上聖鑒謹奏奉硃批户部議奏欽此閩浙總督臣許應騤跪奏爲遵旨揀員調補要缺知府以重職守恭摺仰祈聖鑒事竊准部咨光緒二十七年九月二十九日奉上諭福建福州府知府員缺緊要著該督於通省知府内揀員調補所遺員缺著敖名震補授欽此當卽恭錄轉行遵查福州府知府係省會首府衝繁疲難要缺通商以來時有中外交涉事件非精明幹練之員弗克勝任查定例各省首府缺出於通省正途人員内揀選調補無論缺項是否相同及歴俸已未滿年限准調補等語臣督同藩臬兩司於通省知府内逐加遴選查有邵武府知府玉貴年四十五歲正藍旗滿洲包衣逹松阿佐領下人由繙譯生員報捐筆貼式同治十三年簽分刑部行走光緒二年補授筆帖式已卯科中式繙譯舉人是年九月奉旨記名以軍機章京用三次京察一等十三年保送會典館校對官十五年題陞主事十六年調補堂主事十八年拔補詳校官十九年補授員外郎二十年奏補軍機章京二十一年派充秋審處並　軍機大臣保奏以本部郎中無論題選咨留遇缺卽補二十三年京察一等奉旨記名以道府用方略刊板告成保奏奉旨以遵員用題陞郎中二十四年會典全書過半保奏奉旨俟得道員後加二品銜並隨帶加二級八月奉　補授福建福州府遺缺知府領照到省委署邵武府於十二月十五日到任二十五年奉文准補斯缺續奉部咨前在刑部員外郎任内由方略館保送道員之案改歸勞績五缺班内在任候選旋經調署建寗府二十六年保舉賢員奉旨嘉奬於本省振捐案内奬叙花翎二十七年委護理延建邵道是年五月調署興化府八月奉准部咨會典全書告成出力案内保以道員在任儘先酌補光緒二十五年十二月二十七日奉旨依議欽此應以二十六年二月十一日作爲候補道員到省日期查該員才長心細幹練有爲於省會風俗民情深爲熟悉以之調補福州府知府洵堪勝任合無仰懇天恩俯准以邵武府知府玉貴調補福州府知府俾要缺得人藉資表率如蒙俞允該員係正途出身現任知府請調省會知府銜缺相當毋庸关部引見併免覈計叅罰所遺邵武府知府員缺卽以遺缺知府敖名震補授據福建藩臬兩司會詳前來除咨部查照外謹恭摺具陳伏乞皇太后皇上聖鑒勅部議覆施行謹奏奉硃批吏部議奏欽此許應騤片再前任福建學政檀璣奉旨革職例應離任所有學政衙門日行事件由臣暫行兼理當經附片奏明在案兹新任學政秦綬章業已到閩臣謹將學政關防文卷於本年三月十二日派員齎送秦綬章接收任事臣卽於是日交卸兼理學政篆務理合附片具陳伏乞聖鑒謹奏奉硃批知道了欽此 
許應騤片再署福建將樂縣本任南平縣知縣郝士珍山東寗海州舉人光緒二十八年正月十二日在任聞訃丁母憂據福建藩司詳請遵照新章具奏前來除分咨外理合附片具陳伏乞聖鑒敕部開缺施行謹奏奉硃批吏部知道欽此工部右侍郎福建學政臣秦綬章跪奏爲恭報微臣到任接印日期叩謝天恩仰祈聖鑒事竊臣蒙恩簡放福建學政於正月初八日跪聆聖訓並面奏馳驛到蘇州後自備資斧改道附輪船入閩程期較可迅速等因仰蒙訓誨周詳莫名欽感遵卽束裝就撫馳至蘇州改由海道行抵省垣於三月十二日准閩浙總督臣許應騤委員將學政關防並書籍文卷齎送前來臣隨恭設香案望闕叩頭謝恩祗領任事訖伏念閩省昔爲理學名區今屬海邦都會人文所萃風氣早開現經改設學堂講求時務以廣造就惟士風學術純駁相參臣職司文教兢惕交深惟有恪遵聖訓矢公矢愼植品以純正爲務俾就範圍衡文以通逹爲先庶兼體用預防流弊共勵眞才用副聖恩委任逾恒之至意所有微臣到任接印日期並感激下忱理合繕摺叩謝天恩伏乞皇太后皇上聖鑒再臣經過山東江蘇一帶春雨及時麥苗秀發民情亦均安謐堪以仰慰宸厪謹奏奉硃批知道了欽此 
 
