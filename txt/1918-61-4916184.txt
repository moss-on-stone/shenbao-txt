# 1918 - 61 - 4916184

 

Page 1

 
 
   
 
 

Page 2

 
 
時評 
[辭職（冷）]  
　　李純電辭職總統電辭職今日又有一番辭職風潮矣 
　　然辭職必有繼任之人總統辭職中國不能無總統也猶之李純辭職江蘇不能無督軍也故辭職風潮之後又必有繼任風潮 
　　辭職風潮不難平也有人逼之辭則辭而巳矣繼任風潮則斷非一時所能平者人欲其繼任而其人不願自願爲繼任而人又不服於是風潮之外更生風潮矣於是北京與江蘇之間永無寗日矣 
[命令]  
　　三月八日大總統令林炳章晉給二等大綬嘉禾章王壽昌汪守珍均晋給二等嘉禾章汪守坻曹本章蔡鳳機李厚恩均晋給三等嘉禾章俞紹澶給予四等嘉禾章此令 
　　又令張洽禮晉給三等文虎章此令 
　　又令郭連第王振標均給予四等文虎章此令 
專電 
[北京電]  
　　馮通電請各省十日内答覆其用意表示不能全允張倪之要求度各省當多數來電勸慰結局或先改組内閣但利用張作霖者野心程度如何今尙難料（九日下午一鐘） 
[北京電]  
　　馮通電巳發表惟去後如何辦法無人能言某派自身亦無一定計畫故馮不妨先示求去决心以抵禦張倪之要挾王本不肯消假至免李職馮尙絕無允意段又不便即出時局尙無轉機之望（九日下午一鐘） 
[北京電]  
　　馮致各省重要通電文長二千言歷叙内政外交困難情形表示引退意應向何處辭職與辭後何人接替限日内答覆（九日下午三鐘） 
[北京電]  
　　曹倪來電要求懲辦主和誤國之軍人張作霖亦以罷免李陳爲退兵主要條件馮無辦法時局將大變化（九日下午三鐘） 
[北京電]  
　　馮頃傳見軍警首領劉詢等責令保衛京師治安並以鈔價又落分諭兩行令任維持（九日下午三鐘） 
[北京電]  
　　王克敏及張作霖來電政府極秘密除錢代總理外閣員亦未傳觀似對李純絕不能容同撤長江三督說尙不確李昨日第三次電辭並有密電致王士珍（八日下午九鐘） 
[北京電]  
　　王克敏昨晚巳由蚌歸京（九日下午三鐘） 
[北京電]  
　　奉軍開入關者共六混旅以張作相爲總司令（九日下午三鐘） 
[北京電]  
　　魯督四電請餉府院均無以應（九日下午三鐘） 
[北京電]  
　　張敬堯電政府岳州旦夕可下但外人謂爲不確（八日下午九鐘） 
[北京電]  
　　閣員連日輪流作東在院開春宴惟公府楫忙昨兩次召院秘長參戰借欵無望（八日下午九鐘） 
[北京電]  
　　黑江邊防形勢益危險（九日下午三鐘） 
[北京電]  
　　梁士詒朱啓鈐周自齊聯同電復願在野發揮法治精神發逹社會經濟並謝絕來京（九日下午三鐘） 
[北京電]  
　　熊希齡辭督辦擬惲毓鼎繼任（九日下午三鐘） 
[北京電]  
　　刺程事聞係財神派所爲（八日下午九鐘） 
[北京電]  
　　俄德簽約此間除一二報紙餘絕不注意（八日下午九鐘） 
外電 
[北京電]  
　　馮退黎復任以徐世昌任總理此爲督軍團之計畫將於數日内行之至多不過兩星期張作霖之佔械進兵卽爲此計謠傳張作霖擬於陰曆二月初一日宣布復辟但未徵實（八日） 
大陸報 
[東京電]  
　　現信駐北京林使巳與寺内伯爵商定將來對華政策中國政治家因鑒於俄亂巳知全國統一之必要此間人士確信林使之回任當可間接有益於南北實行調和一舉（七日） 
[北京電]  
　　奉軍數千巳抵廊房大有入京之意北京刻已在天壇作招待之籌備據政界某君云張作霖要求條件必有長江三督免職河間退位兩項馮旣辭職則必請黃陂復職黎當然不肯接受然後即推舉徐世昌或段祺瑞爲代理總統而段較徐尤爲有望云目下尙未見運動復辟之表示衆信馮必不拒而降北京軍警當能維持秩序惟奉軍程度不高類皆馬賊出身恐其發財思想莫可約束耳（八日） 
[北京電]  
　　美國工程師二人與中國助手一人在 
 
 
 

Page 3

 
 
河南葉縣附近遇盜被掳其時工程國方查勘自周家口至襄陽府路線之測量工程隨帶巨欵有兵二十人護送中途遇盜彈藥告罄遂爲盜擄去有中國工程師二人僥倖脫逃報告此案此種事變爲北方前所未有（八日） 
以上路透電 
[哈爾濱電]  
　　鐵路郭總辦巳出京與中國出兵西比利亞事有關西米洛夫氏因衆寡不敵逐漸退至滿洲里邊境有傷兵十餘人巳送至滿洲里傷勢重者刻遣回哈埠此間中國當道稱黑吉兩省已召集軍隊五萬人開赴邊疆中國視西米洛夫之兵爲中國所巳承認俄國臨時政府之軍隊有若干華兵巳越過邊界七俄里據守地位開築壕壘裝置機關鎗不久重砲亦將運赴邊境伊庫資克過激黨代表斯特倫堡電致滿洲里道尹謂過激黨僅征討亂黨並無仇敵中國之意道尹覆電謂中俄邦交尙在未便承認西米洛夫爲亂黨今爲保護邊界起見請派代表赴馬資夫斯基車站以便磋商云西米洛夫巳將大烏里與馬資夫斯基間之橋拆毀故過激派僅能利用鐵路至大烏里爲止（八日）字林報 
[哈爾濱電]  
　　賣買城人華兵解散勞兵會將行政權移歸市會掌管勞兵會因於五日開會議决議向中國方面提出嚴重之抗議如中國置之不理將取斷然之處置華俄兩兵間之危機甚爲迫切又在勃拉哥安斯臣斯克之過激派巳破反過激派而驅至對岸之黑河市中現尙平靜唯解放罪犯且有多數之兵士及無賴陸續由各處竄入何時將有事變難以預料該處日僑目下正在講自衛之策云（九日） 
[北京電]  
　　據消息靈通之某氏云北京一般人士因奉天軍之舉動及馮總統之辭職通電而現非常惶惑之狀熊但此時之事勢恐未必以急轉直下之勢遽有歸着之點奉天軍之所要求其眞意本在破壞現政局而欲使段派掌握其實權故有意威嚇處於和戰南北之間之馮總統削剝長江督軍等之實權使段内閣易於出現一方面令人知督軍團之不盲從馮總統之平和策以維持若輩之體面一方而且欲乘和戰轉變之機藉以博得奇利是以北京政府内部之政權勢將不免有所移動故馮總統前晚之通電諮詢各省督軍之意見似將依大勢情形如何而决定其應付之策目下馮總統表面似聽任張作霖之所爲而毫不介意總之各省督軍對於馮總統通電之覆電當爲現任中國時局變遷之分歧點云云又據北京一般人士之觀測云現在時局必將改變馮總統之辭意一面將中央政權移歸段派之掌握方有結束乎唯段氏果願爲張作霖之後援而輕易出山否尙屬疑問耳凡此種種除刦北方督軍之意見一致而决定之以外更無他道也（九日） 
[北京電]  
　　總統辭職通電之内容其前半即採原稿後半略加删改全文共二千餘言大致謂就職以來千方百計於調停之舉巳竭盡心力而仍無效果今當外交萬急之際反起同派（電文不明）之爭端勢將窮於措置余以德薄能鮮不堪其任情願速息存肩茲以誠意與各方面籌善後之法即布告海内咸使聞知云云（九日） 
[北京電]  
　　前奉總統命赴蚌埠之王克敏氏已於昨晚十一時回亦到亦後即進謁總統密議至更深始退出（九日） 
[漢口電]  
　　現在宜昌航路因兩岸土匪甚夥更爲危險然漢口日清汽船會社支店仍决計繼續該航路並不停駛八日大元丸由漢口解纜赴宜昌武陵丸赴岳州以軍艦伏見護送之太古怡和兩輪船公司亦决定照日清辦理該公司輪船兩艘变由英國軍艦（金沙）（胡突壳克）兩艘護送開往宜昌又有美國軍艦（木諾喀西）（薩慕亞）（奎洛斯）三艘亦巳解纜開往上游（九日） 
[東京電]  
　　日本駐華公使林權助氏於本日下午七時由東京啟程擬於途次參拜桃山陵寢後再經由朝鮮歸任（九日） 
[東京電]  
　　據八日由長春所發之電報云日華大使公使等今巳抵蚩塔將繞道哈巴羅敷斯克回國（九日） 
[東京電]  
　　中日鐵道聯絡會議定於四月五日起在東京開會（九日） 
[東京電]  
　　帶有重要任務前往海參歲之田中海軍少將於昨晚回東京（九日） 
[東京電]  
　　駐日本俄國大使兒魯本斯基氏昨日交公文於日本本野外務大臣該文云吾等對於不解國民感情之僭奪者在勃列斯德李得烏斯克所締結足以招致國家之大不幸之不名譽之媾和條約表示憤怒之意吾等以爲俄國無遵先如此之條約之理由且以爲統一國民覆滅德國爲眞正俄國之義務今日表面上俄國之戰爭巳經終熄實卽爲俄國撲滅德國之軍國主義之新戰爭開始之時也聯合國補助俄國之緊要實無過於今日（九日） 
　　以上東方通信社電 
[東京電]  
　　中日駐俄大公使等於八日抵幾脫市恐不能照豫定日期抵海參威（九日） 
[東京電]  
　　據倫敦電日本公債頗難暢銷蓋受日本出兵西比利亞之影響恐其停止償還故也（九日） 
[東京電]  
　　據台北電報五日以來台灣阿里山大火至八日止所焚山林約七百五十畝損害約四百萬元火勢現尙未熄云云（九日） 
以上共同通信社電 
戰電 
[倫敦電]  
　　每日郵報載稱日本出兵西比利亞一中大體已决惟英國今詢問日本準備沿西比利亞鐵路進至若何之遠中國是否協助日本行事協助至如何限度未接覆文之前暫艦討論詳細辦法（七日） 
[巴黎電]  
　　紐約日報載道出巴黎之日本某大員談片據稱且本之出兵有兩層任務一爲保全海參崴與西比利亞其次爲保衛俄國抵禦德國之侵略日本决不與俄對抗惟將代俄國忠守俄羅斯主義之部分抗拒德國海參崴所存大批糧食軍火均可有用於日本其大部分爲日本所運法者日本可取回之且於此節可保護協約國之利益紐約日報代表詢問日本能否鵬出大軍及源源接濟鎗砲軍火該員各曰法國能維持軍火之製造戰地之軍隊日本何獨不然代表又問日本之出此於協約國有何利益曰余巳言之矣日本力能保全海參威然後擬查明俄人之願加入日軍而抗德者共有若干代表又問曰日本能派大軍入俄亦與德人戰乎答曰日本確不能派兵深入至莫斯科直接與德人戰蓋有軍事經濟及種種特别理由使此舉出乎實際戰爭範圍之外相隔旣遙而日本非志在取俄蓋日本主義在保全願加入吾人抗拒德國之俄國部分易言之即援救願仍爲俄人及願仍爲日本與其協約國之同志之俄人耳（六日） 
[俄京電]  
　　勞農會總會請全國勞農大會核准俄國與中歐列强簽定之和約聞過激黨之總司令克里倫柯氏因與國民委員會意見不洽業已辭職（七日） 
[俄京電]  
　　過激黨通信社否認德軍已占基夫之說謂該地仍在勞農會之手（七日） 
[倫敦電]  
　　協約國均承認羅國舍忍受德國嚴酷之處置外别無他法俄京過激黨之行爲實有以促成羅國之失敗羅國所成之和約將不爲協約國所承認法國各報頗憐羅國之境遇謂力窮屈服實非其罪云（七日） 
[巴黎電]  
　　巴黎日報載稱法政府將拒絕敵國所予駐羅法國陸軍團之安全證狀該國大約將赴俄國辦理新任務（七日） 
[倫敦電]  
　　英財政大臣巴拉勞氏今日在下院提出戰費案計英金六百兆鎊當時巴我謂此次提出之數其巨爲前所未有所可慰者上年十二月份提出之五百五十兆鎊可以用至本會計年度終止時自本會計年度起至二月九日止每日戰費平均用金六百五十五萬七千鎊貸與俄國之欵今須視爲可以收回查用費超過預算案之數爲一百五十四兆鎊所增之欵多用於美沙波太米亞與巴勒斯坦戰事而飛機一項亦增費不少海軍費約增十三兆鎊又津貼六便士之麫色費約需十七兆鎊貸與協約國之欵至二月九日止共一千二百六十四兆鎊較預算增多四百三十七兆鎊貸與殖民地之欵共一百零八兆鎊較預算增多三十三兆鎊巴氏預料國債至一九一八年底止將逾五千九百兆鎊其中貸與協約國與殖民地者占一千六百兆鎊巴氏後又報告各地戰局（七日） 
[倫敦電]  
　　西班牙復有政治風潮電報悉受檢查惟表明軍民兩界衝突頗烈其故顯因軍界堅主採納本年六月間推倒政府之陸軍委員會所提出之改革陸軍要求不必經國會之同意陸軍大臣亦加贊助（七日） 
[瑪德里電]  
　　西班牙内閣一致贊成所議之改革陸軍辦示政治風潮因以挽回（七日） 
要聞一 
[西報論張作霖之舉動]  
　　字林報四日北京通訊云京奉鐵路總辦訴稱張作霖軍隊在灤州步張勳之後塵强留車輛盤踞其中前東三省總督趙爾巽亦電斥張作霖謂有欲爲滿洲全境巡閱使之野心而北京督軍團之某機關報則爲張辯護謂前月二十五日停戰令宣佈後倪嗣冲已無保全之希望馮玉祥今復窺伺其旁故奉督不得不有所舉動爲倪聲援張所求者爲改組内閣力征南方罷免長江三督三事如中央依此辦理則灤州之兵即可撤回云云復辟之說近日喧騰人口督軍團謂比乃總統造謠藉以傾陷督軍團然觀張作霖之活動傳言未必無因蓋督軍團苟獨攬大權則帝制終必恢復也就近事察之獨省巳不復爲北方所有長江三督與馮玉祥團體頗堅而督軍團之主張則漸歸失敗是以復辟之謠暫時似可不必十分注重惟張作霖之舉動不可不留意耳馮玉祥免職令中有擅取國稅一語馮否認之贛督亦證明無此事鄂督亦謂查無實據督軍團報紙指此爲鄂督袒護馮玉祥傾向反對黨之表示設此說果確則長江三督團體之堅亦可想見是贓重要之事實也督軍團報紙向不登載不利於督軍團之消息今亦承認蜀省之失利謂蜀軍第一第三兩師巳響應西南統兵大員紛紛通電各省自稱與護法軍靖國軍取同一之熊度並舉熊克武統轄四川軍政劉存厚之函電悉被扣留不能與中央通消息但仍與西南抗拒云云實則劉存厚亦投順西南據最近消息黔軍巳八成都不過此種不利於督軍團之新聞電局不爲拍發故不能早傳出耳熊克武少年英後憑其品學得擢升蜀省軍界要職將與南方同情故北京疑忌之調赴川邊熊不奉命仍駐重慶當事機吃緊時附合南方逼走吳光新熊曾肄業於上海某公學該校在數年前尙存在校址在北四川路約有學生四百以自治聞據該校學生言近十年來同學因爭自由而捐軀者約二百人云 
[奉軍入關與總統辭職之關鍵]  
　　元首前因張作霖舉動離奇本巳决定發辭職通電繼以閣員勸阻又接到六督擁護元首之通電故暫擱未發然河間卸責之心實未打消現對奉事除仍賴疏通主義期張作霖悔悟外第一擬先察國内各方面對北方時局之意見而尤注重曹張兩使之意因曹張與張作霖所謂主戰派者今奉軍如此行動究竟曹張對之如何須先一問聞六日公府會議後總統特向張曹發一急電詳叙時局危急中央困難情形徵集彼等二人之意見六七兩日内張曹之答覆如何尙未知悉也 
　　就近日各方面形勢觀之奉天之行動不足代表主戰派如段芝泉爲主戰之道領其對奉天此舉當然非所願聞曹張如何雖不可知然就四號通軍觀之所謂擁護元首鞏固國本立言命意頗極正大則與激烈派之策士似亦不可同日而論加以奉軍此次截阻軍火突增勢力注目之下畏嫉隨之故若激烈過頭未必不陷於孤立竟如何且待張曹覆電作證也 
　　據某方面報告總辭意之發端在本月一日元首寗語張秘書長謂將發電向各省辭職次日即命秘書劉君稿至四日晚奉督復有進兵之訊元首辭意彌復堅决五日特召閣員會議原擬即日拍發辭電適接到六督軍擁護元首維持大局之電元首熊度始稍活動不甚堅持辭職席間謂張雨亭能來一行最妙當與面商進止等語會議結果不發辭電命財玫王叔魯南行使說明種種爲難及元首一再求去各情形然而至今日又聞元首仍擬發電辭職或者另有新激刺也 
　　據六日所得消息謂總統辭意仍未打消前日各國務員退出後總統終不日看公事於前晚四五時許仍將辭職電稿再加修改以待拍發至六日傍晚且謂該電巳於該日午後二時由府中發出矣究竟其電文如何措詞無從探悉又聞自總統宣言辭職後公府各種事務頓行停滯總統特於六日傳諭各處員司清理文件準備交代張秘書長是日到府較遲散値特早各秘書至四時左右即巳紛散府中頓呈一種沉寂之象一說謂此次總統忽生辭職之念自與奉軍問題有關至奉軍入關何以能生如此影響實非吾人所得窺其内幕若從表面觀之則張作霖歌日（五日）來電其口氣尙頗平和該電係分致陸軍交通兩部者除報告此次出兵扣車之理由外略謂奉省此與無非爲堅總統主戰之决心仍以擁護中央維持大局爲職志并無其他旨趣現在兵已入關請政府於天津附近或北京天壇各地指撥一處以爲屯駐之所并云刻下南北局勢愈形混沌軍隊調遣朝不遠夕若奉軍駐於京津附近長江方面一旦有事即可長驅南下得收助於措臂免臨事而倉皇籌語該兩部得電後曾以轉呈總統總統辭職之說遂即於該日復活其以電話請各國務員入府會議即本月五日事也 
　　奉軍入關究竟用意何在中央亦無由探明張作霖歌電所言縱使係其眞意然此等行動總難免人民之驚疑中央旣無他法可以阻止除屢次電令罷兵繳械外惟有再派使者與之疎通何宗蓮旣奉命赴奉昨復派奉省前次派來北京之代表劉鴻恩氏與張作霖面商一切并令其順途到獨流鎭向奉軍勸阻前進且此次奉軍行動明明與安徽問題有關僅派使者與張作霖疏通尙恐不足故前日下午又派王克敏赴皖（并偕安武軍秘書王郅隆同行）與倪嗣冲商量辦法聞六日夕王氏自皖來電報告謂倪督業允發電勸止奉軍之進行惟據另一消息謂王氏在京臨行之際聞倪督巳由蚌埠返安慶故王特先赴南京六日晚交通部接津浦路局電告王於該日下午抵浦口擬過江與李督面會即返程赴安慶晤倪云云然倪並不在安慶也 
　　外間久傳此次奉軍入關將以求罷斥長江三督爲目的六日蘇督李純又有來電辭職大意謂前會屢請解職未蒙批准現聞奉督張作霖有以某某去職爲條件之要求某願退避賢路以息内爭電未並薦上海護軍使盧永祥第六師師長齊燮元均堪繼任請擇一任命云云尙未知中央如何對付也 
　　自奉軍問題發生後謠諑纷紜人心不定津浦尤爲恐慌各團體特公推直隸省議會議長邊守靖於六日來京進謁當局請示如何辦法以安人心 
中央政聞紀要 
[七日之國務會議]  
　　七日星期四爲國務例會之期議案之列入日程者僅外交交通内務諸部例案均不重要其原因以國務院積壓之案以財政部案爲最多王財政總長旣巳離京不便列入外交部則有重要報告數件於今日臨時提出以便决定議案之重要者爲續議籌劃出兵經費及電示川邊鎭守使維持邊務重要辦法又修正海上捕獲條例復議案司法部所提出之法律適用條例案此二案均係上届提出未曾議决者 
[内閣問題之近訊]  
　　總統辭職聲中内閣總理問題當爲留心時局者注意之點頃據某要人云錢代總理始終主張段芝泉復任并謂段君如能復任不但總理問題可以解决即總統辭職問題亦可不生特以此意向段君申說然聞段君則仍堅執如前故錢氏近日亦極焦灼其原因則由繼任旣無相當之人而當元首急急求去之時又不便開口言去長此庖代殊覺不安云 
[六日之參戰會議]  
　　六日午前參戰署舉行會議段督辦及各處長均到首議調查各兵工廠軍械次議徵兵計畫尙無具體的决定美國方面參戰借欵原擬直接與吾國訂立合同嗣欲改由某國擔任先付墊欵以供籌備之用於日美國方面又有出兵再交之請又聞政府一面現仍與美國某津商談判云 
藏番内犯之告急電 
[烟袋寺等處均被佔據]  
　　川邊鎭守使陳遐齡近有兩電到京報告藏番内犯情形該電一爲元日（十三）一爲寒日（十四）均由寗遠拍發因交通阻滯至前日政府始行接到原文如下第一電云據邊軍劉分統等飛電稱藏番内犯昌察危急等語蘭逆現正剿撫餉彈告缺除電呈劉督軍並飭電統領死力援助外特請迅爲設法接濟前有敬電請求撥欵復奉財政部庚日電開巳飭川督設法籌濟奈川中現正軍事吃緊所領之餉械不及十分之一遐齡護篆四月應領之餉約王十餘萬加以前任積欠二百餘萬以及克復寗遠戰費所領祇數萬餘此外均由商家暫借終屬車薪杯水於事無濟呼籲無路焦灼萬分川民力盡難爲第二次西征惟有懇請大總統俯念邊陲迅飭指撥的欵以濟眉急而固國防迫切電陳伏維乘察川邊鎭守使陳遐齡元印第二電云藏番内犯昌察危急情形巳於元日電呈頃據劉分統急電稱此次藏番擁衆萬餘計有新式匍槍八千餘枝恃衆長驅所有煙袋寺西巴夕巴紅布猛墩城隍廟柳子等處均爲佔據又頃據北路蔣分統電稱糧道斷絕餘同前情務迅速接濟重彈鉅欵以保邊防等語遐齡聞訊之餘憂患欲死現住建昌辦理防務一切善後事宜茲擬不日出發將所有未盡事件交由漢軍後五營劉統領辦理特此電陳伏維乘鑒川邊鎭守使陳遐齡叩寒印 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[奉軍之行動紀聞]  
　　奉天續派軍隊本有五日晚即抵廊房之說昨聞奉站兵車本定五日開行旋以事未果直至六日始分三次開行特行抵何處尙無確報日間廊房豐台方面固尙無奉軍蹤跡也茲將京奉路關於此事之報告略誌於左（其一）奉督張作霖現又需索車輛據稱將運兵一旅帶機關鎗兩連騎工輜重山砲各一連衛生隊半隊開往獨流鎭有騎兵兩連開往豐台又駐灤之五十四旅現要兩列車據云將開赴塘沽軍糧城（其二）新民屯之兵六日晨裝載一列車業已開行但不知開至何處奉天車站尙有裝好之一列車待發（其三）奉省運兵車輛五晶水能開行改於六日上午十時半開行一次下午開一次晚間再開一次共計開車三次至開赴地點現尙未悉 
　　奉軍之行蹤據六日所傳將不僅以廊房爲止且有來京之說奉省駐兵代表已赴天壇測勘駐兵地點又聞不獨測勘天壇一處并擬商借南城寺廟駐兵惟其宣言奉軍入京并非久駐不過暫時假道緣奉軍現擬分兩路南下一路由京奉車赴津改乘津浦車開赴獨流再行南下一路由京奉車來京改乘京漢車南下云云 
[黑龍江之國防消息]  
　　黑河對岸俄境海瀾泡新舊兩黨疊次激戰聞新黨暗用德奥俘虜援助將舊黨逐出已佔優勝現聚有萬餘人擾亂各邊境勢甚猖獗 
　　鮑督電准自編一旅出防黑河各要隘巳正式組織各旅團營長巳遴員任命業於三月一日正式成立 
　　鮑督恐俄亂延及黑河特令駐防嫩江陸軍第四旅第五團團長吳芳圃將全隊開赴黑河駐防並以第四旅八團第一營長索景清駐兵嫩江 
　　海拉滿洲里各站發見俄官雇用蒙匪一節據海拉消息自森穆那夫卸去軍械後現已恢復秩序 
　　沿線俄站發現蒙兵後陸軍第六旅旅長兼鐵路警備司令張明九於二月二十六日帶兵由省赴昂改乘俄車親赴滿洲里各車站巡閱鮑督又派黃參謀長赴滿洲里海拉扎蘭屯查視黃於二月二十七晚由江赴昂二十八日早八鐘在昂搭車赴滿洲里 
　　警備司令部現諭令滿洲里各站鐵路華兵凡俄軍不遵站長命令或不肯服從軍紀者一律斥退驅出滿洲里如有阻抗即以武力對待 
　　滿洲里以西二百華里之大務里站俄廣義派及反對廣義派之謝緡諾夫於二十八日激戰謝軍敗退至舍利孫緡距滿站僅六十里江省國防因之吃緊大務里四作路巳有折斷者近日赴哈日人頗多均回自西利比亞云 
[岑張譚之根本解决電]  
　　六日岑奉煊張謇譚延闓等聯電中央其大要云時事緊急内外交迫大局阽危已在眉睫迭電各方面調解卒無效果煊等木不應一再曉舌但念千鈞一髪在此舉不得不再爲我大總統縷晰陳之近據陸式鳴譚浩明程潛等來電云湘桂軍自奉尊諭囑勿進攻以鶆業經通飭各軍隊恪守疆界并未敢越戰線一步近聞曹張兩路大軍均集中前線實行攻擊浩明等以公等負調人之責豈能言不顧行務乞迅爲轉電中央究竟是何用意並盼速復等語伏恩岳州一彈丸地耳同是中國領土向爲湘南管轄得之何榮失之何辱較諸德俄之進犯東亞奉軍之進駐天津孰輕孰重推其原因均由於北軍之精銳均開赴湘鄂故欲乘機進取煊等一再恩維不若早息内訌一致對外或可挽回於萬一也事機至迫故敢冒昧直陳 
[湖北戰地通信（三月四日）（赤水）]  
　　前日忽傳第七師張軍敗北蒲圻崇陽相繼失陷而戰線左翼之直軍絕不承認且云前敵軍巳入臨湘地界節節前進查其究竟右方軍隊以張軍第七師爲前敵曹軍第三師爲後援前敵軍與桂軍戰於蒲圻之羊樓桂口等處忽爲桂軍掩擊遂至敗退此云蒲圻失守之由來也厥後第三師軍奮勇援應阻止敵軍相戰一日夜仍奪回陣地此北軍傳勝之由來也近兩日來曹軍第一混成旅由嘉魚陸溪口一帶蠕蠕而動沿江向漁磯方面進發前衛巳至太平口（沔陽屬）與敵相値昨今日時聞砲聲隆隆已接鋒矣昨日又報湘軍於荊河腦架浮橋渡江逕取沔陽以斷長江流域然細審南軍兵力非大且長江上有荊沙之吳軍下有鄂軍第三混成旅襄河以南又爲八師防守而堤江中舶有江利江貞建中等軍艦五艘魚雷一隻湘軍决不敢孤軍深入要之戰局此刻在似和似戰之期間所云和者則兩軍各派主腦文電相通似表和意若戰則力都薄弱不能語勝負然而各存觀望各懷詭誦延長此紛辭時間而巳 
　　漢口紅十字會爲人道主義組織一二兩救護隊分發戰地救護本屬慈善性質無分南北一視同仁其標識緣用日來弗條約所規定紅十字記章旗號他人不可冒濫乃日來嘉魚寶塔洲太平口一帶沿江發現紅十字旗差輪民般甚夥昨竟有小火輪懸紅十字旗運鎗械等件至新堤並採辦軍需深違公法爲該處救護隊查知係直隸第一旅之差輪向之交涉竟不得若何結果該會以事關會務國格决通電嚴重交涉不使萬國尊重之紅十字失其價値也 
　　南北兩軍以是戰非戰之局相持於鄂境各不相下鄂民生命痛苦皆非所知記者歷經各戰地富者竄身他鄕窮者流離轉徙炭價三千有奇一石米價百六七十一升交通斷絕又無來源雖有錢亦無從購辦軍隊以軍事上之行動拉民人爲輸送凡村落有碍於軍事者毀之四五日來雨雪交飛昨以事至寶塔洲江岸有老婦泣於路隅謂自對岸鄕間逃來者家中惟兩老皆近六旬不堪勞動惟一子以苦力供飮食前日忽爲兵拉去老翁護六竟遭毒打連朝雪雨家無餘糧巳俄兩日而鄰里又紛紛逃荒不得已與翁走避不期老病愛饑又遭鞭搥途中萎死予獨來此求緩死須臾云云此種苦况聞之泣下若巍巍諸公運籌幃幄誰復知之吁 
湘鄂戰局之變幻（武昌通信） 
[總攻擊一日即止和議之大體已守湘西軍最近之情勢]  
　　湘鄂間南北軍忽和忽戰奇詭異常曹張兩司今於一日巳下總攻擊令前敵各路戰事甚烈不意是日即奉總統電以據陸榮廷來電稱外交危迫内訌宜息所爭各條均願讓步希即飭前敵罷戰程潛譚浩明等亦來電請停戰即將岳州一帶南軍向長沙撤退王子春當至漢與曹錕張敬堯會商均以南軍果能退兵岳州表示和平誠意吾輩亦何必堅執遂飛電前敵停止進攻其戰線巳經延長入湘界者均各退回固守鄂境以待解决故兩軍勝負尙未大分戰事倐又停止聞是日之戰正面與右翼均尙得手左翼白螺磯則有復爲南軍所奪在新堤上游五十里列陣之說新堤頗形危險曾由嘉魚方面調撥大隊援之至兩軍和戰不定之故聞實由南北媾和大體已定（即西南承認河間繼任中央授陸爲粤桂湘巡閱使唐爲川滇黔巡閱使國會問題則付之各省議會代表會解决）湘鄂息爭之議遂决現所爭惟排除段派執掌政權之組閣問題陸譚旣不願爲此一事復起戰禍曹張亦希望和平了結於是一電停戰兩方皆樂遵從和平之機又大月望矣聞陸榮廷之表示讓步於粤湘兩省亦有關係因粤中各要人不能一致對外近且露排除桂軍之形跡根據地似不甚穩固而湘軍内部亦甚複雜湘南一派與桂軍不十分融洽湘西一派亦與譚浩明關係不甚密切近張學濟胡瑛聯絡田應詔周則范謝重光王正雅及鄂之黎天才唐克明王安瀾川之熊克武等别樹一幟不受湘鄂停戰之束縛聲稱援助黎唐迭侵施鶴宜荊與湘毗連各縣湘鄂和局幾爲破壞前者王子春以湘西軍侵鄂電詰譚氏譚曾嚴令湘西諸將如再有擅自侵鄂舉動即屏之於南軍團體以外然湘西諸將仍各行其是二月二十一日張學濟王正雅助唐克明攻石首監利松滋等縣迭經吳光新命軍擊敗吳正由公安進窺常灃不意湘西軍忽改變宗旨茲據吳光新二十七日通電報告云唐克明等負固公安經我軍迭加痛剿殘敗不支内部自相尋仇唐克明易服而遁我軍乘勢進逼斃敵甚多遂於宥日完全佔領公安唐部竄入松滋已另派隊兜剿湘軍向灃州方面退却王正雅傾向中央表示中立湘西軍隊輸誠願受本軍支配已指令分駐長樂一帶捍衛地方湘西奠定本軍卽山常德進逼長沙特此奉聞吳光新感云云按觀於此電則湘西軍之情形大略可見矣又查湘西軍主力爲陳復初朱澤黃之舊部周崇烈毛樹駿兩團其餘謝周王田所部雖各號稱爲師爲旅實際上有械者皆不足成旅戰鬭力極薄弱數月來就地籌欵羅掘已窮諸將欲求此後生存之道自不能不幡然變計改其趨嚮問陳復初等早即在吳光新軍中爲之聯絡運動湘西軍受撫但譚浩明近已派林俊亭率桂軍三千駐紥常德吳軍欲逕入常德亦非易事聞日前吳已將此項計畫密呈中央中央復電令其以荊宜防務爲重湘省軍事已經曹張布置周密不日可望解决忽庸該司令進攻云云準是以談則吳之聯絡湘西亦徙勞而巳矣 
[湘鄂間戰事之京訊]  
　　（一）北京志在得岳州據最近消息云張敬堯司令前次通電中有兩項辦法一則南軍退出岳州一則以武力克復岳州中央現在對於解决時局所持之方針亦不外此兩項辦法故元首前日覆譚組菴之電報亦以希望和議有成必南軍先退出岳州爲詞如南軍履行此項條件則前敵各軍亦當撤回武漢否則南下各軍决無輕率退回之理近聞南軍業無退出岳州之意北軍亦正預備進攻似此則和平之機尙在此一戰後也曹錕張敬堯本定六日開始總攻擊岳州茲聞六日政府尙未接到開戰後報告故其戰况如何不可得而知唯聞參陸兩部於六日曾去電傳諭懸三十萬元爲克復岳州之犒賞其原電如下特急漢口曹宣撫使武昌王督軍張總司令沙市吳總司令鈞鑒岳州得失關係全局現在各路軍隊業經調集應即迅飭所部一鼓作氣奮力進行至關於後方事宜并各方面發生事項中央當隨時分别籌處務臻妥協各統兵長官勿庸徘徊稍涉瞻顧此次戰事若能收復岳州擬賞給三十萬元凡生攻助攻掩護援應各路得力士兵均與斯賞官長如係異常奮勇克奏殊動並准查明擇尤請給特别獎勵望通飭知之奉諭特逹參陸部印 
　　（二）漢口將開軍事會議張敬堯親赴岳州商敵督戰巳有報告乃六日晚得漢口急電云張敬堯忽於四日下午由羊樓洞折回通城電約張懷芝即日來漢磋商軍務并電請曹錕加電約之而張敬堯决一二日卽來漢等語此電頗足怪異曹張旣决定於六日開始總攻擊何以張敬堯於四日下午又折回通城且將在漢口開軍事會議然則六日尙未開始攻擊岳州也聞張懷芝於六日黎明抵潯昨接潯電云張得曹張電約其赴漢會商軍務定六日下午起程云云又聞政府方面六日亦接九江某機關來電稱張檢閱使七八兩日由贛起程赴漢並不隨帶軍隊抵漢與曹張兩司令商定作戰計畫後即行回贛是張懷芝赴漢之說甚爲確實也 
　　（三）克復均房兩縣之消息自荊襄變作施南一帶土匪蜂起加之湘西方面南軍竄入故來鳳利川鶴峯等縣早已失守迄黎天才潰退之後更紏合餘黨聚於毘連川境之歸（稊歸）（巴東）并勾結川匪入鄂以故恩施宣恩感豐建始等縣亦相繼淪陷地方糜爛已屬不堪鄂督王占元巳電飭駐襄陽之張趙兩旅撥隊前往會剿并於歌日電告政府略謂荊襄告變土匪蠭起黎天才竄至歸巴勾結川匪在施南一帶肆意橫行前曾電令巴東各軍嚴切堵截無如兵力單薄實難兼顧除電襄陽張趙兩旅前往會剿外謹聞云云據此電報似王督攻黎不甚得手者而於同日下午政府又續接王督一電呈報克復均房兩縣并謂黎軍已稍退云云另一消息均縣房縣日前爲王天縱黨羽所佔據近由南陽鎭守吳慶桐所部帮統王文漢會同張聯陞所部軍隊分途進擊巳次第克復當由鄂督王占元給洋三千元以示獎勵並拍發豪電呈報到京矣 
[奉天近事]  
　　張督昨開會議參謀長孫師長及在省上級軍官皆列席駐紥省外者爲吳興權師長汲海峯師長王良臣帮統中央派來之徐又錚何宗蓮黑督代表馬輯臣大開會議其用意尙不知他在也張督准江省鮑督軍來電云現俄國過激派在滿洲里烏拉爾等處大施威嚇擾亂邊境雖有兵隊若干大有兼顧不暇之勢前已派兵一旅尙不敷用暫將奉省軍兵借撥一師或一旅來江帮同防範以固邊境張覆電請向中央指示 
　　張督前據政府電俄國廣義派暗雇中國人民充當偵探暗探我國軍警情形業已飭令各屬一體嚴防在案現據劉警察廳長報稱該處東溝查有形跡可疑之人一名業已帶廳嚴訊供認係安東人氏白貴卿受廣義派所雇用者共六名在奉省各縣暗探軍警之動靜一李玉廷係大連人二傳魁武係遼陽人三劉少卿係營口人西白貴卿安東人五王樂三新民人六劉宗耀北鎭入張已嚴電各屬嚴行查緝 
廣東之暗殺案 
[刺程案着手偵查劉營長又被暗殺]  
　　程璧光被刺一案連日經各方面秘密偵查僉以是日程氏赴讌係由廣州電政局監督陳祐嘉東請且查同席單内並有前龍濟光顧問黎某潘某李某諸人在内疑與此案有關現已由地方檢察廳搜查證據準備提起公訴矣 
　　香山護沙第五營營長劉華秀前月二十三日晚七時因公赴統領部道經石岐南基街橫巷地方突被兇徒用鎗暗殺受傷極重登時斃命兇手在逃檢查該營長屍體共受鎗彈十二傷並檢出手鎗子彈三願昨經護沙統領林警魂懸紅五百元購緝兇手一面據情電報當道 
[張懷芝出發後之匪勢]  
　　自去夏毛匪起事蹂躪四省邊境嗣經中央特任第七師長張敬堯督辦剿匪張氏收伏毛匪後餘匪遍地至今仍不安靖適張督辦奉令攻岳於是四省邊境之土匪又復蜂起聞中央現已電令徐州鎭守使張文生兼代魯皖蘇豫剿匪事宜於前日通電遵令視事矣 
　　兗州鎭守使唐天喜氏近准徐州鎭守使張電告有大股土匪史文勝王得勝龐二等夥領匪衆八百餘人各持快鎗意圖圍攻碭山縣城經河南歸德寶鎭守使親率巡防三營蒞碭協同新安武軍攻擊敗匪於縣之西北吳家集史王等匪現已率領餘匪向北逃竄深恐逸至貴省希即撥隊嚴加防堵云云唐氏已撥第七旅二營馳赴滕嶧一帶嚴加防堵矣 
　　滕嶧一帶土匪猖獗舊年初曾經第七混成旅往剿被匪圍攻未能得手致受挫折頃有自滕縣來者云匪首于三黑在蒙陰一帶於十七日夥領匪衆二千餘人突入勝境被唐鎭使守偵知即派得力軍隊兩營馳往遇匪於南沙河地方對單五小時擊斃土匪數百名生擒六十餘名奪獲機關鎗兩架快鎗數十枝于匪見勢不支復竄回蒙沂一帶矣 
[濟南發現疫症之近况]  
　　山東省垣城内滙泉寺街有杜良才者津浦鐵路巡警也舊曆初六日染疫回家初八日身故其嫂傳染此病於十三日病故其兄杜興復亦於十四日身故當由警廳將其住屋街道斷絕交通以杜行人往來俾免傳染復經防疫所每日派醫員查驗如法消毒迄今巳逾七日該處未見發生昨日又由共和醫院羅醫生帶同醫士十餘名就附近按户查騐該處五十餘家並無疫症發見巳由防疫所知曾警廳將該區域恢復交通矣 
　　辛莊薙髮匠趙立亭曾在津浦傳染時疫十二日得病回家十四病死遂乃傳染其子及女於十九日同時身死其妻復傳染此病二十日亦死全家均已死絕經内務部派來美國柯醫生及日本遠藤軍醫防疫所黃醫生同往檢查騐得趙立亭之子血液確有疫症已將其隣居各户隔離送往南關紅十字會隔離所劉驗七天如無疫症發現即可任其回家至趙某之房屋亦巳嚴行消毒想不致蔓延矣 
　　防疫總所近發出白話布告云近來這幾十天在綏遠城一帶地方發現一種瘟疫病死了有幾千人這個病死是六七年前在東三省及山東所見的那種病上次在東三省這種病發現不到三個月死了五萬多人這個病眞是利害得病的人没有一個能活的在哈爾濱傳家屯幾個星期的工夫死了六千多人上月寶坻鎭在一個院子裏死了四十個人有好幾次都是因爲一個人染了病傳染的全家以及鄰舍都死了傳染這種病是一種穢（音秒醫學名詞）這種種十分利害就是所說的鼠疫種在冬天的時候人因爲冷都在家裹避寒就格外容易傳染因爲病人咳嗽喘氣都有這個種病人傳染病時自己不知道染病後至少兩天至多五天就發燒發冷頭疼腰疼全身疲乏再過幾點鐘就咳嗽吐痰先是白痰後吐紅的再以後不到一天就死了從病人咳嗽起就傳染他吐的痰穿的衣服蓋的被褥都傳染就是器具牆壁都能傳染以前這個病傳染十回有九回是由於喘氣所以和病人在一個屋裏就萬分的危險逃出來的就不多但是這鼠疫的毒最怕日光最怕熱火若能將衣服鋪蓋用開水煑或是火燒了就能滅了這個毒種這種病没有治法只有防法及消滅法鼠疫發現的地方應當禁止人來往頂好是不出門若是出了門最好是不回家因爲若是出外得了病回家一家一都跟着這一個人遭殃若有人從外處來應當先隔離他五天不要坐船不要坐車不要行路總而言之不要出門最好是安安靜靜的在家裏上次柬三省鬧鼠疫的時候我們山東省亦有因爲山東省有人在東三省出外帶回來的在山東有一個村子一連好幾十天不准人出入他們要買糧草的時候就打發一個人到市上去買到市上的時候不進人家買完了一直的回他本村後來這村内一個人亦没有死週圍的村了却死的人不少在另一個村子裏有一個人從東三省回家過年得了病全家都病了他鄰舍家把他們的門封了從牆上遞飯給他們到後來他家裏死了幾個人鄰舍家却都平安所以就用這一類的隔離法就能將疫上住了無論那個城只要把外處來的人止住了就能防疫至於糧草可以從外邊買鶆糧草不傳染只有人能傳染若是放進一個人就許死好幾百好幾干若是那一個城裏有瘟病就不可放人往外去恐怕傳給别人若是一個人得了病服侍他的人可帶一個口罩這個口罩是用布做的兩層布當中夾棉花布越粗越好越稀越好長二尺半寬一尺絮上棉花要三寸見方把布的兩頭各撕成三條帶子以後帶在臉上把帶子縛在腦後將口鼻蓋上蓋的嚴嚴的鼻子兩旁塞上兩塊棉花這個口罩應當時時刻刻帶着因爲一不小心就能着病就死吃飯的時候在另一屋裏吃可以拿下來却有一件拿下來就快燒吃完了飯另帶新的這口罩救了幾千幾萬人不論何人不得已出門時亦可着口罩若有得鼠疫死的就當把他的衣服舖蓋全燒了房屋關閉只少十天槍材内至少當放上五十斤石灰至少理七八尺深埋的淺了老鼠能傳染 
[張懷芝抵潯記]  
　　湘贛檢閱使張子志抵寗多日此問吳軍務帮辦早代潯紳商各界去電歡迎昨日（五號）始得寗督署來電張使於五號由寗啓節九江縣知事即雇工於招商局碼頭紥結牌樓高懸匾額並傳論各商店於六號張檢閱使來潯時一律懸掛國旗以表歡迎今早（六號）五句鐘魯軍潯軍均列隊至江干迎迓軍界自吳帮辦施師長以次政界自道尹以次法界審檢兩廳長紳商學各領袖曁陳督派來代表督署副官長岳世傑齊集招商局鵠候沿街國旗飄展兵警荷鎗衛護而巷口所布尤爲嚴密七句鐘接安慶來電張使六時過安慶至二句鐘時街上不許人行交通幾爲斷絕俄而遙見黑烟一縷歡迎者以爲節麾至矣乃船泊江心則爲第六混成旅旅長張宗昌乘華利輪船率兵一團來也其兵士旋至龍開河起坡席地搭篷二時接湖口來電謂張使一句半鐘過湖 
 
 
 

Page 7

 
 
口至三句半鐘遠遠望見聯鯨兵艦上駛知爲張使之旌旗到也歡迎人員先分一班赴招商局躉船迎接吳帮辦則偕同施師長安武軍陶兵站司令吳道尹汪知事韓警廳長商會長舒先庚紳界羅肇修學界萬和悅乘小輪馳赴聯鯨兵艦晋謁張使即在大餐間接見聞張使云承諸君歡迎曷克當此鄙人未到寗以前外間謠諑繁興及抵寗盤桓數日謠言漸息此次來贛檢閱並無他項意思重大責任仍在陳秀峯督軍云云迨船抵埠即由隨帶之衛隊（約二三百人）護衛張使乘與進城入鎭署吳帮辦早將其辦公地點讓出爲張使下榻之所鋪設華麗吳自移居於署内軍法處歡迎者尾其後詣行轅求見旋在鎭署客廳内一一接見聞巳準備明日晋省下午六時張之護兵巳將携來物件搬往火車站所帶人員約百餘名其秘書長爲余巨川衛兵司令爲何元章副官長爲王巨卿是日各界備席二十餘桌公宴張使及其僚屬爲之洗塵至九時始散 
[南京通信]  
　　陸軍第六混成旅第二團（寗軍游擊隊改編者）旅長爲張宗昌由參陸辦公處電令歸第二路總司令張懷芝指揮調遺昨已開拔赴贛由南潯路專車裝運二營於今日（四日）四時行抵省城暫駐沙井車站其團長王萬金定明日（五日）親率全團來省副官長劉汝霖參謀金壽良團副徐源泉第一營長韓金山第二營長王岐山均已隨軍抵省其全旅團營陸續運至南昌連日南潯路停止貨車裝運軍隊甚爲忙碌陳督軍特派副官王　至車站歡迎妥爲照料聞該軍俟全旅到齊卽開赴武寗銅鼓等處駐紥一說謂開赴萍株作攻湘之準備 
　　湘桂聯軍總司令譚浩明岳州行軍司令程潛日前聯銜致電贛督陳光遠發表意見略云前派代表劉彦回湘極蒙指敎一切現組公業允返湘中央亦已授組公議和機宜和平可望敝處尙有重務須向尊處接洽者仍派劉代表重來面陳陳督接電後即復電歡迎劉代表想日内即可抵贛 
　　蘇督署總諮議李廷玉於四日由寗至陳督長電一通詳述張檢閱使與李秀山督軍談話發表政見並謂張已由寗起程陳督旋派副官史長慶那瑞興二人赴潯照料並電請吳帮辦傳道尹就近俟張使抵潯謁見時即將贛省一切狀况及計畫先爲陳述聞史那二副官即日就道赴潯矣 
　　江西實業廳長夏同龢對於陶器一事頗爲注意以前清御窑所出之瓷物質精美全球欽賞所有東西各國無不願以重價購買自改革後御窰停歇寶貴之物日益減少現在價値日見飛昂亟欲恢復該窰以廣出產已委本廳調查員譚光藻陳士賢二人前往景鎭調查近日瓷業狀况茲巳以經費支絀籌備不易等情呈請農商部另撥欵項重行開辦矣 
皖省近事 
[黃省長赴蚌原因]  
　　第十六混成旅旅長馮玉祥此次逗留武穴通電言和後外間即喧傳馮與倪素有嫌隙擬乘此時機圖皖逐倪藉報前怨但馮氏免職以來並未有若何舉動雖派兵分赴廣濟黃梅等縣駐紥不過爲設防之計現聞主戰派熊度巳略向和平倪亦巳請黃雋珊省長至寗與李秀山督軍接洽並疏通馮之意見俟南北解决以後卽請政府復馮之職黃雋珊此次赴蚌聞卽爲此現黃尙在寗垣延擱一二日即可返省 
　　一說謂黃省長前以馮軍不穩之故特赴蚌埠與倪督磋商辦法經倪督遣派大批軍隊馳往駐紥上游各要隘以資防範近日兩軍均無動靜似不致再有决裂之舉故倪督留黃省長小作勾留昨黃來電稱六號已在南京動身乘坐利濟兵艦回皖今日七號六句鐘可到聞同來者尙有財政廳長警察廳長及赴蚌祝壽諸人省公署及各官廳科長科員均已赴南門外接官廳迎迓矣 
[杭州快信]  
　　近日政界喧傳齊省長有擬解組歸田向中央辭職消息此次回浙後卽料理交代有寗保張厚璟任省長朱鈞弼任財政廳說 
　　京電稱王克敏已於陽日南下 
　　司法部咨飭趕速籌設民商習慣調查會已令商等廳尅日組織成立 
　　鎭海漁業公司本係官商合辦因無成效上年收回官股改歸商辦曾經繳還官欵二萬元現該公司銳意改良呈請將府浙輪船變價改購汽輪兩艘仍請撥助官欵已令實業廳核明辦理 
　　平湖統捐局長李祖怡業奉委署臨安縣缺所遺局長已委省署收呈員鄭維鈞接充 
　　財政廳昨委許允迪爲温洲洋廣局長許同藺爲鐵路總稽查 
　　現充菸酒第一區公賣局長楊慶徵（督軍哲嗣）前月奉母回籍治理劉太夫人葬務現已事畢昨來電准明日起程返浙 
[南京快信]  
　　李督前日電京辭職中央昨復電慰留 
　　江蘇全體軍官因李督辭職擬聯電中央挽留總商會亦擬明日開會推代表慰留李督 
　　贛督陳光遠昨致電李督聞亦已電亦辭職 
　　譚延闓昨由滬來電述岑西林意謂戰局復開調人難任决卸調人責 
　　張懷芝已抵南昌昨有寗電致李督聞張因奉軍入關事卽將由贛回魯 
　　王克敏將於今午由蚌來寗聞倪已電張作霖商止兵條件 
　　江貞楚謙等軍艦昨均奉調開赴武漢上游駐泊 
　　江寗鎭守使齊燮元昨渡江赴浦晤王巡閱副使商本省某項軍事 
　　蘇常鎭守使朱熙第十九師師長楊春普昨均來省禀陳要公 
　　蘇督駐京代表韓德銘昨出京回寗向李督寗陳一切 
　　浙省議會代表秦炳漢亦巳於昨日晚車來寗 
　　七年度省立各學校預算省署令敎育廳趕造以清權限 
　　檢定小學敎員敎育廳擬自三月十五日起考試四月十五日揭曉 
地方通信 
[嘉興福壽浜組織學校]  
　　嘉興東門外福壽聞學齡兒童頗多惟學校尙付缺如聞有士民王士耀鄭志山賀則信顧文豪擬於該處組織一國民學校經費每年約須四百元左右由發起人籌墊不受地方補助現巳呈縣立案定於二月上旬開課云 
[黃姑坊盜傷事主]  
　　平湖黃姑坊水口地方農民宋稻香家於前晚夜半時分被盜匪數十人手執利刃破扉刦掠稻香之弟秋和因不及逃避被匪捆住兇毆遍體鱗傷約二小時始呼嘯而去事後檢查失物損失頗鉅翌農由事主開單報縣經縣知事前往履勘業已飭知水陸營警協緝矣 
[福善涇籌設繭廠]  
　　嘉善福善涇一帶鄕民均飼蠶每年產絲頗鉅茲有富商屠某倪某等擬於該處籌設蘭廠一所地段與鄰近舊廠距離並無窒碍業已繪具圖式繳納保證金曁牙帖稅於日前具呈縣知事轉呈核奪矣 
鎭江 
[預防時疫]  
　　據醫學會最近報告南京方面已有類如百斯篤此項之疫症發生寗鎭交通極傳容易傳播現由蔣某等發起組織時疫病聯絡各營軍醫共籌防禦方法並擬商請滬寗路局實行檢查行旅云 
[通緝逃官]  
　　江蘇李督軍現准陜西陳督咨稱警備統帶郭漢軍有附亂嫌疑事發潛逃呈准覩奪官職通緝究辦昨已轉令鎭郡軍警各機關一體協緝矣 
[江北匪患紀聞]  
　　據清江浦來鎭旅客云沐湯邊境匪又蠢動已由淮揚馬鎭守使調派第二團兵士馳往痛剿甫至沐境丁家集一帶已遇著匪金衆嘴餘黨立卽開火進剿現正鏖戰匪尙盤踞於鹽圩等處馬使特加派軍隊前往助剿以除匪患 
[驅逐難民出境]  
　　鎭郡對岸瓜洲地方近日到有淮海大帮難民扶老携幼共約數百人在該處附近各鄕鎭乞食瓜洲警察分所王君恐其滋擾閭閻卽派長警分投驅押出境 
揚州 
[米麥價格飛騰]  
　　自農商部令本省實業廳訓令各縣知事各商會調查米麥等六項糧食額數以資籌畫出口之參考後揚郡本爲產米之區商人得此消意遂紛紛屯積故米麥價格於兩日問驟增八角之多按今日（七日）之米價每石六元四角麥價七元一角其他黃荳等類亦隨之高漲一般平民愁鎖慶峰無不憂形於色 
[財廳電催稅欵]  
　　財政廳以本邑縣署征收之抵補金迄未報解昨特電趙知事迅將片收數目解省以濟要需 
[湘借蘆鹽緩辦]  
　　湘岸鹽銷不濟擬借蘆鹽經兩淮張運使詳請大部核辦茲奉鹽務署來文湘借鄰鹽暫從緩議故張使業飭知揚子棧長轉諭各商知照矣 
[禀請致祭先賢]  
　　城外小金山崔鄭二公祠歲由官廳撥欵致祭以表敬仰先賢現該處紳民莊慕善以瞬届祭期特禀請鹽運公署撥欵派員致祭張運使據此特咨行江都縣查照成案辦理 
杭州 
[王鎭守使晉省]  
　　嘉湖鎭守使王桂林因有要公特於昨日來杭晉謁督軍面陳一切聞勾留二三日即須回湖云 
[愛國公債抽籛還本]  
　　浙省愛國公債計共發行四十九萬九千餘元除已償還七期本銀外茲定三月二十日仍假杭州商務總會舉行第八次抽籛已飭知省金庫籌欵五萬元即照抽出各號償還本銀並呈請省公署届時派員監視以昭鄭重云 
[出口農產物之報部]  
　　實業廳雲廳長前飭將兩浙去年各關出口農產物查明造册報部茲將各關農產物出口總數錄下杭關大豆出口五十餘石棉花出口三千八百餘擔烟葉出口一萬五百餘擔浙海關大麥出口一千九百餘擔棉花出口十二萬三千一百擔烟葉出口一千一百餘擔甌海關小麥出口八百餘擔大麥出口六百餘擔大豆出口五千七百餘擔烟葉出口一萬七千五百擔 
濟南 
[省敎育會建築會場]  
　　山東省敎育會會長許德一以全國敎育聯合會係輪流在各省開會明年即應在山東舉行而本省敎育會太覺窄狹殊不敷容納擬另建一極一會場俾資開會之用日前呈請省長發給建築經費巳蒙批給二千元並飭招集學界共同研究建築辦法務期完善以壯觀瞻云 
[張督軍派員赴鄂]  
　　聞張督軍近由行營特派軍官閻振聲赴漢口充第一第二兩路軍隊之聯絡員以免彼此軍隊誤會衝突已於昨日電告中央云 
[軍署召集軍事會議]  
　　中央以俄德媾和事關國本特電令各省長官各抒己見以資參考頃聞張帮辦接奉此項電令後除轉電張督軍行營外日昨特在軍署開一軍事會議列席者爲張懷斌氏段永彬氏馬鎭守使張善義副司令及各軍事諮議會議終結後遂即覆電中央至電中如何主張外間無從探悉 
安慶 
[郎溪監犯雪夜脫逃]  
　　聞郎溪縣監有監犯孫某於日前陰曆十八乘大雪深夜典獄員外出之際越牆逃脫嗣經縣知事及典獄員聞悉即令緊閉城門偵騎四出而該犯已杳如黃鶴矣 
[衛隊長毆傷人命之被拘]  
　　前任無爲縣衛長馮某爲前陳知事所信用以抓賭毆傷人命被事主上控即將陳知事撤任現聞該衛隊長已被新任陸知事拘押候訊云 
南昌 
[小輪公司之消極]  
　　本省各小輪公司自鐵路通車以來全歸失敗其勉可支特者或縮小範圍或改航線專用淺水小輪往來内河各口岸僅裝搭客無大宗貨物可運其辦法大抵由數人合資向公司承租雖保勝福康見義晉康臨江各公司輪船數十隻仍照開班然初春無水均須遲至夏曆二月始能開始營業且船隻均係儘舊有者行駛均抱消極主義也又保勝公司祇有新輪兩艘將下水然皆係淺水航行内地者云 
[省立各校新委人員]  
　　敎育廳擬於潯陽道屬創辦第六師範學校廬陸道屬則創辦第七師範學校現聞第六師範學校校長巳委日本師範畢業譚侃充任譚爲九江人現充高升巷法政學校國文敎員所遺國文敎員一席經龍校長委熊希靑接充第七師範學校校長亦委日本師範畢業羅文蔚充任羅爲吉安人現充第一師範監學所遺監學一席經王校長委任善荃接充王爲鄱陽人亦日本師範畢業現擔任第一中學校英文敎員所遺英文敎員一席尙未確定以上各員均於今日發表 
九江 
[倪軍挖隄]  
　　江北長堤爲皖贛鄂三省所共有舊名皇壩所以防禦江水保障民田遇有隙漏卽由三省撥庫欵公修動輙鉅萬近聞倪嗣冲駐軍宿松沿堤挖作戰壕暗安火藥防止馮軍袤長幾及三十里農民大有水漲淹田之懼 
[籌備軍餉]  
　　魯軍抵潯後雖尙相安但吳帮辦以爲軍餉及一切軍需不得不先行籌備以免臨時周折擬將就地方附稅提用以濟燃眉特具支配各種軍需意見書託景監督帶省與陳督面商俾資妥善聞景抵省後即將意見書送呈督軍並擬明日回灣 
[預備檢閱]  
　　吳帮辦知照駐潯省防及十二師各軍整備軍械軍服開報實存鎗彈寶數各營連分防區域以便張使來時送請檢閱並傳知金雞坡砲台於張使到時施放禮砲以表歡迎 
[局長交替]  
　　保商局新局長曹樹藩數日前業已到潯前任高局長先飭司事檢朿票卷交代已於二十八日完全辦好曹局長即於二月一日接任局事各機關均差片道賀 
天津 
[京畿水災善後處紀事]  
　　順直義賑會擔任散放春賑以所存賑欵僅二十萬元不敷分配請直省長咨商水災善後處撥欵補助熊督辦以籌辦春賑本處擬定五十萬元業經呈明大總統有案將來卽照此數陸續支撥其不足者由直省長京兆尹商同該會分别籌募以資挹注又義賑會辦理春賑聞擬支配欵項撥交縣知事靑成直接散放以期敏捷而便災民各國公使請設聯合委員會一事前經水災善後處咨覆外交部謂由本處與主管全國水利局管轄地方之直隸省長各派代表一人爲委員會會員現熊督辦派定顧問工程師方維因爲代表直省長派定大沽造船所總辦吳毓麟爲代表全國水利局派定技正楊豹靈爲代表並咨部請速照會各國公使查照辦理以便該會早日成立 
雜評一 
[閣員春宴（怡）]  
　　邊警日迫奉軍逼京湘鄂間之戰事又不能調息處此時局政府諸公宜若何憂蘍惕厲冀挽危機於萬一而不謂閣員方從容閒豫連日以春宴聞也 
　　以常情言之對於國事府與院有連帶之關係而以責任言院似較府爲尤重雖當此無國會時代本無責任内閣可言然國事至此寗無三分責任心而及一任公府之忙碌若與院絕不關痛癢者則國家何貴有此閣員哉 
或曰弱國無外交邊警雖迫無法對付奉軍逼京係對府作用與院無涉湘鄂且傳告捷電不妨暫作樂觀對茲明媚之春光益不容其等閒過去此所以連日置酒高會也歟鳴呼 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[中國安危與世界之關係]  
　　加拿大新聞記者麥克唐納博士前日赴加爾登西餐館之星期六聚餐會即席演說民政内有中國與世界民政之關係一節略謂中國不安則世界民政亦必不安蓋中國地地遼廣物力豐富其能力足以禍福世界中國强而有穩健之政治道德正當之國家主義則東方以靖全球以安中國弱而政治顚倒崩裂凌亂則中國死亡而全球民政國亦爲之陷於悲境苟非南北各省合成統一之國家受制於同一之國家精神矢忠於同一之國家觀念則中國决不能安而中國之民政亦决不能享有權力受人尊重也全國團結服從良善政治懷抱愛國宗旨篤愛世界民政吾人所望於中國者其在斯歟云云在座中外人士百餘人聞其言咸鼓掌不置 
[張嗇庵上書總統之要旨]  
　　近日各報均載張季直有調和南北之意見某君因事至南通嘗見其二月二十八日致總統一書記其中要語云謇也無似蟄居已久顧區區之私何嘗一日忘民國民國成立忽忽七年蜩螗沸羹歲無寗晷一誤再誤莫非自戕當事者不讅燎原之禍而騖鬩牆之爭爲權利耶必先有國若不國矣何利何權至於不國罪必有歸國會乎帝制乎軍人乎千秋萬歲之後全國人記之矣寗可以國家爲孤注以人民之生命財產爲兒戲逞一二人意氣之雄造億萬人顚連之孽其最扼要處則謂南北之爭雙方皆可披露言之待國民之公斷是非在明曲直自見如曲在政府不妨爲公理而屈若曲在西南西南之人亦必有明公理者云云亦可見心曲矣 
[漢口各團體急求息戰]  
　　漢口商帮各團體聯合會前曾電商全國商會聯合會轉致各商會選派代表訂期開會提出條件向南北兩方調和以期息戰而奠和平等情當經商會聯合會據情分電各省商會探詢意見復候核轉在案茲商會聯合會又接漢口各團體聯合會來電謂外交風雲日急豈可再事内訌現經籌有開會經費務請俯照前電迅即擇定地點召集代表從速開議以解時局而免巨禍等語商會聯合會接電後以前經附電探詢去後尙未據各省完全電復今旣據電催並籌有開會經費商請履行前電迅速召集會議早息戰爭自應重行轉致各省商會從速核復以憑彚轉故前日又分電各省總分商會催速答復矣 
[馮監督啣命返滬紀聞]  
　　江海關監督馮孔懐君前因奉召晋京曾覲見總統面呈擴張戰時國際貿易方略及處置存土問題等頗蒙嘉許此次回滬據聞啣有數種重要使命其關係最大者爲修改現行進口稅則切實徵收值百抽五因新稅則未訂定以前之暫行辦法自宜積極進行藉補歷年短虧之稅欵馮君抵滬後業巳函致修改稅則委員會訂期開會以便討論一切云 
[滬南防疫所之布置]  
　　淞滬警察廳長徐輔洲因悉北省疫症流傳愈廣恐其傳至滬上特在閘北開辦防疫所業已組織完備嗣又在滬南繼續開辦通告居民大略已紀前報茲悉滬南防疫所即在警廳東首另闢門户派員駐辦復派游巡第一隊巡警兩班各十二名由巡長督率分赴車站輪埠旅館等處檢查旅客此種巡警左手制服上添加藍色袖章一條以誌區别如查有染疫之人無論男婦老幼均須勸令速往醫院醫治以免蔓延云 
[三誌糧食出口之準備]  
　　南市縣商會接到上海縣知事公函略謂奉省令案奉農商部咨凖國務院議决加入協約國巴黎糧食同盟會曾經由部委派專員至蘇滬調查米麥牛羊茶糖等六項價値產額該專員秦瑞玠巳到滬接洽轉赴無錫從事調查事關國際問題且與民食攸關前奉部文限期甚促請爲轉知各業代表詳細查明列表送署以便彚案轉詳等因該會正副會長當卽轉知米麥業代表張樂君及牛羊茶糖等業代表分别遵查造報務於兩星期内查竣云 
[縣知事注意民食]  
　　邇來米價飛漲白米每石已漲至八元三四角秞米亦已至七元五六角推原其故皆由内地各產區聞我國將准協約國採購糧食出口爰各囤積居奇來源不暢價遂步漲上海縣知事據米業董事逐日將米價開列呈報後以米糧關係民食若再漲價深恐經紀小民難以度日故已諭飭該董勸諭米業毋再任意抬價以維民食云 
[繼續訊斷無獨有偶之騙案]  
　　住居公共租界寗勒路一百八十四號門牌之西洋人達司可斯脫於本年正月五號串同德國人卡而地克門與惠力姆搿林及粤人黃金寶鄧田沈瑞芳墨西哥國人柯石蓮史向住居海寗路同昌里之粤人陳錫林姜銘瑞兜售紅土誘至伊家用手鎗恐嚇攫取鈔票洋一千三百元分贓逃逸被陳等報告虹口捕房飭派華探沈阿炳江標蔣阿林西探堯克將一干人先後緝獲拘入捕房當將逹司可斯脫解送西洋領事署訊明判决監禁一月期滿遞解回國其餘卡而地克門等解送公共公廨訊供管押在案前日午後又届復訊之期捕房將全案人證押解到廨經關讞員會同英白副領事復訊先由捕房代表牛門律師向沈瑞芳詰據答稱我與原告姜銘瑞從前在海味行内認識本年正月四號與原告同至密勒路逹司可斯脫家購買紅土一磅計洋一百二十二元當時由黃金寶傳話約定翌日再去購買届時原告姜銘瑞陳錫林偕同出店兩人與我同去見有逹司可斯脫與柯石蓮史兩西人在内囑令我等稍待旋見逹司可斯脫去而復來將形似烟土之物一包置於箱中俄頃突來一華人兩西人（指卡而地克門及惠力姆搿林）自稱捕房爲包探將我驅逐門外如何搶洋我並未看見繼見姜銘瑞等逃去向我告訴被刦洋一千三百元惟本案與我無甚關係請察並由黃金寶之代表摩西律師向沈瑞芳逐層盤詰旣畢又由牛門律師向陳錫林詰據答稱我與姜銘瑞同事第一次去買烟土見黃金寶亦在逹司可斯脫家内正月五號我與姜及沈瑞芳並出店兩人同至逹司可斯脫家買土見該西人與柯石蓮史同在彼處沈瑞芳問我銀洋帶來否我答帶來一千三百元遂見該西人將房門鎖住一同出外迨至十二句鐘見逹司可斯脫携來紙包一個藏在箱中繼見卡而地克門惠力姆搿林與一胖子華人到來據稱伊等係捕房包探來此搜查私土旋即動手搶我身畔所帶之鈔票我當時堅持不放逹司可斯脫即突出手鎗向我恐嚇致被將鈔票悉數刦去繼見柯石蓮史乘坐黃包車在轉角路上與沈瑞芳講話云云被告代表摩西律師亦向陳盤問良久後由出店陳洪海施阿寶相繼到堂證明當時目覩被刦情形並由一百六十五號西探堯克到堂禀明案情末由黃金寶之代表摩西鄧田之代表愛倫兩律師分别向見證及西探堯克逐層艦詰畢中西官以時巳薄幕判沈瑞芳交保餘人一併還押候復訊再核　 
　　墨西哥國人柯石蓮史被土販粤人陳澤文（即澤民）指控串同粤人蘇紫彬楊燦李興陸世英（即周阿英）及在逃之西人撲地斯與潑勒以兜售紅土爲由誘至崇明路冠鴻樓宵夜館内攫取鈔票洋九千九百五十元由廨迭次訊供判陸世英無干開釋楊燦臨訊不到候再飭傳餘人還押聽候宣布當諭在案前日午後巳届判决之期由捕房傳同保出之楊燦及全案人證押解到廨工部局刑事檢查科代表牛門與陳澤文代表律師梅吉言被告楊燦等代表佑尼干帮辦羅斯等三律師相繼到堂候示至二句半鐘關讞員會同英副領事白爾君升坐刑庭磋商之下柯石蓮史糾黨搶刦罪已成立判候另案訊結宣布罪狀蘇紫彬禁錮西牢二年楊燦李興一併斥釋 
[消釋男兒失蹤之嫌疑]  
　　住居虹口有恒路二十九號門牌福安公司買辦粤人陳秉祥之十六歲兒子錫林於本年正月十三號午後走失無蹤陳以事前曾有同鄕人翁廣正陳德興投遞恐嚇信函勒詐洋五千元未遂事屬可疑因之報告捕房將翁陳兩人拘解公共公廨押候訂期研訊在案昨晨由廨復訊據捕房刑事科代表牛門律師譯稱此案自原告起訴後業經捕房調查各項證據均不能作爲有效是以此案不能成立請爲察核俞襄讞商之日副領事林君以原告所控證據尙欠充分遂判將註銷被告一併開釋又聞陳秉祥巳有人向索尋費囑先付銀而陳則必欲將人尋到方肯報酬故遷延日久其子尙無着落云 
[梅日格路居家被刦]  
　　前晚九時有盜匪六人至新閘梅白格路鑫益里五百十二號門牌趙曾藩家賺開大門一擁入内各出手鎗嚇禁聲張兩盜把守前後門户四盜登樓搜刦値洋一千餘元之金珠飾物呼嘯而逸迨事主報告新閘捕房飭派中西官探馳往兜拿各盜已携贓遠遁該探等遂向事主詢明各盜年貎服式口音回訴捕頭轉禀麥總巡通飭各捕房中西探捕一體留心偵緝 
[台州强盜將歸軍法處治]  
　　台州人金二苗（即金九苗）陳小美（卽陳小連）經新閘捕房中西包探查得與愛文義路一千九百五十二號門牌張陳氏家及七浦路二百九十八號門牌陳其林押店被刦金飾現洋兩案均有關係業將該兩人拘獲解送公共公廨訊供管押在案昨晨復訊由包探張芝卿投訴被告巳在捕房承認搶刦張陳氏陳其昌兩户衣飾現洋所有皮袍金飾等贓業已吊到茲將所錄供單及抄獲之手鎗子彈呈案情察次由事主張陳氏偕證張蘭生到堂證明當時被刦情形並認明吊案皮衣確係原贓訊之金九苗供認與陳小美搶刦張陳氏家及陳其昌押店等衣飾不諱陳小美亦承認搶刦經張襄讞商之義副領事羅君以被告等持械搶刦罪巳成立判均押候錄供解送護軍使署按例懲辦 
[一星期間之金融狀况]  
　　自德俄閘獨媾和及東洋出兵之消息徵實以來國外銀根非常緊迫是以本埠各外國銀行此一週間仍無大條銀進口亦無現銀現洋出口惟江蘇鹽業等銀行與天津長江及内地一帶稍有進出茲調查近日來往銀洋之數如下星期一客帮由硤石運來洋四萬元又杭州來洋六萬元鹽業銀行裝往天津洋二十萬元交通銀行裝赴南京洋五萬元星期二三均無星期四江蘇銀行從蘇州來洋五萬元各莊由無錫來洋五萬元星期五各號由嘉興湖州來洋十萬元交通銀行裝赴東三省洋十萬元又裝赴漢口洋五萬元 
　　大條銀價自上月二十三號至昨日始改長半辦士鎊價則自七號改長半辦士以後迄今未有升縮日本滙水亦從是日改小五釐至今不動惟各外國銀行連日購進大條銀不少故銀價看長此七天内鎊價與大條銀價雖各長半辦士及二五惟本月份驃金之價較二日收盤每條已漲去銀六兩六錢至日復金價之漲落業此者均謂均視日俄之舉動若何以爲轉移云 
　　墨洋與龍洋自三號至九號最高之價爲七錢二分一釐三毫七五龍洋七錢二分零八毫七五較前一週間略漲緣近日花米麫粉小麥等由外人廣爲搜羅故内地用場頗廣現陰曆三月期之龍洋墨洋亦巳漲至七錢二分七釐有零惟目下滬地現銀甚爲豐富緣漢口上游南北軍時有戰事商貨停頓各客帮謹愼辦貨用銀有限故銀拆仍祇二三分 
　　現貨赤條除各銀樓隨時購進外囤户交易不多是以市價無甚漲落足赤飾金每兩祇跌洋五角 
　　昨係星期六調查中外各銀行所存銀洋之數如下麥加利存銀二百四十三萬洋一百九十一萬滙豐存銀三百二十八萬洋二百三十三萬大條四百三十六條德華存銀四十六萬正金存銀四百五十一萬洋五十萬道勝存銀二百八十九萬洋十六萬通商存銀三十萬洋六十萬東方存銀二百三十萬洋二十萬花旗存銀二百零一萬洋八十六萬華比存銀七十七萬洋四十三萬和蘭存銀五十三萬洋九十七萬中國存銀一百六十三萬洋四百十八萬台灣存銀一百十萬洋八十萬住友存銀二十五萬洋七萬各錢莊存銀三百九十萬洋七十萬交通存銀四十一萬洋一百零五萬有利存銀三十五萬洋十一萬中法存銀五十八萬洋二十九萬三井存銀二十萬洋四萬三菱存銀五萬洋五萬除中華四明興業鹽業中孚永孚等各商業儲蓄銀行外以上總計存銀二千八百萬洋一千五百二十五萬大條銀四百三十六條其中華商方面祇佔銀六百二十四萬兩洋六百五十百萬較前星期六（二號）華商少存銀一百七十五萬兩洋十八萬元惟總數與上届相較多存銀三萬大條銀與現洋不相上下 
[棉紗花衣價格之昂貴]  
　　棉紗市面自陰曆獻歲以來價格飛漲較之去歲年底漲起十分之三茲調查此一星期問之市價東紗二十支財神十六支福島三馬立馬等牌每包約漲三兩之譜印度紗紅大班夫婦九星球等牌亦漲起二兩五錢本紗十六支水月丹鳳文明結婚等牌每大包約漲銀五兩至八兩又十六支小包寶鼎人鐘等牌亦漲三兩左右惟市價雖頻頻增漲各紗廠開出之遠期貨仍極暢旺計一星期内本地各紗廠開出約有一萬零三四百包其中以同行買進者爲多數若靑島河南漢口各客帮則止有數千包若國内戰事早日平息客帮購辦者亦必踴躍至日商三井安部鈴木伊籐等洋行於此六日内收進各紗亦有五千八百餘包云 
　　紗價旣頻頻增高花衣價値亦即因之而漲近日巳將超過上年春間最貴之市價如通州太倉火機本花等此一星期内每擔漲銀一兩二兩不等據紗廠中人謂每做十四支本紗大包一包需本花三百五十斤再加火烘銀七兩又打包關稅等費十六七兩照本花每百斤四十兩合算每包成本須銀一百六十兩之譜是以花價如此昻貴紡成棉紗已有暗虧餘者亦大略相同似此市面存貨較多之廠其獲利自必優厚也 
[大逹公司新買三輪船]  
　　祥茂輪船公司近將新寗通寗泰寗三輪船售歸大逹輪船公司營業現大逹公司已將該三輪改定名稱（新寗改大寗通寗改大濟泰寗改大順）於前日具禀交通部請發部照并請函致江海關照章註册其航行路線爲由上海逹崇明海門昭文南通靖江江陰泰興揚州等處茲將該三輪噸數長寬丈尺吃水尺寸機器馬力行駛速率分别錄下（大寗）總噸數二百五十一噸五十三分長一百十二尺廣十八尺五寸吃水七尺馬力一百二十匹每小時行二十華里（大濟）總噸數三百七十二噸十分長一百二十六尺三寸廣二十尺九寸吃水七尺五寸馬力一百六十匹每小時行三十華里（大順）總噸數四百七十一噸六十分長一百二十八尺六寸廣二十一尺四寸吃水八尺馬力一百八十匹每小時行三十華里 
[華庚輪船開始營業]  
　　德國商輪瓊衛號自經我國收管後已改名華庚所有船内職員水手舵工均由江海關稅司查取姓名塡註關册並飭理船廳驗明船身機器堅固合用已將海關船牌塡交華庚船主收執昨日該輪由滬開往日本裝載煤斤後即赴英屬孟買營業聞該船主與船内各華人訂有合同如一年内有因危險而死者按照英國章程每名給恤洋五百元並言明無事不得請假云 
[浦江外國軍艦之調查]  
　　近日停泊浦江之外國軍艦計有四艘調查列下日本CHIVODA號快砲二十二尊士兵二百五十人法國D·DE·LAGREE號炮位士兵未詳英國NIGHIINCALL號砲位士兵未詳美國VITLALOBOS號快砲四尊士兵五十七人 
[停泊美港船隻之管理權]  
　　江海關馮監督昨出示諭云本年二月二十六日奉交通部訓令准外交部咨開准駐美顧公使函稱美國外部刋送美總統授權財政部管理停泊美國港口船隻布告一件函送察核等因查管理停泊港口船隻與華輪赴美不無關係相應錄文咨請查照前來除分行外合亟鈔譯布告原文令仰該監督知照並出示曉諭一體知悉此令等因附鈔件一紙譯件二紙到署爲此照錄美國布告譯文出示曉諭仰本國航海商船一等一體知照 
[續誌查獲私運進口之紅土]  
　　海關華洋扦巡及水巡探捕等在浦東其昌棧碼頭英公司大華輪船火艙内抄出私土七十餘斤又在駁船内查獲一百四十包（計重一百三十七斤）値價三萬數千元連同土販林木陳阿五及船户王阿虎等四名拘解水巡捕房轉解地檢廳訊辦等情已誌昨報茲聞此項私土係由甬人馮某等組織公司託該輪上之印度水手夾帶來滬販賣業已不止一次此次因有甲乙二土販擬與馮某合股馮不應允致被甲乙寗報海關得以破獲云 
[押店同業開會紀事]  
　　本埠華界各押店同業因奉省令改爲三等公典並飭繳納登錄稅當將稅欵繳由縣商會轉呈上海縣公署請給稅證承領營業在案茲悉該業於前日假南市潮惠會館開今歲第一次大會閘北南市西門等處各押店代表到者三十餘人首由植泰店主翁傑臣報告開會宗旨及上年一切賬略繼由該業代表陸少雲將縣署接到省頒之稅證四十餘份分發同業承領詎同業以木榜規條官廳尙未修正俱不願受領次將提議各案請衆討論（一）如同業中有未出會費之户作何解决（二）稅證是否應交存商會（三）省令飭縣公署專函商會查覆按月取六分利息一事作何答覆（四）陸翁兩代表辭職是否應另行投票選舉當經公决領取稅證一事須待官廳修正規則後方可承領陸翁兩代表辭職應一併挽留毋庸投票選舉其餘二條尙未議决議畢即行散會 
[日員訂期晉謁]  
　　駐紥浦江之日本千歲艦艦長白根大佐氏與駐滬日本武官白木少佐並波多博譯員擬於下星期一往見松滬盧護軍使及陳交涉員等日昨交涉公署接到日艦長來函後當卽轉致盧護軍使知照 
[警官調浙消息]  
　　昨日警界中盛傳淞滬警察第一區署長董希賢將調任浙江烟酒公賣局某區區長又淞滬警察第五區署長薛振中亦有升任浙江陸軍某營營長消息 
[解警正升續誌]  
　　昨報紀淞滬警察第三區警正解恩桂升任浙江緝私營營長一則茲悉解恩桂實係升任兩淮緝私第二營營長由淞滬警廳徐廳長保舉所遺三區署長已經徐廳長委任曾水奎署理定於今日蒞區視事 
[徐國樑外症未愈]  
　　淞滬警察廳長徐國樑背上患瘡（俗呼發背）業已日久邀請中西醫生設法療治仍未稍愈勢反加重入夜痛楚更甚不能安枕聞昨日午後又請醫生數人到廳醫治僉謂一時殊難見效云 
[演講銀行經濟大義]  
　　靜安寺路江南中學本星期日（即今日）晚特請交通銀行副經理錢新之演講銀行經濟大義聞錢君富於銀行學識凡關心商業經濟者盍往聽之 
[救火會施種牛痘]  
　　閘北華興路二段救火會諸君因滬上天花盛行兼之各地疫症流傳特發起施種牛痘請閘北公立醫院醫生陳維翰林春山二君擔任每逢星期日下午三時至五時在該會事務所施種無論男女老幼不取分文 
[靑年會請人演說]  
　　靑年會於今日（十號）晚七時半請張廷榮君演說犧牲主義張 
 
 
 

Page 11

 
 
君爲英文滬報經理素擅口才届時定有一番宏論有意聽講者均可依時前往云 
[太倉舉定展覧會職員]  
　　道屬敎育成績展覽會日前在上海道敎育會開等備會議决定期四月七八日舉行地點在上海愛儷園卽哈同花園各縣各推舉陳列員二人審查員二人茲太倉縣巳推定陸丹忱吳仲裔二君爲陳列員顧蔭亭朱叔子二君爲審查員 
[養性學校之進行]  
　　英租界派克路養性學校自春季始業以來報名插班者尙絡繹不絕該校長謝强公經理周學孟特於昨日下午開敎職員會共籌整頓手續當由職員胡德貞曁敎員汪霍王俞諸女士提議議决以後每日下午課畢敎員聚會一小時研究管理敎授方法每星期三職員與敎員合聚一次共商興革事宜並議决於次日星期午後補給學生獎憑獎品以資鼓勵 
[慈善救濟會繼續開會]  
　　昨爲本埠慈善救濟會繼續開會之期到會者如朱葆三陳潤夫田資民徐乾麟陸伯鴻錢逹三王一亭朱志堯杜梅叔宋漢章莫子經趙芹波陳震東魏逹蓉周銘初朱孔嘉蔡春芳等首議慈善救濟券號數僉以北地被災深重本埠慈善團亦多經濟缺乏之虞結果議將劵額推廣定爲十萬號合計應得劵資一百萬元以四十餘萬元充獎金以十萬元作代銷回佣餘欵之中議定提二十萬元充北方水災春振尙餘二十餘萬元除去印刷品及事務所薪膳房租各項開支並滙水外議决補助滬上慈善機關隨指定法租界三茅閣橋愛多亞路一百十三號門牌樓上爲事務所附設慈善救濟劵發行部此種奬劵現巳從事印刷不日發行該會並添舉沈聯芳陳潤夫蘇筠尙謝蘅牕傳筱菴胡稑薌錢逹三周銘初爲董事又推莫子經起草擬定奬劵發行章程云 
[内地電車員司發薪之改章]  
　　内地電車電燈兩公司現巳併辦定名華商電氣有限公司所有電車部份各員向章於每月陽曆十號發給薪水改組以後由陸總理擬定辦法槪照商界習慣每月按陰曆計算發給以便收支一律故是月薪水定於正月杪核發 
[比領事署侍者舞弊]  
　　郁桂興向在靜安寺路一百零一號門牌比總領事署爲侍者因將空白支單冒簽比領名字騙收銀二百五十兩洋二十四元並私用賬洋四十五元經比領查悉報告捕房派探將郁拘解公共公廨訊供管押在案昨晨由廨照請比副領事韋君蒞廨會同張襄讞升坐特别刑庭研訊先由見證張子朋吳三泰相繼上當證明被告冒簽支單騙銀情形訊之郁桂興無詞推賴但求寬宥中西官以郁冒騙屬實判押西牢四年以儆 
[攔阻洋商小輪之口實]  
　　江蘇特派交涉公署接美總領事函略謂美商揚子小輪公司行駛淮揚清江等埠茲據該公司呈稱日前公司小輪行至清江埠詎清江地方官不准駛過洋橋致受損失請爲轉咨鎭江交涉員轉飭清江縣不得攔珇云云 
[日商控告作頭]  
　　日商高木久三郎在公共公廨呈控木作頭鮑仁豐不理造屋透支銀兩等情因鮑犯有他案經地方審判廳管押在案是以由廨函請該廳昨派法警將鮑解送公廨質訊先由原告投訴前情請將被告作場發封拍賣抵償訊之鮑仁豐供稱須將賬目算明虧折若干再行料理俞襄讞商之日副領事林君判鮑仍交來警帶回限四禮拜自向原告算明賬目復候核奪 
[巡官常會暫停一期]  
　　淞滬警廳前日通傳各區署所隊略謂近日陰雨連綿本届星期五各區巡官免來會議以示體恤各警正佐巳轉飭遵照矣 
[醃臘業函請取締同行]  
　　醃臘同業向章在縣署繳稅領取長期登錄稅證後方可從事營業乃近有取巧之同行祇向縣署領取短期登錄稅證即在十六舖迤南開張營業惟短期稅證祗可用於鄕僻之處熱鬧市城設肆營業非領長期稅證不可各同行此種舉動殊與部章不合是以由該業董致函商會請爲轉呈縣署嚴行取締務令短期稅證之行家重行倒換長期稅證以符部章而昭公允 
[冒騙牛奶醬油之敗露]  
　　甬人嚴順興私刻承茂號圖章揑寫字條昨至虹口百老滙路二百八十三號順興號内向該號夥穆庚堂騙取値洋一百六十元之牛奶十箱醬油二十四瓶被穆當場察破密報虹口捕房飭探周小弟與西探堯克前往將被告拘回捕房押候解送公當訊究 
[混用僞質銀幣續誌]  
　　甬人倪進財在北新涇鎭向各店舖混用鉛質銀洋被閘北四區四分所巡警拘解司法科訊辦巳記昨報昨經段科員提倪訊問據供尙有船户徐阿三係是同黨段科員判將倪先送地方檢察廳究辦一面飭探補提徐阿三到案訊究 
[閘北救火會新屋府竣]  
　　閘北第一段救火會因房屋狹窄不敷應用故於去歲十月間在新民路慈善團餘地上雇匠建造三層洋式樓房一座刻聞此項工程行將完竣不久即可遷入云 
[法捕頭率探捉賭]  
　　法捕房捕頭阿而風西前晚偵知東新橋待成德里三號門牌楊姓家有抽頭聚賭情事當卽率同探目黃金榮包探程富生等前往拘獲王增甫等四十餘人帶入捕房詰據楊稱實係二房客王增甫所爲等語捕頭諭令賭客四十餘人各罰洋一元開釋王交保楊退去聽候傳解公堂訊辦 
[再誌代借欵項之糾葛]  
　　趙冠慶前至法公堂控稱南興公司經理顧南浦因代大和號租輪運鹽缺乏資本曾向商人商借欵項商人卽代向寶泰洋貨號主借得銀一萬兩交於顧南浦收去後向索取延約不還故由商人會同資泰號來案具禀請求追繳其有連帶關係之大和號經理林春生等亦請傳訊當經中西讞員訊明顧欠銀屬實着交人銀兩保限期料理惟原告不應將無干之林春生牽涉故趙亦交尋常保出外准林春生控追損失在案前日林延巴仁律師代表投廨聲稱現趙冠慶亦延穆安素律師到當代表惟趙前用寶泰號名義具控應請當上明示寶泰號是否顧南浦之原告如係原告則林春生所控損失應由寶泰負責如非原告趙冠慶不應冒用寶泰名義具控惟今巳偵悉趙具控之時寶泰號並未得知直至見報上登載始悉趙冒用該號名義故現在須將寶泰是否願爲原告一節證明方能公開辯論中西讞員即傳寶泰證人朱子擁到案質訊朱稱銀由趙冠慶取去自應向趙追還决無逕控南興公司之理前此趙控告該公司之時寶泰並未列名是實旋由穆安素律師聲稱趙冠慶向寶泰借來欵項轉借於南興公司經理顧南浦計銀一萬兩此事毫無私曲惟大和號前次劃付之運鹽水脚銀兩係送至寶泰號並非送交趙冠慶云云繼又將顧租用輪船訂立合同之事申辯良久訊至此時巳七點半鐘中西讞員判令退去候再覆訊核辦 
[追償名譽損失之辯論]  
　　吳迪甫前延律師控陳聯章串保盜賣祖產請求訊究嗣由陳延盛得祿律師代辯據稱此事巳奉查明並無串保盜賣情事應請追償名譽損失中西讞員以吳誣控屬實判令償還名譽損失銀一百兩並罰銀二十兩充公在案今吳又延穆安素律師投廨聲稱不服第一審判决今檢出第二證據請求復訊當經中西讞員核准即於昨日傳齊原被到案質訊先據穆律師稱陳聯章旣充地保不應又在某洋行爲地皮掮客陳仍由盛得祿律師辯稱某洋行專營地產因陳聯章輪充梱保熟悉田畝情形故託陳介紹購地祇取中金並非爲該洋行掮客請察中西讞員判令退去聽候復訊核奪 
[房租尙有缺少]  
　　德和洋行收租人前至法公堂控房客同慶公棧虧欠房租二百餘元向索不付人已避匿棄下生財各物已由捕房檢點請爲核示判令拍賣作抵在案現由捕頭投廨聲稱該棧生財已賣得銀一百二十九兩請示遵辦判將銀給予房東領去餘欠俟該棧主出面隨時具控訊追 
[騙案人證未齊]  
　　乍浦路四百七十七號門牌某日商指控韓正道與現押西牢之張葉臣於去年七月十二號串騙値洋一千餘元之皮貨等情由捕將韓拘解公共公廨訊供管押在案昨晨復訊卽由中西包探上堂禀明前情請爲核奪中西官以案中人證未齊判韓帶回捕房候補傳人證並帶同在押之張葉臣於下禮拜六解案質訊 
[控告糾衆行兇之爭辯]  
　　元順煤號夥章炳鑫章炳生鄭燕山施久和等同控李小龍糾衆行兇等情昨經公共公廨集訊原告延摩西律師到堂代表聲稱原告號内於二月二十七號上煤之時有多數男女小孩攫竊煤斤原告上前驅逐被告李小龍即指原告等毆打其妹糾合三十餘人將原告等肆行兇毆並將夏炳生之衣服扯破請爲訊究訊之李小龍不認行兇並由其母與妹投訴當時曾被原告毆打今反被控行兇殊與事實不符求察問官以兩造各執一詞遂判將案註銷被告開釋 
[茶館主聚賭受罰]  
　　虹口有恒路六百四十四號門牌茶館主徐道安因聚衆賭博由廨出單傳訊不到改出牌票飭提在案昨由捕房將徐提至公共公廨經讞員訊供屬實判徐罰洋六元充公賭具銷燬 
[收買小貨被拘]  
　　揚州人孫文幹在浦東爛泥渡新街收買小貨花衣昨經三區巡長王良功查悉前往孫處抄出花衣數十斤連同孫文幹併解至區押候訊辦 
[鄰居口角互毆]  
　　住居浦東爛泥渡怡和里之寗波人曹全玉日前與鄰居宋根寶因細故口角揪扭曹之下部被打受傷經崗警到來將曹宋連同帮兇之裘龍福沈家書陳侯子等五名併解三區警署解警正飭解地檢廳訊辦 
[過犯糾黨圖竊]  
　　過犯牆小扣子於前夜三時糾同周永祥至法新租界内希圖行竊被包探程子卿查見上前盤問牆等一味支吾當卽帶入捕房昨解法公堂請究牆小扣子供是晚實因找尋朋友經過該處周供由牆約至某處會友不敢行竊中西官以牆曾經逐出不應潛入租界判押二月期滿仍永遠逐出周押七天以儆 
[竊犯解送檢廳]  
　　福和洋行前雇駁船載運洋布數箱上輪中途被賊竊去三四疋報經浦東三區警署查獲沈健郎萬德祥二名經該署研訊牽涉太古碼頭巡丁頭目楊阿桂並楊裕春等旋將兩楊拘獲連同一干人移送地方廳經檢察民研訊一過判將兩楊及沈萬等分别收押候究 
[過犯攫取首飾之懲治]  
　　匪徒朱阿仁因在北海路攫取萬華氏金押髮由探拘解公共公廨訊供收押在案昨晨復訊由包探姚錫卿上當禀稱查得被告屢次犯案應請嚴辦訊之朱供詞支吾中西官以朱係過犯判押西牢二年贓交原告領去 
[過犯私收電燈費]  
　　工部局電燈公司指控工匠袁杜桑冒充用人先後向雲南路二百八十號門牌彭根榮及二百七十九號門牌馬金壽兩户私收電燈費洋三百六十元昨由捕房將袁拘解公共公廨經中西官訊供屬實並查明袁係過犯判押西牢三年以儆 
[淞滬火車碾斃小孩]  
　　淞滬火車於日前（七日）午後三時許駛過寶興路附近因司旗人未將警旗展開致碾斃某姓小孩一名事後該悮旗人經車務總管指送閘北四區警署收押候究一面由該警區函請地方廳委派樓檢察官毛檢驗員等前往相驗當經騐明該孩年約十五六歲身首異處委係碾斃當場塡明尸格往傳該母備棺收殮 
[小河内發現浮尸]  
　　大南門外三官堂後面小河中昨日浮起男尸一口由地保報請地方廳相騐午刻該廳委派樓檢察官沈檢驗員等蒞場驗得該尸年約三十歲委係失足落河身死因無尸屬到場認領判令由堂棺殮 
[傭婦串合捲逃]  
　　美租界老朱家宅路二百零一號門牌張珊山家雇用之江北傭婦高氏串同張之婢女及在逃四人捲取値洋七百元之金珠飾物圖逃被張察悉報告哈爾濱捕房飭探周阿金前往將高氏拘獲搜出原贓綢皮衣服十餘件一併帶回捕房禀明捕頭將氏轉送公廨押候訊究 
[劣孩攫取綢汗巾]  
　　江北劣孩陳四康昨在虹口崑山路攫取日本婦人之綢汗巾一條圖逃被包探譚鳳池瞥見將陳孩追獲拘送捕房諭押候澈究 
[毆擊車夫之科罰]  
　　工頭高春榮前日雇坐陳懷堂之黃包車由租界拖至閘北停車後因爭論車資起釁高將陳懷堂面部掌擊以致鼻孔流血當由四區崗警查見一併拘解警署經余警正訊問之下以高動手毆人有違警律判罰洋五元以儆車夫陳懷堂開釋 
[竊賊跌傷斃命]  
　　昨報記年約三十餘歲之竊賊某甲混至庫倫路永興里擺設課命台之張天表家圖竊未遂從樓窗口跳下以致跌悶旋由巡警車送紅十字醫院醫治一節茲悉該竊賊受傷甚重醫治無效巳於昨日上午氣絕身死由院報告閘北四區一分所王署員卽飭地保報請檢廳騐明收殮 
[雜評二]  
[李督辭職（訥）]  
　　奉事之影響於江蘇昨巳言之矣今者馮總統之辭職通電以表示其不允免李之决心張倪之最近要求電又堅以罷李爲主要條件則此李督問題方且相持未巳李督而退將生何種變化李督而不退又將生何種變化關係於江蘇前途固極巨者也李督爲主和之中心人物李督不罷斥主和派之勢力尙在李督而罷斥主和派之勢力即隨力消滅是其關係不僅在江蘇而在全國也 
　　故奉軍此次入關勿論其另有何種用意卽此罷李之一要求巳足引起無窮之紛擾今李督已三次辭職矣結果將何如 
[本館啟事]  
　　各界投稿本館素極歡迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[麻雀之弊（靑陵居士）] [  ]  
　　麻雀之弊層出不窮防之不可勝防抉之亦不可勝抉然如予友某君所述一法亦頗想入非非揭而出之以爲世之好賭者作殷鑒焉其法能以一人戰勝三人但用骰子兩枚鑽深其四點鎔鉛質於中塗色如恒如是擲之則四之一面必下墜三之一面必向上兩骰并擲必成爲六或則一枚墜其三之一面又一枚墜其五之一面如是擲之亦成爲六又或一枚墜三一枚墜么擲之亦六總之無論如何能使兩骰並擲成爲六點者卽可凡値當莊即將桌上之牌如東風或中發白對或一色之洞朿万等暗砌八張於第四五兩副及第十二十三兩副之門牆内於擲骰時暗换自製之鉛骰擲出點必爲六下座再擲之亦爲六由此開門則門牆内第四五兩副及第十二十三兩副之牌必爲莊家所得及收骰時則已易換其骰此即戲術中之仙人采豆法也至下次莊再到時再行此法亦可否則隔一次行之亦可四圈之中如行之兩次則今日之局已必可操勝算也蓋一副之牌統數不過十三張在手已有八張好牌則其餘之五張亦不難凑成之也若此八張中可得坐風三張或四張者則此副不必望其有成而和數已將滿臘矣能此法者雖妙手空空亦可入局且不必問其餘三人之爲何如人卽使彼三人有連合之舉則我亦不至致輸此弊予友某君曾於某處親堕其術中後爲旁觀者所破故知之某君笑語予曰某以數十元之番攤購一新智識亦頗値得也雖然其鉛骰僅兩枚其每擲必六故易識破設更變而通之純用彩骰手術則又將奈之何哉（六） 
家庭常識 
[食物檢查法] [  慮傑生] 　　 
食物爲養生之品其關係甚鉅故檢查之法不可不備然均繁預難行衛生者憾之頃閱拍挨遜雜誌載有普通食物檢查法數則其手續甚爲簡單爲家庭之所易行茲譯之以供讀者 
（一）鷄卵桌上置一燭以卵向之苟其卵爲新鮮者則卵之一端（較大之一端）必有一缺日久者則全卵皆無空隙腐敗者卵中作斑爛狀錯雜不一 
（二）咖啡以咖啡和以等量之水（等量者同一之量如咖啡一兩則水亦爲一兩）置於玻璃器内苟不相混合者爲上品否則必係劣品 
（三）麵包以二種之麵包各一方（須等量者）焙於火上半小時然後將二方之麫包置於天平上秤之其上品者必較劣品爲重（四）乳油以乳油一匙置於酒精燈上五分鐘後則劣品必大沸而發水泡上品則否 
（五）茶葉以茶葉置白布上以手力碾之少頃驗視之白布潔白者爲純粹之茶葉否則必　雜贋品或爲重製茶葉（欲稱還魂茶葉） 
（六）牛乳以一玻璃瓶儲牛亂少許以挑網之針挿入其内苟爲純粹者則針上必沾牛乳和水者無之（雅柏）玻璃入肉凡宰鵝時可貯其膏以鹽藏之愈久愈妙患者可以此膏貼患處神效余祖開鷄鴨店時常貯此以濟人 
工業須知 
[玫瑰精製造法] [  獨幅閱歷子]  
　　玫瑰花爲有色有香之無上佳品蓋於工業界需用甚廣如香油香水香水精玫瑰酒香皂等而佐食品助化粧亦非此不可豈徒祇洪玩賞各花可同日語耶據遊學外洋回國者云法國有玫瑰花廠專門製造香水其資本鉅至五百萬鎊然則此花之身價已可想見矣所以外洋各國莫不力加研究種植良法以圖大利獨吾國之園藝家迄未注意卽農界藉以作副產品者就余所知除上海之大小南門外及小東門外略有栽種然產額亦微至於其他各埠有無種植殊難知悉或者未詳種法或知種法慮及土宜不合例如膠菜樣柑易地種變所以不欲輕試不知近世日趨華美所需日多在熱心實業者何不先行小試宜則固佳急加推廣否則損失亦屬無幾茲以外洋栽種法及製造各法順序錄左此花有挿枝壓枝接條接芽接枝各法（挿枝之法）宜於秋末冬初截取已長成之新枝約長五寸挿於預舖砂之地窖内約露出二寸至春初時取出移栽於肥沃沙地每朝澆水及遮日光凡十四日卽能生根發芽（壓條法）專行於夏季之玫瑰因此種挿枝甚難也於中夏時新枝巳長至尺許乃耡開其根之四圍使地土鬆軟加肥料及砂少許又於其旁另作一坎深約四寸將枝屈入坎中其貼坎之處用利刀削去半邊或少撓其枝亦可上塡土壓之其枝梢出地面約三四寸以小竹挿地而扶之使直切勿令其偏斜爲要上用水苔或禾桿蓋土面以防乾燥久之切口處自能生根至明年秋季方可與其母樹分栽（未完） 
集益錄 
[續答八十六問] [  誠意] 　　 
電球内所以發現黑色之故乃由於發光線受電氣之高熱而揮發不論其發光線之爲炭線爲金屬線皆不能免矧球内旣爲眞空則按諸物理學定則高熱體之揮發尤易所以電燈久用而後必有不可拭去之黑影因在其玻璃之内面故也其黑色物質或爲炭粉或爲金屬細粉視球内發光線之種類而異 
　　電球不待濃黑但有曇影已爲不可復用之標記西洋各國之電燈公司定例極嚴不許久用因電球内之發光線至此而耗電甚多光亦暗淡公司用户兩皆吃虧也省却燈球微利而按月所出電費逐漸加多其爲不利莫甚於此捨換用新燈外無其他經濟的方法也 
　　今日最新之HalfWatt電球亦稱淡氣電球光明而色白且甚省電其所以名HalfWatt者乃因每小時祇用電力半瓦特之故從前老式炭線電球每燭光每小時耗電三·五瓦特此則可省爲七分之一譬如一月用電計銀七元者新燈球只費一元而已球内並非眞空而封入淡氣故玻璃之内面不變黑應用電燈者當注意於此 
長篇小說 
[二城風雨錄] [  英國郤而司迭更斯原著常覺小蝶天虚我生合譯]  
卷中第二十九章（五） 
　　是夜月魄方圓秋光澄潔如水曼萊父女團坐於楓影之下小露蒔則展其搓酥之手以迎其父曰親愛之父歸矣阿姆正待汝作晚餐也阿姆者蓋謂苞洛時亦共坐月中殊不見老而平時强悍之氣似已爲女主人化除殆盡其狀頗藹然惟湯訥心中方自志忑第與諸人略一周旋即自歸其寢室曼萊以爲湯訥病也則大憂問何所苦需藥乎湯訥亟展笑曰吾愛吾未嘗病惟日間敎授多時故微倦耳曼萊乃爲湯訥整衾俟其睡熟始出實則湯訥何嘗能睡瞑目自思心潮起爲煩熱自結褵以來己於曼萊本無一事不可與言今乃竟有不可告人之隱於心誠歉然矣吾若將隱秘告之則又顯背老人之約且使曼萊一旦知吾愛芙孟氏實爲老人之仇彼其之必又將何以自慰思之久之則覺明日之行殊不能免而此中隱曲亦不能言惟有不告而去則今夜之離悰庶可免矣意决乃推枕而起移燭就榻匆匆作二書一與曼萊但言有友被拘巴黎不得不往救之且言此行决無危險蓋己平日固有惠愛於民黨也其一則與老人語亦如之并囑勸慰其女一抵巴黎卽有平安之報也書巳納於懷中放頭而臥顧夢魂顚倒殊多惡兆似航海於礁石之間霎時風浪掀天礁石觸船竟成　粉駭汗而醒則紅日已滿窗檽楓影入幃有如圖書曼萊濃睡未醒柔雲之髮粉散枕畔隱隱有幽馨襲人素腕如雪即自枕其蝤蠐之頸而櫻顆微噙似含嬌笑不知其栩栩柔魂何所夢也湯訥不忍驚之則微接其吻以當告别披衣下榻略携行李逕蕭然出門則覺此身茫然如墮大海四圍礁石之多正有過於夜來所夢不禁惘然久之行至街頭適有送報童子躑躅而前卽以兩函授之令俟傍晚送至沙柯街與一先令爲購餅之資童子得錢大喜雀躍而去湯訥坐入驛車遂向度佛海口進行廻望倫敦已在雲樹之中不知匡牀枕臂之人此時已醒未也而冷風吹面又惟聞亞蓓爾獄中慘呼之聲則不禁顰蹙而額手曰願上帝佑我所思之人一一得其平安（卷中完） 
 
 
 

Page 15

 
 
   
 
 

Page 16

 
 
   
 
