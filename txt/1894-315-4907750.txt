# 1894 - 315 - 4907750

 

Page 1

 
 
[新印飲食秘書出售] [  圖書集成局代啓]  
　　飲食秘書於調和烹飪之法細意推求斟酌盡善凡得三百四十二種可謂　　畢臻無法不備本局爲人代印字跡清疏紙色潔凈每部碼洋二角在三馬路申昌書畫室發售居家者尚其各置一編俾得飽嘗異味乎 
[新科江南闈墨出售] [  圖書集成局啓]  
　　大江南北山川雄峙人文蔚與三年大比合兩省人士試之於一闈宏篇鉅製霞蔚雲蒸宜乎闈藝旣出士林爭相傳誦也本局亟取新科闈墨付諸手民字旣羅羅清疎紙色亦潔白無比今已印成每事價洋六分揣摩時尚者請至三馬路申昌書畫室各埠申昌及經售申報人購取此布 
[新科福建闈墨出售] [  圖書集成局啓]  
　　閩省文風素盛每科闈墨旣出士林爭先快覩幾如左太冲三都賦成洛陽紙貴本局急　新科闈墨付諸手民排以新鉛字印以雪白連史紙每本價洋六分賜顧者請移玉三馬路申昌書室各埠申昌及售申報人購取此佈 
[答客問國債]  
　　有客問於余曰中國近以倭人橫來相犯軍務駢闐餉糈浩繁而議創行息借商欵之舉先生以爲何如余曰息借商欵章程一切已登報牘極爲明白曉暢其借也有息其償也有期其執也有據最爲公平必能信實是卽泰西所謂國債也特中國前此從未有行之者斯聞之而若有所異焉實則西國所視爲平常者也泰西各國無一國不有國債國債者國家所借於民之債也國債二字亦係華人轉譯取其義而已西文固尚有所命名也至西國國債之多寡則不一其等多者至於數千萬少亦不下數百萬倭雖東洋島國亦勉學西法其國債亦頗多故東西各國之興衰不必覘之於他也覘之國債而可矣客曰覘之如何余曰國債皆有執照以爲憑卽俗所謂股分票也其國債股分之票與各项公司之股分票皆可在市面出進銷售此售之彼彼售之此以作生意其價之下上竟可以或相们蓰或相什伯或相千萬假如其國家太平無事則國債股分之價亦必平平無甚低昻一遇國家有事皆視此以爲興衰之虚實國事而興則價必驟漲國事而衰價必驟落以是覘其虚實百不失一前此法人入安南之時獲一勝仗則股票價立高遭一敗仗則股票價立低迨諒山一戰爲蘇馮各帥痛擊以至大敗卽日電報該國股分票價竟立跌至二三折而且無人過問以是知國債股分票價大可以覘其國之虚實近日聞倭人國債股票之價日就低賤以故倭人造作謡言虚傳勝仗蓋非僅以惑華人之聽聞實則藉以自欺其商民使股票之價或可因此而稍回此則欺己欺人之拙計不圖久遠之規不足論也惟是東西各國皆有國債而中國獨無之則以中國地大物博量入爲出以制國用歲有所贏或遇小有軍務以及各項增出度支尚不虞其不足卽有不足取給於厘金此則取之於商而不待償還者商人亦在所樂輸也然而厘捐之欵綜計其數實爲不菲而核計歸之國庫者不過十中之一二其餘悉以充局用開銷一切經費若專以作開銷猶可説也而委員司事巡丁節節舞弊賄賂公行走漏重疉應捐者可以不捐不應捐者朘削不已以致商民怨聲載道猶幸所怨者在乎官初不怨及國家故民心猶爲固結至於今日則雖有厘捐之欵亦慮不能敷用故創爲此舉以濟國用此在今日見之則以爲創舉謂之仿行西法其實則卽古者藏富於民之義所謂百姓足君孰與不足較之漢卜式以家貲輸國用而行官者又迥乎不侔矣現在各省皆已開辦如廣東江蘇江西四川其辦理情形亦旣見諸報章大都省分有大小則數目有多寡截長補短每省牽算約得二百萬金合二十一行省而計之三四千萬金可以立辦其所領部照亦與外洋國債股分票相類認票而不認人將來亦可以彼此售賣通行市面日出行情如外洋之律則中國從此開一風氣而君與民之聨爲一氣其利益正無窮也夫商民出財以濟國家之用則未有不望國家之興旺者果能興也則此息借之欵大有功於國家將來如期償還或再行續借而償其息必無不可然而俗語有之未講利字先講鈍字設或國家而不能振興則其國中之商民財產亦必至同歸於賦他人入室之詩故外洋各國有此國債之舉而國中之人無不樂從也中國地廣人稠一舉手而千百萬貲財可以立致商民之愛戴國家人人皆懷敵愾同仇之志人人皆有毁家抒難之誠吾知踴躍從事者當勝於厘捐萬萬也客何疑焉客乃奮然攘袂而起曰國家之深仁厚澤周浹人心孰不欲上下聨爲一氣苦於廉遠堂高兩情隔閡斯亦無可如何耳今以國債之舉而可以使下情不壅於上從此漸行漸廣君民聨爲一氣則民間雖罄家以助國亦且欣然樂從矣敬謝先生開我茅塞遂長揖而去 
[本館接奉電音]  
　　昨由京友電傳上諭二道敬謹譯登○十月十六日内閣抄奉上諭湖北按察使著龍錫悝補授欽此同日奉上諭前經諭令各衙門堂官逐日進署辦事不准懈怠現在時事孔棘各該衙門堂官尤當力振因循常川進署督率司員將應辦各事悉心經畫不得稍有玩愒用副朕勤求治理至意欽此 
[蘭臺佳話]  
　　吏部爲批示事據六品銜廣東補用知縣史支源呈請分發到部查該員係安徽供事由六品銜廣東補用縣丞因辦理廣東防務出力保俟補缺後以知縣用遵例捐免補本班以知縣仍留原省歸候補班補用前在蘇浙報捐同知升銜該員分發呈結内漏未聲叙同知銜案據相應批示該員令其取具同鄉京官印結補行赴部呈明立等核辦萬勿延遲○新授通政使司通政使顧漁溪大銀臺璜諏吉十月初二日午刻履新上任經歴司先期示仰闔署官吏弓皂人等以及直隸等省駐京提塘至期謁見○吉林將軍長軍帥順以副都統沙克都林札布途次奉旨前赴桂祥軍營率隊籌防一時未能回吉目下防務緊要勢難兼顧乞恩派員署理吉林副都統事務以專責成九月二十五日奉硃批著准其派員署理欽此○兵部爲咨行事現出有甘肅守備一缺按照旗轉輪應正紅旗滿洲人員揀選相應咨行貴旗營卽於藍翎侍衛整儀尉驍騎校雲騎尉親軍校前鋒校護軍校步軍校中保送二員造具三代履歴清册出具切實考語卽日咨送本部以憑核辦○吏部爲示傳事所有九月分月官國子監博士梁孝熊知縣武延緒吳良棻楊介康並附補行騐看知縣楊廷鈞等相應示傳該五員於九月二十八日黎明赴上諭館考試畢於辰刻赴午門前聽候點名帶領騐看毋違○九月三十日恭邸親往駐京各國欽差署投刺蓋因奉命管理總署事務是以循例往拜也○端邸等奉命所練三山各營旗及八漢槍營擡槍鳥槍車砲練兵訓練已著成效刻擬親統此師與倭人相見特不知皇上允准否也○前紀南城訪獲間諜一事兹悉所獲者係琉球國人住此已逾十年經理刑者訊明立卽開釋○值年旗准承辦廂黃旗護軍營爲知照事本年仰山窪八旗合操奉准閲兵大臣交諭所有各旂營帶隊之堂官 
 
 

Page 2

 
 
届期自行入隊帶操毋庸前赴將臺回見閲兵大臣相應知照值年旗轉行各旗營查照○前河南河北鎭總兵牛鎭軍師韓奉召入京陛見繕具安摺膳牌於九月二十六夜交奏事官呈遞二十七日寅刻鎭軍趨詣西苑門在九卿房恭候召見適上躬未報大安僅由奏事官發出安摺口傳奉旨知道了欽此聞鎭軍前奉統帶豫省舊部防營北上助剿倭宼之旨未悉確否○上駟院爲咨行事現有承敦侍衛缺應行侍衛處卽於三旗侍衛中擇其年力富强熟習鞍馬者保送數員卽日開送本部院以憑辦理 
[旅順無恙確電]  
　　前日譯西字報謂旅順口被倭奴佔據本館以事關重大深恐人心被其摇惑當卽電致天津訪事人囑其偵訪確實消息以釋羣疑祗以電局傳遞官塲軍報日不暇給商報傳遞稍遲昨日始接覆電云旅順口近以風鶴驚心居人不遑安處已有遷徙者幸我駐守此處之大軍力扼龍王堂要隘倭不得逞此係天津訪事人來電所述是爲最新最確之信亟登報章以告遠近閲報諸君子俾益曉然於捕風捉影之談之不足信也 
[美願居間]  
　　昨得露透電音云中倭戰事美國已願出爲調停夫兵凶戰危古有明訓苟有人效魯仲連之排解我中國豈不樂從特恐倭奴狼子野心不肯就範將奈之何 
[西使覲君]  
　　西字報載京師來信云皇上降经定於昨日升文華殿准各國駐京使臣覲見先期由恭親王預備一切 
[譯西報紀大連灣事]  
　　大連灣一役本館早紀報章兹西字報云當日倭奴來犯時我華軍緊扼二砲臺奮勇攻擊精神百倍愈戰愈酣後以倭奴豕突狼奔不顧性命一擁而上槍砲齊施華軍爲數不多不得已而退守觀此是華軍固非畏功巽懦者苟得厚集兵力兩面夾攻何患不能制倭奴之命哉 
[倭話連篇]  
　　昨有西友接得北洋來信云邇者倭奴繕成僞示密倩間諜在長城一帶四處粘貼意圖摇惑人心其文狂悖異常幾若牛鳴犬吠深恐有污律墨不敢譯列報章夫以我中國萬衆一心同仇敵愾豈倭奴所能摇惑者而酋欲妄肆雌黃之口摇唇鼓舌狂吠狺狺雖自以爲得意文章以我觀之直連篇倭話而已矣 
[東海揚颿]  
　　本館常駐烟臺採訪時事之友人來信云初十日恭逢皇太后六旬萬壽適值倭奴犯順軍務紛繁故惟文武各官拜牌祝賀商民人等槪不舉行○山東巡撫李大中丞閲視海防小民之具狀鳴寃者不一而足聞棲霞某姓竟敢控及縣主至七八案之多中丞准詞立將縣主撤任所控情節批貼院壁俾人皆觸目警心○登州鎭章鎭軍於本月十一日至烟臺謁見撫軍商議軍務○本月十三日拿獲旅順口逃出之潰勇三名東海關道禀請李大中丞於是夜綁赴大關碼頭斬首梟示聞三勇自旅順潰散後卽刦得一民船將船户推入水中俵分所裝之貨乘之至烟市意圖銷售以實腰纒故法網難寛立卽斬以儆衆也 
[勁旅如雲]  
　　邊氛不靖各省勁诱奉調北上者絡繹於道日前安徽撫標水陸馬步全軍統領宋佩珍軍門亦奉京檄隨帶馬步練軍四營星夜北上先鋒前隊勁旅八百名於初七日附搭招商局輪船裝至鎭江遵陸　程其餘三營由軍門親自督隊於初九日行過蕪湖星馳前進桓桓赳赳所向無前區區倭奴不足平矣 
[布置防軍]  
　　現紥蕪湖防衛地方之練軍三百名本由皖南鎭標練軍右營抽調而來營規整肅部勒嚴明兹聞鎭軍以該營管帶曾遊戎督兵駐蕪尚有兩哨仍駐寍國聲氣似嫌暌隔且當冬防吃緊徽寗各山縣皆须撥兵分防廣德州向有張軍門所統良字練軍右營駐紥而其左營則屯於蕪湖下游之東梁山砲臺相距窵遠变嫌不便因會同商酌擬將良字右營調駐蕪湖俾與東梁山之砲臺聲氣聨絡所遺廣德一帶卽以駐蕪之鎭標右營調往駐紥使與寍國全軍呼吸相通得以就近策應遂由軍門等會銜禀商督撫兩大憲奉批飭卽照議尅日更調是以管帶曾遊戎日前已單騎微服先往廣建一帶勘視地勢布置營壘不數日卽當回蕪拔隊起程 
[撥餉清解]  
　　前報紀蕪湖關存欵三十萬金奉户部電飭迅速匯解以濟急餉兹悉此銀均係應解京協各欵正在籌撥備解適浙江廖中丞奏請添撥海防急餉奉旨允准户部卽電詢蕪湖九江鎭江三關應解海軍及京協各欵共有幾何悉數移解浙江袁觀察卽飭商號陸續清解計銀三十一萬四千餘兩至近日始經告竣然聞鎭九兩關合計尚不滿五萬兩想係應解各項先經解出不然何蕪關獨餐其鉅鎭九兩關獨見其少耶 
[劇塲遭刦]  
　　粤東高要縣屬之白土鄉於初四五日有事於神雇優演劇並建設醮塲張燈結彩熱閙異常初五晚三更時忽爾失愼萬丈紅光直衝霄漢塲中一切器具皆係引火之物且又遍綴火油燈故一經燃著遂至不可收拾頃刻之間頓成灰燼是時男女之聚觀者累百盈千皆奪路狂奔互相踐踏呼聲動地怨氣衝天事後查悉男女焚斃者約有百餘人爛頭焦額不堪逼覩塲中陳設之燈彩景物值銀數萬兩之多悉付咸陽一炬誠可謂浩刦矣按前年金利鄉曾因演戲祀神慘遭奇禍此鄉與之鄰近不能借鑒前車竟至蹈其覆轍咎由自取於神乎何尤 
[珠江泛棹]  
　　初四日某渡船由省回鄉有盜五人扮作搭客裝束伏於艙内欲俟行至中途出而刦掠幸尚未開行渡夫卽已窺破密報營勇飛馳掩捕盜等竟敢爲螳臂之拒卒以寡不敵衆被勇擒拿解往猪頭山鄭軍門行營審辦○初六日有甲乙兩三人年約三十餘儀表不俗衣服麗都見者不疑其爲匪類也在西關十八鋪聨袂偕行談笑自若忽來營勇多人向之追截施以黑索牽挽而去是時路人見者咸爲錯愕不解其故迨後訪得此三人係倭奴奸細迭造謡言摇惑衆心今旣拘獲必當執法嚴懲聞者莫不鼓掌稱快○南海艇江鄉與番禺大江脚鄉械鬥經旬勢難子結大憲恐釀成巨禍飭兩邑宰拘各鄉父老回省鎖押獄中勒令具結和息始准釋放迄今兩鄉之人懾於官威均已偃旗息鼓解甲釋兵矣○武生侯某技藝優長卜榜花者咸推爲投時利器前日在館中演習偶不經心致傷手足雖無性命之憂然已無力挽强觀光莫遂矣人皆代爲惋惜不置○河南龍導尾梁某向在外洋貿易近日滿載而歸忽被菲徒偵知遂於初六夜糾率多人破門行刦幸梁之銀兩存寄他方匪等搜括多時仍無所得大失所望臨行時竟擄其十二齡幼女以去以爲勒贖地步盜勢披猖至此已極有緝捕之責者豈可佯若弗聞哉 
[大雷寒信]  
　　安慶訪事人云正任兩江總督劉峴帥近奉廷寄令赴北洋遺缺著湖廣總督張香帥調署香帥交卸後於本月初八日由武昌起節乘某輪船東下初九夜初鼓時駛抵皖江順流而下○管帶長勝後營宋叅戎現奉劉峴帥札飭赴皖募勇一營克日成軍駐紥揚州一帶叅戎奉札後卽乘某輪船戾止小住湖廣會館趨詣撫轅謁見福少帥呈遞文憑旋曉示通衢俾赳赳桓桓者踴躍從戎立功殺賊○近有興化鹽城等處不法龜奴携得小嬌生在東花園西花園縣下坡楊家拐等處賃屋而居大開　院招蜂引蝶爲害無涯候補道劉子榦觀察接辦保甲以來聞之痛恨高懸厲禁遍貼通衢復諭飭差保等人將若輩盡行驅逐如敢得規包庇定予重懲 
[柴桑晚菊]  
　　九江訪事人云裕廖兩星使奉旨赴四川查案事畢回京覆命本月十一日十點二刻乘招商局江孚輪船抵潯道鎭府廳營縣各官俱往江干謁見○新任廣東學政惲次遠宗師之瀛眷於本月初九日附元和輪船抵九江暫寓鎭轅左側王姓家俟宗師到時隨之赴粤○正任兩江總督劉制軍札委管帶長勝營陳總戎能伸起鳳偕至九江招募兵士自本月初八日起選擇身材長大年力精强十八歲以外四十歲以内之人俾得掃凈倭氛重安藩屬○市井細民妄造謡言煽惑人聽周鎭軍及崇太守薛大令皆出示嚴禁犯者必懲○萬壽聖節德 
 
 

Page 3

 
 
化縣薛明府召集名優在萬壽宮登臺演劇十一日復在道署儀門外搭臺開演并肆筵設席邀集官幕以樂昇平○誠果泉觀察接奉江西巡撫德中丞札飭籌銀二萬兩解赴湖北督轅交譚護督兌收以備贖買槍砲之用觀察奉札卽電調江西試用縣丞蔡二尹濟良至九江於本月初十日釘鞘十一日附某輪船赴鄂○本月初八日鎭轅巡查街道之某千戎會同保甲委員在招商局碼頭拿獲扒手一名又在同泰典門首拿獲攫取婦女首飾之匪犯一名皆送縣收押某日復在都天巷拿獲搶奪傭婦錢一貫之痞黨一名送縣笞責一千板荷以巨枷遊街示衆 
[巴峽猿聲]  
　　四川榮發和號由漢裝貨來宜換船往川行至歸州新灘上首失事船戶之老母妻孥同入水府惟船戶得慶更生跋涉至宜哭訴情形船則淌至下流急遣人往視已被漁船變賣不知若何辦理○赴川查辦事件之裕廖兩欽使現已由成都循江而下不日可以抵宜聞欽使有隨船一隻在川中萬縣地方失事是以遲延未到周觀察預備迎接欽使後卽當赴省○皇太后六旬萬壽城内各處陳設一新紥就彩棚恭申慶祝而鎭署門前尤爲熱閙次則天后宮次則大南門外各鋪户亦皆興高采烈地方官恐人多易於滋事派差在城内外梭巡以靖地面 
[湧金夜市]  
　　杭州訪事人云省垣向有巡防局兼辦民更經費出自民捐與保甲局並行不悖嗣因捐欵無著將局撤裁兹者倭奴侵犯海疆難免宵小潛蹤乘之肇事大憲遂飭杭州府陳太守及保甲提調張太守延請紳士復設此局以便逐叚巡邏○廖榖帥考試武生技勇於本月十三日告蕆定於十五日親臨貢院接考内塲所有執事人員均於十四日入闈供職聞定於十七日黎明揭曉云○枝頭巷某綢莊主被某機户虧空本月初六日率領多人前往搬取貨物被機匠某甲刃傷左臂痛極而仆經同往者舁回急延醫生用藥敷之然後報官請究延至十一晚因傷身死十三日仁和縣伍大令聞報親蒞騐屍實係因傷致命立傳地保重責二百板限三日内緝獲正兇而甲已懼罪脱逃不知去向矣 
[香涇采風]  
　　新任江蘇學憲龍大宗師行文蘇州府轉札各縣准於十月二十日縣試十一月二十日府試與試各文童聞信之下陸續詣縣禮房報名聞今年因皇太后萬壽特恩廣額是以與試者較多於往年云○前任江蘇織造慶尚衣交卸後本擬卽行北上祗緣皇太后萬壽聖節例應隨同各大憲詣萬壽宮祝嘏旋筮期十一日啓節是日午後尚衣乘輿出胥門至官碼頭登舟撫憲以下文武官員咸詣舟次恭送如儀一時車馬喧闐甚形熱閙○正任江蘇臬憲陳舫仙廉訪之夫人於本月十二日由蘇赴寗先期親詣各憲轅内宅辭行届時各憲夫人等咸乘輿至胥門外官碼頭恭恭夫人乘坐大號南灣子用小火輪拖帶當由水師營某委員帶領砲船沿途護送○朱某蘇鄉之要瀆人也年逾不惑家頗小康近患哮喘疾然已喜占勿藥矣本月初十日恭逢皇太后萬壽聖節蘇城各鋪户懸燈結采熱閙非常各鄉士女之聨袂來觀者輿馬帆檣甚形擁擠朱以盛典希逢不可因微疾而坐失機會遂偕二三知己買棹來蘇至各處游行以廣眼界行至閶門内穿珠巷口時適夕陽西下各鋪戶點齊燈燭同慶昇平十色五光耀人眼目朱興高采烈幾疑身入萬花谷裏羣玉山中不料人多擁擠在人叢中力不能支遽爾倒地經同伴上前撫視詎已體冷於氷魂游極樂世界矣當卽飛報其家出爲棺殮人生如夢詢不誣也○江南正主考馮星使文蔚福建副主考鄒星使福保同於十二日午刻抵蘇在城文武官員咸詣碼頭迎接二星使與各官接見後旋卽登岸乘輿入胥門先詣各大憲衙門拜會旋往各當道及各紳士處拜會如禮 
[雲間鶴唳]  
　　松江訪事人云本月初十日恭逢皇太后六旬萬壽先期華婁兩邑尊派差傳諭地甲令各鋪户於初九初十十一等日一律懸燈結彩敬謹祝釐各商民踴躍歡欣各倩巧匠紥成各式花燈雜以五色綵繪爭先懸掛又大書萬壽無疆普天同慶永祝娲春母儀天下等燈櫋五光十色璀璨輝煌城内普照寺安設皇壇大殿上供奉經堂召釋子誦經禮懴文武各衙署亦燈沅花影鏤月裁雲初九夜四鼔時文自松江府知府武自江南提督以下諸官率同各紳耆趨赴皇壇行慶賀禮禮成各官紳恭坐蒲墊閲片刻禮生唱起班各官紳分赴東西兩官廳筵宴十一夜皇壇上誦經之釋子相約出外閒游適爲華亭縣童大令所知飭提詰問釋子咸以僧綱司供應菲薄食不能飽爲詞大令大怒將僧綱司面斥一番罰令再誦三日僧綱司泥首求饒乃諭令再誦一日○松江府恩太守接奉上游札飭清查保甲事宜遂於本月十二日清晨八點鐘時命駕出轅率同華亭縣童大令從浦南挨户稽查事竣復率同婁縣張大令往天馬山等處查察○本月初八日華亭縣童大令往亭林鎭徵收下忙條銀道出城梓廟順便緝拿賭棍旋將梅姓拘獲帶回縣署押候訊懲 
[叩賀任禧]  
　　江海關道劉康侯觀察擬赴金陵叩賀署兩江總督張香師新任之禧大約昨晚已就道矣 
[鴇妓忿爭]  
　　前晚十一點鐘時東棋盤街某妓女不知因何齟龉與鴇母口角妓忽手持利刃向鴇猛刺幸經龜奴瞥見當卽將刀奪下且欲將妓扭送捕房後經龜黨出爲理勸鴇終不允定欲與妓對簿公庭紛紛擾擾歴一二時之久尚未了结不知能免雀鼠之爭否耳 
[美人計]  
　　寍波人李源生薄游滬上携同妻子賃居美界鐵馬路天后宮後面寳慶里氏頗有姿色同鄉人李寳生一見傾心朝夕過從每於無人時出言調戲氏桃李其姿氷霜其性見而恶之遂與其夫密商定計安排旣妥其夫於前晚狙伏暗陬氏則將門扃閉然後出外寳生見氏獨行踽踽以爲難得遇此好機會在後相隨挑以游詞氏至此不復相拒相約回家方謂采洛浦之珠解漢皋之佩直指顧間事耳啓關而入踞坐調笑忽源生自暗中躍出將髮辮扭住大喝曰夤夜入人家非奸卽盜爾來此何爲欲將髮辮翦去寳生駭極狂呼鄰人畢集旋經人再三排解令寳生罰出銀餅六枚書筆據一紙嗣後不得在此遊行乃縱之去 
[嚴緝匪人] 南市張家弄附近一帶日來時有匪人用洋油抺在人家門首意圖縱火爲乘機搶掠之計幸卽被人窺破卽時救熄未成巨禍然居民已爲之寢不安枕惴惴焉如有隱憂二十三七鋪巡防局委員劉穆亭戴憶珊鄭厚飭三二尹因此加意巡查每至晚間三二尹必督率局勇多名往各處輪班巡緝至天明始各回來以期匪人歛跡云 
[並不爲盜]  
　　本邑虹橋鎭人王豐崙家於去年十月二十六日被刦黃大令會營詣勘飭緝并行文隣封營縣一體協拿旋由華亭縣緝獲朱偉靑朱萃堂周阿狗三名形跡可疑解送來滬大令屢次研訊堅不肯承乃暫行收押旣而周患病身死大令諗知二朱並無爲盜情事且正盜已獲口供毫不牽連因解歸華亭另案訊理一俟移文備就卽須起解赴松矣 
[召認屍棺]  
　　本年九月初六日二十五保三圖地保曹福卿投上海縣報稱英界葛錦堂所開客棧内有安徽人周姓吞烟身死黃大令蒞騐後飭將屍身棺殮發壇暫厝諭令差保訪傳屍屬具領迄今並未有人領棺大令遂出示召認大旨謂仰軍民人等知悉爾等如有親族出外不歸須認明後開年貌服色相符者卽具用戳保狀呈縣以憑核明給領毋得觀望切切特示計開周姓無名男子年約三十餘歲面折無麻科頭赤足身穿黑布夾襖白布短衫單褲屍遺烟土當票皮袋儲庫 
[法界公堂瑣案]  
　　積竊張阿五連次犯案葛同轉懲辦之後遞解回籍未幾又來犯竊拘解到案訊供之下張供出五月某日竊取得善里某姓家衣服質得洋銀數十圓寄存十六鋪汛捕麻皮阿金處除用去外尚有三圓同轉以阿金旣當汛捕不應承寄賊贓遂飭探傳案質訊昨日旣升座包探禀稱小的奉諭傳阿金聞其因王豐崙家鉅案將眞盜放縱並遣人僞作失主朦領贓物經靑浦縣捕役拘獲眞盜訊出眞情因此縣主黃大老爺拘案質訊今日不能出城同轉與祁繙譯官會商再四將張送縣押入改過所○包探禀稱有客雇車裝貨失去一千九百四十四一千九百五十號本租界車照兩張又二千九百九十九二千九百二十四號英租界車照兩張小的因將行竊之張阿寳夏小弟拘獲後又獲同 
 
 

Page 4

 
 
黨李阿四一併解案請追張夏同供稱少去捐照由麻皮寳生在大通輪船上拾得價賣與李得小洋銀一角同轉飭交保出外找尋寳生覆訊李暫行管押○莊阿鶴李東發遞禀訴稱小的等由杭州裝貨來滬泊舟小東門外將洋銀一百四十圓分作兩包交船夥何有餘陳文才收藏迨後查檢民失去五十圓詰之徐陳二人互相推諉是以送案請訊陳何同供稱本月二十三日莊李交下洋銀小的等卽安放火艙並未檢呈數目同轉問火艙内有何人進出莊李同稱共有五人惟洋銀交與徐陳其三人並未經手何供稱五人中不知何人行竊小的已受累不堪矣同轉飭將陳何押候傳到同船各夥再行訊核○招商局總管沈榮濤携僕張起發李有才投案訴稱邇來訪聞時有人僞造假輪船客票因之遣張李二僕在外收買兹在小東門外綺昌船局買得長江天津輪船客票各一紙是以將眞僞各票呈請察騐綺昌夥吳寳倫供此票由劉小舟賣下小的不知其來自何處劉現在外間候訊請傳問可也劉供稱此照小的在靑蓮閣啜茗由紹興人鍾士成賣下計天津票二張長江票一張共洋銀十圓據云因僕人不往所以餘下沈又稱邇來外間假票甚多務求澈底根究吳供稱買票後曾往江寛輪船照過船上人云可用同轉飭劉交吳保出同往尋鍾限一禮拜内交案○生羲輪船買辦某甲控水手徐阿來失去梨子四簍值洋銀二十八圓請諭令照數賠償徐供稱小的自不小心認錯號碼如今情願照賠可央棋盤街徐如生擔保限明日交案同轉准之著押候覓保○楊松林遞禀訴稱與林福記馮翼梅賃屋得善里股開報關行行務由馮經手馮欺小的本係外行從中舞弊小的知之不願入股馮竟將股本洋銀五十元悉行吞没不得已投案控請讯追馮亦遞禀供稱小的並非吞没股銀實應經手各欵尚未結算故耳同轉謂楊旣不願入股理應算結不得任意含糊著將馮押候飭探帶出各邀中証將帳算明禀候覆核○義大生烟店新協成烟館執事人趙麗生湯雲海投案呈繳罰欵洋銀各一百元同轉命各具以後格外小心之切結洋銀聽候如數撥充某處西醫院經費○陳道衡訴稱嚴綺泉史弟有意刁狡乞卽嚴追同轉命提綺泉及其弟子漁到案謂限期已届今竟如何二嚴同稱願卽繳案同轉飭探帶出將銀繳到延干比責○包探禀稱積竊王成肖在得美里撬取李太昌東洋車上銅皮此賊前因搶火送請大老爺訊懲釋出後無多幾日同轉著押候枷號一月期滿笞責一百板○江北人陳渭在新街擺設賭攤用藥骰騙人事爲包探所知拘入捕房連賭具解案同轉飭押候枷號一月期滿笞責一百板○無賴王三之黨羽陳三前經拘訊昨日押期已滿同轉命卽開釋○孫甲自稱安徽懷寗縣增生率同多人攔輿呈遞禀詞求恩將枷犯王三保出並稱事爲探夥莊賢林挾嫌誣指同轉諭候批示○廣東候補府孫太守明廉遣家丁嚴貴投案請將六月某日在安慶輪船失竊各贓具領所有未獲之贓仍請嚴追同轉唯唯著具領狀送案備查 
 
 
 

Page 5

 
 
   
 
 

Page 6

 
 
   
 
 

Page 7

 
 
 
 
 

Page 8

 
 
   
 
 

Page 9

 
 
[大武投衙]  
　　江省近日喧傳有牛千狀一事甚屬奇異採訪者逐細詢知先是回回教門中人不食猪肉食牛肉終年宰牛視爲常事勢不能禁該教門有住進賢門外者日前屠牛先劈一斧於牛頭牛卽避之僅中一目鮮血淋漓因極力跳躑繩縛斷絶屠者復砍一刀僅及頸皮未中要害牛卽逃逸入進賢門從高橋越棉花市及總鎭坡抵新巷子至西大街復折而入南昌縣署一路撞傷行人多名見者無不驚擾當時衙署中官幕丁役亦無不駭卽閉頭門圍捉逼牛入馬號巷中始行就獲於是爭傳爲牛告狀迄今數日無人來認誰氏屠牛不知主名無從根究惟聞縣尊已擬設法嚴禁教門宰牛一重生命一重農功皆地方應爲之事况該教門終年殺牛太多造孽太重甚有影射教門違禁私宰者亦有老　旣嗜猪肉復嗜牛肉向教門私售才今日牛奔入衙署亦未始非殺氣所感造化故示其意欲當道之嚴申禁令也盡人事以順天意弭殺氣而迓休祥是所望於有其責者 
[懲儆賭棍]  
　　江寗南門外一帶鄉鎭賭風最盛鄉愚一有沾染每至破產傾家受其害者指不勝屈日前由板橋營汛拿獲賭棍王老五胡長海並悞將在賭塲賣油餅之陳老二抓入一併送至江寍縣經趙小帆大令訊明王老五胡長海聚賭抽頭法無可恕各責五百大板飭令具不敢再犯切結取保釋放陳老二係屬小貿營生當堂釋放 
[虹口捕房瑣事]  
　　東洋車夫某甲前日將晚時至美租界吳淞路某弄内棄車道旁蹲仆於地當時無人知覺至晚十二下鐘爲巡捕所見逐之不動視之已奄奄一息卽雇人舁入捕房捕頭飭送同仁醫院醫治騐係吞服洋烟如法施救將烟毒吐盡始慶更生○崇明人王阿寳周阿虎日前在英界四川路某姓家竊取錫酒壺籐榻棉被等物至今未獲前晚經美包探張阿五在美租界北山西路德安里緝獲拘入美捕房至昨晨捕頭仍飭張探帶往各處將原贓一併吊齊押候解送英公廨究辦 
[英界公堂瑣案]  
　　三百五十二號華捕拘解剝取王卿富東洋車銅皮之李阿金至案禀稱今日王因有要事故未來案李阿金供寍波人實因困頓無聊不得已取銅皮換錢以圖果腹如今惟求恩典通刺得供判將李阿金笞責押候釋放○新加坡人王金水家本素豐因甘入下流屢犯竊案被其父逐出前經立案近因借住張昌園家賊心未改乘人不備又竊取張之寗綢皮馬褂一件銀表一枚藍縐紗一叚而逸報捕後由包探沈金隆緝獲人贓送究張昌園投案申訴前情請爲究辦捕頭稱此人屢經懲辦仍不痛改前非求請嚴懲王金水供父親在滬開張店業小的前雖犯事現已改過實因失業借居張昌園處所有各物實向商借通刺以王無恥之極著交捕房管押六個月以儆○包探顧阿六禀稱夏耀良持洋一元至洪雲生所開錢莊内兌換小洋因洋係銅質以致口角互毆經小的拘入捕房今送案下請爲研究通刺略問緣由以兩造各執未便判斷著押候過堂覆訊○四百零八號華捕拘解馬夫羅長壽至案禀稱羅在車上磕睡違犯定章是以拘送案下請判通刺著罰洋一元 
 
 
 

Page 10

 
 
   
 
