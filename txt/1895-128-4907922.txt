# 1895 - 128 - 4907922

 

Page 1

 
 
[敬募順直急振啓] [  申報館恊振所拜手]  
　　燕地告災已經年歳兹者奇荒洊至小民益不聊生易子析骸慘酷萬狀加以日人肆虐轉徙蒼黄歷觀報章所述情形及散振諸君來信較鄭監門流民圖所繪尤爲蒿目傷心本館承諸大善士慨解腰纒源源接濟前已集銀一千兩會同仁濟堂解往災區仍恐地廣人多非區區所能濟事昕宵籌畫倍覺焦勞惟有籲懇仁人善緣廣結不拘多寡隨意解囊俾得集腋成裘及早解往散放庶百千萬哀鴻涸鮒或尚得有生機乎肅此布陳伏惟德鑒 
[招印書籍圖畫錢票啓] [  點石齋主人告白]  
　　本齋石印創行中國已歷二十餘年所出各書悉臻美善久已風行四海名重藝林矣自風氣大開步武日衆射利之輩巧爲掩飾遂致過卑聲價以惑觀聽然夷考其書淮雨别風之失魯魚帝虎之訛觸目皆然令人生厭本齋兢兢自守歷久不澮愛當聲名卽以維持生意是以粤閩川鄂　省分鋪日盛銷路愈滋區區之心早邀共鑒今遷移至英大馬路西首泥城橋東堍一切校讐印釘格外認眞價亦克己海内大雅如有誓籍圖晝及各省繪圖錢票五色套板不拘多寡　躉皆可代印定期無誤尅日成交賜顧者請至本帳房面議可也此佈 
[日本學校考實]  
　　中日和約已告成矣向之不共戴天者今又可重敦友誼矣說者謂日本之所以能稱强於宇内者雖由於事事傚法泰西一雙從前舊習實則通國多設各種學校所以能作育人才也日本學校除私設者棋布星羅不可勝計外其由官設者多至三萬一千七百九十二所教習多至九萬六千八百三十三人收集男女生徒定額三百三十二萬九千九百七十七名口其費由國家支發而以文部省大臣總其成其中分爲三等曰小學校曰中學校曰大學校而又於三等中分出尋常高等二者此外又有師範學校師範學校女子部學習院華族女學校陸軍軍吏學校陸軍軍醫學校陸軍士官學校陸軍幼年學校陸軍户山學校陸軍主計學校海軍大學校海軍主計學校成醫會講習所幼穉園海軍軍樂練習所高等中學校高等商業學校高等商業學校附屬商工徒弟講習所商業主計學校職工學校高等工學校美術學校盲啞學校農林學校商船學校電倍學校綜其細目幾於僂指難終而以東京之帝國大學爲首屈一指帝國大學分五科一法科二醫科三工科四文科五理科法科分目二曰法律曰政治工科分目六曰土木曰機械曰造船曰造軍器曰造房屋曰應用化學广产分目四曰哲學曰本國文學曰史學曰博言學理科分目六曰數學曰物理曰化學曰動物曰植物曰地質醫科分目五曰蔡騐曰解剖曰内科曰外科曰目科其選舉之法大約孩提五六歳卽入小學校既而由小學校櫂对中學校由中學校擢至大學校每歷一學校或三年或四年始卒業迨卒業後由文部省派員考試考試之法亦分爲三曰豫期考試曰前期考試曰後期考試必試可後領得文部省大臣所給及第証書然後可出而應世夫是以及第者皆學有成效非同處士之純盜虚聲也當其在學校時凡所應習事宜無不悉心學習向晨而起夜分而睡勤勤懇懇罔有懈心而又於文藝之餘習練武事每於午飯既畢就空地習兵式體操一律更換戎衣操演槍砲戈矛等事距躍曲踊擊劍相撲務使勞其筋力不得有片刻之閒若女子則以柔順爲宜故雖有體操不沿兵式昔年曾游東京第一高等師範學校女子部見諸學生於體操時由其師導之入圍中或倚樹聽蟬或穿花撲蝶或憑欄覔句或臨水垂綸天趣盎然了無拘束及入塾肄業則又循規蹈矩井然秩然蓋同一體操而與男子之習武者迥異同一入塾而兼習烹飪縫紉等事又與男子之祗習文章經濟者各殊矣至於法學院英語學院文學院和佛法律學校濟生學舍壬申義塾裁縫女學校獨乙協會學校慶應義塾同大學部攻玉塾專修學样有得館郁文館明治法律學校農學校錦城學校跡見女學校女學明治女學校平川女學校櫻井女學校同人社物理學校英學校英學館體操傳習所毛筆畫講習所順天求合社進德館國民英學會醫學院女子英佛學校明治法律學校講法會唱歌專門學校專修學校校内部水産學校海軍兵醫學校豫備校海軍豫備千城學校農林學校豫備校英和學校曉星學校外國女學校支那學校二松學校尋常中學校海岸女學校工手學校成城學校明治學院齒科專門醫學校英和女學校江東義塾淑女館高等普通學校英和學校産婆學校明治英學校福音會英語夜學校體操學校方圓舍學館獨乙專修學校簿記速成學舍共立學校成立學舍女子部共立女子職業學校靜女館松香女學館靜修女學校柴山女學校興風學校成立學舍達英舍通義女校大東英和學校文友義塾數學專門敬勝館簿記精修學館成美塾英華學舍速成筆記學校簿記專修學校香蘭女學校敬文社講學部專門學校校外部數學專修館商業素修學校商業專門學校立志義塾開成學校萬融畫塾開元學舍數理學校以上皆設在東京由民間私立者而林林總總已如此之多可見通國之中無地無人才卽無人不向學雖未知所學之果能深造有得否而其造就之術亦已餘力不遺矣我中國雖稱先則古上法聖賢而草野細民容尚有目不識一丁字者曷弗師泰西成法遍設學塾造就多人安見日本僅得泰西之皮毛中國不可深得泰西之精髓乎海隅下士不禁企而望之已 
[本館接奉電音]  
　　昨由京友電傳諭旨三道敬謹譯登○四月十二日奉硃筆鍾靈補授内閣學士兼禮部侍郎銜欽此同日奉上諭李秉銜奏道員功績卓著請宣付史館立傳一摺已故道員戴宗騫由廪生從事戎行隨同李鴻章辦理直隷賑撫疏治營田諸務軍民咸食其力嗣在吉林剿辦馬賊搜捕巨匪江岸肅清十三年移防威海本年正月以孤軍扼守砲臺勢窮力竭卒以身殉洵屬忠烈可風著將該員生平事跡宣付國史館立傳並准其建立專祠以彰忠藎該衙門知道欽此○十四日奉上諭劉樹堂奏特叅庸劣不職各員一摺河南候補知府臧敦全藉差牟利罔恤生民前署上蔡縣事候補知縣劉傳任志趣不端候補知縣陳世昌不知醱束光州州判杜壽銘操守平常州學正袁景彝不安本分候補巡檢李循楷行同無賴均著卽行革職睢　知州王梅安安陽縣知縣董卓思均不知振作難膺繁劇上蔡縣知縣吕振聲不洽輿情新正縣知縣魁聯辦事竭蹶永寗縣知縣褚念祖商成縣知縣劉與齡均性躭安逸俱著開缺另補蘭儀縣知縣任兆麟辦事因循前署西華縣事教習知縣馮作棣不諳吏治該二員文理尚優均著以教職選用餘著照所議辦理該部知道欽此 
[都門紀事]  
　　東華門外西堂子胡同天和成碓房四月初一日午後一點鐘突來一婦借座小憇旋有一健男抱嬰兒入遞與婦手似係習見之人遂同憇於鋪中移時四男子入與碓房談交易鋪長迎入内櫃談論未已又來四五人狀貌魁偉言語支離鋪夥疑之暗遣人至巷口官廳送信尚未回來忽聞諸人一聲口號紛紛動手齊出白刃斫傷掌 
 
 

Page 2

 
 
櫃頭額搜得白金五百餘兩分而懷之方將走避官兵適至與鋪夥恊力捕獲七人而婦在焉奪回白金三百兩有奇當官兵未至時鋪夥與賊人格鬥互有受傷幸皆未死○户部遵議某公章奏業經覆奏議定以後將息借華商之欵停辦并停止各直省捐派商紳諸欵摺片各一件均於四月初四日具奏奉旨依議欽此不日由户部飛咨各直省督撫將軍遵照辦理○光緒初年抽分廠有趙姓一家被殺九命一案維時趙弟行四者因事他出得脫於禍嗣趙四流蕩無業貧病交加竟於三月杪投崇文門外東夾道井中而死舁屍出外人多識者咸歎曰渠不死於刃而死於水其眞定數難逃歟○京師當春夏之交餓莩盈路大半東南鄉災黎就食都中粥廠寄居暖廠者居多平時結伴横行搶奪食物刻因食物昻貴小本營生者往往被其攫取一空追之則各鳥獸散惟有悵然四顧而已誰爲司牧豈忍坐視其顚連而不一援手耶 
[造雷晉秩]  
　　京友信云有袁祖禮者曾歷戎行保有都司職銜精格致學今春入京晉謁恭邸與之言見其學有本源遂加收錄交神機營試造地雷三月杪造成由神機營在南苑演放埋地雷於土中揷旗其上以爲標識令人於一里以外以長索牽木車輓行車經其處雷自轟發聲震巖谷而車已粉碎恭邸因所造足資捍禦已保加二品頂戴將復遣令造他器俾展所長 
[北通州近聞]  
　　往年倉憲於三月上旬出巡下旬祭壩收米今屆南漕海運尚未起運東糧開行較遲故倉憲擬於四月十二日出巡按臨通州行轅○三月二十八日清晨旭日東升惠風和暢午前陰雲陡起天作黄色塵沙迷漫直至次日始風息天晴然平地積沙已有寸許矣○東門外東嶽廟年例三月二十五日起大開寺門並招雇名班演戲極形熱鬧今因通屬駐防兵勇往來街市誠恐滋事屆期只開寺門並未演戲○四月初三日起直至初五日連朝大雨無一息之停城内外房屋坍倒不計其數裏外河同時水漲數尺一片汪洋兼以北山積雪極厚經雨冲刷滾滾直下竟將東浮橋冲去東北一帶少塢王家塲鄧家窰婁子莊馬莊范莊高安屯居子房五里橋西人和店計莊岳莊牛作坊等處春苗甫種登城遥望數百頃良田盡在水中央可慨也○由通進京石路旁大王莊地方有某姓一家五口因雨急房坍老幼同時壓斃無一生者亦慘矣哉○城東𩫶髻山供奉天仙聖母素著靈應四月初一日開廟十五日止四方香客不遠數百里而來附近各村舉辦聖會朝頂進香絡繹於道詎意天不作美自本月初三日起大雨連朝道途泥濘旅客停驂加以民房客店坍漏居多香客進退維谷飢寒交廹實爲往年所未有○署豐潤縣事王吉甫大令僑寓城内新城石路旁上月間尊人仙逝大令聞訃丁憂回家守制兹擇於四月初六日開吊闔城官員紛紛吊唁輿馬盈門次日發引儀仗杠罩亦極鮮明可謂生榮死哀也○三河縣蔡官營王閻氏被其子王玉章所弑曾列前報嗣聞王閻氏係王玉章之繼母爲人端正其子兇蕩性成行爲乖謬其孫務農爲業娶媳王張氏人亦賢良母因子處家不能相安逐出村外租房另住留孫與孫媳同居一夕王突如其來持斧叩門王閻氏聞有剥啄聲疑孫歸來應聲啓視雙柴甫闢當頭一斧立時殞命是夜王逃至舅弟某姓家舅弟見其鮮血淋漓驚問何故王備述情由當將血衣脫下夤夜潛逃次早地保及孫媳王張氏先後赴縣吾控訪悉王匿跡之處卽由陳大令飭差拘拿而王已聞風逃逸僅獲血衣一件其媳當堂認明委係翁物至因何弑母案情重大傳言未敢盡信不日東路廳陳小亭司馬將全案人証親提審訊自不難吐露眞情也 
[析津賸語]  
　　天津訪事人來函云初三四等日風雨大作河水横流淹没定武及宏字等營軍士死者約數十人嗣聞大站石橋以外復經被水駐紥之某營亦復在水中央間有死亡尚有人馬帶水拖泥往高原逃避翌日歸伍而號衣旗幟業已淋漓盡致矣○天津縣李摶霄大令三年任滿調署宣化縣遺缺以請補青縣趙明府映辰署理明府於初八日到津以政體偶爾違和請假三日是日摶霄大令適赴新河公幹未及商榷交卸日期聞十二日係黄道吉辰新使君擬於是日接篆至於天河兵備道缺已由李勉林觀察興銳補授接篆之期尚未擇定云 
[寗郡火災]  
　　本月十五晚五鼓時寍城皇宫間壁雙和鞋店起火延燒對街紅光高燭警鑼亂鳴遠近各水龍及寍防　之　龍聞警馳至文武官員亦到塲督救各水龍竭力澆灌幸是時大雨如注不啻銀河倒瀉且水口近在咫尺各水龍汲取極便故能撲滅　焚一點鐘時共燬去房屋十餘間皇宫得保無恙誠幸事也 
[好雨知時]  
　　寗郡四鄉田疇正值揷秧之際昔人所謂分秧及初夏也邇日大雨時行河水頓漲高原下隰一律霑濡芽檐蔀屋中人莫不欣欣然有喜色謂將來可卜有秋也 
[揚屬氣候]  
　　揚州信云節交夏至揚郡文武各衙署均遵照運轅牌示於四月初十日換戴凉帽惟是邇是風風雨雨猶覺料峭生寒當衣冠楚楚時雖不致披子陵之裘然尚非絮棉不可天時不正實爲近年所罕覯也 
[扶櫬回里]  
　　前通州分司項書巢分轉晉蕃客冬奉部調取引見今春回淮征帆甫卸卽蒙張香帥檄委辦理要差不意太夫人偶抱微疴遽爾在署仙逝分轉一面呈報丁艱一面將任内經手事件交代清楚携同瀛眷扶柩回里於本月上旬舟抵維揚　棹徐凝門外連日寅僚親戚以及世誼等均詣舟中叩奠素車白馬相屬於途直至初七日始解纜揚帆由瓜洲口剪江南渡向杭州珂里進發 
[肆筵設席]  
　　鎭郡文武各官於本月初六日創議在金山肆筵設席邀請統領常勝萃字各營馮觀察相榮讌飲陪座者爲副都統保頤菴統制常鎭道吕鏡宇觀察統領新湘五營陳宇山軍門叅將鄭叅戎國祥丹徒縣王伯芳大令等山珍海錯雜陳於前主賓酬酢歡洽逾恒直至夕陽西下始撤席而散各回衙署 
[入學緩期]  
　　前報紀蘇府新進諸生於本月初八日迎送入學兹悉蘇州府桐太守因有要公且各學報事均未告竣聞須另行諏吉懸牌示諭外問雖傳有本月十二之說恐亦不確也 
[拐匪送究]  
　　初八日下午蘇州護龍街中忽見百餘人蜂擁而來内有男女兩人經某甲扭住聞須解赴吳縣署請究云云嗣悉男女兩人均是拐匪前月將某甲之女騙往申江賣入妓家爲娼其女年甫及笄適見有鄰近人在申密囑送信至家旋經某甲聞信到申以番佛一百四十尊續女回蘇詢知拐匪卽係某某潛往其家拘獲男女兩人所以恨之刺骨堅欲解縣嚴辦一切細情容俟訪明續述 
[蕩子癡情]  
　　蘇垣烏鵲橋有徐玉生者渾名蕩子小玉其父曾充某署書吏所以動輒恃爲護符好交匪類仗勢横行其年甫及弱冠去歳憑某爲媒娉定閭口鎭陳姓之女其父以年力就衰欲急了向平之願小玉每故爲請緩之實則因與龔成衣之妻私相姘識誓定終身賃屋於富仁坊巷嗣以人言嘖嘖借泗井巷潘姓臺基赴神女襄王之會方謂藏嬌金屋寂無人聞豈知龔成衣漸悉其情潛往訪問適見一對野鴛鴦交頸酣睡當時捉獲查點衣飾竟典質殆盡卽解送南路總巡由局員某司馬移送長洲縣王大令閱知徐玉生將龔陸氏誘與姘識在泗井巷　姓臺基通姦不覺大怒立卽飭差嚴提究辦以泗井巷爲元和縣界一面移請葉大令卽將臺基發封小玉自知法網難逃畏罪避匿情願賠償衣飾并備香燭服禮向龔負荆倩人力爲勸止其父又繕就禀詞請以家法處治嗣後改過不敢聽其違犯一再求恩免究事乃得寢迄今未及兩旬適其閭口陳姓之岳母病在垂危囑媒促徐完婚小玉以父已允洽將行諏吉詎竟忘餐廢寢引以爲憂家人詢以故則仍堅欲先娶龔氏情愿以不動尊賄龔聽其另行配耦若欲先娶陳女惟有速祈一死而已噫是痴情耶是多情耶惟當局者知之 
[鎭軍赴陵]  
　　署理宜昌鎭謝軍門近奉上諭招募鶴字數營帶赴南洋防堵要隘已於月之初八日起程附舟東下前赴金陵聽候張香帥調遣 
 
 

Page 3

 
 
[狂風覆舟]  
　　初八日東南風大作漢口江中波濤掀天舟行者莫不慄慄危懼有紅茶空駁船一隻撞於躉船錨練以致傾覆幸經隣舟援救人船均獲平安同日襄河口有武童之應試者喚渡過河及至打扣巷口廻旋急流中竟被急水冲翻武童四五人並舟子等均與波臣爲伍無從救援慘哉 
[中流獲屍]  
　　漢口襄河連日洪流暴漲淹斃猪牛什物順流而下者皆浮於江面各小划往來撈取莫不小獲利益初九日集稼嘴上首河中撈獲一屍年約五十餘歳不知如何淹斃當經划夫撈起送往善堂掩埋 
[逆子宜懲]  
　　杭府學某生性成剛愎酷好杯中物屢次犯上爲父所逐然其母不無偏愛時加周卹日前黄昏時不知何故忽怨其母在木塲巷口酒店門首大肆咆哮其母氣忿塡胸暈倒於地經旁人勸解雇輿送之而歸似此情形若不嚴加懲戒將來恐釀大禍有司鐸之責者將何以處之耶 
[僕婦竊金]  
　　杭州雇用僕人向由中人推薦中人須憑靠山靠山者必係僕之至戚謂其可靠如山也近年以來作中者愈衆貪圖生意不求著實之人作靠往往有偷竊捲逃之事白井亭某姓家新雇僕婦一名紹興人善於逢迎深得主人歡雇未半月頗信任之某日其主婦將探親先期將衣飾取出次早僕婦入房見金珠滿桌頓起不良竊其金器數件約值七十餘元乘間脫逃主婦起身查點物件知被偷竊而該僕婦已去如黄鶴急喚中人責令賠償而該僕之靠山以成事時並未在塲堅不肯管而中人又不知其底細以致遷延多日尚無着落主人大怒立傳地保欲送縣究辦中人乃再四懇求請轉限十日往尋未知原壁歸趙否夫雇用僕人雖有中靠而要緊物件仍須自行檢點倘有疎失卽令賠償亦恐不能如數况作中靠者終不可靠乎 
[一産三男]  
　　杭垣瑞石亭胡姓婦懷胎十四月始行分娩於上月二十日占刻産下二男而胞衣未下腹猶纍纍逾三點鐘之久復産一男惟其家甚貧夫作肩販生涯無力雇用乳母恐難並育因將後生者送入育嬰堂以遂其生焉 
[羊城新語]  
　　會試闈姓已於初四日截收聞總計所收之票寥寥無多不及上屆一半該商認繳餉項甚鉅恐不免多所虧折矣○候補縣丞某二尹賦性耿介不事逢迎故需次多年從未得過差缺現爲撫憲賞識委以優差詎福薄災生竟沾厲疾甫經奉檄旋卽云亡僚友親朋莫不代爲太息○前日有貨船一隻開往北江行至半塘海突遇海盜數人過船行刦銀兩貨物幾致搶掠一空幸有某巡船駛來與盜相遇遂燃砲追截當塲捉獲數人解縣審辦想邑宰爲民除害當必盡法嚴懲矣○前日有某甲承主人命携銀數十元投買闈姓行至源昌街見番攤賭館林立采烈興高甲本有賭癖不覺見獵心喜遂入塲相博詎料五木無靈全軍盡覆甲自忖無面見東家情急之餘頓尋短見伺更深人靜在河南新廟前投水自盡翌日屍身浮起人始知覺噫因賭害命比比皆然安得賢長官禁賭風以除民害哉○南海附城某鄉落前晚突來强盜數十人明火執仗入鄉行刼連刦多家得贓而逸盜慮鄉人追截遂擄捉鄉中練勇一人同行迨至半途盜查轅黨類失去數名意被鄉人所害遂遷怒於練勇立將練勇殺斃剖開屍身分爲數叚棄於途中噫盜勢披猖至此已極彼有捕盜之責者將何以善其後哉 
[粤東官話]  
　　運憲英續村都轉因病禀請開缺回旗調治業蒙督撫兩院批准所遺印務札委糧道魁文農觀察兼署觀察奉檄後當卽詣轅禀謝聞涓吉初八日午時上任視事云○官摥接到閩省來電得悉新任督憲譚文卿制軍於初六日由閩起節來粤約十二日可以蒞止轅下文武巡捕官均已前往香港迎迓憲旌矣聞有址四日接印之說未知確否而李筱泉宫保亦擬於交卸後卽日携同瀛眷起程榮歸珂里○前署臬司楊懿卿觀察業經起程回籍南番兩邑宰卽飭差役將臬衙内外粉飾一新現署臬司吳維允廉訪已於襑一日喬遷入署至新任督憲行轅亦預備在皇華館刻已重加修理鋪設輝煌矣 
[花叢劫數]  
　　蕪湖有所謂遊字號者卽店家之伙司並一切傭工之總稱其人皆生於廬合舒巢一帶初因維桑與梓必恭敬止創設遊字會於每年四月間聚會一次演戲酬神以聯鄉誼繼則嗜好不齊酒酣耳熱之餘往往聯蹤訪艶無如龜公鴇母眼大於箕見其短褐不完皆以閉門羹待之以致酸風陡起鋤蘭傷蕙打鴨驚鴛坐使燈紅酒緑之塲化爲荆天棘地故論者咸以此爲花叢之刼數本屆遊字會本定於四月朔日登臺開演後因鞠部至初五始到遂於初六日開演一時丁歌甲舞翠暖珠香引動紅男緑女舉國若狂至曲終人散會中人廣筵列坐豪飲方張三蕉既罄豪情勃發又欲以蹂躪花叢爲快是以日來二街三街燕壘鶯巢幾同虚設所幸每屆不過數日之滋擾過此若輩卽風流雲散各營舊業然已若懸爲成例年復一年結怨愈深肇禍愈大惟願會中首事之人熟籌善张之策使彼此相安於無事庶免將來釀成兇禍致貽噬臍之悔也 
[委署縣篆]  
　　南匯縣汪蘅舫大令以誠因案撤任前經藩憲鄧小赤方伯牌示以上海縣黄愛棠大令承暄調署遞遺上海縣缺以准補柘林通判蔡二源别駕匯滄署理曾紀前報兹以黄大令在上海縣任内尚有經手事件且於勸辦商捐等事均甚得力經督憲張香帥札飭暫爲留任鄧方伯以南匯縣缺關繫緊要不可一日虚懸持於本月十五日傍晚懸牌以蔡二源别駕代理南匯縣事 
[限期出貨]  
　　德商倍發洋行控華商毛維三定買洋針不出一案定於昨晨會訊屆時原被告齊集公堂先據倍發洋東倩買辦某甲申稱毛係洋貨掮客曾於上月間來行定買洋針二十五箱每箱計價銀十七兩五錢原定於四月初五日出清今已逾期故請飭令赶速出貨毛維三供定買洋針價錢數目均各相符惟貨係代客拍定洋東亦知其情目下客人未到是以暫緩並非不肯出貨可否求准暫緩通刺據情與佛繙譯一再互商以貨既由毛維三到行代拍該行亦惟向毛是問至客人來滬與否應由毛維三自向料理遂判令於三禮拜内將所定之洋針如數出清不得拖延 
[會丈占地]  
　　龍飛馬車行在泥城橋小閘港置買田地造橋有占官地經十圖地保陳惠亭投縣禀請黄大令踏勘昨日午後大令呵殿出城帶同丈量書赴英公堂約同讞員宋通刺前往勘丈 
[擄人應辦]  
　　湖北人吳彭氏生有二子自幼撫王姓女爲長媳後長子不務正業流入匪類竊取某洋人鉅欵獲案後在押病斃吳彭氏遂將養媳賣與平和里顧龜所開野鷄倡院得洋銀一百圓旋調至大興里張龜處得身價一百五十圓既又調至寳仙堂么二倡院改姓王小字瑞卿一日有陳姓客詢悉情由惻然憫之代爲贖身賃住北泥城橋畔日前陳赴漢口販茶吳彭氏聞之卽商同自稱候補知縣之姚某糾得多人將瑞卿曳出納諸馬車中揚鞭飛駛行經西門外巡防局勇丁聞車中喊救聲向之攔住送至局中委員蔡蓉卿二尹提訊之下瑞卿歷訴前情正在訊問間姚忽持帖求見請將瑞卿交伊收領二尹飭丁往查姚所住公館回禀不倫不類情有可疑二尹以姚强擄從良娼婦情罪重大未便從寛遂將瑞卿及其姑吳彭氏見證人戴氏一併移送上海縣請訊黄大令飭差役看管聽候核辦 
[飭查禀覆]  
　　前日上海縣捕役某甲查獲私販人口之顧山劉二解請訊究其中牽涉淮安府鹽城縣人胡桂華亦帶入城中覊諸同康客棧前日抱病危篤捕役雇令張丫頭等人送往新閘船上甫至河滣氣已不屬木排上人見之向之盤問得悉情由遂喚地甲陳惠亭至投上海縣報明請示黄大令飭差查明禀覆核奪 
 
 

Page 4

 
 
[準備解犯]  
　　崇明人劉道如前者戳傷江北人郁扣郎黄大令騐屍後將劉釘鐐收禁通詳擬辦兹奉大憲批飭解省大令爰委典史提犯騐明面貌箕斗塡註文續申解昨日午後典史蔡季卿少尉升坐本署二堂飭差提犯略詰由仵作騐明面貌箕斗仍回禁所一面開單申覆至縣黄大令諭令承書赶繕起解文書差役製備赭衣木籠 
[上海縣署瑣案]  
　　前者高昌廟左近紫竹菴住持僧禪秀與客僧秀光洪德在巡防局互控局員斷令將秀光洪德各具遵斷切結兹秀光洪德復投縣署喊控黄大令飭退去候示○前晚南市二十三七鋪水神閣前修船匠楊福福與姘婦計氏携手同行小流氓奚阿松夏全福見之故意大聲曰通衢大道祗准爾男婦兩人行走耶楊答以爾卽是牛亦可牽過豈人而更大於牛耶奚夏聞而大怒與之口角楊出修船鐵鑿向之亂戳奚身受四傷夏腿間受一傷棼亂之際不知如何傷及計氏小腹旋由團防局巡勇頭目楊九喚地甲到來楊見勢不佳奔逃回去二十三七鋪地甲錢升會同十二圖地保顧桂榮尋至伊家拿獲將受傷之一千人舁送巡防局請訊委員見兩人傷勢甚重未便訊斷備函送請縣署辦理黄大充披閱來函飭差役暫行看管聽候騐傷訊究 
[美界捕房紀事]  
　　木工唐妙金張文卿因算會欵以致齟齬前晚各邀同業若干人至伯頓路春風茶樓互相喧鬧俄而攘袂揮拳及經人勸散唐忽聲言被攫去銀洋二枚遂扭至捕房控訴捕頭令出外自行料理○老閘橋北首唐家弄必勒繅絲棧女工以每晚歸家時小流氓必中途邀截任意調笑將情訴諸廠主某西人西人函致捕頭請爲辦理前晚捕頭遣包探倪順泉至是處訪查小流氓耳目甚靈一轉瞬已避匿無蹤無從拿辦矣○昨晨某偷兒至北蘇州路竊取運泥夫某甲之羽綢坎肩携之而遁途遇包探倪順泉拘送捕房捕頭令押候解送英公堂請辦○前晚甲乙二人在武昌路互毆觀者咸莫知其故後有某號華捕巡至一併拘入捕房捕頭令覊押片時卽行開釋 
[黍谷生春]  
　　啓者本堂自本月初四日開局施醫贈藥以來就診者日見其衆但本堂素無恒産正虞綆短汲深今蒙黄薫南翁助洋十元零七角三分張明之翁助洋十元鄭福蘭堂交來陳慈惠堂助洋十四元隱名氏助洋二元祗領之餘均深感佩將見枯魚困鳥同沐鴻恩自當麟趾螽斯共膺寵福矣耑乞登報虔伸謝悃[  上海虹口元濟善堂董事等唐廷桂謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂案]  
　　前由一百八十三號巡捕解送馬世生控楊啓裕楊鋸寳强奪女郎春妹一案前晚由宋通刺升堂訊究馬供稱小的家在寍波卜居治下已有二十年向挑京貨擔爲業曾娶醮婦方楊氏卽楊啓裕之女爲繼室已歷八年當時楊氏挈帶前夫所生之女孩小字春妹由小的撫養今已十七歳曾經楊氏許字同鄉人徐翊祥之子爲室不料楊氏忽於上年八月間因病逝世由小的買棺牧殮當楊氏臨終時囑　小的謂所遺女孩春妹待徐擇定吉期由小的爲之婚嫁楊啓裕等見春妹稍有姿色頓起不良之意昨日乘小的外出時糾集多人蜂擁來家將春妹奪去及經隣人告知小的出外追尋已不知去向爲此將楊等父子扭交巡捕解送憲案伏求究交楊珠龍供寍波人父親楊啓裕年邁多病未能投質故由小的到案代陳胞姊楊氏本嫁同鄉人方隆太爲室因姊丈於光緒十二年在寗病故遺下一女乳名春妹胞姊因念家中貧困曾於次年挈同甥女春妹來滬轉租馬世生之餘屋半椽同居一室已將七載胞姊日作女工餬口上年八月胞姊因病逝世至今已閱八月小的因甥女年已及笄獨居在外終非了局故於昨日雇人前往將春妹及動用什物一併搬往寍波忽被馬世生覇阴以致爭執被捕拘案通刺　春妹現在何處爾須從實供明答稱已由小的之母親帶回寗　訊至此有徐翊祥投案聲稱小的亦寍波人向在治下開設老虎灶前曾憑媒文定楊氏之女春妹爲媳執有婚帖楊氏棄世後楊啓裕希圖賴　竟敢糾人强奪至寗波藏匿今奉提訊爲此投案禀陳通刺訊悉情由判將楊珠龍交差押交女孩春妹等到案再行覆訊餘人一併斥釋○一百　十九號巡捕解無賴嚴土生向郭薛氏拆梢一案宋通刺升堂提訊薛氏供係蘇州人向在治下傭工姪子某甲經同鄉人嚴土生薦在蘇城黄　坊橋某鞋鋪學藝兹因店主病故店主婦兇悍性成姪子不肯在彼學業早已歇出不料嚴屢來　擾謂須貼償飯資洋若干已付洋七元有奇昨日嚴又來索詐不得已愬捕拘案嚴供今奉訊明小的以後决不再有違犯情事通刺訊得嚴土生拆梢屬實著重笞一百板具改過切結並交的實人保釋薛氏叩首而退 
[英界公堂瑣案]  
　　一百五十二號華捕拘解流氓董三福董福康至案禀稱此兩人均是過犯昨又至北泥城橋高妙春所開酒店内飲酒不肯惠鈔以致吵鬧經小的拘解來案請爲訊究高如春投案訴稱小的店中前因失火曾經逮案幸大老爺明鑒當卽釋放董等來店飲酒之後不肯惠鈔向之索取則言爾家前曾放火故可不必惠鈔等語當時幸有巡捕拘送到案如今惟求訊究董三福董福康同供向爲石匠昨因惠鈔數目不符故與理論並非吃白酒通刺商之佛繙譯以兩董均係過犯尚敢藉端吃白食殊屬可惡判令押候備文遞解回籍○包探沈金隆解王雲泉到案禀稱此人昨日掩入陸阿四所開飯店内竊取銅洋五元錢一千餘文布衣十一件報捕後經小的拘獲人贓送究陸阿四投案申訴前情請領失贓王雲泉供寳山人家有父親行竊自知不合如蒙恩典定當改過自新通刺姑念初犯從寛判押十天期滿交伊父領回管束○包探陳阿九拘解許金奎到案禀稱此人强奪薛朱氏所抱小孩之銀手釧一隻當經小的拘獲人贓今特一併送請訊究薛朱氏投案申訴前情許金奎供寗波人實因落魄無聊不得已而出此下策通刺以許搶釧情眞判令枷號五天期滿遞解回籍○四百三十一號華捕禀稱馬夫陸阿六王利生俞桂榮張榮興等因索討賭錢互相吵閙以致將湯培蘭酒店内之洋燈打破四盞經小的拘解請訊湯培蘭投案申訴前情並稱被毁洋燈四盞值價洋八元須請究追陳等同供索討賭錢吵閙偶不經心以致打壞酒店内之洋燈通刺以陳等不應因索賭錢相打毁壞人家物件判令各押五天再合賠洋二元○包探孔阿才拘解戴阿堂到案禀稱此人手持夏在帳子一頂在路行走小的見其形狀慌張上前盤詰却係竊來故解請訊究戴阿堂供寳山人所竊夏布帳子一頂失主已無從記憶通刺判令管押五天贓存捕房○劉阿桂同妻唐氏在虹口行走有流　　阿勝陳茂榮上前調戲劉喝以不得無禮王等竟將劉阿桂扭住兇毆當經二百三十號華捕將王阿勝陳茂榮拘解至案請訊劉阿桂偕妻唐氏投案申訴各情王陳同供小的疑非良家婦女故與戲謔通刺以王阿勝調戲婦女尚敢恃衆行兇若不懲辦何以昭炯戒遂判令均交捕房營　一個月期滿交保○新充包探倪順全拘解顧春生宋九泉二人至案禀稱伊等在路聚衆賭博適爲小的所見故連賭具送請訊究顧宋二人　供偶然游戲不敢聚賭通刺以顧春生宋九泉聚賭情眞判令每人枷號五天○譚春亭前曾犯事二次遞解今又潛來滬上適爲包探范進才　見當卽拘入捕房昨晨解案譚供因有父親靈柩停在錫金公所欲扶回原籍以安窀穸通刺判令將譚春亭暫行管押候查明復奪○唐來寳　取李德雙家古銅香爐一個經包探竇如海拘獲人贓送究通刺略加研詰以唐來寳行竊有贓判令管押一禮拜贓還失主 
[法界公堂瑣案]  
　　法蘭西書信館總經理人以庖丁施州乾竊取奶油函請懲辦鄭大令會同祁繙譯官訊問施供稱主人屢次速客　用白塔油做膳不料忽疑小的竊取大令閱視來函問初九日爾曾取雙磅白塔油否供稱是日主人請客過多是以用去不少太令著押候再　○公館馬路張阿華麫筋店樓上悮碎火油燈幾遭火警由華生榮襄同救熄事爲捕頭所聞遣某號巡捕查問巡捕悮將華拘拿以致口角爭　繫傷巡捕之齒旋被拘入捕房解經大令訊供此已記諸前報昨日命提華及蔣天錫秦吉貞柯雲鶴覆訊莊等同供稱當日巡捕來問如何起火小的答以火由麫筋店起巡捕欲令同至捕房小的等不依巡捕强欲拘拿故與爭論然亦並不行兇大令謂爾等旣不行兇何以巡捕之齒墮　莊等同供稱小的等均係生意中人實未毆捕尚乞施恩大令與祁君一再熟商判罰洋銀四十五元如數充善項公費莊等同供稱情願遵斷旋將罰欵如數緞案大令始令一併開釋○積竊王小林屢次犯案經葛同轉遞回原籍兹又潛來滬上經包探拘解公堂大令判令笞責後押候送縣嚴懲昨飭帶案覆訊王供稱此次小的於初八日來滬住南碼頭江北皮工李秀汀家並不犯事問初九日以後爾作何事業王文吾以對大令謂爾稱來滬購物何以僅買洋布四尺乎王不答大令飭押候送請上海縣黄天老爺發改過所禁押 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年四月初九日京報全錄]  
　　宫門抄○諭旨兩道錄前○署直督王奏查明北洋海軍失事情形據實糾叅分别查辦摺○刑部尚書松等奏官犯解送到部　期摺○祭酒薩奏疏通缺分踴躍捐輸摺○大臣文奏盤山宫門失火疎防員弁分别叅辦摺○四月初九日内務府國子監廂藍旗值日無引　見○賡音布假滿請安○福建叅將彭寳清謝恩○陝西叅將廣玉謝恩○奕年良培耆齡各請假十日○橚貝子續假十日○内務府奏派髳髻山廣仁宫拈香派出澍貝勒棍貝子○召見軍機熙敬陳學棻○○署理北洋大臣直隷總督雲貴總督臣王文韶跪奏爲北洋海軍失事遵查大概情形先行據實糾叅分别查辦以申軍律恭摺仰祈聖鑒事竊查北洋水師自旅順威海劉公島先後不守全軍淪陷所有各營大小宫弁其陣亡傷亡者自應詳細查明歸案請卹其失守船艦陸續來歸及在逃未獲者亦應分别職任之大小事理之輕重一體查叅庶幾懲前毖後軍法不致全隳當經札飭海防支應局新授天津道李興銳候補道劉啓彤會同在津司道詳查禀復以憑核辦兹據該司道等會詳稱北洋海軍員弁統歸提督節制調遣本年正月間倭人攻陷威海水師全軍艦艇困守劉公島一切戰守機宜原應聽統將指麾調度惟濟遠等船管帶官林國祥葉祖珪等均管帶兵船有身先士卒之責該員等或擢自末職或出自學堂渥荷　天恩躐躋顯秩當海島被圍之際卽使矢盡援絕勢不可爲同時殉節者則有戴宗騫張文宣劉步蟾楊用霖等均能引義自裁不求苟免而該員等巨艦十數同聚一隅旣不爲困獸猶鬭之謀復不爲鑿船自沈之舉遂至船亡而人存律以春秋棄師之義實屬咎無可辭其候選道馬復恒牛昶昞海軍中軍叅將嚴道洪雖無統轄兵船分司戰守之責惟或則綜理營務或則綰轂全營均未便置之不議至魚雷各艇管帶官蔡廷幹等駕船先逃不知去向情罪尤爲重大理合分晰開單呈請核辦除海軍陣亡受傷各員弁另行詳細查明具詳請卹外會詳請奏前來臣維北洋水師十一年大東溝之戰非不衝鋒破浪人人有同仇敵愾之心乃自旅順威海迭經失利銳氣一挫遂有不可收拾之勢蓋兵以氣勝士氣旣散雖名將無以善其後也現就單開各員考其事實采諸輿論亦儘有諳習海戰臨敵致果者兵家勝敗無常惟功罪有歸不得不憑勝敗以爲考核此次事定以後仍應電整海軍若失事之員不先予以應得之咎則功罪不明軍律幾同虚設後此又將何所措手臣與在津司道悉心核議謹分别三項另繕清戰恭呈御覽伏候命下臣仍當督飭司道等秉公查辦斷不敢意爲重輕致涉枉縱除陣亡傷亡各員弁另行詳細查明彚案請卹外所有遵查海軍失事大概緣由理合恭摺具陳伏乞皇上聖鑒訓示謹奏奉硃批另有旨欽此○○經筵講官刑部尚書臣松溎等謹奏爲官犯解送到部日期恭摺奏联事光緒二十一年三月址七日奉上諭裕祿奏查明營口等處失事情形分别叅辦並自請議處一摺本年二月間營口告急記名提督蔣希夷帶領各營並未迎戰節節退縮猶復揑報戰狀任意欺飾厥咎甚重蔣希夷並所部營官副將蔣廣隆叅將鄧朝俊都司桑友良守備曾自來趙玉龍均著一併革職卽由王文韶拿解刑部分别治罪等因欽此嗣於三月十六日據署直隷總督王文韶欽奉電旨聞蔣希夷所部勇丁因該營尅扣餉銀不服遣撤聚衆毆打營官並在天津縣河東地方突開槍砲居民紛紛驚避經胡燏棻前往彈壓許以發給欠餉移時始定尅扣之弊最爲軍營惡習迭經降旨嚴禁乃蔣希夷之軍竟因尅扣幾致釀變人言嘖嘖必非無因似此情形殊堪痛恨著王文韶確切查明據實具奏欽此旋經王文韶查明覆奏奉上諭前因已革提督蔣希夷所部勇丁在天津河東地方因欠餉滋閙當飭令王文韶確查具奏兹據奏稱營口失守該軍並未力戰相率潰逃此次帶勇來津尚不妥爲遣散復敢虚冐餉額任意尅扣以致全軍鼓噪幾釀事端等語蔣希夷前因營口失守經裕祿叅奏業經降旨將該員革職拿解交刑部治罪兹據王文韶所奏各節情罪尤重著交部俟該革員解到後嚴行審訊按律定擬具奏餘著照所議辦理欽此並由軍機處鈔錄各原奏交出到部當經恭錄諭旨行令該署督將蔣希夷等迅卽押解送部兹據署直隷總督王文韶派委候補知縣寳山補用守備夏宗雲將已革提督蔣希夷一員於四月初一日申刻先行解送到疗查革員蔣希夷與葉志超等案事同一律可否仍由臣部訊辦卽就裕祿王文韶查奏各情並欽遵諭旨分别治罪之處請旨定奪爲此恭摺具陳伏乞皇上聖鑒訓示謹奏奉旨已錄○○國子監祭酒奴才薩廉跪奏爲疏通缺分踴躍捐輸仰祈聖鑒事近聞因時局艱難開辦武備捐輸在　朝廷籌餉救時自屬萬不獲已之計然必開辦始時立法盡善方能克收實效竊惟緑營叅游都守等職責任綦重自非曾莅戎行恐未敢輕易嘗試則報捐必少漕衛守備千總兩項以武職兼理徵賦稍知吏治者便能勝任職守較易則報捐者必多惟近來此兩項人員或在漕候補或在部候選竟有遲至十餘年不獲補選者往往而然似此情形恐將來報捐者仍不免觀望不前之虞查衛守備千總原設缺額亦云多矣而選補遲滯竟至如此推原其故皆由兩項實缺人員或扣俸滿年限太深或不按照定章俸滿送部致有此弊按衛守備定章十五年俸滿以都司升用千總五年俸滿以營衛守備升用乃近來每於俸滿後推故延宕不卽送部引見而千總甚至有二十餘年未經開缺者夫以兩項數十缺之多竟爾數年不出一缺候補候選人員未免向隅奴才愚見以衛守備十五年俸滿似爲過深可否酌减爲十年俸滿送部照例升用至衛千總亦請一律辦理如此稍爲變通將見出缺較速得缺較易將來報捐者必形踴躍或於時艱不無小補卽情理亦得其平奴才爲充裕餉源起見是否有當謹恭摺具陳合無仰懇天恩飭部核議施行之處出自聖裁非奴才所敢擅擬謹奏奉旨已錄○○奴才文瑞跪奏爲盤山宫門失火疎防員弁分别叅辦恭摺具奏仰祈聖鑒事竊奴才於本年三月十八日據盤山總管祥照並盤山汛經制外委榮振邦同日報稱盤山行宫大宫門五間於本月十四日夜間　火焚燬等情呈報前來當經奴才派委内務府郎中廣泰鎭標千總叚瑞符馳往該處會同薊州知詶姚虞卿薊州營都司謝殿恩確切查明被火根由及專兼各員弁銜名據實禀覆以憑核辦兹據郎中廣泰等禀稱查得盤山大宫門五間後簷襟檩以下早經坍塌有案可稽其餘被火焚燒全行落架附近並無相連之處遍加詳查毫無起火根由亦無别項形迹惟查門枕石六塊前面被燒酥　後面稜角尚全兩稍間看面墻並兩山墻以及地面磚塊均係外面情形較重裏面較輕宫門内外切近樹株均有燒焦情形訊據　山汛外委榮振邦内圍值班兵守信項得義僉稱本月十四日夜三更時正值巡查後面忽見大宫門火起赶緊知會名處宫兵人等前往撲救實因風狂火烈人力難施致將宫門五間燒燬其起火根由實不知情復據内圍千總易翰聲稱本月十四日千總在　中宫值宿三更時分據前宫值班兵守信報稱大宫門火起千總隨卽率領兵丁奔赴前宫見火勢已甚赶緊救護二宫門等處幸未延及僅將大宫門五間焚燒職等再三研詰内外圍弁兵因何起火根由皆稱時係夜間又值巡查後面及至奔到該處火勢已甚實不知起火根由一切蹤迹無可查考員弁兵丁等職司看守今既宫門被火焚燒應得之咎均不敢辭等語職等謹將查勘情形據實禀覆等因禀覆前來奴才伏查盤山行宫設立内外圍官兵專司看守宜如何實力巡查今大宫門竟致被火焚燒實非尋常　忽可比盤山汛經制外委榮振邦外圍地面是其專汛既不能稽查起火根由顯係曠誤職守由奴才卽行斥革薊州營都司謝殿恩係屬統轄於所屬弁兵未能預爲嚴飭咎有應得盤山總管祥照内圍各處是其統轄未能先事預防内圍千總易翰疏於防範均難辭咎相應請旨將薊州營都司謝殿恩交部議處盤山總管祥照内圍千總易翰一併交總管内務府分别議處内外圍兵丁由奴才分　責革其大宫門五間被火燒燬防守攸關不可任其敞露惟現當庫欵支絀之際又未便卽時修理謹擬先將缺口用磚築碼以期嚴密而資看守所有叅辦疏防員弁並擬先將缺口築碼各緣由理合恭摺具奏伏乞皇上聖鑒謹奏奉硃批著照所請該衙門知道欽此 
 
