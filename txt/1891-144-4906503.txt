# 1891 - 144 - 4906503

 

Page 1

 
 
[附送放生局延夀捐册啓] [  本館代啓]  
　　放生之說肇自釋家而上天好生需者亦所深信上海大南門外設有放生局凡有老病牲畜豢養其中俾得終其餘年亦仁者之用心也惟局用支絀經費不敷兹特印就捐册若干扣託本舘隨今日本報附送伏願見此册者各發善心隨緣樂助副本舘之所厚望焉 
[重印呈武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事條分縷析無不詳載於其中曩所印者早經售罄兹復排以新鉛印以潔白紙張每部十本碼洋六角卽日出售有欲討論掌故者請向本埠申昌外埠申昌及經售申報人購取爲盼此佈 
[叅印光緒十七年字諭旨告成]  
　　本舘自開設以來歴將諭旨排日恭列報中俾薄海人民共聆綸綍至來歳之首則又將先一年者彚印成編但一歳一編閱者似乎未便因以今春爲始攺爲每季行現在春季諭旨己告成校對精詳裝潢典雅每本收回碼洋四分欲觀當代訏謨者請至本埠三馬路申昌書室及各埠申昌或分售申報處購取可也 
[華美交情論]  
　　有客手一緘以見示署題曰赴美須知其言曰近有人接美國來信云近來彼處華工來往並未開禁而有意留難以金山税關爲尤甚吏有華人之久居美境者從中百計阻撓以圖肥其私囊且訛言粤東有人另售護照以致眞正商家執有駐美中國領事官護照者亦復不許登岸數萬里重洋跋涉依舊折回未有不嗒焉若喪者推原其故盖本人回華時繞道他埠以致再到金山税關查册上無名卽便指爲假冐現在各署發出護照另蓋兩戳以别眞僞向來祗要合中華所定條約准其往來自便之人一有商家保單卽可到領事署請領護照不費分文乃近來傳聞有回華之人不再來美卽將護照轉售與人又有華人倡言可包上岸此皆欺詐之術斷不可爲其所愚倘有眞正商家未領護照而欲來去者須請本國海關護照並向駐紥中國之美領事處再領一照庶到埠後可無阻滯等語特照錄之以告吾粤之將從事於美者緘中所言如此殆係粤人手筆故其末句側重粤人而其所稱爲赴美須知者則誠哉不可不知者也夫美國前此禁止華人立有限制百般刁難多方搜刻幾幾乎待之無人理直令人聞而髮指自崔惠人欽使秉節至美與美外　大臣據理準情一再辯駁洋洋數千言語語悉中肯綮曾經登在報章美外部自知理屈更覺無從置辯乃將從前壇自訂行未經中朝簽字之條約立卽廢去而從前厲禁至此而一弛緘中所言並未開禁盖專指華工而言商人則其禁固已弛矣觀於護照可領則商人往來之禁必己量開獨是美人雖折於崔欽使之言而卒不免仍有挾恨華人之意金山税關如此作難則他處亦未必遂可徑行直遂然則華商之往來於美地者其視美商之往來於華地相去爲何如哉美人往來華地華人皆敬之如賓出入江海各關何嘗有人過問除内地不能自由須另領護照外其他凡通商各埠莫不聽其出入自由雖曰中國之氣度局量自非美邦所可比而美人在華其托庇於我中國者豈竟無一人天良發現者乎彼國之待華人如彼華人行彼國之人也如此兩兩對觀美人當必有汗流浹背者矣夫美國之人所以恨華人者　華工之工價廉而工作勤足以奪彼國工人之利者非眞盡與華人有仇也且美國之人亦非心同木石不可以理喻不可以情遣者以故崔欽使據理以爭卽亦不再置喙由此推之美人之所以仇視華人者其意蓋可知焉至於久居美國之人而百計阻撓欲肥私槖此則華人之通病而竟於在美之華人施其伎倆則尤爲不顧大局以崔欽使之秉正嫉邪吾知若訪知有此等人從中擢弄當必有從嚴懲辦以去禍本者矣大都民之訛言最爲可惡卽如近今以來揚州鬧教堂蕪湖鬧教堂和州鬧教堂安慶金陵次第俱聞有鬧教堂雖均隨時解散撲滅不至釀成巨禍而推原其故皆由訛言而起中國人見西人傳教收育小孩往往造言生事專以不根之言　處傳述一若親眼所覩也者而按之實在則毫無証據有人焉從旁爲之辨論則又譁然而起謂其人必係已入彼教者否則爲彼教中之奸細勢必羣起而攻之夫是以此種謡言惟有聞而竊笑從無有出爲部白者而此種謡言深中厥心蛇影杯弓遂致疑而成病此等鄉愚執一不通成每至聚衆生事但中國之鄉愚惑於謡言以仇視西人猶不過仇及教堂中人已耳其餘商人則未之仇也中國偶有鬧事之處官必竭力彈壓悉心扶持使西人不受華人之虧而美官則反聽信土人惟恐華人之不吃虧苟無崔欽使之力持大局竊恐華商之往來美國者其費事周折更有十倍於目前者矣夫中與美與國也當以睦詎爲重華美交情必使兩得其平不可有畸輕畸重之勢一有畸乎輕重則不得其平矣語云凡物不得其平則鳴又何怪乎人言籍籍耶爲告行人其亦格外小心也夫 
[金陵確信]  
　　前報譯登本月十八日金陵天主堂忽有匪人滋櫌等情兹悉事起於是日上午忽有匪人千數抛磚撞壁欲與洋人爲難洋務局聞信立卽知會營縣前往保護時乾河沿教堂已先受若輩羅呢洎官役馳至首先騙逐匪徒遂舍之而去羣集旱西門内醫院前而保甲局馬觀察已在彼彈壓得以無事是日旣未縱火並未折毁惟逐隊來觀者甚衆致令滋事之首從各犯當塲無從鎖拿僅獲十餘人大半所答非所問當晚地方卽安靜如常街市居民均以相距甚遥毫無驚恐現在兩首縣尚須查緝此事根由云此本舘常駐金陵訪事人來函也正在錄登報牘時又接此次特派前往偵訪之友人來信云閙堂之前一日制憲聞謡言頓起立飭保甲局總辦馬漢卿觀察中軍王有圭協戎加意嚴防斷勿任若輩混行滋閙並通飭轅下文武愼爲巡緝查拿不料竟有次日之變制軍大發雷霆欲將觀察差使撤去又恐突易生手未能措理裕如因將觀察及協戎各記大過一次俟事平後再行核辦其餘兵弁摘降有差是時匪人羣集甘花園成美堂紛紛入内搶物觀察及恊戎分别拿獲十二人内有一貨郎兒最爲兇横遂當塲笞責收禁又經西教士福開森獲住身穿號褂之兵丁二名見其手搶自鳴鐘一架因認明號衣姓名釋之使去又有一人肆行搶物經福君扭住送交恊戎時若輩愈聚愈多福君與各西人恐勢不能支相約至下關暫避閱日雖已遄回然心中尚覺忐忑各 
 
 

Page 2

 
 
官均主各處教堂履勘婉言慰藉各西人旣而福君面見制需禀陳一切情形　稱兵丁旣隸大帥節麾尤不應乘亂搶物制憲立飭恊戎將福君扭獲之三人押至教堂門外正法福君再三代求謂毋須立正典刑但能枷示堂前卽足爲若輩儆制軍不准飭收禁以候嚴懲刻下各教堂四圍設有營帳保衛盖緣謡說尚未敉平故也至法國兵輪船日内仍駛至下關停泊教中各西人上船暫住者絡繹於途堂中教讀之華人有辭館而去者制憲遍張示諭略請各教士設堂傳教載諸條約奉旨准行凡爾百姓宜體朝廷柔遠之懷彼此相安無異等因日前頒到申江全文已登本報是以不再贅錄免致疉牀架屋之譏云 
[螭㘭簪筆]  
　　聞朝陽門内太平倉於四月十一日夜間魚更三躍後該倉某字儲米厫不戒於火致兆焚如霎時烟燄飛空火光燭天是倉官役等力圖撲救而地方已將火警紅籌四傳各官廳聞警立舁汲桶趨至報明倉門入内灌救無如厫房内有存米以致愈焚愈厲勢若燎原汲桶水微仍不見熄辛官兵分投撲救急拆火道以截滋蔓直至次日紅日高升火始熄滅計焚燬厫房三座共十餘楹内儲粳粟等米約數萬石未及搶出其二厫瓦木米土悉作焦灰幾令人莫辨其爲倉厫其一厫雖成灰燼尚有墻基可指當經該倉監督等赶將失火情事飛報倉帥聽候處分並擬將該倉是日值班書差花名等暫交本地方官看管應否送部訊懲候示遵行然倉帥如何辦理刻下尚未得悉容後續錄按天庾重地火燭何等小心詎該倉失愼米厫燬及三座誠爲罕有之事吾恐司是倉者有難免夫咎戾者矣○神機營總理海班事宜霬長爲傳知事現奉王爺額駙大人諭查三海外圍各堆撥所設長槍鈎杆腰刀弓箭撒袋等物近由軍火局現已一律换新安設妥恊惟此項器械需欵甚鉅現在欵項支絀製備匪易卽着曉諭該管官曁各隊值班營總隊官所有此項器械挨班交接官物總宜愛惜細心經理如遇落雨卽飭兵丁等暫挪屋内免致摧殘以壯觀瞻特諭等因奉此合行出示曉諭俾衆周知毋違此傳○欽命督理街道事務劉侍御綸襄因言去官諫垣接奉吏部知照當卽遴派劉侍御心源題署街道廳免虞曠職嗣經都察院揀擬正陪繕單請點於四月初十日具奏本日奉硃筆圈出督理街道事務着江南道監察御史劉心源去欽此○兵部爲移咨事武選司案呈准兵科抄出本部具題請以廣東水師赤溪協右營都司梁國桐掣補廣東水師提標左營游擊一本於光緒十七年四月初四日奉旨梁國桐着依議用餘依議欽此等因到部相應抄黏原奏移咨兩廣總督查照辦理○前紀無量大胡同某宅樓房失愼一事兹又聞爲予告户部尚書董大司徒宅内火起係爲煤油所肇延燒房十有七間更夫某燒斃其間葢烟燄迷離之際兩僮皆牽此更夫逃出火厄而更夫心神瞀亂罔知所措兩僮恐虞池魚之殃火幾及身未遑堅扯而撒手逃出更夫遂葬身火内云諺有之曰生有處死有地觀此更夫斯言不誠然乎○倉塲侍郎荷門委用漢監督空懸一額兹值收騐糧米倉轅一切正遇需員差遣以資臂助經興游兩倉帥挨次次用記名委用監督户部候補郎中汪棣昌傳補除傳令該員卽日赴轅供差外已分咨吏户二部查照矣○十四日晨由侍衛處發出清字諭旨一道皇上明日辦事後由勤政殿乘轎出德昌門西苑門走北長街至大高殿拈香畢出隨墻門走東卡子門出三座門至宣仁廟拈香畢進三座門走東西卡子門北長街進西苑門德昌門至勤政殿用膳召見卯初二刻伺候欽此○年例於四月十五日遣官恭詣了髻山廣仁宫致祭碧霞元君例由御前王公各遣一人前往將事兹經内務府分繕清單請旨派往等因奉硃筆圈出致祭丫髻山碧霞元君遣郡王銜多羅貝勒載漪行禮致祭廣仁宫碧霞元君遣科爾沁輔國公温都蘇行禮欽此得旨後卽由内務府派員將應備香帛分送兩邸第以便屆期齎往○署廂白旗護軍統領尚統領昌懋訂於本月十三日辰時在地安門内五龍亭正黄旗侍衛教塲揀選副護軍叅領一缺空銜花翎一缺護軍校一缺空銜護軍校藍翎長各一缺並挑補七個甲喇護軍缺除傳知應揀應挑各官兵屆時赴該教塲預備外已咨請左翼各旗護軍統領曁察旗御史屆期至彼會同揀選○閩折總督卞頌臣制軍以福建鹽大使一班額設十六缺現計在閩候補者七十餘員非僅補署無期卽差委亦不易位置旦此後按月由部分發來閩仍接踵而至若不設法疏通暫停分發則到省愈多差委愈難擬請飭下吏部將分發福建鹽大使一班停止三年俾免壅滯而稍疏通等情專摺入奏奉硃批着吏部議奏欽此○客有自京西妙峯山進香而回者據言自四月朔開廟以來大風迭作旦山路崎嶇往來甚形危慄閒有傴僂以行者至初七晨異常寒冷午前後兩見飛雪幸爲風吹散不碍人行至初八日上午又見六出花飛山上下同沾雪澤不及半點鐘時卽止按該處距京不及百里竟於首夏時候兩次見雪實近年所罕有也○安徽鳳陽府夀州所屬正陽鎭地方於今年二月間不戒於火延燒房屋數百間器物米糧被燬甚夥間有被火燒傷者當經該牧履勘妥爲撫恤並將火災上報皖撫沈中拯以該處猝被奇災小民蕩析離居情殊可憫飭司立將賑捐餘銀解送該處赶緊賑撫應如何籌辦災後事宜飭屬委員會同該牧妥辦禀覆勿使一民失所并將情入告黼座矣 
[上相蒐軍P ] 
　　直隷總督李傳相示期本月十六日出轅閱兵兼勘旅順船大漣灣砲臺是日傅相乘海晏輪船就道闔城司道府縣印委各員就紫竹林恭設茶座以送節麾十五夜駐節舟中十六晨鼓輪前往隨節者除周玉山廉訪劉献夫觀察外尚有營務處宜子望水師營務處羅稷臣軍械所張楚寳招商局黄花農四觀察及繙譯醫官親兵統帶等人云 
[暫停賽會]  
　　蕪湖閙教之事傳至鎭江聞者幾於風聲鶴唳草木皆驚匪徒更乘間私貼黄標語多狂悖黄觀察因撥兵分駐各教堂附近竭力保全向例四月中旬懇賽都天神會今歳會中人已備辦一切相與門麗爭華有此謡傳概行停止蓋亦先事預防之意也 
[鎭火三志]  
　　本月十三日鎭江西門外天主街某姓薙髮店因作早炊遺薪灶下火遂上熾頃刻延燒一時鑼聲亂傳水龍畢集然已焚燬瓦屋十餘椽矣○又某日田小五子柴篷忽被鄰舍延燒一霎時成爲灰燼計焚去江蘆六百餘擔草房十餘椽○又十九日城内高橋北某姓家失愼遂肇回錄之災比洋龍聞警馳來早已不可收拾遂將附近房屋竭力保護俾免蔓延然已焚去十餘户矣 
[火警餘聞]  
　　前報蘇垣閶門葉家弄某宅失愼經鄰近水龍奮勇澆灌僅燬兩椽云云兹悉起火之由因午炊不愼餘灰復燼致兆焚如十七日下午時葑門外某姓草房忽焉火起經該處水龍馳救潑水淋漓焚去一椽卽行息滅此種草房係江北流民所搭藉蔽風雨者茅龍飛去後苦甚露宿荒郊瑟縮如蝟見者未免生憐又道前街某布店樓上布堆中不知如何遺火頃刻間赤熛怒煽勢將冐穿屋頂幸蘇州府魁太守因公過此差役瞭見急令取水澆救近鄰各店夥聞風麕集爭取汲桶取水澆之潑沬跳珠勢甚勇猛火卽息滅店夥慌亂急救被火灼傷頭顱手足等處未識有性命之憂否 
[義犬]  
　　湖州府屬之烏鎭一市集也廛肆駢闐人烟繁密北栅裝車橋一帶荒塚纍纍殘塋歴歴白楊蕭瑟時起悲風有周品江者桐邑諸生也召赴玉樓理骨於此伯道無兒宗祧遽斬僅遺未亡人痛失所天寒食清明携麥飯酒漿向璠間致祭放聲一慟野鳥驚飛去冬忽有無賴子盜取棺木抛骸骨於水中周妻聞之當卽赴縣請緝遷延半載朽骨未歸周妻以寃不得伸復赴府署禀控當蒙府尊委員履勘其時觀者如堵忽有黄犬一頭奔躍而來在草地亂滾俄而躍入水中起伏十數次啣一骨而出委員心知有異而營弁地保猶貿貿然携一骨甕來爲搪塞地步委員厲聲斥之周妻急將人於水中撈得散骨五十餘根惟先軫喪元尚未秦庭璧返此亦美中之憾說者謂若無此犬則埋骨水中幾無得正首邱之日乃竟會逢其適　員方捧檄而來義犬已銜骨而出遂使營弁地保雖欲搪塞而無從冥冥中殆有默相之者歟然則此犬也卽與陸家黄 
 
 
] 

Page 3

 
 
耳並垂千古誰曰不宜 
[川中苦旱]  
　　有人自川中而至宜昌者據云四川萬縣以上風雨頗調雜糧收成亦好惟萬縣以下至夔巴等處自去秋亢旱以致於今田疇龜坼不但前次秧田無水灌溉卽大小麥亦將有枯稿之虞米豆價均極昻貴至如宜昌一帶雖屢次得有小雨然土脈仍未滋潤若非大沛甘霖則隴畔分秧未易生機洋溢也 
[遵諭承充]  
　　上海縣僧會司本應由法華寺住持僧寳林承充因寳林抗不遵諭由袁海觀明府飭差往傳海觀寺住持仁衣積善寺住持竹菴慶行寺住持談經及寳林等於前日到縣昨日清晨明府升堂提訊仁衣竹菴談經投案供稱本年僧會司應由寳林承當不知伊爲何推卸寳林供稱承值僧會司每年須貼資若干且須當差僧人清苦異常力有不逮並非推諉明府問仁衣等曰寳林曾否受戒答稱早年柀弟曾經受戒明府以寳林旣已輪值不准推諉卽着給鈐承充並候查案給諭寳林始遵諭而退 
[私鹽被綬]  
　　南匯縣人王瑞松向以駕　爲業前日裝載私鹽行至浦東白蓮涇口被巡鹽船查見將船扣住人則釋放王遂投上海縣喊控袁明府見其鄉愚可憫卽飭值日差帶往問明情節能否給還船隻當據該巡船聲稱王裝有私鹽十餘擔拘獲後已將船貨解往松郡鹽捕營核辦矣該差遂回縣禀覆云 
[發落竊犯]  
　　英界讞員蔡太守飭差送竊賊徐子興顧榮發至縣昨晨由袁海觀明府升堂提訊徐供稱小的向爲小本生理初次犯竊叩求施恩　供稱小的屢次犯竊實出無奈惟求寛宥明府以顧迭次行竊殊屬可惡判令笞責三百板押候備文遞解回籍徐子興姑念初犯從寛申斥卽行開　 
[會訊租船案]  
　　德商永發洋行某西人投德領事署訴稱本行代愼記號邢麗卿租希化輪船裝貨往牛庄言定租價洋銀一千四百元立有租契合同各執一切章程載明契上且在滬裝貨及至牛庄卸貨均有定期除禮拜及節期停工不計外如逾一天罰洋一百元今貨到牛庄逾期四天理合罰洋四百元向索無着請卽傳追並黏呈合同中據勒正領事據情照會察太守飭差傳邢訂於昨午會同佛繙譯官庭訊並將西文合同移請查閱邢延西律師卜易帶繙譯曹吉福到堂辯論永發西人海申訴前情請追洋銀四百元太守已將西文合同譯成華文邢遞稟聲稱先向怡德行林德樹商租希化輪船言明租洋一千四百元裝貨卸貨報關一切均在其内因貨值價甚鉅須令央人擔保旋央禪臣洋行爲保人又因禪臣在牛庄不能報關轉央永發洋行主擔保并代爲經理報關等事及裝貨去至牛庄船主並不赶緊卸貨躭延五天致所裝米六百五十包數日之内每石减去銀三錢計虧耗一百九十餘兩並缺少洋貨一件粗布五疋及零星貨物合向追賠適林他往正在無可向追之候突奉憲差傳案爲此據實上陳卜律師隨申辨以上各情海訴稱租船裝貨載明章程上海裝貨齊全愼記號應派押貨之人設有缺少與船主無涉此缺少之貨不能向賠也至卸貨時因愼記號將米壓船須俟牛庄之荳餅下船然後可以起米不料荳餅遲遲而來且駁船亦少以致躭延逾期之罰欵理合向追太守查閱合同見裝貨後愼記應派押貨之人設有缺少與船主不涉確已言明在先問邢何不派人押貨邢稱此船原有買辦故托伊經管海又稱船旣租去理應自用買辦押貨邢旣不用押貨之人與本行及船主不相干涉邢又稱貨到牛庄須船主雇工至艙中將貨起至船面旁木板上然後由客號雇駁船停泊船旁從木板上提貨客號所雇駁船甚多因輪船遲遲不將貨起艙實在莫可如何以致逾限豈能受罰卜律師辯論至再太守商諸佛繙譯官謂此案兩有所誤是非曲直須俟希化輪船主到堂質訊方可定斷佛繙譯官謂希化船已開往他埠不知何時來滬如須船主到案始行定斷應先判定如果將來應追罰洋四百元務於今日起照每月八厘起息邢又稱如是則米價虧耗之一百九十餘兩亦須起利佛繙譯官謂逾期之事悮在愼記不干船主之事卜律師稱此案兩造均有悮處現不能預定起息之事太守諭令俟希化輪船抵滬再行會訊合同存堂 
[會訊佔地]  
　　英商名閔者曾有租地坐落坭城外山家園與山雨香宅基毗連閔曾將地租與周蓮塘造屋被山雨香拆去分界圍墻藉圖私佔牆外出路一條當周初租是地起造時本有周折現以被覇多時未背讓還由閔控諸領事衙門照會蔡太守先訂禮拜五早堂集訊嗣因捕房解審各案次第問畢時已過午山雨香所延律師小威金生聲明大凡租地應有道契内註明委員文實之數爲準此案止須查閱道契數目有無缺少卽可知其實在而閔則未嘗延請狀師因復定昨日午後兩點鐘覆訊時閔延律師卜易到案惟始經邀請未及查悉案情遂憑被告律師小威金生代問山雨香聲稱所有宅基因攺造前面出路將後面出路借與閔用以便轉手造屋地叚寛舒威律師又詰何以允肯借用則稱因有執業道契託閔出面掛號列入英册未向索酬起見周向閔租地造屋契載數目已浮於道契豈容再控他人佔地遂由卜律師回明案實未嘗查明無從對答聲請緩訊蔡太守遂商之富副領事訂下禮拜三再訊 
[客中病斃]  
　　前夜有口操山東音者自稱姓朱身穿破白布短衫藍洋布夾袄元色洋布小脚褲頭戴瓜皮小帽脚穿白襪布鞋借宿英租界潮陽樓附近泰昌客寓至昨午高臥不起唤之不應細察之已氣絶身亡矣遂報知捕房傳二圖地保徐錫根查得的係病故並無屍親因報明保安善堂派司事騐明因病身死備棺成殮發壇標記召認 
[嚴究匪徒]  
　　邇來金陵蕪湖安慶揚州等處因民教不和致　拆燬教堂之案且匪類更乘間縱火行刦資財兩江督憲劉峴莊制軍劄飭各處文武官員嚴加防範上海英法兩界五方雜處容或有匪類溷跡其間江海關道聶仲芳觀察因出示曉諭居民捕房復餘探役禍羅密布以故地方甚爲靜謐略無譁擾情形前日法界讞員葛蕃甫同轉忽得官場來信云有向當營勇之湖南人李得勝頭頂稍有臘梨身穿白布緊身短衫左右各佩表袋右手小指有刀傷痕結黨五人由蕪乘華利輪船來滬云云並訪知李在船時與同船人談及自言蕪湖閙事實由伊等從中煽誘而成當時焚燬天主教堂剖開已故教士之棺裂其肚腹及與官兵對敵右手小指突被刀傷同船人斥之曰此種事情非同兒戲切莫胡說性命攸關李大言曰好漢子說話不含糊我若見官斷不圖賴等語因立刻知照捕房捕頭飭王郁孫三包探督同夥役四出訪拿前日傍晚時查悉李匿跡某客寓中下午至新街附近烟飽吸烟未片時卽往恒德典當質白紡綢單褲一條旣得錢卽往太古碼頭北京輪船内竊取客人之物因當塲拿獲在身畔搜出押票數紙送押捕房昨晨解至公堂據情禀訴同轉問爾此次從何處來滬同黨共有幾人供稱小的前由湖南長沙府至蕪湖本月初二日復往金陵十六至揚州十九日由鎭江附輪船來此問爾爲何在輪船行竊此種生意做過幾何李供稱小的向來當勇後經斥革衣食無資至今年始學爲竊賊問爾在華利輪船所講鬧事情由是爾否供稱說此者非小的一人問爾知閙事情由否供稱當時有一傭　西人家者言及蕪湖天主堂因挖人眼珠被人看破以致放火拆毁小的卽言聞金陵亦有挖人眼珠之事供　此王包探禀稱小的查得李右手小指確已刴去肉一塊定係擾亂時經官兵刴傷同轉問李曰爾指上之傷何來供稱小的前在南京致爲同擺碗攤上人吳勝德至船上連碗悮碎二以致割破謂爾須將實在情由直供本分府定可格外施恩答稱小的固未曾目覩不敢多說問爾言曾知金陵教堂挖人眼珠究有其事否供稱小的並不識字謂目下並非要爾識字祗須供出蕪湖閙事情形且爾在船上曾言如果見官定當直訴如何今日又抵賴耶爾此次來申 
 
 

Page 4

 
 
有何事業供稱小的欲到某製造局找尋製彈子之同鄉人吳瑞富問曾否尋見供稱吳已病故其妻尚在此間同轉細閱　票内有三紙係初四初六初七等日在蕪湖所當物件問據爾稱初二日已由蕪湖至金陵此種押票得自何處一味胡言誰能聽信李始供稱蕪湖閙事聞因失去小孩起見小的次日始到故未目見後由道縣派兵兩營將教堂保護百姓咸往觀看小的亦上岸探望見有一種人至火塲扒取銀洋經官兵逐散嗣有官長往堂基後查閱見園内有一地窖外砌圓洞約一人高數尺闊遥望洞内若厦屋然深約里許旁有小路中安大棺四具小棺三具有兵勇將一大棺舁至洞外撬開視之内係在教之華人屍首已腐爛不堪矣問爾見此屍尚有眼珠否曾否被人挖去身衣何衣供稱小的因臭氣難聞不能細視惟見身上均纒白布足穿皂靴問此棺後來如何安置答稱道縣派兵看守問爾知教堂之火用何物燃點供稱次日小的往觀四面皆有洋油氣問火從何處燒起供稱起自東邊同轉曰觀此情形斷非爾一人所閙究竟爲首之人是誰供稱小的不知是誰閙事同轉謂本分府須禀明道憲將爾解往訊問爾仍須直供不可反履李連連稱是遂着押候禀請核奪 
[英界公堂瑣案]  
　　包探徐雲香禀稱昨夜小的奉捕頭命稽查各客寓查至復順興見有蘇孩許阿福欽阿奎在内聞由施季福欲將欽售入天福戲園據棧中人言許欽兩孩係蘇州人施係他處人兩孩正欲開言卽有郭本堂與妻喝阻且施與郭夫婦及顔南候閏金堂同住一房定是同來旋在顔身畔搜出手搶一枝今特一併送案許供稱小的係蘇州人年十四歳家有父母在護龍街義學焦先生處與欽同塾讀書因之相識贏小的至餅店學業偶被師父所毆乘間逃出適欽亦被師責逐無處棲身因由施暫時留養後卽帶來滬上欽供稱小的係蘇州人年十五歳家有父親學習織機被師毆擊私自出門餘供與許相同施供稱小的係清河縣人向在蘇州新中營當勇許欽由住在官廳旁之張洪恩夫婦招留後告知小的原欲送交其父母收管兩孩均啼哭不依聲言送之回家性金難保小的因帶之來滬代謀習業不敢售入戱園郭供稱小的係揚州人向設餅肆此次挈妻來滬欲尋現在某洋行之族姪托覓枝棲與季同趁航船抵滬又同住客寓餘不知情顔供稱小的係江甯縣人向在鎭江當馬快夥奉飭查拿旗人鬧事案内在逃之徐四先到蘇州訪查無着遂附航船來滬與施同船并同住客寓手槍是防身所用蔡太守問旣稱奉官緝犯有無文憑答稱並無文憑閏供稱小的係安徽當塗縣人向在浙江海門當勇現已撤遣此次來滬尋友托荐生意施事毫不相干太守詰得兩孩家在吳縣境内飭將施及郭夫婦並兩孩備文移解吳縣衙門究辦顔及手槍移送上海縣閏如有的實保人准予保釋否則亦移縣辦理○包探唐寳榮禀稱小工邵首如竊取招商局北棧手巾四十八條解奉大老爺訊供飭查今小的查得手巾賣在李阿大處因之吊贓送案邵供認初犯泥首求恩李供稱小的不知竊贓是以收買蔡太守判令將邵管押二十一天罰李洋銀一元贓給還失主○三百六十六號華捕禀稱昨日小的見吳錦茗手持布衫布作裙各一形跡可疑詰得在吳淞竊來今特解送案下吳認竊求恩蔡太守飭將人贓押候移送寳山縣傳失主領贓究辦 
[法界公堂瑣案]  
　　同太豐小烟館主候步雲訴稱去年鄰近薙髮匠朱文秀陸續借去錢一千九百六十六文屢索不還扭請追究朱供稱侯時邀小的賭錢陸續輸去積至二千餘文前曾付過六百文目下無錢可付葛同轉將侯所呈簿據查閱謂簿上所付之小洋實係賭欵爾等旣因賭錢口角蟾敢來此朦控乎遂着將侯押候罰洋六元朱管押兩日○楊錦榮朱其夀等前向本城永豐錢庄購買銅洋至租界中混用經包探查知先後拘押葛同轉訊供之下飭傳永豐庄王顔少圃至案經人保出旣由其母吳氏屢求免辦昨日捕房中將楊朱解案吳氏帶學徒王慶投案哀求同轉商諸業繙譯官謂似此專販銅洋本當重辦姑念屢次求免判罰洋銀六十元楊朱前已責過從寛具結交保吳氏復稱小婦人欲了此事被陳興山哄去洋銀數十元同轉謂爾若見此人扭來究辦可也○二月廿九日黎明時江北人趙陸氏卽趙李氏獨行租界中迷失路途經捕帶押葛同轉以無人認領送往善堂昨經其父李合濤投案請領同轉命某包探至堂中提出訊質之下李訴稱小的家在揚州女兒不知如何來此女婿趙人夀久未見面目今小的適有事來滬可順便挈回同轉准其具領回家管束 
[贈椀鳴謝]  
　　昨有鳴琴軒主以罏窰茗椀分贈本飽同人土繪山水花卉翎毛異常工雅題欵亦精妙絶倫置之鬂絲禪榻之旁誠足消年華而清詩思爲書數語以志謝枕又主人設肆滬城老北門欲得名甆者不妨赴彼定製云 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[邗江官報]  
　　初十日陳鹺尹夀椿委解甘肅餉銀起程汪鹺尹秉端委西鹽查艙差十一日温鹺尹世孚委瓜濠保中差十二日張鹺尹秉心委三江營緝私十三日葉鹺尹汝鏞委皖岸差遣十四日湖南高叅戎明經解餉來揚十五日分發新班知事周庚禀到淮揚水師陳總戎清泰公幹抵揚十六日華鹺尹鴻儀起汶回淮 
[粤藩牌示]  
　　合浦永平司缺以候補巡檢謝蘭棻請補樂昌羅家渡司缺委高要祿步司宋人祺署理豐順湯坑市司缺委准補香山淇澳司歐陽春署理雷州府經歴缺委瓊州府經歴葛繹祖署理陽春縣黄泥坑司缺委准補陽春古良司王守正署理新寗縣典史缺委候補從九袁家錕署理合浦縣永平司缺委准補海豐鵝埠嶺司聶啓源署理連州上坪司缺委候補巡檢高仁夀署理崖州知州缺委候補縣鄒翼清署理 
[上海北市絲業會舘籌賑公所施少欽經收順直山東賑捐四月十八至二十日第二千八百二十五六四次清單]  
　　十八日蘇州滸關鹽公　分棧兪素封募不留姓女士求身子康健諸事順遂洋三十元又又九齡童求身健免災二十元沈門張氏廿四元湘鄉張伯純爲母氏郤病十五元安徽休寗程棟爲亡妻求資冥福移焰口資由漢口寄來金飾五件重三錢五分兌見洋十元零六角泰州戈鋤月堂求平安十元蘇州郤祥叔爲四兒病愈完願四元華亭十齡童子于葵孫以父師奬賞讀書花紅求愈寒熱病二元○十九日福州裕昌洋行莫藹樓翁募歐陽善士洋五十元由高易公舘合來規元三十五兩七錢四分七厘皖省湯潔爲二小女病祈速全先助由文報局來洋十元甬江源豐銀號由本埠源豐潤來十元崑山不書名爲周期求冥福懺資移助四元章燦生求病全四元白李寓二户一元無名氏五角○二十日瀏河飛芻挽粟齋求保諸事平安酬神戲資移助洋廿四元莊韶九求肚痛速愈洋十元無名氏洋五元常熟德大士記以店中通年建醮保安資移助洋五元吳淞口江東塘口局葉代復記洋五元敦仁堂玉亭爲病求愈洋四元唐宅還願一元 
[上海四馬路文報局内恊賑公所經收蘇藩署鄧從善堂經募第十三批賑欵清單另登]  
　　上海縣陸明府經募米業府經募米業公所募助洋二十八元潮州帮募捐洋三十四元寳帮董事募捐洋二十元普豐會舘募捐洋廿八元三善堂募捐洋五十元徽寗思恭堂募洋八十元建花糖洋貨業助洋八十元江西帮募洋助洋八十元無錫帮募助洋一百元王介眉善士募助洋一百元○吳誼卿太史交來拙史大善士助洋三十元○署鎭江府楊太守交來丹徒縣帥明府經募洋一百三十四元丹陽縣查明府經募洋一百元金壇凌明府經募洋三十元溧陽縣吳明府助洋五十元○辦理鎭江上游厘局曹明府助洋廿四元又經募儀徵鹽　共助洋一百元匯南鹽塲會舘助洋四十二元二角上游厘局共助洋三十元葉俊賢等四十五户共助洋七十二元八角○辦理海口厘局姚明府捐募洋一百元又銅洋兩元○闔慶堂唐善士交來祈平安洋十元永安善士洋十元以上各數於四月十五日由百川通票號　到合併聲明 
[上海四馬路高易公舘内籌賑所經山東順直四月初一至初十日第一百九十七次賑欵清單]  
　　初一日邗江利和莊募安心記洋二元○初二日雙興和馮文秀各錢一百二十文新興和大昇河正興成天成德玉興成福廣盛公自立成茂盛魁萬盛永積盛店王德林張文財復興成長順德邢普昇興盛文聚德和春和堂永順和廣宇堂福盛純泰和祥萬盛德東盛復各一文張倉七十文忠孝鐵匠各五十文共捐錢三千另十文换紋一兩七五分伸洋二元六角鏘鳳堂陳湯許助東賑求病全愈洋十元○初三日隱名氏四元○題蕉舘主求愈外症洋一元隱名氏洋一元○初四日求松記平安一元○初五日盛門鎖氏五元○初七日豆皷不利客洋一元一角五分○安定氏一元銅洋四元○初八日江楊德厚堂一元○初十日鄞東畢春林得子諸君禮儀答席移賑洋二十元○鄒鉞翁洋四元○常州齊功成節省夀筵祈身體平安洋四元○○以上總共收英洋五十七元七角五分銅洋四元 
 
 
 

Page 10

 
 
   
 
 

Page 11

 
 
[光緒十七年四月十五日京報全錄]  
　　宫門抄○發抄○硃批四道○○署江督沈等奏請旨調神要缺知縣摺○粤督李等奏由商匯　鹽課京餉銀兩摺○粤督李奏武員因傷懇恩邀免騎射片○又奏由商匯解京餉銀兩片○又奏知縣助賑請給旌奬片○署江督沈奏勸賑道員才識堪用片○四月十五日户部通政司詹事府廂黄旗值日無引見○熙貝勒福中堂各假滿請安○祥麟許應騤各謝授調倉塲侍莭恩○橚貝子續假十日○黄體芳續假十五日○存善預備召見○召見軍機崇禮祥麟許應騤存善○發抄裕祿奏請修大政殿朝考房等處工程奉硃批着照所請該部知道欽此○又請留同知何夀昌等歸奉差委奉硃批着照所請吏部知道欽此○又拿獲首要馬賊出力之昌圖府景桂等請奬奉硃批該部議奏單二件併發欽此○又旗人何萬保等夥搶婦女案審擬奉硃批該衙門議奏欽此○○署理兩江總督安徽巡撫臣沈秉成護理安徽巡撫布政使臣阿克達春跪奏爲知縣員缺緊要人地實在相需籲懇天恩准以原請之員調補以重地方恭摺仰祈聖鑒事竊安徽宣城縣知縣范保廉捐升遺缺經臣秉成在巡撫任内題請以渦陽縣知縣陳兆慶調補兹准部咨以該員本任渦陽縣知縣係衝繁難題補要缺宣城縣知縣係繁疲難題調要缺係屬缺項相同例不准其更調應令另行揀選等因查渦陽宣城雖同爲題調要缺而渦陽猶係外縣宣城則爲寗國府附郭首邑廣袤數百里交界兩省八州縣自經兵燹傷殘土客雜居教堂林立會匪出没獄訟煩多實爲皖南第一難治之區比渦陽更爲緊要非才識兼優寛猛相濟之員不足以資治理遵於通省現任人員内復加遴選非現居要缺卽定例未符或人地多不合宜此外曾任實缺並進士卽用及應升人員亦均難以勝任未便稍涉遷就貽誤地方論實在相宜之員無有過於陳兆慶者查該員陳兆慶由進士卽用知縣籖掣安徽光緒三年到省署建德縣知縣補桐城縣知縣嗣丁母憂服滿起復分發　省署懷寗縣知縣補渦陽縣知縣所至去暴安良興利除弊皆以精心果力爲之其治理詞訟聽斷公明案情雖有疑難無不訊明速結殊少上控之案歴辦圩工賑務捍患救災宣惠及民深資得力十數年來凡所設施之事皆有實據可徵曾經开任撫臣裕祿奏保該員才長心細辦事精切不浮處理繁劇措置裕如輿情愛戴爲皖省最出色之員臣秉成亦曾舉該員循良先後奉旨嘉奬在案是其才能政績已在聖明洞鑒之中上年調署宣城縣事拿辦訟棍緝治奸宄爲民除害閭里敉安前歳水决圩堤修復二百餘處墾闢隱匿田土查出二千餘畝雖抵任未久而治行卓有可觀倘可久長其成效當更有進臣秉成取資熟手用以該員題請調補現經部議以缺項相同例不准其更調然臣等細核例章亦無外縣要缺不准調附郭首邑缺項相同專條人地實在相需應請仍以調補據藩臬兩司會詳請奏前來臣等覆查現署宣城縣事渦陽縣知縣陳兆慶通達治體辦事實心於宣城土客民教一切情形無不備悉以之調補該縣員缺大有裨於吏治民生與臣阿克達春往返函商另行揀選難得其人相應專摺奏請合無仰懇天恩俯念要缺需人特旨允准仍以渦陽縣知縣陳兆慶調補宣城縣知縣藉收得人之效出自鴻慈逾格如蒙兪允該員由現任知縣調補知縣銜缺相當毋庸送部引見前已造具該員履歴咨部此次應請邀免造册臣等爲要地擇人起見謹合詞恭摺籲陳伏乞皇上聖鑒訓示再渦陽縣知縣係屬要缺應留外揀員請補合併聲明謹奏奉硃批着照所請吏部知道欽此○○頭品頂戴兩廣總督臣李瀚章廣東巡撫臣劉瑞　跪奏爲光緒十七年分京餉及内務府經費第一批鹽課銀兩謹將匯兌商名銀數及委員起程日期恭摺奏報仰祈聖鑒事竊照承准軍機大臣字寄光緒十六年十一月十八日奉上諭户部奏豫撥來年京餉一摺並清單一紙内開擬撥光緒十七年分京餉廣東鹽課銀二十萬兩又内務府經費鹽課銀五萬兩此欵應以二萬五千兩批解部庫歸墊以二萬五千兩徑解内務府應用等因當經恭錄轉行欽遵籌解在案惟粤東運庫向於應解就餉難籌現銀解部歴係奏請交商匯兌應仍悉照辦理兹據兩廣鹽運使英啓詳稱在於光緒十六年分鹽課項内籌銀五萬兩並隨解一五加平飯食銀一千五百兩作爲本年奉撥第一批京餉又在鹽課項内籌銀二萬兩遵照文行以一萬兩批解部庫歸墊以一萬兩徑解内務府應用各照章隨解平餘抬費等銀三百三十兩作爲本年奉撥第一批内務府經費合共銀七萬二千一百六十兩飭交殷實號商百川通新泰厚蔚泰厚日昇昌恊同慶蔚長厚承領匯兌入京遴委試用通判羅志温候補縣丞沈賛清領齎匯單文批本年二月初十日起程附搭輪船進京照章支取足色紋銀分赴户部内務府投納詳請具奏前來臣等覆核無異除分咨户部内務府外理合恭摺具陳伏乞皇上聖鑒謹奏奉硃批該衙門知道欽此○○李瀚章片再案准兵部咨咸豐八年七月十五日内閣奉上諭嗣後送部引見武職員弁遇有因傷不能射箭者卽由該督撫奏明辦理不得僅以咨文報部以符定制等因欽此欽遵在案兹准廣東陸路提督臣唐仁廉咨開據本標中軍叅將王傳訓禀稱傳訓前在廣西湖南湖北安徽江南浙江等省剿匪被賊箭傷右手槍傷顴骨矛傷左頭顱左膀等處均經報蒙騐明賞恤銀兩醫調痊愈惟被創之左膀近年每值風雨晦暝輙形酸軟難以挽强運重懇請邀免騎射等情飭委惠州恊副將劉邦盛騐明屬實取結咨請核辦等因前來臣覆核無異除供結存案外合無仰懇天恩俯准王傳訓邀免騎射以示體恤理合附片具陳伏乞聖鑒訓示謹奏奉硃批着照所請兵部知道欽此○○李瀚章等片再前准户部咨各省應解西征洋欵攺爲加復俸餉一欵應仍令遵照奏案自光緒十五年起將數年應解銀二十萬兩按年如數解清以濟俸餉要需等因當經行司遵照辦理在案兹據署廣東布政使王之春詳稱查此項銀兩先經詳奉奏明由藩運兩庫各半籌解並將光緒十五年分應解銀兩如數解清其光緒十六年分應解銀二十萬兩亦經籌銀十萬兩作爲第一批詳委試用通判常國簬於光緒十六年九月二十三日領解赴部投納並聲明尚餘一半銀十萬兩俟來年再行補解清欵詳奉奏明在案兹在藩庫厘金項内籌銀五萬兩又由運庫鹽課項内籌銀五萬兩共銀十萬兩作爲光緒十六年第二批加復俸餉照案發交號商蔚泰厚日昇昌百川通蔚長厚匯兌至京飭委試用同知　志學領齎匯單於光緒十七年二月十二日起程由海道進京支取銀兩赴部投納所有光緒十六年分應解加復俸餉銀二十萬兩現已籌解清楚等情詳請奏咨前來臣等覆核無異除咨明户部外謹合詞附片具陳伏乞聖鑒謹奏奉硃批户部知道欽此○○李瀚章片再上年順直災區旣重且廣迭准户部議奏咨行勸捐助賑在案兹據白石塲大使裘憲琦遵其故父二品封職前湖北襄陽縣知縣裘紹箕故母二品命婦裘曹氏遺命捐助棉衣褲一千套照章折價銀一千兩據督辦順直賑捐局司道具詳前來臣查定例捐銀千兩以上者准其建坊給予樂善好施字樣合無仰懇天恩俯准給予已故二品封職前湖北襄陽縣知縣裘紹箕二品命婦裘曹氏樂善好施字樣准其在原籍曰行建坊以示旌奬謹會同直隷督臣李鴻章附片具陳伏乞聖鑒訓示謹奏奉硃批着照所請禮部知道欽此○○沈秉成片再江蘇候補道胡家楨前辦蘇皖賑捐集收銀十二萬餘兩其稽蔡賑務周密精細民情信服前督臣曾國荃深重其人於上年七月間附片奏請送部引見以備朝廷量材擢用欽此硃批交吏部帶領引見欽此時值接辦蘇浙賑捐該道廣爲勸募又集收銀十三萬餘兩繼以製備棉衣恊濟順直災區禦寒之具分次起解辦理妥速亦經曾國荃奏明在案現在經手事竣禀請給咨送部前來臣查該道胡家楨才識兼優辦事穩練歴次辦理捐輸賑務盡心爲民惠孚遐邇著有成效堪備任用之材除咨送吏部查照外理合附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒十七年四月十六日京報全錄]  
　　宫門抄○諭旨七道錄前○發抄硃批四道○直督李奏爲修居庸關溝道請給在事出力紳董奬叙摺○粤督李奏請暫緩藩司陛見片○又奏請給經辦潮橋官運出力人員奬叙摺○陜督楊奏飭總兵副將各赴本任片○東撫張奏派員督率河防片○四月十六日禮部宗人府欽天監正黄旗值日無引見○鳳鳴等各謝授缺恩○恩普假滿請安○恩燾謝授山東督粮道恩○直隷知府陳啓泰謝恩○山東知府穆特亨額謝恩○補用道府胡廷玉等謝恩○濂貝勒等明安各請假五日○鍾公請假十五日○霍穆歡海緒各請假十日○豐公奏請停俸○文琳效曾預備召見○禮部奏派考試繙譯試卷派出松溎岳琪愛廉長萃○召見軍機恩燾陳啓泰穆特亨額文琳效曾派出閱卷徐中堂麟書李鴻藻許庚身祁世長貴恒景善李文田汪鳴鑾徐樹銘○發抄李鴻章奏籌修熱河武列河工程銀數奉硃批該部議奏欽此○又永定河合龍出力之監生邵樹棠前保更正奉硃批吏部知道欽此○又積勞病故副將葛勝林等優卹奉硃批兵部議奏欽此○又口北道吉順引見回任日期奉硃批知道了欽此○○大學士直隷總督一等伯臣李鴻章跪奏爲居庸關溝道爲京北要衝修辦工竣在事出力紳董懇恩給奬恭摺仰祈聖鑒事竊查延慶州之居庸關爲太行九險之一逼近京畿巉巖峭壁跬步皆危前代恃此備邊任其險巘我朝幅𢄙遼闊中外一家内外蒙古藩王貢使來往京城及西北兩路邊防台站轉運軍需必皆取道於此二百數十年來從未大加修治關溝四十五里穿山度峽夏秋水石交衝行人病涉冬間谿澗溝坎凝結成冰人畜每多顚僕商旅視爲畏途亟須設法興修俾臻平坦惟工程繁鉅需欵甚多直隷向爲缺額之區公款無可籌撥光緒十三年四月間原任宣化府知府章洪鈞督同前任延慶州知州章成義懷來縣知縣何承緒詳詢紳耆博訪輿論僉謂捐收過往牲畜醵資修道衆商無不樂輸擬於居庸關設立公所分别駝騾牛馬驢頭猪羊每隻酌捐制錢十文至二三文不等無分中外一概計數抽捐集商民不費之資興地方永賴之利事屬輕而易舉其差馬回空婦女空騎與夫農具柴草駝載根不收捐以示區别選派該處公正紳士李厚基等董司其事議定章程禀經臣批准試辦該州等履勘關溝自岔道東發子起至昌平州交界之狼窩止統長六千七百三十丈估計土石各工所費甚相牲捐零星湊集未能徧行修墊爰分十一叚次第平治將最險之八達嶺等處首先開工適有延慶州人湖北候補道胡鏞請假回籍臣因其熟悉關溝情形飭令會同該州等妥爲商辦於是溝道漸平車輛過往日多禀准仿照牲捐抽收俾得一律修治該官紳等審察形勢疏塞兼施築壩挖溝塡凹平凸或買民田繞越或開山道通行所開道叚寛四五丈及一二丈不等逐叚修築坦平車馬馳驅已無險阻若求經久之策尚非旦暮之期每遇大雨時行山水建瓴而下掀天揭地數萬之石若盤走珠溝道頓成深坎谿徑爲之不通必須審其受患之處與所以趨避之方辦理始有把握上年夏間霪霖浹旬谿流暴發爲數十年所未有原修道叚如八達嶺素稱天險雖經此次狂瀾依然鞏固餘處稍有冲損修復尚易爲功惟彈琴峽石佛寺二處兩山逼峙水無所洩壩道各工半就傾圮欲圖補救則限於地勢非人力所能爲因擬攺道西山繞出彈琴峽石佛寺由六郎影仍歸正道舍水渠而行山徑開土田而避石路庶無冲潰之虞當飭照議赶辦據報於本年二月十八日一律工竣飭委宣化府知府汪守正騐明道叚堅平實於南北行旅大有裨益然工程無歴久而不敝通溝道路經車馬之蹂躪風雨之摧殘非籌有歳修大修專欵誠恐數年來辛苦籌辦之工仍歸廢棄所有牲畜捐欵自光緒十三年六月初四日起至本年正月底止計共抽收制錢二萬九千一百六十餘串士商捐助銀六百餘兩支銷公費以外僅存制錢三千五百串銀六百兩斷不敷用應將牲捐酌留數年除隨時修補動用外湊足銀一萬兩卽行停止車捐起於道工俟牲捐停收仍應專留大車捐數年湊足銀五千兩亦卽停止以上兩項捐欵分别發商生息牲捐息銀專作歳修經費車捐息銀專作大修經費明定規條責成官紳互相稽察以杜侵蝕虧挪之弊此後經理得宜道工日臻穩固數十年内必可無虞險共樂蕩平矣在事紳董自備資斧一塵不染任勞任怨力爲其難苦志經營五易寒暑遂使馬不容足之關溝化爲車載暢行之坦道殊屬著有成勞洵堪嘉尚自應擇尤保奬除湖北候補道胡鏞不敢仰邀議叙外候選縣丞李厚基擬請俟選缺後以知縣卽選五品頂戴候選鴻臚寺序班程涵請以訓導不論雙單月選用縣丞銜凌雲漢請以縣丞不論雙單月選用候選直隷州州同程丹桂請俟選缺後以知州卽選仰懇天恩俯准照擬給奬以昭激勸出自鴻慈逾格理合恭摺具奏伏乞皇上聖鑒訓示再修辦溝道工費係由地方紳商零星捐集續湊平治實用實支不動官欵請免造册報銷合併聲明謹奏奉硃批着照所請該部知道欽此○○李瀚章等片再據署廣東布政使新授湖北布政使王之春禀稱之春仰荷天恩補授湖北布政使現經奏懇陛見禀稱委員接署前來臣等查藩司理財用人事繁責重一時乏員接手實任廣東布政使成允不日可以抵任王之春如蒙恩准陛見所署藩司篆務擬請俟成允到粤再飭交卸北上謹合詞附片具陳伏乞聖鑒謹奏奉硃批已有旨毋庸來見矣欽此○○頭品頂戴兩廣總督臣李瀚章跪奏爲潮橋官運委員經辦一屇半奏銷照額全完籲懇天恩准照異常勞績給奬恭摺具陳仰祈聖鑒事竊照潮橋引餉爲粤鹽大宗前任兩廣督臣張之洞因運務疲壞奏明攺章設局委員試辦並請援照黄江税章廠章成案照異常勞績給奬接准部咨應俟該年奏銷到部時果係照額全完再由户部移咨吏部照章核議等語復經前督臣張之洞以掃除弊端大增正課若止奬以加級等項實不足鼓勵人材奏請飭下吏部户部立案准予比照黄江税廠成案優奬欽奉硃批着照所請該部知道欽此兹據兩廣鹽運使英啓詳稱潮橋官運局委員周福昌自光緒十五年三月十一日開辦起至是年八月底止遵照趲限歴過光緒十一年分半屆奏銷除抵補虚糧外實應徵正餉銀六萬四千五百七十一兩八錢七分三厘部飯銀九百七十六兩八錢四分二厘一毫均捐銅斤水脚銀五百八兩八錢四厘三毫八絲五忽已據全數徵完解庫彚入光緒十六年春季册報部又自光緒十五年九月初一日起至十六年七月底止遵照儧限歴過光緒十二年分一屆奏銷除抵補虚糧外實應徵正餉銀十二萬五千三百四十五兩三錢九分九厘部飯銀一千八百九十六兩二錢二分三厘均捐銅斤水脚銀九百八十七兩六錢七分九厘亦據全數徵完解庫列入光緒十七年春季册報部業經先行造册詳請題咨在案將該局委員廣東試用同知周福昌詳請奏懇優奬前來臣查潮橋鹽務前係運同管理引餉懸虧幾至不可收拾光緒十五年攺章伊始適遇水災客販星散停運堪虞該委員周福昌設法招徠力持危局配運方得無悮年餘以來整頓疏銷隣私斂跡除多年之積弊開以後之規模先辦半屆奏銷續辦一屆奏銷均係照額全完經臣具題在案自應查照前臣張之洞奏准之案按異常勞績請奬合無仰懇天恩俯准將廣東試用同知周福昌免補本班以知府仍留廣東儘先補用以示鼓勵出自逾格鴻慈除履歴咨部外理合繕摺具陳伏乞皇上聖鑒訓示謹奏奉硃批吏部議奏欽此○○楊昌濬片再西寗鎭總兵鄧增上年進京陛見兹於光緒十七年二月二十四日回省應卽飭赴新任又署西寍鎭總兵河州鎭屬洮岷恊　將李良穆亦應飭赴本任各專責成除分飭遵照外理合附片具陳伏乞聖鑒謹奏奉硃批知道了欽此○○張曜片再總辦下游河防道員李希杰於二月赴部引見現值汎漲之時修防緊要查有候補道員陳重慶年壯才明心地坦白當卽委派前往以資督率謹附片陳明伏乞聖鑒謹奏奉硃批知道了欽此 
 
