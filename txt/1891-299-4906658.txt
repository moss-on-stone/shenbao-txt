# 1891 - 299 - 4906658

 

Page 1

 
 
[新科順天江南江西浙江闈墨出售] [  申報館啓]  
　　制藝雖小道然理法必準諸先民　機　　乎時尚率爾操觚者斷不能工本舘每逢大比之年卽將直省闈墨排印問世誠欲爲揣摩風氣者導以先路也本科順天江南江西浙江等省闈墨類多炳炳琅琅之作亟付手民冠以主司同考官姓名爵里新貴題名全錄後附試帖如干首每本碼洋七分有欲觀絶時眉樣者本埠請至三馬路府昌書室及掃葉山房外埠卽向申昌及賣報人購取可也此佈 
[印譜助振] [  申報舘協振所謹啓]  
　　昨有凌麈遺大善士以西泠六家印存十五部送交本舘恊賑所囑爲變價助賑每部定價洋二元又交來書價洋八元一　充振并稱此書係現署福州府傅節子太守印以禮囑爲變價助振現因凌君有事回揚遂移交本恊振所代售想賞鑒家當不惜慨解腰纒以玉成善舉也此壽精緻絶倫有目共賞一舉而兩善備幸勿交臂失之 
[英德兩國鐵路多寡考]  
　　泰西各國風氣之開獨後於中國而購求治術致力富强百餘年來有蒸蒸日上之勢近數十年名人輩作於國家富强諸大政精心苦詣竭力推行而措施日見其宏心思日見其密成效日見其速獲利日見其多彼此效法推闡靡遺孜孜然懇懇然有不可終日之勢各思樹立投袂而起發憤爲雄邇來各大國尤爲著名者惟英吉利德意志兩國保邦制治氣象纔新其於各大邦虎視鷹瞵有旁若無人之概尚復不敢自滿整軍經武略地通商有利則興有弊則去苟有良法美意他人創之於先我不惟效之且思有以勝之靑出於藍而勝於藍宜其興起之機至神且捷未有抗衡而其所以欲此者則以商務之通也商務之通恃乎地理營運之速恃乎舟車而舟車之中莫如輪舟火車爲最查英德兩國所用輪船先於鐵路一千八百十八年英國輪船卽已航海一千七百四十七年德國忽子作龍尾水軍之後卽有輪船之制雖不能見之施行而規制漸能粗備至一千八百二十年後創爲輪車行於平地但其制未備不克操縱自如一千八百十五年日耳曼人敗法王拿破崙頗思振興聞火車之善欲行未果一千八百三十八年英國女皇維多利亞上冕是年倫敦至北名罕之火車告成用英金四百餘萬磅自是而後歐洲各大國若法蘭西若意大利若美洲之合衆國均講火車之制一千八百四十三年英國逹米斯河底火車路成長一百三十丈共用英金一百餘萬磅德王威林自戰勝法人居安思危爲防患未然之計所有國中要處無不四通八逹遍設火車變則運軍兵常則通商賈由是各邦國境壤聨絡皆以火車相往還三十年來日新月盛爭强者在是致富者在是覘國勢者以此課國運之盛衰政治之得失謂某國鐵路之多勝於某國某國鐵路之少遜於某國談者色然以喜聞者惕然以驚甚至俟利之商逐末之紳官民同心通刀合作集湊股分設立公司不畏締造艱難解囊破槖窮年累月務求事成而後快嗚呼世運至此人力已窮機緘盡洩膺民社者其能不竭心盡智思所以勝人一籌乎嘗與西士論及當今之世地毬强國各期振作自新而尤以鐵路爲切要之圖鐵路旣多不但可致富强尤可節省兵費假如鍊兵萬人散處四方戰則不能守守則不能戰倘他處有警戍兵無幾抵禦尚覺不敷倘從他處徵調而來道路需時豈能尅期而往及調兵旣到時日久稽敗者已敗勝者已勝或敵人已遁不能與之交兵卽使尚在相持而彼以久勝之師目無餘子而我正當行路疲困不啻以客敵主豈能操必勝之權乎若有鐵路則捷報一通卽可星夜前往無待稽遲一萬之兵可抵數萬之用是鐵路之有造於國家故圖覇之君無不謀之汲汲也考英德兩國近日鐵路自一千八百八十六年以來德國廣於英國以光緖十五年計之德有鐵路二萬四千八百五十二英里英有鐵路一萬九千七百七十六英里若以西國人數土地較之德法之鐵路較英又少卽造路之費其初亦德廉於英以中國之數計之德國每英里經費一萬七千三百二十六磅英國每英里經費三萬七千四百十磅德國造費旣廉獲利遂厚然英路雖少於德國五分之一而所備客車貨車汽車皆多於德國德國汽車歲得英金四千二百七十六磅英國歲得英金四千四百四十四磅客車之費前一年英國得三千零九十八萬四千零九十磅德國僅得一千五百四十九萬六千一百二十七磅以鐵路每里分計英國客車得一千二百七十一磅德國客車得五百四十八磅誠以德國之人雖多於英國者約有千萬而富者甚少故乘車者少於英國也至所得貨車之費在光緖十五年德國得英金四千五十三萬四千五百九十五磅英國僅得三千八百七十五萬五千七百五十磅然貨物輕重是年僅有一萬萬九千七百八十七萬九千九百三十墩英則有二萬萬八千一百七十四萬八千四百三十九墩可見貨車之費德國多於英國故英物衆而價廉宜商務之隆獨冠他國也 
[諭旨恭錄]  
　　九月二十二日奉上諭署巡視中城給事中國秀等奏援安請賞外城粥廠粟米開單呈覽一摺現在節交寒令實民生計維艱所有中城之朝陽閣東城之臥佛寺育嬰堂南城之打磨廠西城之長椿寺磚塔胡同北城之圓通觀梁家園粥廠每月共需粟米三百三十石加恩照數賞給自十月初一日起由各該城咨明户部札倉給發該給事中等務當督同紳士妥爲散放毋任侵漁單併發餘依議另片奏請賞給崇善堂等處米石各等語崇善堂等處各廠收養貧民人數衆多米石不敷支放加恩着照所請所有淸化寺街之崇善堂梁家園之百善堂太淸觀之公善堂三處煖廠各賞給粟米三百石朝陽門外南海會寺崇文門外玉淸觀各粥廠並岡子上興善暖廠各賞給粟米一百五十石東便門外三忠祠粥廠賞給粟米一百五十石以濟窮黎欽此 
[本館接奉電音]  
　　昨由京友電傳上諭二道敬謹譯登○九月二十九日奉上諭德馨奏耆紳重遇恩榮筵宴一摺頭品頂戴前雲南布政使宋延春早年登第由庶吉士授職部曹外任知府洊升藩司護理雲貴總督退老林泉前因鄉舉重逢賞加太子少保銜現在年屆九旬重遇恩榮筵宴洵屬藝林盛事着加恩賞給太子太保銜准其重赴恩榮筵宴以光盛典欽此同日奉上諭裕德奏臚舉訓士精勤才堪幹濟之教職籲懇恩施一摺山東鄒平縣教諭周士林着交部議叙莘縣訓導劉文濤惠民縣訓導陳孚恩嶧縣教諭蕭震峯靑州府教授樊春林均着賞加國子監學正銜兗州府學訓導陳德興武城縣訓導劉策庸均着以知縣升用另片奏薦舉宿學等語候選教授法偉堂候選教職宋有升候選教諭尹彭壽經明行修堪資坊表均着賞加國子監學正銜該部知道欽此 
 
 

Page 2

 
 
[京邸衢歌]  
　　本年辛卯科順天繙譯鄉試計八旗滿蒙漢宗室覺羅寔入塲者九十有八人照例合併取中經欽派松奕兩生考閱試卷取中十名於九月二十一日進呈御覽後拆封塡榜合將榜列姓名名次旗佐年歲照錄於後中式第一名繙譯舉人文煐年三十歲廂藍旗滿洲覺羅多聨佐領下繙譯生中式第二名繙譯舉人海桂年二十八歲廂紅旗滿洲那斯琿布佐領下繙譯生中式第三名繙譯舉人恩增年二十四歲正黄旗滿洲明安佐領下繙譯生中式第四名繙譯舉人廣祿年三十五歲内務府正白旗漢軍恒寛佐領下監生中式第五名繙譯舉人保貴年四十歲正紅旗滿洲玉保佐領下監生中式第六名繙譯舉人英連年二十八歲廂紅旗蒙古承海佐領下繙譯生中式第七名繙譯舉人慶斌年三十三歲廂藍旗滿洲慶綿佐領下繙譯生中式第八名繙譯舉人文增年二十七歲廂藍旗滿洲文林佐領下繙譯生内閣學習中書中式第九名繙譯舉人桂林年二十九歲廂紅旗滿洲成績佐領下繙譯生内閣中書中式第十名繙譯舉人扎昆珠年三十歲正藍旗滿洲瑞興佐領下繙譯生○倉塲侍郎衙門懸有隨轅委用漢監督一缺經祥許兩倉憲查有○記名以漢倉監督委用之内閣中書成惠應行傳補除咨由内閣轉傳該員迅赴倉塲認差外並分咨吏户二部查照○吏部爲咨行事文選司案呈本部議覆湖南巡撫張題以湖南卽用知縣劉榆生請補湖南淸泉縣知縣等因核與題補例案　符應准其補授一本於光緖十七年九月初八日具題奉旨劉榆生着依議補授餘依議欽此欽遵到部應行黏抄原題咨行湖南巡撫查照辦理○會典館示傳吏部咨送到館漢謄錄官王瑶胡麟瑞郭玉鎔王夢桃邱惺吳煦劉春烺劉雲龍瞿世琯吳作霖吳錫洛胡永榮劉重光吳榮穰謝頌品盧士棻鄒雨霖何乃鎣尚廷弼等知悉限于十月初十日親身到館倘逾限不到定行咨回毋得自悞特傳○内閣侍讀奎華謹禀中堂爲禀聞事今晨由奏事處口傳奉旨本日預備步箭宗室着卽停止明日照舊預備欽此○吉林阿勒楚喀副都統富和三年任滿奏准入都階見咨請吉林將軍委員接署斯篆以便交缷起程北上近經長車憲遴得花翎副都統銜記名副都統吉林右司關防協領全福堪以奏署阿勒楚喀副都統除飭全福馳赴該城接署外已附片奏聞矣○新署禮部右侍郎薛雲階少司宼允升詹吉於九月二十一日午刻躬抵春曹履新署任已由司務廳示仰四司官員吏役鑄印局大使會同四譯館大使序班通官以及僧錄道錄兩司太醫院吏目醫生人等至期進署伺候一體謁見各宜凛遵勿違特示○吏部爲咨行事騐封司案呈本部議覆户部題請將管解京餉五萬兩以上之湖北補用知縣章冕議叙等因核與解餉無悞請叙例案相符自應准其照例奬叙一本於光緖十七年九月十四日具題奉旨依議欽此欽遵到部除移會户部查照外合卽黏抄原題咨行湖北巡撫查照辦理○内閣侍讀奎華謹禀中堂爲禀聞事今日由侍衛處送到淸字諭旨一道皇上明日辦事用膳召見後由勤政殿乘轎出德昌門福華門三座門西安門阜成門紫竹院少座進茶走蘇州街六郎庄進頤和園東宮門至樂壽堂皇太后前請安侍膳畢至銀瀾堂少座出東宮門走六郎庄蘇州街紫竹院少座進阜成門西安門三座門承光右門還畫舫齋卯初二刻伺候欽此○吏部爲知照事所有簽升盛京工部員外郎之禮部堂主事榮椿經本部於光緖十七年九月十八日帶領引見本日奉旨盛京工部員外郎員缺着榮椿補授欽此除知照盛京工部外相應知照禮部查照○禮部爲知照事所有本年辛卯科繙譯鄉試中式繙譯舉人覆試日期一摺經本部於光緖十年九月二十日具奏本日奉旨着九月二十九日在保和殿覆試欽此相應知照各旂傳令新中式繙譯舉人等務於是日黎明衣冠齊赴中左門堦下聽候點名領卷覆試並赶卽取具本佐領圖結於覆試日以前赴部投納以憑備卷勿得自悞 
[會匪正法]  
　　昨報有要犯一名暫寄江寗縣獄等語兹悉該匪係前經正法陳金龍之餘黨潜蹤來寗探聽消息廿三日爲督捕營同游戎德輝識破捆送進城當由督憲委瑞方伯曾營務處曁李太尊在節署會訊搜出木質僞印一顆票布一束供認會匪不諱方伯等面禀峴帥卽傳王幼圭中軍請令押赴西轅門外明正典刑此上月廿四日午後事也 
[廣報封閉]  
　　廣東省城廣報館係前督轅繙譯委員鄺君其照禀奉張香濤制軍批准開設迄今多年風行海内宣上德而通下情於地方亦略有裨益乃九月二十日酉刻督憲李筱泉制軍忽札飭南番兩縣立將該局查封其札諭略謂辨言亂政法所不容廣報局妄談時事淆亂是非胆大妄爲實堪痛恨亟應嚴行查禁以免摇惑人心仰南番兩縣迅將該局封禁永遠不准復開等語兩縣憲奉到此札卽於次日淸晨前往該局丈量一遍加上封條發交地保看守該局早有所聞凡字粒機器等物先行遷徙不致爲官所得亦不幸中之幸也 
[鹿鳴宴盛儀]  
　　江南揭曉後定於九月廿五日舉行鹿鳴宴是日辰初各新貴齊赴貢院恭候外提調内提調外監試曁執事各員約已初瑞方伯馮程二觀察率領首府縣並各所官用全副儀仗身穿蟒服呵殿而來在至公堂小憇督憲因事不赴一切典禮均委方伯代行方伯自發名帖三請正副主試須臾公服而出十八房簾員在後相隨府縣曁各新貴迎立於簾門外各道處於簾門内方伯迎於堂檐前相見各揖各官謁見亦均三揖入座獻茶府縣官預率各新貴詣露臺下左右序立俟兩主試曁司道出廳依班鵠立禮生禀請詣香案前望闕謝恩行三跪九叩首禮畢升堂禮生引各新貴首謁兩生試次謁方伯次謁各道行四拜禮後二拜均答揖次拜同考官各所官再次拜府縣各執事官均行一拜禮各答揖禮畢然後設宴兩主試偏左座方伯偏右座三席設於堂中各道席設於堂左右各官席設於堂下新貴席設於各官下二人共一席均左右相向而坐主試方伯酒第一巡派武弁三員分獻二巡派雜職三員分獻三巡仍派武弁三員分獻各官酒均自派家人分送各新貴酒由供給所派人分送贊禮作樂謌鹿鳴三章筵未終主試方伯離席一轉身而杯盤肴核已爲各執役者攘奪一空矣謂之搶鰲頭滿堂粲然各官曁新貴仍分立兩旁恭送主試入簾次送外提調内提調外監試等升輿回署均用鼓樂送出頭門新貴赴宴者十人劉爵帥公郎亦在座年少翩翩錦衣炫目那得不令人稱羡 
[公餞星軺]  
　　浙江江右兩省文武各員之筮仕江南者定於九月二十九日在文正書院設席請正副二主試備陳水陸之肴藉盡梓桑之誼想雕欄曲沼旁自必冠蓋紛紜往來如織也 
[鄂垣氣候]  
　　楚北今年自夏至秋雨水尚覺調匀無乾旱之災更乏淹灌不消等患是以鄉村靜謐市鎭亦稍爲生色惟中元節前一雨滂沱之後陽氣漸旺陰氣莫展遂變爲秋乾氣象詢諮鄉農雖同望雨而木帛已成晚稼待潤者惟高阜處所耳是以現在棉花價極廉而米糧亦屬平平楚人居鄉者用柴薪爲炊　面上皆以煤屑代　是柴薪無關緊要且秋季之雜糧荳粟高粱亦收汛鸭旺襄樊下首一帶芝蔴亦屬豐稔將來油價可以望廉鄉情如斯惟街市因天氣久晴火災可慮故漢口漢陽有兩次巨灾自九月初二日雨師方得整旆而來簾纎一二次至初五六日已經晴霽現自初七八以來或淙淙簷溜或陣陣密雨或隆隆然雷聲又至雨師時來時去無所定止火災之慮已銷近日雨亦略霽每當日暮聚蚊如雷氣候太暖恐未能暢晴也江水漬在三十五尺間昨夕聞北雁南飛恐寒氣將至矣 
[兵船漢]  
　　漢江上現泊和俄德英兵船各一艘駐港以防患九月十八日但聞各輪發出傳單行將洗砲試演但數日來仍寂寂未聞不知是否華官知而阻止抑自弛其令也 
[堵築各壩]  
　　前紀運河水小往來舟楫淺擱堪虞運憲江都轉特委周施兩分轉分往各壩相機堵閉云云兹聞兩分轉抵壩後察看上 
 
 

Page 3

 
 
游來源漸竭河水日小南北鹽船啣尾而來亟須蓄水濟運遂卽日集夫開工堵築現聞鳳凰璧虎曁金河灣攔江等壩均於九月廿三四日先後各報合龍從此畫槳蘭橈中流容與當可無虞膠滯矣 
[局員逝世]  
　　督辦淮南總局張菊甫分轉元愷練違精明素爲各大憲倚重八月間偶攖微疾服藥未瘥多日纏綿忽增痰喘遽於九月廿四日丑時撒手西歸幸其眷屬皆在邦上隨擇於廿五日已時在粉妝巷公館大殮按分轉爲前江蘇臬司屺堂廉訪之介弟當廉訪任淮運司時分轉正實授海州分司因遵例廻避曹旋武林珂里優游自適本有終老林泉之意嗣因廉訪作古當道再四促令出山分轉不得已始赴都引見回淮上游知人善任禀到後卽畀以總局重任詎到局未久遽賦仙遊鹺務申人無不聞而嘆息云 
[蟹舍秋燈]  
　　松江訪事人云三十九圖人夏金松之姪媳夏徐氏孀獨有年不甘鵠寡　於客歲贅某甲於家卽諺所云鑽夫進者也當氏夫在時生有一女年已及笄許字某乙近日乙因病殂逝氏惑於後夫之語另字與甲之族弟某丙夏謂　事非甲所宜預乃另繕庚帖送與唐某并約其糾人入室搶親氏惡夏之所爲倩某丁代繕呈詞控訴華亭縣署吳色尊准詞提訊夏急駕舟來松投訴某日晨起正在府東某整容店薙髮梳櫛方畢待詔轉身取水夏隨取薙刀向喉間自刎待詔見之上前奪取夏持刀而逸鮮血淋漓躍入府東水中幸有人見而救援設法醫療未識能免性命之虞否訪事人所述如此姑删潤而列之報端侒竟如何請還質之當局者○上月某日有一野航滿載九人由張澤駛至郡城南門外馮家渡口適鄉人張一巨網臨流捕魚不隄防隨起旋風致船兜入網中立時翻覆旁船急爲援救援起六人餘則早占滅頂矣聞此三人一係六十餘歲之老叟來松投充地保者其二爲某姓父子因家有喜慶事前來購物致罹此災噫慘已○西門外野雞匯地方一泓靜水𥥆而且深每當籬菊開時常有鄉人駕一葉小舟來此網蟹上月初某姓父子於夜深人靜時操小蜻蛉至中流𦢛忽脫落父子立足不定雙雙墜入河心越四五日有一漁舟過此竹篙鈎住二屍奮力提起猶扭作一團牢不釋手想須報官相騐也○八月下浣以迄於今時而細雨廉纎時而淡晴微露四鄉禾稼大半霉爛於泥淖之中華婁兩縣各處鄉民陸續報荒籲求减賦不知官斯土者果能曲體民情申詳上憲否也 
[左道宜誅]  
　　皖垣到一遊方道人口操雲南音年四十餘日游行於閙熱地方喊稱富莫懽喜貧莫愁越窮越好目下要化香油十斤長條香一千五百根約錢兩千文有人能布施者有幾句錦囊及符一道傳授連喊三日有給錢一千文者有給錢數百文者道人一笑却之至上月廿五日行至三牌樓適遇一人慨然照給道人遂出三寸長黄紙符一道令其黏貼家神右邊似此左道惑人本爲王法所不宥况邇者會匪嘯聚風鶴驚心安容此種狂妄之徒造謡生事奈何有地方之責者竟爾置若罔聞耶 
[蘇垣官報]  
　　九月二十三日同知宋枬禀謝解餉無誤蒙給予州縣插班委署一次通判奇齡禀銷海運津局差知縣楊溥禀銷常熟縣會勘秋成差回鄭逢時禀銷山揚縣提案回府經章寳瑜禀知奉委胥門旱關卽日到差二十四日從九桐彬禀知奉府委代理元和縣周莊司巡檢卽辭衛祥椿禀知奉藩憲委學院文巡捕差卽辭二十五日分發江蘇試用通判黄用楫湖南人由京引見來省禀到知縣郭冏禀銷管解京餉差回縣丞壽宗耀禀謝委署松江府知事卽辭吳樹楷禀謝十二年分海運蒙保六品銜 
[金陵官報]  
　　九月二十三日候補道胡家楨到安徽候補道童祥熊候選道曾丙熙提督楊金龍前福建汀州鎭朱德明知府劉式通各位見同知朱焯銷河運差回並叩謝保加知府銜揀選知縣袁保璜謝委洋務局差遣補昨日安徽候補道袁秉楨提督郭寳昌辭赴鎭江二十四日正任徐州府桂中行由京引見回副將宋茂英叩謝帮帶徐防新兵右營同知李炳奉司委解餉銀赴蘇二十五日安徽候補道袁秉楨童祥熊均辭大通督銷候補道丁葆元正任睢寗縣侯紹瀛由蘇回來安縣黄錫年安徽來三位均到知縣方任淸謝委北十五叚保甲差 
[德化縣示]  
　　欽加同知銜賞戴藍翎正任彭澤縣調署德化縣正堂加十級紀錄十次羅湖口鎭標長不水師某汛某爲僵銜列條出示曉諭事照得潯郡爲水陸通衢華洋雜處匯　最易潛蹤城外闤闠鱗接而各碼頭漁划各船每日送往迎來絡繹不絶現值河道不靖各處會匪蔓延漁划船中深虞匪類匿跡亟應編給船牌方足以杜匪蹤檢查往年曾奉長江水師湖口總鎭丁咨議詳淸查漁船曁各項小船章程除漁稅歸縣徵收外其漁船及江濱划船并湖邊草船凡在水師汛地中者由水師營取結編號給照隨時稽查至周且備意美法良特恐行之已久漸涉廢弛現奉各憲整頓保甲所有外來投缷船隻良莠難分自應一律編查以安行旅除將保甲事宜另選保長舉辦外合行會銜出示曉諭爲此示仰該船行等知悉爾等務須查明後開條規先將大小船隻逐一詳細編查限一個月内編齊造具船户姓名淸册呈候本縣給發號局設立循環號簿將逐日來去船隻隨時登記每五日送縣查核該船行須認眞稽　毋得遺漏怠延亦不准藉此需索如有中途作弊一經客商告發除提該户嚴究外定惟該船行是問凛之愼之毋違特示 
[潯陽絃韵]  
　　九江道李觀察接德化縣申詳知縣屬江北之粲落鄉等處近遭災歉遂於九月廿三日黎明親詣履看旋於薄暮回轅王事勤勞不遑啓處其是之謂乎○德化縣羅少垣大令舉辦保甲冀收安良除暴之效并會同水師各汛官稽查江面船隻似此認眞整頓匪類可免鴟張良民自安燕處矣○日前有湖北船裝麻來潯缷運已畢載銀二百兩錢數十串并零星貨物解維進發行至琵琶亭畔大風驟起船被吹翻銀錢悉數落水有五人經紅船及小划船救起腹已膨隔僅存微息義渡局先温以綿絮烘以炭火五人始漸蘇醒死生有定非虚語也 
[袁江雜錄]  
　　新任淮揚海道劉治卿觀察於九月十九日抵浦示期二十一日辰刻接印謝觀察交缷後卽於翌晨赴省○安東縣缺由張太守委周司馬雲門暫行代理○安瀾園新雇三慶班於九月二十日開演十八日先在火神廟掛袍有具顧曲閒情者謂技藝聲容足與遠香園相伯仲而諸名旦尤爲超邁等倫云○翁邑尊度地縣署後建造屋宇數間爲待質公所現已鳩工庀材矣○委署漕徐右營遊擊楊游戎大章於上月十八日由省垣來浦謁見漕憲後旋赴淮上履新○熟菜店夥某甲夜間因事出門及回同事某乙閉門不納中逐徘徊市上適巡緝委員至詢之不答遂喝責數十板以爲之儆嗚呼冤哉 
[賽馬屆期]  
　　今日係寓滬西商秋季賽馬之第一日天氣晴和往觀者自必非常熱閙西方健兒好身手當濡筆以紀勝負之數矣 
[去繁就簡]  
　　今日爲下元令節本邑城隍神循例率同四司神出巡賑濟孤魂前晚由各會首在神前抽簽定於午後迎神出大東門進西門所有會中花十景大鑼班陰皂隸臂香會及沿途吹彈婦女扮犯等名目預由上海縣袁大令出示禁止云 
[言簡意賅]  
　　哥考會匪屢思蠢動近經兩江總督劉峴帥頒發六言告示其文曰勸諭爾哥老會　切勿流爲匪類　深恩順逆禍福速將票布燒燬無論爲首爲從一律免其治罪不惜諄諄誥誡務各及早改悔 
[上海縣署瑣案]  
　　費孫氏控陳金和誘拐夫妾魏氏並被竊取洋銀四百元一案由上海縣袁大令迭次研訊已列報章前日晚堂大令提陳至案問費魏氏之衣服首飾現匿何處爾當從直供明不得　飾陳堅稱該氏欲往南翔姊丈家因不諳路徑令小的件送並非誘拐亦未藏匿衣飾大令大怒喝令用刑陳叩頭如搗蒜聲稱情願吐實始供費魏氏之衣飾現匿嘉定縣鄉間諸翟鎭王土金家大令得供卽着還所面諭原差邵吉協同嘉邑四圖地陳錦章前往吊取該差保等下鄉後卽至王家内外搜尋一無所見差保向王一再盤問王初則支吾繼稱物在上海 
 
 

Page 4

 
 
城内曲尺灣曹怡泰茶葉店中昨經該差將王押在該茶葉店内吊得銀押髮銀圈銀耳墜銀箸並布衫褲等共十四件一併押解到縣投案禀覆矣○張佩璜投上海縣控稱小的住居城中五老峯地方有房屋一間租與鎭江人梅樹怛開設剃頭店有張順甫爲中每月租洋二元邇來結算共被拖欠洋八十餘元向索不付叩求訊追張順甫供稱爲中是實梅供稱鎭江人現爲薙髮匠租張房屋年久失修由小的代爲裝修共費錢八九十千是以將租扣抵求請明察大令衡情酌斷判令梅以所欠之租作爲修理之費兩下淸訖自今日起梅加仍欲租張房屋須再付頂首洋十元房金仍照前議如屆期不付准張佩璜押遷原被均遵斷具結而退 
[英廨瑣案]  
　　職員王甫源扭控經收房租人湯友雲不應擅入内室旋經人調處令湯向王服禮禀明代理讞員宋二尹飭湯具結完案免子深究○朱松濤扭控鮑錫卿欠銀不還諭日差禀明代理讞員宋二尹飭朱松濤明白具禀鮑錫卿暫押候訊○巡街捕見陳七郎周金林顧長富貧病堪憐倦臥道左因卽雇車舁至捕房捕頭命送英公廨請爲安插代理讞員宋二尹飭值日差將陳周顧等發棲流公所醫養俟病痊再行安置 
[法捕房瑣事]  
　　徐吳氏被華少卿誘拐一案屢詳前報昨晨代理讞員朱森庭明府莅捕房時命將徐吳氏並其夫徐明照誘拐之華少卿狎客藍玉山等一併逮案明府間藍曰昨日判罰洋十元可曾交到旋有藍友王阿金投案聲稱藍素來帮夥度日毫無積蓄今將衣服典質共得洋四元可否求恩减罰明府謂判斷已定不能更改若無洋元着卽枷號示衆王阿金二再叩求情願再往籌措明府令退下詰問徐吳氏曰爾尚有物件被華取去否答稱有水烟袋被褥及鴉片烟槍兩枝均被華取去問鴇婦三阿姐究由誰人首先認識答稱小婦人先由華領往三阿姐隣人倪童氏處繼經倪轉送至三阿姐處嗣爲繼父周福堂及繼母所知向三阿姐理論當由狎客藍玉山代出洋廿五元酬謝了事明府問徐明照曰爾與周福堂認識否答稱周係著名水販前在蘇州犯案懲辦徐吳氏稱此次之事不與周干涉明府着將華少卿照原斷先責一百下當據紅班禀稱騐得華兩腿均有板花明府問板花何來供稱在家鄉時因犯夜被巡查局員懲責一次當據徐吳氏稱華在蘇州素來兇横以前因打毁妓院房間經地方官懲責明府曰本當先責一百板候枷期滿再責二百板觀爾情形一百下不足示儆看再重責五十板責畢問徐吳氏曰爾之冤枉已伸否答稱已伸矣問鴇婦三阿姐可要提案答稱三阿姐無甚錯處可請免究明府允如所請喝令將徐明照笞責一百板謂爾治家不止任妻遊蕩致被華少卿誘騙來滬爾知罪否答稱知罪謂爾家中尚有第母不應置諸不顧供稱小的嗣後定當改過謂徐吳氏輕信人言背夫逃逸咎有應得姑念體　從寛掌責四十下又據藍友王阿金措足洋十元繳案明府着藍另具改過切結交王保去諭令徐明照具領洋十元帶妻回家安分度日卽交原保王小四帶去○王雲德控被顧人和搶失黄芽菜一百三十九顆押候晒核一節已紀昨報昨據包探王榮培禀奉諭飭查出後當據碼頭上小工言及王雲德運菜至碼頭雇小車裝載至金利源二號棧房門首顧人和爲首將菜搶去繼有乞丐數十人一擁而前共被搶失菜一百三十九顆是實明府卽將顧人和帶案謂原告曰顧形同乞丐無力繳錢着笞責一百板從寛開釋○蟻棍王秀和遞解後匿跡　上被包探拘獲據供隨彭委員來申緝案明府着押候查核此已列報昨據包探王榮培禀奉諭向長發棧查問並無彭老爺躭擱明府着將士秀和帶案訊究當有丹徒縣馬快陳順之夥役鞠渭投案禀稱奉彭老爺諭請將王秀和釋出明府謂爾旣是馬快夥應知規矩何以到堂不跪喝令跪下訊斥一番復謂王秀和曰爾以蟻棍而兼地棍素有名望本委聞之久矣昨日爾供彭老爺在長發棧查問之下並無其人顯見爾言語不實供稱彭老爺實住泰安棧三層樓第一號房間明府卽飭包探持片將王送交泰安棧收管○楊友山遣抱呈洪香齋投案禀稱陳文星虧欠銀二千一百八十七兩零五分二厘現已收到一百兩餘欵經友人料理明白陳出期票四紙每年拔付五百兩求請銷案明府准如所請將陳交洪帶去完案○東園烟間堂倌控張駿發串竊水烟袋一枝明府着將張押候賠洋八角因張挺押多日並未理處昨晨帶案覆訊張供稱向在公館中爲廚司烟袋係被吸烟之人竊去務求恩典明府喝令掌責十下飭令出外找尋竊物之人到案核訊○鴇婦龔大寳欠黄茂卿房租洋十八元管押着交此已列諸前報昨晨有孫周氏投案代交洋五元請將大寳保去限初五日一併交楚明府允之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[東報彚錄]  
　　本月十四號廣島來電云吳鎭守府工廠製造之軍艦名大島擇於本日行落成赴水禮海軍大臣樺山子爵特臨塲朗讀命名文一通○駐紥奥地利國日公使於九號電逹東京外務省云七號奥王乘御汽車出巡路過某橋之傍突有炸藥轟出從車俱遭損壞幸御駕無恙云日皇得此消息卽命外務省發電問安奥王旋亦發電答謝○榎本外務大臣爲前次日韓兩國漁業在濟州島爭鬥曾命駐紥仁川領事林權助調查現據覆稱略而未詳未便與韓政府計論故又於近日内諭仁川釜山京城三領事及駐京公使一體將實在情形查明禀覆○日本國民讀賣三新聞社爲首協同全國同業議將新聞紙條例改正俟所議僉同卽於本國議會開時提出公議也○回千島所屬各島議設海團兵常則寓兵於農依屯田兵制並許在島傍漁獵爲活如遇他國人到此私漁卽可抵禦不日着以漁船編成艦隊俾可有備無患云○本月二十號午後一點鐘東京神田錦町錦輝自由黨大開演說會先之以繁野君述開會大意繼則西恒太郎齋藤珪次等依次痛論時務至第八席星亨氏演說外交上之失策人皆聞而喝采末及板垣伯演說方鐘鳴三下正在高談抵掌之時壇前有靑年義團壯士金山米次郎係富山縣人突然躍出肆行無禮幸伯早逸避壯士空擊一下餘怒未息復以老拳再試乃爲塲中巡查擒住收押伯復登壇竣事○十月十號朝鮮京城特報云秋杪國王欲往距京城三里之楊州地方詣太王太妃山陵正啓行之際各大臣以秋收時節王欲出效於農民大有妨害乃各上疏諫止王准之遂下旨改期於本月十一號早由王城發駕着地方官預淸道路並准備一切云○大院君日前欲詣忠淸道德山縣祖墓祭掃方在准備國王大憂民心動摇乃力止其行因乙亥年大院君失權之際曾往墓前祭奠遂久留於忠淸道當時浮說沸騰國王屢遣使者促院君勗及歸已閱八月而又回翔於咸鏡道等地方彼時民益滋疑今恐又踵前轍故不得不止之也然議者謂照現時國情卽使出遊斷無前之謡啄抑何過慮耶 
[德化縣正堂羅示]  
　　編查保甲原以衛民城鄉市鎭一律舉行盤詰奸宄禁止窩囤流娼游棍驅逐勿停知情容隱厥罪惟均并諭爾民大家齊心置旗一面載立叚名稽查匪類亦要冩明每夜一人擊柝梭巡遇有盜警鳴鑼傳聞聲息易通互相策應庶幾匪類不能藏身四郊靜謐共樂昇平特此曉諭其各凛遵 
[施粥彚誌]  
　　謹啓者兹有鑫寳大善士祈病速愈樂助敝堂施粥捐九八元一百兩又汪廷魁大善士五十初度仝人祝儀移助施粥共計九份每份二元合洋十八元由謝筠亭善士交來祗領之餘無任欽佩義粟效黔敖之賜會看二豎消災仁漿分九老之觴兼爲諸君種福勿藥定占有喜却病更可延年壽域宏開善緣廣結合登報牘用表仁風[  上海六馬路仁濟善堂董事施善昌等謹誌]  
 
 
 

Page 10

 
 
   
 
 

Page 11

 
 
[光緖十七年九月二十一日京報全錄]  
　　宮門抄○諭旨二道錄前○發抄硃批四道○分缺單○東撫福奏候補各官人數過多擬請暫停分發摺○陝督楊等奏署總兵服闋並值俸滿擬請暫緩交缷摺○東撫福奏請開復知縣摘頂處分片○又奏飭道員赴任片○將軍裕等奏承修要工將次完竣擬請擇吉合龍摺○陝督楊等奏請免騎射片○護新撫魏奏創辦新疆省府廳州縣總分各輿圖圖說尚未竣事請展緩期限摺○九月二十一日内務府國子監侍衛處值日侍衛處引見十八名○慶王假滿請安徽謝署缺恩○松溎等塲内專摺請安並呈進試卷○謙光吉恆各假滿請安○福建布政使潘駿文請訓○召見軍機潘駿文○皇上明日用膳辦事召見後至頤和園○皇太后前請安畢還海○發抄崧駿奏候補令蔣星瑞遣失厘局聨票革職奉硃批着照所請該部知道欽此○又已故鹽大使劉葆章虧短課欵革職限追奉硃批着照所請該部知道欽此○又浙海關短徵常稅懇恩免賠奉硃批户部議奏欽此○又奏派充房考奉硃批知道了欽此○光緖十七年九月分缺單主事禮部精膳司崔瀛丁知府廣西柳州玉祥珍墓知縣江西分宜丁毓琨丁浙江長興謝焯丁貴州安南馮全琮修墓○○山東巡撫奴才福潤跪奏爲東省候補各官人數過多擬請暫停分發以資疏通恭摺仰祈聖鑒事竊維安民之道察吏爲先課吏之方興廉爲要東省需次人員平時數本無多自保舉捐納之途出而分發到省之員遂致十倍曩昔光緖七年前撫臣周恒祺曾經奏准停止分發二年原期逐漸疏通俾有才者得以及時自効迄今又逾十稔海防鄭工相斷開捐而援例分發及勞績保舉指分來東者仍復日增月盛駸駸乎有人滿之患伏思東省額設道員五缺知府十缺其中請旨簡放者居多外補者十無一二現在候補道府已有三十七人同通州縣通省共計一百二十缺佐雜一百九十二缺鹽務各官十三缺今候補同通州縣多至三百六十餘員佐雜五百五十餘員鹽務各官亦六十餘員其丁憂請假未經起復回省者尚不在内例差旣不能徧及委署更周轉無期徒有候補之名並無從政之實現在庫欵異常支絀各項差使尚須裁併更屬無從位置且選補章程近年經部臣酌改同通知州向來四留一咨者今則改爲二留一咨運同大使三司經歴州同州判向來儘數留補者今則改爲一咨二留知縣叅革終養等缺向歸外補者今則或一咨一留或盡歸内選可補之缺日見其少候補之員日覺其多若再源源而來人數愈增壅滯愈甚在素勵廉隅者尚能固窮自守中材以下之士負累日深營求日亟馴至夤緣奔競流弊叢生其有關吏治者甚大奴才與署藩司王作孚等悉心籌酌現在候補大小官員旣不下千餘人惟慮其無以自存不患夫無員差遣擬請援照光緖七年成案除由部簽掣各項正途人員仍照舊辦理外所有捐納勞績兩項自道府以至未入流並鹽務各官暫停分發山東兩年以資疏通而肅吏治據藩臬運三司會詳前來合無仰懇天恩俯念東省仕途擁擠准將捐納勞績指省簽掣人員自此次奏奉諭旨之日起一併暫停分發二年限滿仍復舊章實於澄叙官方不無裨益謹恭摺具陳伏乞皇上聖鑒訓示謹奏奉硃批吏部議奏欽此○○太子少保頭品頂戴陝甘總督臣楊昌濬頭品頂戴陝西巡撫臣鹿傳霖跪奏爲署總兵姚文廣服闋並值三年俸滿例應入都因地方緊要擬請暫緩交缷恭摺仰祈聖鑒事竊查陝西陝安鎭總兵姚文廣前於光緖十五年三月報丁母憂呈請開缺回籍守制經臣昌濬會同前陝西撫臣張煦奏奉硃批姚文廣着改爲署任欽此欽遵在案兹據該總兵呈報現屆本年六月服闋又值三年俸滿懇請據情代奏暫開署缺回籍補行穿孝後再行北上等情前來臣等正在互商請留旋據興安府知府童兆蓉禀稱陝安地處南山界連三省五方雜處伏莽堪虞簽會各匪亦易潛蹤巡緝防範均關緊要非威望素著之員難資鎭撫姚文廣在任年久兼帶鎭威廣勝等營旗於營務緝捕認眞整飭並與同城文武和衷共濟地方賴以乂安紳民極其愛戴實爲一方　　　遽易生手恐難得力懇請奏留前來伏查前任延榆鎭總兵譚仁芳丁憂服閱經前督臣會同前撫臣奏請暫緩入都奉旨允准在案兹該總兵現已服　擬請暫緩交缷於營伍地方均有裨益臣等往復函商意見相同合無援案仰懇天恩俯念南山地方緊要准將署陝安鎭總兵姚文廣暫緩入都以重疆圉其服闋後是否仍作署理伏候聖裁謹合詞恭摺陳懇伏乞皇上聖鑒訓示施行再此摺係臣昌濬主稿合併聲明謹奏奉旨已錄○○福潤片再查候補知縣王聨庚前署樂安縣任内虧短運庫正欵銀四百五十七兩九錢六厘糧道庫正欵銀一千七百七十五兩六錢四示一厘延不完解當經前撫臣張曜於光緖十五年四月奏請摘去頂戴勒限嚴追在案兹據署布政使王作孚詳准鹽運使督糧道　後咨稱該員所欠銀兩均已如數解繳淸楚歸入奏銷案内造報核其完解日期雖早逾一月之限惟前在樂安縣署任適當黄流漫溢辦理工賑不免賠累所虧係屬因公今旣設措交淸尚非有心終抗應請具奏開復以昭激勸等情奴才覆查無異相應仰懇天恩將候補知縣王聨庚原叅摘頂處分俯賜開復出自鴻慈除咨部查照外謹附片具陳伏乞聖鑒訓謹奏奉硃批着照所請該部知道欽此○○福潤片再新授山東督粮道恩燾現已領憑到省自應卽飭赴任供職以專責成除檄飭遵照外謹附片陳明伏乞聖鑒謹奏奉硃批知道了欽此○○奴才裕祿阿克丹跪奏爲承修要工將次完竣擬請擇吉合龍恭摺仰祈聖鑒事竊奴才等奉旨恭修福陵隆恩樓工程遵照欽天監選澤開工吉期照依原估做法督飭司員遵告開工赶緊修理在案兹據司員報稱現在此工調脊𡧗瓦將次完竣呈請先期擇吉合龍以備屆期遵辦等情呈請前來奴才等查此要工旣已𡧗瓦將次完竣亟應先行請旨飭下欽天監於本年九月内選擇合龍吉期俟行知到日奴才等卽行遵吉辦理所有承修要工將次完竣擬請擇吉合龍緣由理合會同恭摺具奏伏乞皇上聖鑒謹奏奉硃批另有旨欽此○○楊昌濬等片　再新疆前在軍營打仗手足受傷武職人員迭經奏免騎射改習槍砲奉旨允准欽遵在案兹據頭品頂戴題奏提督候補瑪納斯恊副將署撫標中軍叅將湯秀齋禀稱於同治元年攻打安徽徽州府城左臂受石傷一處五年於陝西長安縣屬雨花寨攻打捻匪右骽受矛傷一處九年攻打甘肅靈州金積堡左勝受槍子傷一處又據留甘肅新疆儘先補用提督署濟木薩營叅將張復良學稱於同治二年攻打貴州天柱縣屬九龍寨左肩甲受石傷一處七年攻克甘肅靈州屬吳忠堡右骽受槍子傷一處又於是年攻打金積堡東關右肩甲受槍子傷一處該二員歴受各傷或筋骨被損或槍子洞穿或入骨未經取出雖隨時醫愈而氣血虧耗時作痛楚挽弓維艱禀請奏免騎射各等情前來臣親加騐看委無揑飾情弊合無仰懇天恩俯准將湯秀齋張復良二員免其騎射改習槍砲之處出自　鴻慈除咨部外謹附片具陳伏乞聖鑒訓示謹奏奉硃批着照所請兵部知道欽此○○頭品頂戴護理甘肅新疆巡撫開缺新疆布政使臣魏光燾跪奏爲創辦新疆省府廳州縣總分各輿圖圖說尚未竣事請展緩期限恭摺仰祈聖鑒事竊光緖十五年十一月二十五日准會典館咨稱現辦會典輿圖式附圖說式刊刻頒發遵照奏定期限於一年内測繪各府直隸廑州圖廳州縣圖各一分附以圖說解送到館等因當經行司轉飭各屬遵辦並派員開局總纂在案查新疆幅員遼闊郡縣初開畫界分疆周勘測繪均屬創辦備極繁難且沿邊數千里與各外部毗連舊界新界卡倫鄂博等類尤關緊要悉應載入圖中詳著爲說叅稽考訂動需歲時開辦以來竭力督催一年之限早經屆滿現雖大致脫稿尚須逐細詳核屈計數月以内仍難一律辦齊合無仰懇天恩俯准自本年十一月起再行展限半年解送以期詳晰核校俾臻妥善據布政使饒應祺詳請具奏前來謹恭摺具陳伏乞皇上聖鑒訓示謹奏奉硃批着照所請該衙門知道欽此 
 
 

Page 12

 
 
[光緖十七年九月二十二日京報全錄]  
　宮門抄諭旨三道錄前○發抄硃批四道○○楚督張奏湖北武穴地方焚燬教堂毆斃洋人一案辦理完結情形摺○九月二十二日理藩院鑾儀衛光祿寺廂黄旂值日無引見○松溎等塲差完竣覆命○瀾公文治長春各續假十日○大額駙請假五日○侍衛處奏派○保和殿監試之王大臣派出頭班澍貝勒希朗阿霍倫泰愛隆良泰○二班那王恩公訥欽泰善玉志均○召見軍機廖壽恒慶福○發抄廣英奏十三年一百五結至一百八結收支稅數奉硃批該衙門知道單併發欽此○裕寛奏請將已故道員鐵珊政績宣付史舘奉硃批着照所請該衙門知道欽此○福潤奏十六年分增培兩岸黄河銀數奉硃批該部議奏欽此○又審明民人趙小找逆倫案定擬奉硃批刑部知道欽此○○湖廣總督臣張之洞跪奏爲湖北武穴地方焚毁教堂毆斃洋人一案辦理完結情形恭摺具陳仰祈聖鑒事竊查本年四月間蕪湖等處滋閙教堂之後沿江一帶謡言四起人心惶擾處處堪虞疉經臣嚴飭地方文武密切防範凡有育嬰教堂之處尤爲加意保護武穴地方距廣濟縣城七十餘里僅有武黄同知及龍坪馬口二巡檢駐紥向有英國福音堂而無育嬰教堂民教相安已久詎意四月二十九日傍晚有廣濟縣人天主教民歐陽理然肩挑幼孩四人行至武穴街外據云將送往九江教堂適爲痞匪郭六壽等所見誤信訛傳頃刻之間人衆麕集喧嚷肆閙意誤以武穴教堂爲卽收養幼孩之處擲石奮擊入窗以致屋内洋油燈擊破失火燒洋樓一層餘亦多有殘毁匪徒乘機攫取零星物件該處洋關分卡委員候補通判華聘三龍坪司巡檢鄒振淸急往彈壓均被匪衆擲石毆傷其福音堂内教士包姓白姓兩洋人已先期一赴興國一往漢口僅留眷屬婦孺在堂適有武穴洋關分卡之扦手英國人柯姓外來散書之英國教士金姓當人衆喧嚷之際馳往救火登時被匪毆斃教士婦女三人洋孩四人由後門逃出先投馬口司巡檢陳培周因衆勢洶洶未敢收留婦孺卽經同知衙門及龍坪巡檢差役弓兵陸續護送至武黄同知署該同知顧允昌留住署内查知該洋婦三人在途次亦被匪徒毆傷次日各回漢口臣聞報之後立飭地方官嚴拿首要各犯一面抽調省外水陸各勇營分投彈壓保護並飭江漢關道派員乘輪船至武穴將斃命之英人二名照料護送回漢口另派文武大員前往彈壓撫慰其時廣濟縣知縣彭廣心已經飭至武穴緝獲多人除無辜訊明省釋外實獲匪犯十名復經臣特委候補知府裕庚馳往廣濟會同黄州府知府李方豫督同該縣切實審辦並飭關道照會英領事飭取武穴教堂男婦各供並騐明洋婦各傷以資參証研訊旋據該領事錄供照覆並聲稱洋婦受傷甚重其洋婦包氏一名經洋醫騐明恐致不能生育等情前來旋經訊明此案實因挑孩懷疑痞匪鼓煽滋閙事起倉猝並無放火圖刼情事滋閙之時適值該堂兩教士前數日早經他往自非有意蓄謀與該堂尋釁且該教堂内存有鐵櫃向係存儲貴重物件並未搶去其非意在刦財無疑據郭六壽供認因見教民挑有小孩聽信訛言起意生事以致戴厥魚與各匪附和滋閙打毁教堂住屋器物並有毆傷委員巡檢之事實係該犯起意煽衆並下手用刀連砍致斃救火之洋關扦手柯姓戴厥魚供認下手用刀連砍致斃救火之洋教士金姓等情不諱查律載共毆人至死下手致命傷重者絞等語該兩犯事不干已鼓衆滋閙殃及無辜均屬任意逞兇形同土匪比之尋常共毆情節較重近年五月初七日上諭着各督撫迅飭該管文武查拿首要各犯訊明正法以儆將來等因欽此自應欽遵辦理郭六壽戴厥魚二名旣據該委員府縣覆訊明確實係此案首要正犯未便稍稽顯戮當卽批飭將該兩犯就地正法傳首犯事地方示衆以昭炯戒其帮毆及毆傷洋婦攫取零物之從犯八名當飭委員知府裕庚會督該府縣覆訊確供將英領事先後所指要證民人陶春燦及弓兵田德等三名范修興等四名柯扦手廚役王七賢一名一共九名一律傳到質訊明確按照律例擬議罪名核辦去後旋據禀稱據胡東兒供認執有小鐵尺毆傷柯扦手頭上據胡視生供認拾起石塊打傷柯扦手頭上吕二弟供摸着石塊擲傷金教士許逢春田幅兒二犯各供認於人衆中碰撞洋婦不知是否受傷許逢春並檢拾零物旋卽抛棄陳連升供認檢拾零物亦卽抛棄于老五范四妹供認聞亂想欲檢取物件人多未能擁上各供不諱反覆研鞫堅執不移質之各要證亦無異詞供情毫無遁飾應卽擬結查例載凡同謀共毆人除下手致命傷重者依律處絞外其共毆之人審係執持槍刀等項凶器傷人者發近邊充軍又律載搶奪傷人爲首斬監候爲從减爲首一等並刺字若因失火而乘時搶奪人財物者罪亦如之又律載鬥毆令至篤疾以致不能生育者杖一百流三千里又例因失火而乘機搶奪除有殺傷又計贓重者仍照定例問擬外其但經得財罪應擬以杖徒者俱照本例加一等治罪將爲首之犯杖一百流三千里爲從者杖一百徒三年刺字又例載搶奪不得財問不應重又律載不應爲而爲事理重者杖八十等語此案胡東兒因聞洋人住房火起携帶鐵尺往看見衆人圍打洋人該犯亦用鐵尺打傷洋人頭上查鐵尺係例載兇器應照共毆之人審係執持兇器傷人者發近邊充軍胡視生呂二弟各因洋房失火往看見衆人赶打洋人該犯等各拾摸石塊打傷洋人均應照搶奪傷人爲從减爲首罪一等律各擬杖一百流三千里並於右小臂膊刺搶奪二字許逢春因洋房失火往看見人擁擠適遇洋婦該犯亦跟隨碰撞雖據供稱不知是否受傷惟洋婦受傷已據該印委等查明屬實卽就傷至篤疾不能生育而論按律罪應杖一百流三千里該犯檢拾物件按照因失火而搶奪財物亦應杖一百流三千里二罪相等從一科斷該犯許逢春應擬杖一百流三千里並於右小臂膊上刺搶奪二字男福兒在人羣中碰撞洋婦雖據供不知是否受傷並未檢取物件但碰撞洋婦與許逢春相同亦應按照毆人至篤疾不能生育杖一百流三千里律擬杖一百流三千里陳連升因聞洋房失火往看見衆人圍打洋人據供並未帮毆惟檢取零星物件該犯陳連升應照失火乘機搶奪人財物但經得財罪擬杖徒者俱照本例加一等治罪將爲從者杖一百徒三年例擬杖一百徒三年於面上刺搶奪字樣于老五范四妹各因洋房失火衆人與洋人閙事想往檢取財物未經得財自應照搶奪不得財問不應重杖八十例各擬杖八十未獲之犯已懸賞緝拿俟拿獲有人隨時審實照例懲辦等情禀由署湖北按察使惲祖翼覆核具祥前來當經札飭照詳分别辦理署馬口司巡檢陳培周因衆勢洶洶未敢收留婦孺以致被毆受傷殊屬不合前已行司撤任並摘去頂戴以示懲儆武黄同知顧允昌本係管理防護江堤向無緝捕之責惟捕務非其所長現須會縣嚴緝餘犯已將顧允昌調省飭司另委妥員署理武黄同知飭令訪緝餘犯已將審辦各犯照例從嚴科斷各節由江漢關道照會英領事旋據覆稱均屬情罪允當無所異議此獲犯懲辦之大概情形也至柯杆手金教士兩洋人無辜殞命情殊可憫自應撫恤以昭朝廷矜恤無辜之至意擬給予該兩洋人家屬各洋人二萬元武穴教堂素與該鎭民間無隙此次固無干訛言懷疑閧閙致被焚毁並非該堂啓釁自應由官給欵代爲修復並補給堂中失物以示體恤應從優酌給洋銀二萬五千元所有此案各欵全數共洋銀六萬五千元合銀四萬五千餘兩經江漢關稅務司與漢口英領事商明應允亦無異言該領事現已禀其公使專候覆文到日卽可收欵完案此撫恤修復等欵之大概情形也查沿江各省數月來疉次滋閙教堂大都因收養幼孩而起故匪徒得以信口造謡愚民無知易爲所惑一旦事起倉猝彈壓不及遂釀鉅案臣於武穴滋事之後卽飭江漢關道照會各國領事轉飭各教士暫勿收養幼孩以免疑惑俟各案辦結人心稍靜再行收養各領事均以爲然並飭關道會商領事妥議稽查章程每月定期常有員紳前往查看以釋群疑各處教堂皆能遵行使人無可疑之端庶不至再有滋閙之事臣已嚴飭地方文武隨時訪查如再匿名揭帖揑造無根之言希圖煽亂務卽懸賞嚴拿欽遵五月初七日諭旨從重治罪以杜亂萌其未結之案英國僅有德安府徐輝與教堂滋閙廣濟縣教民藍姓與族人爭論入譜兩起現均已辦理完結飭關道照會領事在案除將武穴全案咨呈總理衙門查核並將審擬各犯供招咨送刑部外所有武穴教案辦結緣由理合會同湖北巡撫臣譚繼洵恭摺具奏伏乞皇上聖鑒謹奏奉硃批該衙門知道欽此 
 
