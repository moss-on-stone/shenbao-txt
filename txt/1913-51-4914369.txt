# 1913 - 51 - 4914369

 

Page 1

 
 
   
 
 

Page 2

 
 
社說 
[河東抗命始未記（二）（無名）]  
　　（二）山西旅長李鳴鳳呈陸軍少將山西陸軍第一混成旅旅長李鳴鳳爲呈報事竊河東籌餉局局長南桂馨甫到運時河東各界方因誼屬同盟盛開大會次第歡迎以期聯絡疏通得使遇事和衷相濟進行相待不可謂不隆相期不可謂不厚詎南局長紛披性成好亂樂禍毫無顧全大局之意日夜以鬼蜮之心行煽惑之術以期糜爛地方舉行二次革命罪迹蝟著試披瀝陳之南局長以籌餉名義司有專責乃竟不安職守妄冀非分思勾煽軍隊運動革命到運以後首先運動史團長宗法謂如經濟困難請逕來局取用史團長以不用辭謝繼則運動余營長化龍暗餽銀二百兩又運動謝營長得元郝營長富珍劉營長得魁及他各營連等均暗餽銀兩金銀首飾多寡不等初各營長以爲個人私情頗不介意繼見行爲背謬意在倡亂迹涉引誘因相詫懼咸與斷絶往來南局長以陰謀敗露虚擲金錢惱羞成怒遂直向景團長蔚文云吾於謝郝劉各營長等費許多財物運動而今一旦變心非借都督名義設法處辦不可此言一出軍心摇動市面慌恐岌岌不可終日此賄賂各團營連以煽惑軍隊者一也軍中命令傳單關係最爲重要倘不由統一棧關發行轉飭則無論何人皆可發號施令各團營連何所依從軍隊流弊尙堪問耶河東軍隊旣奉都督命令一體均歸旅長節制故所有都督師長一切命令均令旅長轉令轉傳此軍律也乃南局長凡對一切命令傳單皆自行直接行於各團營並不由旅長轉令轉傳亦不使旅長知悉旅長忝司全軍責咎攸歸軍紀嚴肅尤非他比豈可使人人咸得隨意使行命令究誰負擔法律上之責任此私行命令傳單以煽惑軍隊者二也都督前發送河東槍械子彈及一切軍需品或電或函均着旅長收訖應用並無一次能置旅長於不聞不問而能直接發交於各團營連者乃南局長不安職守違擾秩序竟自向各團營連直接發散槍械子彈銅號並不通知旅長此暗地勾結私發軍械紊亂紀律以煽惑軍隊者三也本月二十六日張觀察據東門稽查員報告旿日有不明來歷形迹可疑之人十數成夥陸續入城一體赴籌餉局落脚念六日早復有潛運軍械子彈六車入城詰問并無公文槪由南局長處落點旅長甚爲詫異旣未奉有都督發槍彈於河東之令復未接南局長運槍彈於河東之咨當令副官姜容渥向南局長詰問而南佯爲不知因立將此等槍械子彈一律發散所新招募匪人及該局一體夫役人等約號刻期一律動手此私運槍彈陰圖舉事以煽惑軍隊者四也南局長自到運以來惟以挑撥煽動各行政官及軍官爲目的見張觀察士秀則云旅長與景團長蔚文互相詆毁見旅長則云張觀察與景團長互相陰謀見景團長則云旅長與張觀察互相圖害造作蜚言設語中傷幸旅長與張觀察景團長關念大局未爲所動南局長覺其計不行又變方針唆使一團二營與張觀察衛隊起衝突因逼張觀察解散衞隊又唆使砲隊打第九團以與景團長爲難釀成兵變猶以爲未足又向旅長稱臺團長壽民心存不軌慫令旅長撤差并保舉籌餉局副局長王嗣昌接充旅長知其欲挑撥内鬨諾而未行則又向旅長誣稱臺團長控告汝公事已去汝可速去呈控告臺團長旅長亦置未理南又來函催問稱都督來電謂旅長控告臺團長公事尙未至不知何故逼旅長進行旅長始終未理由是銜之剌骨因向各團營長煽惑謂汝旅長背言毁汝等中某某并欲撤差汝等中某某務使各團營與旅長離貳并起傾軋内鬨而後利用秩序擾亂機會以期舉事糜爛河東地方全局此顛倒是非造謡流蜚以煽惑軍隊者五也（未完） 
[命令]  
　　二月十七日臨時大總統命令張春霆加陸軍中將銜此令 
　　領叅謀總長事黎元洪呈請任命黨仲昭爲陜西都督府參謀長應照准此令 
　　領叅謀總長事黎元洪呈請任命李伯庚爲雲南陸軍第一師參謀長應照准此令 
　　陸軍總長段祺瑞核覆守護大臣意普擬以罘宗補總管請予准補等語應照准此令 
專電 
[北京電]  
　　熱河於十七夜有蒙匪勾結陸軍三營將電局燒毁三營營房同時起火並搶刦軍械庫搶去槍一千餘枝子彈十餘萬粒財政局被搶銀一萬餘兩崑源督率衞隊巷戰至四時之久匪勢遂退現該匪向西北携械而去被裹去兵士三百餘名口北情形危險萬分刻下電線不通熊希齡雖巳带隊赴任尙未到熱崑源十八旦電逹中央請示辦法 
[北京電]  
　　陸總長語政團代表謂俄使要求承認俄庫副約十七條條中係認庫爲俄領土且比庫爲坎拿大謂向爲自治團體當然能相對立約因此相持未决 
[北京電]  
　　蒙藏協約予問當局答以尚未得確信據陸總長語政團則云不爲無因 
[北京電]  
　　庫使往内蒙六盟煽誘獨立並往管六盟事務不認札薩克有盟長資格將於内蒙聯合後卽將内外蒙古字樣取消統名蒙古 
[北京電]  
　　駐京俄使近有照會外部請將一八八一年之華俄商約從速改訂即約期集議陸外部尙未答覆 
[北京電]  
　　昨日（十七）六國公使團會議大借欵以分配洋員事德使尙未接本國訓令故未解决 
[北京電]  
　　今日十時袁總流在府親授梁士詒蔣翊武鄧玉麟勳位證書十時半接見年班蒙古王公四十六人十一時開華僑表代茶話會七時宴蒙古年班王公 
[北京電]  
　　孫武到京語人謂漢冶萍事已清理就緖不日仍將官股化爲私股作純全商辦現已在滬召集股東並令盛宣懐呈核賬目商部派往該處調查員李尙文亦回京查明該公司勢難歸爲國有亦主商辦 
[北京電]  
　　國事維持會函告趙總理請解散軍警聯合會趙已允許 
[天津電]  
　　本埠鄕間反對剪辮風潮甚烈有一婦人因夫割辮竟至自戕其命 
[成都電]  
　　尹都督電總統府乞發餉銀軍火詞甚急迫 
[杭州電]  
　　今日省議會開幕議員到者百四十八人舉莫永貞劉焜爲正副議長明日選參議員否仍未定 
[杭州電]  
　　浙省前向法國所購軍火今日巳到機關砲十八尊馬槍千二百枝手槍二百枝 
[南京電]  
　　應省長昨派員分赴各縣調查禁種烟苗事宜 
[南京電]  
　　九龍山匪徒迭次在𡩋鎭浦等處緝獲二十餘人連日嚴加鞫訊内有鄧某係前清江蘇候補知縣 
[南京電]  
　　此間謡傳九龍山匪徒不日起事各軍隊戒備甚嚴 
[南京電]  
　　金陵關監督黃瑞麟聞日内由京返寗 
[南京電]  
　　中國靑年會員王正廷昨來𡩋赴靑年會演說旋即返滬 
[南京電]  
　　女子敎育會成立已舉呂惠如爲會長 
特約路透電 
[哈爾濱電]  
　　據半拉城英國某公司代表來函聲稱該處及附近一带近來盜匪充牣四出刧掠農民皆不敢入市銷售產品都督已允某盜魁之羽黨四百人投誠効力蓋當道皆畏之故也吉林已有兵數百名開抵此間日内恐將見戰 
[哈爾濱電]  
　　據此間某報載稱呼蘭一带已起亂事因半拉城華軍司令某氏本由鬍匪投誠保陞此職近齊齊哈爾都督疑其袒護鬍匪派員代之某氏拒不之見其部下兵士於新司令抵營時羣起逐之齊齊哈爾都督已由呼蘭調軍前往鎭壓叛兵 
[北京電]  
　　據各領事報告北滿鬍匪問題日漸可駭各要區均有乏糧之虞蓋農民因恐遇盜均不敢糶糧於市而有數處鬍匪且擾及鄕農傾其囤積而棄領事主張力逼中政府設法剿捕以杜俄人起而代謀現信中政府必能採用嚴厲之辦法云 
[北京電]  
　　此間華字各報載稱江西都督對於中央政府之簡任民政長並無反對之意惟屬下因恐不能保存位置近向該都督要求巨欵作爲賠償故該都督亦爲所牽製各報又謂該都督已將此事現狀詳報政府並請嚴懲要挾各屬員 
[哈爾濱電]  
　　又據某報載稱逹頼喇嘛所派蒙古專使已偕隨員由海拉爾回抵蒙古 
[福州電]  
　　官軍現正攻擊興化附近違背禁煙命令之叛民叛民已受挫衂退走二十五英里聞被殺者共有三百餘人現已有傷兵三十名送入醫院 
[哈爾濱電]  
　　聖彼得堡電社得悉新疆陸軍司令某氏履任後卽仿歐洲陸軍制度整頓軍政現因經費不足故議請當地紳商購買公債票藉以籌欵云 
譯電 
[北京電]  
　　昨日（十七日）六國公使與六國銀行團代表會議後聞並未得有結果蓋英國提出六國支配借欵之條件各公使尙未盡接本國政府訓令之故 
[北京電]  
　　克里斯浦公司將於後十日内續交中政府洋七百萬元昨日六國公使會議時聞法國曾 
 
 
 

Page 3

 
 
　　要求新條件而令中政府更難承認按照新條件所定顧問員之職守不啻卽爲管理員財政總長周學熙已聲明中國斷難承認之理由 
[北京電]  
　　南省所選國會議員列名國民黨者已奉駐京本部之示將於赴京之前在滬聚集以定該黨對於將來選舉正式總統組織内閣各問題應所遵守之政策該黨已舉張耀曾爲參議院副議長以代湯化龍蓋湯氏將任敎育總長故也 
[東京電]  
　　政友會决議非俟内閣全體列名該會或内閣各員當衆宣布遵守該會政綱後决不贊助山本伯爵按山本伯爵所擬組織之内閣僅有政友會會員三人其餘各員能否依從要求尙屬疑問故山本伯爵所處之地位與桂太郎公爵先後相同今料該爵至不得已之時必將奏報日皇聲明無法對付國會辦理政務 
[東京電]  
　　昨晚（十七日）西京有少年八千人聚衆示威反對官僚黨旋經警察干涉釀成暴動直至深夜始行平静 
[墨京電]  
　　瑪特洛總統宣布辭職一節實係外間懸擬之辭上議院昨日（十五日）力勸到瑪特洛辭職及請狄愛士承認休戰均無效果上議院現正草擬宣言書警告全國美政府旦夕將干涉墨國亂事 
[鈕約電]  
　　墨京外交家竭力運動之後兩方面已商定休戰至今晚（十六日）八時爲止並將於各使署周圍畫一中立區域續電云墨西哥休戰之約突然决裂兩方面現復惡戰 
[美京電]  
　　美國國務院今日（十七日）會議對付墨西哥亂事歷時甚久後由塔孚脫總統决議曰今且勿驚墨西哥旋乃宣布公文不認美國擬干涉墨亂之說 
[倫敦電]  
　　據土京發來未經檢查之電音聲稱二月十二日白萊爾一役土軍死者五千名被擄或受傷者約萬餘名二月七日古魯逹一役土軍死傷者約三千餘名土軍不特軍餉支絀且將士缺乏糧食不繼在在掣肘大局今漸見紛亂與前此戰敗後之情形相同 
[土京電]  
　　據曾經延擱之土耳其二月四日斯克太里戰報聲稱敵軍圍城者共有一萬六千人之衆悉經擊敗遺下死傷兵士三千名礮六尊子彈無算按是役芒人曾自認受巨創 
　　柏林電布軍近在却太爾茄受有挫衂聞土耳其内閣總理希夫開特現亦主張媾和惟統一進步黨黨魁安佛則仍要求續戰 
[土京電]  
　　土國巡洋艦亞薩伊土菲克號之兵士已棄艦逃抵君十坦丁 
[倫敦電]  
　　據布人聲稱土國巡洋艦亞薩伊土菲克號觸及布國所埋之水雷旋由布國水雷隊將該艦轟燬土國專員哈基提督已抵此問外間皆信其携有媾和之新條件 
[柏林電]  
　　外間盛傳奥國某親王奉使俄京一舉業已失敗德國某報已載論駁之且言俄奥兩國交換意見後巴爾幹問題將易解决 
[聖彼德堡電]  
　　聞俄皇已答復奥皇之璽書書辭簡决内謂俄奥邦交輯睦已久惟奥國近年來之態度使俄國不得不宣露扶助斯拉夫同胞堅毅不屈之决心又謂今望能覓維持和平方法顧全奧國對付巴爾幹政策之重要根據云 
[倫敦電]  
　　巴黎時報宣稱法政府决議請國會於耶穌復活節之前撥欵英金二千六百萬磅以擴張軍備照德國規定之程序儘速實行 
[東京電]  
　　孫逸仙抵此後逐日赴歡迎會極形忙碌 
要聞一 
[去年賠欵之償還說]  
　　字林報云一千九百十二年四月份應解之庚子賠欵已於十七日繳清上年海關入稅羨餘共銀一千零八十萬兩已悉撥付庚子賠欵消訖六個月之欠數至一千九百十二年四月爲止其餘欠交之款須俟將來收到借款入項後始能照解 
[北京之統一紀念會]  
　　十二日爲南北統一之紀念日國務院是日上午十鐘各國務總長以下文武官及外賓等約有六七百人參集於國務院均舉杯祝賀南北統一週年紀念日至十一鐘半始散又是日袁總統因故亦未出席間於傍晚招待政府要路諸公以個人資格開讌　　是日下午一點多鐘政府特派委員抵農壇典禮演說略云去年今日係前清隆裕太后下詔宣布之期卽南北統一之日亦即諸先烈士流血換成共和國家逹到目的之時距今日恰一週年而一年之中袁總統極力維持統一秩序革命諸公帮同經營一切國民共享共和幸福如此盛典不可不有此共和紀念大會使我四萬萬同胞共相慶幸時値諸烈士前行禮之餘請諸君三呼中華民國萬歲諸烈士萬歲 
　　共和紀念會會員等在先農壇組織之會場於是日爲開幕之第一日茲經調查此次組織法較上次規模完備故凡一切無不井然有條足見會員經營之熱心也故將會場景况逐一記錄 
（一）由中華門前直至先農壇内遊人如織車馬擁塞男女老幼各界人士望之不竭數之不盡而警察廳因維持秩序起見每崗中間添加一崗以消防隊兵充之以便指揮車馬行人消防隊兵皆具有尊嚴態度令人可欽可敬 
　　（一）先農壇門外搭建牌樓兩座（甲）爲天然松樹牌靑葱高聳結搆莊嚴（乙）則五光十色花彩環繞之牌樓上懸一花製匾額曰南北統一第一週紀念等字中門人行左右兩門分爲車馬出入綫以免擁擠 
　　(一）二道壇門外爲停車場凡遊人乘車者皆在該處停輪步行入内並有售賣各種食物及茶酒等攤大槪勞働家就食者佔大多數 
　　（一）二道壇門内正中坑坎不平之磚路悉用黃土墊平且極潮潤而無飛塵揚灰之厭兩旁爲商販售貨處排列整齊並有宣道所茶棚櫛次鱗比儼然成市 
　　（一）具服殿爲該會辦公總機關殿内陳列鮮花山懸挂宣布共和詔殿外爲交際科及代表簽名處並將職員分派表貼於殿之後牆所有點綴鮮明可觀 
　　（一）古物保存所較前稍加擴張所有陳列物亦爲增多並於太歲殿内陳列清朝歷世皇帝御筆所書之區額對聯 
　　（一）太歲殿外有女學界運動場爲鞦韆蹴球唱歌等是男學界運動場爲奪旗競走及武士道等是此外有協和醫院有敎育講演會有奏樂亭及警察廳彈壓辦公處 
　　（一）共和紀念壇門外皆建有簇新之花牌樓而壇門外之路綫如丁字形於路之中間建一松亭額曰統一由該亭迤西至紀念壇外門迤南至新舞台迤北至紀念壇内門甬路之兩旁盡懸聯串燈旗計約千餘盞而新舞台直對壇場大演岳武穆與金交綏之戲劇舞台東隅則有鐘樓一座額曰自由並有人振動聲音隆隆逹於四野 
　　（一）紀念壇門内月台東爲霓詠台係音樂隊奏曲西爲燕歌台係八埠羣花唱曲南隅爲懸挂所徵之對聯内有一聯上幅平常而下幅言詞沈痛令人可傷其文曰眞痛哭列邦何箇認中華觀者多有欲泣之狀其他鴻文巨作雖多然皆不切近今之局 
（一）紀念壇陳列諸先烈遺像及民國偉大小照並紀念品後殿則爲供祀諸先烈之壇香花繚繞氣象森森適値午祭由江朝宗統領及左右翼總戎鶴春袁德亮並男女會員等肅然致祭畢奏樂而退復有道士在殿内誦經所有男女賓於殿外皆有休息所此次佈置聞係費有數次研究始能逹到如此盡善盡美之目的云 
[雜評一（無名）]  
　　不得要領中國之大借欵屢議而不得要領巴爾幹之戰局屢議而不得要領墨西哥之内亂屢議而不得要領日本之内閣屢議而不得要領何今日不得要領之事多也 
　　滿洲多故滿洲有日俄又有宗社黨又有鬍匪又有蒙患又有章太炎所稱朱紫異色之官場宜乎滿洲之多故矣雖然離中國本部近漢人之關係多土地之產富尤非蒙藏回之比一旦有亂大局更懼摇動 
　　福建之煙戰福建官吏因禁烟之故與興化土民致以兵刃相見被殺者有三百餘人之多中國禁煙之力可以對英人而無恤矣欲去將來之害不惜犧牲現在之民反抗者固頑劣殺戮者亦忍心哉 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[華僑選舉參議員紀事]  
　　開票三次 
　　選出三名 
華僑參議員選舉已於十號行第一次投票選出議員唐瓊昌一人十一號第二次投票當選人吳湘廣東潮州府人一百八票其餘不足額之被選舉人劉子芬二十三票吳廷奎得七票徐勤四票謝良牧四票盧恩封三票龔顯燦沈鈞各二票沈智夫鄭鍾瑛許維舟叢良弼賀英偉各一票午後第三次投票當選人朱兆莘廣東廣州府人得一百零九票其餘不足額之被選舉人劉子芬得二十三票孫嘉萼五票吳廷奎二票麥錫祥鄺堯楷龔顯燦林鏡秋各得一票十二日係南北統一紀念日停止選舉一天至十三日午前復行第四次投票預定九時半至十一時爲投票時間十一時至十二時爲開票時間如當選人尙不足額定於午後一時至二時半爲投票時間二時半至三時半爲開票時間如當選人仍不足額定於三時半至五時爲投票時間五時至六時爲開票時間云聞此次選舉欲圖混充選舉人者甚多日昨有人面謁劉總長要求承認其有投票資格劉總長不允某卽以手拍案其勢甚凶劉總長命衞士扶之使出某行至院中乃大駡混帳王八蛋不止 
　　十一日下午六時工商總長劉揆一赴總統府報告昨今兩日華僑選舉情形聞大總統擬於日内在府接見各華僑聯絡感情一面希望當選者勉盡厥職一面令不當選者回埠後提倡實業並定接見後卽在府留宴以示優待刻已令劉總長通告各華僑代表矣 
[商會選舉權巳無望矣]  
　　各省高務總會因參議院議員除由省議會選出外中央學會與僑外商人均有定額而全國商會獨抱向隅故於日前聯合呈請每省加入商會額定議員一名籌備國會事務局當以日期過晚遵辦不及批飭所呈各節自係爲注重高人權利起見現値商戰時代政府迭次所提關於舉各法各議案已早以擁護商人應有權利爲心惟據稱擬請加增議員名額關係立法問題國會組織法係經參議院議决元年八月間卽已公布施行而商會等遲至一月始行電請現在選舉業將完畢無論國家法令未便輕易更張卽各電呈請諮詢參議院而可决否决尙未可知辦理手續亦須時日則第一届選舉亦屬萬難赶辦俟修改選舉法時再行具案 
[日人覬觎内蒙之一斑]  
　　翁牛特金礦巴林燒鍋烏丹城客寓 
　　内蒙昭烏逹盟翁牛特旗金礦極富三井洋行顧問利根太郎串通北京旗人啓彬啓彰兄弟前往該旗陰謀開採去年八月至赤峯州同住四道街西頭廟中由啟氏弟兄出面與翁牛特王訂立合同並買通赤峯紳士楊文裕從中說合該日人願出押山銀二萬元給與翁牛特王許其開採錦文山廣文山兩處金礦（此兩處礦苖最旺）楊文裕則於開工後另占股份若干成又距赤峯六十里有柴煤礦一處該日人近亦出數千金買之擬自此敷設輕便鐵路直逹金礦工地以便建築工廠用機器吸收礦泉並聲言將由赤峯修築輕便鐵道貫通内蒙東逹朝陽府延長至錦州該日人又出二十萬元令啓彬啓彰在赤峯收買糧米由南滿鐵道運往本國時常往來於北京赤峯熱河間在京時卽住啓氏家中其資本全出於三井洋行利根太郎者不過該行派出之一人耳又一日人名片山傅造者令漢奸張某出面在巴林地面（距赤峯北約二百里）開設燒鍋巴林全旗無不知之者復在烏丹城（在巴林赤峯之東）開設客庽以爲自奉天來日人宿泊之所前經蒙藏局派出各調查員屢次密電報告中央復由國務院電飭𤍠河都統崑源切實查覆崑都統曾派前清同知李錟赴各處明查闇訪皆一一得其確據我政府苟不早爲之防後患恐不堪設想矣 
[熱河都統改革軍事意見]  
　　𤍠河都統熊希齡本擬日内啓程履任現因公事未畢再行延緩數日始能起身據熊君軍事員談論𤍠河軍事意見云現在𤍠河都統所轄之巡防隊十五營均屬舊式軍隊亟應改革面目唯地方風氣未開遽行易服剪髪改組新式軍隊不但軍兵槪有難色且財政亦難期裕如故建設新軍一鎭之舉仍有待於來日特先編成新軍一協整齊其銃器劃一其服裝此次熊都統履任伊始卽擬佈置籌畫者（一）設立軍事研究所蓋養兵固易得將甚難訓練軍官必盡其道而後軍隊可期改善故特設立軍事研究所以期迅速養成士官一面陶鑄將材一面改善軍隊現擬舉前煙台師團長舒和鈞及南京聯隊長楊裕三諸員充敎練官二君係留東畢業員軍學經驗均有可觀必能昭著成績（二）編成模範軍一營資𤍠河軍觀摩以促改良設立模範軍略有二法就地募兵及移紮客兵是也二者得失參半若移駐南省新軍事雖至易然南兵不適北地氣候風土殊爲可虞且客兵與本地利害關係甚薄愛鄕土之念自减不如就地召募較爲適宜現擬赴𤍠後不分滿蒙漢人就地募兵以圖建設（三）𤍠河騎兵設有一大隊唯未敷應用現擬增設二大隊改爲一聯隊正在籌畫之中（四）軍餉一事由中央接濟其不敷者酌撥地方稅以行塡補並聞熊都統此次率同拱衞軍一大隊前往履任充爲都統府護衞軍以資改良軍務云 
[李都督近日之態度]  
　　電覆贛軍近狀武昌黎副總統爲調停贛事曾致電李都督請持寗靜態度並派梁黃兩代表赴贛商議辦法已紀昨報茲將李都督覆電錄下奉庚電藉悉軍部致胡都督電惶愧萬狀惟軍部似於贛軍情形尙未洞悉底藴十二月十號兵變確係少數無知兵士被匪煽惑當時各軍協力平定事後按律懲辦並將同營兵士資遣回籍現有軍隊皆屬素明大義有勇知方軍心固結將士用命近來分駐各屬旣能勤修學術復能力維秩序益加訓練精進可期近日浮言之起皆由扣械問題發生槍械起運之初烈鈞曾分派軍隊沿江迎護並電海軍部海軍司令派艦護送卽爲防範匪徒愼重軍械起見現贛軍紀律如常嚴明將領信兵鈞信將領軍部本可不必過慮事實如此儘可調查卽槍械給還時期之早遲本可不計惟贛軍同爲民國軍人光復以後敎練將及一年中央當以信鈞者推信將士若久扣潯陽軍疑民惑烈鈞實無解釋之方恐更滋悞會轉負麾下維持苦心烈鈞直接負地方之責斷不敢置安危於不顧用特披瀝電陳務懇先電中央電潯放行以昭大信而定人心餘俟梁黃二君到贛面商電陳贛都督李烈鈞叩 
[布告贛事情形]  
　　李都督於十二號發出公佈略云近聞本省内外頗有謡言杯弓蛇影或由於不知吾贛近日發生事件始末實情致生悞會本都督爲解釋羣疑起見特定本月十四日正午十二時起假浙江會館開談話會備述贛事近情届時即希各公團公推代表數人到會並發抒讜論茲先將開會秩序錄下（一）摇鈴開會（二）報告開會宗旨（三）宣布近日贛事情形（四）都督演說（五）來賓演說（六）摇鈴散會 
鄂省近事紀要 
[電告黔軍安謐]  
　　北伐黔軍前在湘境與唐繼堯决裂後經黎公與湘都督極力調停始由席正銘將全軍交周旅長燊儒統率回黔行抵貴陽毫無衝突茲將國務院致黎公湘督電文錄下武昌黎副總統長沙譚都督鑒大總統交黔軍周旅長電稱燊儒率所部於二十七日抵省各界歡迎備極懇摯軍士室家團聚尤極鼓舞歡忭此皆我大總統法威所致亦唐都督嘉惠所及現駐城隅南廠聽候都督命令布置等情黔事關係鄂湘最切從前一切爭執全頼副總統譚都督竭力維持始得和平解决茲據稱軍民歡洽情形用特轉逹藉慰廑系國務院江 
[民政長預備議案]  
　　鄂民政長以民國成立百度維新各項内治亟應逐漸改革整頓惟是財政支絀於應興應革事宜多所窒碍茲値歲首舉凡關於内政事件應當一一計畫以便正式省會成立後交議業已令各科按照下列各事起草矣一全省水利之計畫及籌辦水利局之簡章二督率知事實行職務及暫行考成規章三籌辦全省警察及籌辦移民實邊曁各縣貧民習藝所之組織四漢口市制之計畫并附設馬路建築案 
[張振武借欵交涉]  
　　張振武前在上海購買軍械曾以鄂軍務司副長名義向美商豐泰洋行借銀十六萬元張授首京師後該洋行曾電鄂軍政府繼續債務黎副總統以鄂政府並無令張借債之事此乃該洋商與張個人交涉未允承認茲漢口美領事徇該洋行之請照會軍府謂該借約蓋有鄂軍務司副長印記此項債務應由軍務司担任乃經黎公飭胡交涉調查明晰始知該借欵合同所蓋印章係張所私用戳記形式與關防相等並非軍務司關防况副長亦無另刋關防令其携带旅行之理此項借欵自係私人關係與鄂政府無涉且此項借欵并不知其作何用項鄂中所購軍械均已撥付公欵是此項借欵更與鄂政府無干未便憑一紙空文要求還欵故已嚴詞拒絶 
[鄂議會闌珊至此]  
　　鄂省臨時議會成立已届一年每月耗費五千餘金而查其成績僅有議决案十二二起其餘延擱待議之案共有七八十起該議員等不以閉會期迫趕速討論乃紛紛回籍運動選舉以致陽曆新年以來至今一月有餘俱因人數不足未能開會近日選舉巳竣猶戀於陰曆新年家人夫婦之團聚多未來會以致軍民二府交議之漢冶萍督辦總局改組紡織四局招商認租各案俱不能議行政官之行爲亦無人過問何其酷似參議院也 
[黎宗嶽又被控縱兵縱兵抄搶]  
　　黎宗嶽因虧空大通鹽欵一案前被皖都督扣留會算計黎經收各欵共三十五萬餘金尙未清結乃日昨又有貴池方宗榘等以黎前在大通縱兵抄搶各情赴省城第一地方檢察廳起訴現該廳長崔祥鴻因黎已被都督府扣留遂備正式公文呈請將黎押送到廳質訊聞經柏都督批示謂黎宗嶽前因大通交代未清奉中央電令就近清理以故延住府中原爲彼此會算便利起見并無加以逮捕之行爲該廳所云拘留想係傳聞之誤至方宗榘等控訴各節應由該廳長照章另案辦理所請押送到廳之處礙難准行 
[民生公司風潮之尾聲]  
　　民生公司風潮一案茲已平靜日昨交通部致程都督應省長電云浦口車站裝卸貨物事前曾將收回自辦辦法迭電台端并承維持良深感紉現正逐漸着手乃聞該處官廳有以合併民生公司歸總公所約束承辦之議以故新舊公司各懷觀望於收回手續極多障礙查鐵路自僱長夫辦理搬運本係中外通例不如此則調遣不靈責備不專流患所極不特病商且於鐵路平時營業以及軍事急緊時大有妨礙是以北方各路自經上年軍事後有鑒於此原有運行調遣不靈次第改良原含有軍事計畫已先後改由路局自雇長夫浦口改組以後所有扛夫儘先雇用各公司原有之工役將來添用夫頭並准總公司推薦當更無失業之可言尤足徵情理之兼盡此次該公司等欲以壟斷手叚爲把持專利之計難免不再啓爭釁仍請台端轉飭主管官廳及派出彈壓軍隊剴切勸諭俾期早爲解散路政幸幸甚 
地方通信 
[蘇州]  
　　江蘇司法籌備處職員名單第一科科長汪仁溥科員王鳳瀛雷學懋宣哲姚榮森田仁霖李振霄第二科科長朱景沂科員孫洵朱德熙張善鐸會計兼庶務員吳培佑書記員董錫圭周敏張驪周傳銘 
[商董家發見烟膏]  
　　前日巡警總局禁煙調查員尤裕生在閭門内劉家浜商會總董尤紳家查獲烟膏一缸詎尤紳不服反誣調查員謂烟膏係渠自行帶來有意誣衊現正雙方交涉云 
[飛划營獲盜]  
　　飛划營第五營偵探王振泉前日黎明在閭門外南濠捕獲搶刦崑山唐姓一案之要犯陶文博一名係當日搶刧後携贜私逃來蘇寓在南濠歷犯盜案之林阿根家當埸經王探員在林阿根家搜出贓洋三百五十元金戒指兩只銀器一包信據一朿解回本營司令部訊供無誤立卽轉解崑山檢察廰歸案嚴辦 
[剿匪人員獲奬]  
　　飛划統領鍾鴻鈞以去年剿辦各處之帮匪案内在事出力之管帶等官及因公受傷成廢倪副隊官呈請分别獎勵奉程都督指令云該統領督率師船迭獲巨匪地方賴以又安二營管帶李標勝尤爲出力應飭軍政司先行存記四營管帶湯飛准記大功二次一營管帶鄭宜富五營管帶孫福保各准記大功一次以示奬勵五營右副隊官倪佐因鎗傷過重致成殘廢所請立案在營永遠供差之處核與例案不符應准酌給醫藥費洋二百元以示體卹等因昨已分飭遵照矣 
松江 
[屍屬鬨鬧檢察署]  
　　松江西門外方春泉陸補才陸蔣氏謀斃隣童金炳生沈屍滅跡一案法官蒞場相驗時指項際一繩爲死後所繫在庭訊鞫又有四人制死一命不能科以死罪之說屍屬因此汹懼又鑒於去年倉橘兇棍瞿阿狗謀奪隣女杏姑銀飾持石搗斃獲案後法官齗齗於十五歲尙未成丁不肯科抵致杏姑覆盆永戴故以不收殮童屍爲抵制十七號午後糾集隣里親族數十百人紛赴檢察廳要求迅布死罪檢察官陳芝昌君檢察長蔡季平君先後出立廳　苦口諄諄罕譬曲喩屍屬漠不爲動勢將用武觀者亦雲屯蟻附口有微詞不得已電召水師兵士三十名到廳華亭謝知事恐釀禍變亦派衞兵一小隊馳往彈壓屍屬稍稍歛退當時拘留親族四人密訊多時入晚釋出次日居民尙疑爲鎗斃兇犯愈聚愈衆廳内外無立錐地並有至左營校場以觀看動靜者 
[司法界水變遷]  
　　蘇省司法以籌備經費奇窘設法節省擬將南滙金山靑浦奉賢四縣均改爲初級審檢廳惟華亭地方廳一仍其舊兼轄四縣上控案件現任檢察長蔡季平君昨已調充吳縣檢察廳推事遺缺即以檢察官陳芝昌君推陞云 
鎭江 < 
[鎭郡錢業之發之發逹]  
　　曩昔鎭埠錢業之委靡不振皆由於吃倒帳之故自光復以來各錢舗旣不放滙票亦不做開期一切交易均係兌現故皆無倒帳之虞迨至年底通盤計算大都有赢無絀而尤以升泰一家所獲爲最多今年新正錢業之上市者已有十五家而前年閉歇之道生源長等錢舗亦皆糾集股本復行開張此可見錢業之漸有轉機矣 
揚州 
[巡城營衝毁商團案已了]  
　　揚州商團體操會於十二日爲巡城營衝毁經該會朱竹軒等與該營劉營長交涉由劉承認賠修并責令滋事兵士服禮現在修理已經完畢並由劉將推仆之徐軍統告示加以修飾親往懸掛其被毁之牌樓亦經滋事兵士扛抬赴會服禮了事惟商界仍未滿意擬將所拍被毁情形之照片分寄各報以求公論云 
[嚴防冒穿軍服]  
　　近日所出公道橋三河雙福庵等刧案所有案中盜匪或係革兵或係冒充兵士犯案時番皆手持軍械身着軍裝頗與軍人名譽有關以故憲兵營方司令柳江除日夜派兵梭巡外復與李知事會銜出示嚴禁妄着軍服冒充軍人蓋藉以消弭隐患云 
杭州 
[巡防將校另訂新官制]  
　　各省陸軍叙補實官不列巡防營隊致舊軍將帥紛紛向都督府詰問轉電中央請示變通辦法業奉陸軍部呈請大總統另案核辦由國務院咨行來浙以陸防軍隊大别爲四曰陸軍曰巡防曰綠營曰旗營名稱雖異而所以受政府之倚畀爲國家之干城初無軒輊前奉令頒布陸軍官佐補官暫行章程均係指定陸軍官佐巡防人員甚衆若准併案辦理調查復核手續甚繁且防陸軍制各異統系不同是非於現行補官章程斟酌損益另行規定不能應用擬請將巡防官佐補官事宜俟陸軍補官辦理結束再由本部趕訂章程繼續進行另案辦理等因現奉大總統批准相應通令各省都督一律查照遵辦 
[清鄕會辦設立求隐櫃]  
　　清鄕會辦劉鳳威出巡金衢嚴各屬以所轄三府十七區幅𢄙遼闊督察勞難周逼商由各縣官紳設立求隐櫃並定辦法七條（一）此櫃爲徴求民間隐情而設名曰求隐櫃分設各縣清鄕局及警署派出所自治局等處由清鄕局專司啓閉（二）凡民間曾被匪盜搶刦土豪惡棍凌虐及稔某處窩盜某人爲棍恐其報復不敢舉發者准其開明匪棍姓名住址及犯事年月案由地點曁本人姓名住址投櫃以憑密查究辦（三）凡有前項情事投櫃告發者不必拘定格式但能將被告姓名事實切實開明者卽作有效惟瑣細詞訟投告者槪置不究（四）設櫃以後隔日由局派親信隨從携带本櫃一具往設櫃處仿郵差收信之例逐一收檢納入空櫃以防疎漏一面仍將各櫃封鎖（五）收集之件由委員秘密啓視卽付密查員分别嚴查原被告姓名均不得宣布破案後除查有確實証據者立時究辦外如遇有萬不得已必須質証者應酌傳被害人或原告對質（六）如有故意張大其辭希冀聳聽查係毫無影響者仍照誣告例辦理（七）此櫃自某月某日起至清鄕完畢之日爲止 
安徽 
[盧隊長又請鄭瑞昭勦匪]  
　　皖北勦匪支隊長盧鏡寰以渦陽巡緝營長鄭瑞昭不服編制禀請都督察辦昨又擬將該營大加淘汰另行編制兩連带赴正陽勦匪且以該營長久駐北方情形熟悉將來定能收效請都督核示聞柏都督批云該營已飭由渦陽知事體察辦理須俟該知事將辦理情形呈復再行核奪 
[購運東閩鹽斤]  
　　近有招商委員程也魯以淮鹽缺產皖引脫銷擬籌欵採辦東鹽閩鹽來皖以資接濟已呈由都督核准發給護照前赴靑島福建兩處購運各一萬五千包所有沿途關卡一體驗照放行 
廣東 
[粤省會選舉參議員餘聞]  
　　初十日省會選舉參議員時其所投之票内有令人發噱者聞初次開票時有寫何必舉字樣者當唱出後場内幾至鬨然嗣數次遂有寫錢運動者又有寫你謬之者又有一票中寫李綺庵而伴以孫中山袁世凱者最後更有一張直寫那班鬼三字下注小字兩行曰濁世無是非可哀中國之前途云云噫其直以選舉爲游戲耶抑借以作參議院警鐘耶不可知矣 
雜評二（默） 
[贛事之不可解]  
　　扣留軍械因反對省長而發生也今則一變省長問題而專注重於軍械問題中央旣曰决無成見而又堅不發還李督旣曰遲早非計而又堅請速放此中離奇變幻終不脫乎軍械一案卽黎公之電亦曰省長問題尙易解决一若惟軍械問題最難調停者然則今日之紛紛擾擾所謂圖根本上解决者根本果在此耶 
　　河東偌大之抗命風潮因私運鎗彈而起不謂江西之反對省長亦歸究於軍械案軍械誠凡百禍胎也 
[張振武借欵之交涉]  
　　中央之外債無論矣而各省所欠之債亦己還不勝還卽以鄂省論近日索債之最急者川鹽局欠欵也水泥廠欠欵也鄂政府已窮於應付今張振武個人所欠之美欵亦欲向鄂政府索債鄂其何以堪此 
[華僑選舉狀况]  
　　各省國會省會之選舉舞弊方法無奇不有若僅僅冒選舉人名以行使其選舉權者此最普通之舞弊也今華僑選舉欲冒選舉人名以行使其選舉權雖至拍案狂詈而不得然則華僑之選舉猶賢乎各省也已 
 
 
 

Page 7

 
 
本埠新聞 
[工商部贊許全國商會聯合會]  
　　各省商會擬組織全國商會聯合會在滬設立總事務所業已公呈工商部請予立案奉到批示如下來呈曁章程均悉該商等聯合各省商會代表組織全國商會聯合會擬設總事務所於上海而於各省垣曁各僑埠設分事務所以期遐邇一致中外一家合羣策羣力以圖商務之振興卓識𤍠心深堪嘉尚所擬章程完密周詳俱尙妥洽自應准予立案本部前次交出議案本擬籌設全國商會聯合會嗣慮事實上或未易行是以改作各本省商會聯合會原爲辦理較便起見茲該商等發斯鉅願樹此宏規自能實力進行擴充商業本部實樂觀厥成至請分别咨會知照之處此案本部業已核准各該處設立事務所時卽錄批逕向各省地方官各埠領事呈明立案可也希卽分别知照此批 
[僞造施米憑票]  
　　廣益善堂控王朱氏串造僞米票騙取白米六十石昨由捕房將氏與收贜之王吉如一併拘解公堂請究原告由周子生等投訴前情訊之朱氏供稱此項米票係陳福寶囑令往取婦人祇得白米二担售於王吉如是實質之王供與氏相同中西官會商之下判王交保着將所收之米送存捕房氏押候補提人證再訊 
[檢察官履勘盜案]  
　　本邑西鄕三十四圖諸翟鎭附近楊春高家被盜行刧報告地方檢察廳於昨午委派危檢察官带同檢驗吏及法警等下鄕踏勘先據楊訴稱陽曆本月十四號夜一時忽來强盜七八人各執兇器破門而入其時民人已經就寢傭工趙子香聞聲起視被盜用繩綑縳後因喊呌用刀砍傷民人知事不妙不敢與較卽被刧去大小珍珠八百廿三粒本洋十二元銅元數千及衣服首飾等物爲此禀請勘緝危君卽令檢驗吏騐明趙子香左足受刀傷二處尙無大礙諭令自醫旋復勘視大門房門等處果有損壞痕跡危君允候回廳稟復飭警查拿遂即回署 
[趙蟾文逃出調騐所續誌]  
　　前清華亭縣知縣趙豹文之弟蟾文在禁煙局調騐所瘾發脫逃已見前報茲悉閘北巡警局龔局長因據禁煙局函請通飭所屬嚴緝送辦業於昨日通令各區隊警查緝矣又聞嚴局長訪悉趙蟾文現已逃匿蘇州並於昨日呈請上海縣知事繕給公文以便派令調查員赴蘇關提歸案訊辦 
[禁烟局長組織醫院]  
　　禁煙局長嚴君近在該局設立戒煙醫院聘請西醫侯光迪中醫何懋甫常川在院妥爲施戒聞其臥室甚爲清潔且有游散場足供消遣並設女戒煙室僱用女僕服侍婦女現已通告煙民納費往戒惟因房屋尙不敷用特請上海縣知事迅卽飭匠建造十餘間以便應用並以四鄕各鎭吸煙者人數尤多亟應設立分院呈請縣知事轉商各市鄕公所籌辦分院以便就近貧民投局除害 
[再誌私带煙土之破綻]  
　　汪厚仁私带烟土煙具及手鎗一支在滬杭火車站被調查員察出破綻拘送地方檢察廳留候訊辦在案昨日午後經楊檢察官提案預審汪供松江人向來在家讀書染有煙癖此次因滬上友人有事來此接洽不知烟禁嚴厲以致誤犯至於手鎗係另一友人托带並無别情問官判令收押着缴保証金洋五百元方可交保聽侯查明有無别情再行核奪煙具煙土手槍一併暫存 
[南商會選舉議董之預備]  
　　南市商會於二月十六日特開全體大會提議第七届選舉議董事宜預請各同業查照向例各就本業推舉代表卽將代表人姓名於本月廿六日以前緘送到會以憑彚印名單届時選舉昨已分别傳知並聲明如有逾期不到者即將上届代表刋列作爲默認云 
[王管带防護製造局]  
　　駐防製造局西馬頭之水師第三營管带王葆臣以製造局爲軍火重地防護宜嚴現雖高昌廟匪黨機關部已經破獲而餘孽未清防有意外故特派令弁兵於十三號爲始每夜督同查緝以資防範 
[鐵路防兵出發]  
　　混成第三旅李旅長因查吳淞至滬沿鐵路一带地甚荒僻該處鄕民時遭盜刧曾飭炮隊營調兵前往分叚駐防經紀前報茲悉該營余管带現已遵令調選第二第三兩連兵士約二百名隨带鎗械子藥於昨晨乘坐鈞和兵輪馳往吳淞擇要駐紥矣 
[議員被毆之餘痛]  
　　縣會議員王銓運不知何故與閘北巡警衝突王已二次禀請地方檢察廳查究昨日午後又至該廳繼續起訴據稱陽曆正月十三號行經引翔港徐家橋地方被閘北所派之巡警扭住毆傷曾經二次具禀控訴已奉驗明傷痕並定於二月十一號集訊詎届時到案候示該警隊長排長及違法巡警等皆情虚不到爲此再求廳長移咨閘北龔警務長將違法巡警等送案質訊以伸寃抑等語陳廳長諭候批示辦理 
[謀財害命之罪名]  
　　徐家滙餅攤主婦湯許氏於前清宣統三年正月問被店夥戴阿發胡慶初謀財勒斃後經氏子湯利福報官騐明緝兇未獲嗣經上海地方檢察廳探悉戴阿發改名朱勝懷在杭州陸軍充當目兵因即備文派員將戴關提到案預審屬實起訴審判廳訊實判令還禁聽候判决在案昨日午後復經刑庭庭長鄭寶菁會同推事及檢察官開庭命提戴阿發至案研詰戴俯首求恩問官以戴取財謀命罪已成立援照刑律三百十一條辦理判令還禁候處以絞立决死刑惟如有不服之處仍准於一星期内上訴 
[誥誡布廠女工]  
　　上海縣知事吳昨日布告云案據膠布業代表陸文麓張嘯虞布廠仁記福成華錦盛大緒豐統源源甡大豐元豐福生源華豐匯西恒裕豐源茂大成裕生國華華成華新森大大綸華綸信通華興振興挽利聚春羣生聚興澄江聚泰彚新棲流所等呈稱爲呈請出示曉諭嚴禁偷竊並要挾罷工以維商業事竊商等數十家在浦江東西開設膠布廠歷有年所專辦超等棉紗研究各色顔料新翻時花精造各種膠布近年以來外埠咸知價𠔳物美愈推愈廣所有商廠紡織俱僱高等女工每廠約計二百名内外豐給工資如有好手另給賞錢無如該女工人數衆多循良安分勤於工作者固多其不知自愛者往往有私竊棉紗等事雖廠規有搜緝之條而攘往煕來總覺防不勝防一經破獲時常有口舌滋鬧情事至廠布消場上令勒加工資不遂其慾膽敢聚衆罷工意圖挾制商廠等受累亦非淺鮮若不公同整頓廠規呈請禁令於商業前途大有關係爲亟聯名具呈懇求恩准出示曉諭嚴禁如有無頼女工私行竊紗勒加工錢等情一經查出呈請提究懲辦以儆不法而安商業等情到縣據此除批答外合行布告各該女工人等知悉務各循良勤作如有違犯私竊要挾罷工等情一經呈控定干提送法庭按律究懲特此布告 
[商團協助冬防之進行]  
　　商埠巡警廳長通令各區云准商團公會移開據商團冬防臨時總機關函稱冬防一事經各團司令在滬南商團事務所開會議决除編派游擊隊輪流梭巡外另擇各會會員中幹練靈敏者百人編爲臨時暗探分布城廂内外通夜密巡遇有匪徒搶刦等事就近報告各衙署及崗巡或巡邏隊協同拿辦第暗探之責至重且大非有憑照不足以資辨别爲特製備憑照百份希卽加蓋公會鈐記並乞移知各衙署以免臨時阻礙而昭愼重一俟冬防撤銷該憑照卽行繳還等因查各會友願任暗探通夜密巡以補巡警之不及殊屬克盡義務有益地方除加蓋敝公會鈐記發領外移知貴警務長備案以資接洽等因准此合行令知該區嗣後遇有該會臨時暗探來區會商時應予隨時接洽俾資協助爲要 
[仁濟醫院定期開會]  
　　英租界山東路（卽麥家圈）仁濟醫院定於本月二十號午後開常年大會並由四時至五時半將該醫院所有男女及小兒病房任令來賓逐一觀看業已預備一切矣 
[張清波尙難脫身]  
　　江西路益順恒報關行主王苞九控前在光復軍統領李徴五處當差之張清波糾黨搶洋由廨判張存洋三百元交保候查在案昨晨復訊原告偕證趙寶源上堂稱被刦現洋三百餘元及大衣一件請爲澈究並據九百五十一號華捕禀稱當時見張在地上拾取大衣狂奔是以拘住又據包探殷玉鼎禀稱捕房訊報後卽派包探前往查拿見原告帳房地板上遺有小洋甚多此項小洋現均呈案訊之被告延律師辯稱因有張老大在原告處賭博一同出外囑令被告代携大衣並無串黨攫物之事應請明察並據被告見証汪禹臣投稱前在光復軍爲軍法司故與被告相識素知其人行爲决無串黨攫洋之事乞鑒關讞員商之美領海君以案關串黨攫洋未便含糊判張押候函致審判廳補提人証再行訊核 
[何可牽累外甥]  
　　韓榮源與陳桂全因爭奪寶善街宏茂昌襪店牌號在廨涉訟韓因誤認陳之親戚賈貴富爲陳之胞弟指提到案判將賈貴富留候查核在案昨經孫襄讞會同美蓋副領事復訊據包探禀稱賈貴富實非陳之胞弟係陳之外甥在南碼頭開設昇昌襪店而韓則仍延律師到堂請將賈押交陳桂全到案中西官以兩造爭奪牌號尤非命盜重案何能橫加牽累判賈開釋 
[接連研訊漢冶萍公司控案]  
　　漢冶萍煤礦公司控林虎侯賬目不符虧空鉅欵一案前日午後與昨日上午經公共公廨王襄讞與英領翰君繼續復訊先據原告見証李一琴陳利𨜮及帮同理賬之劉鶴莊先後上堂証明查賬情形繼據見証吳章（卽吳敬賢）上堂供明各省光復時抄没盛宣懷私產因疑萍礦亦係盛之產曾由已故湖南焦都督及今譚都督提議收没繼委錢仙舟前往調查錢卽向譚都督索取經費無欵應付其時被告適由鄂來湘卽由被告撥付銀一萬兩又洋一萬元是實旋由兩造律師向吳盤詰良久復據被告代表瓊司丁榕兩律師辯稱原告所控各節並無確實証據卽使被告賬目稍有錯悞亦不能遽指舞弊應請明察中西官因時已及午諭令退去候再復訊 
[紫金小學之發逹]  
　　老北門内紫金路紫金高等初等小學校本年因經費稍充特將徴收學費章程重行釐訂酌量减少男生高等科每學期收費洋兩元初等科一元女生收費洋兩元前日寒假期滿舉行開學新生入學者共有八十餘人舊有課堂不敷分佈因特添設一課堂並購備檯凳三十餘副惟此項檯凳臨時添辦不及髹漆現先商由該店設法借用俟再調換 
[救國社皖支部報告成立]  
　　救國社本部昨接安徽支部來電報告成立電文如下皖支部昨開成立大會到會者數千人公推名譽社長柏烈武君正副社長薛子祥袁子金陸承機君等皖支部篠 
城内 
[冒探索詐]  
　　陳金海陳楊氏趙有勝偕証人林金生等至商埠巡警廳控被周連奎冒探索詐卽經廳長飭探將周拘獲傳同各原告於昨日併送地方檢察廳訊辦 
[竊案類誌]  
　　王和壽李谷楨姚金生李阿三先後至商埠巡警廳報告失竊茲由偵探緝獲朱金泉張阿六夏保三人吊出各贜一併解案穆廳長諭送地方檢察廳訊辦又閔行鎭婦人唐馬氏家失竊銅錫器及衣服銀飾各物報經第五初級檢察廳查獲張錫全朱小毛唐浦氏三人並吊出各贜昨送地方檢察廳請爲訊辦 
南市 
[市政廳批]  
　　（商民劉文釗等禀批）察閱來禀糾葛殊多惟該墓餘地二畝八分旣經前縣官察勘批准保存陸姓何能有權將該地變賣據陳地單一紙被陸姓朦領執管並應追查案關法律希自赴地方審判廳控告陸秀榮以憑按律判斷除知照本廳管契員暫行扣領官契外此批 
[勾串訛詐]  
　　甬婦王陳氏王丁氏同居滬南祥記碼頭近被賣筆人藍學貴勾串嚴升自稱某區偵探强指兩氏私藏小孩任情訛詐當被兩氏訴知崗巡拘解第一區移送商埠巡警廳請究 
[串合竊洋]  
　　南倉橋堍協和錫箔店學徒方悅昌於陰曆去冬私取店内洋銀四十元並在外私收各女工貨物計錢二千餘文私逃無踨近始尋獲由店夥王守昌扭控第二區轉解第二初級檢察廳預審供認竊洋廿二元實由鄰居流氓卽已革巡士訊阿海起意被伊分去洋十六元該廳立派法警提康到廳訊供不諱判令一併看守限期繳洋並候起訴審判廳判决 
閘北 
[勾引成姦]  
　　朱阿小前日至三區報告伊女阿姐被蟻棍顧高浩勾誘與沈仁全通姦偕逃匿居王家宅地方請爲提究當由蔣區長准飭長警將朱女及沈顧二人一併逮案解送司法科經凌科長訊明屬實判移檢察廳究辦 
[送爾回去]  
　　婦人張郭氏似有瘋病屢次搭坐滬寜火車不購車票站中人無如之何前日始將該氏解送巡警局司法科經凌科長提訊據供家住常州南門外來滬訪尋丈夫張金貴不遇欲回原籍無錢購票判派探押回常州交家屬管束 
[仍無確供]  
　　大通轉運公司在火車上失竊現洋三千餘元經一區崗巡緝獲章健元一名並起獲贜洋七百五十餘元一案前日經凌科長將章及車夫王美提案研訊供仍支吾判移檢察廳核辦 
公共租界 
[罪魁禍首]  
　　楊寶福因向甬人朱宗友勒索尋費洋一百元不遂將朱妻岳氏藏匿逼令立據價賣經朱報請總巡捕房將楊拘解公堂押候提到同黨併究在案昨由捕房將串拐岳氏之姚阿四姚月才及婦人楊王氏一併拘案經中西官略訊一過判均公别押候英領堂期解訊 
[誘拐婦人]  
　　朱文龍控王仁壽誘拐伊妻潘氏昨由捕房將王拘解公堂請究原告偕証瞿彩寶投訴前情訊之王供不承認判押交潘氏到案再核 
[不甘黑暗]  
　　史趾麟控住居新閘白克路十五號洋房内之李某霸阻拆卸電燈昨由捕房禀奉公堂中西官諭准傳訊 
[茶館聚賭]  
　　北四川路一百號茶館主陸茂堂開封路四百七十六號茶館主張金福均因聚賭違章昨由包探將二人傳至公廨訊實判各罰洋十元充公無力改押十天賭具銷燬 
[冒名收帳]  
　　北四川路廣恒祥號主周朗東控粤人梁景初私刋圖章冐收帳洋十六元昨由捕房將梁拘解公堂訊實判梁押一月如能還洋准將刑期酌减 
[跳出火坑]  
　　法租界蘭芳里煙妓吳阿寶王小英子均因不願爲娼同投濟良所昨晨由所解送公堂請示吳妓供年二十四歲蘇州人王妓供年十四歲江北人因遭鴇婦虐待逃出叩求超豁關讞員商之美領海君判兩妓併發濟良所留養 
[膏店該罰]  
　　雲南路一百廿二號挑膏店深夜售膏由捕查見昨將該店主范維雲傳至公堂訊明判罰洋八元充公以儆違章 
[原告求銷]  
　　四川鐵路公司因裕源長票號經理許星垣不付存欵銀六千四百兩控經公廨飭將被告交保候訊在案茲因已向原告理清晚由原告代表師上堂請予銷案聶襄讞以旣據原告聲明卽行照准 
[股本糾葛]  
　　丁伯棠因呑没張夢庚股本銀一千三百餘兩被控前晚由公廨聶襄讞傳訊之下以兩造帳目糾葛甚多判丁交原保候函絲業公所將帳理明再核 
[白日打刧]  
　　福建路兆貴里華商旅館傭婦張沈氏前日上午購得肥皂而回詎行至久安里突被匪徒四人將氏圍住一匪將棉花塞住氏口餘匪遂將氏所带金環一對以及袋内洋三元攫取逃逸事後即投老閘捕房報請飭探查緝 
[老羞成怒]  
　　無頼湯全恩昨因在途調戲婦女被九百三十八號華捕查見喝阻詎湯老羞成怒逞兇毆捕遂卽拘押候辦 
[失火卽熄]  
　　塘山路六百三十六號江北餅店樓上於前日下午不戒於火幸經鄰衆幇同救熄未致成灾 
[傭人行竊]  
　　靶子路一百八十八號日本人所僱之侍者某甲昨將主人衣物取出典質被探王四福查獲拘入捕房押候解辦 
[窮凶極惡]  
　　劉阿金昨向北河南路住户鄔阿六借貸銀錢不遂致起衝突被鄔扭控捕房斥釋不究 
[因何衝突]  
　　沈阿三王順甫二人昨在西華得路不知何故互相扭毆由捕併送捕房查明核辦 
法租界 
[勒限交清]  
　　已閉義記永厚魚行股東陸厚安蔡良茂控經理金占春呑没股本洋一千四百元曾經公堂傳訊祇認用空洋六百五十元餘被主顧欠去判金交保限一月將用空之欵先行交案然後將放出之帳協同原告對明再核茲因金不肯往對斷交之洋亦不遵交故復提訊金供用空之洋祇能每月拔付十元再多難以爲力聶讞員判交人銀兩保限兩禮交清所有放出之帳諭令原告查明是否被金私收再行核辦 
[膏店違禁]  
　　捕房查知某挑膏店内有私售燈吃情事故飭包探前往查抄店主卽乘機避匿該探抄出之煙具六副及店主婦楊沈氏一併送捕解廨請究聶讞員以贜証屬實判罰洋二十元充公煙具銷燬 
[馬夫疏忽]  
　　馬車夫董阿三停車在途擅行離出致馬受驚溜韁幸爲巡街捕截住不致肇事昨日傳董至廨經中西官詰明前情着罰洋五元充公 
[各執一詞]  
　　王裕祥在王周氏車寓内經管車租帳目近因舞弊辭歇旋經該氏查知被王私用小洋三千五百六十角帪簿亦被藏匿故報捕拘廨訊究王供不承認並稱簿據早於當時交與接手之高姓聶讞員以供詞各執判王交保邀同高姓到案再核 
雜評三訥 
[忠告全國商會聯合會]  
　　全國商會聯合會爲謀聯絡商界感情策勵商務進行起見誠不可少然中國人之特性每好名而不務實團體愈大人類愈雜非因意見而起衝突卽藉機關以謀私利而轉置本旨於不顧此則各商界宜先戒除者也 
[竟有僞造施米票者]  
　　華人於正當營業未肯注意而作弊之工則無孔不入僞造單契也僞造鈔票也權利思想大其所作之弊亦大權利思想小其所作之弊亦小今且有僞造施米票者 
[組織戒煙醫院]  
　　禁烟之後盾以設立戒煙院爲最要設立戒煙院以研究戒煙方法爲最要其次則男女分室種種設備周妥成效必有可觀者 
　　男子之入院戒煙者固不患其少而女子則每有所畏葸故非預先體貼女子之心理於防範服役等事布置得宜恐未易有成效也 
要件 
[財政部訂定幣制委員曾令]  
　　辦事規則 
　　第一章職務 
第一條凡關於改革幣制一切問題本會須討論解决 
第二條凡關於劃一幣制一切辦法本會須擬具律令 
第三條凡關於本國泉幣情形本會須調查編輯 
第四條凡關於各國幣制沿革本會須調查譯述 
第五條凡關於各種金屬產額本會須調查統計 
　　第二章組織 
第六條本會除章程草案規定之會員外應設調查員若干人擔任關於調查一切事宜 
第七條本會設辦事員二人管理文稿函件及編纂記錄一切事宜 
第八條本會僱速記生二人專司速記 
第九條本會僱錄事若干人專司繕寫 
　　第三章權限 
第十條本會由會長於專任員中指定一人爲主任總理會中一切事務 
第十一條本會專任員應公同商定分别擔任會中一切職務第十二條本會調查員應分别盡其職務第十三條本會調查員若非本部部員兼差應酌給薪水 
　　第四章附則 
第十四條本規則有應行修改時須呈明會長辦理第十五條本規則自部令公布之日施行 
　　議事細則 
第一條凡與幣制問題有關係之件得由本會專任會員分别緩急提出會議議决之 
第二條本會會議分常會與大會二種甲常會由專任會員會議擬具草案提出大會公决施行乙大會由會長出席邀集法定會員曁專任兼任會員公同討論會長有事不克到會時得指定會員一人代理之 
第三條常會以每星期一星期三星期五下午一時至四時爲會期 
第四條專任會員不得嚝廢會會期 
第五條會議一事未畢不得涉及他事 
第六條本會所議問題其應行起草者得由專任會員中互推一人或數人擔任之 
第七條大會會期以專任會員認爲應開大會時定之 
第八條大會會期須於開會前三日通知各會員 
第九條大會須有全體會員過半數之到會方能開議 
第十條各項提出大會議案須於開會前三日將所擬草案油印分送各會員以便預先研究 
第十一條凡經大會議决之件除交國務會議外卽由會長交泉幣司執行之 
第十二條本會僱速記生二人專司會議時之速記事務 
第十三條本會議事細則應行修改時得由會長提出議决之 
鄂軍第六師長王安瀾征蒙意見書 
[（甲）政略之比較]  
　　俄守大彼得政略其政府夙以擴張版圖爲主義旣不得志於遠東乃極力經營我蒙古藉收桑榆之利俄庫協約其動機也我國共和初基軍政幼稚其政略旣取保守主義自遜俄國一籌然專制政體俄不稍變其人民旣無信仰政府誠心而政略自多所阻滞故革命風潮日演日烈我國五族共和國體正大上下一致同仇敵愾收政略之效果當不難由保守而變爲侵略此政略雖稍遜而實同等者一也 
[（乙）戰略之比較]  
　　俄自日俄戰爭以前其於戰略上之經營已煞費籌備矣日俄戰爭以後於戰略上更增經驗是以極力經營西伯利亞鐵道不稍退讓誠以鐵道爲戰略上扼要之點即就其西伯利亞鐵道而論之運用軍隊朝發夕至輸送接濟尤爲神速若戰端一開不惟可直連我門庭且可以應接蒙庫况黃海覇權旣爲日本所攫取俄日同盟國也其海上亦可以運兵而直登我之堂奥我國東由黑龍江東北由張家口北由寧夏至庫倫之路各二三千里不等沙漠橫亘全無鐵道以資運轉一旦有事戰略上斷難與俄國收同等之效果此我戰略上最缺之點不得不亟爲設法補助者二也 
[（丙）財政之比較]  
　　俄經日本大挫後元氣大傷海陸軍備損失尤鉅現在萬無大宗欵項供戰事上之經費是以現有向法國籌借外債之舉我國自去秋反正戰雲四起耗欵尤多財政困難與俄同轍目下急需尤必藉六國銀行團大借欵成立以爲轉圖無米爲炊巧婦色沮此財政困難之情形相等者三也 
[（丁）士氣之比較]  
　　蒙庫問題發生我國軍隊請願征庫者各省一致而助餉籌捐國民均踴躍擔任而俄貨俄幣國民之私相抵制者殆尤力焉此雖人民之空談難歸實效要以𤍠忱之激發由此可以覘國民之趨向而定我士氣之盛衰也立功異域匪異人任我軍中之抱革命思想者十之六七現彼國虚無各黨大有利用政府與我國起釁乘機竊發之勢而甘心爲政府犧牲之軍隊不數覯焉此我國士氣優於俄者四也 
　　夫中俄現時之情勢旣如前所述矣蒙庫問題如我國政府不欲以武力解决斯亦已耳倘實行準備征庫則關於作戰上之計畫視俄深爲困難可斷言也蓋於極不能主戰之中而妄欲言戰於萬不能免戰之中而作出師種種之籌備則尤難之又難者也敢竭愚誠以備採擇一曰軍需之籌備查國際戰爭莫不以作戰經費爲前提英美日各强國平時每年備存準備戰爭費無論何項急需不准挪用此其例也蓋戰端一開臨時旣不能稍事通融戰事靡定軍用復不得差池時日勢非預籌的欵以爲作戰上完全準備其貽誤戎機難操勝算也必矣現國民雖本愛國𤍠忱有募公債征蒙捐之義舉然爲數有限并緩不濟急至政府分飭各省擔認征庫軍餉而各省羅掘一空自顧不暇奚能籌出鉅欵惟時迫事急磋商須時非變通辦理似難以應急需而收效果安瀾意見擬由中央銀行劃一紙幣式樣按照各省所認軍費數目通令赶辦以爲征庫餉糈并請於紙幣背面添加征庫字樣以激發國民之義憤而堅全國之信用庶各省容易辦理而市面亦暢行無阻如是則中央漸收幣制統一之效而作戰經費亦無臨時缺乏之虞矣 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
[劉寄奴遊記集藥名] [  高劍盆]  
　　劉寄奴字飛廉又號石松道人世居常山蒺蔾鄉之漏廬年八十固一頽然之白頭翁也自言曾食禹餘粮仙人草等藥千年健自在意中性好遊有遠志雖蓬蘽廬巴亦千里及之與前胡王孫鬼督郵徐長卿及列當山之蜜陀僧相友善一日乘紫河車訪友道經甘藷嶺車前荆芥如林山丹地椒一望無際莎草迎風冬葵向日有威靈仙者自號獨用將軍與飛廉爲莫逆交住薯蕷山飛廉訪友即此君也旣相見寒暄無漏都念全消威靈仙命大兒木威子邀請赤車使者杜仲黃蓍畢撥石長生及女友紫菀山慈姑小靑等至家叙飲不五時斷續而來菜爲胡蔴醬酢醬餅石蒜羹太一湯石斛作杯玉竹爲箸紫背金盤中盛千年艾數枝金盞連翹置千歲蘽百合銀杏金英瓊醬大棗尤爲人世罕有五味畢陳銀壺大白始迷途當歸去年半夏復偕葛上亭長蒲公英同遊於巴戟天先至大戟上山數十步寄生舘在焉石蕋鋪徑長松參天黃菊離離紅花粲粲蒲公英曰此處君必初至余則舊遊熟地靑苔掃處前詩猶在目前蘿藦翦草不覺十年婆娑塵土尙望蚤休飛廉亦曲節心許未數武至小靑軒稍息由吉利亭直上赤箭天蔴塔遥望千步峰宛在目前萬里景天湖無異昆布遊行飛艇大若鶴虱蒲公英以手東指曰是處卽秦芄山山後乃大薊小薊縣山前之江卽海金沙飛廉曰然則天雄城當在何處得無在塔之西乎蒲公英曰否否南沙高處乃落鴈嶺嶺之東即前胡時大清國老駐節之天雄城距此當在千里以外飛廉曰北面高峰是否七里山蒲公英曰否此乃淮山山之東毛苿嶺與茵陳岙也遥望空靑目迷五色二人携手下塔繞甘籐舘至萆薢山庄隔道白蒿黃蓬夏枯冬靑池中植半邊蓮兩支頗覺甘藍可愛據園人紫花地丁云是蓮本名迎春花又名黃花子俗呼木蓮先時高五倍旋被木賊無漏子所竊現只此耳復前行過葶藶山房至豆蔲居紫草紅花靑英綠蕚玉竹千竿甘蕉數種蒲公英笑曰使君子非今日出遊安知彼大腹賈牽牛兒之塵俗言際巳至排草堂但見翦春羅牕防風下垂入内則芸香繞室中懸蔴姑九芝圖荷衣欵冬胡蔴夜合匀添輕粉不染胭脂澤蘭芳氣雖雲母獨活亦當退避三舍也前行至壺蘆洞洞中水草橫生盡成滑石紫葛黃英遍生地膚水銀澤瀉石髓新穿時覺體有質汗靈砂石上安息片時忽見决明池畔冰片如鏡蒲公英曰此處地寒俗呼生地不凋木亦惟此有君不見阿芙蓉尙盛開乎石莧金花塵壤安有飛廉以手指葛花架上鳥類曰此鳥何名蒲公英曰此鳥名何首烏烏頭白色喜食丁香蘇子及白芥子等類性頗聰能預知子未來之事而防已甚嚴爲鳥類中之貫衆者言未已天忽雨返原路歸用玄胡索縳鈍根一支置諸自由談話會以作紀念 
自由談話會 
[輓息廬主陳梅卿先生聯] [  問津]  
　　半世沈淪一腔熱血化作憂時痛涙洒向自由談殆傳徧歐美奥非杜塞了幾許邪萌拜倒了幾多名士 
　　千秋畏友經歲神交奈何頃刻悲風吹冷斯文社還說甚因緣文字相逢兮難期今世知音兮或訂來生 
劇談[  玄郎]  
[紀十六夜新新舞臺（續昨）]  
　　劉禹臣之烏龍院殺媳當勝於鬧院惜孟溥齋做工非所長遂截去後叚孟嗓音甚緊四平調尙可敷衍初開口頗清逸動聽至提高處雖放得出而中氣不足時露竭態出門後屢次回頭痛駡時靴中未見拔出小刀諒係先時忘却之故又屬疎忽劉身叚手勢俱極活潑眉宇間時露出一種兇悍神氣逼肖一蕩婦模樣與宋江吵鬧時忽喜忽怒口目心手面面都到描摹得入情入理做工尤好𧈢蜡廟費德公褚彪黃天霸俱雙演之孟鴻羣去褚彪首時演至搶女白口頗老當桂蘭被搶後莊門外傾聽細視徘徊不卽去做工頗細到惟燒香出場揭袍露面聳身幾個腾躍步位稍嫌雜亂高福安中途接應演去奮勇直前英氣勃勃頗見着勁丟鬚一埸不慌不忙工架極老入後惜稍毛草趙君玉去天霸與劉瑞春相撲一場左格右拒前閃後躱再接再厲打得非常緊湊身叚亦靈活輕捷若神龍之夭矯空中小福安惟以濫翻觔斗見長使眞刀一場亦惟胯下幾刀稍見精彩陳永奎去費德公與福安君玉大打一場矯健勇猛節節緊逼個個如生龍活虎此場打工精采爲全劇之冠周福全工架旣不壯觀瞻白口又乾枯惡劣不過一備員而已 
小說 
[愛情小說嬌櫻記（八）] [  漱馨女士筆述天虚我生潤文]  
　　予讀旣竟此身如墮雲霧郁嬌則曰姊讀此書旣意當知櫻郎不即死也欲使櫻郎不死不如予亦投保命險而先死之予死亦足以償櫻郎之情債櫻郎可不死矣予泫然曰予豈不能死者郁嬌曰不然姊若死櫻郎亦何甘獨活且爲宗祧計姊旣有身亦義不可死可死者惟我耳我與櫻郎雖無如何之密切感情然櫻郎之待予直不啻加我于心腹之上我於櫻郎固有非櫻郎不郎之心不死我而死櫻郎與死我等耳故我之意甚决且我本爲夐夐之身雖生亦無異於死今不徒死而爲有益於我愛人者我又何惜一死哉言次意頗激昂而容色則悽惋至不可堪予因喟然曰我將以爲妹有何等萬全之策如妹所云則又何需乎妹予豈不能代櫻郎之死予固預知非壽者相亦嘗保有命險埀今三稔矣特爲數不過如櫻郎十分之三然亦足以償洛河惜櫻郎未之前知予甚悔平時未嘗以告櫻郎今如櫻郎以告貸弗遂竟蹈海以死則奈之何奈之何哉予言及此恨不能於肘腋間驟生雙翅飛向櫻郎之前告其可以弗死則惟有搥贋慟悔至于失聲而神經瞀亂恍惚間已聞櫻郎之耗音至矣 
　　郁嬌則撫予而委婉其辭曰姊徒自傷亦殊無益以妹之意當先探悉櫻郎之去處爲第一義妹縱鮮能要不以蹈火投湯致有少怯果知櫻郎之去向妹必蹤跡得之以勸其歸而從長計議世之欠負人者亦比比也縱爲情債吾聞以情死者有之至區區之錢債又何必以命爲償予曰郁嬌乎汝蓋不知櫻郎之深於情也彼之於情無異生命初無父子夫婦兄弟朋友之别彼固寗舍其生命而不肯負情者郁嬌曰然則全朋友之情其如姊何予曰櫻郎與予直合二人而爲一彼知予深亦知予之知彼深故其瀕行之際有曰寗負吾妻勿負吾友非其於朋友之情較重於予蓋以予之情較深於其友知負我而我不以爲負故寗負我也郁嬌乎汝葢不知櫻郎之情固大異於常人所謂情之聖者吾櫻郎是矣吾恐吾兩人尙在喁喁之際而櫻郎亦旣葬身於汪洋巨浸中矣嗟乎郁嬌予心旣碎予靈魂亦將離我軀壳而往尋我櫻郎予憊矣然予必起而束裝覔我櫻郎於天涯海角之間俾與一見而予乃可死予起起郁嬌見予强支而起則張皇至無可措以手抱予予病旣久固無些些之力遂亦不能舉趾則又不得不復坐於匡牀之側然而心中直有千絲萬緒欲覔一端竟不可得郁嬌則絮絮問我謂我必能摹擬櫻郎之去向予因就此一緒細細尋繹久之久之乃得一綫之光明（二） 
[政治小說鐵血男兒（五十四）] [  常覺獨鶴]  
　　時音樂大作賓客方踵至三人相繼出至客廳廳中燈光朗耀裘服輝煌頗極一時之盛須臾尼忽欣欣然低聲謂烏曰英使巳偕其夫人命駕來賀度各國公使亦必葫蘆依樣相率登門是今日之事已明明得友邦承認矣烏聞尼言甚慰蓋西奥司擁立新王原無與他國事然列强若羣相蔑視不加敬禮則國體損辱所關匪淺當烏突行加冕禮時陶米洛甫曾以非正式賀電一紙賫呈外交部部臣以新政府尙未成立行政官槪不視事一笑却之陶乃閉門不出各公使亦均未蒞敎堂遂令加冕之際不見外賓足跡觀瞻所繫已大損色設此時宮門朝賀仍未覩萬國衣冠則外交前途何堪設想英使之來實顧念邦交所以嘉惠西奥司者匪淺鮮矣 
　　未旣法奥諸國公使亦從英使後相繼至冠裳濟濟頓令滿室生春人人心目中皆以一星期前西奥司國亂如麻危亡頃刻不意令日之下仍得英君毅辟爲之主並獲與列强代表握手一堂實不啻撥陰霾而覩晴曦俱相顧色喜起時羣起跳舞烏與梅並立作壁上觀舞畢進餐梅坐烏側賓客之與尼相友善者咸屬目焉老伯爵高頼沁復謂尼曰令妹若與今上共諧天眷實佳話也今日勝會復覩此一對璧人愛情融洽眞覺煕煕然如登春臺矣尼摇首曰不然梅妹今日入宮因理應任招待之職非有别故且渠二人相逢未久僕知吾王决不作此想伯爵燃鬚微笑曰王杯共飲一事已通國皆知君又何隐尼曰事非子虚惟梅妹旣强而後飲卽吾王亦出于一時豪興竟忘舊俗非故藉此杯爲燕好之求也伯爵狂笑曰令妹天姿國色以僕如此邁尙覺我見猶憐况吾王乎言已笑聲不絶而去（二） 
[舊社會中新年小說放烟火] [  嘉定二我]  
　　舊曆元宵北風息微雲罩月放煙火 
　　燈棚高搭花架衝天少年男女肩背重疊耳鬢撕磨圍觀放煙火一幕開現出巨筆一枝鋒利如錐柄直如矢柄上鑿自由兩字筆尖開花變成四字曰婆心苦口 
　　一幕又開現出三足鼎一只鼎上有蝌蚪文字模糊不可認一幕又開現出古銅鏡一方上面印兩字曰照膽 
　　一幕又開現出一鐘一鼓鐘上有字曰晨鐘撞天下醒鼓上有字曰暮鼓響萬物清 
　　一幕又開現出鮮花一朶中藏三字曰自由花一幕又開現出自由談萬歲五大篆字煙火畢觀者散皆大歡喜（三） 
 
 
 

Page 11

 
 
   
 
 

Page 12

 
 
   
 
