# 1903 - 225 - 4910896

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黃河决口數百里内外室廬牲畜漂没無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康張子孫逢吉者此理可操劵卜也肅此佈陳惟希垂鑒 
[新印歴代史事政治論] [  點石齋啓]  
　　是書集古今論史之作多至五百種如王夫之讀通鑑論沙張白讀史大略之類悉數採入無一遺漏其中更有不經見之書如明刻于愼行讀史漫錄王穀讀史管見魏禧史論尤侗看鑑偶評夏之蓉讀史提要等類不下數百種一一搜錄并各爲之標題以時代編次史書中可命之題無一不備購此一種可免别購他書讀者觸類旁通自有左右逢源之樂凡三百零八卷訂二十八本欲購者請至上洋三馬路申報館申昌書室及各書坊均有代售 
[勸居家勿購蓄婢女說]  
　　女之卑者爲婢古之時風俗純美家室殷阜生有女子婚嫁及時各得其所鮮有離父母兄弟而服役於人者故三代聖皇之世不聞有婢之名秦漢以降井田法湮民難生聚於是擁貲豪富者相率購婢以供使令後漢書劉寛傳稱寛性簡略夫人欲試寛令恚伺當朝會裝嚴已訖使侍婢奉肉羹翻污朝衣寛神色不異乃徐言曰羹爛汝手史臣紀此傳爲美譚而鄭康成婢能泥中吟詩風雅之名尤播於後世可知漢時搢紳仕宦之家已多蓄婢者迄乎今日民間貧富之等益復懸殊或迫於家艱或由於歲歉往往將掌中珠售賣於人亦有父母未知被匪人展轉誘拐因而售至遠方者此風以北之燕齊南之閩廣爲最甚江浙間尙不多見蓋以閭閻謀生之計尙易不肯輕以小嬌生售入豪門也間嘗推民間所以喜購婢之故其要約有三端女僕受雇於人皆有自由權利一言不合遽爾告辭若婢以錢購來雖加以辱詈予以鞭笞曾不敢或圖他適其利一邇來工價日昂雇一女嫗每月需錢一二千文合數年計之爲數頗巨若購婢則費青蚨數十千可以得十餘年之役使或他日售爲妾媵尙可將身價收回其利二女僕雖足供人使令然除洗衣作炊數事外不能使喚頻頻若婢則呼之卽來揮之即去終日在側便益良多其利三有此三利故居家婦女往往思購婢以爲指揮雖然但見其利而不知其弊害未有不伏於中者其害奈何一曰易啓驕惰庶民之家饔飱井臼諸事在境况饒裕者亦多雇人分勞然起居瑣事仍不能不　親也若一有幼婢冬則使圍爐而添炭夏則令揮扇以招風　則爲之理妝夜則爲之疉被帷房之内指揮自如久而久之雖一舉手一投足之勞亦將日形疏懶而家庭間整齊嚴肅氣象恐從此不復見矣一曰易生嫌釁合家中姑嫂妯娌豈盡能融融泄泄毫無存心女僕雖大半蠢愚無知然閱事較多或未敢遽生讂釁惟婢女則祗圖主人歡悅往往無中生有以遂其萋菲之謀聽之者又以爲童稚之言必多眞實因之深信不疑而箕帚詬誶之風由兹起矣一曰易施暴虐婢女幼者居多貪嬉遊竊飲食是其長技初時以管教爲名偶或加以撻楚迨久而一家中老少男女皆視婢爲可以凌虐之人往往稍不遂心或鞭以荆條或烙以火鐵彼㷀㷀弱女惟有吞聲飲泣而斷不敢略與抗違萬一虐而致死縱無人焉爲之發覆於心豈能安乎一曰易敗風化家有子弟者凡年輕婦女本不宜與之作緣而婢則三五年華芳齡正稚兼之出入房闥避忌毫無子弟之輕佻者苟或挾主人之勢强逼與私彼亦何敢抗拒一旦事發婢固有失貞操子弟亦大傷陰隲門庭之玷其謂之何以上數端皆其害之最著者至若竊取物件背主而逃凡百弊端尤難殫述世之人不欲爲齊家計也則已苟欲爲齊家計其熟權此中之利害而愼勿貿然購蓄婢女乎然則予之此篇或亦於整齊風俗之道不無稍補也 
[意俄訂約]  
　　意京來函俄羅斯意大利近日申訂條約專載農商出入各貨則例已經兩國政府議定畫諾訂日施行矣 
[俄人備戰]  
　　旅順友人來函云駐旅順口俄官現出有示諭令將該處所有婦孺彚造清册將來倘有戰事則擬將婦孺均遷回俄國現俄國在該處備戰之陸兵已有八萬數千人而在海面之大小輪船共有七十餘艘觀其舉動戰事當不遠矣 
[土國亂耗]  
　　本月二十六日偷敦來電云土耳其地方現有閙事之說俄國已派兵船十餘艘赴土不知作何舉動也 
[俄學新章]  
　　俄人曾於去年在海參崴設立東方大學校一所近聞本年暑假時重訂武弁肄業新章如右一海參崴東方大學校每年錄取武弁十人關東各營選二人他營選取八人人校肄業專習中日滿蒙語言文字更以餘力兼習英法文二肄業各弁第一年不考核惟所肄何業有何心得須陳明該管以便稽查並與同校各文生講求譯學以覘進益三肄業各弁槪以四年卒業四亞東水陸各營官弁有願人校肄業者須先禀呈該管官詳愼考核咨送入校否則槪不錄取五歐亞各營員弁有願入校肄業者須於每年七月初一日以前自行呈請並須該管官考試以英德文字爲主視其程度若何然後出具切實考語咨送亞東營長再行考騐一次選錄八人送校肄業六入選各員與亞東各營員同時入學其未經入選者卽留亞東差遣以免向隅七大學校肄業各員卒業後槪行破格錄用八大學校肄業各生皆無須自備伙食以示體恤九關東各營員弁一經入學必以卒業爲要不得半途而廢雖一旦國家有事必至無可如何始行簡派各員充任軍事十凡入校肄業各員雖未經在遠東任事然所習皆所以爲國 
 
 

Page 2

 
 
家者無論所學幾何年限槪不扣除資格不得以曠誤差使論十一第六劵所訂派入東方各營當差各員亦必擇其優異者送入學校責習四年學業十二各員四年卒業後給予六個月假期以資定省並得實在卒業憑據假滿到營當差破格錄用十三各員中每人每年學費按六十盧布核算每年發給各員一百二十盧布作爲學費及零用又備二百盧布爲各員放假時或車或舟就近赴東方鄰國學習各處方言考察風士人情政治仍慮往返不敷另添一百盧布以資津貼 
[會議圜法]  
　　香港孖喇報云據倫敦支那驛務報言萬國公會曾考究一至善之法以維持用金之國與用銀之國係於六月十八號在倫敦外務衙門集商議處置中國銀價之事其所定章程何如固未嘗佈於衆也當時來會者有英國中國麥西哥國美利堅國各派委員共商其事先由美國委員建議近來銀價起落不一宜設善法使其平定又得中麥兩國覆文稱贊其事美總統卽交議院會議議定復委員考核其事該委員卽於六月十七號前往巴黎次往栢靈次往升彼得堡復還荷蘭之赫城次第與各國會商約待至九月可旋英京又得六月杪巴黎來電略言美國委員求請中國與及印度南洋一帶皆仿效美屬非律賓錢弊之新制卽是每員銀錢重七錢二永遠定爲值金錢銀價五角料然比倫敦所訂定者卽指此一條但未知詳細耳若准此條而論則天下各國作每員銀錢抵美國銀一中員亦抵英國銀二司令以中國銀制而論欲其平定無有善於此者惟在中國則必仍有甚大之抗阻力有如倫敦支那驛務報所云請觀中國銀號之反對華人買辦之反對與乎看銀人之反對此三者聯同一氣甚有勢力蓋彼以找換銀兩時價不同爲有利也 
[兵輪天事]  
　　本月二十六日香港來電云二十五日之晚中國南洋兵輪船寰泰在汕頭海面被金山公司輪船名哀痕伯勒司告夫應底阿者所碰寰泰當卽沈没船中水手人等一百八十四名經公司船救起惟管帶某君則存船亡與亡之志不受援救致與船同没另有不及救者十有三人皆沾滅頂現公司輪船經寰泰中人帶往香港不知作何了結也 
[西省近耗]  
　　粤東官塲接廣西電云蘭州城被賊圍攻其勢甚急兹聞蘭州已於閏五月初旬失守其州官及其家屬均及於難未幾而天河州又復告警○離慶遠五十里有懷遠埠者賊黨向麕聚於此四出打單劫掠附近居民多受其害月前官軍拔隊前往勦捕事爲賊黨所知先期逃竄及官軍抵埠則僅存賊黨七八十人乃據險扼守抵抗官軍凡八九營圍之三匝卒不得志嗣聞蘭州天河之警乃分兵往援賊黨探得懷遠兵單突出大隊前來撲攻埠中賊黨應之官軍裏外受敵苦戰凡三日官兵不支遂潰遁賊黨大肆焚掠居民紛紛奔避被踐踏而死者不可勝數及渡河覆舟又溺死二三百人是役也官軍百姓死於賊者約千人有奇云又聞賊數千將至慶遠城中戒嚴凡商民均須輪派守城云○昨有友人自粤西回者言西省賊黨近日專以劫掠軍火爲事凡客商之往雲貴販運雲茶珍寶各貨者皆須結隊而行併多僱營勇爲之押運方保無虞否則賊黨突出要截將所携快槍盡行留下若遇大劫槍則毁而棄之其銀兩貨物則派人爲之護送出境若遇營勇與戰亦惟奪其快槍招之入夥如不願入夥亦派人指引出境從不殺害獨楚軍不能見容云 
[密訊官犯]  
　　京師訪事人云前者肅邸奉旨密派南營惠守戎至某小班中拿獲甲乙丙官犯三名解交刑部訊辦一時風行雷厲人皆莫測其由兹悉此三犯均係小京官事緣某日大公報上曾載兵圍頤和園一則事出謠傳經某員據情入奏上聞其事赫然震怒降旨訪拿該報館主筆適有以此三人指控者遂有此舉至若何訊供則關防嚴密外人尙不得而知也 
[杖斃餘聞]  
　　富有票匪曾封正龍僞職之沈克諴帥沈藎事發被獲奉旨杖斃情形迭志前報兹接京師訪事人續函謂沈行蹤木甚詭秘此次實緣同黨有倪某及某甲者與沈同博倪負沈千五百金沈索之甚急倪無奈如數償之因此挾恨謀於甲遂以沈種種不軌事白諸當道并以自悔悮入匪黨爲詞事聞奉旨派肅邸轉派工巡局員弁帶同倪甲爲眼綫潛往拿獲遂伏天誅至外間傳聞沈在京僑寓西便門外天甯寺有某國人爲之保險派洋兵常川駐守是日往拿乘洋兵易班接替之隙故得擒獲道聽塗說恐不足信以爲眞也 
[甯藩履新]  
　　金陵訪事人云新授江寗藩司黃花農方伯自本月二十一日行抵白下小駐馬道街行轅旋頒發紅諭示期二十四日卯刻接受關防届期方伯排齊執事命駕蒞藩轅前任李薌垣方伯委理問劉參軍齎呈印信文卷供奉大堂黃方伯卽行拜闕拜印禮旋升公座受賀禮畢親詣督轅禀知任事然後回行轅 
[總鎭易人]  
　　聞之天津友人云日前直隸總督袁慰庭宫保查悉大名鎭總兵何鎭軍永盛不甚得力卽調回另行差委遺缺委洪鎭軍永安前往署理當卽照飭洪鎭軍遵照辦理其文曰爲照飭事照得大名鎭所轄各境與齊豫接壤幅員遼闊盜賊素繁現值青苗徧地緝捕巡防尤關緊要查大名鎭何永盛年邁力衰難期周密應卽調省委充巡防營務處差由銀錢所月支薪水公費銀二百兩以資辦公所遺大名鎭總兵一缺查有奏調北洋差遣福建漳洲鎭總兵洪永安堪以委署除附奏並咨行外合行照飭照到該鎭卽便遵照並將到任日期呈報須至照飭者 
[統領回防]  
　　鎭江訪事友人云南洋常備右軍統領杜雲秋觀察前經江蘇巡撫恩藝棠中丞飭赴南匯縣屬周浦等處剿辦私梟近日擒獲著名梟匪八名解送省垣禀請中丞委員訊辦觀察銷差後卽於月之二十三日乘招商局江永輪船道出京口維時鎭城道府及各營管帶均登舟投剌觀察接見之下茗談良久而别有頃鼓輪上駛遄返金陵防次瀕行時租界總巡周錦堂協戎曁各營官恭送如儀 
[蘇學行程]  
　　鎭江訪事友人云江蘇提督學政李蔭墀宗師由江陰乘威靖兵艦溯江上駛本月二十五日午前鐘鳴九下時道出京口鎭城文武各員咸往江干迎迓未幾啓輪赴白下考試江　府屬生童並接考全省遺才 
[江南派辦處籌議開辦江寗自來水利濟公司章程]  
　　一次創辦江寗城内自來水利濟公司詳奉督撫憲批准作爲官督商辦係爲利便民食保衞地方以免商人攙奪壟斷致拂輿情起見卽由派辦處司道總理其事無庸另設總局以專責成而省糜費惟應詳請督撫憲另行刊刻江寗城内自來水利濟公司關防一顆頒發啓用藉昭信守一此項自來水工程遵奉督憲批示先自城南烟户稠密處開辦所有安設水池水塔水管龍頭及購買地基建造廠屋酌製鍋瀘機器從省估計約須股本銀六十萬兩先由藩庫提銀十萬兩糧道庫提銀十萬兩巡道兼金陵關監督庫提銀五萬兩釐捐銀元籌防支應四局各提銀十萬兩作爲官本先行開辦仍准本省紳商及服官人員各省官商附股每股入本銀一百兩以四千股爲度由公司另議招股章程發給股票收執爲憑其銀或推廣城北或撥還官本隨後酌定惟所入商股須確係中國紳商及　官人員方准照收如有假托名姓轉借洋股影射附入者一經查明除股票作廢外仍以違章議罰一此項官本商本議定官利常年七釐惟開 
 
 

Page 3

 
 
辦之初購辦機器　造廠屋尙須時日無利可圖官本二年之内免算官利商本以何日　到卽由何日起利應俟二年届滿結帳　行開派工竣售水以後按半年結帳開派一次其水價分自挑挑送兩等目挑者每擔六文挑送者每擔十文其公館當鋪茶館茶爐浴堂等處銷水最多均准自行出貲接裝小龍頭任憑隨時汲用視用水之多寡以定水價之低昻此項水價年終結算除開銷及分派官利外無論盈餘多少作爲十二成以二成報効國家以二成爲花紅分派各委員司事酬勞其餘八成公議酌提公積外按照官本商股儘數分給作爲餘利并刊印清册分送以示大信惟自來水之設旣便民食兼防火灾現由官督商辦尤宜優加體卹嗣後倘遇火災准開龍頭灌救槪不取資江寗城内地勢北高南窪此項自來水由江激引入城應取建瓴之勢順流分布現議旣由城南開辦所有水塔以安置清涼山爲宜應需建塔建廠築池各基址及城内外安設水管龍頭各地方應先派員帶同洋工師并選擇各學堂畢業學生中精於算學測繪及兼通機器之人隨同勘丈明確繪圖貼　呈請核辦應買者由官發價至水管經過地方原爲便民而設應准隨宜安設紳民鋪户不准阻撓并由地方官出示曉諭責成各路甲長　同照料保護一公司所需機器原詳已聲明由馬領事至美國機器廠購運來寗應卽照辦惟訂購價值亦宜考究數處如美領事自辭不辦或易他人或不合式仍可另向外洋著名機廠購訂又訂立合同時除鐵管外言明一切應用物件并包辦齊如有遺漏須令補購不得另立名目謂某零件不在原買價内又須另發價值此項機器應先將大小尺寸開報以便竪造廠屋時預留安設文進門地步其安設洋工師亦卽責成該廠代雇惟必須確係精能熟悉而又性情安靖之人方能勝任如或所薦非人及騷擾居民酗酒滋事各弊應卽辭退另雇合同内并須聲明一需用水管甚多槪由外洋購運所費不貲原詳聲明卽由金陵製造局所存廢鐵添配鑄造應卽照辦惟水由機器激入漲力極大非熟鐵製造必致破裂務由機器局細加考究精益求精并於鑄成若干丈時先行試騐如不合用退還另造小費一槪不給其水管接頭處並須安設水門遇有一處損壞卽將一處關閉其餘尙可照常取用否則有碍全局關繫匪輕此項水門應槪由製造局照造如其不能卽同機器一并由外洋購備一公司帮辦分辦勘地估價監工收支文案及管機器管龍頭稽查彈壓照料等差需員甚多應由派辦處就江寗道府州廳縣佐雜中分别詳請委用其公正紳士亦應酌派數人作爲公司董事隨同商辦以期衆志成城毋使他人干預惟此事雖曰官督商辦究宜仿照商辦之法一切撙節方有餘利可圖所派員紳均宜躬親其事乾修等項陋習槪行革除所派官本派辦處司道曾經約會各局總辦到處商妥現旣定議開辦卽應照數詳明督撫憲立案每遇提用由派辦處查明應用若干分别成數移請照發其平時用欵亦酌量移提存放江寗官銀錢局立摺支用嗣後收入水價及發給官利餘利亦並由官銀錢局經手以歸劃一而免虧挪以上八條係就開辦時酌議此外詳細　程應俟隨時熟商詳請辦理 
[銀錢設廠]  
　　聞之天津友人云前者直隷總督袁慰庭宫保擬在天津設立銀錢總廠飭定地址奏請核示在案旋准辦理財政事宜王大臣咨文知已奉旨依議遵卽札飭天津府縣查照辦理其文曰爲札飭事六月初一日准欽命辦理財政事宜王大臣咨本處奏遵旨設立銀錢總廠現在天津勘定地勢情形一摺於閏五月二十三日具奏本日奉旨依議欽此相應抄錄原奏恭錄諭旨　咨直隷總督遵照可也等因到本大臣准此除分行外合行札飭札到卽便查照此札 
[浙省官塲紀事]  
　　杭州訪事人云署布政使照磨李叅軍錫祺由牙釐局憲委辦瑞安釐局差遺缺藩司飭准補是缺之鄒叅軍貞汝赴任○文闈簾官前由藩司札調實缺六員兹又添調松陽縣劉大令靖良以資襄助○每届科塲之時五方雜處良莠不齊巡查街市九宜格外周密　例添設武總巡一員帶勇巡察本年由撫憲札委候補游擊何游戎文友充當○部選湯溪縣訓導章廣文毓才奉到部文後於本月十九日赴撫轅投考由翁大中丞命題考試並騐看年貎給憑赴任○城守營期滿騎都尉夏金鑣於某日奉撫憲札委中軍馬叅戎代爲考試以便給咨入都引見 
[上海官塲紀事]  
　　廣東候補縣楊泉齋明府昨日因事來申至縣署拜會縣主汪瑤庭大令飭丁擋駕○龍華巡防局委員沈秋蓀二尹昨命駕詣縣署謁見汪大令面陳要公 
[禀請估修]  
　　日前有撫標中營巡洋船在某處洋面遭風失去舵錨並損壞船身由巡船管帶張遊戎占魁將失事情形禀明江蘇巡撫恩藝棠中丞請撥欵估價修理約需洋銀千元恩中丞轉咨兩江總督兼南洋通商大臣魏午莊制軍札飭蘇松太兵備道袁海觀觀察委員前往勘明詳報以便興修 
[拘解梟黨]  
　　浦東北帮梟目鄧海青之叔混名鄧拐子近來匿跡松江經華亭縣陳仲陶大令拘獲訊實解送府署府尊許子原太守派勇轉解來滬投道轅請蘇松太兵備道袁海觀觀察核辦昨日到申袁觀察卽飭發上海縣汪瑤庭大令訊辦到縣後汪大令飭卽收禁内監聽侯訊究 
[籌欵修路]  
　　本邑南市馬路工程局總辦翁子文太守前將大馬頭大街改造馬路嗣以經費支絀尙未告成太守再四躊躇擬就廣濟公司籌借銀兩申詳蘇松太兵備道袁海觀觀察請爲核奪觀察准之已行文知照公司中經理諸人矣 
[籌捐局費]  
　　本邑浦東保甲總巡謝岳松明府前以局中一切經費不敷辦公擬請就地抽捐以資挹注近日議定就茶館一業每碗捐錢一文按月收取先行開辦已禀請蘇松太兵備道袁海觀觀察批准施行矣 
[巡局會哨]  
　　前晚輪應滬南十六鋪巡防南局會哨之期届時局員賈礎玉叅軍預備茗點迨二十三七鋪巡防局員韓姚兩二尹曁十六鋪中北兩局員黃陳兩二尹次第戾止叅軍殷勤迎入會商良久始各興辭而去 
[嚴究毁塚]  
　　本邑城廂内外保甲總巡朱森庭明府訪悉滬南王家馬頭蔡陽弄後面義塚被人掘毁竊泥價賣當卽拘獲車夫數名訊明笞責旣而查得二十三鋪地甲錢德之夥王四與聞其事迭次限令錢將王交案遷延未到前日明府一再比責錢知事不得了始將王送案請訊 
[木工跌斃]  
　　前日本城晝錦牌樓孫太史家雇木工某甲修理曬臺不意樓梯中斷甲遽爾墮地以致身受重傷立卽舁往仁濟醫館請治未及片刻而斃甲年僅三十餘並無家屬在滬祇得草草收殮亦可傷矣 
[飭殮病斃]  
　　英租界四馬路元大馬車行之馬棚在湖北路雲仙戲園對面昨日有鎭海人陳生揚不知因何倒斃馬棚内經巡捕回告捕房捕頭著探查明並飭是圖地甲查得死者有親屬某甲在滬卽囑令備棺收殮 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[養生須知]  
　　英國某醫士論云歴考史書近觀人世長壽人皆慳儉者多蓋其性不縱慾勤謹謀生作息有時意中只有財字並無别　是以戕伐精神之機絶少故得享長年火性最碍養生人當盛怒則心大跳或速或緩並無次序怒則心跳因此成痰以致不能鼓血養身怨恨則令人日漸消瘦常發微熱驚恐則傷腦傷心能令人癲痴此數事皆所當竭力壓制極自開解者也傷生最甚爲害最速者莫過於憂愁失意人遇大不如意事常縈心中則肺血減少舌本强結語不甚清晰兩目漸昏翳久之則大病作矣養生者當知所愼也 
[烟葉之利]  
　　嘉應烟葉有大熟之象其早葉現已上薄曝乾可以出售但烟價尙昻雖有過問者尙難成議云此嘉應黃烟之行情也○各處銷售之條絲烟向以閩汀出產爲大宗近年大埔之百侯所種烟葉色香俱不讓福建故日見暢銷現聞上莊售價三十餘元次莊二十餘元下莊十餘元百侯有十餘家做此生意者均獲厚利亦可見種烟之日起有功矣錄叻報 
[陜撫奏案]  
　　聞之京師友人云陜撫升中丞臚陳本省秋審新事案内有雒南姦婦花王氏毆斃盧許氏身死以姦婦毆斃本婦依律擬絞候入緩决又舊事案内有榆林縣本婦郭張氏鬥殺賀曹氏身死以本婦殺斃姦婦者依律擬斬候入情實此兩事其人之貞淫相反而罪則出入懸殊擬請嗣後凡本婦殺姦者皆减等姦婦殺本婦者皆加等以昭平允聞此摺已交刑部議奏經秋審處擬照議核准矣 
[求免漁捐]  
　　九江訪事人云潯郡官紳前以學堂經費籌措爲難特諭各漁户所認魚捐每斤加錢二文以資挹注各漁户以邇來江水盛漲無魚可捕爰於本月十八日糾集同業百餘人赴道府縣各署焚香跪求恩免未卜當道能俯准否也 
[殺夫案發]  
　　安慶訪事人云桐城縣屬某甲之婦某氏年逾不惑琴瑟頗調生有男女各一近年甲傭於外氏楊花水性遂與某乙有私一日甲歸氏厭舊憐新密商於乙設計斃之匿屍床下越數日因移造爐灶被匠窺破代鳴諸官縣尊蔣大令提案一鞫而服本月初旬遂將奸夫淫婦解赴省垣聽候勘訊 
[受責越控]  
　　揚州訪事人云揚屬西鄉人涂某在鄉間開設牙行一日因事來城住大東門某客棧適其戚吳某有鐘一架寄存該棧涂聞之言旋時欲携之而去棧主謂此物非爾經手不能交付正擾攘間適圑練弁勇巡街經過聞喧譁聲急入查問詎涂一味逞蠻不可理喻某弁遂將其解送保甲總巡局請懲姚大令升座研訊知非安分之徒喝令重責三百板復按照懲治青皮法令待詔將其頂髮薙去一半乃涂竟敢咆哮公堂肆意糶唣繼又囑其父至府署呼寃余太守尙未批示復敢於運憲恩都轉公出回轅時攔輿遞禀聞都轉已批飭揚州府查訊覆奪說者謂涂違例越控必難逃懲責也 
[清游敗興]  
　　揚州訪事人云揚城北門外平山堂　金山諸名勝每届夏令遊人即絡繹而來本月十九俗傳爲觀音大士誕辰凡進香者蓮臺拜罷類皆蠟屐以遊是以白秴紅裙尤爲繁盛惟小金山前有青溪一道登山須駕一葉舟方渡登彼岸某日下午有渡船一只載客過多行至中流忽起暴風舟人支持不住船身遂如釜覆座客八人俱入水中幸水不甚深經人一一救起内一少歸簪遺珥墜尤覺狼狽不堪嘻有興而來少興而返風家姨亦未免惡作劇矣 
[大水覆舟]  
　　宜昌訪事人云邇來江水大發至本月十一二日竟漲至一丈有餘十里長街亦頗有波及之患幸隨時消退尙不致興歎其魚當水勢湍急時江中有一小划船渡客過江中流被水冲倒溺斃二人午後又有一人划船滿載數十人由河西欲赴河東突然傾覆僅救起數人餘皆凶占滅頂殊可憐也 
[上海縣署瑣案]  
　　上海縣汪瑤庭大令訪悉邇有孫煥煥唐龍海等在鄉間滋擾鄉民因命差役前往拘提前日將孫拘到至晚升堂訊究孫供小的務農爲業向來安分去冬因唐龍海許東樓等來稱有寡婦某氏欲招贅一後夫小的聞之卽與唐等議明出聘禮洋銀一百二十元當時先付十元俟至半月後音信毫無訪知氏已另嫁他人小的向唐索還原洋無著因而爭閙此外並無向人滋詐之事求察大令判收押候提唐到案再訊○陳士恒扭陳紀容到縣控被串拐伊妻亦奉大令提訊士恒供稱有小工頭阿七將小的之妻拐逃無蹤查悉係陳紀容串同拐去知情不言求究紀容供小的向隨阿七赴各輪船作工昨往萃利輪船取家信據素識之李某云目擊阿七携一婦女附船往漢口已回黃陂縣原籍小的偶向陳士恒述及士恒卽疑小的同謀妄控叩求明察大令判紀容交保候萃利船到滬著原被兩人同往向李某問明阿七所帶婦女是否士恒之妻禀復核辦 
[南市捕房紀事]  
　　昨日滬南順祥元沙船號所雇駁船户謝金秀在三泰馬頭將舟攏岸悮撞浣衣之陳阿初致相口角謝持篙向陳猛擊傷及其臂巡街捕見之一併拘入捕房捕頭令押候解送馬路工程局禀請總辦翁子文太守訊究○前日八個黨匪徒姚阿二彳亍馬路中圖肆胠篋手叚適爲七十五號巡街捕所見拘入捕房捕頭以尙未犯竊從寛禁押一宵釋之使去 
[英美租界公廨紀事]  
　　前者日商日東洋行控秦谷香定購子花結價不償經公堂會訊秦供出貨係陸春山所定陸之保人趙文卿不償貼費請提究追前日讞員孫建臣直刺飭差協探將趙提到旋由某甲將趙保出候訊○二百七十號巡捕送病民馬姚其至廨請爲安插由值日差入内禀明直刺著送棲流所留養 
[法租界捕房紀事]  
　　昨日法界居民以蘭芳里各花烟館時　安清道友三五成羣在彼處藉端訛詐不勝其擾聯各投訴捕房請爲查辦捕頭允之已派包探前往查拿矣○昨日捕頭查悉某號牛奶棚送貨人某甲常將清水攙入牛奶蒙混魚利不顧損人令人將甲傳到侯解送公堂禀請讞員魏蒓塢大令照章罰錢 
[美租界捕房紀事]  
　　昨日亭午時浦東和豐廠工人周裕記散工而出未及數武突被一黑面之四人用槍猛擊中其右足血流如注痛極聲嘶後經工頭某甲雇舟渡浦送至楊樹浦捕房聲訴前情捕頭見周傷勢非輕令送同仁醫院求治一面派中西包探前往查拿肇禍之人以便解送該管領事署禀請懲辦○前晚西人某甲醉態酕醄行至裏虹口漢璧禮路恣行胡閙竟將行人尤順堂及甬婦張李氏扭住兇毆旁人不解其由莫敢勸阻致周與氏受傷甚重後經一百七十六號巡街印捕到來始將甲拘獲令周與氏同至捕房聲訴捕頭見周等傷勢屬實令送同仁醫院醫治乙押候解至該管領事署禀請訊辦 
[金陵官報]  
　　六月十三日委署徐州道穆辭赴任都司廖有餘辭赴湖北甘肅守備朱榮梧謝委帶漢廣輪船候補道劉錫庚到交卸蕪湖米釐回分發江蘇試用縣江朝銘到由東來大使楊文鍇奉示甄别辭回淮十四日登瀛洲兵船武永泰由福山裝兵回千總鄧美廷謝委帶崇安輪船候補道崔來臨奉委廣西偵探記名海關候補道李經楚 
 
 

Page 10

 
 
到由京來知縣羅治霖奉商約大臣委隨辦差蕭啓奎叩謝甄别黃樹琦到徐州來實泰兵船祁鳳儀裝軍火赴廣東鈞和輪船馬廷樹赴滬分省從九周銘回籍十五日雲南提臺張軍門辭行安慶協傅永貴叩謝飭知辭回任縣丞盛元修奉示騐看知縣梁繼元楊紀彥均叩謝甄别加考大使尹融陳丕業均由揚解銀來詹樹森奉示甄别縣丞李毓湘叩謝儘先酌委一次十六日德國領事蓋薩特繙譯納爾特均會洋務局候補道汪隨見新授廣東雷瓊道前蘇州府向萬鑅到六合縣張鎔萬到請補沛縣張　奉府委正　審差守備楊書笏到湖南來千總饒懷文叩謝赴日本監造淺水快船十七日新授廣東雷瓊道前蘇州府向萬鑅辭知縣朱芾劉壽嵩均奉府委發審差藍徽由京引見回十八日知府查濟元由淮北督銷回銷差知縣黃樹琦章鼎王禮恆均奉示甄别饒翼典史朱乃賡均奉示寫履歴巡檢李育棣奉示騐看知縣何聯芳叩謝甄别加考國子監博士吳廷璋由籍求進京州判趙允龍辭赴江北查禁私運差十九日督轅牌示壽右營都司員缺本部堂查有儘先都司馬陞又江甯城守都司員缺查有請補鹽捕營都司周有明均堪以署理又爲慶賀事恭照本年六月二十八日皇上萬壽聖節是日正值齊戒之期應援照歴年於二十六日行慶賀禮所　二十六日五鼓應穿朝服齊集萬壽宫拜牌二十五日至初二日俱穿蟒袍補　洋火藥局候補道劉篤烈謝委統領合字等旂候補道陳瑜謝委赴湘駐探廣西軍務卽辭知府朱其昌奉委代辦江甯府科試提調知府周紹斌於十八日亥時病故縣丞楊逢炳禀知奉飭知准歸分缺先補府二十日斡林院　壽田到會由京來直隸遊擊朱鶴鳴到安徽知州鄧國華湖南來　甯縣劉德元由蘇回卽辭赴任知縣王瑞蘭奉示寫履歴 
[維揚官報]  
　　六月十八日陳鹺尹丕業由省解銅角回尹鹺尹融銷南京餉差分發知事朱鹺尹金　順天人禀到○十九日沈分轉述曾辭回通屬差次劉鹺尹錫綸辭回周莊卡朱鹺尹嘉樂由淮北來○二十日趙大令嗣鼎禀奉棧委北鹽祝鹺尹傳望由吕四漁汛來管帶新勝營徐都戎寶山到揚公幹 
[皖省官報]  
　　六月二十日蕪湖米厘局提調兼彈壓事務知縣朱毓衡專丁知辭差十五交卸臬轅文案兼發審知縣鄧之望奉委營務處文案候補知府許月函面試縣丞壽餘奉臬台加札監印差改指安徽候補班補用縣丞傅重珪到湖北人試用巡檢徐致儀到江蘇人二十一二三日蕪湖米釐局江蘇候補道趙詒書到福建人前涇縣汪贊綸辭知縣鄭學嶟謝超委一次盧鏡明到由鳳屬牙捐回請期服假念一天張善均辭奉臬台委赴懷遠提案嚴　棟知奉臬台加札委文案發審差按司獄王衍緒辭分鳳頴道差遜巡檢程慶曾到起服來省嚴慶餘到由鳳陽措資回典史周　先辭赴皖北措資 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
項下籌銀二萬兩共銀四萬兩發交天成號新太厚蔚太厚大德通等商號承領匯解交湖北鹽法道兌收等情具詳前來奴才覆核無異除咨户部並飭再籌續解外謹附片陳明伏乞聖鑒謹奏奉硃批户部知道欽此 
[湖南巡撫趙奏已革生員藉教滋事請旨懲辦片初九日]  
　　趙爾巽片再邵陽縣革生李元箸假冐福音堂執事包訟詐財經前撫臣俞廉三附片奏請將李元箸新中舉人斥革嚴拿懲辦光緒二十八年十一月二十六日奉硃批著照所請　部知道欽此欽遵轉行在案嗣李元箸自赴洋務局投到發交長沙府訊究兹據按察使黃建笎會同洋務局司道張紹華等轉據長沙府知府顏鍾驥禀稱訊明李元箸乘教民全嶽衡至縣賣書遂糾率痞徒開設福音教堂冐充總管攬訟詐贜甚至抄槍烟石任意横行且據現署邵陽縣知縣陳玉麟禀稱上年八月已獲正法之賀金聲募勇滋事皆由李元箸藉教詐害激成衆怒幾釀大患紳民人等聯名禀懇嚴究期伸公憤是該革生罪惡昭彰未便輕縱擬請發往距籍較遠之晃州廳永遠監禁聽其自斃以儆刁頑詳由司局呈請奏咨前來奴才查該革生李元箸假冐福音堂執事開堂傳教攬訟詐臟劣迹昭著近來民教多故率由此輩激釀而成旣經查訊明確應予永遠監禁以示懲儆除將全案咨送禮刑二部外謹附片具陳伏乞聖鑒訓示謹奏奉硃批該部知道欽此 
[山東學政尹奏報山東全省科試一律完竣摺初九日]  
　　降三級留任山東學政臣尹銘綬跪奏爲山東全省科試一律完竣恭摺仰祈聖鑒事竊臣於光緒二十八年七月初五日曾將各府歲試完竣奏報在案秋闈後出省科試於冬月回署並將已經科試泰沂等府情形附片具奏各在案嗣於今年二月按試曲阜兗州曹州東昌臨清武定各郡古塲試以史學政事及各國政治藝學正塲試以四書義五經義皆取進如額不乏聰頴明通之士於閏五月十五日試畢各府科試一律完竣矣臣每至一郡嚴飭廪保毋得濫保並派教官數員幫同監塲認眞稽查故各場尙少鎗冐等弊復於發落之日再三誥誡必以經史爲根以倫理爲本以淹貫古今周知中外爲通才冀以仰副朝廷興學求賢棫樸作人之至意冉臣經過各郡地方麥卜有秋民情安謐足以上慰宸厪所有山東科試一律完竣理合恭摺具報伏乞皇太后皇上聖鑒謹奏奉硃批知道了欽此 
[直隷總督袁奏據情代奏摺初九日]  
　　太子少保北洋大臣直隷總督臣袁世凱跪奏爲據情代奏恭摺仰祈聖鑒事竊據提督銜新授貴州安義鎭總兵馬金叙禀稱總兵在河開防次恭閱邸鈔光緒二十九年閏五月十三日奉上諭貴州安義鎭總兵著馬金叙補授欽此跪聆之下感悚莫名當即恭設香案望闕叩頭謝恩訖伏念總兵皖江薄植一介武夫束髮從戎曾歴四方而轉戰誓心報國疉叨九陛之殊施兹復渥荷綸音俾膺閫寄自慚非分深懼弗勝惟有入覲天顏叩求宸訓仰承方略庶策駑鈍以馳驅勉効涓埃冀答鴻慈之高厚所有總兵感激下忱曁籲請陛見緣由呈請代奏等情前來謹恭摺據情代奏伏乞皇太后皇上聖鑒訓示謹奏奉硃批著來見欽此 
[直隷總督袁奏總兵仍留京防暫緩赴任片初九日]  
　　袁世凱片再統領北洋新練前軍總兵竇從周於光緒二十九年閏五月十五日欽奉上諭補授山西大同鎭總兵員缺例應陛見赴任惟查該總兵所統前軍屯紫頤和園左近宿衛巡防深資得力一時未便遽易生手相應仰懇天恩俯准將該總兵仍留京防暫緩飭令赴任出自慈施理合附片陳請伏乞聖鑒訓示謹奏奉硃批著照所請欽此 
[湖南巡撫趙奏請生員兼襲世職片初九日]  
　　趙爾巽片再定例文武生員准其兼襲世職食俸應試等因兹據署靖州直隸州知州羅炳鎔詳該州增生楊雄飛於光緒十九年入學二十二年補增因伊嗣父楊逹勝由武童於同治七年投効甘肅英字營充當親兵歴年在甘肅陜西等省攻克各城隘出力遞保花翎遊擊銜補用都司於光緒三年十月在新疆瑪納斯南城外追剿回逆中鎗陣亡經部議給雲騎尉世職襲次完時給予恩騎尉世襲罔替楊雄飛係屬堂姪楊逹勝陣亡並無親生嫡庶出子孫亦無胞弟胞姪憑族過繼爲嗣遵例呈請以增生兼襲雲騎尉世職食俸應試又據長沙縣知縣黎墉詳稱該縣附生康伯元於光緒十年入學因伊嗣父外委康逹本於同治二年投効楚軍長子營充當什長擬保都司四年七月内在福建鎭平地方中鎗陣亡經部議給雲騎尉世職襲次完時給子恩騎尉世襲罔替因康逹本陣亡並無親生嫡庶出子孫伯元係屬胞姪憑族過繼爲嗣遵例呈請以附生兼襲雲騎尉世職食俸應試各等情該州縣詳請核奏前來奴才核與兼襲之例相符相應據情奏懇天恩俯准楊雄飛康伯元各以增生附生兼襲雲騎尉世職應試鄉　以示體恤至支食俸銀之處應照湖南奏定章程辦理除將册結咨部查核外謹附片具奏伏乞聖鑒敕部核覆施行謹奏奉硃批該部議奏欽此 
[湖南巡撫趙奏總兵改留湖南差遣委用片初九日]  
　　趙爾巽片再湘省邊防緊要奴才到任後將營務實力整飭亟須有樸實强幹堪耐勞苦之員藉資任使兹查有保留新疆僅先補用總兵綏勇巴圖魯謝典禮湖南湘潭縣人於同治年間投効新疆軍營轉戰烏魯木齊瑪納斯並甘肅之河州等處迭破賊巢擒獲首逆遞保今職前以丁本生母憂請假回籍守制正擬起復仍回原省奴才前在新疆稔知其樸誠勇敢歴著戰功湘省正值營務需才合無仰懇天恩俯准將該總兵改留湖南差遣委用出自鴻慈謹附片具陳伏乞聖鑒訓示謹奏奉硃批著照所請兵部知道欽此 
[直隷總督袁奏臚陳賢員事蹟以備任使摺初十日]  
 
 

Page 15

 
 
太子少保北洋大臣直隷總督臣袁世凱跪奏爲時艱日亟幹濟需才敬舉所知以備任使恭摺仰祈聖鑒事竊維立國之本要在得人而得人之難今昔同慨方今列强環伺國用日艱外交内治之紛乘世道人心之浮靡非廣羅人才使之同心勠力不足以持危局而致富强顧臣服官治軍先後二十餘年竊嘗默識天下人士非無才智優裕之輩可以振拔於當時然聆其言論則可采試以實事則多疏奔走肆應則有餘宏濟艱難則不足願得體用兼賅緩急足恃之人誠未易數覯也兹查有軍機處存記指分直隷候補道楊士琦志慮沈毅操守謹嚴前辦理關内外鐵路籌畫精密廉正自矢去年俄人交還關外鐵路奉旨飭臣接收當派該員馳往逐叚接收諸臻妥協臣始出關會同俄提督簽押全路旣　仍委該員總司局務尤能規復舊章力祛積弊今春以接辦輪船電報諸務復派該員隨同侍郎臣吳重憙赴滬經理維時浮議紛起枝節叢生該員精心擘畫隨勢因應悉協機宜現在兩局逐漸清釐日有起色遠近相安又查有軍機處存記留直隷候補道劉永慶才識閎通志趣正大前在朝鮮隨臣辦理洋務遇事能持大體嗣臣奉命治軍尤賴贊助其嚴正自持不避勞怨十餘年如一日現臣移駐天津新練各軍留紥保定一切營務兵備事宜悉委該員綜理凡整飭營規調和將士經營不遺餘力全軍翕服成效昭然又查有奏調北洋委用道張錫鑾通逹治體幹練樸誠曾從提臣鮑超轉戰湖北廣東等省後經將軍臣崇實調　奉天歴辦營務吏治所至有聲甲午之役東邊戒嚴警報日聞傷亡載道該員率小隊二百兼程東下臣適辦理前敵營務相遇中途戒以輕進而該員毅然自任忠勇之忱溢於言表率隊馳抵寛甸一帶募調勇營扼守要害迭有克復保全甚衆士民至今稱之上年經　　奏調北洋差遣其時直隸適當糜爛之餘天津尤爲盜賊淵藪交還後卽責成該員搜捕審辦未匝月而境内义安宵小屏跡以上三員臣相處較久知其心地忠純歴試以事又識其才猷卓越均屬遠大之器若能假以寸柄必堪共濟時艱臣奉職畿疆愧無績效上體聖主求才若渴之盛心追溯往哲以人事君之明訓知賢不薦懼貽竊位之譏論定後官敢行禮經之義用特臚舉該員等事蹟據實具陳可否仰懇天恩俯准送部引見量予錄用之處出自鴻施逾格理合恭摺具陳伏乞皇太后皇上聖鑒訓示謹奏奉硃批楊土琦等均著送部引見欽此 
[署廣東巡撫李奏敬舉人才以供任使摺初十日]  
　　調署廣東巡撫升署閩浙總督江西巡撫臣李興銳跪奏爲敬舉人才以供任使恭摺仰祈聖鑒事竊近年疉奉明詔通飭各省督撫薦舉人才臣在江西巡撫在内曾保薦道員徐紹楨等三人立蒙天恩記名錄用臣雖至愚敢不仰體朝廷求賢若渴之深衷隨時留心體察以期廣羅羣彥共拯時艱兹復查有奏留江蘇補用道毛慶蕃前官部曹臣卽與相識見其操履端潔志慮忠純更復留心經濟之學知爲有用之才復經前兩江總督臣劉坤一奏調江蘇過道員班委辦上海製造局剔除流弊裁節糜費事事歸於核實聲聞卓然又現署廣東督糧運試用道姚文倬風度端凝器識深穩曩官翰林本擅文譽臣到粤後委充課吏館館長日與館員討論政術於中西治理皆能貫澈始終用使羣寮皆知向學裨益洵屬不淺奏留江西補用道王芝祥砥礪廉隅不隨流俗勇於任事獨具血誠該員由牧令起家本有循吏之譽現在江西統軍整頓營務尤能振尙武之精神廣西在任補用道潯州府知府張祖祺治劇理繁心細才大光緒二十四　鬱林土匪李五亭起事連破四縣潯屬悉與毗連該員募勇集圑兼行勦撫賊無敢入境者至今輿論猶多稱之現已薦舉卓異交卸晉引又廣西候補知府莊藴寛才識明敏操守謹嚴講求中外經濟之學均能洞見本原歴任百色平南各廳縣所至以教養士教民爲本務治效大彰臣在廣西藩司時聞其賢能委任局務均能不辭勞怨用是知之最深以上各員皆道府中不可多得之選若蒙聖主破格錄用必能大展其才有裨時局合無仰懇天恩飭將該員毛慶蕃姚文倬王芝祥張祖祺莊藴寛等均行送部引見候旨錄用出自逾格鴻施是否有當伏乞皇太后皇上聖鑒訓示謹奏奉硃批毛慶蕃等均著送部引見欽此 
[出使大昌廕奏保薦人才藉資器使片初十日]  
　　廕昌片再駐德三等叅贊官花翎二品銜直隷候補道那晉才具開展　履貞純遇事留心好學不倦向在直隸偕奴才辦理天津武備學堂曾已届滿三年於西人教練營制操法曁演習槍砲等事俱能切實講求嗣經奴才調取出洋復在德親加印証愈增進益兼襄使職討論機宜又卽德之國勢民情政教風俗旁咨博采亦並得其要領性情尤和平通逹與西人士酬接均見多所浹洽伏念時事方棘如整軍經武柔遠睦鄰實爲當今最先急務屢奉明詔飭保人才似宜首拔曉暢戎機諳知交涉之員始並以備器使而資幹濟該道旣歴練有素庶幾堪膺斯選况屬滿洲世僕際兹宫庭宵旰銳意振興之日正應力効馳驅若得假以事權俾之運籌帷幄抑或折衝樽俎自必感澈圖報竭盡所長于萬一奴才相知夙稔未便任其沈理合無仰懇天恩俯准將該道那晉由奴才給咨送部引見量予破格擢用之處出自鴻慈高厚奴才爲奬勵人才起見理合附片陳請伏乞聖鑒訓示謹奏奉硃批那晉著送引見欽此 
[護江西巡撫柯奏知縣請開缺修墓摺初十日]  
　　新授廣西巡撫護理江西巡撫臣柯逢時跪奏爲知縣請開缺回籍修墓恭摺具陳仰祈聖鑒事竊臣據署布政使陳慶滋詳稱據准調樂平縣知縣孔昭珍禀稱現年五十五歲係河南濟源縣人旗漢教習報捐知縣選授陜西略陽縣知縣丁憂服滿簽選江西南昌縣知縣光緒十七年三月初二日到任因拿獲會匪出力保准在任以直隷州知州儘先補用奏調樂平縣知縣奉部覆准尙未到任現接家信知祖墓年久失修在江並無經手未完事件禀請轉詳開缺俾得回籍修墓等情由司詳請具奏前來臣覆核無異除咨河南撫臣查取原籍族鄰各結送部並抄摺及供結先行咨部開缺外理合恭摺具陳伏乞皇太后皇上聖鑒敕部核覆施行至所遺樂平縣知縣係繁疲難三項相兼要缺接准部覆截缺後照例另行揀員調補合併陳明謹奏奉硃批吏部知道欽此 
 
 

Page 16

 
 
[署兩廣總督岑奏遴員兼署藩篆片初十日]  
　　岑春煊片再臣等承准外務部電傳閏五月十四日奉上諭廣西巡撫柯逢時未到任以前著丁體常暫行護理迅速赴任欽此當經轉行欽遵查照所有廣東藩司篆務自應委員接署以便丁體常交卸起程查有新授新疆布政使現任廣東按察使吳引孫洪纎瞻舉堪以暫行兼署俟新授廣東按察使程儀洛到粤後再令接署藩司俾吳引孫交卸北上除檄飭遵照外謹合詞附片具陳伏乞聖鑒謹奏奉硃批知道了欽此 
[廣東按察使吳奏報兼署藩篆摺初十日]  
　　新授甘肅新疆布政使兼署廣東布政使廣東按察使臣吳引孫跪奏爲恭報微臣暫行兼署藩篆日期叩謝天恩仰祈聖鑒事竊臣於光緒二十九年閏五月十八日接奉署兩廣督臣岑春煊廣東撫臣李興銳飭知廣東藩司丁體常現奉上諭暫行護理廣西巡撫所遺藩司篆務委臣暫行兼署俟新任臬司程儀洛到粤後再令接署藩司俾臣交卸北上等因二十四日准布政使丁體常將印信文卷移交前來當卽恭設香案望闕叩頭謝恩祇領任事伏念臣猥以菲質渥荷降施粤臬忝陳未有涓埃之報疆藩晉陟待伸覲見之忱廼瓜期屈計將臨而藩篆暫叨兼攝自維駑鈍益懍鵜濡查粤東爲濱海之區藩司重旬宣之寄現值時艱孔亟尤虞展布無方惟有矢愼矢勤遇事禀承督撫臣悉心經理不敢以暫時兼攝稍涉因循以冀仰答高厚生成於萬一所有微臣暫行兼署藩篆日期並感激下忱謹繕摺叩謝天恩伏乞皇太后皇上聖鑒再臣前以補授甘肅新疆布政使具摺謝恩籲請陛見欽奉硃批著俟交卸後來見欽此一俟程儀洛到粤臣交卸後卽遵旨入都陛見合併陳明謹奏奉硃批知道了欽此 
[吉林將軍長奏旗人報効學堂鉅欵懇恩核給奬叙片初十日]  
　　長順等片再奴才等欽奉光緒二十七年八月初二日上諭著各省書院於省城改設大學堂各府廳直隷州均設中學堂各州縣均設小學堂務使文行交修講求實學等因欽此自應欽遵舉辦惟吉林自遭兵燹庫儲空虚商民困苦且值俄兵未退學堂經費籌勸維艱兹據藍翎五品頂戴阿勒楚喀正紅旂滿洲閒散恩祥以滿洲旗僕世受國恩未報萬一有歴年積存地畝租糧變價情甘報効庫平銀一萬五千兩以備修建學堂經費等情禀請前來查興學育才爲當務之急祇以經費支絀興建需時該閒散恩祥當籌欵爲難之際獨能深明大義創捐鉅欵爲開風氣之先實屬急公好義未便没其報効之忱自應酌加奬叙以昭激勸而勵其餘該閒散有子文梁係滿洲生員讀書敦品有志向上可否仰懇天恩賞給文梁以道員卽選並加三品銜核之捐例己屬有盈無絀除將呈交庫平銀一萬五千兩飭司兌收另欵存儲並取具履歴分咨户部禮部及大學堂查照外所有旗人報効鉅欵擬請核給奬叙緣由謹附片具陳伏乞聖鑒訓示施行謹奏奉硃批户部核議具奏欽此 
[吉林將軍長奏籌欵備償天主耶穌二教賠欵片初十日]  
　　長順等片再天主耶穌兩教賠欵爲數共需市錢八十一萬千合銀幾及二十五萬兩旣不便奏請帑藏致煩部臣籌畫又未便向商民攤派重滋困累故奴才等於初次先交欵項卽由司局所存公欵設法挪墊業於摺内聲明俟籌有的欵再行奏明辦理兹經通盤籌算祇有七釐貨捐及九釐新捐尙屬常年有著之欵擬將此欵分作三年劃撥自光緒二十八年起按年由七釐捐撥市錢九萬千三年共二十七萬千由九釐捐撥市錢十八萬千三年共五十四萬千正合八十一萬千之數惟兩教賠欵議定交錢之期叅差不一且爲時甚迫若待每年釐捐積有成數再行交欵亦屬緩不濟忽應請無論何項公欵先儘動用再由各釐按年撥出歸墊以清眉目而便報銷除咨部查照外是否有當理合附片具陳伏乞聖鑒訓示謹奏奉硃批該部知道欽此 
[署兩廣總督岑等奏援案變通辦理振捐章程摺初十日]  
　　頭品頂戴署理兩廣總督臣岑春煊調署廣東巡撫升署閩浙總督江西巡撫臣李興銳跪奏爲兩粤賑捐開辦後收數無幾待用孔亟援案請照山東工賑加收七項推廣捐輸以濟要需恭摺具陳仰祈聖鑒事竊上年六月間廣州肇慶兩府屬被水成灾情形甚重援例請開賑捐經前督臣陶模撫臣德壽合奏奉旨允准嗣准廣西撫臣王之春以廣西水旱成災奏請開辦振捐附入廣東捐局合辦所收賑欵東六西四分發彚奬欽奉硃批著照所請欽此各等因均經轉行欽遵查照辦理在案兹據廣東海防兼善後局司道會同布政使丁體常詳稱計自上年十月間開辦以來收數寥寥各捐生觀望不前推原其故蓋四川山東兩省開辦振捐凡銜封貢監均照新章五成之數遞减一成以四成實銀上兌而兩粤捐仍照五成核奬各省又紛紛來粤設局勸辦成數旣有低昻人孰肯舍輕而就重以故本省振捐幾至無人過問且川東兩省皆奏准將部收常捐内捐免本班捐免坐補試俸歴俸以及兩捐免實授離任離省分發指省等七項以例定十成銀數上兌廣西曾經援案奏准而東省未能照辦同一兩粤振捐辦理亦未免歧况收捐之衰旺恒視發照之遲速山東係奉部發空白執照隨時塡給招徠較易兩粤則由部塡發動須累月勸集愈難而目前兩省工振所需旣鉅且迫若不設法通籌實覺　從措手擬請將兩粤振捐援照山東工振按四成實銀上兌並准加收捐免本班等七項由部監頒發空白執照來粤以期捐務踴躍藉資補苴等情詳請具奏前來臣等查東西兩省上年被災均重現在籌辦工振需欵甚鉅且西省久被匪擾民困已深振撫之需更不容緩值此庫儲奇窘旣無别欵可籌自不能不借資捐項惟近來物力艱難捐事早成弩末若各省捐章稍分軒輊則籌勸益難該司道等所詳係屬實在情形合無仰懇天恩俯准兩粤振捐援照川東兩省辦法將銜封貢監及推廣各條照五成新章遞减一成以四成實銀上兌並准收捐免本班等七項以例定十成銀數上兌其翎枝一項仍照振捐章程請奬並請勅下部監頒發空白執照一萬張來粤以便兩省隨時收捐塡給按月册報至十成貢監前經奉部咨行准由各省兌收兩粤振需孔亟擬請照例定銀數一律收捐充振庶捐務可期起色而民困藉可以蘇如蒙俞允再由臣等分别 
 
