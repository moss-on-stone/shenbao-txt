# 1899 - 319 - 4909557

 

Page 1

 
 
[勤募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒　銀河　游曹娥汪潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿義粟源源而來庶被災黎民得不致同填溝壑此則籌振者所九頓首以祝者也振欵乞交電報同源通官銀號仁濟善堂及本館恊振所均可代爲彚解肅此佈求伏維德鑒 
[廣學會譯著新學彚編中國度支考英興記正續中東戰紀本末文學興國策時事新論出笞翻刻重罰]  
　　明　迭下實學浡興吏治儒脩乘時交奮不蒐新籍曷豁靈襟上海廣學會諸君洞燭外情周知華故著書十載信足端風敎而杜窕言天下大同此其左劵合括宏旨藉貽通才○新學彚編四卷哀西瀛旅客名篇開東土導師先路理明法備言簡意賅八角○中國度支考二卷詳稽奏報臚舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述　○時事新論六角○上海廣學會總局申報舘及各書坊出售外埠書坊及敎士售書處亦可向購圖書集成局啓 
[懲忿說]  
　　本月十六日本報載滬北泥城橋迤西乾豐成繅絲廠女工查朱氏因欲挈洪許氏至廠工作管車人支金波不允遂挾恨糾同男婦多人將支擁入小茶肆突向腰際一擊致支　地氣絶釀成命案報經新任上海縣藍雲峯大令詣騐飭將各人帶回訊辦此案雖係誤殺然按律定罪當亦不能爲查朱氏寛也夫查朱氏一婦人耳欲引進同類允與不允原聽之人乃以不忍小忿之故纎手一揮巨禍立致執筆人觀於此不禁爲之慨然曰忿之爲害大矣哉宣聖言一朝之忿忘其身以及其親又曰忿思難古人於忿之一字豈故作危詞以聳聽哉蓋實見夫難卽伏於忿之中忿必獲夫難之報充其弊必至身與親皆有所不顧故不憚大聲疾呼以冀人之深自猛省易曰君子以懲忿窒欲蓋有至理存焉子輿氏嘗言養氣自世人不知養氣而好勝之心遂時流露於接物待人之際一有所拂事無大小卽以意氣相凌其始先中以疑疑心一起於人之一言一動皆以私意相揣測明明無意之言在彼聞之以爲有意明明偶然之事在彼視之以爲常然或有彼此本無猜嫌而一經唆弄遂成仇怨者或有執拗性成遇事不肯一毫受虧而遂相持不下者更有高自期許他人所爲以爲無一是處恃才傲物盛氣凌人積而久焉被其凌傲者必至因恨成仇禍生不測又有自顧一無技能恐人非笑遂不惜大言炎炎妄自矜詡設有人焉從旁試之則眞情畢露而彼遂老羞成怒悻悻於心人生致忿之由雖不同而其情大率不外乎此間嘗盱衡世變默察入情竊歎天下事不能有順無逆卽人心不能有喜無忿而忿之爲禍甚烈無奈世人終不能勘破此闗以致案牘日繁事變愈亟嗚呼可勝慨哉夫人之營營逐逐求逞其欲而不免與人相爭者大抵名利兩途而已其在牽車服賈之流孳孳爲利趨之若騖亦固其所乃自有罔利者出己欲專其利惟恐人之奪其利於是損人以自利害人以攘利妬人分利恨人爭利而强者忿於言弱者忿於色至忿於色而忿之蓄也已久忿於言而忿之發也難收矣顧猶曰此巿儈之習氣也若易利而爲名似可安於義理而無所用其忿矣不知時勢變遷於今爲烈其爭名於正途者不自揣學間之優劣但文章一不得售卽痛駡主司無目吹求繩墨之瑕疵窺其意幾欲焚燬筆硯披髮入山而後已爭名於異途背不自審才具之短長但一不得用卽詈上憲爲瞻狥情面斤同僚爲曲意夤緣卽使敢怒而不敢言而其心則終不能一日自平凡若此者皆所謂忿也夫試官豈果能盡拔眞才上憲亦未免偶有偏袒非敢謂忿焉者之皆出於私第安命者當不若是他若花柳之塲則忿而爭色樗　之局則忿而爭財不必盡出於酒狂亦非偶激於意氣不論貴賤貧富而一有所觸忿卽隨之問有未事而平其心臨事而平其氣者乎無有也不知處世之道以忍爲第一要義能忍則百感不侵外緣莫擾可以成大事可以决大疑矜平躁釋氣度安舒卽尋常世故周旋亦不至有呌囂習氣致啓事端今查朱氏以不能忍之故逞忿釀成命案身敗名裂刑法難逃雖欲悔之不可及矣所願世之不能蠲忿者無論爭名爭利及一切日用行食之間偶有不愜於心皆以查朱氏爲前車之鑒而悉以和平温厚出之雖未必果能獲福而取禍之道亦庶幾免矣縱論及此世之君子其亦有感於心而互相儆戒乎 
[木館接奉電音]  
　　昨日午後京師飛電傳來旨二道上諭二道敬謹譯登○十月十七日奉旨恩祥現在練兵所管正白旗漢車副都統著棍布札布署理欽此同日奉旨正紅旂蒙古副都統著噶嚕岱補授欽此同日奉上諭巡視東城御史英壽等奏京廂盜案屢次疏防限滿照例開叅並請通飭營汛將弁認眞整頓捕務各摺片所有疏防盜案之揀發東城吏目前署副指揮劉宗淇著交部照例議處近來五城地面盜案迭出且有匪徒由城上逃走情事捕務殊屬廢弛著步軍統領衙門弁兵實力梭巡認眞緝捕並通飭五城地方營汛將弁遇有盜賊立時會同該城捕役練兵合力兠拿毋得彼此推諉致有疏虞以靖閭閻欽此同日奉上諭裕祿奏東明黄河伏秋大汛已慶安瀾一摺直隸東明縣屬黄河南堤各汛本年伏秋盛漲經裕祿督飭文武員弁搶護悉臻平穏現在節逾霜降仰頼神靈默佑得慶安瀾實深寅感發去大藏香十枝著裕祿祗領交大順廣道龎鴻書虔詣李連莊高村黄村大王廟敬謹祀謝以答神庥所有保奬文武員弁該部議奏餘著照所議辦理欽此 
[搭浪施華列攷略]  
　　英搭戰事前已縷紀本報兹閱匯報攷察搭浪施華列形勢風土爰照錄之斐南濒臨大洋其地最低處高出海面六百邁當稍進則有山如帶自西而東高約一千邁當上下三層如梯之累級而上山頂平曠人民居之土人呼爲加路南北一百至一百五十法里不等南有高峯名几峯形如几案高一千零八十邁富其下平處廣三十至五十法里北有高峯名雪峯高一千九百三十邁當又有一峯土人呼爲冬峯高二千三百八十邁當加路中央有黑白二山爲分界山再北則有紐未爾山紐未爾係荷蘭國語譯言新地高至三千邁當加路山後有河名阿蘭日發源於大西洋分英德二屬地直抵阿蘭日國阿有支河曰華列華列之北卽搭浪施華列國阿蘭日之北有沙漠曰咖 
 
 

Page 2

 
 
拉亞利水澤甚稀三面環山西爲德屬有二高原南曰那馬加北曰大馬拉高一二千邁當不等那馬加廣三百法里大馬拉之大從可想見東爲紐未爾山分阿蘭日與加不爲兩紐未爾之西有龍山爲那逹耳與阿搭二國之界至高處得三千一百六十八邁當入搭境則漸低越境後山脉方盡其處有江名　土人呼爲靈波波高出海面六百邁當咖拉亞利高出海面一千一百邁當從知斐南全境悉屬高原加不去赤道三十度搭浪施華列去二十五度然其熱不如斐洲他境之酷烈因其地高空氣輕稀吸熱略少也加不四季折申之數常熱十六度較之紅海之馬蘇亞終年折中之數常熱三十二度與撒哈拉沙漠有時熱至五十六度而生卵入土頃刻卽熱者不啻弩末矣其北有地一區曰西烏亞火傘撑空秋陽逼炙天井中常搭棚帳行時黑暗雖畫間亦用燈燭夜間熱氣四散忽寒至結冰晝夜冷熱迥殊相懸六十度故疾病較多也惟加不不然地方高爽多大風自東西南三面而來遇高山則風爲所阻故咖拉亞利等處風雨絶少而斐南加不等處十雨五風可謂斐洲樂國其地人民有數種一曰疴丁多二曰那馬咖三曰大馬拉四曰林人疴丁多人本居加不被客民逐至阿蘭日河遂居之其色棕黄非黑　髮短　頓高頦尖長身高一邁富半膂力不甚强風俗則怪而忍夫死妻必截指再醮時亦然女嫁時母爲之截已指誠悖理惡俗也如有孿生女必殺之有一小族曰哥拉在阿蘭日之旁頗尙清潔不若疴當都人以獸脂塗身令人作十日惡其西北卽那馬咖爲德人所居無君相將吏各家以父命爲尊家政渾如國政人死必宰牛一頭瀝血於屍身後分牛肉而食之其西有及利咖當初阿蘭日娶疴丁多女傳生嗣族今則同部結婚互諧伉儷其地爲英人所據林人居咖拉亞利沙漠爲環毬極短之人僅長一邁當零二十九分色棕黄亦非黑種較疴丁多人色略黑髮甚少又無鬚鼻平顴高腿短足小無宫室居山洞中鍾樹葉以當席獵野獸以果腹且食蝗蜢蛇虺視爲珍品性畏人善繪畫八格十門不愧丹青妙手此斐南風土情形也 
[日員觀戰]  
　　日本長崎埠訪事友人云東歴十一月一號接東京來電知英國與搭浪施華列開戰日廷特派步兵大尉平尾嘉八郎君前往作壁上觀藉察勝負而資考鏡亦爲將者練心練膽之道也 
[日皇宴客]  
　　日本長崎埠訪事友人來函云日廷自淮各國商民雜居内地迄今數月如有犯事之人不論何國均歸日官判斷並徵一切稅捐均無異言日皇頗爲欣喜東歴十月二十八號薄暮時設宴於豐明殿以饗各國使臣日皇與后亦以次列坐是日首座者爲義國公使矮而匹而大奴呑男爵其次則法英俄美德及中國朝鮮西班牙暹羅嗬囒智利等國各使臣日臣則有小松宫彰仁親王及妃閑院宫載仁親王及妃某氏次則伊藤侯及其夫人山縣侯以下各大臣黑田樞密院議長率同各樞密顧問官並外務省所聘之西人待泥鬆君此外則三宫式部長岡澤侍從武官長香川王后宫大夫大隈伯榎本子西南及外務宫内兩次官赤羽外務省參與官等鵷班雁序分坐其間酒酣日皇頒敕語云曩者條約改正之後業已普告今惟祝時運之開泰故設宴以饗卿等以明與列國親厚之意我政府有商議事件望爲賛襄義使臣偕各國公使上頌表答之時暹羅國新簡駐日公使匹阿利旣隆共那鷄也子篤　適晉謁日皇並進呈國書及國皇惠贈勳章退出後至晚亦與是宴外交輯睦於此可見一斑 
[韓獲逆犯]  
　　日本長崎埠訪事友人云近接朝鮮來信知曩者行刺王妃之逆犯李斗璜已於東歴十月二十六日在馬山浦擒獲不日解往韓京聽候懲辦想一經訊實犯上之罪當不能爲李逆寛也 
[詞嚴義正]  
　　匯報云法人索廣州灣後又增地若干里嗣减其半𥒚洲亦在其中總署不允其所索之地有名水束島者形勢頗佳廣東候補府魏太守因請於譚文帥在該島駐紥重兵遂溪縣地方法兵曾與團勇相鬥爲法人藉口法國水師提督及陸軍統帶電致譚制軍嚴詞詰責文帥嚴札遂溪縣詳覆時邑令爲上海李平書鍾珏除禀覆文帥外又電覆法官云大法國水師提督高鑒電悉百姓團練係敝國近來新政各省皆辦兩月以來敝縣舌敝唇焦約束練勇不准到貴兵房左近滋事貴提督全然不知反誣敝縣暗唆百姓與貴兵打仗殊不近情中歴九月初五早法兵不到黄略地界練勇何致見仗此皆貴四畫及張通事不體大提督之心貪功多事大提督不察其情反誣敝縣喑唆實不甘心至近日百姓撓阻買物攔截送信亦皆由初五之事而起此等事本縣現已聞知卽日出示禁止矣目今界務未定尺士皆是華界况赦坎爲本縣百姓力爭之地貴國若不候定界驟然紥兵難免再滋事端本縣應勸大提督姑緩數日俟蘇宫保到議較爲穏當倘大提督定要紥兵百姓又復滋事此釁仍是法國先啓不但本縣不任咎卽百姓亦不任咎也本縣權輕才短旣不能博書國歡心又不能遂百姓私願百姓方怨本縣阻遏大提督又誣平縣暗唆皆可笑也此復順候勛祉署遂溪縣正堂李電 
[梟匪拒捕]  
　　姑蘇訪事友人云太倉州嘉定縣屬築鄉近有梟匪麕集開　縣主章大令訪悉之下飭差驅逐梟黨不服恃衆抗拒大令遂據情禀請上憲核奪撫憲鹿芝圃中丞閱禀大怒立飭正前營管帶許鼎臣遊戎國祥及飛划營管帶歐惕子林副戎成松帶領砲船十餘號會同鹽捕左營管帶何福海叅戎家珍前往掩捕梟黨見之並不畏却竟以槍砲從事副戎等揮令兵士協力兠拿不料梟黨聚至二三百人併力抵禦一時槍砲隆隆聲震山嶽酣戰至二下餘鐘梟黨子藥告罄始力竭而敗四散逃逸副戎等分兵追拿生擒甲乙丙三名始奏凱言旋是役也傷斃何叅戎部下營勇二名餘雖受傷尙不致命所獲三匪於本月十三日黄昏後解抵省垣禀知中丞發交蘇州府彥詠之太守訊辦太守立卽升堂研鞫甲供稱小的係安徽某縣人向在江湖售賣跌打損傷膏藥日前光蛋延小的至船醫病小的正在按脈適遇營兵致被拘案小的並非同黨叩求明鑒旣而曰倘蒙大人恩准保釋小的願効前驅將功贖罪此股梟黨頭目共有二人雖不能全獲然其一則定可解案也乙丙二匪供詞游移太守飭各釘雙鐐發長元吳三縣分别收禁候再訊辦 
[嚴懲賭棍]  
　　姑蘇訪事友人云蘇州府彥詠之太守訪悉蘇鄉陸墓鎭有土棍開塲聚賭貽害閭閻因於本月十三日密委幹員朱君帶領精壯差役十餘名馳往掩捕當獲某某等四犯連同彼處地甲一併帶回禀知太守太守研訊之下判將四犯各笞五百板喚薙髮匠當堂薙去髮辫僅留一圈每二人合釘脚鐐一副荷以雙聮巨枷地甲得賄庇賭罪亦難寛命重責五百板釘鐐何校一併發往犯事處示衆俟一月後再行訊核　 
[禾郡官塲紀事]  
　　嘉興訪事人云本月初六日宗郡守偕李副戎命輿赴外教塲操演兩營兵士閱畢擇其技藝純熟者賞賚有差○十三日郡守宗太尊命駕赴大西門乘舟晉省帶以小火輪船想有要公須面禀各大憲也○嘉　副將一缺前經奉飭裁减而以乍協水師李副戎兼管兹李副戎奉上憲檄調升署杭州協鎭委蔡協戎署理嘉乍水陸副將聞已於某日赴乍浦接印矣 
[松郡官塲紀事]  
　　松江訪事人云本月十二日之晚華亭縣王緯辰大令雇乘官舫駛赴蘇州省垣禀謁大憲面陳公務聞須小作勾留然後遄返也○本月十四日府尊濮紫泉太守命駕至西門外樂恩堂報謁新調來松宣講福音之某教士同時左營吳星甫遊戎亦赴堂拜會教士一一欵接茗話移時始各握手而别○駐防陸家浜汛弁陸純嘏前奉提憲李壽亭軍門調營察看久之始奉飭回任詎料甫及一月又因失察汛兵爲省憲移咨軍門請爲撤任遺缺委某外委前往接署 
[羊城夕照]  
　　廣州訪事友人云粤省營務處自去歳裁撤後所有從前未了之案概歸發燔局辦理以致水陸各營軍務散漫無稽殊不足以昭慎重近者大憲統籌全局特委洋務總局提調秦子質太守炳直總理營務處事宜惟不另設局所卽附於洋務總局辦理所有全省水陸 
 
 

Page 3

 
 
各營以及兵船砲艇各防營團練均歸管轄倘有營弁不遵約束許卽禀讦是亦整飭戎行之意也○邇來盜匪猖獗刼案頻聞而居民之投報縣署者卒寥寥無幾其故皆由署中胥差遇有禀報必多方勒索不遂其慾不止小民旣遭盜劫又出衙費苦累難甚而盜之能獲與否仍不可知是以相率隠忍而不逞之輩乃益明目張膽忌憚毫無廣州府施太守聞之慨然以除盜安民爲已任因出簡明告示嚴禁此項陋規略謂日後如有來案報刦者一切丁書差役概不准勒索分文故意留難特恐此弊積重難返仍未能見諸實事耳○南海縣署閽人梅盛兩姓經欽命查辦事件大臣剛子良中堂查有舞弊情事立飭縣主楊大令斥退而以前任董大令閽人崔某接充中堂謹小慎微於此可見一斑矣 
[靈隠霜鐘]  
　　杭州訪事人云每屆冬令各善堂紳董例於四隅設立粥廠俾窮民得免啼飢向例於十一月朔日舉行上年因米價過昻貧民艱於謀食故於辦理平糶後卽將各廠開施以紓民困現在米價日增較之去歳不相上下各紳士爰擬及早設廠俾免滋生事端現已將鍋灶及應用物件一律雇工修整聞　於本月初十日卽當開勺也○楊州人某甲向在湖州某大令處當長隨現因失業流落省垣暫寓候潮門泰興客棧中典衣度日篋笥已空而又積欠房飯資無從了理乃於本月初五夜潛服阿芙蓉膏畢命棧中人初不知也至次日見甲不起拔　入視則已體冾如冰矣棧主急喚地保禀騐并通知保人某乙乙與甲同鄉知其因貧自盡並無别情乃卽禀請免騐具結銷案並向同鄉故舊中募化衣衾棺木爲之草草成殮○保甲提調郭太守以省中竊案繁多前經面諭各叚分巡嚴查烟館俱於初更後一律息燈不准容留外人住宿店東夥伴待人姓名年貌逐一造册以便隨時抽查兹又諭令將大小客寓清查凡在彼寄寓者均須有的實保人否則不准止宿所立循環簿五日一換寓客往來隨時報叚登册不得虚行故事 
[示徵米釐]  
　　欽加運同銜陞用直隸州江蘇卽補縣署理松江府上海縣正堂藍爲出示曉諭事奉松滬捐釐總局憲札奉總督部堂劉札准户部電釐金作抵洋債據總稅務司申稱松滬貨釐每月約短交銀四萬兩務令按照條約逐月如數交付毋誤洋債要需等因當經飭據滬局電復該局從前每年收數一百二十萬併連米釐併計在内部憑此數撥抵今米釐已免以致解不足數查蘇屬米釐經前蘇撫部院奎於上年奏准免捕今滬釐撥抵洋欵數鉅期迫萬難刻延歳短四十餘萬兩蘇寍羅掘已窮從何籌補惟有仍令蘇滬兩局同辦米客雜糧卡捐從本年十月初一日起除武衛曁北洋淮練各軍米不計外一律照常抽收俾得湊濟洋欵要需除會同蘇撫部院鹿電奏外札局遵辦等因到局奉此查松滬釐金自上年閏三月十一日起奉文改歸稅司代徵每年作抵銀一百二十萬兩旺收之年本足相抵旋奉飭將米釐停免並將浙西絲繭牙帖各項相類捐欵一併剔出撥濟本省餉需以致不敷抵撥歳短四十餘萬兩之多今奉憲札飭將蘇滬兩局同辦米穀雜糧卡捐從十月初一日起除武衛曁北洋淮練各軍米不計外一律照常拙收俾得凑瀛洋欵要需誠出於萬不獲已第奉文十月初一日開辦僅隔一日似難一律如期所有松滬各局十米數雜糧捐欵應從本年十月初六日起一律循照舊章分别抽收崇邑米穀雜糧釐捐前由商董每年包征錢五千三百千文今應仍令知期循舊辦理除頒示通飭各局卡一體遵照章程按貨十足抽收不得絲毫减折所收捐欵飭令循案專欵報解外札飭一體遵照等因到縣奉此除諭飭　　　事遵照外合行出示曉諭爲此示仰米業船户人等一體遵照毋違特示光緒二十五年十月十六日示 
[備迎太守]  
　　松江府濮紫泉太守日内因有要公蒞滬上海縣藍大令探悉之下卽派辦差人等在碼頭預備迎迓想五馬遥臨當在指顧間矣 
[英使蒞中]  
　　英國駐滬領事韓能君近接本國來文知政府特遣康勿爾大臣來華遊歴並察看商務情形約於前日清晨抵埠因卽派人至馬頭伺候是晚八點鐘時使旌戾止旋卽命駕至領事署韓君殷勤延入暫駐襜帷大約不日卽須起節他適也 
[傅點書差]  
　　蘇松太道余晉珊觀察前日特懸牌示定於十八日查點書差昨日屆期午前十點鐘余觀察升坐大堂傳齊本署書差人等以次　名並諭以謹慎辦公各宜自奮書差等遵諭諾諾而出 
[大令騐屍]  
　　本月十四日本邑西南鄉閔行鎭十八保廿二圖地保張金榮投河自盡經副保王慕生屍妻張胡氏投縣報請相騐藍大令適有别項要公至昨晨始帶刑仵書差人等乘小火輪船前往相騐 
[解犯起程]  
　　解犯過站已紀昨報刻經書吏辦就過站公文禀知縣主藍大令派差將案犯王雲亭解往南匯差役奉文後已於昨日起程矣 
[私刑案結]  
　　本邑义袋角裕源紗廠私設公堂班房將廠中工人擅自責押閱時已久近日案始發覺經英界捕房派包探張五查獲人證解經英美租界公堂讞員翁笠漁直剌訊供昨晨張探又將廠中執事潘俊生司帳華子桃卽華子道及巡丁王得標朱幼庭朱大勝等解請復訊原告李榮華偕同尤得華投案尤供小的在裕源紗廠當茶房九月二十五日不知如何廠中忽失洋銀華子道遽誣小的行竊先將小的私行吊打後請法華司官到廠升坐公案不問情由喝令朱幼庭朱大勝王得標三人動手將小的笞責四百板意猶未慊復送至上海縣署請帮審委員馬大老爺嚴訊馬大老爺並不查問贜證又令上天平架逼令供認然小的安分營生從未犯竊不敢妄供以致身受重傷不勝痛苦天乎寃哉叩乞伸雪李供華子道失去洋銀之後疑尤竊取向詰不認卽啗小的洋銀三百元令作見證小的不知其細不敢誣良因此挾恨同被屈辱潘供誤信李言疑尤行竊故請法華司到廠研訊並未用過私刑華供小的在廠司發工資九月二十五日失去洋銀八百元因門上鑰匙交尤收管是以疑其所竊私刑之事實不知情兩朱同供小的等在廠執業並未帮用私刑王供小的係當巡丁潘華二人囑令小的將尤拘住並未用過私刑求鑒直剌據情商之梅繙譯以此廠在租界之中疑竊無憑瞻敢妄用私刑不法已極本應重辦姑全顔面著罰繳洋銀五百元將潘華二人帶回捕房押繳兩朱具結交保餘人斥釋 
[研訊女犯]  
　　日前新閘乾豐成絲廠管車支金波悮指女工查朱氏竊物致氏心有不甘糾同洪瞿氏等與　揪扭身死當由縣主藍雲峯大令騐屍後提集人証於前晚訊問二十五保二圖地保朱其明供小的於十四晚九點鐘捕房喚稱支金波倒斃大元茶館卽往查詢始悉支金波不許查朱氏帶同洪瞿氏進廠做工以致口角旋扭至老虎灶評論支已口吐白沬氣湧身死餘不知情陳三供通州人在天元茶館爲夥與兩造均不認識當日先見支一人入内查朱氏洪瞿氏等跟來爭閙看客亦多惟未見伊等毆擊王阿和供寍波人在廠當小工是日黄昏時支金波出廠後小的出外購物見支被查朱氏等擁進茶館滋閙小的回廠報信復到茶館支已不能言語氣絶身死矣查朱氏供吳江縣人年三十二歳於本月初旬某日進廠做工至十三日帶領洪瞿氏進廠學習支金波不允婦人答以次口不帶進來支卽將洪瞿氏推跦門外婦人停工同洪瞿氏回家洪瞿氏受傷腹痛次晨婦人同洪到廠門外見支卽向理論後到小茶館坐定後支卽氣喘身死大令以所供不實喝令掌頰二百下復鞭竹梢五十下始終不認行兇又提洪瞿氏供山東人於本年四月某日來申丈夫大劉子七月某日出外至今未回是以央查朱氏帶往絲廠做工被支所阻餘語與查同大令以其刁狡亦命掌頰一百下卽倒地詐死不出一言大令大怒命上挺棍鞭背一百下仍不出聲屍母王氏屍壻王夏林同稱務求伸寃將查朱氏等擬抵大令曰本縣騐明爾父實因年老受氣痰湧致死無擬抵之理惟照案重辦著退去候示王阿和李三均交的保查朱氏洪瞿氏飭交宫媒分别看管候再復訊 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[榷憲觀風]  
　　欽命二品頂戴賞戴花翎分巡廣饒九南兵備道監督九江闗稅務兼管窰廠事宜兼辦通商事務加三級紀錄五次明爲觀風事照得教興　鼓西京揚棫樸之庥化洽鸞旂東魯發藻芹之秀我國家宏開文治合德行道義以甄陶樂育人材經禮樂詩書之濡染所以庠序恒多俊秀山川亦效靈奇况乎所屬諸邦夙稱望郡雲樓莊麗光臨湓浦之波星閣澄清秀邑匡廬之氣溯信州之福地奇卉爭妍仰廣晉之名山靈芝獻瑞凡兹勝境洵足流連緬彼先行尤深企慕門垂碧柳淵明之高節堪欽池泛紅蓮茂叔之遺芳猶在王有道才雄詞賦著作流傅徐孟昭譽重文章聲名上逹他如典型足式理學名家各有專長不勝枚舉景前賢於四郡備增史册之光想後起之羣英詎之邦家之產本道青衿幸獲黄卷久抛未能學李賀之操觚遂自效班超之投畢從軍葱嶺鴞薦頻邀出宰花封鶯遷卽報佩雙魚而監郡權坐題輿晉五馬之升階隨營聽鼓餉籌前敵飛芻甫釋仔肩榷典東邉徵稅又勞鞅掌恭膺巽命秩晉頭銜入覲乾宸幸邀心簡兹者渥蒙聖眷寵任監司雖非立雪之門宜舉觀風之典爲此示仰闔屬貢舉生童知悉卽日前赴府學報名領卷受題考試統限十月二十日交齊由府包封彚送爾多士各呈造鳳之才用展雕龍之技匠心獨運選詞務戒夫雷同努力旁叅察理必求其雪亮尤望高吟密詠能傾萬斛泉源無論短幅長篇宜抒一家機杼或經通馬鄭斗宿羅胸或史富狐遷琅玕滿腹或詞精各體吐錯落之珠璣或藝擅專門寫紛披之錦繡藉佳製以寛眼界拔眞才以結神交果得鴻文愿分鶴俸所冀精心日勵勤服習於丁年行看聮步雲程恣飛騰於甲第良殷予望毋閟爾音特示四書文題若夫豪傑之士雖無文王猶興詩題賦得搨得縢王蛺蝶圖江防策易堂賦以九子嘗共居翠微山爲韻歐陽文忠集後序謁李忠武公祠七律二首不限韻作四藝爲完卷 
[畫舫清歌]  
　　揚州訪事人來函云河南省某某等屬歴年不免偏災今歳顆粒無收尤爲荒歉哀鴻千百待哺嗷嗷當經同鄉各京官桑梓闗懷公同函致本省鉅商募捐放振兩淮運司江蓉舫都轉前者曾接公函並捐册一本懇爲勸諭淮商都轉以事闗振務立飭淮南總局轉諭各商計得捐銀八千兩兹交冬令需振孔殷都轉飭局轉催遂由各商領袖清吉昌等聮名禀呈局員請將此欵援照歴屆振捐成案按引攤派如人不在揚及一時不克呈繳者先由錢莊按數代墊將來由欠繳之商認息歸還刻已由局批准示諭局門並轉飭各錢莊一律遵照其限以十月底繳清果爾則此欵於年内總可到汴餐風吸靈之民當可飽饜仁漿義粟矣○嶺上梅開小陽春屆官設牛痘局刻已開局施種邇值天氣温和輕寒薄暖每晨抱孩而來者各局均有應接之勢洵一時功德之事也 
[上海縣署瑣紀]  
　　日前西鄉龍華寺掛單僧寳燦被同廟之九師僧毆傷由慈修僧擡縣喊控騐傷當經藍大令騐後飭回醫治候提訊究前晚大令訊案時慈修投案呈催大令閱呈諭候批示○上海縣藍大令聞南巿有男屍一具倒斃路旁地甲並不報騐前晚傳十六鋪地甲裘鎭訊問供稱前日大東門外確有路斃男屍查無屍屬報堂檢看因病倒斃卽行棺殮厝諸義塚大令卽諭飭小心當差裘唯唯而退○上海縣藍大令本擬十八日放告昨日適因赴鄉騐屍遂改期於二十三日 
[上海巡局瑣案]  
　　前日周浦人陳六澄卽陳雪卿投十六鋪巡防南局控王金和誘拐妻子趙氏匿跡高巷頭左近現經小的將妻尋獲王則已被逃逸叩求究辦局員曾鴻森二尹提訊之下以趙氏背夫私遁掌頰四十交陳覓保領回管束候補提王金和到案訊究○上月間江蘇撫標滬軍營右哨兵丁李萬青在南巿萬裕馬頭裹街被賭徒揮刀剌傷肩背投控十六鋪巡防南局經局員曾二尹飭令延醫調治旋由捕役拘獲賭塲望風之陳坤松解局訊責前日續獲何逹寳一名二尹研訊之下何堅不承認乃令笞責一百五十板押候交保○十六鋪升吉里潘仲泉二尹公館失竊後曾開單遣丁投報十六鋪巡防中局請緝前日經汛捕拘獲正犯胡來生及接贜之蔣洪解局研訊局員文斌臣二尹著俟吊齊贜物再行訊辦○恒生馬頭駁船户莊阿龍投十六鋪巡防中局控朱阿福卽黑皮阿福竊取金戒指兩枚局員文二尹提訊之下莊供小的所失金颧指共值洋銀五十元今朱雖認賠洋銀二十元不敷尙鉅叩求究追朱供自知不合求大老爺寛限當措繳洋銀三十四元二尹准之著於十一月初十日如數繳案具結交保 
[英美租界公堂瑣案]  
　　包探倪順泉解送婦人王陸氏到案禀稱前者陸德記曾失女孩一口後在王陸氏家查獲今又失去婢女雙桂連桂兩口仍疑爲彼誘拐故倩小的拘案請究陸德記投案供稱前失女孩係由姚老太所拐藏匿王陸氏家有案可稽今又失去二婢度必故態復萌叩求究追王陸氏供伊家婢女如何走失小婦人並未知悉叩求恩鑒直剌著押候將婢交案方准開釋○包探張阿五解竊賊周阿四任桂林施高明陳阿林等到案禀稱此四人串竊毛桂松家皮箱一口内儲綢布衣服四十餘件寄藏趙任氏尹曹氏家中報捕後經小的緝獲人贜解案請究毛投案領贜周等認竊求恩趙任氏尹曹氏同供不知伊等犯竊故敢受寄直剌判將周等各責三百板遞解回籍兩氏交保開釋○包探朱阿高解趙阿二至案禀稱此人竊取楊阿狗家金對時表一枚典得洋銀十元任意花用經小的緝獲人贜送案請究楊投案領贜趙供不敢行竊叩求恩典直剌判押兩日著將當本追還○包探陸阿九解賊犯徐阿福到案禀稱此人竊取陸榮生家布衣四件經小的拘獲起到人贜送案請究陳投案領贜徐認竊不諱直剌判責三百板遞解回籍○包探洪阿寳解送流氓潘玉維到案禀稱此人持刀向陳少庭行兇適經小的查見拘送請究陳投案申訴前情請爲究辦潘供偶與口角不敢行兇直剌判責五百板 
[法租界捕房瑣案]  
　　安徽人姚行奎屢向族叔姚旭初索借滋擾控經讞員朱森庭明府訊供判發改過所監禁因僞裝瘋狀局員不肯收留飭探帶回昨日解案明府惡其刁狡著重責二百板押候過堂傳到原告酌給川資送回原籍○前者湖南人蔣樹臣串同柯錫春等向永泰魚行訛詐控經明府訊供判令具改過切結交保開釋昨日滬軍營什長某甲投案求保明府以並無本租界店鋪圖章不准所請○去年某月無賴朱春泉糾同羽黨挾恨毆傷五十七號華捕經明府訊供判發改過所監禁昨日朱父國良投案求恩明府飭探至改過所將春泉帶出候過堂覆訊再行核奪○前者阮阿行故意縱火圖得保險賠欵經捕房查獲解經明府訊明判令枷號一月期滿禁押捕房半年現因患病其子瑞堂投案求代父罪明府諭令將阮開釋准令其子代押捕房期滿釋出○前者協記魚行金順三控魚販沈炳林之夥顧根泉呑没寄存鋪蓋衣服經明府訊供押候查明核奪昨日金偕見證孫老四投案孫稱當金將行李寄存顧處時小的目覩嗣因沈父欲索酬謝不肯交還叩求明察明府飭探帶同金顧向沈取到原物過堂復核 
[美租界捕房紀事]  
　　昨日積竊吳建林闖入蓬路保和坊甬人金初芳家竊取綢布衣服數十件携至某押鋪求質適爲包探胡瑞龍所見拘入捕房捕頭令押候轉解英美租界公堂禀請讞員翁笠漁直剌訊辦○昨晨偷兒魯阿二掩入蘇州河某姓航船上竊取布篷等件爲舟子富塲拘獲扭入捕房捕頭令押候解送公堂禀請訊辦○昨午賭徒黄阿掌在北河南路大后宫前設攤誘賭巡街華浦見之立卽拘入捕房捕頭令押候解送公堂禀請懲辦 
 
 

Page 10

 
 
[江西官報]  
　　從九劉湘文往九江緝私都昌縣錢鴻翻據南新兩縣面禀病故出缺亟宜委員接署以專責成查有候補知縣謝文彬照章輪委署理又准補餘干縣丞張樹芬准調德化城子司何震均應飭赴新任所遺義寗排埠司汛務以分先巡檢朱煒署理又署永豐沙溪司曾柄銓期滿更替以補用巡檢周溯源署理弋陽典史姚馥據報病故以候補典史施恩溥署理候補府林介弼由滬採辦官火回候補縣林丙禀知在湖北賑捐奬加同知銜馬振儀儘先酌委本班一次並捐同知銜署新建縣丞王鴻承壽禀謝酌委一次新城同安司潘常經廣信催稅契回禀謝委赴任 
 
 
 

Page 11

 
 
   
 
 

Page 12

 
 
   
 
