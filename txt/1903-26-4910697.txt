# 1903 - 26 - 4910697

 

Page 1

 
 
   
 
 

Page 2

 
 
[賀年小啓] [  申報館主人拜手] 　　　　　　　　　　　　　　　　　　　　　　　　　 
　　泥銜紫　值春回葭琯之天酒泛紅螺正領獻椒觴之日斗建寅而柄轉盤堆甲而香分恭維閱報諸君績奏調梅補袞上千秋金鑑威宣聚米洗兵挽萬丈銀河燈花煥文字之光雞窗集富庭草叶科名之兆雁塔名高賜來鄧氏銅山滿地盡碧瑜黄鐵占得郭家金穴盈倉皆赤仄朱提額手臨風傾心祝露敝館才難造鳳技等屠龍祗應磨墨吮豪備太史輶軒之采敢詡鏘金戞玉奏熙朝雅頌之聲肅此恭賀年禧順領新祺伏維垂鑒 
[慈禧端佑康頤昭豫荘誠壽恭欽獻崇熙皇太后聖德神功記]  
明歲恭逢我慈禧端佑康頤昭豫荘誠壽恭欽獻崇熙皇太后七旬萬壽皇上擬於今歲豫行典禮履端之吉特沛綸音慶榜宏開加恩多士甚盛事也在野小臣瞻望彤闈傾葵祝露謹拜手稽首　言日巍乎煥哉我皇太后之聖德神功眞亘古稀有者哉當咸豐十有一年赭宼之亂方興英法諸邦亦同時起事京師岌岌乘輿出狩熱河未幾而文宗顯皇帝龍馭上賓弓墮烏號攀莫及斯時也穆宗毅皇帝尙在冲齡端華肅順諸奸自稱顧命大臣計生反側内訌外侮相偪而來皇太后睿照英明聲色不動垂簾訓政規晝如神用能巨憝削平羣奸援首外人欵服匕　重安此聖德神功之不可及者一也洎乎同治十有三年歲在甲戌聖躬弗豫遽棄臣民地坼天崩變生不測皇太后謂前星雖未耀彩國不可以一日無君環顧天潢中惟今上弘毅端凝可令主器爰立爲文宗顯皇帝嗣負扆臨朝而皇上恪守諒闇不言之經凡事必禀命於聖母皇太后蚤朝晏罷訓誨周詳母子一心止慈止孝直至大婚之後始撤簾歸政頤養園林此聖德神功之不可及者二也自是厥後四方賓服海波不揚績秦中興修文偃武雖其間法越之事中日之事疆臣失䇿釁起干戈而威望所孚卽化戎衣爲玉帛初不料戊戍八月奸人蕴孽禍亂潛滋矯詔興師計偪萬乘謀圍颐和園之事祸機已間不容髪皇太后乃赫然震怒殲厥渠魁六凶旣除餘奸遁迹由是迭頒懿訓重整朝綱將祖制之已紊者整之朝章之已墜者修之官職之已攺者復之卒能使日月重光僉壬息喙此聖德神功之不可及者三也抑皇太后之聖德神功更有悉數之而不能盡者溯自同治乙丑臨軒䇿士浙江買士嚴辰有女中堯舜之頌皇太后惡其謟侫抑而置之其持已之謙有如此者光緖四年晉豫奇荒恩施大沛下詔自責有天降鞠凶何不移於宫闈之語更於某日率皇上露　長跽至三四時涕泗交頣羣臣咸不敢仰視其恤民之隱有如此者吳可讀以孤忠亮節聞立嗣之議旣成上疏死諫皇太后鑒其忱悃遂定以今上所生之子爲穆宗毅皇帝後萬世綱維一言而定其從諫之勇有如此者拳匪之祸倉卒而興無識庸臣如飲狂藥以致師興六國直犯神京六飛入秦時事幾殆皇太后亟下哀痛之詔引咎不遑切責李文忠重訂和議使邦交鞏固宗社危而復安戮彼巨奸以謝鄰國其斷事之明有如此者國家非人才不興人才非資格可限皇太后兪臣工之請詔開經濟特科凡草莽之英奇山澤之俊彥類准登諸薦剡貢之大廷用其所長不拘一格其求才之殷有如此者至於廢八股而試䇿諭開學堂而育英才興礦政而　　　　新軍而修武備通商惠工以塞　漏敬教勸學以諸賢能凡諸皇上之設施無一非皇太后之指授茂矣美矣蔑以加矣雖周之太任荣之宣仁亦烏能若是之如仁如天德威罔外哉我知闢門籲俊珊網搜才時必合二十一行省千百輩俊髦華祝嵩呼岡陵獻頌正不第門名堯母爲足志深宫懿德之無涯矣在野小臣爰拜手稽首　言以繼天保九如之後 
[本館接奉電音]  
　　去臘今正京師先後飛電傳來上諭九道敬謹譯登○光緖二十八年十二月二十六日内閣抄奉上諭甘肅蘭州道員缺著榮霈補授欽此同日奉上諭湖北武昌鹽法道員缺著朱延熙補授欽此同日奉上諭趙爾巽卽赴新任山西巡撫著吳廷斌暫行護理欽此同日奉上諭浙江按察使著樊增祥調補許涵度著補授陜西按察使欽此○二十七日奉上諭魏光燾奏分别舉勘屬員一摺雲南府知府胡泰福署普洱府知府蒙化直隷同知胡璧署開化府知府廣西直隷州知州黄膺調署永北同知　寗通判江藴宗署昆陽州知州賀桂章署順寗縣知縣桂福署蒙自縣知縣恩安縣知縣孫家祥署寳寗縣知縣雷元澍署厙家同知調補昆明縣知縣黎元熙據該督臚陳政績皆有可採均著傳旨嘉獎署黑鹽井提舉興平同知海清居心狡詐行同市儈試用知縣李允貞聽斷糊塗失入有據羅次縣知縣王樹槐縱差需索玩視民命前署寗州吏目試用府司獄賀建勲監守不愼試用從九品丁元福縱予爲惡均著卽行革職署鄧川州知州南關同知張恩洲年老多病著勒令休致補用知縣李德垣流品不清著勒令回籍署呈貢縣知縣甯州知州馬堃榮性情疏懶辦事草率著開缺另補以肅官方餘著照所議辦理該部知道欽此同日奉上諭山東兗沂曹濟道員缺著張蓮芳調補王仁寳著補授天津道欽此○三十日奉上諭恩壽奏分别舉勘屬員一摺江蘇鹽巡道徐樹鈞候補道郭道直蘇州府知府向萬鑅試用知府胡玉瀛據該撫臚陳政績才具皆有可觀均著傳旨嘉獎候補道劉式通氣質鄙劣操守平常丁鶚暮氣已深難期振作江寗城守營副將章宗瀚習染難除廢弛營務太湖恊副將毆陽成松劣跡多端屢招物議補用副將王友田性習巧詐識鄙言甘補用副將陶美珠賄求營缺人言藉藉補用游擊王萬美身家不清巧于緣飾候補直隸州知州張義澍膽大妄爲聲名平常候補知縣汪如瀚辦振不實行事貪污婁縣巡檢吳恩茂舉動乖方候補縣丞吳其光衣冠敗類試用縣丞譚丙燮遇事招摇試用典史張應允行止卑污均著卽行革職其武職各員並不准投効别營以示懲儆沭陽縣知縣高振聲聽斷　頇難期振作惟該員係進士出身文理尙優著開缺以教職歸部銓選蕭縣知縣劉本意人太軟弱敷衍因循金匱縣知縣方臻峻久病偷安有曠職守署宿遷縣知縣羅治霓不守範圍急于表見均著分别開缺撤任留省察看餘著照所議辦理該部知道欽此○光緖二十九年正月初一日内閣抄奉上諭明歲恭逢慈禧端佑康頤昭豫荘誠壽恭欽獻崇熙皇太后七旬萬壽仰維懿德普被寰區慶洽敷天歡臚率土允宜殊恩特沛加惠藝林著于本年舉行癸卯科鄉試其癸卯甲辰正科鄉會試卽歸併丙午丁末舉行俾兹多士忭舞觀光用副朕鍚類延釐壽世作人至意該部卽遵諭行欽此○初三日奉上諭朕恭奉慈禧端佑康頤昭豫荘誠壽恭欽獻崇熙皇太后懿旨西陵於三月初八日起鑾著各該衙門敬謹預備其由京起鑾及經過地方一切務從簡省所有經費著袁世凱核實查撥准其作正開銷絲毫不許攤派民間以免擾累其餘隨扈各事宜著御前大臣軍機大臣内務府大臣隨時核議請旨遵行欽此 
[電傳宮門抄]  
　　去臘今正京師友人先後專電告知本館云光緖二十八年十二月二十八日皇上召見軍機大臣及　延熙 
 
 

Page 3

 
 
十九日寅正皇上至太廟行禮○光緖二十九年正月初二日並無明發上諭皇上於明日卯正二刻至壽皇殿行禮後還宫○初三日卯正二刻皇上至壽皇殿行禮畢還宫 
[電政咨文]  
　　聞之京師友人云去臘外務部移咨北洋大臣曰爲咨行事光緖二十八年十二月初四日准英署使照稱近奉英政府來電以中國收回電報商股自與各公司與電局前定各合同無涉請爲見復等因當經本部以中國電局須俟籌欵歸還商股始能攺歸官辦照稱各節屇時自當歸併辦理等情照覆英使相應咨行貴大臣查照可也旋由北洋大臣咨復云爲咨復事查中國電報局前與各國公司所訂合同凡經盛大臣奏明立案曁南北洋大臣前總理衙門曁貴部批准者其在各合同限内俟商電收回官辦時自應接認辦理相應咨復貴部查照 
[大帥行程]  
　　新任兩江總督兼南洋通商大臣魏午荘制軍由滇啓行已登前報兹有金陵官場友人述及制軍刻在湘中度歲大約杏花時節始可節抵江南至南皮宫保則仍返兩湖並無内用及他調說其所以未經明降上諭者蓋以節鉞重臣久已帝心簡在或仍留作兩江柱石以故不輕綸綍昭宣也 
[梧西告捷]  
　　廣西匪亂已於去歲迭紀報端兹有客歸自南洋語本館執筆人云自定三省會剿之議凡在南寗以上歸邊防大臣蘇子熙宫保主政由南寗以逹桂林歸廣西巡撫王芍棠中丞主政宫保駐軍百色且剿且撫所有游匪散勇類皆畏威懐德棄甲輸忱宫保擇其樸實驍雄者編爲奮勇新軍六營諭令立功自贖餘則遣散歸農邊防遂一律肅清無復萑苻嘯聚刻惟南寗以下尙有緑林豪客出没其間然中丞久歴戎行威名素著軍麾所指亦不難指日盪平也 
[制憲回轅]  
　　署兩江總督張香濤宫保秉節赴揚州查勘堤工並順道察閱儀徵鹽棧前已紀諸報章兹得金陵采訪友人手函云宫保本定於客歲嘉平二十日出轅清晨員弁傔從等人已齊集轅門伺候適督轅有緊要公務節鉞未及登程迨二十二日始鳴騶出儀鳳門迤邐逹江干怡和碼頭由某兵艦渡江而往旋於二十八日由儀徴起節遄返白門當此紫篆銀章黄綾已裹而猶道途僕僕柳往雪來洵乎並世大員中不可多覯者已 
[典崇朝賀]  
　　正月初一日黎明時節駐滬商約大臣吕鏡宇尙書蘇松太兵備道袁海觀觀察江南提標右營叅將廖楚材叅戎各率同文武各官趨詣萬壽宫排班朝賀雍雍肅肅盛極一時 
[預備迎春]  
　　正月初八日立春佳節例於先一日舉行迎春典禮是日適逢世祖章皇帝忌辰蘇松太兵備道袁海觀觀察因飭上海縣汪瑶庭大令攺於初六日舉行昨日已飭辦差人役預備一切事宜矣 
[委員到差]  
　　本邑出口貨捐局委員徐明府邇經江蘇藩司陸春江方伯札飭另候差委所遺局務攺委李明府斌接辦明府隨於元旦到差視事 
[總辦交替]  
　　去冬本邑江南機器製造局總辦毛實君觀察經北洋大臣直隷總督袁慰庭宫保奏調赴天津充北洋銀圓局督辦所遺局務由署兩江總督南洋通商大臣張香濤宫保札委江蘇候補道鄭蘇龕觀察接任臘月某日觀察捧檄來滬先期頒發紅諭示定正月初一日履新屇時觀察命駕蒞局接受關防局中砲隊營管帶馮遊戎督率麾下勇丁整隊出營至局叩賀毛觀察交卸後暫寓局中定期正月十九日乘某輪船赴津門 
[撫恤災黎]  
　　去臘二十日新北門内被火之後上海縣主汪瑶庭大令查悉各災户類皆貧苦異常爰會同保甲總巡朱森庭明府籌欵撫恤二十七日在沈香閣分别發給計大口洋銀二元小口半之此外各善堂所籌振欵亦於是日派分大口洋銀十元小口五元合計共發洋銀六千五百餘元 
[公文被欔]  
　　前日嘉定縣章大令飭馬快飛遞公文至滬行至新閳被匪徒攫去後經追獲包封已經破碎遂奔投上海縣署禀訴情形縣主汪瑶庭大令察得公文共五十三角惟遞單已失無從查核且内有吳江縣呈蘇松太兵備道憲袁海觀觀察紅白禀各一扣亦無封袋恐其中或有失少未便照收飭原役齎回開明清單再行遞 
[法員游浙]  
　　去臘二十八日駐滬法總領事巨籟逹君乘歲暮餘閒駕一葉扁舟至六橋三竺間飽領西湖風景約於元宵節後始遄回以故本年元旦由新任副領事龍仁君偕繙譯官費亨祿君乘輿詣蘇松太兵備道轅恭賀年禧 
[籖舉住持]  
　　本邑西南鄉龍華寺住持僧深意前被鎭董潘鼎等環控道轅蘇松太兵備道袁海觀觀察札飭上海縣提究經縣主汪瑶庭大令訊明驅逐後由潘保舉寗波僧人戒燦爲住持未幾卽由陸松海等臚列戒燦種種不法事聯名環控大令遂於去歲除夕傳功極志拱兩寺僧訊詰志拱供僧人俗家在浙江黄巖縣年六十有五駐錫治下龍華寺已歴三十餘年光緖十五年曾充住持後因年老告退深意無甚劣跡其被逐也皆因戒燦賄囑劣董砌詞攻訐所致功極供僧人俗家亦在黄巖志拱退院之後由僧人接充住持不久卽交卸大令謂深意確有劣跡已奉道憲大人派員訪明戒燦亦不洽衆情均不准蟠踞寺内今著爾兩人愼選誠實可靠之僧充當住持以免玷污佛地兩僧籌思良久選定三人請抽籖爲定大令准之諭俟籖定後送案察看核奪 
[恩施犴狴]  
　　去臘二十六日法界公廨讞員孫建臣大令會同法總領事署聶副繙譯官命駕蒞八仙橋捕房檡押犯之情罪較輕者交人保釋一時身覊縲絏者感恩懐德歡聲若雷 
[法增華捕]  
　　法界捕房所雇華捕自新拓租界後已增至四十二名近者捕頭以所轄地方遼闊事務殷繁爰又添募六名給發號衣藉資巡緝 
[賭禁暫弛]  
　　每屇獻歲之時滬上各捕房必暫弛賭禁前去兩年駐滬西兵常三五成羣閒遊街市捕頭恐肇祸事不准擺設賭攤今歲西兵業已撤回爰俯順輿情弛禁兩日至初三日十點鐘許下令一律停賭違則拘解公廨禀請究懲 
[滬城火警]  
　　正月初二日午後二點鐘時本邑小東門内花草浜陸姓老虎灶烟囱炸裂致兆焚如當經遠近洋龍馳集施救未幾卽熄僅殃及比鄰某姓裱畫店某姓清音等家房屋五間至昨日午前三下鐘時小東門内大街曹素功墨店之後某姓家亦不戒於火頃冒穿屋頂烟燄衝霄幸得多人立時撲滅僅焚去房屋一間 
 
 

Page 4

 
 
[英界火警] 　　　　　　　　　　　　　　　　　　　　　　　　　 
　　去年十二月二十七日之夜十二點一刻時英界九江路燕慶園酒館不戒於火當經瞭望臺上鳴鐘報警救火會西人急驅皮帶車馳至竭力狂噴直至午前火始告熄而房屋已悉行焚燬幸未殃及他家至二十八日清晨七點半鐘時河南路四百八十五號門牌某姓家又兆焚如延燒八十四八十六八十二號等房屋四幢迨除夕八點鐘後虹廟弄内三十三號門牌某姓家復稅祝融之駕洎救熄已焚去三十二號唐順興三十三號劉升記等房屋二幢矣 
[美界火警]  
　　前晚七點鐘時虹口武昌路第六百四十六號門牌粤人某甲所開草藥店中因煮夜膳遺火積薪霎時烈烈轟轟不可收拾瞭望臺上鳴鐘告警救火會西人急驅英美兩界皮帶車前往汲水噴救得卽火滅烟消僅焚去樓屋一幢 
[上海官場紀事]  
　　元旦駐滬各國總領事官先後赴道轅恭賀新禧蘇松太兵備道袁海觀觀察設泰西茶點欵之○前日江蘇候補道余海谷觀察候補縣尙樸齋明府先後赴道縣各署賀禧○昨日蘇松太兵備道袁海觀觀察命嗣君印體乾者赴上海縣署拜賀縣主汪瑶庭大令新禧大令殷勤延入茗談良久然後興辭○昨日上海縣汪瑶庭大令乘官舫赴松江叩賀府尊許子元太守年禧○蘇松太兵備道袁海觀觀察定於今日赴金陵叩賀署理兩江總督南洋大臣張香濤宫保年禧 
[泳玉增輝]  
　　浙江嚴少和觀察忠孝家風詩書門第自髫齡入泮後粤東鄂北仕路騰驤當代名公卿爭相推重去歲元配沈夫人殁於滬上遠近名門世族咸欲附爲婚姻觀察遂於嘉平之吉親以如意雙枝端硯十石聘定程夫人爲繼室夫人爲皖中雪門太守之女公子適觀察以廣西邊防兩屇期滿蘇予熙宫保奏保以道員送部引見遂定於今歲二月吉日在滬完姻四月卽驅車北上一時宦途中人爭爲太守賀得佳壻余謂觀察父忠母節天將丕揚休烈前程正未有艾也今紀其謁岳詩曰華堂日暖樂融融喜有津梁問謝公最感憐才一片意酬恩半予記相同文定全將俗例删閒揮彩筆詠關關應知鄭重題紅意擇壻情懐也一般端荘流麗貴兼之妙畫蛾眉定入時喜說清才能詠絮硯香閣在母兼師花開如意永成雙繡幕絲牽意自降聘得比肩人似玉這回喜氣壓歸艭埀靑喜遇丈人行瞻拜來登晝錦堂種得碧梧親手贈要看鳳翥與鸞翔春風二月快相迎美滿因緣感玉成預識天心俾昌熾芝蘭玉樹繞階生交采風流洵爲佳話而雪門太守亦竟能免俗冰清玉潤相與增輝矣 
[善氣迎祥]  
　　朔風告急臘鼓催年覩此孑庶無依正傼難超於苦海兹幸蒼生有福喜逢普渡这之慈航敝局歲施衣米冬春兩季時逾十旬近歲加增至二萬户歴蒙匡濟託頼良多兹將壬寅冬季來捐截數彚報於右同東晉大人祥賜助銀二兩裕厚堂募助二十兩汕頭蕭煒珊洋二十元九江黄有章募十二元二角蘇省秉彝堂十元錦州姜亦政十元桂林純嘏堂晚香堂各三元青島鐵路總辦五元杭省蕭大善士二元汕頭梁仁山瀋陽李乾生各一元本埠隐名氏二十元湧記劉韓兩善士各十五元吳公館葉啓雲久大荘　昌順茂詹大有益生祥恆升和裕各十元瑞隆募十三元蔣蓮記八元同茂盛次洋二十元粤瑞祥次洋八元恊順恆通瑞大福泰鄭洽記萬隆裕義成祥廣昌仁董天頤東豐泰興記各五元雲章宏章泰南慶雲瑞允祥恊泰源合泰不留名各四元吳錦記鴻盛施豐泰萬順源各三元元昌永生記裕萬順恆隆永泰豐郭源茂馮紹祥恊泰同順成吕　泰愼記和盛福和利洪盛福聚公正祥同福和公怡順昌大阪渝泰記振大昌同昌永泰隆益和人和同裕公興昌永點石齋廣時隆杏花樓葉生泰陳門袁氏唐領卿信記春記務本堂裕成和胡乾德允興楊天祥各二元恊大源彭祥慶晉昌祥綺成仁昌益成三益茂天豐萬源成新泰大德玉立昌泰源大裘天寳方九霞廣恆隆馬敦和升和錦椿和成德義泰福益興永仁和順成泰義洪生福源生泰永興祥恊泰豐長源大豐大興昌嘉廣生福新泰阜昌允章南萬生萬康園穗利楊洽興晉泰福恊康啓泰恆胡開文恆潤泰錕華利亨華彰合盛元祥源益記萬有全趙翰香老泰和寳華樓恆泰祥順茂湧乾記包平和元和生恊和新合和祥蔣同泰鄭源泰生昌裕江予餘各一元　沐有加無已之恩同切永失弗諼之咸庶績咸熙於歲首春申復見乎天心歌頌口碑滬江聲滿慶以善而有餘福如川而方至董等謹領之下惟有興受惠蒼生望雲九頓遙祝千秋一日也乞附報章聊申謝悃滬北泰安里安仁樂善局　謹誌乙　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[操刃攫銀] 　　　　　　　　　　　　　　　　　　　　　　　　　 
　　去臘除夕一點鐘許本邑南市吉祥弄元益錢荘執事人遣傭工沈阿三收得洋銀若于行經十六鋪泉漳會館左近突來匪徒五六人揮刃亂剌攫去洋銀一百六十餘元沈受傷後回告荘主投報保甲總巡局局員朱森庭明府立卽率同十六鋪巡防北局委員陳仲賢二尹親往偵緝迄未拘獲亦可見行路之難也 
[各勤厥職]  
　　本邑市南馬路工程局總辦翁予文太守以在局當差各役前經釐定章程而玩惕依然公事殊多廢弛爰於去臘二十七日通傳到案諭以嗣後凡有船户應辦各事槪令水巡捕頭陳向榮稽查竊案則著包探黄量海專司緝捕至巡街華及一應控案統歸捕頭管理務須各勤厥職黽勉辦公如再故違察出重究 
[滬南禁賭]  
　　獻歲以來賭風甚熾高昌廟巡防局員馬午橋叅軍弛禁一日至初二日卽督率勇丁將各賭攤嚴行驅逐違則拘拿懲辦保甲總巡朱森庭明府則於初三日親帶勇役密往各叚查拿沿浦濱馬路一帶另由馬路工程局總辦翁予文太守先期飭知捕頭傳諭華捕如見犯賭者隨時拘獲以便訊懲 
[滬南瑣志]  
　　新正初一日之晚萬裕碼頭衡吉鹹貨行被賊穴墻而進翻箱倒箧竊去衣服首飾等物約值青蚨二百餘千次日行主開列失單投二十三七鋪巡防局報請查緝局員高文軒二尹親率捕役前往勘明限令赶緊破案○去臘除夕三市六街行人如織保甲總巡朱森庭明府親率勇役嚴密巡查江蘇撫標滬軍營管帶龍葆珊遊戎亦督率麾下勇丁往各叚梭巡以免匪類乘機竊發○新正初三日黄昏時恒生碼頭億康小錢荘樓上不知因何遺火一時濃烟四佈幾於祸兆燎原幸卽救熄然亦險矣○去臘二十七日之晚更魚三躍時陸家浜景新園浴堂忽有匪人將煤油浸濕大門縱火焚燒一時火光四射遠近鄰人聞聲畢集相率汲水灌澆始得烟消火滅翌日黄昏時裹鹹瓜街裕和藥材行及毛家弄恒興裕燭店柴房皆被司爨者遺火積薪幾釀巨祸幸卽覺察得以取水救熄不致成災 
[補錄去臘上海縣署瑣案]  
　　蔣阿大誘拐徐永清家女孩阿三控經法界公廨讞員孫建臣大令移送至縣縣主汪瑶庭大令去歲除夕升堂研訊蔣供小的並未誘拐徐姓女孩因某包控與小的有仇驀拘母親管押隨復將小的騙去私刑吊打實因慘苦不堪不得已而妄供串同包王氏價賣叩求明鑒包王氏供丈夫故後小婦人開設烟館蔣阿大曾來吸烟三次包探遂乘機誣陷及至公堂質訊阿大已供被包探逼令妄供大令飭將蔣收押所中包王氏交官媒收管○法界公廨移送王張氏誘拐潘朱氏家女孩阿二一案到縣大令訊究之下王張氏供潘朱氏之女並非小婦人所拐實被寃誣大令飭交官媒收管候傳原告質訊○前者楊樹浦人高張郎被人誘至某處墳旁戳斃其父高明山指定姪兒高海林高炳千所爲大令飭將兩高拘案迭次研訊堅不承招遂飭收押所中至去歲除夕飭提復詰兩高仍執定前供大令著暫交的實人保出查明正凶究係何人禀候提究○前有山東人張煥宸者偕兩俄人至烟臺旅順膠州訛索地方官供應被解來滬蘇松太兵備道憲袁海觀觀察將兩俄人送交俄總領事收管張則發縣訊押後接俄總領事文開兩俄人衣箱等物張已如數交還請免深究等因大令爰於除夕提張至案飭卽取保開釋 
[補錄去臘英美租界公堂瑣案]  
　　馬夫張阿六在五馬路開設三慶戲園積欠工部局捐及電燈費若千控經讞員張柄樞司馬飭差恊探拘獲去臘二十八日升堂研訊隨商之英總領事署迪繙譯官著帶回捕房押候訊追○劉梅卿行竊洋人貎兒脫家成衣機器二架報由包探張寳成拘獲送案請究司馬判責三百板管押三月○顧壽生行竊陳茂生家脚踏車一輛報由包探張寳成拘案請究司馬判責三百板押三月○二百三十八號巡捕解吳阿三到案禀稱前日九江路某姓家被火時此人乘間竊取衣服七仵報由小的拘案請究司馬判責三百板○包探張全林解馬阿毛到案禀稱此人在裕源紡紗廠工作偶因口角遽將電燈擊毁報由小的拘案請究司馬判枷號三日○包探顧福其解金惟濤到案禀稱此人行竊魏毛毛家東洋車一輛報由小的拘案請究司馬判責五百板遞解回籍○洋人麥軒時控王福林李阿虎行竊洋銀一百二十五元司馬著暫發捕房管押限九日内將所竊洋銀如數繳呈聽候核辦 
[美租界捕房紀事]  
　　去臘二十九日積竊馬阿根行竊吳淞路某姓家衣物被包探劉阿炳查獲連贓帶入捕房捕頭令押候解送公堂禀請讞員張柄樞司馬究辦○前晚妙手空空兒邱阿來混入西華德路甬人某姓家行竊衣服若于件携之而出適爲包探朱桂生所同連贓帶入捕房捕頭令押候轉解公堂禀請懲辦○昨晨小竊王毛毛潜入天潼路粤人某姓家行竊報時鐘等物後經包探錢榮堂查獲帶入捕房捕頭令押候解送公堂禀請訊辦 
 
 
 

Page 10

 
 
[光緖二十八年十二月十一日京報全錄] 　　　　　　　　　　　　　　　　　　　　　　　　　 
　　宫門抄諭旨均已錄前○雲貴總督魏奏爲滇省遵旨創設學堂摺○貴州巡無鄧奏爲擬加鹽價錢文以資賠欵摺魏光燾跪奏爲滇省遵旨創設學堂謹將開辦情形恭摺具陳仰祈聖鑒事竊光緖二十八年十月十四日准京師大學堂咨七月十二日奉上諭張百熙奏遵擬學堂章程開單呈覽一摺披閲各項章程尙屬詳備卽照所擬辦理並領行各省著各該督撫按照規條　　　費實力奉行總期造就眞才以備國家任使其京師大學堂著責成張百熙悉心經理加意陶鎔樹之風聲以收成効期副朝廷興學育才之至　開辦之後如有未盡事宜應行增攺仍著隨時審酌奏明辦理欽此等因刊印欽定章程咨滇遵辦前來查此案前奉一諭各省所　　院於省城均攺設大學堂各府廳直隷州均攺設中學堂各州縣均攺設小學堂並多設蒙養學堂著各省督撫學政切實通飭認眞舉辦等因欽此當卽欽遵行飭藩司仿照山東省籌議章程詳經臣覆加查核飭行在案兹復欽奉前因自應卽行開辦舉其大要約有四端一日　　　　　本邊瘠之區財力近益奇絀此學堂直合家塾黨庠術序一以官力辦之事繁費鉅僅取辦於原有各書院經費萬不敷用庫欵則實無可籌提若遂安於苟簡又無以善始者圖成一再商籌官紳會議查有鹽捐團費提購槍砲欵内每年暫可勉强挪銀十萬兩作爲經費曾經會商前撫臣　經羲奏明在案擬卽照提按年以五萬兩辦理省會官立高等學堂以五萬兩辦理各屬官立之小學堂及蒙養學堂其各府廳州官立之中學堂及擬設之校士館則以各書院原有各經費備支將來逐漸擴充戒有不敷現時究可勉爲挹注且以保衛地方之欵移爲培植人才之需名義正大尤可持諸永久一曰度地建堂省會書院有三曰經正曰育材日五華經正三面臨水育材近市湫隘皆難擴充惟五華規模宏廠其後直接五華山上有憫忠廢寺四旁隙地甚多臣親臨踏勘極爲高曠頗通空氣諸山列秀滇海環清林木葱蘢水臬甘美以之拓爲高等學堂凡屬應造之禮堂講堂食堂寝室樓院以及應備體操塲布置均有餘地足以疏淪性靈開拓心胸洵爲名勝之區允叶文明之兆前經臣飭司會局委員估勘擬新建講堂二所左右齋舍三十六間儀器院樓房一院並於五華書院攺修講堂五所曁齋舍九十餘間作爲自修室以備先行開辦所奉頒發章程建置均有程式自應遵辦以宏規制而昭劃一一日預儲師資兩漢經學最重師承况學堂將以培養通才儲濟時艱授受之際尤關緊要自科舉盛而眞儒少求其淹贯中學者已不易得兼通西學者尤難其選臣每念及此輒以爲慮查近日學校之盛同洲者宜推日本以其無論何科首以倫理爲重兼採東西政藝均能删繁就簡遺粗取精頗堪成効臣已於通省舉責生監中考選心術端正文理明逹之錢良駿等千名委員資送日本分科肄業並另照京師大學堂來咨按其格式考選舉人袁嘉榖等五名資送師範館肄業俟學成回滇撥充教習並另設課吏館以爲仕學之先導均經奉明在案雖備用非在目前然三年之艾不蓄不得况卽欲求速而勢亦有所不能一日購書器蕭何收圖籍而知阨塞故古人讀書圖史並重西人各種學業凡夫天地之大動植之繁有書必系以圖有圖必騐以器學堂之内有藏書至數百萬卷置器至數百千具者故理無不顯用無不精滇省原舊書院中書或尙未備西書尤鮮購藏遽欲課以由中贯西之學雖有教習亦苦講授無從臣於本年三月卽經飭司籌提銀一萬二千兩派委昜門縣教諭陳雍承領匯至滬漢咨請湖廣總督臣張之洞就近查明日本近日所譯西書善本及算學農學化學所需各器並同滇省所無之經史政治各中書照數採購作爲頭批先行解運回滇分發並飭各府廳州自行籌欵搭購各在案如有不敷仍當　續採贖以資誦法考騐凡兹四者幸已各有端緖惟是章程不患不善而患奉行之不力尤患攷核之不嚴臣學殖久荒愧未能以身作則惟恃此不敢欺飾之心循序以漸進責實以副名與相終始前已札委存記道湯魯璠爲總辦照會在籍翰林院編修陳榮昌爲總監督飭選中學教習及承辦各員先辦省城大學堂並電請新任撫臣林紹年於展覲之便訪聘西學教習來滇及分飭各屬次第開辦在案規模粗具雖與現章小異而大致究無不同擬卽易其名爲雲南省會高等學堂昜總辦爲總理易總監督爲中學總教習添設副辦二員文案收支各一員藏書樓博物院收掌官寄宿舍監督官則暫行緩設仍暫就五華書院攺修之講舍五處先聘延中學可靠兼通譯算之教習五員考選學生分班講授並附記師範學堂造就各屬中學堂教員校士館則仍暫設以課未入學堂諸生一面通飭各道府督飭各廳州縣將小學堂蒙養學堂認眞設立一切網領功課規則建置均悉遵章程辦理經費則務從節省核實開支一律迅速開學其專授西學之西教習他省亦甚寥寥故至今尙未聘獲查師範館課程内開以上各科均用日本教習講授等語自以其地近情通經費尤省較爲易得也擬卽咨請管理京師大學堂大臣及出使日本大臣照會日本外部代爲延聘精通西學奄有諸長兼通中語之總分教習數員訂立合同議定薪水川資限來年夏間來滇充當高等學堂總分教習先照章程第七節聲明如有教課不勤紊亂規约等事滇省有辭退之權以昭慎重其各府中學堂俟師範漸多再行設立未設以前所有原籌經費卽以之購備書器至應附設之農工商藝礦務實業學堂及應否將現設課吏館攺爲仕學館亦俟省城高等學堂修建工竣彼時必已各有把握卽可逐一興辦以竟高等中小蒙養學堂之全功仰副聖主興學育才之至意所有學堂辦事各員以及府廳州縣倘有奉行不力名是實非名立予從嚴叅辦如有實心任事確著成效亦當據實奏懇恩施分别獎叙以鼓勵數年之後必可收得人之效矣除咨京師大學堂外謹會同學臣吳魯恭摺具陳伏乞皇太后皇上聖鑒再雲貴總督係臣本任毋庸列銜合併陳明謹奏奉硃批著卽督飭認眞辦理仍隨時考查務收實效欽此 
頭品頂戴貴州巡撫臣鄧華熙跪奏爲黔省賠欵籌措維艱擬於川省行黔鹽斤援案酌加價錢以資發付而免貽誤恭摺仰祈聖鑒事竊查黔省地居邊徼著名瘠區常年兵餉尙　各省恊濟連歲粵邊不靖增營購械已屬不支近復按年攤派賠欵銀二十萬兩限期旣定未便延逾不得已先將庫存各項餉需挪移支應日下已匯交十三批均經奏明在案惟此欵逐年交付爲日甚長代籌備的欵萬雖持久黔省民貧地　物產寥寥商路旣靡所行銷礦務又歴無成效釐金一項僅恃士藥爲大宗前由司局籌議酌加士稅銀五萬餘兩不意今歲春旱炳苗　損粤商銷路又爲游匪梗阻以至各局徴數大爲减色仰屋尋思羅掘無術伏念目前籌欵之法惟鹽斤加價最爲相宜黔省祗黎平一府行銷粤鹽其　各府州縣皆屬川鹽引地每歲行黔鹽引約萬餘張釐稅各項早年奏定由四川綦涪仁永四岸分局代收誠爲妥恊查湖北前因練兵籌餉　准於川淮行銷鄂境鹽斤每斤加價二文臣在安徽巡撫任内亦因餉項支絀尤爲要需兹與司道再四商量擬於川省行銷黔境鹽斤援照湖北安徽辦理臣會經與四川督臣岺春煊函商請其查照飭令綦涪仁永四局委員先期傳知黔引各商自癸卯年正月起凡行銷黔地之鹽每斤　價二文爲黔省賠欵之用於發銀劃本之時聲明加收錢文融入鹽斤之内一併彚收分别欵目按月解黔以便撥付以黔省之財力助黔省之要需於川省鹽政毫無妨礙且每斤加價二文出自食鹽之家數極微末於民並不爲累於商亦無所虧如蒙天恩俯准照辦卽當派員赴川　核每年可得收數若于不敷之數再爲設法籌備務期措有的欵以免後日貽誤有關大局實非淺鮮除咨户部查照外所有擬加鹽價錢文以資撥解賠欵緣由謹恭摺具陳伏乞皇太后皇上聖鑒訓示謹奏奉硃批著照所請户部知道欽此 
 
 

Page 11

 
 
竊謂善不一端祗憑一念法無一定貴立一基一簣漸以成山一撮積而爲地一　　　　　　　　　　　　　　　　　　　　　　　　　　 
莖珠草化城丈六金身一滴楊枝灑徧大千塵世雜處申江一帶貧民幾之一餐一遇病生一籌莫展平日一貧如洗咄咄空呼何堪一縷如絲奄奄待斃就醫診治約費一錢五分延醫入門更需一洋四百實爲一之爲惎未必一藥而安一徃一來車費原非一次一粥一飯藥資何暇一謀說來生死關頭祗争一刻等到親朋出手已誤一生萬一云还恐至一家離散有一於此最宜一律舉行兹欲錢集一蚨共聨一會法以一文爲一願多寡隨緣例須一日收一錢始終不改一年期滿閏月一體捐收一月會齊名數一俱登報務吏　　　　　　　公各宜一德一心一力捐助青錢一選諸君指本一彈白鏹一投貧病根歡一拔雖有善堂一局診藥兼施要知秋季一停殘生何恃爲此一誠一啟願諸君一諾千金值茲一舉兩全歸善堂一同合辦伏願仁人善士大筆一揮無論閨秀才郎錦囊一鮮多多益善何妨一萬一千落落大方願指一倉一囷未必一毫莫拔不置一詞還求一視同仁代捐一册一言一語鬼神二一聼聞一善一功兒孫一一受報定卜名登一甲身佐一人一品官高一方富厚一偏淺見虔輸一辦心香一稱雅懷請署一條 
冰欵 
　　謹附啟者本堂向無恆產所辦諸善舉全頼各大善士随緣接助自丙戍年起創設施醫藥局延請内外專科常年送診照方給藥一面倡集一文錢愿印册分送以籌經費幸蒙各大善士好施樂助踊躍輸捐共有四千餘金厯辦以來諒邀公鑒但目下善舉漸推漸廣如給貧恤嫠育嬰施衣施棺施粥施米等經費浩繁集捐不昜即就施醫而論每日就診竟有千號之多至少亦六七百號所收常捐入不敷出且目覩情形勢難中輟惟有循照舊一𠕂刋捐册附報分送伏望仁人善士大發慈悲共襄善舉已助者懇爲照售樂從未助者仰祈隨緣發願善善相應源源而來德無大小一誠足以格天拯疾扶危隂 
 
 

Page 12

 
 
功莫大如救一命即救一家不獨受惠貧病感戴鴻施即敝同人仰荷雲情實　　　　　　　　　　　　　　　　　　　　　　　　　 
無旣極臨風禱祝無任依馳 
光緖二十九年孟春日上海北市六馬路西首仁濟善堂同人 
陳作霖　　施則敬　　楊廷景　　朱振甸　嚴信厚　　葛䋲孝　　朱佩珍　　胡善祥　　焦發昱　　劉芬 
頓首謹啟 
 
