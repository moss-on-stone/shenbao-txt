# 1901 - 151 - 4910106

 

Page 1

 
 
[聲明杭州匪棍孫佑臣冐稱本館訪事友人向人訛詐緣由] [  申報館主人啓]  
　　前日接杭州萬利源彩票店來函略謂向售江南義振票近被孫錦棠私刻圖章妄登告白訛詐洋銀五百元及控諸錢塘縣署後忽有匪棍孫佑臣者自稱申報館訪事人前來恐嚇謂如不了結必將登入報章敝店夙仰貴館凡事一秉大公决無帮人婪索賄賂之理因卽婉詞却之不料孫佑臣竟於三月二十五日揑情登入中外日報請卽查明送辦以免無端被誣云云查本館派赴各埠訪事友素皆潔身自好從不向人私索分文且並無孫佑臣其人明係不法匪徒借端隱戤除派妥人密查該匪惡蹟控官提案訊懲外尙望杭省官商士庶勿被該匪朦混以致悞入彀中也特此布陳惟冀洞鑒 
[杭州申昌分局遷移] [  申報館主人啓]  
　　啓者本館前在杭州省會開設申昌書局專售申報及申報館圖書集成局各種書籍今移至舊府前惠民巷口朝西石庫門內仍前交易恐未周知特此聲明 
[書院改課實學議]  
　　科舉旣罷之後學堂未立以前開拓風氣培養人才消弭時變責尤在書院之山長按中國上自京師省會下至府縣鄉鎭莫不有書院規撫各異教術亦純駁不同大率切實訓迪者十祇二三新政諭下論者乃有以書院改爲學堂之議竊謂改書院爲學堂事有數難不如就書院中改課實學事不勞而易集功反手而可成蓋省府縣鎭各書院無不有貲產卽無不有經管貲產之人巨者數萬少亦數千經管薪水歲或百金數百金一旦驟欲改弦而更張之勢必胥令潔身引退其難一諸生肄業寒畯爲多官師兩課恃膏奬爲挹注之資硯田坐食利劵久操今更定課程盡變舊制肄業者必當入院入院者必限定額曩日操觚之士握管爲生者至此皆無從染指安得萬千廣厦大庇天下寒士盡歡顏耶其難二山長修脯歲入千百金承其乏者類多優游養望曠佚名高非必如學堂中教習之口講指畫永夕永朝勞佚相懸幾如霄壤改書院爲學堂必易山長爲教習如許山長將何從位置得宜乎其難三至此而欲調劑得中權衡至當其惟令爲山長者實心課士屏去詞章改課實學化無用爲有用斯公私兩有所裨益而時論不至詬病叢興乎考各處書院本有專課經史時務策論者肄業諸生類多宏通淹雅於書院造士之義猶爲未遠今一律仿照實學書院之例就經史時務專門命題分類角蓻在山長固衡校稍煩而多士從此勢不能不涉獵有用之書聰明自好者流益將精硏根底之學上之爲朝廷作育人才下之爲鄉里化導子弟其嘉惠士林裁成後進功用不但不讓於學堂直視學堂尤推而遠之苟山長人人宏其願力大其陶成數年之後士風丕變人盡知學更何必革除書院另設學堂哉本月十四日本報略謂各書院均設講堂俾山長按期講學然已視爲告朔餼羊茲者粵華書院山長丁太史示諭在院肆業生童大旨謂學之不講聖人所憂現定於四月十三日開講願聽者辰刻詣院靜候講畢仍許質問疑義以爲斆學相長之資嗣後每逢師課期准此特諭云云旨哉言乎太史殷殷與吾黨相期之盛意盎然流露於楮墨之間吾知肄業諸生必將觀感興起有相與奮發於不自已者使凡爲山長者皆以太史之心爲心學術昌明人才蔚起富強之效實基於此因不禁欣然色喜而推論之如此 
[本館接奉電音]  
　　昨日午前十一點鐘西安行在飛電傳來上諭四道敬謹譯登○四月十九日行在內閣抄奉上諭伊犁副都統著伊犁營營總卽補叅領福補授欽此同日奉上諭長庚奏副都統呈請告休一摺伊犁副都統拉禮著開缺以原品休致欽此同日奉上諭翰林院爲儲才重地在館各員自應講求實學通達古今以備朝廷任使乃近日風氣專以詩賦小楷爲工敝精神於無用而經世之務或轉不考求殊非造就人才之意茲當變通政治之際允宜首先整頓嗣後編檢以上各官應專課政治之學以大清會典六部則例爲宗旁及古今政書直省通志凡有關經濟者皆當究心他如條約公法以及天算格致諸書聽其分門肄習其有願赴南北洋學習者亦准其在本署呈明咨送前往著掌院學士酌定課程每月呈送劄記擇其議論切實確有見解者選錄進呈量予奬勵其紕謬不正有害士習者立卽叅劾凡散館大考考差均應一律變通著掌院學士妥擬章程咨送政務處王大臣覆呈請旨辦理朝廷側席旁求冀得通儒碩彥朝夕論思用恢治道其各爭自濯磨以副朕求治作人之至意欽此○二十日奉上諭張之洞奏保薦人才一摺翰林院編修銜梁鼎芬翰林院編修徐世昌王同愈吏部主事勞乃宣記名道鄭孝胥直隸候補知府吳永前安徽靑陽縣知縣湯壽濳均著交吏部帶領引見欽此 
[行在宮門抄]  
　　三月二十四日前湖南學政吳樹梅到行在覆命並請安召見軍機及吳樹梅二十五日吳樹梅謝仍在南書房行走恩並請假十日郭之全謝授廣東廉州府知府恩召見軍機及郭之全 
[預備迎鑾]  
　　京師訪事人云日前各國使臣照會中國議和全權大臣慶邸李相謂遲至五月十五日皇太后皇上仍不還鑾每一日須償兵費銀一百萬兩故慶邸李相已請肅親王於本月初七日起程赴陜西迎駕矣 
[籌欵葺宮]  
　　武昌訪事友人云本月十五日湖廣總督張香濤制軍接奉行在軍機處來電內開和議將成聖駕即須返蹕惟京師殘破之後壇廟宮殿均須次第修葺已諭飭全權大臣妥爲籌辦應需欵項奉旨於江蘇安徽福建浙江江西湖北湖南四川廣東等處每省籌撥銀十萬兩迅速解京交由全權大臣核收濟用望即如數撥解萬勿稍延等因制軍接電卽行知藩司瞿賡甫方伯籌辦現已於藩糧鹽關各庫通籌勻撥尅日解京由此以觀則回鑾之期當不遠矣 
[請减賠欵]  
　　京師訪事人云和局條欵議令中國賠償各國銀四百五十兆分作四十五年攤還合之本利須銀九百兆茲議和全權大臣咨覆各國請照四百五十兆之數免計利息而各國照會則欲每年償銀十八兆分三十年還清合計則共銀五百四十兆聞慶邸李相業已電奏請旨矣 
[英擬襄欵]  
　　南洋新加坡叻報云本坡實得力太唔士西報接英京來電略謂英美兩國同在北京力拒各公 
 
 

Page 2

 
 
使擬請中朝借貸外欵而以各國代保一事據英公使之意以爲如此措施不如各國將所索中朝賠欵略减較爲妥便 
[聨軍撤退]  
　　京師訪事人來函云近日各國以和局告成將近畿一帶所駐聨軍陸續撤退德國水師已於本月十一日退赴膠州至李傅相調到姜軍門桂題所統之武衛右營刻已逐節進紥西北則紥至車道東北則紥至密雲縣 
[相躬小極]  
　　京師訪事人云本月初九日議和全權大臣李傅相忽患腹瀉之疾迄今尙未全瘳際此和局埀成一切尙須磋磨斟酌而政體忽爾不豫都人士莫不望吉人天相卽占勿藥之爻也 
[彈劾風聞]  
　　金陵訪事人云此間某人憲外飾清廉內懐頷黷權操黜陟術善逢迎邇經某侍御列欵糾叅　九重披覽之餘勃然震怒立卽電飭兩廣總督陶制軍湖廣總督張制軍照欵據實查覆不得從事瞻徇聞兩制軍以事出有因查無實據等詞代爲揜飾然此信乃得諸官塲傳述不敢據信爲實也 
[利權宜保]  
　　武昌訪事友人云湖廣總督張香濤制軍近接兩江總督兼南洋通商大臣劉峴莊制軍來電知西人有運鹽入口之請制軍以鹽利爲中國自主之權外人不得越俎久已載在約章今若任洋鹽進口則利源被奪華商生計更窮况和議將成賠欵所需甚鉅全賴鹽課以資挹注亟宜據理力爭以保利權萬不宜率意允准聞已電商峴帥聨銜陳奏幷電請全權大臣設法幹旋矣 
[漕務述聞]  
　　京師訪事友人云自聨軍入都翠華西幸江浙各省應運漕米迄未舉行日前署浙江撫憲余晉珊中丞特委郭太守懐珠至京謁見李傅相擬請與洋人商一包運之法現聞無法可商祇得俟聖駕回鑾後再行舉辦太守遂於本月初五日啓程南下回省銷差 
[衡變述聞再誌]  
　　湖南衡州民變本館已據所聞錄之前報茲得漢口訪事人來函稱此事一因去歲衡州有閙教案件今須停止考試一因將去歲閙教首惡拘拿數名以待懲辦於是人心大爲不服不約而集麕屯於衡州府城內外惟刻聞已有紳士出爲調停不識能指日解散否也 
[設局造船紀聞]  
　　漢口訪事人云傳聞近有某國商民擬在武昌城外擇地建廠製造輪船以開風氣閬闠間紛紛傳述姑紀於此以覘其後 
[俄艦運茶]  
　　漢口訪事人云日前俄羅斯國續到雙烟囱輪船一艘停泊江心連日紛紛運茶至舟極形忙碌聞俟運竣之後卽須展輪遄返也 
[洋艇去漢]  
　　漢口訪事人云日前有日本兵艦一艘停泊漢江本月十四日午後啓椗下駛聞須赴上海小駐數日然後遄返東瀛○前者法蘭西國有兵艦一艘小泊漢江統帶官某君赴鄂省拜謁湖廣總督張香帥旋於本月十四日啓輪駛赴宜昌再由宜昌駛至重慶 
[稽查輪船]  
　　漢口訪事支人來函云近日以來漢口稅務司每於輪船蒞埠時稽查甚爲嚴密蓋因有匪人私運炸藥故不得防範維嚴也 
[謠傳姑誌]  
　　蕪湖訪事人云近日沿江一帶閧傳富有貴爲各票匪將約期起事旋接靑陽來函悉大通一帶於本月初五六日亦謠傳會匪起事一時店鋪居民紛紛遷徙越日少安至初八日鶴唳風聲謠諑更甚大憲因飭地方官嚴爲防範以杜亂萌 
[請行鄉試禀牘]  
　　金陵訪事人云日前大憲奏請展緩江南鄉試旋奉上諭飭准士民商賈一聞此信咸切憂惶疑議叢生謠言四起省垣紳士二十餘人聨名禀請兩江總督劉峴莊制軍奏乞照常鄉試以振士氣而靖民心本報曾誌其事茲由友人處覓得公禀原稿其禀首署名者爲濮靑士太守陳御三太史其餘附名諸人亦盡屬進士舉人無一身與鄉試之輩茲將原𥜘照錄於後以供衆覽江寍紳士公禀爲籲請循例舉行鄉試以靖人心事竊紳等聞近日大憲有請緩行本省鄉試之說仰見宮保大人思患預防之深心審時度勢之至計曷勝欽佩惟目下懐鉛握槧之士皇皇如失所恃而商賈工匠下逮負販食力之倫亦以屢年不舉鄉試生計愈艱怨咨四起謹將實在情形爲宮保大人陳之計自去年五月拳匪倡亂以來兩宮蒙塵京師失守凡有血氣莫不憂傷今幸和議告成回鑾有日羣欣欣然以爲昇平重睹各勵所學以求一日之知若再行緩試則芹藻之氣不揚絃歌之聲將掇而商賈負販當民窮財盡之後益無生計此不可緩者一也緩試之故一因教案牽連一因票匪蠢動而本省幸賴宮保大人威望聞於中外凡所以綢繆未雨除暴安良之政久已次第舉行用能海波不揚東南安堵沿江沿海七八行省億萬生靈賴以保全而本省尤食其福故拳匪肇釁之後本省無一教案康梁滋事以後本省無一票匪之案此本省獨有之情形也不得援他省以爲例更無庸爲他省所牽率卽或偶有謠傳自經宮保大人密飭所屬梭巡查察閭里宴然豈舉行鄉試便有他虞且本省之民體皇上懐柔遠人之意大憲保全民命之苦心與洋人耦俱無猜視若一體苟亦如他省之因教案而停科舉何以勸善此不可緩者二也或者曰和議雖成兩宮尙未回鑾鄉試似屬不急之務則請以前事言之咸豐十年庚申八月鑾輿北狩嗣經和議告成次年辛酉科照舊舉行又咸豐三年金陵失守鎭揚繼陷安徽亦半淪於賊卽永停鄉試亦事理之常而九年已未科文宗顯皇師特兪疆臣之請是年十月借浙江舉行鄉試維時兩省流離被難之人讀詔書而感泣事竟亦帖然今兩省皆無恙而忽然停試似不足以慰士心此不可緩者三也或者曰供給現尙未辦若舉行鄉試其勢不及則請以往事言之曾文正於同治三年六月克復江甯其時公私赤地百物蕩然賊蹤相距不過數百里曾文正獨請補行鄉試十一月舉行竟事帖然亦絶無賊匪滋擾之事夫以此日之時勢較之同治三年六月則有間矣及此赶辦供給一切較之亂後公私赤地百物蕩然則有間矣成例可援爲期尙早此不可緩者四也宮保大人五督江南前後二十餘年愛民如子民亦望之如慈父母凡鄉試之士子以及望鄉試貿易食力之人皆宮保大人之赤子與他省無與也江省目下情形可以舉行鄉試與他省之有教案有票匪者不同亦宮保大人所深悉也咸豐乙未同治甲子成案具存亦江南省可援之例也且紳等尤有請者自近日邪說橫行士心浮動不復守其業造作謠言一倡百和其所恃以維繫者惟此科舉之一途若復令其絶望聰明才辨之士進取之心旣懈流弊甚多於士習民風關繫實非淺鮮且紳等均非鄉試之人旣有所見不得不呼籲於慈父母之前伏乞宮保大人體察情形奏請仍循例舉行鄉試不勝悚切引企之至謹禀 
[松試六誌]  
　　松江訪事人云本月二十日江蘇提督學政李蔭墀大宗師考試金上南靑四學生員正塲金山題孺悲欲見孔子一童上海題闕黨童子一章南匯題子曰觚不觚一章靑浦題公叔文子之臣一章通塲經題無稽之言勿聽二句通塲詩題賦得吳岫雨來虛檻冷得吳字五言六韻 
[都門紀要]  
　　京師訪事人云各國就東交民巷左近一帶擴充使館基址所有官署民房槪須圈入現經全權大臣慶邸李相派總理章京瑞鼎臣部郞良在大紗帽胡同設局按照房契數目給價標其門曰拓充使館地界局出有告示限本月初八日爲止未知尙能展限否也○本月某日南橫街徐姓家適有喜慶事賀客盈門之際德國巡街洋兵貿然直入賓客見之四散逃逸旁有一犬狺狺然狂吠不休洋兵怒開槍將犬繫斃舉室益驚悸無措後經人再三央求始怏怏出門而去 
 
 

Page 3

 
 
[麋臺訪古]  
　　蘇州訪事人云閶胥二門外巡查委員王瑞之二尹公館在胥門內西善長巷二尹性喜摴蒱時招人爲劉盤龍之戲本月十五日復大開博塲興高采烈突有府署差役陳阿寳等五人闖然而入詎料門前雇有鏢師見而攔阻陳等不服互相口角二尹聞之卽持械而出喝公鏢師併力兇毆致將陳等毆傷陳等心不甘服立投有司衙閂喊控求騐想須查明究辦也○有名阿春者不知其姓閶門內輿夫也近因與同業朱永義爭奪宋仙洲巷某娼寮肩輿生理積不相能本月十六日傍晚邀朱至某酒肆沽飮濳往某水果鋪借取尖刀一柄藏於袖中迨飮畢而出偕行至趙家巷口突出利刃將朱猛剌一下適中其胸血湧如泉立卽倒地斃命阿春行兇後卽至地甲渾名小裁縫處訴明情由偕投吳縣署自首翌日縣主田大令帶同刑仵書役臨塲相騐騐畢回署升堂研訊阿春直認不諱大令飭即釘鐐收禁錄供申詳上憲聽候擬罪懲辦 
[五馬過申]  
　　前鎭江府知府調任蘇州府知府向子振太守由潤州啓節赴蘇履新昨日道出申江命駕至道營廳縣各署投刺至上海縣署時縣主汪瑤庭大令飭丁擋駕太守卽返舟解䌫逕赴金閶 
[命婦舉襄]  
　　前署蘇州府知府張子虞太守之太夫人周氏病歿於本邑南巿公館中太守定期昨日扶柩回浙省珂里午前十點鐘時排齊全副儀仗繞行街巿一周然後至大馬頭登舟回籍淞滬釐捐局提調孫述亭太守松海防同知劉乙笙司馬上海縣知縣汪瑤庭大令保甲總巡朱森庭明府淸道局委員葉督洙大令上海縣縣丞劉耀庭二尹主簿孫立幹少尹典史趙敬臣少尉以及各巡防局委員均以生芻一束前往叩奠並在馬頭恭送 
[暫停讞政]  
　　昨日禮拜五爲法捕房發落之期緣讞員杜枝園大令別有要公飭家丁持名片咨照捕房將應責各犯歸下禮拜一幷發落 
[擬遷巡局]  
　　本邑浦東楊家渡巡防局向設於斗姆堂局員程紫鳴二尹以是處呼應不靈擬遷至新建之土地祠內辦公大約不日卽當遷入矣 
[移提未獲]  
　　海門廳人黃寳郞前在磚瓦公司邵榮春處爲包車夫本年正月竊取鈔票洋銀三百元逃回海門原籍控奉法讞員杜枝園大令繕就公文飭包探齎送海門廳署請廳尊某司馬派差協提歸案訊究昨據包探回滬禀稱黃寶郞並未回籍現由廳尊某大老爺將黃父某甲拘送廳署押候交其子寳郞到案再行移解來滬歸案訊辦 
[禀請提究]  
　　流氓邵阿四向住八仙橋左近嗣因犯事經巡局查拿遂匿迹老北門內邇仍遇事生風橫行不法居民遂投保甲總巡局禀請朱森庭明府飭提訊辦 
[私售彩票]  
　　租界中禁售彩票雷厲風行一月以來無敢嘗試不謂有甬人張亦仁在美租界百老匯路第一千二百零二十號門牌開設烟紙店仍將江南義賑彩票私自兜售昨日午前爲虹口捕房十五號西包探所知禀明捕頭函致會審公堂請讞員張柄樞司馬出單傳張究辦 
[控被毀物]  
　　天津人李榮昌在英租界四馬路開設泰昌和織帶店去年正月有江北人郭二薦其螟蛉子洪小獅子至店學業言明三年爲滿立有關書今祗一年有餘洪卽辭出另開一肆前日李向洪理論互相口角旋卽扭入捕房控被擊毀織機等什物捕頭略詰情由命押候查明核奪 
[索資被毆]  
　　前日烏山船戶曹某扭夥蕭和生至南巿捕房控被透用工資洋銀五元向索圖賴反被毆傷頭顱求爲核辦捕頭令押候轉解馬路工程局禀請總辦葉孟紀司馬訊究 
[英美租界公堂會訊案]  
　　英商瑞興洋行投本管領事署控華商胡秋記定貨不出由領事函致公廨經讞員張柄樞司馬飭差傳胡至案於昨晨會同梅副領事研訊原告因事未到胡供前向瑞興洋行定購餅乾二十箱毛巾五箱曾出過十箱茲因洋商以先令價漲跌糾葛強欲扣去銀兩小的吃虧不起求察司馬商之梅君判令邀同公正人秉公妥理復奪 
[英美租界晚堂瑣案]  
　　朱沈氏控房客張氏積欠房租反被取去烟槍五枝請提訊辦讞員張柄樞司馬准詞飭提張氏到案於前晚集訊朱沈氏投案供稱小婦人在嗚珂里開設申吉小烟館去年張氏來租樓面嗣被積欠房租洋銀十二元本年正月某日遷出反將烟槍五枝取去向論恃蠻叩求究追張氏供稱祗欠房租洋銀七元已於遷出時言䳟讓訖求察司馬判將張氏押追洋銀七元幷烟槍五枝如違嚴比不貸○湖北婦人朱阿秋前由其夫趙常泰押入寶和里某野雞妓院爲娼得身價洋銀六十元迄今已六年之久趙忽唆令其父趙梅發向妓院冐領不允將朱阿秋扭赴公廨喊控張司馬研訊之下趙常泰供前年隨母來滬因乏資斧將妻朱氏押入妓院茲因母故欲盤柩回籍且押期亦滿是以向領詎被掯留不放叩求訊斷朱阿秋供小婦人前被丈夫押入妓院已與恩斷義絶不願同回求請發堂司馬以朱氏旣不願同回飭交官媒管押一月如母屬無人來領卽准予發堂擇配 
[美租界捕房紀事]  
　　著名流氓甬人趙永林犯案纍纍遞解回籍昨日濳來滬上匿居虹口篷路爲包探劉光震所見拘入捕房捕頭令押候解送公堂禀請懲辦○昨日午前管理自來水之某西人在南潯路弄內見甬婦王陳氏袁徐氏施金氏將自來水私自取用因將三婦一幷拘入捕房捕頭詢悉情由姑念皆係女流從寛各罰洋銀一元釋出 
[爲民請命]  
　　前日有道公會善士焦君樂山黃君公續陳君潤夫周君舜卿王君松堂陸君純伯蘇君寳森洪君芝山投函本館云去歲陜災甚酷本會同人竭蹶從事先湊洋銀二萬餘元特請蘇君筱齋等躬赴陜省採辦雜糧平糶名爲廉運公會請護照時蒙大憲改爲有道公會塡給護照由蘇君押運抵陜因災區甚廣餓殍徧野不得已改糶爲振先振三原蘇君因爲數不多電商添募本會同人竭力添湊又向交好分投力勸續集洋銀三萬元由各票號匯解先後計五萬餘元王中堂又諭飭改振蒲城三原則歸沈學政接振近日屢接電牘知慘酷情形依然如舊每一念及寢食難安若不再行添匯則二三萬人必致餓斃本伕自恨力薄幾如杯水車薪又痛災民之苦爰作將伯之呼伏祈大善士各發慈悲速解腰纒交敝會同人或各振局隨到隨匯以解倒懸諒各振局已飢已溺决不遲延或由大善士自行匯解災區尤爲感禱並請將歴次電牘附登於左伏祈公鑒○二月二十二日接蘇君筱齋自西安來電麥糧辦妥覓駝三百頭人糧均已走三月十一日電人糧爲雨阻今到省將銀糧運三原散振急救極慘者惟災重銀少務乞再籌卽多救垂斃民命三月二十四日電陜糧每擔十七兩重二百四十斤有銀儘可合力搜辦麥糧務祈力勸匯銀至三原急救垂斃飢民三萬餘人蒲城邠州樹皮皆食盡昨電悉三月二十八日電現奉王中堂札改振浦城高陵近雖得雨麥不能下種祈力勸添匯買雜糧四月初四日電振蒲陜省災區西北最重草根樹葉吃盡還有吃人肉者皆目覩查戶口册每日餓死數百人有全家餓斃者仍乞火速力勸四月十五日電現辦雜糧待欵甚急幸新泰厚等三次匯欵提前收淸仍求火速力勸有欵急解 
[粒我蒸民]  
　　啓者敝所昨承趙奎緒大善士樂助白米十五石除掣奉收條外仰見善士仁糧慨饋物與民胞壽世壽人公侯萬代祈貴報館附刊報尾藉達謝忱閘北庇寒所司董徐鍾槱謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前本城穿心河浜某姓家失火時縣主汪瑤庭大令督率差役到塲彈壓見有流氓王阿二在途東奔西竄疑係匪棍希圖攫物遂帶回縣署前晚提案訊問供稱在旁閒看不敢搶火大令喝責三百板枷示火塲十日以儆○鄉民朱雲卿舁朱四四到縣求請騐傷亦經汪大令研訊雲卿供稱小的自幼過繼與吳姓爲螟蛉子迨父親故世時遺有房屋一間應歸小的所得嗣又被伯父售於陳姓今小的轉懇族長朱四四向伯父商酌勸令贖回伯父非惟不允反將族長毆傷求請騐究汪大令飭仵作騐得略有微傷著自行醫治候查提訊究○南巿恒甡木行主呈控泰來木行主徐穀士虧欠洋銀等情當經汪大令提訊判將徐押候交銀茲者徐繕詞投案控小的亦被木作工頭黃志香虧欠銀兩甚巨請提案訊追以歸前欠大令准之飭差提集於前晚升堂研訊徐供黃姓工頭於前年冬間包造常熟翁宦房屋向小的行內取去貨物陸續被欠銀二千餘兩求追黃供包造翁宦房屋計價銀二萬二千兩至去年端節已有八分工程收過銀一萬四千兩後小的因事回寶山詎徐串同范邱兩人至翁處誣指小的逃逸翁宦卽倩徐另行雇匠完工所餘之銀亦被徐收用除應還貨銀外尙有盈餘求鑒旋有石作工頭何金記投案訴稱被黃志香拖欠貨物及工資洋銀三百餘元被徐穀士拖欠一百餘元求請究追大令得供著黃志香於二十日內繳洋銀一千元到案然後將帳目算楚再核何金記所控之欵候徐黃理明再訊徐還押○王某禀稱住居浦東二十一保二十圖陳家行前在某處新建墳塋未幾墳鄰沈姓因病逝世指爲風水關碍將屍舁至小的家中意圖訛詐請爲提究縣主汪瑤庭大令諭候派差押殮再行提訊核斷○鄒毛毛控稱流氓唐福林綽號飛山虎大虫與小的同住引翔港二十三保八圖唐家灘地方某日淸晨小的之妻至鎭賣布歸途與唐相遇唐見無人遂將賣布錢五百餘文並手鐲一併攫去逃逸無蹤妻子回家告知小的立投巡防局控訴蒙局憲老爺派差拘拿未獲是以投案禀請提究大令准之 
[英美租界公堂瑣案]  
　　包探劉光震解張裕生至案禀稱此人行竊顧阿三綢布衣服等物經小的拘獲查得贓物均質於城內後由張之叔父情願認賠今特解請核辦讞員張柄樞司馬商之梅副領事諭令發回捕房押候追賠贓物再核○積賊陳芝卿陸續行竊王阿三朱阿根等十家綢布衣服鐘表烟筒等物經某包探拘獲解案請究司馬判押捕房十八個月○包探倪順泉解陳阿福至案禀稱此人不知在何處竊得綢套褲一雙經小的拘解請究司馬判令遞解回籍○嚴連發行竊顧榮梅布被一條經包探趙銀河拘解請究司馬判責一百板○馬夫黃阿錫竊取信大馬車行照會數張售與吳友生經包探顧阿六拘解請究司馬判將王責一百板吳罰洋銀二元充公○野雞妓陸阿珠沿途拉客經三百二十六號巡街捕拘解請究司馬判責手心四十下○朱阿寳在路攞設賭攤誘人賭博經某包探拘解請究司馬判責一百板 
 
 
 

Page 10

 
 
   
 
 

Page 11

 
 
   
 
 

Page 12

 
 
 [P奏疏彚錄> 
　　頭品頂戴署理浙江巡撫湖南布政使臣余聨沅跪奏爲浙江省自光緒二十六年分漕白糧米折半運半並循案請將白糧剔荒征運紅白兼收秈稉並納緣由恭摺馳陳仰祈聖鑒事竊查浙江省杭州嘉興湖州三府屬光緒二十七年應運二十六年分漕白糧米先准慶親王大學士李鴻章曁戶部來電從前江浙折漕米價蘇多於浙邇來南中米價若何酌量情形或專折蘇漕或兩省分認折運孰爲便宜卽查覆等因遵與江蘇督撫臣往返電商定議分運浙江漕米除運陜白糧三千三百石外尙餘漕白米四十五萬六千餘石擬定折半運半所折五成漕白米二十二萬八千餘石每石折銀一兩六錢運費每石八錢共可得銀五十五萬餘兩並聲明浙江折價之不及江蘇因本色完納變價爲難非江蘇原收折價可比二十一年折價每石僅一兩四錢可爲明證等因會銜電覆接准覆電照行先後轉飭藩司糧道遵照辦理各在案伏思庫欵奇絀撥用浩繁苟能多籌一分即可多濟一分之用復與司道再四籌商現在米價稍昻應令各州縣每石折價照原議加增一錢計一兩七錢共可多銀二萬餘兩於庫欵似不無小補尙有應運五成漕白米二十二萬八千餘石加以上屆存儲上海米十餘萬石共計起運三十三萬石左右此時道路尙梗應如何改運兌收實無把握江蘇情形亦屬相同惟有隨時會商再行設法妥辦所有嘉興湖州二府應徵白糧應請循案一律剔荒徵熟其歉田項下應徵白糧仍飭按數辦運統於漕糧內註扣幷請援照歴屆成案紅白兼收稉秈幷納用示體恤除督同司道嚴飭各屬赶將應折銀米悉數變糶解交藩庫存儲聽候撥用一面將應運本色米石妥愼儲倉候示剝運並飭將實徵詳細米數另行詳請具奏外謹會同閩浙總督臣許應騤漕運總督臣張人駿恭摺由驛馳陳伏乞皇太后皇上聖鑒訓示謹奏奉硃批戶部知道欽此 
　　頭品頂戴記名提督山東登州鎭總兵霍伽春巴圖魯奴才夏辛酉跪奏爲恭報奴才接印任事日期叩謝天恩仰祈聖鑒事竊奴才在禹城行营准山東撫臣袁世凱咨會光緒二十六年十一月十九日奏奴才回省日期並令在防接印任事一片奉硃批知道了欽此應卽接印任事以專責成等因今准護鎭中軍遊擊孫恩慶將登州鎭總兵官關防一顆並文卷等項於光緒二十七年正月二十五日齎交前來奴才當卽望闕叩頭謝恩祗領任事伏思登州爲山東濵海之區總兵有專閫控馭之責値此訓練巡防在在均關緊要撫躬循省兢惕彌深惟有勉竭愚誠倍矢勤愼督率在防官弁勇丁認眞操練實力講求務使咸成勁旅以祈仰答高厚鴻慈於萬一所有奴才回任接印日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此 
開缺山西巡撫奴才錫良跪奏爲揀員請補要缺直隸州知州以重地方而資治理恭摺仰祈聖鑒事竊照霍州直隸州知州德生告病經奴才奏請開缺於光緒二十七年二月初二日差弁齎回原奏欽奉硃批吏部知道欽此所遺係衝繁難兼三要缺例應由外揀員請補該州地當孔道政劇差繁非精明幹練之員弗克勝任查定例特旨人員遇有應題應調應選之缺悉准該督撫酌量先儘補用不積各項班次之缺等語奴才督同藩臬兩司逐加遴選查有特旨班在任卽補直隸州知州大同縣知縣齊福田現年五十二歲順天宛平縣監生遵例報捐府經歴指分山西試用光緒五年五月初九日到省因隨辦振務出力奏保俟補缺後以知縣用籌解西征軍餉出力奏保俟補缺後以知縣儘先補用十四年咨補平陽府經歴五月二十四日奉准部覆照例作爲候補班儘先補用知縣到省日期十六年二月請咨赴部三月十九日引見奉旨著照例用欽此報捐離任二十三年七月題補大同縣知縣旋於湖北賑捐案內加捐四品銜二十五年十二月初八日到任二十六年八月初九日恭逢聖駕西巡駐蹕大同仰蒙召見一次初十日奉上諭山西大同縣知縣齊福田著以直隸州知州在任卽補欽此該員樸實沈毅政事精勤以之請補斯缺實堪勝任與例相符據署布政使許涵度署按察使恩霖會詳請奏前來合無仰懇 
天恩俯念員缺緊要准以在任卽補直隸州知州大同縣知縣齊福田補授霍州直隸州知州洵於地方治理有裨如蒙兪允該員係特旨卽補直隸州知州請補直隸州知州銜缺相當無庸送部引見亦無違碍處分所遺大同縣知縣係屬要缺應俟覆准後另行揀補合將遴員請補要缺直隸州知州緣由謹繕摺具陳伏乞皇太后皇上聖鑒謹奏奉硃批吏部議奏欽此 
　　開缺山西巡撫奴才錫良跪奏爲揀員試署簡缺知縣遵旨改題爲奏恭摺仰祈聖鑒事竊照陽城縣知縣葉廷楨經奴才奏叅革職並將所遺員缺聲請扣留外補於光緒二十六年十二月初九日奉上諭應以奉旨後行文之日起按照限减半核計扣至是月二十八日作爲陽城縣知縣開缺日期查部章知縣叅革等缺應行一咨一留又缺項相同同月開缺者簽掣缺之先後按班序補又知縣叅革之缺應於軍功候補班內酌補各等語茲查陽城縣知縣葉廷楨與五台縣知縣李希膺寗鄉縣知縣武玉昆同月叅革開缺當經掣得五台縣第一缺寗鄉縣第二缺陽城縣第三缺除將掣定缺分先後清册咨部查核其五台縣知縣另行揀員試署寗鄉縣知縣照章歸部銓選外今按籖掣缺分次序陽城縣一缺應歸外補查有軍功候補知縣鄭綬現年四十八歲順天大興縣監生祖籍浙江慈谿縣遵例報捐鹽經歴銜於肅淸山東捻匪案內奏保同治七年十一月二十八日奉上諭著以鹽大使遇缺即選欽此嗣於寗夏西岸三縣肅清案內奏保以知縣留於山西補用十一年十一月三十日奉旨依義欽此離營給咨赴部呈請分發補交捐免保舉並監生四成實銀光緒十七年十月十六日經吏部帶領引 
見奉旨著照例發往欽此十八年三月到省一年期滿甄別留省照例補用該員精明幹練任事勤能以之請補陽城縣知縣實堪勝任於例亦符應仍作爲試署期滿如果稱職另請實授據署藩臬兩司會詳請奏前來合無仰懇天恩俯念員缺緊要准以軍功候補知縣鄭綬試　陽城縣知縣洵於治理有裨該員係候補知縣請補知縣銜缺相當毋庸送部引見亦無叅罰案件所有試署簡缺知縣改題爲奏緣由理合恭摺具陳伏乞皇太后皇上聖鑒謹奏奉硃批吏部議奏欽此 
　　端方片再前准總統滇軍錦字各營革職留任雲南開化鎭總兵蔡標咨所募滇軍多係新集之師宜預先操演槍法請發後膛新式快槍三千杆鋼彈一百萬顆等因當經轉飭善後局酌撥去後前據該局詳稱該軍所請槍彈爲數較多無從照發茲擬每營酌給湖北新解到小口徑毛瑟槍二百四十杆無烟彈五千顆計滇軍八營共發給小口徑毛瑟槍一千九百二十杆無烟彈四萬顆以咨習練等情詳請奏咨立案前來除咨部並移飭給領外謹附片具陳伏乞聖鑒謹奏奉硃批該部知道欽此 
　　錫良片再署澤州府知府試用直隸州知州江忠立調省遺缺應即遴員接署查有請補斯缺之儘先候補知府沁州直隸州知州孚仁淸勤穩愼堪以先行署理又署寗武府事候補知府何葆恩調省所遺員缺查有補用知府揀補代州直隸州知州張心田練達精詳堪以委署據藩臬兩司先後會詳請奏前來除批飭遵照外理合附片陳明伏乞聖鑒謹奏奉硃批吏部知道欽此 
　　錫良片再布政使升允所部陜軍前經遵旨揀派久隸毅軍之副將郭殿拜接統業已奏明在案維時郭殿邦正因資遣潰勇未能前往茲據稟稱復奉檄飭率隊赴豫不克分身請將陜軍統領一差另行遴員改派等情隨經奴才等會商查有陜軍分統留陜補用副將周玉堂資望旣深才亦穩練堪以派充陜軍統領仍駐劄靈邱縣一帶防堵以專責成除檄飭遵照外理合會同四川提督奴才宋慶直隸提督奴才馬玉崑合詞附片陳明伏乞聖鑒謹奏奉硃批知道了欽此 
 
