# 1919 - 215 - 4916695

 

Page 1

 
 
   
 
 

Page 2

 
 
   
 
 

Page 3

 
 
   
 
 

Page 4

 
 
時評 
[參戰奬案（冷）]  
　　京電謂參戰有功將有大批奬案嗚呼我誰欺欺天乎夫今日外交之失敗雖有他因豈非亦食參戰不力之報乎今乃靦然自命爲有功并請奬案人卽無恥亦何至無恥至於此極乎 
　　人非聾盲也所謂有功者其功安在豈以參戰借欵爲其功耶豈以參戰之軍參戰之械自殘國人爲其功耶卽欲植黨而利私何事不可請奬而必假參戰之名耶是直不知人間有羞恥事矣 
命令 
　　八月九日大總統令遜博爾巴圖晋封親王此令 
　　又令陸軍總長靳雲鵬呈請任命王玉升爲陸軍第十九混成旅少校副官王圉磐爲步兵第一團中校團附馬傅霖爲第一營營長錢向彬爲第二營營長吳邦傑爲第三營營長汪鍾英爲步兵第二團中校團附張潺印爲第一營營長白鉅爲第二營營長賈安亞爲第三營營長李志芳爲騎兵第一營營長張搢卿爲黑龍江陸軍第一混成旅少校副官齊純章爲步兵團中校團附姜永勝爲少校團附楊得勝爲第一營營長陶光爲第二營營長劉鴻儒爲第三營營長孫永勝爲騎兵團少校團附張權爲第一營營長張國安爲第二營營長鮑綬章爲第三營營長蔡作賓爲黑龍江陸軍第二混成旅少校副官楊自蕃爲步兵團中校團附索秉崑爲少校團附關海亭爲第一營營長蕭顯揚爲第二營營長楊世源爲第三營營長張汝賢爲騎兵團中校團附張慶堂爲少校團附索景淸爲第一營營長趙志誠爲第二營營長孫連山爲黑龍江陸軍騎兵第一旅少校副官齊樹棟爲第一團中校團附于長富爲少校團附貴山爲第二營營長尚志爲第二團中校團附王鳳墀爲少校團附蔡昭水爲第一營營長關裕普爲第二營營長廣輪爲黑龍江陸軍騎兵第二旅少校副官劉鳳春爲第一團中校團附崔宏壽爲少校團附賈德勝爲第一營營長王歧山爲第二營營長唐文林爲第三營營長關富順爲第二團中校團附宋紫榮爲少校團附余鴻緒爲第一營營長薄煥林爲第二營營長焦景彬爲第三營營長郭殿甲爲黑龍江陸軍第一混成團中校團附張嵩祺爲少校團附高振民爲騎兵第二營營長金雲生爲騎兵第三營營長張金堂爲步兵營營長閻金明爲黑龍江陸軍第二混成團少校團附王恩慶爲騎兵第一營營長張中和爲騎兵第二營營長趙和爲步兵第一營營長任成山爲步兵第二營營長均照准此令 
　　八月七日大總統令劉鶴慶給予二等大綬嘉禾章此令 
　　又令鄂方智給予二等大綬嘉禾章此令 
　　又令拉琴諾夫阿法那謝夫均給予二等大綬嘉禾章麻克西綿科錫拉烏他司弼臣均給予二等嘉禾章喀雜格維赤威謝羅夫佐羅夫亞歷山大魏赤保博夫瓦拉巴霍斯基均給予三等嘉禾章維也别爾亞果夫列夫鄂保羅米也斯基魯特臣科聶察也夫均給予四等嘉禾章此令 
　　八月六日大總統令陸軍總長靳雲鵬呈請任命廖河淸爲陸軍第十三混成旅步兵第二團團長陳德興爲步兵第二團第一營營長均照准此令 
　　又令陸軍總長靳雲鵬呈請任命王育昌爲陸軍第二混成旅步兵第一團團長應照准此令 
　　又令蒙藏院總裁貢桑諾爾布呈請以霍爾察莫爾根補科爾沁左翼中旗協埋都楞濟爾嘠勒補巴林右旗協理阿哩雅補烏珠穆沁右旗協理均照准此令 
專電 
　　北京電駐歐施顧王汪夏各使聯電痛陳魯案謂如最初目的不達而輕允補簽受害無窮（十日下午二鐘） 
　　北京電巴黎近電各國修改調停條件（一）膠澳依德原價作爲日本貸欵其延長路線條約悉取消（二）日軍二年内撤完（三）靑島作萬國商埠但得另闢一隅作日租界（四）礦務認作借欵辦理（五）路警權完全歸我（六）租地内物權及特權無條件交還 
　　北京電外息靑島日人江日大會宣言援助日政府外交擁護參戰所得之利益（十日下午一鐘） 
　　北京電魯省長屈映光與日使商山東局部解决方法請取消高徐濟順路約禁止日領日兵捕人先撤膠濟沿路駐兵由中國派警任保護日使允電商政府並訓令濟南日領弗再捕人　　北京電沈銘昌電日捕高密鄉民已全釋放（十日下午五鐘） 
　　北京電施肇基電告英皇於宴會時注念總統辭職說語氣極推重（十日下午一鐘） 
　　北京電軍府電府院和議久停將士皆請一戰經傳令靜候解决但北代表久不赴滬是何用意請速復俾决方針（十日下午一鐘） 
　　北京電龔電柏文蔚中央法律事實均酌量讓步仍望西南提携請執事隨時向南方進言（十日下午一鐘） 
　　北京電梁士詒赴北戴河此間紛傳朱已有南下意將發通電勸軍界政客犧牲私見並函政府陳和議意見要求全權一說交系要人在北戴河正開會議亦商和局（十日下午一鐘） 
　　北京電長江三督來電痛陳安系阻撓和局及組閣之害（十日下午一鐘） 
　　北京電使團對時局有再勸告說（十日下午一鐘） 
　　北京電津和平促進會電府院反對恢復六年憲會力詆李曰垓谷鍾秀等（十日下午一鐘） 
　　北京電孟電十三可抵京（十日下午二鐘）　 
　　北京電參戰處因屬員參戰有功開具大批奬案（十日下午一鐘） 
　　北京電北京已發見虎疫三起（十日下午一鐘） 
　　北京電昨日地檢廳已以輕微傷害及私行拘捕案起訴北大被捕生又原告以詐欺取財罪亦起訴（十日下午一鐘） 
　　北京電留學監督定湯中但傅對留日生代表言須俟駐使决定並商定體制後再發表（十日下午一鐘） 
　　北京電部令提倡中義航業公司（十日下午一鐘） 
　　北京電哈爾濱六日下午華俄工人又赴鐵路公司索放被押工頭公司請中國派兵（十日下午五鐘） 
　　北京電張敬堯齊（八日）電粤旣需米准在京津百萬石内移緩濟急酌撥接濟（十日下午五鐘） 
　　北京電陳光遠庚（八日）電准粤軍府電商粤贛會合剿匪方法已復允並派兵前往接洽（十日下午五鐘） 
　　北京電近畿匪患參陸部分電曹錕等協剿限期肅淸（十日下午五鐘） 
各通信社電 
　　天津電天津美國第十五步隊中又有一兵染虎列剌症而死領事團已核准宣佈牛莊爲有疫口岸奉天虎列刺症迄無衰减之象死亡頗衆牛莊聞共死四百三十二人大約須俟秋凉疫氣始得肅淸北京現漸知預防方法之必要天津形勢在比較上尚稱良好（九日）大陸報 
　　北京電鮑督貴卿電高士儐六次共借中交行三百餘萬要求以軍費報銷乞電復 
　　北京電衆院查辦戚揚案表决付審查李寄浦李友蓮主張卽通過因反對審查無效大閙閧散 
　　北京電陸使電津奥租界交還中國管理時望注重淸潔以免意國藉口 
　　北京電蔡元培電部請以蔣夢麟代表校務已照准 
　　北京電屈映光昨出京十號就任 
　　北京電姜桂題乞休（以上九日） 
　　北京電長江三督電和議再延不决恐南方有特大變化無統一希望 
　　北京電政府令丁乃澄赴桂責成丁乃揚與陸電商和局 
　　北京電財部决裁印花處 
　　北京電顧施王夏諸公使相繼來電謂旣拒德約如不達最初目的萬勿輕允補簽免貽友邦口實 
　　北京電七月份鹽餘二百八十萬五國銀團允由津滬兌交 
　　北京電蔡成勳電日人川村在包頭查獲並行横榕澤一名仍飭解京（以上十日）以上中華通信社電 
　　北京電國院外部核議與暹邏訂商約及派公使領事各辦法準備呈辦 
　　北京電農部知照京滬商會十月十日巴達維亞舉行萬國茶葉賽會囑轉行各茶商籌備赴會 
　　北京電推廣印花辦法議定租地賃屋遺産析産及締婚各書據一律粘貼（以上九日） 
　　北京電魯案日本拒絶調停英美不再過問政府擬提聯盟會解决不與日本直接談判現芳澤來京宣言讓步希我與商 
　　北京電留日學生會對於江庸或拒或留政府擬仍派江赴日暫不更動 
　　北京電孟恩遠定一星期内來京高士儐亦隨孟偕來一說高畏罪已赴大連 
　　北京電鮑貴卿請勿更調郭宗熙院覆郭省長維持吉事倚畀方殷并無調動之意 
　　北京電孫烈臣將由長春赴黑履新保丁超任黑督署參謀長 
　　北京電陳毅電邊防兵到庫華蒙感情甚洽各旗四日會議一致内向拒絶謝米諾夫請再增兵鎭懾 
　　北京電徐樹錚將赴庫倫有十五出京說 
　　北京電皖省呈辦河工有奬劵請增至十期聞部擬核准 
　　北京電張樹元電院部詢芳澤由京赴魯日期（以上十日） 
　　南昌電戚省長知不能久留日内擬再電辭職惟聞陳督仍在勸慰允爲力保（十日） 
　　以上中孚通信社電 
公電 
　　北京學生聯合會電上海各報館轉各省省議會教育會農會工會各學校各公團均鑒五四以來吾國國民奮其全力注意外交奔走駭號函電交馳於是專使鑒於民氣之激昂惕於責任之重大對德和約始敢拒簽雖野心侵略者大不滿意而主持公道之邦未嘗不深予贊成視爲正當國體僅得保留言念及此曷勝痛心今爲時未久忽盛傳政府訓令專使補簽德約夫德約關於吾國諸項極不公平故爾拒絶則在未經修改以前萬無補簽之理否則出爾反爾遺笑列邦嗟我國民甯有廉恥吾政府對於外交向無明確之主張卽拒絶簽字後發布之命令措辭微妙亦無從測識含渾模棱用意可想吾國民幾許損失罷學罷市罷工所爲者何今一方面有日本政府之威迫利誘一方面有軍閥私黨之把持要挾前途危險曷知所届獨念我全國國民利害切身勃然奮發旣有犧牲於前豈可懈怠於後務希各界速電巴黎專使竭力主張否則政府訓令一到强國責難頻來專使將失其立言之根據後患何堪設想不特五四以來之犧牲化爲烏有卽民族沉淪亦將萬刼不復矣臨電迫切不知所云北京中等以上學校學生聯合會叩陽 
　　邳縣公民來電申報館轉蘇省議會農商教育會各報館鑒典商加息病民肥己疊次呼籲蒙省長兩令復息詎奸商貪吏狼狽爲奸玩省合施技倆突由徐海道尹派委到邳查辦冀造民意朦禀上官貧民萬餘遮道籲懇聲勢洶洶經士紳勸諭始免意外現世界潮流趨重平民政治何物鬼蜮白晝現形泣懇主持公道代爲呼籲邳公民杜樹椿等二千五百人叩 
 
 

Page 5

 
 
   
 
 

Page 6

 
 
路透電 
[匈羅戰事記]  
　　七日倫敦電匈國新政府顯有前過激黨政府之代表貝台爾内閣之倒事起倉卒匈國憲兵圍繞内閣集議地點之宫邸悉拘内閣諸員 
　　六日匈京電今晚施尼塞將軍率官員代表赴國務部召集内閣人員勒令辭職因非代表全國之故内閣决議辭職協約國委員團已委約塞大公組織内閣任定前陸軍部官員匪里特里克氏爲總理台諾索斯將軍爲外交總長施尼塞將軍爲陸軍總長匈京諸均安靜 
　　六日巴黎電法國報紙評論高等議會對於羅國之態度謂協約國代表刻在匈京者發嚴重之抗議反對羅人之行爲但高等議會不可爲其言所動蓋代表之個人見解已爲近事所混亂矣 
　　六日巴黎電前塞恩府尹夏萊爾氏前因德代表離凡爾塞時爲人侮遇致被免職現在已恢復原職蓋調查委員會業已查明此事實德人有以激成之也 
　　六日巴黎電高等會議已派高級軍官四人前赴匈京監視休戰條件之實行法代表爲格拉祥氏英代表戈登氏美代表班賀慈氏意代表蒙百利氏 
　　六日巴黎電聞羅國已致哀的美敦書於匈政府要求立卽交出（一）大批多瑙河船隻（二）三十萬大軍所需之軍械（三）羅軍在和局未解决以前之糧食（四）收穫與牲畜及農具百分之三十又鐵路應用品百分之五十（五）要求減少匈軍至一萬五千法政府稱羅軍現未服從法人命令 
　　七日巴黎電高等議會電　羅政府明白否認羅國有向匈國要求如昨電所傳者之權 
　　七日倫敦電外交次官哈姆斯　士氏今日在下院宣稱匈京大局殊爲混沌 
[俄國過激戰事近情]  
　　六日瑞典京城電俄京消息稱過激黨已對付烏克蘭施行糧食之攻勢派兵數千携帶機關鎗野戰砲没收所有食物以免彼得格勒與末斯科有餞饉之虞 
[各國生活問題]  
　　六日倫敦電英内務大臣旭特氏今日在下院稱利物浦現狀未有重要之變更今晨有人希圖搶刦爲當道遏止又某種人希圖全部罷工擾亂地方之謀業已失敗政府深信利物浦當道能施行種種嚴厲方法以保持法律與秩序政府於當道保護良民一事已準備予以贊助罷工者焚燬船港之計畫未克實行 
　　六日倫敦電警察總局已得切實消息確有外資供給英國騷動之經費志在推翻現有政體有一瑞典人自認於上星期從匈牙利來英携有英金六千鎊今已被驅逐出境聞此欵已交與著名某極端家但此人不承認收欵 
　　六日倫敦電全國路工聯合會幹事部開會决定不贊　警察罷工並勸令各路工人立卽恢復工作 
　　七日倫敦電罷工風潮漸定九榆鐵路司機者紛紛上工地底鐵路罷工者亦多歸來利物浦大局亦較安靜約克希爾未有變動 
 
　　七日倫敦電約克希爾礦主與礦工昨日開會議决請煤斤管理員與雙方代表會議 
　　八日巴黎電法國預算委員會審查之稅務提議其一爲納稅者可按年付稅或畫出其産業之一部分於死後歸爲國有二者可擇一爲之 
　　七日倫敦電下院三讀通過煤礦議案制定每日工作七小時 
[各國近事記]  
　　六日倫敦電今日波拉勞氏在下院答覆議員博登萊氏之質問謂協約國並未改變其在倫敦審判前德皇之决議但在和約未經批准時暫不能有所更動　　六日華盛頓電司法部决議立卽澈查控告美國五大肉食商壟斷市面案 
　　六日聖哲姆電奥代表團已回維也納奥國答案謂奥國不能受納和約財政條欵並建議將全國財政事務交協約國管理俾可查明奥民七百萬人不　擔負舊日帝國三千八百萬人之債務 
　　八日巴黎電今日法國飛行家某氏駕機穿過巴黎之凱旋門該機每小時飛行之速率爲一百四十基羅邁當飛機兩翼與凱旋門兩側相距不足十五呎 
　　六日倫敦電首相在下院提出申謝戰爭中爲國盡瘁之將士與醫員及商船隊人員之决議案經自由黨與工黨領袖之贊助一致通過 
　　六日倫敦電英皇以功績勳章授予首相喬治並賜書嘉奬 
　　六日倫敦電勞合水險社之航業報告現已發表此項報告乃戰事發生以後第一次未經檢查者據其表册觀之世界噸位英國現占百分之三四·一美國占二四·一若在一九一四年則英國占百分四一·六美國僅占百分之四·米六此後美國噸位增多六七二九○○○噸而英國則减少五○○三○○○噸 
　　八日葡京電亞美達氏被選爲葡萄牙民國總統 
國外要聞 
[美專使爲山東問題辭職]  
　　京津泰晤士報云美國議和專使包勉氏及養氏因不滿意此次對德和約自行辭職一般報紙前雖否認其說然今已證實至於專使波利氏確因此次和約之無理憤而辭職更無疑義今覓得其上威總統原書繙譯如下總統閣下予今日已遞辭呈於國務部從今而後予不爲國務部中之和議委員以參加和議矣蓋前日信仰先生可爲世界樹一正義之永久和平者有千萬人而予卽其一也乃觀政府今日之行動實將世界空窮之民送之横暴無道之國而瓜分之予始以爲盡心職務可以裨益世界之安寗今則已矣此次和會對於山東泰露夫爾利斯匈牙利東普魯士典斯流域棄置自由之原理其議决之不公實開將來國際戰爭之端此種戰爭異日國際聯盟必無防止之力而美國反因國際聯盟與美法協約捲入漩渦而不能自脫耳故由美政府言之爲本國國民計爲世界人類計當拒絶簽押此種不公之和約拒絶加入國際聯盟使不致保證此種不公和約之處分拒絶聯盟法國以自尋煩惱雖先生對於此次不公之和約私心反對其簽押乃迫於外來壓制已爲一般人所共知然先生若堂堂正正倡言反對必可得世界之同情而實行其主義使國際秩序確立於正義公理之下乃計不出此有始無終前日先生得各國人民之信仰而今則竟付東流矣 
[沃政府之財政狀况]  
　　法文北京新聞載北京俄使館所接七月三十日自沃木斯克所發之電報叙述沃政府之財政狀况至詳電云本年上半年六閱月内沃政府國庫所收課稅每月平均數爲一四○·○○○·○○○盧布以與去年下半年每月平均數之五○·○○○·○○○盧布相較已增加九千萬盧布至本年上半年之收入總數則爲八四三·○○○·○○○盧布其分配及與去年下半年之比較如左 
　　　　　今年上半年　　　　　　　去年下半年 
酒業國有　二四六·○○○·○○○　四四·○○○·○○○ 
間接稅　　　八○·○○○·○○○　二四·○○○·○○○ 
關稅　　　　九八·○○○·○○○　五八·○○○·○○○ 
直接稅　　　四五·○○○·○○○　二○·五○○·○○○ 
郵電收入　　六九·○○○·○○○ 
雜稅　　　　四一·○○○·○○○　一○·○○○·○○○ 
鐵道收入　二四四·○○○·○○○　一三五·○○○·○○○ 
森林收入　　一九·○○○·○○○　一二·五○○·○○○ 
據上表則今年上半年之收入已三倍於去年下半年矣至於銀行之统計尤爲可觀西比利亞私立銀行一月一日之庫存現欵總數爲三三·○○○·○○○盧布至七月一日則爲四·一○二·○○○·○○○盧布國立銀行及其支店一月一日之活期息金總數爲一三○·○○○·○○○盧布至七月一日則爲四三五·○○○·○○○盧布去年七月一日僅三四·○ 
·○○○·○○○也私立銀行之息金一月一日爲三二八·○○○·○○○盧布七月一日爲四一四·○○○·○○○盧布國家儲蓄銀行之儲金一月一日爲二七八·○○○·○○○盧布七月一日爲三八五·○○○·○○○盧布政府國庫存欵去年爲一七·二○○金鎊至今年七月一日則增加七·三○○金鎊矣本年上增年六閱月中又增加一·二○○白金鎊至於進口商貨今年上半年爲三六四·○○○·○○○盧布去年全年則僅五三七·○○○·○○○盧布出口貨則倍於去年總數克倫斯基二十盧布與四十盧布之鈔票已經收回者達九八三·○○○·○○○盧布其他接代克倫斯基盧布票之鈔票亦已逐漸收回歷屆阿穆爾政府赤塔政府托木斯克哈巴洛夫克國家銀行烏發政府奥蘭堡政府加馬地方伊克林堡地方獨立政府所發行之鈔票及沃木斯克臨時政府所發行之内地公債總數四四五·○○○·○○○盧布皆已收回故現在沃政府財政狀况殊無竭蹶之狀云 
國内要聞 
[山東問題之近狀]  
　　日芳澤參事已到京 
　　北京晨報云山東問題交涉之初日本以人種平等案爲盾要挾和會嗣意太利脫會風潮陡起益予日本藉口之機最後德約成立卒獲如願以償日朝野額手相慶以爲偌大利權轉瞬可以到手不料吾國輿論從茲日以沸騰全國一心反對簽約遂使麻木之政府不能不俯順輿情拒絶簽字爾來美國輿論對於山東問題亦漸注意羣責威總統對付之軟弱參議院共和議員攻擊日本言動尤爲激烈最近英國會各黨亦紛紛提出質問有遥相對應之勢凡此情形皆出日本外交意料之外彼乃復以種種手段活動於外交之中所謂英美調停說云云吾人細按内容卽知其爲彼政府秘密外交之策略蓋八欵所載皆純以日本利益爲本位昭然共見特英美方面旣已贊助其成今茲亦只得居中調解若獲中國承諾儘可藉此下台了結懸案此調停說所以傳於外交界决非無因而至者也然今日中國人民對外問題類能識别是非日本此種策略國人早已窺破然其手段亦愈變愈巧一方傳播調停說以惑我國人一方又聲言拒絶以釀成中日直接交涉之機會尢可注意者則此次携有重大使命之外務省參事芳澤君業於前日（七日）自濟南行抵天津在領事館停留一夜昨午（八日）十二時到京現寓東長安街北京飯店聞彼所持之外交策略要點有三（一）商訂交涉之期（二）高徐各路之合辦（三）靑島租界之開闢以及沿線礦産之經營等均將根據彼方意見向我當局游說甚有謂中日此項交涉暗中業已進行東報言之鑿鑿有據是芳澤此來關係之重大殆可想見至政府方面對於中日秘密交涉之說似仍否認據政界消息政府對於此項交涉已抱一種决心斷不輕受外界誘脅而有違反民意之舉動近爲袪除國人疑慮起見已於日前通電各省勿得輕信謠傳内容所聲明者計有三項（一）絶無補簽德約之意（二）對於各國調停迄未表示態度（三）不與日本直接談判以上三項雖屬闢謠之一種聲明而政府最近對外之方針亦可於此中窺見梗概云云此爲政界所傳消息眞否如何祗得俟事實之判斷也 
[魯議員建議發行鐵路公債]  
　　新國會山東議員王訥等邀同外省議員二十餘人近日提出發行高徐順濟鐵路公債之建議案其文云爲建議事高徐順濟鐵路關係我國前途至鉅横亘長江黄河兩流域直接津浦京漢鐵路軍事之運輸商業之發展無不視爲交通緊要之路線如不設法收回自辦不啻自斷手足而又　刃於心腹慘痛何可勝言自七年九月二十八日章宗祥與日人簽約借欵二千萬元其用途正當與否國人皆知此項草約未經國會承認當然無效急應設法償還日債廢除草約以便收回而維邦本查借欵日金二千萬不過抵中國通行幣一千二百餘萬有奇合全國人財力共濟艱鉅又復何難之有應由政府發行鐵路公債卽以全路之收入作抵指定各省議會商會爲募集及收欵之機關各省地方殷實銀行爲存欵機關而以各省議會商會監督之至其他各省公益機關願任募集者卽直接各省議會商會自行交涉百足之蟲至死不僵衆志成城可斷言也特依院法提起建議案迅速咨請政府立刻施行卽乞交會公决 
[山東戒嚴中之慘象]  
　　大陸報七日濟南通訊云馬良似正佈置一切以便對於濟南學生施行格外嚴峻之待遇本月五日山東交涉員函致英美領事要求下述諸事（一）外人不得行於街中携帶照相具觀看熱閙因此種舉動使人疑外人與學生共同行動也（二）官辦學校之學生代表不得許其入齊魯大學參與政治會議（三）如學生有與華官爲難者外人不得設法袒護之馬良最近加惠於濟南者爲戒嚴令馬良藉軍事必要之名行屠戮人民之實有回教徒三人馬良指與抵制日貨有關於戒嚴令未實施以前卽拘獲其人今已將此三人殺死矣再新任交涉員爲安福部之爪牙馬良之喉舌外人鑒於此種情形自覺三條要求如果承認則山東學生之生命與自由將被摧殘靡遺故將交涉員之來文置之不覆領事之不理會華員要求誠屬極大幸事自本月三日以來華官無日不欲拘拿山東學生聯合會會長夏德良（譯音）聞馬良曾對人言苟將夏某獲住則學生聯合會不解散而自解散觀此亦無怪馬良之亟望外人承認第三條要求矣 
　　天津益世報濟南通訊云七月二十二日馬良行經估衣市街見金家舖（回教）門板上貼有（亡國慘狀畫）（二十一條約）（七年日債）之印刷品大怒便護兵（技術隊）將門板劈碎怏怏而去二十三號早五點馬良率技術隊携帶全付武裝包圍回教救國後援會搗亂會場捕去會長馬雲亭等三人下午一點在大街率領參戰軍技術隊約四五百人俱帶刀鎗劍戟手鎗合子砲等遊行街市又率領軍隊立將師範包圍禁止出入直入校内嚴守學生住室及各處路口少頃馬入一大教室招集學生演說兵士武裝護衞大略謂學生講說愛國係謡言惑衆煽動軍心破壞和平擾亂治安及各界聯合會等（穢語不堪入耳）有敢違抗者以軍法從事予欲從事武術教育原無政治思想不然山東軍民兩長久已在吾掌握予若羡慕權利督軍省長固已早爲吾有矣此次暴民倡亂予恐山東陷於危險故出而鎭壓爾等旣學武術卽吾生徒念爾初犯姑置不論若各界亂民不得不懲辦數人以資鎭懾今晨已將吾教馬雲亭等拿獲三人當削首示衆以表大公爾等再有非法舉動（指演說開會印刷等項而言）亦當如此懲辦决不寬恕今日來此尚有許多訓告爾等須細心領受云云自馬良逮捕各界領袖大閙第一師範後各界敢怒而不敢言學生數月之功廢於一旦於是學生會全體有請願督軍之舉議定三號十時舉行恐團體出發在戒嚴期内軍警阻擋乃改爲個人散行集合不意爲馬良偵知九點時各校門已軍警林立不准出入然學生早已散行大街至時集合督軍署守護軍警並未干涉不料如虎似狼馬良之兵士已尋踪而至兵士旣來乃將學生逐至大街學生代表手捧請願書率數百人匍匐而前號泣請命技術隊將請願書扯碎扭住代表拖至第一師範沿路拳打脚踢任意辱駡逮至師範門首置之炎日之下不准稍動將副會長劉文彦等十六人囚於師範接待室街上軍士荷鎗實彈機關鎗與大小銅砲列陣滿城如臨大敵時女學生亦同時加入處酷暑之下至時馬良帶領技術隊持大刀赴師範西院一帶此時觀者甚多馬良大呼抓閑人技術隊用刀亂砍秩序大亂血肉横飛至該校驅逐男生入師範不准女生隨入女生號泣闖入兵士用槍柄亂打女生傾跌起而復倒慘狀目不忍覩兵士在後亂打驅至第一教室馬良跳在桌上演說大意謂此次學生舉動係受西洋的趨使醫學生吳君夏蒲起而質問馬良無言可答勃然大怒喝令軍士痛打當場將吳君捉下全體男女同學同聲一哭馬良大呼皆打軍士擁滿教室學生知馬良不可理喻皆不做聲當場張王兩議長在席再三求情馬言司法行政皆在其範圍以内不要你們多說遂將吳君兩手置兀子亦由武士痛打五十小板兩手不能移動與前十六人押至一處等候槍决遂自往見督軍請示槍斃幾名以示懲戒督軍告以利害絶不承認乃再往師校大駡不休由張王兩議長再三說情至夜十點乃放各生回校馬良種種之暴横旣如上述最令人傷心慘目者則莫過於馬雲亭等三人被害時之情形當軍士將馬等三人綁赴法場也馬與提籠人怱怱數語斬訂截鐵雖鐵石人　之亦墮涙矧各軍士豈無心肝有不聞而悲憤者乎徒以迫於積威之下不敢公然反對迨牽至行刑場時三人面不變色靜待飲彈而各兵士互相面覩皆不忍下手久之始推出一人此人執槍在手震顫多時終不忍發繼又推出一人勉强放一彈擲槍於地失聲痛哭久之無可如何始將三人擊斃亦可見各軍士尚有良心而馬良乃竟甘心爲此悠悠莟天彼何人哉 
　　華北明星報濟南五日電云十人團首領三名以發起抵制日貨事今晨五時槍斃内有兄弟二人名朱秀林朱春祥其三名馬雲亭係回教徒中之錚錚者懸壺濟南今已六十八歲矣其先曾爲馬良及其夫人診病聞此三人並無他項罪狀祇因抵制日貨之舉動苦受酷刑先以熱鐵炮烙繼以劍擊頭顱胸部俱受巨傷及至受刑不過遂拉至城外而槍斃焉馬良自奉命戒嚴握有完全權勢兩日前曾捕拘學生三百名内有一百女生困於第一師範校内馬良親至校舍責學生以違抗官長不服命令復以槍斃斬首等語恐駭學生並謂予無所畏懼商學官紳皆爲等閒按馬良從前與齊魯大學校感情頗洽而是日竟謂學生爲二毛子受外國教員之鼓吹萬不可信外人之言以其不能助我也馬又爲恐嚇學生起見於八月四號派兵多名於大學校舍數百步外作爲打靶之戲該處向未供人打靶又非適宜之地聞有數槍子竟入校舍恐有危險云 
　　京津泰晤士報濟南消息云五日早軍事發審處宣布馬雲亭（六十五歲）朱秀林（五十歲）朱春祥（三十）九歲均係歴城人）等三名罪狀有結黨多人煽惑軍警危害公安供認不諱等語聞馬係回教徒卽保安堂藥舖之夥友搗毁昌言報社之次日遂爲司令部之副官所捕三日各校學生開會公舉代表請願督署爲馬良偵知三日早九時遂下緊急戒嚴令自南門四隅首起院前大街西門内外均排列隊伍其餘各巷口皆加雙崗並派軍隊多則十餘少亦不下五六名分段防守督軍署則列機關槍三架備禦非常嚴密遇有學生在街游行卽令軍警驅逐回校齊魯大學之學生隊行至南門竟爲軍警攔阻不准入城赴督署之請願學生代表朱夢五（師範學生）等十餘人亦被衞隊架出督署並在第一師範訓誡學生某某等四人斥責手板刻下人心惶惶軍警星羅棋布如臨大敵而一般學子更迫於淫威不知死所矣 
[京各界協進會與龔談話]  
　　北京各界協進會關於外交内政推舉代表七人於本月四日午前九時面謁龔代總理陳述意見至十二時談畢茲將其談話撮要記錄於下（代表）近日京滬各報紛紛登載關於靑島及山東事件英法美各國在巴黎出任調停并有駭人聽聞之七條件國民聞之異常驚恐究竟此事有無及政府如何對待（龔）各國調停之說誠有之然尚無具體條件報載七條并非眞像（代表）如果經濟權歸日縱令政治權完全歸我已屬名存實亡况如報載膠濟路警察亦須中日合辦是政治權亦不完全此國民所以聞此消息驚惶失措也今總理旣言不確國民自可少慰然旣有調停之說難保在歐日人不從中運用如果有類似七條之辦法豈非十分危險（龔）旣云調停將來承認與否我自有選擇之餘地但以目下情形而言萬不能表示拒絶得罪調停各國反致將來外交之孤立（代表）如果報載七條之說不眞固不能對於友邦調停善意表示拒絶但自五四以來全國國民對此問題之眞意政府想已了解共和國家政府與人民原屬一體國民方面固應體諒政府之困難政府方面亦須重視人民之公意方能開誠布公一致對外否則政府所主張與國民主張相左前途現象險惡異常此乃敝會派代表等向總理陳述之眞意祈總理對於此點特别注意（龔）望貴代表深體政府外交之困難向各方疏通意見免除誤會至於貴代表等所言理由敝代總理已特别注意矣（代表）報載西藏問題異常緊急外間頗有某國從中挑撥之說究竟此事内容如何（龔）因去歲八月間中國與藏人停戰時係英人擔任以一年爲限目下限期將滿故英公使催問辦法并無他種重惡關係報載多係誤傳（代表）此次外交失敗原因雖非一端而國内南北分立實爲最重原因之一一年以來國人渴望和平滬會開後成謂南北統一旦夕可望不　大局和平恢復　期并　和機關亦復停止商民苦痛水深火熱究竟政府對於南北和平問題持何政策祈爲明示（　南北）分立誠屬我中國最不幸之事　人自代理總理以來卽朝夕盡力於此鄙人與岑西林曾有同寅之誼已迭次與之通電商議恢復和平辦法俟彼此主張疏通相近後滬上和議不過表面上之手續一二日卽可了結總之十月國際聯盟開會之前中國南北必須統一否則國家資格不完尚有何事可爲若果不幸如此鄙人亦决不再幹矣（代表）報載大學學生因留蔡問題致遭逮捕究竟情形如何（龔）此係司法範圍内事司法係獨立性質政府不便干涉（代表）據各方傳聞頗有疑政府因五四以來不滿意於學生此事特借題發揮者政府與人民不能相信爲國家最壞之現象卽如六月間因學生被捕惹起全國各界之風潮其例也甚望政府當此人心猜欵未泯之時對於學生力持寬大并告傅次長竭力維持使訟事了解以免各方誤會發生意久（龔）當卽轉告傅次長妥爲維持談至此代表遂興辭而出時已近十二鐘矣 
[日人包辦洛潼路工之反對聲]  
　　新國會河南議員爲洛潼路日人包工事致隴海鐵路督辦施肇曾函云迭據汴紳曁省議會函稱洛潼西段路工有由日人包修之說全豫人心異常憤激請卽迅速質問政府極力拒絶等語弟等　未深信以爲必係傳聞之訛嗣又連接汴中來函言日人業在該路西段搬運機器預備開工有目共見等語正詫異間旋又接到由汴轉來尊處覆河南督軍兌密原電内開有墊欵包工辦法選任中國資本殷實之工人令其領辦又云中國殷實工人承包此項艱鉅路工旣須鉅資而又非工程專家之技師不克勝任故又由該包工擬向日本商家轉貸欵項作爲合辦并由日本技師代爲監視工程本路只能認爲該包工華人名義單獨承辦與之訂立合同致與合辦之議甚形鑿枘迄今尚未就緒一時恐難實現等因查洛潼路工最初本係商辦進行程度亦頗不惡忽而改爲國有爲期成功之迅速耳旣而因國家財力不充包與比人仍爲圖成功之迅速耳歐戰發生路工幾於中斷者數年於茲是此區區路工全視外人之力量盈絀以爲進止斯已奇矣然猶曰往事不必追也歐戰係不可抗力非預料所能及也今歲歐戰終了比人經濟作用已非昔比自係實在情形墊欵包工未始非策不可解者中國之大何以見其無一人能勝此任卽云招致需時延誤路事何以前數年能待今則不能稍緩卽云中國眞無此人刻下眞不能待然何以環球無一國可以共事必須包與日人歐洲戰局中國幸先加入協約而和議席上竟以靑島問題不能簽字對於東鄰舉動全國譁然學界抗言商人罷市雖意氣不無過激究亦出於愛國之苦衷魯省直當其衝排日風潮方興未艾所幸豫居中原腹地外力侵入今尚無多及此防閑猶虞不給若竟以日人包辦是令豫人作全國之公敵雖屬至愚寗忍默爾我公熱誠愛國統籌全局必有嘉謀故無論是否與日合辦是否由日技師代爲監視但一參用日欵日工豫人全體誓不承認如竟成爲事實彼時豫人定有相當之對待外交内爭必又添一糾紛不惟豫省官紳無力維持恐卽如我公之偉略長才亦不能負此完全責任也務祈台端迅將前議根本打消另作良圖免枝節横生不可收拾大局前途實利賴之 
[京學界近訊]  
　　此次各校罷課原出於學生愛國熱誠不得以管理之善否歸咎於各校教職員詎知隂謀摧殘教育者百方破壞前欲用胡拒蔡以搖動大學而牽及各專門嗣以各專門校長辦理教育有年皆有連帶關係計不得逞乃轉而更動中等學校校長以爲中等學校與專門學校取一致行動若將中等學校校長更換則中等學校學生幹事會自可從嚴取締而學界聯合會勢力卽從此孤單某派便可爲所欲爲故更換中等學校校長其影響卽不啻更換專門校長日前學生聯合會終止罷課宣言書有教育根本仍當恢復五四以前原狀之說蓋恐一經更動於教育前途殊多阻碍現聞京師學務 
 
 

Page 7

 
 
局有撤換北京師範學校校長陸鋆消息據各方面偵查係因前者罷課北京師範爲各中學之先而某方面素與陸不洽今遂加以不善管理之名以去之此實假公濟私之舉故該校學生羣情憤激大爲不平刻已上書挽留並在聯合會提議謂陸校長執教多年老成練達若遽易生手恐於師範前途大有妨碍並派出代表向教育當局交涉 
　　北大校長蔡元培氏因病未能卽刻來京先託該校教授蔣夢麟博士爲個人代表現教育部已經承認茲將部令錄下教育部令第六六號准北京大學蔡校長元培函稱侵電敬悉屢承敦促本思早日北行胃病未瘳尚難就道歉疚萬分元培旣負責任豈敢放棄今特請本校教授蔣夢麟君代表主持校務已將公事圖章交與蔣君一切公牘均由蔣君代爲簽行與元培在校無異等因查該校校務久已無人主持亟需董理以重責成茲准前因除敦促蔡校長早日回校並訓令該校外合卽令知該教授代表蔡校長主持校務是爲至要此令 
　　北京學生聯合會因鑒於外交危急中日秘密交涉之消息紛傳一時補簽之說并非無據乃於近日連開會議討論辦法昨日先發兩電一致巴黎專使一致留法學生與華工其第一電譯文云『巴黎和會中國專使』鑒公等拒簽德約全國一致欽仰務望保持銳氣非達到最初目的萬勿補簽雖政府有命亦當拒絶否則國人誓不承認云云』其第二電譯文云『巴黎留法學生』及華工總會鑒專使行動甚合國民心理近聞政府有密令補簽說全國惶駭務望極力勸阻并隨時報告國人眞相云云』卽此可知學生團體對於外交問題之不肯放鬆矣 
[北京通信（靜觀）]  
　　棉業行政權之爭議 
　　本年一月間東海擬任周學熙氏爲全國棉業督辦提出命令稿於國務會議農商總長田煥廷氏以職權所在頗倡反對之論一再醖釀乃改特任式爲薦任式由農部擬定章程十餘條於呈文内陳明設置棉業局請畀周氏以督辦之任蓋此項督辦較之以明令特任者名義雖同而實質則異周氏因之大憤置之不聞不問者閱特且半年有餘其初曾辭職一次未經政府批准在農部之意以爲整理棉業部内已積極進行旣有棉業處以專其責成復有農林司以施其計畫專官之增設與否原無若何關係至數條章程一紙命令則純爲敷衍面子起見周氏憤而不就固亦意計中事也不意周氏近來又復上呈總統請設籌備處並擬定辦法大綱據聞周氏之所以出此者其原因有二（一）則因其個人經營棉業近頗有一種遠大計劃欲求計劃之實施不可不假官力以圖特别便利（二）則因年來南方棉業家極力擴充其事業頗擬結成一種利害公通之團體上以接洽政府下以左右社會周氏在政界及實業界尚有一點聲望羣衆頗擬戴之爲首領以此二因遂决定藉農部呈文内有督辦棉業局之名義另起爐灶將農部所擬章程置而不顧直接自請設籌備處其呈文内並引入國務院答復參議院質問文一段證明政府設置棉業專官及將來制定官制之意而又恐與農部所擬之章程相抵觸乃特立一種名目曰官督紳辦主張暫不設局其辦事大綱分爲五項（一）地點設天津（二）經費動撥華新公司官股餘利（三）業務考察地利訪求人才提倡棉業（四）職員設籌備員（五）關防自刋此項呈文業已奉指令批准矣惟此種計畫事前並未得農商部同意呈文内所謂業經令商農商總長意見相同之語恐非事實聞農商當局對於此舉頗不滿意以爲周氏旣不設局而只稱整頓棉業督辦特設機關是無異將農商部所轄之一部分職權完全劃出殊非尊重行政之道日内將提出說帖於國務會議以期有所糾正矣 
[吉省風潮已終了]  
　　吉省新舊督軍孟鮑兩人業已正式交替日昨政府方面已得有報告茲將原電錄下（一）鮑貴卿電貴卿奉令調署吉林督軍經於本日接篆任事材輇任重隕越時虞尚祈惠賜箴言匡其不逮至所盼企鮑貴卿魚（二）孟恩遠電鮑督軍於本月初五日到吉卽於初六日派副官長劉名顯將吉林督軍印信賚送交收在案恩遠交代淸楚卽行起程合電奉聞孟恩遠麻（三）郭宗熙電鮑督軍於昨日偕同孟督軍自長春來省本日午前鮑督軍接任視事地方安謐所有調動之各軍隊現正飭令回防或分别撥剿外縣土匪應辦事宜不日當次第就緒足紓鈞厪郭宗熙魚 
[京華短簡]  
　　聞最近巴黎專使團來電和會會長近有正式公函通知吾國專使謂當提出奥約以前於審定約内各欵時對於天津奥國租界交還中國管理一層意國方面要求中國於一定期内整理奥界並竭力注重淸潔如振興水利排除穢物勿令穢水或穢氣傳入意界等因應請轉達中政府照行云云陸使當時已正式答復謂當轉達政府設法厲行淸潔 
　　中美通信社消息政府按照日使春間之提議刻擬建築開原至海龍鐵路鄭家屯至開魯及他支路與東内蒙古及南滿鐵路南部聯合以謀交通上之便利此事業經内閣會議通過令交通部核議辦法着手測量路線聞鄭家屯至開魯一段已經開工修築其他路線之建築計畫亦正在詳細審查中 
製造炸藥廠中國尚無商辦者鞏縣兵工廠廠長蔣仲材有鑒於此特集商股在京津間組織中華製藥廠以化學原料製造炸藥藉挽利權聞農商部已據情咨行陸軍部核辦 
　　内務部現因據報告京津間之廊房地方刻發現霍亂症頗爲劇烈應卽調查傳染情形以便設法預防特派京師警察廳衞生處技士龔錫之林仲德等逐日分班前往廊房地方調查傳染情形隨時報部以憑核辦 
[粤省之歡迎會與公民會]  
　　旅滬粤人所派之回粤代表吳鐵城等四人自受廣東中等以上學生聯合會開會歡迎後昨二日又受國民大會之歡迎是日赴會者數百人類皆中流以上人物並有女學生多人與會未開會前卽函知警區請派警察保護一時開會門前懸掛國民歡迎代表大會匾額四代表到會時衆皆起立致敬宣佈員胡某宣佈開會理由主席林伯和曾景星二人讀歡迎詞並謂此次外交與省長問題我國民已請願九次之多而軍府不納民意可爲痛心故上海各同鄉特派代表回粤與軍府磋商此問題可知上海同鄉之關切桑梓也我國民應與代表等接洽以達眞正之誠意說畢請各代表演說吳鐵城君起立言此次受上海各團體各同鄉委托回粤查察我粤民眞意與罷工罷市之情形並請軍政府解决省長外交問題等事是爲代表等應盡之責任今承開會歡迎實不克當但鄙人從前離粤時見吾民懨懨無生氣自北京大學生痛擊曹章之後我粤學生繼爲種種愛國舉動以鼓勵民氣可見我民已有覺悟故快樂異常特受委托回粤借衆力以完責任外交與省長問題極有關係省長問題不决則内政不能修明内政不修則無外交可言如中國問題不解决則必惹起世界第二次之大戰爭此時外人必將代我而决之我國尚可保全乎而解决此兩種問題須先從地方上入手地方上之安否則關乎政治今日政局之現象純由軍隊攬權政治之黑暗較亡淸爲尤甚故今日之省長問題不可不注意也此次人民請願軍府任伍廷芳爲省長凡歷九次可見我民愛戴伍氏之切及立心之堅决雖未能達到目的内中已有萌牙矣如我民果眞愛伍氏長粤則伍氏必將長之以順吾民之願否則不獨伍氏不能爲省長雖廣東人亦不能爲廣東省長矣繼唐寳萼君演說大致發揮立法行政司法三權及現在爭省長問題之手段與代表來粤調查民意之眞相吾民對於省長問題須主張一致堅持到底許苓西孔昭晟相繼演說各有發揮並勉勵各人宜持堅决之心母因外間推舉省長之謬電致搖惑心志云云言時各皆鼓掌來賓亦有演說直至四時後茶會而散又二日晚粤籍國會議員三十餘人又假座西濠酒店設讌歡迎四代表 
　　二日午後國民大會開會歡迎吳鐵城等四代表迨是日散會時軍政府派員以自由車請四代表往見至時岑總裁帶病出見吳等述受旅滬同鄉之委托回粤調查人民眞意並請軍府刻日解决省長問題以慰粤民與旅滬同鄉之望岑總裁先慰勞一番旋謂此次省長問題之遲遲未决者誠欲得眞正之民意與取得各方面表同情於碩望素著之人爲省長我雖瘡患極痛而對此問題異常焦灼云云後伍總裁亦出見各代表略謂如人民眞正願我爲省長則我亦不得不出而擔任及至各代表返寓後國民會又有人往謁吳代表等吳君謂貴會欲於四日舉行第十次之請願鄙意以爲此舉可緩舉行蓋請願不以多少爲有效總求多數民意之贊同宜於根本上用功分派代表組織分會求得多數之眞正民意届時再行請願必獲效果衆以爲然故四日之國民大會議遂改爲談話會查是日到會人數較前日尤衆曾景星爲臨時主席張清泉爲宣佈員所議各事如下（一）籌商辦事地點及議事場（一）通函各團體如何籌欵補助會務經費（一）討論通電各省聯絡進行組織各縣分會並議擬租借華僑工業聯合會爲辦事地點繼有女界黄振坤等演說大旨述國民大會被解散情形及今後之如何進行末復有一江西之國民自决會評議員胡覺君演說謂國民大會全國皆有蓋其能爲我國民發表眞意也但國民之精神宜堅定不可如船之可往可來亦不可有階級之分若認定宗旨必能逹到目的今日鄙人蒞會爲聯絡國民一致進行云云說畢遂散會 
[廣東電東案之披露]  
　　廣東市政公所招商承辦電車一案近省議會議員多提出質問外間亦多未明此中眞相昨該公所特邀請省議會商會善堂商團自治研究社各界到公所茶會是日各界到者座爲之滿楊總辦永泰起言粤省連年負擔極重大率消耗於軍費行政費方面地方之財曾不得爲地方上民生商業增益之用現本公所規畫大旨第一級在拆城築路謀道路交通之利便第二級在實行經界登錄等法使民業得確定并將全城不動産變爲動産爲經濟上之一大救濟惟拆城築路雖有端緒而欵項未足不得不速批商承辦電車路以資救濟現在拆城將次告竣築路萬不可緩此係事實上必應急辦之舉至法律方面或有以爲應交省會議决者惟法律無可假借應交議而不交議則政府爲違法不應交議而交議則政府亦爲違法現在政府對於此案竊以爲非交議範圍故不敢冒昧從事抑更有言者粤省凡關於興辦一事件必有一種忖測感想永泰與魏總辦對於此次批商承辦電車路純爲桑梓利益起見如吾兩人於此次稍有營私及附入該公司股份之類敢當衆聲明倘有上述情事必斷子絶嗣男盜女娼再此舉旣爲吾粤民公共事業市政公所之設純是地方辦事機關故今日特將原委宣布以供研究云云次由總稽核陳恭受代表魏總辦起言此次批商承辦電車路原委楊總辦言之已詳魏總辦今日因有特别公事未能蒞會殊深抱歉惟此事外間不免有種種疑慮窺測實則絶無絲毫私利存於其間仍望到會諸君隨時認眞糾察便知本公所不能虛飾隨由潘科長應祺宣布承辦電車路合約全文時已薄暮賓主茶會而散又聞廣州電車路公司承辦合同經承商伍藉盤等與市政公所雙方訂允早晚卽行簽押聞其内容之要點有三（一）售賣車票按照路程遠近以定等級由半毫起碼最貴不得超過二毫（二）由市政公所與該公司雙方訂定賠償則例自簽押日起八個月内市政公所須將全城行車馬路築竣交與電車公司敷設鐵軌屆期逾約一切損失須由市政公所賠償不得以意外延擱爲詞藉口諉卸（三）市政公所能於八個月内將行車全路築成電車公司亦須於八個月内將全路敷設通車否則卽將按餉全數充公另召别商承辦茲將省會咨文錄下廣東省議會爲咨請事本會議員馬超羣提議咨請迅將建築廣州市電車路案交本會議决一案於八月一日開會討論僉以此案關係本省興革大政按照省議會暫行法第二章第十六條第五項本會有議决之職權前經議員林超南等提起質問在案現此案聞已將簽押成立而關於此案各項辦法及各種章程均未交會議决核與省議會暫行法第十六條第五項顯有牴觸應迅請省長將建築廣州市電車路案及關於此案之各項章程交本會議决以昭法治等由當經表决全體贊同相應抄錄議案備文咨請貴省長查照施行見復爲荷此咨護理廣東省長張廣東省議會臨時議長李國鈞 
[贛學生焚貨後之游行警告]  
　　江西學生聯合會拿獲湧興裕販運某國火柴一百箱後於四日上午九時特開全省學生大會議决焚燬向各方面往復磋商至下午一時始將該貨搬運登岸堆而焚之羣呼國貨萬歲至晚八時一刻始將此一百箱火柴焚盡五日下午一時復　臨時大會到會男女學生約二百餘人由邵祖平主席略謂此次抵制某貨乃有湧興裕私行販運昨日焚燬火柴之舉今日必須游行示衆以警後來言畢復將九江焚燬火柴之來電宣讀一遍次討論處罰湧興裕及懲辦保勝公司辦法衆云可於游行後派代表赴該兩處接洽以便明日常會討論女士金士珏發言謂昨日焚燬某貨鄙人因病未能渡河今後無論發生何事女界誓隨諸君之後决不苟安熊韞華亦出席云昨日諸君奔走往來已十分辛苦殊堪令人起敬惟我女界能力薄弱不能如男界之敢作敢爲果能事事一如男界又何懼人之恃强凌辱云云次女士王淑羣蔡遠彤李雲華相繼演說散會後赴總商會者代表邵祖平曾炯梅曜春盧任華赴輪船會者代表柴祖頤李凌鶴劉人池盧同生等卽籌備游行警告僉以此次游行目的不外激勸同胞使羣相引以爲戒當經决定辦法用毛邊紙製成旗幟上題各種觸目驚心之文字每人執旗一面洋火一封舉以警告於是一面趕辦旗幟五六百面所題文字不同一句四十分宣告整隊出發女界由金士珏熊韞華何克琴盧惠芳程孝芬　率女生隊伍前行男界由邵祖平李凌鶴等率男生隊伍後行由百花洲經萬子祠府學前戊子牌磨子巷東大街樟樹下南昌府前中大街楊家廠洗馬池書坊街合同巷中途卽在商會休憇五分鐘隨出會由翹步街經西大街鼓樓下省公署出章門滕王閣章外河街乾魚街直冲巷柴巷口惠外蓼洲街入賜福門經塘塍上帶子巷瓦子角上諭亭洪恩橋羊子巷康王廟皇殿街至公共體育塲舉行焚燬所剩某貨周行約共二三十里各街巷觀者如堵至蓼洲街上段湧興裕號門首衆指該號大駡一唱百和糾察員　深恐發生誤會遂一面會同該處崗警開導閒人一面仍率隊前行以維秩序所有街市及茶酒館内所貼某種商標經學生隊勸導各商民均自行扯毁更有某洋雜貨店竟自將架廚所陳設之某貨當衆焚燬男女學生旋至公共體育場攝影以留紀念其形式係將各人手携火柴堆積場之中央男女兩隊伍排成半月形中樹聯合會旗繼乃燃火焚燬堆積之火柴攝影旣畢盧任華余棟高涂某梅春等相繼演說時已不早衆三呼中華民國萬歲散會 
[南京快信]  
　　南京學生聯合會電政府請取消山東戒嚴令以安人心 
　　新參議員陶家瑶赴滬事畢於昨晨來寗下午一時李督在署設宴欵待今日午車返京 
　　實業廳長張軼歐日前奉派赴滬查案昨回甯卽謁齊省長報告一切 
　　李曰垓尚未來甯聞因在津躭擱舊議員連日來電攻李甚力 
　　汪有齡江紹杰電告决定元日返京施愚尚留滬李督昨派白堅武赴滬晤施有所接洽 
　　部派查米委員李徵昨日晚車赴滬 
　　禁米出省查驗局長高毓彤昨派稽查王世英赴滬防止偷運米糧出口 
　　新任魯省長屈映光續來電改灰日（十日）接篆 
　　三牌樓紫竹林廟前晚被刦（盜犯均身穿軍服）殺傷住持僧一人軍民兩長昨限警廳五日内將案破獲 
　　淮揚鎭守使馬玉仁電軍署報告日前剿匪救出被擄商民八十餘人李督當卽去電嘉奬 
　　蘇浙絲織業代表許炳堃等昨已離寗 
　　下關稅所長張壽鎬大勝關稅所長胡遠燦迭被商民控告違法苛商病民財廳已派委員徐某密查 
　　財政廳會委淸理各縣官産駐辦員銜名計南川駐辦員徐仁鏘另候差委現委任周銘釗接辦鹽阜黄承釗另候差委現委任秀珩接辦東台張紹騫另委以楊志瀛接辦淮安米邦傑調委泰興辦事員遺差委張振聲接辦溧陽辦事員張銘勛另委以鮑觀接辦儀徵辦事員委任舒厚接辦 
地方通信 
[金山張堰鎭之防疫談]  
　　金山縣屬張堰鎭及附近各鄉近已發見時疫猝然病斃者日有所聞故各方面多已設法防救警察局對於淸潔街道取締食物極爲注意各商店發給時疫藥水及各種痧藥并有慈善家籌集欵項開設施醫局俾患病者有所醫治也 
[蘇州截止報災之布告]  
　　本年入夏以來霉雨連綿吳縣轄境低窪田畝多被水淹各圖董保紛紛投縣報災業經温知事派委張警佐建勳貝稽查階泰按區查勘日來暢晴已久面鄉民報災者仍復絡繹不絶乃查照報災條例第二條報災期限　災以立秋前一日爲止迄已逾限亟應截止特發布告俾鄉民業戸人等一體周知自布告之日起凡有具呈報災者概不收受 
[縣警因案斥革]  
　　吳縣署警周正近爲承辦滸關王國裕高抬輕質銅元裝費一案當庭奉諭將王帶出取具保切各結詎自帶出後則以不肯具結等語希圖一復了事迨批令如不具結卽行傳案則又以臥病不起難以到案爲辭含糊具復而王國裕又復對於批示提起抗告温知事查實當日確有故縱情弊立卽飭科將該警斥革另傳備警補充 
[巡官因事對調]  
　　警察廳長崔怡庭君訪悉東區婁門外烟窟林立私運烟土機關亦多該分駐所巡官孫冠三未免廢弛職務特飭劉署長將該巡官與警署内勤巡官宗有祺互相對調兩巡官奉令後已於昨日下午分别交替到差視事矣 
[調查米斛之省令]  
　　各縣斛口大小不同每石重量互有參差前日吳縣公署奉到齊省長令飭調查每米一石共分天平秤若干斤如縣境内習用數種斛口其重量如不相同者均須詳細查明不得遺漏並限於半個月内查復 
[紀法官初試筆試情形]  
　　法官考試於八月十日初試筆試上午三時點名入塲共分七排四時封門搜檢塲規極嚴憲法兩題（第一問）論國會之預算修正權（第二問）司法審判衙門於違背憲法之法律有無適用之義務民法兩題（第一問）論債權讓與物權讓與之區别及其關係（第二問）名伶某甲先就乙梨園之聘約定演劇二個月報酬六千元酬金當已頇支詎出演五日後經丙梨園重金爭聘遂改往丙梨園出演乙園每日賣座因較甲伶出演時每日約减少二百元乙對甲丙究得爲何種請求民事訴訟法兩題（第一問）甲與乙因不動産所有權涉訟第一審判甲敗訴甲因不服上訴該案已繫於控訴審判衙門若丙又對於甲乙所爭之不動産主張爲己所有而丁又因與甲有共同利害關係參加訴訟時應如何分别辦理（第二問）債務人對於督促程序中之執行命令聲明不服時應遵守之程式及時間如何每門二題以全作爲完卷然以不能了解題義祗作一藝者亦頗不乏人云 
[鎭江時疫未已]  
　　鎭城時疫現已延及四鄉尤以上蕩北渚兩區爲最染疫暴亡者已有多人連日城内外各警區於淸潔街道取締食物甚爲注意并禁苦力貧民沿街露宿另有某西醫爲救濟貧病起見印送施醫給藥券以惠貧黎 
[大雨中之損失]  
　　本月八日午後五時許大雨傾盆雷電交加南門外王姓房屋大牆忽然傾倒數丈屋内一部份器具頓被壓壞幸未傷及人口惟沿江水勢則已漲七八寸之譜下游各洲水與堤平岌岌可危各洲棉田大受損傷農家甚爲焦灼 
[查案委員過境]  
　　齊省長現委王聲赴灌雲縣復查知事陶士英私設公興泰行私運米糧出口情事該委業於昨日乘車過鎭暫駐行旌翌晨搭小輪渡江赴灌雲查案矣 
[米價飛漲]  
　　城廂内外各礱碾坊存米無多加以上江無錫等處業經禁運此間來源僅恃江北高寳産米處所採辦能否運到毫無把握昨日上白秞米每石已漲至六元八角矣 
[揚州學生會開懇親會]  
　　揚州學生聯合會於八日下午假五師附屬小學開懇親會十七大團學生均蒞止首由該會總幹事黄植報告一切繼北京大學任訥八中黄修仁美漢馮奐等相繼演說嗣議内部進行方法畢散會 
[繳解修志局捐欵]  
　　江都修志局近因用繁欵絀函請場運局飭四岸運商將認繳之二千元捐欵繳解以資濟用現各商以措欵爲難先繳五百元於場運局給發該局領用 
[儀六兩縣苦旱]  
　　儀徵六合兩縣農田半屬高田宜雨患旱今歲入夏以來雨澤愆期以致禾稻枯黄欲死秋收已成無望設再無雨則牛食之草亦將枯稿盡淨矣 
[嘉興疫氛尚惡]  
　　嘉興自上月下旬發生時疫後至本月初更甚近日尚未稍殺城中死亡相繼且多係壯年男女此間慈善家業己籌集欵項擇定精嚴寺藏經閣内設立普濟臨時施醫局聘請城中名醫擔任診治每逢三六九日爲施診期間以惠貧病北門外震泰大順昌正裕等商號亦均製備時疫藥料施送 
[征收丁銀之減色]  
　　嘉邑本年份上忙丁銀早已開徵近因鄉間田禾霉爛農民秋收無望致應納銀糧無欵完納故近日各銀櫃征收每日僅十餘元僅征吏又因四鄉水災暫停　科其餘若統捐雜捐等亦因水患征收頗爲短絀 
[電請嚴防販米出口]  
　　海鹽各公團電浙當軸云省長鈞鑒海鹽本年疊遭水災風災民力日蹙近聞縣境五團新庫口曁平湖縣之乍浦竟有奸商販米出口致連日米價增高苦力鄉民均有覓食維艱之慨若不嚴爲防禁後患無窮爲此籲請迅賜令飭外海水警廳曁縣知事分别嚴禁妥密防止爲民請命母任切禱海鹽沈蕩鎭自治會商會教育會商學聯合會公叩 
[安慶安慶亦辦義賑奬券]  
　　皖省今歲水災氾濫至十四五縣之廣爲近年來所罕見哀鴻遍野撫恤維艱頃　旅漢皖紳朱立森君組織義賑會極力勸募惟民國以來籌辦皖賑已歷四次旣慮勢成弩末尤恐緩不濟急茲擬援照浙江塘工上海慈善内部利濟各奬券成例開辦安徽義賑奬劵已由朱紳函請省長咨達政府立案惟聞内部祇准一次不日該劵卽可發行矣 
[部委查辦蕪商會之互控案]  
　　蕪湖商會　因改選會長討論多日卒無成議致崔玉記與前會長湯鈺泉互相稟控函電交馳稟呈農商部各持一說無所適從該部特派委僉事李澂來皖實行詳查頃已咨行皖省請俟該員蒞皖時轉飭該縣接洽云 
[漢口鄂屬水災狀况]  
　　連日東南風大作下游海潮上湧以致川湘漢三大水流不能下注上游水勢日漸澎漲省城附郭白沙洲已成澤國漢陽門輪渡碼頭水已上岸鮎魚套内淹水閉門停貿者已有數十家矣又鍾祥縣屬馬林口地方濱臨襄河向日築有大堤一道六月二十四日夜堤潰防險之一千餘人俱罹斯刧堤内柳家營王家營林家集等處所有田廬人口悉與波臣爲伍張知事見該堤打破多派船隻前往救援救活者二千餘人溺斃者不知其數該縣商會刻正籌集賑欵散放急賑 
[漢鎭防疫談]  
　　漢鎭近日已發現時疫紅十字會每日施送救急藥水至四百餘瓶之多第一醫院門診增至三百餘號各藥店生意亦較常驟增二倍漢口特别管理員冷少梅氏特聘請中西醫士四名在該區附設治疫騐疫所業已佈置就緒定於六號開診漢口警察廳長周君昨召集衞生科員討論防疫辦法計十二條中分取締售賣品物及淸潔衞生預防各項刻正雇員趕繕以便張貼俾衆遵行 
[湖州查獲東糖之抛棄]  
　　吳興善連鎭商學聯合會於七月二十二日查獲新市祥豐號批交該鎭孫祥元南貨店東糖十包經該會扣詢祥豐卽據承認不料孫祥元反唆聳鄰店以罷市寫要挾以是激動衆怒羣向該會要求照章辦理當卽於二十七日開全體會議公决以祥豐自先承認姑准退還一半其餘五包當衆抛棄河内風潮乃平該店閉門後見附和者祗有鄰店六家始知衆怒難犯故祗十分鐘卽各開市云 
來函 
[震澤龔維翰致省立育蠶試騐所函]  
　　謹啓者前見申報載有貴所推廣秋蠶說一則閱之不勝欣幸竊思敝鄉界連浙境素爲産絲之區惟鄉間習慣大都祗育春蠶而夏蠶已不過十分之一秋蠶則絶無之今歲敝區一帶適逢水災有全圩淹没者有未經揷種者統計秋收不過半數旣有秋蠶之利益亦一救荒之善策是以鄙人現擬函請本市農會先向貴所購辦種紙若干張分給被淹各圩勸其試養以資補救而便提倡但不知貴所設在何處以及蠶之産期育之方法種之價格統祈先行示明是所感盼耑此卽請江蘇省立育蠶試騐所所長大鑒震澤前任農會會長龍維幹謹上八月八日 
雜評一 
[速撤山東戒嚴令（默）]  
　　自五四運動以來各省之拘學生捕商民者多矣然未有誣以亂黨而實行槍斃者也各省督軍武人雖極蠻横無人道尚未敢擅殺一人獨馬良悍然爲之其人之不可以理喻固不待論所異者張樹元亦不明利害爲之請下戒嚴令予馬良以殺人之機會是殺人雖馬良而授刃使割者張樹元也戒嚴令不速撤則馬良之逞殘肆虐擾亂秩序安有底止且殺人之端一開魯人在在可供其宰割行將人人自危其不激起全國之憤怒而生意外之變者幾希張氏苟稍顧大局者取消戒嚴令之舉可稍緩耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[記寗紹商輪公司之股東會]  
　　昨日下午新鐘二時甯紹商輪公司假總商會開第十屆第三次股東大會到者股東七百餘人董事會會長樂俊寳副會長方樵苓董事高子若李志芳王蔭亭孫梅堂監察人盛丕華謝蓮卿等若干人會場台下爲全體股東台上爲董事席核算處監察人席書記席新聞記者席議會順序列左（一）振鈴開會（二）公舉議長（三）議長宣告開會詞（四）第十屆結賬盈餘分配案（董事會提議）（五）新當選董事監察人任期案（監察人提議）（六）更換新股票辦法案（董事會提議）（七）監察人保管董事合格股票案（監察人提議）（八）股東會規則案（董事會提議）（九）照章招足股本加添輪船案（股東聯合會提議）（十）撥還維持會用欵及留維持會紀念案（同上）（十一）四明公所函請加捐案（董事會提出）（十二）籖留前任董事三人（十三）選舉董事八人用（記名聯舉法）（十四）選舉監察人五人（同上）（十五）閉會時至二時三刻尚未開會股東有質問者迨秩序旣復遂振鈴開會公推王淸夫君爲臨時議長宣告開會宗旨略謂第十屆四月二十號第一次開會因議案未决五月十八第二次開的所在無非謀甯紹之發達衆鼓掌嗣舉糾儀員四人爲陳良玉韓磽軒徐忠信洪承祈當有田汝霖君發言質問戊午年終結賬盈餘三十八萬三千九百四十元零三角六分八釐中現提出公積二萬元何以於除提拆過計餘洋十六萬八千零三十五元七角四分六釐項下又擬提公積股份八萬元董事答稱此係擬作爲第九項照章招足股本加添輪案新造船隻之用經方椒伯童康齡田汝霖徐忠信等再三討論其結果爲股東應分官利七釐紅利五釐並議决留存戊午年盈餘八萬元依照十届股東會議决案辦理嗣因第九項添輪案與分配盈餘案有關遂一并討議决定所餘八萬元不許作押欵若不造新船則須將該八萬元分配股東又由董事聲明决無作押欵之事嗣討議第五項新當選董事監察人任期案童康齡主張明年三月定期會改選現母庸議衆贊成田汝霖君動議章程有應修改之處童君康齡亦言今日尚有十二十三十四三項須俟修改章程時一併附議衆贊成遂議第六項更換新股票辦法案議决（一）登報公告擬定六個月各股東於隂曆閏七月初一日至十二月三十日止携帶前發行之股票息摺并小圖章親至本公司更換股票外埠則可在分公司辦理或通信本公司索取印鑑紙蓋章與舊股票息摺一併寄至公司公司用雙掛號將新股票息摺等寄去如逾上定期間則須另徵手續費（二）新股票須塡註股東眞實姓名（三）前發行之股票如係記號堂名商號機關等向由某股東代表者此次如欲更換某股東戸名亦須照章第十一條過戸法辦理（四）期滿六個月後公司造報股東名册如須更正者以寄達十日後爲限第七項監察人保管董事交存合格股票方法案童田二君稍有討論嗣議决暫照原案通過第八項股東會規則案童君完全反對洪承祁君主張與章程一併起草衆無異議第九項已與第四項一併議决故不付討論第十項撥還維持會用欵及留維持會紀念案衆贊成并議决作文叙維持會之有功於公司鐫刻銅牌分懸甯紹各輪以爲紀念衆贊成第十一項四明公所函請加捐案洪承祁君要求發言略謂公司前曾捐公所二千元今旣函請加認苟有餘力不妨應允嗣後徐忠信君以捐欵一事凡爲四明同鄉均宜力助何必以公司名義加認捐助此時有起而爭執者衆議紛紜莫衷一是方椒伯君主張按權投票表决而亦有反對之者卒由田汝霖君建議此項捐欵應由董事會商議辦理但不得超過原捐之數衆贊成十二十三十四三項因童君曾主張取消衆已贊成故不付討論嗣以曾有修改章程之議遂公推田汝霖方椒伯洪承祁宋薛三王淸夫洪雁賓陳蓉館陳伯剛王心貫九人爲修改章程起草委員并由議長宣告隂曆十月第二星期特開臨時股東會專事討論章程又言閏七月初一爲發息期遂搖鈴散會時已五時矣 
[學生聯合會總會消息]  
　　昨日學生聯合會總會臨時委員會下午一時開會委員長常萬元主席瞿世英紀事（一）由主席報告昨日通過快郵代電各地學生聯合會報告魯馬良擅捕學生槍斃商民函已發出（二）劉振羣報告與本埠各團體接洽情形（三）瞿世英提議謂現在各地抵制熱度似已稍減而學生進行亦似稍懈仍宜通函各地學生聯合會請按照評議部通過辦法積極進行表决通過（四）北京學生聯合會來函謂政府有訓令專使補行簽字消息議决拍電反對又函謂被捕學生狄朱諸君檢廳認爲情節較輕勒令取保釋出其餘尚在牢獄飽受苛虐臭氣薰蒸人皆患病摧殘士類至於如此可爲痛心云云議决拍電請速釋（五）前委員會已通函各應選理事地點速選理事來上海今議决拍電請於十五號前來滬（六）主席報告今日靑年會歡送留美學生各委員請全到會 
　　致各地學生聯合會電（其一）學生聯合會公鑒報載有任陸徵祥爲國際聯盟會委員長之確信及芳澤靑木來華將與吾國訂替代昨年軍事協定之秘密條約（藉口西北問題）兩事均關係重大務必極力反對又北京政府以山東爲民氣奮鬬之焦點北京學生爲鼓動民氣之導線慘殺濫捕任意摧殘并官協力設法禦茲横暴張我民氣除由本會會同本埠各團體協力進行外并望貴會迅卽協商各團體一致進行爲盼（其二）據各報載山東濟南鎭守使馬良無故逮捕良民三人槍斃并未宣佈確實罪狀馬氏在該地縱意横行屢次逮捕學生暴虐無忌今復殘殺良民此種奸賊不除民何以堪本會除致電北京學生聯合會代表本會向政府質問此事請求嚴究外特通告各地學生聯合會務望一致聲討中華民國學生聯合會總會佳　　致北京學生聯合會電頃據滬上各報載稱濟南鎭守使馬良近在該地無故逮捕三人槍斃并未宣佈明確罪狀馬氏屢次蹂躪學界今復殘殺無辜此種奸賊非除不可請貴會代表本會向政府質問并請嚴究以重人道爲荷 
[靑年會歡送赴美留學生紀]  
　　昨日下午五時四川路靑年會開會歡送淸華等各學校赴美留學生中西人士到會者合計三百餘人由朱成章君主席先由誠君敬怡起立禱告唱讚美歌後請美國樂林森博士演說大致謂諸君所宜注意者（一）純潔（二）友誼（三）宗教因互有關係須以此爲靑年之教訓云次爲曹慶五君演說略謂諸君至美須採擇其優點迨漸能了解美國情形則應研究其如何能使之適用於中國云演說畢爲男女合唱旣畢復由曹雪賡君演說大致謂願諸君無忘此『靑年會』因靑年會爲世界所共同無分疆域者也並報告十二號在寰球學生會開末次大會邀集全部赴美學生最後由淸華學生代表陳長桐君答辭辭畢起立唱讚美歌禱告復童子部欵待茶點散會已七句鐘矣 
[民生女學歡送職員赴美]  
　　法租界員勒路民生女學創辦已經八年校内教職各員除少數延聘外俱盡義務前日上午該校因現任書記郝延俊將於十六日赴美留學特設筵歡送教職員到者十餘人先由總幹事任矜蘋致詞略云此次郝君赴美因時勢與往昔不同責任遂亦較往昔爲重往昔之留學僅須盡力學問今須兼顧國事故郝君此去固願能致力學問尤望能致力國事到美以後先當聯合旅美國民從事演講使歐美人士對於全國民情無所誤解然後國際同盟會之勝利或可有望云云繼由周宗模顧績成致詞略云此次郝君赴美民生雖失一良助然國家已增一良材况學成歸來發揮歐美文明爲民生之學生教則亦未嘗非民生之幸也末由郝君答詞略曰此次延俊赴美實有一種悲慨因在國家危亡之秋不能從諸君盡力竟願赴美讀書然延俊此去必如任君所云於求學之外盡個人力之所能致力國事云云至三時許始盡歡而散 
[張默君女士由美赴歐]  
　　神州女學校校長張默君女士於去歲由教育部派赴歐美考察教育會於美視察之餘業已自美往英抵倫敦後凡著名大學如牛津劍橋等均往參觀而國會圖書館博物院臘人院及歷代皇宫古蹟有關於歷史文化者莫不詳考周諮現已赴巴黎女士在美時曾聯　紐約學商界華人組織愛國委員會旋被舉爲委員於此次和會頗有協助山東問題旣失敗女士憤慨獨深屢公電我在法代表堅拒簽字復以根本救國莫若教育乃毅然舍留學機會而赴英法觀其戰後教育之變遷及進步聞尚須往意大利希臘一覽西歐文明發源地及共和鼻祖之瑞士以覘其國民特具之精神秋間卽自法國馬賽航紅海達香港返國重服務於教育云 
[總商會又訂期開會員會]  
　　上海總商會前曾訂期開會員會旋因到者未足法定人數致未果行茲自正副會長回會復職後卽於前日開會届第十五次常會時將會章修正自宜開會員會以便徵集衆意通過實行故决定十七日（卽隂曆七）月二十二日）下午新鐘四時准開會員會議已預備入場券卽將分函通告開會日期請於届時携券　自蒞會與議云 
[縣商會董事會紀事]  
　　上海縣商會訂期明日午後開董事會公推代表向該會正副會長宅第敦請速行蒞會就職以維會務等情已紀前報昨日午後四時開會到者有朱吟江王一亭姚紫若葉鴻英葛吉卿莫子經沈潤挹朱子謙陸松侯張樂君李詠裳干蘭坪葉丹庭等會董十餘人除宣告開會宗旨外旋當衆議决如下（一）議本會會長顧馨一副會長蘇筠尚久不到會推張樂君李詠裳兩先生爲全體代表於十一日（今日）同詣兩會長處敦請於十三日到會至備公函聲叙各會董敦請誠意（一）議十三日舊鐘四時通告全體會董到會歡迎兩會長 
[各馬路商店代表開會紀]  
　　聯合通信社云昨日午後十時公共租界各馬路商界代表爲加捐事特開會議與會之代表計二十七人由總代表陳惠農胡鑑人二君主席各馬路代表先後發言大都皆謂吾人對於工部局加捐之苦衷極力諒解所以不能承認者一因商業凋敞開支浩大而納稅西人會議加捐時未就吾人負擔能力一加考量二因吾人旣爲市民徒負納捐義務對於市政無可以發言之機會捐欵如何開支絲毫不得過問自今日起亟願租界當道加以諒解俾市民與執行市政之人互相提携云云繼又討論加請律師向工部局請願等事至一時始散 
[電工聯合會成立記]  
　　上海電器工界設法聯合以來兩月於茲籌備會務草訂規章亦已就緒並由臨時職員推定胡阿定朱小根勵錫照李妙麟爲理事陳月夫爲書記長張茂生爲會計長於前晚（九日）假座三馬路慕爾堂舉行成立典禮計到會員（親到代表）共三百三十一名來賓函遣代表蒞場參觀者如孫中山楊小川包世傑等數十人由理事公推李恒林爲臨時主席陸劍公龐子賢爲速記浦惠卿莊眉卿爲書記竺規身林聲茂爲會計張子和陳全貴陳友德周炳泉張管融邢金生等爲招待趙金木沈慶發馮阿全等爲庶務八時振鈴開會首由湖南報界代表宋似我奏琴申嶽君代表發起人讀歡迎詞並代中華工業協會致祝辭旣而主席報告會務經過情形卽請孫中山代表曹亞伯演說謂世界電汽之發明最初者實推軒轅黄帝爲鼻祖卽創行指南針時也講旨略分三端（一）中華鼻祖爲發明世界電汽學之最早第一人實爲歷史上之光榮（二）電業關於世界之功用增進文化之要領（三）電學各界對於現世潮流及中國社會之義務權利的觀念實於聯合一事大有關鍵繼由家庭工業社王鈍根演講聯合會之成立實足表明工界聯絡之决心尤足表明工人發展之氣象且工界團結能使各界尊重無論中西行政官廳必能格外加意注重蓋金錢能吸個人對於聯合之團體决難吸動也次由本堂牧師蔡式之論斯會鞏固大要有四（一）須袪私見但求公意（二）宜守恒心人人無怠（三）會員務要同心協力求智識進步對於外界應以道德用事有益於己無損於人（四）文化進步尚未極點電業一項關於發展之前途尤無限之希望也次有厚生鐵廠朱卓文全國學生聯合會代表李幼恒上海學生聯合會代表桂勗剛工界協進會代表歐陽桂生工界聯合會書記沈若仙工業協會代表黄鼎　蘇氏兄弟公司代表蘇祖圭相繼　說末由主席李君報告及致同人勉詞遂攝影紀念閉會招街員導來賓就書室略欵茗點散會時已夜深人靜矣 
[工界志成會常會紀]  
　　昨日（星期）楊樹浦工界志成會開第九次常會到者張純生孫維庠黄東海丁玉崑尤水泉朱全福等六十七人由主席明潤身報告（一）本月收支經費（二設置機）車間業已工竣亟宜將布機搬入着手織造俾可早日出品以供社會研究當由丁玉崑提議本會會員已認股者擬請提前繳納以資應用次明潤身提議當此振興工界事業之際織造一門雖爲工業之一部分但出品之優劣卽爲本會之基礎所關鄙見一俟開織時擬請幹事員丁玉崑尤九雲兩君爲之督率旣可隨時擘畫又得精益求精經衆討論之下悉皆贊同當付表决再到會會員僉謂現值時疫流行我工界大都係勞働之輩一日不做一日無食似宜急圖預防藉免危險當經公議由會内附設臨時救急所請世醫黄東海擔任診治决定卽日施行議畢散會 
[工商研究會常會記]  
　　中華工商研究會昨日午後開職員常會到者王漢强劉永康萬選靑郭建侯許錦芳等數十人由馬樹周提議華僑聯合會來函請本會對於簡照南複籍問題加以表示應如何答復經衆議以南洋新公司旣經成立一切可勿庸置議次討論各廠號註册問題官廳延不批答當時公擬辦法力謀進行又謝君送會之皮鞋硬膏及自製皮鞋墨水事邢弧舟出報告書謂須加某某藥料便可改良云云又興華烟草公司送會之國旗牌香烟事邢君報告書謂其燃燒性佳質味和平但稍嫌過度云至五時許散會 
[實業團第八次常會紀]  
　　中華愛國實業團於昨日開第八次常會到者吳善卿歐彬等二十四人公推王漢强爲臨時主席當由吳善卿提議與歐彬各擔任五千合成一萬元連券售出七千七百十三元所有其餘之發起人均須負擔認欵義務十元不嫌少千元不嫌多立刻擬集成六萬元以資趕辦實業興築工廠藉作第一期之小結果惟本團對於已經售出之劵宜有相當處置故王漢强君提議初次售出之劵一百十一元之發起人内有百十代表名目於十年後能換給股票今照第十三條辦法折半給一百十七元半可以保持本團前途之信用吳善卿又提議四萬元之欵擬以本月底爲分認截止期限不得再延乃爲最妙交疑日期以夏曆年終爲限王漢强報告修改章程情形俟下禮拜六開會議决并通告各團下届（本星期六）務請到會共策進行云 
[任矜蘋徵求幻燈材料]  
　　任君矜蘋自發表對於國際同盟會意見後對於各方積極進行昨日復函約同志在貝勒路民生女學開談話會議决先組織一幻燈材料徵集所專收關於此項愛國運動之照片及紀事以備實行其幻燈演講主張當卽委定郝延浚爲赴美演講員聞今晨已將選定照片二十餘幀送交商務書館製片矣 
[烟酒聯合會常會紀事]  
　　中國烟酒聯合會昨開星期常會首由主席陳良玉報告鄱陽分棧改歸商辦致激成停種停業一事前經該處商會農會勸學所財産處苗圃行政會議等各公團來電請電京省維持此事前經公决准予拍電業已分用快郵代電致江西烟酒公賣局北京烟酒事務署并復鄱陽各公團云云次兪葆康提議南洋兄弟烟草公司簡照南旣已脫離日籍而我國農商部又從而撤銷其註册則簡君成爲無國之國民該公司爲我烟酒中之一部份簡君對於地方公益夙具熱心本會職責所在不能不主持公道應電部力爭洪少楚金拜仁將此事先後情形詳加討論旋由主席提付表决衆皆舉手通過次報告接安徽泗縣雙溝鎭商會分事務所朱福堂籌來函擬在該處組織分會索取簡章公决照發并交文牘部具函答復議畢時已五鐘乃散會（附快郵代電稿）（一）北京烟酒事務署督辦江西省公賣局長鈞鑒接江西鄱陽商會農會苗圃會議財産處教育會勸學所曁産地四百餘村公電内開烟酒公賣分棧向章招商辦理今江西省公賣局藉口紳商爭執派委到鄱收歸官辦現産地四百餘村已一致停種停賣烟酒各商已一致歇業請電京省一致力爭非達到商辦目的不止等因到會據此查公賣稅重兩業已不勝其苦而分棧歸商承辦可免意外種種困難藉口稍延殘喘已奉行有年今驟改官辦實不便商停種停業原非得已務乞迅電江西省公賣局長將鄱陽分棧仍歸商辦以安人心而維市面不勝迫切待命之至中國烟酒聯合會叩支（二）鄱陽縣商會轉農會苗圃會議教育會勸學所財産處曁産地四百餘村鈞鑒丹電敬悉分棧驟歸官辦益增兩業痛苦自難承認敝會已分電北京烟酒事務署并省公賣局長請求取銷官辦仍歸商辦謹復中國烟酒聯合會叩支 
[仁穀公所覆學生聯合會函]  
　　米業仁穀公所復上海學生聯合會函云逕復者接准大函敬聆一是愛國熱忱溢於言表無任欽佩敝公所同業亦屬國民豈無國家覩念現值國勢阽危千鈞一髮破巢之下安有完卵同處漏舟生死與共而間有少數不肖同業罔顧大局祗便私圖者固屬難免然百步之内必有芳草與貴會同具此愛國熱忱者亦大有人在也現經公同議决一律停止米糧輸出除分呈江蘇齊省長曁上海縣知事嚴行查禁外並由同業互相監察如有私自輸出一經發覺立予相當之懲處詳情已見報端諒邀洞鑒來日大難尚祈時錫箴言以匡不逮 
[蕩口禁阻米船後之所聞]  
　　本埠米業日前接無錫米業來信謂有水販帮米船兩艘被蕩口釐卡稅所奉省長命令攔阻禁止出境一案等因滬行異常恐慌以若照省令禁止實行則内地産米雖多滬上無米接濟卽無出口而人民粒食難得必爲餓莩因此同業卽開會議立函無錫米業董事曁無錫商會呈請無錫縣知事轉呈齊省長變通辦理昨日接錫商復電奉到縣批准予將船貨釋放並將情形陳明齊省長靜候批示可也云云連日錫帮米之到申因恐水路阻碍換裝火車而輸運各船戸因受損失現正籌商維持云 
[米業否認延車費之近訊]  
　　上海米業志成公所仁穀公所否認滬寗路局增收延車費新章一事已兩次電呈北京交通部及蘇省軍民兩署請爲飭知該路局車務總管迅將新章撤銷在案迄已多日尚未得復茲因該路食糧各貨積擱日多不能扦樣兜售雖經該兩公所通告各同業先行轉棧乃各行號僉以增費新章未達撤銷目的一致否認僉謂對於兩公所之通告難以通融惟有公同會議最後對待辦法云 
[上星期進口之日貨]  
　　布減少糖增多 
　　有人查得上星期運往漢口之貨已見減少每日日船公司裝運自二十號至六十餘號二星期前每日數十號至百號每號一件至數十件不等數星期前進口日貨以布疋煤紗糖四種占日貨總額十之八以上四種以布價爲最巨日來布疋已漸漸减少故上星期以糖價爲最巨自抵制以來各東莊多受損失唯糖商獨占其利上星期日貨進口總數計關銀九十五萬餘兩每日平均約十六萬兩布疋係白絨爲最冲羅緞冲嗶嘰白斜紋原布等次之新發現毛絨約二萬兩并有大批錫塊值銀三萬餘兩今將上星期貨額列下絨布色布二十六萬零八百六十六兩東煤十六萬三千七百七十六兩五金七萬零二百五十八兩棉紗七萬一千零五十四兩白糖二十六萬一千二百十四兩香烟紙料二萬八千三百十三兩紙料一千零四十三兩紡績具四千八百六十九兩電具玻璃磁器一萬二千二百九十七兩顔料藥粉一萬二千五百十六兩橡皮車具一萬五千一百六十兩 
火柴燐質五千零十一兩布袋衣針毛絨二萬九千九百零五兩雜物二萬零一百十三兩以上統計九十五萬六千四百十五兩每日平均十五萬九千四百零二萬 
[上海武術會表演大會]  
　　昨日下午四時上海武術會開表演大會於三樂里該會會所到者約二百餘人由吳君志靑主席更有崔通約那雲卿二君演說皆言提倡武術爲鍜鍊身心所必需後由會員及其他精於技擊者用各種武器表演所長其中以唐範生周啓賢所演之率角爲最特色後茶點攝影而散 
[關於時疫之消息]  
　　本埠近日時症仍未滅絶各大洋行西人爲預防計近皆注射虎列刺血淸齋某某數工廠亦擬於日内延醫爲工人注射血淸劑此項藥料各藥房多飛電歐美添購 
　　虹口西華德路同仁醫院因疫症蔓延踵門求治者甚衆病室已有人滿之患故於前日將後面空屋數間收拾潔凈專爲患疫求治所以資隔别而免傳染 
　　自時疫發生以來紅十字會天津路時疫醫院院長沈仲禮商允中國公立醫院將稍瘥病人分送調養以免擠軋顧屋宇狹窄房舍無多而前來就醫之人依然絡繹故仍不能相容現又租賃新閘大沽路第一號門牌房屋一所修葺已竣定名養疴别墅凡在天津路時疫醫院用鹽水射注後之病人送入該别墅調攝並另聘醫士及看護人等照料 
　　本埠神州醫藥總會近在浦東洋涇鎭設立臨時救疫醫院頗著成效前日午後三時行開幕式會長顔伯卿親自渡浦佈置一切來賓到者約五六十人先由該院主任蔡吉逢報告設備曁醫治情形次由洋涇市經董劉頡雲潘作臣致頌辭次醫士楊鍾甫演講霍亂症狀及急救方法畢卽由楊醫士等導領來賓參觀注射機械及各項藥品並詳述各項功效旋由來賓及醫士等共攝一影欵以茶點而散該院西醫楊鍾甫任積餘二君係由顔會長向紅十字會時疫醫院聘來中醫方面由顔君之子顔玉書駐院施診該院病室卽在市公所之東廂及第一校之教室對於病家醫藥兼施不取分文茲將頌辭錄下天災流行時所難免顧災雖不可免而被災之區要亦有賴於人事以挽回此則慈善家所以可貴宜夫爲社會所重中外所同也今歲六月間吾鄉不幸有疫發生始於西陲之陸家嘴蔓延至本鎭而東爲害甚烈朝發夕亡每有不及施救者其死亡之速而多聞者色變於是浦西之慈善家本其平日博濟之仁爭設臨時救急之所洋涇本鎭荷蒙顔伯卿先生特設神州臨時救疫醫院治法則中西兼備治具則適合救疫之用婆心仁術亦可謂無微不至矣夫人不幸而突遇危急之境苟有人從旁扶持之而代解其厄則甚感激之忱勢必莫可名狀個人如斯社會何獨不然然則斯院之設其爲吾鄉之所歡迎固不言而可喻矣茲當開幕之期志濤等忝屬敝鄉代表聊貢數言以作頌禱兼代受惠者感謝焉是爲頌 
　　上海醫學研究所在浦東楊家渡設立之時疫醫院連日投院求診者日必五六十號其中危險症居十之四該所施救方法極爲愼重病人投診先由中西醫士審定虛實寒熱然後用法施救多能起死回生該處患者以老白渡一帶貧民苦力居多該所董事顧賓秋每日上午在滬西施診午後卽往浦東督理一切聞該所爲利便病衆起見夜半儘可叩門求診醫藥兼施不取分文又該所在西門外三區救火會亦設立滬西救疫醫院每日淸晨由董事顧賓秋偕同中西醫士曁中醫專門學校另授西法之見習生到院服務開診以來求治者大都吐瀉轉筋肢冷　瘰等症三日來己治愈百餘人之多 
　　基督徒佈道團同人近以疫氣流行每日遊行南北華界宣講防疫要題一面禀報官廳飭區淸道等情已見前報茲悉該團接盧護軍使覆函略謂公團衞生人人亟應講求准予訓令警廳飭區迅除穢物並傳諭商民切勿任意蹧蹋道路以重衞生云云並由本埠五洲中英中法集成等大藥房贈送之眞正國産靈丹中華自製人丹及霍亂靈藥十滴水等甚多業由團員分隊隨講隨送藥丹藥水等並捐資刋印傳單萬張苦口勸告以遏疫症 
　　南匯縣界周浦鎭一帶近日患疫者頗多茲經該處各紳商來滬要求茲善家前往設立臨時醫院以俾救治貧病 
[楊善德患病延醫]  
　　浙江督軍楊善德近因抱病加重發電來巾邀本城醫 
 
 

Page 11

 
 
士夏應堂等前往診治前日上午上海縣沈知事等赴杭問候偕同夏等各醫生同乘火車到浙經浙督軍署留夏等在杭少留候楊督軍病勢稍减然後返申因此滬上病家前昨等日往請夏等治病者均被拒却 
[第一艦隊司令官出缺]  
　　海軍第一艦隊司令官林頌莊於本月三日在福建馬江防次病故出缺經藍總司令電請海軍部簡員接辦業已由部電調駐防厦門之練習隊司令官蔣丞暫行代理電達本埠司令公署查照蔣司令奉電後已於前日乘應瑞軍艦馳赴馬江接事將接事日期分報海軍總司令轉報海軍部備案 
　　林故司令家屬寓本埠公共租界成都路輔安里聞林故司令年祇四十九歲膝下猶虛僅遺有女公子一上有老母年逾花甲家景蕭條同寅中頗爲惋惜昨日適值首七之期藍總司令於午後二時率領本署職員及駐泊浦江之各艦艇官佐前詣林寓祭奠以誌哀悼 
[駐松浙軍預備調防]  
　　現駐松江之浙省新編衞隊團團長田繼成奉楊浙督軍電令着將全團官佐目兵夫役人等一律調回浙省聽候調遣故田團長立飭所部官兵收拾軍械服裝預備開差並於昨日函致滬杭路局迅備例車於本月十二十三兩日停候松江車站以便本團軍隊乘坐赴杭 
[一週間之鎔銀數]  
　　調查此一週間（三號至昨日止）本埠泰亨源等各銀號共鎔化本埠廢銀九千餘兩又由各外國銀行前星期從歐美運來之大條銀一千五百三十條共烊見寳紋三萬零九百四十只核申元一百六十三萬餘兩 
[關於皖振之函電]  
　　仁濟善堂接中國義振會函云敬復者接准台函以敝會對於皖省早經派員前往調查未知先從何縣散放請卽見示以免重複偏枯之虞等語查敝會自成立以來餘欵有限此次登報募捐慨助者乂復寥寥旣無的欵是以不克派員調查所詢一節現時决非事實但旣有貴堂特舉黄君國英張君賢淸前往該省查放具徵毅力熱心進行迅速登該省災黎於袵席不勝佩慰 
　　又接中國濟生會振務處函云逕復者刻接大函具悉貴堂以皖省災重已請黄君國英張君賢淸赴皖調查預備著手災民有華曷勝忭慰承詢一節查敝會此次皖振係萬春圩告急發起地屬宣城朗溪南陵等縣交界當經會同翟君散放急振先後調查卽萬春圩毘連一帶已有二十餘圩之多節據報告有案所有各待振區域現仍托翟會員察酌緩急量力匀濟其能否擔任一縣或數縣須視所集捐數多寡而定此時集數無多尚未能預定辦法至貴堂發起後已由外界團體集有鉅欵奉托查振興敝會情形略異應如何分投着手儘請大才裁酌如敝處集欵堪以獨力查振之時當再就尊處不及辦之處擔任散放以盡聯合之誼 
　　又接蕪湖祝道尹覆電云頃接貴堂支日快電得悉貴堂籌放義振痼　在抱不勝感佩之至刻下災區待振孔殷旣蒙張賢淸先生擔任親詣皖南蕪湖宣城南陵郎溪四縣災區調查外特先電覆 
　　中國濟生會接安徽桐城士紳來函云敬啓者本年水災奇重傾盆大雨徹二十晝夜面不休爲十餘年來所未見蛟洪陡發圩隄衝决田廬漂没更僕難終嗷鴻待哺慘不忍聞來日方長如何善後刻正分途募捐散放急振棉力薄弱欲求集腋始可成裘素仰貴會抱己溺己饑之念聞之當爲惻然伏望慨捐巨資活此溝瘠另寄捐啓拾份并乞設法廣募想登高一呼羣山響應其大有造於災黎當逾弟等萬萬也專此肅頌仁安桐城士紳方履中吳汝澄史浩然阮强姚京受方守彝光雲錦王光鷺力寳熙張家騮姚永概張振麟馬其昶李德高同啓 
[坤範女中學秋季始業紀]  
　　梅曰格路頤康里坤範女子中學校昨（八月十日）爲秋季始業之期該校校董徐固卿徐維繪黄奠華魏石生張志純方從矩錢文偉陳浩波諸君咸往觀禮來賓如陳家英女士（勤業女子師範教員）陳藎民（北京師範學生）邵仲輝戈鵬雲等校董朱賡石等均有演說開會秩序如下（一）鳴鐘開會（二）校歌（章淸吾女士）奏琴（三）主席報告（張濯塵）（四）校長訓詞（朱賡石代表）（五）演說（六）補給文憑（汪織雲女士）（七）謁聖（八）師生相見禮（九）同學相見禮（十）開學歌（王志英女生奏琴）（十一）鳴鐘散會 
[暑期國語講習會之演講]  
　　上海小學教員暑期國語講習會定於八月十二日下午三時（舊鐘）請沈信卿先生演講講題爲共和國之根本教育聽講者除該會講習員外並由會中通函在滬各校届時校長教員須一律到會聽講云 
[浦東靑年團之幻燈演講]  
　　浦東靑年團幻燈演講隊楊立人黄競武沈義純泰樂善盛鎭甫潘光濤等於前晚携帶幻燈影片出發前往浦東楊家渡假縣立第二高小校演講先由楊立人講衞生要旨及防疫方法次黄競武講北京學潮狀况及權奸賣國行爲（黄君在北京）（淸華學校肄業故知之較詳）至十時散會是晚聽講者計逹五百餘人聞今晚將赴爛泥渡演講云 
[定海會館懇親會紀事]  
　　昨日定海會館開懇親會同鄉到者百餘人四時振鈴開會公推陳箴堂爲臨時主席由錢逹三代表報告開會宗旨以日暉港善長公所丙舍不敷寄柩亟須擴充勸各同鄉量力佽助全體贊成當場認捐頗爲踴躍錢君又報告同鄉旅滬日多擬從事調查註册已經議有辦法俟手續完備登報布告並舉定調查員卽行調查至散會時已鐘鳴五下 
[萬國商團華隊隊令兩則]  
　　工部局萬國義勇軍華隊司令正隊長第二百七十八號隊令云（正備賽射練兵第一課獲奬揭曉）正備第一課練兵課比賽已於七月二十三號起八月九號止業已射完賽射章程照第二百五十二號隊令共計九靶計四十五響每槍射中者作一分射足計四十五分如有分數相同者查練兵課分數多者爲先第一至第五名得奬十名内最優分數宣布全隊以示優異茲將賽員分數照錄於下（一）射擊排長陳景塘全中四十五分（二）署副總務排長陸葆泉三十八分（三）隊員陸振廷三十三分（四）署正栅長郝伯陽三十三分（五）正棚長陳文龍三十三分以上均得奬（六）隊員羊秉淸三十二分（七）隊員羅子惠三十一分（八）隊員鮑冠卿三十一分（九）正棚長張籋雲三十分（十）隊員柳春華三十分注意第二課比賽如第一課已得奬者五名每名减讓九分俾人人有獲奬機會且全隊成績亦有進步希望也 
　　第二百七十九號隊令云（注重射擊）本隊正備第一次射擊比賽業已告竣據射擊長羅司報告除少數隊員進步頗速外其餘漫不經心者有之不甚研究者亦有之殊不知軍備中係射擊一項關係至重查上海各國義勇隊歷年成績於射擊分數以全隊人數合扯每隊中如優等者多數可得强健榮譽否則全隊落於人後於隊務名譽亦頗有關係惟望全隊隊員舊圖上進人人有一等資格本隊長有厚望焉 
[紅會辦事員公讌新舊副會長]  
　　沈仲禮自交卸紅十字會副會長後昨由總辦事處全體職員公讌於一品香並請新任蔡副會長蒞陪以誌紀念席間由沈君歷叙紅會經過之歷史及成績並感謝諸同事襄助之勤勞次由新任蔡耀堂會長發表擴充紅會意見並敦請沈君遇事維持俾紅會事業發展最後復晤商本月十二日常議會開會事宜席散就一品香新建大廳攝影賓主盡歡而散 
[滬南勿吸捲烟會成立記]  
　　昨日星期滬南勿吸捲烟興業會假南市裡毛家弄開成立大會公推會董徐菊如爲臨時主席徐雲卿展讀會章二十條全體贊成通過次公請來賓洪詩庭演說略謂捲烟之害勝於洪水種種害處言之頗詳又會員周政夫顧瑋祥相繼演說謂願吾興業會同志堅决始終弗懈嗣卽檢票計王海珍得四十五票爲正會長阮華茂得三十九票爲副會長並全體攝影散會已五鐘矣 
　　援閩病兵回籍過滬 
　　援閩第一混成旅旅長王永泉部下有病兵百餘名應遣回籍當經派員押乘招商局海晏輪船於昨日抵滬一面電由盧護軍使令飭淞滬警廳派警於昨日午後前往碼頭照料已將該病兵等送往北車站改乘火車送寗渡江換坐津浦火車遣回京津山東等處原籍矣 
[憲兵營長發給軍需品]  
　　駐滬京畿憲兵營張營長曾派軍需長王鳳麟至陸軍部領到各連頭目兵夫人等之軍衣軍褲及軍刀竹劍等物業已運滬除飭駐滬之第一第二兩連吳朱二連長就近具領外並於昨日分電駐紮漢口濟南天津等處之憲兵第三四五各連長迅卽派員來滬領回轉發軍用 
[諮詢紅糖出産之往來函稿]  
　　總商會咨潮州糖雜貨聯合會函云逕啓者接灌雲商會來函以商號購辦紅糖係麻袋包皮其貨色黄内有小黑子包皮蓋有　碼該貨係何國出産繪送　碼請代爲調查等語相應備函轉懇貴聯合會審查明確卽日見示以便轉復爲荷　碼一紙附送察閱此致潮州糖雜貨聯合會 
　　潮州糖雜貨聯合會復總商會函云敬復者頃接大函以據灌雲商會函開商號購辦紅糖麻袋包皮其貨色黄附繪　碼一紙囑爲審查見復等因敝會當詳爲調查此項紅糖係荷蘭國出産品相應函復台端希卽查照轉知爲荷此復上海總商會 
[棉花檢查局之布告]  
　　南市董家渡内天主堂街棉花檢查局出有布告云查本年五月三十號據本局檢查員率同巡丁在萬豫碼頭查獲攙和石屑花衣十包照章帶局送請核辦前來卽經查騐屬實乃該花存局迄今已逾兩月並無花主來局承認以致無從辦理合行佈告仰該花主於一星期内來局承認毋違切切特此布告中華民國八年八月八日 
[中元節出會肇禍]  
　　本邑城隍於前淸時每年三節本有出會之舉入民國後此風已不多見本年因疫症盛行一般迷信之愚民僉謂此舉足以驅疫昨日適逢舊曆中元節故各會首又復興高采烈於午後二時許先後齊集廟内迎城隍並財帛司高昌司長人司新江司等四司像排齊全副儀仗起行出廟游巡前導除旗鑼傘扇外有令旗令箭勅印等並馬執事對馬馬上有喬扮之隂皂隸數班又有劊子手坦胸露腹淸客串笙簫迭奏紅衣二班快手三班快手爲數最多此外尚有野义判官紅班中之班牌簽筒等並有頭戴西式凉帽身穿靑紗長衫手執長香在會步行者約三四十人會中之人一律穿黑布鞋故昨晨各小鞋店售賣一空神像以八人舁之經過城中各官廳繞行南市一帶後詣滬杭火車站附近邑壇焚化錠帛晚間由各會首再迎神像進尚文門繞行各處然後回廟九畝地某米店因容留看會人衆樓上下幾無空隙迨會經該處各看客均擁至前面洋台觀看詎該洋台年久失修不勝壓力致轟然一聲向下倒坍樓下看客大半被壓在内樓上之人亦均隨落聞受重傷者四人輕傷亦有多人云 
[中元節閘北之怪現狀]  
　　閘北毛港有揚州公所係旅滬揚屬八邑商民醵資建設昨日爲中元節本埠理髮匠及浴堂堂倌扦脚之類在該處舉行盂蘭盆會扮作高蹺蕩湖船蚌精鬼魅招摇過市醜態百出以毘連租界之閘北發現此種怪狀殊可嘆也 
[法租界電車司機人罷業卽復]  
　　昨日上午法租界電車公司各司機人不知因何一律罷工當由車務長飭令各查票員代爲開駛故祗有盧家灣徐家匯兩路之車其西門至十六舖之電車均各停駛直至下午各司機人始行上工照常開駛 
[續訊冒支欵項案]  
　　紹興人朱文德向在黄浦灘路南滿洲鐵路公司爲侍者本年五月一號冒總理日本人喬木名義將英美烟公司送來向滙豐銀行支洋七千七百五十元之支單簽字蓋章私收持由四明銀行代爲取欵存儲陸續支用案發被捕訊押候傳提人證在案前日由捕傳同四明銀行中西司賬孫渭泉陳錫文將朱文德解廨續訊卽由陳錫文上堂聲稱因見該支單蓋有南滿圖章及所簽之字故卽收受代爲取欵存儲至於圖章與簽字之眞僞非我所能悉云云並由孫渭泉將朱文德用其父朱春庭戸名存欵洋四千元連利及被告自己名戸剩存洋十四元二角八分（卽三千七百五十元内未曾支罄之欵）並被告陸續取欵之支單五紙一併呈請張襄讞與日副領事林出賢次郎察核之下以尚有要證未曾提齊諭將被告仍帶回捕房收押繳案之欵暫存檢察處孫陳二人退候續訊時自行投質 
[控售戤牌肥皂案將下堂諭]  
　　英商祥茂洋行在公共公廨呈訴前充上海審判廳承發吏現爲亨利肥皂廠經理之馬秉忠製造比忌牌肥皂冒戤該行所製之北忘牌肥皂混售漁利等情由廨准飭捕房於上星期六將馬傳至公堂先由原告代表律師上堂譯訴前情並稱原告所製之北忌肥皂行銷中國各省已三十餘年曾在中英兩國官廳註册並請出示禁止冒牌保護利權近來市上發現一種比忌肥皂原告得悉後卽命出店至廣東路順泰昶協記號内購得比忌肥皂一箱開有發票知係被告廠内製造是以起訴云云並據順泰昶號内之丁錦豐投案證明比忌肥皂確向亨利皂廠購來係由該廠趙丁兩夥兜銷等語訊之馬秉忠供稱亨利皂廠係華冠臣等所組我於前年接手經理華於二月間因事赴杭現尚未回言至此卽由原告代表律師向馬盤詰一過經王襄讞核供商之英卓副領事判候會商堂諭宣佈飭遵 
[施材會收殮路斃]  
　　虹口梧州路上海聯益施材會昨據東西華德路工部局衞生處咨照謂元芳路老街口倒斃不知姓名男屍一具囑卽前往殮埋該會當飭扛夫舁材前往照章殮埋矣 
[病犯送堂診治]  
　　淞滬護軍使署軍法課現查有暫禁本署候訊之人犯王阿三患病甚重深恐傳染他犯昨特將王阿三派兵押往新普育堂診治 
[撞船溺斃船夥]  
　　南市花衣街生泰豆行日前雇錢全桂裝載小豆餅五百片赴蘇州駛至黄渡相近順風揚帆直追適遇鄉人張永甫之船迎面而來不及避讓兩相碰撞張夥小和尚落水淹斃該處爲嘉定縣轄境已經該縣知事將屍騐明棺殮昨日錢全桂帶同張永甫及屍屬人等赴生泰行經人調處該行經理周仁元張春生許給洋一百八十元以爲撫恤屍屬尚未首肯也 
[汽車撞傷行人]  
　　前晚夜深有某號汽車駛經法租界公館馬路撞傷蘇州人王伯森當由大自鳴鐘捕房三十五號華捕前來抄錄該汽車號數召雇車送受傷人往醫院醫治一面呈報捕頭請示 
[欺侮俄國幼女禁押五年]  
　　虹口東漢璧禮路八百八十四號門牌内俄國某商人在閔行路捕房指控雇用之侍者揚州人陳阿福於七月二十四號欺侮其六歲女兒致下體受傷並復行兇殿打等情業由捕頭飭探周小弟與一百十三號西探　密使協往將陳獲解公共公堂諭着押候函致俄領訂訊在案前日午後俄副領事蒞廨會同王崧生襄讞升座特别刑庭飭將被告提案因此事攸　風化禁止旁聽聞審訊終詰判陳押西牢五年 
[西婦控夫案候宣布堂諭]  
　　僑居北河南路四十號門牌西婦温脫拉娘娘指控其夫温脫控時至伊之寓所吵閙滋擾等情前日下午由靜安寺路一百八十九號西探貝麒前往愛文義路一百零一號門牌被告居處將其傳至公共公堂請訊　兪襄讞會同美副領事思君研訊之下判兩造退候宣佈堂諭 
[姦案解送司法科]  
　　鹽城人楊登學住居义袋角長興里拖車爲業前日扭其妻張氏及同鄉王貴生至四區二分所訴稱因妻與王通姦今被撞破請爲究辦當經倪警佐質訊據張氏供稱與王姘識已久丈夫曾得過王洋四十元等情倪警佐諭解司法科核辦 
[騎兵隊馬夫之一再蠻横]  
　　駐防閘北之陸軍三十七團騎兵隊馬夫張啓華冉永和二人日前在义袋角恒豐路與繅絲女子吳秀弟互撞起釁吳女被張等批頰兩下經四區二分所崗警所見上前干涉亦被兇毆當經倪署員諭將二馬夫送交團司令部核辦已詳前報茲悉該馬夫等送團後該團執法官未加懲處前日忽又糾集同營弟兄將該崗警痛毆致受重創倪署員除將傷警送紅十字醫院療治外當卽據情詳報徐廳長請示核奪 
[私藏烟土之科罰]  
　　法租界居民潮州人宋阿昌家私藏大小烟土爲法捕房探目黄金榮等偵悉前往宋家抄出大土兩只小土數十包値洋二千餘元帶入捕房候究在案昨日解送法公堂請究先由該探目稟明前情並將烟土呈鑒詰之宋俱此項烟土實係朋友徐永荃暫寄民人處餘供支吾中西官會判宋罰洋一百元烟土銷毁 
[私賣燈吃罰洋二十元]  
　　法租界小東門外洪濤家私賣洋烟容人燈吃事爲捕房捕頭得悉以其有違禁令前晚帶同包探等前往該處抄出烟槍烟具一併帶入捕房昨解法公堂請究先據捕頭上堂稟明前情洪供認私賣燈吃不諱中西官判罰洋二十元充公烟具銷毁 
[車站竊犯拍照示衆]  
　　松江車站巡警近日查獲小竊王玉亭玉榮生朱阿福三名專在車站行竊旅客物件除依法懲辦外並將該三竊彚拍照片多張昨經該站分送各站懸掛以便旅客注意 
專件 
[中華民國學生聯合會總會章程民國八年七月二十九日通過]  
　　第一章　總綱 
　　第一條本會定名爲中華民國學生聯合會總會 
　　第二條本會以聯絡感情昌明學術促進社會輔衞國家爲宗旨 
　　第三條木會會址由上屆評議會常會選定之 
　　第二章　組織 
　　第四條本會由各省蒙藏靑海綏遠熱河察哈爾川邊京津滬寗漢南洋華僑及留學歐美日學生聯合會組織之 
　　第五條木會設評議執行二部 
　　第三章　評議部 
　　第六條木部以評議員組織之 
　　第七條評議員以各省蒙藏靑海綏遠熱河察哈爾川邊京津滬甯漢南洋華僑及留學歐美日學生聯合會選出代表充任之分派名額如左（一）每省學生聯合會三人（二）蒙藏靑海綏遠熱河察哈爾川邊每學生聯合會一人（三）京津滬寗漢每學生聯合會三人（四）南洋華僑及留學歐美日學生聯合會各二人 
　　第八條本部設正副評議長各一人由各評議員互選之 
　　第九條評議長及評議員之任期以每次評議會會期爲限　　第十條本部於每年暑假期内開常會一次會期定爲三十日但有特别事故得延長之 
　　第十一條本部常會開會日期及地點由上届評議會議决之 
　　第十二條本部遇有特别事故經本章程第四條所規定各地學生聯合會六處以上之同意由理事長召集特别會 
　　第十三條本部開常會及特别會時由開會地點之學生聯合會組織臨時幹事會 
　　第十四條本部之職權如左（一）議决本會一切規章（二）制定各地學生聯合會組織大綱（三）議决本會預算决算（四）議决本會一切進行事宜（五）受理各地學生聯合會請願事件（六）質問及彈劾（七）選舉 
　　第十五條本部得設各種委員會 
　　第十六條本部細則另定之 
　　第四章執行部 
　　第十七條本部以理事理事長及幹事組織之 
　　第十八條本部設理事七人除會址所在地之學生聯合會推出一人外其餘六人由評議部所選定之學生聯合會各推出一人擔任之 
　　第十九條本部設理事長一人由各理事互選之 
　　第二十條本部理事及理事長之任期爲一年 
　　第二十一條本部設理事會以理事長及理事組織之其職權如左（一）爲本會對外代表（二）監督本部一切事宜（三）聘辭幹事（四）將評議部議决事項交幹事實行（五）得交議於評議部（六）提議及受質問時得出席評議部發言但無表决權（七）評議部議决案之難於實行者得提交覆議但第二次表决後於同一會期内不得再交復議 
　　第二十二條理事會對於評議部負責 
　　第二十三條本部設總務教育實業調查出版五科 
　　第二十四條各科一切事項由理事會聘請幹事依理事會之意志處理各幹事對於理事負責 
　　第二十五條理事會及各科細則另定之 
　　第五章經費 
　　第二十六條本會常年經費由本章程第四條所規定各地學生聯合會負擔其欵額由上屆評議會議决 
　　第二十七條本會遇有特别事故由評議會議决得募集特别捐 
　　第二十八條本會每年應有收入總數百分之十儲蓄 
　　第六章附則 
　　第二十九條本會各項細則須經評議會議决始生效力 
　　第三十條各地學生聯合會章程不得與本會章程相抵觸 
第三十一條本章程有未妥處評議員十人以上之提議出席人數三分二以上之可决得修改之 
　　第三十二條本章程自評議部通過日實行 
來函 
[聯義善會勸募蘇浙皖振欵函]  
　　敬啓者天災未已霪雨經旬江蘇浙江安徽三省所屬相繼發水田圩潰决不可勝算田園廬墓蕩析無存悽慘之情筆難盡述被災之戸待振孔殷本會旣爲慈善份子救災卹鄰乃唯一之天職今值上海仁濟善堂組織蘇浙皖三省水災義振團籌欵派員分别查放本會又屬聯合團體尤應代爲呼籲分頭勸募以資贊助凡我會友素日樂善爲懷當此危急之秋尚望慨解義　或廣爲勸募如有惠賜不拘指明何省懇送本會彚解該當相機救濟以解倒懸母任感盼順頌善綏聯義善會謹啓 
[閘北商業公會致上海總商會長函]  
　　會長先生大鑒敬啓者日前貴會會員華僑陳君炳謙爲國籍問題紛紛爭執迄今尚未解决嗣因先生奉到勸令回會部電於六日開會先生蒞會就職自此重登舞臺定可收美滿之效果敝會逖聽之餘無任歡迎按陳君炳謙向來急公好義凡對於上海公益事業無不毅心毅力如閘北方面之救火會施醫局惠兒院寄養所等種種慈善或捐資或捨地皆以首先提倡如此熱忱公益在社會上已不可多得之人矧吾國政府曾有招致華僑回國興辦實業之命令歡迎猶恐不及而反以屏棄之使已來之華僑餒志未來之華僑寒心敝會與陳君相知有素不得不略具梗概至於陳君國籍問題如何解决想先生自有公理在也專肅佈達祗請公綏並頌榮禧上海閘北商業公會啓 
雜評二 
[三巡會（庸）]  
　　三巡會自入民國以來久已禁止誠以此等舉動不特倡導迷信阻碍社會之進化且勞民傷財生事啓釁易釀意外之危險上海爲中外觀瞻所繫苟不良之錮俗聽其相沿不革實爲市政之汚點乃不謂八年之禁令今竟破壞於一朝而有昨日舉城若狂之盛會馴致坍屋傷人演成慘劇吾於以歎改善習俗之不易也 
　　所可怪者警廳平日於人民之集會輒藉口人衆事龐秩序易紊而任意抑阻乃於提倡迷信之三巡會轉持放任態度毫不阻止若忘此等陋習久干禁令者抑又何也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係李季直先生手書 
新談 
[歐戰中之美術談（上）] [  雲舫]  
　　譯門賽雜誌 
　　歐戰風雲彌漫全球者四年有奇此四年中生命財産之損失者不可枚舉惟美術一項安然無恙迄今毫無狼藉可憐之象者乃由保存庇護之得法也查歐戰方張之日無處不遭打擊誠以子彈炸藥遍地皆是而美術一門如古代之建築名人之油畫石工之雕刻泰半柔脆不能耐久一經風霜且虞减色若舉而置諸槍林彈雨之中漠然不加之意至今尚有一存者耶歐戰方已開幕以後各通都大邑中之美術品悉用最堅固之保護物掩其外部如意京羅馬城中之美術建築品悉皆雕鏤精緻不愧爲古今美術界鈎心鬬角之作至是則用布囊盛粉或石子堆砌於外其較高之建築品則以木築架適圈其全部而木架之上滿製木格如書橱形每格中約置沙囊數十密若堵牆雖遇子彈絶無危險其尤可注目者卽各大皇宫偉寺中之石階石欄等處羣用布袋砌其外以該石質建築多出自古代名師之手其上多刻有人物花繪悉隆然突出石面精心結搆之作也他如各地著名禮拜堂則尤富有美術品此次大戰旣興後各大禮拜堂壁間所懸之古代油畫悉移去藏之他處窗間所嵌彩色玻璃MosaicGlass亦皆卸下卽使今有人前往游歐恐各大禮拜堂中之窗壁或仍蕩然一空其已恢復原狀與否尚不可知惟聞各地著名建築物外部所砌之石子袋等物多已撤去而眞面目遂復見於世矣 
新智識 
[童子軍游戲（續）] [  上虞陳伯源譯]  
　　於樹林茂密可以隱匿之處隊長指一地點每排乃於相當之處各選一地作爲營寨以資防禦營寨之中樹排長小旗一方高揭一軍棒之上（在夜間則以一紅燈代之）距此小旗週圍二十五碼作爲營寨界線 
　　遊戲宗旨在於每排密置『炸彈』（卽其所携之尖端木榦） 
於他營寨之内當木榦已揷敵營土中卽須取己之『後尾』 
繫之榦上以完手續 
　　遊戲之際『後尾』倘爲敵　其人卽爲陣亡陣亡者不得再參戰爭且須向一公共地場進行（其地點當於未戰之前二排商定） 
　　倘地多遮庇之處殺死敵人殊爲易易故每當插榦之際回審『後尾』不覺已爲敵攫因之不得再參戰爭於是必須引退而其當時之窮狀於此可見一斑矣 
　　每人放置炸彈以一次爲限故智者輒以少數爲炸彈員以其餘人員爲守營員 
　　爲排長者須留駐營内不准手殺敵人惟若登高而指揮其衆則未嘗不可也 
　　隊員倘已置『炸彈』於敵營則必須奔回以告排長排長乃再給以一『後尾』使其防禦營寨 
　　當其奔回之際苟爲敵獲　人卽可帶回營中使取消其所置之『炸彈』然後奪其尾而死之 
　　游戲已畢隊長鳴笛定戰以其於敵營中放置『炸彈』最多者勝之 
　　　一隊人員太多則可分爲數　同時競賽 
　　此種游戲苟在森林叢茂或四週隂　之區舉行之頗饒興趣　　（十六）餌誘豪豬 
　　取繩二東長可十尺以其二端繫於一　　鐵錘之上（或取）營帳栓釘深揷土中）其他二端則豪豬餌者二人各執之豪豬另執一鈴餌者則執一枕或一墊褥二人之目各以巾掩之豪豬振其鈴執繩端而匝奔餌者則隨聲取進東跳西躍將枕亂揮試觸豪豬之身 
　　此種游戲每於會稟之　無論地處地内野外苟舉行之頗博興趣 
劇談 
[東籬軒雜綴] [  柳遺]  
　　余生平不愛聽秦腔以其粗俗處實不可耐而尤多淫聲穢行之劇爲世詬病然中下等社會人咸歡迎之淸季京師四大　班之外另有秦腔一班獨立京調與秦腔各不相混　班中無秦腔秦腔班無二簧經緯分明界限井然爾時山陜人旅客京師者夥故秦腔班亦得盛極一時厥後戲班之組織日多田際 
[世界偉觀（二十二）紐約進口檢查所]  
Ｅllis　Lsland　New　York　City 
愛士控約之爲大之戸商於設查以察陸列島紐灣口新陸門工部此檢所稽上者 
雲（卽響九霄以善花衫戲得名）始倡秦　互唱之議於是純粹秦腔班消滅而混合於徽班而徽班中遂有秦腔戲矣相沿至今秦腔日見衰敗觀客又皆厭聞其聲以郭　成之深造崔靈芝之淸脆幾幾乎有不能立足舞台之勢其他則又何說乃者坤角踵起秦腔頓現中興之象女子歌喉多尖脆音於秦腔爲宜秦腔復易習乃羣趨習秦腔而尤以旦角一途爲魔力最大試觀今日坤角之享盛名者若劉喜奎若鮮靈芝及已經作故之金玉蘭無一非秦腔之旦角一般斗方名士復屢爲詩文以詠歌之更有尊爲新王奉爲教主者推究其實似非盡秦腔之力蓋醉翁之意不在酒手揮五弦目送飛鴻其心固别有所屬也不然郭寳成崔靈芝叢何以不並爲社會所歡迎此其故可深長思矣 
小說 
[潛艇歷險記（續）] [  翠岑譯]  
　　台立克受命卽與比文福違愛斯二人議出英國水雷區之圖於案詳論之且曰麥快亞若知吾人此行當泣也此實大任而彼實深嗜險事者今不得從寗能不悲事之難處在何時吾不能决但能一覘彼灣内之動作斯亦足矣諾愛爾比文二人聞語不聲惟得與如是之艦長共任大事心實滿足 
　　夜四時日十九號抵英國水雷區之西界自此循屈曲無定之狹道可直違希里戈倫而無阻潛艇至彼德意志帝國高海艦隊之勳作盡在目中矣是時空中除德艦隊密碼無線電外無復英信德艦所發無非各自警戒嚴防英潛　也由是Ｒ十九號之行動益當謹愼不敢稍　形跡雖然英國水雷區易過也有海軍部精確之圖在復何所懼可畏者英水雷東界外之德國固定水雷及漂流水雷耳而旣近希里戈倫島砲台時潛艇復有一虞則爲空中梭巡不息之敵飛機所偵見而投以炸彈是也Ｒ十九號進行維謹緩緩而前惟欲乘昏黑之夜色不爲空中飛機所見故動作力求迅速天曙卽下降水底幸也是處潮流迅急水挾沙礫五十尺下潛艇遂無　被見 
　　艇旣停止艇員無所事事諾愛爾方檢一壓氣之櫃弗雷脫則蹲於開雪田之旁開雪田則玩一留聲之機機未動弗雷脫卽聳兩耳若知機之能聲者開雪田曰若亦識耶然則聽之遂奏一歡樂之曲弗雷脫聞聲果大樂跳躍且摇尾不已開雪田曰今奏『來因河之者戍』汝自辨之曲奏犬毛大聳狂吼若瘋躍然欲搏器而倒之開雪田曰弗爾弗爾汝誠愛國惟弗暴戾過甚須知此曲亦著名者特屬德人耳嗟乎犬亦别國界耶此機甚貴而此片則得自敵船初非購置者汝愼弗以虜獲之片而毁貴物言已弗雷脫亦似解意弗復聲而雪田遂易奏弦琴弗雷脫低首聽之一耳上聳若甚自得時諾愛爾亦入由奏方殷犬忽躍起嚙諾愛爾之衣意似欲闢戸而出諾愛爾不理則大曍開雪田爲之罷奏諾愛爾曰弗霍脫若何爲哉欲食耶此非其時犬聞語仍吠不已諾愛爾遂引之出至艙口鐵梯之次犬遂下蹲側首而聽十秒鐘後則諾愛爾亦聞一船輪葉聲矣諾愛爾曰善哉弗雷脫若誠無誤惟吾人今在海底不虞敵見也言甫已炸聲大震艇中各物均突然自躍半英里内深水炸彈大發彼德巡艦必有所知或疑近處有英潛艇之動作開始搜索矣 
　　Ｒ十九號欲以電動機行動勢所不能空中敵飛機梭巡不絶苟水中黑影爲所見則水面之敵艦將立有所知而英潛艇於以毁矣爲今之計惟靜以待命耳惟雖明知炸彈之力足以化艇身爲微塵然以英國先代英雄所遺傳之勇概故不甚有所畏懼如是者二小時每五分鐘卽有炸聲一次時近時遠而卒不中最後隔半小時聲不復作艦長台列克遂曰彼等惡作劇然太費之矣今旣失敗當亦知悔閱者須知台列克從無誤測惟今則未免自許太過彼言猶未已忽一鏗聲發於艇外似爲金屬相擦而發艇人咸己揣知聲發之源蓋一德巡艦方搜索潛艇後曳一錨錨上繫以最烈之深水爆彈而今則錨與Ｒ十九號之艇身相觸也 
[自由談之自由談] [  不冷]  
眞僞 
　　眞僞一時難辨者也然久而久之因各種之表示而眞僞不能不見眞者不能掩僞者不能久飾及至一旦明後而昔日之懷疑者渙然氷釋而恍然大悟矣 
 
 

Page 15

 
 
   
 
 

Page 16

 
 
   
 
