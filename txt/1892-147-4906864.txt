# 1892 - 147 - 4906864

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紅色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[彭剛直公奏稿出書] [  圖書集成局代啓]  
　　彭剛直公以諸生從戎敭歴中外無論紳商婦孺莫不靂懾威名其生平奏疏皆能實實劈劈洞澈源流洵爲談經濟者不可不讀並可與曾文正胡文忠左文襄諸集參觀兹由懷南居士覔得浙江兪蔭甫太史代編原書八卷託本局排印校對精詳刻已出書白紙每部實洋一元二角存蘇州察院塲上海棋盤街文瑞樓二處出售 
[論厦門厘局司巡之弊]  
　　昨有鷺江友人郵來鯉信述及該處近來厘局司巡花様百出往往串合奸商賣放走漏而於鄉人之携帶零星物件者反竭力搜拿從重苛罰視其人身家之有無以定罰欵之多寡甚有罰至數十百倍者日前有木匠某在木行買得小杉木一根巡丁指爲漏捐拘至局中欲科以重罰嗣經委員查明按照捐例計應完納厘金三分核錢四十餘文又有某信局同輪船運到凉帽胎數十頂洋肥皂十二三斤宣紙兩刀携以登岸爲巡丁拘獲擬罰洋銀數十元經局中人再三央懇始允補一罰三計數呈繳此已列入本報余閱之不禁爲之擲筆三歎夫國家設局抽收厘金豈善政哉前者髮捻滋擾蔓延多省一時頗難撲滅謀國者於必不得已之中曲意籌謀乃出此釐捐之策藉以助軍餉備軍裝募勇剿賊胥賴乎此當其入告九重本云暫作權宜之計一俟賊匪平定卽當奏請撤去以甦商困孰意前時借此以平賊者今乃因此以厲民有其舉之莫敢廢也藉口於善後事因循仍舊以迄於今數十年雖有議及裁撤者亦卒爲羣言所阻力持不撤之議嘗論及此以爲平心而論凡在食毛踐土者無論爲農爲商何一非朝廷之子民耕者有賦則賈者亦應有稅完賦者或有塘工義舉等捐項則行商者於正項關稅之外稍收釐金以爲國家舒燃眉之急亦屬恒情亦屬正理前者爲裕軍餉而設繼者爲辦善後而留所謂善後者後顧茫茫永無涯涘其所當善者未必皆善其所當後者轉不欲後此釐捐之所以舞爠境也然卽使以釐金爲永遠不能裁撤之厲政而此時交涉事繁預備必先製械添船水陸不懈在在需錢時時糜餉賴此釐金一欵爲國家軍儲之用禦侮之資是尚商人之所願者也無如釐金所入其歸公者有幾大都裕國者不過十之二三肥私者竟至十之七八此所謂肥私者猶是用以調劑屬員豢養司事巡丁局勇局差之類凡可以在外開銷者皆是也而其所以厲民者尚不在此夫釐金之則本有定例雖不能如洋關稅則之逐細開明然大略亦規模粗具奸商逞刁偷漏亦所嘗有然商人則嘗聞有罰出漏捐之巨欵而其報銷册上則從未見有某商罰繳之巨銀其所罰者不過小販而已此猶之鹽務中之捉私鹽其所捉大都皆肩挑背負之小民其大隊販私之船連檣而過卽不敢正眼覷至於奸商之混銷綱岸者更無人爲之過問所謂私者不私而不私者私矣木匠購一小杉木何捐之有杉木到時木行早經捐過其或販運他處經過其局照例抽捐此正辦也僅一小杉木彼偷漏者一何小見乃爾則其爲尋常日用之物可知假如米糧有捐而有人手依一二斗或數升之米麥將以充飢果腹行過釐局亦必指爲偷漏加以數倍數十倍之罰有是理乎信局所帶凉帽胎洋肥皂宣紙則爲貨物例應報捐今該信局未曾報捐自當議罰然擬罰洋至數十元之多則彼以所帶貨物全數充公尚不足此數豈有苛虐至於此極者補一罰三所以儆奸商偷漏猶之可也特未知此所罰之三亦曾上報否夫其所以於此等細事小物認眞若此者正其于奸商大賈暗爲串合者也奸商大賈與之串通盈千累萬之貨潛地運出局中若不睹不聞而他處有獲私議罰平原獨無又若可恥則惟有捕風捉影節外生枝偶獲一二小販微物儘意苛求任情勒索以是爲認眞公事而已嗚呼若此類者凡釐局皆然豈獨厦門一處而已哉國家之所入無幾而祗以飽若輩之私槖取商旅之怨咨世有賈生當不止痛哭一次也已 
[本餲接奉電音]  
　　昨由京友電傳上諭二道敬謹譯登○五月初七日奉上諭山西太原鎭總兵員缺著聶士成補授欽此同日奉上諭李瀚章奏匪徒拜會滋事剿捕盡凈請將出力及陣亡員弁分别奬卹一摺廣東東陽江廳屬地方有匪徒譚運青等沿襲久經禁絶之三合會舊名聚集多人分爲十旂盤踞大仁山曰空巖築牆掘濠勢甚猖獗經李瀚章會同提督鄭紹忠遴派叅將顏金等督率能營併力進攻先後擒斬匪首梁緑四黄繼義林得三鄭亞林及悍賊多名奪獲槍械多件匪首譚運青續被兵差拿獲經李瀚章派員訊明各犯正法梟示解散脅從地方安靜如常辦理尚爲迅速所有出力各員自應量予奬勵儘先叅將南韶連鎭各營都司顏金著以副將在任儘先補用候補都司惠州協左營守備白琚著以游擊在任儘先補用佛岡營左哨千總羅楊貴連陽營左哨頭都把總魏陸均著以守備在任儘先補用降補布經歴縣丞章光萃著留於廣東補用陣亡之把總劉有升外委黄得成曾滿均著交部照阵亡例從優議卹餘著照所議辦理該部知道欽此 
[京師道聽]  
　　八旗滿漢武職人員考軍政者計共五千一百五十人先是由兵部奏請欽派王大臣慶郡王等於四月初四初五初六初七初九等日在德勝門外正白旗教塲内考試弓馬取列雙好字様者二百四十四人取列單好字様者三百七十四人此外有年力衰邁照例免騎射者二十四人尚餘二人同在列字圍内一爲護軍叅領年三十餘初六日考試馬箭墜馬掛鐙跴傷而死一爲二等侍衛年二十餘初六日跑竄出道墜馬倒壓斃命旣而兵部擬將取列雙好在前之一百四十人分爲六班於二十一日起至二十七日逐日帶領引見侯旨定奪取列雙好在後之一百四人曁年力衰邁之二十四人端午節後再爲帶領引見候旨施行○上月二十二日午後前門外大蔣家胡同某印帳局夥某甲乘輿赴德勝門外某羊肉店收得銀數百兩置之車上仍遵原路回行至西皇城根突遇暴客四人持刃奔來將車夫砍倒道旁攫取銀包而去左的官廳弁兵等聞喊馳至詢悉情由竭力狂追獲住一盜遂解交步軍統領署左訊○某山西人正陽門外珠寶布某銀爐工匠也某日有事往宣武門内行過大溝沿突逢一女自稱李氏年約三十餘身貎魁梧扭住搜尋將身畔所帶銀四十兩取之而去臨去大言曰汝前付銀二百兩審係贋物今除此尚欠一 
 
 

Page 2

 
 
百六十兩若不卽償定不汝宥山西人目瞪口呆不知所措李氏去而復返扭山西人至西南園貴氏婦家與無賴劉七互相威嚇勒寫借劵一紙隨同銀爐取銀銀爐中人不肯照付次日山西人投北城攔輿控告城憲著交坊飭役跟隨指拿到案押候訊鞫按此等事京師常常有之俗稱硬炸醬○三慶戲園臨街門内有屋一椽賃與天津人某姓開設小瓷器店歴有年矣店中學徒某甲不知因何竟於某夜自縊翌晨呈報中正官署想須檢騐傳訊也○禮部示再傳覺羅官學候補教習方榮秉限三日内赴部騐到並携帶筆墨以備當堂塡寫親供核對筆跡毋違 
[匪焰猖狂]  
　　廣東番禺縣屬巿橋鄉近有外來盜匪屯聚鄉間四出行刧鄉民驚擾異常幾至夜不安枕該匪等復投信鄉間富户索取巨資多方恐嚇鄉民赴省禀報聞大憲已撥安勇五百名馳往該鄉駐紥藉以保護地方云 
[盜刧鄉村]  
　　番禺大嶺鄉陳姓聚族而居旣庶且富爲一鄉之巨擘某夜突有盜賊二十餘人明火執仗蜂擁而來先揚言於衆曰如敢與我抗拒者卽當縱火焚其村鄉人一聞此言不敢復出抗拒賊遂得以肆意搜刦一家不足又顧而之他連刦二十餘家慾壑旣盈始揚長而去計共刦去贓物約值銀萬兩盜賊披猖至斯已極官斯土者可不急籌防堵耶 
[穗垣雜錄]  
　　榖埠有妓名小鳳者碧玉年華緑珠顏色艷名所播傾動一時裙屐少年無不以一覩嬌容爲幸近爲某甲所眷兩情繾綣如漆投膠甲欲爲之脫籍奈鴇婦索價過昻因循未果妓自念風塵淪落終無已時倘將來年老色衰知已無人何堪設想不如早脫紅塵免致春蠶自縛計較已定遂以一盞紫叚吞服示幾毒發旁人急爲灌救卒無效騐竟至香銷玉殞噫慘哉○南番兩縣試事業經告竣南海案首爲崔君學賢番禺案首爲潘君湛森兩君皆學有心得不愧一時冠冕其餘列前茅者亦皆素有文名衆論翕然稱服至於外縣試事亦將辦竣錄案送府聞府憲李宫山太守已定期四月廿八日舉行府試云○四月十三日午候雷雨大作繼以颶風有飛沙走石之勢東郊外有農人牽牛而返忽霹靂一聲振動山岳驚定回視耕牛已爲電火焚斃矣遂將牛交與屠户宰而鬻之其肉腥臭異常不堪入口○四月初十日後天氣甚寒疾病因之而多醫生藥店無不利巿三倍養生者不可不加意也○商人何釗招集股本開設垃圾公司凡城廂内外街衢垃圾俱歸一人販賣藉以圖利業經禀明大憲每年完納餉銀若干批准開辦名曰清除街道總局今當開辦伊始該商並不雇不清除惟勒令貧民挑往給以賤價貧民以終日辛勞尚慮不足餬口今又被其剝削心實不甘於是約同男婦二三百人向該商理論該商逞其勢力竟鎖禁數人以爲恐嚇之計又令勇丁到處巡緝遇有肩挑垃圾者卽要奪之近日各街垃圾無人挑掃堆積甚多穢氣薰蒸怨聲載道某日有一老者肩挑垃圾一擔行至十八鋪被勇丁所奪並將老者痛毆一頓鮮血淋漓奄奄待斃旁觀者無不切齒以其禀官辦理終無如之何也○油欄門外迎祥街盛記瓷器店於去年八月間開張店内另立一字號專辦貨物往外埠消售局面輝煌望而知爲多財善賈今春向各行店賒取貨物約值銀七八千兩無計彌縫該店後枕長河遂於夜深時將一切器物搬運下船悄然逃逸寂無知者翌日見雙扉已閉心竊異之破門入視則人跡蕭然而貨物亦空諸所有各債主聞之紛來理論咸謂其有心吞騙未便含糊了事遂聨禀南海縣請究當蒙邑宰准詞簽差緝拿店主並發出封條將該店查封聽候辦理 
[烟臺雜誌]  
　　津人某於二月間開一鞋鋪生涯頗形暢旺四月十五日忽將所有各物捲取一空乘機逃遁虧欠本街各帳約銀三百餘兩將逃之夕猶在某鋪賒取貢縀一疋說者謂該鞋鋪有意吞騙非無因也人心陰詐令人防不勝防可歎也○某甲僑寓本臺之南鄙膝下一女年已及笄一日被威海人某乙率領無赖多人驀然搶去當被鄰右追獲送官請訊傳聞乙與甲已聨姻婭甲知其操業不雅不欲使女悮墮藩溷遂有悔婚之意乙恐事不成迫而爲搶親之舉所聞如是未知確否○某日有無賴二人在某妓館借端吵閙突將水烟袋攫取飛奔而逸適爲巡街者所遇送官懲辦翌日荷校示衆若輩其亦聞而歛跡耶○本屆魚巿甚佳濵海居民大獲其早較往年不啻倍蓰而鄉民顧以爲海巿豐收田禾必歉頗切隱憂是眞不知大局者登屬僻處海隅本爲魚鹽蜃蛤之鄉魚巿可觀民生受益良多矣何必竊竊焉慮其後耶○鼠之爲物也晝伏而夜動嚼笥囓篋令人生憎將欲絶其類而戢其焰固非狸奴不爲功近有好事者每設機捕獲灌以煤油取火焚之見其負痛狂奔以爲笑樂因是肇禍時有所聞古人投鼠忌器可不引以爲戒乎○棲霞地方曾出搶案被鄉民追獲盜黨五人送官審辦解府錄供哃由省垣發到釘封文書於四月廿七日在登州校塲斬决此五人者狀貎猙獰望而知非善類也○四月廿八日俗傳爲藥王誕辰演戲三日遠近男女進香頂禮者絡繹於途此廟在奇山所北城上人稠地窄擁擠異常不致顚墮亦云幸矣 
[秦淮午景]  
　　金陵來信云五月初二日江寍府李小軒太守考試書院各生是日鍾山文題太甲曰顧諟天之明命二節詩題賦得桐陰清潤雨餘天得清字尊經文題如琢如磨者四句詩題賦得五月江深草閣寒得深字○中正街拿獲惡棍孫惠然已見報端聞被獲之次日有文正書院山長鄧彌之觀察及監院劉大令投函縣署爲之緩頰不數日孫卽逍遥事外依然魚肉懦良矣至某日有本地紳士四五十人聨名具禀大略謂孫惠然卽孫蘭亭湖北人勾留金陵無惡不作平日冐充官長遇事招摇所最足令人髮指者私設賭局引誘良家子弟沈酣於迷龍陣中誑騙貲財盈千累萬竟有靦見父兄自尋短見者如前雲南某縣知縣某令前興化縣某令之子候補道某道之猶子及某票某號錢莊主某甲某乙均身遭其害姓名一一可考非砌詞羅織也此等棍徒焉能容留於化日光天之下相應禀請提案懲辦等情代理江寍縣王秀山剌史正擬簽差往提而鄧山長又有手書謂孫品行端方學問優長請賢令尹愛屋及烏關垂一二剌史訪知孫確非善類所控諸節不盡子虚遂於是日出招告旋有甘姓控孫勾串渠白銀六百兩益難徇情寛縱不得已方鄧山長之命立飭幹役持票往拘本月初三日到堂問爾是何職銜供稱職員係二品銜候選道移時又供稱從九品問爾被控各節是否如此供稱悉屬挾嫌誣告再四盤詰狡展異常因諭原差小心看管候補提原告對質核辦孫甫下公堂卽顧謂差役曰區區不才係鄧山長門下士師生投契决不坐視不久當有劉公一紙書爲我洒此恥也事聞於文正書院肄業生憤憤不平大有不屑與之爲伍之意擬公禀制憲請將孫遞解回籍免致貽玷門墻嘻孫固有職人員而亦招摇撞騙無惡不爲耶雖然今之自稱爲有職人員到處招摇撞騙者比比皆然孫但此中之雛耳宜山長之極力庇護哉○某日之夜有偷兒穴采霞街瑞豐錢店之壁掩入櫃房竊去金四條洋銀三百餘圓當搜索時店主從夢中驚寤大呼救命蓋故作驚人之筆兾聞者速來也比店夥及居人持械而至則妙手空空兒早已去如黄鵠矣計所喪約值千餘金○門西某機房織縀機十二張雲錦七襄生涯不惡上月二十六日之夜有織而未成之縀被賊全數割去次日報請保甲局員履勘嚴追地甲兾獲原贓事已經旬迄無影響一日有人向某甲購零縀價已諧矣臨時挑換一二方見甲箱内黼黻文章燦然在目上有金織某號貢縀四字某號者卽失物家之招牌也細視刀痕宛然盤詰來由支吾以對遂執而解送公堂一鞫而伏搜出機頭所織牌號百餘條受累者蓋不知凡幾矣其敗露也固宜 
[九派江聲]  
　　前報載江西巡撫德曉峯中丞之金昆由皖附某輪船至九江旋卽改坐長龍船用紫電小火輪船帶赴省垣至上月二十二日申刻仍返潯陽暫泊龍開河口翌日附江裕輪船東下○新茶上巿小家女子相約赴茶棧作工雜以各項男傭易滋事故德化縣羅明府因率同捕廳林子豪少尉及保甲局員嚴密梭巡以期安靜○潯陽九派波浪掀天每值暴風舟行者卽易遇禍正不第蜀東三峽時嗟行路之難也某日九江上游對岸二套口之在因風壞船二艘溺斃數人二十四日午刻有一死屍順流而下經義渡局紅船撈起備棺殮之○九江府崇太守 
 
 

Page 3

 
 
攷試闔郡五邑武童馬步箭及弓刀石已畢於上月二十七日發案二十八日覆試步箭穿楊貫蝨角藝程能雖曰無與戎機然猶不失古者澤宫選士之遺意也○離九江四十里有鎭名姑塘署人烟輻湊賈舶发雲當道設立摧關以徵各船稅餉其下游五六里尹家塘孤洲野渚素爲宼盜出及之區自彭剛道公獲犯梟示以來稍爲安靜上月十九日東方未白有一湖北鴉艄船滿載磁器及秀油雨傘之類鼓浪而來突來小划船名雙飛燕者數艘圑圑圍住三舟子見來勢凶惡梟水而逃旋經他船救往姑塘砲船向汛官禀報汛官立派勇丁兩名協同地保前往查看則盜匪已刦去銀　貨物將船擊沈并拔去船桅以圖滅跡旣而在附近查得贓物回營禀曰汛官不知能爲之分辦否也 
[蘇省官報]  
　　四月廿四日新選鎭江府理事同知錫昌禀謝飭知赴任同知高五雲禀謝飭知審案勞績蒙給揷班委署州縣一次通判兪壽銘禀知奉委發審局差知州陸樹榘禀銷催提鎭洋崇明寶山三縣應徵地扛等銀差知縣湯曜禀銷催提南匯等縣解欵差蔡世濓禀稱回五庫釐局楊鳳池由江寍來許慶春禀知到省城河工差提舉銜知縣用新選江蘇布庫大使沈錫榮浙江人由京領憑來省禀到廿五日蕭縣桂正華禀到知縣陳焴禀知奉委發審局差洪衍慶禀銷海運滬局差並禀知奉委上海絲茶北卡差褚成憲由閔行釐局來賴豐熙禀辭回常昭内河釐局楊鳳池禀辭回江寍廿六日候補道朱福清由太倉公幹回知府朱宜振由上海貨捐局來常熟縣周禀辭知縣范樹恒由金匱估工並照文提案回唐德峻禀銷海運滬局差道禀大例姚愼言禀知聞訃丁父憂銷南城清道局差巡檢王兆麒禀知到南城清道局差廿七日鎭江府理事同知錫昌禀辭赴任武進縣朱奉札調會審案件來省禀到知縣許肇基辭解淮餉赴揚州陳香祖禀知奉委解南河工需銀兩差縣汪彭錫恩交卸署丹陽縣主簿任事回省從九林維謙禀銷江陰厘局差遣並禀知奉委雪鴈橋厘卡差卽辭分發江蘇試用府知事郝會通直隷人由京騐看禀到督辦浙西掣銷引鹽總局浙江卽補道蔣國楨由瀏河掣騐局回藩轅牌示照得金匱縣典史余森叅革奉准遺缺查有改補巡典宋學成堪以詳請咨署廿八日藩轅牌示照得婁縣知縣張紹文撤省蔡看遺缺前以本任長洲縣知縣王樹棻署理兹據王令禀稱舊病未痊正醫治未能赴任禀請給假繳札前來自應改委查有拔貢補用縣夏書紳堪以酌委署理同右蔡國熊禀辭回瀏河釐局通判王鍾瀚禀銷勘估溧陽城工差知縣褚成憲禀辭回閔行厘局廿九日藩轅牌示照得署無錫縣知縣劉樹仁年滿調省遺缺查有候補同知陳家熊堪以酌委署理知府朱宜振禀辭回上海貨捐局吳縣主簿劉恒德於四月廿七日病故五月初一日前任江西學憲龍湛霖由湖南籍來辭行赴都縣丞王文馨交卸溧陽縣縣丞任事回省從九王紹燕禀知今日到蘇城絲捐差初二日請補丹陽縣郁保章由江陰厘局來知縣夏書紳禀謝委署婁縣事王椿蔭禀知委解金陵餉銀差洪衍慶禀辭赴上海絲茶北卡差藩轅牌示照得金匱縣主簿高道榮在任病故遺缺查有照文縣文簿梁鴻翥堪以調補初三日武進縣朱禀辭上海縣袁禀到知縣朱家壤禀知奉委代辦車坊厘局差卽辭陳香祖禀辭解南河工需銀兩差楊萬選禀銷江北緝捕差 
[靈輀抵滬]  
　　廣東巡撫劉芝田中丞薨於任所靈輀由公子扶回安徽珂里道經滬上地方官飭役在金利源碼頭搭盖蘆栅預備迎接此已紀諸前報者也昨日黎明靈輀由廣利輪船載抵碼頭上海縣袁海觀大令首先登船就中艙安排祭品以備開吊鐘鳴十一下江海關道聶仲芳觀察及提右營海防廳法讞員舊屬文武印委各員咸詣舟次拜奠旣而知廣利卽日開往他埠因將靈柩舁過鈞和兵輪船在碼頭旁停泊三日再行擇日起行擬先赴金陵然後回安徽原籍云 
[詳述火警]  
　　本月初六日晚滬北火警一節已紀報章斯時急雨初過泥濘載途兼之夜漏已深人山人海是訪事者惟略陳大槪未得詳細情形兹查悉所焚者爲棋盤街北之南青蓮坊與北青蓮坊中間有永寶來吕宋票店將樓面轉賃與比鄰大春綿綢莊堆積綢貨旣燬之後大春謂火起於永寶來永寶來謂火起於大春蓋事在疑似之間是以互相推諉也其時鐘鳴十下火勢盛張一霎時延及左右隣致廣惠和吕宋票店某籐器店必得財吕宋票店胡開文墨店醉六堂書坊萬成繭綢莊計共門面十間連後進共二十幢附近隣店皆已飽受虚驚所最奇者百花祠藥局兼售吕宋票甫於端陽日移至他處屋尚空虚醉六堂店址本爲藜乙山房今春藜乙旣停醉六始由他處移至乃一則以遷去而免禍一則遷來而卽被飛災謂非冥冥之中自有定數歟又聞火熾時滬城更夫望見紅光高燭悞以爲北門内失愼赶急鳴鑼報警俄而同仁輔元堂松滬釐捐局各水龍電掣星馳而往上海縣袁海觀大令亦乘輿出署直抵北門詢知災在租界中遂命駕而返 
[保險可恃]  
　　河南路有萬成繭綢莊曾經興隆洋行保險初六晚被燬聞已於昨日午後照數償銀然則萬成尚所失無多而益見保險之有可恃矣 
[上海縣示]  
　　欽加四品銜升用直隷州正任南匯縣調署上海縣正堂袁爲出示嚴禁事據監生瞿志高職員沈振翼等聨名呈稱竊生等圖内初有淨土菴於康熙年間起造旋因坍毁復於道光十五年經生故祖瞿國棟等出資契買石張二姓基地一畝餘移建舊菴供奉天后神像並蒙前縣賞懸匾額募羽土許坤榮住持迄今五十餘年相安無事詎有施翹貴卽施文徽覬覦菴基勾串顧城德卽顧蘭亭勒寫捐欵重建菴屋縱令其子糾人聚賭求請另選紳士董理菴務並出示禁止等情到縣據此除照會同仁輔元當另舉公正紳士董理外合行出示嚴禁爲此示仰諸色人等知悉爾等須知凈土菴係供奉天后神像理應清潔自示之後不准再　閒人聚集滋擾以及賭博情事如敢故違一經查出定卽提案究辦决不寛貸地保徇隱同干嚴咎各宜凛遵毋違行示光緒十八年五月初六日 
[並未被姦]  
　　粤鴇黎氏投英公堂控螟蛉女春燕出門購物被西洋人羅沙拽入伊家肆行姦污以致下體受傷蔡太守諭候照會大西洋總領事官傳羅沙訊究此已列諸前報者也兹聞大西洋總領事華德師君已飭差傳羅沙訊問並無强姦之事且邀著名之兩西醫騐得春燕並未被姦受傷遂據情照覆太守想可將案註銷矣 
[大令騐屍]  
　　浙江慈溪縣人李王氏自縊於法租界永安街主人周梅生家昨日地保金文預在彼處備辦屍塲一切法捕頭亦派包探王榮培及中西巡捕到塲彈壓時方亭午上海縣袁海觀大令帶同書役仵作及值日差趙桂排道戾止諭令地保帶周梅生卽秉均問話周夥董如堂至案大令問爾在周處當何職周因何不來供稱周在鼎記糖行現有要務不克來案小的在周處當出行之職經理買賣事務問周住此幾何年矣供稱約有十餘年問李王氏在周處幾何年每月工資若于周家中共有幾人李王氏當細工抑當粗工乎供稱李王氏傭與周家約四年專當廚下諸事工資按月由周給發小的不知其數周有一妻一妾夥計則惟小的一人問周賃居房屋幾椽供稱樓房兩幢問李王氏因何自縊供稱毫無事事不知何入自尋短見問李王氏有屍親否供稱有一遠房戚族邀之數四不肯到來伊夫於數年前投効軍營至今杳無音信大令問地保曰爾在外可曾緝聽明白李王氏究竟因何自縊禀稱事主家中人云因欲停歇以致自盡謂李王氏傭於周家已有四年並無差處不應停歇卽係停歇亦屬尋常之事何致竟將性命相判隨問之董董供稱周並不將李王氏停歇大令問地保曰停歇之言爾從何處聽來地保禀稱小的聞外間人言藉藉不知起自何人大令將地保申斥一番諭令仵作由廚下舁屍身出外安放街頭令官媒如法檢騐騐得縊死之青布腰帶一條長八尺四寸仍由項頸受傷處圍之計圍圓一尺三寸隨喝報騐李王氏自用青布腰帶縊在廚房門闌上門闌去地約六尺半屍身别無傷處委係雉經太令照章將自縊處及屍身上下親閱一周隨著周董具結收殮其時周不在塲由芊代爲簽押大令復提硃筆在結上批云騐得李 
 
 

Page 4

 
 
王氏實係自縊身死飭事主及夥計董如堂等各具切結當卽收殮寄存寍波會館以便待屍族認領所有縊帶儲庫此諭隨卽乘輿排導而回 
[上海縣署瑣案]  
　　陳汝壽控房客趙明谷延不出屋前晚袁海觀太令倩帮審委員宋莘樂二尹升堂提訊陳訴稱原籍上海家在晝錦牌樓有屋數椽坐落大東門外大碼頭北首光緒八年由吳柏生爲中租賃與趙迄今共欠租鉽九百餘千現在不欲追還惟乞諭令出屋趙供稱尚陳租屋稍欠租金現非不肯遷移實屋旁餘地上曾建平屋四椽約費錢四百餘千陳曾央吳來勸願償洋銀四十元小的因受虧太甚未經允許二尹謂爾旣建造平屋理應令陳酌償姑著原差帶同兩造前往估價再行核奪○潘裕亭控朱玉堂誘拐胞妹張潘氏一案已紀報章前晚宋二尹研訊之下潘訴稱小的係本邑人向在家中耕作胞妹曾嫁張阿狗爲室生有一男前年阿狗病故胞妹在家撫孤守寡前日無端逃逸小的四處追緝始悉被朱誘藏二尹諭令明白具禀呈案再核○陸周氏倩人舁伊子陸阿坤至案訴請騐傷宋二尹升堂研訊阿坤訴稱小的係寍波人僑居治下在大東門外某花棧當軋花小工昨日棧中不知姓名之無錫人與東人爭奪坐位以致互毆小的不忍坐視上前解勸伊等竟將小的毆傷氏所訴相同二尹飭仵作騐得略受微傷並無大碍遂喝令阿坤母子退去聽候查明核辦○張阿文胡瑞大因販私鹽以致肇事差役提解到案袁大令卽訊責枷號前日枷期已滿宋二尹坐堂研訊張胡俯首求恩並同稱小的等現在已知悔過以後不敢再犯矣二尹著將枷開去交地保收管 
[英界公堂瑣案]  
　　包探王阿二禀稱華克源以夥計李江蘭竊取洋銀一百二十元等情投報捕房及小的拘李盤問言此欵係例應分給之花紅並非行竊小的告以爾不應擅自携取作爲花紅李遂將洋銀交出然尚未齊華遞禀聲稱原籍浙江鎭海縣現在治下虹口開設榮昌燭店光緒十六年七月由張炬方吳啓福荐李爲夥立有保單每月工錢五千二百文專司澆造蠟燭按月照付工資從無芬毫留剩本月初四日收得節帳洋銀一百二十元暫存箱内以便初五日開銷各項不料李悉數竊取又在帳上擅寫每年應給花紅洋銀一百二十元當時四處找尋全無蹤蹟及投捕房聲訴始由包探拘獲今請究追李供稱小的在華處爲夥每年應給花紅現有急需故向支取並非行竊且現已交出矣蔡太守飭暫行管押候覔得保人具不再向華饒舌切結始准開釋起案之洋銀給華領去○和興公司出店人某甲訴稱小工李桂卿張桂竊取牛角四枚經小的拿獲人贓交捕送案李張同供稱小的等只此一遭以後不取矣蔡太守判令各管押兩禮拜贓給失主領去○包探何瑞福禀稱高晏氏僑居某客棧無賴王阿炳掩至牀中調戲疑爲圖竊獲交巡捕送案令小的查明氏並非失物請大老爺將王發落可也杜善新訴稱小的在客棧中爲夥王作賊心虚無可抵賴俯首求恩而已蔡太守判令笞責一百板驅之出境○包探孔阿才禀稱小的查得積竊沈阿榮近又竊取陳益興烟槍一枝拿獲人贓解送案下陳投案請領失贓沈供認行竊叩首乞憐并稱以後立誓改過遷善矣蔡太守判令笞責二百板贓給失主領去○張小紅訴稱小的家中失去茶壺酒壺各一及單被一條旣報捕房卽由某包探查獲人贓請爲給領竊犯蔣長生供稱小的無知悞犯且係初次求大老爺免于笞責庶不致不齒於人蔡太守判令管押一禮拜贓給失主領去○包探張九意禀稱某處點心店主　學生投捕房報稱失去綢衣銀鈕扣銀耳墜銀簪疑店夥童阿茂所竊小的前去查問童不直招且無証據因將伊同事曹根堂一併帶案請訊遠訴稱小的觀童情有可疑曹則决無行竊之事童供稱小的係寍波人在袁處爲夥不知袁如何失竊小的並不知情曹供稱小的亦寗波人主人家失物與小的實不相干誣累好人終能水落石出蔡太守以袁疑竊無憑飭將童交人保釋曹交袁帶去俟包探細查再行核辦○包探江阿三禀稱楊德勳家在楊樹浦第六十五號屋内某日有賊撬門入内竊去棉衣銀飾後又竊去洋傘小洋銀兹經小的查獲竊賊王開林吊出原贓疑管門人李川川知情是以一併送案楊申訴前情請將原贓給領王知難狡辯滿口認差俯首求恩叩頭若崩角李供稱小的由屋主雇令經管是處房屋並不知楊家如何被竊蔡太守判令將王笞責一百板李訓斥一番卽行開釋贓給失主領去 
[安步培仁]  
　　接誦楊州愼修書屋主人函聆悉偶一登高失足墮地自知不免跌傷當時默禱願助賑洋十元渥叨神佑化險爲夷惟腕骽兩處筋骨疼痛所幸不數日間已經如常兹特謹具賑洋如數寄來委解山東小清河工賑沐神庥而感戴步履如恒濬河道以流通維持有志皋陶謨曰愼厥身修思永主人其三復斯旨矣[  上海北巿絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
   
 
