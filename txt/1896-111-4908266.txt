# 1896 - 111 - 4908266

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論游勇擾害宜嚴懲辦]  
　　夫兵公衛民也乃不衛民而殃民是有兵不如無兵矣抑兵以備戰也乃不公戰而私鬥是有兵益不如無兵矣往　中日之役以中國土宇之大億兆之衆秉鈞者方以爲蕞爾島國斷不敢與上國睥睨而抗衡所謂牛雖瘠　於　上其　不死者夫固久矣談笑而弁髦之矣乃未幾而日人以寥寥數艦之舟師乘我不備一戰而剪我最親之　　再戰而　京戒嚴三戰而奪我最堅之海口四戰而覆我海軍隻輪不返故論者謂當日若非和議告成則　　不　烽燧堪　且恐槍砲之聲震驚禁闕矣此因噎廢食者所以有去兵之說也雖然兵顧可去乎哉天生五材廢一不可　之大事在祀與戎古人已先我言之今國家每歲不惜數百萬帑餼以養此經制之兵而卒之一兵未得一兵之用且不惟不　其用而天下從此有無窮之隠患焉是誰實使之哉則甚矣欲不歸咎於訓練之非其人不得也　嘗平心而論之其　也兵與將不相習其繼也將與兵不相恤一旦事定名爲資遣歸農給以恩餉實則於荷戈者之得歸與否一如秦人　越人之肥瘠漠然不關於心夫兵亦猶是人耳急則用之緩則棄之久矣寒豪傑之心况其人旣出入行同習爲暴戾苛兩肩荷一口不能自存而猶望其不敢作奸犯科槁死牖下得乎哉嘗聞之西友曰泰西兵制無論貴賤年及　卽注其名於軍籍使之優游於水師陸師學堂之中習戰陣隸行伍雖王子貴爵亦與士卒同甘苦務使軍旅之事皆從　歴而來由是寄以三軍之司命自能於攻擊之方守禦之具道里山川之險要風濤沙線之常經久矣誦習於心而又廣見多聞神而明之以極其運用之妙故能轉敗爲勝轉弱爲强砲不盡攻堅也而必求其所以攻堅藥不盡致遠也而必求其所以致遠彈不盡命中也而必求其所以命中其於槍也亦然推而至於行軍所用之器械亦無不然此泰西各國所以多强兵而泰西各國之兵無一非同仇敵愾之兵卽無一非有進無退之兵也夫豈如中國之兵肇事則有餘任事則不足民間至有好人不當兵之俗諺哉現在各處遣撤營伍長江一帶游勇多若繁星官吏苟不設法防維恐日後不得免於肇事是說也本館曾論列之謂和議旣成免生靈於鋒鏑固兩國元元之福然而中國防兵積至三四十萬勢不能當承平無事之時盡養此備而不用之兵分别遣撤不得不然而不知隠患卽於是伏曾幾何時長江各埠果使抱杞憂者不幸多言而中天下事尙可問乎然此顧略見端倪尙未窺其究竟也語曰星星之火可以燎原又曰爲虺不摧爲蛇奈何吾恐游勇之流毒較諸同治年間髮捻敉平大軍遣撤後其無籍可歸之散勇流而爲盜賊爲會匪散幅開堂官軍剿捕見諸疆吏之奏牘者幾幾乎無歲無之而刼運且更甚焉蓋上年之倉卒成軍也舉市井之席天幕地者一網打盡給以衣食在彼固以爲不憂凍餒矣乃未數月仍舊遣回雖有旅資所得無幾依然毫無倚賴游手好閒以消磨其歲月此種人向時已足爲患今又益之以囂張之戾氣是不啻附虎以翼其爲患殆有不可勝言者乎况天津近日又有老湘軍虎字營因撤回唐沽鬧索恩餉二月初四五等日共殺死營哨官十三人之事據訪事友函稱其時人數不過數百而直字營史軍門在彼彈壓公然不聽直至王夔帥所遣親兵營統領王軍瘦帶兵而至始散歸伍初六日海定輪船到埠登舟而去是蒙所謂患不可勝言者已非紙上空談然猶不料其目無法紀一至於此夫在營而戕其官弁是謂犯上卽謂遣撤之日已不受約束而無故挺刃亦作亂也二者皆爲王法所不容乃身膺閫責者相與隠忍似以無事爲福是何事也可模棱乎就使謂官弁平日之尅扣有可殺之罪然欲殺之何妨明正典刑爲握兵符者儆斷不可借刃於散勇之手啓天下聞風向慕者之心大之且釀唐代藩鎭刼奪之漸是又加之厲焉者也罪不可失惡不可長思患預防是在當軸 
[諭旨恭錄]  
　　三月初三日奉上諭額勒和布奏假期又滿病仍未痊懇淮開缺一摺額勒和布著以大學士致仕欽此同日奉上諭昨日道旁叩閽之河南民人邢九經着交刑部嚴行審訊欽此○初四日奉旨吏部郎中著李光宇補授翰林院孔目著王肇鼎補授安徽鳳頴二府分防同知著聨盛補授貴州麻哈州知州著寳巽補授雲南石屏州知州著李炳麟補授江蘇六合縣知縣著嚴義豫補授山東鄆城縣知縣著馬丙炎補授浙江宣平縣知縣著劉肇甲補授江蘇如皋縣知縣著單儒紳補授河南葉縣知縣着余鉞補授四川新津縣知縣著蕭祖賡補授甘肅鎭原縣知縣著汪宗瀚補授浙江西安縣知縣著吳德潇補授直隸廣昌縣知縣著鍾樹森補授山西猗氏縣知縣著王寳賢補授安徽婺源縣知縣著方永昺補授廣東長寗縣知縣著吕道象補授廣西懐集縣知縣著葉大涵補授江西新昌縣知縣著陳君耀補授江西鉛山縣知縣著范道生補授河南許州直隸州州判著陳鳳恩補授截取舉人劉炳勛著以知縣用廕生成樸着以文職用良說著以文職用崇裕著以文職用山西道監察御史著潘慶瀾補授直隸遵化理事通判著英泰補授保舉在任候補道廣西桂林府知府趙時熙直隸沿河補用知縣江宗翰俱照例用擬補山海關副都統衙門筆帖式松凌著准其補授卓異前山西雁平道玉恒著准其卓異加一級仍註册候升吏科筆帖式著世平補授刑部筆帖式著佟茂補授戶科筆帖式著托莫洪武補授吏部筆帖式著鍾崙補授醇賢親王園寢筆帖式着樂紱補授戶部筆帖式着毓彬補授欽此同日奉旨巡視西城事務着管廷獻去欽此同日奉旨魁斌著補授閱兵大臣欽此同日奉旨載勛著補授内大臣欽此同日奉硃筆劉恩溥補授通政使副使欽此同日奉硃筆李殿林轉補翰林院侍讀姚丙然補授翰林院侍講欽此同日奉上諭麟書著稽察欽奉上諭事件處欽此同日奉上諭麟書著充國史館正總裁崑岡著充國史館副總裁欽此同日奉上諭麟書著充會典館正總裁熙敬著充會典館副總裁欽 
[教案述聞]  
　　揚州友人來函云有客自泰州裏河來者云去年冬有泰西教士至該處購買地基擬起建天主堂傳教當經本處紳士懇求州尊以此問民情椎魯祗知拘守成法不諳時務請轉禀鎭江上海關道商請前途遷地爲良以免滋擾詎教士不允堅稱地已成交未便遷移嗣前州尊王刺史知難挽回遂面向教士婉商請暫緩起造俟本縣伸明大義將百姓設法開導不意王刺史旋卽交卸現署之趙刺史蒞任後教士遂於本月朔携帶木料鼓棹而來一面於初二日開工甫三日房架卽已支搭齊整蓋木料等已預在他處造齊皆係活筍比至但須鬥筍埋柱　　　　　四 
 
 

Page 2

 
 
日止在安椽尙未蓋瓦忽有鄉愚多人將教堂房架拆卸拉倒所有各項木料全行舁棄於河時鄉人愈聚愈衆聲勢洶洶不可理喩教士本宿舟丙見勢兇勇赶急下船詎意衆人追至河干定欲與之爲難幸州尊趙刺史以及在城文武印委均各爭先出援州尊急飭差役將教士設法保護至署泰州營某遊戎亦躬親督隊查拿爲首之人衆始解散傳聞教士現尙在署由州尊竭力調護云云至如何辦理俟續聞再述 
[北通州近聞]  
　　據訪事人函稱滿坐糧廳英竹農理事廳三月十三日爲差滿之期例應前一月申報以便攺派現因漢坐糧廳李茀亭部郎到任未久未經收漕滿廳未便遽易生手已由倉憲奏留四個月俟騐收漕糧事竣再行更換有例可援當能邀恩准也○張家灣永成錢店前數年曾有明火匪徒將肆搶刦因黑夜不辨字號誤入隔壁布鋪該錢店得以倖免因此益加防範門窓戶壁異常堅固不料二月二十四日夜三更時分突有賊十數人桀石撞門施放洋鎗奈門關甚牢撞之許久彼時鋪中人已各携帶錢帳由後墻逃出迨門撞開史餘空鋪賊疑中計怱怱將櫃中散碎銀包並現錢六十餘吊抓去賊蹤飄忽故營汛及街市巡更赶到早已去如黄鶴云○廣東督糧道延錫祉觀察湖南辰州府斌翰臣太守均携瀛眷於二月二十五日出京由通乘坐官舫赴津趁輪船航海南下○温榆河南北兩道横壩先後合龍連日正在淘水卽擬挑挖詎意潮白河上游水溜過猛冲刷西岸勢甚危岌幾通温榆幸苗韻軒大令督率員役晝夜搶護得未刷開刻下開挖温榆河底督催工作惟此番開工伊始連遇大雪冰凍繼又疉遇險阻諸多棘手設非苗大令需次北河多年河工最爲熟習早已慮及設法赶辦難保其屆期不悞漕運也○東關慈雲寺煖廠近來頗患春瘟等症故施送治瘟疫咽喉等藥以濟貧黎○學院徐大宗師出京後按臨遵化永平承德宣化等處屈計端陽節前當可返斾回京也○直隸臬司季士周廉訪邦楨進京陛見由津乘坐官舫北上前有小火輪拖帶二月二十七日孫眉生刺史親往碼頭迎謁二十八日午刻廉訪到通船泊東關合城文武齊至碼頭呈遞手版謁見是日申刻張筱傳觀察在署設筵爲廉訪拂塵並約東路廳謝新庵司馬務關廳姚小浦司馬漕運通判顧少卿别駕通州孫眉生刺史候補知縣苗韻軒大令相陪二更始散二十九早廉訪卽命駕入都○春季兵餉委員由藩庫領銀二月二十日到通二十四日開放東路各營兵餉○盜魁北霸天聶九兒張家口人年二十六歲手下黨羽甚夥歴犯通州阜河楊各莊順義縣密雲縣等處明火重案十餘起前經懸賞緝捕久未弋獲昨由捕快王某購線由南鄉獲案當堂供認不諱並供認贓物由某姓代銷差役起贓一一相合似此情罪重大恐定案時難免身首異處也○客有自京都來者述云前門外西珠市口起至南新門止將甬路攺造石子路以通東洋車將來可以直達鐵路碼頭○清明後連日濃陰欲雨不雨至三十日清晨始而冰雹繼而雨雪鵝翎大片妝點玉樹銀山又似三冬氣象矣 
[命案述聞]  
　　客有從汀州府上杭縣至福州者語諸本館采訪友人云去年十一月初三日上杭人袁叙欽家被人殺斃婦女四名口幼孩一口内一少婦方有孕邑宰賀大令沅聞報之下親臨相騐各屍身刀傷二百餘處可謂慘矣騐畢卽籖差四處緝捕旋在溪畔拾得小刀一柄騐有血痕持向該鄉間遍示於人有某甲者年尙幼穉言能認出此刀爲袁琳中之物大令因將琳中及履中培中等人拘案提訊之下堅不承認子以重刑始一一畫供而屍親稱是月初三日乃白沙墟期約同胞弟叙安及琳中等多人同往購物路程約十餘里之遙後購得火桶條絲烟生地而回彼此未曾分離及至家而家中婦幼已被殺斃兇手斷非伊等數人旣而琳中等之妻袁劉氏袁吳氏袁陳氏同赴督轅呼籲邊制軍准予提省發府細心訊究迨琳中等提府訊鞫嚴刑疉受勉强供認惟一人依舊呼寃至袁劉氏爲伊夫琳中所訴之詞略謂舊年十一月初三日白沙墟期氏夫赴墟買火桶條絲烟生地藥材等物與叙欽胞弟叙安同行同伴者多人可見并無在塲謀殺更有烟店藥店可查確証邑主將琳中刑勒擬抵解省無辜慘死萬難甘心氏夫屈死於非命縣主含糊了案俾免處分不顧民命鬼哭人悲等語事關重大執筆人不敢置一詞然旣已上控督轅則采訪者自能在省探聽何以諉爲上杭來客所言此則反覆沈思不無疑竇耳 
[鄮山命案]  
　　寗波采訪友人云新江橋傍救生船每晚有人住宿以備不虞本月初四晚甲乙兩舟子正欲入船偃臥突見一男屍倒斃艙中不覺驚駭欲狂相約舁棄橋上次晨地保見而查詢因無屍屬不敢擅自收殮瘞埋爰投鄞縣署禀報初六日楊大令帶同仵役人等前往屍塲騐得死者因病身亡遂飭地保向某善堂領棺收殮發壇標記待認甲乙則帶回署中發差看管不知作何發落也 
[鑄錢紀略]  
　　湖北采訪友人云張香濤制軍體恤商情創議設局鑄錢以免市中告匱聞鄂省先年本有鑄錢局現在銀圓局卽其故址也今擬另擇善地蓋造房屋所有鑄錢機器一律購自外洋其錢薄而小不拘成例以絶奸人鎔化之弊端有某士人上書大憲請以漢廠之鐵鑄錢嘻此則書生迂闊之談恐香帥斷斷不能批准也 
[軍麾遙蒞]  
　　新授揚州營叅府袁叅戎大升由省起節履新將次抵揚等情已紀昨報兹悉叅戎因與瓜洲鎭高鎭軍有要公面商是以在瓜艤棹一日至初七日上午始抵邦上寄椗徐凝門城守營嚴守戎周千戎曁外汛各員弁咸紛紛呈遞手版謁見標下三軍亦列隊河干鳴槍示敬叅戎旋卽乘輿登岸並瀛眷卽日遷進湖南會館聞涓擇本月十七日履新云 
[鳩江官塲紀事]  
　　皖南道統轄徽寗池太四府一洲駐節蕪湖向來承上啓下諸事皆有例案可備故屬吏之捧檄此邦者寥落如晨星自光緒二年六月朔奉部議復開蕪湖鈔關三年二月十八日添開蕪湖新關而蕪湖遂爲通商一大口岸於是生意日盛稅課日增官塲市面爲之一新屈計丞倅牧令及佐雜等官由會垣捧尺一書來蕪聽鼓者年盛一年每屆衙叅大小不下百餘人然道憲主政之差最優者爲稅務其次爲查船保甲洋務綜計亦不過二三十處而止是以彈冠于于者大半賦閒徒嘆居大不易爲貧而仕仕而更貧清苦實不如行脚僧猶得粥魚齋鼓蕭然無憂無慮每當優差無分則盼望例差如查燒鍋牙帖小錢班館驛站之類每歲分春秋兩季屆時盻望毛生檄者竟如秀才之望泥金本屆春季例差道憲業已揭曉計委二十餘員分赴各州縣藉瞻吏治云○蕪湖鈔關各項稅務委員向以六個月爲及瓜期滿更換以均勞逸本屆便商查船委員袁澤民三尹聨差三月又屆瓜期道憲詳請以州同郭春岩州司馬翌相接辦又泥汊關濮荷亭二尹差滿攺委巡檢慶雲卿少尹斌接辦新河關唐子範少尉先模差滿攺委南岸保甲吳清浦少尹接辦均於上月杪一律詳請撫轅俟奉回批卽可捧檄履新送人作郡者又不知如何艶羡矣○督辦蕪湖保甲總局楊若臣太守蕪湖縣邑尊李甘亭大令會銜出示通衢大旨謂游勇到處游弋終非善類在在可虞亟應嚴拿訊究以靖地方合行出示曉諭爲此示仰軍民諸色人等一體知悉自示之後如遇游勇在街游弋無論滋事不滋事許卽指送局縣以憑訊明察辦云云按近來各處盜刦之案時有所聞皆因無業散勇到處逗遛每嘆無善法以處之今讀憲示可謂深得未雨綢繆之策矣未審蔀屋小民見此赳赳者果能膽敢指送否耳杞人憂天爲之擲筆三嘆 
[大興土木]  
　　天津海大道係半村半郭之區十年前尙人烟寥落嗣後無主墳墓陸續被土豪盜賣旣屬西人之産卽大興土木樓閣雲連白楊衰草之間一變而爲珠簾碧榭至目下而人家聨絡梁家園營門内凡有空地次第築登削憑營門之外向無居人者現在各地主亦皆培　加高以便興工建造薩寳實洋行以津郡人裯地窄擬購地若干畝蓋屋出租邱山華屋桑田滄海有心人蓋不禁感慨系之矣 
[杭試初覆題]  
　　杭州采訪友人云府試正塲出案招覆後林太守定於本月初一日覆試是日黎明升案點名各童魚貫而入送考及閒　人等一律屏之門外及封門後各令歸號不得此往彼來致有槍替傳遞之弊違者卽蓋犯規戳限二鼓凈塲遲則不閱通塲四書文題片言可 
 
 

Page 3

 
 
以折獄者經文題君子以明愼用刑而不留獄詩題賦得惟明克允得明字是日兼考性理題爲立刑者民之司命論如塲内不及作者限次日呈繳不作者不錄運使惠都轉則先於上月三十日覆試四書文題所謂齊其家在修其身者經文題平章百姓百姓昭明詩題賦得松桃山面千重翠得松字 
[書院紀事]  
　　杭州采訪友人云三月初二日考試敷文書院由龍方伯主試委鄧太守嘉純至葵巷講廬點名給卷生題季康子問使民敬忠以勸賦得諸生講解得切磋得磋字童題皆曰天下國家賦得惟古于詞必己出得詞字崇文書院由廖中丞主試委周太守志靖點名給卷生題棘子成曰至君子也賦得絮撲紗窓燕拂簷得窓字童題亦可以爲成人矣曰今之成人者賦得花濃雪聚得林字紫陽書院由巡道王觀察主試命徐太守霖點名給卷生題夫子不答四句賦得泛艇明湖自采蒓得蒓字童題夫子不答二句賦得花濃雪聚得林字○東城講舍甄别案發因林太守爲考試文童不暇送院因請戴同卿山長於初四日補行望課題目附後　坂解爾雅古注考牛馬惟婁賦以餵已也者而柔焉爲韻賦得拓枝一曲試春衫得衫字五言八韻重修六和塔詩以記事筆花劍花七律二首不限韻敷文書院吳山長於初五日補行望課生題子曰君子道者三四章賦得小蝶穿花似繭黃得黃字童題三年至榖章賦得鳴鳩乳燕靑春深得深字 
[上海官塲紀事]  
　　安徽藩司委徐明府德衮督解貢麻入都道出滬上泊舟河南路口吳淞江旋假長發棧爲公館昨日命　入城拜客至縣署時黃大令飭家丁擋駕旋諭令民壯更夫至泊舟處嚴密巡綽○上海縣黃大令探悉原任吏部侍郎李少冡宰之靈櫬經家屬扶回原籍將次道出申江因飭辦差丁役預備郊迎奠祭○黃大令探悉署理廣東臬司正任督糧道魁文農廉訪已拜眞除之命入都陛見日内將道出滬江遂於昨日飭辦差丁役在金利源碼頭整備供張 
[官舫撞沈]  
　　常熟蔣宦因有要事帶同眷屬以下雇坐官舫小火輪拖帶該輪共帶船七只餘六艘均係香船各船因畏烟煤均不願在前蔣宦不知船遂居前舟子因船由火輪拖帶卽略憇息任其向滬進發比破曉時船到三江口忽覺船身震動蔣宦之船首開裂水亦汨汨而入移時沈没船上之人雖落水幸他船無恙立爲撈救得免如昭王之不復然行李什物均沈入江心未幾搭船來滬雇人至三江口打撈壞船及衣物行李聞其肇事之由因輪船舵工挨舵時偶一疎忽將船撞在江岸蔣宦之船順勢迎擊適當其衝故罹是厄諺云行船走馬三分險觀此益信 
[幾致火災]  
　　前日傍晚本城虹橋西首馮紳家僕役在住房中吸旱烟遺火牀上霎時上熾一片通紅幸庭中置有太平水缸立取其水澆之得以隨手奏效然亦險矣 
[竊洋尋釁]  
　　吉祥街清芬堂烟館小帳檯徐麗祥控下手堂倌郭寳卿竊洋十元前經鄭大令訊供責比押候邀同薦保著令賠償嗣因郭無力措洋失主亦不追究從寛釋出昨日上午十點鐘郭忽邀同流氓數人至該烟館開燈向徐評論紛紛擾擾後不知所終 
[吞烟類志]  
　　姑蘇人應春亭在本城薛弄底開設紅木作娶同鄉某姓女爲妻歴十餘載生有男女三人應性殘暴時占反目之爻妻惟忍氣吞聲不敢與校前日因囑妻向其母借洋銀二十圓其母不允以致連毆數次妻思夫也不良終身無望遂絶食三日又吞服烟灰一盒旋卽毒發倒地施救無及呻吟一晝夜旋卽魂返泉臺妻母妻妹聞訃到來撫屍大慟草草棺殮厝諸荒阡○　市安橋東首有粤東人郭錫爵開設郭永興烟館郭年過六旬素性嗜賭前日悞入迷龍之陣酣戰良久五木無靈以致敗北而回計輸去銀蚨二百翼事爲老妻所悉怒氣直衝置洋烟一盞於前指而謂之曰爾可及早吞此免致家産蕩盡托身卑田院中郭忿甚一吸而盡妻懼立延醫生診治則神色已變藥石無靈其妻驚悔交加亦吞洋烟圖盡旣而郭延至深晚而斃其妻則烟毒已吐出未知生死如何也 
[准免檢騐]  
　　報紀報縣請騐一則因初十係縣試二覆大令因定於出塲之次日十二點鐘到仁濟醫院檢騐屍身二圖地保昨晨預備屍塲傳問屍兄黃鏡安在醫院等候屆時黃大令鳴騶　止差役帶同由英廨送縣之倡院主王阿三娼婦張桂卿傭婦吳朱氏等至塲候訊大令升座黃鏡安投稱死者黃子江係胞弟情願自行棺殮可否求恩免騐大令准如所請著具求請免騐切結存案備查一面飭帶王阿三據供蘇州人向三馬路富春里裁縫李如生處借餘屋一椽蓄妓賣娼前晚有黃客前來不知如何服烟及至次晨察知報知捕房送來醫院不料無效而死求鑒張桂卿供與黄子江向來熟識不知何故忽服洋烟吳朱氏供爲傭婦餘供略同大令問畢著將王阿三張桂卿吳朱氏帶回縣署聽候訊核 
[上海巡局瑣案]  
　　保甲總巡鍾明府訪悉南市流棍最多大爲地方之害爰飭傳二十三七鋪十二圖等處地甲至局問圖内有流氓否禀稱或有之俟小的開列名單呈閱明府令立時開寫保甲卽當堂寫出五名明府立飭局差隨往拘拿頃刻拘到趙阿二一名明府佯謂本委奉道憲大人面諭召充差役八名專緝流氓但須流氓出身方知此中關節爾是流氓出身否趙初供小的不是流氓小的家住治下二十七鋪向在江南製造總局當小工現在因跌損賦閑在家明府騐得並無傷痕又佯謂地甲曰本委飭爾等傳眞流氓來局當差月給工食錢八千文爾如何傳此假流氓來趙聞言攺稱小的前係流氓刻已去邪歸正明府笑曰爾爲流氓時用何法以拆梢訛詐試向本委述之如果精明方可錄用趙一一對答明府頷之曰似此則眞是流氓矣遂飭令具結迨具畢忽拍案大叱曰爾知流氓害人否旋喝令拉下重笞八百板交地甲看管候辦○一女兩字案前已詳列報章前日醫生陳竹邨投保甲總巡局訴稱治下九鋪地甲夥役陳阿大聞有此事卽糾同黨羽胡鬧求卽訊懲鍾明府立傳陳到局訊問之下喝令重笞五十板○昨晨虹口二十三保十六圖民人朱毛毛奔投圓通寺巡防局訴稱小的當父母去世後尙未成婚旋經親族爲之析産多得田三畞爲日後娶親之費今兄長松松爭奪此田請爲判斷局員王二尹飭勇二名協同地保張英往提松松到案訊核 
[英廨晚堂發落]  
　　浙江人何其順控妻周氏不守婦道違逆親訓求爲嚴懲等情屠别駕升堂訊問何供紹興人向在某土行爲夥娶妻周氏四載未育邇因不守閨閫時常出外遊蕩小的聞知斥責非但不服反敢爭吵甚至當勃谿時將母親訓教置若罔聞日前又私自出遊母親因至臥房檢查箱籠衣飾均已不翼而飛及氏回查問竟直認典質一空與有情人揮霍罄盡矣母親以該氏敗壞門風氣忿難忍私購洋烟背人吞服幸經鄰右察知急爲解救得生現尙不起小的無奈告知妻父周浩生擬暫送回原籍待其攺過當再收領昨日小的與妻父將鋪蓋行李送至碼頭正欲上船詎該氏忽躍入浦中經人帮同救起不得已扭案求懲周浩生供女兒不守婦道違忤姑訓小的一再訓誨並不稍攺此次竟敢投河尋死挾制小的叩求嚴懲何周氏供詞挺撞别駕以該氏在公堂之上嘵嘵置辯實屬目無官長拍案大怒謂本應鞭笞姑念婦女無知從寛掌嘴二百下暫交伊父領回管束待其攺過後送交何其順完聚周領女唯唯遵諭而退 
[英廨早堂瑣案]  
　　水巡捕拘解鄉人楊星泉到案禀稱此人同騙子朱東生乘坐奚茂成之划船至南黃浦奚之衣服被朱取去扭楊到水巡船後小的往查知楊亦受騙爲特解請訊究奚供被楊星泉朱東生串騙衣服今朱已逃將楊星泉扭請訊究質之楊星泉供本地人與朱同不認識在途遇見詢及小的失業欲舉荐至紗廠爲小工旋卽同坐奚之杉板至南黃浦被借去小洋五角及至朱繕西文字條一張遣小的同奚至某洋人取物及往找尋無着且所繕西文亦無人認識及至回船則朱己不知去向其實小的亦是受騙並不與朱同黨求鑒别駕得供以原被均係受騙未便懲辦著一倂省釋候緝獲朱東生再核○一百九十八號華捕禀稱昨有粤人陳阿陽因借錢與王阿四口角將王戳傷胸膛及頭額曾至醫院醫治約須兩禮拜可以告痊送請訊判王供陳阿陽向人借錢不遂怪小的唆使懐恨將小的戳傷求鑒陳供粤東人不敢行兇惟求 
 
 

Page 4

 
 
恩典别駕得供判將陳管押兩禮拜後再責一百板以儆○陳德林竊取鄭阿才之寗綢馬甲一仵由包探范進才緝獲人贓送究鄭投案領贓陳德林供認行竊求恩别駕判掌頰五十下○積竊王三元屢經犯案懲辦今又連竊王毛氏等三家綢布衣十餘件由包探黃四福緝獲送究王毛氏等投案領贓王三元供江西人實因流落滬江不得已而犯竊求鑒别駕以王係過犯行竊未便從寛判令笞責二百板交捕房管押一個月期滿遞解回籍贓分别給領○流氓陳世福向李阿茂拆梢洋一元經包探黃四福拘獲送究李投案申訴陳世福供爲荳腐生理現已失業故向李告借不敢拆梢叩求鑒核别駕以陳拆梢可惡判責二百板管押三個月 
[法房三則]  
　　長江一帶有著名巨竊甲乙丙三人前日附某輪船來滬宿法界新街二號弄内某鴇花烟間内爲包探偵知立卽帶同探夥密往拘拿一并送入捕房供出寄存蘭芳里廿五號門牌花烟間内英洋四十元捕頭飭探至該鴇處查問屬實將鴇與洋一倂拘案捕頭命將該鴇交人保出候傳甲乙丙押候解堂訊究○積竊某丁手持衣包一個向恒德當質錢爲包探拘獲人贓捕頭命押候堂期解訊○昨禮拜四法公廨堂期因捕房案牘寥寥捕頭飭探咨照中西問官停訊一期 
[美界捕房紀事]  
　　粤東人高阿秋高阿四二昆季行也航海來滬賃得虹口武昌路廣富里第四百四十三號房屋一椽棲其眷屬阿秋生有一女年方十七小　　妹阿四之女則小於鶯妹一歲並肩携手相得甚歡前晚忽不約而同携物逃逸昨晨阿秋兄弟同投捕房聲　捕頭允遣包探訪查○日本某郵　下碇會社碼頭前晚船主房中忽失去日本紙幣一紙計銀五十圓昨晨函致捕房請緝捕頭立傳各包探嚴行查訪○前晚安徽人朱林豐潛至北河南路第六百三十號門牌成康烟館竊取烟槍一枝中途經包探石金榮查獲解入捕房捕頭令押候解送　界公堂請究○積竊羅瑞尤竊取楊樹浦某姓家衣物經事主追扭送捕房費副捕頭由德律風將情告知虹口捕房黎副捕頭卽派包探竇如海前往將羅帶回押候解送英界公堂請辦○前晚甲乙二偷兒在虹口某處圖竊經包探張阿五拘獲搜其身畔藏有質劵四十餘旋卽解入捕房捕頭令押候吊出各贓送請英讞員訊辦○前晚有梁上君子潛入北河南路第五百八十六號門牌胡成義南貨店見有洋銀數十圓錢蚨數十千一并携之而去昨晨店主察知其事投報捕房捕頭倩包探范進才查勘屬實令各包控爲之嚴緝○有吳安仁者僑居北河南路昨晨投捕房訴稱家中失去綢衣數件值銀二十餘圓捕頭允爲查緝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[拐犯宜懲]  
　　金耀環携妻王氏投上海縣署呈控吳正祥張沈氏誘拐兒子福堂黃大令准飭差提吳及張沈氏到案前晚倩曹明府升堂提訊金夫婦同訴稱小的及小婦人係治下閔行鎭人兒子生已八歲去春失去無蹤刻始查悉被吳誘至上海倩英租界五福弄漁販張阿榮之妻沈氏轉托蟻媒買去得錢俵分求恩訊詰吳供稱小的亦閔行人耕耘爲業與金夫婦夙所熟識張婦七孕皆煆至晚年始生福堂　俗例寄名與小的並向小的言如有人欲買去亦無不可金夫婦復稱小的及小婦人與吳素不識面明府喝令將吳笞臀二百板始供認拐賣情由不敢諱飾并稱由張沈氏轉托對門賣花婦王周氏賣與虹口王隆興小押店主王係粤東人買爲義子小的收到洋銀十八圓謝介紹人兩　張沈氏供稱小婦人係本地人丈夫張阿榮賣魚爲業寄住五福弄某日吳挈福堂至小婦人家言欲賣去小婦人告以此係犯法之事不敢與聞吳遂領至對門托賣花婦求售小婦人不知以後情形惟見福堂面色甚白眉目清秀而巳明府喝令掌頰一百下問爾與賣花婦王周氏相識否供稱小婦人認得其人并聞家在崑山尙有丈夫及兒子明府飭將吳押入自新所張沈氏交官媒看管候補提人証再訊 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年三月初二日京報全錄]  
　　宫門抄○諭旨二道錄前○陜撫魏奏湘軍拿辦西寗逆首肅清東三關進剿北川連獲勝仗攻克蘇家堡老巢情形摺○司業瑞奏滿御史保送舊例請勅酌議變通仿照漢員一體考試摺○閩督邊奏總兵因病出缺請旨簡放摺○三月初二日禮部宗人府欽天監正黄旗值日無引　見○慶王榮祿由東陵回京請安○潤貝勒請假十日○李端棻蘇嚕岱各續假十日○崇文門呈進黄花魚○禮部奏請換戴凉帽日期旨著於本月二十二日○又奏攺派從耕禮之大臣派出薛允升○召見軍機慶王榮祿○皇上明日卯初二刻升中和殿看版○○總統湘軍頭品頂戴調補陜西巡撫臣魏光燾　奏爲湘軍拿辦西寗逆首肅清東三關進勦北川連獲勝仗攻克蘇家堡老巢謹將詳細情形恭摺具陳仰祈聖鑒事竊臣部前隊拿辦三關回逆及北川獲勝攻克堅巢大槪情形業經軍務處代奏在案伏查西寍逆回屠戮漢民不可數計附城百餘里幾無完堡外屬廳縣不與焉從來叛逆殺刼之慘未有如是之甚者是以臣與提臣董福祥會於白塔寺彼此熟商非痛勦之後不可輕易言撫議定臣率湘軍由平番一路與董福祥在湟各軍合力進勦旋因大通圍急飭令前隊分統左軍提督湯秀齋前軍總兵龍恩思各率所部步馬隊五營守備王恩平都司王得勝砲隊兩營都司湯懋臣副將周玉堂馬隊兩旗由碾伯徑趨該縣嗣以路僻無水不利師行必攺道西寍縣屬之北川地方而該處爲逆回老巢堅堡林立尤以蘇家堡爲最著且與西川之哆巴堡爲各處怙惡强悍之所萃聚該逆所恃以死守者也至巨首韓文秀韓成吉包良雖於已革提臣李培榮軍前乞降仍盤踞府城東關陰縱黨與時出攻殺該關回衆投誠四十餘日並不綑獻逆目所築木棚亦不拆毁所繳軍械皆係窳敗反覆叵測深爲肘腋之患臣飭該分統及營務處嚴金清於道過西寍時與該城文武妥商辦理進剿北川步步清釐蓋三關未清則足以綴北川之後北川未克不能疏入大通之途取進西川之勢此籌酌辦理之先後也韓文秀撤回總頭目實係此次循化起事首逆回衆潛迎來湟輒擁道羅跪僭妄己極各逆皆聽其指揮惟北川頭目劉騰蛟西川頭目馬大頭三三各樹一幟不服驅使韓成吉爲馬圈十八堡逆首包良爲大通縣逆首威炳次之湯秀齋抵湟會商以該逆係著名首要設有逃逸貽患無窮卽於正月初八日將該逆三名拿交西寗縣監寄禁回衆遂洶洶漾動當卽會同西寗鎭總兵鄧增署西寍知府張道生署西寍知縣蕭承恩帶兵彈壓勒令綑獻頭目呈繳馬匹軍械仍復抗違不遵比卽捕獲大小逆目八十四名皆屢次攻城陷堡衆所指而目之者並斬悍匪百餘名餘衆始帖然就服此辦理東三關回逆之詳細情形也初九日各軍進勦北川以蘇家堡　壘極堅聚匪甚衆必先搗其要害始足以制賊之命及初十日辰刻逼進該巢十餘里之長寍堡紥營未定賊卽擁衆來拒我軍嚴陣以待掣斃騎賊二十餘名卽退回堅守三里外之具陽川陜口該處堅堡數座碉樓砲眼密列如城該分統等商分三路前進湯秀齋督左軍由右進龍恩思督前軍由左進王恩平王得勝砲隊居中嚴金清督之湯懋臣周玉堂爲左右翼分撥甫定賊步騎萬餘猛撲總兵劉清輝都司陳煦亮副將黃大勝都司龔炳魁帶隊奮勇前衝周玉堂率馬隊由右抄擊槍砲齊施賊已郤復進鏖戰三時始敗入堡死拒王恩平手燃巨砲隳其碉樓立將該堡攻克附近之上下小寨爾等七堡亦分兵搶奪同時攻克正擬乘勢進薄蘇家堡爲一舉撲滅之計忽大風揚塵咫尺莫辨遂卽收隊是日計斃賊三百餘名陣斬紅旗悍目五名我軍傷亡哨長把總羅梅溪一名勇丁三名十一日該營務處分統等以該逆長於衝突昨日之戰知我不爲動今必分股包抄使我首尾受敵屬仍分路進擊彼此互相應援黎明出隊賊已傾巢而出步騎約四五萬人呼聲震谷三面猛撲左路賊勢尤重前軍右後兩營猝被圍裹都司龔炳魁總兵傅其政訓導莫楷卽列方陣四面抵禦賊騎愈戰愈密幾莫能支適分統龍恩思親督中營横趨截擊左軍亦分隊接應賊漸披靡其中右兩路之賊經湯秀齋王恩平王得勝周玉堂等連環挑擊縱横盪决約二時許賊始同潰入堡負險死拒我軍以大砲轟擊將士踴躍爭先肉薄而進遂將該堡攻克而左右旁近堅堡各十數座旣經左右兩路分兵遏其來援之路猶憑堡固守各營見老巢已克勇氣百倍分頭直薄砲石飛落如雨前者被創後者繼進左路依一山堡尤爲堅厚龍恩思王得勝等因巨砲轟開堡門步隊挑擊擁入賊遂紛紛奔竄餘堡亦相率齊潰多由堡後逃逸湯懋臣周玉堂率馬隊分途追殺二十餘里始收隊分紥各堡是役也自辰至未力戰四時計克大小堅堡三十餘座陣斬紅旗白旗各悍目十餘名悍賊二千餘名墮崖落澗死者無算生擒八十餘名訊明軍前正法奪獲糧械甚夥我軍陣亡勇丁十八名受傷哨弁二名勇丁七名訊據生擒賊供大頭目劉騰蛟知湘軍將到先殺妻子决死抗拒並欲調撒拉助戰不意官兵卽將各堡攻克劉騰蛟想已逃向哆巴等語此攻克北川蘇家堡老巢及附近各堡之詳細情形也臣查西寍回逆搜掠漢民糧物移藏北西兩川恃其地險而堅黨衆且悍半年以來未敢過問自謂可保無虞故各處逆回一懾兵威遂卽投誠歛跡獨劉騰蛟馬大頭三三猶敢負嵎抗拒肆無忌憚彼兵機稍有不順各處觀望之賊又不免從而生心幸將士勇敢兩日之間卽將蘇家堡老巢攻克北川一律　謐實非臣初意之所及料大通縣圍經董福祥前派在湟之張基何得彪兩軍先於初七日乘後子河獲勝之後分兵疾趨城下該逆望風潰散城圍遂解並於初九日會同大通縣團練攻克黑林各堡其詳細情形應由董福祥具奏現飭臣部前左兩軍及馬隊砲隊乘勝出西川之北中後兩軍及馬隊會同鄧增所部出西川之南進攻哆巴堡剿辦情形容再隨時奏報至此次出力員弁擬請俟各軍削平西川逆巢後一倂懇恩給奬陣亡弁勇再行彚報請卹以示激勸除韓文秀等訊供懲辦另摺陳奏外所有各軍拿辦西寍逆首肅清東三關進攻北川連獲勝仗攻克蘇家堡老巢詳細情形理合恭摺由驛馳陳伏乞皇上聖鑒訓示謹奏奉硃批另有旨欽此○○國子監司業奴才瑞洵跪奏爲滿御史保送舊例請敕酌議變通仿照漢員一體考試以重言職恭摺具陳仰祈聖鑒事竊查御史一官滿漢並設漢御史向以編檢及閣部正途人員保送滿御史則保送不論正途豈詳繹例意以滿員科甲出身較少故不必定用正途非謂此官爲無足重輕之官遂可以目不識丁者貿然踐其職也乃各衙門每遇保送之時多將明幹之員留署當差而以不甚得力者敷衍塞貢以致濫竽備數倫類不齊怯懦者緘口結舌而不言狡詐者蕩檢踰閑而不恤甚至文義未諳體例不講偶有陳奏傳爲笑談夫朝廷耳目之司風憲紀綱之地卽不望其貫通經史發爲讜言衡量古今裁成篤論亦當人才略勝始入臺班文字較通纔塵聖覽而顧使齷龊凡猥之輩皆得忝冐於其間於國家愼重言官之本意不相刺謬歟查漢御史保送後仍俟欽派大臣考試滿員則不必考試而卽與漢員同邀記名恭讀同治二年上諭漢員保送御史例須考試滿員則向不預考殊非愼簡言官之道以後保送滿洲御史著卽由各衙門堂官認眞考試擇其通曉清漢文字品行端謹者出具切實考語保送候簡以期台諫得人力除積習欽此果使各堂官恪遵功令考試綦嚴未始不可拔眞才而清言路乃近來考送一事率皆視若具文儘有未經考試卽行保送者不才謬舉泄沓如前二十年來未聞成效奴才壽昧擬請敕下吏部將滿御史保送舊例酌議變通仿照漢員一體請簡大臣考試以昭核實如蒙兪允以後各衙門保送時應否稍增員數以備考選之處應請敕部一倂妥議奴才亦知此事屢經臣工條奏均以格於成例未及准行第思時局艱難諫垣劇要用人得失關繫匪輕似稍事更張不爲無益毣毣之愚謹繕摺具陳伏乞皇上聖鑒謹奏奉旨已錄○○頭品頂戴閩浙總督臣邊寳泉跪奏爲總兵因病出缺請旨簡放循例由驛奏祈聖鑒事竊浙江定海鎭標中軍遊擊郁文勝禀報現任浙江定海鎭總兵陳永春因在洋督巡感冐風邪病證醫藥罔效於光緒二十一年十二月二十六日在任身故等情前來查陳永春籍隸安徽廬江縣由武童投軍勦匪卓著功績遞保總兵蒙恩補授今職履任以來於營伍洋防均能認眞整飭兹遽因病出缺殊堪憫惜所遺員缺相應請旨迅賜簡放以重職守該鎭轄洋遼闊巡防關要應先委員接署以免曠誤查有記名總兵余朝貴紀律嚴整營務素嫻堪委署理除檄飭遵照外謹循例由驛馳奏伏乞皇上聖鑒訓示謹奏奉硃批另有旨欽此 
昨接三月初二初三初四日京報先行照登尙有初一日一本容俟續到卽行補列[  本館附志]  
 
 

Page 13

 
 
[光緒二十二年三月初三日京報全錄]  
　　宫門抄○諭旨二道錄前○總兵鄧奏報歴過洋面情形摺○兼護湖督譚奏湖北興辦蠶桑已著成效摺○又奏報交卸兼護督篆日期摺○川督鹿奏調署同知片○東撫李奏撥欵籌辦河工片○蘇撫趙奏松滬釐局收支釐金數目摺○浙撫廖奏籌解内務府經費片○提督董奏河狄難民籌辦安揷情形片○三月初三日兵部太常寺太僕寺正白旗值日宗人府引見八名吏部四十八名工部二名翰林院十五名都察院二名國子監二名上駟院二名○明安鍑照各假滿請安○直隸臬司季邦楨到京請安○徐樹銘請假十日○額中堂奏請開缺○宗人府奏攺派致祭定東陵派出謨貝子○召見軍機季邦楨○皇上明日寅正至先農壇行耕耤禮○○頭品頂戴記名提督廣東碣石鎭水師總兵奴才鄧萬林跪奏爲恭報洋巡班滿歴過洋面情形據實具奏仰祈聖鑒事案奉上諭嗣後沿海水師提鎭著於每歲出洋時具奏一次俟出洋往返事畢卽將洋面如何情形據實具奏欽此欽遵業將光緒二十一年七月初一日下班出洋統巡日期專摺具奏在案計自七月初一日起奴才出洋接管兵船督率中左右三營及轄屬平海營值巡將備弁兵船隻在於上下交界一帶洋面往來梭巡至左營甲子洋面與東上路澄海營叅將兵船依期會哨一次十一月初十日巡至中路佛堂門洋面與水師提標中軍叅將兵船依期會哨一次至沿海各砲台砲位官兵技藝及軍裝火藥器械俱於洋巡經過之便分别會演考騐以期一律純備均經通報在案兹屆下班洋巡期滿歴巡所轄各營洋面均尙安靜奴才遵例於本年正月初一日撤巡回營辦理營務所有光緒二十二年正月初一日上班統巡洋面就日札飭轄屬署平海營叅將方恭接管兵船認眞督緝無稍疏懈以仰副聖主綏靖海疆之至意除將洋巡班滿歴過洋面情形據實恭摺且奏伏乞皇上聖鑒謹奏奉硃批知道了欽此○○頭品頂戴兼護湖廣總督湖北巡撫臣譚繼洵跪奏爲湖北興辦蠶桑已著成效恭摺具陳仰祈聖鑒事竊維爲政首在養民農桑自古並重湖北地本宜桑而蠶織未經盛行非關民力之不逮實緣風氣之未開臣於光緒十六年到任因念時事艱難閭閻生計日蹙欲爲廣闢利源惟興辦蠶桑當卽會同本任督臣張之洞諭飭司道籌欵設局辦理先經派員赴浙採購桑株分發各屬栽植繼復招募蘇浙工匠製備應用器具來鄂訓授本省學徒剪接桑枝飼蠶摘繭繅絲織綢諸法一開風氣曾於十九年三月會銜具奏在案現計十九年起又已時閱三年臣與督臣督飭司道局員實心經理每屆冬令仍委員採運浙桑分發各屬廣爲樹藝並考察州縣勸課勤惰隨時分别奬罰統計已發之桑先後共一千數百萬株先栽者業已成林後植者亦皆灌漑剪接得法滋生暢茂小民見利紛趨不惟向産繭之區推行益廣卽歴無蠶桑之處風氣亦已漸開漢口爲湖北巨鎭商賈雲集現在駐漢收買者歲計絲價不下百餘萬金實已利源大開成效共覩臣復飭局增修房屋廣開綫機酌定課程嚴爲督責現計開機二十五張將蘇浙所有綢料皆能紡綫所出之綢隨時銷售經費可期周轉從學之徒計有八十餘人其中技藝已成者亦復不少臣擬隨時添招學徒俟其成就較多練習精純卽將蘇浙各匠資遣回籍專用學徒其費更省並再擇其最精者派赴各屬轉相授受總期愈推愈廣不懈不渝冀蠶事之徧興補農功所不逮以仰副朝廷教養兼施之至意所有湖北興辦蠶桑已著成效緣由理合恭摺具奏伏乞皇上聖鑒訓示再湖廣總督係臣兼護毋庸列銜合倂聲明謹奏奉硃批知道了欽此○○頭品頂戴兼護湖廣總督湖北巡撫臣譚繼洵跪奏爲恭報微臣交卸兼護督篆日期仰祈聖鑒事竊臣前准部咨光緒二十年九月初十日内閣奉上諭張之洞着來京陛見湖廣總督著譚繼洵暫行兼護欽此嗣本任督臣張之洞欽奉諭旨署理兩江總督臣接受湖廣督篆將兼護日期恭摺奏報在案前准部咨光緒二十一年十一月十八日奉上諭劉坤一著回兩江總督本任張之洞著回湖廣總督本任欽此現張之洞業已交卸回鄂臣卽於正月二十八日謹將欽頒咸字十五號兩廣總督銀關防一顆並王命旗牌十面杆副曁文卷等項飭委武昌府知府李方豫督標中軍副將熊朝鑑齎送本任督臣張之洞接收臣卽於是日卸事除循例恭疏題報外所有微臣交卸兼護督篆日期理合繕摺具奏伏乞皇上聖鑒謹奏奉硃批知道了欽此○○鹿傳霖片再江北廳同知吳震人尙誠實惟於該廳人地不甚相宜石砫廳同知劉廷恕老練明達堪以調署江北廳篆務所遺石柱廳缺卽以吳震對調署理尙堪勝任據藩臬兩司會詳前來除檄委分别遵照外理合附片具陳伏乞聖鑒再該員劉廷恕吳震各任内均無經手未完展叅及承緝盜刼已起四叅案　合倂聲明謹奏奉硃批吏部知道欽此○○李秉衡片再臣承准軍機大臣字寄光緒二十二年正月初七日奉上諭李秉衡奏河臣到任需時所有黄河來歲應用料物預爲儲備隄埝緊急工程擇要修培一摺東省河工極關緊要仍著責成該撫將應行修培之處赶緊興修務臻穏固等因欽此仰見聖主愼重河防至意臣於上年赴工卽飭將最卑最薄之處擇要勘估計工需六萬餘金已飭司照估籌撥惟司庫本不充裕各防軍需餉尙鉅查上年估堵北趙家高家大廟兩處漫口共請撥銀十五萬兩嗣經臣督飭各總辦加意撙節兼以高家大廟形勢稍變兩處共用銀不過七萬兩尙餘存八萬兩卽將此欵提撥六萬兩爲培隄之用謹當恪遵諭旨督飭工員赶緊興修務於桃汛以前竣事又北運河自陶成堡以北來源每年借黄濟運當盛漲之際一經開壩勢若建瓴深懼大溜全趨運河爲患甚大且黄水所至之處河復淤墊至回空時不敷浮送仍須設法引水諸多窒礙現擬於陶成堡運口内修建水櫃引濮州范縣一帶坡水由張秋掛劍台導入水櫃以資儲蓄至重運渡黃之時如水勢尙旺則清可敵黃當不致仍前淤墊查中游總辦道員李希杰辦理中游河工任事實心不遺餘力復能節省經費爲數甚鉅臣已飭前往試辦該道員亦以自任甚勇應用欵項先儘堵口項下培堤餘剩之二萬兩動用如有不敷再另行設法籌撥合倂聲明謹附片具奏伏乞聖鑒訓示謹奏奉硃批該部知道欽此○○江蘇巡撫臣趙舒翹跪奏爲江蘇省蘇州松滬兩釐局光緒二十一年上半年收支厘金數目分繕清單恭摺具陳仰祈聖鑒事竊各省抽收厘金欽奉上諭飭令查照兩淮鹽厘章程按半年奏報一次等因業將蘇州松滬兩釐局同治八年上半年起至光緒二十年下半年止出入各欵先後開單奏報在案兹據督辦報銷蘇州布政使鄧華熙等將蘇州松滬兩釐局光緒二十一年上半年收支釐金欵目逐卡開列細數同各卡委員銜名分别造具清册詳請具奏並據聲明本屆蘇州松滬兩局并未收有土藥捐欵其茶葉糖斤兩項奉文加抽二成捐欵銀錢另欵存儲聽候撥用等情前來臣覆覈無異除飭將二十一年下半年出入數目依限截清造報並將所送清册咨送戶部外理合會同兩江總督臣劉坤一分繕支收清單恭摺具陳伏乞皇上聖鑒謹奏奉硃批戶部知道單二件倂發欽此○○廖壽豐片再案准戶部咨另籌光緒二十一年分内務府常年經費奏撥淅海關洋稅銀二萬兩　於本年閏五月間解過銀一萬兩分别奏咨在案嗣准部咨所有光緒二十一年分内務府經費項下浙海關未經報解銀一萬兩應令如數攺解部庫作爲歸還部　　御茶膳房經費銀兩等因當經行關遵辦去後兹據護理浙海關寗紹台道吳引孫詳稱在於徵存六成華洋各稅項下動支銀一萬兩發交號商楊源豐於二十一年十一月初九日匯解進京前赴戶部投納作爲歸還部墊御茶膳房經費等情詳請具奏前來臣復查無異除分咨查照外理合附片具陳伏乞聖鑒謹奏奉硃批戶部知道欽此○○董福祥片再奴才於正月二十一日欽奉電旨河狄難民著董福祥派員安揷撫輯所需經費著該提督先行籌墊等因欽此伏思安揷難民本地方官之責委員者所以分任其勞然必與地方官聨爲一氣此其鼓舞之機又在督撫河狄善後經督臣楊昌濬奏派知府劉兆梅辦理並籌有專欵飭由委員隨時具領措置已各周密惟漢回雜處之地難民初回鄉里非有防營駐紥其地不敢上莊此則身在行間者所不能膜視奴才欽奉諭旨不敢固辭所有河狄安揷撫輯事務當派營務處二品頂戴按察使銜分省遇缺儘先題奏道袁鴻祜辦理仍會同劉兆梅及地方官隨時商辦至此項經費奴才亦正在力籌期於多備一俟辦有頭緒仍交由善後局及地方官專辦以專責成理合附片覆陳伏乞聖鑒謹奏奉硃批戶部知道欽此 
 
 

Page 14

 
 
[光緒二十二年三月初四日京報全錄]  
　　宫門抄○諭旨十道錄前○署江督張奏徐州營縣疉獲要匪請奬出力員弁擢○東撫李奏請將三成賑捐再行展辦一年摺○署江督張奏揀員借補都司片○三月初四日刑部都察院大理寺正紅旗值日無引見○額中堂謝致仕大學士恩○召見軍機皇上明日已刻升文華殿○○署理兩江總督湖廣總督臣張之洞跪奏爲徐州營縣疊次督率勇隊團練殲獲要匪請將出力員弁懇恩分别給奬恭摺具陳仰祈聖鑒事竊照徐州府知府所屬地方界連三省素爲匪徒出没之所前有著名巨匪鞏立得與鞏立鳳鞏連黿等兄弟勾結夥黨多人時在山東曹州濟寗及江蘇徐州各府屬肆行剽掠鞏立得兇悍異常尤爲羣匪領袖往年東省魚台縣谷亭集匪徒滋事卽係該犯爲首歴年以來刦案纍纍大爲民患光緒十九年八月間經本任督臣劉坤一訪聞飭據徐州鎭道督飭前署豐縣知縣姚鴻杰會同徐防飛騎中營營官陳萬金等訪明蹤跡帶綫督隊在於該縣王家寨地方將鞏連黿一匪設法捕獲因該匪開槍拒捕並刃傷什長致被格傷取供後因傷斃命嗣又據姚鴻杰派出眼綫探聞鞏立鳳帶同黨羽潛回鞏家莊地方姚鴻杰隨會同陳萬金及飛騎正營哨官李輔勳銘軍哨官耿如喜等各帶勇役馳往兠拿該匪先已聞風持械向山東魚台縣境奔逃姚鴻杰等跟蹤追至豐魚交界之草廟莊外圍捕該匪率衆開槍拒敵轟傷勇役二人適豐汛千總滕承惠等赶至帮捕姚鴻杰等並復親督勇役開槍抵格始將鞏立鳳轟傷該匪勢窮拔刀自戕當卽由勇擒獲餘匪劉修卽劉爾修楊汝梅于大洸魏二亦被格受傷先後就獲鞏立鳳劉修於取供後旋各因傷斃命禀經劉坤一批飭分别戮屍梟示歸案審辦並將出力員弁准予存記俟鞏立得等拿獲再行彚案請奬在案臣到任後復經嚴飭徐州鎭道督率防營及地方文武約會東省不分畛域懸立重賞嚴密購緝無如壤地相接路徑分歧該匪鞏立得性復狡譎往往此拿彼竄致難尅期就獲兹據署徐州鎭總兵程孔德徐州道沈守謙調署豐縣知縣陳守晸銅山縣知縣陶在銘先後禀稱上年八月初七日夜間豐縣派出線勇探聞鞏立得等竄入該境東北鄉鞏家莊盤踞伺刦該縣陳守晸卽會同巡緝委員分省試用縣丞范公溥豐汛千總滕承惠並駐防之徐防馬隊左營哨官劉士義步隊中營哨官王淑崑等督帶馬步隊伍及捕勇汛兵於是夜馳往撲捕初八日辰刻偕抵該處鞏立得瞻敢率黨三十餘人列隊衝出開槍轟拒陳守晸等督隊奮勇迎擊該處練董李道沅亦集練丁四面兠拿鞏立得等且戰且逃追至二里許之黃家莊外復又合圍鞏立得拚命當先開槍死鬥致轟傷練丁兩名捕勇汛兵四名馬步勇三名馬勇王殿沅步勇劉玉亭均先後因傷身死陳守晸等恐被兎脫當令線勇指明鞏立得商同文武員弁督率捕勇點放抬槍對準猛擊始將鞏立得當塲轟斃並格殺夥匪劉秃仔陳雙兩名奪獲匪械洋槍六桿腰刀四把擊敗受傷各匪力不能支分投竄逸維時駐巒口馬隊九營哨官錢道友聞信赶至恊同跟追又格傷擒獲楊琴一名餘黨師賈等隨竄入銅邑西北鄉石城一帶盤踞經該縣陶在銘派出線役於十三日夜探訪明確隨卽會同徐防步隊中營哨官劉文選督帶隊伍及捕役小隊於是夜馳往撲捕十四日午刻偕抵該處匪已聞風向西北逃竄陶在銘等督隊跟追至豐境大營莊外匪黨約有二十餘人恃衆負嵎開槍轟拒陶在銘等嚴督各勇合圍猛擊該處團練亦齊起兠拿格鬥逾時始將該匪師賈格傷擒獲並追獲夥匪宋二秃張周二名奪獲洋鎗三桿刀矛五件步勇捕役團練亦各被拒傷一名匪力不支潰圍分竄維時陳守晸與徐防馬隊右營哨官錢道友先後聞報督隊馳至恊同跟追又格殺夥匪韓光化一名奪獲洋鎗一桿其餘擊敗受傷各匪四散奔逃追拿無獲獲匪師賈等當由陳守晸帶回豐縣歸案質審禀辦各等情並由程孔德沈守謙會同聲稱將在事出力人員照章奏奬前來臣伏查江省前因盜風甚熾剽刦頻仍曾經劉坤一於光緒十七年六月間奏明倘能拿獲著名首要匪犯准予優奬欽此諭旨允准今鞏立得與鞏立鳳鞏連黿等弟兄均爲江東兩省著名首要匪犯結黨肆刦稔惡多年鞏立得俗名大竽子頭兇狡尤甚祗以聚散靡定一經往捕卽先逃竄兼之無業貧民多被要結私給財物藉通風聲是以就獲綦難該犯等當臨拿時並敢結隊開放洋鎗任意抗拒致斃勇丁二名受傷多人形同叛逆該文武員弁努力同心經營數載先後格殺及生擒首夥匪犯一十四名爲民間除一大害實屬異常出力核與十七年奏准優保之案相符所有此案尤爲出力之同知銜前署豐縣請調甘泉縣正任碭山縣知縣陳守晸補用同知直隸州前署豐縣知縣姚鴻杰五品銜分省試用縣丞范公溥知府用候補直隸州銅山縣知縣陶在銘附生李道源遊擊銜儘先補用都司陳萬金都司銜徐州鎭標儘先補用守備王淑崑都司用徐州鎭標儘先補用守備劉士義其次出力之縣丞職銜許澄慶　徐州鎭標中營豐汛千總儘先補用守備滕承惠五品軍功錢道友五品軍功耿如喜合無仰懇天恩俯予分别給奬以資鼓勵如蒙兪允再行開具清單照章擬保具奏其陣亡之馬勇王殿沅步勇劉鈺亭應請勅部照例議卹現在徐屬地方尙稱安謐堪以仰慰宸厪其餘出力員弁練丁臣酌給外奬受傷勇丁飭縣給賞養贍並飭將所獲各匪赶緊訊明禀辦仍勒緝各逸匪務獲倂究以絶根株除將各該員弁履歴咨部外合將徐州營縣疉次督率勇隊團練殲獲要匪情形並請將出力員弁准其分别給奬緣由謹會同江蘇巡撫臣趙舒翹恭摺奏陳伏乞皇上聖鑒訓示謹奏奉硃批著照所請該部知道欽此○○降二級留任又降二級留任山東巡撫臣李秉衡跪奏爲東省三成賑捐限滿仍難停止請再展辦一年以資接濟恭摺仰祈聖鑒事竊臣於光緒二十一年正月請將四成賑捐援案減爲三成展辦一年奏奉諭旨着照所請戶部知道欽此欽遵咨行到東應以是年三月初九日賑撫捐局奉文開辦三成賑捐之日起所的捐生履歴均經分次咨部給奬在案扣至本年三月初九日一年限滿察看地方情形仍難停止緣東省沿海各州縣上年復遭水患災廣賑繁需欵甚鉅賑捐一項僅收封典虚銜貢監並無實職翎枝亦已停收來源本不踴躍支絀時虞幸蒙聖恩截留本省漕糧得以湊放各賑饑溺之民藉免委塡溝壑北趙家高家大廟等處漫口雖早經堵築合龍而當此靑黃不接爲日方長必須再籌賑撫下游北岸惠民縣李家蔣等七村莊逼近河干一遇黃流汜濫卽成澤國現已委查戶口購地遷民歴城縣境内小清河上游淤淺六十餘里趁此春融農隙招集附近貧民按叚挑濬以工代賑凡此工賑要需欵無所出且自籌辦海防以來庫空如洗無從挹注明知各省捐輸侵占收數寥寥已成弩末而一切用欵舍此更無可通融臣與賑撫捐局司道再四熟商若阴滿卽行停止實屬莫展一籌據該司道等具詳前來合無仰懇天恩俯准將東省三成賑捐再行展辦一年仍舊委員在各省設法勸募以資接濟出自鴻慈逾格理合恭摺具陳伏乞皇上聖鑒訓示謹奏奉硃批著照所請戶部知道欽此○○張之洞片再皖南鎭標右營都司鄒玉祥病故遺缺接准部咨係陸路題補第一輪第五缺應用儘先人員行令照章揀補等因伏查該營都司駐紥寗國府管轄寗國旌德太平三縣地方界連浙省山叢林密土客雜處彈壓巡防均關緊要必須精明强幹熟悉地方情形之員方能勝任臣與撫臣往返咨商逐加遴選查有副將銜遇缺儘先補用遊擊吳光華年五十二歲安徽懐寍縣人由武童於咸豐十年投効軍營隨剿賊匪迭著戰功歴保花翎補用遊擊光緒元年回籍禀經飭歸安慶營候補嗣因皖省續獲首要會匪及滋事游勇案内在事出力經本任督臣劉坤一等會保仍以遊擊遇缺儘先補用並請賞加副將銜經部議覆於光緒十八年四月二十一日奉旨允准轉行欽遵各在案旋經委署撫標右營中軍守備於查閱營伍案内經前撫臣沈秉成考騐得弓馬純熟給奬二十一年經撫臣福潤檄委代理撫標右營遊擊該員精明幹練營務講求於皖南營務地方情形極爲熟悉以之借補是缺都司洵堪勝任核與借補定章亦屬相符合無仰懇天恩俯准以吳光華借補安徽皖南鎭標右營都司員缺於營伍地方實有裨益如蒙兪允俟部覆至日再行給咨送部引見除飭取該員履歴及前在他省並無叅革朦保印結送部查核外理合會同安徽巡撫附片具陳伏祈聖鑒謹奏奉硃批兵部議奏欽此 
 
