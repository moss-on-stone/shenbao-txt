# 1895 - 342 - 4908136

 

Page 1

 
 
[四百三十一號畫報出售] [  點石齋啓]  
　　揚州十二圩鹽棧被掃鹽婦女四五千人恃衆打毁聲勢洶洶不可理喻亦古今未有之變也他若龍馬之渡河水怪之中毒頑父殘殺己子路鬼點化登徒或售屋而掘獲窰金或對山而望見燐火英人碩大無與比倫秃子輕狂致遭汚穢及所附册頁叢抄等圖說卽日出售此佈 
[續印王肯堂六科準繩出售] [  圖書集成局啓]  
　　六科準繩一書醫科之大成係金壇王肯堂先生所輯其中論症無微不燭有美畢臻本局前出之書蒙識者爭購幾同帋貴洛陽今仍以新　鉛字續印行列井然紙色潔凈盛以錦套每部四十本仍售實洋五元五角卽日出書有欲探索枕秘者請移玉至三馬路申報舘帳房及申昌書　各　坊外埠則向申昌書室售報處購取爲盼 
[論錢價之貴由於制錢之少]  
　　自來缺錢之患歴代皆然議者不一然總不外鼓鑄銷燬兩途鼓鑄多而銷燬少則錢自日見其有餘矣銷燬多而鼓鑄少則錢自日形其不足矣欲廣鼓鑄須採銅斤雖五金之礦各處皆有而現所採者惟雲南一省一處之銅勢不能供天下之用况所採之銅未必能十分暢旺且未必能盡爲鼓鑄所需卽儘有銅斤而鼓鑄之處祇有寳源寳泉二局不遺餘力而爲之尙不能濟缺錢之患况鼓鑄之未必能多而欲使民間之足用不亦難哉然苟無銷燬之處民間彼此流通尙不至十分缺少無奈奸民謀利私燬大錢爲小錢極盛之時每百攙用十文八文不等統算大錢已燬去十分之一矣雖小錢仍抵大錢之用且一大錢可鑄數小錢錢數宜有增而無减不知用之時一錢作一錢而禁之後小錢不復再爲大錢而錢遂日見其少矣然私鑄小錢有干例禁民間亦不樂使用地方官亦時時查禁現雖不能盡絶而可决其無再敢有私鑄小錢之人旣無私鑄之人而制錢仍日見其少則又何也其惟燬錢而鑄物耳乾隆十年陝撫陳文恭公疏言統計各省每年打造銅器需銅無算若非銷錢從何而得訪聞各省大槪先銷康熙雍正之凈銅舊制錢獲利甚厚是以市上康熙雍正舊錢漸少所行使者多係新鑄之點銅制錢但點銅鎔入凈銅亦可造器仍然有利恐將來亦不免於銷燬可見老成遠見至今日鼓鑄愈少銷燬日多所以缺錢之患日甚一日也不特康熙雍正之凈銅舊制錢已絶無而僅有卽點銅制錢亦絶無而僅有矣乾隆嘉慶初鑄之錢皆係凈銅後亦以點銅爲之道光之錢尙有以凈銅爲之者然分兩已輕規形略小且不如前朝之精美矣咸同以後分兩愈輕規形愈小銅色愈低所謂當時之點銅凈銅市中皆不槪見雖由鼓鑄之少實由銷燬之多有銷燬以鑄物者卽有銷燬以售銅者當時人民富民風俗樸厚已有燬錢爲器之弊至今日銅斤日少器皿日多財用日促奢華日甚亦何怪市上有缺錢之患哉卽就烟具一種而論從前吸水烟者少吸鴉片烟者愈少卽有吸者而器具未有如此時之精未有如此時之備而尙有燬錢之弊今則水烟之具有所謂二馬車三馬車四馬車名目不一雕鏤不同幾至無人不吸無家不備且有一人不止一根一家不止數根至於鴉片烟具燈則無不以銅爲之外此雖不皆銅爲而銅者居者吸者雖不皆備而備者亦居多各處鋪攤林立約計其數每年銅斤之費奚止數萬計雖未必皆制錢銷燬爲之而制錢之銷燬未必不多此漏巵也本報屢登漢口制錢缺乏漢口爲五省通衢但有去路而無來路以致錢價日漲每洋換錢僅九百五六十文其時上海尙可換一千文一千一二十文近日上海錢價亦漲衣牌雖挂九百九十文而換用買物則僅九百四五十二三十文不等銀價每兩僅換一千二百四十五十文錢價之貴爲從來所未有說者謂由於銀洋過多之故若以此賤彼貴而論似由有銀洋之過多而統觀市面要知究非銀洋之眞多實制錢之眞缺耳說者又謂或爲各處富室所藏或爲奸商居奇謀利以致錢市之緊不知現在富室營利者多且斷不及從前蓋藏之厚卽有藏者豈金銀之不可藏而必欲藏此重笨之物哉至於奸商居奇容或有之然必因缺乏之後始得居奇若果不缺乏而以錢爲居奇必致求盈而反絀卽奸商亦斷不肯爲也或者又謂現在旣有洋錢以濟銀之不足又有小洋以濟大洋之不足卽制錢不足亦尙無害不知洋固便於銀小洋固便於大洋而民間日用瑣碎者必以錢爲大宗若一缺乏則小民在在不便處處喫虧其弊不可勝數如欲禁止銷燬則非私鑄之可比爲官法所難查惟有廣行鼓鑄以補銷燬之漏巵則錢法或可挽回乎 
[勦捷電]  
　　昨日午後二點四十二分時本館接蘇州告捷電音云撫憲諭頃接陝撫張電准石帥文開自董軍連次獲勝立解河州圍餘賊紛紛投誠捆送逆目寗凉賊聞風瓦解均鼠竄回巢已分軍追勦指日蕩平眞可喜也此電請飭送報館使中外皆知觀此是逆之勢立窮我軍之威大振蕩平醜類在指顧間海曲書生當泚毫而譜告鷺之曲矣 
[譯東報紀高麗事]  
　　駐韓俄公使烏愛朋謂朝鮮政府曰大院君實爲前此造反之巨魁决須示以巨罰上月二十九號有人傳電至日本東京稱韓政府决計將大院君幽囚矣○上月二十號以後常見各國使臣來往二十五號各國使臣齊集美公使館議事二十六號同入王宮自午後一點鐘時起會議各事至六點鐘時而散次日韓廷卽頒發教令復閔氏王妃位號所有本年八月二十二日廢后之詔着卽收回是日卽將此事照會各公使二十九號發喪幷賜閔妃國葬禮令朝鮮人民持服期年着閔泳駿等十一人辦理故王妃葬儀本月五號日本宮中爲朝鮮王妃舉喪傳旨自五號始一禮拜間下半旗以誌哀悼○朝鮮内定新章於上月十六號與各使臣秘議計凡七條一關係亂宮之人從嚴處分一王妃復位事一發王妃之喪全國表哀悼之意一爲事變逃亡者下令召回以上四條係事變善後策已見諸施行一尊奉皇帝號事一更定新年號一急施斷髮令此三條尙未舉行 
[詳述會訊要案]  
　　前報紀平望營拿獲巨盜七名經營官許游戎會同撫憲委員劉司馬訊實後就地正法内有一名葉姓忽經其胞兄葉某赴省上控稱胞弟素來安分從不與匪類爲伍是日甲某處收得米價銀洋二十元行經平望鎭入某茶肆啜茗暫息突來營勇多人入内捕盜誤將胞弟一倂拘拿竟與六盜同時正法故特爲弟鳴寃叩求伸雲云云撫憲趙中丞署臬憲胡廉訪得供之下以人命攸關立飭蘇州府桐太守會同長元吳三邑尊悉心研鞫務期水落石出太守與三大令連日在發審局輪流研訊葉某堅執前供口呼伸寃質之引破是案之線人某甲則堅稱眼見此人爲盜並不寃誣是以疉訊數堂尙未定讞前日胡廉訪親堤是案訊鞫兩造悉依前供廉訪遴委朱竹石觀察帮同太守等會訊觀察提訊之下甲供稱葉姓爲盜並非小的一人所知有湖南人某乙某丙亦所深悉儘可提集此二人作爲 
 
 

Page 2

 
 
見証觀察得供立卽籖差提乙丙二人到案候訊甲仍飭還禁葉某發待質公所候質俟乙丙到案再行集訊前報謂該營官許游戎亦在待質公所候訊云云係傳聞之誤實則並無其事也合亟更正 
[湖船遇盜]  
　　鎭江訪事友人云本月十六日七濠口内河有一小船滿載洋廣貨及洋布等物布帆高掛向北飛行行至三家灣幽僻船稀突來一划船聲稱係某處釐捐巡船巡緝偷漏者喝令湖船停泊以待搜查湖船戶不敢違抝立卽落帆孰料划船上有口操侉音之十餘人一躍而過直入艙中拔刃持槍聲勢洶湧湖船戶蝟伏不敢動若輩卽將洋布貨物搬掠一空揚帆逕去斯時湖船戶知寡衆不敵仍蝟伏船艙俟若輩去遠始駛回七濠哭訴於武汛署汛弁卽率同巡勇查緝盜蹤而雲水蒼茫杳然形迹湖船戶復至鎭江欲投丹徒縣署禀報差役告以三家灣向歸揚州府管轄爾宜親赴邗江投江都縣申訴毋溷乃公也湖船戶聞言乃廢然而返 
[白下瑣談]  
　　金陵訪事人云現屆冬防吃緊之際城内各叚保甲會哨梭巡無分雨夜沿途栅欄至二更後卽牢鎖完固凡軍民人等非有緊要事及未提燈俱不得擅行開放以故閭閻安堵尙無盜賊公行惟四鄕人稀地僻防範難周該處向有鄕團保甲宵小未盡遁藏時而乘間竊發昨日江寍縣翁笠漁大令延年因西南鄕先竊一案詣鄕察勘並卽兼查保甲鳴騶出城該鋪地甲預設公案縣署書差人等早已齊集至十一點二刻鐘大令蒞止升座先帶地甲陳順旋據投案禀稱張姓失竊賊從屋後撬門而入直達臥房竊去衣飾等件値錢百數十千大令離座就屋後親視一週情形屬實隨飭地甲協同捕役嚴緝賊贓務獲然後向該處保甲局吊閱底册挨戶淸查迨事畢鳴騶回署報時鐘已三點逾十分矣○有劉得福者向在府署當茶房邇來稍有積蓄央某蟻媒撮合娶某花烟館婦爲妻賃屋東花園於前晚遷進時已二更與妻及兄得祿弟得壽在樓下絮談家事適某茶葉店主路經是處見門尙未閉駐足以窺得福見之喝問爾來此圖竊耶某以訪友對言未畢得福令得祿得壽及同夥李郁王彬陳小四等主七人扭住痛毆以致某左腿受傷未知如何了結也○本日徐家巷董姓家傭婦抱主人之孫至鄰右菜園閒玩徘徊方塘之側偶一失手孩忽墜入塘中傭駭懼非常急下水將孩救出雖不致喪性命然已魄散魂驚矣○某甲者向住篾街小巷中慳吝成性苛待下人以致傭僕均不樂爲服役前月雇得女媼一名人甚粗蠢適甲抱失去布服銀飾數事向媼索償欲將其外穿之衣褫下質抵媼力辯不聽祗得忍氣脫衣豈料該媼内無小衣僅將敗絮裹身一時寒凍不禁聲涙俱下旋有鄰居某乙憐其窮兼之失物無憑勸甲還其衣詎甲非惟不允反遷怒於乙乙以甲粗愚難將理諭乃慨然解囊洋一元給媼購衣使去 
[領事旋申續述]  
　　日本總領事珍田君捨子由杭回滬昨已略紀情形兹得椗州采訪友人手畢云珍田君於本月初九日到杭議立租界旋於十九日四點鐘時乘輿出武林門至下碼頭登舟用小火輪船帶之就道至繙譯等官仍留圓通寺賓館聞劃界之事業已大致妥貼此番因有要事尙須至滬熟商云 
[五羊仙蹟]  
　　粤東采訪友人云刻下道塗傳述譚文帥被人奏叅奉旨發交江西巡撫德靜山中丞查辦中丞已派員到粤查訪故目下署中極爲謹愼上自幕友下及家人均約束嚴明不許擅自出入不知確否俟訪明再錄○秋冬之交雨少晴多天時燥烈是以邇日居民染患熱症者不可勝數初起卽身熱如炙譫語狂言醫治稍遲死亡立見甚有一家連斃數命者省中著名醫士無不昕夕不遑云○某夜有甲乙兩人聨袂至城西塘魚欄某娼家作狎邪游不知因何失驩以致互相格鬥甲突出手槍轟擊槍子穿乙之腿而過暈倒於地鮮血涔涔龜鴇恐被株連奮勇向前將甲擒獲解交南海縣署訴請訊懲○東門外安懷里某姓家姑媳同居一日其姑偶因細故將媳訶責媳遽明死志竟於夜深人靜時吞服洋烟迨毒發呻吟而已無從救藥宛轉牀第旋赴夜臺訃知母家未幾卽有健婦十餘人分坐肩輿而至向姑索命大肆咆哮嗣經人排解再三許以從豐殯殮並延僧超度而罷然所贊已不貲矣○白鴿票例禁綦嚴而賭匪惟利是圖依然設廠開收置禁令於不顧某日大憲派差勇嚴密訪查旋在黄沙柳波涌橋畔訪獲票匪數人解縣訊辦聞大憲擬許其自新留作眼線云○番攤賭博自經查禁早已弊絶風淸乃刻又有人禀呈善後局略稱番攤一項開設數十年究於風俗人心尙無大害現當府庫空虛籌措無策可否援照闈姓成案輸納正餉弛禁復開擬每年繳洋銀六十萬圓至各衙門規費仍照舊派送以資辦公想局憲以整頓風俗爲心决不能准其所請也○新授蕙潮嘉道聨觀察准大憲札知飭赴新任連日向衙署辭行各官亦如禮往送定於本月十六日起程馳赴潮州任所 
[浙省官塲紀事]  
　　兩浙鹺商上年報効海防餉需欵項甚鉅現奉部文准其奬叙實職撫憲奉文後卽飭防軍局查取捐項核辦奬職幷委向子冕太守總理其事已於十六日開局○衢州産硝磺雖不及閩廣川楚之多然頗適於用且運解較便故防軍局特委李大令承先前往查探○鎭海縣知縣叚大令樹藩呈請回籍修墓已奉藩司批准遺缺委畢大令貽策署理○乍浦同知缺委候補通判李别駕傳沮署理○石門縣主簿委候補廳司獄方鳴陽署理○織造署内總經承鬲煦其副爲韓某上月韓忽物故接充者爲前經承陳某之弟書尙衣恐其初供是職有不能通曉之處命出具甘結俾免貽誤 
[廉訪履任]  
　　新任江蘇臬司吳廣涵廉訪承璐由上海至金陵謁見制憲曾紀前報兹悉廉訪已於前日由寗回滬卽於二十二日啓椗來蘇省中地方官連日在胥門外官碼頭預備迎接二十三日午前府尊偕總捕府三首縣乘舟至滸墅關外迎接午後憲旌戾止客官接見後回至衙門接官廳鵠候俄傾廉訪舟抵碼頭撫標各營勇排隊鳴鎗水師砲船升旗鳴砲一時隆隆之聲不絶於耳時各大憲亦鳴騶至碼頭迎迓廉訪登岸步入接官廳與各官接見茗話片時旋卽繞道至葑門先詣靈官廟拈香然後排導入城聞廉訪在途中略受風寒致政躬少有不豫是以到轅後卽飭丁詣撫院請假數天 
[西關寒色]  
　　杭州采訪友人云姚竹安封翁係升授司經局洗馬菊傳太史丙然之尊人家居祖廟巷年逾古稀本月十八日爲其四公子定姻坤宅鄭姓筮仕湖北先期送女來杭暫假石匠弄余姓宅爲公館迎娶之日前導銜牌二十餘對淸音一班頂馬一匹花籃燈一堂軟臺燈一堂燈牌十六扇和合壽亭兩座全紅綵輿前呼後擁觀者無不稱羡○杭城住家小戶白畫時常失竊物件雖小而所失已非一次本月十八日淸晨有一七八齡小孩在聨橋某年糕店門前經過徘徊片刻店中忽失去銅脚爐一枚疑爲此孩所竊追上搜之並無其物旁觀者以爲此孩受誣勸其釋去是日傍晚聞司馬渡巷朱姓家獲住一孩正右吊打及往一觀則卽前所竊脚爐者也詢其如何行竊朱云孩在我家門首啼哭云係失路難歸我憫之暫爲收留擬代尋覓其家送返不料一轉瞬間孩已走出門外飛奔而去立卽追回從身上搜出小燭臺香爐一副糕店主因追問脚爐下落此孩云同帮大小孩子共十餘人見可下手之處命年輕者前往行竊餘人在路旁等候竊得後卽將物交付他人倘被追著因無贓証得以置身處外後將物變買按人分攤脚爐因某孩持至某押鋪質錢二百文其錢尙未分散但此孩現已不知去向無可追尋因同至押鋪將脚爐取回其質本卽將孩身上棉衣脫下抵之○杭城小烟館每多貪圖小利容留外人住宿難免宵小溷跡其間刻下保甲局特飭各叚分巡委員逐一淸查將主夥幾人姓名年貌登諸册籍隨時抽查如有不符立卽重辦幷將烟館封閉倘或更換夥友須報明局中更注册上如此辦理或者宵小無可容身乎○杭城軍犯共有二十二名每値人家婚喪事每人給錢二文由頭目楊某領取乃有不肖之徒冐充往領經楊查知徧貼招紙刊一木印以　文取乃近來又有私刊木印冒取者十八日馬市街某宅娶媳假犯正在索錢而眞犯適至逃避不及被其扭住痛毆經旁人勸 
 
 

Page 3

 
 
令釋去 
[宜昌近事]  
　　前報登本月初七日有日本人八人由沙市輪船來宜中有四人已雇舲入川探聽貨物行情初十日又有日本人十二人由沙市坐快利輪船來宜並非官員皆日本貿易中人十一日午刻抵宜後宜鎭卽派砲船二隻往快利輪船接之登岸入城時又有宜昌兵丁數人護行該日本人一到城内卽在各大小鋪内以及錢店綢縀鋪置買各色物件均隨卽上船次日地方官同招商局邀請該日商赴宴頗盡東南之美嗣聞由快利來宜之日本人並未赴川仍坐快利回沙市云○有巴東考客在城内某鋪買得布疋計錢十餘弔文該考客先將零尾付訖其正數之錢結算若干約以下午取貨之時自帶錢來交付乃至午後另著一人到鋪取貨幷云錢已付訖店主以爲只付過零錢正數言明帶來堅不付貨以致爭論不休經旁人勸解以爲與其經官多用花費不如將貨送伊拿去以息爭端該考客莫可如何惟嘆晦氣而已又某考客被竊約値一二甲錢地方官賠至十數弔方免無事至於串通賭博或令無知博徒輸三十二十弔不等初以好言　絡及至睹負必勒索扣算不准短少一文眞可謂斯文掃地矣○又某甲歸巴之交界人也日前因出外看戲寓中被竊以爲唱戲所累堅請地方官賠償地方官恐其聚衆滋事如數賠償於是不准各班在臺上演戲定行究辦並將戲箱全行封閉以致各脚色無衣無食惟詈考客之累人而已○江水已退出河岸甚遠已屆隆冬斷無水發之患故攬河下生意者爭往河干搭盖蓆屋以便貿易現在河干甚爲熱鬧惟米糧漲至五弔數百文一石而街面鋪戶並無好米謀升斗者皆雙眉瑣蹙且遍街小錢甚多每洋船來携帶漢上毛錢各以千計於是太小鋪面絶無從前之謂稅錢者英洋換九百數十文錢價之高尙不知伊於胡底也今歲冬荒不待言矣所幸宜地和煖雨雪不多謀衣食者尙可以力求食耳 
[歐洲瑣紀]  
　　西十月廿五日倫敦消息言西員希利現糾得英金五萬磅擬在答布連城開設日報館○聞英員湛巴連於倡議建置海道電線由美洲北境間拿打以達澳斯利亞新金山之事毅然辦理○俄國現已議定派遣輪船來往上海琿春以接續西伯利火車路運貨○聞英人議建築火車鐵路一道由緬甸文地利城越沙路雲河以達附近中國界邊不久卽鳩工庀材大興土木計此路長二百二十四咪所需經費約英金一百萬磅云 
[俄人深謀]  
　　蘇彝士河爲來往歐亞兩洲孔道當初開時本由法人倡議故　河股份法人所佔最多而俄國則寥寥無幾現俄人知此河爲船艘往返之咽喉遂謀多購股份經已有年至今卒能如願以償聞俄國糧務大臣滑地前當到法國時曾與法大員李勃及著名俄法銀行數家商議購股之事業已由各銀行出名買得該河股份値銀約二十萬磅之譜仍復陸續購買至西歴本年底所購或可値英金五十萬磅然後改歸俄廷名字云噫俄人深謀遠慮不於此可見一斑哉 
[講求武備]  
　　江蘇撫憲趙大中丞蒞任以來舉凡一切弊竇莫不悉心剔除　講求武備更覺實事求是不遺餘力每逢營勇操演必親自訓練挑選精壯裁汰老弱近又諭令標下各健兒於鎗砲打靶之外跳躍長凳三只有能一躍而遇者重加賞賚現在各營健卒日日習演莫不跳躍如飛身輕似燕中丞之講求武藝不誠加人一等哉 
[入祠志盛]  
　　安慶采訪友人云原任長江水師提督黃爵帥翼升當去歲中日交戰時奉命駐防京口不期積勞成疾遽賦騎箕九重深加憐卹特旨賜謚武靖並於立功省分建立專祠皖垣南關多寳倉地甚空闊上年曾建立曾忠襄公祠兹乃就祠側並建武靖公祠自夏初起刻始告竣雕梁畫槺金碧輝煌擇吉本月十六日迎木主奉安凡歸爵帥節制之五省四鎭八恊以迄叅遊都守千把額外齊集省城由安慶水師恊譚鎭軍督率全隊恭迎木主端書勅封尙書銜長江提督世襲三等男爵予謚武靖黃公翼升之神位輿前排列全副執事闔城文武員弁衣冠恭送一路笙簫鼓樂聲韻悠揚及入祠大砲三鳴奉木主升座復召梨園子弟粉墨登塲珠媚花明絲淸竹脆誠熱鬧也 
[因疑生釁]  
　　皖城采訪友人云南街人某甲向操錢業生有一女年華二九儀態萬方幼時許字某乙之子爲妻乙子將及冠矣卽在甲店習業邇者甲店將歇閉乙子遂悵悵而歸旋遣氷上人傳言擇吉迎娶於本月十七日行合卺禮旣而乙子疑新婦或有不端事偪令大歸甲怒髮衝冠謂吾女足不出戶庭安有外人入室爰招集健兒十餘輩將乙家所有擣毁一空後經親友婉勸再三責令乙子負荆請罪仍將新婦迎歸其事始寢 
[屍棺自裂]  
　　本月二十日下午閶門外上新橋河中駛來客船一艘艙中載有靈柩四具内有一棺忽然爆裂細視之已迸而爲四舟子大驚慌忙舁至岸上一時四處哄傳聚而觀者不下千百計有見者謂棺中屍身皆已腐爛不堪惟頭與手足毫不臭壞無異生者以故好事者咸傳爲疆屍非焚化不可云云旋經地甲報官立案一面另備棺木爲之殮入仍由該舟載之而去 
[預備供帳]  
　　本縣黃大令探悉前署江蘇臬司原任鹽巡道胡芸臺廉訪家楨刻已將次交卸臬篆到滬特飭辦差人等部署一切整備恭迎 
[濬河示諭]  
　　本縣黃大令會同婁靑兩縣擬於十一月初三初五兩日築壩開挑蒲肇河工程屢紀前報昨日黄大令發貼簡明告示數紙其文曰本境蒲肇大河現在尅期興挑擇定初五堵壩須知工程緊要停船放出口外往來暫行繞道凡爾船埠牙行急速傳諭遵照 
[雞窠幾燬]  
　　英界三馬路第一百五十五號門牌野雞倡院係蘇州龜子某甲所開庭中積有稻草前日不知如何失愼以致火勢炎炎幸在日間急呼隣里爲之援救祝融氏知力不能敵遂退避三舍然山梁雌雉已莫不受盡虛驚矣 
[戒賭絶指]  
　　本邑人顧某携其眷屬賃居美界武昌路電燈公司附近惟顧素喜與花骨頭爲伍一入迷龍囊中不罄不肯歛手其妻某氏竭力規諫稍稍悛改前晚又爲馮婦以致反目顧氣忿之餘驀取廚下菜刀竟將左手五指齊根斫下以爲今而后决不與靑龍白虎爲伍矣然已血流如注痛極暈沈迨氏聞聲赶救早已手指兩分無可挽回矣舁至同仁醫院求治已不免殘廢也 
[售地轇轕]  
　　德商美最時洋行主曾向靜安寺畔鄕人顧鶴松購地十四畞有奇地保曹應山不肯蓋印經買主據情控諸該管領事署旋由德領事派佛繙譯至英公廨會訊等情已登前報昨晨孫瑞周偕曹保投案訴稱小的兄弟三人均在外營生現悉靜安寺畔之墳地被顧售與洋商但其地並未售絶與顧安得盜賣屠别駕得供謂爾地旣未賣絶與顧顧自不得擅賣其中必有别情著從速向顧姓理處以免枝節 
[報騐縊屍]  
　　昨日下午新閘十圖地保金梅亭投縣報稱昨晚有形似乞丐之無名男子自縊於大王廟前路燈竿上身死今晨得悉查無屍屬出認報請蒞騐等情黄大令據報後定於今日前往相騐也 
[逆子收所]  
　　前准英公廨移送廣東番禺縣人陳其水呈控伊子阿東不服教訓違忤等情到縣後黃大令飭差暫爲看管聽候訊辦在案前晚經委員曹明府升坐花廳提訊據陳阿東供年二十一歲向在輪船碼頭收籌素來不敢犯事謹愼守生緣父親時向小的取錢使用小的無錢呈奉以致忿恨控於英公廨轉送案下今蒙提訊尙乞施恩明府判令發收改過所 
[跌斃償銀]  
　　前晚錢許氏偕抱告馮學信地甲劉貴投縣報稱氏夫錢嶺梅被道署書辦羅鰲峯使人推跌門首旋卽殞命求請騐屍伸 
 
 

Page 4

 
 
寃黃大令卽於昨日午刻帶齊刑件差役人等鳴騶前往相騐到本城七鋪倒穿弄羅鰲峯家降輿升座先提地甲劉貴訊問供稱錢嶺梅到羅家加嘆後不知因何跌斃小的知悉通知屍屬投案報騐屍妻錢許氏供丈夫前有住屋一所計廿八間售於羅家現因貧苦求他給助錢文羅分文不給喝庖人推出門外跌斃大令曰藉賣屋借錢卽爲加嘆本縣早已出示諭禁今爾夫自取其咎馮學信供是屍婿岳父錢嶺梅被推跌弊小的故作抱告求請伸寃大令傳被告羅鰲峯至案羅供因錢嶺梅來託書辦寫片投善堂養老因難度日之故書辦應允當卽寫就名片給他投堂求恤留養不料甫出大門卽行倒地漸漸氣絶身死屍親索洋一百元爲收殮之費書辦允過五十元伊等嫌少投案朦請相騐屍身自倒毫無傷痕求請明鑒大令問屍妻錢詩氏曰爾索百元爲收殮費果有此事否答稱有之太令飭仵騐得該屍週身無傷委係因病身屍大令謂羅曰姑念死者貧苦許氏寡獨更覺堪憐斷令出洋一百元爲撫恤之費羅遵斷錢許氏遵具領銀切結屍棺自行收殮 
[美捕房紀事]  
　　江北人朱長發拖東洋車一輛冒充包車昨晨在北蘇州路兠攬坐客爲二百三十八號華捕拿送房捕頭請詰問之下飭將東洋車充公朱押候送廨訊究○寗波人沈斌南前晚竊得紫銅吊提一隻行至蓬路經某華捕巡獲拘押捕房昨晨捕頭派包探張阿五查知此贓由吳淞路某姓家所竊因傳知其主押候送廨訊辦○本邑人袁阿福回在乍浦路利大馬車行充當執鞭役繼由行主辭歇袁復溷入竊取衣服等諸物前晚又竊棉被一條爲事主當塲扭獲喚包探張阿五拘解捕房押候送英公堂究辦○靶子路牛奶棚係西人愷捫所設每有倫兒取其物前晚被竊巨鍋二隻西人怒甚卽奔報捕房捕頭派包探倪順泉勘視情形復諭各包探嚴拿送辦 
[勇於赴義]  
　　昨日修竹子投函本館協振所云僕連閱貴報知賑務孔急報首時列募賑小引助捐者雖不乏人然災區過廣諒亦不敷分布屢欲樂助以襄義舉因力有不逮欲行又止然抱歉之心無日或已自下天氣驟寒每思災民無衣無食啼飢號寒則有惻然難安者旣思之人之好善誰不如我在我苟能盡心人亦自能盡心倘得心心相印聚沙亦可成塔爲此不辭綿薄奉上鷹銀三十圓至祈查收彚解擇尤散放無任禱切之至此君者亦可樂善好施勇於赴義者矣古人云竹解虛心是我師師乎師乎我其瓣香以奉之乎抑買絲以繡之乎惟有望雲九叩以代災民遙達謝忱云爾 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探趙銀河禀稱積竊陳安慶迭次送請歴任大老爺懲辦不下十餘次遞解者亦四次矣今又竊取六馬路盛公館綢皮布衣十餘件分質城中一時不能吊取因先解請訊究失主盛某遣家丁某甲持盛鼎彝名片領誠　供稱小的係福建人窮苦無依不得已而犯竊自知不合尙乞施恩别駕據情商諸薩副領事然後判令笞責五百板發交趙帶回捕房管押六月期滿解回福建原籍贓著甲傳諭盛某自行取贖○竊賊張仁令持銅爐一具東張西望包探孔阿才見之詢問據張言在某姓家竊得因卽拘解公堂張供稱小的係本地人餘言一味支吾别駕判令笞責一百板○包探顧阿六禀稱寍波人朱寳生在署前設攤售蔬菜雇用張永標爲夥昨日出外回家張已不見查點物件矣　洋銀二十圓疑張所竊報知捕房經小的往查張堅不肯認今物送請訊追朱訴稱小的小本營生用張爲夥今被竊洋銀二十圓資本已無如　貿易尙求大老爺究追張供稱小的實未行竊被伊誣指尙乞伸寃别駕著張賠洋銀十圓○王丫頭李金榮至朱阿大所開麫館食麫計錢一　餘文不肯付給以致口角經二百四十號華捕拘送公堂朱投案訴稱王李時時來食麫藉端吵閙已數次矣叩求究辦以安生業王李同供　　的等因誤算麫錢以致口角别駕判令各掌頰五十下○包探沈金龍禀稱李小弟竊取卜秋圃李大寳兩家水烟袋銅酒壺等物經小的拘　　贓送請究辦卜李投案領贓小弟認竊不諱别駕判令笞責一百板○包探范進才禀稱賭犯王阿寳前因連次在天后宮前犯賭送請大老　　回寍波今又來滬仍在天后宮内適爲小的所見扭送訊懲王供稱小的係寍波人不敢犯賭求賜宏恩别駕判令笞責一百板仍遞回寗波　　○粤東人王阿蘇在途聚賭由三百五十號華捕拘解公堂王供稱小的向操廣貨業不敢聚賭别駕判令管押三天 
[法界捕房紀事]  
　　蘇州人魏王氏卽小寳央人薦至姚公館服役甫二日卽竊取主人金首飾持往寳成銀樓兌得洋銀六十九圓　　包探拘獲解奉鄭大令訊供押候追繳前日飭提覆訊氏供稱小婦人僑居英租界新橋北首山東馬販方某家所竊之贓其姘婦許氏卽杭　　媽分用二十四圓包探乃將許氏誘入本租界拘押捕房旋經方央人具保出外限三日内措齊洋銀繳案○前晚孫家　孔鴇花烟館内突　　氓十餘人向某烟倡尋歡一言不合大肆咆哮將房中器物悉數擊毁龜怒呼巡街捕拘拿若輩逞强拒捕旋經他捕帮同拘獲四人解入捕　　押翌晨捕頭令償毁物洋銀二圓四角卽行釋出○小利某甲竊取薙髮匠某乙之水烟袋一枝被薙髮匠拘獲送入捕房捕頭令押候解請　　訊究 
[江蘇官報]  
　　十五日臬憲胡請感肯假三天知府林文炳王毓苹均總辦知縣江錫珪會辦同知鄧文堉知縣周淸潔李祖壽馬收朱福濳縣丞姚文傑鍾國賢張　　　曾鎣巡檢陳寛潤施文殿均禀謝奉委海運津通局差知府舒護元總辦知縣唐贊彝從九徐銘勳卽辭均禀謝奉委海運滬局差震澤縣劉禀到正任震澤縣費鴻年轉假　　　縣拘崇誥展假五天巡檢項兆　禀謝奉委海運津通局差徐瓚陳其昌温士俊禀辭赴寗試用縣丞侯鏞由籍騐看來省禀到管帶普慶輸船李文斌禀知赴滬修理○十六　候補道趙燮由寗來知府陳遹聲由寗見制憲回通判李士彦禀辭回寗知州蔣金生從九應寳琮均禀謝奉委海運滬局差知縣杜仁幹從九梁鼎元均禀謝奉委海運津通局　　昨日知縣施沛霖府經歴許之琛均禀謝奉委海運津通局差○十七日候補道趙燮辭行回江寗同知柴俊禀請松江就醫假知縣陸嘉榖禀銷赴婁縣勘蕩地差孫傳恕　　　運差巡檢孫寳瑞羊汝達均津通局又吳恩福滬局均禀知奉委海運差○十八日臬憲胡銷假直隷州劉運吉禀辭回寗知縣高彦冲謝奉委海運滬局會辦差徐樹森由寗　　經歴陳德嵩禀謝奉委城外下一段水巡差委署寳山縣典史杭福淸委署奉賢縣典史孫鑑情均禀辭赴任准補小河司巡檢蔡延熙由寗回從九王紹燕禀謝奉委齊門旱關　查差黃錦鵬禀銷赴滬措資假未入丁寳亷禀辭回寗○十九同知吳嶔禀謝奉委查江北鋪遞差並提驛站里數圖册知縣汪祖文禀謝奉委查江寗揚州海門通州等屬鋪遞　周恩楙禀知由浙江公幹回又項兆驤知由淸河提案回委辦太湖水師支應所候選直州判魏允恭禀知赴寗見制憲卽辭巡檢聶師賢禀謝奉委海運津通局差○二十日　　陳以屛禀銷抽查常州府屬保甲差孫寳榖禀繳委查江南鋪遞札項兆驤禀謝奉委海運滬局差陸陶禀銷抽查錫金江靖保甲差縣丞戴修璋從九司汝均禀謝奉飭上　　　防案内蒙給記功一次縣丞丁震捐免騐看到省銅山縣陶在銘禀到 
 
 
 

Page 10

 
 
   
 
