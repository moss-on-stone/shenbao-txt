# 1886 - 302 - 4904872

 

Page 1

 
 
[新出石印國朝元魁墨萃告白] [  點石齋主人啓]  
　　國朝開科以來一百有奇每届鄉會墨出名人　選一集以餉後學誠嘉惠也更有專登元作如元墨正宗元文合璧等是顧未有統國初迄今堂成大部者本齋爰竭搜採之力閱數年收得歴科元魁文數千首並延名才擇其尤雅都爲一編顏曰國朝元魁墨萃洵藝林之鉅製極文苑之大觀有志鄉會試者允當奉是集爲鴛鍼爲鴻寶卽已掇巍科而取是書披覧凡歴科之命題衡文亦可瞭如指掌其文約二千二百首分訂十二册外加錦套紙張印訂本齋各極精雅無待贅述準年内出書每部價洋三元正景星慶雲無不爭先快覩惟工本匪淺所印無多尚希諸君子早福　盼勿讓捷足者先得焉至一切詳細載卷首例言兹不覼縷售處在南北申昌號及各埠申昌如欲躉售向本帳房面議可也 
[石印增選洋林擷秀出售] [  點石齋主人啓]  
　　邇來石印大小題文皆取備題未有節選以供揣摩者兹蘭言室主人托印增選泮林擷秀自小講講下提比中後以至短比段落博觀約取無格不備誠善本也至於校讎詳細楷法精工猶其餘事卽日出書每部二本價洋五角分寄各書坊如躉售請至本齋帳房面議 
[新出石印藝林拱璧出售] [  點石齋主人啓]  
　　藝林拱璧一書吐棄一切生面别開係武林吳君少琴所集選集中窻作居多而家藏名稿亦採取二三理法一准乎清眞風氣必宗諸時尚得文五千餘首萹之尾備列評語俾文之妙處易於尋繹後附分韵試帖詩四千餘首亦皆眉様入時者校對不厭精詳字跡亦極匀整至於開印之時　器悉　火力故墨色黑而匀更無燕瘦環肥之誚現已竣工每部分訂十二本九月初十出書價洋五元五角法馬路南申昌書坊與外埠申昌發售皆可購取如躉買祈至新北門外天主堂街大順行及還讀樓面議可也 
[禁賭說]  
　　方今靡麗紛華首推滬上幾甲於四大部洲而藏垢納污亦應指申江爲第一小客棧之無須行李也小烟間之不問來原也與夫花寓臺基無一非藏奸之所然而官府未嘗不禁巡捕未嘗不查雖有匪徒尚不敢公然行刧乃前日傍晚竟有盜搶有利銀行事當時擒獲二人王法如爐似不難水落石出其何從起議何從窩頓全憑鐵　供招無俟旁觀之擬議特目前急務略堪采及芻堯者莫如禁賭且夫賭亦不一其類矣有所謂地攤者一名露天賭或擺竹檯一隻或鋪蘆席一條喝雉呼盧涌宵逹旦大抵鵠面鳩形身無完衣者此等賭塲其輸贏不過數千文數百文耳敢於犯法違條無非爲餬口計鄉愚無識輙以糶米錢賣布錢見獵而心喜焉妄想添財輕於一擲甚至腰纏旣罄無面目歸見妻孥痴立若木雞輕身命而自尋短見推原禍始皆開賭塲者爲厲之階唯若輩旣乏藏身并無遠志飢寒所迫較諸盜賊猶當在末減之條而禁令所頒首先波及英法兩公堂臚陳賭案枷責也管押也類皆無業游民也漢張綱有言豺狼當道安問狐狸初非爲地攤出脫罪名特時事實堪比例云賭之大者曰老桌賭曰局賭老桌者窮年累月無日無之差役則有定規無論勝負賭一場有一塲使費行蹤詭秘聚散無常長官偶有風聞意欲查拿差役轉爲之耳目俾網漏吞舟焉余非個中人本不詳其窟穴有戚友誤入其内出而告余始得略知梗槩屋宇頗䆳密或類洋房服侍之殷勤鈍陳之華麗固不待言甫入門卽將所帶銀錢盡易籌馬不特便於來往且慮有時敗露當塲搜捉亦祇竹片數十根無從究詰局面殊　大倘能贏獲則或現銀或莊票皆可包送并無虞刧奪于半途以是癖嗜若劉穆之靡不願尋老桌焉至於局賭更屬　堪其同黨諸人衣服鮮華指揮豪放隨身所帶若金條脫銀行票以至大小洋蚨無不盈囊充槖實則皆朋串耳偶遇子弟之初趨浮蕩者卽多方勾合以期中彼牢籠始則姑讓一籌佯輸敗北引入迷龍陣中諺所謂賭神收徒弟迨興高米烈雖百萬朱提亦且狂呼脫帽而產爲之破家爲之傾矣昨列法公廨瑣案有洞庭山葛某向爲竹布店之夥性頗老成東翁甚重之後忽爲某某煽惑遽近牧猪奴戲債臺日上用空銀五百餘金貽一紙書與其兄决别而此身遂無可蹤跡店主控官索欠乃覊管其兄勒限着交弟出迄今尚未分明是則局賭之害人不於此可見哉嗟乎賭風日盛不止滬北爲然滬北卽有賭塲何嘗不明查暗訪期於獘絶風清特無如詭計多端勢不能目擊身親而又有從中漁利者爲之檯覆不啻作賭友護身符功令雖嚴紙可捉地攤以示警其奈此老桌賭何更奈此局賭何夫奸近殺賭近盜余不敢謂有利銀行之案卽從賭塲中來况二盜口供由揚州而鎭江由鎭江而上海不越五六日間初非久作寓公難保無窩留者可比然以人烟之稠密闤闠之喧譁中西捕之梭巡晝夜尚敢手携火器夥攫銀洋則何怪西南諸水鄉刼掠紛紛如入無人之境耶開塲聚賭例禁攸干苟能實力實心使英法諸租界無從混跡於其間有犯必懲無幽不燭非徒藉以弭盜尋常子弟亦不至誤入迷途未始非綏靖地方之一助也 
[盜賊披猖]  
　　營口友人來信云九月望後有盜二十餘名潜進瀋陽迤北法庫門地方夤夜刼掠某富紳家失資數萬并將事主拒傷奉軍營張協戎所統馬隊百餘名聞報卽挑選數十名飛馳往捕追將及矣正欲奮力擒捉驀聞一聲暗號山鳴谷應羣盜從榛莽中躍出四面兠圍協戎見血寡不敵恐難取勝遂親冒矢石奮勇力戰弁勇亦各出死力相爭傷失勇丁數名始得突圍而出賊勢愈覺披猖到處肆行搶掠協戎一面竭力保護地方一面飛馳禀報省憲軍督傳令各防營抽撥勁旅往剿想跳梁小醜一經雄師勦洗不難指日蕩平也 
[邑宰晉省]  
　　鄞縣朱友笙司馬於前日因有要公晉省署中一切公事暫委捕廳代拆代行想縣試在卽不日當可回署也 
[寗郡失火]  
　　月之初七日午刻寗城北門外民居不戒于火幸人手衆多當卽澆滅僅焚去小屋二間現在風高物燥居民鋪户當思曲突徙薪愼益加愼也 
[江蘇海運河運委員銜名單]  
　　滬局總總辦候補府譚泰來方鴻松海防廳劉元楷上海縣莫祥芝會辦候補同知恒坦帮辦同知鄭本誠丁祖德陶守恒敖式金直隷州趙惟善能判牛漢奎知州陶甄卽用縣吳炳候補縣林之蘅華德森差遣候補布庫大使章有慶道庫大使易家鼎縣丞湯慶洹季逢辛主簿劉恒德從九蔡濟慶林守廉文濬文煒典史慶多○津通局總辦候補府干廷訓候補同知王用龢會辦候補縣吳其芳幫辦同知明瑞馬玉田周觀保鄭述祖李福冕通判文綸張履泰知州石和鋆卽用縣湯曜候補縣梁修年何啓綬孫家聲麟恒孫茂橿王國振兪德炤馬霪恩葛培義裕溥錢麟圖陸昀陶在銘江錫珪蔡世濓莫炳琪洪衍慶許之祜周濓直州判宋恆坊朱培仁差遣候補理問吳炳 
 
 

Page 2

 
 
壽趙謹琪縣丞方世忠張寶瑔錢文瀾王祖誠梁玢劉步洲吳德輝吳秉衡巡檢楊紹祖阮樹棠郭景熙沈廷楨吳樹楷屠岳年紀德浩典史畢蘭高曾彥故長慶○河運總辦候補府潘學祖文案候補縣徐景寅支放候補縣殷勳通判李蓮炬第一帮知縣陸嘉轂二同知煊齡三知縣楊文斌四知州楊鳳儀五通判孫和鳴六知縣金敏生七通判劉文澈八差遣候補理問王顯鉁道庫大使陳錫炳府經歴葉紫綬縣丞邵文炳李德埴李贊元巡檢宋維璋從九温士俊紳董候選知縣郁熙順訓道金福臻言喜臻職員汪介耆廪生翁曾來 
[蒿里興歌]  
　　前任石門縣劉明府濬前因久病未痊請假回籍調理省憲卽委周明府接署縣篆劉明府於九月初三日交卸後卽于初八晚挈眷登舟十一日抵常州園林無恙親族偕來彷彿陶令初歸情景不意明府病勢増劇竟於十五日仙遊聞長公子在省候補未得親受遺命明府出宰百里名望極佳惟虧空正項不少將來交代核算恐多周折嗚呼語兒鄉裏携琴鶴以飄然槜李城邊盼舃鳬而已渺凡在士民有不同聲一哭哉 
[章門雜錄]  
　　江西本淮鹽引地自曾文正公力籌整頓于疏銷輕本保價杜私四者斟酌盡善可期有利無害是以江省一歲有銷至十二萬引者計可獲餉銀百二十萬兩左右票商獲利半之經辦與塲竈又半之可謂絶大利源邇來銷額漸刑减色上年大不如前已奉督憲函致江藩嚴飭各屬力行截私大利所在無不認眞辦理第文正定章之初每引六百觔每觔十七兩五錢外加滷耗六十觔包索二十八觔票商售與水販散於口岸水販亦沾厚利私滯官銷職是之故近日章程雖未明改而票商出售用十六兩五錢之秤計每引减去三十七觔零又無所謂滷耗雖有包索亦减去其半水販之利較昔年已薄是以行銷較昔年爲少也如欲規復舊觀使私滯而官銷雖曰應行截私仍應照章辦理而使票商之售與水販者秤兩滷耗包索無絲毫尅减則水販有厚利可圖官引無不暢銷矣○本年江省各屬頗有偏災民之請勘賑者時呈數十紙均奉大憲批准辦理近日已委陸明府恒往餘干安仁吳明府忠謙往弋陽貴溪黄明府傳羲往興安銅山郭明府茀康往上饒各縣會辦災賑散放積榖等事○江省雖有水患而未灾之處頗稱豐稔各屬米榖價值頗平省垣之榖每石七百文左右上熟米每石二千文左右○新授贑州鎭姚鎭戎廣武已於九月二十四日到江一俟奉到飭知卽當赴贛履新庾嶺梅花近在咫尺鎭戎於此或有隴頭之興歟○新建某地棍黨羽甚多前經邑令飭拿始行逃匿近日在臨江河干糾同夥黨多人乘夜明火搶刼傷斃船户營局得信發兵尾追弋獲同黨數名某地棍亦就擒焉府縣訊明卽欲就地正法旋以撫憲巡閱營伍擬請就近禀明現奉飭以軍法從事治亂民固不得不用重典也○安義縣某甲向當營勇事平奉撤無以謀生流爲竊賊屢肆害於鄉里中之某富户外之富户忿甚懸賞購覔一日得之將其眼睛挖去甲遂以算命度日屢向人曰非某富户我終身爲竊矣不獨不怨而反見德人亦變爲馴謹里中人多暱就之富户亦頓忘前事漸與往來前月甲以杯酒相召富户爷子欣然而往賓客盡歡不覺漸入醉鄉時已黄昏甲欵留一宿富户父子頷之旋與甲同睡一床鼾聲如電夜半甲潛起持刀亂砍富户父子頃刻同斃次日甲往縣堂自首投獄人始知甲之匿怨謀殺其心甚很其計甚毒也甲固不足論惟富户父子當初挖其眼珠業已失之殘忍旣有仇矣不知遠避而反暱就之夫固有取死之道也此可爲胸無城府者戒 
[廣陵絃韻]  
　　日前有一人口操京語行李蕭條自稱姓趙係某顯宦之介弟由京南下暫借某客棧安身一日親往某觀察公館投剌拜謁談次信及出都後川資用罄不得已忝顏稱貸觀察以素無瓜葛却之其人連日求見剌剌不休觀察甚爲詫異令閽人詳詰來由則言語支吾往往指鹿爲馬適有素悉某顯宦之家世者在旁聞其人言知爲假冒當卽告知觀察飭紀片送縣署請懲邑尊研訊時供認不諱祗以撞騙未成薄懲釋去○南門街某氏婦遇人不淑脫輻時占一日上燈時又因細故口角未及二鼓婦忽猝斃據稱係暴病而亡赶急電報母家停屍待殮翌晚母族人至詳詢情由頗滋疑竇聲言欲報官請騐經人再四勸導允以從豐殯殮花至五六百金母族始首肯○有來自田間者謂東關外某鄉有甲乙二家之牛逞忿爭鬥固結不開經衆竭力解散甲牛餘怒未息復鼓勇直前甲思以身阻之不隄防牛角一挑肚腹卽破登時暈倒血液模糊現雖延醫診治然尚難保無性命虞也旁有好談因果者謂此牛與甲前生定有夙孽嘻此直婦人之見耳豈我儒所屑道哉 
[會禁小錢]  
　　寗郡近有不法之徒由閩販運小錢藏入酒壜俾巡役難於覺察以致巿上小錢充斥閭閻受害匪輕薛叔耘觀察聞之除行府縣密查嚴辦並札寗厘局轉飭各局一體稽查外又出示嚴禁略言嗣後巿上交易務須通用制錢所有砂壳等板一槪不准使用各錢店具有身家亦應彼此規勸互相糾祭勿貪小利致犯刑章奸民販運小錢無非牟利起見如果行銷無路自可漸絶其源倘敢故違一經獲案照例治罪斷難寛縱云云想經此雷厲風行斷不敢以身試法矣 
[赭山霜葉]  
　　蕪湖道雙錫五觀察前往白門月朔乘江裕輪船回蕪○聞之大憲擬令各土行捐領稅帖蓋以推廣開源節流章程不久卽須奉行也○前湖北督糧道素觀察麟於月前過蕪回旂守制○李傅相之三公子回合肥省墓於月初抵蕪○月初大風平地拔木倒屋不可勝數江中數日不見行船初二日輪船抵埠有兩客坐小划船渡上輪船行至江心風狂浪猛頃刻潑沈按蕪湖大江救生局計有紅船數號當風猛時每每隱泊江渚非如大通鎭江各紅船之周歴江面見人卽救也好善君子顧名思義可不實力求是耶○内河之水暴發瀉入江中其聲潺潺勢亦迅急異常浮橋因而冲散進河船因水急亦難行駛也○保甲總辦易智吾司馬於初五日傳諭各鋪地保團總練丁等到局點名舉辦冬防○調署廣德州事熊鞠生直剌之瀛眷前赴新任道出蕪湖因水急小泊以待 
[海盜解寗]  
　　本月初五日清晨有海盜十名由定海解至寗郡收入鄞縣獄中 
[粤災彚記]  
　　上月十九日有匪徒在粤省寗居里羅宅門外暗藏火藥至晚三鼓時轟然一聲火星亂爆附近隣里名受大驚幸未燬及屋宇○老城天官里又雞廟後有空屋數椽不知係何人之產一日有匪徒暗將火藥硫磺埋藏屋下二十日午刻有人過此瞥見土中有火熒熒然挖之火益熾一時驚動街鄰着人往掘數悄下得引火物有兩羅之多倘在晚間燃着祝融之患當不堪設想矣○二十一日西關塘魚欄回祿爲災水龍吸水噴澆歴時四點鐘之久火勢始衰内有押店一家全行毁壞是地半皆妓館當起火時緑駭紅愁珠啼玉怨流離奔避狼狽可憐有善謔者曰斯時惜無影相者在否則照入畫圖謂非弲海膠山中别開生面者耶 
[雲間零拾]  
　　婁縣壯捕近日緝到搶匪二名卽西門外乘火搶物及南門外疊次搶刧之案犯現投在正營中充當什長經捕役購線在南門外某姓婦家獲住張小芸邑尊立卽嚴訊供出同夥多人送卽飭捕兠拿務必盡獲庶有以振營規而安民户○現交冬令提憲滕茂亭軍門特飭正副防營各派弁勇昏夜梭巡故笳角火鎗聲逹旦不止○松郡瘟疫未靖名曰縮螺瘟傳稱平日食杮蟹二物尤易沾染故巿間携無腸公子喚賣者莫不跌價也 
[榕鄉寒雁]  
　　楊石泉制軍於本月初三日赴長門南北岸及閩安一帶巡視礮臺藩司張蓉軒方伯營務處黄海樓觀察隨節偕行初五日傍晚閱畢回園其駐北岸之統領恪靖正副兩營鍾軍門紫雲所築礮臺數座頗擅形勝營勇建築費省工堅制軍見之極加贊賞○广石在梅 
 
 

Page 3

 
 
花分港俯視大洋三面受敵礮臺尢不可忽聞制軍飭歸軍門一手營造云○左文襄公塑像業已入祠十月初七日爲文襄誕辰適吳軍門體全從湘鄉迎到眞像文武員弁遂於是日致祭馨香俎豆不世不祧是非公之勳業冠時烏能及此○楊石泉制軍本年六秩晉一壽辰皇上賜給巖疆錫羡匾一方及福壽大字金佛一尊如意一柄湯綢八吉綢蟒袍各一襲詩云愷悌君子萬福來同其制軍之謂歟○本届大閱之年楊石　制軍定於十月二十日啓行巡視各屬營伍亦國家大典也 
[萬壽届期]  
　　今日恭逢慈禧端佑康頤照豫莊誠皇太后萬壽聖節本埠文武各官均於黎明時穿蟒袍補褂至西門内萬壽宫行慶賀禮前後七日内不理刑名英會審委員蔡二源太守預飭捕房于昨日起停解公事三日十二日又逢禮拜想須俟十三日發落各案也 
[秋賽一誌]  
　　籬菊初放蟲聲黯然方篝燈賦懷人詩適有西友自賽馬塲歸語之曰今日之游樂乎子曷弗一與賽也西友曰賽馬烏足樂憶子初至申江其時賽馬塲尚在英租界内每當春秋佳日惟三五四人逞其磬控之長馳驟之速相與徵逐於平沙淺草間未幾而遷至泥城外圍塲愈大意興愈雄每一賭賽馬以十數匹計在旁觀者視之似乎豪情勝槪樂此不疲矣而不知個中人則汗氣薰蒸麝沙撲面筋疲力盡氣喘如絲幸而獲勝斯已耳否則千百金貲轉瞬入他人之手試問此中情景固樂乎否乎而謂我願與賽乎子曰否不然賽馬之事迹雖近於游戲實則寓夫戎機我中國文弱書生往往不知武備一旦倉皇聞警亦惟退縮不前耳西人則盡人皆知兵盡人皆習武故於持籌之暇常藉賽馬以習騰驤此正古人蒐苗獮狩之遺意子何有所瑕疵歟語未旣適訪事者至言是日天氣晴和重绵暖透環馬塲一帶觀者益轂擊肩摩午刻跑馬廳内西樂鏘嗚紅旗一招六馬絶塵而出一瞬息間海琛已出人頭地矣是爲第一次斯時企足立翹首望者咸欲觀其再賽俄而第二次九馬並出由海琛代沙遜占先籌未幾而賽第三次計十一馬其得采者爲拉古代愛息利遥聞報時鐘方鳴三下二刻衣香鬢影繡幰雕軿如水如雲目不給賞西人則或就野店沽春或在廳中小憇遥聞鳴鉦聲鞺鞺然呵殿然嗚嗚然清道軍健次第而來後有緑呢四人輿中坐一貴官迤逞赴跑馬廳下轎蓋英正領事請江關海道龔仰蘧觀察來觀也簉坐則有英法美德俄各領事歡聨中外其樂融融洎乎日下崦嵫而賽四次賽五次賽六次則一爲挨倫代怡和勝一爲喃爾代沙遜勝一爲海琛代沙遜勝迄賽第七次由喃爾代怡和得采第八次由順全隆奪魁則時近六下鐘寶馬香車已漸漸散去矣當一點鐘時有馬車飛駛至泥城橋西堍撞倒鄉人碾傷腰際由捕舁送醫院調敷并拘馬夫以去又有兵船水手飲酒過醉東倒西歪　躋至王家宅邊揪住鄉人亂擊鄉人不服羣起攻之水手滿面血流由捕雇車送去斯亦大殺風景矣抑嘗聞之每届賽馬之期多逢陰雨故西人戲謂較中國祈雨爲尤靈今兹日麗風和輕寒薄暖實爲難得之遭所望今明二日仍無風片雨絲阻人清興則碧翁翁眞解事已 
[獲匪續聞]  
　　水師兵丁在虹口禮查行對面浦中拿獲販私鹽船上人二名已列昨報兹悉水師某哨官接奉憲札來滬緝拿鹽梟或又呼鹽梟爲光蛋盖若輩或爲人護送私鹽或自已販私甚至爲匪爲盜無惡不作近因在浦東拒捕傷人遁跡在滬該哨官督帶砲船三艘泊在鐵路大橋堍偵探踪跡前日訪知光蛋船泊在禮查行前浦中遂督兵前往見釣船共有二隻立卽上船拘拿其時光蛋船上祗有八人坐守見兵至均捨命奔逃當獲二人不料一人乘間鳬水而遁因此僅獲一名并起出腰刀二把洋槍二桿帶回礮船光蛋船交船埠扣留想當禀明上海縣辦理一面再緝餘黨至砲船昨已移泊他處云 
[滬城雜錄]  
　　每届冬令四鄉往往私設盆堂盆堂者私宰耕牛之别名也現經城中普育堂董事赴縣禀請嚴禁莫邑尊已出示曉諭矣○往年道憲在南門外塔盖蘆棚以便乞丐棲止每日給粥一椀此誠體恤窮黎之意今年蘇松太道龔觀察循照舊章於本月初一日起照常給發深恐各丐徒或未周知固札飭上海縣於各城門張掛告示俾飢寒之輩得以聞風而至也 
[租房涉訟案續聞]  
　　初八日報登陸春華扭燭店司帳人姚某至縣一事兹聞卽經旁人勸解並未交值日差分别收管故姚某現仍在店照常貿易云 
[縣案彚紀]  
　　前日有滬南某商船兩人因索欠口角扭至二十七鋪巡防局中當經該局員略加詰訊將原被一併移送上海縣署訊理其情形容後探錄○洪慶齋情木工陳竹香造房轇轕涉訟縣署旋由木行夥傅安泰投縣附追木欵等情均刊前報至上月間傅安泰忽赴松江府控告經恩詩農太守批飭上海縣覆訊莫邑尊因於前日飭提兩造到案洪適患病卽着抱呈洪昇投案莫邑尊以上控案件洪安得托故不到卽限洪於三日内到案質訊延于未便 
[法界公堂瑣案]  
　　昨報列自願改業一事捕房將楊根山解案包探禀稱帶楊出外檢點生財由楊親筆開明細帳呈請電鑒翁太守略閱一過問楊曰火災是何月日現欠租洋若干楊稱火災在本年四月二十八日由對門起火一物未搬人從窗口逃出房租三四年來積下並非新欠災後已逐月付清太守謂昨日爾妻曾來遞禀内稱求保出外將生財變價清償并云各户被災所有陳欠諒有章程求請公斷但此事不知房主意見若何如被燒各户陳欠一律不收亦不能强爾清理倘無折華之例爾亦不能不還着包探查明定章再核可也至所點生財可先估價且緩變錢旋有收租人陳茂蘭訴稱楊妻來帳房吵閙並將生烟吞服倒在地上爲此禀求派人前往將伊喚出太守着包探帶楊前往將婦喝歸楊仍交捕房管押○前報列本年夏間小東門失愼時兪渭芳有衣箱一口被馬來福携去嗣經涉訟馬央親串杜渭林保出隨卽遠颺失主屢次請追翁太守着傳保人到案昨日杜稱馬已到滬被伊岳家通信後卽避而之他有伯父在虹口曾往問過據云一到卽去實不知其在何處存身太守着將杜帶出向原告開導再三判令杜先賠一半計洋五十元待其尋馬到來再追原物愈聞斷首肯太守又傳杜至案着先賠洋五十元尋馬交案後若能追到原物賠欵仍可　爾本多方推托太守謂此等洋元並非爾出何得推三阻四遂着下期將洋交案○九月初四日某局員被傭人張巧福竊去時辰表夾紗馬褂湖縐長衫質洋十元一夫無蹤曾向捕房報過前日張在西馬路雙鳳樓附近經人瞥見拉送捕房搜出押票吊到原贓昨解公堂請訊張供認竊物洋已用罄永順押店夥龎阿福請追押本聲稱此係局中人所竊較外賊不同太守着暫退俟追得若干再當給領吊到之贓着包探偕來差周林送歸局中張暫押候辦 
[上海三馬路陳與昌解山東直隷賑捐]  
　　啓者敝處今解直隷第二批規銀一千兩交籌賑局金苕人觀察散放又解山東第十九批庫平銀一千兩合規銀一千零九十一兩交嚴佑之先生親收統由文報局彚寄核實散放[  竹坪陳煦元啓]  
[贈海上浮槎客]  
　　月照高樓有應過秋來鄉恩滿關河瀛洲舊侣樽前少淮海新詩客裏多短褐論交人盡旘名山訪道意如何少年别有風情在聽取吳娘一串歌[  蘭月樓主稿]  
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄮山寒巴]  
　　寗波訪事人手畢云初二日寒雨淋漓夜間西北風大作丁冬簷溜與鐵馬聲相和答清愁如水徹夜無眠因思質民無褐無衣瑟縮若寒螿瘦蝶雙肩高聳無異在陰氷地獄中所望各善堂所製綿衣及早施送庶澤中袁雁得蒙挾　之恩也○青年孀婦孤苦無依例不禁其改嫁誠以王道不外乎人情不能以難能者使人强就也乃寗郡則不然每遇盛年嫠婦苦節完貞者輙有無賴棍徒迫令再適此誠卿里之惡俗爲王法所不容者也聞南門外石碶地方張姓婦夫喪未幾卽被段塘人某甲花言巧語誘使别抱琵琶婦之夫兄知之刻已指名控縣想堂堂三尺法不能爲若輩稍寛矣 
[山左紀聞]  
　　有客自山左投函本館云新城博興樂案等屬螃蟹爲災田中禾稻高粱幾被食盡鄉民每於夜間照燈捕捉頃刻間卽滿筠籠烹而食之輒吐瀉欲死現經有司詳請方伯委員查勘是否成災再行核辦並由縣設局收買螃蟹每百觔給錢二百文焚而瘞之以杜後患有善謔曰惜世無畢吏部其人否則左手持螯當益興復不淺矣 
[山左清平縣祝大令述夢二則]  
　　乙酉年六月初三之夕余夢至一處如衙署然殿庭宏廠燈炬煇煌兩行排列如吏人狀俱非近時服飾中有紫袍者坐於公案余與數十人伺於兩廊有相識者忽聞唱名聲各趨上一揖立於旁見一吏棒一紙陳於案上紫袍者振筆疾書有一刻許余問一人曰書者何彼曰今科各省題目也余又問汝知江南何題彼曰子夏又問山左則曰仲尼之徒余欲再問則曰少頃張貼於墻可閱也旋聞鼓樂之聲一簇人舁一大櫝向外行意必題　榜也余與數十人趨上一揖而出回望大門則扃矣但見無數人紛至沓來轉瞬間見大門上高懸一榜白紙硃書某省二字大而甚清其下細字如蠅頭模糊難辨山東二字之下字甚多看不能清惟中間有子曰回也其五字尚可辨認余正在回顧間忽聞回砲一聲遂驚而寤時天色微明起而筆之亦曾舉以告幕中友也六月十五日書院决科考試忽憶夢境故所出題目中間有子曰回也其五字及塲後得悉試題乃子曰回也其心兩章方悟夢中所見實非無因惟念首尾模糊但見子曰回也其五字而無心字可見卽神人示以無心之義竊以爲怪默念今科諸生恐難獲雋矣豈本縣宰官無心于吏治耶抑合邑士子無心於修省耶但旣有此夢異吾願與諸士子共圖修心以冀仰荷神庥也○魏家灣爲水驛地方今年因公而往者不下數十次余以彭家客店爲公館店錢火錢茶貲俱從優給發店掌櫃者爲彭吉泰自拿辦賭棍李金元斥革庄頭張方緒後每至其店見彭吉泰有悍然桀驁之象余竊怪之亦未之問也及八月間勘災經魏灣仍宿其店漸聞彭吉泰言語狂悖而其悍然之狀更覺昭著密加訪察方知彭吉泰素行兇惡與賭博無賴之徒朋比爲奸欲拘而懲之以行次無刑具亦遂置之但飭新充庄頭梁繼成以言詞怵之欲其知所歛迹也旣而余回署公冗不暇顧及而心中未嘗一日忘彭吉泰也一夕佘夢出門拜客至一大宅登堂接見依主賓位而坐有一僕送茶一盎視之則清水也少頃又送食物一盤視之則玉器也余心中訝其非可飲食者何以此欵客耶與主人暢談地方公事並言及彭吉泰兇惡欲懲辦之主人曰吾亦知其人將拘之矣勿庸懲辦也又談良久主人曰我欲出門請少坐余亦醒寤因思夢中所見係近今冠服素不相識者大抵是當今顯貴者模様越一日傳聞彭吉泰已暴病死矣死之時手握竹箸正吃麫咀嚼未竟也吁可畏哉 
[士風大壞]  
　　白鹿洞書院在匡廬之麓唐李渤讀書其地曾畜一白鹿洞因以名其後朱子守南康陸九淵訪之相與至洞中講君子小人之交至有爲之泫下者前明時宦斯土者闢爲書院令諸生肄業其中流傳至今相沿弗替每當弦誦鼓歌之暇摩挲碑碣猶如見先哲　徽焉今年由大吏新聘南豐劉主政緒主講席聞四月初主政挈眷至諸生亦皆負笈而來雪案芸窓埋頭攻苦一日主政之媳乘轎至大成殿前諸生約伴上前掀簾窺視評頭品足任意嘲謔並大聲疾呼聲言須告諸太守不准山長挈眷來兹主政山長聞言憤不可遏急白南康府請卽究辦以儆效尤太守隨於諸生中革除兩名並諭以大義事始寢息此八月中事也自是迄今院中多有人黏糊匿名揭帖語侵山長並將曖昧無稽之事大書特書主政以諸生頑劣難堪大有斯文掃地之槪因卽辭館挈眷而回並將師課各卷帶回評定由馬封寄致院中噫士子讀書所以明理也乃竟侮慢師尊調戲婦女恃衆滋閙無惡不爲尚何理之能明乎先賢有知必將喟然而歎曰非我族類屏之門墻之外可也 
[雷擊紀聞]  
　　南康府白鹿洞旁有土窰焉七月間窰工甲乙二人見湖邊有安葬者多人皆舁櫬登岸惟留一青年孀婦守船乃互相計議由甲入水將船鑿破甲則乘其無備刧婦至窰不期甲甫動手船卽洞穿水已汨汨而入船旣沈溺婦亦隨波臣而入水晶宫矣甲乙懼舍之而逸迨安葬人回疑係船身滲漏所致乃撈屍回去收殮安葬事竟無一人知覺者閱數月矣聞秋杪某日忽大大雷雨迅雷二聲甲乙二人同時擊斃始信天網恢恢報施不爽也 
[古潤叢談]  
　　京口小碼頭某花烟館鴇兒膝下一女郎巧笑工頻媚行烟視雖衣冠中人不屑一顧而傭天俗子嘗鼎一臠咸以爲玉天仙不啻也一日來一楚南人乍覿女郎卽大呼曰爾前在二馬路某焑館累我費去纒頭不少今何藏匿此間乎嫗憤甚大肆雌風意欲於刀巴關一試娘子威武經隣人婉言勸阻其人始悻悻而去無何忽來二人身穿號衣手持竹片一似局勇之巡街者然向嫗興問罪之師嫗知肅肅之羽不能敵赳赳之夫遂頓歛怒容回頭喚女曰貴客已候久矣爾尚裝嬌撒痴不一出來陪侍耶女應曰諾急含笑欵賓俾各嘗甘露味二人始分路而去○西門街附近某老婦與一未及笄女郎同住街鼓鼕鼕催人就枕睡已熟矣忽有賊鑿墻而入見衣包堆床側竊負出門復回身捲其架上新衣并近床揭取被窩老婦夢中驚覺低駡曰怎麽小嬌生如此惡睡不顧老娘足冰氷生冷耶一轉側閒忽觸巨手知係竊賊握之甚牢大聲呼救賊革掙不得脫懼被獲受私刑急以鐵鑿擊婦腕方得脫身及隣人至見衣包遺在門外衣被則横抛地上賊已一去無蹤女亦香夢驚回星眸半啓矣老婦乃連稱大幸大幸 
 
 
 

Page 10

 
 
   
 
 

Page 11

 
 
[光緒十二年十月初一日京報全錄]  
　　宫門抄○發抄旨六道○大學士閻奏病請開去差使摺○蘇織造世奏報交卸日期摺○蘇撫崧奏請開復知縣處分片○都統尚等奏請奬叙摺○西撫李奏委署知府片○又奏調署知縣片○又奏循例列單上陳摺○又奏甄通判片○又奏察看知縣片○倉督興等奏請撥粟米摺子○十月初一日理藩院鑾儀徫光祿寺廂紅旗值日無引見○烏拉布續假五日○内閣奏派騐放之大臣派出豫王紹祺耀年徐樹銘○吏部呈進月官卷○欽天監呈進時憲書○召見軍機○發抄色楞額等奏查明布魯克巴夷務各員請奬奉旨着照所請該衙門知道欽此○又布魯克巴夷務頭目嗣後由駐藏大臣點充請發給翎頂執照奉旨着照所請該衙門知道欽此○卞寶第奏本屇新漕仍請折徵奉旨户部知道欽此○又解京餉等銀奉旨户部知道欽此○又解甘餉奉旨户部知道欽此○又裁勇節餉銀兩解部奉旨户部知道欽此○○大學士臣閻敬銘跪奏爲微臣差使煩重久病銷假後慮難勝任懇恩開去要差以免疏虞恭摺仰祈聖鑒事竊臣聞人臣之事君也量而後入不入而後量又曰不能者止蓋心雖無窮而力各有限苟自顧實形竭蹶猶復勉事因循勢必僨事曠官獲咎滋甚臣本庸愚過承恩卷投艱遺大無補涓埃夙夜兢兢深辜委任本年四朋間因患眩暈咯血蹇步失眠等証幾戕半哉兩次陳請開缺原冀上邀愈准稍抒溺職之愆廼迭次蒙恩寛予假期不允微臣休致高厚鴻慈迥逾常格臣苟稍可勉强不敢自外生成現計假期不日將滿若病不再發日習行步謹當力疾銷假勉報殊恩惟有委曲下忱不得不上陳於○君父者查臣所管户部及總理各國事務衙門行走差使均極煩重自揣才力短淺已竟兼顧不遑然考核度支出入與中外交涉事宜微臣竭力殫忱諸賴　屬往復籌商詳核案據時日稍寛或可從容辦理惟軍機大臣行走差使近侍綸扉任大責重舉凡用人行政並須協力贊襄職必勤夫步趨事多决於俄頃如臣檮昧本乏細流土壤之裨復兹衰病交侵精神昏瞀審幾則愈形遲鈍慮事則多有健忘更以步履艱難動防傾躓若召對時不能就列隨班或致隕越失禮天威咫尺彌切悚惶雖屢蒙傳宣皇太后温旨令臣毋庸逐日入直慈恩優渥浹髓瀹股而微臣忝列備員謹宜當時隨同承旨禮儀綦重職分必遵何敢過恃涵容自崇罪戾思維再四惟有仰懇天恩開去臣軍機大臣上行走差使俾得專心籌辦户部及總理衙門事務庶期殘年衰配藉以稍寡愆尤矜恤保全感逾没齒所有微臣請開軍機大臣行走差使緣由謹恭摺具陳無任悚切屏營之至伏乞皇太后皇上聖鑒謹奏軍機大臣奉旨已錄○○蘇州織造奴才世勳跪奏爲恭報奴才交卸日期並移交庫存各欵銀兩緣由仰祈聖鑒事竊奴才等接奉咨行光緒十二年五月二十日奉上諭蘇州織造着奉曾去欽此兹新任織造奉曾于八月二十六日行抵蘇城奴才謹將管理蘇州織造關防一顆監督滸墅關稅務關防一顆並文卷册檔等件委員賚送接收奴才卽於是日交卸查任内經手事件除滸墅關未經開征並無收放欵項外其織造衙門自光緒八年起至現在止前任織造立山及奴才任内辦解各項活計收支各欵銀兩均因部議减折絲價未能報銷現由督臣奏蒙恩准九年以前仍照各年奏准巿價造報十年以後按照撫臣衛榮光議減之價辦理咨會查照向章移交後任辦理除將收支各欵銀兩數目分晣造具清册並庫存正項銀五千二十八兩一錢六分辦差銀七百四十七兩九錢七分八厘匠糧銀三百四十八兩八錢一分一厘其餘銀七百四十三兩九錢八分七厘移交奉曾盤騐接收代爲分案造報外理合恭摺奏聞伏乞皇太后皇上聖鑒再奴才俟盤交清楚卽行起程回京合併陳明謹奏軍機大臣奉旨知道了欽此○○崧駿片再拔貢前先知縣陸冠瀛因前署婁縣任内征存未解銀一千六十六兩零經前撫臣衛榮光於清厘舊交征存庫銀逾限未解案内彚案奏叅革追勒限三個月内完繳奉旨唐德駿等均着先行革職勒限分别飭將征存未解銀兩按數完繳倘逾限不完再行從嚴叅辦該部知道單併發欽此當經恭錄行司分别勒追去後兹據蘇藩司易佩紳詳稱該革員陸冠瀛將欠完庫銀一千六十六兩零已於限内如數措繳司庫兌收清楚尚知愧奮詳請該革員先行奏明開復以昭激勸等情前來奴才覆查無異相應籲請聖恩俯准將拔貢前先知縣陸冠瀛開復革職處分以資觀感除飭司勒催其餘各員赶緊完繳詳辦外理合附片具陳伏乞聖鑒訓示謹奏軍機大臣奉旨着照所請該部知道欽此○○廣州滿洲副都統奴才尚昌懋兩廣總督臣張之洞廣州將軍奴才繼格粤海關監督奴才增潤廣州漢軍副都統奴才宗室鍾泰跪奏爲廣東同文館又閱三年請將在館各員循案分别給予奬叙恭摺具奏仰祈聖鑒事竊廣東同文館自同治三年設立以來在館各員曁漢文教習分教習等教有成効均經奏請奬勵在案自光緒九年至本年又閱三年奴才等曾將在館學成諸生當堂考試擇其西文漢文優長者五名奏請分别給子繙譯生附貢生奉旨該衙門知道欽此欽遵在案所有館中提調漢文教習及館長分教習等均能常川在館認眞教誨不無微勞足錄自應查照向章酌請奬叙以示鼓勵兹謹將各該員等分别擬保閱列清單恭呈御覧可否照給奬敘之處出自逾格鴻慈除開列各員履歴咨部外謹合詞恭摺具奏伏乞皇太后皇上聖鑒謹奏軍機大臣奉旨劉秉和等均着照所請奬叙該衙門知道單併發欽此○○李秉衡片再署思恩府知府黄鵬飛調省差委所遺員缺查有候補班前補用知府張璧封心細才明持廉秉正堪以署理據署藩臬兩司會詳前來除覈飭遵照外理合循例附片具陳伏乞聖鑒謹奏軍機大臣奉旨吏部知道欽此○○李秉衡片再賀縣知縣孫安澤撤省察看所遺員缺查有興業縣知縣李昶持躬謹飭辦事精詳堪以調署據署藩臬兩司會詳前來除檄飭遵照外理合循例附片具陳伏乞聖鑒謹奏奉旨吏部知道欽此○○暫護廣西巡撫二品銜布政使臣李秉衡跪奏爲調署委署府州縣各員按届列單恭摺上陳仰祈聖鑒事竊准部咨咸豐十一年十一月二十三日奉上諭各省州縣毋論奏調委署代理著届三月奏聞一次由吏部嚴行裁核如有違例更調等弊卽將該督撫藩司分别奏叅欽此光緒十二年二月以前調署委署代理府廳州縣各員經臣列單恭摺奏報在案兹據署藩司慶愛詳稱光緒十二年三月初一日起至五月底止調署委署府州縣各員列單詳請具奏前來臣覆查無異理合照繕清單敬呈御覧伏乞皇太后皇上聖鑒敕部查核謹奏軍機大臣奉旨吏部知道單併發欽此○○李秉衡片再准部咨同知通判等官試用期滿詳加甄别具奏等因兹查廣西儘先補用通判劉振綱業已試用一年期滿據署藩臬兩司出具考語詳請留省照例補用前來臣查儘先補用通判劉振綱人尚穏重任事亦勤歴經差委並無貽悞應請留於廣西遇有缺出照例按班補用除將該員履歴送部外謹會同兩廣總督臣張之洞附片陳明伏乞聖鑒訓示謹奏軍機大臣奉旨吏部知道欽此○○李秉衡片再定例未經筮仕人員簽發各省試用令該督撫詳加察看試用期滿如累才堪勝任卽據實奏留遇有相當缺出酌量題補又各省保舉孝廉方正以知縣用者照拔貢知縣試用二年等因兹查廣西試用知縣兪思恩業已試用二年期滿據署藩　兩司出具考語詳請留省補用前來臣查試用知縣兪思恒持躬謹飭辦事安詳歴經差委並無貽悞應請留於廣西遇有相當缺出照例按班補用除將該員履歴送部外謹會同兩廣總督臣張之洞附片陳明伏乞聖鑒訓示謹奏軍機大臣奉旨吏部　　欽此○○臣興廉臣游百川臣畢道遠臣薛福辰跪奏爲援案請撥粥廠賑米以恤貧民恭摺仰祈聖鑒事竊查通州地方每年冬間王恕園等處設廠放粥向年蒙恩賞給賑米八百石光緒九年因遇災歉奏撥賑米二千石煮鬻散放欽遵辦理各在案兹據通州知州張兆豐詳以通屬被水成災遠近邨莊多有飢民就廠乞食人數必致加增若僅照常請米八百石恐不敷散放擬請援照光緒九年成案奏撥賑米二千石分撥各廠煮放所有柴薪等項查九年除於例給粥米八百石外多請之米每石係按五六錢經費由順天府賑欵内籌給此項仍請寛加經費俾資煮放之用等情前來伏查通州爲水陸通衢貧民本衆經此水災失業尤多目前糧價又益昻貴該州所請委係實在情形合無仰懇天恩賞給粟米二千石卽由通倉支給應飭該州分撥各廠煮粥施放以廣皇仁至應需柴薪人工等項除由各廠紳董按照向年捐辦所有不敷之處卽由臣畢道遠等于賑欵内酌量撥給所有臣等援案請撥賑米綠由謹合詞恭摺具奏伏乞皇太后皇上聖鑒謹奏軍機大臣奉旨已錄 
 
 

Page 12

 
 
[光緒十二年十月初三日京報全錄]  
　　宫門抄○諭旨一道錄前○蘇撫崧奏撫恤遭風難民摺○黔臬李奏回任日期摺○大臣謙奏請給匾額摺○護皖撫阿奏續叅各員摺○鄂撫譚奏解交釐金片○又奏查明額設馬匹摺○疆撫劉奏另奬學童摺○東撫張奏請留武員片○十月初三日户部通政司詹事府廂藍旗值日無引見○惇王等謝充副總裁恩○恩中堂等讀卷覆命○長善請假五日○岳林續假十日○兵部奏派武舉殿試之王大臣派出伯王慶王崑岡○召見軍機○○江蘇巡撫奴才崧駿跪奏爲暹羅國遭風難民派員送滬轉發遣回恭摺仰祈聖鑒事竊據東臺縣知縣黄承暄禀報光緒十二年七月二十八日有異服六人來縣當卽查詢並無銀錢貨物内有廣東瓊州府吳坤興劉安招二名據稱其餘四人名呌阿卒阿没阿里阿局係暹羅國人氏由本國裝載杉本欲往上海於七月十七日在不知地名洋面遭風船上共有三十八人均皆覆溺所有杉木飄失無存伊等抱住大木隨風飄至海邊一同上岸後到轉地方遇拯求送上海搭船回歸等語阿卒等言語不通難以查詢卽經安置館舍給發衣粮妥爲撫卹一面打撈杉木無獲無從給還詎該難民等以内地水土不服兼因離國日久急欲回歸一日數次催促登程卽將該難民等伴送揚州府城由府委送至蘇禀請委護並據長洲元和吳縣三縣會詳該難民等業已到蘇各等情節經批司查明詳辦去後兹據署江蘇按察使朱之榛詳稱飭據難民吳坤興劉安招供求送上海廣東會館情願自行搭船回籍阿卒等四人求上海紅毛公所情愿自行回國等語應倣照光緒三年琉球國商民遭風飄至東臺縣成案委員送交由蘇松太道分交紅毛公所廣東會館聽其自行搭船回國回籍由司飭委候補未入流王鎔前赴元和縣逐名點騐妥爲送交詳請具奏前來奴才查該難民等在洋遭風原船杉木均已飄失無存無從給還旣據求送上海情願自行回國回籍自應准其委員送交蘇松太道轉發送回以示懷柔除咨禮部並廣東撫臣查照分别飭護外理合恭摺具奏伏乞皇太后皇上聖鑒謹奏軍機大臣奉旨知道了欽此○○布政使銜貴州按察使臣李元度跪奏爲恭報微臣交卸藩篆並回本任日期叩謝天恩仰祈聖鑒事竊臣於光緒十二年二月初三日署理貴州藩司印務當經恭摺奏報在案兹據署撫臣潘霨飭知仍回臬司本任遵於八月初一日交卸署篆移送本任布政使曾紀鳳接收卽於是日准署按察　貴東道吳自發將　信文卷移交前來臣當卽恭設香案望闕叩頭祗領任事伏念臣猥以輇材仰蒙恩遇暫攝旬宣之職倐經半載之期未効涓埃彌深競惕現奉飭回本任綜理刑名舉凡察吏安民詰奸禁暴庶政胥關緊要微臣時懼弗勝惟有倍失愼勤並加奮勉隨時隨事禀商督撫臣實心辦理不敢稍涉因循以期仰答高厚鴻慈於萬一所有微臣交卸藩篆並何臬任日期理合繕摺叩謝天恩伏乞皇太后皇上聖鑒謹奏軍機大臣奉旨知道了欽此○○奴才宗室謙禧跪奏爲廟祀止神靈應顯著懇恩頒發匾額以答神庥而順輿情恭摺仰祈聖鑒事竊塔子溝理事司員志全建昌縣知縣文卜年會詳竊有本城西街城隍廟北街龍王廟靈異素著地方凡遇水旱偏災並閭閻疾疫禱無不應本年秋初大雨七晝夜連綿不止河水盛漲冲刷窪田幾欲汜濫街衢人心惶恐當經該司縣率同紳商人等恭詣各廟虔誠祈禱立卽雨止轉陰爲晴水勢頓消居民實深感戴公同懇請欽頒匾額各一方以答神庥而隆報享等因詳請具奏前來奴才查廟祀正神實能禦災捍患有功於民者例得奏請頒發匾額今建昌縣紳商等以縣街城隍廟龍王廟素著靈異實屬有功於民合無仰懇天恩賜頒　匾額各一方交奴才敬謹祇領轉飭摹擬懸挂以答神庥而順輿情出自逾格鴻慈除咨禮部查照外所有建昌縣街城隍廟　龍王廟神靈顯著籲请匾額緣由謹恭摺具奏伏乞皇太后皇上聖鑒訓示謹奏軍機大臣奉旨已錄○○護理安徽巡撫布政使臣阿克逹春跪奏爲續叅征存銀兩逾限延不完繳各員請旨一併拿間監追查抄備抵恭摺仰祈聖鑒事竊查前因前任潛山縣丁憂知縣張聲遠前任舒城縣降補按知事府經歴縣丞廖燻各在任内征存光緒八九等年丁驛正耗正雜附儲等欵銀兩卸事後屢催延不繳解經前署撫臣盧士杰附片奏叅欽奉諭旨張聲遠等均着暫行革職勒限一個月完繳餘依議欽此當經恭錄轉行遵照在案兹查該革員等虧欠前項銀兩並不赶緊籌措依限完繳迄今逾限日久絲毫未據報解實屬玩視庫欵亟應從嚴叅追以肅功令而儆効尤據藩臬兩司會詳請叅前來查張聲遠係江蘇上元縣人廖燻係江西石城縣人相應請旨將已革前任潛山縣丁憂知縣張聲遠已革前任舒城縣降補知縣廖燻一併　問監追並請勅下江蘇江西撫臣確查該革員等原籍家產分别查封備抵一面勒提該革員到案委員押解來皖以憑研訊確情究明是侵是挪分别照例辦理除由臣飛咨原籍督撫臣查照並行司寗查該革員等歴過任所及寓所有無資財寄頓一律查抄外謹會同兩江總督臣曾國荃恭摺具陳伏乞皇太后皇上聖鑒訓示謹奏軍機大臣奉旨已錄○○譚鈞培片再查光緒十一年十二月内承准軍機大臣字寄户部奏豫撥來年京餉一摺單一分欽奉上諭恭錄咨令到卾查單開光緒十二年指撥湖北厘金京餉銀十二萬兩等因當經恭錄轉行遵辦在案兹據湖北布政使蒯德標會同善後總局司道詳稱光緒十二年奉撥厘金京餉前已先後委解四批共銀七萬兩赴京交收在案兹又籌撥第五批銀二萬兩飭委補用同知許炳恭卽用知縣周垣管解赴京交收等情前來除繕咨轉給該委員等小心管解並飭將應解銀兩續籌委解外理合會同署督臣裕祿附片具陳伏乞聖鑒謹奏軍機大臣奉旨户部知道欽此○○頭品頂戴湖北巡撫調補廣東巡撫臣譚鈞培跪奏爲查明各州縣額設馬匹並無缺疲恭摺仰祈聖鑒事竊准兵部咨同治元年閏八月二十日奉上諭兵部奏請整頓馬政以利軍需並酌擬章程等語等因欽此欽遵辦理在案兹據署湖北按察使武震詳據江夏等州縣申稱查明光緒十一年分額設驛站馬匹均係　壯足額在站應差並無虧缺及疲瘦等弊各具印結由該管道府層遞加結詳請奏咨前來臣覆查無異除印結咨送兵部外理合恭摺具陳伏乞皇太后皇上聖鑒勅部查核施行謹奏軍機大臣奉旨兵部知道欽此○○欽差大臣督辦新疆事宜尚書銜降一級留任甘肅新疆巡撫二等男臣劉錦棠跪奏爲遵照部議擬將義塾學童另行酌奬備取佾生以資觀感恭摺仰祈聖鑒事竊臣於光緒八年間阿奏裁撤各城回官請將讀書回童分别給子頂戴一片經部議覆回童誦習一經熟諳華語咨部給予生監頂戴去後核與例案不符應俟粗通文義時再行酌設學額憑文取進若以該回衆等但須讀書認字不必責其文理應由該大臣另行酌給奬勵等因當經分别咨商　後旋准前甘肅學政臣陸廷黻咨稱查歴届考試於取進各童之外另案備取佾生回童中有能誦習一經熟諳華語者經部議准其另行酌奬可否仿照辦理存俟設學後充作佾舞免其府縣兩考庶於例案無碍亦足以示鼓勵又准督臣譚鍾麟咨稱此事難期速効應俟三年後再行察看奏咨立案各等因准此竊維新疆地居邊塞纒回聚處謡俗異宣底定以來建置行省欲使殊方異族同我華風誠非澤以詩書不能爲力於各城創設義學選纒回子弟入塾　書講解經義爲緊要法門並倣照内地書院章程取其粗知文義者按月酌給膏火銀糧以示奬勵行之數年漸知向化迭據各廳州縣申齎季課卷本核閱破承起講盡多可造之資近　鄉民竟有帶領子弟懇求入塾者是風氣漸開之効擬卽按照部臣學臣原咨各節奏請辦理然恐各屬課卷或有粉飾之弊因於上年八月遴委揀選知縣任兆觀卽選教諭羅靈前赴南路各城面加考試據禀各該童等多能誦習經書講解文義並齎呈課卷核與地方官所報尚屬相符當飭每屬拔取一二名以憑咨送甘肅學臣衙門註册備作佾生俟設學後俾充佾舞免其府縣兩考合無仰懇天恩俯念邊氓初知向學准其變通辦理備取佾生仍俟學業有成再設學官議定學額以符定制臣爲鼓勵邊氓起見是否有當謹會同陜甘總臣譚鍾麟甘肅學政臣秦澍春恭摺具陳伏乞皇太后皇上聖鑒訓示施行謹奏軍機大臣奉旨着照所請禮部知道欽此○○張曜片再頭品頂戴記名提督車奇博巴圖魯程之偉前在直隷地方隨臣剿匪事竣帶勇赴甘寗夏肅清出力奉旨賞穿黄馬褂又記名提督植勇巴圖魯萬清傳著績戎行保升今職以上二員隨臣年久勇敢樸誠合無仰懇天恩俯准將記名提督程之偉萬清傳二員留於山東差遣委用出自鴻慈逾格除飭取履歴清册咨部查照外謹附片陳明伏乞聖鑒訓示謹奏軍機大臣奉旨着照所請兵部知道欽此 
 
