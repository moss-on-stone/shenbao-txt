# 1900 - 253 - 4909850

 

Page 1

 
 
[勸募救濟兵災捐欵] [  申報館協振所謹啓]  
拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲救濟善會其宗旨與泰西紅十字會相同併資送遇難之人遄回故里此眞莫大陰功也敝協振所辱承諉唾勸募捐資如有義士仁人慨發慈悲倾囊以佽者不拘多寡同是善緣請及早擲交本館協振所隨時彚解俾孑遣黎庶荏席同登　企仁施迫切以待肅此謹白惟冀垂靑 
[議和篇]  
　　今者駐京各國聨軍已允次第撤退矣皇上簡直隷總督兼北洋大臣李傅相爲議和使已於前日秉節赴津沽矣擾攘紛更已將半載中外和局從此當稍有端倪矣雖然議和豈易事哉拳匪之亂在廷諸執政實釀成之將欲懲之以謝外人乎凡天潢之貴胄極品之大員罪狀旣未彰明刑戮斷難驟及在傅相雖奉全權之命惟是周旋壇坫樽俎折衝萬不能忘刑不上大夫之言冐昧而請申天討其難一也將欲盡拳匪而悉數誅夷乎則醜類數十萬人分布直隷各州縣民人更惑於邪術附入其黨肆意鴟張雖在京者可薙洗無遺而散匿各郡邑村鎭之匪徒安保不偶然漏網一或剿辦不到外人卽藉爲口實斷斷與爭其難二也將欲保日後經商傳教之各西人安穩無虞不致風波猝起乎則哥匪會匪票匪無地蔑有大都互相要結藉稱仇視洋人防之綦嚴尚不免突然作亂一疎忽也焚殺刼掠之案更棼亂如麻傅相雖獨攬大綱敢慨然擔保其無事耶其難三也外人深受拳匪之害全師而出風輪火琯密布海埏所費軍需幾不可以億萬計不償則難在和識償之則庫儲已竭措置維艱欲以内地礦產畀之而鄉僻愚民大半惑於風水勢必多方撓阻釀成禍端欲以全國通商之利餌之而各海口開埠數十年尚不能冺畛域之見内地耳目狹陋一見外人之車轍馬蹟必致譁然而起併力爲難懲之無可懲撫之無可撫萬一外人遇險喪其身家則通商之利未沾而通商之禍已肇欲濟目前之急難轉貽日後之隱憂其難四也有此四難雖傅相旋乾轉坤具有回天之力恐此際銜命而出亦終不能躊躇滿志以口舌奉膚功噫吁嘻議和豈易事哉雖然僕以爲時際目前正一極好議和機會何則外人之來中國者舍傅教卽經商耳商務以滬上爲大宗今者亂源雖肇自北方而滬上商人已極疲　市廛則蕭條已甚銀錢則流轉難通華商回無力支持洋商亦半多折閱是以泰西商會咸不樂兵連禍結累月經年西人志在恤民而尤以恤商爲要務今見商情若此未有不意存遷就俯首而允言和者加之各國朝廷外雖一德一心内實互相猜忌俄旣欲執亞東牛耳日本因高麗之故時時防範綦嚴英握商務之大權而德亦貿易日增時欲攘奪英人之利美國本不事開疆拓土近則頓忘華盛頓遺訓以兵威取小呂宋漸有觀兵海外之思凡兹意見不同姑嫉卽因之而起我中國儘可乘間而入調停其間可許者許之必不能許者拒之彼恐一國獨占利權當不致有意爲難相持不下而何患和議之中途决裂哉况乎口來已屆仲秋轉瞬三冬北洋膠凍各國兵艦不能行駛自如卽陸軍之分駐京津大沽者非得輪船亦不能以時調動是以各國雖有堅執不移之說其心實未嘗不欲及早行成苟得感之以情文惕之以利害告之以和則中外皆有所利不和則中外同受其禍而禍且延及歐洲彼未有不默然思憬然悟幡然改計而願以玉帛易干戈吾然則是役也雖難而實不甚難况傅相係中朝柱石之臣夙爲各國所深相信服者哉重修睦誼在指顧間敢以告憤俗憂時之君子于謂和局必如何而可議和議必如何而可成則傅相旣奉綸音自必成竹在胸確有見地非牖下書生所能前席而爲之借箸者已 
[進呈万物]  
　　武昌訪事友人云京師失陷鑾輅西巡薄海臣民同深憂憤湖廣總督張香濤制軍睠懹君國寢饋難安會商撫憲于次棠大中丞擬籌辦方物進呈以供上方之用并檄委現任督糧道譚伯成觀察趨詣行在遞摺恭請聖安聞所貢者係荆縀布匹茶葉等品已委員分投採辦矣 
[衢匪已平]  
　　杭州訪事友人云前者衢州府屬江山常山等處匪徒肇亂經閩浙江皖四省大憲調兵會剿業已次第蕩平首犯張某前經敖鎭軍帶兵擒獲就地正法嗣又獲到副頭目劉某亦以軍法從事餘黨四處竄逸其大股嘯聚於閩浙交界之九龍山鎭軍會同閩省提督某軍門四面圍住斷其糧食各匪知勢不能敵情願投誠併將爲首之匪犯三人縛送車前鎭軍略加訊鞫卽派勇押送衢城交金衢嚴道憲復訊辦理其餘脅從之匪出示解散有願充軍伍者收入營中旋于本月十六日押送到杭歸新中軍分别安揷至是而衢亂已平從此息馬韜弦富重覩承平景象矣 
[票匪成擒]  
　　漢口訪事友人云本月十五日湖北孝感縣主某大令飭差押解犯事之文武生各一名至夏口廳署廳主陳少石司馬研訊之下知二生皆係票匪羽黨在彼處散放富有匪票約期起事案關重大未便從寛因卽解送臬轅禀請署臬憲孟志靑廉訪親提勘訊按律嚴懲 
[擬撤學堂]  
　　漢口訪事友人云湖廣總督張香濤制軍平日愛才若渴創興學校不惜巨貲今者目擊武備學堂肄業生傳慈祥竟敢悞入康逆羽黨勾結爲非雖已明正典刑而造就人材難收實效因是心滋不悅擬將此堂裁撤以節度支 
[籌增軍餉]  
　　蕪湖訪事友人云安徽防練各軍餉章每名月給銀二兩三錢六分扣去米折五錢九分僅得一兩六錢七分所需號衣戰裙仍須分别攤派以致桓桓壯士搗衣百結菜色堪憐更安望能收士飽馬騰之效撫憲王芍棠中丞目擊情形且以各處新招兵士餉糈皆較皖省爲優不宜使抱向隅之憾爰定於七月初一日起通飭各營將餉項一律加增計蕪湖精健三營每名月給三兩二錢四分皖南鎭標練軍三營並新募之精捷兩營數亦相將惟蕪湖保衛兩營之餉應由道轅籌撥現擬照皖省定安副營章程每名月給三兩而新募之防軍千名則係比照精健營每名三兩二錢四分一時鼓鼙之士歡聲若雷　 
[抽捐助餉]  
　　蕪湖訪事友人云此間紳商前以李葆林副戎所招勇丁時滋生事端未足恃爲干城之寄因念兩江督標衡字營助剿會匪深爲得力公推崔紳惠人詣督轅禀請劉峴帥檄飭此軍回駐蕪湖自願集捐助餉峴帥許之本月初十日由某兵艦運送五百名到埠統帶某君旣登岸卽晉謁道憲吳季卿觀察旋會商官紳暫駐南岸禹王宫所需餉銀約每月二三千金之譜各帮商董已於初八日在廣仁局公議按貨抽捐由紳士逐月彚繳 
 
 

Page 2

 
 
[獲匪邀賞]  
　　漢口訪事友人遠貽雙鯉云七月二十七日之夜康逆羽黨唐才常傅慈祥等在漢口結黨成羣圖謀不軌幸陳慶門都戎奮勇前進始得次第就禽湖廣督憲張香濤制軍湖北撫憲于次棠中丞嘉其勤能交章保奏聞此役夏口廳同知陳少石司馬厥功亦偉不久可望陞遷也 
[江西教案]  
　　南昌訪事人云江右各屬會匪齋匪士匪無不蠢然思動且有冐充義和拳紅燈照借扶淸滅洋爲名淫掠焚劫者八月初四日南城縣同志會匪焚燒教堂搶刼教民波及各店鋪官軍雖極力剿辦而匪黨竟敢稱戈以拒以致城門緊閉民心皇皇撫憲松鶴齡中丞聞報卽委鄧太守紹鵠許大令穉麟馳往查辦並委剛字前營謝弁長發羅弁香齡協同防剿同時南豐安仁廬陵德安高安進賢各縣亦有匪徒焚刼教堂戕害教民中丞委向南皋大令馳往南豐查辦沈魯卿太守馳往安仁查辦旣而廬陵匪徒數千名相約揭竿作亂縣主馮大令督師剿捕面部受傷不知中丞聞之又將如何辦理也 
[假官破獲]  
　　武昌訪事友人云有漆某者口操江西音自稱係江蘇候補道員僑寓斗級營左近某客棧每日翎頂輝煌乘輿赴各當道處拜會官塲中人不知底藴頗有與之結納者詎知實係馬扁一流人事爲督憲張香濤制軍訪聞飭署臬司孟志靑廉訪傳諭江夏縣陳介菴大令率領差役將漆主僕一併拘獲搜出僞印信等件交武昌府余堯衢太守督同發審局委員澈底根究外間傳說咸謂其人亦係會匪想一經庭訊不難底藴畢宣也 
[蔡甸匪警]  
　　武昌訪事友人云蔡甸鎭居襄河上游距漢口僅六十里市廛繁盛爲往來襄樊要道數日前有匪人私售富有票煽誘愚民至某日竟敢揭竿而起擁至某當鋪恣意劫掠勢甚洶洶湖廣總督張香濤制軍聞之立卽遴派漢防漢靖二營弁勇星夜馳往彈壓想跳梁小醜不難一鼓盪平也 
[防軍滋事]  
　　蕪湖訪事友人云邇來蕪地大兵雲集龍韜豹略意氣各殊統帥旣不一其人遂不能免畛域之見本月初二日新募駐紥楊泗廟之防軍管帶某君拿獲大通閙事匪首吳正標解送徽寗池太廣道轅由發審局劉大令保甲總辦陳直刺蕪湖縣張大令公同推鞫旣而道憲吳觀察親加勘訊轅門内外由衡字營勇往來彈壓時有防軍若干名未穿號衣貿然直入衡軍阻之致與齟齬正擬以槍砲决勝負幸襄辦營務委員陳叅軍婉言排解防軍統帶李副戎亦聞信馳至始免紛爭初五日之晚防軍中甲乙等數人行經吉祥寺西某宦家誤作倡寮闖然入室宦家僕役略與爭辨若輩遂露刃行兇鄰人見此情形相與捆送保甲總局次日送請副戎按照營規痛加棍責並貫耳箭遊街示衆輿論始爲之翕然 
[捕獲私梟]  
　　姑蘇訪事友人云蘇鄉木瀆鎭向由鹽捕後營派駐砲艇四號嚴緝私梟本月十七日管帶袁君率同所部巡至泗口瞥見梟船數艘滿載私鹽揚帆而至時河中民船鱗次恐遭波及因令各勇放空槍示威不意梟黨略不退避竟敢還槍猛擊正在勢不相下突有衆梟船由左側駛至將砲艇環攻逾時甲乙内丁四勇身受彈傷登岸逃逸袁君見勢不妙率衆棄舟回鎭時適鹽捕營統領杜觀察所派接應之李君帶領砲艇而至追至光福鎭見梟船林立因卽四圍兜捕梟黨復併力拒之李君奮勇躍登生擒梟麗某戊一名餘匪始懼而逸當塲獲住梟船二艘内載私鹽無算並將被劫之砲艇奪回十八日午前解至省垣禀知觀察押送吳縣署交田大令懲辦大令研訊之下戊匪供認不諱遂飭釘鐐收禁聽候禀請上憲核奪 
[梟匪傷人]  
　　松江訪事友人云松郡北門外迤東護城河地極荒僻北接厲壇荒塚纍纍行人絶跡有名雲山者不知其姓浮家泛宅之流也邇來新購一舟雇陸阿小爲篙師小泊吊橋之左本月十九日之夜三鼓後相與枕藉舟中一夢陶然同化莊生之蝶忽來梟匪多人將舟移至數十武外然後一躍入艙陸驚醒拒之被匪砍傷墮水雲山聞聲驚懼泅水而逃彼岸旣登狂呼救命適支更人擊柝而至訴知駐守城門之何哨弁迨出城兠拿而匪已去遠至黎明入城報案二十一日華亭縣林霨生大令帶同刑仵前往相騐仵役唱報死者額角髮際均有刀傷太陽穴連眉尖有重傷兩臂有刀傷左手奪拒無名指砍折腹如五石瓠指甲泥污係生前受傷落河飮水過多所致大令離座親視一周令屍姪在屍格上畫押隨卽備棺收殮洎大令回署嚴飭通班壯役緝捕凶手務獲究懲當時匪徒因捕者將至遺下凶刀三柄蒲鞋式壽字頭鞋一雙聞之北鄉人云是日晨起見有鹽梟六名聲稱被劫鹽船一路追蹤尋覓由生生橋向北往靑浦不知卽行兇之人否 
[匪黨畏罪]  
　　漢口訪事友人云數日前寓漢潮商洽茂新興和諸鉅鋪忽相繼倒閉主夥皆避匿無蹤一時聞者皆以爲諸鋪素稱殷實何至如銅山西崩洛鐘東應嗣有知其底藴者謂鋪中人有被康逆羽黨榮星橋等誘惑悞入保皇逆會者今見事敗恐于株累故效黄鵠之高飛殆或然歟 
[巡查嚴密]  
　　南昌訪事人云近日江西省城謡言復熾南昌縣孟子卿新建縣江雲卿兩明府惄焉憂之面禀各憲嚴飭各營勇丁及保甲各局團防團練各軍會同兩縣新募巡勇分二十餘起輪流巡察並委員督率勇丁巡查河道船隻遇有形跡可疑者卽拘拿盤詰似此防維周至依然教案繁興何人心之不靖若此耶 
[大風覆舟]  
　　松江訪事友人云俗傳八月十八日爲潮神誕日是日浦中波濤洶湧迥異平時郡城東門賣菜傭某甲自滬載菜子回松中流失事舟子兩足受傷中則竟隨伍大夫而去事後家人雇漁舟網獲三屍騐之非是嗣復在下游撈獲載回棺殮據撈者云是日風浪過急浦濵一帶淹斃之屍不下五六具家屬分投辨認男啼女哭頗爲慘然 
[湘省豐收]  
　　有客自湖南至宜昌者語本館訪事人云今歲湘中年穀順成兹者新稻登塲價値甚賤上白米每石祗需錢四千數百文閭巷小民當不至有米珠薪桂之嘆矣 
[曲江濤聲]  
　　杭州訪事友人云本月十八日爲潮神誕辰浙省官塲例有致祭之典浙江撫憲劉景韓中丞札委杭嘉湖分巡道時蓬仙觀察親詣翁家埠主祭其江干之秋潮宫則命候補道程少周觀察恩培前往行禮○新安朱文公爲宋時理學名臣百代馨香允宜弗替杭州西湖孤山之麓建有祠宇每屆二八月仲丁之日由府憲委員致祭本月十八日爲秋祭之其由朱氏後裔備具祝帛呈請用印并飭工人將祠宇灑掃淸潔懸掛燈綵陳設牲牢屆期府憲委府學訓導馬廣文詣祠主祭禮畢朱氏後裔設筵欵之是日族中到者多至五十餘人亦云盛矣○浙省新招衛隊二營馬泊撫憲劉大中丞札飭管帶馬守戎將左營移駐上城開元寺右營移駐下城定水寺因二處地皆偏僻深恐匪徒匿跡其間也○台防新左營統領張觀察雲逵現奉撫憲劉大中丞調至省垣統帶省防各營遺差委杭協李副戎鳳來接統副戎未到差以前委台州府徐太守承禮暫攝○嘉善馬鎭二釐局委員現屆瓜代之時本月十八日由局憲札委候補縣江大令錫齡辦理嘉善釐務烏鎭則委大挑縣洪大令燾培辦 
[彝陵秋眺]  
　　宜昌訪事人云宜昌向設保甲局藉以除暴詰奸自前任東湖縣夏大令到任卽因事撤去現在地方多故到處匪類潛蹤縣主某明府邀同本地紳耆創議重興此局以繼前規凡城内外各棧房均須設立循環簿每日登載來往客商名姓呈送總局以便匪人前在淸 
 
 

Page 3

 
 
查如有容留匪人者察出嚴究○自北方匪人作亂到處商賈裹足辦貨者殊屬寥寥寥某日固陵輪船由漢口來宜只裝貨物數百件次日昌和輪船抵埠則客貨較多計共二千餘件○前者蜀中大憲以北方匪亂日熾京城戒嚴特派兵入都保衛本月初四日道出宜昌擬由當陽宜城過襄陽取道河南北上統領丁軍門已於初六日起程矣○初八日上燈時陡起大風河濵所泊各船大半走錨失練未幾雨師稅駕勢若傾盆迨至風息雨止忽聞警鉦四起厥聲鏜鏜咸云河坡某姓家失火水龍聞警馳至祝融氏知勢不能力祗得漸斂淫威只焚去房屋數間餘未殃及○今歲之夏天氣炎蒸較往年爲甚居人偶貪凉爽星初露晚易受風寒邇際中秋逐漸發洩以是上吐下瀉之症比比皆然衛生君子誠不可不愼益加愼也○前者宜施交界之長樂長楊利川等縣時有土匪滋事宜昌鎭傅鎭軍派宜防營勇前往彈壓迨抵彼處匪卽潛入深山僅在野三關河獲十二名押解來宜交東湖縣收押○自漢口維新黨匪謀亂事發後宜郡地方官恐蹈覆轍特派團勇日夜在城内外巡查南門外洋塲巡緝尤爲嚴密亦防患未然之計也 
[守提欠欵]  
　　前署理上海縣篆務之王欣甫大令交缷後尚欠公欵三萬餘兩未經照數解足署理江蘇藩司陸春江方伯迭次札飭現任縣主汪瑶庭大令催令速卽掃數解淸邇來王大令正在設法籌措而方伯迫不及待又於前日札委候補同知陳司馬鑫來申守提想王大令必多方羅掘以免有礙功名也 
[批准認捐]  
　　本邑紳士楊德炳具禀淞滬釐捐總局請准包繳子花釐金督辦錢怡甫觀察批其牘尾云子花統捐現據該職員禀請接認擬從本年閏八月初一日起至明年七月底止仍照原額通年繳足六萬七千串並將前辦陸董虧欠一萬五千餘串核减按月攤賠帶繳由大豐順元二莊擔保旣據帶繳虧項事尚可行現據貨捐局禀市景蕭條將各項認捐暫行减作八折繳捐子花認捐旣經包定在案又復推廣於後本難再减惟上年收成歉薄此次北方擾亂商貨停運確係實情四月以後收數支絀飭局詳細查察與所禀情形尚屬相符姑准照貨捐局所請各項認捐之例亦著减八成補繳惟上年推廣維持之際曾有歲豐加認之語今旣照原認之數則陸董欠繳之欵須照八折全數繳足方准接辦仰陸董欠繳之欵按折繳足取具該兩莊保結並將如何接辦章程呈送毋違切切此批 
[函請查覆]  
　　德國某輪船上庖丁别脫毆斃王阿有一案已紀前報昨日德總領事函致道轅内開此案照西律應騐明傷痕將兇手遞回本國辦理乃屍親堅不肯覆騐究竟前騐如何請卽查覆蘇松太兵備道余晉珊觀察准之立卽札飭英美租界公廨查案具覆讞員翁笠漁直刺奉札之下已遵照移請上海縣飭查矣 
[請查命案]  
　　前者德源輪船由滬開行時有人寄存板箱一口及抵南通州船主因無人來取飭水手開視内係男屍一具爰卽報請州尊某刺史相騐兹者刺史移文英美租界公廨請爲查緝内開騐得死者用紅漆木箱裝載外有夾板屍身並無傷痕惟腎囊腫脹陽莖堅舉管有餘精流出想係在滬宿娼脫陽而死娼家懼累設法移屍故出此狡獪之策合請嚴密飭查等因讞員翁笠漁直刺接准來又刻已飭差役四出查緝矣 
[竊犯解回]  
　　日前英美租界公堂讞員翁笠漁直刺移送竊賊二名至上海縣署函開一係松江人一係無錫人請分别遞解回藉縣主汪瑶庭大令准之立卽派差押解前去兹由婁縣發回文開訊問此賊供稱係寍波府屬某縣人松地並未到過旋又由無錫發回文開此賊供係崑山縣人大令因著收押所中聽候覆訊 
[爭產案結]  
　　孀婦程談氏投上海縣署控翁程濟川偏愛幼子不給田產歴任縣主訊供未結已三載於兹矣前晚汪瑶庭大令升堂研訊程供長子病故寡媳談氏卽回母家數月後遣人來報生一遺腹子實則此孩撫自陸姓小的僅有田三十餘畝是以不允分給談氏供小婦人自歸程姓甫及兩月夫卽病故時已懐孕因翁聽後姑挑唆萬分欺侮勢不能容無奈回母家旋卽產一男孩翁又聽唆誣指螟蛉小婦人願滴血以明眞僞翁共有田二百餘畝及現銀若干求斷令分給氏父談友其供稱叩求斷給女兒田若干以資度日程又供小的願將寡媳接回贍養惟此孩請斥逐歸宗大令曰此孩卽非親生亦不妨撫爲義子惟同居日久必另生枝節著爾分給田四十畝洋銀一百元俾另居度日程初猶不願大令一再開導始遵斷具結 
[研訊佔地]  
　　葉載亭投英美租界公廨控族叔葉慶毆逐伊母霸占地基讞員翁笠漁直刺准詞提案倩襄讞委員張柄樞司馬研訊諭令葉慶將所占坑基拆讓乃有同族葉和尚者從中阻撓抗不遵斷復經葉載亭等控請飭提前晚直刺倩司馬升堂研詰葉載亭投案申訴前情葉和尚供祖遺地基向未分析應由小的管業是以向之理論求鑒司馬著仍遵前斷違干重懲 
[法將登程]  
　　前日午後四點三刻鐘時駐滬法國統兵官某君督率法越兵士八百餘名排齊隊伍手執洋槍背負絨毯洋鐵水碗等物迤邐而出每五十名由一弁乘馬督率迨至浦灘分别站立由某君禀請法國水師提督華郎君校閱華君會同法總領事白藻泰君就領事署門外憑軾而觀約歴一點鐘時操畢而返是晚十點鐘時華君命駕至法公司馬頭乘小輪船赴吳淞口登法國兵艦前赴東瀛游歴然後回至天津當啓行時白君率同副領事蓋君繙譯官費君及法巡捕頭至江干恭送 
[醫院落成]  
　　去年租界工部局董以各捕房病犯苦無棲止之所爰度地虹口司各脫路建造病房月斧雲斤昕夕工作事經一載近將竣工共費至三萬金左右定於西歴十月一號起凡捕房押犯如有患病者卽可送至彼處醫治從此嘘枯振萎日起有功縲絏中人有不懐恩頌德者哉 
[英美租界公廨紀事]  
　　某姓小孩名彩娥者年僅四齡迷失歸途嚶嚶啜泣八百三十七號華捕見之携至英美租界公廨禀請讞員翁笠漁直刺安揷旋由其母張馮氏投案認領直刺准之○日昨有陳榮卿者猝患疾病倒臥路旁四百五十六號華捕見之投公廨禀請直刺安揷直刺飭發聨單送至某善堂醫治○戴是明投公廨控劉有章積欠洋銀非惟堅不肯還且糾衆圖劫借據直刺准詞飭提昨日原差將劉提到直刺諭令押候訊奪 
[法租界捕房紀事]  
　　法界捕房所雇成衣匠某甲近以戚串某乙因案管押英美租界公廨思爲之設法斡旋有陳某者窺知其意卽花言巧語向之騙取洋銀二十元一去杳然甲知受愚據情訴知捕頭捕頭立派包探查緝昨日始得拘獲解入捕房捕頭令押候解送公堂禀請讞員朱森庭明府訊究○前晚偷兒張阿全混入某姓水木作竊取松板三塊携之而出適爲作主所見扭入捕房捕頭令押候解送公堂禀請朱明府訊究 
[美租界捕房紀事]  
　　前日流氓陸瑞和糾集同黨多人至裏虹口虹鎭攫取鄉民陸雲州所携布數十疋逃逸無蹤雲洲忿甚投報捕房昨日包探朱阿高將瑞和拘獲捕頭令押候解送公堂禀請讞員翁笠漁直刺究辦○前晚無賴阿松至虹口吳淞路向鄉民某甲訛詐不遂肆意行兇甲情急狂呼某號巡街捕聞聲而至將阿松拘入捕房捕頭令押候解送公堂禀請訊究○昨晨偷兒應阿虎混入裏虹口甬人某姓家行竊布衣若干件携之而出適爲巡街捕所見拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[馬路工程局瑣案]  
　　本年四月十一日之晚南市捕房二十三號巡捕張錦榮潛至老白渡永泰樹柴行誘姦主婦某氏被行主莊辛耕卽莊介生所見突然扭住揮刃刺傷張腕事後莊砌詞赴道轅控張糾率盗黨至家劫物等情蘇松太兵備道余晉珊觀察批飭馬路工程局總辦程雨村大令查明訊辦大令遂飭差查悉實情將張卯名斥革提案訊供判令管押捕房兩月旋又笞責五百板枷號一個月現已期滿大令飭差傳莊到案質訊莊供川沙人年四十有三在治下開設樹行已歴年所大令問因何揑詞赴道轅上控爾知罪乎莊供所控均係實情叩求老父臺恩斷并乞設法保護俾免性命之虞大令詰其是何功名敢稱父臺供稱捐納從九品大令謂爾旣有功名應知法律何得砌詞妄控爾若願具切結本委全爾顔面不予深求莊不肯求銷大令拍案震怒飭卽移縣訊辦莊始叩求寛免情願具結大令著在結上加蓋指摹斥令退去張疏枷交保○船户盧松春因與同帮張大爭奪攬雇主以致口角事後張倩夥友徐福林出資雇令駁船户張掌生糾衆將盧所雇船夥周阿二王應喜拽至岸上攢毆以致二人均負重傷盧聞信奔赴馬路工程局呈控總辦程雨村大令立卽飭差將一干人提集研訊盧供小的係湖州府屬某邑人在治下駕一葉扁舟藉謀微利前日攬得碱數件張見而爭載小的不允以致懐恨於心竟將小的之夥拽去毆傷叩求訊辦張供小的不敢爭執張掌生供小的係浦東人昨日張大許給小的洋銀二角囑雇强有力者與人打架小的悞受其愚貿然應允自知不合尚求寛宥大令判責一百板枷號一月俟期滿移送改過所收押徐福林笞責五十板著具呈改過切結然後交人保去張大押候周等傷痊再核 
[英租界捕房紀事]  
　　妓女翁梅倩前在安康里賣倡時被賊竊去珍珠首飾値貲甚鉅報捕後曾由包探洪阿寳在本城雉堞上拾得小洋鐵匣一口内有零星珠首飾爰携至捕房告知捕頭傳翁妓認明確係原物惟所缺尚多捕頭令各包探留心跴緝至前日城内某店學徒亦在城垣上拾得珠蝴蝶一枝持回店中告知店主店主係回教中人循例持至淸眞寺中寄存教主處俟無人認領然後捐充善舉旣而爲包探金立生所知以翁妓所開失單曾有此物爰至淸眞寺取回請捕頭傳翁妓認明無誤因卽領去事隔多時尚能珠還合浦亦意料所不及者矣○富又石印書局夥汪芝增陳少甫投捕房報稱同事某甲失去紡綢褲銀質對時表等物疑我等二人所竊心不甘服務請派包探破案以明心跡捕頭允之 
[贛省官報]  
　　知縣檀家琮錢昌瀾俱禀知聞訃丁母憂王之楨禀謝酌委一次同知文煥禀往金陵公幹從九毛用賓往建昌辦保甲新選南豐典史鄭宗綮禀到左營左啃二司把總林緒拔病故遺缺以候補千把姜思華拔捕知縣李德利禀謝儘先酌委一次守備何煥文委管東平藥庫許寳滿禀謝酌委一次胡嘉銓解餉京回縣丞何以成起服來江准補分官典史單錫璜禀謝行知會昌筠門司姚光祿禀謝准調景德司行知知府姜秀瀾委充威武　字等軍營務處吳崧高委辦吳城上下知縣葛明遠由江北回劉世芳由金陵回倪鐲玉山等縣公幹回胡嘉銓禀謝輪委厘卡一次按知事錢撫辰就近騐看捐升知縣洪家衍委解贛關餉進京峽江縣丞陳贊唐賑捐奬加藍翎 
 
 
