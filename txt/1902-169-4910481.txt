# 1902 - 169 - 4910481

 

Page 1

 
 
[勸募江皖等處急振] [  本館協振所啓]  
　　去年江西各屬始則洪水成災繼又旱魃爲虐高原下隰顆粒無收千萬哀鴻嗷嗷待哺雖蒙深宫軫念頒給帑金大憲推恩發施米石無奈災區甚廣普救爲難垂斃飢黎朝不保暮而皖省之和州無爲州含山縣等濱江各處亦因圩堤潰决室廬牲畜均漂没於洪濤巨浪中告振之書急如星火若不綢繆未雨曷以延旦夕之餘生伏求四方大善士救人救澈或傾囊以佽助或量力以佈施庶敝振所得以接濟源源百萬窮黎或不至盡塡溝壑作善降祥之說古有明徵他日福佑之來當可爲諸善士操劵卜也肅此禱求諸維德鑒 
[續三通因重校未竣暫緩出書啓一] [  圖書集成局謹白]  
　　本局前據浙局本九通用新鑄大號鉛字重行排印其皇朝三通已於正月告竣續三通正三通本定於四月六月出書嗣因細審浙刻校對未精頗多舛誤爰延名宿前赴西湖就文瀾閣殿板九通詳加讐校惟以卷帙繁多不敢草率從事以是略稽時日致出書未能如期此蓋本局愼益加愼之心諒爲海内士林所垂鑒也此啓 
[論教習監禁事]  
　　中外風氣各異而範乎情理則同中西刑律各殊而所以治罪則一自西人來華後交涉之事日多訟獄之端日起華官往往棘手而不能理理之而不能平無他葢先有中外之見存不能斟情酌理而爲之耳然華人與西人搆訟者除通商口岸貿易事外究不概見凡鼠牙雀角之事仍不外華人與華人互爭或有華人而見用於西人者一經涉訟華官卽不敢如常判斷恐西人之袒護也或竟置之不問或問之而倚于一偏而謂人心能平允乎積不能平於是訟日多而交涉愈難辦矣要知西人自詡文明之國卽自涉訟亦不肯出情理之外而謂肯曲庇所用華人乎每有華人狐假虎威而西人實未嘗知之華官或因華人之熟識西人而稍爲左袒西人有知當亦竊笑華官判斷之不平然設或華官力矯其弊而過抑之則西人無不起而責問於是華人之依附西人者其勢燄乃愈盛其曲直乃愈不能分在華官不過欲求無事而不知天下事從此多矣閱前報紀監禁教習陶某一事不禁服西人之公而笑華官之無用也夫以强佔人婦而爲本夫告發律有明條官無有不准理者况旣爲教習則知法犯法更宜加等治罪而戴大令以其在洋人處充教習遂置之不理以此推之卽敺魚敺爵之漸中國治體將來尚可問乎直至本夫控之某國領事領事怒飭管理學堂之洋人將陶送縣旣已送縣則權固操之大令可以秉公判斷矣乃復請示領事始得將姦婦拘案連陶監禁十年本夫之寃於是得伸而人心亦爲之大快聞之省中繁劇非才能之員不能治戴大令旣能理繁治劇何於此事一無肝膽而必俟外人爲之定案耶說者謂自來交涉之案地方官每視爲苦事無一次不降心相從大令之請示於領事官正足見大令之才能何能爲大令責而余又不能無說焉大令之請示於領事官固題中應有之義特初控時置之不理則恐難于解免耳此事幸本夫敢控之領事官始得懲辦苟一經大令批斥不敢復控吾知陶至今猶逍遥法外而本夫之辱終難洗矣現在西人足跡遍中國華人之依附西人者隨處皆有如陶者當不乏其人爲地方官者苟盡如大令之不敢提問則强凌弱衆暴寡招寃受屈之輩將必僂指難終故願有地方之責者一遇此等事不敢擅斷卽當商之西人秉公辦理大抵華人情勝於理西人理勝於情與西人辦事當以理勝理足則西人無有不首肯者此事卽其明證也書此以質之大令芻蕘之言或亦能挽回千慮之一失乎 
[賜宴使臣]  
　　五月初五日皇太后皇上特賜俄國耋親王並各國駐使夫人觀劇已紀報章兹又得京師訪事人來函所述較爲詳盡爰再錄之是日俄國耋親王及各國駐使夫人同入大内計大轎十二乘男女各半所經之處地方官俱派弁兵照料另傳緑營將備十餘員護送至東華門换乘二人小椅入内皇太后賜各使夫人宴於乾清宫命大公主陪座皇上賜耋親王及諸使臣宴於養心殿命慶邸陪座所陳食品中西參半宴罷齊赴寗夀宫觀劇皇太后皇上並入座親陪旋復賜以果食午後慶邸陪耋親王以下使臣大公主陪各使夫人至御園遊賞至興盡而退時已申初仍由弁兵護送返第初六日清晨耋親王乘津蘆火車出京由步軍統領送至前門外迤東車站 
[約章畫諾]  
　　天津大公報云本月初一日俄國耋親王覲見皇太后後卽命駕往外務部將東三省開礦修路之約畫諾施行聞約中大意東三省路礦二者統歸華俄道勝銀行承辦他國不得干預其間至京榆鐵路則由中國任便延英人德人經理俄國亦並不過而問之 
[修律志聞]  
　　天津大公報云前者沈侍郎家本奉命修輯通商律例兹聞侍郎擬將法國律例與大清律例互證叅觀以便折衷一是刻已將刑部律例館攺爲修律所矣 
[殲厥渠魁]  
　　京師訪事人云拳匪渠魁王德成久經漏網刻爲天津某千戎獲諸雄縣境内解交保定府訊鞫并獲到夥匪五人刻均繫於囹圄想不日即當明正典刑矣 
[保奬艱難]  
　　京師訪事人云當各國聨軍入京後五城設立協巡局局中委員紳董安良緝匪頗著勤勞嗣經順天府府尹陳玉蒼大京兆開列名單咨部請奬刻經吏部力駁計五城各保十人祇共給奬七人大京兆因諸員糾多抱向隅復請發給五品奬札十餘道轉給尤爲出力之人蓋亦慰情聊勝於無之意也 
[整頓道路]  
　　京師訪事人云近聞内外城街道擬倣洋式大加修築以碎石合土塡平左右兩旁分栽樹木凡舊時棚攤之設在路側者概行驅逐拆毁以免有礙行人并聞此事須責成步軍統領辦理 
 
 

Page 2

 
 
[機局遷地]  
　　天津大公報云直隸機器製造局前已由督憲袁慰帥在山東德州擇一合宜之地正欲筮期遷往旋查得其地適當運河之曲距城四里許勢頗窪下夏令水發平地必深至一二尺許洪濤巨浪一片汪洋必先挑土培高然後鳩工建屋一切約費工需五十萬金刻下慰帥方與部臣酌議再三尚苦無從籌措也 
[海運抵沽]  
　　天津直報云江浙二省海運漕糧業於本月初十日由某某諸輪船運抵塘沽旋定期十三四兩日用火車分别轉運入京投太平倉交納 
[吉林將軍長軍帥等會奏故員功德在民闔門死事乞恩准建專祠摺]  
　　奴才長順誠勳跪奏爲已故將軍功德在民籲求天恩准在吉林捐建專祠以隆報饗而順輿情恭摺仰祈聖鑒事竊據吉林闔省紳士候選訓導沙韞琛等聨名禀稱恭讀邸抄光緒二十六年九月奉上諭前任吉林將軍延茂從容就義大節凛然著賞給太子太保銜加恩予諡並入京師昭忠祠欽此聞悉之下痛感殊深追思已故將軍延茂以進士歴官中外所至有聲光緒二十二年奉命查辦事件兼吉林黑龍江墾礦務大臣旋卽調署吉林將軍二十三年簡授實缺到任後首以弭盜安民疏通錢法整頓地面爲要務因念吉林盜風不息由渠魁未能殲除於是嚴飭邊練各軍認眞緝捕擒斬積年首盜游賊不下數千名盜氛爲之一息吉省制錢短少雖設有寳吉錢局鼓鑄仍未疏通將軍長順前在吉林將軍任内奏請試造銀圓未及舉辦因病開缺故將軍延茂抵任查知法良意美洵足裨益地方卽就機器局援照成議開局製造定准章程照制錢行使因恐現錢銀圓不敷周轉設立永衡官帖局開使官帖相輔而行商民稱使通省錢法爲之疏通二十三年俄人創修鐵路言語不通重以所募土夫人等多係無籍游民倚勢横行民情頗爲震動故將軍延茂堅持定見極力槎磨卒能嚴定鐵路章程十二條復因鐵路需用木料概免税釐創爲抽收票税之法藉保吉省利權土夫張五等有藉端强搶情事立卽按名查拿正法餘黨斂迹民賴以安他如設立廣仁堂聽游手無業百姓入堂分習一藝而終身餬口有資設墾礦局以開礦放荒而地無遺利增設十旗武備學堂以教聰頴子弟而人無棄才以及積存倉榖振興文教諸善政不勝枚舉併自捐廉千金發商生息以爲諸生童膏火二十五年八月奉召回京吉省士人深以不能挽留爲恨二十六年七月畿輔有事聯軍入京之日闔門自焚殉節吉省士民商賈聞知無不痛悼哀感想見德澤及人之深且遠也雖蒙天恩賞給太子太保銜予諡並入祀京師昭忠嗣在朝廷飾終之典固已備極褒榮而吉林爲前將軍服官地方祀典闕如殊無以慰士民謳思之望擬請就地籌捐於吉林建立專祠由地方官春秋致祭再前統帶吉林靖邊親軍兼全營翼長花翎記名副都統世襲三等子文福請假回京於聨軍入京時與前將軍延茂同日盡節吉林藍翎佐領承順前委靖邊馬步全軍統領戰功卓著於二十六年調往奉天統帶育軍七月初三日在海城大石橋地方打仗陣亡該二員均爲前將軍延茂所識拔而死事情形同爲可慘忠貞大節如出一轍擬請附祀前將軍延茂專祠以隆報饗而慰忠魂等情呈請具奏前來奴才等查已故前吉林將軍延茂蒞任四年百廢具舉政績昭然至今民間謳思不已庚子之變聨軍入京延茂闔門自焚以殉從來死事之臣未有如是之慘烈者吉省士民因其慷慨赴義之忠貞愈念其恩惠及民之政事共謀建祠設祭均屬出諸至誠未便拂其所請合無仰懇天恩俯准已故前任將軍延茂於吉林捐建專祠藉伸崇報已故花翎記名副都統世襲三等子文福藍翎佐領承順均爲故將軍所識拔又均死事可慘擬請附祀專祠由地方官春秋致祭以彰忠藎而順輿情之處出自聖主鴻慈逾格理合恭摺具奏伏乞皇太后皇上聖鑒訓示謹奏奉硃批著照所請該部知道欽此 
[派游日本]  
　　武昌訪事友人云湖廣總督張香濤宫保誘掖後進力求自强凡各書院各學堂肄業生每屆年終甄别一次將考列一等者資送出洋派赴各國學校中藉長學識日前委現署武昌府同知雙司馬夀護送兩湖書院優等學生四人經心書院優等學生四人自强學堂優等學生二人武備優等學生四人前往日本游學司馬奉札後已於本月初四日挈同東渡矣 
[力却洋股]  
　　南昌訪事人云江西宜春礦務局辦理數年虧耗甚巨執事者擬招集洋股藉爲挹注之資某日某洋商襥被來江周歴勘視事爲省中大憲所知以核之外務部奏定礦務章程諸多未合婉詞却之某洋商無可如何祗得廢然而返然往來盤費例須由礦局認償所損已不少矣 
[蘇州院試六志]  
　　蘇州采訪友人云本月十六日江蘇提督學政李大宗師考試長洲元和吳縣童生經史藝學算學經學題未詳史學題狄仁傑薦張柬之爲宰相才論藝學題泰西水師出奇制勝之法莫如水雷然形式繁多功用亦異試分析言之算學題設如句弦和開平方得數加入句弦較减之又以平方開之得一十三步句股和六百五十六步求句股弦各幾何今有直積一千三百零四步長闊和乘長闊較得二千八百步求長闊各若干 
[淮北設局]  
　　揚州訪事人云淮南運商購買塲鹽其訂單請照納課繳價等事均由淮南總局經理至淮北則係票鹽如購某塲之鹽卽由某塲大使代辦此向章兹者運憲程雨亭都轉以近年票販池商動輙齟齬以致淮北鹺政日漸衰頽若不設法以劑其平必致有江河日下之慨爰稟准督鹽憲劉峴莊宫太保在板浦創設收發票鹽總局專司收價發照事宜局中總會辦各一員另派七員隨局差遣日前遴委戈分轉乃肅爲總辦袁大令景福爲會辦刻已料理行裝率同吳鹺尹元惠等員禀辭就道矣 
[螭㘭珥筆]  
　　聞之京師友人云内務府收貯顔料縀疋及銀兩之處謂之三庫前經户部議令一律裁去以免經費虚糜現聞銀庫收發各項已攺派南北檔房管理至縀疋庫則派歸福建司顔料庫則派歸陜西司分别承辦○五城所設練勇前經會同紳董每夜梭巡以收守望相助之效現由順天府府尹陳玉蒼大京兆與五城城憲會銜入奏請將出力獲盜各紳董施恩奬叙○廣宗匪亂雖已敉平而民俗澆漓深恐亂萌復熾地方官因就五城分設三局一曰中局一曰東南局一曰西北局每月朔望經司坊各官宣講聖諭廣訓俾小民咸知教化以期風俗日卽淳良 
[津橋觀海]  
　　天津直報云五月十一日駐泊大沽口内外之各國兵艦運船已减至九艘其中英國四艘法美俄奥義五國各一艘○本月某日有德兵六十名統以武弁一員由落坊乘火車至津旋復載駐津德兵一百名及武弁數員赴秦王島○俄國駐紥山海關之某將軍於本月初旬某日來津小駐利順德客館至十有一日仍返榆關○英國水師提督某君於本月十一日午前十點一刻時由津附火車至塘沽乘小輪船歸兵艦 
 
 

Page 3

 
 
[之江雜錄]  
　　杭州訪事人云省城地方遼闊游勇土匪到處潛蹤劫掠傷人幾於無日蔑有撫憲任筱沅大中丞前曾札飭各路防軍統帶挑選精壯或一二十名或十餘名就艮山門外安營以資巡察刻下營房尚未竣工各勇散處其間易于出外滋事總理營務處許豫生觀察特委周副戎起鳳逐日帶勇巡行街市并飭各哨弁嚴加約束一面札行防軍工程委員赶緊將兵房營造○某日金華府解到某縣要犯三名及女犯一口臬憲湍靜臣廉訪飭發交仁和縣收禁獄中聽候示期提訊 
[漢皋解佩]  
　　漢口訪事人云管帶岳州忠武營黄澤生觀察領餉到鄂連日赴督署禀見○本年鄂省應解第一批京餉撫憲端午橋中丞委文大令林楨雷大令元芬督解二大令奉札後擇於上月二十六日首途○候補州吏目雷少尹志成奉宜昌川鹽局殷觀察厚培調往差遣業已首途所　鸚鵡洲竹木釐金局文案一差另委他員接辦○連日武漢江河水勢飛漲抑且湍激異常以故覆舟之事迭有所聞至上月二十六七兩日水勢始稍平 
[邗溝小志]  
　　揚州訪事人云下河某塲近有私梟出没運憲程雨亭都轉檄飭駐防五臺山之武衛楚軍往緝旋由鹽捕營羅都戎將著名某梟緝獲解送來揚禀由都轉發交江都縣收禁候辦○揚城李官人巷鉅興典閉歇後欠繳公欵甚鉅願以架本抵還一面禀請邑宰出示典前立限取贖旣而架上之貨多經人贖出而公欵仍未清釐邑宰遂將管事人胡某收押翼房勒限措繳閱日忽來一西人聲稱被胡積欠巨貲須帶往核算言訖將胡挾之而去邑宰無奈將典標封隨飭役偵其蹤跡傳聞刻已在京口弋獲果爾則胡仍不能置身事外也 
[茸城芳草]  
　　松江訪事人云上海某小猪行股東唐王宋三人投縣署及會審公廨控經理人倪某侵吞贏餘銀十餘萬兩之多冬訟不得直遂聨名投臬署上控臬憲效述堂廉訪札發松江府集訊府尊余石蓀太守奉文後卽提兩造研鞫並飭倪將歴屆行中帳簿一併呈案頃日倪陸續繳到九十餘本太守飭差督同核筧○華亭縣林霨生大令以目下米價奇昻民生困苦爰於日前乘舟親赴各鄉會晤彼處鄉紳籌議平糶之策 
[上海官塲紀事]  
　　户部主事陳翰丹主政鳳藻于昨日到滬隨詣道縣各署拜會○昨午法界公廨讞員杜枝園大令命駕至上海縣署與縣主汪瑶庭大令面議要公良久始出 
[星使謁客]  
　　駐滬文報局總辦楊誠之觀察兆鋆恭膺簡命出使比國昨日命駕入城赴各署拜會至上海縣署時縣主汪瑶庭大令飭丁擋駕示不敢當也 
[星軺蒞滬]  
　　欽命出使奥國大臣吳焕其星使德章籍隷八閩昨日由京南下行抵滬江本城文武各員均往江干迎迓午後星使遣丁人城赴各署投刺謝步禮也 
[上海縣署瑣案]  
　　英租界寳善街福海樓酒館執事人李祥雲吞烟斃命一案報經縣主汪瑶庭大令訊騐後英美租界公廨讞員張柄樞司馬將逼令結帳之陳少山送縣前晚大令升堂研訊陳供小的原籍山東福海樓係藍姓所開倩李文彩雇小的管門小的不允李囑暫管三天小的因于本月十三日午前九點鐘時前往並未與李祥雲交談十四日清晨祥雲之弟來稱兄已吞烟斃命小的並無逼令算帳之事求恩鑒察大令姑准交人保出聽候隨時傳訊○前日南市集水街協源米店夥至浦東招商局棧房提取米二百石因無捐票被貨捐局巡丁查悉禀請總辦函致大令提店主陸雲洲訊究陸供本月初八日在浦東招商局九號及二十二號兩棧提米二百石此米于去年由掮客華殿卿從蘇常運來今將二百石售與小的當運來時已赴蘇州河北卡納捐大令曰旣已納捐何以並無捐票供稱捐票由原船帶回憑此支取水脚華現住南市不難查問大令遂飭差帶陸至華處吊取捐票無則帶回究罰○前者戴江氏控其子戴四觀違忤等情大令訊供笞責發押攺過局兹已期滿由管局委員李二尹解回大令提案研訊戴供小的吸食洋烟母親屢訓不攺致被控押所中現已烟癮戒除不敢再違母訓矣大令飭交差看管候傳其母保回管束 
[英美租界公廨紀事]  
　　出使義國大臣楊誠之星使於前日由京抵滬昨晨乘輿詣公廨拜會讞員張柄樞司馬司馬飭丁擋駕○前日上海縣汪瑶庭大令移文英美租界公廨略謂奉臬憲札開馬良控馬錫九分産一案今查得馬錫九潛居租界請卽飭差恊提讞員張柄樞司馬准之昨日清晨飭差協探將錫九提到錫九求交人保出自行投縣備質司馬允之 
[三續分發人員騐看名單]  
　　布庫大使衡謙正白蒙附生湖北陳覃恪江西監生湖北鹽運庫大使多祥廂紅漢監生兩淮鹽大使賈燾廂黄漢附貢福建馮杰順天監生兩淮李益綬順天監生河東藍翎黄曾達正黄漢附監福建程夀萱直隷監貢山東李世升順天監生福建潘伯實廣東監生福建章琦湖南監生兩淮陳恩潞湖北附貢兩淮徐兆熊江蘇附貢福建張學餘江西監生福建藍翎張延益廂白漢附貢福建鄒瑞鋆江西廪貢廣東汪守堃浙江監生兩淮李存初廂藍漢附監福建顧振聲浙江監生福建王鍔陜西廪貢四川朱溥浙江監生兩淮趙宣哲河南監生河東顧維周浙江附貢福建布政司經歴衛汝基廣東監生雲南周傳仁順天監生湖北布政司理問高徽樟山東附監江蘇州同章堉安徽監生江西高鈞江蘇監生江西吳象賢河南監生安徽直隸州州判程金鑑江蘇恩貢江西周方熾河南副貢安徽侯文杰陜西舉人四川州判劉鍾瑞順天增貢山東郭登庸江西附監湖北馮宇泰四川歳貢貴州鹽經歴朱士俊湖北附監兩淮朱景繩浙江監生兩淮胡之焕安徽供事兩淮王德如江蘇監生廣東薛維城廂白漢附貢廣東府經歴陳應昌廣東附貢四川王大年順天監生江蘇劉鶴年湖北監生安徽武士霖山西增貢河南宋晉蕃湖南附貢江西劉映玉湖南監生甘肅張鐸湖南監生甘肅費延彪湖南監生貴州吳澍謨湖北監生江蘇李宋成山東監生直隷王琪江蘇附貢安徽曹輔臣江蘇監生貴州沙純德江蘇監生湖北汪恩安徽監生湖北叚樹楠江西附貢湖北楊樹森安徽監生山東施鴻榮江蘇監生四川薛鴻仁廂白漢附貢廣東李安瀾浙江附監直隷郭心儀四川監生雲南單寳德浙江監生湖北張孔修四川監生貴州叚森四川增貢湖北鄭搸浙江附監雲南毛士鑾浙江監生江蘇魯本盤四川監生湖北丁其慰河南監生直隷吳大藴江蘇附貢湖北縣丞延慶正黄漢官學生山東嚴榘廣西監生湖北陳錡福建監生江蘇左秉琳順天監生江西鄭自東直隸監生山西丁志岳廣東附貢福建朱世則廣東監生廣西鍾文奇廣東監生江蘇柴家駒直隷監生山東張守忠直隷監生山東蘇志燮廣東附監福建王時恭山西廪監直隷周耀奎湖北廪貢四川晏光楨湖南附監湖北劉士俊湖北監生陜西沈汪燦湖南監生四川陳良璐湖南監生安徽陶逢炳湖南監生江蘇秦炳震湖南附貢安徽 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[催工製造]  
　　江南機器製造局總辦毛實君觀察查悉砲廠各工人不勤工作以致所製各物不能限期竣工因飭提調嚴督工頭從速赶造不得仍前延玩致干咎戾 
[馬路工程局瑣案]  
　　日前高朋之遺失鴉片烟土一枚並小土一包於林寳林所拉東洋車上報捕後由包探黄量海緝獲林寳林解經馬路工程局總辦翁子文太守倩襄讞委員黄衡堂二尹研訊林一味抵賴昨日黄探在林所居船上查獲原贓因即解案請辦二尹判責三百板枷號一月贓土給高具領○十六鋪汛捕錢福前因縱逸輪船積竊郭福堂工程局總辦翁子文太守大爲震怒勒限緝拿迄未弋獲昨日倩黄二尹研訊二尹飭卽移送上海縣署請汪瑶庭大令究懲 
[英美租界公堂瑣案]  
　　誠記船廠陳福林收買順太行所失之木兩株約值洋銀二百元經包探張才寳查獲解案讞員張柄樞司馬飭押候查明旋于昨晨提案研訊蘇中營水師廣艇管帶某君遣勇廖化龍禀稱此木二株於本月初二日隨波流至艇旁經哨官報明巡局飭陳打撈隨由陳出帖召認實非竊贓陳供詞閃爍順太行夥某甲訴稱此木長七丈許安得流至十餘里之遥况招帖黏諸廠門非在通衢何能取信司馬商之英總領事署迪繙譯官判罰誠記洋銀四百元原贓給順太夥領去○美最時洋行傭人某甲訴稱昨日青島輪船進口起卸貨物時碼頭小工吕來陳開范來金水强索私費每駁船須小洋銀二角是以告知包探張才寳拘案請究吕等同供並未索費司馬判各責三百板遞解烟臺原籍○包探趙銀河禀稱木作頭徐阿毛包造高易洋行房屋碰斷德律風線是以傳案請究高易洋人投案訴稱屢次告以工作時格外留心不料仍肇此禍請卽重懲徐阿毛嘵嘵分辯司馬判罰洋銀八十元○旗昌洋行前控宣立得等串竊蠶繭兩包司馬諭候傳王姓質訊昨晨王姓投案訴稱小的將貨運送上船時查知被竊情事令宣等澈查允酬洋銀四元宣等稱斷不缺少今果失去兩包請卽公斷宣堅執不認竊繭承包運送之張元生供稱宣在無錫犯竊雖經往緝未得眞贓司馬飭將宣張押候交人保出分賠銀一百六十餘兩違干併究○張子卿行竊趙懷德洋銀二十元由包探李星福拘獲送究司馬判責五百板○陳全德先後竊取恊定等家衣物由包探李四春拘解請究司馬判責四百板押三月期滿之後遞解回籍○包探方長華禀稱尤紹卿控金志祥混售次等棉花一案小的奉飭往提知金係德商用人德總領事尚未在票上簽字尤卽扭入捕房有違定章請卽訊究司馬飭一併開釋俟德總領事簽字然後提訊○陳永春行竊王阿榮家衣物由包探張天林拘解請究司馬判責四百板贓給還失主○包探竇如海禀稱汪蔚文囑薛炳飛等紥珠花攙入假珠百餘粒報由小的拘解請究薛供此花係阿崑所紥司馬飭押候提阿崑質訊 
[法租界捕房瑣案]  
　　麥馬氏前控楊昭生倩吳德標擔保洋銀一千二百五十元逃匿蘇州滸墅關置之不理等情讞員杜枝園大令立卽將楊關提到案研訊之下除吳德標認賠洋銀六百元外尚少六百五十元迄今案懸未結昨日命提覆訊楊供小的禁押捕房實難設法本租界又無相識之人出爲擔保惟潮州人某姓在城内開設烟膏店可否求恩交伊保出分期拔還大令俯如所請飭包探入城詢明能否擔保禀覆核奪○李蘭生前控蟻媒蔡陳氏誘令伊妾捲逃等情迭奉大令訊供責比蔡陳氏一味狡展矢口不承昨日李投案訴稱小的訪知蔡陳氏家中買有一女郎年甫十有五歳請傳案代押俾將蔡陳氏釋出勒限尋交蔡陳氏供小婦人家中並未買有幼女大令命仍還押所著李將伊所買之女扭案然後准蔡陳氏覓人保出將妾尋交○日前陳桂生王揚名許雲園諸偷兒在江永輪船行竊被包探拘獲解奉大令訊供管押昨日命提到案著將陳王各責二百板許責手心一百下○沈木卿不務正業專事遊蕩由其母沈張氏送案請懲大令著笞責二百板禁押三月視其能否攺悔再行核辦 
[美租界捕房紀事]  
　　前日傍晚時某西人雇坐熊阿大所拉東洋車至吳淞路下車熊向索車貲非但不給反肆兇毆五百二十九五百八十九兩號華捕見之將西人拘送捕房捕頭詢明姓氏住址令熊赴該管領事署廪控○昨日黎明時小竊張林江至寄居西華德路之甬人張阿卿家撬開後門圖竊適爲六百二十號巡街捕所見拘入捕房捕頭令押候轉解公堂禀請讞員張柄樞司馬訊辦○昨晨偷兒李阿四混入蘇州河中某姓駁船上竊取布帆等物甫登岸卽爲某號巡捕所見連贓帶入捕房捕頭令押候解送公堂禀請懲辦 
[金陵官報]  
　　五月初一日藩臺吳糧道胡巡道徐籌防局候補道龔均見蕪湖米釐候補道劉錫庚到水師學堂候補道方委辦湖北督銷候補道奭商務局候補道劉統領合字等營章其俊統領南字營陳東暢均見知府徐乃斌由京引見回首府沈禀知交卸通判王萬選上元縣戴江甯縣盧均禀知在府署箭道開平糶局代理江寗府朱禀知今日任事前兩江營務處差遣安徽知府徐正楚到湖南來知縣洪遹聲由京來到省巡檢余銳禀知過知縣班縣丞龔光璨禀知到省縣丞何福祥丁母憂初二日水師學堂候補道方禀知四雷艇進塢南琛兵船徐傳隆由京引見回威靖巡船王得標辭赴上海運機器試用知縣殷鋆夏由京來到省新選松江城守守備韓國賢到由京來巡檢許木愷禀知到省知縣王世瑞由京補行引見回初三日通判吕心清知縣鄧彦遠均奉示寫履歴閩浙督辦營務處前署漳平縣郭承桂到管解撤遣散勇過境並無兵勇登岸請補韋蕩左營守備邢天祚叩謝卽辭縣丞李多節叩謝辭回籍又歐陽寅巡檢周希曾均奉示騐看轅下文巡捕知縣龍振翊劉永濤均到由京引見回禀知仍回文巡捕卽到差初四日藩臺吳傳見洋務局候補道汪見登瀛洲兵船董全才上海來卽辭裝軍裝赴湖北主簿任楚鈞東南路巡檢福昌阿北路均謝委保甲帮巡差初五日候補道范德培奉委騐收魚雷河工刑部郎中袁世藩由籍來進京江西試用縣吳鳴麒由京回叩謝移咨江西撫飭存記遇缺提先委署一次並禀知隨同辦理平糶事務巡檢簡光國叩謝飭知冬防勞績酌委優缺一次初六日浙江提臺吕本元到會知縣林士菁叩謝飭知請補宿遷縣又錢沛深叩謝給咨赴引卽辭分省縣丞廖欽元奉飭蒙保選缺後以知縣用叩謝初七日藩轅牌示儀徵縣訓導丁國均大計叅劾遺缺查有試用訓導段朝端堪以署理江南提臺李軍門會辭行水師學堂候補道方開濟兵龕船李田均禀知今日開考候補道歐陽霖謝委江西督銷又賴紹濂謝委湖口掣騐餉捐局提調知府舒紹基由京引見回試用知縣秦其增德清均由京引見到省又張學緒到由京引見回 
 
 

Page 10

 
 
   
 
 

Page 11

 
 
   
 
 

Page 12

 
 
   
 
