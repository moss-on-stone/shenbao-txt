# 1894 - 180 - 4907615

 

Page 1

 
 
[璧謝儀] [  申報館主人謹啓]  
　　啓者本館禮延諸友類皆植品端方束身自好乃天中佳節忽有浦東某署郵來節　四國本館當卽諄囑致書　待回璧趙不料某署悮會本館之意昨又添送至十圓本館依舊璧還并面告來人婉言辭謝但本館諸友雖從不收受苞苴猶恐不肖棍徒冐本館之名在外招摇納賄爲此略陳鄙悃敬告各處官長此後斷不可有所餽贈如有匪棍借端行騙一經發覺本館定必送請地方官訊懲區區之心伏維垂鑒 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十六種洋五元○刑案匯覽洋七元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋二元○駁案彙編碼洋二元○明季裨史碼洋七角○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○臨證指南太洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彙碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈 
[論日本不應與中國搆兵]  
　　高麗東學黨作亂中日兩國各調兵赴高麗舳艫相接夫高麗爲中國藩服高麗有亂不能自行戡定乞援於中國中國卽遣知兵大員統帥雄師馳往剿辦此固字小之道應爾也日本之調兵赴高將以保衛寓高之日人乎則停泊兵船一二艘調兵一二千足矣何必多調兵船載兵赴高尚以爲少則更租賃商船以足其數且下令禁止煤炭出口以備軍需觀其一切布置其欲以兵戎相見也明矣而且需索多方皆中國高麗所必不能行之事明知其必不能行則不得不出於一戰而後日本乃得逞其欲戰之心一若戰勝攻取可以操劵而待者嗚呼其用意如此不特蔑視高麗也其蔑視我中國也實甚不知中日兩國同處亞洲爲東方大局之所關繫高麗一國壤地雖小以形勢言實爲中國之屏蔽亦卽日本之屏蔽也彼眈眈窺伺其旁者久巳處心積慮冀得一逞則中日兩國當念輔車相依唇亡齒寒之誼無事則共輯邦交爾無我詐我無爾虞有事則各禦外侮夫如是而後高麗安高麗安而東方之大局可保如輕與中國搆兵竊恐兵連禍結死亡相繼餉糈不繼彼窺伺其旁者保無乘其疲敝捲甲長驅冀以坐收漁人之利此時日本將與之爭拒耶大小强弱之不敵勝負之數無待著龜將歛兵以退耶無論始勇終怯將貽天下萬國以恥笑勞師糜餉一無所得日人亦庸有利乎且使窺伺者卽不乘隙而動試問日本果足以勝中國乎中國近十年來訓練海軍不遺餘力水師武備兩學堂造就人才日形濟濟足勝管輪駕駛之任者所在皆有南北洋艨艟巨艦密布如林所用槍砲一律新式此次北洋大臣李傅相一聞警報卽派葉曙卿聶功庭諸軍門督帶勁兵前赴高麗軍門深嫻韜略久歴戎行决策運籌必能洞中窽要若使兩國之軍相見於疆塲日本未必獨操勝算然中國之所以不肯輕開兵釁者正自有故旣不忍以鋒鏑轉輸貽生靈塗炭之禍又不忍以計取術馭失與國交際之歡是以兵力雖强水師雖練餉項雖充終不肯倉卒而輕於一試此固爲天下之所共諒而日本乃不以爲可敬反以爲可欺不以爲可依反以爲可玩一聞東學黨作亂朝調師船夕籌兵餉幾有岌岌不可終日之勢夫高麗東學黨作亂寓高日人安然無恙未嘗有所損失何必調兵保護况英德美諸國亦與高麗通商當警信遥傳雖亦有兵船停泊保衛商民然其數不過一二艘日本何獨冐天下之不韙虚張聲勢公然調兵赴高日增其數一若旦夕有大戰爭者此其心目中將置高麗於何等更置中國於何等耶或謂日本之調兵赴高將以弭内訌也不知自古以來有國家者欲禦外侮先平内亂若勞師遠涉國中武備空虚萬一變生肘腋將奈何有以知此說之必不然矣夫高麗爲中國藩服不侵不叛歳時貢獻史不絶書二百餘年於兹矣中國之視高麗也如子高麗之視中朝也如父平日撥派大員駐紥其地爲之經理一切是猶父之於子起居則噢咻之飮食則調護之高麗有亂不能自平乞援中國是猶子有疾病而呼救於父也中國一聞高麗亂耗立卽遣兵前往是猶父聞子病而遣醫往視也與他人亦復何干若乘孺子之偶有疾病而輙欲玩之於股掌之上則爲之父者必勃然作色怫然動怒必不任他人之任意玩弄此必然之理也高麗之事得無類此日人之玩視高麗未免逼人太甚而謂中國肯坐視不救乎况以數十年生聚教訓之力良將如雨猛士如雲固不妨與日人一試堂堂之陣整整之旗鼓行而前十盪十决誠未見日本之能操勝算也况中國兵以義動日本師出無名質諸天下萬國當無不曉然於曲直之所在倘輕舉妄動兵釁一開不可復遏直至潰敗决裂而始悔與中國搆兵之失計也亦已晚矣 
[本館接奉電音]  
　　昨由京友電傳上諭一道敬謹譯登○五月廿九日奉上諭步軍統領衙門奏續擬緝捕章程請旨變通辦理一扭據稱近來盜燄日張兵丁緝捕愍不知畏往往携帶洋槍施放傷害官兵擬請變通章程准其格殺勿論等語盜賊拒捕膽敢用火器傷人近有巡夜弁兵被賊以洋槍轟斃之案實屬目無法紀嗣後巡夜官兵准其執持鳥槍遇有賊盜放槍拒捕亦准放槍扼拿如有殺傷照例勿論惟該官弁兵丁等務須格外愼重倘輕率從事傷及無辜定當從重懲辦欽此 
[錄高麗訪事人函述中日近事]  
　　朝鮮來信云西歴六月十號有華兵四百名陸續由仁川入韓京尚有三千名於十六七兩號入京屯於南别宫外傳聞商務大臣袁觀察特發急電請再發兵三千名先是八號招商局海晏圖南海定三輪船載到華兵二千五百名用軍艦一艘爲之護衛至夜由釜山登岸至十二號圖南所載一千名聲言赴公州進發餘均入韓京守衛海軍則有軍艦數艘入仁川港全羅洋面亦有五艘其中一艘其身甚鉅云十二號由中國運來槍礮彈藥甚多用車五十餘輛運至韓京備用有一武弁乘高麗漢陽輪船往來遞信韓京及仁川所寓中國婦穉皆於十八號附日本郵船會社肥後九回國華商同順泰由上海運到米一萬三千餘包積存仁川碼頭上華官悉數購充兵餉不准出售平壤所駐韓兵五百名已由蒼龍輪船載入韓京防守廿四號午後日本外務省大臣書記官加藤增雄出京乘某輪船往高麗與大鳥公使商議一切 
 
 

Page 2

 
 
[譯西友述高麗事]  
　　昨日怡和洋行高陞輪船自琿春來滬詢諸船中西友據云過高麗海面時見日本兵船十數艘皆已預備迎敵桅杆放下船面所有絓礙之物俱已理清整設砲械若將開戰者其兵與船式樣皆與外國無異附近海面有中國兵船數艘並未准備戰爭與平時泊在黄浦者相同又聞日本强令高王不屬中國而屬日本令高王請袁欽差回國并令華兵出境此說得諸風傳不知確否又聞有許多日本人請於日官願往高麗攻打日官置諸不理以上皆係西友所述高麗久爲中國藩服爲薄海所共知日本何得强使屬日倘有此說不愈見其横行無忌哉此而可忍孰不可忍 
[錄日本訪事人函述高麗事]  
　　高麗東學黨肇亂中日派師前往軍情秘密偵探良難道路謡傳未足深信加以電綫中斷不能消处息通靈本館遍設刺事之人必偵得眞確情形始得登諸報牘斷不敢憑空摹繪致貽譏於吠影吠聲亦不敢故作危詞聳人聞聽薄海内外諒所深知兹接派赴日本訪事人來書云韓師與東學黨屢戰不克乃乞援於中國中國初發陸軍東渡只一千五百名屯紥牙山以觀動靜日本政府聞之謂昔年天津所訂條約中日二國如調兵赴朝鮮須先行文知照此次中國未經照會遽爾發兵遂派水師若干繼又派陸兵若干直進韓京駐紥爾中國商務大臣袁觀察商請日公使大鳥圭介君將兵撤退大鳥不允可見日本雖名曰保護旅韓民庶其實别有深心也目下中國以日本行爲不善屢調水陸兵到韓英俄法各國兵船之下碇日本者亦均展輪而往全州雖已收復内亂尚未敉平默觀日本情形必欲與中國抗拒然中國理直氣壯豈卽甘讓日人恐必有一塲戰鬥也 
[譯日本新聞社所發傳單]  
　　某日日本某報館特發傳單分送閱報諸人其文曰清國水師提督丁汝昌率軍艦三艘赴韓六月廿四日電報也清兵六千向鷄林進此六千兵係中堂旗下所屬素稱勁旅二十二號由威海發大約上陸仍由牙山招商局汽船名利運者向來駛行漢口及朝鮮沿海日前已换德國旗幟此清政府於戰法時换旗之故智也又風傳朝鮮發往日本之私電由清政府禁止其實係訛傳今日到來電報皆短文或者長文電報遮斷難發未可知嘻是眞所謂隔膜之談歟譯之以見日人之猜忌良多我中朝不可不爲之備也 
[錄港報紀高麗事]  
　　香港中外新報云中國日本派往高麗之兵屢次怦怦欲動似欲動似欲以干戈相見高麗趨附中國日本之黨人意見各殊現已各張旗鼓如遇有戰務彼卽出而角勝高王於此甚難措置惟有中立不倚聽其自然而已 
[英電彚登]  
　　五月二十九日倫敦來電信云意大利國拘獲阿捺基斯黨人一百五十名又云日前刺死法總統之兇手山多先由阿捺基斯黨中人議事時䦰定其人行刺故敢暗中㓾刃云又云五月十九日倫敦忽肇火災焚去房屋二十座 
[香港疫信]  
　　香港來信云華人在九龍荔支角建一醫院舁病人入内治之以致或生或死西人不得而知然日來疫氣則已漸减云又得香港電報云刻下港中染病十一人死者十七人有一西人亦染疫症至昨報所紀日本前往察騐病情之青山北里二醫博士確曾染疫日内已漸有生機矣 
[紀日本横濵埠大火]  
　　本館派赴日本訪事人云華本月十四日卽日歴六月十五號下午一點鐘後横濵元町五丁目開設澄堂之石川氏家失愼時正狂風怒吼登時烈焰飛騰四面延燒災及毗連之三四丁目頃刻變爲瓦礫塲火勢益狂連石川仲町亦付之一炬當火熾時中國理事官石子元太守偕譯員陶杏南大令整肅衣冠帶同巡捕馳往因此處離租界不遠也事後查得全燬者計一千零六十四户半燬者四十六户并焚去土藏三所電信柱及德律風柱各四株焚死一人傷四人警官及消防夫施救甚爲得力無奈風助火虐致自來水爲之告竭是夜民家皆無從汲取次日始源泉汩汩而來現在市役所方經募義捐以濟貧民云又聞當日五點鐘時火已漸息忽報租界中一百八番地又失火查係元町火毬飛越致焚去華人住屋一間按消防夫卽救火人役也 
[紀日本東京府地震]  
　　華五月十七日卽日歴六月十八號午後一點鐘時東京地震本館已詳電信譯列五月二十三日報牘而標其目曰日本巨災兹得本館訪事人手書謂是日二點鐘越四分十杪時自西南而東北地忽震動歴四分四十八杪時方止内閣及各省官署王大臣私邸下及各町民舍無不牆坍壁倒惟宫城新皇居及青山皇太后宫芝離宫幸獲無恙此外赤坡舊皇居圍牆亦遭損壞事後日皇及皇后遣侍從并掌侍赴青山慰問太后太后亦遣牛松掌侍至宫中慰問日皇驚恐甫定卽派侍從赴中央氣象臺詢問而臺中早經儀器破壞不堪旋由大舍人派往各區檢查災况及回經德大寺從長奏稱查得房屋大小均有損壞人則死少傷多赤坂坂兵營被禍最慘陸軍兵中尉神代及兵士十二名立時壓斃又有數處地忽龜裂有水湧出父老　安政年間曾遇大震然勢較此次稍輕云 
[派員理事]  
　　左子興都轉任新加坡領事歳逾十稔嗣以親老告養回粤由李制軍委洋務局總辦之差近聞有任以仰光領事之信舊治之民當可聞而交慰矣先是中英兩國所訂印藏商約告成英人欲設領事於藏中中國亦欲設領事於仰光以保華商利益兩國商允各無異言惟是創設之初非諳習洋務才猷出衆之員不能勝任愉快薛叔耘星使念都轉久歴外洋曾充領事若委權仰光篆務必能駕輕就熟措置裕如爰卽拜摺奏聞薦舉并將此事咨呈總署然則都轉出洋之舉當在指顧間也 
[美邦要信]  
　　舊金山西報言西歴四月六號美國律部議有一例略謂金山華工多有冐充商客央求認識洋人代簽照紙來往美邦有千禁例嗣後回國華商如或携照返美須本店招牌上有名字方准作爲商人准其登岸遂轉咨户部電飭各口税務司遵照辦理惟華商於西歴去年十一月三號携照回華者不在此例然亦須眞屬商人方准登岸至於十一月三號以後回華者則須照新例辦理如招牌内無其人名字者不准登岸金山税司接電後卽遵諭查辦適有十一月以前回華之商再返美國税司因其証據未確解案審訊國家狀師謂須按照新例辦理遂送交合衆國衙門請究華人延律司李柯頓上堂詰駁謂美國商家鋪户亦有股友衆多招牌祗命名某公司未將各股友名字列入者况華商招牌俱擇好字義從未有將股友名字合爲招牌者第其人果係商家則必有股本簿註明倘能携股簿到衙騐明果其人名字兼能解明招牌字義確有憑據卽當准其登岸現經合衆國衙門批准照所駁辦理矣 
[現身說法]  
　　拐賣人口例禁森嚴無如若輩貪圖厚利多在城鄉肆行引誘人若稍無把握往往墮其術中及至販賣外洋備受種種荼毒雖悔何追而非親歴其境者不知也有自外洋回粤者初亦被人拐誘據云拐匪行蹤隨處皆有遇有鄉愚無知及博徒賭負欲求利路者卽以甘言煽惑謂外洋雇工必得厚值若能前往三數年後定可滿載榮歸且許代爲薦引貪而愚者墮其牢籠拐匪旣得手必先帶至港澳及至附船出洋之日西官恐係被人拐誘定必再三盤詰若輩輙用甜言鼓惑預先教定口供令其言出自情願西官始准放行洎輪船將啓行時又必有西醫到船察騐身體强弱倘係被人誘拐不願前往者爾時當極口咕救西醫必問訊情由定能拯出苦海倘被賣至南洋等埠此處有華民政務司熟諳廣東言語凡有客館無不親到查問若與之懇救亦可生還倘再錯過此時則以後卽無出路惟當西醫察騐及華民政務司查問之際若輩必預先多方騙說臨時復設法阻撓須勿聽誘言勿生恐怖呼天搶地見者自必生憐倘或明知被拐甘心隱忍坐受其愚此則禍由自取於人何尢自念身入其中曾受此等艱苦故不惜現身說法指引迷津使未被拐者預識防禦之方已被拐者知所脱身之計是所厚望云客言如此亦救世之一片婆心也因照錄之 
 
 

Page 3

 
 
[廣州火警]  
　　廣州訪事人云五月十九日午刻晉源街某藥店不知如何失愼致兆焚如烈燄飛揚蓬蓬勃勃幸時當白日人力易施僅燬房屋半椽卽行撲滅 
[粤東疫耗]  
　　廣州訪事人云疫症流行業經數月人心惶惑謡諑紛乘邇日竟有匪徒專與洋人爲難藉端嫁禍妄稱此種疫症實由西人放毒而生愚民無知頗信其說往往遷居鄉落冀免其災以致省會之區殊形震動南海番禺兩邑宰各派幹役四十名分布城廂内外明查暗訪務將造謡匪犯獲案嚴懲○老城新城及東南關諸處自端陽節後時疫已覺漸稀居民方共欣然不虞近日雨水太多隂凝氣閉一切時症又復叢生老城小北門一帶及各衙各公館沾染尤多宦海中人莫不慄慄危懼傳聞督署連日病斃數人督憲覩此情形不無傷感省中文武僚寀聞之皆往慰問督憲無暇酬應概飭巡捕官擋駕至西關傳染幾遍虞殯之歌終日不絶眞有目不忍覩耳不忍聞者所染之症皆係兩腿夾縫或兩腋底或項際起一毒核初時祗如蚊蟲所噬轉瞬卽寒熱交作紅腫異常旋起有黑氣一條蜿蜒至要害處隨卽云亡素業歧黄者至此亦皆束手無策云 
[情天恨海]  
　　烟臺某娼家豢一雛姬荳䓻梢頭春光未透有客以金珠餌鴇意欲爲之梳籠姬不從乃鞭鳳笞鸞異常慘酷不知有情人能珠旙高護得免封家姨狼籍摧殘否○某鴇花殘鶯老雙鬢如絲不甚效潯陽江上之花褪紅日以琵琶消遣乃以重金購二女子傳以衣缽使之引蝶招蜂祗以未慣逢迎以致門庭冷落纒頭之錦所入無多節屆端陽債臺百級不得巳將阿芙蓉膏吞服閱片刻卽魂返夜臺亦可憐矣○某雛伶雪膚花貌艷冠塵寰一曲登塲萬人傾靡所演翠屏山賣胭脂諸劇花嬌玉軟眞覺絶世無雙其妻良家妇也貌亦與之相埒見之者咸謂璧人一對不知何福修來顧伶喜怒無常錦衾繡被之中時有斫柳摧桃之事妻自怨遇人不淑某日乘良人他出畢命於紫霞膏母家聞訃之餘興師問罪伶懼凂人調處出重資厚殮母家遂不復有後言 
[法巫蠱惑]  
　　西人常謂中國之人酷信鬼神致被巫覡者流以左道欺人從中歛資以盈私槖然惟愚夫愚婦始深信而不移若夫土君子之讀書明理者豈能受其所惑然而無知之輩信從巫覡者豈惟中國爲然卽在歐洲亦無不有之今觀法國騙案而知巫媪之騙人愚人之被騙竟與華人如出一轍爰特錄之以見中西人情初無異致焉巴梨來信云法屬傍丹務奴地方有婦人控某女巫騙銀九百七十五扶令半婦名曰模賊已及中年前經約定嫁某甲爲妻甲本隷細柳營中奉命遠戍外藩離家有年音書斷絶婦燈花卜盡鬼卦無靈晝夜愁思莫能自遣因聞某鄉有覡婦符術最靈因往卜之并將所抱幽懷向之緬述覡乃喃喃作法良久語婦云娘子有緣哉頃吾至冥洞幽元查得有人暗中以術間娘子婚姻幸吾以術破之不然禍將胡底娘子宜取被單一張中衣一領及銀六十四扶令半來吾當作法禳解婦一一如教覡乃遣婦先回約以九日爲期命其再至婦如期往覡曰娘子之事吾已解禳無須煩慮所最可怕者若男兒所戀之人延請術師法力較高今以不能爲娘子害乃移其禍於良人奈何婦聞語驚懼不知所爲覡從容曰今若良人患病甚危及早圖之尚能爲力然非多金不濟婦曰需資幾何覡曰營幹此事須用扶令一百九十一枚佐以手巾一羅申卽能消除此禍矣婦救夫情急無暇計較如言與之閱數日再往覡曰殆哉頃與術師鬥法力甚强吾幾不勝後無奈將聖母金像投諸火中其術始稍却然嗣後尚需時加禳解至吾聖母像值銀五百扶令之多婦乃再與以扶令五百枚仍求代爲解刦婦因此心緒縈懷八字纎眉早已爲郎憔翠一日將此事與閨友言之友曰噫子其受騙矣此輩不過以口給禦人左道惑世乘人心虚遂以危詞恐嚇何子竟墮其術内尚不自知耶婦聞言如夢初覺語友曰彼已騙吾多金奈何友曰控之公堂以律懲之可耳婦如教將此事控案先經有司訊定女巫果有左道惑人之罪爰判以監禁三閱月巫不服上控復經訊定仍照前判監禁三閱月并充苦工以示懲儆一時聞者無不鼓掌稱快 
[禀請會辦]  
　　浙省科塲事冝前經護撫劉景帥札委仁和縣伍芝蓀大令錢塘縣朱小笏大令總理其事刻下朱大令交卸錢篆題補蘭谿履新在卽貢院事務將歸伍大令一人主持而大令以事務殷繁恐難兼顧遂禀請現任錢塘束季符明府會辦廖榖帥俯如所請卽日下札 
[江撫閱操]  
　　江撫德曉峰中丞定於五月十六日親閱省標三營及親兵營吉字營各兵操練繼因大雨攺期於二十日再攺於二十二日先期將大校塲沙土塡平演武廳鋪設整齊文武員弁督飭人役預備一切凡袍褂衣料荷包扇袋寳銀銅錢酒罈猪羊晶頂石頂奬賞諸物羅列盈庭屆期六點鐘各員弁兵勇陸續齊集旌旗耀日劍戟凝霜將臺上高掛帥字紅旂並列金鼓號筒高建大旗如新霞之舒卷八點鐘中丞前呼後擁而至各員弁兵勇恭迎如禮少頃中丞升公座各員弁叅見畢在旁列坐中軍呈上陣圖先撫標左右營及南昌城守營次親兵營又次吉字營請令開操中丞頷之號筒旋響戰鼓大鳴大旗舒展空中龍蛇影動三營弁兵排列兩旁次第過中丞座前左上者右下右上者左下列成陣勢或横或直或方或圓或三才或雙龍五花八門變化莫測施鎗放砲或按吹序或砉然齊放或跪伏低放或平立高放大聲驟起石破天驚施放火蛋或僅一面或四面交攻施放矇烟或自陣内起或自陣外起但見烈焰騰空濃烟四塞繼之以籐牌倐出倐入俯砍馬足有飛濤捲雪之勢再繼之以長矛縱横擊刺所向披靡殿之以馬隊左衝右突忽作包抄勢忽作圍攻勢幾疑將軍從天而下忽聞號令一聲帳棚齊豎則隨戰隨紥營也又一刹那間鎗砲齊轟則敵來攻營盤也馬步齊出十盪十决則營外大戰也久之復整隊伍向右旁布城呐喊奔赴鎗砲環攻雲梯矗立士卒猱升則奮勇攻也未幾城門洞開各兵蜂擁而入則城破凱旋也最後閱雜藝刀牌對舞矛棍相搏眞覺餘勇可賈其親兵營吉字營先後操練陣勢鎗砲皆極純熟不亞於三營各兵勇鎗砲打靶亦多命中約在七八成以上是日下午三點鐘中丞始命駕回轅次日中丞復在箭道親閱各弁兵馬步弓箭技藝中的者頗多不中者亦間有之中丞皆親自記明分别賞罰 
[團操屆期]  
　　今日爲美國立國之期滬上西商團練兵於下午五點半鐘時大操想軍容荼火憑軾而觀者當不乏人也 
[廉訪赴省]  
　　升任浙臬聶仲芳廉訪於昨日午後二點鐘時啓行赴省印委各員皆赴江干恭送 
[太守赴省]  
　　前英讞員蔡二源太守赴省謁見撫藩各憲於昨午雇就官舫用小火輪船拖帶啓行 
[讞員告假]  
　　法讞員葛蕃甫同轉赴道轅告假一禮拜往蘇垣拜祝蘇撫奎大中丞太夫人夀誕昨日飭丁咨照捕房暫停讞政 
[新閘火災]  
　　昨日清晨八下鐘本邑新閘金陵會館左近某姓家不戒於火延及板璧以致上炎家人見而驚慌鳴鑼告警左右鄰及巡防局勇相率偕來苦乏水龍無從施救祗得汲水以灌祝融氏無所施其狡獪隨卽捲斾而回計焚去樓屋一幢拉毁半間 
[失事遇救]  
　　前日大風時各輪船進吳淞口見口外沙船之失事者甚多有一輪船救起十餘人帶回上海 
[馬戲翻新]  
　　哈驀斯敦馬戲布篷製造旣成各戲又重翻樣而小丑之詼諧入妙尤足令聞者解頤今日禮拜三照章日夜献技欲新眼界盍往觀乎 
[墜樓傷重]  
　　某姓家住四馬路西大興二里生有一孩年甫三四齡前日其母因事他往忽從樓窓口跌出碰傷額角碎及踝骨立卽延醫施救皆以受傷過重束手無策辭不得已請西醫敷治未識尚能妙手回春否 
[幾殉芙蓉]  
　　江灣人某甲不知其姓氏在美租界北河南路開設馬車行專攬來往吳淞之客其妻某氏豐容盛鬋艷麗輕盈憎藁砧粗鄙無文不免學賈午偷香故事春光漏洩甲微有所聞時時指桑駡槐諷以隱語前晚互相口角勢欲揮拳甲妻自知無面見人吞服阿芙蓉膏自 
 
 

Page 4

 
 
盡甲急延醫灌救得慶更生 
[試船遇險]  
　　客月之杪美租界電燈公司倩楊樹浦美興街祥和機器廠新造一小火輪船告成後定於前日試行工頭率令機器匠多人在船指示一切俄而雙輪鼓動駛近龍華忽浪湧如山船卽顚簸衆工匠人紛紛墮水舵工急命停輪援救得以彼岸誕登然已遍體淋漓如雨中鹿鶴矣 
[女郎墮井]  
　　某姓者在本城開設布號家居小東門内生有一女年甫十三前晚在附近弄中乘凉蓮步娉婷香塵細碾偶一失足踏入井中時適無人來往雖高呼救命寂無聞者某見女深夜不歸疑爲走失令人四處找尋杳無蹤影將近十下鐘時有人至井邊取水始見女屍卽報知某姓雇人撈起殮以桐棺玉井深深空嗟埋骨黄泉渺渺何處招魂其亦可哀也已 
[爐火猝然]  
　　本邑人某甲在小南門外趙家灣地方開設竹器店素　雷神每至齋期輙屏肉食前晚一下鐘時然點香燭循俗例封齋至兩下鐘時爐中餘火未息以致延及板璧甲未之知也後經鄰人瞭見烟霧迷漫立卽叩門而入甲尚在黑甜鄉尋游仙好夢聞人聲嘈雜始驚醒急爲灌救幸其時人手衆多得以撲滅僅焚去板璧一堂雖未成災然受驚已不淺矣 
[請救狗刼]  
　　謹啓者敝堂養狗所自四月初六日開辦以來逐日派人向各捕房領出狗隻解運蘇州二十日第一批雄狗四十二隻五月初四日第二批雄狗念二隻雌狗九十三隻十五日第三批雄狗五十九隻廿六日第四批雄狗六十九隻雌狗念八隻雄狗交永善局雌狗交養牲局新造狗所分别留養現在上海新閘養狗所尚存八十餘隻不日第五批就要起運屈指未及兩月而犬數已有四百餘隻之多蘇申兩處造屋設廠以及辛工食料裝運水脚經費之鉅已可慨見敝堂敬備圖册於廿三日懇申報館隨報分送當蒙本埠善長繳回捐册首先慨助至廿八日核計收洋二百三十六元善昌等九頓百叩還祈四方善士接有敝堂捐册者踊躍輸助同救狗刼助得一金卽救一命救得一命卽造一福將來億萬萬無數生靈皆出大君子之所賜眞是無重福緣定有無疆福報布請公鑒敬盼宏慈[  上海六馬路仁濟善堂施善昌等謹叩]  
 
 
 

Page 5

 
 
   
 
 

Page 6

 
 
　　　　 
 
 

Page 7

 
 
   
 
 

Page 8

 
 
   
 
 

Page 9

 
 
[旣沾旣足]  
　　天津訪事人云今春雨時時若耒牟蓬勃可望有秋惟交四月以來雨澤較稀田皆龜裂至五月十七日始沛甘霖十八日晨依舊簷溜如繩淙淙不絶至貓睛轉午始露蔚藍遥望郊原萬緑隂中新秧刺水說者謂得此及時甘澍不特疫癘潛消於不覺卽老農老圃亦不愁血汗交流矣 
[鬧教續聞]  
　　南海金溪鄉人閙教前經錄入報章兹聞此處三江司屬所有金溪雅瑶顔邊等鄉土人多有崇奉天主教者自道咸至今數十年來聚族而居民教混雜前數年中外不和民教因之齟齬教中人遷居以避將其田園廬舍交親友暫爲管理迨事平回里所托非人每每藉口于曾立契劵不將田舍交回以致搆訟經年始行寢息民教由是不睦近日省河南北謡言蠡起妄謂有教士派送辟疫香袋迷人至死在明理者固知其妄乃鄉愚無知藉爲口實以致與教中人互相角口幾釀禍端大憲聞之卽委廣恊黄和亭副戎南海縣楊佐槐大令督帶差勇馳往彈壓并與局紳會商現已調處妥協相安無事營縣皆回省銷差惟番邑侯杜明府以河南教堂密布深恐民之訛言淆惑衆聽特駕蒞南洲書院會同各紳商定預爲防範之法以免意外生災云 
[上海縣署瑣案]  
　　前由法公堂獲送形跡可疑之孫四等人請訊經帮審委員葉司馬訊供收押前晚黄大令在花廳覆訊問陳仔小究是爾何人本縣已訪悉情由不須狡賴孫供稱仔小係小的之外甥女陳沈氏之女兒小的從無誘拐情事實因陳沈氏欲來此訪尋女婿招小的爲伴旣而訪尋無著突被包探獲解案下陳沈氏供與相同大令怒喝令將孫笞責二百下仍不吐露實情隨問仔小曰陳沈氏是何人答稱是母姨問孫是何人仔小懼而不言大令曰本縣爲爾作主不必懼伊始供稱年十五歳母親姓王此次被孫等誘拐到此懼伊打駡無可奈何大令問 
孫等曰爾等曾聽明否兩人皆語塞大令喝令將孫掌頰一百下陳沈氏掌頰五十下判令將孫發自新所管押陳沈氏交官媒看管候備文解至東臺原籍請縣主照例重辦仔小暫發普育堂留養○上月之初本邑北鄉何家橋厘卡委員譚二尹其源失去皮箱三口遣丁周升投縣報請緝查黄大令飭捕查得虹口宋周氏家有箱三口卽譚委員之物氏家並無男子遂將氏及宋華氏並贓解縣前晚大令升坐花廳先問地保陸坤咸曰此案爾曾查明實在否禀稱本月初八日宋周氏向小的說初六日從麥田中拾得箱三口並無别物小的卽告知捕役將人贓解案宋周氏宋華氏同供稱小婦人等係妯娌同居虹口陸保禀稱宋周氏之夫係銅匠避匿家中不敢到案大令謂宋周氏曰箱在爾家箱中之物藏在何處速卽交出尚可從寛供稱本月初六日清晨小婦人等至田中割麥見有空箱三口貪小携歸至初八日訴知地保卽解送至案實是空箱並無他物大令曰箱旣在爾家箱内豈無物件此請將誰欺乎本應將爾等管押今姑交與地保著宋周氏之夫協同查緝原贓限五日内禀覆如違惟爾等是問陸保遵諭帶之而退○昨日午後划船婦沈氏滿身水濕訴稱兒子忤逆不受教訓求大老爺提究黄大令諭以放告期在邇到期可補詞控告以憑提案嚴懲 
[英界公堂記事]  
　　四百三十三號華捕拘送張榮生到案禀稱昨晚小的巡至西華德路見張酩酊大醉胡鬧不休張供稱小的醉後糊塗以致如此宋通刺與易副領事商定然後判罰洋銀半元○四十四號捕解送吳金生王阿二到案吳訴稱昨日雇坐王所拉東洋車困憊不堪致在車中假寐不料王卽搜取所帶錢文是以交捕解訊通刺判令將王管押兩日○二十四號西捕禀稱馬夫戴阿生以傷馬駕車是以拘案請　戴供稱小的係廣東人在虹口某馬房當馬夫此馬並無疾病求老爺察騐可也通刺飭差將馬送往公一馬房騐得如果有病卽著公一醫痊候戴繳到醫費然後給領○包探竇如海禀稱張阿慶摺去某姓墳屋之鎖一具且將棺木停放墳地上是以拘案請究張供稱小的係本地人願將棺木遷　通刺諭令火速遷至租界以外不得遲延○包探張阿五禀稱前者張仁之王麻子二人竊取鉛板九方將六方售與方維卿小的奉諭吊贓方已將鉛鎔化故特拘案請究方供稱鉛板由某學徒悮收並不知是竊贓故卽鎔化然所收祇有三方並無六方尚求明鑒通刺謂張王俱稱六方　不必抵賴方連爾是是通刺判罰洋銀十二元張王各笞責一百板○八十六號印度捕禀稱馬夫蔣阿二駕車出外與他馬爭先喝令緩行置之不睬比欲拘拿蔣更加鞭飛駛今得拘獲請卽罰鍰通刺判罰洋銀五元○包探顧阿六解胡阿彩到案禀稱小的查得胡前曾犯竊遞解回籍今又來此拘請訊懲通刺問胡來滬後曾否犯案顧探禀稱甫三日並未犯案通刺判責一百板仍遞解回籍○包探孔阿才禀稱吳春林家失去衣服五件小的查係小孩莊梅生所竊是以拘送來案吳聲請領贓莊供稱小的係本邑人叩求寛宥以後不敢再竊矣通刺判令責手心一百下交父母領回嚴加管束贓給吳領去 
[法界捕房紀事]  
　　永安街林三和烟葉棧向與城内馬姚弄信昌布店往來前日有學徒某甲前往取貨彼此口角將學徒扭入捕房捕頭命押候再核○甲乙兩車夫悮將東洋車掉换口角之下扭入捕房捕頭命將甲禁押片時卽行釋出○公館馬路某被店之夥竊取縫衣機器一架經包探拘獲在身畔擒出押票數張送入捕房請捕頭核示 
 
 
 

Page 10

 
 
   
 
 

Page 11

 
 
   
 
 

Page 12

 
 
　　　 
 
