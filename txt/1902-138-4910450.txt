# 1902 - 138 - 4910450

 

Page 1

 
 
[特延名宿赴浙江文瀾閣校勘九通啓] [  圖書集成局謹曰]  
　　本局用新鑄大號鉛字排印九通全書原本浙江局刻嗣經勘悉浙刻本校對未精訛舛甚夥登報訪求武英殿本疉承四方藏書家惠函相告得有杭垣丁和甫孝廉家藏杜氏通典鄭氏通志馬氏通攷元明兩刻本字體精美足佐校讐而各處賜假殿版九通類多殘缺不全尚難訂正全書以饜藝林之屬望因思杭州文瀾閣貯有殿版九通全帙特延沈師徐雷君曜兩孝廉爲總校唐益吾拔萃李梓靑方蒓秋兩明經瞿五飛茂才爲分校同赴西湖重加校訂俾是書得成完善無别風淮雨之訛已印訂發出之皇朝三通他日當另印校正之紙附呈諸君子重行裝訂或有破碎缺頁希先開示明晰交原售書處轉寄補呈本局區區之心想薄海士林必能同垂鑒亮也此啓 
[謹註四月初五日上諭後]  
　　朝廷之設官所以爲民也凡民間之事無不待民以理之故官而廉明民受其福而國以治官而貪鄙民受其禍而國以亂是以朝廷取士不憚一考再考冀取眞才庶授之官俾無害民誤國也雖科舉中未必皆屬有用之才而朝廷愼重取士授官之意則於此可見乃自捐納宏開雜流並進其中非無懷才不遇不得已而始藉捐納以圖展布者然究　冗者居多或由富而思貴或因貧而求富喜學習拜跪趨蹌之易捐者愈多而仕途於是冗雜至於保舉一途必其人已有施爲然後列之薦剡似較正途更有把握惟近來官塲弊在情面保案中濫竽漸多朝廷非不欲鼓舞人才而亦苦於不能釐剔是以其名雖高出於捐納而其實亦與捐納無殊疆吏洞知其故因於分發人員到省後期滿必事甄别以定去留俾已捐已保者無可濫竽充數庶未捐未保者自不敢過事夤緣贸然嘗試是則保舉雖濫捐納雖多奚害焉惟立法雖嚴防弊雖密而歴久遂若奉行故事疆吏不復深求仕途之雜遂至無可挽回朝廷以近年各省期滿甄别類皆寛縱往往有全數留補無一斥退者卽隨時甄别劾罷亦屬寥寥現在捐納保舉人員日見增多倍形擁擠巧黠之流紛紛奔競卽中材亦相率效尤吏治之壞胥由於此因飭各疆吏破除情面嚴加考核自府道以至州縣凡初到省必躬親面試有鄙俚輕浮者卽咨回原籍其尚堪造就者均令入課吏館講習政治法律一切居官之要隨時酌予差委以覘其才識期滿甄别一秉大公優者留補劣者罷斥中等者勒限學習均著出具切實考語不得仍前含混卽選授實缺之捐納保舉各員亦應一律考試察看想各疆吏自奉此旨是當仰體朝廷整肅官常之至意竭力整頓現雖捐納已停而將停之時捐者已不知凡幾各省候補人員驟增數倍十年之中尚不能疏通况正途保舉又源源不絶非大加裁汰仕途終不能淸每見候補人員到省後有終年不得一差終身未得一缺典質俱窮進退維谷其心非不欲另謀生計惟旣聽鼓省會終不免有希冀之想甚至流落他鄉及身不能歸故土者是則與其姑息而使候補者受難言之苦何如及早裁汰俾可改途以謀生計乎其不知者必以此爲疆吏之苛刻而實則疆吏莫大之功德也雖然必遵諭旨所云辦理一秉至公方爲有濟如稍涉情面必至應留者去應去者留則無知者反膺禄位懷才者抑鬱歸田仕路固見疏通而辦事者仍寥寥無幾與國事民事仍無益也抑更有說焉人之才具品概固不盡係乎文儘有文才斐美而行多卑汚者以之牧民民必受害是則爲疆臣者尤在勤見僚屬留心考察毋徒以課吏館謂可造就吏才而沾沾於文字間求之致使有文無行之輩得以蠧國而病民也 
[本館接奉電音]  
　　昨日午前十下鐘時京師飛電傳來上諭四道敬謹譯登○四月十五日内閣抄奉 
上諭粤海關監督著常恩去欽此同日奉上諭桂祥載卓著管理健銳營事務欽此同日奉上諭那彥圖現在請假所管正紅旗滿洲都統著魁斌署理欽此同日奉上諭由進士出身之滿漢侍郎内閣學士三品京堂及四五品京堂其未經考試試差者著於本月二十八日在上書房考試其不願考　聽仍向禮部聲明於開列考官時扣除欽此 
[宫門抄]  
　　四月初四日吏部翰林院八旗兩翼值日無引見繼禄等謝調授署缺恩福建知府寳康謝恩貴州知府曾宗彥謝恩志公假滿請安澤公續假十日值年旗奏派稽查七倉之大臣派出廣忠志鈞桂春棍貝子召見軍機初五日户部侍衛處值日吏部引見八十名廣忠等稽查七倉謝恩左孝同預備召見文璞續假五日善旌續假十日興伯黄伯各請假十日政務處遞封奏一件召見軍機及左孝同那桐 
[歸政紀聞]  
　　天津直報云皇太后自南苑還宫後嘗謂妃嬪等曰吾老矣耄期倦勤擬將撤簾退居頤和園以娱晚景左右有勸止者太后曰意已决矣非他人所能移也聞此言係由内監傳出想不虚也 
[土木又興]  
　　天津直報云前聞皇太后懿旨今夏駐蹕圓明園避暑惟經庚子之亂已遭焚燬荒蕪滿目不足以昭嚴肅而慰慈懷特命内務府大臣籌欵估修約需銀六七十萬兩現有革員某報効巨欵遴派工頭令於四十日内一律修整想端午節後可告成功矣 
[力爭設兵]  
　　天津直報云西人交還天津欲令天津城内不得駐守華兵當道頗不以爲然力爭不已現由袁慰帥遍商各國使臣務欲將此條删去否則慰帥當永駐保定决不蒞津英日美三國均有允許之意俄德法亦不甚拒惟意奥西班牙三國則極力抗之或謂三國係受人唆使也 
[英廷新頒黄浦河道局專條]  
　　大英國大皇帝今於條約特權及其餘各法律上之權限内詳爲審度將一千九百零一年九月初七日大淸國欽差全權大臣與各國欽差全權大臣在大淸國北京所定議和條約第十一欵所載 
 
 

Page 2

 
 
設立黄浦河道局應辦事宜另定專條俾大英國臣民有所適從該河道局之會辦權限及會計細章均已載入議和條約第十七號附件内該第十七號附件九英國軍民人等務宜遵守故大英國大皇帝今照一千八百九十年之治外法權並皇帝應有之特權及衆樞臣之奏議所定特頒專條於下第一條凡上文所指第十七號附件内所載各章程英國軍民人等均須遵守第二條凡旣定之章程或旣定後再改正之章程並河道局另定之章程英國軍民人等均須遵守第三條凡由該河道局或某國領事或租界内議會所定章程凡應完納之捐欵英國臣民若因此涉訟爭論應照大英國大皇帝在大淸國境内治外法權由駐外之英國刑署審判第四條照本專條凡英國刑署遇有判繳罰欵時可引上文所指各章程定其處分若遇章程内未載者應另由英國外務大臣批示辦理第五條此專條由大英國大皇帝派駐大淸國公使頒佈並示明施行之期日第六條此專條係於一千九百零二年專爲關涉大淸國内黄浦江而設英國外務大臣藍斯唐應遵照辦理 
[停試文言]  
　　京師訪事友人云前年拳匪之亂西人懲前毖後請將仇教最甚之各府縣地方停止文武考試五年業經議和全權大臣立約准行惟究竟若何辦法尚未明白宣示日前國子監發出示諭一道始得恍然其文曰爲曉諭事照得本年順天鄉試暫借河南貢院舉行所有各直省已經議定應停考試各地方雖經指明某府某州縣而一府内某州縣應考某州縣不應考一州縣内是否分别城鎮抑舉合境而言未據將詳細子目分晰開示誠恐士子悮會前經本監行查外務部去後旋據覆稱光緒二十七年七月初六日内閣奉上諭本日奕李具奏各國議定滋事地方停止文武考試各五年據稱順天太原地方鄉試仍應停止其單開山西小之太原府忻州太谷縣大同府汾州府孝義縣曲沃縣大寗縣河津縣岳陽縣朔平府文水縣壽陽縣平陽府長子縣高平縣澤州府隰州蒲縣絳州歸化城綏遠城河南省之南陽府光州浙江省之衢州府直隸省之北京順天府保定府永淸縣天津府順德府望都縣獲鹿縣新安縣通州武邑縣景州　平縣東三省之盛京甲子廠連山餘慶街北林子呼蘭城陜西省之寗羌州湖南省之衡州府等地方均應停止文武考試五年著各該省督撫學政遵照辦理出示曉諭欽此查新定條約内應停考地方除東三省列有城鎮外目其餘各省某府地方卽係指附郭首縣而言州縣地方卽係指合境而言等因咨覆到監本監復經風聞停考地方有論地不論人之說嗣經復查外務部查明京城八旗及順屬之大宛兩縣并應停考各城地方各生是否仍准赴河南鄉試復據外務部覆稱本年順天鄉試本部以宗室八旗人等非北京順天大宛地方土著與順直之並未停考各州縣一體調赴河南考試等因函商各國公使兹准覆稱宗室八旗與順天府他項土著論及考試並無區别所言似與議定條約第二欵之第二條文義不符碍難照允等語彼旣堅執約文無從再與駁辯所有停考地方仍應遵旨辦理未便調赴河南鄉試各等因咨覆到監合行出示曉諭停考地方各士子一概遵照特諭 
[民變有由]  
　　直隸廣宗亂耗前已屢誌報章兹有自保陽至京師者語諸本館訪事友人其言肇亂之由較爲詳細因亟録之先是本年正月間廣宗某大令由衡水任内調往署理上憲諭令派加地丁按畝捐大令以前在衡水時徵收此項捐輸凡無義和拳蹤跡之村莊每畝加捐制錢二三百文不等其有義和拳村莊每畝加捐制錢一千文有不遵者懾以兵威幸得無事到任後擬卽照辦廣宗有東趙西趙兩村曾爲拳匪大令即以前法勒加捐數村中人不允起與相持大令遂商之練軍帮帶鄭弁帶領練軍兩營前往彈壓村民不稍退却勢益洶洶南宫城守營員某君與新河某大令聞之咸往開導冀息風波不意鄭弁贸然揮衆開仗以致傷害兩村勇婦老幼不計其數某君等見事機决裂亦卽罷議而歸旣而武舉景廷賓遂聯合村衆并附近各鄉團揭竿起事一時附從者甚多又以附近各鄉團卽咸豐年曾助僧忠親王剿捕捻匪之十八團所遺軍火器械取之裕如以故其勢尤爲猖獗聞刻下署理直隸總督袁慰庭少保調去姜軍已有十六營與民團相距二三十里尚未决一死戰未知何日始克敉平也 
[借材異地]  
　　日本長崎訪事友人云日本名士加藤高明君學術素優爲時推重近爲中國榮仲華中堂賞識特向慶親王說項招之入邸以備隨時諮問一切政術聞者榮之 
[韓貸日銀]  
　　朝鮮友人來函云日來韓國度支部大臣以國家整頓軍實須辦戎服爲數不貲深苦公帑無可應付不得已向日本第一銀行貸洋銀十五萬元韓國之貧不於此可見乎 
[韓禁售地]  
　　朝鮮友人來函云近日韓政府頒一新令凡各租界外土地不論多少一概不准售與外國人如犯者從重科罰已遍飭各道監察使實力遵行矣 
[日東火警]  
　　日本長崎訪事友人云東歴四月十七號卽華歴三月初十日薄暮時茨城縣大貫町某姓家不戒於火約焚一點鐘許始得救熄時適風勢甚烈一經鼓煽死灰復燃直焚至二點鐘方得撲滅磯濱町亦遭殃及計共燬去房屋一百五十餘户電杆八枝電話杆七枝全町居户竟少三分之二罹災之民一千名口救火夫亦傷兩名誠巨劫也 
[局務改章]  
　　江西訪事人云省垣蠶桑局向歸官辦開辦數年因糜費太多虧折不下數萬金現改章程官紳合辦不知果能掃除積習實事求是否也 
[裁撤錢局]  
　　江西訪事人云藩憲柯遜菴方伯查知寳昌局每年鑄造制錢不過數卯而積弊太深耗費太重歲虧數千金錢質復砂多銅少陋劣不堪前舊兩年已經停爐今年議定附於機器製造局鼓鑄寳昌原存廢銅鉛萬餘斤造册移交製造局局屋八九十間造册移交農工商局收管修理辦公丁役工匠一概裁撤 
[遵繳瓷捐]  
　　江寧訪事人云江西大帮瓷船六百餘艘齊抵寗垣兩江督憲劉峴莊宫太保以其頻年恃衆霸抗關捐今年又在姑塘蕪湖等處滋閙釀命先後委派委員差弁調撥水陸營伍及兵艦二艘駐紥大勝關以資彈壓各瓷船初猶倚衆不服扦查及釐局司員人等曉以利害營伍兵艦又復述以兵威始一味乞恩謂所帶盤川已盡未便私賣客貨報捐呈經釐捐總局禀奉督憲飭援年關之例在大勝關報捐三成 
[蘇撫回轅]  
　　江蘇巡撫恩藝棠中丞於上月初八日出轅舉行大閱典禮一切情形均誌前報兹得姑蘇訪事人來函悉中丞已於本月十五日淸晨回省聞筮期十六日校閱本標陸營十七日至寳帶橋閱水軍操練 
[備迎軍憲]  
　　上海縣汪瑶庭大令探悉卸任福州將軍景月汀軍憲已於本月十四日由閩省附招商局美富輪船起節約於十八日蒞滬除飭辦差人役預備恭迎外因知憲節由法界金利源馬頭換坐官舫駛赴蘇州爰先函咨法界讞員杜枝園大令請派探捕届時妥爲照料大 
 
 

Page 3

 
 
令已轉告法總捕頭遵照辦理矣 
[演砲不靈]  
　　日前江南製造局砲廠製成新式鋼砲多尊由砲廠委員陳君禀請總辦毛實君觀察試演觀察於上禮拜三淸晨九點鐘時率砲隊營中哨哨官兼砲師張雨春千戎龍華火藥局委員吳耆丞明府等命駕至西砲臺將砲安設命工人如法演放内有能容藥彈一百磅之鋼砲一尊其下置有電盒用指撚之卽能發聲遠可二十里名曰新式電氣砲觀察先命張千戎試放千戎以此砲未經試過爲辭吳明府亦以爲未便輕放旣而副工頭陳有貴禀請觀察將電撥動不料砲内電針未齊陳大指略受微傷旋經觀察查電氣係水雷廠所造詰問各員是何弊病委員均諉之於工頭不力觀察震怒以各員等先期不能查察臨事不敢試放釀禍後諉卸於工頭因嚴詞申斥一番而退現李傷勢已經醫痊照常工作矣 
[示知硝鋪]  
　　江南機器製造總局爲出示曉諭事案於光緒二十八年二月准江蘇布政使司陸咨奉兩江督憲札開據江藩司等會詳稱竊奉憲台札開候選同知何豫慶禀稱設立江南官砂磺棧一案除批飭不准外至現在各官鋪硝磺局開設太多弊竇叢生究應如何歸併設法整頓之處札局遵照迅速妥議詳奉察辦等因遵經開摺呈復奉批卽由該道親自赴各處確查情形會同上海道常鎮道咨請寗藩司秉公商酌詳請核辦等因遵卽赴各處確查經司道等公同切實察核緣從前鋪首請批採辦往往請批數少而售賣之數多鋪户又各自私收於是私販之途日寛掗賣之害遂起此由鋪户請批採辦之積弊也查上海經售官硝磺一常滬局一蘇太局皆歸洋火藥局督率稽查其採砂磺護照禀由洋火藥局代請轉發一江安局護照該局自行禀請逕發一恒義昌高玉豐兩鋪首向不歸何局督率其採硝則由上海縣禀請蘇藩司給批由蘇藩司咨請江南製造局代運由該鋪首自行赴局繳價承領其購洋磺又持批自赴東洋採購一火柴樂兩公司亦不歸何局督率稽查向係禀請上海道給文自採此上海一隅有三局兩鋪首兩公司辦理互相歧異者也兹會同再三酌議竊以爲各鋪局採購成數有案可稽概應飭由代請護照之員督率稽查則銷售地方有册可核護照不可出於兩歧督率稽查不能歸案一局其恒義昌高玉豐兩鋪向歸江南製造局代運擬請護照代爲採購似此請照劃一則查騐無慮兩歧而又分任責成則指轄各有專屬當不致再有流弊等情到本部堂據此除批察核所議章程尚屬妥協應卽永遠遵照辦理除分别飭知外仰卽一體移行遵照等因奉此除轉行外合就轉移查照又於本年三月准金陵洋火藥局咨同前由並請一體出示曉諭各等因到局准此查恒義昌高玉豐兩官硝鋪向不歸何局督率稽查本局代購硝斤係准蘇藩司咨請查照成案分别代購由局愼給護照轉飭該鋪自行到局繳銷承領歴經辦理在案准咨前因合就出示曉諭爲此示仰恒義昌高玉豐兩官硝鋪一體知悉以後請購硝斤應請仍查照向章禀由上海縣詳請江蘇布政使司咨會本局再由本局詳請督憲給發護照分别代購該鋪首赴局繳價承領一切務須自愛妥愼辦理其各恪遵毋違切切特示 
[大令騐屍]  
　　昨晨頭鋪地甲姚福偕粥店主李瑞和投縣禀稱店夥孫老三被王阿大踢傷身死報請驗屍縣主汪大令據報卽於亭午時帶同刑仵書役赴曲尺灣檢騐店主李瑞和供稱丹陽縣人在此開設粥店雇同鄉孫姓爲夥王阿大於十二日來店啜粥後欲添粥三文孫答以五文起添刻因米貴同業公議不能叅差王遂動怒行兇將孫亂踢小的勸散孫受傷後腹痛泄瀉呼號不止至昨晚因傷斃命現無屍屬在滬叩求相騐地甲姚福供十二日孫被踢時小的並不知悉後由李知照小的查得孫受傷屬實昨晚斃命王阿大刻已解案請訊王供前在安字營當勇裁撤後在大老爺署中充當軍健班父親現在獄内司更十二日到孫處吃粥與伊相商添粥三文孫遂詈罵因之互扭並未踢傷叩求恩鑒大令飭仵騐得死者口内血沬湧出腎囊腫大委係踢傷身死大令親騐無異當飭李瑞和棺殮發封厝壇著李信知屍屬來滬領棺將王帶回縣署卽命釘鐐收禁候研訊擬辦 
[上海縣署瑣案]  
　　孫勝全控唐丫頭父子勒索滋擾等情前晚縣主汪瑶庭大令提訊孫供原業竹匠去春由開外國皮鞋店之表兄唐關通命小的到伊店内學做皮匠至七月托小的往天津經管分店唐交與小的皮鞋九十二雙至九月内唐復到津小的將賣剩皮鞋六十四雙及賣價洋銀交楚後小的辭歇回滬被唐搜去鋪蓋内洋銀六十一元内有二十元係朱茂林託寄之洋小的到申後伊父唐丫頭復來滋擾掮去門窗控案後始得送還孫母供唐將糞穢抹在小婦人母子之面任意滋擾求究唐關通供小的與孫親誼故托照管店務去秋小的回滬時交伊皮鞋二百二十九雙伊祇認九十二雙且不候將帳算淸逕自回滬故將伊鋪蓋内之洋銀二十元掯留唐丫頭供向孫索討吞去皮鞋並未滋擾地保李春山供唐丫頭到孫家滋擾掮去門窓　有其事大令以唐關通旣掯銀洋復唆父滋擾情理不合飭掌頰五十下兩不追究完案○前日由英美租界公堂函送拐匪陸信陽蔡維新及張高言楊張氏兩小孩等到縣請訊大令亦於前晚提訊買孩之陳平寶供廣東人在滬開設烟間年老無子憑孫阿三陸信陽爲中價買戴姓小孩爲子改名景春恐來歴不明孫等復　　維新作保是實蔡供小的與戴姓本不認識由孫等邀爲保人景春供江北人由父親從原籍帶來出賣陳家陸信陽供崇明縣人前有海門三星鎮人戴子興央小的與孫阿三爲中將親子賣與陳平寳前日又有計隆坤邀小的至新閘聚星樓計帶有十二歲女兒托小的爲中出賣包探見而生疑拘解公堂送案大令曰尚有陸善寳一孩是爾何人供是胞姪兄已故世寡嫂不能撫養託小的賣與虹口廣東人家大令又問爾有子乎供有三子大令怒曰爾有三子皆未出賣爾兄祇有一子出賣絶兄之後良心何在喝責二百板楊張氏供在聚星樓啜茗聞計隆坤託陸信陽價賣女孩小婦人從旁觀看包探到來一併被拘陸熊氏供住新閘是日行經聚星樓亦被誤拘張高言供包探在聚星樓先向陸信陽等索賄不遂始欲拘解捕房小的在旁因言恐非包探定係拆梢卽被該探掌頰押入捕房併送案下求鑒大令得供判陳平寳退去陳景春發堂留養陸信陽蔡維新收押張高言省釋楊張氏陸熊氏交保陸善寳暫交陸熊氏撫養候補提戴子興到案復訊 
[南市捕房紀事]  
　　前日季賢良在海門附大生小輪船來滬携有衣包被歹人張阿七竊去旋經船夥某甲追獲人贓鳴捕拘解捕房捕頭令押候移解馬路工程局禀請總辦翁子文太守訊究○南市祥記馬頭順風樓茶館值堂人奚阿才日前失去棉被一條疑同夥顔東生所竊顔不服訴知堂兄榮生糾人理論將奚兇毆爲某號巡街捕查見拘解捕房捕頭令押候移解工程局禀請訊究○法界八仙橋凌來興烟袋作學徒陸仁高前晚竊取烟袋鋪蓋等物背師逃出旋在南馬路中逗留爲巡街捕查見拘至捕房捕頭令押候移解工程局禀請訊究○昨日江北人大旺子在南馬頭修船處拾取柴片被工人萬瑞成持斧砍傷頭顱血流如注後經巡街捕一併拘至捕房捕頭令押候移解工程局禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　蔡森榮控繼室浦氏不守婦道等情經讞員張柄樞司馬飭差提到前晚升堂研訊蔡投案訴稱小的本邑人年五十有九在虹口開肉莊去年春因妻病　至冬間由素識之某客棧主婦唐趙氏作伐娶伊螟蛉女浦氏爲繼室當於十二月二十三日過門初尚相安嗣卽在外與惡少苟合醜聲四播小的細加查訪知此婦素與著名賭棍王梅溪卽王潤之結爲露水夫妻此外閱人甚多向之約束非惟不聽膽敢與王串通捲取衣飾逃逸無蹤小的悔已難追現願離異叩求發堂擇配浦氏供年二十有九去冬嫁蔡詎蔡年雖已老心尚輕狂不獨在外别有所歡且與伊子之妾亦有暗昧事致將小婦人置之度外小婦人如有不端之事彼豈肯緘默不言且小婦人入門時衣飾約值二千餘金均被用盡今竟欲將小婦人棄捐昧良已極小婦人自知命薄現願削髮焚修求發尼菴俾得懴悔供畢叩頭不已司馬以浦氏不安於室蔡旣不願領回准發棲流女所擇良婚配○老婦金金氏偕劉小齋扭控榮植英積欠洋銀及金約指等物前晚司馬提訊金金氏供榮植英前因急需向小婦人借去金約指兩枚言明卽還詎料游約至今向索圖賴小婦人不得已曾扭訴捕房今旣送案請爲究追劉供小的與榮合謀礦務生理被借去洋銀三十元及零用等項十餘元今事均無成求恩追給榮供所借金金氏之戒指自當措還尚求寛限至劉處之欵並非小的勒借求察司馬著將榮押候交人保出限四日交還金約指違干押比劉款著自行在外理處 
[英美租界公堂會訊案]  
　　前者英商談華控朱月山卽朱鏞等售地不交等情讞員張柄樞司馬略加研訊諭候補提朱渭浦等再行訊追前日午後司馬會同英總領事署迪繙譯升堂復訊原告延担文律師之帮辦某西人到案請追朱渭浦延律師侯魯公到案聲稱渭浦因事未到一切由本律師代爲訴明朱母秦氏投案供稱朱月山並非朱姓族長被將祖遺地盜賣致提兒子渭浦到案心不能甘此地曾於二十四年二月在道署備案請爲公斷朱月山供此案非傳到渭浦無從訊明如蒙恩准小的定當理楚司馬商之迪君著將朱月山仍交原保出外候禀查道署存案札發到廨再行訂期復訊○英商高林控大昌鐵行周夢香定購馬脚鐵延不出貨經司馬將周提案前日午後會同迪繙譯研訊原告洋人投案聲稱大昌鐵店主周夢香與謝章美來行定購馬脚鐵今貨已到滬反藉口謝章美逃逸無蹤延不肯出請爲訊追周供此貨實與謝章美同定今謝不知何往小的碍難照出並非有意推諉司委商之迪君著將周交人保出限半月將謝交案否則照章出貨違干未便 
[英美租界公瑣案]  
　　積賊　阿爲行竊總會某西人衣服綢縀等物報經包探張全林拘解請究讞員張柄樞司馬商之迪繙譯判責五百板管押一年○前日誠記綢莊被竊綢縀若十件報經包探葉盈堂查獲賊犯陳春榮吊到原贓解案請究司馬判押捕房半年○英大馬路彚司洋行被賊擊破玻璃窓竊去對時表十八枚報經包探李星福查得兪林　處存有原贓一枚拘解請究兪供此表實係在途拾得叩求恩宥司馬著將兪交探帶回候查明實情於禮拜三覆訊核辦○包探張阿五解過犯張阿二到案禀稱此人行竊招商局碼頭上所儲靛靑經小的拘獲解請訊究司馬判責五百板管押半年期滿遞解回籍○包探李　福解竊賊王大林到案禀稱此人行竊保安司徒廟内檀香兩枝經小的拘解請究司馬判責三百板逐出租界○包　劉阿炳解王德川到案禀稱此人行竊王阿寳所開店内紫銅一塊爲此拘解請究司馬判責二百板○包探李四春解竊賊徐根壽到案禀稱此人行竊盛阿二家烟槍爲此拘解請究司馬判責二百板○包探顧阿六解錢瑞堂到案禀稱此人持衣服至某押鋪質錢小的見正形跡可疑問之盤詰聲稱竊自寳山縣境某姓家爲此拘解請究司馬判責二百板連贓一併遞解寳山縣訊辦 
[法租界捕房瑣案]  
　　甬人陳餘吉前因戚抱鼓盆與蕩婦施倪氏相眷旋倩同鄉人郁婁氏說合約爲夫婦嗣以爻占脫輻倪氏竟倩鄰婦李王氏出塲誣控陳餘吉北間行竊　飾等情讞員杜枝園大令訊得情節支離著陳邀同原媒來案昨日陳前妻之弟侯松林投案聲稱郁婁氏本許來案被施倪氏等多方唆弄避匿他方　飭包探連施倪氏一併提案大令諭候批示核辦○吳福康劉裕才劉裕桂前因虧欠房租向索不還反肆毆擊控經大令訊供判各枷號一個月昨已期滿命即開枷照斷吳責五百板二劉各責三百板一併斥釋○拐匪趙鶴林錢阿順由杭州誘拐繆姓女來滬爲包探緝獲解經大令訊供昨日提案著先枷號二個月期滿重責再行送縣遞解回籍○偷兒朱阿根陳桂生錢六存均經大令訊供昨日提案著將朱陳各枷一個月錢枷半月期滿責放○偷兒王長根吳阿寳傳阿六均奉大令訊供昨日提案著將王先行枷號一月期滿責放吳傳各責二百板斥釋 
[美租界捕房紀事]  
　　昨日亭午時本邑人陳阿息至吳淞路某姓雜貨索取銀錢突將店中雜物任情擊毁當由店主喚交五百十六號華捕拘入捕房捕頭令押候解送公堂禀請讞員張柄樞司馬訊辦○昨晨瘋婦某氏徘徊西華德路手舞足蹈恣意驛騷三百十六號華捕見之恐肇事端立卽拘入捕房捕頭令押送公堂禀請安插○昨晨源坊路弄口倒斃二丐二百七十九號華捕見之回告捕房捕頭令傳是圖地保轉　某善堂備棺收殮 
[金陵官報]  
　　四月初一日調辦下關　騐候補道趙禀知到差候補道張探禀知六合任内交代算結上元縣　禀知奉飭謁勘明陵卽回新選鹽城縣陳光勳福建人禀到由京來知州吳式晸奉委赴泰州公幹知縣李庚昶由京引見回巡檢王錫爵均奉示寫履歴帮帶山西練軍後營守備林開武到山西來府經歴周瑞雲謝委銀圓局校准委員縣丞曹衍惠董汝藩從九朱耀堃巡檢王寳鍾均奉示騐看又李紹煌奉委辦愛育堂官醫局卽到差又周傳綬禀知到省初二日江蘇撫臺恩會辭行新授狼山鎭蔣鎭軍見辭正任南贑鎭何明亮謝委會辦兩江營務處戊戌翰林院編修吳庭芝到湖口來金陵營叅將陳麟書送撫憲赴瓜洲湖北督銷候補道忱專丁禀謝獎案　靖運船干得標由滬裝軍裝回卽補知縣張租綸禀謝飭知工都帶引奉特旨著以知縣儘先卽用廻避江蘇候補縣袁世猷到由蘇來從九張桐謝委靖江巡查初三日南洋隨員曾廣銓到會委辦上海文報局候補道吳庚辛赴差候補道張樞劉體乾郭本謀均赴引新授安徽鳳陽府裕厚到由皖來知縣杜召枼辭赴滬見道憲又松齡禀知上元縣採辦第二　糙米京口印務章京鑲黄旗驍騎校高榮到巡檢蔣如松奉江西督銷局王視察委饒州府督銷分局卽到差府照磨沈祖恆典史查宗炳均奉示騐看署江甯府江淮司巡檢陳其慶禀知任事初四日候補道楊覲圭辭赴引知州吳式　辭赴泰州公幹和五日商務局劉禀知歸併江南官書局今日接收交代關防武穴掣騐那良謝委調辦宜昌川鹽釐差候補道李鎭邦謝委湖北武穴掣騐差試用縣文煥由京來到省陸師學堂候補道兪禀知陸師學堂學生赴日本並看各學堂回同知曹榮　禀知自通州海門查當鋪架本田畝科則回知縣汪如瀚禀謝賞給超委差缺一次又冷利南叩謝飭知上年冬振提前酌委差缺一次江蘇補用縣張翼軫由京來到省綏遠城領洋槍委員書元阿克改均到由綏遠城來領軍裝府經歴陳立源禀知到省 
[維揚官報]  
　　三月三十日蕭鹺尹　　辭赴白塔河卡陸鹺尉增委總局額内聽差戴分轉兆鑑委皖岸差方分轉臻　委調辦江廿五岸籌銷四月初一日高郵州李剌史孟康公幹到揚初二日方鹺尹秉鈞銷白塔河卡陳鹺尹丕業由曲塘卡來分發大使履鹺尹善廂黄旗禀到初三日運憲接差回轅初四日運憲隨撫憲至校埠　　初五日姚分轉近愷楊分轉永錫均辭回差次初六日吳分轉毓鑫委淮北三塲鹽池差初七日分發運判李芬轉龢慶順天人禀到初八日河分轉炳燾由通屬差次來揚鮑鹺尉存義吕鹺尉桂芬同銷北鹽初九日正任吕四塲黄鹺尹暎由五河來陳鹺尹懷淸銷四浦差龔鹺尹齊讞劉鹺尹保鴻陳鹺尹到均銷北鹽 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十八年四月初四日京報全録]  
　　宫門抄諭旨均録前○山西巡撫岑奏爲遵旨設立課吏館酌擬章程摺 
頭品頂戴兵部尚書銜山西巡撫巨岑春煊跪奏爲晉省遵設課吏館酌擬章程繕單具奏恭摺仰祈聖鑒事竊照光緒二十八年正月十七日恭讀電抄　奉上諭爲政之要首在得人内而部院外而封疆均應以詢事生言爲鑒别人才之準各部院衙門行走人員旅進旅退何能明習例章諳練政事現當振興庶務亟應切實考課以期鼓勵眞才著各堂官於該衙門司員除掌印主稿各員每日向有應辦事件應隨時考核外其餘各員不分滿漢及筆帖式均令檢閱例案俾得專心考究遇有應辦應議奏咨事件卽令學習擬稿並准各抒所見另具說帖呈堂查閱以備采擇一切要差即由此選派務使司員皆能親身治事書吏等自無從蒙蔽攬權至各省候補人員冗濫尤甚平時不加考查一旦使之臨民蒞事安望其措理得宜近來各省已有奏設課吏館者自應一體通行惟重在考核人才不得視爲調劑閒員之舉仍著該將軍督撫兩司等勤見僚屬討問公事以覘其才識並察其品行其賢者量加委任不必盡拘資格其不堪造就者卽據實叅劾咨回原籍統限半年具奏一次務當破除情面嚴行甄别不准虚應故事稍涉瞻徇致負朝廷循名責實之至意將此通諭知之欽此等因當卽札飭籌議在案查晉省前於光緒十一年經前撫臣剛毅奏設課吏館講習律例嗣經前撫臣張煦奏改爲按月試論一次二十三年前撫臣胡聘之又奏設儲材館挑選同通州縣各員在　學習飯饌銀兩由司庫雜欵内籌動課以掌故時務晉政之屬復於二十六年經前撫臣毓賢奏明裁撤仍按剛毅辦法認眞課吏旋因畿甸兵　邊疆多故迄未舉辦臣調任後節經札飭嚴核吏治復設儲材館並令各局員實心講求局務勿蹈疲恭之習遇有寅僚晉謁必告以各勤所事各効所長以期力挽　風漸宏造就兹奉明諭諄諄以考核人才爲亟臣何敢不破除情面認眞甄别上副朝廷望治之心竊維詩曰無競惟人傳曰不學將落歴代國勢之强弱無不隨人材爲轉移現在時局孔艱需才尤亟植本莫先於興學而培材尤莫急於教官矧晉中交涉日繁籌辦練兵興學振飭工商諸務情形遷變大異曩時不獨捐保進身者政治難言諳練卽科目分省者人地亦覺生疏苟不令其稽考典章研求掌故一旦驟膺事任欲其從容展布蓋必有不可得者此課吏甄才實爲晉中第一要務也現就儲材館基址略加修葺推擴卽遵此次諭旨名之曰課吏館凡晉省候補正佐各員皆准入館肆習功課酌分三等一曰講習中外政治各書一曰編録晉省檔案一曰抄寫律例約章山西通憲晉政各書每月仍令試擬公牘文字一次以觀學識酌籌經費以備獎賞一切之用昔唐臣賈耽宋臣司馬光等皆以留意當代朝章故實盡心撰録蔚爲名臣此無他習爲所用則講於平時者目可措之臨事周官之讀法漢文吏之課箋奏皆本此意卽如前年拳匪之亂晉禍最重假令當時爲牧令者皆略習約章公法亦必能默爲補救不至若是之酷去歲籌辦各要政晉中州縣又多茫無依據或辦理舛錯或因循敷衍求一措置妥協規樸詳善者殊不易覯若俾之博考政謨究心時局則典憲曰讀中材固罔敢愆忘利病了然賢能亦愈恢器識有裨吏治殊非淺鮮否則劾之於後而不教之於先亦非爲治之正軌也然第令肄習而不嚴訂勸懲則日久懈生必致有名無實自應遵旨卽以功課之優劣爲黜陟之等差優者或特子奏保或卽委差缺劣等者卽分别勒限學習咨送回籍庶各員皆知奮勉可望漸收實效冀無負循名責實之至意所有晉省遵設課吏館酌擬章程繕單具奏各緣由理合恭摺奏明伏乞皇太后皇上聖鑒謹奏奉硃批著卽督飭講求實政期於吏治人才日有起色單併發欽此○謹將山西課吏館暫行試辦章程繕具詳細淸單恭呈御覽一山西課吏館係屬遵旨開辦入館各員須知旣登仕籍即受國恩較諸編户齊民更當加等致其忠愛方今時局艱難當飭監督提調隨時勉朂各員以國恥爲心以致身爲念修名志學下勵濯磨之業上酬作養之仁一山西課吏舘設監督一員常川駐館專司考核各員功課或委或聘或用本省人員或用外省及候選人員或用京秩均届時酌定惟必須博通中外品學純粹者始能充選一山西課吏館設正提調一員經理書籍委員一員其餘夫役人等應各設幾名均由提調酌定禀明立案一候補同通州縣佐雜各員現無要差及卸差卸任回省者均應悉令入館肄習不願入者聽其現有要差自願人館者亦聽凡各員入館出館均先期向館中提調處報明以憑分别登簿每年館中以開印之日開課以封印之日停課一各員到館時刻夏季限上午五點鐘到館十一點鐘散冬季限上午十一點鐘到館下午五點鐘散春秋兩季均限上午九點鐘到館下午五點鐘散其有要差各員到館時刻酌議每日給每員點心一次平時茶水及冬日爐炭均由館中預備一入館各員每五日給休沐假一日一在館各員遇朔望及巡撫藩臬道府衙叅之期均毋庸隨班進謁每月初三十三二十三等日由巡撫率同司道太原府知府到館傳見各員俾得從容討論藉資考核一館中課程專以政學爲主略分等一講習中外政治各書中政以大淸會典大朝聖訓各奏議　鞫領西政以泰西新史四國正續近事彚編萬國公法之屬爲綱領皆分門習每日至少皆以二卷爲度會典所載視今制有改者採近年邸報别録出之各奏　西國近事彚編各按吏户政分輯事有涉晉省者亦别録之以視各員之用心與否兼可擴練習政務之學一編録晉省檔案查前山西布政使鄭元　輯有晉政輯要一書前撫臣剛毅又飭另行編纂頗爲詳備惟迄今閱十餘年政制章程多有更改應令館員將晉省近年政治仍按前書門類分手編輯呈由監督核定修入總以詳赡爲主庶各員益習晉事不致臨民蒞政動多隔閡一鈔點大淸律例約章山西通志晉政各書應令各員皆分門别鈔每日以三百字爲度取於内政外交略識梗概吏事旣可閱習文義亦漸貫通　便初學一中國政治外務吏户禮兵刑工七門足以賅之外國政治亦可附輯於七門之内惟七門内子目繁多應按前雲貴督臣賀長齡所解經世文編及近人經世文續編所分各目輯録以免遺漏一門類旣分或數人共輯一類或一人各輯一類均聽各員呈請自占惟占定後不得改占一書未畢亦不得再輯他書一無論各員習何等課程凡初入館者均令每日以二刻鐘圈點律例二刻鐘圈點約章一刻鐘圈點晉政輯要二刻鐘閱看各種有關政學之報一發給各員劄記一本分上下册凡有擬新義及逐日講習編輯鈔點各項功課均書之每休沐曰連同圈點過各書呈送監督校閱如第一次休沐日送上册第二次休沐日即呈送下册循環無已藉覘各員平日有無心得冀拔眞才一各員逐日詳細課程及等級次第均由監督詳議列課程表分派各員並呈明巡撫曁司道核閱一每五日監督須將各員功課列積分表紙呈送巡撫查核表分十二目曰交涉政吏政户政禮政政刑政輯書鈔書閱書閱詞倘所註分數與各　功課不符應將監督記過一每月由監督將各員功課彚總表呈送巡撫一分移送兩司冀寗道各一分一定於每月初二日由兩司冀寗道輪流考試一次每季仲月由巡撫考試一次作爲甄别每課均試以奏咨批檄條議説帖或一件或數件不等不尚詞藻專取明達事理者等第名額及獎賞厚薄均視佳卷多寡酌定季課月課之卷均於榜示後發館存案備查其取列名次卽作爲月　内詞章分數考試之日預備飯饌兩　一本省現行各要政有應行斟酌損益之處均准各館員繕具說帖呈由　調轉呈巡撫核閱遇有重要尚未舉行之事巡撫亦蒞卽傳見　　　諮　訪一提調應立考勤簿一本於各員何日何時到館何日何時未在館均一一註明每日　送監　判閱每休沐呈送巡撫判閱[  此摺未畢]  
 
