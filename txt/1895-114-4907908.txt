# 1895 - 114 - 4907908

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[善後十策]  
　　今者中倭之戰止矣我國受倭人之苦亦可謂深矣從前謀富謀强議戰議守朝野上下費盡數十年之心血耗盡數億萬之貲財及兩國交綏而文臣噤口而不能言武臣束手而無所用所恃以爲長技者惟是搜括銀兩携帶妻孥遠舉高　以避禍患嗟乎嗟乎時事如此尚何言乎苟非振刷精神一洗舊習恐再閱數十百載亦不能收富强之效得戰守之功矣然則善後事宜其可不預爲之計歟草莽孤臣請以十策進十策維何一曰汰冗臣夫所謂冗臣者非謂有其位而無其事者也彼手握軍符指揮萬衆雍容坐鎭統轄兼圻而平日惟知罔利營私享盡庸福妻妾宫室極意豐腴一至大事猝臨而形同木偶其有祗辦一死者尚爲軼類拔萃之流否則烽燧滿郊强鄰壓境而錙銖計較猶思刻剥民生斯即擁節旄開幕府節制數省號令三軍亦不得謂之非冗也今當整頓之始必使朝無倖位人盡效忠舉尸位素餐殃民悞國者而汰之俾文武百僚無一辜恩溺職著而後可二曰進賢才既汰冗員必使官方之澄敘彼以科目進者除時文試帖外惟知以小楷弋功名語以時事而不知叩以洋務而罔悉聞茸似此烏足以柄大鈞然草野之中豈無抱異懷奇超佚儕偶者或長於計利或精於治兵或周知五大洲土俗民風或熟嫻數千年理亂治忽埋身蓬顆殊自慨耳必也拔諸庸衆之中登諸廟堂之上畀以重任務盡所長庶濟濟人才得以乘時而起乎三曰練精兵所謂兵者固用以敉内憂禦外患者也乃觀今之緑營兵大都老弱衰頽癖躭鴉片有名無實終年不列行間即湘淮諸勇丁雖當年剿洗髮捻諸匪徒亦頗精悍可用而今已染成暮氣一遇倭宼即棄甲而逃甚且結黨成羣沿途滋閙行姦肆刦無殊盜賊之行爲統帶者平日既尅扣軍糧臨事自無能約束必也倣傚西法去其兇悍補以壯丁先練其官骸旋練其膽略而要必喻之以仁義道德使知同仇同澤上下一心紀律嚴明無敢或犯庶内憂外患皆不足平而王者之師可以無敵於天下矣四曰精軍械自與泰西互市軍械即取法乎泰西向之弓矢戈矛一變而爲快槍巨砲或自行製造或購自西人不惜巨貲以求堅利顧倭人所用村田銃彼語謂之磨臘塔者名爲集各槍之大成實則機器一倣乎毛瑟砲則彼所謂笙銃者即我之格林彼所謂榴彈者即我之開花砲彼所謂暗士當郎者即我之阿姆斯脫郎此外水雷魚雷亦皆不相上下而我竟屢被其所挫者實采辦者之私肥己槖悉以窳敗者充之耳試觀開戰以來有開花砲而内皆棉花子者有火藥而化爲泥沙者見諸報章歴歴可數亦何怪兩軍相見不能取勝敵人乎今當於或購或造之時實事求是不准减工料不准扣價銀有犯之者嚴懲無赦庶軍中可得利器足以程殺敵致果之功矣五曰省浮費中國之浮費可謂多矣設一局也而上司派下者若而人同寅薦至者若而人立一營也而司筆札者數十人司會計者數十人凡此之流大抵皆無功食祿而辛勤供職者反屈居人下幾同臣朔之飢天下至不平者孰有過於今日官塲之事必也事皆核實一人有一人之用毋使如南郭濫竽即使其人由上游推轂而來亦不得因難却面情遂饋送乾修虚糜公費庶度支可以漸省不致右絀左支乎六曰興製造自西人販洋貨來華華人皆厭故喜新爭相購用每歳銀錢漏出亦幾若恒河之沙倭人昔亦如之後其酋欲塞漏巵大興機器倣造洋貨行之國中西人無利可圖販者日少今中國亦當興製造之利將華人所喜用之各洋貨逐一講求造法設局以造販諸巿中我華人工既廉又無關稅自然價值較來自外洋爲賤華人皆樂於購用而洋貨日見其稀矣欲補漏巵此非先務乎七曰護商人孟子曰古之爲關將以御暴今之爲關將以爲暴在戰國時商人已苦關吏之横今則狼貪虎暴益甚於前且復釐卡如林層層嚴槯名爲抽捐助餉實則半公半私如此横征商人焉得而不病加之外洋來貨其稅較輕坐使西人獨握利權而華商反居其後今當裁定關稅之制中西一律不稍偏苛而各省釐捐永遠豁免所有釐卡撤盡無遺則土貨便於轉運他方華商不致相與裹足試觀日本一島國也而其槯稅之法井井有條凡土貨之運往他國者如松板海帶石炭之類例不徵納關鈔而他國貨物之入口報關者其稅獨重烟酒等物加至二成是以商人皆抃舞歡欣貿易日見起色豈以我堂堂上國而榷算竟不及彼國之工乎八曰開各礦礦産爲天地自然之利取之無禁用之不窮誠所謂地不愛寳也乃中國偏狃於風水之說謂開之恐傷地脉禁不許開以致各省製造局及南北洋兵商各輪船所用之煤皆購自日本歐西每年耗銀不可以數計雖有基隆開平兩礦而出煤既少需價又高是以煤火之由洋舶運來若幾致相屬於道其爲失算何可勝言今先當設法開煤使各省皆知開礦之獲利無窮然後再圖及鉛錫銅鐵金銀諸礦行見不數十載而開礦之利每年可獲數萬萬金謀國者其有意乎九曰興郵政中國官塲文牘俱用驛遞需費既巨傳遞又遲民間信局如林似便於驛遞矣而數百里或一二千里之遠每函動需錢一二百文誠不及泰西郵局之價廉而遞迅泰西通例每信一函分量如式皆在本國祗收郵費銀二分至他國則五分先向局中買取郵據即華人俗呼爲人頭者黏諸信封之角交局寄去從無濡滯及悞送之虞日本自步武泰西凡事皆糜費不少獨郵便局每歲大有贏餘蓋寄費從廉則寄者自衆也中國向未舉行坐令通商各埠頭由西人開設書信館然不通商之處非書信館所可投書内地商民仍多不便今宜廣設郵政局用泰西之法略事變通務使收費既輕又無遲悞不特民間稱便即國家亦可多一利源矣十曰興學校古者術序黨庠之制久已泯没無聞矣而泰西獨遥師其意設爲官學校以課民間子弟大約學校分上中小三等小學校以課童蒙中學校以課學有成就者至升之大學校則爲國之高才生矣家有幼孩及歲而不入學校者罪其父母是以國無不識字之子弟即無不知禮義之人民中國雖有書院義塾之設類皆視爲具文子弟惟延童子師課之或自具修羊令之出就外傅是以窮鄉僻壤絶少識字之人禮義不明政刑遂廢今宜遍設學校啓迪幼童造就人才爲國之用不特爲倣行西法之一助且可上合於術學黨庠之規毋令泰西專美於前而我反退居於後亦維持教化者所宜籌者也凡此十端僅舉大略言之謂之善後事宜也可即謂之經世成法也亦無不可當軸者苟不以迂儒瞽說置之則幸甚矣 
 
 

Page 2

 
 
[京電譯登]  
　　京師來電云美人福司透抵京後將李傅相與倭人所立之約恭呈御覽旋由總理衙門王大臣商諸各國駐京欽使恭親王尚在病假期中未經視事各京官之意咸不願將遼東諸地割畀倭人蓋以其地鄰近列聖陵寢也至宋祝帥依軍憲劉淵帥及各撫臣則皆不願言和仍欲以戎衣相見云 
[彤廷珥筆]  
　　三月二十日義國駐京使臣率同護衞兵丁六七十人至西便門外距城六里之望海樓遊眺此樓下臨清溪左接圓通禪院右與西山遥遥相對頗有爽氣暢飲樓頭盡一日之興至暮方回使臣乘坐小轎兵丁各策一蹇迤邐而行有醉歸墜地者旁觀方相與嘲笑而醉者手舞足蹈不知所答云何人生行樂須及時有酒不飮將何爲此二語可以移贈○三江兩湖閩浙粤東各省會試諸公多於出塲後束裝就道怱怱言旋殆慮和議難成海路梗塞故也今年會塲人數本少又加以大半先歸遂致會館旅邸闃其無人京師巿面益形减色○會典館新書副本已就延善書者繕寫正本潤筆從豐惟選擇特嚴非於大卷三折肱者不能入選更須臨摹歐柳卓然成家始中青錢之選京師槖筆爲生者向不乏人一聞此與爭投字樣以求賞識而主政者遴選甚苛百人中竟不得一二觀此愈不能無才難之歎○近來京師平　局白米價值較前月差减貧民糴米者日盛一日前月都中煤油價驟然增漲至加倍有餘自三月中旬又减價如初 
[奉省軍情]  
　　本館派赴奉天偵探軍情之友人來函云有自東邊來者言及此處從前地廣人稀悉招客民開墾謂之地窩鋪近來實繁有徒前有鮮民之自外生成者過江擾奪倭兵助之窩鋪中人不服招集同業約得四萬人與之閧鬭倭兵以衆寡不敵竟爲所挫現已徵兵調隊將與農民爲讐然恐自此以後倭人又多一番牽掣矣○有皮口商人述及上月十五日倭人繞道遼陽撲犯瀋陽爲此處防兵所敗緣有北地之緑林豪客投誠相助以忠義激勵軍心士氣爲之大奮連戰數日倭勢不支傷斃數千名現俱退至皮口旅順一帶第見斷臂折足者絡繹於途是一說也又有客來自西關傳聞遼陽已失宋帥之兵仍在十三站並未回駐海城此又一說也 
[烟臺郵簡]  
　　本館派駐烟臺訪事人來函云上月廿五日電報傳來中日議和消息又聞所索巨欵及要挾各事凡有血氣者皆髮指眦裂志切同仇其委靡者聞之則惟得過且過偷安目前而已民情之不同如此○倭人佔踞劉公島雖防兵不多而時來時往或千餘名或萬餘名不等皆係年未及壯者暫住二三日即乘輪他往此蓋挹彼注兹故作此出没不定之勢以眩人耳目也惟以童稚從戎則精壯已盡可知倭人雖狡豈能爲持久之計乎○民間日用米麥皆仰給於鹽城海州二處以前訛傳海州有警巿間大米小麥價貴異常而鹽城大米每石售銀不及六兩者忽漲至七兩有奇數米而炊者不免庚癸頓呼矣○每屇津河開凍南省運船啣尾北上烟街各鋪有與沙寍船交易者買賣私貨亦是一大宗生意也今以倭人肆擾　天庾正供不由海運各鋪之恃爲利藪者驟覺减色○烟街東北隅向有南人設局聚賭無人顧問居然以化外視之近經道憲訪悉出示查拿嚴行禁止一時喝雉呼盧之聲徹夜無聞○兵勇過境每爲地方之患近經撫憲出示曉諭列欵四條俾資遵守　一紥營所不得侵佔民間廬舍墳墓　一與民間交易不得强買强賣　一勇丁出營必須請假領籖　一弁兵人等不准擅入民宅○道憲劉觀察擬於初一日赴萊州蓋將謁見撫憲商辦軍務也○日前有帆船進口懸某國旗號嗣悉船中僅有西人四名餘皆倭人始疑爲倭船假冐曾經海關查詢尚未悉有無實據也 
[營口近信]  
　　昨接本館派赴營口探訪時事之友人來函云三月十九日某輪船開行時附載烟臺申浦兩埠客三百餘人東永茂裝豆五百石餅二千片仁裕裝蝦米等貨爲數無多申票每十五兩烟票四兩而某洋行買辦以極重之平權銀鷹銀一圓作六錢五分日本銀作六錢二分遠客携資歸里被其刻扣遂致盤費不敷又電報學生領資不足怨聲載道天荆地棘行路難觀此益見○遼陽屢有戰事措置得宜兵民安堵或傳停戰待和或云索項過奢終不能言歸於好近來倭兵之受傷者每日約有數十車至營亦可見其疲弱不振矣○廣潮義莊在東營之東其南與天主堂爲鄰北爲西醫逹夫之寓距英美兵船僅一箭地去臘蓋平不守營口人心驚惶由值年董事邀該帮人遷居義莊安放皮箱十隻帳箱一隻皮衣包一個及日兵進營看館者在内窩娼聚賭被匪類打開箱篋盡數反分裝點被盜情形言人人殊未知將來能水落石出否○日兵聞和議告成皆欣然有喜色亦可見其外强中乾矣○三月十九日有日本船裝兵米進口至東營停泊北岸適有日兵艦進口潮勢洶湧直撞米船洞穿一孔約廣一丈數尺船漸沉下半擱淺灘次日起出濕米數千包拍賣每包計銀九角被東順包買隨時晒晾每包得牛斗一斗三升其色潔白來自東洋越日即售一元五角三日昻至兩元大獲其利此店係回教人所開自日兵到營後獲利萬餘兩可謂多財善買然律以負國通敵之罪恐百喙無以自解也○上月廿三夜十點鐘見河北岸紅燈無數自西至東一望無際忽大忽小幾使銀海光摇說者以爲河神顯聖此則齊東野語不足信也 
[皖撫閱兵]  
　　皖撫福少農中丞秉節赴皖北接辦去年軍政未竣事宜節麾於三月廿二日行過鳩江文武各官並外來各州縣俱出江迎迓比因風帆順利樓船飛駛不啻王濬之下益州各官飛棹迎於鷁首始蒙停輪接見有差移時仍展輪而下聞旌帆是夜宿於東梁山次晨徒步登山察看砲臺卓午始剪江西渡由裕溪口溯流上駛出巢湖過淝水而逹壽春俟按營閱畢門再繞視沿淮各要隘然後由旱道逕返皖垣 
[碩輔投簪]  
　　粤督李筱帥上疏乞病　聖恩寛大准子開缺行將解組歸田連日上水各輪船抵蕪時見有身穿兩廣總督親兵號衣之人從輪船搬運行李箱篋木器數百件運過民船向合肥進發聞皆筱帥隨任官親侍從之物而筱帥灜眷亦即錦旋珂里從此頤養邱園優遊林下元老高風洵非時人所及矣 
[新兵就道]  
　　兩江督標新立之滿字營統領金滿前經派員來蕪並皖南一帶招募精壯業綴報端兹悉所招共需三營緣憲檄原令招募水師兩營陸軍三營合成二千五百名以成一軍也蕪地招募之所初就南岸南寺繼而北岸吉祥寺而皖南寗國灣泪水陽等處亦復並蓄兼收聞三月望前已在寗國招集二百餘名整隊前行兹又於水陽地方彚集雄兵五百名督率登程三月廿四日道經太平府經當塗縣湯明府先期封雇民船數十艘泊候河于傍晚兵至管帶官即押令登舟次日晨光甫動立即鳴鐃吹角一律揚帆下駛向金陵進發第此營兩次搜羅僅及千名是以刻下仍在各處招募大　臨風貔虎之士無不踴躍爭奮云 
[擇日鶯遷]  
　　金陵信云近聞江寗縣趙大令渥邀憲眷以其辦事精明不辭勞瘁具摺奏請升補泰州知州不日交卸　當赴蘇聽候飭知赴任 
[白門官塲紀事]  
　　倭奴犯順軍械糧餉各悞莫不增員赶辦香帥以糧餉軍火局之事較他處爲繁特選五品職銜吳正濂入局聽候差遣吳君已於上月廿五日禀知赴局○有經理格魯森廠德商禮和洋行森寳德乘輪抵寗謁見香帥晤談良久興辭回寓○前任湖南學政張大宗師預由漢口乘招商局輪船至寗旋於廿三日乘轎入督院拜會張香帥迎進花廳晤叙片刻施聞升砲送客中門大開香帥送至麒麟門下宗師一揖登輿而回○分統廣義軍中左右等營兼帶中營高州中軍陳遊戎榮坤由江陰晉省謁見督憲面陳要公○丁憂廣東候補直州陳剌史文序禀知由鎭江修造萃字軍營房回並謝委常勝萃字軍軍械局差即於十八日辭赴鎭江任事○府經諸以泰千總王蘭桂均奉督憲札委解軍火赴鎭江交轉運局轉運東三省營中應用諸王二君即於十九日禀知起程○管帶金陵營陶叅戎樹恩奉委署提中恊所遣金陵營事現 
 
 

Page 3

 
 
督憲已札委楊叅戎福田接辦陶叅戎於前日交卸營事赴任而楊叅戎亦於是日到差矣 
[蘭花會]  
　　本城邑廟内園蘭花會定於本月十一十二兩日舉行屆時如得玉字無塵和風撲面則青衫白袷定當如水如雲也 
[妄言妄聽]  
　　某甲向在某洋行爲買辦因患癰瘓之疾不良於行雖日至行中辦事而出入須人扶持本月初一日事罷回家有包車一輛停歇門首爲巡街華捕所見以其有碍道路喝令移往他處甲妾聞之答以所停之車係在自己地上巡捕豈能禁阻遂將該捕辱駡捅怒甚欲入内拘人甲遂乘坐包車同至捕房捕房中以停車碍路理應喝阻該捕並無過失遂將甲罰洋三角甲乘原車回家忽於次晨　然長逝至其究竟如何致死則傳說紛紛一個悶葫蘆尚未打破也 
[蒿里聞歌]  
　　寗波人江阿毛前日下午至吳淞路第一千一百五十六號門牌協誠興烟館内開燈吸烟忽氣喘如絲逾時命絶烟館主粤人陳阿六駭極立即投報捕房捕頭諭令訪明屍屬料理旋由屍弟江某到來備棺收殮其事遂寢 
[酒國風波]  
　　鄉人王小梅前晚偕無賴四五輩至楊樹浦相近之公和餘酒肆對飲意興甚豪繼嫌堂倌開釁大起風波敲檯拍発搗毁一空店主見勢不妙赴巡防局控告程少尹飭勇將王拿獲略詰數語即命管押至昨晨肇事者至該店願賠所毁各物惟求保王出外店主允之投局具保少尹准將王釋出諭以以後不得再犯王唯唯而去 
[從寛覓保]  
　　包探顧阿六及三百八十八號華捕拘解高住春徐元順至案禀稱高在北泥城橋東堍開設裕隆槽坊昨晚十二點鐘時店堂中忽然失火幸有房東屠敬德和覺敲門入内始得撲滅事後往查見地板上俱是火油且起火時高不知在何處僅有學徒徐元順在彼而高則已將保險單洋銀鈔禦等件藏在身畔並不施救其中情節不無可疑爲此拘解請爲研究見証屠敬德供稱昨晚十二點餘鐘聞有火油氣立即查察知係裕隆内失火推門欲入則門尚堅閉及至入内見滿地皆是火油而店中所住之人亦已不知去向高住春供寗波人在英界北泥城橋開設裕隆槽坊曾經保有火險銀五百兩此處已住居十九年之久向無過失實因近日兒子感患驚風店中均係學徒徐元順經管當學徒失火時小的適在樓上煎藥所有細情並不知曉一聞失火即找尋保險單意欲撲救已經熄滅况小的爲人素來忠厚隣右皆知安肯作此昧良之事至起火之由請問徐元順可也通剌問何以地上均是炎油答稱店中本來零售炎油櫃内係擺火油箱之處故有火油痕跡尚求明鑒徐元順供在裕隆槽坊爲學徒昨晚先生適在樓上煎藥小的持火油燈一盞加油不料加油過多以致溢出悞墜自來火以致肇事幸即撲滅如謂放火則斷無此事通剌據情與佛繙驛一再互商以此事須親往路勘方能明白佛君亦以爲然遂谥退堂同乘馬車至該店察勘情形尚無縱火情事遂將高徐二人帶回至花廳覆訊以高住春尚無不合判令覔保釋放徐元順太覺粗心判押一禮拜以示懲儆 
[嚴訊竊案]  
　　昨報紀大東門内袁某失竊後保甲總巡翁明府函請蕭營將城門防兵何得勝等匹名送縣請訊前晚明府提訊之下何禀稱小的係湖南人在撫標滬軍營當什長駐紥大東門城樓中專事巡緝之役三月二十六夜袁家失竊小的雖在巡查尚未聞知及次晨鄧茂春聞路人言及某處草堆中有紅皮箱二口小的即往察視果有空箱二口其中並無物件即由　送人巡防　局　局員老　查收至何等人行竊小的實不知情鄧禀稱小的亦湖南人在防營當火夫餘供與何相合唐廣昌禀稱小的亦湖南人馮鳳勝禀稱小的係揚州人又同禀稱小的等均在防營當勇袁家失竊之事並不得知明府曰爾等既駐紥城樓上如何晚間又出外巡查惜乎巡查二字徒有虚名如果眞出巡查何至匪徒敢從城上縋跳板入内乎何禀稱小的等咎有難辭求恩寛宥明府曰究竟行竊者是何等人爾等可有風聞堅稱小的不知明府飭役持名片送回蕭營捕役禀稱奉大老爺飭補提收用船規之楊慶今特解案請訊楊供稱小的家在護城河畔河中停泊各船經小的爲之照管所收每船取酒錢二十文並不支更巡夜三月二十六日小的赴下海浦表弟徐關生家今日甫回與妻子張氏尚未面晤袁家失竊時小的不在家中尚求明鑒捕役禀稱楊每船勒索陋規四五十文不等一月可收三四十千文明府著帮同查緝 
[賭徒應辦]  
　　浦東唐橋鎭一帶時有賭徒設局聚賭爲害甚深前日防營汛弁某君帶領營勇多人拘獲抽頭聚賭之陸子林解送上海縣署請辦黄大令諭令暫行看管候即嚴懲 
[邑宰騐屍]  
　　昨報紀同仁輔元堂司事投上海縣署報稱救生局船撈獲浮屍請爲臨騐黄大令准之飭十六鋪地中在老擺渡預備屍塲將屍舁至岸上至昨日一點鐘後大令帶齊刑仵差役鳴騶莅屍塲地甲跪迎道左大令既降輿升座即飭傳救生船水手曹可山　問曹禀稱小的係江北人前日十一點鐘時駛至下海浦見男屍浮起無人顧問左近亦無停泊之船因即撈起查無屍屬爰帶至南巿禀報善堂地中裘鎭禀稱此屍在下海浦撈起小的不知其細觀其裝束似是輪船水手大令飭仵作如法相騐旋唱報小的騐得死者年約三十左右身穿青呢外國緊身衣外國單袴内襯深藍布小袖短衫一足穿鞋襪一足無之週身並無傷痕而入水多日腹已膨朜身亦腐爛委係生前入水淹死大令飭堂夫爲之棺殮發壇標記以待屍屬認領并飭裘甲具收棺切結仔查 
[英廨晚堂案]  
　　前有客官邢匯亭遣丁投　公堂禀控永安長陞兩客棧因爭攬生意致失小官箱一口内儲單開各物乞即差提長陞棧接客夥高增榮到案訊究宋通剌准詞飭差將高提案於前晚升堂研詰邢宦遣子錫堂投案訴稱職父素因有事往來滬上寄寓永安客棧此次父親與職員及家眷人等乘輪來滬船泊虹口順泰馬頭被長陞棧接客夥高增榮先將眷屬接去嗣經職父雇坐東洋車並隨身携帶小官箱一隻内儲金銀飾物及洋銀並翠玉鼻烟壼等件及車抵長陞棧對門之永安棧門首該棧司帳人等將職父接進忙亂之際致失去小箱一口箱内所儲物件價值甚鉅爲此控請訊究高供小的向在長陞棧充接客之役此次在順泰馬頭兠接邢老爺及瀛眷人等先由小的雇車五輛將瀛眷及箱物送至棧中以後車輛由邢老爺自雇及至永安棧門首被該棧司帳人等將邢老爷硬行拉去以致失去箱物此事實與小的無涉通剌判高覔保帮同緝贓邢錫堂遵諭而退○山東帮雙盛泰經事王麗堂控同鄉王展耀等盤踞索擾一案宋通剌庭訊之餘以供詞各執判將王展耀交保邀同要証鄧罄宜到案再行訊核前晚通剌升堂復訊展耀供監生係山東人向在治下開設晉陞德號由籍販運柴草等貨來滬銷售光緒十八年六月監生有銀一百兩托慶興復號主劉罄宜寄存雙盛泰經事王介範即麗堂處嗣因監生有事回籍現在事畢來甲向介範索還寄銀竟遭乾没介範心懷叵測反敢誣控監生索擾今奉復訊監生已將要証鄧罄宜邀案求請訊問鄧供家在山東素在治下開設晉陞德號前者王展耀寄存王介範處銀一百兩確經小的同往寄存今介範不知因何圖吞此欵王展耀屢來身號吵擾不休今奉傳質爲敢據實陳明麗堂供山東人向在治下雙盛泰爲執事已有二十餘年光緒十八年六月間展耀所存之銀至九月小的接到烟臺雙盛泰來函謂此欵展耀已付與來陽晉陞德囑即匯至烟臺等語小的現執有來函及收條各一紙求請察閱通剌以此案王展耀所控王介範吞没存銀毫無實據本委無從核斷應不准理著令自往烟臺料理所呈各據一併發還人証當堂斥釋 
[英界公堂瑣案]  
　　包探孔阿才禀稱朱了祥竊取乾泰昌店内布衣一件銅銚一隻經小的拘獲人贓送究乾泰昌投案請領失贓朱了祥供認行竊惟求恩典通剌以朱了祥行竊情眞姑念爲數尚微判令管押五天以示薄懲○范榮全策馬疾馳爲四百十號華捕所見上前喝阻倔强不聽當被拘入捕房范存洋五元保出昨晨該捕禀稱范今日未曾來案請爲核奪通剌以范榮全既未來案著將保洋罰去○小孩羅登甫 
 
 

Page 4

 
 
竊取朱九成之皮馬褂一件陸順金之水烟筒一枝經包探顧阿六拘獲人贓送究朱九成陸順金投案申訴前情請領失贓羅登甫供年十五歲父母已故有兄在滬爲木匠實因悞聽人言以致竊物通剌以羅登甫年紀尚輕竟敢作此不端之事判令戒責二百下押候伊兄來案領回管束○三百八十九號華捕拘解在途拖拉狎客之野鷄倡婦張瑞寳到案請判張倡供揚州人來滬賣倡實非所願以後决不敢拉客通剌以雉妓拉客實屬無恥判令赶緊回籍不得逗留○包探何瑞福禀稱孫柏成家有婦女數人張順甫即往挑逗事爲孫知與張理論以致互毆而孫竟奪取張順甫之紗馬褂一件報捕後經小的緝獲送究張順甫投案申訴前情孫柏成供稱張時至小的門前釣榜子故與理論惟取伊馬褂小的亦自知不合通剌以張亦非安分之徒著具以後不再至該處挑逗婦女切結孫柏成管押七天○包探江阿三禀稱丁麻子竊箱子鞋籃等零星什物經小的拘獲人贓向詢失主業已忘却丁麻子供江北人竊物自知不合尚求鑒核通剌判將丁麻子管押一禮拜贓存捕房待領○包探張阿五禀稱陸慶祥在天后宫人叢中竊取人家藥水兩瓶適爲小的所見爲此拘解請訊陸慶詳供因與友人戯謔私行藏匿其實並非竊取通剌以陸竊物情眞毋得推諉姑念爲數尚微判令管押兩天 
[醫士又添]  
　　啓者風寒濕三氣中人每成痺症或四肢痠重或骨節疼痛而貧苦之輩患者尤衆今屆天氣温和易於施治敝堂遵照舊章於四月初一日爲始敦請鍼科來堂針灸以期共起沉疴又前次添請之醫家尚屬不敷應診兹又添請到内外科王君積鈞傳君少溪邵君琴夫以佐治療伏念敝堂辦事雖有專心而費用素無專欵惟賴四方善士同具善忱樂施善願庶使善緣廣結善舉常存是亦諸善長與人爲善之一端也乞附報章希兾善照[  滬北鐵馬路廣益善堂董事施善昌唐廷桂等同啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[扒手成擒]  
　　王才卿者不知操何生業昨日午後四下餘鐘貿然至天潼路某鞋店購鞋有剪給賊揚州人某甲潛至身旁在插袋中摸去皮夾一個内有大小洋銀兼鈔票等物王當時覺察甲去尚未遠窮追未獲經四百三十號華捕截住去路俄而包探張阿五至遂將甲帶入捕房捕頭命押候解送英公堂究辦 
[法界公堂紀事]  
　　孫炳卿投捕房控陳全芳即阿三假充德豐洋行輪船買辦騙去規銀一百兩捕頭命押候堂期解訊此已紀諸上月十八日報章嗣以葛同轉久不訊案遂倩金大順保出調停昨以理處不明復偕居間之陳嘉經及金投案孫炳卿呈遞禀詞聲稱二月十八日全芳情嘉經介紹糾小的合充德豐洋行輪船買辦訂立合同先墊銀一百兩由小的交嘉經轉給全芳約期上船供職詎料一連數日消息全無同往德豐洋行面詢行中買辦徐建翎始知並無其事并稱影戲洋商在外招摇例應究辦上月十六日小的尋至南誠信烟館遇見全芳交捕扭送　房嗣以大老爺連期停訊捕頭准交保出理處迄今又逾半月理處不明即請訊辦全芳供稱小的訂立合同確有其事此銀由羅姓收去小的欲謀就致受其愚同轉問孫將銀交與誰人嘉經聞之即稱規銀一百兩由小的經手交付全芳嗣以孫屢次向索付還洋銀六十二圓尚少七十二圓應由全芳交出金稱小的具保全芳出外調處不明今特交案以後可與小的無干矣同轉與焞繙譯官會商良久然後判令將全芳管押捕房嘉經交保出外限三日内赶緊理處明白禀覆核奪○後新街第三弄四十七號門牌姑蘇人阿三家火起延燒左右隣救息後循例將火頭拘送捕房昨日包探將阿三即王雲山及鄰人王錦安秦關福吳坤全徐成高解案請訊阿三供稱小的在四馬路某倡院當龜奴是晚一點鐘時回來至五點鐘時火起大約因火同燈炸裂所致徐供稱後樓堆積衣箱等物不知如何失火西粼某家向藉洗衣爲活東粼係水烟袋作包探禀稱此處房屋一椽兩家分住後樓儲衣箱六口及零物房門扃鎖王供稱小的係東首鄰居當時聞人聲嘈雜及出視但見烟霧迷漫西鄰陳友良供稱其時小婦人推開前面樓窓烟即滾入倐忽間冐穿屋頂秦供稱小的與王同居當時見火起即思往救及至半梯已不能逼近隨即下樓見火由中梁焚起包探禀稱此災實係火油燈炸裂所致同轉謂本委統核各情惟爾說近是葛顧氏供稱小婦人與吳同居起炎時遺失衣箱一口王供稱當火初起小的　出衣箱兩口失去銀洋各物曾開單投報捕房同轉與祁君會商謂起火之人例應究辦姑念均係貧苦之家著將阿三管押捕房半月衆隣居所失之物既未保險無呆斷賠可概置勿議○包探禀稱嚴寳生專製銅質僞洋銀入巿混用及拘入捕房在身畔搜出一圓兹將受騙之朱興奎王阿太一併傳案請訊嚴供稱小的向在蘇州爲玉器業僞洋銀係湖南人王雲章所給朱王同訴稱嚴來購五加皮酒先將眞洋銀付下既而調換銅質僞洋銀嚴供稱雲章住鄭家木橋某客棧業已脫逃禀稱小的查知雲章住陳順興客棧同轉與祁君會商數四意見相同判令押候枷號二月期滿笞責二百板僞洋銀當堂銷毁○包探禀稱積竊陳正生持珠寳至某處押店質錢小的見其形跡可疑拘入捕房詰知窩留典當街某鴇花烟館有質劵三紙寄存烟娼德仙處珠寳竊自城内玉器公所桌上陳供稱小的向在蘇州貿易各物向寳盛和珠寳店換來問爾以何物調換供玳瑁臂釧一對小光珠一料小的來此竊過二次各贓寄存南市陳姓家來時帶有行李衣箱等物同轉著押候飭探持名片至南巿巡局吊到各贓再核○彭益祥訴稱家在八位橋西首開設銷皮作作中時時失物前晚又有賊撬門而入竊去蚊帳一頂羊毛一包知已破獲投案領贓竊賊徐小弟供稱小的用鐵籖撬門而入然尚初犯即乞恩寛同轉著押候比責蚊帳先給失主領去○包探禀稱陳寳生專慣挖洞竊物經小的拘獲解案請訊陳供稱小的係董家渡浦東人向業撑船在康三寳處爲夥近與徐小弟同往鄉間行竊此次初至浦西尚求寛宥起案之銅杓等物在城隍廟東首某姓豆腐店内竊來因其後門洞開越河而入現在小的住太平碼頭陳阿寳所開小煙館内同轉著先枷就一月笞責一百板候傳失主領贓並拘陳康到案覆訊核斷○包探禀稱陳妙金竊得衣服一包共十八件經小的夥役拘獲解案請訊陳供稱小的向在蘇州駕烏山船船主周　大此次由蘇至滬擬附船至杭州衣服在蘇州竊得同轉著押候掌頰八十下贓存捕房待領○長江一帶著名各積竊新發發蔡福元張德勝俞四炳五犯羊經訊過昨日同轉命送至上海縣請黄大令備文遞回原籍不准復來 
[金陵官報]  
　　三月二十六日候選從九殷詠裳辭蕪湖洋務兼保甲委員未入流朱文壽到蕪湖來補昨日督轅文巡捕知縣金桂芳奉運臺委解京餉叩謝潘轅牌示請補蕭縣劉本檍業已奉部覆惟應娵飭赴新任○二十七日新選豐縣王得庚到由京來前出使英法俄國隨員候選府李炳琳到由滬製造局來寗○二十八日候補道王澧叩謝甄别留省以繁缺補用分省知州章振椿到廣東來○二十九日卸署太湖協田明山交卸回湖北知府朱滋澤湖北來 
[江西官報]  
　　二月二十四日署南昌縣何其坦帮辦署後局事務毛文源回籍守湖州判趙普煦改捐鹽運司運判晋京引見○二十五日候補縣胡　之往崇仁　衍祜往豐城俱催漕折典史潘芝龍酌委一次施伊慈由瑞金辦保甲回陳長齡由樂平辦保甲回即往都陽辦保甲署雲都興仁司張兆廣赴任○二十七日署南昌縣阿其坦　料書局事務陳元焯在福建捐局奬加同知銜孫洄由浙公幹回府照馬聲烈往都昌楊惟明往臨川俱催漕折○二十八日署廣昌縣顧家相禀赴任署新建縣朱士林照料書局事務從九劉宗向由建昌候差回改指知縣潘紹誼投文由河南來江係江蘇人從九鄭國培禀到係廣東人張日成拔委一次准補臨川典史宋家琳飭赴新任 
[刋江官報]  
　　三月廿五日王鹺尹彬由五河差次來揚陳分轉維翰委赴泰厲灶團○廿六日萬鹺尹來同起復回淮鄭鹺尹清瑞陳鹺尹鳳鈞由儀河來○廿七日路分轉孝篤赴省公幹○廿八日馬鹺尹長源委西鹽查艙笪鹺尉均銷南掣鹽秤 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年三月二十二日京報全錄]  
　　宫門抄○諭旨四道錄前○府尹善奏自請嚴譴摺○前粤學政徐奏整頓學租章程片○陜督楊奏委署叅協各缺片○晉　張奏甘臬銷假緣由片○蘇撫奎奏解清厘金京餉片○兼署雲督崧奏委署司道片○署滇藩岑奏報交卸護篆仍回署任日期摺○署滇椿英奏報交卸兼署藩篆日期摺○護黔撫嵩奏爲收到川粤協餉片○三月二十二日工部鴻臚寺廂黄旗值日無引見○溥善由　東陵回京請安○馮光通謝放廣東遺缺道恩○熙貝勒請假五日○載津克文各請假十日比果壽續假五日○陸寳忠續假十日○禮部奏派稽察中左門派出賡音布○召見軍機馮光遹皇上明日卯正至奏先殿　皇殿行禮○○二品銜奉天府府尹奴才善聨跪奏爲自陳咎戻籲懇嚴譴恭摺仰祈聖鑒事竊奴才前蒙擢授奉天府府尹欽即具摺叩謝天恩並懇陛見正擬交卸事畢迎摺入關乃自二月初八日牛莊失陷駐守大軍回顧田莊臺倭人即於初十日乘虚三面來襲營口商埠無城力撃不支海口砲臺孤懸苦守晝夜卒以援絶而陷其詳細情形業經先後禀請署北洋大臣王文韶奉天將軍裕祿分别奏報惟奴才籌備無方彌深惶恐何敢久稽譴責現已交卸道篆遵旨入覲惟有仰懇天恩俯賜懲處問心庶可稍安所有奴才籲請嚴譴緣由謹繕摺具陳不勝惶悚待命之至伏乞皇上聖鑒謹奏奉硃批善聨著降一級留任該部知道欽此○○徐琪片再臣恭讀乾隆十年諭旨江蘇各屬向有學租一項以供給廪生並賑恤貧生之用此固國家體恤士子之恩也但聞向來學臣賑貧每於考試事竣始據各學册報給發其中弊端種種不一而足朕思與其散賑於考試將竣之日何如散給於士子雲集之時則耳目衆多者不致遺漏　不貧者亦難以冒支嗣後著該學政轉飭各學教官確查極貧次貧造具花名細册於按試之日投遞該學政核實即三日内逐名面賑則貧生均沾實惠等因欽此仰見先朝優恤士子之殷無微不至各省學臣自無不實力奉行臣按試粤東以來查各屬貧生祇肇慶高州兩府最多而肇慶每屬賑恤不過三四百兩若高州一府則多至一千六七百兩向來給發只憑教官備文造册即由教官具領各生多不親到臣思爲數既鉅若僅憑教官領給深恐書斗未能遍逹其中侵蝕實多因於按試該郡時先期飭催各學將歴年貧生清册尅日送齊復親加核算有自光緒十二年至光緒十九年皆未給發者每名每年應得賑恤銀若千歴年應共得銀若干皆縣牌詳列於試院之前令諸生自備領紙示期當堂具領其自十二年起於十三四五等年分中間開除者有家屬尚存則由其家屬來領仍發至開除之年爲止並不因欠發在前開除在後悉予扣除以廣皇朝錫類推仁之意其臨點不到又無家屬代領者均即於是日開除以杜浮濫統計各生所領積年之數有每名多至二十餘兩者士子等仰戴盛時優待之隆無不歡欣感激皆請臣存案以後給發悉照此日章程以垂久遠臣查按試高州動值暑月似此給發必盡一日之長方能遍及深恐書斗日久取巧請教官領回轉給則侵冐之弊在所難免可否懇恩明發諭旨令嗣後學臣務須欽遵乾隆十年聖訓按臨之日逐名面賑並查照臣所定章程先期詳細牌示庶寒士耳目共知得以均沾渥澤實於士林大有裨益又臣現在支存銀六千七百六十四兩有零計每年存儲支給足以敷用而各屬欠解自道光二十一年起至本年止尚短銀五萬五千四百九十二兩零雖官經數任事非一時然核計每屬短解或數十兩百餘兩不等即在近年亦多拖欠若不稍加整頓恐年復一年欠解更多而每年備文催解及造册報部徒費紙筆毫無實際方今軍務倥偬籌欵不易似此欵項或約分年分或於省局將應發各該屬公項贩扣抵移作軍需俟軍務平定再行撥還似屬一舉兩得其他省或有此類欠項可以推廣亦屬於時有濟可否懇恩一併飭部核覆辦理之處出自聖裁謹奏奉硃批該部議奏欽此○○楊昌濬片再署陜西提屬西宾嬬守恊副將牟春陽署事期滿遺缺查有寍陜營叅將何建威樸誠勇敢堪以委署遞出寍陜營叅將事務查有儘先叅將黄仕彪老成諳練堪以署理除分别給委外理合附片具陳伏乞聖鑒謹奏奉硃批兵部知道欽此○○張煦片再甘肅按察使裕祥前因感受風寒行至太原省城就醫經臣代奏請假醫調光緒二十一年正月初四日差弁寄回原摺於十二月二十五日欽奉硃批裕祥著賞假一個月欽此當經轉行欽遵在案兹據該臬司禀稱請假後上緊醫治現在氣體雖未十分復元然諸證已漸次就痊應即銷假於二月初一日起程回甘不敢再事躭延等情請代奏前來臣覆查無異謹附片陳明伏乞聖鑒謹奏○○奎俊片再光緖二十年分京餉原續奉撥江蘇厘金銀二十二萬兩前經户部奏奉諭旨飭令籌解等因即經循照成案酌派蘇省牙厘局認籌銀六萬五千兩松滬厘局認籌銀一十一萬兩金陵厘局認籌銀四萬五千兩共銀二十二萬兩先後由司派委候補知縣尚昌厚候補通判文綸及號商存義公百川通協同慶蔚盛長蔚長厚協成乾共解過銀一十七萬兩又准部文截留劃撥銅鉛價銀五萬兩陸續解交江海關兌收轉給核計二十年分原續撥厘金京餉银兩業已全數報解清楚據蘇州藩司鄧華熙詳報前來理合會同署兩江督臣張之洞附片具陳伏乞聖鑒謹奏奉硃批户部知道欽此○○崧蕃片再奴才奉命調補雲南巡撫兼署雲貴總督已抵滇接篆其護理巡撫兼護雲蹟總督岑毓寳現已交卸督撫篆務奴才仍委令署理藩司並辦營務事件糧儲道英奎仍署臬司迤東道李肇錫仍署糧儲道所有善後厘金兩局事務照案派委該司道等會同辦理以昭愼重除分飭遵照外謹附片具陳伏乞聖鑒再雲貴總督係奴才兼署毋庸列銜合併陳明謹奏奉硃批知道了欽此○○二品頂戴署雲南布政使臣岑毓寳跪奏爲恭報微臣卸護督撫篆務接署藩篆日期叩謝天恩恭摺仰祈聖鑒事竊臣於光緒二十年十一月二十八日在藩司署任奉旨暫行護理雲南巡撫兼護雲貴總督等因欽此當將護篆日期恭摺奏報專差齎遞在案兹兼署督臣調補雲南撫臣崧蕃於光緒二十一年正月初六日抵滇臣遵於初八日札委署雲南知府興祿署督標中軍副將張鳳鳴署撫標中軍叅將岑應麟謹將總督巡撫關防暨王命旂牌等件齎送接收臣即於是日交卸隨奉兼署督臣調任撫臣崧蕃檄委仍署藩司篆務旋准兼署布政使署按察使英奎將藩司印信文卷移交前來當即恭設香案望闕叩頭謝恩祗領任事伏念臣暫持雙節莫展一籌兹復藩篆忝權彌覺輇材滋愧承流宣化任重專司察吏安民責無旁貸臣惟有益加奮勉隨時禀商督撫臣實事求是不敢稍形疎懈以期仰答高厚鴻慈於萬一所有微臣卸護督撫篆務接署藩篆日期並感激下忱理合恭摺奏報叩謝天恩伏乞皇上聖鑒謹奏奉硃批知道了欽此○○署雲南按察使糧儲道奴才英奎跪奏爲奴才交卸兼署藩篆日期仰祈聖鑒事竊奴才在臬司署任奉護督撫臣岑毓寳檄令兼署藩司當將接印日期恭摺奏報在案兹於光緒二十一年正月初八日奉督撫臣崧蕃飭知按察使岑毓寳交卸護督撫篆仍委接署藩司印務其本任臬司篆務仍令奴才署理遵於正月初八日將藩司印信文卷移送岑毓寳接收奴才即於是日交卸藩篆仍署臬司伏念奴才秩歴東漕糧儲南詔忝權臬篆兼攝藩條沐恩澤於九天遇隆而優加光寵寄旬宣者兩月時暫而未效涓埃現蒙留綰刑章尚覺攸歸專責權輕權重期秋讞之胥平矢愼矢勤念春冰而彌惕奴才惟有勉職守殫竭愚誠遇事禀承新任督撫臣悉心經理以冀仰答高厚鴻慈於萬一所有奴才交卸兼署藩篆曰期謹恭摺具陳伏乞皇上聖鑒謹奏奉硃批知道了欽此○○嵩崑片再光緒二十年十月分收到各省關解黔軍餉銀數業經撫臣奏報在案兹查十一月分收到四川省鹽厘鹽稅協餉抵捐等銀二萬八千兩協餉銀一萬二千兩共銀四萬兩又收廣東省協餉銀一萬六千兩共收銀五萬六千兩奴才前在藩司任内申報撫臣未及核辦移交前來除咨部查照外謹附片具陳伏乞聖鑒謹奏奉硃批户部知道欽此 
 
