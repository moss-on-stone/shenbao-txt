# 1882 - 182 - 4903298

 

Page 1

 
 
[論埃及亂事]  
　　埃及一國向屬於土耳其近來則亦附於自主之國而刻下紛紛滋亂屢見於報其所以致亂之由則傳言不一或以爲因埃及前王廢置已久近有人欲邀復辟之功效明季徐珵石彪等所爲而前後兩王各分黨與遂致囂然不靖埃及一有釁端其國正在蘇彝士河左側輪舶往來貿遷載連必且有所阻滯故泰西各國皆欲起而與聞其事而土人則深恐事經各國之手埃亂旣平之後定必爲各國所分屬而不復如從前專屬於土此各國使臣欲借土京邀集各使議辦埃事而土廷所以一意辭之也然而土人雖力辭各國各國則又不能恝然置之就各國形勢而論又以英法兩國爲尤關切已何則蘇彝士河乃法人里息所開自開通此河而後地中海之路往較遠與前此之必須由好望角繞道而行者大不相同故其利益溥而法人實創之則其利自必歸於法人今若因埃及亂事而此河諸多阻隔則是法人之利無所歸者夫豈肯袖手旁觀者顧河道雖爲法人所開而此開河之費亦係糾集股分英人之購此股票者實繁有徒莫不望該處通行毫無阻滯則有股者無不可以獲利卽不爲來往通行計而英人亦必起而爭之是固事之顯而易見者也法國新聞紙以爲埃及之事當歸英人自行辦理其意蓋亦如此第此意爲英人計僅就股分之利害而言其立論似猶覺其未甚宏遠也夫歐洲各國行商通道皆以蘇彝士一河爲捷徑以前繞道而行自泰西至中國必須七八十日自此河開後公司輪船來往不過四十餘日而可以至此其利害固不第一二國所關而已也前閲外國新聞紙知該處因河道尚不甚寛往來船隻不免遲滯擬再開一支河以便來去分爲兩途不須等候尤爲便捷由是言之該處河道此時正擬大加整頓以便行人何堪埃人滋亂俾有碍於行路乎本埠西商前接外洋電音云出洋船貨經由蘇彝士河因埃及亂事刻尙未靖深恐有所阻滯故凡出洋船隻貨物均須加保兵險之費以免不虞可見埃亂一日未平卽該處一日不安而往來船貨皆不免有所疑慮有所過費此事之關係豈淺鮮哉前聞埃兵在蘇彝士河擬築土城以爲頓兵之計又云有埃兵在該河欲用炸藥將河岸炸裂電音簡畧究不知欲築土城者爲何路之兵欲炸裂河岸者係屬何意但以意揣之或者埃兵之爲亂者欲炸毁河岸以逞其私而欲築土城者殆埃國戡亂之兵將以阻亂兵之謀也然此等信息皆傅自電音而實則無從臆度惟英人則已預備精兵一隧業已嚴裝以待一俟號令旣出卽可首途前往蘇彝士河以爲堵　 
禀之計然則埃事之歸英人辦理其端倪已可見矣夫埃及雖舊屬土耳其而近來土俄兵爭以後土國爲俄所敗其勢頗漸微弱今埃及之亂已亟土人雖欲自理其事誠恐力有不逮未必足以懾伏埃人况自土遣廷使至埃爲日已久迄未聞有弭兵之䇿各國使臣亦明知土人不克勝任而仍協謀預備吾想戒備武事者當不僅英國之人已也埃及地本蕞爾今兹蠢然爲蠻觸之爭其勢正如鷸蚌相持必令漁人之坐取其利土廷恐利爲他國所奪而欲力持其間各國亦必恐土人之獨收其利仍不肯恝置此固各行其志不可以形格而勢禁者也英國之兵旣已齊集不難直趨蘇彞士河以資防守他國亦必有作此准備者竊以爲何不竟以偏師直抵埃國爲之削平禍亂救埃民於鋒刃之中而登諸袵席之上亂黨旣平然後徐圖善後此則釜底抽薪之法似較防守蘇彝士河尤爲直捷痛快各國秉鈞者當必自有權衡耳 
[本舘自己接到電音]  
　　本館於昨日接到在津友人專發電音到本舘有五月十九日上諭一道敬謹譯登○五月十九日奉上諭户部尚書閻敬銘着加恩在紫禁城内騎馬欽此 
[私錢案待訊]  
　　前報香港捉獲私錢並將押解私錢之兩人拘住一節兹悉本月十五日刑司業將此案審訊而該兩人延請狀師到案狀師請諸刑司謂此案必須查明方可訊問應展緩訊期兩人現已覔保每人保洋三百元云 
[東洋車傷人]  
　　香港西字報言港中東洋車近來日漸增盛向來並無疎虞本月十三日有西婦携帶幼孩乘坐東洋車香港地面本係因山築路故其街道皆由高而下該東洋車正行之時忽然失手傾覆人由車中跌出車夫尙無所傷而西婦幼孩均跌破頭面卽有人扶往就近人家爲之洗去血汚請醫調治刻下尚未痊愈也 
[浙省發水]  
　　浙江蘭溪等處月初陡發大水其情形已列報章兹悉連日錢塘江面如箱籠木器門窗椽柱等件俱隨波逐流而下松柴雜樹尤難悉數幸屍骸則並無撈獲耳又聞餘杭縣境亦於前數日内發水係山中起蛟故電雨猖狂波濤洶湧街市竟可行舟居民咸爲泛宅下至南湖一帶亦幾衝突殆盡幸該處居家店户預爲未雨之謀備有五斗袋質以碎石一經發水爭先搶護湖塘故得保無恙也乂聞紹興城内亦發大水平地高有五六尺經數日未退蕭山境内其水尤巨聞澇湖等處一片汪洋僅露屋脊而已按今春火灾在處多有現在各外省府縣又報水灾水火頻仍何天心之示警乃爾哉 
[弛禁出會]  
　　杭城向有元師會之舉極稱繁盛每年於五月十六日出行一次盡一日夜長徧遊城廂内外各社廟皆有助會不下七八十起計費金錢巨萬克復後亦曾出一二次至戊辰將復大舉適楊石泉中丞因省中兵勇甚夥恐其滋事且地方凋敝己甚元氣未復何可作此勞民傷財之事當飭府縣出示嚴禁且以憲示勒石置之廟中著爲永禁至今己十五六年矣今歲自端節前杭人己紛紛傅說將出是會近日則人言藉藉徧城皆知莫不拭目而俟婦孺皆因春夏間疾病盛行故將軍與中丞面議擬請神出巡收疫云 
[拐匪肆毒]  
　　拐賣幼孩大干例禁温郡近來此種匪人日漸繁多甚至數日之間被拐者數家一在八字橋某甲之子年僅八齡被左近隣居桂郎拐賣次日幸卽追回一在東門底沙巷某寡婦之子年約五六歲被騙去賣在東門外船上經隣佑得信馳往尋回此失孩之兩家均属清苦深恐報官破鈔故皆緘默不言惟碧霞宫邊某乙之女年已十　 
二歲配與某丙作養媳而某内近况日窘乙之好友任姓者向在鄉間開設藥舖每進城總庽乙家屢與乙言丙家衣食難周聞欲將爾女售賣須趕緊喚回免遭荼毒乙聽之卽喚回其女迨至上月念四日此女忽然不見遍尋無着至次日　 
始悉東門外之某地保獲一拐賣幼孩之犯業經送交糧㕔管押女孩尚無父母承認乙卽往視恰是己女其犯正是任姓好友當詢其故始知任某已將此女賣與福建船上昨夜雇船送往取價其女不肯上船放聲大哭適被地保撞見盤 
 
 

Page 2

 
 
詰緣由此女一一說明泣求救命地保遂將任某獲住若稍遲一刻則女已被扭上船無從查訪矣刻下陳太守臥病張邑尊足傷尚未全痊此等拐賣人口之案陳貳尹不能定議設該匪托人懇求保釋則幼穉必受累無窮矣 
[竊案迭見]  
　　温郡五馬街慶裕參號於四月二十二夜間被竊適一人進號買藥見天井内有一打開竹箱並被褥等物遂言爾店晾晒　 
各物何至夜尙未收况天井内又無燈火倘被人暗中竊去將如之何號中各夥咸言並未出晒物件因赶緊出視始悉樓上有賊衆夥遂上樓擒捉該賊乃從樓窓跳出由瓦上逃脱及至檢點各人衣箱惟陳姓夥失洋七十餘元餘物雖已偷出幸未携去倘無買藥之人勢必蓆倦而空矣次夜初鼓時慶裕之隔壁五紋樓花轎店倐有人敲門其時該店男人因端午龍舟均在外紥綵故由女眷等出來開門門甫開出而頭上之金飾被賊伸手搶去及左右隣聞聲而出賊已遠颺通衢大道竟敢叩門搶奪賊胆之大極矣况均是傍晚更非暮夜可比有督捕之責者富整頓捕務以安閭閻也 
[船局瑣聞]  
　　局内修船舊章係由各船駕弁禀請奉憲批准方能照修各船請發料件亦須禀奉批准方能照發近則由許總監工先行允修允發隨禀知黎星使序案再告知各廠故駕弁樂於請修請發務求外觀有耀而已○去春佘雪舫司馬赴外洋購辦木料至冬日回工一木未見今正又有人保舉佘君再往外洋辦木黎星使着多帶旅費以資用度現聞前訂三月内回工可辦到各項木料數千根乃兹已五月始接佘君在暹羅來信云刻下相機而行總可釆辦俟木植到手方能返工等語查此次再赴外洋所費不貲未知將來銷差能符前約否也○前後學堂之學生向例自收入堂讀書後只准剔退不准自行告辭每年無事不准請假惟年節假病假婚假及父母之喪假均有定章如有讀書數年通曉洋文而欲圖刖業營生者往往錯矩偭規自蹈愆尤以兾監督剔退卽可得意而去此陋習也前月聞前學堂有葉生者忽向廚司討牛肉吃連日不休廚司以學堂各生多不食牛不敢烹煮因禀知監督另備瓦鍋爲葉生烹牛肉之用而葉生又屢稱牛肉不佳食不下咽竟屢打廚司監督見如此情形不能不禀知星使辦理星使旋批云着監督携帶界尺挈葉生入署聽候責辦等語迨監督送生入署星使躊躇不决未及責罰而該生己懇免逃出矣次日又禀假回家竟兩月不來監督無可如何請憲示遵行奉諭着該生將六七年養瞻銀及飯資繳還嗣聞該生遠逃不歸已如黄鶴查該生自入學堂以來每年須費公項百餘金而書籍紙筆等費办頗不貲今半途而廢其自爲謀則得矣其於國家收養人才以備後用之意果何如耶倘尤而效之又安望船政之日有起色哉又後學堂一林姓學生私出數日與例有碍恐爲監督察覺致干未便遂佯狂逃往鼓山寺飽游兩日計其私出之時監督已禀知署内又專足至其家告知四處尋覓杳無蹤跡其家徬徨數日惟有聽其自然迨有從鼓山來者說及某生　 
在彼游玩始知行蹤遂禀知署内卽着聽差數名扛回堂中監督欲治以不應之罪旋因該生佯狂遂從寛免究云 
[蕩子忘家]  
　　京師宣武門外棉花五條胡同錢姓四川人其父曾任京職前歲父亡錢年少無知被人引誘遂事游蕩不兩年將遺資花盡寡母孤兒仰賴親串度日錢雖家道艱辛漫無改悔偶得資斧揮霍依然買薪糴米之需弗間也四月二十間錢又兩日夜未歸其母白畫扃户以腰帶數條接連自縊被僕婦由窻櫺窺見撬開房門解救得活是時錢方神迷於花柳之叢聞變方歸不知此後改悔否也 
[改章紀聞]  
　　江西候補武官當差者雖提鎭大員於丁憂槪不開去差使此舊章也近由官斱傳述謂文員自經前制憲沈奏定無論職居大小丁艱後槪不得逗留謀充各差務循守至今未改兹擬於武員亦仿此法惟自游擊以下仍聽在制從公云 
[布店倒閉]  
　　蘇黄鸝坊橋堍某布店東人係徽帮歴年虧耗甚大兹因店東物故債蝟集過成倒閉日來債户仍紛至泴來店中存貨不敷分派店主婦以養命之源驟絶兒女如林將何存活故有登門索債者店主婦惟有哭泣與閙而已 
[索逋釀]  
　　本月初十晚間天津盧庄出一命案該莊離東門約二里兇手李姓在莊開設雜貨舖油鹽醬醋俱全津俗謂之小舖舖中有老母及妹同居比隣唐某者旣無叔伯終鮮兄弟惟一妻鴻案相莊與李店隣居交易雖有賒欠陸續清還今年端節唐某因累於病故積欠津錢七八千文而李亦有欠欵須還其母謂我之債皆有抵款唐如清楚何至被人索取遂盛氣向唐坐討唐妻求緩不得致相口角旋至用武而李家人多聞閙出助唐妻衆寡不敵被撕破洋布衫一件痛憤交集遂趨李舖投水缸覔死拉救得免經人調處看李賠還女褂並向唐妻服禮其欠項七千五百文由衆墊還李已如議而唐妻必欲披李之頰方肯息事調處者因窒碍難行只得罷手節後唐妻歸寍母家與夫家有東西莊之别其兄蓋當長隨者聞妹被欺遂於初十日邀同轎夫四人向李尋釁李招呼隣衆與敵主客旣殊衆寡亦異偕來轎夫有一人被棍打破頭顱腦漿迸出仆地氣絶餘三人亦各輕重受傷乃訟諸官次日卽就死所搭蓋屍塲請官相騐午後官到刑忤如法騐畢塡明屍格將屍棺殮發壇傳到被告帶回究辦至十三日受傷者復有一人因傷斃命餘璆人聞一人其傷亦重尚有性命之憂也 
[象戲喜誌]  
　　前晚車利尼馬戲别開生面初時八馬並出而以一人騎兩馬跳舞馳驟繼而西人羅馬路乘一小馬登臺呈藝馬亦悉如人意俄一花面出與羅馬路問答羅馬路言馬極馴艮花面云此馬最聽我之言豈汝所能驅䇿哉乃附馬耳與之喋喋數語馬乃頓改初服羅馬路百般驅遣馬卒不從於是觀者莫不大笑繼而兩西女手持繩索作種種翻跳諸法繩影翩　不啻鞦韆戱索繼而西人名李騎馬而出立於馬上手擲四球次擲三刀次擲三洋瓶最後則以三火把燃火而抛手承其末光明璀璨異常奪目維時有二花面插科其一忽作瘋狀亂跳亂舞數人捺之則稱欲飲孛藍提酒一花面持酒飲之瘋卽少减浸假又發則又飲之以酒而愈末後復發瘋一花面示以空瓶云酒已罄矣瘋者日酒果罄乎則我之瘋亦止矣霍然而起鼓掌而入又演數齣之後始演象戱卽係羅馬路引象上臺兩象皆被象服色以紅趨走一轉命以前足搭於臺傍圈上横行一周似向觀者道謝之意又以一桶置臺令象踏於桶上象則先在桶邊周行一度然後以前足踏上後足繼之象身極重而立於桶　 
上殊覺靈便又以兩桶令一象分踏之而以一象從下行過俄而二人分坐兩象作諸劇而後入少停復演有曾經屬目者姑不贅述惟車利尼親引四馬登臺呈技四馬皆一律整齊命之跪則皆跪命之立則皆立殊可人意又男女兩人騎馬而出若鄉人狀女則往取牛乳男見之與女相語忽而動怒作哭嚷諸態有翁嫗持棍及帚而至見男女相詬遂驅之以入此卽所謂故事也者又有七人皆一色全白一似西人所購之石像者然作種種奇巧之戱末後則仍演虎戱觀者亦復不减於昔該戱班將赴羊城經理人威路順業已啓行在滬爲日無多欲擴眼界者當及早往觀也 
[憲旌抵滬]  
　　蘇臬憲許廉訪將次順道來滬勘閲金山塘工等因已列前報兹悉許廉訪乘坐官船用小火輪拖帶於前日薄暮時抵滬船泊英租界之觀音碼頭本埠諸官員咸往迎迓聞憲駕並不登岸卽日開船赴松江再往金山云 
[禁賽龍舟]  
　　前報載江灣鎭雇工紥成各色細巧龍燈定期於十八夜出迎是日適值隂雨且聞寳山縣邑尊恐招搖肇事業經出示禁止而鄉人以費此一番心機思欲賽奇鬥巧不使一呈其技殊覺敗興故擬不定日期隨時試划一次以此心願也 
[然燈申慶]  
　　西歴一千八百八十二年七月十四日卽中國本年五月二十九日係法國定爲民主之期今已週十一年矣凡中國通商 
 
 

Page 3

 
 
口岸有法國租界之處是晚點放燈火十分熱閙本埠依舊於大自鳴鐘鐡欄杆上裝紥地火燈無數而大門前則裝設各燈石扶梯上搭盖蓬帳以備跳戲其花園樹枝上懸掛五色紙燈法會審公廨門首及法總領事衙署大門并化園内亦裝點光耀浦灘上下兩岸地燈徧列浦中各船皆點燈申賀想屇時萬點沉浮與繁星交映使游者如身入不夜城矣 
[合控倒帳]  
　　法界會審公堂昨據大德錢莊夥蕭履祥鼎康錢庄夥趙左才正號錢莊夥沈某同遞呈詞訴稱與恒信源米行往來大德莊被欠洋一千七百餘元鼎康被欠三百十八元正號被欠三百六十元詎該行主王雲樵於初九早捲逃查其帳簿初八日晚結存洋一千九百四十七元顯是有心吞没店中裝修生財不過值二三百洋找尋該店主王雲樵前日在法界八仙橋左近遇見卽將伊送交捕房求爲追償帳簿呈案翁太守訊據王雲樵供係浙紹餘姚人因虧本逃避屬實帳上所存之洋尚有付正號莊洋五百元及别户之洋均未登記等語太守間正號莊夥有無收到答稱洋果交來然在初七日今彼店係初八晚結存當不在丙恒信源經手人徐心槎司帳人趙昌輔均在外面請爲傅訊翁太守飭法包探將徐趙兩人傅進暫將王雲樵帶去訊據徐心槎供在恒信源經手招攬客人及銷售貨物至銀洋進出係店主經手且有司帳人趙姓可問我不預聞我於初五日到江灣鎭看龍舟住於親友家直至初八日晚到店詢悉店中生意甚盛不勝欣悅其時王雲樵亦在店中尚未回家旋我囘南至初九晨有公義錢莊經手戚輔廷來行約同趙昌輔出外啜茗亦不在意而九點鐘時王雲樵亦到店略坐卽怱怱而去旋經趙昌輔回店稱爲店中虧空不能敷衍故王雲樵避去擬欲倒帳我聞言駭然隨尋店主尋到伊家不見往返四次未遇我尚經手無錫米客朱廷福處米洋二百二十元陳廣廷處米洋二百八十元該貨亦由我售與虹口廣帮永豐泰銀尚未收卽赴永豐泰號詎該號稱米洋已於早上被公義錢莊戚某持條劃去向索劃條觀看果係恒信源圖章其筆跡乃是戚某者始悟串吞等語翁太守問趙昌輔日經手人徐心槎已供明情節汝司帳目當知存洋藏匿之處答稱雖爲司帳其銀洋均係舖主經手至初八晚帳上結存之欵中果有付正號莊之洋未經登入尚有各友掛宕數百元實存洋祗一千零數十元乃由舗主取去不知藏在何所翁太守又將王傅進詰問着赶爲料理太守詢各錢莊夥南市可有公義莊蕭履祥稱固有此號今戚姓亦在外面太守亦着傳進詰問據稱與恒信源往來結欠銀七百餘兩除向永豐泰處收到五百兩外尚欠二百餘兩請追太守謂汝店亦被欠銀何不明白索討而作此詭譎之行戚尚置辯徐心槎稱凡生意往來均應在店中交易而戚則每邀王雲樵至家談事今番明係串吞正在研訊卽據無錫米客朱廷福陳廣廷投案請追太守復詰王姓所欠如何理償惟稱當赶爲料理太守子限十日理清否則嚴辦飭將王雲樵暫押趙昌輔戚輔廷姑着交保聽候下期傳訊 
[水手訴苦]  
　　會德豐洋行駁船水手停工各情疉經列報昨日英界公堂據水手王福賈坤朱二翁福阮東謝德陳田等聨名禀訴苦情求照會英領事官辦理并稱前曾請令行東酌加工資蒙飭回船照常作工着俟照會領事官傳行東商辦實深感激詎回時路經法界被工頭席竹年唆使洋東將徐財林卽徐全林指交法捕房解訊翁大老爺以該洋東係英商飭投憲案禀訴等語陳太守准卽照會英領事官請傳該行東及工頭席竹年到案會訊核辦云 
[挾嫌尋釁]  
　　本埠虹口廣東街西首之上錦園小茶館於十九日午刻有挑賣檀香等貨之福建人進内見店中人正午飯不及照顧卽携取水煙筒吸烟被風吹烟灰入於店主婦飯内婦怒其非茶客而擅吸煙也驅之使出建人爭駡而去詎至夜間該店主正睡於店内突有數建人擁至不問情由將其揪住亂毆挑水夫徐阿二見店主被毆不得不爲帮勸致亦毆傷當經衆人勸散而昨日午後復有十餘建人至該茶館泡茶又有十餘人在門外守候俱帶械尋釁適店主他出該帮人卽將挑水者逞兇肆毆被傷甚重當卽訴捕拏獲行兇人兩名而一人亦受有微傷併押捕房諒今日當解公堂訊斷其受傷之徐阿二未送醫館現在自延傷科調治查租界拆梢之多逞兇之衆書不勝書留心民事者盍嚴懲而示之儆乎 
[冶遊墜厠]  
　　前報列疑竊被控一案昨據東洋妓女至英界公堂稱張春華闖到我家裏驅之出外伊竟擲石碎我玻璃窻爲此交捕送案張供實被誤獲並未擲碎玻璃捕禀查得張春華係想到東洋妓院玩耍遭逐不服致被推落坑厠張到捕房時遍身尚有汚穢令他洗凈赴署陳太守得供之下隨飭東洋婦人投該管之領事公舘禀請照會辦理否則押張一日卽行開釋矣特怪張欲追蜂蝶之蹤反入𧏙螂之隧夫成逐臭得毋悔此尋芳乎 
[案犯遞籍]  
　　光緒五年分有劉三嚴三盧老號在租界屢次滋事經會審公廨拘解縣署管押多日旋令肩馱鐡鎗遊街示儆數年來果已安分邑尊乃施恩開釋擬日内各遞回原籍矣 
[押犯病故]  
　　月前有自公廨移縣之販私粤人一名縣中訊後飭暫管押乃於本月十五六日忽得病症着官醫看治無效又發善堂醫治至十九日因病身死由堂董呈請邑尊騐明收驗標記發壇以便其親屬認領也 
[强買受責]  
　　賣水菓之周心全昨投法公廨稱昨晚至新街杏花村酒肆樓上呌賣有三人在彼飲酒將我李子吃去二十餘枚及向索錢祗給大錢四文而原本須錢三十文故再向增討被傷頭額血流如注當卽拖住一人尚有兩人卽時逸去因此鳴捕請究翁太守詰之吃李者答稱名王錫堂吃李已給錢十二文太守謂再着爾給錢三十文願否王錫堂含糊不語狀似不願太守謂我今專辦此等之人着你給錢原觀給否以定寛嚴憑你自擇王錫堂乃勉强在身畔數錢三十文交出太守着周領去王錫堂仍着掌頰一百下以示儆 
[硬借行凶]  
　　法捕房昨將在小東門外打架肇事之葉金榮解訊原告蘭香閣煙舘主婦王顧氏倩兩婦扶掖上堂訴稱葉金榮曾於去年臘月二十七日向我借洋五元因不允動怒尋閙本欲控案經隣衆固勸將洋借去而昨日又來借洋不遂竟紏邀同伴四十餘人來店吵閙將我痛毆肚腹被傷不能坐立爲此投案叩求嚴辦翁太守得供知葉金榮是著名流氓富卽詢其因何尋事葉金榮答稱借洋五元乃是印錢已加重利歸還今王顧氏搬在小東門外樓上開設花烟舘不容我上去以致爭論並未紏邀多人翁太守見葉金榮供語之間似是安分形景卽着暫押飭包探帶同王願氏至仁濟醫舘驗傷再爲核辦 
[贈吳素素吳青青詞友]  
　　素心人合素娥粧淺笑盈盈出畫堂　見何須相問訊風流品格不平常青青楊柳舊枝條祗爲相思減玉腰今日重逢紅芍院好將錦瑟品瓊簫琵琶錯雜弄成雙聽得鶯聲細細腔燈炧酒闌人亦醉梨雲深鎖緑紗窓三千粉黛少名姝身價高增一斛珠看到此花無更好果然老眼不模糊[  四明夢琴仙館主瘦峯氏初稿]  
[贈王素貞校書]  
　　繾綣情懷繫我思泥人不語更嬌癡丰神皎潔將誰比渾似蓮花過雨時體態温存性格柔暗傳眉語半含羞目中久已無餘子兩地癡情願早酬雲鬟裗就髻雙了綽約佳人貎似花萬種幽情千種恨不將心事託琵琶不御鉛華韻更嬌誰爲弄玉倚秦簫 
 
 

Page 4

 
 
二分明月初三夜夢到揚州念四橋[  西湖花下消愁客未是草]  
[蘇州電報局代收江北救命撴捐本年三四兩月第四次清單]  
　　黄煕釗古越萬安里張謝氏保產平安鑑川清和補過子三槐堂杭州女士陳祥姑坊記以上六户各助一大愿共二百八十八元振馨女士求病速痊廿四元元和無名氏二十元諸善士六户共九元楊林氏祈夫病速痊十元徐子安十元餘萃文美齋八元平江　華外史四元省過齋合記山陰俞爾恆求保佑長　俞子元身少疾病平安順利以上三户各助三小愿共九元補過軒二元乾泰徴康兩户各助一小願共二元恊成乾蔚泰厚日昇昌謙吉昇四日各助念四小願共爛板洋九十六元元豐玖蔚長厚志成信新泰厚四户各助十二小愿共爛板洋四十八元○以上共收洋三百八十六元又爛板一百四十四元換見九八規銀一百另一兩六錢○又賑捐第十九次黎里衆善堂王屏之募洋六元錢八十文青浦積榖倉談筱友米捐找洋八十七元錢二百七十一文○大共洋四百七十九元九八元一百另一雨六錢錢三百五十一文掃數匯交上海興隆里沈榖成太史收下彚解江北築堤救命敝局兩月收解核銷[  蘇州電報局謹啓]  
[上海沈寓徑收五月中旬救命撴捐第六單]  
　　十一日汪還保產舊願三元十三杏林舘主三十元四知堂病愈捐洋十元十七日鰈硯廬主人金字四十一號册捐洋五十元又保長子病愈金字四十二號册捐洋五十元十九日浙江補過氏洋一元以上共收洋一百四十三元[  桐鄉沈榖成謹啓]  
[浙省撫轅抄]  
　　五月十五日蔣清翌禀知奉委接辦候審公所差府司獄俞贊交缷江山縣丞回省禀到○十六日補用府宋頤禀銷洋貨捐局差石浦同知玉嶔銷假禀謝藩司飭知赴任署雲和縣曹禀知本日交缷候審公所並銷發審差准補桐鄉縣周鋭禀知藩司飭知準補叩謝蔣清翌禀知本日拸辦候審公所 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月十二日京報全錄]  
　　宫門抄○諭旨十道錄前○發抄旨四道○侍郎錫奏爲請整頓學校摺子○總理衙門奏請鼓勵教習夾片○河督梅奏爲江北第一起漕船挽入東境緣由夾片○將軍崇等奏請屐限襲職引見摺○大學士靈奏遵旨議奏摺○閩督何奏委署提督總兵各缺片○江督左奏改署總兵片○五月十二日刑部都察院大理寺廂藍旗值日無引見○莊王假滿請安○閻敬銘到京請安並謝授户部尚書恩○道府朱福清等謝恩○截取知府陳啓泰等預備召見○橚貝子請假十日○徐郙續假五日○召見軍機閻敬銘○發抄穆圖善等奏官犯已革墨爾根副都統吉爾洪額母老丁單懇恩矜釋養親奉旨着准其釋回該部知道欽此○任道鎔奏遵查被叅榮城縣裁撤厘捐照數抽收均無其事奉旨知道了欽此○彭祖賢奏善後局需餉孔殷提撥糧道庫欵奉旨知道了欽此○又省城淮軍昭忠祠列入祀典奉旨知道了欽此○○吏部右侍郎奴才錫珍跪奏爲八旗人材日見缺乏請簡派大員整頓學校以濟時艱仰祈聖鑒事竊維圖治首在用人而作人必由學校我朝滿漢並用内外文武需人孔多合十八省漢人所服之官八旗與之同其員而共其事我祖宗深知其難於是　設官學加意訓迪二百餘年人材輩出指不勝屈良由上之教澤深下之校業廣也降之今日統觀中外幹濟之才未必盡無而以視從前則百不逮一夫八旗生齒之煩與朝廷振拔之亟皆非有減於昔也何以今不逮昔遂相倍蓰靜言思之其故有二一日學校不修查八旗官學建自國初選學生設教習給膏火予升階訓課精嚴法良意美今則奉行故事百弊叢生各旗學舍傾圮殆盡多年不修教習僅備員額不聞實授生徒學生挑選强半假冐官學之虚名僅存轉不若私設義學之得收實効國家造士之美意幾等於告朔之餼羊此今不逮旨者一也一曰仕途大廣查八旗仕進除科目廕生世職外其由清漢文武入仕之途寛於漢員數倍寛則易易則坐歴階資孰肯攻苦卽如捐納筆帖式入資無多易於惜辦往往年未及冠卽出當差從此束書不讀而異日之保送御史薦列京察内則京堂外則道府率由此出此今不逮昔者二　夫前言往行非書無以傅不學則立身何所式文物典章非學無以識不學則掌故何由知卽簿書稿案爲服官所必需不學則何以解於心而出於手一旦治繁理劇京官則恃有書吏外官則恃有幕友方自謂其得計百不知官聲之壞弊端之多盡由於此總之人材之乏至今已極若不亟爲培養竊恐學日廢教日壞異時更有求如今日不可得者恭讀上年十月二十日諭旨有今日之道府卽異日之藩臬亦卽將來之督撫道府半屬平庸則封疆兩司將有乏材之患又本年三月二十四日奉上諭御史俊又奏請整頓官學一摺等因欽此是人材之宜講學校之應修皆在聖明同鑒之中然非盡除積弊力破虚文不能獲眞材而收實効今欲寔事求是莫行於　　學舍愼選教習甄别學生然後取舊時之規模斟酌損益實力奉行使教者眞教學者眞學爲清源正本之始基再於旗員入仕之初明定章程嚴加考核除本由考試得官者不計外其餘但就文職皆令考於官學或滿　漢務須文理通順方許服官如此庶得弊漸除才漸出吏治可期蒸蒸日上查八旗官學向歸國子監管理從前之廢弛未必不因耳目難周不能兼顧今議重脩事同創始舉凡興工作籌欵項用人員議章程諸大端責重事煩斷非監臣所能獨任請飭下吏部將在京之進士出身滿漢大員開具銜名全單請旨簡泒按八旗每旗一人作爲管學專員一切學務悉歸經理卽於泒定之後先令該大臣等將一功規模會同吏部國子監堂官悉心妥議奏明舉辦奴才爲培養人材整飭吏治起見是否有當伏乞皇太后皇上聖鑒謹奏奉旨已錄○○總理衙門片再同文舘算學教習李善蘭於同八年五月經臣等請以中書科中書歸部選用十年十二月保加内閣侍讀銜十三年四月請以主事簽分户刑二部遇缺卽補並請將内閣侍讀銜改爲員外郎銜光緒二年十月請作爲候補員外郎遇缺卽補五年四月請賞給四品銜均經奏准在案玆查該教習李善籣自光緒五年至今又閲三載將各種算法爲各學生朝夕講授推算諸學生　有精進成効旣臻不無微勞足錄擬請將四品銜户部候補員外郎李善蘭免補本班以本部郎中遇缺卽補用示鼓勵如蒙俞允卽由臣衙門分咨吏户兩部遵照辦理理合附片陳明謹奏軍機大臣奉旨依議欽此○○梅啓照片再臣前准漕臣周恒祺咨稱本年江北米船共係十起計五百一隻均已受兑開行挽過清江三閘等因臣卽飛飭運河道督率廳營汎閘印委等赶將河運一切事宜妥速料理並飭泇河廳照章啓放湖水壩舖水接濟一面泒弁執持令箭星夜前往迎提催儧去後兹據運河道轉㩀泇河廳禀啓江北第一起漕船五十三隻於三月二十四日午時挽入山東嶧縣黄林庄境後帮各起依次連檣上挽等情除嚴督司漕文武併力催提前進迅抵十里鋪候汛渡黄並咨東撫一體飭催外所有江北第一起漕船挽入東境緣由理合附片陳明伏乞聖鑒謹奏軍機大臣奉旨知道了欽此○○奴才崇綺富陞跪奏爲襲職補行引見應請展限恭摺仰祈聖鑒事竊查盛京鑲白旗滿洲世襲雲騎尉麟寳前於　職時因年未及歲當經照例將襲職勅書家譜咨送部旗奏准承襲在案今世襲雲騎尉麟寳現年十六歳例應補行引見曾經飭據該旗詳報世襲雲騎尉麟寳身形矮小騎射未熟暫時難以　 
當差呈請展限二年學習騎射等情詳請前來奴才等查麟寳旣據該恊領詳報身形矮小騎射未嫻暫時難以　差擬請援案給予半俸展限二年令其學習騎射俟該員年至十八歲騎射嫻熟堪以當差再行補送部旗帶領引見理合恭摺具奏伏乞皇太后皇上聖鑒謹奏軍機大臣奉旨知道了欽此○○經筳講官太子少保大學士管理理藩院事務臣宗室靈桂等謹奏爲遵旨議奏事内閣抄出陜甘總督譚鍾麟等片奏循化屬拉布浪寺嘉木樣呼圖克圖素爲蒙番信服當查　積案之時該多哇番族雖懾於兵威猶然心懷疑畏志涉兩端經該呼圖克圖切爲開導曉以德威俾該番衆頂經投誠傾心向化從此不敢再生事端並具有承保甘結呈署存案實屬曉暢大義志向可嘉可否將該呼圖克圖給予獎勵等因於光緒八年三月初二日軍機大臣奉旨該衙門議奏欽此欽遵抄出到院臣等查呼圖克圖開導番衆投誠作何　獎臣院例無明文惟查咸豐三年間前任駐藏大臣穆騰額奏查辦乍了夷務案内之察木多帕克巴拉呼圖克圖之呼弼勒罕智飭屬下拿獲兇犯多名請加封號經臣院聲　 
明各呼圖克圖得過名號成案奏於咸豐三年五月十日奉上諭理藩院請遵議諾們漢等名號一摺此次查辦番務出力之察木多帕克巴拉呼圖克圖之呼弼勒罕着賞加敉遠禪師名號欽此欽遵在案合據陜甘總督譚鍾麟等片奏嘉木樣呼圖克圖素爲蒙番信服於番族心懷疑畏志涉兩端經該呼圖克圖切爲開導番族投誠向化請給獎勵等因欽奉諭旨交臣院議奏臣等查呼圖克圖開導番族投誠向化例無作何獎叙專欵惟查有辦理番務出力給予獎叙成案今嘉木樣呼圖克圖應如何獎叙之處臣等未敢擅擬恭候欽定所有遵旨議奏緣由是否有當伏乞聖鑒訓示遵行　奏請旨奉旨已錄○○何璟片再署福建陸路提督本任漳州鎭總兵孫開華於上年冬由臺北缷防内渡現在地方安謚該署提督以補授總兵十有餘年循例籲請陛見現經臣恭摺代奏所遺陸路提督篆務應卽委員前往接署以便交缷起程北上查有現署漳州鎭總兵本任浙江温州鎭總兵關鎭國勤明亷幹熟悉情形曾經前兼署督臣文煜奏委署理陸路提督措置裕如此次應仍委其接署遞遺漳州鎭篆務查有奉旨發閩差委之記名提督王正和樸實勤幹諳練營務堪以委署除分别咨行遵照外臣謹附片陳明伏乞聖鑒訓示謹奏奉旨覽欽此○○左宗棠片再新授福山鎭總兵陳海鵬前經湖南撫臣徐宗瀛奏請暫緩赴任奉旨允准在案該總兵旣暫留湖南　任尚需時日福山地處緊要非遴員署理不足以專責成臣查現護是缺總兵太湖營副將雷玉春久經戰陣曉暢戎務堪以改爲署理除檄飭遵照外謹會同江南提督臣李朝斌附片陳明伏乞聖鑒訓示謹奏軍機大臣奉旨知道了欽此 
　 
 
