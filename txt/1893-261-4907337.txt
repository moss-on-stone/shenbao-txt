# 1893 - 261 - 4907337

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遇無不延頸跋足是以本舘特　妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較善常京報　速有時奏摺遇多每本非一頁所能　則擴爲二頁以饜觀者之心至於各處新聞益復旁拽博訪遠粫海外近　同前上逮官塌下迄閭巷瑣聞佚事纖悉靡遺綴錄報端多至倍蓰是以將公堂案瀆及一切巷語街談酌景列入附張以冀多多益善敬告閱報諸　尚其俯賜鑒察爲幸此啓 
[新出鉛板南雅堂陳修園廿一種醫書告成] [  圖書集成局代啓]  
　　長樂陳修園先生精醫道自負長沙後身治病必騐其醫書二十一種爲岐黄家所必需坊間初僅十六種後增至二十一種其間魯魚亥豕版多錯訛本局自去歲擺版至今秋始告竣字式照圖書集成其問　對精工有目共賞毋待縷述今已出書由五馬路文玉山房及古香閣煥文書局千頃堂代售每部價洋三元書甫訂成購者接踵而至已消其半遲恐消完爲特命報緣此次僅印數百部版已拆卸倘荷賞鑒家賜顧以速爲妙 
[論新疆有備]  
　　新疆在中國爲極西邊陲爲屏藩之要衝作輪廓之外蔽東南相距二千餘里南北亦相若東則界於蒙古及甘肅南逹西藏西則界乎葱嶺與俄羅斯爲鄰北亦與俄國接壤及科布多境古雍州徼外之地漢時武帝通西域卽此地天山以南爲城郭之國三十有六天山以北則東境爲匈奴西境屬鳥孫不屬中國自後或服或叛卒乃盡人於遼元時置宣慰司設元帥以統之至明而分爲南北北衛拉特元臣悅懽之後四衛拉特世居之南爲巴什伯里葉爾羌土魯番諸國地回部派噶才巴爾諸族後裔世居之至本朝肇興元代後裔之分處東北者久隸版章世爲臣僕惟準噶爾厄魯特回部未遵王化聖祖仁皇帝三臨沙漠剪除諸部其遺孽之遁入伊犁者抵死相守數傳之後篡弑相尋其台古等咸自拔率衆來歸乾隆二十年命將出師悉平伊犂至二十二年再平伊犁二十四年收和闃喀什噶爾葉爾羌諸城回部乃悉底定設總統伊犁等處將軍參贊大臣辦事大臣等員以資鎭守改準部之烏魯木齊爲迪化州隸甘肅省乾隆三十六年土爾扈特汗亦聞風慕義率衆來歸於是元裔四衛拉特之衆盡入版圖朝廷亦隨事制宜修造城郭碉堡屯兵闢工凡有關軍國大計民生利害者莫不實力講求以爲鞏固邊圉之計其著名之城首推伊犂將軍鎭之此外如塔爾巴哈台如庫爾喀拉烏蘇如烏魯木齊如哈密如吐魯番如巴里坤如古城皆當衝要設大臣鎭之是皆在天山以北若天山之南如喀什噶爾如喀拉沙爾如庫車如阿克蘇如烏什如葉爾羌如和闐如英吉沙爾等處亦設大臣駐守以重邊防西方旣定大功告成百餘年來偃武修文漸　兵備迨同治三年而布魯持叛酋肇亂逆回金相印等攻陷喀什噶爾蠢食南八城吐魯番烏魯木齊等相繼淪陷其時中國適有髮逆之亂兵力不敷分撥勢難兼顧俄羅斯兵因得長　直入進據伊犂等城馳書中國稱暫代管轄朝廷乃特命湘陰相國左文襄公爲欽差大臣督辦新疆軍務文襄老於謀畫督率所部淮湘勁卒剿撫兼籌先規北路首復烏魯木齋以振其總要旋克瑪納斯數道並進規復吐魯番等城力爭南路要隘然後整旅西行勢如破竹將十餘年淪　之天山南北諸城悉行克復雖糜餉不貲而西顧之憂頓釋新疆無復逆回之跡惟俄人以伊犂地方肥沃温煖久已垂涎遂以抵償兵費爲亂據爲已有轉輾爲難事幾决裂卒以格於公議懾於兵威奉地歸還另劃疆界中國雖失地甚多而終得化干戈爲玉帛亦云幸事矣然古語有云臥榻之側豈容他人鼾睡我爲臥榻俄人亦將以爲臥榻也故中國之於新疆軍務尤爲加意講求不遺餘力自改爲行省以後事權歸一上下齊心其所以固邊防而制强敵者亦且算無遺䇿惟兵可百年不用不可一日不備俄國此時雖無發難之機而虎視於旁天下亦旣見之俄人之所用皆西法軍械亦多新式則我所以爲之防者亦安得而不先此陶中丞之所以有請發教習以資指示之舉也神機營自正月間撥派通嫺洋槍陣法測量精熟之管帶隊長隊兵七十餘員名携帶後膛槍砲軍需前赴新疆至六月間聞已馳抵新疆省垣陶中丞預由古城合併滿營抽調官兵若干駐紥庫爾喀拉烏蘇地方先令神機營兵赴彼教練至由天津派往之嫺熟洋槍陣法員弁則由中丞飭往喀什噶爾地方教練新勇俟南疆告竣後再爲分撥各城次第教習俾悉成爲勁旅庶幾邊疆有備而無患此則陶中丞振奮圖治力求自强之道也余聞之不禁喜而不寐雖然竊願更進一解焉有人無器則仍不足深恃新疆地方亟宜創設製造局以自製快槍巨砲則挾持有具而其氣益壯矣當道者其亦以余言爲然耶否耶 
[諭旨恭錄]  
　　八月初六日奉上諭張聨桂奏已革知縣虧欠倉米請旨懲辦等語已革廣西恩隆縣知縣陳敬詩短欠倉米爲數甚鉅屢催不交竟行回籍實屬玩延著順天府府尹卽將該革員解送廣西勒限半年完解倘逾限不完卽行查抄備抵餘著照所議辦理該部知道欽此 
[電傳四川鄉試首塲題]  
　　頭題子曰必也正名乎二題今夫山一叚三題無曲防三句詩題吳蜀水相通得圖字 
[電傳貴州鄉試首塲題]  
　　頭題子罕言利與命與仁二題詩云相在爾室尚不愧於屋漏三題善政不如善教至民愛之詩題寒泉松徑裏得泉字 
[前驅已至]  
　　江西巡撫行曉峯中丞陛見出都由天津乘輪南下已紀本報兹悉中丞於中秋節後可以蒞滬先命撫轅文武巡捕官兩員於前日乘輪抵滬預備一切上海縣黄大令聞之於昨日在署設筵邀文武兩巡捕官飮宴並飭差保預備供張 
[江南文諱簾官名單]  
　　同考官第一房安徽定遠縣知縣鄭葆清第二房江蘇鎭洋縣吳鏡沆第三房准補江蘇宿遷縣葛祥熊第四房調補江蘇甘泉縣汪懋琨第五房安徽卽用知縣戴朝普第六房安徽卽用知縣顧仲安第七房安徽卽用知縣柯劭憼第八房安徽截取知縣梁壽觀第九房安徽卽補知縣陳瑜第十房江蘇候補知縣黄金鉞第十一房江蘇卽用知縣王晵延第十二房江蘇卽用知縣陳堉第十三房江蘇候補知縣蔣子蕃第十四房江蘇卽用知縣孫友蕚第十五房江蘇儘先知縣徐樹鍔第十六房江蘇卽用知縣龍璋第十七房江蘇教習知縣張祖綸第十八房江蘇試用知縣命暹經受卷官江蘇如皋縣知縣童秉厚江蘇候補 
 
 

Page 2

 
 
同知劉錫庚江蘇教習知縣沈唐江蘇卽用知縣劉正斆江蘇試用知縣梁慶桂江蘇卽用知縣盧維雝江蘇試用知縣常牧安徽大挑知縣郭繼泰○謄錄官江蘇武進縣知縣吳炳江蘇宜興縣知縣萬立鈞江蘇准補東臺縣知縣湯曜安徽試用知縣張奎光○對讀官安徽霍山縣知縣程仲昭安徽准補渦陽縣知縣歡陽謁安徽卽用知縣李郁華江蘇候補知縣吕憲秋○外牧掌官江蘇候補知縣金士準安徽議叙知縣韓澤烻○彌封官江蘇大挑知縣陳俊康安徽卽用知縣文緝熙安徽候補知縣楊紀元安徽休寍縣知縣水鴻飛 
[江南二塲閑話]  
　　初十晚十二點鐘發出藍榜二百七十餘人大半因病而繳白卷者内有三人最奇者一係失冩題目一係添註塗改在夾縫中一係字跡模糊令人莫解天明開點有三十餘人尚未完卷號官禀明監臨飭夫扶出二塲不到者甚多二點半鐘已經點畢照例少待數刻三點一刻封門不意封門之後尚有三十餘人赶到扣之不應求之不得惟有涕泣而回如此疏忽誠自取其咎也○書生手無縳雞之力背負考具第一苦事往往借力於武夫有操常州口音者一人彳亍於大門外接其小主人待至夕陽西墜主人始出其僕曰昏暗難行我當取燈主人奬其勤幹囑令速辦僕意謂主人有令何事不可爲將巡察官紅燈取出當被護勇拘住尚嘵嘵强辨官謂勞苦半天無以賞汝遂以竹笋煨肉爲贈見者無不憐其戇○此次塲内除疾病之外怪怪奇奇之事絶不聞見惟姚家巷内某生自進號之後不食不語亦不作文夜深人靜之後鄰號生但聞其細語云親姐姐乾妹妹别無怪異於十一日黎明催凈塲時扶出無人色矣○水夫茶夫悉歸内供給所督率總辦飭令司事常川巡察查各夫之勤惰某司事於初十晨巡至至公堂下西文塲第一號號門口忽然倒退一二丈茶夫問其何故司事不能道一字忽又大笑謂我走至此處忽見紅光一道赶緊讓開定神細視係一先生在號口討開水或者眼花或這位先生今科高占龍頭故有是兆也傳聞如是姑錄之以騐諸後日 
[一麾出守]  
　　新簡浙江温州府知府徐乃秋太守兆豐原籍維揚此次陛辭出都坷里爲必經之路遂於本月初五日榮旋泊舟旣定卽命便輿登岸人城逕至玉井本宅按太守供職都門遠離桑梓瞬及廿餘載傳聞入門時幾有兒童相見不相識之概誠宦途中之佳話也太守昆玉甚多今因一麾出守久别欣逢棣蕚聨歡天倫樂叙固不言可喻矣姻親故舊亦各設筵洗裝酒盞詩筒甚形忙碌聞太守不欲多作逗留擬日内赴鄉展拜松楸卽料理行裝赴浙履任首途日期大約在秋節後也 
[太守卽眞]  
　　蘇州府一缺江蘇藩憲鄧方伯業已高懸縣示卽以現署斯缺之鎭江府知府王可莊太守仁堪調補蘇州府知府所遺鎭江府知府員缺卽遵旨以遺缺府彦太守秀請補云 
[恭代主祭]  
　　本月初八日爲至聖先師秋祭之期蘇州府學例由撫憲奎中亟主祭兹中丞已赴金陵監臨鄉闡預期牌示委藩司鄧方伯恭代主祭而方伯已任則委沈觀察玉麒恭代行禮是日五鼓方伯觀察及臬憲陳廉訪蘇州府王太守總捕府惠司馬府學兩廣文以及各路總巡等官先後鳴騶戾止長元吳三縣宰則各歸本學致祭迨吉時已屆方伯爲首各官依次排列兩行執香行禮恪恭將事肅靜無譁穆穆雍雍誠盛典也 
[閩中瑣綴]  
　　南臺番船浦某甲創造茶磚已有年矣日前有匠將茶磚造壞粤人某乙卽以鐵器毆之頭破血流衆咸不平甲急出彈壓以孔方兄爲醫費并著乙以鞭爆賠禮事始寢息○閩人當八月節内有送塔之舉以泥土塑成八仙禽鳥互相饋遺有專於此業者皆在城内排列售賣入晚燈燭輝煌十分熱閙云 
[榕城風雨]  
　　閩垣於八月初一日天際陰雲四布微有雨意午後北風甚緊捲地而來入夜獵獵不休初二日箕伯兄勃然震怒拍窓打屋吼聲如雷屋瓦吹風木葉亂下其時雨師亦與之偕來但點綴數行而已入夜封姨十分高興大雨滂沱一夕不休但覺風聲雨聲屋宇樹木搖動聲幾令人通宵不寢貢院内至公堂簷前洋鐵水槽被風吹落及四角亭瓦俱片片作蝴蝶飛督中協署前右邊旗杆一椽被風吹折壓損居民有某士子賃住其中幾爲所傷城内尚如此受災堆及鄉居海面其禍又可想見矣初三早風始平靜如常雨亦少休是早陰晴各半初四日始見日光民間因屋瓦只壞皆雇工匠上屋修理爲未雨綢繆之計據永福縣人到省述及該縣地氣甚冷向係六月佈種八月時收成俗呼爲八月早現剛在稻熟之候突爲大風所揜千出叔粟盡屬泥沙大家均上省糴穀故米價亦因之昻貴有心時事者爲之悵然 
[迎神滋事]  
　　福州連日迎賽瘟神十分熱閙前因包王廟遊村之期有某甲正在𥩟觀竟與軍署中某乙口角一言不合遽起爭鋒甲衆寡不敵爲其所傷現已控有司衙門應如何辦法尚未定案 
[統制陛見]  
　　廣州滿洲副都統興鶴昶統制存遵旨陛見已於十八日進京循例於宣武門内吕祖閣歇宿赶具請安摺緑頭牌專弁於十九日晚至西苑門侯奏事官到來一併交由呈遞興副都統於二十日寅刻趨詣西苑暫於公所憇坐候旨旋由軍機處發出傳單令興存於第一起入見上御勤政殿召詢以粤東旗營地方情形興副都統逐爲明晰條對畢退謁慪臣後遂出西苑乘輿遄回宣武門内拴馬椿胡同故宅飯畢卽赴各要津處禀安矣 
[麀鹿攸伏]  
　　東陵總管内務府英鎭軍派委内務府司員管解奉文傳進乳鹿二十四隻做成樊籠數具分裝乳鹿押解入京已於前日進城當卽將咨文齎往奉宸苑投納訖遂用車裝載乳鹿解往南苑交由鹿圈該管官用心喂養矣 
[水道濡滯]  
　　由天津循北運河上至通州不過三日水程若下水係屬順流爲期不過兩日此係就載入船隻言之若載貨重船亦無過五日者詎今秋北河盛漲河西務以下决口現在水勢滔滔汨汨灌注口門以致該河上下游奔騰浩瀚而中間蓄水曾不二尺所有載重船隻均需起駁始得往來無碍而官剝船户之偷盜漕米被責發回者又復沿河需索滋擾不堪船隻上駛竟有延至二十日始克抵通者浮家泛宅者流其亦眉尖蹙損哉 
[盜刼鄉村]  
　　月之初六夜寗郡北門外灣頭地方陳姓家突來盜匪多人明火執仗口操台音破扉入内事主喊救被傷一手餘皆瑟縮如蝟不敢聲張刦去衣箱數隻洋銀百餘元大錢十餘千文任其飽掠呼嘯而去事主於次日開單報縣叩請勘騐邑尊楊穉虹大令當日往騐勘明情形當飭捕役四路跴緝未知能破獲否也 
[甯郡時疫]  
　　本年自入秋以來各處皆有時疫幸寗波尚無大害近因寒燠不時以致釀成疫癘大都瘧痢居多而霍亂吐瀉亦時有聞見貪倉猝每不及醫治患此者不過一晝夜便成不起瘧症則呻吟床第比户皆然痢疾則淹纒尤多醫藥二項頗形忙碌也 
[營口近聞]  
　　東巿大街因鋪户不齊多年未曾興修遂致康莊大道竟成崎嶇每年開河時節以及大雨後高若崗陵窪如深潭坭濘汚水漫成一片汪洋車行步行人人畏難月前關道憲善方伯因公過此目覩情形回署卽傳集十八會首董面詢通衢大街何以不加修整答以無欵可籌方伯愠然曰營街巿商所抽公捐名目熕多皆托名修橋梁砌治街道何用另再籌欵會董語塞只得勉允集議興修方伯又派道標弁兵助工各飭鋪户自將陰溝掘深以免雨水壅塞不半月工程已竣一例平整行路之人無不頌方伯之德○今年生意賺錢少而虧耗者多最喫虧 
 
 

Page 3

 
 
者交夏令後運南之荳子與油更有建帮某號前月由輪船裝去豆油千簍到南起卸破損六七百筆完好者只三百餘簍且軋簍荳子俱被荳油泡壞數百石細騐弊病皆因油簍係舊簍加封所以如此該客現向油坊家理論不知如何料理合計銀數油與荳吃虧萬數千金之多○現在棉花行情大漲皆因南地來電新棉遭風大减收成舊花已完奉地錦州亦歉收所以營地聞此消息家家搶買備存霎時提漲○聞西錦州高橋口子現有西人測量欲開闊挖深以便輪船進出似爲礦務起見蓋該處距石門煤礦較近也 
[失洋鳴神]  
　　皖垣撫標練軍某營勇於月之初二日放餉領得餉銀赴巿向某錢店易洋三枚銅錢數百文負回行至三牌樓焦家巷地方洋𫏎兠包走不數武找尋烏有回首見一婦人偕一十數歲小孩勇卽向孩索所失洋蚨三元婦答以未見勇不信定要檢搜於是先將孩子身上搜過復向婦女身上搜之均無有也尚不肯放繼又鳴保須令孩家賠洋不賠不休不一刻孩子之父聞信赶來當向勇究問情由各叙一遍繼而孩父赫然震怒定欲禀其營哨宫查究旁觀代爲排解令兩造鳴神隨買香詣城隍廟對神發誓始行寢事 
[烈女殉夫]  
　　福州南關外里許板橋邊有某甲經紀中人體素羸弱得癆病久治不痊家有髮妻某氏年已及笄雖未合卺平日極形恩愛服侍湯藥備歴辛營當甲病危時料知不起竟先甲半時雉經後房以殉里人及戚隣來吊者莫不爲之欷歔流涕聞氏年僅十有九錄之以爲世勸 
[私鑄盛行]  
　　杭垣各錢鋪因赶考巿攙和私鑄小錢每百多至二十餘文而心猶未足使學徒各路擺設錢攤青雲街兩岸星羅棋布指不勝屈錢價又復不一每洋自一千二十文起直至一千二三百文而止更有將馬口鐵剪成圓樣塗以油煤夾雜其中視之則板方大錢及落串而不堪使用也巿井狡獪無過於此 
[道流不道]  
　　茸城西門外嶽廟東房香烟繁盛蓄積饒裕實爲闔郡之冠住持道末楊佩生貌似樸誠心殊狡黠夤綠某當道乞得書函厚具白金千兩躬往江西天師府捐納上清宫提舉銜飭授贊校廳之職稽留一二旬靦顔學法洎乎乘輪南返隨帶一江省人某甲爲跟丁居然晶頂朝珠衣冠濟楚氣宇軒昻端坐輿中招搖過巿甲乃手持名片捷足奔波竟向各要津曁諸紳董處往來拜謁人有識之者方私相笑語而甲且張大其詞謂汝輩勿再藐視爲道士彼固皇皇一法官也衆皆掩口葫蘆而去據聞楊當言旋時領有天師札飭查松屬各鄉鎭道末職帖是否確實楊得此優差以爲一宗大財香如操左劵遂乃整肅衣冠自恃爲官飛輿入府轅逕落官廳將札投遞府署吏胥人等以伊原屬鷄鶩一流人物何得謬厠其間麾入門房少坐而退恩太守查得同治季年曾有羅法官在松屬招搖撞騙幾致釀事今楊情節相同隨將札留中不發免致日後枝節横生楊徒唤奈何惟懊惱而已本月某日有阮姓富家子招之諷經祭練之夜楊亦首戴晶頂身穿袍套口中喃喃宣誦觀者嗤之以鼻幾乎散却道塲該道平日在廟向係道冠道服謹守出家規範今則動易長領爲圓領不知其居心果何爲也 
[愚孝可風]  
　　江北人某甲不詳其姓字携其老母來滬樓止閘北唐家弄地方甲性純孝以挑皮匠擔爲生所得之资悉以奉母邇因母患病逝世甲擗踊哀號誓欲相從地下昨日奔至屋外古井中聳身躍下及鄰人知覺設法援起早已氣絶體僵因無親族在滬遂通知該圖地保陳文榮左右鄰以甲係孝子相與集資爲之備棺成殮不意闤闠中乃有此人古所稱愚孝甲庶幾近之 
[總巡善政]  
　　保甲總巡張牧九司馬查得近日各處河道深通已諭各店民不准傾棄穢物作踐河身惟來往行人每有沿河小便殊屬不知自愛除傳保隨時查察外特於罰欵内籌欵置備大號尿桶二十隻分佈各處橋梁以及沿河要道等處如有不敷隨時添備 
[河工報竣]  
　　本邑城廂内外各河道奉關道憲聶觀察商請楊蕭兩軍門派勇開濬自五月間築壩興工兩軍門不辭勞瘁於炎天烈日之中督飭弁勇日夜工作迄今始竣兩軍門本擬於本月十三日請道憲騐收嗣因楊軍門稍沾清恙必須改期於中秋節後騐收兹悉軍門業已就痊因念西門外日暉港淤塞特甚欲趁此接濬故西門外楊維橋之土壩尚未開放此外各壩一律開放俾通潮水居民飮和食德無不頌各憲之善政云 
[目無官長]  
　　虹口捕房所押竊犯陳金和混名小𩝣餅挖斷鐵條乘間逃逸旋經捕役趙金在西門外拿獲仍押捕房候解公堂請辦其詳已列前報昨晨黎捕頭飭華捕三名將陳加上鐐銬解至公堂蔡太守與英領事薩君升堂帶陳研詰陳甫上堂卽將所携桃核向太守薩君面上擲來幸太守等眼明手快立時避開陳又以兩手將案卓上木欄奮力扳下一面以足踢破案下之木板太守與薩君及麥捕頭等見而大怒喝令華捕差役等拿下太守卽命從重笞責五百板責畢着卽跪下陳大呼曰天下祗有殺罪並未聞有餓罪太守曰爾瞻敢在公堂上如此無禮不法已極商之薩君判將陳交捕房永遠管押 
[傳諭工匠]  
　　滬南小南門外小石橋旁向有石駁岸該處各木作每將鉅木大樹置於其上以致石駁岸被壓坍毁業經同仁輔元堂籌欵興脩堂董恐各木作再有前項情事禀縣諭禁黄大令於前日飭傳廿三七鋪地甲諭令傳諭該處各木作嗣後不准再將鉅料置放石駁岸上如違提究不貸 
[緝獲私鹽]  
　　前日午後有私販十餘人由浦東販運私鹽十餘擔來滬在南馬頭地方行走爲巡私勇丁所知正欲一鼓成擒不料私販竟敢出槍械公然拒敵勇丁亦卽抖擻精神與之格鬥鏖戰移時鹽販等力有不敵紛紛敗北勇丁從後追赶私販等恐被擒獲祗得將鹽擔沿途抛棄勇丁追之不及遂取鹽十餘擔解往緝私營中信步歸來凱歌互唱喜可知也 
[狎妓受辱]  
　　有小桂仔者無賴中之巨擘也在某戲館爲跑龍套與小東門外一枝春街花烟館龜奴大毛等三十六人結爲弟兄專在名花烟館遇事生風前晚大毛小桂仔二人至獻館街六十六號花烟館欲尋片刻之歡經烟妓察出大毛亦係此道中人加以誚讓令其速去否則被同業所覺將罰燈草灰三担大毛等惱羞成怒下樓而去少頃糾合龜奴小廣東等十餘人復至該花烟館尋釁敲檯拍凳大肆兇鋒嗣有龜黨前來將小廣東等邀往某烟館評理唇槍舌劍鋒利無匹後有人爲之調處始默爾而息 
[俯准寛限]  
　　利濟木輪船局股東李楚芳上控魏勉齋吞銀扣船一案由縣迭次會訊斷令繳銀各情均紀本報前晚憲委劉司馬涖縣會同黄大令升堂飭提兩造至案據李楚芳供奉訊後卽與各股東商措銀兩無如現屆節期一時難措務須寛限十天方可繳案並乞著令魏勉齋將船照交出司馬飭提魏主案據供吃虧太甚碍難遵諭須求加斷銀兩司馬問爾願照斷具結否答不願具結司馬謂李等曰現在准爾等寛限十天繳銀卽飭具結魏勉齋旣不具結本委自有權衡卽著分别退去 
[相騐傭婦]  
　　分發安徽候補直隸州王宦於前日携同眷屬由金陵來滬借住英界大方棧中所雇傭婦郝氏於今夏忽𢟀瘋病時愈時發昨晨該氏忽乘人不備竊取洋烟吞服及人知覺急送仁濟醫院救治無效而斃由院中知照三圖地保石茂卿投縣詣騐午後四點半鐘上海縣黄大令帶同書差官媒仵作等蒞院相騐旣升坐地保禀稱該氏主人於昨日到滬該氏於今晨八點鐘吞烟立卽送院於十一點鐘氣絶身死爲此報請相騐王遣家丁張升投案訴稱係天津人家主王大慶係安徽候補直隸州去年十月到省旋住南京雇用山海關人郝氏爲傭今夏忽 
 
 

Page 4

 
 
患瘋病至本月初九日郝氏在公館中將尺餘長之旱烟袋劈開分爲二片一片吞入腹中家主得悉急請醫生取出遂起程來滬住在大方棧今晨該氏竊取洋烟吞服旋卽知悉送至此處救治無效奄然長逝請大老爺檢騐明白情願預備棺木收殮倘郝氏不死家主本欲送回故里大令問該氏現年幾歲可有丈夫今日因何事以致自盡張答稱該氏大約三十餘歲家有丈夫亦出外傭工該氏吞烟實無别故當吞烟时由伊子秃仔瞥見大聲喊救小的等因此知覺大令問秃仔在否供在秃仔卽立於案前大令問今年幾歲爾母因何吞烟供稱今年八歲母親之死我不知情惟母親未死之時令我合吞洋烟同死我不允後見母眞個吞烟小的卽大聲喊救大令問曰爾父何在供稱不知大令問張曰洋烟何來供稱四少爺向來吸烟將洋烟藏在箱中致被該氏取去當時並未知覺大令飭仵檢騐喝報實係吞烟身死並無别故大令親視無悞卽著張赶緊成殮並具領棺切結呈案備查大令遂呵殿回署 
[縣批照錄]  
　　川沙人楊阿來卽儲阿來遭德國水手刃傷致斃一案其詳迭紀本報日前又據屍母楊徐氏投縣具禀昨奉黄太令批示曰查氏子楊阿來青年慘斃清殊可憫前據儲岳生等具呈均經明晰批示究竟德國將該兇手等作何治罪尚未奉到出使大臣飭知遠隔重洋該氏自應靜候毋煩多瀆 
[催送人証]  
　　捕夥徐雲泉在法捕房自縊送至醫院斃命一案業經上海縣黄大令移請法公堂將龜鴇阿招生探夥阿龍等送縣質訊以昭公允迄今多日未據公堂送縣是以大令於昨日禀請道憲照會領事赶速送縣以免拖延 
[上海北巿絲業會館籌辦順直新災賑捐滬局瑣記十八]  
　　初五承不書名善長助洋三十六元初六鎭江胡雨林子明爲令堂六十　辰承諸契友賜貺今移助謝延資爲諸公造福洋三十元初七徐硯記求子冥福洋三百元初八沈仲禮太守經募保民兵船吳坤山遊戎鏡清兵船何鏡秋協戎各助洋一百元初九宜署帳房經手不書名祈病速愈洋一百元劉雨蘋中翰募陂影山房洋六十五元則敬分别拜登感同身受同日奉褚敦伯兄印成煒自津來函内開七月廿八接電示時因東西排地軍糧城一帶被災各莊房屋大半倒塌小民在鐵路兩旁搭蓋蘆棚暫行棲止非特片席之地風餐露宿不便久居且緊貼火車老幼屯聚稍有不愼卽罹其厄煒奉傳相面飭馳赴該處查明資遣大小一千數百口立卽折回天津適經佩兄航海北來局憲卽遊佩兄賑霸州煒賑武清查兩處被災極重爲順直之冠武清全境大小一千餘村户口更多需欵極鉅承電示籌解萬金誠恐不敷散放已由局憲湊撥五千金准兩三日内偕查户同人買舟前往察看如何情形再行馳報務求源源解濟免致經收爲難經佩兄携一萬金赴霸州卽日起桯謹一併附陳又奉史賡雲王吉甫陳孟威三兄自寳坻來函云今夏涔　不已陽俟復虐運河青龍灣等處紛紛漫决怒濤急湍高屋建瓴而下一齊匯赴寳邑以致黄莊一帶水深一丈四五尺不等倒塌房屋難以數計災民無食無衣實屬不忍寓目承籌助六千金謹當分擇極苦之户核實散放仍祈救人救澈設法續籌俾數十萬蒼生同沐生成之德感盼無量又奉經佩翁來電云文認辦覇州隨帶萬金杯水單薪求速接濟則敬現擬十四日商請各賑所湊解第五批賑銀一萬兩如蒙樂助請儘數日内分交申報館仁濟堂絲業會館三處兌收以便及時彚解無厭之求㐲維原鑒[  八月初十日錢塘施則敬子英甫謹啓]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[矯正風俗]  
　　日本新　亦爲通商口岸然各國商人未有往彼貿易者今歲曾有華商三四十名先後赴該地察看商况意欲駐足作互巿計豈知帶去之貨旣無銷路該地亦無貨可購故皆不數月而回但據日報言該地淫風特甚目下巿中藝妓娼妓及私窠子密賣身婦　計有九百名之多而合巿中人口不過二萬五千人男女分半各一萬五千人除品行方正外男子二十五名卽合藝娼妓一名故警察部近來亟擬矯正風俗期於五六年内改爲良地云 
[理事訪賭]  
　　現任駐紥神户清國領事鄭蘇金中翰其先在使署供職早知神户華人之賭甚熾前任各領事屢禁屢開皆由巡捕等得賄包庇所是以履新後不動聲色每日於張燈後獨自出遊探訪訪得賭塲所在繼而入其門觀其賭終又訪得出入甚鉅其資本係開賭之戚串某粤人爲買辦者所貸粤人蓋以此事亦屬貿易也中翰一一記明并知其有金存於某號乃親招開賭之某甲曰明日幾下鐘到吾署甲始悟斯人爲理事已悔不及次日到案問其願罰願辦初不承及聞中翰所言皆實始一一招認連比三次判罰三千嗣經某買辦挽紳董乞情繳銀二千案遂結中翰以千元撥會館以千元充賑捐於是人皆頌其公正賭風不禁而息宜乎星使聞之深爲器重也 
[不准領媳]  
　　昨報載根究誘拐一案昨午　同轉莅八仙橋捕房據三道頭捕張湘寳廪查得一枝春弄廿一號門牌花烟館卽董王氏並無錯處前日小的在小東門外巡緝時見董王氏被捕拘入小東門捕房衆龜奴咸呼冤枉根究來歴據云該女並非拐來實由伊母携至滬上托著名蟻媒售入董王氏花烟館爲娼計身價洋一百四十元以三年爲期先收一百元餘洋俟立據後給白螞蟻等爲酬資女在花烟館僅二十日染患疾病由其母領回醫治故據尚未立洋四十元亦未付與蟻媒惟所付之百元已被氏用去三十元祗將七十元償還該鴇同轉謂爾可曾探聽明白稟稱業已探明通事禀董王氏拘入捕房時曾問該女何在供須出外將女尋交至翌晨經克捕頭訊問語亦相同並未言女因病被其母領去同轉命將董王氏詰問該女何名如何至爾處賣娼供　女名金林年十九歲由王二娘同蟻媒張熊士領至小婦人處爲娼計洋一百元問王二娘如何認識係何處人供傷州八里坡人與小婦人及張熊士卽熊富均屬同鄉問張等至爾處有何言語供女母王二娘亦操花烟館業向開在新街三號門牌已歴廿餘年於本年五月十六日將花烟館閉歇遷居昇平里内該女金林向在王處賣娼因王歇業遂將該女於七月廿二日帶至小婦人花烟館爲　帳計洋一百元嗣後因病不能接客小婦人曾請陸姓醫生看視無效故於初六日由其母領回送上長江輪船由金林之叔父帶往揚州醫治待病愈再來滬上賣娼間女母王二娘究在上海否供王未往揚州仍在昇平里旋有鴇婦董趙氏投案供王氏係小婦人之媳被押捕房求請開釋同轉謂爾欲領爾媳出外須將王二娘尋交到案董趙氏遵諭而退董王氏還押張湘寳又禀花烟館並無錯處同轉謂總須探聽明白再行辦理張堅稱花烟館確無錯處妓女均有白螞蟻販來鬻入花烟館問爾知租界中有老白螞蟻李三卽陳萬興張熊富卽大刀張三否答稱確有此等名目求請研究以維風化同轉曰然 
[英界公堂瑣案]  
　　趙小坡控王金裕無端行兇以致頭面受傷蔡太守著趙往醫院騐明傷勢輕重再行訊辦已紀昨報昨晨趙小坡投案訴稱係天津人與王金裕同住客棧王妻經小的薦在福蘭堂爲乳傭向索酬儀反被兇毆求請騐究王供稱係清江人我妻生理遭趙播弄是非以致停歇小的向彼理說趙奔出門外取破碗一隻自向頭上割破誣指小的毆傷今將破碗呈閱况此事尚有棧主劉潘氏及周忠林爲証現已到案叩求傳訊劉潘氏及周投案同供稱趙與王口角是實趙之傷勢實係自用碗片割破太守謂趙曰該氏供詞爾可聽明顯見爾非安分之人况此等案件公堂未便准理一併斥　○陳紀悅生等控修表匠苗明甫擅質交修之時辰表等一案昨又覆訊悅生等投案領贓各質鋪遣夥到案請追質本洋四十七元五角苗俯首求恩太守判將苗明甫發捕房管押三月繳償質本○一百十六號三道頭華捕稱昨日小的巡至五福弄地方見方吉仁陳華狗陳阿炳等演唱花鼓淫戲爲此拘獲請訊方及華狗同供小的等初次誤犯叩求恩典阿炳供稱小的前往觀看被捕誤拘太守判將方及華狗各枷七天發犯事地方示衆陳阿炳從寛開釋起案之鑼鼓等物存候銷毁○馬夫殷順金駕車違章一案昨又覆訊該捕伸訴前情殷俯首求恩太守商之薩君判罰殷洋三元○日本人衣德羅訴稱被陳阿炳騙去衣服藏匿吳淞地方報捕吊贓送案陳一味支吾太守判押一月贓給失主具領○劉炳祥訴稱失去綢　棉衣等物報捕拘獲黄阿泉吊贓送案求恩領贓黄供稱賭輸犯竊現求恩典太守判笞一百板管押二月贓交失主領去○西人名别者訴稱家中失去千里鏡絨氈自鳴鐘等件查係已歇庖人劉阿生行竊爲此報捕拘獲請辦劉泥首求恩太守判將劉管押六禮拜贓交西人具領○王奎金訴稱爲牛作生意作内被姚少堂時行竊牛肉爲此報捕送侒姚供詞含湖太守判笞一百板○四百零二號華捕禀稱昨日在途尋緝見王阿狗等設攤聚賭拘案請辦王供賣糖爲生不敢聚賭朱元華劉金生同供爲書塲生理偶然往賭太守判將朱劉各罰洋二元王枷號七天○小防李阿四訴稱昨日出外賣物被夏和松哄騙游玩小的不依夏卽雇東洋車强行抱入當卽喊呌由拘獲解案夏供稱不敢誘拐太守察得夏又名如松本公廨曾有馬正良控告一案遂判笞二百板爲誘孩者儆仍著押候提馬集訊○譚榮生之妻投案訴稱失去衣服報捕查係孫六寳所竊經捕解案爲此來案領贓太守察得孫曾經遞解此次胆敢再來犯竊殊堪痛恨著笞一百五十板再行遞解○華莫氏訴稱昨日家中失去綢褲一條當時並無别人祗有同居之鄧六香在家向之訽問鄧不服反敢持刀奔入我房尋釁情急喊救由胞弟莫阿有到來將刀奪下交捕送案阿有訴稱係紹興人現爲炒麵生意餘供與華莫氏相同張小弟投案訴稱鄧持刀向該氏逞凶小的聞聲往勸帶傷手指鄧供稱係天津人現爲織帶生理不敢逞凶實被誣指太守以鄧並非善類商之薩君判令遞解回籍刀儲庫 
[法捕房瑣事]  
　　昨午葛同轉蒞捕房時據包探禀昨解公堂請訊之李茂松並衣包一個说是已物立卽釋放今有江裕輪船來報失物查卽李之衣包同轉飭候拘李再核○包探解　竊陳慶和卽永夫到案同轉著照原斷責一百板逐出境外不准逗留○又解行竊江天輪船搭客錢二千四百文之唐慶杳到案同轉命掌頰四十下○吕義泰烟袋鋪夥湯秀峯控韓湘田行竊烟袋壳一案由葛同轉判將韓押候吊贓並著交收贓之趙海林到案再核昨據陽秀峯偕劉玉寳投案稱所失之物由劉爲保今已说明限二月拔還洋二十元求請將韓交劉玉寳保去劉稱願保韓出外限二月歸楚同轉准如所請著將韓交劉保去赶熙料理韓叩謝而退 
[申報館恊賑所經收順直山東山西賑捐八月初一日至八月初十日止第廿四次清單]  
　　八月初一日早陽衍澤堂紋銀四兩九錢八分申元五兩二錢三分五元興義洋一元泉唐知過子求病速愈洋五十元吉吳陳少蘭爲家慈花甲壽筵移賑無力鄉人爲先父母冥誕懺資移助各洋十元周善士錢三百六十文○初二日王大生衆友助山東山西洋七元六角七分姚亷生洋一元小勤氏遵母方氏遺命花本洋十六元小勤側韓氏求病愈花本洋十一元漢口余利昌經募八户洋二元九角五分○初三日太倉永義昶來胡雅梅小洋十角京都老福興來黄縣王幼箖經募十六户京銀七兩六錢四分申元七兩七錢九分六瑞盛綢莊减省打醮費移助洋十元藝蘭齋主人養心齋主人各洋二元○初四日常州鴻源來不書名錢錢卞氏錢陳氏李錢氏四户合洋四元管褚氏李張氏錢胡氏三户合洋一元五角錢國華國慶合錢六百文錢湯氏蔣氏惲氏時孫氏楊良葆卞三六户合錢一千二百文錢榮大應二金瑞朱盤大錢計福五户合錢五百文共計錢二千三百文合洋二元二角不書名洋三角蘇州全盛來銘道人求速全愈洋一元　名氏洋十元○初五日愼餘莊來浙湖道存堂渭春氏求妻病愈洋五十元南陽仲子四庫全書總目一部哀令生洋四元蘇州全盛來隠名氏洋五元蘇州某公舘定罰欵洋十五元○初六日隠名氏求産後平安洋二十元揚州倍記票元一百兩恊興來武林嘉平生洋十元無名氏求病愈洋一元蒔香居士手卷一軸鷗閑主人還心愿洋十元通裕來無錫書畫社洋十元○初七日興國全泰盛來無名氏洋三元樂安氏洋一元南京正和來胡佑記洋一元容膝書齋洋六角無名氏洋一元壽水生洋五元○初八日瑞和洋行洋七元四角六分薛宅小洋十角張鏡泉洋九元八角揚州全昌仁來周份求妻速愈洋十元○初九日崑山老正大來練水布衣洋三元無名氏洋一元無名氏洋五角無名氏洋穴元隠名氏汝南氏各洋兩元杭州順成來師竹主人藝蘭主人各洋四元楊錫翁盧陸氏恆昌乾各洋五角姚先生李新茂李合興姚兆錫廬奎善李恭增盧思齡七户各洋二角無名氏洋四角鼓先生無名氏朱先生江先生徐先生卞司務無名氏陳福坤邵先生九户各洋一角○初十日梁姓廣東無名氏各洋二角省愆子洋三角猛思補過子洋一角馮無名氏洋六角憲臣氏洋五角無名氏洋八角無名氏洋一元一角君惠洋二角無名氏洋一角壽康莊來半閒廬主人爲求妻病速愈洋五百元陳之祥黄叔平洋兩元吳硯　陳雪階洋一元鄭碧軒張叔年孔湘舲吳渭川劉榮耀吳儉生陳毓生七户合洋二元一角許逸才陳欣榮洋四角無名氏林詠周汪倍生譚觀裳黄景仁沈有臣六户合洋六角無名氏安徽全昌仁來韞齋主人無名氏霖雨國家寳冬至一陽生鏡中仁壽花初鈺村少思生周姓無名氏十户無名氏七户共計十一户各洋一元各善士四十八户洋五元四角諸善士八户錢一千文各善士十四户洋一元四角泰州全泰洽來一色戮記洋三元無名氏洋五角錫慶流光厚洋三角惠養我老臣洋二角陸陳沈三姓洋九角源記洋一角不翟名洋兩元存養齋主人爲元配張夫人忌辰誦經懺費移賑洋十元各善士十四户戚姓各洋兩元以上總共收洋八百五十七元一角八分票元一百兩紋銀十二兩六錢二分中元十三兩零三分一錢一千三百六十文花本洋廿七元木板四庫全書總目一部手卷一軸 
[金陵勸捐山西恊賑所第四次清單]  
　　湯潤之觀察募助無名氏五十八户洋一百零七元錢六百文鴈門書屋大善士九齡堂二户各洋三十元嘉樹堂思勤堂中年秋節酒龜移賑三户各次十元補善堂求嗣者王古香堂王聚昌張咸之聖帝聖誕酒筵移賑悟因氏求老母康健無名氏張陶氏九户各十元紫荆子九元七角五分錢業八元錢四百文九恩堂八元聚盛莊立生莊復茂恆莊三户各六元省心堂江慕記謝隠名恊和典庚興典慶餘典仁昌典恊隆典源裕典源大典公成典仁源典同源典劉靜候曾碩甫廣德堂何薛小亭求子不求名力不從心惠蒼木穉氏十九户各五元黄十筠手本洋四元温宫保第大成祥王小川遺安堂孫坤花蕚堂許繼山堂氏李永興映華書屋永隆興平安記合不留名生記容駡堂病愈人平順十三户各四元郭永茂三元錢三百文共記三元二角五分隠名氏孫張氏金鑑堂張源福典抱　居士不書名吉六户各三元孳善　皖廬北林汪益泉廣朗軒戴弗亭趙蓮清曹值生鼎茂號求如愿居易堂翰記榮記青專書屋中和莊寳興號不留名求保平安不書名半耕草堂元記蒼記培記说禮主人先照堂雙令堂 
 
 

Page 10

 
 
周九章恆新福大吉祥郭翁王陶氏無名氏于文記三十六户各二元李竹樓元泰燭坊德新莊生昌紹洛堂懷之招子傳子春陳藴泉方仲山手徐積善堂同願堂槐蔭堂楊錦茂種惠山房養心堂李楊洙記江豫氓芳遠堂陶品翁瀛洲居士劉海翁李鶴翁長裕號同昌號徐祥和吳藜堂有名氏德記春雨堂邵燕詒堂王壽石居王崇儉堂福餘怡泰號長白致軒少爺王席如種德堂無名氏郎少爺長白戎馬書生唐茂老爺張炳文趙小軒翁張錦堂鄧鶴齡拱蓬仙無名氏懷德堂曹德星堂崔曹謝氏曹子吉王汝川豫百莊泰昌東楊王記壽濮堂吳小記退讓氏吳樂之趙連登守拙人靳大太爺十二齡童子求生産平安葉炳南求保佑平安聚賢棧深源老和尚徐天雲趙繼庭增和仁盈泰號張述仁夏許記無名氏無名氏道神知名劉仲子惠羣合守拙軒大年春矩記子記苔記菊蘭軒曲臺書屋姚　舘主敦安堂邵靄卿衛記謝記劃一主人蕭無名氏少記隠名氏善記趙玉蘭震泰號吳月翁衆善利昌號無名氏至樂仇春泉德記號一百零一户各一元汪盧氏一角張壽泉銀二兩簾浦記一兩六錢聖帝會筵資錢六千文萬善之五千文協和典諸仝人庚興典諸仝人無名氏三户各四千文郭永茂三千文萬子嘉無名氏無名氏無名氏首記公記五户各二千文張少籌積心田葛錫翁景福堂無名氏無名氏朱炳臣李修和堂八户各一千文映雪書屋高振興行二户各八百文陳䇿軒七百文有名氏六百文無名氏五百六十五文積慶堂江文記陳靄人陳禹翁陳月記王月翁何振記青藜堂恆鑫號咸泰號胡億興文星垣大老爺楊筱伊嚴華卿先生愛蓮山房舊主人李焕老爺蘇老太太關潤之老爺赫大老爺火正餘崔厚基榮華覃先生祥瀛翁品花書屋劉貽甫玉潤之白惟善士楊茀泉張豫翁廣子翁樂書堂諶然堂訪雪堂雨花山館來鶴堂陳仁記許汝鑣章鎰源無名氏周旭東王德卿王裕金王槐卿孫竹生唐錦盛魏海記水變堂力薄人夔甫堂汪正元號曹翰之劉義成宏義祥和蕭大老爺振記洪記庭記億興油坊通源油坊鼎裕培記泰來陵泉培四堂行素堂種績堂金蘭齋三饘堂楊元愷堂無名氏無名氏容無名氏子　記尤大善士夏大善士朱無名氏七十六户各五百文第四次清單未完[  上海六馬路仁濟善堂籌賑公所施善昌等謹誌]  
 
 

Page 11

 
 
   
 
 

Page 12

 
 
[光緒十九年八月初五日京報全錄]  
　　宫門抄○川督劉奏新海防三十　　收捐請奬摺○江督劉等奏委署知府片○蘇學政溥奏歲試完竣并舉行徐州海州鎭江常州四屬科試情形摺又奏　修金山文宗閣片○又奏長子回旗起程日期片○又奏辦理新生冐籍片○皖撫沈奏籌撥鳳臺縣各廟祭祀銀兩片○川督劉奏請再展緩校閱營伍片○蘇織造榮奏委解大運縀綢摺○八月初五日兵部太常寺太僕寺正藍旂值日無引見○許庚身假滿請安○恩佑補進内大臣班謝恩○瀅貝勒請假五日○安興阿請假十日○召見軍機皇上明日辦事後進内入齋宫○○頭品頂戴四川總督臣劉秉璋跪奏爲展辦新海防三十七次收捐銀數造册請奬恭摺仰祈聖鑒事竊查展辦新海防事例自光緒十六年正月二十一日起已將初次至三十六次收捐銀數曁各捐生姓名年貌籍貫三代先後奏咨在案兹據布政使龔照瑗詳稱今自十九年四月二十一日起至五月二十日止屆滿一月計收實官三名實收庫平色銀一千六百二十六兩八錢飯食銀二十四兩四錢二厘照費銀六錢除將收捐銀兩存儲備撥並將部飯照費銀兩存俟搭解外所有再接展新海防第三十七次收捐造具各捐生姓名年貌籍貫三代清册詳請奏咨前來臣覆查此次收捐銀數核與新海防事例相符合無仰懇天恩敕部迅予給奬頒發執照來川以便給發用昭激勸除將副實收清册分咨外所有再接展新海防收捐銀數理合恭摺具奏伏乞皇上聖鑒訓示謹奏奉硃批户部議奏欽此　○○劉坤一等片再蘇州府知府魁元欽奉諭旨補授廣東督糧道應卽委員接署以便起程所遺蘇州府知府係省會要缺時有發審案件必得精明練逹之員方資治理查有鎭江府知府王仁堪識慮遠大守正不阿堪以調署遞遺鈟江府員缺地處衝途政務繁劇間有中外交涉事宜亦須幹員接署以期無誤查有候補知府譚泰來老成穏練熟悉情形堪以署理據藩臬兩司會詳前來除批飭遵照外謹合詞附片陳明伏乞聖鑒謹奏奉硃批吏部知道欽此○○江蘇學政内閣學士兼禮部侍郎銜奴才薄良跪奏爲歲試完竣并舉行徐州海州鎭江常州四屬科試情形恭摺仰祈聖鑒事竊奴才於十八年六月曾將考過蘇州太倉松江鎭江常州四屬一州歲試情形報明在案嗣於七月十三日出棚先試通州遞臨揚州淮安江寗三府十一月十四日考竣回署十九年正月二十七日出棚按試徐州府次及海州均循照向章歲科按試旋舉行鎭江科試五月二十三日回至江陰按試常州六月二十日蕆事伏查各屬文風如通州之州屬如皐揚州之泰州江都甘泉淮安之山陽鹽城江寍之上元江寍均甲於各縣徐州去省窵遠雖士子見聞稍域然可造之材取正不乏惟徐州之碭山縣歲試缺額一名餘皆足敷取進武試缺額則有江寍屬之句容五名溧水九名高淳四名此外各屬弓馬技藝多有可觀均堪照額錄取各棚搜檢關防仍前嚴密發落日文則朂以通經致用武則勉以有勇知方仰副　朝廷樂育人材至意現值舉行恩科鄉試奴才擬於七月中旬赴江寍遵辦錄遺事宜一俟榜發諸生歸里依次科試蘇州等屬所有奴才歲試完竣曁徐州海州鎭江常州四屬科試情形理合繕摺具奏伏乞皇上聖鑒再奴才經過地方暘雨調匀民情極爲安謐足以上慰宸厪合併附陳謹奏奉硃批知道了欽此○○溥良片再江蘇金山於乾隆年間蒙高宗純皇帝勅建文宗閣尊藏四庫全書同時於揚州敕建文匯閣一體辦理誠以江南爲人文潭奥士之通經稽古者多使得窺天祿之秘藏覽石渠之異本見聞旣洽成就斯大誠盛典也遭亂以來均燬於火至今尚未興復查杭州亦有文瀾閣之建同燬於宼近年浙中紳富收購本由地方官會同籌欵庀工補葺頓復舊觀江蘇地大物博不亞於浙承平日及二十餘年似應及時修復惟兩閣並建誠恐經費難籌奴才查金山居揚鎭之間兹擬先行修建文宗一閣除由奴才咨商督撫臣籌欵並勸募地方官紳富湊集舉辦外相應附片奏明一俟閣成之日再行專摺恭請頒發列朝聖訓實錄方略等書祗領尊藏用以惠士林而垂永遠謹將擬修金山文宗閣緣由附片恭陳伏乞聖鑒謹奏奉硃批知道了欽此○○溥良片再奴才前因家務乏人料理曾於十八年六月附片籲懇天恩准令奴才長子舉人毓隆帮辦家務次子三子一同來任讀書奉硃批著照所請該衙門知道欽此現今恭逢光緒二十年奉行恩科會試奴才之子毓隆有志觀光擬令其赶緊回旗靜心讀書俾求上進除起程日期應由奴才自行知照本旗外理合附片陳明伏乞聖鑒謹奏奉硃批知道了欽此○○溥良片再奴才按臨各屬尚無弊端惟歲試徐州碭山縣文童提覆後據提調官桂中行禀稱新進劉允德一名本隸江西未曾入籍由該學教官轉據認派保汪冠甲陳敬若查明檢舉并廪生王文煥等聨名喊禀請扣各等情當卽將該童扣除仍飭該提調確查詳辦　　全案札飭藩臬兩司按律核議嗣據該司會詳以劉允德寄籍年限雖符惟不遵例取具族鄰各結呈明率行冒考廪生濫行結保均合依考試　出冐籍情　本生與廪保俱照變亂版籍律杖八十廪生仍革去衣頂惟派保情節較輕陳敬若應免斥革照例收贖追銀入官開報汪冠甲革去衣頂免其發落至署該學教諭張文驄署訓導張文煥到任均未滿三月應從寛免其議處分别擬議前來除照詳咨明外理合附片具陳伏乞聖鑒謹奏奉硃批禮部知道欽此○○沈秉成片再安徽鳳台縣前與壽州同城所有一切祭祀向由壽州鳳台兩屬分别春秋季輪辦其祭祀銀兩卽在壽州地丁項下開支自同治三年鳳台縣移設下蔡距壽州遙遠經該縣另建各廟壇屆期照例致祭所需祭品就地籌備近因頻年災歉無欵可籌據該縣援照各屬額編銀數請在地丁内開支由藩司詳經咨部立案嗣准部覆以鳳台縣安設各祠廟以及開支祭品銀兩行令奏明辦理等因又經轉行遵照在案兹據布政使德壽詳鳳台縣文廟關帝文昌城隍各廟於同治五年光緒十五等年陸續建造火神廟龍神祠係屬舊有社稷神祇各壇均於州來書院内設位致祭查安徽省各屬應支文昌祭祀銀係在地丁起連項下經云又文廟併各祠壇廟祭祀銀關帝三祭銀文廟香燭銀係在存留項下坐云所有鳳台縣應支文昌祭祀銀四十五兩應請在於該縣地丁起運項下經支又文廟併各祠壇廟祭祀銀八十四兩七錢關帝三祭銀四十七兩八錢三分三厘文廟香燭銀二兩四錢以上三欵共應支銀一百三十四兩九錢三分三厘應卽在於該縣地丁起運銀内如數撥入存留項下加額坐支統自光緒二十年起隨時支辦補入該年奏銷造報以示限制該府縣詳經藩司具詳請奏前來臣查鳳臺縣各祠壇廟均經先後修建安設所應支祭祀銀兩旣無編徵專欵自應另籌致祭合無仰懇天恩俯准將該縣祭祀銀兩在於地丁項下分别開支除咨部查照外理合附片陳明伏乞聖鑒訓示謹奏奉硃批着照所請該部知道欽此○○劉秉璋片再光緒十七年輪應查閱直隸山西陜西四川甘肅五省營伍之期欽奉上諭四川飭臣秉璋查閱維時適因洋關新設議稅籌厘批答不容稍緩未克起程而是年辛卯正科文武兩闈又當接辦曾經臣奏請暫緩查閱在案十八年春臣秉璋病勢日增旋於五月請假復於秋冬迭次奏懇開缺未蒙俞允十九年四月初三日力疾銷假後又值督辦秋審本年恭逢恩榜仍應接辦文武兩闈事固殷繁時尤持久未及分身簡校再四籌維合無再懇天恩俯准展至明春補閱以期周轉而昭愼重理合附陳伏乞聖鑒訓示謹奏奉硃批著照所請兵部知道欽此○○蘇州織造奴才榮廷跪奏爲本年癸已大運縀綢遵照舊章先行赶運一半委員解京交納恭摺仰祈聖鑒事竊查奴才衙門每年由蘇州藩司江海關道撥大運工需銀一十萬七千兩專辦内務府户部奏派上用官用縀綢綿絲等一切緊要活計本屆癸已運務奴才奉文後遵即按章咨催司關兩處先行籌解一半銀兩以作辦理赶運之用旋准陸續撥到飭承採購經緯絨絲剔選純潔嚴督匠役加工練染敬謹織辦計現辦得内庫奏派單内綢綾羅縐等項一千六百匹小手帕五百個衣綫七百五十斤絃綫二十斤白綫七百斤又外庫小蟒縀等項一千三百四十匹分别裝盛敬謹封固派委庫使文照督同承差於六月二十七日自蘇起程護解進京仍援前案由海道附輪船北上以期迅速除呈明内務府户部查照外所有辦解癸已年趕運縀綢等項緣由理合恭摺奏聞伏乞皇上聖鑒謹奏奉硃批該衙門知道欽此 
 
 

Page 13

 
 
[光緒十九年八月初六日京報全錄]  
　　宫門抄○諭旨六道錄前○川督劉奏寳川局鑄錢採買白鉛請照黔鉛價值報銷摺○皖撫沈奏籌補江寍省倉兵匠屯米借動正項解放摺○川督劉奏請准建坊片○川學政瞿奏歲考完竣並科考成都省棚情形摺○川督劉奏合操省標官兵技藝情形摺○八月初六日刑部都察院大理寺廂藍旗值日無引見○麟中常徐樹銘明安各假滿請安○福中堂續假五日○召見軍機○○頭品頂戴四川總督臣劉秉璋跪奏爲寳川局鑄錢採買白鉛部議價值太苛實難照辦懇請查照黔鉛價值報銷恭摺仰祈聖鑒事案據布政使龔照瑗詳稱竊自光緒十五年川省照章委員赴黔採買白鉛解局供鑄因黔鉛稀少稍加價值嗣奉部文以黔鉛應悉數解供京鑄禁止川省往買前司以川省歲祗白沙廠解白鉛一千數百斤此外白鉛數十萬斤專賴委員赴黔採買當經詳請分咨每年准川省赴黔暫買半批白鉛十數萬斤其餘由川照委員所買鉛斤每川法一百斤實銀四兩六錢有零之價招商四出搜買豈知銅貴價少無從購辦又經陳明照川省機器局白鉛百斤實銀五兩二錢之價採買及先後奉到部議不准川省赴黔買鉛亦不准照機器局之價開報咨令照白沙廠鉛每百斤合銀三兩一錢有零之數或照商鉛每百斤銷銀三兩二錢之數開支仍搭票扣平等因竊思白沙廠早已恫老山空絶無白鉛歲解之千數百斤因爲數有限概係官民設法賠解若數十萬斤斷難照辦至商鉛時價近年百斤價銀長至五六兩何能以三兩三錢尚應搭票扣平之價購買部議太苛實難遵辦因查川省停止委員赴黔買鉛以來而寳川局光緒十六七八等年鑄錢數卯萬不能少之鉛均係招商遠赴黗省四邊重價搜獲運費較黔省至川尤多雖由商買仍係黔鉛實報則格於成例减價則百不獲一惟有遵照例案辦理庶鉛可得而商不病定例川買黔法毛鉛三十萬斤折合凈鉛二十六萬六千六百六十六斤有奇折估川法凈鉛二十七萬斤價銀一萬二千一百三十九兩一錢四分四厘運脚雜費銀一千四百三十四兩七錢七分五厘共銀一萬三千五百七十三兩九錢一分九釐除去一成官票核减三成銀四百七兩二錢一分八厘又除扣二兩平六分平銀一千六百二十八兩八錢七分實需庫平銀一萬一千五百三十七兩八錢三分一釐計川法白鉛一百　　實銀四兩二錢七分三釐二毫七絲所有光緒十六年以後招商遠赴黔邊買獲之鉛卽照此價報銷不敷之數由川省設法籌給不入報銷以符定例此係川買黔鉛應行報銷例價並未加價分厘與庫欵毫無虧損亦難再行减少以致無鉛可購停鑄誤事除將光緒十六年起採買黔邊白鉛照價報銷外是否允恊等情詳請奏咨前來臣覆查該司所詳委係實情若不照川買黔鉛之例價開報則不敷更鉅川省實難設法籌給必致停鑄而後已合無仰懇天恩俯念川買黔邊曰鉛價少難購懇請自光緒十六年起敕部查照川法每白鉛百斤照黔鉛例價銀四兩二錢七分三厘二毫七絲之價報銷以示體恤而供鼓鑄出自鴻慈除咨部查照外理合恭摺具陳伏乞皇上聖鑒訓示謹奏奉硃批户部議奏欽此○○頭品頂戴安徽巡撫臣沈秉成跪奏爲循例籌補光緒十八年分緩缺江甯省倉兵匠屯米借動正項解放繕具清單恭摺仰祈聖鑒事竊查安徽省光緒十八年分各屬被水受旱多係勘不成災已於秋成情形案内奏請分别徵緩在案查安徽省額徵江甯旗營織造兵匠屯米如遇蠲緩災輕之年動碾倉穀及派賸行月等米撥補災重之年則動項採買撥補設法籌補仍有不敷聲請統俟次年秋成後隨同新賦屯米摘熟找徵補解以濟來歲冬季兵糧歴經辦理有案迨兵燹後倉穀無存前項屯米亦隨漕糧改徵折色又無存留公用銀兩堪以借放是以歴將災緩不敷前項米石請於司庫地丁正項内撥補足額均經奏准放解各在案兹查光緒十八年分安徽省所屬應徵江甯省倉兵匠屯米二萬三千三百八十三石一斗六升四合三勺内除該年熟田應徵米一萬一千三百八十四石三斗三升一合計有荒災緩缺米一萬一千九百九十八石八斗三升三合三勺按每石一兩三錢核計共應銀一萬五千五百九十八兩四錢八分三厘查籌補同治十三年緩缺案内奉准部咨以安徽省無爲和州巢縣當塗四州縣年例額解江寍省倉兵匠屯米計自同治七年以來遞年報災卽遞年撥補請嚴飭將應徵前項米石照額稽徵查有揑報災荒卽行嚴叅懲處不准恃有奏撥成案動輙挪借地丁以重正項等因鈔錄片奏咨行到皖分别嚴飭在案惟查無爲和州巢縣當塗四州縣上年實係被水受旱情形較重委無揑報災荒此項緩缺米石係計口授食要需迭准江寍藩司移會籌補足額解赴江寗濟放旣不能請撥漕糧又無倉穀及派賸行月等米撥補再四籌議惟有仍請暫借地丁以免缺誤據布政使德壽循案開具清摺詳請具奏前來臣覆加確查上年無爲等州縣被水受旱較重委係實在情形合無仰懇天恩俯准將光緒十八年分無爲和州巢縣當塗四州縣緩缺屯匠米石仍於司庫地丁正項内按照緩缺米數撥補足額動放銀一萬五千五百九十八兩四錢八分三厘解交江寍藩司支放一俟光緒十九年屆限啓徵原緩屯匠米石分别飭令徵收還欵庶兵食不致缺乏庫欵仍歸有著除咨户部查照外所有應撥氷數另繕清單恭呈御覽謹會同兩江總督臣劉坤一恭摺具陳伏乞皇上聖鑒訓示謹奏奉硃批户部知道單併發欽此○○劉秉璋片再查定例士民人等捐助地方公欵銀至一千兩以上請旨建坊遵照欽定樂善好施字樣由地方官給銀三十兩聽本家自行建坊如係有力之家免給建坊銀兩各等因遵行在案兹據署梁山縣知縣朱言詩禀稱縣屬節婦王賴氏遵伊翁姑遺命將分受田租六百石交族經修宗祠並設義塾曁族内嫁娶喪葬孤貧之用又捐田租六十石添助本邑學田經費約值銀五千餘兩由縣禀請奏奬前來臣覆查該節婦王賴氏慨捐田租修祠贍族又捐田租作爲該縣學田經費價值銀五千餘兩洵屬樂善好施核與建坊之例相符合無仰懇天恩准予該節婦王賴氏自行建坊遵刊樂善好施字樣以昭旌奬而示激勸理合附片具奏伏乞聖鑒衷示謹奏奉硃批著照所請禮部知道欽此○○翰林院侍講學士四川學政臣瞿鴻機跪奏爲歲考一律完竣並科考成都省棚情形恭摺仰祈聖鑒事竊臣上年十二月二十五日回省卽將考試成都等府情形具摺陳奏齎回原摺奉硃批知道了欽此臣本年正月二十七日出省按試寍遠府雅州府卬州三棚向章歲科並試通省歲考至是完竣建南距南省一千二百餘里往返需時於四月初八日回省旋卽取齊成都府十六州縣生童開辦科考並照例調考松潘理審懋功三廳及資州緜州茂州等屬分塲扄試人數旣多尤虞滋弊臣外則責成教官廪保以清其源内則約束書差家丁以防其隙仍親自監視終日在堂尚無作奸犯科之事塲規亦能整齊六月初一日完畢寍雅邛三屬文風雖有高下而諸生不乏頴異之才文武童俱堪足額省棚各屬尤彬雅可觀良由學有淵源多能講求經史恭逢恩科盛典多士益切觀光爭自濯磨蒸蒸日上各屬文童惟茂州屬之汶川縣缺額一名其餘皆敷取進臣惟膠庠之士總宜品學交修方能成就遠大旣隨時留心懲勸復於發落之日詳勉以明經飭行砥礪廉隅冀副朝廷作育人才之至意臣俟七月初間再行錄送遺才所有歲考完竣並科考省棚情形謹繕摺具陳伏乞皇上聖鑒再臣所過地方晴雨調匀禾苗暢茂民情極爲安謐足以仰慰宸厪合併附陳謹奏奉硃批知道了欽此○○頭品頂戴四川總督臣劉秉璋四川成都將軍臣恭壽署四川提督重慶鎭總兵臣錢玉興跪奏爲合操省標官兵技藝情形恭摺仰祈聖鑒事竊照成都省標官兵向於每年春秋二季合操一次以申紀律兹屆春操之期臣等於四月十八日調集軍督提城十營官弁兵丁齊赴較塲考校各兵排演新舊陣式步代整齊施放槍砲聲響連貫長矛籐牌各技亦俱進退便捷復按照各營兵官兵册籍逐名考核弓馬槍砲馬步箭中靶統計九成有餘弓用六七力不等各兵演放擡槍島槍中靶亦在八成以上爰擇其技藝嫻熟者富塲分别奬賞記拔間有生疏者卽勒限練習以示勸懲其十營帛練精兵亦將陣式技藝逐細校閱均極熟習伏思川省爲邊陲重地省標爲各營表率武備尤應認眞講求臣等嚴諭各將備等督率弁兵仍按日輪操勤加訓練務使技藝日益精熟咸成勁旅不得因春操已過稍形懈弛以期仰副聖主整飭戎行綏靖邊陲之至意所有春季合操省標官兵技藝情形謹合詞恭摺具陳伏乞皇上聖鑒謹奏奉硃批知道了欽此 
 
 

Page 14

 
 
[光緒十九年八月初七日京報全錄]  
　　宫門抄○諭旨六道錄前○滇撫譚奏借發石磨抱按喬後等井柴本銀兩摺○又奏請免黑元永三井竈户積欠課薪銀兩摺○閩學政王奏恭報歲試完竣情形摺○東撫福奏保奬救護船隻出力人員片○八月初七日工部鴻臚寺八旗兩翼值日無引見○崑岡張仁黼張百熙各假滿請安○阿公等由口外賜奠回京請安○恩公成公德隆各續假十日○大額　請假十日○容山續假十五日○侍衛處奏派前引之大臣派出那公漙侗○召見軍機克們泰志顔○皇上明日卯初二刻　　中和殿看版○○頭品頂戴雲南巡撫臣譚鈞培跪奏爲借發石磨抱按喬後等井柴本銀兩豫採供煎以顧課欵恭摺仰祈　　鑒事竊查前准户部議覆嗣後如有必須煎鹽柴本卽應遵照奏案先期奏明始准出借以昭愼重等因當經轉行在案兹據鹽法道普津會同布政使史念祖詳稱據署石膏井提舉兼辦抱按景磨等井鹽務蔡之模詳借光緒十九年分石膏井柴本銀二千兩磨黑井柴本銀三千兩抱香井柴本銀二千兩按根井柴本銀三千兩共銀一萬兩又據兼辦喬喇等井署白井提舉吕調陽詳借光緒十九年分喬後井柴本銀三千五百兩均卽在本年徵收各該井課内分别借給飭令該提舉等出具印領將銀發交殷實皂户採辦供煎以顧課欵仍自次年夏季起予限一年分季扣收隨課批解列入二十一年銷册造報扣繳不足卽飭該提舉賠繳照例叅處等情詳請具奏前來臣覆查無異除咨部查核外所有借發石磨抱按喬後等井柴本銀兩緣由謹會同雲貴總督臣王文韶恭摺具陳伏乞皇上聖鑒訓示謹奏奉硃批户部知道欽此○○頭品頂戴雲南巡撫臣譚鈞培跪奏爲請免黑元永三井竈户積欠課薪銀兩恭摺仰祈聖鑒事竊查黑井提舉蕭培基虧欠鹽課柴本及接收歴任遞交存鹽課薪水等欵銀兩一案經前雲貴總督臣岑毓英於兼署巡撫任内將該提舉撤任勒追奏叅革職復經臣以叅後僅據完繳銀三千餘兩雖有存鹽及道庫未領廉役可抵虧短仍鉅將該革提舉奏明鹽追查抄備抵聲明遞交存鹽課價及應還柴本各欵尚有實欠在竈應令澈底查明分别辦理並密委雲南府合營前往該革提舉庽所將其家具什物房産查抄封存卽於光緒十三年六月十八日將該革提舉發府監禁勒追一面行井並委員前往會同現任提舉確查歴任遞交存鹽課薪各欵何項實欠在竈取結禀辦在案兹據鹽法道普津會同布政使史念祖詳稱蕭培基虧欠正雜各欵銀一十二萬六百八兩三分六釐八毫除迭次追解並扣　廉役變獲存鹽房産什物課價各欵共銀四萬零九十二兩三錢一分四厘二毫前已分晰咨部查核又查明三井竈欠光緒九年被水衝没存鹽應䟎緩徵課厘薪本等銀二萬六千餘兩光緒十五年恭逢恩詔已奏奉部覆准其豁免内有該革提舉任内應䟎已入叅欵銀一萬三千六百九十兩二錢五厘二毫外仍虧欠内結正課銀一萬七千九百八十四兩四分二厘一毫柴本銀二萬零三百八十一兩零一分五厘歴任遞交存鹽課價薪本等銀二萬五千四百兩零九錢七分八厘六毫外結書院經費銀三千零五十九兩四錢八分一厘七毫共虧欠銀六萬六千八百二十五兩五錢一分七厘四毫該革提舉已於十七年六月初七日在監病故飭屬勒繳在案惟其中尚有竈欠在内前已委員確查兹據委員按板井大使湘榮嵩前往黑元永三井會同提舉鄒韾德逐一查明據三井竈户李縉紳等承認實在灶户積欠鹽課並遠年薪本尾數共銀二萬五千四百兩九錢七分八厘六毫内黑井欠繳光緒四年存鹽課價銀二千七百七十一兩五錢三分八厘六毫應䟎光緒八年八月龍溝河水漲淹壞提舉崔煥章劉仲懷移交試辦期内存鹽課價銀八千一百一十四兩三分四厘永濟井欠繳提舉胡秀山郭時郁王述先移交試辦存鹽課價銀九千二百二十九　六錢一分八釐胡秀山郭時郁王述先自墊薪本移交作抵課銀三千九百八十四兩一錢三分二厘同治十二年分由井借領薪本几銀一千三百一兩六錢五分六厘又灶户積欠柴本銀七千七百一十兩二錢三分九厘四毫内黑井灶户領銀辦柴被水衝没欠繳光緒八年分柴本銀三百二十兩十年分柴本銀五千五百兩永濟井灶户欠繳光緒十年分柴本銀三百二十七兩二錢七分四厘元興井灶户欠繳光緒十年分柴本銀三百二十七兩二錢七分四厘元興井灶户欠繳光緒九年分柴本銀六百兩十年分柴本銀九百六十二兩九錢六分五厘四毫總共積欠課薪柴本銀三萬三千一百一十一兩二錢一分八厘均係從前地方肅清未久銷岸暢滯無常鹽平堆積日久腐化旋被河水衝淹辦獲柴薪概行漂没砍工逃亡所致現在各灶户赤貧如洗甚有灶倒丁絶實屬無力䟎煎培補且䟎舊卽虞短新虚懸實無裨益查各欵均在光緒九年十三年以前核與前奉部議光緒十五年三月十六日恭逢恩詔豁免民欠錢糧章程相符亦與前次奏准豁免該井水災緩征課薪等銀之案事同一體迪道會同覆核明確詳請具奏豁免並聲明此項灶欠欵内除積欠光緒八年以後柴本銀七千七百餘兩外其餘銀二萬五千四百兩九錢七分八厘六毫均係早年積欠歴任遞交存鹽課價及薪本尾數事在光緒五年未經認額奏銷以前先行試辦期内各井均係儘征儘解是以光緒四年彚銷同治十三年至光緒三年止征解課銀案内未經一併入册等情前來臣覆查無異合無仰懇天恩俯念灶情困苦准將該三井灶户積欠已革提舉肅培基任内接收歴任遞交存鹽課價薪本尾數及欠繳光緒八九十等年柴本共銀三萬三千一百一十一兩二錢一分八厘一律豁免以示體恤出自逾格鴻施除咨户部查照外所有請免黑元永三井皂户積欠課薪緣由謹會同雲貴督臣王文韶恭摺具陳伏乞皇上聖鑒訓示再此外該革提舉蕭培基實尚虧欠正課柴本書院經費共銀三萬三千七百一十四兩二錢九分九厘四毫前已咨報户部查核現飭該司道另案會核辦理又原叅銀數與現查數目稍有不符係因年久欵繁一時句稽不清之故合併陳明謹奏奉硃批户部議奏欽此○○福建學政臣王錫蕃跪奏爲恭報微臣接辦福寗福州二府試事閩省歲考一律完竣仰祈聖鑒事竊臣恭膺簡命視學閩中於四月初三日接印任事當經具摺叩謝天恩並恭疏題報在案伏查福建全省九府二直隸州除泉州建寍延平汀州興化邵武漳州七府及永春龍巖二直隸州業經前學臣將歲考事宜奏辦完竣尚餘福州一府未辦歲考福寍府向係歲科併試亦未舉行臣到任後將省署公事赶緊料理卽於四月十三日出省按試福寍奏辦歲科併考事宜五月二十一日回省接辦福州歲考六月二十三日考畢計通省歲考現已一律完竣閩地文風以省垣爲最臣所考兩府如福州之閩縣侯宫長東三縣佳卷極多美不勝收其餘連江古田及福寍之霞浦福安等縣亦多清通可造之才塲中士子甚爲安靜臣恪遵聖訓悉心校閱文取實學武取實力每當生童正覆各塲臣終日在堂監視督率教官查號蓋戮嚴密防範是以槍替傳遞諸弊杜絶凈盡發落之日當堂訓誠士子文則朂以讀書立品武則勉以有勇知方使知通經乃致用之大原習射以明恥爲正鵠務期學校振興仰副我皇上作育人才之至意除分别造册將應行磨勘各卷送部外所有微臣接考福寍福州二府及通省　試完竣情形理合恭摺具奏再臣由省城赴福寍經過地方暘雨應時早稻暢茂民情極爲安謐合併附陳伏乞皇上聖鑒謹奏奉硃批知道了欽此○○福潤片再光緒十八年十月初五至初九等日颶風大作有閩省新長春商船在奉天洋面遭風船身損壞逢舵　鍊全失隨浪飄至山東蓬萊縣南堤城島擱淺經署東海關監督登萊青道李正榮聞報電調操江兵輪派委拯濟局委員分省補用知府李經翊文童崔宗彛會同該兵輪管駕叅將王永發馳往拯救該船已危在呼吸登時救出客商水手黄朝龍等三十五名並將破船拖帶至烟台修整完固南隄城島孤懸大洋素稱奇險若非輪船赴機迅速船身勢必沈溺該員等於風雪交加之際不分晝夜飛往拖救實屬奮不顧身異常出力核與保奬章程相符據該監督李正榮禀請具奏前來相應籲懇天恩俯准將分省補用知府李經翊免補本班以道員儘先補用管帶操江兵船副將銜留閩浙儘先參將王永發免補叅將以副將仍留原省儘先補用文童崔宗彛以從九品不論雙單月歸部儘先選用出自慈施除飭取各該員履歴分咨吏兵二部並咨呈總理各國事務衙門查照外理合會同北洋大臣大學士直隸總督臣李鴻章附片具陳伏乞聖鑒訓示謹奏奉硃批着照所請該衙門知道欽此 
 
