# 1920 - 170 - 4917007

 

Page 1

 
 
   
 
 

Page 2

 
 
   
 
 

Page 3

 
 
時評 
[徐靳之爭（冷）]  
　　此次政潮之起伏表面視之徐段之爭也質言之小徐與靳之爭也故爭之集點一方在去小徐與安福一方則不願靳之再上而欲靳之同下蓋與馮段相爭之時以同下爲條件其義一也 
雖然奉張入京之故其或以此而曹吳之意則又注射於皖直勢力之消長試觀更易皖督之命意而可以深見矣故此次張曹李三督入京之策名雖並列而意各不同故其行止亦復大異 
命令 
　　六月二十四日大總統令山東省長屈映光調京另俟任用此令 
又令特任齊耀珊爲山東省長此令 
又令特任沈金鑑爲浙江省長此令 
專電一 
　　北京電昨（二十一）段宴張作霖於團河謂無反對東海意不組閣不想副座陰以副座許張並盛稱許張引爲同志張亦表示好意惟勸勿受人朦蔽（二十四日下午一鐘） 
　　北京電昨（二十日）周樹模謁張徐樹錚與安系要人均謁周徐謀聯張共推周上臺以抵制靳之復出拚與已同時下野（二十四日下午一鐘） 
　　北京電曹及各省代表原擬辦法五項解散國會安系三閣員免職張勳督皖徐樹錚免職滬和會取消張改警告國會及開復張勳職銜二項但與段言歡之結果恐再有讓步東海亦主緩和 
（二十四日下午一鐘） 
　　北京電保定會議結果主張（一）内閣局部改組（二）撤換滬和代表（三）收拾湘局由和議入手（四）召集國民會議以解决和會所不能解决者對於原有解散安福及懲辦徐樹錚二條不提（二十四日下午一鐘） 
　　北京電三閣員集議希望留一席以清理賬目實因政府與安福邊防西北等車各賬早已混合非長時間之清理不能報銷一說堅留交通别有作用（二十五日下午二鐘） 
　　北京電昨（二十二）徐樹錚代叚謁東海訴曹强硬主張之難堪東海允勸曹緩和（二十四日下午一鐘） 
　　北京電曹聞楊以德有勾引龍濟光殘部抄保定後路之說故不來京（二十四日下午一鐘） 
　　北京電奉張面保張勳請開復原官有照准意（二十四日下午三鐘） 
　　北京電張敬堯得段允許離岳北上（二十四日下午一鐘） 
　　北京電本日令據留任湘督電稱旅長張敬湯湘潭先退盡失險要團長張繼忠策應不力失守衡州畏葸無能貽誤地方均着褫職奪勳卽着該督派員押解來京懲辦張敬堯業經褫職此次檢舉不避私親從寛免議（二十四日下午三鐘） 
　　北京電院四次電粤湘釁譚開無可諱說速嚴飭退防事可和解再置罔聞中央爲弔民起見惟有臨之以兵並盼切復（二十五日下午二鐘） 
　　北京電馮玉祥電敵軍分路來攻張學濟又謀襲我後路職旅數千被困圍中危險萬分懇迅飭八師進援常桃否則祥願請中央遣散所部不願以所部盡喪於匪區之中而受我軍無用之名究竟湘事如何解决請示辦法（二十四日下午五鐘） 
　　北京電陳光遠兩電（一）據吳新田報稱所部二千餘人現已開抵修水各官兵奔走憊困擬令暫駐數日再向岳開拔（二）七師各團業奉張督飭令即日開往岳州 
（二十四日下午五鐘） 
　　北京電政府復陳光遠電張宗昌所部潘張兩旅歸贛節制礙難照准惟該路旣駐贛境遇事可商承贛督辦理（二十四日下午五鐘） 
　　北京電十五師（劉詢）全部赴漢今日（二十二）出發完竣以歸鄂王節制故曹允其通過（二十四日下午一鐘） 
　　北京電松滬護軍使决簡何豐林實授浙盧蘇李已均同意會銜電保明日閣議通過卽發表 
（二十五日下午七鐘） 
　　北京電齊改魯沈長浙由徐特簡未經閣議事前先商薩田卽逕發表屈映光有任閣員說 
　　北京電新楊電告探報俄秘密黨有大股軍裝埋藏在野圖謀不軌除通令調查外又懸賞偵緝 
（二十五日下午七鐘） 
　　北京電吉鮑電漾日早車到有日本輜重砲憲各兵及官佐千餘名停紥頭道溝行止未經探悉 
　　北京電邵領密報頃據某外人調查日本增兵西比利亞確數共有三萬餘人（二十五日下午七鐘） 
 
 

Page 4

 
 
   
 
 

Page 5

 
 
   
 
 

Page 6

 
 
專電二 
　　香港電軍府通令限三月内恢復民國二年被停各縣議會自治機關（二十五日下午三鐘） 
　　香港電陳炯明電當道否認粤軍返粤請禁謠又一說桂粤軍聯絡已解嚴（二十五日下午三鐘） 
　　香港電軍府接譚延闓趙恒惕電必下岳州否則長沙不安已分數路進攻軍府覆電贊成 
（二十五日下午三鐘） 
　　香港電兩院擬選副議長各派爭舉甚劇（二十五日下午三鐘） 
　　香港電沈鴻英軍數營前日由石平入湘輜重極多（二十五日下午三鐘） 
世界路透電 
[英議院之美索波太米亞辯論]  
　　二十三日倫敦電今日下院投陸軍費用英金一千萬鎊票時愛士葵氏提議減去一百萬鎊愛士葵因常備軍三十三萬八千人而有十六萬七千人執役於英帝國疆界以外故有微詞繼言及美索波太米亞事謂車隊之撤退在財政上與政治上實爲穩健政策估計美索波太米亞用兵之代價本年約需三千五百萬鎊政府之政策若取决於煤油與棉花之考慮則與國際聯盟約章縱不根本上抵觸亦完全矛盾英國在美索波太米亞無法律上之地位愛士奏主張委託代管權當以波斯灣所可及之區域爲限至於摩塞爾·則應由本地人民管轄首相喬治答辯謂政府對於美索波太米亞之意志並無何種改變如撤退軍隊則美索波太米亞定有大變迨國際聯盟以英國受有委託代管權相責難時英國勢必重編遠征軍須費一百五十兆鎊至二百兆鎊之代價始克征服其地依照從前塞克斯譬考特之條約英國對於巴格達全境本負責任當時意見固以英國應擔負美索波太米亞全境之責任也定此約者乃愛士葵氏今愛士葵得勿忘却之乎試問從美索波太米亞低隰之地撤退軍隊將何以爲撤兵之掩護乎摩塞爾應爲美索波太米亞之一部吾人現視此爲美索波太米亞行政上之要圖摩塞爾領袖人民已向英政府請願主張摩塞爾與美索波太米亞合併爲一其貿易同其種族宗敎亦同想阿剌伯寗願受無分畛域之待遇也叙利亞與此兩地之間固有沙漠相隔然巴格達與此兩地之間並無阴隔吉青納曾稱摩塞爾以北之山爲美索波太米亞戰略上之疆界焉喬治氏言及煤油問題謂並未與私人公司定何辦法摩塞爾全部油產可屬諸阿剌伯國但須照戰前土國辦法蓋美人利益須加保障也箝制阿剌伯國之舉動極不相宜所緊要者阿剌伯人應以摩塞爾之油供美索波太米亞之發達喬治又謂巴力斯坦 
可决定孰應爲受託管理國之說謂依此辦理則吾人犧牲億兆金錢始克解放之國且可託諸德國代爲管理矣實則威爾遜總統從未有此見解也委託管理權一經授與苟受託者濫用其權利或受治者有所反對則國際聯盟方可重行考慮之也英政府現擬徵集阿剌伯領袖人民之意見以籌定組織政府之最善方法一俟新政府成立後費用即可減少喬治言及韃靼海峽與博斯波魯斯海峽問題謂英人負責確較預料爲重想不久法意兩國即可共同分任總之小亞細亞傳來消息逈不若好作危詞者所傳之惡劣非俟吾人使人明白必須實施解放非土耳其民族永離土耳其治權之政策後不能在美索波太米亞固定和局也吾人難題方在解决中但不可中止非與行此使命有關者不得濫費一文然後此數國將感激吾人而吾人亦得有所成就以增帝國之光首相言畢議院以二百八十五票對五十票否决愛士葵之提議 
[協約國大會餘聞]  
　　二十三日巴黎電協約國致牒德國禁其在目下飛機材料被毁或交出後之三個月内製造商品及軍用飛機　二十三日波洛業電星期二日恊約國大會曾提述俄國問題英相喬治氏謂彼願與俄國莫斯科訂政治關係惟法總理米勒蘭氏則稱與俄恢復商業關係則可若欲承認勞農政府則非俟該政府承認俄國前數政府之僨務彼决不贊成云 
　　二十三日巴黎電協約國拒絶土國請許續展簽約期限 
[國際聯盟近事]  
　　二十三日倫敦電國際聯盟行政會懇請各國政府助資消滅波蘭及周圍各地之窒扶斯疫症及其他病症以免傳至他國謂世界各國或因地理上之關係或因商業上之關係或爲人道起見皆當捐助此項經費至少須需英金二百萬鎊英國已允立即先助五萬鎊惟須另有四國各出此數聯盟會又請日尼瓦紅十字會以勸捐文致世界各國人民 
　　二十三日倫敦電英國已請國際聯盟行政會和解芬蘭與瑞典關於亞倫羣島主權之爭端聯盟會不日將開會討論此事 
[愛爾蘭問題]  
　　二十三日倫敦電愛爾蘭檢事長亨利氏今日在下院宣稱倫登特里夜殊安靜僅平民偶爾開槍兵士已無庸開槍今晨十時諸皆安靜波拉勞氏答某議員之質問謂政府今日之政策凡在愛爾蘭犯罪而絶食者擬聽令自受其結果 
[各國近事記]  
　　二十二日華盛頓電所謂異志之勞工領袖定期六月二十九日在芝加哥召集鐵路工人大會以期使鐵路用人大聯合會機關得以完備 
　　二十二日紐約電美國領袖商家豫料商船律實行後將起海上運費競爭如能因此減輕昻貴之乘船費及運貨費則將爲衆所歡迎參議院商務股會員主任瓊司氏語客謂彼主張航業家與鐵路應密切提携且謂美國擬於不能免避之競爭中奮力搏鬭 
　　二十二日紐約電民主黨大會康薩斯城代表孝和司氏語客謂威爾遜總統因身體不健斷不致被舉爲第三任總統此言蓋欲打銷外間所傳威爾遜總統願聯任之說 
　　二十三日杜特里克電前德后病勢減輕前德太子大約將於星期六日午後回維特林根前后於星期一日忽患心疾當時醫士頗以爲慮 
　　二十三日倫敦電印度事務大臣芒台格氏今日在下院答覆質問謂現擬許印度派代表參與下届萬國勞工大會 
太平洋路透電 
　　二十四日海參崴電政府勸外人以舊紙幣加封在六月二十六日以前存於銀行俟稍遲依宣布之基礎易換新紙幣但國際委員會不贊成新訂之幣制並反對以欵存於銀行今日各領事開聯合會議後呈請政府展限兩星期俾外人提出主張各領事一面且請示於本國政府尼港電稱日人刻正掃除俄國黨人安置之水雷現已可通航入口之船皆受日人撞查 
　　二十四日東京電大藏副大臣宣稱政治擬於下届國會開議時重行提出保護顔料業計畫 
　　二十五日東京電今日爲日后生辰晨間　飛行家佛拉林氏與瑪細洛氏飛繞全城擲下謝日人歡迎之印刷品 
　　二十五日北京電梁啓超所廢起之國際聯盟研究會今晨開會决定京粤兩會宜聯合一致並設法以林長民爲全國國際聯盟研究會之巴黎代表 
　　二十五日北京電今日午後總統接見班樂衛氏 
　　二十五日北京電昨日午後國務院會議贊成張敬堯自請以四萬五千元賠卹遇害美敎士家屬之議但尚未正式通告美使署張又稱十一師一兵自認殺害敎士當場卽以軍法治之是張已認負敎士被害之責故欲以賠欵調處之但美當道是否視賠欵爲充分之贖罪則尚屬疑問也 
　　二十五日北京電上烏定斯克政府之代表由恰克圖致電中政府謂該處華員阻其進至北京且加覊留請飭李垣卽開釋之 
　　二十五日北京電現信張作霖須至政局貫澈安定後始離北京保定會議且商定修正外蒙治制邊防軍歸陸軍部管轄 
國外要聞 
[美員增進中美貿易之意見]  
　　中美新聞社譯美國基督敎科學報云美國國内外商務部昨頒一通告書謂北京美公使館商務參贊安拏爾氏考察遠東商業情形素稱專家近發表意見願美國乘此機會增進中美間之貿易因中國今日已大覺悟其工商業方而將有極大進步爲世界以前所未見者安拏爾氏謂現今最大之危險在與中國有關之各國對於中國缺乏同情之了解殊足爲進步之梗而有懈怠不前之虞對於遠東情形之研究國内外商務部曾刋有專書表示中國實業之進步二十年來極爲顯著其一切設施漸採西方人之意見與近代之工業制度安拏爾氏又曰一强固而有自立精神之中國實爲促進遠東進步及聯絡國際友誼之樞紐惟各國之間宜恊力提携不必爲無謂之競爭庶國際間之互相利用與嫉妬均可避免而對於處理中國未來之事則當守此唯一之格言曰利益須均沾不能使一方面握專權也安氏報告中又云今者美國人民當知美國未來之發展大半在太平洋上美國所有機會正復無窮惟所負之責任亦正不小今者如欲得此機會而復盡其責任首當自行考視其地位而與亞洲之人有同情之了解解决一切困難之問題設不能了解則必將有極大誤會隨之俱生矣今日中國已如長天之已曙將見工商業之飛躍進步有加無已近年來採用西方之法所需各種機器爲數極多其尤需要者如五金貨品製造材料鐵路開礦及造船用品衛生物料自動機汽車織機紡織器械針釘鐵器電機各種工藝機器觀其需要之繁亦可知中國人之方盡力改良其國使成一新式之工商業國家也安拏爾氏又謂據一九一四年之統計中國全國工廠中僅有工人十萬學校中學生有四百萬預料數十年後工人當增至四千萬而學生亦必增至八千萬矣今者國際問如能不事嫉妬不事競爭和衷共濟以增進貿易中國之大正可供大衆活動太平洋方面之貿易實爲世界最大出路而欲謀貿易之發展則非以友誼與善意爲基礎不可安拏爾氏對於美國發展在華之貿易有種種方法曰以美國欵項貸與中國也曰以中國債劵售之美國市上也曰應改良美國之航務使暢行於太平洋與揚子江之水面也曰應在中國創辦中美合營之事業也曰應在中國設一良好之通信機關也曰應以美國之資本投之於中國之事業中也曰應使美國少年商人在華習中國文字語言也曰美國應時時派商務委員往遠東也美國之高等學校中應加入中國歷史地理商業諸科也曰美國之大學校中應添設東方語言文學諸部也此通告之書凡四百餘頁其間所述頗足見中國進步之速十二年前世界他國尚不知中國之大豆而一九一八年則竟有一·八三三·三八○噸大豆輸運出口計值美金八七·○○○·○○○金圓中國之最先有紗廠去今尚未及二十年而今日則已有一百二十五萬筳子五千織機年成棉紗二萬五千萬磅造布六千萬碼中國之煤計可一萬二千萬萬噸中國對外貿易三十年來已加至五倍誠可謂大進步矣 
國内要聞 
[北京通信（）悔存]  
　　張作霖來京後之政局 
　　張使入京震動一時之耳目解决時局之任萃於其一身都人士側目而視視張也傾耳而聽聽張也奔走相告語語張也張之解决方法何如張究將有何種舉動乎杯弓市虎幾於一日數驚然其内容决不如是之甚試述其要略 
　　八省聯盟與電召三督固閱者所稔知矣八省之中三督爲重然現時之李蘇督亦惟張曹之馬首是瞻故初無應召來京之必要張與曹則隱然並峙初無主從之别此次電召出於張懷芝之手筆蓋自靳閣給假以來張（懷芝）固以徐段間惟一之調人自命者也故電召之初已非助徐張目而以調和徐段爲趨嚮張得召電久久不覆則與曹正在恊商中也迨至協商漸定段亦派傅良佐前往歡迎調和之色彩加一層濃厚張乃應召而來矣 
　　調人旣有兩人如果爲同一之語調則不必兩人也否則必有剛柔調劑之相需耳其協商之結果則以曹爲硬派而張爲軟派然索價不高恐折減之餘所得無幾索價太高則亦有傷於曹之威信乃更出一吳佩孚俾爲極端的硬派此其通電所以於此時發表也於是曹之主張已爲比較的温和而張則更加温和矣 
　　張曹協議之際各有周密之準備其所備者備段系之對抗也張先以獨流鎭之四營開駐廊坊繼以便衣軍人陸續入關曹則左扼德州以制津浦右扼鄭州以控京漢而津保之間又先除道梁槎以利行軍迨張將入關軍府將佐絡繹於道十九日張到時第一第三列車皆爲軍隊張坐第二列車介居其間其布置之嚴重如此謂對於段系無戒心不可也特其嚴重之布置有以懾段系之心而奪其氣俾段系不得不降服耳 
　　旬日前之段系其氣燄猶咄咄逼人也安福議員大閙公府曾雲霈公然主唱彈劾總統固躊躇滿志旁若無人也迨小徐來電囑避其鋒迷夢方覺曩之惟我獨尊者至此忽覺手無寸兵洛陽兩旅已落吳（佩孚）許（蘭洲）包圍之中邊防兩師其中下級軍官莫非奉直舊部而張曹之布置業已無隙可乘故徐一到京即决計從媚張入手傅之赴奉迎張即媚張政策之第一步也曾雲霈任奉天會館之設備窮極奢麗所費不資小徐於十九日郊迎張使於廊坊二十日求見不獲則赴公府站班一謁二十一日團河之宴仍往一謁亦不敢抗行陪宴卽夙稱頑强之老段亦復盛筵欵宴陪盡小心謙挹恭維殆其平生所僅見謂已於總統靡不極誠擁護决無絲毫敵意亦决不敢有所覬覦媚張耶降服耶特換言之而已 
　　張之來京旣自居於調和的軟派矣曹爲硬派自不便與張爲同一之行動故决不能同時來二十日張謁東海即有擁護靳閣之表示其條件則排除靳閣之阻礙也其排除之範圍何如則我儕可以吳佩孚之通電爲依據蓋此即其所索最高之價而預備有折減之餘地者也綜合所聞條記如次（一）解散安福問題固吳所宣言也聞二十一團河之宴羣推張爲安福之元祖隱以副座奉之故張已不贊吳說日前聞將改爲警告國會現則并此不提矣（二）解散國會之說有人語張謂國會爲總統所自出擁護總統與取消國會矛盾故張亦不復有此意（三）老段本身張固不欲侵犯老段又表示極誠擁護與張認爲同志故當然無問題（四）小徐之地位爲張　所注目聞其低首下心之結果張亦不甚與之爲難或謂張欲得其不干涉政局之保障即予寛免然是否可靠尚無把握（五）曾毓雋朱深李思浩之地位張與東海俱有必去之决心老段諉爲國會之事不欲置可否然大勢必不得免（六）靳之假期又將屆滿五次辭呈業已備好二十五日必提出但張對於東海謂勸靳銷假作霖當以身任之故曾朱李果能去位靳自不得不出（七）張勳復出問題初聞欲令替皖倪蓋極端反對老段者欲用極端反對老段之人也今張之態度並不如此自是不成事實然張到後卽往謁之故尚有先開復原職之說（八）對南和議力反兩廣除外之主張蓋滬會所决即使滇唐同意黔尚不可靠川與兩廣更無論故决不信任王揖唐吳佩孚國民大會之主張或將採用 
　　以上諸說不能謂爲確定也目前固如此而已當此移步換形之際誠不能測其變化之何如然即使不變其爲不澈底之解决無待言也至安福方面在此重足屏息之餘仍復施其最後之努力以爲小徐與曾朱李旣不可保亦當拉靳一同倒地爰復盛施其周閣之運動乃團河之宴段一提周閣之說張即謂東海告我純無此意督辦切勿誤會云云於是完全絶望今即不予解散而曾李一去安福財源已絶要亦難再維持矣（六月二十三日） 
[張作霖抵保後之會議]  
　　北京益世報云張作霖因調停政局問題特於前日午後二時三十分赴保定與曹經略晤商一切頃接保定要訊云張於前日晚間七時車抵保陽曹經略吳佩孚及各高級軍官均親蒞車站迎迓由督署以至車站沿途軍隊荷槍排列張下車後與曹吳握手略叙寒暄卽與曹同乘汽車下榻於經略使署前晚九時曹設宴歡迎同席者除曹張吳及駐保高級軍官外尚有蘇贛魯豫吉黑綏察等省代表及王乃斌張景惠等席間討論者均爲解决時局問題尤以吳佩孚發言爲最激對於内閣湘局和議各重要問題均有表示而對於此次上海和議之聲浪尤持反對大旨與元日通電略同最後並謂國事如斯佩孚身爲軍人食國之禄保國之責義所難辭部下士兵雖不敢云爲久經訓練節制之師但亦頗知大義設何黨何派不顧國家以破壞大局爲事佩孚雖能容忍誠恐部下義憤亦難壓抑云云張曹均爲動容旋各省代表均有發言結果决定調停政局辦法五條其内容（一）挽留靳閣（二）内閣局部改組（三）撤換某代表其四五兩條開價更高不便發表此外關於湘局則主張俟靳回任後聽憑靳閣解决但仍以恢復失地爲主張以時間迫促不能在保逗留業於昨日午後四時由保乘專車回京約昨晚七時五十分可到以上五條辦法即由張帶回向各方面接洽並聞曹以所居地位不便來京所有意見均托張向中央代達大抵張作霖回京後北京政局或將有所發展也並聞此次各省督軍之急於解决政局者原由於不滿某方面把持政權之舉動而對於某總長之鼓吹政潮及日前向某巨公揑造元首令靳辭職之謠言尤爲憤懣故有非去某總長不肯罷休之勢聞某總長近日頗形懊喪倘至不得已時或將出於辭職之舉矣此外尚有種種消息彚誌於下（一）段祺瑞之宣言張作霖赴團河後據與段接近者言段昨早（二十三日）在團河行宫宣言謂此次張奉督與我段某交換時局上之意見異常融洽斷無向背之慮嗣後無論巨細事件我們兩人非得當面直接辦理决不託人代表可免去許多誤會剷除許多猜疑俗云眼見爲實耳聽是虛誠非虛語並聞段氏尚擬於三二日内宴請張氏並邀翼青作陪（二）張作霖之宣言張作霖於未赴保之前曾語人曰予與合肥又錚非常融洽段徐兩公再四聲明擁護徐總統則吾同人初與二致彼外間離間之言吾一概不聽惟來京時尚未與曹會面故不得不就商一切云云（三）秦華突然解職據外交方面消息張作霖與段祺瑞徐樹錚見面後爲某項問題轉達未週張氏已言决定將督軍署參謀長秦華解職（四）閣員仍將宴張前日各閣員公讌張作霖張以奉諭赴保未便稽延曾臨時稱謝聞張由保回京後各閣員擬訂期補行公宴 
[内閣問題决定之關鍵]  
　　靳總理第四次續假業於昨日滿限前日曾囑令郭秘書長代遞辭呈惟因張使力勸靳辭意雖未完全打消其辭呈則尚未遞上現待張使由保回京後内閣問題當有相當解决之辦法換言之卽靳或即日銷假視事或再續假一次再行銷假待張使回京後即能决定惟據昨日之形勢觀之張使雖爲督軍團之代表對於留靳一節早有一致之表示而段與張使之會見對於留靳亦無異議但各方面尚有須接洽之處故其勢不得不再准靳續假數日以便從容布置並聞此次協商之結果如久懸之外農敎三長以及某某等三長更動均將有所解决而此項解决之法則由彼此讓步以示調和絶不爲已甚之舉可以想見安福部特爲此事曾在太平湖本部開會討論應付辦法結果以時勢所迫對於靳之復任未便絶端反對惟本系三閣員亦不能一體下野甘予退讓擬俟張使自保返京後再與磋商至必不得已時亦僅能放棄財法兩部至交通一部則無論如何不容犧牲並聞張使業於昨日下午四時由保起程回京此項問題之解决亦只在此二三日内也 
[京華短簡]  
　　政府因聞日本政府對於山東問題將有向各國聲明魯案始末及將來趨向之說以行其宣傳政策故亦擬定一種通告詳述魯案始末及日本逸出範圍之舉動與中國拒絶直接交涉之理由通告各國以免各國聽受日本一面之詞致使魯案提出國際聯盟時有所阻礙 
　　謝米諾夫近受人主使潛派多數黨羽前赴哈埠希圖擾亂東路防務幸我國事前防範周密未致滋生意外日昨東路總司令部已有電抵京報告安謐 
　　長沙事件日本謂在湘僑居日民生命財產曾受損害特於前日（二十二）由日使小幡偕同西田參贊赴外部晤見陳次長提起交涉對於下列之事項質問政府有何辦法（一）湘潭日清輪船公司輪船上之日本人一名被南軍殺害身死事件（二）湘潭日清輪船被南軍搶刦事件（三）停泊長沙之日本伏見兵船上日本水手二名因附近軍隊放槍受傷事件日使提出此三事件質問辦法我外交當局當答以俟調查清楚再行答覆昨日（二十三日）星期三爲外部照例接見外使之期日使亦到外部但並未提及何種事件 
　　湘南第一師師長田樹勳帶病赴漢日前業在漢口天主堂醫院病故張敬堯來電以田久歷戎行戰功卓著此次寶慶之役力疾督戰卒以衆寡不敵全軍覆没憤不欲生屢思自裁爲左右所持扶病抵漢現客死漢臯身後蕭條旅襯無歸乞中央軫念前勞量予優卹財政部釐訂所得稅條例曾經提交國務會議經協議結果復交各部簽註不久又將提交閣議聞預定來年一月實行 
[譚組庵抵省後之湖南]  
　　譚組庵氏十六日行抵湘潭十七日午後二時即已抵省到岸時省城各官吏自總指揮趙恒惕以下以及各法團各界代表等合計不下二百餘人均至河干迎接軍樂大作旗幟飄揚情形極爲熱閙譚氏身着糙色夏布西裝手握舊式草帽體質較前豐肥惟近患目疾登岸後即乘四人凉轎入城逕至又一村督軍署沿途兩旁觀者如堵各商店均鳴鞭歡迎隨從軍警及各界代表學生等不下二千餘人又譚氏抵署後即當衆演說謂湘軍此舉在收復全湘力謀自治並無侵略野心云云 
 
 

Page 7

 
 
張敬堯殘部在岳州集合者約有一師以外原擬暫行開至鄂境再定辦法旋以吳光新有電到岳囑其堅守謂不日即將率大隊來援云云又因王鄂督近已派寇旅長率部進駐羊樓司堵截張軍勒繳槍械張氏聞此消息遂决計暫駐岳州惟此間南軍已紛向下游出發大隊已抵新牆聞與張軍已經接戰且戰鬭情形甚爲激烈就張軍方面言之前有鄂軍阻止後有湘軍追擊此際殆已進退無所矣 
　　湖南省議會早被張敬堯無形解散此次譚組庵抵省之前卽囑省議員游如龍知照各議員迅至省城以便召集開會共維湘局現該會已電致議長彭兆璜催其迅速來省主持會務又湘省學生聯合會自被張敬堯以武力解散後卽移至衡陽吳子玉撤防又移至郴州現因長沙克復又仍舊移回省城昨爲歡迎南軍起見特開會决議定十九日上午八時全體學生均在省敎育會集合舉行游街大會刻已準備一切届期當有一番熱閙也 
　　省城軍隊旣均須移赴前方則召集警察自不可緩昨已由林處長下令召集並由警廳長唐榮陽將廳内外各職員分别委定飭迅速組織成立以保地方刻下正在積極進行約一星期内外即可站崗服務矣 
　　省城各機關長官已分别委定且多已到任視事調查如下政務廳長劉某財政廳長蕭仲祁警務處長林支宇警察廳長唐榮陽長沙知事姜濟寰造幣廠長趙霖榷運局長劉梅齋紡紗廠長袁家普電政監督李强湘省自北軍退走各機關均已莫名一錢趙總指揮特令商會籌欵四十萬以濟急需該會已迭開緊急會議决定籌欵辦法一面呈請政府將新湖南銀行趕速組織成立一面將前此决定抽收之兩月房捐繼續舉辦刻已分别知照實行矣 
　　當南軍將近入城之際有所謂它于兵者沿途刦得北軍槍枝集合入城即自稱某某軍某某隊且自刋印信布告安民及正式南軍到省以若輩行徑足以破壞秩序因由總指揮趙恒惕派隊勒令解散以保治安 
　　長沙下游各處均尚有北軍滋擾如碑頭市靖港蘆林潭甯鄉岳州等處無不被其搶刦一空放火殺人無所不至碑頭市房屋已無一存者該處及靖港敎堂亦均被焚燒搶刦總指揮趙恒惕迭據報告特分令各軍即日分向下游追擊頃各軍已分途出發矣 
[岳州危急中之湘西與鄂東]  
　　二十二日武昌通信云南軍自佔領湘陰後圖岳之心益急聞王督軍昨接海軍第二艦隊司令杜錫圭無線電報謂譚延闓於二十日上午宣布張敬堯過去禍湘及現在禍湘罪狀一面頒布攻岳動員令前軍已抵新牆附近七十里之榮家灣又據由岳來漢者言該軍距岳僅二十里惟並未實施戰鬭岳州商民因燒搶過猛均已遷避城中十室九空凄凉萬狀岳州附近之汨羅橋頭驛黄沙街各站鐵橋均以行車出險橋梁毁壞吳光新逗留不進固由王鄂督辭巡閱之影響亦因張部潰卒無力集合如到岳後再有譁變是吳氏代張任咎也以故岐路徘徊欲進又止昨二十一日又擬赴岳嗣因往來武漢兩次與王占元磋商以中央援軍未至無從發展行期尚須延緩第據此間本日（二十二）報載則云吳氏昨接北京某方面電後即令所率暫編第二混成旅旅長劉文明調該旅全部軍隊往岳協防吳氏卽於端節日（二十日）乘招商快利商輪前往岳州並聞仍稱長江上游警備總司令暫設行署於岳州鎭守使署内一說吳已電達中央擬於二十一號午後乘江雲軍艦赴岳由海軍第二艦隊司令杜錫珪派楚同砲艦隨同保護上駛未知究以何說爲確也 
　　岳州如不保影響最鉅者厥惟鄂東湘西當譚張搆釁之初馮玉祥宣布中立於時譚氏一意逐張自不能多樹一敵然其心固未嘗忘也刻長沙旣得湘中將全歸掌握馮氏在彼頗碍肘腋故張學濟田應詔等與馮氏日起衝突聞馮之傷兵及糧餉等已乘　怡和第八第九兩號鐵鉢子東下於二十一日下午五時到漢其危亦可想見矣至鄂東方面王督已有所布置昨二十一日又召集　軍事機關職員開重要會議討論保安方策外並派魏聯芳（財廳兼本署諮議）入京請簡派大員赴岳收束潰兵並准畫岳州爲中立地由鄂軍接防聞魏不日即起節矣 
[贛西軍事譚萍鄉人民之驚惶]  
　　萍鄉十九日通訊云贛西鎭守使方本仁駐節萍鄉有年頗注意於吏治民生近年大局不定萍地毘連湘東實當衝要方使從容坐鎭七鬯不驚萍人感之特於縣公署後圃闢一公園范金爲相於其中以爲紀念已於六月六日舉行開幕第二路援湘總指揮蘇軍張宗昌於十一日率領第一師全部軍隊由醴陵退駐萍鄉以第五旅長張克瑤駐紥老關（醴萍交界處）其一團兵駐安源（萍鄉上十五里安源礦局在焉）第六旅長潘鴻鈞駐湘東（距萍五十里距老關二十里爲至湘要道萍鄉統稅局設此）原有贛軍步兵兩連亦駐該處其餘張軍均駐萍鄉（並有輸卒六千人聞在漢口招來）方使先於十日將步兵第一團之第三營及省防第一團砲兵步兵各一連調駐安源保護礦局此間戒嚴異常晚九時卽無行人張宗昌師長約束部下雖嚴而各鄉仍不免有騷擾之事方使昨向安源礦局借洋六萬元犒賞張軍兵心稍覺安頓緣張軍已有數月未得餉銀也張師長本擬率隊假道袁臨由省回蘇適張敬湯部兵約二千人在瀏陽戰敗潰散退至萬載（袁州府屬）日前張又接奉中央電令着在萍聽候調遣此間商民近頗恐慌大有草木皆兵之象殷實商店（夏布磁器商人居多）完全遷徙一空表面雖尚開門貿易實則無幾許存貨惟日用米煤及吃食店生意大佳住户尤多遷避婦女驚惶異常不敢出門一步恐兵士騷擾也又據下游來客言除萬載已到張敬湯潰兵外聞銅鼓修水宜豐等縣均發現第七師吳新田（原寳慶鎭使）軍隊附近商民均紛紛遷避 
　　南昌二十二日通訊云江西各公團因聞退駐萍鄉之張宗昌軍隊將假道南昌撤回江蘇政府又有恢復原防之諭贛與湘省毘連深虞波及日前曾開特會議决電請政府速謀和平以安人心陳光遠督軍於十九日特派參議董錫成携帶食品前往袁萍犒勞張軍昨又委十二師參謀長南宫拱宸赴樟樹袁州萍鄉一帶相度軍壘妥籌防務省城商民稍覺安靜乃督署忽接贛西急報駐萍張軍及一部份退至袁州之兵已有搶刦滋擾情事因下緊急命令派四十五團長張士鑑率領全部兵士即日開赴樟樹攔阻張軍又因岳州張敬堯軍已經潰散恐有逃兵竄入九江特派四十七團長王維城率兵赴潯助防旅省袁萍同鄉聞知張軍騷擾之事極不滿意似頗咎某當局佈置之疏忽謂張敬堯潰兵逃入鄂境時王督均勒令繳械不敢滋事今贛則事前並不預防並未派重兵攔截繳械方鎭使兵力單薄駐萍省防軍僅有一團餘均分駐各縣）不敷彈壓致發生意外之變以故咸懷怨憤紳商界日内尚有一度會議聞注意之點如將來張宗昌軍必欲假道南昌出省祗有仿照鄂省辦法先令繳械經過南昌時不得登岸躭擱以免危險云 
[雲南廢督中之國民大會]  
　　雲南唐督軍自陽曆六月一日宣佈廢督裁兵實行民治主義滇省各界人士以裁兵廢督旣經實行自應急起討論民治進行各力法特發起於上星期日（六號）假公園内榮華茶園開第六次國民大會討論實行民治方法是日到會者數以萬計於正午十二時振鈴開會先由黄子石君（煙酒公賣局局長）代表黄玉田君（國民大會會長）演說略謂廢督之說國人倡議已久但全國武人把持不放故久不能見諸實行今幸唐督自已實行廢督將政權交還人民故吾人應討論民治進行辦法方不負唐督不負雲南不負國家云云次由鄧和卿君（陸軍中將）演說謂中國人民向來不與政治生關係放棄監督政府責任故國家遂成此種現象今雲南旣廢督裁兵人民須要研究自覺自决否則所感痛苦更深次述古人立會宗旨即爲討論地方利弊非如今日之酒食徵逐希望到會父老以後對於各處會團宜討論一切政治民生不要再以酒食徵逐爲目的因爲今日的國家要人民除去依賴官府的心大家合力去做纔能有進步不是甚麽天王地王能治得好的希望大家對於此點早早覺悟又謂我國今日簡直是敗壞已極不惟國家壞社會亦壞要救國當從改造社會入手纔是根本的辦法次由李伯英君（即李宗黄陸軍中將前曾充唐督軍全權代表）演說督軍制之害及廢督後對於實行民治之意見次由楊映波君（陸軍中將）演說謂自已曾做過强盜動作望大家准許自已懺悔並且不要再學自已因爲自已曾做過大官云云後并陳述對於此後裁兵意見及維持三權鼎立精神次由陳蔭生君演說對於今日開會的兩感想（一）對於唐督的感想以前救國在剷除障礙今日變武力救國爲民治救國但這個感想尚是普通的（二）對於人民的感想有兩恐懼（甲）人民程度幼稚（乙）社會空氣惡劣並謂今後的根本問題一方面在普及人民智識一方面望人民實行節儉並述此次游日歸來深悟向來辦事之種種錯誤陳君演說畢唐葵賡司令因病不能到會由李君升安代述演詞後由柯文漢何民岩諸君相繼演說畢至四點鐘始宣告散會 
[唐繼堯對廢督之談話]  
　　雲南唐繼堯於六月四日爲廢督裁兵事在聯軍總司令部召集各界要人開談話會是日午後一時各界人士齊集到者約二三百人由唐演說此次廢督裁兵之種種原因約三點鐘之久茲將演說大旨略誌如下（甲）廢督之原因雲南已於六月一號實行廢督至廢督之原因外間或未得其詳故特召集各位來略談一談（一）廢督與國體之關係共和國家軍民界線最宜清楚吾國自共和以來軍民混淆屢次設法劃分均未收效自黄坡退位軍人專横軍民界線愈混淆國事愈不可爲今日爲國家根本大計非實行廢督不可廢督旣爲國家根本大計則苟利國家尚復何所戀愛而不廢之故余遂毅然决然而有此舉此一因也（二）廢督與時局之關係今日時局異常糾紛無論如何調停終一波未平一波復起南方如是北方亦然然前日之爭或爲護國或爲護法皆有正義有主張今則各爲地盤各爭私利一榻糊塗閙個不休此何爲者推原其故皆督軍制爲厲之階故今日欲解决時局之糾紛非先廢除督軍不可而欲廢除督軍非先由身當其衝者自决自行不可余亦督軍之一也旣自覺悟有何遲疑故遂廢之此二因也（三）廢督與人心之關係督軍制有上種種之弊害故人心無不厭棄前美公使欲出而調停時局派美使館參贊來滇磋商携有條件多項最重者即爲裁兵廢督彼時余即極端贊同擬聯合長江各督一致主張由運使之出卽爲此事不意到處奔走迄無效果顧時至今日民憤益深督軍之廢刻不容緩今爲順人心之趨勢從多數之渴望故遂廢之此三因也（四）廢督與雲南之關係就雲南之地位言四五年來救國護法均爲愛國家愛桑梓扶持正義主張公道决無絲毫爭權奪利之心可告無罪於國人此後正宜不負初心愛護國家扶持正義以義始而以義終廢督旣爲國脈所繫人心所趨故亦應由吾雲南首先實行以爲之倡俾國人愈知吾雲南兩次之舉動均爲國家並非爲權利也（五）廢督與個人之關係就余個人而言此數年來爲國效力反諸良心可告無愧惟一般奸人造謠不曰把持政權即曰存心割據甚或將以督軍一職私相授受無論如何解說身爲督軍終無以見諒於人惟有實行廢除則此心或可大白於天下且督軍不廢則爭點不去爭點不去則亂機常伏吾民終不得安枕若將督軍廢除則爭點旣去無人爭督軍天下卽可太平此就人民就已身上說廢督一事皆有百利無一害此予所以下此最後之决心又予此意醖釀已久適因偶染署疾中輟者兩星期故至今始發表也 
[南京快信]  
　　漕運局曁陸軍部仍請在蘇採米李齊兩長復電堅拒李督昨傳禁米查騐處主任楊宗漢面諭嗣後認眞稽查倘有偷運全數扣留充公 
　　齊省長續電辭職中央昨又復電慰留 
　　李督病漸愈昨已見客齊省長仍稱病日行公牘由蔡政務廳長代行 
　　陳光遠因贛防吃緊派劉明林赴京領餉械昨過甯轉車北上 
　　七十四旅旅長陳調元電軍署報告補充團已全部開抵徐州又電告閩李厚基派員到徐招兵四鄉土匪蜂起已派兵嚴防 
　　新任鹽城縣知事唐愼坊電軍民兩署報告准有日接篆委署儀徵縣知事吳立莊昨禀辭赴任 
　　省立官紙印刷廠定七月一日停辦所有機器鉛子擬招商標賣 
　　昨晚二時南門大街起火焚錢莊洋貨茶葉等店十餘家 
[杭州快信]  
　齊耀珊决不返浙日來政界盛傳中央已定沈金鑑長浙張壽鏞繼任財政廳長 
　　漾日閩電浙軍第一團一二步兵兩營曁砲隊輜重騎兵各營已乘某國商輪於養日運送回浙潘隊長日來預備一切異常忙碌盧督亦電知駐滬王團長就近照料約今明日抵杭 
　　省垣平糶局規定每斗糶價五角四分日前忽驟增兩角且各司事有爭挖洋水及故意狼籍消耗糶户者貧民無不嗟怨 
　　軍民兩署商准蘇省復驗楓站被扣米石昨督署已委派馬懋勳省署委派景崧馳往會同官紳實行復騐省敎育會定二十六日開臨時評議會提議設立暑期國語講習會籌備常年大會修理會所刋印杜威講演等事項 
地方通信 
[蘇州]  
　　東吳大學定期畢業東吳大學定七月六日下午二時開會舉行大學第十四次畢業禮並給中學畢業證書先於三日集同學會常會四日十時行畢業禮拜現已柬邀同學會各會員蒞會矣 
　　機工罷工風潮續聞蘇垣織機工人因同盟罷工要求加價不遂初七日閧打王義豐緞莊以及觀前街一帶商舖被迫閉市各情迭記前報茲聞是日閧打後機工謝洪壽李阿金二人受傷最重謝右眼恐將失明餘多略受微傷巡警以胡兆楠李泰信二人受傷最重胡巡士鎖骨已斷恐成殘廢旋由北區警署關署長親率長警在場拘獲機工二十八名一併帶區現已解廳收押霞章公所董事以下本有小同行十六人顔董任職後久無小同行名目此次工人要求加價顔董始終避不見面且與雲錦公所迭次會議旣無明白布告又無小同行從中接洽徒借巡警壓力致機工呼籲無門惟有自向雲錦公所探聽消息以及茶坊酒肆竊竊私議而已於是聽信謠言顔董有收受雲錦月規五十元之說即至顔處閧打又聽信雲錦方面獨王義豐不允加價之謠傳即往王處閧打此當日之事實也現聞各機工意見以雲錦公所議定花機加二分素機加一分係爲貼補米貴一俟米價低落另議辦法尚有理由可說惟前次减去之每尺一分半一項此次若不爭回後恐永無回復之日故仍不願上工此目前之現象也昨日又有謠傳機工等仍欲與王義豐爲難已四出偵查該莊放出各機處所俟查實後即將其機燒燬該莊主王亦安即報告官廳朱鎭守使立派連長二　帶同兵隊兩連並機關槍三枝赴天后宫靈鷲寺等處駐紮梭巡警廳崔廳長亦派保安隊前往巡防並分令各區署各崗警一律荷槍站巡並令各區署隨時查察勿任各機工成羣結隊遊行滋事違即拘究吳縣温知事二十五日上午特派法警顧雲王祥馬榮王順四人前往該公所邀集機工中之二叔﹁開機房之人﹂善誓勸導轉令各機工即日上工勿再違抗未識有效否茲將縣署條示錄下照得蘇城機工加價一案花機每尺二分素機每尺一分現在王義豐等各緞莊旣經一律允准照加各該機工自應即日開工以安營業如再有人從中煽惑情事定予按名查拿究辦其各遵照云云 
　　學界贊助青年會蘇州基督敎青年會山幹事海慕華巴克蒙姚鐵心奔走謀劃半載以來已具眉目并由商會長龎天笙領銜合組委辦會分擔寡集基金四萬元購置地產建築會所迭誌前報學界方面議分兩組由吳縣勸學所長潘振霄省立農校長王企華分任勸捐潘王二君柬邀學界代表於二十三日聚餐於護龍街中天來福菜館是晚來賓有省立醫學師範中學工業農業縣立高小各校校長敎職員縣敎育會勸學所等機關敎育行政各人員約計三十人七時入座席間先由王企華君起言會集緣由旋由潘振霄君繼起演說衆均鼓掌適上海青年會幹事徐可陞是日到蘇即邀徐君演說列舉青年會於近十數間活動情狀會員會所會欵激增之數目并以印度日本爲比較壁間佐以統計圖表尤覺奪目繼出新自日本考察學務歸國之師校學監巢君證明中國青年會在日本東京不啻爲旅日華人第二家庭之種種便利此番深受其厚惠招待週密殷勤極矣末由姚幹事報告近來籌備進行情形餘興爲歐戰中青年會戰地工作活動影片盡歡而散已十時有半矣 
　　水木業要求加價蘇城自米貴後水木作工人昨亦有數十人至觀前梓義公所與司月理事商議加價并以罷工爲要　經各水木作主得信後立即解勸允俟各作主開一會議後决計加價 
[鎭江]  
　　崇實女校畢業式寳蓋山崇實女校二十三日下午五時舉行畢業式先期柬邀各界蒞塲觀禮故男女來賓甚衆首由校長聶嘉森祈禱繼述訓詞次由中學生全體歌詞尹珍珠女士致歡迎詞包志立女士致别詞張順寳等女士各奏風琴高初等學生唱歌祝福最後爲孔鴻英何秀環盛月華李桂英各女士辯論其論題爭點爲男女同校是否相宜主正面者爲何孔兩女士主反面者爲盛李女士末有來賓楊振聲演說六時半閉會賓主盡歡而散 
[揚州]  
　　查獲運滬食米上海某當道塡發護照派糧船沈高四胡高喜等至江北界首曹德茂米行購米三百五十餘石﹁界斛﹂南運駛經揚州鈔關城外爲警察五區長羅麗生查獲當報告縣署核辦矣 
[湖州]  
　　太湖盜匪猖獗南潯第三區第十四隊長胡正斌據探報告謂江浙交界之香山地方現到有大帮巢匪各持槍械勢甚披猖深恐竄入沿湖南潯夾浦等鎭請飭防範等情當派十四隊吕分隊長帶領巡船十艘馳往該處跴緝昨吕回潯報告謂共有匪船四隻約計三十餘人十四日搶刦香山團防失去毛瑟槍快五響各十餘枝並刦各米行糧食及現洋八千餘元向太湖竄逸胡遂據情轉報區本部於二十一日訓飭駐織巡緝隊長羅寳昌速會香山團防嚴緝太湖逸匪一面扼要多紮巡船嚴密防堵以免竄擾南潯又該鎭高橋地方昨來託棚匪船一隻刦去蔡家兜陳姓賬船失贓五百五十元并傷事主一人船夥一人吳興縣知事已於二十二日咨請水陸營警會緝矣 
雜評一 
[米貴之影響（默）]  
　　各地之米貴已發生兩種影響一爲罷工風潮一爲搶米風潮有職業之人所入不足以供蓄養於是罷工之事起其他無職業之人懦弱老幼婉轉溝壑强且悍者鋌而走險於是搶米之事起此蓋勢所必至者也然欲消弭此二者之風潮不僅資本家與官廳之責任資本家對於罷工不過增加工資而已官廳對於搶米不過彈壓究辦而已若如今日之米價日漲不已則工資不能隨以屢增彈壓究辦亦將失其效力風潮之來或旦愈演而愈烈吾故謂今日米貴之事宜各方面人共起而維持之富厚之家出資屯積之户出米有力之人出力齊心一致以舉辦平糶擯虛文而務求實際平糶愈多則米價自平而人心自漸定矣若視爲無與於已而漠然無動則大誤矣夫米貴之影響豈終僅限於貧民各國近事亦嘗稍稍見之否耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[段派對湘之軍事活動]  
　　平和通信社云確聞徐樹錚曾毓雋等現竭力準備對湘活動其辦法係令張敬堯吳光新等結納湘滇軍由前後夾擊長沙湘軍最近由曾毓雋滙漠二十萬專供此用一切計畫正在醖釀中段派視此事爲轉移局面之惟一方法因若湘南得手更可進一步攻擊兩廣和議一層彼等絶不注重卽最近對奉直派之低頭亦爲一時隱忍之計專希望對湘軍事成功後再操縱一切又段派現在之軍事財源專賴交通部故連日京報安福系對於曾毓雋之地位正竭力運動維持云 
[蘇人爲湘省謀害後之院覆]  
　　唐蔚芝與王丹揆對於湘省善後曾擬具意見電致北京原電已紀二十二日本報昨得國務院覆電云徐家滙工業專門學校唐蔚芝王丹揆先生均鑒哿電已轉呈首座湘省屢經擾亂飢溺方深冀和議重開南北早臻統一俾獲協團善後以拯哀鴻南望衡湘同茲惻念鎭冰敬 
[李協和行蹤之滬聞]  
　　聯合通信社云李協和於二十三日自香港起行時貽書在滬友人謂到港後得粤中密報謂日來岑西林恐慌殊甚因陸幹卿來函囑軍府須少所動作謂軍府動作事先恒不及熟商而事後責任仍由我負比如解除唐蓂賡總裁一節此間正與蓂賡有所商洽設以余名（陸幹卿自謂）解除此總裁則此後無迴旋之餘地故此事萬不可行至上海和議亦非余所欲反對爲前途計似以稍守靜默爲宜云云西林接受此函頗感痛苦正在設法準備下臺云至余（恊和自謂）之行程預定至滇後躭擱五日即至貴陽躭擱三日兼程入川云云 
[四川軍事之電訊]  
　　聯合通信社云此間川商某君得重慶二十二日來電謂顧品珍巧日（十六）攻熊軍第一師但懋辛於隆昌完全佔領熊軍潰退守雙鳳驛損失槍械六七百支又同日來電謂葉荃軍到太和鎭劉成勳按兵不動又在滬和議南代表某君接重慶王文華司令來電略謂趙（又新）顧（品珍）兩軍返攻熊克武葉（荃）盧（占魁）兩軍亦將次開到軍心大振惟滇軍意志不一盼李協和部長早日蒞川大局立可解决云 
[唐王握手之茶話會]  
　　昨日午後四時至六時本埠耶敎回敎等團體假前德總會開茶話會敦促南北早開和議與會之團體爲基督敎救國會·回敎俱進會·浦濱公益會·淞滬駁船公所·策進地方自治會·上海閘北商業公會·清眞西寺·中國耶穌敎自立會·閘北地方自治研究會·振興珠玉彚市公所·中華國貨維持會·聖敎書會·公民會·清眞董事會·中華公義會·閘北救火聯合會國際法學會·上海萬國改良會·中華國民勵恥會·國民公會·中華工商研究會·閘北慈善團·上海學商公會·青年普益社·改良學塾集益社·中華公商維持會·上海醫學同志研究會·勵志愛　宣講團潮州糖北雜貨聯合會·中華國民請願會等三十團體耶敎團體方面有俞宗周牧師回敎各團體有馬乙棠·馬綏之其他團體有汪星一·馬樹周·陳家鼐·黄輯五官廳方面有警廳張竹蓀縣署主任警佐熊烈領團到會者英美法日丹巴瑞各國領事官及商務參贊等悉由許建屏·卓健伯·陳震東·楊小堂·徐維繪招待李恊和代表徐鶴仙到會未久卽行先去四時許唐少川身着便服先時到會與俞宗周牧師等坐談許久俞君略述年來各地兵爭生民塗炭渴望和平甚切云云至五時王揖唐偕隨員三人到會進客室與唐握手略叙寒暄畢有招待者介紹多人與唐王會晤至此前交涉員楊小川亦到與唐君歡談許久至六時各飲茶點而散比時總會門前有浦東常某紛散種種傳單云 
[民食問題之昨訊]  
　　閘北平價局糴米之擁擠本埠米價昨已漲至十三元有奇據米業中人云轉瞬必漲至十四五元閘北平糶局門前糴米貧民自朝至午擁擠不堪前日共售去秈米八十餘石昨日來者更衆大約需米百石局中人已應接不暇矣 
　　報告第一旬平價局經過情形上海縣沈知事自在縣屬十九市鄉各處開辦平價局以來已將米石陸續購運分别辦理平糶迭紀前報茲聞平價局當開辦之初曾由沈知事與縣商會顧會長市經董陸崧侯慈善團總恊理凌伯華等並各市鄉經董訂定章程以每月分爲三旬按旬報告辦理情形現已規定會議地點於民國路永大號内樓上爲會議之所昨日爲第一旬期會議午後四時半開議到者有沈知事與各團船各市鄉董等當將開始辦理一旬期間内所有售出平價米若干數共收銀洋總數若干及賬略情形分别報告畢一面復會商進行方法應否改良以達完善之目的云 
　　杭商會派員會騐扣米上海縣商會昨日接杭州總商會來函云逕啓者本年六月二十一號奉浙江督軍函開前接節略以湖墅之元昌·諸曁之新合盛等·各米行委托鎭江森源祥米行轉向蕪湖等處採辦米三千零五石運至楓涇突被挽回上海請賜維持轉電放行等語當經轉電蘇省長派員復騐放行並分電上海縣沈知事暫緩處分去後茲准江蘇齊省長篠電允即派員會同上松兩縣復騐以昭核實等因合即函達貴商會希速派員前往會同復騐可也等因奉此敝會遵即派定唐明鎬王汝璈毛與鵬韓譽棠赴滬會同復騐除呈復並分函外相應函請貴商會查照 
　　浙人力爭扣米之又一電紹興同鄉會昨致杭州電云杭州盧督軍鈞鑒楓站扣米一案浙人受屈難伸前託徐春榮君面陳蒙允維持到底感甚澤被旅滬浙人各公團推爲代表理當晋謁適爲紹屬各邑購裝平米叢集一身未獲偕行由徐君光溥等隨帶鑒定證明書詣前縷述諸曁旦夕絶食仰懇查照公電積極進行以解倒懸迫切上陳紹興同鄉會田世澤叩敬 
[中南協會籌備會成立紀]  
　　中國國與南洋協會發起已有數月昨日（二十五）發起人開會於馬玉山公司到會者熊衡三·韓无悶·（並代表黄奕住）丘心榮·趙厚生·黄任之·沈信卿·（並代表王儒堂）胡道南（並代表李登輝）謝復初（並代表黄少岩）謝碧田·曹仲淵·高踐四·陸規亮·朱叔源·徐士遠·吳應培·史良才·何震生·（並代表章行嚴）董澤·傅溪水·（並行表陳金山）侯德廣·余日章·陳光甫·穆藕初諸君公推韓无悶君主席陸規亮君爲書記韓君宣布中南協會之必要及組織之經過情形並述我國人在南洋方面創業之艱希望祖國人士對於南洋之敎育實業用互助的精神發展偉大之事業云云次黄任之君演說略謂炎培自民國六年初到南洋乃始知南洋之實况大有發展之希望南京曁南學校之恢復爲中南之聯絡機關但僅恃此一學校尚不能普及况近今南洋需用高等商業人才甚亟故必設商科大學以應其求本恊會之剏立以籌辦高等商業敎育機關爲一種事業而其他種種之實業亦將以本會爲雙方之媒介又云近來僑商返團者願多已設有華僑聯合會辦法甚好但華僑以外志願協助華僑事業者甚多尚無聯合之機關本會發起人多數爲華僑聯合會中重要分子將來固聯爲一氣異常親密者也次吳應培君演說謂華僑聯合之名詞似可斟酌在祖國中不應有華僑二字以後華僑聯合會事業儘可合力辦理云云次丘心榮君演說略述南洋經濟狀况謂南洋經濟權向在外人掌握之中彼蓋以科學的方法政治的保護而我僑民不能不仰彼鼻息今則我國人略有團結力經濟勢力視前稍有進步統計南洋人口在七百萬以上我華僑占有二百餘萬人可謂衆矣請到會諸先生提携互助堵榷南洋人才速辦商科大學以補南洋之缺點云云次趙君厚生提議事件（一）研究章程（二）審定名詞（三）推舉理事經衆公决推定臨時理事定名爲中南協會籌備會趙君又謂本會關系之大責任之重範圍之廣進行之困難語皆中肯合座動容旋由主席報告公推籌備會理事於發起人三人中推一人合共二十有六人經衆贊成所推理事姓名如左熊衡三·韓无悶·丘心榮·黄任之·沈信卿·宋本林·吳應培·趙厚生·黄少岩·史良才·錢新之·穆藕初·陸規亮·謝復初·傅溪水·侯德廣·謝碧田·高踐四柯箴心·余日章·陳光甫·馬玉山·勞敬修·陳炳謙馮裕芳·胡道南·殆散會時已鐘鳴四下矣 
[茶葉展限運洋之批准]  
　　本埠茶業會館商董陳兆壽等前因海關章程凡箱茶抵滬一年内必須運洋逾限應補半稅並追繳正稅現值新陳茶葉擁積滬地洋莊銷路疲滯之際勢難依限運出特具呈稅務處農商部請將運洋之期展爲二年俾沾免稅實惠以維營業已誌前報茲悉該會館陳商董等現已接稅務處孫督辦北示云據呈已悉所陳尚屬實情所有運銷外洋之華茶應即准其自運到上海時由關發給派司之日起暫改爲限期二年報運出洋以紓商困除令關遵辦並咨照農商部外合行批示知照此批 
[新茶來貨稀少之原因]  
　　本届各省頭批紅綠新茶裝運到滬者數殊不旺截至端午節止計浙省之温州貨到者約七千件台州貨約三千件天潼貨約六百件長江貨（自江西至漢口來者統算長江貨）約共一萬四千件統計不滿二萬五千件較之往歲長江貨幾差一倍故本年來貨之衰實爲從來所僅見調查致此原因不外兩端（一）山户製茶每新葉四斤做茶一斤雇人摘茶每人每日僅能摘茶四斤每斤作價三十文共值一百二十文而米價昻貴每人每日須吃米百文成本太重出入相權殊不合算故多愿留葉不採以致本届新茶出數大減（二）販客販茶來滬在山收價旣極昻貴加以水脚運費關稅釐金等項層層耗費每茶一件共須九元之鉅而滬地市價每擔不過十三四元得利甚微亦俱不愿多做有此二種原因故到貨遂致減少本埠各茶行當新茶上市之始因貨色甚佳無不興致勃勃打算多收今見此現象頓抱悲觀所派各地莊客大半已經招回其留辦二茶者止十之二三茶市之不振概可知矣 
[商業聯合保險公司籌備會紀]  
　　上海商業聯合保險公司由各路商界總聯合會發起後各界贊成加入發起者頗多昨日該公司假一品香新大廳開全體發起人會到者有王儒堂·鄔挺生·賀雲章·樂葆庭·傅芳庭·諸青來·陳惠農·鄔志豪·周豹元·項松茂·陳亮公·陳曼君·成變春·葛品生·宋誠彰·張慕會·張秉鑫·吕靜齋·金錦源·胡鑑人·錢龍章·祝志蒓·吳亮生·唐繼寅·許雲輝·費良衡·任矜蘋·董鈞堂·朱賡石·梁耕孫·等又宋漢章·袁履登·劉星耀·陳德培·張讓三·朱葭琯·金友生·張雲江·鄔韻玉等均派代表到會公推王儒堂主席陳惠農報告以司發起經過情形略謂此事最初由鄔君志豪提議經敝會全體議决事在上年十二月間嗣因春捐風潮及時局不靖荏苒至今今幸諸君熱心擔任籌備會得告成立無任欣喜次由各發起人當場各認定兩萬元親筆簽名先繳四分之一五千元共得二十萬元其餘歸發起人分頭招募次提議籌備費有主張二百元有主張一百元者結果每發起人擔任開辦費洋一百元末由主席提議本日應提定籌備員以便進行衆贊成又詢人數問題略有討論結果主張十一人旋卽推定王儒堂·鄔志豪·陳惠農·項松茂·周豹元·鄔挺生·祝志蒓·朱賡石·任矜蘋·吕靜齋·張慕曾·爲籌備員並公推鄔志豪爲籌備收欵員朱賡石爲文牘員所有發起人各認繳之籌備費一百元於三日内送交三馬路石路口萃豐衣莊鄔志豪手收主席又宣佈籌備員祇任公司進行事宜對發起人負責其重要事件仍須開全體發起人會議議畢入宴席次王儒堂·鄔志豪·陳惠農·任矜蘋四君均有演說盡歡而散 
[銀市報告]  
　　中美新聞社譯友華銀行廿五日報告云昨日倫敦銀價當地跌一零八分之三便士遠期跌一便士紐約銀價跌至九角倫敦紐約匯價爲三九七此間開市時定價金磅四先令十便士金圓九十六元日金五十四元又四分之一法郎一一三五市面終日穩固投機家願意售出後知各銀行買進金磅價爲四先令十一便士半遂不再出賣交易頗不少價格大致在四先令十一便士之譜午後市面更堅定交易價目四先令十一便士至四先令十一便士半市况以全部論頗沈寂出口交易甚少商人要求不多銀市似仍鬆動大約須至美政府不久再從事購銀之時始有變動紐約金磅雖稍鬆動而法郎及李爾（意幣）則大强固恐此後大陸滙兌價將增高云 
[鄂商校派員來滬調查實業]  
　　湖北國立武昌商業專門學校學員出發各省調查實業前曾舉行一次此次係第二次由湖北實業廳長選派四十八人計赴北五省者二十一人赴南五省者二十七人茲有羅仲堃·崔有濓二君由鄂乘輪抵滬庽居福州路大行臺旅館崔君爲該校英語敎員羅君爲該校學監兼物理代數敎員皆學識優長經驗有素昨日經總商會之介紹又由倉聖明智大學法制經濟地理敎員唐正元字學敎員鄒登泰二君之引導參觀商務印書館營業部·不 
黄紳記絲廠·上海證券物品交易所並訂於二十六日參觀南洋兄弟烟草公司·三星紗廠·商務印書館總廠二十七日爲星期上午休息下午參觀龍章造紙廠二十八日參觀中華職業學校·内地自來水廠·内地電燈廠·申大麵粉廠·立大麵粉廠·二十九日赴南通七月二日回滬三日赴杭七日由申返鄂其所定調查細則如下﹁物產調查﹂（甲）天然品（動植物）產名·出產地·播種或採取之方法·用途·價格·產額·輸出額·與前年出產額及輸出額之比較（乙）製造品·品名·出產地·原料·製法用途·價格·出品額·輸出額·與前年出產額及輸出額之比較﹁職業調查﹂職業種類·各種類男女人數·各種類每人每日工值·每人每日之生活費﹁公司調查﹂所經營之事業·設立之地點與其支店所在地及數目·組織之方法·固定資本流動資本分别核計之數目·關於同類營業之市面情形（甲）同類營業最近數年内國内之狀况（乙）同類營業最近數年内國外之狀况﹁工廠調查﹂所製造之物品設立之地點組織之方法關於原料品方面之情形（甲）產地及產額（乙（最近數年内之市價（丙）比較各地所產之優劣（丁）運輸釐稅之情狀關於製品方面之情形（甲）最近數年内之市價及銷路（乙）最近數年内本國已有之產額及自外國所輸人之額（丙）現有工廠出品之比較工廠之設備（甲）廠基廠屋之價值（乙）機器之種類及其價值（丙）原動力機之種類馬力及其價值關於工人之事項（甲）工人種類及人數（乙）工人之招致及敎練方法（丙）工價之等級關於出品之計算（甲）每日每年之出產額每日每年應需用原料之數量常年工價之總額出品每件之成本固定資本流動資本分别核計之數目 
[皮絲烟業對於加捐之呼籲]  
　　本埠皮絲烟業公會因閩省永定官廳有新加征每擔皮絲費五元及烟葉抽捐等情曾於前日開會集議咸謂皮絲一業爲全邑三十萬人民生計攸關自捲烟流行已大受影響銷路頓滯頻年國内紛擾捐稅益厲岌岌不可終日若復加捐何以能堪勢必至相繼歇業同淪於盡遂議决除電陳漳州陳省長要求蠲免外一面函託邑紳林遜之張笏初李少韓慮璠丞陳吉庭諸人向當局交涉並函致長江各埠該業公會一致力爭茲將該公會致漳州陳炯明電錄後漳州陳省長鈞鑒皮絲烟業永定三十萬人民生計攸關嘅自捲烟流行各地大受影響銷路屯滯年來國内紛擾捐稅煩苛加之雨旱歉收益復不堪言狀苟延殘喘不絶如綫現據邑函每擔皮絲除原有公賣釐金外新加征費五元菸葉在境内流通亦須抽捐等情水深火熱萬難擔負勢必至商困於市工罷於廠農輟於野險象環生後患堪虞鈞長率師入閩護法救民兩者並重北廷省區尚無加征稅費之事護法境内豈宜出此伏乞俯恤商艱收回成命迅予取銷各項新捐以蘇商困臨電不勝迫切待命之至上海皮絲烟業公會叩 
[各輪船進出口消息]  
　　昨日太古洋行開赴寗波之新北京輪船裝去德隆烟絲約五十簍及昌元之茘支桂圓約五十箱並愼和裝出之米二千數百袋此外更有毛皮五捆鬃皮數件又通州輪船裝赴天津烟臺威海衛之出口貨中有大批鐵皮及黄白糖與蔴袋其餘悉爲雜貨又開往香港廣東之頴州輪船裝去上海紡織廠之棉紗約七十餘件並濟泰恒金獅牌之棉紗十數件 
　　招商局昨祗廣濟進口來貨中有大批箱茶（係專銷洋莊者）及雨前茶葉數十簍與明礬二百餘包 
　　三北公司之德興輪船昨日開赴長江出口貨以祥茂牌南洋雙喜牌日光華牌等各種肥皂爲最多餘爲茶葉藥材並洋貨等項 
　　大達公司之大龢輪船昨自揚州開來裝有邵伯·天生港·揚州·各處之乾繭八百袋並小麥四百餘石當日即開還揚州而其出口貨則裝有洋紗二百六十餘件 
　　華洋公司之西納物蘭亞號前日自美國波特蘭來申裝來大宗木頭及洋貨現正在起卸中一俟各貨出清即定二十八日開還美國 
　　法郵船包島斯號於昨晨五時開發此次乘赴法國各處之旅客在上海上船者共有二百十數人（包刮頭二三等及統艙均在其内）據聞内有赴法留學者七十餘名云怡泰洋行之客馬騰曉本日由日本返滬已定二十九號起程回國此次所裝之出口貨其大宗爲草帽邊與洋皮蛋黄等項又該公司經理格林輪船公司之格林茄爾（ＧＬＥＮＧＹＬＥ）從英京倫敦駛來大約下月四號可以抵滬英國火輪公司之（ＤＥＶＡＮＨＡ）提凡海號昨日已由日本來申定二十七日開往日本之門司又有（ＤＩＬＷＡＲＡ）號及（ＴＡＨＯＲＥ）號兩輪將於本月二十七號從星加坡開駛來華其（ＴＡＲＩＬＬＡ）號自本月十二號從印度開發經過仰光而至上海約在七月之八號即可抵申又（ＳＴＢＲＥＯＣＫ）號已於昨日開赴香港 
[報關業大會預誌]  
　　本埠南北市報關行同業上年冬爲整頓公所清查歷年賬略公同决定推選司年司月以便輪值公所收入支出減輕所董責任自實行以來成效略著與所董徐菊如核對歷年賬略業已蕆事故由該公所評議部議决通告全體同業定於本月二十七號（星期日）在蓬萊路公所内開全體大會報告查明歷年賬略情形並請各同業檢閱公所房產契券方單並註册過户承糧之糧串以及檢點公所内一應生財器具云 
[蘇浙路債權團續呈平政院文]  
　　蘇浙兩路債權團代表陳則民汪文溥虞光祖楊起澄等因北京交通部延遲不付兩路股欵本息曾經具詞平政院提起行政訴訟當經平政院批准受理移知交通部答辯在案茲聞此案擱延數月交通部仍未答辯以致各債權人紛紛函催陳代表等急速進行陳代表特集各代表討論如何辦法大衆贊成續呈平政院請求早日解决俾免拖延茲將續呈錄下爲債欵久懸被累不堪具狀續訴請求迅予裁决事竊代表人等代表蘇浙兩路債權爲交通部應付本息歷次遲發向部訴願不服决定提起行政訴訟一案已蒙鈞院准予受理並由代表楊起澄到京面訴曁抄呈兩路清算處復函並騐劵册等一併呈請察核在案惟是兩路債權所受痛苦實匪淺鮮亟欲求鈞院之裁决俾債權早受清償迭據各處債權人函催前來情勢迫促若望雲霓爲特具狀呈催伏乞鈞院鑒核迅賜裁决實爲公便 
[駐閩浙軍第一批過滬返杭]  
　　駐閩浙軍第一師所部各軍隊此次奉令開差返浙其砲兵二連·騎兵一連·官兵夫役·計四百六十餘員名已由厦門乘坐富康輪船於前日（二十四）午後七時來滬駛抵高昌廟兵工廠碼頭停泊昨由押送之砲兵團團附趙英育先行登岸特往浙督軍派駐本埠之兵站辦公處與錢應（參謀）接洽當由錢參謀知照南站特開專車一次故由路局預備車輛一面由趙團附回船將砲騎二軍共三連官兵及快砲六尊連同武裝器械一併搬送登岸旋在南站上車於昨日（二十五）午後四點時專車開杭矣惟各官兵之行李五百餘件並槍砲二種子彈爲數尚多不及隨往現定今日（二十六）運送赴浙 
[滬南工巡捐局特别會議紀]  
　　滬南工巡捐局因法電車電燈公司欲在華界假道理　管線問題訂期二十五日在局開特别會議昨日届期午後兩時開會到者有名譽董事莫子經·陸崧侯·顧馨一·穆杼齋·姚文枬·姚紫若等當由姚局長報告開會宗旨畢即提議此案對付方法磋商良久始行决定散會所有議案及决議情形照錄如下一議法自來水公司借設水管案議决照所擬合同函復特派交涉員次復提議求新廠私塡廟橋港案議决函催縣公署將此案從速抄送查核以便嚴重交涉 
[童子軍聯合會開會記]  
　　上海縣童子軍聯合會昨日（二十五日）下午五時半在靜安寺路寰球中國學生會内開第三届董事會楊聘漁姚麟書朱少屏潘競民戴企留盛子道黄石靈及西人洛挨特雷思廉等均先後到會茲將是日提議報告事件擇要錄下（一）推請朱少屏代製銀杯贈予前會長朱友漁博士（二）區敎練經乾林沈嗣良趙璋生因事辭職繼任人員俟區敎練會開會公推（三）英京萬國童子軍會操以本會名義電致駐英施公使請其就近代表中國上海童子軍表示祝賀并聲明不能參與會操情形（四）暑假期内七八兩月除緊急事故外停止董事常會（五）由董事部推委總敎練·調查員·區敎練·書記等爲籌備下半年會操幹事 
[聖瑪利亞女校游藝會紀]  
聖瑪利亞爲建築新校舍籌欵事特於昨日下午八時假夏令配克戲園開游藝會來賓到者數百人秩序如下（一）韓美英女士報告開會宗旨（二）聖約翰西樂隊奏樂（三）西劇名﹁怪石洞﹂分三幕第一幕﹁佈景﹂阿拉百伯之家﹁劇中人﹂阿拉百伯（商人）胡永馥阿敏那（阿利之妻）黄惠娟馬基那（女奴）張繼英阿伯達那（小僮）朱其廉克新（阿拉百伯之兄）李佩麗克新夫人（克新妻）陳靜蓮﹁劇情﹂馬基那與阿伯達那方整理晚茶以奉主母其主母阿敏那入視其桌上器皿空空如也自嗟貧賤不能君克新夫婦之居大厦饜食膏梁克新夫人來趾高氣傲頻譏阿敏那之貧忽阿拉百伯喜氣揚揚闖門而入及見克新夫人急變其神色竭力遮掩然已爲所察克新夫人旣去阿拉百伯途歷叙所見謂彼於林中遇盜四十人至一大樹前口操暗號而林中門即自開閉因誌其暗號及盜去遂以暗號入其洞洞滿金銀珠玉遂挈數囊以歸因令馬基那往克新家借斗以量之克新知有異直入阿拉家騐其斗見珠玉遂恫嚇其弟不得已告之以實并其暗號又約同往兄去後阿拉背約自挈妻奴以往第二幕﹁佈景﹂怪石洞（劇中人）克新可奇亞（大盜）杜質良可奇亞從者楊翠珍王桂英潘貞娟陳經瑞﹁劇情﹂克新旣聞其弟之言亦背約獨至洞中旣盜多金玉正思返家奈忘其暗號不得出適可奇亞偕其衆返見珠玉滿地知有異遍索洞中得克 
 
 

Page 11

 
 
新搜得衣袋中金玉諾之克新不得已盡吐其實盜大怒殺之又相議整隊往殺阿拉百伯以滅之盜旣去阿拉百伯偕妻奴至盡得其所欲以去當時陰風慘澹有鬼魅數輩至兄屍旁舞蹈而去第三幕﹁佈景﹂阿拉百伯之新花園﹁劇中人﹂阿拉百伯·阿敏那·克新夫人·馬基那·阿伯達那·可奇亞﹁劇情﹂一日阿利夫妻正談論燈油不佳室光甚劣僕報有油商挈油四十簍欲借宿阿拉家阿拉納之使其妻奴歌舞以娛客馬基那因往油商所携之油簍中取油旣至則僅一簍爲油餘皆盜衆因知所謂油商者實可奇亞所派馬基那智勇兼長遂煎其油灌簍中盡殺盜衆及大盜出欲起其衆旣知計破欲往馬基那强之留觀其舞舞時馬基那乘勢剌殺盜并罄其所遇告主人主人大感許以自由并賜以珠玉無數阿拉百伯相慶得救因令舞女跳舞以自娛劇中情節優美兼有歌唱舞蹈極可觀（四）聖約翰中國音樂（五）精武女子體育會拳術極純熟並有一小女孩舞極精（六）刁德仁夫人唱歌以西曲入中譜又以中曲入西譜誠中西音樂之合璧也（七）李松泉君幻術（八）檀香山音樂合奏（九）舞蹈散會時已一時矣 
[王錫壽將送蘇覆訊]  
　　糾衆行刦法租界吉祥街蔡老三所開順源烟紙店未成案内盜匪張丕清王錫壽二犯由法公堂訊供明確以該犯等當時曾開槍拒捕擊斃行人顧春榮案情重大備文引渡法庭訊明判决王錫壽處無期徒刑張丕清處死刑業已槍斃在案茲悉王錫壽不服判决提出理由聲請上訴業經梅伯孫檢察長核准備齊公文定於今日派警將王犯申送蘇州高等廳訊核 
[南洋路礦學校畢業紀]  
　　南洋路礦學校昨日（二十五）行畢業禮茲將畢業生姓名列下土木科孔昭廣·王文彰·王文淇·朱紹顧·宋彭年·施學禮·姚頌聲·侯趙宗·徐鶴徵·陳保龢·陸慶楣·張鈺·廖寳賢·潘卓吾·錢方朔·其中王文彰廨學禮姚頌罄侯趙宗潘卓吾錢方朔將出洋實習云 
　　中學方達智·吳定安·陳民憲·桂步騘·陸鍾英·徐純·胡瑞鎭·陳乘炘·田祖淦·裘維琳·唐信鴻·張緯·趙懷道·陳天傑·劉導洙·孫驥方·張俊生·孫步蟾·陳增瀚·李澤民·丁毓枬·周昌藝·朱國銘·梁殿虎·劉玉淇 
　　附屬高等小學韓萬銓·王詠梅·楊琳·徐瑗·張恩方 
[英文夜校消息]  
　　法租界西新橋三一堂英文夜校經各敎員擬定暑假期爲七月二號並於放假前一日八時開交誼會備有茶點演各種游戲及名人演說並由校長發給奬憑屆時請各界人士前往參觀云 
[青年會消息]  
　　青年會爲謀商業之發展增進滬上各工廠及社會上勞働人員事業智識起見特添設職工一科以前法國華工幹事陳維新主理之推定責任董事穆藕初·聶潞生·徐叔仁·王正序·蕭楚南·張炳榮·沈九成·鮑慶甲·九人督促進行於日昨午後一時在該會會食堂開第一次董幹兩部聯席會議該會會長王儒堂主席歡迎職工董事就職後由該科主任陳維新報告法美青年會對於工人之事業極爲詳摯華工幹事陸士賓發表華工回國維持方法嗣新任董事互選當推徐叔仁爲會長穆藕初副之夏奇峰爲書記聶　生爲會計復對於此後上海工人應辦之事項及進行程序有所討論散會時已鐘鳴三下矣 
　　青年會交際科以現值天氣漸熱所有每星期六之會餐暫行停止故今日（星期六）除午後二時參觀上海製冰廠外即於晚間八時開會員家屬同樂大會選演偵探哀情歷史影戲六大套名﹁獨眼黨攻打紅毛人﹂羅克氏滑稽新影片﹁無理取閙引人笑﹂情節佳妙該會已另印說明書分送此外有京都著名幻術家田永奎戲法田君曾歷歐美得有各國賞牌技術之精早經馳名是晚變演新術更增觀者興趣餘如該會幹事童星門君之糊塗哲學發聾振瞶妙語解頤佐以高尚音樂誠爲别開生面之同樂會入座劵只取小洋二角 
[滬江大學演說競爭會]  
　　昨晚七時滬江大學大學部舉行演說競爭會由校長魏馥蘭博士請黄任之鄔志堅朱少屏任評判員茲將序單錄下（一）主席報告（二）祈禱（三）西樂（四）演說蘇燦福﹁成敗之研究﹂王浩三敎育爲根本的救國方法﹁周元生﹂﹁青年之責任﹂陳富忠﹁貧富問題﹂（五）西樂（六）演說朱福康﹁改造社會從什麽地方做起﹂薛俊升﹁戰爭與思想之關係﹂張仕章﹁學生運動究竟做什麽﹂（七）國樂（八）評判員公推黄任之宣布競爭之結果第一名薛俊升第二名蘇燦福第三名張仕章宣布時鼓掌聲歡呼聲不絶散會已九下鐘矣 
[普益社之參觀與演講]  
　　大東門外青年普益社今日（二十六號）下午一時三十分集合社中會員數十人參觀小沙陀泰豐罐頭食物廠俾資研究食物之衛生有志參觀者可向該社幹事蔡正身接洽又本星期晚（二十七號）七時半該社幹事王大章演講﹁今日之世界﹂王君富於思想將本其學識經騐參以社會心理屆時表抒宏論盍各蒞聽乎 
[北城工商聯合會選舉紀]  
　　北城工商聯合會於昨日下午二時在會所開第二届全體選舉大會公推夏子林爲主席蕭斅仁紀綠首由主席報告會務經過情形後馮志卿提議本會設立商業義務學校事公推張秉鑫爲籌備主任末由會計部報告收支賬目畢即開匭檢票開票結果馮志卿得票最多當選爲正會長朱仲齋章晴蓀爲副會長顧竹君陳梅芳包揖青朱祥和張玉鏖吳雲坡夏子林施翔林張秉鑫楊毓生張慶鴻王恩萱爲評議丁復林汪樑陸家惠程宫園邵文瀚任斌丁可詩王惠卿童醉公詹安生葉榮才李藹如陳惠泉徐炳南徐方政盛志霖黄松吳太初顧坤榮張盛祥金揚蕭斅仁范寳和俞少塘石聯奎陳桂葆韋伯遜俞志青力純伯王建章爲幹事 
[慈善劵昨日開奬紀]  
　　昨日爲慈善正劵開奬之期仍在南市久大碼頭利濟舊址内舉行上午九時起至十二時半竣事茲將各大奬錄下頭奬第二萬七千六百五十一號杭州義利源經銷二奬第八千三百七十三號九江惠然經銷三奬第二百五十八號奉天華眞照相館經銷四奬第三千六百五十三號本埠大有利經銷又四奬第一萬七千四百五十七號本埠廣萬源經銷五奬第一萬一千二百八十號本埠廣萬源經銷又五奬第二萬七千四百六十八號本埠大利元經銷 
[搖繩工人罷工續紀]  
　　南北市搖繩索工人因議加工資於前日起實行罷工要求已誌本報茲悉該業店主方面長順公和茂昌等號及同業領袖沈榮耀等昨日假十六舖寗紹碼頭春在樓邀集雙方磋議勸令工人照常工作對於加薪一層緣上年已經議加此時萬難允准各工人不允沈向工人謂必欲酌加須推舉代表四人出爲商議遂議無結果而散 
[鐵工提出之要求]  
　　冷熱作打鐵工人及打造鐵刀者以無錫帮人爲多其工資小夥計每日一百五十文上中者每日六元八元不等現亦因百物昻貴作主所供給每日兩粥一飯不堪耐饑遂由李阿根沈桂生等發起要求作主酌加工資之外並將向例兩粥一飯改爲兩飯一粥業已徵得多數做工同意向作主提出要求矣 
[烟公司女工照常上工]  
　　浦東陸家嘴英美烟公司因改組内部工作女工誤會罷工已誌本報茲悉該廠買辦汪微舟連日向各女工開導略謂大班此次改組内部核與爾等工資有增無减若久日停工於公司營業上固屬略受影響於爾個人生計上實屬大有窒碍今後試辦二星期如有不合之處不妨要求大班再行更改云云昨日各女工已照常入廠工作矣 
[麵粉價格漸跌]  
　　麵粉交易所近自四月以來期粉交易日益增多每日必數十萬包自舊曆端節後至初六日五月份期貨曾一躍而至二兩二錢八九分前昨兩日市上以小麥市價跌去三錢故麵粉漸漸回落昨日本月份期粉已跌至二兩零二分而其勢尚看鬆云 
[遷葬西砲臺所埋屍棺]  
　　本埠槍斃人犯大都在南市兵工廠西砲臺地方舉行屍棺亦即就地掩埋自民國二年以來已有五六百名之多近兵工廠謝廠長以該處所埋屍棺皆屬淺瘞爲雨水冲動泥土棺木露出者較多天熱之後勢必易生疫癘且附近民居在此咫尺之間實屬妨礙衛生爰特商由護軍使署允准遷埋屍棺故於日前函致普善山莊請爲移往塚地另行埋葬以免傳染疫癘昨由該山莊派員前往將各屍棺掘起編立號碼預備遷葬矣 
[丙舍限期遷移]  
　　滬南工巡捐局姚局長查得西鄉龍華徐家滙等處向有之丙舍現當籌議處置方法已由局中開會籌議决定限至十一年年底爲止須一律遷出茲特致函各該丙舍經董大致謂處置市區域内丙舍一案前經本局名譽董事會議議决凡在天鑰橋路以東之丙舍限期至中華民國十一年年底止一律遷出一在此期限以内只准出不准進並清查境内共有殯舍若干每處致函通告將函稿存案備查等因各在案除飭工程處知照曁分函外相應函達請煩查照辦理 
[開始檢查印花稅]  
　　昨日爲本年六月份舉行印花稅大檢查之第一日從南市第一區境内開始檢查當由淞滬警察徐廳長委任稽查員温楷會同縣公署所委稽查員朱紀豐於清晨九時由該署巡官帶同長警分往各店舖實行檢查計查出立大烟紙小錢店内賬簿八本均漏貼及貼未足數並朱萬興柴炭店賬簿四本班達蛋行賬簿三本森泰洋瓶店賬簿一本均因貼未合法及漏貼情事將各簿據分别帶回署中候飭傳各該店主照章科罰外飭即領回簿據依法購貼 
[公益瓶廠開會記]  
　　公益瓶廠股東間因有糾葛項松茂自願將股份退出雙方已經和洽昨日下午五鐘在一枝香開新舊股東聯合會選舉董事監察人計董事七人監察人二人董事當選者黄磋玖得八百七十七權蔡欽生得八百三十五權唐乃安得七百權張石蓀得六百六十權王博謙得六百三十權戴劼哉得五百三十五權范和甫得五百二十五權次多數二人方液仙·李梓卿監察人當選者鄔挺生得五百六十五權方液仙得五百二十五權次多數兩人陸懷白·顧曉舟 
[昨日公共公廨訊案紀]  
　　昨日上午公共公廨民四庭由張襄讞及美丁副領事會審（一）﹁妓女高金珠訴張聚雲非法監禁請求給諭回復自由並着交出被扣衣飾案﹂由兩造代表律師上堂互述數語﹁結果﹂高金珠准其自由並准將一切飾物領去（二）﹁妓女楚情（原名姜阿寳）稟請給諭其假母老三不准干涉行動事﹂業已諭老三不准向原告滋擾或干涉其行動茲該妓又延律師上堂據稱當楚情出亡時老三報捕謂其捲逃現敝律師已至老閘捕房查詢捕頭以老三雖有此報告但查無證據未便請出拘票以敝律師所知鴇母每逢妓女私逃必控其捲取衣飾今敝律師要求給諭老三永遠不准干涉楚情自由對於楚情未得公堂允許亦不得提起訴訟云云問官核稟以前所給之諭甚爲合法不必有所改更故對茲請求未下斷語（三）﹁老叟李占鰲訴妾王老五捲取值洋三千另五十九元之珠花鑽釧金鐲寳戒衣服存摺等物背逃請求斷令人物一併給領案﹂據李供去年八月初一出洋五百元向王氏買其女老五爲妾同居四十天被捲取所控案内各物及賣身契私逃云云又由見證孫厚齋上堂證明李被其妾取去之存摺其欵係存於伊之米店共洋一千元户名李五記等語又由婦人宋劉氏到堂證明李價買王女爲妾聽說立有賣據云云質之王老五不承認係李妾並令其母到堂證明未得李之身價旋由兩造律師辯論一結果﹂改期宣判（四）﹁朱樂平訴胡玉棠不還酒洋十三元八角案﹂﹁結果﹂照數償還並繳堂費（五）﹁張茂華訴徐桂林不還米洋四十一元七角案﹂﹁結果﹂先還二十五元餘限兩次還清（六）﹁張少園訴夏耀春不還米洋一百四十九元四角二分案﹂﹁結果﹂限四期至陰暦八月内還清 
又午後民四庭由俞襄讞及美約副領事會訊（一）﹁代增美木行理債之吳麟坤訴夏城樓等四人不理欠該木行借銀一千五百兩案﹂據被告代表許理律師上堂陳明伊之當事人現願以五百金向原告和解原告亦已允許云云原告律師即稱和解之欵須請堂上諭被告速還﹁結果﹂應着兩造互商和解准限被告於十四天内償還銀五百兩（二）﹁張榮林延許理律師訴韓榮聲不出定買棉花致受損失除收過被告定銀一千兩外謂斷令賠償損失銀一千另三十一兩二錢五分案﹂兩造律師對於本案進行手續均有請求﹁結果﹂改期一禮拜飭傳雙方見證另取原告賬簿到案並函致棉花業公會調查去年陰暦十十一十二等月浦東火機花衣布價復到再核（三）﹁朱繡棠徐樹棠同訴戚明軒不理往來欠欵及合開﹂ 
明記麝香號蝕本銀一千另三十二兩五錢五分四釐案﹂﹁結果﹂以被告在押已久减交五百兩舖保出外改期再訊 
[諸翟鎭舊命案之質訊]  
　　西鄉諸翟鎭居民馮長生昔年被曹小弟戳斃曹即逃避案懸多年未結此次屍子馮小毛等在青浦將曹獲送上海地方審檢廳一再研訊供詞各執候再訊核在案昨日午後該廳周刑庭長會同許檢察官開庭審理馮小毛因病不到由伊弟馮阿炳投案訴稱父親馮長生今在若在已五十二歲當民國三年間父親四十六歲是年十二月初十日下午父親在諸翟鎭王安邦茶館吃茶而出忽遭曹小弟等用刀戳死當時報案騐明即將曹之同黨陸金生拘送訊判監禁十五年未幾陸病斃獄中而曹則漏網迄今茲已到案請求爲父伸雪並將伊父馮長生當被戳時戳破衣服呈案請騐屍妻馮馮氏供年四十八歲餘語與阿炳略同並據王安邦供年五十二歲在三十保二圖諸翟開設茶館餘供略同張明山供年六十歲與雙　均認　是年十二月初十日下午　目覩曹陸等扭住馮長生爲難並用刀亂戳民人曾向之排解是實質之曹小弟供年三十九歲並無行兇戳斃馮長生之事實遭誣控求察問官得　判曹還押餘人斥退聽候再行覆審 
[續獲拐案關係人]  
　　開封路三百七十七號門牌居人任金甫偕見證婦人張任氏至滙司捕房指控海門人王義郎·通州人馬阿福·馬阿二於四月二十八號將伊妻張氏串拐販賣等情業經派探奚德安將三被告獲解公共公廨訊押在案昨晨該探又恊同四十號西探目續獲與本案有蘭之婦人馬周氏陸王氏至廨中西官以此案係日領陪審命兩氏發交官媒帶去看管候日領堂期併案解訊 
[兩女併發濟良所]  
　　雲南路德仁里一百四十八號門牌雉妓院鴇婦潘沈氏因價買良女王桂寳逼娼被老閘捕房捕頭偵悉於前日派令華探張天林·榮錦林·西探鼐鐵·前往查得尚有私設烟具容留四川人劉松亭開燈過癮當將潘鴇與王桂寳並七歲女孩阿毛及劉連同烟具一併拘入捕房分别拘留昨解公共公堂即據中西包探相繼上堂訴明前情並將烟具呈案據王桂實供年十七歲原籍蘇州去年被母價賣與潘鴇被逼爲娼已有一年因苦不願爲娼求恩超豁女孩阿毛供詞不清訊之潘鴇供詞推諉劉松亭不認吃食鴉片中西官核供以私設燈吃證據不足免予深究至潘鴇買良爲娼一層亦不充分遂判潘鴇與劉松亭一併開釋兩女併發濟良所留養 
[和誘案之訊判]  
　　住居法新租界墳山路蔭餘里口某號門牌方成甫之妻胡氏於本年四月初五日被貼鄰開設京貨店之張雲慶誘拐出外現爲事主得悉報告捕房飭探將張及胡氏一併帶入捕房昨解法公堂請究先據原告方成甫上堂稟明被拐情形詰之方胡氏供因時常被丈夫凌虐故此逃出與張姘識是實質之張雲慶供實因胡氏自願逃出後即與民人同至漢口地方找尋伊父無着故又回申餘供支吾中西識員會判張不應誘拐有夫之婦着押西牢六個月以儆胡氏交伊夫領回管束 
[賣煙吸煙之懲罰]  
　　孀婦甬人王朱氏在虹口百頓路五百六十號屋内私售燈吃洋烟被五百七十九號華捕查悉報告該管捕房派華探蔣阿林恊同西探康仇前往將氏並烟客王阿根楊福生連同烟膏烟具帶回除王阿根存洋保出外氏及楊分别押至昨晨解經公共公廨中西官訊明楊係過犯不應復回租界吸烟違禁判押西牢六月氏姑念女流無知從寛科罰洋十五元無力改押女所十四天王保出不到着將保洋充公烟膏烟具銷燬 
[携帶煙土罰一百元]  
　　陳阿七日前手持烟土數十兩行經法租界火輪磨坊街適爲一百二十三號華捕查見上前將陳拘獲連同烟土一併帶入捕房昨解法公堂請究先據一百二十三號華捕上堂稟明前情詰之陳阿七供此項烟土民人實向英界地方購來不敢販賣求宥中西官判着罰洋一百元充公烟土銷燬 
[俞少山聲請上訴之核准]  
　　浦東金家橋附近農人陸志祥控流氓俞少山糾衆在途攔阻索詐不遂竟遭毆傷等情前經地方審檢廳訊明判處俞少山監禁六個月茲俞奉判不服聲請上訴經梅檢察長核准備文飭警定於今日解赴蘇高廳訊辦 
[相騐縊斃男屍]  
　　二十五保十三圖地保康錫元昨投上海地方廳報稱今晨西門外唐家灣南首楊樹上有一男子在彼自縊而死查無家屬查請相騐梅廳長委派魏檢察官毛檢騐員等於午刻前往相騐當據孫紀芳投案稟稱民人現在西門外二區警察署充當垃圾夫死者是民人之子向來拉車度日此次不知因何自縊而死請求免騐問官得供諭飭不准當即騐明該屍並無别故實係縊斃塡明屍格判令屍父自行棺殮 
[夜半縱火之請究]  
　　浦東嚴家橋相近黄家宅農民黄泉林近在祖遺地上起造平屋數間工程業已告竣忽有鄰人現在某公司爲工匠之吳和尚吳春生等糾衆向黄交涉以其所建房屋有礙風水勒令拆除黄向之力辯當時雙方不悅而散不料夜半時吳等各持引火之物潛至新屋旁縱火焚燒富爲巡邏巡警查見上前拘獲並號召四鄰將火救熄次日由警區將吳等申送警察廳而黄亦投上海地方檢察廳具詞請究並請究追損失銀兩梅廳長准如所請候提吳等到案訊明核辦 
[僞造彩劵騙錢之控訴]  
　　甬人陸炳生因與施祖蔭及浙江路七百十七號門牌印刷所内之郁廷獻·金根生·僞造英美烟公司贈品彩劵欺騙人財前日被該公司大班西人查悉報請老閘捕房派令中西包探往將以上四人拿獲昨晨併解公共公廨據西探搿勃脫與華探陸根生相繼上堂訴明前情以案須調查要求展期開審被告郁廷獻延高露玲律師到堂辯護李襄讞核供商之英卓副領事判被告等均押候展期七天研訊 
[糾衆行兇之科罰]  
　　向在靜安寺某洋人家爲侍者之袁統林胞弟因與大司務薛阿金爭執前日下午袁糾同朱國標·魏福生·虞阿龍·馬根法·等數人邀薛阿金至法租界大馬路第一春茶樓評理一言不合互相毆打袁等用茶碗將薛之朋友翁阿七頭顱擊破後由巡捕趕來將袁等五人一併帶入捕房昨解法公堂請究先據原告薛阿金稱日前因被告之胞弟與民人在自來水龍頭上爭取自來水伊弟出言不遜略爲爭執不料被告於前日糾同多人邀民人至第一春希圖報復致將朋友翁阿七頭顱擊破求究翁阿七供詞相同又據茶樓主張桂生稱是日共被打壤物件值價一百餘元求追被告袁統林等延達商律師辯稱此案原被兩有不合致成此禍至於茶樓打壞物件實係以少報多請求核斷詰之袁統林供係屬原告先行糾人向民人行兇餘供支吾中西讞員會判被告等各罰洋二十元充公外賠償茶樓主損失洋五十元着被告等共同擔負 
[行兇傷人之押儆]  
　　浦東爛泥渡上金飯館主楊聚生前被該處碼頭匪徒王桂生陳大胡阿根王阿三張友生等用刀戳傷下部經三區警署飭將揚函送醫院醫治王等五名拘解法庭訊辦茲悉楊聚生傷勢業已全愈昨經檢察廳傳案略詰情形以王桂生等五名行兇傷人罪已成立判各監禁一年零十個月俟上訴期滿送監執行 
[軋斷右臂殞命]  
　　北京路萬泰車床作學徒陳伯年被機器軋去右臂送往醫院醫治等情已誌昨報茲悉陳伯年因傷重醫治無效已於前夜十二時斃命昨經作塲主人助資買棺收殮矣 
[汽車又撞斃一人]  
　　昨日下午四時許有某西人所乘某號汽車駛經公共租界南京路撞一年約四十許形似小工之男子跌傷頭顱腦漿迸流當由老閘捕房七百二十一號華捕到來帮同扶受傷人入汽車載送仁濟醫院醫治及抵院已傷重身死即由捕抄錄西人姓氏及汽車號數呈報捕頭請示奉諭着將屍車入斐倫路騐屍所候今日報請公堂相騐 
[木匠跌斃]  
　　木匠某甲昨日下午在虹口嘉興路建築場工作自高墜下身受重傷當由工頭舁送同仁醫院醫治因傷過重未及醫治即氣絶身死由家屬備棺前往收殮 
[投浦遇救]  
　　前晚有客民蔣志堅年方二十餘歲不知因何在浦東陸家嘴浦邊投浦圖盡當經舢板夫撞見上前援救未遭滅頂事後經該舢板夫報告洋水巡將蔣帶回捕房候屬認領 
專件 
[中華民國八年通商海關各口全年貿易總論（錄海關貿易册）（八續）]  
　　本年綠茶出洋二十四萬九千七百十一擔紅茶二十八萬八千七百九十八擔較上年大爲加增祗以俄國銷路斷絶出口之貨除上年外以本年爲最短茲查得民國八年至九年貿易情形如下九江漢口紅茶八年至九年之不佳幾與七年至八年相等益以俄國往來貿易依舊未通其他市場即極少之數亦不克吸收之倫敦限制華茶入口之禁令本年早已解除但華茶在英銷售較英屬所產之茶未免吃虧因華茶每磅需納稅一先令英茶祇納十辨士嗣以華茶公會得中國商人之扶持毅力進行於本年十月十日起蒙政府允准豁免出口稅兩年釐金亦減輕一半甚望將來出口稅不再徵收以及釐金全免本年茶之銷場旣少出產因而亦少所得之價山家虧折甚大祁門茶係中國著名出產尤屬不幸中之大不幸將來國外銷路如不能售得較高之銀價則山家之種植祗得求其足敷國内自用而已　或　種他類物產祁門茶出口約四萬檐質地佳美第因漫不經心貨色不齊此等情形於製茶之時確須加意產區價值雖與上春不相上下而山家已虧銀約十五萬兩宜昌境内出產未增其數僅有千擔寗州曁武寗茶出口之數短絀祗有一萬五千擔之譜產區價值較上春無甚軒輊質優葉劣山家約損失八萬兩兩湖茶出口約六萬五千擔質地尚屬中平惟製法欠善採摘復又過時山家約受十五萬兩之虧漢口現尚存有七年至八年之茶三萬擔八年至九年之茶一萬五千擔迄今銷場絶少紅茶之二茶僅出三千擔以上海爲市場仍如往歲非待至俄國復來購辦上海似將仍爲北方茶貿易之中心點甯州植茶公司以新法種植今春產出好茶七十擔每擔售價四十兩大概七八年後出產當可極旺每春計算可得五千擔今春綠茶出產十九萬三千擔較上春十八萬四千擔略見加多熙春茶則大減上春有三萬擔今春祗有一萬七千五百擔如此少數而在銷場之上仍覺甚多上海存有一萬擔之譜目下似難售出假使北非洲銷場果能起色此項存貨當可改製小珠等茶以期合銷平水茶收成七萬擔上春六萬五千擔產區價值較上年減二成質地大都惡劣運往美國及坎拿大仍較上年略爲加多但上海尚存一萬擔因上年下半年美國市場不振迄未復原以致山家虧折約有三十萬兩之多綠茶運往歐洲及北非洲其數超過上春甚鉅現在已有一千萬磅上春不過二百五十萬磅更望北非洲綠茶銷場推廣則出產之加多可以供其應用綜計上年出洋茶數英國綠茶佔有六萬九千四百一擔紅茶佔有十三萬七千六百八十四擔實爲近年來無與比倫之數法國綠茶佔有五萬三千六百三十二擔紅茶佔有七千八百八擔美國綠茶佔有七萬二千九百三十一擔紅茶佔有一萬五百十四擔内有紅茶二萬二千擔係由陸路及太平洋各口運往俄國特恐運到者甚鮮（未完） 
來函 
[滬西商界聯合會致總商會函]  
　　頃聞印花稅又將推行於租界而法界將有實行之說聞訊之下殊深惶憒若以本國之稅務論凡屬食毛踐土之人無不有應盡之義務不過賦稅苛繁重重徵歛人已不堪其虐兼以米價騰貴各貨因之遞加影響所及岌岌可危今更藉外人之勢力歛以此種雜稅竊恐商困日甚市而凋零政府即不爲商民計貴會寗不爲市面計乎試問商業凋敝稅將焉出竭澤而漁其計何左貴會年來種種舉動失商民心者奚止一端商民以貴會爲何障而貴會對於政府之聚歛我民者如秦之視越漠然無關奈何我商民之不怨且憤也如其所加稅項果能滴滴歸公有益於國家我商民何難忍一時之痛苦求伸於將來然而内地印花稅行之已久其益於國家者何在乎無非錙銖聚之而泥沙用之耳還請貴會體恤商艱與總聯合會一致力爭以期免此繁徵藉輕負擔而紓商困至爲幸甚 
雜評二 
[川戰之眞相如何（訥）]  
　　國際之間每利用一種宣傳政策然所宣傳者大抵各爭是非曲直自明其所持理由之長而顚倒事實以宣傳之者則絶少概見也若我國内黨派間所利用之宣傳政策則事實亦可顚倒不慮其所顚倒之事實將來必有大白之日而但圖欺人耳目於一時以此宣傳不啻自賊其信用亦可謂下策中之尤下者矣此次川中之戰一方極傳熊軍勝而倒熊軍敗一方所傳又反是一方極傳顧趙離唐而聯川一方所傳又反是川局之内容如何雖足令人迷惑於一時然亦豈能長掩其眞相哉徒勞而已矣 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[杭通旅行記（四）] [  息機]  
　　南通一縣有大工廠十餘銀行四資本總額幾達二千萬不可謂不盛矣然本地人投資殊少且有謂純賴張四先生拉借官欵之力與無錫之由人民自動大不同余未詳究内容不敢據爲事實惟人民可與國成難與慮始但使辦理得人則其初以官欵補助較易集事迨著成效則人民自然樂從且先生亦自言之矣曰敝邑實業雖有系統然不如無錫之人自爲戰云云可以知先生之苦心矣 
　　南通人口百三十餘萬有小學三百餘所敎育經費二十餘萬距普及固尚遠比之他屬則已難能可貴矣且邑中賢達正謀擴充有辦至千校之企望願諸君子努力爲之富庶之餘亟當繼之以敎模範全國匪異人任也 
　　南門外之公園道路公共汽車均整然有秩序甚至旅館劇場亦皆新潔可喜聞命名題跋恒出自季直先生手筆典雅無庸俗氣其尤者如堠亭聯云企其來游贈之以芍藥游我郊藪吁嗟乎騶虞又云未見君子旣見心則喜客歌驪駒主歌無庸歸以及鑿坏室有斐館更俗劇場之類可以知其勝概矣 
　　南通參閱粗畢以有要事將返滬詢無下水船只有赴揚州之大和船將到大和者大達公司四船之一也顧以何時到通港何時開行徧詢無確耗但知爲二十四號到通而已不得已於是日八時到天生港擬搭是船到揚由揚過江由鎭江乘火車赴滬在港候至午後二時許船始到上船一覽凡各房内外行客皆滿穢惡之氣咄咄逼人大餐房内一無所有只篋狀之木牀二張余輩未携鋪陳向茶房賃棉被一份略有臭味聊以施坐菜肴穢劣不堪下箸勉進白飯一碗瞑坐待之候至夜七時半始由通開行苦况不可名言當候船時躉船上有一客室余見其稍爲清潔擬入内少憇而一警察斥曰此間有貴客勿得入余亟退出繼詢他人何處貴客到此則某公司之股東數人也憶咋搭新豐船來同船下有江右周君聞亦一資本家洎到通港即有警察四人腰刀制服擁之而去如貴官狀繼又在城内外見各實業家大半有警察時時擁衛亦一奇也在美國時所遇數千萬或數萬萬之資本家不少皆翛然來往如普通人民何吾國實業家與人相懸若此同行友人黄君調侃余曰君不應有美國之遊若無美國之行何至覺吾國輪船火車事事吃苦如此余曰若然則余惟有自咎好游而已 
 
[武力派仰之彌高鑽之彌堅] [  光漢]  
筆剳 
[逃俗記（下）] [  禹鐘]  
　　生色然曰師畢生持齋素獨守其眞自今後兒請繼其志矣且世味正如肉味羶膩穢濁損人神志而今而後兒不特屏肉味且欲并世味而避之他日者誠得一領破袈裟障住紅塵空門獨往亦差足慰兒心矣苟仙佛之說有徵兒且復見吾師蓋師生時爲人善死必升仙佛兒若久持清修亦庶幾望之則與師相見之地當在瑤池鷲嶺間矣言已母與兄嫂咸笑其痴生殊默然生閒居月餘其母復屬託所識者謀於某邑之印字館爲工徒某日母與介紹人携生往就道出禾郡邂逅師之故人故人亦崇信釋氏者而造詣更深當世方外之高行者類相知好見生辨爲死友之門弟子呼而與之語曰小友頗復憶爾師否爾師吾生平知已吾交友數十年未有如爾師者一即玄壞不可復見吾朝夕苦憶幸時入夢惜夢不常耳小友今將安適如念爾師者則吾設像於齋中香花供奉形容宛在目前曷往一瞻禮之生遂答以就業事故人曰是非刻期而至者稍遲何害願必一臨吾室生等不能却從之故人欣然導徑旣至生泣拜師像故人亦太息一宿而别故人送生登程臨岐執生手曰小友舉止似爾師令人可念今姑别他日脫有需余者幸告我必効力母見外也生感激至流涕母與介紹人亦紉其風義相歎澆風之下尚有善人在焉無何生又以短視不能任工作而見黜於是生眞厭世矣歸而辭其母願入山爲沙彌母不許生涕泣數日夜誓以死母卒徇其請遂倩師之故人介紹入武林靈隱寺披剃焉生臨别時訣其母曰兒樗散不容於世屢適而屢乖卒不能以諂笑媚人俾得汗血資歸奉甘旨則母亦等於無兒矣今入山母其以死視之矧人生如夢骨肉亦暫聚之緣有類泡影縱百年亦一瞬耳兒視世旣空無復留戀暛乎青磬紅魚其味蓋深於富貴然入焉信之 
　　沈禹鐘曰朱生與余同里余習見其人年不過弱冠今春言旋某日傍晚與朋舊携榼作野宴縱覧田景蓋爾時油菜正著花怒黄也飲半酣見生母自某庵來紆道而過友與諗生母停足述其子失業事絮絮不已時生猶未入山也未一月友人來書謂生已逃俗屬余爲記余嘆世人之沈溺於名利而不返爲感於其事而筆之若夫生則非有其他瑰異之行也 
藝評 
[說書閑評] [  天亶]  
　　吳西庚介弟吳陞泉在今日說書界中㗋音之爽脆實堪首座惜其不善運用兼之腹無墨瀋唱篇往往平仄失調四三二五不分道白無起承轉合破句别字層出不窮以故具此佳嗓而不能負藉藉名良可嘆焉去年在蘇某茶室彈唱玉蜻蜓是書本爲蘇城所禁唱光復以後始開禁因僉指此書誣申元宰申氏爲蘇紳之一故前清懸爲例禁入民國此禁雖除然積習難蠲申氏子孫終不能釋然於懷當吳陞泉唱時適有行政公署科長申氏聞之私令人往懇於吳屬其改唱他書母貽我祖宗羞論理吳亦可以止矣詎陞泉陽諾陰背依然不改於是受警廳之干涉玉蜻蜓從此又干禁例矣吳陞泉且因此被拘十日以示戒由是以覘吳非但不善唱書仰且不善爲人云 
　　金桂庭之徒丁蔭庭今年來海上居然盛極一時其原因實由於丁所唱之落金扇海上久無人唱兼之丁雖爲金之徒而剽竊謝少泉之皮毛故上年在蘇已不弱於二三卓卓今年蒞滬亦能立足惜丁好色而又困烟累嗓子底音衰薄現在方當壯年已暮氣頽唐若再加二十年不知伊於胡底殊堪浩歎 
新聞拾遺 
[娶再婚妻之奇夢] [  光宇]  
　　舊金山某餐館主蔡李基卑近在官署控其妻周麗蝶謂周雖與已結婚實已先有夫在請官判准離異官問何以探悉蔡曰余於數月以前之某夜忽夢見余妻在法京巴黎與一男子携手同行余適遇之妻即告余謂此男子實彼舊日之夫也彼與此男子成婚五年後乃更與我結婚余覺而異之蓋方余夢時妻實與余同宿而余忽咸此異兆故不能無疑於心爰即親詣巴黎調查册簿果得實據蓋余妻實於一千九百十六年與一男子名哥爘者結婚今其人尚在云云法官以蔡之理由不能認爲證據充足當予駁斥而蔡則誓不更與其妻同居云 
[吃魚送命] [  幻夢]  
　　寗垣孫某饕餮也久聞河豚之味甚美欲一嘗試於日昨往市覓購二尾返而烹食孰知未一小時忽腹痛異常狂呼慘呌繼忽上嘔下瀉家人驚惶急爲延醫施救無如中毒甚深延至是晚竟死 
[賣妻置妾] [  亦龍]  
　　寗垣某廠工人陳某眷一土娼結綰同心愛好彌篤遂訂白首之盟奈陳無餘資身價無所出有情人難成眷屬乃異想天開將其髮妻誘入妓院賣得洋二百元爲之脫籍噫賣妻置妾人道何在若陳某者誠可誅也 
[花轎子碰着棺材頭] [  吳秉恬]  
　　成都路某姓家昨爲其子完姻坤宅寓城内特備彩輿往迎導以軍樂甚形熱閙詎行至某路口適有送喪者以兩人舁一棺飛奔而至時輿正欲左轉不及避讓致與棺首相觸輿夫大驚欲與理論繼知喪者爲一極貧苦之家棺將送往義阡無可如何任其自去云 
[珠寶商被迷銷金窟] [  浪跡]  
武進韓某業珠寶往來滬常月必數次本届來滬庽居四馬路某旅館而附近弄内有秘密賣淫之花某涎韓多金加意引誘韓本好色竟沉迷顚倒不能自禁連日在花某家作樗蒲戲計輸去五六百元尚流連不忍去云 
劇本 
[新婚夫婦（三四）] [  瑙威名家皮琴生著一圭譯]  
阿克塞（向勞拉瞧）我不知道我倘能離開幾天事情或者好一些 
瑪蒂爾達很好如此我也走了 
勞拉你麽 
阿克塞你麽 
瑪蒂爾達是的我不要瞧見你們發生甚麽事兒出來（略停） 
阿克塞你意中想着發生甚麽事 
瑪蒂爾達還是不說的好只須等着發生時瞧好了 
阿克塞此刻你未免把你朋友料得太苛了 
勞拉（悄悄的說）瑪蒂爾達不是我的朋友 
阿克塞瑪蒂爾達不是你的 
勞拉（仍是悄悄的說）一個人常常欺騙人算不得朋友阿克塞瑪蒂爾達可曾騙過甚麽人麽你的話太不公道勞拉（仍是悄悄的說）我麽要知我如今的不快樂實是瑪蒂爾達的罪過 
阿克塞勞拉 
勞拉我愛你要替他辯護儘由你辯護但你須得許我和你說個明白這全是瑪蒂爾達的勸告纔引我脫離了天眞爛漫的孩子時代陷到現在的煩惱境界中倘不是他我今天還未必出嫁未必和我的父親母親分離他同着我到這裏來假意是帮助我的其實並不助我只背地裏悄悄的監視我做着間諜末後便利用他發見的事做他邀功奮愛的地步他自已委實熱烘烘地的戀着你呀我不願再說了（模樣兒更激烈）從此你們兩口兒合着夥和我作對瞧我可還是個孩子不是好好一棵樹你把他的根拔起來了移種到這裏任你怎樣搖動他的樹枝可也結不出果子來任是一切事情像他所讀書中的事一模一樣我也不管倘要求人家賜些愛情給我我是斷斷不願意的如今我父親和母親快要來了甚麽事都能親見我也很要他們瞧瞧因爲我不要給人家像小孩子般領導着我也不願再受人家的欺騙我再也不願（他立定一會忽的放聲大哭砲將出去） 
小說 
[社會小說衆醉獨醒（八一）] [  瞻廬]  
　　第十四回跑街坊兩脚鬭雞走門路一心拍馬 
　　這幾句話說得青巖點頭播腦連聲道是暗想我爲着﹁鞏固板櫈﹂的問題才向陸子才府上陪禮尀耐金兒不是子才的親外甥金兒的親舅父卻是住在上海的柳小賓我又没機會同他聯絡徐勉齋雖肯替我添好話然而這是金錢換來的我不給他錢他使不肯替我帮忙現在有了這條門路眞是千載難逢的機會要聯絡這管家婆須得聯絡這阿巧娘便憐憐惜惜的向阿巧娘討好了幾句一會子說你可慢慢兒走一會子說你脚上的雞眼痛得怎麽樣了看你這般一蹺一拐的我的心頭彷彿有一萬把鋼刀在那裏攢剌我的阿巧娘你可曉得我的一顆心比你脚上的雞眼還痛得利害（醜語）兩個勢利人談談說說不覺已到了門前阿巧小丫頭拖着黄膿鼻涕恰立在門前頑要抬頭見娘來了舞手舞脚的正待撲到身邊卻見青巖陪着同走趕忙濃濃的吐了一口涎沬便道這多年不上門的窮鬼又來做甚眞個倒胃口蹙眉頭（六字可算工對）一壁說一壁抓了兩行鼻涕對準了青巖要想揮將過來他娘趕忙做眼色大聲喝住道阿巧休得没規矩快快取了茶壺馬口鐵瓶裏的茶葉多抓兩把釅釅的泡一壺茶給乾爺吃 
自由談之自由談[  鵑]  
　　處今日之世非圓通殆不可以爲人其孤介自守不肯隨俗浮沉者非受鬼妒便遭天忌於是乎不得不死矣亡友泊塵孤介人也今日爲其開追悼會之日書此誌慨 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[人格破產] [  箴]  
　　人格破產是現行之新名詞即是品行虧損自毁信用之代名詞 
　　口是心非者人格必破產爲利所誘者人格必破產趨炎附勢者人格必破產播弄是非者人格必破產好惡與人相反者人格必破產因一時感情作用今日之主張異於前日之主張者人格必破產 
　　個人之人格破產已可惜多數人之人格破產大可懼 
　　我謂不必惜也不必懼也但人人保持自已之人格不使破產則社會文明而國家不患無進步 
　　此意也不必問人應先自問究能保持自已之人格與否果自信能保持矣則必爲他人所信仰必爲他人所效法而保持人格之人必日見其多 
　　今之大患在隨波逐流之人太多而確能貫澈其良心之主張者寥寥不多見也甚至其良心不爲金錢所收買者亦幾寥寥不多見而人格之破產者愈多時局之收拾亦愈不易故我謂欲挽救時局先自個人保存人格始欲保存人格先自保存良心始 
道德叢話 
[公民道德（續）] [  樹華]  
　　（五）振興實業 
　　國民積極的愛國方法就是實行富國主義國怎樣會富呢第一要用土貨第二要振興實業因爲實業是富國的根源振興實業國就富足 
　　我們中國的天產最豐富土地肥沃天氣適宜如果用﹁人工﹂去製造原料無論那裏都可以發財山西的煤鐵是世界無比的我們如果竭力去發達實業要借什麽外債要買什麽外國貨 
　　我們要發財發財的法子狠多不必一定括地皮騙别人的錢做種種不道德的事情至於偷盜是更卑鄙了你看牢監裏多少犯人他們因爲不曉得走正路所以如此再看那齷齪的污吏給人家笑駡一個人有本能有手有足有頭腦爲什麽不去生利要做寄生蟲要做没有道德的人 
　　所以現在無論男子女子都應該各自謀生各人都應當生利有錢的拿出錢來做股份年壯的用力氣去作工漸漸的工廠林立農業興旺中國不就富了嗎 
　　年少的人個個應當學一種技術或工藝如植棉耕種養蠶學習工藝化學研究開礦方法講求織布等等每人祗學一樣已經可以立身如果人人都學他的本事實業豈不就振興了嗎還有一層商人資本家不必做外人的經理賣外國貨有了資本不妨振興本國的土貨（未完） 
商業叢話 
[經商要訣] [  孫其文]  
　　商的人學識不必十分高深因爲高深的學術在商業上狠少應用所以我們修習起來只要關於商業上各種應用的知識和技能專心研究能夠應用純熟就得了越加純熟應用時越加便利像算術最最應用的是珠算練習珠算的時間要格外加多才能彀格外敏捷筆算但求普通算術應用純熟就彀了什麽代數什麽幾何在商業上一些兒没有應用我們經商的人不必枉費心思去研究簿記學是商業上很重要的我們要多加練習的工夫記錄登載可以免却差誤的弊病國文要隨時研究清晰應用的文章做到動筆迅速文理通順 
　　經營商業要有遠大的眼光歷練精密的觀察一切細節都能夠顧到作事必須要勤勉遇着艱難勞苦的事情須要能夠忍耐有奮鬥的精神勇往直前用全副精神做進去不達到目的不止 
　　商人經理事情要負責任接待主顧態度要和悅可愛完全拿信實來待人使主顧心裏歡欣快活同我要好認我是信實的朋友情願同吾交易照這樣做去久而久之顧客定可一天多似一天所經營的商業可以蓬蓬勃勃的發達起來了 
　　還有一層我們對於所用的夥友要注意左面幾種 
　　（一）夥人所做的事情必須要和他性情相合宜的所以在用的時候須要審愼周詳　 
　（二）夥友應該做什麽事情分配妥當後應該詳細說明使他明白所負的責任容易着手辦事 
　　（三）夥友有了成績就應該有相當的酬金使他越加樂於從事 
　　（四）夥友四周的景象要能夠起他快感使精神上十分安適 
能夠這樣那麽精明老練的夥友可以使他久安於位永遠有熟悉善良的夥友和我辦事共謀進行這是很有益處的（乙種酬） 
[商人的舊習宜改革] [  禹君]  
　　外國對於商人狠重視的因爲他於國計民生有左右的能力所以爲商人的也狠自重的我國的商人有人呼他爲市僧我狠替他不平一樣是商人到底是什麽緣故呢因爲我國的商人没有注意商業道德脫不了一種詐僞的習慣所以也難怪人輕視他要振興我國的商業非將商人的舊習慣根本改革决不能達到的我且把商人應當改革的習慣說出來請我們商人大家看看對不對（一）欺騙對於貨物信口雌黄指鹿爲馬對於價目高抬虚套因人而定只管自已圖利不管别人吃苦只管眼前生意不管將來主顧識貨者未必能便宜不識貨者即不免 
 
 

Page 18

 
 
上當了（二）假冒自已交貨物不好不去想法改良自已的生意不好不去想法廣告只會將下等貨物換上一個牌子當好貨賣或關了二扇門假作拍賣底貨引人入殼或仿造他家的商標圖樣希圖影射魚目混珠（三）侮辱買客上門的時候就卑躬起立笑臉相迎看貨的時候一不合尚可調換幾種若再不合就滿面不高興倘竟不買他或且口出惡言令人不可嚮邇了 
　　凡此種種惡習皆足喪失他的人格那能敎人家不輕視呢再要想買客惠顧生意發達你看做得到麽現在上海也有幾處大商店將此種惡習完全改革了但究屬少數更望衆商人大家澈底覺悟第一對待買客要和平第二貨物要眞實第三價碼要劃一第四要有度量看貨不要亦不可怠慢他第五要放出遠大的眼光想出新奇的廣告去發展我的商業這才是商人的眞正手段啦 
（乙種酬） 
衛生 
[論楊梅瘡（四續）] [  中華衛生敎育會]  
　　不僅此也梅毒於第三期時攻及大腦足致癲常見有人爲社會所器重忽一變而爲儇薄子又或爲人聰明絶特忽一變而爲笨伯日久記憶寖衰語言支離瘋癲大作遂死相知者猶大惑不解其何因也又有毒攻脊髓者少時患梅毒甚輕不治自愈久而忘之乃十年或二十年後忽然行動不便必杖而行步履洶洶若春杵然又復頭暈目眩徧體不舒終於癱瘓死亡而後已此外有毒攻大動脈管血液漲大隆然如疣一旦暴裂而亡者又有以瘦弱死者餘則目盲者鼻滅者尤難縷述矣 
　　（二）害家庭一少女嫁王姓少年傳染梅毒初不敢令家人知旣劇私求治於女醫無效徧身皆瘡嬌肌嫩膚爲毒菌所剥蝕者居三分之二呻吟痛楚延及三四星期無論如何療治卒瘦弱以死此殆較麻瘋爲更劇也查婦女患楊梅其由丈夫傳染者居百之十九（餘則娼妓及最少數之由間接傳染者）亦云夥矣其他因丈夫患梅毒而演離婚慘劇者及不知凡幾因不能操作致妻子爲餓殍者又不知凡幾常見少年放蕩債臺累累一旦婚娶惡症重發遂使妻子貧不聊生至以乞丐死亦復不鮮云 
　　（三）害兒女或問楊梅危險處以何者爲最曰莫甚於害兒女其生而殘疾者無論矣卽以死胎中者計之每年不下千萬兒據有經騐之醫士之報告知染楊梅婦人之胎十之九皆死故凡婦女每胎兒皆死屢次墮胎者便可决其向身染楊梅無疑也 
　　（四）害血統據近來調查所得知婦人患楊梅者兒卽不死於胎中而血統已玷體肢已殘故子女有壑唇者有駝背者有聾啞者有呆痴者有甚倭者有甚瘦者有足短如蹄者有腦大如斗者（西名水腦）且查娼盜乞丐殺人越貨一争犯罪之徒多因其父母或其先祖患楊梅以致兒女子孫或直接或間接受其遺傳之惡性也 
　　由以上之四端觀之其遺害之大誠不可限量國人應知所警惕矣我更有一言進告吾青年曰凡未犯惡行者務防失足已犯惡行者及早回頭苟眞染梅毒急宜倩醫診治尤當敦請名醫不可草草致誤性命也（完）（不受酬） 
 
[世界文化縂是向前進的復古派是向後走的旁觀派是躺着不動的] [  應鵬]  
公民常識 
[論地方自治之設施當先有種種之預備（續）] [  行知]  
　　曾憶朱君樹人所譯法國敎育小說冶工軼事一書詳述法國改良地方自治之情形譯筆栩栩欲活極有神采其内容大略言法國暖維爾鄉舊鄉長賽維奴攘竊權利濫用私人學校屋舍腐朽道路不修全鄉百事廢弛而每年逢選舉鄉長及職員時則彼必大施其運動之手段戀棧不去後有冶工伯爾者集合熱心社會之同志十餘人討論改良之方法開列下次選舉名單訂期開公民大會被賽維奴嗾其黨在場喧閙伯爾不爲所動侃侃而談訴說地方之腐敗情形及人民之苦痛於是人民大爲感動一致公舉伯爾爲鄉長全部職員均一律改組賽維奴控訴於府縣不得直而去於是伯爾大興敎育修治道途興設市場及勸業賽會又立救火會儲蓄銀行養老會等地方政俗煥然一新興盛百倍於前民咸樂其樂而利其利云余謂天下事得人則治若欲辦地方自治非得才德兼備之同志十餘人各治一事則决不能有效法蘭西爲世界第一共和國尚有不肖之鄉長而彼之正人君子欲推翻舊黨而代之亦頗不易易日本辦地方自治五十年而後成美國之自治幾及百年始有今日之成績我國自治事業毫未預備正當之團體不可多得是非不明黑白不分遽欲全國辦地方自治詎不大謬不如緩設自治局而多預備地方自治事業之爲愈質諸大敎育家大政治家以爲何如（完） 
小說 
[商業小說模範商人（二一）] [  瘦鵑]  
　　這時嘉德瞧自已一方面有市長湯德警察長山爾格嘉和華苟士達還有那嘉和的阿弟惠和他於是胆也壯了許多料那些粗人可不敢再把野蠻手段對付他咧那粗人方面見他們人手很多似乎都不是好欺的聲勢便也減退了許多不過如此下場未免掃興背地裏還想發作沙伊士冷眼瞧了好久再也耐不住了便向粗人們說道紅馬鎭的諸君你們今天爲了正義和公道纔到這裏來難道　了那放火賊和他同黨們虛張聲勢就束着手放他過去麽在我細細想去可不得不忠告你們一聲要是像這種放火的兇徒給他逍遙法外並不罰辦如此他的胆愈放愈大將來全鎭的房屋和財產怕没一個能保得住以後東也起火西也起火他好似做甚麽頑意兒似的了開懷却不知道人家血汗掙來的金錢產業全個兒葬送在火中了所以不論怎樣放火的兇徒是萬萬縱容不得的萬一將來全鎭都給他燒掉變了一塊白地你們的身家性命託寄在那裏那時你懊悔也來不及咧山爾格聽了這一番話心中甚是生氣半身的血都升到臉上泛得通紅大聲向沙伊士道沙伊士先生我是明白的你本來和嘉德有些子舊怨趁着今天好機會便也推井下石助着那些大張張聲勢但是嘉德平日行爲我一向知道他完全是個君子决不做那種放火的事沙伊士冷笑道你說一向知道沙伊士的行爲麽你到底和道了多少你可知道他來到紅馬鎭以前的事山爾格道先生這個我原不知道但是沙伊士插嘴道你可知道他的家庭更要緊的你可知道他的父親山爾格道我不知道但是沙伊士忙道如此你和他不過是幾個月的朋友你所知道的到底有限怎能說一向知道他的行爲呢這裏單有我一個人纔知道他的底細說時疊着三個指兒彈得怪響做出一種傲然自得的神情山爾格銳聲說道沙伊士先生我是個鑑别人性的名家兩個眸子直能照到人家靈魂中雖不過做了幾個月的朋友却也能瞧了他現在的行爲聯想到他過去的行爲我敢把性命保他他委實是個有道的君子 
 
