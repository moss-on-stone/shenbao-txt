# 1896 - 37 - 4908192

 

Page 1

 
 
[灶神模助振] [  申報館主人啓]  
　　啓者本舘恊振所前承某善士以描金灶神模售銀助振兹何有若干張出售每張洋銀二分請至本帳房購取可也 
[丙申年首期畫報附送陞官全圖] [  點石齋預啓]  
　　本齋年例每於新正首期畫報附送著色人物立軸一幅相沿已久業蒙海内稱賞今届不惜工本格外仰攀擬送陞官全圖緣是圖爲献歲消遣之需藉加官晋爵之名助喝六呼么之興事雖近博究於大雅無傷兹選頂上外國紙加工石印羅羅清疎無市上模糊漫漶之弊一俟新正初期隨報附送諸君如欲先覩爲快請于歲杪預購可也此佈 
[重印解酲語告成] [  申報館主人啓]  
　　解酲語一書雖類小説家言而事蹟新奇文詞頴秀前經蘭月樓主序以行世未及數載揷架已空兹復重付手民工料益爲精美每部仍碼洋一角八分世有欲步武劉伶者取而讀之當不必取資于五斗也售處在申報館帳房三馬路申昌書畫室及各外埠申昌或經售申報人處 
[接書報登漠河金礦公司第六届結帳告白後]  
　　夫中國產金最旺之區在外蒙古恰克圖迤西至阿爾泰山一帶其金有整塊至數斤者中國金匪潛行挖掘俄境民人亦多越取邊隅甌脱稽察難周然俄金之入中國者歲亦不下數萬兩蓋俄自奄有亞洲北境覓礦開採分爲八部設廠一千一百四十六所各廠採得金沙悉令交官運送俄都需費較鉅每十分中耗至二分倘就近售賣卽免此項耗折緣是交官者固多而暗賣者亦在在皆有其説見薛叔耘星使日記中彼時猶未提及漠河金礦者固由開採日淺功效未著抑亦彼處礦苗深厚實非遠出於吉林黑龍江耳然中國卒未聞汲汲焉廣求開採其故有三一則地處西北水程難達置辦機器運送維艱不若漠河之去琿春頗近去奉天亦尚非遠河港稍多無瀚海戈壁行人裹足之阻也一則聚集多人究易滋事邊疆重地彈壓照料有所不及故每年卡倫官兵之詳報與將軍大臣之奏報必循例申明並無匪徒私挖金礦字樣可知國家之防微杜漸厲禁高懸甘棄美利而不願因此致肇事端矣一則凡事欲求有利必先求其少弊中國自光緒初年而後倡議開礦股分旣集而旋卽一蹶不振者多矣當道引以爲鑑不得不鄭重出之卽本月十三是本報紀川督鹿制軍告示一道略謂資州紳士周維綸等前在京呈請開辦四川礦務經臣部奏飭查明辦理等因查礦產爲自然之利果能開採於國計民生均有裨益本部堂必當力任至所推許熟習礦務之人本部堂曾在陜西任内歴試無騐當經覆奏陳明並派員前赴寍雅各屬踏勘礦苗果有可開先行由官試辦如獲利益再行招商以期有益於公無損於私本部堂爲力求穩愼起見用特明白示諭等語此示非專指金礦而寓詳愼於考求之際杜冒昧於嘗試之中使各省疆臣邊帥皆能精詳體察奉委之員悉克勤愼勘騐則倉猝舉辦之誤事孰若通盤籌算之確有把握哉以上三者實中國未能遽行推廣之原意顧旣有一二成效可覩將來必有失東隅收桑榆之一日但今時局孔亟邊備宜修寳藏旣興籌餉自易卽若漠河礦利此届提充軍餉至十萬八千兩近閲疆吏奏疏更有於添開新礦中酌增充餉成數之議此項歸公鉅欵較諸捐輸厘金尤爲得體况採金之法以視開鑿銅鐵諸礦獨見便捷在礦沙淺露之處人人可以揀取卽有需用機器者亦不至重大難舉昔賢籌邊諸法議屯兵議輸粟惜無人焉議及開礦者誠能推漠河之利於外蒙古阿克蘇切貴河等處招丁開鑿官爲經理如虞土客雜聚滋事則卽令本處游牧旗民爲之邊人歴年盜採向難盡絶遇有捉獲不免懲辦今得化私爲公豈不甚願且仿屯墾之法編束礦丁勒爲部伍設遇疆塲有事不難團聚成軍爲國家禦侮之用固圉裕國一舉而兩便焉或亦中國振弱扶衰之善計乎或曰信如是經費將安所從出則應之曰是宜官爲經始而商力繼之夫邊屯各軍向有借給牛具籽種之例今鑿而不耕則便可專籌一欵爲收買金沙之成本隨時運入内地售銀運往輾轉濟用漸次擴充有效可覩乃令紳商得集股助官力之不及購機器擴鉅廠規模大備富强可圖豈特塞漏巵濬利源爲平金價計哉昔邊地有銀塲多處常以財力雄富丁壯萃處爲徼外所畏憚金礦之效當有過之無不及且不特金沙宜開鑿也卽天山葱嶺之間古所謂于闐河者產玉甚多恭閲雍正乾隆歴朝諭旨歲有常貢内府堆積充牣至不甚顧惜邇來所出似已稍遜然苟留心淘採必有精瑩寳貴之質可以磨琢得善價者以行銷於中國各省及泰西各邦其美利當不下於黃金語曰地不愛寳亦視人之求之者何如耳雖然有治人而後有治法能愼始尤貴圖厥終本館竊願日後籌礦務者之悉如漠廠而更上之尤願主持漠廠者之精益求精搜採日廣獲利日溥豈非關懷時局者所深幸也夫 
[搶案三述]  
　　漢口訪事友函云本月初四夜漢屬黃陵磯地方楊天生染坊被刼曁扣獲搶匪七名各節業已兩登於報兹悉該搶匪中有六名確係上游天門縣人其爲首之一人家中本薄有田畝惟誤會人言因疑人果無混財不富遂起意出禦人於國門之外滿擬藉此致富千金不難致也蓄念旣久苦無羽翼乃煽動該飢黎等六人結爲同心出作緑林買賣並將田畝質錢若干以爲出外資斧旣買船隻等物同伴至黃陵磯做此案後夤夜解纜以爲人不及知由外江以達内河至初五日未刻始抵漢口永玉河河岸而繫舟焉是夕魚更三躍霜風陣陣凉氣襲人匪等御寒無被夜不成眠一匪潛入隔舟方擬盜被詎被中人陡然驚醒狂呼有賊且伸手暗中亂抓恰將該匪抓住吃緊不放鄰舟人聞聲並起篝燈逼視悉爲匪舟咸抱不平羣焉毆之正在紛紛嚷嚷之時適緝捕漢河船委王君者香巡河至此飭將一干人証拘進官艙細加盤詰因見匪黨獐頭鼠目不類善良立派水手同赴匪舟偵察贓物搜得制錢七千餘串市錢五六十串火引三十餘隻火蛋三十餘個手鎗七隻短刀七把知爲竊盜無疑喝令逐一綑綁有二匪跳水意圖鳬逃當卽救起一名其一淹斃王君隨飭漢陽縣捕秦泰李方王順等到塲帮同將六匪曁贓解縣甫入儀門適楊天生坊主正在報案薛誠伯大令堂訊後錄供釘鐐收禁 
[在理擺齋]  
　　天津采訪友人云在理教者何其人不飲酒不吸烟聚衆念經行蹤詭秘入其教者大抵少清白人家子弟惟倡優皂隷至微極賤之人耳教中私建公所主持者名之曰當家類取年齒最長資格最深者每年四月不記日期又臘月初八日各會食一次謂之擺齋大肉肥魚必豐必盛座雖八簋食必不罄卽罄仍由侍者充牣其中雖遇風雪連天依舊舉行弗替當三載前朝陽煽亂教中人深懼禍延及已遂輟擺齋之舉者一年嗣後景過情遷仍如曩例今年臘八風和日暖擺齋之際人衆更盛於前各出錢一千文甘破慳囊不稍吝惜嘻其眞矜奇弔詭爲王法所不容者　是日適湖北大悲院河東大佛寺大啓山門寳馬香車絡繹如織東浮橋及單街口等處幾於擠塞不堪 
 
 

Page 2

 
 
[察吏安民]  
　　寗波府正堂程稻邨太守下車之始新政良多兹復出示曉諭云照得佐雜人員不許准理地方詞訟歴奉各大憲通飭嚴禁有案正雜各官恪遵功令豈容擅自違犯本府蒞任以來風聞佐貳雜職衙門擅受之案甚多此風斷不容長况此等呈控事件均係顚倒是非憑空結撰之詞總緣該衙書差勾串訟棍混朦聳令本官遇事生風以小化大言之實堪痛恨除通飭嚴禁外合行出示曉諭爲此示仰闔屬各色人等知悉自示之後凡遇民間控訴事件應赴有司衙門具呈如再有勾串書差結撰虚詞控經佐貳衙門擅受審理一經察出或被告發定將具控之人先行提案從嚴究辦毋謂言之不預也各宜凛遵特示 
[薄懲賭徒]  
　　杭地賭禁綦嚴大憲又時加查察不特操劉盤龍術者無所施其伎倆卽路天賭攤亦無不聞風而懼現在封印期内冷街僻巷之中擺設攤塲誘人入局者時有所聞日前城頭巷章姓兒年約十四五歲由塾中放學而歸路過安樂橋地方見有打字寳者不覺技癢將身畔所帶百餘錢一押而空意圖翻本遂將身上馬褂脱下質錢復局未幾又盡輸去祗得垂頭喪氣而歸其父母再三盤詰始吐其實乃父本係公門中人立至保甲局禀知經局憲飭差拿到爲首之王小福重責二百板并令將馬褂交還免其枷號當由地保出具保狀並具不敢再犯甘結然後釋之而去夫賭博害人大小相同似此從輕發落恐若輩尚示名以身試法也轉瞬年關無知童稚被彼所誘其爲害尚堪問哉 
[沈寃頓雪]  
　　蘇垣察院塲某漆鋪於春間某夜被賊竊去洋銀物件爲數甚鉅翌日經官勘騐則毫無出入形跡鋪主某甲遂疑其夥某乙所爲立加驅逐并邀集同業於該行公所白於衆曰爲夥作竊情殊可恨凡我同業中如有再用某乙爲夥者定當議罰衆皆信以爲實唯唯而散詎乙惟天可表無地能容被誣後失業無聊異常落魄本月初旬總捕府劉少峯司馬拿獲巨竊一名研訊之下供出新舊案十餘起不料該漆鋪之案亦係此賊所犯司馬遂將原贓吊到傳諭該鋪主到案認領甲始恍然大悟深悔當日誣乙之非爰倩多人四出尋乙數日後始見乙　伏於白塔寺破刹中夥友囑其回店乙堅不肯行謂我尚有何顔見人哉夥等不得已告主人甲遂親雇肩輿將乙舁歸見其頭上髮種種已長寸許立喚整容匠爲之剃下授以衣服對衆鳴鞭燃燭賠罪服禮仍令管理鋪務相好如初噫賊之爲害甚矣哉其攫人財物害猶小因攫人財物而轉令事主誣及良懦其害大如乙者苟眞賊不能破獲則不白之寃不將終沈大海哉 
[邗江詠雪]  
　　揚州采訪友人云三冬亢旱四鄉望澤甚殷而碧翁翁獨喝散癡雲每日銅鉦高掛至本月十五日下午始北風怒吼寒氣偪人茗碗硯池冰花牢結夜過半風止惟覺布衾如鐵寒粟生飢旅館孤燈轉側不能成寐晨起推聰四望早已庭院堆鹽量以玉衡約在四寸以外城廂父老咸額手而告曰來歲豐年胥兆於此矣 
[京江賞雪]  
　　鎭江采訪友人云本月十四日踆烏匿影箕伯宣威獸炭無温貂裘失暖十五日晴光稍放依舊峭寒刺骨雙聳詩肩十六日晴旭當空纎雲四捲寒乞兒得此黃棉襖子咸欣欣然負暴南榮矣十七八日朔風竟日撲面生寒凍靄迷天濃雲匝地十九日廉纎細雨潤欲霑衣雜以雪珠其聲錯落直至夢回枕畔猶聞翠瓦珠跳二十夜滕六君惠然肯來翌晨推窓望之惟見玉宇瓊樓無異天然圖畫恨不令王摩詰寫上芭蕉數本當作粉本流傳午後仍整整斜斜疎疎密密江天一色惜少个賣魚翁靑蓑緣　買酒歸來耳二十一日微露晴　傍晚又雪花如掌平地厚積三寸許農人無不歡然有喜色謂爲豐年瑞兆云 
[譯日報紀臺灣近事]  
　　日本某日報云臺灣日官樺山氏命後備步兵第四聨隊長内藤氏往驅臺北西南各村落聚集之土兵并與步兵第九聨隊合力從事旣至見土兵房屋卽一槪焚燒并搜查人民家中如有兵器皆入官○各隊日軍到處見有携兵器之人及與日軍抵抗者弗論兵民祗須查出証據卽皆處以嚴刑○由厦門至臺灣航海之道特命海軍嚴重戒備梭巡不懈日來華人欲渡臺而不得矣○臺兵蜂起之時警報迭至本月十一號兵站部接海軍偵探人報知厦門有華兵七千名乘船至臺當夜鳳山守備隊直往澎湖島以備不虞又恐華兵於打狗安平兩口上陸於是憲兵及兵站部晝夜非常警備十二號清晨打狗口適來華人十名憲兵卽拘禁候訊○四五日前艀船大爲增加憲兵亦在調查有商船七八艘自厦門至打狗口運米甚忙憲兵部頗注意盤查○日兵之或傷或病者在大甲新竹臺北基隆澎湖臺南嘉義鹿港打狗鳳山恒春各處病院中療治計共一千二百八十三人時有死亡不計其數○新竹地方謠言四起人心頗爲不平在深坑溪走退之土兵大半皆越山遁入蠻地 
[譯日報紀高麗近事]  
　　日本某日報云俄國測量隊軍人五名乘馬至朝鮮慶尚道北部海岸查勘且拜會各府縣官詳訊土地情形旋復圖其山河及各要隘事畢又往他處聞欲將陸路全行測繪○上月二十三號丹陽暴民蜂起勢甚猖狂郡守被虜旋復與安東之暴徒氣脈相通互爲聲援○忠清道洪州之亂實係觀察使李勝宇倡議不肯斷髮自率部下稱爲義兵一時亂民蟻集又有不遵新令之舊官吏附從并聞江原道春川地方亦有暴民舉事韓王特派内部恊辦劉世南齎詔書前往鎭撫 
[金臺瑣事]  
　　據訪事友函云順天府每月二十日考試金臺書院月課先期諭令大宛兩縣並劄飭委員前往該書院備預一切此向例也本届爲封課之期府尹委員在書院扃試就諸生一日之長分列等第排次榜示前取者除例給膏火外並優加奬賞以爲鼓勵人材之具屈計該書院作育人才不少以故名儒碩彥皆應運而生寒畯後生更聞風而起實聖朝之雅化也不禁額手而頌之曰盛哉乎斯世○强討恶化向干例禁因官憲耳目難週以致地方惡丐及遊方僧道遂得施其凶悍伎倆日昨東單牌樓路西某煤鋪有一遊僧手敲木魚聲振人耳東夥厭之未償所欲至日已沈西該僧計窮陡出一鐵釘長約尺許由口内將右腮穿通釘在該鋪門框之上血流滿地毫不知痛當經街鄰相勸給予京蚨二十吊事始寢○鞭子巷李某與其妻母鬥毆服信石自盡一案昨訪悉李某已逃出枉死城灌救得蘇其未服毒之先手持鐵鍬將伊岳母頭顱打破血流滿面故至南城坊控告當將李某傳案訊供之下掌頰二十自思毫無生路到家後行此短見也○前門外韓家潭某下處主人某伶簪花傳粉易弁而釵艷絶塵寰幾不知爲胡大胡帝近以酬應紛紜自備轎車兩輛一新一舊適有友人借車車夫陳某誤將新車借給主人不悦俟陳回當卽辭歇陳回説所短工錢合銀十餘兩請登時給付俺卽立刻出門主人靳而不予於是唇齒交加不料主人袖藏白棓順手奉敬致傷陳右脇血如泉湧命在旦夕主人亦後悔莫及嗣經人妥爲排解未曾經官現在卽就主人家養傷云 
[北通州遺墨]  
　　州人喜爭好鬥相習成風一日有持械鬥毆者兩起彼此毆誤尤其可笑盖一起係北關某甲與新城某乙因細故尋毆一起係回回胡同某丙與魚市某丁因賭博搆釁北關某甲稱干比戈率衆尋乙適遇魚市某丁結隊尋丙時甲適從對面持械而來不辨乙丁上前攅毆致傷丁三人内有一人因刀傷後腦海奄奄一息命在幾希事後始知誤傷他人甲已悔之晚矣將來涉訟琴堂不知何以分辯○城北阜河曹莊頭家道殷實惟銀錢向不存放家中防賊盜也十一月二十五夜狂風怒號吼聲如牛有匪徒十數人頭蒙花巾闖門直入先將家主曹某捆縛嚇以利刃問其銀錢存放何處曹云現銀俱在城内錢店家中只有現錢百餘吊汝等分用可也盜黨於是各將現錢百吊瓜分並搜括衣服首飾等件而逸雖有聨莊會奈因風大不聞喊救之聲遂皆未及援救云 
[之罘近事]  
　　烟臺采訪友人云礦務局總辦李山農觀察月前因事來烟假館潮州公所旋於本月初一日騎箕西逝○烟臺以蕞爾之區新開戲園書塲竟有多處好事者爭先快覩舉國若狂甚至塲散後已夜靜更深而大街小巷之間猶是履舃交錯宵小之輩乘機竊發攫取釵 
 
 

Page 3

 
 
環巡夜兵丁不敢查禁恐閭閻不免從此多事也○本月初八日俗謂之臘八節各僧寺例以雜糧分送鄰里檀越名之曰臘八粥謂食之可延年却病市井之民亦爭相效之不知其何所取義也○妓館娼寮但能購得雛姬卽爲若輩生財之道本年販者較衆價值亦廉因日本弄兵以來小民流離失所以致拐匪水販乘機施其伎倆但見枇杷庭院楊柳樓臺錢樹子參差林列有心人蓋心焉傷之已○有自威海來者言及此處有日兵二人出界遨遊其一遲久不歸存亡未卜日官欲向地方官查究下落至今尚未見動靜也○前任東海關監督劉觀察赴旅順口勘騐工程本月初九日乘某輪船南下○昔人詩云裙拖六幅湘江水又云飄揚血色裙拖地古之美人未有不廣袖長裙爲美者今則不然每見妓家衣服長不及胯寛僅束腰其爲效泰西裝束耶抑别有所取耶請還質之个中人 
[蜃江雪浪]  
　　温州訪事友人云永嘉縣程康侯明府於初二日考中東書院所謂開到荼蘼時候也生員題惟助爲有公田至雨我公田童生題稷思天下有　者詩題未詳肄經堂封課題生素絲五　解説文引五經異文考太史登臺書雲物賦以題爲韻氷壺先生傳贊賦得數點梅花天地心得心字江心寺懷古不拘體韻童九二包蒙解五服考歲寒三友圖賦以植松竹梅扁曰三友爲韻清淡先生傳贊賦得積雪滿空山得山字謝客巖懷古不拘體韻○玉環右營某守戎近因洋盜拒捕案罜礙離任所遺之缺兹奉劉吉園軍門牌委中營候補守備陳子仙守戎聨參署理○有英兵輪巡洋之便於初七辰刻駛抵甌江下椗朔門馬　其坐船官嘉樂會君卽篛緑呢大轎進城拜會道鎭劉軍門旋亦到輪回拜嘉君延入内舫請觀英兵操技茶叙片時呵殿回轅初九早劉軍門飭派親兵十名敬賚牛羊鷄鴨等物餽送兵輪嘉君祗領柔毛剛　惟太牢依然壁返蓋恐牛非活宰故也嗣聞該牛在火神廟宰送曾經英人視牲然後收受初十已牌宗觀察在税務司署設席筵宴英兵官山珍海錯餚胾雜陳同席十有三人飲至申牌盡歡而散此可謂仰體國家睦鄰之至意矣十一早六點鐘該兵船展輪出口駛至海壇山前誤擱淺沙進退維谷延至酉刻潮漲然後出險所有笨重之件均用駁船裝運俾船輕浮易於駛動一切機器幸無損傷現仍回甌整頓機輪聞俟十六日偕商輪引港　口云○初六魚更三躍後小火輪解送洋匪兩名駛抵甌江旋於初七早起岸入城該匪猶愍不畏法沿途搶奪攤上燒餅等物旋吃旋走○安二號扮商營船於初十夜在瑞安鳳凰洋追捕盜艇致被洋盜拒捕圍擊彈傷兵丁汪鎭南身死其餘受傷三人均尚不致有性命之虞風聞舟帥徐顯揚把戎亦遭藥包焚傷十一早聞報之下郭味齋把戎卽駕小火輪出洋追捕鴻飛冥冥未知尚能弋獲否也○ 
[循例騐看]  
　　浙省奏請停止分發已列前報所有佐貳雜職已經禀到者撫憲廖榖似中丞於十五日騐看嗣後卽行截止遲到者恐不及也是日赴署請騐者計有六十餘員之多銜名附後試用按經歴厲有厚鹽經歴葛文瀚劉克家陳濟忠布經歴彭順昌府照磨姚紹誠胡廷瑞王用鴻涂德潤李時榖徐人猷錢衡同韋聨恩州判萬康縣丞朱廷榦汪夏生潘雲興黃家勛秦鴻鈞徐奎齡李治斌宋景祁汪炳壽將福昌王孝光顔韜李成基金東靑主簿趙宗道巡儉鳳雛清徐壽林陳開祥趙雩許漣葉維名曹炳曾王銘常匡鳳逵向致宣從九費國鈞張錕唐光棣朱紹光黄祖周田成章朱作霖陳耀春王祖耀沈悦達桂步清兪霖瑞葉其芑趙炳輝典史金鼎銘萬良才繆侗許啓祥首翰聲劉際仕丁迪緒陳嘉祥孫大齡鄒守明未入流顔鍾寛徐家俊支恒惠周梓椿任元瑞 
[大令欵賓]  
　　昨日午刻上海縣黃大令愛棠設席花廳恭讌江蘇海運總辦譚少柳太守會辦高彥冲明府及舒明府體元浙江海運總辦莊太守人寳山珍海錯羅列滿前杯酒言歡其樂無極直至陽烏西墜始各興盡而歸 
[局員勘地]  
　　前報紀周金虎投上海縣呈控陶容方串同佃户王根生佔地一案帮審委員曹明府訊供之下以兩造供詞各執不能定讞黃大令復移請八仙橋巡防局委員孫君定期本月二十一日往勘前日午前孫君帶同縣署公差亭耆及兩造人証並案卷至二十五保十三圖勘丈亭耆丈得陶名下應多一分八釐周地丈至河邊少去一分有奇以多抵少相去不遠勘畢回局卽將情移覆大令 
[譯匯豐銀行帳略]  
　　一千八百九十五年七月初一日起十二月杪止清帳刻已印成計六個月内贏餘洋銀一百二十萬零二千一百四十八圓四角六分連六　　滾存之三十一萬二千二百十七圓零二分共計一百五十一萬四千三百六十五圓四角八分兹經董事議定以洋銀二十五萬圓歸入公積銀計公積銀已有五百七十五萬圓其餘除去董事花紅尚有一百二十四萬九千二百六十五圓四角八分其中付各股友每股利銀二十五先令共付出四十四萬四千四百四十四圓四角四分又以從前先令價每洋銀一圓值四先令六辨士今跌至二先令一辨士六二五應找付各股友四十九萬二千一百四十圓零九角二分付過之後尚存三十一萬二千七百八十圓零一角二分歸入一千八百九十六年帳内觀此是生意之隆可謂無出其右矣敬舉手爲各股友賀 
[含糊了事]  
　　虹鎭血案已見報章兹悉此處二十三保十五圖地保吳春春本擬禀報上海縣請黃大令騐屍嗣因屍弟金杏生不欲多事與錢姓族長宏祥竭力調停令兇手海坤從豐殯殮刻已含糊了事矣 
[險兆焚如]  
　　美租界北四川路第二百十號門牌粤東人某姓家屋内置有火爐昨日午後二點二刻時火力太猛延及爐旁所置木柴霎時烟燄迷天致罹巨禍幸左右鄰爲之撲救得免成災事後經二百六十七號華捕報知捕房想捕頭必傳提判罰也 
[兇犯順供]  
　　南匯縣民人馬俊川刃傷胞兄鶴亭斃命抛屍上海縣境内黃大令騐屍獲犯訊供收禁已曾備紀報端矣前晚帮審委員曹明府升坐花廳飭提兇犯覆訊順供俊川供與前同明府命值堂書吏將供單朗誦一遍俊川聽畢稱是明府飭仍覊禁内監聽候備文申解上臺核辦 
[馬車釀禍]  
　　昨日午後一點鐘時有一四輪馬車飛駛至美租界吳淞路望月茶樓左近將無錫婦朱周氏撞仆於地身受重傷并墮一指馬夫某甲見已肇禍加鞭逃脱適二百二十二號華捕巡行至此將氏送至同仁醫院求療旋將情回告捕頭捕頭卽派包探石金榮嚴查馬車下落 
[志切從良]  
　　倡婦周素卿奔投英公堂訴稱龜兒武永春掯阻從良叩求超豁屠别駕訊供之下周倡稱小婦人不願賣倡久欲擇人而事現有狎客王允源大少爺願將身價償還娶小婦人爲室武龜居爲奇貨勒索鉅貲不遂所求遂與王大少爺齟龉别駕謂此係爾一面之詞殊難憑信遂飭交官媒收管候查明核奪旣而王具詞投案請准領周倡回家完聚前晚别駕升坐二堂研訊王訴稱現在新閘北卡當司可父親向在浦東嚴家橋總卡辦理文案前者欲娶周倡爲室龜兒百般勒索始終霸阻不得已將此事作爲罷論今接得周倡來信知已涉訟案下故特投案呈求給領周倡供稱小婦人年十七歲幼年父母雙亡被歹人誘之來滬誘入倡寮今已厭倦風塵願嫁王大少爺而龜兒霸阻不肯是以奔投案下鳴寃别駕著仍交官媒收管令王出外覓取的實妥當保人來案具保 
[拘提倡婦]  
　　倡婦周雲娥在英租界麥家圈萃秀里賣倡其父周少蘭與雞鴨弄某鴇婦姘識曾倩法租界縫人戚某代製衣服計洋銀一百三十六圓旋卽避匿不見邇者戚因年關偪近投法捕房控訴并請提其女雲娥向追捕頭知照英捕房請協同包探移提押候堂期解訊旅經倡院中衆龜奴湊集洋銀交還戚某遂得將雲娥保出 
[客胡爲者]  
　　本邑法租界興聖街金寳興客棧有不知姓名之客投宿寄存皮箱二口鞋籃一具旋往瑞生舊貨店買物並不還價店夥 
 
 

Page 4

 
 
高中坤見其形迹可疑大言曰包探時來尋爾爾尚敢白晝游行乎客聞言有懼色許酬洋銀二十圓欲將皮箱寄存高商之店主店主不允隨復寄存英界滿庭芳弄日生客棧事爲法捕頭訪聞倩包探將高拘入捕房而客已不知去向因卽將皮箱吊出暫存 
[法界會訊案略]  
　　立興洋行與恒興瑞皮貨莊因購買羊皮騐貨不符至公堂涉訟鄭大令與祁繙譯官兩次會訊已詳前報昨日下午二點鐘時大令復偕祁君訊詰恒興瑞艾瑞庭偕馬少園馬廷榮呈遞禀詞及招商局進出棧簿立興西人亦呈西字單大令與祁君查核祁君操西語先向西人究訊西人操西語答之辯論移時西人又呈西字單並華人信件艾供稱貨存中棧五號管棧人不知姓名但憑提單出貨内有五十件另售與魯麟大令謂爾須問明管棧者係何人供稱出進貨物甚多但憑提單立興買辦劉照行稱管棧人名阿榮五號棧房共有三人經管另有管棧司事不知其名行中出貨時據阿榮云堆裝人已得賄六圓將次貨攙入請傳此人到案便知艾供稱此係無據浮詞有意誣衊西人亦稱請提管棧人到案對質大令命傳經勸人趙華庭訊詰供稱小的爲雜貨生意皮貨事初不知情後由馬雪生唐炳奎二人倩小的帮同理勸十二月初五日陳連卿等同至立興洋行向買辦調停因調換皮貨罰銀一千三百兩大令問何人先許供稱係彼此意見不合小的亦不能專主大令謂爾旣在塲豈能默默無詞究竟到過幾次何人來請供稱雪生炳奎邀同前去計三四次本月初五日已第四次矣初次云並不調換第二次小的亦在塲雪生等皆云羊皮不好馬少園須受虧第三次陳在塲云此事不必涉訟第四次雪生炳奎陳及朱子美與小的五人同往大令問願罰一千三百兩出自何人主意供稱兩造不合小的與雪生商量此由雪生及馬唐二人之意許出一千其時馬廷榮亦在馬供稱職員有皮貨五十五件賣與立興向收銀一千三百兩趙供稱初議一千兩中間人議至一千三百兩小的本係外行不過經勸而已大令命退出傳雪生研詰供稱此事初不知情後與趙等五人在塲調處第一次在一壺春茶館與劉商議兩造均係熟識職員願代爲調處並無人請出其時商議不成至明日值禮拜與朱趙唐等人在怡珍茶館商議由唐找劉到來因第一次調處不成職員卽不與聞亦不願多事以後情形職員不知大令命退出傳連卿研詰供稱爲絲頭生意立興之事由馬少園邀出曾經調處馬稱與陳認識並未相請陳供稱因五十件攙入次貨將銀扣留不付是以帮同相勸初次小的一人第二次趙等五人同往由馬少園邀出馬廷榮亦知其事據劉云騐貨不符應罰銀兩議至一千三百兩馬廷榮在怡珍茶館祗面許五百兩馬稱並無此説惟向索貨銀陳稱與朱同事倩小的同往是以知之大令命退出傳朱研詰供稱在怡和爲雜貨生意立興之事由陳邀同往勸大令謂請爾相勸必有主意供稱一百零七件内有次貨五件被立興查出欲令罰銀職員等向立興説情懇伊减罰十二月初一日與陳及馬廷榮馬少園在茶館聚會後至立興與趙等七人同往大令問罰銀一千三百兩何人主意供稱由職員等商議問何人先説供稱由立興買辦先説職員等共議如果罰銀貨可不退當時馬廷榮已答應矣馬稱如果答應不必涉訟大令謂此事不能含混須供得明白方能定讞供稱第二次在十二月初五日前次則不記日期大令命退出傳唐研詰供稱立興之事因騐貨不符由陳等邀同相勸劉欲罰銀一千三百兩并出筆據當時不肯答應以後卽與中間人無干十二月初五日止此一次至十月二十九日並未去過問一壺春茶館之事爾在塲否供稱並未到過兩造均不相託惟自願代爲解勸皮貨五十件於九月間運滬存招商局中棧至十一月運至自己棧房此貨潮濕須向日中曝之方可出售後經魯麟洋行買去復存中棧由小的經手棧中皮貨甚多五十件另堆一處至一千三百兩之事未經答應大令與祁君將帳簿核對命傳管棧人翁記元研詰供稱十一月十六日出貨九月二十六日進棧羊皮共五十件馬少園稱年關在邇不能延宕求卽追給大令諭以待下期禮拜五傳到五號管棧人會訊核奪 
[保甲總局紀事]  
　　保甲總巡曹荃生明府查得近來各處路燈黑暗不明皆因燈夫尅扣火油所致因飭各鋪地甲傳諭各燈夫嗣後務將燈油添滿不得如前黑暗如果不遵提局懲責不貸○日來城中連出竊案保甲總巡曹明府飭差傳齊各汛捕分别比責限日破獲並諭此後務必晝夜在汛認眞巡查不行遠離致干嚴比 
[英界公堂瑣案]  
　　寍波人王錫卿在洋人怕處當細崽日前乘間竊取法蘭絨五碼絨褲一條報捕後經包探秦少卿查獲原贓昨晨解至案下怕投案領贓并稱王每月工資洋銀四圓五角現在尚有一月未領王供詞含混訪事人不及備錄屠别駕商諸薩副領事然後判令管押一禮拜○包探陳阿九禀稱積竊顧阿根前因屢次犯竊送請大老爺懲辦今又連竊恒順同泰祥鳳祥劉大成等家銀首飾布衣及零星諸物經小的緝獲人贓送請訊辦恒順等各失主投案領贓顧供稱小的係寍波人不合來此犯竊如蒙寛宥定當改過自新别駕判令笞責二百板遞解回籍贓物分别给領○積竊顧月山竊取陳春橋家綢馬褂一件由包探杜雲卿查獲吊到原贓解案請訊陳投案領贓顧供稱小的係本邑人行竊該死只乞施恩别駕判令笞責一百板發回捕房管押一月○包探沈金隆禀稱張長根在洪阿仁所開小茶肆啜茗乘人不備竊取銅水烟袋兩枝經洪扭送捕房今特解案請究洪投案聲訴情由張供稱小的係無錫人失業頻年流落此地如蒙恩宥定當没齒懷仁别駕判令掌頰五十下押送航船自行回籍○龜奴沈阿狗在葉阿和花烟館内傭工日前竊取金約指兩枚洋蚨四翼經包探趙銀河緝獲人贓送請究辦葉龜投案領贓沈龜供稱小的係寍波人妻子在葉龜家内賣倡金約指由妻子在梯旁付給小的並非小的竊取别駕判令笞責一百板贓給葉龜領去○包探孔阿才禀稱陳阿祥竊取陳雲卿家綢妇襖一件由小的緝獲人贓送請訊究雲卿投案領贓阿祥供稱小的係蘇州人流落滬江無資餬口不得已而行竊尚屬初次叩求格外施恩别駕判令管押三日○寗波人陳阿生前因犯事經别駕遞解回籍今又來滬由某包探拘拘公堂陳供稱小的前雖犯事業已勉爲善良可否求恩免遞别駕著仍發回捕房遞解回籍○五百六十五號華捕施奎江緝獲行竊爛鐵一案由捕頭令試充包探近日訪知流氓徐子良冒稱夥役在外招摇撞騙因卽拘解公堂禀請究辦别駕判令遞回寍波原籍○二十七號華捕禀稱昨日彭慶文乘奚明祥出外時將門上銅鎖捩去意圖行竊適爲小的所見拘案請懲奚投案申訴前情彭供認圖竊叩首求恩别駕判令笞責一百板○一百八十五號華捕禀稱昨日小工邢子明行至某繅絲廠前見一女郎翩然而入卽肆行攔阻經廠主扭交小的送請究懲廠主某洋人投案請辦邢供稱小的因請加工資致被送案並不調戲女郎别駕判令枷號五日 
[美界捕房紀事]  
　　積竊朱文炳前因犯竊經某讞員解回寍波原籍兹又潛來滬上前晚在篷路某弄中圖竊經巡街捕拘入捕房捕頭倩包探范進才查明曾犯竊案與否然後送請屠别駕訊懲○昨日午刻甲乙二乞兒向裏虹口某店滋擾經一百八十二號華捕拘至捕房禁押○某洋人所雇庖丁王掌泉素喜與花骨頭爲伍日前糾同某雜貨店學徒麻皮賭博輸去靑蚨五百翼前晚麻皮向之索取王非但一毛不拔反以老拳從事旋復扭入捕房捕頭詰悉情由令一併管押 
[及時造福]  
　　徐州電局王受伯助賑洋五十元李炳榆少君彌月親友賀分移賑二十元如皋分縣署來無名氏湘記求保平安五十元新設瑞成剿絲廠助養狗費三十元顧壽卿爲少君完姻喜筵移助二十元諸君子俯念哀鴻莫名欽佩請登報章特申謝悃[  上海六馬路仁濟善堂籌賑公所施善昌等謹誌]  
[仁至義盡]  
　唐君茂枝函開次子純峯故後諸親友厚貺楮儀照吾粤風俗須送盌伸謝第念窮民無告枵腹堪憐爰節盌資洋一百元移請施粥爲親友造福一舉旣徵兩得數言况繫羣生嚮憂日以傾忱望慈雲而叩首[  上海虹口元濟善堂同人謹啓]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
