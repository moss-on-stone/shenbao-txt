# 1893 - 238 - 4907314

 

Page 1

 
 
[彚解第二次順賑銀]  
　　順直一帶猝遭洪水上民蕩析流離裻風宿露悽慘情形有非鄭監門所能盡繪者畿輔重地尤不容稍存漠視此有心人所由扼腕而嗟投袂而起也本館協振所今以規元一千兩會同絲業會館仁濟善堂起解交經佩卿善士帶赴災區核實散放惟災重欵絀接濟爲難尙望遠近仁人君子存救人救徹之心慷慨解囊踴躍資助此則敝所代百萬飢黎馨香默禱者也謹布下忱卽希德鑒 
[新出鉛板南雅堂陳修園廿一種醫書告成] [  圖書集成局代啓]  
　　長樂陳修園先生精醫道自負長沙後身治病必騐其醫書二十一種爲岐董家所必需坊間初僅十六種後增至二十一種其間魯魚亥豕版多錯訛本局自去歲擺版至今秋始告竣字式照圖書集成其間校對精工有目共賞毋待縷述今已出書由五馬路文玉山房及古香閣煥文書局千頃堂代售每部價洋三元書甫訂成購者接踵而至已消其半遲恐消完爲特登報緣此次僅印數百部版已拆缷倘荷賞鑒家賜顧以速爲妙 
[培材原要諭]  
　　子思子謂天之生物必因其材而篤焉故栽者培之培也者厚封植之之謂董有教養兼至之義也今國家所以培養人材者無處不有京都國子監而外各直省府有府學縣有縣學州有州學廳有廳學有所謂教授者有所謂教諭者有所謂訓導者有所謂學正者皆與國子先生以及司業助教輩同是國家藉以教養人材之地教育人材之人而此外又有各處書院之設一府一縣之中或一二處或三四處講贯考課悉有定章膏獎花紅足資鼓勵然論者則以爲各學之培材也有出路各書院之培材也無出路何則各學諸生員可以由附而增由增而廪由廪而貢功名得寸則寸固有寸進之一日書院則不過考超等得優獎而已顧其所以培養人材者則各學反不如書院因書院有課功夫可以日新而月盛各學無課於功夫無所裨焉然而其所培養之人材則無非八股試帖而已最備者或加小課而試以詩賦或講考据而增以經解策論而其爲空言則一也近來時世與前此不同講求洋務爲當務之亟而講求洋務之學堂最先開設者爲滬上之廣方言館此外如福建之前後學當學習船政諸事天津之武備學堂水師學堂凡若此者皆足以爲有用之學而其所培而植之者均屬有用之材顧近年以來武備水師等學堂皆尙有選擇任用保舉拔擢之人而廣方言館則自開設至今其第一批保送入京者多蒙擢用第二批尙有浮沈於宦途者自時厥後則雖有保送亦視爲無足重輕漸而竟至於久不保送而彼學生之入廣方言館者則不過月得數兩之月費亦無復如從前之認眞奮發者且旣無保送之人卽保送亦不復擢用而旣在館肄業卽不得舍而他就改圖别業以及爲洋行公館繙譯等事是直使之坐困於其中豈　國家培養人材之初意也乎江南製造局總辦劉康侯觀察有見於上念館中諸生别無出頭之計因而瀝情禀陳於南北洋大臣請爲陳奏請以館中諸生中之學業有成者保送南北洋考試優者給子監生或附生准其一體鄉試或分撥各處藉資教習或隨欽差出洋以資歴練如此則館中肄業諸生旣有出山之望而國家亦得以收得人之效而館中用不虚糜功歸實濟是誠一舉而數善備焉故觀察於督理製造之暇尤用心於廣方言一館其章程必從其嚴密其功課必從其認眞中西教習亦各振刷精神盡心訓迪將見不數年而所培之人材必有蔚爲國華者矣夫當今之世旣當以講求洋務爲要圖則苟能熟諳洋務學之有獲又何慮其懷才淪隱而不爲世用然而必俟自已有所表見而後有人焉知而用之則已晚矣且又安知其知我之人必能用我之人天下之抱璞而泣者夫豈少哉或謂在上者留意人才則懷才者自必如錐處囊中其末立見何至有抱才不遇之歎而不知留意人才者未嘗無人而或彼此不能相値則竟有失之交臂者矣故國家取士之法論者謂較之前古之鄉舉里選尤爲公平誠以鄉舉里選漢世以此稱得人而其中亦未嘗無弊轉不若由考校而取者尙有絶弊之方也惟考試之法必如泰西各國之實事求是乃可以得眞材若仍照中國舊例出一題寫一篇文非鈔胥卽敷衍紙上空談言之未必能行也泰西各國考試之法不拘一格應考者何所能則卽以其所能者試之當面考核隨口辯駁入選者固欣然不入選者亦無怨言蓋其所派考試之官亦不止一人必其精於此事者而後考人以此事故其所棄取者無不悉中肯綮絶無外教而一秉至公也若夫請託賄囑則又意外之弊端更不容不預爲之防者矣 
[京師雷雨]  
　　昨接京師發來電音云十八日大雷雨電音止此亟錄之洪水未消又遭大雨北望神京不能不切札人之憂已 
[丹楓載筆]  
　　吏部爲移咨事文選司案呈本部題覆四川總督劉秉璋請以四川另補知縣錢保塘補授什邡縣知縣等因覈與例案相符應請旨准補是缺一本於光緒十九年六月廿五日奉旨四川什邡縣知縣錢保塘著准其補授餘依議欽此欽遵到部相應紗黏原奏移咨四川總督查照可也○順天府儒學爲行知事所有本年癸已 
恩科順天繙譯鄉試錄科曁考試八旗繙譯童生於光緒十九年七月初六日題請欽派閱卷等官入闈初七日八旂繙譯鄉試錄科各生點名進塲初八日錄科初九日八旗繙譯童生點名進塲初十日考試相應行知八旗滿蒙漢各固山傳知應試生童等各於是期黎明時携帶考具前赴貢院點名進塲並飭派出識認官於點名處所投遞職名眼同識認可也○廂紅旗蒙古文錦如都統琇前因氣鬱之症請假醫治不期藥餌無靈延至七月初三日申刻溘然長逝當經公子備治衣衾棺木吉時入殮停柩中庭擬延集僧道諷經數日俾資冥福然後發引送入佳城安葬擇吉於初五日接三矣○安定門等處城墻及朝陽門外城墻經此次雨水浸灌倒塌合計共長二百丈之多迭經報請修復惟北城垣係屬欽工已由工部行文各部院卽將滿漢堂銜開送本部以憑繕單奏派勘修承修大臣云○禮部爲咨行事儀制司案呈本年癸已恩科順天鄉試應奏請欽派巡查貢院棘牆旗漢科道各三人以重關防而杜弊竇相應咨行都察院將旗漢科道銜名並現在有無出差等故卽日一併開送過部以憑開單奏派至開送後如有升轉出差等項事故亦卽隨時知照以便於單内扣除幸勿遲漏可也○孝陵總管缺現經御前大臣會同兵部堂官訂於七月初六日卯刻 
 
 

Page 2

 
 
在西苑門外奉宸苑公所揀選已由兵部行文侍衛鑾處儀衛八旗各營傳令前經保送人員務於是日黎明赴該處預備揀選莫悞也○京師自六月廿九日又復大雨時作至初三日午後迅雷滾滾空際盤旋而暴雨如注頃刻積潦滿途惟雷聲隆隆時聞霹靂屋紙皆鳴雨至黄昏亦止復聞章儀門内大街資善堂中學舍諸童誦讀之際見電光下注雷亦隨之至屋頂有斗大火圑亂動轟然一聲火圑立刻杳然而檐木已起烟燄幸卽撲救得熄而中間一楹前坡已焚其半餘亦焦灼某學生忽被書本遮蓋其面當卽不知人事後始得甦塾中生童受驚致病已有數人說者謂該處匿有蜘蛛雷故殛之電火延至屋宇然亦未知確否也○鑾儀衛現縣有整儀尉滿蒙二缺漢軍三缺例應咨取三品廕生恩騎尉拜唐阿親軍前鋒領催護軍鳥槍護軍武舉生監以及候補候選六品以下各官並兼十五善射之馬甲等奏請揀選已行文八旗各營卽將前項應送之人務擇身體魁梧家道殷實者造具履歴三代姓氏印册於文一十日内保送本衛以憑彚齊奏請揀選可也○戶部爲片傳事所有廂黃正黃兩旗應領本年七月季兵丁甲米折色錫兩現准銀庫付稱於本月初十日辰刻開放爲此片傳貴旗轉飭承辦人員務於是日辰刻以前赴庫支領可也○西城吏目署捕役宋某奉准刑部票赴京西某處拘傳案犯卽携同役甲乙二人起行適上月十二大雨晚宿蘆溝橋西是晚河水漫决店屋被水漂没宋某衝去無蹤死於濁流甲乙得抱木柱順水漂流遇救得生後徧覓宋某杳無蹤影回京禀明吏目李君據情上禀鳳林二城憲以該役因公殞命情殊可憫除將部票失落情形移知刑部外兩城憲立賞恤錫十兩並將所遺捕役令伊子充當以示體卹李坊主亦給恤賞數金○内廣儲司銀庫於今午開庫放給造辦處銀三千兩内廷各門各朱車兩個月口分銀一千三百餘兩三旗侍衛月費銀一千兩 
[暹事電音]  
　　倫敦十七日發來電報云法國與暹羅齟齬一事尙未妥協因法國另有需索各欵欲將暹羅數處地方工務統歸法國管理不准别國干預其餘所索各欵外人不能悉其詳聞法人又調兵船四般前往暹羅外部大臣以時勢孔迫與暹王商議一切電音如此究未知暹廷如何核辦也 
[北通州賑務續聞]  
　　前任通永道楊藝芳觀察設立道福社存有萬金發商生息刻經其公子來通滿提擬添設煖廠兼辦賑撫○江蘇海運局在貢院散錢三天大口二百小口一百○浙江海運局在貢院施粥半月兼放饅首燒餅○翰林院寳瑞臣周申之陳詞林内閣陸天池刑部龔仁舫禮部曹仲惠知縣莊鶴銜鄧雨人官學吳經才附生趙錫庚親來通州寓潞河書院每日親自下鄉查明被水各村大小戶口隨卽給票次日來城憑票發錢大口八百小口四百○京都菓子巷同豐金店勸捐兩千金派人來通買米散放○不露姓氏南紳携銀萬金微服親詣四鄉被災村莊散振大口八百小口四百○本邑向有王恕園等五處粥廠惟東關積善齋粥廠逼近外河被水淹没倒坍甚多幸有京都不露姓氏人助銀百兩修補粥房院墻齋所先行煮粥散放至每日柴薪人工等項某善士擬仍續捐以期源源接濟○本邑城紳勸捐銀錢在敬信齋敦化堂兩處粥廠隨粥散放大口二百小口一百○衆京紳俯念京畿一帶被災極重慨捐俸米寄存東門外招商局先期下鄉查振散放米票定期領取大口市升六升小口巿升三升○道憲張觀察傳諭四鄉逃來難民刻有翰林院周寳陳三京紳來通親往四鄉放振本道亦接辦官振並在災區適中之地開設米廠卽日委員下鄉隨查隨放槪不補給爾等及早回家安心守候勿自延悞○河東一帶田地水消後淤沙屯積竟有高至七八尺者前日之腴地一旦變爲石田食力農夫何以堪此○某甲隱其姓氏住址東關每歲進欵有兩千餘串家尙小康前日有京紳來通放振見東門外房屋坍倒情殊可慘每坍房一間給通錢兩吊聊以補助甲有房二十間亦多坍倒向京紳領過錢四十吊後被紳士訪聞細加查問實屬殷實聲言欲送順天府治罪甲畏罪懇恩願將原領價繳回再出銀百兩助振始寢此事○本邑自六月十二十三等日山水暴發居民紛紛逃避已如驚弓之鳥漏網之魚後又喧傳某守壇語七月初四日山水復發較上次多增二尺餘聞者愈形惶恐至七月初二日有紅翼虫漫天遍地往南而去此虫一來定主水災歴騐不爽果於初三日大雨滂沱通宵達旦裏河運河水同時漲發汛報水漲五尺二寸居民惶懼多有收拾殘改衣物雇船以備逃避者幸初五日天開雲霽水勢隨消晚田雖有淹没然不似前次之巨浪狂波矣○城南馬駒橋本月初八日新設粥廠吳邑尊親往彈壓布置一切 
[漕務續聞]  
　　江蘇海運糧於六月三十日掃數報竣江北江蘇河運於七月初七日已過天津關不日連檣北上矣 
[營口氣候]  
　　今年營口天氣奇熱六月下旬有數天寒暑針升至九十八度本街匍家有食西瓜至一二金者自交七月卽凉爽矣 
[營口瑣聞]  
　　田庄台迤北一帶號稱糧窩今年幸慶豐稔麥豆紅糧皆有二十分收成農家皆欣然然有喜色各到街買布棉以備禦冬之具此處累年歉薄枯渴已甚今歲得此喜可知已○因台北一帶豐收有望秫木遂跌聞京津大水巿儈復行居奇故米價仍昻○油荳餅三大宗今年步步提漲入夏亦有昻無跌及交新秋當漲之際反因無船而跌價旬日來竟無買主巿情不可預測如此○廣潮帮在東營子建造山庄極其宏大規模亦壯麗但十數年來寄厝靈柩實未常見惟每年六月十九中元兩期演戲以叙同鄉之情常雇兩班戲裏外台宴飮暢樂而已近又集議另建觀音閣以及六角亭等工程需費數萬金必期富麗不但爲同鄉生色於地方亦足壯觀瞻已○營街大曾首董聚議因近來戲塲看檯太多屢次肇禍從此一例禁止毋論何處唱戲不准再搭看檯茶篷竊　旣禁看檯不若並禁淫戲營街鋪家學徒皆有放工看戲之例半掩門之土妓又挨戶皆是演唱淫劇顯足壞風俗而害地方苟能禁之亦維持風化之一端也 
[蘇學憲抵寗]  
　　上江吳大宗師抵省已登前報下江溥玉岑文宗限諸生七月十五日取齊卽於是日由江陰本署乘小火輪南駛舟泊下關各防營列隊恭迎文武員弁均出城呈遞手版文宗槪不接見隨乘緑呢大轎排齊全副儀仗迤逦進下江考棚大約十七八便可校閱遺才矣上江至今亦未開考緣士子來省無多吳學憲體貼入微俟下江學憲到時一體開考有志觀光者盍早泛曰門之棹乎 
[拿獲搶手]  
　　杭州府陳太守奉學憲陳宗師札開轉飭仁錢兩縣會拿搶手某甲聞甲係由嘉興府院試搶代後畏罪逃避來杭者也是晚二鼓後縣役至紫城巷醫生某乙家叩門乙疑病者延請診視拔關而出則見一人手提紅燈上書高中字樣口稱某先生在家否乙又悞爲倩甲搶代者喚甲至役誑之曰有事奉懇一言未了另有五人從黑暗中突出將甲獲在現尙管押縣署並未定讞也 
[形同梟獍]  
　　津人楊某幼孤而貧其母苦守撫養成人由同鄉携之赴奉天入練軍當勇漸漸拔補營口砲臺營哨官遂奉娶婦成家卜居於小廟蕩前年其母聞其家在營口亦來就養而楊不善也婦又梟悍勃豁之聲昕宵不絶有隣婦張姓者曾認母爲乾娘常接母去勸慰或三四天不歸前日下午母從張處歸見其媳作餅煮肉母就詢之一言末畢婦又喧詈母氣極出門不知所往當晚楊歸家亦不詢及母之所在次日早飯夫婦對食餅肉有隣兒來告曰爾家老太太淹死門口蕩内矣楊喝曰毋譁待我飯畢去看羣兒且怒且駡婦見勢不佳卽自往母家藏匿核竟草草將母殮埋營官聞其事遂將楊斥革噫楊之肉其足食乎 
[夫婦道喪]  
　　浦東人韓陸氏生一女許字鄰村人某甲爲室結樆以後常占反目之爻不爲佳耦而爲怨耦甲遂將妻退回母族交韓陸氏另行擇配願立休書免致日後再生枝節及韓氏回家行至中途被著名蟻棍沉榮昌誘匿其母韓陸氏知之卽投上海縣具詞呈控昨經縣中批曰夫婦之道至滬上而掃地盡矣或夫棄其妻或妻厭其夫朝更夕改毫不爲怪言之殊堪感嘆氏女韓氏夫婦不睦竟行休退又被蟻棍沈榮 
 
 

Page 3

 
 
昌拉匿此皆韓氏不知倫理以致木腐虫生控果屬實聽候提訊究辦 
[蘭盆勝會]  
　　本埠水烟袋一業於前日舉行蘭盆勝會晚間排齊全副執事遊行各處有五色龍燈一條鱗甲如生牌燈數對光明射目擡閣一座扮成故事采蓮船一艘清歌互答如游西子湖頭逍遙傘十頂萬民旗數面凉傘八柄中燃蠟炬恍疑不夜城開殿以僧道數名由大東門大街東街益慶橋廟東等處繞行一周始回公所當行至小東門内時有從人等沿途焚化冥鏹忽有甲乙兩丐飛奔而來爭奪錠灰甲力大如牛不准乙攫取乙向之責問甲磨拳擦掌屢批其頰致乙口流鮮血當卽倒地大呼救命行人駐足觀看莫明其故詢問何爲乙歴告前情有某丙代抱不平向前追赶甲乙杳無蹤影矣又白銅作帮亦於是日建醮傍晚時出外游行一切儀仗與烟袋帮仿彿内有打鑼鼓者五六起大聲鏜然小聲砰然不絶於耳經過之處觀者塞途迨至西門地方有流氓麻皮阿慶忽與敲鑼之人碰撞若輩卽指阿慶攫鑼不由分說紛紛毆擊阿慶遍體鱗傷若輩復扭阿慶至保甲西局喊控高小雲二尹以兩造均非善類斥退不准兩造出外後阿慶反不肯干休喚到廿二鋪地甲向若輩理論又聞鹹瓜街一帶藥材行每年於七月間集資起建盂蘭盆會先期往寗波揚州等處雇到名手紥成異樣燈彩於賽會之日錯雜其間别開勝境今又届期聞該行司年司月等擇於本月廿四日舉行想届時傾城士女又當空巷來觀也 
[大力和尙]  
　　張福彭向一粟庵住持拆梢經總巡局拘送到縣黄大令訊責之下押候遞籍旋經聶觀察訪悉張尙有僞造名片情事因卽札縣澈底根究大令覆訊之餘張共稱由西門内福田庵住持古顚唆使大令著還押候提古顚質訊其詳已列前報昨日縣中將文發出原差卽協同地甲往提詎意古顚膽敢糾同衆秃奴上前拒捕與差甲鏖戰一塲該差等寡不敵衆竟被秃奴擲入河中迨差甲扒起古顚巴去如黄鶴矣該差不得已立時回縣禀覆古有大力將軍若古顚者洵不愧大力和尙矣 
[購物賴銀]  
　　本邑人莊忠賢莊洪卿父子二人在小東瘦外開設木器店本年五月間曾向小南門内開設嫁粧店之潘生發處購買粧奩計洋九元二角當時付洋二元尙少七元二角約日付清潘允之届期往索莊父子非但不付反敢出言挺撞潘怒不可遏向讑之餘又遭毆擊當經旁人勸散次日又向收取莊忽詭言昨日兒予洪卿被爾拖去迄今未回可速將兒子送還潘聞之不勝駭異四處訪緝於前日在滬北泰是糖食店内將洪卿尋獲當卽扭至總巡局具禀喊控張牧九司馬飭將洪卿交該處十鋪地甲帶去妥爲調停 
[孽障難除]  
　　鎭江人范某向爲薙髮匠與同鄉同業之小張性情甚洽遂在美界武昌路租賃五百八十四房屋一幢股開整容店各憑手叚藉飽腰纒范之髮妻某氏本在鄉間今以有室可供棲止遂挈以來滬同居店中流水無情落花有意遂與小張結露水歡視范如陌路范窺破機關屢加誚讓究以雙拳不敵四手熟視而無如何遂問計於同業小鬁鬁將店盤與他人得洋廿四元各分其半范欲將妻携往他處氏實不愿昨晨與小張相約至某茶館商議突被范撞見勃然大怒遂將妻髮鬂扭在小張不忍坐視尾隨其後爭論之下小張竟呑洋烟希圖自盡經同伴察出舁至美捕房黎副捕頭飭送同仁醫院療治醫生遂將皮帶挿入回中用水盪滌有頃將毒吐出仍令舁回調治諒可無碍矣夫不顧友誼玷辱良家已爲名教所不容乃不能以慧劍斬斷情絲反視性命若鴻毛不惜輕生以殉嗚呼抑何愚耶 
[小工受傷]  
　　寗人任甲向在某湖絲廠充當小工已歴多年近忽將其弟任乙招來滬上同在該廠工作乙年僅十八性喜游玩廠主加以訶責倔强不依反敢爲難廠主大怒欲將伊拘住乙舍命奔逃不隄防仆於熱水缸中兩腿及手均被邊傷痛極聲嘶經任甲雇人舁至同仁醫院求治未知卽能痊愈否也 
[划船凶橫]  
　　滬南划船帮向稱凶橫而三十六個黨尤該帮中之巨聖也一有不合動輙糾衆行兇久爲地方之害昨有大東門外大馬頭協興米行飯司李阿九雇駁船一艘在某處駁到松柴數十擔其時潮水已退距灘略遠不能上貨正在進退維谷之際卽有划船二艘欲爲接運李揮令他去並令已船移至太平馬頭划船上人不允以致互相口角事爲三十六個黨水鬼阿四所知以爲我等划船帮久已雄視一方人亦無敢藐視何物狂奴竟敢侮弄若不大加懲創恐效尤者衆不幾掃盡雄風耶乃糾黨十餘人蜂擁而前將李痛毆一頓呼嘯而散李身受重傷心不能甘奔赴十六鋪巡防北局控訴水鬼阿四早有所聞知事不得了立卽倩人調處并願略貼傷費未知李肯含糊了事否也 
[爲好成仇]  
　　開設軋花機器店之滕開叙上月間因親戚陸金和在漢口與同業孫福元互相擠軋旋由滕從中調處往來數次其事始平前日孫來滬邀滕啜茗意興旣闌又至滕店言及前事始而角口繼卽揮拳扭毆之下竟將店中機器四座毁壤滕不肯干休扭至二十三七鋪巡防局控告劉穆亭二尹立時集訊滕申訴前情請追赔價孫稱與滕口角誤壞鐵車二尹判令照價賠償孫稱並非有意毁壞且阮囊羞澀無力照賠二尹謂如不肯賠只得送請總局辦理 
[捕班鞫賊]  
　　友福者較常人多生一手專在滬南一帶施其伎倆昨晨在十二圖地方東張西望意圖行竊爲該處地甲所獲送往捕班勘案處以極刑令其從前各案一一認出旋勘得前曾竊取提標右營某號砲船勇丁布褲三條再三盤詰堅不承認遂仍交十二圖地甲帶回押入下處想須送局辦理也 
[恊提人証]  
　　八仙橋西首同順公烟紙店爲山東人沈子業所開執事李公信與新閘同業陞昌泰往來陸續結欠貨欵洋一百五十餘元又欠各同業零欵洋數十元至端節無錢回歸店主沈子業情陞昌泰店王全寳良將店中生財向法馬路義大甡烟店抵押洋一百元立有抵據並生財摺子一扣言定五月十七爲期沈子業揚言往安慶措資一去不回李公信亦以找沈爲名去而不反本月初二日沈回上海義大甡遣夥秦燮坤遞禀公堂求追抵欵昨日葛同轉蒞八仙橋捕房發落各案秦爕坤投案聲稱同順公店主沈子業與李公信將欲走避求請恊提同轉准之卽飭孫包探持片恊同原告至八仙橋巡局將情禀明局員請飭協提沈李二人到案旋據包探禀覆沈李俱在新閘巡局又據原告秦燮坤禀稱沈李二人將陞昌泰店主全寳良扭赴新閘巡局控訴圖謀店業等情可否求恩飭探協提同轉卽命孫探帶同原告投新閘巡局請將沈子業李公信全寳良三人一并帶回公堂歸案訊究 
[流氓荷校]  
　　前報載拘獲流氓馬德芳押候查明劣跡再核昨據包探何瑞福禀查得馬德芳糾衆至張園共雇馬車六輛在張園共吃酒菜茶計洋八元有零顯見糾衆情眞現傳得案内應訊之小阿福卽趙小廉一併解請訊究趙小廉供是日確被馬德芳在張園與小的爲難幸由園主飭人來喚小的回去未被毆打馬德芳供詞支吾太守察得馬趙均非善類著將馬德芳責二百板枷示一月滿日移送法公堂歸案訊辦趙小廉管押一月 
[大令言旋]  
　　上海縣黄愛棠大令於本月十五日赴蘇已紀前報兹悉大令在蘇事畢乘坐官舫於昨日傍晚時回滬舟泊滬北觀音閣碼頭署中執事差役均往迎迓旋卽命駕回署 
[鄰封騐屍]  
昨報列札委鄰封一則兹悉寳山縣馬漁珊明府本約昨日上午七點鐘到塲縣署中辦差家丁預飭軍轎人等先期至鐵 
 
 

Page 4

 
 
馬路伺候三圖地保石茂卿在仁濟醫館預設公案至十二點一刻鐘時馬漁珊明府帶同刑仵人等臨塲相騐先據地保石茂卿禀稱此案聞由大自鳴鐘捕房送來押犯聞係自縊身死其細情小的有所不知今屍妻在塲求大老爺訊問明府卽提屍妻徐錢氏到案該氏訴稱年五十二歲係蘇州閶門普安橋人丈夫徐雲泉向在縣捕惠生名下爲夥本月十一日奉縣主信票至法界提開花烟館阿龍之姘婦阿招生進城嗣因自願賠贓洋五十元約定次日四點鐘在春園交付届時至春園收領忽遭阿龍及探夥阿毛將丈夫髮辫扭住被包探任意栲打旋至捕房因丈夫傷勢沈重送至醫館奄奄一息旋卽斃命求請伸冤明府命帶一號包探郁庭湘到案禀稱係崇明縣人年四十五歲惠生之夥徐雲泉謝阿二移提阿招生小的奉捕頭之命將阿招生提交該差徐雲泉等旋回捕房銷差以後之事小的不知明府閱視原告禀詞問如何至春園將徐雲泉等拘入捕房郁禀稱拘提時另有包探二人小的不在明府問二包探何人郁稱一姓孫一姓朱明府謂屍妻曰爾在上海縣遞禀稱被一號包探郁廷湘私行拷打以致爾夫因傷斃命現據郁禀當時並不在塲顯見不符屍妻俯首無詞但求伸雪明府謂有寃必伸無庸多瀆遂命仵作檢騐旋據喝報實係自縊身死明府離座親視無訛屍妻執定有傷求請伸雪明府謂本縣不假手於仵作親自檢騐所有足踝傷係拉扯時隨意擦破不得謂有傷本縣奉道憲札委相騐逢當據情禀復必不使死者含寃屍妻求請自行棺殮免致發封明府允之命帶李貴卽麻皮阿四至案禀稱小的在十二鋪及九鋪爲汛捕伊等之事由阿龍阿毛央小的作保將阿招生帶对城内玉液清茶肆阿招生自願出洋五十元賠贓至十二日四點鐘時在春園烟館過付旋經包探將雲泉阿二拉入捕房以後之事小的不知明府謂李貴曰爾旣爲汛捕自應奉公守法何得干與外事爾亦有不是之處本縣將情禀明道憲待黄大老爺核辦旋卽鳴騶至大自鳴鐘捕房察視一周提訊同押之謝阿二問徐雲泉究爲何事自尋短見謝供稱因烟癮難忍遂萌短見餘不知情克域捕頭會晤明府聲稱此案禀明本國領事將謝阿二送至縣署研訊如有不合亦當重辦明府興辭而出時已鐘鳴二下矣旋由英廨讞員蔡二源太守以英廨官媒處有拐案女犯吞烟斃命函請明府答以須禀請道憲再行核辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[繳還規費]  
　　虹口捕房黎捕頭禀女子施張氏同女香園在小菜塲向各魚攤私收規費違章送究唐包探禀稱查得虹口小菜塲魚肉菜攤等販戶願雇施張氏及伊女香園於清晨代爲擺攤待收巿時代爲收拾洗濯每攤每月或給百文或二三百文不等現有收欵細帳呈電施張氏同女香園訴稱小婦人代各販戶每日清晨擺攤收巿後代爲洗濯潔凈隨容自便並不與較忽奉黎捕頭諭不准婦人在彼以爲私收規費實由虹口捕房二百九十二號管門華捕阿土挾怨唆使所致有亦在菜塲買猪頭肉之張金巧在五月間向小婦人戲言爾之次女尙未嫁人認爾爲岳母可乎至前月十四日驀將聘物送來並無媒妁亦未言定小婦人不允憑人理勸勉强允從令其另邀媒人不料事隔未久張金巧忽將次女暗地誘去氏思顔面攸關囑張嗣後不許擺攤張遂邀該處地保前來與小婦人服禮並出酬謝地保洋四元皆由二百九十二號華捕阿土經手卽此次火腿攤曹春林等六戶不願貼費亦由阿土從中唆使二百九十二號華捕供小的與張金巧係舊隣緣施張氏不准伊擺攤是日清晨適從此處經過目覩施張氏與張金巧爲難上前理勸不敢多事張金巧供在小菜犁擺猪頭肉攤與施張氏聯姻後施張氏不准小的擺設所有結姻事已由地保調處明白與管門華捕阿士實不干涉蔡太守商之英副領事薩君以該氏不應向各攤索費著將所收火腿攤曹春林等六戶之錢繳還嗣後不准收値諭令各攤戶另雇二人收拾洗濯由工部局給單逐月工食由各攤戶派出華捕阿土張金巧等一併斥退 
[相騐呑烟]  
　　英廨女押所犯婦陳王氏前晚在押所中呑服洋烟當經官媒禀明蔡太守飭送仁濟醫院醫治無效於昨日上午斃命太守函致上海縣請爲相騐適黄大令公出未回由縣署禀明道憲聶觀察請委鄰封相騐其時寳山縣馬漁珊明府奉道憲委騐法捕房押犯徐雲泉屍身尙未言旋觀察卽委明府檢騐明府奉文後於午後五點鐘帶同仵作書差人等命駕而來英廨差役趙金洪綸官媒邱沈氏三圖地保石茂卿帶同屍夫弟陳念慈在院伺候明府抵院升坐公案先據原差趙金等禀稱陳王氏由伊姑陳朱氏具控價賣孫媳一案當奉蔡大老爺訊供於去冬十一月二十日管押限交身價洋九十元在案不料昨晚該氏在押呑服洋烟送至醫院救治無效於今日上午十點鐘斃命邱沈氏供稱押所中共有押犯三十七名陳王氏今年三十七歲於去年十一月二十日押下昨晚一點鐘本官老爺退堂後派人到來查點至夜半忽見陳王氏在地亂滾小婦人見其神色有異恐係發痧禀明本官老爺送至此間救治據云實係呑烟明府問押所中何來洋烟答稱小婦人在押所中訪查始悉烟係犯婦王桂寳之物不知爲何被陳王氏呑服明府問陳王氏素來吸烟否答稱不吸又問可有屍親答稱有屍夫弟陳念慈在此地保石茂卿亦投案候示明府命念慈至案供稱係江北人王氏係小的堂嫂小的今年念五歲現在法界陳順興牛肉莊爲莊主陳金華推包車今聞嫂嫂呑烟爲此來案候示明府飭仵檢騐用銀針挿入口中外用熱水澆灌良久將針取出確有黑色遂喝報陳王氏實係呑烟身死並無别故明府親視無悞遂命念慈看明由善堂棺殮發封寄壇明府遂往虹廟拈香候禀明道憲卽回寳山 
[英界公堂瑣案]  
　　英公廨捕房解送各件因天時炎熱改於九點鐘審訊邇來氣候漸凉自昨日起仍照舊章於十點鐘訊問包探李錦堂禀稱科發藥房控出店謝功寳謝紀發串竊荷蘭水瓶等物奉飭查明再核當卽往查確係謝功寳行竊謝紀發收贓送請訊斷蔡太守判將謝功寳管押四十二日收贓之謝紀發管押一月○小輪船水手周阿寳訴稱有陳紅全趙阿狗二人硬欲搭赴浦東小的與伊素不認識囑伊登岸非但不服反將小的胸前毆傷是以送究陳紅全趙阿狗供與小輪船老大認識故往趁渡不敢行兇太守判將陳紅全押候原告傷痊再核趙阿狗從寛交保○前報載毆打華捕之曹阿虎陸阿德兩人押候查明餘黨昨据包探王阿二禀稱查獲范阿林湯安富兩人確係在塲帮兇曹阿虎等均各俯自求恩太守察得該華捕受有微傷著將曹陸范湯一併從寛交保○四百零四號華捕禀馬夫王紀生將新馬駕車在馬路行走違章送究太守判罰洋二元充某醫院經費○包探何瑞福禀有曾經犯事遞解之陳惟標今又潛來拘獲送究太守判責一百板仍行遞籍 
[法捕房瑣案]  
　　昨日葛同轉莅八仙橋捕房命帶連次犯竊之張阿桂到案著照原斷笞責二百板問家中尙有何人供有老母及兄弟同轉飭還押候送上海縣遞籍○烟館寡婦戴張氏控常吸白烟冐充包探之金錫卿昨經同轉提訊着照原斷先行枷號一個月期滿再笞二百板責放○周順昌鐘表店主周佐興控袁楚生串同徐同生竊押鐘表經葛同轉提案訊供著交袁楚生到案已紀前報昨提徐同生到案問袁何在供已逃脫問押本如何供已用盡同轉謂不應如許之速袁楚生究在何處供先住老閘楊洪泰客棧嗣聞尋覓業已逃逸同轉仍飭還押著包探帶同徐同生至老閘尋袁到案再核○又命帶王章氏控行兇拆梢之秦阿五到案旋有周阿木投案具保禀稱在新開河管帮同轉問秦阿五素來安分否周供平時尙好惟酒醉時易於滋事求恩交小的保出以後不再犯事同轉准之卽飭出具保狀送案備查秦阿五卽交周阿木帶出○王洪標竊取棕墊被包探拘入捕房經葛同轉訊明押候交保昨據王子良投案禀稱洪標係小的之弟平日貪懶性喜游蕩上月廿六日在家竊取熨斗逃至上海又竊棕墊今蒙交保小的願爲保釋同轉命提王洪標到案供稱竊出熨斗業已質錢使用同轉謂爾旣有行業何必作賊著掌頰一百下交其兄王子良帶出如果怙惡不悛准卽送案究辦○前在密采里西客館竊表之俞吉生破案後由九萃聚源等各家控被掉換假银飾求請追究同轉准詞飭將俞吉生貢懲押候追還各贓迄今收留一月昨據俞吉生之兄俞永清投案禀稱由甯波來滬先繳洋五元餘限下禮拜續交同轉飭包探問明俞吉生除在公堂搜出之五元一角及其兄代繳五元外尙虧洋十三元四角數目符否又據王子良禀稱吉生之青紗長衫被押犯携去如今少此一件卽不能如數賠償又據包探禀吉生之長衫交羅炳堂經手洗凈同轉卽飭包探查明吊還諭俞永清下期投案候核○孩子李寳生前因偷竊包單拘入捕房屢經葛同轉掌責並飭包探傳到其姊再核昨據沈李氏投案禀稱寳生係小婦人之弟貪懶遊蕩無惡不作父親因此忿恨而死五月二十八日父死後伊竊去洋一元二角銀練條一串聞父親未死之時曾竊過他人之物否供曾竊過袴子一條同轉命提李寳生到案問因何竊取練條及洋銀寳生供稱販賣羅粟同轉謂爾有摺書一業何必販賣羅粟著責手心一百下問尙敢竊物否寳生亟口呼痛聲稱不敢遂父與沈李氏帶出嚴加約束不准出外如蹈前轍准送公堂懲辦沈李氏叩謝而退 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年七月十一日京報全錄]  
　　宮門抄○台撫邵奏台稅徵收數目摺○　撫譚奏漕銀完欠實數摺○浙撫崧奏棌辦杉木片○東撫　○奏恊捐順直賑銀片○又奏漕舶駛出東境連檣北上日　　　晉撫張奏借給兵丁榖石片○七月十一日刑部都察院大理寺正紅旗値日無引見○恭王謝賞燕窩恩○福森布等彈　覆命○慶福诅假五日○恩輝請假十日○召見軍機煕敬阿克丹皇上明日卯初二刻至建福宮聖容前行禮畢還海○○頭品頂戴福建臺灣巡撫兼管海關臣邵友濓跪奏爲臺灣洋藥稅厘歸關併徵謹將滬尾打狗兩口第一百二十八結期内徵收數目繕具清單恭摺奏報仰祈聖鑒事竊查臺灣洋藥稅厘歸關併徵自應按照洋稅收支章程分晰正稅厘金兩項銀數隨同結期按三個月奏報一次足四結專摺奏銷以符洋稅定案查臺灣關務改歸巡撫監督所有滬尾打狗兩口徵過洋藥稅厘銀數業經奏報至第一百二十七結止在案兹自光緒十八年六月初八日起至八月初十日止届滿第一百二十八結期内滬尾打狗兩口徵收洋藥稅厘銀兩仍應按結奏報俾清界劃除將本結徵收數目循案分咨總理各國事務衙門戶部通商大臣查照外謹會同福州將軍臣希元閩浙總督臣譚鍾麟恭摺奏報並繕具清單恭呈御覽伏乞皇上聖鑒謹奏奉硃批該衙門知道單併發欽此○○頭品頂戴湖北巡撫臣譚繼洵跪奏爲查明湖北省徵收光緒十八年錢糧漕糧銀米比較上届完欠實數開列清單恭摺仰祈聖鑒事竊照前准戶部咨奏今各直省徵收丁漕統於各該年底開具比較清單專摺奏報一片於同治八年二月初五日奉上諭著自同治八年爲始督飭藩司將全省一年上下兩忙徵收丁漕各實數及上届徵收總數開具比較清單詳明專案奏報等因欽此欽遵轉行遵辦在案兹據湖北布政使王之春詳稱湖北省光緒十八年額徵起運存留驛站屯餉耗羡等欵共銀一百二十二萬八千九百六十六兩四錢一分四厘内除漬壓淹挖壓沙壓坍没占挖廢並被水受旱緩徵豁免共銀二十一萬六千八百一十一兩八錢六分八厘實應徵銀一百一萬二千一百五十四兩五錢四分六厘已完銀七十一萬七千二百八十兩四錢八分九厘未完銀二十九萬四千八百七十四兩五分七厘再查光緒十七年徵收各欵錢糧除緩徵外實徵銀一百萬三千八百五十八兩一錢七分三厘已完銀七十二萬一百六兩三錢一分七厘未完銀二十八萬三千七百五十一兩八錢五分六厘核計光緒十八年徵數比較光緒十七年計多銀八千二百九十六兩三錢七分三厘收數計少銀二千八百二十五兩八錢二分八厘實因各屬旱潦不齊收成歉薄故較十七年收數稍有短絀又據湖北督糧道岑春蓂詳稱湖北省光緒十八年額徵漕糧正耗米一十六萬三千八百三十一石九斗三升四合折銀二十一萬二千九百八十一兩五錢一分七厘内除沙壓坍站挖廢挖壓漬淹及被水受旱豁免緩徵共銀二萬九千七百九十七兩九錢九分七厘實應徵漕糧正耗米折銀一十八萬三千一百八十三兩五錢二分已完正耗米折銀七萬九千二百八十六兩八錢比較光緒十七年多完銀五千四百二兩七錢六分一厘未完正耗米折銀一十萬三千八百九十六兩七錢二分現在催提又十八年額徵南糧正耗米一十三萬八千五百九十三石七斗一升一合四勺折銀二十萬七千八百九十兩五錢六分六厘内除沙壓挖壓漬淹及被水受旱豁免緩徵共銀三萬五千七百七十七兩七錢八分五厘實應徵南糧正耗米折銀一十七萬二千一百一十二兩七錢八分一厘已完正耗米折銀一十二萬八千八百五十二兩一錢五分三厘比較光緒十七年少完銀五千三百九十四兩五錢三分七厘未完正耗米折銀四萬三千二百六十兩六錢二分八厘現在催提又十八年額徵隨漕涉船軍三安家正耗並閒丁帮津資役等欵共銀九萬二千五百八十一兩三錢七分五厘零内除漬淹挖壓沙壓挖廢坍占逃亡故絶及被水受旱豁免緩徵共銀一萬九千六百二十七兩五錢三分七厘零實應徵正耗銀七萬二千九百五十三兩八錢三分八厘已完正耗銀四萬一千二十七兩九錢四分七厘比較光緒十七年多完銀一千一百四十六兩九錢四分三厘未完正耗銀三萬一千九百二十五兩八錢九分一厘現在催提又十八年額徵升科驢脚南折正耗共銀四萬一千二百九十五兩四錢八分一厘内除沙壓漬淹挖壓坍占挖廢及被水受旱豁免緩徵共銀一千八百四十一兩七錢二厘實應徵驢脚南折正耗銀三萬九千四百五十三兩七錢七分九厘已完正耗銀三萬四千二百五十九兩三錢六分七厘比較光緒十七年少完銀八百三十兩三錢三分未完正耗銀五千一百九十四兩四錢一分二厘現在催提以上已未完各欵統俟該年奏銷册内聲明造報各等情開單詳請奏咨前來臣覆核無異除咨戶部外所有湖北省徵收光緒十八年錢糧漕南銀米截至年底比較上届完欠實數理合繕具清單會同湖廣總督臣張之洞恭摺具 
奏伏乞皇上聖鑒謹奏奉硃批戶部知道單五件併發欽此○○崧駿片再准工部咨具奏嚴催湖南等省欠解額木並添辦杉木赶緊連解一摺光緒十九年二月初四日具奏本日奉旨依議欽此抄錄原奏咨行至浙嗣又接准電催萬壽恭備綵殿需木甚多令將欠解之桅杉架槁等木勒限赶辦二三批年内解京等因經奴才先後轉行遵辦在案兹據布政使劉樹堂詳稱查浙江省年額辦解架槁木植一千六百根例定價銀三百二十一兩零兵燹以後出產稀少採辦爲難又因禁革攤捐　價不敷之欵無從取給是以變通成例委員出省設法採辦所需價値運費按照巿價實用實銷歴經奏准遵辦在案現因恭備萬壽慶典綵殿要需奉催赶辦二三批例木解京應用自當導辦惟近年墾山人少產木無多求其長大與例定圍圓丈尺相符者更不易得該司再四訪詢悉心籌度擬請照案遴委幹員仍赴上海二帶商買輻輳之區按照例定丈尺設法採購應解光緒十六十七年兩批架木二千八百根桐皮槁四百根由海運津解京以應工用所需價値運費應請援照歴届成案奏懇實用實銷庶免委員藉口賠累視爲畏途亦不敢稍任浮冐致多靡費至於遲早須俟委員赴滬察看購買難易再行酌定如能赶到封河以前輪船運津本年十一月間定可抵廠萬一購辦爲難年内不及起運來春頭批漕船放洋自當催令搭運北上計期明年三四月間亦可到京現經札委候補知府程雲俶馳赴上海一帶撙節覈實妥爲採辦齊全再行詳給咨批飭令管解等情詳請奏咨前來奴才覆查無異除嚴飭該委員實力妥辦赶運曁咨工部外謹附片陳明伏乞聖鑒謹奏奉硃批工部知道欽此○○福潤片再奴才接奉工部尙書兼管順天府府尹臣孫家　順天府府尹臣孫楫並直隸籌賑局司道先後來電順直境内被水現奉諭旨力籌賑濟囑卽設法捐助等因伏念畿輔爲根本重地本年雨水過多霪潦爲患一切工賑要需自應勉籌接濟以期上紓宸厪惟山東連年被水本年各州縣亦因雨澤較多間有被淹之處沿河地方小民困於黃流非賑無以爲生現在擇要撫恤局存捐項尙不敷用奴才與司道籌商至再惟有公同捐廉以濟順直賑需兹經奴才倡捐銀二千兩飭發藩司並酌定司道府州縣公捐數目共集銀二萬兩先由藩庫墊解藩司湯聘珍仰體時艱復另行籌借銀二萬兩隨後勸捐歸還現已委員一併解交大學士直隸督臣李鴻章兌收分撥應用理合附片陳明伏乞聖鑒謹奏奉硃批戶部知道欽此○○福潤片再江北江蘇河運漕船於六月初三日渡黃入運當經奴才奏報在案嗣據臨清直隸州知州陶錫祺等禀稱漕船駛抵該州境内因衛水未漲稍行停候十一日啓除箱口壩套塘灌送十五日悉數挽入衛河二十一日全帮十三起共船六百六十五隻一律駛出山東德州柘園鎭轄境連檣北上除飭整理閘壩河道預備回空漕船南下外理合附片陳明伏乞聖鑒謹奏奉硃批知道了欽此○○張煦片再據藩司胡聘之詳稱准偏關營都司咨呈據本營併屬老營兵丁禀以上年北路地方災歉現値青黃不接糧少價昻各兵買食維艱懇於附近州縣倉内每兵借給榖一石五斗以資餬口經司核與成案相符飭由何曲縣常平倉内共借給榖三百九十三石仍俟糧價平减在於應領兵餉内扣買還倉等情請奏前來臣覆核無異除咨戶部查照外理合附片具陳伏乞聖鑒謹奏奉硃批戶部知道欽此 
 
 

Page 13

 
 
[光緒十九年七月十二日京報全錄]  
　　宮門抄○諭旨一道錄前○東撫福奏遴選鄉試房考摺○又　奏援案請由學政代辦監臨摺○河督許　奏漕船挽出東境摺○漕督松奏湖河水勢及運河驟漲情形摺○浙撫崧奏東塘念汎險要仍改匡合盤頭摺○又奏浙海關實徵常稅收支數目並將短徵銀兩請免賠補摺○晉撫張奏借撥口北道京餉銀兩片○東撫福奏漕船全數挽出東境片○川督劉奏籌解第二批協滇餉銀片○湘撫吳奏鄉試經費在地丁項下開支片○雲督王奏仍以陳偉請補遊擊摺○又奏楊發貴給咨引見片○又奏李尙榮等留滇差遣片○又奏李家瑞等更正銜名片○浙撫崧奏更換各營旗統領管帶摺○七月十二日工部鴻臚寺廂曰旗値日無引見○懷塔布奎公各假滿請安○大額駙謝賞壽物　恩○貴州布政使嵩崑請訓○阿克東阿續假十日○耆齡續假五日○工部奏派勘估承修内外城墻派出崑岡廖壽恒松溎張蔭桓○召見軍機嵩崑○○尙書銜山東巡撫奴才福潤跪奏爲鄉試房考現任州縣不敷調取循例遴選卽用分發人員一併考充恭摺仰祈聖鑒事竊照山東鄉試額定内廉房官十四員例應於科甲出身現任州縣内先期調取考充如現任未敷考選准以卽用分發人員中詳加遴選與實缺人員一體充當近科因現任州縣不敷調取歴經循例奏明遴選卽用分發人員一並考充在案本年舉行癸已恩科鄉試應調房考查科第出身現任州縣或地處衝繁巡緝緊要或濵臨沿河修防吃重未便紛紛更易致滋貽誤兹計可調之員仍不敷額自應循例在於卽用分發人員内詳愼遴選與現任人員一體較試將文理較優者派充内簾房考稍次者無論現任候補均派充外簾差使以昭愼重據藩司湯聘珍具詳請奏前來除咨禮部查照外理合恭摺具陳伏乞皇上聖鑒謹奏奉硃批禮部知道欽此○○尙書銜山東巡撫奴才福潤跪奏爲本年山東省鄉試援案請由學政代辦監臨恭摺仰祈聖鑒事竊照各省鄉試例應巡撫入闈監臨近年山東歴科鄉試前撫臣因籌辦河工未克分身均經奏請以學政入闈代辦監臨在案本年舉行癸已恩科鄉試例應奴才入闈監臨惟八月正黄河秋汛盛漲之際奴才時須出駐河干督率修防勢難兼顧自應援案奏請以學政臣華金壽入闈代辦監臨至一切科塲應辦事宜仍由奴才督飭藩司等恪遵條例妥爲預備以昭愼重除分咨外理合恭摺具奏伏乞皇上聖鑒衷示謹奏奉硃批禮部知道欽此○○頭品頂戴河東河道總督臣許振褘跪奏爲江北江蘇漕船全帮挽出東境日期恭摺由驛馳陳仰祈聖鑒事竊臣前次附片將漕船渡黃入運情形陳達天聽卽飛飭道廳保護運送催　前進兹據運河道耆安禀報衛河順暢正利遄旋據下河廳通判樓汝同等電禀寗蘇全帮漕船六百六十五號均於六月二十一日午時槪行駛出東境連檣北上等情查本年黄河入伏以前早經發水故渡黄比曩歲較速然河流時長時消故後帮赶渡不及間有守候數日者頃間伏汛盛漲一律暢行而各處泉源正旺汶衛兩河之上游又處處得雨因之毫無阻滯得以張帆齊進將來抵通必速足以仰紓聖厪臣仍分飭道廳於運河上下千里隄岸則加培河身則疏濬以便漕船交卸米石不誤回空頻年運河在事文武員弁當領欵支絀之際均能共體時艱力籌濟運其嚴冬隆凍之土工伏雨烈日之挽運亦實著有微勞除照章擇尤存記循例候獎外所有江北江蘇漕船全帮挽出東境日期理合恭摺由驛馳陳伏乞皇上聖鑒謹奏奉硃批知道了欽此○○頭品頂戴漕運總督奴才松椿跪奏爲謹將湖河水勢及運河驟漲情形恭摺具陳仰祈聖鑒事竊照光緒十九年四月初一日至二十九日止湖河水勢情形經奴才於五月二十六日具奏在案兹查光緒十九年五月初一日至二十九日止洪澤湖水勢平定仍存五尺一寸惟五月中旬連得大雨高郵至馬頭長水四尺一寸現存水八尺三寸比上年節令計大一尺九寸已與上年盛漲相同淮屬運河及邳州宿遷一帶運河亦陡然接長八尺以外壽州淮水報長五尺數寸揚屬各汛水勢以淮水趨下亦均比較上年節令計大數尺幸沂泗之水尙未暴漲江湖亦未頂托尙容疎消不致有中滿之虞現計淮揚裏運河各汛實長水四尺餘寸至一尺餘寸不等邳州宿遷一帶運河實長水一尺餘寸所有備禦大汛各工均經先期赶築堂實惟當此水勢增長雨冲良刷多有蟄塌生險之處奴才謹當督率廳汛及在工各員弁隨時加意防範以固隄防伏汛方長斷不敢稍有懈忽所有湖河水勢及運河驟漲情形謹恭摺具陳伏乞皇上聖鑒訓示謹奏奉硃批知道了欽此○○頭品頂戴浙江巡撫奴才崧駿跪奏爲東塘念汛合濟字號掃工險要循舊改建匡合盤頭以资挑溜所需經費歸入光緒十八年分歲案内辦理恭摺仰祈聖鑒事竊照海塘工程夷險靡常情形固無一定必須因時制宜隨時酌量辦理庶足以分潮勢而咨抵禦查東塘境内念汛一帶塘身極形低窄坐向東南適當來潮之衝洶湧異常最爲通塘險要之區以故從前建築石塘時皆相度形勢間西擇要建築盤頭取其勢圓而有雁翅大可破潮挑溜毗連各工受益良非淺鮮且掃柴較塘石質性輭硬懸硃有以柔制剛之效迨光緒九年間因潮勢平和節省經費曾將前項盤頭及柴掃各工經升任撫臣劉秉璋奏請分别酌改聲明將來潮勢設有變遷必須仍舊建復各工隨時再行更正又於光緒十四年前撫臣衛榮光奏明酌定三防曁大龍頭等工歲修銀數案内陳明設遇潮旺工多之年或三防未建盤頭柴掃等工有須因時制宜量爲變築或應照舊建復之處再隨時察看情形奏明添撥經費酌量辦理等因各在案兹查東塘念汛七堡本有匡字號二十丈合字號西四丈謂之匡合盤頭同治八年間因該處形勢必須移東建築是以改做合字號二十丈濟字號西四丈名曰合濟盤頭後於光緒九年以潮勢平和節省經費將此項盤頭改爲掃工現因東南兩潮會撲塘顚大溜又復趨西該處情形極爲險要急宜因時制宜循舊建復匡合字號盤頭藉可挑溜以分水勢用咨捍衛上年六月間經前署杭喜湖道宗源瀚臨塘履勘屬實飭卽估計建復其時適富霉伏大汛漲水滿足直待冬令水涸始就興工案查從前建復改築各工均係專案奏明籌欵由局辦理今建復此項盤頭雖由掃工改復而該工地勢係屬游走土泛探量水勢甚爲深寛核計需用工料較增無减際此庫　支絀惟有力求撙節事事核實計實用工料銀八千三百八十六兩九錢六分一厘一毫所需工銀遵卽在於上年添撥歲額用餘欵内撥由署海防營守備湯廷熊領項購料集夫於十月十六日礼土興工赶辦至十二月二十一日一律建築如式完竣委騐結覆歸入光緒十八年分歲修案内造銷等情據東防同知高英署海防營守備湯廷熊報由塘工總局司道會查得東塘念里亭汛一帶地處最險前因潮勢和平是以改爲掃工近年大溜又復趨西掃工不足抵禦該廳備請於合濟字號掃工外下樁建築循舊改復匡合字號盤頭係屬因時制宜愼重要工起見所用工料銀數尙屬撙節應請准予歸入光緒十八年分歲修案内辦理以便造銷等情詳請奏咨立案前來奴才覆查無異除咨部查照外謹將東塘念汛合濟字號掃工險要循舊改建匡合盤頭以資挑溜緣由恭摺具奏伏乞皇上聖鑒勅部查照施行謹奏奉硃批工部知道欽此○○頭品頂戴浙江巡撫奴才崧駿跪奏爲浙海關一年期滿實徵常稅收支數目並將短徵銀兩懇恩免予賠補恭摺具奏仰祈聖鑒事竊照浙海關徵收稅銀向例按年考核今自光緒十八年四月初八日起連閏至十九年三月初七日止一年期滿前准部咨今將乍浦頭圍二口察看情形照舊啓徵經各前撫臣查照該二口商船屏跡實難開辦奏請從緩設關由部議覆奉旨依議欽此又於同治三年接准部咨以浙海關常稅准每年在於洋稅項下撥補銀二萬兩作爲定數嗣准部議飭將短徵銀兩减成賠繳無如商販舍難趨易樂趁輪船雖盡力整頓終無起色皆由半稅單年盛一年彼盈此絀勢必所然亦由該關道詳經前撫臣奏咨請於洋稅項下撥補銀二萬兩旋奉部覆准其照撥以備支解京餉不准撥補關稅缺額至該關短徵稅銀應俟期滿奏報到日再行核辦等因均經轉行遵照在案兹據護浙海關寍紹台道吳引孫詳稱該關每年例定正額銅斤水脚銀三萬五千九百人兩二錢三分又盈餘銀四萬四千兩共銀七萬九千九百八兩二錢三分内除乍浦圍二口額徵銀二萬八千六百一十五兩八錢二分六釐又運糧船免過二成貨稅銀四千二十兩七錢計各口全年應徵銀四萬七千二百七十一兩七錢四釐以敷定額是年實徵常稅銀二萬九千七百五十八兩二錢三分三厘除動支部飯解費内務府叅價平餘擡費等項共銀九千七百九十七兩七錢四分又湊解 
 
 

Page 14

 
 
上年不敷京餉銀一萬一千六十五兩五錢二分五厘外尙餘銀八千八百九十四兩九錢六分八厘又於新徵常稅内提湊銀一萬一千一百五兩三分二釐並遵飭在於洋稅項下撥補銀二萬兩合共銀四萬兩作爲該年奉撥京餉銀四萬兩遵限另文詳請給咨掛批起解交納所有是年短徵常稅銀兩實緣洋稅侵佔所致是年並無華商販運洋藥出口亦無徵收稅銀等情詳請奏懇免赔前來奴才確加查核委係實情現於洋稅項下撥銀二萬兩湊解京餉亦屬遵照部議辦理合無仰懇天恩俯准將該關短徵常稅免子賠補以示體恤徐將是年年例考核各册及報銷款目另行分晰造報外所有浙海關一年期滿實徵常稅數目並將短徵銀兩懇兇賠補緣由理合恭摺具奏伏乞皇上聖鑒勅部查核施行謹奏奉硃批戶部議奏欽此○○張煦片再准戶部咨議　　哈爾都統惪銘等奏張家口駐防官兵米價曁軍臺餉銀請籌撥欵項以濟要需一摺議令山西省於應解京餉項下截撥銀二萬兩就近解交口北道庫應用俟將豐鎭寍遠兩廳地租催齊卽行照數歸還以抵晉省應解京餉等因奏奉諭旨依議欽此咨行到臣當經行司遵辦去後兹據藩司胡聘之詳稱在於庫存光緒十九年地丁項丁提動銀二萬兩派委試用知縣劉宗晏管解於六月初一日起程前赴直隸口北道衙門交納作爲前項截撥京餉之欵等情呈請奏咨前來臣覆覈無異除分咨查照外理合附片陳明伏乞聖鑒謹 
奏奉硃批戶部知道欽此○○福潤片再山東省外河德正首帮漕船開行北上日期前經奴才奏報在案兹查在後之濟寍在臨東前並間内濟寍前後東昌等五帮跟接外河首帮漕船依次開行於六月初三日全數挽出德州柘園鎭東境連檣北上據督糧道恩燾禀報前來除咨直隸督臣飭屬催趲外所有山東省漕船全數挽出東境日期謹附片陳明伏乞聖鑒謹奏奉硃批知道了欽此○○劉秉璋片再查川省每年奉撥恊滇月餉銀三十六萬兩仍援十二年成案籌解銀十月萬兩曁十九年分頭批滇餉解過銀四萬兩業已報解先後奏咨在案兹據布政使龔照瑗詳稱現於司庫湊得十九年捐輸銀三萬兩津貼銀一萬兩共銀四萬兩作爲十九年二批恊滇新餉仍援歴解成案於光緒十九年六月初八日發交滇商天順祥號承領限於本年七月初八日匯至滇省藩庫兌收所需匯費銀兩仍由滇省支給以符定章等情詳請奏咨前來臣覆查無異除分咨查照外所有籌解十九年二批恊滇月餉緣由謹附片陳明伏乞聖鑒謹奏奉硃批戶部知道欽此○○吳大澂片再湖南省每届舉行文闈鄉試一切經費並給舉人牌坊銀兩於地丁項下奏明撥用在案今據布政使何樞詳稱光緒十九年癸已恭逢恩料鄉試所需經費銀四千二百三十六兩三錢四厘又本届應中舉人四十六名捐輸加廣永遠中額十名共應中舉人五十六名需用牌坊銀五百六十兩總共銀四千七百九十六兩三錢四厘係屬恩科鄉試並無額徵科舉本欵可動請照歴届成案全數在於地丁項下支用等情請奏前來臣覆覈無異除批飭在於光緒十八年地丁銀内照數開支事竣造册報銷並咨明戶部外理合循例附片具陳伏乞聖鑒謹奏奉硃批戶部知道欽此○○雲貴總督臣王文韶跪奏爲遊擊員缺緊要遵議聲覆仍請以儘先補用遊擊陳偉　補以實營伍恭摺仰祈聖鑒事查雲南開化鎭後營遊擊員缺係題補第四輪第一缺應用儘先人員臣前請以儘先補用遊擊陳偉請補准兵部議覆以陳偉名次在後其在前之崔廷採等十七員雖按名聲叙惟查在該員之前者尙有李鳳王一員摺内漏未聲叙礙難議准應令查明聲覆到日再行核辦等因具奏奉旨依議欽此咨行到滇應卽遵照聲覆臣查儘先補用遊擊李鳳王因滇軍在宣光臨洮威等處打仗出力經前督臣岑毓英會摺保奏請免補本班以叅將儘先補用經兵部議准具奏光緒十三年二月初三日奉旨依議欽此欽遵行知在案該員例應改歸叅將班序補兹開化鎭後營遊擊員缺應仍請以材力開展熟習邊情之儘先補用遊擊陳偉請補實屬人地相宜與例亦符除將李鳳玉出身履歴咨部查照外合無仰懇天恩俯念員缺緊要仍准以陳偉補授開化鎭後營遊擊實於營伍地方均有裨益如蒙俞允俟接准部覆卽行給咨赴部引見以符定制所有遊擊員缺緊要遵議聲覆仍請以儘先補用遊擊陳偉請補緣由謹會同雲南巡撫臣譚鈞培署雲南提督臣蔡標恭摺具奏伏乞皇上聖鑒敕部覈覆施行謹奏奉硃批兵部議奏欽此○○王文韶片再查前准兵部咨軍機大臣面奉諭旨雲南軍務現已肅清所有該省應行引見人員着兵部咨催迅速來京欽此欽遵交出到部應恭錄行文該督撫將軍功歴保提鎭各員迅速給咨送部引見等因咨行到滇歴經遵照辦理在案兹據臣標中軍副將屈洪泰造具記名遇缺簡放提督喀勒崇依巴圖魯楊發貴出身履歴清册呈請給咨前來臣查該員楊發貴年力富强勇敢善戰除給咨該員領賚起程赴部聽候帶領引見外謹附片具陳伏乞聖鑒謹奏奉硃批兵部知道欽此○○王文韶片再滇省需員差遺兹查有副將銜儘先補用叅將李尙榮係貴州人升用叅將儘先補用遊擊朱永隆係湖南人都司銜儘先補用守備譚占春係貴州人均在滇年久熟習邊情據臣標中軍副將屈洪泰造具該員等出身履歴詳請留滇補用前來臣覆查無異應懇天恩俯念邊防緊要准將李尙榮朱永隆譚占春留於雲南酌量補用以資任使除將該員等履歴送部查核外謹會同雲南巡撫臣譚鈞培署雲南提督臣蔡標附片陳請伏乞聖鑒訓示謹奏奉硃批著照所請兵部知道欽此○○王文韶片再補用千總李嘉瑞於攻克永昌府屬鎭康土知州城案内經臣會同撫臣譚鈞培保奏請免補千總以守備儘先補用經兵部議准覆奏光緒十七年十二月十九日奉旨依議欽此又開復花翎副將銜儘先補用都司解聯科隨官軍剿辦猛喇游匪出力經臣等奏請將該員應繳捐復銀兩免其補繳嗣准兵部議覆該員所請免繳捐復銀兩核與奏定章程及原案不符所立功績應令另核請獎等因經臣等覆奏請將該員解聯科應繳捐復銀兩仍請免其補繳光緒十八年八月二十七日奉硃批著照所請該部知道欽此各等因均經轉行遵照去後兹據署臣標中軍副將李運龍詳據儘先補用守備李家瑞禀稱該員原名李嘉瑞於官軍撲滅昭通東川土匪及擊退巧家廳屬蠻匪並剿除永昌府屬匪徒案内咨保免補把總以千總儘先拔補奉部核准慈於剿辦北滕萌康猛喇等處匪徒案内保獎免補千總以守備儘先補用將原名李嘉瑞誤爲李家瑞實係開單時繕寫錯誤應請更正又據開復花翎副將銜儘先補用都司解聯科禀稱該員由勇目投効軍營出師本省克復各州縣城池賊巢在事出力歴保花翎副將銜儘先補用都司又於克復騰越廳城剿除鳥家寨餘匪案内保奏查光緒元年十一月初一日奏奉上諭著免補都司以遊擊儘先補用並賞給二品封典欽此緣光緒四年被叅案内將花翎副將銜儘先補用遊擊誤爲儘先補用都司奏叅革職繼蒙奏請開復並繳捐復銀兩因在軍營未克呈請更正現在官階兩歧理合禀請更正各等情詳請奏咨前來臣覆核無異除將該員等履歴清册咨部查照外謹附片具陳伏乞聖鑒勅部查核施行謹奏奉硃批兵部議奏欽此○○頭品頂戴浙江巡撫臣崧駿跪奏爲查明浙江省更換各營旗統領管帶恭摺奏報仰乞聖鑒事竊照案准部咨行光緒十五年十月二十八日欽奉上諭各營如有更換管帶員弁或移紥他處著隨時奏聞等因欽此欽遵行文到浙歴經遵辦在案兹查台州協副將楊美勝卸署處州鎭總兵回任所有前委雷芸桂暫行管帶之台州協練軍右旗仍歸楊美勝兼帶又存記總兵劉祥勝卸署定海鎭總兵回省所有親兵新前新右護軍護軍左四旗仍委該員統領並兼帮楚軍中營其原委代辦統領之補用副將李成林仍委管帶親兵新前旗又管帶楚軍水師左營記名總兵成德源丁憂回籍所遺營務　委原帶湘軍水師後營儘先遊擊蘇長慶接帶遞遺湘軍水師後營改委原帶楚軍鎭江水師營候補副將蔡福謙接帶至所遺楚軍　江　　營派委補用副將鮑友章管帶餘其水陸營旗仍駐原防並無更調據防軍支應悞司道詳請奏咨前來奴才覆查無異　　　　　　　　更換各營旗統領管帶緣由恭摺具陳伏乞皇上聖鑒敕部查照施行謹奏奉硃批兵部知道欽此 
 
