# 1895 - 271 - 4908065

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以櫸木箱三口定實價洋每部五十元世有留心乙部者請臨申報館帳房購取可也 
[論西藥將盛行於中國]  
　　天之生材也每限以地而人之用材也每不爲地所限如有某物獨産於南方者北數省之人亦可得而用之獨産於北方者南數省之人亦無不可得而用之也况自輪舶通行之後運載便捷不但南北之貨通達無阻卽外洋之貨亦多販運來華堆如山積而各貨之中首屈一指最多而銷塲最廣者則惟鴉片夫鴉片西國之藥物也華人每喜用之熬膏吸烟以爲常事其餘西國藥材華人皆以爲其性猛烈不敢嘗試竊考西國草木藥品亦有一千數百種其中性情毒烈者固在所多有而和平輕緩者亦是不乏何以華人於鴉片則愛之嗜之於他藥物則輕之乗之旣示人以癖好而又示人以不廣未免爲西人所竊笑矣同治初元余始至滬上其時西國藥房尚屬無多祗有老德記屈臣氏等數家皆存儲藥料以供西人之需而華人則不敢過問也其時江右黄春甫先生在仁濟醫館襄助西醫治病給藥見其所用丸散藥水藥酒等間便而有法度心竊韙之但不知所用之藥究爲何名其性情若何亦不知其爲草木抑爲金石也其時西醫合信氏與管君小異所譯醫書已出而問世購而讀之稍知崖略以其法治病頗有效騐然尚惜其略而不詳所收藥品不過數十種實不敷治證之用迨後粤東醫館西醫嘉約翰又譯西藥略釋一書所收藥品較多論說亦稍詳其時滬上又增藥房如科發等數家華人亦知西藥中之金雞那實能治瘧疾鐵酒實能補血虛津津樂道以爲西藥中之妙品無過於此者矣然其時滬上各藥房出售藥品皆西人經理其事華人與西人言語不能如欲購藥必預先請人冩一西文　單詳細較準方不致誤再閱數年華人之講西藥者日多一日而藥房内亦用華人爲夥以應華人之來買藥者而老德記等數家已將現成之丸散膏丹如何功用如何服法價目若干登告白於日報之後幅如鐵丸則改其名曰十全大補丸華人購而服之頗有補益之效不數年間此等攺名之藥風行於通商口岸以漸及於内地生意甚佳幾於不脛而走於是滬上又增中西大藥房專售西藥而攺用華名較之番藥房之以西藥改爲華名者種類更繁而生意亦更茂盛數年之内接踵而起者則有中法大藥房華英大藥房等皆藉西國之藥水藥酒藥丸藥散售諸華人此等藥水若問其爲何藥製成本鋪之人不能答也但云賣藥不傳方而已問諸華醫則云此外洋之藥本非我輩所能知也問諸西醫則曰藥名改易華字瓶上又無洋文令人莫可測度也然此等現成之藥用之得當未嘗無功效之可求而且服之亦頗簡使較之請一時醫化費請封輿金已屬不貲開方買藥又必化費若干錢文而服藥之後功效若何毫無把握者不啻有天淵之别所以廣東等省有專售丸散膏丹之鋪以便人之對證買藥不必假手於醫生仿佛某病宜用某丸或某散病家與藥鋪可互相商榷而定之無須請教醫者也今售西藥之藥房專售藥水藥酒藥丸藥散者亦猶此意也雖然吾竊於此歎醫道之衰焉夫以西國之藥材能通行於中國固屬兩相便益之事然以華醫而不知西藥　性情功用已屬自隘而可恥更因華醫不知攷求西藥之能治各種病證一任藥房之合就水酒丸散加以美名仿帖之上更加以公共之語盛誇其藥之妙用但求病者之樂於購取而究竟樂之對證與否則不必計及隨病者之暗中摸索焉可也豈非醫道中之變局耶或曰通治之丸散膏丹在中國古時已有之今各處藥鋪亦多有現成之藥出售頗有便益子獨何疑於西藥而歎爲醫道之衰乎則正告之曰西藥之能盛行於中國是中國人民之幸也亦事勢之所必然也但必由醫士攷知能開方而用之不任藥房之改頭換面斯爲盡善耳若據中國古時已有通治之丸散膏丹而以爲今之售西藥者卽遵此法是大不然中國古時名醫所定之丸散皆有書可稽如五苓散八味地黄丸六味地黄丸五味異功散大王補心丹之類大都載於方書歴歴可考且爲醫士常用之方藥購者較多故藥鋪中備有現成者以免臨時脩合之煩是乃代醫士與病家預先備藥以供其用耳非如今之藥房特備水酒丸散以求人之購用也西藥雖有盛行之機而弊卽在其中矣豈非醫者之恥耶 
[譯西信述調艦事]  
　　前晚英水師提督乘坐兵艦至吳淞昨晚有伊拉克勒底兵艦駛入浦中其調赴長江一帶者有快船數艘小兵船數艘上兵船數艘吳淞口有大鐵甲船三艘又聞有兵艦十艘調來尚在途間日内以駛到 
[東瀛雙鯉]  
　　東九月四號臺灣猝發颶風日兵被害甚酷除沈失糧餉外又有運兵船四號沈入波心至二十六號午後長崎某公司接電報悉本日臺灣又發颶風十分狂暴○華歴八月初二日日本郵船會社長門丸自上海駛回天明時將進長崎港口船中細崽見艙中一客已死急喚起客之同伴幷向船主告知嗣經檢疫所醫生來騐始詢知客係福建泉州人龔姓此次往神戸開泰號携有資本若干惟素嗜胭霞諒因脫癮而斃遂放船入港旣下碇同伴三人投建董處懇購棺以殮○初六日美公司某輪船行至長崎載到遇救之失事漁夫五名詢之均係建人遂登岸投福建董事處乞爲安置據云同舟共八人出海捕魚遇風遭難尚有三人已死董事憫之爲之安揷於八閩會所幷勸募同鄉各商號助銀若干圓令附此次長門丸赴上海折回福建故鄉○日本公用輪船佐渡國丸裝載兵糧自神戸開往臺灣東九月十五號沖繩縣知事禀陳内務大臣稱十二號得悉佐渡國丸猝遇大風機器破捐行駛不能自主十一號在讀谷山擱礁本日派球陽丸前往援救○日人載往臺灣兵士有去無還刻下政府又下令在北海道徵兵並招集各地後備兵外間傳聞西人接得電信悉日人占踞彰化後爲劉大將軍所敗兵士傷斃實多惟日人秘不肯宣故數日間各日報並無軍信云 
[川案補述]  
　　四川總督劉仲良制軍因辦理教案不善處置爲西人所切齒本月十一日奉諭已有革職永 
 
 

Page 2

 
 
不叙用明文此已列報兹接川中訪事人七月廿六日所發之函補述前事合照錄之來函云成都教案前總署電咨川督法使開欵四端一曰嚴辦匪徒二曰議地方官處分三曰賠償四曰保日後無害限十日内議妥當經成都官憲與杜主教議結獲犯多名其賠欵係七十萬兩外州縣賠二十萬兩共九十萬兩教堂動工修復日前成華兩縣出示力辨謠言之誣○七月廿五日電傳川督鹿芝軒制軍已將拆毁教堂之犯拘獲多人正法者五名擬軍徒者數人○巴縣前獲閙教余蠻子之姪某甲繫諸囹圄兹由上憲委馬大令浩原赴渝城提解省垣訊辦○調署川東道張靄卿觀察前經到省現因教案一時難結遂奉憲示飭仍回建昌道本任 
[渝城小錄]  
　　川友信云渝城前議興復團練稟請仍照前章在厘金項下支用奉督憲批示向來各處團練未有支用厘金者仰府縣就地籌議舉辦可也○渝城今年夏季瓜果甚多入秋後天隂多雨居民常患痢疾何蒼者不施愷澤耶 
[運憲抵寗]  
　　陽州鹽運使司江都轉於本月初一日鳴騶晉省謁見兩江總督張香帥面禀事宜香帥迎入花廳晤談良久興辭而出隨往藩署及各當道處拜會均飭家丁擋駕都憲本擬次日回揚因初三日督憲誕辰是以暫駐襜帷以便祝嘏至初七日始起節金陵在城各官自江寗府李太守以次印委各官均於是日齊出旱西門碼頭恭送如禮 
[履新兩誌]  
　　金陵信云江防同知興司馬奎仙逝遺缺經江瀋司瑞方伯札委北捕通判劉别駕暫行兼署别駕接札後卽於初四日詣轅謝委初八日辰時進署更換朝衣朝冠望闕行三跪九叩禮然後接篆任事○兩江候補都閫府郭都戎鍾秀前月杪蒙督憲張香帥札委溧陽營都司員缺都戎接札後料理一切卽於八月初七日叩謝飭知雇定官舫携眷赴任 
[秋祭盛儀]  
　　金陵春秋丁祭向例十數處均由制憲派員敬謹襄事所以存大典也八月初九日乃秋祭之期上元江寗兩邑宰於前數日奉到上憲飭知照會府縣三學並飭幹役將朝天宫聖廟洒掃淸潔張燈結彩置備牲牢香帛等物伺候督憲駕臨主祭至期五鼓文武百官齊集聖廟挨次跕班張香帥朝冠朝服由禮生賛引上香献爵主祭正殿其餘東西兩廊以及二成殿鄉賢祠名宦祠均委有司分班行禮次日黎明張香帥率領印委各官鳴騶排導齊出聚寳門外致祭社稷壇並普濟堂安旅堂淸節堂三賢祠等處祭畢回轅己交已刻子輿氏嘗以金聲玉振始終條理誠服集大成之孔子於羣言淆亂之秋作大聲疾呼之舉崇聖之功大矣萬世千秋使人知孔子之教有貫乎六合九垓而不朽者實賴斯言也迄今章甫逢擁濟濟升堂俎豆如林音容若接蓋令人不能不穆然於東山泗水間矣 
[彝陵小火]  
　　宜昌來信云初二日早警鑼至詢問何方失火答在西壩川主宫下首由某彈花匠家起火因是淸晨水龍馳去援救勢不相及已焚去瓦房數家草房五六十餘戸又值天晴秋燥草枯木朽最易燎原一時男婦擾嚷聲童稚啼泣聲嚷成一片不堪入耳前日已由地方官派保甲沿街鳴鑼囑令小心火燭而人皆不自小心致遭此事其咎將安歸歟 
[沙市闢界紀聞]  
　　宜昌信云沙市創設碼頭一事在宜之稅務司前已赴沙擇定地叚出價購就不日興工各國官商亦隨往購辦皆已成約招商局派的實人劉君往購約方丈之地可值價八十吊前後左右地甚寛綽近日快利輪船回宜有賣主前來領價現又派劉君前往勘定標立界石以便一手經理事半功倍云 
[丁祭盛儀]  
　　杭州訪事人云前月初九日爲上丁釋菜之期巡撫廖穀似中丞以政躬未愈續請假期特委藩司胡蘄生方伯恭代主祭初八日兩學師先行省牲之禮然後詣大成殿及兩廡巡視一周陳設祭器俱已齊全至晚丁祭局各董咸集禮樂所將樂舞諸器逐一檢點安排更柝三敲禮樂諸生陸續齊集官廳之内旣而一府兩縣先後駕臨遂先致祭崇聖祠主祭者本係學政現因出轅考試由杭州府恭代其分獻官乃兩縣廣文先生也總捕理事水利三司馬均係陪祭之員祭畢巡至官廳更衣而巡糧兩道臬運兩司均已坐在官廳迨杭恊鎭撫中軍將軍都統織造齊到往請胡方伯駕臨各官迎入後卽將上下燈燭全行點齊櫺星門外鼓擊三通方伯隨起坐更衣由鳴賛生引進中立主祭其分獻官東配聶廉訪西配惠都轉東哲巡道王觀察西哲糧道鄭觀察東廡先賢仁和縣伍邑尊西廡先賢錢塘縣束邑尊東廡先儒張廣文西廡先儒陳廣文其餘各官除總捕同知孟司馬理事同知溥司馬水利廳陸别駕府經歴陳叅軍府照磨方叅軍均奉委糾儀巡察彈壓各差外文官自織造以下武官自將軍以下均爲陪祭之官文東武西各就班位然後轉班鼓作禮樂執事生咸衣冠蹌濟由西廊而上各就位次藩司及各官在丹墀下行三跪九叩首禮鳴賛生乃導各官上殿上香堂下鼓樂齊作佾舞生三十六人起舞上香已畢復行獻爵奠帛讀祝等禮至飲福受胙撤饌送神各官乃退至官廳小坐散回門外鳴鐘一百八杵禮始告成執事各生齊至明倫堂領取輿金筆墨胙肉點票時已東方日出矣 
[魚艇東來]  
　　客有自七十二沽間遠貽雙鯉云華人前向英國家購魚雷船兩艘現經工竣行駛來華見有一艘於初四日入津高揭龍旗向紫竹林碼頭停泊此項船隻於威海未失之時本有十餘艘惟皆聚集威海旅順各要口向未到津未幾卽付一炬此次新艇東來津人皆詫爲見所未見非物罕而見珍也實少見而多怪耳艇身灰色船之頭尾各置大砲一尊船旁各置快砲兩尊船面仍有吊橋以便瞭望船桅兩枝其勢平平不甚高聳烟筒兩枝平列如伯仲稍與常船異據聞每點鐘能行廿三海里又半是亦防海之利器也當去歲威海垂危時已革北洋海軍提督丁汝昌曾電禀某當道請示機宜旋接覆電略謂如萬不可守船械地方均可失而復得惟人材難以輩出務請保全以免他日有器無人諸多棘手丁爰向日人乞降概以砲臺船隻相授惟留海軍人員性命丁隨以一死塞責而海軍員弁尚得視息人間今日國家行用不至無人由後溯前無識之人目本靑盲言如糞土妄欲爲之曲解其亦思王平蔡廷幹等充當魚雷船主屢經培植尚不足恃而况敗軍之將乎國家患在賞罰不明不患在人材難得也有某國兵艦護送公使領事而來小泊江干初四日魚雷船甫泊定兵艦上人卽携測遠鏡繪成一圖以去若自華人視之則如秦越人之肥瘠漠不相關以此例彼無怪乎其瞠乎在後矣噫 
[運糧改轍]  
　　津友信云督辦東征糧臺胡雲楣廉訪晉京陛見逖聽風聲者以廉讠精於璧畫去歲之役餉不虛糜兵皆足食爰有奉命改辦西征糧臺之說兹聞廉訪實係督辦西征後路糧臺千里運籌旌節毋庸西指惟所募之定武軍馬步十營現駐馬廠擬令開差塡紥小站云 
[河運紀聞]  
　　天津訪事人云江蘇江北河運糧船渡黄而入山東至東平州計有二百里淺不容刀向需啓閉灌水入河而後糧船可渡然閘外之水仍須待黄河盛漲大溜横趨始有水積否則仍難取給故河運船隻守黄待閘竟有遲至經旬或匝月者現聞當道擬在東平州開築鐵路二百里俾河運渡黄船隻卽由鐵路運出境外再入河中以便往來無碍如能實見施行未始非河運之益亦正不止河運之益也不禁跂子望之 
[九派江濤]  
　　九江訪事人云南昌來電言新任江西巡撫德靜山中丞擇吉八月初十日接篆履新○本月初五日黎明九江關道及恊鎭率同文武官弁致祭夕月壇禮也○江寗府屬江浦縣人張子薌在西門外開設綢莊其長子弱冠年華文定同鄉人吳春塘之女爲室近忽災生二竪召赴玉樓吳女聞訃毁妝誓以身殉父母再三婉勸乃於某日送至張處抱木主成婚聞者咸欽其節而哀其遇○本月初五夜某店學徒持十三千文之錢帖行經招商局馬頭突被匪徒奪去捕務廢弛致令匪人膽大如斯誰是牧民者聞之能無顔汗 
 
 

Page 3

 
 
[浙省官塲纪事]  
　　杭州訪事人云署撫標　軍趙蘭亭叅戎昌榮隷籍嚴州前隨蔣果敏公盪平粤逆兩臂曾受彈傷禀請上游奏免騎射刻奉部覆已邀恩准叅戎卽趨詣撫轅叩謝○紹興府上虞縣所轄崧厦鎭地連甬郡往來商販不絶於途是處向設釐局以榷釐捐現值局員瓜代之期由牙釐總局委候補經歴王叅軍紫綬接辦○寗波府屬江厦釐局委員刻已期滿上憲委候補巡檢詹少尹葆慈接辦○候補縣黄大令羡欽奉大吏委赴牙厘總局帮辦文案於本月初四日任事○記名總兵成鎭軍德源經撫憲委帶楚軍水師左營駐紥菱湖於本月初三日大令羡欽奉大吏委赴牙厘總局帮辦文案於本月初四日任事○記名總兵成鎭軍德源經撫憲委帶楚軍水師左營駐紥菱湖於本月初三日禀辭馳赴防次○陳竹泉太守存懋前奉大憲委辦紹興厘務刻又由運司加札令兼辦紹屬綱鹽保稅事宜○浙省應行恊解之南河餉項由漕帥委徐鹺尹鼎豐來杭提解○水陸各軍每屇秋凉例應操演官齊集大教塲上先試陣法觀者如堵墻自七點鐘時開操至九點鐘後始竣事 
[收殮浮屍]  
　　鄂中訪事人云胡太史瑞瀾昔年督學浙江以奉旨訊葛畢氏楊乃武案情妄用非刑故入人罪以致被叅落職寂處家中其第三子名應生者於去歲七月中赴某處探親附搭輪船下駛甫至船跳板上被人擠入水中淹斃江心屍久無獲至本年七月二十左右某日所有一民船繫纜當日輪船停泊之處次日將錨盤起有一屍隨之而上面目未盡腐爛拇指上帶一翡翠班指上刻數字騐之蓋應生名字也乃據情投報善堂堂董爲之備棺收殮一面報信其家想家屬必聞信奔來載回安葬也 
[折桂亭貞秋記]  
　　松江訪事人云某甲杭産也衣裳楚楚顧影自憐去歲向某首飾鋪購辦金鋦等物不下二三百金今屆桂花香裏又自春申江畔漫游於九峯三泖之間與某茂才有半面緣邂逅相逢招邀赴讌酒未半忽託故先行逕抵某首飾鋪叩以有無金葉鋪夥以其前曾交易鉅欵遂告以金葉雖無金條確有甲曰金條亦可隨選擇其一權之重四兩有奇核計鷹銀近二百枚囑夥送至某處及至甲出手摺一扣飭僕持赴某錢號取番蚨二百翼僕旣出門甲謂夥曰洋銀已往取矣爾可將金條與我以便與閨中人看之夥不知是計出而授之甲納諸懷中欵步從後門出及僕持摺返告以取洋圓不得急入内覔甲早已如黄鵠之凌風夥不覺驚駭欲絶騐其摺果係贋鼎奔告鋪主相顧愕然四處追尋杳無影響旋念甲作客滬上歲月幾更緣卽前往訪查不識果能弋獲否○察院對河兪某之妻某氏略具姿自招得蕩婦三四輩爲蜂蝶之媒本月初旬某夜突來狎客數人團坐作葉子戲正在呼么喝六突有汛弁薛君率兵目排闥而入攫獲賭具數種擬卽禀請營主移縣訊懲○覿仙街戴姓土倡邇日不知因何開罪於緑營兵某甲遂率領蝦兵蟹將前往尋仇乳燕雛鶯嬌啼宛轉戴娼不敢與較惟搥胸頓足痛詈若輩無良而已○普照寺南首鄭姓土娼家有姊妹花二枝紫姹紅嫣嬌妍絶世每值夕陽西墮皓月將升必小立門前迎風障袖凡喜章臺走馬者往往墜鞭入院一笑千金亦可謂花月之作坊名區之點綴也○有許阿壽者於本月初旬某夜從壚頭覔醉而歸行抵華亭縣署之東强欲投某客寓借宿寓主以客滿辭之許植立不肯去醉語嗷嘈署中縫工某甲恐釀禍端勸令他往許怒從心起將甲毒毆甲大受傷夷奔赴署中泣訴縣主曷明府查得許係提標左營兵卒遂函致營中聲明其罪吳游戎允以照情懲辦翌日明府升堂提訊喝令笞責一千六百板釘上脚鐐禁入獄中旋聞游戎以與動輙滋擾革去卯糧永不准補 
[預備祭品]  
　　昨日上海縣黄大令飭辦差人預備祭牛一頭並俎豆香帛之屬爲今日致祭關帝之用禮也 
[另委他員]  
　　稽查改過所委員縣丞吕蘭階二尹主簿林珍雲少尹因所中人犯時時逃脫詣道轅禀請辭差道憲黄幼農觀察准之札委揭二尹傳淵接任 
[刦案送縣]  
　　徐子靜觀察十愷在滬歴委要差宦囊頗裕現住本城太平街地方前日遣家人徐升投上海縣署及租界各捕房報稱本月初四晚二鼓時忽有多人乘家主出外擁進内室攫去金珠首飾衣物洋銀值銀七八萬兩之多請爲查究昨日將晚時經捕房包探秦少卿何瑞福顧阿六偕同西包探匪禮司在英界寳善街昌記客棧查獲徐秉成及徐周氏徐龔氏傭婦葉李氏並大小箱籠多件的係觀察報失之物當將男女一倂拘入捕房捕頭略詰情形飭將徐秉成押候解送公堂其徐周氏等三婦則轉送到廨值日差詢明梗概入内禀明屠别駕以此案曾經報縣當將徐周氏徐龔氏並傭婦葉李氏先行送縣至在押捕房之徐秉成須俟今晨會訊後再行核奪 
[匪徒揮刃]  
　　前者江海關道劉觀察度地新閘大王廟前起造接官廳未及竣工卽已交卸及黄觀察蒞任踵而行之某日各工匠止在運斤成風突來鐵臂博少三歪嘴阿金槍花阿炳小强盜文炳等綽號匪人向之强借洋銀五六圓各工匠不依致被戄去鐵斧二柄爭奪之際砍傷某工匠之臂鮮血淋漓旋經拘獲鐵臂膊少三一名送入巡防局局員飭勇轉送上海縣究懲 
[烏龜受罰]  
　　前日英公堂將行兇之龜子金玉卿移送上海縣至晚黄大令升堂提訊馮張氏訴稱小婦人是小阿金之伯母今日小阿金之父母氣厥數次小阿金又傷勢沈重是以深抱不平挺身控訴馮瑞春馮周氏夫婦訴稱小的及小婦人皆蘇州人女兒小阿金於五月内至淸和坊龜子金玉卿家服役至七月娼婦金菊仙夫去首飾本月初七日金龜向小阿金乞零星藍布小阿金告以在火油箱内爾可自取蓋小阿金素來以火油箱存放零物故也金龜卽誣稱火油箱内有銀指甲卽是失贓遂喚包探私刑吊打遍體傷痕小的痛悼之餘屢次昏厥今又有西醫生欲舁至捕房小的不依是以投案聲訴曲王氏訴稱小婦人亦蘇州人在某倡院傭工某日因事至淸和坊探望姪兒小阿金聞金龜將小阿金吊打窓櫺關閉但聞喊救聲窺之見一大漢私刑三次小婦人駭而喊呌復被拽入屋後任意兇毆金龜供稱小的亦蘇州人小阿金之火油箱於六月閒卽有銀指甲一枝與失贓符合詰之云是姊姊之物後查明女兒失贓皆伊所竊故喚令包探夥阿戇盤問未用私刑後小阿金將原贓抛去另買一銀指甲唐塞小的並無誣竊私刑之事大令研詰再三堅不承認小阿金傷重呻吟供稱金龜嗾令包探夥用烟籖亂戳幷拳打脚踢刻下痛楚異常大令飭仵作騐得小阿金果有烟籖傷兩腿復被踢傷大令問金龜曰爾家娼院中尚有何人供稱有龜奴阿大阿根傭婦大阿金卽陸周氏大令以金龜不肯實供喝令掌頰二百下笞臀二百下尚欲鞭背金龜始供稱小的該死願罰洋銀大令判令出洋銀五十圓分十日一期五期付淸仍延醫施治幷具保辜結存案並出堂單補提阿大阿根二龜奴覆訊判畢飭將金龜收入待質所 
[英公堂案]  
　　流氓周阿海前因犯事曾經遞解近又來滬串同鄒阿興向船戸蔡丫頭藉端拆梢蔡據情投報捕房當由包探黄四福將周鄒二人拘獲昨晨解案請訊蔡丫頭投案申訴前情周鄒同供不敢拆梢惟與爭閙而已别駕判將周阿海責二百板鄒阿興笞責一百板分别遞解○黄包探又解竊取人家什物之浦阿根陳阿桃到案請判浦供認行竊陳供一時年輕受浦之愚别駕問有無失主答失主不能指實别駕遂判將浦掌頰五十下與陳各押兩天○張阿春先後竊取張春生李王氏李阿仁沈惟生薛陳氏許金壽鄧子坤等各家綢布服三十餘件質錢使　經包探顧阿六拘獲人贓送究張春生等投訴前情請領失贓張阿春供紹興人因流落滬江無資餬口不得已而行竊别駕判將張阿春笞四百板管押二月期滿遞解○偷鷄賊孔阿大昨在虹口地方竊取人家活鷄二頭經包探范進才當塲拘獲昨晨送究别駕判將孔管押三天○三百九十九號華捕先後拘解攔路兜攬之馬夫王順信磕睡之馬夫張阿來到案請判王張二馬夫同供以後務當謹愼不敢違章别駕判令各罰洋一元○一百六十九號華捕拘解擅離馬車之馬夫傅順金到案請判别駕照章判罰洋二元 
[美界捕房紀事]  
　　寗波人王阿發向德國公館乳嫗王張氏滋擾由主人函致捕房經包探拿解英公堂請屠讞員訊明情節判令管押一禮拜期滿解回原籍毋許逗留至前日捕頭倩包探倪順泉送往法租界附北京輪船解赴寍波安置○林德桂李雲甫二偷兒經倪包探拘解 
 
 

Page 4

 
 
英公堂屠讞員判令遞解回籍前晚十二點鐘時捕頭倩倪探帶至法界金利源馬頭附江孚輪船解往鎭江原籍○裏虹口福來槽坊出店人某中家在浦東某日竊取坊中陳酒及圓麥若干經包探竇如海拘解捕房詰問之餘招出與乙丙丁戊四人同竊因卽按名拿獲究知曾夥竊福來曁敦大二處陳酒十五罈圓麥十餘石陸續運往浦東藏匿捕頭遂倩人解送英公堂屠讞員諭令起到原贓訊核旣而乙在押所患病捕頭騐得勢甚沈重倩某號華捕送至同仁醫院求醫○竊犯胡雨廷經包探拘送英公堂發回捕房押已二旬矣兹由包探倪順泉訪知英租界棋盤街裕豐客棧寓客汪自亭曾失縐紗夾衫科物亦胡所爲遂告知捕頭向之盤問胡直認不辭大約尚須解案覆訊也○前日下午本地流氓某甲至伯頓路鴻興里第二百八十三號房屋内向屋中人索借錢文屋中人怒扭送捕房捕頭令押至昨晨釋出 
[厚德種福]  
　　昨日本館恊振所得安徽涇邑朱韻珊善士印大琳者惠函云飢驅出走慈闈之甘旨多虧厚惠頻來旅館之光隂如駛八月初十日爲余五十初度同人就裕源廠之客軒陳設壽堂張筵兢燭時值二豎來侵不能答禮輾轉牀褥歉感交縈兹屆秋色平分病魔遽退凝循俗例敬治潔樽因思競尚虛文不如歸諸實事謹以鷹銀四十圓乞代解順直賑濟爲諸君子種無量之福卽以分諸君子無量之壽云爾厚德種福食報必隆不特二豎潛形益且百齡可慶矣謂予不信請以此言爲左劵如何 
[再造之施]  
　　頃奉到恊成乾票號交來行安堂善士因念災區孔亟助紋銀一百陸十兩申規銀一百七十一兩七錢六分柳太太求女病速愈助洋二百元張學記助洋五十元居安思危善士助洋四十元山左河南等處洪水横流當此存亡危急之秋拯中澤之餘生輸將義槖救被災之垂斃慨解仁囊冉造之施適當其時作善降祥報施不爽毫髮二豎自必潛蹤三多可爲預祝吳謹請登報用彰盛德上海六馬路仁濟善堂籌賑公所施善昌等謹誌 
肝胃氣痛一症得之於婦人者居多一經患此受累無窮或一年一發成數月一發醫藥雖多如能尅期奏效如應斯響者實不多見自來靈藥治病間或數日而愈者有之或週時而愈者亦有之從未聞有得一分藥而眞能立服立愈者惟本堂此散竟能之絶非市上所售者可比因此出衆神效敢誇大口緣所患不論男婦年久新起雖痛極難忍滴水不進險症只須此散一分開水送下立卽平復重者三分除根永不復發倘若虚言罪我惟天每瓶價洋兩元遠處寄帶信力自給○遠方諸君欲購本號馳名眞藥者最妙託上海友人寄帶否則如蕪可靠之友不如仍交局寄購必須同時寄發兩信一空信交别局寄來詢問願出信力庶幾接筍一面本號再行十日一登遠方購藥諸君姓名於報如不願登眞名者請書刖名亦可彼此心照爲記如報上無名定被假冐請速追究退還飛速函致本號立刻帮同查辦以期水落石出總之藥物關係非輕諸君出錢購藥未得其眞本號受不白之寃聲名攸關未免寃哉緣近來有種不肖妄命之徒見利眼紅因本號生意較旺專事假冐半途截去情殊可惡故想出至周且密絶弊妙法以杜其欺若斯則若輩鬼蜮伎倆恐亦無所施其技能矣購藥諸君千萬勿可大意彼此幸甚愼之切切 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　袁榮大扭謝家亭蔣愛　　縣訴稱被拐次媳請卽訊追　晚見明府提訊之下袁　稱小　係常州人在治下西門當漆匠前聘倪德順之胞妹金妹爲次媳在仁濟醫院對面謝龜所開倡院内傭工現在伊家走失向之查　許以次日尋交迄今已歴多時一味游移是以扭案請究謝龜供稱小的係紹興人前在某署當長隨愛林拼婦某氏之外甥女小的並未串誘伊之次媳明府判令分别收押限三日内交人如違比究○英公堂移送船戸葉桂寳善　全丁毛毛王炳祥　　馮阿黑丁阿弟一案於前晚夏明府升堂提訊馮訴稱小的係福建人與丁同鶴烏殻船前日在浦南行駛偶與葉等所　　船碰　卽被伊等扭至對岸爛泥渡兒毆受傷甚重及呼救命又被將棉花塞口旋經水巡捕唐寳榮查知獲送英公堂移送案下丁訴稱小的是　之夥馮被毆時小的竭力解勸幸未被毆葉姜同供稱小的等皆本地人是日正在行駛被馮船從上流駛下致將小的船上繩索撞斷是以口角不敢兇毆丁王同供稱小的等另駕一船兇毆之事不敢與聞　船泊其旁致被誤拘送案明府飭仵作騐得馮眼胞有拳傷一處遂判令將葉笞責五百板姜笞責四百板收入押所丁王交差看管候查明是否帮毆再核一百諭令丁扶馮回去醫治○積竊　得責經汛捕在西門外拘獲解縣請懲前晚夏明府提案研訊供稱小的係湖南人屢次犯竊尚乞施恩明府　令笞責五百　發收改過所 
[法界公堂瑣寥]  
　　僧人光學卽光顯偕其徒根茂由普陀山附舟來滬假寓中和客棧旋至新北門外聚新園洗澡所帶鈔票被值堂人調換以致互相口角扭入捕房鄭大令訊供之下以兩造供詞各執著邀到見証人覆訊種種情節已列報章昨日大令會同祁繙譯官升座光學根茂二僧偕中和棧司事人曾會儀茶房周子明投案聚新園值堂人王洪喜陳鳴峯修脚匠趙瑞福亦各候訊大令先向周詰問供稱小的在中　棧充接客夥二僧由小的接入棧内當時見有鈔票三紙欲向棧内帳房兌換洋銀司帳人令每百圓貼五圓二僧不允後小的又照管别事遂不知情大令謂二僧曰爾等曾否到過匯豐答稱因不熟悉並未到過趙供稱二僧來洗澡時大和尚先入池小和尚繼之值堂人供稱二僧向小的索還皮夾小的卽付還並未聞有調換鈔票之事大令謂二僧曰沨稱旣携帶重資不應漫不經心致有疎失曾供稱當晚小和尚回棧始知其師父在浴堂被調鈔票棧主卽遣小的偕往查問趙供稱曾等串同訛詐尚求研究當時老和尚但云購取香燭一明心迹棧中人不允顯見串同光學供稱僧人由澳門至香港帶有洋銀四百圓來滬時帶有鈔票十三紙内百元者一紙五十圓兩紙其餘每紙十圓因在普陀山某寺爲住持故來滬擬購辦木植王供稱小的身充堂倌每有鈔票可以調換上海爲通商大埠來往客商甚衆烏得信口誣人如大老爺查係小的果有調換事情自甘重辦包探禀稱奉諭至浴堂搜查並無形跡又往近處各錢莊查緝亦無人持鈔票兌換洋銀大令與祁君會商再四謂此事並無見証得難訊理光學又稱小僧將鈔票當面交納有新昌太報關行某先生目見其事若不追究僧人不能回山矣大令著將王等三人仍交原保人保　候傳新昌大報關行見証人訊明再核○湖南光州人余鶴年余直卿假寓榮華棧某晚觀劇回來房門依然扃鎖而箱内洋銀衣服已不翼而　遂開單投報捕房昨日大令研訊之下鶴年遞禀求追陳祥谷周炳香同供稱小的等在棧中當茶房客人出外時將鑰匙交入帳房迨回來命　的領匙開門據稱箱鎖已被人扭落失去衣服洋銀小的卽告知可帳人同入觀看全無形跡未知究竟如何當取入棧時見二箱俱空一箱内只布衣數件鶴年稱箱内俱是綢衣包探亦曾同見請向詰問可也大令閱視失單内開湘平銀三十兩鷹洋三十八圓衣服十餘件問棧主何人各稱姓蔡名子良大令著將陳周押候傳蔡再核○胡叙三控周慶慶不付會欵等情大令訊供之下著邀到見証人再核此已列入報章昨日胡借廣大酒保朱炳根投案備質周遞禀申訴情由朱供稱八月初三日五點鐘胡周各邀友前來沽飲小的因擊毆鳥器以致爭毆經巡捕拘入餘不知情周供稱胡經人嚇使致訟詞内牽涉捕房請爲嚴究會項係方阿春所欠首會亦被虧欠若干胡稱周欠會項銀洋十六圓許八月内付還　及一年故向索取不料反被扭入捕房大令問會洋之事究竟如何周將會簿呈閱大令與　君再四會商判令將胡管押兩禮拜會簿還周著　外自行理處○孟洪生控顧三寳誘令其夥陶三寳捲逃出外顧供稱小的在治下開老虎灶與陶同鄉某日小的患病倩阿替工四日七月十一日經其父陶方領去孟訴稱小的係常熟人被陶竊去洋銀七十八圓大令著將顧押候交陶再核○王寳林訴稱小的在胡開美烟館中執役每月工資洋銀三圓計有四月工資被伊吞没且又驅逐出外將衣物箱子扣留胡供稱此人不安本分早經小的辭歇恐遭波累　報八仙橋捕房並未缺少工資亦不扣留衣物王稱此事有中人可証大令問中人爲誰答稱姓張問何名王語塞不能對大令著一幷斥逐出外○包探禀稱計松林經大老爺懲辦後著具結出外不准再向許金元滋擾昨日許金元又投捕房訴稱松林依舊盤踞是以將保人唐福興傳案請訊大令著　唐押候交人保出尋交松林再核○徐金榮訴稱小的住治下菜市街家中失去板凳一條尋至比鄰四十八號沈　泉呌化客寓中原贓其在是以扭案請訊沈供稱板凳由王錦堂取來王供稱板凳由丹陽人竊取大令著將沈押候罰洋銀五圓具結出外如再犯案定予遞解回籍士管押一禮拜○趙品泉訴稱小的家在西興聖街某弄内某日被匪人張小工計阿福攫去小孩臂上之釧追獲人贓送案請究張計一味推諉不承大令著押候各笞責一百板○包探禀稱有李三者持鍍金臂釧一雙向小東門外某押店質錢因其形跡可疑上前盤詰李卽飛步奔逃今特獲請訊究李供稱小的在臺灣當勇因畏日本兵之兇横是以隨同哨官周老爺來申周老爺積欠小的餉銀因將此釧作抵大令著押候掌頰一百下贓存捕房候失主具領○蘇玉興控王性元欠銀將其子王恒甫禁押捕房近患腫病咋日包探帶案請騐大令見王頭面浮腫患病屬實准予交人保出醫治俟病痊再核 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
