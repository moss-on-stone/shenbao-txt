# 1904 - 249 - 4911278

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[論各國宜調和俄日戰事]  
兵凶器也戰危事也兩國旣以干戈相見咸存滅此朝食之心迨乎禍結兵連大傷元氣無論誰勝誰負而糜餉至數萬萬傷人至百千萬實足上干天理之和下爲民生之害此古時晉楚諸國所以有弭兵之說而前歲泰西諸大邦亦思以弭兵會連合各與國也此次俄日開戰瞬逾半年日則雄心奮發勇往無前俄則備禦甚嚴堅忍不拔兩雄相　似不易聚判輸贏然迄於今營口失矣靑泥窪陷矣遼陽又淪於敵人矣雖旅順尙未被日攻破然困守圍城終難爲久長之計似日人已戰勝勢而俄人漸見怯迫之情日人縱不能乘勢長驅直入俄京聖彼得堡然哈爾濵以東之地當不難將俄人一律驅除戰事之平或者藉此可望乎雖然未易言矣夫俄人節節退守固由於勢之不能支持前日日兵進戰蘭田塞及鞍山店時俄人所稱預定方略並不欲於此堅守者粉飾之言固難盡信然旅順以一隅地四面受敵而終不失陷其守禦之嚴亦可想而知卽萬一日人運其全力旅順竟陷俄人雖逐次退守日人亦豈能竭力窮追從前俄法之戰法人直入木司科京城全軍竟致覆沒蓋俄形勢之險阻氣候之苦寒地利天時皆非他國所能及也俄人旣有此深恃卽從此不能轉敗爲勝亦豈肯尋盟城下降心相從俄旣無求和之心日於各處防閑豈能稍懈况近日某西字報所紀日本內情謂日本遣砲隊大將某親王前赴疆塲時所帶各軍殊不踴躍回憶三四月前遇此種事民情何等慷慨激昂以今視昔實有天壤之別云云則日人畏葸之情已見也又謂日本財力甚竭商家雖出極重利息穩實保人銀行亦不允以欵出借則日本空匱之象如覩也此雖出諸西人之窺測未可以此爲定評然日本自開戰以來糜餉之巨傷人之多固亦共見共聞無庸深諱然則現在卽不至如西報之所載設戰事再延至數月或一年後恐此種窘迫之態支絀之情未必果無踐言之一日斯時日人雖具百折不回之勇氣然究亦何能支持哉總之爭戰之禍旣啓未有不兩敗俱傷者謂俄人別有深謀僞作戰敗情形固非中理之言謂日本內情如此潰敗而俄人必不至是者尤非平情之論以目前而言日勝俄敗情勢顯然旁觀無庸多疑亦不必爲之諱飾惟俄人所處之勢較易於日人雖同一出境交兵然俄則雖敗而尙易支持日則雖勝而斷誰疏懈若欲鼓其勇氣縱兵長驅俾俄人　就日之範圍誓不再以兵戈從事吾恐此種奮願實未易償然則兩國之結局究將如何曰惟有仍冀各國出而調和而已當俄日初啓釁時英國曾有居中調停之說惟日本旣未聽從俄人亦顯然拒絕以致雖有是說仍係托諸空言今者交戰已逾半年彼此當亦漸有厭棄兵革之意 
近觀德京柏林來電謂邇者英美德法四大國不忍目覩兵禍日亟擬卽竭力調和所望俄日顧全邦交不再堅執成見則此事可望和平了結或不致角力不懈必致同仆之虞是誠兩國國家之甚幸而亦各國人民所深願也夫予日望之矣 
[俄棄遼陽]  
　　昨得法京巴黎來電云頃得日本東京電音謂俄兵現仍往北而退意將棄去遼陽日人則已將附近之烟臺占據矣 
[俄軍遇險]  
　　華歴七月二十七日或京來電云昨晚有俄兵在某處爲日人斷爲兩截日人在山上用砲猛擊內有兵一隊情形甚爲危險 
[烟臺猛戰]  
　　法京巴黎斯來電云頃得俄京聖彼得堡電信略　遼陽地方現已全被摧毀華歴七月二十四日俄日兩軍曾在烟臺註此係遼陽地名亦曰烟臺堡非山東之烟臺也煤礦火車站左近鑒戰甚爲猛烈迨俄軍漸退日人仍自後尾追 
[俄軍出險]  
　　華歴七月二十八日英京倫敦來電云二十六日俄國陸軍提督苦洛拔托金電稱我軍現已脫離險地向此而退其後殿之軍曾於二十六日被日人砲擊共傷失一百人 
[俄擬募軍]  
　　德京柏林來電云此間達額部臘脫日報館得法京巴黎司電信言俄廷刻擬編制第二軍歸元帥苦洛拔托金部勒大約一經募集卽須拔隊赴奉天矣 
[俄籌購艦]  
　　德京柏林來電云法京巴黎司部利科洛尼爾日報言俄人刻擬向智利及捱眞丁兩國購取軍艦暫懸法國徽幟由亞美利加洲南境鼓浪而來旣抵亞東始換懸俄國海軍旗號 
[俄藩調任]  
　　華歴七月二十八日英京倫敦來電云駐俄京聖彼得堡之路遞電局訪事人由電報稱俄國巡洋艦揚今歸武員浮倫統帶本任海軍提督曷克湯司基親王則調爲旅順艦隊總統 
[俄艦述聞]  
　　烟臺來電云頃有人來自旅順言及旅順港內泊有俄軍艦六號大抵皆已破損不堪雖經入塢繕修深苦鋼料告匱不得已暫用白鉛補之惟水雷艦之完全者尙多至十有五號 
[俄修鐵路]  
　　山海關來電云有客歸自海城述及俄人近自城子山達奉天修築輕軌火車路以便軍士往來萬鍾齊興不日當可　事矣 
[日編義勇]  
　　日本東京來電云我日帝國海事協會總裁有地男爵議設義勇艦隊特於日前推薦委員六十 
 
 

Page 2

 
 
餘人蓋承有棲川親王之命也東歴八月二十九日午後四下鐘許諸委員首次聚議釐訂章程大約不久卽當切實舉辦矣 
[日彈和平]  
　　某西報云聞之俄國軍醫謂日人所用槍彈初料必甚猛毒受創者或恐卽時喪身詎意頗極和平只數日間傷口俱已平復因是兵士之出　院而重入戰塲者其數較諸曩役相去倍蓰云 
[日計軍費]  
　　廣州領海日報云日本戶部核算軍費從戰事初起至西歴七月杪爲止己用去日金二萬萬圓其百分中之七十分用於國中三十分用於國外 
[遼河梗阻]  
　　日本門司來電云有客歸自營口述及俄人自將戰艦名奇何基者沈入遼河兼于河之上下游沈設水雷甚多並陸續購取萊陽船鑿沈水底以致船行梗阻刻尙未易便之通流也 
[日報論俄]  
　　日本大阪某日報云我軍攻拔旅順一事外間種種臆說殊多不平之鳴然其中不乏慮遠謀深熟於軍事者謂目下俄人之困守旅順無異猛獅之在檻中滅絕之期當必不遠誠何所用其焦灼無所用其躊躇乎竊以爲我人所最宜注目者則惟遼陽之戰爲勝爲敗全局實聽其轉移焉今者遼陽迤北鞍山站迤南湯河沿安平迤東某某諸地皆爲我有已不啻成三面犄角之形其間敵兵當開戰之前曾編成西伯利亞游擊師九大隊以四大隊分駐旅順及海參威此外祇餘五大隊分赴各要隘設防至於西伯利亞豫備步兵則屯守遼陽附近者少或二大隊多至三大隊有半若西歴六月中所調歐洲兵士則近始到有抽自第九隊及第三十一隊中之第十隊抽自第三隊及第三十五隊之弟十七大隊抽自豫備兵第五十五隊及第七十一隊之西伯利亞第五大隊合共十三大隊其餘尙待陸續東來至第一大隊及第六大隊由歐洲馳赴遼東途中須歴二十五六日或遲至一月屈指西歴九月下旬或十月中旬方可馳至目下俄軍之駐滿洲各處者約祇十三大隊訊之所俘俄弁證以探報情形知俄軍之由鐵路東來者途中或死或傷缺額無人彌補其由歐洲抵此者名爲每一大隊得一千名實祇六百名至多亦不過七百名而止蓋考其實在俄軍之在遼陽一帶者亦未必果有十三大隊之多也 
[衛藏近情]  
　　藏京挪薩來電云目下藏中事情已略易措手購覓食物亦較前爲易英國要索各欵藏政府允俟協議刻下英員曾將草約付諸藏人想不久即可得其覆答其最爲阻難者乃賠欵數目耳達賴喇嘛匿蹟一寺院中約距京數里之近倘英軍稍進一步則亦預備遠遁一步云英參將楊赫司笨特已於鄰近覓得大厦及花園各一所以備駐兵之用將於翌日移軍彼處此間天氣陰雨連綿營幕之旁積水成壑且霜雪將降早晚寒沍異常某日已六出花飛山巓堆積甚厚故英軍居此頗爲不便也 
[英艦旋歐]  
　　華歴七月二十八日英京倫敦來電云頃據斐洲散西巴地方路透電局訪事人由電報稱英國兵艦福脫將俄皇之諭送交屯泊斐洲洋面之俄艦彼得培克及司莫倫司克後卽啓輪駛回歐洲 
[裁併閒曹]  
　　京師訪事人來函云太常太僕光祿鴻臚四寺皆爲祭祀而設頃聞朝廷擬卽歸併禮部另添四司每司設正副辦事官二員其原有之大小官員曁書吏差役等人一併裁撤至禮部儀制司祠祭司主客司京膳司中主客京膳二司並無事事擬併入儀制祠祭兩司 
[天潢游學]  
　　京師訪事人函云自朝廷簡載振溥倫兩貝子出使各國後政府擬再擇入八分公及不入八分公中年壯才富者出洋遊歴並選宗室少年派赴各國水陸兵學堂肄業天潢貴胄遠涉重洋紆貴降尊此其始也 
[山右多煤]  
　　香港循環日報云聞之泰西精於鑒別之某礦師言中國山西一省產煤之旺實所罕聞以環毬各國每年需煤三百兆墩計之是省之煤足供二千一百年之用誠可謂取不窮而用之竭矣 
[江督魏制軍蘇撫端中丞會奏拿獲梟會首要擇尤酌保摺]  
　　頭品頂戴兩江總督臣魏光燾署理江蘇巡撫臣端方跪奏爲查明江鄂兩省拿獲梟會首要各匪先後在事出務員弁遵旨擇尤酌保以示鼓勵繕摺恭陳仰祈聖鑒事竊查上年五月間臣光燾訪有匪首曾幗漳潛匿常州江陰等處內河開堂設會遣黨分路肆劫糾集巨股意圖抗官並與會匪頭目崔得沅李金票熊滿堂等結爲死黨各踞地叚當經密派補用直𨽻州知州王世綬候補都司徐寶山並飭統領護軍正任福山鎭總兵楊金龍調派管帶護軍副左旗副將幻步高正右旗副將趙自新各帶勇隊乘登瀛洲兵輪馳往掩捕又調署福山鎭總兵丁華容選帶得力弁勇乘輪督率水師沿流堵截電飭各處文武一體協拿兠捕該匪首曾幗漳熊滿堂駕領多船部勒兇黨於白茅沙淺灘地方踞險列隊開槍抵拒徐寳山激勵各軍奮勇環擊王世綬紀步高等各率步隊分路夾攻匪始敗潰曾幗漳受傷潛遁擒獲匪首熊滿堂匪目匪黨多名奪獲匪船僞印旗幟槍械多件並陸續拿獲匪目崔得沅李金標等一併解省分別訊明懲辦一面懸賞勒緝曾幗漳務獲於上年九月間先經具奏聲請將出力人員擇尤保獎奉硃批著俟拿獲首犯後再行酌保等因其時臣光燾以匪首曾幗漳在逃未獲行蹤詭秘已先懸賞三千元出示購拿通緝並密委營務處候補道夏時濟隨處購線訪拿前江蘇撫臣恩壽亦懸賞三千元分別咨行探緝該匪首經官軍擊敗之後巢穴旣毀悍黨多就獲伏誅勢本窮蹙兩江文武查拿萬緊無處避匿卽行潛竄上游臣方在湖北巡撫任內於上年冬間偵知曾幗漳上竄之信飭派在任候補知府夏口撫民同知馮啓鈞選弁購線帶勇堵截設法嚴拿隨由馮啓鈞揀派委員試用布庫大使許振慈督率隊伍眼線並派哨弁徐升隊長李和生等分路　緝又密委丁憂湖北試用知縣徐之棨陳毅協同訪拿本年三月間馮啓鈞探悉曾幗漳在湖南寗鄉縣地方藏匿密派線勇並分派各弁勇馳往商同寗鄉縣督帶勇役合力圍拿於三月十三日夜擒獲解送湘省由臣方派委試用知縣許壽田洪述祖都司黎元洪等帶勇乘輪赴湘提解一面電商臣光燾派委道員夏時濟赴鄂會訊該匪供認充當梟匪頭目開立天目堂放票結黨僭設僞職不諱業將訊明在鄂正法緣由電請軍機處代奏聲明在事出力人員遵旨擇尤彚請獎勵在案伏查曾幗漳爲著名梟會匪首開堂放票悍黨甚衆設有僞元帥僞侯伯等名目抗拒官軍勢甚猖獗上年若非江省派隊立時撲滅翦除兇黨難免不蔓延爲患該匪首就誅消弭隱患鄂省拿辦員弁不分畛域與江省在事各員均屬異常出力謹繕單恭呈御覽合無仰懇天恩俯准照單分別給獎以示鼓勵除飭取各員履歴咨部並將最爲出力之江蘇試用道夏時濟湖北夏口廳同知馮啓鈞另片奏獎曁守備以下應獎各弁另開清單咨部給獎外謹台詞恭摺具陳伏乞皇太后皇上聖鑒訓示謹奏奉硃批該部議奏單併發欽此 
[撫軍興學]  
　　蘇州訪事人云江蘇撫憲端午橋中丞以培植人材爲當務之急日前曾飭學務處傳諭地方官分省城東西南北中五路開設小學堂各十所一面委員挨戶遍查民間子弟令一律入堂肄業如有遺漏或匿不報知者惟委員及父兄是問 
 
 

Page 3

 
 
[府訊巨案]  
　　蘇州訪事人云無錫米業中人不允捐充學堂經費以致罷市毀屋巨案釀成巨案事後縣主陳大令會同憲委某君及飛劃右營先後緝獲首爲閙事李某等九　本月二十三四等日陸續押解來省禀經撫憲端午橋中丞發交蘇州府知府許子元太守訊究二十六日太守會同襄讞委員許司馬子鈺升坐發審局大堂飭提研訊李等同供小的等均無錫土著或業水菓或業茶葉或在醬園槽坊執事均非米業中人亦未隨聲附和太守飭仍分別管押候稽查內有一人施其姓阿和其名向在城隍廟司香火卽俗呼之謂會首者委員某君查訪得米業中人先倩其人在城隍偶像前求籖然後羣起肇事後將會首二字誤爲爲首以致被拘刻已由太守訊明改發待質公所矣 
[宜興獲盜]  
　　蘇州訪事人云日前飛划左營管帶王耀卿游戎在上海黃黃浦中緝獲盜犯十二名解經撫憲端午帥訊實後先將九犯就地正法聞此股盜匪實係長江著名盜首高東山手下嘍囉七月二十三日復經營弁赴宜興縣治某鄉緝獲羽黨某甲一名解回省垣禀經午帥親提　鞫歴認爲盜情形明正典刑爲期不遠矣 
[預備蒐軍]  
　　松江訪事人云欽差鐵少司馬良銜命南來攷福滬上江南機器製造局事務旣畢聞將秉節來郡校閱提標各軍江南提督督楊鏡巖軍門因於七月二十五日清晨由滬回轅傳見中軍何雪門參戎曁各營將領飭卽部署閱兵事宜 
[蘇省官塲紀事]  
　　蘇州訪事人云丹徒縣知縣楊大令紹時現由江蘇藩司效述堂方伯委辦五庫釐差所遺丹徒縣缺另委准補崑山縣知縣張大令紹棠署理已於七月二十三日縣牌示知矣○中西學堂督辦張觀察鼎祐現奉撫憲端午橋中丞札委調辦沙洲淸丈局已於七月二十三日銷差謝委矣○蘇州府許子元太守奉撫憲端中丞加札委辦中學堂事務擇吉七月二十三日到差○蘇省警察改定新章歸署臬司朱竹石廉訪督辦而以督糧道陸申甫觀察爲總辦蘇州府許子元太守爲提調蓋以節經費也○無錫縣知縣陳大令於七月二十二日偕飛划右營管帶黃君獲解抗捐鬧事之匪棍六名來省禀經撫憲端中丞飭蘇州府許太守將犯發交司府縣各監分別收禁○中學堂督辦劉觀察體乾經撫憲端午橋中丞委辦省垣商務局事務已於七月二十六日禀銷中學堂督辦一差矣○長元吳三縣典史陶少尉寶潤龔少尉承德馮少尉和根尅扣監犯口糧經撫憲端中丞查悉立予撤差遺缺由藩憲效述堂方伯於七月二十四日牌示以試用典史張廷摨署理長洲縣典史試用府照磨汪鳳翺署理元和縣典史試用巡檢林先植署理吳縣典史 
[白門雜志]  
　　金陵訪事人云城中除官立學堂外尙有思益養正幼幼三蒙學城外及江寗縣屬各鄉則僅有團練紳士周祝三教廉瀚所設南城岡蒙學堂花神廟職董李雲孫守戎有錦所設安德蒙學堂類皆苦於經費無多敎授未盡合度邇者江蘇巡撫端午橋中丞通飭所屬赶緊多設學堂江寗縣主梁詠甫大令因於本月十八十九二十等日分班延見二十二鎭董諭令各就地方財力創興蒙養學堂○南洋大臣兩江督憲魏午莊制軍以邇來時事多艱需才孔亟學堂各執事其有賢能卓著者時時加以優獎以䇿其餘兹查南洋武衞親軍管帶王繼美陸師學堂繙譯楊錦堂劉維騤均堪保以知縣補用又普通輿地教習謝向榮堪保以主簿補用已具摺奏請降旨錄用矣 
[欽使行轅紀事]  
　　昨日午前欽差大臣兵部左侍郎鐵寳臣星使派令蔡二源觀察等隨員乘馬車至龍華火藥局逐一稽查午後二㸃鐘始返旣而沈觀察敦和徐觀察兆璜徐觀察傑沈觀察瑞琳先後赴行轅禀見星使以公務紛繁飭材官擋駕 
[巡員謁縣]  
　　太陽廟保甲巡防局委員章次荍二尹仲英萬航渡保甲巡防局委員楊聘侯二尹建珍城內保甲巡防中局委員沈積臣　尹瑚寶因於昨日至上海縣署謁見縣主汪瑤庭大令 
[茶房肆惡]  
　　調署銅山縣知縣袁大令國鈞於月初交卸本任江甯縣篆附乘德華輪船來滬購有官艙票途中茶房王裕亭向需索酒貲不遂所欲膽敢朦訴船中大副西人謂大令所買係客艙票不應混入官艙大副不察貿然與大令家丁齟齬大令聞之將票交大副察閱始不復有言及抵滬大令以無端受此窘辱心有不甘乘輿詣道轅面禀蘇松太兵備道袁海觀觀察觀察立卽備文照會該管總領事飭著船主將王裕亭送至道轅嚴行懲治 
[慘肇焚身]  
　　日前滬城晝錦牌樓西首煜森煤炭店被祝融氏所崇焚燬房屋數間前一日之晚店中人燃艾葉驅蚊睡時忘未將火熄滅以致延及紙錠天將破曉陡肇巨災店主及三歲女孩幸睡在店堂拔關逃出店主婦及四歲男孩睡在樓上燒樓梯旣斷不能奔下遂致葬身火窟之中直至昨日始檢出屍首頭面手足盡成灰燼亦慘矣哉 
[報請騐屍]  
　　昨晨七點鐘時小工趙天壽在虹品揚子路馬頭陸銀生所泊船邊大便陸喝阻不依嗾令其夥瞿桂掄拳猛毆以致遍體鱗傷奄奄一息適爲六百六十六號巡街捕所見一併獲送捕房后頭見趙受傷甚重令人扶送同仁醫院療治行至中途溘然而逝因令地保投報上海縣署縣主汪瑤庭大令諭候親臨相騐 
[法界停訊]  
　　昨日禮拜四爲本埠法租界捕房發落各案之期讞員陳楚生大令查得上期堂訊時判責人犯無多因飭丁咨照捕頭暫停發落一日 
[劇盜成禽]  
　　前日英美等國租界公廨讞員黃耀宿司馬接奉蘇松太兵備道袁海觀觀察札文內開著名盜魁丁得勝混名海裏奔向在浙江泗安南潯等處行劫商旅現因拒捕傷害官兵多名經官軍開砲擊斷右臂乘間逃至滬上投英界仁濟醫館求醫療治著卽派捕拘拿等因遵卽簽派廨役至捕房向捕頭述明一切會同三十五號西探及華探方長華劉光震至仁濟醫館將丁拘獲昨日午前解送公堂襄讞委員王松丞刺史會同美總領事署代理繙譯官安立德君向之研訊丁供小的係安徽某邑人年三十餘右臂被砲擊傷刺史諭令小心管押聽候過堂覆訊按律懲治 
[萬國紅十字會來函]  
　　七月二十日盛京增軍帥廷尹堂致紅十字會諸公電梁守等并交涉局員已由千金寨回據禀該處有水土工千餘人已諭飭工頭如有欲回家而因貧乏不能起行者報明可以發給川資回籍工頭等已遵辦矣又據遼陽州鮮牧禀稱該處災情甚重救援無䇿適英國醫士因紅十字會託其在遼陽代辦會事商之俄員允定在州城設立英國醫院實辦紅十字會之事并求地方官帮同籌欵辦理當思醫院本收留貧病之人正可藉此招集流亡院內紅十字會用欵歸吳醫士給發招集流亡之欵由振欵籌給現在城中租得大屋一所設立醫院名曰英華同善會由州派公正紳士在院稽查招倈並出示曉諭刻下難民聞城中有醫院可以保護搬進城中者絡繹不絕等語查該州通權達變辦理甚洽各地方官均能仿辦殊於難民有益已飭令妥實經理矣哈爾賓難民現尙未到合併電聞 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甬郡官塲紀事]  
　　寗波訪事人云浙江提標前營游擊陳遊戎登科現届俸滿由上憲札委城守營守備楊守戎文舉署理　遺守一備缺遴委李欣齋守戎春和署理已於日前先後接篆視事矣○新任鄞縣知縣高子勛大令莊凱於本月二十一日蒞甯假館稅關涓吉二十四日接篆任事 
[南徐秋色]  
　　鎭江訪事人云本月十七日有一德國兵艦由申江駛抵京口下碇洋馬頭翌日管帶某君命駕往游金焦二山常鎭通海道憲郭月樓觀察特派洋務總巡各局員親率差役勇丁隨往保護○南洋續備新湘全軍統領徐瀚臣鎭軍近以時事多艱江防不容稍懈爰於月之十九日乘舟赴圌山查勘砲臺佈置一切瀕行之際麾下各營員弁均在江干送行○本月十八日丹徒縣知縣楊襟山大令發出六言告示文曰徒邑盜風素甚董保巡緝加勤倘敢持械拒捕准予格斃弗論○瓜洲鎭總兵高藎臣鎭軍探悉欽差大臣鐵侍郎良奉命倖下校閱沿江水陸各防營爰嚴諭麾下各營員每日早晚督率勇丁在大校場操練 
[茸城瑣事]  
　　松江訪事人云正營帮帶李滿斗係正任江南提督李壽亭軍門之姪人皆以李缺嘴呼之平時怙勢妄爲不理衆口消事門卸任卽被人開列十欵郵送督轅兩江督憲魏午帥移請現任提督楊鏡巖軍門確查旋卽取具各哨弁各什長切結聲覆了事事爲李軍門所聞深恐再滋事端促令從速請假李不得已具禀提轅請給假回籍掃墓楊軍門閱禀後立卽電致省垣派王都戎來松接替○北門城樓向駐副營巡警隊一棚以資巡緝日前由什長派甲乙丙三兵至北門外偵探提憲楊鏡巖軍門是否從內河回松事竣後就某小茶肆啜茗忽來一人手携小包足穿快靴探問飛划營有無師船駐泊甲乙丙見其形跡可疑上前盤詰其人懼寄包於茶肆主托故遁去甲乙丙旋向茶肆主婦將包一閱婦不允甲乃以槍爲質洎取包拆視乃係女衣爰携往西門外長生庫質錢二千餘文各分得小洋銀七枚餘則赴飯鋪大嚼旣醉旣飽復往茶肆索槍聲勢洶洶殊難理喻婦不得已携槍至營訴知朱梅泉守戎轉達該管哨弁時管帶王翰如遊戎已有所聞立飭差弁扭甲乙丙至營詢知底藴各責軍棍有差二十日復各捕耳箭鳴鑼游示前後護以親兵二十名所過之處觀者塞途○華婁小學堂在城之東南隅係雲間書院　設開創以來學者雲集邇因暑假已過示期七月二十日開學是日府尊田紹白太守華亭縣孫花樓大令婁縣黎子新大令會同紳董謝宰平次彬兩明經及教習宋顧王孔四君率同肄業各生舉行開學典禮 
[上海縣署瑣案]  
　　周荃宗周荃鴻互控調換田單一案前晚縣主汪瑤庭大令升堂研訊荃宗供稱二十五保十二圖有祖遺地四畝五分故父在日將單抵與孫姓數年前由小的贖回轉抵與夏姓得洋銀二百元去歲冬杪被堂弟荃鴻贖出向萬隆醬園張姓抵押洋銀一千四百元今悉單已調換然分產據上載明此田歸小的管業求查吊荃鴻及其弟荃文分據卽可明晰荃鴻供稱此田計四畝五分內有祖塋係小的祖父相繼傳與小的親族均知單由小的抵與夏姓尙未贖回荃宗所供盡係飾詞幸勿被其朦蔽大令飭將分據檢呈聽候澈究○劉玉書控胞兄劉吉人霸產兇毆一案前晚大令升堂研訊玉書供稱小的有祖遺房產約值四萬餘金胞兄吉人意圖獨吞將小的薦至天津某藥房學　近因失就回滬向之分產遽被兇毆并由　氏將剪刀戳傷面頰大令問爾父母尙在否答稱俱在惟父素有心疾故產業皆由兄經管大令曰爾旣父母俱存不應向兄分產喝令責手心五十下又以其呈詞中不將父母禀明笞臀二百板然後叱之使退○閔行土棍曹啓林孔茂昌暴戾恣睢無惡不作鄉民受其害者指不勝屈現由鄉人黃祥官以誘醮騙銀等詞投縣控告又有金阿和者附控曹姦佔妻子吳少根附控曹兇毆勒詐各情大令准詞飭差將曹孔提案前晚升堂訊鞫曹供吳誘令金姓寡婦再醮與黃後被夫族奪回在途爭閙經小的與孔勸散金妻前曾與小的私識小的雖與林得勝交好並不爲非孔供稱小的在鎭開設麫店大令喝令將曹從重笞責五百板釘上脚鐐孔笞責三百板一併收入自新所聽候禀詳上憲嚴懲 
[浦東保甲總巡局瑣案]  
　　前日江海關巡江吏梅羅在浦江中緝獲藉故行兇之陳李林王甫生二名送至浦東保甲總巡局總巡謝岳松明府研訊口供姑念事起細微判令各責二百板交人保出○前日江海關水巡捕頭在浦江中邏獲行竊關上銅釘之賊犯陳開成解至浦東保甲總巡局總巡謝明府飭捕吊獲原贓給水巡捕頭具領判令將陳重責五百板枷號一禮拜 
[南市捕房紀事]  
　　昨日寗波人王阿小偕女婿張阿華扭沃德興至捕房聲稱被欠房租向索無著反肆兇毆致傷面部捕頭令押候禀請馬路工程局總辦翁子文太守訊究旣而王忽訴稱沃已央人介紹願出貲養傷請免送辦太守命具結備查○南市捕房出有華捕十餘缺馬路工程局總辦翁子文太守飭捕頭速卽添招嗣以報名者已多禀由太守定期昨日㸃驗適逢大雨未及舉行充○昨日捕役巡至南市十六鋪橋左近拘獲甲乙二剪給賊解入捕房捕頭向之盤詰知尙行竊未成令押至晚間從寛開釋○南市各水果行每將腐爛不堪之物傾棄馬路中以致臭氣薰蒸行人掩鼻而過前經馬路工程局總辦翁子文太守查悉傳諭各行主不准再犯昨日恐若輩故態復萌因飭捕頭傳知各巡捕如見有仍前堆積者許卽禀候傳案究罰 
[英美等國租界公堂會訊案]  
　　前者江海新關巴稅務司以所乘遊船倩萃順昌輪船局某小輪船帶至龍華浦江中陡遇颶風以致遭傾覆所失不貲控經本管德總領事署領事某君派繙譯官麥令豪君會同讞員黃耀宿司馬研訊供詞迄未斷結昨日午前九㸃鐘時麥有復命駕詣公廨偕司馬升堂推鞫萃順昌船局主周趾祥延律師瓊司投案聲稱當日巴稅司倩帶遊船至嘉興並不出費惟許給舵工洋銀三元亦止先付一半是以不能追賠失物如彼果出帶費必執有憑照輪船上人自當格外留心請堂上諭令將因何必須賠償情理一聲明且此係天時不測之故非人力所能挽回巴稅司稱當船翻覆時纜繩尙未解開以致不能下碇倘早解纜可免疏虞今有五人可爲見証如謂未給帶費則已付過洋銀三元卽彼祗認得一半情已顯然倘欲指出眞憑請寛限期待本稅司訪得精於駕駛之人到堂申辯司馬商之麥君著巴稅　先禀覆情形然後訂期會訊○裕豐洋行主控謝阿金行竊棉花等情前經司馬研訊因奉涉陳生記曹金奎諭候傳案訊核昨日捕頭派人將陳曹送案司馬會同麥君研訊陳供先後向謝購得棉花四百六十五包所付洋銀均有細帳司馬與麥君細核之下祗短數十兩謝供稱小的在某繙譯處傭工已及十年此次潘曹合股購辦棉花由小的至裕源廠提出一半送入隆茂棧尙有一半由曹前往借棧曹曾言及此貨買去受虧非淺　小的爲之求售後陳第一次付銀一千一百餘兩提出二百包第二次付銀六百兩交潘收去不肯出貨陳商之小的徑往提出何得遽誣行竊司馬問謝曰向章行中至棧出貨有何憑據謝供須由買辦繕字條給棧中學生由學生轉致小的始行發貨司馬謂此次發貨字條安在答稱無之司馬謂是則爾擅自出貨是以買辦控爾行竊謝供六百兩一欵小的親付與潘故得與聞其事曹延律師賀立克至案聲稱此案繙謝所控係行　 
 
 

Page 10

 
 
之事與曹無干應請開釋時已過午司馬著將陳交人保出曹暫留公廨諭令存銀一千兩方可保出謝發回捕房候禮拜六覆訊核辦 
[英美等國租界公堂瑣案]  
　　前有吳氏者控常州人屠渭榮租去金珠首飾日久不還等情襄讞委員王松丞刺史訊供之下著屠於一禮拜內先還若干昨日屠繳到珠花一對蛛蝶一枚金戒指二枚珠嵌女㡌一頂刺史商之美總領事署代理繙譯官安立德君著吳氏先行領去尙少金荷花簪六枝金壓發簪一枝金臂釧一雙金戒指二枚限一禮拜內繳楚○粵人王桂琴由英界大馬路雇乘陸素珍所拉東洋車至虹口外虹橋陸向爭車資王怒突將洋傘猛擊傷厥頭顱經四百零三號三百八十一號二華捕將王拘入捕房捕頭令送陸至同仁醫院療治王暫行管押旋於昨日解案請究刺史判罰洋銀十元○新閘路徐東福所開某號洋貨店每將洋油箱堆積門外有碍行人三百十七號華捕屢令遷移徐置若罔聞因於昨日傳案請訊刺史判罰洋銀四元諭以如再違犯定當提案重懲○騙子朱阿四身藏銅質小銀錢向鄉人某甲購棉紗十餘文付以四開一枚令找出錢若干適爲三百十七號落差捕所見將朱扭入捕房捕頭搜其身畔尙有四開僞洋銀五枚因復派西探至其家起出洋銀圖印等物昨日派三百十七號華捕及某號西探解案禀稱當日被騙之鄉人已畏事逃逸朱一味求恩刺史判責二百板管押一年 
[法租界捕房紀事]  
　　著名匪顚小江北盤踞法界無惡不爲本月二十一日糾同羽黨數十人向帶鈎橋畔碗攤主王某訛詐不遂將王夫婦曳至街中拔刃連戳數下適巡街捕至急吹號呌邀同他捕四面兠拿僅獲同黨潘國徽一名解奉讞員陳楚生大令訊明將受傷人舁送某醫院醫治潘則押候拘獲同黨一併嚴懲昨日小江北潛來租界中經包探拘送捕房捕頭命押候解送公堂又請訊辦○昨日嘉定縣役某甲押解犯人二名入城路經法界未經投　捕房巡街捕以其有違　拘拿請　捕頭令將甲釋出二犯押候解送公堂禀請核辦 
[江西官報]  
　　候補道傳審官調辦農工商礦局候補府宋建樑委辦課吏館提調並往永新公幹候選知州歐陽鈞山湖南籍來江新選南安營參　李連仲稟到候選汝州歐陽鈞委辦撫院文案候補縣李家楨由進賢帮催地丁回委辦警察西局總巡　澤成　地丁進京巡檢傳　孫委稽查子　廠署　甯州同王鑣期滿調省以准補斯缺林知金赴任又署弋陽縣丞金丙楨期滿以准調斯缺瀘溪縣丞楊崇調赴任所遺瀘溪縣丞以准補斯缺朱榮福赴任統領常　前　岳嗣　禀辭回九江候補府朱錦禀辦九江土膏查驗分撥任貴震銷大學堂提調通判鄧玉堂禀辦角山釐卡廣豐縣呂用賓禀往九江一帶查驛站汪都　禀往安　公幹王渭潦禀往浮梁公幹林向滋禀辦樵舍兼滁搓釐卡張家駒由湖南勸捐回候補府袁　忠赴城守營南昌同知倉爾楨赴左營候補通判劉修鑑赴右營俱禀知點名發餉徐孝泰禀謝提前拔委本班一次知並江西賑捐獎敍花翎郭丙昌張興國俱辦駐贑福建賑捐局事務 
 
 
 

Page 11

 
 
   
 
 

Page 12

 
 
   
 
 

Page 13

 
 
開原鐵嶺等旗界帶徵二十六年分升科考成興京屬撫順等旗界帶徽二十七年分升科考成牛莊金州廣寗正白第一第二巨流河白旂堡閭陽驛鐵嶺正白等旂界拖欠升科考成本城滿洲正黃正白廂紅正藍廂藍左翼廂曰右翼廂藍蒙古左翼廂黃正白正藍廂黃巴爾虎正白巴爾虎內務府正黃遼陽牛莊蓋州熊岳復州金州鳳凰城廣寗屬小黑山白旗堡巨流河錦州屬中前所開原鐵嶺法庫等旗界額徵伍田考成本城滿洲正黃正白廂紅正藍廂藍右翼鑲藍蒙古左翼廂黃正白廂白正藍廂黃巴爾虎正藍巴爾虎遼陽牛莊熊岳復州廣寗屬小黑山白旗堡巨流河錦州屬中前所開原等旗界代徵二十六年分伍田考成金州廣寗屬小黑山白旗堡錦州屬中前所等旗界拖欠伍田考成大凌河錦州鑲黃第一第二正黃第一第二第三第四正白正紅正藍廂白廂紅廂藍小凌河廂黃正黃寗遠正白正紅中後所廂紅廂白中前所正藍廂藍松嶺子新台梨樹溝明水塘白石嘴錦州牧群等旗界額徵試墾考成錦州廂黃第一第二正黃第一第二第三第四正白正紅正藍廂白廂紅廂藍小凌河廂黃寗遠正白正紅中後所廂紅廂白中前所正藍廂藍松嶺子新台梨樹溝白石嘴明水塘錦州牧群廣寗屬盤蛇驛等旗界認領滿井子等處額徵試墾考成養息牧大凌河錦州廂黃第一第二正黃第一第二第三第四正白正紅正藍廂白廂紅廂藍小凌河廂黃正黃寗遠正白正紅中後所廂紅廂白中前所正藍廂藍松嶺子新台梨樹溝明水塘白石嘴錦州牧群等旗界帶徵二十六年分試墾考成錦州廂黃第一第二正黃第一第二第三第四正白正紅正藍廂白廂紅廂藍小凌河廂黃正黃甯遠正白正紅中後所廂紅廂白中前所正藍廂藍松嶺子新台梨樹溝白石嘴明水塘錦州牧羣廣寗屬盤蛄驛等旗界認領滿井子等處代徵二十六年分試墾考成廣寗屬盤蛇驛拖欠試墾考成名册前經飭催迄今均未造送其承督催各官職名亦未據開造送部除咨行盛京將軍衙門嚴催造報飭取承督催各官職名經行送部查議並將現送到考成册存部另行分晰造具各項考成淸册二十本另案送部查核外理合遵章改題爲奏謹繕清單恭呈御覽伏乞皇太后皇上聖鑒勅部核議施行謹奏請旨奉硃批部議奏單併發欽此 
　　甘肅新疆巡撫潘奏爲揀員借補遊擊員缺以重操防摺初八日 
甘肅新疆巡撫西林巴圖魯臣潘效蘇跪奏爲㨂員借補遊擊員缺以重操防仰祈聖鑒事竊照阿克蘇鎮標中營實任遊擊趙有正於光緒二十一年奉調入關日久未回經臣附片奏請開缺另行㨂員請補於光緒三十年二月二十九日奉硃批兵部知道欽此欽遵行知在案其所遺阿克蘇鎭標中營遊擊員缺亟應揀員請補以專責成兹查有署斯缺之補用副將留甘補用叅將黃桂芳精明穩練久歴戎行且在甘肅新疆効力多年於營務邊情最爲熟悉以之借補阿克蘇鎮標中營遊擊員缺必能勝任人地亦亟相寛合無仰懇天恩俯准卽以黃桂芳借補阿克蘇鎮標中營遊擊員缺實於操防有裨如蒙兪允並懇飭部發給署劄俟防務大定再行給咨赴部引見以符定制除飭取該員履歴咨部查核外謹會同陜某總督臣崧蕃喀什噶爾提督臣焦大聚恭摺具陳伏乞皇太后皇上聖鑒訓示謹奏奉硃批兵部議奏欽此 
　　護理湖南巡撫張奏爲揀補烟瘴要缺同知摺初九日 
頭品頂戴護理湖南巡撫布政使臣張紹華跪奏爲揀補煙瘴要缺同知恭摺仰祈聖鑒事竊照湖南永州府江藍同知顏連沅革職遺缺於光緒三十年二月二十二日奉旨應扣至四月初二日作爲開缺日期歸四月分截缺咨部在案查江藍同知係邊疆要缺改爲烟瘴要缺例應在外揀選題補應先儘記名截取分發正途出身人員酌量請補查有截取記名候補同知湯原　年三十八歲係河南商邱縣人由附生中式光緒乙酉科本省鄉試舉人壬辰科會試中式貢士殿試三甲進士朝考二等以內閣中書用十八年五月到　供職二十五年四月題補中書遵例捐免歴俸截取同知外用呈請分發指省湖南是年八月十七日 
到省係曾任實缺京官照例毋庸甄別臣本任藩司例得加考查該員學有本原洞達政體以之請補永州府江藍同知實於要缺有裨與例亦屬相符據署布政使龐鴻書署按察使任國鈞會詳前來合無仰懇天恩俯准以截取同知湯原銑補授江藍同知以專責成如蒙兪允該員係候補同知請補同知銜缺相當毋庸送部引見除詳叙例章履歴咨部外謹會同湖廣總督臣張之洞恭摺具奏伏乞皇太后皇上聖鑒勅部核覆施行謹奏奉硃批吏部議奏欽此 
　　護理湖南巡撫張奏爲請補知縣摺初九日 
頭品頂戴護理湖南巡撫布政使臣張紹華跪奏爲請補知縣恭摺仰祈聖鑒事竊照湖南城步縣縣縣楊瑞　開缺另補遺缺於光緒三十年二月二十二日奉旨應扣至四月初二日作爲開缺日期歸四月分截缺咨部在案查城步縣知縣必爲難字簡缺歸部銓選例應扣留外補自應照章先將曾任實缺丁憂起復分發候補人員儘數請補查有曾任實缺丁憂起復分發候補知縣劉朝焻年四十七歲安徽合肥縣人由監生遵新海防例報捐知縣光緒十一年簽選湖南常寗縣知縣調補華容縣知縣二十四年八月丁憂開缺回籍守制二十六年十一月服滿起復赴部呈請分發仍歸原省候補二十八年七月初八日引見奉旨著照例發往欽此九月二十五日到省查該員係曾任實缺丁憂起復分發候補人員應儘數補用不積各項班次之缺臣本任藩司例得加考查該員盡心民事厚重不佻以之請補城步縣知縣選缺實堪勝任據署布政使龐鴻書署按察使任國鈞會詳前來合無仰懇天恩俯准以候補知縣劉朝　補授城步縣知縣選缺以專責成如蒙兪允該員係候補知縣請補知縣銜缺相當毋庸送部引見除詳叙例章履歴咨部外謹會同湖廣總督臣張之洞恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
　　護理湖南巡撫張奏爲請署知縣摺初九日 
頭品頂戴護理湖南巡撫布政使臣張紹華跪奏爲請署知縣恭摺仰祈聖鑒事竊照湖南永明縣知縣王毓藻革職遺缺於光緒三十年二月二十二日奉旨應扣至四月初二日作爲開缺日期歸四月分截缺咨部在案查永明縣知縣係部選簡缺照 
 
 

Page 14

 
 
章留外請補叅革遺缺應用軍功候補班儘先及軍功候補本班人員酌量請補查有軍功候補班儘先補用知縣萬發元遵例報捐縣丞雙月選用因黔省全境肅淸案內出力免選本班以知縣分省歸候補班補用光緒二年捐指湖南十二年七月十四日到省年　甄別留省補用旋遵新海防例捐由候補班本班儘先補用臣本任藩司例得加考查該員穩練精明實心吏事以之請署永明縣 
知縣叅革遺缺與例相符據署布政使龐鴻書署按察使任國鈞會詳前來合無仰懇天恩俯准以候補本班儘先補用知縣萬　元試署永明縣知縣缺以專責成如蒙兪允仍俟試署期滿如果稱職另請實授該員係候補知縣請署知縣銜缺相當戎庸送部引見除詳叙例章履歴咨部外謹會同湖廣總督臣張之洞恭摺具奏伏乞皇太后皇上聖鑒敕部核覆施行謹奏奉硃批吏部議奏欽此 
　　護理湖南巡撫張奏爲武陵縣紳倡捐學堂經費鉅欵懇恩優獎以昭激勸摺初九日 
頭品頂戴護理湖南巡撫布政使臣張紹華跪奏爲武陵縣紳倡捐學堂經費鉅欵懇恩優獎以昭激勸恭摺仰祈聖鑒事竊據學務處司道詳稱常德府詳據武陵縣紳在籍花翎三品銜候選直隸州知州李壽熙禀稱學堂所以培植人材本屬自强根本而經費支絀每患教育不宏現在湘西開辦學堂籌欵頗難職員家本寒微幸賴比年以來年榖順成貿易便宜霑聖朝教育之恩願意捐助中學堂小學師範各學堂經費錢一萬五千吊並在本鋪內每歲認捐經費等欵一千二百串不敢仰邀議叙禀請立案等情查大學堂章程內開有人慨捐鉅欵創辦學堂准予專摺奏獎等因今李壽熙創捐鉅欵至一萬五千串之多復捐常年經費錢一千二百串洵屬見義勇爲有裨要政雖稱不敢仰邀獎叙而董勸之道實於提倡風氣有關該紳有直𨽻州實官此次慨捐鉅欵若以道員請獎核與由直隸州捐升道員例銀數目實屬有嬴無絀不特可昭激勸之公且於湘西新政籌欵情形尤足以資鼓舞等情詳請具奏前來臣查湖南武陵縣紳蔣績文捐學堂經費錢二萬串經本任撫臣趙爾巽專摺奏獎仰邀兪允在案今李籌熙亦籍𨽻武陵聞風興起所捐之欵爲數不貲且有常年經費在內合無仰懇天恩俯准將武陵縣紳在籍花翎三品銜候選直𨽻州知州李壽熙特賞道員歸部銓選以昭旌勸之處出自逾格鴻慈除分咨查照並俟所捐常年經費集有成數另行核辦外謹會同湖廣督臣張之洞專摺具陳伏乞皇太后皇上聖鑒訓示謹奏奉硃批戶部議奏欽此 
　　護理湖南巡撫張奏爲查明湖南省光緒二十九年分下忙錢糧解司銀數循例具陳摺初九日 
頭品頂戴護理湖南巡撫布政使臣張紹華跪奏爲查明湖南省光緒二十九年分下忙錢糧解司銀數循例恭摺具陳仰祈聖鑒事竊照前准戶部咨各直省督撫飭藩司自嘉慶二十一年爲始於州縣每年應徵上下忙錢糧除例准留支及實欠在民外所有徵存銀兩儘數提解司庫上忙應四月完半者限五月底下忙十二月底截淸解司銀數專摺奏報又咸豐二年六月內准戶部咨嗣後各省應徵上忙錢糧以二月開徵限五月底完半下忙八月接徵限十二月全完按照八分計算責成藩司督催以上忙勻爲三分徵收如能完至三分者免其議處完至三分以上者卽予議叙下忙勻爲五分徵收如能完至五分者免其議處完至五分以上者卽予議叙其餘一分果能於奏銷前全完者卽將該司請旨從優議叙又咸豐九年戶部奏定上忙限十一月下忙限次年五月底分晰成數造報又光緒二十三年經戶部具奏更定自是年爲始將藩司督催上下兩忙分數定以九分上忙勻爲四分下忙勻爲五分上忙能完至四分下忙能完至五分者始准免其議處如核計上下兩忙徵完分數在九分以上仍給予議叙其餘所欠分數復能於奏　銷前埽數全完卽將該司請旨從優議叙歴經遵辦在案兹據署布政使龐鴻書查明光緒二十九年分通省下忙錢糧完欠數目造册詳請具奏前來臣復加查核造册湖南省光緒二十九年分應徵地丁起運存留驛站等項錢糧正銀一百一十三萬五千二百八十五兩三錢八分五釐上忙已完過四十萬九百一十三兩九錢六分三釐今下忙又徵完銀五十六萬一千一百一十七兩四錢三分除水災案內應行蠲緩銀一萬八千九百八十二兩零實未完銀九萬四千二百七十一兩九錢八分五釐又應徵耗羨銀一十一萬三千四百四十三兩七錢八分上忙已完過銀二萬四千六百九十四兩四錢二釐今下忙又徵完銀六萬一千五百二十二兩二錢四分九釐除水災案內蠲緩銀一千八百九十八兩二錢一釐實未完銀一萬五千三百二十八兩九錢二分八釐通計下忙已完至五分考成銀六十二萬二千六百三十九兩六錢七分九釐其餘未完並帶徵光緒十四五六七八九二十二十一二三四五六七八等年災緩銀兩現據查明均係實欠在民并無已完作欠等情除飭藩司嚴催各屬將未完銀兩上緊徵收務於奏銷前一律掃數全完解司並將總册咨部外所有查明光緒二十九年下忙錢糧截淸解司銀數理合恭摺具陳伏乞皇太后皇上聖鑒謹奏奉硃批戶部知道欽此 
　　護理湖南巡撫張奏爲發遣新疆官犯中途遇赦籲懇天恩免遣摺初十日 
頭品頂戴護理湖南巡撫布政使臣張紹華跪奏爲發遣新疆官犯中途遇赦籲懇天恩免遣恭摺仰祈聖鑒事竊查光緒三十年四月內准廣西撫臣柯逢時咨將發遣新疆官犯已革知府黃英采巡檢倪孝先府經歴劉華照委員押解到湘轉遞前進等因正委員接解間適准部咨恭逢本年正月十五日恩詔當經本任撫臣趙爾巽飭司查明條欵詳候核辦兹據署湖南按察使任國鈞具詳前來臣恭查本年恩赦條欵並無發遣新疆効力贖罪官犯應否援免之文復查律例亦無發往新疆官犯在道遇赦作何辦理專條惟詳核該官犯黃英采倪孝先劉華照獲咎被叅奉旨發遣所犯情節均尙不在部議不准援免之列現同時咨解到湘在道遇赦似應一律查辦以廣皇仁合無仰懇天恩俯准將該官犯黃英采倪孝先劉華照免其發遣出自逾格鴻施謹列叙該官犯等出身履歴及被叅緣由開單恭摺具奏伏乞皇太后皇上聖鑒除咨兵部外謹奏奉硃批刑部議奏單併發欽此 
　　護理湖南巡撫張奏爲查明軍台官犯母老丁單家係赤貧懇請免遣留養並免繳台費銀兩摺初十日 
 
