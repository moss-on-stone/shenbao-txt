# 1891 - 322 - 4906681

 

Page 1

 
 
[新印左文襄奏議繡像三國演義出售] [  圖書集成局啓]  
　　二書俱用本局新式鉛字印成校對裝潢並皆佳妙夫文襄公中興碩輔奇才偉略並世無雙其條陳赭宼之披猖敷奏官軍之犀利老謀勝算實堪媲美武侯披閱之餘猶如見公生平事業焉三國演義原本正史義正辭嚴扶正統而斥奸雄足令人心目俱快而又卷首冠以繡像每回更倩名手繪圖書中行列井然圈點精妙茶餘飯後實堪消遣閒情計奏疏每部二十本碼洋四元演義連紅木夾板每部十二本碼洋兩元請移玉至本埠申報舘或申昌書室選購各外埠則購自申昌及賣申報人均無不可 
[論折獄不外情理二字]  
　　孔子許子路爲片言可以折獄朱子註之曰片言半言子路忠信明决不待其詞之畢也竊嘗疑涑水此注義尚未盡片言則不過一語而已不必專以片爲半之解也忠信明决固爲折獄之要然後世推折獄才者未必忠信俱全但能明决卽亦可了蓋折獄所憑者惟情理二字情不能通者折之以理理不能定者參之以情苟能於情理二字相印合則訟者自無不服矣然情理二字知之實難况民情至晚近而刁詐愈甚健訟之流竟有以無情之情非理之理聳人聽聞者必能平時於人情物理探索極精臨時又鑒空衡平無所偏倚而後情理兩得其平而折獄之事畢矣適有客過余見此說啞然曰此不過老生之常談耳試問近今以來能以此折獄者有幾人哉黄綢被裏放衙者無論矣卽有勤於政務者或聽睹偶乖卽偏倚用事滔滔者天下皆是誰復是牛渚燃犀洞燭無隱者乎余曰是又不然余不敢謂天下之折獄者皆惟明惟允然亦有公平正直之人無杜無縱之斷又烏可一概抺殺他姑不論卽如陸淸獻公宰嘉定時曾有判理二婦爭訟一事不禁歎爲人不能欺焉二婦者爲某商之妻俗所謂兩頭大者夫死之後互爭嫡庶并有相扭情事淸獻判令照夫遺囑不得爭執案遂結此獨非片言折獄之一証乎客曰此案以嫡控庶而淸獻作此斷則冤在大婦而不在次妻子殆爲大婦作不平鳴乎余曰非也次婦非庶也盖俗所謂兩頭大也客曰子從何知之余曰以其夫之遺言知之其夫彌留時謂其子曰某氏是爾生母某氏亦是爾母卽此數語可知其夫之娶次妻必不視以爲妾然此數語乃次妻所述其眞僞尚未可定故官長於此亦不全信而但憑其遺囑所書兩妻並稱不分嫡庶所有家産立與平分次妻無子聽其擇愛立嗣由是衆口翕然至今猶嘖嘖稱歎不置故淸獻之爲宰也本非由刀筆吏出身而老於刀筆者亦不能欺之諸如此類之案不一而足盖惟讀書得間而於情理二字援古証今絲毫不爽而後有此盛德之事又如袁子才先生爲宰時有以娶妻七月而生男疑爲私産而控告者其太夫人招其夫妻入署欵以茶點並謂之曰今老爺亦係懷妊七月而生汝何疑焉命家人婦送之出羣疑盡釋遂爲夫婦如初若此類者所謂情外之情理外之理也而子尚謂折獄之無人乎夫情理者處事之準的中外之所同也日本人尾本福原等殺死華人沈關福一案前由袁大令爭之不得及解赴日本裁判所判斷而沈了阿巧以爲不公飛呈上控中國理事官據情照會務請再行定擬可見不得其平則鳴之說不能以重洋異之也顧以日官而斷中日交涉之獄或不免袒護日人要亦未能盡悉其起釁根由但憑被告一面之詞以至偏聽則暗倘經有人以眞情實理爲之縷晰詳陳則亦當有恍然大悟幡然改圖之一日若美生之案雖經斷結而罪疑惟輕終不免眙人口實設或對鏡參觀則中國之人恐未必有此便宜且中國之人亦必不要此便腚以致有傷國體貽笑鄰邦也諸葛武侯之言曰我心如秤不能使人作輕重此則於情理二字思之爛熟正如五雀六燕之不差累黍而後乃有此境界又豈得以爲老生者現不生常談者現不談哉客乃避席而起三揖而謝曰吾過矣吾過矣今而後乃得奉教於君子矣客旣去遂錄其語而存之 
[本舘接奉電音]  
　　昨由京友電傳上諭三道敬謹譯登○十月二十二日奉上諭胡聘之所署都察院左副都御史着孫楫署理欽此同日奉上諭松椿奏節逾霜降各廳汛一律安瀾一摺本年伏秋大汛河湖增漲松椿督飭在事人員設法疏消竭力防護仰賴神靈庇佑工程一律平穩裏下河秋成豐稔實深寅感發去大藏香十五枝交該漕督祗領前詣河神廟敬謹祀謝以答神庥餘着照所議辦理該部知道欽此同日奉上諭班禪額爾德尼呼畢勤罕於明年正月初三日坐床着派升泰會同蘇捋諾門罕前往看視所有頒給敕書賞賜等件着由驛馳遞其沿途經過地方妥爲護送並着劉秉璋於司庫提銀一萬兩派員迅速解往一併賞給班禪額爾德尼祗領欽此 
[京華道聽]  
　　排子胡同白衣菴荒落已久苔徑霜迷荔墻秋冷過其地者輙有憑吊之感殿前配房三進租與某甲開設琺瑯首飾作歴有年所初四夜間鐘鳴二下偶因失於檢點致燈火延燒窓壁轉瞬間火自屋頂冒出轟轟烈烈照耀層霄頗有玉石俱焚之勢幸風姨未來助虐衆水局一聞鑼聲鏜然急集水夫舁龍往救並持鈎杆拆毁毗連房屋以斷火路祝融氏始歛威而退是役也計焚去配房二進左右隣舍幸未遭池魚之殃○内務府掌儀司各處匠役人等設立五虎棍會内有擅少林武技者四五十人年皆十四五傳聞皇太后萬壽聖節傳令於初八日入海伺候初九日早膳後各人或扮宋太祖或扮董家五虎賽演棍技又有五童裝扮董氏翠蓮帶領丫鬟四名持棍助鬥慈顔悅豫傳令各賞給銀二兩綢縀二卷衆童子伏地謝囙　後領賞而出○閻王廟街有周姓者素擅扁鵲之術其子某甲昔在甘肅鶴州廳同知李别駕署内作蓮花幕下客周以游子天涯晨昏久闕遂以尺一書問訊荏苒六年魚沈雁杳周心疑之適今秋别駕之公子回應京兆試與周覿面周因乘間詢問子之蹤跡公子答以文郎於四五年前與署内馬夫口角微嫌忿忿不釋竟於夜間服毒身死經家君檢騐屍身並追出埋葬銀十兩備文咨行宛平縣署傳令足下赴縣領納矣周言不見屍骸領埋葬銀何用且爾回京應試何不將屍骸帶來可見豚兄身死申多不實不盡於是兩下大相齟齬及李公子出闈後周與同往北城司署涉訟現聞由城移送刑署掣分直隸司審訊數次據李公子供稱現有公文行咨宛平縣署傳周領收埋葬銀兩周供稱死者旣係該廳官募友不應由廳官自行檢騐更不應由廳備文咨行宛平縣署傳令屍親領收刲葬銀兩承審官員以其各執一詞擬將此案咨行甘肅撫臬就近訊辨照例將周解往備質厥後如何容俟續錄 
[閩事彚記]  
　　本月十一夜初更時福建北門外某甲家失愼蔓延無際鄰家均付之　炬眞无妄之災也○閩 
 
 

Page 2

 
 
縣差役某甲之子某乙游手好閒不務生業一日偕二三無賴沽飲至醉隨同某内索錢互相毆鬥事經閩縣查知拘案訊問笞責有差○某票條店倒閉後店主逃匿外邑重復開張地方官拿獲研訊自願訂期開支○花會久垂厲禁近又日久玩生卞制軍惡之立飭文武各員從嚴懲辦刻已拘獲數名笞責枷號並擇其尤重者押令遊街示衆○貢院後有一三四歲小孩斃諸路上屍身略有傷痕連日並無屍親來認隣右遂據情報官○今科武闈十分嚴肅有興化學武生某姓平日頗擅穿楊之技不料闈中竟不能得心應手當試馬箭時正馳馬入將中忽馬躍起以致射不中的人咸惜之○仙塔街林星齋富家翁也苛日爲其母八秩誕辰徵召梨園子弟演劇稱觴突有某氏婦公服到門拜祝家中人悞以爲眷屬欵接登堂旣而言語不符始知其來獵取酒肉遂卜逐客令揮令出門○南臺鹽倉前一帶居民多以挑鹽爲業一日有甲乙二人因挑鹽啓釁頓起爭鋒乙力不能支鱗傷遍體業已據情禀控海防廳署矣 
[朝鮮近事]  
　　月之初一日有英兵船行抵仁川口當有水師提督偕駐紥朝鮮之英欽差同覲朝鮮國王各坐中國式大轎一乘馳赴王宮國王開午門迎接待以賓禮欵談良久然後辭出文武各官在宮門外排班鵠立肅肅穆穆若有不勝其誠敬者亦可見禮意之恭矣○月之初二日係日本國皇誕辰寓韓日本商人皆張燈結彩以申慶祝仁川爲商賈輻輳之區更覽興高采烈夜間施放鞭爆花筒火龍星雁飛舞空中貫月穿雲倐忽變幻其時老幼男婦夾道縱觀喝彩之聲與空際鞭爆聲相應答街口則以松枝紥成牌樓二座靑碧射目上嵌大日本三字四圍懸掛燈彩光明璀璨如金吾放夜時也○自初九日起十一日止華商舉辦皇會各於鋪門首插龍旗一對入夜則張燈結彩施放鞭爆初十日恭逢皇太后萬壽商民隨同首事行禮慶賀衣冠濟楚制度輝煌不圖於海外得見漢官威儀也○前有輪船由日本運到紅黄銅各數十萬磅國王派蒼龍輪船運至平陽以備鑄錢之用按朝鮮圜法甚壞市上行使之錢質輕而值重每枚僅重錢餘且雜鉛沙而行使時則一枚可抵五枚白水眞人未免太高聲價此次購銅試鑄若能行以實心自足收成效而挽積弊也○中乙二人充理事府巡捕雖曰同舟共濟却如水火冰炭之不相容妒忌日深蓄怨日甚一日甲突執手鎗欲得乙而甘心嗣爲理事所知將二人從重笞責立時攆逐出外○國王令於仁川口北岸修建碼頭以便各商起缷貨物前遣官丈量地址今已鳩工庀材尅期創建矣○朝鮮仍以弓矢爲利器當秋高氣爽恃講武者彎弓挾矢樹的百餘步之外引滿而發如飛隼之凌空繼乃從空墜下觀其中的與否以區優劣人方求精於鎗砲彼仍從事於弓矢是猶辨味而嗜元酒太羹審音而尚簣桴土鼓古則古矣其如不合時尚乎○朝鮮甲乙二人素與本國衙役不睦遂在日本商鋪傭工欲藉其威勢以報之未幾約同三四人將衙役毒毆受傷甚重被官拿去未悉如何訊判○朝鮮人議鑄洋錢已在王京開鑄其形狀與日本所鑄者無異亦豐財裕國之一道也 
[喜出望外]  
　　廣東順德倫教鄉某氏婦生有一子卽失所天其子年甫二八謀食外洋久而不返婦倚閭盼望音耗全無忽忽二十年婦亦久已絶望惟念桑榆已屆侍奉無人欲娶一守淸女子爲媳以娛暮景惟久無應者適某鄉有李姓女久守不字之貞甘作失羣之侣遂憑媒撮合娶之而歸方謂姑媳厮守盡此餘年於願已足詎至本月初旬其子挾有鉅資並帶一妻及子女三人自洋而返母子重逢孫曾繞膝婦喜出望外遂擇吉令與李氏同結花燭而命兩媳以姊妹相呼由是一家團聚其樂融融洵人生奇遇也 
[術可迷天]  
　　粤俗者所謂迷天教者相傳習此邪術若不迷人必禍反及已故雖伉儷之篤亦不能不施毒手勢逼之然也聞順德人羅某娶何氏女爲妻婦自于歸後卽回母家久而不返翁姑屢遣人迎之弗顧也前月羅家有喜事又遣人敦促母家迫於大義强之而返翁姑見媳已回亦不施責備是夕忽聞媳房有喃喃私語聲以爲小夫妻數年久别共訴離情亦不之異翌早忽見其子狀若癲狂手持鋼刀勢欲自殺父母奪其刀而窮詰其媳媳以不知對問答之餘忽見有黄紙自媳身墜下檢視之則禁替符籙也詰所由來媳形色慌張言語支離再行窮搜則蓆底牀下皆有符籙並在地主香爐得亂髮一束翁大怒立投訴公局請爲調處或有爲翁計者曰汝子得此怪病解鈴須問繫鈴人斷非藥物所能調治若一經决裂則汝子性命休矣子盍酌之翁以爲然歸而婉求於媳媳曰此事非出本心但勢不得不然耳吾姑代禱於神看汝子　命如何騐否不敢必也遂連夕代爲祈禱子亦日就痊愈但未悉將來若何處置耳 
[祝融兆禍]  
　　循環日報云十六晚魚更四躍廣州省城中忽聞鑼聲告警喧傳長壽寺前福星街某店失火延燒隣佑一時赤熛怒煽烈燄横飛濃烟蓬蓬上冲霄漢各處水龍聞警奔救無如勢成燎原莫可向邇是夜北風猛烈風助火勢火趁風威祝融氏興高采烈一發難收延燒至十餘間始捲旆而去事後查悉緣該處有吉鋪一間修葺完竣正擬擇吉開張是夜留小工一人在此看守不圖好夢方酣火忽從樓上而起其隣爲泰豐酒米店突聞有火油氣息知是隣店失火急用水罎擲下無如火勢已忧轉瞬延及已店盡成灰燼店内豢有剛鬣數十頭一時豕突狼奔不死於火卽死於水緣店後通濠故也是處貼近西關汛署張千戎宏基聞警立督兵勇竭力灌救並招水龍二架入署保護且饗以酒食是以衆心踴躍衙署賴以保存亦幸事也起火之店貨物毫無决無延燒之理故疑爲匪徒種火云 
[三令五申]  
　　兵部侍郎巡撫廣東部院劉爲曉諭事照得科塲舞弊律有明文雇倩頂替例應擬軍粤省武塲考試步箭技勇每有不肖之徒自揣技藝平庸倩人代替前經示諭嚴禁並責成各學教官帶同門斗及該教師等眼同認識並令互結各生一同稽查如有雇倩頂替者卽將本生及頂替之人均先用重枷在轅門首枷號三个月仍照科塲舞弊例問擬軍罪將該教官教師互結各生門斗等一併嚴究在案乃訪聞各州縣武生倩人冐名頂替者尚復不少可見各學教官稽查不力殊堪痛恨合再嚴行示禁並添委營將官在闈專司稽查責成各該學教官教師及互結各生眼同認明確係正身方許點進考試倘該學教官及互結各生扶同狥隱知情不舉如有頂替情事一經發覺定卽將本生及互結各生照槍替罪從重擬辦决不姑容該學教官教師稽查不力同干叅革爾諸生務當自呈材勇切不可希冀倖進自取罪戾各宜凛遵毋違特示光緖十七年十月十二日示 
[粤東官報]  
　　督轅牌示大鵬協副將缺委現署黄崗協副將吉瑞調署黄崗協副將缺委現署大鵬協副將林保調署潮州鎭左營遊擊缺委澄海營叅將陳潮淸署理澄海營叅將缺委現署海口營叅將王孝銀調署海口營叅將缺委留粤儘先都司陳良傑署理赤溪協右營都司缺委督標中營都司黎興春署理 
[金陵官報]  
　　十月十五日同知鄧賡元知縣張應銘二位均銷假候選同知王瑞由京來新選淮安府軍捕通判姚紀衡謝委飭知通判程埏銷南八叚保甲調辦北十二三叚保甲並到差又徐士英禀知到南八叚保甲差知縣葉意琛叩謝辭赴滬又廖倬淸四天李前泮二天二位均展假新選如皋縣童秉厚辭赴蘇典史夏獻曦到江西來十六日叅將李傳經銷假新選如臯縣童秉厚禀知奉糧道委解蘇潘司俸餉卽辭知縣俞熙二天周瑞麟三天二位均請假又李前泮展假二天又常牧銷假义秦基張瑾二位均請期服假二十一日補昨日總辦沙漫州褂私鹽厘候補道楊鍾琛總辦揚屬運河堤工局莫繩孫二位均辭知縣陳守晸謝委浦口粥廠差又張篤禀知奉委解淮餉卽辭又方任淸請假三天藩轅牌示代理淸河縣翁延年改爲署理又淸河縣縣丞汪學思病故遺缺查有試用縣丞彭世濟堪以署理十七日總統南洋兵輪記名提督郭寳昌鎭江回並請假三天缷統煦字營記名提督劉靑煦二位均到候補道李鎭邦前福建汀州鎭朱德明二位均銷假前代太湖水師右營總兵彭吉 
 
 

Page 3

 
 
祥到同知李炳銷解蘇餉差回又陳光烈展假三天通判歐陽臨翼銷北十二三叚保甲差並展假數天分省補用通判王鼎第由藉來廣東候補知州李宗道由京來二位均到知縣葉懋本謝委浦口粥廠差正任宿遷縣黄金鉞正任睢寗縣侯紹瀛大挑縣楊鳳池知縣龍璋又戴輔衢又李文耀六位均禀知在藩署閱卷畢淮南書局委員州同張家祿揚州來鏡淸兵船何心川由鎭江送郭大人回並叩謝保舉濟川輪船童懋洛送副主考赴淸江回澄波輪船王金相辭送滿大人赴湖南十八日知府陳琦展假三天同知徐瑞昌由揚州來銷假知縣俞德昭銷奬　厘捐局差回又丁紹芬銷灣頭釐捐差回又吳增瑾稟知蘇皖賑捐案内蒙保以直隸州用又俞熙展假二天又龍璋請假三天又方任淸銷假開濟兵船徐傳隆叩謝賞保提督銜巡檢劉澤寰奉示寫履歴十九日代理徽寍道彭祿總辦江西督銷李家驊會辦蘇善後局江蘇候補道福盛到由蘇來三位大人均於今日四點鐘見二品頂戴候補道曾廣照叩謝提督郭寳昌展假五天中書科中書黄鼎翰辭赴十二圩間知李傳新請假三天署北捕通判慶錫壬禀知開局賣武闈試卷知縣羅宗美謝飭知皖賑捐案内蒙保以直隸州用又舒霖禀謝蘇皖賑捐案内蒙保補缺後以直隸州用又周瑞麟展假二天府經歴閻懋曾叩謝蘇皖賑捐案内蒙保以知縣用巡檢王炳烈由揚解餉來補昨日兼署南捕通判興奎禀知任事藩轅牌示正任徐州府桂申行引見回省應飭赴任惟該守以與現署徐州道桂同籍遠族稟司詳請院示兹奉督憲札飭照例廻避於各府知府揀員對調等因查有淮安府張球調署所遺淮安府員缺卽以正任徐州府桂中行署理 
[蘇垣官報]  
　　十八日知府周蓮禀謝飭知河工案内蒙保補缺後以道員用蘇總捕分府惠榮禀謝飭知開濬吳淞江河道案内蒙保在任候補知府吳縣凌稟知下鄉知縣曾鳳祺稟辭赴都引見指分江蘇海防新班試用縣丞吳駿基湖南人騐看來省禀到十九日襄辦上海機器局卽補道潘學祖辭行回上海知府譚泰來禀知奉委松滬釐局提調差四品銜知府用候補班前補用同知周文煦河南人由河南勸辦順直賑捐回並禀謝浙省賑務保加鹽運使銜元和縣李禀知下鄉回請補鹽城縣方道濟禀知奉委赴阜寗公幹試用縣丞葛鏞湖南人由金陵來二十日三首縣均禀知本日歲考吳縣凌禀知下鄉公幹回江陰縣劉禀到沈熙廷專丁來省禀知交缷署震澤縣任　陸昀禀謝十二年分海運案内蒙保加一級縣丞魏本立揭傳淵巡檢見貽澤張家良張壽椿均禀知奉委帮辦保甲局差遣桐彬禀知交缷代理元和縣周莊司巡檢任事回省陳汝濟禀銷海州一帶緝捕差竣回從九應寳榮由上海來禀到二十一日同知周文煦禀辭回滬江陰縣劉禀辭知縣朱秉成禀謝飭知准補常熟縣缺知縣費鴻年由金陵見制憲回縣丞徐世煒禀謝試用期滿飭知管帶太湖水師正前營安徽卽補府李松榮禀知江浙一帶會哨回 
[吳中人語]  
　　蘇州胥門外棗市橋附近牛王廟由長元吳三縣書吏醵資興建收養老弱殘牛兼寄靈柩董其事者爲朱啓生司事則姓吳不知其名與字晚間由更夫巡視殯房以防火燭本月十九夜四鼓時突有盜匪數人扮作更夫大呼吳師爺開門吳正在睡鄉驚起視之盜手執利刃聲言善廠巷某姓家屍棺停於何處若敢隱飾請吃一刀吳大懼順手舉棍相迎幸有某油坊相隔只三四家坊夥聞聲而來奮力將盜擒獲六名送請吳縣辦理凌大令升堂研訊供認不諱遂飭釘鐐收禁○按司獄署巡監勇丁陳老虎當操演洋槍時私取火藥收藏一日在家無事戲用火紙點之轟然一聲頃刻間卽焦頭爛額渾身烏黑幾無完膚一息奄奄勢將斃命其子悞將冷水淋潑以致火毒攻心醫治無靈至越日而殞亦慘已哉 
[儲憲來申]  
　　江蘇糧道景月汀儲憲由天津南下昨日上午乘某輪船抵滬滬上印委各員均往浦濱迎接 
[日本駐滬總領事鶴原君致江海關道聶觀察書]  
　　逕啓者我國郵船横濱丸於寗波洋面遥見難船拯救漂民一節當經備函送致該漂民在案兹據該船主詳禀本月十七日上午六點鐘該船駛過寍波燈臺　面看見中國難船求救立卽停輪暫止放下　板赶緊赴援則漂民攀檣哀號祗救得四名内有一人奄奄殆斃扶之歸船藥治餘皆淹死其屍身見繫於檣面不遑撈起據云該民籍係江蘇省通州姓名高龍儉江全川吳川川蕉明於陰歴八月十一日自上海開船前往牛莊裝載豆油歸路卽十月十四日夜遭風擱淺而船破等情據此合將概和情形補報貴道以便查照至其細節諒已在訊悉之中耑此順頌時祉明治廿四年十一月十九日 
[江海關道聶觀察答日本駐滬總領事鶴原君書]  
　　啓者昨展來函以貴國横濵丸船經寗波洋面救起華船内難民派差送道等因具見該船主扶危拯急畛域不分之至意本道同深感謝正擬將該難民資送回籍卽據稅行顧誠信結稱難民高龍儉等係恒源沙船水手該船在銅沙洋遭風失事除在牌凍死者耆舵水手人等十八名外現承東洋公司輪船救起四名請准保回籍等情除由道按名酌給川黄並另發洋令其自製棉衣褲禦寒卽交該稅行送回原籍外耑此鳴謝祈貴總領事查照飭知爲荷此頌時祉十月十八日 
[縣訊誘逃]  
　　周阿可投上海縣控馬王氏誘拐胞妹阿娥袁大令提訊情形已登前報前晚升堂覆訊阿可偕弟阿水訴稱胞妹字與台州天台山人許孟明之子阿巧爲室不料竟被馬王氏誘去强以爲媳尚論不理求恩訊斷阿娥供稱父母均已去世時被兩兄凌虐困苦不堪故逃往馬家躱避馬王氏供與阿娥同大令訊得阿娥旣已許字着卽送往許姓家完姻阿可不應凌虐胞妹判笞三百下阿水亦有不合判笞一百下馬王氏叱令退去 
[縣訊命案]  
　　孫阿炳被康赤來追墮河中以致溺斃死父錦雲赴上海縣報請相騐伸冤袁海觀大令臨騐之餘將一干人帶回研訊交保靜候覆訊核辦前報俱已詳哉言之前晚飭提覆訊康由保人交案原差禀稱錦雲前因阿炳五七之期回家料理喪務今日尚未到案康供稱小的係寗波人現在某洋行執役阿炳竊取家内水烟袋脚爐正查問間又來竊取搭連袋當塲拘獲告以前竊之物如已付質可將質票檢還不料阿炳突從窓口躍出躍上披屋聳身人河泅至對岸脫去濕衣復躍入河以致溺斃當阿炳奔逃時有康錫安之妻蘇州娘娘及小的之妻目覩叩求大老爺明察錫安供亦略同康李氏供稱小婦人之母與阿炳家隣居是以相識不料阿炳暗中行竊是日又竊搭連袋當塲拘住查問質禀何在阿炳卽邀朱炳生到來正在調停時突從窓口出躍入河中朱供稱是日小的雖前去理勸餘事並不相干大令着康查明阿炳所竊之物質在何處詳明禀覆並邀蘇州娘娘等人到案聽候傳原告研訊核辦 
[賤妓負心]  
　　昨報紀某甲自刎于戲舘街烟妓雙喜家一事兹悉甲卽藍小亭向在某署當茶房與雙喜相識已一載有餘本年八月十七日因往尋歡悞叩某鐘表店門拘入法捕房央人保出主人知之立卽斥逐藍至此已窮無所歸然猶百計千方措洋四十元將雙喜贖出竊以爲可歡諧魚水矣不料淫娼賤妓情義全無見藍落魄無聊卽反面若不相識偶至其室輒以閉門羹待之藍積忿難消以致自尋短見昨日朱明府苻法公堂飭提雙喜研訊其母王蔣氏亦長跽案下雙喜卽魏王氏供稱藍向小婦人商借洋銀四十元小婦人已付八元包探郁庭湘禀稱藍由仁濟醫院騐明刀傷長三寸餘不能决定何時平復明府着將雙喜管押捕房王蔣氏叱令退去俟藍傷痊再行核辦 
[英界公堂瑣案]  
　　包探何瑞福禀稱李阿春前曾犯竊解奉蔡大老爺遞回原籍今又來滬竊取柴三林家布袍一件經小的拿獲人贓送請老爺究辦李供稱小的係廣東人以後不敢犯竊矣此次總求老爺格外施恩宋二尹判令笞責一百板押候仍遞回原籍贓存捕房以待失主認領○五十四號巡捕禀稱昨日小的見劉風順易全在路互毆是以拘送案下劉供稱小的係安徽人向在臺灣與易同當營勇後因水土不 
 
 

Page 4

 
 
服疾病纒綿禀諸營官派員押送來滬昨日與易因細端口角致被拘拿易供稱小的係湖南人宋二尹飭差分别押下輪船回籍○包探陳阿九禀稱老爺案下差役趙金言姚瑞和由江蘇臬憲大人札飭吳縣派差姚鈺在上海訪拿囑小的協提送案趙禀稱小的得吳縣皂役姚鈺信言臬憲大人訪拿姚瑞和現在姚逃匿上海托爲留意查拿第不知所犯何案現已拿獲請暫管押容知照吳縣差役禀明本官備文前來移解姚供稱小的係金陵人向在蘇州開烟館並未犯事不知如何被拘宋二尹飭押待吳縣來文再行核奪○包探陳阿九禀稱某絲棧執事人曹益甫報失金銀衣服共五十餘件疑係許新紀所竊小的盤詰不認今先解案容再細查許供稱小的在棧當茶房並未犯竊宋二尹飭陳探將許帶回捕房俟禮拜四解候覆訊核辦○包探王阿二禀稱苗朱氏扭宋春全至捕房謂其搶取簪珥及經詰究宋不承認且無贓証可查惟知其前曾犯事是以送案請訊苗朱氏申訴前情并稱被搶銀簪二枝及經追獲贓已無着宋供稱小的與苗朱氏互相碰撞以致口角並無搶簪之事乞老爺恩准開釋宋二尹謂宋搶簪雖無贓據惟前經犯事決非安分之人判令笞責一百板○二百十五號華捕禀稱昨日小的　劉子雲等二人在路爭毆獲案請訊劉及李子朝廖全甫同供稱小的等皆係鑷工分帳不匀以致爭執宋二尹飭交差看管俟過堂覆訊核辦 
[法界公堂瑣案]  
　　工部局收捐洋人某甲控新昌太等報關行九家抗不繳捐朱明府傳訊情形已登前報昨晨明府蒞公廨工部局大寫某西人偕買辦某乙及收捐華人某内三道頭華捕某丁上堂控訴新昌太等行仍遣原夥投案明府先問買辦曰此種捐欵向曾中過否答稱並未收過明府謂此乃行號與客棧不同何以忽欲收捐買辦答稱工部局中人言各行房屋甚多且以一間作二間全似客棧模樣故欲收捐明府謂報關行時或欵留本幫商客非若客棧之留寓閒雜人各行夥同稱上海各行號中多有客人寄宿明府謂本委在滬當差已歴三十年此種情由亦頗知悉無奈工部局堅欲收捐爾等盍禀明法總領事免得本委爲難如何各行縣同稱並非客棧斷不願出棧捐或者四季捐垃圾捐稍加若干亦無不可明府商諸魯繙譯官諭令暫緩二日再行訊斷工部局大寫稱今日請卽斷定明府又再三辯論仍諭俟一二日後再行核辦○昇源米行夥章錦堂控天津客張象乾欠銀七百三十兩朱明府准詞飭探提張到案訊問之下章伸訴前情並　張付下三百兩銀票一紙無從收取今特將票檢呈張稱所欠之銀總須淸理朱明府諭令張央人保出務須人銀兩保限五日内理淸來案禀覆○豆腐　主徐仁義訴稱本月十九日劉守華來購豆腐皮混用僞洋銀二元至廿一日又來混用因卽扭至捕房劉供詞含混訪事人未及聽明朱明府判令笞責一百板枷號一月○余張氏挈女投案訴稱丈夫余阿四不顧家用以致小婦人母女行將餓死務求大老爺飭提訊斷通事稱余落魄時頗與張氏和睦如今光景極佳遂視張氏如眼中釘棄而不顧余供稱小的向在宜昌輪船當茶房與氏雖爲夫婦然並無憑據明府諭令將張氏領回好好度日余低頭不語氏又稱現雖領去終無食用奈若之何尚祈大老爺恩斷明府着將余押候辦理剃髮匠沈雙寳訴稱王阿四張阿福蔣金榮王仁榮金吳氏諸人串同訛詐是以喚捕拘案某包探禀稱張係積竊朱明府判令將王笞責一百板張笞責二百板蔣笞責六十板仁榮笞責四十板金吳氏掌頰四十下○趙夢林控妻翁氏捲物返母家朱明府准詞飭提泰水翁葉氏至案問趙曰爾妻現在何處答稱在岳母家中翁葉氏供稱趙係螟蛉子其母死後卽將衣物藏匿並非女兒運至小婦人家明府謂淸官難斷家中事此等案牘本委如何裁判　等邀同親族秉公理處可也諸人遂退 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[閩省官塲雜紀]  
　　通判長勝委辦深坑厘局於本月十九日禀辭通判温繁燕於本月十九日辭赴江東厘局同知平元煃禀謝在延平辦理水聨甲保甲蒙記大功三次飭知典史莊思訓委辦蚶江厘卡本任際門巡檢蔣炳烜禀謝調署福州府司獄巡檢李日新委辦拿口釐卡藩轅牌示泰甯縣姚維寅病故遺缺以輪委同知劉鈞署理督轅牌示本月二十日夘刻入闈考校武鄉試内塲點寫武經學憲沈星使因感受風寒奏請賞假十五日現已就痊照常視事矣 
[上海六馬路仁濟善堂經收施粥捐花户八月至十月二十日止淸單]  
　　合肥懷記大善士洋三十元潘銘記求内人病全愈洋廿元項卓卿壽儀酬議酒席移助洋十二元隱名氏爲妻病完愿藩錫堂請符求父氣疼速愈義能記求病愈完愿徐耕鹿求胞弟痢疾病愈隱名氏求保平安徐柳村求痰迷痴邪速愈李嚴氏求合家平安謝福昆求病愈災消沈汪氏完愿無名氏求父病速愈藩錫堂求父病服符速愈完願萬成莊怡彩堂陸周裕成隱名氏蘇州隱名氏十六户各洋十元潮烟業洋九元銅洋一元浙寗隱名氏酬謝諸友喜筵移助朱蘭生二户各洋六元楊成寳完愿潘王氏隱名氏蘇州隱名氏公信洋行夢蘭居士成順泰七户各洋五元延陵求安子求内人産後大小平安張小記求母病速愈潤記紫石山樵求孫女病愈人吳雲仙六户各洋四元知非子求先慈冥福經資移助吳韋氏病愈完愿二户各洋三元錢唐不書名洋二元五角顧林氏求病速愈謝文海求身安　劉紹堂呂寳田主瑞崇胡藴之陳錫周余韻堂汪希古胡紹庭謝筠亭世德無名氏十三户各洋二元謝世鴻世相無名氏完心願隱名氏求子病愈徐錦笙隱名氏陳氏半樵氏無名氏隱名氏十户各洋一元無名氏銅洋四元五角○共收英洋三百四十六元五角銅洋五元五角 
[上海北市絲業會舘籌賑公所施少欽經收順直山東賑捐十月初一至初九日第二千九百八十五至九十三次淸單]  
　　初一日樹萱堂葉求合家平安由源記莊來洋二百元當塗縣署三山葉在經善士爲室人羅氏瘧愈産後母子永保安康洋一百元海防廳劉爲妻患嘔吐氣脹求速痊五十元又爲弟媳完願六元小莊氏求父病速愈由葉聖田翁來四十元仁記節省筵資三十元王久畬爲子病愈還願念元王光余四元銅洋一元江西童小雲謝安庭求平安無病五元平陽星記還願五元揚州勤廉堂主人二元屢獲神庥綿力子一元祥源一元不留名求兒女平安五角○初二日桐邑淡雲子求保家口平安洋廿元無名氏爲子病求速愈四元夏門陸氏還願一元陸至善爲産月内還願并求妻女安健一元○初三日寳邑潘承志逢凶化吉洋二百元無名氏還願並求合家太平十二元合順質十元蔡德記二元廬江陳殿元一元○初四日劉善士求妻病速愈洋五十元沈姓爲分娩母子平安完願十元蘇州金鼎一元○初五日金吳門張氏求喉症失音速愈洋一百元溧陽張鴻彬因子病許願由恊昇莊來規元十四兩六錢梁溪菜根書麗爲孫酬願冬賑棉衣洋十元碧雲軒求生理興旺十元汪文選求病速愈五元東武生書潤助賑四元嘉興叩求卻病延壽人三元那托歡一元吳黄氏一元通州億茂朱自省氏銅洋一元○初六日隱名氏求母病全愈由厚康莊來洋一百元頴川永福氏求家口平安三十元蘇閶隱名氏添孫平安十元余六順堂三房保合家四季平安四元金和隆四元莫釐韓氏求舊恙痊愈不癈四元蘇州金鼎謝添子恩一元公記一元日本洋一元常州謝誠宇英洋一元朱家角不留名銅洋一元初七日皖南王炳春求病速愈由九江寄來洋五十元寓湖墅倉基德淸稀兆鈴爲子紹恭病求速愈由餘大莊來四十元周姓求母康健合家淸吉在外迪吉發財十三元杭州隱名字求病速痊由晋和莊來十元江陰隱名氏求病痊愈十元姚公廖求病速愈由泰源莊來十元祝太太求平安八元朱志記還願三元施少余節省車資二元三角二分玉山無名氏病愈完願由蘇州公益興寄來二元○初八日蕪湖無名氏由朱大全來洋念元無名氏由南市振興糖行來廿元葉德麟求妾産平安十元蘇州鹽公堂武功福福子因流年欠利求免口舌六元江陰寡朱生一元唐姓還願一元○初九日鎭洋汪麟符求病速愈洋三十元蘇垣隱名氏求子病愈甘元湖南淸泉孫樂安堂衡平足銀十兩寗波樂善氏求四季平安由官銀號來洋十元江險氏求保平安十元璜涇錢鼎豐王姓緣室人病求速痊十元李惠亭求病速痊五元常熟信泰典吳冠亭求保合家平安二元李仲山爲母病愈酬願二元乍浦程長庚銅洋一元 
 
 
 

Page 10

 
 
   
 
