# 1904 - 251 - 4911280

 

Page 1

 
 
[彚解善捐] [  申報館協振所謹啓]  
　　本館自襄辦萬國紅十字會善捐之後迭蒙各處善士慨擲囊金滿目瘡痍賴之拯救功莫大焉兹會計七月初一日至三十日共得洋銀八百六十九元四角規元十兩當十銅圓四十枚合制錢四百文作爲第四批已於昨日送交絲業會館總會惟是疉接東省函電縷陳兵燹情形慘目傷心非言可喩而俄日兩國戰興方酣釁甲韜戈尙需時日深望蟻馱鼈戴各結善緣千萬金不爲多一二文不爲少務期生死人而肉白骨俾不致執戟荷戈之士與夫流離瑣尾之民宛轉申吟呼天莫應此則會中人馨香以祝而心版永銘者爾肅此布陳伏維垂鑒 
[四書五經義大全] [  圖書集成局啓]  
　　坊間四書五經義許牛充棟且互相剿襲十九雷同本局有見於此特請名夙廣收古今名人經義之作彚爲一編題有永備埃次擬補共五十七卷爲文五千餘篇類皆獨揮匠心詞嚴義正本屆鄉會試各題無一脫　科塲利器無有過於此者訂十六厚本價洋兩元八角欲購者請至上洋三馬路申報館申昌書室及各書坊均有代售 
[再論錫金兩縣罷市後拆毀學堂事]  
　　錫金兩縣以米捐津貼學堂經費一事聚衆罷市放火焚燒楊範夫孝廉之宅并拆毀竢實東林兩學堂壞學務而釀巨禍錫金兩縣主之辦理不善固咎無可辭而吾以爲米行董事趙張二人則實有不可輕寛之罪何也此次以米捐津貼學堂不過於原捐之中酌提若干撥充學費並非格外加捐也於米業毫無所損與米行董事更不相干趙張兩董事不允將已經捐出之欵撥充學堂經費苟非米業所捐之數徒有其名並無其實卽趙張兩董事中有染指半涉侵吞恐撥入學堂事須核實故不惜力爲抗拒以冀保全其私槖也此罪之不可寛者一也論者謂楊孝廉本非公正之輩生平行事向不滿於錫金兩縣之人議撥米捐亦無非假名學堂爲侵蝕之計因之米商咸不願意抗不遵從夫楊孝廉之侵公肥私無中生有錫金兩縣人士皆能鑿鑿言之吾固無庸爲之曲諱然於此事則孝廉固不任咎也蓋欲謂其侵公肥私而議撥之米捐尙未定計撥入學費則無弊可舞也欲謂之無中生有則所撥者乃酌提米業原捐之數之一二旣非全撥捐及他項善舉亦非增捐以致妨害米業不得謂之喜事也故綜孝廉所爲之事論之不能免人之指摘而就此一事論之則孝廉殊不可厚非米業中旣心惡孝廉之爲人不妨禀知上憲謂撥米捐以充學費米業中固無不願而令楊孝廉爲學堂董事經理此欵是徒以供其私槖米業中皆不允從如是則理始直而詞始壯乃計不出此而糾衆以焚孝廉之室夫焚孝廉之室猶可謂因于犯衆怒也毀及學堂是顯違朝廷興學之旨而有心破壞之也此罪之不可寛者二也聚衆罷市心存挾制此最爲地方之惡習商業之澆風凡遇此事皆宜嚴辦昔者胡文忠公撫鄂時沙市曾有罷市一事文忠怒札縣重懲以爲效尤者儆蓋不如此則太阿倒持凡事皆將受制於　　而不能有所作爲矣今錫金兩縣因米捐罷市雖各業皆備非止米商一業然非由米行爲之聳動則各業何至隨聲附和犯此不韙之名是罷市者各業而所以釀此罷市之事者米業也撫憲端中丞批錫金兩縣禀詞謂趙張二人於罷市一事未必不曾與聞可謂洞燭其隱此罪之不可寛者三也焚燒楊孝廉之屋拆毀竢實東林兩學堂此必匪徒所爲米業中人或尙不敢犯此然非先由趙張二人糾合各米業煽惑各店一律罷市則匪黨雖衆何敢推波助瀾肇此狂悖之事禍魁戎首非趙張二人而何此罪之不可寛者四也今者端中丞已札委許太守王大令會同錫金二縣妥速辦理并令將趙張二人傳案質訊毋任聽其諉卸吾恐辦理此事者拘拘於罷市爲必犯衆怒而寛米業中人輕縱趙張兩米董敷衍了事不爲盡法嚴懲是適以長囂陵之習而挾衆把持者益將肆無忌憚矣故爲此論以備採擇焉 
[本館接奉電音]  
　　昨日午後二點鐘越三十分時京師友人飛電傳來上諭一道敬謹譯登○七月三十日內閣抄奉上諭江南狼山鎮總兵員缺著候選道黃忠皓補授欽此 
[電傳宮門抄]  
　　昨日午後二㸃鐘越三十分時京師友人專電告知本館云七月三十日皇上召見軍機大臣及麟德 
[譯俄報述旅順戰情]  
　　某英文日報譯瑙維克來俄文報紀旅順戰事云華歴七月初十日日軍進攻我軍直至十三日黎明方烟消彈息及十一㸃鐘時復聚集重兵以攻我軍右翼砲臺名沙來地維區尼者是夜十二點鐘又合隊猛轟我軍之防禦之地當時雖被我砲火所轟傷死大半但日軍仍踐屍蹴骸而進卒被衝入隊中我軍隨以短兵相接戳斃無算其餘始行却退是役也敵人傷失甚多就日軍所發電光中察之但見滿地積屍如坻如邱情景甚爲可駭嗣日軍得他處發來援兵一隊遂復鼓勇進攻然仍復被我軍擊退其第三次來侵亦未得手方兩軍交綏時我陸軍提督戈而卜司基統率砲隊奮勇抵禦數日未息後見砲臺已毀壞不堪方令兵士退守他處實迫於勢之不得已也十四日晨有日軍一小隊將砲數尊用馬負之而過適爲我軍所見當卽驅散迨午時復有日軍出沒於塘頭山後亦經我軍擊走午後二點鐘敵軍大隊來攻携有一百二十密里米突口徑之大砲一百尊向我軍轟擊勢極猛烈同時於十八里莊見有日本馬步兵一大隊至六㸃鐘時攻我軍防禦之地經我軍擊退傷失甚多 
[日報責言]  
　　前報曾登日本誤傳旅順已陷之事兹悉日本某西字報於華歴七月二十四日著爲論說切責政府不應於諸事漫不經心致生如此笑枘蓋先是民間謠傳政府一得攻占旅順之官電當立卽升砲佈知以故某日午後聞有砲聲通市人民咸輟業歌呼手舞足蹈但思區區細事官場何至如此夢夢以致空喜一番傳爲口實然推原其故實誤於本地各新聞館先發傳單後知其謬猶不自引咎諉爲實欲飛報遼陽被陷之信倉卒中誤作旅順云云旣又將錯就錯於晚上舉行勝會此次謠傳其關係最大者乃各項工作人一聞砲聲卽松約停工砍呼雀躍懸燈結彩慶 
 
 

Page 2

 
 
賀捷音致某公司輪船諸事部署已定將次啓行因此而行駛之期竟致遲緩雖然旣往不咎但願嗣後各存謹愼之心勿再如從前孟浪俟得有旅順攻陷確信始行歡樂未爲晚也 
[俄防旅順]  
　　烟臺來電云客有由旅順避兵至此者述及日軍於華歴七月十四日攻占俄人營壘北方東西諸村落後將俄人偪入旅順新舊二巿之中目下俄人方死守老鐵山饅頭山鞍子山白玉山黃金山北斗山一帶竭力抗拒愈戰愈酣尙不知錦繡江山何日始能陷入日人之手也 
[俄防鐵嶺]  
　　山海關來電云有客歸自鐵嶺述及日前俄人督令小工千餘名自車站迤邐達三秦關山村落綿長二華里許建築土壁約高四尺有奇更於三秦關山之巔建築砲臺以資戍守土壁之外分叚張幕爲營車站四圍遍設幕營所駐陸軍多至不可以數計其在城內者每驅令華人他往占住其家聞之土人言各處俄兵約共一萬二三千名之譜 
[俄擊漁船]  
　　日本大阪某日報云日前有日本北海道漁船九號分載漁人一百七十餘名駛近堪察加半島昆拔河邊突被俄兵所攻將其中全勝丸一船强行刼去并擊斃漁人五十餘名尙存一百二十餘名由寶生丸住吉丸長盛丸喜福丸貫通丸榮昌丸大慶丸榮壽丸八船載之出險 
[俄皇閱艦]  
　　華歴七月三十日英京倫敦來電云克朗司塔特地方之路透訪事來電據稱俄皇於昨日巡閱波羅地艦隊之各艦擬於禮拜六日啓椗開駛 
[添募俄兵]  
　　華歴七月三十日德京柏林來電云邇來俄國復於維而拿幾乎卡山司克哇特沙等數處地方添募兵士兩隊 
[日軍被擊]  
　　華歴八月初一日法京巴黎來電云日軍於旅順某處被俄軍發一旱雷傷斃七百人 
[俄軍北退]  
　　華歴八月初一日法京巴黎來電驥俄軍現向北面緩退日軍爲兩所阻追擊時甚爲困難 
[日軍失機]  
　　華歴七月三十日英京倫敦來電云盛京路透訪事電稱俄軍退去之兵現已穩抵彼處日軍竟不能於途中襲擊或者其已疲於奔命與 
[日擬埋雷]  
　　華歴七月三十日英京倫敦來電云頃據俄京聖彼得堡官報謂日軍於本月二十七日曾臨高殺戈平司克砲台旋於腦維克砲台左近濳埋地雷爲我軍砲火所阻致不能如其所願 
[强徵馬料]  
　　山海關來電云華歴七月十九日有民船百餘號由營口滿載豆餅駛出口門甫過城山子浮橋突被俄兵攔截不由分說悉數充公蓋將攫此以代戰馬所需芻秣也 
[廣購馬鞍]  
　　山海關來電云邇者占據新民屯一帶之俄兵雇令華人出貲以購馬鞍及一切䩞轡之類約需八千餘件大約其價當不貲也 
[馬賊分黨]  
　　日本大阪某日報云奉天馬賊分爲二黨一稱紅鬍子一稱忠義軍其稱忠義軍者素以皈向日人爲志羣推李波山爲酋長手下嘍囉之類不下三千名平時嘯聚貔子窩一帶地方自俄人占據遼東若輩不安其居遂散而爲盜兹者其地已爲我日所有遂仍麕聚其間其稱紅鬍子者初爲俄人所懷柔目爲俄黨時出沒於熊岳城大石橋諸處以防他項匪類毀壞鐵路火車跳刀拍張良民深以爲苦某日若輩闌入徐家屯豪富李姓宅突將家屬及所傭客作殺害十餘人强索白銀三十萬兩之多俵分四散又一日在羅家屯左近與滿洲軍馬隊抗拒殺害官軍六十名其黨約有五千人俄人給以砲二尊槍若干枝所惜中國𦮕弱不堪無力將其壓服以致橫行無忌殺人越貨習以爲常洎我軍攻拔大石橋蓋平縣某君馳書乞派大軍征討我軍因卽調出步兵一小隊四出搜尋若輩自知力不能支登時戢羽潛鱗不知所向使此後能設法招徠降服則良民益當懷德畏威矣 
[伶工效死]  
　　日本東京來信云東歴八月十日旅順之戰我日軍諸軍艦內兵士死傷甚衆屍積如山其中以軍樂工隊爲最多計全隊二十六名祗有十名得離死地聞之某將校曰自中日交戰之後諸艦皆不用軍樂以故伶人絕無效命疆場者此次戰事初開樂工隊領班人白諸統帶諸武員自願入營供職是以由二月以迄今日諸艦號鼓手皆用伶人承當致執籥秉翟翟之流亦不免血飛肉薄也 
[覆轍宜防]  
　　日本大阪某日報登中國京師來電云近有自稱新黨者擬在東三省設立保衛公處以行立法司法理財整軍之權其中會長委員悉聽民間公舉蓋以妖拳煽亂之後政府無權轄制地方一切生命貲財胥賴民人自行保衞因擬逐漸擴充新政藉以抵制外人之侵漁日前釘立章程十條禀請日本駐京使臣內田康哉贊成其事內田君峻詞拒之聞若輩自言刻已糾合同黨一萬餘人定於興京創設本部徐及海龍附近各州縣俾東三省各處全數入其掌握之中嘻其將蹈昔年唐才常等人創建東南新造自立國之覆轍乎內田君夙以修好睦鄰息事寍人爲志宜乎拒之不欲與聞也 
[郵政籌欵]  
　　昨由京師友人郵示戶部籌備有郵政經費札文一道誠留心時事者所先覩爲快者也爰照登之戶部爲札行事北檔房案呈准外務部咨光緒三十年二月初一日據總稅務司申稱竊維郵政一事歴辦至今除甘肅一省未經設局外總分各局已及一千處之外上年局中共收郵資約三十五萬兩共支經費約六十七萬兩現據總辦擬具明年推廣之法呈核照其所擬明年約需經費一百零九萬兩以入欵三十萬兩計之不敷約七十四萬兩之譜不得不設法籌備因思郵政現尙未有專署仍屬海關兼辦不若卽由關稅項下逕提所需之數若可照行則每月津海江漢江海閩海潮海粵海等六關各撥銀一萬兩計共六萬兩作爲協濟郵政之費俟各郵局入可敷出時再行停撥等情本部以近來庫儲支絀異常實難撥此巨欵籌備郵局經費惟郵遞爲中國要政不得不設法維持因飭總稅務司擬一節省經費辦法兹復函稱郵局出售郵票每年約三四十萬兩加以所請之常年經費七十二萬兩可得一百餘萬兩以此欵項推廣郵政得效必速戶部欵項充裕能允此欵最爲合宜如戶部只允一半三十六萬兩加以郵票進欵三四十萬得此欵項現時已設之郵局仍可照辦倘戶部一無所允則郵政只得停辦外國郵局必卽刻乘虛入手寔爲中國利權所繫誠爲可惜甚望經費有著俾得照常辦理等語查郵政一項關繫中國利權甚大該總稅務司所陳各節不爲無見將總稅務司申呈及郵政總辦所擬節略各一件咨部核復將原件仍還本部等因前來本部查中國自創辦郵政以來商民寄遞函件均稱妥便惟所請常年經費一節部庫支絀異常無從撥措惟有仍就該稅務司所擬由津海等六關稅收項下每月各撥銀一萬兩應令各該關監督酌量籌解仍不得有悮例支各欵相應飛札該關道遵照可也須至札者 
 
 

Page 3

 
 
[署缺有由]  
　　京師訪事人云正任湖南巡撫趙次珊中丞於未奉恩命署理戶部尙書之前二日曾封遞籌欵條陳十則內有整頓戶部一條皇太后披覽之餘卽問某邸曰此事爾看如何某邸奏稱奴才查趙爾巽精力才幹勝鹿傳霖十倍且辦事極肯認眞當此財力奇窘之時亟宜墊籌開源節流之法趙爾巽旣能籌欵若令署理戶部尙書以期切實整頓庶於大局有益云云太后深以爲然故遂降旨命署戶部尙書 
[中書考期]  
　　京師訪事人云本届考試內閣中書原定於優貢　朝考後卽行開考後因報考人數寥寥無幾國子監工程亦未修竣因是展緩考期刻下投卷者已有九百餘員遂聞定於七月二十五日考試又聞報考不及千人只取四十員用二十員若至一千員則加倍取用蓋定例然也 
[順德匪氛]  
　　廣州訪事人云邇來粵之順德縣境東馬寍西馬寍等處會匪嘯聚至六七千人謀爲不軌士民聞有圍攻縣城之信紛紛挈家遠徙藐兹小醜當不難一鼓　平也 
[六朝帆影]  
　　鎭江訪事人云七月二十一日有一德國兵艦由申江抵鎭下椗江中翌晨艦中兵士二百餘名各荷洋槍至京畿嶺左近操演打靶之技日加午始各回舟○七月某日新勝水師營哨弁某君在南門外邏獲慣用迷藥誘騙人財之要犯小九子一名立時解送丹徒縣署禀請縣主楊襟山大令研訊 
[釋菜上儀]  
　　昨爲仲丁釋菜之期天未黎明蘇松太兵備道袁海觀觀察江南提標右營參將周參戎松海防同知黃小霽司馬上海縣知縣汪瑤庭大令上海學教諭邱贊思廣文以及上海縣縣丞蔣二尹主薄孫少尹典史趙少尉齊集文廟分班行禮至天明禮畢復赴吳應二公祠致祭始分道回衙 
[星使行轅紀事]  
　　昨日蘇松太兵備道袁海觀觀察甯滬鐵路總辦潘蕓蓀觀察及江蘇候補道高觀察蔚光江蘇撫標滬軍親兵營管帶鐵太守林某局總辦沈太守鳳韶南市馬路工程局總辦翁子文太守秉鈞上海縣知縣汪瑤庭大令懋琨城廂內外保甲總巡朱森庭明府璜吳淞砲隊營統領戴棲田鎭軍福山鎭總兵徐吉雲鎭軍江蘇撫標滬軍營統領龍葆珊遊戎江南督要示奇兵統領羅楚材參戎江南機器製造局砲隊營管帶張都戎玉發曁租界公廨讞員在城文武各員先後命駕至北河南路天后宮側出使行轅分別禀安禀見襄辦練兵事務兵部左侍郎鐵寳臣星使槪飭巡捕官出而擋駕 
[上海官塲紀事]  
　　淞滬釐捐局督辦陳亦漁觀察兆璜捕盜局委員屠小漁明府仁溥均於昨日至上海縣署拜會縣主汪瑤庭大令○十六鋪保甲巡防中局委員王坤元參軍清芝高昌廟保甲巡防局委員孫庚梅二尹調鼎虹鎮保甲巡防局委員王肇之二尹篤基太陽廟保甲巡防局委員章次荍二尹仲英三林塘保甲巡防局委員彭伯良二尹名驥楊家渡保甲巡防局委員蕭馥亭二尹泗勛同於昨日至上海縣署禀見○昨日本邑貨捐局騐委員曾煦齋二尹寶謙乘輿至上海縣求見縣主汪瑤庭大令見之 
[俄艦出鳴]  
　　俄國巡洋艦阿斯谷爾自旅順口突圍而出駛至上海入引翔港對浦耶松船塢修治大吏聞之恐有妨我國局外中定章程迭經札飭蘇松太兵備道袁海觀觀察與駐滬俄總領事官互商卸去艦中軍械及一切行船機器惟時浦潮過小暫泊塢中至昨日午後三㸃鐘時始鼓浪而南下碇浦東寶隆洋棧左近當駛至江海新關對面倉卒中碰沈一駁船船中篙師四人經人救起其三尙有一人已隨波逐流不知所向矣 
[匪首成禽]  
　　會匪頭目馬德芳前與其黨九人在英界百花里某妓院開筵暢飲經包探拘入捕房隨卽浼人保出以致保人被累管押嚴追兹悉馬逃匿常熟縣境被緝私營某哨弁拘獲解至撫轅撫憲端午橋中丞發交蘇州府管押昨已發電來滬飭查前次案由矣 
[催科要政]  
　　昨日午後上海縣主汪瑤庭大令升坐大堂召集本邑四鄉二百一十四圖地保挨次點名諭以所有本年下忙　糧及帶征寶山縣境西塘工費均須依限催收不得遲誤如有流氓土棍肇事及演唱花鼓淫戯等情務必禀明聽候查辦 
[局員任事]  
　　新委南市十六鋪巡防保甲中局委員王坤元參軍擇吉昨日到差午前乘輿入局由司事勇丁迎入叩賀如儀未幾參軍卽赴各董事處拜謁 
[上海縣署瑣案]  
　　王敬清扭控孫庚庚霸阻遷墳等情前晚縣主汪瑤庭大令升堂研訊王供前者孫將坐落二十三保八圖之墳地一畝有零賣與小的刻下小的已轉賣與蘇姓經人勸令貼孫洋銀五十元爲遷棺費不意孫勒索錢二百千文延擱至今不肯遷去爲特扭求訊究孫供王所許遷費太少故未遷移大令申斥一番交人保出限一月遷棺○楊阿順控衞阿弟誘拐姪媳等情前晚大令升堂研訊衞供小的與韋氏故夫同業成衣楊向小的借錢不遂適韋氏潛逃遂誣控小的誘拐後經地保蔡毛毛勸小的給洋銀三十元由楊投案求銷小的允之七月初一日將洋銀付楚今仍由差提訊顯被誑騙尙乞鑒原楊韋氏供丈夫於去歲病故六月十五日小婦人與姑口角因此來滬借宿姚和尙家阿順素與衞有隙私囑小婦人誣攀與衞有姦叩求明察大令飭掌頰二百下交官媒看管衛押候訊懲○黃忠和誑騙江南機器製造局庖丁韋某洋銀由局員獲送到縣前晚大令向之研訊黃供小的在高昌廟鎭行醫韋曾倩小的治病因之相識日前其友孫姓邀小的宴飲因之與孫識面翌日小的出外孫忽至家與妻子閒談後在牀上吸食洋烟小的回家查悉將妻訓斥孫卽挾恨唆令韋誣控被騙洋銀等情大令飭交的實人保出速回湖南原籍違于嚴辦 
[上海保甲總巡局紀事]  
　　浦東南匯縣境大團鎭人王阿榮向習整容業僑居大東門外張河浜左近邇來不務正業專以藉端詐擾魚肉善良爲事經保甲總巡朱森庭明府訪聞特飭差協同地甲提案候懲○昨日十六鋪巡防南局委員賈礎玉參軍帶同勇役赴各叚巡查瞥見王家碼頭設有賭攤立命驅逐以安善良 
[馬路工程局紀事]  
　　前晚甬孩董炳生以地藏王誕辰在門前焚香點燭忽與鄰居萬順祥烟館中小孩蔡坤臣奪取香梗致相爭扭坤臣之父聞聲出視突持門楗擊傷董肋董母金氏向之理論旋復扭訴捕房捕頭一併轉解馬路工程局總辦翁子文太守倩襄讞委員黃衡堂二尹研訊之下斷令坤臣之父爲董延醫療治俟痊愈後再給洋銀二元以示體恤○前日花衣掮客喬雲州被王家馬頭水果阿二軋至三鳳茶樓藉端索詐因之據情投報馬路工程局總辦翁子文太守飭差將阿二拘獲管押捕房聽候示期訊核○某姓家婢女鴻喜年甫十七前日忽失所在因於昨晨開明面貌衣服禀請馬路工程局總辦翁太守派差查緝 
 
 

Page 4

 
 
[上海陳家木橋電報總局籌振公所經收山東義振第十次淸單]  
前老河口電局莊續募洋一百元福建候補知縣泉州漁配局委員顧士昶翁自捐并募重洋一百八十元厚合來洋一百七十一元七角○以上共收洋二百七十一元七角 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[湖南洋務局札飭常德府湘潭縣示禁洋商開設行棧文]  
　　爲札飭事照得各處內地並非通商口岸議定不准洋商開設行棧各國商約均已載有專條又同治四年總署頒發洋商請照入內地買賣摘要章程第二欵內載其入內地買賣貨物請領三聯運照稅單者單內須註明本國允納內地半稅及書明本商姓名本行字號爲憑如有違章照例罰辦其入內地止准寄居華商行店之中不准在彼長住租賃房屋開設行棧等語詞義本極明晣凡屬內地均應切實遵守現在風聞有洋商往該府縣謀設行棧情事顯與定章相背亟應援約禁止合就札飭札到該府縣卽便出示曉諭無論何國洋商或自往或派夥赴該府縣地方買賣貨物均應遵照條約寄住華商行鋪不得另設行棧倘有奸商託名影射卽行照約封禁不得稍事通融致啓違約之漸事關通商條約內外界限不得不詳析分明也切切此札 
[茸城近事]  
　　松江訪事人云華亭縣治南鄉葉榭鎭左近富戶蔣甲近方雇匠造屋同族木工蔣桐生藉口滋擾經人排解餽以番佛六尊桐生所欲甚奢糾同土棍王全浦等人復向尋釁適飛划營師船駛至甲子蔣乙訴知艙長將桐生及王扭入舟中禀請管帶徐遊戎轉解縣署時桐生之母亦以被甲拔子爲詞投縣聲控縣尊孫花樓大令訊知底藴開導一番飭各具切結不得輕肇訟端○郡城方塔住持僧妙和素行無賴曾於東門外毘羅菴住持物化後偕世英堂僧人馳往尋釁擊毀禪堂各物波及地保某甲家控經前任華亭縣陳仲陶大令拘寧訊鞫妙和聞風逃逸迄未重懲近以事過境遷私自回里見方塔一席地己由僧綱司主持不禁勃然大怒欲向廟鄰及地保理論事爲差役所知立卽拘入縣署縣主孫花樓大令升堂研訊判責手心四百下驅逐出境翌日押送出城時行李中藏有刀械鐵尺等物適爲巡防局董所見派局勇拘送縣署想又當按律嚴懲矣○江南提督楊鏡巖軍門邇以各處汛境輿圖年久失修時勢變遷不無今昔之異遂飭標下浦南北各汛弁各將所轄境內橋梁河港及有無教堂繪圖詳細註明呈候核奪 
[英美等國租界公廨晚堂瑣案]  
　　林金氏僞稱失物指控所私張阿金行竊前晚讞員黃耀宿司馬升堂研記張供七月初旬小的因事赴蘇迨回申林金氏卽稱失去銀釧銀表及鈔票洋銀十五元現洋銀三十七元小的以形跡可疑向之查問氏大發雌威竟將小的掌頰無數務求大老爺懲辦斷離房主張齊村供此事係小的目擊張並非虛言司馬飭將氏發押棲流女所氏供稱小婦人家有老母年已七十有三所生幼孩祇二三歲現願自行回籍與母同居司馬援筆判曰林金氏著具遵斷離異卽日回蘇切結張阿金著出洋銀十元作爲川資起案贓物及鈔票給阿金具領張齊村開釋○比商天寶洋行主控恒孚號主曹曰義定貨不出等情司馬曾邀同比領事會訊限曹於三月內將所定漂布四十二箱一併出清此七月二十二日事也前晚曹又投案訴稱商人奉斷後卽持銀四百七十三兩至行出貨行中人如數收銀貨不發出求恩作主司馬著靜候函詢比領事再行定奪○日前包探徐阿華在新閘河中拘獲行竊耕牛之王茂林李新喜王阿卿三人及賊船一艘解奉司馬暫行管押前晚升堂研訊二王及李供稱船向嘉善東門外姚郎鎮竊來牛則竊自北門外沿江涇售得洋銀三十一元司馬著將茂林責二百板李及阿卿各責一百板押候失主來案訊核旣而有馮元孝者投案訴稱小的係紹興人在嘉善縣東門外范炳章酒作爲夥前者作中失去一船歴赴盛澤餘姚等處訪尋無著今已破案求准領回司馬允之隨諭馮曰本廨擬將伊等卽日派差解往嘉善訊辦爾可傳語彼處鄉人如有失牛之家儘可赴縣呈控也馮諾諾而退 
[英美等國租界公堂瑣案]  
　　前者律師高易以箱籠寄頓英總領事署旋失去皮衣五件寳銀一錠署中傭人董林生曾於西歴八月六號托稱父故辭回寗波邇日重復來申同事見其並不改穿素衣因訴之洋人報請捕頭查緝前禮拜六捕頭著包探趙銀河將董解案讞員黃耀宿司馬研訊之下董供稱此項皮衣由小的與張汝春王丁官同竊質錢俵分司馬著傳齊質訊昨日趙探解到張王經襄讞委員王松丞刺史推鞫張供小的服役英署已經八年所有各處鎖匙均由小的管理隨將高易律師如何寄箱如何失物情事一一聲訴如數家珍王所供大略相同刺史知董栽誣商之德總領事署繙譯官麥令豪君判責二百板管押三個月○前日夜半時虹口元芳路第七十一七十二號門牌協康南貨號夥蔡雲生用鐵絲掭開錢櫃之鎖行竊制錢五百餘文當十銅圓五十餘枚小洋銀七角携之而出適爲五百十六號巡街華捕所見喚同號主某甲拘入捕房昨晨解送公廨甲投案申訴前情并求免辦刺史得判責手心五下下以示薄懲○有王子香者泊舟蘇州河中前日投捕房報稱被陳阿金逼令聚賭輸去洋銀若干捕頭著五百六十三號華捕將陳拘獲昨日送案請懲王稱陳糾入天后宮賭博致小的輸去小洋銀若干枚後又屢來纏擾因之投訴捕房刺史判令將陳枷號一禮拜發蘇州河畔示衆○粵妓梁阿玉控狎客徐阿二行竊象牙骨摺扇一柄拖鞋二雙等情徐供小的曾至梁妓處閒游並未行竊刺史著責一百板贜給梁妓領去○偷兒陳阿二行竊王金生家洋傘及鞋報經四百三十二號華捕拘入捕房捕頭令解案請究刺史判責二百板管押半年○一百七十八號華捕解流妓金桂香至案禀稱前晚金妓在雲南路强曳行人故由小的拘案請辦金妓稱小婦人原籍江西僑居會香里出外購物並不拉人刺史判罰洋銀十五元○德國商人文自格控馬夫劉東海擅行辭歇以致無人駕車等情劉供洋人時將小的兇毆是以不願執役刺史著文算給工資聽其自便 
[法租界捕房瑣案]  
　　上年五月潮州人廖啓良以李朱氏欠洋銀三百元圖賴不還控經前讞員魏莼塢大令訊供押追至歲杪交人保出限於本年正月內理楚不意自此氏竟置之不理廖妻郭氏因於昨日投案訴稱丈夫現回原籍患病甚重小婦人接來信言欲得此欵爲醫藥費因向李朱氏催問伊非但不理反敢矢口辱罵叩求提案嚴追讞員陳楚生大令著靜候查核卷宗再行訊理○拐匪王長根誘得沈和尙之妻女藏匿蕩婦趙楊氏家控經大令提案訊供判將王枷責趙楊氏發交某善堂留養昨日氏母楊張氏覓得本租界保人投案其保請將其女領回東臺另行擇配大令准之給以名片一紙著自投普育堂請領○積賊陸順金行竊某姓家衣服首飾寄藏　婦張徐氏家經包探拘獲解案大令訊取口供押候笞責昨日飭提至案著將陸枷號兩月責六百板張徐氏責手心二百下交其夫張福卿領回管束○積竊王阿福前因迭次犯案驅逐出境現復至北京輪船行竊衣物經包探拿獲解奉大令訊供著重責五百板發改過所收禁三月○偷兒張阿四兪阿金行竊某姓家東洋車捐照經大令訊供著將張責二百板兪責一百板 
[美租界捕房紀事]  
　　前日傍晚時龍飛馬車行內馬夫陳阿會王金二駕車至虹口禮查路不知如何馬忽溜韁而逸直至西華德路北豐路轉角處始經張子興奮力扣住送入捕房捕頭詰知尙未肇禍將馬給陳王領回○甬人劉東海在舟山路第一號洋房某西人家當馬夫前晚不知何故忽爾停工不作西人怒投報捕房捕頭令包探張才寳將劉拘獲押候解送公堂禀請讞員黃耀宿司馬訊究○昨日徐連坤扭西人某甲至捕房訴稱頃者行經吳淞路某弄被甲無端扭毆請爲究辦捕頭令甲自書姓名住址給徐以便持赴該管領事署控請訊懲○昨日工部 
 
 

Page 10

 
 
局所雇掃除垃圾夫役劉阿富將垃圾用車載至百頓路施阿如家門前任情傾倒施向理論劉負氣不服口角之下扭訴捕房捕頭令施自投工部局據情聲訴 
[署湖北天門縣胡大令倡捐並代募紅十字會捐欵淸單]  
　　署理天門縣知縣胡印俊來洋一百元天門縣釐金專局蔣印鈞宇洋四十元天門縣儒學敎諭幻印變元洋十元天門縣儒學訓導王印家鳳洋十元本任天門縣巡檢徐印應乾錢一千文特授天門縣典史曹印汝霖洋十元天門縣模範學堂敎習傳印廷儀洋十元湖北卽補府經汪印承祉洋十元署內培心齊洋十元彰德堂安定堂植蘭堂槐蔭堂洋各二元武陵堂崇德堂敬義堂挹翠堂五知堂洋各一元述古堂蔡記扶風堂敦厚堂平陽堂皖懷堂彰德堂洋各五角推收書錢一百二十串○城市胡貽慶堂龍洋三十元胡永合永發大房保善和永發福陳瑞生福來同龍洋各十元全盛美龍洋八元白正興龍洋七元志興公源豐厚倪大盛黃貽昌源順鴻龍洋各六元永茂福保泰堂永茂和龍洋各五元榮盛福益泰福永太和張宏泰永太堃陳永泰程靖侯陳春草堂龍洋各四元余怡太元興隆李惟芝郭恆森陳怡德堂復聖和守銘堂龍洋各三元倪仙樵吳致和周同發慶茂和天昌永守拙堂楊恆盛大房陳同春鄧大興涂吉太恆新永龍洋各二元○岳口慶春隆永昌厚同順祥龍洋各十元鄭和順恆升元方公大龍洋各四元劉天昌兩益生李萬順金永盛祥興永龍洋各三元羅義生信美元陳恆豐胡三益利生福勝義昌義生元金萬和鍾萬豐蔡天順唐益源德盛玉福興恆龍洋各二元崔祥和金復成戴福茂龍洋各一元危明鴻周開森秦國黻劉霽先張正瀛熊錫長梁家桂劉廷梁李虔王鳳梧錢各四串○皂市張星煥龍洋八元羅萬盛趙寶記程仁和徐厚生王卿記何品記張益太黃榮記朱同發鼎豐祥龍洋各一元李發科楊芳泉錢各六串汪三勝錢汪登科春森福孫恆和錢各二串裕豐元錢四串鼎泰益正興永春生和李源記鍾四房李萬順福興泰黎永興大房周興和晉昇合邱永泰李楚元胡全興黃萬泰鍾三房永發榮恆興成胡永興黎永興錢各一串○彭市河鮮德聚龍洋六元彭和順龍洋五元簡隆勝王世茂夏廉順龍洋四元源泰德源泰福合龍洋四元洪源元龍洋三元戚萬順源茂成興發裕彭勝泰彭合興龍洋各二元鮮興發洪源利彭儀茂鼎泰祥陳永順彭怡順劉學昌張慶源陳聚泰同公合龍洋各一元○乾驛乾團錢五十　串柴團錢七串五百文松團錢七串東團錢六串新團錢六串二百文拖東錢五串二百文盧聞釵團馬團錢各五串方團錢五串三百文觀團沉團劉家洲錢各四串拖西錢三串二百文[  上海萬國紅十字會仝人謹啓]  
 
 
