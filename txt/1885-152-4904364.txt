# 1885 - 152 - 4904364

 

Page 1

 
 
[四十一號畫報出售] [  申報舘主人謹啓]  
　　前美總統格蘭脫中外箴知爲賢主兹從西友處得其小像倩名手照繪成圖列入此次四十一號畵報以供諸君觀覽其畵譜兩　均係沙君山春所繪筆致輕倩栩栩欲活畵報仍然九圖准於二十六日出售後仍附淞隠漫錄一則閱者鑒之此佈 
[皇清經解石印精本出書] [  點石齋主人啓]  
　　皇清經解全書爲儀徴阮文逹相國選刻解經各家書於學海堂計一千四百卷通志堂後又一鉅觀也咸豐丁巳燬於兵庚申善化勞文毅　兩粤補　之　續刻八卷共訂成三百六十冊卷帙繁重繙閱較難携帶舟車尤多不便本齋不惜重價購得阮文逹初印善本付諸照相石印又取勞文　　刻八卷補抄附八共計七十四家得書一百九十種訂爲二十四冊分爲四函其原刻間有舛訛處敦請諸名宿精細核校附錄卷末凡三閱寒暑兩書成今於五月初二日出書定價每部十五元正海内經生知經解爲必俻之書而苦無至精至簡之袖珍本今本齋不計貲本程工則精益求精舘印製簡而又簡居則易於繙閱行則便於取携於重規疊矩之中得挈領提綱之妙以此問世更無並駕齊驅者矣好古家宜各置一編以俻稽考惟本　所印無多恐不敷海内士林購取譬如逐鹿捷足者得尚其先覩爲快乎現巳躉數售出欲購者請至上洋新北門外新昌泰行法大馬路南申昌號及辭六堂書坊面訂可也此 
[現在議和宜揭示諭以釋民疑說]  
　　法人自前年攻克海防河内漸偪北圻爲劉永福軍門所敗志不得逞中朝馳書詰問和戰之機間不容髮當軸者老成持重深恐兵船炮械不足禦敵於和戰二者若偏重夫和以爲境屬外藩國勢弱小不能振興地利藴藏　法探取彼狡焉思逞者亦祗利欲薰心因而肆行無禮中朝自古迄今未有設官代藩邦治事置戍爲藩邦備邊者旣以字小之禮　縻而要結之國中政事悉由自主數千百年之規制無從遽改然則聽之亦不爲寡恩與其失睦於强隣　甯漠視夫小國故僅僅焉欲以口舌相爭而非汲汲焉思以兵戎相見倘敵國懾於辭直理壯頓萌悔意不復憑陵　固甚着卽不然亦但當稍遂其所救姑且隠忍過去以待日後富强再圖規復目前則大旨不外一和蓋處此萬國通商之日設有兵事互受損傷法縱難辭戎首之名而我亦大失包涵之量往年日本之於琉球充中國之兵力未始不可與之一戰乃往來　白終難折强詞奪理之心聽其遷徙國君而奉祀於東京任其毁壞都城而下等諸郡縣越南之事庸有異乎而况其爲法人國勢兵力倍蓰於日本者哉噫此中朝之主意本偏於和也試觀李相之涖滬也時方葬親乞假女居原藉朝廷特起之俾以墨絰視事遠近聞風從前膺保舉人員事後撤兵歸田無藉一旦有軍務可謀麕集蟻附不知若而人而中堂乃悉復之去可知爾時竟未有戰之意也然而人心則大不然以爲中國自道光李年漸多華洋交涉事件屈指數之何嘗一占便宜今天牖其衷法人興無名之師以擾我外藩我之購船置砲亦越三十年矣兵經百戰奮勇可贏而統帥又大都前日執權之人乘此機會宜與一戰以復仇而雪恨時固不可失也然自此又姑待半年我欲與法訂約而法弗許越不欲背中國而自與法立約而法乃嬲之界畫不清北寗宣泰我駐防軍而法則不顧也夫然後明降諭旨若法果加兵北甯我惟與之拒敵天下聞之莫不欣然色喜謂復仇雪恨庶幾有日矣無何粤西兵潰棄城讓敵北甯宣泰先後失守主戰者亦知我兵之不足深恃而福祿諾以一總兵末秩特授全　倉卒之間與李相立津門之約從此越境概歸法人保護不復敢言畫界矣天下聞之又莫不以津約爲太速棄越爲太甚滿腔義憤幾欲薄風雲而塞四海不謂法人狡詐藉口於福鎭塗抺之書以撤防之期相責觀咅橋一仗毁棄前盟勢必交戰調兵籌餉正在紛紛而朝廷猶以可已則已爲心特命曾伯帥蒞滬商議遷延不决因之馬江之役大爲法人所紿然斯時戰備已具戰士己齊閩海雖則殘破而南北洋各口尚有精兵良將苟壹志於戰何以知其必無成功而仍議援臺而不去耶旣而五船泛洋說者爭屬耳目謂解臺灣之圍合閩粤之軍法必不支行將回國否則彼來行成要約之言不敢再進矣不謂石浦沈船三艘避逗水師之無用又爲敵人窺其虚實顧鎭海堵守極嚴敵船隨且受傷而關外官軍進紥諒山傷斃法兵奪獲器械捷報之來適在石浦失事之後是小敗大勝互有見端敵之不敢犯各口而惟致力於臺灣我之深入夫越境而不難全復北圻情勢固已顯然敵愾同仇理直氣壯失此機會自是可惜獨不料赫德金登幹輩驟以和議進於朝廷北京巴黎電音往復數日之間　大事居然底定也夫戰不可恃和亦無傷第兩年以來天下之人心皆思一戰以湔數十年之恥　各路所調防兵亦無不欲一戰以振數十年之弱而朝廷舉動乃若是紛更而無一定在明於事理者未嘗不知終於言和之深意而徒抱義憤者則不免有未經一戰之怨言竊思本朝深仁厚澤二百餘年忠君愛國之忱雖婦孺亦永矢勿諼此次法越之事謂未經一戰而終於議和不償百姓之所願此後百姓將於國家危難之秋其忠愛不如乎前日吾知其無此理也特小民多愚卽今日之滿腔義憤亦但憑乎血氣逹權通變誠非所望於顓蒙　於今日之事不能無所疑卽於將來之事不免有所忍而况最不能解者莫如按照津約一層蓋津約之立在北甯宣泰先後失守之時關外之兵如此無用則越中疆界爭亦徒然是以暫許法人保有全越以待將來若今日之和則滇粤軍事方有起色如其不和規復正在指顧間然則法就我款非我速法和越境當以平分爲正理乃必按照津約盡舉越地而　之何哉凡兩國和好議立約章必以時勢與兩國之威望聲名爲斷今謂津門之約一成而不可易則此後中國休養生息數十年富强甲四洲從前外藩之逼於他國者理宜索還不還則爭之以兵如新疆之伊犁前以回叛暫歸俄人管轄迨左相掃庭犁穴逆首伏誅軍威之振自足以奄有故地俄人拱手讓還並無他說而如法人之於越則我敗宜讓之我勝亦讓之不和則已和必照津約然則越藩終不可復矣愚謂目下人心大惑議和之故與棄越之意小民不知是宜明白曉示以平其血氣之勇而嘉其忠愛之忱然後人心維繫堅固而不可動撓不然小民私見何由釋然哉 
[諭旨恭錄]  
四月十六日奉上諭前因京師入夏以來雨澤稀少朕於本月十一日親詣大高殿拈香並派惇親王奕誴等分詣時應宫等處拈香虔禱昨日雖經得雨尚未優渥實深寅　本月十九日朕仍親詣大高殿拈香並詣宣神廟拈香時應宫着仍派惇親王弈誴昭顯廟着仍派惠郡王弈詳凝和廟着派貝勒載漪同於是日分詣拈香欽此○十七日奉旨景廉補授内閣學士兼禮部侍郎銜欽此同日軍機大臣面奉諭旨御史慶祥奏請旌表節孝等語徐魯氏著准其旌表禮部知道欽此 
 
 

Page 2

 
 
[高麗瑣事]  
大院君夙得民心高王派官數員齎表至華京哀求釋放居民聞之無不額手稱慶若惟恐大皇帝不允所請也該員巳由旱路晉京返斾約在橊花齊放時也○亂臣雖誅而羽黨尚多聞大院君將回國均竊竊滋懼○防軍將撤各國有擬請於王者欲代練其洋鎗五營聞大院君不日旋歸議遂中止○金朴二逆臣逃在日本巳剪髮爲日人裝束日王授以高官聞均變易姓名甘爲日用髮種種而心長不誠爲朝鮮之隠患乎○日高和盟後心民不服多有側目以視之者雖日官下令不許欺侮土人有違者斬無赦此收拾人心之計也而居民聞之毫不感激殊相冰炭然則要盟其可恃乎○日領事月出厚資雇人之能出入王宫而剌探細事者以爲己助有數人應其召宫中瑣屑事均報與知之得非肘腋之臺乎○城南隅高踞山畔日人鑿開一洞時或出入若便門然夫城爲禁地當局者置若罔聞向也○日人在南山之下每夜習吹洋號或演放鎗炮以驚人幸居民習慣亦不介意○去歲所議卹銀十三萬元今已付交五六萬元所餘者陸續交納以致洋價倍形昻貴○民間謡傳華軍撤後日人必乘隙復來有内註以爲内應破京城必矣現聞大院君將來民氣爲之一舒民胆爲之一壯然謡諑仍未息也○日兵時或滋事政府因請日兵出不帶刀然遊于街上者仍佩刀自若解者曰非害人盖恐人害之而以之自衛也理或然歟○道署孫某被日人剌死日領事已將兇手查明惟須奏明日君而後定罪然迄今尚無回音○華商某路遇日兵日兵以刀砍之幸未致傷當禀明於日領事領事官追問何人爲証有土人某係所目見者甘心作証對日領事侃侃直言毫無畏葸日官無言遂將該兵懲責彼土人誠義士哉○日兵有刀砍華商之事故華商出門雖非手執利刃效日人之所爲而袖中亦藏有兵器以爲抵禦之資通衢亦若畏途誠哉其行路難也○江華沿海一帶有更添練營之說思患豫防誠計之善　○沿城高山又添築烽臺數處遠望之如大星或高或下不一其區○驪州亂民現巳平定將啓釁之官腰斬于巿聞係私加稅課致激此變○外道之民多思蠢動見日人則執之見華人則逐之官兵彈壓綦嚴而悍然不顧非善加撫馭恐不能化桀驁之氣而爲善良也○沿海多島島多窮民聞有數島隂相聯絡將揭竿起事雖得之傳聞不足憑信而防範要不可不密○傳說俄船已抵元山將占踞其地然俄與英方有齟齬恐未必有暇及此第言者鑿鑿似非無因舉國之民又憂心孔疚矣○英與俄搆兵朝鮮南海一帶爲兩國兵船所必經之途英已佔其三島屯兵貯餉以爲聲援三島雖少然係朝鮮世守之土也奪取而據爲己有如萬國公法何英旣如此俄至元山之說恐亦眞確也○德國曾欽使巳抵王京與卜領事同寓一處聞其武略深沈德皇特選擇而使之必能不負君命也 
[東報照譯]  
横濱比魯它西報謂英國水師佔據朝鮮濟州外之巨文島一事係向韓廷商妥後方駐兵於此今見公司西報則與該報所稱大相逕庭謂水師提督之占該島實因防俄起見並未向韓廷商借實係擅據等語究未悉兩報孰是姑誌之以觀其後現聞英人在長崎搬運材木并雇工匠人夫各二百名前往該島云○三夔公司前向英國船廠定造輪船一隻名曰新東京船上機器客房悉從新式可容二千一百三十墩艙面三層計長二十八丈半闊三丈半自上艙至船底二十六尺四寸大餐房書室裝飾備極華麗上等客位三十間中等十六下等一百六十八共計二百十四間布置極佳業已駛抵横濱矣○大坂砲廠擬造新式大砲三百八十門爲海防各口岸之用東京所存舊砲二百五十門悉令鎔化就東京砲廠改造新式大砲洋鎗又日廷近時已將全國内地電費無分遠近一例徴收兹已印出電印紙配發各處分售以期利便其印紙之式大略與信資印紙彷彿每紙自一分而至一元共刷十種行將頒交電線總分各局發售○島根縣下楯縫郡只浦村近因該村民逋欠租稅不能完納以致合村由官查搜材産拍賣備抵甚至數口之家盡數餓死言之令人酸鼻緣該村民等專以浦魚爲生近適海荒無所捕獲連年復與鄰村爲山田爭訟故生計益窮逋負日多全村拍賣一空云○群馬縣下耕作細民亦因連年荒歉無以爲生致餓𩛞遍野肥後縣之天草郡所有失業游民情願禀官出洋往檀香山開荒當上船時親友咸來送行有痛哭流涕者○日本向例出使朝鮮之公使領事各官薪水之外另給辦公經費此項錢文並無限額准支給後隨時報銷刻日廷删廢此例不但經費全無卽薪水亦須節省且此次新建使署亦限定費用若干以免虚糜國幣云○日本近來百廢俱興事事改從西法原議設電至琉球境内定於西七月動工刻忽將此項工程作爲罷論矣○日廷向英國某船廠定造之速浪大兵艦一艘將近落水遂派海軍副將伊藤并都司山本餅原等海軍將弁十餘員前赴該廠將船駕回陛辭時蒙在内廷賜宴該兵船有二十餘墩之後　大砲二門中艙有鐵砲臺一座俱用機器旋轉兩旁架五墩大砲各十五門艙面有機器連珠砲十門誠海軍之利器也○前年大分縣屬立見村架橋川上工匠鑿石時見石片光澤閃爍細騐似有金沙質諸礦師果係赤金爰有有力者商之礦主龜井某倡謀開掘業已禀明工部省試辦矣○日廷新簡波多野承五郎爲天津領事按波多君向爲外務省委員其本任駐津領事原承君則調任歐洲某國爲公使云 
[燕京雜紀]  
十四日御前大臣面奉諭旨此次侍衛擢等應行預備引見之鑲黄正黄正白三旗侍衛二百四十餘員著自二十日起每日三十員在峯澤園松樹林預備閱看步射閱畢再行擇地閱看騎射所有執事各人員均在峯澤園門外伺候○侍衛處前准理藩院咨開庫特庫訥爾藩王病故例應由侍衛處奏請派員前往賜奠巳奉旨派出散秩大臣春壽内閣侍讀學士良培前往奠輟等因嗣聞軍機處傳出此次前往口外賜奠之員務於七月十五日以前赶到庫特庫訥爾奠輟以便藩王靈柩早日安葬仰見聖朝禮待舊臣至優極渥凡位列屏翰者且如何感激圖報哉○十三日由神機營軍器庫内盤出曰布大小帳房一百架派弁雇車運赴南苑以備應用查南苑本有營房以供兵丁棲止此次復運帳房蓋因營房不敷之故也○趙七六兒居德勝門外以小本營生上月中旬向安定門内彈棉花鋪孫某借青蚨五千翼約定五日後歸還不料趙以生意减色遂爽前約十三日復赴孫某鋪内售貨孫母向趙索欠趙再三乞緩孫母不依揪髮撕打時孫某患病新愈聞母與趙詬誶聲勉强出外見趙便毆趙被圍甚急突起一脚作踼翻鸚鵡洲之勢孫病後體弱立時跌地而絕孫母乃喚看街兵將趙解至官廳送父步軍統領衙門治罪區區五千文致喪一命世之爲小失大者大率類是○京師巡捕五營三成隊于十五日早齊赴德勝門外教場操演各陣○西直門轎杆胡同有色某者娶婦十餘載而璋瓦未　色母時加誚讓色亦以白眼待之婦念旣不見容於姑又不見容於夫生不如死遂購阿芙蓉膏吞之迨色與母知覺則香銷玉殞無術可以挽囘婦之母家聞耗以婦死不明將控於官色本爲神機營練兵營規凡兵涉訟立卽斥革色料無計解訟又不能當差乘間至屋後自縊迨原符飛下黑索臨門始知色己赴閻羅天子處對簿乃由兩親家同赴官署質訊嗚呼求生實難色某夫婦乃竟視死如歸可謂愚矣○京師風俗人死未殮必招隂陽生到家批寫殃書并科算有無冲犯重喪五鬼火七之類且有破除之法居喪者惑之往往酬以重資習俗相沿頗不可解理藩院書吏俞姓寓居御河橋其母於上月杪病殁招隂陽生批殃書據云犯火七須用符咒破除俞置之不理次日廚下失愼經親友撲滅人以爲隂陽生之言騐矣及窆棺三日後俞循俗例到新塋焚冥鏹鼻端忽聞燃木氣心疑之急挖塋土則棺木皆成灰燼於是耳食者僉謂數學之可信然廚下之火不必論矣佳城鬱鬱火自何來安知非術士爲之以自神其說乎異端邪說斷不能惑明理之君子也○本月初旬前門外煤巿街有一男子踽踽獨行忽有小燕拂面飛來啄損一目亦事之罕聞者也 
 
 

Page 3

 
 
[詳述火藥局事]  
寗城藥局被匪縱火一事本館巳據訪事人電音錄登大略兹又接得魚函所述較爲詳盡爰再詮次其語云甯波軍火局設在西門外海會寺離城約里許寺東臺草荒烟纍纍廢塜西則臨靠大河四無居隣人跡罕至擇地于此防飛災也局中貯火藥地雷等物向止局兵十餘名看守夫歲海防吃緊以來添撥衢州兵二十名以資呆衛本月二十一日夜半時忽聞牆外有折竹聲局兵啓戸視之見數十人羣聚一處知必有變急闔戸鳴鑼匪人連開數鎗鼠竄而去局兵出外窮追該匪卽下河駕舟而去路上遺下竹籮兩只内貯火藥十七包重約數十觔次日薛叔耘觀察陳潄山太守程稻邨明府及中營鄧叅戎往勘情形當卽加撥衢州兵二十名曁大教塲練軍營勇一百名加意防護觀察隨札飭該局委員王司馬密拿暗訪未知能否破獲也 
[雷擊農夫]  
甯波育王寺石姓父子三人向以耕耘爲業夫耕婦饁怡怡如也本月十八日正在耘田倐黑雲翻墨大雨傾盆陡聞霹靈一聲次子卽震死隴畔聞年僅十九歲不知有何寃孽致遭天譴也 
[營口碎錄]  
海防廰實司馬於十六日回任卽傳書吏家丁諭以奉公守法衆咸唯唯聽命○孫小土者赶車爲活一日載二客東行適某營兵丁亦負米東行見孫車尚可載物卽擲米車上馬驚而奔孫不能控馭遂墮車下頭額被輪碾傷立卽殞命二客卽將該兵扭住孫之父聞信號哭而來同赴海防廰控訴寳司馬卽移文盖平縣往該處相騐○日前有某營兵丁由上河運木至營口恐礙河中船隻先派兩勇坐舢板在前引遵行至西大廟相近適有甯船停泊該勇卽將棕纜砍斷甯船不服將兩勇扭住營官聞信飛馬而來亦將該船舵工拘去聞此案須由道憲審訊也○日來豆餅價稍昻此外各貨均無上落亦以見巿面之寥落也 
[賽會紀盛]  
京口都天會向稱極盛會有九十六起今則存其名而無其實然觀看之人數百里内外無不命儔嘯　而來本地鋪戸欵待親朋爲之應接不服况本月二十日天宇暢晴游人尤覺興高采烈相傳神係張唯陽至國朝敕封英濟王都天大帝廟在南門外是日先有太平獅子會白廟出游一路跳舞有銀錁會鳴鑼徧游各處回廟焚化繼有抬閣六架高三丈餘枌演大香山堯訪舜吳土採蓮金山擂鼓水漫金山昭君和番等戲每架皆以六七齡之小童着古衣冠兀立其上綵蓬覆焉用健兒十六人舁之進退疾徐無不中節笙簫　鼓斷續相間繼有龍亭一座内設一統萬年額舁者皆　黄褂此後卽係都天神銜牌如魚貫如鴈翔肅肅穆穆濟濟蹌蹌繼以天痧天麻天花等神像俄而旃檀馥郁鼓樂鏘鳴則都天大帝神駕　矣駕前有賜福景福多福等金鑪但見旗繪龍麟扇移雉尾燈暎玻璃之彩傘騰芝羽之輝十二花神像栩栩欲活於是珍玩茶擔彩絹花擔相間而至有香亭一座流蘇四下中置鼎彝望而知爲珍貴會中人各具衣冠持香緩步此後有值殿進　值　更衣内班進香内班更衣各會幾於有美必臻無奇不俻神駕過處各鋪戸焚香點燭以迎之入夜則萬千火樹一望光明無異卜元燈巿惟此一晝夜中走失婦女遺落小孩及胠篋之案則層見疉出云 
[武林小識]  
杭垣貢院於初六日破土開工趙星槎府佐親臨閱視各項工匠均巳派定卽日興辦所有天開文運之旗杆兩枝前歲被風吹折今欲重立而一時無從購此巨料擬至滬購海船桅木以代之但其價恐不僅增三倍也○衆安橋直上弼教坊地方本車馬之通衢往來之要道也十五日下午有一少年策怒馬絕塵而奔少年竭力控御而馬則駭躍超驤愈馳愈疾適前面有一老嫗汲水徐行奔避不及爲馬撞倒腰間被馬踹傷氣僅一息少年竟不顧間加鞭飛馬而遁旁觀咸爲不平齊聲喚捉遂將少年與馬一齊獲住交付該處地保收管一面救起老嫗醫藥調治不知有性命之憂否世之好馳馬者尚其以此爲鑒 
[吳淞紀事]  
營務處朱星鑑觀察查知近有游勇在附近鄕落不免滋事因出示剴切曉諭令其速歸故里不准逗留倘經拿獲卽按軍律懲辦想游勇間之必當速爲歛跡也○前日有某勇赴鎭在鄕人所擺路攤上購蝦已給價矣因掉換小錢兩相爭鬧隨將鄕人之秤折斷並行毆打衆人不平揪送查街委員飭責軍棍二百並取青蚨二百償還鄕人之秤人咸服委員之嚴明○前日午刻有二枝半桅德國兵輪到淞泊於鳥船泓北 
[意皇誕辰]  
昨爲意大利國皇誕辰故浦中各兵船均於桅上高懸五色旂以伸視嘏之意云 
[司宼抵滬]  
潘伯寅大司宼由蘇來滬昨已據電登報兹悉大司宼雇乘滿江紅船用小火輪船拖帶於前晚抵滬北觀音閣碼頭其侄少君另坐一船先到本埠道憲以下各官咸至碼頭邇迓邵觀察登舟謁見叙談片刻而出聞大司宼急欲赴都故於昨晨換坐海晏輪船滬上各官先後至金利源碼頭請安畢聞今晨卽當展輪北上云 
[指日鶯遷]  
江蘇候補道葉顧之觀察來滬後駐節廣肇公所聞觀察擬先至蘇垣謁見撫憲然後入都引見其隨從人等住居公所諸多不便因在城内縣橋南首馮公館間壁租定民擇於本月二十八日日移居云 
[尹邢相妬]  
某甲住滬城守府署相近地方其親家某乙於前日上門評理繼以毆打相傳甲有子年已弱冠習岐黄業幼時憑媒領乙女爲童賽媳相安無事甲尚有寡嫂住金家牌樓地方因無子故議撫甲子爲嗣甲以嫂居長房且薄有家産樂於允從而嫂則以爲一子承二祧宜娶二媳隨託冰人另覓佳耦甲子至此如丞相府之置左右長史足以自豪而乙以一味禁臠豈容分啖慮他日必有如尹邢之相妬者故遽興問罪之師也現在已由原媒調處未識繫鈴人卽能解鈴否 
[窮途灑淚]  
有某甲年逾半百口操蘇咅觀其舉動似類瘋人前日午後行至英租界老閘西首徙倚河干驀然躍下見者急爲救起甲向南惘惘而去有知其事者謂甲本世家子嗣以門祚中衰飄零末路常爲阮步兵之哭生一女羅敷固有夫矣甲藉以自慰方謂浦柳殘年何妨依壻鄕以終老也孰意佳人薄福時命多乖壻竟以瘵疾死一曲離鸞令人腸斷翁姑又早世女遂被族人携至滬曲鬻入娼寮女自念生長良家羞與賤婢爲伍奥恨欲死然無計可出樊籠密遣青鳥使報信於甲甲遂翩然來滬及抵其處則門巷依然而掌珠已失盖鴆媒鴇婦逆知甲之必來尋女早己藏嬌别墅矣甲問津無路控訴無門遂致自萌短見情殊可憫彼鬻女者之罪誠擢髮難數哉特不知一朶青蓮花何時得出火坑耳 
[限期歸欵]  
前有老北門外萬利米舖主龔樸如保荐陳如松之子陳建伯至某姓處爲司帳虧空銀四百兩有零當尋保荐涉訟公庭由龔措洋一百四十元再由陳將七畝田之方單一紙自屋十五間向徐某抵銀三百兩仍由龔作保及銀兩到期向保根究陳一味玩延龔不得已遂將陳如松扭入捕房經翁太守詰詢據拱方單係向人借來房屋業已託人出售待變價後卽行歸欵詰其何時可以得價歸銀陳稱一有成交卽能歸欵翁太守謂倘一年不成交卽一年不歸欵乎着將陳如松交保限十日料理 
[松江府示]  
欽加道銜署理江蘇松江府正堂加十級紀錄十次時爲出示嚴禁事照得青蛙一名田鷄除螟蟊弭隠患雖無保衛田禾實補人力所未逮爲物雖微其功甚偉俗所以有護榖虫之稱也乃無知愚民率敢違禁捕賣不肖巿儈藉以謀利戕生或網釣以致之街巿喚售或宰割而烹之几案横陳以一臠滋味是貪置五榖豐歉不顧傷殘物命禁令每視爲泛常慘苦情形果報有皆所不計是捕賣買食厥罪維均不 
 
 

Page 4

 
 
得不嚴論禁戒認眞查辦庶乎斷其消路則捕者欲賣無由曉以利害則買者不致再食物命可期保全田禾尤資保護矣歷經各前府出示並移行廳縣一律查禁在案兹值池塘田畔蛙鼓喧闐之際誠恐漁利之徒仍前違犯除移行廳縣認眞查禁究辦外合並示諭嚴禁爲此示仰闔屬商民諸色人等知悉自示之後無論城鄕巿鎭均不准再行捕賣買食倘敢故違定卽飭縣提案從嚴究辦不貸其各凛遵毋違待示 
[惡習宜除]  
本邑木工立有規例學徒習業成就後必須請過滿師酒方可做工否則一經同業人窺見卽奪取斧鑿邀吃講茶雖曰定章實惡習也前日有未滿師之學徒某甲在某姓家做工同業某乙見之奪去傢伙並扭至本城杜家灣某茶肆評理勒甲置備酒餚五席方可罷事否則卽欲敬以老拳甲以無力未允致遭衆怒將甲肆毆並欲塗以糞穢甲被辱不堪私取麻䋲至該茶肆空屋中欲萌短見適爲店主所見將諸人一併揮之門外 
[分産案結]  
前有浦東人張沈氏投上海縣控稱翁姑早逝所遺田産均由夫兄張友山一人掌握尚未瓜分前年丈夫又故夫兄欺我孤孀田産盡被吞沒向之理論假作痴聾不得已投案求請提懲草邑尊閱禀之下批飭族長理處前日由族長張永昌宅長蔡永祥偕張友山張沈氏投案張蔡同稱小的等奉諭理處已將張姓所遺家産均股分攤立有元二號分家簿二本業已兩相允洽各無異言爲特投案求銷並將簿據呈騐下午帮審委員王雁臣司馬升堂集訊張蔡同訴情形張沈氏供稱奉諭後業由叔翁張永昌調停妥洽惟尚有應收租米自光緒七年至今分文無着求請追還司馬謂爾等大事已經議妥些些租米何至尚欲涉訟亦着爾叔翁向友山結算可也隨諭友山曰該田租米如果由爾收管理應照數給還爾弟婦何致延宕不歸今姑念爾無知不予深究可卽回家邀爾族叔當塲結算應歸若干速歸弟婦如違定卽提究並着兩造各具切結完案 
[上海籌賑公所施少欽夾書]  
謹啓者今奉到本埠蔚泰厚票號交來范心孚先生印德廣病愈完願再助英洋一百元委解災區接濟山東春賑竊思助賑救災敝會館關聖神前具禀　告每立見奇效捷於影響神目如電解囊樂助救災民之性命善無大小只要心誠自能感格上蒼好生之德善報最速久病者服藥無效還是立願助賑逢凶化吉遇難成祥登報奉聞卽請公鑒四月念三日 
[湖北省匯到賑捐]  
兹啓者今有本埠北巿元甡錢莊代交到湖北隠名氏托匯來規銀五十兩照數收明塡奉收單卽託元甡莊來友帶轉寄繳當赶速代解灾區尤恐善士垂念先行登報奉聞[  上海籌賑公所施少欽謹復四月廿四日]  
[浙省撫轅抄]  
四月十九日前浙江候補道王蔭樾由安徽籍來省進見○二十日運副高尚縉禀見辭赴嘉興帮辦差運判姜維揚禀見赴徽州公幹巡檢張鏐禀知藩司委赴衢州差遣禀謝叩辭 
 
 
 

Page 5

 
 
［G>　　龍虎山道人善治諸症 
　　江西龍虎山淸溪道人傳授祝由科治病應騐如神內病請符三道卽愈外症當面移去立卽全愈自備香燭到壇只取號金一百九十九文寓寶善街滿庭芳街復順興客棧內 
　　廣東梁四遠　跌打丸 
　　專治跌打損傷刀鎗斬傷蛇虫咬傷棒提毆傷筋骨斷折瘀心沖心不省人事等症悉皆取效如神用法另詳仿單此丸再宜戲班及軍營中所用或居家預備方便於人功德無量每個錢一百念文寄上洋萬勝祥呂宋票庄發兌 
　　新開書局 
　　本坊專印聚珍鉛版以及精選各省局刻家刻坊刻石印縮本東洋銅版等書發兌惟是種類浩敏未逐一登報故本坊另有價目單俾便選擇諸君欲得善本之書儘可在價單外開單委購價値格外克己遠處亦可由信局寄帶庶不致悞此佈 
　　上洋棋盤街著易堂謹識 
　　好運新來　運來 
　　本行運售呂宋票誠信素著着彩尤多現因七月又改新章全張六元半張三元分條七角光顧者指明棋盤北首不悞 
　　請辦奠僞　燧昌 
　　啓者本廠所造燧昌各花　自來火皆用上等藥料如遇潮天亦可無碍早經遠近馳名邇來有射利之徒在東洋製造次貨仿用本廠匣子惟匣面上篆文字糢糊影射將低貨混售有損本廠招牌是以具控公堂巳于十一月三十日經會審憲提訊園將僞貨充公在案但難保不違　運來用者未能分辦以致貽誤故將本廠匣上牌號列報祈　各貴客察之是幸特此佈聞 
　　燧昌局主人啓 
　　呂宋大票　必發行 
　　英六月票雙張十二元單張四開照算分條足洋七角賜顧請至四馬路口老巡捕房南首 
　　呂商必發啓 
　　積善堂聲明 
　　本堂鎗上戒烟膏係極貞參茸配龍涎三香而成將此膏駢入洋烟裝鎗吸食故靈騐如神蒙各埠仕商代爲揚名故賜顧者日衆而戒絕者甚多方冀大展濟人之心豈知有無恥之徒將假藥冒刻本堂仿帖串通信局私折各路來信將假藥欺人故非但戒烟不騐猶恐有悞諸君貴體故特登報聲明倘欲辦眞藥戒烟者務托妥友親至老旗昌後　　公所東首鼎生綢號購取方無錯悞如托信局務望囑其須買具積善堂之藥切勿貪其回用而買假藥悞人也或望由別局另寄一空信與小號則立可查問庶可不受其欺其信力當由小號照付可耳 
　　曾公水陸行軍練兵誌 
　　曾公國藩之用兵名聞天下著有水陸行軍一書考上下古今兵事之得失論將帥兵丁戰守之權衡中法西法水戰陸戰輪船砲船營規營制接仗交鋒出奇制勝其生平用兵之得手悉載於此實兵家必讀之要書也每部一元諸葛武候治兵心書一角四馬路文海堂城內寶順堂出售 
　　新開浙氍錢天壽藥舖 
　　本堂開設衢州府城下街頭存心利濟不惜工本精益加選採辦各省道地藥材按古法製飲片虔修各種丸散膏丹誠煎虎鹿龜驢諸膠花露藥酒香油兼售　澍田祖公手創廣東敬修堂各式蠟壳丸散膏丹新增雷君秘傳古方虔誠修合上品藥料錢氏追風全虎靈丹耑治一切遠年瘋勞損傷癲狂瘧疾等症應效如神內設瑞記參局發兌野山人參京庄高麗東西洋參官燕毛角鹿茸承蒙什商賜顧者須認明牌號庶不致悞　慈水瘧書謹白 
　　燧昌自來火減價 
　　啓者本號出售燧昌局製造上等小匣自來火久遠馳名不意現有僞貨仿該局式樣魚目混珠欺騙客商是以小號情願格外减價每箱規銀十五兩以冀廣開銷路望各寶號切勿買　送上門之貨須認明燧昌招牌爲荷此布 
　　三馬路申昌書畫室啓 
　　今售英七月票　廣豐行 
　　每張六元半張三元裁條足洋七角小彩此前加多得彩較易遠客函購祈認信封洋房圖記 
　　四馬路老廣豐棋盤街新廣豐啓 
　　新書籍發兌 
　　橫雲山人明史稿十二元席輯百家唐詩十六元掃葉山房叢鈔十二元顧亭林遺書十種二元半古本尚書表註一元白紙巾箱本增篆文康熙字典附考證四元原板畫史彙傳四元石印四大名家棋譜一元淸河書畫舫一元四角袖珍日知錄集釋一元六四書會要錄一元二春草堂三種八角墨林今話四角陳氏毛詩傳疏照元半硃批金石三例二元足本經義述間三元原板沈文肅公政書一元二三魚堂集八角七箋困學紀聞一元絕妙好詞箋四角杜詩註釋一元古文選八角五經類編七角重刻儀禮韻言二角正績字學舉隅二角半可自怡齋試帖角半館閻體書法正傳二角菰中隨筆三角正讀駁案新編附秋審實緩此較彙案白紙三元二竹紙二元四矮屋必須初二　五角楹　集錦二角楹聯新編角半金臺書院四集全七角正續五經鴻裁九角增圖易經筋拳法二角半徐氏勾股算學四種四角袖珍硃批臨證指南三元徐靈胎醫書八種一元半傳靑主男女科五角徐批外科正宗一元增廣大生要旨角半繒圖陽宅十嘗四角陽宅愛衆四角泰西水法三角原板聖武記一元白紙錢塘遺事五角此木軒雜著六角硃批增該聊齋志異三元百體千字文三角玉餘尺續二角此外東洋銅　各書舘縮印之書及新出各書籍無不全備另有書目一冊以便覽購上海北市拋球場並城內 
　　掃葉山房啓 
　　確騐第一龍涎戒烟丸 
　　夫海內戒煙方如林立欲求善方實難其選或暫止癮終不能斷脫癮或素無病戒則反生他病戒之不脫服之無益其患更深焉本舘精考此患搜求善方不用煙膏煙灰以積煙之困秘選良方良藥以除煙之害若服此丸卽不思吸煙無庸戒口自然癮除不寒不懆無苦無艱更覺身體壯健開胃精神戒斷後永無弊病倘不見信祈試小瓶所費有限便知靈效確非誇言欺世也大瓶半元小瓶二角半　廣東鹿芝舘分設上洋老巡捕房對門 
　　撫卹福星船難員及家人 
　　福星碰船案斷澳順船撫卹一欵前巳匯存上海銀行候各家属親自來領具呈領紙由本局代向英領事暑騐給業經發報尚有未來領者本已滿限茲商准英領事展限三個月再不來領卽行註銷用特佈告毋自遲悞　二月十五日 
　　招商總局啓 
　　英七月改章增彩票已到　呂商豐和 
　　本號起首老行經售呂宋票頭二三四大彩數次○巳蒙遠近仕商信採今售七月票全張半張分條足洋七角指明上洋棋盤街化首 
　　新開書局 
　　小號開設上濤法租界大馬路紫來街口坐北朝南門面專售申報舘鉛板書籍及點石齋新書圖畫一應俱全蒙　仕商賜顧者祈認明南申昌牌號庶不致悞 
　　南申昌書畫室啓 
　　熟牛皮出售 
　　啓者今到頂高牛皮係做外國鞋子邦用身分稠糯又再格外撿過故貨佳　無此且價亦甚便宜如各　實號欲購鄧請前來小行面談可也 
　　天福洋行啓 
　　招尋實收藩照 
　　啓者二十日在滬城內外遺失錫邑孫軼千捐貢元藩憲實收照一帋如有仁人君子拾得者送至拋球場後興仁里口永興棧當酬洋二元决不食言此佈 
　　劉如福啓 
　　輪船往釜山仁等埠 
　　啓者本行希魯西麥魯輪船於禮拜四卽四月廿九早八點鐘開往長崎另換快捷輪船開往釜山仁川等埠如各寶號欲裝貨搭客者請至本行面議可也此佈 
　　三菱公司啓 
　　機器造紙局告白 
　　本局加工揀選上白棉料監造中外各色帋張俱極精美兼製各帮配用帳部信封信帋花箋一應俱　幷接定造帋張厚薄長短闊窄均可如意限日應交價錢格外公道本局在上海楊樹浦分局在大馬路拋球塲發售幷發南北各帋號代銷再本局收買　爛布蔴包紙碎等如有祈來面議 
　　華商沙峇開地公司告白 
　　啓者本公司於本月廿七日請各股友特意總議事議定每股添本銀九兩五錢從前巳添之銀七兩亦幷算在內其銀卽繳阿加刺銀行至西歷六月十五卽華五月初三日爲止現在所議定添銀九兩五錢卽就去年西歷十一月十五號所議添之七兩幷算在內其有從前未經舔付之股如屆期仍未繳到卽將股票照章充公此布 
　　光緒十一年三月廿八日總輕理人馬立師啓 
　　生生堂再聲明 
　　上海有假冐本堂招牌之店前巳聲明現有外面自立堂名而暗中假冒者似此以僞亂眞寄買之客無從分辦四方　主顧如交信局寄買須嘱誠實無欺爲要此佈 
　　初印舊書 
　　平律館叢書六十四元全唐詩卅二元正續宏簡錄廿四元經義考十八元顧氏音學五書十六元兩浙輶軒錄十六元昭代檀几叢書十元佩文齋書畫譜廿四元原板陸放翁全集十八元永樂大典目錄十六元泰西地理全志八元頻羅庵遺集十元沈歸愚集十六元　書亭集十四無佩文齊詠物詩十四元徐氏喩林廿八元唐類函廿四元仿宋素問五元王右丞集五元南疆繹史六元格致鏡原八元遵生八箋八元春秋大事表直二元初有學集廿元日下舊開八元欲購者請至二馬路千頃堂可也 
　　第一印泥 
　　自至東瀛帶來煉金印泥夏不泛油冬不凝結北之尋常印泥遠勝洵属文房至寶士林所必需者每盒實洋兩元大者三元 
　　四馬路大吉樓續啓 
　　古今書籍告白 
　　海國圖志十元同治中興奏議一元硃批歷代史論二元四角墨批史論一元四角惠泉山記一元二角巾廂本淵明詩集四角正續淸隱山房武備叢書六元元遺山詩集註一元四角堪輿一覽五角金源札記五角輪輿私箋四角顧亭林菰中隨筆三角套板禹貢要註二角半星算補遺六角王龍溪集二元半咸淳臨安志八元歷代名人年譜一元八角活圖奇門遁甲一元　上海新北門外馬路東首還讀樓書坊發兌 
　　寶瓶待價 
　　浙省塔兒頭黃司馬諱則庭家藏寶瓶一座高三尺色紫紅相傳瓶上本繪彩龍後一而變成修竹一面變爲雀梅刻下顏色猶時變化挿花無不生發能鎮水火騐睛雨誠爲至寶余見其家拮据勸其出售需價銀一千二百兩欲購者請至黃宅看議 
　　同根所發　同發 
　　本行自運呂宋六月份大票雙張分裁條頭均可收兌馳票格外公道賜顧者速來購取　上洋四馬路中 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[忤逆二案]  
金陵宰猪巷某甲小本營生粗可自給膝下二子均己成立次子隨師讀書頗稱安靜長子則習於遊蕩日與群惡少爲伍前日賭負回家盜取衣飾其母阻之竟敢將母推跌甲急來彈壓子復肆行挺撞甲無可如何遂赴縣呈送忤逆邑尊提訊後飭卽管押待懲想一經小懲大誡或可化莠爲良也○某甲住貢院對河素性强悍幾如狼子野心家有老母年逾古稀鶴髮雞皮龍鍾可憫甲視爲奴婢動以聲色相加稍有不合以白木捧爲壽並閉之密室絕其食飮其妻屢次諷勸甲反斥爲多事怒掌其頰左右鄰舍久抱不平十二日母因炊飯稍遲致忤甲意至夜二鼓時餘怒猶未息聲言如此無用不如殺却語畢起尋刀械合家見此情形爲之鼎沸適保甲分局巡勇路經其處聞聲入問當將甲及母拘至局中鄰佑亦恐釀成逆倫重案環求局員重辦局員當卽詳細研訊不覺怒髮衝冠將甲板責數百一面備文移縣申辦如此梟獍性成斷難容於化日光天之下想現宰官身者必能嚴加懲辦以免澆風而儆凶惡也 
[鄂省官報]  
四月初七日候補同知史悠慶候補縣史賡雲俱奉委修貢院工程往兩院禀謝見准補應城縣陳鑅缷署監利縣事回省候補縣巨卿自天津典史　九齡自廣東俱偵探　省赴兩院禀到武昌府李往兩院銷兼辦江防營務巡差從九覃育仁禀知進牙厘局收發文件初八日委辦漢鎭南岸嘴厘　卡候補府經歷瞿念慈往兩院禀謝候補縣吳國恩赴兩院銷辦江防木簰差初九日前江陵縣柳正笏自廣西偵探回省赴兩院禀到見巡檢伍紹美銷帮辦江防木簰差赴兩院禀知初十日委辦金口救生官渡局候補從九余永清進見候補典史王學涵往兩院銷經理吳文節公祠帳目工程差從九符秉忠奉委兼照江防木簰禀知十一日候補道周綬自湖南來省赴兩院禀到見漢通判趙奉委辦緝私差往兩院禀謝十二日前浙江候補縣宴錫琦禀辭候補典史楊秉鈞往沙巿藥土局禀辭 
[立夏後三日飮於椒華堂中醉歸作七絕四章奉贈天南遯叟卽希是正]  
當年君問故園梅江上花開我已來記得途人皆距躍謪仙萬里跨鯨回欠我花前笑拍肩而今把臂始當筵五洲形勝君休說且樂神仙醉裏天指掌兵流屈座賓或言杜牧是前身一篇自傳兼歌哭我爲群公惜此人章句何曾可濟時幾人不受腐儒欺高談好抗樽前手我亦游民久自知[  嘉定宣昌緒初稿]  
紫詮先生旣爲同里而未獲一面壬午遄歸適館於外不值恒以爲憾今歲立夏後日欣遇於許氏椒華堂中因呈一律聊誌景仰並請教 
[正]  
相思廿載繫深情慚愧今年乍識荆山斗文章推外集先生著述等身外集議論尤超聲華歐墨逹宏名倦游聞說思歸切高詠長期把酒傾此日一詩通贄見未知許否拜先生[  教姪葉承愨侃如甫拜稿]  
[紫詮世伯旋里數日忽忽遽别賦此奉懷兼述鄙意錄呈一粲卽求郢政]  
淞波渺渺碧於油曉挂征帆不可留抗古聲名傳萬國通今著述早千秋讐書擇友勞青眼飮酒看花漸白頭預想他年歸故里肯容笠澤擅風流莫笑鯫生戀水鄕閒鷗野　並徜徉劇隣　蠹編中老每羡征鴻塞外翔識陋牛涔難自擴名成馬革亦何妨先生本是奇男子聽此還應許我狂小姪樗齋舊主許庭銓詢同甫初稿 
[乙酉初夏辱蒙紫詮老世伯枉過寒茅小住五日忽忽就道賦此錄呈郢政]  
芳徽回憶倐三年望過高軒眼　穿　帶詼諧容末俗胸存灑脫邁時賢文章前輩與誰敵意氣男　應自憐準擬明朝江上去　帆又隔幾重烟楞伽治病生世教小姪許玉瀛蓮士甫初稿 
[喜晤紫詮老世伯輙賦俾句錄呈誨政]  
年華荏苒易星霜三載重來鬢欲蒼差喜精神老益壯更欽著述早生光征鴻出塞痕將遍捫蝨談兵興正狂自古男兒皆有志何須衣錦始還鄕[  倚馬生小侄許玉庭芍士甫呈本]  
[乙酉初夏得見紫詮世伯賦此錄呈卽希斧正]  
聞名渴想十年餘今日相逢意始舒白傳　　欣健在元龍豪氣豈須除偶談時局俱超世可惜奇才只著書安得後生常奉教博通材爲國家儲[  齋舊主世侄許庭銓未定草]  
[乙酉立夏適值紫詮父執歸自申浦沽酒小酌卽席謹賦七律二章錄呈誨正]  
衛八當年見少陵十觴同酌酒如澠者番别雨經三載明日離雲隔幾層世事山中誰側席文章海外籟傳燈新詩　貴雞林價豈獨家風溯右丞生有奇才自可誇成名豈必藉烏紗萬言日試胸成竹一夢風流鬢巳華賈誼欷歔空報國子山飄泊同無家何時歸隠淞濱後好駐門墻問字車茂苑惜花生殷福慰紫房拜稿 
[王鶴笙書潤賑]  
對聯三角扇一角屏一元二角其餘照减以百件爲率至五月二十日截止求　者其潤資及來件乞交絲業會舘施少欽先生收付 
 
 

Page 10

 
 
   
 
 

Page 11

 
 
[光緒十一年四月十六日京報全錄]  
　　宫門抄○上諭一道錄前○滇撫張奏審明擬結摺○大臣文等奏副都統服闋起程赴任片○陜督譚奏揀員借補遊擊摺○浙閩督楊等奏撫恤琉球難民摺○陜督譚奏報都司病故日期片○又奏請借補遊擊摺○又奏請補知縣摺子○四月十六日刑部都察院大理寺正紅旗值日無引見○寳昌續假十日○都察院奏派稽查内務府之御史派出瑞霖○召見軍機○○雲南巡撫臣張凱嵩跪奏爲署同知率收執照稅銀審明擬結恭摺仰祈聖鑒事竊查前署大關同知試用通判謝光燾經前撫臣唐烱訪聞有藉辦清查發照收銀情事當將該員撤任委員接署確查嗣據接署廳廖世清查明該員發照情形禀經臣會摺奏叅光緒十年八月初二日奉上諭謝光燾着先行革職提同經　書吏質審明確按律懲辦欽此當卽欽遵恭錄行司委提人卷來省審辦並飭據昭通府知府常灝禀復親往查勘該員修理衙門書院倉厫各工均係實在並無虚冒調騐稅契印簿銀數逐欵登載委無入已情弊並據該員將挪用銀兩全完解司發委飭審去　兹據委員雲南府知府鄧華熙等審明議擬由藩臬兩司覆審會詳前來臣覆加查核緣謝光燾籍隸邵陽縣由附貢生報捐通判發滇試用委署大關同知於光緒八年十二月十八日到任該廳迭經兵燹民間田土契紙多半遺失爭界佔地時釀訟端該廰紳民等會議凡無契者請准呈明由官勘定界址發給執照情願照稅契之例每田價銀一兩納稅銀三分俾資管業等情該員以所呈係爲弭訟便民起見正具禀請示間適前撫臣唐烱以錢粮减成十年限滿刊發章程勒限三月飭令各屬認眞清丈查勘該員奉文後見有契據遺失准給執照之條以爲此係通省定章前禀自可照辦卽悮會批准遴派紳士張升瀛周之岐吳元熾陳永錕戸書左紀堂譚誠齊李卿廷彭超凡分赴各鄕挨查捐給夫馬伙食紙張用費示諭不准另行需索並飭戸書將銀數隨時塡入印簿旋據請領執照敖海龍等一百六十二戸經該紳書逐查明塡給共收獲稅銀一千六百四十一兩因清查日久食用不敷挪用銀八百三十餘兩餘銀解廳核收當經該員飭令清算完繳一併申解適該廳倉厫倒塌榖散於地立待修理一時無欵可籌卽將前項存銀借墊興工並將衙署書院一併修補藏事正具禀請以應領養廉抵解間經前撫臣訪聞飭司撤任委員接署確杳該革員將挪用餘存銀五十兩移交後任並請催收紳欵彚同代解一面將墊欵賠還禀明自行解省經接署廳追收紳書欠項並同查明發照情形禀經臣會摺奏叅革審隨提人卷來省並飭據昭通府親往查勘該革員修理衙署書院倉厫各工均係實在並無虚冒調騐印簿銀數逐欵登載委無入已情弊檢查前撫臣刊發清杳章程實有契據遺失准給執照一條並據該員將挪用銀兩全完解司發委飭審兹據委員雲南府等提同審明議擬由司覆審具詳到臣臣覆核無異此案已革試用通判謝光燾因紳民以兵燹　失契紙呈請補給執照管業自願照契完稅收數均塡印簿具呈係在未經奉文清查之先訊非因公科歛亦無揑飾入已各情惟並不將紳民原呈轉禀請示率行照收雖由誤會章程所致究屬不合至其挪用銀兩巳據全數完繳例得開復相應請旨將己革雲南試用通判謝光燾開復原官仍交部照例議處以儆疏忽紳書張升瀛左紀堂等發照收銀係由官委派收數核簿相符此外並無需索尚無不合其挪用銀兩巳據完繳應毋庸議所收銀兩旣係花戸自願此照稅契完納應飭一併批解藩司存庫彚報除供招咨部外所有審明擬結緣由謹會同雲貴總督臣岑毓英恭摺具陳伏乞皇太后皇上聖鑒訓示謹奏軍機大臣奉旨謝光燾着准其開復原官仍交部照例議處餘依議欽此○○文緒等片再黑龍江城副都統成慶於去歲十一月十一日丁母憂回齊齊哈爾城原籍穿孝當經奴才等揀員署理附片奏明在案兹據廂黄旗協領巴彦孟庫呈據副都統成慶到旂聲報本年二月二十一日百日服滿擬於三月十五日起程赴任等情轉報前來除俟該員到任日期自行奏報外理合附片具陳伏乞聖鑒謹奏軍機大臣奉旨知道丫欽此○○頭品頂戴陜甘總督臣譚鍾麟跪奏爲揀員借補要缺游擊以裨營伍恭摺仰祈聖鑒事竊查肅州鎭標中營遊擊蘇家良右營遊擊周崑因案奏請革職開缺另補業已奉旨允准所遺員缺當卽檄飭揀員請補兹據肅州鎭總兵鄭金善詳稱中營遊擊有經營錢粮表率營弁之責必須明敏節愼之員方期勝任查副將銜留甘儘先補用叅將現署中營遊擊李大有堪以請補又右營遊擊員缺查有現署該營遊擊留甘補用總兵趙謙士均堪借補以資孰悉而收寔效詳請核辦前來臣查副將銜留甘儘先補用叅將右營守俻李大有明白安詳營務熟悉留甘補用總兵趙謙士諳練稳愼曉暢戎機以之借補均堪勝任實於營伍有裨合無仰懇天恩俯准以李大有借補肅州中營遊擊趙謙士借補右營遊擊如蒙愈允應請勅部先給署札俟防務一律告蕆卽行給咨赴部引 
見以符定制至李大有所遺右營守俻各缺陜甘現有合例人員由臣另行揀補除該員等履歷清册另咨送部外謹會同甘肅提臣周逹武合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○頭品頂戴閩浙總督臣楊昌濬革職暫緩交缷福建巡撫臣張兆棟跪奏爲琉球遭風難人循例譯訊撫恤恭摺仰祈聖鑒事竊據福防同知羅大佑申准平潭廳先後送到琉球遭風難人成永昌等十名當發舘驛安插一而飭傳通　譯訊據供成永昌胡士俊胡冠俊是官吏島袋是舵工宫平等六人是水手俱琉球那覇府人駕坐小海船一隻於上年九月十四日從那覇府開駛中途遭風漂出大洋順風至閩省平潭　轄洋面蒙地方官詣騐賞給錢米食物成永昌等及島袋四名起旱先行於九月二十八日到驛宫平等六名候風開船十一月二十二日抵福州五虎門二十三日到驛安插等情由藩司沈保靖核詳請奏前來臣等查該難人成永昌等航海遭風情殊堪憫亟應仰體皇仁各於安揷之日起每人日給米一升鹽菜銀六厘回國之日給發行糧一個月並照例加賞物件折價給領統於存公銀内動支事竣造册報銷該難人等回國能否乘坐原船届時察看酌辦除分咨外臣等謹　詞恭摺具陳伏乞皇太后皇上聖鑒謹奏軍機大臣奉旨該部知道欽此○○譚鍾麟片再臣准新疆撫臣劉錦棠咨稱前管帶精騎後營出關西寗鎭屬南川營都司王玉林於光緒十年十月十五日在烏魯木齊營次病故取具原領劄付咨送核辦前來臣覆核無異相應奏明請旨開缺其所遺都司員缺陜甘現有儘先合例人員容臣揀員請補除原領劄付送部外理合附片陳明伏乞聖鑒訓示謹奏軍機大臣奉旨兵部知道欽此○○頭品頂戴陜甘總督臣譚鍾麟跪奏爲揀員借補要缺遊擊以重營伍恭摺仰祈聖鑒事竊臣接准部咨陜西提屬蘆塘營遊擊陳鈺准其開缺回旗養親所遺員缺另揀儘先合例人員請補當經飭行去後兹據署督標中軍副將駱高升詳稱在於合例人員内揀選得總兵銜留陜甘遇缺儘先補用副將廣勲久歷戎行防守得力堪以借補前來臣查該員廣勲心地明白辦事奮往以之借補蘆塘營遊擊實屬人地相宜合無仰懇天恩俯念員缺緊要准以廣勲借補遊擊如蒙俞允應請勅部先行發給署札俟防務告竣再行給咨送部引見以符定制除該員履歷册另咨送部外謹會同署陜西固原提臣沈玉遂合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○頭品項戴陜甘總督臣譚鍾麟跪奏爲揀員請補知縣以裨地方恭摺仰祈聖鑒事竊攄藩臬兩司詳稱靖遠縣知縣楊益豫病故業巳截缺報部查前奉部章甘肅升調補缺變通辦理部選各項道府以至未入流亦照要缺章程無論何項缺出擇其人地相宜之員請補今靖遠縣知縣係冲難二項中缺該司等查有簽掣分發甘肅候補知縣周丕灃年六十二歲四川安岳縣人由進七卽用知縣分發山東咸豐七年到省同治元年補鉅野縣知縣旋丁父憂服闋捐指省山東歸候補班補用七年題補霑化縣東省肅清案内保加運同銜十三年題補郯城縣知縣光緒四年丁親母艱服滿赴都投供遵例捐分發省分歸候補班補用籤掣甘肅八年十一　到省查該員才識明通性　質撲以之請補靖遠縣知縣實堪勝任人地亦極相宜等情具詳前來臣查周丕灃才具明晰辦事稳練仰懇天恩准以該員補授靖遠縣知縣以裨地方如蒙俞允銜缺相當毋庸送部引見該員並無叅罰案件是否有當謹恭摺具陳伏乞皇太后皇上聖鑒訓示謹奏軍機大臣奉旨吏部議奏欽此 
 
 

Page 12

 
 
[光緒十一年四月十七日京報全錄]  
　　宫門抄○諭旨三道錄前○發抄旨四道○晉撫奎奏遵議併局酌定員數摺○又奏請予建坊片○將軍慶等奏請補知州摺○將軍希奏請奬敘片○又奏委署道府篆片○又奏委充營務翼長片○又奏循例彚案具奏摺○江撫德奏甄别通判片○四月十七日工部鴻臚寺鑲白旗值日無引見○漪貝勒等謝壓馬大臣恩○麟公文暉各假滿請安○景廉謝授閣學恩○陳秉和謝署司業恩○山西副將鳥爾棍泰謝恩○椿壽等口外賜奠請訓○恩公請假十日○張家驤續假十日○許庚身續假五日○召見軍機烏爾棍泰○發抄卞寳第奏湖南澧州營叅將崧煜升補沅州協奉旨兵部議奏欽此○又儘先遊擊曹如金補衛昌營遊擊奉旨兵部議奏欽此○又鄖陽鎭左營守備秦承恩調補提標右營守備奉旨兵部議奏欽此○又請將在營病故之記名提督議卹奉旨左光培著照軍營病故例議卹該部知道欽此○○暫署山西巡撫調補直隸布政使臣奎斌跪奏爲遵議併局酌定員數以節糜費恭摺仰祈聖鑒事竊臣於光緒十年十二月十九日准戸部咨欽奉上諭都察院代奏舉人吳世傑請裁汰局卡冗員一摺等因欽此咨行到臣當經分行司道妥速核議去後伏查晉省規模平隘除地丁耗羡鹽課雜稅之外並無大宗進項卽如上年九月間臣於奏覆裁節常年用款内歲提藩司河東道兩庫銀六萬兩存候部撥其中籓庫銀四萬兩亦卽由局員薪水項下酌减而來雖　數無多而司道等殫竭設籌實巳不遺餘力比以海疆多故軍需浩繁復令删汰冗員裁併局卡原期杜一分之冒濫卽得濟一分之餉糈時值艱難自應欽遵辦理查晉省設局經費有報部核銷者亦有不動正項者其動支自壽息欵之鐵絹局候審公所交代科裁攤科捐自紳民之書局通志局仍照舊章無庸議併其應行報銷各局之文案處營務處並軍裝籌防保甲善後等局動用營務善後地方善後兩欵從前歲需銀五萬七千餘兩上年於節冗費案内歲需銀四萬兩實己裁無可裁减無可减必不得己誠非歸併各局不足以資周轉現擬視局務之可以相通與夫委員材能之可以兼顧者酌量併辦庶幾事無廢弛而費可减裁擬將營務處併入軍裝局巡緝各差併入保甲局其籌防善後兩局　爲籌防科善後科併入清源源各該局員數銀數量事務之繁簡按官階之大小核實辦理查文案處軍裝局清源局之籌防科保甲局係在營務善後欵内開支前止减剩銀一萬七千兩一經歸併當可節省銀四千三百餘兩清源局之善後科前止减剩銀三千餘兩已難再行核减惟桑棉戒烟兩局始自光緒九年間亦係動支地方善後款項以前兩年用數核計歲需銀一萬六千餘兩前次節省冗費案内尚未議减現擬該兩局每年准支銀七千兩减省銀九千餘兩統計留辦之文案處軍裝局保甲桑棉戒烟等局通年止動支營務善後地方善後兩款銀二萬二千餘兩核計前後節省已多若夫籌餉局爲總核厘務之所通省正卡向設　處無論何項貨物止抽厘金一道從無重徴情弊晉省山徑錯僻小路處處皆可繞越非如濱臨江海之地有一定要隘可扼勢不能不設分卡以杜偷漏但查明貨物相符立時放行於商民並無不便然奸商往往此防彼越巧於趨避各分卡因亦隨時改移迄無定所歷核目前情形所有正分各卡一時碍難裁併至局用卡用以及委員薪水均照奏定章程在於外銷一成公費項下開支如遇有採辦事宜自當力杜中飽不任稍有虚糜除將籌餉局用款查照開源節流章程咨部查核外據清源局司道詳請覆奏前來所有遵議裁併各局緣由理合繕具清單恭摺陳奏伏乞皇太后皇上聖鑒謹奏軍機大臣奉旨戸部知道單併發欽此○○奎斌片再據前署太谷縣知縣吳匡詳稱該縣舉行清丈紳士知府銜王兆蘭二品封職武聯奎道銜曹中美各捐經費銀一千兩遂以開局延紳編造魚鱗丈量地畞清丈事宜迅速告竣寔屬好義急公於地方不無裨益並請予照例建坊由清源局司道核明轉詳請奏前來臣查士民捐助地方公舉銀一千兩者例准請旨建坊給予樂善好施字樣晉省太谷縣粮石舛錯地畆混淆積弊己久經此次澈底清厘得以永除民累該縣紳士知府銜王兆蘭二品封職武聯奎道銜曹中美慨助鉅資藉成善舉核其所捐銀數均與建坊之洌相符合無仰懇　恩俯准照例建坊給子樂善好施字樣以昭激勸理右附片陳明伏乞聖鑒謹奏軍機大臣奉旨着照所請禮部知道欽此○○奴才慶裕裕長跪奏爲揀員請補要缺知州以資治理恭摺仰祈聖鑒事竊查准補義州知州張雲蕃於光緒十一年二月初八日在署岫巖州任内因病身故經奴才等循例恭疏題報開缺聲明係煩疲難升調要缺例應由外揀員請補該員雖未到任業經奉准部覆應以病故之日作爲開缺日期歸二月分截缺查奉省知州一項並無記名分發人員其實任州縣内非現居要缺卽人地未宜亦無合例人員堪以升調該州地界邊陲與熱河接壤馬賊出沒靡常必須精明幹練熟悉情形之員方足以資治理奴才等於候補人員内逐加遴選查有候補班儘先前知州金熙葆年四十一歲江蘇太倉州嘉定縣監生由保舉雙單戸選用知州因全黔肅清出力案内保奏以知州分發省分儘先前補用光緒三年奏留奉天差委四年奏准以知州原班留於奉天補用五年九月到省曾經委署海城縣事該員精明幹練振作有爲以之請補義州知州洵堪勝任且係候補知州例得准補煩缺合無仰懇天恩俯准以候補儘先前知州金熙葆補授義州知州如蒙俞允該員係候補知州請補煩缺知州銜缺相當毋庸送部引見仍俟試署一年期滿果能稱職題請實授所有揀員請補要缺知州緣由理合恭摺具陳伏乞皇太后皇上聖鑒 
敕部核議施行謹奏軍機大臣奉旨吏部議奏欽此○○希元片再據吉林分巡道顧肇熙轉據署長春廳通判李金鏞詳稱竊據廳屬五品封職王國楨禀稱現值地方創建書院願捐助制錢五千串以充經費併作士子膏火之資並聲明本身不敢仰邀議叙懇請移奬其子鹽提舉銜候選州判王子春等情由道具詳請奏前來查長春廳五品封職王國楨慷慨捐資助修書院至制錢五千串之多洵屬急公好義核其捐數與請奬之例相符相應請旨飭部將王國楨之子鹽提舉銜候選州判王子春照例奬叙以資觀感除咨部查照外理合附片具陳伏乞聖鑒謹奏軍機大臣奉旨着照所請該部知道欽此○○希元片再准吏部先後咨開光緒十年十一月二十五日奉上諭吉林分巡道員缺着豐紳泰補授欽此又光緒十年十一月二十三日奉上諭吉林分巡道顧肇熙著開缺來京交部帶領引見欽此欽遵當經奴才轉行遵照去後兹據吉林分巡道顧肇熙禀請給咨赴部引見前來查新任吉林道豐紳泰尚未到省所有該道印務應卽委員署理以便顧肇熙交缷起程查有吉林府知府孫堪老成練逹廉愼勤明堪以　行署理遞遺吉林府知府一缺查有揀發委用知府同勲稳練安詳通逹政體堪以接署除分檄飭遵外理合附片具陳伏乞聖鑒謹 
奏軍機大臣奉旨吏部知道欽此○○希元片再吉林分巡道顧肇熙經前任將軍銘妥派充練軍營務處翼長差使自應另行派委以專責成查有降調副都統德平阿久歷戎行熟悉營務堪以派充練軍營務處翼長除飭將營務事宜認眞經理並咨明戸兵部查照外理合附片陳明伏乞聖鑒謹奏軍機大臣奉旨知道了欽此○○奴才希元恩澤跪奏爲巡查參山一年事竣循例恭稽具奏仰祈聖鑒事竊吉林所屬産參各山自咸豐三年奏明停採酌定巡查章程每年春秋冬三季酌派官員按季分查夏季草木暢茂稽查尤爲緊　由内外城副都統親歷督查一次以昭愼重統俟結報到齊彚案具奏歷經遵辦在案又因前經停查之鳥蘇哩綏芬二處雖巳分歸俄界其江河西岸仍係甯古塔三姓二城管界仍由各該副都統派員分季稽查其吉林所屬之英額嶺一帶産參山塲及各外城副都統應查參山上年夏季因分飭統領副都統花翎佐領保成督帶馬步官兵入山搜捕餘匪曾經隨時奏明暫行停查在案至春秋冬三季吉林所屬英額嶺經派藍翎佐領德降阿佐領貴全雲騎尉托永阿寗古塔應查之綏芬據派雲騎尉永常德隆博啓圖三姓應查之烏蘇　據派佐領托錦驍騎校開霖雲騎尉成喜阿勒楚喀應查之羅拉密據派雲騎尉芬成額慶妥驍騎校保亮等查明並無偷挖老山參枝情事均經先後結報前來除仍按季派員嚴飭遵照定章實力巡查以杜弊端並取結存查外所有一年内稽查參山事竣理合恭摺彚案具奏伏乞皇太后皇上聖鑒謹奏軍機大臣奉旨知道了欽此○○德馨片再准部咨嗣後道府州縣等官無論捐納勞績各項人員應於到省一年後察看考核分别補用等因兹查捐納試用通判李餘試看一年期滿臣到任未及三月例不出考據藩臬兩司詳加察看李餘年壯才明堪以通判留省照例補甲詳請具奏前來應請旨將捐納試用通判李餘留省照例補用謹會同兩江督臣曾國荃附片具奏伏乞聖鑒謹奏軍機大臣奉旨吏部知道欽此 
 
