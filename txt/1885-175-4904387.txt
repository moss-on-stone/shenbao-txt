# 1885 - 175 - 4904387

 

Page 1

 
 
[四十三號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲憾者兹特繒成畫幅將所議欵目備録其上以供諸君快覽上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信卽於是晚死於澎湖舟次不後不先何其巧也想明眼人必有以辨之兩圖俱列入此次四十三號畫報准於十六日出售其畫譜兩圖均係任君伯年所繒後附淞隠漫録圖說一則閱者鑒之 
[重印曾文正公家書告白] [  申報舘主人啓]  
　　湘鄉曾文正公以理學名儒爲中興碩輔所著家書十卷家訓二卷專以莊敬樸誠爲後人程式而一切一熙朝之當故幕府之戌機偶一指棟亦無不除分縷析我人居官居家誠哉不可不一爲披覽也去夏本舘取而印之遠近風行爭相購致甫經數月篋笥一空兹又重付手民印成問世仍訂十二本價洋六角五分正定于本月二十日出售諸君子先覩爲快者請循曩例購取可也此啓 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本数纍纍不便提携揣摩家每厭苦之本齋於上年延名宿將海内著名之刻文薈萃而精選之務擇花樣斬新最利塲屋者得文約一萬五千篇分裝十二本定價十元現已躉數售出欲購者請至上洋新北門外新昌泰及法馬路南申昌取閱可也此佈 
[增選藝林三塲備要縮印書出售] [  點石齋主人啓]  
　　國家以四書文取士選本之多日翻花樣洵爲士林揣摹之助惟經義策學祗有單行並無合刊携帶舟車甚不簡捷亦憾事也兹由京都舘閣文社友以校正藝林珠玉三編並續選類皆清眞雅正根柢盤深後來諸選皆無能出其右惜原板漶漫續刊豕魚不惜工資嘱託本齋復校再四付諸石印合以精選五經正鵠策學總纂近科館律諸作名爲三塲備要後增丁太史曠視山房學庸全章題文以補其缺三摥程式亦列入焉璧合珠聯取携良便舉業家當亦先覩爲快乎惟是所印無多恐不敷海内諸君購取計每套裝訂十本實洋二元八角正紙張潔白縮印精美准於五月二十日出售寄存上洋掃葉山房並各省書坊如欲躉購者請至掃葉南北號面議均可此佈 
[經藝淵海出書] [  點石齋啓]  
　　縮本精選經藝淵海爲吳下常安室主人選定交本齋縮印工竣已久海内諸君咸來問訊爭欲購致而主人謹愼周詳將是書印成之樣重加校勘凡小有舛誤錯落必改正重印是以稍稽時日兹已一律告成准於五月十二日出售定價每部實洋七元不折不扣如有躉售者請至上海棋盤街福瀛書局面議其餘三馬路及法馬路申昌書畫室並各埠申昌號均有發售惟所印無多有志場屋之士勿以筌蹄視之而爲捷足者先得也特此佈告 
[善後策設防第二]  
　　中法和局旣定咸以罷兵息民爲事粤西滇南以及閩浙南北各處之防務其少寛矣然而此時之防務則亦不過曰可以少鬆而已遽爾弛防非計也前此戰事初停和約尙未畫諾曾有諭旨令各處防兵不得稍形疎懈說者以爲深得有備無患之道法人雖曰狡詐而卒苦於無隙可乘遂俯首以就約皆我先有以防之之效也至今日而約已互換兩國尅期撤兵從此可以化干戈爲玉帛永無兵革之禍於是時而議撤兵撤防自屬應爲之事以節餉糈以寛兵力誰曰不宜而不知各處防營固不可以仍留致糜餉項然亦不可盡撤致有疎虞中國兵制凡於近邊瀕海各省兵數較他處爲多正是未雨綢繆之至計目下海波不揚敵氛已靖則如吳淞閩洋鎭海廣東等處前之大兵雲集者至是而自不得不稍稍撤遣獨至廣西滇南兩處邊界則轉宜防範加嚴何則此兩處本非通商口岸冋者與越南接境固爲我之屏藩有越以爲外蔽則内地邊陲不妨稍疎其防至今日而新約旣成所與粤滇兩省接壤者地雖仍爲越南情形則與前大異法以保護越南爲名而經營其地越南之地不啻爲法國之地越南之人不啻爲法國之人於是而仍不愼加防禦是示之以間而使之得乘其隙也然而言該兩省邊界之設防有難焉者遠在邊儌戌兵不免勞苦糧餉或虞不繼兵少則不足以深恃兵多則所費實亦不貲然則將若之何而後可哉竊以爲此兩處邊界之必不可不設防營夫人而知之而現在之關外邊軍之不容不撤亦夫人而知之計關外各軍前此旣經訓練而後成此勁旅一旦因和議已成召之入關衆心頗有憤不能平之勢不若因其勢而利導之卽於所撤回之邊軍内嚴加選擇細爲淘汰見其中之老弱者概行撤遣不事姑容其餘精壯則悉以駐紥邊界愼擇要地扼險隘以自固砲臺之應築者或修或添營壘之應留者或分或合勿使邊關勁旅有功成身退鳥盡弓藏之歎而邊圉之地自足以固若夫雲南邉關則苟欲置防營尤屬便易盖劉淵亭提督久處越南其所處在老界卽先時所譯爲老開者實則卽保勝之地也今其地已歸法人保護劉軍斷不能復有其處卽其數十年訓練之兵丁亦將内徙以敉越南之兵禍顧此等兵習居於越若置之内地恐或不能相安不如卽以劉軍門所部編入邊軍册籍仍使軍門統之以扼邉界之衝前者和議未定之時曾聞以雲南關外之田分授劉軍門部下各兵使之播種以自贍此法最善所宜亟行蓋劉軍崛起越南大小經數百戰誠所謂諸軍勞苦功高若不有以酬之則其心恐有所不服然徒有以酬之而不善其所以酬則以有用之人使之歸於無用詎不可惜若分關外之田以授劉軍是卽古者屯田之法無事之日各食其食持耰鋤荷簑笠而爲農有事之時各事其事佩刀劍衝鋒鏑而爲兵而仍於無事時擇農隙之暇勤加操演勿使其力有所懈伍有所錯而又卽以所受之田自食不致多費朝廷帑項邊關防務莫善於此不特滇邊有劉提督之軍可以分地屯田卽廣西邊關亦未嘗不可仿此以行之昔趙充國爲屯田而邊廷無警敵不敢犯此道得焉耳夫邊關旣接壤於敵境則其地不容不刻刻嚴防此固非一朝一夕之事也不計久遠則臨時而招募兵勇固屬非計卽平時而養多兵亦非善策惟於無事時使之屯田以裕餉有事時一聲號令立卽成軍此法最爲便捷穏妥新通商之兩邊界皆當以此法行之乃爲持久之計古人有言兵可百年不用不可一日不備盖謂此也至於各處邊憿凡有可以屯田者亦不妨仿而行之瀕海之地無田可屯或係商賈輻輳人烟稠密之區不可以屯兵則或相度要地築砲臺建營壘不與民相侵犯而仍不稍弛其防是又當相地制宜隨時應變不可泥於一節總之防營不容不設而防營之設仍當於應撤各兵内挑選以定去留而以屯田之法爲之計久遠此則扼要持原之計也夫 
 
 

Page 2

 
 
[港督請假]  
　　港督包制軍本欲請病假回國調養嗣以英俄有事不克如願現聞英俄有可以議和之信不至卒動干戈故包制軍擬暫請假至日本養疴已於十二日乘美公司輪船阿拉比克前赴東洋送者極形熱閙其總督篆務卽由將軍兼管將軍於送行後隨赴督轅任事 
[法員回國]  
　　法國派在越南辦事大臣李君梅將次回國已列前報兹閱香港西字報知李君於十三日行抵香港卽附法公司輪船啓行遄返法國矣 
[海口肇事]  
　　有輪船名格來亨由海口行至香港據云啓輪之時海口忽有肇事店户盡行關閉不知所爲何事惜該船業經開行無由詳悉容俟續探以聞 
[馬匹溺斃]  
　　印度新聞紙云法國調赴東京之兵馬由輪船裝運行至印度洋面適天氣晦冥風浪大作内有馬八十匹悉被波臣攫去 
[粤東大水續述]  
　　粤東大水情形前已屢見報章兹又接該處訪事人信云每屆夏季西水盛漲省城適當其衝時有汜濫之慮然無如本年之甚者本月初二三日水势隨漲隨消尚無大碍初四日大雨滂沱至初八日仍未晴霽水因此大漲西關爲甚南關次之其最深處水與肩齊餘則二三尺不等魚菜買賣俱以小艇乘載他如河南半塘南岸等處水深四尺許貧民日不得食夜不能寢殊堪憫惻三水清遠順德南海各縣基圍大半被水冲决大良圍冲决百餘丈淹没廬舍不可勝數南海某鄉落因時疫傳染集資造龍船一艘於端午節爲競渡之戲兾以驅逐疫疾伐鼓鏦金興高采烈行至大海波濤洶湧舟中人皆不善駕駛遂致傾覆百餘人同入波心得慶更生者寥寥無幾又有某甲雇一舟泊在珠江以觀競渡觀畢而歸甲甫登岸舟子忽已沈溺船中三人皆爲河伯所招此係被水之情形也是以西關汛官及保甲局委員均率兵丁晝夜梭巡無或稍懈大憲復派安勇百餘名會同巡緝河道調集各巡船駐紥海口要隘處以備非常南海縣張明府與保甲局委員將被水情形赴撫轅禀報翌日倪中丞卽委員到被水地方踏勘量度水勢深淺并諭令保甲局委員每日將水勢之消長隨時禀報其被水較重之處則按户查明設法賑卹初七日籓臬二憲及候補各道憲齊集善後局會議將河道略爲疏通以殺水勢且便商船來往此係被水後設法補救之情形也 
[水灾縷述]  
　　閱據香港循環報稱粤省目前水患自道光十三年以來未有如此之大五十餘年僅此一見計自初四晚大雨而後連日霪霖不輟以致東西北三江水潦陡然漲發而濵江十數縣遂爲所浸聞肇慶峽早經漲滿水勢浩大幾若萬馬奔騰船舶不能進出兩岸居民恐外來船艘悞入遭厄遂以布爲旗擇要懸竪禁止來往而西甯東安高要高明鶴山廣甯四會仁化英德翁源乳源清遠從化花縣歸善博羅東莞增城等縣與夫附省之番禺南海三水各屬皆一片汪洋田禾菜蔬盡遭淹没各縣基圍冲决十之七八倒塌屋宇有數千椽淹斃人口無算聞此場水災以四會縣爲最重而廣甯等處則冲落杉排甚多於初一二日流至佛山沙口居民撈獲不少其餘清遠高要三水花縣東莞受災亦重可謂一場大刦矣又省中接有清遠來信請好善君子救濟災區其信略云清遠當北江之衝山多田少沿河一帶又復低窪光緒丁丑戊寅水災父老傳聞已屬亘古所未有全賴各大憲民瘼關心遴委幹員會同愛育善堂紳董陳瑞南觀察親臨賑濟使一邑災黎得獲全活功莫大焉然由今以觀水患之大更莫甚于此者溯自五月初二三日大雨連綿水勢漸長濵河居民多被淹浸尚可遷居高處不致大碍詎料初四五日暴雨大作滂沱傾注晝夜不息以致頃刻間潦水陡長數丈浩瀚奔騰茫無涯涘山崩川裂大木斯拔僉謂數十年未有此水較之丁丑戊寅尤甚圍基崩缺甚多幸羅縣主親率救護尙保無虞而邑城之東西北門外隄基地勢本高向乏驚險亦被冲陷過半潦漲泛溢勢幾不支復賴羅邑侯親督拯救始得無恙邑城藉以相安房屋間有傾圯人口不致損傷其餘各處村庄墟市凡在河近坑者民房鋪户幾塌殆盡淹跌隕命亦復不少更日幸而逃出以無米可炊因飢而斃者甚至無食而爭搶他人之食皆由飢甚觀此石角圍危殆之勢恐在旦夕之間目下米價雖非太昻然舉室旣付東流水陸均無路往奚由覓食或假巖穴以棲身或藉林葉以充腹飄零孤苦鬼哭袖號雖現經羅邑尊設壇祈晴捐廉撫卹義倉亦有薄賑但杯水車薪終無大濟義倉所存無幾不一二日而罄盡矣差幸文武巡防得力地方安謐民心尙可稍定惟被難餘生流離失所扶老携幼匍匐扳號旣鴻雁之告哀復瞻烏之靡定覩兹苦况難以縷陳僅就所見所聞廣爲傳佈尚期當道名賢好施善士俯賜矜恤格外施仁或親臨而設法拯援或集貲而會同賑助俾被灾貧民重生有慶解倒懸而登袵席是在有力者大發仁慈焉此清遠請賑之信也夫當此奇災猝降各屬固當危急卽省中城西亦險在目前倘能分賑灾黎俾延殘喘其功德豈有艾哉又云香港東華醫院因聞粤垣水漲卽於初三日匯銀二千圓交愛育善堂代辦賑濟並由漢口火船付白米二百餘擔亦交愛育善堂代爲發給以賑濟災民仍恐緩不濟急難救燃眉遂特雇小輪船兩艘一名金鈴一名永泰滿載餅乾杮餅以救飢民目前之急計所運餅乾二百餘担柿餅二十餘担亦可見醫院之癘瘝在抱畛域不分矣現在港中樂善諸君紛紛捐輸以資接濟想必能源源解往以惠貧民矣夫粤垣愛育善堂存欵甚鉅當此天降奇災想各紳董目覩時艱必有一番卓見妥爲賙恤固可拭目以俟者也 
[軍門忠勇]  
　　京師傳聞岑彦帥遞到奏報略謂劉軍門永福以朝廷將越南全土盡予法人心頗不甘仍欲與法開仗滅此朝食以雪前仇或仍率所部將士駐紥越南要地以圖恢復我朝藩土否則統率部下移紥臺灣藉防意外等語摺經聖上披覽後垂詢樞臣並召醇邸諮詢足見軍門義薄雲霄威震中外非尋常俔俔佖伈得過且過之倫所可同日而語也特此事未見明文確否尚難臆斷耳 
[京師火警]  
　　本月初四日夜鼉更四下萬籟無聲宣武門外虎坊橋某客棧忽報失愼屋宇盡燬幸未傷人旋經水會中人撲救得熄尙未殃及比隣亦云幸矣次晨八九點鐘時南横街吏部何宅凉棚陡然火起幸左右隣及本宅下人竭力撲救棚席雖盡被焚房宇不致延及然本宅及隔鄰皆已受驚不淺矣 
[京口叢談]  
　　本月十三晚太古公司輪船甫抵碼頭正在傍上躉船之時各客棧接客夥皆搶登小划大有捷足先得之概一划人數已滿放乎中流驀有某棧接客夥一躍而登蹈空墮水且曳下一臨岸候船之人幸其時蟾魄高懸波心澄澈得經篙工救起然亦險矣八日前自上流來一官舫小泊風神廟江干船中一貴客佇立船唇遠眺金焦黛色一失足間跌入艙内二僕倉皇扶起早已魂赴泉途矣一僕急赴姚一灣電局發電報知浙省家中一赴丹徒縣署請備申文詳省憲說者謂此貴客近由袁浦解組歸來擬晋省謁見大憲後仍返浙江不料無意之中竟爾盡逝人生如朝露泡影信然○梅雨浹旬二麥收成减色致目下麵麥每石驟漲六百文食米每石增錢三四百文蘆柴每挑增錢五十文惟望昊蒼速放晴曦免致其魚之歎云 
[馬祖建廟]  
　　詩吉日戊午一章註謂祀馬祖而作知馬祖之由來遠矣松五營近以馬匹瘟死過多羣集資建馬王廟一所以邀神佑現已上梁計六月中旬可以落成矣 
[奔喪述聞]  
　　周軍門盛傳聞訃丁憂奉旨賞假百日回籍治喪此已見諸邸抄兹聞軍門之太夫人年逾九秩七代同堂上年皇太 
 
 

Page 3

 
 
后萬壽錫類推恩渥承異數兹者在籍仙逝軍門昆季在小站營次聞訃卽於初八日到津禀明李傅相回籍守制已將關防繳上矣 
[吳淞紀事]  
　　前報狼山鎭楊春舫軍門因病出缺兹悉督憲已題請開缺簡放一面委奏留兩江委用之前廣東陽江總鎭宋頌臣軍門暫行署理不日卽可履新矣○前日有游勇一人赴小烟館吸烟將料鐲一只抵烟資七十文館主不允爭執間適周鑑臣協戎查街過此飭將該游勇帶回訊明來歴責二百板驅逐出境○前日下午杏家宅王姓家開吊銃手放銃不愼悞傷七八人未識有碍否○五月分統巡北洋一帶應歸福山雷鎭軍接辦已於昨日駕領船隻出洋巡緝矣 
[獲慶生還]  
　　前被法船所拘之華人業有二十人放回二十人中有三人則已坐江天輪船抵滬生還有慶重享太平喜可知已 
[新法懸旗]  
　　本埠洋涇橋南本有球竿每逢十二點鐘球卽墜下以表時刻兹聞法人又出新法凡有法公司輪船過大戢山卽於球竿頂上高懸法公司旗號其旗正方中心藍色方塊四角有小紅色心中法文卽法公司字樣公司旗下又懸一旗則知爲幾點鐘旁附小旗則知爲幾分時此下又有一小旗分爲兩色在日間則用藍色夜間則用紅色使人一望而知幾點鐘幾分時法公司輪船過大戢山免得至海關看牌問信多費跋涉是亦巧矣 
[大令履新]  
　　英界會審委員黃芝生太守因病請假由道憲札飭洋務委員葛蕃甫大令權理會審事宜定於昨日接辦等情節經列諸前報昨晨大令乘輿至公廨房科書辦差役門皂軍健轎役人等按班叩賀大令和光可挹謙讓有加隨卽升堂與美繙譯易孟士君會判捕房移解各案訊問精詳觀者羣相嘆服 
[西報照譯]  
　　三十六號西包探麥根於工部局董事前控二巡捕頭用洋十四元二角攙入巡捕帳内云云後經董事詰問總巡捕頭據總巡捕頭亦以麥根素來藐視我爲對于是各董事欲將麥根辭歇俟下次議事時再行定見云 
[利涉行人]  
　　本埠老北門外吊橋及西首之小橋年久失修板面朽壞關道邵觀察諭令總巡局員馮蓮士直剌勘察估計購料鳩工卽飭一武弁督率勇丁數名將舊橋拆卸重建新橋云 
[嚴訊女堂]  
　　前報列廣緝女堂一案昨日堂期包探將人犯帶進翁太守着提乾源祥之王小妹望蘭閣之王阿二嚴阿五三女堂到案問爾等按月支取工錢抑係拆帳原籍何處家中尚有何人旣爲女堂家中曾否知曉王小妹供稱常熟人年二十歲在乾源祥爲夥祇及一月言定按月工洋二元家有父母但知在滬傭工太守問伊店中共有幾人答稱尚有母女兩人連小婦人三人太守謂本分府眼見乾源祥共有五人尚有二人何在王堅稱無有太守又詰嚴阿五據供今年二十二歲蘇州黄埭人在望蘭閣僅及一月每月工錢二千文太守問家中尙有何人答稱父母早亡兄亦去世惟寡嫂一人而已然小婦人之所爲嫂嫂並未聞知旋據王阿二供今年十七歲金匱蕩口人曾訂婚與王德奎尙未成親實因母親抱病不得已而爲妓現無生意欠彼洋元故在伊家傭工祗及半月太守又傳乾源祥主顧海泉望蘭閣主陳蔣氏卽蔣阿寳祥發陸記主陸陳氏卽阿二順興主張陶氏亦名阿二等四人到案研問究竟捕捉之時何人通信一律閉門從實供來當從末減顧稱店從北首關起我等不知何事跟着閉門陸陳氏稱我家並不閉門實因夫死無靠賣烟度日從不雇用女堂太守謂爾家較别家少些不過兩人至望蘭閣陳蔣氏久已著名所作所爲實屬可惡張陶氏則更加一等非但雇用女堂且更交結流氓恃爲庇護去年德泉樓之事亦爲女堂倌而起隨判顧海泉笞責二百板枷號三月陳蔣氏卽阿寳張陶氏卽阿二各責二百下枷號五十天陸陳氏卽阿二責二百下枷號三十天王小妹王阿二嚴阿五各責一百下免枷着傳語家中囑父母親屬赶緊到案具領回家當將衆人枷責後發硑押令遊街五日王小妹等三人免枷着用鐡鏈鎖定隨在後面一同遊示 
[已蒙省釋]  
　　張志均等被控一案前已屢列報端兹悉本月十五日晨江蘇臬憲李顯之廉訪飭提原告上海學生員龔錫琪江璋逹南匯學生員張蘭瑞馬福德四人并被告張志均張儉齋到案先謂張儉齋曰此案本憲屢次研究原告並無憑據黏呈目今和局已成當卽加恩省釋爾回滬後仍當安分營生毋預公事隨將日前追案之部照給還又着家丁捧出頂帽令其當堂穿戴而回旋令張志均亦卽回去張志均禀稱前曾出具甘結如果接濟敵人則關繫全家性命今竟毫無憑証交出請求憲恩作主廉訪謂目今一概不予深究所有文件均已移送蘇松太道衙門矣隨傳龔等四人大加申斥謂此等重大案情憑據全無豈可率爾揑控今幸得和議已成不予深究否則爾等誣控之罪實所難逃嗣後切須謹愼小心勉爲良善龔等赧顔叩謝而退案遂結 
[緝私送案]  
　　洋藥局巡丁郭某昨投法公堂訴稱昨日一點鐘時在洋涇浜遇見私土一箱送至吉祥街十四號門牌店中當即知照捕房協捕往緝祇剩空籍及小土兩塊訴畢呈驗腰牌太守見其不似巡丁模樣詰其充當幾時答稱已有八年又據包探孫寳生禀稱伊來通報捕頭卽深小的前往搜到小土兩塊拘獲夥計一人據該夥稱此事要問店主小的因此守候店中及店主吳谷良回來卽將夥放去拘吳解案太守詰訊之餘吳供土係客人楊阿榮之物伊住店中長久並無資本惟十元八元之貨報捐與否小的等實不得知况楊事該巡丁素所得知太守謂人旣住爾店中當卽着爾交出隨諭吳交保出外將楊交案 
[紛爭被押]  
　　甲乙二船户皆籍湘中駕船至申停泊蘇州河内偶不小心失去銀洋衣物後在同泊之茭白船上尋見原贜惟尙少銀洋物件甚多茭白船上丙丁二人堅稱並不行竊實係甲乙栽贜圖詐以致兩造爭毆登岸評理巡捕上前拘捉見甲帶有腰刀遂帶至捕房一併送英會審公廨押候訊供究辦 
[研訊盜案]  
　　小禮查西酒店被劫及獲盜訊供收禁各情疊經録登本報前晚莫邑尊升坐三堂飭提王行山王寳清賀先勝任蘭亭李明德陳金龍等研鞫先問二王謂爾等行劫究係何人爲首同黨共有幾人二人同稱爲首者係劉明德至同黨若干我等未經同往實不知情邑尊謂現在人贜並獲尙還狡展不承實屬可惡遂飭將王寳清帶出復將王行山細加盤詰堅執如前邑尊大怒飭責脚踝二十下始供同黨係羅姓李姓等十五人邑尊問他人俱供由爾爲首爾亦何必狡賴速卽從實供明本縣當格外從寛定案如再游移定以天平架從事王堅稱實未同往盤詰至再堅執不移邑尊飭將王行山帶出復提王寳清至案問爾等爲首者究係何人答稱小的實未同往所得皮馬甲及水烟袋等物實由劉明德分給想劉卽爲首之人邑尊問爾旣無干伊等豈皆將贜給爾答稱劉等往劫時曾囑小的同去小的因足疾未痊故未同往邑尊怒其狡展飭令掌頰二十下復加嚴詰仍執前供邑尊喝用天平架始供去時確曾同往行至半途因脚痛不能步履遂卽折囘到家時僅及三更併等回來已經天明求恩超豁邑尊飭傳見証人王栢林至案謂爾知王行山是否爲首答稱是晚圖劫之先聞劉曾與伊商略想必伊等兩人爲首惟王行山未曾同往邑尊謂旣經爲首豈有不去之理爾言亦屬難憑答稱小的所供實屬眞情邑尊問伊等同黨中爾有幾人相識答稱因在彼躭擱故有八人相識邑尊飭將各人各姓報明卽命退去隨飭提任賀陳李四人至案令王行山逐一指認王稱此四人均不與聞邑尊問賀爾曾否同 
 
 

Page 4

 
 
往答稱小的惟曾在西門外犯事經馮總巡逮案責懲保出後業已改過自新此次並不干涉實被悞拘求恩超豁邑尊謂爾在西門外將僞物哄騙人財亦應照例究辦現事已過去本縣不予深究着將四人押候遞解回籍王柏林仍交原差看管王行山王寳清仍還禁聽候覆訊核辦 
[正字]  
　　昨報法界捕房瑣案標題被手民悞作公堂瑣案合亟陳明 
[蘇撫轅門抄]  
　　五月十三日候補縣周麓禀奉督憲考試取列一等喬駿禀知奉委發審局差唐贊彞服闋回省禀到金敏生直州判宋恆坊均禀知辭奉委赴海運津局差候補道庫大使姚紹生押解秋審人犯赴泰興回府經歴霍鎔炳金山太倉鎭洋等州縣催提漕項回候補府照磨朱汝漣謝委署昭文縣白茒司巡檢事卽辭赴任縣丞楊寳書謝飭知七年分夏防蒙給勞績班前先委署一次並記功一次撫標候補外委黃德林禀知奉委海防營務處西路正局卽日到差○十四日候補同知施澍禀知奉委解恪靖營餉赴湖口糧臺卽辭候補縣胡裕燕鎭江下游厘局來喬駿禀知奉委赴太屬公幹管帶撫標親兵水師營補用都司焦安邦吳江一帶查哨回縣丞葛恩覃謝七年分夏防蒙給記功兩次李保衡候補府照磨楊錫塵均禀知奉委赴寳山監修塘工差即辭○十五日候補同知陳德濬禀辭由滬赴嶧五品頂戴升用主簿候補典史趙晋恩呈請分發原省由京騐看來省禀到 
[浙省撫轅抄]  
　　五月十一日從九品張緒曾禀知本日到錢塘門接查差○十二日府經歴魏鴻書禀銷催提各縣漕項差新補海寗都司余禀謝卽辭赴任○五月十三日候補府張濬萬禀知調辦寗郡厘捐總局禀見禀謝正任理事同知英禀奉藩委管解黃茶並茶果銀兩赴都交納禀見叩辭候補縣鄒壽祺禀知厘捐局委收發文移兼海防捐局文件差署景寗縣典史宋熊禀辭赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十一年五月十一日京報全録]  
　　宫門抄○諭旨三道録前○將軍慶奏酌擬奉省事宜敬陳管見摺子○雲督岑奏請議卹片○大臣祥等奏絞犯遵章請減摺子○陜督譚奏請借補都司摺○又奏校閱春操事竣摺○又奏請借補遊擊摺子○五月十一日工部鴻臚寺八旗兩翼值日無引見○崇公假滿請安○潘祖蔭謝署兵部尚書仍在南書房行走恩○廷禧由口外賜奠回京請安○工部奏派承修貢院工程之大臣派出恩中堂周家楣○召見軍機○○奴才慶裕跪奏爲酌擬奏省未盡事宜應請續爲變通敬陳管見仰祈聖鑒事竊查光緒二年前署將軍崇實因奏省積弊太深急宜變通以期整頓奏請仿照各省督撫之例更定新章迄今已歴十年吏治民風大有起色是變通新章顯有成效奴才渥承恩命畀以將軍重任抵奉將及一年留心體察其中尙有未盡之處似應因時制宜續爲變通以期仰副　朝廷治益求治之至意謹就管見所及爲皇太后皇上陳之一奉省道府宜照各省年終加考用示勸懲也查定例各省藩臬道府等官均由督撫於年終出具考語臚列政績密摺具奏伏候聖明採擇所以表彰賢能儆惕庸懦以輔計典之不足法至善也奉省未改新章以前僅止錦州知府一員别無道府是以例未及此現今添設驛巡奉錦東邊三道昌圖一府一直隸同知一應公事均照各省督撫行事獨於各道府年終密考未經舉行似於整飭地方之道尙有未盡查道府之有密考專以視其才具之短長居官之勤惰按年考績勸懲兼施竊維考核屬員才品政事之得失要在平日隨時糾察未可取信於一時或言清而行濁或始勤而終惰誠僞不一趨向各異惟有年終密考之例得以頻年考察使才能者不敢懈弛庸懦者知所奮勵各勤職守造就人才立法之善莫要於此各省歴久奉行奉天未可偏廢應請仿照各省一律辦理届時由將軍府尹公同商酌密摺奏聞用示激勸實於鑒衡人才澄清吏治之道均有裨益矣一推廣薦舉卓異以符定制也查奉天所屬各官除教授經歴司獄向入京察考核外其道府丞倅州縣等官均歸計典黜陟定例各省道府至州縣十五員内准其舉薦卓異一員奉省從前應列計典考察之實任官僅止十七員是以每届舉荐卓異一員厥後陸續增設道府丞倅州縣共計十三員已滿三十員之數而舉荐卓異仍照舊額並未奏明推廣加增似屬闕略且與定制未符請自下屇大計爲始如有才猷出衆俸滿合例堪以舉薦之員遵例保荐卓異二員設一時不得其人任缺無濫與各省一律辦理以昭平允俾應舉之員知所激勵爭自濯磨官方可期日肅矣一府尹行巡撫事體制未備應量爲更定也查光緒二年前署將軍崇實以奉省將軍府尹事權不一動多掣肘奏請兼仿督撫之例以專責成議將府尹加二品銜兼右副都御史行巡撫事所以隆體制而重事權也惟近時道員遇有保獎皆准加二品升銜現今驛巡東邊兩道均有二品銜堂屬一律殊不足以示優異且府尹所辦公事應題應奏例得專逹本與巡撫執掌相同無須再行分别致涉重複在當日變通新章原欲兼仿巡撫職任因府尹係三品京秩是以加二品銜而行巡撫事以期合乎封疆體制然二品虚銜論觀瞻旣不足以示優崇行巡撫事與自來執掌又涉重複究不如加一巡撫銜除去行巡撫事字樣庶覺名實相符較爲得體至近時各部院府尹行文或用咨文或用劄文殊不足畫一且一部之中咨劄互見尤覺參差齊查定例六部都察院與奉天府尹行文原係劄文自更定新章奉天府尹兼都察院右副都御史行巡撫事自應改用咨文方符體制惟當日漏未議及是以各部院行文均無定式凡明悉體裁者皆改咨文而相沿舊式者仍用劄文殊於體制未協自應奏明一律均用咨文以爲定制應請旨將奉天府尹二品銜改换巡撫銜仍兼右副都御史毋庸再加行巡撫事字樣嗣後各部院行文均一律改用咨文以崇體制而重事權以上三條皆奴才到奉以來悉心籌畫亟應隨時變通以補向章之未備實於體制符合有裨吏治不揣冒昧繕摺具陳是否有當伏乞皇太后皇上聖鑒飭部核議施行謹奏軍機大臣奉旨該部議奏欽此○○岑毓英片再各營瘴故員弁疊經臣附奏請卹在案兹續查有補用守備徐思廉王永昌補用千總徐煥剛王榮補用把總李國莊孫文藻馬珍楊萬寳楊萬興向家興吕天敘雲騎尉世職楊世選外委胡國鈞等十三員均在營先後瘴故據記名提督何秀林總兵丁槐覃修剛等呈報前來臣查該故員等隨征外域染瘴捐軀深堪憫惻合無仰懇天恩賞准勅部將該故員徐思廉等十三員分别從優議卹以慰忠魂謹附片具陳伏乞聖鑒訓示謹奏軍機大臣奉旨徐思廉等均着交部分别從優議卹欽此○○奴才宗室祥亨奴才英秀謹跪奏爲恭奉恩旨遵將應絞監候人犯查照奏定准减章程懇恩減流恭摺仰祈聖鑒事竊奴才等於光緒十一年三月初八日准署湖廣總督咨准刑部咨開大學士會同刑部會議章程將斬絞軍流等犯分别准减不准减條欵具奏奉旨依議欽此欽遵地咨行前來查原奏内稱各省已結並曾入秋審斬絞人犯按省分遠近陸續分次具奏所有應减人犯核其情由分别減擬軍流又此次查辦斬絞各犯凡招解重案在恩旨以前無論已未具題均予查辦各等語奴才等遵查荆州旗營已革委甲兵秋連毆傷甲兵雙秀越日身死一案係定案具題在恩旨以前自應予以查辦緣秋連係荆州旗營正白旗蒙古會連佐領下今改序文佑領下人在牛泉充當聽事差使與雙秀素識無嫌因奉飭傳操雙秀推不肯去彼此口角爭論奪鎗嚇毆致將雙秀毆傷越日身死等情當將秋連審依鬥毆殺人者不問手足他物金刃並絞監候律擬絞監候等情於光緒十年閏五月十八日具題本年十月二十三日由部核擬具題二十五日奉旨秋連依擬應絞着監候秋後處决餘依議欽此欽遵在案今恭逢恩旨自應遵照奏定章程酌核辦理查減等條欵内開一鬥殺情輕此項减流三千里等語此案絞犯秋連司牛录充當聽事差使奉飭傳操事屬因公已故雙秀身係甲兵理定操演因其抗傳不應以致彼此爭鬥奪鎗嚇毆將雙秀毆傷越日身死並非有心亦無起衅别故及在塲助毆之人核與現奉奏定准减條欵相符奴才等詳細酌核擬將秋連一犯查照鬥殺情輕减流三千里條欵減流三千里俾該犯幸逢曠典獲沾殊恩感高厚之再造冀自新於將來如蒙恩准再行咨請部示定地發落除備録案由造册咨送刑部查核外理合遵照奏定章程恭摺具奏伏乞皇太后皇上聖鑒勅核覆施行謹奏請旨軍機大臣奉旨刑部議奏欽此○○頭品頂戴陜甘總督臣譚鍾麟跪奏爲揀員借補要缺都司以裨營伍恭摺仰祈聖鑒事竊查西甯鎭屬南川營都司玉林病故日期前經奏報並將所遺都司員缺札飭揀補兹據署督標中軍副將駱高升詳稱遵卽在於合例儘先人員内逐加愼選查有留陜甘儘先補用副將胡慶之年富力强熟悉營伍堪以借補詳請核辦前來臣查胡慶之勤愼有爲營務練逹以之借補南川營都司實於營伍有裨合無仰懇天恩俯准該員借補以期得力如蒙俞允應請敕部先給署札俟防務告蕆再行給咨赴部引見以符定無除該員履歴清册另咨送部外謹會同甘肅提臣周逹武合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○頭品頂戴陜甘總督臣譚鍾麟跪奏爲校閱省標各營官兵春操事竣恭摺仰祈聖鑒事竊照陜甘督標並蘭州城守六營馬步守兵向於春秋二季合隊操演臣於三月二十六日親赴教塲校閱六營各兵與新練步隊一旗操演香山速戰等陣隊伍嚴肅器械鮮明進止有法施放連環鎗炮並噴筒火彈穏練有準比較刀矛籐牌亦殊便捷所練馬隊兩旗合隊操演馳驟嫺熟馬上放鎗極其靈便臣當擇其才技出衆者分别獎賞以示鼓勵仍嚴飭督標中軍副將駱高升督率各營將備一體認眞操演不准稍有間斷以期一兵得一兵之用所有微臣校閱省標各營官兵春操情形理合恭摺具奏伏乞皇太后皇上聖鑒訓示謹奏軍機大臣奉旨知道了欽此○○頭品頂戴陜甘總督臣譚鍾麟跪奏爲揀員借補要缺遊擊以實營伍恭摺仰祈聖鑒事竊照甘肅提屬洪水營遊擊梁慶章調補甘標右營遊擊遺缺前准兵部來咨應令選揀儘先合例人員請補以符舊制等因當經移行揀補去後兹准甘肅提督周逹武咨稱揀選得現署提標左營遊擊左營守備留陜甘儘先補用副將劉復勝樸實明敏深曉戎機堪以借補咨請核辦前來臣查劉復勝營務熟悉辦事穏練以之借補斯缺可期勝任合無仰懇天恩俯准以劉得勝借補洪水營遊擊員缺實於營伍有裨如蒙俞允應請勅部先給署札俟防務告蕆再行給咨送部引見以符定制除該員履歴清册隨摺送部外謹曾同甘肅提臣周逹武合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此 
 
 

Page 11

 
 
[敗子宜懲]  
　　江寗某甲世居皖上以刀筆吏起家積資頗厚膝下二子長名金哥次名銀哥俱游手好閒不務正業一燈相對日惟以阿芙蓉爲性命交甲雖笞以荆條鎖以徽纏而梗頑成性依然置若罔聞近銀哥私將産業抵押與人恐甲查知脫逃在外日前甲尋至平心橋某烟舘認見銀哥帶之回室銀哥不服將甲夫婦推倒地上甲忿極具禀赴縣聲寃尹仙坡明府准詞飭差拘提銀哥到堂重責八百板諭令管押以待盡法嚴懲夫生我劬勞萬一難報而銀哥竟敢恣行驕横視堂上若仇讐人面獸心罪不容於一死經此次小懲大誡不知果能意轉心回否也 
[鮮克有終]  
　　甯郡于年前大濬河道清理街路由前府憲宗太守勸捐集欵令歸河工局雇人隨時疏濬打掃商民交口稱頌乃宗太守去任未幾主其事者奉行不力任人傾倒垃圾且瓦礫雜物抛入河中不久必復淤塞若不重申禁令則宗太守之良法美意勢必廢於一旦豈不大可惜哉 
[甬東賽會]  
　　甯波江北岸向例于五月間奉關聖神像曁周大將軍出巡一次一切儀仗不甚華麗今聞總柱向各洋行先期寫捐預備會器定於本月廿五廿六等日巡視白沙地方及江北一帶想士女之往觀者富較盛於往年也 
[收回商局]  
　　聞中朝以和局大定海道已通擬向旗昌洋行收回招商局是以馬眉叔觀察已於端節前抵津商辦一切云 
[宫井置缸惜榖說]  
　　天下無棄材雖極賤極敝之物存之必有用况榖者民命所關人一日不再食則饑其尤不可抛散狼籍也明矣城居烟户稠密屋舍逼窄者多家鮮有井晨炊午爨羣就官井而淅之固事所不得不然也但隨地傾潑遺粒滿溝雜入污穢積久增孽亦衆所共知而無可如何者兹春同人集資置缸數隻存寄居近官井人家每井一雙約十井十井相去一二里地雇一傭而司之每晨取缸置井旁爲注水供衆用淅者便焉淅者衆恐水旣濁而仍不淅於缸也令傭於午前巡邏爲易水一次更備布袋淘籮刷帚銅勺於午飯後傭者携諸具往漉缸中遺粒淨缸而歸之寄頓之處以爲來日之用米則取歸滌去沙石晒乾存儲俟聚有若干十缸遺粒計日共升餘統爲過篩分其整碎其整者粒粒白粲也其碎者磨粉亦細糜也蓋遺粒多稻篩則稻分碎米多稗磨則殻去以濟孤獨食之甘焉是在執其事者風栖勤體察周爲最要米浸過水一遇陰雨乾亦反性易致霉餲食者必不願終歸於棄則此舉爲徒然矣空費人力咎將誰歸不可徒諉之於傭也某等棉力無多一傭亦止能顧一隅蒙好善君子知某等此舉謂惜榖濟窮兩有益焉不無有不能遍及之歎因具說略以備觀者採擇推而廣之是所望也時光緒十一年初夏朔日椿榮桂實軒同人公具 
[英界公堂瑣案]  
　　聚豐烟舖夥劉老四訴稱昨有姚阿松持洋一元來換錢文估係好洋旋因論價不合而去俄復來願换再經估看已變銅洋舖中受騙已非一次爲特交捕送案請懲包探康阿順禀稱姚專用銅洋前已犯案懲辦今復由劉交捕當又搜出本洋一元英洋二元半係銅質并銅洋二元好洋二元一併呈閱姚供爲絲綫店生理家住城中梭子弄因母抱病向友人借來洋銀換錢使用並不知内有銅洋葛大令飭將姚押候查明是否生理中人再行核辦呈案之洋存堂劉斥退○華捕票稱王子琴陳秀亭二人深夜在路爭毆一併拘案請究王供向陳索欠以致紛爭陳供王向小的索嫖錢然小的並未久伊致與爭執葛大令判各罰洋半元違則各押二天○華捕禀稱馮阿苟顧阿田深夜在花烟舘閙事爲此拘案花烟舘中人今未投質馮供在城内開機坊昨偕坊夥顧阿田至該處尋友被辱致與忿爭顧供與馮同曷大令飭押候查明是否機坊東夥再行核辦○華捕禀稱昨見王阿二在路傍擺設小賭攤爲此拘案賭具呈閱王俯首求恩葛大令判枷號五天發該處示衆賭具存毁○華捕禀稱江兆和潘阿六二人在路毆扭喝阻不依爲特拘案江潘同供因算帳不合略與紛爭致被拘案葛大令判各押兩天以儆○包探唐青山禀稱昨見八九人扛擡煤鐡六篓沿途兠賣顯見來歴不明喝阻盤問伊等情虚奔散祗獲三人及煤鐡想必洋行棧房失贜容再查明失主張阿四李阿祥王阿三同供皆是船户煤鐡係裝載時陸續掃艙積存不敢犯竊葛大令謂如果掃艙積存亦非爾等自己之物隨商之易繙譯判各管押兩禮拜以儆贜存捕房給還失主　 
[法界公堂瑣案]  
　　木匠捉姦一案昨日解送公堂包探嚴頌眉將木匠手中取到之斧頭一把及奸夫遺下之繡花男鞋一雙兠肚一个内洋一元及零星錢文呈案禀稱男女兩人均由小的等捉獲據稱砍時用菜刀並非斧頭旋據包探孫寶生禀稱受傷人名阿松被砍六刀現在仁濟醫院頭上一刀身上臂膊上臀邊共砍五刀據醫生云身上並無妨碍頭上最重若不發寒熱則尙可救治否則難保性命之憂據阿松云尙有包金押髮銀釧等物在伊處太守詰訊該木匠據供本邑西鄉人姓姚名桂金妻張氏住老北門私與阿松拼識趁小的於十一日回鄉竟敢搬至城外至十六日小的回家早已搬空隨卽訪尋確實氣不能平故而追砍太守謂爾旣捉姦爲何祗砍男子該婦全未受傷實無此理隨着一并送縣辦理○前報列萬安樓茶肆堂倌孫久益被某甲將銅洋換去錢文一案昨解公堂覆訊包探嚴頌眉禀稱今晨甲妻至捕房繳洋四元今特呈案翁太守問甲銅洋雖非爾造但須將來路說明始可從寛辦理甲稱實情身畔祇有洋二元今因大老爺公斷故卽如數措繳捕房中尙有好洋一元太守謂據爾所說實屬累爾賠洋然究竟可寃枉否答稱不寃枉太守着將洋四元交孫領去甲帶回候再研訊○義豐烟館一案昨解公堂該店主林德順遞呈禀詞聲稱舊夥馬大林前日偕人來店挑烟膏四元囑卽送去取洋詎行至城内三牌樓萬月樓茶肆中竟串通巡丁陳德勝軋住小的聲言販買私土要罰洋元卽將身畔洋二元攫去尙欲找洋五元八角小的無奈應允始得出城旋至洋藥局問過據稱陳雖曾當過巡丁久已革退遂尋馬送案請究太守詰之馬大林答稱並不串通巡丁陳德勝亦不相識餘言一味含糊包探孫寳生禀稱馬進捕房時自稱有私土一隻售與義豐先取洋八元後至找洋以致爭毆捕頭因有私土在内着小的至該店搜查並無贜証因馬說謊故而管押太守着馬將攫去之洋二元二角先爲繳案再行核辦 
[來信照登]  
　　謹啓者敝局每屇夏令假英大馬路保安司徒廟設局施醫歴有年所本屇擇於五月十八延請内外鍼科諸先生仍在原處開期施診期逢雙日午前貧病給藥重症報局往治不取分文敢求登之報章俾聞及邇遐染患者失醫無憾功施苓术抱疴者就診有方不勝沾仁諸希原鑒[  虹廟醫局司事頓首]  
[本埠絲業會舘施少欽先生來書照登]  
　　謹啓者自從本月初七日四點鐘接到山東重遭水災求款補救電報當卽籌欵庫平八千兩飛速電復匯解昨日又代謝綏之大善士交到常州善士匯來規銀一千三百兩當托元豐玖票號照來銀匯解庫平銀一千一百八十三兩并將致潘振聲孝廉原函一并飛速解往山東昨今疊蒙各處水旱蛟災紛紛來電天津盛杏翁觀察連來兩電囑派人往大通赶救遲則不及矣竊思敝公所代籌賑捐人手稀少日夜不遑未能再派往散放當卽復電務請謝綏翁泒人往救善昌總當竭力代籌以報憲臺垂念災黎之一片婆心也近年以來在上海代籌各省賑捐全賴江浙兩省大善士盡心盡力解囊樂助外四出勸募源源而來各處災區分撥補救於萬一也現在江浙兩省梅雨連朝逹旦荳麥木棉受傷不少時令正在插種之際如再霪雨不住田禾不能耕種一成水災本境亦要放賑何能兼顧外省籌捐萬分爲難善昌旬日以來食不下咽夜不能寐籌思無策不揣冒昧齋戒一日先行具禀敝公所武聖神前本境護海公城隍秦保安司徒廟土地正神前百叩呈禀謹代江浙兩省億萬蒼生籲呼請命代奏天曹叩求昊天慈悲赦罪江浙兩省恩免水灾一面再登報章百叩代求各省大善士已捐者再發慈悲未捐者速請樂輸如能集腋成裘分撥各省水旱災區補救於萬一如若江浙兩省水災上蒼未能挽回不但外省億萬生靈難救卽本省灾民亦萬難籌欵補救本朝聖天子仁敷德厚每見各省督撫水旱偏災入告無不立沛恩施發帑賑濟從古及今未有見過聖朝如此大恩下民無不感戴涕涔自從上年法人騷擾海疆籌兵籌餉開支浩繁目下雖言歸於好各省撤兵又要給發兵餉數月方能平安遣散照此出欵甚鉅焉能兼顧各省災黎萬不得已冒瀆天威哀求上告萬望神靈大力代求能邀上蒼恩准江浙兩省免成水災不獨兩省萬民均沾活命之恩外省億萬生靈再望上海代籌解去補救善昌語言無狀謹請登報叩求各省長者有何善策指示不勝代禱乞命之至上海籌賑公所晚生施善昌百叩謹禀 
[儒醫助賑五月初八至十七止第十旬清單]  
　　孟河馬培之名醫高弟子江雯青先生精理内外大小方脈門診每號一百文出診每號四百文第十旬門診内症看十五號外症看四號出診看十四號以上均到敝會館掛號共併成足錢七千五百文統歸山東賑捐登報奉聞上海籌賑公所施少欽謹啓 
 
 

Page 12

 
 
[五月十三日鮑君叔衡管君秋初訂交于益慶樓廣召賓客共證金蘭卽席率成一律以誌佳話録乞同座諸君子正和]  
　　當年管鮑分金誼今日重聯豈偶然步武定教流俗慕論交欣藉姓名傳謀生鉛槧皆佳士尚友賢豪異俗緣有酒如淮人似海共欽臭味勝蘭荃倉山舊主倚醉稿 
[龔君春如雲間佳士也素不識面忽介蕭七紫仙駕車來迎同訪味蒓園並携酒肴就花小酌醉後奉酬二絶句卽希哂政]  
　　同駕輕車趁嫩晴樓臺如畫萬花迎主賓脫略無拘束纔得相逢酒便傾少年跋扈情偏膩老子婆娑興亦狂多感主人欽寵意愧無佳句報瓊漿倉山舊主醉後艸 
[題藜床舊主悼紅吟稿]  
　　碧海青天恨斯人不可删肯堂空舐犢對鏡感飄鸞夢好知泡幻魂憐倚竹寒鴻都今已矣何處覓姗姗慷慨悲歌氣嗟君數太奇兩行生别涙卅首斷腸詩海内聞師氏天涯哭牧之鹿車如有約再世未嫌遲天長枕琴生后煦和卿氏稿○洄溯當年暗斷魂一場春夢了無痕十分花好原難壽卅首詩成已報恩空采將離吟暮雨愁聽杜宇泣黄昏唾壺擊碎青衫濕莫漫凄凉盡掩門德清握梅山樵徐本勳仲猷氏稿○修短從來不問天曇花幻出女青蓮姗姗雲珮歸何處定是蓬萊小謪仙凄凄風雨唱秋墳潘岳詩成總淚痕此去瑶京知不返空畱明月照芳魂德清荔清女史徐徵稿○世事眞如夢九原卽是家甫經摧玉樹忽又萎瓊花孤館虫聲碎空閨月影斜優曇偶一現何處覓仙葩維揚藕紅女史韓琇瑛稿○賢媛才名海内知珮環聲杳想丰姿藜牀灑盡千行淚贏得才人絶妙詞浮萍蹤跡苦吟身曾負深閨秋復春如此牕前好明月西風腸斷未歸人[  南匯卐蓮女史盛文蘭呈稿]  
[讀吳縣藜牀舊主大作七年於兹矣傾心有素謀面無由偶成二律以詩爲媒尙希玉和]  
　　閑臥藜牀讀幾篇春花秋月小游仙市中寄跡惟躭酒客裏豪情不論錢此日書城名卓卓昔年蓮幕態翩翩故鄉我愧交零落盼斷魚鴻黯淡天天涯久矣仰荆州望切偏難一面謀姑把寸箋投大雅擬將短句結吟儔交從文字神先契聲應江湖學自優卜得他年游海上傾心同上酒家樓[  溧陽最庸生周愛棠初稿]  
[上海北市絲業會舘籌賑公所施少欽經收山東賑捐五月十一十二十三日第六百八十七八九次清單]  
　　張積昌代夥張良楷求病痊二七寶紋一百兩合來九八元一百零七兩四錢蘇州多貴橋吳善士名吉雲求病卽愈五十元盛涇綢業公所二十元李惟奎求久病速痊十元槎南拙子求友平安八元江裕船來追遠子五元程閔氏求病卽愈五元徐信齋求病速愈二元梁顧氏求病愈一元○元芳洋行白君玉岩經募何世章移湯餅筵五十元何能章二元○德新莊張掇芹兄經募昌册七千八百五十六號毛雋珊三十元陳玉池二十元順和棧十五元陳焯堂十元鼎泰號六元東同泰永昌和忠和泰福記新號協泰源五户各五元共十户合來一百零六元○江西陳少英經募淛紹水灾册移助山東陳少英爛板洋銀十六元諸子恬倪蘭舫賞儉之三户各爛板洋銀四元沈智涵張幼庵二户各爛板洋銀兩元六户合來爛板洋銀三十二元計重二十二兩六錢○韓景祺求父病卽愈助來純陽正氣丸千服以上十一日○浙寗趙姓一百元陳氏保母旅次平安規銀五十兩陳氏償願規銀四十兩積誠子四十元隠名氏三十元句章明德堂朱湯餅會移助念元明月吾廬爲兒求病卽痊二十元蘇州孫嶼之兄經募秦子記六元　東求子病愈氏五元朱氏完愿四元求子無病長成四元延陵知非子求椿萱却病益壽兩元錢四百文星江舞象子董幸父感冒卽疾祈保安延壽二元貧病子祈病卽愈二元上元夏懷德求大男病卽愈　元浙紹余貴軒榮軒爲母資冥福汴平紋二兩零三分○孫冕臣善士經募富貴源頭同二次册五千八百四十一號壽春漁人敦厚堂仁和堂福壽堂聚賢堂永世堂　心齋一步室賜福堂如願堂十戶各本洋四元了草齋同心堂樂善堂詠石山人四戶各本洋二元無名氏明遠閣篤　堂不書名松貞閣餘慶堂永發堂萬利堂高捷堂延壽堂三元堂五福堂積善堂十三戶各本洋兩元世慶堂兩元錢一千文李于五百文榖詒堂五百文荆花館四百文世德堂四百文共三十二戶合來本洋六十五元錢四百文孫藜堂善士經募萬善同登昌字五千八百四十一號册徐幼巖居士本洋四元石屋山樵本洋二元孫藜堂居士本洋兩元三戶共來本洋八元○有志未逮氏經募萬善同登昌字册十二號留餘堂省月餅資不書名保安蓉記合泰補過子五戶各一元萬春久記合一元六戶共來六元以上十二　○丁崇信求病卽洋一百元四明　祥照求灾退平安三十元錢銘江爲先慈胡淑人冥壽懺資移助三十元杭省四知堂楊求疾愈節醫藥資二十元浙東歉懷子婁東王門姜氏穎川氏求病體轉弱爲健衆記四戶各十元高寶全六元陳性祚求病卽愈邵秋蓀節省零費兩戶各五元七齡童子三元陳少溪求慈康健苕溪懿德堂邱求子病愈陳鞠棠求母病愈馮陳氏保諸恙全愈身體健旺載蓮　求小輩病卽愈五戶各二元屠有春挑痧人何樹亭解灾悔二戶各一元求父母平安子四開一元○吳門忍庵經募萬善同登昌字册一千八百零二號清河叔子求腸紅卽愈永不復發二十元歸清河人求身體康健諸恙全愈三十元吟梅閣足對開一元三戶合來洋五十元足對開一元○通州愧無能經募昌册一萬三千八百九十五號錦記完心愿八元庽滬包惠記正室彭氏病愈完愿一元○杭州同善堂託康濟典募昌册四千二百七十五號易春亭錢二千七百文合洋二元錢四百六十文李福雲一元金豹卿一元三戶合來洋四元錢四百六十文以上十三日○初十日第六百八十六次清單内屠胡粟二十元來稿誤十五元合亟更正 
 
