# 1909 - 316 - 4913218

 

Page 1

 
 
   
 
 

Page 2

 
 
   
 
 

Page 3

 
 
[交旨]  
　　十月初二日軍機大臣欽奉 
　　諭旨貝勒載洵等奏崇陵現修工程情形一摺知道了欽此又奉 
　　諭旨郵傳部奏請賞給洋員寳星一摺著照所請外務部知道又奏吉長鐵路借欵如數收訖從速興工一片知道了又奏吉長鐵路遴員派充總辦會辦一片著依議欽此 
代論 
[都察院奏代遞主事胡柏年條陳憲政利弊呈稿（二）（續）]  
　　農者衣食之源凡事原料之所自出也。東西各國莫不重之。不徒中國自古爲重農之國然也。而其人數又必較工商爲多。故三者之中。農爲尤重。重農云者。非徒興一二農務學堂以講求之也。五土之物。各有所宜。必非一地之學堂。所能詳究者也。地理上互相關係之政策。又非學堂教習之知識所。能統籌者也。且農夫多不識字。全憑經驗。教育未普及。則農學士之言論。彼皆不知也。是故就今日之情勢而論重農之先務者。蓋在地理上相關之政策焉。水旱之災南北或異。論者每謂地勢天時使然固也。夫堯有九年之水。湯有七年之旱。天災之行。聖王不免。固無可如何者。然以人力維持之。未必不可補救於萬一。何者。山宜林木。澤宜漁業。不得貪開墾之利。而使山林變爲禾稼。貪新淤之利。而使川澤變爲原田也。林木之利。如漆如茶。所獲亦厚而又有樹根草皮以保護其地。不致因暴雨急流而有冲崩之害。若拔林木而植禾稼。則禾稼之根淺。不能吸收稍深之水澤。一遇天災。即受其害。而樹根草皮删除殆盡土質全鬆。遇有暴雨急流挾沙泥以俱下。山形改變。本處之田。旣不可恃。而下流河道。亦多被沙泥淤塞。而兩岸之受害實大。下流如復貪淤田之利。則水無所潴。泛濫漫溢。至爭無主淤田之利。而貽世業垸田之害。如洞庭湖近日淤。起一洲。而湖南常德澧州演湖一帶連年被害。其明証也。苟於山地勸植林木。禁其隨意開墾。則林木之利日盛。而下流之水利可講。川澤之間。專重漁業。常以疏濬河道爲急。而隄防次之。則水患當可少息。岡阜之地。宜重塘堰。以爲瀦水救旱。之用。平原之地。雖皆田宅。亦須兼植林木以其隂濕而多致雨澤。不致有久旱之災。多開溝洫。大小相通。略仿古者井田之意。俾水有所瀦洩。雨旱皆能稍有所防。是亦調和地利。挽回天災之道也。然後重申伐蛟取鼉捕蝗之令。以除害人之物。勸畜牧蠶桑於相宜之地。曉佐治官以互相關係之道。而責成其以時巡行民。間考其勤惰。而勸懲之。地利既盡。無曠土。無游民。則生利日繁。地方之税自足。國家之税更多。而水旱賑卹之欵。亦不至屢有臨時之計畫。與不能豫定之耗費矣。若夫邊省土曠人稀之處。其地利未能盡闢。而内地人稠田少。生計每苦艱難者。則又宜行移民政策以裒益而平均之。於養民之中寓實邊之意。又計之兩得者也。惟是移民於豐年。則安土重遷。頗難就緒。移民於荒年。則輕去其鄉。當易爲力。且以我賑卹之欵。卽作爲墾邊之用。雖不必相當。然較豐年移民之費當亦稍减。今年各省水旱之災。流離滿道。待賑方殷。以云移民正其時也。是重農之要。而養之第一義也。工在製造品物。以利民用。自王公以至庶人。莫不取給焉者也。自農人之耕作以至商人之轉運。大而鐵道輪船。小而日用纖微之物皆莫不資焉者也。此亦人生之至重者也。今日者。見外洋之工藝。日益發達。内地之藝。日益窳敗。蓋亦咸知彼以機械。我以人工固不足以爭勝。而思講求工學提倡工廠矣。但學堂之中。多尚理論而少實習。工廠之中。多執業務而少講論。事實與理論。分道而馳。而欲工業有實際之進步難矣。且不獨此也。凡大工廠之立必非一人之財力。與一人之精力所能組織而成也。必集多數人之財力精力以成。之一般之國民乏美術之思想。無工藝之知識。而欲其信用公司集股從事也。抑又難矣。故竊以爲重工。之道宜自小學堂之手工教科始。何者工業之大者。組織旣難而利卽難溥。工業之小者。造就旣易而利卽易溥先其易者興之。以爲大者之基礎。則大者亦易矣。小學之手工。皆三角幾何最要之理。學童所不能猝解者。而藉淺近實物以指點之。則其知識易啓。實物旣成。一堂比較孰優孰劣。成績顯殊。優者自負。劣者自愧。則其思想日盛。且其所作實物。即可出售得利。見利而喜。人之恒情。何况學童而本其能力所市得者哉。彼學童之貧者。旣可藉是津貼以增長其就學之期。而其父兄亦知學堂之所教。實關於謀生之用。而皆樂遣其子弟就學。其學童之 
 
 
 

Page 4

 
 
較富者。衣食費用尚皆仰給於。其父兄。而不必耗其手工所得之利。卽可日積月累。存儲生息。以爲將來工業較大之資本。苟能學堂徧興手。工之教育普及。則人之幼年。皆有工業之根基。其性質較近而能。升入。專門。實業學堂者。則據此根基。所學自易爲力。將來有大。工作大工廠。亦不患人材之不足用即。未入專門學堂之學生。散布於他種事業者。旣信用工業之有益。又能考察辦理之法。而信用其辦理工業之人。其誰不樂投資本而助成之也。則一切開礦築路製砲造船之大工作大工廠。皆基於此。然後定專利之律以保護之。勸工學之會以鼓舞之。立專門之學堂以造就之。美工學博士之名以。優異之。則工業發達而國民謀生之途廣。國家待舉之事業亦易就。是重工之道也。是重工以養民。而非徒以養民者也。 
專電 
[電一（北京）]  
　　攝政王面諭憲政館王大臣各省諮議局閉會後速將議案彙齊呈覽並註明提議議員姓名出身 
[電二（北京）]  
　　某御史以時局日益危迫非速開國會不足以救亡擬即聯合各御史奏請實行 
[電三（奉天）]  
　　東督錫制軍接吉林公署電寗古塔全城爲錢帖罷市擊毁商會風潮現已平靜廣成公所出執帖已撥欵代付貧民散歸現正派員查辦 
[公電（江西）]  
　　各報館鑒景德鎭瓷器出品協會已於初二日組織成立工商均甚踴躍 
緊要新聞一 
[恭備皇上典學事宜北京]  
　　内廷消息隆裕皇太后擬於明年令皇帝典學因皇帝幼冲讀四書經義稍有爲難故諭翰林院掌院學士選易讀之教科書呈進並謂德宗景皇帝曾在毓慶宫讀書以南書房爲習字之處今擬將此二處重加修理並選講學時侍奉各員應用舉止端正之内監及深通蒙文之俺達其漢文師傅最屬緊要刻正諭令各大臣保薦學問宏博之儒預備選派 
[議定大員佩帶寳星之等級北京]  
　　樞府籌議大員佩帶寳星事宜業已入告略稱賞給大臣佩帶寳星辦法已定王大臣佩帶爲一等外交大臣各部尚書外省將軍總督佩帶爲一等侍郎都統巡撫提督大員及各國公使佩帶爲一等其餘各外交專員佩帶爲一等惟各省提鎭大員刻值改良官制擴練新軍之際以前所設之水陸提各缺均在裁撤之列自應毋庸議及其新設之軍諮使陸軍鎭統陸軍軍諮官海軍艦隊提督海軍軍諮官等應俟全國陸軍及各洋艦隊成立時會訂專章分按官級等次奏請賞給佩帶以崇體例而重軍格 
[起用文職廢員北京]  
　　吏部於本年二月初二日奉旨所有光緒三十四年以前緣事降調革職及遣戍釋回已去錄用文武各廢員除業經病故及已復原官者無庸議外餘著該部查明原案開具簡明事由分繕清單呈覽欽此遵即督飭司員逐案清查日昨具奏略云臣部案卷因庚子兵燹散失不全且該廢員等削職歸田旣無官守遇有病故情事各旗都統及原籍督撫向不咨報臣部無從盡悉此次欽奉恩旨臣等恐有遺漏之處當即咨行京旗各衙門及各省將軍督撫都統查明凡有前項人員造册咨部以廣皇仁而資考核該員等聞風感激爭効馳驅多赴臣部具呈聲明參案各旗各省查覆之案亦經陸續咨送到部臣等公同商酌擬查照成案自同治十三年十二月初六日起至光緒三十四年十月二十一日止除各路參贊大臣及先係文職後經改補武職各員應由陸軍部辦理曁教職佐雜等項人員均不開列外所有原咨原呈内凡屬有案可稽之員詳加分晰按照成案凡因公獲咎各員無論案情輕重統爲一册私罪獲咎各員案情較輕者爲一册案情較重者爲一册休致永不叙用各員又爲一册其各旗各省尚有未經查覆者俟咨送到日另行繕册具奏至列入公罪册内之湖南候補知府徐棨廣東候補知縣李鍾珏列入私罪情節較輕册内之法部左參議余肇康廣西道監察御史吳兆泰陜西延榆綏道嚴金清列入私罪情節較重册内之福建道監察御史安維峻降補中允臧濟臣江蘇同知繆延恩雲南試用同知汪世楢陜西候補直隸州知州李顯誠雲南鎭南州知州黄希尚江蘇上元縣知縣沈國翰雲南候補知縣朱夀祺浙江候補知縣龍斌雲南大姚縣知縣謝懷宣雲南南寍縣知縣范金鏞列入休致永不叙用册内之順天府府丞高燮曾通政使司參議張仲炘等十八員經兩江總督端方等先後奏請開復錄用欽奉硃批吏部入單候旨謹欽遵於各項册内繕具黄籤恭呈御覽内黄希尚一員被叅原案係在光緒三十四年十月二十一日以後向不開列惟經欽奉硃批入單自應一律辦理十月初一日奉旨（已錄）名單列下 
硃圈文職廢員單前吏部左侍郎溥善前雲貴總督丁振鐸道員用前内閣侍讀學士張翼前法部左叅議余肇康前掌廣西道監察御史吳兆泰前福建道監察御史 
 
 

Page 5

 
 
安淮峻前湖南候補知府徐棨前黑龍江署綏化府分省試用知府廖彭前奉天候補知府陶鏞前直隷永定河北岸同知裴錫榮前江蘇試用同知王秉忠前河南候補同知張慰祖前山西試用直隷州知州姚振國前河南信陽州知州徐佐垚前河南代理信陽州知州曹毓齡前雲南石屏州知州方紹濂前廣西試用通判吳靖前江蘇上元縣知縣沈國翰前雲南大姚縣知縣謝懷宣前雲南署羅次縣南甯縣知縣范金鏞前雲南候補知縣朱夀祺前廣東署遂溪縣候補知縣李鍾珏前廣東東莞縣知縣李滋然前山東高苑縣知縣張之仁前山東城武縣知縣汪望庚前河南署西華縣知縣孔慶筠前河南署温縣知縣陳翼前安徽含山縣知縣蔡如景前奉天候補知縣耿蒞臣 
[軍機處議添憲政顧問官北京]  
　　樞府王大臣日前會議添設憲政顧問官二員當時並未議决昨日復議聞戴大軍機倡議以現當預備立憲時代政務繁要軍機處亟應添設憲政顧問官以備諮詢斷不可稍從緩議那鹿兩相均表同情有請旨簡派兪廉三侍郎李家駒吳郁生兩學士之議不日即行發表又聞于式枚亦有簡派之希望云 
[陳副憲嚴叅黔省監理官北京]  
　　都察院副都御史陳名侃日前密上封章參劾黔省監理財政官彭榖孫措詞嚴厲聞其大旨謂該監理官身負朝廷重任當如何感報國恩乃竟在外貪財受賄日事冶游與該省督撫通同作弊請旨密查嚴辦以肅官箴云云現聞摺雖留中已派大員六人赴該省密查矣按此則已略見前報專電 
[學部派員抽查沿江各省學務北京]  
　　學部奏云臣部奏定分年籌備事宜内開派視學官分查各省學務并註明某年查某省隨時具奏等語奉旨尤准在案惟是視學官一差爲教育行政之樞紐責任極重條理極繁所有視學專章須由臣部詳細妥議奏明施行現雖草創粗就尚待加意推求奏派視學官須俟諸章程奏定之後而沿江各省風氣早開興學較盛據各該省督撫學司所報告証以京外之傳聞程度不無叅差士習互有純駁設有名實不符或者别滋流弊轉礙教育進步自應遴派專員於視學章程尚未奏定以前先行實地調查冀能得其眞際現擬派臣部右參議戴展誠輕車减從前往兩江安徽江西湖南北各省無論省城外縣擇要抽查並派督學局行走翰林院編修張濂内閣候補中書王祖訓隨同前往其河南一省亦擬令其順道抽查每查一省即將該省辦學情形呈報臣部以憑考核約計數月即可竣事其所需旅居夫馬之費均由臣部給發不受地方官供張總期官氣掃除來往便利乃可獲實地調查之益如蒙兪允即由臣部行知該參議等遵照九月二十九日奉旨依議 
[檢呈歷年海軍條陳北京]  
　　軍機處王大臣曾面囑陸軍部鐵尚書將歷年京外各員所上海軍條陳檢查齊全呈請御覽聞日昨鐵尚書已將此項條陳檢出共有八十一件請軍機處王大臣代遞 
[西報紀海軍大臣行程]  
　　文滙報載初七日倫敦電云中國駐英公使李經方駐意公使錢恂皆至意大利其洛會見海軍大臣洵貝勒薩軍門德國亦派專員前往謁見洵貝勒等現已啓程前赴倫敦所至各處皆將受異常之優待抵倫敦時將由英國海軍通信部協理海軍大將格蘭脱君及外務部之愛爾斯登君招待伴同游覽船塢軍港及造船廠等處 
[京師近事]  
　　聞學部定章此次攷送各生赴美游學以五年爲卒業回國之時限如不及五年率行回國者將來學部不准與攷 
　　開缺陜甘總督升吉甫制軍日前跪請聖安當蒙召見聞攝政王并未垂詢一語制軍祇得肅然退出隨赴某尚書第將召見情形備述一切某尚書謂祇得再行設法云 
　　聞執政王大臣等刻有趕編憲政内閣制度之議擬飭憲政館提調李家駒閣學督率修訂官制人員先將新制内閣修成入奏期於明春試行以便先資政院開會之期成立俾國務重任責有專歸 
　　國史館總裁提議以修纂國史體例宜與時變通酌量改訂分爲專史通史二類凡關係重要之内政外交皆别輯專史其餘尋堂紀載則列入通史 
　　攝政王曾面諭樞臣嗣後凡有交議事件至遲以三日爲限迄未實行昨覆由領班軍機慶親王傳諭各樞臣於十月初一日實行此制不得再事延宕違者嚴懲 
　　樞府人云攝政王以孫相國久不銷假其差缺未便久懸擬暫派大臣署理當經樞府諸公遵擬堪署孫相國暫遺差缺之大臣請以鹿芝軒樞相暫署翰林院掌院學士陸鳳石協揆充任資政院總裁之任 
　　郵傳部徐尚書因京張告成己接修張綏鐵路其由綏至庫倫將來可以與西伯利亞鐵路相通尤爲不可緩之舉現擬續行派員測勘由綏至庫倫路線至修築經費有聯合蒙古各盟旗出資之說 
　　經科大學業經學部議定准於明年正月開學昨己通飭各省提學使轉飭保送投攷各生於今年十二月底來京赴部報到 
　　政府現已决定學部管部大臣一缺不再請旨簡放所有學務事宜卽責成該部尚侍妥爲籌辦以專責成 
　　孝鈥顯皇后梓宫於初四日永遠奉安皇太后俟虞祭禮成卽於是日回鑾仍按去路行程於初七日進宫民政部昨札飭内外各廳區於是日黎明選派巡警執鎗伺候道差提督衙門朗貝勒昨亦諭飭北營叅將游擊都司各官酌派精幹兵弁於是日午前齊往朝陽門城外恭迎皇太后鑾輿駕回敬愼站班 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局初六日議塲紀事南京]  
　　初六日開會公决互選資政院議員詳細規則議長言閉會期近議案尚多不能不節省時日爲收束地步此資政院互選細則須先决定呈報督撫請互選監督蒞會諸君讀嗣如無甚更改不必逐條公决即作爲通過議員有因先一日發票恐非愼重之意討論再三後决將丙條關防二字删去 
　　宣布請設法律專脩館以養成辯護人才案（馬良提出）馬君陳述右案理由略謂憲政籌備表内三年後一律設審判廳則社會上必不可少辯護士又述辦法數條（甲）欵項卽以前日議裁江楚編譯局之欵充之（乙）校舍卽以官欵所購之上海中國圖書公司房屋充之（丙）畢業年限定以三年（丁）學生資格年二十歳以上而中文已有根柢者議决交法律審查會脩正施行 
　　宣布淮北水利及徐海水患治法案濬脩馬陵斷麓案淮北水利案四件均决交淮揚水利特别審查會 
　　宣布籌高淳縣水路及爲民寛賦案（王嘉賓提出）亦併前數案交特别審查會 
　　後又宣布關於鹽務之議案（一）清理淮北垣運以裕課源（二）體恤煎丁（三）體恤煎丁請願書（四）整頓運商違章朦收（五）整頓通屬鹽務（六）補救塲商（七）裁撤下砂崇明鹽塲大使（八）蘇屬鹽課攤派地丁項下撤鹽巡各營等均交財政審查會 
　　張議長提議本省單行章程規則截清已行未行界限分别交存交議案（議案錄第三張）請蔣副議長主席當時全塲贊成惟有言應提出數種開明别類請督撫分别札飭抄送方不致茫無頭緒又有人言督撫對下之法令有訓示及不關全省者其中應有脩正請交法律審查會全體贊成 
　　宣布如皋撥積榖捐充自治教育經費更正名稱請議案因與議員金祖澤議案相同决議併交審查會 
　　宣布徐州實行墾荒案决交財政審查會併入清查荒地案内 
　　宣布陳士髦撤銷議員辯誣案此案由資格審查會依據邳州商會教育會勸學所三團體公禀公禀中但有教育會之圖記而無勩學所商會之圖記議員有言事關翻案即陳士髦確係被誣亦須手續完備方覺憑證確實可以執行政官之口資格審查員中竟有一二人議論雜出謂即今憑證完備尚恐議長及大衆不信者言至可笑議長曉以大義言議員團體欲堅然翻案後尚須予邳州牧以相當之處分則尤不可不脚踏實地愼重出之萬一商會勸學所一紙聲明並不知情不幾反貽後議耶當時反對者又有伸言調齊憑證後其辦法究何如不可不設法懲處州牧者大半負氣之言至無秩序而時已逾七時不得已遂宣告散會 
[浙江諮議局第十三四兩次大會詳情杭州]  
　　初四日下午諮議局開十三次正式會議之延會及十四次正式會議書記長報告到會人數代理議長陳副議長報告議長有恙請假兩日由時夏代理先提議省城警察總局裁撤問題謂昨日未曾議决應繼續討論王君廷揚言委員僅到一人此事恐有質問應否變更議事日程褚君輔成言委員旣有到者卽可質疑王君理孚言去年嘉秀并辦聞已批駁昨王君說兩邑合一機關恐難辦到尚不如裁撤每年可有萬餘金沈君鈞儒言旣有巡道統轄道以下各府皆一律何以杭州獨異至局費尚另一問題褚君輔成言總局照章各設一所以州縣爲總辦杭局雖人多地大亦不應用費較各處加至百倍總應撤王君理孚言總局開銷萬餘金屬局尚不在内樓君守光王君廷揚亦以太糜費均主撤代理議長向衆表决主裁撤者起立多數褚君輔成黄君家襄沈君鈞儒等又復討論裁撤衛隊民壯等以充經費問題樓君守光言乙議案時間已到遂發討論終局之動議次提議（乙）移房捐及裁撤綠營餉項改充全省巡警經費議案書記誦畢書記長報告沈君鈞儒理由辦法之修正王君家襄言本議案巳由沈君自行修正可否照八十七條二三讀會並讀贊成者三人楮君輔成言非法律案本無須經過三讀會王君家襄卽將動議自行取消沈君鈞儒言對於委員有所要求照局章二十三條諮議局議定不可行事件得呈請督撫更正施行綠營餉項充辦新軍此摺聞尚未發旣不可行應請不發惟正式咨呈尚須明後日送去應請委員先向撫院代違委員答言此項會銜摺稿係九月二十四日送閩回否尚未可知通知未嘗不可有無效力不負責任沈君鈞儒言原摺當未繕發如日内須發必應先行知會諮議局褚君輔成言第十三條固係督撫提議事件然巡費是否在局範圍之内旣不交議是否侵奪諮議局之權委員答言此事發生於諮議局成立之前褚君輔成言發生雖早然尚未施行總應交局議否則違背委員答言以綠營餉欵舉辦新軍與局無關涉沈君鈞儒言裁撤綠營係指定巡警的欵不能不問再次議（丙）實行裁汰書吏法案書記誦畢提議者周君斌登台說明旨趣王君渡亦請登台發言謂第一條改名不改實第二條州縣以下本無户房刑房以下兩字尤不妥取締規則第一條亦有以下兩字不知何指第二條旣稱書手何有項充其餘種種］、 
矛盾窒碍辨駁甚詳梁君有立言本議案是否受書吏之要求何以户務書手多至二十人猶曰暫留若干不得謂之截汰楮君輔成則言户房二十人刑房五人並不得爲多因發動議謂與洪君案有關係請俟提議後併付審查又議（丁）實行裁撤書吏案書記誦畢提議者洪君竭承登台說明旨趣王君家襄言兩議案一裁汰一裁撤論事以裁撤爲正當然煌煌上諭久已頒行議案効力安能過之似惟有提出質問書之一法議長因次第表决周洪兩議案起立皆少數决議均不村二讀會次議（戊）海 
 
 

Page 11

 
 
軍緩辦建議案書記誦畢提議者丁君中立登台說明旨趣王君家襄言無甚討論可行表决表决成立議長因提議（甲）維持國幣草案第二讀會書記長報告審查報告書褚君輔成發動議謂末一條應加入凡龍元小龍元不分鑄幣省分一律行用王君家襄發動議謂字句須修正者尚多請仍付審查表决得多數至處分一條前巳有主官商雙方面規定者丁君中立王君世裕等謂商一方面不可規定表决不規定商一方面者少數又提議（乙）整頓學務議案書記誦畢提議者余君敏時登台逐條演述甚詳且久褚君輔成亦請登台發言謂第十二十三等條雖係照章應爾然謂不合資格者即行撤换與事實殊多窒碍至論教科書部頒者亦不適用云云梁君有立請付審查表决付審查張君傳保謂當付特别審查表决得多數朱君其鎭言特别審查當由議長指定褚君輔成贊成遂散會 
分類新聞政界 
[札飭豁免積欠房捐膏捐蘇州]  
　　蘇藩陸方伯以正雜錢糧三十三年以前己奉恩旨悉予豁免則房捐一項亦係徵諸於民自宜同沾闔澤應請或予豁免所有三十三年以前民欠房捐錢文應卽按年查造欠户牌號姓名錢洋數目欵册同送請豁以示體恤至膏捐民欠錢文事同一律亦應照此辦理惟房膏各捐已完者由縣給照未完者照仍存縣應一併逐細查驗存照是否與欠數相符分别官挪民欠以爲豁免與否之準則日昨特通飭各縣遵照辦理 
[鄉鎭自治之預備松江]  
　　泗涇鎭爲婁縣轄境與華亭毘連户口繁盛商業亦頗發達該鎭紳商學界組織地方自治業已預備房屋規畫區域擬章繪圖呈請華婁兩縣令轉詳上憲市中各店舖闌干地橋已於十月朔一律讓進另就曠地爲小菜塲支搭蘆棚屯駐魚肉菜蔬各小販沿街食物攤則一概收拾並以市河浮拴之竹木排有碍舟行亦令盡行遷往鎭外 
[解决城鄉區域問題之困難常州]  
　　武陽城鄉區城爭議久未解决以致自治無從進行日前籌辦處委沈保申來常會同府縣召集城鄉紳士在府署協議沈大令之意擬以此次籌辦處議决之區域標準問題城廂之界以街市毘連爲斷不分區圖但中間間隔半里以上者不得以毗連論等語爲劃分依據以息爭端如此辦法已將十八坊廂固有之區域割去不少城紳因係籌辦處議决之案通行全省若必依據志書以爲爭執是武陽兩縣破壞全局故祇得允從而鄉紳仍堅持不下沈大令無可如何聞將遵照部章會同府縣呈請督撫核定云 
交涉 
[江皖大吏對於鄉民毆傷日商之措置南京]  
　　江督昨致皖撫電云頃接駐寗日領函稱蕪湖日商河本直次由寗屬高淳縣回蕪至當塗孫大汪村舍舟上岸村犬圍吠因用木棍逐犬致被鄉人攅毆重傷幸得村董汪林歡喝阻始免於難該董并經謝罪該日商曾到當地華美醫院診治經醫院長陳述於當塗錢令已允嚴懲索償未答兹特函請飭行拿究並聞損害價格單内計銀表金製連鎖休槖一月所失診察料手術料藥價六項共洋銀一百四十元要請酌償前來查此案起釁緣由必有不實鄉董旣知保護愚民無知本難深責所開失單爲數不多而賠償之例固不可開惟可追比擬請飭查明確酌量辦法以期速結而免枝節是否統候桌裁篠皖撫接電後當致蕪湖李道電云頃接督院篠電此案當塗錢令已否禀報尊處究因何起釁希卽速飭該縣迅查究辦一面嚴追所失各物件給還原主賠償之例固不可開而失單爲數無多可酌由當地董保設法貼給藥資以期速結而免枝節爲要院印皓并復江督電云篠電敬悉卓裁極佩已電飭皖南道飭縣迅查究辦責成將遺失物件追還原主并由縣查明起釁情由酌貼藥資以期速結皓 
軍界 
[分籌海軍經費之計畫安徽]  
　　皖藩沈子培方伯以皖省財政困難甲於他省現在認籌海軍經費爲數甚鉅且須年清年欵若非先事籌畫難免不臨事倉皇致誤要需頃已上詳撫憲據情奏咨截留協撥各省餉欵抵充海軍開辦常年各費並充本省陸軍新政等用俾資有着免誤要需聞皖省認撥海軍開辦經費計分四年攤解每年應解銀二十六萬七千五百兩刻已議定六成由司攤解四成由蕪鳳兩關攤籌云 
[美員叅觀鄂軍之忙碌武昌]  
　　駐京美國使館武員黎富恩現來鄂考查軍隊學堂工廠曾經美使函知陸軍部照准咨行來鄂田張虎臣統制派十五協劉協統温玉爲招待員昨該美員至督轅謁見陳制軍後卽往拜謁張統制陪同參觀工程第八營及十五協各標與陸軍特别小學堂旋又至陸軍講習所十六協標營等處叅觀次日由劉協統一人陪往叅觀南湖馬礮各營復渡漢陽考查兵工廠卽在該廠設讌欵待以盡主誼 
學務 
[師範生匿名公電之内容杭州]  
　　浙省諮議局日前提出任用師範生議案兩級師範初級班學生盧電塵陳鏘等十餘人發起要求全體勒令停課先與杜議員交涉投函詰責勒令取消前議否則以手鎗從事等語次與本堂監督沈君糊閙謂不應首先贊成甚至佈散謡言擬就散會時羣毆杜沈二君以洩憤致是日出席議員咸懷惴惴敦囑守衛隊嚴密警備大有風鶴皆兵之概次日本城某報論說時評同日發表優級全體學生以此事關係全堂名譽紛紛向齋務處詰問嗣後不得濫用全體名義而初級中之多數安分學生亦不贊成斯舉若輩憤無所洩忽又鼓衆與報館交涉除登告白外復發匿名公電致上海各報本日發表全體 
 
 

Page 12

 
 
學生大動公憤要求齋務長嚴查主謀幾致决裂兹查明爲首發難者計十一名而主稿發電之陳鏘張人驥二名知犯衆怒託詞請假其餘盧電塵楊保權朱尚桓何景棫汪文璣許國貞童鵬超袁以鑠陳大敬等九名亦擬分别請假聞該報主任吳君並擬具控官廳澈查控誣實據云 
[女子公學鞠躬之風潮江西]  
　　贛省女子公學上年開辦時共有學生一百二十餘名今年下學期開學僅有四十餘名上月中旬自英文教習許士芬女士與文教習口角告退後國文某教習教法不善以致各生久懷不平二十八日頭班學生上講堂見時未行鞠躬禮該教習已爲悶鬱不安至第二班學生往講堂亦復未先行鞠躬禮該教習以各生藐視相詰責各生不服互相爭論嗣教習拍案大罵初則訓言次則惡語而學生亦齊聲對駡不休嗣經許監督勸解今日暫爲停課始散聞該教習現擬禀林提學並一面請各生家長理論云 
實業 
[開會集議公估辦法江西]  
　　贛省商務總會於九月三十日邀請藩庫廳大清銀行官銀號税務局鹽局錢業會館諸君並本會各會董到會决議公估事件分條列左一議决鹽局出入銀色以二八爲主位公估旣定自應高升低補每百兩加九三八平三兩合庫平百兩一議决税務局出入銀色原議以二四爲主位今年所存庫之税書明年發出之得者認虧每百兩加九三八平三兩合庫平百兩一議决解兌司庫各欵應加大工平色等項仍照舊章辦理於公估銀色尚無出入一公錢照依九三八平加三兩合庫百兩由藩庫平較準毋論官商出入概照公估局批碼照抄一公估司事已到薪水雜用由號担任一切事件即由號與商會合辦一公議各商號將官票付官銀號作價春冬每日以四點爲度夏秋以五點爲度一公請十月初五日出示曉諭俾衆周知 
[創製人力輪船天津]  
　　安徽學生許用海獨出心裁創製人力平波冷機輪船其船長四十七尺寬十四尺深五尺六寸艙樑五間船尖形平底直杆圓梢一船雙明輪鼓水每輪七尺三寸寬一尺二寸輪輻十六枝水板一尺二寸方行船於尋常迎風逆水稍減速度如遇逆流較平水增三分之一之阻則如壓力類推因機器步位增减進退皆便行止靈捷如三人力能載重二萬斤一刻速度行四里十二人力載重五萬六千斤一刻速度行六里聞該生已於九月二十四日禀請直督端午帥查驗咨部立案卽行開辦 
[咨查安徽路礦局安慶]  
　　安徽米商聯名禀呈農工商部咯謂安徽路礦兩局虚糜巨欵各商受害匪輕懇請澈查等情聞該部已備文咨行郵傳部及安徽巡撫詳細清查咨覆核辦矣 
雜記 
[租界茶工要求加價滋事詳情漢口]  
　　漢口英俄租界内阜昌順豐興泰各茶磚廠均洋商所設規模頗大在廠之華工不下萬餘人現因物價昻貴工資所入只敷一飽遂相率停工要求加價而各工頭因與洋商訂有合同未滿期限不能輟業亦不准加價致拂各茶工之請各工遂於初三日聚衆數千遷怒各工頭竟將包工郭某等數人痛毆復欲投之於江租界内印華各捕畏其勢衆且均持有兇器咸袖手旁觀不敢預聞當由英領事電知夏口廳馮司馬調派巡防隊與緝捕營勇丁至塲彈壓馮司馬亦會同文武印委赶至善言開導衆工始鳥獸散馮司馬恐其復行滋事刻已留勇丁百餘人分駐各茶廠以資保護一面商請各洋商酌加工資俾示體恤 
[縣令誣陷屍親斃命之眞相山西]  
　　前任祁縣馬慶祥逢迎本地財主喬應匣（或云即大德恆之東）將糾衆擅用洋鎗擊死良民二命之主使人郝子寬喬某等不爲拘辦惟遣人極力調停許以重金賠償命價岳姓不得已赴省上控迨撫臬嚴飭下縣馬令適聞訃丁憂遂揑詞詳復以屍親岳姓在屍塲暴動爲名遂協同營汛拘拿岳姓族人曾受槍傷之岳奎（捕役到村人民逃散只岳奎傷重不能動故被拘）至縣署收押黑卡自九月九日押至二十一日連次拷訊死去者屢矣遂勒傳村正副岳立山等僱覔八人將頻死之岳奎用門板抬回養傷未及村門卽死去現在張莊村黄劉渠一帶百姓同爲不平業己聯合附近各村公舉代表赴省開呈說帖求諮議局轉禀上憲將此全案提省審訊以雪奇寃 
清談 
[讀經雜感]  
　　船漏水入。内虚也。壼漏水出。外罅也。天下之事有一于此。而或不亡者鮮矣。况乎内虚外罅。紛至沓來。蠅聲在堂。箕舌在旁。酖酒在觴。猛虎在場。高明之噉者以百計。臥榻之鼾者以千計肘腋間之環伺者以萬計霜未冰月幾望外。患與内憂交并。一旦勃發。大局沈溺而不可救藥。雖有聖哲其奈之何。詩曰多方嗃嗃。不可救藥。 
　　景運之世。言在都兪。其次言在旌木其次言在庭陛。其次言在疏牘。其次言在歌謡。其次言在林藪。又其次則咨嗟嘆息。情壅于下而纖悉不得宣達於上。偶一宣達。而斬之刈之。勢且旦旦而伐之矣。風雨蕭蕭。鷄鳴寂寥此世風之所以日衰也。詩曰如彼遡風。亦孔之僾民有肅心。荓云不逮。 
　　國之將昌也。其人才皆如雷啓蟄。乘春陽憤盈。所至而百物受其祥。衰則反是。其人才如蟄墐户。湫閉槁窳。所至而百物受其愴悢。是以入其國。觀其條教號令。聆其謡議文章。觀其山川雲物。而國之休悴可知也。一國之中申。議論旁皇。林林總總。築室道旁。偶或問其　何以漏。根何以蠹。亭岸何以谷。荃茅何以　。則罔不瞿然驚。膛然顧。堂詢諸庭。庭詢諸户。户詢諸國門。國門復詢諸於郊野。此其國之氣象爲何如乎。詩曰池之竭矣。不云自頻。泉之竭矣。不云自中。 
雜著（明夷草） 
[寄及門張芷園杉關]  
　　聞君關上擁旌旄。遥憶書生膽氣豪。决勝久存黄石略。拜恩新著赤霜袍。一身許國雄圖壯。半壁支天汗馬勞此去艱難知不惜。沙場麟閣屬吾曹。 
[丁亥春感]  
　　石羊城下越王宫。天盡東南浪拍空。萬頃可憐春飮馬。重關不見士彎弓。威儀有日過三輔。草木何人借八公。寒食古台新雨後。斷　零亂起悲風。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局 
[議案]  
　　江蘇議長張謇提議本省單行章程規則截清已行未行界限分别交存交議案 
　　查奏定本局章程第二十一條規定本局應辦事件其第六欵爲議决本省單行章程規則之增删條改事件其第七欵爲議决本省權利之存廢事件按語云七六兩欵爲叅與立法事宜據此則單行章程規則悉在本局議决範圍之内惟章程規則之發生在後者須議决後始爲有效此第七欵所謂權利之存廢是也其已經通行者應增應删應修應改事事皆本局擔負議决之責據按語指六七兩項爲叅與立法其爲第六欵指已立之法第七欵指未立之法界限本自分明惟未立之法將來必自由制台撫台交議或本局自行提議皆需公决後呈請公布施行若其已立之法當初立之時固有通飭之文或揭示曉諭之事日久遺忘除掌案之書吏以外應守法之本省人民並無檢查本省單行之法之處國家頒定之法外間尚有專輯之書本省法令則蘇藩司所屬從前尚刻有省例今亦久不賡續寗藩司所屬則並無此物本局卽欲參與其增删修改之事不見原文何從措意嗣後應請制台撫台將本省單行章程規則截清界限分别交局擬定辦法甲乙兩條請公决 
　　甲將來一切本省單行之章程規則凡應使人民遵守者分三種辦法 
　　一行政長官交議之章程規則議决後呈請公布施行始有效力 
　　二本局提議之章程規則同上 
　　三凡有緊急命令如兵事約法之類亦有應使人民遵守者本非本省單行章程規則之範圍其發生效力自不同前二項之例 
　　乙現行一切本省單行之章程規則凡已名爲使人民遵守者分五種辦法 
　　一請制台撫台飭下合省衙署局所限文到一月内將歷來對於人民一切命令或禁止之文告無論丁漕捐税之徵收方法以及清鄉息訟禮教風俗户婚田土約束差胥捕治匪類農桑水利各事宜並新政項下學務自治警務以及官營民業之局廠各將全卷飭抄一份移送本局 
　　二合省衙署局所移送之卷開列件數點發回文嗣後經議員或常駐議員檢出首尾不具或缺漏節目之處仍請制台撫台飭下補抄移送 
　　三此案呈制台撫台後請制台撫台將行文各衙署局所之期日知照本局 
　　四計算本省各屬路程酌定制台撫台文到期限扣算滿一個月後再計程限由本局接收移送文卷 
　　五旣經如期交送之章程規則現在皆有效力如有應增删修改之處俟議决後呈制台撫台公布或更正施行乃可變更該章程規則之效力贊成者雷奮兪復楊廷棟錢以振孟昭常于定一 
[江蘇議員胡伯言提議徐州實行墾荒案]  
　　徐州荒田以微山湖灘地爲一大宗枕銅襟沛湖形橢圓東西對湖徑長近百里南北加半北毗連山東之嶧滕上流亦接東省南陽湖湖勢東趨西南面積平下銅沛兩屬占全部涸田最多咸同間東省曹州民南來佔墾土客雜糅日相搆釁曹案多盜遂藉是蔓延遺毒搶刦巨案日數起官不敢捕防營潜通湖遂爲逋逃藪視同化外徐州大利在此大害亦在此以銅沛田養外來之盜論者有主張逐東民歸原籍者（前曾文正公大軍駐徐東民王刁二團肆行通匪遂驅除出境留數團稍馴順者嚴束觀後有奏案可稽今東民公然窩匪故僉有是議）然佔種多年湖陵高阜曾有升科者亦未便據分省界鄙擬近辦自治動需巨欵除老涸田不計外新涸田勿再任爭執統歸銅沛自治公所招佃承墾暫充經費俟墾熟分别升科尚與諮議局章程應興應革之條相合爰區别田類及籌辦保護善後諸法縷分於左以待審擇 
　　（一）灘田之種類 
　　甲舊涸田（一名原領田）此田涸出最早均分叚承領歸案納租遇湖水漲發約大小麥得收者十之七八秋稼被淹者十之五六除擇阜升科外租價微薄似略宜酌增以充自治經費 
　　乙續涸田此田較原領田少低窪亦被人領墾合計大小麥得收者十之四五秋半水没但此田絕沃腴一遇稔年收穫輒數倍亦應凖時增租照前例辦理 
　　丙新涸田此田近漸涸出無專主承領東民於原領界外任意强佔無理取閙銅沛民據理力爭情形頗劇烈莫如劃歸兩邑自治公所招人佃墾以息爭端而裕公欵 
　　丁預備圩田湖勢迤邐平下入湖十里水不盈尺論者議湖中修一隔水隄劃作稻田然修隄可以禦湖腹之水設隅伏漲上源水勢漫溢何以禦之研究多方莫如修圩田爲宜由銅張谷山起至沛城子廟（舊有湖陵阜故名）止延袤約一百五十里議修十四圩圩方十里湖㘭培高八尺兩翼六尺邊四尺中間十里留畫水溝界之用溝内置水門司啓閉旱則引湖以澆稻潦則引水以注湖以每圩面積五百四十頃計約可得田七千餘頃 
　　（二）籌辦之順序 
　　前甲乙兩種田除酌增租欵外稍一釐定便疆界秩然惟兩種田湖漲落無時田涸出亦無制限但境屬銅沛田亦應歸銅沛人主之而利多害伏往往演出種種惡劇從東民一方面反客爲主逞蠻覇種恃竽匪爲後援爲得寸進尺之薦食從土民一方面悍黠者智取力爭稍得權利一切謹厚紳士均不敢過問從官長一方面地歸徐州道管轄涸出時委員勘驗湖汗漫無稽不過憑劣董勾串書差受賄欵項惟有一筆糊塗賬總此數因每涸出種收土客交鬨千百人成羣礮石相見星火燎原隱患何堪設想擬請督撫札飭徐州道剴切出示曉諭督率銅沛兩縣親履劃界使原界外（舊日定案之界）不準越雷池一步違則從重懲治此種新田統歸二縣自治公所招人承墾以弭爭端以儲公項 
 
 

Page 19

 
 
至丁種圩田丄欵浩大或創立公司集股興業或歸該屬自治公所募公債創辦容擇取酌訂 
　　（三）保護之實行 
　　劃界承領後一切布種鋤刈由所屬官廳保護自不待言但東民蠻悍且窟穴盜賊非語言所能禁諭消患未萌莫如派重兵彈壓客冬徐州府辦清鄉提調樊溥霖駐紥於此連獲積匪數人就地正法賊始歛戢或遠揚後局移他處賊復猖獗今宜調歸錢服若欵項奇絀清鄉局裁撤時調戌别兵亦希照此條辦理 
本埠新聞 
[飭縣訊斷毁掘墳墓案]  
　　監生楊承恩前買陳士昌等田三畝葬有子媳幼女棺木詎被革保楊顯華發掘墳墓希圖盜賣因特具禀上控奉蘇臬左廉訪批示略云此案控經該管府檄飭上海縣集証訊明斷詳何以尚未集訊斷結所稱楊顯華賄差朦詳銷案難保必無其事該縣地方凡有此等關涉洋人案件往往即不得直殊堪浩歎仰上海縣查案會同會丈局親詣該處查勘四至分界提集被証秉公訊斷如實係楊顯華串謀掘墓卽行照例究懲分别詳辦以儆效尤勿任徇延 
[承辦濬浦局塘柴之糾葛]  
　　職商王鼎三控顧成章即顧成齋圖賴墊本洋一萬餘元前晚由公共公廨德襄讞提訊王供去年八月間與顧訂立合同設立仁濟公司代辦浚浦局塘柴由職商墊洋二萬元至本年二月間不欲業此向顧索還墊本取回合同曾收顧洋一萬元尚有萬元由顧出立期票詎至期往收無着且有每担四釐之紅利洋四千餘元亦未照付一併請追顧供與王訂立合同進出有帳現未算明德襄讞以顧藉詞推諉判押限一禮拜還洋如違未便 
[民吁日報館暫行發封]  
　　駐滬日本總領事以日前民吁日報登一論說有關日本國全體名譽並傷中日兩國邦交照會滬道蔡觀察請飭公共公廨將該館發封並傳主筆訊究昨晨公廨寳讞員飭差協探將該報主筆某君傳案由李襄讞與英廓繙譯官略詰數語着將該館暫行發封候照會英日兩領事於今晨九句半鐘再行會訊 
[飭拿欺侮鄉民之流氓]  
　　本縣田大令昨給高昌廟地保諭單一紙文曰准蘇省鐵路公司移據本路工程局函稱高昌廟車站左近有多數流氓每於火車到時見有鄉民運牛來申者初則以代牽爲名勒索酒資每頭一角鄉人不允則沿途攔截僞稱係公司所派有定章在本路彈壓委員訪悉情形密派差勇於火車到時切實查察果有流氓十數人攔截鄉人硬行索詐情事當卽擒獲一人餘皆四散卽照冒充公司役夫圖詐例枷責等因准此查滬杭通車後鄉民運牛來申者無日無之該處游手好閑之輩羣叙作梗要挾勒索無所不至不特鄉民受其愚弄實於本路營業大有關係且胆敢冒充公司夫役於公司名譽尤頗受影響若不設法嚴禁譸張爲幻何堪設想移請出示嚴禁並飭差嚴密查拿按律懲治如由車站附近緝獲圖詐流氓即由委員隨時發落等因到縣准此除出示嚴禁外合行諭飭諭到該地保即便遵照隨時嚴密查拿如有前項流氓務獲解縣訊究該保毋稍縱延干咎 
[救火聯合會開會紀略]  
　　前晚七時救火聯合會在公益會開洋别會到者一百五十餘人提議預備出品協贊會消防事官議定備具局龍二架象皮膠布帶數十條皮帶車四輛每社每日分派會友十二人龍夫數十人到塲防守並定於開幕日知照租界捕房排隊過境又宣布前日在張園開職員會時議定將會名上除去内地二字以爲將來推廣地步所有基地被佔一事擬先請總工程局及官契局測繪生重行復丈禀縣請辦再有建造會塲招人投標一事定於初十日下午一時在果育堂事務所當衆開標選擇貨價相宜者委令包造議至此時已鐘鳴十下遂散會 
[中國體操學校定期開運動展覽會]  
　　北浙江路中國體操學校設立已有二載每於春秋兩季舉行運動會一次現定於十月初九日舉行第四次運動展覽會上午九時開會下午四時閉會該校係體操專科所演材料必有特色並聞届時於塲中設一食品販賣店來賓若不回午餐可以藉此充飢免勞往返 
[傳訊錢莊股東]  
　　倒欠公私各欵之承泰莊東夥田舜章等由縣收押在案兹傳股東郁某等質訊田供共欠七萬餘兩有洪佩卿押欵五萬可抵凈欠二萬餘兩郁供光緒三十三年份已將兩股資本拆出由田另招孔禮庭入股承泰餘記改爲協記職董尚存該莊銀四百兩張子祥供主人章葵泉名雖兩股實與田舜章各得一股有小合同呈電孔禮庭供田招職員入股交銀四千兩後又代墊銀一萬六十兩田濫放帳欵求請勒令收回清理判田還押勒限三天照一股繳銀一千一百兩郁孔各繳二千二百兩張繳一千一百兩均交妥保 
[城内]  
　　招摇撞騙○管帶龍華駐防砲船右哨千總陳某前日禀知提右營陳叅戎謂有趙子陶到船稱奉憲委到船點名並欲升旗放砲詢其有無公文趙無詞以對遂即逸去請爲查參戎准之 
　　劣董脱逃○鄉人莊勝奎日前投縣禀控堂弟友章串通二十九保六圖新涇圖董沈紹剛硬贖田地曾經田大令准詞飭差提究前日該差將全案人証提集正欲解訊沈紹剛忽然逃遁當晚提訊判將該差責二百板限五天尋交 
　　拐賣侄孫○戴德元因賣去寡侄媳戴王氏之子彼控由縣提訊據稱該孩押於楊子卿以抵飯錢被楊挈逃昨日提楊質訊楊供該孩實由戴德元託廣東阿三李奶奶等作中賣於郭寳成土行之擋手戴先與孩在小的處食宿二十八天賣孩後祇償飯食洋元訊之戴初猶推諉後始供認將孩賣洋六十元出立筆據自用二十一元餘被中人等用去判楊交保戴釘鐐收押再行擬辦 
　　扭獲拐匪○一路巡局巡長左榮熙查見陸汝舟與陳菊初在途互扭拘至局中山　正巡官審訊陸供南京人小的之妻王氏被陳拐至上海曾在上元縣控告蒙縣尊准詞派差給文到中指提小的於前月十三日來滬將文投呈上海縣已蒙派差協拿今日正途與陳相遇因此扭案請究訊之陳供詞支吾判送縣核辦 
　　不認聚賭○華德鎭茶館主張竹卿因聚賭抽頭被人密告昨日由縣提訊張供茶館開在學董朱逸清住宅對過不敢犯賭至繕函密告之沈董小的亦已往詢據稱並不知情判令再請沈董函復核辦 
　　官事○江南提台劉軍門昨日由松來滬 
 
 

Page 20

 
 
泊舟董家渡碼頭二品銜分省補用道廣東官銀號總辦顧溶湖北候補知縣羅運崍正任太倉州知州姚炳熊上海縣清理積案裁缺補用知縣劉羲年均於昨日到道拜會禀見洋務局駐局委員候補縣丞沈庚身禀請病假一天委辦沿海保甲委員候補從九朱士模到道謝委候補縣丞邵在芳禀知奉撫憲札委帮辦江震捐局差 
[南市]  
　　請緝逃犯○法租界捕房收押之搶匪劉阿二江北人年二十四歳太陽穴有疤痕又積竊姚福生松江人年二十二歳兩腿有板花均於西歷十一月十二號在工次脱逃昨由捕頭派探持該兩犯照片至總工程局請爲恊緝 
　　學徒私逃○小東門内某銅匠店學徒蔡永興年十歳昨至南市不辨路徑由三十二號巡十帶至總工程局詰知該孩係甯波人其兄小和在六馬路鑤花作内習業伊因被師凌虐是以逃出判留候召認 
　　果將誰屬○已革總工程局巡士張良玉之姘婦王錢氏住居南碼頭地方兹被該氏本夫王松臣扭控南區移解工程局訊究張供現爲皮匠與該氏已姘六年生有一子名連寳年五歳王松臣屢次借錢滋閙此次因無錢應借致被扭控氏供江北人年二十八歳本夫來滬傭工已向張良玉借錢數次判將連寳交張領回該氏暫交地甲看管再核 
　　保人受累○南貨莊客沈竹亭控南潯船户周四即連堂担保湯榮卿所開之益茂南貨店取去貨物欠銀一千一百餘兩該店倒閉後除追還變抵外尚欠八百二十一兩昨由工程局孫裁判揑訊周供沈已自向湯姓接洽愿以二成攤還求鑒孫裁判以事在南潯未便訊理將周交沈帶出自赴該處衙門控追 
[閘北]  
　　有何憑証○培元堂藥舖經理羅州福扭廚司董阿四車夫周阿二至四路一區控稱店内失竊經兩八十餘元黄周二人情有可疑請爲究追昨經黄正巡官提訊判董責一百板還押候再研覆 
　　瞎子討債○瞽者劉榮和控孫竹山欠錢三十餘千昨經四路一區黄正巡官訊明判先繳十千餘著按期拔還 
　　押追房租○吕柏林昨扭宋金夀至四路一區控被欠房租洋十六元請爲究追判宋押候先繳洋六元餘著交保清理 
　　來路不明○船户朱長富在西街兜售煤斤巡士以其來路不明拘局訊究判將起案之煤充公以後不准再來售賣如違嚴辦 
　　巡警總局批示○職商蔡錦章章錫廷禀批據禀該商等擬在閘北華界地方設立宰牲公司並參仿法公董局收捐章程減半收取每頭捐洋一角宰洋一角又猪羊由滬甯火車運儎到滬每頭另捐落地洋二分統歸該商代收悉數彙繳本總局等情細閱來禀係爲講求清潔起見應即照准惟事關公益想寗蘇滬三帮必能通力合作不致另生阻撓即有膠持已見者本總局亦斷不能因其一人之私任令破壞公益仰該商等妥爲勸導刻日集議並相定公司基址房屋式樣來局呈請執照以便興工建造一面妥議章程呈候核奪再行出示曉諭可也 
[英租界]  
　　董事勢力○居住城内黑橋浜之朱渭夫曾將趙姓房屋契據向管祥順木器店抵洋一千七百元延不取贖由管之女壻袁　生具控公堂前晚提訊袁供朱將趙姓房據抵與岳母延不取贖故轉抵於公益公司曾由該公司在法公堂具控商人與朱均到堂質訊奉斷移縣詎趙係城内董事極有勢力縣中集訊時竟不准管業反將商人交差爲此控請追究質之朱供與袁並不相識所有趙姓契據係抵與管姓祇有洋一千二百元求察判袁仍還押朱交妥保限三天理清如違提案押追 
　　限期理處○虹口廣生利號經理何覲林控黄阿長不理貨洋一千一百餘元前晚由廨提訊判黄交保限十天自向原告商理 
　　變産償欠○木作頭玉文孝控同業李鴻掌欠銀六千餘兩一案前晚由廨復訊李供愿將嘉興之田一百零五畝變價理償判李還押著速料理 
　　出面東家○已閉春桂戲園主李春來之妻沈氏控經理人江友仙虧空銀兩昨由包探將江傳至公廨請訊原告延律師佑尼干帮辦上堂代表李襄讞謂華人控告華人毋庸律師干預該律師聲稱該園曾由趙春庭託本律師出面是以到堂請訂期會訊判江交保候下禮拜三訊明再核 
　　情愿還洋○馮文鋆因私用高易洋行銀兩被控由廨訊實判押西牢年半在案兹馮愿　現洋五百元期票洋四百元餘出興隆票拔付昨日復訊中西官以尚未足數判仍還押候核 
　　承認訛詐○李桂福串通老閘捕房九百十號華捕冒充暗差以稽查深夜賣酒爲由向嶺南邨等各酒館勒詐一案該華捕業已押辦昨日復訊李亦供認不諱判押一月期滿逐出租界 
　　女孩迷路○常熟女子李妙根因不辨路徑由捕帶入捕房轉送公廨請訊據供在籍與母同伴來滬母在三馬路李姓家爲傭因出外閑游不記歸途致被送案判送棲流所留養候其母來案認領 
　　串竊煤柴○傅阿仁王阿會因竊日商三井洋行駁船上煤柴由廨判押在案昨又由探將船夥張阿良王金榮王根全一併傳至公堂請究原告日商偕見証李榮記李阿揚到堂請究判三船夥一併交保船候船主覓保具領傳王照章送上海縣各枷七天期滿再押兩月 
　　棧夥蠻横○小客棧夥陸芝芳將棧客王來德衣服剥去向論被毆昨由捕房解廨訊明判陸賠原告洋兩元再押兩禮拜 
　　如何被騙○船户張大毛控李王氏將伊妻王氏騙嫁於甬人張阿金之弟爲妻昨由包探將各人查獲解廨訊究判李王氏押女所兩月惟兩張不應在途打架判各罰洋一元王氏交張大毛領回 
[美租界]  
　　幸未燎原○昨晨吳淞路寳太成衣店披屋内起火幸即救熄捕房因其曾保火險特派中西探查復核奪 
　　銷毁烟具○元芳路八十九號馬昌甫客棧内常有庽客開燈吸烟昨被包探查見將馬解入捕房捕頭飭將烟具存候銷毁馬從寛斥釋再犯拘瘝不貸 
　　酗酒滋擾○印人某甲前晚在百老匯路乘醉毆打行人被捕拘入捕房押候解請究辦又黑人某甲前晚酒醉在西華得路横行滋閙亦被巡捕拘入押候酒醒再行核辦 
　　洋兵兇横○某國艦兵前晚雇坐潘開新之東洋車不給車資反將潘兇毆受傷迨印捕到來已被脱逃當將潘帶入捕房轉送同仁醫院醫治 
[法租界]  
　　私遞小洋○探解沈阿福至廨禀稱前日押解監守自盜案内之昌大質舖夥李賡軒李琴軒陸瑞林等至案審訊在途由沈私遞小洋十角爲押解巡捕窺悉拘獲解訊沈供無知誤犯求宥判罰洋一元充公 
　　兇犯翻供○張元卿王全根在永安街持刀戳傷王子卿一案張元卿已由公堂訊辦王全根亦由工程局拘獲移送法廨訊不供認昨復將在押之張元卿提案質証詎張亦翻供狡賴判王枷一月押捕房一年滿期拍照出境張仍還押 
　　牽累朋友○徐梅華沈春記沈長發蔣友裕四車户共被竊賊搆去執照四張當由工程局巡士拘獲趙振之一人移回法廨據稱此照由弟趙阿二向丁和經手買來旋又將阿二丁和及劉新貴包賢成等一併拘訊丁和供此照向劉新貴處買下劉供實是竊來惟與丁包雖是朋友並不串竊趙阿二供因住華界故託丁和代赴法工部局相照不知丁如何向劉處買來並非有意收贓聶司馬謂包丁雖不串竊究非善類判拍照逐出劉枷押各一月兩趙無干開釋 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　十月初四日記 
[宜布審查學務各案報告討論公决]  
　　議長言學務案内江蘇教育總會常年經費可由總會自行設法不必由諮議局提議應將此項提開如贊成此意者請起立全體贊成 
　　議長又言日表之前三條可照議事細則不用開第三讀會卽日議决如贊成者亦請起立表决全體起立 
　　書記長遂將學務各項審查案逐條報告公决（甲）關於教育費之規定（第一項）十七號言向來教育費無定數今有統計表固屬甚善現在教育費不能平均往往開辦在前者經費較多在後者卽無從支給或開設雖後而主其事者勢力較大則經費亦可充裕其餘雖熱心教育而以欵絀故不能不敷衍了事此當損多益寡之見也又經理學務者之報銷册不將收支清册報告公衆此當令各校决算預算視其學校所屬或省或府或縣一律公布此收支求實之意見也 
　　議長言十七號所言在報告書中亦有是意 
　　二號言損多益寡意在甲項第三條卽有此意 
　　四十七號言預算决算本應公布若不公布固不必有此預算决算故此意不必加入惟甲項第一條之末有行各處云云似不必於定法之始先有變通之意故可删去 
　　議長問預算决算下是否加公布字樣有數人稱當加入 
　　九十一號言不必加 
　　九十四號言加公布則辦學者之信用似較有效 
　　議長即請贊成加公布字樣者起立起立者三十一人（少數）决定照原文 
　　二號問私立學堂是否必繳欵至勸學所 
　　四十八號言如爲私人之欵可不必交學務公所又甲項一條頃四十七號提出應删去如實有不便之處以下數語者應請公决 
　　一百二號言此條審查時因恐有數處離學務公所或勸學所較遠則展轉繳領實屬不便故加此數語今慮有此數語反自减少其條文之效力且使並無不便者亦得援例則不如逕删去 
　　議長即問如贊成删去者請起立表决起立者少數决仍照原文 
　　議長又問頃二號提議私立學堂應歸勸學所監其收支請公决 
　　十四號言私立係已欵不必由勸學所支放 
　　三十二號言勸學所必可以補助方可代爲支放 
　　四十八號言勸學所如可補助者則當顧問如不能補助則公私不必相混 
　　四十七號言私立亦指公欵而言並非指私家産立則此問題可不發生七十號言依上述則民欵應改公欵 
　　議長言如贊成改公欵者請起立表决多數贊成 
　　二十五號言地方教育費或有不便之處至省教育費則當統交學務公所分别言之 
　　四十七號言頃已公决不必删去則不必再討論及此 
　　（第二項）五十四號對於隨時改設四字有疑義其欵項當另區處但若此校腐敗而謂改設似太拘執 
　　四十七號言可改爲（雖令停閉亦必就其原有之欵移作他項教育經費） 
　　七十二號言詞氣不應含混應一面停閉一面將其欵項交至勸學所另行指配 
　　一百二號言此條文有語病但照改正者亦不甚完全應改作（雖令停閉不得將其原有之欵充教育以外之用） 
　　七十九號言學校在本區辦理不合法勸學所可勸其改良干涉其事似不宜勒令停閉（未完） 
小說 
[社會小說自由女（五）]  
　　第二回游嶺表初到第一樓夢高唐忽逢自由女 
　　江鏡波聽了。也嘆一口氣道。這都是這班女子。没有讀過書。胸中没有一些兒學問。所以做出這樣傷風敗俗的事情。要是受過教育的人。那裡會這般不顧廉恥。袁直齋聽了。摇一摇頭道。你這個話兒。不是這般說法。剛剛要倒過一個過兒。那班人要是没有受過教育的。倒還有些顧忌。守著我們中國的舊俗。恐怕受了别人的笑罵。壞了自己的名聲。就是偶然之間。做些不伶不俐的事情。也都要遮遮掩掩甚甚躱躱的。怕人知道。惟有如今這一班受過教育的人。非但中國的法律。制住他不。就連社會上的風俗。也不放在他心上。倚仗着自己有些兒學問。天變不足畏。人言不足恤。不論什麽事情。無所不爲。這正是受了教育的壞處。你還說這樣的話兒。豈不剛剛是一個反對麽。江鏡波聽了。想了一想。方才笑道。你的說話也未免過偏了些。不足爲訓一個人只要受過了相當的教育。自然就有自治的精神。那裡就會這般混鬧。你這一番說話。幸而說給我聽。還不算什麽。萬一給如今的維新朋友聽見了。只說你有心守舊阻碍新機。把你的頭。都要打破呢。袁直齋道好在你也不是如今的維新朋友。料想也不至於打破我的頭。你只說一個人受過教育。就是個完全人格的好人那裡。知道如今這班受過教育的人。有幾個能夠保全人格。有幾個能夠自愛聲名。雖然間或有幾個人格完備。學問精深的人。却又都被這班害。羣 
 
 

Page 27

 
 
的東西。帶累了全體。你想這又叫他們從何處說起呢。江鏡。波聽了。沈吟一回道。據我看起來。究竟是受過教育的人。比那没有受過教育的人好些。袁直齋道。你不信我的話兒。你只到珠江第一樓去看看那班自由女的情形。十個裡頭。竟有三四個是從女學堂裡頭出來的。而且和他們談論起來。各科科學。都著實有些根柢。好在他們這班人。是兼容并包。來者不拒的。你不妨去和他們談論一番。試試我的話兒可到底是說謊不是說謊。 
國外新聞 
[日本並未行文美政府]  
　　初六日東京電云據路透華盛頓電稱日本已通告美政府中日條約並非壟斷南滿洲及安奉鐵路一帶礦利查日本並未有此公文惟美國承認中日條約消息此間聞之無不歡忭 
[韓國統監大臣近舉]  
　　初六日東京電云韓國統監大臣曾禰子爵已派員調查韓國各道改革情形 
[葡皇得倫敦城自由權]  
　　初六日倫敦電云葡皇與英皇太子維爾斯同乘赴倫敦市廳宴會當經該會贈以倫敦城自由權以示尊崇 
[英國財政議案問題]  
　　初六日倫敦電云上議院紳藍思唐君提議駁退財政議案之舉已爲公衆討論之問題保守黨各報讚揚藍君措詞之敏巧謂其並非倡議反對不過欲確定國民規定之原義耳自由黨各報詆此提議實啟爭論之門深望首相愛斯奎士勿介身其間偏於一黨並謂藍君之言已預爲將來戰敗退身計學部大臣倫西曼君在赫爾演說政府已拒絕與上議院交涉財政議案並拒絕商榷互讓案内某税某欵云反對黨首領貝爾福君在孟哲脱演說力主改良税則並從各殖民地之所願以代預算案蓋此案與各種實業均有碍故也並謂改良税則雖恐有害於棉花實業然日美競爭於東方其關碍此業尤爲加甚云保守黨在孟哲斯脱開常年大會時蒞會之代表共二千餘人當即决議贊成藍斯唐君提議之舉俾使上議院顯其能得國民之信任倫敦釀酒家已將啤酒之價减至與預算案草訂之前相等蓋彼等咸信新税不至實行故也 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
