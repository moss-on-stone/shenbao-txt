# 1883 - 337 - 4903812

 

Page 1

 
 
[新印對聨册頁橫幅屏條出售] [  點石齋主人啓]  
　　兹本齋有新印彭詠莪相國篆書七言楹帖鄧頑伯先生隸書册頁屏條並有著色上海靜安寺圖此圖係請名手吳友如先生結撰極爲精緻現已石印工竣卽日出售該價楹聨白紙未裱者每副洋兩角色紙兩角五分裱成者每副加兩角册頁未裱者洋兩角巳裱者四角屏條未裱者三角五分綾邊褚成者八角靜安寺圖未裱者每張洋一元三角已裱者一元七角售處仍照曩例諸君幸卽賜顧爲盼 
[新印直行中版康熙字典出售] [  點石齋主人啓]  
　　本齋縮印之康熙字典久巳風行海内爭來購閱近因原本印過數次是以復出重價覓到殿版初印者仍用石印照相法照印惟從前所印者均　　列三層兹則改作直行逐行到底而字亦較前放大更覺清晰不費目力每部釘成六本封面均用古雅綾錦外則仍用紅木夾板準於月底出書該價俟後再定然總格外公道也特此預布 
[本齋告白] [  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將卽另建印書館並信致外洋速購機器多副一俟屋宇造成機器運到立卽開工有願附股者務祈迅來預定此布 
[上海宜仿立借錢局說]  
　　大都人之習於下流甘爲匪類者非其性之本不善也或迫於饑寒或艱於營運生機旣塞無業可圖於是乎强有力者爲狼貪而羊很弱而狡者思鼠竊而狗偷等而下之又或陰謀詐騙活拆拐賣顯干國典作奸犯科無所不爲若而人者無處蔑有而上海一區實爲淵藪雖城中有保甲委員巡查丁役晝夜稽察城外有巡捕包探昕夕巡邏見輒拘獲送案究辦而卒無濟於事此何故哉以地尙繁華人多窘乏遊手無藉之輩蟻聚蜂屯以致閭閻受其害行旅被其毒至於如此其甚也說者謂若輩遊惰性成縱予以百十金資本令其小本經營以自餬厥口彼且有所不願是殆天地間戾氣之所鍾非可以人事挽回然而其說究不免失之過刻矣人性皆善之說或疑爲迂闊而莫之信顧竟謂上海流氓拆梢諸匪黨皆秉沴戾之惡氣而生則亦未見其必然竊以爲倘得籌一良法俾此輩有所藉手以自贍其一身卽亦不致鋌而走險橫罹法網前者揚州創設借錢局本館曾取其章程錄登報章其後蘇州仿而行之近則聞杭州善堂亦有仿行其事者不禁慨然於上海之善士衆多善堂林立而獨於此舉闕然爲大可惜之事也上海爲通商大埠五方雜處人類不齊英法兩公堂每有拆梢等案幾於書不勝書其有因貧而賣妻鬻女者其情正復可憐公堂於拆梢之黨往往從嚴懲辦卽如去歲天津流氓强借硬刼人心惶惶中西各官聞其風聲認眞稽察按名拘獲送縣遞籍民情稍安而今歲此等黨人仍有未能安分者且傳言去歲津黨之魁仍復潜蹤來滬聞者不啻談虎而色爲之變而津人之外此類匪黨亦多潜滋暗長於其間卽使獲案卽懲懲則必嚴而笞責數百板枷號數閱月監押數十天仍不足以生其憚而萌其梅至於因貧而賣妻鬻女者則尤拯不勝拯也近有因貧而圖自盡者而且人情變詐百出防不勝防其眞爲貧所迫自尋短見者固屬可憫而妝點以欺人者亦復不少概以爲眞則僞者得以售其欺概以爲僞則眞者又莫訴共苦其術誠有兩窮者前過兆榮里見向之妓館櫛比者今多徙而之他而一路鳩形鵠面之丐隨路行立坐臥實繁有徒向過客乞錢追隨於後可憐而實亦可厭竊怪上海善士甚多布施恐後何以貧人至於如此其衆說者謂五都之巿最易藏垢納汚繁華之區極多貧惰之子其勢使然無足怪者就外洋而論英之倫敦法之巴黎斯德之柏靈美之華盛頓皆都城也商賈輻輳行旅薈萃而貧人匪黨恒出没于其間中國如京師爲輦轂重地而匪徒棍痞與夫貧苦之輩麕集其中施粥之粟米一再請益視爲常例至於外省凡在省會熱閙之地莫不皆然蓋其地旣爲士商聚會之所則皆以爲有利可圖不憚道遠相率而至及旣至其地則又以人浮於事無業可執無利可謀旅食維艱居大不易致流而爲丐爲竊爲盜爲匪若是者往往而有固非獨上海一區爲然推原其所以至於此極則多以手無寸鐵所致言之殊可慘巳今上海若能仿立借錢之局鳩集巨欵照揚州所定章程凡有貧民以及遊手無業之人但有保人皆可酌借以錢定以額制立以限期俾作小本經營則貧民旣得有所藉手以餬口卽彼强而狡者有業可執有利可圖或亦能洗心革面安分營生苟非虺蝪爲心豺狼成性安有不可自新之人哉際此嚴冬將屇年關漸逼貧民勢必愈多匪類行將日熾倘能汲汲行之未始非未雨綢繆保衛閭閻之一策也所願樂善諸君實圖利之 
[諭旨恭錄]  
　　十月十五日奉上諭李鴻章奏順直各屬向有王公等府莊田請飭將减收租數行知州縣等語本年順天各屬水災甚廣小民困苦異常朝廷厪念災區業將錢糧分别蠲免所有王公等府並各京旂莊田着卽自行察看災歉情形應如何减收租數之處行知地方州縣出示曉諭不准莊頭等將己減之租朦混舞弊其内務府革退莊田頭歸官代徵地租香燈租步軍統領衙門西河歲修地租及東陵承辦事務衙門永濟庫等地租事同一律並着一體减收分别知照曉諭以紓民力而除弊端欽此同日奉上諭李鴻章奏直境東明縣屬黃河南堤伏秋大汛安瀾一摺本年直隸東明縣屬黃河伏秋汛内盛漲異常險工迭出經李鴻章督飭文武員弁設法搶護現在節逾霜降仰賴神靈默佑獲慶安澜實深寅感發去大藏香十枝着李鴻章祗領交道員恭鈞虔詣高村李連莊黃莊大王廟敬謹祀謝用答神庥餘着照所議辦理欽此○十七日奉上諭寳鋆閻敬銘奏請將崇文門委員先行解任撤委一摺崇文門委員内務府郎中炦揚阿被叅妒拿勒罰各節業經查有確據該員供詞狡展着先行解任撤委嚴訊餘依議欽此 
[電音照譯]  
　　本月十七日倫敦發來電音登諸字林西字報云土耳其附近之布爾加里阿國從前雖與俄國有釁現巳輯睦布國現以普國人爲兵部大臣然不兼管他事云 
[綢業减色]  
　　法國新聞帋云近來絲綢生意大爲减色銷塲愈滯是以繅絲者皆觀望不前中國運來之綢亦有跌價計近日生意惟綢業爲最衰云 
[京師氣候]  
　　寓北京西人來信云刻下京師天氣寒冷有一河道己見薄冰凌凌云 
 
 

Page 2

 
 
[福州近信]  
　　福州西字報云福州官吏出示禁用火油而居民置若罔聞現經查獲數人枷號示衆矣又云該處現在招勇道憲親赴擴頭召募蓋以汕頭之人精壯故也待招集操練後卽赴河面砲臺駐防云 
[委員拐女]  
　　揚州城内外各有保甲分局十四日午後有人在東關城口見男婦多人擁一官入城旁衛以器械若恐被人刦奪也者其時有人云保甲委員某與隣女三姑者素有意而未遂三姑爲某家之童養媳合卺有日矣乃本月初二日三姑自夫家歸寍於城内夾巷中遇某喜極遂偕歸差所日間則藏於一大箱中三姑之母夫兩家自失女後徧訪不獲行將興訟不意某以小事薄待其僕僕遂洩之兩家聞信卽合數十人伏於側伺某歸一擁而入開箱獲女其夫批女頰數十某亦大受窘辱於是數十人擁之入城送入保甲總局不知總辦趙觀察如何辦理云 
[無賴搶槍]  
　　么二三者姓陶揚州著名之無賴以訛詐烟館妓寮爲生前日偶於舊城南門街烟舘搶去二鎗其實皆不堪之烟具也烟舘主婦與某公子善公子有一鎗裝飾極華存於婦處其實未搶去而婦乃詭告公子以此物亦爲所搶公子怒立送官衙當卽飭差拿么二三到案公子亦遣抱代陳直言不諱立請嚴追么二三聞已笞四百云 
[鎭江近事]  
　　京口駐防旗籍向值赭宼亂時兵弁婦女殉難者不下數千餘人現由金陵善將軍奏請飭建昭忠節烈等祠以備春秋祭祀兹已興工年内當可告竣也○六七濠接壤之洲地日前坍陷入江各店貨物廚箱皆隨波逐流而去聞有湖廣划船不避險阻胆敢放棹打撈因而致富者頗不乏人瓜洲口楊姓駁船是日載貨至七濠交卸繼見天黑未回是夜亦於江面撈得皮箱六隻每箱内有洋銀三百餘元另有衣服等物通計約得二千餘元刻已回瓜洲另換大船登舵樓而日浮太白矣又有寗波兩大釣船所得箱籠皮油雜貨無算竟裝滿開至本埠變賣云○西門街某姓家前曾被盜報縣請緝近聞由羔子地方捉獲形跡可疑者三男一女解縣審辦馮邑尊親自研訊據稱皆海州人一曰蒲聾子妻趙氏一趙姓一李姓蒲爲窩家正犯王某己遠颺該三人稱皆種田爲生與正犯素不相識不過是同鄉耳官飭各責數百板仍不承認復提蒲趙氏細訊亦稱與王不相識祗因鄉誼曾來家一次後亦不來遂飭掌責二百下打籐條五百下婦祗呼寃邑尊飭將衆犯收禁再訊 
[平江雜俎]  
　　吳門入冬以來寒信頗早朔風苦雨間疊相循十二日午刻雨中雜以雪珠琤瑽擊玉逾刻而止晚間復有數陣嗣是寒威益厲居人多有御羊裘者四逹之衢一望猩紅盖善攝身者己披戴觀音兠矣○本年雨暘應時四鄉禾稻尙稱中稔城中各租棧常年完收折租里巷之間相率懸牌示期大約初九十二兩日最多無如此數日中適值陰雨連綿多有不及收割而借貸完納者糙粳米價最高不逾二元一角左右業戸定價每石折收自一千九百至二千五百不等又值近日省城洋價驟跌每元僅兌制錢一千另七十五文鄉人糶米概講洋碼而棧租照巿申抬無多此中吃虧不少復聞各鄉低區以秋雨風潮受害甚重其高原則有如前報所謂禾䅺减數之說農民之困其何日能蘇乎○近日烟館之禁曾不少弛而玩法之徒輒思以身嘗試數月以來荷校遊巿無日無之而房屋之被封入官者設化散爲整可成廛巿近又有天庫前巿房兩所輕譚方伯訪查明確飭吳縣及保甲局重疊加封悉行充公查該屋兩所極爲高大堅固乃房主卒爲冥頑所累其喪耗殆不貲矣又十四日下午西路總巡李大令乘輿至申衙前遽命停輿入蕭元亨廣帮烟膏店卽飭差將招牌除下放在轎後復登輿而去并命立刻發封聞亦方伯所訪明飭辦者也○十四十五兩日經元和縣馬明府會營將奉到部文勾决盜犯七名绑赴巿曹處决聞均係江北解寄省監之犯尾而觀者每日如水赴壑云○前報木瀆鎭鹽梟拒捕截人一節隨後復登該梟販瞻敢將鹽店秤手斬訖懸首高杆等語兹查此說實係訛傳近日該帮梟販咸竄入太湖一帶緝私炮船雖四面兠拿仍無所獲至店中秤手被捉後杳無下落或始終被其錮匿亦未可定匪販雖藐法無忌諒不至明目張胆至於此極聞浙中運署得此信後甚爲疑駭也○臨頓路菉葭巷周急局舉辦採訪蘇屬及外府寄籍節列貞孝忠義孝悌刻將第二屇彙册呈請核題旌表定於十月底截止如有前項應行請旌者希於日内赴局呈報不取分文至寄居在外祗須詳開節略寄局亦可彙入也 
[甬東近事]  
　　寗郡本係良莠雜處之地現屇冬令宵小愈多雖巡防十分嚴密然鼠竊狗盜之輩終難絶迹前夜南門某委員巡至三角地相近忽見二人手不持燈躑躅前行形跡可疑執而問之稱係某宅傭工又問其深夜何事偕行則觳觫不能對當飭巡丁帶局次日送縣訊辦云○寍郡善局及各善士每屇隆冬施送棉衣賙恤窮黎功德最大第向例於冬至前後始行給發今歲寒信甚早冷氣逼人窮民瑟縮不堪寓目所願有心爲善者變通辦理及早施衣則感挾纊之恩者不致有無褐之歎矣○紹興人某姓寓居寗城有年置有房屋收租度日雖非鉅富可稱小康不知何故忽遘瘋症時欲覓死家人加意防範晝夜輸守詎日前稍有疏忽某己暗服洋烟旋經家人救醒餘毒未盡越日而斃豈有夙孽歟 
[測候風信]  
　　昨日陰雨不輟簷溜淙淙然聞徐家匯天文台之能神父測得下午三點鐘有風在滬瀆東偏遠遠掠過向東洋而去云 
[太守鶯遷]  
　　前英會審員陳寳渠太守聞已租定城内陸家宅某姓屋爲公館擇於初三日遷移云 
[太璞不完]  
　　某大姐者松江人年巳及笄幼字同里某姓其母在滬傭工度日遂領大姐在四牌樓某姓家服役近來母已回里而大姐在滬與近處紙貨店内某甲有染梢頭豆䓻不知幾度春風而其母未之知也近因壻家擇期迎娶其母寄書到滬託大姐之寄母照應一切寄母得書卽與大姐說明囑其回里又慮其無伴特遣次子某乙送往松江某乙蓋卽大姐之寄兄也及至日暉港下船待潮而某甲早己聞信一對好鴛鴦無端拆散情何以甘遂商於著名流氓阿海而阿海爲之畫策糾同黨五人乘夜各執上海縣正堂燈籠奔至船上揚言槍親乘船中人不備竟將大姐搶去岸上行人不敢過問某乙在後艙窺探亦以衆寡不敵不敢聲張潛尾其後見流氓等過法界至英界大馬路某客棧中借宿時夜巳深某乙無資不能進棧又無人認識不敢鳴捕祗得在城門口守待天明回家訴於母兄當卽約人出城擬至六馬路找尋甫出城而甲與大姐正欲進城倅然相遇甲傍徨逸去大姐經其寄母帶回再爲送往松江云 
[硬掮轎扛]  
　　前日法捕房有做蘿間生意之人揙來轎扛兩根稱有某姓居西馬路相近處今日卜吉迎娶女宅住在英租界某姓卽雇英界蘿間夫抬花轎然此間生意應歸我等何得越界爲此前往將其轎扛取來等語法捕頭着其將轎扛暫留待某姓到案再核 
[新捕探路]  
　　從外洋新招之巡捕到埠及派赴虹口各情俱己列報兹悉該西捕俱由虹口捕頭派領跟值夜差俾街道熟悉後再給號衣出差巡街云 
[英界公堂瑣案]  
　　捕房捉到某茶棧賭犯解由英公堂分别判罰先將起到之洋二百四十七元及對開四開八開等小洋翡翠金戒時辰表等件槪充賑濟各情已列前報昨據平捕頭至英公堂禀稱共收到賭犯罰欵洋三百四十元尙有蔡阿三朱萬榮翁阿心余維林士阿三等五名無力罰洋故將銀洋及蔡等送案并稱該茶棧中有如許人聚賭情殊不合茶棧中人曾言自己茶客偶然戯賭然則包探康阿順先派之二人混進棧房與賭如何不察顯見有心聚賭今將該棧執事人程榮到案請罰以儆蔡等同供皆是炒茶葉餬口實在無力罰洋程榮供是棧房執事逐日經營至夜間九點鐘時返家不知棧内聚賭且共賭者皆是茶客得聞戯耍並非抽頭聚賭可比談繙譯謂旣稱茶客得閒戯賭緣何包探所使之人亦能與賭黃别駕謂程旣爲棧房執事由捕房在棧共獲賭客三十餘名卽非有心聚賭抽頭失察之咎究亦難辭程稱請公祖公斷别 
 
 

Page 3

 
 
駕商之繙譯判罰程洋五十元共有三百九十元内提二十元存捕房置辦各犯棉衣七十元歸公堂充公尙有三百元歸仁濟同仁公濟棲流公所等四處均分而濟經費云○紹興人沈阿昭經妻子扶至公堂稱小本經營因前日在烟館遇見曾被欠錢之人向索爭論間詎開烟舘之潮州人以我聲張不問情由就被毆打身受重傷傍人見之替我喚妻到來扶至捕房訴明被毆緣由派捕拘獲逞兇人二名請爲騐傷究辦蕭阿順蕭阿賢同供沈在我煙舘與人吵閙不休致我不能生理與論恃蠻是實並未逞兇黃别駕飭將二蕭押候派差送沈至醫院騐明傷之輕重再行核斷○年未及笄之女人張巧生稱在旗昌繅絲局揀湖絲朝入暮歸時常經過此藥舖該夥常出言調笑昨又如是爲此與論一味持蠻訴捕拘案請辦穆子芳供在藥舖爲夥昨因自己講話詎此女人以我調笑竟奔入店中將我毆打又被訴捕拘案該舗主婦穆張氏供是寡婦申訴女人之兇橫何祿生上堂稱是繅絲棧夥女工出入藥鋪夥不應調笑請辦以儆黃别駕謂兩造各執均有不合一併斥釋着嗣後不得擾衅干咎○楊唐氏稱住虹口昨被薙髮匠調笑與論被用剃刀勤傷右手訴捕拘案請爲騐傷究辦錢海平供與該氏隣居昨因閒談爭執無心勒傷黃别駕騐得楊唐氏受傷屬實判罰錢海平洋二元給償養傷完結○鄭秀全稱失竊衣服報由捕房緝獲人贓送案請爲究辦給領竊犯祝文星供稱行竊不諱富捕頭禀稱獲住竊犯起贓甚多除鄭秀全認贓外尙有許多西人之衣物容將該犯帶回查明再行送請核辦黃别駕准其所請飭將人贓帶回俟下禮拜一再行解訊○巡捕解送在路爭毆之朱玉高魏文朝二人請訊朱供爲木匠向魏索欠爭執由捕所拘魏供爲漆匠朱向我索欠我要算帳因此口角黃别駕謂朱魏旣因索久豈容在路滋事隨判各押二天以爲在路擾毆者戒至索欠一節着自清理如果不明准再另行呈控云○龍泉樓茶館夥王巖山稱平阿寳王蘭生糾人在我茶舘吃講茶毁壞盌盞水烟筒走失茶錢共值洋三四元訴捕拘案請爲究償毁物呈閱平王二人同供做裁縫因算工帳口角如今只求施恩黃别駕謂吃講茶于禁該茶館亦有不合今姑判罰平王二人洋二元給償毁物完結嗣後凡有人吃講茶者該茶館先當報捕否則自干取咎 
[更正]  
　　前報列棲流公所捐數一則内有冲記助洋圓而排印時悮作四百圓合亟更正 
[游博習醫院記略]  
　　蘇城葑門内有天賜庄民居數戸寥落如晨星兵燹後荆榛滿目一片荒凉數年前美國耶穌教中監禮會之教師購地建堂并設義塾收男女生徒讀書其中近有西醫藍華德先生者爲駐滬美國教師藍柏先生之哲嗣也購地一區創造醫院一所名曰博習廣收少年聰俊者入院肄業其院中規模皆井井有條秩然不紊凡來院求治者無論新舊内外各症莫不應手而愈月之初九日爲開院之期預日發柬邀請在城文武各憲紳董以及各處中西傳道諸人是日午後三點鐘中西人士羣集院中之講堂余亦與斯盛得擴眼界開院之時首讀新舊二約各一篇次爲中國教師曹君子實領唱讚美又次西教師杜君步西祈禱藍華德醫士述明創造經費所由來計費若干以及院中章程大略復經前美國領事晏君闡講醫院之益不僅有益於病者之身并可藉知聖道有益於病者之靈中國教師吳君虹玉論在院協理任事諸人皆當勤愼勿怠以期實惠及人講畢西教師阿李君嘉林咏詩頌讚藍柏先生祝福散會並茶點欵客邀衆閱視院中房屋以及一切器具皆嘖嘖讚嘆咸謂其房屋之軒敞噐具之精良規模之整肅西醫所設當推巨擘洵三吳士女之幸也院中西醫士二人一卽藍華德一爲柏樂文協理者爲曹子實周焦菴陳鳴濤曹詠歸羅子英楊維翰等六人各有專司現擬增設學習醫理之塾凡入院肄業者除衣食舖陳自備外須每月致送修金洋一元其院坐北朝南四周築以墻垣院左有屋三楹爲掛號處及帳房院之首進中爲大門右爲講經堂左爲診脉發藥之房其診脉房分三等内外眼科由此而入東爲外症房再東爲割症房西爲内症房稍北爲戒烟所所分上中下三等病者所需之盥沐飲食桌椅床舖坑厠無不畢具再北爲廚房及厮役所居原議院建造十所現祇八所實因經費未充暫行中止尙待募捐以佈置一應創造經費皆由中西樂善捐助而成各捐總數共計洋銀八千一百四十八元四角八分内有西國佈道會相助六千六百元上海西人捐洋八百九十七元四角其餘六百五十一元零八分係中國官紳士庶樂助基地計有七畝有餘價洋九百六十四元九角三分工料洋六千九百三十五元零一分於本年二月置基興工秋後方始落成承攬是工者爲浙寍教友張李二人置備應用器具鐵床被褥以及藥料共計洋一千八百九十八元各項所用合計洋銀九千七百九十七元九角四分除收所捐尙缺洋一千六百四十九元四角六分余于是日所見所聞如是用敢述其梗概院中所置各種器具藥料應有清單以昭徵信故不贅述如蒙中西好善諸君慷慨樂施俾成善舉天必報之以福較之謟神媚佛虛縻無益者奚啻霄壤之分哉[  光緒九年十月初九日寓槎陳松廬謹述]  
小淇園訪菊詩六首並叙距青浦縣東郭四十餘里地名北張角有小淇園焉主人張馥山明經雅嗜菊種植數十年老而愈篤玉樓金帶品目甚繁花時遊者踵相接主人皆傾衿接洽不少拒以是名聞郡邑間癸未十月老友曹桐生過余邀與俱往至則柴門流水略約相通戸後老圃數畝繁英滿徑中搆草堂五楹複以長廊霜葩數百盆排列其間冷香踈豔黃紫相炫耀最後一大荷池環築以埂結笆籬其上繞籬徧種菊雜蒔各卉彌望皆秋色籬外則叢篁灌木時聞鳥聲草堂面臨荷池中無雜物繩牀斐几圖書數事而巳主人具壺觴歡詠竟日瀕行折枝簪帽簷間取杜牧之菊花須插滿頭歸之意致足樂也爰賦詩六章以誌其事並贈主人 
萍蓬身世百無聊尙有清遊興未消擫笛夜邀銅井月濡毫秋賦廣陵潮竹林舊侣還相過洛社耆英不可招聞道淇園好風景驅車詎憚路迢遥路入清谿百折頻叢蘆瑟瑟水粼粼到門不敢題凡鳥投剌初來謁主人陶令居家常避俗孟公藏轄乍留賓霜螯止美新蒭熟且與狂歌醉此辰廻廊屈曲幕重陰燦爛繁英耐細尋烏桕林邊霜乍染敗荷葉上雨初沉菁華誰擷家丞實淡泊能知隠士心願保幽貞同晚節暫時相對濯塵襟三徑翛閒足自娱一畦秋色正清腴霜枝露葉花高下瘦蝶寒螿夢有無籬落日斜還抱甕池亭月上屢傾壺此間便是柴桑里桐帽棕鞋稱老夫落葉蕭槮積未删門庭如水長苔斑人同古衲庇菴裏秋在斜陽老樹間鳥囀清商權度曲雲呈奇態當看山圖書四壁茶烟靜難得林泉一味閒七十年來戀故鄉畢生精力爲花忙底須楚澤千頭橘不羡成都八百桑擬築莬裘吾欲老笑簪蓬鬢態猶狂相期明歲霜華早重訪盧鴻舊草堂[  南昌萬釗劍盟甫初稿]  
[浙省撫轅抄]  
　　十月十三日浦江縣余青田縣莊俱禀見叩辭赴任署漁浦巡檢莊惟勤禀謝委咨補長浦巡檢姚元鏐禀謝藩飭赴任補用府知事張文修由京來省禀到○十四日同知朱錫傳禀知奉到轉行核準起復部文叩謝桂冬榮交缷王店厘局回省禀到臬憲劉於十四日午後因病出缺擇於十五日辰時大殮 
 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[書畫潤助賑]  
　　國郡施穉吟雲　篆文憲太軒周小亭賴實臣四君行楷扇冊每件兩角壁行楷書六角　扇　金小楷八角行晝取半大堂幅一元中堂八角　小堂六角屏　　手驛　每張二角五分行書　　楹聯八言四角七言三角琴劉二分行書不滅指臨倍潤碑板壽輓綾緞等件另酌又有王君賡士畫花卉　爲堂福八尺兩元六尺一元五角五尺一元四尺八角　　同價屏條滅半　頁斗方統搢扇每件二角手卷點景另議求書畫者請交四馬路天昌參號吳渭塘兄代收十日取件所收潤資　交敝會舘登報申明儘數助賑[  十月十一日上海絲業會舘代啓]  
[雪鴻社添入書畫家助賑]  
　　伴梅山人山水團圜扇每件二角設色花果一角得觀室主人隸書屏四尺每堂一圓五角五尺二圓鐘鼎琴條每堂一元四角篆隸鐘鼎扇子冊頁每件三角北魏名戳每字四十文羊庵主人家藏善本舊書以備校譬每百頁七角本社詩書畫稟啓助賑近又托四馬路大吉樓抛球塲戲鴻堂雨箋扇號代收并佈[  縣前塌水橋雪鴻社啓]  
[上海北巿北湯弄絲業會舘主施少欽經收順直山東江浙等處十月十九日第一百零七次賑捐淸單]  
　　衆擎易舉者五十九元　發十七元四角恆浴八元四角振　　元七角　大五元二角德　四　三角以上六户由青浦集成居士寄全盛局來松江慶餘堂仁記由南市阜康參號交來十元寓同春典程承源借支十月分𠉄資移助三元程永林求蒼堂體健二員以上二戸由練塘全盛局來戴翰甫三元四明陳寧　爲在外祈家中慈親康健由金陵福興潤局來三員寓　　記田安慶乾昌信局來指明銅洋四員俟歸併鎔化再登○問竹　垂髫女簪飾變價十三元錢唐十一齡童子福康積存字圈錢文十五圓錢唐十二齡童子福隆積存字圈錢文十二元留耕書屋十圓常熟慈福堂顧十元武林采藥山農十圓許文記求病免發四圓餘生氏求母病全愈消災延壽二圓歙縣徐異之二元山右李立亭二圓平湖陳惠　二圓仁和汪粲如二圓仁和瑞五堂朱二元造壎　後脩錢四百文又廬山新樂府二本菊壽菴詞稿一本金川玉屑一本洪廬江祀典徵實一本共書集五本俟估銷再登以上十四戸由蘇城錢唐金公舘山如司馬代慕第一次寄來○餘姚翁巳蘭先生書潤助本藉十八日代收足對開一個四開一個合併聲明 
[上海陳家木橋金州礦務局内由順頂山東等處賑捐公所經收十月十六日第廿三次賑捐清單]  
　　太原氏求病愈許愿十員眠雲記一元漢口老沙遜洋行衆友十二圓平湖聽彛書屋十圓方子勲醫資移張求肩疾全愈三員顧德浩求子四員摘星子愈病愿一員無名氏二圓○頤慶堂程張松風金太記不留名王四戸各一圓不留名翁姜雲澤張筠莊陸松理趙縉記不留名周菊生不留名王八戸各半圓不留名趙不留名吳合對開一個金馥庭四開二個以上十五口松江廣大翁杏　經募共來洋六圓對開五個四開二個○頑銕抱孫節省喜蛋湯餅各費移助直賑洋十二圓○閩縣王聿逢求合家平安石印四書味根錄一部顯微鏡一柄○上海電報局捐助發濟甯電報費洋七元一角四分 
[接錄上海陳家木橋順直山東等處賑捐公所經收十月十七日第廿三單]  
　　敬恕堂張四十元病愈完願人二圓延陵子二元病愈完願人二圓延陵子二圓嘉定濟平典姚三十圓蔭三堂一圓碧琳琅館方規元五十兩○保寗帳房陳懿德堂各二圓均泰祥安合安蔡康氏高陽氏五戸各一圓黃鑑波半圓無名氏錢二百五十文求子易育負薪子各錢一百五十文以上十一戸保甯帳房經募共十圓○浙湖德清女子徐畹蘭求母張氏流火速愈四員○松江日豐經墓諸善士六圓小洋九角○葉仲薌爲媳胡氏病愈完愿二圓無名氏求病愈四十圓南翔鎭周子良五圓金菊人二圓浙湖德清女子徐畹蘭求母張氏流火速愈四元 
[接錄上海陳家木橋順直山東等處賑捐公所經收十月十八日第廿三單]  
　　南潯電報局來金承德堂經募寳生典衆友節省伙食十二員三善居三員存耕堂顧玉潤各二員耕餘草堂愧無力惟心氏粥粥子四戸各一員以上八戸共洋廿三員○硬石永和局交來周小泉經募來青軒十員扶風氏竹茂山房蘆隠處㳯北齋康壽谷信裕軒不除草廬衣立堂兹心堂慕善居河南草堂葭蒼諸守拙子愛蓮齋孚齋氏含飴室萱蔭堂愈病氏冬安氏容膝軒念戸各一員以上廿一戸共洋三十員○夾道人交來姚政夫經募無名氏五圓徐德垣無名氏各二圓王大人龍華山舘惜陰居士張爲弼鎭山樵者無名氏六戸各一圓脉腰山樵春樹樓棣萼軒不留名四戸各虛對開一個以上十三戸共洋十五圓虛對開四個○力不足子一圓戴義和一圓綠筠軒主人一圓○樂善堂由蔚豐厚安德田交來揚曹寳一百五十兩○浦東隠名氏古文史編等書一百七十六本○上海電報局捐助發天津電報費洋十六圓一角五分 
[接錄上海陳家木橋順直山東等處賑捐公所經收十月十九日第念三單]  
　　天津匯豐銀行經募由天元莊交來億綿義慶源德省吾盧胡梅賓老順記五戸各銀二兩匯豐帳房十圓梁炎卿吳調卿二戸各五圓俞士鋆四圓以士九戸共合來規銀念八兩二錢七分○南蘭陵子秉莊愼樞五十初度節省酒席費二十圓汪和齋由汪献庭交來二十圓管秋初經募可棄子願合家平安十圓招商局交來尙記五圓河南氏求病愈一圓項士林十圓項賜慈十員○練塘褚廷恕經募顧炳元曹啓隆顧善德葉春圃朱德茂張三餘六戸各一員褚廷恕二員以上七戸共來洋八員○廣泰豐糖行交來京口敦潤堂洋七十九員又虛對開一個○相興祥十員○接元堂經募何愛仁堂十員無名氏二員揚仕榮一員吳哲卿一員汪奔盤四開一個以上五戸共來洋十四員又四開一個○營艈壽堂香草集十本藜狀舊主剪錦集十本 
 
 

Page 12

 
 
[光緒九年十月初七日京報全錄]  
　　宮門抄○上諭兩道錄前○發抄旨四道○都察院延等奏爲請旨摺○滇撫杜奏恭報交卸日期摺○閩督何奏仍請補授副將摺○又奏撫恤遭風難民摺○御史阿等奏獲犯請飭究辦摺○浙撫劉奏辦解土産摺○將軍希奏委署廳州夾片○十月初七日理藩院鑾儀衛光祿寺正藍旗值日無引見○景廉假滿請安○江西袁州府知府李洊謝恩○召見軍機李洊○發抄卞寳第奏服滿前武昌守陳建　以道員留卾補用奉旨着照所請吏部知道欽此○又天門縣被水撫恤情形奉旨知道了欽此○又京山縣堤工潰口督修草率之縣丞張福鐄革職治罪奉旨刑部議奉欽此○又大挑令蕭雲更補安陸令奉旨吏部議奏欽此○○都察院左都御史臣宗室延煦等跪奏爲奏聞請旨事據湖南京官戸部候補主事周滋大等遣抱郭福以役子冒考知縣訓導受賄袒庇等詞赴臣衙門呈遞臣等公同查閱原呈内稱湖南湘潭縣屯役歐陽耀之子歐陽愷現更名楷曾充皂役散班同治年間朦捐五品職銜經黎鏡吾等歴控有案去歲科試楷令其子英冒考廪生不敢結保楷赴縣誣控廪生申訴楷厚賄知縣黃教鎔致此案久懸不結廪生上控黃教鎔令倉書周銳華屯役劉榮具禀爲楷開脫向來湘潭縣試約二千五六百人入塲今歲縣試黃教鎔出示稱歐陽楷子並非身家不清應准考試士子羞與爲伍屇期無一至者黃教鎔復出牌曉諭稱歐陽階子案尙未結暫不准考緩期數日始招集四五百人草率完事以後與府院試者係補卷入塲黃教鎔因此懷恨商同訓導周宗埅思圖雪憤因扶同將廪生李傳阮等誣以挾制把持之罪上詳學政學政批駁周宗埅復狡詞誣辨立意袒庇賤役反誣廪生職等訪查旣確懇代奏請旨飭查將知縣黃教鎔訓導周宗埅照例叅辦並將歐陽楷捐銜褫革其子孫不得再與考試等語臣等查該主事周滋大等呈稱歐陽楷曾充皂役矇捐五品職銜去歲縣試令其子英冒考廪生不敢結保楷赴縣誣控迨廪生申訴楷又賄知縣黃教鎔懸案不結今歲縣試黃教鎔示稱歐陽楷子並非身家不清應准考試士子羞與爲伍屇期無一至者黃教鎔懼碍考成復牌稱歐陽楷子案尙未結暫不准考始招集四五百人草率完事黃教鎔因此懷恨商同訓導周宗埅將廪生李傳沅等誣以挾制把持之罪上詳學政等情控關役子冒考學官縣官受賑袒庇如果屬實亟言叅辦以儆官邪而重學校旣據取具同鄉京官印結呈遞前來臣等不敢壅於上聞謹抄錄原呈恭呈御覽請旨飭下湖南撫臣確切查明據實叅辦謹奏奉旨己錄○○卸任雲南巡撫降三級調用臣杜瑞聨跪奏爲恭報微臣交卸撫篆日期恭摺仰祈聖鑒事竊臣准吏部咨開光緒九年六月二十二日内閣奉上諭前因雲南報銷一案兹據吏部等衙門遵議處分一摺等因欽此復准部咨同日奉上諭雲商巡撫着唐烱補授欽此因唐烱尙在新安所行營謹卽欽遵恭錄移知去後一面赶將應辦事宜清厘就緒兹新任撫臣唐烱巳於八月二十一日旋省臣卽於八月二十二日將巡撫關防並王命旗牌文卷等件飭委署雲南府知府鄧華熙署撫標中軍叅將鄧桂林齎送唐烱接收臣卽於是日卸事現在整理行裝擬於九月初四日起程由湘卾一帶赴京所有微臣交缷撫篆日期除恭疏具題外理合緒摺具陳伏乞皇太后皇上聖鑒謹奏軍機大臣奉旨知道了欽此○○閩浙總督臣何璟跪奏爲省會陸路副將員缺緊要懇恩仍准以前請之員補授恭摺覆陳仰祈聖鑒事竊閩省督標中軍副將劉英傑病故遺缺係陸路題補之缺准到兵部咨第一輪第四缺應用儘先人員行令照章請補經臣以留閩儘先補用副將楊興科奏請補授並聲明名次在前之副將楊曉春現丁父憂例停升轉石茂林李碧應二員原保俱係儘先推補字樣陳玉貫盛照魁未考收標均未便請補兹准兵部咨議覆查儘先副將石茂林李碧應二員係經留省補用照章　奏留省分註册序補今以名次在後之楊興科請補閩浙督標中軍副將員缺核與定章不符碍難核准應令查明名次在前之石茂林李碧應是否與此缺不宜覆奏到日再行核辦等　伏查臣標中軍副將駐紥福州省城爲閩浙兩省各營領袖任重事繁且督辦軍器局務估工庀料一切均關緊要非精明幹練熟悉情形之員不足以資表率如部指之儘先副將石茂林李碧應二員名次雖屬在前第到閩收標未久於省會營伍情形未能熟悉若以之遷就請補誠恐致滋貽誤此外前摺聲叙之陳玉貴盛照魁二員現雖考騐收標均在出缺之後核與請補例章亦屬不符惟查有前請補授是缺副將留閩儘先補用副將楊興科年四十四歲貴州施秉縣人由軍功遞保花翎儘先補用遊擊旋於分援浙皖閩二省迭克城隘出力保奬同治五年八月二十九日奉上諭看以副將儘先補用欽此續經來閩助勦前督臣英桂附片奏留閩省補用於同治七年十一月初九日奉旨着照所請兵部知道欽此曾經考騐收標候補並咨准部咨覆准註册該員辦事實心曉暢營務曾委署理邵武嘉義營各叅將事務辦理均極裕如且在閩日久於閩省營伍地方情形最爲熟悉以之請補斯缺副將洵堪勝任與例相符合無仰懇天恩俯念省會陸路副將員缺緊要人地實在相需仍請准以楊興科補授閩浙督標中軍副將員缺於營伍地方均有裨益如蒙俞允容俟部覆到日卽行給咨送部引見恭候欽定臣爲要缺需人起見謹會同署福建陸路提臣關鎭國合詞恭摺具奏伏乞皇太后皇上聖鑒訓示謹奏軍機大臣奉旨兵部議奏欽此○○閩浙總督臣何璟福建巡撫臣張兆棟跪奏爲琉球遭風難民循例安插撫恤並己據報回國恭摺仰祈聖鑒事竊據福防同知王冕南詳報琉球遭風難人内間等九名抵省當發館驛安插一面飭傳通事譯訊據供内間是船主憲英演是官吏西銘是舵工新增等六人是水手俱係琉球國那霸府人　帶行李雜物駕坐小海船於九年五月二十一日開駛來閩中途忽遇大風漂至浙江平陽縣洋面地方官詣船查騐賞給錢文旋　開船於六月初七日抵福州五虎門十一日到驛安插照例於安插日起每人日給米一升鹽菜銀六厘該難民等船隻查係堅固且稱熟諳閩洋並附搭另由温州送到之難人平有賀一名統於七月二十一日雛驛登舟乘風放洋長行回國仍每人各給行糧一个月併加賞物件折價給領動支存公銀兩事竣造册報銷由藩司沈鍨靖核詳請奏前來除咨部查照外臣等謹恭摺具陳伏乞皇太后皇上聖鑒謹奏軍機大臣奉旨知道了欽此○○巡視南城御史臣覺羅阿克敦臣賀爾昌跪奏爲遵旨勒限將兇犯獲案飭部究辦恭摺仰祈聖鑒事竊前據臣城正指揮魯壽　　報左安門外西馬道村居住之旗人楊吉慶報稱村隣楊慶兒卽楊歪脖子將吳楊氏等五口用刀扎傷先後斃命一案兇犯逃逸無獲旋經臣等於本月十二日將疏　之司坊官叅奏奉上諭正指揮魯壽陽着先行摘去頂戴交部照例議處副指揮沈祖煌分駐外坊於所管地面失於防範着一併交部議處仍勒限嚴拿逸犯務獲倘限滿無獲卽行從嚴叅辦等因欽此臣等遵卽勒限該司坊嚴緝去後兹據正指揮魯壽陽詳稱會同副指揮沈祖煌吏目吕陳善督帶捕役購覓眼綫由遵化州屬地方於本月二十二日將逃兇楊慶兒卽楊歪脖子拿獲到案當經臣等公同訊問據該犯供認用刀將吳楊氏等五名口札傷先後斃命屬實與屍親楊吉慶所報相同除將該犯卽行送交刑部外相應請旨飭下刑部嚴行審訊按律究辦至該司等於限内將正兇緝案尙知愧奮其原叅摘去頂戴交部議處處分可否卽予開復以示奬勵抑俟刑部定案時再行併案開復恭候聖裁理合具陳伏乞皇太后皇上聖鑒謹奏奉旨巳錄○○頭品頂戴浙江巡撫臣劉秉璋跪奏爲遵旨購辦白术專弁齎交内務府查收恭摺覆陳仰祈聖鑒事竊臣於本年八月十五日承准軍機大臣字寄光緒九年七月二十九日奉上諭浙江於潜縣向産白术近聞安徽黄山所產白术亦有佳者著劉秉璋裕祿卽於該處採辦天生野术不拘多少解交内務府應用將此各諭令知之欽此遵旨寄信前來等因承准此臣當訪詢在城紳士咸謂於潜素稱産术數百年來挖掘殆盡本處鄉民往往以稚术冐充其天生野术出産甚爲衡少而省城大藥鋪于於潛天台仙居各處深山以零星採覔轉有得其眞者卽一面節司遴委素　藥味之員前往於潜縣設法採購許其不論價值惟求眞正野産方爲合式又於省城藥鋪内逐細推求迄今半月有餘委員未能購到僅於省城著名富有之慶餘堂藥鋪罄其所有購得白术四斤據稱係頂上之品復取他鋪所稱野术與之比較皆弗如遠甚除專弁齎交内務府查收外理合恭摺覆陳伏乞皇太后皇上聖鑒謹奏軍機大臣奉旨知道了欽此○○希元片再署雙城廳通判陳治署伊通州知州彭明遠均調省另候差委所遺之缺自應遴員接署查有侯補知州書瑞明白安詳堪以委署雙城廳篆務候補知州員啓章明練勤愼堪以委署伊通州篆務奴才到任未及三月例不出考據吉林道顧肇熙詳請具奏前來除飭分檄遵照外理合附片陳明伏乞聖鑒謹奏軍機大臣奉旨知道了欽此 
 
