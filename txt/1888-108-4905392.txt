# 1888 - 108 - 4905392

 

Page 1

 
 
[金陵添設送報人] [  申報舘啓]  
　　閲報諸君無不先覩爲快金陵報紙現特再托金陵東牌樓申昌書畫室僱人分送格外加捷本日報紙隔日可到可謂神速之至矣除報價仍照　例于外路途稍遠酌加力錢此佈 
[新印東華錄東華續錄出售] [  圖書集成局啓]  
　　東華錄一書初編于蔣氏後長沙王益吾祭酒從事史舘復取累朝掌故列聖宏謨編纂成書箸爲續錄由是自天命迄道光九朝治績燦然大備恭閲之下不特仰見祖宗宵旰勤勞孜孜圖治之至意卽列朝名臣章奏大將勳猷以及外藩恭順之情邊疆開拓之事亦皆編年記月一覽查知固宜家置一編朝夕披閲者也第原本已多漫漶坊間翻刻又皆魯魚亥豕訛悞良多茲用新式鉛字排印精選上白紙張校對裝潢俱極佳妙刻已告竣每部分訂六十四本外用紅木夾板六副定碼洋十二元定于定日起出售賜顧者請至本埠及各外埠申昌書畫室購取均可如欲躉購則請移玉至申報舘帳房面議可也此佈 
[歴科試策大成告白] [  點石齋代啓]  
　　春秋兩闈第三場試以策問五道體仿古文語覘實學歴經選刻呈進者大抵皆原原本本殫見洽聞而元魁官卷爲尤重苟非條對詳贍光采陸離必致典乏胸羅譏貽腹儉且首場亦不免减色茲特薈萃鄉會名家諸作編歴科試策大成一書分初集二集飽滿者旣徴宏富簡鍊者亦異空疏其中更緝經史子集吏户禮兵刑工爲十類奉以金科付諸石印誠場屋之枕中秘也每部分訂八本價洋二元四角刻期出書在三馬路逢源里愼記書莊發售先此佈聞 
[弭火患說]  
　　生民之患惟火爲烈水旱饑饉兵革瘟疫諸患不過一時一方已耳其未成災也可以密爲之防其將成災也可以預爲之計卽成災矣而見兎顧犬不爲遲亡羊補牢不爲晚苟能倉皇赴救竭蹶圖功亦不致有池魚殃及之災蔓草難圖之害若失火則不然無論畫夜突致燎原無論肥磽可憐焦土阿房之炬牧之之賦堪徵袄廟之殃實甫之詞可證其爲患也有尤甚於水旱饑饉兵革瘟疫者盖火患之所以多且易也抑有故焉其一曰凡物莫不需火自燧人鑽木以來火之爲用大矣不獨金鐡之所以鑄磁瓦之所以陶皆於火乎是賴卽人生日用之常朝饔夕飱之細初何嘗顚沛之可去須臾之可離夫至於須臾顚沛而不可以離而去之則所以謹於小愼於微防患於未然綢繆於未雨者尤非易易一且疏於檢點失於防閑倐兆焚如不可嚮邇此火患之所由多也其一曰凡物莫不畏火一切廬舍器械飲食衣服等類皆足爲引火之物卽皆可爲致火之端若其室如懸磬野無青草猶可恃以無恐獨至通都大邑間舟車輻輳市廛鱗櫛貨物之屯積器用之充盈幾幾乎室無空虚矣物之去火也愈近則人之防火也愈難此火患之所由易也然則求所以弭火患者其將使物不需火乎抑將使物不畏火乎無是理也亦唯是處處留心時時加意備之於不及備防之於不勝防仿西人防火之意效西人救之之法夫如是而後可以少息矣乎夫格物致知中外同理而西人别立火學尤屬專精有備無患中外同心而西人謹愼火災尤深戒懼故其救火也德律風之警報速於置郵巡捕房之鐘聲震於木鐸火龍機靈而力猛足以遏炎上之威藥龍質少而功多足以制焚如之性以滅火藥瓶投火中收其氣而火自熄以拆屋機車斷火路孤其勢而火自衰西捕以藥水塗身雖近火而不受其毒保險以藥水抺屋雖及火而轉危爲安最妙者自來水源源而來取之無盡用之不竭令祝融氏膽戰心寒而不敢爲虐其法之盡善盡美毫髮無憾固已盡人而知之我中國所當則傚之矣至其防火也洋房則複壁玻窓難爲燃引馬路則通衢廣陌不致延燒昔年里巷坊弄旣苦徑狹又患途窮往往門口火作則門内人家有惶急窘迫無所逃避者今則南北東西四通八逹可以高枕無憂矣乃租界以外城廂市鎭名爲大街廣不及丈重軒對霤接棟連甍一家失愼前後左右與之隣比者皆爲之惴惴焉此街道之所當改制也火災之所由來起于火油者什之八九故滬上定制躉積火油者隔浦荒野叧建棧房以置其中租界人烟稠密貨物充盈凡店鋪零售家居常用之火油不得過十箱其杜漸防微周詳審愼爲何如乃租界以外豈無人烟稠密貨物充盈之區如租界者而店夥市儈貪小利而忘大患嘗有躉購火油以求善價之法堆置家中以省棧租之費彼鄰里鄉黨淡然若忘亦竟無過而問焉者此火油之所當申禁也西人知火油之眙害也於是殫思竭精而作保險洋燈雖顚倒傾側油不走而火不燃又作平安火油不用燈心燃點不着斯二者所以善其器致其用而使之不復爲害也乃華人之用保險洋燈平安火油者什無一二卽用尋常玻璃洋燈者亦寥寥焉不常見而馬口鐡所作之燈長頸圓腹或挂於壁或陳於几或執或提其式不一人皆以爲便而爭購之不知鐡質鬆脆合縫炸裂則火由繩心而下其貽害尤甚於洋燈此洋燈之所當變式也夫西人之防火也如此其愼西人之救火也如此其亟而前夜四馬路失愼自時和里延及祥和里世泰里兩點鐘時已燬樓房三十二幢則我華人平時旣未嘗愼於設防臨時又不及亟爲施救當夫日燥風乾旱魃爲虐如去年秋冬間雨澤稀少水泉枯涸之際何怪乎各省會之火警傳聞登諸報牘者紛紛也吾故曰仿西人防火之意效西人救火之法而火之爲患庶幾可以少息也已雖然事必究其原物必測其故而後能致其用而弭其害不獨仿之效之而遂以爲畢乃事也嘗謂火之爲用也大火之爲害也深當專立火學一科俾潜心困學之士日孜孜焉講求之使有所用而無所害大抵火之爲用者三一曰用其光汽燈氈燭是也一曰用其熱機器烹飪是也一曰用其力機器鎗砲是也三者相濟爲用相助爲理皆有至理焉寓乎其間神而明之存乎其人旣精而益精日新而又新其致用也以此其弭害也亦以此將所謂防火救火者方且駕西人而上之仿效云乎哉 
[本館接奉電音]  
　　昨接京友發來電音有本月十三日諭旨三道敬謹譯登○三月十三日奉上諭古尼音布奏病勢日增籲懇開缺一摺杭州將軍古尼音布着准其開缺欽此同日奉旨杭州將軍着長善補授欽此同日奉旨廂紅旗副都統着崇光補授欽此　 
[茶市近聞]  
　　兩湖寗祁等處茶市前已登報兹又得漢口友人續信言兩湖去年有三百餘莊今年則祇有一百八十一莊僅得六折之數寗祁去年有三百六十莊今年則祇有二百六十莊僅得七折有零至於土莊則祁門一處 
 
 

Page 2

 
 
由蕪湖進山者今較往時增添十家殊出意料之外寍州青葉茶樣前日已經到漢色香味均佳蓋今年晴雨應時茶色定可高于往年也漢上各行茶師現尚未到諒望後當陸續而來又聞茶到溪河約在本月廿四五日云　 
[夥刼傷人]  
　　雷二尹維煕籍隷江西服官閩省蓋亦有年前辦竹崎關稅務差旋後寓居城内劍光亭此地與屏山接壤民居稀少人跡罕經爲省垣最寂靜之區數年前曾出盜案二尹居此初不以慢藏誨盜爲意也本月初五日四鼓時有盜十餘人手持凶械破門直入徧處搶掠二尹從黑甜鄉中驚醒振衣呼救被盜連刺數刀立時昏倒鮮血直流盜卽席捲所有呼嘯而去二尹家無壯丁婦人孺子於時呆立無可如何延至次晨遣家丁到縣禀報聞被劫去皮箱六隻銀件頗多約值數百金閩縣劉特舟大令親詣勘騐侯官縣李當謀大令福州府廷太守亦先後往勘劉大令回署卽出賞格數十道遍貼街衢如有拿獲正犯者賞錢二百千又籖差三十名四處緝捕劉大令連日親詣各處偵探查出該盜將所掠贓物在北庫後門瓜分抛棄雷公館竹簍一隻扇一把算盤一件大令飭差帶回隨傳看庫兵丁張聨升到案盤詰張稱平日不常在庫係轉雇名素素者看守此事須問素素該處地保時亦上堂因言語支吾喝責一千大令退堂卽籖差拘素素究問未知此案盜犯卽能破獲否 
[朶殿春聲]  
　　廂藍旗滿洲承辦抽調練兵事務處奉堂諭所有本旗抽調練兵九百名分作六班每班計一百五十名赴操六次一月一班一年中僅調練兩月乃該兵等竟有任意不到者若不嚴定辦法恐相率效尤難期振作嗣後該練兵等調練之月若一次空誤者領催馬甲養育兵卽於月餉内罰留銀二錢閒散則鞭責二次倍之若三次不到領催馬甲養育兵革退錢糧閒散永遠不准挑補各項錢糧以示懲儆而免效尤○户部出示曉諭謂本部議覆御史文郁條奏請以當十大錢抵銀捐納一摺於光緒十四年三月初一日具奏本日奉旨該部所請常捐及鄭工大捐准折搭一成每兩抵作當十大錢十二千交納之處着照議行至各捐生如有全行交銀者均聽其便欽此欽遵到部相應出示曉諭各捐生一體遵照○宗人府外看現審宗室人犯内有夫婦二人於上月二十八日夜間乘間服毒自盡僅遺六齡幼孩當卽報騐塡格備案由該族學長備棺盛殮移厝前門外韓家潭派令族學長輪看屍棺以備覆騐按宗人府外看人犯並不收入空事處獄内僅令該族長皂役於司内屋中看管出入自由惟不准其回家住宿而已○前紀上幸醇王府看視云云兹聞初七日爲醇王福晉設帨之期故暫止前往俟緩數日再往看視已飭步軍營撤去墊修道路弁兵矣○皇太后皇上幸北海適逢天雨各項人等冐雨備差情殊可憫諭令侍衞各等處卽將各項執事備差侍衞官兵校尉等名數繕具清單並將客歲恭備海差賞給成案一併進覽候旨施恩旋經侍衞處鑾儀衞上駟院步軍前鋒護軍各營進單呈覽所有鑾儀衞校尉人等上駟院司轡人等步軍前鋒護軍各營弁兵奉旨每名着賞銀二兩由廣儲司給發至侍衞官員或賞綢縀或給銀兩尚未頒下綸音也○正藍旗滿洲印務叅領等進内禀請都統慶邸等訂期前往儲濟倉支領本旗兵丁甲米當經定於本月初九日諭由該固山知照户部移付儲濟倉滿漢監督等至期開倉以備支領兵糈○惇親王原定於初六日已刻散朝後在東安門内南池子正白旗侍衞教塲揀補廂黄滿驍騎校三缺領催馬甲養育兵十數缺旋以身體稍覺不舒請文錦如副都統秀自往揀挑○户部片行鑲紅正藍鑲藍三旗各固山應領三月季兵丁甲米折色銀兩移付銀庫於本月十一日辰刻開放爲此片行貴固山派委章京届時到庫支領又傳各等處應領三月官兵馬乾津貼等項銀兩本部庫於本月十二日已刻開放 
[茸城新語]  
　　朱奚氏籍隷華亭世居鄉曲青年孀獨孤苦無依顧鐡石心腸恰自堅不可改撫孤成立荼苦彌甘近有無賴棍徒誘令琵琵别抱氏厲容申斥貞操不移嗣復凌辱萬端謠言搶醮不得已邀集族人控諸縣署楊邑尊飭差查緝想須逮案嚴懲也○邇有營兵三五成羣日於茶竂酒肆中藉端滋閙稍不如意蹂躪一空店主畏其兇鋒無敢與較所望有統率之責者嚴加約束以免貽患地方也 
[海市奇觀]  
　　烟臺貨物多恃西路爲銷塲自黄河南趨船運不便貨物來往因之覊留近聞之西客云業蒙各大憲籌集鉅欵挑濬河道以通鹽運而恤商情所購挖泥機器船已經駛到不日將開工矣○賭博之風日甚一日福建會館前有一空地食力之輩每於午後席地而坐喝雉呼盧是處與草市毗連拾草小兒亦多以草賭勝負習染移人有如是夫○烟臺迤東五六十里有養馬島焉島中近出一案緣有西府某甲寄寓於此作一捧雪中湯裱背生涯絹海膠山裝潢精雅去臘忽將門反鐍迄今永開屋主意其脫逃將屋另租與他姓及發扃而入見土坑烟洞内有一屍身迫而視之闖然甲也因卽報官勘騐現已訪有端倪盖甲薄有積儲是以被人謀害刻經拿獲二犯供出尚有一人同謀云○有客自登州來言及上月二十三日午刻郡城北東營地方不知因何失愼焚去房屋二百餘椽同日城東沙河𤱝亦有遭回祿者俗言清明日未經禁火所致誠讕言也 
[視死如歸]  
　　京口西城外西津坊吉某者年近而立做脚班生意家中惟寡母及一妹而已衣食頗可自給惟妹年已長大尚未字入而吉某於去臘新娶某姓女爲婦琴躭瑟好伉儷甚諧吉妹見之未免生妒因此常與乃兄口角今正初八日吉某又因與妹口角忽萌短見於晚間服紫鴉膏斃命旋有長親代吉不平謂吉爲妹而死妹亦不得獨生吉母不允謂我子已死何忍使我女再死遂罷是議詎料前日女於門前晒被稍不留心爲偷兒竊去女從内瞥見隨後追赶大呼捉賊然蓮步伶俜究不能及只得悵悵而回愈思愈忿亦買阿芙蓉膏吞之自盡及母知覺覓藥灌救則香魂已斷玉骨成氷矣說者以爲其兄索命豈其然耶 
[撫碑志慨]  
　　氣短英雄致書本館云客冬本城新北門内因開大隂溝掘得一墓中有古碑其文漶漫模糊幾不可讀惟末行有弘治三年歳次庚戌數字隱約可辨意謂溝事旣竣必有以位置此碑者乃日昨復經其處見碑仍偃臥汚泥中并有婦女在碑上條虎子按古時方者爲碑圓者爲碣又碣必揭於墓外碑則藏於墓中今兹其式雖方然在墓外掘出則是非碑非碣其於古法或未合符特是鬱鬱沈埋近數百載旣得顯現於世而仍汚辱之委棄之不得與岐陽石鼓同升清廟明堂坐令日炙雨淋銷沈剥蝕人方爲此碑幸我則以爲反不如泥塗湮没猶得葆此頑軀也雖然石馬銅駝大半委諸荆棘古今來遇而不遇者豈獨此碑也哉碑而有知當亦無憾或曰是墓爲某貞女藏蛻之所想韓陵一片石當必有表其芳徽者安得邀二三同志剔蘚讀之 
[無賴誘賭]  
　　有王某者不知何許人也常在豫園内四美軒啜茗每遇年輕子弟卽設法誘賭近有錢姓爲王所惑輸去洋四百餘元旋將情告知同輩方知墜彼術中爰興間罪之師後經人調停折半歸還事始寢息 
[重懲凶犯續述]  
　　昨報列重懲凶犯一節兹悉置諸木籠者乃殷光海高金才汪坤發三犯何代用因當晚卽吐血沬是以暫緩置籠現在三木籠并何等四犯均置於二堂前聞邑尊擬飭官匠頭在東班房凉棚下裝做木栅以禁此四監犯并須派家丁看管該四犯惟汪尚能起坐餘皆奄奄一息矣 
[撈獲屍身]  
　　前報死圖差自盡一節兹悉顧錫堂屍身忽於前日在原處浮起當經人撈獲載至老白渡停泊由正役丁錫昌禀明裴邑尊申請松江府札委鄰封蒞滬相騐 
[騐傷候訊]  
　　昨報列新閘巡防局送受傷人某甲云云兹悉受傷者乃崇明人陸裕芳毆者乃下沙人趙龍標前日經裴邑尊騐看並無 
 
 

Page 3

 
 
傷痕者候覆騐核辦趙發押候訊 
[英界公堂瑣案]  
　　三百二十一號華捕稱前夜祥和里内失愼時我等在彼彈壓見陳春桂董敘發持有棉被舊衣等件帶至捕房尚無失主承認惟陳係積竊今特一併送案陳董同供棉被等係在路拾得蔡太守隨判陳春桂管押一月董敘發押十四天期滿保釋贓俟失主認領○包探江阿三稱積竊張阿狗又名張阿扣邵阿和時常移姓改名在法界犯竊五次案下亦到過二次被我緝獲後搜出許多押票吊得藍縐紗皮袍是廣利輪船上竊來元縐女皮馬甲是豐順輪船上竊來尚有棉袄羔皮大襟馬褂金戒指等件係在四馬路妓院中竊來當問輪船買辦皆稱是搭客所失妓院亦已閉歇故無人來領贓今將人贓送案該竊犯張阿狗供通州人蔡太守判張阿狗笞責二百板再發捕房管押六月滿期遞籍起案之贓旣無人認領槪行發還各押鋪○一百十二號華捕馮阿信稱昨夜在虹口廣東街一帶梭巡見現歸招商局經管之空屋内有異入内察看見有棉花松柴自來火并有點火之線香狀似放火者當卽將香拔去查問管房人沈才生言語支吾且空屋無人可入祗管房人可以出入卽非沈縱火亦應究問情形今特送案請究引火各物呈騐包探陸阿祥禀稱亦往看過沈供紹興人該處房屋向係寳源祥之產現歸招商局小的雖管房並不住在門樓因小的在左近開老虎灶兼之自已挑水不過常到空房察看昨日下午五點鐘未曾到房查看諒被匪人從後挖窗而入意圖縱火又有某甲投案稱沈爲人誠實不致有縱火情事蔡太守謂是案情節較重飭將沈交捕房帶回查明實在情形再核○一百八十四號華捕稱昨見吳增雲醉後在街胡閙喝令歸家不依反將我扭住致碎號衣脩補須費洋四角今特送案蔡太守判罰吳洋一元以四角修號衣餘充醫院經費○九十三號巡捕稱昨在虹口美公舘碼頭見李榮貴投水尋死因特送案李供崇明人年三十四歲向爲帽子生理現因失業來滬尋友托薦生理不遂難以度日如回里則須航船錢三四百文蔡太守隨飭值日差將李資遣下船回里所有船資由本分府照給○包探陸阿祥稱昨見厦門輪船啓輪時有韋黄氏帶有男女孩五口最幼者二三歲最長者五六歲該氏係粤人孩操徽州鎭江等處口音情殊可疑一併帶案請訊該氏供粤人女孩係托帶回鄉托帶之人現均不在且我女孩現患寒熱並無販賣情事蔡太守謂此案務須澈底根究旣稱女孩患病姑發城内普育堂留養再核飭將該氏及男女孩一併留堂○包探顧阿六稱王阿炳高長卿皆是對買賊專向店鋪購辦衣物乘間行竊今由我緝獲盤詰認竊長源衣莊之馬褂德豐之花布當卽吊贓送案長源衣莊之高素卿德豐鋪之朱子卿均投案請爲領贓王阿炳高長卿皆俯首求恩蔡太守隨判王阿炳高長卿均發捕房管押三月以儆起案之贓交失主分别認領 
[法界公堂瑣案]  
　　十二日晨間王雁臣司馬在捕房發落各案畢有李陳氏投案具禀聲稱生女今年十六歲出外買物總要到顧福林水烟袋作閒談伊家有兩子名銀寳銀奎前月二十五夜間女又在伊家由我喚出王司馬詰其爾女在伊家何處答稱坐在房内司馬謂然則禀帖上爲何寫躱在床下答稱二十七晚間在蘇州媽處查出鄰居計春山亦知道向我說過王司馬以事關誘女姑准傳提質訊昨日堂期原告到案捕頭飭法包探江德林將計春山顧汪氏趙周氏傳案經王司馬詰問原告語言吞吐據計春山供浦東人現住八仙橋向在湖羊行爲出店今已失業與李陳氏爲隣本月初四傍晚見李女與顧汪氏女名寳珠者同在一處說話在後李女走脫顧女曾向我問過趙周氏李陳氏曾經彼此詈駡亦爲李女之事王司馬詰伊兩人爲何事詈駡李之丈夫是何名字計答稱李陳氏丈夫名老大在浜西殺猪作内李陳氏住浜東租界中李女於上月二十九晚在趙周氏家看挖花李去找女相駡起來顧汪氏供我女寳珠與彼女爲姊妹行有時呌應至於走脫實不知在何處司馬詰間顧汪氏可知李女訂姻與否答稱不知伊女在案請爲詰問趙周氏供前月二十九晚有小兒等弄牌爲戱李女來閒看伊母前來喚去說我開臺基招留伊女憑空誣衊因與伊口角伊卽懷恨誣控說伊女在我家床下尋出殊不知我家床底下不能躱人可以查看李陳氏是有名垃圾馬車反說我開臺基王司馬詰李爾丈夫爲何不到答稱爲女兒事氣忿生病不能前來王司馬洞悉其情著將計春山交保顧汪氏趙周氏釋出李陳氏自往尋女如再控追着爾夫自己投案○正月中旬彩視街無錫人楊李氏所開之公和客寓中有和尚福光又名大乘犯姦被拘到案經王司馬判將和尚懲責奸婦交伊母覓保領去公和庽押閉所有箱籠什物楊李氏早經搬出惟枕箱一隻内有金戒三枚金圈一副洋數元眼鏡籐鐲及一切零星物件起存捕房楊李氏屢次到堂求給願回無錫原籍王司馬着具切結并領狀到案昨日堂期楊李氏投案嘵嘵不休并稱少小方銅匣一隻小珠一百二十八粒司馬以當時起物曾着包探抄帳今稱所少者實在皮箱中早已搬去豈能混說着將枕箱當堂貼長條封起連該氏一併送縣請爲遞籍○捕房昨解福建人蔡阿二到案原告常熟人孫三倩蘇州人張仁山攙扶到案據孫稱撑航船前晚十二點鐘時在新開河橋出浦因　潮暫泊有駕麻雀杉板之蔡阿二不許停船將篙戳傷我眼睛鳴捕將蔡送案據蔡供伊等二三人囑我讓開旋打起來篙子頭稍戳伊臉並無重傷司馬着將蔡阿二暫押孫三送仁濟醫院張仁山旣稱要開船着自去○包探王榮培禀稱有鄉人來捕房控告被紅黑籌賭騙去洋二元因之拘到李學仁一人送案請訊李供本地人向在紙作今在鹹瓜街雨仙樓茶館做堂倌每月工資六百文並未誘賭司馬着將李暫押寄信出外着茶館主來保○密采里洋東送管荷蘭水之出店江阿全并老德記送荷蘭水之林阿三兩人到案研訊等情早登前報昨日該洋東携簿子到堂聲稱在二年間陸續共少荷蘭水瓶一百八十一打計二千一百七十二個滿瓶空瓶均是伊管諒是串通老德記出店所爲王司馬詰之江阿全據供應用時東家寫字去取老德記遣人送來凡若十瓶寫有字條夾在簿内此閒收到卽由東家簽字交送來人携去此間將瓶放貯酒間中其門鍵閉其匙在洋東處收瓶實不知如何缺少我做三年從無錯處王司馬詰其可諳西國語言文字答稱不諳司馬又詰林阿三是日送水爲何少六瓶答稱此是行中頭目點好裝齊不過呌我送不知如何少數司馬詰瓶價若干此次短少何人點出江稱是我點出少六瓶與西崽說過伊向洋東說旋據該洋東稱行中尚有一個東家檢點出少六瓶空瓶值價七角五分一打核計所少值洋一百四十二元七角半司馬謂老德記失登收瓶帳亦未可料或收瓶人半路賣去亦屬難保然當日不少六瓶卽無此事現在外國人統算卽少許多若照所言有憑有據又指不出如何失少諒照九打少六瓶之數核算者司馬復與祁繙譯官商定著將江阿全林阿三兩人還押候再核奪○源興飯館陳張氏控姚炳吃飯尋事一節着姚連飯資共賠錢五千文在案昨日姚炳解案法包探王榮培禀稱今晨姚友代繳到洋二元三角錢二千五百數十文合錢五千文司馬以原告未到着將錢洋暫存捕房候領姚炳釋出○日前英公堂送到竊法公司輪船銅一塊之王雲寳虞方金兩人於昨出解案仍照前供王司馬姑念已押七日該公司業已放洋未曾到案從寛薄責了事 
[樂善可風]  
　　高郵城北八十里曰臨澤鎭相傅隋唐時曾置縣於此故又名爲廢縣村該處自宋有鄉先生喬公竦教授其間數百年薰德善良每多好義急公之士近因豫省災重該處有房子輝吳柏臯兩茂才偕同學友高君惠民葉君其臻湯君致遠於該鎭籌勸賑捐任怨任勞捐數頗旺所募各欵均由鏡齋彚寄樂善不倦是可以風[  秦郵丁鏡齋謹識]  
[跋法字初桄]  
　　西國語言文字爲當今之急務而公牘文字例以法文爲重見法文爲尤急也錫山蔣君可賛爲廣方言館高足弟子於西學無所不通而尤銳於法文近著法字初桄一書條分縷晰大可爲初學之津梁欲從事於法國語言文字者舍此其何法哉披閲一通謹識數語以誌欽佩 
　 
 
 

Page 4

 
 
[將至古黔留别海上諸同人並乞珠玉以壯行色]  
　　感激馳驅賦遠游郵程數百古黔州得開眼界長天迥藉拓心胸去路悠載酒題詩消别緒模山範水到荒陬異鄉作客情何似訴與蒼蒼任去留揖别無端淚欲傾臨期且復語同盟難抛東閣三生石深感河陽萬種情檢點琴書春已暮商量花事雨初晴山荆最是關心甚願與長途結伴行[  海上種榆山人悅彭氏胡仁壽就正稿]  
[丹桂園觀劇贈雋伶郭文琴奉岳生夢畹兩先生哂政]  
　　蜃市瑶花第一枝萬人喝采上粧時激昻燕趙悲歌曲嘯咏温韓豓體詩雉尾拂雲飛錦帔鶯聲穿柳唱銅鞮紅牙新按霓裳諸腸斷何戡老拍師伶爲鏡中花史所賞花史精音律有贈文琴沁園春一曲極佳太古遺音出爨桐秦聲東徹海天空星星舊恨蘅蕪緑日日新裁芍藥紅仙府桂枝如滿月江南玉樹又春風謂小桂林徐介玉兩崑伶均稱一時之秀爲言海上司香尉續入瑶臺粉墨中夢畹生粉墨叢談自當續刻也[  之溪居士艸]  
[鄭君養祉性情篤茂風雅天然工繪花卉翎毛草蟲山水兼善篆隷漆書近游滬上下榻寓齋暇則剪燭談詩攤箋潑墨誠藝苑之才人客 
[中之良友也蒙贈四律卽步元玉兩首呈請指疵]  
　　小桃花映隔簾紅引我覊愁滯塞鴻市景漸隨春意閙豪情常逐每潮雄枕中漫秘求名策道上偏多奪利功君亦飄然來海角燒燈相對剖深衷詩酒生涯舊硯田交游湖海漫論錢書城小築閒如我墨海能翻枝亦仙繪水欲流嗤粉本着花如笑燦銀箋傅家三絶君無愧贏得狂名繼鄭虔[  吳縣藜牀舊主稿十可壽齋]  
[戊子清明後四日遊徐園賦此題壁]  
　　名園自昔繫遐思今日欣然一過之况是清明好天氣桃花人面各爭奇　别傳高致寄春申點綴花枝總出新風月清譚應不愧此間小住適大眞　放開眼界拓胸襟四顧茫茫孰賞音清濁不妨隨棄取我來亦許共浮沈　高軒明敞滌纎塵風雅輸君妙絶倫繞徧廻廊村又見别尋世外海天春[  等是海客陸彬臣甫稿]  
[人日後一日姚子梁太守招讌柏林星使署酒後賦此]  
　　天公玉戱鞭飛龍綺陌積雪層層封披裘曉出赴佳約一車驅入銀河中凍雲如山壓林木署旗風捲撐寒空崇樓正對列河曲水氷緑射疏櫺紅主人前身唐姚崇來從東海乘長風聲名早已慴蠻服文字更欲開鴻濛却從海外敞東閤東南竹箭推羣公鵝屏繞席酒缸煖獸炭臥鼎香烟烘泰西魚豕遜中土脂膏烹炙難爲工喜君行廚亦選勝蒓羹筍脯皆豐饛鯫生枯腸出芒角沃以琬液廻春融欲遣青天作平地擎觴醉踏瓊樓東讀君海國十洲記酒酣拍檻聲隆隆遥望琉球與日本正見遠山一髮盤青穹時方讀君所著琉球日本地理志[  番禺潘飛聲拜稿]  
 
 
 
] 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
 
　　 
 
 

Page 9

 
 
   
 
 

Page 10

 
 
   
 
 

Page 11

 
 
[光緒十四年三月初七日京報全錄]  
　　宫門抄○發抄硃批四道○湘無卞奏揀補首邑知縣摺○又奏錢店虧欠公項擬請援赦豁免摺○又奏調署知府片○又奏報審結上控及自理案件起數片○又奏援案請奬片○又奏甄别知州片○三月初七日刑部都察院大理寺正紅旗值日無引見○麟書嵩申由東西陵回京請安○誠侯致祭明陵回京請安○燕起烈孫欽晃各預備召見○奎潤續假五日○克侯續假十日○良培續假二十日○掌儀司奏初十日祭奉先殿澤公行禮○召見軍機志元明桂燕起烈孫欽晃○發抄剛毅奏各項雜稅照常年例額徵收數奉硃批户部知道欽此○又查明陽城令單煕昭叅欵請議處奉硃批單煕昭着交部照例議處餘依議欽此○又請以和順令慶鍾與文水令吳曾榮對調奉硃批吏部議奏欽此○又記名提督高鍊等留晉分别差委奉硃批着照所請兵部知道欽此○○頭品頂戴湖南巡撫臣卞寳第跪奏爲省會首邑要缺需員揀選調補以資治理恭摺仰祈聖鑒事竊照湖南長沙縣知縣彭飛熊於光緒十三年八月十三日丁憂遺缺應以丁憂本日作爲開缺日期歸八月分截缺咨部在案前經奏請以零陵縣知縣趙宜琛調補尚未奉准部覆該員復於光緒十三年十一月初八日丁憂所有長沙縣知縣缺自應仍按從前出缺日期另行揀員請補定例應題缺出先儘候補正途人員題補無人准以應升人員題升如實無合例堪以題升之員始於現任人員内揀選調補又調補州縣以上官員必於本任内歴俸三年以上方准揀選調補又現居要缺之員槪不得藉詞員缺更爲緊要另行更調其有必須更調者查係由三項要缺更調四項要缺以及最要之缺或由四項要缺及最要之缺更調附省首邑該員委非另有不合例事故卽行議准又首府首縣缺出應令於通省正途人員内揀選調補又州縣以上再調人員除初調任内降罰處分毋庸核計外其前任内應繳罰俸銀兩必須按限逐案完繳後方准再赴調任各等因今長沙縣知縣缺爲省會首邑政務殷煩必須精明幹練之員方足以資治理南省雖有候補正途人員均與是缺人地不宜亦無合例堪以題升之員自應於現任正途人員内揀選調補臣與藩司孫翼謀臬司豫山逐加遴選查有巴陵縣知縣沈錫周年四十五歲四川新繁縣人由附生中式同治癸酉科本省鄉試舉人光緒六年庚辰大挑二等以教職用會試中式進士引見奉旨以知縣卽用欽此簽掣湖南六年八月十一日到省旋在黔捐局捐同知銜准補湘潭縣知縣光緒十年八月二十九日到任調補巴陵縣知縣遵例捐免歴俸奉准部覆在案臣詳加察看該員歴任煩劇卓著循聲以之調補長沙縣知縣洵堪勝任與例亦屬相符據藩臬兩司會詳前來相應奏懇天恩俯念省會首邑要缺需員准以巴陵縣知縣沈錫周調補長沙縣知縣洵堪勝任如蒙俞允該員係現任知縣請調知縣銜缺相當毋庸送部引見再該員由湘潭縣知縣調補巴陵縣知縣今復調補長沙縣知縣係屬再調人員其前任内罰俸案件另册開報所遺巴陵縣知縣係冲煩疲難最要缺例應在外揀選題補容俟奉准部覆照例截缺揀員請補謹會同湖廣總督臣裕祿恭摺具奏伏乞皇太后皇上聖鑒勅部核覆施行謹奏奉硃批吏部議奏欽此○○頭品頂戴湖南巡撫臣卞寳第跪奏爲錢店虧欠公項監追限滿無力全完擬請援赦豁免恭摺仰祈聖鑒事竊照湖南善化縣職員柳啓濤開設復隆錢店於同治十一年四月倒閉虧欠軍需厘捐各局公項銀一萬一百五十餘兩由長沙府提案比追延抗不繳詳經前撫臣將該員前在軍營得保藍翎同知銜遇缺卽選知縣奏革審辦嗣據陸續變賣房產繳還銀七千八百八十二兩零尚欠銀二千二百六十八兩無完審將柳啓濤照依監守自盜倉庫錢糧入已數在一千兩以上者斬例擬斬監候事犯到官在光緒元年正月二十日大赦以前應請援免接准部覆以所欠銀兩尚未全完應俟限滿能否完繳再行分别核辦等因轉行遵辦在案兹據湖南按察使豫山轉據長沙府知府吕世田詳稱照例將柳啓濤按限監追自光緒七年閏七月十六日奉到部覆之日起扣至十年七月十六日監追三年限滿節次比追未據全完復提嚴鞫據柳啓濤供前開復隆錢店實因借出銀錢被人昧騙以致資本不敷周轉將店關閉虧欠公項當將所有田房衣物全行變賣先後繳過銀七千八百八十二兩現已家產盡絶赤貧如洗年老患病並無妻子孑身禁錮在監朝不謀夕所欠銀二千二百六十八兩委係無力完繳等供飭據長沙縣查傳柳啓濤之户族隣佑柳心臣等到案訊明柳啓濤實係家產盡絶並無隱匿寄頓出具切結加具印結由府到司應行議凝完結查例載侵盜錢糧入已數在一千兩以上擬斬之犯遇赦准子援免又原非侵盜入已照侵盜擬罪之犯較之實犯侵盜情罪稍輕遇赦豁免等語此案柳啓濤關閉錢店虧欠公局票存銀一千兩以上照監守自盜例擬斬恭逢光緒元年正月二十日大赦應請照例援免尚欠銀二千二百六十八兩實因被人負欠以致虧空並非侵盜入已雖照侵盜例擬罪較之實犯侵盜情罪稍輕旣據族隣柳心臣等僉供柳啓濤家產盡絶並無隱匿寄頓委屬無力完繳核與遇赦豁免之例相符應請照例准其免豁等情詳請具奏前來臣覆核無異除將供招印結咨部外理合恭摺具奏伏乞皇太后皇上聖鑒勅部核覆施行謹奏奉硃批該部議奏欽此○○卞寳第片再湖南長沙府知府吕世田補授糧儲道缺昨已接准部覆所遺長沙府篆務應卽委員署理查有衡州府知府翁曾桂年强才裕堪以調署遞遺衡州府篆務查有候補知府趙環慶精明穏練堪以署理據藩臬兩司會詳前來除批飭遵照外謹會同湖廣督臣裕祿附片具陳伏乞聖鑒謹奏奉硃批吏部知道欽此○○卞寳第片再湘省向設詞訟月報令各府廰州縣將每月審理上控自理案件摘敘案由造册通禀由臬司考核勤惰分記功過用昭勸懲按半年具奏一次業經開報至光緒十二年冬季止在案兹據臬司豫山查明光緒十三年春夏兩季各府廳州縣共審結上控及自理詞訟計六千零一起該司隨時查核判斷均尚平允已逐月分别功過照章註册存記詳請彚數奏報前來臣覆核無異相應附片具陳伏乞聖鑒謹奏奉硃批刑部知道欽此○○卞寳第片再厘金之設原無定額全在承辦各員認眞經理收數方有起色查湘省厘捐一項濟本境之防餉協隣省之軍儲以及遵提京餉支解長江水師經費等項實爲籌餉大宗從前辦理數年卽將出力各員奏獎一次自同治十二年獎敘以後迄今十四五年未經援案請獎誠以循名核實要有成效可憑若僅蹈故安常何敢濫邀優敘兹據總理湖南厘金局務司道詳稱厘金自光緒八年起至十二年止五年以内取數比較前五年實多取銀四十六萬有奇本年春夏秋三季收數比去年又復有盈無絀似此著有成效辦理各員不無微勞足錄詳請擇尤奏奬以資觀感等情前來臣覆加查核連年子口稅單盛行厘金多易影射偷漏乃綜核收數尚較勝於前洵由各員稽徴得力可否仰懇天恩俯准將收數最優之岳州厘局三品銜道員用湖南候補知府徐培元俟補道員後賞加二品頂戴安化厘局四品銜湖南補用同知直隷州知州議敘班補用通判曾慶溥以同知直隷州知州補用此外出力較次之員由臣酌子外獎用示鼓勵至督辦釐局候補道但湘良經理五年多收銀四十六萬有奇亦屬著有微勞應請旨交部議敘此後身受者愈加激勸未得者亦思奮勉似於厘務不無裨益謹會同湖廣督臣裕祿附片奏請伏乞聖鑒訓示謹奏奉硃批着照所請該部知道欽此○○卞寳第片再查定例道府州縣保歸候補班人員予限一年察看甄别等因歴經遵辦在案兹查有候補班前儘先卽補直隷州知州石汝鈞年四十四歲浙江會稽縣人於光緒十二年十一月初六日到省連閏扣至十三年十月初六日一年期滿例應甄别據藩臬兩司會詳前來臣詳加察看該員石汝鈞精明穏練堪以留省照例補用除將詳細履歴咨送吏部查照外謹會同湖廣督臣裕祿附片具陳伏乞聖鑒謹奏奉硃批吏部知道欽此 
 
 

Page 12

 
 
[光緒十四年三月初八日京報全錄]  
　　宫門抄○諭旨兩道錄前○發抄硃批五道○粤督張奏援案請建專祠摺○又奏提督回任總兵照案陛見片○陜撫葉奏報上年冬季重情匪黨照章懲辦摺○三月初八日工部鴻臚寺廂白旗值日無引見○薛允升承綬各假滿請安○周景曾希賢各預備召見○召見軍機薛允升章耀廷周景曾希賢○現換絨冠夾領○發抄崧駿奏糧道成桂駐津督辦交米奉硃批知道了欽此○劉秉璋奏上年京餉業已掃數無從改解豫省奉硃批户部知道單併發欽此○衛榮光奏浙海關一百八結徴收稅數奉硃批該衙門知道單併發欽此○曾國荃等奏丹徒令祁德昌與荆溪令薛星輝對調署理奉硃批吏部知道欽此○奎斌奏拿獲盜犯田麻子等審擬奉硃批刑部議奏欽此○○兩廣總督臣張之洞廣東巡撫臣吳大澂跪奏爲已故大臣有功粤省紳民感慕援案請於立功地方建立專祠據情上陳仰祈聖鑒事竊照原任東閣大學士左宗棠前於光緒十一年奉命督辦福建軍務力疾視師盡瘁報國殁於福建軍次欽奉恩旨優卹特謚文襄入祀京師昭忠祠賢良祠並於湖南原籍及立功省分建立專祠仰惟聖朝篤念藎臣飾終之典報祀之恩至優極渥凡有血氣欽感同深兹據廣東嘉應直隷州紳士知府銜陜西補用直隷州知州張其　率同闔州紳耆呈稱竊惟已故大學士左宗棠樞輔重臣勛庸懋著剿平髮捻底定回疆功在旗常無煩贅述而紳等則有不容已於言者當同治四年髮逆僞康王汪海洋一股由江西定南竄入廣東攻拔鎭平經閩軍邀擊江西去路已斷該逆遂由連平繞越和平興寗各境進陷嘉應維時前閩浙總督左宗棠旣奉　命節制江西福建廣東三省各軍策賊東西流走無定利於困而不利於攻遂定長圍坐困之計自率大軍由漳州進駐廣東大埔下令先由東西南三面滾營進紥江閩粤諸軍十餘萬各有分地水陸環進以乘賊敝汪逆百計衝突迄不得逞遽率悍黨數萬猛撲東南方江閩各營官軍併力夾擊大敗賊軍槍斃汪逆餘衆仍推僞偕王譚體元及胡瞎子爲首負嵎死拒適故提督鮑超一軍入粤會剿行抵州西相公亭累戰皆捷左宗棠卽飭州南一面粤軍迤紥而東閩軍迤紥而西長圍一合飛走皆窮擒斬三萬餘人受降三萬餘人譚胡二逆先後殲斃全股盪平克復嘉應州城俾山陬海澨之民出水火而登袵席迄今二十餘年父老追思猶爲感頌現雖該故大學士殁已二載閩浙陜甘各省均已遵旨奏請建祠而嘉應一州爲積年逋宼殄滅之地大功於此告竣若不請建專祠何以慰謳思而彰崇報爲此聨名呈懇據情陳奏等情由署嘉應直隷州知州金桂馨具詳前來臣等查髮逆自金陵敗竄之後餘孽以汪海洋爲最悍擁衆二十餘萬由江閩窺粤所過摧陷盤踞嘉應州城粤省兵單僅敷扼守賴故大學士左宗棠督師入境合圍蹙賊聚而殲旃得截横流而免滋蔓論其戡定之功關係廣東全省兹該紳等呈請爲該故大學士建立專祠衆議僉同羣情允恊相應據情籲懇　天恩准於嘉應州城内地方建立已故大學士左宗棠專祠列入祀典地方官春秋致祭以垂久遠而順輿情出自鴻慈謹合詞恭摺具陳伏乞皇太后皇上聖鑒謹奏奉硃批着照所請禮部知道欽此○○張之洞片再廣東水師提督方耀業經陛見旋省應卽仍加水師提督本任其現署水師提督調補北海鎭總兵王孝祺交缷後應飭仍回本任當經分别咨行遵照兹據王孝祺呈稱前在署潮州鎭總兵任内奉旨補授廣西右江鎭總兵應行陛見經前督臣張樹聲奏請暫緩北上奉旨着照所請暫緩來見欽此奉旨調補廣東新設北海鎭總兵歴經奉署高州鎭總兵水師提督各篆已閲數年應遵前案入都陛見等情前來臣伏查現在廣東地方安謐該總兵王孝祺自應照案入都俾申瞻覲之忱所有提督回任並總兵照案陛見緣由謹附片具陳伏祈聖鑒謹奏奉硃批知道了欽此○○頭品頂戴陜西巡撫臣葉伯英跪奏爲報明陜西光緒十三年冬季分情重匪黨照章懲辦恭摺仰祈聖鑒事竊查陜省近年盜風甚熾經前撫臣曁臣先後會同督臣奏明於部議土匪馬賊游勇等項之外將情罪重大各盜犯及强盜造意分贓窩主並興販誘取婦女藏匿勒買囤户首犯分别就地正法彚案奏報各等情均由刑部議覆奉旨允准欽遵咨行轉飭遵照在案兹查光緒十三年冬季分據高陵縣禀獲首盜金傳翥卽金老六一犯訊據供認聽從張鐡梅等兩次紏約入會領有號飄光緒十三年閏四月二十八日晚該犯起意紏約逸犯譚鳳宜劉增幅潘老大龔老八方老九劉老六劉老三等首夥十一人强刦吳蔚文鋪内烟土錢物拒砍事主受傷王相傳僅止聽從入會不知搶情又據永壽縣禀獲盜犯陳得舜卽壬老四苟春生卽苟春先張遇雲卽張青山董幗舜卽陳聨才王有幅卽王老六陳有才卽杜老九六犯訊據陳得舜供認光緒十三年九月初三日晚起意紏約苟春生等並逸犯明老三等首夥十一人分執洋鎗器械撞門入室强刦賈在周鋪内烟土錢物拒傷事主苟春生張遇雲董幗舜隨同入室接贓王有幅陳有才在外把風助勢又據商州會同鎭安藍田高陵等縣禀獲盜犯譚鳳宜卽譚老大劉增幅卽劉登富潘老大龔老八方老九劉老六汪染匠鄧老六余意青等九犯訊據譚鳳宜劉增幅潘老大龔老八方老六供認均係會匪光緒十三年四月初十日晚譚鳳宜汪染匠方老九劉老六余意青聽從逸犯閻機匠爲首起意紏約首夥八人分執器械撞門入室强刦鎭安縣民人譚錦坤家銀錢譚鳳宜汪染匠方老九均經入室拒捕搜贓劉老六余意青在外把風助勢九月初四日譚鳳宜劉增幅潘老大龔老八劉老六鄧老六汪染匠方老九復聽從逸犯楊老九等爲首起意糾約首夥十三人分執器械撞門入室强劫商藍交界地方民人李宜春家錢物綑縛事主男婦三人受傷譚鳳宜劉增幅潘老大龔老八劉老六鄧老六均經入室拒捕搜贓汪染匠方老九在外把風助勢王啓富吳春才周定英均被脋誘同行未經上盜王啓富被譚鳳宜强給微贓塞口吳春才周定英事後俱未得贓並據譚鳳宜劉增幅潘老大龔老八方老九劉老六供認曾於閏四月二十八日晚聽從金傳翥夥刼高陵縣民人吳蔚文鋪内錢物屬實潘老大龔老八方老九均經入室搜贓譚鳳宜劉增幅劉老六在外把風助勢又據山楊縣禀獲會頁張鐡梅卽張廷梅一犯訊據供認聽從昔存今故之楊玉停及張鐡嘴燒香結盟該犯復自立山堂香水名號屢次開山放飄供明已散飄布九百餘張高陵刦案盜犯金傳翥皆飄内有名之人又據乾州扶風等州縣會同禀獲盜犯陳樹停卽陳得升龎五卽李得升宋大朋孫連壁卽馬四崔會停卽催世勤周青繕劉世江等七犯訊據供認光緒十三年九月初三日晚陳樹停爲首起意紏約龎五宋大朋孫連壁崔會停周青繕劉世江及追逃溷斃之劉尚淋首夥八人分執洋鎗刀械在於乾州衙署大堂劫去山西協解甘肅餉銀當經丁役圍捕僅止搶得衣物制錢拒傷丁役越城逃逸二十六日該犯等行至扶風縣地方龎五復爲首起意約允陳樹停宋大朋孫連壁崔會停周青繕劉世江劉尚淋首夥八人於是日三更後分執洋鎗油捻越城入内撞門入室搶刦事主張士魁鋪内銀土錢物拒傷事主逃逸旋經防營恊同兵役追捕劉尚淋情急鳬水溺斃蔣金汰王遇罄訊係途遇受雇背負行李臨時畏懼未行事後亦未分贓各等情由該州縣先後禀報當經批飭檄委候補知府馬紹訓宫爾鐸王曜鑾並署西安府方其正提省審辦供情均與原報相符照章議擬請示前來臣查金傳翥曾經爲首紏夥搶劫譚鳳宜劉增幅潘老大龔老八方老九劉老六汪染匠陳樹停龎五宋大朋孫連壁崔會停周青繕劉世江等或屢次聽從搶劫得贓傷人或兩次越城行劫均屬罪惡昭著張鐡梅自稱會首開山放飄尤屬情同叛逆陳得舜苟春生張遇雲董幗舜王有幅陳有才鄧老六余意青夥衆夤夜持械强搶或入室搜贓拒捕或隨同把風助勢俱屬法無句貸經督臣與臣批飭將該犯金傳翥等一併就地正法分别傳首犯事地方懸杆示衆以昭炯戒王相傳聽從入會不知搶情王啓富吳春才周定英蔣金汰王遇罄訊明均被脅誘同行並未上盜汪啓富事後被盜强給微贓塞口吳春才等均未得贓其情倶有可原悉請仍照陜省匪徒本例分别年限久暫鎖繫鐡杆石墩期滿察看情形辦理逸犯劉老三等緝獲另辦無干省釋所有光緒十三年陜省冬季分情重匪黨照章懲辦緣由謹會同陜甘總督臣譚鍾麟恭摺具陳伏乞皇太后皇上聖鑒謹奏奉硃批刑部知道欽此 
 
