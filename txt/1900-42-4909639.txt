# 1900 - 42 - 4909639

 

Page 1

 
 
[追繳欠欵] [  申報館主人告白]  
　　去年胡奏蕃在杭垣館驛後爲本館代售報章積至年終被欠報欵甚鉅屢向催索置之不理今限至本月底爲止務須一律歸楚如再延約定須禀請領事照會地方官押追勿謂言之不早也先此聲明勿貽後悔 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印繪圖繡像四雲亭傳奇告成] [  圖書集成局代啓]  
　　是書爲蜀東彭寄雲夫人所著宜風宜雅亦諧亦莊兼之詞句清新文清曲折誠稗乘之奇觀小說之别開生面者也書凡二十四卷倩本局用大字排印校對精詳紙張潔白謹釘八本飾以錦函印書無多實價洋二元由英大馬路京都同德堂一家發兌想海內文人木媛感當購置一編藉以助清譚而遣雅興也 
[論購緝康梁二逆之無益]  
　　去年十一月十八日上諭海疆各督撫懸賞購綫緝拿康有爲梁啓超二逆臣無論紳商士民有能將二逆臣緝拿到案者定必加以破格之賞卽使實難生獲但能設法致死確有證據亦必從優給賞草茅下士恭讀之下深以此舉爲無益徒張逆臣之氣燄貽外人之訕笑而歎我政府之無人不能一匡君上之失也乃不意至本年正月十五日而朝廷又重申前諭且懸賞銀十萬兩以購二逆臣不論生獲死得一體給賞如不願領銀可予以實在官職及各項升銜草茅下士恭讀之下愈以此舉爲無益徒張逆臣之氣燄貽外人之訕笑而歎我政府之無人不能一匡君上之失也夫康有爲梁啓超密糾邪黨陰搆逆謀離間宫闈罪大惡極事發逃竄海外幸獲生全海外各國以其爲國犯在本國無容足之地例應保全俾存蟻命此海外各國之通例與中國政教迥乎不同是康梁二逆之在海外各國方且以保護爲心而安肯使其罹緝獲之禍且朝廷亦旣知康梁二逆在沿海一帶開設報館肆行簧鼓煽誘華民夫開設報館要非孑然一身之二逆所能爲苟非有人佽助貲財則二逆亦無所施其技倆海外華民雖儘有能明順逆識是非者顧欲其生獲死獲解送至官則各國均有保護國犯之條華民之力實有所未逮試觀前年叛犯孫逸仙一事爲堂堂中國出使大臣所獲而猶不能解回本國明正典刑卒使其法網久逃逍遙海外則今者重賞之下雖曰必有勇夫而天下終知其難徒貽口實或謂星使和輯邦交須循列邦之政教故孫逸仙雖獲而仍釋實迫於不得已之所爲若以此事責之一匹夫之勇保無有如洪鍾宇其人者剌死三韓逆臣金玉均之事乎然金玉均竄身各國歴八九年洪鍾宇隨之甚久韓廷旣未嘗有設法致死之諭故金絶不爲防乃洪猶必待八九年之後輾轉至滬而始剌之於東和旅店中使韓廷早有致死明文則金必預爲設備而洪計不能行使金不至滬上則各國均力爲之保護而洪計仍不敢行其必剌死於滬上東和旅店中者明知中國無保護國犯之例而租界又爲各國雜處之地保護之力容有未周也今乃欲以洪鍾宇剌死金玉均之事加之於康梁恐朝廷雖有此心而民間終難行此事或者康梁二逆復於海外濳回中國則沿海各疆吏不難設法購拿而民間之貪得重賞者或亦有應詔而起然康梁二逆身犯彌天之罪自知已不容於聖明而尚敢潛返我華以身嘗試乎然則朝廷雖一再降諭懸不次之賞以購二逆臣而卒歸於無用夫皇太后皇上深宫高拱不知海外各國政教之不同祗以深惡二逆之所爲下此上諭而政府諸臣乃唯諾成風不知諫阻在滿洲諸大員固皆庸惡陋劣惟知以養尊處優爲事無一能通逹事體之人想漢員中不少讀書明理者何亦緘默不語而不一思獻可替否之古訓耶嗟乎各國保護國犯之例政府諸君子縱不能知然叛犯孫逸仙爲使臣獲而復釋之事當猶耳熟能詳以及洪鍾宇之事斷不能行康梁二逆之斷不潛至中國此皆極淺極近之理朝廷或以盛怒而有所不察何諸臣懵然昏然而亦無所見耶綸綍之音何等鄭重乃非徒無益於事而反使逆臣之氣燄愈張鄰國之訕笑益甚草茅下士是以深歎政府之無人而不能一匡君上之失也 
[京俄通電]  
　　香港循環日報云中國政府曾允俄使之請由京師通電線至恰克圖與俄線相接先由京師通至張家口然後由恰克圖通至庫倫計由張家口至庫倫袤長二千餘里去春鳩工開辦迨十月竣工於是京師與俄國電報往還片刻可逹刻下張家口及口外各局所收商報日漸加增良以此線一通實於華洋商務兩有裨益也 
[日本國債]  
　　香港循環日報録日本大坂某日報云西歴客歲之杪核計日本國債共五百兆七十萬零六百四十九圓比前年多八十七兆四十一萬八千七百七十五圓查客歲所發國債票值九十七兆八十六萬五千七百五十圓收回之票值十兆零十四萬六千九百七十四圓 
[潮州亂信]  
　　香港循環日報云新正某日粤省大吏接潮州地方官禀牘知普寗縣屬三合會匪曾糾聚數百村落無賴之徒蠢然思重有司自顧力薄不能彈壓因之馳稟請兵署兩廣督憲李傅相查得前南韶連鎭總兵黄總戎金福籍隸潮州某邑熟識情形爰命督軍馳往剿辦並委候補官數員隨營襄理案牘 
[籌解漕糧]  
　　武昌采訪友人云湖北應解去歲冬漕三萬石因值庫儲支絀籌撥維艱經湖廣總督張香濤制軍湖北巡撫于次棠中丞會銜陳奏請緩解京嗣奉批摺以漕糧爲維正之供現在京倉匱乏需米甚殷飭仍迅速籌欵采辦不准藉口遷延等因欽此制軍欽奉前因卽飭知糧道譚伯誠觀察遵照辦理觀察旋商諸署藩司瞿賡甫方伯竭力計劃先就籌還洋欵項下挪撥若干萬爲采米之需仍照舊章發交招商局你運嗣接盛杏蓀京卿來電以現在米價日貴采買不易若仍照前定價值恐局中賠累良多請每石加銀三錢以顧商本而免貽悞觀察據情詳逹督撫刻已由制軍與中丞聨銜入奏請旨遵行矣 
[剿梟志五]  
　　松江訪事友來函云正月十六日午刻提標中營叅將張華園叅戎設讌署中請府縣各官會飲府尊濮紫泉太守及華亭縣王大令次第乘輿而往婁縣屈大令適赴省未回未與斯會迨席散大令回署立卽派差　封載兵船八號同時婁署亦封定數號預備載兵說者謂邇日江浙交界之楓涇鎭梟匪麕聚民間驚擾異常故太守商請軍門派正營兵丁馳往鵰剿也 
 
 

Page 2

 
 
[厦門盜案] 　　 
　　厦門訪事友人云去年嘉平月二十一日之夜九點鐘時小走馬路某妓寮中突來盜匪十餘人分執明晃晃柳葉刀扉入室翻箱倒篋搜刼一空然後揚長而去事後查檢所失約計三四百金立卽開單投厦門廳署報請嚴辦緝捕洎二十八日之夜三鼓時程厝內黄姓家亦有盜匪三四十人一擁而入刦去金銀首飾及洋銀若干約共值四千餘金之譜事後投報各當道署經提憲楊軍門與厦防同知李司馬親臨勘騐嚴飭緝拿未知能弋獲否也 
[邗氷春燈]  
　　揚州訪事友人云當鹽務極盛時維揚燈市最稱繁盛現雖時移境易而昇平景象尤堪娛目騁懷本年獻歲之初風雪交加道途泥滑售燈者咸愁眉深鎖不敢多製以博蠅頭迨初五日後天忽放晴日麗風和游人薈萃轅門橋教塲街一帶肩摩踵接鎭日如梭巧手名工每假各店簷下一席地張掛各種華燈求售目迷五色光怪陸離火樹銀花不啻游夜光之國裏下河等處紙紥匠亦因天氣晴明咸携燈來此博利市所製如金魚秋蟲獅蟹各燈均栩栩如生備極玲瓏剔透本地各燈如人物壁燈走馬戳紗之類亦皆簇簇生新匠心獨運是以銷塲均極暢旺比至試燈日已一掃而空矣保甲局因今年燈市較盛游客必多因加派弁勇若干人巡查彈壓雖當金吾不禁之夜而市肆安謐如常亦未始非巡防之力也 
[厦門火警]  
　　厦門訪事友人云去歲臘月二十二日之晚更魚二躍時車加轆街錦興麫店不戒於火致兆焚如紅光燭天不可抑遏經鄰人竭力汲水救滅僅焚去房屋一間 
[粤垣火警]  
　　香港循環日報云新正初七日之晚蓮漏四轉寒風颯然忽聞警鉦鏜鏜此鳴彼應披衣起視始知西關汛署前吉星里某店不戒於火勢已燎原各處水龍雲集救護附近機器局亦開機汲水竭力狂噴無如亢旱之餘物燥風高祝融氏拉朽摧枯如掃敗籜迨天將破曉火勢漸衰始得救熄查點本街鋪户多成瓦礫之塲延及長壽寺前及洪壽里某押店等户亦已盡付劫灰計燬民房一百三四十所誠非常之災也 
[漢皋火警]  
　　漢口采訪友人云正月十二日之夜三鼓時鎭上蔡家巷正街鼎升恒油坊夥失於謹愼致肇火災一時烈燄飛騰警鑼亂擊賴各水龍聞聲畢集極力救援火始漸漸告熄然已燬去鋪户一十九家矣翌晨寳慶碼頭某居民家又因早炊失火立兆焚如延燒鄰舍二十家左右 
[京江火警]  
　　鎭江訪事友人云本月十四日之夜七濠北首某姓家不戒於火頃刻燎原迨經各水龍竭力救熄已燬茅屋二十餘家矣太平局善士聞而憐之以爲此輩多係食力小民何堪遭此巨劫遂募錢按户散給以振飢寒亦好行其德者也 
[金閶火警]  
　　姑蘇訪事友人云上元之夜三鼓時閶門外通貴橋西首山塘大街某姓雞鴨行後屋不知如何失火突兆焚如迨行中人聞聲驚起業已冐穿屋頂火勢炎炎不可收拾雖經附近各水龍飛馳而至汲水狂噴無如封家十八姨采烈興高相助爲虐致兩岸鋪户十餘家房屋四十餘椽悉付一炬始得火滅烟消當火熾時雞鴨行中某客冐火衝入搬取物件後竟葬身火窟翌日翻出屍骸業已焦頭爛額不可辨認矣吁慘哉 
[蘇省官塲紀事]  
　　姑蘇訪事友人云本月十一日江南提督自强軍統領李壽亭軍門及崇明鎭某鎭軍乘舟至省拜賀護理撫憲陸春江大中丞年禧次日中丞就臬署設筵欵待簉席者爲署藩憲吳方伯織造景尚衣主賓酬酢歡洽逾恒聞軍門及鎭軍當晚卽須赴白下○撫標中軍常介之軍門福籍隷八旗年逾花甲由侍衛擢升今職到任已逾十載去臘某日忽患哮喘醫治無效延至本月十三日撒手西歸公子輩飭丁禀報上憲擇於十五日大殮所遺員缺由撫憲陸中丞遴委中軍守備吕守戎建伊暫行護理○總捕同知王竹甫司馬下車之後深念安良以除暴爲先故凡地痞流氓莫不痛加懲創閶門內一帶居民鋪户同沐其澤輿誦翕然公製匾額一方顔曰同深感戴本月十二日導以鼓吹恭送至署司馬再三謙遜而後受意者果有德澤及人歟 
[松郡官塲紀事]  
　　松江訪事友來函云新正月初七日松江府濮紫泉太守乘舟赴蘇垣賀各大憲年禧事竣於元宵前一日遄回郡城旋卽乘輿入署○江南提督自强軍統領李壽亭軍門於本月初八日秉節赴蘇垣拜賀護理江蘇巡撫陸春江中丞年禧並面商剿辦南匯縣屬周浦鎭鹽梟一事事畢於十四日返節轅標下各營將弁均詣南門外大漲涇碼頭迎迓如儀○署松江城守營正任金山營遊擊楊克明遊戎俊德於今正初三日奉提憲李軍門檄委督帶副營標兵兩哨馳赴南匯縣境周浦鎭會剿鹽梟及至鎭上梟匪已經退避遂於十三日傍晚帶同所部回松 
[吳江春浪]  
　　姑蘇訪事友人云本月某日之夜閶門外通安橋畔某姓米棧被賊穴壁而入竊去大小洋銀二十餘枚錢七八千文黄荳五六石白米五十餘石事後棧主查悉立卽開明失單投縣署報請查緝○某日之夜三鼓後滸墅關附近某鄉某姓米棧中突來二賊將肆其穿窬手叚不料倉厫四壁圍護堅固急切不能入內賊旣恨且怨遂生惡念私將引火之物擲入迨火勢旣熾紅光燭天經人設法救援已杰去荳米若干石約值錢二百餘千文矣竊賊横行一至於此是誰之過歟○某日之夜胥門內石巖橋北堍某姓整容店中人開塲賭博正在興高采烈時適爲西路總巡恩明府所聞飭勇拘獲甲乙二賭徒及某寺僧人帶回研訊判令各責數百板荷以巨枷發犯事處示衆○前者溧陽縣某鄉墾荒客民某甲某乙恃强不繳租米控經蘇州府彥詠之太守委張大令帶差前往會同溧陽縣差役嚴密查拿甲乙率衆拒捕致各差大受窘辱嗣經紳士嚴作霖遞禀撫轅略稱此鄉一百五十餘户係俞姓聚族而居甲名長年乙卽其弟云云護理巡撫陸春江中丞閱悉情由於本月十四日批飭溧陽縣主嚴拿二俞務獲究懲以儆不法 
[德員謁客]  
　　昨日午後德國駐滬副領事官馥蘭克君帶同繙譯官某君命駕赴蘇松太兵備道轅拜會道憲余晉珊觀察觀察延入花廳茗談良久始握手而别 
[會訊命案]  
　　前年虹口賭棍邱少卿大榮仔小順仔阿黑阿奇阿有鑽周桂生等十餘人持刃至英界望平街戳斃木匠徐福全上海縣主王欣甫大令蒞騐後拘到邱少卿屢次研訊尚無實供前晚臬憲委員吳秀芝司馬會同代理縣篆之戴子邁明府飭提全案人証研訊楊文文供前年十月初三日之晚小的與師兄徐福全在外虹橋某茶肆啜茗洎九點鐘後相約回家甫至吳淞路突遇邱等十餘人向徐借洋銀十元徐不允邱卽拔刃行兇小的畏懼奔回邀同多人前往援救至則已蹤影杳然次日小的師父傳羊羊由鄉下來申小的告以昨晚情形傳卽出外遍訪並無蹤影後悉已被人刃斃於望平街傅供前年十月初四日小的由鄉返滬楊文文歴告前情小的正在查訪旋聞望平街倒斃一無名男屍已舁至仁濟醫館請縣主王大老爺蒞騐細詢年貌實與徐姓學徒相同遂與地保曹福卿投案認明屍衣果係徐物旋告知屍妻徐龔氏具禀哀乞伸冤地保曹福卿供是夜十點鐘時捕頭遣人來傳小的言望平街倒斃一人小的前去查看已不能言語隨卽氣絶察看屍身頭背等處均有刀傷痕隨由捕頭遣人舁屍至仁濟醫館安放命小的投案報騐未幾傳羊羊來稱死者係其學徒徐福全遂同投案下聲訴至此屍被何人殺斃小的實未知情邱供小的本姓陸名永年在虹口開設小茶肆傅羊羊前因犯事由小的報知包探獲解捕房因之挾恨串同伊徒楊文文以命案 
 
 

Page 3

 
 
誣害求察司馬怒其刁狡喝責三百板仍不實供乃掌頰五十下鞭背一百六十下戴明府飭取鹽醋塗其背邱忍痛呼冤司馬復詰傅楊兩人供詞稍有游移遂喝將傅掌頰二十下楊掌頰四十下交差看管邱還押再訊 
[飭董理處]  
　　客臘王藹人投英美租界公堂控王子良魏天禄誘令附股開設厚大棉花行騙去銀兩襄讞委員張柄樞司馬訊供之下飭將帳算清補提顧靜安覆訊前晚司馬提訊各人藹人訴稱子良及魏自稱與盛揆臣股開棉花行騙去銀一千兩後又陸續取去銀三千兩之譜自前年九月初十日開張後盛屢約不面始知設計誘銀除將花衣作抵外尚欠銀一千七百兩求卽究追子良供稱與藹人素稱莫逆並未騙銀實係行中虧耗况經理洋銀之顧靜安亦係藹人所薦有據可稽魏所供與子良略同顧供稱行中帳目係楊心芝所司小的雖經管洋銀然其權仍操自子良及魏司馬察核兩造供詞大相逕庭碍難判斷遂飭滬北花業公所董事秉公理處禀覆核奪 
[詳述美界之警]  
　　美界火警情形略誌昨報嗣悉火起於外虹口百老匯路第一千零六十四號門牌永昌機器廠後樓鑄鐵房內時因火星飛出延燒木板遂致冐穿屋頂烈烈轟轟不可收拾迨經救火會各西人驅皮帶車馳至開自來水龍頭竭力噴射約歴半點鐘時始熄僅焚去樓面兩間並未殃及門面聞是廠曾倩某洋行保火險銀三萬兩或可不致受虧也 
[調和翁婿]  
　　江北某邑人周萬增向居本邑南市增祥馬頭左近生有一女年已及笄曾許字陳洪胥爲室陳在某處當小工僑居生義馬頭某姓房屋自去年完姻後尚未將聘金如數致送周因於前日扭婿至南市捕房聲訴捕頭立卽移解馬路工程局禀請總辦程雨村大令研訊周供訴前情陳供稱小的前倩張桂增顔二兩人執柯娶周女爲室實因貧無聊賴致負聘金妻父周萬增不念冰玉之情時來索取小的無力應付遂被扭控案下尚求恩鑒陳周氏供小婦人由父母主持許字與陳嗣父親見陳貧苦頗有悔盟之意以致肇此風波叩求明察大令謂周陳旣係翁婿不應率爾興訟諭令陳具結養贍妻父并不准虐待其妻 
[上海巡局紀事]  
　　本邑十六鋪橋南堍新興麫館係張趙藩三姓合股開設近日張某以利息無著投控十六鋪巡防北局局員楊聘侯二尹查得釁起細微著地甲帮同理處稟覆核奪○本邑南市二十三七鋪巡防局委員邱友林二尹以目下新年已過凡所轄境內居民鋪户應各安分營生不得再行聚賭除已諭令地甲勇丁留心查緝外猶恐若輩貪利性成或有得賄包庇情事因密飭家丁細加查訪倘經察出立予斥革嚴懲 
[英美租界會訊案]  
　　前日午刻英副領事梅爾思君命駕至英美租界公廨會同襄讞委員張柄樞司馬升座訊案飭書役人等不准入內旋訪悉所訊者爲前日美界捕頭拿獲槍斃傅道生案內之著名流氓周榮發及見証人陸品山陸供稱小的在惡棍范毛毛處治庖周係范之妻舅是否同黨實不知情周供詞狡展一味指東指西司馬商諸梅君謂此人罪大惡極未便從寛判令重責五百板發押捕房二年俟飭拿范毛毛到案再辦 
[法租界公堂瑣案]  
　　前者泰來洋行買辦朱鶴鳴家失去首飾匣一具疑傭婦周鄒氏所竊送押捕房氏自稱與姘夫王阿寳串竊捕頭因拘王送案讞員朱森廷明府迭次訊供王狡不承認明府傳到保人周朱氏陸朱氏向周鄒氏再三開導始供稱去年臘月二十四日小婦人在昇平里口樂也樓茶館與王約定二十六日之夜二點鐘時以竹梯倚牆　扒上曬臺從樓窗入內先與姦宿然後開箱竊取首飾匣一具以湖色手帕包裹交王携之而去復將空箱抛棄曬臺上明府命提王阿寶至案質對王猶矢口不承遂命笞責一百板還押捕房昨日堂期明府與何繙譯升座命將一干人提案復訊周鄒氏言語一味支吾明府命將王阿寶還押飭包探將周鄒氏及舉薦之徐金氏帶至失主家中查問然後帶回捕房押候過堂復訊核辦○美最時洋行有小輪船一艘停泊公司馬頭某號西捕以是處不便停船向之喝阻船中水手人等非但不依反敢出言辱駡西捕禀知捕頭飭探將舵工李毛毛水手陸炳春拘案請辦明府與何繙譯會商判罰李洋銀十元陸五元押候繳呈然後開釋○去年十一月某日車夫徐阿二徐阿三之母徐陳氏在海門原籍謀斃鄰嫗某氏畏罪潛逃海門廳同知王雁臣司馬恐匿跡滬上備文移咨法界讞員朱明府將二徐拘案訊供押候移解海門歸案辦理前日廳差陳林劉正持文投廨請將二徐帶回訊究昨日明府將二徐帶至案下命來差備齊鐐銬等刑具封雇民船解回海門廳署歸案訊案○去年應桂馨投法界公廨控陸子堂欠銀三千六百兩明府訊供之下押候交保理處嗣因無人具保迄今仍禁押捕房昨日堂期捕頭傳到原告一并解送公堂明府飭移送縣署辦理嗣陸顧繳洋銀三百四十元稱願出外理處明府准予人銀並保勒限理楚○去臘楊浩泉劉子卿等控李渭康侵吞客帳盜賣米石爲數甚巨明府以年關在卽准其交保出外邀中理處迄經淍未理楚昨日堂期原告投案求追明府著保人將李交案研究楊劉同供李曾請公正人出爲調處將生財底貨劃歸欠欵其放出之帳項洋銀一百元由李照收另出期票五十元似此遷就李猶不允從求卽押追明府飭交原保人保去限十日內邀前勸之人妥爲理處如再玩延定予押追○甘吉昌前控木作頭楊坤坤欠銀九百五十餘兩明府准交保出外勒限理償迄今玩延不理原告投案求追明府著保人交案限五日內理楚如延押追○去年金三子及金王氏擔保俞蘭生欠欵俞乘間逃逸明府令二金賠銀三百兩交保出外勒限措繳迄今延宕日久尚未繳案昨日明府飭傳保人到案諭令赶緊措繳延干押追○去年匪人朱福生帮同蘇阿如挖去楊瑞生之目捕頭解經明府訊供判令枷號二月期滿笞責四百板送改過所監禁刻已滿期昨日明府飭送改過所收押以免出外禍人○陳阿狗在護城河畔設攤聚賭引誘鄉愚被包探拘獲解案請辦明府著押候笞責二百板 
[美租界捕房紀事]  
　　前晚竊犯張阿森潛至虹口百老匯路第一百零八號門牌某姓家竊取金約指一枚及綢布衣服若干件携至吳淞路某押鋪求質適爲包探劉阿炳所見卽連贓帶入捕房捕頭令押候解送英美租界公堂禀請讞員翁笠漁直剌訊辦○昨日清晨偷兒張阿三闖入新記浜路第五十一號門牌甬人某姓家竊取脚爐等物携之而出適爲包探李佩芝所見連贓帶入捕房捕頭令押候解送公堂禀請究辦○昨晨積竊徐榮庭潛至外虹口華記路第一百四十三號門牌粤人戚生堂家撬門圖竊被戚所見當塲拘獲扭入捕房捕頭令押候解送公堂禀請懲辦○日前江北某邑人陳小七竊取同鄉某姓家東洋車捐照一紙因卽投報捕房至昨日由包探邵潤初查獲拘入捕房捕頭令押候解送公堂禀請究辦 
[經騐良方]  
　　治白喉症方蒼耳草煎水服立效○治吞鴉片烟方生石羔三錢赤沙糖三錢研末成丸用水化開灌下○治一切瘡方大楓子肉三錢水銀一錢核桃肉三枚猪板油一錢頭皮屑少許右五味共搗極細爲丸桂元大臨臥時搓心口勿揸瘡上重者二劑無不痊治瘧疾神方用阿魏一塊如桂元大燈上燒融安煖臍膏上雞鳴二次未發時貼臍上腹如雷鳴卽痊○治發背並一切大毒瘡方桂元肉一個內入明礬末些須如上重包至七層以野菊花煎湯吞下卽痊○治跌撲捐傷神騐方傳者云分兩藥味不可絲毫損益加减違則不騐 
當歸南星白芷防風枳壳瓜萋知母貝母右八味每味三錢二分加入紅花一錢二分成九味共研細未瓶貯勿泄氣無論新舊傷損用黄酒冲服九分外用燒酒調敷九分輕者一次重者久者三次無不愈此方山右伍君所傳云曾活一緑林客以方相報堅　勿傳留雲山民得之屢用奇驗[  羅浮偫鶴山人來稿]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署紀事]  
　　代理上海縣篆之戴子邁明府以目下將屆開　之期飭各房書吏將去年舊案之未經提到者概換新票簽差補提並飭各差將舊票繳出塗銷以免藉端訛詐○去臘南市某錢莊失去寳銀一案至今尚未破獲邇日莊主投縣署禀請履勘嚴緝昨午代理縣篆之戴子邁明府札委典史周少尉帶同書差捕役前往察勘一週旋詣敬業書院公館稟覆 
[英美租界公堂瑣案]  
　　廣東某邑人唐阿忠失業已久貧不聊生前日闖入英界大馬路班國領事署竊取署中人楊惠仁之綢反衣服被包探陸阿九所見拘入捕房昨日解案請究唐供詞一味含糊襄讞委員張柄樞司馬商之德繙譯官弗而克君然後判令笞責二百板遞解回籍○包探秦少卿稟稱浦東人趙明卿僑寓麥家圈陸昌生所開裕豐客棧前日投捕房報稱賭棍王天順計金生以僞骰誘賭致輸去洋銀一百零九圓捕頭令小的查獲在計身畔搜出僞散四粒僞鈔票十餘紙向之盤詰計稱各物皆由棧主付下是以一併拘請嚴懲計王供詞備極支吾司馬判令各責二百板發押捕房兩月陸管押半月○前日竊犯王阿金混入江海新關竊取廣東人陳炳青之綢洋傘一頂被水巡捕所見拘拿管押昨日解清訊懲王俯首無詞司馬判責一百板○包探洪阿寳稟稱西婦體而品以傭人張小毛竊取金臂釧投訴捕房并稱此釧值洋銀六十五圓今者捕頭令小的拘解請訊張矢口不承司馬令帶回捕房押候禮拜六查明再訊○浙江寗波府屬某邑人陳信泰向操綢業賦閒日久窮極無聊因倣造新泰米票冐取施米六石被包探顧福其查悉拘解公堂陳供稱小的貧病交攻不得已而爲此乞恩鑒宥司馬判令管押一月○前　偷兒陳長根手携布馬褂布棉襖各一至某押鋪質錢被包探邊槐州拘獲盤詰之下自言竊自城內某成衣店遂送入捕房昨日捕　令某包探解請究辦陳供認不諱司馬判責一百板贓存捕房候失主認領○包探在金　禀稱庖人任阿林以女奴徐嬌林竊取布棉被投訴捕房今者捕　令小的　解請訊徐推諉不承司馬判責手心五十下贓給任領去○失業細崽吳阿才攫取宋阿春所戴皮帽質得小洋銀四角被二百八十六號巡街華捕拘入捕房昨日捕頭令解至公堂請究吳自知不合叩首求恩司馬判枷號五日以儆○包探顧阿六禀稱縫工劉福生乘間竊取蕭恊茂小烟館內烟槍一枝人贓並獲扭入捕房今者　頭令小的送請訊辦司馬判責一百板○江北某邑人錢長毛車夫也前日竊取陳阿七家東洋車一輛由包探張天林查獲送請究懲錢俯首無詞司馬判責一百板○包探李佩芝稟稱乞丐張阿三混入陳王氏家竊取銅脚爐經小的拘請訊辦司馬判責一百板逐出租界 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十六年正月初四初五日京報全禄]  
　　宫門抄○諭旨一道録前○滇督崧奏爲已革總兵蒙恩賞還原銜擬請送部引見摺○盛京户部侍郎清奏爲懇恩展期京察摺○成都將軍裕奏訓練振威旗營已有成效擬裁改員弁摺○黔撫王奏爲總兵到任據情代奏摺○吳撫鹿奏蘇州關徵收稅銀數目摺○熱河都統色奏爲委署知縣片○黔撫王奏爲委員呈進方物摺○正月初四日召見軍機○初五日祥普續假五日○吏部呈進春李搢紳○禮部呈進春山寳座○順天府呈進春牛圖○召見軍機○○頭品頂戴雲貴總督奴才崧蕃跪奏爲已革總兵蒙 
恩賞還原銜留滇差委現在差竣回省擬請送部引見敬候察騐恭摺仰祈聖鑒事竊查已革貴州古州鎭總兵黄呈祥前經奴才臚列該員歴年戰績及其才具可用緣由奏請送部帶領引見聽候察騐抑或准其先行留滇差委欽奉諭旨黄呈祥著賞還原銜留滇差委等因欽此先是廣南邱北等處均經游匪竄擾勢甚猖獗奴才因該員前在馬麻烏冲曾獲勝　　滇粤沿途情形亦極熟悉奏委該員率領綏靖中營前往羅平八逹河一帶扼要防剿嗣因省防分統雲貴督標中軍副將高德元擬補普洱鎭總兵例須送部引見恭候欽定復經奏明請將雲南省防分統仍委該員黄呈祥充當以資熟手並因該員駐防羅平一帶恐難兼顧飭委管帶綏靖右營督標左營遊擊李呈瑞暫行代辦各在案該員在防一年之久迭次擒斬匪犯不下數十餘名且將匪首李三華等設法誘拿登時格斃以致滇邊內地久無匪蹤民情均屬安靜業已另案奏明飭令訪員黄呈祥帶兵回省以顧冬防所有黄呈祥原紥之羅平人逹河等處亦飭管帶綏靖副中營儘先補用副將董義率領所部兵丁前往分别塡紥俾免空虛兹據該員黄呈祥呈稱前次仰沐殊施簡授貴州古州鎭總兵未報涓埃卽遭吏議迺荷鴻慈逾格特詔垂詢復蒙賞還原銜留滇差委受恩愈重依戀愈深現在呈祥業已回省竭力供差擬俟冬防事竣卽行請咨送部引見藉伸犬馬之忱等情前來奴才查該員黄呈祥老誠持重穩練精明任事實心器識深遠不惟前在川黔等省卓著戰功卽在滇二十餘年歴次剿辦匪徒亦無不立時奏績至其品操一切奴才考察日久知之尤深實爲專閫大員中最爲出色之員兹以前遭吏議蒙恩賞還原銜留滇差委現在適值差竣旋省據請給咨送部引見係屬出於至誠可否仰懇天恩俟今年冬防事畢准將該員黄呈祥送部引見敬候察騐之處恭候諭旨遵行謹恭摺具陳伏乞皇太后皇上聖鑒訓示謹奏奉硃批黄呈祥著送部引 
見欽此○○奴才清銳跪奏爲請旨事竊查光緒庚子年例屇盛京五部舉行京察之期伏查三載考績黜陟攸關必須深悉屬員賢否舉劾允當始足以勵官方而昭懲勸奴才仰蒙聖恩調補盛京户部侍郎於十一月十二日任事距京察考核之期甫經月餘於屬員賢否未能深悉事關考績大典自應詳愼核辦所有盛京户部庚子年京察合無仰懇天恩俯准展限三個月後容奴才詳加考核據實分别等第再行咨報吏部庶不致濫膺保薦亦無虞屈抑人材以仰副朝廷澄叙官方之至意理合恭摺具陳伏乞皇太后 
皇上聖鑒訓示遵行謹奏奉硃批著照所請吏部知道欽此○○頭品頂戴成都將軍奴才裕祥成都副都統奴才恩存跪奏爲振威旂營訓練已有成效擬裁改員弁以節餉需恭摺仰祈聖鑒事竊奴才等遵奉諭旨桃練駐防旂丁曾將營制餉章並委已革四川題奏道周振瓊督帶訓練各情形奏明在案兹自五月成軍後該革道不辭勞怨逐日督飭操練迄今將滿半年前於八月秋操時經奴才等會閱陣式步伐均尚整齊槍聲聨絡頗爲可觀嗣因籌餉維艱該革道禀請銷差並請將幫操教習正哨親兵一併裁去以節餉需奴才等公同酌核該革道係爲體念時艱起見自應照准擬自本年十一月起卽將原派之帮帶協領桂昌改爲督帶薪水每月仍舊二十四兩毋庸議加惟該協領尚有本旗應辦事件一人恐難週到擬添派八旗蒙古協領阿清爲會帶一同常川駐紥營盤認眞督練並每月酌給薪水銀二十四兩正哨旣已裁去應將原派之副哨四員改爲正哨每員月給薪水銀十二兩並由熟悉營務之防驍內揀派四員充爲副哨每員月給薪水銀十二兩並由熟悉營務之防驍內揀派四員充爲副哨每員月給薪水銀六兩營中辦公經費月給銀五十兩統計現在全營月需餉銀一千五百七兩較前每月實在節省銀一百一十二兩至於教習帮操差弁親兵人等薪糧原定由藩司另欵壽給兹旣去節省銀若干兩仍由該藩司自行核銷不在正餉之內故未計及現在雖將員弁薪水裁改其營制操法仍按原奏章程辦理不准稍涉懈弛如敢始勤終怠致使餉項虛糜立卽從嚴叅辦以警偷惰除咨部外謹會同四川總督臣奎俊恭摺具奏伏乞皇太后皇上聖鑒訓示謹奏奉硃批知道了仍著督飭該管協佐等認眞訓練務成勁旅毋得稍涉懈弛欽此○○頭品頂戴貴州巡撫臣王毓藻跪奏爲據情代奏叩謝天恩事准署理貴州威寗鎭總兵羅志珂咨稱署鎭在大定分統防營接臣咨文奏委署理威寗鎭總兵印務遵卽交卸起程於光緒二十五年八月初八日行抵威寗州城據鎭標中軍遊擊黄遵亮將欽頒道字八十六號貴州威　鎭總兵官關防一顆及文卷等項齎送前來當卽恭設香案望闕叩頭謝恩祗領任事署鎭楚南武夫毫無知識威寗僻處邊界接壞川滇訓練操防除奸緝匪均關緊要自維駑鈍深懼弗勝惟有矢愼矢勤殫精竭慮隨時隨事禀承督撫臣認眞辦理以期仰答高厚鴻慈於萬一所有該鎭到任日期及感激下忱咨請代奏等因臣謹恭摺代陳伏乞皇太后 
皇上聖鑒謹奏奉硃批知道了欽此○○頭品頂戴江蘇巡撫臣鹿傳霖跪奏爲蘇州關第一百五十一結期內徵收稅銀並開支數民繕具清單恭摺仰祈聖鑒事竊照蘇州開埠通商設立稅關業　徵收稅銀截至一百五十結止恭摺會奏在案兹據蘇州關道羅嘉杰詳稱自光緒二十四年三月十一日起至五月十二日第一百五十一結期滿共徵洋商船隻進口正稅銀一十一兩零洋商出口正稅銀一千二百八十七兩零洋商復進口半稅銀六兩零華商船隻進口正稅銀四百四十八兩零華商出口正稅銀一千六百九十三兩零華商復進口半稅銀七百六十二兩零共徵收各項稅銀四千二百九兩零除支銷傾鎔火耗並蘇州關額支經費等銀一千七百一十八兩零外連同上結實存銀六千七百四十一兩零其船鈔一項仍暫由江海關徵收理合分造清册詳請具奏前來臣復核無異除將送到原册分咨總理衙門曁户部查照外理合會同通商大臣兩江總督臣劉坤一核繕清單恭摺具陳伏乞皇太后皇上聖鑒謹奏奉硃批該衙門知道單併發欽此○○色楞額等片再平泉州知州張良報現丁母憂所遺之缺亟應委員著理以重　守查有試用知縣焦沛霖堪以署理斯缺據熱河道詳請前來奴才色楞額覆覈無異除檄飭遵照外理合附片陳毋伏乞聖鑒謹奏奉硃批吏部知道欽此○○頭品頂戴貴州巡撫臣王疏藻跪奏爲循例呈進方物恭摺具奏仰祈聖鑒事竊照前准內務府咨　省准進方物擅香硃砂雄黄芽茶等項歴經遵辦在案臣仍飭令藩司邵積誠轉諭各屬照舊採辦運省逐加點騐敬謹裝配齊全派員護解進京齎由奏事處呈進謹繕清單恭摺具陳伏乞皇太后皇上聖鑒謹奏奉硃批知道了欽此 
 
