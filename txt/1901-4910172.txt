# 1901 - 217 - 4910172

 

Page 1

 
 
[古今圖書集成减價] [  圖書集成局謹啓]  
　　本局新印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩是書間有誤釘處刻已查準補釘完全賜顧者請至申報館帳房交易再前所出股票尚有數股未經將書取去者亦請從速找銀取書幸勿再遲特此布聞 
[三續劉張兩制軍合奏變通政事先育人才摺]  
一停罷武科文武兩科並稱而兩科之輕重利弊迥然不同國家任官求才無論章程如何總之必用讀書明理之士因近年帖括之士有文無實故攺章以求實學先略改科舉章程以取已有之人才次廣設學堂以教未成之人才他日專門學成體用兼備仍是此等讀書明理之人其法小變其意仍同若武科則不然硬弓刀石之拙固無益於戰征弧矢之利亦遠遜於火器至於默寫武經大率皆係代倩文字且不知何論韜略以故軍興以來以武科立功者概乎其未有聞凡武生武舉武進士之流不過恃符豪霸健訟佐鬭抗官擾民旣於國家無益實於治理有害此海内人人能言之無待臣等之煩言者也或謂武生等可使改習槍砲不知利器散布民間流弊太大實無防察之法萬不可行或謂武生等可使入武備學堂肄業不知學堂定法無論水師陸師皆必須曾讀書通文理若不識文字者雖有西師善教精者不能解粗者不能記斷無受教之地或謂武科所以收强梁不馴之人才不知凡應武試者大率小康之家子弟椎魯游蕩不肯讀書乃使之習武以博科目之榮其弓馬衣裝之費較之文生爲多故世俗有窮文富武之諺夫取士求將本欲得良善守法之士教以禮義授以技能以備干城腹心之用豈有搜羅不逞加虎以冠且天下盜賊會匪亦多矣豈武科所能網羅者哉今日勇營甚多其材武有力之輩皆可容納何藉武科或謂古今名將未必盡能知書不知古之孫吳韓岳戚繼光今之羅澤南彭玉麟等何一非學古能文之士間有不學問而爲名將者多由閱歴而來故兵勇起家爲良將者有之然在今日已不能與洋兵角勝若應武科者平日所習皆與兵事無涉旣不曉槍砲之精復不諳營陣之法及取中武科年齒已長習氣已深循資數年卽可爲叅遊都守何所謂閱歴哉查國家官制武職以行伍爲正途八旗世家無非兵籍此時講求兵事必須武學西操相資爲用其學堂畢業入營操練精熟者自必子以出身洊櫂官職將來内而禁衛外而將校皆可於此取之考拔櫂用之法另詳專條若仍以循舊之武科濫厠右職殊於講武勵才之出路有妨近年自故督臣沈葆楨以後中外大臣言武科攺章者甚多蓋久已共知其弊臣等揆之今日時勢武科無益有損擬請 
宸斷奮然徑將武科小考鄉會試等塲一切停罷其舊日之武進士武舉兵部差官一律發標學習考察人材酌量委用補署不必按資挨次選補實缺武生年壯有志者令其講求武學以備應募入伍之用疲老者聽其改業如此則學堂講武學者營弁精操練者在標有戰功勞績者登進之途較寛必皆鼓舞奮興而將校皆有實用此誠自强講武之一大關鍵也一獎勸遊學學堂固宜速設矣然而非多設不足以濟用欲多設則有二難經費鉅一也教習少二也求師之難尤甚於籌費天下州縣皆立學堂數必逾萬無論大學小學斷無許多之師是則惟有赴外國遊學一法查外國學堂法整肅而不苦教知要而有序爲教師者類皆實有專長其教人亦有專書定法凡立一學必先限定教至何等地位算定幾年畢業總計此項學業共須幾年若干時刻方能教畢按日排定每日必作幾刻工夫定爲課程一刻不曠如期而畢故成效最確學生亦願受教而教法尤以日本爲最善文字較近課程較速其盼望學生成就之心至爲懇切傅習易經費省回華速較之學於歐洲各國者其經費可省三分之二其學成及往返日期可速一倍江鄂等省學生在日本學堂者多故臣等知之甚確此時宜令各省分遣學生出洋遊學文武兩途及農工商等專門之學均須分門認習但須擇其志定文通者乃可派往學成後得有憑照回華加以覆試如學業與憑照相符卽按其等第作爲進士舉貢以輔各省學堂之不足最爲善策此時日本人才已多然現在歐洲學堂附學者尚數百人此舉之有益可知并宜專派若干人入其師範學堂專學師範以備回華充各小學中學普通教習尤爲要著再官籌學費究屬有限擬請明諭各省士人如有自備資斧出洋遊學得有優等憑照者回華後覆試相符亦按其等第作爲進士舉貢如此則遊學者衆而經費不必盡由官籌蓋遊學外國者但籌給經費而可省無數之心力得無數之人才已可謂善策矣若自備資斧遊學者准按憑照優獎錄用則經費並不必多籌尤善之善者矣此四條爲求才圖治之首務其間事时皆互相貫通互相補益故先以此四事上陳蓋非育才不能圖存非興學不能育才非變通文武兩科不能興學非遊學不能助興學之所不足揆之今日時勢倖無可倖緩無可緩仰懇宸衷獨斷决意施行其間條目章程自須詳議而大綱要旨無可游移其有爲因循遷就之說者惟賴朝廷堅持勿爲其所摇奪其餘各條另摺奏上臣等往復商酌意見一切相同未便各自具摺轉嫌雷同重複謹合詞恭摺覆陳伏祈皇太后皇上聖鑒謹奏 
[硃筆恭錄]  
　　都察院奏補漢掌京畿道事務一摺五月十四日奉硃筆圈出張兆蘭補授欽此同日奏派巡視西城事務一摺奉硃筆圈出謝希銓補授欽此 
[行在宫門抄]  
　　五月二十六日給事中黄均隆俸滿截取預備如見○二十七日陜西學政沈衛請 
訓 
[記新加坡限制華工事]  
　　天津直報云近日西字報載有新加坡限制華工新例爰卽譯而登之一自新例頒行後凡華工之欲至新加坡者定須由英船附載始准登岸他船則否二除英船外有人以他國之船載運華工前往者一經查出至多罰洋銀一千圓如須監禁則以一年爲期三設有他國之船載華工前往或卽將船充公或由總巡捕官扣留俟訊明後酌定辦法四凡有船須充公者由官律師代英政府爲原告五凡船被總巡捕官扣留以後叻督有權釋去未釋以前其須覓保與否均由叻督自行定奪 
[驛站新章]  
　　京師友人來信云向來軍機處籖發公文如標明馬上飛遞者定限日行三百里遇有緊事件則以日行六百里字樣加籖緩急旣有不同則設或遞送遲延獲咎亦應分别乃歴來吏部辦理此等案件不分三百里六百里之限但查明違悮時刻卽照扣關公文之例議處未免不足以示公平現經酌定新章嗣後軍機處交遞公文非遇至緊要事機不得率以六百里加籖以免承遞之人疲於奔命 
 
 

Page 2

 
 
[請還電局]  
　　西字報登吉林來電云日前吉林將軍長軍帥言於慶李兩全權大臣請迅速商諸駐京俄使將東三省各電報局一律交還特未悉俄使允從否也 
[察院遷回]  
　　京師友人來信云自去歲慘遭兵燹各署皆蕩焉無存不得已暫賃民房爲辦公之所邇者和局大定聯軍撤回議和全權大臣遂行知都察院堂官迅速遷回本衙門以崇體制 
[軍斾抵京]  
　　京師友人來信云六月十八日姜軍門桂題統率大軍一千五百餘名由前閂外西河沿自西徂東往東便門一帶安營駐紥蓋以防匪痞而安閭閻也 
[照錄京師新聞彚報所登直隸藩司周玉山方伯申詳議和全權大世文]  
　　爲詳請咨商户部奏請撥欵津貼順直各屬教案賠欵事案奉憲臺札開准倉塲總督劉咨光緒二十七年四月二十七日本倉塲曁同鄉京官等奏懇籌頒巨欵一摺欽奉硃批著全權大臣直隷總督就近體察情形會同户部妥籌辦理欽此相應抄錄原奏移咨查照會籌等因准此合行札司卽便查照妥籌具覆等因奉此查原奏内稱上年拳匪倡亂起自山東日延日熾釀成今日之禍實由奸邪徒黨煽惑愚頑並無殷實良善守分農民敢於輕起釁端及至强鄰壓境兵禍已成乃紛紛潰敗向之紅巾白刃殺人縱火之徒均已傷亡奔竄而良善農民轉受其殃自天津失陷直犯京師焚殺之慘通州良鄉被禍尤烈近畿州縣到處騷擾敗兵之劫殺土匪之焚掠洋兵之搜括教民之逼勒遂使萬衆流離死喪十室九空而各國洋將敎士索償多欵藉口毁教堂殺教民皆責罰於民間每州縣或數萬或數十萬之多且均限當時立辦不容延緩惟議約以教案嚴責守令地方官自顧考成不敢不辦竟至計畝勒派按户嚴追向辦教案費用悉出有司京師現毁教堂賠償亦由公欵而環畿州縣將責之民間㷀獨孑遺仰懇天恩飭下户部咨商全權大臣籌欵辦理俟民氣稍復以後或畝捐或户捐酌分年數陸續歸欵則民力紓而教案亦結等語查本司前奉奏派辦理京城教案實因無處籌欵詳蒙奏請部撥現銀二百萬兩在案至京外順直各屬教案皆由各道府督同州縣官紳議辦前經高兼署司通行各屬將已結未結敎案查明禀報現據陸續報到已議結者九十餘州縣除歸入大賠欵不計外須籌銀二百九十餘萬兩已交銀五十萬兩未交銀二百三十餘萬兩尚有未經報明之四十餘州縣約略亦須銀百萬内外總共須銀三白數十萬兩若全責之民間自籌實屬力有未逮然當議賠之初民間若不自籌自付其禍更有甚於攤捐者緣去年焚殺刼掠之慘敎民受害最深迨各國聯軍入境教民洶洶無不思圖報復各屬官紳勢處危急多與教民賄和迨道路稍靖教土亦自向各州縣商議據各州縣陸續禀陳辦法或議罰拳匪産業或挪移地方公欵不足則或按村或按畝攤捐蓋欲求安免禍非此無以救急初非京師議約時責令各屬捐派官雖不肖安敢公然如此苛歛民雖至愚亦不肯貿然認捐威驅勢迫情歉理曲各庫蕩然無從請欵實出於無可如何本司議辦京城教案時察知順天保定天津宣化等屬民力實有未逮商准各教士將教堂賠欵歸入大賠欵之内兩次詳報共合銀三百九十四萬八千九百餘兩之多議明日後力能籌還仍由大賠欵内剔出前月復奉中堂通飭凡賠教堂萬兩以上之州縣錢糧酌量緩徵如遭歲歉兵災准兩忙並緩此誠不得已而爲此調劑之策本擬俟各屬教案議結查明未賠教堂若干未撫教民若干擇其力難籌措之各州縣請欵津貼而教士與官紳正在磋磨尚未議定今欽奉硃批著全權大臣直隷總督就近體察情形會商户部妥籌辦理欽此本司復奉中堂札飭妥籌具復竊計此時未付教案賠欵大略在三百餘萬兩各屬議定交欵日期大都匀分數限有限至明年秋冬者擬請王爺中堂咨商户部奏請撥銀二百萬兩擇其賠多而力難籌者量爲津貼庶幾民困稍蘇而教民亦得早沾撫恤不致日久流離似屬兩利之道至不敷之欵或仍聽民間自籌或隨後再請公欵屇時察酌情形詳辦本司雖未履任近僣省城兩司往返函商意見相同屬由本司就近具文詳請王爺中堂察核俯賜批示祗遵實爲恩便爲此備由另册具呈伏乞照詳施行光緒二十七年六月十七日 
[列使文言]  
　　諸國欽差駐紥京師全權大臣爲出示曉諭事照得上年春夏之間中國北方各省釀成大亂拳匪亂兵造極惡之罪大悖仁義之道爲伊古所未有五月十五日大日本使館書記生杉山彬在永定門慘遭殺害五月二十四日大德國欽差全權大臣因事前往總理各國事務衙門之時途次被戕京都各國使館自是日起直至七月二十日止同被圍困攻擊天津各國租界亦被大砲猛攻二旬之久又被亂兵拳匪屢次撲戰京津兩處各國人民被害者殊多財産毁損亦復不少此外山西等處各國人民半係傳教之士亦多慘酷斃命泰西墳地被侮兼遭掘挖抛棄屍骨不可勝數各國政府驟聞凶信立卽派軍航海彈壓亂情保護臣民兼懲罪犯大沽砲臺京津保定各城及鎭巿等多處均被聯軍攻破且與亂兵拳匪屢次開仗兵拳無不敗北樓顯戮者不下數千餘黨遁出直境以外其干涉謀害西人之王大臣等均經從重擬罪其中數人已照中國皇帝嚴旨正法外省各等官員皆按其應得之咎予以懲處各國均獲重大按理之賠欵且戕害苛虐泰西人民之地均停文武考試五年凡應懲辦者旣已懲辦中國亦甚爲惋惜將諸國所索各端慨然應許則睦誼重敦聯軍漸次撤退惟諸國分應常留兵隊分保使館京師至海之通道由諸國酌定數處留兵駐守以保無斷絶之虞所有與通道有碍之大沽等砲臺皆須一律拆平以上各端由諸國全權大臣出示宣布俾爾中國士民人等於聯軍來去情形無不家喻户曉洞悉靡遺中國官民鑒此前車愼厥將來免蹈日後再有復燃之禍尤爲至要切切特示西歴一千九百零一年即大清光緒二十七年六月十六日 
[設卡防匪]  
　　天津直報云京師彰儀門外大井瓦窰等村近有聯莊會匪及拳匪餘孽冋民間肆行勒索稍佛其意卽率同黨羽越貨殺人新設警務處聞之立卽撥派弁兵前往小井村設卡彈壓 
[推廣郵政]  
　　營口友人來信云頃山海關稅務司某君出示曉諭曰郵政局之設本爲傅遞信件起見今於遼陽瀋陽買賣街吉林寛甸鐵嶺開源通江子等處設立郵政分局以期由近及遠一氣相連自示之後各城商民於外寄之信件均須交郵政局黏票封發概不准交與别人私行携帶敢倘不遵一經查明卽按郵政局規例罰銀五十兩以示之儆 
[浙撫抵杭]  
　　杭州采訪友人云新任浙江巡撫任筱沅中丞於本月十一日行抵姑蘇初擬二十四日秉節來杭繼又改遲至二十八日就道七月初四日接受關防現因署撫余晉帥患恙甚劇急思交卸電請中丞迅速履新中丞爰定於二十二日之晚登舟二十三日黎明時節啓行並頒發紅諭涓吉二十六日午刻受篆二十五日已刻憲舟已抵省垣省防各營勇丁及四營兵士以次站立河干鳴槍聲砲各官呈遞手版中丞僅接見司道及現任府廳縣各官餘皆飭材官擋駕隨呵殿入城迤邐至督憲行臺小駐 
[修整電竿]  
　　武昌訪事友人云入夏以來江流盛漲沿江一帶多被水災以致上下游電竿皆爲陽侯所損往來電報梗阻不通現由湖廣總督張香濤制軍札飭電報局員某君迅速派工修理以免貽悮要公 
[風雨爲災]  
　　武昌訪事友人云本月十四日之夜魚更初躍居人方露坐納凉忽黑雲蔽天封家姨來自西北方虎嘯龍吟令人驚悸旣而雨師戾止銀濤萬斛瀉自天空江干所泊之船多遭傾覆愷字營兵房坍塌壓傷勇丁六十餘人傅聞洞庭湖中覆舟至一百餘艘之多誠非常之浩劫也 
[閩中火警]  
　　福州采訪友人云福建南臺泛船浦巿廛林列百貨雲屯繡地錦天繁華滿眼本月十一日寗波道某鞋店忽然火起勢甚 
 
 

Page 3

 
 
披猖店主急舍命而逃左右鄰人更東竄西奔倉皇無措時適西南風大作火憑風力愈煽淫威未幾卽延及興隆洋行焚燬太平茶樓曁義興公裕兩洋行一刹那間義利協和義記裕昌永昌天保各洋行及查打銀行日本郵便局日東洋行同付楚人一炬毗連各米行圃棧黄梁白榮亦悉化劫灰當火熾時福防同知呂司馬保甲總辦舒君少卿下横叚巡員梁君笏卿並臺江龍嶺各汛弁均馳至火塲督兵救護駐紥大廟山之許都督駐紥天安寺之左都督更督率福勝軍全隊分投彈壓匪人福建按察使吳仲懌廉訪福州府謝春谷太守及閩侯兩縣宰某某二大令城守協某協戎則先後衝烟冐火指揮各水龍夫河下漁船則以傍岸渡人焚去數號直至時交三鼓火始漸衰聞某洋行危墻遽傾壓斃民人十餘口義興洋行甫於是日保火險銀二萬兩事後尚得取償眞幸事也 
[蕪邑官塲紀事]  
　　蕪湖訪事友人云徽寗池太廣兵備道兼蕪湖關監督吳季卿觀察近以所轄四府一州水災迭告應否議蠲議振必先勘確情形爰委陳君晴溪程君子秋吳君吉甫董君吉廷徐君綬臣鄭君蘅甫鄭君仲常分投各屬察勘○安徽巡撫王芍棠中丞以蕪湖繁昌當塗三縣水災甚巨特委顧大令厚焜前往查勘以便酌沛恩施○蕪湖洋務保甲委員陸大令尚志現由上憲委令兼辦洋關稅務長駕遠馭大令其果多肆應之才與○徽寗池太廣兵備道兼蕪湖關監督吳季卿觀察查知内河關委員現屆期滿爰委唐二尹伯華接辦已於日前禀辭到差矣○蕪湖縣陳雲湘大令探知撫憲王芍棠中丞委顧大令前來勘災爰於本月十三日親赴魯港會同辦理○繁昌縣陳大令近奉大憲檄文内開沿江一帶會匪潰勇頗有蠢蠢欲動之勢飭卽加意巡防爰不動聲色派差嚴密跴緝以靖地方 
[珠江雙鯉]  
　　廣州訪事友人云本月初五日之晚初理時城西新勝街某新衣店被盜匪五六人賺閂而入向各夥開槍指嚇隨將櫃内銀兩并細軟衣物逐一搜掠時某夥適在樓上聞警卽開窗上屋奔至西關汛署禀報洎營勇整隊前往則盜已携贓而逸不知所之矣○濠畔街和安客棧主某甲串同史卓如勞居等人假造紅契租簿將棧頂與衛榮書議定價值先收定銀二百兩嗣衛查知其僞立將甲及史扭交南海縣署訊究均直認不諱惟勞居一犯在逃未獲案尚無從讞定旋有史攸鼎者赴縣具禀願代繳史所騙定銀二百兩請准保釋縣主某大令批示云該職聽從勞居串騙銀兩咎有應得所請保釋礙難照准按禀代繳銀二百兩查核並無憑單附繳著速繳候飭傅衛姓給領并傳曹姓到案斷還原鋪管業一面拘拿勞居質訊按辦○大憲奏辦房捐出示曉諭遍貼通衢隨由房捐總局憲擇定興秀街大公館爲辦公之所司道府縣各官定期本月初九日親詣局中辦事 
[鷺江凉籟]  
　　厦門訪事人云厦防廳同知張司馬接奉善後局憲札文通飭各屬栽種樹木以興民利等因因卽諭知各鄉紳董審察情形迅速開辦○閩省創設保商局原以保護出洋華民此次厦門道延觀察回任時曾奉督憲面諭設法整頓因擬凡華民之往南洋一帶者須赴局請領護照每照一紙收經費洋銀兩元聞此項華民每年約計十萬人果能辦理得宜可收洋銀二十萬元於地方不無小補也○本月二十八日恭逢皇上萬壽聖節厦門道延少山觀察以外洋凡遇令節均高揭國旗中國民人獨付闕如不足以昭誠敬因先期飭保商局刊就龍紋木板數方示諭各處居民購布赴局請印以便至期懸掛門前 
[鵝館凉飇]  
　　紹興訪事友人來函云郡治濱江一帶低下之區前因淫雨爲災田禾大半損壞亟須補種晚稻以期收效桑榆適有人由嘉湖運到籽種三船農民爭向購求轉瞬已空諸所有至嵊縣等處地勢較高日來新榖皆已登塲雖未能望慰篝車尚不致興嗟懸磬云○日前省城支應局憲委尹馬二叅軍管解藥彈硝磺等物數十箱前往寗波道出越中禀知紹興府熊再靑太守請派兵役護送以昭愼重而免疏虞○松厦農民徐某近以膝下嬌娃將賦于歸因售去新絲若干得有洋銀數十元携至城中購備奩具行經壩頭左近荒僻處突來甲乙丙三暴客按倒於地露刃喝令不許聲張隨盡攫所有并褫去其衣呼嘯而去徐無奈怏怏回家自謂幸獲更生不復望珠還合浦矣吁天荆地棘行路難不於此可見乎○紹郡三江閘共二十八洞每洞皆派役看守而以官紳督之視内地水勢之高低以定洞門之啓閉由來非一日矣近日地方官以淫雨連綿水不宣洩迭次飭役將各洞一律開通不意此輩因恐有碍捕魚僅開十餘洞以致水不暢消某紳疑之親往查勘始知尚有六洞未開勃然大怒立拘六役送縣各笞責一千板枷號閘前示衆○邇來天時不正民間疾病叢生岐黄家此往彼來幾有應接不暇之勢目下已交二伏而天氣依然凉爽深恐交秋之後疾疫必多衛生者尚其愼之又愼哉 
[示期補課]  
　　上海縣汪瑤庭大令昨日午後牌示定於七月初四日補行五月份敬業書院月課屆期仰各生齊集書院考試毋得自悮 
[上海官塲紀事]  
　　前江南製造局總辦潘芸蓀觀察由安徽涇縣珂鄉來滬昨日午前命駕赴道轅拜會蘇松太兵備道袁海觀觀察晤談良久然後興辭及至上海縣署投剌縣主汪瑤庭大令飭丁擋駕○松海防同知劉乙笙司馬稽查烟膏捐委員陳荇香明府候補縣章明府濬等均於昨日先後到縣署拜會汪大令大令延入花廳茗談良久而别 
[竊犯遞籍]  
　　李阿三浙江黄岩縣人前在本埠南巿犯竊經二十三七鋪巡防局拘獲送縣并請遞解原籍適該犯患病大令飭發普育堂醫治今已病痊大令飭吏備文遞解 
[匯豐帳略]  
　　昨日本館接匯豐銀行來函媵以清單一紙内開匯豐自西歴本年正月一號至六月杪止一切生意除去各項開銷外共赢餘洋銀二百零六萬九千二百四十三圓三角四分連去年十二月杪滾存洋銀一百四十一萬零二百七十二圓六角五分兩共實存洋銀三百四十七萬九千五夲十五圓九角九分兹由董事議定以洋銀七十五萬圓歸入公積銀欵内計銀欵積至此已多至三百七十五萬圓此外派與各股友每股英金一磅有半照創設銀行時金銀巿價核算應共付出洋銀五十三萬三千三百三十三圓三角二分另照目下金銀巿價派給洋銀六十九萬五千四百六十六圓六角七分尚餘洋銀一百四十八萬五千七百十五圓九角九分歸入下半年帳内觀此亦足見生意之蒸蒸日上矣譯而登之以爲與股諸人賀 
[調回包探]  
　　本邑西門外羅家灣自劃入法人租界後即添設捕房由克總捕頭派出包探兩名梭巡匪類現因彼處巿面未旺人烟寂寥所派巡捕已敷巡緝故于日前將所派二包探調回 
[江陰水災募捐啓]  
　　啓者頃接江陰蘇君靜卿錢君以湘吳君穆淸致予萱觀察雲堂先生及則敬公函云敝邑地處江濱圩岸周圍小民廬而家者千萬皆貧苦力農者流不意連日風潮大作江水破圩而入六月十八夜衝去圩岸一百餘里東至楊庫鎭西至桃花鎭一帶房屋沈没無數老者幼者失喪尤多流離呼號之慘目不忍覩耳不忍聞現在章君彬庸等人竭力設法拯救俾得稍延殘喘無如杯水車薪勢終不逮雖暫救燃眉之急終難免轉壑之憂素仰諸善長飢溺爲懷手援天下伏乞憐此㷀㷀哀其顛沛灑以楊枝解厥倒懸則生死肉骨銘德者何可以數計庚癸之呼不勝待命云云按本年東南各省如浙江安徽江西湖南等處均以蛟洪陡發泛濫成災告振之書指不勝屈今江陰風潮又見告矣聞命之下憫惻同深當此物力艱難災廣欵絀顧此失彼焦灼萬分惟有將來函抄乞登報伏祈江省仁人君子眷念鄉情慨施振欵不拘多寡樂助源源一俟集有成數卽當彚解災區以廣仁施而拯災厄臨池無任翹盼之至謹啓上海北巿絲業會館籌振公所施則敬謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
