# 1881 - 73 - 4902831

 

Page 1

 
 
[重印儒林名史出售] [  本舘告白]  
　　儒林外史一書久已膾炙人口本舘前曾照印數千部今已售盡而來購者猶踵趾相接誠以此書於詼諧之中寓勸懲之意雅俗共賞火可怡情本舘近又得天目山樵批本於書中筋節處皆逐一指出每回後又附以總評不獨作書者之命意俾得顯豁呈露卽閱書者亦如觀　繇晝龍得點　飛去之樂矣現已裝訂齊全計每部十本價洋六角正於二月十九日出書售處仍遵曩例此布 
[格致彚編出售] [  申報舘啓]  
　　第四年之第一卷格致彚編近已由本舘印成卽日出書每本價仍大錢一百文書中首列智布羅他城圖說次以格致釋器化學衛生論火藥機噐發藍法等閱者祈向原　價購爲盼此布 
[北方水利論]  
　　天時之不齊由於地勢之高下所恃者人力爲之挽回耳人力有限有苦於工費浩繁無從下手者則以人心濟人力之窮而或者猶挽回於萬一此泰西製造之法器具之精所以通行於四洲之上也葢人心具有巧思藏其巧而安其拙則聰明時或現露皆用之於無益之地而流爲奇技淫巧之端泰西人知人力之不足用而濟以人心之巧一人不足則合衆人以爲之一生不及則要後世以成之舉凡天下之事有其理者必使見其功宜乎擅天下之美利而獨雄於四洲也今其製造之法器具之精徧於中國矣特惜民間物力艱難不能仿行以收其利徒使見而驚之而莫　其從來莫知其所致力也然就中國大勢言之民數多而力不能合一人一家自有一人一家之事能計近而小不圖遠且大者習俗然也雖在上者不能强而變之若以權之所得行而處乎時之可以乘不自下始而自上爲安在泰西之人心獨能濟其人力之窮哉顯官而擁資數百萬鉅賈而挾本千萬緡通十八行省計之無慮數百戶則集資易也勤苦耐勞農桑之業終歳弗輟珍玩巧藝市肆之中翻陳出新苟有興作不私力以從役運匠心以定謀者何止千百人則用人多也有財有力則萬世之利可以興矣嘗讀世鈔冬春之際近畿一帶每多苦旱麥秋有不稔之虞聖人宵旰寅求躬親祈禱至再至三而或得雪數寸得雨一日膏澤之降如此其難竊謂北方之民何以苦於南方至相倍蓰也葢北方地勢漸高雨自天降由地氣之蒸鬱而成高則地氣燥肅蒸之不能成雨故時苦旱惟冬日之雪與春日之雨略有沾溉而地脈因之鬆潤麥秋可望有成焉其不種晚稻而恃春收以爲一年之食者正爲此耳假令冬春亢旱雪不成珠雨不破塊則麥槁而食絶矣雖然雨雪稀少乃天時之毗於隂陽而地勢高下方位之所定也惟有以地利補天時之窮庶幾免於凶灾蓋河自西域發源横流中夏東入於海正生成自然之利可以引之權溉以代雨雪者也神禹奏平成之功歴殷及周二千年來中原之田不聞十歳九旱者河之爲用大也職貢之書陳迹具在或瀦或導或分或合皆當時水利之章程而民田賴以種刈者故春秋災異屢見不盡是秦晉齊燕諸國以歳旱來告也自河徙故道九支湮塞禹蹟蕩然或議注淮或籌放海皆爲中原之民謀避水患而不知爲農作之民籌通水利於是言河者徒有隄防宣洩之策而民田時有旱乾之患天時旣偏地利又窮嗟嗟民生何以爲養哉或謂河流失道盛漲之時苟欲爲民留灌溉之利則億萬生靈盡遭衝没是以設隄防者不遑計及非知其一不知其二也然時至今日水患當無可慮漕運之利已久匯淮之勢旣安若使直晋燕齊之民專恃春收而又全憑雨澤以卜豐歉無挹注灌沃之利則數千里之地終古不能富庶是亦中國一大缺陷事竊謂泰西機器於開濬河渠無所不備歐洲内地皆常用之河北一帶地勢廣平擇數處爲大河挽河北流以注之而分出小支以通諸州縣復精築隄防以遏盛漲時倒灌之勢凡一切土石之工皆惟機器是用則功且神速不過歳餘而數省之水利可興矣夫直境河道不止數處從前本有水利所惜者歴時已久沙土鬆浮衝刷甚則至於壅塞而一朝太平不過數十年有不及議修濬者因而湮涸愈甚故道無存如津河以上河有三大支而現在全力注於津河卽其明徵也誠使創議修濬較之籌開鐵路之工程不更省而且速哉吾知北方之民從此限於天時不限於地利微特春收無暵乾之歎而且秋稼有播種之方溝涂之經麥稻兼穫北亦何異於南者又何至以雨澤愆期勞深宮之齋袚哉 
[講求算學]  
　　粤督張制軍於去年到任後整頓官塲凡文武員弁平日有劣跡者皆訪究叅辦不遺餘力兹聞制軍於去冬又於籌設海防之外創開算學舘以招幼年聰穎子弟入舘讀書專究西學以期養育人才爲中國將來緩急可恃之用去臘十五日暫借靖遠街洋行會舘開局現卜地於番禺縣之黃埔村刻已鳩工庀材大興版築想雲斤密運風斧勤施不日成之可爲預賀也 
[土客情形]  
　　粤友來信云廣州府属之新寍縣城前臨小溪後枕小嶺南門直街店舗尚多東西門皆生意　 
冷落北門則自順治年間已閉塞不開據堪輿家云北門坐廉貞煞勢不能開否則遭土客魚肉之禍然此門已閉二百年而土客搆釁自道咸以來歴年不息至同治初年械鬥尋仇比前更甚乙丑之夏蔣薌泉中丞督師曹沖意圖剿滅客衆以安土民旋念數萬生靈心殊不忍遂有進土客聨和之議者中丞韙之而田頭銅鼓曹沖赤溪各鄉之客衆 
 
 

Page 2

 
 
第二章皆懍遵和議共來投誠於是中丞嚴定章程劃分地界清丈田畝土客互換禁土客不得越境免滋釁端法誠良意誠美也惟是田頭本土民趙姓之鄉銅鼓曹沖赤溪亦皆土民祖地房屋萬間沃野萬頃旣盡爲客衆佔踞凡四鄉之民不能復歸故土懷我邦族不亦慘乎計土民家散人亡者不知凡幾雖畧有客田兌換半皆磽瘠之區所得不償所失而四鄉客衆又日久思亂時有越境搶奪之事或數人泛舟於上下川之交或結隊伏藏於廣海寨之澳乘人不備劫掠横行地方官莫可如何赤溪協亦兵威不振目今已如此情形再過數年又安能保其綏靖耶粤友之言如此有地方之責者正宜未雨綢繆籌良法而遏亂萌也 
[屍場滋事]  
　　金陵南門外機器局工匠某甲家日前失去小孩耳環疑此隣之鮑姓所竊甲婦指名辱駡鮑無以剖白忍氣受辱而已不意耳環旋在小孩身畔尋見於是鮑以誣竊向甲理論甲弟某乙知屈在已許以鞭炮　燭賠　甲婦堅執不從鮑愈怒遂與甲乙互相毆打當經旁人勸開始各散去乙回家少坐片時因事欲進城携錢而出詎行至報恩寺門口突然倒地人事不知當有疑其發𤵌用藥灌救並令人挑刺一面報知某甲將乙舁回到家後旋卽氣絶於是甲以弟爲鮑所毆斃赴縣喊控顧邑尊帶同仵作前往相騐驗得週身無傷的係因痧斃命甲夫婦堅執毆驚之說求官復騐顧邑尊令杵作細騐取具無傷切結中仍不服再求復騐邑尊謂爾如不服候請鄰封再騐可也言畢便擬上轎不料甲婦撒潑胆敢將轎拉住不肯放行時人甚衆多轟然一喊竟將轎子擠翻邑尊大怒飭差拿人一面步行至保甲分局當經縣差獲得五人邑尊回署卽赴府轅將前情面禀府憲郡尊飭上元賀邑尊前往復騐並將所獲五人送交上元縣研訊口供訊得兩人的係無干當時取保釋放其餘三人均係機器局已革工匠暫行收押次日賀邑尊復騐亦係因痧斃命並無傷痕飭令收殮至前在屍塲滋事者除已獲三名外其餘卽着城守營把總蕭君並該處地甲訪查俟訪確拿獲卽行送案一併懲辦云 
[定期賽會]  
　　寍波北鄉壓塞堰有東嶽宮年例每逢二月間奉東嶽大帝曁王大天君出巡卽向稱永昌會者是也聞今年擇於十九日祭旗二十日出殿二十一日先巡江北岸等處二十二日巡鎭海白沙等處二十三日到慈谿樟橋等處想届期幡幢煥采士女如雲必增一番熱閙也 
[妖嫗述聞]  
　　蘇城某姓老婦年六十餘長齋奉佛皈依甚虔家本饒裕一切家務悉聽兒媳支持所處帷房香花清淨幾與禪室相同家中僕婢足供指使婦嫌其葷穢不潔另雇一嫗服役嫗亦喜誦經咒一室談禪心心相印家人偶至問安見嫗盤膝高坐婦則向之和南頂禮儀如參佛皆隱相詫異不敢究詰比月餘嫗告假他往不及數天婦若落魂失魄眠食不安未幾精神恍惚語言瞀亂醫治罔效子媳憂急無措乃思招尋舊嫗設法莫識其蹤跡所在輾轉爲難先是嫗至婦所携有箱篋甚多臨行悉置所臥之房内重疉鎖鍵貼以朱符婦之子見此情形知有妖異乃啓扃發鍵傾箱倒篋欲待破其幻術無何子亦瘋狂不省人事一家鼎沸老僕旋探知嫗在吳江縣境居住覔舟親往促嫗囘里央其療治嫗則聲言某寺某菴須作齋供燒楮帛上燈油計所費不下百金須由該嫗代爲料理倘能允許其病卽痊家人不敢不依悉如所需以付子病果霍然擬送嫗到官究治恐嫗更將爲難卽不窮究此事友人所述未知確否然就事而論苟非某婦愚而佞佛該嫗亦奚自惑之妖由人興可爲愚人殷鑒 
[幹員謝世]  
　　皖省候補道范子嘉觀察自軍興以來歴辦糧臺善後事宜曾經署缺去春奉旨令直省裁併各局以節縻費裕中丞以軍需報銷事件一時難以清釐因將二局奏留軍需局卽仍委范觀察辦理兹聞觀察於本月初六日仙逝傳係無疾而終觀察才優識卓辦事愼勤同寅恊恭上遊倚重裕中丞素深賞契卽於十三日親臨祭奠靈柩現停局中將俟開喪後出靈代任者聞係布政使銜候補道劉傳楨觀察云 
[查賭認眞]  
　　皖省懷甯縣吳二尹於月前查得城廂内外有無賴輩於僻處聚賭引誘良家子弟入局廢業喪資時有毆鬥情事隨傳保捕面諭查拿連日在城内高井頭一帶緝獲賭徒五名將行嚴辦從此賭風可期戢止矣二尹誠無忝厥職哉 
[逃犯就獲]  
　　前年鄂省天門縣某鎭有過客被盗謀財害命一案報官緝獲數名業已嚴刑得供通詳上憲覆訊定案由院咨部專候部覆行刑嗣於去冬有韓七麻子投縣供稱此案皆我一人所爲今聞誤定他人心實不忍故自行投案請爲照辦而釋前獲之數人等語縣官錄供上稟重爲改辦咨部一面將該盗嚴密監禁詎臘月初竟被毁壞刑具而逃官憲驚駭無措赶緊飭差訪拿懸賞緝捕在案各情均經列報兹悉該盗近在鄖西縣拏獲已解省歸案問官訊其如何逃脫供稱扭斷鎖鍊升屋而逃今已到案請早用刑該盗亦强梁矣哉 
[南匯縣試頭場題]  
　　已冠量審法度次題以爲無益而舍之者至揠苗者也未冠如不及見不善次題皆有怵惕惻 
隱之心通塲詩題賦得薄雲晴日爛烘春得晴字十八日出圖二十一日招覆前列二十名錄左李桂生汪七鈞陳廷桂蔡光照盛世皥童英朱尚彝周永清李鈞周錫田唐虞際盛世本傅以言丁守楹張炳言陳錦柏唐思鎬張文黻陶懋勲朱文奎 
[邑尊騐屍]  
　　前日本城火神廟南引線弄北口某飯店出有命案死者爲該店之夥本係泥水匠借住店中卽以爲夥聞其起畔之由因店主有洋二十元藏於枕畔前日取用忽然失去店中惟東夥兩人故店主向該夥盤詰夥堅執不認店主設言恐嚇夥乃密購阿芙蓉膏吞服此及知覺已不能救旋卽斃命因其無屍親在滬隨經地甲報縣請騐莫邑尊於昨日下午四點鐘到彼相騐騐得係自行服毒身死飭堂棺殮發壇標記所有東夥姓名籍貫容再探錄 
[上海縣試初覆前列名單]  
　　丁其秀王宗毅殺楊乾清王受祺趙光第盛清藻陳敬銘狄光覲吳韞琦王錫疇孫詒沈悅輔徐樞凌良才蔣秀宗陳元祜葉永封江紹均朱清淪張朝宗何文瀛聶孝賢江璋逹湯繩祖王飛熊張良諫朱繩武黃元吉張蔭傳張良臣 
 
 

Page 3

 
 
第三章 
[跳板宜修]  
　　招商局保大輪船前日抵埠午後有人上船問事適値風狂雨驟手持雨傘脚穿釘鞋甫上跳板中間見已損壞一根横擋自下而上尚不甚碍及問畢而下又逢壞擋之處格外留神無如板滑殊甚未能住足幾乎横身落水急將左手攀住護欄繩右手將傘朝下撑拄始得無恙旋將雨傘抛棄攀繩倒退而下然遍身衣濕受驚不淺矣現聞該輪船已將整理若此等跳板急須修治完固庶可免傾跌之虞 
[墮河續聞]  
　　昨報列墮河傷重一節兹悉受傷之某甲頭顱撞在該船所抛之鐵錨上受傷甚重當送仁濟醫院妥爲醫治聞尚可保無碍云 
[竊泥續述]  
　　前報所載竊土恃蠻兹悉工頭張大鏞包填洋商之地是以在工部局領有照會帶同挑夫四十餘名前往掘泥領照時　 
原云挑取泥城浜河底之泥該工人等貪便竟掘西浜灘山姓地基以致該氏出爲禁阻起釁經隣坊染司等助氏理說互相喧毆染司等雖受微傷却將畚箕鐵鋤奪下訴知該處二圖地保卽持照訴諸捕房惠捕頭飭華捕同張前往索取被扣之件該氏答稱張竊泥尚敢恃蠻業已知照地保尚須控究云云華捕回禀惠捕頭親往理說該氏又言地被偷掘理應阻止設或掘諸浜東馬路灘沿工部局容乎不容捕頭聞言卽欲察看適潮漲難辨俟潮退時查得果係山姓地基捕頭令張自訴地保　停云 
[光緒七年正月二十三日補錄京報]  
　　○○左宗棠片再三品銜浙江補缺後補用道候補知府陳寳善經臣奏調來甘委查新疆善後一切興革事宜據實禀陳聽候核奪陳寳善馳赴新疆由哈密踰天山遍歴巴里坤古城阜康迪化州至昌吉綏來各縣詳加訪察於地方渠道水利山川形勢官吏賢否民情向背及應興應革一切事宜均能得其要領隨時禀覆前來臣詳加披閱分别咨行籌議興辦竊維邊方吏材難得現在新疆諸務創始尤須經理得人臣　 
與劉錦堂楊昌濬往復緘商應請旨將陳寳善改留甘肅免補知府以道員遇缺題奏以裨吏治而惠邊氓伏乞聖鑒訓示施行謹奏軍機大臣奉旨著照所請該部知道欽此○○頭品頂戴江西巡撫臣李文敏跪奏爲特叅揑報監犯病故之卿縣請旨革職審辦恭摺仰祈聖鑒事竊臣接據饒州府知府恒裕禀訪聞署餘千縣知縣胡炳鈞有揑報監犯李紅病故情事飭　餘千縣典史潘藻芬查覆犯係由縣提禁該典史並無申報犯故之文當經臣批司將胡炳鈞撤任一面委員馳往確查去後兹據委員候補同知唐基桐禀稱監犯李紅現已拿獲發交典史潘藻芬收禁至胡炳鈞因何揑報病故無從查悉臣查該犯李紅係餘千縣差役因由省押解審勘發回絞犯張佑賜中途脫逃該解役監禁一年限滿逃犯無獲應行擬流前據該縣訊供通詳卽經批飭審解嗣經詳報病故又經批司查明辦理各在案該署縣胡炳鈞於罪應擬流人犯並不迅速審解輒敢揑報監故擅行提禁實屬胆大妄爲且恐有得賄故縱情弊亟應提省確審從嚴叅辦據藩臬兩司轉據該管道府揭報前來相應據實奏叅請旨將署餘千縣事候補知縣胡炳鈞先行革職以便提省嚴審確情據實照例擬辦所有知縣揑報監犯病故緣由謹會同兩江總督臣劉坤一恭摺具奏伏乞皇太后皇上聖鑒訓示謹奏軍機大臣奉旨胡炳鈞著先行革職提訊按律懲辦欽此○○左宗棠片再據署平慶涇固道周崇傳禀稱訪聞卸事靈台縣知縣余甫勲前在署任内有發給牙帖索取規　購買草棉種子索取子價錢文情事接任知縣龍惠昌踵其故智且於該縣地丁銀兩加價折收禀請查辦前來當經臣飭司將閏惠昌撤任一併查辦旋據藩臬兩司查明該兩員索取規費雖尚未入已而藉公營私心存不肖以致輿諭沸騰實難辭咎臣覆核無異應請旨將甘肅補用知府遇缺卽補同知余甫勲五品銜補用同知儘先補用知縣龍惠昌均予革職以儆貪鄙而肅官常謹附片具陳伏乞聖鑒訓示施行謹奏軍機大臣奉旨余甫勲龍惠昌均著卽行革職該部知道欽此○○左宗棠片再署安州直隸州王子莊州同李書恩辦金塔厘局縣丞胡盛梧查禁嬰粟要務陽奉隂違致民間有犯禁偷種之事該印委並諭知鄉約索取烟土一面揑禀拔除淨盡比經該管安肅道王必逹肅州知州保昌禀揭前來經臣歴飭提集研訊雖尚未收受入已而貪鄙不職未便姑容除行司撤任杳辦並將胡盛梧咨部斥革相應請旨將署安州直隸州王子莊州同留甘補用知州李書恩卽行革職永不叙用以昭儆戒謹附片具陳伏乞聖鑒訓示謹奏軍機大臣奉旨李書恩着卽行革職永不叙用該部知道欽此此本未完 
[光緒七年正月二十七日京報全錄]  
　　宫門抄○旨兩道錄前○發抄旨六道○護晉撫松奏學臣丁憂請旨間放摺○又奏恭報接護撫篆日期摺○又奏委署藩篆片○兼署晉藩王奏恭報兼署藩篆日期摺○浙撫譚奏爲循例奏聞片○陜督左奏委署副將片○署晉撫衛奏恭報到晋接篆日期摺子○晉藩松奏恭報交卸撫篆日期摺子○晉臬王奏恭報交卸藩篆日期摺子○閩督何奏撫恤遭風難民片廣西撫慶奏甄别知府片正月二十七日理藩院攣儀衛光祿寺正藍旂値日無引見○四川補用道丁士彬謝恩○惠王請假五日○豫王請假十日○順王續假二十日○召見軍機○發抄杜嘠爾奏復保出力人員奉旨該部議奏欽此○丁寳楨奏貞女李壽姑等旌表奉旨均着准其旌表禮部知道欽此李文敏奏知縣張瀛期滿奉旨吏部知道欽此○又同知尹德寛等期滿奉旨吏部知道欽此○又王延長補臨江守奉旨吏部議奏欽此○黃體芳奏歳試江寗鎭江兩府屬情形奉旨知道了欽此○○護理山西巡撫二品銜按察使奴才松椿跪奏爲學臣考試省東完竣回省旋卽聞訃丁憂請旨迅賜簡放恭摺仰祈聖鑒事竊奴才接准山西學政黃玉堂移咨前於九月間出省按試澤潞沁遼平定等處完竣各屬文風均尚足觀文武生童取進如額塲中甚爲安靜無弊於十二月初十日甫經旋省正在繕摺奏報間十一日接到家信知親父黃煥寅在廣東原籍於光緒六年十月二十三日病故該學政係属親子例應丁憂等情將學政關防書籍文卷曁此次考竣情形委員移送前來奴才查該學政於光緒五年十月到任後將太汾平蒲澤潞遼沁平定及解絳寉隰等府州歳考均經按試完 
 
 

Page 4

 
 
第四章畢尚有大朔寍忻代保等府州歳考及各屬科考均未按試兹據報丁憂開缺例應回籍守制所遺山西學政員缺應請旨迅賜簡放以專責成謹將學政關防等件由奴才卽日接收暫行兼護並該學政按試澤潞遼沁平定等處完竣情形一併陳明所有學臣考試回省及聞訃丁憂各日期謹恭摺由驛馳陳伏乞皇太后皇上聖鑒謹奏軍機大臣奉旨知道了欽此○○護理山西巡撫二品銜按察使奴才松椿跪奏爲恭報奴才接護撫篆日期叩謝天恩仰祈聖鑒事竊奴才於光緒六年十二月十六日接准吏部咨本月初六日内閣奉上諭衛榮光着署理山西巡撫卽赴新任未到以前著松椿暫行護理欽此旋卽於十八日准前護撫臣葆亨將巡撫關防提督鹽政印務並王命旗牌文卷等件派委太原府知府左雋撫標中軍叅將瑞璋齎送前來奴才遵卽恭設香案望闕叩頭謝恩祇領任事伏念奴才滿洲世僕知識庸愚由部曹而綰糧儲毫無報稱以晉臬遽權藩籕未効涓埃兹復欽奉恩綸暫護撫篆自　材輕任重惶悚難名查山右本年始有轉機善後最爲緊要至於邊防籌餉諸待圖維奴才惟有殫竭愚忱妥爲經理斷不敢以暫時護篆稍涉懈弛以冀仰答高厚鴻慈於萬一所有奴才感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○松椿片再奴才恭膺恩命暫護撫篆業將到任日期恭摺奏報在案其奴才所署藩篆事務殷煩自應照案委員經理以專責成惟署撫臣衛榮光年内卽可到省爲日無多未便輾轉遞委致煩案牘查署按察使王定安才識練逹心地愼密堪以委令暫行兼理除由奴才飭知遵照外理合附片奏聞伏乞聖鑒謹奏軍機大臣奉旨知道了欽此○○二品銜兼署山西布政使署按察使冀寍道臣王定安跪奏爲恭報微臣兼署藩篆日期叩謝天恩仰祈聖鑒事竊臣接奉暫護撫臣按察使松椿行知奏委暫行兼署布政使旋於光緒六年十二月十八日准護撫臣松椿將藩司印信文卷委員移交前來臣當卽恭設香案望闕叩頭謝恩祇領任事伏念臣荆南下士秉怀庸愚本年七月間由冀寍道署理臬司半載以來未効涓埃方深慚悚兹復兼權藩篆兢惕彌增查山右爲額賦較車之區藩司有錢糧總匯之責現屆歳闌事冗案牘紛煩臣以菲才膺兹重任期理財愼刑之兼盡益朝儆夕惕之交縈惟有隨時禀商護撫臣實心經理斷不敢以暫時兼攝稍涉懈弛所有微臣感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○譚鍾麟片再查直省州縣編查戶口例應年終具奏所有光緒六年浙省滋生民數據各廳州縣於秋後編查保甲時挨戶册報由府親　抽查核對統計男女大少共一千一百五十五萬七千七百六十七丁口造具清册由潘臬兩司會詳請奏前來臣覆核無異除清册咨部外理合附片陳明伏乞聖鑒謹奏軍機大臣奉旨知道了欽此○○左宗棠片再署瑪納斯副將余蘭桂署事其期應卽撤任所遺副將篆務臣查有頭品頂戴遇缺題奏提督哈豐阿巴圖魯土化成勇幹老成實心任事堪以委署除分飭遵照外謹附片具陳伏乞聖鑒謹奏軍機大臣奉旨知道了欽此○○頭品頂戴署山西巡撫臣衛榮光跪奏爲恭報微臣到晉接篆日期叩謝天恩仰祈聖鑒事竊於光緒六年十一月二十三日由原籍起程到京泥首宮門蒙恩召見旋於十二月初五日欽奉簡命署理山西巡撫當卽恭詣闕廷叩謝天恩荷聖訓之周詳實欽承而滋悚陛辭後卽於二十七日馳抵山西省城二十八日准護撫臣松椿將巡撫關防提督鹽政各印信王命旂牌書籍文卷等件曁學政關防委太原府知府左雋中軍叅將瑞璋齎送前來臣恭設香案望闕叩頭祇領任事伏查晉省奉大祲之後元氣未蘇邊陲値多事之秋防維尤亟凡夫民生吏治籌餉整軍在在均關緊要如臣檮昧懼弗克勝惟有殫竭愚誠勉加策勵督飭所屬文武各員於一切應辦事宜認眞經理固不敢稍涉懈弛亦不敢遽議紛更以兾仰答高厚鴻慈於萬一所有微臣到晉接篆日期除恭疏具題並檄飭臬司松椿仍回藩司署任外理合將微臣感激下忱繕摺叩謝天恩伏乞皇太后皇上聖鑒再臣出京後經過直隸境内尚未得雪自平定州入山西境詢悉省城内外均於十一日中旬得雪二三寸不等雖未一律深透所幸上脉滋潤麥根盤固民情安謐堪以仰慰宸厪謹奏軍機大臣奉旨知道了欽此○○二品銜署山西布政使按察使奴才松椿跪奏爲恭報奴才交卸護理撫篆仍回藩司署任日期叩謝天恩叩祈聖鑒事竊奴才前在署藩司任内欽奉諭旨暫行護理撫篆當將護理日期並將藩司印務飭委署臬司王定安暫行兼理恭摺奏報在案兹署撫臣衛榮　於十二月二十七日到省奴才於二十八日將山西巡撫關防並提督鹽政印信曁王命旂牌書籍文案及學政關防委員送交署撫臣衛榮光敬謹接收奴才卽於是日奉署撫臣飭知仍回藩司署任當卽恭設香案望闕叩謝天恩接印任事訖除將交卸撫篆日期恭疏題報外所有奴才仍回藩司署任日期敬謹叩謝天恩緣由理合恭摺具奏伏乞皇太后皇上聖鑒謹奏軍機大臣奉旨知道了欽此○○二品銜署山西按察使兾甯道臣王定安跪奏爲恭報微臣交卸兼理藩篆日期恭摺仰祈聖鑒事竊臣於十二月十八日奉護撫臣松椿行知委令兼理藩篆頃蒙署撫臣衛榮光飭知按察使松椿仍回藩司署任遵於十二月二十八日委員將布政使印信文卷移交前去臣卽於是日交卸兼理藩司篆務理合恭摺具報伏乞皇太后皇上聖鑒謹奏軍機大臣奉旨知道了欽此○○何璟片再據惠安縣知縣俞珣禀朝鮮國人李炳昊等駕坐小船遭風　縣提　語多未解授以紙筆據書姓李名炳昊船主洪起澈舵工李根水手文宏蔡順汝洪萬平金宗允共七名係朝鮮海南縣人九月十八日放櫂入都忽遭暴風輾轉漂流於三十日泊船縣轄崇武岸次日有　甲人等救護轉由訊官送縣逐程資送進省經過地方蒙給　飯棉衣原船已破不知下落並據閩縣侯官縣會報該難民等於十月二十日到省安挿一面妥爲撫恤等情當卽批司核辦去後查朝鮮國　風難民向由陸程護送北上嗣光緒二年四年金興發金春等二起係航海送京遣令回國頗稱使捷今難民李炳昊等遭風到此情事相同惟念道遠天寒陸程固多艱阻　海亦難直逹津沽自應緩俟開春照案派員送滬附搭便輸送京俾期穩捷而示懷柔據布政使陳士杰核明詳覆前來除分咨查照外臣謹附片具陳伏乞聖鑒至撫臣勒方錡帶印渡臺所有巡撫衙門題奏事件奏請由臣代辦其閩浙總督係臣本任毋　會銜合併陳明謹奏軍機大臣奉旨知道了欽此○○慶裕片再前准部咨嗣後道府州縣無論何項勞績保舉歸入候補班人員令該督撫卽以此項人員到省之日起予限一年詳加查看奏明分别煩簡補用等因在案兹查有廣西藎先補用知府熊壽山業已試看一年期滿據藩臬兩司出具考語詳請留省以煩缺補用前來臣查該員熊書山才具穩練有守有爲堪勝煩缺知府之任應請留於廣西遇有缺出照例補用除將該員履歴咨部外謹會同兩廣總督臣張樹聲附片陳明伏乞聖鑒訓示謹奏軍機大臣奉旨吏部知道欽此 
[浙省轅事宜]  
　　二月十四日補用縣束允泰銷假叩辭赴津局差縣丞朱方澤辭赻津局差三山巡檢李寳森辭赴任○十五日府經歴成邦彦津通局從九品郎景汾津局俱禀辭赴海運差王訓鏞銷嘉郡聯票差縣丞吳鼎華交制蟹浦厘卡回省禀到銷差主簿吳保生禀知臬司委調辦下一段保甲差叩謝○十六日委署武康縣錢禀見叩辭赴任府經歴顔其慶湖南公幹回省禀到銷差改指浙江試用從九品譚家　由江西迴避請咨來省禀到 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
