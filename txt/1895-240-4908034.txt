# 1895 - 240 - 4908034

 

Page 1

 
 
[今日附贈霍亂方] [  申報館主人謹啓]  
　　獨勝散者白馬糞也仁濟堂諸董謂爲善治霍亂之病多方覔得以餉病人猶恐遠近聞見未周特刊印單張倩本館附於今日報章俾得風行海内諸君子取而細繹幸毋視若等閒也可此布 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈 
[論日人於臺灣一事已陰萌悔意]  
　　臺灣一省自經李傅相准日相伊藤博文之請割畀日人後日廷卽派子爵樺山資紀前往收取臺民激於義憤誓不降服羣奉唐薇卿中丞爲伯理璽天德以抗日人及中丞微服出奔日人據有臺北而義民蜂起戰務頻興更得劉淵亭大帥坐鎭臺南悉心布置日人深爲震懾不敢妄動干戈日久相持老師糜餉雖民力異常凋敝終無二心於是議論紛紛爭相傳述或謂劉大帥已長駈直入行將克復臺北府城當兩軍交戰之餘日兵日死數萬人現幾全軍盡覆或謂日人願將全臺讓還中國不復興戎惟須中國每歲償以一百萬金以三十年爲限或謂日廷之意以臺灣水土惡劣與日人體質頗不合宜數月以來兵士之死亡者以數萬計此後卽使將全臺收管而商民居此必致疾病叢生故願尅日交還以敦睦誼或謂日人連次大獲全勝正在趾高氣揚不料蕞爾臺灣反覺堅不可撼刻下擬大興師旅務必收入版圖其師圑旅圑之出自吉野及馬關者已相屬於道一俟凉風却暑定當大戰一塲之數說者或聞諸友人之言或見於和文西文各日報互相歧異誠不知何者爲是何者爲非而道聽塗說者流咸揚厲鋪張津津樂道各執一是傳播於大庭廣衆之中甚有繪之爲圖筆之於書刊印流傳藉以牟利者不佞則以爲臺日之勝負若何目下尙難懸揣而日人之已陰萌悔意則有可推測而知者何則日人自牙山而大東溝而旅順而營口而劉公島而威海衛逞其兇悍之性幾於每戰必勝每攻必克無復有華軍在其心目之中逆料臺灣亦猶是華民自必望風而靡故伊藤與傅相議和之際見臺疆物產饒富卽詡詡然索之當傅相在春帆樓晤伊藤時伊藤問及我兵現方攻臺灣不知臺灣之民如何傅相答以臺灣係潮州漳州客民遷往最爲强悍伊藤云臺灣尙有生番傅相答以生番居十之六餘皆客民貴大臣提及臺灣想必有往踞之心不願停戰因此英國將不甘心前所言恐損他國利權正指此耳臺灣不守則又如何伊藤云有損於華者未必有損於英傅相答以聞英國有不願他人踞守臺灣之意伊藤云貴國如將臺灣讓與别國别國必將笑納傅相答以臺灣已立行省不能送與他國其見於所刊問答節略者如此察其詞意似尙虚與委蛇不料日後所定約章其第二欵割地事宜第二節竟有澎湖列島北至北緯二十四度止南至北緯二十三度止東至英天文臺東經一百二十度止西至英天文臺東經一百一十九度止應照英國海圖該經緯四綫相交所成小方形之内兹特聲明以免相混等語而伊藤所交英文說帖則謂臺灣全島及所有附屬各島嶼澎湖列島卽英國格林尼次東經一百十九度至一百二十度及北緯二十三度至二十四度之間悉數讓與於是臺澎　地已全數不復爲我有矣斯時伊藤固自以爲能卽日本通國人民亦無不雀抃騰歡謂爲始願所不及而孰意竟有臺民之性成堅忍劉大帥之誓不降服敵人哉今者日本之師已老矣日本之餉已所耗不貲矣不死於兵卽死於疫軍士已零落不堪矣而臺北雖入其掌中此外卽不能收得尺寸土欲持久而力有不繼欲旋師而顏面何存勢處萬難進退幾不能自主我華人固深恨伊藤之得寸則寸得尺則尺卽日人亦必將怨咨交作謂其多此一舉以致辱國喪師然則外間傳說之日人以臺地水土不佳民難安處意欲退還中國不復稱戈其殆深自悔恨於心而又不肯明言其故故曲爲之說以冀事出兩全耶若是則日人固屬見機從此可望益敦睦誼至欲添索欵項以償無饜之求恐中國自必斷斷與爭斷不如前者議和時之諸事俯首應命日本不乏見微知著之士當亦未必侈口以陳也 
[本館接奉電音]  
　　昨由京友電傳上諭三道敬謹譯登○七月十一日奉上諭依克唐阿等奏總兵在營病故臚陳戰蹟請旨優卹一摺革職留任直隷正定鎭總兵徐邦道前在軍營轉戰湖北四川江蘇直隷山東河南等省屢著戰功擢授直隷正定鎭總兵訓練操防均能稱職兹仕防所病殁軫惜殊深徐邦道著開復處分照軍營積勞病故例從優議卹以彰勞勩該衙門知道欽此同日奉上諭雲貴總督著松蕃補授魏光燾著補授雲南巡撫欽此同日奉上諭内閣禮部等衙門議覆陜西學政黎榮翰奏請將宋儒吕大臨從祀又廟一摺宋儒吕大臨純修正學與游酢楊時諸賢同列程子之門所著易經章句大易圖象易傳指歸禮記傳注論語中庸解孟子講義等書皆足發明聖學羽翼經傳其生平尤䆳於孔爲朱子所引重洵屬制行誠篤無愧純儒吕大臨著從祀文廟位在東廡謝良佐之次以崇實學而光茂典欽此 
[京師零語]  
　　珠市口之西富陞店有固安張姓名益亮者稅居其中日無所事往往夜出不歸一日日已過午尙效羲皇店中人疑之撬門入室見此君已撒手西歸騐其身青黑色係服毒身死報經官騐臀有刑傷身生楊梅果有知其事者云伊曾在其親串白掌櫃鋪中竊得白鏹四百供終日淫賭之費經鋪東控告情急自盡並無苦主掩埋息事○有業燈籠王姓者某日竟投香廠河斃命官往騐之見其人坐水中水未過顙不知何以致斃遂傳該屍親置之獄中將訊其因何投水云○刑部直隷司有翁送其孀媳不孝打駡者察其媳辭色並非不良之輩訊之始知其翁惑於嬖妾欲令其媳改醮其媳不肯致成此獄經問官再四開導始肯息訟○宣武門外閘素爲婦女浣衣之所六月廿八日午間有二童子年甫成丁入水游戲維時水勢正大二人皆倒入水中幸爲挑水者瞥見赶卽撈救僅拯其一一則竟逐波臣矣聞居人云十九年夏秋之處曾有溺者溺鬼求代果有是說耶○五城圑勇共計一千五百名月前已撤去一半兹於六月十九日各城憲將圑勇練勇逐一挑選有技藝者留爲練勇其無技藝者與以五日口糧遣去各城練勇仍復二百名舊制云○六月廿七日夜韓家潭凌宅被盜竊去衣飾等物三十餘件番餅三十四元當卽報官經北城副指揮飭捕查拿矣 
 
 

Page 2

 
 
[十洲新語]  
　　東瀛友人來札云日本送還中國被捕之士卒千餘人由村山步兵中佐偕諸委員押送乘豐橋丸赴大沽上月二十二號接天津來電悉已於十八號在新莊交換二十號李中堂鴻章特宴村山等將校於天津又悉中國交還所捕日兵計十三名○二十三號午後東京得信云日本關西鐵道火輪車行至海息旣驛忽然脫軌傷人三名○日人所用間諜名曰國事探自至臺灣卽派出若干人偵探旣而時被臺兵所獲不得生還本月中旬又派出多名連日不通消息隔數日始有三人逃回據稱誤入生番所居之地被生番手射猝不及防射死者咸被食肉碎骨我等伺隙狂奔倖不斃命云云於是若輩咸有戒心私相謀曰如遇派遣不若自盡之爲妙免爲生番作犧牲○日人得占苗栗後大有進窺臺灣府彰化縣之志二十三號臺北發公報至東瀛言近衛師圑於十四日占領苗栗更擬向臺灣府彰化縣進軍二十二號先鋒左枝隊行至大甲近衛師圑司令部亦於是日到後軍約於二十六號至大甲此報接後隔日旋傳日兵大敗於臺灣中路○日報紀二十三號東京大本營議定除近衛師圑第二師圑外更派第二第四兩鎭圑後備兵三十中隊計四萬名著新任副總督爲司令官限下月中旬悉集臺灣○日來長崎警察署出示招兵謂七月回鄉之現役輜重輸運士卒著於九月一號共集熊本聽侯調赴臺灣說者謂日人若非爲臺兵所敗何必急調重兵前去耶或曰本月從大連灣調去之七萬人已全數覆没矣○日皇太子自本年三月五號患病至今未愈醫官告以遷地療養已易數處現在東京府下高輪别宫據云病入肺經勢難輕减上月十九號午前十點鐘時英公使赴别宫參修二十號午前意公使啞而夫尼亦往探問三十一號爲太子誕日年例在東宫受賀今歲不復舉行○傳聞自盡之中國已革海軍提督了汝昌將靖遠軍船獻與日人船内有一木製金龍長一丈三尺餘日人見其彫刻極美預備獻入宫中二十號運至宫内省内事課其安置處尙在協議○日人在威海衛擊沈之定遠兵船禀准日官帶同泅水人多名雇一輪船裝載并携潛水器前往打撈○某埠流寓華商接牛莊來信云現在關稅仍爲日人所收且有派員自立海關之議所屯兵一千名置備農具意欲行屯田之法 
[津疫續述]  
　　析津時疫流行除瘧疾外每患吐瀉交作居人謂之轉筋竟有如蜉蝣之朝生暮死者爲前報所已紀兹接津信云六月下旬海大道旁有某甲服短後衣蹲就路旁嘔吐大作所吐如米泔水約及升許中雜西瓜未化紅豔如朝霞兩旁住户盡係土人旣不知醫又無痧藥以活人而兼以自活者甲已憊甚如側生果之倒臥路隅逾時遂斃又寗波人徐某就紫竹林懸壺癖染烟霞日者在附近廣益豐烟間過癮談笑自如略無病態俄有病家延徐診治徐去而回甫就遊仙之枕而疾頓作嘔吐不已旋卽昏不知人初擬負回寓所居停以病勢沈重不肯收留及負至小店已如遺矢將軍不堪救藥約越半日已魂歸地下矣一隅之地數日之間類此者不知凡幾聞京城疫癘尤重死者尤多每日每門出柩多至數十餘具吁可畏也謹身却病修德回天是所望於仁人君子 
[畢命轅下]  
　　邇來秋水漸長河流平漕天津海關道署前東浮橋業已高出於岸本月初三日有一鹵莽漢拉一空車飛馳渡河適當擁擠之際自東而西正值下阪之處宛似懸崖走馬有不可控勒之勢忽有一渡河者年約而立自西而東剛至橋下見車來甚速急思廻避不期街旁路高絆倒在地兩腿向車仰臥而車輪已由股而腹而面飛碾而過登時氣絶車夫亟思逃遁早被工部局巡兵拿獲現已由海關道交縣處治未識如何辦理也 
[准免半厘]  
　　揚城鹺業中人上月間哄傳有某岸鹽船由十二圩開行後忽於江面失事等語祗以傳者不一其詞故未敢深信刻聞運憲江都轉已奉到督鹽憲張香帥行知始悉此事果非虚語香帥札云據江西督銷局禀運商厚德昌汰消引鹽請免完半厘毋庸補運等因本部堂據此除批示商販厚德昌裝運西鹽船隻行至樵含地方遭風汰消鹽一百廿八包合計十六引旣據派委勘騐屬實並出結呈送姑准免完原運半厘毋庸補運候札飭淮運司查照繳外合亟札飭云云聞江都轉奉文後隨卽轉飭淮南總局照錄出示曉諭該商遵照云 
[揚州患疫]  
　　邗上時疫日盛一日暴斃者幾於無日無之本月初三日清晨東營土地祠前忽一男子患疫倒斃有見者謂死者年約而立左右衣履不甚完潔似是肩挑負販之流當經坊保派人看守候至下午仍無屍親認領聞已由坊保報請善堂甚騐求請發棺殮埋標誌又左衛街某店正在建醮禳解乃會尙未終店主已患疫云亡又北河下半日之間暴亡者七人吁可畏也 
[甘邑賞格]  
　　揚州陳家集鄉間丁姓被竊等情早經登報甘邑宰以迄今已閱多日贓匪未獲誠恐遠颺特懸重賞並移請鄰對一體恊緝賞格云爲懸賞緝拿事案據坊保張亮禀據坊民職員丁獻五報稱伊家於六月初五更餘時分突有匪徒轟門入内工人陳萬章並伊女往救被傷匪卽分至各房劈箱櫃搜掠錢洋衣飾鳴鑼喊救匪已携贓而逸等語囑爲報勘往查屬實追捕無蹤請勘緝等因並事主丁姓開單同報到縣經會勘飭緝通禀在案迄今贓匪未獲誠恐遠颺合亟懸賞勒緝爲此格仰諸色人等知悉有能拿獲此案正匪眞贓者每名賞洋四十元聞風報信因而拿獲者每名賞洋十元如能將首夥各犯全獲者賞洋四百元本縣捐廉以待决不食言須至格者有此重賞想天網恢恢定可弋獲也 
[八閩秋濤]  
　　同安人羅正卿幼在某西醫處習醫習成後以西法治人無不著效且醫資不計近者步行故病家咸樂請之日前羅赴鄉間看病歸患時症上吐下瀉閱一週時而逝厦民聞知無不悼惜本年以西法行道者已有四人患時疫而亡内有陳姓一家死者四人其妻痛夫哭子哀傷實甚於夫死後二日仰藥而殉可憐亦可敬也○近日天時寒暖不定釀成疫症先吐後瀉不及延醫隨登鬼籙一日之中死者二三十人較之去歲香港傳染之時症爲尤速講求術生者當必有良法也○稅厘局務年來不能起色皆因卡員由省奉委時卽借用帶肚司事錢文到厦充派查騐各差以致買放走漏情弊疉生比較之短竟逾三成故府局提調特請三分卡委員至局再三諄囑勿再貪婪買串否則禀撤改委記過想卡員禀承面諭守法奉公局務當有起色也○小走馬路某姓番客由外洋獲資十數萬回里開設洋郊生理又於附近另置公館一所内設賭檯烟榻鋪陳雅致每日呼朋引類賭博抽頭又恐地方官查禁特雇吕宋水手館洋人爲頭目門首大書西商字樣以阻差役不准入内近因臺北著名妓女數人到厦卽將後進賃爲妓館復又招集梨園演劇一室内外娼優烟賭熱閙異常此固一時之勝事也然究非地方之所宜耳○臺北妓女逃難來厦者數以千計淡水之習妓與狎客同行街上以爲招蝶引蜂之計而厦門無此風俗乃臺妓來厦勿忘故態特邀某甲等爲護花旛與之偕行近又邀集少年雇一大船携帶樂器在海上遊唱以爲避暑之計深夜時猶聞水上絲竹管絃洋洋盈耳一時隨波逐流跟其遊蕩之小船亦莫不樂而忘返然風波險惡究非遊戲之鄉淫樂之極必生禍端可不愼之於前哉○葉伯銘觀察署理道篆蒞任伊始卽榜示大堂禁收門包而於到任規費尤嚴諭不准又恐茶棧之廣東帮或有不肖之徒冐稱官親鄉誼招搖撞騙特大張曉諭揭示街衢冰清玉潔雷厲風行厦民已口碑載道矣 
[新廠開工]  
　　南皮制軍督鄂時首以興利除弊爲事百廢俱興以故紡紗織布繅絲製造鐵政鎗砲等局自落成後日見吳旺各有成效現經鄂撫譚大中丞接辦蕭規曹隨毫不變易誠可謂後先媲美矣迄今復設砲彈砲架廠札委候補府汪太守洪霆督辦業於月之初二日赴轅禀知開工行見利器告成足備禦侮之用不假手於他人自强之術豈外是乎 
[驅逐遊勇]  
　　漢口訪事人云遊勇滋事隨地皆有蓋此輩撤散時雖蒙文武各憲給發川資護送回籍安分者莫不解甲欣然樂歸鄉井從事田畝願爲盛世良民其有無家可歸無事可謀者具領川資後陽遵憲示回籍陰於回籍後紛紛四出三五成羣六七結隊遊蕩日久流而 
 
 

Page 3

 
 
爲匪近日漢鎭亦有此輩混跡鄂中下自漢陽府縣漢關道憲惲觀察上至鄂撫譚中丞無不大張告示曉諭通衢略謂有遊勇等潛伏漢鎭不事生業滋擾市廛殊屬不知法度並有冐充鐵廠工匠手持單刀鐵尺欺壓愚民亟應出示曉諭不忍不教而誅爾等遊勇務宜各回鄉里不得逗遛漢鎭滋生事端一經拿獲重究不貸札委督右遊擊楊遊戎左營把總朱把戎國林至漢鎭巡邏彈壓於是游勇始漸歛跡閭閻得以安堵不似前此之風鶴頻驚矣 
[儲憲回省]  
　　鄂省糧儲憲岑觀察因公赴湘已紀前報兹聞所辦各事已畢帶同屬下赴湘各員遄返鄂省已於初二日赴轅禀到回任視事 
[錯中錯]  
　　嘗見梨園演錯中錯一劇眞眞假假死死生生往復纏綿離奇變幻意以爲寓言八九原屬理之所必無乃今觀印度報章所記某甲案由而歎大錯鑄成幾聚六洲之鐵豈碧翁翁慣會是非顚倒歟夫亦如劇塲上之關目一新矣秋窓多暇譯其略曰印度人某甲富於資喜作汗漫游一日獨行至萬山中欲覓歸途夕陽已下正在進退維谷遙見緑陰深處隱隱露一帶鳬茨乃邁步向前舉手扣扉者再隨有二女郎携手而出朱唇輕啓問客何來甲婉告之曰日之夕矣獨行踽踽深懼虎狼不知小孃子萍水相逢肯使鄙人下榻一宵俾免餐風宿露否時小女低垂粉頸默無一言長女微笑曰怪道今晨喜鵲兒在簷前喳喳呌不休不料竟有客星拱照郎君如不嫌蝸舍湫隘則徐孺之榻正在高懸請今晚少安毋躁可也甲喜甚見荳花棚下設有藤牀遂箕踞其間出腰纏盧比一千枚寄交長女少焉長女以夜膳進羊羹午炙頗覺肥甘時方六月中旬印度地居赤道間幾至熱不可耐甲乃就廻廊下交椅上偃臥長女回至寢室私語其妹曰是客腰槖甚豐今已寄存我處苟乘隙斃其命庶不動尊歸我兩人所有免得每日價停辛伫苦以十指博饔飱乎妹艴然曰蒼天在上實聞此言如有邪心神明不佑姊如爲此奴誓不從也正聚語間適其贅聓某乙自外至妹乃翩然而去長女以其意白藁砧乙欣然允諾其妹恐姊之果起毒心也潛至廻廊洩其謀於甲甲駭絶不覺膝爲之屈女急搖手止之曰毋恐奴旣具此熱腸便當救人救澈此刻不難縱郎君使去但山中時有白額虎劘牙礪齒以伺行人郎君苟果其腹中誠何異在此作刀頭之鬼耶奴臥房外有幽室平日不輕啓鐶今當使郎君匿蹟其間待旭日始旦時就道可也甲頷之爰匿入室中屏息不敢出一語未幾女之弟工畢而返甫入室卽蚊聲若雷遂步出廻廊蜷臥交椅上而長女已偕其夫持舂米巨槌至黑暗中惟聞鼻息聲齁齁然意是甲也驀舉槌擣其首首碎血漉漉然飛濺衣袖急舁其屍至土穴瘞之交相慶曰今而後彼囊中金已爲我掌中物下半世當不憂度日艱難矣未幾大已黎明驀見其妹引甲出握手致辭曰昨宵辱荷高情得依仁宇今將去矣敬逹謝忱所有朱提尙期璧返長女不禁與其夫相對錯愕私訝此人耶鬼耶何以昨旣魂赴泉途今忽白日出現耶亟取所寄盧比畀之甲彳亍而去卽赴捕房歴陳顚末捕頭立派巡捕往查查至廻廊見微有血蹟在乃拘長女及其夫去詰得實情抵之於法甲幸得離虎口復嘉其妹之才而俠卽以所携盧比酬之 
[上海官塲紀事]  
　　前日江蘇候補府吳元卿太守京培因事來滬假寓英租界大亨棧昨晨命駕入城赴各衙門投刺至縣署時黃大令延入花廳叙談良久○前日上海縣縣丞吕蘭階二尹偶沾微恙遣家丁投道轅及縣署請假兩天 
[旡妄之災]  
　　本城梅溪弄某姓素操京貨業屋如舟小且久失修前日風雨交加以致從空坍下某姓趨避不及遍體壓傷雖得醫痊恐不能免於殘費矣謂非旡妄之災而何 
[潔治街衢]  
　　時疫流行大半由穢氣薰蒸所致昨晨美捕房捕頭飭令各華捕於巡街時如見有人將蘆粟皮蕃麥心等諸穢物任情抛棄及蹧蹋馬路情事當卽拘案送辦此亦便民之一端也 
[畫眉肇禍]  
　　前日法租界某洋行所雇細崽某甲適逢休沐因向豫園内某乙假得畫眉鳥一頭偕同類四五人持往龍華遊玩行至小馬橋途遇火藥廠工匠某丙謂此鳥乃我所豢某日忽破籠飛去今旣入爾手理合歸還言已伸手攫取甲謂此鳥係我向友人處借來爾何得指鹿爲馬伺輩復助之爭辨唇槍舌劍各逞爾能角口之餘繼以撲擊究以人少不能取勝敗北而回所穿紡綢短衫已紛紛扯碎對時表亦失去無蹤翌日心不能甘招集法界著名流氓某丁雇定馬車四五輛分載儕輩數十人爲報復之計丙已預邀同黨在小馬橋嚴陣以待旋有某戊者爲之排難解紛令丙於次日將鳥送至公館馬路一枝春茶肆交還其事遂寢 
[初出茅廬]  
　　本埠裏外虹口爲江北流民麕集之所無以爲生縱令子姪輩携筐負擔四出拾物流離失所情甚可憐前日下午有江北幼童年約十三四携筐至外虹口老街拾取他人棄置之物繼見某姓家雙扉洞啓闃其無人遂起歹心潛入屋内欲圖行竊經某姓覺察追出童拔關飛奔某姓虚張聲勢佯爲追赶童情急萬分捨命奔逃失足仆地適觸於石致將頭顱碰破血湧如泉後經人舁至同仁醫院請醫生施治此賊中之雛也世有羌無本領而鹵莾一試者盍以此童爲龜鑑 
[索借起釁]  
　　高麗人某甲向住寳善街滿庭芳之某小客寓以販賣高麗參爲生近來生涯不惡以故略有積儲昨晨有同鄉人某乙向之借貸甲不允乙以彼此作客他邦何竟視同陌路遂以惡言相向甲亦反唇相稽角口移時竟致角手紛紛擾擾扭作一圑不料甲之腎囊竟被拉傷且頭面亦受有微傷而寓中什物都被毁壞寓主見乙兇横異常恐釀事端遂卽出外喚捕將甲乙二人拘入捕房想當解案訊究也 
[押交貨銀]  
　　前有戲鴻堂箋扇鋪經事周根園及震泰木器鋪　俞子琲偕保人春記襪店主史雲萬及陳瑞卿等控李龍濤誑騙箋扇木器等貨一案業經美包探竇如海等起出原贓全牙杭扇三柄及木器雜物等件將李拘解早堂會訊早誌報端前日晚堂别駕升堂復訊陳供蘇州人向爲洋行生理與廣東人李龍濤卽現充廣肇公所董事李貫枝之子爲友曾因李龍濤擬在四馬路地方開設洋行倩小的担保向震泰木器鋪租用生財動用傢伙等件小的一時悮信其實曾商諸春記襪店主史雲萬蓋印春記圖章向震泰擔保詎料李心懷叵測旋向戲鴻堂等處誑騙各物今奉復訊所有小的擔保震泰木器店生財什物等件均經捕房包探在李之寓所起出尙少椅子八只並小的代墊房租洋十六元惟求究追史供小的開設春記與李龍濤本不認識所有出立保單一事均憑親串陳瑞卿轉乞作保餘不知情周供蘇州人在抛球塲戲鴻堂箋扇店爲夥曾被陸續誑騙象牙杭扇等貨約共洋六十六元今由捕房搜出新象牙杭扇二柄約值洋十元及舊扇一把約值洋三元零均交小的具領外尙被欠洋五十元零伏乞究追俞供寗波人開設震泰木器鋪所有李龍濤租用生財什物等件均憑春記襪店主史雲萬除起到各物暫存捕房外尙少椅子八只求請追繳李供潮陽人是童生父親李貫枝現爲廣肇公所董事童生所爲之事自知不合務乞格外矜全供畢連連叩首别駕問爾之虧負各債爲今之計如何料理答童生今春曾與陳姓合做泰順洋行軍裝行買辦童生曾墊過行中開銷三月故童生與買辦名下如有盈利童生亦應分派十分中之一分半現在童生擬將此項料理各債尙乞開恩别駕訊得震泰木器鋪主俞子琲控追各物所少無幾著自行赴捕房將起到各物具領完結其戲鴻堂夥周根園控追貨洋六十六元除起到之象牙杭扇三柄飭先具領外餘欠找貨洋五十餘元著將李龍濤暫行交差管押令自向原告料理明白延于取咎餘人一併斥釋 
[邑宰騐屍]  
　　蔣文蘭與妻王氏卜居鄭家木橋北首柏香里將餘屋轉賃於蘇州人黃阿春前者蔣王氏向黃索取房租被黃踢傷其腹時方懷孕越十餘日卽一命嗚呼蔣哀痛異常奔投上海縣請騐黃大令騐得實係傷後患病身死飭將黃及其妻蔣氏帶回研訊訊之不認遂判 
 
 

Page 4

 
 
令將黃收入所中蔣氏交官媒收管候傳齊鄰右細意研求前日黃在所陡發急痧經看役據情禀報大令飭送請普育善堂醫生爲之醫治延至昨晨斃命堂董函知大令午刻大令帶齊刑仵書役鳴騶前往朱董延之入内略叙寒温卽升座提訊先由堂丁朱景元供稱昨日奉諭發來醫治之黃阿春到堂後小的卽灑掃病所安頓其中旣而醫生按脉開方將藥煎服無如病勢漸漸加重延至今晨氣絶今呈上藥方一紙尙求電鑒大令傳訊二十二鋪地甲金茂所禀大略相同問朱曰同所留治之人有無凌虐情事朱供稱委係發痧無人凌虐大令飭仵作如法祭騐旋卽唱報週身並無傷痕委係發痧身死大令請堂中給棺收殮蔣氏長跪案側求免發封大令曰爾夫踢傷蔣王氏之腹以致身死在蔣王氏雖有疾病究係因傷而故且爾亦助毆本擬傳到四鄰佑質證明白照律擬辦現在爾夫旣已病斃從寛毋庸置議爾可自行審視可是發痧蔣氏叩首稱大老爺格外恩典小婦人已看過委係病死大令准免發封飭二圖地保姚文彩押令蔣氏具領夫棺卽行載回蘇州原籍安葬毋許逗遛并飭具結而退大令又與朱董略談片刻呵殿而回 
[依然停訊]  
　　昨禮拜六法國祁繙譯官政躬仍未告痊是以公堂再行停訊 
[美捕房紀事]  
　　昨晨有溜韁之青鬃馬匹初在天潼路繼至密勒路横衝直撞所過之處行人均避讓不遑後有某甲瞻壯力猛恕其肇禍當將馬扣住牽送捕房捕頭奬以好言命將馬暫留捕房候傳失主核辦○蘇州河畔泊有游船一艘篙師均登岸閒游至晚舵工黃隆慶因獨自無聊亦欲登岸稍解悶懷詎被偷兒闖入艙中將所有各物搜括一空及黃回舟見衣服器具已不翼而飛神魂沮喪奔告捕房捕頭准詞允遣包探查緝○西華德路第二百六十三號門牌永清隆烟間前　被賊竊去川土十二隻昨晨投捕房控告捕頭飭包探范進才往勘被竊屬實諭令各包探留心訪查 
 
 
 

Page 5

 
 
[匯豐銀行告白]  
啓者本行收足資本洋一千萬元公積洋五百萬元另議定備用股本洋一千萬元總行開設在香港分行在倫敦厦門暹羅包帶維亞孟買加拉吉打古隆北福州荷蘭漢口神户長崎意陸伊羅禮容吕宋紐約檳榔冷宫西貢舊金山新加坡天津横濱其上海行與各商往來暫存本行之銀每日結帳者其急長年二厘存至二十萬兩爲止存一年者其息照長年四厘算存六個月者其息照長年三厘半算存三個月者其息　長年二厘半算代付本埠匯票並辦理銀行一切應辦事宜匯票可以匯至倫敦及歐洲印度新金山美國中國東洋等處大通商碼頭特此佈聞 
光緒二十一年六月廿九日治病仙丹 
[敬謝京都同德堂所製珠珀五淋白濁丸真真神效]  
治病仙丹 
僕年巳不惑先天素虧患淋濁之症久矣因濕熱太重每交春令卽發發時恆二三月苦熊萬狀服藥多矣終鮮效騐聞本埠五福衖口京都同德堂藥品道地登報鳴謝者實繁有徒爰親購珠珀五淋白濁丸洋二元服至三日其病若失竟將數年痼疾一旦除根且愈後神氣清爽欣喜之餘爰誌數語於報端聊表盛德使世之同病者更可問津焉法大馬路恆豐號玉卿氏識 
[真人參鹿茸靈芝野术海狗腎壯陽種子補身酒]  
廣東濟世堂第一家始創參茸芝术海狗腎壯陽種子補身酒此酒專治陽痿精衰神效無匹倘有冐效絶子絶孫 
此酒得自獨秘有天地日月五行陰陽之精氣製成内用天生靈芝黄山野术參茸海狗腎並各種滋補之品藥性和平不燥不熱四時宜飲專治陽痿不舉精薄無子未交精泄或泄而不射諸虚百損五勞七傷夢遺白濁四肢酸軟服之立愈雖白髮老翁極弱之身體將酒略飲少許陽物立刻雄壯堅如鐵石任意房事百戰百勝屢試屢騐百發百中緣酒内重用參茸芝术海狗腎故功效如此神速况酒性最能助陽凡頭面手足經絡骨節無所不至常服煖丹田益氣血補命門塡玉池開胃健脾强筋壯骨烏鬚黑髮轉老還童多子多壽却病延年大瓶四元小瓶二元不折不扣函購信資自給○參茸海狗腎壯陽生精吉祥種子丸每兩雖料二元單料一元功同上○眞關東海狗腎每條四元近有無業匪棍因羨本堂補身酒靈穩夙著生意較旺不知用何僞藥仍以補身爲名公然出售且沙襲告白句語隻字不攺希圖朦混最可惡者明明自冐反說人冐明明自假反說人假居心狡滑一至於此他店僅矮屋一間門設藥攤自稱曰堂堂多年大藥鋪並言非發咒問世何故别藥告白則指天誓地絶子絶孫等語獨補身酒則不敢發呪耶予當代你發一呪曰誰冐人補身種子酒則係猪狗禽獸子孫終身無好日如何然孰家先創孰家後效自有公論以後購藥諸君務認明濟世堂招牌方是眞第一家始創參茸芝术海狗腎壯陽種子補身酒餘外一槪假冐倘信局串通該匪棍將其假藥寄上立卽退還送官究辦庶免魚目混珠切莫大意彼此幸甚上海英大馬路石路口公興里内廣東濟世堂啓 
[邵製純陽仙鶴膏]  
上海鐵馬路寳順里大德生藥局發兌天下第一靈藥 
古人治病藥有君臣方有奇偶惟本局家藏呂祖仙秘方遵古法製工成九轉燮理陰陽造化坎離旣濟之功莫甚也此膏專治男婦老幼吐血○痰中帶血○鼻衄喉乾○憂思過度○咳嗽傷肺○腸紅便血○脫力黄疸○痔腫崩漏○赤白痢疾○打傷撲損○婦人血崩○赤白兩帶○虚癆弱症○諸病極靈之仙品危險之要藥立見效騐其功難述另詳仿單註明服法盧言罔效必遭雷殛火焚非圖射利濟世爲心每料實洋一元遠埠信資自理主人謹白 
[天下第一靈騐耳聾丸]  
天下馳名粤省保壽堂大藥房發兌鋪分上洋鐵馬路總桃源坊東首坐北朝南雙開門面便是近多假冐購者宜愼 
凡患耳聾一症皆由腎經氣虧腎水爲一天之原往往腎不足者虚火上升所謂水虧陽旺是也或因怒鬱傷肝勢必至耳鳴耳聾耳脹耳嚮目眩昏花等症本堂存心濟世家藏良方秘製妙藥無論男婦老少新染舊疾急宜服此則腎水眞陰皆足培水補腎滋陰降火雖十年念年老症服卽轉聾復聰因此丸十分靈騐敢稱第一絶非誇口也每料價洋一元○倘兩耳常流膿水或因扒挖所傷宜用珠黄吹耳止膿散吹之立騐每瓶五角○諸般嗽咳丸二角○婦女乾血勞通經第一　　二元 
[金陵復新園裕記擇於七月十五日開張]  
本園開設英租界寳善街中專辦滿漢全席京蘇大菜應時小吃零折碗菜掛爐猪鴨透味油鷄美味糟魚佳製醉蟹一應俱全凡蒙士商賜顧者務請早臨是幸復新園裕記謹啓 
[上洋阜康成記參號]  
本號向在二馬路口紅洋房開張有年揀選大山人參關東鹿茸東西洋參野山高麗毛白官燕無不貨眞價實誠心無欺業經馳名四遠近蒙各紳商賜顧者紛至沓來頗形熱閙迺因房屋狹窄不遂展布今特於初七日遷移至老巡捕房北首朝西門面開張以取地較寛敞不致擁擠務　計公照常光顧是幸 
[謙吉祥綢縐减價售現]  
本號爲存貨過多刻將新花杭寗　本等一槪八扣另有老花該價再减另議湖縐每兩二錢八分如蒙購辦速望賜顧此佈 
[天福茶園]  
七月十三日演 
戰盤河宇宙瘋鎖五龍龍戲鳳取三郡三只手八美圖除三害完璧歸趙 
七月十三夜演 
陽平關戰對山牧虎關雙搖會五雷陣八蜡廟取帥印祭長江武文華雙鳳綠 
[味蒓園内三雅園文班]  
七月十三日演 
酒樓絮閣樓會痴池惠明寄柬跳著交印刺字敗金秦木掃秦翡翠園 
七月十三夜演 
缷甲封王拆書北詐說親回話羅夢全本永圑圓陽告陰告 
[天仙茶園]  
七月十三日演 
解珠珠文昭關金山寺查頭關雙跑馬打麫缸九龍山收伏楊再興忠孝　天水關收姜維丁甲山 
七月十三夜演 
大賜福玉玲瓏雙代箭定車山梅龍鎭煩演全本玉堂春三堂會審迷人館捉拿发九花　金龜　 
[凡桂茶園]  
七月十三日演 
御林郡雙包公案駡金殿雙搖會佘塘關清客串准演新安驛黄金台全本白蛇傳 
七月十三夜演 
戰太平紅橋贈珠四洲城黑風帕打潼關内第獅城一子府等樓海潮珠唱山歌定軍山雙牡丹 
[天儀茶園]  
七月十三日演 
金水橋關王廟取榮陽連營寨火焚八百里池水馳送灰麵三只手新軿全本十萬金當塲出彩 
七月十三夜演 
雙帶箭戰蒲關吃人肉煩演金刀陣小上墳鳳儀亭五老聚會劍峰山文昭關全本佛門點元 
[新開同慶茶園]  
七月十三日演 
正本寒鴉噪鳳 
七月十三夜演 
大套四狀詞 
無端起　失守清關金殿議帥泥河救　兇奴反主假騙婚姻奪首冐功悞招郡馬廟裏　情全家反目四狀鳴寃設席拿奸滴血剖寃 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東斬犯]  
　　粤東來信云月之初三日督撫兩院憲率同司道各官勘審海陽縣逆倫重犯潘明耀一名審畢卽恭請王令將犯押赴市曹凌遲處死其首級仍解回犯事地方示衆以昭炯戒緣此犯平日素患瘋癲但未滋事故不加禁錮一日瘋症大作手執木梃走出户外逢人便毆其父向之攔阻致被誤傷適中要害遂釀成此重案云 
[爭產訊結]  
　　陳濟川控鄒忠衆鄒陳氏等霸吞遺產向論逞蠻一案屠别駕庭訊之下陳供蘇州人向爲釘鐵油蔴生意現改扇骨盪湘妃花紋手藝妻顧氏生有二子一女小的因早失怙恃向依大伯撫養成人大伯所生一女並無子嗣所有大伯遺下田產房屋銀錢共約銀三千餘兩之多應由小的兼祧伯母向在四馬路開設妓院頗有積蓄今伯母逝世應承值喪葬等事所有遺業亦應歸小的經管現被姊丈陳忠泉霸吞以致向論反遭毆辱後有巡捕前來拘解案下鄒陳氏供蘇州人父親早已逝世母親向開妓院父母祗生小婦人一口並無子嗣前招贅陳子廷來家爲子兼婿嗣因丈夫物故復由母親作主將氏醮與鄒忠泉爲室循坐產招夫之俗例招鄒來家以作終老之計且氏素未聞母親說及向有堂兄弟在外今濟川於母親棄世後突如其來向氏詐擾不休惟求訊究鄒供與陳氏相同别駕向鄒開導一番判令貼償陳濟川洋五十元完結飭各具遵斷結存查並　陳具以後不准再向鄒忠泉夫婦滋擾如違重究不貸之切結存案判鄒交保限三日内將洋如數交案陳唯唯而退案遂結 
[英界公堂瑣案]  
　　秦小星犯案不下數十起屢經公堂重辦依舊不知悛改一經釋出卽作探囊胠篚生涯甫於上月間遞解回籍今又潛來滬上先後竊取嚴照大翁泉興張阿生等家綢布衣服十餘件報捕後經包探秦少卿拘獲人贓於昨晨解案嚴翁張等各失主紛紛投案請領失贓秦供寗波人迭次犯竊罪實難辭如今只求大老爺恩施格外定當改過自新决不再作三隻手生涯矣言已頻頻叩首屠别駕商之單繙譯以秦屢辦不悛殊堪深惡判令交捕房管押六個月滿日重笞三百板釋放贓物分别給領○陳阿牛竊取胡仁才綢布衣二件經包探黃四福拘獲人贓送究胡投案請領失贓陳供江陰人因流落滬江乏資回里故欲竊物以作川資耳别駕判將陳押候遞解回江陰○包探顧阿六禀稱周玉春私取唐洪興鐵器五件正欲質錢適爲小的所見爲此拘解請究唐投案申訴前情周供崇明人向在金山當勇業已奉裁回家道出滬江借居友人合開之鐵店因友人曾欠我洋數角索取無著故取伊店中鐵器别駕以周不應私取物件判令掌頰廿下送回崇明○一百九十四號華捕拘解俞少雲到案禀稱此人於今晨四點餘鐘天尙未明拿一衣包怱怱而行見其情跡可疑向之查詢或稱已物或稱父物言語不符故拘案請究俞供安徽人包内之綢布衣服的係已物因有急需故欲持至城内友人處質錢别駕以其中必有不實不盡之事著押候過堂復訊○流氓錢阿媛陸阿發昨日向船户陸阿桂藉端勒索洋一元八角並攫取布蓬一道經包探竇如海拘案請訊陸阿桂供與錢等素不認識不料於前日到船平空拆梢洋一元八角小的畏其兇横不得已將衣典押得錢給彼今由包探獲案請爲訊究錢等同供不敢拆梢因其曾用陸阿發爲夥故向索取工資别駕以錢等拆梢可惡判將錢阿媛笞責三百板與陸阿發各押七天○張寳生竊取葉仁茂水烟袋一支經八十號西捕拘獲人贓送究别駕訊得張窮苦屬實判令押候送回原籍竇包探又解在賭檯拉客之姚桂生到案請究姚供實因窮苦不堪藉此餬口以後不敢再犯矣别駕判令管押　大○小工吳阿　不知在何處得來銀表一只托許阿大繆阿六二人出售適爲包探竇如海所見當卽拘入捕房昨晨解案請判吳供表在煤棧拾得許繆同供表是吳阿三托售並不知其來歴别駕以吳拾得後不應不報捕房判押十四天許繆斥釋銀表暫存捕房 
[江西官報]  
　　六月初三日署新淦縣倪廷廣東謝委赴任楊廷燮酌委本班一班甄官保往袁州公幹沈維楨往樂平公幹全官濬往湖口提萬令息借商欵銀同知師恩喜解漕折進京從九吳雲芳銷查惠民門黃毓芝往贑州措資凌盛瑶由鄱陽辦保甲回分發知縣王藴輝繳照係湖南人臨江營外委王德麟患病未愈留省察看　右營候補外委熊卓斌署理○初六日新城縣　瑶鄱陽縣竊廣煦俱卸事清理交代回張麟由臨川縣提劉故令征存銀回准補瑞昌典史蔣柏蔭由京解鄉試錄回分發巡檢謝錫申繳照係安徽人○初七日知縣張維城估修各城門工程杜光璘往豐城公幹指發府經陳際清由籍捐免騐看來江係安徽人○初八日署饒州通判賀宏勳禀赴任安徽卽用縣張炳耀措解籌欵前建昌縣張國楨交代無着銀兩羅毓　拔委一次崇泰往信豐公幹胡宗濂缷辦義寗渣津緝私卡回從九俸廷超由九江措資回通判史保恆解釐金銀進京 
[蘇省官報]  
　　六月二十七日松江府恩到蘇○二十八日松江府恩禀辭正任鎭洋縣吳禀辭赴任縣丞董守謨安徽人起服來省禀到○二十九日訓導包桂生禀知於七月初三日紫陽書院月課輪應臬憲考試○七月初一日知縣李五方禀銷兼辦工程局差又許之祜禀謝調辦工程局卽日到差又蕭啓英禀知到東路總巡差又周思楙禀銷東路總巡差署江陰縣縣丞何森禀知交缷回省並謝奉前臬憲委赴江陰縣保甲差又陳鍗頴禀銷改過局差典史潘友成禀辭赴太倉保甲差 
[邦江官報]  
　　六日十九日吳鹺尉之林等辭解北鹽起程○七月初一日李鹺尹實解海分司餉來李鹺尹元振禀知赴省公幹衷鹺尉興哲辭赴泗源溝卡胡鹺尉抑辭赴十二圩差次○初二日李鹺尉𩆩陳鹺尉正芳同解海分司餉銀到揚 
[申報舘恊振所經收順直振捐七月初一日至七月初十日止第十四次清單]  
　　七月初一日葛菊亭求合家平安洋十元○初二日瑞源銅洋十元沈樹庭洋一元鄧周氏洋一元○初三日雲隱舘主人經募洋五十元○初四日沈挺芳洋一元○初五日保安氏洋三元○初七日澤記求合家平安十元闔宅平安子香　資洋一元○初八日吳泳法洋五元蔡子良洋四角翁寅初洋五元李月林洋十元宜興全盛來東去疾　二百元○初十日蘭谿恊興來五色瓜廬主人洋十元肅山全盛來有心無力子洋一元以上總共收洋三伯零八元四角銅洋十元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年七月初三日京報全錄]  
　　宫門抄○諭旨三道錄前○接錄前稿○皖撫福奏調防練軍更定徵餉用欵加增請先立案摺○又奏厘局收解數目摺○又奏添募勇丁成軍起支糧餉日期片○又奏更換防營統帶片○御史土奏考試御史請愼保送摺○七月初三日禮部宗人府欽天監廂紅旗值日吏部引見三十六名都察院二名鴻臚寺四名廂曰蒙二名正紅蒙四名正藍漢二名○翁同龢謝管同文館　恩○肅王鄭王謨貝子八額駙帛公賡音布各請假十日○大額駙請假五日○椿壽續假五日○延俟芬車各續假十日○意公奎外各續假二十日○額中堂奏請開缺○召見軍機崑中堂汪鳴鑾○接錄前稿復經劉坤一轉飭徐州道查核妥擬兹據兹道核擬詳請奏咨到臣查例載聖駕出郊衝突儀仗妄行奏訴者杖一百發近邊充軍所奏情詞不分虚實立案不行等語此案戴永魁因父被押聽從在逃之王玉洗等交詢赴京於蹕路經由處所在道旁叩閽卽屬妄行奏訴查伊父戴廣齡控案業已訊結詳咨該犯所稱未結係因不知所致且其在部混供伊父戴廣齡於咸豐年間來銅開墾各節亦經訊結自應按例從重向擬戴永魁仍應遵照部擬合依聖駕出郊衝突儀仗妄行奏訴者仗一百發近邊充軍例擬杖一百發近邊充軍旣經部咨以該犯所供逸犯王玉洗等交給呈詞如果屬實亦止應科王玉洗主使及虚誣之罪該犯仍罪止擬軍無處避就應免監候待質將犯照擬發配所控情節立案不行惟查該犯恭逢光緒二十年八月十六日恩詔事犯在本年正月初一日以前核其情罪不在不准援免之列應請援免釋放王玉洗等緝獲另結除將銅山沛縣湖田升糾事宜飭令徐州道妥速清查酌定章程移由江寍藩司委員會同勘辦供招業經咨部外所有部駁叩閽案犯復加核議緣由理合恭摺具陳伏乞皇上聖鑒勅部核覆施行謹奏奉硃批刑部議奏欽此○○尙書銜安徽巡撫奴才福潤跪奏爲安徽省調防練軍更定徵餉用欵加增應先立案恭摺仰祈聖鑒事竊查上年十月間近畿一帶防務吃緊奏撥安徽練軍步隊一千六百名馬隊二千名由提督宋朝儒統帶北上酌定行營餉章業經奴才奏咨在案十二月間　調該軍留皖馬隊一百四十名亦飭營官王在山等管帶馳往旋據宋朝儒禀稱先後調往馬隊一百六十名奉督辦軍務處議定每名月支口糧並餧養銀十兩八錢自光緒二十年正月初一日起支等情查此項調防馬隊皖省原定照從前卓勝軍出防山海關章程管帶每員月支薪水銀五十兩哨長每弁月支薪水銀十六兩隊長每名月支口糧馬乾銀十兩馬兵每名月支口糧馬乾銀七兩二錢每月加柴草銀一錢五分並准照章添設長夫較之在皖防餉業已有增現在隊長馬兵一體支給口糧餧養銀十兩八錢是照卓勝軍出防舊章隊長每名月加銀八錢馬兵每名月加銀三兩六錢此馬隊加給之實數也又准欽差大臣正任兩江督臣劉坤一咨開關内外柴草極貴各軍購辦維艱每營五百人每月另給柴草銀二百兩其不及五百者在照數核減又以兵勇雲集糧價日昻奏明徵調各營勇丁無論關内關外一律津貼米價四成自本年正月爲始各等因查皖省原定該軍調防步隊口糧副哨每名月支銀八兩什長每名月支銀四兩八錢正兵每名月支銀四兩二錢各月加柴草銀一錢五分現照咨行新章每名又月加柴草銀四錢津貼米價四成此步隊加給之實數也又據宋朝儒禀稱帶同該軍赴防時北地嚴寒沿途採買老羊皮襖一千六百二十件散給兵丁以資禦寒計需價銀三千五百餘兩又購置車䭾價值餧養銀兩奉督辦軍務處核准按照提督程文炳董福祥兩軍章程辦理等情伏念軍士遠征天寒况苦　衣在所應給其量加津貼等項旣經督辦軍務處曁劉坤一酌核定擬皆由關内外百物昻貴所以體恤兵艱均應如數發給其餘該軍文武差遣水陸車船脚價同製造一切雜支各欵皆爲行營不可少之需均照卓勝軍出防山海關章程核實支發俟撤防後飭令分欵造册報銷以清眉目而免牽混據總理支應局署布政使員鳳林詳請奏咨前來奴才覆查無異除分咨户兵工部查照立案外理合恭摺具陳伏乞皇上聖鑒謹奏奉硃批該部知道欽此○○尙書銜安徽巡撫奴才福潤跪奏爲報陳安徽省厘局光緒二十年下半年收解數目恭摺仰祈聖鑒事竊查同治八年二月恭奉上諭厘金報部章程仍照兩淮鹽厘格式半年奏報一次將開報式樣咨行著各省查照辦理等因欽此又安徽省厘捐局向以湘平收納嗣於光緒三年八月間准户部咨嗣後造報總數應令將湘平折合庫平統以庫平合算又局用一項向係按照收數由各局卡開支一成就欵開除不入收數光緒六年二月間遵照部議將開支奏明統减二分定以每收銀一兩按照八分開支等因所有安徽省光緒二十年上半年釐捐收解數目業經欽遵具奏在案兹據省城淮北皖南各厘局將光緒二十年七月起至十二月底止下半年收解數目詳報前來奴才覆核無異謹照兩淮鹽厘格式開具清單恭呈御覽除咨部查照外理合恭摺具陳伏乞皇上聖鑒訓示謹奏奉硃批户部知道單併發欽此○○福潤片再安徽省並因馬步練軍奉調北上兵力過單原設威靖精健卓勝等防營每營勇丁僅三百名調撥殊難應手令各該營統領按五百人營制每營添募勇二百名計十三營共二千六百名並飭增招馬隊三起共二百四十名又鳳潁六泗道兼辦淮北營務處舊有馬步小隊各四十名亦添馬勇四十名合爲一起以裨要防業經奴才奏咨在案兹查前項新添勇丁由支應局量給招費交各該營統領遴派委員前赴皖北潁州亳州壽州一帶先後照數募齊步勇管帶到營造送花名年籍清册報由奴才委員按名點驗成軍責成各該統領督率管帶各員認眞訓練實力巡防並照本省防軍餉章分别給發糧餉所有威靖後營二百名於二月二十五日起支威靖前營二百名於二月二十七日起支威靖申左右三營共六百名均於三月二十一日起支卓勝前後左右四營共八百名均於三月二十一日起支精健前後右三營共六百名均於四月初一日起支精健左營二百名於四月初三日起支其議添馬隊三起以臕壯口馬選購難卽齊全本省土駒操巡未能得用先由威靖營募集四十名飭委都司魯士林管帶教練勇餉馬乾於二月二十五日起支又卓勝營募集四十名飭委副將隋君生管帶教練勇餉馬乾於三月二十一日起支其餘飭令從緩淮北營務處馬小隊四十名如數募足管帶員弁先經派定奏明勇餉馬乾於二月二十日起支以上增出月餉曁添派步勇哨弁馬隊營哨員弁應給薪糧與製辦棚帳旗鼓號衣等項用欵均在續撥漕折銀兩歸人防軍餉需項下核實動支彚案造報總理支應局署布政使員鳳林詳請奏咨立案前來奴才查皖省添兵設防係爲備豫不虞之計當隨時體察情形如調出馬步練軍撤回皖時卽將此新添勇隊奏明遣撤以期撙節軍餉除分咨户部兵部查照外所有添募勇丁成軍起支糧餉日期緣由理合附片具陳伏乞聖鑒謹奏奉硃批該部知道欽此○○福潤片再防營管帶員弁遇有更換歴遵前奉諭旨隨時奏聞在案兹查安徽省統帶精健左右兩營兼帶左營總兵王心忠經署理兩江督臣張之洞調往江南差遣委用所遺管帶名目應卽裁撤毋庸改委其兼帶之精健左營卽飭統領精健營候補道劉作樑自行兼帶惟該軍四營分紥東西梁山攔江磯前江口等處濵江要隘應由該道往來巡閱督率操防須有帮帶一員駐營照料查有副將李思孝堪以派充精健左營帮帶飭令查察營規隨同訓練除分檄飭遵並咨兵部查照外謹附片陳明伏乞聖鑒謹奏奉硃批兵部知道欽此○○三品頂戴掌江西道監察御史臣王鵬運跪奏爲考試御史請愼保送以杜取巧恭摺仰祈聖鑒事竊臣伏查向來部屬記名御史皆係按班傳補卽樞要如軍機章京領班亦祗於引見時特旨註銷記名各衙門堂官從未有擅行奏留之事所以重言職杜取巧也乃近來趨避之術日工堂官則意存見好司員則惟計身圖苟於私計不利遷轉有妨卽百計營求留署當差託詞爲署中不可少之　經手有未完之事紛紛奏留樞垣譯署兩處尤甚竊思近日無處不人浮於事何至接替無人且其人或　簡放外任或别有事故開缺初未聞署中乏任使之員公事有廢弛之嘆其非因需才實係擇官而任已可槪見現正吏部行文保送各司員考試御史可否請旨嚴飭各該堂官於保送司員時如察其爲署中必不可少之員卽著毋庸保送不得於記名後紛紛奏請註銷及暫緩傳補卽樞垣譯署亦不得率行奏留併請飭下吏部永爲定例夫仕宦波靡至今日爲已極但能少一趨避之路卽可杜一奔競之端然臣之所請特防其末使操用人之柄者能逐類以求力絶請託則培士氣廉恥卽於是乎在初非甚難事也臣愚昧之見是否有當謹繕摺具陳伏乞皇上聖鑒施行謹奏 
 
