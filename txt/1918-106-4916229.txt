# 1918 - 106 - 4916229

 

Page 1

 
 
   
 
 

Page 2

 
 
時評 
[兩言而决（冷）]  
　　段氏之行對於和戰兩言而决此北京電中語也然余謂如戰則一言而决如不戰而和則豈特兩言雖千百言而終於不决而巳何則段氏之行其初意欲戰而非欲和也 
　　不特如此段氏即决矣而段氏之後主張段氏之行者欲其達戰之目的非欲其達和之目的也故即段氏决而段氏之後依然不决也 
　　不然自南北兵爭之後至於今日言和之言豈止千百何以不决至於今日哉 
[命令]  
　　四月二十一日大總統令陸軍總長段芝貴呈請任命郭全德爲河南陸軍第一混成旅步兵第二團第二營營長王峻昌爲陸軍第二混成旅軍械官均照准此令 
　　又令陸軍總長段芝貴呈請授馬燦林張慶元爲陸軍步兵少校均照准此令 
　　四月二十二日大總統令外交總長陸徵祥呈請任命刁作謙爲秘書應照准此令 
　　又令茲制定僑工出洋條例公布之此令 
　　又令茲制定募工承攬人取締規則公布之此令 
[專電]  
　　北京電段此行祇和戰兩言而决到漢晤曹使及各省代表多數傾向和之一面仍主由長江督軍居中調停段意不無活動惟兩張尙未到來又派專員往迎段因不能久留有定二十四還京說（二十三日上午十一鐘） 
　　北京電國務院與參陸處接到冠有特急萬急火急之各省軍報即行轉漢請總理核示辦法或即在行轅直接復出 
（二十三日上午十一鐘） 
　　北京電倪嗣冲電馮報告回任後布置軍防情形附陳進攻湘南計畫懇轉前敵查照當交參陸處譯發（二十三日上午十一鐘） 
　　北京電莫擎宇本日出京中央接濟龍車之大批餉械均付莫帶港轉交（二十三日上午十一鐘） 
　　北京電海軍劉次長辭職將照准擬曾希齡繼任（二十三日上午十一鐘） 
　　北京電報載漢中鎭使管金聚將政府接濟川劉督軍火扣留（二十三日上午十一鐘） 
　　北京電電令藍建樞催第二艦隊司令林頌莊迅帶得力艦隊入閩協防（二十三日上午十一鐘） 
　　北京電周自齊運動中行總裁將成熟（二十三日上午十一鐘） 
　　北京電院中人傳言段漢口會議歸後閣員內陸財均將更動（二十三日下午六鐘） 
　　北京電朱啓鈐赴彰德係勘修項城墳墓（二十三日上午十二鐘） 
　　北京電梁士詒周自齊昨又到京以中交兩行名義宴日人阪谷於傳心殿（二十三日上午十一鐘） 
　　北京電梁士詒提倡養羊種棉并請政府弛禁運茶往俄 
（二十三日上午十二鐘） 
　　北京電日本要求軍械同盟監督財政外交等說當局仍否認（二十三日上午十二鐘） 
　　北京電留日學生監督擬金邦平（二十三日上午十一鐘） 
[外電]  
　　漢口電段總理今晚抵此隨從之兵共有兩團日內將赴湘省（二十一日）大陸報 
　　北京電昨日張敬堯致電國務院報告湖南軍情內容重大且甚緊急國務院即轉電漢口請段總理處置（二十三日） 
　　北京電據聞北軍在湖南之形勢與段總理漢口之行及張之電報綜觀似有不利故段之此次南行與漢口會議之結果此間人士觀之甚重大也（二十三日） 
　　北京電曹錕王占元張敬堯昨日聯名電致馮總統列舉王汝賢范國璋二人在前敵之功績請復其原官總統覆電云俟總理回京再行决定（二十三日） 
　　北京電江蘇山東河南安徽四省督軍保薦王廷楨爲四省剿匪督辦而張敬堯又保荐張文生近來自然暗起競爭之勢政府窮於决定其處置亦極困難（二十三日） 
　　漢口電段總理來漢後與曹王等協議之內容其確實尙未判明據聞關於湖南方面戰爭之繼續四川廣東討伐之問題爲其主要者曹銀等前反對四川廣東之討伐又主張湖南方面之戰爭繼續爲不可能段因之和緩其主張又關於西比利亞問題及國防關係與日本共同策戰計畫等問題似交換雙方意見云云（二十二日） 
　　漢口電段總理於本日（二十二日）午後二時再召集曹錕王占元及河南督軍趙倜等開第二次會議其問題 [T13 ]一 [/T ]關於共同策戰之外交 [T13 ]二 [/T ]關於四川湖南之軍事 [T13 ]三 [/T ]關於大總統選舉等而段總理曹錕王占元等之意志似略爲疏通段氏於今夜或明日回京 
（二十二日） 
　　東京電今日日本外務大臣本野氏辭職任命後藤新平男爵爲外務大臣內務次官水野練太郎氏被任命爲內務大臣中村是公氏被任命爲鐵道院總裁（二十三日） 
　　東京電政友會總裁原敬昨日訪問寺內首相於其病榻頗爲一般人士所注意 
（二十三日） 
　　東京電松方侯爵今日入覲日皇奉答勅問因寺內首相患病本野外務大臣辭職故有內閣全體辭職之說（二十三日） 
　　東京電東京商業會議所昨日開時局調查會協議鐵料供給問題因欲使中國鐵礦原料容易運入日本起見擬與中國政府磋商免除現行之普通出口稅及鐵礦特別附加稅又提議此後設法增多銑鐵之進口數大致皆已承認（二十三日） 
　　東京電中國章公使昨日由箱根宮之下溫泉回東京當其未經箱根時曾訪問留於該處之湯化龍且招林長民至庽所談後始行啟程或謂此等行動與中國時局有關係（二十三日） 
　　東京電本月二十八日在東京御茶水聖堂舉行祀孔大典北白川宮殿下届時將親臨與祭吉田文學博士穗積法學博士將於是日在帝國大學講演（二十三日） 
　　東京電東亞同文會今晚假華族會館開晚餐大會欵待北京記者團該會又定於二十五日在該處開晚餐會欵待湯化龍林長民二氏（二十三日） 
以上東方通信社電 
[戰電]  
　　倫敦電今晚海格將軍報稱今晨羅白克附近有戰事英軍得利迫令敵軍退出前哨防營數所該境敵砲隊大爲活動 
　　昨日日間英飛機以炸彈兩噸擲擊末蘭亞美蒂愛爾等處英飛機擊落敵飛機六架又逐走三架英飛機失蹤者三架機均安然飛回（二十一日） 
　　倫敦電今晨海格將軍報稱昨夜敵軍猛轟擊亞爾貝爾 
 
 
 

Page 3

 
 
北面美斯尼附近之英軍陣地奪獲前峰哨營一所激戰後卒爲英軍擊退英軍夜在維萊爾至白勒同勒及亞爾貝爾與羅白克境稍得進步英軍在蘭斯南北襲敵俘獲多人並得機關鎗數架各地點雙方砲隊交轟甚烈敵軍炮隊注意轟擊松末河兩岸安克河菲斯土貝爾與尼泊森林附近之英軍陣地（二十二日） 
　　巴黎電今晚公報云今日無步軍戰事松末河亞佛河瓦斯河及末斯河右岸雙方砲隊交轟甚烈塞希泊萊北面法軍陣線已復原狀敵軍轟擊萊姆致鎭上起火數次（二十一日） 
　　倫敦電英軍大本營路透訪員今日電稱敵軍於星期四日在哥文希與尼泊森林間所受之挫衂其損失較初料爲重蓋夜間與今晨敵軍並未續攻也敵軍必更圖佔據康美爾山至芒台斯加之山地但明日英軍之佈置可較今日更優凡平民主義陸軍之領袖决不敢如德將魯登杜夫之賭人力無論何國之主將决不敢以一百五十萬人之生命博取海峽口岸若就目不損失之率論之雖以兩倍一百五十萬人之生命亦 
未必能獲此結果也德宮各師損失自百分之三十至五十不等曾由德俘徵實德軍現於巴卜末路一帶以死馬之肉爲食彼等見所奪英兵之食器糧食充滿當必爲之失望蓋德將曾告其兵士謂英兵將成餓莩故也（二十一日） 
　　巴黎電今日下午公報云昨夜敵軍在亞佛河東岸某地點襲擊失利爲法軍俘獲數人敵軍在萊姆東面襲擊亦遭挫衂陣線各地點砲隊頗活動（二十二日） 
　　倫敦電德國公報云巴伐里亞親王與皇太子所統之大軍陣前雙方偵察隊曾相激戰德軍攻擊塞希泊萊附近之美軍深入二基洛邁當之遙　復退回原陣線美兵死傷頗多就擒者一百八十三人（二十一日） 
　　莫斯科電德人現於俄國各村鎭零星戰鬬時肆意行暴或因農民不肯獻出榖品加以虐待俄政府已向德政府提出抗議（二十二日） 
　　柏林電德國公報云德國制服敵人後已取路入克里米省境（二十一日） 
　　倫敦電每日電聞洛特丹訪員電稱德國將向荷蘭提出某種要求德國如至事急時將迫令荷蘭於戰爭中加入一方面其要求或已提出亦未可知（二十二日） 
　　倫敦電英軍大本營路透訪員電稱德國著名飛行家里施沙方氏昨日在松末河流域墜地殞命其屍業已覔獲今日將由英軍禮葬之云（二十二日） 
　　倫敦電倫敦敎長在斯托克組英頓大會演說贊助强迫兵役謂人力議案敎士雖未列入但彼已通告所轄境內之各敎士勸令從役敎士之從役與敎務無礙今倫敦擬於每區留敎士一人深望其他敎長亦照此辦法云（二十一日） 
　　倫敦電愛爾蘭全境天主敎敎士昨日宣講時力斥强迫兵役後復有敎士多人向大衆宣誓反對强迫兵役陸軍當道已接管愛爾蘭主要鐵路及郵局電話局（二十一日） 
要聞一 
[北京特別通信（一六二）（飄萍）]  
四月二十一日 
商會聯合會之開會式 
呂達先會長之演說詞 
　　身居北京之段總理昨方力排衆論南赴漢陽與諸將規畫戰事散在各省之各商會今乃推舉代表北向津沽爲國家祈禱和平嗚呼政府與國民之行動背道而馳至於此極世界列邦除我中國外恐再難發見此種奇離之現象假曰有之亦必其國已亡欲招我國爲其伴侶以李完用輩之封侯食祿爲政府中人之餌政府中人於是竭畢生之力以赴之不顧國民之號咷痛哭於其後愚爲此言非徒摹寫慘狀爲將來歷史上之資材實欲喚起國民處置此種無益之政府而對於此日全國商會之聯合會議則希望爲尤大也 
　　全國商會聯合會在津開會之種種準備愚已數以電告至昨日止各省代表到者已四十餘人今日（二十一）下午一時乃在津省議會議場行開會式愚以適有旅京浙江高校同學之會未得躬與其盛而承該會會長呂君超伯（逵先）以演說之稿見示頗足以明該會此次召集之意旨爰爲錄之（以下爲呂君演說詞） 
　　本會此次在天津開第三次大會論其時則內訌未寗外患孔急論其他則水災甫靖訛言朋興各省區商會代表諸君子不以時危地阻跋涉千里而來且於未開會以前各處商會函電紛馳均以召集大會調和時局爲請是我商界代表此番遠來不僅對於商業上之補救懷抱絕大之熱誠且對於國事上之轉圜尤抱極大之熱態也溯查本會每屆大會開會宗旨本以擴張貿易振興實業爲範圍此次不幸國內兵連禍結與歐陸人民民懼同一之　運商務旣無可討論勢不能不先求戰事之速止急解目前之困敝夫以歐戰期間衡之日美兩國近效儘有無上機會可容我商界研究種種方法力謀經濟上之發展今大會開會至不能研究商務而從事和平之運動此誠我同人極感痛苦之事亦爲我商界萬不得已之舉良以大局一日不解决即我輩商業亦實無從着手有戰事之地旣因兵災匪警十室九空市面蕭條商販裹足無戰事之地亦以人心不安物價騰踴紙幣充斥金融恐慌百貨停滯而不前盜賊橫行而無忌苟長此以往不求解决之法勢必至膏血俱罄流亡載途舉國以內將無一商一民惟有兵與匪相搏相噬糾紛無已久之養兵之費亦無從出兵亦不得不去而爲匪斯時之國何如斯時外人之對於我國又將何如吾輩槪不忍言而鑒於胥溺之危怵於陸沈之慘我全國上下心非盡死似不能不有幾分之覺悟我商界同人痛屬切膚尤不能不急起直追自負其責但調和二字是否能達最圓滿之目的誠非我勢力薄弱之商民所敢預期惟調和效果之有無全視團結力之堅脆與進行力之勇怯以爲準我商界同人果能一心一德以熱誠毅力貫澈終結强聒不舍堅持不懈百折不回譬彼兵禍猶沸水也我則抽釜底之薪猶亂絲也我則解紛中之結分途並進不達不止以哀籲誠求之結果全國各界必相感動紛起贊助况我當局屢屢表示和平原未嘗極端主戰即南北將士亦各有愛惜桑梓之心常懷弗戢自焚之懼因勢利導相機以圖當有可告成功之一日昔弦高亦一商人也以十二牛犒師卒退强秦而救鄭之滅亡英商以一公司坐取膏腴 
之印度奉之母國以爲外府彼少數人於異體敵國且能收此宏效我商界同人徧及二十餘省區於經濟界亦有一部分之操縱而雙方戰者本爲一國同胞被髪纓冠弭兵解鬬其勢較順其事較易精誠所至金石爲開協力進行終必有濟是則願與代表諸君子共相勉勵者也 
　　附開會秩序單 [T13 ]一振 [/T ]鈴開會 [T13 ]二 [/T ]會長曁各代表向國旗行三鞠躬禮 [T13 ]三 [/T ]會長會員就席 [T13 ]四 [/T ]會長請行政官長並來賓就席會員起立致敬 [T13 ]五 [/T ]會長宣布開會宗旨 [T13 ]六 [/T ]農商總長訓詞 [T13 ]七 [/T ]行政官演說 [T13 ]八 [/T ]來賓演說 [T13 ]九 [/T ]各代表演說 [T13 ]十 [/T ]振鈴散會 
　　呂君在北京時愚曾數與面談除關於商務而外愚意對於時局不可不表示一種决心以促政府之覺悟政府之視商界殆如無物僅爲請願勸告似不足以動冥頑政府之聽故全國各商會旣派代表尤不可無此决心以爲聯合會議之後盾更有要者各省商會凡事當爲全國計爲大局計不徒爲一省一區計故前次武漢商會以武漢劃出戰線之外爲請政府固置不理愚以爲亦非根本解决之道總之時至今日無論何省何區皆不應聽其延長戰事政府不聽則以全國商會之力從根本上加以制裁今明繼續　會各代表抒其所懷必有足以鑒全國商民之望者愚當再爲詳細報告也 
[段總理赴鄂紀]  
　　段氏起行時之情形段芝泉總理於二十日下午一時出京赴漢其時車站兩旁軍警羅列軍樂隊亦立俟月台吳鏡潭總監及李階平統領首先到站佈置一切至十二時三十分預定與總理同行之葉譽虎吳達銓兩次長及隨員衛隊先後到齊相繼上車十二時四十分全體閣員及國務院方秘書長俱由國務院散會後聯袂到站其他送行人員先後均到同入月台相候至下午一時軍樂大作段總理偕同國務院秘書張伯英第四科科長潘宗瑞等乘坐汽車到站逕入月台與送行之全體閣員大總統代表徐邦傑及全體送行人員等鞠躬爲禮并謂余此行至多一禮拜即可返京都中一切政務還賴諸公（指閣員言）協同辦理云云旣而曹潤田氏與段總理密談片刻後總理問現距開車時間近否站長答稱原定下午一時十分開車現已一時零五分矣總理乃謂同行人員旣巳到齊無妨早開數分鐘以免送行諸君久待站長遂令開車段總理復與送行諸人鞠躬爲禮比即登車軍樂復作全體軍警立正專車開發後各部總長及送行人員始紛紛散退查此次所開之專車共計十四輛花車一輛外署辦公處三字係總理與隨行之秘書張伯英乘坐頭等車二輛係財政次長吳鼎昌交通次長葉恭綽及曲同豐魏宗瀚宋玉峯等乘坐其他則爲隨員與官弁車二輛衛隊長官車一輛差弁長官車一輛衛隊兵目車二輛普通車三輛飯車二輛送行人員除馮總統代表徐邦傑及全體閣員方立之秘書長外尙有各部次長國務院各局局長秘書參議科長及各機關人員等共三百餘人內中以國務院交通部兩機關人員占最多數至與總理同行之人員除財交兩部次長（原擬約曹潤田總長同行）及靳翼卿曲同豐魏宗瀚宋玉峯馮耿光虞克昌等外國務院方面則僅帶張伯英秘書及譯電員二人其他隨員多爲參陸財交四部之人物共計約有六七十名之多所帶之衛隊則約二百餘人均係府學胡同段總理本宅之衛兵 
　　段氏行後之各方言論據某要人云湖南前敵各司令毫無戰意於段祺瑞之對南政策生一頓挫叚氏遂親離重職而赴漢犒師對於將分裂之北洋派欲有所聯鎖而使之團結在段氏地位亦不得已之行動蓋北軍當最後五分鐘之際不由衡山追擊南軍而欲韜鋒息刃之裏面不能無特別原因也曹錕以宣撫使職權在湖南指揮一切而督軍張敬堯甚不願意則二人心中自不能無隔膜總之因意志欠疏通影響牽及前敵作戰旣而曹錕憤慨蔑視其部下軍隊戰功遂將在湖南之第三師及直隸五個混成旅調回湖北如第六混馬旅亦停止進軍此際有退回岳州之情况如第二路張懷芝亦巳退回萍鄉並欲移第二路於武漢總合以上事實湖南方面北軍未受南軍攻擊而自行分裂段氏對南政策因之來一大頓挫於是策士徐樹錚南下段氏又自躡其後而赴漢夫段氏南下果能堅北洋派之團結徹底達主戰之目的與否吾人大有注目之價值云云又亞東通信社消息云合肥赴漢一節在十八日確有中變之事洎是晚徐樹錚來京後而合肥親行之議以定聞合肥此次赴漢其最大之原因有二　因此次克復長岳將帥旣身臨前敵勞苦功高兵士亦異常奮勇傷亡較衆親臨該處用示慰勞一因張懷芝曹錕前後因病請假均有來京面陳情形之請而前敵軍事緊要曹張二使實屬未可遽離故親赴漢口以資晤商並已預約倪嗣冲張懷芝二氏到漢以便共同計議一切又前敵軍費浩繁曹張各方面迭次電促而庫欵支絀中央此時殊有不能悉數應付之勢極宜晤商辦法俾免隔閡亦此行原因之一端也如外間謂有某項計劃須與前敵諸要人面議者則係屬揣測之辭又共同通信社云據政府某要人言段總理南下實爲鞭策前敵司令往返預定爲一星期段總理此行結果如何頗可注意之問題曹錕對於段氏之鞭策縱肯應命但最困難之軍費問題不能决定仍難續戰現中央表面上雖言主戰但財政依然困難對外借欵尙未成立各省要求軍費巳覺無法應付况奉天又動大軍其實行誠非易易段總理在北方雖云貫澈主戰苟一觸南方之空氣目覩前敵將士苦戰之狀况或當一變其對南之意見要之段氏此行雖在鞭策主戰但其結果能如願以償否實爲疑問云 
[關於戰局之近日京聞]  
　　徐又錚已抵漢口據某交通機關所得二十日漢口電訊謂徐樹錚業於二十日上午八時專車抵漢稍事休息卽往謁曹仲三宣撫使密談時間甚久并　政府方面是晚亦得此類之報告又聞徐又錚之赴漢不但參預會議且爲組織奉軍司令部問題據軍界確息奉軍因援宜援川援粵决計在漢口九江兩處各設司令部一處以利軍事進行 
　　曹仲珊近日態度日前曹宣撫使有一電來京於軍事計畫有所獻議其意以爲湘南方面軍力甚充第二路軍並已與第一路聯絡比較鄂西方面則以宜昌情勢爲重要應酌抽軍隊援宜令於湘南軍事進行仍無妨礙云云旋經參陸辦公處去電仍照原定計畫進行聞曹使旋又來一電請撥特別軍費六十萬元即經參陸處核准函部籌撥又聞徐樹錚十九日建議兩策以補救前敵司令之缺憾一爲以援宜之奉天三旅抽一旅助吳佩孚師面將第四期作戰計畫變更其一部一爲請將曹錕所請各項費用一槪由段總理携赴漢口面交其中有六十萬爲曹錕所請之特別軍費（不在軍餉之內）樹錚亦請併許之云云 
　　莫擊宇出都赴閩會辦賡東軍務莫擊宇來都已久聞當軸以閩浙兩軍援粵正在進取之際因於前日特再傳見莫氏飭其即行赴閩協助閩督現莫氏已定於二十二日或二十三日出都 
　　陸榮廷死耗難信近日京中各報喧傳陸榮廷於十五日逝世但均係得諸傳聞本難證實茲向各方面詳細探詢各公使館旣未接到領事館之報告政府亦未接到正式之官電路透電社載有廣東來電亦仍未有陸氏身亡或患病之消息由是觀之報紙所傳或竟與程潛李書城被殺之說同一訛傳亦未可知也 
[海參崴情勢益急]  
　　海參崴前數日似稍平穩近情勢又形緊急該地所居華人及俄人等恐有後禍未能安居故避亂哈埠者日形增多 
　　海參崴各國海軍登岸曾聲明係保護各該僑民之生命財產並不干預俄國內政過激派仍致詞質問聞日軍官及各國領事近有以過激派行動實與地方治安有礙特下令驅逐該派一律出境之說否則以相當之法對待又聞領事團因暗殺日本軍士之事已决定凡察存有軍械之居民亦將其逐出境外 
　　中國兵艦海容號與商船飛鯨號已抵崴埠華僑商等異常歡迎皆謂此後可不復受過激派之欺壓矣 
　　海參崴議會决定召集沿海各省議會之代表開大會討論現時政治形勢之問題特注意於各國兵隊登岸及近日發生之事又據可靠消息云前拘囚於沿海各省之德俘現已將派往西比里亞援助布爾札維克之黨徒 
　　黑龍江消息駐滿洲里警備總司令近報告俄境依爾古次克由阿穆斯克前後所到之俄裝德奧俘虜每日不下千餘名近總數達二萬餘名 
駐滿警備總司令張煥相密報鮑督滿洲里迤西三次空中發現德飛艇請示辦法當經鮑督電令隨時防範 
[東京通信（心危）]  
日本與南北調停 
唐湯等東渡之原因 
　　寺內內閣之對華方針自林公使歸國後一變援段爲調停南北第欲一考究日政府調停之方法何在以吾人之眼光觀之殊難斷其有成功之望日本識者亦頗憂懼蓋寺內內閣之調停政策仍不免囿於彼邦內政關係其實亦未嘗有切實之辦法也 
　　其半官報　　卜新聞云目下調停運動彼國內有梁士詒等斡旋於內而唐紹儀湯化龍等東波奔走於外內外互繫漸有進步然調停條件中之舊國會恢復問題乃不免有蹉跌之運命一方北京政府討南軍屢次告捷衡山行將奪回其金力與武器固足以威嚇南方而一方南軍乃不得不陷於悲境苟北軍得制兩廣則雲貴四川等僅爲羽翼唐繼堯之勢力難以伸於中原也 
　　北軍優勢旣如斯而終不能期其常勝蓋决不能專恃武力而無庸調停者也由此以觀中國之統一仍非調停不可而依現在之狀態似亦非容易之舉倪嗣冲之進京與某派接近事實上徒促進武力討伐而巳至軍政上段總理與段芝貴之意見各異段志貴有辭陸軍總長之意蓋馮段間雙方對於時局尙未能十分了解者也 
　　調停之舉曠日持久迄無確實之希望而大總統之豫選期不遠（十月）自調停運動開始之際即希望恢復約法召集舊國會而依目下形勢難以見諸實行兼之馮總統之任期於明年六月二十五滿限大總統選舉期至而無國會則國務總理兼攝總統之職段氏之爲總統其日巳不遠南北調停進行滯緩勢必歸着於此也至若論者以中日軍事協定問題强與南北調停問題相關聯而不可分是尙不知中日兩國間交涉之眞相者也該報之論調細爲解剖蓋亦自認南北調停之難於成功而仍認段氏將來有相當之勢力焉 
　　唐湯等之東渡有關於南北調停者多論者亦無庸愚贅辭矣據日日新聞報所載亦足以窺眞相之一斑其言云寺內內閣拋棄其從來之政策而變爲南北調停雖因山縣公之反對援段及外交調查會之意見有以致之而究其眞因則當畫策之任者田中參謀次長其人也田中次長軍事上之見地以爲促進中日之結合須圖南北調停本年一月以來派駐滬武官松井中佐至廣東促唐氏東渡又央在東之張繼說唐氏當初唐氏對於寺內之眞意有疑故不輕於然諾嗣後因北方借欵問題林公使歸任問題武器供給問題等其疑念漸解遂有東渡之舉不意唐氏渡來時時局陡變形勢漸惡段氏復登舞台而唐氏身邊官憲之干涉極嚴遂有害其感情三日與寺內首相會見而首相態度極爲冷淡未示以誠意唐氏乃不免表示失望蓋漸知日政府之眞意所在其後政府以調停案示之乃一言之下卽被拒絕是田中次長之畫策恐成水泡聞唐氏有即行歸國之意現更有他國乃於東京附近借屋居住諒靜觀內外之形勢各方之事態而有所待也 
 
 

Page 4

 
 
 
 
 

Page 5

 
 
   
 
 

Page 6

 
 
要聞二 
[二十日之中央政紀]  
　　公府情形馮總統二十日上午十一時十分到辦公室派徐邦傑上將師景雲處長代表赴京漢車站送段總理赴鄂比即延見李純代表何恩溥十二時半用午餐下午三時傳見代理外交次長陳籙四時又見督辦參戰處委員劉家佺唐豸及外交總長陸徵祥五時二十分見馮耿光直至六時四十分始歸內宅又據公府消息江蘇督軍李秀山特派代表何恩溥來京與政府磋商要政於上午十一時三十分晋見馮總統詳陳李蘇督對於時局所持之新政見並將奉軍抵南後雙方軍隊感情融洽之實况報告元首惟李督邇來政躬時有不豫特擬請假休養數星期嗣更略爲言及有更進一步之表示大總統以值此多事之秋封疆大員碍難輕易已面諭何氏代爲電勸以資共維艱鉅至十二時二十分何代表始興辭出府又云馮總統於下午三時傳見前駐庫倫辦事大員現代理外交部次長之陳籙諮詢外交上某項密要之件陳氏一一答陳並報告接任次長代職後近日所辦之外交情形 
　　國務會議二十日國務例會段總理以即日出京未能赴院外交以下各部總長於上午十時一律到齊（除段陸軍外）依照是所囑推錢內務總長爲臨時主席主席推定後即照常開議首由錢主席動議磋商段總理出京後對於政務進行之計畫决定凡重大問題可以擱置緩辦者仍候總理回京後再行禀承辦理至軍事方面之緊急事件則仍由參陸處完全負責討論至此時靳翼靑將軍代段陸軍總長出席閣議報告本日參陸辦公處所决定之某項軍事計畫閣員未加討論同聲贊成次僅將日程中之籌撥軍餉案及任命官吏案議决數件時已十二點即由錢主席宣告散會聯袂赴西車站送段總理出京至下午四時方立之秘書長始携帶本日應行發表之命令入府蓋印五時回院六時始退回私宅 
　　參陸會議據某要人消息參陸辦公處二十日上午九時曾召集重要會議一次到會者爲靳翼靑將軍廕午樓總長陸秀山張博齋次長師嵐峯處長等十餘人由靳主席討論至兩小時之久聞所討論者係對於統籌前敵軍隊之一種佈置計畫書討論完畢即交由靳翼靑將軍將計畫書携往漢口以爲將來會議提出之預備其餘各案多係川北衡山等軍事問題十二時半散會靳將軍即至西廳報告於國務會議少事休息各要人即同赴車站送總理南下靳將軍巳銷假所有議案故仍由靳君主席也 
[段芝泉南下犒師之鄂訊]  
（漢口通信） 
　　段內閣親至漢口犒師以面與曹王疏釋誤會藉收平南全功本定於十九日起行以布署未妥特命徐樹錚偕其長公子君良於是日先行段則二十日午乘特別快車南下因此行專爲商議軍事與曹接洽之處較多爰電命不設行轅不備供應即在宣撫署中駐節以資便利聞徐樹錚段君良二十日午后四時巳抵漢口隨帶有奉軍一團爲護衛君良謁曹王略談片時當晚卽辭赴宜昌以與吳光新接洽攻川戰略據聞吳光新於徐樹錚援川事極爲反對現段閣以非使徐援川不能消弭政潮故遣其子爲徐疏通至段閣二十一日午后四時准可到漢記者發此函時武漢各官正往車站恭迎聞有在鄭州稍爲躭延之信究不知能如時而至否段此行以疏通曹仲珊爲主要王子春次之張懷芝則實屬眞病只以曹軍不欲戰遂未能獨行前進但曹巳毫無戰意急圖回直脫離戰團竊恐段氏此來亦未必能融化意見强之作戰也前此曹乞假眞電到京段閣至删日始復一電准其給假半月在漢調養惟以前方軍務仍稱吃緊囑其勉力會商張使張督督飭各軍進攻務期全湘肅淸勿得坐誤戎機又謂該使雖在假中一切軍事進行按照計畫實施並無妨礙曹氏旋又覆一電直謂所部久經戰鬬筋疲力竭必須撤退暫爲休養且密陳三師與七師不無意見同處一戰線殊覺可慮語意間似以吳佩孚與張敬堯爲權利不勻平卽將發生衝突爲慮段之來鄂實由此電爲之動機現張懷芝張敬堯陳光遠以及各師旅長均派有代表至漢迎迓藉便參與會議 
[湘鄂戰避與督軍爭潮]  
（武昌通信） 
　　湘中戰事近半月來無大發展武漢所傳之北軍勝信多不確實中路之曹錕軍與七師旣有芥蒂而主將復動歸思因之多無鬬志在湘潭衡山間與南軍接戰多次損傷頗衆左路之張懷芝軍血戰經旬亦僅克一攸縣右路張敬堯軍以攻寶慶助擊衡州爲目的該軍亦分三隊進行係向寗鄉湘鄉益陽三縣而進此三縣前此並無大戰鬬已入張軍手中其原因由於南軍以戰略上之關係自行退讓因益陽寗鄉均乏險可守南軍兵力不及北軍偉大不能不收束戰線藉以自固也此三縣除湘鄉與寳慶衡山距離較近外若益寗與衡寶戰事直可謂毫無關係張敬堯以其軍入湘以後鮮有戰績乃其報告中央指爲攻取寶慶之初步不知寳慶地勢左爲衡陽祁陽中爲邵陽永豐右爲安化新化溆浦試一檢閱地圖即知張軍距寳頗遠也前星期吳佩孚率直軍攻衡山爲南軍所困死傷約及千人由衡退却八十里其時張敬堯命其駐在湘鄉田旅樹勳就近赴援並因曹有撤退其軍之議擬卽以田接防詎田旅甫經開動南軍忽乘勝反攻湘鄉田旅遂不果赴援湘鄉亦告危急如非長沙甯鄉北軍衆多應援迅速及左路張軍抄攻衡山湘潭湘鄉恐須復入南軍之手此九十等日湘垣甚形恐慌之故也嗣因擬退未退之直軍復行開上前線軍勢又盛十三日總攻衡山三路齊動戰頗劇烈無如南軍地勢嫻熟居高臨下軍仰攻本屬困難而直軍又不欲再戰至十五日中右兩路竟又處敗勢業巳變攻爲守張敬堯因其軍於飽掠以後亦無鬬志深恐其遽行潰退現已將第十一師第四十二混成旅及魯軍之一部調助中右路後方並於長沙嚴密布置戰守以致日來長沙商民恐慌異常警訊傳來武漢防務亦爲加緊聞曹錕王占元張敬堯近日往返商權皆主休戰議和張懷芝亦因魯省盜匪　起防軍不能維持治安借調他軍入魯旣懼開門揖盜任其糜爛不顧又恐爲人責備故亦有趨嚮和平之意前敵諸帥幾於主張一致惟張作霖倪嗣冲徐樹錚一派頗持異議徐與曹暗鬬尤烈現徐對於調動直鄂蘇三督問題猶在積極進行决計阻止曹仲珊歸任但以直接攫取直督殊多困難因又變計以直鄂二督對調仍任曹爲兩湖巡閱使此事在外表觀察曹仲珊督鄂王子春移直與徐毫無所利抑知徐意係以王在直隸毫無勢力可恃各軍均非由彼編練必鮮竭力擁護王即要求帶其鄂中舊部赴直斷難將所部兩師六混成旅俱偕以行植基不固然後取而代之易如反掌曹氏目前反對調任係爲保固直系地盤今於直系暫無所損於曹氏極爲有利或可得其同意乎然王子春擁鄂中軍民政權已有數年同鄉部曲遍布要津豈有輕易舍去况所部第二第十八兩師及十七八兩混成旅現已集中鄂西及鄂北之　邊與川鄂局關係綦巨苟有離貳之心亦足爲段內閣之障礙王之自請辭職願赴宜昌督師無非示有關戰局未可輕動之意也頃聞段內閣因鄂湘各將帥之主張與彼之武力政策相背暗潮極爲劇烈誠恐影響戰事波及內閣於是又爲焦惶據京電段氏已定二十日南下至武漢犒師以與各將帥會商和戰大計但另一消息則謂曹王張已會電阻其南下將改派靳翼卿來鄂代表一切靳與徐亦勢不並立者靳如奉此使命徐必破壞故段氏勢必來漢一行也至鄂西之戰事仍爲黎天才所部及諸民軍曁熊克武軍之一部時出與北軍交綏滇川主力軍並未與北軍接仗邇日吳光新軍頗稱得勢歸州雖未全復已佔大半前鋒直逼巴東惟黎熊各軍行動靡常現以鄂北防軍空虛已分數股略取鄖陽所屬各縣鄖陽地接川陜二省唐繼堯派兵追擊劉存厚巳入陜境大約黎軍或亦欲圖陜乎有人謂南軍因鑒於前失以鄂贛爲馮河間地盤逼之過急徒促直皖復合刻改戰略襲取閩陜以示不與馮氏開釁此恐係揣測之詞也 
[鄂省特別戒嚴說（武昌通信）]  
督軍地位問題 
曹王相繼辭職 
奉軍紛紛來鄂 
　　曹錕之辭兩湖宣撫使由於皖派謀攫直督而起在徐樹錚輩以曹巡閱兩湖兼任鄂督較之直督權力爲大且其兄又得任直隸省長仍握有民政之權於彼個人實爲有利當無不樂從之理詎知曹氏以團體爲重不願直派勢力之削減竟極力反對聲請撤兵北歸段內閣以湘鄂戰事直隸軍實爲主腦現在戰尙未已若曹氏離心與彼前途必大不利故段急欲借犒師名義親自來漢面與曹氏疏釋意見聞鄂督王占元於曹氏請免宣撫本職之際亦曾自電中央辭職並推薦兩湖宣撫曹錕繼任其電文措詞頗爲委婉略謂目前國事多艱鄂爲南北戰爭之决心占元菲才薄德殊不足以當斯重任願率所部前赴施宜抵禦滇黔川軍藉圖報効云云王之此電在表面爲將順段閣意旨願以鄂督讓與曹氏其實際乃反對調蘇以寗可率軍出征不能往代李純也段閣因曹之調任問題已經作罷業已覆電慰留王氏但徐樹錚挾有奉軍六混成旅之兵力旣不得志於直難免無藉援宜之名順便圖鄂日來奉軍陸續開抵武漢待船上運者頗衆王占元對之大生戒心武漢夏三埠均借破獲黨案之名施行特別緊急戒嚴憲兵警隊列隊四出游巡城門六鐘即閉江中七鐘禁渡武漢渡江小輪於十六日午后甫到六鐘有由漢開省之兩輪載客二百餘人上岸而漢陽平湖各門已閉乘客與輪公司向守城軍官交涉再三竟不獲入人民以現在武漢安然無事當道如是戒備莫不疑其自擾而謠言亦由是叢生昨今各界多喧傳湘潭湘鄉等處北軍失利長沙又陷危境故武漢亦連帶嚴緊防務此說或亦非全無影響也 
[馮玉祥抵鄂後之行動]  
　　馮玉祥軍奉命調紥鄂西原定初間開拔因馮王李發生調動問題某有力者遂密命馮暫緩開拔遷延至十六日其前隊始抵武昌在氈呢廠剴字營下新河彭楊祠等處暫紥換船上駛馮氏是晚亦附商輪抵鄂謁見曹使王督商榷一切對於晋謁者詢問遲遲出發原因則謂係墮馬受傷致難起行該軍紀律之佳實非虛傳向來軍隊過境露營每勒逼地方人民供應器物名曰借用然終無歸還之日其紀律較好者則索之於地方官馮軍到省一切器具皆由軍需官自辦在氈呢廠一帶毫無騷擾行爲無怪中西人士交口稱譽也現傳該旅並有開赴宜昌消息與王占元所部朱廷燦劉鼎臣（第二師四旅旅長）等協同守宜又聞王占元以第二師現已全部往宜留守省城者不過一團餘自兼該師師長原屬暫局殊難遙爲指揮近因辭職赴宜督師未邀中央俯允特密保仍以王金鏡復職戴罪圖功查王金鏡前已潛回山東近始返鄂二師師長旣歸虛懸或可復其原職也 
[西報之瀏陽兵刦譚]  
　　英文楚報四月十六日瀏陽通訊云長沙不守南軍之據守瀏陽者人數無多亦卽退往醴陵此係粵兵尙無掠搶滋擾情事瀕行時索取洋三千餘元至於兵士食米等賑未曾淸付自不待言南軍朝退北軍夕至計一混成旅爲魯兵皖兵直兵混合組成瀏陽知事等早已逃避居民數千亦匿居鄉間各商人咸面有憂色北兵旣到即就店舖人家住宿枕褥皆索諸民間後始指定祠堂廟宇會館多處爲兵士棲止之所次日城之四周悉有姦淫擄搶情事兵士任意游行賤值購物且付以紙幣卽有銀元亦必高抬兌價擅入民家見物輙取雖有團長二人然似未能約束之也幸婦女收容所三處未被騷擾商會與團防局皆被闖入惟城內尙無搶刦店舖焚燒房屋之事逾一日司令到瀏陽立即派員巡視街道犯法兵士多受懲辦並委魯人某爲瀏陽知事整理民事城內秩序漸見恢復但西鄉消息愈趨愈劣由城赴鄉之避難婦女乃趕速回城未幾又有皖兵若干從醴陵來已至河外南郊亦欲委任私人爲瀏陽知事幾與先入城之第六旅决裂幸彼此互商各守地點以河爲界軍人力逼當地官吏籌措軍費不出兩日得現千台票一萬兵士旋往醴陵留守此地者爲數無多瀏陽近遭火災雖未傷人然最大商舖多巳焚燬起火原因今尙未明兵士旣竭其資財罄其糧食而所存貨品值資鉅萬者且被付諸一炬民之困苦可謂極矣六個月中內亂之禍至爲深烈雖積數代經營之力恐亦不能恢復原狀也上星期記者旅行三十英里家家閉戶路無行人盜匪則甚活動存米巳罄而農事中止苟不設法保農則饑饉難免矣 
[岳陽刦後之狀况與善後]  
　　此次岳陽所遭兵禍之慘爲從來所未有　據官場報告觀之已足窺見一斑而善後之不可一日緩亦於此可見茲錄岳州知事丁春膏上曹宣撫報告書如下竊某奉委爲岳陽知事業將到任日期呈報在案茲查屬縣南門外精華之區被焚者約三百戶左右受刧者則數倍之某視事之始即先往各街視察躬詢災民疾苦十室九空行人路絕慘痛之狀不忍卒言而滿街汚穢堆積腥臭充溢尤於衛生有礙因撰擬剴切安撫告示遍佈城鄉招集流離並會同紳商籌議善後俾農不失耕商不失業用期原狀早復仰副鈞座愛民之至意謹將現在狀况及擬進行辦法爲我大帥分晰陳之一近數日來扶老携幼相率來歸者實繁有徒住戶多已開門市面則什之六七亦已營業即焚燒商戶原址俱有支搭篷屋小貿者較之視事之日似有霄壞之分一此間存鹽甚少米尤缺乏餘如煤油柴炭日需之物無不異常昂貴推究其原由於外貨不來某業已分別函請漢口沙市華容各該管官及商會迅飭行商趕速運濟以維民生而免淡食一淸明節過農事益急刻已勸諭農民速自播種以重秋成倘實係損失耕牛籽種無力購租之戶當爲察酌情形量予補助俾免失業一四鄉土匪充斥淸鄉時機未至某爲安靖地方起見擬先商請第二十師三十九旅派兵遊巡以資鎭懾一面則飭各區實力整頓保衛團自行捍禦以補公家所不及一災戶難民非調查不易得其眞相刻已遴委員司協同紳商切實考核以便分別災情輕重另請核奪一現已僱用民夫分赴各街巷趕急掃除穢積務以凈盡爲度並商請紅十字會於野外掩埋屍體將土培厚以防疫癘一城廂警察原止三十餘名每月經費約南票五百釧僅折銀九十餘元向由地方公欵支給俸薪過薄無以養廉是以募不得人搕詐之事時所恒有信仰全無名譽掃地故舉辦數年如路燈市場戶口淸道諸要政一無成績可言而欵項支絀因陋就簡亦有以致之也迨敵軍敗退若輩更逃竄一空某抵任即以規復警察維持秩序爲前提今亂世初平地方治安極關重要尤非注重警察不爲功擬請設警察所長按照部章由縣知事兼任不支薪津下設文牘庶務各一員司書生二人受所長命令指揮辦理一切事務至城廂內外警察擬分二區設區長二員巡官三員巡記二名巡長十二名巡警一百二十名伙夫五名淸道夫十五名以資分理所有開辦經費計巡官長警服裝指揮刀警燈以及購置傢什修理區所房屋約需銀洋一千八百元每月經常費計薪餉燈油筆墨紙張茶水公費約需銀洋一千四百餘元一岳陽街市繁盛首推南門外一帶今則大半殃遭回祿精華殆盡商情凋敝自不竢言遽圖恢復良非易易擬請設立建築岳理市場專所畫圖分段招徠有資本之商賈出資建築或由公家撥欵補助以速觀成而收整齊畫一之效一岳陽自兵燹以後游民充斥饑寒所迫深恐挺而走險爲害地方擬請先創設貧民男工廠一所凡少壯者均可收納敎以技藝編製日用上必需之品售品生利就利給工預計開辦經常兩費至多不過三四萬元較之尋常散賑似易實惠及民一勞永逸一岳民困苦尙不盡在窮黎即從 
前大賈富商頗多損失殆盡似非設法救濟縱有市場而元氣亦未易恢復可否照浙江四川因利局辦法於將來撫恤欵內酌提若干或另爲籌給俾其借作資本先復舊業仍分期繳利歸還以重公帑而示體恤一岳陽自開戰以後繁盛街市多被焚刦當舖兩家一則被燒一則被搶目下居民漸次回城市面蕭索生計艱難若無當舖周轉流通窮民益難生活更恐無知之流流而爲盜爲患地方擬請飭照鄰省辦法先由官廳發給本金招商領本規定利率分期償本開辦典質惟利息則須不到一分期限仍按從前習慣不准稍有更張至房田契約亦俱可質旣便人民生計又可就欵生利倘蒙允可再由某招集縣城公正紳商擬議辦法呈請核奪以上各項皆此數日內地方之大槪情形及擬進行之辦法也除屬署經費困難情形另文呈報外理合報告伏乞鑒核指令祇遵 
[開徐路上之大刦案]  
　　字林報四月十七日開封通訊云記者今日從徐州乘車抵此途中遇盜火車被阻車客被搶死二人重傷三人擄去十四人內有二女郎今晨十時許車在銅山車站之西行近三省交界線處時予（記者自稱）方在頭等車房中就早餐車忽停止車外劈拍之聲迭作記者初疑爲爆竹同房黃君出視之旋倉卒趨回閉門就坐謂盜巳至未幾有不速之客二惠然來臨予隔窻笑容相向示以空手盜不滿意揚其聲舉其鎗責令開門並問有無　計予當卽承認有一手表盜乃助予解去之羣盜分班惠顧共五次予有白衫一件亦爲取去予所失僅此然其他車客能如予之儌倖者殆無其人有新婚夫婦二人於第一班强盜去後避入予房中新婦腕間血涔涔下其手鐲巳被捊出旋又有二盜强曳新郎出房後予等勸解乃僅剝去其綢袍迨羣盜旣去同房黃君即首先下車扶助受傷之人予亦相繼下車察視見有二人臥於溝中一傷腹部一傷腿際衆將傷腿者扶助上車彼不知羣盜已去猶呼救命不巳迨兩傷人皆入車中予卽至三等車中見重傷者一人死者一人又見一婦啼哭謂其幼妹年方十六歲爲盜擄去後查知盜共擄去男子十二人女郎二人盜匪至少有百人大半步行間有騎馬者者穿戎裝者聞係張勳之兵其阻車之法頗爲簡單堆石於軌道上而羣盜則伏於溝中云另一訪函云 
 
 
 

Page 7

 
 
今晨火車由徐駛向開封時被大批盜匪刦留據開封站員云盜羣中不乏張勳之兵挾有新鎗快砲數逾二百人軌道上堆積石塊司機者至相距一百碼處始見之道旁溝中伏有盜匪開鎗向車轟擊致死三人傷數人車旣停行盜即登車肆刦車客所有金錢時表及其他貴重品悉被取出有日人數名被搶去一萬元至一萬五千元聞損失約共四萬元客被擄者共十五人內有女子二人遇盜地點爲楊集站乃歸德以東第三或第四站位於皖蘇豫三省交界之地按西婦被擄一事發生未久今復有一大刦案盜風之熾巳可想見政府於此當知有以重創之矣火車遲到兩小時受傷之人皆送往醫院查票員下車時衣履不全據云車客多被剝去衣服凡箱籠行李悉被開視值錢之物皆取出無遺云 
[續紀贛省會推翻議長風潮]  
　　十七日省議會繼續大會仍以取銷任壽祺議長資格案列第一題明眼人逆料是日必有一番搗亂延至二時半始足法定人數搖鈴開會主席歐陽莘宣佈開議後兩派競爭極爲激烈反對派憤然逃席而去於是秩序大亂衆乃大聲曰請議長維持秩序主席卽令扃門衆以議會公開安有關門之理迨點查人數祗有七十一人劉子貞云仍足法定人數請即開議邱漢宗王鎭寰又復出場再點之僅剩六十八人已不足法定人數矣倒任派遂無法而散十八仍開大會其搗亂更進一步愈演愈奇擁任派林中桂提出取消顏丙臨歐陽莘兩副長資格案以相對付蓋卽所謂以子之矛攻子之盾也顏歐二人亦應避席於是遂陷於無議長無主席之地位迨至二時各人相將入席報告人數已足惟無人主席衆云林中桂案未成立以前歐陽莘可暫時主席於是歐君勉强應命甫入座林中桂動議以提議案列爲第二題衆無異議歐陽莘起言請另推主席以便廻避言畢即揚長而去全體公推審議長魏調元爲臨時主席魏就席發言云本會演成此種現象實抱無限悲感諸君今日務當注意議事規則發言須依次報號不可再有擊桌退席之舉免被會外之訕笑王鎭寰主張一二兩是併案討論李儒修反對之涂樹霖主張併案開審議會以免爭執饒正音則又反對巢廣源胡廷鑾陳鴻藻等主張討論開審議會手續主席以兩案併交審議會說付表决起立者多數邱漢宗等主張明日巢廣源涂樹霖等主張即開雙方又起爭執主席以即開付表决起立者多數饒正音王鎭寰等又持異議謂起立表决不甚明暸以一時間之故竟至爭執至再至三擁任派怒髪冲冠往來跳躍旋又憤然紛紛逃席立卽不足法定人數遂亦一鬨而散連爭三日終無結果其時旁聽者甚衆覩斯現象大罵搗亂有大聲呼打者有謂須發起公民會者而諸議會裝聾作啞若不一聞焉按任氏本屬羣治社一派贛省議會議員一百四十人羣治派佔有一百零二人讜言派僅三十八人此次提議者贊成者槪羣治社同派人也推原其故任雖該社領袖而與任之接近者僅林中桂鍾士林邱漢宗等三數人此外則不相往來且其爲人言大而誇對於官廳獻媚取悅亦爲人輕鄙之一原因也聞林中桂之提出彈劾歐顏兩副議長案係任極力運動而得藉爲緩兵之計茲將其提案錄下本月十六日本會議員劉子貞等突然提議取消任議長資格一案大致根據本會二年決算賠欵及擅行補給辦事員月薪及用速記違背議案三事本員等查任議長對於二年决算應繳之五千八百元除前付出三千九百元現又如數繳出事成陳迹已無追究之可言各辦事員月薪及任用速記違背議案各節本員等以爲其咎不僅在任議長而顏丙臨歐陽莘兩副議長亦應負連帶責任查上年六月間本會閉會時期各辦事員先後具函要求補給月薪任議長當以辦事員並無任期應否照補本無依據深以擅動公欵爲慮嗣據各辦事員一再呈請彼時顏丙臨赴滬及徵求歐陽莘同意歐陽莘函准補給是歐陽莘亦與有責焉至顏丙臨擅書條諭補發兩顏姓衛兵薪餉三個月尤爲專橫由是以觀則劉君等所謂擅補各辦事員薪餉者原不止任議長一人擅專而顏丙臨歐陽薪兩人亦難辭擅專之咎也至速記高書辭職照本會上年議决案應以速記學生遞補乃竟補孫家謀認爲違背議决案查飭補命令不止任議長一人署名蓋章而顏丙臨歐陽莘兩人隨同副署亦難免違法之罪且歐陽莘於本年二月間靑年會以購地建屋向本會募捐彼時任議長在省歐陽莘不知會之並不徵求同人之意擅令會計付洋二百元並以個人名義書函致送在靑年會固雖應捐助在歐陽莘不慶以私意獨自掠美此皆顏丙臨歐陽莘兩人罪狀之犖犖大者綜上所述證據確鑿事實昭著有如此之兩副議長議會之辱即同人之辱亦即贛省之辱也本員等廻溯往事目擊近情默察將來迫不得已提出議案請諸公主張公道將顏丙臨歐陽莘兩副議長資格取銷免致同罪異罰可否仍希公决提議人林中桂贊成人王麟蔡兆煌王鎭寰葛第春單鴻驥 
[江蘇螟蟲考查團成立記]  
　　蘇省松江金山靑浦宜興溧陽吳縣常熟崑山太倉武進等十一縣上年螟蟲爲災計損失達千萬之巨現在螟卵遺孽恐復發生至夏秋之交則滋蔓難圖爲害非淺實業廳組織螟蟲考查團於本月二十日成立其經費由廳籌一千二百元並令松江等十縣就地籌欵每縣六百元總共七千二百元分特別團員普通團員二種特別團員以實業廳技術員及富有專門學識者充任不支薪水其人員爲過探先奚九如唐昌治余乘汪傳禎費穀祥潘玉振尹錫熊李永振王澤南十人普通團員係每縣就農會鄉董中推舉二人共二十二人會期自二十二日至二十九日爲止二十二日晨九時開會省長派金其照代表到會宣佈對於螟蟲考查團之成立極表贊同上年江北徐海各屬蝗災疊委候補知事多人分赴各縣捕治頗著成效然官辦之效究不如地方人民自辦爲善今日江南螟災地方士紳合力防治收效必宏云云實業廳長張軼歐宣言螟蟲之爲害於禾稼甚烈今此螟蟲考查團之目的合羣策羣力研究驅除方法督促勸導以人勝天自衛其羣云云技術員李永振報告親赴松江等十一縣查看螟蟲情形及捕獲螟蟲三種體長約五分色淡黃或淡綠身有疎毛頭部肥碩投之水中經一晝夜仍然生活現在各縣補救方法有兩種一爲收 
買辦法每捕獲螟蟲五十頭給價銅元一枚一爲業食佃力辦法每掘燒稻根一畝業主貼給佃戶食米三升以上兩種方法均已行之有效云云旋由團長過探先擬定團員服務細則十五條公同議决通過又討論種早稻以防螟患經多人研究早稻未必不受螟患復由過探先講論昆蟲學空談學理無裨實用更以農校敎科所用捕蟲器具殺蟲藥水演講一番但希望知識甚舊之農民肯出重價購備恐非易事也 
[杭州快信]  
　　省議會已確定二十四日正式開會聞議長沈定一决計提出辭職書尙有四股長亦因有另就迄未報到均須改選聞議員各派內容甚爲複雜 
　　軍署連日召集各上級軍官密議一切聞係聞於救護海參崴華僑事宜 
　　司法部咨浙訴訟印花稅向用折算法人民深苦不便嗣後應改用比例法徵收昨已通令各屬一體實行 
　　齊省長昨令財政廳提前撥解本月份警備隊經費銀八萬三千三百元 
　　新調駐甬第二團團長陳璠下車後對於衛戌事宜竭力整頓並於車站輪埠及各城門加派稽查嚴密偵察 
　　杭地審廳推事馮忠阮凱鄭　三員前奉部召赴京考試現巳先後回杭奉令一律回廳仍供原職 
　　日本伯爵大谷光瑞昨已蒞杭寓西湖新新旅館 
　　　日午後七時杭縣塘棲東塘一帶天雨氷雹點大如碗約五分鐘漸止損壞房屋牲口無算 
[南京快信]  
　　段總理昨又來電促李督赴漢會議軍事李督復電病初痊不克躬親與會聞贛督陳光遠有電致李因贛防吃緊亦不克親往 
　　李督已密遣某參議赴漢面謁段總理代表一切 
　　贛南鎭守使吳鴻昌昨通電來寗稱於嘯日（十八）佔領南雄　　譚延闓已抵武鳴昨致電李督（效日發）述陸幹卿對於時局意見觀此則陸之死耗似不確 
　　李督派憲兵司令楊恩培赴蘇州無錫等處校閱軍隊 
　　海軍中將李準啣命南下昨過寗赴滬 
　　敎育部來電全國高等師範校長會議業於號日（二十）正式開會 
　　省立學校聯合運動會昨日已舉行預賽成績頗佳今日上午八時起十一時止下午一時起六時止爲運動時間來賓參觀者異常擁擠 
　　各縣知事因參衆兩院新選舉法頗多不明瞭之點紛來電請省署解釋 
　　各縣知事署收發被地方人民來省控告者日有所聞齊省長昨飭各縣知事嚴行整頓 
地方通信 
[蘇州]  
　　上海改建監房之商榷上海地方監獄典獄長敖雲亭以該監監舍狹小現住囚犯漸增不敷容納擬將餘多工場改建監房特於二十一日來蘇晋謁王檢察廳長面商一切 
　　香山鄉盜刦詳聞縣屬香山縣於四月十六號晚遭大帮盜匪連劫多家茲聞是晚到有盜匪三四十人各持鎗械蜂擁至呂春興家搜劫財物後又至徐玉山徐肇岐兩家分投各房肆行劫掠徐玉山起身喊救即被盜匪用鎗打傷各匪等刦得贓物分負下船開向太湖而去事後各事主開單報告警區及縣公署派員踏勘並令偵緝隊潘隊長分投追緝矣 
　　受傷人在醫院殞命靑浦縣民人項金福被人戳傷赴縣起訴後經該縣承審員飭將項金福送至蘇州天賜莊博習醫院醫治茲悉項金福受傷過重施救無效已於前日在醫院內因傷殞命即經該院飭由該處地保赴吳縣公署報告派員蒞驗一面由縣咨會靑浦縣知事飭令屍屬來蘇領棺歸塟 
[無錫]  
　　注重實業敎育江蘇敎育廳符廳長以各縣實業敎育不能報興皆由地方囿於成見誤會子弟入校與藝徒無異多鄙視之不令就學若不設法勸導於實業敎育前途必生障碍特通令各縣轉令各講演機關應就實業指定標題切實宣講俾一般人民咸知實業有關生計庶此項敎育可期發達楊知事奉令後已轉令宣講員知照矣 
　　赴寗參與聯合運動會本届江蘇省立各學校聯合運動會改定於本月二十三日起二十五日止仍在甯垣繼續舉行業已通告各省立學校届時先期赴寗與會錫邑省立第三師範學校業於二十一日由敎職員五人率領學生八十三人帶同行李八十餘件及校役一名乘十二點二十四分快車赴寗尙有該校附屬小學編成之童子軍一隊准於二十二日由童子軍團長顧拯來君率領開拔赴寗同往參觀又悉本邑私立兢志女學校有敎職員四人帶同學生二十四人及傭婦四名亦於二十一日搭乘五號快車起程赴寗前往參觀運動云 
[鎭江]  
　　學校注重實業現行各校課程類多偏重科學於工商實業習非所用茲聞省立第六中學校擬添設實業一班專爲高小畢業生將來改就工商地步又縣敎育會昨日常會議决各學區內向有私立公立各商業公所經辦之國民小學校應各就本業添列職業一項課程（例如紗緞業習染織錢業習簿記）以爲實地練習俾他年改途習業不至扞格難容云 
　　漁汛紀聞鎭屬揚中縣一帶近年漁業極爲發達現在舊曆立夏節將届業漁業者紛紛放船出洋惟入春以來天朗氣淸今夏魚花必能旺發漁業中人定獲利市三倍並聞財政廳胡廳長已通令沿江下游各稅所局卡如遇魚花船隻過卡時隨到隨放不准稍有留難旣而瓜洲水上警察趙署長亦調派師船多艘分往各洋面妥爲保護 
[揚州]  
　　城內發生搶案揚州城內十八家偏於城根之東南隅地極荒凉人烟稀少居民高姓老婦年近古稀稍有資財其子供職申江某紗廠以故久爲盜匪埀涎詎於二十日下午七時有口操土音之某甲四人敲門入內將傭婦老婦一併綑縛翻箱倒篋携贓呼嘯而去計損失約三百餘元嗣經隣人知覺將繩索解開卽由高姓報告該管警察一區羅區長前往勘明呈報縣署緝兇究辦　　代表赴寗會議江蘇全省聯合運動會現擇定二十四日在寗開會提議進行方法先期函知各屬學界派代表蒞甯參與會議茲悉本邑推舉公共體育場主任焦輔臣商業體操敎員杜召棠於二十三日赴寧會議矣 
[安慶]  
　　霍山之匪患難除日前霍山屢經匪徒竄擾雖該縣夏知事嚴加防範地方未遭糜爛然不能滅絕匪蹤居民深以爲患昨又聞有羅田土匪冒充軍隊突爲該縣境五保團搶擄鎗械鎗斃團丁偵探各一名比經駐霍軍隊趕至匪知勢莫能敵依舊竄回鄂境矣 
　　絕粒殉夫之可風安徽財政廳科員張其暄湘人也有愛女年甫二十許配前東流縣知事同鄉許岳鍾之姪剛卿去冬甫入贅今春遽以痘疹沒於甥館張女士竟絕粒十四日以殉昨日雙棺出殯省城各界欽其節烈多送輓歌往弔似此烈婦殉夫誠晚近之不可多得者也現聞許姓已向上官請旌表矣 
[寗波]  
　　援閩總司令抵甬寗波第一師第一團援閩軍隊業於前日由陳　英團長督率開赴温州其由紹開拔來甬者猶絡繹不絕總司令童保暄君亦於二十日下午乘坐專車抵甬地方軍警曁行政各長官均在車站恭迓聞棨戟暫止江北張氏春暉草廬（卽張君天錫住宅）一俟兵輪到甬即行拔隊啓行云又聞此次赴援之軍除由督軍任命童師長爲總司令外又經童師長呈請任命浙江陸軍第四旅旅長潘國綱爲副司令前寗波第三區警備隊總帶現充警備隊司令部諮議官洪士俊爲援閩參謀官俾贊戎務云 
　　私販拒捕鬧巨案鄞縣公署接大嵩場汪知事咨稱本月十九日派目警齊文龍等十一名馳往登萊南頭地方巡緝見有泊埠大船一隻滿載私鹽當卽下船起獲突被私販鳴鑼聚衆奪械圍毆僅有警兵齊恩錄侯金坤遍體重傷匍匐逃回報告餘者不知下落鎗械十一支子彈五十顆均被刦去等語警長陳日暄立卽帶同餘警馳往該處詎未到地即聞該私販等扼要截攔不得巳就在鬧事附近咸祥地方探聽或言毆斃七名餘者載諸外海或全行毆斃或云毆已重傷棄諸路旁種種傳聞生死未卜嗣又據陳警長報稱鹽警陳蓮書陳啓祥被毆身斃餘警五名均受重傷棄諸路旁不能抬回二名不知下落查目警等緝私遇害私販等奪去軍械罪情重大請貴知事迅即派隊到嵩拿辦云云陳知事自接咨後即於二十一日帶領防勇多名下鄉並通禀省署署中職務暫委財政科主任吳燦麟代拆代行地方檢察廳接到大嵩場知事咨請勘騐後廳長金君即派樓檢察官星夜前往矣 
[杭州]  
　　省議會通告行開會式浙江省議會昨通函各議員云本會現定於四月二十四日上午九時行開會式敬請届時蒞會爲盼云云惟聞省議會議員報到者雖有五十餘人而實在不過四十人左右究竟届時能否開議仍難預必也 
　　交通部贊同收用京鈔浙路股欵淸算處昨奉交通部函開准函據浙路股東同起予等因浙路股欵改付交通京鈔一律收用以維血本等因到部查該股東請求各節旣可體䘏商艱復可維持票價本部甚表同情惟滬杭甬現與滬寗合併一局管理關於收用京鈔路局有無窒碍業經令行該路查核呈復應俟復到後再行函知貴處查照云 
　　西湖遊覽會浙省因籌辦京直奉水災並湘賑事宜擬續開西湖遊覽會售劵助賑茲聞此事業由杭縣呈請軍民兩長核奪並聞發起諸君昨又在淸華旅館會議一次內有人以西湖公園本係平時開放之地未足以廣招徠擬借用城內元寶街前胡紳雪巖之住屋爲遊覽場所惟因此屋主人現屬張姓而張姓現住北京業已電致都門須候其回信方可决定至於借用省敎育會開設金石書畫展覽會之說祗係一種擬議未必成爲事實也 
雜評二 
[實力與决心] （默） 
　　此後時局之有無轉機祗視津漢兩會之實力與决心何如而已天津之商會聯合會各代表果不徒以空言了事而眞能團結實力謀根本上之制裁者則結果終有效力漢口之各省區會議段總理果不堅持初志而能善察情勢有幡然改圖之决心者則結果必有可觀今據津會呂會長之宣言與漢會段意活動之報告於此二者殆皆有一線之希望乎然而人情變幻恐未易言矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[中日共同案之辨明]  
　　松滬盧護軍使昨致上海總商會函云逕啓者頃奉國務院號電開據上海總商會電稱滬上各報登載中日共同案各條內有實業財政交通三項我國固有權利侵奪殆盡全國商人誓不承認人心萬分憤激請政府嚴重交涉明白宣示等語查我國旣參加戰團本宜與協商各國取一致行動自俄廣義派政府成立單獨媾和以來中日兩國與俄接壤邊防緊迫輔車之誼尤切政府外察大勢內審國情不能不與日本共同防敵自不能不有所協商惟所協商者悉爲軍事上之計劃限於防敵期間以歐戰終結爲止且聲明俟必要時機方始施行倘敵軍東侵不成事實則此計劃尙無實行之必要至滬報所載關於實業財政交通等項喪失種種權利之條件均屬全無其事希即查照明白曉諭該總商會并希廣爲宣布以釋羣疑等因到署相應函達貴會即希查照 
[移置敵僑問題之函覆]  
　　自吳淞同濟學校各學生傳聞政府有移置敵僑之議大起恐慌曾經董事會急電國務院敎育部請求維持本埠各領事遂紛紛函詢江蘇特派交涉員略謂聞貴國政府業已提議將敵僑放逐海外絕島（之說此項問題是否確實希卽見復等因當由陳交涉員函復各領事謂移置敵僑於海外一事係屬謠傳敝署並未奉到此項文電無從置議合卽函復以釋疑慮云云 
[盧永祥派員參預武昌會議]  
　　松滬盧護軍使因接段總理電略謂在武昌舉行臨時特別會議協商軍國要政希派全權代表與會取决到時先至督軍署報到接洽等因盧使接電後卽召集師部會議即派某參謀於前晚偕同浙代表由滬寗火車前往南京趕搭某班輪船兼程赴漢 
[赴閩軍艦尙未出發]  
　　海軍司令部前奉海軍部電令抽調軍艦魚雷艇駛閩助防業經司令部抽派新建永績永健辰字列字等艦預備赴閩等情已迭紀前報茲悉此次抽調各艦雖已撥配軍械彈藥但迄今尙未出發聞因所抽各艦尙嫌力弱故擬日內再行抽撥一二艦會同開駛赴閩云 
[贛省援閩軍隊行將過滬]  
　　松滬盧護軍使昨接贛督陳光遠來電略謂敝省援閩軍隊現已配置一混成旅擬禡日出發赴滬轉乘兵艦赴閩特電希即飭屬照料云云盧使當即函飭淞滬警察廳轉飭該管區署於贛軍到滬時妥爲照料 
[縣視學講習會定期講習]  
　　上海縣知事接江蘇敎育廳長訓令云查企圖地方敎育之發達首在各地視學之得人尤賴敎育行政之增進二者推行有如輪軸如學識或有不充規畫苟無統一其於敎育前途關係匪淺本廳長一再籌度當經訂定江蘇縣視學講習會組織綱要呈請省長核示業奉省長指令照准在案茲定於本年五月九日在南京高等師範學校開始講習合行檢發江蘇縣視學講習會組織綱要一份令仰該知事查照分別飭知應行到會人員務於開會前二日一律赴會報到並將聽講人員應需旅費於該縣敎育費項下酌量支給仰即遵照此令 
江蘇縣視學講習會組織綱要 
　　定名本會定名江蘇縣視學講習會由江蘇敎育廳委托南京高等師範學校辦理 
　　宗旨本會爲改進視學視察方法起見由江蘇敎育廳召集本省縣視學組織之 
　　課程（甲）敎育槪要敎育目的（一時）兒童心理學（三時）社會敎育（一時）職業敎育（二時）普及敎育（一時）童子軍在敎育上之價值（一時）江蘇敎育狀况（一時）敎育爲一種專門職業（一時）敎育之功效（一時）（乙）視察標準模範縣敎育（一時）模範縣視學（一時）模範地方學校及模範學務委員（一時）模範小學校及校長（一時）模範敎員（一時）（丙）視案方法視察班級編製之方法（一時）視察課程之方法（一時）視察設備之方法（一時）視察敎授法之方法（六時）視察訓育之方法（三時）視察學校衛生之方法（一時）敎育統計法（二時）學務報告法（三時）敎育經費支配法（一時）視察敎育法令施行之正當觀念（一時）改良學務之順序（一時）（丁）視察參觀視察江寗市敎育狀况參觀上海英法德美日各國學校 
　　講師沈信卿先生黃任之先生余日章先生蔣夢齡先生等 
　　日期五月九號至二十三號 
　　地點南京高等師範學校 
　　旁聽旁聽席以二百五十人爲限各縣敎育主任掾屬勸學所長均須列席至各縣學務委員及小學校校長經敎育廳允許者亦得列席 
[海神廟基准撥救火會建築]  
　　上海救火聯合會前擬將南市海神廟廢基呈請財政部撥給改建第七區救火會業經由部批行江蘇官產處查議復奪已誌前報茲悉該會嗣又詳陳地方情形續呈財部請爲迅賜撥給茲將原呈及財政部批示錄下 
　　救火會呈文呈爲籌建火會賜撥廢廟聲明並無窒碍情形求請查案撥給事竊敝會前因將上海全埠火政分別劃併爲七區各在適中之處呈請官廳撥地建築龍所并添購救火引擎以期遇警施救較爲便㨗現在第一至第三區已蒙前城濠丈放局陶總辦湘詳請大部批准撥給城濠基地三畝四分八釐其餘第四區至第六區亦奉上海縣知事沈曁工巡捐局長朱在地方公產項下劃撥分別建築均已先後次梅成立在案惟第七區偏屬滬南覔地最爲困難數年以來屢擬興工迄無地址前曾查有已廢江蘇海運局旁有海神廟一所約地八分有奇風雨飄搖榱奔棟折從前本設鎭安洋龍在內已歷多年敝會同人僉以此項廢廟基地及屋料撥給建造第七區龍所最爲相宜因於上年三月二十日繪圖函請江蘇官產處核撥並備文分呈大部請爲准予撥給俾得鳩工建築奉批開呈悉海神廟基地值價若干能否准予撥給候令行江蘇官產處查議復奪圖說姑存此批等因即經官產處將遵令查明海神廟基地將來局地變價有碍情形呈復大部奉令開呈悉上海救火聯合會請撥海神廟基地旣有窒碍應無庸議仰即另覓相當官地呈候核撥並行天該會可也此令各等因奉此仰見大部對於官產行政與消防行政雙方兼顧之至意至深感佩敝會自應靜候江蘇官產處遵照批令另覓相當地點呈請撥給伹爲時已久覓地無由因之另覓撥給一層總難實現此蓋由於七區龍所僻在西南實無隙地撥給竊念敝會籌備火政本爲保衛地方公安而設且於人民生命財產實有重大之關係况第七區地段處於滬市之西南隅與兵工廠及滬杭車站等處有連帶關係工廠林立人烟櫛比萬家燈火險象環生加以該處本無消防機關萬一遇警而各區救火會遠在東北馳往施救未免有鞭長莫及之患現在各區建築龍所添購器具約計須二萬餘金共計七區當在十萬以上近來市面困苦募捐不易每區規劃動輒數萬此項建築費用尙恐籌措無着若再加以出資購地財力益形困難現查該處一帶地少人多實無他項官地可以請撥若長此以往因官地無着之故遂令七區火會永無建築之望實非敝會維持火政之初意一再籌思實無良策茲查江蘇海運局已由蘇官產處估照時價躉售於上海浦東中學而浦東中學除酌留少數地畝改爲校址預備自用外其餘餘業聞分別零售於就地居民且此項海神廟廢址亦在規劃零售範圍之內業已繪就草圖准人領買惟現在尙在官產處未經交地給照以前此項劃分撥給之權尙屬於蘇官產處敝會今已詢明校董知上開各節均屬實情并又詢明確無如何窒礙情形用敢聲明理由仍復援照原案具呈懇請大部俯准查照原案仍將海神廟房屋基地令行江蘇官產處另行劃出免予處分或在海神廟旁另劃基地一方准予撥給敝會爲建築第七區龍所之用又查江蘇海運局原有全部基地約十餘畝海神廟約佔十五分之一爲地僅有八分有奇值價不過二千五百餘元在國家所費無幾出入似等於壞流而地方實惠同佔頌聲必因之載道前第一至第三區旣奉大部撥地於前此次第七區當必奉鈞部維持於後悚惶凟請伏望總長俯鑒上海火政已在埀成竟此一蕢之功如活萬人之命功在後世德在蒼生七區黎民胥當頂首焚香歌功頌德於無旣也謹呈 
　　財政部批示呈悉查此項基地據江蘇官產處呈報已與江蘇海運局一併准由浦東中學校購領旣據呈明第七區地點處於滬市西南與兵工廠車站等於櫛比本無消防機關該處一帶地少人多實無他項官地可以請撥浦東中學校現將海神廟廢基規畫零售在官產處未經交地給照以前劃撥之權仍屬於江蘇官產處懇請令行撥給等語詳加察核該會以商家團體力任消防請求撥地建築分會公家所損無多地方獲益匪細應准將海神廟原基地撥歸該會以維公益除令行江蘇官產處遵照辦理外仰即知照此批 
[開審黃包車夫鬧事案]  
　　公共租界內各黃包車夫於十七號淸晨由洋商飛星滙芳來安等黃包車公司租得車輛拉至卡德路等處沿途兜攬坐客被捕查見以其違章撬去照會該車夫等以捕房取締過嚴甫經出外即被撬去照會有碍生計疑爲電車公司暗唆遂聚衆搗毀電車毆傷查票西人俄由新閘捕房捕頭愛爾斯等聞警率同通班中西探捕到場驅逐該車夫等不肯解散欲與爲難該捕頭等開放手鎗自衛致被擊斃江北人孫萬如楊泰甫兩命流彈擊傷薛東生腿際業經捕房報請公共公廨中西官騐明諭令該屍屬等具結領屍棺殮候薛東生傷愈配虹口新閘兩捕房拘獲肇事之金順慶孫阿卿山如卿張阿琴等四人解案質究並由該屍屬等分別具稟公廨呈求撫恤該車夫等亦公舉代表具稟分呈盧護軍使陳交涉員王道尹等請爲維持生計詳情已屢誌本報茲悉薛東生傷已醫愈昨由虹口新閘兩捕房將在押之金順慶等四人與薛一併解送公共公廨請究即據捕頭愛爾斯上堂由捕房代表牛門律師詰據聲稱十七號上午八時在卡德路見電車被黃包車夫阻止通行並用石片擊破電車上玻璃上前勸阻該車夫欲將我行兇因寡不敵衆遂向靜安寺王家庫方面而走驀聞鎗聲數響見張阿琴山如卿兩人相扶受傷一人由大通路而來傷者即現經醫愈之薛東生斯時得遇西人開密爾向我詢明滋事原因給我手鎗一支備而自衛遂喚張阿琴等慢行上前將張等三人一併攔入捕房略詰數語將張山兩人拘押薛送醫院醫治觀薛似係在場肇事之人其餘均不能指認又據西人開密爾投案仍由牛門律師詰據聲稱在英美煙公司辦事寓居王家厙十四號門牌當此案發生時見多數黃包車夫執有鐵尺木棍等具旋遇捕頭愛爾斯問知肇事緣由即回家取得手鎗給與愛捕頭自衞當時我亦開放空鎗兩響云云訊之薛東生供稱家住北四川路橫浜橋二號門牌開設蘆蓆店是日因至卡德路愛文義路等處各主顧兜攬生意行至新馬路忽聞鎗聲一響彈中腿際即受傷倒地旋即爬起行至大通路遇見同業山如卿張阿琴兩人訴明腿中流彈請伊等扶往愛文義路廣仁醫院𣷌� 
捕房實未附和滋事大呼寃枉訴畢復由牛門律師逐層盤詰一過又據張阿琴供稱與薛東生同業是日在大通路與薛遇見據薛稱腿中鎗彈正在言語間山如卿亦到薛乃囑我兩人扶其至醫院求治致被誤拘又據山如卿供稱與薛張兩人同業是日至大通路兜攬主顧見薛東生被人開鎗擊傷故與張阿琴扶薛至醫院求治迨至王家厙花園門首即被西捕持鎗阻止遂將我等三人一併拘入捕房等語又據孫阿卿供稱撑石子船度日並非車夫亦不附和滋事實被誤拘求釋供畢又據牛門律師聲稱此案係紏衆肇禍擾害治安關係重大被告等雖不承認然證據完全應請核辦經李襄讞核供商之美博副領事判薛東生張阿琴山如卿三人押候會商堂諭禮拜四宣佈孫阿卿金順慶兩人押候查明另行訊辦 
[續誌撞翻划船之慘劇]  
　　住居浦東陸家渡江北老嫗王氏之划船前日裝載婦女小孩八人在太古公司華通碼頭浦邊打撈香蕉被該公司班頭小輪冲撞覆沒溺斃婦女四人等情已誌昨報茲悉當場撈獲之三女屍現均移置於陸家渡口內有陸小如意之妻徐氏及金小老海之妻朱氏均 
懷有四五月身孕家內尙有二三齡小孩各一情殊可慘昨日地方檢察廳林廳長據該圖地保陸佩生報告之後即擬委派法官蒞場相驗旋經各屍屬到廳稟請免驗自願備棺收殮林君准之 
　　另一訪函云華通碼頭附近浦中之划船小輪撞覆溺斃多命一事已紀昨報昨午據該處地保帶同溺斃女子楊小龍之父楊德山周陳氏之夫周小海陳徐氏之夫陳小如意等各屍屬投地檢廳禀請核示該廳諭各屍旣經溺斃毋庸檢騐着趕緊前去收殮 
[常熟縣咨請協緝盜匪]  
　　淞滬警察廳長徐國樑昨日接常熟縣知事署咨文略稱陽曆四月九日即陰曆二月二十八日本縣轄境任陽鄉任陽鎭地方有盜匪數十人均操外路口音駕盜船持械登岸於七時光景在鎭搶刦恒盛裕米店楊萬盛南貨店嵩山堂藥店洪泰山藥舖嚴永順酒店畢合大京貨店沈恒昌南貨茶食店并住家及國民學校校長李士瑜家等十餘戶之銀洋飾物直至十一時始各携贓呼嘯仍登盜船而逸惟當時有湯徐氏之子湯蔭維臨場喊捕致遭該盜於對面河沿開鎗轟擊適中要害登時斃命後經各事主開明失單報經本縣知事履勘明確並騐明屬實除詳報各上級官廳復移咨水陸各警並鄰縣各警區一體偵緝在逃各贓盜務獲嚴究外抄附失單請貴廳飭屬協助緝拿是案眞贓正盜等因徐廳長准卽通令所屬各署所隊注意緝拿矣聞此案被搶各家統計損失約值萬餘金之鉅云 
[財政廳委任鐵路調查員]  
　　江蘇財政廳長令委鐵路調查員甘鴻猷文云案照滬杭寗鐵路接軌通車直達運貨由廳與鐵路管理局修訂完稅合同條欵並添設調查一員以資整頓現巳訂立合同定期實行所有調查一差亟應遴員委充查有甘鴻猷堪以派委仍照水卡總稽查舊案月支薪水銀一百四十元所需各費核實開報除咨請鐵路管理局照章加送頭等免費乘車證一張以便應用並呈報省長外合抄合同條欵委任該員遵照辦理須知調查一職專爲杜弊而設務須破除情面佫遵定章認眞稽查隨時具報察核毋得視爲例差因循從事致負委任此令計抄合同條欵滬寗鐵路管理局江蘇財政廳爲立合同事竊維滬寗鐵路火車通行之始運貨往來應完釐捐曾經訂立合同條欵互相維持各予權限民國以來自滬至鎭改釐爲稅下關循　完釐原訂合同繼續有效現因杭路火車經過滬寗情形變更雙方派員會同籌議修改條欵於後彼此信守一自杭路火車通過滬寗之日起所有應完產銷進出之貨稅根據前淸路釐減成之案按所裝貨數照水運九折徽收以興路政惟對於向不裝車及蘇屬各稅所本無捐稅可收之土貨將來商人因圖迅速改歸車運得由路局會商沿路各稅所隨時特別議減其稅以期兩益其下關釐金應仍其舊一杭路貨車通過滬寧以後除由漸運滬及滬寗縣內往來貨物一切照舊外其由浙運至蘇錫常鎭等埠之貨均在各該埠貨物稅所並完進銷全稅浙寗兩路直達之貨在南京下關釐局附設徵稅機關凡由浙逕直寗者專收進銷一全稅由寗逕往浙者專收產出一全稅其由寗運滬及運赴蘇錫常鎭等埠貨物仍歸各該稅所徵收設有指近卸遠希圖朦漏應將承裝之轉運公司罰辦一本省境內火車往來裝卸貨物站長仍憑捐票給發提單除無捐貨物外若無捐票者不准給單上車違則由廳咨局查辦（其有客商要求循照舊時習慣一面裝貨上車一面赴局報捐者應仍准予照辦）運貨到埠必先呈驗捐票再行提貨如有違章均　將貨扣留充公貨主自擔厥咎與鐵路無涉凡貨車黏封啓封由站長會同釐稅局所員司詳細察騐該員司不得躭延時刻其查貨應在未上車以前旣下車以後中途不得查驗亦不得扣留倘偶或入棧查貨應先會同站長知照管棧之人入棧同查亦不得攔阻至搜查行李一層過於滋擾恐礙行旅倘偵知有貪小商人將細軟貴重物件藏匿鋪蓋或箱篋中果已知有實證應於上車時在車站票房購票處所下車時在月台外站棚內會同鐵路執事人等嚴密稽查稽查之際司巡不得藉端騷擾站長亦不得徇情包庇再局員可在月台查察司巡不得出入月台一現爲釐稅杜弊起見議由財政廳特派調查員一員專司查察（其查察手續悉照前條辦理）如調查員遇有必要時可函致滬寗路局指明將某站某月內某日至某日之連貨單底簿照抄一份送核惟事極繁冗統全路計約每月不得過兩次每次不得過七天所有浙寗兩頭進出貨數亦由滬甯車站就近鈔送鐵路釐稅局所員司如串同商人有避重就輕情弊准站長隨時稟揭由財政廳提究若站長及鐵路執事人等代客隱瞞即屬違章亦應由廳隨時咨請鐵路管理局輕則罰薪重則更退無釐局稅所叚內之車站不准裝卸貨物倘站長通融裝卸察出議罰一裝運免捐貨物如領有免重徵單或護照單票均須送由釐稅局所驗明蓋戳方可裝載鐵路自用物料亦然其本省起運應捐貨物須在未裝車前先行報捐聽候查驗不得於臨開車時匆促報完致滋隱漏如貨車夜間往來而裝卸皆須天明以後（但遇特別情形亦可臨時商請釐局派員查驗以期迅速）如有專因鐵路車務馳發之急切電報信件可由路局代發否則槪須照章繳費以昭公允一本合同自杭路貨車通過滬寗之日起實行一本合同核准後倘因情事變遷雙方有認爲不適用時或修正或取消可於一個月前正式函商辦理 
[茶業亦請照舊徵稅]  
　　本埠米業等各商因江北裁免捐卡改收貨稅變更稅率函請縣商會集議電呈財政廳籲請照舊徵收等情已屢誌前報昨日茶行公所亦致總商會函云逕啓者竊因變更稅率一案前奉通告開會集議各業如有苦衷儘可陳說我茶業近年以來受歐戰影響銷路疲滯市面日見凋零且本地土地爲數不多山價之成本愈大銷售之路愈窄稅率若再加增則萬難出手加以各項開銷米珠薪桂銀根緊迫在在處於絕境惟有仰祈貴會設法維持轉達稅所體恤下情仍前徵收弗再加增是所至禱 
[洋釐市價之驟漲]  
　　新絲新茶均上市絲茶商家預備携資往各處收貸是以墨洋國幣連日洋釐市價驟漲滬上各銀行各錢莊之運裝漢口者昨日有七十餘萬元前數日裝去三四十萬元皆爲洋商收買華茶之需昨午收盤洋釐市價已至七錢二分九釐半人皆謂將逾三分云 
[中央選舉會第一部選舉人資格]  
　　上海縣署昨接省長箇電云准敎育總長銑電開中央參議院議員選舉事項業經電達在案查選舉法第四十四條第一部所載之國立大學應以北洋大學山西大學各本科爲限外國大學以歐美日本各大學本科爲限至學術上發明著述一項以不違及敎育部審定會條例第六第七條所規定者爲限合再電達查照等因准此合行通電一體遵照省長齊箇印 
 
 
 

Page 11

 
 
[無試騐敎員定期檢查體格]  
　　上海縣知事公署布告云案奉江蘇敎育廳第二四六號訓令內開檢查小學敎員委員會案呈查檢定小學敎員規程第十條第二欵無試驗檢定審查其畢業證書或辦學經歷並就其品行身體檢查之等語現在審查已竣業將應行受試驗人之姓名公布令行該知事分別傳知於試期前三日至規定試驗場所報到在案其未經公布之姓名除有檢定規程第一條資格外一律暫歸入無試驗檢定至無試驗檢定之身體檢查應由該知事督率主管掾屬就近檢查以免受檢查者之跋涉道途曠廢功課合亟印發身體檢查表二四一紙仰即依照表式分別檢查務須於四月十五日以前一律檢查完竣呈候本廳查核再行彙案公布事關檢定要政切勿逾限此令等因計發身體檢查表二百四十一紙到署奉此查此項無試驗檢定小學敎員須將合於檢定規程第一條資格及應受試驗人姓名除去方能公布手續頗爲繁重茲本公署將無試驗檢定姓名業巳逐一查明除李潤章一名經身故外計二百三十人合將姓名開列仰應受無試驗檢定各員務於本月二十六日二十七日兩日上午九時起下午四時止親赴上海公共體育場報到以便檢查身體塡表轉呈敎育廳長彙案公布事關檢定要政幸勿逾期自誤特此布告無試驗檢定小學敎員姓氏列後袁順年吳傑張麒火炳彰蔡錫勳韓斌朱光熊陳鏡珩朱煥汪錫增陸松蔭孫惟雄朱雄富兪伯怡金麒章童權張秀峯吳宗玠鄧景熙余文厚王良寵秦汝礪吳嘉賢汪鑑榮秦以炎張學海徐中行潘堃邵敬上潘樹元周文烱施炳聲陸培恩趙純熙賈豐　朱應銜趙徵麟裘邦藩毛顯謨高國幹張國仁王瑧善李廷翰朱開乾李廷慧凌其瑞沈有瑤兪逸芳徐亞韋葛存惠陸世蘋仲和奎潘寶書曹儒剛周光昺風鉅德顧昀劉曾佑吳廷璋顧良戴允良朱受人陳世銘皇甫杰吳憲章湯國勳葛尙杞葛允增朱葆元張紀鶴沈世求陳師羲胡毓台曾鈞曾式羣高惟嶽丁伯琴徐震民孫同甲楊洪鈞金鉞陸衍文武維祺張兆圻姚應鑫周佐時朱昌麟沈祖鎬曹浩陳昌善瞿震程廷寀鄭毅方存純葉昌陛范惕楊何東蔡景濱王宗鍔施舍朱禮儉毛恒遇陸學煥祁祖雄孫綬紳高樹榮楊春霖顧培福蔣頌堯戴仁劉良璧曹鴻陳德淸陸涵秋王鎭圻馬錦樊書文朱瑞基單鑠朱廷撰馬逢樂張益年張槱蔣淸鏡黃振聲劉種德費德基張文耀曹　鄭忠鉅瞿慶安樊書瑞高壽基陸福基黃增祚黃振宣馬孟允顧侃王佩玉黃文照沈善琴朱孔長吳俊瞿慶聯李淇馥朱翔周競孫錫熊曹永荃朱煒基吳禮澄張書笏包揚淸王民福胡奎田毓華鄒維超張謙受龔贊堯劉靑照唐頤壽陳天鴻袁希澔唐季徽楊傑施衡生周鴻騫陸徵宇唐敬熙顧文鈞顧乾元陳鑫生張祖蔭梅開　唐璠林靑胡儼方存愼范熙煐顧昕瞿誌旭倪鍾濠朱錫麟陶鴻翔陸鑫甘紀蘭張昭誠沈伯均潘如樑奚敬垚方存廉鄭德柔賈宗誼許寳銘江維明嚴濟容王暉朱偉王維尹瞿慶鴻朱寳瑛胡心競余承廉沈永賡五思誠蔡經世嚴紀勳王沈逸芳沈均羅載灝錢京兆潘曾棚吳如珪倪明禮鄭培英張文瀚朱允元瞿慶普張宗銜孫啓麟周福保江福源張子瀛彭慶同張克昌林克明孫康祖黃守邰石襄鏞施其祥 
[輪船上查獲烟膏烟土續誌]  
　　海關扦巡洋員在浦東華通碼頭新寗輪船坑厠下抄出大批銅罐烟膏一麻袋計重三百餘兩及搭客粵人某甲行李內抄出烟土十三只價值七千餘金等情已誌昨報茲悉此項煙土煙膏係駐滬各土販組織公司由香港夾帶來滬此次破獲原因係個中人擬向該公司合股販運未遂挾嫌密報香港關轉電滬關得以抄獲云 
[烟公司售貨人被擄紀]  
　　大陸報云英美烟公司售貨人勒夫氏被擄得釋一節茲悉勒夫氏並未由匪開釋乃於匪黨焚掠附近某鎭時乘機逃出其譯員及華厨司仍爲匪黨拘禁本埠英美烟公司經理柯白士氏已電令勒夫氏詳報被擄與逃出情形數日內當有覆函也 
[民生女校附設義務補習班]  
　　霞飛路仁和里民生女學原設手工專科及高小科國民科幼稚園開辦多年往往有因艱於納費而致抱向隅者故該校胡韞吟校長商同敎員兪日新女士等組織義務補習班專收貧寒女子於每日午後四時至五時授以實用文字與珠算節正課之餘陰補敎育所未及若胡兪兩女士者可謂熱心敎育者矣聞定額六十名於本星期四實行開課云 
[靑年會消息兩則]  
　　四川路靑年會定於今晚（星期三）八句鐘舉行會員交誼會開演五彩活動影戲凡係會員均可憑入會證與會不取看資 
　　本星期六（二十七號）靑年會二十週紀念會假南京路工部局議事廳開大宴會業載前報茲將秩序錄下 [T13 ]一 [/T ]音樂 [T13 ]二 [/T ]歡迎詞 [T13 ]三 [/T ]赴宴 [T13 ]四 [/T ]國歌 [T13 ]五 [/T ]演說二十年來之會史 [T13 ]六 [/T ]檀香山音樂 [T13 ]七 [/T ]演說上海道德問題 [T13 ]八 [/T ]歌詩 [T13 ]九 [/T ]來賓演說 [T13 ]十 [/T ]奏樂散會 
[基督敎靑年協會近訊]  
　　崑山花園中華基督敎靑年協會近接各處分會消息三則爲錄於下 
　　南京基督敎靑年會創設以來租屋辦事不敷推廣茲經李秀由督軍於今春批令行地營官地局將南京舊中協署地址計十三畝八分五釐上有房屋八十八間一併撥給該會作爲拓展會務之用該會日內已將舊租之屋告退呈請預備遷入新會所矣　　贛省南昌基督敎靑年會會務日形發達舊會所不敷布置業經購得新屋宇一所連同基地以備推廣會務發展三育之用 
　　香港基督敎靑年會地居優勝富商巨賈萃集基間本届第九次徵求會員自三月十九日至四月二日所得成績遠出前數年之上總積分達一萬八千零九十三分較諸去年一萬零六十五分幾增一倍 
[茶商公會改爲茶行公所]  
　　九畝地民國路之茶商公會因名義上界限不淸特於前日經正副會長邀集同業開會公同議决自夏曆三月十五日起改稱茶行公所除函致南北總商會聲明外并分函各同業知照 
[山東產絲之改良]  
　　時届暮春新繭將次登場上海各絲廠行將携資前往江浙皖三省收繭昨絲繭總公所接山東萊　兩縣知事來函略謂該處往年出絲低劣祗能織成府綢近年設立蠶桑學校業已改良請轉知各絲廠届時往收云云並聞濟南關東實業學校校長近發明一種綠繭質地佳良色澤鮮明繅絲織成天然綠綢頗得洋商歡迎云 
[航海家注意]  
　　各口巡工司戴爲通行曉示事本巡工司查東海關稅務司所屬界內烟台新建泊船內港南口現巳開放特在海牆南尾設一鐙桿並移置鐙浮兩個合將其情形度勢開列於左計開一煙台新建泊船內港之南口現已開放特在海牆南尾之上設立三足式標桿一架上置乍明乍滅白色迅光鐙一個每三秒時明三滅二十七鐙火距水面高有二十四尺爲指示內港南口之北但內港南口係專爲進口船隻而設如無船進口時出口船亦可通行凡進出船隻均須離開海牆南尾一百三十尺之遠如見海牆南尾懸掛紅旗務須極緩行駛一前設海牆北尾之黑色汽鐙警船浮現經移置視烟台山鐙塔爲南一度西相距三百三十丈之處一前設長堤之紅色汽鐙警船浮現經移置視烟台山鐙塔爲南十度東相距二百五十五丈之處再上開移置之紅色浮現仍不能視爲一定處所因時須挪讓挖泥船工作所有進出內港北口船隻亦須離開挖泥船十七丈之遠並須極緩行駛以免衝起波浪危及該挖泥船故於夜間挖泥船上則點有光力充足之天鐙兩個該挖泥船一俟工竣即行移出其紅色浮亦卽歸還原泊方位以上所開度數均按羅經方向爲此合即遵行曉示各處船隻務宜留心詳記以免疏虞勿忘勿忽切切特示 
[水公司添埋水管]  
　　內地自來水公司因南市中華路一帶新屋造竣以來居戶店舖日多應將枝幹各路水管次第埋設以便流通食水並備消防之用現自大東門起往南達小南門等處均埋設尺二口徑之大號水管日夜工作刻已工程及半迨至小南門可接入原有之城內水管從此可周流無阻矣 
[巡警換穿夾制服]  
　　淞滬警察廳徐廳長以天氣漸熱各區署所長警所穿黑布棉制服巳不適用爰特令飭將棉衣收回將內中棉花拆除改做夾衣仍令各區署所隊承領分別轉給穿用茲酌定昨日起自上午六時至下午六時出勤槪穿黑布夾制服下午六時至天明六時則外罩黑呢夾大衣各該署所已遵照辦理矣 
[英美烟公司之新定辦公時間]  
　　本埠英美烟公司亦照美孚煤油公司辦法自卽日起每日於晨間八時辦公至下午二時止俟夏季過後再照常例 
[呈請澈查買賣房產之手續]  
　　滬南大東門外鹹瓜街大王廟前各業戶前因仁記公司將該處基地房屋出售與普愛堂爲業限令各業戶前往領價交產曾經公呈上海縣署請求維持尙未奉批此次又由十六舖地甲派夥前往催促並聲言即將打笆勒拆改造云云各該業主以該處房產或由祖傳或出錢典買均經過戶完稅承糧完全獲得所有權何能被人勒買爰於昨午復邀各業戶集議後决定重行聯名蓋章具詞公稟上海縣沈知事秉公澈查茲將該處各業主朱樹璉薄桂馨吳桂榮　保榮等公呈錄後爲謀產滋擾續請澈查讓渡手續批示祗遵事竊公民等在治下所有二十五保八圖房產由仁記公司售與普愛堂爲業限一個月領價拆讓一事民等以生命權利所關曾於本年三月間呈請維持未奉批示惟近來該普愛堂時有派人估看屋料及揚言限日勒遷情事以致各租戶紛紛遷避損失不資即民等亦懷疑莫釋總之民等管有該項房產歷年已久執有正式契據且遵照國律納稅承糧投驗領契手續完備究竟該普愛堂向仁記公司購買該產是否完過稅銀及向市經董處領有官契並經過何種手續民等賴此薄產藉以度日苟此事一日不解决此產一日不能安享爲此迫不得已合再呈請縣長鈞鑒恩賜澈查迅予批示以便祗遵而免損害則感激仁慈永無旣極云云 
[串同盜賣地產之控究]  
　　吳硯農昨延逖百克律師代表至法公堂控稱原告前被胡樂安擅自將坐落法新租界地方之田產串同地保王國祥至會丈局升科轉換道契後賣與營業公司買辦雷汲韓執業該公司卽雇人在該地上建築籬笆旋爲原告得悉前往詢問始悉前情惟當初胡向地保王國祥聲稱該地道契已經遺失須再轉換道契當時王不詳查該地究係何人貿然與胡同至會丈局轉契由王在契上蓋戳顯見與胡串通現胡已逃逸惟此事發生後王國祥至敝律師寫字間內聲稱情願設法至營業公司將道契取來歸還原告請爲暫緩起訴等語且王國祥曾與胡同寓英界某旅館請求堂上着王國祥趕將胡樂安尋交到案訊究原告有事往蘇州未回故着伊姪吳季玉代到王國祥由劉玉庭代到延巴和律師代表投稱王國祥因有事未到惟當時王以胡樂安素在集義公所經手地皮之事故敢同至會丈局轉換道契並在契上蓋戳至王與吳硯農素不相識請求堂上將人證傳齊方能水落石出中西讞員會判一併退去候傳齊人證到案質證再行核奪 
[串騙鈔票案又訊一次]  
　　協和鎰康光泰三錢莊及順康股票號同延律師在公共公廨控南京路已閉萬利豐股票公司主周廷湘串同陳振鏞龔三元常寶裕及關係人丁益齋等設計騙取北京交通鈔票洋四萬元携贓逃往溧陽由廨備文飭探前往將周等先後移提來滬迭次訊供詳情已屢誌本報前日午後又届復審之期捕房將全案人證解廨請示經張襄讞會同英白副領事研訊先由順康股票號經理季福生投案訴明當時被騙情形並稱被告周廷湘獲案後曾央劉姓到來願以四成了事各原告以事旣涉訟故皆拒絕並據見證協源莊經理到堂證明一切繼由閘北五區警廳偵探段瓊禀明在閘北帮同警察拘獲丁益齋狀况旋據原被兩造律師互相駁辯良久中西官訊至此時已薄暮判被告等均仍還押候訂期再訊 
[監守自盜之懲儆]  
　　黃浦灘一號門牌俄國義艦快船公司指控用人陶墨君私用賬 
銀三千餘兩逃匿北京等情業經總巡捕房派探持文前往將陶移提來滬解送公共公廨訊供收押在案昨晨由廨傳訊原告延律師上堂陳述案情並稱原告要求此案卽歸領事訊斷云云詰之陶墨君俯首無詞王襄讞核供商之英卓副領事以陶不應監守自盜判押西牢年半示儆 
[救濟會偵探查獲拐婦]  
　　紹興拐婦王李氏拐得十五歲南京女子張雙喜於前晚乘滬寗火車前往內地當爲救濟會偵探查見拘送五區警署昨送淞滬警廳訊辦 
[控告恐嚇證據不足]  
　　木作頭王傳增在公共公廨刑事科控某板木行經理張逸民來家大言恐嚇致各房客相率遷居其妻受驚成疾等情昨由捕房將張傳至公廨請究先由張之代表律師上堂譯稱此案實因亦告虧欠被告板木價銀五百餘兩向之索討反被控告現被告業巳提出民事案起訴應請堂上察核據原告王傳增投訴被告於本月十二三號兩次來家吵鬧大言恐嚇致同居人相率遷居妻子受驚成疾等語並據見證藍榮生上堂證明被告曾向王之房客謝某等聲言須將房屋發封云云訊之張逸民供稱前往索欠有之並不恐嚇吵鬧求察張襄讞核供商之美思副領事以原告所控證據不足判令將案註銷 
[小輪舵工兇毆搭客]  
　　山東人施煥忠年十九歲昨午乘其昌棧碼頭小輪過江詎該輪舵工金金發金虎泉等以施作踐爲由將施扭住兇毆旋由施報告水巡捕房派捕將兩金并施拘送地檢廳驗傷訊辦 
[少年投浦自盡]  
　　昨晨七時許有一年約二十餘歲之人身穿竹布衣衫頭戴東洋帽行至浦東華通碼頭徘徊不定旋即跨上小輪坐下似欲乘輪迨該輪起椗時該人忽然跳入浦中登時沉沒無蹤施救不及屍身迄未現出云 
[親戚相毆互傷]  
　　南通人劉海峯住居閘北叉袋角前日與其戚雍阿慶因口角起釁互相兇毆雍以刀刺傷劉之胸部劉亦毆破雍之頭顱當由四區二分所崗警將劉雍二人一併拘獲轉解司法科訊辦 
[搶匪銷贓被獲]  
　　匪類李阿二串黨陳阿毛等在北京路攫取邱妙根之汗衫等物携至美租界圖銷被滙司捕房包探候阿寶查見將李陳二人一併拘入捕房押候解送公堂訊懲 
[控訴滋擾索詐]  
　　石子船戶孟永興至水巡捕房控伺業人郁中發張阿新施友生等一再滋擾索詐經梅捕頭飭將郁等三人拘獲連同孟併送地檢廳訊辦 
[携帶烟土之科罰]  
　　山東人陳阿四前日午後身帶私土二包行經虹口百老滙路被一千一百六十九號華捕查見將陳與證物一併帶入捕房昨解公共公廨請究據陳供稱此項烟土係主人在靑島買來囑我帶回家內煎膏自吃並非販賣求宥中西官各供以陳故違烟禁判罰料五十元充公烟土送海關銷燬 
[綢緞來歷不明]  
　　通州人王洲泉手持來歷不明之綢緞四段在阿拉白司脫路徘徊被包探金福壽查見將王連綢緞一併帶入捕房押候解廨請究 
[此控訴梢彼言索欠]  
　　江北人朱東紀前日扭其戚吳月善至閘北四區二分所控稱吳欲向伊拆梢洋二十元解經司法科段科員質訊據吳供稱原告前曾借我銀洋今向索討非惟不還反肆誣衊而朱東紀堅不承認段科員判兩造各執一詞却下不理 
[竊賊揪毆事主]  
　　住居寳山縣萬興里之陳墨林家前日被竊賊范明甫掩門而入欲圖行竊爲陳撞見追至門外詎范有同黨在外接贓將陳揪住肆毆由五區崗警到來將范明甫獲住轉解司法科押候究辦 
[在途打架]  
　　劉壞珍與陳開和昨在虹口狄思威路因細故口角起釁互相扭毆被四百五十二號華捕查見以劉等不應在途打架有違定章一併拘入捕房禀明捕頭飭各存洋保出聽候公堂傳訊 
[兩烟妓脫離苦海]  
　　濟良所昨解烟妓李湘林董阿弟子到廨請示據該兩妓供稱同在愛多亞路一百九十六號門牌某龜奴所開之花烟間內爲娼因被龜鴇虐待是以一同逃出投所求援經中西官核供判李董兩妓併發濟良所照章擇配 
[鴇婦縱妓拉客]  
　　法租界小東門外花烟間鴇婦吳氏日前晚間縱令妓女在途拉客適爲巡捕查見以其違章當即錄明門牌號數回禀捕頭於昨日飭探將吳氏傳至法公堂請訊先據捕頭上堂禀明前情詰之吳氏供認縱妓拉客不諱中西讞員判罰洋二十元充公以儆 
[刑事改爲民事]  
　　貿易銀行經理陳廷孚在公共公廨刑事科指控兪淵若盜用綢緞價洋四百八十元銀五百四十餘兩等情由捕將兪拘廨訊供候核在案昨晨由廨傳訊原告延律師上堂譯訴前情訊之兪延海德禮律師到堂代表辯稱本案係民事性質應請將刑事案註銷而原告代表律師並不反對經中西官核供判照被告律師請求准將刑事案註銷着被告交人洋並保仰原告另行具禀歸民事案起訴 
[不付存欵之辯論]  
　　傳爾慶在地方廳訴朱煥章不付存欵一案昨日午後三時經審判庭許推事官特開第三庭審理原告訴稱爲報關行生理昔有沈維善向我借去銀二千兩日久不付虧欠本利頗鉅控經貴庭將沈傳案訊明判决限期交銀嗣因沈在押患病交保出外後逃匿天津延不料理民人續訴到庭又將沈母張氏傳訊後該氏即將沈維善昔年存在被告處之存摺一扣計洋五百元連利五百數十元交民向被告收取無着爲此粘摺呈案請求訊追被告供稱在浦東開設布米莊與沈維善爲親戚昔年沈母張氏將洋五百元存在我處至民國四年三月中據該氏前來聲言伊子擬在滬上開設絲線店缺乏資本擬提存欵民人命其將存摺取出該氏堅稱存摺已失無從檢出遂另立遺失據存照民人即將本利如數算訖此次原告應向沈維善母子交涉不應前來起訴民人求察並據兩造律師互相辨論問官即諭辨論中止判傳朱退去聽候再核 
[先將生財拍賣]  
　　民生廠大安洋行鄒洪成等數戶同至法公堂控新錩號之某甲虧欠往來貨欵銀洋甚巨向索不付詎日前將店閉歇人亦避匿不見遺下什物報經捕房前往檢點所值無幾請求核示中西官判先瘵生財拍賣候改提被告到案訊追 
[私收賬洋折還了案]  
　　已閉九餘號主吳進之前至法公堂控司賬楊金聲私收客賬並宕用賬洋請求訊追經法公堂訊實判楊交人銀並保出外限理在案昨日届限傳訊吳進之投稱現被告托人前來理勸折還洋若干元商人情面難却業已應允求請銷案中西讞員判准如所請將案註銷 
[蘇州警察來滬協提竊犯]  
　　蘇州人姜蓮芳近在原籍竊得某姓家值洋五百餘元之衣飾逃滬匿居虹口梧州路三百七十二號屋內被該處警廳偵悉於前日備文派警來滬協同捕房將姜拘獲搜出原贓於昨併解公共公廨請究經中西官預審明白判姜與原贓併交來警帶回歸案訊辦 
[小孩竊取鐵箍]  
　　孩子瞿阿大前晚竊取楊樹浦三新紗廠鐵箍等物被該廠用人高梅春查獲拘入捕房昨解公共公廨經中西官訊明判交其父領回管帶詎瞿孩不願遂着改發改良所習藝五年以儆 
[縣公署批示三則]  
　　二十五保十圖册書劉石溪爲呈復長壽菴基地已遵令過立廣益醫院中醫學校戶名由長壽菴基地過立廣益醫院中醫學校戶名係民國六年六月間令飭之事何以至今始行過戶實屬膽玩已極着將因何延岩緣由具復核辦此批 
　　康康氏爲寃遭僞揑壩吞血產粘據求恩准予飭傳復訊究追由趙生桂即曹生桂所買田畝執有新舊契據業經訊諭在案茲稱曹生桂僞造契據着赴法庭起訴此批康玉化戶民國二年份糧串二紙驗契案新契紙發還 
　　馬順明爲試辦浙東露　船公所已有成效懇請立案由呈悉查此案前經出示布告在案該船戶等旣稱試行以來均稱便利應准繼續辦理以後該業中如有違背行規情事儘可呈請核辦毋庸再行給示也此批 
雜評二 
[贛軍將來滬（訥）]  
　　各省新加入戰局之軍隊前有浙軍之赴閩今又有贛軍之出發矣夫贛督素稱爲長江三督主和之一督因局勢一變而加入主戰固亦人之常情然今日向所主戰之督已皆不願戰且因各督不願戰之結果段內閣平南計畫容將改變而重有賴於長江三督之調人如今日京電所述亦未可知之事也然則贛督之主張其將再變而中止其所謂出兵否乎 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[承發吏與法警之弊] [  蔚瑩]  
　　縣公署內容吾不知其附屬法庭之弊則吾嘗聞見之矣吾友某江北之土著也爲人庸懦因二千金債務一時無力淸理不善處置被控奉提（其實是傳而警吏則聲稱爲提不容不到）原派承發吏一司法警察二蓋規定者乃該吏警（按此輩卽舊日書差改充者）以人少不足示威卽自私添七名（私派之添差都爲縣署無名散役）旣到達被告乃張皇失措挽公所新舉董事某出爲保延三日俾得從容辯訴該吏警以該董望淺不合當面拒却迨與輾轉商量倩另一所董某乙爲代始承認蓋此君習慣包攬詞訟素善若輩者也於是酒食雅片之招待（今偏僻地方猶有燈吃）往來夫馬之津貼衙門規炬之開銷共耗費四五十元而地保引導警察協助亦須酬勞之金尙不在內此爲被控奉提之第一次也本案無通知書故事後託抄原告之狀稿批詞需費又十餘元而寫狀亦不容與錄　直接不能照章納費仍以稿交原吏居間聽索幾何又須過堂費亦無限制受者有庭丁有值日法警有收發處茶房又有衛隊兵士統由該吏警經手過付此爲到庭聽審之第一遭也計此一役又費四十餘元而若輩猶云廉價及至開庭則以人證未齊被告仍交原保事屬當然乃某乙歸功於該吏警復使被告以酒食報酬所費又十餘元也（按此輩尙可串通菜館以五報十朋沾實惠）被告年事已六十有奇身攖痼疾步履艱難店在某埠距縣可十里往返代步俱小車而歸途又值寒夜飽受風霜偶念金錢之損失與夫未來之危險不覺精神錯亂頓失其身體之自主能力遂致墜車傷足而病加劇矣子旣闇弱異地復鮮親知故狼狽歸來父子相對一堂了無生趣惟有長吁短嘆戚戚然深恐被其再傳果不數日該吏警等重來無傳票惟以收發處一紙便條（是名衛條）限於翌午到庭不得延誤然已勢不能行因請以其子代此事本爲法律所許而該吏警初則故爲根本法律之談期期不可繼經某乙要求則又佯言礙於情面暫且從權然而招待津貼開銷等費俱已加倍於前矣更可詫者明日其子入城即假原寓與該吏警先開談判允過堂費仍如前例乃該吏警忽掉鎗花謂此次如能先事兌款容我等從中暗爲關說或可免訊且無虞其敗訴收押愚民畏審復畏押此語正投其機解囊不暇尙復何言於是免訊竟成事實一似權操若輩手者而不知此一次之傳訊實爲收發處之假戲並非眞有其事也大凡控案在官不曾完結無論原告被告其身體行動無自主之權蓋隨時皆可被傳訊也如果被告挺身就鞫則收發可弄假成眞勢必先交看管立使原告補呈請求開訊官長固同傀儡不難牽之而出場也嗚呼哀哉（五） 
家庭常識 
[自製藥皂] [  兪祖勳] 　　 
以上等洗臉皂一塊與塊狀石炭酸二分硼酸三分軟石鹼一小塊猪油少許同溶化於酒精中而熱之攪成厚糊狀乃入模型待乾卽成功能消毒及治各種皮膚病之用 
[鐵器鍍鋅法] [  伊誰] 　　 
可無需用電分解亦可鍍上法以鋅與錫共儲一器（以泥製成之熔金鍋亦可）置於燃着之炭上加熱令熔爲液體視鐵器之大小復酌量加入綠化鈉於內以防與養化合尋將欲鍍之物以炭酸曹達水洗過油脂或銹等滌除務須乾淨切不可使其有些微留存後即浸入上述溶液中約一二小時取出則表面染有淡白色之鋅用淸水冲過再用銅絲帚（五金店有售每把價約七八角）注水將該物四週掃勻如是後鍍復掃掃後復鍍循環二三次即得光輝美麗之白色今市上所售之洋鐵片多用鋅鍍成因鍍後養氣不能侵蝕卽可免生鐵復之故　 
[唇燥] [  伊誰]  
以濃綠酸鉀溶液搽之頗效 
[羊毛布衣服洗濯法] [  欲新] 　　 
用硫酸以脫半安士安母尼亞水半安士（西藥房有售）淸水三安士三味和勻以海綿染之摩擦衣服自然除去汚點再以海綿濕透溫水抹擦之次用粗布手巾浸多抹擦抹凈後以熨斗熨乾 
[煨風鷄法] [  葛燦] 　　 
風鷄煨食其味甚佳而湯苦鹹不適口余今試有一法能合鷄湯並美如煨風鷄時用小魚一味（約四五寸長烏魚或鯽魚爲最）以豆油煎焦黃色同煨熟時將魚撈起其湯味與鮮鷄無異 
[硼砂於家庭間之効用] [  宜興談良熹] 　　 
硼砂爲化學原質之一殊不知於吾人有莫大之効用茲特錄出數則以便家庭日用所試驗焉 
（一）用於洗擦將硼砂溶化於熱水內俟冷將此液擦洗各種玻璃器或磁器等能合光亮異常决非尋常洗法所能及 
（二）用以殺蟲地板及陰溝等處如將硼砂水灑遍可藥斃一切害蟲 
（三）用以作防腐劑凡肉食及牛乳牛油或一切易於腐爛之食物加硼砂少許可保不腐及變味之慮 
（四）用以作醫料凡瘡癤潰爛或刀傷足碎如將硼砂水洗之可防微生物之侵入有去腐生新之功又喉痛及口臭等病如將此水漱口卽有大效 
（五）用於洗濯用硼砂半磅溶於十加倫之熱水中將衣浸入至次晨取出潔白異常旣免手工又免肥皂眞良法也又受傳染病之衣服如將此液洗之卽能消毒又細美織物及印花布緞帶等如將此水濯之能令云舊重新此外効用尙多容暇時再當續告 
工業須知 
[亞麻之栽培及製造法（三）] [  張靜生]  
　　亞麻栽培法槪略吾國所產亞麻之地其普通載培方法固已普及茲將專取亞麻織維之栽培法撮要述之 
（一）地宜温帶地方最適於亞麻之種植而以稍寒地方所產者織維良較暖之地所產者種子佳 
（二）種子亞麻種子表面覆有膠狀之物質能自吸收空氣中水分可貯藏至七年之久種植亞麻種子宜用陳者用陳種者織維優長以經三年至七年之美大種子爲佳尤以瘠土所產種子種之沃土沃土所產種子種之瘠土互相交換種植爲宜 
（三）種法欲種亞麻之地必數年間勤加耕耘先將隴輔掃除平潔當年勿種次年種之爲宜肥料亦勿用新者以免織維堅硬致失其優點種子用量則取種子者與取麻織維者不同取種子者種宜疎取織維者種宜密播種後覆以薄土俟經雨後土地漸乾燥時須輕輕打碎之不然則有妨萌芽甚至枯死不落也嗣後勤除雜草善爲保護可矣取用繊維之亞麻欲得優良之品質則刈期愈早愈妙不待其種子成熟以種子殼變黃色時爲度斯時其莖部外皮下層膠質尙未完全凝結浸之易於溶解且可得柔軟之繊維也亞麻之收穫 
（四）收種法亞麻收穫除去莖端子粒將子散布板上用火稍增空氣之熱渡使之乾燥（須時時反覆）剝落其殼可藏之數年備爲種植之種子亦可若不除去殼皮及其子仁易起變化恐將失其萌芽之能力也 
（五）製麻法製麻法之程序 
（一）使之腐爛溶其膠質以懈繊維之互吸力 
（二）使繊維與木質部分離 
（三）打之使殘屑分出 
（四）分麻試逐一述其工作如左（未完） 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
卷下第三十九章（九） 
　　越一日復續曰吾二人坐談時竇瑪齊忽來告余謂有人急病延予往診其家在聖柯奴路予方猶疑而來使已闖入謂已俟駕於門遲恐不及救矣予不知其詐遂更衣登車而坐豈知此車者卽送吾入生壙之殯車也行不多里車即遽停陡有健者自後反接吾手更以棉絮實吾口中令不得聲時迎而亦有車至則愛芙孟兄弟也以牛眼之燈燭予面曰是其人也禽之無縱又笑曰博士汝誠義俠乃欲强拔虎鬚今且送汝入黑室視汝更能作書否言時探懷出予所呈書先以示予然後就燈然之瞬成灰燼予膛目結舌不能一言但覺車輪一動遂送予入於生塜今予居此十年矣神志日近昏頹殆無生望但願吾妻無恙鞠育吾女使其長成將來嫁得佳婿爲我報復此仇即吾妻女不幸而死而吾此書倖存他日或爲同志所得亦足宣布愛芙孟氏族之罪而昭公道於天下也其書止此當書記官宣讀旣畢一時堂下之人萬口齊呼曰可殺者愛芙孟可殺者愛芙孟老人至此駭極而顫面色白如死灰更無置喙之餘地但聞堂上問官次第表决竟下判辭曰愛芙孟嘉生即湯訥於二十四小時內處以死刑（三十九章完） 
 
 
 

Page 15

 
 
   
 
 

Page 16

 
 
   
 
