# 1888 - 137 - 4905421

 

Page 1

 
 
[重印詩畫舫發售] [  點石齋主人白] 　 
　　昔米襄湯載書畫滿船拆滄江而行有五色虹光貫月盖神物精氣凝結上燭霄漢也本齋前在東瀛購得唐宋元明名人書畫册扇不敢自補縮本石印以作巾箱小品公諸同好名曰詩畫航其中山水人物花鳥蟲魚無不須麋畢現曹衣吳帶活色生香足供六法家臨摹精本前印早經售罄兹復加工重印仍訂六册卽日發售每部工料洋六角五分風雅耆古之士當先覩爲快焉此啓 
[發兌大題觀海告白] [  點石齋上人]  
　　本齋精選精印出大題觀海一集計文三萬六千篇分爲兩集初集釘廿八本二集釘三十二本外用江木夾板五月内先出二集六月内再出初集現經慶泰絲棧石梧記躉售去二千部尚有千餘部如有主顧請至本帳房面議可也此佈 
[禁購軍火議]  
　　人心之險詐至今日而可謂極矣亡命之徒視性命如鴻毛動輒持械凶毆故凡上海租界巡捕梭巡見有械鬥之案無不立予拘拿送官懲辦然執持刀械糾衆横行此其害尚爲衆目所共覩故巡捕尚能見而拘之若袖中手槍突然轟發性命立喪此則防之不勝防比及問聲赴救卽已不及卽使凶徒當塲現獲盡法懲治而死者已不能復生矣去歲張宋一案洋槍殺人卽以洋槍自盡相距不及半年而前數日詠霓茶園伶人又有以手槍傷人之事嗚呼是誰之過歟夫殺人者死傷人及盜抵罪自漢高祖約法三章而後至今相仍不變伶人相殘設使傷而未死則其幸也不幸而因傷斃命則必當按律嚴懲此地方有司之事不必贅論吾獨以爲此等傷人殺人之洋槍何自來哉私藏軍械例禁綦嚴卽尋常刀矛之屬猶且禁民間不得私蓄今乃民間皆有洋槍手槍甚或佩以出入以作玩具此其爲害可勝言耶究其故則以　商以來西人販運洋貨而以手槍等物雜乎其中以爲同一洋貨不妨明目張胆懸掛售賣有人往購總屬生意卽無不成交而購之者之肇事與否不之問也顧西人豈但求其貨物之銷售而不計其後害者乎軍火一物亦未嘗不設例禁初非人人皆可攜帶而乃以運至中國之故遂弛其禁其實非西人之弛禁也倘使藝官而果能爲未雨綢繆之計凡於購買軍火之事明定章程不准各洋貨店零賣凡有購辦軍火者必執有官給憑據方准賣給或亦如洋藥之例由關上查察卽不能禁之使不進口亦當於進口之時定有限制示以章程俾不得擅自出售然後乃爲持原握要之道竊意華官倘以此事商諸西官西官未必不從何則盖中國之人衆多壞材不少倘西人但貪售貨而妄將軍火售與不肖之徒則不但爲匪黨爲鹽梟其害足以中於中國卽巡捕拘人拿犯亦將不勝惴惴惟恐其持槍拒捕所傷實多縱使事後獲犯嚴懲　其禍已有先受之者矣何如與華官和衷共濟早定章程懸之厲禁庶幾防之於先者不至悔之於後也前見安徽陳六舟中丞傳檄各屬申明部定條例專爲洋槍殺人通行罪名飭屬遵照其例言凡强盜行刦結夥十人以上在塲内但有一人執持洋槍鳥槍者不論曾否傷人不分首從均擬斬立决梟示其結夥三人以上搶奪案内之犯執持鳥槍洋槍者係首犯斬立决梟示從犯斬立决傷人者仍加梟示强盜拒捕係手持洋槍鳥槍者皆擬斬監候秋審入於情實殺人者仍擬斬立决梟示尋常竊盜僅止一二人但係執持洋槍烏槍並未拒捕傷人均發極邊充軍其有糾衆互毆傷斃人命等案如係火器殺人均照故殺例均擬斬監候部臣之所以定此條例者亦明知洋槍之販入中國者不能禁其不買故不得已而特重其罪名使見者或有所畏憚而不敢以軍火爲玩物其用意可謂深且遠矣然但重火器殺人之罪而不能嚴購買之禁則猶未得曲突徙薪之策者也軍火之不得私藏中例如此西例亦未嘗不如此手鎗名曰對面笑蓋言雖覿面談笑之間而可以殺人則其爲軍火也要矣既爲軍火卽當禁止買賣無論何人苟無官長憑據斷不可以輕售若此則雖有凶横之性强悍之俗而所恃以爲强者不過叉扒棍鎲刀矛劍戟之屬其殺人也尚不至如洋鎗之烈卽彼越人奪貨之流與夫梟匪會黨一切棍徒尚有可以剿治之法若此輩人人皆有軍人官軍卽欲剿辦亦必大費周章然則與其弛軍火之禁以便小人何如嚴軍火之禁以清盜源乎且不特清盜源而已凡尋常鬥毆等案軍火既在禁例若輩尚有所畏憚而不敢逞卽彼捕房中西包探巡捕等人緝拿匪黨拘捕宵小亦可以少一防備其所益者如此中西官亦何憚而不會禁也耶滬上一隅之地未及半年手鎗傷人之案業經疉見說者謂皆綠其人素性凶殘之故然卽使果屬凶殘而刀械之傷救之尚易鎗彈之傷救之殊難且鎗彈横飛安知無殃及旁人者則無辜受禍尤爲冤苦竊願效愚者一得之献中西官及此時而一商及之則亦生民之幸也夫 
[諭旨恭錄]  
　　四月初五日軍機大臣面奉諭旨本月初十日着推班欽此 
[京塵雜錄]  
　　三月三十日成貴妃薨經欽天監擇吉四月十三日行大祭禮十六日由吉安所奉移田村十九日行大祭禮其照料一切事宜欽派師繼瞻少司馬承辦刻禮部行文各衙門查明有否應辦之件一體欽遵以免貽誤○各省督撫司道署所用法碼向例由工部頒發當頒發之先必派司員率同銅匠赴戸部較對重輕刻下工部接得臺灣巡撫劉省三爵帥來咨領取遂將法碼製造齊備於四月初五日派滿漢司員赴戸部較對相符卽於次日當堂飭交來員具結收領○四月初三日熱河都統委員某君管解避暑山莊陳設十數箱到京中有極大之箱舁以六十餘人聞箱内所儲係白玉雕成金山諸景乃乾隆年間貢物也○有一及笄女吞服生烟斃諸崇文門外大慈菴三月杪南城司官率領差役赴該菴相騐騐畢當將某僧拘回究辦 
[幾爲猪仔]  
　　有一閩人正在青年竊無聊賴携有洋蚨一角貿貿然至香港欲謀餬口之方坡路徘徊大有蘇季子上書歸來之况迎面忽來甲乙二粤人笑容可掬謂之曰别來無恙否何范叔一寒至此耶閩人告以故甲乙曰我兩人久居此地頗稔貿易中人今幸天假之緣曷愁無噉飯處敝廬不遠不妨暫息勞塵閩人欣然隨之行既入門設座坐焉欵以茶殷殷道舊誼閩人不解所謂惟頷之而已既而曰生涯不難覺但須徐以圖之今日盍小作摴蒱以消岑寂乎閩人曰身無半文君所知也徒手入博塲天下安有是理甲乙曰我等誼托通家緩急原可商借今當假君洋蚨十翼爲博進資俟君發財賞之可也遂相將入局一轉瞬十洋已悉數輸完甲乙卽詰之曰頃間所貸爾尚思完璧歸趙否閩 
 
 

Page 2

 
 
人色頓餒囁嚅而言曰且俟覓得枝棲定當縮食節衣緩緩奉繳甲乙不允大肆咆哮謂此間人海人山何從位置爾欲爲一枝之借非遠涉重洋不可言次偪令下輪船閩人不從遂被杻赴空屋中反扃其戸閩人至此痛如萬箭攅心恨不能插翅高飛脫此樊籠忽生一計輕輕將壁挖開蛇行而出潛入比隣屋内隣悞以爲賊執付巡差閩人向巡察官一一告訴情由且求援手官乃飭拘甲乙連閩人解送英按察司按察司研訊之餘令將閩入釋去判定甲乙各監禁二年噫是亦販猪仔之類也此風禁革多年今忽復萌故智然則入其陷阱者諒必不第一閩人矣敬告出閂人尚其隨處留心莫再被其誘賣哉 
[鷺江紀要]  
　　升任臬司奎峯樂廉訪之太夫人等於初四日坐琛航官輪船赴省闔厦文武士紳商董耆老庶民公送萬民傘十餘柄萬民衣數件德政牌十數對提摽五營水師兵丁前導至龍泉宫碼頭登舟各官均於此站班叩送提道憲亦親臨焉鐘鳴一點二刻起椗展輪出口提標水師艇船及兩岸砲臺次第升砲致敬○淡水茶早由客販戸運至大稻桯而各茶棧皆不敢買相與觀望不前近日始由科馬沙福建兩輪船在淡水裝來茶若干大約西人自己在淡水採辦者聞目下山茶價值較去歲每担减去五六元或者業茶者可不虧折乎○厦門茶厘局本由省委廳縣人員辦理龎竇五明府交卸在卽省憲卽撤去此差特委總局提調兼辦是則厦門又少一差使矣 
[瘋犬傷人]  
　　相傳被瘋犬咬者百日内聞鑼聲則必死此理殊不可解上月揚州有某鄕人行至郡城教塲内忽遇瘋犬猝不及避被嚙身上所穿竹布衫經人赶去未致受傷回家後喜懼交并亦不介意日前鄕中賽會鉦鼓齊鳴經過甲門前甲聞之遽發癲癎暴跳狂奔執人亂嚙家人急延醫生診治藥未煎成業已斃命嘻異已或曰方今滬上亦有瘋犬傷人故巡捕房飭捕嚴查見有頸上無牌者拘回擊斃獨有靦然人面謬附斯文而忮嫉性成往往狂吠狺狺一摇筆卽借端詈駡所行若此實與瘋犬無殊不知將何法以處此曰僕有斃犬藥在請以持贈此君 
[杭城官塲記事]  
　　瞿子敖文宗科試嚴衢兩郡事畢已於上月二十八日回省未刻抵上馬頭地方官迎接如禮申刻進城次日卽拜會衞靜帥面談一切公務宗師考試之迅速及體恤士子之周摯眞爲從前所未有也○衛靜帥定於初六日在貢院考試紫陽書院四月朔課現在學海堂孝廉自由縣起文申送後上月甄别僅得二百六十餘卷靜帥知無假冐故發案時一榜盡賜及第亦定於初六日同日考試至學院考棚正在一律赶修月内當可完工大約五月朔課仍就考棚扃試矣○各縣解省秋審人犯現在陸續解齊由蕭廉訪稟請靜帥定於本月初九日在撫署大堂會同司道舉行審錄大典所有執事及彈壓各差已由廉訪選派札委矣○蕭杞山廉訪勤政愛民口碑載道近接電報知已升任江西藩司官紳往賀者車馬喧闐異常熱閙西江興來暮之歌東浙勒去思之碣近世名宦如廉訪者有幾人哉○吳春泉觀察已蒙簡放福建興泉永道自應前赴閩省遺缺聽候督憲揀調惟觀察辦事極能忍勞耐苦不避嫌怨現在辦理海塘工程所有局中用度以及工料各項均係實用實銷較諸昔時可以節省許多卽海鹽新工亦較原估價值可减十之三四靜帥倚之如左右手故奏請留辦塘工奉旨俞允前日靜帥已札知遵照矣 
[嶺南竹報]  
　　未入流王君耀宸之母朱氏早年孀獨操凛冰霜守節撫孤已歴三十餘載現由同鄕官出具甘結詳請兩院奏請旌表以彰潛德而維世風○多寳橋護紅香館爲劉氏别業花木樓臺頗擅一時之勝上月二十六七兩日資僱名優登臺演劇紫姹紅嫣之際雜以竹脆絲清勝概豪情一時無兩已○某日上午新基西街祥合麥店收得洋銀二千存在帳房迨下午見櫃已損破啓而視之失去八百餘四處搜查茫無蹤跡時當白晝並無閒人混入如何失去眞有索解人而不得者矣○上月二十四日之晚更魚初躍火光燭天探之知懷遠驛某家被匪人放火燃着凉棚幸有水龍登時撲滅 
[雲間耳食]  
　　松江東門外平家浜武生某甲夜郎自大鄕人畏之若虎狼其子年未而立已抱鼓盆之戚遂續聘蔣氏女日前將爲百兩之迎不知如何口角舌劍唇槍相持不下甲怒甚令迎娶船鼓浪而回蔣大窘爰將女送往成合巹禮○華婁兩縣開微本年上忙錢糧諭令紳民及時完納毋稍遲延○北門内蕭王廟西街某姓子陡患瘋癲時思覓死一日見梁上懸有繩鈎奮身一躍繫頸其間幸得家中人急爲解救未幾復愴取菜刀欲向喉間自刎亟止之始得免禍刻雖百般調治尚未見有效騐也○西關外某甲素操易牙業比隣某氏婦孀獨有年堅持貞操一日甲以細故與之口角將氏凌辱萬端旁觀均抱不平勒令甲出洋數十元事始得寢 
[有星如月]  
　　金陵來信云本月初一夜鐘在十點二刻七分忽見天空西北角上有大星如月光芒直上似有物激之使射者然三四次後被浮雲遮蓋遂不見一時仰而觀者甚衆均莫知其是何列宿想推步家必有確名其繫何躔度臨何分野主何吉凶者爰登之亦備留心世務者之一事也 
[自盡類誌]  
　　蕪湖來信云湘人某甲向充砲隊兵丁管主以其不遵約束下令斥革某哨官念桑梓情暫留寓中甲雖有棲身之所别無餬口之方突於前日吞阿芙蓉膏自盡某哨官爲之棺殮聞其親族已來蕪矣故鄕千里旅櫬難歸魂兮有知能無隱痛○某姓婦不知何故雉經而死母家聞信率領多人蜂擁而至將所有器具概行搗毁吵擾數日始行棺殮然某姓已傾家蕩産矣此種風氣最爲惡陋藉屍詐擾律有專條陳大中丞曾經剴切曉諭何愚夫愚婦未能幡然悔悟也○某甲之妻某氏不守閫範與某乙私識情投意洽誓不相離近因甲從外遄歸知妻與乙有私遂毆乙而詈妻一對野鴛鴦既分不可復合暗中相約以青蚨二百翼購阿芙蓉膏雙雙吞服往河南某橋溝邊坐以待斃遷延數時同歸泉壤各由家屬備棺成殮生則同衾死則同穴此在伉儷則然耳若野合之歡而竟輕身以殉背禮蔑義識者譏之矣 
[示禁游勇]  
　　揚州營管轄江南江北兵丁甚多其間未免良莠不齊品類各别近更有一種不肖棍徒曁外來游勇詭作營兵裝束在茶寮酒肆嚇詐愚民横行無忌適爲牛叅戎所聞出示查禁略云近聞本營時有不肖兵丁出外滋事並有游手棍徒冐充等情若不卽爲查禁殊屬有害閭閻爲此示仰諸色人等知悉此後倘有本營兵丁曁棍徒假　者在外滋擾准被害之人將其捆送來營定卽按律嚴辦本叅府言出法隨决不寛貸 
[上海陳家木橋電報總局賑所接駐𪶌轉運所來信]  
　　杏蓀竹坪少欽蕃甫詠南心如蓮珊綏之諸善長大人賜鑒二十二日接十二批合盛元存義公庫平匯票五千兩當卽往騐到期支銀旋卽電復台端初七日又發第七號公函想均遞到文到汴後初十日買車前往沈項事竣卽與鳸瀚同辦尉扶春賑二十二鳸往金門履勘一切瀚於日日取道周口察看西華情形逕赴頴州隨從畹公辦皖北春撫中牟運錢兩萬餘串萬分爲離陸運五十餘里水行二三十里收錢騐數水陸兼運稍一不愼卽有闕少之虞先期由瀚與訢妥爲布置始得陸續齎往不致遺誤尉氏三面皆水村落多在水中央勸令遷移又無善地如能擇地搭廠凡屬當衝村落遷移住廠米糧請官局發給方爲救急要着免得臨時淹及義賑中人手不敷恐不能籌及此耳肅此布陳敬请善安孫傳鳸劉瀚經文胡金渔楊大訢仝頓首上三月廿三日第八號 
[慶祝英皇]  
　　今日爲英皇維多禮亞設帨之辰本埠英領事署停公一日法界讞員王雁臣司馬亦知照捕房暫停訊案 
[上海學洒埽局來啓]  
　　謹啓者吾邑洒埽公局採訪貞烈節孝婦女定章於子午卯酉年彚案請旌費出公捐不取氏族分文今届戊 
 
 

Page 3

 
 
子年合行照章辦理惟册卷綦繁皆由同袍分繕非一時能集爰議於本年六月晦日爲截止期後報到者再俟卯年續請現如有貞烈節孝未曾舉報者速開夫名氏族年歲事實送洒埽局核辦或交西門内王子言家亦可毋得遲延自誤○摘錄簡明章一節婦以夫亡在三十歲以内守節至六年以上身故者准子請旌若現存節婦年逾五十歲方准請旌一貞女例就許字未婚夫亡而言不論過門守節或居母家守節概照節婦存故年限例請旌一孝女以父母未有子嗣終身奉養不嫁者准予請旌惟册内必須聲明並無兄弟亦無承嗣兄弟字樣一烈婦烈女必須詳明身殉事由身殉月日准子請旌不准以逾期病故隱託致干部駁 
[槍傷送縣]  
　　詠霓戲園花旦粉菊花卽馮瑞彩鎗傷同班武旦十四旦卽王子林一案備詳前報昨日蔡太守已備文一併移送上海縣訊辦矣 
[勸諭周詳]  
　　上海縣諭令各領辦各圖差傳諭各圖地保着於十二日集候諭話云云曾登前報前日各保陸續來城計共一百數十名午刻裴邑尊升坐二堂漕總領辦并圖差等站班伺候各保咸跪聆憲諭邑尊點名畢諭以現在庫欵支絀需餉浩繁上憲諄諄告誡爾等須竭力報効上年冬漕限本月内一律清繳且年來收成尚稱中稔兹届上忙亦須踊躍輸將毋許遷延疲玩如有蒂欠冬漕之各地保着各向圖差清算毋許矇混目下農忙之際爾等在鄕須勸令鄕民息訟修睦俾得盡力於稼穡如遇棍徒滋事及藉端需索搶孀逼醮等情仍須隨時禀報究辦至各枷犯中除地棍不准具保外如有偶因犯事逮案現欲從事耕耘者許爾等指名具保或有得賄朦混等事察出一併究懲如或劣紳奸董恃勢抗欠錢漕爾等可禀案查辦各地保咸叩首唯唯邑尊揮令退去復諭令各圖差如有違諭抗不來案之地保着卽禀明提究 
[上海縣署瑣案]  
　　丐鬥案内之金寳老四蓬頭阿貴經裴邑尊訊供之下飭解太倉所有金寳老四供出舁匿郭有泰卽二毛屍身之吳阿坤昨已由捕役緝獲解案矣○日前浙江海鹽縣來文稱有陳姓因押欵涉訟經中王春庭現在老閘鎭某醬圍内爲夥請卽拘提歸案質訊云云裴邑尊立卽飭差并照會英公廨蔡太守派差協提醬園中人稱王己得信赴海鹽投案矣差等遂於昨日據情禀覆 
[英界公堂瑣案]  
　　濮壽生訴稱家居福臨里前由陳生甫陳韓氏來轉租房屋今陳突與該氏尋釁致被毁家内面盆等件由巡捕拘陳送案毁物呈騐陳韓氏供年十九歲丈夫年五十一歲於去年逝世遺有女兒陳是夫弟尚有婆婆在家因難度日令小婦人與蔣姓姘識借住濮家今陳忽到來索錢擲毁洋鏡等件陳供兄長已亡遺有姪妇小的上有老母嫂嫂韓氏在外借住小的並不知其與蔣私識如欲轉醮儘可與老母說明不得作桑間濮上之游因往囑令回家嫂嫂不依故與爭閙該氏稱叔叔苟能贍養小婦人决無異念蔡太守飭將該氏暫寄普育堂陳叱退毁壞之件價值無幾無庸追賠○賣荳芽菜人袁發裕訴稱路遇碎石車被馬夫持籐條毆傷頭面由捕拘案請騐周阿華供小的拉工部局碎石車路逢荳芽菜担因恐碰撞之向推開誤傷伊眼蔡太守判罰周洋半元給袁養傷○張蔡氏訴稱家住坭城外丈夫張茂茂現在龍飛馬車行當馬夫昨夜洗澡未回時已十二點鐘小婦人抱孩安睡女飰在客堂做工忽見樓板縫中濃烟縷縷慌起呼管門人及對隣取水救熄後察得比隣顧徐氏家墻壁挖成一孔用火油浸透之褲從壁孔塞入小婦人房中樓板與天花板夾層内放火焚燒爲此報捕拘該氏及伊子送案顧徐氏稱丈夫梅春在外生理昨夜小婦人與兒子阿四及第二子出外看戲回家始知張家之事其時大門扃閉無人在家如何妄指小婦人放火戲單呈閱阿四供與同項惠生稱是對隣聞聲往視見該氏與兒子均在搬玩要之西式船出外陳亭生稱是管門人聞聲帮救兩家各執一詞麥捕頭稱曾往查閱情節不符蓋在夾層放火火必上升豈有天花板已焦樓板無碍之理包探陳阿九禀稱查得浸火油者爲西人所穿之褲若從墻孔塞過則孔内應有火油氣今則不然蔡太守問張蔡氏與顧徐氏有何仇隙答稱日前曾經口角顧徐氏稱從木與之口角太守問張蔡氏之丈夫何在張茂上堂稱小的在外未還後始知道此事太守問口角細故何致放火張蔡氏稱前日聞伊夫歸家言及已欠房租七元伊夫言月月寄洋歸來何致房租未付或者難以對夫是以放火該包探又禀如果放火顧徐氏之房屋亦應礙及太守謂張蔡氏指控放火重情難以爲據定須究出眞情姑飭將顧徐氏暫發官媒顧阿四及小孩交棲流公所收管○唐桂生訴稱昨有中西捕至裏虹口拆毁各賭棚兒子拾些柴料粤人李阿太出頭阻止將兒子扭毆向之理論李去而復來持樓樹柴將小的頭顱擊由印捕拘李在身邊搜出石塊今蒙送案叩請究懲李供小的與伊子爭拾柴料先被扭毆故又還擊蔡太守騐得唐受傷屬實判李發捕房管押一月以備○包探江阿三禀稱昨日西包探等至虹口拆毁賭棚見江北孩子拾取柴料粤人李阿七拉住兇毆明明是賭徒獲李時有人令李將身畔洋銀抛去小的不許又獲黎阿生姚愛生一併帶至捕房在李身畔搜出現洋五十元内有銅洋一元及銀行票一併送案李供粤人開烟館昨日手持發票向各戸收洋并帶現洋購土路經該處見孩子持竹竿從小弄中奔出竹梢戳痛小的之胸故與爭執事在馬路中並非聚賭處該包探又禀事在離賭攤不遠蔡太守閱得李果有票據務須澈底根究隨飭暫押洋銀存俟覆訊察斷○包探顧阿六禀稱陸龍生控朱天生借錢不遂持洋刀戳傷左手指曾在醫院養傷無人送飯今特解案陸申訴前情朱供因被欠錢向索口角不敢行兇蔡太守問該包探曰陸究竟是否刃傷禀稱據西醫驗明確是刃傷太守判朱管押二月以備○飯店夥顧銀桂訴稱偶與飯客陳士良口角遭毆奉飭醫傷今已略痊叩求恩斷陳俯首求恩蔡太守判罰洋一元給顧養傷○包探康阿順禀稱地亞士洋行報失洋綢一疋查獲竊賊曹永泉送案曹供稱不敢行竊蔡太守飭該包探將曹帶回捕房俟禮拜六解候覆訊判斷○某顯宦　班劉方甫訴稱手提籠鳥突被流氓韓阿福攫去爲此報捕獲韓送案請究韓堅不承認蔡太守飭將劉交捕房帶回查明實在情形再行解候覆訊核辦 
[法廨停訊]  
　　昨晨法讞員王雁臣司馬因有公幹未到捕房 
[法界捕房瑣案]  
　　夏正鉅卽謝正巨去年十二月十四日晚上太古公司十二號棧房失愼時乘間搶刦烟葉一箱獲案解訊判笞一百板枷示匝月至正月十六日滿期釋出卽至滬南營中偷取棉被火藥又經解訊供認屬實判仍笞責并荷枷兩月本月初二日滿期解至公堂王司馬諭以趁早回籍不准逗遛前日包探王榮培李雲發江德林等途遇該竊身茂一紙裹長包恐其又蹈前轍因之盤問搜得包中係銼刀一把當卽拘入捕房研詰之餘據稱竊犯王聾子等將衣服脫下囑爲質錢買物計質得錢八百文往買銼刀乘間交伊有何用處不得而知捕頭着押候解案嚴究○老北門外大街金陵醫生某甲之孫年甫十一二齡在某學究處讀書同塾湖北人某乙之子年歲稍長前日往醫室邀甲孫出外遨遊至晚不歸遣人至乙家詢問據云亦未回家言語之間並有急色甲恐乙有誘拐情事扭送捕房研詰之餘甲仍照前說因爲押候解訊○前日下午巡捕在洋涇浜西見有賭徒上前拿捉賭徒卽將賭具傾棄河中當獲一人拘進捕房候訊○前晚有甲乙兩人在新街扭結互毆巡街捕至一併拘進捕房甲稱乙在英廨被控時曾託我代賒洋烟三十五文向索不還乙默默無語捕頭以事屬細微一併釋出○吉祥街設攤售荸薺之某甲扭乙丙兩人到捕房訴稱彼來買物乘間竊取洋刀一柄乙丙不認捕頭着一併攆出 
[恭祝神誕]  
　　敬啓者敝堂大殿暖閣去冬蒙浙湖李大善士請匠雕琢造成加漆貼金現已告成浙寗邱大善士虔裝檀杳泥金純陽吕祖寳像今日子正開光欣逢聖誕良辰恭迎進殿虔備祭品清音樂奏又承本埠挹清雅集諸同善開白清曲恭祝千秋敝堂恭請諸同人善士光臨拈香仰邀聖恩普被萬方合境平安尤恐具柬不週特再登報奉聞謹呈公鑒[  上海六馬路仁濟善堂可董拜啓]  
 
 

Page 4

 
 
[粤災現就平復謹代災黎叩謝]  
　　敬啓者前月粤東東西北三江之水同時暴漲東莞惠州等處均遭淹浸小民蕩柝離居情形甚慘當經敝所於勸募豫賑册上附述災情以便樂助荷蒙四海諸善士大發慈心源源惠濟又承漢口九江烟臺等埠鄕先生篤念梓桑力爲勸募迅集巨資同人等良深欽感所有收解各欵均經登報奉聞兹接粤垣愛育堂函稱以此次水災當時溺斃人口冲去田廬實屬不少因水勢來猛故也幸由上而下隨過卽消禾稻桑麻猶可補種被災處經敝堂等次第撫恤現已漸就平復一切善後事宜敝堂儘可隨時兼顧請勿介懷聞鄭州合龍尚無准信侍賑仍殷以後收有粤捐請就近撥歸豫賑等因展誦之下欣幸奚如我粤之災幸督撫大憲關心民瘼親歴災區故無失所之嘆而愛育善堂東華醫院諸君子又各好行其德前往賑撫用能措置裕如悉臻妥恊誠粤民之幸也知關仁人垂念特此布聞并代災黎叩謝尚乞俯念鄭災隨時樂助以竟善功是爲至禱上海四馬路高易籌賑公所兩廣協賑同人陳樹棠馮瑞光唐廷唐廷桂樞徐潤陳維翰趙萬清李文明韋華國梁應棉葉道廣鄭廷江鄭之驊陳德駒何景儀李同新楊裕光陳德薰同拜啓四月十二日 
[答嘯月吟廬主人卽次原韵]  
　　絶妙詞華孰與儔詩篇酒盞暢賡酬難忘風雨三秋感莫罄江河萬里流適興好尋摩詰墅放懷敢擬仲宣樓神交相契如相見選勝還當結伴游客窗話雨復吟風知己心情宛轉通但得持杯澆塊壘何妨把劍說英雄書藏福地眞能讀詩比長城未易攻遠眺臨江勤覓句尚將人巧奪天公[  甬東小樓主人甫稿]  
 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十四年四月初五日京報全錄]  
　　宫門抄○諭旨三道錄前○豫撫倪　奏審明京控各情按律定擬摺○東撫張　奏審明逆倫重犯按例擬辦摺○粤督張等　奏正法盜犯彚奏摺○四月初五日吏部翰林院正黄旗值日無引　見○載瀛曾侯連慶各假滿請　安○杭州將軍長善请　訓○沈源深服滿請○安○陸仁愷韓文鈞謝祖源各預備召見○澍貝勒潘祖蔭各請假五日○齡公續假十日○麟公祁世長各請假十日○吏部奏派考試漢廕生　派出閱卷徐桐廖壽恒烏拉布○倉場奏漕船五日回空○召見軍機　長善沈源深陸仁愷韓文鈞謝祖源○○河南巡撫臣倪文蔚跪奏審明京控各情按律定擬恭摺仰祈聖鑒事竊查孟津縣民許羣芳三次京控張合成仇殺二命各情一案卷查該民許羣芳先以前情於光緒六年十一月間赴京在都察院衙門控經奏奉諭旨此案着交涂宗瀛督同臬司親提人証卷宗秉公嚴訊確情按律定擬具奏原告民人許羣芳照例解往備質欽此欽遵咨解回豫當經前撫臣涂宗瀛行司飭提人卷發交開封府審辦當因供詞各執要証未到據詳咨展該許羣芳之母許孫氏心疑委員延縱復以前情二次赴京在步軍統領衙門呈控訊供遞回時適將要証趙存廉之子趙乃强等催提到案訊明張合成等並無挾嫌仇殺情事正擬取結檢騐許羣芳又復聽信傳言疑張合成等情虚畏究復以前情三次赴京在都察院衙門續控訊供解囘經前撫臣邊寳泉檄催審擬未及審辦卸事臣接准移文迭檄　催兹據開封府知府孫雲錦督同讞局委員審明議擬解由藩臬兩司覆審勘轉前來經臣親提研訊緣許羣芳籍隸孟津縣光緒三四年問豫省大祲飢民乏食鄕間時有搶刦四年正月二十八日夜許羣芳家被匪多人劈門進内刦掠許羣芳與父許宗泰兄許聯芳起捕均被砍傷刼去牲畜衣物時在昏夜並未看明何人許宗泰許聯芳當各殞命許羣芳之母許孫氏因許羣芳受傷未痊别無男丁又值災荒央人將許宗泰等屍身殮埋旋卽全家就食外出未經投保報騐是年十月間許羣芳傷痊回家憶及伊父許宗泰曾與張合成爭充村長並疑張合成領放賑米不實爭論有嫌心疑張合成挾仇率人殺掠一時哀痛情切在縣具控經該前縣蕭汝誦飭傳質訊堅不承認旋經本鎭紳士喬濟川等聯名公保許羣芳疑係同黨並誤聞孔芳等匿有伊家牲畜車輛控經河南府批提覆訊供仍如前惟究出張合成當日放賑間有不公將其嚴責許羣芳心未輸服因念喬濟川等曾隨江南紳士辦理賑務疑有串擺具詞赴省呈控未准批提起意京控卽以前情並裝點瑣碎情節倩路過不識姓名人寫就呈詞赴京在都察院呈遞訊供取結奏奉諭旨遞解回豫提省飭發開封府審辦訊供各執查傳要証趙存廉未到據詳咨展許羣芳之母許孫氏又疑委員延縱復以前情赴京在步軍統領衙門具控訊供解回時經由府催提趙存廉之子趙乃强等到案訊明張合成等並無挾嫌殺掠情事取結飭縣檢騐詳辦許羣芳因正犯未獲不忍屍骸暴露未肯投案復信傳言疑張合成等於未具結以前曾欲出銀爲伊家修祠行殯疑係情虚畏究復以前情裝點具呈三次進京在都察院續控訊供解回遞經催飭開封府提集審擬解審均據各供前情不諱並據該原告供稱訪明張合成等委非殺掠　家正犯情願具結聽候另緝究辦惟伊父兄身死多年屍骸腐化原受傷痕記憶不清未能確指現在正犯未獲不認遽使慘遭蒸檢求俟獲犯訊明後再行檢騐等語究詰至再各供不移案無遁飾查此案許羣芳京控各情現經訊明委因家遭刦掠父兄均死非命哀痛情切所致尚非有心誣告惟控詞究屬失寔自應酌量問擬許羣芳合依不應重律擬杖八十折責發落據供父兄身死年久原受傷痕記憶不清現在正犯未獲不忍遽使慘遭蒸檢質之被告及地保人等均稱許宗泰等當時共聞被殺屬實無虞虚揑應俟獲犯訊有確供再行檢騐用示體恤而昭愼重地保楊玉奇於許羣芳家失事後未卽赴縣呈報吤據供時當災賑倥偬辦公外出並非有心諱匿究屬失於覺察亦應酌照不應重律擬杖八十折責革役張合成訊無挾仇殺掠亦無吞賑實據惟於充當村長領放賑米聞有不公已經河南府嚴行責懲應免重科喬濟川等訊無帮搶賄串情事應與並無分匿贓物之孔芳等均毋庸議該前縣蕭汝誦疏防行刦斃命重案又不於許羣芳具呈時卽行勘報例有應得之咎但業已病故應毋庸議接緝各員照例按限補叅正盜飭緝獲日另結無干省釋未到免提除錄供咨部外所有訊擬緣由理合恭摺具陳伏乞皇太后皇上聖鑒勅部核覆施行謹奏奉硃批刑部議奏欽此○○頭品頂戴山東巡撫臣張曜跪奏爲審明逆倫重犯按例擬辦恭摺仰祈聖鑒事竊臣前據冠縣知縣何式箴詳報民人馮克城因瘋毆傷伊母馮王氏越日身死並毆斃幼女馮二姐曁毆傷伊妻馮姜氏一案當因案情重大批司轉飭該縣親身押解犯証卷宗至省發委濟南府審辦兹據該府梅啓熙會督候補同知彭履謙等訊明擬議由臬司福潤覆審解勘前來臣親提研鞫緣馮克城籍隷冠縣侍母馮王氏平素孝順並無觸忤違犯馮克城向患瘋病時發時愈馮王氏因其並未滋事央允地保張汰安隣佑卽馮克城堂兄馮克逹族長卽馮克城胞伯馮仁友未經報官鎖錮光緒十二年十一月初三日早馮克城瘋病復發揭取屋内炕邊碍塊毆傷伊妻馮姜氏顖門額角左右項頸並毆傷幼女馮二姐顖門腦後馮王氏上前救護馮克城復用硨塊毆傷馮王氏顖門經馮克逹聞閙趨至喊同馮仁友將馮克城獲住通知地保張汰安前往查看問明情由詎馮二姐移時因傷身死馮王氏延至初四日亦因傷殞命當將馮克城送案請騐經該縣何式箴騐訊馮克城目瞪口呆語無倫次飭醫診視六脈洪浮患瘋屬實醫治通詳經臣批司提省發委濟南府知府梅啓熙等研訊馮克城瘋病痊愈供吐明晰審擬由司招解提審供悉前情不諱詰非裝瘋揑飾亦無起釁别故案無遁飾查律載子毆死母者凌遲處死又例載子毆殺母之案無論是否因瘋悉照本律問擬如距省在三百里以外審明後卽在省垣恭請王命正法將自級解赴犯事地方梟示又瘋病之人其親屬隣佑人等容隱不報不行看守致殺他人者照知人謀害他人不卽阻當首報律杖一百各等語此案馮克城因伊母馮王氏見伊瘋發揭取炕邊磚塊將伊妻馮姜氏幼女馮二姐毆傷近前救護該犯輙用碍塊毆傷馮王氏越一日殞命馮二姐亦移時因傷身死實屬行同梟獍自應按律問擬馮克城除毆斃幼女馮二姐並毆傷伊妻馮姜氏平復各輕罪不議外合依子毆殺母者凌遲處死律擬凌遲處死查冠縣距省在三百里以外臣於審明後飭委臬司福潤署臣標中軍叅將范正坦恭請王命將馮克城卽在省垣绑赴市曹正法並將首級解赴犯事地方梟示以昭炯戒地保張汰安隣佑馮克逹族長馮仁友容隱不報致釀逆倫重案均合依瘋病之人隣佑人等容隱不報致殺他人者照知人謀害他人不卽阴當首報律杖一百例各擬杖一百折責發落張汰安仍革役除供招咨部外理合恭摺具奏伏乞皇太后皇上聖鑒謹奏奉硃批刑部議奏欽此○○兩廣總督臣張之洞廣東巡撫臣吳大澂跪奏粤東正法盜犯第九十八次開單彚奏仰祈聖鑒事竊照粤省近年盜風日熾經臣之洞會同前撫臣倪文蔚於光緒十一年十二月初一日奏請仍予先行就地正法經刑部核議覆准嗣後廣東省拿獲持械夥刼兇暴衆著之各項盜匪無論水陸不分首從凡有案情重大罪干斬梟斬决者一體照土匪馬賊會匪游勇章程先行懲辦其距省較遠者由該廳州縣審實後酌核道路遠近如道府同城者解由該管巡道督同覆審不同城卽分别解由最近之該管道或府州覆審如犯多路遠者卽由道府州親赴所屬覆審均錄供通禀督撫核明情節確實批飭就地正法其廣州府屬及佛岡赤溪二同知所獲盜匪仍於審實後錄供解府審明通禀批交臬司會同營務處司道覆訊明確禀候核飭就地正法案情重大者梟示拒捕者格殺勿論並將通省此項正法盜匪按三個月彚奏一次光緒十二年正月十四日具奏奉旨依議欽此等因咨行到粤當經再行欽遵辦理廣東省第九十七次辦過盜犯業經彚奏在案兹查自光緒十三年六月初九日起至九月初一日復届三個月應歸第九十八次彚奏據各屬及緝捕員弁報獲盜犯共三十九名均經訊明分别解由該管道府及臬司會同營務處司道覆審錄供禀經臣等核明批飭就地正法分别梟示據臬司王毓藻將辦過盜犯造具案由罪名册詳請具奏前來臣等覆核無異除將案由罪名册送部查核並飭司備錄全案招咨部曁洋盜另行具奏外所有第九十八次正法盜犯謹彚繕罪名清單恭摺具陳伏祈皇太后皇上聖鑒謹奏奉硃批刑部知道單併發欽此 
 
 

Page 13

 
 
[光緒十四年四月初六日京報全錄]  
　　宫門抄○發抄硃批九道○雲督岑奏爲瘴故文武員弁卽請從優議卹片○東撫張奏爲調署州縣等片○台撫劉奏副將等留省補用片○又奏爲遊擊病故請從優卹片○江撫德奏爲調署州縣片○疆撫劉奏調署知府片○豫撫倪奏循章彚奏新舊咨交各案摺○豫撫倪奏叅革知縣追繳銀兩片○四月初六日戸部通政司詹事府正白旗值日無引見○奈曼王囘京請安○徐桐等考試漢廕生覆命○恩普假滿請安○志銳請假一個月○沈源深謝仍在軍機章京上行走恩○意公請假十五日○值年旗奏補派值年之大臣派出慶王○又奏派稽察火藥局之大臣派出尚昌懋崇光○又奏派專操之大臣派出色普徵額紹祺○内務府奏派廣仁宫𩫶髻山拈香派出瀅貝勒那貝勒○召見軍機豫王廖壽恒崇光高釗中○發抄李鴻章奏郎中捐賑開復並請仍以郎中補用奉硃批德生着開復原官仍以上駟院補用欽此○劉秉璋奏請仍以李玉宣調補瀘州直牧奉硃批吏部議奏欽此○又知州李玉宣完欵處分暫緩開復奉硃批吏部知道欽此○又丁亥綱耗羡作抵本省兵餉奉硃批戸部知道欽此○曹志忠奏出洋督緝日期奉硃批知道了欽此○希元奏屯兵營官改爲招墾局員屯兵口糧分年遞减奉硃批該部議奏欽此○又儘先協佐壅滯變通以防禦驍騎校借補奉硃批兵部議奏欽此○又連陞補驍騎校奉硃批兵部知道欽此○劉錦棠奏逞進回部貢金奉硃批該衙門知道欽此○○岑毓英等片再各營瘴故文武員弁失經臣等附奏請卹在案兹續查有記名提督楊春林補用都司劉德清五品銜補用千總黄國明劉承祚補用把總施汝信候選通判徐森丁憂同知銜貴州甕安縣知縣魏廷錫元江州吏目黄雲漢留黔補用縣丞周世蘭六品銜候選從九品劉發魁王炳春等十一員弁先後在防營因公瘴故據統帶總兵何秀林覃修綱雲南善後局司道曁帮辦營務處補用知府蔡信義李樹人等呈報前來伏念該故員弁等久在關邊防營受瘴捐軀深堪憫惻合無仰懇天恩賞准勅部將該故員楊春林等十一員弁分别從優議卹以慰忠魂除瘴故兵勇另造清册咨部外謹會同雲南撫臣譚鈞培附片具陳伏乞聖鑒訓示謹奏奉硃批楊春林等均着交部分别從優議卹欽此○○張曜片再三品頂戴在任候補道臨清直隷州知州王其愼經臣奏准開缺調辦河工所遺員缺自應委員接署查有膠州知州陶錫祺政聲卓著堪以調署遞遺膠州員缺查有本任歴城縣知縣孫符乾任事實心堪以調署至歴城縣印務查有金鄕縣知縣程方德才具明練堪以調署又署理樂安縣知縣王聯庚調省遺缺查有曹縣知縣何式珍講求吏治堪以調署所遺曹縣篆務查有准補樂安縣知縣曾啓塤明幹有爲堪以調署又荷澤縣知縣倪觀瀾調省遺缺查有調補益都縣定陶縣知縣毛澂爲守兼優堪以調署冠縣知縣何式箴調省遺缺查有堂邑縣知縣魏起鵬廉謹有爲堪以調署各該員任内均無已起四叅命盜案件及錢糧未完有關降調展叅處分據藩臬兩司詳請具奏前來除批飭檄遵並咨部查照外理合附片具陳伏乞聖鑒謹奏奉硃批吏部知道欽此○○劉銘傳片再副將銜安徽撫標儘先補用叅將周起鳳儘先補用遊擊談炳南湯仁貴均於光緒十年隨臣來臺奏保今職奉部覆准在案臣查該員等在臺有年屢著戰功均能練習地方海防情形迭經考騐槍法有準合無仰懇天恩俯准將周起鳳談炳南湯仁貴留於閩省各以原保班次照例補用敕部分别註册出自鴻慈除飭取該員等履歴咨部外謹會同閩浙督臣楊昌濬附片具陳伏乞聖鑒謹奏奉硃批著照所請兵部知道欽此○○劉銘傳片再查管帶昌字左營營官遊擊陶麟徵上年九月間帶勇剿辦北路滋事叛番尤爲出力經臣隨摺保奏蒙恩給奬在案該員因在内山歴受風雨烟瘴回防後卽抱重病於十二月初三日在營病故據代統昌字營五品銜教諭余應璜禀報前來臣查已故遊擊陶麟徵平時整頓營規講求操練深資得力剿辦叛番獨當一面出奇制勝謀勇兼優方期造就成才以備偏裨之選遽以積勞病故殊堪憫惜可否仰懇天恩俯准勅部照遊擊立功後在營病故例從優議卹以勵忠勤之處出自逾格鴻施除飭取該故員履歴另行咨部查核外謹附片具陳伏乞聖鑒訓示謹奏奉硃批陶麟徵著照遊擊立功後在營病故例從優議卹該部知道欽此○○德馨片再撫州储知府陳振瀛卓異悸滿請咨引見所有該府印務查有侯補知府趙之彰老成明練堪以署理又新建縣知縣文聚奎精明幹練堪以委令調署南昌縣知縣所遺新建縣印務查有豐城縣知縣善慶年富才明堪以調署遞遺豐城縣印務查有南昌縣知縣汪綬之歴練老成堪以調署文聚奎等任内並無盜刼三叅届滿已起四叅及錢糧未完叅限將滿有關降調之案據藩臬兩司會詳前來除分覈飭遵外謹會同兩江總督臣曾國葵附片陳明伏乞聖鑒謹奏奉硃批吏部知道欽此○○奴才定安跪奏爲恭報行抵黑龍江日期仰祈聖鑒事竊奴才前因行抵吉林恐江氷開泮當將吉字隊伍校閱大概先行馳赴黑龍江曾經據情奏報在案兹奴才已於二月十九日馳　黑龍江省城除將齊字營練軍一切事宜容俟會同署將軍恭鏜認眞辦理另行具奏外理合恭摺先行馳陳伏乞皇太后皇上聖鑒謹奏奉硃批知道了欽此○○劉錦棠片再署迪化府知府蔣誥撤任遺缺查有現任温宿直隷州知州陳名鈺老成練逹爲守兼優堪以調署遞遺之缺查有現署喀喇沙爾同知江遇璞勤能樸實廉潔愛民堪以調署遞遺之缺查有現署拜城縣知縣准補喀喇沙爾同知楊廷珍應卽飭赴本任以專責成其所遺拜城縣知縣一缺查有候補知州李凌漢堪以委署據藩臬兩司會詳前來除由臣批飭分别給委外謹會同陝甘總督臣譚鍾麟附片具陳伏乞聖鑒謹奏奉硃批吏部知道欽此○○河南巡撫臣倪文蔚跪奏爲光緒十三年秋冬二季新舊咨交各案查明己未結起數循章彚奏恭摺仰祈聖鑒事竊准部咨京控咨交之案每屇半年彚奏一次等因歴經遵辦在案兹查豫省目光緒十三年七月起至十二月底止審結咨交李白氏朱文煜劉本德葛懷瑜徐萬永楊倉郭合成李振鄭廷華邱之變徐大振李斌班永泰胡明德孫安殷勝吳作貴包玉芳彭俊德劉尚經曲萬全史中魁宋全法趙清新劉位蔣宋張氏郭趙氏孫應成鄒鳳廷孫文亮王廷選魏金聲等三十二起尚有白錦昭劉文章馬文朱長元郭建業王儒魁土欽若周藻周化雨閻喜幅李品超李張氏柴忠卿屈鳳勝徐崑山陳殿傑陳振大尹文林歡陽胡氏鄒國勛汪紹先趙光培許孫氏經讓葉恆新胡恆榮劉新旺王奉三郁金氏黄文芳李丁氏陳書趙崇德劉新田方李氏章海波李吳氏孔慶宗楊法劉履縉趙詳麟陳槿茂尚純仁張金生張東林邱安樂金蘭柳丙青楊元順張仰齡李儒登邢合娃李崇正尹紀昌井酉逢白廷宣羅天柱潘體羣陳石氏趙張氏秦安瀾吳耀南王任氏張思敬李殿生許羣芳高東梁張萬興秦必廣任寳賢徐結唐魏家利等共七十二起現未咨結内王儒魁趙崇德係赴京續控先經陳明併案計算應不另作起數又十三年七月起續准咨交袁明亮狄昌霖馬青雲魯楊氏李貫甲李登魁吕明先曹國貞陳華仁李玉高昌遠丁國秀耿貴清邱之變趙賢友宋克已趙德成董良玉李金科張鳳竹黄占鰲袁景安吕德元李模李應南等二十五起亦未審結計新舊實存咨交各案共九十七起或因要証未到或已咨部請展尚非無故延逾現均飭催認眞勒提訊擬詳辦用以仰副聖主清厘庶獄之至意所有查明光緒十三年下半年已未結京控咨交新舊各案起數緣由理合繕摺具奏伏乞皇太后皇上聖鑒謹奏奉硃批刑部知道欽此○○倪文蔚片再另案叅革前新鄭縣知縣鄒金生本任交代計尚虧短正雜倉驛等銀二千五百九十二兩零屢檄嚴催迄未完繳當此整頓交盤之際若不勒限叅追將何以杜延欠而儆効尤據藩臬兩司會詳前來相應請旨先將另案叅革前新鄭縣知縣鄒金生虧短本任交代銀兩勒限兩个月全數清繳倘有違逾再行嚴叅抄追以重庫欵除飭查取各上司職名另行開報外理合附片陳明伏乞聖鑒訓示謹奏奉硃批着照所請該部知道欽此 
 
 

Page 14

 
 
[光緒十四年四月初七日京報全錄]  
　　宫門抄○諭旨三道錄前○豫撫倪奏叅知縣等革職處分片○又奏爲道員因病請假卽經委署片○又奏議購外洋鐵路土車等片○又奏遴員署理知縣片○又奏遴員調補要缺知縣摺○又奏勞績人員甄别應補片○都察院史奏爲奏聞摺○四月初七日禮部宗人府欽天監正紅旂值日吏部引見四十七名戸部四名刑部四名都察院四名提督衙門六名廂黄滿四名正白滿四名廂白家二名廂紅滿二名○健銳營六名○紹祺色普徵額各謝專操大臣恩○尚昌懋崇光各謝稽查火藥局恩○紹祺請假十日○寳安預備召見○禮部奏派成貴妃前行初祭大祭禮節派出睿王莊王○又奏派磨勘閱卷之大臣派出錫珍文興清安松溎○召見軍機毓橚松森文秀寳安○○倪文蔚片再鄭州大工需用稭料節經分派委員會同産料各州縣確查境内存料勒限購運現當進占吃緊之時尤在印委各員實力辦運方足以資接濟兹查有候補知縣王義銓派委赴禹州會同地方辦料久逾限期辦無成數率行請費投廠訪聞該員以現定禹州購料價值私赴近工處所收買以致西壩官廠一帶料戸觀望不前實屬居心狡滑貽悞要工候補知縣魯鳳基知府用候補直隸州滎澤縣知縣連魁會辦榮澤購料連魁先經連工七十垜魯鳳基到縣復據報稱可以續辦三十垜該縣距工較近又係沿河産料之區採辦百垜爲數本少乃續據會禀但報存數十九萬四千餘束核計不足四垛嚴批飭查延玩不覆並故違定章自行堆垜冀得暗增虚數多領料價浮加運費均屬任意取巧據鄭工總局司道總辦稭料道員歐陽霖先後禀報前來未便稍事姑容致各州縣皆意存懈弛集料愈難除將王義銓撤回嚴飭魯鳳基連魁將續報稭料三十垜尅日運足再行認眞採購外相應請旨將候補知縣王義銓卽行革職候補知縣魯鳳基滎澤縣知縣連魁均暫行革職以觀後效如仍不知愧奮玩誤工需再當從嚴叅辦謹會同署河臣李鶴年附片具陳伏乞聖鑒訓示謹奏奉硃批王義銓著卽行革職魯鳳基連魁均暫行革職餘依議該部知道欽此○○倪文蔚片再前據開歸陳許道鞠捷昌因病請假調理當　臣奏明派委候補道朱壽鏞代理道篆在案查朱壽鏞到任後鄭工東西兩壩先後開工該員籌辦料物督率夫工綜核欵項均能實力實心肆應曲當現據鞠捷昌禀稱怔忡舊證幸已就痊惟兩目雲翳未净不敢籍病躭安報明銷假前來臣商之禮部尚書臣李鴻藻署河臣李鶴年均以大工正當吃緊朱壽鏞經理全工一切事宜駕輕就熟極爲得力未便再行易置應卽改爲署理以專責成兩壩稭料尚形缺少工次所需最爲重要鞠捷昌業已銷假應令督催印委各員迅速購運源源接濟俾免停待除分檄飭遵外謹會同署理東河總督臣李鶴年附片陳明伏乞聖鑒謹奏奉硃批吏部知道欽此○○倪文蔚片再此次鄭州大工時日迫促工程浩大臣自去年節次欽奉諭旨會籌堵合卽深思所以速運料而便施工者近壩沙澥取土窵遠一難也日計不足必兼夜工燈燭之光不能及遠二難也水集下游州縣稭料由周家口水路運工以輔陸運之不及逆流上駛牽挽無路三難也於是議講西洋鐵路土車以速運土議購電燈以便夜工議試用小輪船溯江入淮拖帶料船以速運料當經先後電商北洋大臣李鴻章飭由江海關道龔照瑗等定購小鐵路五里連運土鐵車一百輛電燈一架淺水小輪船二隻現在鐵路電燈均已運至西壩安設運土迅速較土夫推送難易不啻倍蓰電燈照耀不殊白日可以晝夜䟎工惟淮泗等河經黄流奔注溜勢無定深淺不常試行小輪時慮阻擱現令多集民船轆轤轉運所有定購淺水小輪船二隻擬仍交龔照瑗代爲變價除飭鄭工總局將各項價值運費分别查明開報再行咨部備核外謹會同督辦鄭工禮部尚書臣李鴻藻署河東河道總督臣李鶴年附片奏陳伏乞聖鑒謹奏奉硃批該部知道欽此○○倪文蔚片再永城縣知縣朱升吉前經飭回本任隨據因病請假所遺篆務亟應遴員署理兹查有信陽州知州耆齡辦事安詳堪以調署該員任内並無承緝盜案已起四叅及錢糧有關降革處分據藩臬兩司會詳前來除檄飭遵照外相應附片陳明伏乞聖鑒謹奏奉硃批吏部知道欽此○○河南巡撫臣倪文蔚跪奏爲揀員調補要缺知縣以資治理恭摺仰祈聖鑒事竊照太康縣知縣吕炎律在任丁母憂以丁憂本日爲開缺日期歸光緒十三年十一月分截缺查太康縣地方遼闊政務殷繁民情好訟並與皖省毗連時虞匪徒竄匿治理不易爲衝繁難兼三要缺例應由外揀選題補自非精明幹練之員難期勝任臣與藩臬兩司在於通省現任候補正途及各項出身應調應陞人員内遂加遴選非現居要缺卽人地未宜查有靈寳縣知縣蒯𧂂現年四十七歲順天大興縣祖籍江蘇吳江縣由監生捐雙月縣丞加捐鹽經歴並提舉銜隨同銘軍歴在山東湖北江蘇剿匪獲勝案内奏保花翎免選本班以知縣分發省分歸候補班前先補用嗣凱撤離營赴部引見奉旨着准其免選本班以知縣分發省分歸候補班前先補用並戴花翎欽此隨在捐銅局捐指浙江同治八年八月到省期滿甄别留浙補用嗣因胞伯蒯賀蓀升任浙江按察使廻避來豫於十三年三月到省光緒五年在黔捐避捐本班儘先題署靈寳縣知縣八年四月初十日到任試署期滿題准實授該員樸練詳明歴俸己滿三年在任内有承緝過客陳耀遠在途被搶拒傷車夫一案業滿四叅奉部核明有級抵銷免其降調此外承緝承審盜命各案並經徵錢糧查無有關展叅降調處分以之調補斯缺實屬人地相宜惟題缺請調與例稍有未符但太康縣係兼三要缺爲地擇人例得專摺陳請兹據藩司劉瑞祺臬司賈致恩會詳请奏前來合無仰懇天恩俯念員缺緊要准以靈寳縣知縣蒯𧂂調補太康縣知縣洵於治理有裨如蒙俞允該員係以現任知縣調補知縣銜缺相當毋庸送部引見所遺靈寳縣知縣係選缺豫省現有應補人員俟奉文後揀員請補所有揀員調補要缺知縣緣由理合恭摺具陳伏乞皇太后皇上聖鑒訓示再該員係初次揀調人員因公叅罰例免核計合併陳明謹奏奉硃批吏部議奏欽此○○倪文蔚片再各項勞績人員應於到省扣足一年詳加甄别兹查有軍巧候補班補用直隸州知州孔廣聰軍功候補班前補用知縣史宜内均到省已滿一年據藩臬兩司會詳請奏前來臣查孔廣聰明敏有爲史宜内處事勤篤均堪以本班留省照例分别補用除將各該員屢歴咨部外相應附片陳明伏乞聖鑒謹奏奉硃批吏部知道欽此○○都察院左都御史臣宗室松森等跪奏爲奏聞請旨事據山東民人孫景一以挾仇紏搶連斃五命等詞赴臣衙門呈訴臣等公同訊問據孫景一供年二十二歲青州府壽光縣人緣身家祖遺荒鹻地畝自雍正四年認墾升科至道光年間因袁大來爭地將身祖孫六春扎死曾經控告有案訉結後官立界石六處界南孫姓管業界北袁姓佃種嗣後並無爭執禍因光緒九年袁大來等謀翻舊案越界覇佔經身族控縣查究未遂所欲袁大來等挾仇於十二年五月間率衆肆搶將身父孫堯年毆死報縣騐訊伊等商令袁懷民改名袁立貞揑稱孤子投案頂凶身服祖孫明甲據情上控飭縣會審伊等不持集訊紏同袁懷民等率衆數百人各執火槍器械赴身莊燒搶立將身叔孫瑟音並族人孫文玉孫紹孟殺斃孫二成亦被扎傷殞命孫自明等十二人均受重傷報縣騐明在案縣主反將明甲責押以致氣鬱身故正凶帮凶大半未獲雖經拿獲凶手袁懷民亦不收禁僅以年七十餘歲之袁述曾等頂替各凶希圖與袁懷民一併邀恩减罪案延不究不得已來京瀝訴等語餘與原呈略同臣等查該民人孫景一控稱袁大來等挾仇將伊父孫堯年等五命先後殺斃各犯均不到案意圖假冐頂凶等情控關搶殺多命凶縱案懸如果屬實亟應嚴究以儆凶頑謹抄錄原呈恭呈卸覽伏乞聖鑒訓示再據該民人結稱在本府控告四次臬司衙門控告三次巡撫衙門控告二次切未親提合併聲明謹奏奉旨巳錄 
 
