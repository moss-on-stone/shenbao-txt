# 1900 - 287 - 4909884

 

Page 1

 
 
[勸募濟急局捐欵] [  申報館協振所謹啓]  
　　拳匪作亂兵燹慘遭凡我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併資送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾囊以佽者不拘多寡同是善緣請及早擲交本館協振所隨時彚解俾孑遺黎庶荏席同登翹企仁施迫切以待肅此謹曰惟冀垂靑 
[書報紀俄德密約後]  
　　英國太晤士報登栢林采訪人電述俄德兩國現因中國之事訂立密約中有一欵略謂俄國可佔據中國滿洲全境並任德人佔據山東至於英國已宣明不再侵佔中國土地不過欲開拓商務現在當可任彼施爲云云南洋新加坡叻報譯錄其語本館遂轉錄於八月十七日報端此約之是否確實執筆人未敢逆億特以英國太晤士報載之南洋新加坡叻報譯之本報因亦轉錄之以廣都人士之耳目約之有無以及俄德兩國之果否能成其志皆不暇計也夫使俄德兩國果有此密約果有此一欵則執筆人不能不笑德國之愚而嘆俄國之狡何以言之蓋自拳匪肇亂京津各國聨軍大舉入衛逮至京師淪陷乘輿播遷各國雖議撤軍而和議尙茫無頭緖顧此係各國公共之事非俄德兩國所能獨主也俄人早見及此祗以無隙可乘不能波瀾别起乃不意黑龍江將軍壽山逞其繆戾之性情思迎合權要之意旨縱容匪類將中俄合修之鐵路任意摧殘旅居俄人亦多慘遭劫殺於是俄人大憤驅兵擾我東隅致黑龍江不守三姓海城牛莊愛琿齊齊哈爾寗古塔等處又相繼淪亡是非壽山之輕啓釁端何至若此今壽山雖奉旨查辦畏罪自裁而東三省將盡爲俄人所據卽使他日者北省之事經李傅相竭力調停各國肯重修盟好而俄人必以東三省爲另是一事不與各國相關北事卽可言和恐東事未必卽了雖俄廷屢言攻奪遼東並非欲得滿洲土地祗以各處匪類橫行不得不代爲平定然俄人陰謀狡計早欲奪取我疆圉其亟亟焉築西伯利亞鐵路用心已覺顯然故今兹非欲得中國土地之語識者皆知其言不由衷也所不解者德與各國聨軍同平北省拳匪之亂未與中國别啓釁端則北省之事各國旣允議和德亦玉帛重修斷不能獨違衆議約中所載任德人佔據山東之語將使德人在山東與中國别開兵釁乎抑以此次拳匪之亂德使獨被戕害議和時應與各國有别故得佔取山東乎但今東撫袁慰廷中丞方一意保護西人剪除亂黨卽偶有拳匪餘孽搜捕亦不敢稍疏德人何能藉口平匪擾及山東一省卽使德人有心滋擾各國必以有碍商務未必竟任其所爲或謂各國不允德人則東三省亦中國土地將來俄人欲據爲已有恐各國亦未必允從不知東三省地處邊荒商務不旺在俄人壤地相接得之可益版圖而各國則無甚大利可獲故視之較輕非若山東之尙有商務爲各國所不能恝置也觀前年德人據膠州澳而英人卽佔我威海衛以相抵制可知英於山東斷非若東三省之漠然以視也方今商務之大以英爲巨擘山東倘被德人所佔則英人雖欲開拓商務恐不能任意施爲約中所言爲能如志因是知英人豈見不及此而任令德之獨自佔據乎吾是以於俄德兩國之密約笑德之愚而嘆俄之狡也 
[榮膺賜謚]  
　　天津直報云崇文山尙書綺李鑑堂制軍秉衡殉難後奉旨褒忠已登前報兹聞官塲得有確信崇公賜謚文忠李公賜謚忠節亦足見聖天子賞善褒忠有加無已矣 
[侍御殉節]  
　　松江訪事友人來函云郡紳宋養初侍御承庠起家拔萃就職部曹洊陞工部郎中截取知府充總理衙門章京遷河南道監察御史告養南歸旋卽奉諱服闋入京卽補浙江道監察御史署理京畿道事務侍御丰裁峻整凡朝野利弊類能慷慨盡言此次拳匪事起中外交鬨自以受國厚恩時萌君辱臣死之志七月二十二日聨軍入京兩宮西幸侍御忠憤塡膺遂於翌日仰藥殉節由同鄉章甓　主政諸君備棺成殮嗣君艾孫明經方讀書郡城融齋書院本月二十四夜接到訃音展函大慟隨易服成禮擇日開喪親友之聞信慰唁者絡繹不絶吁舍生取義一刻千秋臣節無虧足爲峯泖增色矣 
[京員避難記]  
　　自拳匪作亂聨军入京在京各員或存或亡苦無確耗誦杜工部烽火連三月家書抵萬金之詩慘怛情形眞未易形諸筆墨矣兹得京師友人偵訪確情函致本館云徐蔭軒相國桐全家被難成曰相國係自經尙待確訪陸鳳石侍郎潤庠於七月二十二日已刻出都薄暮抵黃村遇徐花農宮庶珙沈子枚觀察能虎同宿破店中至二十九日行抵保定八月十二日復携眷南行十八日抵山東德州閏八月初旬被召趨詣行在内廷諸臣中徐公會澧陸公寳忠亦已被召趨詣行在南書房諸臣中徐頌閣尙書郙仍在京師瀛眷現寓文安縣鄉間張公燮鈞全眷在京秦佩鶴學士昆仲及葉君鞠裳現寓昌平州曹君再韓吳君穎芝潘君經士現寓延慶州費君芝雲先寓保定現已遷至大名府劉君瀛侶依其金昆行唐縣任所以上諸君全眷皆在京師鄒君紫東高君根生殷君柯亭陸君伯葵眷口已由汴遵陸而南彭君子嘉周君紺紆已由山東南下陸君則偕陳君董坡在京外淸河小住吳君綗齋名士鑑於八月初旬某日偕徐宮庶琪由德州赴汴潘子靜觀察現寓滄洲轉運局姚頌虞部郎仍住京師眷口則暫避檀拓地方楊子通星使顧康民部郎之眷口均已回京 
[礦局被焚]  
　　漠河金礦爲東省一大利源兹得直隸友人手書云六月二十七日礦中總局已被火焚其燬於拳匪耶抑遭洋兵之劫耶不得而知矣 
[教士被害計數]  
　　天津直報云自拳匪作亂以來各省天主耶蘇兩教中教士之慘遭戕害者幾於番數難終兹由各領事各教會查番開列淸單計耶穌教士之遇害者一百八十四人内男教士六十八人女教士七十五人小孩四十一人此外尙有未經得有實信者至天主教士戕斃若干尙俟查明續錄 
[補記相節在津事]  
　　天津友人來信云當欽命議和全權大臣李傅相在津時天津道方勉夫觀察委署天津府胡子湄太守前天津縣呂秋樵阮梅靑二大令皆步行往謁蓋以亂離之後車馬皆無也某日傅相探聞文安固安保定大城諸處仍有拳匪嘯聚乃出示解散併調梅呂等管軍士剿之 
[京師客述]  
　　有客由京師致書本館云當拳匪擾亂時榮仲華相國府第悉數被焚峻宇雕牆無一存者慶恭二王邸幸由日兵護衛刻仍安然無恙然亦險矣 
 
 

Page 2

 
 
[天津客述]  
　　有客由天津惠函本館云鎭守大沽砲臺天津鎭總兵羅耀廷鎭軍當七月二十一日砲臺失守後卽退駐天津鎭署某日庖人方進午膳忽聞洋兵已攻破南營門倉卒中食梗喉間氣閉而死由法界直達關署民房鱗次一炬無遺傳聞七月十七日北通州失守然洋兵並不縱火殺人洋教士之行教於保定者刻已由廷護撫派兵護送至安州矣 
[巨艦過港]  
　　香港循環日報云日本倩歐西某名廠定製鐵甲戰艦名曰朝日前禮拜二晚上行抵香港翌晨展輪入口攷此船册載一萬五千二百墩機器抵馬力一萬五千匹船身鋼甲厚英度九寸四分砲位鋼甲厚十四寸十分船面鋼甲厚四寸二分半船中置十二寸口大砲四尊六寸口快砲十四尊十二磅藥彈快砲二十尊三磅藥彈快砲八尊二磅半藥彈快砲四尊水雷四具每一點鐘時能行十八海里 
[移設糧臺]  
　　揚州訪事人云今夏北方拳匪作亂各省大吏均派兵赴都助剿併設總糧臺於袁公浦上奉旨派惲莘耘觀察祖祁督辦嗣兩宮西幸現又移蹕長安淸江轉運艱難於是兩江總督南洋通商大臣劉峴帥與湖廣總督張制軍互商將總糧臺移設鄂省電飭觀察迅速至省籌商觀察隨卽束裝南下某日下午舟抵維揚各官迎迓如儀觀察卽命輿登岸拜會運司柯遜𤲅都轉茗談良久而出旋卽回舟揚帆逕往白下 
[柏臺榮晉]  
　　武昌訪事友人云前署湖北按察司孟志靑廉訪因病出缺所遺臬篆經督憲張香濤制軍撫憲于次棠中丞會委候補道扎鳳池觀察署理觀察接奉憲檄卽定期本月十八日履新是日午刻按經歴呂琴薰叅軍將臬司印信齎送行轅觀察朝服拜受望闕謝恩文武寅僚咸往叩賀馬龍車水絡繹於途按觀察係荆州駐防原任成都將軍魁時若留守之喆嗣曾署襄陽道篆今者柏臺榮晉定能丕煥新猷也 
[拿獲匪目]  
　　揚州訪事人云康梁逆黨散放富有匪票到處煽惑居民自漢口事發後首要各犯次第就誅本月二十三日管帶長江新勝前營徐都戎懷禮管帶新勝中營謝都戎宗培在濵江某處緝獲匪犯二名一羅姓一未詳親自押解來揚赴運轅禀到聞二匪係康梁逆黨中著名頭目某當道曾懸賞購線緝拿未獲者運憲柯遜𤲅都轉立傳團練總辦及本署發審委員陸别駕家鐸升坐内堂研鞫二犯一已供認附逆不諱一尙言語游移訊畢發交縣署加釘雙鐐嚴行覊禁 
[殘軍南下]  
　　揚州訪事人云場城爲水陸孔道南轅北轍來往如梭日前閩省曹鎭軍志忠統帶志軍六營過境旋又有武衛前鋒左軍由北而南聞此軍係湖北提督張蘭陔軍門春發所統今夏隨李鑑堂星使北上迨鑑帥盡節楊村士卒潰散軍門沿途收拾將殘卒若干名率之南下抵揚後暫在五臺山北來寺寄宿一宵翌晨卽向瓜州進發 
[重囚反獄]  
　　香港循環日報云省垣按察司獄爲幽禁重囚之所近年並無大案其由各屬解省者祗寄禁府縣各獄從未有交司獄覊留獄者迨李公鴻章總制粤東西所獲逆匪甚衆遂派員估修司獄收之而調營勇巡邏焉本月十六晚諸犯忽串謀反獄先是有著名匪犯李維新者向在新會縣境嘯聚亡命之徒恣行刼擄迭經官紳懸賞購緝至上月某日某營勇憑線拿獲解交營務處押候刑訊李犯自知多行不義罪不容誅因與各犯謀俟獄卒携膳餉衆囚時攘臂而起縶各獄卒幽禁一隅奪其洋槍褫其號衣擬俟夜深人靜時冐爲獄卒開門闖出分路遠颺迨更籌二報卒夥某乙不見卒歸恐有意外之虞携燈入視則各犯咸拔刀相向乙大呼救命巡勇驚駭相約持械固守獄門遺人馳禀獄吏獄吏急白縣主傳集廣勝軍安勇列隊持槍蜂擁而入各犯身著號衣放槍拒捕經勇丁次第擒獲中有二犯匿神案下卒被搜出獄吏按册點名毫無喪失乃將獄卒救出洎各事就緖天已破曉獄吏詳細推鞫知爲首起意者共有五犯乃禀明上憲俟審實後明正典刑 
[擄劫成風]  
　　松江訪事友人云去冬梟匪駕舟至婁縣所轄塘橋鎭擾害良民旋被緝捕勇丁禽獲若干名送官懲處事後若輩遷怒於十五圖地保沈阿根揚言欲劫之以圖報復邇者北鄉圖差樊某由泗涇至鎭聞其事勸令沈暫避梟黨聞而惡之遂於本月十九日各持槍械四出尋覓欲得樊而甘心樊見事急避至地保張象貞家若輩追蹤而至劫入舟中揚帆徑去後經家人以洋銀三百六十元贖出因恐結怨不敢報官旣而鄉民徐某被本邑無賴混名小扶摇者冒充梟黨夤夜劫去家屬急浼人緩頰用洋銀二百三十元贖歸說者謂塘橋自張象貞被刼贖回後若輩視爲利藪擄劫頻仍如烟館主沈五則贖以洋銀二百五十元徐正亭則贖以洋銀二百元金碧鳳則贖以洋銀三十七元湯雪卿則贖以洋銀八十元以致此風日甚一日巡鹽哨弁非惟不能嚴緝復縱其下與匪勾結遂使梟勢猖獗人皆莫可如何此次劫徐之小扶摇久在巡船執役鄉民皆指而目之聞匪首吳姓綽號海裏扛與金澤人劉姓松郡人楊姓自稱及孔大少爺者聨絡一氣爲安得南面者痛加剿洗庶閭閻得以高枕無憂哉 
[潯水秋紋]  
　　九江訪事友人云本月初九日九江關道憲明華亭觀察九江府孫景裴太守督率德化縣應莘臣大令會同團練督辦孫詞臣觀察詣城外龍池寺點騐新募團勇二百餘名○本月十一日之夜有某國兵艦二艘鼓浪至距城五里之金鷄坡砲臺左近閱視一周小泊寳塔下九江鎭總兵宋佩珍鎭軍恐有意外之虞立卽帶兵巡緝次日視之已鼓輪上駛不知何往矣 
[軍麾戾止]  
　　日前江南提督兼自强軍統領李壽亭軍門由江陰防次乘策電兵輪船來滬昨日黎明就南市董家渡浦濱下碇蘇松太兵備道兼江海關監督余晉珊觀察提標右營叅將廖楚材叅戎上海城汛周鑑之千戎上海縣主汪瑤庭大令松滬釐捐局督辦錢怡甫觀察先後命駕至舟次謁見旣而滬防安字晉字兩營管帶顔章兩遊戎撫標滬軍營管帶龍葆珊遊戎亦次第禀謁如儀聞軍門小作勾留卽當遄返防次 
[諭繳匪票]  
　　護理江蘇巡撫聶仲芳中丞頒發勸諭富有票匪及早投誠自首告示數十帋至申略謂予限一月繳票自首概予自新從寛免究如各衙署書差悞買此票者卽禀明本官營勇悞買者自首本營統領當將匪票焚毁另給印照收執日後被别匪扳出有此印照呈明准予免議如能眞正悔心拿獲匪首及供出匪首願充引線爲官軍拿獲者均予分别從優奬賞如逾一月尙匿票不繳是甘心從逆定當照例治罪等因上海縣汪瑤庭大令接奉之下已飭貼通衢俾若輩咸去邪歸正矣 
[續審售地糾葛案]  
　　蘇松太兵備道兼江海關監督余晉珊觀察在美界出使行轅與西官會審售地糾葛一案已誌前報昨日午前十點鐘時覆訊原被告所延律師尙未伸辯觀察商之英刑司威金生君謂此案馮直夫旣有遺囑留存高易律師處聲明傳孫不傳子並言洪綬年滿三十方可將各産收管任其變賣等情今洪綬未及三十未便出賣本道亦不能斷歸何人所有與馮姓往來銀兩向馮姓自行理楚可也語畢遂退堂 
[示免驚疑]  
　　駐滬法國總領事白藻泰君以駐紥新闢租界内之法兵不時登臺瞭望恐居民少見多怪以致驚疑因於昨日照會蘇松太兵備道余晉珊觀察請出示曉諭觀察允之 
[暫准减捐]  
　　本邑南市長豐泰號主向在淞滬釐捐總局包認崇明縣各口釐金近因北省匪亂百貨滯銷禀請撤退督辦錢怡甫觀察批示曰該商包認釐金係按年認定豈能半途請退察核所禀尙屬實情姑從今秋爲始暫减二成一俟和議告成卽照原額 
 
 

Page 3

 
 
[札飭領棺]  
　　上海縣主汪瑤庭大令接奉陝甘總督魏午莊制軍札文内開前有江蘇上海人鄭正聰在湖北鄖縣聽從搶奪王勤裕家錢物計贓逾貫擬流私逃復獲改發充軍到陝西武威縣配所兹因該犯在配病斃札飭傳知屍屬來陝領棺歸葬等因因卽飭差查傳犯屬赴陝領棺 
[再勸輸將]  
　　前日上海縣汪瑤庭大令柬請本邑各紳富至署勸令捐輸以供皇太后皇上行在費用昨日又邀集四鄉各紳富諄諄勸諭并設筳欵之至晚始散 
[地須復丈]  
　　潤記公司執事人周維新投蘇松太兵備道轅控黃掌掌私拔界石侵佔地基道憲余晉珊觀察札委會丈局總辦黃大令會同英美租界公廨襄讞委員張柄樞司馬前往丈量因兩造未到無從指證以致案懸莫結前晚讞員翁笠漁直刺倩司馬傳集研訊潤記公司夥張裕仁胡仁生同訴稱周因事赴蘇今尙未回是地係會丈局充公項下所餘者光緖二十四年售與潤記管業由地保陳文榮經手立有界石嗣被黃私自拔去據爲已有叩乞究追陳供詞與張胡略同黃供此地係小的上祖遺傳内有墳墓照契並無餘地路旁有一小河已被工部局塡塞前次丈量時悞爲餘地遽令充公旣而復被工部局建築馬路强行佔去致生糾葛叩求鑒察司馬謂查核所呈圖樣並未將墳丈量在内顯有情弊著兩造暫退候函請會丈局員復丈再核 
[英美租界公堂瑣案]  
　　包探竇如海邊槐洲同禀稱俞得潤竊取洋人哈司所佩金質對時表一枚持至白大橋左近洪盛押鋪求質鋪中人恐于未便令立保單俞卽倩方竺𤲅作保質得洋銀二十元旋經小的等查獲原贓惟俞尙未緝獲今先將方解案請究方供小的與俞素識不知竊贓故敢作保求恩寛宥押鋪夥某甲投案請追質本讞員翁笠漁直刺商之佛繙譯判將方發捕房管押兩禮拜身畔搜出之洋銀四元撥充公費質本不追俞俟緝獲嚴懲贓給失主領去○包探張阿五禀稱鐵工錢開洪用刀戳傷俞宗海陳如金經小的拘獲解案請究俞陳同供小的等在浦東耶松船廠當工頭錢因誤事罰去小銀錢兩枚遂將小的等肩背戳傷叩求懲辦錢一味抵賴直刺判責四百板遞回甯波原籍○二百七十五號華捕禀稱夏德喜至曹東生所開茶肆强索洋銀五元不遂所欲卽糾黨行兇經小的拘獲解案請究曹供是日夏自稱董事至小的處聲言北地拳匪擾亂士民待振孔殷逼令小的捐洋銀五元小的不允致被擊毁茶碗叩求究辦夏供小的在某洋行船上當小工頭目曹係安淸道友匡立生之徒向在小的船上工作屢次犯竊經小的訴知主人大加申斥致被挾嫌誣控直刺見夏狀貎獰惡知非善類判責四百板諭以嗣後痛改前非違干重辦○二十九號西捕禀稱流妓楊榮慶在路拉客解案請究直刺判押一禮拜○包探顧阿六禀稱陳東生在李阿昌家撬門圖竊經一百十八號巡街捕所見拘入捕房捕頭令小的解案請究直刺判責一百板遞解回籍○包探顧阿六禀稱江阿二竊取俞金榮王榮生兩家布衣絮被經小的拘獲解案請究直刺判責二百板遞解回籍○日前中庸洋行主惠脫控葉阿德陳意卿串竊木料寄存蔡甫臣家直刺諭候提到葉陳訊核昨晨包探趙銀河提齊解案直刺判令將葉發捕房管押一月陳押半月蔡開釋○春記等綢莊主控斯瑪洋行買辦賀茂松串騙綢綾計銀一千三百餘兩直刺提訊行中出店人朱新章王小梅知賀已逃回寍波原籍諭候備文飭差偕張探帶朱王前往關提昨晨差役偕張探投案禀稱小的等奉諭往提不料行抵寗波賀已盡室遠颺杳無蹤跡直刺著將朱王暫押个傳到原告於下禮拜二午後兩點鐘時覆訊核奪○包探陸阿九禀稱夏阿金陳元昌竊取法租界祥豐烟館烟槍一枝經小的拘獲解案請究直刺判令各責五十板贓給失主領去○包探陸阿九禀稱湯計南持春宮畫册至某茶肆求售經小的拘獲解案請究直刺判令枷號一月畫册存候銷燬 
[英美租界紀聞]  
　　妓女顔如玉自嫁許某卽捲物私逃許忿甚控諸英美租界公廨讞員翁笠漁直刺研訊屬實判責荆條五百下發交某善堂擇良婚配前日有自稱朱其姓信卿其名者投案禀稱願領顔妓爲室直刺許之著將善堂經費如數繳呈始准領去從此史花有主當不復虞鳳泊鸞飄矣○虹口著名賭棍瞿慶成獲案後經英美租界公廨讞員翁笠漁直刺送覊西獄迄今尙未期滿不意天奪其魄竟於昨日瘐斃管獄者報知捕房捕頭令傳家屬備棺收殮是亦可爲世之誘賭者戒矣 
[美租界捕房紀事]  
　　昨晨賭徒吳阿四在北河南路擺設賭攤誘人入局適爲包探李佩芝所見連賭具解入捕房捕頭令押候解送公堂禀請讞員翁笠漁直刺訊辦○昨晨無賴張阿大在天潼路攫取某號東洋車上坐褥適爲四百七十七號巡捕所見飛步追獲送入捕房捕頭令押候解送公堂禀請究辦 
[飭屬輸將]  
　　本善會同志候選州同包通刺巖馳赴金陵設立救濟北省籌捐分局前由樹藩禀請兩江督憲飭屬輸將以資接濟昨蒙督憲批准誠被難官民之福也批語照錄於下所禀事關善舉自應照准仰候札行江藩司標中軍分别移行各屬一體酌量捐助可也[  上海慶順里救濟善會陸樹藩潘炳南丁紹芬等謹誌]  
[澤被宣南]  
　　啓者前蒙福州許制軍長沙俞中丞浙江劉中丞南昌張方伯諸公分别電助濟急經費業經乞登日報叩謝恩施兹又蒙安徽王中丞湯方伯電開文電悉京中官紳商民兵燹之餘奇窘可憫尊處設法救急胞與爲懷中外咸欽弟等勉籌五千金日内匯滬聊効綿薄祈彚存散放感荷承示代寄專欵兹有弟春親友顔曾湖南附生現保通判管帶水局團勇住繩匠胡同王宅並匯銀四百兩亦乞查交爲感弟之春壽銘同覆效○覆電奉效電蒙助五千金佛力仁心同深欽感一俟匯到卽由銀行匯京彚辦另寄附生顔曽四百兩卽按住址寄送宣汾應等同叩效○雲南丁制軍電開盛京堂鑒前奉尊電因現尙在京之官紳商民百物蕩然擬設法籌欵援救由各同鄉外官捐助等因滇雖瘠苦義不容辭已與司道商定各將俸餘勉力相助鐸允捐河南銀一千兩藩司李經義允捐安徽銀二千兩署臬司曹鴻勛允捐山東銀五百兩署糧道湯魯璠允捐湖南銀四百兩迤西道全懋績允捐浙江銀四百兩署開廣道劉敏圖允捐貴州銀五百兩共滇平銀四千八百兩餘再陸續電達已集之欵寄交何處由滇匯滬尙需時日能否由尊處照數墊欵先電匯交京都轉交各省妥當京官首事匀散以濟燃眉希尊裁兹先電復鐸叩馬○覆電馬電敬悉承公與司道諸公集銀四千八百兩望交天順祥匯滬通商銀行再轉匯京援照各省辦法請傅相轉交京官首事匀散浩劫餘生得兹接濟當同深銘感宣叩養○又李方伯電開盛京堂鈞鑒亥密昨電諭助濟各省京官一節已由循帥遵集捐數電復不贅羲到滇未久缺復瘠苦勉助滇鲜銀二千兩帮貼安徽京官惟滇滬匯解過遲欲懇吾丈墊欵匯交家伯照交或交安徽首事匀散或請家伯按同鄉戚友交誼分等致送均可候尊處電復欵卽速寄不誤惟瑣屑煩瀆至深感悚羲叩號○覆電兩電悉濟急會已匯京洋銀各二萬擬照循帥公電先函傅相仍望速解接濟宣叩○四川陳觀察電開濟急善局諸公鑒電悉以敝欸三千解京二千解淸德籌畫周密感甚昨電禀傅相擬措萬兩候示分撥接濟各省京官値此艱難心餘力薄爲濟幾何是望諸公鼎力維持是禱陳光弼叩○覆電陳子鈞觀察電悉五竿遵卽分撥承示續助萬金已電請傅相示分撥具仰宏願大力欽佩無涯現在京城匯欵不易通電亦難尊處如尙未奉傅相復示或將萬金仍匯滬由弟等代電聲明尊意一面設法匯京較爲妥速此欵是否專濟貴同鄉抑係統捐並乞電示宣懷等○又奉陳觀察電開濟急善局轉盛京卿鑒示悉猥承奬飾實增慙赧按敝同鄉已有助欵此次萬金原擬統濟各省京官前電奉傅相尙未奉復欵今電囑盤記信義行呈繳聽貴局如何設法撥濟仍祈轉達傅相施行光弼叩[  上海北市絲業會館濟急善局龎元濟施則敬謹錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[流氓宜究]  
　　本邑浦東高家行一帶近有小流氓成羣結隊聚賭殃民事爲上海縣汪瑤庭大令所知飭差傳諭地保前往查禁如違提究不貸 
[上海縣署瑣案]  
　　孫仲亷前在婁縣楓涇鎭開設萬昌南貨店後以折本閉歇逃逸無蹤虧欠沈少譜等十餘户銀兩爲數甚鉅沈等以孫兄蓮甫在上海開設同仁昌魚行遂投上海縣署控請提案押追蓮甫懼將仲廉交案縣主汪瑤庭大令訊供責比釘鐐　追蓮甫則另押　質所令帮司料理前晚升坐二堂飭提兩孫訊究同供願變産淸理惟求寛限大令諭候移請婁縣將房屋發封召賣并先繳銀三千兩限半月内理淸○巨竊陸樹生前因行竊叅署巨贓由縣捕拿獲解經大令訊實收禁詳奉上憲擬定流罪旋接臬憲朱亷訪札開該犯雖擬定罪名然察核供詞尙有七旬祖母家無次丁著援例交保留養前晚大令飭提復訊供稱小的係南匯縣人雖有祖母在鄉今已久無消息未悉存亡捕役禀稱陸犯供有祖母小的查係不實大令遂著還獄候辦○前者浦東鄉婦朱張氏控寡媳徐氏與張金泉通姦串竊洋銀單契并被毆傷大令騐明傷　諭候提究前日朱張氏又扭媳至案喊控大令升堂訊鞫朱張氏供稱寡媳徐氏因挾小婦人控究之嫌昨晚在屋後縱火幸經衆人救熄今特扭案請辦徐氏供丈夫故後小婦人並未與人犯姦姑因聽人唆使誣指縱火實係無心之失求鑒大令判令掌頰五十下發交官媒押候提張金泉訊明究辦 
[南市捕房紀事]  
　　陳德順張蓉生前在南市股開樹柴行曾雇徐春林爲庖丁旣而因事閉歇日前　在馬路中閒行忽與陳張相遇上前扭住向索鋪蓋十三號巡街捕見之一併拘解捕房捕頭令押候解赴馬路工程局禀請總辦程雨村大令候訊○前者南市肇隆猪行主秦文熙投捕房訴稱三素肉莊主徐桂生賒去貨本洋銀五十餘元屢索不付捕頭許以拘送工程局禀請追償○前晚南馬頭平安街王某家被偷兒穴壁而入竊去衣物若干昨日失主開單投報捕房捕頭卽倩十二圖汛捕戴某嚴行跴緝 
[法租界公堂瑣案]  
　　前日奉省中俄道勝銀行執事人孫某附招商局新濟輪船來滬雇孫毛囝駁船裝運行李孫轉雇扛夫戴丫頭朱阿狗徐金生等三人將行李運至船中忙亂中失去小皮箱一口内儲紋銀五十兩人參三枝珠押髮一枝僕人王阿豪向孫等盤結反被兇毆遂投報捕房捕頭令包探將孫等四人一併拘獲昨日禮拜六堂期解案讞員杜枝園大令訊究之下僕人王阿豪禀訴情由孫毛囝供稱小的爲孫客裝載行李由主僕親自押運因何遺失實不知情王稱小的主人與孫講定船資小銀錢八角及駛至浦中硬索洋銀一元八角主人無奈應允反敢串同扛夫吞没小皮箱求恩嚴究大令商之費繙譯著將孫等四人一併押候嚴比○信裕紙店主李梅君前以沙遜棧毛邊紙棧單抵押銀一千二百兩經抵主查明有單無貨具控公堂前讞員朱森庭明府飭提一干人訊核以管棧人謝燕年及棧主周永春通同作弊咎實難辭著將謝押候嚴追李梅君另案被控於英美租界公廨著交原差帶回旋經沙遜洋行主人延律師林文德到堂剖辯大令與西官會商之下飭原告自投英美租界公廨伸訴昨日堂期命將謝帶案略訊交人保釋○某包探禀稱昨晚拘獲賊犯瞿蘭生王阿錫王阿二在身畔搜出賊具今特解案請辦大令判各責三百板 
 
 
 

Page 10

 
 
   
 
