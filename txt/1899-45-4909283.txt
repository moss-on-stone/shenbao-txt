# 1899 - 45 - 4909283

 

Page 1

 
 
[隨報附送月分牌] [  申報館主人啓]  
　　本館向章每歲新正印成中西合璧月分牌附入報章遍贈賜閱諸君子本年别開生面精益求精不特藻繪之工一時無兩且將字蹟放大印以五采俾閱者得以一目了然刻已竣工定於十二日卽禮詳二隨報分送不取分文想閱者皆當先覩爲快也肅此預陳惟冀雅鑒 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元八角○隨園三十六種實洋五元○刑案匯覽洋七元○景岳全書碼洋三元○　治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪　三國演義碼洋一元五角○駁案彚編碼洋二元○明季南北路碼洋一元二角○欽定六部處分則例碼洋一元二角○補註洗寃錄碼洋六角○康煕字典碼洋二元五角○三家醫案碼洋三角○醫醕賸養碼洋三角○臨說指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支考一角五分○　學彚編洋八角○英興記三角半○諸君欲購者請移玉至三馬路申昌書畫室或申報館帳房可也此佈 
[美日相忌論]  
　　美利堅重農之國也其地僻在亞美利加洲素產棉花衣被幾遍於天下穀麥亦足敷民食不必取之於他邦當華盛頓立國之初卽以不勤遠略爲志故自南北交戰之後歴百餘載從未與他國啓兵端其陸軍未及詳知海軍則祗兵船四十餘艘且亦不皆新式蓋以在我旣無好大喜功之意卽不虞外侮之頻來故不必以整軍經武爲急務也乃何以飛　邊之役美人忽與日斯巴尼亞交兵洪濤漭瀁之中砲火喧天血肉狼藉互相肉薄誓不兩全揆諸華盛頓之初心豈非大相刺謬歟曰是非美人之欲逞志於日斯巴尼亞實思有以懾服日本人之雄心也何則日本當戰勝之後君若臣咸喜功好大雄視亞洲自以爲海上橫行莫與之敵美人恐其雄心不戢或將逞其封豕長蛇之毒漸及美洲故借此與日斯巴尼亞失和突以海軍攻飛獵邊使日本新得之臺灣不免有所危懼誠以臺灣與飛獵邊遙相對峙盈盈衣帶杭葦可通美人先於此處示之以威使日人見之惴惴於心當不敢貿然發雖是蓋聲東擊西之舉豈眞欲得飛獵邊以益其版圖乎或有送難者曰允若兹美人何以知日本之欲於美洲逞雄心而爲是先發制人之計曰日本之不滿於美人者爲火奴魯魯島事也火奴魯魯立國於太平洋之西岸其主自知勢　力竭不足以拒强鄰久之强鄰必相偪而來以致宗社爲屋不得已　詞厚幣求庇獲於美人自　將全島隸其版章永爲不　不畔之藩嚴而日本人之出　者　　　上多至數萬人宅田園於斯長子孫於斯聚財賄於斯安土重遷多歴年所一旦島爲美人所轄必致遵守美人定例不能如前之行止自如况美人素喜以苛例繩外人華傭之在　約克舊金山者平時受箝制於美人諸多不便安保其後不再頒苛例以向所箝制華傭者轉而箝制去旅居島上之日人及駐美日使屢向美廷婉轉籌商美廷終未許在　日人仍得自由自便日人忿無所洩時有躍躍欲試之心以日本戰勝之師移而加之美國孰勝孰負殊難懸揣而知不若　其瑕者而攻之先示其兵力於飛獵邊使日人知美人雖不以善戰名然亦未可輕覷庶幾火奴魯魯島可以安穩而得不必復慮日人之一鼓作氣與之尋仇否則美日失和旣由古巴而起戰於古巴可也或移師向日斯巴尼亞本境相見以戎衣可也何爲而必遠涉重洋於鄰近臺灣之飛獵邊攻其不備乎雖然美人固仍以保泰持盈爲事也試觀昨報所紀美日戰事旣平重訂和約朝廷飭下上議院核議議員用投票之法以决從違其以爲宜從者占三分之二有奇是以美總統决定批准施行可知美人並無好大喜功之心並不如日人之專意黷武窮兵勞師海外蓋其始本以農務立國不特戰事非其所好卽經商海外者亦不甚多而其物產之饒有非他國所及者然則美但守其重農之舊已足　他國而上之更何必趾高氣揚眈眈虎視哉兹之戰務特藉以鎭懾日本未必其欲吞噬夫日斯巴尼亞友邦也質之明於時事者其以鄙見爲何如 
[恊剿豫匪]  
　　天津訪事友人云河南歸德府與皖省接壞去歲渦　之變土匪乘機竊發經豫撫裕壽泉中丞咨請北洋大臣裕壽帥遴委馬軍門玉崑督兵協剿旋接彼處來電云此項匪徒實由渦匪勾煽而起鴟張豕突勢燄披猖居民多遭蹂躪現在各勇由山海關乘火車陸續到津約共馬步十營均已向中州進發想渦匪旣已次第蕩平藐兹小醜亦當束手就擒矣 
[帥節回京]  
　　去年臘月十八日節制北洋各軍榮仲華中堂秉節赴津閱視新建各軍已列昨報兹接天津訪事友人續函云是月二十二日相節至蘆臺蒐軍事畢卽於次日馳赴開平閱視馬隊二十四日回津二十五日返旆回京至赴山海關校閱武毅各軍則暫作罷論矣聞中堂蒞津時遺失護身佛一尊及知覺卽派差弁由蘆臺迤邐至水師營務處行轅悉心尋覔尋之不獲乃飭地方官赶緊查緝未知我佛有靈其亦情深故主否也 
[創興團練]  
　　沙巿訪事友人云團練爲保衛閭閻之善政此間自奉旨興辦之後地方官分爲元亨利貞四團令每馬頭水龍會出夫役二十名充作團丁共計募集一千人雖巿面艱難籌欵不易而與其事者尙覺興會颷舉荆州府舒暢亭太守聞而大喜面諭團紳定於去冬十一月二十四日親臨校閱先期在天后宮前建立一臺仿演武　式届期團丁畢集鷺翹鵠列旗幟紛披團紳及四叚保甲局員沙巿司李少尹先後戾止少頃太守偕保甲總局龍庚三太守命駕而來官紳殷勤延接旋卽升座傳令開操團丁披堅執銳如虎如貔不數男兒好身手圍而觀者如堵牆惜校塲狹隘不敷展佈太守乃命移至天后宮內派差保將門看守不准閒人闌入然後以次操演閱畢賞給錢五十竿其中以普仰寺之藤牌手劉大人巷之九子鞭尤爲五花八門曲盡其妙因各另賞錢二串以旌其能旣而邑尊劉明府接到督憲張香帥札開總署議覆裕總憲條奏各地方保甲局舉紳董二三人添設局勇保護教堂有功給子優獎有事則照地方官應得處分分别减等辦理等因隨於臘月初九日假涇太會館延見紳士妥爲商議各紳士以功不敢居過亦難受皆遜謝不敏明府勸諭再三迄無成議聞當日所議一公舉紳董二訂立章程三籌募經費天下事之難于謀始也如是 
 
 

Page 2

 
 
[惠及民]  
　　湖北訪事友人云每届臘尾鄂省有施放米票之舉向由各叚保甲委員就近查明極貧户口開單彚報然後分别散給以惠窮黎去臘督憲張香　深恐各員辦理未盡妥善特委易太守學灝高太守寳瀛趙太守毓楠王太守漢又會同武昌同知長司馬通判施别駕江夏縣陳大令親往監放務使蔀檐茅屋實惠均沾一時含哺鼓腹之徒無不歡聲雷動 
[飢民飽德]  
　　安慶訪事人云安徽泗頴各屬水旱成災飢民遍野弱者半塡溝壑强者不免恃衆橫行去臘二十九日有飢民四百餘人擁至撫叚逐之不去甚欲闌入署中護院親兵竭力喝阻幾至用武撫憲鄧大中丞聞人聲鼎沸詢悉情由特委某員妥爲安插許以按名給資各飢民遂退至東關外農神壇中丞旋飭懷寗縣顧明府每人給以小洋銀一角 
[飢民滋擾]  
　　松江訪事友人云淮徐飢民四出獵食往往恃衆逞强毫無顧忌殊爲閭閻之害松屬附近各鄉鎭均有此輩蹤跡其分布于青金兩縣境者尤夥前者青　縣屬方家窰有飢民毆傷巡丁經官拘獲處治而方家舍及十圖毛家蕩等處飢民仍蜂屯蟻聚恣行勒索每處必斂洋銀數　元白米多石務滿其慾壑而後已毛家蕩鄉老某甲爲某姓看守墳墓屋中儲米數石飢民伺其出排闥直入盡掠所有而去婁縣西南鄉現尙有逗留觀望按户强索者誠可惡也安得地方官爲之說法驅除耶 
[邑尊禁賭]  
　　杭州訪事人云調署杭州府錢塘縣吳殿英明府佑孫於去臘封印前一日接篆訪聞杭地每届新年賭塲林立毫無顧忌爰於二十七日傳諭各圖地保責令隨時查察如有得賄容隱者立卽斤革重辦并出示曉諭新正以來凡街頭巷尾之擺設賭攤者一律拘拿懲辦至初五日復會同仁和縣陳吉士大令發出簡明告示云現在新正已過各宜自安生業毋得再行聚賭倘有不遵立卽照例懲辦並不能以逢塲作戲爲辭冀圖寛寡切切特示 
[禾中火警]  
　　嘉興訪事人云客歲臘月二十五日上燈時忽聞警鑼亂鳴各水龍飛馳而出旋探知東門外雙溪橋居民翁姓廚房失火幸爲時尙早起水亦便各龍夫竭力狂噴遂得救熄計燬門面樓屋四間二十七日傍晚西門外落鄉小殷家橋某鄉民家又失愼焚燬平屋二十餘間北門外水龍亦往施救幸爲時尙早人口並無損傷 
[皖江火警]  
　　安慶訪事友人云新正初一日天將黎明人家方貼桃符獻楸頌忽見天際紅光陡起各水龍紛紛馳救營務處之洋龍亦整隊而往旋探悉火起於小南門外江干所積蘆薪延及附近柴堆幸飛廉未曾稅駕救火夫役用撩勾將柴拉卸得免蔓延迨日出扶桑視融已返駕矣 
[武林官塲紀事]  
　　杭州訪事人云浙江藩憲惲菘耘方伯於新正初六日牌示寗海縣知縣柳商賢人地不宜以嵊縣知縣丁良翰互相調補山陰縣缺現飭准補是缺之寍本瑜赴任○調署嘉興縣正任仁和縣蕭藴齋明府交卸後本定於新正初七日起程嗣因尙有他事攺於元宵節履新或曰實擇吉十八日接印○平陽厘局差現由牙厘局憲委候補知縣朱大令其珣接辦 
[禾郡官塲紀事]  
　　嘉興訪事友人貽書本館云嘉善海鹽平湖石門桐鄉五縣主以及駐防王店鎭之湘軍水師統領各駐防砲船哨弁皆於新正初五日到禾詣府署叩賀新禧并赴各同寅處賀年在郡各官亦次第答賀連日轎馬紛紜不絶於道○宗郡守於新正初六日辰刻出轅乘舟赴省賀各大憲新禧並面禀要公○嘉恊兩營都守千把諸弁探悉李恊戎於新正初四日由乍浦來禾爰率同標下各弁兵赴北塘站隊恭迓 
[鄂省官塲紀事]  
　　武昌訪事友人云來鳳縣侯大令昌錦到任未久遽丁內艱所遺員缺由藩憲瞿賡甫方伯詳委大　縣武大令思睿署理○署荆門州徐刺史嘉禾瓜期旣届經上憲飭回鍾祥縣本任所遺州篆已飭准補之歡陽星泉直刺赴任○孝感縣諸肖鞠大令升補隨州已由部覆准現經上憲飭赴新任所遺篆務飭本任沈來峯大令回任○候補知府李　卿太守赴京引見刻已南旋　襄陽府黃鐵生太守卸篆回省先後赴督轅禀到○每當履端之始各州縣皆　省叩賀各大憲年禧此向例也督憲張香帥以州縣有地方之責面諭藩憲札　各屬如無緊要公呈不得輕離職守○湖南候補道張觀察鴻　由湘抵鄂赴督轅禀見張香帥旋卽禀辭赴滬聞岳州近將開埠故特查取通商章程以便遵辦○施南府經歴由藩憲飭准補之黃叅軍錫麟赴任武昌縣白湖巡檢飭本任謝少尹雲鵬天門縣乾鎭巡檢飭本任徐少尹應乾漢川縣典史飭本任喬少尉南安陸縣典史飭本任徐少尉保宗各回任○辦理樊口釐局譚太守啓緒與糧道譚觀察誼屬同胞昆玉例應廻避現由督憲檄委丁燮甫太守柔克接辦局務已禀辭赴差矣 
[雲津春色]  
　　天津訪事友人遠貽雙鯉云去冬宵小蠭起令人防不勝防城內葉　孔姓皆係閥閱世家同爲若輩所算孔姓於報案之後由捕獲犯在某典鋪起出贓物並於新馬路查獲窩主搜出洋槍一桿解由天津縣呂秋樵大令研訊城西雙廟街某姓小康之家也去臘十九日之晚有賊伏於牖外聲稱欲借川資某姓知爲緑林豪客棬取票錢數千遞之旋聞呼曰是區區者豈足污乃公之槖耶毁其劵破窗而入某姓穴隙窺之約有數人不敢與較遂任其搜括約値數百千文此又似竊非竊似盜非盜之案也又聞大德福機器磨坊亦有被賊登屋强借之舉吁若輩膽大妄爲至此亦可謂極矣○道憲前將新馬路作爲二十一叚設立保甲立局札委韓大令廷煥辦理局務督勇梭巡以爲若輩當稍知斂跡矣乃設局曾未數日去臘十九日之晚卽有匪棍訛詐妓寮之事被捕盜勇丁拘獲三人解局訊究局員判令荷枷期滿再行責釋亦懲一儆百之意也 
[八閩春色]  
　　福州訪事友人云除夕四鼓時文武各官齊集萬壽宮行慶賀禮都人士扶老携幼來觀者不下數百人迨各官行禮畢鳴騶回署已天明矣○閩俗除夕有燒火柴之舉將柴斫作小條約長尺許安置火爐中疉如井字形燒時滲以青鹽砉然有聲如放爆竹兒童各戴彩畫面具以冀痘稀及至新正窮苦小民以五色紙紥就人物魚龍鳥獸諸燈排列巿中求售夜間燈燭輝煌幾同白晝俗呼爲燈巿彼此購送趾錯於途閩語燈與丁同音送之者蓋取添丁吉兆也初四日忽大雨賣燈者惄然憂之幸初六日天氣放晴燈巿不致十分减色○米價昻貴滿望官米接濟去臘各米鋪所存之米價仍有增無减殊可慮也 
[竹西瑣誌]  
　　揚州訪事友人云去臘二十五日黃昏時候東關街二郎廟巷口裕隆錢店突來侉匪數人聲稱兌換洋銀蜂擁而入攫去洋銀數十元錢數千文店中人見若輩各持器械蝟縮不敢聲張嗣經店主開具失單赴有司衙門報案○郡城團練局所需經費議向居民鋪户勸募捐輸去年臘鼓聲中有棍徒冒充團勇託名歛費事爲總辦友果卿大令所聞赫然震恕特發示諭嚴行查禁略謂本縣奉局憲府憲札委辦理城廂內外團練事宜實因經費無出不得不藉資民力向各鋪捐助當蒙局憲札發印簿交本街公正董事勸諭輸將由本局刊發收條以爲憑信惟是揚城地方遼闊流氓地痞溷跡頗多當由本局飭派哨長督勇晝夜嚴密梭巡並令約束勇丁不准閒游滋事乃近日傳聞有等不法棍徒向妓寮烟館任情騷擾並於各鋪户歛費索詐殊屬膽大妄爲除密訪查拿外合亟出示諭禁爲此示仰諸色人等知悉如有棍徒冐充滋擾許被詐之人扭送到局以憑訊明嚴辦想若輩當從此稍知歛跡矣○楊屬十二圩之運鹽河前因水淺載運不便經兩淮運憲江都轉檄飭儀棧提調 
 
 

Page 3

 
 
任希臣分轉前往履勘以便興挑旋由分轉禀准先行照章築壩灌塘蓄水套運都轉卽札飭淮南總局出示曉諭令途中南北鹽船赶於臘月某日迅駛進霸以便套送至圩倘過此期大霸堵閉續到各船卽須轉江赴圩一面飛飭新城查騐委員將卡移至瓜洲及七里鋪等處俾鹽船經過就近掣查 
[北固山冶春詞]  
　　鎭江訪事友人云臘尾年頭天氣晴和紅男緑女咸作春游因之西洋景變戲法諸玩意莫不利巿三倍寳豐戲園新從滬上招致名優數輩登臺演唱袍笏鮮妍一曲末終纒頭競擲銀山門一帶燈巿尤爲熱閙所紥人物花草各燈排列如雲踏青士女遊罷芳郊咸購之以去是以鈎心鬥角者無不興高采烈也○去年銀根緊急錢莊拆息過重各業轉運不靈往往有力竭而倒閉者銀山門致昌和魚巷裕興泰兩雜貨鋪皆於年終虧歇至於錢鋪之資本最大者可盈餘一二萬金土業次之綢業則殊多虧折布業因銷路呆滯停止者亦有三四家典鋪僅得官利蓋因質者多贖者少架本過重不能流轉自如也○廣東會館屋宇寛廠金碧輝煌每届新正演戲數日以答神庥今届擇於初六日雇寳豐菊部登臺演唱廳之上下更大排筵席衣冠蹌濟樽酒言歡時適風和日麗梅柳爭妍結隊往觀者人海人山幾無插足之處亦云盛矣○各妓院每於元宵前見客至則大放爆竹以迎彼中人謂之接財神客於斯時亦慨解腰纒略無吝色今正巿面衰頽因之三元巷諸處妓院皆冷落異常卽平日素著豔名者楊柳廉櫳亦未見王孫繫馬院中人皆春山雙鎖莫展一籌云○瓜洲鎭高鎭軍光効於新正初七日貓睛轉午時由大馬頭乘官舫帶以小火輪船溯江上駛赴白下拜賀各大憲午禧大約開印前卽回轅也○新河街龍亭會館內牛痘局現已開設惟近日天時寒沍赴局掛號者尙寥寥無幾也○履端之日文武各員應詣萬壽宮行朝賀禮丹徒縣王大令預飭辦差人等整備一切黎明偕主簿張少尹典史陶少尉趨詣萬壽宮旣而海防同知錫司馬教諭汪廣文守備王守戎以次偕來在朝房伺候有頃長江水師提督黃宮保副都統吉統制常鎭通海道長觀察鎭江府許太守叅將鄭叅戎命駕而至各官迎入朝房小憇禮生禀請行禮時殿庭上下燈燭輝煌人聲肅靜各官皆穿朝服在丹墀上行三跪九叩首禮濟濟蹌蹌雍雍穆穆誠鉅典也禮畢更衣進茗分道赴各廟拈香及回署後復詣道轅叩賀新禧各衙門亦彼此往來道賀輿馬紛紜殊形熱閙○初二日駐鎭英美各國領事曁鎭江關稅務司各國教堂主教次第乘輿至道轅賀禧長久山觀察預備西式佳釀茶點欵之良久始出○去年歲暮物價昻而洋價短魚肉之貴尤爲近十年來所未有以致經紀小民無不度歲艱難憂形於色惟農人則以米價翔貴頗有餘資故城中如南貨店鞋帽店自朝至暮擁擠異常若他店則均以洋銀價短欠帳之人不肯清還較之往年殊形减色○新年數日在官人役例得給假停公惟冬防巡夜各員則鑒于去年元日之夕小街義昌失竊巨案是以臘尾年頭查夜更爲嚴密黃昏以後吹角荷戈者此往彼來徹夜不絶蓋肖小之來每乘間抵隙非此不足以使之避舍也○獻歲以來賭風大熾常鎭通海道長久山觀察札飭丹徒縣嚴拿密訪王伯芳大令奉札後特發簡明告條徧貼通衢大道其文云照得現値新年小民無知以爲新春時節賭博無妨此等惡習殊堪痛恨現奉道憲查禁除飭差嚴拿外合行出示曉諭爲此示仰軍民人等一體知悉如有仍蹈故習聚賭抽頭者立卽照例嚴辦决不姑寛倘地保差役得賄容隱一併從重治罪各宜凛遵毋違似此風行雷厲有犯必懲彼牧猪奴一流入聞之當稍斂跡矣○向例新正初一日凡一切貨物之裝連過關者槪免抽收稅項俗呼之曰恩關商販船户咸以爲利巿所在大江南北運河一帶帆檣密比如林去年各處禀請金陵總局攺爲展期五日由臘月二十九日起至新正初四日止無論各貨俱以三成報捐給予票據經過各捐卡照常騐票放行是以今年元旦運河各舟子之赶年關者不似往年之爭先恐後矣 
[泖水春波]  
　　松江訪事友人云去臘十九日莘莊鎭董金姓遺傭人某甲將銀蚨一百五十翼送往七寳道經某處忽遇梟匪三名左之右之亦趨亦步甲知來意不善　步疾行梟匪突前攔阻持刀斫其肩甲受傷倒地若輩遂將不動尊悉數攫去呼嘯而逸甲無奈中道折回告知主人次日舁入郡城赴華亭縣署請騐縣主劉謙三大令騐明傷痕飭卽舁歸醫治一面密派幹差下鄉跴緝務獲究懲○南鄉張澤鎭附近洪家渡泊有緝私砲艇人皆不以爲意臘月十七夜迤西何家浜某鄉人家忽聞剥啄聲甚厲旋有一人毁户蠭擁而入鄉人見勢不佳升屋喊救鄰人聞聲而應鳴鑼集衆四面兠拿從黑暗中捕獲其人舉火騐之卽砲艇上某哨官也叩其來意聲稱是處恐有私鹽特來查察爾輩何粗莽至此鄉人膽小如鼷不敢詢其究竟哨弁乃大踏步而去 
[恭祝千秋]  
　　昨日恭逢皇后千秋聖誕普天同慶薄海臚歡清晨英界公廨讞員鄭瀚生大令隨同道憲蔡和甫觀察詣萬壽宮行禮穆穆皇皇誠盛典也 
[上海官塲紀事]  
　　昨日爲署理上海縣典史周少尉士鋆　鈴之期吉時旣届少尉詣堂上香案前望闕行三跪九叩首禮謝恩繼行拜印禮旋升座受書差及捕役地甲汛捕人等叩賀○上海縣王欣甫大令以江海關道蔡觀察業已返滬因於昨晚命駕登舟向省垣進發大約小作勾留不日卽當遄返也 
[傳諭帮頭]  
　　前日南巿馬路工程局總辦朱森庭明府傳各船帮頭目到局諭以本委因馬路開辦以來需欵不敷禀知道憲大人批准開辦船捐以資公費爾等須向船户人等通知務各踴躍輸捐不得藉端抗阻衆皆奉諭諾諾而退 
[出示招領]  
　　昨日英界公廨懸有一示其文曰會審分府鄭爲招領事照得新正初三日據巡捕房年十歲初五日又據捕送在路發瘋之朱桂慶一名均請安插前來當飭役并官媒分别妥爲看管如有家屬來認備其店號圖章保領各結送核給領倘有冐領情事一經察出按例懲辦决不寛貸速速特示 
[收捐被毆]  
　　本埠烟膏捐係奉上憲籌充金陵陸師學堂經費董其事者每月認繳錢五百千文派人至城廂內外及各鄉鎭收捐彚繳去年除夕遣羅蘭星等五人至曹家渡收取不知因何與某烟館主口角互毆以致五人大受傷夷狼狽而回告知董事禀請上海縣王欣甫太令騐明傷勢飭差提案訊究 
[輿夫閙局]  
　　本邑輪船支應局輿夫某甲係揚州府屬某邑人去臘二十二日持信一函及洋銀八元至南巿大東門外通順信局囑寄往家中其時適歳事將闌局中人告以將次停班不及送去甲以家中有急需諄諄然托爲赶寄局中人遂轉托裕興昌信局携帶當時掣給憑單前日甲接家信知洋銀並未收到因向通順局理論糾集多人紛紛滋閙局中人報知十六鋪巡防中局局員潘仲泉二尹飭勇將一干人解局看管候訊 
[船户閙行]  
　　南巿大馬頭聚源順米行前向同茂號購得花生油一百件倩金隆興承裝來滬邇因尙未開巿將貨暫存舟中昨日午後船户某甲糾集多人蜂擁至行催其卸貨吵閙之下將行夥張增福毆傷行主顧冠文投報十六鋪巡防中局比局員潘仲泉二尹飭勇馳往則已互扭至外灘新馬路經巡街華捕一併拘解捕房捕頭王榮培令押候解至工程局禀請訊究後由宋記魁投捕房願將起釁之兪同鵬楊素臣兪炎增兪重卿兪振國楊應連等保出向行主調停捕頭禀知總辦朱森庭明府准如所請一併開釋 
 
 

Page 4

 
 
[幾肇飛災]  
　　前晚有某甲者在裏虹口蜜勒路壽椿南里二百三十五號門牌空屋內大開博塲正在興高采烈時忽有甲乙二賭徒互相口角各奮老拳以致潑翻火油燈火勢熊熊直上幸得多人救熄不致成災然亦險矣 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[清理街道]  
　　杭州訪事友人云杭省舉辦清道事宜由臬憲札委保甲提調綜理其事將所積污穢垃圾先從上城挑撥以次及上上中二城自去年開局以來至臘月二十七日止上中城盡行打掃清潔至正月初六日復行開工清理下城各叚仍恐隨掃隨傾終不免於蕪穢是以特將章程刊刻徧貼通衢以便咸知其文曰一此次打掃街道係由本府籌欵發給工價惟爲日甚長深恐難以爲繼將來辦有成效須由各居民鋪户酌量助捐以期永久一從前設立清道本有捐簿按照大小各户捐助嗣因辦理不善難怪爾等捐項不肯交付此次辦理之後仍照舊章收取其未經助捐者均需添辦一此次清理之後每日每叚用木車二輛周行各巷爾等傾棄垃圾裝車到時傾入車中不准沿街抛棄車過之時吹放號筒庶可咸知並勸令各巷備辦木箱或竹筐等以便隨時傾倒倘有不遵察出議罰一大小店鋪居民捐項分作四等庵觀寺院一例照捐其極貧之户准其免捐以示體恤一腐作磨坊等鋪蹧蹋較重其驢糞等物均令自行挑去倘有零星垃圾不及一擔者准其傾入車中并將捐資豁免至酒館飯鋪傾棄稍多者必須從重收捐以昭平允以上均須遵照切弗觀望想如此辦理之後蕪穢之區盡成坦途爾居民亦樂於從事也至木車必須逐日到叚周行倘有不力者准爾居民人等赴局知照以便究辦 
[武林得雨]  
　　杭州訪事人云去臘杭地久旱民間患喉症者頗多新正以來連朝晴霽至初五日始大雨如注終宵未息初六日黎明雨聲漸稀時交午刻微露陽光午後復雨農民無不欣喜惟小本營生者不免愁眉雙鎖至初七日浮雲漸散大有放晴之意矣 
[逆子宜懲]  
　　安慶訪事友人云楊家拐孀婦張某氏年已五十係廬州合肥人有子某甲年約而立開設雜貨店去臘二十八日甲雇屠户宰猪其母向之索肉甲不允其母忿恨而出至新正初二日購阿芙蓉若干吞服向四鄰遍告苦哀謂二十二歲時守節撫孤歴盡艱辛今子成立視母如陌路人乞代伸寃語畢毒發斃命鄰人咸抱不平遂集議禀官未知賢有司如何發落耳 
[滬城瑣聞]  
　　邇來本邑城河道異常淤塞泉源混濁幾致不堪汲飲偶遭火警水龍夫更有力難施城中各紳董病之爰聨名繕禀遞上海縣署以前道憲應觀察在任時曾籌撥閒欵存典生息備作濬河經費請將此欵提撥雇夫疏濬並請移會營員派兵協同挑土以期兵民合力迅速完工縣主王大令卽轉禀道憲核奪施行○兩江督憲劉峴帥之公子曾向滬北安吉衣莊購元狐袍褂及貂袍等件値洋銀七百餘元嗣以不合於用於去臘派差弁鄭清揚由金陵附大通輪船携之至滬退還及起岸細加查點則箱鎖已被扭開衣服亦頓失所在不得已回省禀明日前督轅文巡捕劉李兩司馬移書上海縣並經過之鎭江江陰通州等處衙門請通飭嚴緝縣主王大令接閱來書卽飭捕役協同租界各包探赶緊查拿務獲解究 
[英界瑣聞]  
　　昨日亭午時有某甲者翎頂輝煌乘輿由石路至大馬路轉角處突一東洋車橫衝直撞而來輿夫被觸倒地甲亦由輿中跌出未及掙起忽一馬車由東馳至幾被踏傷幸車中西人收韁迅速得免於禍然亦險矣○前日傍晚時某校書乘馬車至愚園游玩興倦而回行至斜橋左側馬忽驚逸御者悾勒不住將妓掀入河中污穢淋漓幾似西子之蒙不潔比由女奴扶起則馬車已不知所之校書玉容慘淡粉涙汍瀾雇東洋車怏怏歸去○前晚某公子翩翩裘服由薈芳里某勾闌欵步而出突遇一人迎面而來怱怱經過旋卽失去對時表及金練表墜等物知爲所算遂據情投報捕房請緝捕頭允之○前日宋棟生家婢女喜歡迷失歸路倀倀無之由包探李星福帶入捕房轉送公廨未移時宋卽飭人請領讞員鄭瀚生大令准具結領回 
[美界捕房紀事]  
　　江北人顧金子張伯亭賃居北四川路第一千一百十九號門牌屋內前日流氓某甲訛詐不遂突出利刃刺傷其腕血流如注遂扭至捕房聲訴捕頭令押候解送公堂禀請讞員鄭瀚生大令訊辦○昨午虹口鄉民范和尙扭同族范涵大至捕房訴稱被毁祖墳反敢逞兇毆擊請爲究辦捕頭將涵大押候解送公堂禀請訊究○巨竊陳重先在北蘇州路二百零二號門牌某富室竊取金銀首飾値洋銀八百餘元適爲包探沈阿鶴查獲扭入捕房押候轉解公堂禀請嚴辦 
[蘇省官報]  
　　去臘十二月二十四日同知嚴恭壽由常州府發審來知縣林尙辰禀辭回清江糧道庫大使徐祖鑑禀知奉道憲委赴蘇州衞押查屯田畝數租册差委署上海縣典史周士鋆禀辭赴任分發江蘇試用巡檢徐冠瀛安徽人禀知奉撫憲騐看到省管帶撫標巡緝快船營花翎遊擊宋學成禀辭於廿三日送餉赴金澤防次散給兼督巡哨○二十五日藩轅牌示照得署宜興縣知縣徐錫祉因病具禀請假所遺員缺查有試用知縣郭曾程堪以暫行代理又蘇總捕同知劉錫庚奏保開缺過班奉部核准遺缺查有試用通判王士暄堪以酌委署理又署太湖同知司獄瑞成現委津通海運差遺缺查有試用從九品汪述曾堪以酌委署理又金山縣典史韓鼎現委津通海運差遺缺查有試用典史項森堪以酌委署理撫轅牌示恭照光緒二十五年正月初一日元旦令節是日五鼓應朝服齊赴萬壽宮行慶賀禮其自十二月廿七日起至正月初一初二初四初五等日俱穿蟒袍備褂掛朝珠知府劉慶汾由滬回知縣許溎祥禀知赴十里亭稽查火藥新庫卽回又黎耀森禀知奉儲憲委赴鎭海衛押查屯田畝數租册卽辭府經歴黃桂仙禀知奉儲憲委赴鎭江衞押查屯田畝數租册卽辭州吏目凌汝賢由江北清理湖北賑捐回○二十六日知縣郭曾程禀謝奉委代理宜興縣事又陳其珩禀謝奉委徒陽緝私差卽辭管帶撫標新中水師飛划營歐陽成松由江震一帶查哨回○二十七日通判德山由清江鹽阜公幹回並禀謝奉委海運津通局差知州趙謹　禀謝奉委調辦閶胥門外總巡保甲差縣丞魏本立禀謝飭知廿三年分水關案內蒙記功二次 
[江西官報]  
　　撫轅武巡捕陳鼎元禀任事署左營千總汪長陞禀任事左營守備陳鴻章禀任事知縣丁方穀張元義俱解地丁銀進京鄭紹康解漕折銀進京陳克愼解南字營餉往金陵並請領軍裝縣丞竇樹敏陳宏丁俱往湖口卡當隨員朱秉彝由弋陽催道欵回工部主事聶謙吉由京回清江籍候補縣黃宗典曾傳泗邵逹善黃作元徐紹渠夏濟安俱考試嚴樹聲由進徐海賑捐獎加同知銜顧永暉由京引見並解九江關餉回許應宏由京引見並解額木回李啓煃計兆麟俱往長江催運典史董景芬由安福催稅契回指分縣丞李亭雲繳照 
[䢴江官報]  
　　去臘十二月十七日毛分轉昌駿謝委永豐壩缺蕭鹺尹湘彥銷南京餉差姚𪙉尹晉駡銷北鹽通分司凌分轉禀辭○十八日海分司徐分轉抵揚卽辭赴省戴分轉文携辭赴淮北騐收霸工○十九日許𪙉尹立綱委總局文案○二十日午刻都轉分座封印各官商禀賀金分轉由孔函來章司馬由泰屬來均禀到○二十一日龔𪙉尹齋巘由豐掘稽收來興𪙉尹安從省回○二十二日吳𪙉尹大椿辭赴太平局王𪙉尹炳烈委鹽城北閘差○二十三日灣頭厘捐王别駕彥征由省赴差過揚方𪙉尹效忠銷瓜濠一叚又委城外六叚保甲差湖北王守戎有佐解餉來○二十四日各官商禀賀徐𪙉尹瑞芬由黃泥港卡來○二十五日徐𪙉尹瑞芬等銷北鹽差龍分轉澤鈞騐收壩工回海分司徐分轉由省公幹回卽辭回署 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年十二月十八日京報全錄]  
　　宮門抄○諭旨五道錄前○御史余奏爲請旨禁革按畝攤派片○熱河都統色奏爲遵旨訓練兵丁摺○粵督譚奏爲梧州二縣被匪攻陷請將專城各員革職查辦片○秦撫魏奏爲遵辦武備學堂片○秦督陶奏爲委署臬篆片○十二月十八日兵部太常寺太僕寺値日○慶王等得紀錄謝恩○崇光假滿請○載瀛因伊子晉封貝子謝恩○浙江巡撫劉樹堂請訓並謝賞福字恩○徐會灃等同鄉官謝恩○壽蔭謝賞福字恩○吉和因伊子謝散秩大臣恩○宜麟謝授散秩大臣恩○恩佑續假五日○侍衛處奏派主宴之王大臣派出鄭王○召見軍機○劉樹堂○○御史余誠格片再按畝派捐向干例禁近年辦理昭信股票行之擾民而山東四川尤甚疉見奏叅及查覆輙託詞民願其實皆不肖州縣勾串劣紳魚肉鄉愚之計此弊殆不僅山東四川有之亦不僅辦理昭信股票如是臣案捐輸本意取之富户若按畞分派則出自農夫雖斗儋之家不能倖免是隱行加徵之事外飾樂輸之名詭取巧奪莫此爲甚比年各省皆有偏災糧價踊貴農民己不聊生若再如此晙削勢必難安本業流爲匪人可否仰邀特旨飭下各省督撫嚴行禁革嗣後無論何項公事需欵捐輸不准按畝攤派以紓農力而重本業謹附片具陳伏乞聖鑒訓示謹奏奉旨一道○○奴才色楞額跪奏爲遵旨訓練兵丁謹就現在情形酌擬變通辦理恭摺仰祈聖鑒事竊奴才承准軍機大臣字寄光緒二十四年十月十七日奉上諭現在時局艱難練兵爲當務之急熱河察哈爾均屬邊疆要地所設額兵着該都統認眞訓練並督同協佐等員將一應軍實整頓齊備各該旗餘丁精壯可用者諒必不少亦著逐名挑揀隨同訓練仍將辦理情形隨時具奏將此由四百里諭令知之欽此遵旨寄信前來奴才跪讀之下仰見皇上整軍經武籌邊彌患之至意當卽傳集協領營務各員公同籌議據稱熱河額設弁兵二千二百名又設砲兵一百名歴經前任都統崇禮壽蔭先後奏請由前鋒馬甲內抽練鳥槍步隊五百名馬隊三百名又於餘丁內挑練壯丁二百五十名其餘額兵派充各處堆撥曁經理旗務奏咨書算等事此外圍塲尙有舊練馬隊一百名嗣又將原練步隊二百名攺爲馬隊一百名奴才覆加查核係屬實在情形伏思熱河地處邊疆內屏京師外控蒙部兼以園庭所在尤須加意保衛方足以昭愼重而備不虞奴才到任後校閱駐防各營操演尙有可觀惟本境常川設練之馬步各兵僅一千五十名統計所屬一府一廳六州縣兩盟十七旗袤延數千里馬賊遊勇伏莽未除近又礦務大興處處需兵彈壓實有不敷分佈之勢亟應欽遵聖諭於餘丁內挑選精壯隨同訓練現將餘丁傳齊逐名挑揀除已練壯丁二百五十名不計外其精壯可用者復挑選二百五十名擬合前練之壯丁共爲一營一律訓練其稍幼各餘丁仍飭該佐領訓練以備日後陸續選用口外地方山岔紛歧道路窵遠必須多練馬隊庶幾梭巡遊擊呼應較靈擬由前鋒馬甲抽練二百名合前練之馬隊三百名共爲二營其額設砲兵一百名向按春秋兩季操演嗣後亦擬常川練習務使演放砲位手眼嫺熟至原有養育兵一百名本屬加恩添設現在率多幼稚其中强壯者亦令及時選練此外未經抽練之額設各兵其派充園庭外圍三十九處堆撥獅子園兼喀喇河屯行宮以及熱河各庫各廟等處堆撥曁二十佐旗務奏咨書算各差者自應分飭該恊佐督令於辦公之暇隨時教練務使一兵可得一兵之用奴才竊以治軍之道籌餉爲先欲使其効命疆塲必先厚恤其身家在旗兵蒙國家豢養厚恩原與招募者不同然招募或僅止一身而旗兵則咸有家室現在銀賤物貴兵丁生計尤艱此次擬添練之馬隊壯丁擬請援照緝捕成案每名月給飯食銀二兩八錢原練鳥槍一營亦皆按期操練先前原擬每名月加飯食銀一兩五錢嗣因銀項不敷减爲一兩未免向隅擬請每名每月酌再加銀一兩砲兵一百名攺令其常川練習亦擬月給飯食銀一兩以示體恤若遇徵調仍按照十七年出師章程動支行餉至各營應需器械尤爲緊要近年口外馬賊土匪均有無烟槍快槍等械兵丁若無利器無從訓練精熟難期制勝容俟奴才咨商北洋大臣飭令軍械所發給新式槍砲及一切應用之件以期得力如此量爲變通庶兵歸實用餉不虛糜儻蒙俯准則各營該管各官亦擬陸續量爲添派以專責成通計新練各兵每年約需飯食銀三萬二千八百餘兩合之原設各營每年支銀三萬四千餘兩共需銀六萬七千餘兩查福州船政洋稅各項下每年應撥協餉銀六萬兩自奉撥以來連年解僅及半現在時局艱難練兵誠爲至計部庫旣形拮据熱河民貧商瘠實屬無欵可籌相應請旨飭下福州將軍將應解恊餉赶緊如數籌撥並將歴年短欠銀九萬五千兩速籌補解以濟要需其不敷銀七千餘兩爲數無多可否由户部指撥之處出自聖裁奴才受任巖疆責無旁貸自當督率在事各員共矢血誠力求整頓以仰副聖主愼重邊防之至意一切未盡事宜容俟奉旨後辦有端倪再行隨時具奏所有奴才遵旨訓練兵丁酌擬變通大槩情形是否有當謹恭摺具陳伏乞皇太后皇上聖鑒訓示謹奏奉硃批該部議奏片二件併發欽此○○譚鍾麟片再本年五月間廣西梧州府屬之容縣鬱林州屬之陸川北流興業三縣先後被匪攻陷所有剿辦收復情形並查明失守文職各員由撫臣黃槐森會臣奏報叅革在案兹查容縣城守把總陳英揚陸川縣城守把總陳啓光外委馬俊揚興業縣城守把總梁萬里均係專城武職雖據禀旋集團勇隨同克復惟事前毫無防範實屬咎無可辭相應請旨將梧州左營把總陳英揚鬱林營把總陳啓光外委馮俊揚把總楊萬里一併革職分别查辦北流縣令金佐基死難甚慘據報城守千總黎仁寳現無下落存亡未明應俟查確再辦至陸川興業北流三縣均係鬱林營管轄該營叅將解兆鼎守備葉錦均應撤任並請旨交部照例議處所遺各缺另委接署飭令整頓營伍聨絡團紳妥辦善後以靖地方臣謹會同廣西撫臣黃槐森提臣蘇元春附片具陳伏乞聖鑒訓示再署梧州協副將國　已另案叅革合併陳明謹奏奉硃批著照所請兵部知道欽此○○魏光燾片再臣前奉諭旨飭令開辦武備學堂當經欽遵行司遵辦並將借地開辦情形奏明在案查武備學堂之設爲作育人才之地不得不竭力籌辦需用於經費臣與司道核實約計學堂創始經營非萬餘金不可以後常年經費亦須萬金之譜前臣奏催河南等省解還原借陜庫賑欵動用經各省先後展綏難濟急需而陜省庫儲奇絀别無可籌惟查光緒二十三四兩年裁减兵勇節省項下有歲省糧料九千五百石有奇內計督糧道敬錄倉節省三千三百四十餘石各府廳州縣倉共節省糧六千二百六十餘石擬請仿照前籌派認洋欵兵糧變價成案將此項節省糧石仍照每石例價一兩自二十四年起按年全數變價作爲武備學堂經費現在開辦一切用欵先由司庫挪墊將來卽在此項內分年提還俟清欵後全歸學堂常年經費由藩司李有棻督糧道丁士彬會詳前來臣覆查學堂之設事屬創始一切經營修繕購置書器並行試辦以及推廣需欵甚鉅必得酌籌挪展辦理方無窒磋今以裁省兵糧變價指爲講求武備之用亦後殊途同歸且可收轉弱爲强之效除舉辦一切章程飭由總辦督糧道飭提調妥議奏明外所有酌籌武備學堂經費謹附片具陳伏乞聖鑒飭部立案施行謹奏奉硃批該部知道欽此○○陶模片再西寗辦事大臣奎順現已由省赴任聨　應卽交卸欠回西寗道本任新授甘肅布政使丁體常應卽赴新任以專責成所遺臬司篆務應飭蘭州道黃雲暫行兼　除分則給委外謹附片具奏伏乞聖鑒謹奏奉硃批知道了欽此 
 
