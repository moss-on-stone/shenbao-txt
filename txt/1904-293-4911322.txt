# 1904 - 293 - 4911322

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德史無可限量矣如荷樂施請交申報館協振所帳房自當掣奉收條以昭憑信率布寸臆伫盻慈雲敬叩善安伏維蓋鑒 
[論禁米出口]  
　　前者閩浙二省以軍米不敷由蕪湖米商禀求南洋大臣准運米出口每石報効銀四錢當蒙發給護照一百張准運米五十萬石本埠米商知有此事因於南洋大臣李勉林制軍蒞任之始擬援照蕪湖成案運米赴各口岸分銷諸紳士以邇年民食艱難米價昂貴若任令裝運出口勢必貧民枵腹堪虞因特聯名禀請大憲禁令重申毋使奸商得以遲其伎倆本埠米商聞之此議遂寢旣而果有他處米商姜恒吉源和利等具呈兩江督轅請開仙女鎭八濠口兩處米禁督憲李勉帥批示曰本年各屬秋收報歉之處甚多米價並未平减民食爲重固難遽准弛禁且日俄戰事未了更恐奸商影射接濟致滋口舌所請應弗庸議仰常鎭通海道移行查照或以問於執筆人曰運米出口果宜禁乎抑不宜禁乎應之曰米固不必禁其出口特此時不得不暫行禁止耳或曰何謂也應之曰江浙爲産米之區他處皆賴以接濟若江浙禁米出口則他處必有缺食之憂論者皆以近年以來江浙米價之貴大抵因多運出口所致故宜禁其轉運俾米價得以常平而吾獨以爲不然以江浙所産之米養江浙兩省之人但見爲有餘未見其不足非遇大無之歳江浙之米斷無不足給食之虞卽使偶遇歉收而亦終有餘糧足爲他省人之所仰給若江浙永遠禁米出口是江浙之米多矣價平矣其如他省之米少而價日以昂乎謂他省米少價昂無與江浙事然使他省以民不得食之故因而致亂則江浙豈能獨安且江浙米價之貴亦未足爲害也何也米江浙之土産也土産之物能得善價則芸芸之衆必家裕户足氣象日見其豐亨縱慮數米而炊之小民或者因此之由不免難圖温飽然吾亦以爲無慮也人民旣日見其豐裕則百度可日見其振興百度旣日見其振興則百工之業皆有就食之方而工值亦有逐漸加增之勢故米貴不足爲害而反足爲利所慮者民不習種植之法地多有荒　之區　者　豐者歉凶災迭告水旱頻聞食日以窮而民乃大困斯誠天下之隱憂也吾嘗聞泰西格致家之言曰地方百里歳可養人萬六千又曰中土在温帶下行歐美尋常之法縣亦可歳增七十五萬嗚呼同此播種同此人物而顧相去懸絶若此何哉蓋西人能日闢新法奪權於造化也今若不　嚴務不精農事而日惟以禁止運米出口爲事是使土産之物壅積於本處不特他處有乏食之憂而本處土産亦因之無利可得此正自貧之道也法宜開墾荒土毋使有尺地之廢棄講求培溉籽種務使收穫常見其豐前雖運米出口日益加多徵特無所害且并有利焉然而目前則未能遽行弛禁俄日戰爭事尚未了一開禁令必有奸商圖得厚值運往戰地以濟兩軍者於我中國中立之局不免有碍禁之以免口舌亦防維於先事之意也倘以爲米禁終不宜開則殊非所以爲計余故詮次答客之語著之於篇 
[電傳宫門抄]  
　　昨晚七點二刻時京師友人專電告知本館云九月十四日皇上召見軍機大臣及　昭煒是日並無明降上諭 
[日將無恙]  
　　昨晚日本東京來電云日來外間紛紛傳說謂日本右翼軍司令長官黑木大將有病今接該軍電報知黑木大將並無清恙傳聞之說係屬子虚 
[日獲砲數]  
　　昨晚日本東京來電云華歴九月十二日夜間日本大本營接滿洲軍報内開我左翼軍調查擄獲敵軍各物計有砲四十三尊其他彈藥車甚多現尚未經悉數查出 
[微露厭意]  
　　華歴九月十三日英京倫敦來電云路透電局派赴俄營訪事人於九月十二日從奉天發來電信一通内開目下戰事兩軍俱微有厭意以故俄日二軍就沙河隔岸作對峙之勢暫息干戈 
[日兵期限]  
　　華歴九月十三日英京倫敦來電云頃見日本政府所頒新軍律中有一則言嗣後通國人民充當步兵之年期計常備九年預備三年 
[俄車速率]  
　　華歴九月十二日德京柏林來電云俄國郵政大臣乞爾各夫親王宣言於衆曰我俄貝加爾鐵路火車其速率每一小時能行二十浮司註十浮司合十二英里 
[詳述日人勘礦情由]  
　　日人於戰勝俄軍之後擬將滿洲及高麗各礦逐一察勘本館前已略記其事於報端兹閱大阪朝日新聞云滿洲各地富於礦産世所共知然從未有詳細檢察者其中惟烟臺註在遼陽奉天中問煤礦久已著名此外若大洋河岸大孤山附近狼子山五龍堡之太子河上流奉天東北及東南一帶皆有極大煤礦距昌圖府北三十四英里之四平街附近更進而至長春附近煤礦亦復不少而狼子山及鐵嶺附近則富於銀鐵從襄陽邊門至寛甸並顧家屯尤富於金銀煤三物自開戰以來日本所占之地較諸本國之九州四國尤爲遼闊是以日本政府决計派人往勘諸礦擬令東京礦山監督署監督官兼理礦山局工程師細井若彌及地質調查所工程師小川琢次兩人共任其事云 
 
 

Page 2

 
 
[四續追述歴攻旅順情形]  
　　據各處遞來之信息而綜核之當西歴七月二十六二十七二十八三日之戰敵軍傷失之數至少亦以千計我軍奪得巨砲兩尊快砲三尊機器砲三尊及其他各物七月三十號黎明時我軍銜枚疾走東方微白逼近敵營隨卽鼓勇進攻至十一點鐘自土城子迤南綿延至大孤山一帶山巓盡被我軍佔據敵軍卽遁入旅順砲臺之内發彈以擊我師均未命中斯役也檢點戰塲中敵人所遺屍骸共計百具此後我軍昕夕不休將圍攻砲臺所需次第預備至我軍駐紥之地與旅順相距約二英里半或五英里七月三十一號敵軍用巨砲遥擊我軍營寨 
[藏事餘聞]  
　　華歴九月十三日英京倫敦來電云路逶電局得有信息謂英人現已於喇薩與藏官定議由藏賠英金五十萬磅每年交一辣克羅比註一辣克爲五萬前雖有暫據春丕至付清賠欵然後交還之說然昨日英政府忽辯稱並無此約惟於喇薩曾定一約駐甘志之英使有要事必須先面議則有各赴喇薩之權 
[法弁陳情]  
　　江西訪事人云日前法國某兵艦管帶某君率同副管帶及舌人某君詣撫轅謁見撫憲夏菽軒中丞聲稱六月杪由上海開行時敝國總領事嘗言及新昌閙教之案戕斃多命事後地方官祗拿獲一犯不再根求故浼本管帶過境時轉請從速辦結贓以途中遊歴湖北之漢口湖南之洞庭湖江西之鄱陽久覊時日以致迄今始克求此陳明中丞答以此案已於七月初旬續獲二犯現正商議妥善之法隨欵以西式筵席簉座者爲藩臬兩司督糧鹽巡二道並派辦處洋務局沈李莊三觀察南昌府沈太守大學堂法文教習繙譯等員醉月飛觴盡歡而散翌日中丞詣舟次報謁未幾兵艦卽鼓浪登程 
[景德不靖]  
　　九江訪事人云距景德鎭十餘里之東南鄉一帶匪徒自聞樂平事起揭竿斬木頗有蠢蠢欲動之形保安軍某哨弁聞之立率勇丁數十名馳往彈壓匪黨開槍相拒勢甚猖狂不知卽能平靖否也 
[安義已平]  
　　江西訪事人云日前南康府屬安義縣境民教齟齬幾肇事端經縣主吳筱珊大令竭力彈壓旋與主教某君反覆辯論得卽相安無事大約不致别起風妓矣 
[集欵修船]  
　　揚州訪事人云前者南洋飛霆兵船火藥炸裂以致失事兹聞官塲中人言及此船入塢修理需貲甚鉅兩江總督李勉帥查悉向由十二圩淮鹽總棧禀請在十二圩上下游緝私應責成淮棧籌償修費總辦某觀察刻已邀同運塲各商及領袖互相商議擬令運商津貼一萬八千金塲商二萬四千金其餘再由觀察設法措墊 
[關税起色]  
　　漢口訪事人云江漢關所收各税前二年僅二百一十餘萬兩近以長江一帶商務日有起色且鐵路愈推愈廣各項税銀已增至二百六十萬兩左右蓋頗有蒸蒸日上之機矣 
[廬山虎患]  
　　九江訪事人云邇來廬山之麓有一斑孄虎常出爲患本月初旬某日鄉民某甲偕乙丙丁戊四鄰婦至彼處採取毛栗忽一陣腥風虎已飛竄而至乙丙二婦不及逃避被齕其一僅餘首足丁婦受傷甚重幸不致命甲與戊婦行稍疾免罹虎口旋於初六日投德化縣署禀報縣主賀少九大令詳詰情形擬召獵人往捕亦爲民除患之意也 
[甬上官場紀事]  
　　寗波訪事人云日前寗波府喻庶三太守兆蕃附招商局江天輪船赴滬江折赴省垣謁見大憲○浙江候補縣惲大令福同奉撫憲聶仲芳中丞札委來寗催繳鄞邑糧課 
[温郡官塲紀事]  
　　温州訪事人云前任甌郡城守營都司王敬亭都戎士貴奉上峯調署衢州營都司八月十八日挈同瀛眷附招商局普濟輪船赴寗波禀見浙江提督吕道生軍門然後詣衢履任○温州府知府王雪樓太守遵奉上游意旨將六班副役概行裁汰僅留正身七名胥吏亦裁减過半其餘如柬房歸併接帖聽事歸併門房轎前夫役亦皆酌裁以示簡約 
[潯郡官場紀事]  
　　九江訪事人云調署閩浙總督魏午帥自交卸兩江督篆起節赴閩卽命眷屬回湖南珂里本月初七日道出潯陽小泊一宵次晨展輪上駛文武各官迎送如禮○督銷江西淮鹽總局江蘇候補道夏觀察札委江西候補知縣汪都良明府辦理九江分局事務已於九月初一日到差矣○廣饒九南兵備道瑞莘儒觀察以此次樂平縣匪徒滋事雖已拿獲若干名而首犯尚未成禽因自請大憲記過以示大公○本月初一日九江府孫景裴太守命駕至鎭標前後城守三營及後備軍中按册點名 
[白下官塲紀事]  
　　金陸訪事人云兩江督轅洋務文案江蘇候補直隷州知州傳直刺夀慈原名良弼賜進士出身前年曾任美國新金山領事任滿回華始攺今名議叙直隷州知州指分江蘇補用今夏奉前督憲魏午莊制軍委充是差兹者江甯洋務局經督憲李勉林制軍飭攺兩江洋務局規模擴充已添派文案支應若干員近日又委直刺辦理提調事宜蓋以其肆應多才必能不負委任也○前新疆提督二等男爵余爵帥近由湖南珂里起節北上思入觀龍江本月初五日道出白門因與兩江總督李勉林制軍有舊小駐征驂文酒流連頗極歡洽聞不久卽將取道入都矣 
[隋柳迎寒]  
　　揚州訪事人云揚衛屯田自併歸有司衙門辦理後旋又畫分成數俾責有攸歸現屇啓征之時甘泉縣白大令特發示諭張粘通衢略云照得揚州衛頭帮屯田經江都縣將詳定章程甘六江四劈分數目造具地丁額征銀數清册移送前來併縣征解等因准此現屇啓征本縣當派糧差分催並設櫃大堂聽其自書報櫃合亟出示曉諭本縣定以每月一六日爲比期該丁户等務將應完光緒三十年上下忙地丁銀兩依限完繳並帶同上屆完過糧串來城呈騐俾掣發串照各歸安業毋得延誤○揚郡地當水陸交衝北轍南轅過境者日不可以數計日前有高郵州過府解司犯人一起計　人内一犯年纔十四五貌頗清秀聞因多言致人肇謀斃期親尊長重案以故身陷縲絏旋由差役解至江都縣署照章　請寄監次日黎明卽起程出境 
[遵辦商標]  
　　本邑開辦商標一事曾經商部一再札催蘇松太兵備道袁海觀觀察因擬在江海關附設各商領取商標所然迄今尚未舉行兹者各國駐京使臣照會外部催請速辦觀察遂與税務司擬定洋商呈報商標註册章程六則禀准商部照會各國駐滬總領事官刻已咨請税務司卽便遵照辦理矣 
[洋務須知]  
　　昨日蘇松太兵備道袁海觀觀察接奉兩江總督南洋大臣李勉林制軍頒到札文内開江寗洋務局現已攺爲兩江通省洋務總局誠恐滬地各洋商未能詳悉著卽備文照會駐滬各國總領事一體周知 
 
 

Page 3

 
 
[批示條陳]  
　　前者上南引商糾集資本創設府海公司在浦東巡緝私鹽禀請蘇松太兵備道及江海關税務司添造巡船駐泊浦東如獲私鹽解送公司按斤給賞兹復擬就章程九條呈送道轅道憲袁海觀觀察批示云據禀已悉查該商人擬試辦水巡章程九條尚屬明晰惟是否俱屬可行業經函致好税務司察酌飭遵見復並請卽將洋關印照查塡給執以資通緝至關上理船廳亦擬有章程十二條兹隨批抄發仰即核明妥商辦理繳摺存旣而江海關税務司好博遜君亦批示云案查前據禀送帮緝浦江私鹽擬章九條昨又接准監督袁道函送抄摺到關除已逐條議復請核奪見示照行外合行抄函俾知遵照可也 
[德藩蒞滬]  
　　日前德國親王愛而大保特乘黑爾地號巡洋艦抵申駐節客利西客館昨日德總領事署曁在滬德國各商家均於門前高懸國徽浦江各兵輪船亦懸旗致敬 
[浙餉過申]  
　　浙江藩司翁筱山方伯委前署溧水縣縣丞蕭二尹攸裕管解本年第二批京餉銀五萬兩入都交納道經滬上特於昨日命駕至縣署謁見縣主汪瑶庭大令請派民壯前往舟次照料 
[琴堂鞫盜]  
　　浦東民人楊春華家被盜行刼報經上海縣主汪瑶庭大令飭捕緝獲盜犯兪丹揚訊知羽黨范三毛李老四姓名移請浦東保甲總巡謝岳松明府一併緝拿解縣前晚升堂研鞫兪供本月初七夜由范爲首糾合小的及李等多人闌入楊家刼得洋銀五十元衣服若干件李味刁狡未得實供范供小的駕船爲業素來安守本分並不爲非兪與小的有仇以故任情誣指如大老爺查得小的果曾行刦願受重刑大令再三駁詰執定前詞遂飭兪李跪大練歴時良久仍不吐露乃命釘上脚鐐連范收押所中候再推鞫 
[嚴懲通匪]  
　　日前江蘇撫憲端午帥訪聞票匪某甲賭匪某乙避匿松江府屬與上海英美等國租界公廨捕役凌振之夥役周鑑臣通同一氣恣意爲非因飭上海縣汪瑶庭大令移提至案嚴加收禁前晚大令升堂訊鞫周供稱小的於光緒二十五年由凌捕雇充夥役甲乙兩匪並不相識叩乞原情凌捕供稱周在小的處辦案多年實無通匪情事小的現已購線緝拿甲乙不敢玩忽誤公大令喝令將周重責一千板謂凌捕曰爾如此行爲本當重責姑念年老格外從寛務須赶緊將兩匪交案如再延玩定予嚴懲凌捕叩謝而退大令飭將判周還押如十日之内不將甲乙交出定干血比 
[命案糾葛]  
　　崇明縣人胡溪賢賃居楊樹浦八埭頭某號房屋前日至近月樓啜茗不知因何與王阿興及名勳勳者口角互毆經人解勸而散時胡已受傷至晚其勢垂危家中人未知日間情事疑患急痧卽倩整容匠丁芝祥挑刺未及數下呼號而斃復逢丁悮刺要害而死與之爲難丁稱被人毆傷所致於是家人始知其故役報捕房捕頭以事關人命令包探將王拘獲詰問之下王稱雖曾拳毆不致殞命必係挑痧人妄刺以致喪生捕頭遂將丁拘押一面知照地保投報上海縣署大約縣主汪瑶庭大令須親臨相驗矣 
[上海格致書院八月分課案]  
　　策論張燿熊廼昌蔣頌陶張景范瞿文彬李鍾燮張康齡張彚晉程魯杞陳中陸樹坤潘世祥潘耕甫單毓年楊書諴唐式如姚明興龔景雲張烺夏往金潤章周建藩鄭作霖陳文藻○算學稽鶴徐墨棻葉晉綬蕭巨思馬孟元丁修天徐守乾包蒙毛瑞微洪瑞祥阮性傳胡美㞼徐鼎佘義祿姜臣顔潘廷棟王汝成潘俊才岳耶晋曹杏生毛蓀元王道隆沈安遇曹際昌鄭作霖曹茂璜 
[上海縣署瑣案]  
　　前者寡婦張石氏控螟蛉夫弟張曉山霸占房屋盜抵田單等情縣主汪瑶庭大令將曉山訊責交保勒限繳單刻已逾限大令因於前日升堂訊比張供稱此單已由小的向叔岳抵押洋銀九百元今擬將斷給小的之房屋三間售與叔岳管業作價六百元尚少三百元實在無力籌措求恩諭令張石氏補償大令曰爾先與叔岳議妥繕立六百元之收條然後諭令氏貼償若干諭畢交人保出限十日内禀覆○劉西林成洪芳控稱與劉紫雲合股承辦槍壳被紫雲吞没洋銀一千元等情經大令訊明將紫雲交人保出限繳洋銀兹以無人具保由差解請發落紫雲供稱刻已函追友人來案具保求賜明鍳大令飭暫交差收管如無保人定行押追 
[英美等國租界公廨晚堂瑣案]  
　　前日劉祥禎在蘇州河邊投水自盡經包探徐申慶救起解請安插襄讞委員孫耳山明府略詰情由諭令留候核奪至晚讞員黄耀宿司馬升堂研鞫劉供職員係山東膠州人捐有微秩隨弟至湖北候補本年八月初八日由藩憲懸牌委署某處巡檢此次弟倩往山東迎眷口因附瑞和輪船抵滬僑庽椿記客棧因與茶房算帳口角被辱難堪忿忿出門行至天后宫畔大橋先將洋銀八元鄭入河心隨卽騰身躍下經船户救起交徐探帶入捕房今蒙問及下情求恩鑒察司馬問爾與茶房算帳何至視性命如鴻毛恐其中難免不實不盡隨著差帶至新椿記棧起還行李所有房飯資如數照給○前者魏李氏控繅絲女子阿香誘匿童養媳阿鳳等情司馬訊得阿香實與母舅阿和同謀遂飭補提阿和前晚升堂復訊原差禀稱小的前奉大老爺發出牌票業已送交捕頭迄今尚未將阿和提到阿香供稱並無誘匿阿鳳之事有魏元章者投案訴稱小的係魏李氏之侄阿鳳實被阿香誘拐前已兩次匿跡黄家庫後以洋銀八十餘元贖回此次又串同阿和藏匿阿和現充某包探夥役聲勢甚大恐難拘提司馬問阿和家住何處答稱某包探茶會在虹口高陞樓阿和賃居對門某鐵店樓上終日出没租界中阿鳳初失時曾來言及藏在又袋角須將洋銀八十元取贖司馬著將阿香還押俟提阿和究辦○前者徐杏芳控梁土生圖賴洋銀三百四十元等情經司馬訊供押追在案迄今日久挺押不還前晚司馬升堂研訊梁稱此案現由某圖董與小的妻子在外調處請展限五日司馬諭以如五日後仍不理明當提案嚴比○常熟女子胡喜郎被祖阿二兪小弟二匪人誘拐來滬賣入福建路六百五十五號門牌某　所開妓院旋由包探竇如海緝獲解案司馬飭暫交官媒看管前晚升堂研訊喜郎供父名魁郎母張氏丈夫阿林年已二十有八尚未成婚司馬著函致常熟促其家人來案具領○趙梅泉控木作主吳廷三圖賴油漆洋銀三百五十六元有奇等情司馬准詞將吳提到前晚升堂研訊趙稱吳所欠之銀屢向索取置若罔聞迨小的來案控告伊始浼某洋行趙姓與台差商酌願以銀百兩了事叩求察核司馬訊之原差某果有其事吳供小的雖欠趙銀然趙與小的另有往來被欠銀一百二十餘兩司馬著兩造各呈簿據聽候訊奪 
[萬國紅十字會來函]  
　　啓者本會昨承天順祥交來四川川東道馮觀察募助第二批渝平銀二千二百兩合來元二千三百十兩平陽氏謨求病速痊助洋一千元山東周村電局盛募助紋銀三十三兩合來元三十五兩四錢七分英洋三十六元當兹戰務方殷烽烟直逼奉瀋池魚殃及均有倒懸待解之急承諸君子慨發鴻慈籌助巨欵俾東省災黎得出水火而登袵席福佑之來定可操劵行見恩麻寵錫勿藥喜占富在指顧間耳祇領之餘曷勝欽佩除分掣收照卽日將欵彚解災區以資接濟外謹先鈔乞登報伏維公鑒[  上海萬國紅十字會同人謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
 
我 
[茂生經理火險]  
啓者本行經理皇后火險公司代客保火險事務其費格外公道如有不測迅速賠償不必函問外國總局此佈　華正月十一日三馬路茂生洋行啓 
 
 

Page 8

 
 
華利　又　開往長江等處　麥邊行 
這臣　又　開往神戶横濱　老太古 
泰順　又　開往烟台天津　招商局 
江永　又　開往長江　招商局 
致遠　又　開往香港省城　招商局 
海定　又　開往汕頭厦門　招商局 
安平　又　開往天津　招商局 
　南　又　開往神戶　招商局 
北京　又　下午往寗波　太古公司 
金陵　又　晩往長江　太古公司 
[九月十七日出口船禮拜二]  
吉和　輪船　晩往長江　怡和行 
塘沽　又　開往膠州　美最時行 
豐順　又　開往福州　招商局 
鎭安　又　晩往膠州烟台天津太古公司 
[九月十八日出口船禮拜三]  
錦茂輪船下午往鎭海舟山石浦海門老公茂 
廣生　又　晩往汕頭香港廣東　怡和行 
[九月廿一日出口船禮拜六]  
載陽丸　又　下午四點鐘開往舟山石浦海門　日本商船公司 
 
 

Page 9

 
 
[六續京師實業學堂章程]  
　　告假規條章第一節按星房虚昴各日爲休息日學生出門應由齋務畏處領各牌交大門供事房　則由大門供事房取牌　齋務長以便稽查第二節每日晚五點鐘體操後爲學生休息時刻第三節學生如有事必須請假至數日者向監學禀准領取假條塡明緣由交監學後始准出堂第四節恭逢皇太后萬夀註十月初十日皇上萬夀註六月二十八日孔子誕日註八月二十七日慶祝行禮畢放假一日第五節端午節由秋節各放假一日第六節每年以正月二十日開學至小暑節散堂爲第一學期立秋後六日開學至十二月十五日散學爲二學期計年假暑假合七十日休息四十日節夀假五日每年功課約二百四十日○學堂禁令章第一節學生在學堂以專心學業學成致用爲主凡事一概不可與聞第二節學生不得干預國家政治妄上條陳第三節學生不得離經畔道妄發狂言怪論刊布報章第四節學生不得充報館主筆及訪事人第五節學生不得購閱稗官小說謬報道書凡非學科内應用之書均不得携帶入堂第六節學生如有向學陳說尋常事項應告知齋長代禀本學堂應管長如有應陳特别事項亦得逕達應管官長惟不准聚衆要求藉端挾制第七節學生不得立會演說及潛附他人嘗屬第八節學生不得干預地方詞訟等事第九節學生遇有本學堂增添規則新施禁令概不准任意阻撓第十節專門學認定一門後不得隨意更攺第十一節堂中無論何地何時不得喧譁擾亂及歌唱戱曲吸食洋烟賭博等事及踰閒蕩檢故犯有傷禮節之事第十二節堂中窓壁及一切器用不得有意損害第十三第操衣由堂中發給如不及期遺失破爛者須由學生自行製備第十四節遇有要事必須請假在三日以外者宜將事由告知齋務長並當有父兄家長之信證明經齋務長許可給予假條註明請假幾日始能出堂回堂時須繳假條第十五節學生遇有親友來訪應至會客處會晤不得至他處第十六節如有萬不得已之故欲中途出學者須出具願結叙明情由經監督及教務長允許方准告退並須核計該生在館年分所用經費責令徵償如有丁艱大故不在此例第十七節學生因事告假數日或數時註入曠課册内按照奏定章程每年積算不得過二十日第十八節學生遇有疾病須出堂者由齋務長騐明給假若干日逾限不愈仍須隨時續行請假第十九節教習未經講畢學生遽行告退而未經教習允許或不告退而出堂者記過第二十節學生在堂宜受教習之命令在舍宜受齋務長監學官檢察官之節制毋得抗違漠視第二十一節學生在堂或在舍均不得穢言怒詈狂呼大笑及爭鬥等事第二十二節不得污　講堂儀器第二十三節行禮時不得喧譁失儀或避匿不到第二十四節不得虐待雜役庖丁人等第二十五節學生考取後遲延不到過半月者開除第二十六節凡吸食洋烟及酗酒賭博者開除並追繳所用學費第二十七節學生在舍内或堂上作非聖無法之議論及游戲排優之文字與夫匿名揭帖者開除並追繳學費第二十八節學生在外品行卑汚行止不端旣敗同學之羣亦隳同學之望由堂中各員嚴密訪查得有實據者輕者開除追繳所用學費重者陳明商部堂憲辦理第二十九節以上各條犯者除輕者記過開除仍追繳學費外重者陳明商部堂憲辦理 
[馬路工程局紀事]  
　　昨日江海關書舍羅詒潤遣丁持名片至南市馬路工程局禀請將局中裁賸之砲艇撥給一艘以便駐泊關前稽查漏税總辦翁子文太守准之定於今日午前用救生局小輪船帶至北關○前日駁船户周桂生承裝南市某北貨行貨物擔荷上船行經馬路不知因何與六號巡街捕齟齬前日北貨業長泰等行聨名遞禀馬路工程局總辦翁子文太守批示曰浦江旣設水巡水中之事原非巡街捕所管惟該船户周桂牛奔訴之時該六號巡捕何致輒行毆打其中有無别情候飭提應訊人證訊明核奪○凌吉庚陳連庚前將所開春風居粥店租與劉春書接開未幾劉因虧欠脱逃前日凌陳在南市馬路中遇劉扭入捕房訴知一切捕頭著轉解馬路工程局總辦翁子文太守倩襄讞委員黄衡堂二尹研訊之下飭劉覔人保出迅將租資措償 
[南市捕房紀事]  
　　前晚南市水巡捕陳阿榮巡邏浦江中見船户張福昌所運花衣八包被張連生扣留恣情訛詐上前盤詰言語支吾遂一并拘入捕房管押昨日有熊某者投捕房聲稱此花係怡和棧房所失請爲給領捕頭令將二張押候解送馬路工程局禀請總辦翁子文太守訊究 
[英美等國租界公堂瑣案]  
　　巨盜祁同海卽祁老五係近甫正法之著名盜魁高東山手下羽黨近日潛至滬上窩囤虹口西華德路某里前日武弁米占元帶同眼線姚鳳英由省追蹤而至禀請英美等國租界公廨讞員黄耀宿司馬飭役持票恊同六十二號西包探及華包探倪順泉朱桂生孫阿星不動聲色馳往擒獲昨日解案請究襄讞委員孫耳山明府會同美總領事署繙譯官白保羅君略訊數語著押候晚堂訊核○八十五號西捕偕華探陳雲忠解劉貞奎到案禀稱此人在黄家庫一帶見有人在途小便輒冐充巡捕言欲拘拿是以拘案請究明府判責一百板枷號一禮拜○前者德商亨寳洋行主控鄧錦堂一案經讞員黄耀宿司馬訊供著提張玲倌卽張粦龔鏡初卽芙初鄭吉倌卽鄭吉等人到案訊核昨由廨差解案禀稱尚有陳老照今未提到明府著交人保出聽候訂期會訊○今春美商勝家公司總理洋人主控式老夫王惠卿蘇錦章虧欠帳項洋銀二百數十元等情司馬訊取口供交人保出調處昨日勝家公司買辦蔣柏臣投案聲稱王蘇所欠之欵已允將嘉定房産作抵求恩函致嘉定縣主請卽帮同辦理明府著明白具禀呈候核示○老公茂棉紗廠管工人某氏拘獲行竊棉花之女工申喻氏送案請究明府判責手心五十下○偷兒徐阿連掩入翁培雨等五家行竊棉被衣服等物報由包探李星福緝獲人贓解案請究明府判責二百板管押六月贓分給各失主具領○積竊李金生掩入孫蘭堂侯王氏二家行竊衣服棉被等物報由包探劉銘芝查獲連贓送案請究明府判責一百五十板○張金生攫取林李氏頭上所戴金耳挖枝經七百七十九號華捕追獲送案明府判責手心一百下交人保釋贜給氏具領 
[法租界捕房瑣案]  
　　湖北人李先藻前憑李玉書說合聘定同鄉人王祥生之女爲媳旋被領至上海押入某妓院英界某包探夥役楊欣謀詗知串同無賴某甲冒充王女玉貞之母舅控諸英美等國租界公廨經讞員黄耀宿司馬訊取口供將玉貞交楊領去未幾楊卽轉賣與某娼寮得身價洋銀一千餘元先藻聞之偕玉書來滬投控法界公廨讞員陳楚生大令出票飭提楊巳聞風逃避遂將伊所私蕩婦屈阿珠及王拘獲逐加詰訊飭押交玉貞到案昨日升座復訊阿珠供王前向小婦人借去洋銀四百元以玉貞爲質玉貞現在蘇州某鄉求准交人保出親往領回大令謂爾須將玉貞住址供明候本委關提到案阿珠一味游　大令怒其刁狡喝令重責阿珠求恩寛限大令著還押捕房限三日内交到玉貞違干　比○偷兒吳阿春向　甲竊得皮夾一枚内儲洋銀七元質劵一紙報捕查獲解奉大令訊知質劵已售與張四和判將吳枷號一禮拜期滿責釋張罰洋銀二元○小利陳金華行竊某老虎灶銅盆水烟袋等物當塲拿獲解奉大令訊供著重責二百板○王阿生吳阿香二偷兒串 
 
 

Page 10

 
 
竊某姓家衣服數件經包探拘獲解奉大令訊供著將王押捕房一月期滿責釋吳押一禮拜 
[美租界捕房紀事]  
　　前晚甬人汪東蘭投捕房訴稱僑居元芳路某號門牌屋内生有一女小宇阿娥今甫三齡忽失所在疑被匪人誘拐請卽緝查捕頭允之○前晚小竊邵阿根張喜之不知在何處竊得錫器若干件行經西華德路適爲包探錢榮堂所見連贓帶入捕房捕頭令押候解送公堂禀請讞員黄耀宿司馬訊辦 
 
 
 

Page 11

 
 
   
 
 

Page 12

 
 
甄别據兩廣鹽運使信勤會同廣東布政使胡湘林出具考語擬補𡑒白場大使詳請具奏前來臣查新海防遇缺先鹽大使席裕昆年富力强留心鹺務以之請補𡑒白塲大使與例相符堪以勝任係捐納之員仍令扣滿三年再請銷去試俸相應懇恩飭部核准以裨塲務除咨部查照外謹會同廣東巡撫臣張人駿恭摺具陳伏乞皇太后皇上聖鑒訓示謹奏奉硃批吏部議奏欽此 
[湖廣總督張奏爲武昌廠並游湖關徵收光緒二十九年分船料税銀一年期滿遵章開單攺題爲奏摺廿六日]  
　　太子少保湖廣總督臣張之洞跪奏爲武昌廠並游湖關徵收光緒二十九年分船料税銀一年期滿遵章開單攺題爲奏恭摺仰祈聖鑒事竊照武昌廠關徵收船料税銀前以收數日短經户部行令查覆當經查明因輪船盛行廠税難復舊額惟有照章儘徵儘解至該廠正耗税銀外向有口岸錢文一項以充關用經費及地方公務之需由前督臣裕祿奏明核實裁汰將節省銀兩報解旋因口岸一項從前解銀每年六千餘兩近年只解銀三千六百餘兩復經户部行查由臣查明具奏此項口岸税銀俱係附近小船陸續完納實因長江輪船夾板寗波等船行駛日盛近復沙市開埠湖南行輪以致民船生意益形蕭條收輕减少並非稽徵不力此後仍請儘徵儘解又准行在户部議覆武昌關徵收一年期滿報銷暫緩具題攺爲開具簡明清單具奏等因業經將該關光緒二十八年以前收數按年分别題奏各在案兹據湖北布政使詳據管理關務代理武昌府知府黄以霖詳稱該前府各任内自光緒二十八年十二月十一日起連閏扣至二十九年十一月初十日一年期滿止共計徵解船料銀二萬九千二百一十九兩四錢二分又附解口岸節省經費銀三千六百二十二兩五錢五分委係儘徵儘解並無徵多報少情弊所有前項銀兩均經解交可庫作爲正項兌收分别入於民賦司總册曁春秋撥册内造報等情詳請具奏前來臣覆覈無異除仍嚴飭認眞稽徵並咨移户部户科查照外理合繕具清單恭摺具奏伏乞皇太后皇上聖鑒再湖北巡撫係臣兼署毋庸會銜合併陳明謹奏奉硃批户部知道單併發欽此 
[江蘇巡撫端奏爲公舉崇祀鄉賢祠摺廿六日]  
　　頭品頂戴調署江蘇巡撫湖北巡撫奴才端方跪奏爲公舉崇祀鄉賢祠恭摺仰祈聖鑒事竊據蘇州布政使效曾詳稱吳縣已故孝于附貢生吳仁榮幼穎異年十九補諸生爲學政湯金釗所器不求聞達旋貢成均該員生生有至性善事嗣母嘗割臂肉療母疾母殁該貢生年已逾艾猶作孺子慕道光咸豐年間兩修吳縣學志因視事簡略修廢舉僅制度聲容一遵會典學成爲吳郡諸學冠又倡立鄉約局宣講聖諭城及鄉民麕集該貢生力任艱鉅設廠撫恤凡里中貞孝節烈該貢生獨總采訪之役呈請旌表並創建節孝祠春秋祭祀以維風化其他禁淫書設義學惜字施米各善舉莫不殫竭心力首倡居多戚友有逋負者輒鬻産代價晚歳處亂離中安貧樂道不尤不怨以詩篇自娛一生於儒先語錄實踐躬行無慚衾影同治二年卒九年奉旨旌表孝子跡其生平行事允爲先正典型據該縣紳士潘祖謙等臚陳事實請祀吳縣學鄉賢祠以重儒修等情由縣造具册結詳府一體加結詳司轉詳請奏前來奴才查鄉賢名宦前准部咨攺爲八月前彚奏一次等因節經遵照辦理在案兹查吳縣已故孝子附貢生吳仁榮性成純孝早邀九陛之旌學紹儒宗允稱一鄉之善觀其行修而志潔足以風世而勵民旣爲物望所歸宜與明禮之祀合無仰懇天恩俯准將吳縣已故孝子附貢生吳仁榮入祀吳縣學鄉賢祠以昭矜式而順輿情除將事實册結咨移部科核辦外謹會同兩江總督臣魏光燾江蘇學政臣唐景崇恭摺具奏伏乞皇太后皇上聖鑒訓示該貢生身故在三十年以外子孫並無現任九卿核與例章相符現屆彚辦之期請祀鄉賢者祇該故貢生一人合併陳明謹奏奉硃批禮部議奏欽此 
[山東巡撫周奏爲光緒二十九年分經徵錢糧未完一分以上各員繕單具陳摺廿七日]  
　　頭品頂戴兵部尚書銜山東巡撫臣周馥跪奏爲光緒二十九年分經徵錢糧未完一分以上各員繕單具陳恭摺仰祈聖鑒事竊查州縣徵收地丁錢糧前經户部條奏應將未完一分以上之員先行開單奏報以嚴稽核等因歴經遵辦在案兹據布政使胡廷幹詳稱光緒二十九年分各屬經徵起運存留錢糧除全完及未完不及一分者仍歸奏銷案内另行造報外所有未完一分以上之單縣知縣徐夀彭等六員開册詳請具奏前來臣覆核無異其未完銀兩仍飭經徵及接徵之員設法催徵如有續完另行核辦除咨部查照外理合繕具清單祇呈御覽再此案臣於七月三十日據布政使詳報合併陳明爲此恭摺具奏伏乞皇太后皇上聖鑒敕部查核施行謹奏奉硃批該部議奏欽此 
[綏遠城將軍貽奏爲四子郡王旗教案賠欵地畝抵銀一律交清謹陳前後辦理情形摺廿七日]  
　　督辦懇務理藩院尚書銜綏遠城將軍奴才貽榖跪奏爲四子郡王旗教案賠欵地畝抵銀一律交清謹陳前後辦理情形恭摺仰祈聖鑒事竊查光緒二十六年七月間烏蘭察布盟四子郡王旗有效尤仇教殺害焚掠之案迭次欽奉諭旨嚴飭查辦當經前署將軍奎成前任將軍信恪以案情重大先後奏明派員詳查並札調該旗蒙員來綏議辦嗣因該旗延不遵調於二十八年正月經信恪奉明處分奉旨將該郡王勒旺勒諾爾布交理藩院議處一面嚴飭迅速派員赴綏就議行令欽遵辦理去後旋據比國派辦教案委員林輔臣教士王達文呈請速催完案並稱教民遭亂之後有悮耕穫困苦異常請代籌欵濟急俟該旗賠欵議定再行歸還由信恪咨請外務部先行借撥銀四萬兩轉付該教堂以應急需嗣經外務部由升任山西撫臣岑春煊就近借撥先後共借銀三萬兩由晉　綏一萬五千兩撥給該旗交付教堂以一萬五千兩撥給達拉特旗湊付償欵是年五月間該郡王派扎蘭阿迪雅扎蘭扎木色楞扎布抵經德使亦派其叅贊官端貴前來歸化城經前署將軍文瑞督同現署黑龍江副都統前奏辦蒙旗教案之直隷候補知府夀勳于五月二十九日會同該叅贊端貴比員林輔臣及教士蒙員開議統全案命價則産等項該教士索賠銀二十餘萬兩經夀勳磋商减讓議定仇教禍首概免追究該旗認賠教堂銀十一萬兩由晉借欵付過教堂銀一萬五千兩扣除外尚欠銀九 
 
