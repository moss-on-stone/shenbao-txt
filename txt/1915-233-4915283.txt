# 1915 - 233 - 4915283

 

Page 1

 
 
   
 
 

Page 2

 
 
時評 
[曷爲危（冷）]  
　　使籌安會之說而果行者則國中之紛擾祗少將分三派其一贊成籌安會也其二反對籌安會也其三則贊成籌安會而别有主張者也 
　　曷以知其然也蓋除現政府外原有之革命黨與宗社黨之根株未曾消滅也今之所以隱而不發者以現政府爲共和政府也爲共和政府則共和旗幟之革命黨旣無所藉詞而讓位共和之宗社黨亦難以反抗也 
　　不然試觀籌安之討論起而隱隱中三派之言論已並現矣四分五裂之禍或者其籌安會人之作俑乎 
　　天心誠悔禍甚望其說之不行而我言之勿中也 
[專電]  
　　北京電全國自治各省分三期日内會議決定進行 
　　北京電總統宴會憲法委員因梁啓超在津展期下星期六朱慶瀾孟憲彝二十七晚到京 
　　北京電昨師範校長入覲總統賞旅費六千元並賜食 
　　北京電山東戰區日本决定於九月十日撤廢 
　　北京電日置公使今晚宴政界百餘人明晚宴僑商話别 
　　北京電陜巡按派該署諮議王錫齡吉林軍署公署商會派佟慶山趙大一楊策綏遠都統派公署衛侍武官何佩文入籌安會甯夏護軍使馬福祥電稱根本之籌君主爲是斡旋補救是所望於羣公爛縵光華佇賡歌夫復旦馬係回人國華報載多數主張俟九月一日參政院代行立法院後本地公民及滿蒙大員以公民資格將研究國體請願該院如該院認爲適當則手續上應由何種機關決定亦由該院解决或有謂須俟至國民會議者然以此說最近各報遍登度生者投稿謂籌安會係政黨討論國體係其政策並不違法檢察廳函報館更正謂羅文幹請假實因祖母病並無他項原因向守沉默之北京日報朱淇特自箸論駁谷鍾秀等投稿謂中國與法美不同某報極力辨正謂梁起超並未反對稍有憂危之談係政治家常態順天時報論宜注意國内秩序京安如常 
[譯電]  
　　北京電國　報載稱籌安會定九月二十日開大會各省代表均將與議如多數贊成恢復帝制則公民黨即擬在參政院提出議案如獲通過則大約將以十月十日或明年元旦宣布改共和爲君主政體按公民黨領袖乃梁士詒也（二十八日） 
[戰電]  
　　其一（英人路透電） 
　　巴黎電今晚公報謂亞拉北面有活動之砲戰沙歇及蘇瓦松 
 
 
 

Page 3

 
 
北面愛恩河流域尤爲激烈德軍猛轟萊姆法軍回擊甚力亞貢仍有炸彈戰事法飛機於二十五日轟擊亞貢亞土瓦等處兵營車站飛機庫多所英法比飛機一隊計六十架轟擊沙土萊特森林起火數處法飛機於二十五日夜間擲炸彈一百二十七枚於洛瓦容車站（二十六日） 
　　巴黎電法軍奪獲敵軍戰壕數道並擊敗回攻之敵軍故得矯正鞏固松台爾巴區及蘭台爾斯巴區中間尖處之陣線地勢飛機續有戰爭法飛機一隊轟擊穆爾希姆電機局又有法飛機數艘轟擊杜爾拉區之煤氣廠德飛機攻擊克勒芒特後法飛機即攻伊伏里與錫爾巨以報復之（二十七日） 
　　倫敦電德皇致電西歐陣地德軍各司令謂將軍固守陣線使東歐德軍得以深入俄境殊堪道謝云（二十七日） 
　　倫敦電德軍公報謂進攻白萊斯特里土夫斯克之麥剛森上將之軍已由北面及東面續進（二十五日） 
　　倫敦電當德軍涉白萊斯特里土斯克周圍澤地時忽來德奥大軍聚集多腦河北岸預備進攻塞國消息奥德軍司令因鑒於上年由塞維亞西部進攻失敗已決改由東北進攻塞國以期越布國而續進泰晤士報羅京訪員謂德奥將進攻塞國之意通告布政府且謂如布國有抗拒之舉動則恐將爲比國之續惟布國如承認德國之計畫則可自由報復一九一三年敗北之辱目下諸事全恃羅馬尼亞之態度决之惟羅　持何態度尙不可知（二十五日） 
　　彼得格勒電今日公報謂柯爾蘭境内曾有惡戰俄軍在特文斯克波勒里克鐵路北面進攻德軍維爾拉未有變動比洛斯杜克境内俄軍擊敗日夜猛攻之德軍加以重創俄軍於退出白萊斯特里杜夫斯克時轟毁一切炮台橋梁刻戍軍已與大軍相合（二十七日） 
　　彼得格勒電（由北京轉）里加境戰局未變二十四二十五兩日佛里恃里克斯太特西南盛堡與拉齊維里虛基境内敵軍巳得援兵乃復取攻勢惡戰正在進行中俄軍在特文斯克方面哇凡太河哇比克虛太境内擊退德軍二十四與二十五兩日俄軍在維爾拉方面阻遏德軍使其不能進至維伊陣地今德軍漸沿維爾拉河兩岸而退尼們河中叚及波白爾河與泊里譬特河上流中間之戰地俄軍奉命向東撤退敵軍僅由數方面追逼俄軍蓋二十五日敵軍巳集其全力以攻比洛斯杜克並由比爾斯克與克里希里東向而攻大路也其他陣地並無重要變動（二十六日） 
　　彼得格勒電公報謂俄軍在特文斯克附近哇凡太擊退敵軍俄軍現遵軍令由尼們河中叚退走（二十六日） 
　　亞姆斯特丹電今晚柏林公報表示興登堡將軍在波羅的省之活動據謂俄軍已棄哇里太但絕未言及該處與白萊斯特里杜夫斯克之戰利品亦可見俄軍退走之秩序不紊矣（二十七日） 
　　倫敦電南威爾斯礦工因政府不允接見工人之代表大爲憤怒今日罷工者將及一萬人風潮恐將蔓延（二十七日） 
　　華盛頓電駐美德使巳照會國務卿藍辛氏謂德政府已諭潛艇司令不得未予警告遽行攻擊商船云云此間官場頗抱樂觀聞德國將宣告停攻商船（二十七日） 
　　羅馬電塞使已將塞國答覆協約國之公文交與意國外交大臣（二十六日） 
　　倫敦電俄軍一面退至新陣線一面仍力阻德軍前進現有德兵二軍由西面及西北面進逼比亞里斯土克俄軍旣退至尼們河右岸則比亞里斯克一地與哇沙維慈相同當然須棄惟俄軍大約須仍堅守格洛特洛以待俄軍行抵維爾拉東面指定之地點而後已格洛特洛之防務甚爲鞏固（二十六日） 
　　倫敦電海軍部宣稱八月二十五日以前一星期中商船出入英國口岸者共一千三百六十九艘内有十九艘被敵擊沉共七萬六千六百二十七噸又有漁船三艘共三百九十一噸（二十六日） 
　　倫敦電和爾維克兵工廠移交軍械部管轄一事業已議妥（二十七日） 
　　華盛頓電國務卿藍辛氏照會德使謂美國希望德國於相當時期内交出關於阿刺伯號沉没之報告（二十六日） 
　　華盛頓電德政府諭駐美德使向美政府宣告德國對於白星公司阿刺伯號沉失一事定有使美國完全滿意之辦法德使加以解釋謂阿刺伯號果未先得警告遽被擊沉則德國當有所舉動必不空言搪塞已也（二十七日） 
　　亞姆斯特丹電德首相告美國報界聯合會代表謂阿刺伯號沉失之詳情彼尙未有所聞但若潛艇司令果不遵其勿傷美人生命之訓令則德國當設法以使美國滿意云（二十六日） 
　　其二（德人德文報專電） 
　　柏林電（由倫敦轉）八月二十六日德軍大本營公報云巴斯克附近·憂恩堡·米托東面·柯夫洛東面及東南面戰事仍在進行尼們河塞尼與米萊資問之敵軍爲德軍逐入哇格斯土伏東面森林愛區杭將軍之軍一部分現向東面深入更南比里索夫加部分戰事仍在進行德軍已抵比洛斯土克加爾維資將軍之軍已將比洛斯土克南面哇蘭加部分之敵軍逐走里哇波爾特親王之軍大敗敵軍敵軍現向比洛維虛森林中央退逃俄軍僅在加米里資至里土夫斯克境内由比洛維虛森林至泊里貝境澤地全陣線抵禦一次德軍仍在白萊斯特里土夫斯克東南追擊俄軍 
　　法國飛機兩隊在薩爾河流域薩爾路易上下抛擲炸彈僅死傷數人無重要傷損敵人失飛機四架德飛機在南錫法軍根據地攻擊法飛機隊頗獲要果 
　　柏林電（由倫敦轉）八月二十七日德軍大本營公報云巴斯克·憂恩堡·米托東南·柯夫洛東面境内戰事仍在進行德軍俘俄兵二千四百五十人獲砲四尊機關槍三枝柯夫洛東南之敵軍已爲德軍擊敗俄軍棄哇里太砲臺而走德軍即進占之更南之德軍現向尼們河而進渡過哇沙維資東面波白爾河支流比里索夫加河加爾維資將軍之軍沿布白爾河與比里索夫加河上之蘇恰伏爾茄問及比洛維虛森林追擊敵軍約歷兩日之久俘俄兵三千五百名獲機關槍五枝里哇波爾特親王之軍仍在前進其右翼已抵加米里士至里士夫斯克東北某地點白萊斯特里土夫斯克東北麥剛森上將之軍現進抵由加米里士至米索約斯之大路白萊斯特里土夫斯克東南之敵軍已退過里太河 
　　香巴業及末斯河小山之法軍戰壕工程爲地雷炸毁伏斯巨之法軍進攻一次殊易敗之 
　　柏林電俄國海軍部所傳里加灣曾見海軍大戰德軍失大戰艦毛奇號及巡艦驅逐艦消息全屬揑造據德國當道宣稱里加灣並未有海軍大戰德艦隊入灣者僅遇俄國輕艦半爲德軍擊毁半爲德軍追逐德軍損失已載見官報巨艦無一沉失或受損者德軍亦未圖在配洛登岸故亦無所謂失敗也配洛港外之魚雷艇隊奉命封鎖港口者會與陸地俄砲交戰損毁俄軍野戰砲又拘沉俄汽船一艘帆船數艘（二十七日） 
[東方通信社電（日本人組織）]  
　　東京電東京大阪兩造兵廠製造軍器一時至何程度須視日本兵備之緩急而定或且暫止製造自用軍器以應俄國之依賴惟此爲關日本軍備重要問題須經最高顧問即元帥會議之諮詢方能確定又所需經費謀於陸軍經費内適當通融云東京大阪兩造兵廠已爲大活動之設備全部設備完妥約在一個月之後（二十八日） 
　　東京電日本應援聯合國之熱甚得人氣（二十八日） 
　　濟南電山東靳將軍二十五日赴靑島訪問大谷司令官即於是夜八時大開歡迎盛會二十六日靳將軍分赴各方面訪問並觀覽一切午刻赴廣瀨要港部司令官午宴晚七時赴中日商民聯合歡迎大會宴會二十七日往觀戰跡並巡覽各地及夜特設盛筵招待中日官民今晨由靑啟節回省（二十八日） 
　　東京電海軍軍令部長島村中將及海軍大臣加藤中將本日均蒙升任大將（二十八日） 
要聞一 
[白萊斯特里土夫斯克要塞陷失之關係]  
　　華德日報曰白萊斯特里土夫斯克者俄屬波蘭最後之要塞今日俄軍第二防禦線之中心點也故德奥聯軍合力夾攻其地惟其陷落之迅速出人意外繼令具有至大之樂觀者亦斷不能期德奥聯軍有如是其速之勝利前日白萊斯特里土夫斯克之戰局尙無變端今不過一夜旣有攻陷之信此誠突如其來特報告簡略尙莫名其妙然的確無疑此可斷言緣德軍大本營之報告向來簡略確實也不寗維是即俄人之統治波蘭斯拉夫族之壓制歐洲以及俄人統一宇内爲世界强國之夢想從此終者終破者破等意亦均包含在内勿庸詳言方知也 
　　俄國自經此一敗之後俄國邊境旣遠往東方縮退俄國亦不成爲世界之强國曩者俄人侵吞其最發達及最開化之各省需用光陰多年而僅得爲一大國然亦深賴十八世紀德意志各邦瓦解勢弱故未費力旣已成功今也德意志帝國東陲各省勿庸再恐砂漠野馬之蹂躪與哥薩克游牧之族殺人放火矣 
　　今日勝者已足踏俄國之土必將有一劇惡戰俄人縱遁入不出勝者亦必迫之出而從新重擊之蓋尾隨其後之德奥馬兵巳迅赴吉野夫最關重要之鐵路銜接點科威爾也 
　　德軍佔領白萊斯特里土夫斯克大要塞何以如是奇突若求之簡略之報告固難參透而據記者觀之俄人之退讓白萊斯特里土夫斯克大約以馬克遜元帥由烏洛大哇沿布格而趨東北有遠繞攻其上之舉動而屢與敵人交綏之巴維利亞親王洛哇波爾特親王之軍又偕奥國約瑟飛蝶南大公之軍追踵俄人之後故八月二十四日德奥聯軍一由西與西北强襲而入砲臺二十五夜間旣已佔其要塞之中樞自是俄人遂併其東方砲臺亦退而不守查舊日俄人凡所取爲防禦之地無不竭力死守爾今於此重大之要塞反無眞誠之抵抗幾等於埀手拱讓由是觀之可知俄軍兵力實已犧犠牲罄盡俄國以侵略爲主之報如諾哇野烏里木亞者雖仍喋喋呌戰不休而俄軍屢戰屢北此　爲其無可如何者也 
　　今者波蘭旣已脫離俄國之壓制而還其自由則德奥同盟兩帝國統率處是巳盡其第一部分責任然則爾後如何豈使俄國開始議和乎吾知其必無此設想惟俄軍之損失過巨而俄國之命運又全在其同盟國之手今日俄人惟有藉後衛之戰收拾餘燼退入國内以作防守之計俟有機會再徐圖善後大局然則德奥聯軍亦容其有休息之暇乎愚知凡曾研究興登堡與馬克遜二人之戰略者必不待言卽否認此問題現在科威爾德奥聯軍已立於布格及得尼斯特兩流域俄軍陣地之側面即可掃除烏克萊茵境内之俄人於是德奥聯軍之前進有俄國老將伊華洛夫氏爲其勁敵而聯軍於病熊未張牙舞爪之前可先得其蹤跡而斃之至於北方之俄將露斯奇氏若求於維斯土拉河敗退之大軍中稍得一二可用者則甚困難倘戈洛特諾維爾拉杜納堡里加等四要塞接踵而失則難阻德奥聯軍之乘勝進攻聖彼得堡届時將提出種種媾和條件迫令俄國遵行矣 
雜評一 
[梁啟超憂危之談（無名）]  
　　楊度等籌安而梁啓超憂危何其同爲政治家而相反如是耶雖然楊之意以爲一安永久梁之意以爲不籌之安現在而籌後之安將來現在之安實在而將來之安未可必也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[籌安會之京塵各面觀]  
　　吉豫晋之復電籌安會兩次通電各省將軍巡按商會後各省中如吉豫晉等巳先後復電贊成爲錄電文如下吉林王巡按使電云籌安會電悉派烏澤聲史啟藩兩人代表到會發表意見並照來電所限範圍討論一切揖唐有印河南趙將軍電云籌安會鑒兩電均悉敝處現派顧參謀憲曾代表入京參與討論特覆趙倜徑印山西總商會電云籌安會鑒兩電悉貴會發起討論國體爲國家謀鞏固卽爲商民造幸福本會極端贊成已舉定代表渠本澄赴京與會肅此電覆晉總商會全體裴淸源渠本澄等叩徑 
　　劉少少之愛愚昨國民公報載劉少少君投稿一篇轉錄如下小生今方與國内四萬餘萬之全體同胞幷漢滿蒙回藏之五大民族同處於民主共和國家中亦旣四年於茲乃一切國家前途國民全體之福利皆擱置不講忽起一片閒情一腔熱氣單講君主民主問題自審天良亦未免荒謬（我國現在亟待研究之正當問題正多着哪）須知依西洋國民習慣律凡在民主國同而昌言君主者即爲背叛國家淆亂政體犯大逆不道之罪旣巳成爲民主共和國體以後理固應爾蓋平情執論在已成之君主國中旣每視言民主者爲謀革命則在已成之民主國中其視言君主者又何獨非謀革命者耶國家而旣厭革命矣小生於此而昌言君主民主問題在理宜屬必誅之列然小生旣明知不當有是議復不避誅戮而草爲是議則此議題小生已自認爲不合論理之議題今欲議此不合論理之議題而得正當之解决則小生請率性先道一段不合論理的閒話置於冒頭然後再伸本論小生不合論理的閒話冒頭首先欲道破之一語即反乎西方孔子瑣格拉底之名論而爲詞在昔瑣格拉底之論哲學意義也其言曰我非智者我愛智者也小生今特反其詞曰我非愚者我愛愚者也嘻此誠不合論理之極然小生竊不自知其不可也何言乎小生之愛愚也蓋小生草此題文有至愚者三（一）小生草此題文之眞意並非敢在民主共和國中公然無視國家與社會而擅行主倡君主的革命說者小生此文之原因實由於國中現已有人具體的發起此說之根苗遂引起小生防微杜漸之心而　爲公平研究以務打消社會無謂之妄論以務免除國家無謂之變態而已由斯而論則上文所謂背叛國家淆亂政體大逆不道顯謀革命之罪自當在主張倡導者之一面而不在反對研究者之一面然小生明知罪不在此而此文入手若有當罪不讓之意宛自承認是謂大愚（二）在發起此說者之微意亦幷非有登高一呼衆山皆應之自信力也其第一層目的　但使將此問題奮然憑三數人之勢力扛出於社會而廣布爲新聞種子即是工程之初步故不獨贊助主張之論調固彼等所歡迎即反對研究之風聲亦有彼等所豫計一言以蔽之在彼等所欲得第一步之結果即從無問題而成爲有問題而已然則小生爲茲研究之多口卽不啻已墮其術中而小生亦明知故昧甘墮術中是謂大愚（三）按發起此種重大異說之人其心術雖不可知而其魄力則必甚大以小生之區區縱有反對意見亦未必能加彼等以若何之阻力况彼等或爲私欲所蔽徒從一時一隙中觀察則且信爲推行甚易自政治學上名詞言之彼等但知官吏有現實政策一面而不信國家有理想政策一面此蔽尤爲彼等所專長故小生縱爲忠於國家筆秃唇焦在彼等視之不過爲窮書生之紙上空談而已奚碍乃公事或曰若彼等以私人擅倡此重大異說以營私利雖不能阻然罵煞之亦當不知彼旣不阻又寗怕罵罵亦未必煞也凡演劇台上生旦淨諸角每喜觀客呌好而最忌呌倒好惟丑角則不然輙以取得觀客之叫倒好爲目的今彼等亦以倒好爲目的者也好旣不可叫而倒好亦無效吾輩觀客之技己窮小生乃不安默坐而必呌此無效之倒好以滿彼等丑角之慾望是謂大愚小生此文旣有此三大愚故甘自承爲愛愚者雖然愚者千慮必有一得請於次文確陳正義 
　　張效敏之投函籌安會發生後國人注意國體問題爭相著論研究昨有張效敏者投函北京報界以爲國家之强弱在乎政體至國體則無絕對之美惡亦無關國家之强弱何必汲汲謀國體之改革其文略云今之論者動以立憲政體爲前提而不顧變更國體之利害夫立憲政體稍有常識者孰不歡迎之惟敏之所大惑不解者君主國體之國旣可行立憲政體民主國體之國獨不可行立憲政體乎今之贊成帝制者亦不過以今日中國國體雖民主政體非立憲遂欲於君主國體之下求立憲政體耳然民主國體之下立憲政體永不能發生乎母亦在國民之求與不求耳吾國國民而果不求立憲政體也在今日民主國體之下政體固非立憲即改民主爲君主政體亦焉得而爲立憲哉吾國國民而果求立憲政體也改民主爲君主固可得立憲政體即在今日民主國體之下亦何嘗不可得立憲政體况改革國體乃影響國家安危社會秩序苟今日以國之不强歸咎國體忽焉改之則當來日中華帝國之時國勢如故則亦可討論而改組之是朝三暮四朝四暮三以國家爲兒戲耳於國家有何補哉願今之以持政治說自命者有以語我來吾言至此吾尤有不能巳於言者今之人好引古德諾之說以自欺欺人古德諾爲美之大政治學家夫人而知之矣然試問大政治學家能吐辭爲經無一言之謬乎敏未敢信也故敏愛學者敏尤愛眞理古德諾論民主國之害以墨西哥爲例然吾人論民主國之利何嘗不可以北美合衆國爲例論君主國之害又何嘗不可以秦政隋焬拿破崙（帝政後之拿破崙）爲例若謂秦政隋焬拿破崙之政體專制不得引以爲例然墨西哥之政體亦何嘗非專制哉今之君子誠欲以墨西哥爲前車之鑒思有以强吾種固吾圉則自今日以往大聲疾呼號召國民求立憲政體可耳又何必汲汲於國體之改革哉總之國體無絕對之美惡亦無關國家之强弱吾國今日處千鈞一髮之時圖存之不暇尙何拘拘於國體之研究苟君主制而果適於中國也則吾國在前淸時已爲强國矣何至今日危弱不堪苟民主制而果適於中國也則辛亥以還中國已安如磐石矣何至今日危如累卵由此觀之圖治之本不在國體愛國君子當知所從事矣 
[統一幣制之救濟策]  
　　幣制一事財政部自特設機關（前有幣制局現設幣制討論會一以來屢經討論所以整頓統一之道今已决定採金匯兌本位制度或稱虛金本位制度卽以銀幣代表隨時與金兌換專爲國際之需以應歐美各國金本位之趨勢也其籌備之始擬先另鑄新幣一種現新幣已經通用即今春天津造幣廠所鑄之總統像新幣是也然舊幣之南北洋龍元市間亦復通行價値又高下不定於統一幣制實行金滙兌制度深有窒礙財政部特籌救濟之策昨巳分飭各銀行各省造幣廠各軍隊遵辦矣茲將救濟之策錄下一取消舊幣市價舊幣之南北洋銀元市價本不一致又隨地而異如天津之南洋北洋各有市價而同一北洋天津上海之市價又復不同故各地銀行皆特定市價以爲市面行用之標凖昨財政部特飭各銀行將此項舊幣市價一律取消准與新幣同値通用再由各銀行陸續收回以後俾流行市面惟一種新幣矣一定期銷燬舊幣舊幣旣由各地銀行陸續收回自不便再流用市間然各銀行亦不能將舊幣保藏致一部份之金融不能流轉故財政部同時通飭各處造幣廠所有各銀行收回之舊幣由廠尅日收買定期銷燬其虧耗統由廠中負擔准於鑄幣餘利項下開支云一各軍隊飭用新幣舊幣旣須銷燬新幣之信用亦不可不設法推廣而各軍隊需用銀幣尤夥現各軍隊大都通用各駐在地之銀元對於新幣反有觀望之勢故財政部咨請陸軍部轉飭各軍隊一體通用新幣母稍疑沮 
[師範校長會議閉會後之接見]  
　　全國師範校長會原定會期爲兩星期自十三日開會計至二十七日舉行閉會式總統傳諭敎育部於二十八日午前接見各師範校長有所訓勉不曰傳見不曰覲見而曰接見實屬尊師重道之意是時湯總長尙在續假五日之中二十八日適値銷假之期届時當由其親自帶見但湯方有辭職之風說未知假滿時能否銷假耳聞此次傳諭接見並不以部立省立之師範校長爲限惟私立校長來者本不甚多近日又多紛紛歸去者因暑假期内正校長整理校務極忙碌之時故也又聞接見之前先由敎育部長官延見適湯總長假期未滿當由梁次長代見慰勉有加並告以國勢積溺而敎科書立論仍宜力求和平但文字有難言之隱不妨口頭灌輸如國恥紀念等應請敎習講授時注意以期激發人心云云 
[江蘇敎育行政會議情形]  
　　（第一日）南京特約員 
　　本月二十七日上午八時三十分開議全體議員列席議長曹豫謙書記官長盧殿虎及省署各諮議敎育科人員財政廳特派員等議事日程第一號爲巡按使交議各縣敎育經費分别整理擴充以固根本而利進行一案另建議案十六件皆關聯於經費者因交議案極爲重要討論甚久未及附議 
　　前案大旨以本省各縣敎育經費民國以來逐年頗有進步據三年度統計各縣歲入總計二百六十五萬五千五十九元較二年度增加四十萬四千六百九十二元歲出統計爲二百七十六萬六百五十七元較二年度增加四十二萬五百八十一元現奉總統特令勵行義務敎育似應亟謀整理擴充之道以應時勢分爲整理與擴充二項各舉辦法（甲）關於整理者共分四項（一）確定各縣附稅項下敎育費之實數現行支配方法大都根據於修正籌畫縣市鄕敎育費規程業已兩年而規程所載有縣敎育費占縣附稅總數十分之四以上市鄕敎育費占市鄕附稅總數十分之四至十分之八等語而究竟確數若干須俟縣知事之酌定時有參差漲落紛紜含混者是穩固此項經費基礎縱不能逐年增加要不至有逐年不同之漲落實爲急務辦法有三（一）各縣附稅項下之縣市鄕敎育費應查照額徴附稅總數並參照最近槪算確定爲應占總數十分之幾共銀若干元作爲固定數自五年度起即照此固定數支撥但地方財力有充裕時仍應逐年遞加（一）各縣附稅項下之敎育費其縣市鄕之分配縣得總數四分之一至四分之一·五市鄕得總數四分之二·五至四分之三（一）各縣附稅項下之敎育費每年度至少須有十分之二以上之預備金此預備金之用意有三一備贏餘時之積聚一備預算外之支出一備總數收不足額時之彌補此外如牙契附稅等年無定額應由縣署參照三年平均數目酌定敎育費所占數目此原案整理方法之第一項爲當日會議之主要綱目以下三項一爲徴收原有捐稅嗣决以飭縣調查列表與財政廳熟商再行解决未加討論二爲淸查公欵公産及實在息金租金三爲確定積聚金管理方法均未議及（乙）關於擴充者分兩項一增收地方特捐一實行徴收學費亦以時促未能附議 
　　自二年戰事以後敎育費屢受壓迫雖經省行政官切實維持究未能劃一辦法以圖進行故整理方法所列四項其第一項規定確立巳有敎育費之基礎三條乃爲本次行政會議之精神而亦各縣司敎育者渴望不巳也討議時頗費時問第一條經省視學鄒楫修正於（共銀若干元）下添（槪不得少於上年原有之數）十一字又（但）字下添一（如）字附表决全體通過第二條經多數討論修正於（縣得總數）之下添（十分之四以上）六字自（四分之一）以下均删另添（但市鄕費有不足時得以縣欵補助之）兩語第三條經討論修正前半爲（各縣附稅項下支配敎育費之總數）又預備金之用意其（備總數收不足額時之彌補一語修正爲備荒歉減成時之彌補）每條附議發言者約六七人所言均以各縣特别情形參合討論及第一項議决已十一時五十分次報告第二項徴收原有捐稅應俟調查後再行解决遂散會 
　　敎育費爲敎育行政之最大難題近兩年來受高氣壓之抵抗抑鬱甚至此次會議於確實保障敎育費之基礎固屬緊要而辦理縣敎育者際此機會得稍吐其不平之氣於敎育界中當亦減消其陰霾沉悶未始非敎育精神向上之好途徑也下午四時三十分開講演會另詳述之 
[游滿漫記（胡改之投稿）]  
　　近年閱日本之新聞雜誌多有漫游滿洲之記載而友人之自滿洲來者亦多謂該處大有事業可爲惜國人無遠大計畫堅忍性質坐令大好土地爲鄰人所經營因是萌游滿視察之念近因天凉事簡乃决定襥被一游於本月十三日由京乘通車到奉同車有吉林將軍孟恩遠氏携衛兵數人荷槍佩刀環立車内顧一瞻孟君之丰采而聆其議論則又似非粗暴之軍人比也參政王揖唐君亦同在是車王君此行雖爲奉令查辦案件然亦早料其將代吉使王君行李甚簡僕從不過一二令人絕不知其係帶有重大使命者殆眞平民的政家温厚之軍人耶 
　　火車出山海關後殊不甚凉不過在關内須用電扇取風而出關後則淸風徐來頗覺愉快耳車過新民時目擊水淹田廬狀至慘車亦易軌道而行誠鉅災也 
　　車到奉天先停黄姑屯中國站也地殊窄狹少頃乃達日本車站即南滿鐵道車站也寛廠修潔雖不足比於東京以視神戶車站則有過之無不及若視黄姑屯站則規模氣象逈乎不同矣 
　　一到此站宛若置身於日本蓋雖車夫站役莫不能操日語且間有較吾人所說爲圓熟者外力之影響如此烏可不懼余卸塵裝後即赴街市游行大建築物殊不多有方在建造者日人僑居奉天省城約七千餘人中下人最多大抵住城外城内除藥店外日肆不多見奉天生活程度不低於日本日人來奉者多抱發財思想事實上殆大不易余曾漫步入日本冰店食冰店主婦即向余絮絮道生活之苦圖利之難言皆切實可信也 
　　余訪日本駐奉總領事落合氏於公署據云炸彈案巳移北京談判此外别無大事現在日人在滿洲所經營多無足觀近來由本國來滿視察者肩摩踵接新條約實施後移住者當益多甚望中國官吏能於租地經商等事多爲日本人謀便利則至佳若陰加抵制故爲阻難則大背條約之精神將惹起多數之交涉云云落合君語次又盛稱張將軍錫鑾之負人望故此次赴旅順大連極受日本官民之歡迎然余詢之本地人則多言張年過七旬兩目垂盲應興應革多置不辦或卽以此點爲外人歡迎歟延壽堂藥店爲炸彈案所從出余過其門徘徊者久之其地係通衢宜無人敢肆行暴舉據本地人告余炸彈確係自内發出而落合領事告余則終執法政學校學生所擲之說也（未完） 
[武漢大學决定開辦]  
　　黎副總統在鄂時與劉心源夏壽康饒漢祥三前省長及湖北諸名人公司發起創辦武漢大學以爲共和發軔地之紀念嗣因經費無着兼之國立省立成爲問題久未解决致徒設籌辦處於官立法政學校迄今三載成立之聲浪不絕於耳鼓而根本上未得鞏固故頻起頻滅鄂學界之關心者已望眼欲穿矣刻旅京官紳周樹模夏壽康等開最後會議以辦則從速組成否則即行消滅勿再空懸此招牌貽譏於鄕人於是衆意僉同决定維持方法定名湖北省公立武漢大學校開辦經常各費則在交通部撥還鄂路米捐股百二十五萬之國家債票息釐項下提用此款現存財政部係以只准支取息金辦理地方公益爲定案也如將來辦理本科費用不足則抽取川粤漢路捐以資挹注刻巳公推湯濟武擔任草訂内部組織法校長一席聞有於張仲炘姚晉圻時象晉饒菽光四人中擇聘之說幷聞姚最爲有望張時俱稱不願擔任 
[天災迭降之湖南]  
　　湘省於本年春夏之交各屬之被水成災者合計二十餘縣均經迭誌報端乃入秋以來又復陰雨兼旬高原早稻半已發芽農民正以爲慮而各屬之詳報水災者又復絡繹不絕且水災之外更有種種奇災茲將各屬災情分别彙紀如後 
　　（一）乾城本月十一號該縣陡發蛟水高至二丈有奇民船衝覆無算潰決堤垸六處沿河四五十里所有房屋無一存者淹斃人口不計其數蛟水發生之次日附城一帶大雨冰雹約二小時始止打毁房屋甚多知事公署亦毁廳屋一棟廖知事適在城外勘災大受雹傷人民被傷者不知凡幾又縣屬獅頭山與瀘溪縣連界日前該山忽然炸裂火燄飛騰四面噴射附近村莊被其焚燒者五六十家傷斃人民甚夥至四點鐘之久始熄廖知事前往勘查其噴火口周圍約七方丈成一溫泉深不可測以上三項均經廖知事彙報省使請予給欵賑撫矣 
　　（二）湘陰該縣地濱洞庭復扼湘江首郡日前因河水暴漲所有畎口大屋葡萄各圩堤均被冲决灌没田廬無數李知事介春派委警隊稽查員前往勘實當巳詳報省使查照矣 
　　（三）漢壽漢壽地處低下三面水鄕前六月問曾罹水患人民困苦不堪日前又暴雨連朝河水驟漲一丈　五尺近復通宵達旦淅瀝不休該縣知事特咨會隄工專員督飭各垸加意防範以免疏虞 
　　（四）永興該縣自七月十七日起至十九日止大雨如注郴資二水建瓴而下河流驟漲數丈城廂内外均成澤國該縣知事親往查勘計自上淸源起下至塘口止約三十餘里沿河兩岸傾塌房屋四百八 
 
 
 

Page 7

 
 
十三棟淹斃男女六人損失財産二萬五千七百餘元淹没田土三千五百七十餘畝巳將情形電禀省使撥欵放賑矣 
　　（五）芷江芷邑碧湧鄕於本月初大雨淋潤山洪陡發冲没田廬甚多並有溺斃人口之事知事傅良弼親往履勘電禀該管吳道尹委員會縣　勘詳奉省使撥欵賑濟 
　　（六）會同會同縣六七月間迭被水災冲没田地五千餘畝屋宇橋梁漂毁無算距城五十里之金龍山左右兩峰裂開一口長三里許寛五尺有奇深不見底該縣知事以災情甚重已禀奉辰沅道尹派委李君祖泰前往查勘設法賑撫 
　　（七）慈利該縣爲澧江流域近因澧水大發縣境之二十五都田畝半遭淹没該縣吳知事雖經隨時履勘但未先將大槪情形據實詳報昨爲省使查悉以該縣災情甚重知事延不具報殊屬玩視民瘼除先行記過一次以示薄懲外特飭武陵道尹委員會縣覆勘造具圖册詳候核辦 
　　（八）岳陽該縣城廂附近一帶近日由鄂飛來蝗蟲時多時少忽隱忽見齧食高梁草梗幸未傷及禾稻現由該縣知事督同紳民設法捕滅或不至大受損害也 
地方通信 
[蘇州]  
　　紹酒業閉市尙未解决蘇垣第三區菸酒公賣分局唐愼坊派員帶同巡警調查存貨致紹酒業閉市各情巳記昨報茲悉此事商會已接巡按使復電飭行廳處察辦照錄各事於後商會去電云南京巡按使財政廳菸酒公賣籌備處鑒敬電計呈鈞覽昨日（二十五日）分局實行挨戶檢查紹酒商店一律閉市蘇城菸酒各舖大小林立羣情惶駭不速和平解决恐因牽動市面追再電陳伏乞俯准電飭分局暫緩檢查妥商辦法而維秩序無任盼禱巡按使復電云蘇州商務總會鑒敬宥兩電悉已轉飭廳處察酌辦理仍仰妥爲勸導勿生事端至要 
　　又聞商務總會已將此事情形具詳道尹核示聞殷道尹以此等事總以國稅商情雙方兼顧爲是乃唐分局長辦理小善致有紹酒業閉市之舉若不早爲解决恐牽動市面昨巳詳請巡按使澈查辦理 
　　丁明卿提審情形警廳消防督察長沙子貞前日在武進境内拿獲一丁明卿押解來蘇由崔廳長親自預審供詞支離崔君乃委司法科長謝寳華蒞庭提訊據丁供稱在常州爲成衣匠如不信請察手指上之針疤是非臨時可以裝點者云云謝科長防其狡猾囑其試做衣服果能針線平匀確係一裁縫云 
[鎭江]  
　　定期籌辦通俗演講丹徒縣敎育會以各小學學生現當勝衣就傅之年正爲將來處世之基礎亟應將一切風俗人情隨時講說俾各生得以變化其氣質故有緝織通俗演講之議現聞該會巳决意實行惟手續如何籌備宣講何人擔任均未議定爰由該會召集衆會員於二十六號下午四時在本事務所開職員會公議進行矣 
　　示禁河蠧鎭郡丹徒運河及小河一帶河快本係前淸舊役在河下假查　匪類爲名搜查行船船戶受累不淺民國成立後巳無河快名目乃該河快仍舊私充且因官廳久不顧問勢熖更張索詐吵鬧無所不爲近爲章知事所聞特出示嚴禁私充以除河蠧 
　　會議選舉調查丹徒初選舉調查員以期限迫促非有辦理地方公益人員相助爲理勢多窒碍日昨鄕區調查員特邀集各鄕鄕董在四鄕公所會議進行方法今日城區調查員亦請各區區董在市公益事務所開會討論着手事宜丹徒初選監督章知事飭文云案查初選區調查完畢日期爲本年九月十五日前奉覆選監督明定當卽飭知遵照在案各該員宜如何勤愼從公以期依限調查完畢用副本監督尊重選政之至意乃自開始調查至今以時間論則巳二旬有餘之久以調查情形論則有任意延宕在家休息　有於附近之區周旋察視迄尙未出一鄕之範圍者有僅往各鄕演說宣布並不前往調查者如此玩延選舉尙復成何事體合亟嚴行飭催仰各該員兼程並進母再稽延如果仍循故轍不自悛改本監督爲選舉進行計惟有立予撤委嚴行懲戒不貸 
[杭州]  
　　浙京官電請免加酒捐内務部沈次長參政院王參政昨（二十五）電浙江巡按使財政廳長公賣局長云紹酒商代表來京以公賣加捐同時並舉商情困苦未能擔負請同鄕會議維持現經銘等公議公賣事關部章該代表等自應遵辦惟六月一日暫加一倍之捐跡近重征商力未逮該代表等請求豁免尙係實情除商請財政部並公函新簡吳廳長外特電達台端可否暫先免追加捐以蘇商困至禱沈銘昌王家襄等敬財政廳長接電後當於次日電電云北京内務部沈次長並轉王沈王章陳秋桑諸公鑒敬電祗悉酒捐加征一倍六月實行時因半已運銷按編查缸數酌加五成經張前廳長詳奉財政部核准八月起已歸公賣局代徴旣經諸公商請財部謹候部示遵行允寢印 
　　籌設測繪養成所頃聞屈巡按使以浙省瀕江臨海水旱頻仍河流亟待浚治而浚治端賴人才此次全國水利局咨送河海工程測繪養成所章程規畫周詳自應提前籌設爰特擬就水利委員會附屬是項養成所即以該會主任員兼充養成所所長至該所地址聞將以沙地局丈繪講習所改組 
[武昌]  
　　財政廳近訊昨有黄岡縣人舒耀武等或自稱曾充敎練官或云曾任電局長聯名上禀財政廳謂人民孔多遺矢甚巨農民灌田採取肥料必以城市之糞爲無上上品蓋以其質旣肥膩而價値又較其他爲便宜故每日裝運出境源源不絕業此者貌雖齷齪實則無不大獲厚利宜設專局抽收糞捐其收入必大有可觀云云當經張詠霓廳長嚴詞駁斥又聞張廳長由浙調任之初曾奉明令緩覲故到鄂以來即趕將各項賦稅分别淸理整頓刻巳大有頭緒惟有須與財部直接磋商之事故擬藉覲見即便與周總長接洽聞已具呈請覲奉總統批准其起程日期則擇於九月二十前後 
　　農商部奬勵賽品湖北征集巴拿馬賽會出品曾於征齊時在漢口華商賽馬廠開會展覽並經農商部派員前來審查現已由部復核分别等第備具奬憑二百一十張咨送鄂巡按按名給發以示鼓勵計頭等奬六名二等十名三等六十八名四等一百二十六名茲將出品人得一二等奬者誌下（頭等）漢口肇新公司花緞武昌楚興公司洋紗白布大冶水呢廠水呢武昌利華公司皮革漢口興商公司茶磚漢陽漢冶萍公司鋼鐵烟煤焦炭（二等）漢口采章緞莊繡片袍料武昌第三中學圖畫成績漢口胡開文各種墨漢口周洪順軋衣印字機武昌毡呢廠各色呢武昌同震銀樓各式銀器漢口鄭榮記各毛刷漢口長盛川紅茶磚又大興昌茶磚長陽劉蔭臣白毫茶 
雜評二 
[紀念共和之大學（默）]  
　　武漢大學之議當時以武漢爲共和發軔地故創是校以紀念之也然此紀念共和之學校於高呼共和之四年中遷延未成今高呼共和者巳變爲高呼帝制矣昔之爲共和促進會領袖者今又變爲籌安會之領袖矣共和搖動而紀念共和之學校反將成立開辦然則所謂紀念者將紀念共和之未來耶抑紀念共和之過去耶是可慨巳 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[米價漸平之希望]  
　　本埠米業中昨接周浦來信謂目下所收早稻甚佳米色較上年爲優可有九成豐稔今早售開新粳稻每百斤洋二元八角五分又接松江來信謂新粳尙未上市惟田中禾稻甚熟可望豐收目下米價前已跌去五角今日早市售開高糙粳每石洋七元七角又接無錫來信謂新客秈到貨日旺破礱亦到不少故今日早市每石跌去一角之外高糙粳每石洋六元七角高糙元高杜子秈均六元三角高糙洋尖六元四角糙新客尖五元一角若天氣晴和價必頻跌云云故昨日本埠米市亦每石跌去二角之譜 
[國貨輸出之機會]  
　　勤用國貨會昨得新加坡華商楊君公亮來函云茲有此間最大最有名譽之養正學校定於孔聖誕日開國貨展覽會到者當有五六萬人誠一絕好之廣告機會亮因與該校校長宋大林君商議擬另闢一地專爲陳列上海勸用國貨會各種貨樣之用宋君非常贊成並云如内地廠家願將出品送會陳列者儘可寄來將來閉會之後當代爲銷售近日此間滙水甚佳無論何貨到此均可獲利前聞貴會積有貨樣甚多可否請擇南洋合銷之品（王君應翹自能辨别景綸桂地汗衫此問須售新坡洋一元五角合上海洋約二元左右冠華白布帽此間大爲歡迎惜僅有一頂否則可利市三倍）設法寄至該校俾可屆時陳列以爲推銷國貨於南洋之先聲如嫌所需寄費太巨宋君亦可分任總之此次僑界難得之盛會不可錯過也云云該會接函後擬趕速召集執行部全體會員討論一切再議舉行方法 
[私販烟土進口]  
　　粤人林根梁書譚九吳坤梁義生施江郎周晉法等七人在外洋合股販運烟土一箱共計一百斤柴輪來申前日該輪船駛抵吳淞口外停泊林根等七人即將烟土一百斤雇譚阿炳之駁船裝運於前晚混入吳淞口昨晨駛抵浦江當爲水巡捕房訪聞立飭探警上船將林根等連同船戶譚阿炳一併拘獲並將烟土悉數抄出解入捕房禀准梅捕頭備函轉送上海地方檢察廳午後由檢察官提案預審林根等八人互相推諉問官判令分别收押烟土封固存案候示 
[巡緝員跴緝黨人]  
　　宣武上將軍行署巡緝處於本月二十七日偵有黨人黄少白黄某周某等三名乘滬寗火車赴滬當派巡緝員朱某馬某乘車追緝迨抵閘北車站後彼三人相率下車向車袋角一帶而去朱巡緝員等跟至車袋角附近喚同崗警一併拘獲當場搜獲名單書信等件遂將人證就近送交淞滬警察第四區署當派水巡隊小輪一艘加派警探押解到廳寄禁一夜已於昨日午前十時由徐廳長遴派偵緝警兩隊隊士各四名將黄少白等三名連同證物一併解送鎭守使署收訊又據另一訪員報告與前大致相同惟謂緝獲者係廣東人黄同生周雷白黄少白三人云 
[浦東鬧學風潮八誌]  
　　浦東北蔡鎭兩等小學校於本月十六號被附近鄕民搗毁並將龔蔡二董事家房屋一併拆毁一案曾經上海鄭鎭守使飭令駐浦第三營派兵赴鎭駐防並由南滙縣馮知事將主唆之崇慶寺僧人松濤等獲辦一面仍飭該校長蔡頌堯繼續開學在案茲悉南滙縣馮知事業巳訊據該僧松濤供認唆使鄕民集衆毁學不諱並將鬧學各犯姓名逐一供出故於昨日特派法警徐杏興王連生等前往北蔡鎭將鳴鑼聚衆之顧阿林與爲首拆毁房屋之沈阿根及女巫毛頭仙（俗稱女仙人）並造謠感衆之顧阿法尹璞齋等五名一併拿獲解回南匯縣署訊究 
　　又聞馮知事以北蔡地方素多鹽梟光蛋且爲水陸交通扼要之處此次聚衆搗毁學堂難保無梟匪從中附和現欲除暴安良應即設立警察故於昨日飭將保護該鎭之衛隊一併改編警察額以二十名爲限即在該處擔任保衛治安之責云 
[救國儲金昨日之收入]  
　　昨日（二十八號星期六）爲中國銀行收受儲金之第一百十四日計收銀元四百二十四元又銀三錢二分連前共計已收銀元七十二萬九千三百四十一元又銀五千六百零九兩二錢七分四釐 
[拒却全夜濟渡之請求]  
　　工巡捐局朱局長批閘北商舖振和祥等禀云據禀巳悉查新大橋自上年設渡以來廠工行人於規定濟渡時間從無異詞自此次陳阿石接辦以全夜渡載來局禀請當以風潮無定危險堪虞批駁在案且本局規定時問原以無碍各廠夜工爲主並經載入章程通詳有案未便變更所有禀請全夜濟渡之處碍難照准仰即遵照 
[護照須貼印花]  
　　全國商會聯合會江蘇省事務所致上海縣商會函云案准總事務所公函案奉農商部第八三一號飭開爲飭知事案准内務部咨開准財政部咨稱准福建巡按使咨陳將本省先後發布章則二十六種依法公布法令第三條規定開單咨部察核備案原送第五號福建行商請領護照暫行章程一種附有護照式樣内載准貴部咨行商人運送銀兩貨物得呈請地方官給照保護等語是此項護照係爲保護行商而設其運送銀兩貨物實兼有旅行性質應即比照人事憑證條例所列國内遊歷護照令貼印花一元以符稅則事關貴部主管行政事務請核復以憑分行遵照等因除咨復照辦外請查照辦理等因前來查保護行商由地方官發給護照一案上年五月問據全國商會聯合會總事務所檢同四川資中商會提議原案呈請暫咨通行各省給照保護等情經本部函由内務部核准通行各省都督巡按使查照保護在案茲准内務部來咨以此項護照經財政部查核應貼印花一圓自應遵照辦理合行飭知該事務所分别轉知一體遵照可也此飭等因除通告外合亟函達轉知各會一體遵照爲荷等因到所除錄函通告本省總分各會外相應函達貴會查照仍希轉知各商業一體遵照可也 
[保證金如數充公]  
　　工巡捐局長朱壽丞君查得中西區淸潔捐承辦人刻屆期滿曾經出示招商投標認辦旋有王東巖以投標一千一百三十元爲最多數得標諭飭該商人於三天内繳呈捐欵三個月並覔具殷實店商具結擔保去後該商竟置之度外延不呈繳當經牌示展期限該商於三天内迅行遵繳迄仍未見照辦應將該商前次所繳之保證金三百元如數充公即以投標次多數人接充故已知照稅務處傳知次多數商人著卽來局聽候諭話云 
[討論征稅方法]  
　　上海縣行政公署附屬之征收各機關向章逢星期五由知事召集承辦各員並各科員會議進行方法前日午後沈知事在花廳召集本署征收各機關各屠宰　烟酒稅並驗契處等承辦各員討論良久沈知事以驗契處等近來收數　甚踴躍故已諭飭各員自即日起須認眞辦理云 
[寳山知事來滬]  
　　寳山塘工於前日開始興修巳誌本報茲悉寳山張知事昨因海塘工程及風災善後請事親自來滬赴道尹公署面謁楊道尹禀陳一切隨又會晤上海縣沈知事今晨再由滬寗火車赴省謁見巡按使禀商要公 
[荷領會晤交涉員]  
　　駐滬新任荷國總領事雷斯君昨晨十時特赴道尹公署會晤楊交涉員先由交際科科長陳霞東君在招待室接待繼由楊君延入客颺茗談良久始握手而别 
[盛杏蓀捐助浙賑]  
　　本埠紅十字會前因浙江衢龍常開各縣患水災墊撥欵項派員往賑已紀本報茲聞該會迭據查賑員報告各該縣災情深重所撥之欵不敷支配復經轉募盛杏蓀君慨捐銀二萬元委託劉鶴莊君等於前日携欵前往續行散放 
[力除棉花攙水之惡習]  
　　上海棉花檢查局局長沈潤挹昨爲新花將次登場特詳請上海縣沈知事嚴禁攙水並請轉詳滬海道尹通飭各縣一體嚴禁其文如下竊維棉花攙水最易霉爛農民罔知利害往往暴殄天物覬覦事量遂至信用墜落洋商挑剔對外貿易不能發展坐失利權殊堪痛恨欲救其弊自非禁絕攙水不可查舊松屬各縣所産棉花行銷上海者每年約計二十萬擔在民國初建本局未設以前攙水之獘最劃乾潔之花幾至絕無僅有自二年九月本局開辦切實敷頓迄今適届二年雖非全無成效二年内查獲濕花帶局扣留攤晒者達七萬擔有奇統計二年間舊松屬各縣行銷上海之棉花約四十萬擔其中濕花有七萬餘擔是十成中尙有二成濕花似非重申禁令斬草除根不足以臻完美况本局限於經費無力擴充其範圍祗及於西南方西東北一路未設機關鞭長莫及故除西南舊松屬各縣行銷上海之花得以檢查外其餘道屬東北各縣所産棉花逕銷租界者均屬本局檢查範圍以外無從取締加以本年風雨爲災收成減歉而天然之潮氣巳潛滋暗漲誠恐鄕民無知反知歉收而加增水量或致範圍以内故態復萌範圍以外益無忌憚殊非仰體官廳維持實業暢銷土貨之至意爲此詳請縣長出示曉諭本縣各鄕鎭本埠各碼頭曉以利害惕以刑章嚴禁攙水並責成地保按戶傳知並請據情轉詳滬海道尹通飭道屬各縣一體出示嚴禁飭保傳諭以除積弊而挽權利（下略） 
[烟案罰欵不得動用]  
　　上海縣公署昨奉道尹公署飭開奉江蘇巡按使公署第四六一四號飭開案查烟案罰金本應專欵存儲不得移作他用迭經查照部文飭屬遵辦嗣因禁烟吃緊經費無出特於禁烟章程第八條規定關於剷烟經費准其動用核實報銷在案現查各縣册報烟案罰欵辦法參差殊不一律查縣知事征收司法各費稽核規則第七條罰金一種原在留用之列但第八條第二項聲明留用各欵應妥實保存聽候高等廳會商巡按使通籌酌配各知事不得自收自用等語應由高等審判廳查照前定各縣司法經費分别妥爲支配將其他司法收入先行抵支應將前項罰金妥爲存儲聽候核辦不得率行動支所有剷烟經費仍應由縣儘先預備以免臨時竭蹶除飭高等廳查照辦理外合飭該道尹即便轉飭遵照等因奉此除分行外合就飭仰該知事遵照辦理切切 
[定期點驗長警]  
　　淞滬警察廳長徐輔洲君查得向章各區警觀署長警等每季必派員查點一次以昭鄭重今届夏令炎熱異常巳暫行停點現在天氣凉爽仍應照辦故特委任本廳總務科長　於九月一日代赴第一區警察暑先行點驗並即飭知所屬各分駐所警佐傳知巡官等務於是日帶同各長警排隊至久大馬頭假定之潮惠會館内場地聽候點驗惟在勤長警一槪免點 
[須得多數同意]  
　　本埠靑藍淺批染業大行董事楊嘉悌近已因事禀請辭職所遺職務由大行中公舉馬尙傑接辦特赴上海縣公署禀請立案沈知事即着邀齊該業大行多數蓋章聯名來案禀呈再行核辦又印花染坊小行柱首現經該業中人到縣禀明公舉范揚接辦沈知事諭飭小行中人以多數聯名簽字來案呈明再行核辦 
[地保拖欠忙漕]  
　　浦東廿四保六圖地保孫瑞香拖欠上海縣公署忙漕銀兩屢催不繳故由沈知事諭飭催征吏提案訊究昨日該吏將孫拘獲解案經沈君提案訊實判令收押限三日措繳如再故延嚴比不貸 
[復訊南兆貴里命案]  
　　蘇州人朱正初向在原籍開往蘆墟之小輪船上爲賣票因來滬購買烟土於本月十一號夜被人殺害於福建路南兆貴里内業經老閘捕房包探王寳生將與是案有關之妓院包車夫周德福應阿根及正兇項阿寳先後查獲解送公共公廨訊供押候提齊人證質究在案昨晨復訊先由捕房代表牛門律師上堂譯稱該被告等在捕房所供據云項阿寳前在蘇州因婦女事曾受死者欺侮或言與在逃一人因烟土事有隙此次來滬被伊等遇見糾人往打以洩前忿並不欲置之死地均未帶有利器現經驗得刀傷殞命與伊等所供不符請爲察核云云繼由項阿寳投案供稱此事因有在逃之朱某前帶値洋二百餘元之烟土至蘇州被死者指爲私販吞没因之挾嫌是晚遇見死者即糾往毆打當時曾見應阿根與在逃之王某等動手等語訊之周應二人供與前堂相似復經牛門律師向各人盤詰一過以尙有供出主要二人在逃請爲一併提案澈究俞代襄讞商之德裴副領事判被告三人帶回捕房候提齊人證再訊 
[工匠母再冒險]  
　　法公堂因前有水作工匠某甲修理房屋觸電身死現特設法取締以杜後患巳於昨日傳諭各工頭一體遵照諭文錄下照得本月十二號有泥水匠某甲在法界天主堂街修理房屋觸電身死查係該包工不識危險貿然動工之過本公堂爲愼重人命起見特諭各包工知悉嗣後工作地點凡與電汽公司所設蓄電室或電線逼近者務先通報電汽公司派人到場指點然後動工以免危險如仍不遵一經肇禍定干究辦 
[窶人死於道路]  
　　前日傍晚有形似乞丐之某甲因病倒臥於地經巡街捕查見車送同仁醫院詎行至中途巳氣絕身死歸禀捕頭即飭該圖地保報堂棺殮 
[僅有微傷]  
　　王鳳林之子小二子前日被劉獐子所拖之人力軍撞側受傷控經警廳閘北司法科移送檢察分庭經李檢察官驗得小二子頭額受傷甚微判將訴案註銷 
[代人辯訴之無效]  
　　黄林卿日前具禀檢察分庭爲狄興順辯訴被施阿才誣控等情昨奉李檢察官批示云前經訊據羅阿紅等供稱實係狄興順毆傷茲爾狀稱毆傷羅陳之人早巳逸去究係何人未據指明殊難憑信所請保釋之處礙難照准 
[控告索詐之拒却]  
　　住居胡家木橋之徐茂堂前與奚景榮合買小猪一隻由奚喂養長大串同徐長林賣洋四十五元被茂堂得悉偕同十六圖地保羅合卿向奚追回洋三十元並向長林追回洋五元詎事後長林忽投五區三分所控徐茂堂羅合卿索詐等情經張警佐判將一干人移送檢察分庭預訊之下以原告所訴不實當庭却下 
[分庭推事之交替]  
　　閘北審判分庭推事孫展圻現由地方廳袁廳長調回並保舉楊施二推事爲分庭推事聞巳經高等廳長核准新舊推事定於今日交替云 
[召認南匯小孩]  
　　淞滬警廳昨出傳單云有十二歲男孩胡根囝係南滙人父母雙亡日前與鄰人顧阿虎來滬迷路失散據供有表兄沈關生在滬爲成衣匠等情仰該家屬來案認領可也 
[拐匪終難漏網]  
　　袁壽生曾與現押西牢之曹培培等串拐婦人陶徐氏至大連灣圖賣案發逃逸奉飭緝提在案前日經包探將袁緝獲昨解公共公廨請究經中西官略詰一過判押候帶同在押人證於下禮拜六質究 
[鴇婦誘拐女子]  
　　松江婦人徐胡氏陳吳氏在原籍誘拐女子沈阿妹潘玉貞來申領至胡氏自己所開之花烟間内欲圖賣娼即被探目黄錦榮包探徐新發徐阿東偵知前往將胡氏拘獲並將兩女吊出傳到女母沈林氏潘張氏解送法公堂訊辦阿妹玉貞同稱在原籍途中與胡氏遇見言能帶女子等到申爲大姐每月可得四五元之工洋女子等信以爲眞隨胡氏至某處住宿一夜又有陳吳氏到來送女等上火車來申即携至胡氏所開之花烟問内即被包探查獲是實訊之胡氏供認開設花烟間拐帶兩女來申不諱吳氏供胡氏託婦人送兩女至火車站不知拐來故敢伴送求宥聶讞員判胡氏押一年吳氏押三月兩女各交其母領去 
[局騙案人證未齊]  
　　趙子信控李幹臣沈子潤與在逃三人先後局騙現洋六千元及値銀三百五十兩之羽綢十二疋等情已由捕房將李沈二人查獲解送公共公廨訊押候究在案昨晨復訊兩造均延律師上堂代爲辯護中西官判李交三千兩人銀並保沈仍還押候補提人證到案再訊 
[非輭騙即硬搶]  
　　無整惠金和前日在虹口海寗路弄内抽籖賭博因不能勝攫取倪士淸現洋一元二角圖逃當被包探王四福與八十四號西探目將惠追獲昨晨解至公共公廨經俞代襄讞會同德裴副領事訊明判惠押西年半年示儆 
[花會究在何處]  
　　無賴王阿榮孫金才專在虹口一帶誘人往打花會被捕查獲抄出花會賭具及代打花會之銅元帶入捕房昨解公共公廨經中官嚴誥花會機關設在何處堅不吐實姑寛判各押五天示儆銅元充公賭具銷燬 
[茶館聚賭抽頭]  
　　吳子堂在海寗路一千九百六十四號屋内開設茶館糾賭抽頭被捕查見昨將吳連同賭具一併拘解公共公堂訊明判罰洋六元充公賭具消燬 
[旣已收贓且又行賄]  
　　虹口漢碧禮路一千零三十一號門牌天津褲帶店主王連生因收買王阿根所竊瑞記紗廠之洋紗由公共公廨簽票飭提在案前日由楊樹浦捕房派令中西包探往提詎王忽稱已將洋十元交由滙山捕房三百三十三號華捕運動止提該探等聞之即連同該華捕吳榮德一併帶入捕房昨晨解送公共公廨請究先由中西包探上堂禀明被告收贓行賄情形訊之王連生偕其母上堂供認曾托吳捕運動包探計洋十元已付八元尙有二元囑吳代墊質之吳捕供稱雖由被告托與包探接洽並未接受被告之洋求察關讞員商之德師副領事判王連生與華捕吳榮德一併帶回捕房候下禮拜六再訊 
[竊賊乘虛而入三誌]  
　　鄭銘三因某錢莊倒欠案内牽涉由公共公廨山將海關路二百八十六號鄭之住屋發封備抵後被竊賊周培根顧長生張春先等掘洞入内竊取値洋二千餘元之衣物等件携贓至虹口圖消被滙四捕房中西包探查獲吊出原贓一併解送公共公廨訊供押候核辦在案昨晨復訊原告延律師上堂聲稱贓物未齊請追訊之周等供稱所竊各物業已吊案求宥中西官判周顧張三人各押西牢二年期滿帶堂再核吊案各贓及在被告處抄存捕房洋六十六元均交原告具領 
[流氓横行無忌]  
　　流氓李松林（卽長脚松林）專在四馬路胡家宅一帶結黨橫行魚肉良懦前日因向張松玉等索詐不遂肆行兇毆被控於老閘捕房派探將李查獲昨解公共公堂經中西官研訊屬實判李押西牢三年期滿逐出租界 
[過犯又犯竊案]  
　　張錦高前日至北四川路二十二號門牌洋貨店以購物爲由乘間竊取値洋十元之綢長衫一件圖逃當被拘獲鳴捕帶入捕房昨解公共公堂經中西官訊知張係過犯判押西牢九月期滿仍逐出租界 
[復訊嫌疑竊案]  
　　徐豐漣控傭婦王孫氏串通隣婦朱束氏竊去値洋四百餘元之洋鐵箱一只經警廳解送地方檢察廳預審起訴審判廳請爲訊究在案茲由審廳刑庭庭長趙毓璜親詣大東門外篾作街原告家中詳細踏勘並繪圖回廳前日午後由趙君會同褚檢察官復開刑庭預審原告投案伸訴被竊各情請求嚴追以免原贓遠颺質之王孫氏朱束氏仍不承認趙君判兩氏分别收押候再訊核 
[私帶烟土之心虛]  
　　夏安生帶有洋紗三大包内藏大小烟土甚多行經法大馬路見九十三號華捕到來形狀慌張該捕以其可疑當即拘入捕房抄出烟土解送法公堂訊辦夏供因欲運往内地恐被稽查故藏在洋紗内實非竊來求宥判罰洋五十元充公洋紗發還烟土聽候燒毁 
[窮極無賴之房客]  
　　新瑞和收租人至法公堂控稱房客應生川虧欠房租三個月非但分文不付反將門窻售去逃逸無蹤今始尋見求請訊追應供虧欠租洋私取門窗實有其事惟無力繳租賠償求宥判押十四天完案 
[奥商控追票欵]  
　　奥商柯留控謝增鏞不付票銀一萬二千兩一案昨晨由公共公廨傳訊原告西人投案求追訊之謝延律師到堂代辯中西官判謝交保候再訊核 
[被告交保候審]  
　　德商嘉利洋行控徐寳樹欠銀四萬一千二百五十兩又美昌洋行控蕭景記不付售地佣金一千七百餘元又陳明奎控王石泉不還借洋二百元又於記盛控吳伯卿不理貨欵洋二百八十七元昨由捕房將被告各人傳至公共公廨中西官論令分别交保候訊 
[尙賢堂之聯合會]  
　　法租界寳昌路尙賢堂今日下午四時半開敎務聯合常會由李佳白博士演說無宗敎者對於耶穌有可贊成之理由即謂雖無宗敎上之迷信亦自可有道德上之景仰也是爲宗敎家開通之談當必有樂聞其說者 
[誌謝]  
　　親民電報編輯社之親民電報彙編前已於出版之初惠贈一册茲該社以是書省費便用之處須經實驗而發電接電兩方必備同一之書方可檢譯單獨不能爲用又承惠贈一册並附明密簡易電報表各一份以備本館與外埠訪員往來通電之用本館敬當實地試驗其省費省時之利益容後披露特先誌謝 
　　通商各關華洋貿易論册備載一年進出貿易狀况於國計民生大有關係是書分訂上中下三卷共八本上卷總册一本專指華洋貿易之提要中卷淸册五本專指各口之貿易下卷總册二本專指進出貨品分别産銷地方惟各册向係陸續編印某本告成即送某本以供官廳商界之先睹爲快茲中卷二亦巳編印成帙昨承海關造册處惠贈一本無任感謝 
[氣候報告（上海徐家滙天文臺天氣測候報告）]  
　　八月二十七日颺風已過日本南部向東京東面太平洋而去臺灣及菲律濱羣島氣壓皆高天氣熱而潮濕中國海濱有和緩之季候風 
　　二十八日晨間日出前有霧有北和風氣壓升至平均度 
　　二十八日下午四時三十分豫測日本東海濱之天氣將因颶風而轉惡然後颶風將消滅於太平洋中天氣佳而且熱上海南有新季候風北面有不定之和風 
　　二十八日下午四時前二十四小時内上海氣候温度至高九○·五至低六八·四去年同日至高八九·四至低七二·八 
雜評三 
[民食之好消息（訥）]  
　　入夏以來災荒迭告他省姑勿諭即以江蘇言初憂蝗患繼遭風水之厄蘇民方惴惴然恐資以生活之民食果蝗蟲腹而又摧殘於災害也今何幸各地方有豐稔之報告米價因將漸平此種好消息絕無僅有誠可爲我小民慶矣 
　　蓋我小民無他遠謀第求生有以養居有以安耳食不求飽居不求安非當世熱心國事之大君子不能也今民食可望無缺則生有以養矣果能不再發生禍亂以擾其居之安耶 
來稿 
[呈請速頒民律以維主權而保民命文（留日學生汪茂榕）]  
 
 
 

Page 11

 
 
（前略）自本年五月二十五日中日交涉條約成立其關於南滿洲及東部内蒙古條約第四條第二項云（民刑訴訟各歸被告之本國官審判彼此均得派員聽審）是所謂領事裁判權者完全爲日本所取得被告爲日本人時我國派員祗能聽審絕無發言之權即我國國民受其壓制亦無術可以補救其流弊實不可勝言惟其但書則云（日本國臣民與中國國民間關於土地之民事訴訟依中國法律及地方慣習兩國派員共同審判）是則爲渾合裁判其失主權與國事裁判同所賴有一線之機者尙得依國内法及慣習以保護人民之權利耳然必我有一種確定之法典而後可以援用我國此時未有法典則審判時所援用之法律果爲何種自問亦嫌無依據安能禁外人之不藉口於此以爲抗辯其結果終不外援用外國法而爲領事裁判權之變相則我國人民之土地所有權實抱無窮之危險於主權之損失則更不可問矣欲救此弊舍實施中華民律别無他法惟我國國會尙未成立若必待國會通過法律案之後始能頒行法律實有迫不及待之勢惟有照施行新刑律之辦法暫將民律草案以大總統之命令施行之使審判官得所依據不至爲外人所藉口庶幾一線之主權可以維持一息之民命可以保存爲此具呈請速籌議轉呈大總統速沛殊恩施行民律滿蒙之人民幸甚全國之人民幸甚 
來函 
[黄毅來函]  
　　頃閱時報要電所記上海亞細亞報記者報告北京之電報一則内云南方人對於君主感想均示贊同商民尤表同意惟匿居租界之一二黨人顯然反對等語閱之不勝驚異南方人之感想本不可求證上海一隅即上海人之感想目下亦正在深思熟計之中不敢輕以表示夫避危思安匪特南方人之感想亦不論南北全國人民之感想也今吾人之所重在安與危而不在君主與民主籌安會之君主問題果眞能致安無危則數年來極端專制之政治吾人且能忍受今日又何必固執擁此共和虛名恤此帝主一席苟其未必能籌安無危恐妄思者黄袍未罩趨附者爵祿未封將有一種同歸於盡之慘劇發生累我全國人民忽然變爲亡虜則籌安適以籌亡君主將成不主吾人誰肯捨身棄國興此攀龍附鳳之妄想哉籌安會之立言以當今總統年高不幸而繼位無人反啓爭攘故創君主之議吾人以爲總統雖已年高精神正健收拾中國正賴斯人設有不諱繼位者未必無人或亦不致擾亂若一變帝主則大信失於天下内棄民心外啓鄰釁嗚呼羊犬稱雄虎狼矚目死亡誠無日矣至於黨人之流平時徒爭私榮此時不聞一語負國負民又何足說茲因該報記載失實特行專函更正以告海内事屬國體關係存亡敬乞貴報登入來函以示公允特此奉懇黄毅謹啓 
[王景潤來函]  
　　鄙人一商人耳實不敢妄論國事惟思我國商業兩經戰端慘苦備嘗至今驚魂未定重以歐戰元氣更傷刻仍苟延殘喘者無非爲謀生食計今見籌安會發起代籌永久之安本所希望乃自該會宣言書發佈以來非但欲圖其安竟已全國不安矣商業已有頓挫之象金融將受絕大影響前途危害惴惴可懼不知我民何負於諸公必欲驅之絕地而後已也以古德諾模棱一言致使全國紛擾我國民之程度竟如此尙有顔議及君主民主耶籌安會旣以古德諾之言爲恢復帝制之惟一標凖試問缺一不可三條件目前是否完全俱備如以爲未還求諸公放出良心先以培植條件中不可少之人民智識與經驗爲責任如必欲急急圖謀恢復帝制爲得計鄙人雖乏學識期期以爲未當且危害有不忍言者尙乞貴報照登願邦人君子合力主張之大局幸甚寓南市民國一份子王景潤謹啓 
[孔敎會通告書]  
　　敬啓者本年十月六日卽陰曆八月二十八日恭値至聖先師孔子大成節誕辰本會照章在曲阜聖廟致祭前後三日並開全體盛會凡我支分各會及京外各機關團體有專使代表與祭與會者均望先期知照一例歡迎接待恭候指敎一切特此廣告孔子二千四百六十六年七月十五日即中華民國四年八月二十五日孔敎總會曲阜總理孔祥霖北京主任陳煥章上海主任王覺任謹具 
[烟台絲市]  
　　客有從芝罘來者談及該處灰絲情形言之甚詳茲姑述之以供留心此項者采取焉灰絲一物爲烟台出口一最大宗生意隨時發運上海銷售泰西各國每年約達銀根千萬此絲係用山繭框成南方家養白繭故名家蠶北蠶野放山林故名山繭纊房用繭實繁有徒約計膠東一帶本山出者祗敷三成關東來者能佔七成今年關東及本山春繭歉收底貨甚薄秋繭正在放山被六月中旬風雨爲虐蠶身受傷秋繭又慮不收將來各繼房機杼一動大有供不應求之槪纊房出絲厥有兩種一宗粗條者名曰大框專係本地織綢之用此綢中外皆消一宗細條者名曰小框均係各西商辦運外國用藥水化白組織色綢之用自去夏歐戰以來各國織廠停止工作以致小框灰絲消路見細市價廉而又廉大框織綢暢用價反超過小框向所罕聞據老於此項者言論昔年甲午戰後上海小框絲每擔漲至規元三百餘兩庚子戰後漲至四百兩甲辰日俄戰後漲至五百廿兩今預料歐戰平後各國暢辦每擔六百兩或不爲奇且地頭年成旣經歉薄巳甚而歐戰不久必和物極則反理之恒情又因灰絲性質耐藏可以久存不變現在市價不到二百兩實有極大之厚望故市中長袖善舞者多在陸續收躉爭先恐後纊房家亦以貨少居奇價遂繼長增高矣 
[博文女學校來函]  
　　竊維國粹爲文化之本女學乃敎育之基同人不揣棉薄創辦博文女學校注重國學以培國本前經滬海道尹楊批准嘉奬提倡又經敎育部立案本學期陽曆九月一號開學擴充校舍推廣學額凡松江府屬及湖北旅滬者來學槪減收學費兩元以敦鄕誼而宏造就誠欲槪予減收而力有未逮也倘承登報以播風聲幸甚博文女學校謹啓 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[女史箴] [  鄒碧痕]  
　　張華裴子野皆有女史箴一言一語循規蹈矩鄙意以爲僅可箴閉關時代之女史如在今日開通時代譽止自由最宜攷究别是一番花樣非舊日之古版可比援子野體例作女史箴今日之女士讀之必曰適獲我心吾當銘之座右 
　　食不厭精粧不厭新派不厭闊語不厭輕戒子鐲頭宜金鋼石金絲眼睛宜托力克沁人之鼻無過蘭花眩人之目莫宜西紗與人爭逐最是汽車新世界中樓外樓上餐館時入花園常逛動之以目傳之以神風頭如此常得情人 
[投稿先生傳仿陶淵明五柳先生傳] [  山陽宋焜]  
　　先生不知何許人也亦不詳其姓字常從事於投稿因以爲號焉閑靜多言好駡榮利喜作文不求甚工每有寄託便繕寫付郵嗜閱報家貧不能徧訂親友知其如此或購報而假之得報輒閱期在必熟旣熟而還曾不汚損遺失書齋枯坐不理生計妻孥誶族黨訕笑漠如也常著遊戲文章投諸申報忘懷得失以此自娛贊曰孔子有言不患人之不己知求爲可知也其言茲苦人之儔乎主文譎諫譏刺當世東方朔之徒轉淳于髠之徒歟 
[與籌安會友一席話] [  漱冰]  
　　有籌安會會友造予廬而問曰籌安會應時勢之趣向其發起人洵識時之俊傑哉君意以爲何如予唯唯不置可否徐探懷中出捲烟以饗客曰此總統牌烟也其味較韋斯特敏斯脫加冕牌爲尤雋繼示以托力克眼鏡曰此中華公司所製也予戴之頗覺悅目予又起至書架中抽小本書示客曰此中華圖書局之新小說也此大共和報裁下之舊諧署也詞意新頴君亦喜讀之乎須臾客逡巡出予乃與偕出民國路至望平街口共和春西酌酒酣客面　道謝而去 
譯著 
[間諜生涯] [  天虛我生]  
　　（七）德皇止戰（續） 
　　時爲一九一一年之六月是月也倘有天文家登臺而望氣者必見歐洲海面之上風雲巳成墨色蓋於其時德法二國正相睥睨大有探牙露爪起而一搏之勢法蘭西尤志在挑釁狀類醉漢行於廣途之中雖無一人爲之梗者亦且躭耽覔人欲逞一擊此種現象初非僅一法國爲然蓋約翰甫兒（指英）之從中爲鬼爲域實亦居其多數爭欲出其肥碩之手一沾鼎臠則其潤澤油膏當水止於十指也職是之故麻洛哥之戰雲直如風推電掣幾乎不可復遏而德意志之人民主戰尤烈日事鼓吹以恿　其皇帝下動員之令其中由於一般海陸軍人之敵愾者半而因一般政客之無聊者亦半也益以槍砲商人之煽動人民之私議激昻而輿論遂鬨然一致報紙中幾乎全篇皆戰字矣即吾觀之亦覺迷漫之戰雲直山柏林而布遍全歐今夕之召予者殆將以予身爲導線矣方購想問而時鐘已鳴十下予乃不能復寐卽起更衣赴威廉街於客廳少坐然後導入複室則其中巳先有一人在身體絕魁梧見予亦不招呼予亦視若無覩非吾兩人傲也蓋此間規律使然雖相識亦不許交一語耳頃之復有一人至傳伯爵之命召吾二人入向例凡有事相屬勿許二人同入今忽反常則其事必非常之事要非予力所能獨任者矣旣見伯爵伯爵詢予識是人否及吾二人均告以未識伯爵乃徽笑爲吾二人介紹始知其人乃名西籐二十龍旗隊之退職軍官也伯爵復莊其聲容曰少頃當引汝儕入一室可止於室之中心面右立宜恭爾態有所問則答母多語言次忽有鳴鉦之聲伯爵乃趨出少頃復歸曰事備乎吾人皆曰備矣伯爵乃先導向一甬道而行道至寛闊有衛士二人荷鎗鵠立森嚴如石像道盡則爲大門門製以橡瑩澤有光一黄衣衛士守之伯爵揮手止吾儕勿行復鞠躬叩門聲輕而微門聞伯爵乃前進吾人從之止于室中面右室中燈光璀燦照耀如白晝而右室則殊黯僅一綠色燈光自寫字檯上映射而出西籐君乃不禁張口微呼然仍不敢出聲蓋倚寫字檯而坐者即德意志大皇帝威廉第二陸下也於時一室盡寂幾呼吸之聲亦無所聞此巍然之影則仍伏於孤燈之下草書不已予生平自以爲神經實堅定無倫雖臨大事可以無動然及今茲見此肅穆之態神經亦不禁微木吾人自業偵探以來所見世界中所謂大人物者亦屢矣初何足以爲異然今所見此巍然巨影實爲世界中主戰之神吾心中不期而起畏敬之忱當此一念之際雖流我於南斐洲之南受炎瘴之氣私心亦且爲幸蓋以較諸戰陣中奔號之人安逸多矣 
栩園詩選 
[寄林琴南] [  述庵]  
　　乾坤如蝨幾詩朋獨立沈吟見餓鷹死有狂名魂醉酒生無媚骨眼成冰揚州花月簫聲黯燕市風雲劍氣騰爲問高歌人在否捫胸熱血尙稜稜 
　　欲買黄金鑄浪仙妙蓮花裏暫逃禪世傳郭李同舟夜我記機靈入洛年絕代偶然遺世立窮途到底受人憐南山麥飯中山酒莫悵東歸沈下賢 
　　檀槽隱隱助評詩對影三人共酒巵如此生涯儘游戲至今魂夢尙迷離東南民力銷金盡江漢雄心擊楫知絲竹中年游樂盛謝安珍重黑頭時 
　　豹虎縱橫壓兩河哀鴻聲裏簇干戈如山白骨流民少遍地靑苗禍水多幸有罪言容杜牧更無將帥起廉頗狂生意氣書生膽敢向君王借太阿 
[和林述庵] [  琴南]  
　　屠狗叢中幾友朋怒調惡馬駕奇鷹酒香滿市羣兒笑醉眼橫天一劍冰肝膽向人空痛哭頭顱食肉不飛騰欄杆拍遍誰靑眼墨墨愁雲月半稜 
　　但解疏狂骨巳仙不燒丹汞不通禪照鄰我願呼前輩賈誼人爭說少年滿把不酧知己淚與君曾受美人憐中流擊楫知何日事業堂堂望二賢 
　　談兵以後更談詩百種雄心入酒巵生願負瓢隨玉局行當把劍哭要離出關心緒長歌壯讀史襟期短燭知一卷陰符三尺几滿天風雨閉門時 
　　茫茫斜日下江河醉臥　　　　戈冠蓋論交名士恥文章覆瓿腐儒多猖狂駡座君何戇慷慨傷時我亦頗笑挽妻兒歸隱去結廬旦晚北山河 
[航海] [  默庵]  
　　珠溪近東溟百里臨滄洲夙與朋好期惜哉無輕舟平生觀海志蹉跎未能酬故人客南越其間有羅淫尺素遠見招盛稱風土幽今我忽不樂駕言爲茲遊壯懷逐孤帆佳辰及淸秋振衣起遐矚前途信悠悠泱漭迷八極夕宿將焉投時復見遠山縹緲不可求惟聞風水聲激蕩無時休輕濟神自王臨深古所憂楚陽饒淸波淮水無急流甌駱非我鄕不如歸林邱 
[十月九日登越王臺遠眺]  
　　客途秋已盡獨上越王臺海氣連山暗鄕書無雁來風晴沙柚熟溪煖水花開不似江南景登高首重回 
[夜至綏江喜晤故鄕諸友人]  
　　已歷風水險始與舟楫辭攝衣入山館相逢皆故知翦燭話游興揮杯申别思良覿豈無因乃在綏江湄堂上即故鄕懽笑復奚疑同爲萬里客莫問離家時 
[白紵四時詞四首] [  詩圃]  
　　畫屛銀燭籠碧紗翩翻舞袖凌丹霞當筵笑斟翠雲斚雙驗醉暈仙桃花檀槽琵琶柘枝鼓風送淸歌嫋如縷歌罷脉脉嬌無言海棠一樹啼紅雨 
　　滿池藕花香氣淸亭檻習習凉颸生珠簾捲起月如雪雙髻坐調銀字箏水調按殘梁州換天河西傾夜將旦何處陽臺行雨歸冰肌玉骨自無汗 
　　銀牀葉落風凄凄梧月欲墮石欄西虬箭丁丁隔花滴美人醉舞靑娥低象口吹香香不爇微凉猶透紅綾襪芙蓉夢斷秋衾啼媵有凉蛩助嗚咽 
　　沉香甲煎烟霏微鳳鞾雙蹴紅地衣錦貂襜褕舞無力簾外霜花飛銷金帳底銀鑿落低唱輕斟恣歡樂獸鑪嘘煖氣如春烘破檐牙素梅萼 
栩園詞選 
[過龍門泊船湖上] [  東園]  
　　船泊水之涯楊柳千家湖烟霏綠溼窗紗燕子不來春又去滿眼飛花何處按紅牙一曲琵琶歌樓縹緲綵雲遮聽到六么聲最慘懊惱吳娃 
[江城子西湖] [  絳珠]  
　　平湖渺渺水空流浴沙鷗沐梁鶖兩岸垂楊綠上小紅樓一棹畫船人去遠裙屐杳管絃收西洽幾度泛觴游數從頭苦迎眸暗花明春色滿汀洲便是剪刀風有力剪不斷客中愁 
[歸國遙湖上聞笛]  
　　波浪逐湖上漁舟來往速一聲長笛千山綠凄凄是否伊凉曲音晰續蘭成錯怨孤生竹 
[醉太平過富春]  
　　西來富春東來富春畔魚滋味何云問桐江野人羅襟酒痕羅衫粉痕杭州略記前塵又愁新恨新 
小說 
家庭小說 
[嫣紅刧] [  常覺小蝶合譯　天虛我生潤文] 　 
　　第五十四章 
　　天下事之不幸者實無過於兄弟鬩牆吾前章不言特雅兄弟之互相乖侮乎數日以來二人之情感乃益惡老特雅初猶容忍至是乃不得不起而禁止然亦無益使小安東尼與哈勃克竟互爲背面之參商者則事亦尙可爲唯其一日三餐必相晤面迨旣見必又齟齬不至破口互詈勿巳設非其旁尙有人在者則其毆鬭可以立至厥狀正如星星之火逐漸而熾偶一不愼則燎原之勢可以立成密斯脫特雅亦知之然彼其威力本不足訓飭其子則亦無奈何而已彼於此事初亦不直小安東尼所爲以爲詐欺而取財實非吾人所應爲於無人時亦嘗加以責備小安東尼似稍知悔而哈勃克仍復狺狺不巳老特雅乃轉移其不直小安東尼之心而不直哈勃克呼其名言曰哈勃克凡事當知止境小安東尼似巳知悔汝亦可以返矣此語特雅實亦夢想之言蓋非特哈勃克不願與其長兄言和卽小安東尼亦未肯遂爲其阿弟折服故當特雅語時哈勃克即國言曰彼安知悔知悔者亦不負我欵而小安東尼亦曰父汝欲我和者則汝爲我代償是欵使特雅而在十年之前則區區二百鎊當亦匪其所難然至今者雖二十先令且有難色則小安東尼所要求彼又烏能如命哉唯此小安東尼與哈勃克遂交鬨如故 
奇情小說 
[秘密汽車] [  東埜譯]  
　　第六章（續） 
　　滕達忽然起身和勃立南握手笑道老友請原諒我我方纔和你辯駁只爲要誘你說出眞言以後抵賴不得所以假說倫敦安靜其實呢我並不是積薪厝火寢其上自以爲安逸的人禍機隱伏豈有不曉得我想社會安寗匹夫有責我們也是國民的一分子平時食毛踐土受國家權力的保護如今對於社會安危旣有一知半解理宜向蘇格蘭警署裏報告一言稍盡國民天職纔可告無罪於社會呢你所以畏首畏尾對於警署中人三緘其口無非投鼠忌器恐或貽累挨周捉將官裏去致他焭焭弱息有號泣呼天之慘平心而論你苦心孤詣替挨周斡旋因愛未婚妻幷愛及他生身之父合了一句愛妻敬丈母的諺語王道不外人情誰敢說你不是不過一人一家的榮辱比較一郡一國的安危孰輕孰重何去何從你讀書明理之人可以母須我多說的了如今倫敦社會上的現象譬之密雲不雨叱嗟之間將有迅雷風烈發生你主張在先此時須變更不得據我愚見把事情報告警署刻不容緩事速發則禍小就使我們不幸而言中挨周不過是個黨裏的嫌疑犯不至十分難爲他的我們非敢賣友邀功也不過是公而忘私之意你的意見如何勃立南道你立身行事總是鬼鬼祟祟先用巧言詭謀鈎取人家的說話然後縛束之馳驟之惟你所命你待朋友也算尖刻了你方纔一大篇議論就表面看來非不堂皇冠冕然而挨周和我們締結的一條秘密協約非特載在盟約抑且口血未乾你雖然健忘腦蒂間諒還留着一些影跡我們當日受了他大大一注報酬不是應許他嚴守秘密的嗎今茲食言自肥被他曉得了雖然有所顧忌不至於拿出筆據來涉訟然而我們堂堂大英國的貴胄在一個外國商人處失信冥冥之中果然要受盡良心責備就是昭昭之地也要受世人唾駡呢凡事當三思而行我勸你的勿要冒昧 
 
 
 

Page 15

 
 
   
 
 

Page 16

 
 
   
 
