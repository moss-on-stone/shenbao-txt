# 1899 - 5 - 4909243

 

Page 1

 
 
[杜絶招摇] [  申報館主人啓]  
　　日前本館曾登告白另延南市訪事友人閱日忽有陳姓冒稱申報館新用訪事人至南市某局抄錄讞詞但本館從無派陳姓至南市采訪新聞之事顯係匪棍隠戤招摇且本館定章凡所延訪事諸人定必親身從事决不准私雇夥友代訪代繕或倩人代送至本館主筆房用特布告諸君如有冒稱本館訪事人之夥者必係匪棍無疑請卽向本館告知以便禀官懲處來告者斷不拖累絲毫也此布 
[重印三國志出售] [  圖書集成局啓]  
　　三國演義一書意主忠義旨歸勸懲雖近稗官小說之所爲而語皆有本足與正史叅觀其筆墨之快心思之靈久已膾炙人口本局現用新鑄鉛字重爲排印校讐縝密紙墨精良每部仍訂十二本定價碼洋一元六角卽日在申報館帳房　申昌書室發售賜顧者請卽購取可也此佈 
[新印東萊博議初二三集及三才略出售] [  圖書集成局代啓]  
　　東萊博議一書識見高遠議論明通久已膾炙人口惟坊本流傅訛字脫簡不勝枚舉今由掃葉山房倩本局用新鑄鉛字排印讐校精詳紙張潔白計初二三集定價洋八角分售每集洋三角又三才略亦已告成每部價洋二角在申報館申昌書室及蘇申南北掃葉山房發售引佈 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百世餘　歴代名臣奏議採之各家文集廿一史者以及文選文苑文粹文　無不畢備非異端夾雜可語乃士林中之　壁每部計洋七角上洋三芽閣橋飛鴻閣發兌此佈 
[論謀國之富先求製造]  
　　中外交涉以來五十餘年西國日見富强中國日形貧弱非中國物產亞於西國也非中國人才絀於西國也大抵西人以商務爲重在在可以謀利利足則國富國富則自强至於强則愈足以保富中國非不知商務必須振興無如工藝之下講製造之不精彼此交易遂不能與西人敵非但不思有以相敵且外洋之物無不愛之慕之初來玩好之物猶謂人情好異矜奇故爭相購買然已惜其以有用之錢無異擲諸虚牝迨後洋貨愈出愈精無一不適華人之用是以華人之購者愈多然於本國之貨銷塲尙未嘗稍减也今則本國之貨反爲所奪自各色洋布來華而中國土布銷數日减女紅生計因之日促東南各省民間皆藉紡織爲生現在布旣滯銷而人皆以洋布爲價廉物美卽間有用土布者價不能高致紡織之家不敷工本祗能停機而歎女工不能謀食農夫無所接濟閭閻蓋藏之薄雖不盡係乎此未始不係乎此然此猶不過洋布之一種耳此外各種洋貨之來華者層出不窮華人兢購之非但華人这銀大半因之而耗且貪便而自忘工作華人之力大半亦因之　　在貴重之物尙祗有力者購之其價雖重而購者尙少合之總數所費反不甚鉅至尋常日用之物所費雖輕而無人不備無家不置以總數稽之銀錢之流出外洋者何可勝計不知者皆以爲華人受洋人之愚致錢爲洋人所賺殊不知所來之物皆爲華人所應用此皆華人因循怠情不知力作所致反欲歸咎於西人不幾爲西人所笑乎每見有洋貨之來華者偶一缺少華人卽形不便而多方覓之者不啻如　之附　西人商務之興可見一斑矣顧愚以爲西來之貨最費華人之錢最爲華人之害莫如鴉片一種華人莫不切　而痛恨而吸之者仍衆現在各處播種鶯粟所收漿土幾與外洋來者相將說者謂向來鴉片之利流出外洋今自能播種亦可稍分利權不知鴉片之利流出外洋固爲可惜而欲自種以分其利是受西人之害猶爲未足而又從而益之也何華人各種工藝之不講而偏學製此無益之物自相殘害何計之左也爲今之計中國不謀富則已中國而欲謀　當先整頓商務欲整頓商務須講求製造製造之法不外乎機器一物之成有一物之機器苟不知機器之妙終難求製造之精然卽能製造而機器仍須購自外洋則其權仍操自西人設西人一旦不售華人不幾如有米而無薪乎則然欲求製造之法奈何曰國中須廣設工藝學堂延西人教授稍有　目再派之出洋分門别類學各種工藝大抵在本國學習見聞終屬有限若再至外洋專心學習則不數年必能成專門名家之技然後回國卽使之爲教習夫然後教者愈多學者愈衆二十年後西人所能者我華人亦無不能建廠製造苟能製造各種機器則各種貨物未有不能製造者久久行之不但能西人之所能且可因此推廣創中國之所獨能機器一精貨物一多不必與西人爭利而西人之利自然爲我所有利權一得國自富矣國旣富而不能自强者未之有也故曰謀國之富先求製造縱筆及此未知能效鄒蕘之一得否本館接奉電音 
　　昨日上午京師飛電傳來上諭三道旨二道敬謹譯登○十一月二十二日奉上諭陶模奏特叅庸劣武弁等語藍翖遊撃銜西安城中軍都司沈勳照貪妄不職花翎儘先補用遊撃關協屢次要求右營守備雷天祿庸劣無能均著一併革職拔去翎枝並不准投効各路軍營以示懲儆餘著照所議辦理該部知道欽此日日奉上諭向來沿海沿江通商省分交涉事務本繁卽内地各省亦時有教案應行核辦各直省將軍督撫往往因事隷總理衙門不免意存諉卸總理衙門亦以事難懸斷未便徑行以致往還轉折不無延誤嗣後各直省將軍督撫均著兼總理各國事務衙門仍隨時與總理衙門王大臣和衷商辦以期中外一氣相生遇事悉臻妥洽欽此同日奉旨溥良現在出差廂紅旗滿洲副都統著奕功兼署欽此同日奉旨溥良現在出差正紅旗護軍統領著祥普署理欽此同日奉上諭溥良現在出差户部右侍郎兼管錢法堂事務著淸銳兼署欽此 
[中國製船]  
　　廣州博聞報館得福州西友來簡言中朝現飭船政局製造水雷船二號内河水雷艇一號所配機器皆向法國購買回華計水雷船長英度二百六十尺闊二十七尺有二寸機器抵馬力七千匹每　鐘能行二十三海里各配砲臺一座水雷管二枝至於内河水雷艇長英度九十尺機器抵馬力五百五十匹每點鐘能行二十海里有半 
[調商軍務]  
　　金陵訪事友人來函云法總領事白藻泰君乘兵艦遊弋長江督憲劉峴帥迭召省垣文武各員會議機密並調南洋兵輪船總統蘇松鎭總兵陳印波鎭軍駐寍防守又恐各將領之未能盡悉機宜也日前復電致沿江各處統兵官飭迅速到省面授韜略各總統接電後卽連鏕接軌星夜馳赴省垣 
[教案未平]  
　　漢口訪事人云宜昌閙教案尙未平靖省中大憲委某員率帶勇丁鼓輪而往惟卾城亦扼要之區不可無重兵鎭守故另調田家鎭勇丁駐紥 
 
 

Page 2

 
 
[天恩高厚]  
　　廣州訪事友人云督憲譚文帥前以假期届滿病尙未痊上疏奏請開缺情詞肫摯仰蒙天恩著再賞假一月並賜以人參四兩俾資調理前已見諸邸抄上月二十六日御賜之參由驛遞到文帥感激涕零奮身圖報卽在大堂上恭設香案望闕謝恩國家優禮老成洵無微不至哉 
[整飭吏治]  
　　廣州博聞報云州縣爲親民之官必如孟子所謂所欲與聚所惡勿施然後可以爲民父母苟或反是將朝廷設官之謂何日前藩憲岑方伯牌示云照得設官所以衛民州縣尤屬親民之職近來疊奉諭旨諄諄誥誡無不以盡心民事爲先該州縣等宜如何仰體朝廷愛民之心勉圖盡職乃近來州縣多半視官爲利途視民瘼如秦越反串通地方劣紳刁監縱容奸胥蠧役魚肉良民滿其谿壑試思百姓脂膏有限聽劣紳刁監噬之縱奸胥蠧役噬之已又從而噬之民生安得不窮民氣何得不屈且卽使各州縣並無貪酷情事而一案未結百姓之受累者若干家一盜未獲百姓之被害者若干家各員稍具天良應亦惻然動念况乃率十日土豪衙蠧日溝求朘削之方其源皆起於貪婪其究遂成爲民賊卽如此次監生陳鴻謨等呈控信宜縣翟令誣良爲匪擇肥徧噬等情當經委員訪查屬實貪墨如斯眞堪痛恨一縣如此他州縣難免無此等情弊除將翟令紹恕撤省聽候究辦外牌示所屬各員及各色人等知悉各員須知朝廷軫念民依至爲鄭重務當淸廉自矢事事盡心嗣後各員如有貪墨以及一切殃民等情准該處紳民來轅禀控查訪屬實立予重懲倘該紳民等懐嫌誣控意圖　制一經查出亦必從嚴治以應得之罪以儆刁風其各凛遵毋違切切特示 
[勒賠軍火]  
　　廣州中西報云曩者福建省垣西關外金蟬寺某營所寄軍裝失火延燒釀成巨禍兹聞此項軍裝係内河水師凱字營部下營勇寄存凱字營爲張副戎世香所轄共砲艇一百二十艘分紥上游一帶事後具禀督轅云係住持僧不愼失火延燒計焚去洋槍五百餘桿火藥六桶該僧已懼罪而逃不知去向所焚之軍火懇札飭善後局銷案等情時許筠菴制軍尙未接任鎭閩將軍增軍帥方攝督篆卽批斥云焚燒寺院事尙可恕惟軍火情節較重今燒燬如是之多豈得以一逃僧而卸責禀請飭局銷案更屬冐昧所請應毋庸議遂將副戎撤去差使勒令賠償遺差另委張副戎春和接帶按各營請領軍裝向係以舊易新從無任意仔儲之理且水師砲艇各有汛地洋槍人各一桿隨身携帶今存至數百桿之多顯見人數缺少目下朝廷累降明詔諭令各省督撫整頓營伍務使兵無缺額士皆訓練俾一兵得一兵之用而副戎竟敢缺額如彼疏忽又如此僅予撤差勒賠不復深究謂非格外恩寛而何 
[江蘇海運銜名單]  
　　滬局總辦知府舒體元孫葆珪差委同知熊良瑞管糧通判劉朝鑾通判陳鴻材陳樹棠知縣吳其芳金敏生許涵怡夏輔咸州判高士彬府經徐瑞麟縣丞單希曾李錫年伊立勳巡檢殷煥謨黃承祖從九徐銘勳津通局總辦兼辦滬局知府王毓苹張預總捕同知劉錫庚同知王秉璋明瑞通判德山奇齡榮勳鍾壽康知縣范一福全善徐淸鎭錢國選王寀卲鼎劉家傑陳其珩潘宜經朱福潛杜仁幹張寳瑔富光祖吳善埴理問張振榮潘作楫府經歴吳瓛虞景崧張國英董潭縣丞何錫驥趙雲倬張彭年許恩榮馮汝璋何魁昌孫光衍府照磨孫寳瑞兪簡梁鼎元巡檢汪懐朱福履程炳奎蔡濟慶吳敬師徐寳源聶師賢署太湖廳司獄瑞成金山縣典史韓鼎從九沈昭序陳盛鈞湯維淵王定邦主簿王澍田紳董侯選知府王榮壽帮董訓導翁宜孫知縣錢寳鎔中書惲福麟殷濟 
[日員到漢]  
　　漢口訪事人云近有日本官員到漢聞係奉日政府之命查察漢皋商務情形小駐日商某行中大約逗留數日卽須附船而下也 
[勘估河工]  
　　揚州訪事人云郡城河道日漸淤淺雖經兩淮運憲江都轉遴派人員將歸江各壩次第堵閉然究因時交冬令上游來源旣少江潮亦無盛漲之時故來往大船頗形膠滯三河一帶爲出入要道雖逼近大江淺涸尤甚刻下正當南北塲運盬赴圩之時且糧船亦將過境淮南局員面禀都轉請卽撥欵疏鑿都轉籌維至再擬暫爲撈淺以利舟行刻已派委郭芾棠鹺尹鼎臣往三河一帶逐處丈量並勘估撈淺工程需費若干尅日禀覆以便興工 
[盜刼輪船]  
　　廣州訪事友人云輪船往來向鮮盜刦近日此風一開若輩知弁兵之不及搜捕也於是瞻愈大而燄愈熾上月二十六日某輪船由陳村開赴省城及至韋涌河面船中突有匪徒十餘人手執洋槍向衆恐嚇勒令舵工將船駛至沙灣僻靜處船中人畏其兇橫噤不敢聲遂被搜刼一空呼哨而去旋經是處汛弁及某號巡船弁兵偵悉前往追捕匪黨竟敢放槍迎撃被傷一兵及二水手幸兵士奮不顧身戰鬥良久盜始不敵將槍械抛擲海中向人叢中遁去當經搜獲數匪解請地方官訊辦又龍江勒流桂州三艇出入必偕約定有警互相援救藉壯聲威是以盜匪不敢嘗試月前三艇由省駛至三山相近忽一小輪船飛駛而至將火藥罐擲桂州艇上猝不及防被傷二人匪卽聳身躍上開槍示威并將諸客閉置一隅恣意搜掠罄其所有始乘原船衝波而遁聞所失值約銀三千餘兩事後諸客以龍江勒流二艇未能赴救嘖有煩言行船之難如此不幾成荆天棘地也哉 
[拘獲火匪]  
　　天津訪事友人來函云自上月杪以迄本月初津城迭肇火災一時衆口紛紜咸謂有匪人種火然以並無確據祗可付諸傳疑日前鹽坨又肇焚如事後拿獲縱火之于秃子一名卽時送縣究辦 
[漢皋瑞雪]  
　　昨得漢口訪事人手書云入冬以來旱魃爲虐時疫流行地方官惄焉憂之昕夕祈禳致愨本月十七夜陰雲四布寒氣逼人未幾花飛六出白戰終宵翌晨始止萬家鴛瓦皆如玉砌瓊堆至午後又晴光大放暖氣襲人矣窮簷蔀屋中人無不暴背南簷共慶着黃棉襖子也 
[潯江得雪]  
　　九江訪事人云入冬以來亢旱異常道憲誠果泉觀察會同鎭憲宋佩珍鎭軍設壇求雨本月十六日復委德化縣典史熊雲峯少尉赴廬山龍潭請水十七日委新關委員王紫綬少尹赴瑞昌縣龍潭請水是晚同雲密布細雨如絲次午大雪　紛玉龍飛舞片片鱗甲飛漉長空至晚積厚三寸許遙望河山宛如玉琢來歲豐亨可以預卜矣 
[皖垣見雪]  
　　安慶訪事友人云入冬以來暵乾日久農民望澤孔殷撫憲鄧中丞爲民請命率同司道各官竭誠祈禱沾細雨無補田疇民間正深焦盻乃本月十七日薄暮時天公忽作玉戲六出繽紛灑遍大千世界入夜朔風凛冽寒氣偪人晨起視之則鴛鴦瓦上銀花玉樹掩映生輝誠豐年之佳兆也 
[漢陽火警續聞]  
　　漢陽火警已見報章昨得訪事人來書云是日火起於鸚鵡洲畔西湖會館之後李姓家因碎煤油燈以致燎原勢盛共燬民屋二百餘家惟尙無焚斃人口之事亦云幸矣 
[揚城火警]  
　　揚州訪事人云郡城地官第西首馬監巷口居民櫛比市肆喧闐本月十九夜三點鐘時處某瓦木作忽兆火災左右隣好夢方濃陡聞警鉦披衣奔視則火已燎原急襄助作中主夥汲水以澆須臾各善堂水龍亦陸續臨塲噴救始得應手而滅計燬瓦三　鄰右幸未波及事後訪之云有學徒燃木屑禦寒偶爾疏虞致肇此禍云 
 
 

Page 3

 
 
[蘇垣火警]  
　　昨日姑蘇采訪友人貽書本館云本月二十一日黃昏時蘇城淸嘉坊左近某姓祠堂中典守者方作晚餐不戒於火登時吳回肆虐烈烈轟轟是處與火神廟鄰廟内向有洋龍一聞警鉦首先馳至吸水噴薄勇往異常僅閱片時得卽救熄僅焚去柴房二椽餘皆無恙 
[珠江颿影]  
　　廣州訪事友人云上月某日廣州府周太守偕候補府熊太守至發審局提訊黎茂才控案旋卽批示云南海縣生員黎湛枝呈控劉以貞父子輪姦伊婢倩紅奉藩憲批飭本府提訊當經轉飭將人卷解審嗣據南海縣將劉瑞榴及卷宗押解到府并據黎湛枝倩紅黎少軒先後來府投到惟韓仲廉屢傳不到殊屬抗違現據南海縣申覆據四廟局紳蔡鳴儀等禀稱俟示期集訊卽由局紳送案等情兹本府定期十月二十八日提訊爲此示諭韓仲廉卽便遵照赶緊來府投到以憑提同質訊○邇來時有奸商將制錢私運至南洋新加坡一帶販售獲利以致省垣錢串日短錢價日昻刻下大錢已漲至每一千文値銀八錢二三分聞南洋市面出入向用先士當南皮制軍總督兩粤時飭局鼓鑄一厘重之制錢通行各屬迨制軍去任此項制錢不能流通奸商遂潛運出洋以五文作一先士華人貪其利便爭相購取果獲厚利今又將大錢私行運售每次輪船出口必運數千串以往若不早爲查禁恐利源外溢不知伊於胡底也 
[琦𤥐亭題柱]  
　　寍波訪事人云本月十七夜三鼓時有盜匪數十人擁入慈谿縣西鄉車廐彚元店搶刦鄰近鄉人聞警鳴鑼集衆而盜黨毫不畏懼衆不敢前任其飽掠而去至被刼贓物若干曾否報官刻尙未悉其詳也○某日北京輪船抵埠時有一客年約二十餘歲身穿靑布棉襖藍布坎肩靑布褲白襪蒲鞋身畔有小洋銀三角因患急病業已氣絶船上司事人等憫其舉目無親湊資交地保買棺收殮暫厝江北岸通州軋花棧後以待屍親認領 
[邗水冰花]  
　　揚州訪事友來函云本月十四日淸晨江都縣朱明府紹先因有要公赴吳門面禀各大憲大約下旬方可轉棹也○揚郡每届冬令城廂各店鋪均酌量出資由董事招募巡勇按叚梭巡以輔保甲之不逮此次江都縣朱明府訪聞各董所招巡勇往往虚應故事所收捐欵悉入私嚢僅於操演之期暫雇數人藉以應卯於防務毫無裨益因特出示通衢飭令各店毋庸損資交董可自按資之本多寡生意之大小自行酌雇勇丁一二名或三四名除製辦號衣器械外每名日給飯食錢八十文由店付給所募之勇一面責成街董督率操操分叚巡行又於街市適中之地設立總局爲各叚會哨之所各店雇勇一名每月酌貼董事燈燭局用等費四百文或五六百文以資辦公如巡勇有不遵約束者由董告知斥退另招如此實事求是閭閻當可稍蒙利益也 
[星使啓行]  
　　前晚出使高麗大臣徐晉齋星使由美租界北河南路后宮側行轅駕至金利源碼乘招商局某輪船赴金陵謁見南洋大臣劉峴帥面商要公 
[龍門甄别]  
　　昨爲龍門書院甄别之期江海關道憲蔡和甫觀察因有要公委松海防同知劉乙笙司馬蒞院點名十一點鐘時司馬呵殿而來由縣學教諭　廣文及書院董事葛子漣孝廉肅入茗談旋卽升座點名給卷與試者約一百五六十人題爲書前漢書西域傳後傍晚諸生次第交卷而出 
[目無法紀]  
　　虹口胡家木橋沈家灣等處各賭棍遍設賭檯由來已久雖經官長隨時查察如若輩信息靈通以故屢次嚴拿從未一獲上海縣王大令蒞任後立飭差役全順務必拘解究辦以期永絶賭風薛役奉飭後卽於前日探明賭棍小仁子陸龍眼等仍在此處設檯誘賭因卽協同值日差陳泰多帶夥役往拘不料各賭棍已分持刀械整備抗拒及到時卽四面兠圍用刀亂戳致各役大受夷傷全順被傷四處狼狽回城禀覆王大令以該賭棍如此無法無天實堪痛恨嚴飭通班皂快役會同捕役務必將各賭徒一鼓成擒各役刻已整備往拘似此不法匪徒終難倖逃法網也 
[領事將回]  
　　法總領事白藻泰君自十月初乘兵艦赴金陵謁見督憲劉峴帥商議要公前日署中接到電音知日内將次回滬是以捕頭特派包探帶領探夥至碼頭迎迓　 
[水手傷人三誌]  
　　水手傷人前已兩紀本報兹悉肇禍者實係奥國某兵船之水手是晚在某酒肆中飮至沈醉行至法租界東衝西撞旋越十六鋪橋至新馬路見有多人圍視乃出利刃狂揮致傷高三紅之額有杜黃壽者上前勸解頸項亦被戳傷二十三號及二十九號十八號巡街捕聞信而來將聚觀之人驅散奥兵恐被所拘復向南狂奔至增祥馬頭見粤人鄭三邦所開之茶食店尙未閉門乃奔入暫避店中人急闔户水手乃避至樓上柴堆中鄭上樓探視致被戳傷面部旣而水手啓窓而遁越過數家披水板忽然跌下傷其一臂脫去骱骨始由　街捕獲解至捕房捕頭詢知兵船泊在法界浦中爰連受傷人送至法界捕房法捕頭令將受傷人送往仁濟醫館醫治水手則送上兵船船主怒其肇禍將衣袖上金線撤去禁押六個月所傷之臂延西醫療治 
[樹倒傷人]  
　　楊樹浦附近某村有一大樹百年物也前日午後忽然傾倒江北人王老三之子年甫五齡適在樹下嬉戲不及奔避被壓受傷死腸腹外慘不忍觀旋經其父備棺收殮 
[醫院紀事]  
　　江陰人許某向操公輪子業現在徐家匯天文臺建造房屋前日偶不留心從高墮下傷及手足血肉模糊經同夥舁送同仁醫院求治未知能免殘癈否○本地人王阿毛在下海浦泌樂藥水廠内做工昨日將藥水裝瓶瓶忽迸裂以致左臂被碎瓶所傷鮮血直流經人送往同仁醫院求治醫生騐得王臂上血絡已被割斷如法將藥固封須十日方可痊愈 
[上海縣署紀事]  
　　騙棍徐承福蕭松淸私刻貨捐局圖章向粤人鄭奮初騙去洋銀六百元經貨捐局總辦查明拘送縣署王大令訊明交差看管限五日繳呈所騙洋銀徐蕭抗延至今分文不繳鄭奮初昨又投縣呈請比追矣○前者爛泥渡巡防局員函送邢聚華沈阿福毆傷陸榮郎一案到縣王大令訊知邢陸夙有仇讐將陸咽喉义傷沈重不能取供飭送仁濟醫館醫治兹原差查得陸榮郎傷已醫痊經地保查良卿從醫館帶回並不投縣禀明遂禀請大令提案覆訊 
[法界捕房紀事]  
　　江北人朋富在壳件洋行當執鞭之役前日乘人不備與弟朋壽串竊皮箱一口藏諸木棚内旋經某包探緝獲帶回捕房朋富情虚不敢回行濳雇同鄉人張阿四代爲執役已則暫回原籍昨經包探將張拘入捕房著交朋富未幾卽由同鄉人保出願限半月内找尋朋富到來以憑究辦捕頭准之○偷兒某甲在虹口某繅廠竊取湖絲一絞携至法界護城河畔求售被包探緝獲人贓送入捕房押候解送公堂禀請訊究 
[美界捕房紀事]  
　　昨日寗波人毛阿福之妻阿五托言往崑山路某西人處傭工俟至傍晚一去不回毛心知有異赴捕房報請查緝捕頭允之○前日金陵人何某附某輪船來滬旣抵碼頭偷兒某乙乘間竊取所携火腿靑魚等物被何所見扭送捕房捕頭令押入乞丐牢半日而釋 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤學行期]  
　　廣州訪事友人云廣東全省提督學政張大宗師按臨潮州考試文武生童業經告竣上月二十五日發落後卽於次日起節赴嘉應州示期開考 
[捉賭不易]  
　　寍波訪事友人云每届考試之時劉盤龍一流人往往在校士館左右冒充考寓開設賭塲素爲士民之害本月十三日呼臺巷凌雲書屋聚集各賭徒喝雉呼盧大張旗鼓突有鄞縣差役數人貿然入内聲稱捉賭扭甲乙二人至縣署前四明軒茶肆詎料甲係靑靑子衿乙亦有恃無恐者至此敲檯拍桌大肆咆哮竟欲扭差役見官請治以訛詐之罪差役欋不敢與較急央人出爲調處自願備筵服禮并雇輿送甲乙回家事始寢息噫捉賭不亦難哉 
[南市浦房紀事]  
　　浦東人胡木榮向以挑售酒釀爲生日前停擔於新馬路中高聲喚賣四十號巡街捕見而　逐胡不依并口出不遜之言捕怒拘解捕房由捕頭王榮培管押四點鐘時然後交二十三鋪地甲約束○前日鄉婦姜衛氏渡浦至新馬路雇坐施江郎之東洋車至某處施拉車不愼致車掀翻婦從車中跌出受傷爲二十四號巡街捕所見拘至捕房捕頭細問情聞婦自願醫治捕頭倩二十三鋪地甲送往航船施交人保去○前日有王小娘手者携毡帽在途求售四十三號巡街捕因其形狀慌張拘解捕房由捕頭管押二點鐘之久然後交王阿大保去○前晚貨捐局巡丁周竹亭巡獲浦江裝載花衣匿不報捐之張春華一名解送捕房由捕頭王榮培解送貨捐局核辦○前晚九點鐘時有嚴瑞林者飲酒過醉在新馬路中東倒西歪十三號巡街捕恐其肇禍拘解捕房由捕頭管押一宵翌日交人保去○前晚流丐王二拆取鄉間某姓家竹籬一捆荷之而行爲十號巡街捕所見拘解捕房由捕頭管押一宵贓留候失主認領○前晚淸江縣人楊　林與同鄉馬正元在毛家弄馬頭爭渡吵閙由四十四號巡街捕拘解捕房捕頭倩管帮李榮春帶出調處○繩索匠盛坤林行至南市公義碼頭木工洪莫生向借洋銀一元不允紏人理論致盛用去酒飯資三千五百餘文尙欲强借洋銀十元以致在途毆扭由四十二號巡街捕拘送捕房捕頭王榮培解至工程局經總辦朱森庭明府提訊之下判將洪笞責二百板著具呈攺過切結交人保去 
[英界晚堂瑣安]  
　　陳提江控周老德欠銀圖賴前晚署理讞員鄭瀚生大令提訊之下陳供本地人年三十七歲開設公順米店與周素識光緖二十一年周欲謀充籮間之役需用洋銀三百元倩五掌榮介紹令小的設法代借小的卽以葉濟榮存欵如數借給交周收取立有筆據并以田單兩紙作抵後周復向小的店内賒取食米憑摺支付至二十二年冬收過洋二百元去歲又收四十元尙欠六十元並另欠米價三十元屢次追索延約至今意圖狡賴叩乞究追周供上海人年三十五歲前年向陳處借取洋銀因有田單作抵故未寫立憑據現已陸續還淸祗欠十八元祗以田單尙未收回多此轇轕王供與周係中表親借銀之事小的並未介紹大令謂周旣將洋銀還楚何以不將憑據收還顯係有心圖賴著卽交差看管以憑追繳○蘇州人王永寳昔年浼王鶴臯爲媒聘定沈阿榮之女爲室擇定今冬迎娶旣而沈妻周氏忽明異念將女領至申江巧爲藏匿王永寳無奈向媒人一再理論王鶴臯無詞可答遂於前日將沈阿榮扭至公廨據情控訴鄭大令詳加研訊王鶴臯供稱小的向爲薙髮匠與永寳及沈阿榮均係鄰居因之相識光緖六年某月某日永寳倩小的作伐出洋十元聘沈女爲室今秋七月十七日永寳至小的處言及擇吉十一月十六日成婚小的隨卽將情告沈彼此允洽不料前日沈忽挈女至滬深藏不出小的以事關重大未便含糊是以來此控陳叩求究辦沈供女兒自幼在滬上某妓院傭工現在賃居恒慶里並非小的藏匿大令著將沈責手心一百下飭原差帶同至恒慶里將其妻周氏及女提案覆訊核奪 
[英界公堂瑣案]  
　　駁船户陳順利爲自來火公司裝運煤斤乘間將煤若干墩售與田小仰公司中某西人查知其事投報捕房捕頭卽派包探　如海將陳田二人送案請究自來火公司西人投案請追失贓陳供棧内裝運煤斤均須平過如有多餘卽歸小的收取缺少則亦須由小的賠補田供陳於交貨後偶有盈餘隨時收取倘或缺少卽將收取者交出賠補讞員鄭大令商之梅繙譯著候查明定於禮拜五再行復訊○洋人非倫失去馬鞍一副由包探徐榮珊在馬販張阿黑處查見因卽解案請訊非倫投案請領失贓張供山東人初次販馬來申此鞍以洋銀四元向人購得嗣知洋人報失小的遂親自送至捕房不敢藏匿大令謂爾能將賊交案方可無事否則須枷號一月張惶悚而退○包探費阿銀拘解小工周阿蘭何元發任小蘭李林春顧金堂等到案禀稱　等昨向工頭鄭潮　索取工資致相爭閙竟敢肆行兇橫報捕後由小的一併拘獲今特送案叩求訊究鄭潮陽投案供稱伊等均由小的雇用嗣因怠惰經西人查知令將工貲罰去今反與小的爲難實出情理之外周等同供稱鄭圖賴工資故小的等同向索取不敢兇毆大令判各押一月○包探石金榮拘解吳正標到案禀稱此人至虹口王金元所開小京貨店攫取手巾二十六條經小的拘獲送案請辦王投案請領失贓吳供隨手拾取並非强奪大令判責二百板枷號一月○包探趙銀河拘解倪德福到案禀稱此人係鼠倫狗盜中積年老手近又竊取陳仁金家縀鞋一雙由小的緝獲人贓送案請究陳投案領贓倪供向爲鞔工與陳同業偶取此鞋一觀並非行竊大令判責二百板管押一月○無賴陳阿四攫取華昌銅錫鋪内脚爐一枚正欲逃逸被包探張阿五拘獲送案請究華昌店主遣人投案請領失贓陳供小的實因餬口無資以致犯此不法之事大令判責二百板管押三月○楊松奎張銀海徐銀寳沈連慶徐得勝等與錢阿翠王張氏二婦在唐阿貴飯店内鷸蚌相爭大肆吵閙由五十三號西捕拘案請訊楊等同供彼此互撞以致肇此風波尙求恩宥大令判各罰洋銀一元以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十四年十一月初六日京報全錄]  
宮門抄○諭旨一道錄前○户部奏爲援案籌備要需片○皖撫鄧奏爲查明光緖二十三年鳳陽淮安等倉奏銷案内叅後續完分數職名摺○新藩趙奏爲叩謝天恩遵旨卽赴新任摺○豫撫劉奏爲叩謝天恩籲請陛見二摺○燕督裕奏爲報銷挑挖永定河銀數摺○點撫王奏爲武員僞造軍米票請旨革職歸案審辦片○十一月初六日户部通政司詹事府廂白旗值日無引見○睿王等謝在西苑門内騎馬恩○啓秀謝在軍機大臣上行走恩○崑中堂謝寛免處分恩○果勒敏假滿請○安○桂春謝在總理衙門行走恩○那王續假二十日○良培續假五日○恩公請假十日○召見軍機溥興王垿○○户部片再查光緖二十年七月間臣部因籌餉緊要奏請將二十一年分在京王公以下滿漢文武大小官員俸銀並外省文武大小官員養廉均按實支之數覈扣三成統歸軍需動用嗣又奏請將二十二三四等年京俸外廉按年分别扣存候撥先後奉旨允准通行遵辦在案現在添練新軍購買船械用欵極爲浩繁加以攤還各國洋債磅價不敷作抵七處厘金更須撥補且各省認借股票來年應還利息統須部籌非豫爲壁畫届時何以應付查俸廉兩項併計每年覈扣數逾百萬以三成分計各員所扣無多以百萬合計公家所裨實鉅當此時局艱難度支匱乏中外文武久沐皇仁允宜共攎忠義之忱藉伸報効惟查京外員弁其職分較卑者上年各省覈扣養廉文職州縣以下武職叅遊以下疊經各該省奏請免扣均邀聖明允准中外事同一律臣等公同商酌擬請照案將光緖二十五年分京官應得俸銀文職自五品以下武職自四品以下仍照全數開支其文職四品以上武職三品以上照案再行覈扣三成外官應得養廉文職自府經歴縣丞以下武職自都司守備以下仍照全數開支其文職州縣以上武職叅遊以上照案再行覈扣三成併京俸外廉均擬再行接扣一年專欸存儲聽候部撥槪不准率行動用一俟命下卽由臣部通行在京各衙門曁各省將軍督撫欽遵辦理臣等爲顧念時艱援案籌備要需起見理合附片陳明伏乞聖鑒謹奏奉旨欽此○○頭品頂戴安徽巡撫臣鄧華煕跪奏爲查明光緖二十三年分鳳陽淮安等倉奏銷案内叅後續完分數職名繕單恭摺具奏仰祈聖鑒事竊據江安督糧道吳重　詳稱查户部奏定新章内開所有錢糧奏銷各依定限令各該督撫一面具題一面先將未完一分以上各員名開具簡明淸單專摺奏報由部核定處分先行覆奏其有具奏後續完者准其續行奏請歸本案開復等因兹查光緖二十三年分鳳陽淮安等倉錢糧奏銷册報未完熟田銀三千二百五十九兩二錢四分二厘前於奏銷後催據長淮濳山繁昌宿遷睢寗贑榆寳應等縣衛續完正耗銀二千六百六十兩九錢六分八厘已解道庫兌收仍有邳州江都等州縣未完鳳陽淮安三倉熟田銀兩當再嚴催赶緊徵解一俟續完之日另行造報所有各屬　完鳳陽等倉正耗銀兩開具分數職名淸摺詳請奏咨分别免議減議等情前來臣覆核無異謹繕淸單恭呈御覽除咨部查照外理合會同兩江督臣劉坤一漕運督臣松椿江蘇撫臣德壽恭摺具陳伏乞皇太后皇上聖鑒勅○議覆施行謹奏奉硃批户部議奏單併發欽此○○二品頂戴新授甘肅新疆布政使奴才趙爾巽跪奏爲叩謝天恩遵旨卽赴新任恭摺仰祈聖鑒事竊奴才蒙恩調補陜西按察使在安徽具摺請覲七月初一日交卸臬篆二十二日奉到硃批毋庸來見欽此欽遵卽日起程於九月二十五日行抵陜西省城經巡撫臣魏光燾鈔案行知光緖二十四年九月十九日接准電寄閣鈔奉上諭甘肅新疆布政使著趙爾巽補授欽此三十日行知電請總理衙門代奏接准電稱奉旨魏光燾電悉新疆布政使趙爾巽著卽赴新任毋庸來京請訓欽此當卽恭設香案望闕叩頭謝恩訖　念奴才菲材薄植屢荷生成甫山右之量移未遑報稱兹藩條之驟　彌切悚惶查新疆幅員遼闊種部蕃多北接俄鄰南連藏衛行省之設俗雖漸移整飭之規日不暇給藩司有理財用人之責處長駕遠馭之地舉凡籌餉以安内自强以攘外較諸内地情形廻别奴才私衷默揣於邊事民番撫綏交涉諸大端夙未諳習正擬具摺懇情陛見仰求廟謨指示得所遵循兹復欽奉恩命毋庸來京請訓敢不勉竭駑駘力圖報稱一俟出關衣裝料理就緖卽行由陜起程惟是戴高厚於九重彌切葵藿之向竊冀宣德威於萬里長依天日之光所有奴才感激下忱曁遵旨卽赴新任緣由恭摺具陳伏乞皇太后皇上聖鑒再此摺借用陜西藩司印信合併聲明謹奏奉硃批知道了欽此○○頭品頂戴調補浙江　撫河南巡撫臣劉樹堂跪奏爲叩謝天恩籲請陛見恭摺仰祈慈鑒事竊臣欽奉十月初五日電諭浙江巡撫著劉樹堂調補欽此欽遵當卽恭設香案望闕叩頭恭謝天恩伏惟浙江乃濵海要區杭州爲新開商埠一切吏治民生固屬當務之急而海防商務尤爲切要之圖况值時事多艱内則興學校以植才俊考工藝以保利權外則輯民教以弭釁端愼交涉以敦鄰好皆分所當盡之責如臣愚昧深懼勿勝且念臣自受命撫豫以來先後兩請入覲均未獲一詣宮廷兹復渥荷殊榮移撫兩浙責任愈重報稱愈難惟有籲懇陛見俾得瞻仰慈顏親聆懿訓庶禀承有自用以答高厚鴻慈於萬一所有微臣感激下忱並籲懇陛見緣由謹繕摺叩谢天恩伏乞皇太后聖鑒謹奏奉硃批著來見欽此○○○頭品頂戴調補浙江巡撫河南巡撫臣劉樹堂跪奏爲叩謝天恩籲請陛見恭摺仰祈聖鑒事竊臣欽奉十月初五日電諭浙江巡撫着劉樹堂調補欽此欽遵當卽恭設香案望闕叩頭恭謝天恩伏惟浙江乃濵海要區杭州爲新開商埠一切吏治民生固屬當務之急而海防商務尤爲切要之圖况值時事多艱内則興學校以植才俊考工藝以保利權外則輯民教以弭釁端愼交涉以敦鄰好皆分所當盡之責如臣愚昧深懼弗勝且念臣自受命撫豫以來先後兩請入覲均未獲一詣宮廷兹復渥荷殊榮移撫兩浙責任愈重報稱愈難惟有籲懇恩施准其陛見俾得瞻仰天顏親聆訓誨庶禀承有自用以答高厚鴻慈於萬一所有微臣感激下忱並籲懇陛見緣由謹繕摺叩謝天恩伏乞皇上聖鑒謹奏奉硃批著來見欽此○○頭品頂戴直隷總督奴才裕祿跪奏爲永定河下口挑挖引河等工繕具工叚丈尺銀數淸單仰祈聖鑒事竊查光緖二十二年堵築永定河北中汛漫口等工用欵業經奴才開單奏報並聲明水利局道員晏振恪等承辦挑挖下口各工另行報銷在案兹據該道等將挑挖永定河下口引河並修土格小堤添做防風埽以及培築之河頭民堤堵合旱口加修子埝等口共用銀五萬五千二百六十七兩七錢七分九厘四毫在原撥新海防捐欵内支用均係實用在工并無浮冐並稱以上各工因上游合龍期限促迫是以多皇上聖鑒勅部查照謹奏奉硃批該部知道單併發欽此○○王毓藻片再據署貴筑縣知縣江良醇詳稱訪聞縣屬有候補守備易端朝僞造練軍米票描摹縣印誑騙情事當卽飭差拿獲訊據各情堅不承認顯係恃符狡展自應詳請先行叅革等情由藩司卲積誠臬司玉恒會核詳請奏叅革職前來臣覆查無異相應請旨將候補守備易端朝革職以便審辦除咨部查照外謹會同雲貴總督臣崧蕃合詞附片具陳　伏乞聖鑒訓示謹奏奉硃批著照所請該部知道欽此 
 
