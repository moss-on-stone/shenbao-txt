# 1894 - 258 - 4907693

 

Page 1

 
 
[石印日本新政考告成] 　［Ｚ>三馬路申昌書室啟日本與我爲同洲之國輔車唇齒形勢天然乃其君若臣肆意鴟張衅端遽起當軸者欲爲之備不得不洞悉敵情是書爲顧少逸比部所箸此部奉命遊歴日本輶軒所至時將聞聞見見者筆之于書爲朝事爲商情爲地形爲兵制爲郵政爲墊規類別門分詳加記錄直將彼國文爲制度悉數載入書中誠講求防務者所不可不覽者也茲巳告成分裝兩本每部價洋兩角五分賜顧者請臨三馬路申昌書室購取 
[原底繪圖列國出書並申明翻印] ［Ｚ>點石齋啓繪圖列國係洗紅舘托點石齋石印圖繪工緻紙墨精良承海內諸君所稱許不脛而走矣詎無恥之徒累用原書照印以圖影戤射利紙張惡劣墨跡模糊使人見而生厭另有鉛板將原圖石印混充者種種朦蔽售主易受其欺茲點石齋復印書面加光緒二十年秋七月重印另盖雙極書屋鑒定印章末頁盖原圖原書翻印雷殛火焚一戳如無此二章記卽係贋鼎賜顧者請詳察出售處棋盤街申昌本分局掃葉文瑞醉六龍威各書坊外埠點石分莊購取可也 
[正績古文辭類纂出售] 　［Ｚ>圖書集成局代啓正績古文辭類纂搜羅宏富選擇精嚴古今鉅製名篇燦然大備由王益吾祭酒付之剞廟早經風行海內今用石印法印成紙張潔白字蹟清疏每部釘十本定價碼洋一元六角賜顧者請向文淵山房掃葉山房醉六堂購取爲盻此布 
[與客談連日本報所譯倭人電信]  
十九日本報譯西字報所登橫濵來電云高麗平壤縣已爲倭人所得倭人於十六日攻平壤分三路進兵先得三處要隘其地皆有華兵扼守然爲數不多倭人進攻時華兵奮力以拒不逾時倭人又由左邊進攻華兵亦分起應敵忽有倭人由他處至華兵見而欲退而後面亦有倭人阻截時已入夜華兵不能突圍而出守平壤者共二萬餘人恐逃出者不多因是夜月色甚明倭人易於瞭望故放砲頗爲得力也華兵見無路可退遂棄械而降有某某各員被倭人拘去翌日又云華兵守平壤者二萬餘人死傷約一萬人逃出者約數百人其餘被倭人所困統領馬軍之左軍門統領盛軍之衛軍門統領銘軍之劉副戎及馬君均被圍在核心所有槍砲旗幟被奪一空云云客有關心時事者造尊聞閣而問焉曰倭人之慣造謠言吾子亦已知之審矣前者無端揑造某大臣及某統領之事吾子諒已耳熟能詳矣今之所發電音安知非海市蜃樓藉以搖惑華人之心志子奈何尚信而譯之且屢譯不一譯之乎執筆人應之曰僕何嘗信倭國人之語惟報館之例有聞必錄倭人旣有此說西報旣已錄登則不妨譯列其詞以觀續信夫亦未嘗悖日報章程也客曰僕聞歐美二洲各處報章每有日售數萬紙數十萬紙者若過蘇愛斯河而東以達亞洲售報之多以貴館爲首屈一指往往出一論紀一事傳於陬澨頃刻風行茲者戰事方殷兩不相讓貴館自應多派訪事友親赴疆塲觀戰事無大小傳電告知登諸報章以昭信實奈何徒聽倭奴之語略不辨其爲虛爲實貿貿然卽付之棗梨乎曰僕亦何嘗不欲多發電音所苦電局以軍務秘密異常堅不肯代爲傳遞而本館又不屑無知妄作結撰憑空逞一已之私情揑稱接得要電筆之於報煽惑民情亦曾商諸素稔之西人擬以西字發電而電局以中西一律華電旣不能發西電亦一律扣留至無可如何而姑將倭國所報軍情譯之於報豈不知倭奴每喜諱敗爲勝然亦出於不得巳之苦衷耳子何尙不能曲諒乎客曰僕聞軍務與軍機異軍機者元戎籌筆事尙未宣一旦被外人所知深恐洩之於强敵故電局自宜謹愼不可爲多魚之漏師若軍務則正大堂皇自宜宣布封鯨鯢爲京觀朂羆虎以生威古人露布之傳且不用緘封俾人人可以啓視奈何電局視爲秘事竟反其道以行之耶且愚民最喜謠言齊東野人紛紛傳述一唱百和盡屬無稽聽者苟不深體察於心則悞信其詞易於惶惑杯蛇巿虎貽患良多所賴有日報以主持之庶幾是曰是非曰非心百謠言可以息喙顧日報之消息平日或可藉書函郵達一至用軍之際則人皆先覩爲快所當由電飛傳若電局而閈格不通則日報惟摭錄傳聞安所得消息靈通風行遐邇卒至謠言蜂起人心岌岌不安豈非電局之階厲乎側聞電局主席係堂堂然監司大員熟悉洋情大憲倚之如左右手夫豈不知此義而竟禁人之傳遞軍情意者其別有遠慮深謀乎然非鄙人之所得而揣測矣或曰電局之所以不肯傳電者防倭奸之從中作弊也雖然倭奸而果欲作弊豈不能舍中國之官電而由洋電局傳至國中試思連日所傳華軍敗衂情形豈中國官電局所報乎果欲革除此弊則宜幷洋電而亦禁其代傳試問主席固能之乎不能乎則惟有裝作瞶聾任倭人之狂吠狺狺亂造軍報而已矣執筆人曰子毋然子毋然子之言可謂激矣然亦知電局旣定此例自不能因子言而故示通融我與子惟有靜以俟各處訪事者書來當必有詳細情形不較勝於電音數倍乎客氣漸平乃一揖而退 
[諭旨恭錄] 　 
　　八月十二日奉旨分發江蘇道曾紀壽許元章李維翰河南道路朝霖福建道楊執中江西知府孫祖烈福建知府程祖福江蘇知府喻先覺四川知府牛瑗山西同知晉秩浙江同知葆謙江西同知文煥湖北同知張賡颺廣西直𨽻州知州沈寳光山東知州傳培宗江蘇通判林介鑾陜西通判匡弼福建通判陳鼎彝直𨽻知縣張鵬翥吉林知縣余愼山東知縣尹殿颺四川知縣鄒憲章廣東知縣曹雨龍奉天知縣周繩武江蘇知縣長發袁炳堃安徽知縣朱郁荃山東知縣曾培浙江知縣王廷樑舒鉅祥江西知縣陳善垣福建知縣黃卿䕶陳廷勛廣東知縣李宗膺楊本楫廣西知縣龔致和兩淮鹽大使陳爲錡四川鹽大使孫學烺雲南鹽道庫大使陳鼎萃俱照例發往保舉安徽候補道吳廷選四川補用道華國英山東補用直𨽻州知州宋森蔭直𨽻候補知縣傳澂源俱照例用泰東陵禮部員外郞員缺著豫昌補授兵部漢字堂主事員缺著榮恩補授工部漢字堂主事員缺著文順補授欽此 
[本館接奉電音] 　 
　　昨由京友電傳上諭三道敬謹譯登○八月十九日奉上諭福州將軍著慶裕補授欽此同日奉上諭熱河都統著崇禮補授欽此同日奉上諭雅爾堅奏懇績假一摺成都副都統雅爾堅迭次請假病仍未痊著卽行開缺欽此 
[電傳雲南鄕試二場題] 　 
　　易故君子敬以直內義以方外書礪砥砮丹詩大田多稼旣種旣戒 
春秋吳入州來公五年禮修禮以耕之陳義以種之 
[平壤失事] 　 
　　前昨本報兩譯西字報記華軍在平壤縣稍有挫折茲又經西字報錄登詳細情形因譯其大略云本月十一日倭兵從大同江之右攻擊各處駐守之華軍迨華軍稍退倭兵卽排成陣勢由倭酋大島少將從中和府率兵進發立見中佐率兵從三登縣進發佐藤海軍士官率兵從腸德縣進發十六日漸抵平壤之前計大島先至由東 
 
 

Page 2

 
 
南方攻入不移時立見之兵又由西南方攻入正在互相搏擊忽佐藤由西方攻入初時華軍與大島酣戰人人奮勇威武非常不隄防立見與之夾攻佐藤復相犄角致華軍勢分力絀戰至一晝夜迨十七日天明死傷至六千六百人遂或逃或降不復成陣其逃者皆望北方馳去平壤卽爲倭兵所據所有槍砲藥彈糧食被倭兵搶刦一空西報所言如此然本館前接管口訪事人電報知大島早經就戮何以此次仍在督師意者此語得自倭人未足信以爲實乎 
[水師得勝] 　 
　　西字報登十九日烟臺來電云中國北洋兵船保護運兵船望鴨緑江進發旣至與倭兵船遇遂發砲以攻約歴六點鐘之久倭兵船力不能支相率遁去華軍遂列隊登岸當交戰時中國兵船四艘中砲而損四船中一爲楊威一爲超勇火焚艙內急駛至淺處救之此外濟遠經遠二艘則沈入水內其餘亦稍有損傷駛回威海丁禹亭尙書身受彈傷尙無大害各官亦有受微傷者倭兵船亦壞四艘餘皆惴惴於心急望南方逃避觀此是我國海軍固足以制倭奴之死命雖略有損失未足介懷所惜當軸者調度太遲以致倭奴敢若此猖獗使得雷霆迅發及早大興撻伐之師則倭奴銳氣已消何致有平壤之事哉 
[勝倭餘話] 　 
　　我海軍各艦護送運兵船至大同江與倭人接戰我軍獲勝倭人舍命奔逃已據西字報所錄電音譯登在報矣茲又有友人述稱某處得有確信謂中國海軍諸艦在大東溝外攻擊倭船自十八日正午十二點鐘時戰至晚間八點鐘時擊沈倭艦四艘餘倭均力竭船傷而遁我軍濟遠經遠兩鐡艦中彈而沈此外各兵船及水雷船四艘於翌日駛回旅順丁禹亭尙書雖有受傷之說然傷勢甚微敷以刀圭卽無妨碍若是則我軍勝仗固信而有徴雖陸軍稍有疏虞於大局固毫無所損從此倭奴魂消膽落决不敢恣橫於汪洋渤澥之中矣特書此以當露布 
[潞河櫂歌] 　 
　　北通州訪事人云中國與日本開戰咎在日本與各國無涉除禁阻日本奸細往來外所有各國商民教士仍須照常保護以敦和好前經津海關道盛觀察出示在案邇日稅務司德君又致電通永道云本關差遞京津緊要文函有兵丁在通州張家灣碼頭一帶刦留請將包封索回速交差遞勿悞要公道憲得電後卽飭差協同州役前往索回包封星夜飛遞並再剴切出示曉諭兵民○東陵馬蘭鎭呈進上用梅花鹿二十頭毎二頭裝一筐舁以二人沿路押以兵丁差弁○江北江蘇河運漕糧有截留天津充作兵米之說江蘇督糧道吳廣涵觀察已於本月初五日赴津交兌矣○六七兩月苦雨聨綿田采霉爛順屬各州縣半多積潦成災武淸縣城南三十里地名黃厚店被災尤甚村民二百餘口携男挈女就食通州及抵通始悉粥廠早已閉門遂復棄而他顧有見者謂其人皆蓬頭垢面瘦骨如柴或一息奄奄四肢浮腫欲求一健壯者幾不可得何彼蒼棄置斯民竟若此耶○今夏運河之水連漲四五次東北二三十里內各村莊率多淹沒迨水勢稍退農家急補種蕎麥菜蔬不料七月杪又苦雨浹旬晚苗又遭淹浸刻下新糧上市昻貴非常尙未知伊於胡底也○八月初三日爲上丁釋菜之期黎明時通永道張觀察朝衣朝冠率同與祭各官員敬謹將事誠上典也○北通州訪事人云城北大旁村曹姓娶阜河張姓女爲妻女荏弱苗條日以針黹消遣因此不愜姑意一日因細故被斥彳亍返其兄家兄備車送回如此者數次女父大怒帶同子女向曹理論曹閉門不納携槍由後院屋上擊之致女兄中彈而斃父女亦被傷想案關人命定當涉訟琴堂也○某日闔城烟館一律閉門人皆訝之後訪知有拐匪在某烟館窩藏同業恐被株連故約齊歇業也○有匪徒若干人各執槍由順義縣至滄州肆行刦掠遇有騾馬銀物任意攫取必滿其慾壑而後去尤可異者見有少年婦女往往强行刦去藏留數日而後送回此眞可謂愍不畏法罪不容誅者矣州主聞之密派捕役將窩主家圍住緝拏而盜黨已聞風颺去不得已將窩主獲住押候嚴懲 
[皖省官場紀事] 　 
　　皖省官塲接電知謂補安徽巡撫福申丞於八月十三日交卸山東撫篆筮期十六日奉太夫人起節南下首縣黃漢池明府卽飭工匠將東西花園及上房花廳赶緊修飾並派家丁赴滬備辦應用桌椅陳飾等物○新授安徽寗國府桂太守鍈出都南下日前行抵皖省旋詣憲轅禀安幷繳文憑○委辦皖南牙厘局候補道朱翼卿觀察文藻於十三日投省因有厘務面禀中丞也○候補直𨽻州張直剌恩培奉札赴徽州府查辦案件卽於十六日率領家丁束裝就道 
[羊城脞錄] 　 
　　粵東西關榕光街永貞油店於初八日午刻突有匪徒二人闖入手執洋槍向衆指嚇遂將櫃面現洋數十元搶去時有店件欲奮勇追拿店東恐被匪徒格傷亟止之匪徒遂得從容逃逸○有男婦六人在靖遠街碼頭同喚一船將往河南行至半海忽遇一船橫截而來遂將渡船撞覆人盡入水幸救生船赶來施救僅救起男子四人尙有婦女二人已無蹤影矣慘哉○烟館飯店最易藏奸前經保甲局示諭限以二更閉門不許容留閒人住宿詎小北門內某烟館不遵憲示於深夜時仍復聚衆開燈笑語喧闐聲達戶外事爲局憲所聞遂發出封條立將該館查封以示懲儆 
[請禁售票] 　 
　　粵人性嗜賭博闈姓之外喜購呂宋票銷流亦極暢旺茲聞闈姓公司商人以本屆鄕試投買闈姓者寥寥無幾推原其故實被呂宋票所攙奪遂禀請大憲將呂宋票嚴行查禁以保餉源大憲業已批准不日卽當示禁販賣呂宋票之店得此消息卽將招牌攺換不敢如往日之明目張膽矣 
[盆浦秋聲] 　 
　　署理九江府同知兼電報局總辦候補通判盛菊孫別駕富懷之如夫人梁氏年僅三十去年八月十三日病故別駕情深錦瑟哭不成聲殮以霞帔鳳冠朝珠補服蓋別駕公務栗六一切家務悉聽如夫人主持故一旦玉碎香消尤異常悲痛也今當週忌別駕延僧徒誦經數日復命紙紥匠紥就洋房一所樓臺亭閣位置天然又爲滿江紅船一艘船上高列肅靜廻避等牌中桅懸誥封宜人黃旗一面臨風招颭觀者塞途至申刻焚於局門前遠而望之咸疑祝融爲祟致有携汲具來援者○今年秋旱收成僅中稔潯郡素不產米全賴船販運來接濟現在米石不准出境以致米價昻貴每石陡漲四五百文貧民不免愁眉雙鎖矣 
[甌江秋泛] 　 
　　温州府學本年新設佾舞初三日上丁釋菜遊人如鯽擁擠不堪沈大令深恐閒人擁入未能肅恭將事因偕陳鏡仁少尉在大成殿禮門口阻遏閑人不許逕入觀禮者以往年向無禁阻擾擾紛紛勢如潮湧大令知不可以理喻遂聽衆人入內觀禮各佾生進退有節猶想見禮明樂備時也○某韈店之子年甫九齡因捕蟋蟀携煤油手照蹲地徧尋誤被衣襟帶翻火延衣褲燙傷臍腹現請某西醫用藥敷治未知能保無恙否○瑞安縣有者者鵠面鳩形鶉衣百結携其二子蜷臥階石長方舞勺少者甫八齡有拐匪某甲以爲奇貨可居詭謂老者曰此處不可棲宿屢有巡夜員弁驅逐此去出城不遠盍偕往覔棲止所乎老者信以爲眞遂與同行及抵城畔則魚鑰嚴扃勢難飛越甲乃示以周行謂此處城垣最低可越而過也老者蹙然曰予有兩子安能挾之而越甲慨然曰我度重垣如履平地當爲汝分任其勞於是左提右挈如飛燕之投林老者深感之登城欲下插脚未牢遽被甲推翻城下甲卽紿其子曰爾父失足跌下我與爾從西門啓關而出可覓爾父少者不知其詐欣然從命長者則涙汍瀾而足趦趄似知甲之誑巳也甲恐敗露遂乘過橋時將長者推入水中以幼者出售得價三十七元飄然高舉方謂人不知鬼不覺孰料長者汆至河漘遇人撈救盡吐被拐情形經人領至琴堂控訴想惡貫滿盈者終不能逃法網也 
[倭奸解省] 　 
　　金陵訪事人云本月十七日清晨六點鐘時鈞和兵船鼓浪進口押解倭奸楠呐有次郎及福原林平至下關稽查輪船委 
 
 

Page 3

 
 
員關二尹朝杰查騐屬實雇小杉板船載送入城押解督轅廪到下午劉峴帥命發縣看管 
[募勇續聞] 　 
　　兩江題補協鎭湯協戎奉威靖營統領程軍門之令赴揚州招募勇丁曾詳前報茲又接本館訪事人來書言日前招募成軍隨卽渡江前去會合大營北上聞行至瓜州口協戎查得勇隊中忽逃去二人急飭人登岸跴緝旋旋離瓜不遠之某鎭烟館中擒獲一人拘解回營協戎升帳訊明卽按照軍法從事蓋亦懲一儆百之意也或謂其人卽教塲內無惡不作之某靑皮果爾亦足大快人心 
[維揚節景] 　 
　　揚州風俗每歲禾稻登塲之候鄕人入城購物踵接肩摩古之稷下臨淄恐亦無此繁盛茶食鋪售賣團圓月餅尤爲購者如雲旬日之間多有售至數千斤以上者本屆街巿並不十分擁擠生意不及往歲之五成綢縀各莊更多虧折直至月圓如餅收帳者尙蹀𨇾於途箇中人皆怨由倭奴遽動干戈海道不通以致生意大爲减色也所幸者夜色淸明銀盤耀彩轅門橋一帶衣香扇影無殊元夜踏燈尙覺差强人意耳 
[薇旌抵省] 　 
　　蘇州訪事人來信云江蘇藩司鄧小赤方伯升署漕運總督所遺藩篆經奎中丞遴委江海關道黃幼農觀察升署本月十七日傍晚觀察秉節抵蘇舟泊葑門外碼頭蘇州府曁長元吳三縣總捕府各路總巡候補道府州縣各員咸詣碼頭迎迓觀察以爲時已晚傳令各官回署翌日淸晨各官重集舟次觀察接見之餘詣靈官廟拈香然後排導入葑門至滄浪亭行轅小駐示期二十一日接篆 
[南闈餘話] 　 
　　金陵訪事人云江南秋試三塲開門後西龍腮某號有一老生繳卷而回携取衣被至則殘書敗絮蹤影全無問之鄰號生皆云方纔爾友已代爲收拾著號軍背負出門矣老生聞之連連跌足曰我何嘗有友明係被宵小所算言畢涙𥰡𥰡墮下鄰號生促其速追莫作無謂之太息老生應之追至龍門見一考生正在出資給號軍所携的是失物乃卽喚門兵扭至至公堂禀陳提調提調向之　　　　　　　　携對問汝坐何號對以東文闈提調大怒謂東文闈至西龍腮相隔遙遠顯見揑詞其人語塞提調乃飭笞而枷之○今歲秋　問其人以怱促悞心惶惶恐不能免幸入塲後日漸凉爽三塲旣藏除因病交白卷首三日余　　　　　　　　　　　　　　　　　　　熱過甚疾疫盛行人謄　　　　　　　　　　　　　　　　　　　　　　　　　　　餘人外餘皆得慶安全惟提調穆少岳觀察之頂馬差官因病斃於闈內謄錄所亦斃一膽鐱生幷死號軍一名○今科號軍所領腰牌貴至每面須洋銀三圓若輩因成本旣高向考生需索無厭其迹雖曰可惡其情亦尙可憐也十五日三塲旣畢有一號軍與考生爭論銀錢以致角口互毆隣號諸生大爲不平向之斥責號軍贍敢聚衆逞兇考生無可如何奔上至公堂禀諸提調提調立飭親兵將號軍拿獲訊明首先滋事者枷號頭門 
[閩諱叢話] 　 
　　福州訪事人云今科福建省闈務悉照向章辦理就鼓樓前雙門樓二處設立號燈派有委員看守初七夜三鼓後各府縣士子提籃負笈紛紛至貴院外聽候點名計分三路魚貫而入都至八千三百四十一人初八日三點時始封門有三四人遲遲而至不得入門斯時士子在塲彼呼此應互相往來甚有私貼暗號以便訪尋者迨三鼓題紙下首題顏淵季路侍一章二題使天下之人齋明盛服以承祭祀洋洋乎如其在上如在其左右三題昔者王豹處於淇而河西善謳緜駒處於高唐而齊右善歌詩題賦得溪聲凉傍客衣秋得秋字代理監臨王文宗親至明遠樓前後巡視一周巡綽各官蹀踐昕宵十分嚴密至初十日十二點時士子陸續繳卷監臨命升砲開門入晚撤塲有二十一人文思遲鈍二鼓後尙未繳卷監臨以新奉諭旨不准繼煸著卽扣名更有犯規者五六十人高揭藍榜初十晚四鼓許二塲點名次晚命題易王公設險以守其國書惟德動天無遠弗屆詩牧人乃夢衆惟魚矣旐惟旟矣大人占之衆維魚矣實惟豐年旐惟旟矣室家溱溱春秋齊侯宋公江人黃人會於陽穀僖公三年禮後聖有作然後修火之利笵金合土以爲臺榭宮室牖戶以炮以燔以烹以炙以爲醴酪治其麻絲以爲布帛十三日十點鐘許士子紛紛繳卷是塲共八千二百十九人漳浦某生當入塲時中暑而仆官卽飭人扶出甫至登瀛橋溘然逝矣同安某生不戒於火致卷面燒穿一孔大如彈丸自知有干功令納卷出闈是塲登藍榜者約二十餘人繼燭者僅七人十三晚四鼓後三塲點名士子仍次第入闈次日三點後卽封門十五日十點後多有赴至公堂投卷者 
[滬上官塲紀事] 　 
　　江西藩司方佑民方伯奉旨入都祝嘏前日乘某輪船抵滬假泰安棧爲行臺滬城文武各官咸赴行轅謁見昨日午刻方伯命駕入城報謁至縣署時黃大令飭家丁擋駕○升署漕運總督鄧小赤方伯於昨日五點鐘時登岸入城赴各衙謝步前導有漕標親兵及戈什哈八名事畢出城聞卽須赴任履新云○署江海關道劉康侯觀察接篆後於前日帶同鳳游兩譯員至英法等國領事署拜會昨日淸晨九點鐘時英讞員宋莘樂能剌命駕至江海新關恭候未幾觀察率譯員鳴騶而至與稅務司晤談少頃興辭而出仍至英廨午餐小憇片時往拜日斯巴尼耶秘魯荷蘭瑞典奧地利亞各領事 
[幾釀火災] 　 
　　前晚二下鐘時洋涇浜北首某洋貨店不知如何失愼以致火由樓板上熾延及所堆之貨某夥從睡夢中驚醒大聲呼救衆夥聞聲齊起取水以澆得以立時熄滅 
[輪船獲賊] 　 
　　江北人李子香在長江一帶行竊客商昨日竊取江永輪船之客水烟袋一枝經法界某包探拘獲人贓正欲解入捕房適美界某包探見之以此賊有案須鞫請帶回歸案辦理法包探據情告之捕頭交美包探帶去 
[嚴懲惡丐] 　 
　　南巿二十三七鋪馬路橋施粥廠爲棲止流丐之所諸丐旣得飽暖時時逞强婪索擾累居民上海縣黃大令微有所聞出示禁止並諭令丐頭隨時約束違者准各戶禀請究懲一面飭捕役柴樛拿獲兇惡流丐劉阿三張妙生王金壽等人前晚情帮審委員葉司馬升堂提訊劉供稱小的係南匯人張供稱小的係川沙人王供稱小的係金陵人復同供稱小的等不敢兇橫惟求大老爺格外開恩司馬喝令各責一百板交丐頭嚴加管束張又供稱小的有當票兩紙經差役呈案叩乞給還司馬准之諭以嗣後再有恣情兇橫擾害居民情事一經訪拿定當處死各丐唯唯叩謝而出 
[上海縣署瑣案] 　 
　　竊賊緒金松在西門外十三圖行竊經捕役巡獲解案前晚葉司馬提訊之下供認行竊不諱司馬判令笞責二百板枷號一月發犯竊地方示衆○前者丁裕卿股開棉紗局虧空銀兩被控押追旣而丁在押屬　家屬禀求交保前晚葉司馬飭差提出問爾尙少若干供稱尙虧三百二十一兩司馬曰爾所欠之數分文未繳焉能准爾保出現在能先繳一半否丁供稱小的在押日久無處措銀惟有棉花在田中可以收成變價司馬限半月內先繳一百元○大東門外大生恒油紙店虧空各錢莊欵經恒和等莊控請提司帳人夏蓉舫股東莊敬甫朱勤生追給黃大令查核店係股開諭令夏回去自行理楚有吳金氏者除股分外另有存欵錢一千餘千昨日向夏結算夏置諸不理吳金氏情急將夏扭縣請追黃大令飭暫行看管○前有下海浦貨捐局委員候補縣丞譚二尹其灝遣家丁余升投案禀稱家主失竊衣物箱籠黃大令飭捕協同二十三保二圖地保陸坤咸在宋周氏宋華氏家緝獲箱籠等　將二氏拘案請訊大令研訊之下二氏同供稱拾得空箱並無贓物大令飭隨保帶去帮同查緝此已屢紀報章前日捕役柴樛在虹口緝獲此案竊犯顧瞎子張連生及　留之王小才子王妻徐氏搜得皮箱一口布衣七件葉司馬升堂提訊顧張二竊同供稱小的等皆揚州人此案由同黨王小四起意銷去贓物後小的等僅分得洋銀七元今小四已逃逸無蹤矣小才子供稱小的亦揚州人並不窩賊箱內有布衣七件係自已之物司馬訊柴捕曰所獲之箱是否贓物稟稱並非贓物的是小才子所置司馬判令將張答責五百板顧答責四百板荷枷二月發縣署頭門示衆期滿責釋小才子暫行收押徐氏交官媒看管俟備文遞解回籍箱內衣服存 
 
 

Page 4

 
 
案待起解目給還 
[二孩待認] 　 
　　啓者本月十八日傍晚時據老新閘團防局送來迷路小孩二名據稱松江人胞弟兄長者十四歲名阿祥幼者十一歲名三子住松江府署東首父爲木匠去世三年母亦亡故近因過房娘不肯收留到泗涇招尋父親舊東關木匠作者綠無保人亦不肯留故此到滬無家可歸冀尋生路等語敝所因暫留養仍恐此二孩所語失實致伊父母親族盼望等情特錄請貴館登報以便該家屬可覔妥保來領全人骨肉亦一大端陰德也[  滬北棲流公所司董謹啓] 　 
[上海北巿絲業會館籌辦本年順直新災賑捐滬局瑣記三] 　○八月十六日接助賑南紳謝　谷兄函開本年水勢較去年有增無减惟水來較遲一月故地勢最高之處大秋稍有薄收其窪下各區則舊水甫消新水復至災則年重一年苦則日倍一日務祈設法續籌以拯民命云同日奉禇敦伯譜兄函開本年六月下旬因連朝霆雨河水驟漲窪下之區盡被淹沒武寳各屬又報沈爽近畿一帶亦水勢滔天現奉陳尹憲委辦武淸義賑卽約諸同仁馳赴查勘乞速賜救援免致辦理爲難至深禱盻云○十七奉玉田紳士史舫仙孝亷函開敝處連年災歉仰蒙籌欵拯濟感篆至今方期年穀豐登得以稍蘇民困乃六月中旬大雨傾盆連宵達旦以致蘿卜窪黑魚淀兩處窪區村莊盡遭淹沒頹垣敗棟冲塌無存壓斃人口不一而足昨湘子莊有一家六口因借貸無門又不甘作鬼他鄕竟全行服毒而斃村耆無以爲殮不得已付之洪流實屬慘人心目素諗滬上諸善長慈祥在抱閣下亦見義必爲一聞敝處困苦情形知必惻然動念謹　奉懇一盡抵百伏乞費神設法活我鄕民是所至感云○十八奉寳坻紳士杜潤卿李厚山芮子莊三公函開本年六月中旬因雨水河水相偪而來黃莊八門城等處及靑龍灣河西一帶窪區盡成澤國水深一丈至一丈六尺不等秋禾全遭飄沒村房亦倒塌過半哀此災黎幾作餓莩之鬼各村耆久沐仁人之賜至此又引領南望待救孔殷謹代函求知必有以副寳民之望云則敬現擬十日內續解一批如蒙善士垂憐千乞迅賜擲交申報館源通官銀號仁濟善堂絲業會館各賑所查收以便及時起解臨池望澤無任禱祈[  八月十九日錢塘施則敬子英甫謹啓] 　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界晚堂瑣案] 　 
　　朱許氏　控董會芳誘匿姪子阿金前晚宋通剌升堂提訊氏訴稱小婦人在治下開設小客寓雇董爲夥今已停歇仍住庽中阿金年十五歲本月初三日董挈之出外聲言舉薦生意不料竟一去不歸是以扭董請究董供稱小的不敢誘匿伊姪實被寃誣通剌著將董交人保出帮同尋訪○前報巡捕解送在路拉客之無恥野雞倡陸王氏請爲訊辦宋通剌飭暫行管押候伊夫某龜來案再核前晚陸慶慶投案供稱小的係引翔港人當小工度日妻子王氏在治下寳和里姚姓家傭工並不賣倡叩求給領通剌准之○奉化人趙元順扭控王長友拐匿堂弟婦戴氏宋通剌提訊之下趙訴稱小的務農爲業堂弟死後弟婦來滬再醮與王由王允給身價洋銀四十元後忽反悔是以扭請訊追王猶稱身價洋銀巳由伊弟元茂收去通剌飭交到戴氏再行訊核 
[英界公堂紀事] 　 
　　倡婦陳湘雲挈傭婦某氏訴稱小婦人不願爲倡龜鴇藉端掯阻且有高姓狎客時來纒擾不休乞老爺援手宋通剌諭令明白補詞呈候批示○三百八十八號華捕解送夏阿大夏阿寳陳祥林夏華氏男女一千人至案禀稱伊等在途爭閙捕頭命小的解送至此二夏同稱日前被陳將姪媳華氏姪孫女阿金誘逃今始尋獲已將姪孫女價賣矣通剌諭令二夏明白補詞呈候核斷○李永記扭李昌瑞至案訴稱被欠銀兩向索不還通剌諭令交差收管靜候訊核 
[美界捕房紀事] 　 
　　寍波人王老寳充當工部局掃垃圾之役向與某氏婦私識近又私寍波某孀婦日在中虹橋垃圾碼頭尤雲殢雨形影不離某氏婦略有所聞瞰之而信遂與王互相口角扭作一團孀婦力大如牛將某氏婦掄拳毆擊致三百三十八號及三百五十四號兩華捕見之一倂拘入捕房行至中途遇小工頭目周姓其人勸令釋去○昨報紀周高奇林阿久串竊泰和長安益利三輪船贓物經包探竇如海拘入捕房捕頭訊知贓物有質在南巿者遂於午後遣竇探押往吊贓行至十六鋪相近途遇李子靑高林卽指爲同夥竇探爰將李拘入法捕房旋回至美捕房將情向捕頭直告昨晨捕頭仍遣竇探往告法捕頭將李帶回押候解送英公堂究辦 
 
 
 

Page 10

 
 
   
 
 

Page 11

 
 
[光緒二十年八月十二日京報全錄]  
　　宮門抄○諭旨三道錄前○　吏端奏請將革員驅令回籍片○神機營奏道員等呈請効力從戎據情代奏片○晉撫張奏㨂員請補要缺知縣摺○又請將解犯不愼各員交部議處片○又奏請將虧短銀米之降選知縣暫行革職片○江督劉等奏鏳崇明海岸工費銀兩片○黔撫崧奏報新海防收捐名數銀數摺○八月十二日戶部通政司詹事府正白旗値日無引見○鄭王等搜檢覆命○濂貝勒煕貝勒各假滿請安○祥霖謝稽察中書科恩○召見軍機慶王○○御史端良片再查革員張佩綸曩年在福建馬尾僨事之後荷蒙天恩不加重誅僅予發遣及至釋回該革員投在大學士直𨽻督臣李鴻章門下爲司文案營務等處筆札李鴻章以女妻之近聞復令在電報館綜理事務張佩綸自恃其才往往將電奏電報文字隨意攺寫道府提鎭文武各官爲係督臣至親羣相側目莫敢有言竊維士貴品行而後學問李鴻章統屬北洋之大何患無才而必用一品行有虧之人日在左右不但爲諸將掣肘抑且爲外國所笑奴才心實恥之可否請旨飭下直𨽻督臣李鴻章將該革員張佩綸驅令回籍俾免受其蒙蔽以致貽誤事機出自宸斷奴才職司糾彈旣有所聞不敢安於緘默謹附片具陳伏乞聖鑒謹奏奉硃批另有旨欽此○○神機營片　再現據臣營委員花翎二品頂戴存記道春順呈稱幼年在籍曾膺朝鮮貿易差使往返路徑夙所深悉情願効力軍前隨隊征勦又據三品銜候選員外郎壽山呈稱倭人無故興兵侵我藩服情願自備資斧趨赴東洋力圖報効又據差委花翎四品頂戴三等侍衛貴權呈稱前在吉林本籍曾派往朝鮮貿易差使該國地勢與日本各要隘知之甚悉情願帶隊征勦以固藩屬又據花翎四品頂戴藍翎侍衛貴珊呈稱籍𨽻吉林前隨監視朝鮮貿易往返路途地勢接界悉曾經歴情願効力疆塲隨隊征勦各等語呈請代奏前來查該員等奮志從戎洵屬勇往可否將道員春順等四員均交黑龍江將軍依克唐阿軍營差遣委用之處出自聖裁謹附片具陳伏乞皇上聖鑒訓示謹奏請旨奉旨已錄○○頭品頂戴山西巡撫臣張煦跪奏爲㨂員請補要缺知縣以重地方恭摺仰祈聖鑒事竊照汾陽縣知縣李其滋於光緒二十年五月十八日病故應以病故本日作爲開缺日期當經循例具題並截缺報部在案所遺係衝繁難兼三要缺例應在外揀員調補該縣爲汾州府附郭首邑政務殷繁且時有發審案件非精明幹練之員弗克勝任臣督同藩臬兩司於通省中簡知縣內逐加遴選非現居要缺卽人地未宜其曾任實缺候補各員係實缺佐貳中亦無堪補堪陞斯缺之員復於進士卽用各員內說加遴選查有鄭工儘先卽用知縣沈士林現年四十五歲江蘇溧陽縣人由廩生應光緒壬午科本省鄕試中式第六十一名舉人丙戌科會試中式第一百三十二名貢士殿試三甲第九十名引見奉旨以知縣卽用簽分山西十二年十月二十一日到省十五年二月遵鄭工例報損本班儘先補用接准吏部過班知照應以四月初五日作爲卽用本班儘先到省日期十七年二月委署沁水縣知縣八月初九日在任聞訃丁親母憂回籍守制服滿起復於二十年正月初七日回省該員年强才優講求治理以之請補汾陽縣要缺知縣實堪勝任惟調缺請補與例稍有未符但人地實在相需例得專摺奏請據布政使胡聘之按察使張汝梅會詳請奏前來合無仰懇天恩俯念員缺緊要准以鄭工儘先卽用知縣沈士林補授汾陽縣知縣以資治理洵典地方有裨如蒙俞允該員係儘先卽用知縣請補知縣銜缺相當毋庸送部引見所有揀員請補要缺知縣以重地方緣由理合恭摺具奏伏乞皇上聖鑒訓示謹奏奉硃批吏部議奏欽此○○張煦片再前因卸署托克托城通判試用知縣許涵鴻門丁史桐山等被控弄弊詐賴一案批司飭委試用巡檢聨恩提解來省審辦行抵忻州宿店史桐山及朱秉義乘間逃逸經臣於光緒二十年三月二十二日附奏請將前署托克托城通判議叙試用知縣許涵鴻曹行革職歸案質訊押解不愼之試用巡檢聨恩先行摘去頂戴勒限一個月協同代理忻州進𨽻州知州分缺先用通判楊逢春嚴拏史桐山朱秉義務獲審辦聲明限滿無獲再行分別叅辦欽奉諭旨張煦奏解犯中途脫逃請將地方印委各員分別叅辦等語據稱山西署托克托城通判試用知縣許涵鴻門丁史桐山等被控弄弊詐賴一案當委試用巡檢聨恩前往提解行抵忻州宿店乘機脫逃史桐山朱秉義均係案內要被該印委各員宜如何小心防範乃竟任令逃逸非尋常疎忽可比難保無聽囑賄縱情弊試用知縣許涵鴻著曹行革職歸案質訊試用巡檢聨恩著先行摘去頂戴勒限嚴拿史桐山朱秉義等務獲究辦該部知道欽此欽遵轉飭勒緝去後僅於限內拿獲朱秉義一名其史桐山迄今逾限未獲查該門丁係被控詐賴案內要被因提省中途脫逃尙宋審定罪名該印委各員事前旣不小心防範致令逃逸事後又未能依限獲案審辦雖訊係依法管解幷無賄縱情弊惟奉差疎忽咎實難辭除原叅革職試用知縣許涵鴻仍勒令嚴緝史桐山送案幷咨部外相應請旨將押解不愼之試用巡檢聨恩簽差護解不愼之前代理忻州直𨽻州知州分缺先用通判楊逢春一倂先行交部議處幷請將聨恩原叅摘頂處分查銷仍由臣勒限嚴拿務獲訊明辦理謹附片具陳伏乞聖鑒訓示謹奏奉硃批著照所請該部知道欽此○○張煦片再降選教職前任興縣知縣程達天虧短該縣任內交代除有欵可抵外凈短正雜各欵共銀七千八十三兩零兵米一千六十七石零屢催未交以致接任之員未能依限接收結報現在二叅已逾仍未交代分毫亟應叅追以重庫欵而儆玩延據布政使胡聘之群請一奏叅前來相應請旨將降選教職前任興縣知縣程達天暫行革職勒限四個月淸交限內全完卽請開復逾限不完或完不足數再行從嚴參辦除飭取實虧淸冊並應行分賠上司各職名另行咨部外理合附片具陳伏乞聖鑒謹奏奉硃批著照所請該部知道欽此○○劉坤一等片再崇明縣東南一帶海岸被潮衝嚙坍近城墻岌岌可危先經飭司委員會縣勘估籌欵堵築共需工料等銀一十萬一千餘兩飭由淮運司及江海鎭江兩關各籌撥銀二萬兩並於善後局借撥銀三萬兩餘由蘇藩司庫籌足支發應用作正開銷並派江蘇候補道劉麒祥督辦業經臣等奏奉諭旨允准分飭欽遵在案茲據該道劉麒祥禀稱前項工程督飭在工員役畫夜䟎赶現計已成三分之二所排木椿及敵水石壩歴經大汛潮汐根脚並未冲動而沿岸排樁之處業已漸長浮沙可期堅固惟該處水深溜急所排椿木均購用長大之料所塡石塊俱係購自浙省因岸脚加闊灘面加高以視原估時情形辦法迥不相同現在需用木料約價銀四萬餘兩石塊一項約需十萬墩價值銀六萬餘兩又購買舊船大小二十號約銀四千餘兩鐵地龍鐵條雜料各價以及員弁勇夫伙食工匠工食等項共需銀二萬餘兩較原估計尙不敷銀二萬餘兩禀請添撥銀二萬兩俾竟全功飭由蘇藩司鄧華煕籌議仍由藩庫並淮運司江海鎭江兩關善後局各添銀四千兩以濟工需詳請奏咨前來查前項工程先經臣奎俊親往查勘該處地當大海風潮冲激形勢日有不同施工用料均難預必原擬設立敵水壩處所近事水深至四十餘尺與上年縣委各員原估情形不同該道劉麒祥所禀洵屬實情較原估尙不敷工費銀二萬兩委無浮冐合無仰懇天恩俯准照案作正開銷一俟工竣卽飭造具細冊報銷除咨戶工二部查照外謹合詞附片陳明伏乞聖鑒訓示謹奏奉硃批該部知道欽此○○頭品頂戴貴州巡撫臣崧蕃跪奏爲黔省接辦新海防捐第十三次收捐數名銀數恭摺具陳仰祈聖鑒事竊查戶部議奏遵照海軍衙門奏准籌備海防需欵緊要擬請停止鄭工捐輸接開新海防事例收捐以濟急需一摺又淮戶部咨議覆直𨽻總督李鴻章奏請推展海防新捐照鄭工條例量爲變通一摺於光緒十五年十月十八三十等日均奉旨依議欽此又先後准戶部咨各省新海防捐輸奏准展限一年各等因前已檄行藩司遵辦其初次至十二次收捐數目均經奏報在案茲據藩司嵩崑詳稱自光緒十九年十月初一日起至二十年正月底止收捐實官三名隨官監生三名共計六名作爲第十三次共收實銀一千九百五兩四錢詳請奏咨前來奴才覆核相符理合仰懇天恩俯准給奘以昭激勸除冊咨部外謹恭摺具陳伏乞皇上聖鑒敕部覈履施行謹奏奉硃批戶部議奏欽此 
 
 

Page 12

 
 
[光緒二十年八月十三日京報全錄]  
　　宮門抄○諭旨一道錄前○雲督王奏蒙烏關洋稅餘銀留滇充餉片○江撫德奏勸辦新海防捐輸開單懇恩獎叙摺○又 
奏請將短收厘金之卡員降革片○粵撫剛奏查明雨水田禾糧價並勘明遭風被水各縣情形摺○又奏報太平關稅收支數目摺○熱河總管英奏查點陳設銀兩米石等項數目相符摺○陜撫鹿奏報新舊交代已未完結片○八月十三日禮部宗人府欽天監正紅旗値日無引見○葆公王文錦張百煕各假滿請安○河南學政徐繼孺謝恩並預備召見○山西學政錢駿祥謝恩並預備召見○道府曹紀壽等謝恩○博公請假五日○內務府奏派致祭黃木神派出崇光○召見軍機徐繼孺錢駿祥○皇上　日卯初升中和殿閱視奏書卯初二刻至慈寗宮進奏書○○王文韶片再雲南蒙自關六成洋稅除開支本關一切經費及出使經費外餘銀准其留滇充餉經戶戶奏奉諭旨欽遵在案茲據雲南善後局司道史念祖等祥報蒙自關第一百三十四結期內在六成洋稅項下撥解銀二萬八千八百十八兩六錢四分三厘由司作收關稅付局應用詳請奏咨前來臣覆核無異除咨總理各國事務衙門曁戶部查照外謹會同雲南巡撫臣譚鈞培附片陳明伏乞聖鑒謹奏奉硃批該衙門知道欽此○○頭品頂戴江西巡撫臣德馨跪奏爲江西勸辦新海防捐輸每十四次開單懇恩獎叙以昭激勸恭摺仰祈聖鑒事竊照案准戶部咨具奏停止鄭工捐輸接辦新海防事例由部庫及各省藩庫收捐一摺光緒十五年十月十八日奏奉旨依議欽此計原奏內開此次之捐攺爲新海防事例所收捐數仍由各省按次報部請獎銀兩另欵存儲按次知照海軍衙門聽候提解又十九年十二月二十二日接准戶部咨海防新例捐輸於三次展限期滿再行接展一年各項因行司遵照業將光緒十五年十二月十二開局收捐之日起至二十年四月十一日止先後四十三次開單奏請獎叙各在案今據藩司方汝翼詳稱自光緒二十年四月十二日起至六月十一日止計收報捐實官監生共十一名按照定章分別減成共折收實銀五千六百三十九兩六錢又另案專詳之朱家駿攺獎朱其昌補繳銀一千六百一十六兩四錢二共實銀七千二百五十六兩除將前項捐銀悉數積存藩庫聽候撥用外合將各捐生年貎籍貫履歴三代造具淸冊列爲第四十四次詳請奏咨獎叙並請將副實收咨送戶部並咨吏部國子監塡發執照來江轉給等情前來臣覆加查覈所捐銀數及請叙實官與例章均屬相符合無仰懇天恩俯准分別獎叙以激勸除將淸冊副實收送部曁海軍衙門查照外理合恭摺具陳並繕淸單敬呈御覽伏乞皇上聖鑒敕部核覆施行謹奏奏硃批戶部議奏單並發欽此○○德馨片再設卡抽厘原爲軍需浩繁經費支絀藉以資接濟而補不足凡委辦厘卡各員宜如何謹愼將事認眞經理剔除弊端以期涓滴歸公庶於國用商情兩無窒礙方爲無忝厥職不負委作茲查委辦貴谿卡大挑試用知縣唐乃勤自十九年五月留辦該卡起又委辦秀江卡試用巡檢余政瀚自十九年五月到卡起均截至本年五月止辦理一年期滿查核所收厘金數目比較十七年最多之年貴谿卡計少收銀二千四百三十餘兩核計均在二三成以上似此短收甚鉅若非舞弊侵蝕卽屬辦理不善當此整頓厘務之際若不擇尤從嚴叅辦將何以肅釐政而儆其餘據辦理江西牙釐總局布政使方汝翼轉據該管分局揭報前來相應據實奏叅請旨將大挑試用知縣唐乃勤降爲縣丞歸部選用試用巡檢余政瀚從嚴革職以爲辦理厘務短收甚鉅者戒謹曾同兩江總督臣劉坤一附片陳明伏乞聖鑒訓示謹奏奉硃批著照所請該部知道欽此○○頭品頂戴廣東巡撫臣剛毅跪奏爲查明五月分雨水田禾糧價並委勘會同樂會海陽等縣遭風被水情形恭摺仰祈聖鑒事竊照廣東省光緒二十年四月分雨水田禾糧價業經臣恭摺具奏在案茲查廣東省城光緒二十年五月分上中下三旬得雨十餘次高低田畝一律霑足早禾漸次結實園蔬雜糧亦皆暢茂各屬禀報與省城大略相同糧價較上月稍增民情安謐堪以仰慰聖懷惟先後據瓊州府屬之會同樂會二縣禀報該二縣地方於四月二十七日猝遭颶風繼以暴雨衙署廟宇民房田禾多被倒塌傷損並有壓斃人口樂會縣港內漁船並有被風擊沈情事又據潮州府屬之海陽縣禀報該縣於四月二十七八等日大雨傾盆河流宣洩不及縣屬社甲堤岸冲塌三十餘丈堤內附近各村房屋田地致被淹浸並淹斃婦孩數名口現在積水漸退尙無大礙等情臣接閱禀報均卽批行該管道府就近委員馳往查勘分別妥爲撫恤除俟各委員會縣勘覆到日再行分別辦理外所有光緒二十年五月分雨水田禾糧價並委勘曾同樂會海陽等縣遭風被水情形臣謹恭摺具陳並繕糧價淸單敬呈御覽伏乞皇上聖鑒謹奏奉硃批據奏會同等縣遭風被水情形較重者卽飭派妥員前往勘明分別撫卹毋任失所欽此○○頭品頂戴廣東巡撫臣剛毅跪奏爲太平關稅接徴第二十八年期滿謹將收支數目恭摺具報仰祈聖鑒事竊查粵省太平關稅務自同治五年十月更定新章起截至光緒十八年十二月二十三日止共歴二十七年期滿歴屆徴收稅數均經各前撫臣曁臣按年奏報在案茲光緒十八年十二月二十四日起至十九年十二月二十三日止係第二十八年接徴期滿據管關委員署南韶連道顧元勳列冊呈報本屆共徴貨稅正銀一拾萬一百一拾一兩三錢二分九厘耗銀一萬一十一兩一錢三分傾銷紋水銀一萬一千一拾二兩二錢四分四厘羨餘銀一萬九千二十一兩一錢五分三厘共徴洋銀一十四萬一百五十五兩八錢五分六厘支銷各廠薪工雜用銀三萬一千七百三十五兩四錢四分實餘存藩司庫洋銀一十萬八千四百二十兩四錢一分六厘倂據江海關呈報代徴絲稅正銀六萬五千一百八十九兩六錢七分四厘耗銀六千五百一十八兩九錢六分六厘共徴紋銀七萬一千七百八兩六錢四分查太平關原定額徴正稅盈餘及江海關代徴絲稅共應徴銀一十三萬四千八百二十五兩一錢七分五厘今本届太平關貨稅及江海關絲稅除耗銀及傾銷紋水遵章不入比較外核計共徴收正稅羡餘銀一十八萬四千三百二十二兩一錢五分六厘比較定額實溢徴銀四萬九千四百九十六兩九錢八分一厘除江海關代徴銀兩向由蘇省解京外所有太平關徴收稅欵已由藩司易換紋銀陸續支解部撥京外餉需容俟奏銷時飭司核明確數另行報部至此次在關支銷薪工一切均係格外節省實用實銷且槪以洋銀支發應仍遵前旨懇請准予動用倂免扣减二成以示體恤除再督飭該管道實力徴收不准稍涉疏懈外所有太守關稅務攺辦第二十八年期滿收數逾額緣由理合恭摺具奏伏乞皇上聖鑒謹奏奉硃批戶部議奏欽此○○熱河副總管奴才英麟跪奏爲查點陳設鋪墊器皿銀兩米石數目相符恭摺奏聞仰祈聖鑒事竊奴才於五月二十六日會同正總管世綱將遵奉諭旨查明文津閣並園內各殿宇書籍分繕淸單恭摺具奏在案拜摺後復會同正總管世綱調取山檔恭詣園內及獅子園外廟等處殿宇將所存陳設鋪墊器皿梨花伴月收存瓷器總管衙門庫存銀兩熱河及喀刺河屯二倉存儲米石按照印山所載數目逐欵淸查均屬相符復往北路中關至張三管等四處行宮將所存鋪墊木器等項按冊查點亦屬相符當飭該苑副千總弁兵等敬謹收藏加意看守不准稍有疎懈奴才仍不時進園稽查以昭愼重奴才於查核陳設之際仰瞻各處殿宇房間居多滲漏情形頗重惟有凛遵諭旨激發天良敬謹設法保護加意看守以期仰答高厚鴻慈於萬一所有奴才查點陳設銀兩米石等項相符緣由理合恭摺具奏並將庫存各欵銀兩熱河及喀刺河屯二倉存儲米石細數分繕淸單恭呈御鑒伏乞皇上聖鑒謹奏奉硃批知道了欽此○○鹿傳霖片再准部咨陜西省新舊交代分另已未完結半年彚奏一次等因查光緒十九年十月以前新舊交代一律督算淸楚經臣附奏在案茲自光緒十九年十一月起至二十年四月底止統計新案已結倉庫驛站錢糧交代共一十七起均遵例限隨時咨部尙有米結交代八起查係未逾例限據藩司張岳年開單具詳前來臣覆查無異除分別嚴催依限造報並淸單咨部外謹附片具陳伏乞聖鑒謹奏奉硃批戶部知道欽此 
 
