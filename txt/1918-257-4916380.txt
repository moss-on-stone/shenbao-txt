# 1918 - 257 - 4916380

 

Page 1

 
 
   
 
 

Page 2

 
 
時評 
[龍匪（冷）]  
　　龍濟光不得手於廣東因走北京以求救援軍未去而瓊州已危逗留京津名爲招兵而實則避難今所招之兵未赴前敵而已半途搶掠爲禍於齊魯間矣推其原因皆謂龍所招者皆土匪也 
　　雖然龍氏昔日在粤之兵其去匪也原亦無幾昔者余嘗謂中國之兵之足爲民患者其最烈者有二卽張勳之兵與龍濟光之兵也今龍氏原有之兵禍粤而不足又招此土匪以爲禍於齊魯之間諡之龍匪誰曰不宜 
[命令]  
　　九月二十日大總統令陸軍總長段芝貴呈請授張永桂爲陸軍步兵少校應照准此令 
又令陸軍總長叚芝貴呈准吉林省長郭宗熙咨請以榮鈞陞補阿勒木喀鑲黄旗佐領廖陞陞補吉林滿洲正紅旗佐領景英陞補三姓正白旗佐領稍永林陞補甯古塔正黄旗佐領坸照准此令 
又令王揚濱給予二等大綬嘉禾章劉馥陶思澄金紹城徐洪均給予二等嘉禾章關賡麟給予三等寶光嘉禾章曾維蕃姚焯圖顧顯曾葉于黎樹榮均給予二等嘉禾章趙之俞孫懋銑均給予四等嘉禾章此令 
又令梁文忠給予四等文虎章此令 
專電 
[北京電]  
　　李厚基自鼓浪嶼來電福州厦門失守現與童保暄自該處乘保升艦赴滬北上 
（二十一日下午六鐘） 
[北京電]  
　　張樹元電告龍軍開至晏城肆行搶掠派兵堵擊斃五十餘人晏城仍戒嚴 
（二十一日上午十二鐘） 
[北京電]  
　　津浦路昨未賣通票前日北段開出之車仍退回天津（二十一日上午十二鐘） 
[北京電]  
　　政府以龍軍久駐津埠一帶非宜催速開拔 
（二十一日下午九鐘） 
[北京電]  
　　據張聯陞報稱川匪二千餘至陜平利鎭平等處管使派二營往勦（二十日下午九鐘） 
[北京電]  
　　各省賀徐電中有粤省長李耀漢一電此間甚注意（二十日下午八鐘） 
[北京電]  
　　許世英條陳廣用人才免官僚政治之誚東海嘉納之（二十日下午六鐘） 
[北京電]  
　　徐方面消息曹錕日内確將南下（二十一日上午十二鐘） 
[北京電]  
　　臧致平電陳炯明攻延平兵單恐不支請將所部調回另派大兵援閩（二十一日上午十一鐘） 
[北京電]  
　　陳陜督告急稱滇川貴軍離西安僅十五里 
（二十日下午六鐘） 
[北京電]  
　　劉存厚以敵軍愈接近餉械未到萬分危急請速設法（二十一日下午九鐘） 
[北京電]  
　　有人投稿各通信社言政府又借日債一萬萬元但稿不署名確否待查（二十一日上午十二鐘） 
[北京電]  
　　滿站日赤軍往前方留 
 
 
 

Page 3

 
 
者僅四五百人餉械除運大烏里赤塔外亦準備前進 
（二十日下午九鐘） 
[北京電]  
　　陳毅電軍務甚繁請添設軍事處派軍事專員並副官書記等以資辦公又高團所部已到飭赴烏秦等處駐防巧日已拔一營又赤塔日軍將赴烏金斯克進窺恰境庫恰要防請派重兵（二十一日上午十一鐘） 
[北京電]  
　　陳毅電德俘合激黨由烏拉嶺進攻駐恰捷軍赴多木斯克禦敵後營子交白牌軍接防（二十一日下午九鐘） 
[北京電]  
　　日軍已出滿站境外參陸部飭駐哈滿特派員無要事應即回京（二十日下午九鐘） 
[北京電]  
　　鮑督電德奥俘逃至黑河現拘解來箥百九十二人是否解往内地收容（二十一日下午九鐘） 
[北京電]  
　　黑河道尹張壽增前協商國謂其有接濟過激派嫌疑曾會議向政府交涉兹據黑省來電辨明理由（一）因黑河無兵力維持地方不得不與外人敷衍（二）過激派同爲俄人其少數來購糧食無從辨其是否爲激派（三）初來購糧皆裝難民人道上不能禁其求食但外交團恐仍須嚴重抗議（二十日下午五鐘） 
[北京電]  
　　唐在禮電辦事掣肘不願兼充武官請另派 
（二十日下午九鐘） 
[北京電]  
　　昨晤日使館要人言寺内内閣之更迭已在難免現國内分兩種意見一政友會出而組閣二以舉國一致理由由政友會聯合他派組閣兩者折衷西園寺内閣或將實現因西園寺曾爲政友會總裁與他派又無甚惡感與寺内政見未必同一對華方針亦當有變遷云云（二十一日上午十一鐘） 
外電 
[天津電]  
　　官兵與土匪交戰津浦鐵路被阻通車已停開往浦口之快車昨阻於德州附近聞此項土匪係張勳舊部 
（二十日）大陸報 
[北京電]  
　　前駐意公使吳宗溓建議以中國購入運鴉片提煉嗎啡運銷外洋此案將於明日提交參議院並訂嚴禁吸種條例（十九日） 
[北京電]  
　　華字報載閩督已借定日洋四百萬元以龍巖煤礦安沙鐵鑛爲抵押品（十九日） 
[海河電]  
　　哥薩克兵佔領海蘭泡過激黨逃走有輪船三艘滿載過激黨之避難者駛抵海蘭泡對面之海河又日軍騎兵半中隊亦抵此（十八日） 
以上路透電 
[北京電]  
　　中國最近又託四國公使團向銀行團要求暫行挪用鹽稅準備金已被銀行團拒絶（二十一日） 
[北京電]  
　　日本軍隊在黑龍江方面借中國電線幹架設電報線及電話線政府已允許而附以左列條件（一）限定專供日本軍事用（一）修繕費歸日本擔任須不妨礙中國政府之交通（一）用畢後照原狀交還中國（一）遇必要時中國亦　使用 
（二十一日） 
[奉天電]  
　　孫烈臣許蘭洲等於今晨赴天津（二十日） 
[奉天電]  
　　都督府民政長官宮尾氏本日由撫順來奉 
（二十日） 
[奉天電]  
　　意大利國陸軍少將馬庫瓦蘭氏經奉天赴海參崴矣（二十日） 
[奉天電]  
　　外交部僉事吕烈煌及外交部秘書施履本兩氏昨日來奉（二十日） 
[奉天電]  
　　郵政總局總辦鐵士蘭與白耳義公使麥氏兩人昨日來奉赴京城（二十日） 
[東京電]  
　　郵政總局總辦鐵士蘭與白耳義公使麥氏兩人昨日來奉赴京城（二十日） 
[東京電]  
　　松方侯本日上午依召入覲奉答勅同又與入覲之大隈侯會談多時（二十日） 
[東京電]  
　　正親町侍從長本日上午奉日皇命至東京旅館訪西園寺侯傳達要事（二十日） 
[東京電]  
　　大隈侯由宮中退出即訪問西園寺侯爵（二十日） 
[東京電] 　 
　　西園寺侯於下午訪問山縣公爵（二十日） 
[東京電]  
　　據陸軍省發表九月十八日下午日本第十二師團騎兵隊之神野中隊佔領布拉哥愛希乾斯庫同日小島中隊佔領阿賴克色愛夫斯庫騎兵隊之主力亦向西急進 
（二十日） 
[東京電]  
　　國民經濟調查會第一次會議今日在首相官邸内開會首先由寺内首相述開會詞謂預料戰事終結以後工業界經濟界必將有大變動可爲世界將來唯一巿場之　洋將成爲最劇烈之商戰場願從今始確立國民經濟之基礎云云（二十一日） 
[東京電]  
　　陸軍省公布云由喀耳模伊斯加亞方面派往黑龍州方面之七師團之柚原枝隊之先鋒隊於十七日抵穆哥棲亞繼續向太浦得喀亞爾前進（二十一日） 
[東京電]  
　　因山田少將所指揮之部隊前進十二師團運航空隊遂亦飛翔活動於泡的喀婁勃拉哥安臣斯克方　之空際（二十一日） 
[東京電]  
　　曩在德山灣炸沈之軍艦河内號已爲廢艦處分（二十一日） 
以上東方通信社電 
[東京電]  
　　日木騎隊之主力現自布拉格越陣斯克仍尚繼續西進又黑龍江支隊亦自齊齊哈爾進至黑龍江船橋少將部下之騎隊於十九日抵布拉格越陣斯克巿（二十一日） 
[東京電]  
　　大隈侯於二十日上午入宮奏曰從理論上言應以加藤子爵爲後繼然觀今日之政情則惟有以西園　侯爲適任者而已云云（二十一日） 
[東京電]  
　　西園寺侯今朝（二十日）往訪寺内首相下午往訪山縣公（二十一日） 
[東京電]  
　　二十日正親町侍從長奉日皇命往問西園寺侯爲明日入宮事（二十一日） 
[東京電]  
　　松方侯大隈侯皆前後入宮（二十一日） 
[東京電]  
　　對於中國之禁止金銀出口日外交團正在協議然自正金銀行以下日貿易界之受影響甚輕微也（二十一日） 
以上共同通信社電 
戰電 
[倫敦電]  
　　今日下午海格將軍報稱昨日下午敵軍在戰線北叚發砲猛轟其中央之砲火登時截斷吾人陣前各師之電話交通下午五時德步軍在自特萊斯柯附近向北之廣闊陣線猛攻旋爲英第三師與第三十七師在各地點擊敗負重創而退敵軍且在摩曷夫萊北面猛攻亦大遭挫衂敵兵數隊在數地襲入英軍戰壕即爲英軍反攻遂走恢復陣線原狀英軍俘虜甚衆敵屍棄於攻擊線英軍陣地之前者不計其數昨晚與夜間英第三第四兩軍戰於戈沙柯爾南面復獲勝利 
英軍在邦特吕北面得進步已抵興登堡陣線之外哨陣地 
左　澳洲第四師於晚間十一時繼續進攻激戰後佔據興登堡　線之外哨陣地俘虜與獲機關鎗頗多該師與澳洲第一師今各於陣線扼守興登堡外哨陣地稍北朗沙瓦與愛泊希東面均有惡戰我軍佔據朗比勒且敗猛力反攻之敵軍 
第十七師昨在维萊爾句斯萊境俘虜數百人已克復戈希叢林下午與晚間敵軍屢在該叢林附近進攻均未得利今晚海格上將報稱續得消息徵實昨日下午敵軍在特萊斯柯北面反攻之劇烈損失之重大今日愛泊希東面及戈沙柯爾附近均有戰事我軍復在戈希叢林北面得地戰事餘處均有限於一隅之戰事英軍昨日開始之聖康丹北面戰事迄今俘虜已逾萬人獲砲六十餘尊（十九日） 
[巴黎電]  
　　今日下午公報云法軍於聖康丹境繼續前進攻入康台斯柯爾敵軍現正奮力死守其地愛恩河北岸砲戰甚烈敵軍在摩瓦細田莊反攻甚烈法軍固守且重創敵軍凡塞勒河陣線之敵軍在古爾蘭登東北進攻未抵法軍陣線即爲砲火轟潰敵軍在香巴業及末斯河高地襲擊均爲法軍所敗（十九日） 
[巴黎電]  
　　英法軍在聖康丹兩面廣二十二英里之陣線進攻俘虜六千餘人且於數地點攻入興登堡防務堅不可破區域前進數英里又佔據村砲臺十處法軍與戰者於廣約六英里之陣線前進約二英里（十九日） 
[倫敦電]  
　　塞兵已完全擊破布軍陣線塞馬隊已抵距原陣線北二十英里之波爾希哇其他塞馬隊現正進窺泊里萊浦重要鐵路交點陣線現廣二十二英里此可謂甚關重要之勝利該區敵兵似已爲協約軍掃淨（十九日） 
[巴黎電]  
　　巴爾幹之協約軍仍在摩拉斯蒂爾北面前進塞兵與巨哥斯拉夫兵奮勇前撲布兵防務破後現戰於平地而無戰壕掩護（十九日） 
[倫敦電]  
　　昨日塞軍戰報云塞軍擊破高山之奇險現正晝夜追擊敗軍佔據多地前進十二英里因疾進之故俘虜與戰利品之數均未能點明（十九日） 
[巴黎電]  
　　比國已拒絶德國單獨媾和之提議德人志欲縮短陣線故須比國守中立以抵制協約軍抄越比境之攻勢行動（十九日） 
[巴黎電]  
　　英國工部大臣勞勃慈氏昨在巴黎某會議演說謂英美之民治繼續戰爭至得勝利之和局與亞爾薩斯勞蘭二省歸還法國而後已法總理克勒滿沙氏亦以簡括之言拒絶奥之通牒衆爲歡呼不置（十九日） 
[倫敦電]  
　　工黨大會戰爭目的委員會已以關於奥國和議之報告呈交大會促請協約國作一公共具體之宣言書表示其目的贊成威爾遜總統所布之十四條申請敵國規定其戰爭目的該報告未付表决卽經採納（十九日） 
[亞姆斯特丹電]  
　　德國米太格報載有興登堡上將之示文以奥國之和議布告德軍並言戰事不因以中止豫備媾和之意志不與德人作戰之精神相抵觸興登堡氏不復如前之大言不慚今注重戰爭之守勢及保衛内國之必要（十九日） 
[羅馬電]  
　　意政府發表公文謂奥國議和通牒雖尚未正式通告意政府惟吾人必須聲明奥國此舉志在造成虚誕之談判而無直際結局之希望奥德政治家近今之宣言拒絶割讓土地直認白里斯特里土夫斯克與布克哈萊不義之和約業已切定是使媾和談判難以開始今非候奥政府承認協約國與美國宣布之目的包括意國之志願意國將進行戰爭至根據自由與公道之持久和局告成而後已（十六日） 
[北京電]  
　　羅馬官電謂意國輿情對於奥國之和議絶不介意各報一致謂此舉顯由德國創議意國人民深信協約國必可獲勝此即公道自由之勝利唯此勝利始能告終戰局 
（二十日） 
[倫敦電]  
　　泰晤士報謂外交界深以德國和議不知由何方面轉達比政府爲異該報因是主張協約國外交界當如軍政然設一統一機關對付敵國（十九日） 
[巴黎電]  
　　彼得格勒電稱屠殺人民之舉仍在進行中立國與奥德代表抗議無效乞今被殺者已有二千人（十九日） 
[華盛頓電]  
　　法國陸軍少將雅南氏近被任爲法意俄捷克軍司令昨日晉謁威爾遜總統日内將啓程赴海參崴指揮西比利亞捷克軍戰事（十九日） 
[格萊特福爾斯電]  
　　美國芒太拉州格萊特福爾斯附近設立極大之鐵錳廠共有五爐每爐日可出鐵錳九十噸足可製鋼萬噸此廠乃應美政府之請建造俾由古巴與南美運錳之船得以騰出以運軍需（十九日） 
要聞一 
[西報對南北和局之樂觀]  
　　字林報十七日北京通訊云觀察時局者如僅根據報章所披露各方面之言論而下斷語則將謂南北調和絶對無望廣州軍政府今有决不承認北京國會任何行動之嚴重宣言南方要人亦發表其與此同調之個人意思而北方暴激之流仍唱其對南作戰堅持到底之主張自表面察之此種氣象無異表示雙方意見分道而馳南北調和簡直不能也雖然天下事之表面似是面實際則非者比比皆是而在中國尤不僅見實則各方面咸以和爲目的物所不爲人共知者是否北方代表在滬粤從事疏通抑南方代表在京接洽耳使接洽和議之各黨派咸以恢復安甯挽救國艱爲心則其所經營者定可告成時局趨向調和無論北方如何頑固南方如何倔强和局一有動機不能阻其進行雙方異點固未全消但長江南北之愛國者其相互之目的今距實現之期已不甚遠兩日前吳佩孚電勸徐世昌勿受北京非法國會之選舉措詞頗嚴第其主旨則在和局以北方將帥而竟極力主張停戰亦可見其與南方之聯絡吳氏此舉其爲促進和局之更善方法歟曹銀亦有一電空空洞洞按之無物然亦不無價值蓋曹錕雖未盡　吐露而其言外之意固可推知也曹以四省經略使之名義逗留保定發表電文對其軍事上之職務不著隻字從可知其漸表同情於吳佩孚而了解和爲貴之意味矣不僅此也當此函電紛來之際徐世昌昨竟接受總統證書苟非窺見種種函電之眞意並滿意於時事之進行當不出此想徐當確知其所處之地位時機一至必有一種决斷焉今第三道通電行將發表徐之政見與進行程序當可於此見之矣 
又路透社十九日北京電云在滬或在甯開議和局之問題今漸有切實之形式徐世昌主張全以文員參與和議 
[西南覆馮河間麻電之辭令]  
　　北京新國會於支日選出徐東海爲新總統後馮河間卽於麻日通電西南爲東海疏通西南方面因無正式覆電到京表明態度致外間揣測紛起兹得粤訊廣州軍政府已於鹽日電覆河間對於東海所選機關頗持異議蓋本其上月三十一日不承認北京大選舉通電之精神也　電云北京馮代總統鈞鑒麻電敬悉我公濟變苦衷薦賢雅量兩俱傾服惟思共和成立已經七年一人之威福久亡社會之觀聽悉變不崇法制國本何所託乎固知徒法不行人治亦重但人治當優游於法治以内不當抛法治於人治以外尤不當於同一法治之中某事於我有利而奉之某事於我無利而即背之七年之間變亂迭起何莫非是共和非共和有約法無約法之政象有以釀之即如北京此次大選原本於大總統選舉法而其選舉機關必使與約法不能相容夫奉法與自便何所適從兩言决耳今圖自便之實而仍不舍依法之名是非從心法律在口此而可以立國古今甯有治道之可言煊等深爲此懼竊於根本法治有所主張國本所關自信不爲意氣公之代職原本於法今於受代之際遽以法外之言來相勸勉其心誠苦其命恐未能遵公電謂全國人民皆厭亂望治誠然誠然煊等慟國權之失傷民困之增想望平和不敢獨後但以非法國會强行大選使解决時局之道益形困難是否合厭亂望治者之心理或爲應付厭亂望治者之適當方法請還訴之人民煊等軍府備員對於北京大選早有佈告謂所重在法於人無所容心東海宿望高年人所共曉惟爲非法機關所自出則煊等不敢贊一辭年來北京政治濁亂法紀蕩然我公代職原屬依法所願以依法始以依法終終肺腑之言敢希垂鑒岑春煊伍廷芳唐繼堯陸榮廷林葆懌莫榮新劉顯世譚浩明譚延闓熊克武鹽印 
[和戰混沌中之時局消息]  
　　自東海確定就職以來外間對於段閣去留有種種傳說據新聞編譯社消息時局不决外問所傳誰組織内閣之說皆非眞相段閣東海不得不留將來或改組一部分如曹汝霖近日非常牢騷决欲去職吳鼎昌頗有升任希望外交陸徵祥近日忽甚藥觀瑞士公使之念已打消曾對東海表示不辭交通周自齊願擔任葉恭綽仍爲次長其餘無甚更動又據北京通信社消息則合肥退志已决惟辭呈之提出須在中秋以後各閣員辭職後尚有一部分可以希望將來新内閣成立時聯任者如劉冠雄田文烈等二說中似以後說爲較可靠蓋合肥近日鑒於前敵將帥之一致主和與閩陜卾西之軍情日急知主戰方針不得不變聞前日曾宣言除助東海維持現狀外萬一將來時局有礙難解决之處必仍出力贊助可見現時已具引退之决心也至昨今盛傳將有王聘卿内閣出現一節探悉不確緣王氏無意登台而東海方面對於後繼内閣亦未着手準備因現在尚在留段時代也段之必去乃時日問題後繼内閣將先爲一過渡的組織閣員一部分將有留任者惟首揆一席屬於何人則形勢尚未判定耳 
東海對時局解决問題知中部勢力决不可以易視故對長江三督之意見極爲注重昨據徐之左右談及謂東海近派杳爾崇赴卾與王督軍面商解决時局辦法並道達意見查爲東海所契嘗之人物當段書雲爲卾巡按使時東海曾薦查任秘書歷充卾中要差此次派往因其熟悉湖北情形接洽較易爲力又前日東海曾派某某三代表赴津分謁黎元洪王士珍張紹曾三君代表謁黎者爲某中將此君與黎私交甚深抵津後往謁黎氏而黎辭以疾但使閽人轉達某中將謂東海盛意可感本應敬獻芻蕘以備採納但近忽患病不能接見乞代歉某中將遂悵然而返蓋黎黄陂日前曾對某政客言關於大局情形伊早不聞問故調人一役無論如何决不擔任以避嫌疑黎於一年來之政局棘刺已深抱有隱痛其不肯再入漩渦宗旨早已確定宜某中將之不獲見也代表謁王者爲在野某政客寒暄甫畢王氏即痛言目前京師中交兩行鈔票價格日見跌落竟至五折之譜若不迅謀維持勢必江河日下無可挽回囑代陳東海設法整頓其代表謁張紹曾者爲舊國會議員某君與張氏暢談甚久張氏並親繕一長函託某君携回代陳内容略謂國步艱難老成凋謝公以靈光巋然負蒼生之重望榮膺選舉惟就任以前似宜確定政見表示天下俾國人咸喻德意今時局糾紛雖甚紊亂而解决方法不出於和戰兩途我公對於此事宜熟權利害獨斷獨行萬不可築室道謀猶疑不决云云 
廣東省長李耀漢其態度素依違兩可之　近日又派粤海道尹唐恩溥代表來京晋謁當軕面陳粤省情形唐氏已於前兩日抵京十六號分謁府院均蒙延見段合肥且垂詢粤省近情甚晰聞東海方面　之正式賀電亦已遞到電中自比蠻夷頗有輸誠之意惜李之勢力不能代表粤東耳原文云南州冠冕中外咸欽天與人歸白宮應選海隅士庶想望太平耀漢待罪枍榆時艱無補願隨鞭鐙蠻夷輸大長之誠淨洗甲兵清晏卜聖人之出謹申祝禱無任軒　 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[中藏之媾和會議]  
　　字林報八月二十八日打箭爐通訊云中藏代表今於察木多開會議和中國代表苟有誠意則可望得滿意之結局雙方所爭者爲界線問題此次開會之目的乃在根據暫定之界線協商媾和條件且將呈交雙方政府批准之會議之際各陣線一律休戰中國之利益乃由巴塘邊軍司令劉滄亭（譯音）將軍主持藏人則由拉薩軍領袖嘉隆喇嘛代表英領事梯志曼君經雙方固請後允任調人打箭爐之明鎭西（譯音）君由甘孜赴察木多加入會議大約乃代表鎭守使陳叚齡將軍也劉之任中國代表頗爲陳所反對迄今尚未批准之此事或將引起糾葛至於藏人當然願與川邊鎭守使與中央政府之全權代表議和明劉二人似均無此權也故媾和談判能否有成正難豫决如延宕日久則藏人將不耐煩巴塘今不啻已在藏人掌握打箭爐亦爲北路藏人所侵逼藏人之地位鞏固若是殊難止其續戰也藏人深知中國今日國勢荏弱不能顧及邊務故思利用機會一逞其志中國苟不得可而止速與議和則彼此復將以干戈相見而中國所有藏邊之地至打箭爐止皆將不保華員亦深知之但仍不稍遷就且坦然宣述如至必要時擬委棄藏邊全地據謂其咎實在中央政府與彼等無干巴塘雖未開戰而戰象已露影響至巨拉薩藏人在察木多至達拉雅間獲勝後難民逃至巴塘與滇邊阿洞子者實繁有徒其狀至爲狼狽巴塘近訊謂該地一切皆已反常各界人民困難萬分所有現欵皆爲軍事當道以强逼借欵及其他專制方法搜括一空哇格登君來函曰巴塘之民多死於饑者金融奇緊敎會今亦被累前以挽救大局故所餘欵項挪用一空今欲收回至爲因難上海滙票向可以十足之數售去今祇作八折　内　無巨金解至巴塘發給軍餉歸還借欵則吾人之窘迫將不可言喻一月之前陳鎭守使應劉司令代表之急請曾解盧比萬元米二百　至巴塘以供軍用乃得暫濟燃眉之急但所需尚巨也成都華字報載有陳遐齡辭職消息其辭職書似呈交熊克武而未上諸中央政府也 
[德奥運動和議之由來]  
　　數星期來德軍屢敗其影響及於德國政治者必甚鉅大今德國著名報章多主張不發表協約國之公報德報之發此議論顯係承當局意旨以免國人見協約國之捷報而騷動其用心可謂苦矣然德國政潮之醖釀乃因此而益顯薩克遜内務大臣演說於特雷斯登時謂德國固有之膽氣與精神現呈墜落之象故今日爲德國空前之艱難時代祖國瀕於危境凡各政黨無論主張和平抑主張兼併土地各宜互團結共保持救國之政策云云德國軍事著作家洛林賀芬氏亦謂三月二十一日德軍之進取乃發育不全之攻勢當聯軍福煦統帥取反攻勢以前德軍所得土地因未有適當佈置故不便於防守蓋防守之主旨乃在兵士之少受損失也云云觀此則德軍固已承認其軍事之失敗與土地之危險矣 
前德軍暫得土地雖與最後决鬭無重大之關係而抱大德國主義者輙自誇勝利趾高氣揚不可一世乃曾幾何時所謂勝利者變爲敗績不獨奥匈震驚政變將作即抱大德國主義者亦漸匿跡銷聲而有改組政府以蘇爾夫博士爲首相以去年建議和局之歐士伯格氏與社會黨領袖石台曼氏爲閣員之說矣夫社會黨與主和派乃與抱大德國主義者主張絶對相反者也若掌握政權甯非抱囊括全球之野心者受一大打擊耶在數月　德軍未敗之時孰能作此預想但在今日思潮逈異政界之變遷殆在指顧間一般輿情咸謂德國政界變遷即大德國主義改變之證雖然協約國爲自衛計不得不預防時機未熟時和平運動之危害故已明告德國謂德國當以實行取信於人若空言則無裨益云云所謂實行者何即廢除俄德和約與德羅和約是已此爲開議和局前之第一要件非此則協約國不能言和也 
　　奥國之盼望和局固不待言前外交大臣塞林伯爵近藉報章發表意見言戰爭决不可爲政治利器主張仲裁與減兵辦法奥國各報加以評論謂塞林此言實仰承奥皇意旨而作據最近消息塞林不久將任首相或外交果爾則德國之主戰派更失臂助矣德奥交誼今漸形渙散奥皇之勉支戰局非愛德國也乃懼德國耳德報對於奥國軍將冷嘲熱駡抨擊甚力且謂德皇於此惟有强令奥軍全隷德將指揮以免德奥同歸於軍事之失敗詞意嚴峻咄咄逼人實則奥軍在意境之攻勢固屬全敗而德軍在西歐之遭遇亦未嘗視奥國爲優德奥同非協約軍之匹敵今已無可疑義目前德奥運動和議之醖釀殆知勝利絶望而謀改變方針以免一敗塗地不可收拾之慘禍歟 
[京華短簡]  
　　參戰處昨接新疆楊增新急電略稱日前英軍及印兵開駐波斯地方刻據喀什朱道尹電稱近日土耳其軍隊亦向該處開拔相迫甚近不日將有戰事該處毗連新境防範不可緩圖現已抽調馬隊二營砲兵一隊即日馳赴協防應請速撥餉械前來以資接濟 
近來各地以軍務吃緊請添設電線要求撥給經費交通部以中央財政竭蹶撥費殊難日前特訂電線變通辦法四項已通知各省其辦法如下（一）軍事戒嚴區域必須設備電線者須先將辦理情形及經費工程先行報部（一）添設電線之地點經費工程及辦理情形先由本部派員勘估（一）所有管理權限經費盈虧均直接由本部籌畫措置（一）應行借欵者作爲本部借欵免計利息由本部設法償還 
金劵條例雖經公布但其中弊竇滋多因是惹起銀行團提出抗議近日新國會方面亦有提出質問之說兹聞此項質問書經王雙歧提出已於昨日開會時投遞限五日内詳細答覆不知政府將何以措辭也 
浙督楊善德昨有急電呈報政府謂據滬探報稱蔣尊簋近受南方軍政府令乘閩局緊急之際竟向浙屬温台沿海一帶密謀騷動牽掣閩浙兩省軍隊其黨羽近日又復紛紛向温屬進發除飭部隊嚴密防緝外並依照特别戒嚴法將温台等處即日宣布特别戒嚴特呈備核 
外交團已分期訂賀東海日期如下十六日英國公使（昨朱使已謁東海並聲明係奉本國正式訓電謁賀）十七日葡萄牙公使十八日比利時公使十九日法公使其餘如日代表前數日已謁見美國公使昨始公兩接洽尚未定期 
[新國會中之副座潮]  
　　雙十節期近而新國會中所欲出脫之副總統尚未有人接手議員諸君之情急不耐可想而知聞日前天津方面有人向黄陂說項經黄陂拒絶昨日保定方面仍有此輩蹤跡並提出某項交換條件據留心此問題者之觀測保定方面似頗有望又日昨某議員曾以副座問題浼人向河問游說河問謂余已預備下野不獨自已絶不運動此席即經選舉會選出亦不願居河間左右亦謂河間於此席卽不花錢亦不要何况花錢大約此一座好交椅尚須勞諸大議員之幾時呌賣也 
　　天津某報近有關於此問題之紀事一則所言雖多出於揣測然曹錕方面近水樓臺或亦不無幾分眞相兹併節録之以介紹閱者曹經略之寒電傾向和平一般人之意見皆以爲副座緩舉之影響故昨日都下議論紛然而就中以兩說爲最有力一說謂安福派於當時天津會議後本已决定舉曹爲副座及曹遲遲其行乃又變計以副總統爲曹使南下督戰之交換條件若曹使不南下或南下而實不行督戰則副總統决計靳而不與以爲操縱各方面之地步故曹使一怒不但决不南下並且通電主和矣此一種之觀察也又一說謂梁士詒氏運動舉段爲副總統故舉曹之成議不得不變因之曹使遂有此電昨日一部份安福派頗攻梁氏謂梁氏故意運動緩舉副座故意聲張舉段以便惹起曹使之反對使段内閣早日塌台此又一種之觀察也惟此種觀察皆側重安福派内幕之論調而不知曹使之眞態度者蓋曹使自漢上北返之後目覩南方之現象對於時局已另有一種印象即已厭棄主戰政策不過以本身曾爲主戰之一人而段氏又爲本身領銜推戴者故不便昌言反對乃表示種種消極態度以待段派之自覺天津會議一場皆張倪周旋曹使一種戲法曹使心雖知之表而仍極力敷衍嗣後張雨亭在天津坐待曹使南下曹使無法敷衍赴保以避之自前敵將官主張先决時局後選總統之後曹使知大勢已非對於副座一席已不甚重視且吳子玉等皆曹使之股肱曹使亦必不能與部下爲絶對相反之主張以自陷於孤立而段派不察仍以副座爲鈎餌曹惡其聒絮　不得不發出通電略表示主張此即寒日通電之大原因至副座怏怏不得出此之說皆安福派人物之見解耳 
[徐東海眞電之響應]  
　　徐東海於眞日發布第二次通電商論時局希望各省一致協助貫澈北派團結之精神現北部及中　諸省已陸續覆齊除曹錕一電已登前報外兹撮録如左 
　　南京李純等電中密恭讀眞電深仰淵衷我國内政外交繁難危迫無可諱信鈞慮及此國之福也在昔殷憂啓聖多難興邦但使一人元良山牧同德凡諸棘手之事不難次第平夷伏願鈞座勉爲其難以身作則純等不敏力所能及職所當盡苟利於國敢不竭棉薄以贊宏圖謹貢愚誠伏維垂察李純齊耀琳同叩銑印 
　　武昌王占元電眞電奉悉鈞座手儲匡濟身擊安危四海歸心兆民託命猶復念仔肩之過重辭高位而不居敬佩虚懷彌彰謙德仰讀鈞電殷殷然以救國保民爲前提而歸本於立政任賢之不貳仁言利溥遐邇同欽我國憲典未修財政未裕國防宜固商業待興舉凡民生國計之盈虚悉輔世長民之眷慮世方多難事尚可爲占元竊以謂天下有治人患無治法我公淵涵德量萬派朝宗極統馭之大權藴經綸於素法必能安内攘外休兵息民延共和垂絶之紀年造民國無疆之幸福羣情爭屬心理皆同占元待罪楚邦治軍三十載旣略聞袍澤之大義竊願執　弭以相從冀回厭亂之天心勉補待措之時局服從有素推戴彌殷幸鑒愚誠伏祈嘉納曷勝企禱之至王占元叩寒印 
　　南昌陳光遠等電中密眞電敬悉鈞座憫念時艱採納羣議以救國保民自任因慮及法律政治籌設憲典財用軍事外交諸大端而師本於内政之措施賢才之汲引以求所以舉救國保民之實深藏若虚察言察問泰山河海不擇壤流仰維睿懷莫名感服敢不竭一得之愚以對揚大命竊以爲民　肇造禍亂頻仍賢智者咸以法律爲言而苦無垂久不弊之憲典以樹其準則鈞座安乂國家首思及此民之福也允宜責成適當　憲之機關準諸國情定爲成憲根本法旣定諸法　由此以生而後内政之綱領條目畢具法治國之基礎以成其奉法施政之人不必皆賢智也但得中材端恪之士奉職惟謹守法不渝國政自可漸進於綱維秩序之中而犯上作亂行險倣倖者皆無所憑藉以自逞（中略）鈞座今欲定亂弭爭固莫先於制憲任法矣其在軍事我國軍紀之失墜久矣其失墜之原因及其現象老於軍事者類能言之無待縷陳亦難急於補救今日所最不容緩圖者則惟在結聯袍澤輯睦團體以固國力之中堅然後國安而民可保也國軍初無派别之名離間煽惑者强分而目之曰某系然有識者但知其爲國軍國力惟患其離而圖其固不知其爲何系也鈞座務誠求結聯輯睦之道而善去夫煽惑離間之媒國力果堅國威必振則内擾庶　靖耳夫然後整其編制汰其庸懦加以訓練限以區域俟之十年舊染沔習咸與維新則國軍皆成勁旅而統一之實效可收矣至若財用之窘舒必根於法政外交之利鈍必視乎軍威法政　明國軍强固而財用外交悉可迎刃而解伏願鈞座當幾立斷握要以圖不狃於近畿而忘各省利弊之情不偏　集權而忽地方分治之　中央與行省化畛域之私收臂助之效令無不從　無不止救國保民猶反掌耳辱承下問敬獻芻　伏維採　陳光遠戚揚叩　印 
　　濟南　懷芝等電中密奉讀眞日通電仰見謙德彌光所以愛國保民冀國挽救者旣深且遠屬望朝野同德翊贊尤爲殷厚懷芝等責任俱在休戚相關敢不殫竭肱股奉楊威烈伏乞迅賜就職早定國是以慰　望而奠邦基國家幸甚人民幸甚張懷芝張樹元叩　印 
太原閻錫山電眞電敬悉祗承仰見慨念艱　睿籌廣運猶復撝衷博採葑菲靡遺捧誦廻環曷勝欽佩竊維自來經國之要首重内治修明必内政之聿修始克責夫百度吾國比歲以來膠擾不甯千岐萬轍鼙鼓猶聞於境内瘡痍待拯於閭閻工商迄未振　金融亟需調劑益以强鄰肆迫鴞　鷹耽瞬戢歐氛定多變態若不先籌甯息之閎規曷以爲治安之久計然非舉國一致努力同心趨於法治國之軌道似其效恐難立覩誠有如鈞慮所及者殷殷之致意也錫山忝領軍符兼膺疆寄舉凡應興應革之端夙秉中央謨略早作夜息殫心竭慮誠見夫國事需人而理旣任仔肩曷敢稍形息怯致負倚畀之隆兹幸我大總統仁明在位飢溺關懷三晉雲山感殷北向叨屏維之近託循職守之當爲軍事必紀律並明財政必力求撙節國家休戚相關非僅爲固圉計也自今以往但使壤流稍有助於高深謹當惟力是視藉以副救國保民之淵抱兼望抒宵盱西顧之憂勞縷縷寸忱定邀洞鑒尚懇俯徇衆請早正大位旋乾轉坤庶其有日臨電屏營無任企盼山西督軍兼省長閻錫山叩元印 
　　長沙張敬堯電眞電敬悉鈞座鑒於大勢所趨民情所好慨允就任出膺艱鉅聞命之餘且感且奮值此時局艱危匡救乏術亂極思治人有同心但無法不足以服人無才不足以濟變環視國中舍鈞座之學識氣量别無勝任之人内而兩院外而百僚莫不一致敦勸者厥非無故至於財政外交憲法軍政端賴内外一心上下一體不存私見不尚空談互相籌維竭力整飭終有循序就理之一日若夫旁求俊傑共濟時艱以鈞座之資深望重登高一呼羣山響應理有固然敬堯一介武夫謬膺疆寄學問經濟兩無專長惟一意擁護中央削平大難耿耿此心差堪自信辱承下問謹將生平壯志曁對於時局之感想掬誠上千伏乞垂鑒湖南督軍兼省長張敬堯叩元印 
　　吉林郭宗熙電眞電敬悉鈞座以撥亂反正之志定救國保民之方於國家内政外交諸大端知之至審籌之至深故能言之深切著明洞見癥結矧又旁求俊又而有立賢無方之心詢於芻蕘冀收集思廣益之效風聲所播薄海同欽夫頻年以來國人之意見趨入於紛歧政軌之進行遂致艱阻禍患已極補救良難然治雖絲紛而道猶碁布苟遇國才必有良圖竊以爲國家至計紀綱肅而後政術修法律明而後民心定然紀綱何由而肅法律何由而明則必賴大公無我天下歸心者以至誠惻怛化而成之所謂有非常之人而後有非常之功也今鈞座勳猷德望學術經綸皆足冠冕神州光耀寰宇天生上智以救元元此其時乎宗熙忝膺疆寄久荷裁成聿際休明益當感奮思効土壤上成泰岱之高願竭股肱以應臂指之使敢不努力以策淵衷敬佈區區伏乞垂鑒吉林省長郭宗熙叩元印 
　　龍華盧永祥電眞電敬悉鈞座念國事之糾紛人心之望治高懷勉抑鉅任允擔捧讀之餘彌深慚作承詢立國大計整理内政諸端仰見周慮尤佩謙光永祥不敏以爲治標之策首在理財治本之方當崇法紀必國家無破産之慮則救國方有着手之途必政治納軌範之中則施政自得風從之象芻蕘之見無當高深土壤納流伏希採納惟盼我大總統如期就　本政策以進行慰蒼生之渴望永祥軍人也義當服從政令所施謹當遵守來電奉復統希察鑒盧永祥寒印 
　　張家口田中玉電眞電元電敬悉我大總統鑒於羣情之愛戴出於至誠不忍膜視殷殷以憲法財用國防外　爲念而先之以修内政終之以收人才政見卓絶體用兼備然猶虚懷若谷自視欿然仰見我大總統救國保民集思廣益之意曷　欽佩中玉不才素承敎悔敢本明訓藉貢壤流夫民國成立七年於兹以事變紛乘至今法制未備誠如鈞論國無常憲奚以國存然有治人即有治法鈞座就職後百度維新自可由國會提前修正憲典以立萬世之邦基而臻法治之盛軌若現在財用紊亂已達極點此誠無可深諱然揆其致病之源皆因比年以來國是未定耗費繁多當此百瘡千孔開源旣難收速效節流似未可緩圖鈞座就職後以人心趨向之殷可卜大局統一之易軍費不難逐漸收朿各省旣不責難中央而中央自可從容展布矣至歐戰影響漸及東亞國防問題誠爲要圖然欲爲禦侮之謀宜先收統一之效鈞座就職後德威所及無遠弗届必能全國一心協力對外邊疆徵調何患無兵惟當此歐戰將終吾國早爲各國所注意邦交所繫自非淺　應如何振興工商實業以應世界之潮流自可先事籌畫以謀萬全自立之地其他民生吏治保商緝盜諸要政各省區軍民長官職任所在責無旁貸况天下桃李多出公門疇昔旣荷受薰陶今日自無不仰體鈞志勤求治理至於人才爲國家生死存亡所關雲龍風虎各以類從鈞座就職後避世避地之賢當决有聞風興起由此前途幸福人民受益何一非我大總统之所賜哉國家安危在此一舉伏望從速决計依期就職以奠邦基而慰衆望民國幸甚田中玉寒印 
[梁士詒之中日關係談]  
　　中華通信社發表有梁士詒氏之親信某君談及梁氏對於近日中日關係之意見及其推測云梁氏今春游日時對於中日親善主張從事實上做去而不貴徒託空言事實中則以國民的經濟聯絡爲惟一要素而凡足以惹起兩國國民惡感之事實及言論尤當竭力消除當時日本朝野名士實業界及新聞界曁新近預備組閣之某黨幹部要人對梁此說均極表同意故據梁氏之推測無論此後兩方内閣如何更迭其對於中日親善之旨必無變更且可信其日有增進惟梁之所謂經濟聯絡者係謀國民一般的及久遠的非限於局部的及一時的與前此兩方所主張者有不同耳至東海於外交局勢審諦甚眞與梁氏亦甚沅瀣繼此以往或應時勢之所趨進求國民一般及永久的聯絡而屏棄局部的一時的小策略亦未可知梁氏甚望今後兩國朝野人士覺悟及此凡事能以光明遠大之手叚出之而謀内外國民一般之幸福庶爲中日關係上開一新面目云 
[議和聲中之福建問題（平生）]  
　　自徐世昌當選總統而後軍政府政務會議曾有一度之商榷對於應付方法頗爲慎重議定對待北京政府各省不能單獨媾和須由政務會議决定故目前旣無承認之表示亦無抵拒之表示省外報章或謂伍秩老有電贊成又謂陸幹老有電允可在南方所聞則俱無此事也南方雖酷愛和平然對護法二字則始終如一近日龍建章忽自北回粤此行聞銜有重　使命於大局極有關係查龍爲交通系人物回粤之舉或將從事調和疏通南方承認徐之當選亦未可知然疏通之有效與否現　着手伊始尚難言也惟當此調和聲浪漸高之時而戰事仍未息者則以閩粤邊地在潮粤軍自得浙軍贊助其進步一日千里最近靖國軍諜報處據右翼軍務委員電稱浙軍童帥長所部軍隊（未經附南者）自饒平退駐詔安已於昨日宣布與西南一致行動經通電表明詔安一屬又爲粤有然則粤軍又有進步矣其在厦門方面則消息甚緊據海壇輪船由厦抵港其船　稱該輪十號由厦動輪是時確有龍濟光新招之振武軍千餘名由北方運到俱駐紥清汜砲台而劉志陸所統之軍尚在汕頭未到厦門聞新龍軍乃由龍運乾所帶至於李厚奉之行蹤或云在提台衙門（即今鎭守使署）或云在鼓浪嶼現仍未開戰但兩方面已預備攻擊矣此兩日間厦地商人遷徙更爲忙碌外間或傳李厚基業已逃遁者尚非事實蓋由李之家眷業已避開因而疑及於李耳又據福州來函謂閩垣人心極爲驚惶旣慮土匪又虞兵變李氏在閩平日所信任者皆屬客軍而近來源源輸入之客軍多屬新招流民全無紀律臨陣一敗即譁潰而散近來閩中各軍屢有潰變故紳富多已遷避上海並有致電京中請選擇閩省知兵大員以維持治安者此乃籌及最後之辦法也而在粤省攻閩方面言之潮梅軍務督辦爲陳炯明滇軍總司令爲方聲濤今粤軍於閩省得地不少其歡欣之狀不言可喻但陳方各自爲戰原屬不相統轄陳之部下洪兆麟熊略旣已攻入閩地自欲以閩地歸其勢力範圍而方又屬閩人未嘗不欲治其鄉土之地粤當道要人則以閩地旣已新發展正可令陳之部下以閩爲尾閭之洩而潮汕地點令劉志陸統率討龍軍往駐使仍歸桂軍範圍故劉部已到汕　不前往厦門者亦有微意現陳炯明業已進駐漳州擬就漳屬組織福建省長辦事機關附設財政司法敎育實業四廳並派李副官回粤省調查牽制及各廳課辦事細則粤當道已分諭各課彚送編輯統交李副官責回俾資參考是南方所屬之福建省長機關將在漳州設立矣然又聞閩中軍界多有致電於粤海軍部長林葆懌欲請林回閩爲高級長官者林在粤本有重要之職務不識將如何應付矣 
[西南軍政府消息]  
　　軍府咨請整頓鹽務軍署現准政務會議咨開案照粤省收 
 
 
 

Page 7

 
 
入以鹽務爲大宗民國以來較前清收數隆有增多倘能盡絶販私掃清積弊則按年收數不難達到千萬以上乃查近日鹽務收入不但無加且因减少推原其故多因奸商私販乘政府用兵之際任意走漏查兩廣運使及鹽務緝私統領均負有鹽課重任豈能聽其放任致妨正課相應咨請貴督軍務希令飭該運使統領遵照限兩月内務將鹽弊掃清增加收入以裕餉源至該運使統領如遇有特别爲難情形呈報貴督軍時祈隨時訓示辦理至紉公誼此咨 
　　政務會議請整頓電政廣州去電云軍府成立所有各機關行政當然與北京政府脫離關係電政一項關係尤重查近來各處電報往往延擱阻滯當此軍事吃緊之際貽誤事機不少應請嚴飭各電局切實整頓並請將貴省電政監督及各局局長姓名及由各項機關委任迅速見覆以資整頓而利進行政務會議元 
　　軍政府各員姓名一覽表軍政府組織分設外交内政參謀海軍陸軍財政交通司法八部又分設總務秘書副官三廳頃除第政交通司法三部尚在組織進行中其餘各部分人員均已次財就職頃特將其姓名别號籍貫録下外交部總長伍廷芳兼號秩庸次長伍朝樞號梯雲（均粤人）内政部總長原由岑春煊兼兹已改任前雲南巡按使任可澄任號志清貴州人次長冷遹號雨秋江蘇人參謀部總長李烈鈞號協和又號俠黄江西人次長方聲濤號韵松福建人海軍部總長林葆懌兼號悅卿福建人次長湯廷光號朗亭廣東花縣人陸軍部總長莫榮新號日初次長林虎號隱青（均桂省人）各省曁各軍司令代表如下滇督唐繼堯代表李烈鈞川督熊克武代表吳永　號玉章四川人黔督劉顯世代表嚴培俊號餘春貴州人桂軍司令譚浩明代表鈕永建號惕生江蘇人粤軍司令陳炯明代表黄强號莫京廣東人湘軍司令程潛代表陳强號偉成湖南人留粤滇軍司令李根源代表冷遹浙軍司令吕公望代表金兆棪號仲孫浙江人陜軍代表李述膺號龍門陜西人卾軍司令李書城代表韓玉辰號達齋湖北人總務廳長伍朝樞秘書廳長章士釗號行嚴湖南人副官廳長張羣號岳軍湖北人衛戍司令陳坤培號厚栽廣西人又參議九員林森號子超福建人褚輔成號慧僧浙江人吕志伊號天民雲南人易次乾廣東人湯漪號斐予江西人謝持四川人彭元彝號靜仁湖南人曾彦號其衡廣西人牟琳四川人 
　　岑陸兩總裁互賀電陸總裁來電云廣州岑總裁鑒箇電敬悉軍府成立係國安危得公維持蒼生有托輿情歡洽尤慰私衷引領粤雲何勝忭賀榮庭叩冬印岑總裁覆電云龍州陸總裁鑒冬電敬悉煊勉膺艱鉅端賴擎扶辱賜賀詞彌增感愧所冀敎言時賜藉作南車謹佈謝忱還爲公賀春煊叩青印 
[閩垣恐慌之現象]  
　　近數日來閩垣乃呈一種可懼之現象一若日内省垣即將成爲戰場也者紳富之家紛紛遷徙其視爲安樂土厥有二處一則上海二則厦門之鼓浪嶼租界以故日内滬輪厦輪均係滿載而　而滬輪厦輪船票價值亦因之驟漲滬輪船價漲至十六元（普通艙）厦門船票價則由四元五角漲至八元相差至於一倍則交通上所受影響已大其次亦遷徙於　臺倉前山（租界）該處居屋均極擁擠甚有賃屋一間竟住至十餘人者屋價亦極昂貴每間須價數元尚須先付一季租錢如福建銀行總理劉崇偉財政廳長林炳章除將眷屬及細軟物件遷往上海外並將住屋及貴重器具向某保險洋行投保嗣以洋行拒絶乃雇有長於拳術者爲之保護住宅近又相傳各機關於八月二十日得有匿名投函聲稱將於十日内縱火焚燒各衙署商民又恐一有變故則新招北軍之在省者尚有二營之多均係徐州土匪應募而來勢必乘機搶掠居民因此益形紛擾省長督軍兩署乃於八月三十一晚出示諭令商民舉辦聯甲以防未然並飭由省警廳傳諭各處居民務於五日内一律設立木栅夜間十二時之後禁絶交通如有違犯定行重辦閩省小洋在常日每角祇值九十六文左右於月之一日忽而漲價每角值至一百文是日下午城内外各錢莊均無小洋兌出臺票（即紙幣每元值一千文）幾至不能使用即以購物亦不肯找尾大洋一項在常日祗值一千零六十文是日亦漲至一千零八十文惟近年來省垣人民均安分守已無與錢莊爲難情事是日下午代理省長王善荃即召集財政廳長林炳章及警務處長俞紹瀛開緊急會議議定辦法除出示曉諭照常行用並飭由中國福建兩銀行設法維持外惟小洋兌出係有限制欲兌小洋一元以外者即不可得銀根奇緊已可概見各商家向錢莊貸欵者錢莊均婉辭拒絶惟金價每兩祗漲二元因金融界此項風潮發生人民愈見恐慌有傳明夜十二時將有變故有傳民黨土匪將於某夜舉事者杯蛇巿虎一夕數驚又傳厦門危急萬分李厚基已任美國輪船一艘泊在厦門不日將搭此火輪船他去云云凡此種種無不令人生懼官署各要人如賈團長姜秘書家眷亦已回籍即王知事及警務處長俞紹瀛眷屬亦已赴滬祗留其夫人一人以掩外間耳目故官廳實釀成此亂象之導火線也 
　　據駐厦門報告粤軍長驅入閩福州已露險象李厚基并令厦警廳長史廷颺之父（李之表母舅）來省勸伊母率眷屬暫避往滬在閩北軍各軍官眷屬紛紛逃避一空巿面牽動謡言蠭起秩序大亂紳富家如財政廳長林炳章鹽運使劉劉孝祍警務處長俞紹瀛等之眷屬均席捲細軟或逃避外國租界或赴台灣紛紛不一海軍總長劉冠雄曾電致海軍司令林頌莊着率海籌軍艦來省維持治安而紳商學各界亦聯電京請籌辦鄉團保衛地方舉林頌莊爲督辦與第十一旅旅長王麒會同辦理王麒閩人久恨北軍擬乘機獲得福建督軍一席四出運動因傳有獨立之說大爲北軍營長王獻廷所疑密電李厚基請將王撤差惟李已無暇　之覆電令姚建屏王獻廷嚴行監視王之行動 
[武漢近事]  
　　因江寛輪船被撞死於難者之家屬及遇救者現向漢口紅十字會慈善會及興業銀行報名者達五十人擬日内由招商局備船送滬向海軍部特設審判處與楚材艦長趙進銃質訊該艦新艦長袁君已令大副三副於昨日就道赴申對簿據艦中人云二副一席向付闕如 
　　昨晚軍署接到曹經略由保定來電定删日南下决不如前愆期電中内容稱與吳佩孚氏謀面甚切似與和議前途不無關係王子春督軍卽令副官處以電話知會漢口杜鎭守使知事爲曹使另備行轅聞杜侯兩氏已假定漢口後城馬路慈善會内新落成之西式房屋以便曹使駐節至前次預備之行轅因地址不甚適中留作駐軍之用 
　　省議會初選揭曉統一協進會佔全額四分之三指定之議員該會可冀得多數惟第一區原留四名供人徵逐以矯安福俱樂部一網打盡之弊不意眞日交通系首領忽來電推薦一名現在第一區僅賸三名尚未指定今日第一區票價已達一百八十串第二區票價達二百元其餘九區尚未得聞其祥至此次票價超出往昔數倍之原因不外求過於供夏口初選二十二名謀覆選者達七人以上據一般人觀察票價尚有繼增漲高之勢將來最後之票價恐非三百元不爲功 
[九江近事]  
　　聞劉彦在滬以九江縣倪知事代其受過心甚不安因致函贛省某報表明其微服離潯之心跡並證明倪知事有意放釋之寃誣聞陳贛督擬日内入都商榷要政因電促吳帮辦晋省代理督軍職務吳不允遂不果行刻尚在躊躇中 
　　贛省財政廳長楊慶均於今日（十八）過潯赴甯祝李督壽並便道晋京一行面禀要公聞兼奉陳督使命與政府接洽 
陳贛督特派本署主任參謀王鈞代表赴甯祝壽於昨日過潯 
贛省指銷存土事潯商會已電京反對近外間又盛傳九江有鴉片混同藥品私入公銷之說因再電國務院請將該案根本打消龍開河稅局局長吳金印近因該局繞越偷漏以小輪爲最非從調查入手不可特請求英日領事稽查小輪之掛洋旗者以期整頓稅務 
　　九江貧民工藝廠長許森前因赴粤期促所有廠内一切事宜暫託萬和悅代理兹聞萬已向助理員處辭去代理職務並請定期開會公舉賢能接充刻定本月二十二日在助理員辦公處開會公舉業由該處發出傳單通告矣 
九江縣敎育會於昨日開會公舉各科職員學校敎育正主任公舉徐霖泰副主任蔡章徐寳泰社會敎育正主任公舉張寅副主任陳懋祥張亘之家庭敎育正主任公舉張敦錦副主任熊道相鄭芳編纂員張洪旭張紹先 
[江西總商會常會紀]  
　　南昌總商會今日（十二）開星期一常會到者十八人龔盧兩會長均出席四句鐘摇鈴開會議至七時散會兹將是日議决各事録下（一）印花稅處函開紙業各號承辦婚書印花一事爭執不定請召集全體徵求衆意議决照轉簡帖公會查照（二）高等廳函開李鵠臣與李伏生貨欵交涉訴訟一案情詞各執請將該案及議决各情詳復過廳議决檢齊案卷叙明議决情節行函復（三）河口商會函開本鎭旱查之設於公無益於商有損請查照情節代陳財廳撤回旱道之巡查以安商業議决函復河口商會或直接請求或函聯合會贛事務所轉達（四）惠泰經理朱郁文摺稱已遵議付煤而湧興裕反揑詞興訟請據情轉咨議决案經訴訟應候法庭解决（五）蘇浙贛卾國會議員公稱政府指銷存土現正設法拒絶請一致進行議决抄呈稿電稿函復（六）利存恒烟店摺稱營業虧欠全賴照章還清秉公維持議决由會邀集兩造詢明情節雙方調處（七）商團函送上年出入帳簿二本請提前審查開會公議設法維持議决公推余鴻軒羅伯農吳季卿張繼周王綬之侯勳臣共同審查後再籌補助辦法（八）源泰紙號等四家摺稱擔認分售婚壽印花同業咸起爭端請准予辭退准由公會值年賬房接替議决此案現由印花處函復到會俟轉知後由該業决定辦法總期和平妥協以免爭端 
[南京快信]  
　　聞李督前日已電岑西林陸幹卿派代表來甯協商和議 
南京將開和平會議之說恐難成事實因李督觀察現勢尚未一致故不欲貿然爲之也 
　　上海全國省議會聯合會派代表來甯晋謁李督叩詢對於時局意見李督極言希望和平未有其他表示 
　　馮玉祥電李督速請中央下令停戰免南方藉口 
　　中央曁各省派來祝壽代表均於今日聯袂離甯李督派參謀副官多人分投送行以表謝忱 
　　倪幼丹前日來甯祝壽兹聞因乃父足疾甚劇急於昨日乘車遄回蚌埠 
　　李督昨面諭海州白鎭守使通海張鎭守使淮揚馬鎭守使蘇常朱鎭守使徐州陳旅長即日回防以重職守 
　　馮總統代表公府守衛司令何紹賢叚總理代表將軍府參軍陳廷訓均於今日午車回京 
　　此次李督所收屏聯甚多存記道尹許炳榛一聯云大衍添籌月圓人壽中流砥柱虎踞龍蟠頗稱切貼 
　　李督誕辰已過軍署堂戲今日已停演聞藝員中以尚小雲何月山劉天紅獲賞最多報傳梅蘭芳已來甯演劇三日實不確 
連日此間特别戒嚴聞因李督誕辰旅館客棧人雜恐宵小混入之故 
張懷芝誕辰李督派曲參讛齊省長派警備隊會辦李明遠代表赴濟南祝壽 
　　江海關監督馮國勳前日來甯祝李督壽兹聞甯總商會以馮爲倡言運土最有關係之人擬明日開會請馮蒞會答復運銷存土訂約經過情形以釋羣疑 
中秋節關已過省城銀根稍鬆金融界已現活動之象 
　　財政胡廳長昨通飭各縣知事稅所長迅將應解正欵解省以濟軍需 
　　劉恂所部第十五師將由京調回蘇防 
　　馮總統電李督公府現有衛隊八營擬改編混成旅調駐蘇省聞李督已　電允准 
[杭州快信]  
　　一師三團團長李全義報吉此次集中詔安由妙仔前開赴新豐經饒平過溪頭赴浮山圩抵黄崗中途軍械被敵襲取後經奪回安抵詔安 
　　高等廳昨通電各屬迅將未經部委書記官長及書記官取具憑照呈候擇尤彚案轉部核委 
　　二師第八團新募之兵昨已全數晉省發交南星橋營壘暫駐聽候訓練分配 
　　縉雲縣承審員馮保惠辭職以翟炳林接充 
嘉興永明電燈公司現值新舊總理交替各股東爭訟不休實業廳昨令依法選舉速行解决 
　　永嘉地審廳推事金文諤調充湖南高檢廳檢察官昨呈報准下月一號履新 
　　革除現水案省令志在必行各屬要求維持現狀電牘日必多起大有應接不睱之勢 
地方通信 
[松江]  
　　飭查敎育欵産之廳令敎育廳符廳長令行松江縣知事云案奉省長指令江蘇任用縣佐秦勳元呈松江縣勸學所成立請飭令將敎育欵産接收實數並歷年賬目刷印表示以樹始基一案由内開呈悉查各縣敎育經費收支欵目本應逐年公布以昭信用該縣敎育欵産經理處歷年收支情形如何仰敎育廳令縣飭查復奪此令等因奉此查此案前據秦勳元呈請前來業經訓令該知事查復在案奉令前因合行令仰該知事遵照前令轉飭該所長查照辦理復候核轉此令 
[蘇州]  
　　省長力持米禁之電覆自大有公司有販運蘇米出洋之消息後經蘇垣紳民及商務總會各巿民公社紛紛發電反對日昨吳縣公署接奉省長電復略謂中央雖有派認之命令然當此青黄不接之際自給且嫌不敷安能供給他人現已致電拒即江蘇米糧出口仰即轉知各界查照云云 
　　警員舉業返蘇蘇州警廳於上年遵章遴選各區巡官李德全仲養沅高冠英張元熾等數員申送南京警官養成所肄業現下該員等均已畢業領憑回蘇至廳報到聽候委用其應行選送第二班巡官　經崔廳長分令各區保送聽候轉送人所肄業云 
　　拘獲命案兇犯洞庭東山民婦陶翁氏去年被錢松卿謀殺身死一案當經縣公署嚴飭該處警察分所勒緝兇犯解辦並懸賞洋三百元在案近日由前清充當縣署馬快之馬標偵得該兇犯蹤跡特往光福鎭在純陽樓茶館將該兇犯錢松卿拘獲即就近解送光福警察分所訊明供詞後轉解吳縣公署審辦矣 
　　軍士盤獲竊犯蘇軍第二師第八團看守青陽港橋樑兵士於本月十七日見有顧增祥陳根茂二人牽帶白馬兩匹經過該處當因來勢可疑上前盤詰言語支吾遂即一併扣住解送第八團轉解師部發交軍法處開庭審理據供認於十六夜在閶門外横馬路某姓車行所竊不諱當以事關司法範圍將該犯等送交吳縣知事署按照刑律辦理所有白馬二匹已交失主具領 
　　橋石免稅之飭知蘇城稅務公所奉財政廳訓令略謂泰縣知事胡維藩據海安縣佐趙崇蔭及商會會長韓寶球等函稱該處楹橋年久崩裂邀衆議定拆卸重建派員往蘇州金山濱購定河工石一百五十丈釘頭石三十五丈鎖口舖面蓋椿等石五十丈九十月間即須裝運來海此項石料全爲建橋所用實爲地方公益請發給免稅護照俾沿途稅所關卡照驗放行等情據此除指令并填發證照一紙外合行訓令該稅務所長遵照遇有前項石料經過驗明照貨相符即予免稅放行母違此令 
[無錫]  
　　緝私委員蒞錫蘇屬緝私營統領宋明善因閩省遣回淮徐一帶潰兵在鎭江江陰等處逗留有販運私鹽至内地私銷情事現特委稽查張竹君前往蘇州崑山常熟無錫靖江青浦江陰京江各縣查察近來收鹽銷數並有無潰兵潛匿境内販私情弊該委員已於十九日抵錫赴緝私營吳恕之營長處接洽矣 
　　民國之恩赦說縣公署奉蘇高檢廳訓令内開案奉司法部電令新大總統不日就職例應舉行赦典仰將該省應行特赦之刑事案件按照法定章程查明送部以便轉呈新大總统核閱等因除令行甯滬兩地檢廳外合亟令知各縣知事按照部電將應行特赦之刑事案件造册以憑彚轉云 
　　米巿之今昔觀近自省公署密電各屬稅所嚴查外人運米妨礙民食故於米糧出口嚴厲異常無錫米商及各囤户至此已計窮望絶紛紛覓主將貨求售而棧中堆積之米糧壅塞不堪兼之銷路奇滯因此米價逐步鬆降預計新米旺到巿價尚須再賤上海米價邇亦跌去四角一般囤户大耗其資至於各棧廠間之擁擠爲向來所未有調查其中貨物以米稻及小麥爲君雜糧次之據業此者云陳貨未去新貨又湧日後恐有無地堆儲之虞云 
[鎭江]  
　　瓜鎭兩徵之新稅鎭江與瓜州僅一江之隔向來江北運鎭之貨經瓜泗納稅後丹徒卽行驗放自財政廳更訂稅則近凡瓜泗納稅之貨到丹徒又須更增一稅聞丹徒貨物所長趙粹然君已諭委屠俊章蘇睿夫二君轉諭貽成麫粉廠首先投報略謂前清瓜泗丹徒兩釐金向係互相通照此徵彼免民國以來丹徒雖改貨稅而瓜泗仍舊抽釐因是米麩雜糧由江北運銷鎭江執有瓜泗捐票者照舊驗免今江北釐金已於本年五月一日起改辦貨稅奉部核定江南北各收一道是舊時釐金性質完全消滅瓜泗稅票當然不能再行通照江北運銷之貨以貽成機器麫粉廠用麥最多應即責成該所長先與該廠商議將所運小麥首先報完兹派屠俊章蘇睿夫前往該廠知會所有江北運廠用麥隨時至本總所照章投報母稍隱漏云云不悉貽成允否首先投報也 
　　請撥孤貧經費鎭屬揚中縣公民周元等以該邑積榖倉改設貧兒院禀請宋知事將從前之孤貧經費撥給貧兒院庶幾以貧濟貧藉資擴充而沾實惠 
　　催繳換證牙稅牙行登録稅一項爲國稅大宗凡領過民國六年短期憑證已届一年限滿者應飭更換七年憑證其領有前清部帖未經捐換長期憑證之户均應遵章換領早經財政廳通飭各縣按户催換詳報在案兹以徒邑所報長期短期各牙户均係新開之户居多換領者寥寥無幾因即刋發簡明文告飭丹徒縣知事發貼城廂内外各處一面派員分赴各巿鄉勒令各牙户迅速依期換證倪知事奉文後已遵照辦理矣 
　　嚴查違禁物品鎭江關監督兼駐鎭交涉員周嗣培君以近日魯豫皖等省及徐海各處土匪作亂深恐有奸民私運軍火接濟特派員逐日在輪埠車站稽查行旅無論華洋官商均不得夾帶違禁物品乃迭據該員報稱屢有洋人不服稽查所帶箱籠硬行闖越請示辦理周監督以條約所載萬難瞻徇情面諭令該員等實力奉地如再有不服稽查者儘可將人物一併截留報請核辦云 
[漢口]  
　　慈善劵頭奬之得主此次上海慈善救濟劵頭奬第三萬二千一百四十一號係漢鎭法界如壽里口振華洋貨號售出得者爲安徽人楊姓住大智門現在尚未領欵該洋貨號業已準備現洋五萬元貯候兌取並登報邀請得者速去領奬云 
　　輪船撞壞躉船十七日清農有某煤礦公司拖輪一艘拖載白煤洋駁四隻從橋口順流而下行至清佳輪船碼頭附近因水流不能支持致將清佳躉船撞壞並衝倒民房一問當經水警將該拖輪及駁船扣留送交理船廳照例懲辦 
[嘉興]  
　　中秋節後之商業狀况嘉興商業每於舊曆端陽中秋年關三節爲結束期舊曆中秋各商號收入賬欵不過八成左右各店盤算大多有虧無盈如北門外之久泰衣莊城灣内之榮華堂箋紙店等均因虧蝕過鉅各股東意見紛歧於節後暫停營業此外胡誠美酒店沈茂盛襪莊等因賬欵難以收入暫停營業清理賬目餘若米行醃臘等亦大半虧蝕特不能中途停閉故仍維持現云狀 
[杭州]  
　　紹興平現之新規章紹興錢業爲平現事昨又議定暫章兹將其通告録後吾紹素爲現金缺乏之區百凡買賣無不以劃洋爲本位沿習至今不知幾何年矣比來官廳指現水爲惡習銳意革除近已頒布文告限以八月二十日爲實行革除之期吾業迭經公同討論卒無長策以善其後即杭甬兩地亦處同一態度然丁此改革之始不得不暫維現狀爰定簡章數則於下（一）本莊向常所出本籖及主客上籖限以八月二十日爲上出截止之期各業上票如票上有自願過賬不取現洋等字樣者概爲代理倘持票者必須取現而遇現洋竭蹶之時惟請上票家自理（一）主客與主客進出欵項如得雙方同意委爲過劃等情一律仍代照理（一）凡各機關及銀行等欵項上兌必須現洋抵解倘委爲收現代理適遇巿上現洋缺乏無從搜羅應請鑒諒（一）各路同行及各主客委代捆辦現洋如遇巿上現洋缺乏時未便効勞 
　　中學校長赴京有期敎育部定於本年十月十一日在京召集全國中學校長會議規定浙省應派校長三人業經伍廳長派定第二中學校長計余型第五中學校長徐晉祺第八中學校長孫士琦赴京與議計徐孫三君奉派後業已凖備一切定於十月一日起程赴京 
[廣東]  
　　續誌闢路建園之計畫粤省實行拆城築路已紀前報兹聞楊魏兩廳長現已擇定大佛寺設立巿政公所定期秋節後卽將西門太平門先行拆去後表示决心楊廳長並經召匠將舊藩署頭二門及大堂立予拆平其庫廳新街原闊二十尺現蔡昌已奉兩廳面諭改爲六十尺魏處長日來已將海珠公園鐵橋式繪就召匠估價興築譚根亦發起改良西式紫洞艇以電機行駛裝配電燈俾與港地四公園電車汽車相輝映又撫署全部昨經籌議開投楊魏兩廳長以該處軍隊林立除近惠愛街一小部分爲商場注意外餘恐無人過問旣全行減賣所得不過數十萬决計仿照上海公園辦法尅日規定圖則陳公共場所由公家建設其餘游戲飮食賣物各部均准商家按圖租地建設豫算一年收入劵費租金已不下數十萬而公園之設實於國家體面社會進化大有關係以故積極進行 
雜評一 
[嗚呼振武軍（默）]  
　　魯匪之肆虐殘暴無人心也久矣不能剿而撫之則匪勢已張又復假以軍威資以餉械其足以遺地方之大患者固意計中事也况乎旣撫之後曾有一部分不肯南下致商處置於曹使則其頑梗抗命不受駕馭之迹已顯然可見爲當局者宜早有以監視而防範之而龍氏一切不顧遂至釀成譁變大掠踞路奪城之事嗚呼是誰之咎歟 
　　夫以漫無紀律之匪而責以正式隊之責縱不變亂於今日亦奚　當久戰之南軍一旦敗潰則搶刧燒殺害仍在民漳碼之殷鑒不遠乃龍氏於窮無復之之時猶冀驅此野性難馴之匪徒徼　一試此亦所謂主戰政策之結果歟 
嗚呼振武軍如此龍氏之督閩熱可以返矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[調查戰時華工損害之辦法]  
　　駐滬交涉員昨接外交部訓令云准國務院僑工事務局咨開自歐戰發生以來我國僑工所受直接間接之損害甚鉅亟應詳細調查登記以備戰後要求賠償經本局擬具辦法 
九條呈奉國務總理指令照准查辦法第三第四條載調查事項在國内外者因便利時得委託地方官及駐外使館或領館人員調查相應抄録辦法九條咨請查照通行凡有僑工因歐戰所受一切損害詳細調查報吉以憑登記至紉公誼并抄件等因除分行外合亟抄録原件令仰該員即便一體遵照 
　　附調查戰時華工損害暫行辦法第一條凡關於歐戰期内華工直接間接一切損害概由僑工事務局詳細調查報告財政部附設之戰時會計處登記第二條華工損害種類大致分别如左（一）因戰事致出洋華工所受之影響（二）華工出洋中途遇敵其生命財産之損害（三）華工於所在國其生命財産所受直接間接之損害（四）華工因戰事危及生命或傷或死其家屬所蒙之損害第三條調查事項在國内者由本局派調查員調查或令各省區僑工事務分局調查因便利時併得委托地方官調查第四條調查事項在國外者由僑工事務局委托駐外使館或領館人員調查其有重要事件僑工事務局得特派調查員前往調查第五條僑工事務局添置主任委員二人調查員二人主任委員呈請國務總理核准任用調查員由局長委充統歸局長督率辦理調查戰時華工損害事務但於必要時得臨時酌派各省現任人員兼充本局調查員第六條關於調查戰時華工損害事宜由僑工事務局派員隨時赴戰時會計處報告接洽第七條關於調查戰時華工損害事務所用經費由僑工事務局覈實開支呈請國務院令由財政部撥給俟調查完竣即行停止第八條此項辦法未盡事宜得隨時增加修改第九條此項暫行辦法呈奉批准之日施行 
[青年會供應西比利亞之需要]  
　　文滙報云青年會所招募赴西比利亞捷克軍營之幹事員今第一批已將招足日内即招募第二批昨日以蘇打餅乾一百餘噸牛奶脂三百罐寄往西比利亞以供該處青年會之用聞下星期内有福德牌之汽車二輛亦將寄出云 
[津浦路線中斷]  
　　滬甯鐵路局前日午後接到電報據稱利國驛與禹城縣間之路線中阻北來通車止於德州云文滙報云黄河北岸土匪蠭起津浦火車因之中阻凡由上海寄往北之郵件將由津浦火車載至徐州然後轉由隴海京漢兩路載往北京二十一日本埠未接天津郵件 
[總商會常會之提議案]  
　　上海總商會於本月二十一日開第十九期常會預將應行提議各案由函致各會董查照請於届時蒞會當衆磋議兹將提議各案由録下一農商部令查歐戰後華商損失案奉農商部訓令歐戰後我國中立絶交宣戰分爲三時期其間華商所受損失查明册報備考等因此事關係重大其查明册報之手續如何請公議二農商部令頒華義商貨進出表册案奉農商部訓令准駐義公使函寄華義商貨進出表請飭印刷頒給各商會以爲對義貿易考鏡之資設法擴充華商與義商直接往來免受他國商人媒介之虧應如何設法擴充請公公議三本會陳列所修改建築工程案前期常會决議按照朱鑑塘先生所改章程函致通和重開細賬未得工部局同意應如何决定請核議四報告入會（一）姚志祖君順直會館總董黄錫琛君順直會館協董皆顧馨一王一亭二君介紹會費年納銀二百兩三成照加（二）胡雨亭君啓新肥皂廠經理林雨亭王潤生二君介紹會費年納五十兩三成照加（三）余名鏘君係名世公司經理專做直接美國進出口貨生意余民進石運乾二君介紹前期因未聲明經營何業故向原介紹人查明今請决議臨時提議一准全國商會聯合會函開我國金融窒滯各省皆然商業不能發展實坐斯弊擬集合全國商業團體創設商業銀行上裕國利下挽商權將所擬章程寄核如蒙贊許列入發起請在該章程本内簽字寄還等因能否贊許請公决臨時提議二本年三月九日第五期常會决議選舉會長一案係兩年任滿再行舉辦等因查本任會長係丙辰陰曆十月初一日接任兹爲期已近擬於舊曆九月初九日選舉會董九月十六日複選會長十月初一日新舊會長交替餘照章舉辦外專此預告 
[又一調查販米公司之省電]  
　　江海關馮監督滬海道王道尹昨日均接齊省長電令略謂前據各屬人民文電紛馳有大有等公司在滬設立機關希圖購運米糧出口等情當以蘇省米禁未弛令行嚴查在案現在滬上有無此等公司所設之某某等公司其營業性質及機關地點仰即查明呈復以憑核辦等因聞馮監督王道尹已分别委員並行縣調查以便聲復矣 
[汕頭秩序不甯之商電]  
　　英文滬報云星期五日本埠華商接汕頭來電請將訂購各貨暫緩運出因北軍在閩敗北後境内匪徒充斥專以刦掠貨物或强徵捐稅爲務此足徵汕頭及附近境内目下仍不安靜也 
[厦門汕頭之戰雲]  
　　厦門汕頭兩埠連日軍書旁午風聲異常吃緊以是滬上之閩潮兩帮殷實商號莫不來往電詢極爲惶恐昨有南巿德裕祥號等莊客返滬述及汕頭軍事南軍節節進攻北軍仍在分水嶺駐紥尚未直接交鋒李督軍退駐鼓浪嶼設立司令部在厦外人亦皆戒備各大行號現欵皆已運存他埠入暮後船隻不能行駛恐爲砲台轟擊之故云云並聞昨日太古公司開封輪船抵滬撤莊回滬者有二十餘家來滬避難者亦頗衆多云 
　　又聞閩督李厚基已將眷屬遷滬暫庽南巿高巷頭中華路淞滬警察廳東側某姓房屋所有行李等件寄存北巿虹口親戚某姓處李督軍不日亦將離閩來滬再行覓屋遷居 
[軍隊調防之籌商]  
　　松滬盧護軍使昨准南京李督軍咨略謂前准參陸處電商派撥所部第十師軍隊赴閩助防以資應援等因當經本督軍邀集所屬各軍官會議咸以防務重要未便遽抽閩省軍力單薄亦係實情當經電請貴使酌調松滬防軍赴閩協助一面由本督軍電請參陸處商派前曾調防浦東現駐蘇垣陸軍二師隊若干營就近抽拔赴滬填補事關調防咨請查照見復云云 
[發現浮雷之疑似]  
　　文滙報云本埠巡江吏得悉英海軍長官接到報告據稱本月十八日在汕頭入口處畢爾島以東一英里見有一物色黑形圓狀若浮雷云 
[請免檢查運貨船隻續誌]  
　　嘉興航船户孫書生裝運客貨由滬開行被浦江稅務稽查巡船員上船查艙將所裝客貨盡行翻驗躭延時刻因之脫班嘉興各號商疑該船有意外危險電滬詢問旋得悉此情各船户各客商羣起反對要求稅務所陳所長免行查驗等情已紀昨報兹悉該船商等查得浦江稅務稽查巡船名目已於民國成立後撤銷乃近復仿照前清貨捐局舊例設此巡船名爲查驗實則留難苛勒此次該船户孫書生被查驗後該巡船　勒令十足補繳半稅外另再罰繳一倍客商方面對於半稅尚能勉繳而一倍之罰金實難承認船商方面以所得區區水脚疊遭苛勒不能從命且十六舖以南大碼頭有中段卡南碼頭有南段卡今又多一浦江巡船則未滿二里之遥設有三卡船商何堪受此朘削故各船商各客商聯絡開會集議環請陳所長迅將該巡船撤銷以留船商生命否則一律停班輟業現已志草預備公舉代表向稅所長請求矣並聞陳所長已派員調查該巡船舉動有無非法行爲以憑核辦云 
[三誌板箱工人罷工之連帶關係]  
　　本埠板箱作工匠（卽小行）要求作主（即大行）增加工價以五百文錢碼改作大洋五角不遂一律罷工已屢紀前報兹悉該小行全體工人因未議妥至今尚未上工而各作主於舊曆本月十六日循例過節請酒仍舊發單邀請各工匠赴宴各工匠中有往飮者有拒而不去者昨日各作主又邀齊各工匠及小行中之司年司月等在虹橋某茶肆會議大行方面聲稱皮箱業現在允許我大行每箱坯八件加洋七分核計每件祗加洋八釐有零我等對於小行如欲一定改爲洋碼力難贊成我等會商至再祇可加錢七十文待至明年二月間方可改作洋碼云云而各小行則堅稱非達到目的不可否則應照五角洋碼之外再加三分各大行因無商量餘地怏怏而散於是各工匠仍三五成羣來往於城内外如見同業工作即上前干涉故各區所長警均極留意云又悉板箱同業因秋節已過事尚未妥昨日特由作主李阿毛等四司年邀同工匠司年會集磋議後復由各司年向皮箱店司年互商調解方法詎各皮箱司年等仍多推諉僅允每洋加七分不肯續增而生涯較盛之店且已於節前遣派店夥携帶現欵分赴嘉興嘉善一帶搜覓箱坯來滬　用以免包皮工匠之停頓故各皮箱店對於作場之停止送貨不甚介意云 
[包銷存土不能包銷煤塊]  
　　包銷存土之協濟製藥公司自各界羣起反對後現將所　滬上存土業已提取十七箱半分别開箱檢驗已竣而香港運來之土節前亦逐箱開騐詎内有一箱盡易煤塊該公司即與售出之人交涉再至始允減收銀六千二百兩以資貼償云 
[一週間之金融調查]  
調查本月十六號起至昨日止此一星期問本埠各外國銀行除麥加利從美國　來大條銀四百七十五條外其餘進出口銀洋均極寥寥惟中交兩行曁鹽業等銀行來往於長江一帶之銀洋仍絡繹不絶今將細數録下（十六日）中國銀行由南京造幣局裝來國幣十八萬元交通銀行亦來二萬元又中國銀行裝去寳銀十三萬兩（十七日）中國銀行又裝往南京寶銀五萬兩又來洋十八萬元交通來洋二萬元（十八日）交通銀行又從南京來洋三萬元中國銀行亦來洋十三萬元又裝往漢口寶銀十一萬兩（二十日）麥加利由花旗輪船公司運來大條銀四百七十五條中國銀行由蕪湖來洋十萬元（二十一日）鹽業銀行裝往南京寶銀三十萬兩花業裝往南通洋四十萬元 
墨洋與國幣之價於前次（十四日）調查時墨洋已跌至七錢三分一釐七五國幣七錢三分一釐三七五及至十六號之後因蘇松太各屬新棉花登場收數甚旺且中秋日南通大生紡織廠新花開秤由滬上各錢莊裝去大宗國幣故昨日上午國幣墨洋均漲至七錢三分五釐半下午七錢三分四釐八七五查向日墨洋與國幣之價相差二毫半至七毫半近三日間國幣之價反超過墨洋皆因收花需要之故至銀拆亦因此難望鬆動此七天中最大（十七號上午）四錢最小（昨日午後）二錢時值秋季各項商業正在發展之時日後銀根恐益緊促 
　　英鎊自從十六號陡長六辦士計五先令六辦士迄今未有變動大條銀價亦坐定東滙四錢一分半惟各銀行結價仍放長一二辦士不等因國外銀根仍未寛裕之故本月份標金之價於先令未長之前（十五號）尚開二百十四兩三錢迨十六號上午九點三刻先令揭曉之後卽一落千丈每條相去銀十兩以外是日上午收盤二百零三兩七錢最大（十七日午後）收盤二百零五兩最小（二十日下午）收盤二百零一兩半故一般買進者咸有驚惶之象 
　　恒孚等銀樓飾金因赤條價跌且洋釐增漲故兌出足赤仍跌至四十一元 
　　昨爲星期六調查中外各銀行所存銀洋曁大條銀之數如下 
麥加利存銀一百二十萬洋一百十萬大條銀二百六十五條滙豐存銀八百六十八萬洋一百五十三萬大條銀八十條德華存銀三十一萬正金存銀二百零五萬洋五十七萬道勝存銀一百五十一萬洋四十四萬通商存銀三十萬洋五十萬東方存銀一百七十二萬洋五十萬花旗存銀一百二十六萬洋八十九萬華比存銀六十二萬洋三十二萬和囒存銀三十二萬洋九十萬華國存銀一百十四萬洋三百二十一萬台灣存銀六十一萬洋六十三萬住友存銀六十萬洋十萬各錢莊存銀一百三十五萬洋一百三十萬交通存銀七十五萬洋一百零七萬有利存銀三十萬洋十二萬三井存銀二十五萬洋五萬三菱存銀九萬洋四萬朝鮮存銀三十四萬洋四萬中法存銀四十九萬洋二十八萬總計存銀二千三百八十九萬洋一千三百五十九萬大條銀三百四十五條較上届（十四號）調查時多存銀十九萬洋則少存四十五萬大條銀亦少存七十條 
[續有粤商擔任職業學校籌欵]  
　　旅滬粤商鉅子温欽甫君等贊助職業敎育加入職業學校募金團各節已誌前報兹悉霍君守華自於前日特赴該校參觀後極爲滿意亦願擔任一隊分投籌募霍君在旅滬粤商中頗負重望對於地方公益願力宏大此次出任勸募必能得各方之響應也 
[昨日杭州快車到滬運愆期]  
　　杭州開滬之頭班快車照章應於十一點五十五分時行抵南站乃昨日之頭班火車中途因機器稍有不靈以致遲至午後二點時始行到滬任局長立飭機匠趕爲修整 
[花旗輪船所載之貨客]  
　　英文滬報云花旗輪船公司之委内瑞拉號於二十一日下午二時三十分由舊金山駛抵本埠共載搭客一百四十六人在滬登陸者六十六人該船所載貨物值美金洋四百餘萬元 
[海軍司令部改建旗台]  
　　海軍司令部飭傳浦江各軍艦官員到部詢問要公及傳令開差等事均以旗語通信現藍總司令以打旗處房屋年久破壤且係平房不能瞭遠呈由海軍部核准將打旗台房屋改建洋式樓房以便演旗士兵駐宿業於前日起開工建築矣 
[南京軍械廠繼續開辦]  
　　本埠軍界消息南京軍械局前因中央無欵接濟本省亦無欵可籌曾於本年四月四號停工嗣因中央查得該局每月額造麥克沁機關鎗二尊頗合軍用橃欵飭令該局長仍行開辦該局長王菊仙遵即籌辦開局手續及整理各件現已於本月十六號起先行開辦製鐵廠趕造砲上各種零件其鋼彈翻砂製木各廠准於十月一號一律開工又聞李督軍以該局所造麥克沁機關鎗最爲合用令飭王局長每月增造一尊以備接濟軍用云 
[滙業銀行定期開幕]  
　　江西路四十一號門牌上海中華滙業銀行將於二十五日（陰曆八月二十一日）舉行開幕禮昨已備柬分致各界請於是日前往參觀想届時必有一番熱鬧也 
[鹽墾公司將開成立會]  
　　南通張季直君等發起之廟灣華成鹽墾公司自集股以來業已招認足額公推張君爲臨時主任訂於本月二十四號假法租界大馬路外灘大生紗廠事務所開成立大會報告經過情形討論進行方法並研究章程業於昨日致函各股東届期蒞會以資商榷聞前粤省長朱慶瀾氏退隱以後注重實業對於該公司亦頗具熱忱力爲提倡云 
[老九章綢緞莊開幕]  
　　老九章綢緞莊因營業發達於英界大馬路盆湯弄口建築四層樓洋房新屋昨爲興遷開幕之期上午五時三十分由大股東姚頌南君嚴漁三君王蔭亭君啓門行團拜禮甯波同鄉會由盛竹書君代表致頌詞云中華民國七年夏正八月十七日爲老九章綢莊興遷開幕之期同人欣幸吾鄉商業之發展爰綴詞而爲之頌曰華洋通商滬濱爲先百業競爭亦旣有年莊嚴燦爛羅列巿廛曰我九章今又興遷建築巍峨高矗雲天商品精良種類萬千唯一巨舖絶後空前錦繡紛華綺羅明鮮布置周密設備完全經營宏遠用祝綿延由總經理房吕葆元君副經理潘達三君致謝詞旋即開巿計至六時止已收入現洋八萬餘元及記賬二萬餘元其店友支配爲綢緞部主任何翼卿又洋裝部主任厲芹生吳服部主任沈韻三洋裝部主任邵申榮皮貨部主任蔣志剛中文書記陳譜眉西文書記楊彦賓諸君 
[江灣四十七次賽馬紀]  
　　萬國體育會於中秋節日在江灣舉行第四十六次賽馬已紀前日本報昨日續行舉賽滬上中外士女乘車往觀者尤盛計自午後二時起至傍晚止共賽九次兹將香賓票得標號碼曁彩金之數列後 
次數號碼彩洋（以元爲單位） 
一一七一三九一二六八一四一○八五四○三一二○一五五 
二三五八五○三九七一四四五五四一三二○六五 
三二二○一三六四五二一九一二七五五四六五二七三二五 
四三五一二九五三一三一九五六五五五九二七九五 
五三六四一二八六五一一九八八五六八二八四 
六四八三二六九六二二○三二五六二九五三一四七五 
七一五四七五二六八四五七四五二三○七六五三五 
八六四四四九七二五三二三○八二五六五九五三二九七五 
九二九四七二七八四二三三一六六六三三三 
　　按第七次每票售洋十元餘均五元 
[湖南義賑奬劵章程]  
　　滬海道尹淞滬警察廳長上海縣知事均接江蘇省長公署訓令云准内務部咨開前承准國務院函開准督辦京畿一帶水災河工善後事宜熊希齡咨呈據湖南籌振會函請仿上海慈善救濟劵辦法設辦湖南籌振奬劵援案咨陳核准施行並通行各省布 
 
 
 

Page 11

 
 
告保護等因准此鈔送原文請查核辦理等因到部當以事屬可行函請熊督辦將詳細章程送部查核兹准函送奬劵章程前來業經略加修正由部備案相應連同該章程一分咨行查照辦理可也等因並附章程到署准此合行鈔録章程令仰該道尹廳長知事卽便查照辦理此令計抄湖南義賑慈善救濟奬劵章程第一條本奬劵參照上海慈善救濟奬劵辦法由湖南籌賑會呈經督辦京畿水災河工善後事宜熊咨呈國務院交由内務部核准立案通咨告省保護發行第二條本奬劵委託上海慈善救濟會繼續辦理卽以上海民國路該會事務所爲總理機關 
第三條本奬劵定額二百萬分作六期發行第一期發行三十萬元出劵五萬張每張六元分十條每條六角其奬額如左頭奬一張銀五萬元二奬一張銀一萬元三奬一張銀五千元四奬二張各得銀二千元共銀四千元五奬二張各得銀一千元其銀二千元六奬二張各得銀五百元共銀一千元七奬十張各得銀一百元共銀一千元八奬二十張各得銀五十元共銀一千元九奬五十張各得銀四十元共銀二千元十奬八百張各得銀二十元共銀一萬六千元頭奬附號上下二張各得銀三百元共銀六百元二奬附號上下二張各得銀一百五十元共得銀三百元三奬附號上下二張各得銀一百元共銀二百元四奘附號上下四張各得銀五十元共銀二百元頭奬末尾四百九十九張各得銀十八元共銀八千九百八十二元二奬末尾四百九十九張各得銀十五元共銀七千四百八十五元三奬末尾四百九十九張各得銀十二元共銀五千九百八十八元四奬末尾九百八十八張各得銀十元共銀九千九百八十元共計奬號三千三百九十四張奬銀十二萬五千七百三十五元第二期至第六期劵額奬額視前一期發行之銷滯臨時呈請内務部核定第四條每期劵額奬額及開奬日期地點均於劵面上定明之第一條每期開奬之日用新華銀行儲蓄票摇奬辦法由湖南籌賑會推舉代表會同臨視並請中外官紳學各界監臨公開第六條每期所得劵費除預定開支外應以五成充奬其餘五成再作十成分派即以八成充湖南義賑二成補助上海各慈善團體經費並將詳細收支數目按次呈報内務部備案第七條本奬劵收兌紅劵存解欵項由上海慈善救濟會委託中國交通及其他殷實銀行經理第八條本奬劵於每次開奬後刷印對號單分寄各埠經理銀行及售劵處憑單收兌紅劵奬銀其代兌紅奬應給酬金於批發章程内定之第九條本奬劵批發章程及辦事細則另定之 
第十條本章程未盡事宜或有應行修改之處得隨時議决修正呈報政府備案 
[印花稅欵之急需]  
　　印花稅駐滬分辦處昨接江蘇財政廳來函以蘇省推行稅證上海爲通商巨埠銷數亦必較他處爲旺乃核近來所報銷稅數目未見發達當此公欵奇絀需欵孔殷之時尤不得不實力勸銷以求進行所有稅欵雖據陸續彚解來省分撥公用無如尚待急需必須從事籌畫以裕稅源相應函請將經辦推銷稅證所得稅欵先行設法籌墊滙解來廳接濟公需云云 
[財政部爲平現事致浙江電]  
　　杭州齊省長張財政廳長鑒頃本部李次長曁李司長等面陳據甯波同鄉會謝天錫聲稱甬巿自省令平現恒孚錢莊聚集洋單逼還現欵收付停止全巿恐慌懇電省維持以安巿面等情查平除現升原爲興利除弊起見如果奉行官商操之過激於商業習慣地方民情不無關係應請飭廳斟酌緩急函電指令道縣召集紳董勸即雙方協議泯除成見以維金融而昭公道同深盼幸財政部篠 
[嘉翔聯運之便利]  
　　滬甯鐵路管理局與嘉翔通濟公輪船局主管熙臣所訂嘉翔聯票價格每張二角三分兹因不便計算由該局與輪局重復訂定每票售價二角來往乘客益稱便利當此新花上巿嘉翔花業行商與該輪局商運現銀亦頗便宜惟管理局以際此天涼河水日淺必須預備淺水輪船冀免脫班之虞業已囑由該經理向某船塢訂造矣 
[北橋商家呈控警佐]  
　　西鄉北橋鎭商界曹和興號主曹承吉協興布莊主潘叔麟程恒泰店主程厚生萬泰槽坊主曹竹林久安泰坊入康靜儂聚昌祥號主劉樹三長安泰染坊主康柳東復興裕記號主朱裕堂東安泰號主杜景泉黄信義號主黄復吉等十人聯名具禀上海縣公署控告該鄉縣警察第二分所警佐程渭南（即程麟）違法凟職荒廢職務禀中略稱該警佐每日逗遛上海冶遊該警所職務則以巡長代之凡遇商民違警案件該巡長升坐公案任意苛罰商民咸有怨言即該警佐在鄉時亦不過日在附近某革董家聚賭麻雀置局中竊盜案件於不顧甚至沿途見年輕婦女出言取笑或到處任意小便似此情形殊非地方之福爲此據情禀請縣長秉公查究以卹商困等語沈知事據禀後諭候查明批示辦理 
[通緝舒城知事縱逸之罪犯]  
　　上海地方檢察廳接江蘇高等檢察廳訓令云案奉總檢察廳第一一九一號訓令據安徽高等檢察廳呈稱上年一月二十日舒城縣知事劉傳經判决唐濟魯即理洙私擅逮捕並傷人致廢一案該被告不服懇請調卷業經批准在案乃該知事延不送卷章於三月二十日僅據案外無干之劉少谷等書面請求謂被告人不法行爲係在精神病中並未徽實遂宣告無罪比經交檢察官出具意見書提起控訴而該被告已經該縣開釋迭次催解迤未　送現該知事因該案交付懲戒褫職而該被告仍逍遥法外現任知事亦查傳未獲殊屬有心避匿查唐濟魯即理洙現年二十歲係合肥縣人除函復同級審判廳俟獲再予審判併分令所屬一體查拿外理合呈請通緝母使漏綱等情據此除指令併分行外合行令仰該廳分令所屬廳縣一體查緝務獲此令等因奉此合亟令仰該　遵照協緝務獲解究此令 
[尼爾遜脫離英文滬報]  
　　丹人尼爾遜昨登廣告於文滙報宣布自昨日起與英文滬報脫離關係不復負言論責任 
[甯波同鄉會募捐消息]  
　　甯波同鄉會建築新會所設立商業學校募欵二十萬元兹將最近捐欵細目録後樓恂如君募敦餘莊一百元正康莊十元洪炳渭正昌泰董振三君各五元亦和糖行申莊邱慶豐邱雲水義昌參號戎和庭邱揖堂樓厚載君各二元王立羣王臻甫邱如川張效周郭仁甫五君各一元樓君自助洋二十元楊吟才君募森記廠五十元沃良玉姜世謨曹榮貴李孝榮四君各五元劉雲泉君三元翁定章包根陽王元凱裘菊蓀王禹臣王阿德六君各兩元張孝良自來水貴友君各一元楊君自助五十元王佐禹君募洋四十元丁仁德君募志和行益大各二十元慎昌十五元王漣水丁仁壽朱安甫丁震泰四君各十元丁蕙甫君五元丁君自助二百元陳良玉君募周廷秀君五十元周欣園君十二元周德泰成記十元方坤林王承泰寶泰同泰昌各五元周德泰昇記元泰昌金銘之張文德君各二元沈藩安益生各一元徐正甫君募嚴元和二十元周信玉邵炎炳二君各五元費瑚卿君募費德森君五十元王耀卿君十元費君自助十元張人芳君募戴仁生丁韵笙陳坤安三君各五元駿昌吕子瑛陳天蓀鄭宏甫胡明才四君各二元錢鈞卿王國棟沈行高徐金生周志湘周錫珍六君各一元張君自助五十元顧寶楚君募同昌祥同昌祥諸君各十元顧君自助十元陳運新君助洋一百元周勉臣君募方振卿王泉生張文雷三君各五元周仁記四元周鳴鶴君三元方瑞成黄新裕劉文榮王挹清蔣芝江諸君各二元忻匡初永春棧徐貞茂君各一元周君自助六十五元餘再續報 
[華商電車公司添造車輛]  
　　華商電車公司近來營業甚爲發達原有電車二十六輛又　車六輛不敷應用故擬添造電車四輛往來載客昨聞該公司已倩求新廠製造矣 
[圖行不法之指控]  
　　僑居虹口派克林路十七號門牌之美國人偕證華人管某在虹口捕房指控徐小虎沈書麟陳老大串同在逃之二西人圖行不法等情昨晨由探王四福將徐沈陳三人傳至公共公廨經俞襄讞會同日副領事林出君訊供一過以原告係屬美商判令徐等一併押押候美領堂期解訊 
[過犯搶奪畫眉續誌]  
黄芝清控過犯袁阿香在北福建路攫取畫眉鳥一頭昨晨由探將袁拘解公共公廨經中日官訊供屬實判袁押西牢一年半期滿再行逐出租界 
[地方廳民庭長辭職]  
　　上海地方審判廳民庭庭長盧鎭瀾近因有事呈請辭職所遺庭長一席現由陸廳長暫委推事許文鎔代理聞盧君係由粤省聘爲司法高級機關長官之職云 
[青年普益社推定募捐隊隊長]  
　　大東門外青年普益社近因原賃社址不敷分布故擬分隊慕欵現正着手進行聞已推定徐君維繪錢君新新薛君思培王君慶元羅君守賢徐君文彬楊奎邑獵猛女士伊思該夫人及沈君惠元爲仁義禮智信温良恭儉讓十隊隊長其募捐數爲二萬元期限約自十月起至十一月止想滬上熱心敎育諸君必能踴　慨助也 
[演說滬東公社之大概]  
　　楊樹浦一帶工廠林立工人之　幾達五六萬人滬江大學青年會同人有鑒於此特創設滬東公社備辦通俗敎育及德智體三育種種主其事者爲敎員葛學溥君本埠青年會特於二十二號即本星期日晚七時半請葛君到會演說滬東公社之大概並由助理敎員嚴恩椿君口譯有心社會敎育者盍往聽之 
[照録淞滬警廳招領女孩之傳單]  
　　本　今收有女孩一口將姓名等項開列於後仰該親屬速來認領切勿自誤計開（姓名）招弟（年歲）十五（住址）江北人現住胡家木橋（迷失地點）浦東陸家嘴（迷失月日）九月十七日（到廳月日）九月二十日（留置處所）普育堂（親屬姓名）娘家姓趙父親趙維綱在浦東娘也在浦東爛泥渡作生意（親屬住址）丈夫陳小毛子婆家山東人（其他供述）從小聘與　姓爲養媳因被婆母打逃至浦東尋找生母不見 
[崗警責問偵探]  
　　城内粥店夥某甲近與店主某乙口角潛往租界某粥店營生事爲城内粥店主聞悉以該夥尚未料理清楚不應往他店爲夥當於前日午前在九畝地第一樓茶肆邀該夥評理言語間稍有衝突詎爲鄰座某警局之偵探數人以講茶違禁遂出手銬兩副將甲乙粥店主夥銬住旋爲該處崗警聞聲登樓睹此情狀即行下樓站立窗口守待彼等下來詎越一時許未聞樓上聲息又復登樓見銬住之粥店主夥兩人銬已開去於是該崗警上前向該偵探等詰問曰爾可得到錢麽該偵探曰因事微細是以寛縱該警卽正色厲聲曰　較法官勢力爲尤大旣銬復縱警章偵探職務祗能捕捉盜賊惟亦須於捕到五分鐘内解區訊究今我已守候一時許未見爾將銬犯解區設係盜賊跳窗圖逃此係崗警責任且近奉廳長嚴令對於屬員職權取締尤嚴旣爾銬住二犯必係案情重大務須同到區内嚴訊否則我亦須回區報告當時該崗警欲將該偵探等拘捕回區無如寡衆不敵而該偵探等又向崗警再三討情彼仍不允迪融詎該崗警下樓招呼鄰崗帮同往捕該偵探等已潛向後門逃逸矣 
[監獄醫官請假]  
　　上海地方監獄醫官張蔭伯因有家務禀准該監典獄長敷雲亭給假一星期回里料理所遺醫官職務經敖典獄長暫委陸軍監獄醫官吳良伯兼代已於昨日到監承值 
[海鳴棲茶肆之兇劇]  
　　浦東爛泥渡海鳴樓茶肆前晚開唱小說由陶阿福向茶客收取聽費不知如何與陳福祥俞開懷任奎之等口角爭毆陳等突出利刃將陶腿部連戳二刀以致受傷旋由巡警到來將一干人拘至三區警署昨送地方廳經檢察官訊供之下判陳俞任三人收押候辦陶發堂醫治 
[蘇州航船在途遇盜]  
　　蘇州航船户陳玉香前日由申開蘇裝　煤油三十箱及雜貨等物搭客十五人晚間駛至黄渡地方突來盜船一艘盜匪七人攔住去路一擁上船持刀恐嚇向搭客刦得洋四十餘元及衣包三個而去事後由陳報告蘇滬兩埠水陸警廳請爲偵緝 
[三誌貨船排擋之釁端]  
　　窰貨船户周銀山與駁船户唐根喜因排擋啓釁互相爭執周被唐毆傷當由水巡隊巡警將唐拘送法庭收押周送紅十字分會醫治無效由周妻沈氏抬回周家渡家中越日斃命業已報請地方廳派員驗明棺殮候究等情已兩誌本報兹悉此案業經檢察官預審明確起訴審判廳昨午經推檢各官開庭辯論唐根喜供稱一時失手所致求宥問官以唐根喜傷人致死罪當然成立判處三等有期徒刑監禁三年以儆飭令還押候上訴期滿送監執行 
[紗廠工匠被人戳傷]  
　　紗廠工匠顧福福不知因何事故被顧毛郎用刀連戳九刀受傷當由三區巡警將毛郎拘獲昨日連同受傷人併送地方廳經檢察官訊供一過驗明福福受傷屬實飭送紅十字會醫院醫治顧毛郎着收押候辦 
[救濟婦孺會特備汽船]  
　　救濟婦孺會各偵探遇有商輪進出無不悉心搜索故拐販案件時有破獲兹聞各探猶恐拐匪人等或於上船搜查之際跳上舢板等船乘間脫逃故特商諸該會董事特造汽油船一艘專備追捕拐匪船隻之用該汽船即以救濟二字爲名刻已工竣即日下水在浦江游巡云 
[四馬路昨夜之火警]  
　　英租界福州路雲南路附近三百三十七人八號門牌榮舞臺牽線木人頭戲園後面於昨晚八點鐘時忽然起火霎時冒穿屋頂延燒左右隣居捕房得報立即鳴鐘警告救火會西人各　皮帶車到場澆熄計共燬屋五間事後捕房即飭包探詳查起火情形復候核奪 
[麻油店幾兆焚如]  
　　昨日午刻南巿十六舖集水街東口茂昌祥麻油店因炒芝麻竈下火力過猛以致烟囱内火星騰出燃着後面披屋之曬檯幾致成災由隣居覺察齊集施救得即熄滅後由崗警將店夥吳鳳翔帶入第一區署問明飭罰洋五元充公以儆 
[木器店擬令保人認賠]  
　　俞順生木器店前至法公堂控被朱春榮租去木器私行質押扭案求追等情訊之朱供認將木器押洋屬實請求寛限繳還判朱交保限期交還嗣因無保管押在案昨又提訊朱供實情無力歸還須求原諒原告又稱朱來租木器時曾有某姓擔保今將保據呈鑒請傳保人訊追中西官以朱旣無力歸還判押西牢三月如能交洋准予酌減刑期至原告所控保人着再補詞到案聽候核奪 
[甯興輪船將次開行]  
　　甯興輪船公司前向香港港奥公司所購之泰山輪船業已改掛中國旗改名甯興在滬修理竣工聞不日將開往海州裝鹽至十二圩載重一千六百噸 
[流氓搶取烟土]  
　　蘇州入金元榮前日至廣東路老鴻泰土棧購買大土半隻計洋二百八十三元距被流氓二人偵知尾隨至新閘太平坊口將金攔住去路當在身畔將土搜出攫取而逸金即據情投報該管捕房請爲查緝捕頭准之 
[男女賃屋同居]  
　　浦東婦人張季氏近與同居之周少卿私識潛來上海賃居蘇州路二百四十七號門牌兹被氏夫張炳山偵知來滬報由老閘捕房派探沈阿岳將周與氏拘獲昨晨解送公共公廨經張襄讞與義羅副領事訊悉前情判周從寛開釋張季氏交本夫領回管束 
[串拐震澤鄉婦案近訊]  
　　震澤田六鎭鄉民李三寶之妻顧氏被鎭江婦人莊吳氏串黨誘拐來滬圖賣當被包探侯阿寳查獲拘解公共公廨訊供一過判吳氏還押李顧氏暫留本廨候函至該處地方官查傳其夫來廨具領在案昨晨復訊由中西探禀明前情請爲核示俞襄讞與日副領事林出君以吳江縣尚未函復到廨遂判莊吳氏等分别押候下禮拜六再核 
[陳明兇毆傷人之原因]  
　　向在廣西路維新里口擺設粢飯桶之小蘇州因攤基被同業崔香泉挖去糾合多人將崔毆傷經崔控由捕房飭探將小蘇州拘解公共公堂訊明判押西牢二月另賠原告醫費洋三十元在案嗣因不服延代表朱斯芾律師於昨晨投廨陳明案情並稱被告因攤基被崔奪去生計遂絶故於八月十四號挈同妻子兒女向崔理論當時由旁人代抱不平將原告毆打實與被告無干要求開釋張襄讞商之義副領事羅君判被告押滿西牢一月免償原告醫費 
[觸犯烟禁之處治]  
　　南京人張阿六海門人胡甫秋在新閘大通路六十五號屋内私設烟具留人吸煙前日被捕查見將張胡兩人一并拘入捕房昨解公共公廨經中西官訊實判各罰洋五元充公如不繳洋各押五天又海甯路一千七百七十三號門牌海門入李寶榮私設烟具售賣烟膏被滙司捕房捕頭查悉昨日將李拘解公共公廨經中西官訊供明確判李押西牢二月烟具焚燬 
[呈控南滙縣壓制認賠之道批]  
　　滬海道尹公署昨日發出批示一道照録如下南滙縣民楊增祥等呈爲浮開各户壓制認賠繳呈帳目請求飭縣核實判斷以免拖累由呈件均悉據稱該圖地保吳友卿病故當將五年冬　由該民等認賠餘歸陸志庠催收雙方算明立有合同又有帳簿可憑何以陸志庠不將墊繳之欵找出反向該民等索賠欠欵該縣知事又何以不加審查判令該民等分卯認繳押交其中顯有别情姑候令行南滙縣知事查案核辦具報此批 
[擲包匪徒欺騙女工]  
　　婦人唐沈氏住居閘北大統路在錦華絲絲廠做工中秋日下午由廠中領得工資歸家行經安祥里後荒場被擲包匪徒二人以僞金飾向氏掉去大洋八元氏即覺察喚警　獲王利生一名拘入四區警署搜其身畔並無　洋張署長諭飭押候訊辦 
[流氓硬索節規]  
　　滬甯鐵路北嘉興會館司事陸小村於中秋節日下午將流氓陳妙林扭至四區警署控稱該流氓來索節規洋兩元不遂任意滋擾請爲究辦昨經張署長訊問一過諭飭還押候辦 
[女工聚衆吵閙三誌]  
　　浦東陸家嘴日華紗廠女工王全貞季小妹楊阿妹楊金英沈林大張寳榮等六名因與女工頭沈潘氏爲難被控三區警署將王等拘解警廳後該廠夜班女工咸抱不平意欲罷工等情已兩誌前報兹悉此事業經該廠買辦等設法勸導風潮平息照常上工而王女工等經司法科盤詰運下姑念女流無知交保釋放詎該女工等釋出之後又於前日傍晚至該廠門首滋擾該廠即用電話通知三區警署曾警正飭　劉巡官率警前往彈壓該女工等始各散去 
[私運棧貨之揭露]  
　　楊樹浦安利英行打樣間用人談某於本月十九號黎明四時許串同該棧同事張某與出店陳錫卿（即長脚關福）私將該棧存儲價值花旗銀一千七百七十兩之鋼條一百九十根雇令小工偷運出外用駁船裝至浦東楊家渡南首寄存某貨棧内嗣因小工頭王阿二向談等勒索運費洋一百元未遂密報該行西人立用電話通知水巡捕房飭派包探何春蓀前往將談張陳三人連同王阿二並船户張阿囡小工李大姚阿二陳阿根陳生元等九人一併拘解水巡捕房經梅捕頭飭探吊獲原贓即於前日將一干人證併解公堂請爲訊究 
[携帶年輕女子之可疑]  
　　救濟婦孺會偵探王偉文等昨在太古碼頭順天輪船上見有搭客秦阿四帶一年輕女子形跡可疑上前盤詰男女言語不符當即會同水巡捕房包探何春蓀將泰阿四連同該女子拘解水巡捕房經梅捕頭詰據該女聲稱姓陳名阿秀年二十一歲蘇州人現在本埠小花園阿香所開之妓院内爲娼因接母親由北京張公館來信囑我前往省視爰倩秦阿四伴送並無别故梅捕頭判解地方檢察廳訊明發落 
[無賴吵鬧燕子窠]  
　　無賴葉連生前日串同在逃三人至北蘇州路七百四十號門牌戴根林所開之燕子窠（即私吸鴉片烟處）内勒索陋規不遂攫取烟鎗一枝布衣四件圖逃被戴喚到二百五十二號華捕將葉攔獲昨解公共公堂經中西官訊實判葉押西牢三月期滿逐出租界 
[介紹新刋]  
　　商務印書館東方雜誌第十五卷第九號業已出版録其要目以爲紹介歐戰延長之原因及與我國之關係宣戰後之合衆國民去年中國鐵路之概况西伯利亞事情戰爭與黑種人大戰與性的道德之破壞中國之農業哲理學說與倫理學說新聞學大意說陶磁器 
[中華職業敎育社特别通訊]  
昨日爲開始募金之第六天第　隊隊長吳懷疚君報告募到銀八百元 
總隊長朱慶瀾副總隊長聶雲臺 
雜評二 
[調查戰時損失（訥）]  
　　調查戰時華商之損失殆亦籌備戰後之一端歟夫籌備戰後之事甚多各國所盡力注意者我國均未稍加注意而獨注意此調查損失一事蓋此調查損失可以一二公文了之而無煩政府之出大力也其他則非空言所能籌備矣 
或曰否政府關心商民切調查損失所以代謀補救耳嗚呼使政府諸公果不忘我商民之苦痛而調查此歐戰之損失也則國内戰爭商民所受之損失較之歐戰何如曷不亦一一調查之耶 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[鳴蟬答蛣蜣書] [  龔愛梈]  
　　前月八日蔡君選青曾擬蛣蜣致鳴蟬書諧文一首其文前半則責其貴而忘舊後半則警其高莫忘危此蓋憤時嫉俗之心所迫而爲此者也然蟬有五德曰文曰清曰廉曰儉曰信故昔人比之羽化之仙似究不能以趨炎附勢目之也蛣蜣之責未免太苛故特戲擬答書如左 
　　蛣蜣故人足下久違聲敎時切懷思曩奉惠書語多譏訕僕臨風朗誦無地自容彼非不欲剖腹以自明飛書以馳辨第因中原多事正蜩螗如沸之時重以炎暑逼人又鴻鴈未來之候以故遲之又久始見復函竊念僕與足下今雖異類而昔則同羣穴居野處本共爲九轉之丸身異性存每回憶三生之石念擔簦跨馬之盟合爲君下感尺素雙魚之誼豈不爾思無如仙凡隔世後生莫計前生霄壤殊途上界難通下界託青鸞以寄信青鸞則不到人間喚黄犬以傳書黄犬又難升木杪遂致形神永隔徒切嵩雲秦樹之思音問不通竟成地角天涯之痛言念及此能不悲哉顧或者謂貧賤之交不可忘故舊之親不可棄是故一人升天雞犬盡登仙籙夥頤得地燕雀亦入雁羣今僕　冠已應休徵何弗引人入勝加珥旣居高位奚妨與子同升此誠正論僕豈不知所惜者清濁懸殊實無計爲親者諱蠢靈逈别恐貽譏所舉非人原夫僕在昔時僅吸樹根之汁液君至今日猶貪糞穢之丸泥故僕則凡胎易脫竟能羽化而登仙君則故土難離終覺身汚而墮溷宜乎我諳琴曲而足下不能爲解琴之鞠通我有冠緌而足下不能爲彈冠之花范縱使呼朋引類君終不肯棄暗而投明若敎舍已從人我又何能下喬而入谷總之僕所事者吟風弄月曲以愈唱而愈高君所事者納臭含污品以愈趨而愈下歎塵心之未化君實爲神仙難度之身嗟古調之獨彈我豈有富貴相忘之意况僕身雖高舉撫心并未忘危翼縱長鳴自問何曾得意蓋亦本此憤時嫉俗之苦心故發而爲怨古悲今之凄韵破莊生之蝶夢無非喚彼醒來效望帝之鵑啼亦欲勸人歸去據緑槐而晝唱實代鳴齊女之冤抱黄葉而秋嘶亦聊寫漢宮之怨自憐玄鬢比少年痛哭之賈生愁對白頭伴垂暮哀吟之駱叟擇清凉樹蔭而棲固不類趨炎之蠅蚋以文釆風流爲德又豈同炫美之蜉蝣飮露華而含氣清如首陽之伯夷舍黍稷而不嘗廉勝於陵之仲子且僕儉不居巢逈異處堂之燕雀信能守節尤非戀棧之駑駘凡兹數事君未一知又何怪來書之誤　詘謗舊侣之過事譏評耶矧今舉國若狂盡似痴人說夢僕本不才誰爲知已旣振瞶覺聾而罔效更呼天籲地而無靈南柯之蟻夢方酣虚費當頭中哃喝東壁之蟲聲助歎空餘滿腹牢騷驚心螳捕愧今世難酬黄雀之恩轉瞬蟄藏恐仙都亦有紅羊之刦咽寒聲而欲噤絶不常爲時事之談甯交尾而速亡豈肯再受泥塗之辱回頭下望塵寰之夙好原多遺蛻空存軀殻之相依難再昔同糞壤悟今是而昨非兹隔雲泥感時殊而勢異然足下旣以箴警相報僕又何可不以忠言復告嗟乎蛣蜣盍圖變化蓋運屎之汚名不洗蛣蜣俗名運屎蟲）則如蘭之雅誼難聯是宜潔身自愛速遷淨土而居庶可蛻甲高飛預約明年之會吾不棄　君其勉之幸謝故人母戀濁世此復（三） 
家庭常識 
[預占棉價] [  楊非我]  
聞之老農云桃花開放之遲早可占棉價之貴賤如桃花先清明而開放者棉價必貴後清明而開放者棉價必賤今年桃花在清明節前五日開放故棉花有此奇價云姑誌之以覘其後 
[治肺癰] [  鈍剣]  
昔有一鄉人患此症中醫束手西醫亦稱不治於是病日加劇奄奄垂整乃遇一人囑將紫菜（南貨店中有售）儘　乾食如法食兩月竟愈後遇西醫告以故西醫許以重金剖解驗視見有一處未愈即將紫菜貼上立見收歛復食兩月而愈乃信其效用果確也 
客座閒譚 
[遊黄山記（一）] [  冠字]  
　　余友天都少年歙産也與余朝夕過從常繩黄山之美心焉慕之今年春將有事於休甯余友適將回籍因結伴同行約便道遊黄山焉至友凌虚太冲聞訊亦踴躍從於陰曆三月八日乘汽車至杭州搭錢江公司小輪往桐廬兩岸青山層巒疊翠從　窗中過如畫圖徐展非若江蘇之沿岸有似頭童而齒豁者比也抵桐廬後乘該公司所備駁船抵嚴州易乘帆　至淳安水淺乃舍舟登陸雇肩輿赴歙沿途垂楊夾道绿陰蔽天不覺塵襟頓滌幾忘行役之勞行半日就道旁茶店下輿小歇與夫進餐焉天都少年謂余曰吾歙之旅行者率皆以步行罕有如蘇人之柔脆需代步者故夾道垂楊皆所以障行旅避暑熱也蓋微之境多山人習耐勞耳余漫應之時余輩所坐地面臨通衢一望平疇緑陰無際中爲大道其直如矢有牧童騎牛背上徐徐而來門前植杏數株時方盛花旁臨池塘清水一泓微風吹縐舉目四眺見遠峯含翠作蔚藍色隱約於雲表間坐良久略進茶點登輿復行夜三鼓抵徽州城已閉不得入宿逆旅中（未完） 
益智新畫 
[雜具像形] [  楊北濤]  
跳高架（像H）磅秤（像E） 
椅（像h）鶴嘴（像T） 
短篇小說 
[社會短篇自盡（三）] [  陳鉞]  
　　惠森者卽姨父之子也茂生遂起肅之入坐詢姨父安已即告以適間所語雨槎曰吾知姨夫或不能爲力惠森笑曰伯言然吾父爲吾婚事心力交疲幸得草草畢事今兹之事實力有未逮非薄情也雨槎曰姪言非僞飾吾安能不相諒於是皆默然惠森遂起立入内謁姨母雨槎婦亦告以日來一家皆處於愁困之中惠森勉言安慰匆匆别去惠森行後雨槎仍默坐茂生亦隨侍於側以老父不歡不欲遠離一似稍離左右即有巨禍猝發者時已垂暮雨槎婦乃具餐一家遂共就案而食而其幼子及一女年都不及十齡生趣盎然食時嬉笑甚歡雨槎見狀回思幼時情狀正與其子女相類乃年事旣長即膺憂患欲於百憂之中自覔一事以稍釋愁懷乃不可得思此老涙幾奪眶而出迨見婦及長子均各憂被於面即念以我一人之故亦至不歡悲乃逾甚口中初不辨味矣餐已雨槎遂赴肆且行且思償期已促究以何術度此難關不覺行步濡滯久久不至似行程加遠者旣及肆同夥見雨槎憂狀各詢故雨槎具告之皆太息一夥曰吾昨需十金向吾鄰某商借彼藏金於枕畔累累可千數乃不吾假吾至今猶恨恨雨槎曰貧因足苦然多金之苦正有類於貧者　旣多金於是欲久久保之弗失必百思其法至盡善而後止慮之愈深而心思愈苦矣轉不如貧者之無慮於此吾今爲諸君告之生人者金錢而死人者亦金錢利害相權正不能從中分軒輊也雨槎旣發此奇僻之論調諸夥均各咀嚼其意默默都無一言俄聞擊柝聲自遠而來則午夜矣遂各歸寢而雨搓以轉瞬即届償期雖倚枕而臥不能成寐也（未完） 
 
 
 

Page 15

 
 
   
 
 

Page 16

 
 
   
 
