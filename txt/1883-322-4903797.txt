# 1883 - 322 - 4903797

 

Page 1

 
 
[新刻歴下志游出售] [  申報館主人啓]  
　　來陽遊藝中原客性磊落好游年甫三十足跡已半天下其五言詩亦嶔　入古前年至山左句留一載餘所交接者著名下士客於旅舘無事　　　　下志游一書凡八卷分爲内外編疆域風俗閒情方言靡不備載亦一時興到語也本舘索其稿而代爲排印問世兹已工竣每部釘成二册　　工料洋一角二分準於十月初二日發賣有欲詳稷下古今事者盍取觀乎本外埠售處照舊 
[本齋告白] [  點石齋主人啓]  
　　古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將即另建印書館並信致外洋速購機器多副一俟屋宇造成機器運到立卽開工有願附股者務祈迅來預定此布 
[股票問答]  
　　或曰礦務之壞至斯而極微特經事之人與有股諸君初念所不及卽局外人亦覺事出億料之外倘更無挽回之策保全之法恐將來有資者視礦股爲螫毒不復過問而　國家亦且指爲厲階凡請開礦者概不之許是中國無窮之地利由藴而發者終且旣發而藏而從此永無開採之日設他國持端啓釁相逼於無可奈何之時勢不至舉以畀之不止夫貧富之機倚伏無形中國政體自持其大以尊馭卑以下養上原有損益調劑之法不必開礦而後可以言理財也所惜者中國風氣今日大開糾集股分創辦公司以十八行省之大聚富民私財之多無論何事皆可興舉由富而强所造正未可量而一旦敗壞尙何望於後世哉余曰子論誠是第礦務之不能興在初創時已顯見其端不必今日股分濫賤然後知之也蓋開礦之事與泰西從同而經事者之用心與附股者之期望則固大異乎西人人情喜新厭故自各礦招股而買者紛紛舉國若狂幾成風氣試執而問之皆茫然不知開礦之法與獲利之道者也事始於前年而最盛乃在去歲余始亦欣然望其有成繼而聞股票買賣竟有專作生意如洋貨烟土絲茶等掮客者甚而打聽漲落日逐報價兠收囤積懸空抛賭宛然錢巿之空盤及夏秋之交又有大作此業者余至是始決知礦務之壞而竊歎中國之於西法僅僅仿效其皮毛而不究詳其底裏徒擾攘於巿井而不揣西人之笑我也盖西人公司之設必計長久往往集資百十萬而收效於數十年買股之人類多經營獲利老而倦游慮其後人材力不及無經商之能事然後出資附股兾收餘利苟後人未至傾家蕩産則所買股票永無轉賣抵押之事是股分乃生意中至穩至久者今華人不知其故紛紛買賣豈創公司之本意哉夫買賣不紛則股不易集股不易集則礦亦不多今因買賣之紛而後無實在家資者亦願附股摒擋借貸皆所不恤以其銀不擱煞出入由我不問礦之興旺但兾票之漲價旬日之間利可倍本何樂不爲又因銷票之易而後禀請開礦者愈多天下何處非礦卽無礦不有土人開採今指一地而曰歲出若干吾以機器行之出且倍蓰於是擬章禀請奉批開局人見中堂之准之也而又知總辦之爲某觀蔡某太守也以爲其事可信矣在中堂以其官督商辦不請公項以民間之本取民間之利而國家歲增稅餉亦何靳而不允哉一年之間某礦某礦纷出錯起風氣轉移何至若是之驟而不知皆通行買賣之故也集股旣易開礦旣多公正眞實者居其半而志不在礦藉端招搖者亦雜出其間安得不壞耶聞各礦經事之人先則張揚礦苗之美利可操劵廣行酬應結交殷富外間盼望股票之出惟恐不得而彼自匿大半待其飛漲乃漸託知交暗中出售値百金者已多賣數十金繼而礦中寂無消息興辦無期有股者疑慮百端爭相貶價忽而大跌彼乃逐漸收囘一轉移間贏餘可十萬而此後外間並無股票卽礦終不開無人饒舌此等伎俩直與　騙無異聞有某某因生意虧空勢將倒閉賴礦股以彌縫又有某某性喜揮霍而家道中落債臺高築欲效周赧王故智有友獻策但費白禀一張章程數千字旬月之後飛輿駿馬徵逐洋塲偎翠倚紅小星三五居然舊日豪華氣象向非賈賣股票之故若而人者終身巿儈否亦紈袴少年而已安有如許位置覥顔而稱總辦耶曰買賣之弊如此設有公道爲懷者出品定某礦某礦之價値或爲之抵押或代爲買賣似卽所以挽回而何以亦交相困乎余曰是亦不然苟有其人弊乃滋甚礦務不壞則彼享其利礦務不成則彼受其累此倚伏之機循環之理也蓋收押股票旣沾押者之息隨時轉賣又加買者之價初意未嘗不得無如押者愈多買者愈少本銀擱住不能轉動通挪莊欵無可抵還但存盈篋累笥之票紙是不啻胥各礦之股分而彼獨買之倘所謂作法自弊者歟天下事得失相參甲盈乙絀通盤算計必至於虧以礦中無窮之利末見其出而股本有限之銀展轉消耗也鄙人嘗云欲辦礦務當自禁絶買賣股票始惜乎無人焉肯信其說以思患而預防之而使有今日也語旣竟或乃唯唯而退 
[諭旨恭錄]  
　　十月初二日奉　上諭前據御史黄兆檉奏請飭查已革道員啓續户部所辦各事及被叅各欵當諭令户部堂官查奏嗣據給事中鄧承修奏叅黄兆檉罔上徇私請旨嚴懲等語兹據麟書等禀稱啓續在部所辦各　 
事前經寳鋆等查辦有錯誤遲延之處該員旋卽捐陞道員此後並未承辦部務其爲人心思伶俐語言便捷當年在部並非精實正大之才自其被叅亦不聞有借此人材者革員啓續旣據查明被叅並無屈抑着毋庸置議至御史爲廢員乞恩迹近徇私此風斷不可長黄兆檉着交部議處欽此 
[杭垣近事　]  
　　杭垣上城之高士坊巷口爲鳳山門入城之大街前日午後有五十餘歲之鄉人肩挑茅柴滿擔怱怱入城時適有一馬夫牽一空馬在街閒走鄉人見有馬來忙卽側身路側以讓其行不意馬已行過突見鄉人柴擔蓬鬆驟然驚跳回頭將鄉人下部很咬一口馬夫急將馬驅散而鄉人已痛倒在地血染衣袴卽請近處傷科醫治嗣聞鄉人舁歸家中次日卽已殞命故馬夫現經營押云○杭垣著名之大錢莊合上下城計之不過七八家而巳而其資本極巨聲名極震之店則以阜康與德馨兩號如雙峯之對峙焉德馨莊開張於望仙橋河下房屋閎敞排塲闊綽本係某宦所開大擋手爲某君十餘年之老夥也某君向居下城之純陽庵巷數年前以家中失火屋廬盡燬遂於上城購屋居住爲人謹愼持重某宦深爲信任故敢以數十萬金畀之該號進出輒以萬計而店中之虧空者自大夥而下至學生或以萬或以千或以數百若一二百金者無與也近年來某君權位愈尊而進出亦愈鉅是以睥睨一世覺陶朱公三散千 
 
 

Page 2

 
 
金有不足値其一噱者以致旁觀者竊竊私議咸有季氏周公之喻盖妬者半而恨者亦半也日來上海連倒巨莊信甚危急且泰來莊亦係某宦與人合開一經倒閉必致波及其勢萬難支持故於上月念二日卽時倒閉其帳目不知作何理處也刻下杭城錢業各家咸爲之不寒而慄云○近日秋高馬壯正操兵演武之時鎭浙古將軍於上月二十四日辰刻親臨教塲集兵大閱是日八旗兵弁統演槍砲操演各式陣圖念五日則較閱馬步各箭及手搏技擊各藝賞罰必當故旂兵無不悅服云 
[壽母稱觴]  
　　吳清卿京堂之太夫人系出南陽福德兼備蓋吳韓皆東吳望族也今年十月十三日爲太夫人七旬正誕先期發柬傳知各親友計稱觴三日首宗黨次官紳次親友而另擇日在八旂奉直會館召京班子弟演劇設宴二日以展謝悃雖清卿京堂誼卿太史均遠官西北未能親祝兕觴而繞膝孫曾華堂稱慶屇時冠蓋畢集爛其盈門正不知若何繁盛也 
[小星遽隕]  
　　元和縣陽小谷明府近雖以案卸任而議輕議重事尙不可知固未可以爲大戚也明府有如夫人某氏素有痰疾生有寍馨兒年甫十齡聰頴絶倫明府極愛賞上月轅上懸牌委代闔署均恐觸其舊疾秘不以告刻緣新令尹接篆在邇急須另遷館舍事聞於上房詎驟得是耗卽大憤鬱頃刻痰氣上升不省人事赶延醫治不復能甦遂於月朔之夕卒于署明府甫去官而媳婦産亡乃未一月而愛姬復隕是眞宦海之餘波而門庭之噩遇也 
[疉出命案]  
　　上月二十四五日天津連出兩命案一在南門外一在東南城根二十四日一案兇手張七年二十五歲死者高三爸年四十五歲均住南門外坑邊衡宇相望死者係二房内行三回教中人均有爸之稱其三房有老三爸曾將門前餘地南北四丈五尺賣與張七之父張三張三前爲巿廛中人現巳老邁靠伊子張七推小車餬口高爲製造局拉水車年來房屋稍有加增張悮會購地南北四丈五爲東西四丈五控高佔地於天津縣署委員清丈呈出契據其曲在張將張管押月餘坑邊溢地一丈五尺判斷歸高釋張完結張又疑高仗局中之勢使已不直每欲得高而甘心街隣鋪户出爲調停令高將溢地平分各得七尺五寸高無異議而張不收今夏高將地塡平據爲已有二十四日晚遂出是案是晚高工散歸家閒步街頭時近黄昏突有一人出其不意持刀剌要害怱遽中忘其痛楚舉步狂追人影已無回按傷處腸已流出倒地逾時而斃尙未知兇手爲誰也詎張已持刀投縣念五日邑尊帶兇手到尸塲騐尸矣念五日一案兇手孫玉慶在閘口元會庵旁開烟館相離一曲尺地面係楊六住家楊六面麻又曰楊麻子素有烟癮以街隣故欠孫烟錢四十餘千楊六之祖以差役起家其父係鹽務中人善權子母楊六固席豐履厚者平日錢難到手慣借私債花銷又隨手輒盡不肯清厘帳目彼此已有嫌疑現在楊已在東南城根大悲庵附近吸烟孫不能容往覓兩次經人了事歸欵無期而了事中人又有道署差人孫疑以强壓弱念五日復持刀往覓在烟舘喚楊出外了事人甲乙丙不能袖手仍前勸阻孫舉刀砍甲甲卽逃避往覓利器而乙巳舞棍而來就大悲庵前格鬥有某向前奪棍丙始終了事亦上前奪刀詎孫戮丙兩刀適逢要害倒地而斃孫亦赴縣自首死者卽住東南城根隨率人到閘口碎孫烟舘門窗以洩忿地方卽報縣搭蓋尸棚請騐矣觀此二案可見天津風俗强悍眞不啻殺人如兒戯也 
[佛門傳戒]  
　　九江城内能仁寺和尙徧貼招紙稱於九月間傳戒願受戒者先送名條呈由方丈核計月初點齊僧衆連齋公齋婆道姑等共三十六名外選沙彌頭尾二名此四名若鄉榜之經魁也每名約繳戒費錢數貫如沙彌則費應加倍以膺此首選甚不易也十八日五鼓時方丈高設蓮花寳座諸僧執木魚敲雲板叅禪拜佛跌坐蒲團値壇僧將艾團燒僧頂有三點者有六點者有十二點者當燒頂時各皆忍痛含涙而終無悔念惟一僧不知何故頭竟爆裂卽舁之出不識能醫痊否又一僧臨時逃匿後經方丈查出於二十日傳到補燒艾團各僧在寺靜養三日始散歸方丈桉名給度牒一張收執又同戒錄一帋謂從此可雲遊四海不愁無食息之處云 
[荆州瑣聞]  
　　荆郡南門有河南某甲賣花生有年矣九月二十日突來五六人狀貌魁梧似是營勇令甲隨之行甲有難色一勇前捉其手而甲巳跪地勇曰人都到齊爾尙不去耶拳踢並下衆曳之行不一時又捉一人係在駐防營牧馬亦有年矣究不知其何故被捉也其人俱操中州音○荆郡去年荒歉各典有當無贖今春當者尢多以致錢價漲至陸錢五分有奇入秋以來生意清淡錢不流通價僅六錢一分有奇若要現銀扣水一分各典匯用皆係銀票轉票則認息過重歸還則錢價過輕其賠累有不堪言者○荆沙錢店最夥沙巿出帖尙少城内出帖較多而�鼎亂眞爲害不淺偶爾破案又礙於情面而輕縱之以致愈假愈多現因被騙者人人髮指遂密訪其巢穴一在東門城隅一在草巿僻鄉俱人跡罕到之處禀官捉獲多人其漢人自有地方官懲辦其旂人則恃將軍紀律嚴明想各牛录不敢仍前袒護也○荆州府蔣亦燮太尊以本省升用道請開缺過班接署者爲荆門州恒獻之州尊恒於同治年間久署江陵卓有政聲此次五馬遄臨合郡士民咸拭目以覘新政也 
[臺城尼菴]  
　　臺城迤北有一菴在山麓朝來挹爽雨後聽泉雖屋宇無多而曲抱廻廊邃通捷徑誠足以從容留客小憇宜人倚牆又有十枝八枝之花三竿兩竿之竹尤令人習靜忘疲舊爲某巨室别墅築以寄小星者如夫人正位後卽捨墅爲菴而以久共晨夕之老媪主香積　迢劫過紅羊嫗巳不知化鶴何所適夫人由如皋避亂聞魯靈光巋然獨存急出貲重加葺理闌干掩映景物蕭疏回首二十年前不勝今昔之感因嘆一飮一啄莫非前定近鄰有某嫗者素以佞佛爲生活髮蕭蕭年過耆艾矣日往來貴顯之門思習七條割截之法而未得一片袈裟地一日夫人以盂蘭盆集優婆夷設無遮大會見嫗善說無生法卽以是菴香火付之嫗於是焚修有所齋魚粥鼓頂禮甚虔惟雲游旣久風從者衆未免心如水而門如巿且星星之二毛尙留頂上非和光同塵者可比因此城北某衙門怒其以菩提惑人觀聽將飭赳赳者械而繫之幸得夫人遣長鬣馳救始免於難然自是閉關息影雖處伽藍福地亦不敢自以開山始祖假四諦十二緣號召衆生矣 
[補釘號牌]  
　　虹口楊樹浦等處居民不願輸捐撬去牌號各情疉經列報嗣由英會審署飭傳該處地保因病未到兹悉工部局飭於今日將該處牌號一律補釘齊全如此後再有私撬等情查出卽當拘入捕房解送英公堂訊究云 
[飭查菜攤]  
　　石路各小菜攤業魚腥者須清晨至東門行販到此略遲恐擺攤之地爲他人佔去是以雇人挨次預先擺列其賣蔬菜者大半鄉人天將曙時早已林立於巿未免參差致與擺攤者時有爭執兹由捕房查知恐有從中訛索錢文等情故昨晨飭包探華捕至各攤逐一查問有無尋衅勒索之弊如有其事不妨報明捕房俾可懲辦也 
[九月十五日山東齊河賑局嚴佑之致陳家木橋賑局書]  
　　啓者初八具上四號信初十寄上電信諒先後達覽齊東於十五日放竣計用四萬三千餘串每大口八百小口㓕半論災理宜加厚爲欵所限祗能如此十七擬赴惠民振翁來信云利津二十左右可以蕆事已約合辦惠民惟惠邑被災地面更闊人數更多兩局所存不及二萬金斷斷不敷霖雖從緊辦理倘少四五千金似不能不用祗得在雋帥處借挪由尊處籌還初六晚天大雷雹十四晚天雷雨天道反常不解何故霖一介迂儒杞憂徒切退不能淑身進不能報國每一念至恨不欲生諸公襟期遠大 
 
 

Page 3

 
 
當此時事多艱亟宜宣布朝廷盛德多方勸賑俾薄海内外咸知中國民心固結人人具天下一家之量不敢易視書生報國今及其時執事想有同心也專此布達敬請台安 
[九月十六日順天武清賑局梁資卿致陳家木橋賑局書]  
　　逕啓者弟於初旬會同諸友馳抵武清卽分四路下鄉查户一路係嚴紫屏兄一路是張琢堂兄一路是楊紫章兄弟自任一路被災之地現皆水淹深至八九尺不日將氷凍水勢斷不能退明春徧地皆荒春收無望老弱待斃壯者離散爲之奈何務求鴻恩廣布拯此災黎功德無量綏翁來信亦己收到三千之欵己由苕公代收奉復資翁刻擬赴京附以奉聞有村塾師所作山歌抄呈台覽藉貢災狀敬請台安○桑田滿地變汪洋旱道反成魚米鄉水湧門前三級浪雪飛蘆荻四邊凉抛妻别子愁無奈東走西奔爲恁忙破甑生塵已兩月糠皮和水當瓊漿老幼悲啼遇此災莊房盡變釣魚臺抬頭獨見滿天月踏脚難求一土堆兄弟至親難顧我爹娘遠去更依誰傷心只有災民苦幸得君王發粟財 
[分發人員騐看名單]  
　　籌餉例掣籖分發中書科中書陳錫麟山東何蔚紳江蘇通判洪鑾江蘇程亦川安徽布庫大司吳錫齡陜西○籌餉例指省分發知府林賀㟃福建廣東同知伊蘭泰正黄直隷劉金墉湖南貴州知府頂戴魏圿浙江廣西彭莪孫江蘇東河通判余銘勲廣東廣西汪正清湖南廣西藍翎丁恭壽浙江福建知縣張孚禴河南陜西同知銜祝汝嘉浙江湖北周士鴻浙江山東鹽大使楊增琛江西廣東陳鴻亮浙江福建府經歴白橒順天河南霍鎔炳湖北江蘇林桂芬廣東福建縣丞王葆璠奉天直隷張鴻漸湖北河南布理問銜羅輯瑞湖南山東洪書黼湖南湖北梁本榮湖南江蘇金兆蓉安徽江蘇廖驤四川陜西杜祥麟湖北浙江鹽運司知事胡省曾浙江兩淮王廷幹河南兩淮李鼎臣順天兩淮楊濟泰順天兩淮縣主簿張煥文河南江蘇州吏目李祖壽順天山東巡檢穆清泰正黄湖北李聲揚湖北湖南王興道湖北湖南王經邦湖北湖南鄧寳仁安徽江蘇石承忠貴州湖南曹汝瑚江蘇雲南張汝　江蘇浙江吳質河南湖北范光裕浙江安徽李學勤安徽直隸從九品李諸吉直隷山東葉肇封湖北雲南周式榖江西湖南江鴻逵江蘇江西孫尚賢浙江山東徐源浙江福建按察司司獄衡齡鑲黄湖南道庫大使徐致正江蘇江西典史馬恒麟山西直隷湯宗幹安徽山東未入流王謙浙江廣東○勞績掣籖分發知縣劉大受福建藍翎况桂榜廣西縣主簿周誥湖南巡檢六品銜陳昶成山東○勞績指省分發道花翎布政使銜陳鳴　湖南江蘇知府花翎袁春江四川甘肅知州鄭錫疇安徽廣西藍翎曾樹榮湖南雲南知縣同知銜茹慶銓廣西廣東六品頂戴藍世樾湖南貴州聶家遂江西湖南胡傳安徽吉林鹽大使兼襲雲騎尉周志端江蘇廣東州判藍翎陳維篤湖南湖北縣丞布理問銜郭潤畦山東江蘇從九品許宗魯山西甘肅○截取呈請分發知府鄧宗衡湖北直隷州知州四品銜劉朝縉貴州○孝廉方正呈請分發直隷州州同翟炳堃陜西知縣李文治直隷直隷州州判馬人鵠直隷州判王貴卿陜西布照磨陳槤直隷○教習呈請分發知縣沈維垣順天 
[郡試畢爲北平房紫溟貳尹榮綬題洛神便面]  
　　翩若驚鴻矯若龍天風吹散髩雲鬆等閒一入陳思夢不許人間賦再逢聞說佳人燕趙多近來鄉夢果如何知君自是鍾情者特請霜毫寫素娥畫圖描出藐姑仙不着胭脂分外妍欲向蓬萊訪遺迹茫茫秋水遠連天我亦江湖賦浪遊花間消受幾春秋生平羞作香奩體破例權將綺語留[  癸未九秋來安孫聖與錄稿]  
[奉贈高昌寒食生卽乞正可]  
　　備嘗辛苦飽經綸賸此安閒物外身何處逍遙何處適不憂富貴不憂貧推敲詩句鳴天　吐納文章滿地春聚首有緣交有道春風座上得常親[  三十六江外史未定草]  
[贈酒國將軍用原贈李秋坪太守韻]  
　　寄身天地若機雲才可驚人品逸羣仰見騷壇屬名宿不慚酒國號將軍南華蝶夢錄相契北海樽傾賭未醺一種多情聊寄慨風流接跡杜司勲[  三十六江外史求是草]  
[寄懷李君伊川卽請指正]  
　　落拓風塵物外身青蓮才調更無倫半江紅樹添秋色三徑黄花賞雨辰日暮盤桓村店酒霜寒留戀故鄉蒓閒情髣髴神仙境遙望雲間阻海濵[  澹定室主人未是草]  
[蘇州天庫前電局内直隷山東沙洲賑捐公所經收九月二十九日清單]  
　　德永隆來福山游府張募一千二百十八號二十一户洋二員錢三千二百文又募一千二百十六號十一户錢五千六百文又募一千二百十七號七户洋一員五角錢一千三百文又募一千二百十九號十四户洋十三員五角錢二百文以上四册實收洋二十六員錢三百文張長三來一千零四十五册紅蕉書屋五員無名氏一員又無名氏一員履康莊來六百四十四號七户七員金陵花巿祝善隆錫箔莊恊賑公寓來願學堂宋十員慈竹平安居三員覺非齋一員臼湖漁隱一員冰壺外史一員無心人代募三十員願學堂又助直賑求兒女輩長命無病四季平安十員吳邵氏求病速愈十員八户共洋六十六員盛柏翁募衣字五十號十一户十七員又募衣字五十一號十五户二十八員同福祥來潘志懷十員常熟新泰莊來周關盛粗心願罰直東賑洋二員德永隆來陽州慶茂綢莊邰午橋先生募九百九十一號二户六十員又募九百九十二號十三户二十六員又募九百才十三號二十四户六十員又募九百九十四號四户四員又募九百九十五册二十六户十六員又募九百九十六册八户七　又募九百九十七號六户三十五員又募九百九十八册四户十八員以上八册共收洋二百二十六元 
[蘇州天庫前電局内直隷山東沙洲賑捐公所經收九月三十日清單]  
　　杭州同善堂來衣字一百零五册貽燕堂趙洋五十員太湖水師營務處李玉堂觀察交來新質營統領李義堂鎭軍捐募蘇五百十一號二十五户洋一百另六員又交來中營統領張華園鎭軍捐募蘇五百十四號二十五户洋一百員錫金鹽棧許君維新來志遠堂東省棉衣洋二十員寄居鹿城隱名氏由寳順信局來洋二員嚴保之先生來九百二十四號金荇舲一員又無名氏一員○再二十九日潘志憘誤作志懷合併聲明 
[十月初三日代收順天山東賑捐第九十一次清單]  
　　無名氏助直賑一百元無名氏助東賑一百員二户由錢觀察托劉貫記交來錢茂盛求病速愈由無錫通裕信局來十圓靜妙書屋由平湖鼎字和寄全盛信局來十圓無名氏求妻病愈由平湖張瑞奏寄全盛信局來五圓俞瑞生捐洋三圓朱子黻二圓松郡何距禾爲次女病愈助舘榖以還心愿并祈合家平安二元知不足子由浙杭陳小舫交來一圓江夏少愚氏求功名順遂捐規銀三兩一錢五分伍記由太古北京輪船天津寄來捐助棉衣十套行素齋主人捐助點石齋古今　書集成股單第八百四十九號一紙第八百五十三號一紙計兩股原本每股第一次先收規銀五十合計一百兩寓浙金陵人指明捐銅洋十一圓俟歸併鎔化再登合併聲明[  上海北市盆湯弄絲業會舘主施少欽謹啓]  
[二洋徑橋怡順昌二馬路祥順公謙祥益瑞林祥代收第四十六次清單]  
　　蕉山書屋爲風濕抽痛時發移藥資洋十員心愿氏求身安勿藥喜洋五員徐德芬許愿夜眠安洋五員鄭慶餘堂助洋廿員錢清和因病愿洋四員仰居書屋洋八員○李晋升助洋十五員無名氏吳助洋五員此係掃葉山房交來[  山東募賑滬局]  
[浙省撫轅抄]  
　　九月二十七日牌示仰太湖石浦營期滿雲騎尉潘英陳朝祥衢右營恩騎尉車佐清知悉於本月廿九日備帶鳥鎗步弓赴本署箭道聽候本部院考騐　咨毋違特示知府王恩咸禀知由滬公幹回省禀安同知侯樑禀知藩委管解京餉差運判余肇龍禀知聞訃丁父憂知縣王瑞成禀知藩委寗波公幹廖安之銷勘富新灾歉差課大使汪炳宣禀知臬委中四叚冬防差省提塘王國華禀知交卸洪式掄禀知受事○二十八日西防廳邢海塘回省禀見同知蕭允文禀知厘捐局委菱湖厘局差叩見禀謝鍾匯嘉秀善三縣通判羅振謙東陽義烏卽用縣羅配章餘臨二縣俱銷勘荒差舉人吳受福禀謝甲申年孝廉監院差府經歴王鑅銷海運差縣丞許紹元禀知臬委鳳山門外冬防差叩謝○二十九日刑部主事傅日繹功親拜辭行回籍候選道姚禀辭回嘉善知府傅斯懌禀知粮委崇文點名差同知侯樑禀知京餉本日釘鞘差寄存外庫世職潘英陳朝祥車佐清俱禀謝考騐叩見牌示照得本部院于十月初一日親詣至聖廟行香藩司武帝臬司文昌運司火德粮道城隍杭道 
 
 

Page 4

 
 
龍風神杭府倉聖候補汪守瑞高天后宫祁道法喜寺胡守晉甡玉皇山並查七星缸寗分司錢王祠嘉分司岳王廟杭同知趙于公祠李守　　水星閣理事同知昭忠祠布大使伍公廟各行香仰闔屬文武各官體遵照毋違特示 
[蘇省撫轅抄]  
　　十月初二日調補崇明縣貊貔司巡檢陳義宜興來謝奉飭赴任分發江蘇試用從九馬調原安徽人禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒九年九月二十五日京報全錄]  
　　宫門抄○上諭一道錄前○選單○晉撫張　奏籌濟順直災賑摺○又奏遵飭道員赴任啓程日期片○豫撫鹿奏飭查災區並先籌賑撫情形摺○粤督張等奏審明辦理摺○晉撫張奏請暫緩換防官兵起程片○九月二十五日兵部太常寺太僕寺廂白旗値日無引見○莊王假滿請安○廉公請假十五日○内閣奏派騐放之大臣派出謨公閻敬銘慶麟薛允升○吏部奏派騐看月官之大臣派出徐桐張之萬錫珍許應驥懷塔布許庚身寳昌崇禮○又奏派稽查左右翼宗學派出白桓温紹棠○兵部奏派查齋之大臣派出松溎海英慶福芬車清凱惪銘德福耆齡○又奏泒磨勘弓刀石之大臣派出張之萬崑岡福焜○又奏請殿試日期旨着於十月初三日○太常寺奏太廟親行禮節○欽天監呈進日食圖○召見軍機○光緒九年九月分選單主事刑部山西司楊秀實湖南廕生知府江西袁州李洊河南舉同知廣西桂林趙慶蕃直隷監知縣陜西甘泉張世英廣西恭城秦霖熙俱甘肅甲江西瀘溪王顯揚貴州貢湖南桑植游本懷湖北安徽宿松孫葆田山東四川黔江虞恩霖安徽湖北石首范樹香廂黄俱監山東昌邑羅熊光廣東舉巡檢江西長寍和順正藍萬年余德銓安徽俱監典史浙江平湖趙大鏞甘肅江西蘆陸范楙浙江廣東長樂張世鑑四川俱監○○山西巡撫臣張之洞跪奏爲籌濟順直災賑仰祈聖鑒事竊惟順天直隷各屬水潦爲災恭閱邸抄八月初四日奉上諭李鴻章等奏順直災區甚廣賑需所短甚鉅着照所請等因欽此八月十四日奉上諭前因順天直隷所屬各州縣本年被水成災迭經降旨撥給漕米庫銀以資賑濟等因欽此是順直災區待賑孔亟仰蒙皇太后皇上醲恩迭沛宵旰憂勞甚至有宸御之常供拯飢溺之殘喘節儉愛民如此此誠曠古未有之　聖德深仁薄海同欽惟有頂祝凡在臣子但有可籌措之處更應共體時艱查晉省前遭大祲籌軍籌賑得直省協助之力居多復遵旨於練餉海防經費内籌濟賑需以及官民捐助統計三十五萬餘金今順直横流氾濫爲數十年未有之災漂蕩流離情形慘切前以山東河決經臣奏明籌賑協濟况今事在京畿關繫根本順天府府尹臣周家楣飛函各省告急論固本之義報施之情救災之道均屬不容膜視晉省素本貧乏又値甫籌東賑之後用欵支絀然値此特會若不能體如天之盛德念部帑之艱難竭力籌濟爲疆臣何以自安當卽督同司道於善後欵内節省騰挪籌動銀二萬四千兩臣復倡捐銀二千兩布政使易佩紳捐銀五百兩按察使奎斌捐銀六百兩署太原鎭總兵何鳴高捐銀五百兩兾寍道左雋新授河東道高崇基廣東高廉道李秉衡太原府知府馬丕瑤各捐銀三百兩並此外順直旗奉籍各官捐欵通計捐集銀一萬六千兩委通判吉昌管解於八月二十一日起程解赴順天府衙門交收以便順直兩處各半分用臣前次捐助東賑仰蒙勅部優叙實覺悚惶難安此次捐助直順賑欵臣籍直隷猶屬義所當爲斷不敢再邀議叙並據各員合詞堅懇前來合無仰懇聖明俯如所請庶臣等愚忱得以稍安所有籌款捐資解濟順直緣由理合開繕清單恭摺具　奏伏乞皇太后皇上聖鑒謹奏軍機大臣奉旨張之洞易佩紳奎斌等均着交部議叙左雋等均着核給奬叙欽此○○張之洞片再新授廣東高廉道李秉衡經臣奏請留晉辦理營務暫緩赴任欽奉諭旨現在高廉一帶有應辦緊要事務着仍遵昨日諭旨飭令李秉衡迅赴新任不得稍涉遲延欽此當卽欽遵飭令將經手營務料理清楚迅速赴任兹據報於八月二十八日啓程理合附片陳明伏乞聖鑒謹奏軍機大臣奉旨知道了欽此　○○河南巡撫臣鹿傳霖跪　奏爲各屬禀報久雨傷稼現飭分别查勘並將河溢被淹情形較重之濬武二縣先籌賑撫大概情形恭摺具陳仰祈聖鑒事竊臣自到豫後迭據各州縣先後禀報自七月下旬及八月上中兩旬一月之内陰雨連綿偶霽復雨山水漲發川渠漫溢道路積水甚深各屬大致相同晚稼傷水收成因多歉薄且恐積水甚深一時疏消不及致悮種麥更屬可慮隨即飭司分投委勘籌辦旋據濬縣禀報該縣境内衞河中流地勢極窪因有積水秋禾受傷至八月初旬連次大雨山水下注丹淇彰衞等河同時漫溢西南北三鄉水深四五尺不等高埠之處禾稼亦被風吹折房屋倒塌甚多又據武安縣禀報該縣西北山内有門道常祉西溝等三川爲洛河匯流之處八月間連朝大雨狂風山水驟漲洛河宣洩不及房屋地畝多被沖淹各等情前來查該二縣因秋雨過多山水漲發沿河禾稼房屋多被淹塌小民困苦流離亟應先籌安撫當卽飭司委員前往濬縣武安會同該地方官先於解司欵内各酌提銀一千兩搭葢棚厰俾有棲止一面飭令動用原存積榖赶將乏食貧民核實賑濟妥爲撫輯以免失所此外湯陰安陽内黄淇縣中牟鄭州永城考城增城確山止陽新蔡息縣等州縣亦以久雨積潦河渠漫溢等情紛紛具禀前來查確正新息四縣前因上年歉收麥未普種曾於本年春間借放積谷並捐欵撫恤在案兹又具報積水歉收因苦較他處尤劇冬春之間仍須酌予賑恤除飭司遴員馳往各該州縣查勘明確何處不至成灾何處應予酌賑分别禀候核辦果係被災較重自應亟籌撫恤或令動用積谷或卽籌撥捐賑屇時查看情形妥爲辦理另行陳奏外所有各屬雨水過多現飭分别勘辦先將情形較重之濬武二縣妥籌賑撫各情據藩司具詳請奏前來理合缮摺具陳伏乞皇太后皇上聖鑒訓示謹奏軍機大臣奉旨知道了欽此　○○兩廣總督臣張樹聲廣東巡撫臣裕寛跪奏爲審明蔑倫重犯按律辦理恭摺仰祈聖鑒事竊照恩平縣民梁榮厚酒醉致傷親母梁吳氏身死一案經該縣張燿堂訪聞飭差拿獲梁榮厚到案傳集犯兄人証訊檢通詳批飭提省審辦嗣據該縣將逆犯梁榮厚犯兄梁利厚隣証梁進祿尸弟吳煜培連卷宗兇器解省經臣裕寛與前署督臣曾國荃飭發廣州府確審兹據廣州府知府蕭韶提集審擬由臬司龔易圖覆審解勘前來臣裕寛因病陳請開缺奉旨賞假經臣張樹聲率同司道親提研訊緣梁榮厚籍隷恩平縣與親母梁吳氏同居共爨向無觸忤光緒八年十二月内梁榮最私取梁吳氏夏布衫褲各一件當銀四錢使用九年四月初四日早梁榮厚之妻梁張氏携二子回母家省親梁榮厚買酒肉與梁吳氏同食俱已飲醉飯後同在門首乘凉梁榮厚執竹根烟袋　姻梁吳氏說天時漸熱囑梁榮厚卽日回贖夏布衫褲替換梁榮厚無銀求緩梁吳氏斥罵梁榮厚酒醉糊塗出言頂撞梁吳氏氣忿拾柴棍向梁榮厚毆打梁榮厚閃側用竹根烟袋抵格不期用力過猛致將柴棍架回擊傷梁吳氏右太陽接連右腮脥上烟袋節頭毆傷梁吳氏右耳根倒地墊傷右脊膂經鄰人梁進祿瞥見喝阻不及與梁榮厚將梁吳氏扶進屋内用藥敷治詎梁吳氏傷重卽於是日酉刻殞命犯兄梁利厚屍弟吳煜賠聞知走至查看向梁進祿詢明情由經該縣訪聞獲犯詣騐傳集犯親鄰証連犯解省飭府審擬由司覆審解勘經臣張樹聲提集犯証親訊據供前情不諱嚴詰委無另有起衅别情及在塲助毆之人究鞫不移案無遁飾查律載子毆母殺者凌遲處死又例載子毆殺母之案若距省三百里以外卽在省垣正法仍將首級解回犯事地方梟示各等語此案梁榮厚酒醉致傷親母吳氏身死實屬罪大惡極自應照例問擬梁榮厚合依子毆母殺者凌遲處死律凌遲處死該犯情罪重大未便稽誅查犯籍恩平縣距省三百里以外當於審明後恭請王命飭委按察使龔易圖署督標中軍副將唐士貴將該犯梁榮厚綁赴巿漕凌遲處死仍將首級解回犯事地方懸竿示衆以昭烱戒犯兄梁利厚訊已分居犯妻梁張氏先期回母家並不在塲應與救阻不及之梁進祿均毋庸議無干省釋兇器飭發銷毁除供招咨部外所有審辦蔑倫重犯緣由臣等謹合詞恭摺具陳伏乞皇太后皇上聖鑒謹奏軍機大臣奉旨刑部知道欽此○○張之洞片再臣欽奉寄諭軍台各屬亢旱成災差徭難以供應所有此次前赴塔城換防大同官兵著張之洞飭令改由嘉峪關行走以紓台力等因欽此伏查此項調防官兵自上年十二月二十四日齊集天鎭縣當經飭司發給駐候口粮並行裝裹帶等銀一切軍裝器械正擬起程適准察哈爾都統知會台站被災俟設法疏通再令前進是以駐候至今現經該都統奏奉諭旨改道行走自應遵辦惟查塔城換防官兵定例由甘肅調派因甘肅不靖經塔爾巴哈臺叅賛大臣英廉於同治十二年始奏請暫調宣大官兵此爲晉兵換防第二次故向無行走關隴成案合計此項官兵餘丁共三百數十員名取道阿爾臺軍臺則駝馬取給各站道里雖遙方向直捷行期尙不甚久若令折而南下歴太原西安北　蘭州出嘉峪關輾轉　塔道途紆回倍於臺路到防須至明年二月且近日甘肅關内外章程各路征兵車輛駝馬均由本營自備地方絶不供支不惟自顧之費太多更恐西域荒凉孤軍遠涉又不値設立糧臺運局車脚無從雇備覓食亦復艱難將致中途跋疐聞蒙部已經得雨軍站可望漸通似不若暫爲停待將來仍由臺　 
站行走旣省經費兼可較速况臺路阻滯赴防者旣不能往則罷戍者亦不能歸於搭城需用並無損益臣巳飛咨察哈爾都統一俟臺站疏通卽行知照調發一面行知大同鎭總兵張樹屏轉飭暫歸原伍以前候口糧按日給發截至回營之日止行裝裹帶等銀繳存大同府庫起程時再行具領據清源局司道詳請具奏前來除分别移行運照外理合附片具陳伏乞聖鑒謹奏軍機大臣奉旨知道了欽此 
 
