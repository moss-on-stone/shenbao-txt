# 1885 - 83 - 4904295

 

Page 1

 
 
[三十三號畫報出售] [  申報舘主人啟]  
自法人侵犯甬防遠近商民皆欲尋消問息本舘深知諸君殷盼故正月十五日之戰特派友人附江表船前往觀戰兹將該處海口形勢山名地名砲台營盤内口外海兩國兵輪駐泊處所攻擊情形一一描繪朗若列眉閱者不啻身臨其境親觀戰事現已列入此次三十三號畫報以供衆覽畫報之首仍送畫　兩圖一爲山水任君伯年所繪一爲人物沙君山春所繪筆致超妙大可寳貴畫報仍然九圖末附淞隠漫録圖說一則閱者鑒之此　 
[論法人有欲和之意]  
自中法開兵以來中國臣民無不同深義憤共懷敵愾之情間或有一人發聲言和卽大拂衆志竟有朝啟口而夕則刃于胸之勢而各國之欲調停中法事者如美如英亦均末由設法刻已作爲罷論然則就此時而論中法兩國惟有相見以兵戎更無所謂和之說而日前天津西友來信忽有可以望和之語北京來電亦有法人電逹李傅相願與中國言和上海傳言則又有李傅相將有來滬之意金陵來信亦云聞有此說殊覺出人意表然細思之亦固無足異何則此時欲和之意蓋實出於法人也法人之敢於肆横者殆仍以前三十年之情形視中國故大發兵艦狼奔豕突以相擾馬江一戰中國所傷寔多法人遂愈覺得志乃自是而後法人之船則仍然東西奔突而除基隆外口一區而外法人奔馳將及一年一無所得此法人之大失算也西人凡遇用兵往往謀定後戰或攻一至緊極要之地則卽使兵船略有損傷尚覺合算若僅得一二小地而兵船已有所傷卽覺無所大益而况法人來華閩浙兩處並未能得一大地僅此基隆外口一隅何足以爲得失而其戰艦之受傷者則已不一而足初次之攻基隆也法船受傷者三艘攻金牌炮臺也法船受傷者一艘其攻淡氷也法船之受傷者二艘其擾鎭海也法船之受傷者一艘雖補罅塞漏立卽駛避不至卽時沈下則其管駕水手諸人素常諳練不至臨時倉皇失措故能傷而不沈然其船身則固受傷不少矣法人之意本欲攻奪中國之地以爲質然又必期得地而不傷一船乃爲全美今則地不可必得而船則屢傷不一傷此法人所大懼也卽其犯鎭海也雖意在南瑞等數兵輪而亦未嘗不覬觎鎭海炮臺乃我軍先事預防以兵船寄椗於梅花樁邊　彼不能卽時逼近而又以砲臺護兵船之不足遥見法船卽開炮轟擊據西友函致以爲華人之炮較法人爲準以致紐回利船甫得駛近卽被轟退其後一再往攻小港皆以華軍有備砲臺無損氣沮而回而鎭海口岸則先已沈船下石堵塞穏固凡有輪船概不能進出卽漁船等類之出入者亦莫不嚴密搜查法人雖狡至此而竟不能再展一籌夫卽使鎭海炮臺果爲所燬而法船已因此受傷亦未能稱全勝何况此時所得不償所失又何爲而執迷不悟乎法人欲阻中國漕米北運此亦計之毒者也然中國北方不專恃南漕以供食用卽使南漕停運隻艘不開於北方兵粮毫無所碍徒　取中國百姓之仇怨至於阻截軍火則中國内地可以載運之地甚多法國區區兵船斷不能邏察殆遍若前者孤拔之志竟欲北犯而北邊海防統歸李傅相經略籌之有素備之極嚴約計法人而果欲北犯非五六萬人不可且五六萬人猶未見其必勝而兩軍而戰法船之損傷必將更多統盤籌算吾度法人於此已有智窮力盡無可施展者及此時而猶不屈志求和爲懸厓勒馬之計則覆亡且無日矣昨接天津西友來信謂中朝本欲命赫稅務司德議與法國言和後因許星使在外洋傅電上逹謂法人現已計窮力竭不久必當自退不必先與言和許星使此言固亦爲顧全國體起見并能深察敵情其所陳自有灼見但以私意揣之法兵此時未見其遽有退意卽使果退然安保其不將再來中國防務將於何日是了苟法人而旣有願和之意則彼之所欲者當亦未必甚大設償費一層絶不提及而基隆之地法兵盡行退出凡中國海面所有之法兵船全數鼓輪出口然後與之易甲胄爲冠裳則是於我中朝國威尚無所損而我亦可允其行成從此海氛旣靖我卽實事求是勵精圖治凡於我之所以不如敵人者一一改絃而更張之水師兵船鎗砲水雷事事求精物物咸美則我日見自强之勢而强敵亦且聞而心折矣今日之言和與前此情形不同今之欲和者意出於法人則和之自屬易易也或者曰法人之欲和非眞心也蓋以煤粮不繼故爲此緩兵之計中國安可墮其術中余曰刻下縱與議和防務仍不得遽撤則彼雖狡獪究何能爲而一經罷兵則商務之受其惠者實匪淺鮮吾知各國之關心商務者必將有乘時而起以爲之居間者矣 
[龍州捷電]  
　　本埠昨接龍州來電言初七日法人大股分三路進關猛攻馮軍門王鎭軍營壘鏖戰良久失砲臺三座馮王兩軍戰氣愈力申刻蘇蔣兩軍門援兵大至合力分勦奪回炮臺初八日法人加兵大戰四軍悉力分勦大獲勝仗追敵出關割取首級一百餘籟傷二千餘人自越中用兵以來未有如此大捷者王方伯在東京聞亦獲勝尚未報到馮得大象一隻蘇蔣兩軍門各得紅羊馬一隻云云薄海人民當無不同聲歡忭隨卽分發單張俾得先覩爲快仍照例復録入今日報中 
[關外捷音]  
　　昨日晡時接到香港本日下午三點鐘四十五分專發來電據云諒山聞已克復電音止此未言其詳合之龍州來電所云王方伯在東京聞亦獲勝一語正堪印証一日連得兩捷音喜可知矣書竟爲浮一大白 
[法將受傷]  
　　本館旣接關外捷音後又閱晉源西字報亦言諒山業經克復法兵多受重傷尼格禮也亦在其内想法將受罰軍氣必衰我滇粤諸軍正宜乘勝長驅迅掃邊氛也 
[英軍戒嚴]  
　　英國兵部大臣飭令各軍戒嚴一節已列前報兹閱字林西字報登有倫敦電音謂英后頒諭令諸軍早爲整備而上下議院亦卽遵奉諭旨照辦矣然則英國其將不免於興甲兵乎 
[俄人調兵]  
　　西報言俄國已調兵五萬各屯紥鉛斯皮安海之東岸按此地與阿富汗相近俄旣屯兵於此戰事一開即可由此進攻阿富汗觀此則英俄之釁殆將成矣 
[蘇垣電信]  
　　昨下午五點鐘越四十分時接得姑蘇訪事友人專傅電信云新簡江蘇按察使李廉訪嘉樂於本日節抵省垣卽進臬署想豸繡宣猷定有一番新政也 
[帝城春色]  
　　張爵帥曜到京後寓居東安門外吳良祠以備不時召對隨帶親兵屯紥正陽門外西河沿客 
 
 

Page 2

 
 
店中年俱三十左右桓桓糾糾望而知爲辭虎之師日前皇上以御筆所書春絹福壽一幅八寳大荷包一對小荷包兩個遣内臣齎賜爵帥亦恩禮勲臣之意也○聞直督李傅相奏稱沿江防守需餉浩繁目下庫欵不敷急宜廣勸捐輸以濟餉項擬令地方官會同紳董勸令直隷所屬各州縣地方上各典舖每家捐銀三百兩以助軍餉等語奉旨着照所請辦理欽此想各典商敵愾情殷自必輸將恐後也○正月二十七日下午三點鐘時崇文門内東單牌樓裱褙胡同北首楊家失愼焚去大正房三間幸隣佑及地面官聞知急爲灌救不致焦土可憐是日六點鐘時四直門内護國寺西口外大街路東三順蓆舖棧房内存儲蘆葦墮入爆竹火星陡兆焚如之禍亦幸卽爲救息並未延燒云○本年護送朝鮮使臣回國輪應正黄旂滿洲撥派官兵兹聞正黄旗滿洲都統揀派驍騎校文保帶同領催馬甲九名護送該國使臣大約本月上浣卽欲出都矣○客歲前門外元帝廟承順堂飯店主何姓因包辦筵席無錢購肉遂自開期票千緡付屠家爲質臘杪屠持票取錢何無可支排避匿不見舖夥亦裝聾作啞互相推諉屠無奈持票歸賤售與某宗室正月十二日宗室親自乘輿隨帶多人前來該店則鶴鑰雙銜早經關閉宗室叩扉而入店夥咸色然而驚宗室喝令封鎖夥益慌覔何至面向宗室婉求宗室心竊憐之令何出百緍而罷該宗室眞好行其德哉○本月初一日皇太后駕臨永和宫所有備差執役伺候之各内官執事不謹有悞班行皇太后怒甚當將該管首罰俸三月其餘誤差内監各責四十棍並罰一月錢霆粮○聞鮑春爵帥出關後已與岑彦卿制軍會師一處想關外得此生力軍定能埽盡法氛恢復全越惟聞春夏之交該處必多雨水陳師鞠旅不甚相目所望督師者迅速麾軍盪平强敵則幸甚矣但本舘聞鮑爵帥尚未出關京人傳言恐未確也○醇王現雖在第養疴久不覲見皇太后面商緊要機宜然一切軍政依然悉心調度籌畫周詳近日又調齊越南全案卷宗閉門探索期于得當外人訛傳醇邸見法人披猖大有悔戰之意嗚呼是眞所謂以小人之腹度君子之心哉○傳聞西山煤礦已封煤價將有繼長增高之勢但細探其實則係崇文門欲加煤捐以充軍餉各煤丁意存要挾一律罷工不復裝運並非由官封禁也○京師自聞法人截粮之耗卽有數大富紳四出覓𨤠以致米價飛騰現最高之老米白米每百斤需銀五兩貧民處此惶惶然皆有戚容法人之計誠毒矣哉○總署招考教習一事歴登前日報章兹聞正月二十九日業已揭曉定於本月初四日命各該教習取具同郷京官印結赴署覆試於二十餘人中拔取六人所有姓名附登於左江仁葆袁銘善魏時璟程登甲 
張澂郭家麟 
[維揚官報]  
　　初九日荷花河釐捐周司馬澄清高郵厘捐馬明府光勛均抵揚○黄鹺尹慶瑞初十日委解南京餉銀翌日起行○十一日梁鹺尹慶恒委繆灣鎭差○胡鹺尹麟綬委泗浦掣騐差○潘鹺尹鴻鈞委楚鹽查艙差○已革署福建船政大臣張幼樵學士於十一日午後抵揚次日聞卽北上 
[並非眞犯]  
　　前年鄂省教匪破案之後官府一再出有賞格查拿漏網餘匪事隔多時未經獲到本月初五日經人在圻黄一帶拿獲是案首犯鄧玉亭護解省垣聞捉拿之際持械拒捕格傷四人幾被兎脫幸多人戮力得以就擒到省後大憲委員研審據供並非鄧玉亭實係鄧玉林自認爲本地棍徒並不與聞教案且謂鄧玉亭武藝非凡萬難拿獲云云是耶非耶想悉心研鞫之餘自能水落石出也 
[火警紀餘]  
　　漢皋江西會館萬壽宫遺火傷人等事已載前日報章兹聞灾後有人在鼓樓下掘出屍骨一具早已焦腐不堪司事追問戲班中人據稱並未遺火或係奸細所爲會舘主審察情形不無疑竇遂先將住持僧驅出其餘傭工等人交官審訊後枷示火塲以爲之儆刻下會舘主將四面危牆雇工拆卸以圖重建壓斃之七人皆出資購棺裝殮其中有兩男屍乏人認領至今靈柩尚停宫北墻隅又有兩屍由屍親自行棺殮安埋云又聞日前大通巷痘母祠後草篷火災燒死四命各憲憫貧民之露宿可憐遂各捐資撫卹計漢陽縣劉邑尊漢口仁義司方少尉各捐廉俸二十千以爲矜恤災黎搭篷安葬等費行道有福此之謂歟先是張美之巷謙六合打包店鎔鉛失愼火勢上炎幸多人奮力灌澆得以應手撲滅至初五日西關帝廟某傘作又熬油失火同日苗家碼頭後巷敦仁善堂附近某姓住宅遺火均未成災何回禄君之好事竟至如是耶鋪户居民尚其小心防範也可 
[蘇臺碎録]  
　　日前營務處潘太守拾得梟匪書函隨卽面禀藩憲立派幹司幹役至滸關地方查緝該匪業已遠颺無從弋獲然其機已露苟能認眞訪緝終不難水落石出也○三多橋棉花店樓上有某家婦賃居焉婦年逾五旬形單影隻惟有夫弟在滸關鎭開張席店婦則布衣蔬食仰給十指上月廿五日黄昏後在床假寐衣上不知何時引着火星忽然燔灼竭力振抖其燄愈熾祗得大聲喊救隣里聞而麕集則已遍體皆着如孫行者火焰山逃出光景矣衆人將婦拖出以冷水一甌潑之一面將牀帳救熄不致延及屋宇然婦則水火旣濟溘然長逝矣慘哉○前夜有匪徒闖入藩署上房竊取物件方將走出被人盤獲並搜出所竊贜物立傅吳縣訊責覊押庫儲重地官署森嚴而該匪竟敢行竊可謂一身是膽矣○吳下某君優於文才而絀於酒德每當酒酣耳熱往往握拳攘臂凌虐同儕人以莽灌夫目之弗惜也前月隨侍乃父探梅鄧尉適有某中翰之弟招喬梓懽讌以盡地主之情三雅一石漸入醉郷故態復萌無可遏抑素藐視某微員是日適該員欲假其船不覺怒從心發晚間訪知該員假館光福寺擬趁此雅興與之尋仇踉蹌中道見一祠宇不辨誰何闖入座上見神像剥落殊甚斥爲妖妄遽揮老拳玉山傾頽仰跌于地旋又尋入講寺將該員坐轎打毁詎祠中所供係顧野王之像是處卽顧姓宗祠並非精藍梵刹族衆聞耗糾合近處數十人鋤耰並負欲得某君而甘心該員亦以無端擾毁擬卽將其解赴藩署請究老犁牛着急萬分幾于見月而喘遂懇中翰之弟出爲懇勸許將顧祠修整塑像設祭並冋顧族賠罪復向該員賠轎服禮始得將就過去然核計所費非百餘金不辦矣麯秀才之禍可勝言哉○虎邱山憨憨泉係憨憨大師遺跡泉在試劍石之右荒烟蔓草中久無好事者蠟屐而訪上冬經洪文卿數撰搜剔而出一泓清水澄澈依然爰集資建亭其上顔曰問泉並搆數椽招僧看守後有郷人偶患目疾汲泉洗滌頓復光明一時遠近哄傳爭往求取據云治病皆效住持僧頗守清規不敢蹈惑衆之咎然有狡點奸徒在彼把持歛錢以圖意外之衣食竊恐紛紛擾擾或致滋釀事端也○初三日晚蘇城風雷雨雹業據蘇友來信照登在報兹接續信悉是晚山塘河内有停泊裝載紙件船二號擊斷錨纜登時覆溺貨物雖已撈起浸濕甚多並有江北小船一隻同罹斯厄並溺斃小孩兩口又胥門外焦都戎所帶之水師杉板亦有一艘覆溺兵丁兩名同占滅頂至次日撈獲屍身卽在河干收殮天災不測洵可懼也 
[假票案詳述]  
　　楊姓者浙江人翩翩濁世之佳公子也前日持揚州蔣家橋某字號錢票廿千文至小東門某錢舖購買洋錢講價後該舖將此票反復詳視欲往照票楊急止之曰吾姓黄現在天寗寺吳統領處當營官豈騙此區區者店東見其落落大方且又鮮衣華服疑信參半遂暗中至天寗寺探間並無其人知爲　鼎當卽扭赴天寗寺吳統領立刻研訊謂本統領正在招勇深恐本營人招摇撞騙爾何人胆敢冒充營官喝責軍棍一百詎楊不服出言挺撞統領勃然大怒曰票之眞僞姑置不論但假冒營官吾當以軍法從事喝令綁出梟示左右立將其紫毛馬 
 
 

Page 3

 
 
褂洋縐袍剥下背縳簇擁而出楊默無一語已行至該寺山門命在呼吸間矣會住持僧眞修聞信奔出匍匐統領座下哀乞免死統領准之飭送甘泉縣訊辦盖僧與楊之父有一面緣也楊送縣後朱大令升堂提訊問爾票從何來抑係私造楊曰票係在妓寮高郵二子家賭錢某公子賭負於我蓋楊於前數日在高郵二子家打茶圍遇某官之子恨相見晚遂作牧豬奴戯朱大令因供詞牽涉立出堂籖飛提二子等對質值日差持籖卽約同通班差役十餘人前往某公子已聞信逸去二子從容不迫謂衆曰旣係堂籖吾當親往諸君可稍待遂入房取出鴉片烟驀然吞下一差瞥見知勢不佳揚言曰少停吾等再來聽信向衆暗使眼色一閧而散臨出門謂傭婦曰汝家姑娘吞烟矣傭人驚惶無措赶急灌救得以無恙於是遣龜鴇等四出邀請素所相識者如某某諸人咸至詢番情由内一人曰楊某非某君之外甥乎如往告彼義不容辭楊釋而汝可無恙矣咸曰善聞某君得信後已乘輿赴縣不識何以了此一重公案也 
[京口紀聞]  
　　董某甯波人也落魄頻年有蘇季子裘敝金盡之慨不得巳買棹至京口訪其友人冀或有所遇及至則友人業已他往乞貸無門欲歸不得遂於初四日上午投江覓死經義渡船救起送至義渡局局董詢悉情由惻然動念遂於該局存卹欵内酌量資給俾得還郷可謂好行其德矣○秦郵某姓向以手藝起家日積月累稍有贏餘飽煖之餘流爲恣縱其妻若女相率效之誠有如牆茨之難掃者足徴報施之不爽○某甲夫婦以泛舟爲業往來鮎魚套一帶河頭炊火舵尾銜波固已習以爲常初三日下午有一客携小土十餘包臨流唤渡甲掉舟近岸載客以去不移時仍泊原處當時有見之者竊議甲或貪客之財未免害客之命是夜適風雨大作波浪翻空俄聞震霆一聲甲夫婦已同時被殛於是遠近喧傳謂碧天翁豈憒憒哉○黄四嫗者老而釁素以販賣人口爲生引月牽風撩花撥柳無所不爲近得瘵疾沈綿床第時出囈語謂爾等居心甚毒執鋸以刑吾身骱骨僅連分許尚欲鋸爲兩截乎語甫畢大喊一聲墮地而斃房主爲之殯殮視其腰下有紫痕一縷或以爲卽冥鋸所加也噫天下爲黄四嫗者正復何限安得人人而鋸之 
[視死如歸]  
　　十一日嘉興縣漕倉内忽有人縊死查知其人固策名仕籍者曾攝武康縣篆因事罣吏議抑鬱無聊王西垞明府念同譜情延入署中樂數晨夕而其人憂愁莫解常效殷深源書空故事乘間自縊於倉厫内當時尚無人見及其僕送茶進房不見其主到處尋探始於倉厫内覓得王明府聞報大痛急函催其家屬赴禾料理後事聞其人籍隷崇明家中尚有老母妻子得信後止不知若何悲慘嗟乎人孰無心至以其老母妻子關繫之身而輕於一擲此必有所不得已者矣古今痛哭之人豈獨一阮籍哉 
[運漕再述]  
　　江浙漕運被阻情形節經探列前報兹復得來滬各州縣押運丁書傅述據云蘇屬三十三州縣應解海運漕白糧米上年冬臘均有陸續運抵滬江者正初法燄猖狂驟聞阻運之說滬局卽未允騐收省憲乃議令各縣自行上棧存儲或竟運回本邑事之掣肘固屬共見共聞旋於上月間蘇屬各州縣會同聨銜公禀呈於撫轅畧稱上届冬漕疉奉憲飭提前辦理是以急公趲解早抵滬上繼聞法人阻止出口各屬粮船麕泊江于滬局旣不肯先騐又奉憲飭運回竊思江上風潮旣虞不測而風雨所侵且虞蒸變爲此環求憲恩飭賜先行兌收存棧以免停候賠累等云中丞閱禀頗滋不悅卽予批駁大略謂往年海運放洋大帮均在二月間現在爲時尚早卽藉口米色蒸變是各屬所解漕米均未能揀選乾潔顯有舞弊情事况各屬均有倉厫何難暫行運回存儲乃值此時艱紛亂之際同聲瀆請應各記大過一次等因各屬奉到嚴飭後皆靜候一體辦理現幸粮道抵滬商局首先開兌不收棧租太古怡和亦先後循照收兌各縣承辦丁書得以稍弛仔肩並聞洋商仍允包運赴津惟須酌加保險費用云云所聞若確眞如天之福也 
[下旗示哀]  
　　昨日滬上各國領事公舘均下半旗盖因英國已故欽使巴夏禮於是日出殯故下旗以誌哀感云 
[入水撈銀]  
　　流雲小火船碰沈後救起人數及招認各屍業經詳記於報兹聞該船有吳淞營金陵驗補局及淞鎭各錢店託帶之餉銀捐項兌欵等不下萬金均已付諸中流現經營局派領港砲船在彼看守逐日雇人撈取矣 
[冤上加冤]  
　　昨報載擊鼓鳴冤一則兹悉鳴冤者實係南巿久大號内楊泰興金長發永吉祥三船上之耆舵水手等人所云吳天興楊興茂金長順蓋告者之過也是時聚衆至三十二人之多由吳淞附小火輪船抵滬前晚七點鐘時由楊春興之耆民高某舵工羅某爲首齊赴道署大堂擊鼓呼冤道轅各護勇疑若輩卽粮米船上鬧事之人向之攔阻多人不服硬欲入内護勇遂卽用武彼拳此脚旗鼓相當卒被敺傷水手數人而爲首之高羅兩人受傷尤重事經邵觀察聞知卽飭備轎將受傷人一并送至久大號内號主李姓趕卽延醫施治不知可無性命之憂否夫諸人至道署本欲雪冤也乃雪冤而反補敺傷是其冤愈深且愈不可雪矣本館因標其目曰冤上加冤 
[上海縣示]  
　　特用府在任候補直隷州江蘇松江府上海縣正堂莫爲示諭事案據全盛順成協源信局卽陸杏仁禀報雇胡阿福脚划船裝載信洋被搭客孫壽棠等刦去客洋等情業經會勘獲犯孫壽堂等並先後起獲贜洋一千五百八十三元兹據該信局等將各户原寄洋數若干並計成攤派應領洋若干開具清單禀請示諭分别給領等情除將贜洋當堂全數給發外合行抄單示諭爲此示仰該信局等知悉立卽遵照傅諭原寄信洋各户將所領贜洋一千五百八十三元按該單開大小寄數以八零五六折核算由局分别攤派各户先行收領取齊收條呈縣備查仍候追起餘贜再核給各該户照單領洋不得任意纏擾其各凛遵毋違特示計粘單聚豐祥發鼎生正興等共計三十六户 
[因案株連]  
　　信局被刦獲盜訊供各情節經列入前報前日莫邑尊訊鞫顧耀修供稱兄長福堂有無與孫壽堂串同行刦確不知情邑尊間然則爾何故避入元芳洋行花園以致疑爾圖竊解送公堂且捕頭已詰得爾贜洋藏匿在家業經起案尚容抵賴乎可速供明爾兄現在何處指提到案則爾便可無干否則受累無底顧始供是日官差來時福堂先已逃至元芳花園盖與管花園人顧順坤相識故也我恐株連隨即避入時兄已不在園中不知何往旋順坤疑我圖竊交捕送懲兄之下落請問順坤便知邑尊隨命押俟備文至英公堂請黄太守添差協提順坤歸案公堂接到縣文後尚未簽票派差而縣差已在泥城外撞見順坤卽時上前拖扭華捕見之遂將順坤獲解黄太守升堂訊問順坤供在元芳洋行管花園已經多年從未與顧耀修弟兄相識更無藏匿顧福堂之事惟前次耀修躱入園中疑其圖竊因而交捕送案移送縣中元芳洋東亦投案願保順坤黄太守商之翟副領事准其保顧出外俟覆請上海縣將耀修帶歸公堂再將順坤交案以憑質訊核辦云 
[範我馳驅]  
　　租界地方車馬往來曾經工部局於同治五年議定行走章程頒發示衆近因馬車夫日久玩生每致傷人肇事是以工局復將舊示分貼各捕房俾衆人咸知趨避也 
[循例祭壇]  
　　常年仲春之月各憲循例祭壇前日蘇松太道邵觀察督同上海縣莫邑尊松海防劉司馬及屬下各員親赴西門外西郊社稷祠恭祭天地壇至十九日再赴西門外西郷高昌司廟恭祭先農壇云 
[兇横宜懲]  
　　周錦堂不知何許人旅居本城紅欄杆橋左近椿萱早逝孤苦伶仃經族伯周培基撫養成人令其攻書習業詎錦堂不務 
 
 

Page 4

 
 
正業恒與無賴爲伍尋花問柳無所不爲去春培基爲之娶某氏爲室三朝後呼至膝前嚴加訓斥令其痛改前非錦堂竟視若耳邊風甫閱數天卽已見獵心喜房中衣飾典質一空其妻稍加規諫竟爾兇横異常前日又向妻索錢不遂所欲遂搶其飾箱飛奔而出其妻向之攔阻錦堂卽大肆咆哮揮拳亂擊培基聞聲而至喝阻不依肆口謾駡摩拳擦掌竟欲得而甘心培基忿極卽扭赴上海縣署聲請究辦莫邑尊研訊之下培基伸訴緣由錦堂俯首無詞惟稱日後改過自新不再有違訓誡邑尊遂飭重笞一百板痛加呵責諭令押候究懲培基麾令退去 
[糧差開釋]  
　　本邑欠繳條漕之粮差吉祥等十名收禁比追一事早登前日報章現各差陸續措繳已有數成莫邑尊因於前日飭將欠繳補清之楊裕周慶兩名先行開釋矣 
[英界公堂瑣案]  
　　平和洋行主人投英領事署訴稱曾向廣利昌號夥價買牛皮業經過磅且已付銀四百餘兩及細察皮内有霉爛細碎痕跡及頭尾等皮當卽剔出秤過向之退還索取價銀五十四兩該號竟支吾不付請爲傳訊究追翟副領事據情照會黄太守飭差傳該號夥於昨晨投案平和主人申訴前因該號夥供經手賣買牛皮祗取用銀且此貨於前月十三日過磅當時收得平和行本票向銀行收取銀兩及到銀行則稱此係上單期票届期平和行有銀付來卽可照付否則不憑因向平和行司帳人丁鳳槎理說雖蒙换付現銀然竟被扣去拆息銀二兩及至十四日始言尚有低貨欲退然客銀已經算去我實不能受虧中西官熟商之下以該號經售牛皮旣有低貨攙入理宜退還惟平和行亦應當時卽行察看何致隔日始言况付價銀而扣拆息亦屬非是今姑斷令退貨還銀其間酌罰銀十四兩撥充棲流公所經費餘四十兩給平和行領去完結○洞庭山人周少雲訴稱現在絲棧傭工同郷人陸阿巧向我硬借洋二十元陸素性兇横同郷人皆被其詐擾不堪不遂其心輙遭毆打我係傭工餬口之人何堪被伊滋擾不得已允借洋十元照給詎陸堅要如數否則斷不過去無奈訴知捕房拘拿解案銀洋呈繳陸供吳縣人年二十三歲成衣爲活昨因醉後與周嬉戲口角碎伊衣服並無硬借洋元之事求請施恩黄太守以陸訛詐可惡判枷號三月發頭門示衆再遊行三日以昭炯戒呈案之洋給周領去○三百四十四號華捕禀稱昨見三人在路爭毆自言因誘拐婦女起見爲此一併拘案請訊傅萬友供稱曾被尤阿五尤萬六弟兄借去銀洋二十餘元向索不還反誣我誘拐萬六之妻以致爭毆尤阿五供尤萬六係我兒子並非弟兄媳婦被傅誘藏與之理說一味逞蠻且妄稱欠伊銀洋萬六供認阿五是父親餘供與阿五從同黄太守以兩造各執一詞碍難訊理惟不應在路擾釁判各押兩日以儆至控欠洋誘拐等事如有証據始准另行具呈靜候批示核辦○西捕禀稱昨見瘋人吳德卿横臥馬路深恐悞被馬車踐踏喝令走開反被辱駡爲此送案請爲安揷吳供寗波人現在患病有親戚住居北泥城橋外黄太守隨飭押候傅伊親戚領去醫治不得冉令出外肇事卽有董昌其投案認吳爲親戚具領送回原籍交伊家人收管太守准如所請○三百四十四號華捕禀稱譚阿福不知何故將人毆傷因卽拘押受傷人送入醫院不能投質爲將譚先行解案譚稱以後不敢逞蠻求請施恩黄太守飭捕將譚帶回捕房押候受傷人投案再行覆訊察斷 
[公餞移賑]  
　　逕啟者今有全盛信局遞到杭州省垣朱少琴仁兄來函拜讀之餘述及頃有新選四川綿竹縣鍾大令到任同人擬設筵公餞荷蒙鍾君再三辭謝並云山東江西等省今年春賑需欵甚殷承蒙諸君隆情可否請將席費移賑同人欣然集成公分祖餞費洋五十元撥助寄到嘱卽併解災區足見諸君子不分畛域共襄善舉實深欽佩請登貴報以彰賢大令之德上海北巿籌賑公所愚弟施少欽拜啟花朝日 
[和鑑湖漁大吟壇見贈原韻録請哂正]  
　　同作春申客無心結比隣辱君欽寵意愧我苦吟身五體甘投雙眸不若塵此情如月朗照徹海之濱[  倉山舊主翔甫氏稿]  
[呈鑑湖漁隠吟壇卽希粲正]  
　　大寒節近風兼雨南望時時感索居得讀新詩開眼界却隨晴日到窗虚交游素喜磁針合才藻今看錦繡如愧我不才惟善病筆花落盡不中書[  同安氣短英雄蔣嘉福稿]  
[輪船來滬日期]  
　　厦門輪船十二日由香港高陞輪船十三日由天津太古公司刁刹輪船十四日由香港海定輪船十四日由天津豐順輪船十三早由天津英公司麥而華輪船十三早由香港開行來滬 
[浙省撫轅抄]  
　　二月初八日候補府彭家麟禀知運司委徽属鹽局差禀辭○初九日牌示曉諭事據布政司申報承誰禮部剳行光緒十一年乙酉二月十五日乙酉望月食浙江杭州府月食八分三十五秒初虧十四日夜子時初初刻七八分食甚十五日子正亡刻十一分復圓丑正二刻一分爲此示仰閤属文武各官隂陽學曁僧道人等一體知悉至期齊集敬謹救護毋違特示 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[請派商捐]  
　　日下采訪新聞人來書云官塲傳述謂近有某大臣條奏現在各路防兵日衆餉需浩繁内而部庫外而司道各庫入不敷出支絀異常極宜預籌餉源以資接濟擬於京外各直省所有各匯閱莊及茶商按年捐助共成巨欵以濟軍需俟殄滅法人後卽行停止等語已奉諭旨允准令京外臣工酌定捐數云云按此卽開源節流内之章程其詳已録登前報矣 
[捉姦剪辫]  
　　寗人某甲在杭垣貫橋某錢莊爲棧夥與烟作工人某乙交好乙僦居軍督司巷家惟一婦年逾而立飾貌修客專以引蝶招蜂爲事甲素有登徒子之好見而垂涎朝夕往來絶不顧忌新正某夜初更時甲正與婦在室中笑語乙驀自外歸沈醉醺醺東歪西例見甲在室忿火中燒飽以毒拳鱗傷被體繼又手持利剪將甲八千根煩惱絲一齊剪下勒令書伏辨一紙始行放去因此生意辭歇落魄無聊且頂上青絲竟同牛山濯濯聲言將欲尋乙復仇云 
[家産無多]  
　　日報言前出使法國隨員鈴木貫數年前在任用空官項十二萬餘元卽在法國藏匿去年自行出首解囘定罪監禁七年此次將其家産查抄拍賣備抵公項不料只賣得一百零九圓三角亦可謂一貧如洗矣 
[失愼評理]  
　　揚城馬巿口鼎泰祥布店後樓堆積棉花包初四日早忽然起火延及積薪烈燄飛騰勢不可遏隣右各鋪户急來灌救詎該店緊閉舖門不容人入鄰衆無奈只得由外緣梯上屋揭去瓦磚始得設法灌滅事後各舖咸動公憤邀布店東至茶社評理聞所費已不貲云 
[福建督糧道劉照會]  
　　爲照會事奉閩海關將軍穆照會開照得長門封禁内港准各國兵商輪帆船隻停泊壼江背後外邊繪圖紅線已内經已會銜辦理電致總理衙門代奏並照會各國大臣通飭洋商船遵照法船來必要早避以免誤　知照總稅務司通飭各口稅務司遵照曁分别咨行飭由善後通商兩局出示曉諭照會各國領事通飭各洋商遵照各在案兹據海關理船廳巴和禮送　關吏式夷第繪圖飭由查船西學生五品軍功梁壽齡照圖抄繪前來除咨左爵中堂楊督部堂分飭遵照並派員赶赴船廠請領鐵浮標交理船廳安設紅線上爲識外合將抄圖照抑卽便遵照移會善後局將圖抄繪照會各國領事通飭各本國兵商輪帆船隻一體遵照繪圖停泊紅線以内不得駛過紅綿　法船前來必須預先早避倘敵來不先行駛避致被我炮台悞擊及平時駛過紅線被各台開炮轟擊該船受擊卽係自悞自取不得多言索賠並由善後局出示曉諭曁知照沿海各省口岸通行濱海各屬地方官一體示諭沿海商民船隻知照爲此照仰卽便遵照辦理見覆速速等因計發繪圖一張奉此除報明各大憲並移行查照外合將繪圖照繪移送爲此照會貴領事請煩查照通飭兵商輪帆各船一體遵照繪圖停泊紅線以内不得馳過紅線若法船前來必須預先早避倘敵來不先駛避被我砲臺悞擊及平時駛過紅線被各臺開砲轟擊該船受擊卽係自悞自取不得後言索賠須至照會者光緒十一年元月十四日照會 
[滿江紅秋日過惲中丞公雲圃]  
　　松菊猶存圖畫着當年元亮間流覽水光㶑灔石形奇礓小有園林供坐嘯不多風月陪清賞算此中何物最多情長條長藤亞碧低簾桁蕉暈緑摇書幌問謝家池館夕陽門巷謂常城近園遺澤上追離垢意雅觀好切平泉想正詞人鷗隠狎西泠停詩舫[  馬相如待正草]  
　　　予性率易不善應酬以故落落寡交誠不足當名流許可也乃謬加青眼者轉輾相詢極之滇南古蜀道經邗水必訪鄙人自媿無才敢邀枉顧詎日昨嘉禾畢玉洲兄邂逅閒忽將雅意且言欣慕之深此與昔年賦秋生未晤時有天涯沿路訪詞人之句同爲佳話矣下交之幸不能無詞賦以誌感卽呈諸大吟壇哂正 
[未經謀面早謀心知已天涯結契深媿我虚名眞浪得那堪持贈半焦苓] [  柳隠詞人馬相如草]  
[花月吟廬雜詠]  
　　流水短橋東彎環一徑通竹窗新翠活花塢亂霞烘屋小還延月簾疎不碍風消閒無别事濡筆注魚蟲石徑碧苔封探奇策仗從烟波延舊　猿鶴寄孤蹤齋裏詩才減睡餘酒味濃到門山色好相對玉芙蓉草閣近空江遥唱聞晚腔鸞篁圍个个燕剪引雙雙花好艶於錦月明凉到窓咿哦吟興足把卷剔銀缸落拓不求知巢林隠一枝琴樽嘉客話風雨故人思半榻茶烟活入磚花影遲清閒多少福碌碌又奚爲寂寂掩柴扉無心問是非身閒醉郷闊地僻客蹤稀日麗花隂暖雨多草色肥過墻雙蛺蝶尋繞枝飛步雲草 
 
 

Page 10

 
 
   
 
 

Page 11

 
 
[光緒十一年二月初五日京報全録]  
　　宫門抄○陜督譚奏叅員實無劣迹懇請開復摺○又奏甄别庸劣各員請旨革職摺○大臣善奏調各員差遣片○黔撫李奏委員護理鎭篆片○江護撫劉奏調補知縣夾片○甘藩譚奏爲恭報接篆期摺○大臣金奏請變通審擬命盜案件片○又奏革劣員遞解回籍片○二月初五日理藩院鑾儀衛光禄寺鑲白旗值日無引見○内閣奏派騐放之王大臣派出豫王崑岡童華周德潤○召見軍機○○頭品頂戴陜甘總督臣譚鍾麟跪奏爲查明被叅人員實無劣迹籲懇天恩俯准開復原官留甘補用恭摺仰祈聖鑒事竊臣據已革甘肅補用知府儘先候補同知余甫勲禀稱因案牽累被叅懇請行查昭雪等情臣當卽調查叅案始末據藩臬兩司面禀因前署平慶涇固化道周崇傳訪聞署靈臺縣知縣龍惠昌有索取牙帖費及購買草棉種子索取子價並地丁加價折收係踵前任余甫勲故智禀請查辦經前督臣左宗棠批司查覆當經前司會委候補知縣陳希洛前往查明請領牙帖乃商民自行赴省具領該令並未經手無從索費棉桑價值係民間自行購買並非衙門代購徴收錢糧照舊以錢折收並未加價各情禀覆督臣左宗棠以雖屬贜未入已而心存不肖致輿論沸騰實難辭咎奏叅革職復飭移現任平慶涇固化道方鼎録確切查覆據方鼎録覆稱遵查靈臺縣自兵燹後地方凋敝經前任余甫勲龍惠昌先後整治始有起色民間至今稱道余甫勲歴任環縣安化皆有政聲其在靈臺任時奉前藩司崇保檄飭催各行换領牙帖令商人親身赴省請領商民祗領帖七張龍惠昌到任亦奉文催令出示嚴催未免過急商民不無怨言原禀所稱輿論沸騰龍惠昌踵余甫勲之故智殆由於此究之領帖未經兩令之手無從索費也又查試種草棉乃前靈臺知縣陳澤任内事旋因地寒不宜陳令禀請中止余甫勲到任奉文試種桑秧曾經出示令民間自行集資購買當由各紳民捐錢五百四十串並未交縣嗣因地土不宜種不成活經紳士于紹武等禀請以所捐錢文撥爲賓興之費龍惠昌批准發商生息歸學紳經管現有帳據可查龍惠昌未經通禀立案未免疏忽致周崇傳疑爲入已其實龍惠昌並未經手也至地丁折徴相沿已久靈臺僻壤無富商大賈以錢易銀猝不可得故或銀或錢聽從民便當時銀貴每兩易錢一千八百數十文至九百不等連耗羡火耗補平連脚每兩折收錢二千三四百文隨時價低昂詢諸里老僉稱向有折收並非自余甫勲龍惠昌始其無加價折徴自屬可信等情咨由藩臬兩司會詳前來臣再四察訪余甫勲歴任各縣尚知自愛且能留心民事旣據司道查明被叅之案實無劣迹自應據實陳明請旨飭部將叅案註銷除龍惠昌已由營出力奏請開復外相應籲懇天恩俯准將已革甘肅補用知府候補班前遇缺卽補同知余甫勲開復原官仍留甘肅補用出自逾格鴻慈所有查明叅員實無劣跡懇請開復緣由謹繕摺具陳伏乞皇太后皇上聖鑒訓示謹奏軍機大臣奉旨着照所請使部知道欽此○○頭品頂戴陜甘總督臣譚鍾麟跪奏爲甄别庸劣各員請旨革職以肅官方恭摺仰祈聖鑒事竊維軍興以來仕途甚雜非嚴行甄汰不足以昭勸懲而示觀感臣與司道隨時察訪存記查有候補直隷州知州談定基居心巧滑工於牟利補用知縣張紀南昏庸貪鄙惟利是圖補用通判戴岳林貪酷任性擅貢商民補用州判劉榮節縱丁釀命飾詞狡誣署岷州吏目蔣鉁違例擅受苛責平民署靖遠縣典史俞本源索費不遂挾嫌妄揭署碾伯縣訓導吳席珍品行卑污士類不齒署甯夏府訓導邢瀚湘冒領廪粮貪横狡詐署莊浪縣學訓導梁倗委瑣庸鄙不堪司鐸以上九員皆不堪造就相應請旨均行革職以儆官僚查談定基張紀南尚有應追之欵如逾限不繳卽行監追所有叅劾庸劣各員緣由理合繕摺具陳伏乞皇太后皇上聖鑒訓示謹奏軍機大臣奉旨另有旨欽此○○善慶片再奴才行營差委需員查有江蘇候補道雲逢曜河南撫標右營候補叅將劉慶雲均堪調至行營差遣該二員用支薪水仍由源省開支又花翎同知銜候選知縣楊錫麟現經陜西固提督雷正綰調赴關外差遣遺缺查有已革三品銜二等侍衛宗室奎晃堪以充補除咨調來營當差外謹附片奏聞軍機大臣奉旨知道了欽此○○李用清片再古州鎭總兵何世華在安義鎭署任内因病世缺所遺安義鎭篆查有總兵銜揀發副將借補郎洞營叅將熊得勝長於韜略熟悉情形堪以暫行護理除飭知前往接護外所有揀員暫護鎭篆緣由謹會同雲貴總督臣岑毓英合詞附片具奏伏乞聖鑒謹奏軍機大臣奉旨知道了欽此○○護理江西巡撫布政使臣劉瑞芬跪奏爲省會首縣要缺需員籲懇天恩俯准調補以資治理恭摺仰祈聖鑒事竊照南昌府屬之新建縣知縣冷鼎亨經前撫臣潘霨奏請升補南昌府同知接准部咨開缺所遺新建縣知縣係衝煩難三項相兼要缺例應在外揀員調補查該縣地當省首邑水陸交冲政務繁劇兼有發審委辦事件必得精明幹練才堪肆應之員方足以資治理又吏部奏定章程内開首縣缺出於通省正途人員内揀選調補等語臣與署藩皋兩司在於通省中簡缺知縣内逐加遴選實無人地相宜合例堪調之員惟查有廬陵縣知縣謝雲龍現年五十八歲廣東嘉應直隸州人祖籍福建甯化縣由廪生中式咸豐十一年辛酉科並補行戊午科本省郷試舉人同治四年乙丑科會試中式貢士殿試三甲一百三十名進士引見奉旨以知縣卽用欽此簽掣江西九年四月在江省捐局捐加同知銜奏補新淦縣知縣光緒二年四月初二日到任七年補行六年大計卓異奏調廬陵知縣光緒七年九月二十八日到　員識練才明實心任事以之調補新建縣知縣實堪勝任惟本任廬陵縣亦係要缺以煩調煩與例稍有未符第新建縣爲省會首邑較之廬陵更爲緊要該員係正途出身人地實在相需例准聲明專摺奏請據署潘司王嵩齡署臬司長禄會詳請奏前來合無仰懇天恩俯念省會首縣要缺需員准以謝雲龍調補新建縣知縣實於政治有俾如蒙俞允該員係現任知縣調補知縣銜缺相當毋庸送部引見其任内一切因公處分遵例毋庸核計至該員係再調之員所有前任新淦縣任内奉議各案罰俸銀兩例應完繳方能請調惟現接部咨本年十月十一日奉恩旨慈禧端佑康頤昭豫莊誠皇太后五旬萬壽普天同慶所有王公及京外文武官員現在議罰及以前革職留任及降級罰俸之案着悉予寛免欽此所有該員前任新淦縣任内奉議各案罰俸銀兩係在本年十月十一日欽奉恩詔以前均在寛免之列自可免其完繳除另行咨部外謹會同兩江總督臣曾國荃恭摺具奏伏乞皇太后皇上聖鑒訓示再所遺廬陵縣知縣係冲煩疲難四項兼全最要外調之缺容俟接准部覆截缺後照例揀員另請調補此案藩司於光緒十年十月二十七日出詳合併陳明謹奏軍機大臣奉旨吏部議奏欽此○○新授甘肅布政使臣譚繼洵跪奏爲恭報微臣接印任事日期仰祈聖鑒事竊臣奉旨補授甘肅布政使當經具摺恭謝天恩並籲請陛見在案兹奉督臣檄飭卽赴新任以便甘肅新疆布政使臣魏光燾交卸卽於本年十一月初二日准魏光燾將印信文卷移送前來臣恭設香案望關叩頭謝恩祇領任事伏念甘肅本荒徼之地經兵燹之餘民氣禾蘇庫儲日竭持經久之計節省爲先慰遺孑之情撫綏宜切廣招徠以興地利勵廉隅以肅官常凡此要圖務求實際臣惟有益加奢勉倍竭愚誠隨時隨事禀承督臣認眞辨理以期仰副聖主綏輯邊陲之至意所有微臣接印任事日期並感激下忱謹繕摺叩謝天恩伏乞皇太后皇上聖鑒訓示謹奏軍機大臣奉旨知道了欽此○○金順片再新疆命盜案件前經督辦軍務大臣劉錦棠奏請暫行變通按季摘由彚報咨部立案等因奏明在案奴才伏查伊犁地處極邊情形廻異内地所有命盜等案實属碍難拘泥例限自應變通辦理以歸簡易惟僅摘由彚報咨部立案流弊孔多殊非愼重民命之道奴才體察情形擬請嗣後伊犁命盜案件照章變通由奴才悉心審擬隨時奏報以昭愼重而靖邊隅是否有當謹附片具陳伏乞聖鑒訓示謹奏軍機大臣奉旨刑部知道欽此○○金順片再分省縣主簿周炳南逗遛於伊犁一帶蹤跡詭秘簸弄是非又復健訟逞刁大爲地方之害若不嚴行叅辦不足以儆效尤此等劣員若再任其逗遛於此誠恐藉端唆事貽害匪輕相應請旨將分省補用縣主簿周炳南革　永不叙用並遞解回籍交地方官嚴加管束以儆效尤而靖地方理合附片具奏伏乞聖鑒訓示謹奏軍機大臣奉旨周炳南着革職永不叙用並遞解回籍交地方官嚴加管束該部知道欽此 
 
 

Page 12

 
 
[光緒十一年二月初六日京報全録]  
　　宫門抄○諭旨三道録前○江護撫劉奏交缷撫篆仍回本任摺○署江藩王奏交缷藩篆仍回本任摺○江撫德奏接印任事恭謝天恩摺○粤督張等奏紳士捐置義莊懇請立案摺○陜督譚奏請旌卹摺○陜撫邊奏墾荒實數情形片○川督丁奏革武弁訊辦片○二月初六日吏部翰林院廂紅旗值日無引見○鳳秀假滿請恩○掌儀司奏十一日祭奉先殿載瀛行禮○值年旗奏派專操之大臣派出師曾富森布伊崇阿○又奏派管理新營房之大臣泒出漪貝勒崑岡○召見軍機崑岡 
○○護理江西巡撫布政使臣劉瑞芬跪奏爲恭報微臣交缷撫篆仍回藩司本任叩謝天恩仰祈聖鑒事竊臣前奉温綸暫護江西巡撫當將接篆日期恭摺具奏在案兹新任撫臣德馨業經到省臣於十二月十五日派委南昌府知府賀良楨撫標中軍叅將鄭國謨將江西巡撫關防並王命旂牌文卷等件齎送接收卽於是日奉撫臣飭回藩司本任旋准署布政使按察使王嵩齡將印信文卷移交前來臣卽恭設香案望闕叩頭祗領任事伏念臣謬膺重寄兩月瞬經自愧輕材藩條復綰凡用人理財安民察吏諸要政自當倍切愚誠力求整頓隨時禀商督撫臣加意講求認眞經理奮勉期加於曩昔振作無間於初終以冀仰酬高厚鴻慈於萬一除恭疏具題外所有微臣交缷撫篆仍回藩司本任日期理合恭摺具陳叩謝天恩伏乞皇太后皇上聖鑒謹奏軍機大臣奉旨知道了欽此○○二品銜江西按察使臣王嵩齡跪奏爲恭報微臣交缷藩篆並回任日期叩謝天恩仰祈聖鑒事竊臣於光緒十年十月十三日接署江西布政使篆務當經恭摺陳奏在案兹奉撫臣德馨檄飭仍回臬司本任遵於十二月十五日將藩司印信文卷移送本任藩司劉瑞芬接收並於是日准署臬司長禄將臬司印信文卷移送前來臣當卽恭設香案望闕叩頭謝恩祇領任事伏念臣以輕材謬膺簡任藩條暫攝旣樗櫟以增漸臬事復陳益冰淵之時惕查臬司責在戢奸禁暴察吏安民臣惟有倍矢勤愼隨時禀商撫臣虚衷講求認眞防查不敢稍涉懈忽以期仰答高厚鴻慈於萬一所有微臣交缷藩篆仍回臬司本任日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○江西巡撫臣德馨跪奏爲恭報奴才抵省接印日期叩謝天恩仰祈聖鑒事竊奴才蒙恩補授江西巡撫當經具摺叩謝天恩並籲請陛見旋卽自杭起程迎摺北上於本年十一月十六日行至江隂縣途次奉到差弁齎回原摺内開軍機大臣奉旨着該撫先行赴任欽此奴才遵卽泝江而上於十二月十五日行抵江西省城准護撫臣劉瑞芬派委南昌府知府賀良楨撫標中軍叅將鄭國謨將江西巡撫並提督銜關防一顆曁王命旗牌文卷等項齎送前來奴才當卽恭設香案望闕叩頭卽於是日祗領任事訖伏念江西統轄十三府一州濱臨江湖地方遼闊一切安民察吏整軍經武在在均關緊要奴才檮昧於此地民風吏治曾在南昌府任内略知梗概而驟膺艱鉅深懼弗克勝任惟有懍遵諭旨認眞辦理遇有要件隨時會商南洋大臣並督飭所屬實心實力妥爲經理以期仰答高厚生成于萬一所有接印任事日期除恭疏題報外謹繕摺叩謝天恩伏乞皇太后皇上聖鑒再奴才經過江蘇江寗安徽等省民情安謐沿途瑞雪普沾農民懽忭足以仰慰宸厪合併陳明謹奏軍機大臣奉旨知道了欽此○○兩廣總督臣張之洞革職留任廣東巡撫臣倪文蔚跪奏爲紳十捐産贍族援案呈請立案恭摺仰祈聖鑒事竊據廣東布政使龔易圖轉據長樂縣申稱據在籍紳士候選知縣孔繼周呈稱紳族姓頗繁豐瘠不齊老病孤孀時虞失所現已由紳捐置産業及現銀共計一萬三百七兩八錢四分酌仿宋臣范仲淹義莊成法將歲收租息銀兩永爲通族養老勸學存孤恤寡育嬰惜字之用並捐義倉穀一千石爲歲歉救荒之舉第恐將來子姪日繁良莠不等前項義捐産業穀石或有變易援照光緒五年南海縣封職朱廷貴等捐置義田奏准成案呈請轉詳奏咨立案所有孔氏族中捐置義産義倉無論族人外人永不得擅行買賣違者卽捐産人本支子孫以盜賣論庶義舉永垂不朽等情由縣造具册結繳司核明具詳前來臣等伏查該紳孔繼周捐産贍族恐致日久荒廢呈請立案之處核與南海縣朱廷貴等捐置義産成案相同合無仰懇天恩俯准勅部立案俾垂久遠除將册結咨部外謹合詞恭摺具陳伏乞皇太后皇上聖鑒勅部立案施行謹奏軍機大臣奉旨該部知道欽此○○頭品頂戴陜甘總督臣譚鍾麟跪奏爲查明第十五次各處地方陣亡傷亡遇害殉難各員名彚請旌卹仰祈聖鑒事竊維甘肅軍興以來所有員弁兵團陣亡傷亡以及紳耆婦女遇害殉難者節經分别十四次彚奏在案兹據甘肅布政使譚繼洵查明各處陣亡傷亡被害殉難武職員弁土番兵丁紳耆民團並殉難婦女幼童造具陣亡地址及年月銜姓花名清册詳請具奏前來臣查册造陣亡升補木瓜園守備雲騎尉世職馬連科等四百七十七員名口或臨陣捐軀或受傷殞命或被脅不屈或懼辱自裁並有全家殉難者忠貞節烈凛然如生允宜旌揚用彰志節除將清册分送吏禮兵三部查照外合無仰懇天恩勅部分别議卹以表忠義而慰幽魂理合恭摺具陳伏乞皇太后皇上聖鑒勅部核辦施行謹奏軍機大臣奉旨均着交部分别旌卹欽此○○邊寳泉片再准户部咨議覆前署撫臣葉伯英奏陜省應行整頓事宜次第查辦一摺内開民荒宜嚴飭各屬勸民開墾擬定墾荒章程及荒地實數報部查核等因奉旨依議欽此欽遵行知前來查陜省民荒地畆南山興漢商三府州向未報荒北山延榆綏鄜四府州地廣人稀土性磽薄應俟民力稍蘇另案辦理西同鳳邠乾五府州咸甯等十八屬亦無荒地惟耀州等二十五廳州縣原報民屯更荒地三萬三千五百六十九項十八畞有零光緒六年後節年報墾荒地四千四百十九頃五十六畝有零自九年六月設局督飭至十年十月底止續墾荒地一千八百八十三頃七十三畝有零已開之地照例於三年後升科未墾之地嚴飭各屬認眞招墾從前清查勸墾章程經前署撫臣葉伯英奏明咨部在案現復續增條規凡無力佃户領地五十畝准給耕牛一隻每隻酌定價銀八兩該地方官查明承墾人地實數具報由局發給價值令佃户自行購牛報明印官查騐確實取具保結始行發價如有佃户領牛棄地責成保人賠償各佃初種三年旣免升科而每年種地獲利應限三年内劃還原價俟陸續收回另發新佃買牛庶輪流周轉佃民可資接濟公欵仍有着落各屬領價後計其買牛較多之處隨時派員確查期昭核實總求弊端悉除佃民樂於認墾俾荒地日闢正供復舊所有應發價銀仍照九年奏案在於七年厘金存留外銷項下共撥銀三萬餘兩以符原案由善後局司道會議具詳前來奴才覆核無異除新舊章程咨部外所有查明荒地實數及勸墾情形附片具陳伏乞聖鑒謹奏軍機大臣奉旨户部知道欽此　○○丁寳楨片再據綿竹縣知縣王德溥禀獲私造札文王元章卽王高亭等解審一案當經發委審辦訊據王元章卽王高亭供綿竹縣人因聞買登雲卽買雨山出賣把總功牌保札由宋玉龍說合賈成連辦行知共銀一百七兩隨後買登雲將功牌保札行知一併送交憑宋玉龍交銀四十九兩四錢並交馬褂兩件馬一匹作抵銀二十一兩五錢餘約投文註册後如數付清旋被拿獲到案等供不諱隨提買登雲卽買雨山質訊恃係守俻供詞狡展查買登雲卽買雨山係瀘州人前在湖北軍營投効同治六年得軍功保舉把總七年在山東德州保舉守俻八年七月回川收歸督標中營光緒六年改撥重慶中營據成都府查明禀由藩臬兩司詳請奏革前來相應請旨勅部將買登雲卽買雨山守俻斥革訊辦除咨部外理合附片具奏伏乞聖鑒訓示謹奏軍機大臣奉旨買登雲卽買雨山着卽斥革訊辦該部知道欽此 
 
