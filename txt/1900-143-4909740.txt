# 1900 - 143 - 4909740

 

Page 1

 
 
[勸募崇明振捐] [  本館協振所啓]  
　　崇邑地濵江海易受水災四沙尤水鄉瘠苦之區盖藏甚少去歲淫霖爲虐繼以暴潮以致百數十里間盡受其魚之困迄今沈災未澹嗷雁哀鳴刺目傷心雖鐵石人見之亦當爲之下涙崇邑同人馳函告振請爲設法勸捐本館恊振所以崇地與滬相隔匪遥救災卹鄰自應急爲勸募伏祈四方好善之士各解囊金或爲半菽之分或爲一錢之贈聚沙成塔集腋爲裘俾飢民得以飽飫仁漿同登衽席造福匪淺獲報無涯敢於諸大善士有厚望焉 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之書祇釆自道光以迄同治雖名臣奏疏私家著述已有美必收而海防礦務諸學尚付闕如因更輯爲續編古今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏續通人逸士之議論搜羅選别都爲一編中分天算地輿公法約章律例礦務鐵路電線錢弊商務敎務算學則繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從亷對皇朝經世文編廿四本不三元續連編三編世本洋三元單買三續六本洋一元在上海三馬路中報館申昌蘇申南北　葉山房發兌 
[戒嫖說]  
　　嫖從女票聲說文云輕也亦作僄漢廣王望鄉歌背尊章嫖以忽注讀若瓢有邪淫之義此蓋今日以嫖爲狹邪遊之所由來也執筆人曰嗟乎自有嫖之二說而世之敗節隳名亡身喪家者幾不知恒河沙數豈非碧海之迷津黑風之飄墮乎夫遠者無論矣自螢苑笙歌麋臺絲竹春放秣陵之櫂秋停瓜步之橈江左風流於今未墜而滬上爲華洋互市之地秦樓楚館夾道如雲十里珠簾引人入勝凡夫烏衣子弟湖海寓公靡不挾彈吹簫經過趙李每開筵宴則箏琶雜遝羅綺芬芳翠繞珠圍日挑心許迨夫夜闌燈炧送客留髠漢家温柔鄉恐無此風流旖旎當此之時方以爲人生行樂耳亦何必效守財虜之握算持籌視一文錢若性命哉雖然鴆毒伏於宴安憂患生於逸樂倘使流連忘近醉飽無時卿卿雖愛卿卿一誤竟然再誤符至囊空金盡落魄異鄉飄零蘇季之裘憔悴馮驩之鋏前歡已渺後悔難追是猶設穽之恒情好遊之常事甚或恣情歡樂極意綢繆待至髓竭神枯不得不借資淫樂於是甫入陽臺之夢遽興蒿里之歌如昨日本報所紀娼寮案發一則及上月本埠麥家圈某妓院朱姓客奄化事不尤令聞者驚心而爲好冶遊者前車之鑒乎夫彼二人者當其别堂上之衰親抛閨中之少婦經商異地藉覓蠅頭宜何如克儉克勤爲他日室家之計而乃花叢一入目炫神迷一夕歡娛遽爾殞命桐棺露冷已飄異城之魂柳陌風柔猶入深閨之夢倘死者九原可作撫衷自問能勿懐慙今者朱姓之事旣已化作烟雲不復挂珍齒頰矣鎭江某客雖經其弟誼切鴒原百計千方欲爲乃兄一洩仇恨然娼家蓄藏媚藥亦係常情况枕畔密言樓中私語豈能令高坐堂皇者作爲實據科以謀殺之罪名且卽使如願以償而死者不可復生性命鴻毛究亦有所不値言念及此能弗寒心又嘗思之結髮爲夫妻卽百歲齊眉亦無異電光石火然　役於名利作客天涯雖雙影之難圓亦一心之無愧若兹之溺情風月縱志烟花春風之曲未終薤露之　忽起使爲之妻者能明大義心寒古井不起波瀾則因圖片刻之歡遽返重泉之駕忍令閨中人風寒翠幔寂守孤衾於理於情毋亦有所不合萬一不耐孤寒以爲夫也不良旣已戀野鶩而棄家雞則恩義已乖亦何妨如商婦秋江琵琶别抱則是以生前有限之樂而遺身後無窮之羞此中輕從權衡豈待智者而知其謬哉昔人有云闢佛者迂佞佛者愚自三百女閭創於管子迄今風流藪澤遍於寰區賓朋薈萃之餘幾若非此不足以遣興僕亦非謂一走草臺之馬卽有不測禍機但使成竹在胸則絃管東山笙歌北里陶情適性亦何妨偶爾流連惟一經惑溺其中則小之有玷聲名大之有關性命兹事具在歴歴可稽世有明於事理者尚其於色授魂與之際一聆此淸夜磬音乎倘以爲迂拘而棄之則亦非僕之所敢知也矣 
[本館接奉電音]  
　　昨日午前京師飛電傳來硃筆二道旨一道敬謹譯登○五月初一日奉硃筆雲南正考官著吳緯炳去副考官著伍銓萃去欽此同日奉硃筆貴州正考官著駱成驤去副考官著田智枚去欽此同日奉旨這所參疎防要犯越獄之管獄官甘肅武威縣典史周應南著卽革職拿問交魏光燾督同臬司提集刑禁人等嚴訊有無鬆刑賄縱情弊按律定擬具奏有獄官武威縣知縣楊培之著交部議處仍勒限嚴緝逸犯楊生華卽楊生祿高添才務獲懲辦毋任漏網餘著照所議辦理該部知道欽此 
[電傳匪警]  
　　昨日午後上海西字報館刊發傳單大旨謂晨得電音悉義和拳匪忽由天津闌入京師并將沿途鐵軌毁壞泰西各國兵艦之在大沽口外者一律調兵登岸以衛本國官商然天津仍安謐如常特不知京師有何舉動耳 
[要求保護]  
　　日本某日報云邇來中國義和拳匪闌入京師所在多有觀其情狀岌岌可危聞之美國某兵艦之回自北洋者謂近有耶穌教士七十二人突被拳匪戕害是以各國使臣互相聨約擬卽要求政府務必將使館悉心保護毋使被若輩摧殘 
[足民足國]  
　　廣州博聞報雲某日日本大藏大臣松方伯爵向人演說曰世上各國須觀其民人儲財之多寡以卜其國勢之盛衰卽如中國光緒二十三年之杪英吉利國民人贮蓄銀錢約三十六億萬圓美利堅國四十億萬圓法蘭西國十六億萬圓比利時國一億七千萬圓意大利國二億六千萬圓瑞士國一億五千萬圓荷蘭國一億八千萬圓俄羅斯國四億九千萬圓乃去年之杪我日本民人所贮僅得六千萬圓似此財用匱乏雖有貔貅百萬亦無所用我國不大可危哉 
[香江榷政]  
　　廣州博聞報云西歴一千八百九十九年香港進出各欵業已刊就淸單計是年徴收稅餉等項共洋銀三百六十一萬一千四百三十圓二角五分較上年多徴六十九萬一千九百八十四圓一分支銷公用三百一十六萬二千七百九十二圓　角六分較上年减少三十二萬九百八十七圓一角六分 
[鐵路紀聞]  
　　日本某日報云俄國政府派人至直隸山東兩省招募工人十數萬各竭力經營滿洲鐵路期以本年冬令河冰凝結時火車可由旅順直達琿春目下每日限定築路二英里之遥至於西伯利亞幹路明年亦可告成 
 
 

Page 2

 
 
矣 
[續錄中德所訂膠濟鐵路章程]  
　　第十六欵倘在百里環界外有須兵保護鐵路之處應由山東巡撫派兵前往不准派用外國兵隊山東巡撫允許竭力保護無論有工作時在停車時總期鐵路一切不使匪徒毁傷第十七欵此項鐵路專爲治理商務起見自白里環界起以外各處槪不准載運外國兵隊與外國兵隊所用之軍械萬一中外失和該路尚爲該公司經理該公司仍應遵照倘有爲敵人把持處所該公司失管理之權本省亦不認保護之責第十八欵本省遇有饑饉之年或有水災必須振濟所運米糧衣服等項或有變亂須用兵隊與此項兵隊所用之軍械糧草行李等項應照德國冋章稍給車價第十九欵本省應徴貨物牲口各稅在車站左近者該公司須妥爲料理使應徴各稅容易收納至需蓋稅房等項應由本省管理稅務之員與該公司妥議價値然後酌辦第二十欵該公司建築鐵路應逐叚攙用本地距路至近各村之人作工並與伊等交易以免向隅第二十一欵該公司在租界外所用華人倘作違禁之事應由該處地方官審辦一俟地方官知照該公司例應查辦某犯則該公司不得袒護阻攔倘所用他國人中有作違犯禮法禁例者一經控告卽應按照洋例究辦該公司亦應嚴查不使寛貸第二十二欵沿途所用工人須擇其能作工者多用本地土人並按照該處情形發給工價如該工人與居民口角生事由中國官按律拿辦該傭工人等不准擅入人家與人生事違者亦由中國官員查明嚴辦第二十三欵鐵路造成後應設修路看路工役人等須　各該叚本地殷實之老住户代雇擔保所雇之人均係安善良民並每人均須由代雇者稟請地方官發有憑單以便稽查第二十四欵車路全工告竣照章開駛後如遇有意外事故至傷損華民人物者應由該公司按照地方情形發給賠卹平時當明發告白凡人命或物件倘因管理火車疎悞致受損傷亦應賠卹至全局未定暫先開駛時倘因管理火車疎悞致傷人命或物件亦然 
[軍斾將回]  
　　松江采訪友人云江南提督兼自强軍統領李壽亭軍門因公赴白下旋因患痁不能就道以致留滯兼旬近已喜占勿樂之爻遂定於本月初二日乘某輪船至滬然後返旆節轅 
[太守履新]  
　　杭州訪事友人云原任杭州府林迪臣太守於上月二十四日辰刻因病出缺所遺篆務由藩憲惲菘耘方伯札委候補府朱小笏太守啓鳳代理并兼理防軍支應局提調事宜太守奉札後卽頒發紅諭擇吉二十六日已刻接印屆期府署書差將印信送至防軍支應局太守朝冠朝服望闕謝恩旋易公服行拜印禮然後升坐大堂受屬下各官叅謁府署書吏差役亦皆叩賀如儀事畢排導赴各上憲衙門禀知任事 
[試題補錄]  
　　本年四月十五日奉旨在保和殿考試試差所有與試人員銜名單已排日錄登報牘昨日京師采訪友人郵寄欽命文詩題爰卽敬謹錄登於下四書文題克明峻德皆自明也經文題君子以除戎器戒不虞詩題賦得篆刻鄙曹沈得文字五言八韻 
[鄂省官塲紀事]  
　　武昌采訪友人云湖北宜昌鎭總兵傅弼卿鎭軍前由督憲張香帥調省合操事竣後卽四月某日禀辭遄回任所○四月初八日爲撫憲于次棠大中丞嶽降之辰文武各官咸往鈴轅晉祝中丞槪飭材官擋駕蓋不欲重煩屬僚也○月前吳鎭軍元愷經香帥派赴日本游歴所遺武愷四營檄委朱惠之觀察接統○四月某日新選咸豐縣知縣董大令慶昌由京來省赴督撫轅禀到然後晉詣藩司瞿賡甫方伯呈繳文憑○黃石巷釐局委員熊大令瓜期已及撫憲于中丞會商香帥札委黃大令修初馳往接辦○四月某日藩轅牌示孝感縣知縣印務詳委補用知州丁國楨署理應山縣知縣印務詳委候補知縣宗得福署理咸豐縣知縣印務詳委大挑知縣葛調鼎署理石首縣知縣缺飭新選之劉訓濓赴任 
[鳩水雲帆]  
　　蕪湖訪事友來函云蕪湖萬壽宮附於東門能仁寺内凡遇朝賀文武百官皆就寺中行禮兹者道憲吳觀察以蕪邑係江左名區且爲通商口岸天威咫尺遐邇觀瞻特捐俸就蕪湖縣署迤東起造萬壽宮札委按司獄婁午峯叅軍監造一切規模務求美備刻已月斧雲斤昕夕從事將來落成之後必有一番壯觀也○志書爲一邑文獻所關自應隨時修輯去冬經邑紳黃某等禀請張筱珊大令捐廉提倡會同合邑紳士重修所有纂述體例及籌欵章程俱已規畫周詳祗以歲琯怱怱未遑舉事邇於上月二十二日就中江書院尊經閣下設立局所凡諸撰述搜採均委諸邑内名師宿儒其欵則除道憲吳觀察及大令所捐鹤俸外復諄勸城鄉士庶量力佽助俾是邦文獻不致湮没不彰亦良有司振興文教之美意也○此間人烟稠密每當炎夏疫癘滋生貧苦小民無力延醫輙纒綿牀褥展轉待斃邇者張邑尊關心民瘼特捐鹤俸就育嬰堂創設官醫局聘揚州張君瑞卿常年送診每日午後凡病家延之出診不取輿金茅簷蔀屋中人歡聲雷動○江口三元客棧開設有年上月某日有涇縣人某甲借宿一宵次晨怱怱出外及回棧檢點衣包則所帶洋銀二百元已不翼而飛向問茶历諉爲不知遂奔赴保甲總局控告局員移文蕪湖縣票提乙丙丁三茶房訊鞫初皆指爲甲有意寃誣良久始招認洋銀二百元由某茶房與棧主婦四人公分現藏棧内某處及派差往起則蹤跡全無至今案懸日久不知如何了結也 
[谷水蒲香]  
　　松江采訪友人云四月二十八日泗涇鎭民人會同圑勇解甲乙丙丁四惡棍至婁縣署詢之知其巓末者謂某日甲乙糾集羽黨八九人由虹橋鎭至七寳擇地設攤誘賭土人某姓告以此間民情强悍幸毋設此迷龍之陣致釀事端甲乙陽頷之而陰憾之未幾卽遷至泗涇喝雉呼盧依舊肆無忌憚二十七日其人適至泗涇購物不虞爲甲乙所見突然扭住大言曰我輩好買賣被汝一言道破以致計不得成今旣狹路相逢尚思逃出我輩之手耶其人正欲分辯而甲乙已拳如雨下旁觀者恐釀成命案急呼圑勇將甲乙禽獲翌日又獲丙丁兩名遂一併解請縣主屈吉士大令訊究大令立卽傳齊刑仵人等騐得其人雖受重傷惟尚不致於殞命乃善言慰藉令從速回家延醫療治一面將甲乙釘鐐收禁内丁則枷號署前○華亭縣境茅柴塘張姓族大人衆類皆面圑圑似富家翁今春族中有混名張鐵牛者家中被盜劫去衣飾約値千金並揮刃拒傷事主報經前縣主王緯辰大令詣勘飭緝在案迨四月二十六日之夜盜又擁入同族分居之張甲家内室將衣飾洋銀等物囊括無遺事主鑒於鐵牛之格鬥被傷不敢追捕至二十九日投縣報請緝查縣主林霨生大令准詞卽於本月初一日下鄉踏勘○華亭縣南鄉後岡鎭附近某村有顧許兩姓望衡對宇耕鑿相安前者顧將田產出售與許已杜絶矣近日顧忽物故　姪向許索加許給以米數斗洋銀一圓四角及殮後竟將棺木　置田中詰之非但不自引咎反逞兇毆擊許遂受傷而殞家屬痛其死於非命奔投縣署泣請伸寃林大令准之隨於本月初一日前往相騐 
[解犯回籍]  
　　前年臘月某日蘇州吳縣拘獲拐犯陳和尚劉永貴供認曾在常州誘得范長鳴之妻孫三寳携至上海押在野鷄妓院鴇兒陳娘娘處因之移解上海縣署請卽就近訊追歴經王藍戴三縣主一再比追迄今尚未將孫三寳交案前日縣主汪瑶庭大令查核接管卷飭將陳遞解常州武進縣原籍劉永貴押候訊追 
[委騐浮屍]  
　　二十四保二圖地保周夏全投上海縣署稟請相騐浮屍已紀昨報前昨兩日縣主汪瑶誖大令方拜會各國領事因委典史趙敬臣少尉庖代昨日午前少尉帶同刑仵書差人等渡浦赴三林塘沈家灣屍塲旣升座周保禀　此屍係救生局巡船撈獲會報明同仁輔 
 
 

Page 3

 
 
元堂堂中司事見屍身腐爛恐有傷痕未敢棺殮刻尚查無屍屬惟求察騐救　局設户某　供亦相同少尉飭仵役詳細騐視並無傷痕令書吏塡明屍格棺殮發封交地保領去浮厝待領并訪查溺斃緣由事畢回城赴敬業書院禀復銷差 
[禁搭席棚]  
　　本邑南市新馬路一帶店鋪每於夏日搭蓋席棚以避炎暑兹馬路工程局總辦程雨村大令深恐易肇火災特爲曲突徙薪之計親往履勘傳令各鋪主一律撤去不准搭蓋前日忽有張大成等二十餘家聨名遞禀局中略稱炎威可畏可否稍寛禁令大令諭以張挂布篷亦可遮蔽炎日各鋪主唯唯遵諭而退 
[勒捐被控]  
　　前者朱祥甫朱義齋等具禀籌餉貨捐局乞准在南市鹽碼頭設立公所抽收紙貨落地捐每月認繳銀九千餘兩招雇巡丁四出巡緝日前南市各紙鋪查知二朱往往私出空白捐票在外勒捐深恐有碍大局爰公稟松滬釐捐總局請卽查究督辦錢怡甫觀察批候查明核示 
[未便加罪]  
　　日前美界天潼路滋大燭店被火後捕頭以其曾倩怡和好時兩洋行保火險銀一千二百兩疑有縱火圖賠情事將店主范小坡拘解英美租界公堂讞員翁笠漁直刺會同美總領事署繙譯官白保羅君訊明一切判令罰去應得保險銀並管押五天以儆旣　怡和好時兩行經理人訴請本管領事訂於昨晨復訊和蘭國領事汪禮君先至公廨會同直刺詣火塲踏勘然後折回偕英國梅繙譯廾座怡和好時經理人偕魯意師摩投案訴稱是夜三點鐘時范所開滋大燭店無端起火情有可疑務請澈底根究如非縱火自應照數賠銀否則求嚴辦以儆范延律師林文德到案直刺向之詰究范供是晚小的睡在樓下迨聞火發倉皇無措奔至親戚某姓家並無别故范子德靑供詞與父略同林律師申稱此案前經貴分府訊明並無縱火實情卽保險行中人亦不能指出疑竇今已將應賠保險銀罰去復管押五天辦理不爲輕矣豈得再科以罪本律師觀范爲人誠實突遭此變驚駭異常未免語言失當平時店中所售自來火火汕以及紙貨均易惹火故特保火險今旣查無縱火實據應令保險行照賠試思范苟有心縱火則當火起發時早經逃出事後烏敢挈子投捕房此中虚實情形不難洞悉尚望明以察之直刺與梅汪二君互商之下謂兩保險行經理人曰此案本分府已與領事勘明並非縱火前之所斷原不過略示懲儆俾日後知先事防維今未便再加以罪仍照原斷辦理可也 
[添設捕房]  
　　去年英美租界工部局董以虹口提藍橋一帶地方遼闊事務殷繁建議添造捕房經之營之至近日始告竣英界老巡捕房柏總捕頭擬選副捕頭一名率同中西包探巡捕各若干名於華歴六月初五日卽西歴七月一號遷往辦公庶幾除暴安良不至有鞭長莫及之慮 
[上海縣署瑣案]  
　　前者流氓陳慶和徐　生阿李阿金訛詐不遂以致凶毆由某處巡局獲送縣署經前署縣篆之戴子邁明府枷號邑廟錢糧廰茶館門前示衆甫閱數日陳卽脫　而逸差役地甲四處偵尋至前日始得尋獲縣主汪瑶庭大令訊究之下徐寳生供稱當日由陳起意向李訛詐小的不過隨聲阿和而已並不帮毆及至戴　老爺訊懲小的卽自知悔過叩乞施恩陳供稱小的烟癮大發兼患痧症不得已棄枷而逃刻下病勢沈重叩乞開恩大令飭暫交的實人保　候病痊送案受懲徐掌頰一百下交人保釋○前日馬路工程局函送受傷人毛裕茂帮凶人戴阿仁到縣汪大令研訊之下毛供小的向當挑水夫　在集水碼頭挑水被閩人楊某之麻雀杉板船所阻婉囑讓開楊非惟不允反用竹篙　傷正欲登船理論突被戴阿仁扭住伸手批小的之頰迨巡捕到來楊已遠去戴供小的係福建興化縣人見毛與楊爭閙故上前解勸不料楊卽乘間逃逸大令飭仵役騐得毛所傷甚輕諭令退去飭將戴笞責一百板著交楊訊辦 
[馬路工程局瑣案]  
　　前晚南市新馬路指南曰玉　杂律烟室内値堂人顧阿三不知因何與江北划船户吳小扣子口角旋復彼此兇毆吳傷及頭額執事人恐肇禍端送至捕房由捕頭轉　馬路工程局禀請總辦程雨村大令研訊顧供稱昨晚吳至烟室内無端將小的之妻辱單迨小的回家吳復伺於中途將小的扭住攢毆至伊額上之傷實非小的所毆求恩明察吳供昨日小的在指南曰玉樓啜茗忽聞樓上有歌吹聲因之上樓窺　並不滋閙訊至此有吳福堂者投案訴稱小扣子係小的之子不知因何與顧起釁今者傷痕宛在求恩公斷大令騐得吳所傷輕諭令交人保出姑免深究○前者德商美最時洋行執事人投英美租界公廨控駁船户羅連生等竊取所裝米麥讞員翁笠漁直刺准詞飭包探先後拘獲羅連生等數名訊明枷責日前復由大和米行中人將羅之同黨陸金發卽陸全貴扭入馬路工程局程大令研訊之下諭令押候查明是否案中人再行核辦事爲德總領事某君所聞函致公廨請提陸訊究直刺爰於昨日飭差持函至工程局請將陸帶回大令准之命捕頭將陸交來差帶去歸案訊辦 
[美租界捕房紀事]  
　　剪綹賊阿福平湖縣人前日至百老匯路某姓家竊取銀對時表等物携至天潼路某押鋪質錢適爲包探沈翠濤所見弔取原贓解入捕房捕頭令押候解送公堂禀請讞員翁笠漁直刺懲辦○流氓潘得諳王景江吳錦榮董關海及混名海光棍者專在浦東一帶横行不法擾害鄉愚近經彼處某紡紗廠西人函告捕頭請爲查緝捕頭允之○昨晨小竊王阿興混入裏虹口鄉民某姓家竊取衣服被事主扭入捕房捕頭令押候解送公堂禀請究辦○前晚有賊犯混名小崇明者潛至胡家木橋左近某姓航船上竊取木質報時鐘携之而去適遇包探沈阿岳向之盤詰言語支吾遂拘入捕房告知捕頭押候解送公堂禀請訊究 
[仁風翔洽]  
　　日前本館恊振所承嘉庫房交來洋銀一百元指助崇明振欵又本埠廣益堂交來浙西逸士代募山東振捐洋銀一百元當此靑黃不接彼災民嗷嗷待哺方有朝不保暮之憂乃蒙大善士慷慨解囊好施不倦俾轍中涸鮒同慶來蘇豈獨結草銜環身受者懐恩圖報已哉詩曰樂只君子福履綏之敢爲大善士馨香祝之 
[小孩月内種痘神方]  
　　日前洪君蔭齋以所刊種痘神方見貽本館愧未知醫然保赤之誠夙所同具爰卽錄登牘尾以告家有寍馨者方用金銀花一錢紅花一錢桃仁一錢荆芥穗一錢生地黃二錢當歸二錢生甘草五分赤芍藥二錢以河水兩茶盃煎至一酒盃用本小孩臍帶約二三寸瓦上焙乾忌用煤火研末調入藥内令小孩分數次服完第一日服藥次日卽出痘至第三日收功不灌漿亦不結闸此方須於產後十八日内試之過十八日則不騐胡君采章云吾邑向例小兒墮地卽服黃連甘草燉乳汁以爲淸火之計如遵是方種痘宜停服黃連甘草三五日過三五日照服亦可又案吾友孫君澗香傳述云小兒種痘之年須觀除夕與元夜天氣如何如除夕與元夜天氣明朗無論鼻苗牛痘斷無妨害否則多在倖免之列若遵是方種之則此說可以不拘孫君又云小兒墮地時能囑穏婆用爭曰　花衣乾揩其身俟滿月後再行湯冼可永免百病亦保赤者所不可不知也 
[申報館協振所經收山東河南江西皖北浙紹崇明振捐四月二十一日至四月二十九日止第十二次淸單]  
四月廿一日謝筠亭潤資洋二圓無名氏洋十圓無名氏銅洋一圓○廿二日余姓洋一圓○廿三日雙　　洋十五圓○廿四日積善堂洋十圓元源立餘春生銅洋一圓○廿六日無名氏小洋兩角○廿七日慶安堂爲次子求病速痊洋五圓○廿八日方仲蛟爲第七女詠寶求咳痰速愈永保平安小洋四十角龍溪主人松興公來小洋二十角○廿九日俞爲義洋五圓總共收洋五十四圓二角銅洋兩圓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　大馬路東和公棧中所寓烟臺泰順棧分號執事人劉禹臣虧欠各錢莊銀三萬餘兩無可彌縫遽於四月二十五日翩然逃逸鉅元莊執事人邵子卿涵春莊執事人陳維堃仁大莊執事人任守謙宏慶公執事人葛友梅訪緝無蹤計無所出因將其夥張文泉扭案聨名禀請究追前晚讞員翁笠漁直刺倩襄讞委員張柄樞司馬研訊邵等同供泰順棧由烟臺分設於此已閱五年各莊向與往來今劉結欠鉅元八千兩涵春九千兩仁大五千兩宏慶公八千兩向之淸理屢次商緩不料前月二十五日竟避匿他方不得已將其夥張文泉扭案請卽押追張供小的係山東萊陽縣人去年二月至泰順執業迨八月卽辭歇現在協泰洋行餬口不知劉避匿何處卽其如何虧空亦不得知叩求鑒宥邵等同稱恊泰洋行副買辦李玉亭與劉交好應知下落李現住西新橋左近求恩提訊司馬飭將張押候補提李到案覆訊○郭杏卿控車夫陳小寳藏匿衣箱二口米二袋前經直刺倩張司馬研訊陳供明與陶阿五卽陶奎榮串竊遂於前日補提陶詰訊郭遣家丁陳升投案供稱前月家主遷居時有衣箱二口米二袋令陳裝至六馬路登瀛里忽被吞没叩乞追償陳供是日由陶囑小的裝物至新居付給車資小洋銀二枚小的卽將衣箱及米送入内室不敢串竊叩求明察陶供是日小的方從事田疇陳忽稱由龍華載來衣箱二口米二袋向小的求售小的因以洋銀三元八角購取其米衣箱則不知載往何處並無串竊情事求鑒司馬惡陳供詞狡展判責二百板與陶還押飭原差帶同原告押陳至陶家查吊原贓禀覆核奪 
[英美租界公堂瑣案]  
　　昨日美繙譯白保羅君因公赴姑蘇適英總領事署繙譯梅爾思君由蘇返滬爰卽命駕詣公廨與讞員翁笠漁直刺會判各案○包探孫阿星拘解竊賊汪阿浩蔣阿榮戚阿順到案禀稱此三人串竊胡阿德家綢布衣服八件銀質對時表一枚銀臂釧一雙報捕後經小的緝獲人贓送案請辦胡投案領贓汪等同供小的等自知不合尚乞恩施直刺商之梅君判令各責三百板管押六月贓給還失主○包探孫阿星解粤人洪華到案禀稱此人誘匿徐朱氏家女該經小的查獲送請究懲徐朱氏投案申訴前情洪不認誘拐直刺著留候過堂復訊○包探趙銀河解送馬夫王阿狗到案禀稱此人駕車不愼撞壞自來水龍頭爲此拘請訊究自來水公司經理洋人請飭賠洋銀八元王供此馬不受覊勒致肇事端今願照賠求恩寛宥直刺判賠洋銀八元再罰七元以儆○包探倪順泉解　竊董福興到案禀稱此人疉次犯案受懲今又行竊方智槐家綢布衣服六件縀鞋一雙報捕後經小的緝獲人贓送案請究方投案領贓　供小的係蕪湖縣人客中無可謀生致爲此不端之事直剌判責三百板號枷一月期滿遞解回籍○包探張阿五朱阿高同解船户瞿桂林到案禀稱此人由馮長生雇運洋棉紗乘間竊取八包報捕後經小的等緝獲人贓送請究辦馮投案供稱倩瞿裝運洋棉紗數十包被竊八包幸卽查獲求恩給領瞿供此紗係彼等遺忘在船並非小的行竊直刺判枷號一月　包探石金榮解送竊賊羅郎喜到案禀稱此人竊取朱仁生家布衣三件經小的緝獲人贓送請究辦朱投案領贓羅認竊不諱直刺判責二百板贓還給失主 
[法租界公堂瑣案]  
　　河南延津縣人徐乃來前投法界公廨控妾徐許氏捲逃等情讞員朱森庭明府准詞飭提許氏及婢女冬梅等到案押候傳到傭婦周王氏訊核昨禮拜二堂期包探傳到原告將周王氏及在押之徐許氏冬梅解請明府與陸繙譯會訊周王氏供光緒十八年正月小婦人在許氏處傭工至八日徐大少爺納許氏爲簉室當時曾將金臂釧三雙贈與許氏爲小婦人所目擊冬梅供稱某日往尋傭婦周王氏卽被伊藏匿不放周王氏供冬梅由徐大少爺寄與小婦人處並非小婦人藏匿明府以徐乃來稟内有請將許氏發堂之語爰俯如所請准子發堂另行擇配陸繙譯謂案中尚牽涉某姓須提案質對明府頷之著將許氏與冬梅還押候補提某姓再核某姓爲誰訪事人並未書明殊不可解○浦東高行鎭陶子山前投公廨控姪媳潘氏先在小東門外某花烟館賈娼因受媒人之愚聘娶過門未幾卽逃出仍作賣笑生涯其母反向索詐求恩究辦明府准詞提案訊供押候復核昨日堂期潘氏之母潘湯氏投案候訊明府判將烟妓陶潘氏發堂擇配所有衣物准其帶去陶子山交保出外限五日内將姪章大交案候訊同爲烟妓之王鳳仙王金寳一并發堂擇配潘湯氏掌頰一百下捕頭禀請王鳳仙等並未犯案未便槪予發堂明府未及答卽有顧阿囝者投案禀稱小的情願出洋銀六十元娶鳳仙爲室明府著查明是否屬實再行核斷○永昌安裕等錢莊主控裕泰建行主楊光輝行夥蔡雙泰董安甫虧欠往來銀一萬三千二百六十餘兩明府訊供之下著押候交保出外妥爲理處原告堅請人銀並保以致案懸未結昨日堂期明府飭傳各原告到案著將楊等一并移送上海縣辦理○包探禀稱某西人在虹口遺失金花籖一枝報請查緝旋由小的在城河浜張寳生舊貨攤上查獲根究來歴稱向李阿金買來爰將李張一并拘案請訊李阿金供三月初八日車夫某甲在路上拾得此物小的出洋銀四元買來旣而轉售與張寳生得洋銀十七元一角明府著押候查明復核○張秉鑑前控孫炳元借去洋銀三百元圖賴不還經明府提案訊押候交人保出限日内理楚兹已逾期張復遣抱告投案求追明府查核所控内有一百元並無筆據著將孫炳元交原保人保出再限五日繳洋銀二百元如延押追○羅阿耀禀稱小的在浦東楊家渡招商局棧房爲小工頭目日前小工鄭雙喜程少卿手持鐵器將小的之叔毆傷爲特拘案請辦明府著押候邀同受傷人到案再核○順泰錢莊夥王自雲因收兌周阿二所竊洋人之金錢被拘到案明府訊供不認因押候查昕再核昨日堂　復訊捕頭禀稱順泰前曾先出强水鎔壞之小洋銀拘案究罰今復到案請押候查辦明府准之周阿三無于省釋○包探禀稱鞋匠俞永富前晚一點鐘時猱升電杆上將電線割斷以致電燈無光巡捕見之拘案請辦明府判令枷號半月笞責二百板 
[豫章官報]  
　　　補府洪鑾缷辦瑞袁臨分局回候補縣王煇委代弋陽公幹鄭輔東監修新建圩堤回蕭渭監修南昌圩堤回賀昌祺由吉水府照王儀度由都昌孫廷獻由義武等俱催漕折回喬永怡委辦義寗渣律鹽卡署九江前營千總唐櫆請餉保省禀知賑捐奬加都司銜並給竊翎知縣廖恩光往廣東查探硝磺價値林因禀銷　門城内查騐栅欄並禀知賑捐奬給花翎湖口縣徐允升已奉部文調補玉山縣篆務所遺湖口縣卬務以准補斯缺倪廷慶赴任又長寗縣金福保因病請假就醫以卽用縣王純武輪委署理攺指候補府沈璘慶禀到知縣沙昌壽往義寗查詢案件楊炤往渣津公幹縣丞吳鴻翥往袁州府勸辦賑捐林志賢崇仁催稅契回馬慶熙石城催地丁回又禀知聞訃丁父憂禀辭回籍守制准補鉛山典史張贊霖禀謝行知 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
[光緒二十六年四月二十三日京報全錄]  
　　宮門抄○晉撫毓奏爲恭報到晉接印任事日期並謝恩摺○新撫饒奏爲士道員到省飭赴新任片○桂撫黃奏爲知縣試用期堪以按班補用摺○秦督陶奏爲行抵陜省病體難支懇恩賞假調理摺○隴西學政夏奏爲恭報科試一律完竣摺○新撫饒奏爲遴員署理知州片○護秦撫端奏爲攺指道員到省擬仍札委總理營務處片○桂撫黃奏已革進出乘間脫逃之擬嚴緝訊辦片○四月二十三日兵部太常寺太僕寺廂黃旗値日吏部引見六十九名○慶王由東陵回京請安○那王假滿請安並謝加級恩○容惠謝授鴻臚寺卿恩○錫振貽榖各續假十日○王瓘預備召見○召見軍機王瓘慶王○○山西巡撫奴才毓賢跪奏爲恭報奴才到晉接印日期叩謝天恩恭摺仰祈聖鑒事竊奴才於光緒二十六年二月十四日奉旨調補山西巡撫遵卽具摺謝恩二月二十四日階辭仰蒙召見訓誨周摯欽感莫名隨卽摒擋出京於三月二十四日行抵山西省城卽日准護理撫臣布政使何樞將山西巡撫關防提督鹽政印信並王命旗牌文卷等件派委太原府知府曹樹椿署中軍叅將宋占魁齎送前來當卽恭設香案望闕叩頭祗領任事伏念奴才滿洲世僕海岱備員郡典曹南旋監司之疉搉恩承闕北更牧伯之洊膺未至湘中命權專閫甫臨江表愧領封圻方慙無補於齊疆廼復量移於河朔恩施愈重報稱益難查山西爲拱衛畿輔之邦巡撫有控馭提封之責安民察吏固爲綱紀所當先講武治軍詎敢因循而忘備現値時艱孔急宜籌裕餉之方况當春歉堪虞尤重恤民之政他如和輯教民嚴戢盜風整飭鹺綱愼固疆圉在在均關緊要自維擣昧深懼弗勝惟有殫竭血誠認眞經理以冀仰答高厚鴻慈於萬一所有奴才到任日期並感激下忱除恭疏題報外理合恭摺具奏叩謝天恩伏乞皇太后皇上聖鑒再奴才出都所過之處農民望澤甚殷入山西境後二十一二等日連日得雨多已深透堪以上紓宸厪合併陳明謹奏奉硃批知道了欽此○○饒應祺片再臣前准吏部咨光緒二十五年三月二十一日奉上諭甘肅新疆伊塔道員缺著慶秀補授欽此查該道現已到省應卽飭赴新任署伊犁府知府黃炳焜應飭交卸仍回本任各專責成除由臣曁藩司分别給委外謹會同伊犁將軍臣長庚陜甘總督臣魏光燾附片具陳伏乞聖鑒謹奏奉硃批吏部知道欽此○○廣西巡撫臣黃槐森跪奏爲知縣試用期滿堪以按班補用恭摺仰訢聖鑒事竊照定例未經到省筮仕人員加捐過班分發簽發各省令該督撫詳加察看試用一年期滿如果才堪勝任卽據實奏明留於該省遇有相當缺出酌量題補又大挑分發各省一等舉人以科分名次爲補缺之次序俟其到省照例試用一年甄别挨次題補各等因遵奉在案兹查廣西分缺先補用知縣陳奎堂現年三十一歲係四川成都府雙流縣人由監生遵新海　例報捐知縣指分廣西試用遇缺先補用免試用並捐花翎同知銜光緒二十五年正月三十日到省又大挑一等舉人簽掣廣西試用知縣李錫增現年三十四歲係雲南雲南府昆明縣人由廪生應光緒已丑科本省鄉試中式舉人戊戍科會試後大挑一等引見奉旨以知縣試用欽此簽掣廣西回籍聽候咨取光緒二十四年十一月二十九日到省該員等均已試看一年期滿詳加察看分缺先補用知縣陳奎堂才明識練誠樸無華大挑試用知縣李錫增明白安詳實心任事歴奉差委均無遺誤應請留於廣西遇有相當缺出照例按班請補據藩司李興銳臬司張廷燎會詳前來謹會同署兩廣總督臣李鴻章恭摺具奏伏乞皇太后皇上聖鑒訓示謹奏奉硃批吏部知道欽此○○頭品頂戴陜甘總督臣陶模跪奏爲微臣行抵陜省病體難支懇恩賞假調理恭摺仰祈聖鑒事竊臣於光緒二十六年二月十五日具摺恭報起程日期卽於是日力疾東行維時氣喘舊恙未愈而咳𠻳略輕乃一經勞動咳𠻳復發氣並上� 
升出蘭州省城至金家崖驛頭暈眼花喘𠻳不已留住一日十七日至甘草店値大風迎面氣喘尤甚復留住四日方克長行仍未能按站遄征日行四五十里三月十四日始抵陜西省城舊病有加無减每日披衣下牀氣喘不止兩腿麻木難於步履晤見護理陜西撫臣端方曁司道各官均推薦醫生切囑調治無如微臣血氣大衰難求速效醫家咸謂必須休息數旬徐投藥餌或能就痊惟有仰懇天恩賞假一月俾得赶緊調理一俟宿疾稍瘳卽當迅速就道藉紓戀闕之忱所有微臣行抵陜省病體難支懇請賞假調理緣由理合恭摺具陳伏乞皇太后皇上聖鑒訓示再臣此次拜摺敬借用陜西巡撫關防合併聲明謹奏奉硃批著賞假一個月欽此○○甘肅學政翰林院編修臣夏啓　跪奏爲科試完竣恭摺具陳仰祈聖鑒事竊臣於去年十月將歲試完竣科試僅餘蘭州一棚等情曾經恭摺奏明在案今年二月十二日准蘭州府詳報各屬府試完竣臣卽於十六日開考至二十七日試畢應試生童人數較之歲試不甚懸殊臣嚴密關防悉心校閱士子均能恪守塲規尚無弊竇邊陲之地文風雖未臻極盛而士習樸厚類多循謹自守各棚試卷亦不乏可造之才臣復剴切曉諭朂以立志敦品通經致用爲學必培根柢作文務究體裁要在博約兼賅方圖上進並檄飭各府州縣整頓書院設立課程勵以行已之方示以讀書之法庶平日知所服習不至安固陋而蹈因循更擇其尤者調入省城書院中肄業以期藉資鼓舞仰答聖世作育人材之至意至鄉試錄遺優生會考各事容屆期循例舉行所有臣才畢蘭州一棚通省科試一律完竣情形理合恭摺具陳伏乞皇太后皇上聖鑒謹奏奉硃批知道了欽此○○饒應祺片再署温宿直州知州朱璜請假遺缺查有候補知府李慶棠堪以委署據署新疆布政使藩效蘇署鎭迪道兼按察使銜李滋森會詳前來除由臣批飭給委外謹會同署陜甘總督臣魏光燾附片具奏伏乞聖鑒謹奏奉硃批吏部知道欽此○○端方片再陜省現在整頓營伍添練洋操較之往日情形尤爲吃緊　須知兵之道府大員認眞督練方足以收實效兹查有攺指陜西補用道嚴金淸樸誠爽直素習韜鈐往者甘隴用兵前　學士陜甘總督左宗棠前新疆巡撫劉錦棠邀佐戎幕兼統隊伍倚重最深後隨新疆撫臣魏光燾剿辦甘回尤能力任艱苦旋奏派總理陜西營務處深資得力嗣因保薦給咨離陜查該員原係新疆候補道現在捐離原省攺指陜西領照到省擬仍札委總理營務處藉收駕輕就熟之效電商署督臣魏光燾意　相同該員係曾經召見奉旨交軍機處仔記人員此次攺指陜西應准照原班補用並請俟補缺後再行送部引見以重操練而專貢成謹會同署理陜甘總督臣魏光燾附片具陳伏乞聖鑒謹奏奉硃批著照所請吏部知道欽此○○黃槐森片再平樂縣丁憂在籍進士曾思睿因曾得春家收藏賊贓經縣拘案訊明起出原贓給主認領該進士以事不干已挺身揷訟恃符不服審訊由縣府詳藩臬兩司會詳經臣附片奏請革職歸案審辦於光緒二十五年十月初四日奉硃批著照所請該部知道欽此欽遵行司提省發委桂林府審辦去後兹據臬司張廷燎詳稱據桂林府知府孫欽晃報奉發審訊已革平樂縣進士曾思睿屢訊無供十二月初八日提案覆審後派差黃標等　發待質局收管該革進士行過蔡德盛門首詐稱進内小便乘間脫逃查拿未獲等情由司轉詳前來除批飭嚴緝務獲訊辦外理合附片陳明伏乞聖鑒謹奏奉硃批刑部知道欽此 
 
