# 1901 - 223 - 4910245

 

Page 1

 
 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄕會試及生童歲科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效面宏遠謨惟由古以　今因中以逹外淺深本末次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價値昂貴購者不易本局爰仿從前　書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校　完密本局另有樣本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌　局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[裁世俸說]  
　　謹案大淸會典世爵之等有九曰公曰侯曰伯曰子曰男曰輕車都尉曰騎都尉曰雲騎尉曰恩騎尉公俟之封皆當時天潢之貴胄從龍之奇勳否則手創中興河山重奠朝廷策勳錫爵載在旗常帶　之盟與黄河泰山而並永矣若夫輕車都尉以下大半係戰陣危迫之時或以弁勇喪元或以義民殞命國家差等功次不忍沒其忠勤酬庸展恩賞延於世屈指二百數十年來如雍乾時之蕩平準部勘定回疆以及近時髮匪之殲除苗逆之剗削自統兵將帥下迄末弁偏裨凡效命疆塲殁於王事者一經奏請無不立沛恩施在朝廷恤藎勸忠固屬無微不至無如下之得承恩賚者其數旣多其名遂雜其賞旣濫其弊遂叢販鬻頂冒以博頭銜者固已防不勝防而尤莫甚於假世職以領俸銀吏胥則因緣以爲奸册結則影射而難辨而眞屬殉難之家屬反或瞠乎在後末由得沐弘恩故說者每謂國家之有世俸養忠裔者少而豢胥吏者多語雖近激亦未嘗非閱歴之言也在昔光緒九年戶部曾以世俸太冗議給一半限爲定額邇者各省　臣又因庫欵奇絀紛紛奏請飭裁兩江總督劉峴帥爰飭自本年十月起將督標各世職月俸停放札甫下安徽江甯兩省向隷督標之各世職卽邀同江寗駐防各員　　督轅求免峴帥曉以大義各員同稱他省世職之所以　汰者緣恩　雲騎騎都各尉皆食全俸所耗實多至本省督標世職人數雖衆食俸者僅得五十員必俟缺出始能叙補且此五十員又有停食或食半俸者卽不裁汰費亦無多况襲職雖有大小五等之分其爲勳舊則一若僅去小五等之俸似尙不公倘併大五等悉裁恐王公侯伯子男勢必出而　阻務懇宫保仰　聖朝篤念勛勞之意具摺人奏仍給　銀一時衆口呶呶瀆訴無已峴帥乃諭以事關奏案容再　乞天恩衆始唯唯而退竊謂各世職禀陳之詞旣以耗費之未必甚多又以恩施之允宜普及斟情酌理未嘗不　　　人惟卽此趨轅呼籲之流其祖若父是否果係死綏疆塲抑或如習俗之展轉沿訛難免或有冒　當此年湮代遠雖　　　固不能一一稽查故愚意此案旣經奏定其本係頂冒者一律停發固爲情理所宜然卽　屬忠　之子孫邀恩旣已多年當此國庫空虚亦宜仰體時艱不復多所撓阻况名雖食太倉之粟而當承襲之始靡費旣　不貲迨赴領之時折扣又多虚耗有名無實此區區者亦未必足爲事畜之資故毋寍自願停支俾不肖之吏無從肆其奸狡至大五等之俸其先世櫛風沐雨必有不世之勳勞且人數究不甚多非若尋常世職之可以侵冒此時若遽裁去非特事有難辨且恐於國家崇德報功之典究亦非宜惟際兹庫欵難籌或停止數年或减成給發則揆之於理尙屬允平而彼小五等之被裁者亦可心平氣和而不至有斷斷相爭之事其迨兩得其宜者乎質之重名器而愼度支者或亦以鄙言爲然也 
[本館接奉電音]  
　　昨日午刻河南觀音堂鎭行在轉遞澠池縣電傳上諭一道敬謹譯登○九月十二日行在内閣抄奉上諭江西布政使著柯逢時調補張紹華著調補湖南布政使欽此 
[駕蒞觀音堂鎭電音]  
　　昨午本館得觀音堂鎭遞至澠池縣所發專電云本月十二日皇上恭奉 
皇太后慈輿行經河南陜州所屬觀音堂鎭按自張茅鎭啓鑾行五里過五里河又五里上分水　又五里抵廟溝又五里抵硤石驛又十里抵駕車嶺又十里抵乾壕又五里始逹觀音堂鎭自陜州至硤石驛計程七十里爲崤山西支沿途頑石屹𡾐車行極艱當道光十四年光緒九年皆曾興工剷削另闢新路無如重車勳踰千觔砰磅　磕不久即磊　故鑾輿亦甚儒遲也至乾壕則卽杜少陵所詠石壕村 
[續登中外和約十二欵譯漢全文]  
　　第六欵大淸國大皇帝允定付諸國償欵海關四百五十兆兩此係西歴一千九百年十二月二十二日華歴光緒二十六年十一月初一日條欵内第二欵所載之各國各會各人及中國人民之賠償總數註　件十二甲此四百五十兆係照海關銀兩巿價易爲金欵此巿　按諸國各金錢之價易金如左海關銀一兩卽德國三馬克零五五奥國三克勒尼五九五美國一圓零七四二法國三佛郎克五英國三先零日本國一圓四零七和國一弗樂零七九六俄國一魯布四一二註俄國魯布按金平算　十七我理亞四二四此四百五十兆按年息四釐正本由中國分三十九年按後附之表各章淸還註附件十三本　用金付給或按應還日期之巿價易金付給還本於一千九百二年正月一日起四十年年終止還本各欵應按每屆一年付還初次定於一千九百三年正月一日付還利息由一千九百一年七月一日起算惟大淸國國家亦可將所欠首六個月至一千九百一年十二月三十一日之息展在自二年正月一日起於三年内付還但所展皇欵之利亦應按年四釐付淸又利息每屇六個月付給初次定於一千九百二年七月一日付給乙此欠欵一切事宜均在上海辦理如後諸國各派銀行董事一名會同將所有由該管中國官付給之本利總數收存分給有干涉者該銀行出付回執丙由中國國家將全數保票一紙交駐京諸國領銜欽差手内此保票以後分作零票每票各由中國特派官員畫押此節以及發票一切事宜應由以上所述之銀行董事各遵本國飭令而行丁付還保票財源各進欵　每月給銀行　事收存戊所定 
 
 

Page 2

 
 
承擔保票之財源開列於後一新關各進欵俟前已作爲擔保之借欵各本利付給後餘剩者又進口貨稅增至切實値百抽五將所增之數加之所有向例進口免稅各貨除外國運來之米及各色雜糧麫並金銀及以金銀錢外均應列入切實値百抽五貨内二所有常關各進欵在各通商口岸之常關均歸新關管理三所有鹽政各進項除歸還泰西借欵一宗外餘乘一併歸入至進口貨稅增至切實値百抽五諸國現允可行惟須二端一將現在照估價抽收進口各稅凡能改者皆當急速改爲按件抽稅幾何改辦一層如後作爲估算貨價之基應以一千八百九十七八九三年缷貨時各貨牽算價値乃開除進口稅及雜費總數之巿價其未改以前各該稅仍照估價征收　二北河黄浦兩水路均應改善中國國家極應撥欵相助增稅一層俟此條欵畫押日兩個月後卽行開辦除在此畫押日期後至遲十日已在途間之貨外槪不得免抽○第七欵大淸國國家允定各使館境界以爲專與住用之處並獨由使館管理中國民人概不准在界内居住亦可自行防守使館界線於附件之圖上標明如後註附件十四東面之線係崇文門大街圖上十十一十二等字北面圖上係五六七八九十字之線西面圖上係一二三四五等字之線南面圖上係十二一等字之線此線循城墻南址隨城垛而畫按照西歴一千九百一年正月十六日華歴二十六年冬月二十六日文内後後附之條中國國家應允諸國分應自主常留兵隊分保使館○第八欵大淸國國家應允將大沽砲臺及有碍京師至海通道之各砲臺一律削平現已設法照辦○第九欵按照西歴一千九百一年正月十六日華歴光緒二十六年冬月二十六日文内後附之條欵中國國家應允由諸國分應主辦會同酌定數處留兵駐守以保京師至海通道無斷絶之虞今諸國駐防之處係黄村郎坊楊村天津軍糧城塘沽蘆臺唐山　州昌黎秦王島山海關○第十欵大淸國國家允定兩年之久在各府廳州縣將以後所述之上諭頒行布告一西歴本年二月　　　　　　 
初一日華歴上年十二月十三日上諭以永禁或設或人與諸國仇敵之會違者皆斬註附件十五二西歴本年八月十九日華歴本年七月初六日上諭一道犯罪之人如何懲辦之處均一一載明三西歴本年月日華歴本年月日上諭以諸國人民遇害被虐各城鎭停止文武各等考試四西歴本年二月初一日華歴上年十二月十三日上諭各省督撫文武大吏曁有司各官於所屬境内均有 
保平安之責如復滋傷害諸國人民之事或再有違約之行必須立時彈壓懲辦否則該管之員即行革職永不叙用亦不得開脫别給奬叙註附件十六以上諭旨現於中國全境漸次張貼○第十一欵大淸國家允定將通商行船各條約内諸國視爲應行商改之處及有關通商各地事宜均行議商以期妥善简易現按照第六欵賠償事宜約定中國國家應允襄辦改善北河黄浦兩水路其襄辦各節如左一北河改善河道在一千八百九十八年會同中國國家所興各工盡由諸國派員興修一俟治理天津事務交還之後卽可由中國國家派員與諸國所派之員會辦中國國家應付海關銀每年六萬兩以養其工二現設立黄浦河道局經管整理改善水道各工所派該局各員均代中國及諸國保守在滬所有通商之利益預估後二十年該局各工及經管各費應每年支用海關銀四十六萬兩此數平分半由中國國家付給半由外國各干涉者出資該局員差並權責進欵之詳細各節皆於後附文件内列明註附件十七○第十二欵西歴本年七月二十四日華歴本年六月初九日降旨將總理各國事務衙門按照諸國酌定改爲外務部班列六部之前此上諭内已簡派外務部各王大臣矣註附件十八且變通諸國欽差大臣覲見禮節均已商定由中國全權大臣屢次照會在案此照會在後附之節略内述明註附件十九兹特爲議明以上所述各語及後附諸國全權大臣所發之文牘均係以法文爲憑大淸國國家旣如此按以上所述西歴一千九百年十二月二十二日華歴二十六年十一月初一日文内各欵足適諸國之意妥辦則中國願將一千九百年夏間變亂所生之局勢完結諸國亦照允隨行是以諸國全權大臣奉各本國政府之命代爲聲明除第七欵所述之防守使館兵隊外諸國兵隊卽於西歴本年月日華歴本年月日全由京城撤退並除第九欵所述各處外亦於西歴本年月日華歴本年月日由直隸省撤退今將以上條欵繕定同文十二分均由諸國及中國全權大臣畫押諸國全權大臣各存一分中國全權大臣收存一分西歴一千九百一年月日華歴光緒二十七年月日晨北京定立 
[俄議屯煤]  
　　俄文報云俄國海軍部大臣擬在紅海及各要隘添設屯煤處所現方昕夕籌議汲汲不遑以本報觀之我俄水師中人應力請政府及早於紅海曁坡獻海東印度各處設立煤棧以供戰艦所需實當今至要之政務也 
[俄圖阿國]  
　　西字報云俄人前將亞細亞洲西部盡力經營近方有事於東方遂致不暇西顧乃聞阿富汗王薨逝之信俄又乘機而起逞其雄心果爾則英必惎之或致兵連禍結中國滿洲之事反當易於轉圜矣按阿王之子哈彼布剌根年方二十有四前嘗游歴至英英先皇維多利亞待之優渥此次方由英回國適値前王大故遂卽負　臨朝云 
[地不愛寳]  
　　英國工程報云曾有人核算中國煤礦共佔四十萬英方里按英國各地之煤甲於天下然所佔不過一萬二千方里今中國僅以東南方及山西等處計之已有一萬四千方里果能一律開採當可得煤六十三萬兆墩之多且各礦多有精鐵可作軍裝此外河南亦遍地産煤大有取無盡而用不竭之概雖離海口颇遠然與揚子江相近轉運亦覺非難也 
[准入美籍]  
　　香港循環日報登美京華盛頓友人函告云華人初至美國時堅不肯人美籍土人遂以爲非我族類不免意存畛域以致設有苛例不便良多兹者旅居美屬非路底化埠之華人創設總會辦理人籍事宜擬就章程佈告梓里凡有欲顧大局者愼勿離心離德致誤事機也 
[抽提運費]  
　　蘇州訪事人云江蘇巡撫聶仰芳中丞近接兩江總督劉峴莊制軍來文大旨謂和議告成賠欵浩大兩江應每年籌銀二百萬兩請廣爲設法以濟時艱等因因于日内迭次與藩臬兩司悉心籌畫擬於各州縣所徴漕糧每石運費一千零五十二文内提錢五百文以資挹注旋經藩臬兩憲輾轉籌商禀請中丞酌减現已酌定每石提錢三百文不日卽當行文各屬一體遵照矣 
[招撫鬍匪]  
　　牛莊訪事人云翼長瑞昌邇在各處招撫鬍匪編爲兩營帶至田莊臺駐紥居民聞之頗懷疑懼每日未至上燈時節即已一律閉門 
[梅州匪耗]  
　　粤省友人函告云廣東嘉應州屬興寍縣土匪串合外來狂宼期於八月初十日揭竿爲亂十一二日迭次攻撲縣城人心惶惶爭相遷避幸官軍飛馳鵰剿陣斃匪人十餘名擒獲二十餘名　傷者更不知其數餘匪乃竄至太平　肆行蹂躪官軍跟蹤圍捕匪與之拒勢復不支始各逃散二十三日城内各店鋪遂將貨物遷回照常贸易目下官兵已四處雲集死灰當不致復燃矣 
[更練被傷]  
　　有客自廣州致書本館云九月初三日之晚突有六匪毁城西十一鋪如意巷吳姓家後門閙人室中行劫其家祗有婦女畏其兇横不敢聲揚對門某店夥聞鬨閙聲心知有異適甲乙二更練行夜至此急告以故二更練先放空槍恐嚇然後大踏步入門匪恐被禽倉卒抛贜而遁二更練尾追不捨致被槍傷旣而四匪由芽菜巷竄去二匪奔至十二鋪遇閘阻隔奔回原路濳匿社旁坊衆聞之齊往探視二匪遂伺隙逸出不知所之翌晨事主具詞赴南海縣署報案并請騐更練傷痕不知縣主將何以處之 
[更換團勇]  
　　漢口訪事人來函云漢上團防營原擬酌量裁撤嗣因餉費由商人捐集且操練尙覺認眞是以暫留駐守兹聞漢黄德道岑馥莊觀察之意以此項團勇較勝駐防營爰札飭自九月朔日起一律更換以重兵防 
 
 

Page 3

 
 
[委員查案]  
　　漢口訪事人來函云湖北嘉魚縣向有長隄一道前被蛟水衝裂致成巨災嗣經紳士聨名禀請地方官興工修葺邇者督工委員忽相攻訐紛紛擾擾致誤要工刻下上憲已委侯大令昌錦前往查辦矣 
[榷使同臨]  
　　揚州訪事人云委辦江蘇正陽關督銷事宜之蒯觀察光典督辦十二圩淮鹽總棧事務之曾觀察紀壽同於本月初六日抵揚鹽屬聽鼓各員咸往馬頭迎謁二觀察隨命駕至運轅拜會兩淮運司程雨亭都轉茗談良久而别翌日　觀察即解維上　曾觀察則尙擬二十四橋之畔小作句留 
[鹺憲鶯遷]  
　　杭州訪事友人云現任兩浙鹽運使黄幼農都轉自本年三月到省後卽奉前署巡撫余晉珊中丞委署臬司篆務迨飭回本任而原任運司世振之鹺憲靈柩尙停署内是以仍駐臬轅近始資雇各工大加修葺涓吉本月初八日率同瀛眷喜賦鶯遷 
[宦海餘波]  
　　杭州訪事友人云正任浙江杭嘉湖道王心齋觀察前以查勘海塘不力經撫憲任筱沅中任撤任所遺道篆另委李幼梅觀察接署兹者中丞以海塘爲民生休戚所關王觀察漫不經心恐難勝任擬卽奏請開缺刻已將奏稿札知矣 
[韓民遇救]  
　　寗波訪事友人云日前有朝鮮國漁人約伴汎舟捕海參中途遇風飄至浙江寗波府屬象山洋面船已破損船中二十三人同時及溺幸經他船援救得慶更生禀經象山縣某大令備文派勇押送鄞縣署縣主徐蓉齋大令飭暫留本署頭門内土地祠以便派差護送至申載回故國 
[木主被毁]  
　　松江訪事人云桐廬袁爽秋京卿前在郡城西門外購得大厦一所風廊月榭幽潔精深俾他日宦成效鹿門之歸隱去夏京師突遘拳匪之亂京卿慘遭顯戮迨朝廷與各國議和始得降旨昭雪今夏旅櫬南返安正首邱茸城沈約齋明經前肄業上海龍門書院時與京卿同執贄於興化劉融齋先生門下至是創議奉京卿木主人昭忠祠聨合同志諸人具禀松江府署府尊余石蓀太守以事頗爲難辭以無例可援擲還原禀明經乃以京卿附祀郡城融齋書院卜吉重陽佳日恭送木主至院中肄業諸生聞之約於是日淸晨悉行散去十一日忽喧傳京卿木主爲人所毁急往探之則已斧成兩　併于書院門首黏有檄文一道云奸賊袁昶矯詔保洋以致京城失陷天子蒙塵禍首罪魁莫此爲甚雖保障東南不無小補而大局糜爛不可收拾試問南方臣子寗使受辱而生乎抑願不受辱而死乎苟有人心應明此義乃今者羣小人不明大義竟奉木主配享劉先生使劉先生猶生當逐此叛逆之徒於門外趨附者無以對天子更無以對劉先生因舉此義明正其罪斧木主於大門之外並爲趨附者告　聞此檄西門外及城門口亦均張貼嗣爲京卿家屬所聞急遣臧獲至書院携取所毁木主書院司帳人立遣急足追回并婉詞以謝不知此事日後將如何料理也 
[浙省官塲紀事]  
　　杭州訪事友人云署浙江乍浦同知正任處州同知夏司馬遹桐現奉藩司誠果泉方伯飭回本任遺缺委候補同知沈司馬璿慶署理此外乍浦理事同知缺委候補同知黄司馬曾益接署寗海縣典史缺飭准補是缺之顔少尉澤訓赴任○浙省舉辦膏捐現由藩司誠方伯札委上城總巡史别駕悠揚下城總巡桂别駕步鑾中城總巡陳大令德彝湖墅總巡鄧大令嘉禾江于總巡郭别駕維銘查明各叚膏店烟館逐月銷數若干本月十三日造册呈報以便核定捐數次第抽收 
[蘇臺小志]  
　　蘇州訪事人云本月初九夜上燈時鄕人某甲行經胥門内道前街至金天盛茶食店以靑蚨一翼購　子糖一粒店夥某乙忙亂中重向索錢因之口角互毆鄕人大受夷傷始經旁人勸散○上月某日成衣匠某甲向同業某乙索取所欠洋銀一元數角以致口角揮拳正在固結不解之際適府署差役陶順之子金生長元吳三縣派赴府署聽差之阿福偕府署東首居民李長生行經其地上前解勸令乙約期歸還屇期甲邀同陶等三人至某飯館果腹醉飽之餘核算價値適符所欠之數當卽付訖而散嗣甲經人薦至牙釐局工作恃有護身符在遂誣陶等三人訛詐乘間禀求署臬司朱竹石廉訪究追廉訪允之本月某日飭總捕同知黄司馬拘拿研訊三人歴訴前情司馬判令各荷校半月以儆 
[上海官塲紀事]  
　　昨日午後撫標滬軍營管帶龍葆珊遊戎命駕至道轅謁見蘇松太兵備道袁海觀觀察面商開濬河道事宜良久始别○昨日江蘇候補通判萬瀚香别駕至上海縣署拜會縣主汪瑶庭大令大令以禮欵之○昨日午前駐滬俄總領事阿福柯君命駕至道縣各署投剌拜會 
[委訊股辦硝磺案]  
　　金肇端程寳鈞以股辦硝磺局被諸可詩假公濟私等情控諸上海縣署縣主汪瑶庭大令尙未訊結金程復投督轅上控兩江總督劉峴帥札飭蘇松太兵備道袁海觀觀察委籌防局員朱霞林明府至道轅研訊昨日先由大令派書差等人至轅伺候迨明府升堂詰究金訴稱光緒二十三年硝磺局員諸可詩糾合職商入股職商先付銀一千二百五十兩旣又在揚州匯銀一千零二十五兩續匯六百兩共計三千兩立有股摺爲憑今諸雖病故尙有潘其思在求恩究追程寳鈞之兄程愼安卽程寳炎呈上股摺二扣護照二紙訴稱股銀被諸吞沒凈盡今請向潘追給潘供稱職員由督憲委員陳倍遠邀同襄理局務諸舞弊虧欠之事概不與聞當陳於本年五月接辦以來未聞有此糾葛今程寳鈞匿不到案仍在外亂用局中鈐記令其兄到案朦訴顯係不盡不實明府諭令愼安將護照及諸所用鈐記於明日繳案愼安稱職弟因事他出尙求寛限明府著於本月十八日繳呈并諭金曰此銀由諸經理不能向潘姓追索今且退去俊禀明道憲大人後於十八日覆訊核奪可也 
[售票被拘]  
　　蘇松太兵備道袁海觀觀察查悉本邑南巿新馬路左近仁濟公司私售膠州彩票札飭上海縣汪瑶庭大令立予標封並拘獲夥友汪阿四許萬亭李阿桂前日升堂研訊汪供小的係廣東某縣人在仁濟公司執事僅閱旬餘其中細情尙未詳悉許供小的係廣東香山縣人在公司中當跑街之役每月薪水洋銀五元總公司設在膠州主人姓周上海分行係陳文榮所開現在陳已回廣東原籍所售彩票第一次於八月初四日在烟臺開彩現售第二次彩票至陳共有資本若干及有無合股之人小的均不知悉李供小的充當出店之役諸事皆不與聞大令著各交人保釋候禀復觀察再行核辦 
[盜刼信船]  
　　前日午前本邑南巿致大信局船由嘉興來滬駛至南翔鎭東巿突來暴客多人蠭擁而上將洋銀貨物席捲一空事後舟子奔赴嘉定縣署報請緝查不知縣主章大令若何辦理也 
[美租界捕房紀事]  
　　昨日午前十點鐘時某行傭工張大等四人曳第一百二十號載貨車至裏虹口漢璧禮路横衝直撞致將一千零五號門牌鼎康槽坊櫃檯撞壤油缸亦碎如　粉流去豆油八十餘斤坊主怒將張等一併扭送捕房捕頭本擬押候轉解公堂禀請讞員張柄樞司馬懲辦繼因張願償洋銀數元乃從寛釋出○昨晨本邑人周阿多投捕房訴稱家居虹口迤北引翔港鎭頃因事行經西華德路同仁醫院門外突遇流氓徐炳炳等人攔路强借不遂其欲致被攫去衣袋内所儲洋銀十餘元捕頭告以此後如遇若輩即喚交巡街捕扭至捕房轉解公堂禀請訊辦可也○前晚木匠周阿四等數人在裏虹口某茶肆中結算工値不知緣何互肆凶毆旋復扭至捕房嘵嘵爭辯捕頭謂錢債非此間所應理爾等可自投公堂具詞呈控 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[羊城風信]  
　　粤省友人函告云本月初三日之晚大雨滂沱無異銀河倒瀉翌日天方破曉雨仍未止而氣候轉凉寒颷　然砭人肌骨初五日乍陰乍晴入夜箕伯揚威窓櫺響震海珠江上奔濤山立各船多被掀翻傳聞香港天文臺得小吕宋電音謂魯新島附近迭起颶風然港中雖密布陰雲而風伯行旌猶未戾止亦可異也 
[險遭不測]  
　　杭州訪事友人云九月初九日俗傳北斗星君誕辰杭人之好事者每於寺院中設立斗壇自初一日起初十日止逐日誦經禮斗以冀降福消災城廂上下多至二十餘處而尤以足山太歲殿及文昌閣爲最盛初八日文昌閣中羽士正在步罡忽聞殿上砰　一聲觀者咸恐楝宇傾頺捨命奔出一時婦女之墮簪遺珥者不計其數迨遊人四散執事人細加查察見閣　裂開半尺許急雇工用鐵條鈐束一面請巡防局員派勇彈壓雖不致滋生事故然其中跌傷者已有數人矣 
[上海縣署瑣案]  
　　前有朱寳山者扭鄧松亭至英美租界公堂訴稱被鄧竊取當票贖去珍珠等情讞員張柄樞司馬移送至縣縣主汪瑶庭大令訊供未結飭差補提王竹三前晚升堂復訊王供小的向爲珠寳掮客本年六月初旬某日鄧松亭持來珍珠當票兩紙稱有友人倩伊贖出轉售得有餘利彼此公分計一票當在鎭江得錢一百十四千文一票當在揚州得錢九千三百文小的隨向陳姓暫借洋銀二百元偕鄧前往贖出連船資計費去洋銀一百七十元旋又被鄧借去五十元回滬後鄧命小的倩英界四馬路某珠寳店估看據云約値洋銀三百七十元次日悉鄧被朱扭控公廨管押捕房因將珠質得洋銀二百二十元歸還所借之欵並未掉換求恩鑒察鄧供稱贖珠之欵由王借墊是以贖出後卽交王收藏朱供小的已向當鋪索珠閱看内有十顆被伊換去叩求嚴究大令將鄧大加申斥連王管押限三日内措還所借洋銀五十元朱於十日内備本贖珠呈候察奪○朱銀土扭控徐阿和串同徐金福賴婚前晚大令升堂研訊朱供小的由徐阿和執柯聘定徐金福之胞妹爲室當送財禮洋銀四十元擇吉九月初八日迎娶屆期又送洋銀四元迨往迎金福忽勒索洋銀四十元致誤婚期爲特扭案求究阿和供當議婚時言定財禮洋銀八十元今送過四十元其餘因朱乏力由小的勸令减半無如兩造皆執定不移叩求明鑒大令飭朱再送洋銀二十元擇日迎娶令阿和傳諭金福遵照辦理如違提究 
[南巿捕房紀事]  
　　本邑南巿公義馬頭航船戶喬阿韋之夥馬阿德竊取船上顧姓客所携被褥持至某押鋪質錢被顧查悉向喬理論喬遂將馬交二十九號巡街捕帶入捕房捕頭令押候轉解馬路工程局禀請總辦翁子文太守訊究○船戶李長友由某處裝小麥來滬甫經繫纜工程局水巡捕某甲卽河收船捐李不允遂被拘入捕房捕頭令押候轉解工程局禀請訊究○昨日浙江嘉興府屬某邑人趙德馨扭船戶顧正祥至捕房訴稱前雇顧等所駕駁船五艘裝運仁和石門海鹽三縣漕米至浦東招商局馬頭騐兌忽少數百石向之理論互相推諉爲此扭請解局究追捕頭命押候轉解工程局禀請訊核 
[英美租界公堂瑣案]  
　　慶豐土店主賴慶祥卽藍慶祥又卽賴豐年前曾收買匪人所誘小孩劉浦廷帶回廣東原籍經孩父劉子生控諸陽湖縣署涉及在滬贸易之賴懷禮陽湖縣翁大令准之備文至英美租界公廨關提讞員張柄樞司馬飭差提到研訊之下賴懷禮供稱賴豐年前在蘇州買得小孩一口小的雖曾目見並未串通現在已帶回廣東叩求鑒宥司馬令交人保出限日將孩交案違干未便○羅天生向在三馬路茂記綢莊執事日前勾誘陳秀山之妾彭氏出外觀劇旋同至雲南路某姓屋中姦宿事爲陳秀山偵悉糾人人内捆送捕房昨日捕頭令五百九十七號華捕解案請懲陳秀山投案訴稱福建某縣人向爲雜貨生意五月某日買得粤婦彭氏爲妾旋被羅天生勾誘成姦現旣到案不願領回務求嚴辦羅天生及彭氏一味求恩司馬商之白繙譯判責羅三百板枷號兩月彭氏掌頰二百下發棲流女所擇配○王金寳行竊字林報館鉛桶鋸子等物報經包探沈阿岳拘獲解案字林西人聲訴前情王供稱小的在字林報館執役被欠工資洋銀六元是以取鉛桶等物作抵實非行竊求恩鑒察司馬判責二百板工資洋銀著館主如數付訖○蔡華甫行竊王根寳家皮箱一口洋銀八元小銀錢二十六枚報經包探孫阿星拘獲解案司馬判責三百板逐出租界○楊金福控陸榮生行竊洋傘報時鐘等物司馬判責二百板發押捕房三月○金榮汀家多積稻草經包探徐榮珊送案請究司馬判罰洋銀十元○喬阿星在某繅絲廠門前調戯婦女經四百五十九號巡捕拘獲解案司馬判責二百板○洋人揩美格而控車夫趙金川拉車不愼致將馬車撞壞司馬判押五日以儆 
[法租界公堂瑣案]  
　　公館馬路首善里口裕成麫包店不戒於火延燒左右鄰捕頭查得店中曾保火險銀四千兩因于昨日傳執事人阮謙福至案請訊阮供稱是晚二點鐘時方在烘焙　頭不料火勢猛烈致兆焚如讞員杜枝園大令與費繙譯會商以該店不應漫不經心著罰洋銀二百元以儆○韓梅生前　法捕柴某借去洋銀六百元延久不還被控到案迭奉大令訊供押追迄今尙未了結昨日柴捕將所押田單呈案訴稱此田五畝七分坐落引翔港左近每畝値洋銀四十元除抵過外尙少三百七十二元求恩追給大令著韓赶緊淸理○榮華棧主車阿連前控孫阿三私縱竊賊李六寳一案大令訊供之下孫稱李避匿溧陽大令備文飭探帶車前往拘提李已聞風逃逸昨日車投案求追大令提孫略訊仍飭押候嚴比○英界探夥徐寳生及某烟館値堂人王阿四因王掌生竊案牽涉到案大令訊取口供押候查明再核昨日包探禀稱小的查得徐確係探夥王確係烟館値堂人大令著當堂開釋○施阿四串同李旭初張坤桃誘拐幼孩控經大令訊供責比旋因患病送仁濟醫館療治昨已告痊由包探解案大令從寛釋出○喻春平前控王子明合股贸易吞沒資本迭奉大令訊供以兩造供詞各執飭邀見証人來案候核昨日兩造同投案下大令仍著邀同見証人覆訊○上期金月卿遞禀控某圖地保林少卿阻撓售地不肯就契上畫押等情昨日金復投案求提大令著下期提林到案訊核○周茂堂强奪鄕人所豢之牛被控到案大令判枷號一月期滿責釋并罰洋銀十元周稱小的無力措繳洋銀叩求恩免大令著减罰五元押候繳呈開釋○袁阿大訴稱前晚竊賊張阿福緣梯入竊當塲拘獲送案請懲大令判責二百板○周品生訴稱小的家住八仙橋被賊竊去報時鐘一架今已破獲求准領回大令以其並未報失著覓保人具領○徐阿月訴稱小的在東新里司閽偷兒劉阿根行竊外套一件窩頓某小烟館中今已查獲人贜送案請辦劉不認行竊大令著俟下期傳到小烟館主復核○包探禀稱鄧阿惠竊取泰來洋行棉被二條售與薙髮匠林阿福事經小的查知一併拘案請辦大令判將鄧責四百板林罰洋銀五元 
[維揚官報]  
　　九月初三日署興化縣劉大令到揚華鹺尹鴻儀調儀調委吳家集銷李家　卡趙鹺尹忠顯萬鹺尉煜陸鹺尉文炳均辭解南京餉起程　初四日挈南分轉沈禀　辭署邵伯司李少尉厚堂過揚履新馮鹺尉應　委海屬聽差初五日程鹺尉克賢解淮北餉來初六日鮑鹺尉　銷北鹽 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[奏疏彚錄]  
　　頭品頂戴兵部尙書銜山西巡撫臣岑春煊跪奏爲具報微臣力疾銷假叩謝天恩恭摺仰祈聖鑒事竊臣前因假期屇滿病仍未痊於光緒二十七年六月初九日奏懇開缺回籍調治旋經差弁　回原摺欽奉硃批著再賞假一個月毋庸開缺該撫惟當力任其難勿稍諉卸欽此臣跪聆之下感悚無地伏念臣以銓材謬膺疆寄卽在承平無事之時自問尤難勝任况値晉事極難而身多疾病外覲内省實恐孤負聖明是以屢請開缺受代冀免貽誤荷蒙天恩高厚疊賞假期奬勉朂勵有加無已臣何人斯叨此隆遇拜讀温諭實用涕零臣感激之餘忘其固陋於請假期内延醫赶緊診治雖憂憤中積本病莫瘳而昏暈恍惚諸症壯年藥易奏功已漸痊可臣敢不力疾銷假黽勉任事以冀仰答高厚鴻慈於萬一除將晉省一切事宜督同司道盡心籌畫隨時上陳　聽仰秉宸謨外所有微臣銷假任事曁感激下忱理合恭摺具奏叩謝天恩伏乞皇太后皇上聖鑒謹奏七月二十五奉硃批知道了欽此 
頭品頂戴湖廣總督臣張之洞跪奏爲揀員調補遊擊員缺恭摺仰祈聖鑒事竊准兵部咨湖北鄖陽鎭標中軍遊擊高長洪病故遺缺應用應升應調人員等因臣在于通省實任遊擊内揀員調補查有記名總兵借補湖北提標左營遊擊丁大文年六十五歲安徽巢縣人咸豐四年在籍充當練長復投効軍營歴在安徽江蘇直隸山東等省迭次打仗出力洊保記名總兵賞給匡勇巴圖魯名號借補湖北提標左營游擊現經調署督標左營游擊辦理營務均稱裕如該員材力健强辦事奮往以之調補斯缺洵堪勝任合無仰懇天恩俯准以丁大文調補鄖陽鎭標中軍游擊實與地方營伍有裨如蒙俞允該員係對品調補邀免送部引見仍由部發給劄付以昭信守除飭取該員履歴咨部外理合會同湖北巡撫臣端方署湖北提督臣鄧正峯恭摺具陳再所遺湖北提標左營游擊員缺係部推之缺湖北省現有應補人員容臣另行揀員請補合併陳明伏乞皇太后皇上聖鑒飭部覈覆施行謹奏七月二十五日奉硃批兵部議奏欽此 
兼署將軍印務花翎歸化城副都統世襲二等男奴才文瑞跪奏爲交缷兼署將軍印務日期恭摺奏聞仰祈慈鑒事竊奴才前奉硃批綏遠城將軍印務著文瑞暫行兼署欽此當經缮摺叩謝天恩在案兹新任將軍信恪於六月二十八日抵綏於七月初四日派委協領春普糧餉同知吉泰將將軍印信曁勅諭等件齎交奴才信恪接收訖所有交缷兼署將軍印務日期理合恭摺具奏伏乞皇太后慈鑒謹奏七月二十五日奉硃批知道了欽此 
岑春煊片再據辦理晉捐總局委員山東候補知府張祖啓禀轉據運同銜候選知縣葉光國以晉振孔亟變産捐助振銀一萬兩禀請核收奏奬等情前來臣查振捐章程凡捐欵至一萬兩以上者例得專摺奏請優奬又查晉省奏定實官捐章由候選知縣報捐遇缺先花樣需銀五千餘兩今葉光國以晉省災重振繁慨捐鉅欵實屬深明大義核其銀數亦較遵例報捐遇缺先花樣增多一倍自應奏請殊施以昭激勸合無仰懇天恩俯准將運同銜候選知縣葉光國特旨儘先即選之處出自逾格鴻慈謹附片具陳伏乞聖鑒謹奏七月二十五日奉硃批著照所請該部知道欽此 
岑春　片再前准部咨内務府光緒二十七年常年經費銀兩内撥河東新加鹽引銀四萬兩分批報解於六月前解到一半月掃數解淸現在鑾輿駐蹕長安六月應解一半令卽解至行在等因當經轉行遵照去後兹據署河東道張毅詳稱遵將指撥内務府常年經費光緒二十七年六月前應解一半銀二萬兩在於新加鹽引海防經費項下籌撥數差委候補鹽大使時維新於六月十五日管解起程前赴行在内務府交納等情請奏前來臣覆核無異除分咨外謹附片具陳伏乞聖鑒謹奏七月二十五日奉硃批該衙門知道欽此岑春煊片再誠信左營哨書倪用文挾嫌糾同同營勇丁胡奎幅萬德奎等戕斃該營教習沈君儀經臣飭營務處司道會訊屬實當將各該犯批令正法該營哨官之約束不嚴實難辭咎惟管帶誠信左營遊擊張宜仁事先奉差外出應請免議所有該營帮帶補用副將黄天壽哨官藍翎拔補把總王同仁應請旨一併革職並將王同仁發往新疆効力贖罪以爲約束不嚴者戒除咨部外謹附片具陳伏乞聖鑒謹奏七月二十五日奉硃批著照所請該部知道欽此 
張之洞片再前准戶部咨預撥湖北省辛丑年滿緣各營兵餉案内撥江漢關洋稅銀十五萬兩等因當經轉飭遵照辦理兹據湖北漢德黄道監督江漢關稅務岑春　詳稱在於所征六成洋稅項下動支庫平足色銀三萬兩委員解赴藩司衙門交收以供支放等情詳請奏咨前來臣覆核無異除分咨行在總理各國事務衙門曁戶部查照外理合會同湖北巡撫臣端方附片具陳伏乞聖鑒謹奏七月二十五日奉硃批戶部知道欽此 
張之洞片再前准戶部咨預撥光緒二十七年京餉案内提撥湖北鹽釐銀十五萬兩旋准行在戶部咨稱遵議籌撥京師王公百官兵丁等恩賞銀兩在於各省關應解本年京餉内提撥湖北銀十萬兩匯解江海關匯京等因查湖北應解本年鹽釐京餉業籌解第一第二兩批共銀四萬兩赴江海關兌收轉解北京戶部交納又籌解第三批銀一萬六千兩改赴行在戶部交納均經附片奏報在案兹據署湖北鹽法武昌道逢潤古籌撥本年第四批鹽釐京餉銀二萬兩飭委候補知縣章慶柏解赴江海關兌收轉解北京戶部交納以備恩賞之用等情詳請奏咨前來臣覆核無異除咨部查照外理合會同湖北巡撫臣端方附片具陳伏乞聖鑒謹奏七月二十六日奉硃批戶部知道欽此 
張之洞片再准兵部咨湖南常德協中軍都司配聨升補遺缺係陸路部推之缺應用儘先人員行令照章揀員請補等因查斯缺駐紥常德府城撫綏訓練經理錢糧均關緊要非諳練營伍熟悉情形之員難期勝任臣查有花翎儘先補用都司陳友春年五十三歲湖南寍遠縣人由軍功投効楚軍歴任江西安徽等省援剿出力洊保以都司儘先補用同治四年閏五月初四日奉旨允准在案　撤回籍飭發撫標左營差委光緒二年七月二十七日到營旋因親老改歸永州鎭標中營差遣十四年二月初五日到營該員年强才裕營務動能以之擬補斯缺洵堪勝任飭查前在本省及他省均無叅革朦保情弊且距籍在五百里以外與例亦屬相符查部章請補儘先班次如聲叙人宜不宜至多不得過二十員兹據部册儘先名次在陳友春之前者除羅樹勳一員現已病故徐樹芳一員另行請補外尙有鄒明魁饒運筠周燮李心維宋維週鄭連山周鼎元周益田周定安王金榜十員或人地不宜或營伍未能諳練均未便遷就擬補致滋貽誤今陳友春雖儘先名次稍後而在營歴練有年情形最爲熟悉人地實在相宜合無仰懇天恩俯念員缺緊要准以陳友春補授湖南常德協中軍都司實與地方營伍有裨如蒙俞允俟部覆到日給咨送部引見以符定制除飭取履歴咨部外理合會同湖南巡撫臣俞廉三湖南提督臣婁雲慶附片具奏伏乞聖鑒勅部核覆施行謹奏七月二十六日奉硃批兵部議奏欽此 
 
 

Page 14

 
 
[奏疏彚錄]  
　　裕　片再查博窩善後支用經費前由奴才奏明前駐藏大臣文海曾經奏奉諭旨預撥邊費銀二萬兩除文海辦理收撫前案尙有不敷支發銀一萬五千七百二十二兩七錢應由此欵補發外所餘銀四千二百七十八兩三錢即作辦理善後經費奴才以庫欵支絀之時於支用各欵力求撙節計自上年五月初一日起至十二月半事竣之日止連閏八閱月有奇統共支過委員薪水通譯兵丁口糧及赴窩委員等沿途脚價賞需等項銀四千三百五十四兩現由奴才造具細數淸册咨送戶部查核理合附片陳明伏乞皇太后皇上聖鑒飭部核銷施行謹奏七月二十三日奉硃批戶部知道欽此 
張人駿片再葦蕩左右二營歲産靑柴原定章程每年將長發情形由該管道員詳請具奏如有水旱蟲傷隨時聲明歴經循辦在案兹查光緒二十七年分左營靑葦上年九月胡水漫入已被戕損冬令雨雪稀少萌發較遲本年二月又經霜煞以致産長矮葺稀疎五月中旬又復飛蝗過境靑葦被其嚙食經營汛督兵撲捕幸未久停而間叚被傷長發難期茂盛右營靑葦今春得霑雨澤葦苗萌生較間叚生蟲嚙食卑窪之處已見减色高阜之區更形矮茸據淮揚海道沈瑜慶禀報前來臣覆加查察委係實情除飭俟霜後儘蕩搜估據實開報外理合附片陳明伏乞 
聖鑒謹奏七月二十三日奉硃批知道了欽此 
奴才增祺跪奏爲請補主事員缺恭摺仰祈聖鑒事竊查盛京内務府堂主事一缺例由一等俸深委署主事司庫筆帖式内揀選正陪送京引見候旨補授如有記名人員奏明坐補歴辦在案現在堂主事文英因病出缺查有記名堂主事委署主事文彬現年六十四歲係内務府正白旗舒鵬佐領下人於同治九年七月報捐貢生八月由貢生加捐筆帖式十月由筆帖式加捐六品銜委署主事十二年八月補授委署主事光緒十年八月十六日揀選恩太遺缺堂主事擬陪由京内務府帶領引見奉旨擬陪堂主事委署主事文彬著記名欽此光緒二十六年二月京察一等旋値變亂未准部覆查該員公事諳練當差勤愼以之坐補斯缺實堪　任與例亦屬相符合無仰懇天恩准以文彬坐補堂主事一缺以期得力該員係擬陪記名之員無庸再行送京引見除咨部查照外謹恭摺具奏伏乞皇太后皇上聖鑒謹奏七月二十四日奉硃批著照所請該部知道欽此 
江西學政臣吳士鑑跪奏爲遵照成案籲懇歲科並考恭摺仰祈聖鑒事竊江西全省十有四屬歲科考試共二十八棚如三年兩舉試試則贑州南安寗都三屬去省較遠歲科兩試亦得變通並考查同治三年光緒十五年經前任學臣何廷謙龍湛霖兩次奏准將贑南寍三屬並考欽遵辦理在案本年四月二十二日欽奉電傳諭旨江南等省奏展鄕試均著仍准緩至明年秋間舉行欽此臣遵卽曉諭闔屬士子一面仍檄飭各府州縣接續考試惟是明年秋間補行鄕試轉瞬後年又屇癸卯正科且前任學臣李紱藻交缷之前復將庚子優　展緩考試奏明在案臣三年之中兩遇鄕試兩考優貢較尋常考政尤爲繁重若仍一律歲科分考誠恐赶辦不及惟有仰懇天恩准照成案將贑州南安寗都三棚歲科並考以便周轉而免臨事促迫謹會同兩江總督臣劉坤一江西巡撫臣李興銳合詞恭摺具陳伏乞皇太后皇上聖鑒訓示謹奏七月二十四日奉硃批著照所請該部知道欽此 
奴才增祺跪奏爲遵照部咨謹將滿營員缺擬定正陪奏請補授恭摺仰祈聖鑒事竊照盛京駐防旗營武職各員遇有缺出向由應升人員内騐看騎射揀選當差勤奮者擬定正陪出具考語咨部旗帶領引見擬正之員奉旨補授擬陪之員奉旨記名回旗當差聽候升補此歴辦舊章也本年正月准行在兵部咨開各省滿營應升應補擬定正陪人員向由臣部查核歸京旗帶領引見此時旣未能帶領而員缺又未便久懸擬請由該省將軍都統等隨摺開單出具切實考語奏請硃筆圈出補授等因於光緒二十六年十一月初四日具奏本日奉旨依議欽此咨行欽遵在案兹查有廣寗正白旗滿洲佐領榮綸升授協領所遺佐領一缺奴才於應選各員内考騐得金州廂黄旗滿洲候補佐領防禦恩榮現年五十三歲食俸餉三十二年騎射平當差勤奮堪以擬正白土廠邊門廂黄旗滿洲防禦兼雲騎尉多隆阿現年三十歲食俸二十三年騎射平當差勤愼堪以擬陪値此和議甫成廣寗地方孔道並與蒙古接壤最爲緊要之區舉凡整頓旗務辦理善後在在需員合無仰懇天恩俯准將廣甯佐領員缺以擬正之恩榮補授以擬陪之多隆阿記名聽候升補出自鴻慈除咨部旂查照外理合恭摺具陳伏乞皇太后皇上聖鑒訓小謹奏七月二十四日奉硃批著照所請該衙門知道單併發欽此 
俞廉三片再湖南鹽法長寳道現署布政使湍多布欽奉諭旨補授浙江按察使應卽交缷起程新授布政使余聨沅按察使胡景桂到任均需時日應各委員接署以重職守查有現署按察使糧儲道但湘良老成端厚綜核精詳堪以署理藩司篆務遞遺之臬司篆務查有新授鹽法長寳道繼昌係欽奉特旨簡放之員現已到省堪以署理臬司篆務又新授衡永郴桂道錫桐亦經到湘應飭卽行赴任除分檄遵照外謹會同湖廣總督臣張之洞附片具奏伏乞聖鑒謹奏七月二十四日奉硃比知道了欽此 
增祺等片再去冬兵燹之餘省城官兵困苦不堪又値年近歲迫異常艱窘當經奴才由息借道勝銀行欵内先行籌撥宗室覺羅八旗滿洲蒙古漢軍内務府並護守陵寢各官兵一個月俸餉銀一萬零五百餘兩又於本年三月因通省官兵待餉孔殷欵項無著復經先後由息借道勝銀行欵内撥借過盛京戶部銀六萬三千兩俾資接濟除咨戶部查照備案外理合附片陳明伏乞聖鑒謹奏七月二十四日奉硃批戶部知道欽此 
增祺等片再本年五月准盛京兵部咨據驛站監督主事喜亭等呈稱所屬二十九驛前遭兵燹各驛馬匹多有被搶或數十匹至十餘匹不等前經按站查核共失額馬二百餘匹擬請撥馬二百匹分發補額以重郵政等因查現在道路漸通文報日見繁多若不籌補馬匹誠恐有悮要公合無仰懇天恩准由大凌河牧羣内調撥官馬二百匹以資應用如蒙俞允卽由奴才咨行錦州副都統照數撥給謹附片具陳是否有當伏乞聖鑒訓示謹奏七月二十四日奉硃批著照所請欽此 
頭品頂戴湖廣總督臣張之洞跪奏爲恭報微臣交缷兼署撫篆日期仰祈聖鑒事竊照臣前奉旨兼署湖北撫篆兹新任撫臣端方現已到鄂當于光緒二十七年六月初九日將湖北巡撫關防王命旗牌曁文卷等項委員齎送撫臣端方接收臣卽于是日卸事所有微臣交卸兼署撫篆日期理合繕摺具陳伏乞皇太后皇上聖鑒謹奏七月二十五日奉硃批知道了欽此 
松壽片再光緒二十七年分部庫協撥武衛左軍每月餉銀一萬兩經前撫臣奏明仍在本年地丁京餉内劃解並將本年正二三四五六六個月餉銀六萬兩如期報解在案兹據布政使延祉詳稱現又籌措銀二萬兩作爲本年七八兩個月武衛左軍餉銀於六月十六日發交支應局委員領回搭解武衛左軍行營交納等情詳請奏咨前來奴才覆查無異除分咨查照外謹附片陳明伏乞聖鑒謹奏奉硃批戶部知道欽此 
 
