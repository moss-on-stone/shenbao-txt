# 1903 - 220 - 4910891

 

Page 1

 
 
[皇朝政典類纂全書告成] [  圖書集成局啓]  
　　是書搜采官私諸書多至八百三十餘種延請江浙名士編纂時逾兩年計成書五百卷國政朝章燦焉畢備以本局新鑄大號鉛字排印先成二百卷計訂四十八本已陸續發交與股諸君現因秋試在邇赶緊印訂後三百卷亦已告成至是全書工竣共訂一百二十册實價洋銀二十八元購票諸君請於七月朔起至申報館繳票取書所有各外埠經售處請將二批股洋匯滬當卽照發不誤 
[石印明通鑑出售] [  點石齋啓]  
　　論世之書莫善於通鑑顧自司馬温公正集而後至我朝畢秋帆尙書作續集又祗及宋元明代尙付闕如讀史者每以爲憾當塗夏明府鎣有見於此爰將有明三百餘年之事跡本之正史參之稗野以至諸家紀述凡可以訂典故之得失證史傳之是非者遠紹旁搜折衷至當踵成明通鑑一書非惟讀正續二鑑者所當蟬聯而下卽彼究心明史者亦不可不以此爲考鏡之資也茲由本齋用潔白連史紙石印告成每部裝釘十二本定價洋兩元卽日出售此佈 
[論存儲火藥宜籌善全之法]  
　　自改劍戟爲槍砲而火藥之用繁泰西專以槍砲爲行軍利器精益求精器愈精藥愈猛發愈速而爲禍亦愈烈通商以來中國仿用西法初均購自外洋繼卽自行設局製造西人愈出愈精中國亦愈仿愈精至今日而器械之利未必能盡如泰西而火藥之自製者亦幾不相上下考其所製之藥其名不一有所謂碎藥者有所謂粒藥者有所謂黑色藥者有所謂栗色藥者近年來泰西又新出一種棉花火藥以新棉花爲質用硝强水製成又再以棉花火藥加用磺强求　養淡養以脫等物製成名爲無烟火藥中國雖未能自製其料而購其料以相配法製則尙能與泰西無異自能製造則日出火藥愈多各處存儲亦愈廣在用兵之時不能克敵者皆兵士不能用命非火藥之無力也乃用之軍事而未能得火藥之力而藏之平居則屢受火藥之害不亦令人長太息耶近年來各處火藥肇事志之報章者不可枚舉當以杭州水星閣之火藥局被災燬屋至千餘　傷人至數百口其禍最巨其餘受災較淺大抵所儲之藥均不如杭州之多耳本報已屢著論說勸司其責者當以杭州爲殷鑒宜如何愼重軍實保全民命乃自杭州一役之後肇災已屢前報又紀江陰砲臺火藥局所儲火藥皆由上海製造局運往本月十六之晚一點鐘忽然炸裂火先從無烟火藥中起此藥並不炸裂迨延至有烟火藥中轟然一聲如石破天驚距局十餘里周圍之民居無不爲之震動藥局屋房盡付一炬惟幸兵勇早皆退避未傷一人查江陰砲臺爲長江最要門户火藥自宜多儲惟須　時　察時刻留心乃使突然肇禍興守者其能辭其咎乎有謂火藥肇禍斷非無因或看役遺火或經偷竊所致不知火藥猛烈之性不必經火而始然或天氣過燥或電氣相觸皆能肇禍嘗閱薛叔耘星使預防隱患一疏太旨謂中外競修武備講求火器火器先藉火藥以致用器愈變而愈精藥亦愈變而愈猛藏儲不密未收其用先受其害考察泰西各國火藥局不在城市稠密之地多在空曠寥廓之區且以爲如此危險之物難免危險之事所以偶逢危險而不至多傷民命者非審度地勢不爲功可否明降諭旨通飭各省督撫不得在城市建設火藥局務求僻遠或在洲沚之上或在山嶺之間云云星使亦可謂慮周藻密矣然此次江陰失事在砲臺之中自宜存儲火藥非城市可比而鄙意砲臺切近亦不宜多儲火藥在無事之時不過燬房屋耳或傷民命耳若在有事之秋一旦肇事則不啻自拊其背其爲禍不更烈耶故亦宜離臺建設在曠野之處若慮運載不便則通水路者宜備小輪船通旱道者宜設鐵路運用亦速又可免禍不過多籌船路之費然以利害相較則費亦不爲虚糜也以外則更宜擇空曠之處且藏儲之法宜在地窖之中徧設避電鐵條以防意外之禍照此辦理則將來火藥之禍庶可免乎卽萬一不免而傷人燬屋之事則當可無慮矣芻蕘一得之獻不知當軸者能不以斯言爲河漢否也 
[馬賊拒俄]  
　　聞之天津友人云奉天匪首林七近在東邊通化縣界山城子烟氣崗龍景坡小林子長崗子等處招聚土匪賊盜逃軍共計約有四萬餘人搶劫騷擾猖獗異常先經駐遼陽俄兵統領霍某帶隊前往烟氣崗剿除該處一帶盡屬山林俄兵不識地理林七之兵藏在林中出其不意擊之於後及至俄隊知覺而林七之兵則已退歸深林不知去向矣俄人受窘無可如何遂亦撤回後有俄員戈必沙爾帶回瀋陽一律遣散刻下林七餘黨仍擾亂如舊聞俄員仍圖另行前往迪化縣招募云 
[調營助剿P ] 
　　漢口訪事人云廣西軍事日亟督憲岑雲階制軍所部各軍殊嫌單薄爰於前日電商署湖廣總督憲端午帥移調武愷武健等十營速赴桂省助剿各營勇丁聞之有乘間逃避者午帥飭營官卽時拘獲按律治罪以儆效尤 
[委解軍械]  
　　漢口訪事友人云廣西軍事日亟所需軍械甚多兹由鄂中大憲札委韓大令兆奎管解軍械若干件前往桂省蓋以備剿匪之用也 
[購拿梟目]  
　　鎭江訪事人云本月二十日署丹徒縣洪鷺汀大令發出賞格一道其文曰奉督憲排單飭令嚴拿梟目曾國幛爲此示仰軍民人等如能將該匪拿獲送縣騐實解省者賞洋三千元斬獲該匪首級報驗確係正身解省質騐無異者賞洋一千元如係匪黨擒斬詳請免罪予以自新賞洋照給其確探該匪藏匿處所密報因而拿獲者賞洋五百元其拿獲之人除給賞外並予詳請從擾給奬倘有隱匿該匪不報卽以通匪論其各遵照毋違 
[札拿劫盜]  
　　聞之廣州友人云前有葡萄牙國商船名花梯者由澳門赴三水行經穆家濠嘴角突被海盜刦去多贓並擊傷長年搭客等人由葡使照會外務部傳電廣東撫憲李勉林中丞請爲查辦中丞遵卽轉飭各屬其文曰爲札飭事光緒二十九年六月初十日准外務部青電内開准大西洋阿使函稱西六月十三號有花梯商船由澳門赴 
 
 
] 

Page 2

 
 
三水行經穆家濠嘴角突來海盜約百名羣樸該船被擊傷長年兩名搭客一名搶去貨物銀兩約三千金并將器具刼取一空請電粤省緝辦等語希卽飭查明緝犯追贜務獲嚴辦并電復再花梯係船行穆家濠係譯音等因到本署部院准此查賊匪結夥行劫商輪拒傷工伴搭客不法已極該地方文武及輪扒各船駕弁漫無覺察查拿捕務實屬廢弛該船旣由澳門赴三水必經香山新會三水等縣無論失事之穆家濠嘴角係歸何縣管轄均應飭令一體緝究除札香山新會三水等縣會營嚴緝及札總巡水師李道督飭輪扒各船駕弁一體協拿限半月内務將本案盜匪悉獲追贓究辦并飭該縣等查明失事處所係何縣屬境照例勘詳仍先將查辦情形禀復察核并咨水師提督轉飭該管營員上緊緝解外合就札飭札局卽便一體移行遵照辦理無違 
[續錄伊犁將軍馬奏設學堂並派學生出洋肄業章程]  
　　一堂規禮儀宜互相稽察也查堂規禮儀以及休暇期限除按照頒蒙學堂章程釐定外惟此次設立教習六人學分四項更番教課各教習務宜互相稽察如有違犯堂規錯亂禮儀者輕則戒飭重則革退出堂各教習不得互相推諉一學堂房屋擬捐資建造也查此次設立學堂堂屋擬容七十人地位中設講堂食房各一所教習住房六間學生書房十間藏書儲物房四間體操塲一所丁役住房四間廚房兩間厠房兩間門房兩間頭門一座現在勘定惠遠城西大街地址一處基址寛爽地方清靜甚爲合宜傳匠佔計需用銀兩舊新兩滿營及四愛曼各官情願自行捐建不動公欵邀免造報一書籍器具擬官爲購辦也查伊犁地居邊界全無書藉可購各生平日讀本及所需一切書籍並紙筆墨硯算盤算籌均斟酌多寡派員前赴京城及上海一帶採辦回伊備用其各堂房屋内需用几案桌椅簾帳廚房器皿均在本地製辦需用價值細數未能預定擬俟辦竣覈實造報請銷一常年經費擬就地籌備也查此次開創設學規模一新除學堂房屋擬由各營捐建毋庸覈計經費外初辦之年購買書籍紙筆墨硯等項約湘平銀一千餘兩製辦器具什物等項約需湘平銀一千餘兩出洋學生十人約共發給往返川資銀三百兩共約需用湘平銀二千數百兩常年漢文教習二人每人月支束修銀三十兩清文教習二人每人月支束修銀二十兩蒙文教習一人月支束修銀十五兩回文教習一人月支束修銀十五兩總理堂事官一員月支薪水銀四十兩副總理官二員每員月支薪水銀二十兩書識貼寫各一名每名月支工食銀六兩各項丁役十七名每名月支工食銀三兩辛紅油燭月支銀三十兩火食每日三餐每餐六簋月支銀一百八十兩月考奬賞月支銀十八兩年考奬賞一次支銀八十五兩春冬兩季烤炭銀四百五十兩出洋學生膏火每年需銀一千兩無閏之年額支統共估需銀七千五百四十七兩連購買書籍製辦器具出洋川資約佔銀二千餘兩初辦之年約需銀一萬兩上下以後則額支七千五百餘兩之數尙可敷用遇閏加增不扣小建現在庫欵難籌擬卽由牧廠孳生羊隻變價欵内動支按年造報請銷如有此次未經估計或有加增之欵俟續行估計再行咨明立案四年卒業之後接續辦理如有更改届時另行奏報以上各條謹據滿漢營務處等所擬酌加釐定如有未經賅載者臨時斟酌損益再行奏請辦理合併聲明奉硃批覽欽此 
[江堤崩塌]  
　　潤州訪事人云瓜洲江口堤岸地甚鬆浮月之十八日午後三點鐘時因江潮盛漲忽然崩塌一里許岸上所設木稅局義渡局及各店房屋同時陷入水中並淹斃男婦六名口 
[修整師船]  
　　杭州訪事人云現届夏令各營砲船例應起岸興修重加油漆以免滲漏江干防軍水師統領吳副戎世泰因查看各船内有應修者計十三號卽於十六日一律將船馳入船塢雇工赶爲修整以期堅固可用 
[新寗多盜]  
　　聞之廣州友人云新寗屬海晏附近中有一洞窩藏匪類數百該匪首陳某時常糾黨出掠甚或强姦婦女無所不爲前月下旬偶爲該縣馮大令　悉親自督隊前往剿捕獲匪數名當堂研訊均認搶劫强姦等事十數起不諱詎匪等聞黨羽被獲立卽糾衆百餘人意圖奪回時馮大令猶帶同安勇營在洞内搜捕恰與匪遇互相拒戰槍林彈雨之下來匪愈多幸安勇營管帶持槍當先匪等稍却奔回洞内其時大雨如注不克進攻大令號令收兵鳴騶回署現聞洞匪招聚日多大令深恐養廱貽患已禀大憲發兵痛剿矣 
[嚴緝逃軍]  
　　武昌訪事人云前者兩廣總督岑雲帥督師西征咨商鄂省大憲擬調武建全營前往襄助定於本月十二日登程營中軍士以家室皆在省垣心滋不悅因各乘機逃匿統帶某君無可禁阻又恐行至中道譁潰一空爰將所逃勇丁開列姓名禀請大憲飭屬嚴拿立卽正法以示懲儆 
[湘省商務]  
　　容有自湖南至漢口者語諸本館訪事人云湘省本年常德湘潭等處商務大興而洋商之寄居其間者亦日見其衆内地各小輪船尤一律暢行較之從前之以閉關爲事者其氣象不相同矣 
[松學開考]  
　　松江訪事人云本月二十日爲華亭婁縣小堂學招考之期黎明時縣主陳仲陶屈吉士兩大令鳴騶戾止點名給卷計華亭報考者五十三名婁縣四十八名其年歲皆在三旬以外說者謂他日入堂肄業時擁皋比而顧盼自豪者如宋艾生黃景輿諸教習皆翩翩慘綠少年師弟一堂　令人忍俊不禁也是日試題照錄於左四書義知恥近乎勇義史論范文正做秀才時以天下爲已任論時務　問外洋煤油有地中出者有配合而成者中國至今未聞自造煤油而各處煤礦廣開應如何得其製造之法以收利權策算學今有大小兩數大數三之小數五之適相等其兩數相加又與兩數乘等問兩數各幾何 
[閩省官塲紀事]  
　　福州訪事人云已革通判閔笛颿别駕現奉委武備學堂巡查差○卸署福寗府本任汀州府張太守星炳現奉上憲飭回本任卽赴各憲轅禀謝○同知陳司馬淡委辦厦門稅釐局提調事宜已於本月十二日禀辭就道矣○銅山營參將彭參戎　清禀謝奉飭回任○銅山營游擊薩游戎臚芳禀辭赴任 
[鄂省官塲紀事]  
　　漢口訪事人云候補知縣張大令崔乃義兹奉上憲札委辦理西路高等小學堂監督昨已上院禀謝矣○候補縣聶大令嗣中前往日本遊歴兹已事竣回鄂特於前日詣各憲轅禀到○調任襄陽府程稻村大令定於本月十一日由漢啓行榮履新任○湖北候補道李觀察厚禧近奉上憲札委會辦洋務局及兩湖輪船北局差務昨已上院禀謝矣○興國州知州印務藩憲岑馥莊方伯詳委以奉留差遣委用知縣李天柱廣濟縣知縣印務詳委以現署黃岡縣試用同知雙壽巴東縣知縣印務詳委以現署應城縣事大挑知縣田芸生均署理隨州知州詳委以代理斯缺之王元常枝江縣典史事務詳委以代理斯缺之華世昌均接署黃岡縣知縣詳委以准補東湖縣宗得福武昌縣知縣印務詳委以試用同知王士衛大冶縣知縣詳委以試用知縣薛師錫均署理應城縣知縣員缺飭本任之莊則敬回任徐川縣知縣員缺飭准補是缺之何蔚伸赴任 
 
 

Page 3

 
 
[潤州官塲紀事]  
　　鎭江訪事人云前者鎭江下遊釐局總辦胡志雲太守命駕赴金閶晉謁上憲禀陳釐務事畢後於月之十九日乘舟回潤○新任江甯藩司黃花農方伯命駕赴姑蘇謁見江蘇巡撫恩藝棠中丞事畢過滬小作勾留卽乘招商局江孚輪船上駛於十九日道出鎭江鎭城文武各員均赴江干迎謁有頃鼓輪而上赴甯履新 
[漢皋客述]  
　　漢口訪事人云前在雲夢縣行刼某富户之盜犯康松一名久被漏網昨始經督捕營哨弁徐升購　緝獲解請夏口廳馮少竹司馬訊懲○雲夢縣廪生某甲因誣控某姓竊牛致釀命禍由縣訊供詳省上憲科以徒罪發往鄖陽府屬保康縣配所○前在漢口滿春戲園因事殺斃龜奴陳四狗之要犯王金標一名兹經督捕營哨弁徐升設法緝獲解請夏口廳馮少竹司馬訊懲○本届癸卯恩科鄉試所有文闈供給差業經上憲札委江漢兩縣及夏口廳於本月十二日設所開辦矣○湖北候補道喜仲泉觀察自東洋游歴回華後糾合仝志公籌巨欵擬往荆州開辦公旗中小學堂藉以造就駐防子弟 
[吳苑殘荷]  
　　蘇州訪事人云前在蘇城馬醫科巷持刀戮斃某甲之兇犯渾號小丁香者獲案後迭經訊明近始由吳縣主李大令擬以斬監候秋後處决已詳請撫憲恩中丞轉請刑部核示矣○本月某日天降大雨時雷雹交作事後傳聞胥門外五龍橋附近某姓嫗之壻某甲被雷殛斃手中猶持有砒礵一包咸謂其岳母私蓄數千金不肯供其揮霍故思以此害之而不虞其已遭天譴也然耶否耶吾不得而知之矣 
[茸城近事]  
　　松江訪事人云昨日郡境東北鄉與上海接界之漯水渡某村鄉民瞭見有人潛伏桑樹上遂鳴鑼集衆拿獲三名交汛弁殷君雇舟押解來松投華署禀報華亭縣陳仲陶大令立卽升座研訊據供夏關林七寶人趙樹堂顓橋東鎭人姚根寳法華鎭人均居附近並不爲匪大令詰以解案之小刀等物亦不承認加之刑責始供認訛詐情事遂飭釘鐐收禁以待嚴辦○前日城中貢院對河泊一鄉間帳船忽有口噪皖音狀如鹽捕勇丁兩名徘徊岸畔窺探良久與船上小兒詢價旋竟伺隙躍登自稱鹽捕中營巡兵入艙查鹽一時翻筐倒篋聲勢洶湧幸並無私鹽隣右更聞聲麕集兩巡丁始登岸逸去 
[上海官塲紀事]  
　　福山鎭總兵丁笛梅鎭軍昨日因公來滬午前命駕入城赴文武各衙門投刺拜會至縣署時縣主汪瑤庭大令飭丁擋駕○前日南匯縣戴子邁明府因有要公乘舟來滬先詣道轅謁見袁觀察面陳良久繼至縣署拜會汪大令延入花廳茗談良久始别○浙江候補道高雨卿觀察前日來滬亦赴道縣各署拜會○江蘇糧儲道羅少耕儲憲日前來申駐節錢江會館昨日因事赴縣署拜會汪大令晤談良久而别 
[獄犯瘐斃]  
　　日前上海縣獄中盜犯沈長根忽患病急當經禁卒禀知縣主汪瑤庭大令立派官醫許棠診治無效延至昨日遽爾斃命大令據情禀知道憲袁觀察奉飭自行相騐毋庸另委鄰封午後大令親蒞獄内飭仵細騐旋唱報委係病斃並無别情遂片請同仁輔元堂給棺收殮厝諸荒阡 
[工人跌傷]  
　　前日傍晚時甲乙丙三木工在虹口日本郵船株式會社碼頭工作偶一不愼從高墮下以致各受重傷後經人舁送同仁醫院求治未識能免性命之憂否 
[幾肇燎原]  
　　前晚西華德路甬人陸阿四家因小孩玩弄火柴致火星飛入積薪中霎時烈烈轟轟幾釀燎原之禍幸卽覺察汲水狂澆得以立時熄滅事爲五百七十七號巡街捕所聞將陸拘入捕房捕頭詰知事出無心且陸並未保有火險銀兩從寛釋出 
[誣探訊明]  
　　前者南匯縣貢生嚴汝礪在滬南失竊考籃一具報經馬路工程局總辦翁子文太守派包探黃量海緝獲賊犯錢阿二張阿四起出原贓解經太守倩襄讞委員黃衡堂二尹訊明分别笞責送押改過所在案旣而嚴疑黃探有吞贓庇賊等情投道轅上控道憲袁海觀觀察札飭上海縣汪瑤庭大令提集人証訊得黃探毫無私弊斷令發回工程局照常執役錢張兩賊還押除禀覆觀察外一面移知翁太守查照核奪 
[上海縣署瑣案]  
　　南市二十三七鋪巡防局獲解因賭互毆之男婦四名到縣請究前晚縣主汪瑤庭大令升堂研訊陶陳氏供小婦人在南市開篾作度日有朱鶴生者在附近開一茶肆朱自稱係海運局楊師爺之家丁日夜糾人賭博婦人作内學徒春桃時亦私往與賭所有衣服均付長生庫中前日又私自前往婦人喝令回作朱以婦人在其博塲滋閙偕其夥某甲肆行辱駡婦人懼其勢力隱忍而歸次晨上街購物朱復肆口謾駡婦人稍與角口至晚朱竟糾人來作將婦人曳至伊茶肆内兇毆幸經巡勇到來拘局送案求究錢阿根曹老虎同供路經彼處見朱糾人毆擊婦女上前解勸亦被朱曳入海神廟内兇毆質之朱供小的在海運局楊師爺處服役兼開南園茶館昨被陶陳氏無端糾人將茶館擊毁求鑒大令以朱不安分判重責五十板錢曹不應多事亦責五十板一併斥退○南翔人顧德隆前因誘拐王阿大之幼女事發到縣經汪大令訊責收押前晚提案略訊判令交人保釋顧供小的上海並無熟人無處央保叩求施恩大令遂喝責二百板驅逐出境 
[添置義地]  
　　本邑同仁輔元堂設立義塚收埋城廂内外浦江東西路斃兩救生局撈獲浮屍以及南北天主堂之兩病院並法界等處一切病斃暴露各棺每年不下二三千具堂中平時雇人收瘞每日必有數具隨收隨葬每畝地約葬三百四五十具以每月二百具計之每年已須用葬地七八畝現因西門外費家行塜地於八月間即須葬滿急待續置擬將二十五保十五圖營基學祖地改作義塚並擬於白蓮涇内另購數十畝以免臨時無地可葬業已兩次禀陳道縣憲并分捐册勸募想樂善君子定能惠及泉臺也兹將縣批照錄於下該堂義地行將葬滿另籌添置善舉要需未便延緩本縣籌思至再惟有集腋成裘之法庶幾得濟據禀前情候即詳請道憲酌撥公欵佽助一面設立印簿照請城鄉紳富并各業商董勸捐抵用各商富好善爲懷况添置義塚掩埋屍棺旣免暴露之慘更免釀爲疫癘尤爲善舉中最善之舉當無不樂爲輸助也所有西門外營基仍希查詢辦理可也 
[申報館協賑所經收山東四川合肥廣西烟台賑捐六月初一至六月十五日止第十六次清單]  
　　六月初一日遘德堂汪洋十五元○初四日錢求豐氏洋十元德豐泰洋六元○初六日席裕淇求父病速愈洋五十元紹興老協興來金德乾小洋五百角雲間矢不二室主　洋十個○初八日力不足人求妻產平安洋二元排字房罰洋三元無名氏求三官關煞開通洋一元○初十日病愈遠願人龍洋廿元求病除根人龍洋卅元求資冥福人龍洋十元○十一日汪再第求病卽愈洋十元京口合記龍洋一元○十三日周硯丞氏因先祖母先母先妻及兩亡女追荐資移助洋四十元又爲先岳父母六旬冥壽附荐資移助洋三十元守　廬陳求合家平安洋卅元○十五日沈樹庭洋一元以上總共收洋三百十四元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[榕城瑣紀]  
　　福州訪事人云學署前旗竿兩枝　無對峙其右竿之斗久爲　　所　六月初六夜初更時未知因何失火適爲南門上所駐福勝營勇丁瞭見隨卽飛步赴援文武各官恐致文廟被焚亦咸來保護無如旗竿高至數丈水龍力所不及祗得任其悉化劫灰○閩中時有地棍三五成羣結黨拜盟無惡不作前經地方官認眞拿辦無如若輩性成頑梗終於怙惡不悛本月初八日膽敢嘯聚一百七十人在水部路通天庵結盟拜會治酒十三席牛飲唁譁鋪保聞知密往大妙山福勝行營禀報統領許敬臣都戎聞信立卽親自督隊從塢尾前往一面派令各哨弁由中黨路通冬路然至彼處至則若輩已如鳥獸散祇獲陳孝茂等三人回營訊明各予重責○南台上巷潘東來剃頭店學徒陳三弟年甫十五歲貎亦中人某日晚上出街買物地棍楊細嫩鄭根桃做傘嫩等三人見之將陳拿住聲稱索錢陳與理論遂不由分說强拖至總管巷娘娘廟中該廟年久失修勢將傾圮人跡罕到時又更闌無人來往陳極口呌喊無人救護遂爲三人輪姦至天明始散陳狼狽回店向店東哭訴赴大妙山福勝行營禀控統帶許敬臣都戎以此風斷不可長卽飭弁將鄭根桃做傘嫩拿獲到案提訊之下供認不諱惟起意及行姦最先者係楊細嫩都戎立子重責解送海防廳吕文起司馬訊明再責發枷示衆至首犯楊細嫩亦限差捕獲尙未就擒云○福州督軍憲現因米價昂責繼遭水患民不聊生因飭開倉平糶第恐各廠員司丁人等有舞弊情事疉經委令同通州縣十餘員前往稽查並密派親丁扮作平民赴厰糶米現各廠委員均能仰體憲意督飭在事人等奉公維謹從前積弊一掃而空凡老幼婦女來廠糶米俱准其先給且所量之米亦有盈無絀於平糶之中仍寓振恤之意遠近聞知咸嘖嘖稱善不置 
[月湖夏漲]  
　　寗波訪事人云邇來米價漸平最次者每石售洋銀三元八角將來新榖登塲必更較前略减矣○甬北水捕馬阿和者因有外遇視其妻某氏如眼中釘一不遂意鞭撻隨之氏寃憤難伸遂於某夜投河自盡迨經家屬偵知率衆向馬理論馬兇横異常無可理喻遂赴縣署控呈○邇來甬江茶葉之裝輪船出口者踵接於途某日北京輪船赴滬裝至七千餘箱茶市當大爲起色也 
[上海巡局瑣案]  
　　前日小南門外梅家弄左近居民張永壽向友人糾合一會被木工張生元趙桂生等讒言阻止因此挾恨於心將張趙軋至小烟館理論旋竟互相扭毆事爲是處地甲查見拘送二十三七鋪巡防局局員韓仲甫二尹訊得各有不合判各責五十板趙嘵嘵置辯二尹怒加責五十板具結交人保去○二十三七鋪巡防局員韓二尹查知境内各茶館時有糾人聚賭情事雖經查辦不稍潛蹤因於昨日諭飭地甲加意稽查如敢故違拿辦不貸 
[馬路工程局瑣案]  
　　前日流氓小無錫卽陳雲卿偕吳阿桃曹宗等在王家碼頭向船户王小　子訛詐洋銀王不服偕伊妻陳氏投訴捕房捕頭派人一併拘獲轉解馬路工程局總辦翁子文太守倩襄讞委員黃衡堂二尹研訊以陳素行不法判責三百板送押改過所半年吳曹各責二百板押三月視其悔悟與否再行核辦○滬南毛家弄恒大米行執事張嘉年扭控駁船户徐慶林陸順發承裝米石私行竊售黃二尹研訊之下徐等供詞含糊著押候復訊核辦 
[英美租界公堂瑣案]  
　　包探朱桂生解湖北人李春山蔡巧雲沈得山等到案禀稱李係車夫沈蔡係拐匪前日誘騙男孩小九子小居子同啖西瓜由李載送至粤婦吕劉氏家議價洋銀四十元經小的拘獲並查悉尙有常熟女郎唐二寶被沈拐出押在鷄鴨弄某花烟館賣娼今一併緝案請爲究懲小九子小居子同供在虹口菜市閒游餘供與朱探所禀相同吕劉氏供二孩由沈蔡送至小婦人處據稱已無父母故欲出售小婦人恐有未妥尙未付銀二寶供小女子被沈誘騙來滬押在花烟館常遭毆擊求恩超豁讞員孫建臣直刺以沈蔡罪不容誅商之英總　事署代理繙譯官竇君判將沈蔡各責五百板押西獄兩年每六個月提案責五百板李押半年吕劉氏掌頰一百下兩孩交其父曹開龍等領回二寶押候遞解常熟縣就近傳家屬具領○甬人董同彰所售肥皂冐用祥茂牌號報由包探李星福拘案請訊直刺以原告未到著押候禮拜一訊核○丁掌生竊取東洋公司内所置洋紗兩包報由包探倪順泉緝獲人贓解案請究直刺判責二百板枷號一月押捕房半年○著名地販蔣陶陶談湘舟談阿連等因鄒運甫經手將地售與工部局强欲爲中未遂所欲持刀恐嚇報由包探張全林拘案請究直刺著押候拿齊人証再行訊核○細崽蔡阿關與妻王氏前因行竊和蘭國公館中香水等物解經直刺訊明判令責押在案昨日蔡延某律師投案代辯并稱蔡現正患病請免枷號直刺騐得蔡毫無病容著仍照前斷辦理 
[法租界公堂瑣案]  
　　本月十九之夜小東門外洋行街信和糖行不戒於火延燒比鄰捷美糖行迨救熄後捕房查得兩家均曾保險將行夥高建祥傳入捕房捕頭著交人保出俟堂期解案訊究昨日行主童文山偕高建章投案禀稱本行倩好時公和等各洋行共保火險銀一萬六千餘兩是晚因作夜工被小工遺火致兆焚如迨後各保險行查明本行被焚貨物不止所保之數已將燼餘物件拍賣照數賠銀讞員魏蒓塢大令與費繙譯會商判將高等仍交原保候查明復核○陳王氏控黃阿和欠洋四百元圖賴不還求提追給昨日大令提訊陳王氏供光緒二十六年黃欲謀充某輪船買辦向小婦人借洋銀四百元當付現洋銀二百元餘以珍珠首飾等物湊數交付迨後陸續收回洋銀一百元尙少三百元延宕不還求追黃供只借洋銀二百四十元並無珠飾衣服大令收兩造供詞各執著將黃交保候查明復訊核辦○李阿明上期遞禀控所私婦李潘氏捲逃衣飾避匿虹口開單呈請提追大令准詞飭提到案昨日解案請訊大令以原告不到著交人保出候傳同原告質訊核辦○胡愼安控湯漢卿販運京鞋侵吞資本洋銀四百四十元迭奉大令訊供押追迄今案懸日久無力歸還昨日大令著湯當堂出立期票四紙分期拔遠然後釋出期票候傳原告具領○宰牛公司出店周雙林串同巡捕錢福堂私收販户規費將未經公司蓋印之猪肉入市混售爲公司中西人查獲將周錢拘案奉大令訊供除巡捕業已斥革另辦周著呈繳索賄洋銀四十八元充公枷號一個月責四百板○婦人麥李氏將病斃之牛剝皮臠割雇車夫顧仁生徐阿二陸金生載至某處行經法界穢　薰蒸爲西人查獲一併拘案請辦大令判罰洋銀三元○張增祥控陳諒初股　永吉祥帽作資本付不足數又侵用洋銀九十元求追陳供股本　已付足並無侵用洋銀大令著交人保出邀同股東理算明白　覆核奪 
[維揚官報]  
　　六月初二日通泰海魏杜黎三分轉安豐塲章鹺尹角斜塲仁鹺尹均禀辭蔣鹺尉忠照辭回順清河卡○初三日陳鹺尹正芳起復回淮○初四日張大令照昌辭回代橋保甲　○初五日運憲公座點卯新興塲黃鹺尹餘東塲婁鹺尹均禀辭鹽捕瑩張都戎普沾赴省公幹○初六日韓鹺尹　辭回　城卡初七日分棧委員　分轉文瀾由十二圩來揚陳鹺尹丕業委南京餉差初八日薩鹺尹爾哈本委監印差尹鹺尹融委解南京餉提工局總辦范觀察　培公幹抵揚初九日陶鹺尹　　銷龍溝卡初十日運憲公座掣籖新選豐利塲陳鹺尹一泉傳考薩鹺尹爾哈本禀知到差十一日田鹺尹振圻禀知赴省朱鹺尹乃庚銷西岸差十二日署豐利塲姚鹺尹禀到十二日委署興化縣王大令以乾過揚赴任鄭分轉錡辭回十二圩趙鹺尹敏勳起復回淮十四日運憲詣史公祠祭祀馮鹺尹煥圭周鹺尹端衍善鹺尹　錢鹺尉寳　均委北　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
毋庸籖掣查鄭工新例銓補章程内開道府同知直隷州知州通判知州知縣升調所遺及告病病故休致無論何項所出留補選缺先用鄭工新班遇缺先二人海防新班先一人如無人仍用鄭工新班遇缺先人員補抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一週此次新例報捐人員惟知縣一項鄭工新班遇缺先人員遇輪補升調所遺及告病病故休致之缺到班時於各本班中先用正途出身及曾任知縣曾任實缺應升知縣者三人再用各本班中各項出身者一人如正途出身及曾任知縣實缺應升知縣無人卽用各項出身之人又新海防例銓補章程内開所有此次遵照新海防例報捐人員應仍照鄭工事例跟接次數卯數分别掣簽按班銓補各等因前出三水縣知縣缺已用　海防分缺間用知縣許南英補今合浦縣知縣缺按班應輪用一新海防遇缺先人員查新海防遇缺先正途曾任無人應以各項出身之人謮補兹會選有新海防遇缺先補用知縣鄒蘭生年四十八歲四川安岳縣人由監生報捐主事分部學習行走尙未到部復遵新海防例改捐知縣指分廣東試用光緒二十一年六月二十二日到省二十二年丁母憂二十六年丁生母憂均經服滿起復二十七年八月二十三日回省加捐遇缺先補用免試用接准吏部過班知照係坐二十七年十一月二十日行文按照限减半計算應以二十八年正月初四接到部文之日作爲到省日期並無在粤遊幕前經繳結詳咨在案查得該員儒術治行皆有依據以之補授合浦縣知縣洵堪勝任與例亦屬相符據藩臬兩司會詳前來相應請旨准以新海防遇缺先補用知縣鄒蘭生補授合浦縣知縣缺如蒙俞允該員係新海防遇缺先補用知縣請補知縣銜缺相當毋庸送部引見除咨部外臣等遵照新章改題爲奏謹合詞恭摺具陳伏乞皇太后皇上聖鑒訓示再粤東省補缺例限九十日此缺係歸光緒二十九年二月分截缺應以是月底起限今在限内選員請補並無遲逾合併陳明謹奏奉硃批吏部議奏欽此 
[廣東巡撫李等奏選員請署知縣摺初二日]  
　　頭品頂戴新授漕運總督署理兩廣總督臣德壽調署廣東巡撫升署閩浙總督江西巡撫臣李興銳跪奏爲選員請署知縣恭摺仰祈聖鑒事竊照曲江縣知縣崇良前經奏叅降補接准部咨以光緒二十九年正月十一日奉上諭後第五日行文按照限減半計至二月三十日作爲接到行文開缺應歸二月分截缺辦理查改教撤回降補迴避四項遺缺定例合爲一班統行計算如遇同月之缺仍簽掣缺之先後今曲江縣知縣降補遺缺係選缺是月分選缺知縣何止一缺毋庸簽掣查吏部則例内開知縣改教撤回降補廻避所遺選缺係進士卽用與候補分班酌補輪用進士卽用卽將進士卽用班前與進士卽用本班合爲一班由該督撫酌量補卽積進士正班之缺輪用候補班前與候補本班合爲一班由該督撫酌量請補卽積候補正班之缺等因前出新興縣知縣劉盛第開缺另補遺缺已用進士卽用知縣鄒增祜補今曲江縣知縣崇良降補遺缺按班應輪用候補班前候補正班人員酌補兹選有候補班前補用知縣何斌年五十四歲湖南善化縣人由監生遵籌餉例報捐縣丞不論雙單月選用同治十年因湖南援黔各軍攻克挑羊等大小二百餘　並克復丹江　里各城在事出力保奏是年十月奉上諭縣丞何斌著免選本班以知縣分發省分歸候補班前補用欽此報捐指省廣東並加同知銜光緒四年赴京引見五年二月初十日經欽派王大臣騐放奏請發往奉旨依議欽此二十日經部給照起程五月二十六日到省六年甄别堪　民社嗣　父憂服滿起復十七年四月二十六日回省並無在粤遊幕前經繳結詳咨在案該員留心民瘼老練堪事以之署理曲江縣知縣渹堪勝任與例亦屬相符據藩臬兩司會詳前來應請旨准以候補班前補用知縣何斌署理曲江縣知縣仍俟試署期滿如果稱職另請實授如蒙俞允該實係候補知縣請署知縣銜缺相當毋庸送部引見除咨部外臣等遵照新章改題爲奏謹合詞恭摺具陳伏乞皇太后皇上聖鑒訓示再粤東省補缺例限九十日此缺係歸光緒二十九年二月分截缺應以是月底起限辦理今在限内選員請補並無遲逾合併陳明謹奏奉硃批吏部議奏欽此 
[兼閩浙總督崇奏匯解新案賠欵片初二日]  
　　崇善片再准部咨新定償欵攤派福建省歲解銀八十萬兩並欽奉諭旨各該省前次指派之欵應卽按月分匀赶緊籌措先期解交上海道轉付等因欽此業經按月籌解至本年四月第二年第五期止在案兹光緒二十九年五月應解第二年第六期前項庫平紋銀六萬六千六百七十兩除奉户部議准將閩海關藥釐由稅務司逕撥匯解銀二萬兩外實尙應解庫平紋銀四萬六千六百七十兩現於司道局庫籌集如數於本年五月初十日交號商領匯定限五月二十日以前解交江海關道查收彚付至號商匯費銀一千五百八十六兩七錢八分及藥釐撥抵銀兩應需匯費仍請隨正支給據福建濟用局司道會同藩臬兩司糧鹽二道詳請奏咨前來奴才覆核無異除給咨批解並分咨外務部户部查照外謹附片具奏伏乞聖鑒謹奏奉硃批該部知道欽此 
[兼閩浙總督崇奏匯解京餉片]  
　　崇善片再隹部咨奉撥光緒二十九年福建鹽課京餉銀十五萬兩等因前經飭籌銀五萬兩作爲本年第一批京餉飭令號商匯解赴部投納在案兹據福建鹽法道鹿學良詳稱再籌第二批京餉銀五萬兩仍令號商匯解赴部投納毋庸委員以歸簡易詳請奏咨前來除咨部查照外理合附片具陳伏乞聖鑒勅部查照施行謹奏奉硃批户部知道欽此 
[都統奎等奏報試辦抽收鹽釐情形摺初二日]  
　　奴才奎順奴才魁福跪奏爲試辦抽收鹽釐並增收數目又届一年收有成數恭摺具陳仰祈聖鑒事竊照察哈爾前以設立洋務局曁添練　察營等項欵絀用繁無從籌措經奴才等奏請試辦鹽釐稍資接濟自光緒二十七年五月試辦之日起至二十 
 
 

Page 14

 
 
八年五月一年期滿所有抽收釐銀四千兩先經奏報旋據該局陸續又呈解銀三千兩仍應列入上届收數俟本届辦理一年期滿再行一併奏報曾經咨部查核在案嗣　直隷藩司咨轉户部咨開擬令各省將現在鹽斤價值每斤再增四　遵卽札飭遵辦時以商力未逮復經懇恩核減二成分别抽收約計一年收數除抽收釐銀七千兩外約可多收一萬兩之數等因均經奏咨各在案兹據該局員等禀稱自光緒二十八年六月加增試辦之日起至本年閏五月又届一年期滿抽收鹽釐並增收　數除各局卡經費開支報部查核外共凈收銀一萬九千兩陸續呈解前來均經隨時撥放餉需核與原奏之數有盈無絀第以察哈爾地方遼闊奴才等惟有督飭該局員等認眞稽察嚴防偷漏能否收數較旺届期再行奏報所有試辦抽收鹽釐並增收　　　届一年收有成數緣由理合恭摺具陳伏乞皇太后皇上聖鑒謹奏奉硃批户部知道欽此 
[兵部奏釐定請補武職員缺章程片初二日]  
　　兵部片再各省請補武職缺全憑履歴保案核議前因臣部檔册散失不全奏明調取各省全案以備考核事閱兩年迭經奏催咨催除貴州安徽省全册送到外其餘各省或僅送到一二鎭恊標營册籍或槪未造送在各省督撫政務　煩而此　册籍又須細心核籌方能造送勢難尅期辦理而臣部每遇奏補之件大半無案可稽若往返行查徒延時日硃非愼重員缺之道且亦易滋弊　現當整頓部務之際總宜籌一簡當易行章程方昭妥愼查各省奏補之件例應隨案咨送履歴保案該　撫爲缺　人必須深悉其人方能　選請補其所造履歴保案亦必查照該省册檔及本人所奉飭知始能造送臣等公同商酌擬請嗣後　省奏補武職員缺均令隨案造具履歴保案印册一分如無印册槪行駁回所造履歴保案除臣部有案可稽者照例查核分别准駁外其臣部檔册所無之件悉以該省督撫所造印册爲憑如果合例卽行議准槪免行查以期迅速議覆倘該員履歴保案設有不符及有詐冐情事别經發覺當查取造選印册各員職名照例核辦如此明定章程員缺旣免久懇部務亦可漸次清理况前請調取各省全案亦惟以該省册檔爲憑今請以隨案履歴保案爲議奏根據與前奏正相符合實屬簡當易行如蒙俞允臣部反　入則例永遠遵行並行文各省嗣後請補武職員缺一律均照此次奏定章程辦理是否有當謹附片具陳伏乞聖鑒謹奏奉旨依議欽此 
[墾務大臣貽奏報辦理墾務情形摺初三日]  
　　督辦墾務理藩院尙書銜兵部左侍郎奴才貽榖跪奏爲伊盟就議西墾已開擬馳赴包頭鎭地方督飭籌辦並就近調集未來各旗妥商辦理曁由綏起程日期各情形恭摺仰祈聖鑒事竊奴才前以抽調之伊克昭盟長杭錦旗及隷該盟之逹拉特旗各遣員來綏就議懇恩嘉奬並請飭下理藩院迅飭遵辦等情奏奉諭旨允行欽遵在案查杭錦所派之梅楞棍布逹拉特所派之協理台吉巴札爾噶爾第等到綏後當經奴才會同署綏遠城將軍文瑞迭次接見推誠　與並派旗局各員陳說　譬俾知此次辦墾係爲裨益蒙旗有百利而無一害再四詳商始據該兩旗首先報墾杭錦報指該旗之杭墨地方長三百里許寛或六七十里二三十里不等逹拉特則議允開渠盡該旗所有之地任從擇修凡渠到何處卽開至何處情願先儘纒金長勝兩處聽候先行試辦以上杭逹兩旗地畝或須經營放墾或須分别招租一切詳細章程必須使勘騐詳明方可隨　核定正派員會勘間復赴準格爾旗委員約同該旗揀派之蒙員扎特丹巴到緩議墾始未嘗不意存觀望一經諭導復因有抗違之轍迹可循亦遂幡然改悟呈指黃河以北河套川地畝一叚與前贖逹旗賠教之地界址毗連亦擬卽行派員勘收又郡王札薩克烏審鄂托克四旗亦均相繼遣員赴調已有行抵包頭鎭者此伊盟各旗先後就議之情形也至烏蘭察布一盟前於五月初六日在巴圖哈拉噶地方齊集會盟商辦現據來文該盟長等已依期前往計正在會同籌議之際果能破除成見亦必連袂而來此烏盟各旗漸將就議之情形也伏念奴才督辦蒙旗墾務惟西蒙爲最先注意之事亦惟西盟爲最難著手之事蒙古性情迂執緩則生玩急則　持　縱一有失宜不惟寛猛俱窮且恐枝節横生轉無以善其後奴才到邊以來不敢望之太奢亦不敢挅之過蹙熟思審處　計圖維幸仰賴聖訓周詳恩威並用直至今日始獲有伊盟之首先效順烏盟之有意遵行當此事機甫順之時不無稍縱卽逝之虞而在蒙旗空乏遠役維艱現旣嚮慕情殷不能不格外體恤就近會商擬卽於閏五月二十四日馳赴現設墾局之包頭鎭地方　察情形督飭局蒙各員妥籌開辦一面調集未來各旗就近迅往該處會議妥商繼期聯絡衆情擴充大利及時布置無誤機宜並現在後套各商户有爭渠械鬭之案以彼相尋報復招集流亡强者入與扛幫弱者聞而裹足若不往爲鎭壓將使招佃開渠及時應辦各事舉無所施是大有妨於墾務尤不能不急於一行除飭將蒙旗指報各地妥速勘收核辦外所有西墾已開擬赴包頭鎭督飭籌辦並調集未來各旗會商辦理曁起程日期各情形理合恭摺具陳伏乞皇太后皇上聖鑒訓示謹奏奉硃批知道了欽此 
[兩廣總督岑等奏瀝陳廣東民情困苦情形摺初三日]  
　　頭品頂戴署理兩廣總督臣岑春煊調署廣東巡撫升署閩浙總督江西巡撫臣李興銳跪奏爲廣東民情困苦歴奉指派賠欵數鉅期迫籌措維艱瀝陳實在情形恭摺仰祈聖鑒事竊照光緒二十九年三月十五日奉上諭朕欽奉慈禧端佑康頤昭豫莊誠壽恭鈎獻崇熙皇太后懿旨現在時事艱難民情困苦宫廷時深厪念迭經降旨諭令各省督撫嚴飭地方官吏勤戢民隱加意撫綏前經疆臣奏請試辦印花稅事屬創行恐滋擾累著從緩辦理其餘苛細雜捐卽行停止如有不肖官吏藉端科派巧立名目勒罰民間經發覺著卽請旨就地正法以昭儆戒該督撫等務當仰體朝廷視民如傷之意認眞督查詳籌妥辦以紓民困而固邦本將此通諭知之欽此仰見宫廷篤念邦本深恤民艱欽奉之餘莫名悚惕伏查廣東地方舊有富沃之名近則生齒日繁遊民日衆欽食百物視前二十年無不昻貴數倍因之盜賊蠭起刼掠頻聞幾有民不聊生之槪臣等深維欲固邦本必先紓民力非停止一切雜捐相與休息實無可以圖治之理無如東省維正之供祇有此數而頻年用項層出不　卽以洋債一欵計之自光緒廿二年以來歴次奉派四國洋欵克薩磅價匯豐磅價新定賠欵連紋水匯費及補關平已多至五百八十餘萬兩而歲解京協各餉除 
 
