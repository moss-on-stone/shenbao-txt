# 1896 - 125 - 4908280

 

Page 1

 
 
[廣學會新譯文學興國策出售翻刻必究] [  圖書集成局代啓]  
　　林樂知先生旣著　安新策七篇刊入中東戰紀本末第八卷皆振興中國之綱領也惟　美國之興由於學校日本前任美使森君博詢其通人學士　舉善　　集成　獻諸日廷行諸通國廿餘年來各國遂迭相引重治安策中有培植人才必由學校一條舉其綱未克陳其目禮例然也而此書適爲補之用譯華文繼戰紀後今巳印成每部兩册價洋兩角售處悉同戰紀凡購戰紀者幸並購此書俾成合璧焉 
[四百四十六號畫報出售] [  點石齋啓]  
　　高麗慶尙道某姓十年前生有二子甫落地先後被僧抱去杳無蹤跡至去冬變民四起二子忽騎馬而歸登堂拜母具述兵荒世亂未易承平訂以後約而去人謂此二堇卽慶尙道鄭姓元帥云他如厲鬼之畏羣犬蜰虫之匿巨鐘洋員殺馬以求馴義猫捕蛇以救主或濟人而幾遭巨害或救火而奮不顧身古寺仙翁易衣必周夫一世普陀香客誨淫被責於神明及叢抄等圖說出售此佈 
[閱本報春賽紀實書後]  
　　跑馬塲者西人賽會之所也西人好狗馬豢馬者每當春秋佳日輙就此一試其騏驥之捷足而六轡如琴亦於是角勝負焉曾記昔時初覩此盛客有舉庾子山之落花與芝葢齊飛楊柳共春旗一色以相况者余曰不如鳥囀歌來花濃雪聚尤爲形容盡致曾幾何時而今此冠葢雜遝領事之肅客依然也人聲烟氣言語不分扇影衣香撲朔莫辨觀賽者之爭趨如故也所惜浮生若夢爲歡幾何不及張緒當年耳時日近崦嵫同人相約驅車坰之野一快心目余獨折轅而南緣敝居相距十里就此驅之驅之及門已幕色蒼茫矣次日有告者爲言若爲純黑之驪若爲黃白之皇若爲黑鬣之駱若爲白蹄之馵正在手指口畫分别六尺以上八尺以下余曰如子言卽九方亦幾莫辨何如就事論事之爲快乃始言奪標手意態雄傑卽不必王武子之金韉玉勒亦足以豪當其勝者勝負者負華人殊不介意惟西人則或爲之喝采或爲之太息蓋此中不盡勝固欣然敗亦可喜故雖游目騁懐而及時行樂有幸有不幸焉上海自闢租界英尤傑出嘗俯視一切目無餘子界最宏敞馬路縱横　塲接租界隔一溝馬路繞塲東北以便惠臨者輪蹄之絡繹塲四面濬濠植木爲欄分三匝　居中央沙平草軟雖十耦並騖而無左支右絀本屆以三月廿二日爲第一日實西歴一千八百九十六年五月初四日也先是陰雨兼旬至廿二晨曦始曈曈照閶闔連日晴光大放輕寒薄燠恍如助人雅興者然故近來滬上有跑馬必晴之謔本報載是辰經理西人飭工將　修整鐘鳴十二下驊騮騄駬齊集塲中寳馬香車如雲如水廳上泰西士女履舄駢闐緑意紅情幾令人神搖目奪廳外支博簺棚兩三處邀人角輸贏塲外則鄉嫗村童支板爲臺招客坐觀藉收蠅頭微利春郊勝景海國芳遊近時雖各埠皆有西人賽馬之舉然縱不如上海之繡地錦天風光美滿是日共賽十次其彩有值銀四百兩之銀盆與值一百五十兩之銀杯並彩銀積千餘兩皆由會中人分别酬贈計順全隆馬四次第一餘則華吉多益平和戈師百西怡和各得第一是爲第一日次日仍賽十次因今春入會者無論何馬定必捐銀會中更添銀或一百二百不等是日除會中銀杯銀兩外又有德國總會所贈之銀杯與西婦所贈之金銀計順全隆唐林皆兩次第一餘則古司四德記平和普拉古名瑪立師等馬各得第一是爲第二日又次日仍賽十次是日加賽跳浜所以與賽諸西人更興高采烈彩除銀盆銀杯及捐銀會銀外又從已賽之馬所得彩銀内每二十分提出一分爲捐欵計平和三次第一白西兩次第一餘則列孟火孟年歴順全隆彌土司馬各得第一是爲第三日執筆人因爲之綴其後曰西人之樂固如是耶然西人但知自樂其樂初不料華人亦共樂其樂也華人競樂西人之樂而不知西人之所以樂其樂也蓋泰西以武立國其制自十五隸軍籍至五十始免遠征如其筋力尙强猶可爲國家効疆塲之用孩童戲嬉卽教以洋槍縱擊鞍馬紛馳童而習之故其人不以操持騰躑爲苦否則疎懶必生疾病卽如歴屆賽馬大半碩腹行東在華人方且養尊處裕之不暇孰肯蹈千金之子坐不垂堂之萬一哉乃西人則視爲分所當爲天下無飽食終日而不勞心勞力之人也所以每屆西商團練無論狂風驟雨必齊集浦灘迤邐西至跑馬塲而後散其爲勞何　者揣其意無非爲保護旅人之身家性命耳此等事華人出資雇市井無賴寄以禦侮足矣而西人必躬具赳赳之模樣故西人嘗欲强華人戒其因循矯其委靡而卒狃於積習牢不可破昨有西友謂中國欲自强號無敵於天下當自貴不驕富不惰貧賤不齷龊始至哉言乎余因是其說而拉雜述之以爲他日左劵 
[本館接奉電音]  
　　昨日午前京師飛電傳來硃筆一道敬謹譯登○三月二十四日内閣抄奉硃筆華金壽轉補翰林院侍讀孔昭煒補授翰林院侍講欽此 
[三韓近事]  
　　日本友人來書云韓人斥逐日人之後日商之在各道者皆無立足地相率遷至通商各口由是華商之赴韓者日益衆東歴四月二十一號日本郵船玄海丸至自芝罘載有華商一百五十餘名大半由仁川登陸入京城現查在京華人計一百二十戶一千餘口韓廷庫帑空乏措置窮迫前者日本大藏省主稅官仁尾氏仕於彼國爲度支部顧問官今已被斥本月十九號韓王下教令地稅戶布錢及一切徵收事由各地觀察使以下郡守專任限頒布之日卽施行○上月二十一號有俄國水師士官二員率水師五十名軍醫三人馱馬三十二匹入韓京蓋以前駐之護衛兵將瓜代故也○由朝鮮京城以達仁川之鐵道日人先欲籌欵安設旣而俄勢方張日漸失勢美人遂起而與韓廷訂約代爲安設及換約之次日駐韓法領事亦照會韓廷欲安設由韓城以達元山之鐵道韓廷難於應允尙未裁答韓城日本商業會社則别籌一法欲由京城設鐵道以達釜山然識者已早知此議之更屬畫餅矣 
[陽春遺韵]  
　　湖北采訪友人云鄂省課吏已錄報章兹將王芍棠方伯分考三月諸題死下同通州縣保護教堂說通商口岸不一而足於推廣商務之時不失聨絡友邦之意留心時事者當有所見試各出一說以備探擇焉佐雜善馭彝議鐵路工程說略○鄂省錢官局新出臺票旋被匪人作僞混充已登本報張香濤制軍聞禀怒不可遏札飭江夏漢陽兩縣主務將匪人拘案照例嚴懲兩縣主奉札後嚴飭捕役多名明查暗防日内江夏縣拘獲某某等一十七名漢陽縣逐日亦拘獲多名想堂訊時自必水落石出也○本月十六日清晨鄂垣防勇一百名肩挑鞘銀四十九件隨以押解官兩員一爲繙譯官筆帖式依筆政光坦一爲効力武舉勒孝廉哈椿詢之則云此銀由張香帥分給荆州八旗官員甲兵寡婦人等光緒丙申年夏季應支米折計共四萬八千二百三十四兩二錢四分九釐外搭旗營津貼辦公銀七百五十兩至十七日黎明時以次由漢陽縣薛誠伯大令騐數摽封加派城守護勇多名向前途進發 
[寗郡火警]  
　　月之二十一日夜半寍郡西門内巷子弄某小店不戒於火紅光高燭霄漢警鑼徧處亂鳴各處 
 
 

Page 2

 
 
水龍以及寍防局之洋龍始星馳電奔而至文武官員均到塲彈壓督救無如火勢甚旺取水處距塲較遠路又狹窄各水龍難以爲力祝融氏興高采烈東衝西突一往無前閱二點鐘時始得漸漸救滅計焚去房屋四十餘痱皆係墮民居住迨各水龍整隊而回時已更魚向盡矣 
[榖埠芳游]  
　　廣州采訪友人云本月十六日新授督糧道延觀察由香港抵省旋於十七日辰時登岸暫駐天馬巷陸路提督行臺俟趨謁督憲後再定上任之期○佛山五斗司巡檢爲通省小班中第一優缺陸子和少尹在任有年前日因公至省及回至佛山政躬稍覺不適至初十晚延醫調治藥石無功遂雇船回省垣公館甫抵門卽仙逝遺缺經藩司牌示委合浦縣典史潘少尉從政署理○油漆牌匾兩業涉訟經年尙未了結去年各牌匾店一律閉門今春浼大力者請上憲批准遂得照常開市油漆行中人咸憤不能平本月十四日見大荷基猪仔墟新開藥店倩牌匾行中人髹漆一切因糾率多人尋仇互鬥以致四人身受重傷現已禀官請騐牌匾店因又一律閉門○前日駟馬坊某姓家所雇傭婦支得工銀價洋二圓擬寄回家中爲掃墓之費行至醫靈廟前突遇一人携大土一枚倩其持往烟館求售許以如得善價可以瓜分惟須有銀爲質婦利令智昏卽將洋銀二圓交彼及持土往烟館估得悉係假貨急回尋原主則已不知所之矣 
[彭蠡漁唱]  
　　江西訪事人函云江撫德靜山中丞於三月初七日豫章書院及孝廉堂開課是日中丞親臨省垣各官皆先在彼伺候豫章掌教梅肖巖太史孝廉掌教楊子任主政早已到館屇期與中丞及各官行相見禮未幾禮生請行謁聖謁師謁官禮中丞與二掌教出詣官廳率諸生行禮畢退入花廳命題豫章生監所敬在此所長在彼童生叔夏季隨試帖賦得斗指辰得辰字補考生監子聞之曰再斯可矣童生而補不足試帖賦得春寒花較遲得寒字孝廉重祿所以勸士也試帖賦得興廉舉孝得興字補考同題友教書院傳聞三月十七日啓學雖尙未見明文然監院出有紅條補考報名十四日起至十六日止則啓學日期當在十七無疑矣經訓書院掌教皮麓門孝廉初六日由湖南善化籍到江親拜撫藩臬各憲開課當亦不遠耳○先賢澹臺子羽友教四方通志載其卒於江西至今墓存列於祀典墓前友教堂奉祀木主後移建大成坊攺爲友教書院卽今院地也院内仍祀子羽木主考課則由藩臺主政因書院四周街市環繞潮溼甚重歴年雖有修治而溝水迄未清牆壁率多剝蝕地面鋪滿苔痕溼氣逼人與豫章書院不相上下齋舍亦漸就朽壞不及孝亷經訓兩院遠甚○江省自月初以來一犂雨足章江初六日漲水八寸晚又漲六寸迄初八日則漲至一尺四寸幾幾乎平堤溢岸矣幸初九日卽退七寸晚又退五寸以後漸漸退清田疇旣渥霑膏澤江湖復不苦洪流風雨應期豐年預兆何快如之○新授粤撫許仙屏中丞道出江西前經列報兹聞中丞由京南下一路數千里拒絶應酬不煩地方供張江西爲父母之邦尤實力辭郤不敢使地方官絲毫破費中丞現請假修墓旌麾蒞粤當在清和時節云○經訓書院儲書萬卷每當課期諸生無不領書查考向以劉公祠爲藏書之室上月室旁磚　忽然倒塌幸樑棟另有屋柱搘住臟書室未及損傷當經監院申請臬憲裕竹邨廉訪委員勘估修理不日卽當規復舊觀云 
[潤州柳]  
　　鎭江采訪友人云三月初十日爲副都統吉統制之夫人壽誕合城文武各官均往祝嘏統制犬張筵宴以待嘉賓酒進葡萄香浮琥珀瑤池盛會無以過之矣○前年日人肇釁防務緊嚴前任江蘇臬司陳訪　廉訪招募湘軍二十營帶赴山海關摩天嶺一帶駐紥至去歲軍務敉平廉訪奉上諭補授江西布政使遂移駐天津本擬將各營裁撤後入都陛見詎料抵津後忽發舊恙延醫診治迄今病勢仍未稍輕特於本月某日電達鎭江令介弟陳宇山軍門迅速前往軍門卽於十二日傍晚乘招商局江寛輪船順流而下取道申江赴津省視○新河南首荒烟蔓草滿目蒼凉自今正紡紗織布兩局興工緑女紅男往觀者十分擁擠所惜茶寮酒肆祗零落二三家遠近遊人苦無歇足之處近有小本營生之輩賃得數椽茅屋開設小茶肆有某甲者更仿招股之法集資向某姓租定廣厦一所擬開茶酒肆想不難利市三倍也○春風十里草緑如茵各處兒童羣以放風筝爲樂本月十三日午前京畿嶺東首土阜上有羣兒爭放風筝翺翔雲表顧而樂之有甲乙兩童年均十餘齡互相爭奪甲力稍大將乙推倒從最高墜下旋轉如轆轤然及至地已不省人事甲見已釀禍走不知所之越一刻許乙始更生旋經鄰孩奔告其父母設法舁回一面興師問罪甲之父母思爲先發制人之計反向乙家索孩彼此大閙不休鄰右無從勸解想非涉訟公庭不可矣○本月初八日爲丹徒縣宗大令之太夫人壽誕闔屬各員及本城紳士莫不如魚之貫如鵷之聨衣服輝煌登堂祝嘏署内張燈結綵熱閙逾恒想萊彩承歡筍輿迎養樽開北海頌晉西池太夫人當亦顧而樂之也○本月十二日薄暮招商局江永輪船由滬開行抵埠載有天津散勇百餘名下椗後水陸總巡周都戎帶得巡勇在碼頭彈壓不准各散勇登岸閒遊至十點鐘時江永卽展輪上駛將各勇載赴漢皋 
[浙東試事]  
　　杭州采訪友人云浙江學政徐大宗師於去月初九日回省詢之學署友人述及宗師案臨越郡時塲規極爲嚴肅考諸曁文童日有二人越號傳遞立予戒飭并蓋犯規戳以示薄懲考蕭山文童點名時由廪保指出頂替者一名卽發交提調官枷示并查知此童係山陰人業已取進嗣因犯案卽行扣除其考選拔良均加面試初八日叅謁後卽刻起程隨札飭湖州府定於十五日取齊十四日宗師親赴各署辭行次日黎明排導出城至下馬頭登舟 
[加惠商童]  
　　杭州采訪友人云商籍童生向來定額取進五十名兵燹後因鹽務中捐項甚多奏准永廣十名去年海防經費鹽商報効鉅欵例應請奬現奉特恩准其再加永廣學額一名本屆科試甲商廪保極爲認眞凡借戤引名者槪行扣除運試錄取者僅一百一十名宜其採芹如拾芥也所有運試正案前列十名附錄於左楊文炳童廷黻汪恩灝吳寳珩陳官鼎王有林吳鴻基王學詩陳壽嵩計德辰 
[吳下官塲紀事]  
　　姑蘇采訪友人云江西候補道杜雲秋觀察經江蘇巡撫趙中丞檄調來省委以水陸防營營務處管帶湘軍左營兼統湘軍前營觀察奉委之下於本月十三日到差○長洲縣縣丞缺前經藩司鄧方伯於本月十七日牌示以輪應候補縣丞陳鍾頴署理旋查得陳二尹因案扣委爰於二十日復行牌示以准補長洲縣主簿高靄堂委署○元和縣縣丞張二尹運衡病故遺缺經藩司酌委候補府經歴陳叅軍笏書署理已於本月二十日下札矣 
[皖垣試事續志]  
　　安慶采訪友人云王太守汝礪初覆濳山太湖兩縣文童潛山四書文題子謂子貢曰女太湖四書文題子謂伯魚曰女通塲經文題黃帝堯舜垂衣裳而天下治詩題賦得雨後雙禽來占竹得來字懐桐初覆前列懐寗丁震春王籌朋楊思贊王鎬邵守愚李公素薛堯成余寅亮丁憲弼潘爛桐城璩詩麟李孝源張燦垣龍基麐馬君實馬承恩蘇鴻鍾許思龢左永張開儀 
[合浦珠還]  
　　金陵友人來函云前日儀鳳門外下關官碼頭太古輪船抵岸時有某甲行色怱怱自省中携二婢附輪下水甫入艙囑婢勿亂走已將覓友詎婢年俱幼移時盼甲不至卽掩面號泣水手人等詢其來歴答云現居城内跟隨阿爹上船後倐忽不見故爾啼哭語係廣東口音旁人皆囑上岸從速進城婢離舟登岸後忽有二騎飛來見之卽駡曰該死丫頭胡爲至此快同回去維時觀者如堵牆好事者向乙丙細詢顚末始悉婢爲某公館使女因主母性嚴動遭鞭撻婢常痛不欲生事爲本公館廚丁所習見往往以言挑婢且居之爲奇貨乘間拐逃兹故赶緊蹤跡幸卽追獲問之婢婢俛首無辭衆始信前甲畏罪已不知去向矣於是乙丙向二婢轉嗔爲喜曉以速歸主母現有悔心必不加責卽有事緩　乞憐有吾輩在遂爲雇東洋車二輛扶使登之以去 
[日官新設]  
　　福州采訪友人云本年二月初旬日本政府派上野氏爲駐劄厦門領事兼管福州通商事務按厦門向無日本領事福州 
 
 

Page 3

 
 
則前派設閱二年餘卽撤去此次忽又派駐厦門殆亦爲臺厦相隔　遙便於調度耶 
[五茸近事]  
　　松江友人來函云新任松江府陳蓉曙太尊遹聲下車伊始卽奉學憲行文舉行府試刻已定期四月初六日取齊初八日開考頒發紅諭黏貼通衢矣○太守接篆後所有應行一切事宜如行香放告閱視城池考選代書之類業經告竣二十二日八點餘鐘卽由試院排導詣府署升坐公案飭帶上海縣解來兇犯謀殺胞兄之馬某夫婦一案研訊再三該犯遵照原審情形一一供認隨令畫押帶回婁縣監獄覊禁以便申詳核辦○茸城西關外妙嚴寺後有金矮子者浙之桑林鄉人也少時曾習帽業失業後攺販書畫古玩等件藉博蠅頭客歲曾買里仁弄張某子七大頭古硯價洋一元六角陸續交付尙虧二角前月間七大頭向之堅索不得至將矮子所穿之衣脫去質當本月中旬復遇金於巷尾仍向索欠彼此爭論相持不下七大頭卽飽以老拳甚將脚踢二下逾夜金卽呼喊疼痛勢漸增劇甫屆三日竟爾一命嗚呼其妻某氏痛恨夫死非命卽向張姓興問罪師張某雖夙性慳吝自揣此禍實不肖子自召不得不藉孔方兄以轉圜聞已央金之僚婿姜某調停其間出洋銀六十元寢事云 
[示期府試]  
　　上海縣正堂黃爲科考事奉署本府正堂陳札案奉學憲行文舉行科試文童等因奉經轉飭遵照在案兹經本府擇於四月初八日考試所有華奉婁金上南靑各屬文童應於四月初六日先行齊集郡城聽候分塲考試等因到縣爲此示仰闔邑與考各童知悉屆時齊集郡城聽候府憲分塲考試毋得自悞切切特示 
[丈量地叚]  
　　本城擬設自來水昨日同仁輔元堂董事曹寄耘偕打樣西人手持鐵籖在城中逐一丈量繪圖呈候核奪居民見之皆稱頌不置 
[鹺官過滬]  
　　昨日湖北鹽法道郭蘭生觀察承舉由鄂垣來滬暫駐長春客棧午後二點鐘時命駕入城赴各衙門投刺至縣署時黃大令飭家丁擋駕 
[比使訃音]  
　　比利時國駐華欽差陸君彌業因疾至滬就公濟病院求醫延至昨日死於院中各領事署聞訃之餘卽下半旗以志哀悼聞定於今日清晨九下鐘時由比領事遍召諸賓在新北門外天主堂行殯禮按陸年甫四十有三兼轄暹羅使事長才甫展遽赴重泉惜哉 
[電燈經始]  
　　本埠法租界帶鈎橋南首三角地起建電燈局已紀報章昨日午後四點鐘時法總領事吕班君邀同駐滬各國領事及董事齊集局中飭石工鏨起建是局之首事奥理尤名字於石上媵以金国開一枚洋銀一圓光緒通寳錢六文本日文匯西字報一紙埋入土中旋築墻其上以備日後考騐隨出香賓酒欵賓直至日下崦嵫始各分馳而散 
[公堂停訊]  
　　昨日爲英界公廨讞員屠興之别駕之女公子受聘吉期所有公堂案牘無暇訊判因知照美領事及英美各捕房停訊一日 
[示禁臺基]  
　　臺基命案出後英廨讞員屠别駕擬卽出示嚴禁訪知仍有無恥男女同上巫山者因一面飭差往查一面命書吏繕就簡明告示想日内卽當懸掛通衢矣 
[局懲女棍]  
　　本城四鋪花草浜居民某甲之女小字阿大年甫及笄未經許字性成妖冶與著名流氓瞿阿大有私時時糾合諸流氓拆梢訛許亦女中無賴也前日午後有甲乙二人在邑廟桂花廳品茗正在互語賽馬情景阿大忽大踏步入門大聲曰爾等譏嘲老娘耶隨號召衆流氓向之敲詐適巡防北悞委員孫二尹在座立呼地甲拘拿衆流氓四散奔逃僅將阿大獲住移送東局究辦局員王二尹嚴訊之下飭將衆流氓名姓供出阿大懼受刑責供出三名二尹立飭局勇地甲按名拘拿一面將阿大交地甲帶去暫交伊母收管聽候流氓到案再行訊辦 
[散勇遞回]  
　　散勇鍾培卿彭裕生逗留本邑西門外滋生事端經捕役拘獲在身畔搜出單刀號衣解請巡防局訊辦蔡蓉卿二尹立卽移送縣署黃大令訊供之下飭收押所中兹飭書吏備文遞解廣東欽州原籍交地方官嚴加管束 
[點解犯人]  
　　上海縣秋審犯人業已備就公文定期起解適縣丞吕二尹交卸在卽因攺委主簿孫少尹會同代理法華司沈小亭二尹於昨日午前十一點鐘時會同武弁督帶營兵齊集縣署旋由黃大令委典史蔡少尉升坐二堂飭解差將犯人五名提至案前逐一點騐每名另派解差兩名護解點畢立卽起程 
[失物待查]  
　　安和輪船失事後經仁濟善堂雇人打撈溺斃各屍除由屍屬認領外尙有無人來認者堂中國將屍身映成小像釘於棺蓋並將分懸各善堂前俾人辨認前日有龔某者偶往閒觀不隄防被剪綹賊竊去眼鏡袋主文契十餘紙比及知覺早已無可稽查因卽開具失單報請捕頭遣包探巡緝 
[上海縣署瑣案]  
　　前者法公堂移送新陽縣關提之屈周氏吳桂貞葛周氏陸楊氏四名至縣請備文解去前晚帮審委員曹明府升堂提訊屈周氏供稱小婦人係崑山縣人年二十有二去年十月初被姑駡責因之逃出欲投人家傭工行至小西門途遇熟悉之沈氏訴說情由沈氏因帶小婦人來申代覓雇主初六日小婦人至蔡公館爲傭後由三阿姐卽桂貞調至三馬路伊家賣娼攺姓李名銀寳事由葛周氏陸楊氏介紹桂貞供稱小婦人年二十有四係此間土著丈夫張應發向業竹工在南市篾作街小婦人開設清烟館度日銀寳在姊妹行處賣娼事與小婦人無涉葛周氏陸楊氏同供稱小婦人等皆崑山人因與屈周氏同鄉是以相識伊曾至小婦人處躭擱小婦人等代薦至蔡公館傭工並無他意求單解屈周氏至崑山小婦人等願在此間訊結明府叱曰爾等皆非好人尙求恩典乎著交官媒看管候備就移文一倂移解新陽歸案訊辦○巨竊張嘉林與弟張子才串竊鉅贓經保甲總巡鍾明府飭拿到局訊責枷號兹者捕役復帶領子才吊出原贓多件明府以失主一時未能投案認領局中又無庫房存儲且該犯情罪較重未便寛縱爰於昨日午後飭捕役地甲將起案皮箱十三口衣三百六十件連兩犯移送縣署請辦黃大令飭役暫爲看管將贓物儲庫并飭承辦書吏檢齊舊卷呈候核辦 
[美界捕房瑣事]  
　　江北人張宏闓日在虹口小旗昌碼頭做小工昨與某號棧房司帳粤人顔阿四忽相口角繼又用武顔有力一舉手張卽倒地面如土色一時衆小工大曄喚三百二十九號華捕將張舁送同仁醫院施治拘顔至捕房據情陳訴捕頭令押候張傷勢若何然後核辦○丐兒某甲年約三十餘昨日上午倒臥在西華德路氣息如絲奄奄待斃經二百十七號華捕以小車載送捕房捕頭令送至英公堂請讞員安揷○九十號印捕昨晨禀稱第十七號界石傍有棺財一具捕頭立傳二圖地保奚坤寳雇工遷埋義塚又昨晨有鄉人恊同奚坤寳投捕房訴稱住居二十三保九圖日前有粤産之女孩一口年十三歲乳名阿大未悉由何處來至鄉間詢其住址姓氏均以不知對現因無人認領留養在家如有報案失此孩者可飭來領捕頭頷之○前晚十點鐘某西人倒臥在外虹口太平路觀其形跡似貪盃所誤旋經三十八號英捕喚東洋車載至捕房禁押昨晨捕頭命提案呵斥至再開釋○偷兒夏阿文昨午竊得毡氈一條持至吳淞路正欲付質適包探石金榮巡至人贓一倂拘解捕房押候查明失主送廨訊究○江北人史忠棠昨晨在公和祥馬頭某杉板船上竊取布篷二幅中途經包探施奎江人贓一倂拘解捕房押候解送英公堂訊辦○某偷兒由武昌路第六百五十八號屋内竊棉被一條事主控諸捕房昨晨經施奎江拘至捕房詰問之下稱原贓寄仔西華 
 
 

Page 4

 
 
　路第三百九十四號門牌某竹器店内捕頭仍命施包探帶往取贓店主某乙不服與探互扭不提防該偷兒乘間逸去探卽將乙扭送捕房禁押○江北人王阿榮前日下午在華順馬頭竊得馬脚鐵數十磅經施奎江查獲人贓一倂拿解捕房押候解送英公廨究辦○鎭江賊張久和經包探獲解英廨判令遞解前晚捕頭派包探倪順泉將張帶至順泰馬頭附吉和輪船解往原籍 
[撈屍五誌]  
　　敝堂經辦安和輪船撈屍收殮又於廿一至廿三日共撈廿八具廿四日可以進艙撈摸當日撈見十九具今日上午撈上廿二具洋人兩具敝堂昨今兩日添去空棺六十具下午接到經辦司事來函棺木不敷明日再添數十具前往惟是現在所撈之屍已經變樣不堪不能再行拍照務祈屍親到張華浜俟屍撈上認明衣服領棺須可骨歸故土切勿遷延亟請登報布告公鑒上海六馬路仁濟善堂同人謹啓 
[來函照錄]  
　　本館恊賑所妆到樂鴻卿家屬來函并洋二十元云本月十八日安和輪船失事慘斃多人船上司事樂鴻卿亦罹是兇當蒙善士撈獲並代備棺木卽經認領成殮家屬感激靡涯今送上英洋廿元作爲棺木之資移助湖南賑捐務請貴報代登是感 
[仰承先德]  
　　頃奉到李大善士子嘉世兄由愼餘莊匯助義塾制錢一百二十千文祗領之餘莫名欽感竊以敝堂義塾乃其祖爰得先生繼之其父藴貞世兄捐助經費歴來已久卽子嘉世兄接助於兹亦三載矣仰承先德孶孶不倦積愈厚而流光愈遠李氏之福蓋未艾也請登報章用彰盛德[  上海六馬路仁濟善堂董事等謹誌]  
[懲勸胥臻]  
　　諺有之曰行船三分險爲瀕危者設身以思不禁毛髮竦然矣有時幾罹不測由於駕駛無方惟寓勸於懲猶可作爲炯戒耳兹據拔維晏洋行帳房吳少圃兄函述通川小輪稍形疎忽撞人落水幸得救起轉險爲夷出規銀二十兩以充賑欵好行其德是誠善於斡旋者矣[  上海北市絲業會館籌賑公所同人謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂紀事]  
　　前日陳江全不知因何與劉子崔爭毆經一百零八號華捕拘入捕房轉送公廨劉稱官名燇係某省候補道昨與陳偶因細故以致口角陳稱自知不合以後不敢多事矣屠别駕著具攺過切結交人保釋○寍波人丁大田娶奚氏女爲妻氏姿首頗佳入門後頗得倡隨之樂不料月初忽一去不返歴二旬之久消息杳然昨日始遇諸中途見衣飾一新與素不相認之華再亭喃喃私語遂扭住不放迫令回家氏堅不依從爭閙移時華亦上前解勸正在難解難分之際適四百二十一號華捕巡街過此一倂拘入捕房轉送到廨别駕諭令將一千人分别押候訊奪○昨晨有胡太生者扭解再亭至公廨訴稱前者解有急需借去洋銀若干圓屢索不還且復出言挺撞是以扭請訊追别駕著將解押候提訊并令原告明白補具禀詞 
[法公堂瑣案]  
　　蘇婦朱包氏在滬北普慶里某妓院爲傭爲其姑朱滕氏扭送捕房解經鄭大令迭次研訊以其言語支吾顯有不實不盡飭將一干人押候過堂送縣移解常熟歸案辦理等情已詳前報昨禮拜四堂期大令會同祁繙譯升座包探解案請訊朱春齋偕其子二觀並邀同原保石順昌米店主石榮生投案候訊朱子卿供小的奉諭邀同包大金等來案候示朱包氏供小婦人進退兩難求大老爺恩典發堂大令謂爾係有夫之婦何能發堂擇配况爾先有願嫁朱二觀切結在案何得率意翻悔朱滕氏供媳婦素無主見請大老爺恩斷大令得供著朱春齋另具切結不准朱包氏再至上海帮傭包大金卜四觀押候交保朱子卿仍交原保朱春齋斥退著取具各遵結送案存查○毛成山禀稱十九日由寗波附輪來滬寓小東門老復興客棧與毛春山同房住宿翌日因事出外回寓箱中失去紡綢一疋翡翠約指六只現洋十三元向棧主查問在毛春山榻上搜出原贓將毛及棧使陳阿土送案請訊包探禀稱毛係積竊前次因竊皮統子拘案究懲大令問毛爾二人是否熟識毛供向不認識由寗波同伴伊願代小的照管質之毛春山矢口不承連呼寃枉大令謂眞贓具在尙欲抵賴著帶回捕房查明再核陳阿土交保贓給失主先行領　○計希鴻乘北京輪船來滬被賊竊去布棉襖一件當塲拿獲周阿四奚阿毛并原贓送案請訊周奚同供向爲小工不敢犯竊實係悞取大令著押候各笞五十板○包探禀稱竊賊夏和尙竊取錦昌隆烟館烟槍一枝雇車至小東門質錢爲巡街捕拘獲解送捕房供認不諱並供連竊新恊成等各家烟槍押在小東門某店旋據新協成萬里春及英界四馬路靑蓮閣等各烟館遣值堂人投案領贓大令著將夏和尙押候笞責二百板吊到之贓先給失主具領餘著自行贖回○包探禀稱積竊張阿二窩留永安街楊樹弄順泰烟館近因紛紛投報失竊特將張阿二解案請訊張供在浦東張江栅西首竊取水烟筒打壺等物又在周浦南八灶竊取衣物來滬住順泰烟館尙有連手一人業已逃逸租界並未犯竊鄭大令著押候枷號一個月期滿責放飭探至該烟館查抄有無寄贓禀復核辦○包探禀稱王榮富卽王榮桂犯案釋出未幾又同連手馬金標來滬兹在伊身畔抄出當票數張解案請訊馬金標供去年由山東來滬謀事藉賣膏藥度日當票皆自己衣物現住西門鳳翔里包探禀已往查過並無其人大令以王榮桂迭次犯案從寛釋放今又到案實屬怙惡不悛著押候重笞二百板馬金標押候查明復核○包探禀稱顧炳紹在江天碼頭竊煤爲巡街捕拘獲此人係過犯請嚴辦顧供浦東人初次犯竊大令著押候責二百板○包探禀稱湯有才在金利源碼頭竊取鐵條當塲拘獲人贓解案楊供認不諱著押候笞責一百板○包探禀稱袁開仲在海琛輪船竊取船匠修船器具當塲拿獲送案請懲袁認竊不諱著押候枷號半個月期滿責放贓存捕房待失主認領○王春生偕顧阿春投案禀稱住小東門福興客棧失去鋪蓋衣服等物蒙恩斷賠洋三十元姑念苦况　賠洋十五元呈請銷案大令著各畫押呈案之洋當堂給領棧主陳薛氏准釋放○竊犯張來富經大令訊責昨日堂期飭送上海縣備文遞回安徽歙縣原籍○探夥沈長林在廣大酒店偕同流氓蔡阿毛等毆傷法領事署役人王德金經大令判枷兩個月責四百板昨日堂期其子海泉遞禀請代枷責大令與祁君會商著將原禀擲還仍遵前斷 
[邗江官報]  
　　三月初十日頴上縣學程廣文蓉照過揚陳鹺尹家駒起復回准○十一日分發經歴張鹺尹桂山巡檢夏鹺尉培福同禀到○十二日孔分轉廣杰委赴皖岸差遣○十三日蘇鹺尹承澤銷新關差楊鹺尹誠解南京餉起程○十四日正任徐道沈觀察守謙過揚赴省○十五日吳鹺尉振鴻起復回淮分發經歴楊鹺尹家淦巡檢衷鹺尉邦孚靳鹺尉世襄均禀到○十六日朱分轉昭林委京餉差甘分轉樹勳由省回黃鹺尹淦禀回隄工○十七日泰州營都司何復勝公幹到揚分發巡檢謝鹺尉慶溥禀到 
[湛恩不竭]  
　　蓋聞起一念之慈悲神明默契萬民於仁壽史册同傳敝堂屢藉諸善信陸續助捐俾得接濟今蒙二馬路廣誠信寳號節省保火險費移助施醫藥洋十五元祗領之餘均深感佩仰見大善士慈祥在抱惻隠爲懐節用濟人定邀吉神擁護橐囊慨解必占偉業興隆謹展謝忱并揚盛德上海虹口元濟善堂唐廷桂嚴信厚等謹啓 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
