# 1892 - 108 - 4906825

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[諭旨恭印] [  申報館謹識]  
　　光緒十七年冬季諭旨本舘現巳敬謹彚印成編卽日出書計每本碼洋四分購處仍遵曩例 
[物體凝流二質論]  
　　有天地卽有萬物有萬物卽有萬物之體萬物之體非凝卽流非流卽凝此其本然之質也凝者使之流旋使之復凝流者使之凝旋使之復流此變化氣質之功也中國以變化氣質施之於人爲身心之學蓋以人爲萬物之靈故理學家嘗悉心致力之至物質之變化天抵循其常法有若金銀銅鐵鉛錫之屬則其體本可凝可流有若瓦甒瓶罍罇盎之屬則其體非凝其用在凝有若朱丹膠漆采色之屬則其體非流其用在流此中國與泰西無二致者所爲常法也泰西精參物理爲專立化學一門於是變化物質幾幾乎無所不可近騐一身遠蔡萬類大則竅邃山海小則剖析毫芒爲凝爲流見者直將忘其體質矣綜斠其要大凡有四一曰性變蓋鐵可流而爲酒　可流而爲油米漿可凝而爲器油炭可凝而爲胰剛柔燥濕之性可互變其凝流也一曰色變蓋硫磺與水銀合則流　爲　色銅與硝强水合則流而爲藍色海藍與黑鉛合則流而爲黃色木炭與硫磺合則流而爲清水色靑黃赤　之色又疉變其凝流也一曰味變蓋養硝二氣凝時無味流爲硝强水則味酸木炭二質凝時亦無味流而爲紅白糖則味甜海水流時味薄凝成鹽則味厚牛乳流時味膻凝成精粉則味和甜酸苦辣之味復遞變其凝流也一曰形變蓋五金之類其質本一經氣化則目不能覩其形鹽氣之屬其質本浮一經水銀則轉足以堅其形絮布練之以爲紙則厚薄之形異毛羽織之以爲綢則美惡之形異虚實輕重之形且屢變其凝流也總之天地之間形形色色人可變其自然之凝流而别成其爲凝别成其流者要不外硫硝鹽醋之力烹鍊淘汰各因其體質所宜分而化之而己若夫天地自然之忽凝忽流則又皆空氣之使然也空氣者虚浮縹緲蹤跡莫窮凝流之質人皆見之空氣則人莫信之不知雲之流行而不　者空氣託之也風之流動而自生者空氣助之也雨之流注而下降者空氣因壓力而不勝也露之流潤而飄零者空氣得陰寒而漸縮也天之自然而流也有如此雨凝而爲雪露凝而爲霜微雨半空驟凝爲霰大雨半空驟凝爲雹則又以空氣得熱則漲而上融得寒則縮而難融也天之自然而凝也有如此雨露氷雪滲入土石積漸成多得隙而湧出是爲溪澗之流江河湖泊之流或出於溪澗　互爲流通不等而千支萬派莫不歸宿於海其所以周流無滯者非皆地勢使然有空氣推行於其間也魚龍諸水族沈浸於中則生畜之盆盎則不生者空氣不足故也地之自然而流也又如此江海胡爲而無氷溪澗胡爲而易氷地大則空氣之往來亦大寒沍不足以阻之彼咫尺之水其氣不敵也石卵出於淺灘明珠藏於深淵其所以能凝結者皆空氣孕之也金玉之精華煤産之富饒其所以能凝實亦在空氣涵之也無土不凝實無地非空氣也地之自然而凝也又如此變化之凝流若彼自然之凝流若此理可窮而物不可窮而凝流亦與之無窮有志於察物者本理學者變化氣質之功因而衍其緒餘無誤於爐火之異術無惑乎丹汞之旁門揆其物體考其分化攻巳騐之成效辨目前之各質又何難窺厥堂奥底於精純駸駸乎駕泰西而上之哉 
　　此爲蘇州府學廪膳生胡永吉作南洋大臣拔取格致書院超等首各者也原評謂變化自然二意横豎說來皆成妙諦莊列之恢奇韓蘇之氣勢不必搬演西書而其義自見所謂超以象外得其環中者也按泰西化學家區物體爲二質一原質一雜質雜質中亦必函原質原質者禀賦獨一不能判之爲二邇來考得原質計六十有五核其實不外乎凝流二質而已天下之物凝者可使之流流者可使之凝全　水火二氣之力其投以藥物而使之變化者則由乎人力也惟化學家能洞悉物理而仍歸諸實效則可爲有用之學矣是篇於中西之學並括兼賅包孕一切說理明通詞無支蔓允推合作格致書院山長天南遯叟王韜附識 
[本館接奉電音]  
　　昨由京友電傳上諭一道敬謹譯登○三月二十七日奉上諭太常寺奏請簡署卿缺一摺太常寺少卿著三德署理欽此 
[鸞坡清話]  
　　兵科爲咨覆事前准吏部文開盛京戶部司庫達　阿病故遺缺咨取各衙門現任筆帖式於京察一等人員内出考保送一員如一等無人准以二等保送等因查本科一等筆帖式佛爾國春人甚安詳當差勤奮堪以保送盛京戶部司庫之缺相應咨覆吏部查照○戶部爲知照事福建司案呈本部具題請將經征地丁錢糧限内全完之直隸遵化州知州陳以培照例給予奬叙一本三月十一日奉旨依議欽此相應鈔黏原奏知照直隸總督順天府府尹分行查照○漢軍駐防並民籍應本科會試者共七人賃居水磨胡同第二塲點名領簽以爲時過早暫不入塲先回小寓開樽暢飲酒酣耳熱復領取烟霞供養其樂陶陶至鐘鳴二點七人始携簽入塲步進磚門則見貢院門已扁鎖黏封七人大窘向放簽侍御哀懇恃御告以門早扃封無能爲力七人遂痛哭而去考試大事乃爲酒食游　所誤洵自取其咎矣○吏部示傳所有花翎三品銜卓異俸滿貴州思州府知府恩綸四品銜俸滿廣西永寗州知州龔嘉相等二員本部於三月十五日帶領引見相應示傳該二員於十四日晚在内廷左近歇宿十五日丑刻穿補褂備帶元靑褂佩帶對子荷包手巾赴西苑門外六項公所吏部公所書到聽候點名帶領引見再傳該二員於十二日已刻衣冠赴部演習口奏履歴如是日不行赴部卽將引見扣除毋違特示○前出使美國大臣鄭玉軒星使藻如現巳病痊由珂里航海北上於十一日入都暫假東安門外賢良寺小住敬備安摺膳牌於十三日子刻齎赴西苑分呈奏事軍機二處代爲呈遞星使於寅初趨詣西苑門旋由内傳令第二起入見上御勤政殿垂詢美事又詢在籍作何事星 
 
 

Page 2

 
 
使一一奏覆畢退出西苑乘車回寓午膳後赴慶邸等處禀安○南書房行走翰林院編修陸太史寳忠於三月十四日四旬正壽上賜以匾額壽字益壽圖玉如意袍褂料等物由内務府備黃亭數座奉置賜物太史恭備龍旂玉仗鼓樂往迎由西苑門迤邐出西安門至西斜街太史第宅太史在門左跪迎謹將　賜物陳於中堂黃案上向上叩頭祗領畢具摺於翌農謝恩○本科會試有某省舉子第一塲四書文竟有九百三十餘字之多受卷官不敢擅專呈明知貢舉循例登入紫榜是可謂才多爲患矣○吏部爲知照事考取倉塲新設學習筆帖式二缺本部於三月十五日帶領引見相應知照貴衙門轉傳經欽派大臣揀取之通政使司筆帖式文斌内繙書房行走吏部筆帖式瑞恒吏部筆帖式宗奎戶部筆帖式穆特賀通政使司筆帖式崇勳吏部筆帖式福申等六員於是日丑刻穿補褂備帶元靑褂佩帶對子荷包手巾赴西苑門外六項公所吏部公所書到聽候排班帶領引　見萬不可悞○總理武備院事務慶邸等定於三月十七日卯刻在西苑門内大臣公所揀選武備院弓上固山達一缺並挑補三旗弓匠三兩二兩閑散弓箭拜唐阿十一缺匠役四缺傳令應揀應挑人等各帶弓張於是農前往預備 
[溥玉岑中書侍郎巡試松江府屬文生經古題]  
　　性理藴之爲德行行之爲事業論知化則善述其事論○經解易噬嗑王注噬筮也嗑盍也試申王義　曲禮將適舍鄭注舍館也試申鄭義論語學而時習之朱注學效也試申朱義○史學漢書禮樂志河間献　采禮樂古事稍稍增輯至五百餘篇試考其實唐李晟列傳蕡書後秦王子嬰誅趙高論○古學舟大任重賦以舟大任重馬駮遠馳爲韻賦得曉庭公退半吟詩得棠字五言八韻茶籝七律二首不限韻酒星五古一首不限韻○算學　西人謂地球亦行星之一與五星等試言其理推日食有時氣刻三差考　今有積一萬六千四百四十八億六千六百四十三萬七百五十尺應爲立圓徑幾何試依密率算之今有　亭下方三丈上方一丈高二丈五尺若欲接築爲方錐形應積高幾何今有圓城四門相對甲乙二人俱在南門乙東行七十二步甲南行一百三十五步望乙與城參相值問徑幾何 
[溥學院歲試童經古題]  
　　性理性靜則可以爲學論性命之原論○史學韓信勸漢王先定三秦論　漢書食貨志漢武以趙過爲搜粟都尉過能爲代田試攷代田事○經解論語雍也人之生也直集解馬曰人之所以生於世而自終者以期有正直之道也試申馬義詩周頌噫嘻終三十里正文王肅云三十里合所之而三十則天下徧其說然否○孝經　以敬事長則順論　謹身節用論○古學禮部賜貢士出身賦以百二十人同賜及第爲韻賦得仁義爲巢得爲字五言八韻○算學未詳 
[鎖院風清]  
　　督學閣部院爲再行剴切曉諭牌示杜弊竇以端士習事照得懐夾一事最干例禁本閣部院自按臨以來訪聞有不法棍徒向藉認識衙門爲名到處招搖包攬夾帶似此愚人射利有壞關防抑且於風俗人心大有關係卽經嚴飭提調官督率各巡捕認眞查訪在案今甫蒞此邦卽據生員夏光璧等禀陳向有假名提塘　棚逗遛迹近招搖情事除經批示并飭松江府確查辦理外誠恐此項棍徒仍有不知斂跡藉端撞騙者爲此再行懸牌曉諭牌仰爾多士知悉嗣後如有不法之徒在外誘人舞弊等事見聞果確許卽扭送提調衙門懲辦或逕來轅禀報必爲指名嚴拿斷不稍涉寛縱至爾等素讀詩書深明禮法功令所在斷不可冐險以圖僥倖無論坊間刻本有關禁令卽先世遣稿亦不得誤帶入塲一經查出非惟體　攸　致令手澤無存問心亦復何忍自示之後務各體本閣部院愛士之誠毋自取辱毋受人愚勿負本閣部院再三勸勉之厚意其各凛遵毋違特示○廪貢生夏光璧等禀批每屆考試有藉學政衙門提塘在考棚左右居住不無事近招搖請飭查禁等情現經據禀札行提調官有無假名提塘在外招搖確查究辦在案該生等事關考政據實陳聞藉資本閣部院查訪所未及殊堪嘉計以後外間如有似此情事無論士民人等見聞果確准卽扭送提調官或逕禀本閣部院必當量予奬賞也明切 
[龍眠畫意]  
　　安慶省垣訪事人云署安廬滁和道兼辦省城保甲局李篁仙觀察之猶子客歲喪偶後卽謀膠續於白下馬　十六日納綵十九日迎過嫁奩數十抬本月二十日爲星會之期省中文武各員紛紛餽禮致賀誦盧儲催妝詩曰昔年將去玉京　第一功名許狀頭今日得成秦晉會早教鸞鳳下妝樓覺才子佳人獨表風流佳話巳○本月十四日風狂似虎江中波浪接天適有宿松縣禮書來省備辦試卷離岸不數武忽石尤作崇將船激沈幸旁有漁舟立卽解纜　救人皆救起惟試卷已潮濕不堪矣○新任懐寍縣包伯琴明府莅任伊始適值武試又辦府考琴堂案牘旁午非常近因上憲催征白銀遂曉諭民間定於三月十九日設櫃○藩憲阿嘯山方伯以試用訓導秦廣文宗佑委署績溪縣教諭試用巡檢楊少尹德銘委署績溪縣濠寨司已懸牌下札矣 
[楊花輕薄]  
　　寍波小尙書橋大街楊　生有一女小家碧玉愛好天然每當對鏡簪花臨窓掠鬢嬌羞掩抑如披周昉畫圖眞尤物也幼時許字貰器店夥鄔某尙未結褵當此嫁杏光陰標梅年紀當窓刺繡綺思時縈隣有混名顚倒漢者輕狂若驚蛺蝶一見洛陽女兒不覺神魂顚倒始則眉挑目語繼且殢雨尤雲女父母弗之覺也久之醜聲四播鄔某亦有所聞市虎弓蛇猜疑莫釋遂將　器店移至女家間壁從此一抺紅牆銀漢漸近欲藉以偵探個中消息女知其意密　所歡商量以爲陌頭楊柳旣已漏洩春光不如偷嫁東風免使棠梨騰笑遂捲取細軟衣物於本月某日相約偕遁女出門時幼妹相隨不捨女恐事露急叱之回行至郁家　所　已備肩輿　接所有箱籠衣物另雇三角地柴夫阿七挑之又恐其漏言賄以朱提囑其隨轎同行至天妃宫後街益豐洋鐵店交付阿七因肩挑太重力不能勝轉雇丁某分挑迨送物回來阿七僅給力錢二十五文丁忿恨難平遂將底藴告知其父阿毛阿毛方充該處地保卽於次日往問女家女果已於前夜走失女父母正在倉皇無措地保告以前情同至益豐店而女與顚倒漢已不知所徃遂向益豐店跟究蹤跡店主婦唯唯謂三日内必有以報命迨女父母去後店主婦邀同地保徑至慈谿樟橋邵新生家則野鶩雙雙儼然在焉光以計誘令赴郡行至半途女父母已鵠候道旁迅雷不及掩耳遂被擒挈以回事爲保甲局張委員所聞飭差傳保提顚倒漢到局詰問鄔某不願再收覆水求請離異委員令楊姓償還聘金兩無異言惟不知荏弱花枝此後尙能與顚倒漢顚倒衣裳否 
[潯江零拾]  
　　九江訪事人云十八日下午鐘鳴三下潯城洋街有甲乙二人來自鄉間倐見繁華自以爲得未曾有揚揚然左顧右盼巡役見而喝阻致相口角適值考試之期人多擁簇代抱不平齊聲喧嚷將啓事端幸九江鎭何軍門所派趙外委極力排解撫以温詞衆始各鳥獸散得以安謐如常○有一鄉人挑柴一擔入市求售積得靑蚨百十翼又有鄉友寄錢四百文係託買貨物者行至招商局碼頭人叢中被剪綹賊竊去鄉人失此阿堵物不啻剜却心頭肉卽欲躍入東流以性命相殉幸有人援手得以出死入生又經大衆醵錢四百餘文交鄉人携回始崩角在地再三致謝○有一秃驢由長板橋頭附輪至九江擬往贑州雇覔一人肩挑行李時則夜色迷離咫尺不辨一刹那間挑夫已不知所往行李則歸無何有之鄉衣鉢無存盤川又罄僧欲赴廟宇棲止則皆閉門不納只得露坐街頭號咷大哭此亦佛門弟子也菩薩有靈何不以祇園金濟其困厄耶 
[龜焰薰人]  
　　淮清橋東某甲者懸壺設肆貧不聊生視天下事莫如元緒之流可以不勞而獲自顧床頭人徐娘半老恐未足以勾引游蜂遂另蓄姊妹花二三枝點綴春色由是迷香洞啓待月門開一頂緑頭巾居然戴上無賴子覷其可欺百般滋閙甲獨力難支遂將錢樹子移種 
 
 

Page 3

 
 
於丁字簾前向之半暗半明者今則大開大合矣妓旣艶幟高張客亦纒頭競擲甲因此積有餘資居然面團團作富家翁今春商諸友人費番餅百枚購同姓保札晶其頂藍其翎出而誇耀閭里方以爲揚眉仕路竟忘其曳尾泥中也近又夤緣入標欣欣然應月課有知之者羞與爲伍遂醫名禀明中軍協鎭將保案弔銷擬治以身家不清頂名冐替之罪幸有大力者從中說項得免懲辦借重錢神爲數頗鉅不然不將碎其背而搗其窟哉 
[玉關春怨]  
　　營口自東盛和兩次失火後旬日之間回祿神稅駕約共十餘次人心因此惶惶不得不作未雨綢繆之計合街鋪戶均各添雇更夫並令夥友輪班守望晝夜不息官憲亦嚴加防範飭大街鋪戶各於門前置水櫃或水缸一口日間注滿清水二更後各自收捨進去廳憲於三六九日親自出外查察似此認眞準備可謂不遺餘力矣惟水缸於夜間收拾似未盡善倘更闌夜靜時或有不虞倉卒無從取水不將因此僨事耶○電報局委員朱君叔梧前次丁艱回里上憲委凌君望洲代理迄今朱君服闋回營凌君仍回澳門當差按凌君係上海人十餘年前曾至營口知此地河水不能汲飲須由百里外載水所費浩煩客秋曾稟傅相欲在營地創設自來水不但便於汲飲且可預防火患在後綜計道里核算工程約需二十萬金集欵實非易易遂作罷論聞者惜之 
[馬戲將來]  
　　本埠不日有馬戲兩班偕來奏技一爲哈驀司敦已由香港起程來滬一爲伍底鴉目下尙在厦門地方開演大約初一日可以抵滬初三日開演聞伍底鴉馬戲班中有伶人二十七名到滬後在乍浦路與文監師路轉角空地上開演班中尙有氣球凌空直上約有三里之高乘球之人忽縱身躍下較之列子御風而行殆又過之想屆時中西裙屐可以共飽眼福矣 
[會匪斬首]  
　　哥老會匪陳啓懐王金龍二人匿跡杭州由捕拿獲押解來甲當經兩江督憲劉峴帥札委余司馬趙明府在上海縣署迭次研訊繫諸囹圄申詳大憲前日縣署接到刑部釘封文書飭將二犯立時處决本報已記之矣上海縣袁海觀大令奉文後立傳通班差役並劊子手吳慶到署伺候紫次監斬官應由城守李千戎　值適干戎已隨同提右營傅叅戎等前赴松江鵠候劉督憲按臨大閱大令卽詣道轅面禀一切聶觀察卽委駐紥滬城江蘇撫標滬軍營統領蕭振邦軍門爲監斬官並派蘇松太道親兵管帶周遊戎爲押隊官督兵獲衛鐘鳴二下軍門帶領本營親兵六十名各執洋槍大刀馳至縣署軍門入署與大令相見各兵則在監門外守候俄而游戎亦帶勁兵整隊而至其時捕廳蔡太尉親自督同差役在署前巡綽驅逐閒人大令飭發頭梆繼而二梆三梆差役在大堂暖閣上陳設公案二座軍門在上首大令在下首鐘鳴五下犬令與軍門公服而出軍門謙遜再三然後入坐大令命提陳啓懐士金龍至案原差奉諭後立赴内監將二犯帶至監門差等謂二犯曰恭喜恭喜陳王二犯明知有異掘强不行營兵一擁而上將二犯押至案下點名畢王陳默無一言雙目緊閉陳稱小的並不犯法不應作刀下之鬼此身雖死此心終不釋然小的尙有兒子名大毛可否求大老爺超豁大令曰爾罪大惡極尙有何言至爾子大毛本縣當爲爾妥籌安揷爾可放心諭畢卽著梱綁禁寫斬條擁出頭門過縣橋太卿坊陳箍桶橋王家弄出小南門過佛閣而至校塲軍門策騎先行大令乘輿在後旣抵校塲次第降輿下馬升坐演武廳時將黎明大令卽命行刑但聞號砲一聲劊手先將王之首級斬下以次及陳連砍四刀始得身首異處兩旁觀者人海人山無不拍手高呼大令與軍門分道回署循例拈香排堂首級二顆暫置署前白虎殿内九點鐘時忽有年約三十餘歲之某氏婦在頭門口放聲大哭有識者謂此婦係王金龍之妻也俄而太令因公出署婦披頭散髮將輿槓扭住經差役上前喝散婦遂向東而去聞首級尙須解往各處懸竿示衆云 
[愼重倉儲]  
　　稽查積榖委員福觀察將次來申已紀前報兹悉觀察在太倉查畢卽臨松郡由松乘坐官舫於前日午後抵申舟泊大東門外大碼頭本邑印委各員均往　接昨晨十點鐘時觀察乘輿至縣署頭門内常平倉稽查積榖上海縣袁海觀大令已會同堂董朱君吟香王君介眉范君蘭堂在倉伺候及觀察駕臨當卽會同稽查事畢觀察卽回舟次 
[滬南瑣拾]  
　　本邑人某甲近在南市荷花池左近賀屋一椽開設銅匠店擇於昨日大開門戶高掛招牌忽有乞丐四人聞風而至强索阿堵物甲給以靑銅數十枚乞丐尙嫌其少不肯收受旋由旁人理勸令甲給錢四百文甲允之而乞丐貪得無厭竟索一千五百文方肯　休甲不得已告諸丐頭俄而丐頭蹣跚而至不但不將乞丐驅逐反敢助桀爲虐見者莫不髮指後不知所終○滬城陳市安橋北堍舊校塲口有人新開德信園麵館所售饅頭碩大無朋一至午後往購者常盈戶外前日有八齡幼孩手持小籃一隻並大錢十餘文往購饅頭轉瞬間被多人圍在垓心欲進不能欲退不得孩大呼救命面如土色旋經有力者拽出送之回家則已奄然欲絶矣未知以後能保無恙否 
[故劍重逢]  
　　車夫王堯祖投法公廨訴稱婁劉氏在江北原籍與潮州人姚明文姘識情投意洽旋與其弟劉連生逃至上海在紫來街同泰烟館後面賃屋居住前日小的經過彼處遇見長子馬扣詢知原委卽赴捕房通報旋將男婦及幼孩三口並妻弟劉連生等一倂送案請究同轉訊問之下供詞含混遂著一干人暫退詰問王堯祖曰爾何時由江北來滬爾妻與姚姘識已有幾時帶來幼孩三口是否爾所生王答稱妻劉氏於八歲時過門作童養媳今年已三十四歲共生三子小的因家貧無能度日於去年八月間來滬推車餬口然所入仍不敷所出未能作歸計問爾妻來滬是否與姚同來答稱妻來滬時與其弟劉連生同來同轉著將劉連生帶案詰問劉供胞姊嫁王爲室王兩肩承一口不能自顧家計反將小的家中産業盜賣來滬數載杳無音信姊姊撫養數孩雖以女工自活究以食指繁多不敷苦度幸有姚泰興土行主姚明文見而憫之將姊姊招留在後姊夫王堯祖知此信息赶至江北向姚饒舌姚亦將王收留使作帮夥同轉問曰爾姊因何偕姚來滬供稱姚明文因生意虧折將土店閉歇姊姊命小的伴同來滬找尋姊夫無如人地生疎故請姚作伴問紫來街房屋是誰所賃劉供稱係小的所賃同轉謂爾言初次來滬不識路徑何以借賃房屋此語顯見不實復問爾姊與姚姘識有幾時答稱約有七年問爾來滬找尋姊夫曾否尋見答稱小的因不熟地叚轉請姚明文代尋曾經覿面在某茶寮少叙茶資由姚明文給付旋據包探王榮培禀稱查得王劉氏經其夫王堯祖尋見同往車寓住宿一宵因該氏嫌車寓房屋狹小不慣居住又往姚處同轉着將王之長子馬扣帶案問曰爾今年幾歲爾父常回家否供稱今年十一歲父親王堯祖每年回家一次問爾母何時與姚姘識供稱約有十餘年問爾於何時見姚來往供稱去年五月姚將店閉歇遂至家中居住問此次來滬有何事故答稱因父親將母舅家産業變賣家中貧苦異常無以爲生只得來滬尋父同轉命將姚明文帶案訊問姚供王劉氏由其胞弟劉蓮生伴同來滬與我無干問爾與王劉氏姘識幾年供稱已有七年同轉又命將王劉氏逮案王劉氏卽携三孩到案聲稱丈夫將房屋出售後欲將小婦人售與他人同轉問誰人令爾來滬供稱丈夫因三載未回我等三人商量定妥同至滬江謂丈夫出外謀生爾總不應與人姘識相偕逃遁著將王劉氏劉蓮生姚明文三人押候各掌八十下令王堯祖退去候示 
[扶柩還鄉]  
　　開屠德順漆作之屠宗慶病故後其妻沈氏欲挈妾費氏及子女等扶柩回籍正在遷移雜物因費氏不肯同行扭交捕房解案後蔡太守飭候訊供核辦此已紀諸前報在後屠沈氏及長子敬德具呈申訴各情屠費氏邀族長屠忠林遞禀訴稱原籍鄞縣祖家墳墓在一處宗慶移居紹興府屬之餘姚縣尙無墳墓在彼遂由蔡太守飭差傳到屠沈氏及子敬德姪永泰並屠費氏　邀族長屠忠林等到堂太守諭 
 
 

Page 4

 
 
敬德曰爾父靈柩准爾扶回原籍經營　穸限一月内到案候示著具遵結敬德稱營葬一節關繫甚重請大老爺傳諭庶母費氏帶同三弟伴柩回籍帮同料理倘此時藉端規避不獲躬親其事故父遺資諸弟亦不得爭多論少至庶母所邀族長忠林的係屠姓宗人惟伊居寗波府屬之鄞縣小的之曾祖已遷至紹興府屬餘姚縣境五車堰地方已閱數代購地築墓一切細情族長均未能知不應妄禀餘姚縣境内尙無墳墓將使棺木久寄在外是眞别有肺腸太守問忠林曰爾知宗慶之父葬在何處答稱葬在餘姚五車堰地方太守謂然則宗晵之柩理應舁回餘姚安葬爾何以言餘姚無墳墓耶且爾禀中言宗慶遺産應由妻妾所生之子按股均分一節亦不近情盖沈氏係正室僅生一子一孫費氏係側室生有三子若照爾意嫡出之長子長孫祗得一股庶出之三子可得三股何怪敬德不服爾旣爲族長總應秉公調處不可意存偏袒致肇爭端諭畢令各人退去昨午敬德與其母及妻妹等扶柩乘輪先至寍波再回餘姚營葬屠費氏携同兒子送柩至碼頭而返原差據情禀覆太守頷之 
[英界公堂瑣案]  
　　江富林訴稱係江北人僦居虹口素習皮匠因欠楊阿六錢遂啓釁端被伊等多人擊傷由捕拘案現已調停明白求請銷案楊阿六供因索欠錢兩相爭執倪恒昌陳陸氏同稱伊等爭執曾爲解勸蔡太守謂此案旣已理明毋庸深究著一倂開釋○包探張九意顧福亭同禀稱開鷄行之唐王氏被夥施春其竊洋十元半逃逸由小的帮同緝獲送案請究唐王氏申訴前情並稱巳由荐保朱阿揚賠償洋銀施春其供係寳山縣人行竊惟求施恩朱阿揚稱　施春其在唐王氏所广鷄行爲夥所失洋十元半已如數賠償請將施春其帶交其父母管束蔡太守准之惟施春其以後不許再來租界○趙老虎訴稱係江北人推小車度日有李錦榮雇我之車先欲裝豆腐架因車力太昻各自走開李竟懐恨暗使四人同雇一車小的告以推不動伊等卽扭我髮辮拳打足踢並嗾狗咬傷兩腿胸背受有拳傷當赴醫院因爲時已晚囑我今日一點鐘再去伊等由捕拘案務請訊辦李錦榮供係浦東人在豆腐店帮夥别人打架與我無干蔡太守以此案情節可惡飭將李錦榮管押著趙老虎投醫院療治候補拿行兇人到案再訊○包探黃四福稱董元記向王見廷租得東洋車一輛因食粥暫停門口被應桂林竊去查獲人贓送案董元記申訴前情王見廷供董元記向我租車失竊後尋獲原車所包銅皮巳被撬去大半應桂林供係丹陽縣人行竊巳蒙訊明惟求恩宥蔡太守判應桂林笞責一百板遞籍車交王見廷領去○包探孔阿才禀稱昨夜見劉阿開在會香里奔出後面有人追赶聲言被偷銀帳　一副帳額一個由我阻獲人贓帶至捕房查得劉阿開向在法租界開炒麫店今忽流落犯竊實係初次王蘭芳訴稱賃居會香里劉阿開不時來往乘間竊物巳由包探阻獲人贓求請給領劉阿開供係福建人向與玉蘭芳狎暱有婚嫁之約曾在西門外聚興里賃屋同居今我失業伊遂賣娼又欲嫁與楊姓故將所置銀帳鈎　額等仵取回非行竊可比王蘭芳稱劉阿開所言悉屬子虚銀帳鈎帳額係我自置蔡太守飭將劉阿開函送三山公所資遣回籍銀帳鈎等件著交王蘭芳領去○包探何瑞福禀稱開銀匠店之李小寳被學徒劉同梅竊取零星銀飾及銀手鐲二副查明銀飾售與開銀爐之聞仁章照市價收買並不便宜銀手鐲兌洋六元業已鎔化無從吊贓李小寳稱被竊首飾共值洋十餘元均已吊贓惟少銀手　二副劉同梅供係寍波人今年十五歲行竊銀飾變賣共得洋十五元尙未用罄聞仁章供係寍波人在銀爐帮夥收買舊銀首飾按照市價本不能查詢來歴此次買劉同梅首飾一包付洋十五元蔡太守謂劉同梅竊取店中物件本應重辦姑念年幼從寛辦理戒責一百下管押一個月聞仁章照市價收買非收贓可比准將原洋十五元給還贓給李小寳領去○包探孔阿才禀稱沈阿四在海寍州開設店鋪被鋪夥許阿朝竊洋四十元逃至滬上被沈尋見交捕送究其洋已少八元沈阿四供係海寍州人用許阿朝爲夥並無欠伊薪工被竊洋銀四十元追至滬上得以尋獲許阿朝供係紹興人被沈欠薪工故取洋銀而逸况小的尙有行李被其扣留蔡太守飭將許阿朝管押如能湊繳洋八元尙可從寛發落否則管押二月起案之洋給沈領去○包探沈金隆禀稱陸阿榮屢次行竊今又行竊林九香等各家衣物弔贓送案林九香蔡榮生朱天寳等投案領贓陸阿榮供係崇明人流落滬江不得已而犯竊蔡太守判陸阿榮遞解回籍贓給失主分别認領○包探孔阿才禀稱王阿大赴水覓死由捕阻止帶至捕房王言係江灣人來滬賣布賭博輸錢遂　短見今特送請發落王阿大供今年廿七歲售布得錢與人賭博輸錢五千文無面目回家小的家中尙有母親以後不敢再作牧猪奴戲矣蔡太守聞而惻然賞給洋銀兩元命速回鄉不得逗留租界王叩謝而退○包探唐寳榮禀稱張志山前因犯竊遞回寍波今蹈隙復來故又拘案張志山供係寍波人此來不敢再犯行竊蔡太守判笞責二百板備文遞籍○劉太平訴稱在洗衣作爲夥有西人交洗之絨衫二件正在晒晾被楊阿六竊去幸得追獲人贓父捕送案楊阿六供係潮州人失業無聊初犯行竊蔡太守判管押十天贓龠失主領去○包探徐雲香禀稱　獲積竊徐阿林奉飭帶回查明有無别起竊案今由小的查明並無别案送請發落蔡太守判徐阿林發捕房管押六个月○一百十三號巡捕禀稱西女某失去白石自鳴鐘查獲人贓送案失主未到周根文供係廣東人今年十三歲在鐵匠店習業竊鐘實係貪小所致蔡太守判周根文戒責一百下候傳其師領　管束鐘由捕房給還失主 
[法界公堂瑣案]  
　　趙順興客　主張秋聲投案訢稱有周正蘭前來借宿竊去棉被一條昨日又下榻小寓中將棉被一條捲在身上外用衣服遮掩僞作嘔吐狀向外逃遁經小的看出破綻追獲人贓送案請究同轉訊之周正蘭一味抵賴著張秋聲裝演横樣宛然在目遂判將周正蘭押候掌責四十下○張雪桃訴稱小的在途行走悞踏王可德之足卽被軋住索詐洋銀　的見伊黨人多聲勢洶洶不敢與爭只得將衣服質小洋五角給與王等不料王慾壑難盈依然敲詐小的因此表急將王扭案請究同轉詰問之餘王阿德供小的素來安分旋據包探玉榮培禀王阿德係虹口老臺上著名賭棍邇因禁止賭博王等三五成羣横行市肆魚肉鄉愚令人髮指同轉著將王阿德押候笞責一百板以儆將來○包探郁庭湘禀稱王正奎卽江北小王係　篋中之老手曾經公廨懲辦數次不准逗遛租界今伊混跡在滬是以送案请究同轉　王正奎旣係積竊著押候備函送縣遞回安徽原　○劉春芳訴稱前日乘太古洋行北京輪船未開行時登岸用膳所有鋪蓋行李囑某學徒看管偶一疏虞竟被章阿福將被褥竊去典　將押票售與舊　攤主沈阿林現經所探查獲人贓送案請究同轉訊明章阿福行竊已有數次著押候吊贓再核沈阿林不應收買賊贓着交保候示○富其有控余炳元哄騙茶葉一案已紀前報嗣因余炳元不將串騙之瞿鶴卿交案同轉判令笞責一百板枷號一個月示儆○通事禀稱王德勝至小烟館吸烟欠錢一百文經烟館主扭送來案同轉以原告不來判將王管押一天以儆○怡生祥蕭谷其與維羅洋行買辦陳子康因猪　糾葛前報屢紀其詳昨晨陳子康又囑顧仁之投案遵繳猪　銀十二兩並請將猪　收條給領同轉以蕭谷其未到著於禮拜坥再候核示○通事禀稱　有恩年僅九歲行至虹口迷失路途經虹口巡捕轉送到案求請安揷同轉訊問該孩供稱家住南會館碼頭水果行對門父親在三　輪船爲掛得買司止上尙未回滬同轉飭包探將該孩送往十六鋪巡防局請飭人轉送其家俾得骨肉完聚 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[總署保案]  
　　本年係總理衙門奏保之年經慶邸將在署出力各員擇尤請奬分繕清單於三月初六日奏乞恩施本日奉　硃批依議欽此合將保奬四單分錄於下軍機處在總署兼行章京擬請奬勵御覽清單太僕寺少卿兼騎都尉世職金保泰兵部郎中卽選知府沈恩嘉以上二員均請加三品銜記名御史戶部員外郎王汝濟擬請加四品銜花翎二品銜光祿寺卿堃岫花翎三品銜記名道府卽選道戶部郎中如松以上二員均請交部從優議叙記名道府四品銜理藩院卽補郎中員外郎奎華四品銜理藩院卽補郎中員外郎多壽四品銜工部員外郎徐迪新以上三員均請交部議叙奉硃批御覽欽此又請將總辦章京候補道先換頂帶記名海關道戶部郎中舒文如何奬勵之處出自聖裁硃批舒文着賞戴花翎欽此○總署章京擬請奬勵恭呈御覽清單四品銜記名御史記名海關道戶部員外郎兼雲騎尉袁昶擬請以本部郎中遇缺卽補並俟得道員後加二品銜四品銜兵部無論題選咨留遇缺卽補員外郎吕海寰擬請俟得缺後照章交軍機處記名以海關道用俟得道員後加二品銜花翎二品銜候選道長恒擬請照章交軍機處記名海關道用俟得道員後圖一級四品銜記名御史俟得御史後作爲歴俸期滿吏部員外郎兪鍾頴擬請照章交軍機處記名以海關道用俟得道員後加二品銜花翎四品銜截取繁缺知府工部郎中錫桐擬免補知府照章交軍機處記名在任以海關道用俟得道員後加二品銜記名道府兵部郎中沈維誠擬請俟得道員後加二品銜四品銜戶部員外郎陳名侃擬請在任以郎中不論雙單月儘先選用並候補郎中後在任以知府選用記名御史刑部郎中楊宜治擬請俟補御史作爲歴俸期滿並俟截取知府得缺後以道員補用四品頂帶戶部遇缺卽補員外郎劉宇泰請以本部員外郎無論題選咨留遇缺卽補花翎四品頂戴卽選知府戶部郎中雙壽擬請免選知府在任以道員不論雙單月遇缺卽選俟得道員後加二品銜記名御史俟得御史後作爲歴俸期滿四品銜吏部員外郎葉慶增擬請俟補御史截取知府得缺後加三品銜兵部郎中在任以道員歸候補班前先補用張兆蘭擬請在任以知府不論雙單月遇缺卽選俟得知府後加三品銜禮部遇缺卽補郎中貴鏞擬請本部郎中無論題選咨留遇缺卽補四品銜工部員外郎宋承庠擬請俟補郎中後在任以知府不論雙單月儘先卽選並俟知府得缺後加三品銜内閣中書瑞良擬請在任以侍讀遇缺卽補先換頂戴俟升任後加四品銜刑部候補主事顧肇新擬請免補主事以本部員外郎遇缺卽補並加四品銜花翎四品銜禮部候補郎中那桂擬請以本部郎中無論題選咨留遇缺卽補四品銜禮部郎中何兆熊擬請作爲歴俸期滿俟截取知府後以本班不論雙單月選用四品銜戶部遇缺卽補郎中松年擬請以本部郎中無論題選咨留遇缺卽補花翎四品銜在任以六部郎中選用内閣侍讀恒壽擬請免選郎中在任以知府不論雙單月遇缺卽選俟得知府後加三品銜刑部候補主事關以鏞擬請免補主事以本部員外郎遇缺卽補並加四品銜奉硃批覽欽此 
[筵資移賑]  
　　南市誠記錢莊東翁俯恤時艱將三年滿帳酒筵資洋一百元移助賑需由錢聽三先生交來委解災區祈保莊事順遂諸友咸吉是深慨乎災歉之頻仍而能見其詢謀僉同者但從權以濟之何計於口腹哉凡百迪吉洵能符頌矣上海北市絲業會館籌賑公所施善昌謹誌 
　　 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年三月二十日京報全錄]  
　　宫門抄○諭旨二道錄前○發抄硃批五道○將軍裕奏奉省留防兵勇分别裁留摺○福寗鎭曹奏報　洋督　日期摺○江督劉奏揀補陸路副將摺○將軍長奏知縣飭回本任片○三月二十日禮部宗人府欽天監廂藍旗值日無引見○慶土謝賞承澤園居住恩○崇禮等各謝調授缺恩○貴恒假滿請安○禮部奏請覆試日期旨著於本月二十八日○又奏派稽查中左門派出謙光○召見軍機景善○發抄湯聘珍奏候補道陳重慶委署下游河防事宜奉硃批知道了欽此○張聨桂奏接護廣西撫篆謝恩奉硃批知道了欽此○劉坤一奏新選如皋令童秉厚留省奉硃批吏部知道欽此○楊昌濬奏出省閱伍日期奉硃批知道了欽此○又安化等縣被災分别緩徵撫恤奉硃批着照所請戶部知道欽此○○奴才裕祿跪奏爲援剿熱河朝陽匪徒事竣現將上年奉軍等營募補足額馬步營隊及新添馬步各勇情體察形分别裁留以重防務而節餉需恭摺仰祈聖鑒事竊查奉天留防兵勇原定章程奉軍步隊六營馬隊三營親軍步小隊三哨馬小隊共設官弁兵夫四千八百三十五員名瓏邊步隊四營馬隊一營共設官弁兵夫二千六百一十六員名光緒十一十三十七等年奉軍各營隊三次裁减兵夫一千零一十三名祗存馬步官弁兵夫三千八百二十二員名靖邊營各營隊三次裁减兵夫七百二十四名祗存馬步官弁兵夫一千八百九十二員名上年冬間熱河朝陽匪徒滋事奉省派兵出境援剿並因朝陽東北兩面均與奉境處處毘連防務吃重兵力不敷分撥當經奏明將奉軍馬步各營曁由東邊調到之靖邊馬隊一營步隊二營十一十七等年兩次所裁兵數並旗隊之捷勝等營十七年所裁兵數暫令各按營哨照原額一律補足以資防剿計奉軍馬步九營馬步小隊五哨靖邊馬步三營除光緒十三年所裁長夫未經添補外奉軍各營隊共添補足額兵夫九百三十四名靖邊營各營隊共添補足額兵夫三百六十名旗隊之捷勝長勝等營共添補足額兵夫七十四名嗣因前敵剿辦得手馬步兵力猶覺不足又經奏明飭令左寳貴於奉軍丙酌添馬隊三百名並飭盛字營於歇班馬隊制兵内調選二百名歸入盛字營前敵各軍交豐陞阿分撥調遣俾利追擊應支餉乾皆暫由奴才於奉軍練餉内分别籌撥均聲明俟軍務平定冉行分别裁撤復舊在案現在熱河軍務巳竣此次奉軍新添馬隊三百名本係額外添招不在原設官兵之内除現因馬隊留防邊内外不敷分撥仍挑留五十名分駐邊界巡緝其餘二百五十名已飭妥爲裁遺於二月底住支餉乾其由盛字營調選歇班馬隊制兵二百名現在盛字營練軍變通章程添練馬隊應撥歸該軍添練隊内照章支給練餉奉軍練餉内所發餉乾卽於二月底住支前由東邊調往前敵協勦之靖邊馬隊一營步隊二營現俱回防並無添紥地叚此次添補足額之馬步兵夫三百六十名並同捷勝長勝各營添補足額之馬步兵夫七十四名亦飭卽行裁遺復舊均截至三月底一律停支餉乾以資節省惟左寳貴所統奉軍各營隊尙有留紥於熱河邊外曁分紥奉天邊界等處者西北兩邊延袤十餘里地面過於遼闊將來留紥熱河之營撤調回奉而毘連熱河境界之新立屯哈拉套力攺庫倫街等處邊要之地仍不可無營分紥察度各處邊界情形至少亦必駐有步隊二百餘名馬隊百餘名方足以資鎭撫該軍原派分紥邊内各處本屬汛地太廣且近來營口添造之西岸砲台已經動工興築卽須撥兵分守而遼河水路暢行商船絡繹河道添設砲船亦須撥兵駕巡現在西北兩路邊界又須添兵駐紥抽調旣多防務愈寛若將該軍馬步營隊仍照十七年節省之數裁减則兵力殊形單薄内外巡防緝捕實屬萬難分布自當於分别裁撤之際通盤籌畫就該軍現在馬步兵數妥議裁留期於撙節餉需之中仍寓愼固地方之意奴才詳加酌核擬較光緒十七年該軍裁减之數量爲變通將奉軍中左右前後新右步隊六營現定以官弁兵夫四百五十名爲一營每營用營官一員哨官四員哨長五員什長三十名親兵五十名護兵三十名正兵二百八十名長夫伙夫共五十名中左右馬隊三營以官弁兵夫三百一十三名爲一營每營用營官一員帮帶官二員字識一員哨官四員哨長五員什長二十五名親兵二十名正兵二百零五名馬夫伙夫共五十名親軍步小隊原係三哨現擬添爲四哨共用營官一員哨官三員哨長四員什長二十四名親兵四十名護兵二十四名正兵二百二十四名長夫伙夫共四十名親軍馬小隊原係兩哨現擬添爲三哨共用營官一員帮帶官一員字識一員哨官二員哨長三員什長十五名正兵一百三十五名馬夫伙夫共二十五名其營口水雷營原由奉軍内所撥之步隊兵三十名並仍照數留歸水雷營當差以上共留官弁兵夫四千二百一十二名於上年冬間該軍添補足額兵夫九百三十四名内仍裁步隊兵夫五百四十四名俟留紥熱河各營全數撤回卽行照數裁遣將停止餉銀日期專案報部如此分别辦理所有西北邊界應行添紥之馬步隊伍卽可在於此案分撥駐守而邊内各城之巡緝彈壓亦得周顧無悞並統計奉省各軍一年仍可歲節銀五萬七千餘兩照章分别解部曁另欵存儲候部撥似於節餉籌防均資兼顧除將現擬各營裁留數目分晰造具清册咨部查核外所有奉省留防兵勇現在熱河援剿事竣分别辦理裁留緣由謹恭摺具陳伏乞皇上聖鑒訓示謹奏奉硃批兵部知道欽此○○記名提督福建福寗鎭總兵芬臣巴圖魯奴才曹志忠跪奏爲恭報奴才出洋督緝日期仰祈聖鑒事竊照道光二十四年二月間欽奉上諭嗣後水師提鎭着於每歲出洋時具奏一次俟巡洋往返事畢卽將洋面如何情形據實具奏等因欽此伏查福寗鎭總兵向於每年二月初二日出洋統巡至九月底止撤巡回署歴經遵辦在案兹查光緒十八年二月屆應出洋統巡之期奴才遵卽依期由防次馳赴三沙駕帶兵船督率將備在於南北各洋面梭織巡防遇有匪蹤卽當嚴拿解辦務期海宇澄清商漁樂業現在福州口電光山建造礮臺及海防水師一切事宜仍當隨時兼顧禀承將軍總督臣認眞辦理以仰副聖主綏靖海疆之至意所有奴才出洋督緝日期理合恭摺具奏伏乞皇上聖鑒謹奏奉硃批知道了欽此○○頭品頂戴兩江總督臣劉坤一跪奏爲揀員請補陸路副將員缺恭摺仰祈聖鑒事竊准部咨江西袁州協副將黃敬孚病故遺缺係陸路題補第一輪第三缺輪用揀發行令迅揀合例人員請補等因查江西省揀發班僅有補用副將郭子奇一員據報病故是揀發班無人應以應升應補人員題補該營駐紥袁州府城所轄各汛界連湖南汛地綿長彈壓　防最關緊要非精明幹練之員不足以資表率臣與江西巡撫臣德馨於江西現任叅將應升應補各員内遴選查有撫標中軍叅將鄭國謨年五十四歲安徽合肥縣人由軍功投營隨剿轉戰江蘇浙江等省荐保以副將儘先補用同治七年經前督臣曾國藩奏補安徽徽州營叅將復與江西饒州營叅將朱仁杰對調經部核准旋於蕩平張總愚捻匪全股中原肅清案内出力保奏同治八年七月初七日奉上諭鄭國謨着以總兵交軍機處記名簡放欽此光緒二年經前督臣沈葆楨奏請調補江西撫標中軍叅將十二年舉行副叅等次案内保列一等十三年軍政案内保荐卓異十七年赴部引見奉硃筆圈出着准其卓異加一級回任照例用欽此該員鄭國謨人材壯健訓練愼勤久在江西熟習地方情形以之升補袁州恊副將洵堪勝任核與定章相符合無仰懇天恩俯准以江西撫標中軍叅將鄭國謨陞補袁州協副將員缺實與營伍地方均有裨益查該員前於俸滿及軍政卓異案内倂案請咨赴部引見未滿三年如蒙兪允應請勅部頒給劄付毋庸送部引見以符定章除將履歴咨移部科外謹會同江西巡撫兼提督銜臣德馨恭摺具陳伏乞皇上聖鑒訓示再所遺江西撫標中軍叅將員缺係題調之缺現有應調人員容臣照章揀員調補合倂陳明謹奏奉硃批兵部議奏欽此○○長順片再署農安縣知縣張湄調省另候差委所遺之缺查有實任該縣知縣黎尹融前因調省察看迄今一年有餘尙知奮勉且訪聞該處百姓頗有去思應飭仍回本任以重職守據吉林分巡道訥欽詳請具 
奏並請銷去察看字樣前來除檄飭遵照外理合附片陳明伏乞聖鑒謹奏奉硃批吏部知道欽此 
 
