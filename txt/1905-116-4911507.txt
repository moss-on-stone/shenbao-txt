# 1905 - 116 - 4911507

 

Page 1

 
 
[電傳　上諭]  
　　三月二十七日内閣抄奉上諭崇禮奏因疾懇請續假並派署都統一摺崇禮著賞假一個月廂藍旗滿洲都統著特圖愼署理欽此 
[電傳　宮門抄]  
　　三月二十七日召見軍機　英　簡 
[論學務處擬改文部]  
　　我朝舊制凡關繫學務者隷之於禮部自近來 
採用東西各國之法注重興學於是學務殷繁不得不設立學務處以專責成然設立學務處以來觀其措施一切於京師各學堂稍爲留意而於各省學堂之設立與否有弊與否似未能十分關心故事體未甚繁重管理不虞乏人癸卯夏間當局者卽有改學務處爲學部之意當時某大臣聲言學務紛繁精力有所不及非改設學部廣立丞參司員諸名目不足以副振興學務之實意其實則伿位置其門生親故也後後某管學力阻之其議始罷近日各軍機復有議改學務處爲學部之舉幷易名爲文部事極秘密不使外人知第聞某侍郎已密保梁鼎芬于式枚黄紹箕三人爲該部丞叅之職夫今日果能實力整頓學務則設立文部誠爲必要之事然未知當局者改設之用意其目的究何在也記者懸度之約有二端 
　　一貌託改制之名政府近來之意見專以敷延爲事而又欲自託於改革舊制以博取力圖刷新之名外以塗飾外人之耳目内以勉徇民下之輿情辦交涉則設外務部興商務則設商部興學務則改設文部然外務部雖設而外交何嘗得手何嘗研究辦理外交之道商部雖設而商務何嘗起色何嘗研究振興商務之法故今日之改設文部亦不過以爲旣有外務部商部則不可無文部而已 
 
 
 

Page 2

 
 
二位置親故之法夫改設文部事甚冠冕無所用其秘密今乃不肯宣布者其必有不可告人之處而或出於私意焉記者於此雖不敢羅織而亦不能不疑請以已事言之當外務部商部之初設也馳書請託遞條乞保往來各當道人材濟濟幾於無從位置考屬員選司事非此亦末由進身久爲有識者所齒冷學務處則不能多立名目以安置其門生故吏若改爲文部則名色繁多丞叅以下各官可以從容位置名旣正而可以遂其私故議未成立卽有某侍郎密保丞參之舉其所保之三人中一則素稱爲學界之罪人一則素稱不諳於學務以此類推則他日文部之設試問果有成效否耶又聞將來擬以翰林院歸入文部窺其用意蓋欲以翰林院中之閒散無事者一經歸倂文部卽可以參與學務化無用爲有用仍不外乎調劑之說也 
　　記者以此二端懸測當局若幸而不中也固記者所禱祝以求之然以觀近日謀所以改革官制者往往增一官則易如流水裁一職則逆如批鱗旣有戶部復設一財政處而戶部各官如故旣有兵部復設一練兵處而兵部各官如故此外若軍機處政務處逐漸增設而舊時各官亦未聞稍有裁撤其所以增之易而裁之難者苟一深思焉未有不恍然於其故也然則記者懸斷當局改設文部之用意豈得謂之深文也哉 
[駐美京英法德三國使臣回國]  
　　二十五日倫敦來電云美京傳來消息謂駐美英使將於明日由美赴英駐美德使駐美法使亦將陸續回本國據外交中人云各欽使回國之故蓋欲將美總統羅思勿君願日俄早日停戰之熱誠禀明本國政府也據云日俄海軍之戰不論勝負如何均足爲各國從中調停議和欵之機會 
[俄國全境將起亂事]  
　　二十六日大阪來電云今日奥京維也納電稱俄國革命黨己在華爾騷勞仔木司科聖彼得堡高加索諸境地分佈傳單恐俄全境不日將有大亂駐奥俄使以爲維也納倫敦柏靈之銀行數家有接濟巨欵與革命黨之事故該欽使擬設法查明實據俄政府現在國内各境調來可殺克兵分駐於歐洲俄國之各要隘以平農夫之亂恐不久將有殘殺之事 
　　二十五日倫敦來電云俄境獨裁官脫勒抛夫將軍雖已出示境内如有亂事將竭力鎮壓然各店鋪仍在自行設法防堵 
　　二十六日大阪來電云俄蛙突色埠之猶太人現已預備兵械以便有急事時可以自保 
[檳榔嶼南遇見俄艦隊]  
　　二月二十五日東京來電云阿普卡輪船公司　嵌色林阿普卡輪船於念四日抵檳榔嶼報稱在檳榔嶼南六十英里洋面遇見俄波羅的海第三艦隊之船十五艘 
[俄人拘獲日船謠言]  
　　二十五日香港來電云西貢商家斯批特而公司電稱俄人拘拿由西貢駛往日本之輪船一事實係謠言不確 
[俄在德國出售新國債股票]  
　　二十六日大阪來電云倫敦傳來消息俄將在德出售新國債股票合英金一千萬磅出售之章程於俄甚爲受虧 
[法喜英國有相助之意]  
　　二十五日倫敦來電云德國專使將於二十八日由探奇盍海口起程至勿士（摩洛哥都城）英派前駐日欽使爲駐摩英使法報論之甚爲喜悅以爲此舉英有助法之意云 
[英造新式戰艦]  
　　二十五日倫敦來電云英國海軍文大臣李君在英堪斯抛脫埠演說云英海軍將於今秋在抛此墨斯埠起造新式戰艦建造之期甚爲迅速形式亦較前大不相同此等戰艦蓋因由日俄戰務而思及者 
[英報論日本在高麗試行之政策]  
　　二十六日大阪來電云英太晤士報駐北京訪事人馬禮遜博士報知日本在高麗所試行之政策該報以此政策與英國在埃及所試行政策相較謂日之成效可與英相同且謂此事爲近年所罕見者故日本應有自得之意譯字林西報 
[俄曾請英德意等國退任武員訓練水師]  
　　二十六日倫敦來電云俄京傳來消息謂俄波羅的海艦隊在馬達加斯峽島時曾聘請英德意及捱眞丁智利等國之退任海軍武員訓練水兵戰務 
[俄修戰艦]  
　　二十五日倫敦來電云駐京通信員報稱海參威俄巡艦三艘内有二艘現已修竣卽可出戰尙有一艘須修理兩月方可竣事除此之外又有海底兵輪船數艘 
[俄建新水師計費]  
　　二十五日倫敦來電云俄國當道已籌策建立新水師其費合英金九千五百萬磅 
[俄戶部大臣辭職]  
　　二十五日倫敦來電云俄戶部隈得大臣業已辭職譯太晤士報 
[英艦駛入鄱陽湖]  
　　三月二十七日金陵來電云英國二等巡洋艦一艘内港砲船兩艘現己駛入鄱陽湖 
[俄兵擊退日軍]  
　　二十七日倫敦來電云滿洲林義維樞將軍報稱二十三日晚俄兵兩隊同時攻擊附近東古鄕之日軍旋將五處之日軍逐出而占據東古鄕 
[彙紀俄艦隊行蹤]  
　　三月二十五日東京來電云據聞有兵輪二十七艘疑係俄尼蒲格韜夫所統波羅的海之第三艦隊於二十四日經過檳榔嶼又云波羅的海艦隊計兵輪二十二艘曾見於安南海境内有一艘似己受傷按此指羅提督所統之艦隊而言又電云滅海魚雷船一隊曾經見於香港東五十里洋面向北而駛二十七日香港來電云本港南中國早晨郵報駐西貢特别訪事人報稱波羅的海第一第二艦隊已離安南並謂此艦隊將駛往非列賓羣島與第三艦隊會合再偕同繞道太平洋以便抵海 
 
 

Page 3

 
 
參威幷聞此項艦隊有水手多人現已遁逃同日香港來電云昨日抵港之斯脫汀輪船報稱於二十三日在越南海境荒古希海灣遇見波羅的海艦隊計兵輪二十七艘泊於彼處有輪船多艘其船面所堆煤包有十五英尺之高譯文匯報 
[俄艦隊泊於瓊州洋面]  
　　三月二十六日越南海南來電云俄艦隊現泊於瓊州近地洋面譯德文報 
[俄艦第三隊駛抵干地亞島京師]  
　　十八日政府得粤東大吏密報云頃據偵探員報告俄第三隊波艦現己駛抵地中海之干地亞島政府得報卽以恪守中立無爲戰國藉口復之（孚） 
[粤督堅持泒撥兵輪恊防之議廣州]  
　　粤督岑雲帥以北洋不允派兵輪赴粤殊以爲憾仍擬堅持前議請派兵輪數艘以資防堵（歸） 
[俄艦如犯中立難行兵力從事之議京師]  
　　京中傳言粤中大吏本有波艦如闖入中立境内定按公法以兵力從事之議嗣以中國當積弱之餘一經决裂卽肇鉅釁不易收拾粤沿海未蒙其利先遭其害又恐俄國同盟之國出而藉口除實力防範恪守中立外並未决行前議云（孚） 
[閩省嚴禁按濟戰國幷保護教堂福州]  
　　閩省大吏以波艦東來商民必致惶惑除通飭沿海地方文武嚴密防範恪守中立並嚴禁奸商潛行接濟戰國艦隊煤食外又飭内地實力保護教堂幷曉諭商民毋得造謠生事（孚） 
[俄詆英人宣洩波艦行蹤京師]  
　　政府得外洋探報俄人以英人屢將波艦行蹤宣洩故俄國各報無不竭力痛詆之（孚） 
[粤省因俄艦東來示安居民廣東]  
　　俄國波羅的海艦隊南來督憲岑雲帥恐沿海居民心懷疑懼特會同撫憲曁軍憲會銜出示略謂該海艦隊近至西貢離粤海界外百六十英里兩戰國或難免於此交仗沿海内地係中立之界紳民一切如常安靜毋庸疑懼不得妄生謠言致妨大局如遇有戰國敗傷兵士逃入沿海地方該處紳民或船戶須妥爲照料報明地方官収留撫卹以盡中立之義務如因需用過耗報由地方官賞還其漁戶人等如能冐險拯救敗傷兵士由官賞給所有紳民人等須知中立局外内地無涉如有妄造謠言定行重究（張） 
[戶部派員出洋學習財政京師]  
　　戶部尙書趙大司農現擬選派精明才幹之司官十員出洋學習財政回國後作爲計學館教習所有游學經費槪由戶部撥給約四月初卽可首途（訟） 
[戶部定議奏請推廣捐輸京師]  
　　戶部前因練兵籌餉展緩庫捐現以籌欵艱難議定推廣捐輸章程十七條並須續擬數條卽於日内具摺入奏（訟） 
[軍機處恊和外務部之意見京師]  
　　日前軍機大臣會議云軍機處原係叅謀樞密平章政事之區現在交涉日繁應與外務部聯合一氣方於公事有益爰擬選派軍機章京四員兼在外務部行走以期學習交涉通達外交俾得造就眞材藉收指臂之助（訟） 
[課吏館添派館長金陵]  
　　寗垣課吏館向以藩司及糧鹽兩道爲正副館長今年署督周玉帥特委候補道兩員充當監督薪水夫馬所費不資乃前日又添派三道員同爲館長一岑觀察春蔭二增觀察齡三吳觀察學廉濟濟冠裳重規疉矩足見其經費之充足將來造就通才於吏治當有善效也（豫） 
[趙大司農威嚴可畏京師]  
　　戶部趙大司農整頓部務極爲認眞卽極細微之事亦必搜求倍至屬員無不懼之日前有某司員赴内閣鈔稿倉卒間於銅元句下脫一元字回署呈堂經尙書看出遂將司員申飭記大過一次並云如再踈忽定必撤差同寅再三緩頰請免記過尙書未允（訟） 
[奉　廷寄飭查記名提鎭曁武職各員札]  
　　軍機大臣字寄各省督撫光緒三十一年三月初六日奉上諭朝廷現當講求武備之際提鎮大員必須簡任得人方足以資治理所有單開之記名提督哈連陞總兵　進祥等保舉武職人員劉紹基等現在或在本籍或在各省著該督撫各就所知查明有無事故其年力何如才識何如或堪勝陸路或堪勝水師迅速查明各出具切實考語限於一月内奏到以便簡用將此各諭令知之欽此遵旨寄信前來等因承准此合就恭錄行知爲此札仰該□卽便通行各州縣查明各員是否在籍有無事故迅速詳覆核辦毋違此札　計抄單 
[記名提督名單五十六員]  
　　哈連陞　萬化林　周志本　朱先民　吳永安　楊國發　陶茂林　楊步斗　高得勝　趙榮亮　黄文誥　李得勝　蔡金章張　沛　顔海仙　陳德隆　吳安康　周蘭亭　張紹棠　高占標　張元龍　鄭國魁　馬洪勝　劉端冕　何大發　孫昌國張海龍　鄭國榜　向世珍　周鵬舉　朱聨陞　瞿珍海　蔡得勝　侯祖朝　唐宗堯　姜世友　易至忠　李極光　蕭得龍曾松明　何紹彩　楊文彪　袁九臯　邱時成　郭占元　李考祥　郎永清　李葆珠　金德恒　周應堂　陳維熊　岳登龍吳恒山　彭楚漢　孫國乾　方南英 
[記名總兵名單十九員]  
　　馬進祥　盧國泰　王　壽　陳良傑　蕭有元　傅永貴　李維義　李桂馨　陳麟書　劉達義　王長發　鄒育龍　劉肇宏梁國楨　傅殿魁　譚用賓　譚盛高　譚全才　陳國明 
[保舉武職名單十三員]  
　　恊領劉紹基　前江西撫標中軍參將鮑莊　前黑　江布特哈正 
 
 

Page 4

 
 
紅旗佐領德海　候補副將杜榮秀　前雲南永昌協副將劉銳恒　補用叅將吳杰　補用都司廖天佑　前貴州遵義協副將馬拄　候補副將羅志柯　前河標中軍副將郭達森　候補副將謝榮新　前四川叙馬營都司翁煥章　塔爾巴哈台屯防副將谷振傑（此） 
[錢業禀請當五銅錢核准分量蘇州]  
　　寳蘇局所鑄當五銅錢民間艱於行用市面不能流通撫憲陸春帥嚴飭該局委員楊壽之明府一律收回明府奉諭後傳諭各錢莊以當五錢二百枚須重二斤八兩者候備錢收取如分量不到須將錢加增總以當五錢二斤八兩易靑蚨一千文爲則於是各錢莊以此錢均止二斤一二兩多則二斤三四兩若總以二斤八兩收取則虧耗過鉅因聯名遞禀撫轅請將該局現存之當五錢取出秤稱照此分量購收庶幾兩不受虧未識春帥若何批示（隨） 
[收回當五銅錢詳誌蘇州]  
　　蘇州因不用當五銅錢到處口角他埠亦幾起禍端蘇州府許太守特詣撫轅禀請陸中丞核示兹悉當五銅錢開鑄之初係寳蘇局委員楊壽之明府見銅元局獲利頗豐因别出新裁議鑄當五銅錢以分其利託詞靑蚨短絀維持圜法面禀藩憲效述堂方伯當時方伯並未許可僅答以不知能否通行一語而明府卽以爲禀准矣回局廣行鼓鑄初不料若是之窒碍也中丞得悉情形立傳明府到轅詢以鼓鑄當五銅錢由何人起意明府答稱卑職以錢串短絀冀於惠民起見問禀由戶部批准抑督憲批准答稱禀由藩憲允准問旣係藩憲允准公牘何在明府語塞中丞曰此等惠民適足以害民旣因錢串短絀曷勿多鑄一文銅錢而以此等劣銅攙雜泥沙當事者誠得其利何民生之休戚曾不一計及之耶旋問前後共鑄幾何答稱十萬串中丞飭傳該鑄局爐工頭某甲詢以鑄出之數再四盤詰始稱六十萬串中丞大怒飭將明府摘頂限五日將鑄出之當五銅錢一律收回違干嚴叅明府已挽長元吳三縣飭差持銀分向各錢莊兌收矣（隨） 
[開封鑄造銅元漢口]  
　　河南大吏已向漢口美商藍白得購就鑄造銅元機器陸續運往汴省幷請藍前往照料藍已禀由領事給予護　逕什開封矣（履） 
[調皖人查勘皖礦安徽]  
　　據官塲消息皖省現擬興辦路礦各工惟該處民人素信風水查勘動輒掣肘故署督周玉帥特調淮鹽棧蒯觀察同往查勘緣觀察亦係皖人爲桑梓所推重所到之處官民融洽可易於就緒也（剝） 
[再請自開紹滬航路紹興]  
　　滬紹行輪一事越郡士紳因欲抵制法商會議集欵自辦已屢紀本報兹悉省憲恐外人藉爲口實碍難允准以致稽延日久現各士紳公舉除紳爾榖晉省面請聶中丞裁奪未識能邀允准否（頤） 
[德商擬設碍茶廠漢口]  
　　俄商　漢所設之順豐新泰阜昌三磚茶廠獲利頗豐兹有德商某君擬另設一廠與之抗衡惟購地未成開辦尙需時日（泰） 
[抽驢捐以奬賞學堂蘇州]  
　　長元吳　縣小學堂每月舉行小課三次大課一次小課由教習命題大課由縣主親臨考試前列者均有奬賞吳縣李紫璈大令量入爲出特議將沿途雇坐之長耳公每月抽捐洋二十元增充學堂奬賞自此各學生當歡欣鼓舞爭此蹄涔而驢背敲詩者須多費杖頭錢矣（隨） 
[直刺禀陳守備槍斃營勇事蘇州]  
　　副中營管帶李標勝至通州掩拿巨棍范高頭被彼處守備趙洪友率兵截擊當塲槍斃營勇張道發許得勝二名一切詳情屢志前報兹悉事後两造均通禀大憲各執一詞撫憲陸春帥委員赴肇事處查訪一面札飭通州恩直刺詳細禀覆直刺奉札後卽於二十日親自來省詣各憲轅面禀聞直刺亦謂李標勝慣帶梟船馳赴各處售賣私鹽且此次又當塲拿獲滿載私鹽之梟船二艘倂梟匪四名均有號褂雖李稱梟黨均製有號褂冐稱營勇等語然終不能使人無疑云云春帥因諭令悉心研究務使水落石出（隨） 
[壁虎壩修築情形揚州]  
　　運河歸江各壩啓閉向有定章本月中旬壁虎壩遽然崩决已紀本報兹聞該壩金門寛闊較上届不啻倍蓰壩身僅存五分之二現在水勢極溜視大汛尤甚淮南局員誠恐愈刷愈寛赶卽派員前往修築兩邊裹頭以固壩基一面派員赴鳳凰金河灣儲山攔江各壩逐一履勘相機加高爲未雨綢繆之計（剝） 
　　松郡府試正案　（華亭）錢起鳳　周孝思　顧鴻翔　趙增煒　顧鳴鳳　吳維和　顧曾慰　李　元　馮　翰　錢邦鎮（奉賢）　蔡　寰　衞　清　周國南　楊　惪　胡樹鉞　莊禮林　潘恩義　莊正華　曹　鎔　朱聲鳳（婁縣）　戴　鰲　夏　墀　唐長年　惠朝瑩　周儒通　蔣光迪　俞　夔　楊作朋許師衡　馮紹璋　（金山）　何良弼　顧　鴻　潘玉振　金兆芬　黄克宗　許　凝　高鳳翔　沈誠基　嚴邦昌　奚維楨（上海）　王兆魁　陸耀樞　諸壽康　楊　傑　王　暉　康永年　陳晉鋆　朱　贇　楊景斌　曹　堅　王文翰　梅　萼　倪鍾澄　喬國英　周　競　周承德　吳樹基　耿宗愼　顧鏡清　李國瑞　丁元賢　朱　賢　陸熙元　張之翰　楊盡揣　沈聯桂　陳泰來　王文藻　龎　傑　王　典　奚　鋆　周文焯　陸鴻基　梅　堅　朱榮錦　金宗祥　高國幹　唐志鵬　丁元鈞　葛殿臣　樊書勳　徐繼曾　陳湘楹　王承堯　奚維塤　陸耀章　樊書玉　陸增祿　錢樹奎　李翼清（南匯）　羅榖成　杜應龍　張國柄　奚紹芹　康履福　傅夢予　陸以鈞　范欽謨　朱　華　張文翰（靑浦）　胡德章　錢景清　王永甲　陳元紀　臧　鏞　倪光耀　程其章　孫似康　沈其光　熊　兆（賁） 
 
 

Page 5

 
 
[會奏澤道鐵路摺續二十七日稿]  
　　臣思山西商務局旣誤給礦利於前鐵路總公司復代擔路債於後卒之路成礦成皆屬英商之利福公司且以晉礦合同標題載明開礦製鐵以及轉運各色礦産字樣執定欲在鐵路合同載明准其運鐵意在就礦設爐製鐵運售此意尤惡夫環球各國類以煤鐵之豐歉卜國勢之强弱　國官商協力現以機爐煉鐵者祗漢陽一廠然大冶鐵砂不及山西之富厚一與接通榦路卽照條約禁止内地設廠而就礦開爐製鐵轉運生鐵以及分運鐵石煤焦運往江海商埠煆煉爭銷皆足損碍中國鐵政較正太之僅許修路者情形不同且澤道經行之處俱係瘠區貨客稀少工築艱鉅必致修養之外不敷本息乃將以上利病與哲美森痛切指駁彼旣因礦而及路我卽就路以制礦覊軛之法議就原訂之孟平澤路四屬内所有鐵礦曁煉鐵合用之煤並煉焦爐統由中國合股開辦仍由國家自設鎔化廠凡各礦所出鐵砂均須官廠冶煉成鐵方准由火車裝運並聲明所指各處煤礦如亦願意合辦由山西商務局與福公司再行商議挽晉省已失之利防鐵路溢運之權内外恊力前後爭持已及三載實已無可再爭此澤道鐵路合同未議條目以前先與修改礦章之曲折情形也查福公司道口至清化鎭九十英里有奇爲已成之路借欵收回給價多少應派員核實估工以爲斷淸化至澤州三十八英里爲未造之路應俟礦務開實有把握另再續訂合同不應於此時預售借票多檐本息故名謂澤道鐵路合同實則現議借欵祗敷收回道口至清化爲止半年以來派華工程司候選知府詹天佑赴豫查帳勘工一一確實飭令齎册赴京由外務部加派左叅議臣雷補同邀同哲美森按照滬議節略逐欵磋商就緒咨行臣奏明辦理伏查現議借欵合同二十一欵又行車合同十欵議借英金七十萬磅五釐行息九扣交付實得英金六十三萬磅約合華銀五百萬兩左右國家作保鐵路作抵除福公司已用工費並息銀磅虧查照帳册應於售票項下撥還六十一萬四千六百磅將道口至清化鐵路收囘歸倂外餘剩之欵儘留數備行車之經費此項借票簽字後第十年起分二十年贖還代辦行軍期内餘利提給之欵合同期滿歸總公司自行管理用人行政督辦大臣有准駁稽核之權機件材料先儘中國工廠承辦福公司無論明暗不得讓售别國人民亦不得假手别國之人辦理該路事務設有違犯總公司有權另招他公司接辦福公司亦不得索償此外條欵悉係參酌正太鐵路合同辦法另訂擬設山西鎔化廠並合辦礦務合同與此約同時訂議一倂簽押礦務兼顧之中實屬權利幷收之意合將現議合同分别繕具清單恭呈御覽俱奉旨批准由部咨行到臣再行會同簽押所有詳訂澤道鐵路合同並預防流弊緣由是否有當謹會同河南巡撫臣陳夔龍山西巡撫臣張曾敭恭摺具陳伏乞皇太后皇上聖鑒訓示謹奏二十一日奉旨依議（震） 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法總統邀英皇燕飲]  
　　二十五日柏林　電云英皇在巴黎時法總統設席邀請英皇燕飲並邀同駐法德使爲陪 
[日本行文各國詰責俄兵輪在黄浦江]  
　　二十五日柏林來電云日本已由美政府交與各國公文一件爲責問俄兵輪泊於上海黄浦江之　譯德交報 
[英海軍赴法之期]  
　　二十六日倫敦來電云英海軍將於西七月十號赴法之勃來斯脫埠十七號回國 
[英皇離馬賽埠情形]  
　　二十六日倫敦來電云英皇己離法之馬賽埠前往巴黎瀕行時馬賽法人之送行者甚爲踴躍譯字林西報 
[俄在西貢修理兵輪]  
　　二十六日香港電云俄兵輪船一艘現在西貢修理譯太晤士報 
[皇太后贈德儲婚禮京師]  
　　德國皇子成婚中國皇太后贈玉如意一柄琺瑯瓶一對由駐京德使寄去交出使德大臣廕午樓星使呈遞（屯） 
[皇上還海先聲京師]  
　　内廷傳出消息皇上定於二十六日由頤和園還海二十七日入齋言四月初一日祭太廟初九日仍幸頤和園駐譯（訟） 
[政府不派專使往德國京師]  
　　政府前聞日本派有棲川宮親王前往德國賀德皇太子成婚之喜因亦擬派專使前往旋據駐德欽使廕昌來電言此次惟日本派親王前往他國均無所聞政府得電後當將派專使之說作爲罷　（盈） 
[查勘江皖贑三省礦苗揚州]  
　　總辦江皖贑三省礦務記名江蘇特用道陳觀察先由寗省起程偕同洋工程師查勘礦苗特札發告示通行曉諭揚州府張太守接奉來文卽轉飭所屬一體知照示云案奉南洋大臣周札開礦一事須從勘礦入手並訪聘上等工程師札委本道爲江皖贑三省查礦總辦選帶幹練員紳分途勘查擇定質佳苗旺運道便者暫用土法試採再集商股推廣等因現礦師業己到省本道卽當偕同起程查勘所有隨帶人員資費均由本道給發勘畢卽行絶不逗留爾等商民幸勿聚觀妄論婦女小孩卽責成父兄管束不得出外免生事端（　） 
[鄭重洋務關防杭州]  
　　浙省洋務局前奉聶中丞札調世益三觀察爲督辦後因局中諸務草率均擬整頓且與外人交涉要件公牘每有尙未定稿噐 
發行而外間己早傳揚甚或因之掣肘故特諭飭各員役不得外洩以昭愼重（復） 
[嚴防裁勇滋事鎭江]  
　　駐防鎭江南洋常備步兵第四標統領　子培協戎日前奉到改訂營制公文後遵卽改營爲標淘汰老弱挑選强壯一切營規略加整頓龔協戎恐有裁撤各營勇在外滋事當卽出諭嚴禁略謂本統帶奉两江督練公所兵備處移行遵將武威新軍改編爲南洋常備步兵第四標第一二三營自三月十三日起業經改定標營其從前武威軍名目應卽銷去以歸一律所有老弱兵勇先經裁汰已盡多餘兵勇願留者撥補新標不願留者並蒙上憲派委分起資遺回籍惟前日武威軍號衣軍服間有破爛不堪或稱失去者有之恐有一二不肖兵勇或已資遣復還或先經假汰逗留未去隨身存有日前號衣冐稱現在標營或仍假武威軍名目在外招搖撞騙商民莫知底細致被擾累有　本標聲名亟應預爲之防故特申明曉諭本標自二月十三日起所有在營兵弁軍衣槪已更換胸肩記識標隊排棚名色嗣後凡有身著靑布對襟同式軍衣如非胸肩記識標標隊排棚名色或尙稱在武威新車者卽爲游勇無疑倘有此項游勇在外假冐撞騙情事一經訪聞告發定卽拿送地方官衙門從嚴懲辦除派弁嚴密稽查並分别呈咨通行直省一律查辦外合先曉諭云又駐防顉郡南洋常備兵第七標統領李雲松協戎亦已出示嚴查矣（觀） 
[捐修學校得保漢口]  
　　漢口籌餉局楊吉逢太尊已捐銀二萬兩撥充興修兩湖師範學堂經費香帥大爲欣賞已專摺入奏保奬道員矣（泰） 
[學生遊歴鎭江]  
　　鎮郡承志學堂由曹君秉仁捐資建設兩年以來頗著成效兹曹君擬增長學生之聞見爰挈學生若干名同赴寗垣遊歴幷往各學堂遊覽一周藉資考察（井） 
[整頓蠶桑學堂温州]  
　　蠶桑學堂設在道署後關廟來學者四十餘人然飼蠶之法未得奥竅故今年須格外研究以期能獲實益云（離） 
[整頓絲捐鎭江]  
　　絲捐一項有關濟餉要需鎭郡前有商販運到黄絲寄頓客棧並不赴局掛號偷漏捐稅爲數甚鉅兹卜遊釐捐總辦志太守元以 
 
 

Page 10

 
 
蠶市將興難保不復萌故智爰於月之二十日出示嚴禁各絲業偷漏云（觀） 
[道員被控漢口]  
　　湖北候補道劉觀察秉彝因錢債轇轕被職商聚和福在江漢關禀控經繼蓮溪觀察批准秉公核辦（泰） 
[學士履新北京]  
　　新授内閣學士兼禮部侍郎銜毓朗定於本月二十四日到任侍讀典籍中書等均預備謁見（訟） 
[上海道會議西人控竊洋案]  
　　昨日午後二下鐘道憲袁觀察譯員萬司馬法正領事喇伯第君法繙譯官魏武達君會同蒞洋務局升座先提成衣店主徐寳山供在滬開設衣鋪十餘年法人羅波愛在法工部局爲小工頭近聞其生意辭歇故往索取所欠洋銀四十七元第一次往索由其同居之楊陶氏往鄰右將羅喚來羅不肯付給致相口角卽被行兇有管巷門之人到來勸開第二次偕弟及一學徒同往至樓上見房内無人遂卽下樓仍由楊陶氏至鄰右將西人喚到又被兇毆控經捕房解法公堂訊知羅誣控竊洋無憑案己注消從聞在羅領事署滋閙故已遞解回國求鑒徐杏春供與略同楊陶氏供因徐寳山被羅毆打詢知徐係成衣匹係向羅索洋起釁餘不知悉二十七及十三號兩西捕同爲見証供當時見徐寳山與羅波愛相爭其是否竊洋不知其細中西官訊得竊洋無憑候再會商定斷（木） 
[行竊鈔票被獲]  
　　滬城彩衣街已閉張源興釘鞋店主張培福前因竊取滬北某客棧俄國鈔票洋銀二千餘元與兄培根分用逃逸兄匿跡丹陽弟則逃至蘇垣日前爲失主查悉控由上海縣汪大令飭差先將培根關提到縣管押候訊一面再提伊弟培福到縣質訊核辦（金） 
[流氓搶劫案由公堂定讞]  
　　楊樹浦流氓周錫春紏黨搶刧顧海榮等家經顧報請上海縣飭拿未獲嗣由張阿大等投捕房控周持刀訛詐經包探劉森堂拿獲解至公堂請訊奉襄讞委員孫耳三明府會同英德副領事提究以案清重大判押候移請縣主汪大令會訊定罪兹聞大令以未便會訊遂由捕房將周解請公堂定讞顧海榮等均投案禀訴前情質之周錫春俯首求恩屠興之司馬商之德君判責五百板押西牢十年刀械存捕房備查（木） 
[火未成災]  
　　昨日傍午時英租界保康里第六百三十二號門牌某姓家遺火積薪濃烟四布幸卽覺察取水澆灌旋卽熄滅未成燎原之禍亦云幸矣（木） 
[上海官事]  
　　江蘇糧道陸申甫觀察日前來滬駐節海運局文武各官均往晉謁昨日觀察遍赴各衙門答拜○江蘇海運局總辦吳太守以糧道陸申甫觀察來滬有定於月杪赴江寗公幹之說故已預備一切矣○昨日江蘇候補縣丞龍二尹際飛因公詣馬路工程局謁見翁子文太守○江蘇海運局會辦馬船西明府曁水利局高邕之司馬均詣馬路工程局拜會○湖北候補道宋芸子觀察育仁前日因公到滬昨日分投道縣兩署拜會警察南局委員黄幼薌二尹蓉繁昨亦至縣拜會○山西藩司張小傳方伯紹華日前因公來滬現已事畢昨投道縣丙署辭行製造局總辦魏蕃實觀察兩淮鹽運判朱别駕蘭安徽候補知縣魏紹殷明府業籍昨均先後到道分别拜會禀見○新委公共租界公堂帮審委員王春舫明府永祺昨日投道轅禀呈履歴（金） 
[上海縣案]  
　　身藏手槍刺刀之惡棍朱華生由縣尊汪大令提案發押改過局翌日其妻朱湯氏扭陸富南周丁氏至案控被哄騙亦經大令訊究湯氏供丈夫華生被拿到案後據周丁氏來稱道署差役陸富南能營謀保釋惟須給洋銀一百四十元婦人措交洋三十六元今丈夫仍發改過局管押始知被陸與丁氏所騙求追周丁氏供湯氏自知伊夫華生迭次犯事罪難曲貸托陸富南設法雖由婦人過付洋三十六元除烟飯洋一元外餘均交陸乞鑒陸富南供此事皆由殷師爺家家丁朱金橋主謀命小的與丁氏關說朱湯氏所付三十六元小的並未分肥求宥有令核供將湯氏斥退判陸責三百板押追所騙銀洋周丁氏交保候訊○金姜氏率子蘭生控金蘭廷佔奪房屋亦經大令訊究蘭生供故父正良兄弟三人有祖遺住房三間並田地均按三股分派二伯父茂良身故無嗣立小的爲子住房一間應傳與小的執管今被大伯父瑞良之子蘭廷强奪求究姜氏供與子同蘭廷供小的兄弟兩人叔父茂良身後無子例應小的承嗣同族並無異言且所遺房一間早被本生父賣與堂叔刻由堂叔収租姜氏母子無端攘奪乞鑒大令以供詞各執判各退去諭飭族長金梅亭秉公禀復再行訊斷○陳桂松扭妻到縣控求斷離前晚亦奉汪大令提訊陳供前年憑媒娶蔡氏爲妻不料蔡氏旣多外遇且爲蟻媒小的屢斥不改難免受累求恩斷離蔡氏供前夫所遺崇明田畝被陳悉數售去故婦人亦不願相隨大令得供判准斷離彼此不准纒擾完案（金） 
[浦東保甲總巡局紀事]  
　　前日水巡捕在浦江中緝獲打架犯事之張文喬等五人解至浦東保甲總局謝岳松明府提訊之下申斥一番命具結交保○張金盤竊取某姓家豆油爲巡江吏拘獲解至浦東保甲總局謝明府判責二百板交保（土） 
[公共租界公廨早堂案]  
　　昨晨禮拜一英副領事德爲門君蒞廨會同屠司馬訊判各案曹祥和控於本月二十四日被王德生誘拐七歲男孩名阿柳翌日聞將阿柳由成衣匠張桂生轉售於某甲講定價洋一百二十元尚未付價卽在五層樓茶肆尋獲因鳴捕拘案求究王供小的與曹本屬至戚並未將其子拐誘阿柳供王將我抱去當夜住於客寓惟囑令不許啼哭張桂生供二十四日晚土將此孩領來由小的說合於某甲買作螟蛉司馬判德生責三百板發押西牢三年○前日華包探李星福緝獲私造工部局火烙東洋車印之徐月開並將出租東洋車之陸如鮑鄭萬餘周月奎李阿三劉之全趙馮氏鄭鳳鳴畢永卿潘阿二殷阿紅胡王氏等計共十一家幷在徐月開身邊搜出摺子一扣其摺上名字尙未拘齊又與徐同夥之孔慶榮當拘入捕房時由馬榮撻作保馬存保洋二百元昨日一幷解案請爲核辦司馬商之英副領事判令徐押西牢一年出 
 
 

Page 11

 
 
租東洋車之陸如鮑等十一家按車數判罰共計罰洋一千八百八十元孔慶榮限馬榮達於二禮拜内交案馬之保洋暫存捕房○開酒釀店之王阿三購取洋人被竊之黄荳照價値洋十元王僅出四元有零爲捕拘案司馬判責二百板押捕房三禮拜以儆○利惟洋人控顧阿榮沈阿富洪阿記竊取洋貨各物司馬判各責五百板各押西牢二年○張阿榮行竊周祥和章福記吳道生三家爲捕拘獲幷將收贓婦人韓陳氏一倂送家司馬判陳婦當堂開釋張責二百板發押捕房一年○集成紗廠司事禀稱廠内於本月二十四日更換管理機器之司事一名不知各工人因何停歇至二十五日晨發給工資衆工人忽至廠滋閙竟將機器及玻璃窓等盡行毁壞當喚印捕到來有胡寳源唐生林兩人拾磚將印捕擲擊故由捕拘案司馬商之英副領事判胡唐兩人各責二百板枷號一月釋放○蘇州緝捕委員夏鳴皋奉蘇撫憲委至滬上緝獲高東山之羽黨嚴老么判先責二百板發押捕房候備文移解上海縣轉解蘇省○花烟間主陳大發控王洪才吳福生陳有才三人屢次滋詐行兇判發捕房暫押再訊○唐晉記控船戶倪全福行竊鐵條約四五十斤訊之倪認竊不諱判責一百板○遊明莊控黄天祥揑造上海縣告示騙去洋三百五十元米二石八斗有同居婦人爲証訊之黄俯首無詢判押一年充作苦工○車夫張大林控被李阿四藉端毆打李供張將車上鐵板攔阻小的門首向論不服因此起釁判李阿四責一百板（木） 
[法租界公堂案]  
　　王尙堂季子卿陳靜等各出資本在法界城河浜股開永古齋玉器古玩公司去年二月公舉季子卿總理陳靜卿助之携帶各貨赴美國聖路伊公司賽會另請甘香林經理銀洋季在美國將公司銀兩私寄回國爲甘等知悉發電來申通知王尙堂日前美公司輪船抵滬季等三人附之而回王邀至公司結算帳目被吞銀一萬餘兩因卽扭季至捕房在身畔抄出匯票二紙計銀一千四百兩洋二千元及匯豐鈔票一百九十餘元箱内藏有金四八開數十枚及金洋十元昨日捕房傳同原告解案請訊王偕甘陳二人投案伸訴前情大令與魏繙譯會商准予人銀並保限七天内理楚著陳將帳目結清呈候核奪○錢一亭禀稱寡媳錢金氏在滬傭工近與流氓方云卿私識爲伊姑知悉囑小的來滬在某鐵店尋獲正欲領之回鄕方紏同沈春生陳桂生陸阿全等出爲覇阻將各物擊毁幷攫去洋銀三十餘元報知捕房將一千人拘案請究錢金氏供翁姑與丈夫均已故世一亭係同堂夫兄欲將小婦人領囘再醮因此不願回家大令得供判方等賠償失物洋三十元另罰洋五十元充公候繳洋開釋錢金氏不願回去聽其自便龍王氏之女巧雲自幼許配胡鄭氏之子爲室過門童養己歴有年近彼龍王氏私夫查玉廷誘至杭州學習髦兒戲爲胡鄭氏知悉來滬尋獲將龍王氏等扭訴捕房奉大令訊供押交巧雲到案復訊昨日龍王氏將巧雲交案大令著暫寄善堂留養交伊姑領回查玉廷枷號每月責五百板龍王氏從寛開釋○方濟如禀稱小東門台灣路四號棧房連次被賊行竊前日又失去洋鎖一把報捕查獲竊賊吳阿四將洋鎖及另竊之松板等各物分售於張元陳大榮陳父裕各家吊出原贓一倂解案請訊大令判吳枷號一個月責五百板張罰洋二元二陳各罰洋一元（水） 
[美租界捕房案]  
　　前晚夜半時某號巡捕投捕房報稱裏虹口寳順路西人某甲家突來盜匪五六人擊破大門入内圖劫甲妻粤婦某氏聞警之下立吹號呌盜黨知已有備遂相率遁去捕頭得悉情形令各包探前往查明再核○前晚酒醉某俄兵至百老匯路將行人肆毆爲巡捕所見拘送捕房捕頭令押至酒醒時釋放○昨晨陳阿金投捕房内報稱在西華德路開設烟館被烟客某丙竊去箱二只内儲綢布衣服首飾等物所値甚巨請爲查緝捕頭允之○前晚十一句鐘時甬人邱小有行經西華德路突有不識姓氏之流氓四五人自後擁上將邱手中所持衣服數件如數攫去並拔出利刃向邱頭面及肩背等處連刺五刀始各逃散邱受傷倒地痛極狂呼經巡捕到來送入捕房捕頭令將邱送同仁醫院醫治一面飭探查拿各流氓（火） 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
