# 1885 - 65 - 4904277

 

Page 1

 
 
[  申報舘主人謹啓]  
本齋印行畫報早蒙海内君子爭相購取物美而價亷洵有目共賞也茲又不惜重資求得時下大名家如任阜長任伯年沙山春管劬安諸公分繒人物花卉翖毛山川諸畫幅筆墨奇奥逈異凡庸從此次三十二號畫報爲始先將任君阜長所繒羅漢印就兩圖裝入畫報之首以後按號分送絕不間斷可裝册頁可作畫譜而畫報仍然九圖亦不減少末附淞隱漫錄圖說一則價洋照舊不加分文諸君子其亦先覩爲快乎此佈 
[兵船不能巡洋探敵說]  
法船游弋海面飄忽不定不知其欲東欲西欲南欲北此最爲中國之大患者盖中國雖有兵船船中鎗炮雖極精利而苦於平日未嘗周歴洋面以致今日我之各海口以外道里路徑反不如敵船之熟悉得以往來巡察攔禁我船隻封阻我口岸一任其行蹤詭秘大肆憑陵也夫合南北十數海口迤邐萬餘里現在節節設防調募之軍何止十萬而法船自其國來布置於東京閩粵以及目下漸移北向年餘以來祇此二十餘艘合計鐵甲木板各船通算每船三百人亦不過六千餘人己令我各處防軍朝夕戒嚴不敢疏忽無論彼海而我陸彼行而我居主客之勢勞逸之形不足與並卽多寡之數亦相懸二十倍乃一聞某洋有法船巡歴某島有法船停泊莫不心驚胆戰刻刻以法人爲慮此何故也坐在我之兵船僅壯聲威於曰内而未親閱歴於重洋也試思馬尾之敗以諸船枯泊不動而受大創石浦之役以兩船行駛不捷而致失事然兩事皆在口岸以內已如此其難恃若令我船在洋面猝遇法船遑敢交戰乎惟其不能於洋面交戰故此時有船之處不敢令船出海尾追法船而伺察其所向也亦惟不能於洋面處交戰故援臺之五船出口已兩旬有餘而尙在浙境近海之地遷延觀望也顧甬事已矣目前法船舍臺灣勿攻散布浙江洋面以次北涉江南屬海聲言查搜商船米石其意不在攻取地方而在騷擾海道我船之未出口者各守其口已出口者如五船中之琛瑞開濟現泊鎭母待法船之來而合浙洋之船與岸上砲臺併力拒戰卽令回滬亦惴惴焉惟恐途遇法船或致失事其餘閩粤津沽亦均不敢輕出嘗試統觀萬數千里洋面之上我並無有一船司巡邏之役者然則法船之忽來忽往自南自北計惟於砲臺之上以窺遠儀器略事瞭望以知其近口不近口而已方今軍務爲我敵者乃海外之國則海面諸事凡屬海防所應爲者缺一不可而顧於此事獨置若勿聞不一講求譬如關門禦鬥門外路徑門內之人不知則雖聚其子弟數十百人亦惟於牆角樓窗之間呐喊唾罵不敢一出門限挺身搏敵敵者洞悉其情但以一二人周巡於垣墉之外相持不决久則内已困憊此固非鄙人之調謔也爲問掌軍事諸公其情形是否乃爾前者大戢山忽泊法船六艘閱時卽去滬上人心驚而復定彼時苟有出洋巡歴之船遙尾法船伺其自大戢開後究往何處倘知其游弋甬洋早發電報至甬由甬防撥船出海以告五船或者五船預有准備與其不能趲抵臺灣則當擇口趨避使法船尋覓不到亦何至追迫以入石浦而致於失事哉顧鄙人竊揣法船近日情形尤有大可慮者在也前報甬汀消息一條雖得之字林西字報而其事不爲無因據云甬江本有法船兩艘遠遠寄椗本月二十二日復有小兵輪駛到與所泊兩船不知作何語俄而三船一同起椗向北而去甬江近日殆無法船蹤跡等語鄙人以爲此兩船者卽鎭海開仗四船内之二也前日有紐回利在吳淞口外搜查商船之說是其一早已離寗其一則不知開往何逮正爲我無兵船巡於洋面故不知其所之也此小兵輪諒是續到即係轉遞接濟之食物煤粮者其與兩船相語而俄頃一同起椗盖別有所圖而先以此小兵輪試探路徑窺悉虛實旣得其詳然後展輪而行甬江在江南諸口之南則北向者將由浙以入江南屬地也前日滬上道路風傳言白泖港外忽有法船蹤跡兩船之離甬洋在二十二日如果此船則海程不過一日旣而傳聞未確官塲又無的音竊意法船忽隱忽見我無巡船安知究竟日內此一帶洋面度必有法船寄息泊無定處以施其神出鬼沒之計者嘗聞滬人言敵船之來可以抄出吳淞由川沙一路逶迤而達本埠之南而製造局適在其處今法船有小兵輪相隨或者覬覦此路亦未可知昨與防營中人晤語詢知川沙城與海近並無重兵駐紮如法人果計及此深爲可慮因慨中國雖有兵輪不能巡洋以知敵船之所向特論說之而附以臆見如此甚願當軸巨公能先得我心焉爾 
[臺疆消息]  
　　文匯報言法人由臺北發信至香港前日由香港傳電至上海稱法將杜蟹司你於本月十八日趁天氣晴朗帶兵一千二百名由山路進攻華軍之右翼約行四日迭遇華軍先後開戰得地數處華軍死傷者約有二千名所有槍械旗幟盡行拋棄華軍皆退至淡水云按此信傳自法人恐不免有張揚之詞然令人不能蕪東顧之憂也 
[電音譯錄]  
　　字林西字報載有倫敦發來電音兩則一言土耳其國近與英國商議另立一約載明土英兩國彼此得以互相救助一言英國現擬於額兵之外再增兵一萬五千名合觀此信大約英土之合必爲備俄起見蓋土與俄本屬世仇而英俄則近因阿富汗之事防有戰爭故英人增廣兵額汲汲如此英與土合則其勢足以拒俄是亦計之善者也 
[爵督誓師]  
　　本月二十日晚三鼓時秣陵大憲接到滬電謂法人有廿一日進犯長江之說曾沅圃宫保卽奮袂而起傳集文武慷慨誓師并傳電吳淞飭爲預備作士氣而遏凶鋒大有誓掃匈奴之概想法人窮兵累歲早已力盡筋疲斷不敢螳臂當車貿貿然輕踰天塹也 
[江陰軍務]  
　　二十四日晨登瀛洲兵艦開往吳淞公幹翌晨卽返澂江少選又啟輪前往南京裝運防兵○靖遠兵船於前日開至申江載運軍火炮位○廿四日清晨長江水師提督李與吾軍門親乘蚊子船至白茆沙公幹○黄田港口所泊水炮臺刻已撥定以二臺歸李與吾軍門統帶一臺歸選鋒營劉方伯統帶一臺歸統領春字營張軍門統帶云○近日陸路防營異常整肅長山口炮台輪流看守雖風晨雨夕無敢稍疎蓋因日來謠言不定故皆加意籌防也 
[哲人其萎]  
　　江寗之尊經書院自全椒薛慰農先生主講後肄業生之破壁飛去者如盧雲谷學士黃愼之殿撰其最著者也上年山長得㿉氯疾不堪杖履者八九月然據胡床鬥險韻猶自　老子於此興復不淺惟衣冠客來則標諸大門之外蓋不欲以人間烟火氣金銀氣敗人淸興也今正客有賀元旦者猶稱其矍鑠不减新息當年雖爲宗少 
 
 

Page 2

 
 
文之臥游而了無倦態尙格格作詼諧笑語詎燈節已過卽漸頹唐延至二十一日遽爾仙逝德星隕矣想金陵士夫之久占麗澤者當痛甚於五丈原頭頃聞吊客日以百數龍蟠里一帶途爲之塞生芻一束其人如玉徐孺子不得專美於前矣 
[揚城火警]  
　　月之念四日早揚城大東門外坐南朝北之公裕燭炭店因吹水烟灰遺火致兆焚如火勢猛烈異常緣店內後進儲積油蠟甚多油火交融以致不可嚮邇幸是日無風城河咫尺水龍竭力澆灌得以卽時撲滅僅焚去該店一家餘皆無恙惟最近之同福樓茶社內正在高朋滿座聞警一鬨而散無從索茶資小爲虧折耳 
[揚州官塲瑣事]  
　　揚州營參府曾鏡亭參戎於正月十六日黎明親赴西門外大校殤閱操甲仗連雲旌旂耀日如荼如火頗壯聲威所有城守營及各員弁均先至校塲排隊迎迓觀者如堵如墻極爲熱閙○十七日湖北鍾守戎培基管解鄂餉來揚隨卽兌交運庫○通州分司金子羲泰州分司沈子丹兩分轉均於十七日到揚聞定于二十日往十二圩謁見楊子穆觀察面稟要公云 
[邗江市景]  
　　楊城舖戶去臘底雖未聞有虧欠捲逃之事然新年已閉歇多家如左衛街之同康永教塲街之恒生灣子街之順和震源等錢舖以及百尺樓書店均招替閉歇他如綢縀店茶食店紙張店紛紛盤替不可勝計似此景况懋遷者其將何以爲計哉 
[漕事述聞]  
　　蘇友函示云法人阻遏漕運洋商中餒變言各情均已錄登前報現各大憲之意擬先將白糧改由河運糙粮則俟洋商覆到再行定奪漕帥飛咨蘇省言桃汛在邇江北河運已早齊備如果白糧改由河運須得尅日運赴寳應一帶駁載開行若再濡滯恐致貽悮事機至各州縣亦會稟米石均已辦齊各屬倉厫大半未建勢難收擱况洋商如果議妥可運自必急如星火應否請將米石運滬上棧以聽行止云云竊思此等棘手公事十二萬年中難逢其會設竟不能起運其中虧耗各情殊覺不堪設想矣 
[廈門談骨]  
　　廈門商船去臘被法人在洋面刼掠慘殺殊令聞者髮指近日各帆船皆停泊港內不敢冐險出洋刻下臺南正當糖庄起運之際臺北又係茶葉採辦之時而各商船皆以法人之故不能駛往坐失其利未知何日手斬樓蘭俾商船得以暢行也○厦門籌辦鄉團各項捐欵業已議定推富紳尙不肯解囊捐助竊思鄉團之設將以保護菜梓也彼坐擁厚貲者卽不爲君國計獨不爲身家計耶○程從周軍門已抵泉州駐節府城○廈門各米行聞法人阻截運米陡將米價抬高每米百斤漲錢三錢有零地方有司惡其壟斷居奇訪拿米行數家從巖懲辦並出示平糶人心始安○厦門臺防捐輸局現巳出示招徠但報捐者仍寥寥也 
[鳩江近事]  
　　長江各厘卡於除夕元旦例有减捐及免捐之事各商船皆趁此兩日内銜尾而過謂之赶恩關惟蕪湖關向無此例近日各船停泊江干守候查驗者頗覺帆檣林立也○近見山後電桿磁瓶上有鵲啣草作巢深恐日久有礙電報所望司其事者時加查察也○蕪湖各店往年人日後卽次第開張今年各店遲至元宵後始行開張其大開張則在二月初二俗謂之龍抬頭日也○徐頌閣學憲定期二月初八日取齊太平府屬○蕪湖道梁小若觀察於二十一日甄別中江書院生童投考者計有四百餘人 
[檇李雜聞]  
　　前聞精嚴寺和尙貴誠在沈蕩某寺圓寂近有人自鎭江來言於某寺見貴誠容色慘淡不似往時然則貴誠果不死矣無定在無生死佛告須菩提當作如是觀○十九夜城隍廟戲臺東面忽被人掘地成坎次晨喧傳遠近謂赭宼踞城時曾藏金於此今被人發掘則廟中羽士必已染指然視其坎深不過尺許似銀尙未掘去巷議街談等諸妄言妄聽而已○申防戒嚴乍浦居民大有風鶴之驚紛紛挈眷赴禾暫避其由平湖遷至郡城者亦不少房屋爲之充牣 
[鄂省官報]  
　　正月初一日候補縣周垣奉委學院考試點名差湖南候補通判劉光輝奉湖南臬憲委解貴州犯官來省往兩院禀到初五口稟辭回湘初二日調署武昌府李奉委往田家鎭半壁山江防事務稟見初三日辭行候補縣章壽康奉委辦通志局文案兼收掌辦理文案差赴兩院禀知候補縣丞易健奉委學院考試西路點名差赴兩院禀知同日藩憲牌示漢陽府缺委道員用補用府本任漢陽府同知張開運兼署初三日大挑試用縣俞肇泰候補縣氶楊煥文俱奉咨起服來省初四日臬台黃赴兩院進見奉委兼辦營務處稟謝漢陽府慶丁憂候補府富龍武病故初五日候補府徐家幹奉委覆勘省城通田家鎭防所北南兩岸路程赴兩院稟謝從九品余祉鎬奉江漢關委留查漢鎭居仁坊差 
[接續朝日往來公牘彙登]  
　　大日本欽差大臣竹添爲照覆事准貴歷甲申十月二十八日照會內開照得本月二十七日敬奉我大君主之命特派禮曹叅判徐相雨作爲全權大臣兵曹叅判穆麟德作爲副大臣前往貴國謁見大皇帝仍與貴政府商辦本月十七日至二十日在京城經變事宜欽此相應備文照會請煩查照也等因前來准此查經變事宜業本大臣日來屢次照會在案今貴大臣奉大君主之命內有商辦經變事宜等語未審貴大臣備文照會之意在擱置本大臣屢次照會而不顧乃示絶於本大臣忽派全權大臣於我國俾其直與我政府商辦經變事宜乎望請明白見覆可也爲此照覆須至照覆者右照覆大朝鮮督辦交涉通商事務趙明治十七年十二月十七日○大日本欽差大臣竹添爲照會事前督辦金十月十九日照會內載有各國均有保護之約等語本大臣未知貴國於各國有保護之約請貴督辦卽將該約明文抄送本大臣以便用俻查閱可也須至照會者右照會大朝鮮督辦交涉通商事務趙明治十七年十二月十八日○趙督辦閣下逕覆者按甲申十月二十九日來文內開杳殺戮大臣一節操刃者凶黨而不幸而兇黨之所藉挾者貴國兵也敝邦物論用是滋惑至移宮一案本非兩樣之事想貴大臣早已默會也本月二十日貴公使離館之時貴國兵丁在市傷害本國人之四十三名皆係民人並無防身之器具内有婦女幼稚仰貴公使卽秉公查明通知務協公平用爲辦理爲希等因准此杳貴署二十六日來文內有從中挾勢等語本大臣以中字作旨由中出之中解以爲是卽貴署二十四日照會內所載脅制王上之意今據來文云兇黨之所藉挾者貴國兵也乃知從中挾勢云者仍指我而言也本大臣深信貴署無以兇黨心事移加於本大臣之理因想必有其所藉挾事寔切望舉其證迅速見示移宮一案據來又云貴大臣早已默會夫移宮與殺戮自是兩事而貴照會初以大臣爲我兵所手刃次則爲兇黨所戕殺其後二十六日來文辨非我兵手刃而云前次照會句語未免失實而移宮一節則不言及之本大臣何由得默會乎又來文云貴國兵丁在市中傷害本國人四十三名貴國公使卽秉公查明云云當本大臣出舘由大道向西門去之時貴國兵民放砲放槍射矢或亂投瓦石我不得已而爲適當之防禦在此丸矢瓦石亂投之際豈知貴國婦女幼稚逍遙於市乎貴政府乃不實貴兵民之爲此暴行貽此禍害而反望本大臣秉公查明本大臣所未解也渡漢江之後無復貴兵民爲暴行者故我亦解嚴矣貴兵民暴行旣已如此仰貴政府秉公查明務協公平用爲辦理爲希復此順頌日祉明治十七年十二月十八日竹添進一郎○大朝鮮督辦交涉通商事務趙爲照覆事准來文內開經變事宜本大臣日來屢次照會在案今貴大臣奉大君主之命內有商辦經變事宜等語未審貴大臣俻文照會之意在攔置本大臣屢次照會而不顧乃示絶於本大臣忽派全權大臣於我國俾其直與我政府商辦經變事宜乎望請明白見覆等因自貴大臣去舘就 
 
 

Page 3

 
 
外以後本大臣耿耿在心以書以面兾暴區區之忱而未見採察比聞逆臣命玉均等已搭往回船此輩必譸張爲幻搆我兩國之間本國上下竊有未安另派全權使臣前往辦理意在杜讒辨奸保全交好而已如貴大臣頓釋前憾俯就所商則亦本大臣之所願也相應照覆須至照覆者右照覆大日本欽差大臣竹添甲申十二月初四日○大朝鮮督辦交涉通商事務趙爲照覆事接准本月初二日來文內開前督辦金十月十九日照會內載有各國均有保護之約等語本大臣未知貴國與各國有保護之約請貴督辦卽將該約明文抄送本大臣以便用備查閱等因前來准此查本年十月十九日照會句語蒼皇之際或恐失當前督辦金業於十月二十六日送函至貴公使請將原照會繳還以便改送在案而貴公使不惟不見聽施行乃從字句抉摘苛問此本大臣之所未能解也相應照覆請煩貴公使查照可也須至照覆者右照覆大日本欽差辦理公使竹添甲申十一月初四日○大朝鮮督辦交涉通商事務趙爲照會事照得條約第八條兩國師船無論是否通商口岸彼此均許駛往現本國經變之餘人心危疑累能無備禦之道應請貴大臣飭知貴國兵商船無論大小暫不准駛入內河及不通商口岸貴國兵隊亦不准攔入內地如有駛入闌入驚動人民我兵民應得開砲阻搪不得以違約論也爲此照會請煩貴大臣查照施行須至照會者右照會大日本辦理公使竹添甲申十一月初四日○大日本欽差大臣竹添爲照覆事接准貴歴甲申十一月初四日照覆內開查本年十月十九日照會句語蒼黃之際或恐失當前督辦金業於十月二十六日送函至貴公使請將原照會繳還以便改送在案貴公使不惟不見聽施行乃從字句抉摘苛問此本大臣之所未能解也等因准此查二十六日來函內獨言殺害大臣非貴兵手刃則前此照會句語未免失實應請繳還原照會故本大臣業經將十二月十四日覆函更問以移宮之事果出於誰而繳還十九日照會一節末覆以允肯也且前督辦金送函曰未免失實而貴大臣今此照會則曰或恐失當旣失實則不可謂或恐失當也或恐失當則未爲失實也本大臣甚惑焉至各國條約則所係最大請抄送其明文以備查閱固爲使臣不可少之事貴大臣乃云從字句抉摘苛問是本大臣之最所不解請一一見覆以解本大臣之惑可也相應照覆須至照覆者右照覆大朝鮮督辦交涉通商事務趙明治十七年十二月二十一日 
[商舶未來]  
　　怡和洋行格倫雷輪船由外洋來滬昨早抵大戢山遇法兵船兩艘阻截搜查及至晚間尙未進口不知脫離虎口否也 
[吳淞紀事]  
　　前日下午督後營勇丁某未經掛號領籖私自出營游玩事爲管帶彭振卿軍門訪知立提該勇重責軍棍三百下插耳箭游營以示懲儆號令嚴明一斑可見矣○前日下午望見銅沙外又有法艦一艘砲臺卜遂嚴備以待 
[賽罵紀略]  
　　昨日下午本埠西商在泥城外跑馬塲賽馬聞上届尙有餘銀故至此復賽以爲客歲之尾聲新春之樂事也賽在裏圈第一次十一馬並馳係禮和洋行西人麥巧得勝第二次賽五馬銀鞭一振絶塵而飛躍過花萁不稍中餒得彩者爲和昌洋行西人拉古第三次十馬齊驅愛立司奪得錦標觀者皆拍手稱賀第四次七馬跳花萁匯豐銀行寫字人拉更其占一先籌第五次又跳花箕六馬疾馳爲西人愛而勃出人頭出人頭地是日纎雲四捲天朗氣清油壁香車軟紅錦韉蟬聯而　轂擊肩摩至五次賽持本報觀賽人巳倦而知還而紅塵紫陌之間猶有花枝招展誠哉美景良辰賞心樂事也然至明日視之我恐草蔓烟荒更無復一人一騎電光石火轉瞬皆空噫　嘻 
[浦畔瑣談]  
　　浦東人某甲向在虹口頭壩開設合興外國皮鞋店有某西人囑做皮鞋欠找洋四角未還前日某甲向該西人索討詎被逞兇毆打甲情急鳴捕往拘而該西人已避入某酒店內取木棒奮躍而出向人亂擊華捕未敢下手復喚西捕兩名同往該西人已從酒店後門逃逸華捕見而往追至小菜街獲住令卽同赴補房詎後面突來西人數名將被獲之西人奪去及西捕兩名聞信赶往則已不知去向矣○近有一種竊賊專往輪船偷　搭客物件昨有停泊虹口順泰碼頭之時和輪船上人赴捕房報稱被賊扭斷箱鎖竊去綢縐衣服約值洋三十餘元請爲查緝未識能破獲否○昨有美國三枝桅夾板船一艘駛入虹口耶松船塢修理 
[嚴懲訟棍]  
　　徐子蘭家居本城虹橋左近帮兇唆訟積惡如山附近之人莫不畏若豺狼思欲寢皮食肉徐有一女幼時曾得財禮洋數十元許字漆工奚阿大過門童養嗣是迄今徐自恃爲泰山岩岩屢向借端肇事上年索詐不遂揑詞控諸縣中當由前任黎壺山明府斷令奚給洋四十元奚懦弱無能立卽遵斷詎徐抗延不領尙有得隴望蜀之思日前復具詞圖翻成案莫邑尊廉得且情提徐嚴訊謂爾之惡跡本縣早巳訪聞何尙平地生波誣良朦控遂飭重責二百六十板再用大練鎖押頭門示衆有客過此見其與前日所辦之徐阿二分踞兩旁階上無異一對石獅云 
[追還餅價]  
　　日前有本埠南市梅記洪泰等五號商赴縣控稱我等租賃榮發祥之金源興商船赴北裝運荳餅至滬後榮竟私自售去一千張約計本銀五百兩隨卽遁去蹤跡全無刻經我等查悉此貨由益康小貨行收買往詢來歴置之不理求提該行主到案究追莫邑　准詞飭提去後前日升堂集訊梅記等五號各遣夥投案供訴前因益康行主朱履甫供稱榮于本月十二十六兩日來行稱有小貨荳餅一千張急欲銷售講定價值計餅五百張價洋三百念元餘照價掉換白米一百六十餘石由我行付給憑票以便隨時提米現此米尙未來提求恩鑒察邑尊命提船夥到案據供名長春在金源興船煮飯伊等之事實所不知邑尊隨謂朱曰現在旣有餅五百張掉米未付者限三日將米變價繳案再趕緊設法尋榮以便究追否則此銀亦須爾賠出朱稱如有人持票來行提米將若何邑尊謂如有人來行提米卽可向之詢榮下落遂遵飭將朱押候限追長春還押並諭原告靜候核示 
[舟子爭論]  
　　近日江浙兩省漕米運至滬上勢如雲集舟子以無錫人爲多舟人無事登岸往往肇事昨據無錫人王阿四周阿春到案訴稱承裝吳江縣粮米來滬船泊太古碼頭太守問何事到案周阿春稱管船者給我洋五元放在身畔上街買菜與一人相值卽稱欠洋今日可以還矣亦我與伊素不相識被伊等十餘人圍住拖到城脚將洋摸去當扭住一人送案翁太守謂旣欠洋又不相識伊等何以知爾身上有洋且十餘人拖爾到城脚必過吊橋此在何時答稱在前晚八點鐘太守詰之解案人張銀才據供亦爲船戶常熟人裝平湖縣糧米到滬船泊久大碼頭同一親戚到小東門在同新泰姻舘樓上吃烟伊等有十餘人均不認識後因我等墮水烟煤坐櫃者卽與我兩人爭吵伊等帮同將我扭住指爲拆梢同來者均驚逸翁太守問船主是何名字稱係王才寳昨日甫到尙有押米之人可以查訪翁太守得供着將三人一併管押待查明再核 
[不理欠項]  
　　婦人洪楊氏投案訴稱在小東門外開新益成烟舘去年底曾托魏桂生做衣服年終結帳伊透支洋元及姻資共欠我洋五元二角錢一千文今年又借我烟鎗一支質錢一千二百文不但不還且在門首大駡爲此鳴捕送辦包探將魏所帶之質票多紙搜出呈騐烟鎗票亦在內翁太守詰之魏桂生據供去年爲伊做衣結欠工鐘七千有零祇收得錢三千數百交尙有銅洋一元翁太守見兩造各執卽詰洪楊氏有帳簿否答稱祗有經摺係托人寫者并有帳兩紙一併呈案翁太守閱畢着將魏桂生帶出謂洪楊氏經摺與帳均應在伊手何得在爾手况 
 
 

Page 4

 
 
摺上結欠洋九元又錢四千餘文年終旣不還清今年何得又將烟鎗借伊實屬不符判魏將所借之烟鎗贖還兩下錢項着自行清理 
[撈取搬指]  
　　前報城河浜舊貨店中被人竊去搬指一節昨經翁太守研訊該店夥陳建蔡張雙成申訴前因胡楊兩人同稱我等係當勇之人實被誣陷翁太守謂城河浜舊貨店如遇鄕下人固常肆行誣陷若見爾等則必不敢誣旣稱買物有三人逃去之一人是何姓名胡楊不肯實說惟供認搬指已拋落城河浜內翁太守以兩人旣經供出着包探帶往城河浜撈取搬指 
[望風被獲]  
　　打狗橋及鄭家木橋一帶賭攤林立而新橋東畔又有小弄四通八達最易逃脫故該處賭檯尤多前日某西捕巡至西洋涇浜見遠處立一人似係望風者旋卽走開該西捕適與落差之某西捕遇繞出其後將望風人陳阿福拘到昨日解案并在身畔搜出抽籖竹牌呈案翁太守研詰之下陳阿福尙狡賴翁太守謂賭具在爾身畔搜出何得不認陳始認作望風每日得錢一百文在午後三點鐘起五點鐘止太守着令嗣後改過從寬責八十板以儆 
[查吊原贓]  
　　昨報列牽涉別人一節當經句探將陳裕明帶到東來棧詢問適王麻子不在包探又將陳帶至大自鳴鐘後茶肆中王之同黨甚多包探嚴頌眉卽上前將王富勝卽王麻子及彭得勝二人拘獲連陳一併解案原告徐財林投案候示翁太守詰之王富勝據供布係熊姓所竊交我賣與英租界某姓家得洋一元及四開洋三个八開洋一个均交熊姓卽係偷煖鍋之人陳裕明並不用錢彭得勝供此事與我不涉陳堅稱彭用去四開洋一个王富勝供彭用之四開洋由我另給翁太守着將陳彭兩人管押王富勝着帶往吊到原布再核　　　 
[會訊控案]  
　　英會審公廨昨晨因關道憲邵觀察會同英正領事許士庭訊老沙遜洋行控買辦陳陰棠虧銀一案故飭捕房停解一日公事蓋老沙遜洋行惠在司於去年控買辦陳蔭棠虧銀一萬二千五百兩保人係范德盛土行由黃太守會同翟副領事訊斷着范德盛先繳銀六千兩餘再限繳范願繳銀六千兩惟由担文狀師之門徒賴登聲請將所繳之銀暫存憲案等情已列前報嗣因范上控南洋通商大臣曾移咨總理衙門札飭關道憲覆訊是以邵觀察於昨午前十點鐘時帶同洋務委員曹潤甫司馬與正領事許士繙譯宫布克拉及黃太守會審老沙遜洋東仍請担文爲狀師范仍請担文對質担文稱老沙遜洋行控買辦陳蔭棠用虧銀二萬二千五百兩向保人范德盛追償然陳做買辦係由范之父作保病故後經范子換立保單載明陳有虧空情事應歸保人賠償現在所控虧欠之銀實緣陳蔭棠塾付賠欵銀萬餘兩之故蓋此賠欵係同治七年漢口有生土行倒帳老沙遜被欠銀一萬餘兩洋東老本習司令陳認賠按年拔付且立筆據交陳載明自賠此銀之後陳永遠爲老沙遜洋行買辦如或停歇洋東仍須還陳塾欵况陳每月應得工資銀百兩後加至一百二十兩五年內祗支過辛俸銀一千一百兩尙應找陳銀五千兩光景陳做買辦以來屢換東家當初之事由老木習司經手嗣後老夾壁爲東家時以陳吃煙貪懶情願辭職將銀按年歸還而陳欲齊還現銀旋經和豐德順兩家土行理勸仍令陳爲買辦迨惠在司接做洋東定欲將陳辭歇著保賠繳欠欵如照原議則洋東還陳賠銀可以抵銷欠欵尙欠工資應由老沙遜歸陳道憲問原經調處之和豐德順兩土行在否差役稟稱未到觀察立傳大訟師哈華托據稱陳蔭棠在老沙遜爲買辦已有十五年初時有買辦患病令陳蔭棠代做後遂以陳爲正買辦當有生倒帳時陳尙代做買辦洋東與陳言明如要做買辦必須認賠此銀並無立據之事且從前並未提及直至控案忽有此據呈案殊堪駭異中西官再四辨論兩造各執一詞時已午刻暫令退堂至二點鐘又訊德順土行之許天祐和豐土行之慈老均已傳案同稱當時老夾壁以陳吃烟貪懶因欲辭歇陳欲向洋東索還賠銀洋東初允按年給陳坐俸銀一千二百兩以十年爲度陳不依洋東又加每月坐俸銀一百二十兩而陳欲取十年坐俸現銀洋東不依旋又相勸仍令陳爲買辦是實哈華托稱前洋東木習司在孟買惟後代之洋東老夾壁現在投質老夾壁稱我初到老沙遜爲寫字並未知木習司立據之事在後我爲洋東意欲歇陳而各土行皆言如停陳生理皆不與我交易我不得已而用陳决無坐俸之語現在惠在司控陳之案與我無干不過囑我爲見証另有新沙遜洋行之寫字人名來登上堂稱從前躭擱老沙遜行陳買辦之事我皆知之供詞與老夾壁同大訟師担文曰是案去年會訊二次來登從未到案何以今日始來來登答稱前次東家未令我到質今始囑爲見証担文又稱陳於同治七年起拔付賠銀本年付銀二千七百十五兩八年分付銀三千一百八十四兩九年分一千五百兩十年分二千兩十一年分一千兩十二年分一千兩然陳之虧銀因賠倒帳所致旣巳言明歇業還銀理合照算連未收之辛工老沙遜尙須找陳銀兩惠在司又稱老沙遜用陳爲買辦一切章程有合同可據豈容翻悔担文訟師又稱老沙遜用陳爲買辦時祗有范德盛保單至保人賠銀自有一定之例該買辦已代賠倒帳之銀亦難令保人再賠且合同章程係前年所立並不通知保人設有不是亦與保人無涉况陳亦無甚不合哈華托又稱天下無不可歇之夥亦無保人不賠銀之理陳不是之處甚多豈容以筆據圖賴如果老沙遜洋行出據與陳自應寫西字道憲又問老沙遜洋東欠陳辛工數目合否哈華托代稱老沙遜不欲欠買辦辛工惟以前陳之辛工每月銀百兩後减至五十兩又議不給工資故老沙遜帳上並無陳存工資字樣道憲又問辛工何以驟减何以不給惠在司答稱因生理日旺之故道憲謂生理日旺與買辦無干惠在司答穗老沙遜買辦每年可餘銀五千兩至八千兩大約出售土一箱土行給買辦用銀五錢道憲又謂該行用夥無工資倒帳則要賠爲買辦者與保險何異惠在司又稱我行每年售土約值銀六百萬兩土行之可信錢庄票之可靠與否皆惟買辦是問道憲又謂有生倒帳萬餘兩設有幾十萬亦欲買辦賠償乎惠在司答稱斷無幾十萬之倒帳道憲謂然則買辦亦何所取惠在司答稱圖做我行買辦者甚多担文訟師稱請訊保人范德盛哈華托稱原告尙有証人旋有一西人上堂申訴陳蔭棠要做買辦認賠銀兩旣已停歇豈容圖賴用虧之銀又有一寗人周詠春上堂道憲問是誰哈華托荅稱係老沙遜邀來之見証周供向在漢口老沙遜行內爲買辦現因閉歇故在德生行爲買辦當時洋東老夾壁欲辭陳蔭棠牛理令我到上海接辦要我歸還賠銀我言倘上海寍波二埠皆由我經手則願分期還陳賠銀嗣因陳要齊付現銀洋東祗允上海一埠故未成議道憲謂如是則陳蔭棠前墊之銀理合歸償哈華托曰周詠春顧忌各土行及陳蔭棠以致言語逕庭不能作據然見証尙有訊至此己近五點鐘道憲隨商之許正領事訂期於下禮拜四午前覆訊隨卽退堂 
[上海署中再晤劉司馬小舫同年喜贈呈和]  
　　一麾佐郡海雲間亦吏亦仙若是班靜者之心多入妙勞人相對有餘閒詩留紅藥中書壁夢繞黃河北岸山愛聽儒門眞樸語五年重見笑開顏[  年愚弟李士棻芋仙稿]  
　　寄謝汝南泊齋君并引泊齋氏兩和予詩謂去冬曾偕阿叔與子同飲予竟忘之則予病且衰矣因念往年有廬蓮後裔訪予不值留書 
[定交與此叚正復相同仍賦一詩寄泊齋先呈昕伯爲予作調人冀泊齋恕予多病健忘或勿責耳]  
　　廬蓮未面投書去滬酒同傾和韻來名姓一時難記憶衣冠四皓惹驚猜師丹之忘因多病臣叔所交有不才七字再拈煩再恕蓬心久塞徑須開[  李士棻拜稿] 　　　　 
[浙省撫轅抄]  
　　正月二十日署定海同知黄稟見辭赴任調署錢塘縣唐稟知文缷上虞縣事來省稟到署安吉縣丞胡爾昌稟見叩辭赴任署臨海縣丞藩誠志稟見謝委主　廷變由京騐看來省稟到 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
