# 1893 - 121 - 4907197

 

Page 1

 
 
[新印咸豐軒續東華録告成] [  圖書集成局啓]  
　　九朝東華録恭紀歴聖成憲原原本本洽見殫聞本局曾取而印之早己寰海風行爭先快覩矣茲又有咸豐朝續録備紀征討赭寇及與泰西諸國通商互巿事宜尤爲賅括詳明足資稽考亟用鉛板排就印以雪白連四紙校讎裝釘罔不精良麇己告成分爲一十六册外加紅木夾板每　碼洋兩元五角欲悉我朝掌故者請臨申報館帳房及各處申昌書室購取可也 
[新印補註洗寃録集證告成] [  圖書集成局啓]  
　　洗寃録一書撰于有宋宋氏後人逐加註釋繒圖貼說詳盡無遺誠申韓家之金科玉律也是本集王氏又愧又梧孫氏光烈李氏觀瀾阮氏其新張氏錫蕃諸家之大成剌尾書眉條分縷析後又附以辨正參考等數種居官佐幕者苟能細心研究尚何有疑獄之難明哉茲本局用新式銅字印成分釘四册碼洋六角正如蒙賜購請臨申報館帳房及各處申昌書室匀可 
[内外輕重說]  
　　余前論江快定額給以腰牌藉免假冐明示諭言俾知人數從此商舶來往似可無棍徒之擾詐誠所以抉奸剔弊利商便民也或有讞疑者曰腰牌可以僞爲也卽不僞爲而某甲查過授之某乙某丙依然輾轉留難則將奈何夫船中果無夾帶何妨任其搜查而不知舟客船戶俱以早到爲急潮汛風信轉瞬卽變一逡巡間卽須半日若輩下船揭艙板翻鋪蓋甚至鞋籃食籃亦傾倒無遺此中原無在物而卽此一翻動船戶安放妥貼非一兩點鐘時不辦是以寍破費錢文庶期放棹遄行有友坐某綢莊船由浙赴滬行至某卡舟子告之曰此間新更一司事肆意苛求行人畏其威燄往往繞道他處雖亦有厘卡不若此處之苛酷也俄而行行將至時日色將午局中闃寂無聲卡外候查船隻己有十餘艘友人枯坐無聊至鷁首瞭望見卡中有似火夫者一二人向陽曝日問以官幕何在則云官住城内司事尚未起身直至十二下鐘聞内有喊取面水聲約又炊許有一揉眼擦鼻呵欠屢屢操上海音年約四十餘者出後隨三人一操蘇音二操江北音一人揎袖上前過秤一人登簿二人從旁察看秤畢裝艙己兩點鐘及抵珊記馬頭則將晡時矣夫此一日之稽延總辦不知道署更不知也嘗與某觀察論厘卡事觀察總辦周太僕廟捐務較前手月多四五千串詢其何術至睇則曰但寛以納捐速以放行絕不留難商民自樂趨前也此正與浙卡之繞道者相反至前有因卡並不查視禀請制軍記過嗣後官船須留名片方准過卡此尤官樣文章同治年間有友赴蘇值應敏齋方伯壽辰甫至婁門日己晏卡員則示駐局巡投輩落艙查視奴子告以赴藩署祝壽者彼不信再與言我主人頗知法度斷不敢有夾帶私貨何必窮搜至延時刻豈知愈說愈左友人見不可理喻卽喚肩輿入城將匙鑰交付局中並留名片以候總辦甫抵署閽人禀稱卡員差人送行李至呈有銜片友乃温語謝之蓋是時政尚嚴雖稱官稱亦必破除情面格外搜稽其守則上下其手者比比皆是一紙名片亦何關繫哉雖然厘捐較稅則己五六倍蓰務財用而聚斂聖皇所萬不欲爲年來恭讀懋上諭時有裁撤局卡之訓無知刻下己成内輕外重之勢設一卡也則曰除本省挹彼注兹外餘則固本餉也協濟餉也海軍餉也巡洋巡江餉也苟經裁撤將以何者指撥若此措辭而上乃不得不信此猶之補缺之藉口於人地相宜督撫更調之必奏帶隨員夫此奏帶之員必盛稱其操守若何廉潔才幹若何練逹試問普天之下莫非王土彼省須賢員治理此省又將如何抑豈除此數員而外皆閶茸而無用者耶又安知所調之省分其人材或更多於彼乎卽以浙省而方海塘爲巡道專責而有塘工局且有柴塘石塘之分局中採辦委員最爲優差臬司爲刑名總匯而有保甲局藩司爲財賦總匯而有牙厘局是三大員者皆不過會銜畫行名存而實不至也此外紛紛各局不可以更僕數其總辦多係府道總辦之下則有提調此外委員大中小班不等而其中則以厘卡之差爲最佳聖諭諄諄以節省糜費爲訓又孰能破除情面裁撤一二冗局爲國家節省帑項以培元氣耶此曾文正公内輕外重之奏章己言之於二十餘年之前而乃馴至於今絕無變計但聞三里添一卡曰防偷漏也五里增一局曰免繞越也必欲一毛一鱗一沙一塵皆須報捐而後己詎不大可歎哉夫外重内輕則爲太阿倒持之漸今外官未嘗不憚内臣未嘗不慮部駁但欲彌縫内患不過苞苴而己賄賂而己内以此挾求於外外卽以此歆動乎内如是而内有不愈輕上有不愈重者哉世無賈長沙誰爲之痛哭流涕長太息也 
[豐鎬衣冠]  
　　豐益倉監督刑部候補主事崇主政瀚現己調補通州中倉監督遺缺經祥許兩倉帥遴得倉塲委用監督内閣中書恩中翰誠堪以充補除檄飭遵照赶任外己分咨内閣吏戶二部查照矣○己故奉恩鎭國公桂豐之子承襲奉恩鎭國公全榮年逾弱冠尚未成婚近經氷上人傳言文定江西巡撫德曉峯中丞之女公子須俟明春釋服後方可擇吉迎娶云○本月初七日辰刻廂鹽漢都統肅親王在東長安門外挑補各甲喇領催馬甲敖爾布養育兵等缺並閱看廂監漢送考文童馬步騎射先期由印房禀請吉花二副都統稽察旗務届時赴彼彼挑復傳知應挑應考人等務於是晨前往預備○新授鴻臚寺少卿方芰塘少行人汝紹詹吉三月初八日午時履任先期經主簿廳示仰闔署官員吏役人等至期一體謁見○西國官商每歳擇春秋佳日舉行賽馬之會藉以娱目聘懷今届定期三月十三十四兩日在西便門外蓮花池外國跑馬塲舉行跑賽車如流水馬如龍必有一番熱閙也○侍衞處爲知照事三月初六日奉旨朕於明日辦事用膳召見大臣後乘轎出順貞門神武門隨墻門三座門西安門阜成門紫竹院小坐走蘇州街六郎莊進頤和園東宫門降輿步詣樂壽堂皇太后前請安侍膳畢至玉蘭堂小坐仍出東宫門走六郎莊蘇州街至紫竹院小坐進阜成門西安門三座門神武門順貞門還宫夘正二刻豫備欽此○莊靜皇貴妃玟貴妃金棺於四月十三日由田村奉移東陵佳貴妃金棺是日亦奉移西陵所有自田村以迄東西陵沿途應搭蘆殿各五處每晚金棺在蘆殿内暫安先期由工部内務府分行照辦刻由大宛兩縣預與棚行議定約共需銀六千餘兩○戶部爲片傳事俸餉處案呈所有八旗養育兵孤寡孀婦應領光緒十九年分小甲米銀折色銀兩現准銀庫付稱於三月初十日己刻開放等因相應片傳貴旂派員於是日己刻以前赴庫承領○明歳皇太后六旬萬壽經總辦萬壽慶典之禮邸等奏恭照乾隆年間成案自西華門至西直門將兩旁鋪面搭蓋經壇點綴景物一摺欽奉懿旨西直門銀關廂一帶及内蹕路所經著平治潔凈兩旁鋪面量加修葺至點設景物等項著相度地叚酌量辦理等因欽此内務府接奉此旨後除行文外軍統領衙門將乾隆年間歴辦慶典成案街道應如何平治兩旁鋪面應如何修葺是 
 
 

Page 2

 
 
否請欵動撥抑或捐辦等情逐一查明咨覆以憑酌核步旨遵辦外並分派司員分往頤客園以迄西直門關廂蹕路經行處並自長春橋至倚紅堂長河兩岸地方形勢逐一勘度并查明沿途舊建請房何處若干何處倒塌無存何處尚有遺地何處猶可葺補何處整齊完固詳細禀報以憑統籌酌辦會奏請旨遵行其派勘人員己於日間樓往查勘矣○皇帝於三月初七日詣頤和園皇太后前請安適遇大風而請轎校尉依舊舁轎平穩聞己有旨賞給鑾儀衞校尉人等分一千兩以示體恤聞昆明湖船上官兵水手亦令海部支賞每人銀一兩云 
[星軺紀事]  
　　出使美日秘大臣楊子通行坻津沽當己將電信登諸報牘兹又接津友信云星使於十三日抵津使節係由運河南下官船停洎三岔河口當日晉謁傅相禀承一切並拜會各同官藉伸契闊傅相亦以禮答拜星使擬於十八日乘新豐輪船來滬此次同舟共濟者連隨員戈什哈臧獲等計共二十二人而星使奏帶叅贊隨員繙譯等共二十五人間有未及隨行或在申江或在香港俟會齊後同行兹將銜名附録於後戶部郎中何彦昇禮部郎中貴鏞兵部員外郎何師吕内務府員外郎延慶候選主事廣英内閣中書許鼎霖詹事府主簿李奎光廿肅補用知府張廷楫補用知府余思詒詣省江蘇補用知縣施肇曾江蘇試用直隸州同應祖錫指分江西試用縣丞廖瀛仙候選知府徐乃光候選直隸州知州劉宗駿候選同知徐毓麟候選同知黄致堯候選知縣莫鎭藩候選教諭胡鵬年候選縣丞梁洵候選縣丞鍾文耀候選縣丞方燕甲縣丞黄桂馨候 
[勿藥有喜]  
　　津海關道盛杏蓀觀察長才碩畫卓著一時辦理交涉事宜案牘旁午近更力籌山西振務心力交瘁政體因之違和日前請假調理所幸吉人天相勿藥早占觀察遂銷假視事凡夙隷帡幪者當無不聞而色喜也 
[救災恤隣]  
　　山西大同府屬及關外七廳於去歳慘被凶荒遍野哀鴻苦難殫述撫憲張大中丞迭向隣封乞糴相傅相不分畛域當飭籌賑局司道籌欵賑濟並諭紳商人等設局勸捐總期多得一文錢卽多救一人性命善紳李士銘等上體憲意下恤民艱遵卽設局勸捐現己集銀七萬兩並由李紳墊銀三萬兩湊成十萬兩具禀傅相擬克日起程會同同志數人親往查放當蒙批示嘉許備至並候移會籌辦晉邊協賑局咨請山西撫憲轉飭地方官妥爲襄辦以免掣肘 
[東甌茶汛]  
　　往年榖雨前後浮梁賈客卽己進山採茶本年茶信較遲茶客進山不免廢然而返推原其故由於客歳秋陽燥烈出有一種茶虫蠕蠕然動細而多毛咀嚼嫩枝都成殘朽冬間霜雪久壓寒冷爲數十年所罕見入春以來滕六君三番稅駕以故滋生不易本年茶價必貴於往年操奇計贏者能不搔首路蹰乎 
[明州試事]  
　　本月十五日浙江學政陳六舟宗師馬牌至寍知憲駕於十二日由嚴州起馬寍波府胡練溪太守有提調之責卽於十四日派文巡捕汪叅軍前往梁湖迎迓鄞縣楊稚虹大令則飭辦差人等就西門外郵亭預備供張旣而宗師頒發告試生童示諭云欽加二品頂戴宗人府丞堂浙江督學部院陳爲曉諭事使者之來一載餘矣論文甚寛而抄襲雷同之輩除之務盡侍士以厚而一切防制宵小之法不敢不嚴現在歳試己週諸生童目見耳聞無待覼縷顧區區之心猶不得不爲士人告者人有恒言曰士農工商夫農能足天下之食工商能成天下之有無而士何恃以立乎其上非以其讀書而明理歟朝廷欲得讀書明理之人以爲民表顧其人之讀書明理與否無從而信也乃扃門而試之以一日之文而爲進身之始謂之學官弟子異其衣冠免其差徭以學使之儀從送之謂之入學不可謂不榮也試捫心而自思之學問幾何　負何等有志之士當有惄然不安者况乃并此區區不自己出恥孰甚焉且夫士而至於無耻其弊豈獨在應試之日哉人情惟得之者難斯把玩之愛護而藏弆之若竊而取之者則反是矣其氣味不近詩書故多不安分其功名得之徼倖故不憚王章由是而欺詐鄕愚干與公事甚至此類呼朋釀成大案致使旁觀太息以爲國家多一秀才不如少一秀才豈不可爲三歎哉十室之邑必有忠信此等如苗有莠好脩之士久己引以爲戒然禁於己發何如禁於未發使者旣見到此不得不力杜其漸用是於按臨之先諄切曉示經此示諭之後萬一有如上所云甘心一試者惟有執法二字不敢姑息以廢國法而沽虚譽愼之諒之所有一切塲規一并先開大略於後特示一本童之能作文與否廪保斷無少右查出搶冐者無可貸一點名時提調官先行搜檢至本院公座前仍加嚴搜其或未能搜盡者塲中搜獲卽於卷面加用夾字戳置之不閱一抄襲雷同除不録外榜示通衢一功令本不准另紙起草其一文而分用數紙起草逐叚抄寫者尤難保無弊斷不能准至用戳定時甚寛至時無一字者不閱雖有數行而文不一講賦不足一叚者亦另行存記比校時明爲爾等言之一喧譁亂號者用犯規戳不閱一日落未能完卷者掣卷一府縣首名有文理不通與府縣試文理全不相符者斷不録取一覆試文理不符定予扣除 
[寗郡院試日期]  
　　浙江學憲陳六舟宗師於十九日早八點鐘時按臨寗波前一日傍晚懸牌定於十九日己刻拈香閱墻午刻放告二十日考童生經古二十一日生員經古二十二日考闔屬生員二十三日考闔屬貢監出經古案二十四日考秦化鎭海童生出闔屬生員案二十五日覆經古二十六日考慈谿象山定海童生二十七日考闔屬優生提覆奉鎭童出奉鎭童案二十八日考鄞縣童生二十九日覆生員賑給貧生三十日提覆奉鎭童發生員貢監案出奉鎭童生案初一日提覆鄞縣童生出鄞縣童生案初二日總覆童生發童生案初三日大覆初四日發落叅謁初五日起馬按臨紹郡生童經古塲先後倒置者因定海生員於下馬之日尚未到齊該學教官面請展限一日也 
[揆文奮武]  
　　華亭婁縣考試文童己於十八日出正案今將前列録左華沈惟翰王嘉猷宋效祁吳祖根宣光第瞿秉純顧保圻祝君舜雷奮楊廷桂婁翁肇源徐桐材王毓英陸志淸薛鳴珂吳會英金润華沈銘勳余人杰胡昶○新授提標中營張叅戎郁林於十八日申刻接印任事 
[蕪湖米巿]  
　　正月下浣以來粤垣米價頓跌商人轉輸無利可沾在蕪湖購米遂形疲玩各米行欲貶價又以鎭江六七濠寍帮米巿正旺恐小米販棄此而適彼於蕪沛大局有關故至今仍進退維谷米行十餘家每日只售數千餘石視去臘旺時幾有霄壤之殊各米販積貨如山守候日久恐致米色霉變遂於初十以後稍稍减跌行情共有十餘種録之爲業此者作南針計開廬江麻秈一兩八錢六七一兩九錢一兩九錢三四三河占一兩七錢零一兩七錢二四一兩七錢六七湖南秈一兩六錢七八一兩七錢一兩七錢二三雍家鎭一兩五錢六七一兩六錢三四運漕一兩六錢一兩六錢三四一兩六錢七八一兩七錢無爲州一兩六錢二三一兩六錢四五一兩六錢七八一兩七錢襄安一兩五錢七八一兩六錢二三一兩七錢一兩七錢三四方村一兩六錢八九一兩七錢六七一兩八錢三四灣泪一兩七錢三四一兩七錢六七一兩八錢睢陽一兩六錢七八一兩七錢一兩七錢四五寗國一兩五錢八九一兩六錢八九一兩八錢二三魁頭一兩六錢六七一兩七錢三四一兩七錢七八○南陵一兩七錢一兩七錢三四一兩七錢七八澕南糙米一兩四五江北彷彿糯米一兩九錢起至二兩三錢三四以上皆數日内躉盤價閭閻零購約本洋二元一二角 
[鳩兹雜録]  
　　蕪湖來信云某夜有校書三五輩乘輿而出赴顯者之招行經陡門巷前驀遇游勇靑皮向之攔住紛紛擾擾訛索不休忙亂中有伸手輿中攫取頭上簪環者有摘其襟前所掛銀表者更有探手至裙底把玩雙鈎者正在緑駭紅紛花枝狼藉適保甲緝捕委員李叅戎 
 
 

Page 3

 
 
便道過此拘獲二名餘則次第脫逃未經擒獲洎解至保甲總局吳太守研訊之下供出一爲楊有成一爲李長靑同隷某營軍籍當拘拿時若輩瞻敢逞兇致傷及叅戎右臂一妓金環被攫致將耳根拉破血滿衣襟旋訊知所獲二兵爲張千戎所轄乃於次日禀知上憲移文請千戎將名糧斥革以便照便重懲嘻兵也實藉以彈壓焉皮者乃兵而亦自爲靑皮何怪蕪湖靑皮之日多一日哉○西湖池畔有某氏婦年將就木蓬頭攣耳歴齒齞脣踽踽而行旣疥且痔顧性甚淫蕩向與某甲有嚙臂盟甲家有糠糟未能專一遂又與某乙燕婉前月二十九日之夜甲乙忽相值於婦所波騰醋海酸氣漫天甲順手取廚刀猛力向乙直斫傷及肩膊乙亦孔武有力者奪刀傷甲肋下鄰右聞聲奔集將甲擒獲重乙送請縣宰騐傷縣宰飭將甲收入囹圄乙則舁回調養當互鬥時婦駭極狂奔不知去向至第二日始經公差扭獲現發官媒收售云○電報局對面有一花烟館珠簾繡幔斜挂臨街三五花枝臨風招展游蜂浪蝶日集其門吃醋爭風事所恒有電局總辦惡其淫穢特於上月二十六日面請保甲總局發封限三日内遠徙他方違則提究龜鴇杜門謝客準備鶯遷次夜忽有洋關水手二名醉眼麻茶闖入其室鴇兒告以官符嚴厲不准開燈老身偌大年華斷不敢以身試法二水手卽咆哮大怒謂彼何人斯而敢毁我香巢乎躍出街心指電局痛詈局中人啓戶視之則己老拳飛至不得己連夜執送保甲總局吳太守見其醉態可掬無可取供騐視號衣疑爲頂冐遂飭各笞數百板荷以巨枷次日稅務司班君詳加查察見一名果係冐充一雖非贋本河豚然深夜閧閙烟寮亦屬咎有應得旣經懲辦關上亦合將夘名開除云 
[觀察舉襄]  
　　前揚州運河提工局總辦劉治卿觀察佐禹仙逝邗江己登本報公子筮期本月十三四日設奠十五日發引是日卯刻由左衞街公館舉襄用龍頭獨扛舁以三十二人前導用開路神兩對高出詹牙令人望而生恐怖心隨以銘旌亭一座執事除尋常旗傘外有萬民傘德政牌肅靜廻避牌及誥授資政大夫晋封榮禄大夫二品頂戴賞戴花領奏派江南機器製造局監督己卯並補行甲子壬午乙酉戊子己丑等科江南鄕試武闈校閱署理江南鹽巡道准揚海河務兵備道各銜牌次爲誥命亭容轎魂轎長旙桶旙圍繞其社再次則緇流羽士手敲法器禹步隨行後爲孝子孝孫匍匐舉哀麻衣如雪執紼送者除本郡印委官紳外又有河工文武員弁衣冠濟楚多至數十人迤邐過蔣家橋出徐凝門登舟聞回至金陵尚須擇期開吊然後載回江西珂里安葬祖笙云 
[鹺務紀聞]  
　　揚州訪事人云兩准塲連各商每至資本轉輸不及准據情禀訴由運庫閒雜欵下撥借濟收銀兩按年按引攤還然須前者旣還後者方可請領此亦上游體恤商情之意也兹聞鄂垣某商具禀淮南總局循案借領局憲批示云查停收塲商繳還濟收銀兩業奉憲飭陸續解存運庫至本年應行收回之二萬兩甫飭各塲商攤還尚未據赴局呈繳據禀情形應俟本年之二萬兩收回再行禀請憲示飭領可也 
[烟話]  
　　重慶訪事人來信云罌粟以月黔滇三省爲最盛每逢春令平疇沃野一望皆妖草　葩年前新關辦公人在渝城購得土藥四種寄致上海倩精於格致者細意研求於查得陳川土色微黑質極贓以西法泡製每百兩得藥粉六兩二錢五分用以熬膏其色濃其味佳惟燒熟上鎗時較他土稍硬耳新川土質軟色　每百附得藥粉五兩七錢五分其膏色略淡味亦和平雲南土質細軟色微紫每百兩得藥粉六兩五錢其膏香色味俱佳貴川土質硬色黑每百兩得藥粉四兩其膏色味俱次惟尚無惡氣今年雲貴土收成尚不及知四川一隅出産旣佳收成亦旺新土迄無定價陳土每百兩仍須銀十三兩之藉極三省之脂膏供萬姓之吸食當亦取之不盡用之不竭矣 
[文旌抵滬]  
　　新　聞福建學憲工季撨宗師由天津科坐招商局海晏輪船於昨日上午抵滬停泊金利源碼頭關道憲聶觀察提右營廖叅戎松海防劉司馬上河縣黄大令及印委各員均至江干迎接少頃宗師乘輿登岸在英界泰安棧暫駐襜帷黄大令飭辦差家丁及差役人等赴行轅伺候午後宗師乘坐緑呢大轎前導有五梅花頂馬戈什哈等入城赴各衙門答拜繼至縣署黄大令飭家丁擋駕 
[府試定期]  
　　欽加運同銜補用直隷州調補松江府上海縣正堂黄爲科考事奉本府正堂恩札開案奉學憲漙札飭考試文童等因奉經轉飭遵照在案今本府擇於光緒十九年四月初二日開考所有華奉婁金上南靑七縣文童應於四月初一日齊集郡城聽候分塲考試札縣出示曉諭等因奉此合行出示曉諭爲此示仰合邑與考文童知悉屆期齊集郡城聽候府憲分塲考試均毋自悮切切特示 
[遞禀須知]  
　　欽加運同銜在任前先福用直隸州調補江蘇松江府上海縣正堂黄爲再行示諭事照得竊盜案件如事主當塲獲犯應卽將人贓指交該管地保禀縣訊究不容私行捆縳拷問本縣前經訪聞有等不法之徒遇有拿獲小竊等犯或私行綑縳拷打或揑具該地方紳董禀函將賊送縣請辦本人實不知情當經出示諭禁其紳衿董事呈遞地方公禀亦應親身來署赴房掛號以昭信實各在案今復有鎭董於地方公事仍行擅遞封口禀函甚有借用官印馬封投遞實屬不成事體除照會同仁輔元堂紳董傳諭遵照外合再示諭爲此示仰城鄕各董事知悉嗣後如有地方公務投遞禀帖者須於本人名下簽畫花押親身來署赴刑房掛號呈送以昭信實而免揑冐毋再擅遞封口禀函以及借用官印馬封致干未便其各凛遵毋違切切特示 
[法員將涖]  
　　前任駐滬法總領事華格臬君於去年請假回國所有總領事一缺以微席業君代理兹悉華格臬君己升任欽差滬上總領事缺由法廷派某君接任乘法公司船來滬日内卽可涖止矣 
[演劇續述]  
　　昨授紀道營廳縣各官在滬北天后宫開筵演劇云云兹悉定於明日舉行想屆時妙舞淸歌淺斟低唱使君於此興復不淺也 
[九畹揚芬]  
　　昨日邑廟内園舉行蘭花會藝蘭者於淸晨將各花舁至園中亭午時品評甲乙分置内園大殿淸泉綺石位置得宜芬馥徐聞　塵不染老花祗有二本一爲常合泰之梅瓣一爲禄愼居之金　素心新花共有三十餘本幽芬冷艶滌盡塵氛就中以蔣姓之梅形水仙爲冠花園中假山石旁又設各種奇葩萬紫千紅如入衆香國裏靑衫曰袷把臂來游頗有城巿山林之想 
[濬河紀事]  
　　上海縣黄大令請滬軍營統領蕭軍門撥派勇丁開濬本城河道己記報章兹聞軍門與大令商定欲將小東門内之方浜先行開濬次開大東門至西門之肇家浜再次開北門内黑橋浜和尚浜及南門内之范家浜次第疏濬己於今日築壩擇定廿五日開工掘起之泥卽在空隙處堆存云 
[反目吞烟]  
　　滬南小橋南有仁裕土棧係本邑人某甲所開其子某乙娶某氏爲妻井臼操勞不虞寂寞前日忽與某氏口角氏忿恨交加乘乙出外私購洋烟吞服迨乙知覺祗以爲時己久無術返魂齎恨泉臺長淪苦海慘哉 
[調停了事]  
　　周錦章之媳張氏吞烟畢命己列昨報兹聞二圖地保尋見周錦章後有流氓金泉邀同張氏之親戚勸令從豐棺殮以了其事周錦章之姘婦顧氏可以逍遥事外而死者遂含寃地下永無伸雪之日矣噫 
[五花妙判]  
　　秃奴仁利不守淸規與湯婦小妹子等成就風流案牘前報己紀其詳昨日葛蕃輔同轉發落時命提秃奴仁利及林王氏金王氏等人至案各照原斷枷號遂用硃筆在仁利封皮上標犯規狎妓四字又在三女犯封皮上各標風俗壞極四字諸人面面相覷汪汪墮涙同轉命一併帶出遊街示衆 
 
 

Page 4

 
 
[命案待騐]  
　　有王阿莫者係浦東南廿四保三林塘人被友人姚仁卿借洋五元屢索未償遂於去年十月間至姚家檄取棉花數包姚指王爲竊糾合多人將王拖至家中羣起攻之並用麻繩扎縳以洩其忿旋經鄰人勸散王心實不甘卽投上海縣喊控經黄愛棠大令訊騐見王受有微傷著候提姚到案訊辦此己列報本月十七日王自外歸家將至三林塘相近與姚相遇姚卽紏全姚子卿姚杏山等將王扭住拳足齊施旋有蘇蘭享前來解勸始各分散王回家後於十八日傷發身死其母王金氏妻王黄氏偕抱呈蔡阿根見証蘇蘭亭投縣請騐值差禀報大令於昨晨升堂研訊王金氏訴稱係本邑人家住三林塘東二圖地方兒子阿莫素以耕田度日今年四十七歳姑媳二人賴以度日去冬向姚索欠反遭陷竊兇毆當經在案具控尚未提訊十七日兒子忽遭姚等糾衆毆傷回家後口吐鮮血延至次日斃命現求伸寃王黄氏供稱丈夫遭姚等毆斃求請昭雪蔡阿根供稱王阿莫係小的母舅是以來案作抱蘇蘭亭供稱向以駕船度日十七日由周浦鎭回家道經三林塘相近目覩姚仁卿等將王阿莫凶毆今王己死爲此來案作証大令問王金氏曰爾子與姚等可有别情供稱姚等在途遇見兒子姚卽呼阿莫爾有本領再往縣中控我言畢卽下毒手大令問今日地保到否供稱未到大令著退去候地保到案准於明日下鄕相騐 
[寛限繳銀]  
　　昨日下午二點鐘時葛蕃輔同轉蒞八仙橋捕房發落各案時據郭士傑投案請追黄少齋欠銀同轉命提黄至案問曰何故挺押不交黄供實因無力措資叩求寛限出外理處郭又稱黄初押捕房時其契友吳子香來言代黄措銀四百兩歸償欠欵其餘約日理處詎料至今尚無端緒有意抗違求請比追旋有黄妻某氏携其幼子匍匐案下訴稱家中欠房租銀一百珦麥姓不肯付銀致被房東將雜物封閉母子二人無地棲身僑居客棧朝不保暮求恩將夫釋出以便措繳同轉謂爾不必多瀆爾夫欠如許之欵限期十五繳銀至今依然延宕况麥姓係爾夫之契友今見爾夫久押捕房伊竟置諸不理所謂契友亦可想見究竟欠銀如何歸還黄夫婦含涙不語同轉謂本欲比究今姑寛限五日將銀交案如違定當比追 
[善全兄妹]  
　　葉鏡藩控妻蔣氏逃避一節葛同轉着傳氏兄蔣金生質訊己紀前報昨據蔣金生投案訴稱開設水烟袋鋪父母雙亡當母親在時收葉鏡藩爲學徒素不安分以致辭歇在後妹子不守閨箴與葉姘識相將逃匿母親恨之剌骨今己來案求請究辦蔣氏供今年二十歳被方娘姨所騙以致隨葉逃遁葉貧苦異常衣食不繼己有悔心適被母親查悉卽欲領回家中被葉繫諸小屋不得脫身現願隨兄回家同轉問旁跪者爲誰供是胞兄謂爾兄堅欲究辦爾當向兄苦求蔣氏玉筋雙垂謂其兄曰縱不念兄妹之情當看父母之面准妹回家死不忘大德金生堅執不從求請發堂擇配同轉向金生一再開導謂氏己生二子發堂婚配關繫爾之顔面不如將妹領回管束本委當飭包探拘葉到案從嚴 
究辦爾可於下芿來案領妹以全骨肉金生唯唯而退氏仍押捕房 
[誘奸送案]  
　　山東人殷阿三者在虹口吳淞路三十二號印捕處爲侍者理以引誘良家婦女奸宿爲事去年六月間誘得江北女子藏諸密室被女父訪悉赴美捕房控告由唐包探拘獲送歸英公廨究辦殷以被女父欠洋九十元將女作抵等詞搪塞蔡太守察知其詐以欠洋無憑誘奸事實遂判將女與茯父押送回藉不准來滬殷判押捕房數日釋放前事昭然在人耳目不料殷怙惡不悛復與住居崑山路之方許氏有私其姑周氏己有所聞因將媳移住伯母方孔氏處欲絕其來往前日因許氏之平病故囑令前去送殮至前日尚未歸來四處找尋始悉被殷藏匿遂報捕房由包探張九意將兩人拘獲送入美捕房黎副捕頭以事關誘奸著送英公廨請蔡太守激底根究 
[戲筵移賑]  
　　本館恊振所昨承山東帮瑞蚨祥瑞生祥瑞林祥慶祥號謙祥益惠函云月之七三日恭逢天后聖母神誕敝帮向例招集梨園演戲藉答神庥蒙交往各錢莊綢縀洋貨等號餽送香燭各物晚間則肆筵設席以敬神福而聨交誼自敝省被災改將此欵移作賑捐歴年來皆承諸相知許可故今屇仍循舊例送奉英洋一百元請彚解災區雖杯水車薪無濟於事然滬上各帮演戲酬神者甚衆倘能聞風興起則於賑務不無小補焉敝所雒誦之餘無量欽佩除掣奉收條外敬録來函爲好善者勸 
[救命功德]  
　　謹啓者敝堂接奉安雅軒蔭南氏大善士求病速愈由彤源莊交來樂助賑洋五十元又奉平湖悔過氏大善士求佑速痊續助英洋五十元均撥入山西急賑值此籌捐弩末之秋而出右二府七廳地廣災重靑黄不接奉賑爲日正長設非鉅欵頻頒安資接濟大君子解囊救急奚啻著手成春輸續命之錢卽以握延年之劵無量功德正在此時謹代災黎登報叩謝[  上海六馬路仁濟善堂籌振公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[]  
　　三　　四日長江水師提督黄辭行縣丞趙雲倬由丹陽保甲來並府委代理蘇州府照磨事主簿高靄堂禀知首　　　赴崑新查　　　口糧差辭從九鄢致忠銷江隂保甲差藩轅牌示照得崑山縣石浦司巡檢岳廷幹己奉部覆准補應卽飭赴新任二五日同知趙曦耿銷黄渡公幹差直州克昌　京餉赴都辭褚成憲奉辦厘捐三年期滿現由吳淞江厘卡回銷差蘇州府照磨郝會通禀知交卸聞訃丁父憂代理蘇州府照磨趙雲倬廪知本日接印道庫　銛銷太倉州保甲差縣丞徐家脩荆溪從九陳錫藩靑浦均辭赴保甲差指分江蘇試用從九方在員安徼人禀到十六日通判李覲霖禀知赴寍 
[滬上雜聞]  
　　昨有人在陸家浜臨浜躑躅欲效屈靈均故事有人見而詢之據云姓田名芷卿向爲煤業近來落魄無聊故欲向水國中覓極樂世界其人聞而惻然卽在身畔取小洋四角贈之且允代求同鄕人信函送往滬北棲流公所暫爲安揷俟有便資送回鄕甲泥首稱謝而去○徐寶全在小南門外某鐵店爲夥家在鈎玉弄朝出暮歸習以爲常昨晚登厠將洋油手照放在面前儿子上不料燈忽爆裂火卽延燒衣袂面目亦被灼傷現己延醫調治未知能保無恙否○有張貞桂者山梁興雉也前日手提香籃雇小車至龍華寺進香忽與該處無賴口角無賴愈聚愈多約有數十人聲勢洶洶誓欲食肉寢皮後經旁觀者爲之解勸令張出洋四元給與無賴爲買酒之資始各分散○有名阿龍者不知其姓在滬南郎家橋開設竹箱店收浦東人某甲爲學徒前日阿龍因事將甲訓斥至午後甲乘間逃逸阿龍惶急異常旋經友人在莫界將甲尋獲領至滬南交阿龍管束 
[縣案彚録]  
　　康阿狗控吳煥將妻錢氏誘匿吳亦控康强搬雜物黄大令飭提人証正欲訊供而錢氏己於前日自行投案晚間由帮審委員葉司馬研訊康訴稱係本邑人家住浦東廿四保向藉耕種度日娶錢氏爲妻己閱多年自去冬起被吳勾引至十二月廿七日相携逃遁是以來案控告吳萬供在案下充當地保康妻錢氏實被吳煥所誘康忿恨難平遂往吳家攫取耕牛農其經小的理勸現康己將牛送還吳不肯收受將各物存在小的家中錢氏供此次出外傭工並未私逃吳煥供係浦東人務農爲業康妻錢氏小的並未誘拐康無端攫取耕牛農具叩求訊究司馬謂吳煥曰爾誘匿錢氏諒非無因今姑不予深究著具日後不與錢氏來往切結呈案備查錢氏背夫私逃罪有應得因念苦求從寛免責交康阿狗領回管東吳煥之物著該地保赶緊交還仍着兩造各具遵結完案○前有周萬邦陸雲三偕包呈張吉呈控淮揚公所司事王芝山勒索船捐不遂將船櫓攫取一案前晚經葉司馬提訊陸訴稱係揚州人揀舟度日淮揚公所司事王芝山向小的索錢不遂所欲被取船櫓現己交還張供是抱呈餘供略同王供係浦東人在淮揚公所爲事司本埠淮揚各船向有捐欵小的向陸等收取捐錢並未勒索司馬問每船須捐若干答稱四五十文不等並據顧同昌供是淮揚船埠至王芝山在外勒索與否小的亦難指實司馬曰此案起釁甚微周己逝世物亦交還可毋庸議惟令王芝山具結以後不准在外索詐如違嚴辦不貸 
[英廨瑣案]  
　　金順錦者無錫人也曾在周萬興所開鐵店爲夥邇因患病歇業向周借貸川資以便回里周不允金又以照算工錢尚應找出與周爭論扭至捕房捕頭命一百零八號華捕將金周二人解送英公廨旋有人爲之調停令出洋一元給與金順錦爲回里之資求免訊究○沈阿明包阿歳二人貧病交侵困臥道左由一百四二四號華捕舁至捕房移送英公廨蔡太守飭值日差發棲流公所醫養俟病痊再籌安置 
[上海北巿絲業會館籌賑公所施少欽經收順直山東河南山西賑捐二月初一至初六日第三千四百八十七至九十二次淸單]  
　　初一日全城堂章保出門人平安洋 
十元隆姓六元恆大主人席資四元玉山督銷總局存濟堂四元孫增連王錦雲各一元許劬官服符病痊四元李壽根一元無免工求眼疾速愈一元無名氏喉疾痊愈完願三角瑞小子錢一百文○初二日浙紹官鹽總局蘇諸挑花塢貝敦詩由源豐潤來洋廿元煒記求茲堂身體平安康健十元南通州公記六元八角胡敦睦堂四元吉康安平安各五角沈藹人逸知居士祈佑親三戶各四角無名氏銅洋六元隱名氏求病速愈由松江廣大寄來洋一元靑浦香願未了人進香次移助一元京都患厚堂○初三日湖北張詞甫爲室人喉症痊愈由江裕船來卾平足銀廿兩高郵武廟丁玉軒募不留名胡洋六元又五求平安朱求平安各二元慈谿徐瑞均爲去年曾孫病愈續完願五元堪華堂由江裕船來四元無名氏三元常熟周同福義淞記二元　齡女孩求病速愈二元嚴沈蘋卿求福壽康寗二元梁姓一元無名氏一元銅洋三元衍大銅洋五元○初四日嘉善復泰孫鶴年善士病愈完願洋二百元吳興康藩氏以正月六日壽誕求增福延壽由福建宜子孫主人寄來洋五十元山隂錢汝梅爲功名蹭登由立大莊來廿元又謝姓一角蛟西子廿元又頴川十元蘇州葛念慈求恙速愈十元盛源莊十元無民氏二元餘挑盟雲山館後裔爲故父兪邦鈞故母兪姚氏超昇四元樊口南厘局李選文三元李子濤二元吳南林一元淸河知非子仰桂記均求保平安各三元蘇州補拙齋主人保平安二元蘇州金鼎一元貝瑋貝龍貞各二角湖州老惇泰夾銅洋壳十五元杭省公信紙棧銅洋三元○威海綏軍正營朱孟侯募成忍堂蕭明遠堂宋各洋二元荆茂堂田養源堂向楊壽山百忍堂張德馨堂王叚芝泉傳經堂袁延禧堂王松拍堂孫孫樹堂一經樓朱十一戶各一元恆安堂馬姜功武各錢五百文共十五戶合洋十六元○柘臯慶利與同人延年益壽暪里鵰程八戶各二角荷花撲鼻四戶各一角共十二戶合洋二元○初五日無名氏由源記來洋五十元金子臣十五元蘇州隱名氏十元益泰求生意興隆五元錫頤堂五元培德堂二元范姓求病速愈二元無名氏求指疔速愈一元杭州七寶寺比亞開同洋一元錢三文放生一百九十七文韻記錢二千四百文衆記八百九十文○初六日培桂軒由如臯戴星翁託劉蘭翁來洋一百元又程宗儉求病速十元嘉定無名氏皮統售价八元寶善堂四元丁耀沁求子病愈二元金陵寗遠堂徐汀記祈夙病卽愈二元靑龍山民祈母親筋骨腿痛速愈二元嘉興馮門端木氏爲夫子病重求保速愈二元雙鳳嚴鑒生二元三省堂銅洋四元淸河秀記洋一元杭省錢吟梅徐近齋無名氏三戶各一元隱名氏銅洋廿元連巿釐卡有心無力人銅洋三元○仁昌永來臺灣製造局山隂徐世德堂徐各洋五角無名氏東海氏隱名氏無力子四戶各二角無名氏二戶各一角共八戶合洋二元 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年三月十三日京報全録]  
　　宫門抄○陜督楊奏揀員請補遊擊摺○又奏恭報出省巡閱營伍日期摺○又奏校閱道標官兵春操情形片○東撫福奏彚報各屬盜犯正法名數摺○大臣英奏請旨規復定章摺○護桂撫黄奏請理止叅將底銜改給奬叙片○又奏彚請承襲世職摺○又奏州縣捕獲盜犯審明就地正法摺○江撫德奏委解新海防捐輸銀兩片○三月十三日兵部太常寺太僕寺廂黄旗值日兵部引見二十六名正黄滿六名正藍滿六名○溥侗由東陵回京請安○安興阿請假十日○太常寺奏派揀選官缺派出懷塔布阿克丹○召見軍機洪鈞崇年陸寶忠○○太子少保頭品頂戴陜甘總督臣楊昌濬跪奏爲揀員請補要缺遊擊以裨營伍恭摺仰祈聖鑒事竊臣接准部咨陜西提屬馬營監營遊擊楊萬銀病故遺缺係題補第二輪第七缺應用儘先人員令揀合例人員請補等因當經轉飭揀選去後兹准陜西提督雷正綰咨稱揀選得花翎留陜儘先補用遊擊雷天祚堪以請補咨請核辦前來臣查光緒十年部定新章内開儘先各官均按奉旨先後挨次補用按名揀選如實在不得其人必須將名次在先各員按名指實於此缺何項不宜方准將名次在後之員聲明請補如聲叙不宜至多不得過二十員等語查陜甘儘先遊擊班内除現未在標各員不計外其在標名次在前之遊擊沈福淸己補大馬營遊擊周懹德己報病故胡秉湘王宸績朱榮崔金魁武林周俊邦楊志進何永協等八員或現居要缺或人地生疎於此缺不甚相宜趙琦甫經准補赤金營都司均未便遷就請補惟查雷天祚經前督臣左宗棠於光緒四年吐魯番案内保以遊擊儘先補用核計雷天祚儘先遊擊名次係在二十名以内且馬營監營遊擊係專閫要缺漢回錯雜巡防緝捕最關緊要非精明强幹之員難資治理該員雷天祚才具明幹營務熟諳以之請補斯缺洵屬人地得宜亦與部章相符合無仰懇天恩俯念員缺緊要准以該員雷天祚請補馬營監營遊擊可期得力如蒙兪允俟接准部覆後卽行給咨送部引見以符定制除該員履歴淸册送部外誤會同陜西提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○太子少保頭品頂戴陜甘總督臣楊昌濬跪奏爲恭報微臣出省巡閱營伍日期恭摺仰祈聖鑒事竊前奉諭旨查閱甘肅營伍會於上掁睡間將校閱靜寗固原寗夏等處各營伍緣由具摺奏明並將西路各營伍俟秋凉再行巡閱在案旋因各處自夏徂秋旱潦頻仍紛紛報災急需籌賑且西路電杆被毁者尚未修復未毁者須加防護轉瞬卽交冬令防範尤關緊要未便調考致滋貽誤是以緩俟今春再行巡閱現届春融天氣和援定於二月二十五日輕騎减從由省起程先閱莊浪滿營曁莊浪協屬各營次閱凉州滿營及鎭標永昌恊屬各營依次再閱甘州肅州西寗各處並將附近團紥防練各軍一併調集次第考校並順道查看地方情形分飭沿途删除供應併飭各營不准有攤派名目統俟閱畢分别奏報至臣署日行事件檄委甘肅藩司沈晉祥代行代印遇有緊要公件仍包封遞臣行館核辦所有微臣出省查閱營伍日期理合恭摺具陳伏乞皇上聖鑒謹奏奉硃批知道了欽此○○楊昌濬片再陜甘督標並蘭州城守六營馬步官兵向按春秋二季合隊操演期於有勇知方以收後效去年秋操臣己將校閱情形陳明在案兹值本年春操之期臣於二月十六日率同司道親赴教塲校閱各營官兵與新練步武嚴整器械鮮明樑演香山速戰等陣進止如法奇正相生施放連環鎗炮並噴筒大彈聲勢聨絡比較刀矛籐牌亦殊便捷所練馬隊三旂合隊操演馳驟純熟馬上放槍異常靈便均有成效可觀臣當擇其技藝出衆者分别奬賞以昭激勸仍嚴飭各營將弁隨時認眞操練以期精益求精仰副聖主整飭戎行修明武備之至意所有校閱省標官兵春操情形理合附片具陳伏乞聖鑒訓示謹奏奉硃批知道了欽此○○尚書銜山東巡撫奴才福潤跪奏爲彚報光緒十八年冬季分各屬正法盜犯名數案由敬繕淸單恭摺仰祈聖鑒事竊山東省羣獲情重盜犯俱係隨時就地正法按季彚奏光緒十八年冬季分各屬審辦罪應斬梟决盜犯共四十七名奴才隨時確核照章批飭就地正法兹據按察使松林詳請彚奏前來奴才覆查無異除飭取供招咨部外理合繕單恭摺具陳伏乞皇上聖鑒謹奏奉硃批刑部知道單併發欽此○○奴才英廉跪奏爲請旨規復定章以愼風水恭摺具陳仰祈聖鑒事竊奴才於光緒十八年六月二十四日准刑部咨開光緒十八年六月十三日奉上諭前據都察院奏己革總管椿齡遣抱呈訴被叅寃抑並有牽涉馬蘭鎭總兵各節當經諭令貴恒周德潤馳驛前往東陵察辦兹據查明覆奏此案有無寃抑應以所分界限是否管理樹株爲斷現據貴恒等查明儀行樹株爲内務府兼管紅樁内外海爲緑營專管八旗值班上夜官兵自道光十二年奏定劃界章程應北由羅圈墻南至神廚庫爲巡邏界限並不管理樹株道光十九年東下骊牌北砂山儀樹被竊統將八旗内務府開叅實係錯誤此次西下馬牌北砂山地叚旣非八旗專管又非巡邏所及自難子以處分己革孝陵總管椿齡值班防禦文鐸玉林原叅革職處分均着准其開復椿齡所控英廉各節據貴恒等分晣查明皆屬牽涉所及質之椿齡或稱事屬誤會或稱得自傳聞卽著毋庸置議英廉辦理此案並未查明定章輒照道光十九年成案辦理實屬疎忽英廉著交部查議餘著照所議辦理陵寢樹株關係重要經管各員自應認眞看守著光裕意普英廉嚴飭内務府緑營於應管儀行海樹查照例章劃淸界限各等專成勿得稍有疎虞致相推諉該衙門知道欽此恭録行知前來奴才自應欽遵辦理恭查陵寢儀行樹株曁紅樁内外海樹風水攸關最爲緊要原設八旗官兵内務府司員差役樹夫及緑營官兵巡查看守立法本極周密所有海地樹株係屬緑營專管其儀行樹株係屬内務府專司而八旗官兵原有管理巡查之責且該總管所掌關防其文曰看守孝陵山河關防尋繹其義自無不管儀行樹株之理雖經道光十二年間因景陵朝房火案奏定分界巡邏章程内亦無不令八旗官兵巡查儀樹之語道光十九年孝陵東下馬牌迤北砂山儀樹被竊本處原叅值班章京私行煩替該總管未能先事查出嗣經兵部議奏章京慶善等作私相頂替比照兵丁替班鞭六十之律例止降一級調用總管業並肯失察替班例止罰俸六個月輕罪不議外應請將本班章京雲騎尉品級章京慶善圖善替班章京瑞英岱祥總管業普肯均比照紅樁界内海樹被竊失察之專汛兼轄統轄各官均革職例議以革職等因具奏於道光十九年七月二十六日奉旨據兵部等衙門奏遵將失察偷砍儀樹員弁照例擬議一摺俱著照所議辦理惟替班章京雲騎尉品級章京瑞英巡邏瞥見而前擒拿被賊撕衣推倒情稍有間著加恩改爲革職留任欽此欽遵各在案兹因光緒十七年八月内孝陵西下馬牌迤北砂山儀樹被竊經兵部查取專汎兼轄統轄職名核與道光十九年東下馬牌迤北砂山儀樹被竊事體相同是以將值班章京總管等職名照案開送經兵部議以革職乃該總管椿齡竟以被叅寃抑遣抱赴都察院呈訴欽奉論旨派令刑部尚書貴恒刑部右侍郎周德潤秉公查辦經該大臣等覆奏卽以八旗值班官兵並不管理樹株以爲是實以道光十九年成案反爲錯誤殊未允恊溯查乾隆三十年間前任内務府大臣德爾格奏准每日添派馬甲十名巡查儀行樹株第因年久舊案霉爛無存然每遇大祭應分查山馬甲克食仍行分領詳核道光十二年分界成案實無八旗值班上夜官兵並不管理樹株之語應請申明定章該八旗值班官兵各於所管地叚儀行樹株仍應管理認眞巡查以昭嚴密所有儀行樹株應歸内務府專司海地樹株應歸緑營專管如此規復舊制俾免疎虞推諉奴才職司守護曷敢廻護不言是以據實陳明可否請旨規復定章之處恭候欽定奴才爲愼重風水起見是否有當理合恭摺具陳伏乞皇上聖鑒訓示遵行謹奏奉硃批該部議奏欽此○○黄槐森片再查己保叅將楊若春于援剿越南克復文淵諒山長慶各城案内在事出力經前護撫臣李秉衡隨摺保奏－ 
該員與同案出力之遊擊蔣太富等均請以叅將儘先補用光绪十一年五月十五日奉上諭蔣太富等均著免補遊擊以叅將儘先補用欽此欽遵轉行遵照在案兹准督辦廣西邊防提臣蘇元春咨查該員於同治六年投効楚軍援剿黔苗疉著戰功荐保儘先都司　 
光緒十年委帶毅新營勇出關前於疉次克城破壘案内請奬將該員都司底銜誤繕作遊擊請以叅將儘先補用惟時軍務倥偬該員奉派前敵向未回營不及細查現據呈明底銜不符懇請更正因念該員楊若春從征出關歴次苦戰連復城壘實爲異常出力之員擬 
 
 

Page 13

 
 
請將該員由免補遊擊以叅將儘先補用奬案更正改奬由免補都司以遊擊儘先補用以免歧誤而示鼓勵咨請附奏前來臣覆核無異相應仰懇天恩俯准飭部更正以昭激勵出自逾格鴻慈謹會同兩廣總督臣李瀚章廣西提督臣蘇元春附片具陳伏乞聖鑒訓示謹奏奉硃批兵部知道欽此○○護理廣西巡撫布政使臣黄槐森跪奏爲懇請承襲彚案恭摺具奏仰祈聖鑒事竊准兵部咨同治元年二月十六日内閣奉上諭陣亡殉難各員子孫承襲世職着各該州縣將應襲職名迅速查取徑行具報督撫子限半年彚案具奏欽此又准兵部咨各省陳亡將弁以及殉難官紳議給世職者現奉諭旨飭令各省督撫半年彚奏一次其以前題請襲職發標各員應請一併改歸彚奏以昭畫一同治二年正月二十五日具奏本日奉旨依議欽此又准兵部咨嗣後辦理承襲須將原立官於何年月日何處陣亡並議給世職奉旨日期另繕淸單一併具奏同治四年二月二十五日具奏奉旨依議欽此各等因咨會到粤均經欽遵飭行知照在案兹届半年彚奏之期據廣西臨桂陽朔融縣平南賀縣宜山鬱林等州縣詳報世職秦耀宗年二十歳臨桂縣人係雲南升用知州候補州同秦濬之嫡長子業經准襲雲騎尉世職支食半俸在案又世職蘇樹盛年十九歳陽朔縣人係陣亡开舉蘇存仁之嫡長孫己故雲騎尉蘇成林之嫡長子例應接襲雲騎尉世職乂世職謝有慶年二十五歳融縣人係陣亡從九品職銜謝益珊之胞姪過繼爲嗣應請襲雲騎尉世職又世職吳桂澄年十八歳平南縣人係被害附生吳國霖之嫡長孫例應請襲雲騎尉世職又世職潘　年二十歳賀縣人係殉難附生藩廷宣之嗣孫便應請襲雲騎尉世職現俱年己及歳呈請騐春發標學習支食全俸又世職成忠寶年五歳臨桂縣人係　亡六品軍功成文楚之嫡長孫例應請襲雲騎尉世職又世職吳秀先年三歳臨桂縣人係陣亡藍翎守備銜儘先補用千總吳尚爵之曾孫己故兼襲雲騎尉吳蘭賓之嫡長孫例應接襲雲騎尉世職又世職楊承勳年十四歳宜山縣人係陣亡六品銜分省補用縣主簿楊士丞之嫡長子便應請襲雲尉騎世職現俱年未及歳呈請先行給予半俸又附生陳宗可年二十二歳鬱林直隷州人係殉難開復江都縣知縣陳第誦長孫由州學附生呈請兼襲雲騎尉世職支食世俸各取具宗圖甘結造册加結詳請彚案具奏前來經前撫臣騐看得該世職秦耀宗蘇樹盛謝有慶吳桂澄潘義等年力富强均堪造就堪以承襲發標如蒙恩准仍俟接准部覆發標學習支食全俸分别期滿給咨送部引見又世職成忠寶吳秀先楊承勳等年未及歳照例給子半俸至附生陳宗可例准兼襲支食世俸如蒙恩准亦俟接准部復照例辦理除將宗圖册結分别咨关部科並將己故雲騎尉穌成林原領敕書敬謹包封咨送吏部轉送内閣典籍廳恭繳外謹會同兩廣督臣李瀚章恭摺具奏伏乞皇上聖鑒敕部議覆施行謹奏奉硃批兵部議奏單併發欽此○謹將請襲世職秦濬等原立官於何年月日何處打仗陣亡並議給世職奉旨日期繕具淸單恭呈御覽計開雲南升用知州候補州同秦濬於光緒九年十一月内隨同督勇出關駐防越南山西省城是月十七日因法人攻陷山西省巷戰陣亡經部議給雲騎尉世職襲次完時給子恩騎尉世襲罔替光緒十年四月二十五日具奏本日奉旨依議欽此今該故員秦濬之嫡長子秦耀宗請襲雲騎尉世職武舉蘇存仁於道光三十年七月内奉派出師本省平樂府屬者　土匪八月二十四日在賀縣羊頭嶺打仗陳亡經部議給雲騎尉世職襲次完時給予恩騎尉世襲罔替今該故弁蘇存仁之嫡長孫己故雲騎尉蘇成林之嫡胡子蘇樹盛請接襲雲騎尉世職從九品職銜謝益珊歴年奉諭辦理團務咸豐作年二月督率團練在融縣萬銀峒地方與艇匪李文茂打仗陣亡經部議給雲騎尉世職襲次完時給予恩騎尉世襲罔替咸豐十一年十一月二十日具奏本日奉旨依議欽此今該故員謝益珊無嗣以胞姪謝有慶過繼請襲雲騎尉世職附生吳國霖奉諭督辦團防於咸豐六年七月三十日因艇匪攻陷平南縣城被害經部議給雲騎尉世職襲次完時給予恩騎尉世襲罔替咸豐六年十月初十日奉旨依議欽此今該故附生吳國霖之嫡長孫吳桂澄請襲雲騎尉世職附生潘廷宣於咸豐八年九月内因會匪陳金剛圍攻賀縣城與文武嬰城固守力竭城陷殉難經部議給雲騎尉世職襲次完時毋庸給予恩騎尉世襲罔替同治四年五月二十三日具奏本日奉旨依議欽此今該故附生潘廷宣之嗣孫潘義請襲雲騎尉世職六品軍功成文楚奉派出師湖南進剿逆匪於咸豐九年正月内在湖南郴州宜章縣屬小源橋地方與賊打仗陣亡經部議給雲騎尉世職襲次完時給予恩騎尉世襲罔替咸豐十年六月二十二日具奏本日奉旨依議欽此今該軍功成文楚之嫡長孫成忠寶請襲雲騎尉世職藍翎守備銜儘先補用千總吳尚爵於咸豐九年投効廣東委帶武勇前赴武平剿匪是年二月十六日在漁撈地方與賊打仗陣亡經部議給雲騎尉世職襲次完時給予恩騎尉世襲罔替同治四年六月初七日具奏本日奉旨依議欽此今該故員吳尚爵之曾孫己故兼襲雲騎尉吳蘭賓之嫡長孫吳秀先請接襲雲騎世職六品銜分省補用縣主簿楊士丞於光緒十二年六月内奉札委分帶萃字左營赴瓊剿撫客黎連破各堅巢於九月二十九日攻剿陵水縣屬匪巢中砲陣亡經部議給雲騎尉世職襲次完時給子恩騎尉世襲罔替於光緒十四年十一月十二日奉旨依議欽此今該故員楊士丞之嫡長子楊承勳請襲雲騎尉世職開復江都縣知縣陳第誦於咸豐三年因洪逆困陷南京巷戰捐軀經部議給雲騎尉世職襲次完時給予恩騎尉世襲罔替於咸豐四年十二月二十五日奉旨依議欽此該故員陳第誦長子敬祖己故無嗣以次房長孫陳宗可過繼爲嗣請兼襲雲騎尉世職硃批覽○○護理廣西巡撫布政使銜臣黄槐森跪奏爲州縣捕獲盜犯飭令照章就地正法按季彚案具陳仰祈聖鑒事竊光緒八年五月准刑部咨酌議盜犯就地正法章程原奏内稱廣西爲昔年肇亂之區暫准就地天法統限一年規復舊制實係距省　遠長途恐有疎虞亦可酌照秋審事例解赴該管巡道訊明詳由督撫題奏等因當經前撫臣轉行遵辦在案惟查廣西盗風未息尚難卽復舊制數年以來各州縣緝獲强刦盜犯均于審明後解赴該管知府直隷廳州覆審禀請就地正法緣各屬地雜苗猺山深箐密最易藏奸自咸豐初年土宼蠭起辦理軍務垂二十年始得以次勘定而伏莽未凈猶虞竊發持械搶刼之案隨在皆有無財可刼卽擄女口爲害實甚非速加刑誅旣以照炯戒而示懲儆惟應正法者該州縣必須細心研究取録切供就近解赴該管道府廳州覆審果係情眞罪當録供由司核定轉詳方准正法以昭詳愼自光緒十五年七月起經前任撫臣將正法各盜犯敘具案由按季彚奏至光緒十八年秋季止各州縣决過盜犯名數供情俱己開具淸單奏明在案兹查十八年冬季分據來賓河池武宣雒容桂平懷集上林奉議平南等州縣先後具報緝獲各案盜犯韋老申等十五名均據該州縣詳細研審各供認持械搶刼得贓並有拒捕傷斃事主各等情不諱所供行刦年月日期均與事主報案相符究明此外並無另犯搶刼别案録供解經該管知府提犯覆審供情確鑿轉報臬司核明無異各該犯均係罪應斬决或應加梟示法無可貸先後由司詳報批飭隨時就地正法並飭嚴緝各案逸犯務獲究報勿稍疎懈其有獲犯尚示及半或首犯未獲者分别照例開叅所有十八年冬季各州縣緝獲盜犯審明就地正法緣由理合繕摺具奏併將各案盜犯名數供情開具淸單恭呈御覽伏乞皇上聖鑒訓示謹奏奉硃批刑部知道單併發欽此○○德馨片再臣承准海軍衙門咨查海防新捐所收之欵奏明均歸海軍衙門應用所有各直省報收銀兩業經另欵存儲候提現在待餉甚殷所有十八年五月起至十月底止各省所存捐銀統限於明年三月前一併解交以應要需咨行查照迅速批解幸勿遲延等因當經轉行遵照委解去後兹據藩司方汝翼詳稱查江西新海防捐輸自光緒十五年十二月十二日開局第一次次捐起截至十八年五月十一日第二十八次止共收捐銀八萬九千三百五十一兩九錢先後解赴順天濟賑曁海軍衙門交收各在案其自十八年五月十二日起至十一月十一日止列爲第二十九次至三十二次共計收存捐銀七千一百八十八兩九錢今奉提解自應全數批解應用兹於十九年正月二十八日如數發交領解備餉需銀兩委員卽用知縣王啓烈搭解由陸路前赴海軍衙門交收詳請具奏等情前來臣覆覈無異除咨明戶部曁海軍衙門外所有委解新海防第二十九次至三十二次捐銀緣由理合附征陳明伏乞 
聖鑒謹奏奉硃批該衙門知道欽此 
 
 

Page 14

 
 
[光緒十九年三月十四日京報全録]  
　　宫門抄○禮親王奏繕修漢字檔册摺○黔撫崧奏請將殉節各員總祠列入祀典並將事蹟宣付史館立傳片○又奏查明光緒十八年下半年分並無京控案件片○陜督楊奏揀員借補右營守備片○江撫德奏爲委妥十八年十一十二兩個月固本兵餉銀兩片○川督劉奏滇黔官運局行銷辛卯綱邊計各引均己足額並帶銷槓引數目經徵稅羡截厘一律全完摺○又奏查明光緒十八年分川省征收新賦完欠數目摺○三月十四日刑部都察院大理寺正黄旗值日兵部引見二十三名○濂貝勒興伯各假滿請安○召見軍機薛允升李端棻○○臣世鐸跪奏爲繕修漢字檔册恭摺奏聞事竊查軍機處録存漢字檔案每屆五年奏請辦理一次將檔册另録一分收存備查嗣於咸豐四年因檔案繁多奏請三年辦理一次奉旨允准歴經遵辦在案兹自光緒十六年正月起至十八年十二月止欽奉上諭及寄信會議各漢字檔册又届三年應修之期應請照例遴派内閣中書在於方略舘分册繕寫貢令認眞覈對並揀派漢章京二員總事校勘及方略舘供事在彼承值一切紙張筆墨等件均照向例行文各處咨取如果辦理妥速再行查照例案奏請奬勵至供事人等向於告成時隨案聲請議叙如能奮勉出力俟修整檔册完竣時應請查照成案給予奬叙所有繕修漢字檔册緣由理合恭摺奏聞伏乞皇上聖鑒謹奏奉旨知道了欽此○○崧蕃片再據善後局司道王德榜等詳稱竊查黔省當咸豐年間迄同治初年苗匪變亂全境沸騰守土文武各員每以饟莴援絕効職捐軀其死事最烈者如前貴州提督孝順佟攀梅古州鎭總兵桂林都匀府知府鹿丕宗署開州知州補用道戴鹿芝署尊義縣兼署桐梓縣補用知府江炳琳署開州事補用同知直隷州石虎臣署普安縣事綏陽縣知縣崇璟並其子道員用于鍾岳或憤激自殺城亡與之或督陣死單駡賊被害或從容就義節著一門或力竭殉忠肢體被解均經前撫臣先後奏奉諭旨分别賜卹予諡准於貴州省城或原籍曁死事各任所建立專祠維時軍務繁興庫藏如洗無力舉辦迄今己閱三十戧年深慮遷延日久姓氏就湮上負朝廷褒忠至意光緒十二年經前臬司李元度倡率同官捐廉集欵以省垣爲觀感首善之區度地於城之南門外油榷街查照歴次欽奉諭旨准建專祠者文武九人合建一祠又有署都匀府事候袜同知直隷州知州石均係與卸任都匀府鹿丕宗協力登陴守禦城陷猶督飢軍巷戰力竭被執駡賊不屈而死奉旨准卹又署麻哈州事歸化通判何鋌與前提督佟攀梅共守危城同時遇害最慘奉旨優卹加贈道銜該二員均係守土官與城具亡懍然大節並祀於祠額曰忠烈其隨同殉難之妻妾子女員弁僕婢均附祀於兩廂先因捐項未齊一時未能竣事兹經該司道於應用公費歴年撙節抽欵接修現己一律工竣仍俟庫欵充裕再行籌辦分建惠祠用昭曠典惟是祠宇旣立祀事宜修理合詳請查核奏咨列放黔省祀典由地方官春秋致蔡以妥忠魂所有死難事蹟謹摘録案卷並就地方傳誦當時實在情事另繕淸單呈核可否一併奏請宣付吏館以備採擇等情前來奴才覆查無異合無仰懇天劯俯准將殉節各員孝順等總祠列放黔省祀典由地方官春秋致祭以慰忠魂併將死難事蹟宣付史館以備採擇之處出自鴻慈除繕事蹟淸單咨部查照外謹附片具陳伏乞聖鑒訓示謹奏奉硃批著照所請該衙門知道欽此○○崧蕃片再京控案件例應半年彚奏一次查貴州省自光緒十八年七月初一日起至十二月底止並無奉發京控案件據按察使唐樹森詳請奏明前來奴才覆查無異除咨刑部都察院步軍統領衙門查照外謹附片具奏伏乞聖鑒謹奏奉硃批刑部知道欽此○○楊昌濬片再陜西延榆綏鎭標右營守備員缺前經奏請以留陜甘儘先補用都司牛貫斗借補嗣准部咨陜西延榆綏鎭標右營守備於本月二月二十日同缺牛貫斗甫於本年六月二十二日留省係屬出缺在先留省在後今請借補守備核與定章不符應毋庸議應令另揀儘先人員請補量本部官册延榆綏鎭標右營右哨把總牛貫斗與此次儘先都司借補守備牛貫斗是否一人應查明聲覆報部核辦等因當經轉飭遵照去後兹據陜西延榆綏鎭總兵蔣雲龍禀稱儘先都司牛貫斗與右營右哨把總牛貫斗卽係一人委因前請借補守備員缺册内漏造把總一層雖經議駁出缺在先留省在後而該員牛貫斗係先年投入該鎭標差遣於光緒初年拔補鎭標右營右哨把總在任的久操防訓練均屬勤愼今由本標把總之保儘先都司借補本標守備核與例章相符所有陜西延榆绥鎭標右營守備員缺仍請以儘先都司之右營把總牛貫斗借補呈請核辦前來臣查延榆綏鎭標地當邊陲蒙漢錯處非熟悉地方情形之員難期勝任牛貫斗在鎭標十有餘年地方情形最爲熟悉以之借補斯缺實屬人地相宜合無仰懇天恩俯念員缺緊要准以該員牛貫斗借補延榆綏鎭標右營守備員缺俾期得力如蒙兪允應俟接准部覆至日給咨送部引見以符定制除飭取該員履歴淸册另咨送部外謹會同陜西固原提督臣雷正綰合詞附片具陳伏乞聖鑒訓示施行謹奏奉硃批兵部議奏欽此○○德馨片再查光緒十四年四月内接准戶部咨查直隷練餉前經奏廣東等二省改解部庫由直隷按月赴部請領計自同治五年起截至光緒十四年三月止江西共欠解銀十萬兩卽自十四年起無閏之年解銀六萬兩並補解舊欠銀一萬兩共計銀七萬兩有閏之年解銀六萬五千兩並補解舊欠銀一萬兩共計銀七萬五千兩務須遵照解足等因卽經行據藩司籌解光緒十四十五十六十七等四年共銀二十四萬五千兩曁舊欠銀四萬兩所有光緒十八年分業據籌銀五萬五千兩爲正月起連閏至十月止直隷固本飼銀又籌解舊欠銀一萬兩先後委員解赴戶部交收均經附片奏報各在案兹據布政使方汝翼詳稱現又動放光緒十八年地丁銀一萬兩以爲十八年十一十二兩個月應解固本年餉交給管解於十九年正月二十八日起行由陸路前赴戶部交收詳請具奏等情前來臣覆覈無異所有委解十八年十一十二兩個月固本兵餉銀兩緣由理合附片陳明伏乞聖鑒謹奏奉硃批戶部知道欽此○○頭品頂戴四川總督臣劉秉璋跪奏爲滇黔官運局行銷辛卯綱邊計各引均己足額並帶銷積引數目經徵稅羡截厘一律全完恭摺仰祈聖鑒事案據總辦滇黔官運局候補道夏峕鍾肇立詳稱該局辦理庚寅綱滇黔邊計湖北入州縣各岸鹽務前己將行銷引數徵收銀兩詳明斷奏咨在案兹届辦理辛卯綱計自十七年十二月十六日起截至十八年十二月十五日止一年期滿實行黔邊計額水引一萬五千八百四十道陸引一萬三千五百一十一道滇邊計額水引一千二百一十四道滇邊計額陸張三萬六千八百道湖北八州縣及本省巫萬兩縣計額水引二千五百一十七道陸引五千七百三十五道均己銷竣並帶銷滇邉積陸引七萬三千八百三十八道統計徵收稅羡截厘正雜各欵共銀一百三十一萬六千五百七十六兩五錢八分三絲六忽七微六塵一律全完以本届辛卯綱有閏之年所行引張與己丑有閏之年比較尚屬有盈無絀應將大槩情形開單請奏前來臣查川省辦理官運鹽務己届十五綱均能於額徵之外帶銷積引應完各項銀兩亦俱按升攤徵並無帝欠除由該局造具銷引經徵細數淸册另請題咨外理合照繕淸單恭呈御覽伏乞皇上聖鑒訓示謹奏奉硃批戶部知道單三件併發欽此○○頭品頂戴四川總督臣劉秉璋跪奏爲查明光緒十八年分川省征收新時完欠數目恭摺具陳仰祈聖鑒事竊照新賦完欠實數例應按年奏明兹據布政使龔照瑗詳稱光緒十八年分額征舊管地丁條糧屯租折色黄蠟折價草耔折征改土歸流共銀六十六萬九千一百三十一兩零遇閏加征銀二萬三千二百九十九兩零正閏共銀六十九萬二千四百三十一兩零上忙征過銀三十八萬九千三百七十八兩零業經分别應支造册呈報在案今完下忙銀二十六萬三千四百五十六兩零内除應支祭餼官俸役食鋪司驛站孤貧口糧等項共銀五萬七千六百九十四兩零實存司庫銀二十萬五千七百六十一兩零尚未完銀三萬九千五百九十五兩零應征加一五火耗銀一十萬三千五百九十九兩零上忙收過銀五萬五千五百九兩零今完火耗銀四萬二千三百七十五兩零内除應支各官養廉銀三萬一百八十六兩零尚未完火耗銀五千七百一十四兩零等情詳請奏咨前來臣查光緒十八年分應徵額賦己完未完比較十七年分收款不相上下現己督飭藩司迅將未完銀兩實力催徵務於奏銷以前掃數全完以期年淸年欵除咨部外理合循例恭摺具陳伏乞皇上聖鑒謹奏奉硃批戶部知道欽此 
 
