# 1900 - 67 - 4909664

 

Page 1

 
 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海内幾乎家置一編矣厥後江右饒新泉别駕有續集之刻近年上海葛君子源又以饒氏之晝祇采自道光以迄同治雖名臣奏疏私家著述已有美必收而海防礦務諸學尙付　如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳慎校讐附于經世文續編之後倩本局印以新鑄鉛字現已裝釘成書價目格外從廉計皇朝經世文編廿四本洋三元續編連三編卅本洋三元單買三續六本洋一元在上海三馬路申報館申昌蘇申南北掃葉山房發兌 
[論英宜與日合力助華保全和局]  
　　中國自與泰西各國通商以來内地利權半歸英人掌握自甲午朝鮮之役見欺於海東蕞爾之日本俄人乘機而起糾合法德仗義執言爲中國索還遼東之地遂居以爲功各欲償其奢願於是旅順大連灣悉爲俄有而法求粤東廣州灣德索山左膠州灣鼎立並峙角逐中原英雖賃威海衛以抵制之而權力終不免稍爲所奪論者謂中日之戰日本不念唇齒之誼禍及同洲固爲失計而英人不早爲華臂助弭患無形亦未見其謀之深遠也今者中國藩籬盡撤堂奥一空外人搤吭拊背皆有伺隙而動之心惟英人方見侮於南阿非利加洲之搭浪司華列未暇與各國互爭雄長而俄法德三國則乘英有事眈眈逐逐思各展其雄圖中國而無釁可尋則已稍有釁焉彼卽引爲得計俄人經營東三省調兵增艦汲汲皇皇識微之士謂他日西伯里亞鐵路告成必有非常舉動法人乘廣州灣界務未定强佔碯州旣遂其願復悔於心以爲此處旣不適於水師又不宜於商務得之如獲石田圖於海南或雲南及揚子江等處擇一屯兵之所近又不動聲色由越南西貢運兵至海防先後共運六隊并欲添派兵艦若干艘駐泊彼處海面其意殊不可測或謂法人此舉必與俄同謀俄將有事於高麗故法亦增兵以備策應以鄙意揣之恐尙有不盡然者德國雖無甚動靜然觀其整頓海軍增設兵艦欲興海外商務則其長駕遠馭思於中國張其威權概可想見蓋俄法德三國自甲午同心恊力以來其間相契隐微必别有密約非若美利堅之主持亞東和局别無奢望也所惜英國旣得中國絶大利益而不思竭力維持日本旣悔前之失和又不能誠心恊助則甚矣聯英聯日之皆不可恃而立國之貴乎自强也近年中國防兵日形單弱匪徒蠭起閙教頻仍國家元氣因之大傷而内憂外患尙無已時月前俄人因赴庫倫開採金礦爲喇嘛殺斃戈什馬兵數名駐京俄使卽向總署多方婪索如何辦理尙難逆料乃正月十一日雲南騰越廳英領事偕二英員赴緬甸查勘界務行至距定遠縣二百英里之猛甲地方又被土人戕斃二英員領事亦受傷是月十八日旅居厦門之日人二名至某妓院遣興又爲土匪毆傷凡此意外之變皆非中國官長所及料而外人則往往藉爲口實冀遂其得寸得尺之謀此次俄人所索僅開礦及償金或尙易於轉圜日人受傷事亦甚細惟二英員被戕則英人必不肯默爾而息特刻下方注意於搭浪司華列之戰尙未暇及此耳顧僕則謂此時英國正宜與日合力助華保全亞洲卽以自紆其禍不宜再事藉端生釁夫俄之與法德心心相印已有明徵俄之所爲法助之而德乘其後法之所爲俄德亦如之其勢非徒欲展其權力於中國也英於天下最稱富强制英則各國無不可以威服今英人出其全力以爭搭浪司華列而俄卽屢派弁兵向阿富汗及印度徼外進發並在古巴及希臘等處聚集大兵且派兵船齎軍火助搭一則道經蘇彛士河欲往爹拿高海灣一則欲繞至非南葡萄牙所屬尼刺外灣潛往保牙士此卽制英之計也幸而英人及早覺察得以躡跡追截耳又某日香港泊一法國砲船英亦派一砲船隨之德國某輪船行至下珍埠英又遣一快艦尾隨其後默爲窺察是俄與法德之謀英人知之已稔刻下俄兵之調集印度境外者至少已有二十五萬人旅順及波斯灣所駐俄軍艦亦愈見其多法國聞之卽調集國中各處陸軍是果何爲也耶若日本則爭奪朝鮮馬山浦一事俄員積不能平見於詞色今俄又增募水師不遺餘力日廷亦知俄交已疎徵兵渡海並赶製戰艦縱不至卽與開釁而俄日兩國將有兵端不惟水師統將某君與美員言之卽從旁默觀時局者皆切杞憂乃俄方恃法德以爲奥援而英日仍各自爲計欲以一國之力敵三强國其勢固有所不能則何如與中國聯盟恤其不知匡其不逮俾俄法德三國不得逞志於中國而英日乃得安享中國之利中英日三國之交合而俄法德三國之謀沮和局乃可以保全若慮力有不足則當再請美國助之倘不忍區區之忿幸災樂禍藉口要求在中國固有所難堪而於英日終亦未爲利也有識者其勿河漢斯言 
[本館接奉電音]  
　　昨日午前京師飛電傳來上諭四道硃筆一道敬謹譯登○二月十三日奉 
上諭正黄旗滿洲都統世鐸等奏旗員重遇鷹揚請與筵宴一摺副都統銜護軍參領成保所逾八旬再逢鄉舉洵屬武科盛事著加恩賞加頭品銜准其重赴鷹揚筵宴以奬耆年而昭懋典欽此同日奉硃筆王培佑補授順天府府丞欽此同日奉上諭崧蕃等奏剿匪出力各員請旨奬勵等語雲南廣南邱北等處被匪竄擾經開化鎮總兵蔡標會同已革貴州鎮總兵黄呈祥前往剿辦擒斬甚多沿邊賴以安靜督捕尙屬認真頭品頂戴黄呈祥著准其開復原官南防營務處雲南候補道劉春霖會督各營剿捕得力著交軍機處存記遇有道員缺出請旨簡放以示奬勵該部知道欽此同日奉上諭丁振鐸奏特叅庸劣不職各員請分别懲處一摺雲南景東直隸廳同知黄炳堃　守難信聲名平常姚州知州蔡之模辦團派累罔恤民艱寗州知州東如鈺庸闇無能性耽安逸南寗縣知縣賈汝讓縱容家丁屢有控案署浪穹縣知縣補用同知直隷州何進賢年老糊塗近習用事前署新平縣知縣楊桂榮聽斷乖謬草菅人命署宣威州文渡巡檢試用典史吴清俊擅受釀命署州州判傳利貞衰邁昏庸易古巡檢傳振邦居心巧詐解犯不慎雲南縣訓導李士賢遇事婪索不堪師表均著卽行革職富民縣知縣王宗炎性耽逸樂漫無閑檢廣通縣知縣賀席珍操守任性關防不嚴署禄勸縣知縣謝春生識淺才庸不諳政體均著以府經歴縣丞降補者阿迷州縣知縣王懋昭賦性迂疏難膺民社著以教職歸部銓選以肅官方餘著照所議辦理該部知道欽此同日奉上諭此次内務府三院等處京察一等圈出人員著該堂官再行出具切實考語帶領引見圈出之御茶膳房主事阿昌阿筆帖式重英奎珍文珣文秀文蔭有慶春雲吉堃又英慈霖吉鈞德斌松蔭廣儲司筆帖式榮桂都虞司筆帖式崇斌會計司筆帖式德貴掌儀司筆帖式文緒慎刑司筆帖式嵩海營造司筆帖式廷輔御藥房筆帖式春祺文順造辦處筆帖式德貴上駟院主事多武廣忠筆帖式明謙奉宸院八品苑丞秋綱圓明園八品苑副世貴委署苑副錫良筆帖式志衡頤和園六品苑丞蓮啓 
 
 

Page 2

 
 
明良顯曾七品苑副連伸均著交吏部記名照例録用所有一等人員筆帖式他逹等均著准其一等加一級不到之頤和園六品苑丞榮來著該衙門照例辦理至年已逾歲之營造司員外郎福盛等均著照舊供職欽此 
[籌金備戰]  
　　本月十二日敦倫來電云英人與搭浪施華列交戰迄今凡占據英國各屬地之搭人悉已退去目下方欲進攻搭境所有調自新金山之團練兵隊每戰必奮勇非常英廷擬將捐項核加籌集英金六十兆磅備兵士之用其章程按照每人所入加捐辨士四枚唕酒每桶加捐先令一枚酒每加倫加捐辨士六枚烟加捐辨士四枚昔茄烟加捐辨士六枚茶每磅加捐辨士二枚此外尙有零星抽取者又另向民間稱貸英金三十五兆磅民間踴躍樂輸溢出至二十倍亦足見急公奉上之忱矣 
[電傳噩耗]  
　　本月十三日日本神户來電云美國簡駐日本之總領事官高維氏偶櫻小極藥石無功延至今日殁於　濵館舍想美廷須另簡他員庖代矣 
[電傳火警]  
　　昨日午後京師來電云頃間都門匯豐銀行不知因何忽然火起行中人急將簿據携出所有雕梁畫棟恐難免一炬成灰矣 
[欽犯解省]  
　　已革翰林院庶吉士沈鵬奉旨以喪心病狂自甘悖謬著永遠監禁省監護理江蘇巡撫陸春江大中丞接奉廷寄立飭正任蘇州府知府升任直隷永定河道彦詠之觀察查得沈革員籍隷常熟因札委新選昭文縣知縣張大令瀛設法拿獲本月某日解至省垣中丞發交長洲縣暫行管押大約不日卽當下諸狴犴中矣 
[黄堂受篆]  
　　蘇州訪事人云調署蘇州府知府濮紫泉太守於本月初三日交卸松江府篆務十二日行抵葑門外官馬頭屬下各官齊集鵠候太守登岸後循例詣靈官廟拈香隨排導至府署先行拜門禮然後恭設香案望闕謝恩拜印升座受合署書差人等叩賀旋卽詣臬轅謁見護理江蘇巡撫陸春江中丞禀知接印任事 
[監司啓行]  
　　蘇州訪事人云本月十二日升任直隷永定河道彦詠之觀察交卸蘇州府篆卽於午後啓行省垣文武印委各員咸至胥門外官馬頭恭送觀察旣登舟復乘輿詣府署賀濮太守任禧太守亦排導至舟次送行聞觀察擬由上海附某輪船赴天津俟入覲龍光然後赴新任云 
[信局籲恩]  
　　金陵訪事友人云省垣爲東南一大都會閭閻櫛比商賈雲屯雁帛魚書在在需人傳遞民間舊設信局共十有六家每家所用夥計少或二三人多則八九人都計賴以謀生者不下三百餘人自國家創設郵政局以來凡輪船可到之區所有往來信函均歸局中奇遞卽信局自收函件亦需彚交郵局惟郵局代民局附寄取資較廉每磅僅收小洋銀一角其輪船不通之處民間信件仍由信局自遞迄今三年信業得有微貲尙堪支拄不意邇來郵局愈推愈廣遐陬僻壤亦皆分設郵筒取費旣微傳送又速紳商士庶交口稱揚於是民間各信局惟賴收信致郵藉沾微利近日郵局忽頒新例凡民局附寄信件每磅增收小洋銀六角四分民局無利可圖迭次聯名具詞呈諸郵政局總辦西員穆林德君懇其體恤商艱仍循曩例穆君不允各民局主無可爲計爰於本月初六日一律停班公推八十餘人赴南洋大臣兩江督署禀求矜察督憲鹿滋帥閲詞卽諭曰郵局乃國家新政加增郵費出自赫總稅務司之意本部堂旣無權抑制稅司更不能阻撓國政爾等欲全生業惟有力懇此間郵局總辦據情轉禀赫總稅務司倘此案將來發交本部堂察核辦理本部堂當爲爾等設法挽回力開生路開導再四各民局主始無言而退 
[諭興樹藝]  
　　安徽望江縣何大令以曲阿名士爲大雷令君撫字心勞碑銘衆口兹見望邑地多曠廢樹藝未興爰諭令紳耆研究植桑之法昨經友人以諭帖見示爰照登之欽加五喆銜賞戴花翎升用同知直隷州特授望江縣正堂加一級記大功十二次何諭照得本邑地狹人稠鄉民生機日絀欲思補偏救敝稼穡之外樹藝尙焉試就人所共知者考之茶之用在葉棉之用在花橡之用在皮樟之用在腦以及竹可爲紙蔗可練糖靛可作色桃李則投核卽生梅柳則揷枝卽活舉凡藤本草本百木百卉百花製造無一不可成材懋遷無一不可得價所費工本有限所享利益無窮兼之屋角牆邊不拘地勢旱乾水溢不畏天時春耕夏耘不妨農業是真開物成務之良圖抑亦通商惠工之張本也乃前經剴切示諭迄未風氣大開細究其故或謂土性不宜空勞無益詎知本縣於到任時曾向藩憲衙門領得桑秧千棵督匠如法試種旋卽條逹暢茂蔚然成林今春已可養蠶繅絲且喜蠶皆肥碩絲復白净與浙省湖郡所産無異本縣特邀在城紳民來署同閲莫不眉舞色飛歎爲得未曾有土性何嘗不宜可見事在人爲無稽讕言不值識者一哂邦人士如能知所效法逐漸推廣舉一反三將見衣食之源由此開亦卽康樂之基由此立豈不美哉豈不休哉或又謂吾人懷丈夫志當展經天緯地之宏猷讀聖賢書豈屑胼手胝足之末務不知古者山有山虞林有林衡種植取材設官埋之夏書紀貢鉛松與栝柏交資周室作人棒楛偕棫樸並詠他如渭川千畝竹江陵千樹橘南陽五百株桑自來賢逹樹藝兼營何嘗目爲細民之事况鄉農可與觀成難與謀始本縣欲爲閭閻開創風氣苦未能膏唇拭舌家喻而户曉之以先知啓後知以行覺啓後覺微邦人士其誰與歸或又謂地不愛寳人自棄之誠屬可惜其如絀於經費限於幅員何不知本邑各姓皆有公項公山如果絀於經費曷不動用公項如果限於幅員曷不開墾公山有土此有財有財此有用誠不解邦人士言諄聽藐何以畏難苟安一至於此也本縣現又禀請藩憲委員赴浙採購桑秧大約明歲二月節可頒發來望此外另有梓樹秧數萬棵桐子一擔存備邦人士領種除出示曉諭外合併諭飭諭到該董等立卽傳知各鄉民一體遵照有願領種桑樹梓樹者著於年内各備隙地一區先行翻犁墾熟一面赴縣報明聽候彚定數目屇時按户攤給無庸花銷分文其他不論何木各聽其便務須預覓秧子廣爲栽植愈多愈妙如恐蹧躍偷竊不難籌欵雇人暫爲照料看守俟一二年後根深蒂固卽可永保無虞若能認真將事楙著成效本縣定當從優給奬以示鼓勵而昭激勸設有可種之山塲地片聽其荒蕪已種之樹聽其枯萎亦必予以嚴懲至於愚民無知尤賴該董等以身作則導其先路萬勿視爲具文束之高閣用副本縣爲民興利之一片苦心是所厚望焉勉之勉之切切特諭光緒二十五年十二月日給 
[浙省官塲紀事]  
　　杭州訪事人云本月初六日正任杭州恊升署海門鎮總兵趙鎮軍永銘由甬來杭所轄將弁督兵排隊出城至上碼頭恭迓鎮軍接見之下略叙寒暄旋乘輿赴撫轅禀見劉大中丞面商要務然後往各營謝步并拜會各當道暫假運司河畔某客棧爲行轅嗣於初八日午刻禀辭回署撫杭四營兵士復拔隊赴馬頭恭送如儀○去臘新授寗波府高璵卿太守瑛經浙江藩司惲菘耘方伯飭赴新任因抱微疴請假赴禾郡就醫刻已病痊因於本月初旬某日回省銷假不日卽擬赴甬履新矣○中城總巡齊司馬憬琛於本月初四日交卸後奉到臬憲札知調辦望江門外保甲差遂擇於初八日到局任事○新右軍四營駐紥乍浦其統領及兼帶中營一差於本月初六日經撫憲劉中丞札委候補副將鮑恊戎友章接手○本月实八日藩憲牌示青田縣知縣缺委候補知縣楊鍾俊署理瑞安縣典史缺現飭部選是缺之李時芳赴任松陽縣典史缺現飭准補是缺之張銘新赴任○讞局帮審委員方大令寳麟經藩憲惲方伯委辦平陽釐局所遺帮審一差由臬憲札委程大令贊清接辦 
 
 

Page 3

 
 
[潯上官塲紀事]  
　　九江采訪友人云新任德安縣知縣賀月槎明府於本月初八日行抵潯陽謁見鎮道府各官拜會諸同寅暫假府城隍廟爲公館大約日内卽須涓吉履新矣○九江新關委員沈築夫明府禀報丁憂遺差經關道憲明華亭觀察札調姑塘關督丈委員徐少尹接辦○姑塘關委員吴少尹盤年經關道憲明觀察札調至府城差委所有關上事務由金子明叅軍接辦○林輔臣少尹志忠經關道憲明觀察檄令巡查江面 
[潤州官塲紀事]  
　　鎮江訪事友來函云本月初五日爲上丁釋菜之期常鎮通海道憲監督鎮江關榷政長久山觀察京口副都統吉晉軒統制鎮江府向子振太守以及所屬印委各官整肅衣冠齊集學宫由禮生引導至丹墀行禮儀文肅穆雍然秩然禮畢分道而回○二月初六日爲常鎮通海道憲監督鎮江關榷政長久山觀察攬揆良辰闔郡文武官僚齊赴轅門恭祝觀察頒手諭曰鄙人外任以來從未受僚友餽送禮物想早爲諸君子所共知况轅門大堂懸有牌示衆目共覩此牌想係相沿舊俗聊爲套禮虚文然究未免近俗且若不廢套禮則根株不凈將來難免影射流弊也彼此相見以誠相交以道不如并此套禮而去之庶爲大雅合禮也挽回習俗碈勵官方願與諸君子共勉之○江南全省提督兼統自强軍太湖裏河水師李壽亭軍門由江陰防次乘虎威兵艦溯江上駛月之初六日午時道經京口江勝新湘新兵各營統領均登舟禀見少選軍門興乘謝步鐘鳴四下展輪赴江寗聞因下江防務吃緊須與南洋大臣鹿滋帥籌商一切機宜也瀕行水陸各營健兒均列隊江干鳴槍升砲以送○福山鎮總兵楊鏡崖鎮軍於本月初四日乘南琛兵艦駛抵京口拜會道府各官旋於初五日鼓輪赴省謁見督憲鹿滋帥面禀要公○初五日蘇松鎮總兵兼統南洋兵輪船陳印波鎮軍乘南瑞兵艦至鎮乘輿詣象山拜會統領新湘全軍陳宇山軍門及瓜洲鎮總兵高鎮軍籌商防守事宜聞須小作勾留然後赴白下○長江水師提督總統江勝全軍黄芍巖宫保於上月杪秉節回太平府調閲水師各營旋赴金陵拜會署理兩江總督鹿滋帥滋帥以時事多艱江海防務緊近商諸宫保暫緩赴上游巡視宫保深以爲然遂於月之初五日乘鏡清兵艦遄返潤州鄭藎臣叅戎周錦堂都戎以及江勝各營官咸赴官碼頭恭迓 
[上海官塲紀事] 　 
　　日前蘇松太兵備道余晉珊觀察因公赴金陵前晚八下鐘乘某輪船返滬代理縣篆之戴子邁明府命駕赴碼頭迎迓未幾觀察卽呵殿回轅○現署長洲縣請補上海縣汪瑶庭大令懋琨奉上憲檄飭先行署理定於本月杪蒞申接篆○本邑城汛張縵雲千戎現奉江南提督李壽亭軍門飭因松江某營千總本任所遺城汛一缺另委周鑑之千戎思傑署理周千戎奉札後已於昨日蒞申發貼紅諭擇定十五日卯時接鈐○馬路工程局總辦程雨村大令奉蘇松太兵備道余晉珊觀察札委巡緝蘇松太所屬各洋面昨日清晨乘火車至吴淞以便出洋巡緝所有捕房應訊各案須俟返滬後解訊 
[諭造册籍]  
　　昨日代理上海縣篆之戴子邁明府發出硃諭曰爲諭飭事奉府憲轉奉藩憲批本縣禀隨同本府履勘棉稻被歉情形及現擬酌减銀米奉批該縣秋成情形旣據隨同本府履勘實形歉薄應准如禀將光緒二十五年額田銀米普减一成實徵九成所有民間溢完銀兩照例流抵次年新賦以抒民力仰松江府卽速照章勘轉聽候彚案詳辦一面飭縣赶造册串啓徵提前運解並將應造區圖頃畝斗則徵减銀米尅日督承赶造齊全星馳送司立等核辦毋稍遲延仍候督撫憲曁糧巡道批示繳等因行府札縣示諭等因並於光緒二十五年十二月二十日奉藩憲排單札開各屬應造本年秋成案内荒熟各田斗則徵蠲减緩銀米各項細册業於蠲减案内批飭赶造送司核辦在案迄今日久未據造送此係稽徵銀米要據急待送到核辦飭卽遵照督飭經承赶將應造各項細册日夜儧造齊全卽日送核等因查各田斗則徵蠲减緩銀米細册係該書專責除出示外合行諭飭諭到該書卽便遵照將應造區圖頃畝斗則徵蠲减緩銀米各册預完銀兩應行流柢新賦細册尅日造齊呈候申送毋得違延致于未便切切特諭 
[盜劫未成]  
　　鄉人蔡桂咸家住本邑西門外斜橋左近薄有積蓄前晚二點鐘時突有盜匪叩門圖刧蔡夫婦頗以勇取著倉卒中將石灰包抛出盜黨目迷遂相率而去 
[理曲償銀]  
　　寗波船户張某父子三人由浙江某處載石片來申行經嘉興府境黑暗中適與上海戴生昌某小輪船相撞以致沈没張立卽大聲呼救然已淹斃兩人次日雇人撈獲屍骸草草棺殮事後向戴生昌索償船價並撫恤費戴生昌主自知理曲倩博易律師婉言勸之允償銀一千兩 
[爭妻奇案]  
　　前者趙阿松投英美租界公廨控陸蘭亭强娶其妻王氏讞員翁笠漁直刺倩襄讞委員張柄樞司馬訊供著候補提媒人再核前日公差恊同包探將媒人朱全全趙炳松包張氏戴老九吴春華許德功一併提獲至晚司馬向之研鞫趙阿松供小的係上海縣人耕田度日上年五月由朱全全趙炳松包張氏三人作伐出聘禮洋銀一百七十元娶王氏爲室至九月某日王氏乘間私逃址月杪小的在陸蘭亭家查獲爲此來案控陳叩求給領朱全全等同供王氏前由伊父王春平許嫁趙阿松確由小的等説成婚之後諸後事概不知情求鑒陸蘭亭供小的向習髹工上年十月胞弟松林倩戴老九吴春華許德功等爲媒令小的出聘禮洋銀一百零四元娶王氏爲室婚帖具在實不知其曾嫁趙姓求賜成全王氏供小婦人實姓汪原籍江北某邑上年九月隨父親來此僑寓八仙橋某客棧至十月某日由父親主婚嫁與陸蘭亭並未知有趙姓之事今父親已回原籍小婦人願隨陸姓求恩玉成戴老九等互相推諉司馬謂陸蘭亭不應娶來歴不明之婦本當究辦姑念王氏自願相隨判令付還趙阿松洋銀一百四十元尙有三十元著戴老九等三媒各賠十元以爲執柯不慎者儆王氏著暫交官媒押候陸戴等繳齊聘金方准交陸領去 
[法租界捕房瑣案]  
　　流氓俞榮卿勾引蕩婦顧袁氏至英界福建路德生小客棧姦宿一宵並將金約指搶去質洋銀十二元氏夫顧福順聞之投案控告讞員朱森庭明府命提俞到案著枷號一月期滿責釋顧袁氏鞭背二百下掌頰一百下發普育堂留養○流氓孫麗生因向姚四發索借不遂將五齡幼孩誘匿十六鋪遣人婪索洋銀五元旣控發明府著將孫枷號一月期滿責釋爲孫婪索之劉某掌頰一百下從寛釋出○流氓吴阿四卽小老槍迭次犯案明府著驅逐出境今又濳來租界經包探拘獲明府著枷號一月期滿責釋○偷兒張良生行竊捕盜局總辦倪太守之皮棉衣服十六件經包探拘獲明府判令枷號一月期滿責釋○楊阿六在推廣租界内向陸秀堂車寓租屋聚賭陸不依遂硬借洋銀經五十六號巡街捕拘案明府著枷號一月期滿責釋○竊魚之陸阿弟竊烟袋之顧阿生竊銅銚之吴阿四竊東洋車之朱阿虎前經明府訊明昨日著各責二百板一併釋出○偷兒金阿四竊取太古洋行某輪船上金對時表一枚經包探緝獲吊到原贓明府著笞責五百板同黨王辛笞責二百板○竊犯陳連生賭棍王阿二流氓趙仁山前經明府訊供判各枷號半個月昨已期滿命帶案開枷各責三百板○小工陳桂生陳小木持械行兇解經明府訊供判各枷號七天昨已期滿命各責二百板然後釋出 
[美租界捕房紀事]  
　　昨晨積竊金紀生混入外虹口百老匯路某洋行竊取衣服包探劉光震見其形狀慌張向詰支吾因卽拘入捕房捕頭令押候解送公堂稟請讞員翁笠漁直刺訊辦○昨晨偷兒唐阿原竊得某姓家布衣若干件携至某押鋪求質適爲包探沈翠濤所見拘入捕房捕頭令押候解送公堂禀請究辦 
 
 

Page 4

 
 
   
 
 

Page 5

 
 
 
予友梁君患楊梅毒瘡誤服市上化毒丹收功雖速不數月毒氣大發上頂下穿鼻孔爛去將延及目痛苦萬分日夜呼號方知誤服該店輕粉升藥所致報經顧謀夫談及上海丹桂戲園南首朝西轉灣正豐街中宏仁堂犀黃八寳化毒丹珠黃生肌拔毒下疳散方眞藥靈功效神速前患毒瘡亦服此丹而愈梁遂購化毒丸下疳散各二瓶内服外搽頓覺痛止腫消次日腐去生肌不及十日竟獲全愈迄今日服該堂麥精牛肉汁貢邦淸補藥酒精神倍加身體愈健居然生男育女此予親眼所見觸目驚心每切記不往柳巷詎料日久竟忘其害朝夕花天酒地竟染横痃下疳悔不可追而且腫痛異常因憶及廣東宏仁堂八寳化毒丹最爲靈騐購服三大瓶外搽下疳散而愈旣而衆親咸來問病語及緣由莫不驚爲奇事其有同患此病者彼此稱揚相率購服近聞各皆獲愈此外則娼婦吳月娥久年梅瘡表兄楊之謙素患淋濁服化毒丹而均愈斯皆眞憑實據有口皆碑若非該堂用藥道地製煉精良焉能如此之奇騐哉予因身感大德因思海上爲繁華之地花柳林立患此者日其見多謹將前後詳細情節登報世有同病愼勿交臂失之也　武林許靜山頓首 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者陳范氏控夫妾陳黄氏霸吞家産土欣甫大令斷令陳黄氏繳銀三千兩給陳范氏爲日用之費旣而陳黄氏缴到二千元餘未呈繳近由陳范氏呈催代理上海縣篆務之戴子邁明府准之前日飭傳陳黄氏到案倩帮審委員吴端甫明府研訊陳黄氏供嫡室陳范氏聽伊子炳銓唆訟迄今四載小婦人已遵斷繳呈洋銀二千元尙少一千餘元因炳銓結欠小婦人房租約二千元故未措繳求傳質訊以便劃清明府著退去候核○前者爛泥渡森泰雜貨號主吴立江收買竊贓經稅務司獲送道轅道憲余觀察札發上海縣訊究吴供稱葛月樓韓順卿唐寳榮三人股開永泰舊貨店亦曾收買竊贓戴明府飭提質訊吴供小的現已查明永泰號係余應軒所開今余逃往無錫原籍韓順卿葛月樓確有存欵其店專收竊贓葛月樓供小的身充地保余應軒租地造屋之時曾購小的舊料計洋銀六十元至今未付永泰店内小的並無股本韓順卿供余向小的轉租地基因之相識曾存洋銀一百元後卽取出唐寳榮供小的前當水巡捕並未與永泰店中人相識何由合股明府察閲永泰帳簿果無三人名姓諭令從寛釋去提訊販賣賊贓煤屑之楊小六仔供稱小的實以捕魚爲生妻子向駕渡船偶買煤屑若干售與森泰計共三次叩乞施恩明府判責二百板交人保釋 
[上海巡局瑣案]  
　　前晚有梁上君子穴南巿萬裕馬頭瑞泰洋紗莊後牆而入竊取帳箱一具内有洋銀一百元洋紗一百包之棧單一紙莊夥聞聲追逐適汛捕巡夜過此相助爲理得以獲送二十三七鋪巡防局局員盛雨村二尹提案研訊　稱小的姓王名駿山又名蘭亭前在王家馬頭典守栅門貧苦難捱不得已而出此下策二尹判鞭竹梢五百下押候補提同黨覆訊○前者新馬頭元泰茶葉店學徒方子江因事行經大馬頭悮撞流氓丁海元被丁詐去小洋銀六角并逼令將棉袍付賃事後店主控諸十六鋪巡防中局局員文斌臣二尹提訊情由斷令丁贖還棉袍押候補提同黨丁一味挺押並不遵斷二尹因於前晚覆訊判鞭竹梢四十下著具呈改過切結然後驅逐出境○昨晨南巿大馬頭鄭洽記土行鄭某行經楊家渡洪阿四家門外洪正在啓門門忽倒下壓及其首向之理論以致爭扭不休旣而鄭回訴行主函致十六鋪巡防北局局員楊聘候二尹飭地甲調處洪自知理屈願雇伶工至潮惠會館奏樂其事始寢○有名榮華者不知其姓家住南巿風箱弄向爲泥水匠前日被無賴四寳等多人訛詐事後投十六鋪巡防南局禀控局員曾二尹告以並無人証碍難究查旣而又赴保甲總巡局具控局員周秋江司馬准之飭差會同十六鋪地甲前往查明禀候核奪 
[英美租界公堂瑣案]  
　　包探劉升堂金立生徐榮珊等同禀稱前晚新閘派克路卽醬園弄盛公館僕人在路邊小便被六百二十四號巡捕拘拿忽公館中奔出多人將捕扭入扃閉一室後經小的等恊同他捕入内拘獲盛心齋陸金福曹丙先王阿金許仁大王阿大丁松茂馬阿方李應生等九人禀知捕頭正欲管押九人卽各存洋銀二十元暫行釋出今均未到案請爲核示襄讞委員張柄樞司馬商之梅繙譯著將洋銀悉數充公從寛免究○包探顧福其禀稱去冬馮渭賓家婢女冬福失去無蹤今由小的查知實由上海縣劣差王錦堂串同王楊氏吴朱氏誘出售與洪陳氏花烟館作皮肉生涯因特拘案請究惟王避匿城内求賜移提馮投案請辦冬福供去冬突被王楊氏吴朱氏誘出交縣差王錦堂領至洪陳氏花烟館售去得價朋分求恩重辦洪陳氏供此女由上海縣差役王錦堂領來故敢收買叩求恩典王楊氏吴朱氏同供縣差王錦堂自稱此婢由馮託售小婦人等故敢經手求恩明鑒司馬著押候過堂訊核○包探秦少卿費阿銀同解陳和尙到案禀稱此人混名剃頭和尙係巨棍范毛毛之同黨去年范槍斃魏月卿時彼亦帮兇是以拘案請究屍母魏陳氏偕親戚陳玉山投案泣請伸寃陳供小的安分營生並不與范爲伍叩求明察司馬判令管押一年候拘齊同黨一併送縣嚴懲○包探朱阿高金阿三同解顧阿木到案禀稱此人糾同浦東鄉民數十輩向招商局北棧䭾運糧米之青口帮毛下長等小工尋釁是以捕頭令小的等拘案請懲招商局管棧西人帶同青口帮小工毛下長陶阿裕王仁才張子卿曹永隆等到案禀稱彼處鄉人常糾衆滋擾叩求究辦顧供是日小的渡浦來申不知何故忽被拘案司馬著押候查明訊核○包探張全林拘解吴金寳到案禀稱此人在裕源紡紗廠工作違章吸烟經廠中執事西人交捕送案西人投案請辦吴供小的不知規例致蹈愆尤司馬判令枷號兩禮拜○水巡捕何瑞福解送洪阿二到案禀稱此人向張雙全張和尙租船私售與人經二張扭送捕房捕頭令小的解請究辦二張投案同供洪將船租去售得洋銀一百八十八元求恩追繳洪供二張曾欠小的之錢故將伊船售去司馬著留候過堂覆訊 
[美租界醫院紀事]  
　　紅帮裁縫某甲本邑浦東人也僑居裏虹口漢璧禮路永祥里某號門牌屋内昨日不知何故濳吞紫霞膏圖盡幸家人覺察舁送同仁醫院施救得慶更生然已喪氣垂頭面無人色矣○昨日亭午時浦東某紡紗廠崇明工人張某正當努力從事之際忽被機器軋傷其臂痛極聲嘶旋經廠中執事人倩人舁送同仁醫院求治聞醫生言性命雖可保全然已不免殘廢矣 
[光緒二十六年正月分分發人員騐看名單]  
　　新海防例掣籖分發郎中陳毅湖南陳庭淦河南主事關應雲廣東京府通判駱育焜山東○保奏掣籖分發主事繼賢漢軍繼昌漢軍○考取呈請分發國子監學正學録汪馨安徽○新海防例掣籖分發布倉大使向和佩四川○新海防指省分發同知陳夔湖北直隷知州張振榮浙江江蘇鹽運判汪昭昻山東長蘆通判蕭承厚江蘇直隷覺羅善祥滿洲江蘇知縣周士杰順天四川張煦直隷河南寗繩武山西陜西楊植山東直隷張佐廷湖北妥徽楊印元雲南廣東徐元英浙江廣東湯志尹浙江陜西凌家熙安徽湖北直隷州州同朱謙浙江安徽鹽運司庫大使朱淇浙江長蘆布經歴李覲光湖南雲南州同張鴻猷江蘇北河按經歴張稱山東浙江湯鉽江蘇直隷府經歴曹瑞琮山西河南王熾昌山西直隷陳毓瑞江蘇直隷楊鴻藩江蘇浙江張正清貴州四川俞潤年浙江貴州陳思材四川直隸傳同霖四川胡北徐仰高浙江雲南朱昌琦浙江安徽徐鼎章浙江廣西劉潤之河南山西縣丞張植山西直隷李弼佐湖北甘肅葛祥璐山東直隷劉邦采湖南廣東劉永熙江西北河張宗泰江蘇河南張川江蘇北河潘兆麟江蘇北河劉毓瀛江蘇北河黄家琮江西浙江丁肇瑞雲南北河許之慶浙洒直隷孫炳勳浙江北河黄秉衡陜西直隷申勉之河南甘肅杜廷勳四川甘肅李祚綿浙江北河明中英浙江北河張承蔭浙江直隷婁謙書浙江直隷布照磨黄鏞江西浙江州吏目閻恩綸直隷山西徐調鼎安徽直隷袁維震浙江直隷府照磨陸德坤順天浙江鹽巡檢喬國楨山西兩淮巡檢何朝樺廣東北河劉寳琛山西江蘇邵漢清江蘇安徽程持涵安徽北河趙崇慶河南福建俞定年浙江廣東趙亮功浙江四川李森四川湖北曹光祖河南陜西饒德峻湖南貴州 
 
 

Page 10

 
 
[金陵官報]  
　　二月初七日湖北沙洋分銷知縣張存彛見奉示察看丁憂知縣陳樹涵見辭南瑞兵船吴克威到吴淞來知縣郭岡上海回卽辭赴高湻收漕米又李寳田赴蘇見撫憲候選州判陳學濟進京均辭首府劉謝委帮辦城内外保甲差○初八日翰林院編修金栻沈文瀚到會由泰興來蘇松太道余聯浣吴淞開埠事宜兼寗滬蘇浙鐵路駐滬官書局軍機處存記候補道潘學祖上海綢捐南局同知樊炳煦均到見知縣陳允濟自蘇解工程銀兩來辦湘岸督　候補道楊鴻度見叩謝龍服知行知縣陳錢河奉糧道委三河公幹卽辭前廣東知縣李鍾珏禀到儘先遊擊開缺泰州都司何復勝到交缷回策電蚊船史建中送提臺李來○初九日藩憲恩統領武衛先鋒右軍江西臬憲陳蘇松太道余總理兩江營務處候補道李寗滬鐵路候補道潘洋務局候補道汪均見候補道黄承暄到由蘇來禀謝廿三年海運蒙保加二品銜知府羅章謝委署徐州府户部江西司主事張權署泰州孔祥霦瓜泗厘捐知縣竇鎮山正任吴江縣方道濟下關釐捐知縣張祖翼謝委調辦荷花池釐捐差湖南府經歴蔣正南縣丞葉祖善　見日本總領事小田切萬壽之助遊歴岡野增次郎學士西村時彦均會三大營王蔣盧兩首縣龍戴均請令卽繳維補沐陽縣高振聲知縣秦獻祥均禀知在府署閲卷○初十日藩憲恩糧道柯巡道徐上海道余蘇　鎮陳均辭候補道李維翰沈邦憲穆克登布郭道直楊慕璿吴學濂柯銘席匯湘潘學祖張錫壽均見二品頂戴選用道潘乃光到四川來委署徐州府羅督糧敖南北捕吴姚兩首縣龍戴知府田庚上海綢捐商局同知樊炳煦泰州孔均辭同知宋振麟錢錫麟直隸州章　直周恩煦勇判王萬選胡維藩知州汪喬年會辦清查上海灘地知府張福謙均到准補句容縣黄安東縣張沐陽縣高禀知府署閲卷畢豐縣王睢寗縣葉正任銅山縣陶均見知縣劉兆暄王以采黄啓南黄應鼎盧運昌曾鳳祺曾紀標查有銑董汝誠杜召棠陶麟宸多褘謝委厘捐局稽核前江蘇候補道蔡世保到由蘇滬回麻城分銷冋知張憲堉到縣丞程堅奉示寫履歴 
[上海六馬路仁濟善堂籌賑公所施子英經收山東淮徐皖北紹興賑捐正月初一至廿九日第六十一次清單]  
　　初七日許承宗善士完心愿求輪船四季平安五元○初十日陳元齋喜筵洋七十元錫堂求母舊恙咳嗽愈亘心室主人各廿元○十一日東海居士洋一百元錦藥堂余葆氏洋一百元恆孚來無名氏洋卅三元對洋二元小洋六十角朱少棠洋卅元無名氏洋廿元祈安子十元吴庚本洋一元蓮溪漁人五角錢百文恆孚銀樓勸振並内洋五角慎記銅洋二元○十二日六十余老人求長子易成查安記求易育男各洋二元浴佛子求脚恙全愈一元○十四日泗涇王汪氏求消災延壽五元洙　徐鄭氏還愿二元○十五日倪德章得彩助五元顧銳卿求指骱痠痛速愈四倪再世生爲感謝天神恩佑二元許阜爲母多病求痊韓許同人爲得小彩各一元○十七日仙鎮慎餘堂洋二十元嚴汝能妻子多病禮斗懺資移振求病愈六元○廿二日顧淑芹　八元○廿三日吴振楣求媳病愈吴振楣爲已故庚娥孫女求資冥福庽甬楊公館二户各二元正陽隐名氏本洋二元○廿五日蔣戴氏求母子平安洋五元易育氏洋一元怡和絲樓西洋人銅洋三元二角○廿七日寳山息廬主人祈子病愈洋十元修思子求父母康健一元○廿九日徐樊氏求病愈洋十元徐邵氏二元韓仲萬銅洋十六元○正月份共收洋五百零二元對開洋二元小洋七十角扯七四申元三百七十七兩四錢本洋三元作元二兩七錢九分錢一百文作元八分七厘以上共收元三百八十兩零二錢七分七厘又銅洋廿一元二角連前共收元十萬零四千零五十八兩二錢七分二厘除收振欵不敷外净墊解元四百四十七兩一錢五分存銅洋廿一元二角 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年二月初三日京報全録]  
　　宫門抄○諭旨二道録前○越撫劉奏爲現署臬司實缺道員因病出缺請旨簡放摺○江督劉奏遵旨確查清丈局員被叅各節據實覆陳片○又奏爲甄别道府州縣各官片○漕督松奏爲造辦報銷册籍需時懇恩展限片○二月初三日刑部都察院大理寺正黄旗值日吏部引見七十三名○英侯假滿請安○濂貝勒請假十日○海公續假十日○都察院奏派抽查漕糧○派出榮凱孫朝華○步軍統領衙門奏拿獲結夥持械迭次偷竊太平倉米石賊犯小張卽張幅兒小李卽李二冬小孫卽孫長春賈三節三賈李三卽肉李李二戚永山包崔氏等八名口請交刑部○召見軍機松齡○○頭品頂戴浙江巡撫臣劉樹堂跪奏爲現署臬司實缺道員因病出缺請旨迅賜簡放以重職守恭摺循案附驛具奏仰祈聖鑒事竊照温處道陳允頤前在調署杭嘉湖道任内委署臬司篆務經臣奏明在案兹據報該員於光緒二十五年十二月二十九日因病出缺遺缺應行委員接署惟查新授臬司榮銓不久當可抵浙見值封印期内公事無多查有鹽運使世杰通逹政體器識宏深堪以暫行兼署除檄飭遵照外合無仰懇天恩飭催榮銓迅速赴任俾專責成所遺温處道係繁難中缺兼轄洋面相應請旨迅賜簡放以重職守謹會同閩浙總督臣許應騤合詞恭摺馳陳伏乞皇太后皇上聖鑒訓示謹奏奉硃批另有旨欽此○○劉坤一片再臣承准軍機大臣字寄奉上海有人奏局員清丈灘地將有糧田畝變價充公請飭嚴查一摺據稱上海寳山兩縣前曾設局清丈灘地局員許寳書接辦局務改用洋法丈量於業户田單畝分不符布指如溢如勒令充公或令業户繳價領還所繳之價有增至數十倍者上海一縣清出畝分變價至五十餘萬兩之多寳山清出之數尙不在内等語者劉坤一聶緝槼按照所奏各節確切查明據實具奏勿稍徇隐原摺著抄給閲看將此諭知劉坤一並傳諭聶緝槼知之欽此遵旨寄信前來等因並抄奏卽經恭録抄咨前護撫臣聶緝槼會勘飭江海關道秉公確查兹據江海關道余聯沅查明禀覆前來如原奏内稱清丈步弓改用洋法皮條溢出畝分勒令充公一節查上海縣於咸豐五年清賦定額均照部頒步弓查丈挨號給單以爲執業之據迨通商後巿面繁盛境内民田間多售與洋商丈量亦俱用皮尺習俗相沿均稱簡便許寳書接辦後亦卽照舊辦理比較並無出入並未聞有溢出畝分情事又原奏内稱寳山清丈憑串給單上海辦法殊不一律一節查許寳書接辦上海清丈事宜寳山亦歸兼辦上海向以田單爲準民間執業及呈稅送契均應騐單藉杜糧串移東補西朦混冐領之弊與寳山向無田單但憑糧串者情形不同辦法致難一律又原奏内稱該縣田畝如業户遺失田單准給印諭執業乃許寳書知照縣署停給遂使失單之業户及不給諭局不騐串坐聽變價充公一節查上海民間田地自咸豐五年定額給單如有遺失本准業户在縣呈明隨時補請印諭嗣因奸民混領串賣往往以無糧之地朦請印諭展轉售與洋人以致新漲灘地無主官荒多被隐佔迨經設局清丈議章行縣凡有無單地畝補請印諭者必須澈底查清方准給發其以前所請印諭仍准呈明照舊執業係爲杜弊起見並非概行停給又原奏内稱上海地界有貴至三千兩一畞者卽以每畞千兩爲斷統計已有九十餘萬不知銷歸何所一節查上海通商以來商賈雲集巿肆日興附近洋塲馬路地方地價每畝自數千金至百餘金不等其租界以外距巿較遠售價亦廉清丈灘地多在沿浦濵江地叚僻遠價值略昻難以五律許寳書經手查出上海縣境充公地基變價銀二十六萬餘兩均經造册開報實無五十餘萬之多至原奏内稱接辦之員覆議展屆續丈一節查上海通商各國請擴公界業經議定所有界内漲灘地畝尤關緊要應飭局員赶緊清查切實勘丈騐明按單分别照章辦理是現查之地並非展界續丈亦無擾累情弊此查明清丈局員被叅各節之實在情形也臣等覆查原辦上海清丈局員許寳書綜核精密辦事認真任怨任勞地變易招忌嫉到差以來查出新漲灘地及無糧公價至二十六萬餘兩藉以歸還紗機要欵洵屬有裨度支惟丈量地畝向係遵用部頒步弓本未便改用西洋皮尺然上海通商以來中外商民售田租地率以皮尺簡便閭閻亦各相安驟難更革實非許寳書爲之作俑至無單田地由縣澈底查清始准補給印諭亦因土豪侵冐弊竇叢生間有一業兩主單串各執所派員司人等未及查對糧册輙卽斷令充公雖則情有可原究屬失於覺察相應請旨將前辦上海清丈局務現任淮安府知府許寳書交部察議以示薄懲除現在尙未清丈各地已飭道督同局員查對糧册核實辦理以順輿情外所有遵旨確查清丈局員被叅各節緣由謹會同江蘇撫臣鹿傳霖附片覆陳伏乞聖鑒訓示謹奏奉硃批許寳書著交部察議餘依議欽此○○二品銜護理江蘇巡撫按察使臣陸元鼎跪奏爲恭報微臣護理撫篆日期謹繕摺叩謝天恩仰祈聖鑒事竊臣奉撫臣鹿傳霖咨行光緒二十五年十一月二十二日奉上諭劉坤著來京陛見兩江總督著鹿傳霖署理江蘇巡撫著陸元鼎暫行護理欽此旋於十二月十七日准撫臣鹿傳霖飭委蘇州府知府彦秀撫標中軍叅將常福將江蘇巡撫關防曁王命旗牌文卷等件齎送前來臣當卽恭設香案望闕叩頭謝恩祗領任事伏念臣迂疏下士受國殊恩由牧令薦擢監司自粤東量移吴下初陳臬事旋攝藩條措置維艱正值清釐賦稅補苴乏術未能報答涓埃兹復廷命寵頒疆符暫護遭逢不次惶悚非常查蘇省濵臨江海巡撫控馭封圻幅員廣則風氣不同當猛寛以並濟交涉繁則事機綦重貴操縱之得宜舉凡整頓吏治固結民心訓練戎兵籌備餉糈在在胥關緊要如臣檮昧深懼弗勝所幸署督臣鹿傳霖在撫臣任内一切辦有端倪自當隨時咨商悉心經理况際艱難時局尤宜激發天良惟有矢慎矢勤實事求是斷不敢以暫時護篆稍涉因循以冀仰答高厚鴻慈於萬一除恭疏題報外所有微臣護理撫篆日期並感激下忱謹恭摺叩謝天恩伏乞皇太后皇上聖鑒謹奏奉硃批知道了欽此○○劉坤一片再前准部咨道府州縣無論何項勞績保歸候補班人員以到省之日起予限一年詳加察看出具切實考語分别繁簡奏明留省補用等因歴經遵辦在案兹據江寗藩司將到省一年期滿派在江寍差委之道府州縣等官照章甄别詳請加考具奏前來臣察看得候補道趙有倫才具稳練公事慎勤在任候補知府海門廳同知王賓禮士愛民懷循聲懋著候補知州許炳常循分供職資望頗深候補知縣張祖翼心地明白候補知縣安炳耀氣局安詳候補知縣沈善發年健才明候補知縣單琳年强才裕候補知縣孫　齡辦事老成均堪以繁缺留省補用除咨部查照外謹會同江蘇巡撫臣鹿傳霖附片陳明伏乞聖鑒謹奏奉硃批吏部知道欽此○○松椿片再據江西督糧道李岷琛詳稱光緒二十四年分漕項並漕雜各欵兩案奏銷同時造辦委因欵項繁雜册籍甚多以政勾稽匪易辦理艱難詳稱展限三個月前來查漕項錢糧例限隔年三月奏銷前經户部申明定章卽請展限亦不得逾三個月等因今據江西糧道詳請將光緒二十四年分漕項奏銷展限三個月計自光緒二十五年十二月該道出詳日起展至二十六年三月内屆滿奴才照例於六月具題覈與部議展限不得逾三個月之案尙屬相符理合仰懇天恩俯准照章展限俾得逐細鈎稽以昭慎重謹附片陳明伏乞聖鑒謹奏奉硃批著照所請户部知道欽此 
 
 

Page 16

 
 
[光緒二十六年二月初四日京報全録]  
　　宫門抄○諭旨三道録前○吴撫鹿奏爲恭報接署督篆日期摺○都統薩奏爲報將軍因病出缺請旨簡放摺○燕督裕奏爲河工同知要缺循例揀員調署摺○湘撫俞奏爲藩司仍回本任片○齊撫袁奏學臣丁憂請旨簡放摺○湘藩錫奏恭報回任日期摺○二月初四日工部鴻臚寺正白旗值日吏部引見七十五名○熙貝勒假滿請安○德公服滿請安○儒林謝授通政使恩○富侯會章各續假二十日○希朗阿請假十日○召見軍機儒林○○頭品頂戴署理兩江總督江蘇巡撫臣鹿傳霖跪奏爲恭報微臣接署督篆日期叩謝天恩仰祈聖鑒事竊臣欽承寵命署理兩江總督當卽恭摺謝恩並將交卸江蘇巡撫篆務起程日期奏報在案兹行抵江寗省城於十二月二十四日准督臣劉坤一派委江寗府知府劉名譽中軍副將王幼山將兩江總督關防兩淮鹽政印信欽差通商大臣關防及王命旗牌文卷等件齎送前來臣當卽恭設香案望闕叩頭謝恩祗領任事伏念臣猥以菲材疉蒙重寄本年六月由粤東調撫江蘇抵任甫逾數月復荷恩綸俾權斯任查兩江地大物博任鉅事繁察吏所以安民非澄叙官方不足飭吏治練兵先在籌餉非清釐弊竇不能裕餉源况復華洋交涉棘手日多江海設防運籌匪易必須蒐練軍實延攬將才廣濬利源勤求治理如臣迂拙暫時攝篆深懼弗克勝任惟有仰秉聖謨隨時隨事函商北洋大臣漕臣及三省撫臣和衷妥辦實事求是以期仰答高厚鴻慈於萬一除恭疏題報外所有微臣接署督篆日期並感激下忱謹繕摺叩謝天恩伏乞皇太后皇上聖鑒再臣接篆正在封印期内開用後仍卽敬謹封固合併聲明謹奏奉硃批知道了欽此○○奴才薩保跪奏爲將軍在任因病出缺代呈遺疏並先略舉大概情形恭摺仰祈聖鑒事竊本年十二月十四日將軍恩澤與奴才會同拜摺後在署辦事因天氣凛冽感冐風寒觸發前在軍營腰腿疼痛舊疾繼以痰喘該將軍仍視公事不輟十九日下晚尙畫稿數件二十日午間更倩人扶出臥房以外循行數週隨卽索飯坐啗不謂啗飯旣畢神色陡變旋加暈迷之症竟於是日戌末亥初出缺當經掌兵司關防花翎恊領全福管檔主事松禄將將軍印信王命旗牌印鑰曁邊防文卷一併齎送前來奴才循例暫行看管並以將軍員缺緊要亟應請旨迅賜簡放等情於二十一日先行電奏在案伏查該故將軍以荆州佐領自同治十三年經帮辦新疆軍務金順奏調赴軍襄贊機務因歴保至花翎領恊記名副都統頭品頂戴光緒六年奏署巴里坤領隊大臣八年署烏魯木齊領隊大臣九年簡放吉林副都統十五年調補琿春副都統並帮辦軍務二十年調署吉林將軍並簡放黑龍江將軍二十一年冬間到任自是復有督辦黑龍江邊防事宜旣兼總理各國事務大臣之命其戰功之超越治行之卓著學問之純正秉性之公忠奴才共事年餘相知較深證以平日所聞實爲近代名臣所罕覯惟其生平事蹟繁夥有非一時所能查明者應俟署將軍壽山到任後奴才再行會同另摺詳陳其家屬所進遺摺謹先代奏恭呈御覽再該將軍長子已故現有二子次子甲午科舉人議叙花翎知府喜源冋在荆州駐防旗籍三子議叙花翎四品銜分部郎中崑源本係隨任因有家事回籍刻下尙未來江長孫二品廕生長齡次孫長勳三孫長熾上孫長椿均幼身後一切事宜現由奴才飭屬妥爲照料俟其三子崑源來到再行扶柩回籍所有將軍在任因病出缺代呈遺疏並先略舉大概情形緣由謹循例恭摺馳陳伏乞皇太后皇上聖鑒訓示謹奏奉旨另有旨欽此○○頭品頂戴直隸總督奴才裕禄跪奏爲河工同知要缺循例揀員調署恭摺仰祈聖鑒事竊照北運河務關同知姚豸因起跪不力步履艱難大計案内奏叅經部開單知照應歸光緒二十五年四月開缺所遺務關同知係專繁管河要缺例應在外揀選因一時未能遴選得人咨部展限前請以河工截取記名同知朱文震署理經部議覆朱文震輪應請署在先所出永定河南岸同知之缺所請署理北運河務關同知相與定章不符令照章另行更署等因自應遵照另行揀選據藩司廷杰臬司覺羅廷雍通永道沈能虎查有河間府河捕同知邵國銓堪以調署會詳前來奴才查邵國銓年六十一歲江蘇陽湖縣監生遵例報捐從九品投効銘軍同治七年因山東曹縣等處擊賊疉勝案内出力保准免選本班以縣主簿分省補用並加五品銜旋因嗣父邵建陽在籍率團禦賊殉難經部議准兼襲雲騎尉世職十三年捐升通判指分北河光緒二年到省分天津道差委因辦海運出力准保補缺後以同知用五年過班同知仍留北河歸儘先班補用十四年題署今職十五年二月二十五日到任試署期滿二十二年九月十三日引見奉旨准其實授十月初一日回任該員老成稳練熟諳河防以之調署北運河務關同知寳堪勝任與例相符仍俟經歴三汛期滿再行保題實授至該員任内並無違礙處分所有叅罰案件在二十年八月十六日以前者恭逢恩旨寛免以後叅罰案件造册隨案送部理合會同兼管順天府府尹臣趙舒翹順天府府尹臣何乃瑩恭摺具陳伏乞皇太后皇上聖鑒飭部核覆施行再所遺河間府河捕同知要缺容俟接准部覆再行照例揀員請署合併陳明謹奏奉硃批吏部議奏欽此○○俞廉三片再護理撫臣錫良現已交卸應卽回藩司本任署藩司糧儲道但湘良應飭交卸署理藩篆仍回糧儲道本任各專責成署糧儲道試用道蔡乃煌應卽交卸除分檄飭遵外謹會同湖廣總督臣張之洞附片具奏伏乞聖鑒謹奏奉硃批知道了欽此○○署理山東巡撫工部右侍郎臣袁世凱跪奏爲學臣丁憂開缺請旨迅賜簡放以重職守恭摺仰祈聖鑒事竊照山東學政臣榮慶於上年十一月考過登萊青沂四府事畢旋省曾奏明該學臣之母迎養在署天寒喘劇在省清理積牘藉資侍養等情在案兹據該學臣於光緒二十五年十二月三十日丁母憂旋准將學政關防文卷委員齎送前來臣查本年係庚子正科又欣值改爲恩榜亟應辦理科試計該學臣榮慶已考過泰安濟南青州萊州沂州等處尚有定武等四府二直隷州未經開考仍應次第赶辦除將送到關防敬謹封存遇有學署日行事件暫由臣用巡撫關防兼理外所有山東學政一缺相應請旨迅賜簡放以重職守謹恭摺由驛具陳伏乞皇太后皇上聖鑒訓示謹奏奉硃批另有旨欽此○○湖南布政使奴才錫良跪奏爲恭報奴才交卸撫篆仍回藩司本任日期叩謝天恩仰祈聖鑒事竊奴才於光緒二十五年八月初九日欽奉諭旨護理湖南巡撫當卽具摺謝恩任事兹撫臣俞廉三陛見回湘行抵長沙省城奴才於十二月十七日謹將巡撫關防曁王命旗牌文卷等件派委長沙府知府顔鍾驥撫標中軍參將景元齎送接收奴才交卸巡撫篆務卽於是日仍回藩司本任隨准署布政使糧儲道但湘良將藩司印信文卷移送前來奴才恭設香案望闕叩頭祗領受事訖伏念奴才猥以菲材渥蒙寵眷權膺疆寄未效涓埃復綰藩條益增悚惕查湖南地當衝要藩司責任句宣務本不外訓農宜籌足食足兵之政安民必先察吏敢避任勞任怨之嫌况當時事多艱尤覺棤施匪易自慚檮昧深懼弗勝惟有殫竭血誠實心實力遇事禀承督撫臣認真經理以冀仰答高厚鴻慈於萬一除將交卸仍回藩司本任日期恭疏題報外所有奴才感激下忱謹繕摺叩謝天恩伏乞皇太后皇上聖鑒謹奏奉硃批知道了欽此 
 
