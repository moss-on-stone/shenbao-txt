# 1893 - 222 - 4907298

 

Page 1

 
 
[開印温病條辨] [  圖書集成局代啓]  
　　温病條辨一書爲淮陰吳鞠通先生所箸條分縷析精括詳明誠歧黄家所必讀者也兹由稀葉山房倩本局用新式鉛字排印刻已開工寄語杏林橘井中人尚其家置一編以供揣摩之助乎 
[新印咸豐朝續東華錄告成] [  圖書集成局啓]  
　　九朝東華錄恭紀歴聖成憲原原本本洽見殫聞本局曾取而印之早已　海風行爭先快覩矣兹又有咸豐朝續錄備紀征討赭宼及與泰西諸國通商互市事宜尤爲賅括詳明足資稽考亟用鉛板排就印以雪白連四紙校讎裝釘罔不精良刻已告成分爲一十六册外加紅木夾板每部碼洋兩元五角欲悉我朝掌故者請臨申報館帳房及各處申昌書室購取可也 
[新印增註八家四六文附補註] [  圖書集成局代啓]  
　　吳氏山尊選國朝八家四六文久以風行海内惟袁吳兩家獲有專集箋注此外六家無注士林憾之侯官許豫生主政聚書宏富博學能文出其緒餘作六家註釋袁吳兩家仍舊注而補正原原本本殫見洽聞誠巨觀也後附陳叔伊孝亷校勘補注託本局用新字擺印出書字影甚大紙張潔白每部價洋一元六角分存京都榮祿堂天津文美齋廣東瑞文堂揚州文富堂鎭江文成堂蘇州綠蔭堂及上海各書坊均有寄售 
[導善莫先於舌勸說]  
　　人性皆善也則可以無事乎敎矣人性皆惡也則又可以無事乎敎也然而性固有善而無惡而習染則大可以移易人之性情於其人之生也所聞者皆善言所見者皆善行所與處者皆善人如入芝蘭之室久而不聞其香與之化也人之生也所聞者一無善言所見者一無善行所與處者無一善人如入鮑魚之肆久而不聞其臭亦與之化也故古昔先王每歲孟春令遒人以木鐸徇於路官師相規工執藝事以　瞽有箴朦有誦凡欲聞善言也且不特一已欲聞善言且欲使天下之人皆聞善言也夫天下大矣而欲使人人皆得以聞善言則非一二人之所能爲矣朝廷以古昔先王之心爲心諭飭各直省督撫郡縣宣講聖諭開陳鄉約並頒發勸善要言其用心可謂至矣而無如奉行故事者多實事求是者少人心之感格者遂罕有所見去年聞上虞縣認眞選擇講生務求言規行矩者普行舌勸不憚苦口反覆詳陳必期娓娓焉有以動人之聽余聞之不覺爲之喜形於色然所聞者止一邑耳苟能推而廣之仿而則之則勸導之人多感化之人亦必漸衆顧一年以來且未知上虞一邑此舉仍不廢否而他邑之推廣仿效者竟未之聞也昨報載有榕城來牘言該處邇年來宣講聖諭及太上感應篇等書以期聽者改過從善現經長樂陳紳等具禀督轅凡講生已歴三年者請予奬勵當蒙譚文卿制軍飭司查案如禀辦理此一舉也所以鼓勵舌勸諸人者優且渥矣夫彼講生或有爲紳士所延請者或有爲官府所招募者雖亦稍有薪水而殊苦不多彼爲講生者則必不辭勞瘁不阻風雨諄諄然口講指畫以冀動人之聽其有以善存心大發宏願自備資斧隨地化導者此則陰行其德之士初不望報而諸講生非盡此輩也大都寒畯家風訓蒙餬口硯田所得或未足以資事畜因而舍其訓蒙之氈而移之講席亦有仍不廢館事而但以按期赴講者旣膺此席則自必殷殷然不肯告勞講者一人聽者千人百人至少亦總有數十人苟得百人中有一人聽之而生其感開其悟則其所裨者已不小矣故凡爲講生者三年期滿皆有微勞之足錄雖平時定有薪水或竟優給修金惟恐爲日旣久稍有倦意今若從而奬之則未有不感激思奮者爲講生者有不共相勸勉格外勤奮者乎或謂講鄉約者其在城中尚成體綂講者衣冠整肅聽者亦靜穆無譁若在鄉鎭村莊則皆詫爲奇事其初創之際人則見爲新奇亦尚有環坐觀聽者積而久焉以爲數見不鮮且其所講者反不若道情蓮花落之有枝有節有腔有板故漸必生其厭倦鄉愚無知竟有情願雇一班非僧非道之流念唱故事名曰宣卷男女雜坐聽而忘倦若宣講鄉約者至其處則欲假一桌一椅而鄉人且洋洋然不之睬焉人以爲此由於鄉愚之習於詭異而不入於正吾則以爲仍由於不能鄭重其事故也夫勸善要言頒自闕廷聖諭廣訓奉之聖祖卽此外勸人爲善之說無非神聖之要旨宣而講之者何等尊嚴然過於尊嚴則又不免於拘束聽者或避而不前於是稍稍降以相從使人人皆樂爲之聽此其用意亦不可爲不深其宣力亦不可爲不至矣講生而可望得有奬勵則鄉人之視講生也重視講生也旣重則其聽講也亦必視之爲重視之旣重則先之不願入耳者久之而有會於心但使聽講者入耳會心則講者益覺津津樂道然則此奬勵講生之一舉所以鼓勵講生者在此所以歆動聽講者亦在此而且所以尊崇朝廷之德意聖祖之經訓者靡不在乎此其所關繫者豈淺鮮哉獨奈何今之人猶以爲無補之空談虚行之故事而不屑一爲留意也耶 
[本館接奉電音]  
　　昨由京友電傳上諭二道敬謹譯登○七月初二日奉上諭溥顧等奏煮賑米石務期一律乾潔請飭倉塲侍郎認眞辦理一摺孫河等工處分設粥廠民命攸關此項賑米豈容稍有攙雜著倉塲侍郎嚴察各倉監督務須悉心挑選一律乾潔倘有不堪煮食之米卽將該倉監督及含混承領之員據實嚴叅並將花户交刑部治罪以期實惠及民另片奏前撥順直備賑之奉夫粟米一萬四千四百餘石内應撥順天若干石請飭李鴻章咨明順天府等語著李鴻章迅速咨明孫家鼐派員領取分撥各廠以資散放欽此同日奉硃筆林紹年著協理京畿道事務欽此 
[都門雷雨]  
　　京師積潦成災本報迭經紀載昨日又接來電云初二三等日大雷雨以風猛雨繼之街巷積水數尺觀此而知近畿水患尚未已也北望雲天杞憂曷已 
[花磗日影]  
　　管理太常寺事務禮部尚書臣宗室崑岡等謹奏爲具題請旨事恭照光緒十九年七月十七日文宗顯皇帝忌辰應行遣王恭詣定陵讀文致祭謹案臣寺祀典例由親郡王中題遣一人往祭查近年俱奉特旨改遣近支王公一人行禮准宗人府將和碩肅親王隆懃開送到寺臣等繕具題本進呈是否卽令隆懃恭往致祭抑或改遣近支王公行禮俟命下之日再由臣寺轉行遵照謹此題奏請旨六月二十日奉旨改遣固山貝子溥倫行禮欽此○侍衛處爲知照事六月二十日奉旨朕於明日辦事用膳召見大臣後由勤政殿檐下乘轎出德昌門西苑門進西華門走隆宗門進内右門還宮卯正二刻預備欽此○新授浙江按察使趙廉訪舒翹現將温處道篆交缷由浙入都遵旨陛見於上月十八日戾止暫寓北長街靜默叢林恭具安摺膳牌於十九夜專弁　往西苑 
 
 

Page 2

 
 
呈請奏事官遞入旋於二十日寅刻趨詣西苑門外奏事處屋内候旨嗣由軍機處發也傳單令趙舒祖於第三起入見上御勤政殿詢以浙省吏治地方要情廉訪詳爲條奏畢退出西苑回寓小憇卽乘輿赴諸當道處禀安○軍機處片交吏部六月二十日軍機大臣面奉諭旨本日引見之截取繁缺知府刑部郎中李念兹兵部郎中沈維誠兵部郎中張兆蘭均於本月二十二日預備召見欽此欽遵爲此片交吏部查照辦理○六月二十日爲刑部尚書孫萊山大司宼毓汶六旬壽旦皇上賜以御書匾額一方楹聨一副壽字一幅長壽佛一尊三鑲玉如意一柄及蟒袍朝珠尺頭等物皇太后亦賜以匾額楹聨壽字益壽圖長壽佛如意綢縀活計由内務府備黄旁綵亭十數座分置諸物每座舁以蘇役四人派英苑卿送往大司宼預雇鼓吹龍旗玉仗並延顯宦數人花衣補服乘馬前導旣抵第宅大司宼在門左跪迎旋將諸物舁入内宅陳於中堂向上行禮祗領苑卿遂回海覆命大司宼恭送如儀翌晨繕摺謝恩是日躬往祝嘏之戚友僚寅門生屬吏咸張筵欵之並召梨園演劇侑觥○禮部爲咨行事儀制司案呈查本年癸已恩科順天鄉試應由本部奏請欽派監臨滿漢各一人主辦闈中事宜相應咨行各衙門卽將由進士出身之滿侍郎三品京堂之銜名並咨行順天府卽將兼管府尹府尹銜名均務於三日内開送過部以憑繕單奏派倘開送後如有升遷調補出差等項事故亦卽隨時咨部以便於單内扣除勿得延漏○吏部爲曉諭事所有本年六月分選部寺司務臧著輅直隸州知州高維嶽知縣和廷彪俞良臣鄭士掄王樹翰直隸州州判張家翰潘廷杓共八員相應出叙傳令各該員於六月二十四日赴部過堂二十五日黎明赴天安門外朝房聽候掣簽倘有不到定卽指名題叅○禮部示頭傳咸安宮官學候補敎習萬和賡八旗官學候補敎習王繼文徐蔭春知悉限三日内親身赴部騐到備帶筆墨以便塡寫親供當堂核對筆跡毋違 
[印度亂耗]  
　　六月三十日倫敦來電云印度孟買地方土人與回敎中人互相肇事二十九日官吏已調兵彈壓矣 
[安南大水]  
　　法人之在安南河内省者於六月廿一日傳電至外洋某日報館言河内猝發大水四圍皆汪洋無際河邊隄岸悉數倒坍雖有存者亦難支拄路上水深二尺許杉板船可掉入市中對面某地有堤三十餘丈亦均刷去洪濤驟至幾疑黄河之水天上來各河水源驟漲有高二丈餘者有高五丈者不知何日始盡消也 
[齊集遺才]  
　　江蘇學政溥玉岑宗師行文至江寍定於七月十五日齊集各屬錄遺生監以便分棚考試寄語有志觀光者尚其料理行裝早泛秣陵之棹幸勿姗姗來遲致祖生之鞭不能先著哉 
[粵東派定簾差各官銜名單]  
　　提調督糧道閻希范監試候補道張銘樹内廉監試惠州府盧秉政擬調同考收掌謄錄各官海陽縣杜鹿鳴封川縣趙夢奇普寗縣崔增瑞豐順縣鄧衍嘉饒平縣趙士桐澄海縣王耀曾合浦縣馮瑩增城縣杜森寳委用縣張向宸卽用縣劉能張叙賓王克鼎蔡鎭李滋然許克家趙新胡從簡李錫庚張慕全安蔭甲范宗瑩候補縣申顯曾柴廷淦張際唐陳廷尉鄧倬堂陶祖培裴景福談承恩賈世興左學易承勳成守正内收掌記名截取通判彭厚源 
[度地建局]  
　　粵東三元里火藥局被焚後大憲令擇善地再行建造今已在番禺沙路地方覔得地基一叚濱臨大海遠隔塵囂堪以建造火藥局當經番禺縣李大令中恊楊軍門履勘地址估計經費想鳩工庀材卽在指顧間矣 
[羊石延秋]  
　　六月廿一日有一傭婦年約二十許衣履修潔耳帶金環光彩閃鑠行至和隆里突有一匪迎面而來將環攫去並出洋槍恐嚇不許聲張婦兩耳受傷血涔涔下登時暈倒在地幸旁人多方施救始漸蘇甦亦可憐哉又黄沙某店收得銀數十兩藏諸櫃中被匪黨六人持鎗行刼空諸所有迨賊去後該店鳴鑼集衆持械追捕賊已去如黄鶴不知所往矣○著名積匪大膽和言者忘其姓氏年約六旬髮已頒白自少至老皆以搶刼爲生涯蹤跡靡常或陸或舟迄今定所迭經大憲懸賞購緝終未弋獲日前匿跡於花地海口某柴船中偶因登厠被巡船勇丁瞥見出其不意上前擒獲綑縛送官該匪積惡半生法外逍遙以爲可以漏網不料竟有被擒之一日足見天網恢恢疏而不漏彼作奸犯科者可不知所戒哉○榖埠有妓名小鳳者此中翹楚也爲某甲所繾綣照春屏底幾度題詩甲自言係巨室子弟性極豪邁揮金如土支傾倒逾恒願以此身相委商之鴇母索身價洋七百枚方許脫籍甲首肯先交洋蚨若干囑鴇代賃金屋爲藏嬌之地至身價則訂於下月交付並言不欲爲大婦所知囑妓認鴇爲義母日後家中各事皆須鴇代作主張鴇喜甚卽於隣近賃屋一所使妓居之從此閉門謝客楊柳章臺不復任人攀折矣不料甲與妓早定密計於夜靜時遁去翌晨鴇母欵其門則獸環虚掩入室徧覓　其無人始悟新鶯出谷去燕辭巢皆甲錦囊計也甲亦狡黠矣哉○省城賭風素熾受其害者不少近有某甲在寳華約内暗設賭局聚衆抽頭且賄囑蟻媒招引婦女入内尤爲傷風敗俗經保甲局訪聞飭役掩緝將甲擒獲解案嚴懲房屋則查封入官似此雷厲風行賭風或可稍戢也○前任督糧道韓觀察文鈞請假回籍修墓現將經手各事料理清楚向各當道辭行定於六月廿八日附招商局廣利輪船航海北上○邇來西流漲急波濤洶湧舟人無不慄慄危懼日前有鶴山渡舶開行來省甫及數里被水衝没幸時在白晝拯救尚易搭客均出死入生不可謂非大幸也 
[粉桃有毒]  
　　近來糕餅店所製壽糕每以洋紅洋綠洋黄渲染而成以爲觀美食之令人嘔惡且有致斃者是眞不異斷腸草絶命湯矣六月二十日温州西郭裕記南貨店有百子糕福壽糕數盆售與粗糠橋某甲家餽賀晬盤之喜有某乙之子年甫週歲見深紅淺綠羅列滿前頓觸所好信口咀嚼迨魚更三躍後毒發而殤其父母疑圑莫釋不解其因何致死及次早取綠色者嘗之其味殊苦詢之鄰孩同食者均吐瀉不止狀如霍亂聞乙已邀同親族向該店大興問罪之師正不知如何了結所望業此者以後勿用洋料渲染庶免害人而兼以害已也 
[温郡氣候]  
　　温郡早禾登塲頗稱豐稔農家者流可慰篝車之望六月十八九兩日大雨如注勢若傾盆繼以風伯揚威平地水深數尺沿海船隻損壞不少男婦之問諸水濱者以數十計城河水勢洶湧異常幸二十早雨霽雲開田中雜糧尚無大損云 
[川中消息]  
　　重慶太平門外某磁器店一夕三更後聞墻泥脫落聲正驚異間忽見仡仡崇墉霎時坍倒將雇工四人壓成虀粉餘亦身受重傷次日報明地方官相騐斷令事主每名給棺木銀二十兩飭各屍親領埋寢事○趙清源者年已十四其母在福音會堂傭工一日馬夫牽馬至較塲換馬脚鐵清源隨往觀看見獵心喜策馬游行以不善控勒將某甲撞倒跌傷額角幸經西醫診治得就痊愈巴縣耿鶴峯大令以其馳馬通衢幾釀人命殊屬不合通禀大憲擬將清源監禁三年奉批後於六月初旬當堂鎖錮收禁内監其母念子情切不覺動哭流涕觀者惻然○鰍鱔蝦蟆嗜者頗多近經舉人廖映旭等以殺生太衆有傷天地之和禀請嚴禁已蒙允准示禁不許入城販賣 
[黔省歉收]  
　　近接貴州信云貴陽等處今年鴉片收成甚歉祗敵去歲二分之一緣去冬積雪過厚烟苗被壓故也至今歲四五月間該省雨水太多稻苗亦壞難望秋收米價比前五年加至五倍數米量柴者能無仰屋興嗟耶 
[拔茅連茹]  
　　扒手溷迹輪船擾害行旅近數月來似較靜謐不意上月二十六日元和輪船上水若輩又肆鼠竊狗偷之技搭客驚覺彼此呼號譁然並起輪船帳房遂派水手閉艙大索俄而拘獲形迹可疑者五名搜其身畔果得原贜遂將五賊先後吊起加以籐鞭比至蕪湖喧聲 
 
 

Page 3

 
 
未息查輪委員莊嘉笙少尹黄佐卿副戎過船查視卽將五賊解下帶至總局懲辦正欲喚渡忽有一老叟踉蹌奔至言失去洋銀兩枚信札三十二封伏地叩求速追委員問係誰人所竊則指輪邊小划船上一人云卽此人也拘上搜之果符所言乃一併解去經保甲總辦梁太守隨辦饒大令先後推訊初不承認繼喚緝捕線勇到來察認始悉皆個中斵輪老手内有汪鳳翔者名姓俱屬　鼎蓋卽省憲迭次訪拿未獲之會匪宋老五該匪見機關道破無可狡展遂卽承認宋老五是實欲再審問逆跡因是日恭逢萬壽聖節不理刑名乃抄錄供詞連犯解送蕪湖縣署王大令再加研鞫該匪忽又翻供復會同梁太守饒大令於六月廿八日上午在縣署二堂提犯鞫勘並羅列各種大刑森然可怖該匪始又承認已身確係宋老五並供稱入會多年現爲小孤山長江水四喜堂頭目某年於鎭江犯事刺字開釋等語絶無諱飾大令飭令當堂畫供釘以雙鐐收入獄中其餘五犯因僅犯竊另行收押兹聞此案業已申詳大憲請示辦理魚網之設鴻則罹之彼弋人兮可謂盡心焉耳矣 
[皖土歉收]  
　　客有從皖北而抵蕪湖者言今年鳳潁壽亳等處鶯粟收成頗歉是以端陽左右新土入市每兩已售一百三四十文迨後各路商販麕聚四鄉來源仍不加旺價遂繼長增高至六月中浣每兩售至二百文刻下猶如春潮之暗漲蕪地各莊新貨已陸續運至投局納稅黏貼印花聞同業躉兌每百兩計銀十五兩有奇老於此道者謂實歴來所未有蓋往年新貨至昻不過九兩十兩至去歲售至十二三兩已屬得未曾有不料今年更等而上之芙蓉帳裏短笛横吹者聞之能無眉皺 
[匯豐帳略]  
　　匯豐銀行將一千八百九十三年上半年帳略印出清單連去年滾存洋銀七萬一千一百七十一元三角共實赢一百零六萬九千二百八十元一角六分一切開銷已悉行除去現在董事議定以三十萬元歸入公積銀内計公積銀已多至三百九十萬元其餘付各股友利息每股英金一磅應共付三十五萬五千五百五十五元五角五分再因先令漲跌不合應添付各股友二十八萬四千四百四十四元五角五分餘存十一萬九千二百八十元一角六分滾入今年下半年帳内觀此則其獲利之豐不言而喻想各股友當有同深歡忭者矣 
[瞻禮停公]  
　　本月初四日卽西歴八月十五號爲天主敎四大瞻禮之一敎中人咸往天主堂瞻禮法公堂各項公事例應停辦一天 
[生兒不肖]  
　　有上舍生翁明齋者卜居本邑南市荷花池畔生有一子名曰阿四撫之育之年將志學下流自處喜與卑田院人爲儔翁屢責之不悛也某日竊取翁之紡綢短衫褲質錢翁四出訪求則方與乞兒長毛圑坐茅棚中歡呼痛飲不覺髮爲之指一併扭赴二十三七鋪巡防局請懲局員黄衡堂二尹訊究之下翁稱監生只此一子被長毛誘之出外導使花錢務乞究懲實爲德便阿四供稱小的偶至長毛處閒談有何不韙豈吹簫吳市亦犯王章乎長毛供稱小的准以行乞爲生並不與阿四友善二尹判令將長毛笞臀一百五十下交丐頭福順領去阿四責手心二十四下諭令翁領回管束 
[示禁竊泥]  
　　本邑商船會館在南市購地一區以便各船挑泥壓載近日工匠之類往往在此竊挑會館中人禀縣請禁昨日上海縣黄大令城守營李千戎會銜出示發貼大校塲淮陽公所等處俾若輩見之知所警戒云 
[美員報謁]  
　　駐紥上海之美國新任總領事官周君禮思履任後上海縣黄愛棠大令曾往拜會昨日四下鐘時周君帶同繙譯官易君孟士入城答拜大令雇一品香番菜館庖丁預備西式佳肴就花廳上陳設名花殷勤欵待並延道署譯員徐蘭齋司馬爲之逹意傳杯弄盞其樂無涯至五點鐘時周易兩君始興辭而别 
[撤燈遷局]  
　　本邑虹口鐵路舊基迤西地在租界之外設有巡防局管理地方一切事宜邇者工部局建築西華線路將是處劃歸租界中青浦人汪根田向在局中當門丁日持局員陸竹林二尹名片向樹德公司寳順里各家收取路燈捐一日收至某絲棧棧主以租界中向無捐欵投報捕房捕頭著二尹將路燈一律除去另請工部局裝設自來火燈以照行客并須將局遷移不知二尹將何以應之 
[樹下長眠]  
　　昨晨有一年約四十許之人矅其一目蹩　至蘇州河畔枯楊之下倚樹趺坐良久不言亦不動巡街捕呼之不應　之不行撫之氣已絶體已僵遂報知美捕房捕頭飭三圖地保石茂卿查無親屬乃報請保安善堂給棺成殮 
[蜉蝣身世]  
　　法界東新橋南首延壽庵對門房屋翬飛鳥革氣象一新有某甲租屋開設元安客棧門常如市土著某乙望門投宿永夕永朝已四日矣前晚因患急痧醫治不及旋卽殞斃由甲投報捕房飭包探查明死者年已二十有四尚有家屬求請免報善堂同時有江北孩子年約十五六向四明公所叩乞佈施下午三點鐘時在護城河以泳以游忽占滅頂不及二刻屍卽浮起脝膨如五石瓠經公所報知同仁輔元分局備棺收殮 
[欲合仍離]  
　　紹興人某甲娶松江某氏婦爲室生一女年已及笄母圖效結璘之潛遁女亦爲紅拂之私奔甲踏破鐵鞋終無覓處近始探悉婦與某烟館堂倌姘識賃屋於同安里前日下午尋至其處見婦與女同居一室相見之下且忿且喜忿則忿其不告而行喜則喜其天涯覿面也遂同至一枝春茶館啜茗其女異常狡猾恐父將女拘入捕房密約小流氓三人佯爲解勸卽令某氏伺隙潛逃某見之急欲追赶衆流氓指東話西故意留住迨飛步追出已不知所之矣法界流氓神通廣大卽此可見一斑 
[索費被控]  
　　有名扣小者向充十六鋪汛捕夥前日約同黨三人在小東門外十六鋪橋南首養和樓茶館倚欄品茗遇向爲牌九司務之某甲身穿官紗長衫手執雕翎扇扣小等見而欣然以爲此似曾相識之燕歸來也上前問曰别來許久生意若何甲答以近在某公館當差此調不彈久矣扣小等不由分辯卽向甲勒索規費甲所帶搭連袋一隻儲洋五元六角不敷尚巨遂將官紗長衫一并剝下扣小等恐有翻覆勒令出立服辨據始紛然四散甲被勒後心實不甘翌晨復在小東門經過見扣小等在登樓萬里春茶肆中小憇同黨亦與焉甲卽投小東門捕房控訴副捕頭令至大自鳴鐘捕房向克捕頭伸訴立命包探往拘同黨三人先已聞風逃避僅拘獲扣小一人捕頭訊問之下恐甲所控不實不盡飭令暫行交保候有堂期一經傳訊立刻著保交案 
[事成畫餅]  
　　徐寳卿前在英租界尚仁里長三妓院爲娼向男女傭人借洋共有五百五十元嗣與寗波人阿四繾綣阿四係某蠟燭店執事衣履翩翩人皆以蠟燭公子呼之妓閱徧風塵以爲世間情種無如公子者欲以此身委之從此謝絶賓客銅鋪草没玉砌花封非復門庭若市矣居久之忽效黄鵠之高翔被傭人尋見扭至捕房妓認欠各債願於三日内理還捕頭允之卽令覔保出外料理債項當由某甲等三人具保迄今已及半月仍無端倪諸傭人向甲等理說甲等告以妓欲嫁蠟燭公子自應料理各債公子已允於三日内措洋六百元不難了此公案然公子實非店主店主聞公子欲以明珠十斛買娉婷已將存本提出公子遂束手無策又有人言公子確爲店主自已資本三百元又有某宦存洋一千七百元今存本由某宦收去店務當不能支持何來如許洋銀代妓還債諸傭人以甲等旣在捕房保妓及出外仍不能理還欠洋應將該妓交出甲等以爲然然從良之事幾成畫併矣好事多磨情緣易斷傷心人當爲之同聲一哭 
[暫遲會訊]  
　　德國公司某輪船甲乙丙丁四水手在招商局北棧碼頭刃傷車夫張寳順一案中西官訂期昨日在德領事署會訊清晨鐘鳴八下美捕房黎副捕頭飭西包探紀林華包探江阿三及當夜在碼頭上巡邏之四十四四十六兩號西捕二百五十七二百五十九兩號華 
 
 

Page 4

 
 
捕將兩造及車夫梁任福陳阿二王四芳帶往伺候輪船主恐張等悮指他人故將是晚同飲之戊已庚三水手送案備訊九下鐘時上海縣董大 
令英讞員蔡太守先後命駕遙臨副領事飭丁擋駕稱敝上現欲將西人先訊請諸位大老爺明日上午會訊華人可也大令及太守遂廢然而返 
少焉領事升堂嚴訊一周旋傳張至案略訊數語訊畢時已十二下當訊張時仍延江南水師學堂採辦委員張筱軒鹺尹傳譯 
[唆訟被拘]  
　　孫寳春投上海縣控顧關貞纠人攫物顧亦控孫行竊棉花麻袋黄大令著繳監照孫央堂弟阿和呈繳到案大令訊供之 
下將寳春嚴懲收所此已列入報章兹大令又查得此案有秦杏屏者從中唆使並暗造僞照以圖塞責遂傳差役入署諭令督同夥役四面訪拿 
昨日上午將秦拘獲押解到署大令飭看管候訊 
[押解盜犯]  
　　行刦沙船之南匯盜犯楊華春陸德榮李月秀張阿虎擬定軍罪起解過滬寄禁上海縣監昨日午後五點鐘時黄大令將 
文發給來差往監内提出押解登程 
[因公停訊]  
　　英界讞員蔡太守昨晨會同上海縣黄大令訊究德國水手戮傷中國車夫一案因飭知各捕房停解一日所有各案綂歸 
今晨解候發落 
[善量充周]  
　　有心無力人創辦烟館捐以資振欵本報已列叙顚末代飢民遙致謝忱嗣以各烟館不克同心僅由綺園南寄園及新號 
量爲捐助兹更上一層樓主亦以此事作爲罷論深爲惋惜特備鷹銀二十元送交本館協振所歸入振捐雖來信謂區區之心藉以了願然當振 
欵竭蹶之際得此仁漿義粟災民存活實多此其善量充周功德眞非淺鮮哉又西園主人捐助八開小洋銀一百枚亦盛德事也敬書崖略以表 
欽遲 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　浦東人楊某由楊家渡喚徐阿和渡船渡浦中流被裝米船所撞墮入浦中溺斃經人將屍撈起殯殮後屍屬向米船及渡船户理論旋經勸令給洋銀五十元事已了矣旋爲黄愛棠大令訪聞飭傳渡夫頭目周榮華到案問爾可知楊墮浦溺斃之事否周供稱小的現已查明其人向操京貨業住浦東廿四保廿三圖上月十七日來申販貨下午五點鐘附徐船過浦站在船頭喚其入艙不允中流立足不穩滾入浦中現已將屍收殮矣大令一再訊究問執定前詞大令著卽具結呈案備查○前者某典主胡安祥控股東汪少愚欠銀數萬兩黄大令訊供之下著將汪收所押繳旋經帮審委員葉司馬迭次訊比前日大令飭提至案問所欠之銀何故遷延不繳汪供稱叩求老公祖寛限容卽出外措銀或變賣房屋如有成數立刻齎呈大令曰爾迭次稽延實難寛限著卽釘鐐收禁汪伏地苦求稱願卽措繳大令著仍還押所再限三日繳銀如延定當嚴比 
[上海巡局瑣案]  
　　滬城四牌樓鼎豐榮碗店主陳某積欠方姓屋租屢索不還遂將店門取去並控諸保甲中局請卽訊追局員汪二尹飭提到案限令卽日遷移陳一味遲延方因投局催訊前日二尹著保人將陳交到研訊之餘陳哀求寛限二尹限三日内遷移如違提究○著名地棍徐春春卽狂徒阿春迭次滋肇事端經縣宰訪拿訊押期滿釋出依然怙惡不悛前日崇明人王貴春由原籍來申肩荷皮箱一口赴南碼頭尋親未遇折而至浦東楊家渡正行走間徐突向盤問王直告以故徐復扭王至某茶肆敲詐王遂邀友同投爛泥渡巡防局控告局員高介臣二尹飭勇拘拿候訊 
[英廨瑣記]  
　　三百十九號華捕見粵妓陳阿米在路拖拉西人違犯定章拘至捕房移送英公廨蔡太守飭發官媒候訊○戴邵氏控稱被姑戴張氏丈夫戴藏鈞凌虐蔡太守飭傳戴張氏戴茂鈞到案由帮審委員宋别駕庭訊戴邵氏供被姑及丈夫朝打夜駡受苦難堪其母邵金氏亦投案訴稱女兒被虐籲請伸寃戴張氏與子戴茂鈞同供並無凌虐事别駕以旣無凌虐事戴邵氏不應任意妄控飭將戴邵氏暫發官媒戴張氏與邵金氏斥退戴茂鈞交保候飭差查明虚實再行核辦 
[法捕房瑣案]  
　　法界升和里賃屋而居者以寍波人爲最多前晚一點餘鐘有四人同桌挖花一言不合遂致忿爭聲聞於外巡街捕破扉直入一人見機逃逸遂將三人拘入捕房捕頭研訊之下著每人罰洋二元充公待繳洋卽予釋出○前報紀金利源碼頭小工攫米一則當經包探拘到五人復帶同買米之某甲往拘爲首之三人業已逃逸又獲到小春泉一名捕頭命一併押候堂期解訊并飭查明失主以待傳案盤問包探奉諭後卽往滬南一帶偵緝旋知失主係裕豐米行在十六鋪新碼頭共斛米九十二石現在盤斛實少四石該包探告以業已破獲令投公堂備質聽候給領 
[創捐鉅欵]  
　　浙江施少欽封翁歴年在上海辦理各省賑務義聲四震遐邇咸知近以積勞稍患清恙其哲嗣子欽别駕在漢總辦商局孝思不匱立願捐助賑欵冀邀神佑乃此念甫起當接滬電欣悉封翁日内業已勿藥有喜一念之誠竟通幽隱别駕當將賑欵洋四百元交來又美最時洋行胡君聽橋創捐洋例銀十兩兼由敝處湊墊共成洋五百元作爲第一批卽日匯寄上海源通銀號嚴筱舫觀察賑捐局内兌收轉解兼登申滬兩報以昭公實并亟錄叙漢報以爲樂善諸君子之先聲[  代募晉賑協成銀號林友梅誌]  
[疉匯振洋]  
　　晉省被災待賑孔亟所冀各處仁人善士慷慨樂捐庶起溝瘠之民登諸袵席之上兹蒙漢口協成官銀號林松唐大善士經手勸募於六月廿六日匯來第一批賑洋五百元又於七月初二日匯來第二批賑洋五百元囑代收轉解天津嚴小舫觀察散放均已照數收到卽日轉解天津矣懇列報章以昭核實[  上海源通官銀號謹啓]  
[鉅欵助賑]  
　　江西文長公善士俯募第三批善士賑欵九三八平銀一千二百六十兩零三錢三分合規元一千三百四十七兩五錢四分五厘委解山西正在需欵孔亟而得此鉅數扶持彼困苦顚連者當感荷仁帡而淪肌浹髓焉[  上海北市絲業會館籌賑公所施善昌謹誌]  
[上海北市絲業會館籌辦順直新災賑捐滬局瑣記三]  
　　初一日承隱名氏善長求身體康健合家平安功名順遂賜助順直賑洋一千元財敬祗領之餘不禁距躍三百欣感無量傳曰救災卹鄰道也行道有福謹先爲善長頌並爲後來者勸○是晚九下鐘接寳坻張一琴大令電稱邑境青龍灣等河同時漫溢水勢甚於十六年合屬村莊被災更重急撫撥欵僅六千幸上年助賑之史賡雲陳孟威兩兄携欵來寳力籌然仍不敷查放城紳當水圍城時渡救附郭災民六百餘名留養書院因欵盡已遣散各村塌屋無算棉衣飄盡寳民沾再造恩已十餘年現均環求救命乞再援手云則敬按寳坻全境地勢西北高而東南低其著名之河有七曰青龍灣曰薊運曰窩頭曰箭桿曰鮑邱曰袖針曰古渠類皆河身淤淺盛漲難容堤埝湊長七百餘里修防本難爲力青龍灣河西四十八村因上游武清所轄之趙莊堤身歴經漫决致附近田畞積沙過厚耕種難期河東黄莊八門城等處二百餘村爲全境最窪之區形如釜底水發時各深一丈五六尺不等爲歴年被災最重之處此外窩頭河西大鍾莊窪五千餘村情形亦復相似則敬助賑多次深知該處民困極深非優給賑錢斷難存活順屬勸捐不易似非借助義賑不可惟有仰乞四方君子救人救澈賜助源源使待哺災黎得起溝壑而登袵席感甚盼甚[  七月初二日錢塘施則敬子英甫謹啓]  
[廣東官報]  
　　六月二十一日候補直隸州判孫傳沔候補巡檢羅緒丞從九品朱德依俱禀到京來○二十二日候補通判孟慶霖禀知委文闈外巡察官差禀見禀辭赴順德騐收桑園圍基工程○二十三日候補縣張廷弼禀銷石角緝私差○二十四日候補巡檢湯寳鏞禀知丁父憂○二十五日候補縣何維桓禀知委解京餉差候補鹽大使廷霖禀知委督辦白沙緝私禀見候補鹽巡檢曹政澤禀知委梧局駐省督配禀見 
[江西官報]  
　　六月二十日候補縣余肇同禀知解南字營餉往金陵張瓊解地丁銀由京回府經湯樹銘弋陽等縣催稅契回署龍泉縣丞劉蔚霞缷事回新選樟樹通判龔宗海禀到係安徽蔭生新淦典史劉夢鶴繳照係直隸供事州判盧來源禀期服假二十二日護撫方佑民中丞親詣前河東總督梅筱　總河靈前致祭成禮而退縣丞吳作雲雲都等縣催墊欵回豐城縣丞張懷曾俸滿來省騐看署義寗州排埠司周昌壽期滿更替以從九黄盛標署理委左營鮑莊拜發光緒十八年分兵馬奏銷本章差胡永吉等　送進京署安仁縣王顯揚據報病故以補用縣張麟輪委署理 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年六月二十六日京報全錄]  
　　宮門抄○大學士福等奏遵旨飭查京城内外倒塌房屋傷斃人口大概情形先行覆陳摺○護江撫方奏拿獲會匪餘黨分别懲辦請奬出力人員片○又奏調署知縣各缺片○湘撫吳奏甄别知州片○浙撫崧奏委署嘉興府員缺片○鄂撫譚奏委署知縣片○六月二十六日推班○興伯假滿請安○吏部呈進秋李搢紳○召見軍機○光緒十九年六月分敎職單敎授河南南陽何汝霖汝州廪廣西平樂唐光奎桂林舉雲南蒙化吳榮先雲南舉正諭順天薊州辛作霖保定副江蘇江甯管廷祚太倉陜西鄜州周廷楨興安福建清流林齊翔福州俱舉訓導直隸藁城李文藻保定歲阜城谷典林永平歲江蘇睢甯李廷楨松江優山東卽墨喬毓灃兗州山西廣靈張鳳翼忻州浙江壽昌孫廷寀嘉興廣西義寗李芳春鬱林俱舉湖南城步盛昌德長沙廣西恩隆王嗣昌潯州四川宜賓李鴻儀忠州雲南威遠周士俊雲南俱歲復諭山西太原張文耀平陽舉河南武安瞿壽鏞開封副江西星子劉樹桂饒州恩湖北羅田朱寳田武昌副湖南安化丁明燮靖州拔四川永寗楊硯芬酉陽廪復訓順天涿州孫翼謀河間增直隸臨榆徐師浩正定舉江蘇金壇魏渤徐州拔陜西佛坪姚榮鳳翔廪雲南羅平王家轍臨安舉麗江王兆祥武定歲○○奴才宗室福錕等謹奏爲遵旨飭查京城内外倒塌房屋傷斃人口大概情形先行覆陳恭摺仰祈聖鑒事六月十五日由内閣鈔出奉上諭京師近日以來雨勢連綿不止十二日復大雨滂沱連宵逹旦誠恐河流驟漲近畿一帶禾稼受傷著直隸總督順天府府尹查明各屬被水之處妥籌賑撫迅卽馳奏京城内外倒塌房屋處所如有傷斃人口並著步軍綂領衙門順天府確切查明迅速奏聞以慰厪系欽此奴才等欽遵之下仰見聖主痌瘝在抱軫念民艱之至意凡在臣民同深欽感伏查京城内外人烟稠密旗民所居房屋新舊不齊近因大雨滂沱朝夕浸灌以致間有傾倒奴才等謹遵諭旨飭知各旗營一體詳查禀報兹據八旗地面呈報城内住户除墻垣倒塌房屋損壞零星處所無從計算外其落架房屋兩翼均在二百數十間左右翼共傷斃男婦計四名口其城外五營地面水勢較大而中營迤西地方及永定右安兩門外水勢尤爲湍急現據各營呈報傷斃男婦共九名口倒塌房屋共計千餘間至各汛所屬較遠地方據稱多爲水阻奴才等仍行嚴飭各營汛隨時詳查有無傷斃人口據實禀報不得稍有疎懈所有遵旨飭查房間人口大概情形理合恭摺復奏伏乞皇上聖鑒謹奏奉旨已錄○○方汝翼片再查上年七月間哥會老匪徒勾結湖南夥黨在袁州府屬之萍鄉縣地方聚衆倡亂經撫臣德馨調派水陸各軍馳往勦捕業將拿獲首要各犯分别懲辦緣由先後奏報在案誠恐尚有餘匪竄匿疉經通飭各屬嚴密查拿去後旋於十八年十二月二十四日據分巡吉南贛寍兵備道周浩督同兼護贛州府事署贛縣知縣吳忠謙禀訪聞贛南與吉安交處所有會匪散票聚衆潛圖滋事分遣親信員弁會同各該地方文武捕獲會匪盧秀鴻李老柏兩名又另由署贛縣知縣吳忠謙訪獲會匪唐洪才一名起獲票布刀械等件提犯研審據各供認聽從周茂貴紏邀入哥老會該犯唐洪才爲南贑一帶地方總頭目職居副龍頭並派僞職新副之盧秀鴻僞職管事之李老柏分管桐摹葛湖等處地方爲散頭目散票邀人約定十二月三十日邀齊各路夥黨進城卽於元旦動手起事等情不諱開錄供摺禀請覈示遵辦當經撫臣德馨以該犯等旣據供係聽從在逃之周茂貴紏邀入會得受副龍頭等項僞職充當總散頭目散票糾人约期起事實屬情罪重大法所不容應卽照章就地懲辦以遏亂萌卽經電飭該道督同營縣提犯唐洪才盧秀鴻李老柏三名驗明正身綑綁押赴市曹分别處斬梟首示衆又據萍鄉縣知縣顧家相禀拿獲會匪文金榜等訊據供認入會並行刦陳福元家得贜等情亦經撫臣德馨批司飭據署袁州府知府許承家提犯巫庚古等研鞫據供伊等於上年七月二十三日有同業素識之邱麻子邀伊入會得受票布十一月二十六日路遇林貴榮等邀同搶刦陳福元家伊等聽糾同往在外看門分得醃肉錫茶壺等物賣錢花用後被獲案不諱禀經臣以該犯巫庚古文金榜先旣買票入會後復聽紏强刦得贜雖供止隨同看門卽係在外把風實屬同惡相濟批司飭府督縣將該犯巫庚古照章就地正法併將據報在監病故之文金榜一犯批飭戮屍同巫庚古一併梟首示衆又據蓮花廳同知崔祺會同管帶剛字營記名提督申道發及署安福縣試用同知林祖炘並鉛山營都司王經倫先後拿獲會匪賀立成嚴幅生劉苟仔戈添發祝宗源五名先經撫臣德馨批飭解省發委審辦據委員代理南昌府知府龎福祥提犯審明開錄供摺由署臬司裕昆覆審呈請覈辦前來臣親提覆審供與原審無異查該犯賀立成聽糾入會爲匪在南坑地方與官兵打仗實屬甘心從逆法無可貸當飭司督同府縣提犯騐明正身綁赴市曹照章正法梟首傳赴犯事地方示衆以昭炯戒該犯嚴幅生劉苟仔入會領賣票布戈添發祝宗源聽糾入會均屬不法惟皆未糾人並當時畏懼逃散情稍可原應均貸其一死嚴幅生劉苟仔均監禁十年戈添發祝宗源皆監禁五年俟限滿再行察看分别辦理所有拿獲以上各犯在事出力之文武員弁不無微勞足錄應請將花翎同知銜兼護贑州府事署贑縣知縣試用知縣吳忠謙仍以知縣歸候補班補用並加四品銜蓮花廳同知崔祺請在任以知府補用先換頂戴前署安福縣事試用同知林祖炘請俟補缺後以知府用先換頂戴候選同知周鸞掖請仍以同知不論雙單月歸部選用並加知府銜候選通判馮乃大仍以通判不論雙單月卽選並加同知銜指分江西試用縣丞吳貞耀五品頂戴試用縣丞張善錫均請俟補缺後以知縣仍留江西補用花翎同知銜南康縣知縣孔昭珍請在任以直隸州知州儘先補用並加四品銜附生崔寅清請以訓導不論雙單月選用贑州城守把總曾連春請免補千總以守備儘先卽補並賞戴藍翎合無仰懇天恩俯准分别給奬以示鼓勵而昭激勸至記名簡放提督贑州鎭總兵懋勇巴圖魯姚廣武分巡吉南贑寗兵備道周浩督率有方應如何給奬出自逾格鴻慈臣未敢擅擬除擬保千把以下各弁另行咨部請奬仍飭屬嚴密查拿各逸匪務獲究報並飭取各該員弁履歴造册及將正法各犯供照錄送部外所有先後拿獲會匪餘黨分别懲辦緣由謹會同兩江總督臣劉坤一附片具奏伏乞聖鑒訓示謹奏奉硃批姚廣武周浩均著交部從優議叙餘著照所請奬勵該部知道欽此○○方汝翼片再調署高安縣事尚示據報受事之准補德化縣知縣朱錫祁諳練勤明堪以調署豐城縣知縣所有高安縣印務查有現署德化縣事准調鄱陽縣知縣羅廣煦精詳穩練堪以調署遞遺德化縣印務查有豐城縣知縣湯鼎炟勤愼安詳堪以調署又署贑縣知縣吳忠謙經臣調省差委所有該縣印務查有尚未據報回任之上猶縣知縣李和卿篤實勤明堪以調署朱錫祁等任内並無盜刦三叅届滿已起四叅及錢糧未完叅限將滿有關降調之案據藩司福裕會同署臬司裕昆具詳前來除分檄飭遵外謹會同兩江總督臣劉坤一附片具奏伏乞聖鑒謹奏奉硃批吏部知道欽此○○吳大澂片再查定例道府州縣保歸候補班人員予限一年察看甄别等因歴經遵辦在案兹查有四品銜知府用候補班前補用知州金正聲年四十五歲係順天大興縣人祖籍安徽桐城縣光緒十八年五月十七日到省連閏扣至光緒十九年四月十七日一年期滿例應甄别據藩司何樞臬司王廉會詳前來臣詳察看該員金正聲年富才明留心吏治堪以留省照例補用除將詳細履歴咨送吏部查照外謹會同湖廣總督臣張之洞附片具陳伏乞聖鑒謹奏奉硃批吏部知道欽此○○崧駿片再嘉興府知府宗培因大計保薦曁七年俸滿併案請咨赴部引見所遺員缺查有候補知府楊葆銘才具穩練堪以代理據布政使劉樹堂按察使黄毓恩會詳前來奴才覆核無異除檄飭遵照外理合會同閩浙總督臣譚鍾麟附片具奏伏乞聖鑒謹奏奉硃批吏部知道欽此○○譚繼洵片再署漢川縣知縣左興寅調省另候差委所遺該縣印務亟應委員往署以重職守查有本任隨州知州濮文昶才具老練辦事愼勤堪以署理據布政使王之春按察使陳寳箴會詳前來除檄遵照外謹會同督臣張之洞附片具陳伏祈聖鑒謹奏奉硃批吏部知道欽此 
 
