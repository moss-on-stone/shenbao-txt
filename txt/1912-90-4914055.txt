# 1912 - 90 - 4914055

 

Page 1

 
 
[評論]  
　　憂患篇 
　　破壞之後建設爲先此固盡人所知亦爲自然之勢我國數千年以來推翻政府之事屢矣雖推翻者爲君主專制代之者亦爲君主專制一切政令率皆略有損益不必大爲更張然當其旣已推翻之後猶復亟謀所以建設以立新國之基何况民國崛興由君主專制而進爲民主立憲國體旣更政體亦異流大漢之愷悌蕩亡秦之毒　胥在此時而乃泄泄沓沓日復一日自清帝退位以至今日已兩月於茲始則以南北分治未易措手繼則各省兵亂不遑終日雖日言建設初未覩建設之實而種種恐怖之現象反日夕接觸於耳目試即現狀而觀其有不惕焉以懼惄焉而憂者乎 
　　今先就統一而論當清帝退位之時即已號爲統一然是時僅有統一之希望尚無統一之形式比者内閣成立南都取消於是始有統一之形式顧一考其實際則自外交統於中央政府而外他如軍政財政諸大端仍不免各自爲謀而政府之命今間有不能普及者矣日後我國行政上之規畫雖不知採取何種制度然卽就聯邦制之國家以觀外交軍政等項亦大率統於中央政府今若但有統一之形式而不求統一之實際恐於建設之道諸多障礙而省自爲國之說昔之見譏於外人者亦不免實見於今日矣 
　　更就軍政而論半載以來募集旣多糜餉無算遣之不易留之不可即餉糈無缺猶復變亂時聞綜計兵變之損失殆與戰爭之損失相埒其擾亂秩序爲害地方誠爲今日之大患然一旦財政充裕尚可遣之實邊即或不然亦不難收械遣散是猶爲一時之患有害於軍政者尚小所最可慮者則自軍興以來間有一二大將擁兵自衛者矣又有爲偏裨所牽率不能引退者矣是則昔之以大將統率偏裨者今或不免爲偏裨所牽率微特有害於軍政抑且有礙於建設及今不圖恐軍政之前途將有不堪設想者而於建設之進行亦恐有不能推行盡利者矣 
　　嗚呼民國肇興已六閱月揆諸公法證以先例東西各國久當承認然而觀望徘徊遷延不决謂其忌我耶則此次革命雖有一二國意别有在而此外各國大抵皆表同情况承認與否全爲一國之自由欲承認則竟承認而已初無所難其所以遲疑不决者殆以我國破壞之後政府尚未鞏固秩序尚未恢復耳夫欲政府鞏固當自實際統一始欲恢復秩序當自整飭軍政始縱不亟亟於各國之承認而建設之道固當如是故今日所宜急者在此今日之所患者亦在此邦人諸友其必於此加之意乎若猶因仍苟且補苴罅漏不知先其所急則前途之隠憂正未有艾也 
[大總統命令]  
四月八日 
　　臨時大總統命令任命施肇基爲交通總長此令 
　　任命范源廉爲敎育次長此令 
[專電]  
　　外交總長陸徵祥不允就職已三次電辭袁總統覆電請其顧全大局速即回國任事 
　　按此電可參觀要聞欄 
　　總制趙倜電告總统府現升允已回蘭州所有回兵一律遣散斷不滋擾 
　　赴藏專使已定胡瑛惟袁總統擬另派一熟悉藏情人員隨同前往 
　　胡經畧條陳移兵西北屯田問題已由籌備處按照原議並擬简要辨法發交蒙漢聯合會妥速核議實行 
　　奕劻原住内城定府大街近因兵變恐慌預備他適或云赴秦皇島或云遷居頣和園舉動秘密 
　　陸軍部將改爲總統府以相近之貴胄學堂爲内閣陸軍部移至前門内舊禮部 
　　北京外人多主張於承認中華民國之前要索各項利益聞推廣上海租界即其一端 
　　雲貴川廣等省各屬土司現有聯結團體謀爲不軌消息袁總統擬派員查辦（以上北京） 
　　黄克强徐固卿朱立岡宋□初陳英士五君各捐女子參政會洋一萬元勸其多設學校培成完全人才 
　　女子參政同盟會今日上午十時在四象橋開成立大會吳木蘭唐羣英等相繼演說并發布章程選舉職員 
　　寗垣士紳謂徐固卿君改任倉塲總督用違其長因此力辭 
　　民族大同會議决將本部移至北京（以上南京） 
　　漢口各領事現正收集各商要求賠償戰時所受之損失單頗形忙碌（漢口） 
　　天津某西報載美國著名某公司現請中政府准其開採各省礦産願將所開各礦之紅利優給中政府（天津） 
　　日本三井男爵於星期六夜病殁（東京） 
[公電]  
　　袁大總統電各省都督轉臨時省議會據南京叅議院電稱休會半個月於二十一日移至北京業經電復如期辦理查各省應選叅議員疊經電令以臨時省議會爲選舉機關選出五人一律足額到京蒞會在案現在南京參議院尅日移京到期正式開會斷不能聽少數議員議决授人口實所有各省議會或承認原有之參議員或一律改選或補選足額或全待選送務希於二十一日以前到京萬勿遲誤大總統虞 
　　武昌黎副總統電袁大總統同盟會長孫中 
山先生黄留守孫都督黎司令各都督各報館公鑒支電諒達聞南京所派水陸各軍業已停進足見黄公顧全大局俯納芻言元洪敢爲皖南生靈額手拜賜惟疊接大通九江急電並據皖南紳民報告皖軍胡萬泰晝夜猛攻已越三日距通不過十里並帶有機關槍八支管退砲四尊隨行勢甚危急等情聞之驚異欲絕國本未定禍患方深此何等存亡絕續之交乃竟一意獨行操戈同室如黎公一身原不足惜且果使罪狀昭彰亦所自取但各省自有公論中央自有明文何不可稍缓須臾宣布意見以靜待政府之解决而乃悍然出此自速其亡縱不爲皖南計獨不爲全局計乎孫公提倡民權闡明佛學斷不至以權利二字變易方針徴諸現象雖最愛孫公如元洪者又將何以爲解伏乞孫公將出發軍隊火速撤回黎公將分府名目自行取銷暫稱司令其民政財政各事宜概劃歸皖督管轄以蘄統一至皖都督一席關係全省非合皖南北同人公議去留不足以折人心而維大局仍希召集代表擇地開議速爲表决中山先生執同盟之牛耳克强兄維南軍之虎符旣能維持於前必能保全於後並乞剴切勸諭轉危爲安無任禱盼不然一隅潰裂全國淪亡敝省近在比鄰禍機密切方當秣馬厲兵力圖自 
 
 
 

Page 2

 
 
保斷不忍作壁上觀也知我罪我付諸達人元洪叩虞 
　　揚州徐寳山電　黎副總統各報館均鑒皖省孫黎又爲第二次交閧敬讀報載我公通電詞嚴義正頑石點頭惟頃聞大通已經開釁天禍中國未有已時奈何奈何寳山資望淺薄言不動人惟有仰懇我公特派兵輪馳赴大通勒令兩方先行停戰聽候中央解决倘有一面敢違我公調停盛意卽係有心破壞大局當與天下共擊之寳山與雙方皆無關係但長江中樞忽遭不幸東南大局益覺可危不得不急望我公慨允主持俾可和平解决前奉袁大總統通電諄諄以維持現狀爲救亡之要圖愚如寳山尚能領會况明達如孫黎寗不知此而猶亟亟於假公義報私仇耶臨頴涕泣敬候示復第二軍徐寳山叩虞 
　　北京大總統電　上海皖南同鄉會汪德淵諸君魚電徽州旣係完善之區劉祺何故遣兵前往已電孫都督查辦矣袁大總統庚印 
　　南京參謀部電北京袁大總統鄂黎副總統各省各報館各軍司令各省都督鑒南方留守府業經成立本部應即暫行停止辦公即日北上所有南方關於本部應辦事項希與留守府接洽參謀部虞 
　　南京内務部電各省都督鑒現因臨時政府移往北京唐總理已南來組織新内閣本部全體人員業已辭退交由新内閣總長趙秉鈞繼續組織辦理以後關於本部一切事件卽希直接北京趙總長爲盻内務部魚 
　　烟台胡瑛電袁大總統黎副總統黄留守各都督各軍司令各報館均鑒山東靑萊以西登黄以東兩方軍隊前因魯省問題未經解决彼此不無隔膜嗣以馬統制挑釁之電發生烟埠各團去電憤怒激切猜疑纷起謠傳日多烟埠迭經維持尚獲安靖萊屬大形惶恐軍情幾將不固人心愈極不安甚且閉市遷居流離失業不亟解釋誠恐因誤會起衝突重貽地方之憂且恐地方秩序不經雙方共負维持責任不足以實弭後患前經電陳大總統奉諭着與葉長盛就近商辦是敝處特派高等參謀蔣隆第等前赴萊州與葉鎭接洽刻據回報葉鎭甚爲歡迎於該員到時當即集合靑萊各级官長由該員宣言解釋兩勿誤會致起疑忌各级官長皆深明大義極 
表同情各軍自搶刦後雖復稍有不靖自經明白宣告一是可望安寗其有萊城及各鎭人民亦因兩方曉示驚擾少定刻下閉市搬家之舉動可望停止雖元氣未能盡復而生業或可仍舊此後各地治安敝處與葉鎭自當公同保護决不稍分界域亦决不稍起猜嫌南北旣已統一原可相助爲理絕□别有意見但使秩序不驚卽係地方之福誠恐謠傳失實至貽大局之憂特此申明尚希公鑒胡瑛虞叩 
　　南京軍需學校電各報館轉保定軍需學生公鑒本校開設以來原以提倡全國經理敎育起見自應由各省派送而現在召集保定湖南原有學生開辦實因諸生有將届畢業者有肄業一學期者徒以軍事旁午中途辍業殊堪惋惜此次召集實欲補足諸生學所未竟之學以爲國家儲材之計茲定於五月二十日齊集前保定甲班學生若到二十人以上卽行開班新班學生亦望同時到寗與已到湖南學生同時授課愼勿辭延爲盼陸軍部軍需學校陽 
　　李煜瀛朱芾煌電蔡敎育總長劉海軍總長王司法總長宋農林總長陳工商總長公鑒北京政府一日未立人心一日不安且日來北方各報對於袁總統唐總理新政府或造言搆煽或意圖離間恐日久輿論爲所謠惑深望諸公早日來京以息羣言大局幸甚煜瀛朱芾煌叩 
　　總統府秘書處電上海甘肅同鄉會接蘭州趙都督諮議局有電稱公舉秦望澜宋振聲吳鈞爲參議院議員又江電稱甘議員除前舉秦宋等三人外昨經臨時會就上海恊會所選五人中投票選得田駿豐王鑫潤二員共足五人額數全體承認懇轉電等語特告總統府秘書處虞印　　袁總統電温通商交涉使歌電悉共和成立實賴才賢方今經緯萬端滬上交涉尤關重要執事學通中外譽望素孚務仍勉爲其難同盡公僕義務勿萌退志是所切盼大總統陽印 
　　天津銀行股東電上海伍秩庸先生鑒陳督誘捕宋魯誣及股東一案至今無相當辦法人民切望共和以爲從此民權發達可免虐政不料共和甫經發表而陳督首先侵越權限破壞臨時約法任意肆虐較惡劣政府尤甚股東等如墜九淵亟盼拯救我國法律未立又乏專門律師呼籲無從先生法學滿斗俠骨熱血夙所欽仰謹爲全體股東並全體國民請命俯念爲維持民權起見允任此案辯護律師以求正當判决不獨股東受惠國民亦同蒙庇蔭哀不擇言自忘凟尊幸恕而憐之大清銀行股東聯合會叩虞 
　　上海伍總長電天津大清銀行股東聯合會公鑒虞電敬悉宋魯一案曾接中華銀行理監事會及该行監督來函申訴鄙人已迭咨陳都督按文明法律與之理論奈彼剛愎自用復屢次覆咨辯駁一味强詞奪理不恤人言反以我之正理辯論爲沽名鈞譽况大總統來電彼亦置之不問鄙人本欲力爲挽救實缘刻下權力不及司法長已易他人我本無才正可退處安閑藉以養晦惟於此案未能始終其事深抱歉忱幸繼任司法總次長均精通法律必持公論請電新總次長與之交涉爲禱伍廷芳齊 
　　南昌李都督電南京孫大總統武昌黎副總統各省都督均鑒敝省景德鎭瓷業公司瑞澂股欵早經没收嚴切劃提在案本難通融辦理茲據該鎭商務總會呈明種種困難情形瓷器又爲今日當急謀發達之業自應體恤商情維持實業准將瑞澂股欵全數作爲全省公股仍令依舊營業其瑞澂所執有之股票一律作廢不得轉售希即轉飭所屬一體知悉爲禱贛都督李烈鈞叩魚 
　　江北四邑法團電北京大總統武昌副總統鈞鑒自武昌起義後諸大君子應天順人同謀光復推翻專制建設共和凡屬人民無量歡頌揚州自孫天生肇亂下河各屬岌岌可危幸賴徐君寳山亟謀戡定光復郡城藉資鎭攝嗣復經徐君親統大軍至各縣取締軍隊招撫悍梟數月以來劇匪驕兵懾服於積威之下我四邑人民之生命財産始獲保全且其心坦白無他可矢天日此非各法團感戴之私實四邑人民共見共聞之事實也茲幸南北統一民國告成轉瞬支配各軍必有一番取締四邑人民公同集議以爲建設初步尚在艱危江北一帶伏莽尤多非徐君十餘年積威不足以折梟心而寒匪膽敢乞我政府權衡時勢爲地擇人注重大端不苛細故則江北千百萬之生靈感且不朽矣至編配範圍名義廣狹悉聽鈞裁非人民所敢置議也區區下忱尚希亮察泰縣自治會臨時議會商會縣敎育會農會興化自治會商會縣敎育會農會臨時議會國民協會鹽城臨時議會參事會臨時商會縣敎育會市議事會董事會東臺自治事務所農會商會商業研究會市敎育會四區聯合會全體公叩 
　　統一黨常州分部電統一黨各報館鑒歌日章太炎先生蒞常演說政網歡迎者千人陽日開成立會黨員三百四十人舉定伍達史成爲正副部長特聞統一黨常州分部庚 
[譯電]  
　　俄國已加入四國借欵惟須勿侵碍滿蒙等處特别利益始能照允同時聖彼德堡俄日兩方面之人皆聲明俄國洛伏伊佛萊雅報所載俄日因此債齟齬之說並無其事（栢林） 
　　俄國某半官報倡議日俄英法四國應在亞洲宣布一種孟祿主義絕對拒止美國干涉中國借欵交涉（聖彼德堡） 
　　漢城警察檢查關於謀害朝鮮都督所拘各人已解往裁判所審問者已有二百九十餘人現僅餘數人聞不日將開公判（漢城） 
　　俄國已决議加入四國銀行團發行中國大借欵惟聲明發行此債不得損碍俄國在滿蒙及中國西部所有之特别利益 
　　美國米西西宓之水已氾濫於下遊一帶居民無家可歸者有一萬人將來必達四萬餘人現已有軍隊赴灾區放賑及維持治安 
　　土耳其第一期選舉反對黨大不滿意以耶穌敎徒爲尤甚皆詆聯合黨進步黨以極專制之手叚排拒反對黨之投票員 
　　壙工工作者現已有六萬二千人礦工領袖皆信工人必能遵斷開工（以上倫敦） 
[要聞一]  
　　袁黎往來要電 
　　共和國國會 
　　採用兩院制 
　　黎副總統去電民國初建百端待理立法機關尤屬重要查歐美各共和國國會制度不盡相符多數所趨咸爲兩院以吾國幅員之廣户口之蕃政見之棼如亂絲國基之危若累卵採用兩院自不俟言惟是默窺現情熟審大局問題種種尚待磋商一憲法從國會生總統從憲法生今吾國舉定總統旣在未颁憲法以前而製造憲法之國會尚未守全成立且組織國會及召集國會之權亦無明文爲之規定可疑者一又法國代議院議員悉由人民直接選舉元老院則由各州立法部人分舉美國制度大概相同今吾國軍事甫竣各省議會名目纷糾人口多寡尚無正確比例且議局議會新舊雜染資格龐雜靑藏諸邊尚有向無議局者根本問題已不能劃歸一律將來實行選舉究竟以何爲據可疑者二又法國參議院僅爲起草法律之一機關德國叅議院則明載憲法其權與代議院等今吾國大總統副總統旣由參議院投票公舉國務總理及各國務員均須經參議院之贊同是其資格無殊國會已决無取銷之理然將來統一政府告成可否卽以參議院改爲上議院尚難臆斷可疑者三以上三端亟宜解决稍不察愼大患隨之敬請吾公綜攬全規妥籌辦法迅速宣布各省俾有遵循庶不至議論纷生轉滋歧異無任禱企元洪叩箇 
　　袁大總統覆電個電敬悉兩院制爲大多數國家所採用中國國會自宜從同尊論極當承商各節就鄙見條復如下一現舉總統副總統係屬臨時機關即以臨時約法爲根據制定憲法之權屬於國會約法第五十四條已有明文至召集國會爲臨時總統之權國會組織及選舉法則由叅議院定之約法第五十三條亦經規定似尚無甚窒碍二將來國會如採兩院制則鄙意上院爲地方代表議員應由各地方議會及行政長官分别選派下院爲人民代表議員應一律由人民選舉人口比例一節係屬選舉法問題儘可查照近年統計酌定員額至蒙藏靑海情形與内地不同可另定特别選舉法應俟將來詳細討論規定適宜之制三現在南京參議院係臨時過渡機關照約法第十八條本須另行組織俟約法上之參議院一經成立則現在之參議員即當交代至參議院與將來國會之關係約法第二十八條亦已明定總之此次辦法約可分爲三期自臨時政府組織大綱發布至臨時約法成立爲第一期已屬過去之事自約法發布至憲法成立爲第二期正係現今之事憲法成立以後乃爲第三期係屬將來之事茲第一期之事旣經結束吾人應將第二期之事努力辦理以開第三期之端绪以上界限解剖明晰一切歧異之點自可消弭愚慮所得用敢縷陳仍乞大敎袁漾印 
[陸徴祥辭職記聞]  
　　京函云此次國務卿發表外交總長爲陸徴祥但組織之初並未預商發表後袁總統電令陸來京視事聞陸接電後以外交重要力有弗勝遂電請辭職第一次袁總統未允仍令從速來京而初二日陸又力辭言詞甚堅有如不見允决不任職等語果爾則臨時政府中又多一層波折矣 
　　另一訪員函云自國務卿發表後總統府卽電召駐俄外交代表陸徴祥返國任外務部總長聞陸接電後即覆一電略請俄人暗助蒙古一案刻正與俄政府直接交涉一時不便回國請簡賢員充任以免遷延時日等語惟袁總統未必允許也 
[議委胡惟德爲保和會專使]  
　　大總統前擬俟統一臨時政府成立後委任專員赴萬國保和會通告民國成立原由當時傳聞有委駐義公使吳宗濂並前外部侍郎曹汝霖之說茲聞四月一號總統府會議時大總統曾與現署外交總長胡惟德會商擬俟陸徴祥總長到京後即改任胡署總長充任專使赴該會正式通告國際上各事宜并提及上年民軍起義後各國嚴守中立并分遺赤十字隊赴戰地施救傷病亦擬委員分赴各國致謝 
[新北京宦海升沈記]  
　　籌備處人物均係前清時代紅人居多此次得入大總統幕府政界舊人異常健羡而該處諸員亦氣象發皇非待裁官吏可比近籌備處裁撤之期指顧可待聞大總統對於各員謂將來必令居行政衙門要地倘位置不了必使入中央議議充常議員故若輩尚不至十分失望 
　　梁士詒自參議院反對交通長名落孫山後大爲懊惱已多日不至總統府嗣竟致書袁總統請求辭職且將郵部首領總統府秘書一并辭去書中有公僕之職固不敢不盡戀棧之嫌亦不敢不避等語辭氣間大有忿忿不平之意總統府中人見者皆以爲此君才學有餘氣量不足　　新閣員未發表以前袁大總統爲調和滿漢起見擬委任溥倫爲農林總長曾與南京叅議院電商參議院亦表同情袁大總統又商之溥倫溥居然認可自謂農林一席已在掌握不意事機中變竟至落第不免怏怏云 
[蒙事近聞彙誌]  
　　蒙古獨立後之情形曾數誌報端刻聞蒙古政府以經濟困難特與駐庫倫俄領事磋商再借欵一百萬盧布以濟燃眉但此項借欵須與俄政府直接交涉始能成立蒙古政府當派專員二人赴聖彼得堡議商現該專員電報請再添派三人赴俄並聞俄外務大臣聲言蒙古借欵於中國國際交涉甚有妨礙故形式上已爲正式之拒絕 
　　袁總統對於蒙古獨立之事大爲注意已與在京之蒙古王公議商對待之法近又電致蒙古政府勸其取消獨立並言將來蒙人之權利必與内地一律平等聞蒙政府接電後卽由内閣總理松彦可汗覆電謂蒙古獨立已爲正式之宣告與中國關係斷絕不承認中華民國亦不能取消獨立云云其言詞頗爲强硬 
　　聞蒙古政府以兵力單弱不足以言防禦曾有聘用俄武員編練蒙古國民軍之議惟以廢時過久缓不濟急現由内閣總理松彦可汗建議向某國借兵三千人以資防守並聞已有成說 
　　近來松彦可汗愈形專横各盟長台吉均欲與之反抗每於會議之際意見不合即起齟齬蒙古皇帝年僅五歲無識無知直一 
 
 
 

Page 3

 
 
傀儡故松得以爲所欲爲然其内訌必不遠矣　　前清定邊將軍奎芳因電勸蒙古取消獨立庫倫活佛置之不理故由恰克圖繞路回京面陳總統前日奎已到京當謁大總統報告一切詳情並條陳種種辦法 
　　此次外蒙獨立純因前清官吏虐待蒙藩激迫所致并不與民國相涉茲聞蒙人以在京王公多與滿清有密切之關係故對於各王公之感情異常惡劣刻下外蒙已聲明不認该處各旗王公聞該王公等擬於聯合會開會時約請奎君報告一切 
　　蒙古活佛本一傀儡聞此次之獨立實創議於車臣汗圖什業汗圖二盟二盟之中又不過抗違親王二三人爲主動西盟東盟各部大多數均不贊成自活佛派各旗充兵而喀爾喀四盟大爲怨憤旣無團體自不能獨成一國現有外蒙古商人陳銓李樹棠等四百餘人上書大總統請速派賣明蒙王善爲招撫以免外人覬觎 
[南京大事記]  
　　解職總統孫中山君於初六夜由滬來寗初七日六時抵下關卽移乘聯鯨兵艦往武昌因黄留守至艦長談至八時半開船同行者共二十八人有汪精衛陳漢元章行岩胡漢民景耀月魏宸組及廣東湖北特派員廖仲凱吳道南等聞孫君當便道赴安慶一帶察視然後再行回滬往粤 
　　黄留守以南京交涉局事極繁重非熟習外交人才不能勝任故於昨日正式委任温君秉忠爲交涉局長 
　　初五日江寗地方各團體代表端木季重仇淶之蘇岳宗等十二人及南京府知事謁見黄克强留守藉表歡迎之意黄留守先行發言謂弟雖辭陸軍總長之職現在仍留守此間所有軍隊及地方事宜自當相繼維持以保地方當由仇君代表陳述近日軍界謠言甚多今日下關商會又來警告大致以徐固卿總督將行卸任衛戍各軍不免多懐疑慮應請立頒命令安撫軍心以免搖動當卽面陳辦法五條（一）請速行組織留守之内部各機關以便商民遇事有所接洽（二）請宣布將衛戍各軍一律留用保衛地方（三）多派得力憲兵巡行街市以資彈壓（四）出示禁止謠言安撫民心（五）各軍隊中有未發餉者一律補發以上各條黄留守謂已先期籌辦其第一條已經組織略備除關防尚未鐫就外現内部各事俱已一一着手其第二條則謂今日尚有命令各軍隊均不變更衛戍兩師團已由此間接管並不裁撤第三第四兩條亦即照辦其第五條則各軍隊中並無未發之餉日内本留守尚當頒發手諭以安人心仇代表又言近日各處軍隊仍纷纷來寗駐紮亦請設法阻止黄留守謂各軍皆經過此間並不久駐嗣後已駐之兵尚擬調往他所各紳商聞言均十分滿意同聲感謝興辭而出 
　　近日寗垣謠言甚多大半由於無知愚民妄加揣測遂至隨聲附和相率傳播閭閻之中羣起驚疑殊於治安有礙日前陸軍第三師師長陳君曾請衛戍總督出示嚴禁造謠之人一面並安撫民心毌受煽惑而地方各團體代表又謁見黄留守請於各街市廣張告示嚴申禁令現黄留守已經出示禁阻並令警察總監通飭各巡士及各崗警遇有此種造謠生事之人卽行拿獲究辦並已由警察總監及南京府同時出示申禁當晚人心即大爲安定全城靜謐 
[來件]  
　　財政長陳錦濤呈大總統交代部務並瀝陳困難情形文 
　　竊民國初立政府告成錦濤等不敏謬負重任曾經具呈辭謝弗蒙允許其時和戰未定存亡莫卜事機危迫不忍漠視故遂徇衆意勉服公務計受事迄今瞬届三月徬徨仰屋莫展一籌上無以副公民委托之知下無以起兆庶瘡痍之痛内之不見諒於部院外之則重拂乎與情肺腑無可掬之誠神明皆負疚之地撫心五夜憂來自煎今幸南北統一大局厎平内閣得人羣材竸出拳曲之木庶免斧斤泉石之盟得遂初服除飭各廳司長將本部經管事項分列表册另案移交外茲　將始終辦理困難情形爲大總統縷陳之行政權關首在靈敏然非先求統一則無以收指臂聯絡之功各省光復伊始財政長官類由地方推舉省自爲政人自爲謀號令纷歧無所取則本部初立首宣意見交院提議非欲　地方之利而歸諸中央實欲以中央之權而維持各省弗蒙貞諒乃梗衆議此辦理之困難者一也國家收入以賦稅爲大宗軍興以來四民辍業丁漕失征厘卡閉歇關稅所入扣抵賠欵加以地方中央界限混淆雖有從前應解部欵現亦藉詞諉卸各省支　縱或實情而中央孤懸勢同疣贅此辦理之困難者二也軍用鈔票本以濟一時之急然事前準備日後收還設非預圖則受害無極况濫發僞造流弊滋多整齊限制責在本部前經通電各省將發行票式額定數目分别詳報以憑考核迄於今日奉行寥寥此辦理之困難者三也軍興以後百務方新各省度支均虞匱乏挹注之計惟債是資中央債票未發行以前有以地方名義自行募集者中央債票發行以後有以軍需不繼纷來請領者限制旣無定率用途亦難指明誠足阻礙進行混淆觀聽當巳分咨各省將地方債票一律停止續領中央債票派員妥募一以愼債務之負擔一以免纷歧之致誚現惟鄂滬兩方照章辦理其餘他省有無發行債票及已否取消未據咨明無從核辦此辦理之困難者四也幣制銀行特權所托計畫整理宜在中央乃中國銀行方擬改辦而欲沾利益者纷起要求江南幣廠設法更張而希圖破壞者横生衝突羣言淆亂變象纷呈此辦理之困難者五也度支出入全憑預算現在各省解撥之欵未復舊規則收入一端無可概算所恃以流通周轉者非軍用鈔票則外債義捐而各部政費軍隊餉需用度實繁纷求撥付違之則取戾應之則術窮當預算未經確定之時値需欵迫不能待之勢盈虚酌劑無所準繩出入相衡難期適合此辦理之困難者六也至於借價一事明知其危但　能殺人亦可起病乃華俄借約大啓纷爭指擔保爲抵押敗事機於垂成餉竭兵嚣幾釀巨變追原禍始厥咎誰尸此辦理之困難者七也凡茲數事略舉大端固由錦濤等策應無方以致迭生叢　然推厥本原則官制未定故統系不明行政動貽掣肘之憂財務詎有起色之望英財政家巴斯他蒲有曰無良好政治無良好財政恉哉言乎其能撑持以至今日而無崩解之患者蓋民國之大幸而亦錦濤等私願所不及也用表過去以鑒方來觀縷上陳伏祈察核謹呈 
小說 
[俄王之偵探] （四十五無名） 
　　檢察官道據我看來這屍首是爲意大利毒刀所刺那刺他的兇手總是他同國的人余答道據那証據看來郤是如此檢察官又道你心中没有可疑的人在這近方的外國人是他的仇敵麽余道没有檢察官道我知道這些外國人中時常自相仇殺有此可怖的事原來意大利人性似希臘人十分暴烈一量熱血沸騰甚是危險旣而接着又道我想這件事大概總是這樣的被殺的人原在倫敦爲仇家誘至此地以爲報仇余答道我想也是如此大概總是報仇之故余說至此便以名片授檢察官並告以現母舅同居之地檢察繼又問余道先生你昨日在何處所作何事余答道我昨日在南雪台打獵因將昨日行獵的事告訴了檢察官只不說及林中遇着屍首及歸途往訪來脫考脫的事檢察官也不疑心只問道你在這近方知道有甚麽人知道這屍首的麽余答道我一個也不知道他自從不做我家用人之後我回國時他並不同來倫敦檢察官道你方纔不是說他在倫敦帮人麽余答道正是這是一日我在倫敦惡客斯街無意之中遇見了他他告訴我的他說在配美街酒店内爲傭檢察官道那酒店的名字你可知道余道當時他郤對我說的我一時不甚留意今已忘卻那檢察官不覺歎息深似惋惜的樣子說道這事眞是一件爲難的事 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[山東官場新舊交替記]  
　　署山東都督余則達已於四月一日接印視事并委丁道道津調署藩篆何道澍調署法篆陳道公亮署理濟東泰武臨道均於即日分别札委矣而新署警道韓耀曾亦於二日任事云日昨本省紳士以張廣建將去新都督蒞任當表歡迎以盡地主之忱特由汪王毛諸紳在院署公請新舊兩都督大開盛筵至晚方散而督院親軍衛隊官長於張廣建感情頗篤經軍人等公送旂傘若干上書同胞被澤字樣輝輝煌煌列於堂前不意共和世界尚有此等陋習也 
[吳祥達已抵汕頭]  
　　潮汕自陳林激鬬後地方人民大受糜爛經粤都督特委吳祥達來汕督辦軍務已於日前到汕聞吳督辦全部共有兵三千四月初三日兵船抵埠當有數百名登岸駐紮葱隴及吳家祠餘俟地址已定再行上岸茲將吳督辦告示錄左 
　　中華民國督辦潮州軍務處吳爲公布事照得本督辦現奉廣東大都督命令督辦潮州軍務刻已率領全部航海前來所有潮汕各屬安撫事宜俟本督辦接見地方𫄏商察看情形再行熟籌辦法至帶來軍隊係保衛地方公安并非别有他故各界照常安業不必驚疑我軍將士素受軍事敎育上街買賣物件務要公平各商店亦不得格外歧視致生意見本督辦治軍嚴明兩蒞潮州諒爲各界所深悉先此通布其各知之此布中華民國元年四月二號吳祥達 
[川北亂事補誌]  
　　頃有謝君自文廟西街投函四川公報社據稱古君天霖保全保寗一帶其功不小事雖過時照錄於左亦足以見川北之眞相也 
　　熱心桑梓鳳凰山陸軍排長古天霖南部人也爲人長厚能得士卒心省城十八變起地拆天崩人心離散莫知所從城中情形城外莫能知悉君不得已只得率隊歸保地方是時保屬川北一帶因聞省亂人心皇皇駐保寗防軍一哨亦因事激變南部東南兩面接鄰之順慶府屬蓬州營山兩城同時先後失守被廣安州大寨坪等敵人佔據土匪因之乘間蜂起古君聞變星夜馳救至鹽亭縣遇王公人文以川北匪變可憂囑古鎭撫十月二十八古軍分往保寗南部兩處駐紮旋由保寗府張作藩商同古君籌辦弁目隊以古爲叅軍官步兵排長趙錫之砲兵排長姚錦章均爲隊長長駐保寗南部於是人心以安匪變以息地方之生命財産得以保全然非古君之熱心桑梓烏能有此 
　　雜持大局省城自爭路激變自七月十五以至獨立各路義師相　相擊血戰屢月川北一帶未聞有一草一木風動雨驚乃自宣告獨立以後廣安州軍政府大寨坪軍政府相繼成立雄傑之士自稱都督抱侵略主義以爲亂世功名互相逐鹿視軍政府如行宮寢殿以都督作兩字頭銜不惜糜爛地方破壞大局以濟其欲甚可怪也順屬蓬州營山兩城旣爲大寨坪廣安州所取而兩軍政府所派之員又互爭眞僞稱奉有孫大總統委任時有衝突蓬州一城自佔據後凡三易主其舉動情形時良時暴其中人類複雜亦有莠有良紮重兵蓬州城中將城内公欵倉儲全行蕩盡又廣肆搜羅旁及私家召集鄉紳逼出軍餉並有姦淫不法等事與鄉團戰爭屢次互有死傷蓬民恨之切齒古軍歸時四川軍政府所委任之南部宣布員陳流柱謝芳回等即與商酌請其率軍進攻爲民除害適劍州有變不果先是十月中旬蓬營失守後聞南部財政稍裕屢次進窺以致人心動搖遷徙幾空自古君回縣遷者乃歸敵耗亦稍衰然猶時派委員到縣請交公欵勒换縣印先後拘留饒申之等四人在縣蓬營兩地進攻益急陳君流柱等以其妨害獨立破壞大局力請古軍進攻而蓬州之戰事以起 
　　蓬州戰事紀一蓬州駐兵逼令南部交欵交印受其節制軍政府委任員陳流柱等及參軍官古天霖均以南部旣受四川軍政府節制即不能承認該處管理極力拒絕縣中乃拘其員乃彼來攻已有師期古恐喪失南部生命財産遂於十一月十六日同陳流柱及中學生蒲鳳昌等率弁目隊二十餘人出發攻蓬一面遣人飛禀宣慰使十八日駐蓬南交界王家場調練勇六十人十九日過蓬州界鄉團聞風麕集午後抵蓬城外二里許之觀音閣閣内已有數人潛伏古軍甫進敵軍遽燃大砲轟擊古軍亦發槍拒戰極爲猛烈少頃死傷敵軍數人敵軍崩潰入城遂取觀音閣　　蓬州戰事紀二古軍雖少然皆久戰之餘均用快槍似武器較敵人精良故取得觀音閣後即乘勝直抵城下城上遽燃大砲猛力轟擊槍砲之聲不絕於耳拒戰約兩小時日暮天黑將飢卒乏鄉團雖衆無能戰者乃退軍觀音閣 
　　蓬州戰事紀三退軍後城上終夜用洋油稻草燃火擲燒城外民房炮聲隆隆不絕莫敢近救軍士鄉團莫不忿甚次日黎昨早食後即率隊攻城拒戰約一兩時許城中函出願降古君及陳君共商覆函令其解散停戰約一小時再四催問城人弗顧鄉團軍士均恐其詐乃復戰古君率隊猛進陳君督率鄉團助攻不二十分鐘遂登城計戰時敵軍死數百人古軍死一人鄉團死二人生獲五百餘人均解往宣慰使分道釋放營山敵人聞風崩潰廣安大寨坪等軍政府因之推倒於是四川之大局定川北之變亂息蓬州之戰事畢矣 
[瀘州大火]  
　　陽曆二月二十六夜（舊曆正月初九）九鐘後河街居民不戒於火致遭焚如是時風勢甚大延燒正副七百餘户瀘地自七月以後商業停滯已受損失今復遭大火喪失尤多地方官惻然憫之擬即竭力設法籌款賑恤又聞當火起時頗有不法之徒乘勢攫取居民財物秩序頗亂幸經駐瀘之滇軍小市之警兵出隊防衛各擒獲一人立刻正法居民始獲安堵 
[四誌大通新風雲]  
　　蕪函云池州於本月初三由安慶軍隊將黎軍擊退黎軍遂退回大通受傷四五人初六晨下水輪過蕪據云昨晚過大通時頗聞鎗礮猛烈之聲恐該處已有戰事蕪湖第三旅長劉醒吾得栢軍統電知中央海陸軍准初五下午四時由寗向大通進發武昌亦已派兵艦赴大通鎭壓不日可到 
[皖江近事紀]  
　　重徴累民廬州自治會及商務分會近以三河釐卡係歸巢邑所辦自光復後經廬州孫司令開會議决所有廬州内河各卡一律裁撤改徴統稅商民大稱利便詎日昨舒城中梅河釐卡經理陳某等突來三河設卡收釐殊屬有累商民惟巢邑旣徴統稅三河復設釐金値此商民凋敝之秋何能迭受重徴之累昨特電懇孫大都督核示辦法以紓商困云 
　　收用軍票日前南京派撥軍隊五營來皖已於日昨抵省分駐於舊提學使署及習藝所等處并經該隊軍官第一團長傳出示曉諭商民人等凡遇買賣務須公平惟各兵士所用洋元票均係寗滬軍用纸幣商舗頗難通用嗣經孫都督出示令各商舗一體收用以期周轉并飭由商會通知各舗凡收有寗滬軍用票一律送交商會派人赴寗兌現約兩星期即可持回於是各商舗始允通用 
[荊旗之一線生機]  
　　湖北荊州旗民自去冬缴械投誠後當發恩餉三月一面設立旗民善後籌辦處爲之籌畫生計乃因財政支絀遷延至今尚未安揷且旗民坐食成性一旦停止餉金大有束手待斃之勢黎副總统聞之惻然刻又電飭荊州知事及商會總理再籌一萬二千兩重給旗民恩餉一次銀以示體恤又以善後籌辦處委員毫無實行之力特命將該處歸併於江陵縣辦理卽委縣知事黄福爲總理旗民蘇松春爲協理協商籌辦該旗民貧户生計並另委都督府參議丁復即日赴荊會同該知事等按照前荊州總司令官與前清將軍連魁所訂之條件切實履行以照大信 
[蘇省議案一朿]  
　　省議會記事四月七日蘇州臨時省議會第九次議事日表共有四十餘案是日議决者（一）財政審查會覆義裁釐抵補方法案報告逐條通過惟詞句之間稍有斟酌應俟修正後三讀會再行議决呈請公布當通過此案時對於稅率問題各報一說旋經楊翼之君演說略謂裁釐之後以貨稅抵補原屬不得已之舉但求賠欵有着不必過事深求語極沈痛（二）財政審判會改正預算册式分别支配行政及公益費案報告（三） 
財政審查會審查元年預算出欵案報告經各議員討論良久不覺鐘鳴六下遂由庶務課員分發選舉票俟晚膳後即選舉參議院議員云同日有工黨黨員黄駕雄君曁被害商民代表鄭杏元等刋發傳單擬率同全體商民跪求議决呈請籌欵賠償當由議會得信卽電知商會及市公所轉知不必聚衆要求儘可請具議案董君遵囑即具案請議想袞袞諸公必有善法以維持之也　　市公所記事四月七號市所議事會開臨時會議茲將議案略錄於下（一）民政長交議改訂征收房捐辦法案原案擬不分舗户住户一律征收議决此項捐欵專抵巡警之費現在巡警未歸地方辦理能否照捐暫從緩議（二）拆除南北濠草棚案議决一律拆除恐有窒碍應即設法取締（三）交議减租問題酌定成色期限案（四）交議泰昌小輪改駛西華案（五）陸基提議請撥欵修理女學房屋案（六）商人管祥粦呈請交議拆 
除城垣建築電車案（否决） 
[蘇垣中學風潮]  
　　草喬公立中學本年歸入縣立由宗民政長延聘陸鴻儀太史爲監督於四月一號開學上課昨因某學生因事記過遂至大起衝突現已全體罷課要求取銷記過方肯照常上課 
[揚州歡迎張紹曾]  
　　張君紹曾前奉袁大總統命令至長江一帶考查現張君已於四月六日早晨抵揚該城各軍隊均由徐寳山司令先期傳集於是日在徐凝門外恭迓各校學生亦均排隊出城炮營兵丁則出砲十二尊出城燃放禮炮張君旋即入城至運署司令部午餐午後復至各營校閱聞張君在揚少駐即須起程　往云 
[鎭江自由黨會場紀]  
　　鎭江自由黨支部於四月六日下午一時在鎭舞台開特别大會蒞會者約六七百人民政長楊君因病未到會托王裴卿蒞會代表首由各會員公推梁君稼義臨時主席報告開會宗旨及推舉本黨理事長無須投票並陳述種種理由衆贊成又宣告聯合會公舉孫中山爲正主裁黄克强爲副主裁又宣告民權報招股次由來賓演說（甲）錢寳仁演說大致謂自由眞相世界内以英國爲第一但所有法律必須人民公認人民保守法律以造成自由幸福又陳說參議院弊端種種（乙）陳治餘演說人人自由及政黨完全民權發達才是自由眞幸福（丙）民生國計會代表王華壽演說今逢自由黨開會特到會恭賀自由黨發達並請貴會提倡民生主義以速興辦實業爲急務（丁）黨員吳嘉義演說自由有三有嗜好不能自由任性不能自由未成年不能自由（戊）王秉鈞演說自由眞理及種種陳述（已）馬佐卿演說自由理以道國爲重如能遵守法律心理通達方是自由（庚）趙祖望演說維持社會自由掃除共和障碍云云（辛）梁稼義演說痛陳自由黨員無競爭心以今日開會論來賓比黨員到得多可見黨員不但無競爭心且違背本會宗旨又痛責現今之人一經握權仍學滿清惡習人民即不得自由等語又宣告公推本黨理事長叅議長又宣布黨員三次不到會即行開除如有要事可以來函報告次日各黨員推舉趙祖望君爲理事長袁佐良君爲理事員吳桂軒君爲文牘員邱書森君爲書記員陳屏孫笪羽吳定爲會計員黄紫臣李縵臣李仰彭爲庶務員吳豹卿吳淑華爲招待員又各黨員推舉梁稼義爲參議正長袁耀楣爲參議副長劉子衡夏受之仲介眉孫錦江王壽林易晴初等爲參議員衆皆贊成迨散會時已五句鐘矣 
[浙鹽政局挽救灶民生計]  
　　浙江鹽政局近日具呈都督府略謂案奉鈞府批發海寗縣士民朱寳笙等禀灶民窮蹙奉批鹽政改良未便阻碍進行灶民生計亦宜設法兼顧仰鹽政局籌酌辦理禀抄發等因奉此查兩浙煎鹽本爲出産大宗自私鹽出而官銷滯自晒鹽出而場灶衰民間贪賤食私已成習慣即不食私而煎鹽成本重晒鹽成本輕價格因之而分貴賤避貴就賤人情之常由是晒鹽銷路日益擴充煎鹽銷路日益縮小物競爭存優勝劣敗天演之公理調查近年銷額 
晒鹽十之七八煎鹽十之二三是煎鹽自漸處於淘汰之列而卽如原禀所稱寗邑有許村西路黄灣三場現據西路塲報告該塲原有鹽灶一百九十八條每年産鹽二十餘萬引浚存五十餘條産鹽五六萬引今僅存十八條産鹽二萬餘引逐年减少恐僅此十八條亦漸將不保於是定爲搭銷辦法晒鹽七成七分煎鹽二成三分由西縣一場類推則是本局定爲晒七煎三即根據各處之近年銷數搭配各塲煎灶並未縣令停止所以限定産　之地無非因産瀘之地成本可輕無滷塲灶成本較重成本旣重鹽價自昂私鹽侵之於内晒鹽敵之於外始雖减縮漸將銷滅西路足爲龜鑑今本局定爲晒七煎三卽不産滷各地亦未驟令停煎且聘有日本水産畢業生到局研究煎法正爲灶民生計設法顧全該士民等誤會以爲煎灶驟停灶民窮蹙作種種危詞以聳聽聞殊不知本局改革無非因浙鹽積弊太深而改革之中仍於國計民生商業兼籌並顧茲奉前因理合鈞府察核云 
[全浙敎育紀事]  
　　浙省敎育總會於光復後重行組織公舉章太炎沈衡山二君爲正副會長嗣因沈衡山委任敎育司宣告辭職經評議會公决訂期四月七號（舊曆二月二十日）假座師範學校開成立大會來賓會員報到者百餘人預定秩序五條（一）開會秩序（二）報告會務（三）添舉副會長及評議員（四）報告準備事件（五）討論進行入席後首由幹事長王榮（卽卓夫）報告年例大會改用陽曆及正會長章太炎因公赴通州副長沈衡山擔任行政官而辭職次及事務所組織辦法遷居手續種種會員何紹鴻君質問章會長前日來電辭職其大意因官紳意見各殊敎育前途恐難著手云云今秩序僅云選舉副會長不及章事擬請將原電宣布公同解决（杭州敎育會僧敎育會鑒浙中土酋横行夜郎自大而紳士亦極腐敗難與爲缘辭會長各職炳麟）會員經子淵等謂章會長辭職電文似受外界激刺發此憤語别無正當理由經多數表决作爲否認主席王卓夫續請選舉副會長二人會員金兆棪謂章程規定僅有一人今云二人則前章廢棄應先修改章程否則無從依據主席默然當選出經亨頣得八十八票當選爲副會長錢恂七票莫永貞五票張元濟四票何菁三票其餘邵章孫智敏章兆鋆范耀　等均一票次添舉評議員十一人姓名錄下程宗裕鄭雲禧葉謙羅賡良黄萬里金兆棪鄭凝錢王傑吳銳方肇文項華黼 
[浙商搬運現洋來申]  
　　杭州錢業某某等莊於光復後窖藏現銀百餘萬把持市面盤剝窮黎全市坐機幾被斷送近日鑒於蘇州兵變又羡上海洋釐飛漲遂秘密運動某會總協理藉口接濟貨欵囑託浙路公司運裝赴申前後一星期數逾五十 
 
 
 

Page 7

 
 
萬有奇預備續裝者尚有三十餘萬設閙出錢荒亂狀奸商之肉其足肉乎 
[浙省添招憲兵]  
　　浙軍蔣都督日前檄飭第五六七八等標分紮寗紹台温各屬俟前敵班師再行更替已於四月二號起分道開差茲聞五標第二營始於七日清晨備帶輜重開赴甬江惟陸軍警察人數無多勢不能隨營添撥聞都督已令知憲兵營管帶尅期添招兩隊加以速成訓練以便分布各防地 
本埠新聞 
[抵補米稅之獻議]  
　　民生國計會諸宛明等呈省議會文云今據調查部報告上海十六舗大達碼頭本屬華界所有租界洋棧至該碼頭各項貨物前因張季直先生經理時爲内地市面初興恐碍交通大局是以前清貨捐局禀准立案暫時免釐以致祇收常關稅項光復迄今仍復如是實爲民國一大之漏點且查該碼頭祇有棉纱一項由江海南關帶抽釐金其餘各項均無釐金現當民國成立亟應一律徴收以昭大公按大達碼頭旣屬華界何得定爲兩章况旣有常關稅自必照章抽釐以歸統一現該碼頭市面蒸蒸日上决無阻滯振興之理每年抽釐約有十萬金之譜乃今之米捐則爲米業董張樂君等每年認包四萬餘千若以該碼頭照綿紗章程一律徴收抵補上海之米稅但有餘而無患不足實爲法良意美之舉且民國成立所有田房屋産改换印單亦是一定之理由若於掉换之際每畝徴收費洋五角或兩角其款甚鉅歸之公家可抵補行政之需取之國民亦無及於食力之輩以上鄙見所及爲敢陳請省議會諸君恊議施行 
[陳仲瑀昨已回滬]  
　　前清浙江鹽運使陳玉麟即陳仲瑀被陳清泉在華洋交界處拘去後滬軍都督陳英士君因英領事嚴重交涉立索交還曾分電南京浙江等處查明下落迅速解回電文均錄前報茲由游擊隊會同南京所派之警員嚴汝麟等在蘇州附近將陳仲瑀尋獲業於昨晨十時乘火車來滬送交光復營請爲核奪今將陳清泉由蘇州來電照錄如下上海陳都督及各報館鑒陳仲瑀幸已覓得交第一軍劉參謀解案以了交涉鄙人可告無罪至該逃員拐吞巨欵得都督担認追缴定能如約以儆贪頑而對天下陳清泉叩 
　　文滙報云前清浙江鹽運使陳仲瑀於上星期三日在租界爲華兵誘拘一事上海領事團及工部局大爲注意自得信後卽向滬軍都督詰問並派人四出尋覔後知已由鐵路解往他處華官約於星期六日釋放亦未踐約直至今晨（初八日）始行釋放上海早得電音故先派兵約一百五十名在滬寗鐵路車站守候九點四十五分鐘火車抵滬陳仲瑀果由車而下即入四十九號汽車由兵數名護送至靜安寺路巡捕房問明一切復送往麥根路二號陳氏庽内陳氏頭足受傷卽請醫生醫治聞陳氏自離寳山鐵血隊駐紮所後卽被拘押蘇州河某小輪内解往蘇州直至今晨始得登岸乘車返滬陳氏步履稍艱足部之傷須數日始能痊愈 
　　本館訪員報告云閘北第一旅第一營副長曾振卿因爲此案涉及嫌疑由外交部電飭滬軍都督查明澈究以免外人干涉陳都督即委華洋裁判所許繼祥訂期昨日午前九時半開庭研訊曾振卿投案伸訴理由許君謂此案係奉都督命令汝可延律師到堂代表繼由公家律師林行規代表都督府外務科提起公訴並謂此案尚有証人六名一係尹國臣一係陳仲瑀所雇之印人又閘北隊長李天保及第八崗巡士于懷寅並住居麥根路之郭仲銘等須請堂上傳案質訊許君頷之遂訂期星期三上午十時復訊茲將律師林行規倩繙譯官詹嗚岐宣讀曾振卿之罪狀附錄於下爲代表中華民國提起公訴於華洋裁判所事查閘北混成第一旅第一營營長曾振卿於民國元年四月三日在該營私擅監禁陳玉麟郭仲明及陳玉麟所雇𨽻英籍之印度人一名又查曾振卿自知未奉所屬上官之命令私擅濫用其職權致干犯民國之法禁破壞民國之治安请求貴法庭賜予懲治以申法紀 
　　許繼祥君昨移閘北警務長文云昨奉滬軍都督令案據本府外務科報告據拘陳仲瑀一案閘北混成第一旅第一營犯有嫌疑應即查明提起公訴等情前來合亟令飭該華洋裁判長於提訴時按律秉公審判等因奉此今晨間閘北混成第一旅第一營曾營長到庭備質據公訴律師林行規面稱閘北水巡區區長尹國臣閘北馬隊隊長李天保係本案証人請爲移傳於明日下午二點鐘到南市政廳内華洋裁判所公庭聽候傳訊以資信讞等情爲此移請貴警務長查照飭令尹李兩員届時到庭 
　　又移閘北警務長文云頃間移請貴局飭傳尹國臣李天保二員外尚有閘北第八岡巡士于懷寅亦係此案人証應請一併傳齊備質再此案經據被告一再陳請緩期審訊今改定本禮拜三（即四月十號）上午十點鐘開審爲此再　移請貴警務長查照飭令尹李二員及于巡士届時齊赴敝所聽候質讯 
[軍隊越界拘人之禁約]  
　　駐滬外交團以僑居租界内之前清官裔近來時常被人誘往界外拘留勒索寔屬侵越權限迭向通商交涉使温宗堯君交涉在案茲悉温君以民國建始凡事均宜文明對待如有公欵紏葛自應知會本使尋咨會審公堂逮案預審然後解歸起事地方核辦今則每有未奉長官命令混充軍隊中人遽行拘捕實多不合卽如此次陳玉麟一案業已釀成交涉設再覆　相尋後患何堪設想因特移請滬軍都督咨行各軍隊長官自後凡關於外交事件務宜謹愼卽遇逃官亦須照章辦理萬勿冐昧從事致滋口實 
[租界命盜案件之磋商]  
　　公共租界定章凡遇命盜等重案向歸内地華官辦理乃自去秋上海光復後公共公廨因無上级長官議歸捕房暫行管理所有盜案逕由公堂判决命案亦由中西讞員曾驗本屬一時權宜之計今則民國成立本埠已設審檢兩廳所有租界命盜各案應仍解歸華官辦理故由民政長申請交涉使温君照會領事團請照向章辦理而各領事則以民國政府尚在組織前訂約章亦未宣布繼續有效業已照復温君仍請通融一俟政府組織完全再照舊章辦理 
[維持民食之布置]  
　　上海民政長以近來米價增漲民食維艱特於日昨電陳江蘇都督請將米麥捐稅迅予豁免以舒民困電文如下莊都督鈞鑒滬存米乏價日漲體察輿情若得暫免米麥稅於民食不無裨益當此靑黄不接隠患甚大除邀商集議維持米市外可否將米麥稅暫免之處乞電示遵 
　　又聞民政總長李君亦以米缺價昂已令米商往湖南蕪湖江北等處分投採購以資接濟 
[沿浦巡防之策畫]  
　　浦東塘工局總董謝源深朱日宣二君前日致函衛隊營長章豹文云錢郎中橋於三月二十九日卽陰曆二月十一日突有盜匪五六十人明火執械連刦八家爲歷年所未聞查該鎭從前淞滬營麾下派駐弁兵二十人素賴安謠近因改編營制調赴浦西盜匪遂乘虚而入惟該鎭市集並不繁盛店舗亦無殷實沿浦夜巡未能達到以故消息不靈匪徒胆大第念若輩來蹤無非由浦江登岸潜入内地現擬備輪沿浦梭巡水陸分道加意嚴防以衛地方所有兵士油燭費由敝局致送每月約計六十千文吾公駐防浦東有年拿獲梟匪海盜各案功績昭著迄今稱道 
仍祈垂念浦東舊治轉飭東溝高行高橋各處駐防會同梭巡以弭匪患而保治安地方幸甚大局幸甚並希轉達吳師長知照 
　　章營長覆函略云浦東濱江瀕海匪盜本易於出没况當此大局初定人心浮動防範尤屬惟艱敝營駐紮者旣防地廣兵單復慮鞭長莫及現擬錢郎中橋一處仍照前年駐紮一二棚藉以聯絡聲勢惟顧此失彼一移駐間煞費經營耳尊意擬備輪撥巡江面水陸兼防使匪類無隙可乘具見擘畫周詳欽佩奚似至燈油經費前清上海道署按月發給淞滬第五營每棚八千自光復以來無從請領今旣執事等爲熱心公安起見籌備此欵尤纫公誼除轉飭駐防浦東第三第四兩連長一體知照並令加緊輪巡外耑此奉復 
[宣講冶金法之缺憾]  
　　昨晚（星期）工業宣講所第六回開　請日本高等冶金科畢業錢殿奎君主席聽講者非常踴躍惟錢君所講一切固有名詞多用英文來賓中富有理科知識及經驗此冶金術者固無不歡迎而未涉此藩籬者似難索解故該會於四月十四號星期晚七時起仍請鍾衡臧先生將錢君所講治金法証以淺近之學說俾社會之有工業觀念者得以領會 
[伶界聯合會成立]  
　　昨日下午二時伶界聯合會在平安里毛君　珂住宅開第一次談話會到會者大舞台代表章子卿迎貴代表周永棠第一台代表許少卿熊文通新桂代表鄒德財童瑞卿新新舞台代表孫玉聲趙紫章潘桂芳新舞台代表夏月珊潘月樵未到者歌舞台登春台二家議决事件（一）該會卽於昨日爲成立之日（二）到會者咸願負吸收同志之責任于四日内將各台同志名單交到會 
中未與會者二家再備函去邀（三）定于星期一仍在原處開第二次談話會 
[退銷租契之爲難]  
　　地方檢察廳據王志徴等呈訴王秋屏法外　遙續求着保交案按律究辦等情昨日發出批示云據訴已悉查引翔港地方旣經前清允許洋人建築馬路是主權根本早已喪失與賣地領價之人毫無關係補救之法祇要該商民人等果能固結團體當洋人購地時縱使王秋屏出而簽字若無一户出賣與彼在購地者自 
不能相强或可稍圖抵制今簽字者有人領價者有人均出於該商民人等之本家若弟若姪此乃團體自不堅固之爲害又將焉咎恐非他人所得而干涉有效者也在賣地領價者一方面著想以自已完全所有權按照法律本可自由處分苟無侵越盜賣行爲卽官廳亦不能出而過問該商民人等不於根本上求解决徒於本案外生枝節如果查照所請飭令原保將王秋屏交案固在本廳權限以内其責成退銷出租總契一節不將王秋屏無此能力卽本廳對於外人亦無此特權試問該商民人等卽能據此禁止外人於該處建築馬路乎此等問題事關交涉非由該商民人等呈請民政長出而主張轉請通商交涉司設法籌抵别無辦法該商民人等屢來呈訴本廳無可批示之原因也至來訴所稱王秋屏逼迫各業户領取地價以卸盜賣之仔肩如果實屬直接被損害之人何以不來控告而反肯聽其所爲自願前往領價殊不可解惟旣經自願前往領價似又非逼迫所致則盜賣問題又不知從何發生總之本廳對於此案毫無成見該商民人等旣以有礙廬墓堅持不願外人在該處建築馬路以保主權本廳非不賛成特權非所屬不能强制仍着該商民人等呈請民政長曁通商交涉司核明辦理所請將王秋屏傳案一節姑候責令原保交案核辦可也 
[不吸捲烟進行會開會記]  
　　七號二時不吸捲烟進行會特開研究勸導大會各界到會討論者約一千四五百人並有在會代表到會首由尤君惜陰報告開會宗旨並演說捲烟之害若不急塞漏危日積月累將來之貧困恐有甚於今日者後由基督敎吳君鶴明社會黨梅君竹廬商團公會葉君惠鈞民生國計會陸君理魁孔聖會梁君幹臣杜君尚陵朱君旣新戎君宗　自由黨代表汪君海帆及孫君文鑒等相繼演說均甚動聽時已五點餘鐘訂定每逢禮拜上午在法租界三茅閣橋五十四號該會事務所續議各事實力進行 
[華洋裁判所瑣案]  
　　董如甫夏阿寳朱萬裕深夜向沙船索錢一案昨由洋水巡蘭白解案復訊夏阿寳將森記行賬簿呈案當由承審員徐紫峰察破簿中賬目與手摺不符顯係揑造判罰洋三十元充公或拘禁一 
個月董如甫僅將空白收單呈堂仍未將收捐執照呈驗判拘留三天朱萬裕無干開釋 
　　徐二控被劉長在碼頭毆傷由水巡解案請訊徐紫峰君以原告傷重尚在醫院須候傷痊到堂質對劉長着暫押候星期四上午再核 
　　敦義輪船庖丁熊桂山與兵士楊松在船打架由洋水巡解案訊據楊松供稱因飯後不肯收碗打架是實判各罰洋一元李桂無干開釋 
[學生軍凱旋之結果]  
　　學生軍回滬駐紮法華已誌前報　滬軍都督擬以學生軍改爲陸軍入伍生隊今錄其咨文如下（上略）學生軍隊當上海光復之初頗着勞績迨後援救烟台整隊出發轉戰登州黄縣等要隘尤能不避艱險奮勇直前茲以南北統一戰事告終昨日已有半數拔隊回滬聞大部設立入伍生隊締造人材公推代表張雪恥等來府呈明志願兾入學校肄業以備異日干城之選查此項學生在先旣有光復之功此際咸抱來學之志良可嘉尚請煩查照量材錄取入校肄業俾酬其志而成其材（下略） 
　　現聞黄留守已准如所請不日派員來滬考騐其不願入入伍生 
隊者滬都督允爲咨送他校 
[寗波同鄉開選舉會]  
　　寗波旅滬同鄉會四月七日開選舉大會到者近二千人舉虞洽卿君爲正會長沈仲禮朱葆三二君爲副會長吳錦堂夏祥甫徐棣蓀樊時勋陳配懷劉東峯張詠霓吳蔭亭李如山陳良玉等爲會董當由沈會長演說四明公所係救死事項同鄉會係救生事項鄙意救生較救死尤爲切要並言該團體向稱堅固嗣後入會人數愈多愈妙請同鄉父老兄弟散會後互相勸勉以期推廣將來興辦工藝廠蒙養學堂等大事項衆擎易舉矣嗣由兪宗周君 
演說今年開會較去年不同去年是專制時代今已改爲共和更宜廣聯聲氣加以現今外侮方亟宜結團體以資抵禦又有裘載深君由西洋畢業回國到會演說注重民生請同鄉倡提工藝廠以期安揷貧民設蒙校以期普及敎育嚴芹　君演說入會有實在利益黄愼菴君演說會友無被選舉權會務難期發達廳請商議攺良辦法等語演說旣畢遂宣告散會 
[澈究租界暗殺案]  
　　總巡捕房五十號西探目安姆斯脫郎以探夥唐阿二被長江積竊陳阿四等在貴州路槍擊受傷已將嫌疑之楊榮海王福昌拘解公堂交保候查在案茲悉安探目以案關暗殺且唐傷勢將次平復除派探向唐詳詢被擊情形外並懸赏通飭各捕房中西探捕一體留心偵缉務獲正兇解廨嚴究 
[祝頌宣講會紀略]  
　　昨爲俗傳耶穌復活之辰中華督基徒黨於下午四時在靑年會殉道堂開祝頌宣講會到者數百人由鄔斌生君演說以基督徒眞自由爲講題略謂救主憐世之過惡捨生贖愆死而復活實自 
由之眞宰凡吾人動作悉在法律範圍之内乃可謂之自由等語鄒君聲音清澈頗足動聽時已薄暮遂閉會 
[大同民黨公濟總會開會預誌]  
　　大同民黨公濟總會訂於陽曆四月十四號卽陰曆二月二十七日午後二句鐘假西門外方斜路江蘇敎育總會開全體臨時大會昨已柬邀會友届時一體蒞會 
[巡捕乘車巡察]  
　　法捕房麥總巡近因謠言蠭起嚴密防備詳情已迭誌前報茲又以每日派出站崗各巡士遇有要事恐難迅速傳達故於各捕内遴選能坐自由車者若干名分派各捕房於每班上差時聽命捕頭指派中西捕各一名乘坐自由車分往各街巡察以資聯絡 
[警務長闢謠簡示]  
　　閘北蔣警務長前日出示一道照錄如下照得南北統一秩序已漸安寧近日忽有謠諑實屬毫不足憑乃有無知愚民相率搬移纷纷似此自相驚擾未免搖惑人心警察擔任保護晝夜認眞梭巡諭爾居民人等務各安居營生倘有生事之徒定卽嚴拏重懲 
[洋工程司之榮譽]  
　　滬軍都督以江南製造局工程司柯尼施君在廠辦事已有二十六年近於民軍光復南京時督造槍砲異常出力爰特製就金牌一面於陽曆本月七號派人事科長高一某黄洪范宗成彭光湘諸君送至製造局先由高一某君致頌辭柯尼施君致答辭次由局長李平書君表揚柯君之功績是日男女賓到者共有四十餘人攝影而散 
[張專使抵滬]  
　　袁大總統特派答謝南省各軍隊之專使張紹曾君業已由鄂至寗乘坐火車於昨日午後五時　滬閘北軍警各界均往車站排隊迎接聞假泥城外某洋房暫駐 
[瑣聞]  
城内 
　　都督府批示○倪文炳呈批呈悉此案候飭令執法科長轉咨華洋裁判所秉公核辦仰卽前往質訊可也滬防第八營代表 
王玉田等呈批禀悉據稱王管帶吞餉缺額賤役兵士各節關係軍政重大自應嚴密澈查以昭愼重除飭由本府偵探員調查報告外並行知該軍李司令長就近切實查明呈復核奪該代表等應卽靜候辦理可出 
　　民政長批示○北蔡鎭紳商團長衛聲變禀批該團長保衛地方熱誠可佩所擬巡緝隊簡章雖未能盡合理法而用意不無可採候移送滬防全軍李統領酌核辦理或聯絡進行可也佛敎大同總會禀批來牘並章程均悉按諸信仰自由之義各項宗敎本同在民國政府保護範圍之内該會旣稱爲全國僧界統一機關已蒙内務部核准自非一隅之關繫所請爲支部給示之處應候部文或省文到日再行酌核辦理合併知照 
[南市]  
　　體面竊賊○警務公所偵探趙升旗前日在大東門外查獲衣服麗都之積竊郁阿裕一名窩留沙場街十號門牌喬長生家解警務公所搜出當票多帋旋又帶至喬家搜出衣箱等物並吊獲贓物一併呈請警務長預審擬究 
　　婢女私逃○美租界德安里胡公館逃婢來喜至蘇州河内所泊之煤船上倦臥由船户報告水巡帶至華洋裁判所詰問供年十七歲由胞兄賣入胡公館去年隨主人來滬今因被盧逃出是實判留候查明再核 
　　旋失旋得○閔行糧書陸錫麟昨携公欵洋三百元乘小輪來滬被同舟人徐祥生竊去當卽查獲搜出原贓扭送裁判所訊究判押候擬辦洋給陸領去 
[閘北]  
　　市政廳批示○甡和公司蔡錦章等禀批該商承租他人基地起造宰牲廠創設甡和公司嗣以辦無成效推歸官辦彼時但求地租有人担承卽爲脫累乃於光復後迭次聲請謂前警局允給估價因橡皮風潮延至次年五月改爲收租抵直等語本廳察核案情殊難憑信試問甡和公司仍有收取房租之權公家從何而得執行管轄之理况全廠房租抵補地租不敷甚鉅本廳長等磋商再三碍難准行仰卽知照毌再多凟 
　　無力償還○張茂春去年在民政總局控夥徐少卿私收客賬洋一百三十餘元前經判徐交保清理在案茲因延不料理張復投局禀追昨經裁判長孫君提訊徐供現實無力措繳判押兩月示儆 
　　賴債行兇○江北人趙仁華前日向李長發索取會錢無着反被李糾合陳相旭王建興等毆傷頭面由崗巡拘解裁判所卽經孫所長訊明判李等各押二天以儆 
[英租界]  
　　因何猝斃○公共公廨收發處周雲亭之子年十七歲前晚至廨晚膳後忽然斃命周以其子素無疾病恐係服毒擬請西醫驗明再行棺殮 
　　巡捕升级○英捕房二百零六號華捕派在公廨牌票間當差 
茲因該捕辦事認眞由駐廨西捕禀奉華捕張正巡官拔升一级以資激勸 
　　追獲匪徒○匪人趙且仙前晚在雲南路攫取行人朱谷如衣服圖逃被老閘捕房包探翁松林追獲拘入捕房押候解究 
　　撞翻油鍋○人力車夫王阿三昨日拖車在浙江路電車軌道内行走被電車撞倒致將是處蔡姓所設之煎粢飯油鍋傾潑火燄上升幾肇燎原幸人手衆多卽行撲滅 
　　飛來横禍○陳云章昨在云南路被溜韁馬車撞倒跌傷頭面等處由捕查見帶入老閘捕房轉送仁濟醫院醫治 
　　雉妓拖人○雉妓王大寳深夜在南京路拉客由捕查見帶入捕房經捕頭飭探王梅生查明屬實拘送公廨押候究辦 
　　洋行失竊○仁記路一號西門子洋行前日失竊値洋四百六十元之電燈罩電線等物卽投總巡捕房報請偵緝 
　　竊案何多○新閘路汪和春家山東路馬裕章家平望街黄瑤芝家廣東路徐士桂家均失竊衣物昨日開單分投新老兩捕房報請飭探查緝 
[美租界]  
　　　人賣子○住居七浦路三百九十四號之倪顧氏因貧病交迫將六歲男孩託蟻媒王劉氏衛王氏董蔡氏等代爲變賣昨日該蟻媒領孩至百老匯　被捕查見一併拘入捕房飭探查明斥釋免究 
　　婢女捲逃○北四川路七十九號洪順實家之婢女貴福捲取値洋二百餘元之衣飾逃逸昨報捕房請爲查緝 
　　乞丐倒斃○昨有病丐一名倒臥於蓬路由捕查見車送捕房山途氣絕而死當飭地保報堂收殮 
　　塌車衝撞○王小山昨推塌車過華得路撞壞甲乙二人所拖之東洋車由捕將王拘入捕房候辦 
　　包探獲賊○陳阿二王瞿氏昨在揚子碼頭上行竊貨物又王金邦楊福實在公平碼頭大順輪船上竊搭客陳顯榮之衣服先後被探緝獲拘押捕房候辦 
[法租界]  
　　欠租逃遁○楊錦記因欠福茂洋行房租洋二十二元無力照付棄物遁去當由收租人報告捕房點明各物禀奉公堂聶讞員判將物件收管以抵欠租 
　　展限交人○合興館自遭火災後當欠輝光公司紗罩燈價洋三十八元八角後因向索無着控經公堂將店夥沈來生傳案訊判交保限交嗣因在押未交復又提追仍飾詞推諉判交原保展限七天交店主李某到案訊追如違惟沈是問 
　　聚賭罰洋○周金生家因深夜紏人聚賭由捕房查悉　周至廨訊究判罰洋五元充公 
來函 
[江寗自治公所函]  
　　上海各報館鑒啓者在内務部呈控馬良者係江浦商會浦口市議事會名義（見五十四號臨時政府公報）而三十一日民立報載内務部擅收浦口市議事會黄愼之仇淶之辛漢等呈控馬良云云黄仇等均江寗人與浦議會無關本不足置辯惟現聞又有揑用江寗端木藩濮宗栢名向蘇都督府呈控馬良者變幻離奇深堪駭詑想係不得志于馬良兼與寗人有　者有意　　　弄淆亂觀聽乞登報聲明江寗自治公所公啓 
 
 

Page 8

 
 
   
 
 

Page 9

 
 
   
 
 

Page 10

 
 
中華民國元年四月九日星期二卽舊曆壬子二月二十二日申報第三張第二版 
自由談 
游戲文章 
[冥王歡迎共和死事軍傳單] [  愛]  
　　啟者共和軍推倒專制創立共和爲九萬里歡迎之師開五千年未有之局槍林彈雨知有國而不知有身事定功成敬其人而尤敬其鬼他若未成偉業徐錫麟赫赫如生亦列頭功秋瑜娘悠悠不死英雄氣概藉增暗界之光豪傑形容益生吾曹 
之色陽間旣屢祭以勵將士陰界宜優待以妥靈魂今茲來歸理宜恭迓所有歡迎禮節備列於下一請岳忠武王爲全冥代表至鬼門關迎接共和死事諸英魂導入酆都城 
一假望鄉臺爲大宴之所十殿冥王親至陪席一以一殿秦廣王之府第假作迎賓大旅館裝飾十分精緻 
一黄泉路上一帶日懸彩旂夜放烟火并舉行提燈會 
一通牒西天要求於佛國極樂世界中撥出大地一方俾諸英魂建築田園宫室之用 
[和家有雙親及賤妻詩] [  好事者]  
家有雙親及賤妻賤妻罵我壞東西缘何罵我東西壞不愛家鳬愛野雞 
　　家有雙親及賤妻賤妻面孔似團臍一雙偌大銅鈴眼故展秋波笑欲迷 
　　家有雙親及賤妻賤妻脾氣怪來兮但逢小白門前過彼此眉高眼又低 
　　家有雙親及賤妻賤妻終日背人啼背人啼是因何故思想鄰家小滑奚（小滑奚者滬上語善吊膀子之小滑頭也） 
海外奇談 
[女權之膨脹] [  龍述]  
　　英國女子自爭得市會選舉權後尚無議院選舉權遂有立會要求議院選舉權者約集三十餘人至首相康壞君邸第必欲與康氏會談以康氏爲進步黨必能有所贊助乃康氏堅拒不納衆女譁噪於宅前不得已召警吏執其女魁及金女士朱夫人而驅之經此一捕執女子爭以入獄爲榮而氣勢轉盛 
　　龍曰以自由之英國而發現此劇康氏有愧於孫總統多矣尤願我女同胞以黨魁某夫人爲師 
　　女子選舉會屢舉會員往見康相皆不見納迨後風潮愈大輿論已爲所動政府知强硬抑遏决非善策康相遂延見女代表員相與談判然康氏所言無非搪塞略謂女子要求選舉權固爲正當然今日尚非其時不如稍忍須臾待有機會再將此事提議女子代表皆笑之不終其詞而出即日開大會於赤佛臯場由彭葛斯夫人馬都爾夫人及皮林女士等報告與首相之會談且痛駁康氏之說赤佛臯塲者在倫敦最繁盛市街之間其南即爲内閣諸官署及議院等爲政治機關之地塲中建鼐爾孫之記念石柱表彰其戰勝拿破倫水師於西班赤佛臯海岸之功彭葛斯夫人立鼐爾孫基臺上演說張口高呼指手劃脚警吏惟環立臺下靜聽其陳論 
　　皮林女士一妙年怯弱之女子然在女選舉會中則數爲健將云 
　　英國議院分四政黨一保守黨二進步黨三國民黨四工黨保守黨即舊政府多貴族進步黨即現政府國民黨爲愛爾蘭黨工黨則温和之社會黨也該黨最表同情於女選舉一事故赤佛臯塲之會工黨領袖赫特氏亦登臺贊說 
　　女選舉員屢遭捕逐手叚益趨激烈某日正値議會開會忽有數十女子僞爲參觀者乘議員胥出席時女子羣起執小旗而呼曰（與女子以選舉權）衆皆出不意大驚警吏在樓下聞之蜂上執捕女子抗擊之卒以警吏多皆被執又以手中遮陽向警吏猛打有一十五齡小女子大笑呼政府野蠻不置 
　　金女士入獄數次每遇祝日卽服囚衣以自標其榮顯 
　　龍曰我願我可愛之新政府無使今日要求叅政之女士得被囚衣以自榮顯也（未完） 
心直口快 
[可憐半打] [  松江逸民]  
　　弁目衝突□隊長無法排解磕頭謝過可憐通源倒閉股東厠身軍分府存户不敢追究可憐顧問官陳大復被常州軍分府揑故槍斃可憐□□□□□□長近日結識某客棧蕩女如獲異寳可憐 
　　陸某訪其壻於軍分府其壻厭其貧竟不理可憐自居鹽務副長之□某近日被正長驅逐可憐 
[松江之都督府] [  文]  
　　隔昨文偕故友張伯琴作松江之遊晚餐後與張 
 
 

Page 11

 
 
中華民國元年四月九日星期二卽舊曆壬子二月十十二日申報第三張第三版 
君進城擬至軍政分府訪友甫至司法所前突遇戎裝者數人行甚忽促細審之皆舊友也中一人與余頗稱莫逆低問余曰進城將何往余即以告友曰愚哉此時彼中職員大半散出或騎馬或閒蕩君去必不値徒勞往返耳余因還問曰君等行將何適曰肯隨吾行自有佳處余漫應之遂同出城至一家沈其姓固郡城之密賣淫者也有女郎年可十八九甚艶麗見赫赫軍人並不爲禮狀甚傲慢諸軍人反敬之若神仙不敢稍拂其意偶得女郎顧盼即嘻皮笑臉忘其所以其一種得意之狀以余觀之竟在戰勝敵人之上豈不奇哉雖然此猶小焉者耳最可怪者羣呼女郎爲都督女郎亦泰然應之余駭極問余友友曰此間出入者軍士占多數且皆能聽女郎之命故外間有都督府之雅號吾等敢不以都督呼之余聞而乾笑斯時軍人已纷至槍操手戰等器具整備完全余即辭出歸里無事特此筆爲記記後自讀一通不禁爲共和國軍界前途放聲大哭 
小說 
[皖江血傳奇] [  六合孫雨林]  
　　第九折覆審 
（錦上花）小生扮馬宗漢囚服上）一事總無成一事總無成慘淡經營未復神京已遭擒已遭擒憂國空如病　　俺馬宗漢隨徐君伯蓀陳君伯屏起義皖垣以排滿族不料事機不順軍敗遭擒陳君旣戰死於軍械局中徐君又剖心於撫轅門外俺與學生三百同被幽囚死在目前與徐陳二公相見之期當已不遠也 
　　（忒忒令）碧澄澄滿天月明凄慘慘哭聲怕聽志士三百隔絕呼難應我與他死同讐生同盟黑獄裡只有形隨影 
　　我與學生三百人雖同在縲絏之中我則囚困司監諸生則分置府縣各獄（歡介）不知生前與諸生能晤面否（小生下介） 
　　（燕歸梁（（外扮皖撫馮煦上）烽煙已息人心定聽四而凱歌聲皖江開府任非輕平革黨大功成 
本院恩承北闕初鎭封疆勉策駑駘以圖報効現徐錫麟雖已正法馬宗漢及三百學生尚在獄中待本院升堂覆審一番便了（外升堂吹打開門介）左右速提馬宗漢及巡警學堂學生來辕覆審（凈扮獄官押小生囚服上介（雜扮衆學生囚服隨上介）（小生見雜介）我與諸君自分囚各獄後以爲生不相逢不圖今朝得見諸君於此地也（雜歡介）我等困居獄内苦楚不堪不知何時再見天日呀 
（一封書（小生）艱難困苦經視囹圄若蓬瀛且漫訴寃情自古英雄成大名都向此中爭運命縲絏加身作保證（雜）不平鳴一聲聲只爲慘無人境 
　　（小生對雜介）黑獄黑獄正我輩志士之運動塲也諸君切勿氣短英雄致爲同胞所笑且此次舉義君等實未同謀待我與馮撫爭辯一番諸君當可省釋（外見小生介）徐錫麟刺死恩撫供爾曾經同謀爾有何辯（小生）我志在排滿此次即無徐公倡義我亦將刺殺恩賊以快同胞之心惟三百學生事前并不知情爾若不昧天良可速蓋前愆即行開釋但爾性成奴隷雖有良言亦未必聽耳 
　　（上馬嬌）平日家讀孔孟將大義明到今朝作奴隷將讐寇迎早甘心兒搖尾向清廷把一个同胞公敵當作天皇敬俺只與爾彼此兩相形 
　　（外）本院早知諸生年幼無知從往軍械局中係爲爾等所脅俟兩江委員來皖會審後本院當執法以正爾罪并原情以釋諸生解脅擒渠正與朝旨兩不相背也 
　　（勝葫蘆小生）眼見這錦繡中原碎不整好男兒呵若不起國民兵可不辱了始祖軒轅在九京但得鬚眉無愧英雄無愧俺死後定成名 
　　（外）鎭守江淮恩寵榮（小生）男兒愛國一身輕 
（外）爾曹底事干王法（小生）誓與胡兒不共生 
 
 

Page 12

 
 
   
 
