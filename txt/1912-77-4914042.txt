# 1912 - 77 - 4914042

 

Page 1

 
 
評論 
[敬陳希望於唐總理] （續） 
一曰對於官制規定問題當武漢首義之日即以都督稱行政長官東南各省聞風響應後遂無不有都督之建設以统治一省之民政財政外交各事而爲行政上高级長官自共和宣布清帝退位西北諸省亦折入而統一於中華民國晉隴直豫東三省一律正其名曰都督而都督之名於以大定然而都督之建設則固屬於軍政時代之範圍而非永久之規定也至其所號爲都督者除二三行省外類皆糾糾之武夫或自公推而來或自委任而至或即爲建義之軍官或出於光復之志士舉措無常推戴靡定視事以來昕宵治軍外鮮有注意於民政者等而下之爲軍政分府則聲勢氣燄無不遠駕於民政長之上予奪由已用舍惟命視民政爲附庸置法令如弁髦匪與都督相抗衡即以人命爲草菅甚且口實細故而慘殺故友有如常州趙司令其人者長此以往果幾何而不蹈漢唐元明末造之覆轍耶今民國議會雖未召集然官制一日不定民生一日不奠其居開創之始往往利以軍政鈐民政建設之時則又利以軍政屬民政因時勢之不同而任賢使能之手續亦隨之以各異唐總理首宜及此组織内閣之日提出官制議案交由參議院議决施行務使軍政之權宜一變而爲文臣知州事講求吏治勤恤民隠不必以洸洸之武夫置身於惠鮮懷保之列此記者之所希望於新總理者三也 
一曰對於軍隊統一問題今日之軍隊至不一矣或𨽻屬於都督或隸屬於司令彼與此不相習甲與乙不相能甚者匪治兵以相攻即擁兵以自衛而且一省之中有新軍有舊軍有主軍有客軍餉額不齊軍紀不一纷集於江漢金陵一帶以自詡爲衛國之干城整理而統一之道殊難也自燕齊各省歸附共和而北方諸軍隊又若自成獨立之團體與南方起義之師扦格不相入號令異宜編制異法即此陸軍總長一席已幾幾爲南北兩方面軍人集爭之要點北軍則屬意於段褀瑞南軍則屬意於黃克强究之孰爲勝任孰爲不勝任此乃異日蒞事上之問題而非今日推舉之時所可以預决者第一念及軍隊之如林知陸軍總長之職斷非富於軍政之學識老於軍事之歷練有不足以勝任而愉快矣唐總理今日首宜愼選得人以爲民造福汲汲焉以統一南北兩方面軍隊爲前提母或使以斯須之不洽而亂全國之大謀此則記者之所希望於新總理者四也 
以上四者皆今日新邦建造之要素邦之杌楻以此邦之榮懷亦以此唐總理此日其果何以慰五大民族之希望而爲四萬萬人謀樂利乎竊願唐總理一爲借箸及之 
[大總统命令]  
　三月二十五號 
臨時大總統命令逹賴喇嘛班禪額爾得呢哲布尊丹巴呼圖克圖分駐蒙藏爲黃敎宗王歷世相傅咸深信仰凡我蒙藏人民率循舊俗作西北屏藩安心内向近年邊疆大吏措施未善每多壓制甚且有一任官吏敲詐剥削以致惡感叢生人心涣散言念及此不禁憮然現在政體改建共和五大民族均歸平等本大總统誠收毅力誓將一切舊日壓制弊政悉行禁革蒙藏地方尤應體察與情保守治安茲據駐京札薩克喇嘛等公懇組織蒙藏統一政治改良會核其宗旨係爲宣布五族平等伸我蒙藏人權起見應准其先行立會自茲以往内外札薩克蒙古各盟旂曁兩藏地方歷來疾苦之事應候查明次第革除並望各王公呼圖克圖喇嘛等於中央大政及各該地方應興應革事宜各抒政見隨時報告用備採擇務使蒙藏人民一切公權私權均與内地平等以昭大同而享幸福是所至望此令 
[專電]  
　比國公司昨日（二十五日）在寗預付唐紹儀銀一百萬兩又轉付袁總统銀九十萬兩並匯欵若干交與武昌黎副總統（南京） 
　英美德法四國公使今日（二十五日）晉謁袁總统詰問唐紹儀辦理借欵之誤謬並遞正式通牒一件　四國公使致與袁總统之通牒歷叙二月二十八號以後中國與四國銀行團交涉情形以表中國失信之罪而爲抗議比國借欵之根據 
四國公使晋謁袁總統時力請袁總统予四國銀行團以確實之保證以示中國願以誠意辦理交涉開平灤州兩公司併辦之合同已於三月二十一日由中英兩國批淮 
開平灤州合辦公司將改名開灤礦務處如有赢利其數在三十萬圓以内則開平公司得十之六灤州公司得十之四如過此數由兩公司均分惟满十年以後灤州公司有購買開平公司之權（以上北京） 
天津附近謠言甚盛謂有人以扶助清帝復位爲名將在該處密謀起事 
昨日有人擬在李鴻章祠追祭革命諸烈士洋兵恐有變故執械環伺 
 
 
 

Page 2

 
 
幸袁總統來電阻止由直　都督命人撤去陳列諸物其事始罷 
　聞張作霖近以現欵購成大批軍火不日運至奉天 
（以上天津） 
　趙司令擅行鎗斃陳監學後知輿情甚爲激昂近日增派衛兵嚴密防護（常州） 
　魯軍第一混成恊及福建北伐隊現均陸續拔隊開往濟南 
（煙台） 
[公電]  
　北京袁大總統電各省都督鑒據蘇都督電請解釋前令除免錢糧年分查前令中華民國元年以前應完地丁正雜錢粮漕糧實欠在民者係指民國元年以前已於前清宣統三年造册奏銷實欠在民者而言其辛亥年應完錢糧徵收期限須至民國元年夏間方行截數不得謂之實欠卽不在免除之例因前清舊制各省應完錢糧均有奏銷期限多在次年夏季卽前清宣統元年普免錢粮亦以光緒三十三年應完之數造入三十四年奏銷實欠在民者爲斷現在民國各省徵收錢糧地丁法制未定之前自可援證舊例以爲解釋解免致誤會除電復外特此通電大總统袁世凱敬印 
　袁大總統電張季直君蘇州都督松鹽向歸浙轄光復後始歸江蘇前接來電鹽政總理已設淮鹽松鹽兩科則松鹽無須特設公所别樹一幟茲接松軍總司令電稱據松屬沿海绅民公呈已派委塲長一面飭將松鹽公所取消俟地方士绅组織正當機關再行核辦等語是松鹽公所雖經取消而地方士绅仍將另组機關場長又由松軍司令派委與鹽政總理所設之松鹽科權限不明易涉纷歧希就近會商酌定暫行辦法以免兩歧特電袁世凱巧 
　北京全體聯合進行會電各報館鑒頃聞大阪每日新聞載有新加坡華商反對袁總統並載有廣東雲南反對等語查南洋各島華僑贊成共和極爲熱心自公舉袁總統以來賀電不下數十通粤滇兩省亦時有文電往來絶不如該報所云此種謠傅度係該國少數人民不能體諒政府之意於袁總统感情頗惡於中國共和忌嫉亦甚務懇我全國同胞極力注意勿受搖惑勿啟猜疑恊力同心亟圖建設一俟共和國體鞏固此種謠傅自然消滅即有之亦不足爲前途國民患我全國人民其留意焉北京全國聯合進行會公叩 
　武昌黎副總統電萬急北京袁大總统南京孫大總统各都督各報館鑒頃閱上海各報載有覃振電稱组織閣制一節唐總理久不來寗袁公所提出閣員概屬之清舊吏無一純粹新人物差强人意者此間軍政學商各界咸懷不平暗潮流湧尋見南北组織之統一政府勢將破裂不可收拾貴報主持輿論最有價值務希鼎力维持大張公道使袁公翻然醒悟以融和南北感情爲今日救急之要又萬不可徇私行詐功虧一簣致五大民族之新共和國陷於分裂之慘不勝禱盼黎副總统代表覃振云云等因查覃振本派往北京乃竟稽延南京遲遲不發甚且以代表名義發表個人私見殊違背元洪宗旨業已飭令銷差該電自應作廢合亟聲明免滋誤會元洪禡　山東張都督等電袁大總统各部首領孫大總统參議院黃參謀總長黎副總統各都督各報館均鑒昨奉袁大總統漾電内開烟台同盟會徐鏡心等馬電稱山東不幸全境秩序擾亂共和宣布以來全國咸臻樂土惟齊魯尚沈淪地獄不得已聯合全省父老兄弟進兵濟南剪除民賊等語同日有孟焕堯持胡經武君委任狀駐烟山東全省臨時議事會委札來見長盛據稱已由該會電明大總統公請胡經武帶兵晉省接任都督連合防陽各軍分布各州以資彈壓請即宣告各營指日大軍過境等因又接烟台連成基周慶恩等均用個人名義通電藉口山東地方糜爛欲以鐵血解决並弔民伐罪等情统閱各電語意及孟焕堯所述情節殊堪詫異查山東爲南北樞紐自革潮激盪以來屢瀕危險賴我軍人内清伏莽外鞏邊防以完全逹到共和目的迨國體解决黨人猶多方煽惑意在攘奪政柄恣所欲爲囗以防範嚴密無隙可乘乃聳動胡經武君揚言進兵濟南爲迫脅之計同盟會爲孫大總统從前所創早已宣布改爲政黨載在各報徐鏡心竟敢冒用會名電袁大總統實屬謬妄至稱山東秩序擾亂不知何據試與各省相比南方糜爛姑不具論卽津保表稱完善猶因兵變焚掠瑣尾流離獨山東尚補苴於　漏之中環顧鄰疆較爲安謐徐鏡心謂沈淪地獄三尺童子亦知其誣胡君經武最重公理前已約定各守疆界母許侵越必不至有冒昧之舉動徐鏡心等合謀擁戴聲言帶兵晋省不過欲推翻政局營個人位置擾亂治安有所不計現在五族一家海内方企踵喁喁以盻幸福若輩乃首逞狂悖之詞思啓干戈之釁破壞大局關繫匪輕應請胡經武君嚴加約束禁止妄爲我軍人各負維持公安之責倘徐鏡心等不遵命令竟犯我軍應守地點彼時無所逃命惟有勵兵秣馬謹備非常萬一主客相遇致生衝突而啓兵端推原發難之由則烟軍實尸其咎海内同胞自有公論謹布區區伏惟鑒察山東都督張廣建五鎭統制馬龍標曁四十七恊统領張樹元中路巡防统領孔慶塑前路巡防统領兗州鎭田中玉左路巡防统領登州鎭葉長盛右路巡防统領曹州鎭張善義後路巡防统領方致祥代表陸防各軍將士等同叩有 
　廬州張曙英電各報轉竇子瑾先生聞銅官礦由公媒合確否甚念此事關係極重公謹厚人萬勿預謀授全皖責張曙　叩　皖事籌辦處電安慶孫都督鈞鑒頃閱三月二十二號哿電誦悉之下不禦駭異竊以公爲一省之都督卽有主持一省財政之專責籌畫完善之義務想公自下車以來已閱三月有餘所有各項事宜諒早預籌對付之方法斷無東挪西補之行爲如果實係如哿電所云則一二月内統計各項經費至少總在一百五十萬以外而行政而行政經費尚不在内再加以廬蕪公府取消軍餉一端旣多出五十萬行政經費亦必因而增加在所必然以全年合計當不下千有餘萬今以一時之支絀即以皖人士費如許心血爭回之銅官山抵押外債救燃眉之急需僅敷一二月之開支銅官山止有其一而每月所需之用欵無窮將來再有不敷試問將以全皖抵押乎抑將以全國抵押乎况銅官山爲安徽全省之命脈銅官存則全省之命脈與存銅官亡則全省之命脈與亡前番與美有之轇轕經我皖之志士費如許之磋磨始克爭回今公爲一省之都督卽爲一省人民之代表擔任一省之生命財産旣不爲一省籌善後之方法保全將來之計策奈何反欲將一省之命脈聽信天良喪盡之竇某圖目前之利益抵押於外人乎殊爲不解且哿電所云名義上不應與人合辦等語試問銅官爲安徽之銅官山將來開採爲安徽之利益安徽全省利益之命脈係於官山之存亡何以名義上旣知不應與人合辦而實際上又謂比之他項利益實有不同總之銅官山一也非前所爭之銅官山又一銅官山而公所言之銅官山更有一銅官山夫何有名義與實際之分更爲不解謂抵押一節敝處惟有以死力爭持保全我安徽之命脉事關公益尚祈俯　愚衷從速作廢以符輿論而慰衆望不勝盼禱之至皖事籌辦處同人叩 
　旅浦安徽陸軍學生電各報轉安徽童茂老趙伯老及江澍亭孫餬癯諸先生及前陸軍小學執事諸公鑒大局旣定學生等前蒙諸公培植得以末學馳聘中原現當破壞告終自應各回各該學堂補習以竟未成之業諸公明逹想尤爲我輩青年健兒籌之熟已惟我省自光復以來序擾亂規復秩序著手較難當力任維持恊同贊助俾得早日觀成不致中途廢棄幸甚安徽陸軍小學全體學生公叩常州軍界電申時民立大共和神州天鐸新聞民聲轉陸軍部總長蘇都督及各團公鑒趙司令長蒞常近三月矣執法如山身先士卒痛剿土匪常地帖然全軍八百人無不聞聲拜倒陳士辛本罪無可　鐵證昭然此次剿匪無槍貽害我等不淺而反爲輿論所不容寃極負極倘不反坐則已坐則請以八百人之頭顱斬去藉慰陳士辛於地下也謨等特開會議公電辯明想諸公鑒空衡平一秉至公定勿爲浮言所動頓使壯士倚長戈而餒志撫孤劍以灰心也懇請俯念地方垂憐衆志特電宣慰兼攝民心謨等謹舉槍三致敬焉常軍隊長陳謨胡景超劉書濟韓棟臣吳省方韓光晋耶雲章排長方金良孫德勝陸欽華李駿王星耀傅長道率全軍八百人公叩宥 
　湘都督電黃陸軍總長各報館均鑒近日滬寗各報登載王旅長隆中事迹不一而足大抵皆出諸風謠斷難徵信王旅長之質直好義昭昭在人耳目反正以來戰守躬親勤勞特至雖間不免逞情直行開罪朋輩之處要之赤心耿耿不得以細行不修遽陷有功之良將况湘省軍務正在整理時代著著進行王旅長實與有力誠恐蜚語多口壯士寒心中傷之效不止及於箇人則大非湘省之所願聞也卑區之意敬乞宣布無任感荷之至湘都督譚延闓叩養 
　睢寗陳慶麟等電華洋義賑會江皖籌賑會張季直先生各報館鈞鑒師旅饑饉飢民嗷嗷邳宿已設工賑局睢尚未設請速分發賑欵救濟睢寗陳慶麟嚴鍚齡袁巨川等叩窰灣各團體電各報館鑒祈轉籌振會諸公鑒淮北災情宿睢最重兼兵事騷擾慘狀難罄華洋工振僅查運河兩岸各十里杯水車薪實難濟事内地老弱死而强悍盜商失業而農失耔如不急救數百里地立見糜爛泣叩即撥鉅欵速振以救三屬目前之急議會定章償還自應遵辦窰灣自治會商會農會公叩徑 
　上海陳都督電　北京袁大總统武昌黎副總統南京孫大總统各部總次長參議院各省都督公鑒前據王興漢陳聚禀稱查前大清銀行總行雖在北京樞紐全在上海歴年推廣分行四十餘處司其事者藉官權以奪商利挾部勢以搜公欵營業遂佔優勝年來海内商業凋敝不予维持匯號錢莊大受傾軋以致相率倒閉巿面一空貽害大　實由於此其資本銀一千萬兩名曰官商各半其實商股甚微股票爲京官權要　斷得之故满清度部倚爲外府官中公欵與官中私欵又較商家存儲爲獨巨約　該行收放約銀六七千萬兩除眞係商欵往來外同一非官款該行經理宋漢章胡稑　等等狼狽爲奸乘間而發時值上年九月上海光復預防民軍政府干涉遂覓庽滬三五股東開會於該行冒稱全體股東以謀抵抗并將現銀契據寄貯洋行一面移甲作乙暗將公欵改爲私欵使民軍無從究詰徧登日報衹認官股五百萬其餘往來各户存欠彼此結算等語逆料民軍北伐满清政府不能圖存道旁苦李無人過問而股東多屬親貴官宦中人可以肆其挾制即殷富私家存款亦概置之不付滬土　五附股者受其利誘挺然代柱門面其實内容茫無知覺因平時每年股東開會皆在北京總行到會者皆有權力巨股之人各行監督卽屬實官均部員充之微末商人附有小股無從插足其間也今忽儼然充當會員議長始念實不及此而宋漢章等實以傀　畜之上年六月前清度支部各省財政監理官行文各府州縣有現在大清銀行改爲國家銀行等因在案可見該行商家附股已在消滅之中就令以前官商各半然其中官欵所存應歸民國政府公用亦屬毫無疑義豈容藉口商家股東出而抗阻之理乃宋漢章等罔利營私弗顧大局在銀行爲巨　在民國爲公敵論其大逆不道已屬罪不容誅尤可異者南京政府成立財政設有專部又乘間以股東會名義睛將該行改爲中國銀行握持中央財政出入要求種種利益竟敢倡言保存商股五百萬兩所有此次民軍起義之損失卽在官股五百萬兩内取償與上年廣告前後兩歧實屬貪詐已極等情即請查辦前來據此查民國成立伊始百端待理而財政之竭蹶異乎尋常宋漢章等身爲國家銀行經理應顧全大局竭力整頓乃計不出此竟敢揑造呑匿以圖中飽按之法律實難寛容迭經敝處函傅質訊奈該經理恃租界爲護符抗不到案不得已偵其出界派員捕獲此事關係財政本應逕送財政部核辦因控案牽入財政部故該部例應廻避由敝處照會滬上南北商會會同敝處委員秉公核算總期一切公欵涓滴歸公不使一二奸商任情乾没也謹此電聞都督陳其美叩宥 
[要聞一]  
　唐總理臨行時之會議 
唐總理出京之前一日在總統府爲袁大總統會議歷兩時之久探聞是日會議有三大問題（一）軍興以來各省餉糈及一切費用始尚勉力支持繼且困竭難支各省爲暫顧目前計因有抵借外債之舉此雖出於萬不得已之故然貸欵逾急則抵押扣息等之利權損失愈大設有遺誤後患何堪設想現在統一政府旣將完全成立此等借欵即應以限制擬由唐總理商之南京政府即日分電各省倘本省財力稍可勉力支持者卽請暫缓息借外債俟统一政府北京參議院完全成立大批借欵交付後自常酌量分配各省以資接濟（二）民國開幕一切政費需用浩大若悉數仰賴於借欵一或不愼覆亡可處擬與南中商酌另籌的欵及將來開源方法以資補救（三）南北旣經統一國防尤宜鞏固惟刻下蒙古宣言獨立而蒙藏僧衆又將聯合反抗共和此舉與國防殊多關碍擬俟統一政府成立首先辦理蒙藏事宜必使取消獨立承認共和永永同化而後已並擬請孫大總统電致四川都督特别注意西藏事宜一面派員前往察探情形隨時電逹以憑核辦 
[趙爾巽仍請退職]  
前日東督趙次珊又有電致袁總统力請辭職略謂前奉電示東三省地當要衝日俄耽耽虎視其旁值此民國初建統一政府可未立所有東督一缺非精明幹練之人不足當斯重在所請開缺另简賢能之處應俟統一政府成立再行商　等因巽何人斯敢不勉效棉薄以候交代幸今日统一大總统已經受任國務總理亦已簡定統一政府组織行將就緒巽精力衰弱病勢日加若再勉强支持竊恐有誤大局用敢再陳實情伏乞速選賢能尅日來東接替免資遺誤等語袁總統接電以此時各省情形以維持現狀爲最要且趙爾巽於改革政體之際雖有反對共和之舉然當京津兵變事起該督尚明大勢卽捐廉加發兵餉三個月故東省兵隊未被牽動某國人雖極力鼓動該省仍保安全則此事誠不爲無功聞已覆電仍行慰留謂東省大局所關萬勿遽懷去志以期襄贊一切云 
[四國借欵始末紀]  
　四國借欵事爲今日最大之問題茲又得京友來函報告此事始末云四國銀公司组織已久其代表長駐北京以候中國借債之機會民軍起義代表知機會將至嘗展其運動手叚以求借欵與清政府後以本國政府不肯負責而止清帝退位民國成立知臨時政府必需巨欵以恢復秩序又爲莫大之機會適唐紹儀由南回京乃晉謁唐君以施運動夫飢不擇食渴不擇飲唐君正思籌借外債故不謀而合乃與商定嗣後按月豫付銀七百萬兩與臨時政府至陽曆七八月間爲止蓄届時政府當可組織完全而得各國之承認也 
　商定後由四國銀公司先付银二百萬兩與南京政府其豫付之款將來悉併入大借欵内惟數目未定大約爲六千萬磅此陽曆二月下旬事也 
　唐君此時復與比國公司商訂借欵英金一百萬磅以張家口鐵路作抵五釐息實收九十七一年期日後此債並可加至英金一千萬磅其草合於陽曆二月二十號簽定其最後之合同於陽曆三月十四號簽定　此事爲四國銀行團所知以爲中國旣借他國之欵則破其壟斷中國借欵之局乃指中國爲失信即將三月十六號應付之銀一百萬兩扣留不付以爲要挾且因一千九百零八年贖回京漢鐵路借欵五百萬磅由英法銀行代募合同中載明以郵傅部生利事業作抵今張家口鐵路明爲郵傅部之生理事業故不能以之抵押借款乃運動英法公使出而抗議以敗其事 
　比國公司則謂一千九百零八年借款之時張家口鐵路尚未築成合同中所云生利事業係指當時已成之事業而言不然豈該借款所定三十年期内郵傅部所成之事業將悉爲該借款之抵押物乎　如郵傅部築造一路每年可獲利英金一千萬磅其路值價無限則亦將 
 
 
 

Page 3

 
 
因五百萬磅之借欵而阻止中政府以此路抵借較巨之借欵乎 
　至於四國銀行團責備唐紹儀君亦無正當之理由僅謂各銀行豫付欵項並無一定之抵押物且無合同契約祗以來往函牘爲據如此優待方期中國以供給借款之權全予四國不意唐君復向比國借欵實屬失信云云唐君則謂與四國銀行團商訂借款之時並未有不向他國借款之說且英比公司借欵最後之合同雖係陽曆三月十四號簽定在四國第一次付欵兩星期之後然與四國磋商借款之際英比公司借欵草合同已早簽定安能事後抗議云云銀行團則又换言曰唐紹儀縱與英比公司先行商定借款然不應不以此事告明該代表云 
　總之四國銀行團欲壟斷中國債權以爲將來監理中國財政地步故唐君之借比欵盖有深意存於其間然聞四國公司今與英比公司相持不下日後或將由人出而轉圜以英比公司借欵加入四國借款之内變四國爲五國耳 
　四國停止付款固屬危事然日後大借欵成立後中國設或稍起風波彼等益將振振有詞而數年來國民所畏外人監理中國財政之舉恐終不能免云 
　 
[三紀臨時議會與參議院之生滅問題]  
　袁總統致參議院電　叅議院鑒來電悉所論極爲正當臨時約法旣經議决公布自爲今日辦事惟一之依據鄂省發起中央臨時議會各省來電纷纷贊成未免歧視業經通電囑其仍按約法第十六條之規定迅議選派參議員方法如額選足组織約法上之參議院定期集會庶民國基礎不致動搖而各省意見亦藉融洽袁世凱禡 
　江蘇臨時議會致袁大總统電　禡電敬悉南京叅議院議員由各省都督選派不足以代表人民民國肇新斷不能無正當之立法機關致背共和原則是以前鄂省發起臨時中央議會本會極爲贊成於　電陳明在案續接參議院哿電有參議員可全體改選及選派五人可盡由民選等語是該議員等亦已知輿論之所在幡然思返敝省但求得正當立法機關此外本無成見禡電所示應卽遵照辦理惟有不得不切實聲明者則議員選派之方法雖由各省自定而根本必歸民選應懇大總統通令各省知照以保統一而重立法除電南京參議員請其查照哿電務實踐全體改選之議外合亟電陳伏乞垂察江蘇臨時省議會宥 
　又致參議院電哿電悉貴院議員由各省都都督選派不足以代表人民民國肇新斷不能無正當立法機關致背共和原則今諸君旣以參議員可全體改選及選派五人可盡由民選爲詞息壞在彼尚希速踐斯言敝省惟一之目的祗在議員選自人民此外並無成見除電袁大總統聲明並電知鄂議會外特聞江蘇臨時省議會宥 
　又致武昌臨時議會電（上略）是以對於貴會所主張極表同情惟全國行動總宜统一故眞　兩電均請貴會采取各省同意挈名電請袁大總統認可施行今奉袁大總統禡電謂臨時約法第三章所規定之參議院卽係中央臨時議會之性質而參議院哿電亦有儘可按臨時約法第十八條規定選派五人之數盡由民選及參議員可全體改選等語是袁大總统於各省所主張實表同情而南京各參議員亦已知都督委任之非宜違反輿論之失當敝會一再討論以爲袁大總統禡電應即遵照辦理至臨時約法應否修正叅議院名稱應否更改俟將來民選議員齊集自有討論之餘地（以下同前） 
　附黎副總统咨覆鄂議會文本月十七日接准貴議會咨開查南京參議院自上月二十八日後蘇鄂議員辭職各省議員相繼辭職者甚多所餘僅廿三人已不足法定之數斷難開會卽令該院違背法則任意聞會揆之法律决難發生效力勿論該院所决定臨時約法爲何項性質人民决不承認本議會除電懇袁大總统主持外相應咨請貴軍政府通電袁大總統及各省都督督撫不認該院决定之臨時約法爲有效至添該院議員一節貴軍政府前所派之議員旣因公辭職必難挽回今又添選議員未免前後兩岐且前次由貴軍政府委派今復由本議會選充是令立法行政兩相混合揆諸事實法理均有未恊所請選派二員及派現住南京代表張大　彭漢遺等爲該院議員一節碍難承諾等因准此按民國初定政府尚未成立而臨時國會亦非旦夕所能組織際此過渡時代所有一切用人行政全仗參議院爲之維持是以本軍政府咨請貴會選員前往茲准貴會所稱南京參議院議員除辭職者外所餘僅二十三人不足法定之數斷難開議决不承認該院决定之臨時約法爲有效云云是即不承認參議院爲臨時立法機關也然據近由南京來鄂馬君伯援之報告謂南京參議院除辭職外確有三十九人是該院議員已足法定之數且前後兩次臨時總統均由參議員選舉而出南京臨時政府國務委員亦由得參議院之同意組織而成今北京組織新内閣該國務委員又已决定在南京组織須經參議院之同意是參議院在此時期内極爲重要本軍政府爲大局起見决不能不承認該院爲臨時立法機關貴會旣據法理事寔於咨請選員一節堅不承認而參議院對於組織臨時统一政府之成立又復刻不容緩擬仍由本軍政府權選精通法政之員前往繼續進行一俟臨時國會成立後參議院自然無效所請通電袁大總統及各省都督督撫並電告該參議院表示同意各節碍　承諾爲此咨覆請煩本照須至咨覆者 
[西報紀唐總理抵寗情形]  
　字林報載南京訪函云唐紹儀君於星期日下午五時由滬抵寗即經孫總統及内閣各員接見唐君極持樂觀謂大局已漸有進步内閣人員不日可以發表以示中國能力足以组織鞏固之聯合政府 
　唐君對於六國財政家反對比國公司借欵之態度頗有疑意謂各國皆爲中國友邦必能扶助中國於困難之際且必不致斤斤計較瑣細之事故信此項問題不日仍可解决云 
[清談（我）]  
常州司令趙樂羣槍斃陳大復一案地方士绅之爲陳呼寃者曰濫用軍法揑詞誣報軍士之爲趙辯白者曰罪無可　鐵證昭然電書絡繹各執一詞至今孰是孰非局外人尚不能下一斷語 
記者曰生命至重法律至嚴今姚榮澤案方在開庭審判此事殆與姚案同一爲法律上之大問題乎 
小說 
[俄王之偵探] （三十八）（無名） 
余連忙也跳過石壁張眼細看時只見有一黑影疾向壁邊而逸余亦立向前追但是前逃之人不知是男是女其行甚速余自信亦一能走之人然走在　葡田内地係新鋤十分難走僅走數分鐘後已氣喘力疲不能追上余自山坡下追過泗家河渡窄板橋又緣坡而上向堪斯麻方面約追兩里當時余離逃者尚未遠過一山谷間小樹林中分兩路一轉瞬間忽已不知去向余想此人甚狡詭不知藏在何處小樹林中余此時呆立道旁汗流徧體不知所措心想不知是否卽來脫考脫本人余乃定意立往來纳克房子内去看來脫考脫的樣子半點鐘後已到來纳克房子内只見房子燈光明亮所有客人均已裝束停當將蒞食堂内晚餐衆人見作後殷勤接待見余泥塗满身卽傾一獵人所飲之洒請余立飲余方取蘇打水傾入酒内見來脫考脫正整衣而出一見余面卽伸手向余歡呼道葛蘭先生今日想已終日暢遊矣今日你與克密邱同獵好麽余答道甚好甚好我因與他同獵過久回時已晚特繞道到此聊行休息來脫考脫笑道這地時便好你無論何時到我這裡我甚歡迎倘若你過門不入我知道了心中卻是不願意的此時密烏蘭爾衣一藍色之衣立於其父來脫考脫之旁向余輾然而笑余亦向之微笑但是余之笑中恐露痕跡因余此時心中又加一今夜所遇之異事也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[粤軍克復各砲台詳情]  
粤垣惠軍旣被陸軍剿散之後纷纷四竄其駐紮黃埔砲台者昨又與都督派往之澄軍開仗聞澄軍係何澄光統帶約四百人到黃埔時卽在曾家村内普育學堂駐紮其地環列三砲台俱早爲惠軍佔據澄軍不啻在其砲缐之下自早六點鐘起互相接戰惠軍開大砲猛攻聲震山嶽澄軍傷亡頗多該處貼近陸軍小學堂各學生以子藥未足均回省暫避及午福軍奉都督命統帶大隊馳往剿捕并有大砲多尊四面堵截入夜省官得無缐電報謂已　斃惠軍數百人又聞是日續由廣九專車派陸軍多隊前往該處附近相　辦理云 
長洲虎門各砲台向歸水師管轄自李準去後全歸王和順佔領去冬海軍司成立司長胡毅生派出美國陸軍畢業生陳廷甲將各砲　接管詎王和順不允幾起衝突此次省城惠軍被剿散後惠軍標统陸梅已知有罪自願奔逃陳都督念光復惠州之功給予資斧令其逃去另給餉二十餘萬元交李福林將惠仁恊三軍妥爲遣散詎陸梅又奔赴虎門各砲台思爲負隅之計前日陳都督偕李福林親書信函派標統李湛前往勸令將各砲台交回海軍司管理該軍不聽復揚言欲殺海軍司某員及何侣俠等蓋謂其日前不助該軍反肆攻擊故也又聲言該軍駐守險要斷難攻陷若不發餉則當以砲攻擊洋輪及刧米船爲活云云陳都督及福軍統制聞報大爲震怒卽日派出程字營俠字營及大隊福軍前往剿辦一面又派陸軍大隊由鐵路前赴虎門四而堵截又派海軍兵輪多艘前往在海面防範程字等營於十九號早晨到步地形未甚熟悉竟被長洲各砲台困擊傷亡甚多統領何程光被傷右脅得救返省續由軍政府派大隊前往助剿該軍旋棄砲台而去迨福字等軍到步四圍佈置尚未動手該軍見無甚動靜又後潛回守禦於是大發號令進剿轟擊頗烈至入夜遂將長洲各砲台克復至牛山砲台爭持至夜深兩點鐘然後攻入而沙路魚珠兩砲台一見陸軍大隊前往卽已不戰而走云 
又聞虎門各炮台以感遠及沙角爲最重要上下橫檔則次之此兩日間亦大有激戰之事威遠及上下橫檔已於二十早爲官軍克復至沙角砲台昨下午六點時都督府接報尚在猛攻已漸得手轉瞬當可克復云又聞是役龍濟光吳祥逹及各統領多有分兵前往助剿昨午都督府又派順軍統制黃明堂恊統饒章甫前往安撫該軍云 
[粤都督兩日封三報]  
　廣東都督令云總商會報三月十八九兩日所登一字一涙文件内有不能不切齒痛恨於橫暴專制絶無人道之都督之陳炯明也又云惟未聞惠軍有擾亂商場也更未聞有轟擊城署也又云海軍司胡毅生廣陽督辦何侣俠等又助紂爲虐督公江鞏兵輪開快砲將堤岸房屋恣毁遂致數萬民居焚毁非張獻忠李自成復生必不致此又云陸軍由都督府抬出炸彈二箱將馳赴戰地抛擲爲康軍所截留未得盡逹其目的又云前者陳都督僞稱北伐暗中運動省會商會極力挽留等語種種揑造謠言煽惑人心依附叛軍妨害軍政應即永遠禁止出版并逮捕　司理人甘德馨交法務局訊辦由警察廳迅卽執行此令三月十九日 
　廣東警察廳佈告云現奉都督命令公言報佗城獨立報登載匿名函件造謠惑衆希圖破壞政府擾亂治安核與總商會報情節相同應一併查封究辦等因應將該報永遠停止出版並逮捕總司理人梁憲廷及總司理兼编緝人馮　臣二名編緝人陳廳香解到本廳轉送陸軍司訊辦請第八區署長桂年君即帶同警察前往如以上所云執行辦理三月二十日　廣東都督令云昨日由警察廳執行永遠停止廣州總商會報出版　　　　負責任之人業將理由明白宜示迨查閱廣東公言報及佗城獨立報其登載此井亦同而以廣東公言報所登載爲尤甚如所云當時反對陳都督者五十社團而以王和順關仁甫爲最激烈陳都督　之切骨乃故使巡查軍與惠軍挑衅以　其武力對待之政策旣復私仇以示威力將使都督之地位可以永久竊踞無人得而過間又云務欲屠盡我同胞毁盡我民房以遂共獨夫之隠顧又云不幸有此狼子野心之都督　云　廣東商會省會極力留此殘暴不仁之都督又云猶恐陳都督狼心辣手務欲　殺同胞　私利之目的陸軍再爲其所愚復演同室橾戈之怪劇又云以都督府爲惠州會館以東堤妓婦爲夫人岡利營私窮奢極移又云今因事之私憾演屠城之慘劇此等公僕其肉足食乎等語其揑造謠言恣意煽惑妨害軍政歸附叛軍種種罪惡殊堪痛恨業由警察廳執行將兩報永遠禁止出版並令警區逮捕廣東公言報總理梁憲廷編輯人馮冤臣及佗城報編輯發行人陳聰香三人交送陸軍司審辦際此軍政時代何能令此報館恣意煽惑擾亂軍政危害大局特將處公兩報之理由　佈俾衆週知此令 
[汕頭之一閧]  
汕頭於三月十五日（舊曆正月二十七日）下午二點四十分鐘忽聞鎗聲四起密如　竹行人飛走各店舖急行關門各街栅立卽緊閉甚有堵塞沙包者一時商民之出外者咸不能回店望門投止而已直至下午六鐘鎗聲始息而天色已　矣街栅嚴堵如故十六日上午九點餘鐘鎭邦街鎗聲又大作約一小時之則始息嗣後卽漸見平靖十一點鐘以後街栅多開舖店亦有開者各人均出門觀看海傍一帶游人絡繹不絶并有軍隊手持保護商民照常安業等字樣旗幟在各街巡行至下午三點以　街栅開者益多及晚而熙來攘往略可與未閧之前等觀矣茲將調查情形錄述如左 
　交閧之原因第一軍出巡惠來各處已紀前報汕中绅商前日方行犒勞潮陽绅士并函請分兵鎭撫潮郡绅士亦函請分兵往楓溪辦理鬥案蓋楓溪各鄉械鬥數月不息傷殘人命財産無數陳宏　無能辦理故各绅士聞林來咸望一爲整頓林當派標統林毅强君率一隊約百人在近火車站之新馬路等處暫紮正擬俟派員勸諭鬥鄉不聽卽更謂兵彈壓乃十五日潮州第二次開車到汕載有兵約六七十名並運軍火甚多同時廻瀾橋下篷輪又載來兵四船林軍疑有異欲預備而紮在商業學校卽入澄海大道勞等處之陳軍與坐火車來之六七十名齊向林毅强軍開搶轟擊並有向八屬會館之梅軍轟擊者槍聲一起於是各軍祥起分處而戰槍聲遂遍動一埠 
　洋人之着驚當各處同起衝突時埠中商民飽受虚驚自不待言而各國商民亦致因此受驚殊堪痛憾先是自林激眞之將來汕陳宏　極意張皇各國人已有戒心美日各國均派兵艦前來至汛城戰地與日本台灣銀行及日本郵局相距頗近日兵艦卽派兵登岸保護并保護火車站之日本工人至次日卽十六日猶未撤回 
　林司令之告示粤省第一軍司令長林爲公佈事照得本總司令此次出巡來汕原爲维持地方治安起見早已開誠佈公爲中外商民所共信林標统駐汕匝月本司令到汕數日嚴守軍律秋毫不犯又爲中外商民所共見乃不料正在與三州父老昆弟研究维持地方治安之策而陳安撫使居心叵測猝然於今日午後發兵暴動以致不能不出以抵禦語有之拒捕傷人格殺勿論况汕埠華洋雜處生命財産關係非輕本司令惟有督率將領極力维持俾地方秩序不紊商民又安庶無負我绅商學各界望治之殷惟願本埠商民人等各安生業切勿驚惶是爲至要此佈中華民國元年三月十五日 
　林司令之賞格粤第一軍軍司令長林激眞爲懸賞嚴拿事昨日陳宏　何子英狡然思逞督隊暴動本總司令不得已派隊抵禦極力维持公安保全商民之苦衷業已佈告當爲我三州父老昆弟及各國官商所共見惟再有與三州父老昆弟商民緊告者昨今兩日搜得陳宏　何子英新製僞朝龍旗各一張此爲宗社黨之鐵証方今北方宗社黨暴發四出運動黨人響應陳宏萼何子英製此龍旗其爲通同圖謀不軌顯而易見　不急爲聲　致討大局岌岌可危除由本司令購線嚴拿并照會地方各官一體恊拿外合再通告商民人等知悉如能拿獲陳何兩黨送辦者賞給花紅銀各一千員通風報信因而拿獲者賞給花紅銀五百員決不食言各商民人等須知本司令係爲地方除在務望恊力同心共保治安本司令旣誥誡各軍隊極力保護中外商民生命財産並諭各軍恪守軍律不得無故滋擾各商民人等亦须各安生業照常交易切勿驚惶是爲至要此佈中華民國元年三月十六日 
　衝突之地點林毅强駐軍之新馬路與陳軍所駐之商校後方諸　相距約二三百步中間邱塚起伏并有新築之牆隔之陳軍之隊官亦有一林姓踞商屋另有數隊散在邱塚間又有崎碌新鄉馳至相助者共約三四百人廻瀾橋下之船中欲起而助者约百餘人林毅强以百人盡力抵拒相擊甚猛埠中所聞槍聲至緊者皆爲是處云廻瀾橋下向有楊君青山帶兵駐紮是時見船上陳軍助戰楊軍亦即開槍與敵未幾船上之兵失地利遂敗汕頭汎城内所駐之陳軍備戰甚久高集雉　安放大砲是時亦槍砲齊指第一軍大營審判廳轟發該營返擊頗久汎城竟反爲攻破八屬會館之梅軍因忽被攻亦有出禦第四軍討　軍除已出發外尚有駐紮道署者詎同時亦爲陳軍所攻該軍開槍一排乃拒退以上計新馬路廻瀾橋汛城入屬會館道署共五處同起衝突其最劇烈者新馬路次則汎城也汎城已破新馬路亦以少勝多後各軍　憤遂會攻陳宏蕚所駐之商業學校亦被攻破陳宏蕚聞先逃至十六日鎭邦街之役則係攻河子因標本部亦被攻破云 
　死傷之人數各軍死傷之數尚未詳查但據目所見者則新馬路之戰地遺屍九具其一手　白布徽章有潮軍聯合會字樣餘未詳辦昇平街上亦有屍一具係何子因之兵海關前馬路上有屍一具係悮傷之車夫鎭邦街標本部門口有血一大堆無屍身聞廻　橋下之船沉溺陳軍數人又汎城邊有牛一頭臥於馬路上其足部受傷未知何故在此各戰地之牆壁間有被砲彈打成洞者新馬路外之新築圍牆及澄海大路旁陳部之林隊官駐屋尤甚而毅强所駐屋亦被打不少鎭邦街標本部之屋燬壞略盡 
[廣西議員被捕情形]  
桂省防統領秦步衢於前月至桂林議院逮捕徐議員一事已略見前報茲聞是日議院方會議事件突有秦統領乘坐四人大轎并率軍隊數十名前後呼喝而至及人議場卽行發議惟所出之言異常龐雜與從前當副議長時逈不相同時甘議長已有不悅之意未幾又與徐議員爭論領槍之事以致互相衝突秦竟在議塲上大肆咆哮拍案詈駡一若布告徐議員領槍濟匪罪狀者然迭經議長發令禁止均皆不聽議長以其威勢迫人不可嚮邇擾亂議塲之秩序卽令散會秦即怒握徐手下塲并向其背猛撲數下徐議員所戴之帽亦橫飛數武復喝令軍隊拘回署内徐議員欲却步不前又被軍隊威迫不過遂挺身而去蜂擁過巿如捕大盜城内商民均未知所犯何罪多有驚而訝之者當時各議員見此情形莫不髮指眦裂以爲議員被辱至此已極故於三月一號即行全體告退云 
[贛省政界之近潮]  
　各部長之更换贛省李都督履任以來於軍政兩事大加整頓已經更换軍務部正次長官現又委余維謙接充叅謀部正長其次長何文斌仍舊蟬聯惟財政部長雷恒刻已辭職替人未得故日來舉充繼任頗形忙碌至公債總局自開辦以來雖屬强迫用事頗獲鉅欵原任總辦係標统方先亮許炳　蔡森黃炎兼任現經李督照會議會商會另舉接充以重軍政而清權限聞運動者頗不乏人 
　交通局之醜史贛省交通局開辦以來姿意圖利人言嘖嘖業經臨時議會提議裁撤以節糜費惟該局職員不免有棧豆之戀因呈懇李都督咨交議會洋洋千餘言要求保全位置聞所叙理由頗多失實大爲議士所譏笑似此輿論反對恐若輩决難逹到目的也 
　吉安守之辭職贛省吉安府易順豫在任多年頗有賢聲自遭撤任後清理交代因虧空甚鉅人眷扣留在吉實屬困苦且係因公賠累聞者惜之現已設法將交代欠欵七萬餘串解省投兌清楚預備回湘惟吉屬人民依依不舍聞將離境商民益形慌恐是以繼任朱守念祖（留學生）亦不安於位電省辭職云 
　附朱守致政事部電知事奉委署理吉郡兼攝縣凡地方興革事宜無不殫精竭虚認眞整頓不稍假借爲十屬各界所共見共聞詎知兩月以來以實心行實政開罪於人以致事端迭起阻力横生困難危險非筆墨所能形容日夜籌畫幾至寢食難安知事體氣素弱積勞成疾日來加甚似此情狀若再力疾從公必至多所貽誤且恐貽譏　棧輾轉思維惟有仰乞迅委幹員前來接署庶知事得以靜心調養一俟病軀稍痊仍當泥首崇階力圖報効决不自　安逸有負裁成並乞電示遵行至委員未到之日知事守土有責誓盡死力以維持不敢作五日京兆之想乞抒　念 
[武漢近事一束]  
　崇聖陽曆三月二十三號爲上丁之期舊例各省督撫及地方官均於是日恭詣文武聖廟致祭典禮極爲隆重黎副總統以宣聖道貫古今部議仍舊奉祀是以先日傅諭親往致祭着武昌府知事石藩查照舊章備辦祭品並飭各司長隨同前往分祭兩廡四哲所有與祭及糾儀各員均令先期齋戒三日其一切儀注概仍舊貫惟免去跪并行三鞠躬禮以昭崇敬 
　禁烟鴉片毒民弱國業奉袁大總统命令繼續嚴禁黎副總统以鄂省係起義之邦各省觀瞻所繫若不速除烟患殊非與民更始之道迭飭各司處妥籌辦法種販賣吸四者一律嚴加取締惟以漢上屯積煙土值價數千萬旣不能令其一時輸運出省又無收買焚燬之財力故當道籌議再三擬將漢口一隅暫時緩辦其餘如省城漢陽及外府州縣概限五個月内吸販賣及土膏店一例禁絶違者處以嚴刑刻已由内務司詳擬辦法禀經都督核准札飭武昌府知事曉諭土商吸户遵照矣 
　移城湖北沔陽州現已改縣計轄境八百餘里號稱澤國故满清乾隆時代築堤四周移民居之近年因襄漢河流淤淺水勢澎漲堤垸潰決恒苦水患而縣城尤極低窪常被水浸刻該縣绅民特發起移城之議自治局與省議會會員均表同情惟以地方遼闊有主持遷仙桃鎭者有主持遷張家溝或彭家場者又有主持遷新堤或峯口者議論纷紜莫衷一是聞内務司派員履勘並徵集紳士條陳均以峯口爲宜緣該處地勢最高爲全邑中心將來設置審判及行政機關均稱便利擬卽具禀都督請發交省議會决定至建築衙署倉庫監獄諸費則責成該縣知事就地籌措未識沔陽人士能無異議否 
　升府漢口原隷漢陽縣自張南皮特設夏口撫民同知始離漢陽而獨立茲民國成立復改爲夏口縣職權依然但現任知事徐君蘭如係由編制部長調任其職位本與各部平等故徐君出宰夏口兼有警察審判諸特權設科分職幾如軍政分府現漢黃德道缺已改爲專營交涉關稅故遇有交涉案件各領事皆與江漢關道接洽視知事若無足重輕徐君以未能大展擬欲升該縣缺爲府以崇體制已由某商董陳請省議會建議略謂漢口華洋雜處交涉綦繁將來畫分權限必以夏口知事爲辦理交涉之主體倘非高其祿位易啓外人之輕視應請升縣爲府以示尊崇云云聞議會民政股開會討論均以鄂省暫行官制除武昌應尊崇稱府外其餘各屬均一律稱縣以歸劃一若夏口升府卽不啻推翻全案若以交涉言宜昌沙巿必將起而援例且外人輕視與否全視條約及官吏之行爲决不在位置之高下升府一事應無庸多此一舉故已作罷 
[浙省變通統捐辦法]  
浙江財政司通告十一府統捐局電云各府統捐局鑒疊據杭甬等處各商會函電以统捐辦法於商民多有未便等情查統捐開辦伊始各處情形不同自應酌量變通以恤商艱除將捐率尅日修正另頒外其捐率未修正以前所有現時各局收捐應加注意者如下（一）凡鄉民肩挑零星土貨食物一概不捐（二）凡人民購備自用之貨物並非運銷者一概不捐（三）運銷各貨計算捐額不及五角以上者一概不捐此外仍暫照前發捐率辦理惟捐率中未經列舉之物品收捐時務須公平酌辦母得苛比務將此電鈔貼局前曁各通衢並分送各商會以便周知希即照辦並速飭各分局一體遵行爲要分運單現正議刋並希接洽財政司漾印 
[浙鹽暫緩官收]  
兩浙鹽政改章官收商賣以致鹽商灶板函電力爭已記前報嗣該商探得此項政策實係該局秘書景某王張愈加憤激三次電禀兩總統力乞维持袁總统當電令蔣都督謂浙省餘姚岱山全體厥商先後電禀該兩屬晒鹽向由　商收賣鹽政局驟議官收致商厫失業生計頓絶且全國鹽課爲中央在宗款目若欲改章亦必經國會之通過現應暫循舊軌以安鹽業等因都督奉電後已轉令財政司謂浙鹽官收一案前據上海鹽業恊會陳請業飭原議機關斟酌核復現又奉袁總統電令並以全國鹽務如何改革必須妥籌統一此時姑循舊章所有浙鹽官收一案應令鹽政局暫緩實行俾免纷擾 
　附蔣都督令財政司鹽政局文三月二十一號奉北京大總統電開據浙省餘姚岱山全體厫商電稱餘姚岱山晒鹽向由商設厫收賣今鹽政局議改官收厫商失業生計頓絶全國鹽課爲中央大宗欵目若欲改革必經國會通過現在暫循舊章以安盬業公叩维持等語查浙鹽官收一案前據上海鹽業恊會電請維持業電貴都督交原議機關斟酌妥議並將原委見復茲據前情應再電知貴都督查照將來全國鹽務如何改革必須妥籌統一辦法此時姑循舊章所有浙鹽官收一議應令鹽政局暫緩寔　以免纷擾等由奉此合令財政司鹽政局核議具復此令 
[浙省籌解賠欵之困難]  
浙省應解英德賠欵等項月需八萬三千餘金向指浙東貨釐作抵自光復後釐捐盡裁庫藏如洗舊積欠六個月計銀五十餘萬迭經杭關稅務司鐵君文函嚴催並由總稅務司分電各省關令將經收稅欵每禮拜按期缴纳否則不得自收自解蔣都督以事關交涉焦灼萬分近聞湖南等省亦以此事纷纷電訽情形緊迫連日召集各司局秘密會議一面令知財政司無論如何困難必先籌解一二月聞高司長業將辛亥七月十一起至八月初十止一期庫平銀八萬三千三百三十三兩如數解交都府轉交鐵稅司收匯矣 
[京口春潮]  
　中學舉定監督鎭郡府中學堂向由楊振聲君充任監督嗣郡城光復楊被舉爲民政長該堂學生又半皆星散遂即停辦現徒陽壇溧太五縣各舉代表來鎭商辦中學聞已舉定議會副議長柳貽謀君爲監督一面延聘敎員分配學科组織甚形忙碌云　營長冶遊　愽前日駐鎭進行隊憲兵第二連連長余自能君巡查至賈家巷妓女朱春芳家見有駐火星廟鎭軍憲兵營長張立　在該處聚賭床上置有煙具該連長以聚賭吃烟均干例禁該妓膽敢窩藏軍官聚賭售烟殊屬目無法紀而張立灜身爲執法長官涉足娼寮又復烟賭太不自重惟階級較崇未便拘拿特勸令外出將烟賭具拿獲送請進行隊憲兵部韓營長轉告旅長中請師團長將張照律懲治一而並移請民政長將該妓館封閉朱春芳則移送警務公所訊辦以儆效尤 
　槍斃淫兇兩犯鎭城東鄉諫壁鎭殷小四子等因姦　斃顧小麻子一案前經審判廳詳准都督判定死刑現該鎭自治公所因此種淫犯關係地方風化要求在犯罪地行刑以示炯戒故二十二日檢察廳　君親自督率司法警察等將殷小四子及吳連科二犯押解諫壁鎭槍斃 
 
 
 

Page 7

 
 
本埠新聞 
[覆訊姚榮澤案之預備]  
山陽民政長姚榮澤悞殺周阮二志士一案曾於陰曆二月初五日在滬南巿政廳開庭預審旋又定期十二日（卽陽曆三月二十號）上午九時半開庭復審已誌前報茲經滬軍都督陳英士君查得此案承審各官及陪審員等人數甚多旁聽之人當更較盛爰令執法科仍將旁聽劵預先分發以便届時來庭聽審無劵者概不准入並請警務長多派司法警察到庭彈壓 
[商團力爭主權三誌]  
公共租界工部局在華界黑獅路分設捕房一事前經閘北總商團會員調查明確報告會長擬以實力爭持當由巿政廳總務科孫鐵舟君力任其事並允許於三日内將該處崗位收回詎事隔多日迄無影響昨晚商團會員開會集議以此事關繫非淺孫君旣擔其任何以不見實行擬逕向詰責嗣經某君發議先行函詰孫科長如無的寔辦法則别籌對付之策除呈請都督及交涉使正式交涉外一而照會五區六區各商團會同進行以期逹到目的而後止 
[律師爭論利益]  
駐滬各國律師以中國法庭對於民間訴訟已准延聘律師上堂辯護外國律師理應同一利益茲已商由外交團集議僉謂中國法庭如僅准中國律師辯護則以後外國法堂亦不許中國律師上堂 
　按外交團之所謂外國法堂者殆指英按察司等署而言 
　滬防全軍李統领領通告 
爲通告事照得上海爲華洋要埠南通浙粤北逹京津萃五族之人民握大江之鎖錀光復以來諸省士民挈族僑居數逾千萬爲東南之樂土實江海之奥區惟是無業游民各方　集拾道途之臆說肆鬼　之狡謀遇事生風乘問攫利邇因北方兵隊肇事益肆猖狂巿虎流傅杯弓見懼居民受其簧鼔咸動驚疑甚至徙宅移家纷纷自擾里巷失色宵小生心似此無謂之張皇實非安寗之現象本統領任滬江之防務凡此保衛治安维持秩序之事賚無旁貸義不容辭現已分派官兵盡心防衛城厢内外每夜分督數十小隊澈夜周巡嚴詰奸宄本統領亦不時親率衛隊徒步巡查遇有三五成群形跡可疑之輩小竊則加懲罰强梁不恤誅鋤庶幾七　無驚閭　安枕凡我父老子弟儘可各安生業母惑謠聞懷參梓之故居享共和之幸福本统領不勝企幸焉特此通告 
[八誌蔡康與朱聰熙之糾葛]  
前清江寗造幣廠總辦粤人蔡康控朱聰熙越界誘押一案前日午後由公共公廨復訊先據被告代表費烈律師偕見証張雲卿陸海帆等証明被誣緣由繼由捕房代表侃克律師及原告代表博易律師先後辯論王襄讞商之英領翰君諭各退去候下禮拜三再核 
[局長累及家丁]  
前清閘北巡警總局局長姚繼之於民軍光復時應付承包局中火食之庖丁陳恭平飯食洋三百餘元未經給發旋卽離滬曾由姚之家丁王筠　担任代爲設法嗣因延不结算由陳控奉公共公廨於前日午後傅訊原告投案求追質之王供稱除米店之欵已另付給外實祇欠陳洋一百七十餘元應由家主給發當時因家主離滬故允代爲設法陳不應遽行控告聶襄讞判王交原保限兩禮拜和平了結 
[取銷代印報纸之訟案]  
啓民愛國報社經理王河屏控天新印刷局主樂春山代印報纸違背合同並牽涉天鐸報館經理應季審一案前日午後由公共公廨復訊聶襄讞以此案已據原告具禀求銷判卽銷案人証一併開釋 
[讞員仍稱老爺]  
留學生湖南人黃　中前日身帶佩力經過租界印捕以其違章帶入捕房存洋十元保出昨經公堂傅訊王襄讞與美强副領事以黃不　租界定章着罰洋兩元如不願意將刀充公當黃退十時適有人稱堂上爲老爺者黃聞而異之卽用鉛筆書一字條路云民國成立共和世界應除專制名稱宜用裁判字樣畫畢卽欲呈案時有　審者在旁阻止告以租界與别處不同故尚有老爺之稱黃乃默然而退 
[示禁米糧出口]  
駐滬通商交涉使温欽甫君昨發通告云照得長江一帶承灾　之餘滬上商旅辐輳際此青黃不接之時米　最關重要迭經商會議禁出口自屬正辦除鄰省災區需用籼米平糶振飢取有鄰封正當公文並經商會查明限有定數方准酌量給照轉運外此外一切商販經營米業希圖購運牟利亟應一律禁絶至米商如有屯積居奇並應澈究以重民食此佈 
[查究曹樹松之劣跡]  
福字敢死隊前日拿獲形迹可疑之湖北人曹樹松一名暫留候究已誌昨報茲劉司公長以本城石皮弄王姓家之刧案刻尚未破恐有關涉爰於昨日提曹到案嚴詰堅不承認惟驗得兩腿曾受笞責傷疤甚大必非安分之徒並復探悉新舞台伶人夏月恆能知曹之劣跡故於昨日函訽以便澈究 
[敢死隊又獲兩人]  
福字敢死隊四隊隊官萬雲山排長趙連魁暗探傅長榮等昨長拘獲形迹可疑之嚴雲龍周老九二人當卽解營暫留聽候訊究 
[舊道署改爲司令部]  
滬防全軍統領李君以該君司令部所借南巿萬聚碼頭之民房甚爲窄狹現已商允陳都督卽以前清道署改作司令部日内卽可遷入 
[學生軍返滬]  
上海學生軍四百餘員前赴山東登州府攻克黃縣業已光復除由劉總司令基炎飭將該學生軍派駐該處外尚餘二百三十六員茲乘招商局泰順輪船來滬已於廿五日清晨在製造局碼頭登岸現駐法華聞將送入陸軍學堂肄習 
[演劇助賑]  
黎得貴朱光明鄒雅林等以江皖沉災待賑孔急商允迎貴戲園主人周君於舊曆二月初九晚假座該園邀請諸慈　家串演戲劇所得戲資除開銷外悉數送交華洋義賑會彚寄災區散放 
[瑣聞城内]  
　都督府批示○江南海關總理吳玉恊應濤呈批呈悉所刋關防准予暫用俟部頒印信後再行换繳所請令行各口民政妥爲照料一節准卽分别論令並應呈請財政總長核辦可也周偉人張冰葛震卿劉朝憲等呈批呈悉該証人等因控告姚榮澤一案自行赴滬作証以彰公道殊屬熱心可嘉據稱証人旅費應由國家担負一節本可准如所請但照章非經公署飭傅之証人不能請求公費第念証人等激於公義待質多時所費不貲仰俟該案裁判確定之後酌量撥給以資補助周鴻　阮保麒呈批呈悉已電飭山陽民政長轉飭丁曾瀋到案作証矣 
　檢察應批示○陳馬氏呈批查此案前據陳何氏陳述并經王子江証明該屋等確係何氏嗣翁陳忠發所置之産核　坆地住宅單串户名符合查何氏前呈宗圖抄纸爾夫與何氏之夫均係陳漢章元孫是共高祖則此項産業與爾無涉甚爲明白分據亦經前清上海縣驗過並未簽押何足爲憑爾子毓才盜契抵押何氏備本取續不向追償押本已屬仁至義盡案經前縣及司法署判決並未偏枯安得希圖　異仰仍遵飭赶緊繳契遷　所請不准劉德春等呈批查此案茲據黃榮禎等具訴到廳業已明白批示仰仍邀齊同業公舉多數取決母得各存意見所請應母庸議 
　審判廳批示○龔源本等呈批狀悉該董等翻造　王廟欲附設公立小學校當日與羅彥夫等公同簽允禀經南匯縣給示募捐建造亦屬該董等急公好義但此項一萬餘金之工程僅憑幾本捐簿在外募捐毫無的寔抵欵居然與作頭訂立合同開工起造實屬謬妄之至據稱以廟側巿房十間變抵造價事本可行查爲數無多恐難濟事前據楊雲卿訴稱已做工程及堆積水木等料約已有萬元左右着該董等先將已做工程若干與應財和估結清楚並已收未收捐欵若干廟側巿房十間值價若干一概備抵外不敷若干不敷之欵將來如何歸結赶　議明具復以憑核辦今該董等尚未認定辦法所請保出羅彥夫一同清理未便照准 
[南巿]  
　情節支離○崇明人李竹雲之妻金妹去冬由某後夥嚴鑑桂荐至北巿徐阿大之雉妓院傭工刻已不知下落李往偵視徐稱金妹於正月十四日被李宏念領去欲往鎭江漢口李心不能某即將李宏念尋見追間不認知是串匿將其扭送同鄉會移至裁判所訊究徐供當時宏念云伊母有病是以領去詰之宏念供詞抵賴裁判員以情節支離判交保候查明再核 
　廢票搪塞○隆順草貨店夥沈瑞勤將八仙橋某鞋店作主陸晉生扭至裁判所探稱去年被欠皮價洋一百九十六元五角有奇當時付來慶雲祥鞋店支票至今並未收洋應請追給訊之陸供除付票外祇欠洋三十元陳裁判以陸將無用之票搪塞殊有不合判交保限五天將慶雲祥執事尋回交案以便訊核 
　是眞老賊○積竊馬來發前日又在馬頭上竊取衣服當場由探拘獲解至裁判所訊得該竊共已犯案十次未便姑容著發押罪犯習藝所二年 
　民政總長批示○恊成乾等禀批票悉程吉夫旣延不料理該商號等卽逕禀裁判所聽候備文移傅訊追可也 
　巿政廳批示○榮豐烟膏店經理黃鑑澄禀批禀悉該膏店主如果實因娶媳回籍委託經理應准將照暫行給還倘訪查實有　混頂替情事仍當押閉並行究罰 
[閘北]  
　區員撤差○北段一區　　楊旭任事以來不利衆口茲經警務長查悉着卽先行撤差聽候查明有無弊政再行核奪 
　失火問　○源昌里織布廠内前日下午忽然起火當由崗巡入内帮同救熄旋經一區區員飭傅廠主葛士誠到案訊明判罰洋三元充公以儆疎忽 
　兄弟爭産○全志熙與弟全金松因地産爭執控由裁判所傅訊著自激族長調處 
　緝獲賊黨○巨竊張云卿之同黨彭占誠（卽彭少卿）昨經債探隊緝獲當在身畔搜出手鎗一支浙江軍用鈔票洋五十元又衢屬水陸鹽捕緝私營總稽查銜片數纸卽解裁判所押候查辦 
[英租界]  
　女孩待認○前日有一四五歲之女孩身穿花布長衫外罩藍布馬甲頭帶西帽髮梳兩辫足穿蝴蝶花元布鞋子在虹口梧州路徘徊啼哭由捕查見帶入捕房轉送公廨昨由官媒送案請示中西官以其不能言語判暫留本廨候懸牌招領 
拐匪收押○安東女子左小兒子近被拐匪王祖仁童十魁串拐來滬希圖販賣被探查獲一併解奉公堂押候查辦在案昨經中西官復訊王童供仍互推中西讞員以女兄左霞照現在鎭江判兩匪各押三月女留候函請鎭江民政署移傅其兄來案具領　補提賊黨○巨竊江云卿偷竊北山西路一百八十五號徐偉勳家值洋三千餘元之金條等物由探查獲昨解公堂訊知尚有同黨被逃判江與　贓婦人田顧氏分别押候補提人証再訊起案之金飾各物暫存捕房候核 
　不認行竊○新閘卡德路六百號住户　英氏控傭婦高華氏竊取金鐲等情昨由捕房解到公堂經中西官訊供不認着押女所一月 
　偷竊耕牛○徐阿生在浦東竊得錢壬泉家耕牛一頭賣與朱阿福由探查獲昨解公堂訊明判朱罰洋十元充公徐解送浦東巡警局訊辦 
　串騙貨物○朱裕文傅仁元馬蓮生因私刋立餘錢莊圖章僞造銀票向仁記路美商好華洋行騙取值洋九百元之斗紋布三包當被察出嗚捕將三人拘入捕房昨解公堂訊供推賴讞員以証據確鑿未便狡賴遂商之美海副領事判朱等三人各押西牢二年半示儆 
　誘拐女子○清江婦人王左氏誘拐閘北住户蔣志恒之甥女唐阿雅逃匿租界由蔣報告捕房將氏與女一併查獲昨解公堂訊供推諉判女與左氏分别留候查明於下禮拜二再行訊核、 
　姘夫逞兇○石路迎貴戲園案目陳愛實因將姘婦張買氏兇毆並將氏兩目挖傷被氏控奉捕房於昨日派探錢壽生將陳拘解公堂訊明以氏受傷屬實判陳押西牢半年賈氏斥釋 
　碾傷小孩○馬夫華阿二因拉韁不愼在雲南路撞倒小孩陶小蓋子碾傷肚腹由捕將華拘獲昨解公堂訊明判罰洋十元充公專給原告醫費洋五元留候繳洋開釋 
　分别交保○郭永蘭控孟阿囝與地保宋瑞園抵欵紏葛又將瑞生控蔣石卿私取貨物又浦禎祥控屠陰三串呑　欵又任延旭控奉慶記秦陳氏不還珠花又吳捷之控陳唐氏借洋不還等案昨由捕房將被告各人傅至公堂判蔣交六千兩人銀並保除人分别交保過堂候訊 
　起滅自由○王寳生控子王長根竊取縫衣機器昨由捕房將王子拘解公堂訊實判押兩月示儆詎王寳生見子受罪忽又代求寛宥讞員以王失子敎訓未便起滅自由遂卽斥退 
　老婦怨命○新閘成都路五十七號住户費坤生之母張氏年逾五旬久病不起前夜憤不欲生自縊身死捕房恐有别情飭探將尸舁入虹口驗尸所報請公廨五襄讞於昨日午後會同美强副領事蒞所驗明並無别故卽　屍于棺殮 
　各執一詞○鄉婦成俞氏偕姪毛毛控堂姪媳成何氏盜賣地産一案前日午後由廨復訊兩造各執一詞判候函致會丈局丈明再核 
[美租界]  
　幸未燎原○西華得路二千二百五十三號廣運昌烟纸店樓上前晚突然起火幸卽撲滅僅燬板壁什物 
　爭風衝突○徐阿金苗巧生徐根福等昨在吳淞路鶴鳴樓茶館因爭風起衅互相兇毆茶館主恐釀禍端嗚捕併送捕房捕頭以兩造均屬無恥分别斥退 
　不欲多事○粤人周阿南昨至武昌路三百三號梁阿福家借貸不遂攫取檯上現洋兩元而逸旋由巡捕追獲因梁不欲多事從寛釋放 
[法租界]  
　婢女捲逃○馬林氏昨至公廨控稱去年十一月問出洋六十八元憑媒價買張小寳之妹蘭香爲婢詎前月帶去金戒四只小洋一百餘角逃至趙王氏家業已報捕解案請究訊之趙供由該婢之兄小寶領來蘭香供金戒等物已被小寳之兄老五取去逃避媒人張楊氏陸張氏同供曾各得媒金洋三元此次聞信帮同在趙王氏家尋獲是實質之張小寳供求恩典聶讞員商之西官判張押一年趙押一月張陸二氏開釋婢交馬領回不准虐待 
　限期付清○法商輝光公司控沈蘭生欠電燈龍頭費洋三十八元八角又控合興號欠洋十二元均屢　不　報捕解案請追中西官訊據兩被告均供認不諱判交保跟七天付清所有已　之十二元先紿原告具　 
[來函]  
　毛安甫陸吟生致程雪樓張季直伍秩庸 
　王人文湯蟄仙趙竹君诸君函 
敬肅者满清專制垂二百餘年官吏酣嬉於上士民疾苦於下貪暴惡劣相習成風致使内訌蠭起外患迭乘二萬萬里泱泱大國四百餘兆總總生靈日坐愁城危若累卵黃帝子孫幾淪奴隷此有志之士所由棄身家捐頭顱實行革命而不顧者也武昌起義東南響應諸先生乃乘時奮起身任民軍重要職務以爲天下倡於是天下之士仰望諸先生丰采者以爲諸先生老成碩望且不惜身家性命以爲之其人之純粹無疵其事之美善而無可非議遂爲天下所共信使天下之人羣趨於革命之一途不數閱月而南北统一共和告成是諸先生不獨爲民國之元勛抑且爲同胞之生佛贍仰矞雲五體投地英雄事業賢聖經綸固如是也不意南京政府成立民國内政外交均有一落千丈之勢列强之不承認其危機尤間不容髮此正中國存亡危急之秋而諸先生捨身以救同胞之日也乃反冷冷落落或辭職歸來或託故他去或優遊回翔而不任事與前日之轟轟烈烈者判若二人大丈夫任事當有上下千古之氣概縱橫一世之心胸以與事相終始故禹之治水也九載而后成周公之征東也三年而始克漠漢德傅敎三十載而得一信徒曾國藩用兵十四年而削平大難經歷之險阻彌多抱定之宗旨愈固未有淺嘗輒止半途卽麽而能担任天下國家之大事也諸先生旣贊成共和則當以建設完全共和爲目的而今日之纷纷引避何爲乎旣不能逹建設完全共和之目的畏難而退則前日之栖栖奔走何爲乎譬如行舟大海諸先生　師也我同胞乘客也當其傍岸之時篙師則擊艥張帆力促進行及至中流風波頓作而篙師反蒙首高臥視若無覩置同舟生命於不顧嗚呼何其忍耶在諸先生之意或以潔身遠去可以全一已之名譽不知國家旣亡諸先生不能獨存名譽何有且將爲天下萬世之罪人也倘能出而任事堅持到底以拯我已飢已溺之同胞周我若續若絶之民國則銅像巍巍千秋萬歲维諸先生圖之萬一有不得已之苦衷請將詳細理由登報答復以釋群疑 
毛安甫陸吟生上言 
專件 
[發起中華民國女子國學會啓]  
風和日麗中原標五色之旗海國山陬大地震千秋之業凡爲同氣概享其和旣屬同胞曷分畛域天地奠乾坤之位陰陽輝日月之光四什首冠關睢見文化端由女子八卦平分儀象繼明夷必賴家人學究冬烘　說無才是德歐風東漸竸傅天賦民權同此圓　同此方趾可以入聖可以發賢此同人组織女子國學會所由來也慨自姬周胎敎八百興王孟氏母儀五百名世列女傅芬流巾　娘子軍威霆瀛寰續史傅班証經說蔡木蘭當户儼然殺賊從軍良玉在田竟朕豐功偉烈此本旣往之前修欲遡來茲而莫罄若夫借觀西域亦大有人母敎之功華盛頓倡造美國内助之力俾斯麥恢復普邦羅蘭夫人執政界牛耳维多利亞起　國皇圖豈天生别有異質亦無非道在人爲嗚呼公主和親黃鵠聲聲涙下上陽承侍紅顏　黯冰消固女界之大辱誠女氣之不揚用是專求國學以文會友以友輔仁有謀有猷有倫先賢作則學電學化學光古學復興與國人交斷難適旁行斜上涉重洋學終必要融會貫通况女子爲國民母家庭敎育造英雄傑出之基世界大觀標自由平等之幟良有以也豈徒然哉從茲輝我國光丕彼先烈度二萬萬同胞一切苦建二萬萬同胞百代功筆伐口誅種種不平時以盡雄飛雌起　　大業亦何難薄我驚心思必精而力必大　彼佞口學旣足而德旣優具曰同志盍興乎來遽啓 
[中華民國女子國學會簡章]  
　會名 
　第一條本會定名中華民國女子國學會 
　宗旨 
　第二條木會專研究國學造成新學根抵以便增進文明程度　除惡劣政俗尊重天賦人權補助完全共和爲宗旨 
會所 
　第三條本會暫以天津租界餘慶里三十二號爲會所俟成立後即設立分會於上海南京武昌廣東四川等處總會則以統一政府地點而定 
　组織 
　第四條本會設會長一人副副長二人幹事若干人書記若千人 
　第五條各分會亦設會長一人副會長二人幹事書記隨宜酌定 
　職務 
　第六條正會長經理本會一切事務副會長分任總成幹事員辦理交際調查會計等事書記員辦理編輯　寫各項皆秉承會長支配 
　會員 
　第七條凡經本會會員介紹者得入本會但必須會長認可註册給証 
　資格 
　第八條以身家清白文理通順者爲合格 
　會費 
　第九條本會開辦經費概由發起人擔任 
　第十條凡會員入會須纳入會金一元 
　第十一條凡屬本會會員每月常捐一元以爲開支經費如過三月不繳並不陳明理由者本會卽認爲退會倘生計維艱經介紹人申明確實者由會長隨宜酌免 
　第十二條有熱心捐助本會者卽認爲本會贊成員 
辦法 
　第十三條本會每星期開討論會一次各會員必須具有成績報告會長 
　第十四條本會會員成績由會長評定甲乙刊登雜誌以資興起 
　第十五條本會應研究科目如左 
經史　子集　哲理　兵法　輿地　法制　敎育　詩詞書法　家政 
　第十六條本會會員亦宜注重女紅如紡織裁縫　工圖畫等項 
機關 
　第十七條本會附設雜誌一分每逢朔望出版一次分論說專件紀事詩詞雜錄各　以爲本會會員發表意見 
　第十八條發行雜誌概由會長幹事書記擔任 
　第十九條本會會所所在地并附設宣講所以啓發女界一般人智識 
選舉 
　第二十條本會首次會長副會長由發起人畢定下次則由各會員用不記名投票選舉幹事書記各員額數由會長臨時酌定 
　第二十一條會長有故得以副會權時代理俱有故臨時推舉 
任期 
　第二十二條本會每年於四月一號開大會一次重行選舉會長副會長如仍爲公舉時可以繼任 
　幹事書記不限任期非有他故不得任意斥退如自行辭職則臨時推舉添補員額亦依此例 
權利 
第二十三條本會會員著作俟彚集成帙即認爲該會員有著作權 
　第二十四條本會會員有熱心求學遊歷重　者本　得酌津貼 
禁约 
　第二十五條本會會員皆宜和衷共濟　相勸勉以各爭意氣爲厲禁 
　第二十六條本會會員不得有毁壞會名譽 
　第二十七條凡會員皆宜禁戒煙酒 
　第十十八條本會會員如有破壞本會章程及約章者由全體會員公决斥退 
附則 
　第二十九條各分會章程可因時地自行酌訂惟不得出本章範圍 
　第三十條本會永不解散 
　第三十一條本章有施行便時可隨時公議修改 
　發起人　鄭雪案　章以保 
　　　　　屈蔭慈　唐友琴 
[車亞大同社總部章程]  
　（一）定名本社集合漢满蒙回藏五大民族及東亞各國表同情者成一偉大團體故定名曰車亞大同社 
（二）宗旨本社以融化畛域調和黨派改良羣治尊重人權謀最大多數之最大幸福爲宗旨 
（三）社務 
（甲）（一）對於政府有輔導维持之責任 
（二）對於各界團體有調和聯絡之責任 
（三）對於各界個人有扶持生存之責任 
（四）對於各外邦有敦睦友誼之责任（乙）（一）開辦宣講所講演白話以開通國民之智識 
（二）刊行日報雜誌以表大同之宗旨 
（三）建設書報　覽室以灌東西洋之文明 
（四）創立貧民學社以普及國民敎育 
（五）提倡實業以裕國民生計 
（四）组織本社以中華民國及東亞各國逹於成年之民國组織之 
（五）職員本社設正社長一人副社長二人幹事四人編纂二人書記四人調查十二人評議十二人招待八人會計二人庶務二人社員無定額但職員可視社務之繁簡酌量增減 
（六）職權 
（一）正社長總理本社一切事宜有支配本社職員及召集會議裁决議案之權 
（二）副社長襄助正社長執行本社一切事務遇正社長缺席時　代理之 
（三）幹事　輔助正副社長經理本社一切事務 
（四）編纂　編輯本社書報及一切文稿 
（五）書記　專司　寫文件及掌管來往文牘 
（六）調查　專司本社委任調查一切事務 
（七）評議　評議本社一切事務 
（八）招待　管理接待一切事務 
（九）會計　專司本社出入欵項預算決算及用度報告（十）庶務　專同本社採辦及不　於他職各事項 
（七）選舉及任期 
（一）正副社長由社員投票選舉幹事以下由社員公同推舉 
（二）本社各職員均以一年爲任期期满稱職得由公舉繼任　以三次爲限 
（三）本社各職員因故缺席另由社員公推 
（八）會期本社分通常大會特别大會職員會評議會四種　左 
（一）通常大會每年九月開會一次報告本年社務　畫次年進行方針並選舉及推定次年各職員 
（二）特别大會遇有重大問題發生經社員三分之以上之請求由社長臨時召集舉行 
（三）職員會每月第二星期一午後二鐘合職員全　開常會一次如臨時發生事件由幹事通知開職 
談話會 
（四）評議會每月第二星期六午後二鐘由評議員　評議會一次遇有特别發生事件經評議員三分　 
一以上之要求由幹事通知開評議會值開會時幹事得出席陳述意見惟不得加入議决之數 
（九）社址本社設總事務所於鄂垣武昌府學俟社務發逹後再於東亞各重要　點次第分設 
（十）資格凡中華民國及東亞各國逹於成年之國民品行　正確無嗜好對於本社宗旨表同情者均得爲本社社員但入社後有不正當行爲違背本社宗旨破壞本社名譽省本社得宣告取銷其社員名義 
（十一）入社（一）凡入社者須得本社社員之介紹但各省路遠有不能得社員之介紹者不在此限其規章另訂 
（二）凡入社者須照章塡具入社願書交本社收執（　 
書式由本社發給）本社卽與以入社証書 
（三）凡入社者須於塡入社願書時繳入社金大洋一　 
（十二）　利義務本社社員對於本社之權利義務如左 
（甲）權利 
（一）凡社員均有選舉職員及被選舉之權利 
（二）凡社員對於本社有提出議案及可决否決議案之 
權利 
（三）凡社員均有監查本社出入欵項之權利（但實行 
其監查手續時須得十五人以上之呈請） 
（乙）義務 
（一）凡社員均有實力國謀本社社務發逹之義務 
（二）凡社員均有擔任本社經費之義務 
（三）凡社員均有遵守本社社章之義務 
（十三）經費本社經費除由鄂都督酌撥公欵補助外另由社 
員擔任者如左 
（一）入社金凡社員入社時繳納之 
（三）經常捐由調查員調查社員有所得者每月按所得抽捐二十分之一 
（三）特别捐無定額由社員隨意捐助之 
（四）臨時捐遇有物别事故發生時由社員共同捐助之 
（十四）附則 
（一）本社所訂簡章經公議决即呈請都督曁大總统 
備案 
（二）此簡章有未妥者得隨時提議酌改以臻完善 
（三）各省分社一切章程另行規定 
　發起人黎元洪等一百六十六人 
 
 

Page 8

 
 
   
 
 

Page 9

 
 
自由談 
游戲文章 
[仙人跳記仿桃花源記] [  愛]  
滬洋塲中小夥子獵　爲業在路行忘里之曲折忽逢半開門夾巷數十步中無店舖珠廉半捲繡幕低埀游人甚異之復前進欲窮其徑徑盡巷口便得一門門有亮　　髴若有人便撩衣從户入初極暗纔辨人復行十餘步豁然開郎中有客堂樓閣儼然有曲欄橫檻几案之屬門户交通呼唤相聞其中行動婢僕婦女衣著悉如娼家谑浪笑傲並怡然自樂見游客乃大喜問所從來具答之便請入室献烟獻茶供客傭婦聞有此人咸來侍候自云夫死遭北京亂率其男女家人來此僻巷作私窠焉遂與親朋間隔問今可平定不料伏出突施橫暴此人一一皆叩頭所求皆不許餘人各復手出利刃因寫欠票卸數衣釋出此中人語云不可爲外人道也旣出得其徑便將巷灣處處誌之及茶館向朋友說如此朋友卽糾人隨其往尋問所誌遂迷不復得路松江小辫子偵探家也聞之奮然親往未果尋事終後遂無破案者 
[哀紅頂花翖賦] [  鏡]  
憶夫胡　入關爰製奇服創互古所未聞乃亡清之所獨豚尾更添鳥尾問爾何心大頭上矗小頭眞堪捧腹藉他熱血一丸染出猩紅唤作官胚雙眼拖來龜綠不意雷轟鄂渚電革京都頭皆削髮身等飄鬚補服失其璀璨朝珠散兮璠瑜珊瑚與彈鐵齊飛喪如家狗翡翠共冷銅俱墜殃比池魚况乎統一成功改裝頒令纓帽全捐歐儀是竸大人降爲小人誥命傷夫薄命看到初生蘿　宜乎涕涙偷彈折來橫長松枝醜矣神魂不定爰有良工心苦改造情長化廢材爲應用變高貴爲平常火齊赤珠馬桶葢平添把鼻鴉翖雀羽雞毛帚頓顯精光嗚呼紅頂難逢花翎不再頭童童而髮枯腦光光而狀怪祖宗失其顯榮朋友遇之懈怠童僕減其威風妻妾變其常態皆由花翖紅頂之長辭遂使形銷而骨壞 
海外奇談 
[奇病] [  幼齋]  
美國有一奥人名琴皮埃者臥經一百六十九日之外始醒一時哄傅爲異先是該奥人於一千九百零八年二月間在某客庽中忽然倒地昏不知人庽中人以其事報官官即到彼相騐撫其胸尚有餘熱乃送往濟貧院醫治醫士六十餘人均不識其何病不得已任其長臥臥至四月十九號其人忽起張目四顧不發一言翌日復從床上躍起跳出窗外跌至二丈餘遠亦未受傷院中人扶之入室又二日仍睡去至五月二十九號有人置花於其鼻嗅之即能張目喃喃數語伏枕復睡七月十九號又有友人來視則竟一躍而起開目張口與其友談笑如故自言前在美國某處爲人傭工有一黑婦以水胡椒投入咖啡中令余飲之飲畢忽念茶中有毒懼而逃至客庽遂昏然倒地以致跳窗諸事均不自知云 
尊聞閣詞選 
[用花月痕韓荷生贈紅卿韻八首寄所知（續）] [  愛蘭]  
夫人誰與解煩寃恨不飛章叩帝閽漫羡柳君能寄柬可憐倩女欲離魂白頭有約三更夢紅豆相思一夕恩地覆天　心不死明珠十斛訪崑崙 
銀河悵望夜生寒结到同心　亦難影裏芳容猶惜别畫中愛寵不成歡雙蛾　　知愁重十指摩挲好細看一瓣心香情欵欵美人香草總平安 
吟魂棖觸夜三更一枕遊仙不計程漂泊幾疑人隔世輕狂直欲夢呼名肯敎瑤草隨烟没忍把明珠到手傾水盡山窮滄海竭也應爲我續初盟 
天桃灼灼柳絲絲恨煞春光是别離流水有情留竟日野花無意坐移時良緣斷送三生石孽果空塡十幅　折盡靈根消盡福那容輕易負佳期 
[共和成立沈君師徐作詩紀之次韻奉和] [  天南逸民來稿]  
暴秦坑文儒六經遭灰燼世變閱滄桑河山幾更姓亦越覺羅興中央集魁柄專制恣威福重爲元元病大吏不知羞權門爭奔竸高賢屈下位介節師和聖何圖天厭之胡人丁厄運漢幟逼飄飂 
 
 

Page 10

 
 
淫刑不得逞大勢趨共和民氣忽焉振有女皆尚武有兵不血刃如日再中天禪讓逢堯舜劣敗鑒前車優勝覘來軫千古興衰局此中關天命吁嗟後庭花一洗亡國恨隻手障橫流五族齊響應遺黎無所求及時捐秕政發言兾自由是非憑輿論歸馬與放牛萬邦欣奠定南北矢同心庶幾泯瑕釁卓哉新國民乾坤仗整頓 
澄廬筆記 
[情天佳話] [  瘦蝶]  
南匯許茂才戒盦知名士也工詩尚氣節眷海上名校書李香君有年矣校書貌娟秀而性孤　故不諧於俗頗知書每泥戒　敎以吟咏低　問字刻　裁牋固不減隨園韵事也庚戌夏校書以不應西人局致爲所窘卽杜門謝客投函戒　備陳飄零之苦願列金　之選戒　得訊馳往慰之且力却其請以詩留别云省識嬌姿已有年尊邊小語總凄然大家同抱孤高癖衹當閨中益友看惡客偏從海外來妬花風緊　相催綠愁紅慘無人管我媿黃衫俠客才風波逼煞女兒身願泛扁舟到海濱不許西施依少伯怪儂薄倖太无因春愁如繭解難開枉遇奇緣亦可哀不識個儂心事苦卿　呼我作痴呆携尊旅舍話深衷辜負芳卿情萬重難慰朝雲隨老意從今勞燕各西東潦倒揚州杜牧之苦拈紅豆說相思風流雲散伊人去是我歡場結局時迨秋初又得校書函諄諄求俯諾友人見之笑曰此若輩之長技耳烏足信哉君可折柬招之狡計不難立破也戒　爰馳書以覘之越宿而校書扁舟一葉竟效桃葉之渡江握晤之餘重申前請心堅語決誓不再歸戒　婉論之曰僕自邇年來身弱多病且境遇拂逆已抱厭世主養不願再堕綺障以今日論僕誠負卿然僕固有不得已之苦衷在假使素願卽　來日茫茫容有他　則更重負卿也校書泫然曰忍哉君乎雖然妾願難酬亦無顏歸滬矣當買棹之漢臯暫圖託足待君三年决不他適惟願君前盟是念母令妾悲失所也乃揮涕而别戒　贈詩云九天飛下董雙成領略卿卿萬種情只恨小生无艶福未營金屋負前盟居然青眼識英雄紅拂千秋心事同可惜儂非唐李靖空敎好夢付東風誤聽人言杜用疑累卿一棹走天涯剖開肝胆與儂看愛我如卿情太痴青衫紅袖兩無聊腸　今宵涙似潮臨别贈言卿記取鳳兒須早别營巢（未完） 
戲攷[  健兒]  
[閙嘉興]  
任正千之妻賀氏本勾欄中人與王倫有私王授職嘉興府挾賀偕行爲花振芳探悉報知鮑自安任正千鮑遣駱宏勳及壻濮天　往嘉興刦取王賀爲任報仇駱濮宿於城中之普濟蘭若深夜聞呼救聲駱急出視之見梅滔欲奸污其寡嬸修氏被駱擊退天明後修氏卽産一私娃婢臘梅與滔有私報知滔誣其與駱有染産此私娃控之法堂而謀呑其家産嘉興縣吳令提駱修嚴刑審訊終不得直供卽命收之獄中濮不服上堂抗辨亦被拘誣以大盜而欲斬之濮妻鮑金花聞信驚惶無措懇父往刦法塲以救駱濮鮑乃往嘉興先盜取私娃及梅滔臘梅出城後率衆英雄往法場刧救駱濮鮑自安及女金花奮勇當先官兵當者披靡遂救出駱濮及嘉興府率大兵追趕鮑等已去遠矣此劇武淨去鮑自安須抖擻精神手脚飛舞摹寫老英雄氣概新舞台之王益芳力頗不弱但病啞而不能說故每與夏月華雙演之 
[小說]  
[短篇小說黠盜（續] [  龍]  
酒旣畢鐵口顧左右囑供香案左右皆　　然作笑聲忽大呼曰先生誤矣吾等皆盜也時一盜直前告以故逼爲首領立俟其諾羣盜則磨刀霍霍錚然插几上曰不去者殺無赦 
鐵口驚極泣下數行長跽而請曰非不願承敎其如雙瞽無能爲役何盜曰是不難先生乘輿而往只須踞坐中堂拍案呼献寳來吾儕刧已仍肩輿而歸送抵尊府不煩一舉手一投足也 
鐵口無奈勉從之乃以彩筆塗其面爲狀若魁星拽使登輿肩而行其疾如風須臾至一宅數人踰垣入啟其大門抬輿直入引鐵口至後堂南面坐列雙炬於前 
斯時之鐵口居然學爲盜魁拍案大呼曰快献寳來快献寳來於是階下羣盜呼嘯而上嗷應而入遙聞　觫聲哀祈聲扑打聲啼哭聲開箱倒篋聲逐室搜括聲沸騰逹户外厥後聲漸漸寂而瞽者拍案大呼如故 
是宅主人適他出主人之子見羣盜皆去僅存其一竊從門隙窺之見青面盜緊閉兩目據案疾呼献寳不已而其手中並無一寸鐵乃潛率其母妻僕婢持械而出向瞽者迎頭痛擊 
噫慘者此瞽何能當此一擊痛極大呼昏跌於地其母聞瞽者聲急止其子曰盜之聲音衣服酷類爾父汝姑以索繫其手以水洗其面一認廬山眞面再商進止子如其敎及盥畢諦視果卽其夫吕鐵口也家人大駭莫測其故妻泣問何故來家行刧瞽方晤爲羣盜所弄抱妻而慟備訴顛末舉家悲痛然又不敢鳴於官自此家遂落室如懸磬貨其宅别任茅屋以居仍垂簾賣卜而不復如向時之靈騐求卜者日寥落率以貧餓死 
 
 

Page 11

 
 
   
 
 

Page 12

 
 
   
 
