# 1913 - 44 - 4914362

 

Page 1

 
 
   
 
 

Page 2

 
 
社說 
[西藏用兵記（九）（無名）]  
　　（十）（八）政府電詰尹督前敵情形二政府致電尹都督云頃接巴塘卞文由麗江電稱前屢將邊地危迫情形電禀鈞座嗣悉軍隊出關不勝慶幸何意兵未至而禍已烈舊曆五月初裏塘貢覺江卡乍了各屬迭報失陷卞文欲調兵則無兵可調籌餉則無餉可籌且破竹之聲已逼巴塘十四夜各蠻糾集竄擾巴塘砲聲隆隆屋瓦皆震卞文泣涕誓師多方捍禦十五六七開營出戰我軍熱血澎騰冐險進趨五戰五捷使巴危而復安僥倖之舉已屬望外奈各蠻不思悔過復退踞四山塞我路口自五月十四日至今無夜不備無日不戰各軍勞苦可憫可憐五月二十宋師長冒險由北路趨鑪求援六月初五日我軍極力攻開綫路復使間牒破圍走阿墩子繞麗江拍電告警計日想邀鈞鑒近二月未獲兵信不識兩路電通否六月十七鄉城江卡乍了曁各蠻復傾巢而出藏番亦乘勢上犯遠近砲烟渾如大霧晝夜惡戰積半月餘番蠻零星死千餘我軍亦餓病甚衆現糧稅失望各蠻食物又阻絕於商旅營中受傷者藥餌無資陣亡者恤葬無費我軍或以冰水和羹或以草根爲食加以天災流行死者塡巷於大敵大病中又値夏冬極窮極迫之境卞文無法惟都督死生之卞文固不足惜如各界何如大局何都督縱不念卞文寧不念各界與大局耶合亟將現在危迫情形泣行再電新都督赶急催軍出關或慮緩不濟急卽祈電商雲南軍隊暫借五六營由阿墩子直走巴塘以解倒懸一面電中央政府赶與西藏交涉事急矣卞文死守以待等情查前據雲南蔡都督迭電巴塘失守當經電令該督迅圖規復在案茲閱此電又似巴塘僅止被因尙未失事昨又接胡護督轉該督庚電稱巴塘裏塘大路業已疎通殊與來電告急情形不符該督應即查明並將現辦情形速覆 
[（十）（九）滇軍克復鹽井]  
　　九月十九日雲南蔡都督電開殷司令克復鹽井進取甚易請撥欵接濟其文曰頃接殷司令魚電稱八月二十六夜攻擊鹽井除擊斃外生擒蠻匪一人並擒獲蠻官魯宗甲一員餘匪逃散登時克復該軍所到之處歡聲震地爭相投誠且連捷之後軍威大振進取甚易惟滇財支絀請政府撥欵接濟旋政府復文電已悉中央財政同一困難未易籌撥惟迭接尹督電阻滇軍勿進均經電准并行該督在案現鹽并旣復應卽知會尹督遴派文武官員接收地方該司令候川軍到踵即撤紮滇境以免傴處敢生枝節所有出力官兵應查明呈請存記俟事竣論功行賞殷司令併先傳知嘉奬可也 
專電 
[北京電]  
　　駐京公使團有人提議鹽稅稽核用英人一名審計處用俄法人各一名國債局用德人一名但現在借欵大勢極可悲觀英倫已有人向劉使願以二百五十萬鎊出借但須中國宣布大借已决裂之實証 
[北京電]  
　　王芝祥自請赴贛鄂督黎江督程屢電調停袁已令王往查惟必須令李督懲蔡銳霆陳鼎訓及令汪回任 
[北京電]  
　　皖督柏本定北來現又中止派參謀王某來述詳情 
[北京電]  
　　贛督又派代表賀國昌彭程萬來京 
[北京電]  
　　陜督請獎部下以勳位𡽪章者共四十餘員 
[北京電]  
　　景耀月運動在京秦隴新協會保釋張李該會以此關國法未允 
[北京電]  
　　政府派李士銳往河東解散軍隊 
[南京電]  
　　應省長前偕財政司長赴滬係因上半年財政預算不敷甚巨擬與張𠹟諸人磋商籌備卽可旋𡩋 
[南京電]  
　　省議會提議地丁應作地方稅案已電逹財政部核准 
[南京電]  
　　此間軍界大更動承政處裁撤處長張一爵騎兵團長傳鑫均被撤任 
[南京電]  
　　憲兵編制有大更動聞憲兵總司令部改爲江蘇憲兵支部歸中央節制 
[南京電]  
　　國稅廳籌備處長金鼎准今日由京返𡩋 
特約路透電 
[北京電]  
　　財政總長於本月五日致函六國銀行團太旨如下敝國經濟支絀需財孔殷特與貴團開議借欵爲日已久鄙人等對於貴團之要求無不竭力設法通融辦理原冀借欵之得以成立也現在除少數細節尙未議妥須俟合同簽押之日始能解决外諸事業已就緖貴團遂允於昨日簽押並允即繳應用之墊欵不稍延悞茲聞障礙陡起貴團竟不能踐約實深可憾前於正月十九日致函貴團曾明白奉告謂借欵合同簽押之前中國可以自由向他團商訂借欵故鹽課入項如以若干充作他團借欵之擔保品則六國借欵須相因减縮將來若再與貴團商訂借欵當以鹽課未經抵押之數額作擔保品鄙人初無斯意惟貴團一再延宕枝節横生實使鄙人不得不有此辦法種種歉仄尙希鑒原云云 
[哈爾濱電]  
　　聖彼得堡電社接庫倫訪事報告袁總統最近致哲布尊丹巴之電殊無效果蓋此項電文實不足以使蒙人回復中蒙之關係聞蒙古政府擬以滿清顚覆中蒙關係斷絕等語答復北京政府蒙人得悉中國正在編練大軍四萬人預備征庫 
[廣州電]  
　　明日此間將舉行南北統一紀念 
[東京電]  
　　當道已調陸軍偵察隊出防官僚派各報館每處均駐兵五十名以資保護内務省已出示謂人民若再縱火滋擾則必至宣布戒嚴令而後已國民新聞社四周之暴徒爲警察驅散後卽擁至某處將警察崗舍及警察署悉行搗毀旣而附和者益衆故乃羣趨桂公爵府邸以圖洩忿途遇警察一大隊各揮剌刀而阻之故未遂願乃折回某處現正在報知新聞社等左近焚燒警察署今日下午國會門前民人與警察交閧之際死者三人受傷者二十五人國民新聞社四周之鬥死者三人傷者四十人警察之爲亂民擲傷者尙不在此數之内 
[東京電]  
　　桂公爵辭職消息尙未確實惟聞桂氏已决意於明日或星期三日呈遞辭職表預料桂氏辭職邀准後山本伯爵將繼其任 
[東京電]  
　　此間肇事暴徒昨晚搗毀警察崗舍與電車軌道多處並攻擊二六新聞社斃命者兩人迨今晨黎明始各散據今日（十一）消息諸事叢已平靖軍隊亦已調回惟桂太郎之私邸與辦公處仍有兵隊守衛日内閣今晨（十一）開會午後二時桂太郎入宮呈遞辭職表日皇乃召入山本伯與西園侯各元老大臣遂開御前會議 
譯電 
[北京電]  
　　今悉衆議院選舉結果國民黨獲選一百九十人共和黨獲選一百二十人統一黨獲選九十人民主黨獲選四十人共四百四十人共和統一兩黨均權舉袁世凱爲正式總統國民黨主張舉袁者亦有九十人參議院議員選舉業已舉行除某某三省外其餘各省議員均贊成舉袁爲正式總統 
[北京電]  
　　北京英文報茲載有英俄秘約内容該約係由駐英劉公使電告中政府約中有俄英承認蒙藏爲俄英宗主權下之領土中國如阻止英國開採西藏礦產或阻止俄國築造庫倫鐵路與各枝路則當彼此相助以拒中國俄英兩國當聯合阻止中國築造蒙藏鐵路及阻第三國在蒙藏有所舉動等欵 
[倫敦電]  
　　據泰晤士報所載聖彼得堡消息倫敦已得悉蒙藏條約之内容該約卽互行宣布脫離中國而獨立之志願者也並得悉庫倫俄國外交代表之消息一則同時藏使杜桀夫亦行抵聖彼得堡據稱俄國對於西藏毫無所圖今已承認英國處藏之地位泰晤士報則要求英政府當派誠實之代表一員前往拉薩監督維持英國在藏之地位又謂俄國對於蒙古問題詰責中國各節皆屬絕對正當蓋少年華人對於英國在藏之權利亦嘗不顧條約任意侵奪無怪俄人嘖有煩言也惟蒙古造路特權問題關係重要尙未議决殊可注意未謂西藏是否有越英而與蒙古訂約之權令人不無可疑云 
[北京電]  
　　據哈爾濱電稱俄國阿穆爾省總督已要求中國黑龍江都督承認以下各欵（一）俄華在黑龍江均當有獨立航行之權（二）中國當特别保護黑龍江省之俄國僑民（三）中國應准俄人開採省内各金礦（四）中國當准俄國築造鐵路組織警察隊之權其數以能維持該省治安爲限中政府已命駐俄公使拒絕以上要求各欵 
[北京電]  
　　國務總理因蒙古並未舉行選舉而蒙古寓京王公頗不乏人故提議委那彥圖就近在京辦理蒙古選舉已由袁總統批准 
[墨西哥電]  
　　陸軍已變佔據國宮及主要各公署總統之弟已爲俘囚續電云叛兵已將前任總統狄受士之姪釋放陸軍大多數已歸附前任總統巷戰之際死者約三百人前任總統已操控制大局之權現任總統瑪特洛據宮抵禦叛兵内閣各員皆袒助之軍隊之用命者甚寡前傳叛兵怗據國宮之說實屬不確現已殺死統將二員總統眷屬已避入日本公使署羅易士將軍及其他軍官五人已死於宮中庭内是否由總統治死抑爲叛兵所殺無從探悉 
 
 
 

Page 3

 
 
[柏林電]  
　　各報皆悞以德國外務部大臣茄戈君及海軍大臣特聞落將軍之言論爲英德締結海軍條約之先聲實則德國並無此意海軍大臣所云德英戰艦之數德國允以十與十六之比例爲基礎一節非謂德國將受條約之限制德國之海軍力仍將自行酌定後此數年德國並不欲越海軍徫而興遣戰艦故英國如願維持十六與十之比例則亦可將現擬添造之戰艦减少其數而卽以此爲減輕英德兩國海軍澎漲力之基礎歐洲各報現均盛評英德减輕海軍競爭力一舉法國各報特别承認兩國海軍軍備縱無明白之條約而於後此數載减小之功業已告成云 
[土京電]  
　　土國兵艦二艘轟燬距君士坦丁西四十三英里希里維里敵軍所佔之地位在阿克白倫登岸之步軍已有一部分開往距君士坦丁西三十六英里海濱之皮茄特斯聞却太爾茄之偵探隊已行抵西北二十五英里之乞克希宇伊地方 
[布京電]  
　　星期六日有土軍六師團合攻白萊爾前面之布軍該處有砲台一行跨茄里帕里半島之頸土軍卒爲布軍擊退遺棄死傷之兵士甚多土船二十艘乘夜在白萊爾東北十五英里之張克宇伊地方運兵豋岸布軍探悉卽馳往掩擊土軍均被逐回船中死傷甚衆却太爾茄之土軍屢圖反守爲攻其謀均爲布軍所敗士兵一隊欲圖在米逹西南十四英里黑海海濱批堤瑪登岸受挫而退遺下死屍五十具 
[柏林電]  
　　據此間某報載稱列强仍望巴爾幹戰事能早日媾和力主共同一致之熊度照常嚴守中立 
[東京電]  
　　桂太郎公爵欲使國務員簽名奏請解散國會海軍大臣齋藤男爵獨持異議故内閣辭職一舉將不能免 
要聞一 
[日本人之中國選舉談]  
　　北京日本人所設週刋報名新支那者近著一論曰民國政局之觀察其言云 
　　武漢一舉旬日之間三百年之清祚忽廢南京政府成立五千年之君主專制歷史上僅存其名而見共和制之實行焉其變遷之速改革之劇實東亞亙古以來所未有之大革命也然氣運之所向不可抑遏大勢之所趨不可抵抗晚清之失政終必引起革命無論何人皆能逆料至一度之驟發以極短之歲月而行此大改革則無不以爲出諸意外者也 
　　雖然破壞易而建設難五千年之因習三百年之根柢瞬息之間而破壞顚覆及乎從事建設乃至遲遲不見其進行於是世人疑其能彼壞專制而能否建設共和尙在不可知之數焉 
　　自組織臨時政府以來已荏苒一年其間施設之事得毋謂如大火之後餘燼未盡猶未有餘力以從事於建設耶若强而求其建設事蹟則有目下舉行之衆議員選舉一事 
[衆議員選舉]  
　　衆議院議員之初選舉當爲元年十二月十日復選舉當爲本年一月十日然往往因編造選舉人名册等種種準備而間有不合者以是之故各省爲十日以上三十日以下之延期者不少故不能一律執行選舉至今選舉告終而有確定當選議員之報告者僅十分之八云 
　　去年八月始制定國會組織法及參議院衆議院議員之選舉法自是以後僅僅以四個月間之時日編造選舉人名册準在從前户籍已見整理尙苦調查選舉資格之時日過短則户籍不備上地宮册不詳隨而入日之多寡財產之厚薄納稅之有無居住之新舊一切茫然無可考欲驟行如左之制限選舉殊不易也 
　　凡有中華民國國籍男子滿二十一歲以上於編制選舉人名册以前居住於選舉區内滿二年以上具左列資格之一者有選舉衆議院議員之權 
　　一一年納直接稅二元以上者 
　　二有値五百元以上之不動產者但在蒙藏靑海得就動產計算之 
　　三小覺校以上之卒業者 
　　四有與小學校以上卒業同等之資格者 
如是之制限選舉而欲於四個月間編製選舉人名册其疏漏杜撰自不能免然至今日選舉則居然告終矣 
　　據國會組織法則各省選出議員爲凡八十萬人選出一人之比例　　直隸四十六人奉天十六人吉林十人黑龍江十人江蘇四十人安徽二十七人江西三十五人浙江三十八人福建二十四人湖南二十七人山東三十三人河南三十二人山西二十八人陜西二十一人甘肅十四人新疆十人四川三十五人廣東三十人廣西十九人雲南二十二人貴州十三人此外 
蒙古二十七人西藏十人靑海三人共計五百七十六人 
　　以上爲應選出之議員數也然蒙古西藏目下正與英俄兩國交涉尙未得結束靑海亦因邊疆騷擾而不得行選舉除此三處共四十人五百三十六人目下選舉旣終報告當選者有四百人其中 
國民黨二百人共和國一百四十人統一黨三十人民主黨二十人無所屬者十人　　各黨間選出議員之比例大約如斯而國民黨中選舉所未及報告者尙可得六十餘名卽國民黨對於新議會之議員約可占半數共和黨不過得一百七十名而已 
　　選舉之結果如斯所當研究者卽新議會第一應選舉之大總統究應屬之何人是也 
　　新大總統歸於何人之手於民國之前途有至大之關係固也即各國亦因當選大總統而待付我國之政策大費研究假令孫中山推爲大總統則應實行六十萬萬借欵建築二十萬鐵路養兵一千萬征服俄都等政策至袁總統重任爲新總統則或者疑其於共和制名稱之下採用專制政策自此而實行若夫黃與黎代之當選自與袁係異術各自出其抱負以爲經營不待論也據目下選舉之情勢測之則議員爲黃克强所率之國民黨占其多數果如是則國民黨旣有二百六七十名之議員其餘各黨雖合力結爲一團其勝敗之數尙未可豫卜况國民黨更可引誘無所屬之議員則投票之結果大總統自當歸諸國民黨首領之手無可諱也以此推之將來當選之大總統果應屬之國民黨乎 
[大總統者袁]  
　　國民黨之議員雖占多數然孫中山對於政權之慾望則甚冷淡據所傳聞則中山縱爲該黨員所推亦必辭而不膺其任其次則黃克强乎黃君爲革命之完動而政治之經驗少當此内憂外患交迫亦不能爲適當之大總統更就其餘物色之則國民黨雖濟濟多才而能勝大總統之任者殊寡若國民黨自維本黨無其人而不欲坦懷推舉他黨之人則黃君其選也 
　　雖然此但按議員之黨籍由表面上推測之也若由今日國民黨裏面觀察之則國民黨實自同盟會共和實進會統一共和黨國民公黨國民共進會併合而成而同盟會中猶有軟硬二派其餘四團亦復軟硬各派雜出故其中軟派約占國民黨中三分之一此三分之一當舉大總統時必非與舊同盟會急激派共其行動者或者令其選舉同盟會中堅之人物轉不如屬望於袁總統之切也今日同盟會中硬派與軟派之軋轢殊甚將來大總統選舉之發表超然之袁公應占多數可推知之也 
　　或曰國民黨讓大總統於袁而望在國務院古優勝之地位此說果確則大總統屬於袁公益確定矣 
雜評一（無名） 
[蒙藏之事日急]  
　　俄蒙訂約英藏訂約蒙藏訂約俄英爲蒙藏故又互訂約是俄英蒙藏結合以驅我於蒙藏之外矣而我政府尙日與俄英交涉與蒙藏委蛇安望有絲毫之效力哉旣不敢有棄蒙藏之明言而陰行棄蒙藏之實事竊爲我上下不取也 
[借欵中之不並立]  
　　俄與大借欵不並立故設法以破壞之法與德人爲審計處不並立依極力以中梗之小借欵與大借欵不並立故商議大借欵大借欵要求取消谷團今商議小借欵時小借欵又欲宣布大借欵之决裂 
[日本之民氣]  
　　日本人民以反對桂内閣之故至不惜性命以力爭卒至桂内閣不得已而辭職日皇不得已而仍令政友會之領袖再組織内閣日本之人民不輕易反對敗府反對政府其效如此日本民氣誠可用也 
[墨西哥之内亂]  
　　墨西哥美洲之共和國也然以國内黨派之不和國外日美所利用至不惜以兵力爲爭總統之具遂使國亂無已墨人自取之各也亦我國前車之鑑也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[參議院咨請查辦張鎭芳案]  
　　河南都督張鎭芳蒞任以來一籌莫展百弊叢生第揭其罪惡之最著者一曰縱匪河南爲未經破壞省分秩序維持較屬容易乃鎭芳對於各處土匪就撫不允剿辦又不力經各處一再請兵而鎭芳始發兵塞責又不知嚴申紀律愼揀兵員致所派之兵更甚於匪寶豐汝州嵩洛一帶兵匪迭乘燒殺慘狀不忍聞覩豫南總司令條呈所謂始而病匪繼而病兵可確証矣上年九月中旬歸陳各處請兵之書急如星火鎭芳貿無聞知坐令柘城失守商水知事被戕豫南總司令李純剿撫有方所轄尙屬安靖而鎭芳以督辦名義多所掣肘故將士灰心遇事觀望確遂各縣匪乃大張以河南一省駐兵五六萬遣將十數員因鎭芳調度無術釀成匪氛尤復屢報肅清藉資蒙蔽此鎭芳縱匪殃民之罪一也二曰玩法立法機關原以監督行政非故阻撓行政也鎭芳頑鈍性成罔識法意視省議會若仇敵專權旣甚反抗遂生質問不理將繼彈劾上年七月廿七日省議會咨請鎭芳於九點鐘開會答復質問否則提起彈劾案正値是日八點鐘開會之際突來暴徒數十人用手鎗轟擊議埸議員受傷者十餘人人言嘖嘖傳爲鎭芳懼議會彈劾嗾使出此後雖以大總統之電責政府委員之查催而鎭芳終未一緝正兇維持立法可見嗾使之說不爲無因要之知而使之是爲首禍不知而縱之是爲溺職此鎭芳玩法失職之罪二也三日肆威身體言論約法原認自由鎭芳以河南自由報莫須有之譏評遂不依法定手續派兵擅捕該報總編輯賈英拘禁之於巡警公所苟報館有毀誣言詞訴之法庭可也乃鎭芳面告賈英曰我是混蛋不懂得甚麽法律寧拚着都督不作以野蠻相對待以一省行政長官而鄙俚兇横敢於違法若此此鎭芳肆威干紀之罪三也夫都督據一省之最高行政權爲一省人民生命財產之所寄託而鎭芳違法若此誤國誤民莫此爲甚爰據約法第十九條第十項提出查辦案俟公决後咨請政府立予查辦以肅官紀而維法令河南幸甚大局幸甚提出者陳景南贊成者王監潤蔣舉清茹欲可陳國祥杜潛張耀曾苗雨潤李素王家襄楊策劉積學宋汝梅阮慶瀾谷鍾秀戰雲霽陳時夏鄧鎔顧視高孫鐘 
鄂省舊曆新年中戒嚴續紀 
[亂黨機關之破獲]  
　　鄂垣於舊曆年終迭獲亂黨以故異常戒嚴大起恐慌聞省城花堤街與漢口張美之巷泰順公司堆棧二處所破機關皆極關重要其鎗彈係分藏於夾牆地板之内刻該棧内派有軍隊駐紮未知是何用意所獲之犯經軍法處研訊備極秘密祇悉其中關係甚大起義功人之不得志者與前在政軍界失勢者多係主動犯中有一楊姓素有文名席地書供數千言力詆現政府及鄂政界之專横於黎公尤多責備之詞渠並要求以國事犯相待與處長程漢卿齗齗爭辯詞鋒極厲或云此人姓程已經於處中鎗斃因案關重要嚴守秘密未曾宣布罪狀 
[乞丐團之肆擾]  
　　同志乞丐團以求乞衣食爲標幟雖經嚴令解散而抗不遵從近日年關一班投閑失業之徒遂實行乞丐主義羣向與從前各該秘密會有關之暴富兒告貸年費於是各偉人巨子公館咸有破衣無褐輩要求佽助此去彼來絡繹不絕甚有成羣結隊硬索巨數不予不走饑則人室尋食倦則登榻而寐者各偉人不勝其擾亦不敢以强力對付惟有藏匿不面以避其鋒或並闔家避於親族家較倒店者之避債尤爲急迫彼輩見諸人躱避遂揚言曰某某等今日之富貴非我等拚死命從何得來現得志矣竟置我等生死於不顧哀求憐恤視如陌路翌日若復見面勿怪我等之薄情也諸偉人不得已多於陰曆除夕倩人料理擇其舊屬同會黨支派者按名各贈與數元或十數元且約定以後不得再向要求謀事借錢及以乞丐團名義惡詐亦有手面奇緊賦性慳吝一文不捨者内務司長饒漢祥主之但饒爲職守所覊不能避匿乃連日不敢回其私邸惟嚴令司中守衞不得爲彼輩通報詎二十八九等日竟有百數十人以乞丐團名義各載其舊日官職徽章强闖入内務司署大聲請饒出見守衛者不能攔阻任其在廳室内大肆閙嚷饒卽使某事務員出爲對付謂諸君要錢來歟本衙門乃清苦機關請向財政司去必能滿意言詞中頗帶譏笑大觸衆怒羣起呼打該員當即鼠竄而遁於是各人直呼饒名大罵且有一人出饒前在學堂時向彼借錢五百文之信一紙當衆宣讀並云饒某如此無義以後不准其回籍籍其田毀其宅可耳衆中蓋多饒同學同鄉者故饒不敢用强權吵閙半日乃使人出白此地非可論私交者諸君請於晚間到臬井巷私宅晤面自有厚贐諸人始各鳥獸散大約饒雖慳吝亦須稍爲破費云但自此風一開所有各執政之局面稍佳者無論其人是否革命派有無黨籍皆有同學同鄉之作庽公者集衆前來告貸繁華富庶之鄂城幾變而爲乞丐世界該團近日且在烈士祠附近堂堂皇皇設立事務所内庽無賴甚夥當道雖疑其爲亂黨下令解散無如有確係起義功人數輩從中撑拄非得有確實謀亂證據不能勒令取消故黎公特授意黎本唐蔡漢卿二師長於該處多放步哨加意偵察而已 
[一般之驚恐]  
　　鄂垣有女子師範學校者前歲起義時有亂民與不肖兵丁驀入某女校將該校女生姦汚之舉茲以該校與乞丐團逼近外間盛謠其爲亂誠恐亂作驟入行强暴手叚連夕亦大戒嚴各女生皆坐以待旦驚恐之至昨並請校長求敎育司重放陰曆年假以避惡潮該司長聞而憐憫特許破例放假一星期鄂垣大局之岌岌於此可見一斑當道爲鎭靜人心恐涉驚擾起見特飭警廳示禁商民依舊曆過年並諭不准祀神施放鞭炮違者處以罰金及拘留且不准商店關門停貿有不照常交易者罰以故各社會表面上皆不敢作賀年景况而中下社會與倚仗年節銷售貨物之商販無不嗟怨共和不置其迷信神權之徒頗多違諭鳴鞭祀神惟除夕因謠風吃緊警廳復傳示申禁懲罰首先犯禁者二三人故是夕靜寂無聲家家關門以待事變沿街軍警放哨如織直至元旦之晨居民見無何項舉動莫不私相慶幸但戒嚴令並未解除也 
[贛省聯合各界組織政團大會]  
　　贛垣敎育國民商船三總會晨鐘豫章贛民三日報聯合發起於三號在講武堂左邊廠地開各界聯合大會到者約計千人以政界人員及國民黨籍居多數午間十二時李督便服乘與到場搖鈴開會首由敎育總會會長賀治寰主席報告開會宗旨表明李督到任以來裁兵治匪保衛地方種種功績次由陳顧問官澤霈演說中央簡放民政長汪瑞闓來贛一事此間人士與論不二拒迎兩派紛電中央以致大總統難資取信雙方隔閡暗地置兵結成江西與中央之惡感扣留軍械停泊兵艦雖經黎副總統通電調停尙未解决是以政客發起聯合各界組織政團各派代表到會解决重要問題以資對待次由王有蘭鄭元沈定一文羣何之奇雷調元及女士胡秉珍等十餘人相繼演說均極反對汪瑞闓誓死不認汪氏來贛接管民政及根據約法不認大總統擅自公布現行官制主張分治並宣布中央違法陸軍部電飭潯關扣留鎗彈海軍部派撥兵輪六艘分駐九江湖口兩處停泊要隘扼守咽喉詞氣激烈語言尤長滿座鼓掌如雷至一句半鐘時忽然天暗𨺗下大雨來賓因在廠地衣服淋漓紛紛走散卽經何之奇君登台大呼國事緊急力阻散會卽將會場移入講武堂飯廳内接續開會先後演說三時之久意旨如前惟李督登台以脫離專制造成共和人民程度仍屬薄弱若不努力進行鞏固國基仍難免爲奴隷嗣謂黨派衆多政綱不一最近有三（甲）社會黨（乙）民權黨（丙）帝王黨以民權黨最合時宜若甲丙兩黨以國利民福爲前提改變宗旨協助民權造成完全共和國家方能保存民國演說詞旨不外鼓吹民氣實行共和至五時議决組織政團採取輿論以資對待乃散會 
[皖省吃一虚驚]  
　　皖北臨淮第四師前因餉項缺乏軍隊幾欲譁變經葛師長應龍電禀都督速將軍餉如數發給未致暴動詎省城於本月三號夜半忽聞槍聲數起居民異常惶恐柏都督立飭各機關一律戒嚴所有各路商團均發給快鎗子彈嚴密防範一面調查放鎗之事悉係某團兵士亦因餉項未發頗多鼓噪隨由軍政司禀請都督發給十二月餉項其事乃己 
[孫參謀長私招軍隊之嫌疑]  
　　奉天都督府昨接國務院來電謂現有張家口參謀長孫銘欲謀不軌密遣羽翼多人分赴各處招募兵隊並勾合連莊會以爲援助約期舉事探聞在溝幫子一帶募集兵隊請貴督嚴飭該處駐防陸軍隨時緝拿以免滋蔓云云張都督得電後當卽電覆略稱查口北行營參謀處孫銘前派明金鐸高姓等在溝幫子等處設局募兵因有借資富户之說商民一致驚疑當經電洵姚宣撫使覆稱並無派令明金來東招兵之事隨通飭各屬妥爲阻止茲派員赴溝帮子勸令明金鐸等出境去訖近日各屬未據報有招隊情事惟十九日據復州呈瓦房店有二十餘人白山前有一百四十餘人多係煙臺散隊應孟廣福之招聲稱與顧人宜招隊開赴口北又金州夾心子聚有七八百人之多首領圖九官前在顧人宜部下現亦揚言招隊等語已飭交涉司照會日總領事查明解散並令復州加意防範在案茲准前因除再通飭各屬認眞密查解散外合先電覆 
[鑪邊戰事消息]  
　　江卡逆番經我軍痛剿後一股卽奔入在貢八學波密波密等處一股卽由巴蟄冬渣等村小道跋山越澗竄入乍丫屬之煙袋塘迫脅處之喇嘛百姓等復行叛亂嘯聚約四五千人據駐防昂地山礮隊營報告該逆等現由昂地山分道進攻乍丫上月初八日業與逆黨開仗鏖戰自辰至午傷斃匪黨無數我軍陣亡正目張占奎一名受傷者二人黃宣慰使接此報告後隨派衛兵四十名前往接應又轟斃匪黨數十名我軍陣亡正目金步榮一名受重傷者名該匪等恃有九子五子快鎗雖經轟擊多人而匪勢不稍殺黃宣慰現調十一營急由乍丫分途進攻復調駐防石板溝之第三營由小道進攻使該逆等首尾不能相顧昨西征軍集中司令官鑪邊宣慰使咨督戰官文云查本使前在德格即派員持示前往三岩乍丫江卡等處招撫旋據三岩乍丫倉儲巴頭入喇嘛等前來投誠惟江卡駐有番官調集蠻兵數千恃有快鎗負隅抗拒近更竄入孔撒自非大加痛剿不足以示國威而儆叛逆現已調邊軍第三營攻其東朱叅贊憲文齊叅贊得勝率第十一營攻其北並令顧統領調第六營第九營攻其南業經先後進剿醜虜雖悍不難指日蕩平惟查邦逹八宿兩處爲入藏要道若不派兵駐防匪特恐番官等戰敗由此竄歸並恐該番官等調派番兵由此進擾相應備文咨請貴督戰酌派兵隊飭令火速分途趕到該處駐紮以防要隘 
　　裏塘自克復後僧民陸續歸來各理生涯市面漸復迨四十團第一營到裏大起風潮謂康普喇嘛廣有金銀欲蹈雅州覆轍僧民惶駭均擬搬移經朱支隊長排解始得化爲無事繼朱將前進攻鄕城裏塘僧民乃相率攀轅謂將軍前往則裏塘必不能保及都督抵裏僧民又攔與懇留都督始聚集各軍官目兵剴切演說卽令朱軍鎭裏塘以支隊長兼任理化府知事彭知事與莊營長則同至稻壩一帶辦理招安事宜 
地方通信 
[蘇州]  
　　幹部學堂失金記蘇垣歲底雖各軍隊巡警及商團晝夜梭巡而盜竊等案仍然層見疊出二號虎邱李公祠駐紮之幹部學堂内驟然失去餉銀六百元後有人通風謂係桐橋頭停泊之江北鴨蛋船上通同本營之人所竊連日由隊官等飭隊至該處停泊之江北船上無論大小一律嚴搜迤無影響至陰曆除夕經該部人見有在閶門中市兌洋該洋曾經火燒謂爲原贜當卽拘住交巡警總局訊問然至今尙未承認不識果與此案有關係否也 
[昭慶寺產糾葛未清]  
　　江蘇敎育司批振華女學催領撥給收没入官昭慶寺房屋一案云呈據該縣呈送舊元和縣詳准以發封昭慶寺市房撥給振華女學案卷一宗卷查發封昭慶寺市房二處一坐落兵馬司橋堍一坐落道前街西首當時收没入官後由舊元和縣詳奉臬司批准撥給該校在案具領至兵馬司橋市房先由昭慶寺僧將契據由顧吉安經手押與慶姓得洋八百元顧吉安已將契據繳案請發還典價迭由元和縣轉致該校備價贖回及領取繳案契據之文究竟典價已否償還契據現存何處如果糾葛尙未清楚現在未便卽將該屋變買仰吳縣知事轉行該校分别辦理具復 
南京 
[試放新造七生五管退炮]  
　　金陵機器局局長賓君步程製造七生五管退炮茲已造成萬尊當於八號由軍務司派軍械科科長宋式畾及第八師師長陳之驥騎兵第八團團長劉建藩炮兵第八團團長張厚琬三十二團團長張鴞翖衞戍團團長金鼎夷步兵第七團團長毛遇風並炮兵團見習將校多人在皇陵附近試放初放時其拉繩連有長紐炮身未免移動偏差甚大或謂因橫表尺位置不善而生偏差或謂因當時風大之故最後釋去長紐但用拉繩放十餘發購頭極準中二發均離命中點不遠後放大射角二發距離三千六百米均着紫禁山山腰云 
鎭江 
[幾釀閙餉風潮]  
　　駐十二圩水師三營係歸營長張某所統轄近因軍餉有五十餘日未發各軍士羣向艇長請求謂吾輩火食且將不繼礙難枵腹從公詎有副官某一派官氣大言恫嚇衆水軍即反唇相稽欲與爲難幸經該營長勸令回艇准明晨發給火食各水軍始散 
[瓜洲演戲閙事]  
　　鎭郡對江瓜洲地方每逢陰曆正月初一至初六日爲財神會期必迎神賽會連朝演戲又復開賭異常熱閙昨午正在演過昭關因有兵丁與鄕民爭座大起衝突各糾黨羽互相比武聲勢洶洶戲卽停演計營兵受傷一人鄕民受傷四人現有人出埸排解一時尙難了結也 
松江 
[盜耶賊耶]  
　　西外缸髡行姜姓前夜忽有匪徒七八人緣竿登屋倒戟而入掠去銀洋飾物約値數百元向事主强奪金戒指致傷手指並用木棒擊傭人仆地呼嘯而去刻經事主報請檢察廳勘緝 
[破獲兩盜案]  
　　浦南華亭縣屬寒字莊鄕民曹允嘉家於一月三十號夜被盜强刧由縣知事謝君函請水師沈統領飭緝二月六號經葆安一營營長楊澄甫君購覓眼線在亭林鎭拿獲盜犯阿三榮唐阿才洪金木三名解由沈統領細訊供認不諱即送司法官廳訊辦奉賢縣屬灣裏地方有爲羽士之蔡友三薄有積醫本年一月十七號夜三時被盜將銀錢衣飾掠奪一空現亦經楊營長派二連連長沈畊雲於二月五號在胡家橋緝獲方關東蔡祥生二名解送司法官廳訊究 
杭州 
[報告商團無照携鎗之處分]  
　　上海商團來杭無照携帶鎗彈致被扣阻一節已誌昨報茲悉省會警察局長李映雷君昨日呈報民政司以查本月七號下午四時據本局稽查員金然報稱今日午後路過上珠寶巷見有上海韞懷商團一隊約四十餘人肩荷新式快鎗復拖裝物車二輛前有福田孤兒院十數人執旗歡迎同該團旅行到杭旣帶有軍裝須呈驗護照應請局長訊即派員查察等情當經飭屬密查去後知係上海閘北韞懷商團旅行來杭並無護照由珠寶巷信源乾源鉅源萃源春和五號招待卽駐三元坊監獄學校寄宿舍内嗣奉第六師長電告奉都督命令以事關軍火旦結隊而來並無護照應勒令繳鎗請貴局派員與第二十三團王團長接洽辦理局長得電即率警馳赴三元坊商團駐在地再三勸諭至八號上午十二點鐘由福田孤兒院長及信源乾源等五號代表商准第六師長暫將該商團所有槍彈由軍警看守俟上海有正式公文到浙再行發還局長當卽電禀司長奉諭曁經第六師長允許應卽照行局長卽會同師派副官長汪以方點驗計槍三十一支剌刀三柄子彈一千三百一顆當封鎖一室鑰匙兩個存於本局全體團員卽令出舍矣 
[解决杭甬鐵路爭站問題]  
　　浙路公司自湯總理回任後杭甬一段併工進行據甬中人懸擬至遲陽曆五月間必能全路通車惟樊江爭站一節迭經該處紳商重疊請願並舉代表來杭現公司檢查地點變通核辦專函答復略稱鐵路以興商爲宗旨似不能舍繁盛而就偏僻且設站地點尤必衡客貨之多寡以定遠近非必若干里一站排匀而支配之東𦤎與樊江相距僅四五里而樊江所據之便利與東𦤎情事要亦不甚懸殊惟所稱貴鄕繳股踴躍殷富又十倍東𦤎敝公司已飭職員查明兩處附股數目届地方時詳察情形酌量辦理云 
雜評二（默） 
[共和一週之紀念]  
　　自滿清退位宣布共和以來已一週矣而廻念一週之中政府所設施者何如各省所籌畫者何如人心之趨向何如時局之變遷何如種種社會之狀態何如則均有難言者今日爲宣布共和之紀念日記者編輯各省新聞卽以今日之新聞言紀念 
[紀念聲中之湖北]  
　　鄂自宣布共和後一般不得志之軍隊起義人與夫不逞之會匪不肖之黨人均以此爲秘密集會之地以故一年以來無日不有謠言無日不在杯弓蛇影之中今者爲抄獲機關故爲乞丐團故爲其他種種原因故又下戒嚴令居民又不得安枕矣嗚呼共和一年而居民未食一日之幸福鄂省之所可紀念者如是 
[紀念聲中之江西]  
　　贛自迎汪拒汪問題發生以來暗潮愈釀愈大扣軍火也調軍隊也派專員也兩派紛爭調停乏術今者且謀組織聯合政團會以對付之矣然此中樞紐不在汪而在李李果念一年來共和成立之不易南北統一之艱難而謀所以維持大局者則今日正宜平心靜氣以解决之乃觀其在各界聯合會之演說並未有一語以謀轉圜則風波將何日已耶嗚呼此之謂江西之紀念 
[紀念聲中之安徽]  
　　皖自孫黎南北之爭消弭後人民驚魂甫定而某團之兵士又因缺餉幾起譁變居民復飽受虚驚矣自共和成立以來各省之以兵變聞者不可勝計卽以近日論煙台之變甫已而間島之軍隊突又譁潰今皖省幸卽籌欵給發耳否則不堪設想此亦安徽之一新紀念也 
[紀念聲中之河南]  
　　汴匪除寶豐汝州嵩洛一帶外以確山爲最著有載匪有李匪有趙匪有陳匪有白匪死黨甚衆近雖派兵勦辦然而縱容已久非旦夕所能掃除且匪患未去兵禍又至人民不堪其擾紛紛遷徙有保衞治安之責者能辭其咎乎此參議院之所以忿忿也 
[紀念聲中之鑪邊]  
　　自藏番抗命以來已一年餘矣迭經進兵攻剿裏塘雖已克復而江卡乍了三岩孔撤等處番衆負嵎如故尹司令氣忿回鑪黃宣慰無術撫輯共和已届一年而兵禍至今未已嗚呼 
 
 
 

Page 7

 
 
本埠新聞 
[南北統一之紀念]  
　　今日爲民國成立後南北統一共和紀念日本邑各官廳均懸旗掛燈停辦公事一天以伸慶祝租界公廨亦停訊瑣案一期茲將各公署所出文告錄後 
[縣知事布告]  
　　案照前奉省令以陽曆二月十二日爲去歲北京宣布共和南北統一之日應作爲紀念日放假休息己奉大總統令公布在案現在届期除通告外合行布告闔邑商民人等一體知悉特此布告 
[地方審判廳牌示]  
　　照得本月十二日爲民國宣布共和南北統一紀念日本廳特於是日停止辦公一天以伸慶祝特此牌示 
[地保爲外人効力]  
　　公共租界工部局前擬在本邑西鄉虹橋法華一帶購買田畝建築馬路直逹靑浦縣境之佘山地方當經前清上海道縣各官據約力爭得未實行迨至光復之後又經上海縣吳知事示諭該處各圖董保人等凡遇外人購買民田無論是否築路一槪不准蓋戳如違提案究辦在案詎廿八保十八圖地保陸鳳山廿八保三圖地保金紀門近受外人囑托竭力聳令圖中各業户私將田畝先後售賣於工部局爲業所有地價統由陸金二人到局具領分别轉給刻爲吳知事訪悉立飭催征吏將陸金二人傳案昨午由總務科員詳加盤詰二人語極支吾遂飭分别管押候禀明吳知事核示辦理 
[反對歸併巡警之理由]  
　　閘北市民公會前日爲閘北巡警歸併南市一事特開大會討論辦法聞會長黃贊熙朱榜生曁各區董等咸謂閘北地方處處與租界毗連關係重要斷非南市所能兼顧况歸併之後所省者僅活支項下一萬餘金其餘各區隊警員額定薪餉萬難裁减雖居節省之名仍無節省之實而於交涉防務則大有妨碍於是經衆議决將反對理由電呈都督省長請爲察核 
[拿獲九龍山首目四誌]  
　　九龍山匪首顧樹銘在滬就擒詳情已迭紀本報茲將該匪被獲原因曁復訊口供探錄於後 
[被獲原因]  
　　該匪顧樹銘來滬後匿居高昌廟地方以濟生堂藥舖爲機關自該機關破獲後該匪即潛往法租界八仙橋住居某客棧内上月曾在某茶館遇見混成第三旅差遣員劉某該匪以劉係軍界中人頗與親近嗣以救蒙會爲名邀劉入會劉已偵悉其奸佯爲允許一面遣人報告李旅長當奉密諭該差遣員將計就計探其眞情旋即露出九龍山票布後因資斧將罄倩劉代爲籌措劉謂我有一親戚現住城内家資頗厚曾經說起九龍山之事甚爲贊成惟無憑證不能勸伊捐資該匪聽劉之言信以爲實遂將令旗二面交於劉某代爲勸捐劉得旗後立卽呈繳司令部又奉李旅長密諭設法拘拿一面密令水師第三營管帶王葆臣相機協拿劉某遂復出城會見該匪云我之親戚已經允許捐助惟在租界恐有不便刻在豫園得意樓茶舘等候請卽進城面商以便繳款是時該匪因急欲得資毫不見疑遂即偕劉進城就獲此則當時拿獲之實情也 
[復訊口供]  
　　該匪解到司令部之後李旅長卽飭軍法長顧文郁君參謀宋世松君在軍法廳特開軍法裁判提訊該匪初不承認顧軍法長諭曰證據確鑿豈容圖賴若不吐實即以軍法從事爾如實供或可從寬是時該匪知難隱諱始據實供招惟初次研訊尙屬含糊前晚重復研鞫供詞較詳其供狀照錄如下顧樹銘供稱前於滿清時代曾在浙江軍營當過哨長去年六月間來到上海有萬人傑者係爲九龍山之欽差兼總理浙江天兵事宜運動南五省預備起事我在萬人傑手下當一帮辦九龍山山主姓王名呌儒童古佛萬人傑係前清的提督出外自稱軍門年約五十餘歲係湖南人專在上海蘇州南京等處謠言惑衆散放票布八月間我曾到過南京一次其時九龍山之總機關部設在南京花牌樓該機關部辦事者係姓石名呌桂林這二面黃旂是他派人轉交我的說將來替九龍山做事此卽可以爲憑據這九龍山之地點在於福建嚴平府順昌縣境九龍山之宗旨是興漢滅洋至去年九月間南京機關部爲都督府查出已將石桂林拿辦在案所有山主發下謄黃等件均被都督府派員抄去内有規則十六條一曰扶興大漢二曰驅滅洋人三曰保百姓四曰易明朝服制其餘記憶不清均己忘却了上海之機關部設在高昌廟濟生堂藥舖内老班呌劉柏鄕亦係九龍山上的首領專放三極堂領西的票布已奉搜出即是劉老班所散的現候山主公文一到即要起事不料又被旅長訪聞親往密拿詎劉柏鄕見勢不佳已於舊曆十二月廿八日先行逃走至今不知下落不海機關部亦因此而破壞此次將黃令旗二面交與　桐確係我勸他入九龍山黨至於黃令旗交給劉姓之緣故因我現在上海没有錢用托他代向親戚家運動經費他說親戚很有資財也想入黨如要借錢必須將旗給他一看方可憑信我因一時困難所迫思慮未到是以將旗交給不料劉桐反將旗子二面繳呈旅長並哄我進城吃茶致被部下捆解來部亦是命該如此惟求寬宥所有黃令旗上寫有奉命會辦西字統屬文武開國六臣敕令及奉天承命統領天下九龍山天兵總領華夷彌勒敕令等字樣即是山主儒童古佛的官銜王山主聞巳到過南京布置一切又聞一到即走不知此刻尙在南京否南京之總機關部現在下關惠民橋左近所供是實 
[再紀改組招商局之磋議]  
　　招商局改組新公司一事屢由董事會與新公司互商條件均誌前報茲將上月十五號兩方面商議各欵照錄於後 
[新公司提議兩條]  
　　（一）上次集議在貴董事會見有交通部公函有虞和德等條陳禁阻新公司以後不准向洋商抵押欵項已由外交部照會各國公使轉飭各口岸洋商遵照查抵押欵項非租賣可比向無禁阻之條且爲營業周轉所必要無論新公司將來果否抵押但於主權不失則商借商還政府本無庸干涉况以目前論商局全盤產業早經舊公司押在匯豐訂期十五年方能回贖倘新公司接手後該行不允提前取贖則新公司顯違部章又將何說之辭應請貴董事會先行將舊公司全盤產業已押在匯豐之實在情形通電政府再行照會各公使准予取銷禁阻之議俾新公司接受局務得以自由營運 
（二）新公司接辦後設或遇有戰事江海告警新公司應查照舊公司對於中法中東兩次戰事成案辦理以保實業而固航權 
　　以上兩條請貴董事會先行辦理俟得有政府電復允行即行定入草約 
　　再本月十三日具函開列四條仍請貴董事會確實示復如均妥治卽可尅日訂期議訂草約以免拖延 
[董事會答復條款]  
　　復第一條徒生枝節董事會無從辦理所有一切只有仍照舊公司成案辦理 
　　復第二條中外失和自應查照舊章辦理 
　　復第三條請追賠會派代表彼駐無益碍難照辦（按此即復十三日函） 
　　復第四條匯豐押欵當由經手人與商可以隨時先期贖取能否給予承認憑據得復再答 
　　復第五條已面交 
　　復第六條辦事人似可無須見面成交後一切事宜董事會自有權直接交代妥當 
[呈請獎卹救火會員]  
　　上海救火聯合會會長李鍾珏毛經疇王納善等呈江蘇都督程省民政長應縣知事吳文云爲呈請事竊上海自組織救火聯合會後每遇失愼各社會員無不踴躍從事上年因會員夏書林捨身撲救傷重殞命經鍾珏等備函陳請奉都督訓令内開查各地消防事業正待提倡夏書林救火捐軀其情可憫其義可嘉應准獎給能禦大災四字匾額並支給卹銀一百元以慰死者而勵將來等因在案自奉都督獎卹之後各社會員益形感奮本年二月二日上海市舊校場何協和佛馬店失愼有九鋪衆安社會員黃海林首先驅車而至手持出水龍頭向火盛處注射因慮水力薄弱緣梯而登期水勢下注梯倚火熾處對面樓外之披水板黃海林正持龍頭噴注忽煙熖陡湧披水板脫落黃海林遂隨梯而墜起立時尙自謂無礙救火者見其神色有異急扶之歸家察其受傷頗劇因卽舁往上海醫院求治醫言迸斷血管無可救藥旋卽身故黃海林年三十有三素勇於任事此次死事之慘較夏書林爲尤烈其家有老母妻子長子甫四齡次二齡次生纔二月存養之需尙待矜恤應如何恩加獎卹以勵死事而惠生存之處呈祈指令祇遵 
[撤銷光復軍之通告]  
　　駐紮閘北之光復軍業已奉令取消一律解散該統領李徵五君恐有匪徒冒名滋事特於前日發出通告一道照錄如下照得本軍呈請取消已奉都督指令照准所有本司令部曁衞兵兩連以及軍樂隊各兵士業於本月分别發給餉項派員押送回籍一律遣散凈盡並無一兵士在滬逗遛本光復軍之名稱亦卽同時取消嗣後如有冒充本軍名目在外招搖者卽係匪徒假冒或訪聞失實仍以本軍名義登載報端本統領一槪無從承認除移知警察局通飭各區查照外誠恐未及周知合亟通告爲此通告商民人等一體知悉如有匪徒假充本軍兵士在外滋事卽行扭送警局或該管分區訊明嚴懲各宜知悉特此通告 
[訊結西探違法案]  
　　老閘捕房十三號西探羅區串同華探翁松林門差傳三寶得賄庇賭一案昨由英按察司沙司梅君會同公判正紳裴海啞等六人於上午下午接續開庭研訊英美總巡卜羅斯君管理華捕正巡官强君刑事檢查員侃克君被告代表德雷司律師英國皇家律師威金生均同時到庭先由威律師上堂聲明被告身充捕房警探不應得賄洋五百元包庇賭徒並於捉賭時搜取鈔票現洋一萬元私行藏匿現在此事已由各見証到堂証實係屬知法犯法查照英國法律其罪甚重應請核辦並由見証胡呂臣徐瑞年王子元等先後上堂供明被告得賄庇賭並呑没抄獲賭洋各節繼由華捕正巡官强君將此案發生後至老閘捕房調查並在被告身畔抄出鈔票洋六百元各情詳述畢復由威律師向各見証逐一詰問並與被告律師德雷司互辯良久德律師以此案須再復訊聲請堂上仍准被告交保而威律師則以被告得賄庇賭已經各証人証實無可遁飾且案關公役受賄應加等治罪未便照准問官亦以威律師所論爲然遂判被告帶回捕房定於今日開庭宣佈罪狀 
[南市豆米業之盈餘]  
　　南市商業以油豆米麥爲大宗去年生意平穩多　　 
有盈餘茲將已經結算各豆米行之盈餘銀數先行錄下三泰鼎泰裕泰聚源生泰（各五千）元吉泰長豐（各四千）和泰長義（各三千） 
[瑞綸絲廠首先開工]  
　　虹口密勒路梧州路等處各絲廠於舊曆年底停止工作至今尙未開車惟瑞綸廠四存繭甚多已於昨日起照常工作 
[勾引賭博之禍端]  
　　浦東楊家宅鄕民楊茂金之子朝生向在英美煙公司執業前晚被人誘出局賭輸去現洋八十餘元金戒一枚歸家後被乃父察知大加呵斥朝生憤不欲生卽將自備之手鎗向胸中猛擊鎗珠洞穿肺腑倒臥地上迨經舁送仁濟醫院已在途斃命現聞楊傷痛殊甚將赴檢察廳請查聚賭之人提案嚴究矣 
[兵警衝突案近聞]  
　　鐵血團軍人徐萬謙胡慶雲等於陰曆去年十二月中乘坐人力車行經陸家浜三角街菜市因被崗巡阻止大起衝突甚至搗毁等二區警局經商埠巡警廳長穆杼齋君禀報省民政長及江蘇都督請示核辦在案茲悉地方檢察廳亦已將騐訊情形詳細禀報業經都督指令委派駐滬混成第三旅李旅長就近調查禀復核奪並已由吳淞江防營營長章駕時君派令偵探至上海醫院查明確情逕行呈報聞該團軍士均將給資遣回和平了結矣 
[龍華寺和尙闖禍]  
　　舊曆正月初三日西面鄕龍華寺僧人龍泉不知何故與客僧在廟門外爭毆時有該處商民張桂和之子在彼經過向之解勸詎忽開罪於龍泉遽被扭入廟中私刑吊打並以線香燒紅湯傷多處張聞悉大怒立即携子至地方檢察廳請求驗究陳廳長以所控各節恐有不實諭候傳到龍泉質訊核辦詎法警二次往傳龍泉竟抗不到案是以於昨日發給拘票將龍泉拿獲解案押候原告到案訊究 
[復訊漢冶萍公司控追呑欵案]  
　　漢冶萍煤礦公司控林虎侯帳目不符虧空鉅欵曾經公共公廨傳案會訊已誌前報前日午後復由王襄讞與英翰副領事升座研訊先由原告代表德律師上堂聲明案情繼由原告檢帳員王槐靑上堂証明檢查萍鄕及漢口等處帳目情形並將帳簿呈請察核旋據被告代表高易幫辦瓊司及丁榕兩律師向王逐層盤詰良久至此因時已晚中西官諭令退去候再集訊 
[爭辦清潔之批詞]  
　　商埠巡警廳批舊糞業鄕民胡漢濤等呈云呈悉此事全歸市政廳主政旣係省長訓令縣知事轉行市政廳知照應靜候知照辦理何得自定開辦日期率請本廳派警保護所請着不准行倘使聚衆滋事法律具在本廳爲維持公安起見决不徇情如果市政廳移知本廳准爾接辦再行呈請本廳自能加以相當之保護也 
城内 
[縣知事批]  
　　（水爐業柱首經秀臣呈批）呈悉據稱徐順卿前禀捏造該柱首名姓求請註銷自應照准至此案業經函請上海商埠巡警廳飭警傳知王長生等遵照定章辦理仰卽知照 
[地方檢察廳批]  
　　（莊氏訴蔡阿秋等姦佔圖詐批）狀悉該氏遇人不淑其情不無可憫究竟有無被誘潛逃情事着卽投案聽候訊奪（張炳儒呈請保釋李道卿批）案關毆傷業經審訊明確惟被害人傷勢甚重至今未能投案應俟驗明傷痕以便决定處分所請保釋礙難照准 
[收買私鹽]  
　　西門外羊尾橋孫實記所開之硝皮作連日在外購買私鹽七八十担事爲第三區警局查悉卽將孫寶記拘送商埠巡警廳移送上海縣公署昨由總務科員詰問孫答稱此項鹽斤係爲硝皮所用由姚廣順購來求鑒該科員着交孫鍾和保去限三日將姚廣順交案訊究 
[商團捉賭]  
　　擺設餅攤之鹽城人李榮光糾合同業楊萬魚及通州皮匠洪梅堯等在大東門内城脚附近開場聚賭當爲十五舖商團會員查悉連同賭具送交巡士解送第六區警局著李罰洋一元拘留一天楊洪各押二天賭具銷燬 
南市 
[禁放風擊]  
　　内地電燈公司以時届春令兒童之施放風筝者已實繁有徒惟所有電線一經繼繞卽有阻滯爰於是昨函致市政廳總董轉請商埠巡警廳長通飭各區嚴查禁阻業由該廳發出通告查禁矣 
冒取行李 
　　河南人楊清山前在陸軍某營充當正目刻已奉令退伍於陽曆正月二十六號由退伍兵士郭長榮偕同來申先在南市話雨樓啜茗後欲往謁第一區巡長袁世洪遂將鋪蓋衣包等物暫寄該茶樓之餅攤上旣被郭冒名取去逃避無蹤前日始在途中相遇扭至一區移送第二初級檢察廳預審一過將郭拘留候派法警調查核辦 
閘北 
[女孩迷路]  
　　前日有迷路女孩一口年約四五歲由四區解至司法科詰其姓名住址均稱不知凌科長判送惠兒院留養候認 
[婦人可憐]  
　　鐵路巡警局函送常州婦人張郭氏至司法科據稱該氏搭車未買車票請爲究罰當由凌科長提訊氏供家住常州南門外因丈夫張金貴來滬半年杳無音信特來尋訪實在乏錢購票判送寄養所留養候領 
公共租界 
[有煩商會]  
　　恒豐洋貨號股東蘇人金玉記浦禎祥等因與股東費光茂朱渭清核算股本及帳欵糾葛甚多控經公廨於前晚復訊先由原告代表律師偕原告浦禎祥上堂請飭被告將資本及流水等簿呈出訊之費朱二人互相推諉費復延律師到堂代辯並據司帳錢章茂投案供稱資本簿據並未另立聶襄讞以此案糾葛甚多未可臆斷判費朱各交原保候將全案卷宗移送商會理處惟錢章茂職司帳務責有攸歸亦着交保限七天將資本流水等簿交出併送商會理算 
[責無旁貸]  
　　李熊氏控倪獻廷不理代存藻文印刷公司存欵洋二千五百元前晚由廨傳案訊據供稱原告所存者係是長期故公司照章不允預付孫襄讞判倪交原保幇同理清以盡經手之責 
[有翅難飛]  
　　雉妓陳柳仙前因違章拉客由廨判發濟良所留養在案茲陳妓在所圖逃經所董查悉昨復角廨改發棲流所留養三月期滿擇配 
[積不相能]  
　　任阿五與粤人麥惠心積不相能前日糾黨將麥毆傷甚重當由巡捕將任拘獲一併帶入捕房飭將受傷人車送醫院醫治任押至昨晨解送公堂訊供一過判押候麥傷愈並補提幫兇人到案併究 
法租界 
[分等獎賞]  
　　法捕房總巡麥蘭君以各捕房繙譯及中西安南包探巡捕等辦公又届一年不無微勞特於前日發出洋銀若干别等第按名獎賞以資鼓勵 
[並不知情]  
　　倪長桂家日前失去女孩桂弟一口今在高周氏家查見向領不放報捕拘廨請究高婦稱桂弟由某姓領來稱是親生故敢出洋四十五元收買爲女身契呈騐詰據桂弟供稱實是拐匪拐售周氏並不知情聶讞員判桂弟交其母領回高周氏從寬斥釋 
雜評三（訥） 
[放假休息之通告]  
　　紀念日放假休息大總統之通令也然觀於今日之上海有未能一槪論者學界以停課爲紀念辦公界以不辦公爲紀念商界以懸燈結綵爲紀念惟現當舊曆之新年學堂有未上課者辦公界亦尚無事可辦商界則本懸燈結綵年興未闌心目中果有紀念之一日否未可知也自報界之紅報出而人民始爲之一醒 
[撤銷光復軍之通告]  
　　各省光復已一年有餘而光復軍之名目時時發現於報紙意者將留此光復二字以爲紀念耶今者於紀念宣布共和之日適發撤銷光復軍之通告共和之紀念起而光復之名目消李司令蓋微意矣 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[舊曆新年賦] [  了青]  
　　徂哉舊臘來矣新年磨端溪之舊硯裁薛濤之新箋拈新濡之芸管試舊製之松煙新窗紅紙舊物靑氈賦新詞而消遣寫舊恨兮聯綿爾其梅發新枝椒香舊院柏酒舊醅桃符新絢量玉尺之舊痕添金針之新線歎舊夢以匆匆眷新春而戀戀乃拂新几乃掃舊廬乃懸舊畫乃疊新書舊實出商周殘鼎新裝挂輿地全圖橘供新紅之果茶烹舊紫之壺風雅哉舊主點綴茲新居於是呼我舊僮喚我新僕振我新冠易我舊服寸心舊誠兩手新沐香焚舊鑄之鑪花剪新燒之燭拜先人兮舊音容顧妻奴兮新眷屬若夫河山依舊世界從新廢棄舊帝主尊重新人民崛起半少年新進反正多勝國舊臣舊習漸改新律同遵新日月重頒正朔舊宮殿誰樂熙春獨是併呑蹙舊屬邊藩承認遲新興邦國新政策尙僅皮毛舊典型棄同糟粕府庫乏舊蓋藏道路多新荊棘爭權則友負舊盟越禮則婚求新特舊父老空盼新機新景象反輸舊日用是舊憂塡臆新淚盈眸叢生舊感迭起新愁慨舊英雄之不作笑新人物之堪羞愛新韶華兮如許念舊典籍兮誰修爰將舊文字聊作新春秋吁嗟乎舊侶之糟糠終勝新人之如玉新衣之輝煌何如舊履之適足與假維新而沽榮寗眞守舊而免辱舊債已還新詩堪讀新花欲開舊燕相矚且斟太白之舊杯同聽小紅之新曲 
[舊曆新年詩]  
　　舊曆新年一旦逢亦新亦舊說難通維新政策風趨白守舊人家色尙紅西曆空談新學說東郊誰課舊農功要知歲月無新舊舊去新來日日同（二） 
[迎年守歲說] [  瘦蝶]  
　　吳俗每於歲除日相約不寐秉燭逹旦謂之守歲並預備清香明燭迎年於元旦習俗相沿牢不可破俗子視爲習慣騷人播之詩歌幾若家庭間至尊至重之事莫過於斯者雖然余竊疑焉間嘗推守歲者之心理將以爲過去之歲安樂可愛也而欲守之然旣無揮戈駐景之能力守亦徒守而已若以爲恐怖可惡也則方且驅逐之不遑尙何守之足言至迎年者則尤屬荒謬將來之歲如有希望可言也則迎之猶有說然縱觀時局來日大難我中華國民正不知託足何所雖送却恐怖之歲月而遞嬗者則仍恐怖時代耳亦烏有出谷遷喬之希望哉迎送紛紛亦何多事豈生今之世除迎送外將無所事事耶或曰君毋深詬夫迎送君不見中央政府之借欵乎未得小借欵則迎合大借欵旣得大借欵則又取銷小借欵迨大借欵以條件苛酷故不能成立旋又思續訂小借欵其間若迎若拒幾費波折然迄於今日尙無影響亦猶迎年守歲之迎者自迎守者自守而卒之年與歲之去者自去來者自來也天下本無事庸人自擾之嗚呼噫嘻（二） 
[鴉片軍宣言書] [  瘦蝶]  
　　嗚呼我煙界同胞爲與論所鄙棄久矣我同胞以沈淪黑海痼癖日深不能毅然决然與鴉片斷絕關係甘受社會之冷嘲熱諷或呼爲煙鬼或指爲廢民或斥爲黑籍寃魂或譏爲煙霞懶客凡茲種種書不勝書皆含忍之效婁師德之唾面自乾而不敢稍有抗辨其用心之苦處境之艱當爲同胞所共喻矣今者西藏受强英之籠絡蒙古入狡俄之範圍豆剖瓜分禍促眉睫而上將中將遍布國中總長次長厠席國務旣不聞其遣一旅出一軍以掃邊氛又不聞其建一議劃一策以紓邊患大局阽危熱祝無覩祗知留難煙界取締煙民國務總理之吸煙則置之不而對於齊民之吸食則限制綦嚴近復頒布禁令從事調查偶有破獲嚴加懲罰我煙界同胞之生命懸於呼吸之間實逼處此情何以堪噫我煙界同胞其將甘爲廢民以終老耶抑將乘時崛起以一雪此恥耶與其坐而待亡曷若奮而報國爲特糾合同人組織鴉片軍兩隊一趨庫倫一搗西藏拔籖奮一剌之能倚榻作五里之霧灰飛煙動當令活佛寒心炮利鎗靈行見喇嘛授首建此日之奇功湔曩時之大恥我煙界不乏明逹之士應表同情其各深體時艱共謀報福卽日踴躍報名俾得集成勁旅各本其平日操練之心得以共敵王愾大張國威使我儕廢民一躍而合於軍國民之資格將見我鴉片軍之榮譽冠絕全球不徒嫓美於明代戚少保之七鴉軍也凡我同志盍歸乎來（三） 
遺聞軼事 
[三十六郎莊] [  蝶仙]  
　　揚州甘泉縣屬有三十六郎莊焉咸豐間有某甲者娶妻生子十八人以兒女累重棄妻子而至他作負販貿易順利頗有積拁繼又娶一妻不二十年陸續生子又已十八人忽憶故里乃挈妻子而歸家中之十八子亦皆成立喜出望外故以是名莊云（三） 
[平生皆逢九數]  
　　粤東韶州李繩武本窶人子以貿易起家至晚年居然素封矣自言生平所値多九數蓋其父以四十九歲生繩武繩武十九歲學賈五十九歸老凡生九子九女九子納九婦九女嫁九婿無一續娶爲孀者清光緖元年正月九日爲九十生辰子女婦婿外有孫十九人外孫男女二十九人雖屬偶然抑亦奇矣 
小說 
[愛情小說嬌櫻記（一）] [  漱馨女士筆述天虚我生潤文]  
　　予不能無疑於櫻郎也櫻郎之爲人其性情之柔婉適如其貎予昔多愁善病自嫁櫻郎幾乎忘之非予之愁與病竟歸無有予固不能免愁與病者製彩旛以護花而愁盲雨之催卷湘簾以玩月而愁癡雲之蔽惟櫻郎在側必能以嶲妙之理想作委婉之解說以博予展笑予縱工愁予亦無能爲愁卽予病方疾苦不自勝呻吟於床第之間櫻郎以愛予深常戚戚焉惟恐予死淚波盈睫復不敢滴强爲笑容以博予歡予睹其狀直覺心藏中别有一種感觸非哀非樂不可言狀無以宣表則惟有以耳鬢厮磨聊伸愛極之意然而耳鬢之間常津津焉揉和兩人之淚痕使櫻郎輔頰發一種異光雖玉之瑩珠之潤不足以方其萬一也彼時予之狀態作何景象予不自知第櫻郎之目光如磁電然照臨予面直印予心於以知櫻郎之視予愛予較予之視櫻郎愛櫻郎蓋有同等之價値焉予以愛櫻郎故覺天地之大事物之多直無復有一他之可爲予愛者春之花秋之月皆予之愛然櫻郎在側予愛櫻郎必甚於愛花必甚於愛月即櫻郎不在側予愛花與月實藉花月以懷我櫻郎是花與月之可愛因櫻郎而愛之己也以故常有好花一樹櫻郎愛折枝以插予鬢予亦任之佳月滿窻櫻郎愛閉幃以促予寢予必容之是非予之忍於花與月也第以花與月與櫻郎權其輕重覺花與月固不逮櫻郎十之一櫻郎之心亦非不愛花非不愛月而忍折之閉之亦以愛予之故遂不覺薄花月而厚予也雖然吾惟一事不能無疑夫櫻郎 
　　彼女友郁嬌者果櫻郎何人予非妬郁嬌實不解郁嬌與櫻郎果有若何之關係乃其種種現狀有令我不可思議者時映照於我眼簾之前深印入於我腦海之内雖欲去之而不可切欲解之而不得吾櫻郎果愛郁嬌耶抑憎郁嬌耶櫻郎非愛情無定之人而今則對於郁嬌果如是其忽愛忽憎者何居眞耶僞耶讀吾書者試讀吾後之記者代思之可乎（二） 
[社會小說接財神] [  了靑]  
　　俗傳舊曆正月五日爲財神誕故初四之夕家家户户或雕木作偶或摺紙爲神列炬於庭焚香於室放鞭礮設酒食置斗米供三甡且有以黃白物纍纍陳几案者問之曰接財神也而此風以商界爲尤甚 
　　巨賈某翁者富而吝遇事不肯拔一毛惟接財神則極意鋪張不惜糜費人之雞以隻計者彼雙之猪以半計者彼全之他物亦稱是乃上次接神時案頭忽失去銀寶一翁大驚色若死坐安樂椅中不復動 
　　一夥友獻計曰此間有術者善圓光能知竊賊蹤跡曷迓之至翁頷之命卽在神前施術焉 
　　術者至先取大方杌一側置案上面向外餬白紙如杌大然後焚香燭化黃表喃喃作祈禱狀畢自言除已身外惟三歲内童男能於紙上見神形聞神語頃之以手指點曰爾不見家堂至乎竈君至乎又頃之曰土地至矣城隍至矣觀音菩薩亦至矣已飭差捕賊生魂矣翁疑信參半急問賊爲何人作何狀術者搖手令勿聲久之忽大呼曰奇哉彼騎黑虎來者非財神耶我自售術以來神未嘗降翁眞大福哉 
　　翁乃欣喜過望叩頭以千百計乞神貺並忘失竊事 
　　術者以耳近紙連點其首乃述神語告翁曰爾命巨富但能積陰德雖千百萬不難也 
　　翁急泥首曰若如神許則失銀當不復追 
　　術者復述神語曰是區區者何足爲德雖然願聞爾之心 
　　翁益連連叩禱曰我久擁戴神如父母敬禮弗稍衰酬我固當思神掌通國財取資必易但以萬分之一畀我我願足矣非敢奢望也 
　　術者復答曰擁戴爾者亦不少爾亦肯以家產萬分之一畀彼乎翁聞言色灰敗百思無自解法術者見狀乃復驚呼曰噫賊至矣手持大元寶彼西裝少年是也尋又跪地自撾曰我以神爲賊我過矣我過矣 
　　翁急問故術者曰神告我此西裝者乃外國財神也行將代彼駐爾家監督財政矣我以初識面故誤認耳 
　　翁是時喜欲狂磕頭如搗蒜畢乃厚謝術者而爲舊木偶去髭鬚急製西式服易焉（二） 
[時事短篇接財神] [  瘦蝶]  
　　爆竹喧天香花遍地鮮魚肥肉元寶年糕雜置盤中堂上衆人舉欣欣然相顧而言曰接財神！接財神 
　　招財利市聞此消息走告財神曰今夕爲下界癸丑年正月初四全國人民皆虔誠供養吾輩敢詢尊神享之乎抑郤之乎 
　　財神掀髯笑曰下界人民殊太多事要知富貴在天非能倖得况財祿畀予之權悉操之天帝余實無絲毫之自由享之殊覺赧然且余今夕方欲調製去今兩年人民貧富比較表不暇赴宴無已汝等其代我一行 
　　利市曰尊神尙無予畀權倘我等享其血食自問無以酬報致貽素餐之誚我等殊不樂爲尊神代表 
　　財神撫掌曰汝等亦何庸過慮豈藉是區區牲醴遂足以博我財帛耶余因憫人民之愚閣彼旣竭誠招待詎可辜負盛情故特倩汝等一行亦世俗酬酢之道蓋此行之主義徒餔餟耳何必計及酬報汝等其速行勿推諉 
　　招財曰下界人民四萬萬招致我等者幾於到處皆是我二人不敷支配奈何財神沈思良久曰是無難可函招孫大聖來并挈我坐下黑虎同行大聖素諳分身法且善交際去年光復後足跡所至罔不歡迎黑虎則酒食饕餮是其所長若與之偕行大聖試其分身法翻其觔斗雲黑虎肆其狼呑虎噬之長技二十二行省頃刻卽遍歷何愁不敷支配哉 
　　招財利市唯唯而退乃函致孫大聖并挈黑虎分頭至下界飽飫接財神家之酒食旣畢事卽分途而返覆命於財神 
　　越歲財神復調查下界人民之貧富立表比較孰知富者固未必積多金而貧者亦如故（二）（了靑瘦蝶同時寄到接財神小說異曲同工兩難恝直爰並列之鈍根識） 
文字因緣 
[蝶戀花寄懷蝶仙] [  瘦蝶]  
　　塵海知音休恨少栩栩遽遽爾我稱同調惆悵錦箋傳不到沿堤空長紅心草回首騷壇成一笑影聚箏樓舊事猶能道聞說西湖風月好奚囊定有新詩料 
[瘦鶴迭以詩貽賦此奉酬] [  景鶱]  
　　結交何必曾携手投我瓊瑤已再三羡汝文章盤健馬自憐遭際等春蠶滄桑世界難言治冰炭人情不忍談添得一重知已感夢魂夜夜繞江南 
暮雲春樹最相思樽酒言歡在幾時筆墨怡情聊復爾兼葭倚玉本難期行吟澤畔靈均賦淪落天涯白傅詩多少興亡家國恨尺書難逹故人知 
[輓奉賢莊杏芬女士女士工吟詠卒年十八] [  燕賓]  
　　玉鏡台前錦繡舒紫雲佳句彩鸞書仙才只合瑤天住應悔紅塵謫降初 
　　絕世丰姿嬌小身漫勞南國論佳人海棠睡去梨花褪辜負香閨十八春 
 
 
 

Page 11

 
 
   
 
 

Page 12

 
 
   
 
