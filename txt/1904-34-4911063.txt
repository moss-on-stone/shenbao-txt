# 1904 - 34 - 4911063

 

Page 1

 
 
[敬募山東急振] [  申報館協振所啓]  
　　今夏山左利津縣南岸漫决被災極重上游費縣平陰范縣東阿等處臨黄民埝衝　無存隄内各村莊淹斃人口漂没資糧不知凡幾此外東平州被淹四五百村烟臺亦大水傷人不可勝數哀鴻千百萬呼號於洪流巨浸中一飽難謀情殊可憫邇更北風凛　飢寒交迫身命尤難倖全勢必弱者溝壑喪身强者干戈盜弄言念及此可爲寒心所望四方好善君子顧全大局慨解　金庶敝所得免爲善不終而垂盡飢黎藉得出水火而登袵席救人救澈古有名言迫切哀求諸維德鑒 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[中國兵政得失論]  
　　我聖淸以弧矢定天下武功之盛震鑠古今二百數十年來遵循弗改自西人恃其船堅砲利要挾我中國而中國舊時戰具遂不足爲取勝之資曾文正李文忠知風會所趨不可不及時補救乃於從前各種火器外加意講求槍則毛瑟也愛乞基司也砲則克虜卜也阿姆斯脫郎也船則鐵甲也鋼甲也水雷也魚雷也不惜帑金廣爲購備而猶慮取材他國終非持久之計復於天津上海金陵等處設製造局焉福州設船政局焉經營締造汲汲皇皇所成一切軍裝不可勝計蓋自髮捻肅淸而後各軍氣象至比一新不獨緑營之積習頓除且也北洋則海軍告成南洋則水師環衛船械如此其堅利兵士如此其衆多水陸防禦之方可謂周且密矣乃一戰而敗於英再戰而敗於法三戰敗於日本而北洋海軍竟至覆亡殆盡元氣大喪不能復興是豈我之槍砲未盡利戰艦未盡堅歟抑有此槍砲戰艦而用之不得其法歟無他有兵而不能練與無兵同練兵而不得其道與不練等前之所以貽羞敵國者非無兵也非有兵而不知練也特用以統率者非其人耳顧或謂中國自甲午以來北洋海軍雖不能規復而陸軍亦嘗刻意振興矣其時秉國鈞者以京師神機營軍威未壯復飭招募精壯二十營而宋軍門慶馬軍門玉崑姜軍門桂題董軍門福祥皆分統大軍各任督率訓練之責統以原任大學士榮文忠副以今直隸總督袁慰庭宫保將士雲集力圖自强此外各省所有防軍亦由各疆臣切實整頓宜乎明恥教戰人人敵　同仇矣何居乎拳亂方興直隸本省之兵相率退避函所練之二十營及賭將所統各軍亦皆如神龍之見首不見尾坐使生靈塗炭匪　猖狂榮文忠總攬兵權竟至東乎無策各　　王　旅亦多逗邇中路到處驛騷甚至民怨沸騰聞者切齒卒之利器悉以資敵士卒大半逃亡成之數年隳於一旦嗚呼可不慨哉今者各省雄兵迫於餉項難籌幾經裁撤所存已屬無多若仍縱令習於　嬉日後軍心益灰其將何以折衝禦侮夫國勢之强弱視兵力爲轉移中國之兵未必見弱於西兵也其所以望風輒潰者一由於號令之不嚴一由於軍實之不講號令不嚴則軍士惰而且　平時不知約束之宜遵臨事安知軍法之可畏而騷擾譁潰無不可爲矣軍實不講則技藝生疎器械殘缺上以缺額扣餉爲事下以貪利濟匪爲心上下相蒙莫可究詰而操防之廢弛不待言矣故中國而不欲練兵則已如欲練兵必先去此二弊水陸師旅名　異實則同也夫今天下之以兵力相雄長者水師則讓英人陸軍則推德　中國前此海軍亦嘗以英人爲教習無如事權不屬雖有郎提督之忠告善道而終不能强已革海軍提督丁汝昌　　聽從自郎提督去而海軍隨之而覆南洋兵艦幸免喪亡江防海防正以此爲桑榆之補乃又以庸將　卒大半通歴或且刧掠民財竊售軍火經南皮宫保於權督兩江時查悉情形盡飭裁撤異日若何議復尚未可知陸軍所操陣圖向法德人而成效可觀者厥惟前沈仲禮觀察所部之自强軍餘則不少概見近年各省軍制一律改習洋操曰當備曰續備曰巡警名目紛繁類皆究心日本操法每當日本大操時各省大吏皆派員往觀以資考鏡能否進境不得而知吾以爲無論諸軍操演各陣或師日本或效德人苟有如郎提督者而不能用雖練何益用得其人則一沈觀察練之數年而此軍已翹然獨異甚矣兵貴練而兵之所以能練者不在乎兵也往事非遥可爲殷鑒有總攝師于之責者其亦知所返也哉 
[本館接奉電音]  
　　昨日午後二點鐘越二十五分時京師電傳來上諭三道敬謹譯登○十二月十六日内閣抄奉上諭袁世凱奏請開去會辦練兵差使一摺現在時事艱難練兵爲當務之急前有旨派慶親王奕劻總理練兵事宜以袁世凱近在北洋派令會辦原以該督於兵事夙所講求特加委任惟當任勞任怨挽回積習認眞整頓毋稍推委所有練兵一切事宜著隨時會商慶親王妥籌辦理以副朝廷整飭戎行之至意所請開去會辦練兵差使之處著毋庸議欽此同日奉上諭前據御史高潤生奏參直隸署新城縣知縣錢澄轡等各欵當經諭令袁世凱確查兹據查明覆奏錢澄轡雖查無貪婪寔據惟聽斷不愼信任家丁招摇弊混永淸縣知縣李振鈞虚糜勇餉捕務廢弛均著卽行革職欽此同日奉上諭前據御史張之奇奏參安徽巡撫誠勳貪黷各欵當經諭令魏光燾確查兹據查明覆奏均屬傳聞之悮誠勳著免其置議總兵費金粗擅離防次出境迎送著交部議處准補麗水縣知縣李寳相辦事草率工於逢迎著卽行革職欽此 
[電傳宫門抄]  
　　昨日午後二下鐘越二十五分時京師友人專電告知本館云十二月十六日皇上召 
 
 

Page 2

 
 
見軍機大臣及錫齡阿提督衙門奏緝獲交拿人犯于會川卽于通海等三名請交刑部 
[吉長鐵路約章]  
　　昨閱日本報言中國近與俄人議訂草約由吉林築一鐵路以達長春立有章程一十六條因卽譯登如下雖字句容有不甚脗合之處意義當無所差池也其文曰第一欵華東鐵路公司兼轄由吉林興築鐵路以達長春之事此路專爲振興吉林省城商務起見名曰吉林枝路所有關涉興築此路之一切章程詳訂於後此項章程　照自中國光緒二十二年八月初二日卽俄國一千八百九十六年八月二十七號至中國光緒二十四年五月十八日卽俄國一千八百九十八年六月二十四號中國政府議訂華東鐵道幹路及滿洲南境枝路條欵此次興築吉長枝路彼此仿照辦理全無所異第二欵本路興築時專設監督部以吉林將軍爲總辦與華東鐵路總辦大臣許權限相同而以吉林副都統副之其監督參贊爲吉林道權限與總工師及副工師相同第三欵本路興築之先由總工師派令工師沿途踏勘測繪成圖呈請吉林將軍及華東鐵路總工師查明核定第四欵本路興築時當豫求整頓之法尅期使市面振興築路所需地址須先期測繪成圖送呈吉林將軍察核必經將軍允許始得興工吉林省居民專資田地爲生計所有車站軌道以及采辦沙石灰土須按照實價公平發給一依華東幹路采辦章程凡築路必需地畝時遇官地必將價銀繳官時遇民地則飭地主領價以便遷移第五欵凡鐵路所需之地一經買定地主卽不得擅自佔用若欲將地推廣則議定之後必將地圖呈請吉林將軍允許給以合宜之價值然後歸鐵路應用鐵路公司旣購受地畝必先納稅然後得充造屋築路安設電線及一切工作之需至於管理車輛以及轉運貨物規則自當援照華東鐵路公司所定章程搭客運貨設電通信種種稅項由公司徵收惟礦脉所在若欲開采則須另訂章程第六欵華東鐵路及本路興築時所需材料之類訂定由哈爾賓機器局供給并供給吉林省城及長春兩局所需不得佔用民地另設機器局第七欵本路工程期限自約章鈐印後以三十六年爲斷中國政府如需此路須將興築之費連利息歸償始得受買若三十六年後中國政府如欲受買此路則於四十四年内由華東鐵路公司將鐵路財產舉付諸中國政府但中國政府須將價值照償第八欵吉林枝路工竣之後華東鐵路公司允附寄中國郵件弗收寄貲有時中國政府欲附載兵士軍械糧食則收運費之半第九欵中國人民之寄居鐵路界内者如或犯罪則不論輕重胥歸最近之鐵路交涉局委員訊理如中國人違犯鐵路規則被俄巡捕所獲時須移交鐵路總局委員訊鞫巡捕决不得禁錮第十欵吉林枝路附載中國外國貨物應輪稅項此後應遵從中國政府所定章程此項章程由中國外務部户部與駐京俄使商訂第十一欵興築此路所需沙石灰土之類均應免稅木料則遵從中國稅章值百徵十概由西木稅稅於轉運時立卽徵收第十二欵中國人民之在鐵路界内贸易者所享權利與俄人相同第十三欵此約在中國京師批準之日即由華東鐵路公司籌備俄銀之名盧布者三十五萬枚交吉林將軍收受第十四欵此約係特訂之欵此後不論何處興築鐵路及分築枝路皆不得援照此約施行第十五欵此路興築時華東鐵路公司勉力爲中國布置經營中國官府亦須輔助一切第十六欵此約旣鈐印後經中國外務部大臣及俄國財政部大臣允准之日卽爲總工師効力之初 
[罪臣遇赦]  
　　英京倫敦來電云有英國武弁利痕氣者籍隸愛爾蘭省曾舉充下議院議政人員前年南阿非利加洲搭浪司華列之役投入搭之捕路軍中反戈以與英人相抗迨去年潛回故里被英官所獲正其叛逆之罪科以死刑下之獄中未經處决厥後英廷一意普施仁政改定愛爾蘭地稅之制愛人心悅誠服奏請英皇六飛遥蒞以慰黔黎望幸之心英皇因之下詔施恩將利痕氣改爲永遠流戍大約日來卽當荷戈登程矣 
[美遭水患]  
　　英京倫敦來電云美國東境平施温尼亞省必士白埠洪水爲災大有淹浸全城之勢居民因此而無工可作者計有二十五萬人亦巨刧也 
[思恩剿匪]  
　　香港循環日報登廣西南寗訪事人來函云上月某日綏遠軍副中營某統帶偵知思恩府屬白山土司與來賓縣交界之黄泥山近有游匪數百名窟穴其中因即派勇圍剿匪黨接戰未久卽竄入洞中各勇將洞口包圍匪黨遂從别口衝出紛紛擾擾將勇困在垓心鏖戰移時勢幾不敵幸左哨駐紥處相距不遠　弁某君一聞警信立即拔隊來援本處團練勇丁亦協力相助始將匪黨擊散擒獲四名奪下洋槍十餘枝傷斃匪人不計其數二十七日萃字新中軍左營在欽州宣化交界之蘇墟擒獲山匪四十三名解交宣化縣訊明正法 
[新寗請兵]  
　　香港循環日報登廣西新寗訪事人來函云上月二十八日新寗州某直剌飭弁赴左江道轅請兵略稱連日匪黨焚刧村墟擄刦婦女牛馬州中兵士不敷調遣請卽發兵恊剿以除暴亂而安善良道憲余觀察立飭練兵營星駛而往蓋以南寗各營勇額無多至巡警練兵向祗守衛地方並不徵調刻下各屬紛紛請勦各營不敷分派以故權派練兵營代庖云 
[惠匪復仇]  
　　香港循環日報云廣東惠州府屬稔山附近鐵馬關爲會匪嘯聚之所往來行客時被剽掠遂相戒裏足不前十一月二十三日有匪黨數十人掠得客商貨物數十擔傷斃芙蓉人陳某及甲乙二估客旋由線人吳某指引官兵至大嶺下及西林菴三凹嶺等處圍捕得以禽獲若干名著名匪首黄觀喜銜之遂於二十六日之夜率衆尋仇擁入上古湖吳某家中殺斃吳妻及其二子擄去一十八歲女郎 
[欽匪伏誅]  
　　香港循環日報云廣東欽州高黎村後山及五指嶺等處與桂林交界之區時有匪徒麕聚上月下旬某日安勇統帶鄭鎭軍探明匪窟所在督率勇丁會同欽防各營往剿遇匪於甲蘭山轟斃十餘名餘匪遂紛紛潰散及窮搜至五指嶺匪踞險相持又擊斃十餘名生擒悍匪龎士成等三名訊明口供卽在軍前正法 
[廉匪他竄]  
　　香港循環日報云匪首陳萬利蟠踞廣東廉州府屬合浦博羅交界處手下黨羽數百人越貨殺人久爲地方之患迭經官軍搜緝尚未成擒上月某日始由振新營某弁連其黨李十二等人拿獲解交合浦縣知縣某大令訊鞫駢誅古坪村匪首藤八約有羽黨七八百人某日亦經振新營統帶某君率隊進攻擊斃三十餘名弁勇有受傷者自辰至申各勇飢疲已甚槍彈亦將用盡不得已退回營次現聞匪黨已竄至欽州府屬那茶京塘等村矣 
[荷塘刼案]  
　　嶺海日報云廣東新會縣境荷塘康溪坊有黎姓者聚族而居本月初五日突有盜匪百餘人分乘小艇帶以輪船乘夜　入連刧六十五家自黄昏以迄五更始携贜下船駛往江尾而去蓋鄉中更練人等均被若輩嚇禁不能出援故得如取如携肆無忌憚也或曰是役也實著名士匪羅永爲首未知確否 
[馬刼案]  
　　嶺海日報云月之初五日之晚三鼓時廣東順德縣境馬滘鄉突有盜黨百餘人明火入村連刼六七十户約計所失多至 
 
 

Page 3

 
 
萬餘金鄉人四出嗚金附近衆鄰無有敢援應者直至五更將盡衆匪乃迫令鄉人扛擡贓物下船如飛而去鄉中皆黎姓無貧無富一網無遺大約日内卽須報官請緝矣 
[大田刦案]  
　　嶺海日報云本月初八日之晚驀有大股匪徒擁至新會縣境三娘廟附近大田鄉連刧梁黎湯三姓六十餘户慾壑未饜復至古斗鄉刧去簡廖兩姓四十餘家始携贜而逸初時鄉人被匪所制莫敢誰何比匪去遠乃鼓譟而出匪且戰且走轟斃某姓一名餘人不敢復追匪遂從容而去 
[官兌銅圓]  
　　杭州訪事人云浙江所鑄當十銅圓於本月初一日起分兩處發兌上城在藩轅下城在報國寺每人祇准以洋銀一元兌小銀圓五角當十銅圓五十枚每日不及片時卽須停止稍遲則不免憾抱向隅矣 
[上海官塲紀事]  
　　江蘇候補知縣李海門明府浙江海運滬局委員徐少農明府江海關源通官銀號總辦嚴筱舫觀察同於昨日命駕詣上海縣署拜會縣主汪瑶庭大令大令以禮欵之○欽命會辦商約大臣盛杏蓀宫保之封翁出殯時官場均往執紼以送因於昨日遣丁持柬赴道營廳縣各署謝步禮也 
[預備封印]  
　　本月二十一日爲封印之期昨日上海縣知縣汪瑶庭大令飭差預備一切事宜以便臨時舉行典禮蓋亦一篇官樣文章也 
[司馬受篆]  
　　新任松海防同知黄小霽司馬定於本月十七日子時接篆前晚十點鐘時前任劉乙笙司馬派委所屬某員將印齎送也是園公館黄司馬降階迎入吉時旣届排齊全副執事呵殿至海防廳署恭設香案望闕行三跪九叩禮恭謝天恩然後行受篆以禮禮畢升坐大堂本署書差以次叩賀随呵殿回也是園公館 
[少婦何來]  
　　某氏婦年約二十餘綠鬢丹脣花　珠媚雙鉤瘦削幾如新月一彎前日獨行至南市某處曲巷中迷失歸途徘徊瞻望經十六鋪巡防中局巡勇帶至局中局員黄衡堂二尹研訊之餘氏稱奴係浦東楊家渡人詰其家中尚有何人是何姓氏始終俯首不答因命函送普育善堂留養以待家屬領回 
[嚴拿蠧役]  
　　上海縣署馬快周春日窟穴於法租界小東門外某烟館招摇納賄無惡不爲事爲法界捕頭訪聞特於昨日派令包探嚴拿以便解送公堂禀請讞員魏蒓塢大令懲治 
[暫停讞政]  
　　英美等國公共租界公廨讞員鄧鳴謙司馬奉檄撤差交卸在卽因於昨日飭丁禀知各總領事署繙譯官請轉飭各捕房暫停訊案大約廨中案牘如山均須新任讞員關絅之司馬爲之判斷矣 
[上海縣署瑣案]  
　　顧慶邦控顧紀堂强扣洋銀等情前晚縣主汪瑶庭大令升堂質訊顧供小的開設花行雇用陸秋堂爲夥陸前在同業唐書生處執事曾爲唐向航船户顧紀堂購貨被欠洋銀四百元迨唐倒閉紀堂見陸在小的處遂將小的之款劃抵唐欠殊出情理之外叩求究追紀堂供小的前倩陸銷售棉花被欠洋銀四百元此花皆係估客所囑小的何堪賠累今見陸爲慶邦所雇故向伊處取貨劃扣價銀尚求鑒察陸供小的前爲唐購花紀堂之欵係唐所欠與小的無干唐倒閉後小的卽到慶邦行内爲夥不料紀堂設計取貨將銀抵劃唐帳唐供小的欠紀堂貨價洋銀四百元後因虧耗倒閉日後自當設法歸淸大令飭陸於年内繳呈洋銀一百元紀堂亦繳一百元唐繳二百元統給慶邦具領○啓盛漆店主鮑桂山前指兄妾張氏與諸少書有染扭送縣署一面偕張氏所撫螟蛉子杏春竊取氏所藏洋銀衣物大令訊得指姦無實將諸責釋桂山杏春分别收押前晚補提氏之傭婦沈氏詰訊氏供小婦人有箱六口均被撬開失去洋銀四百九十二元金戒指四枚及金鑲藤鐲等物實係桂山所竊求卽請嚴追桂山供首飾及銀實係姪兒杏春所竊小的處惟有存銀摺三扣計共存洋銀一千元前已呈案餘物請向杏春究追邇届年關店中帳目均須淸理求恩開釋回家杏春稱諸物均係叔父與嫡母王氏所竊沈氏供小婦人年六十七松江人傭於鮑張氏家已十餘年當時杏春聲稱張氏房中藏有私人訴知桂山將氏及諸扭解至案家中惟留小婦人看守旣而桂山偕杏春回來喚銅匠連王氏四人入房旋卽將門嚴扃開箱取物大令喝令將杏春掌頰一百下笞臀二百板押繳各物桂山交人保出候示○前者紹興人徐阿四戳斃嵇茂林逃逸無蹤控經大令將伊兄徐嘉松獲案訊押前晚飭提覆訊嘉松供胞弟現已逃往奉天小的何能交案大令著交的實人保出限一月内將阿四交到如違提比 
[馬路工程局瑣案]  
　　前日復生柴炭行夥嚴仁業扭掮客袁春瑞至捕房訴稱伊賒去松柴七十擔付來某錢莊支票洋銀七十五元向收無著等情捕頭令解至馬路工程局總辦翁子文太守倩襄讞委員黄衡堂二尹研訊袁供此票由同業某姓付來小的實不知其來歴二尹令押候復訊核斷○竊賊陳阿春竊取薛孝汀所購洋紗一包被巡街捕查獲帶回捕房捕頭令轉解馬路工程局黄二尹研訊之下陳直認不諱因判令笞責四十板 
[續分發人員騐看名單]  
　　籌餉例指省分發巡檢田慶鈞貴州雲南○勞績掣籖分發知府花翎四品銜何沂甘肅○榮績指省分發道吳成允湖北江蘇知府田薌榖吉林正紅漢奉天馮婁生江蘇河南談國桓廂白漢奉天同知花翎襲騎都府閩臣正白滿奉天花翎孫自鎔四川奉天直隸州知州鄭承源廣東奉天知州方世立安徽吉林通判楊淸四川奉天鹽提舉銜章爟順天山西知縣王壽祺山東奉天歐陽朝華湖南奉天周祖同湖北江蘇忠聲正藍蒙奉天鄒維麟浙江奉天陳良杰浙江奉天丁立　浙江奉天何厚忱山西奉天府經歴劉燮雲南奉天吳鴻賓江蘇奉天陸慶曾浙江奉天縣丞顧庚長江蘇奉天縣主簿李本良湖南湖北熊良福浙江湖北○進士呈請指省分發知縣張文煥山西四川○教習呈請掣籖分發知縣陳鳳池四川○優貢呈請掣籖分發知縣王家槐江西○議叙呈請製籖分發通判鹽提舉銜陳顯廷吉林董標順天方振麟正白漢知縣凌榮昌雲南○議叙指省分發通判莫小豊貴州江蘇知縣陳　福建浙江延壽廂紅滿河南州判馬壽恒浙江山東縣丞王恩愷安徽北河○截取呈請指省分發直隸州知州榮俊正藍滿直隸○坐補原缺呈請分發知縣熊登第江西四川○應補呈請分發知縣葉大琛福建浙江管錫仁江蘇山東府經歴顧松慶浙江江蘇從九品宫如意奉天山西沈兆熙安徽浙江姚詩道安徽熱河楊啓瑞雲南貴州未入流祝承基浙江四川 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
