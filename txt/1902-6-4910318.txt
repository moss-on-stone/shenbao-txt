# 1902 - 6 - 4910318

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[息謡釋疑篇]  
　　去歲浙江衢州府屬戕宮閙敎之案金衢嚴道鮑鶴齡尸之而衢州鎭總兵喻俊明實釀成之今者鮑之謫戍塞外固已盡人皆知至喻之憂憤而亡則西人未經目擊情形疑團尚不能打破致欲追求下落以快其心執筆人聞而喟然曰嗚呼西人之種種多疑詎非華人造謡所致哉自戊戌以迄辛丑爲時甫四載而變亂已不止一端每一變亂必有謡言詭誕支離往往出人意外其始康梁作亂於京邸謡言密奉皇上衣帶詔謀害聖慈迨康梁在逃慈闈訓政則又謡言皇太后將謀害皇上置毒飯中其養疴瀛臺竟謬指禁苑池亭爲拘幽之所繼更妄傳宮中大事有臣下所不敢言者愚人信之一唱百和薄海内外羣指摘我至聖至神之皇太后謂爲暗蓄陰謀萬衆譁然幾肇禍亂嗚呼謡言之爲害竟如此其甚哉洎乎變起妖拳聯軍犯闕乘輿西狩道路蒙塵則又謂毓賢並未明正典刑有人目覩其在秦中出入董福祥意存反側潛將關外之馬收買一空端王號召蒙兵揭竿作亂某日已闖入陜之邊境行將直犯西安大阿哥初謂其已死於亂軍中繼又謂其方出關省父至兩宮已啓行有日而猶謂今冬　不回京或更言决意以汴梁爲京都置宗廟社稷於不顧若夫撤去大阿哥一事普　率土驩抃同深則信口妄談謂慈聖已屬意某人將次立爲儲貳或言大阿哥仍潛隨皇太后並未立卽出宮此外如斥文太守之苟賤卑汚詈榮相國之兇頑貪惡誣政務處之多拳黨坐經濟科之以賄成大抵僉壬類已者揄揚之剛方守正者訕謗之種種倒行逆施不特啓人之猜疑且圖變亂夫國政嗚呼時事如此人心如彼而謂朝綱尚能復振内訌尚可漸平乎顧另國豈竟無明於事理之人胡爲一聞此種謡傳即至懷疑莫釋其中要自有故焉彼造謡者深恐無據之詞不足使人悮信於是每造成一謬說卽先朦登西字報繪聲繪影一若信而有徵然後述之於人筆之於册曰此固見諸某日西字報者也人素知西字報實事求是遂悮信其爲眞確情形衆謗君疑由兹而起而造謡者之計得矣或有送難者曰今者謡言叢興矣人心因之而起疑竇矣然試問造謡者果何所利而爲之則正告之曰彼之利固未肯白諸人然以意測之則不外有心亂國其以衣帶詔誣皇上以置毒幽禁誣聖慈意蓋在黨惡康梁以遂其謀圍頤和園之逆志文太守曾痛揭康梁惡蹟榮相國曾峻拒康逆不與通故借主持妖拳及力阻回鑾之事以誣之猶慮不足取信於人因極力將衆惡所歸之端王董福祥被以同惡謀亂之罪由是而人皆疑斕言之有據由是而人反疑正論之難憑由是而人多樂附其黨徒而謡言乃愈煽而愈熾由是而人不復悟其詭計而奸人乃愈聚而愈多星火可以燎原蟻穴可以潰堤有心人蒿目棘心深慮禍患之漸成於不及覺正不第喻俊明之事西人尚懷欵於心致交涉事宜因此而稍有所芥蒂也於是搦管而成息謡釋疑篇 
[派員收欵]  
　　日本某日報云此次中外和局旣成意大利國應得償銀若干政府派大員麥痕其夫君赴上海收受定於西歷本年正月啓行 
[俄添義艦]  
　　日本某日報云俄國定章每年就國用中節省俄銀六十萬圓爲添製義勇艦之費兹已製成新艦五號尚有一艦屈計俄歷本年六月亦可落成矣 
[調兵助戰]  
　　日本某日報云英人南阿非利加洲戰事尚無了期兹得倫敦電音悉近又議調新金山兵一千名赴好望角助戰 
[日開議院]  
　　日本訪事人云東歷十二月十號乃議政院第十六次開議之期午前十下鐘時貴族院及衆議院諸議員咸集貴族院至十點三十分時日皇排齊第一公式鹵簿駕臨議長率同衆議員在門内恭迓諸親王則由近衛公率同至御輿畔奉迎日皇旣下車由近衛公導引至便殿小憩議長卽將式塲整列至十一下鐘時由式部長至式塲諸親王諸大臣覲見後總理大臣桂子爵朗誦勅語云帝國議會開院之式朕兹行幸以告貴族院及衆議院各員朕之帝國與列國締盟之交際且喜益加深厚再者北清事變與死國協同平靖以慰當初之希望今善後之計亦將告成此皆賴文武臣僚之勵精及各員之協贊以宣揚帝國之光輝實堪嘉許又云朕命國務大臣豫算明治三十五年之度支數及將各種法律案提出卿等於國家要務必須和衷審議以竭協贊之任以副朕望云云誦畢諸親王諸大臣復行禮然後由近衛公將勅文接受再入便殿至十一下越四十分鐘時起駕還宮兩院議員恭送如禮 
[日使回朝]  
　　日本某日報云日廷簡駐高麗之使臣林君已於東歷去年十二月二十四日卽華歷本年十月十四日由韓京交卸赴仁川翌日卽乖前向中國北洋掠得之濟遠兵艦鼓浪回朝所遺使篆暫由使館書記官萩原 
 
 

Page 2

 
 
君護理 
[文星遽隕]  
　　杭州訪事友人云本年六月浙江提督學政李文坡大宗師政躬不豫請假調養嗣以期滿仍未告痊重復具摺奏請展假方冀沉疴早起藉慰士心不意十月中旬疾益加劇遂乞恩開缺回籍尚未奉到諭旨遽於本月二十一日午時在節署仙逝二十三日子刻大殮所有學政關防由文武巡捕齎送撫轅循例暫由撫憲任筱沅中丞代理已於二十二日接受矣 
[粤學行程]  
　　廣州訪事友人云廣東提督學政文叔平大宗師按試嘉應州屬告竣後定於本月十三日發落諸生十四日起節赴惠州屈計二十四日文旌戾止大約事畢遄返當在臘鼓聲中矣 
[南昌試士]  
　　南昌訪事友人云江西提督學政吳絅齋大宗師按試饒州事畢卽於本月初十日回省考試南昌府各屬生童旋卽牌示十一日放告十二日考生員經古十三日考各學生員十四日考童生經古 
[未便獨留]  
　　武昌訪事友人云和議告成賠欵浩大前經欽命議和全權大臣慶王及合肥爵相與各國使臣公議將各省常關歸併洋關稅務司經理湖北武昌關亦在其列湖廣總督張香濤制軍以關上司巡吏役不下數百人一旦改弦更張不免流離失所爰電商外務部請轉飭總稅務司赫榷使仍照舊章辦理現接奉外務部覆電謂各省常關均已次第歸併卾省未便獨留如其中實有窒碍情形不妨據實陳明請旨辦理 
[課吏暫停]  
　　武昌訪事友人云署理湖北武昌府知府梁集菴太守下車伊始卽殷殷以講求吏治爲先節經傳見候補人員面加考試其中文理優長者固不乏人而敷衍塞責甚或終朝曳白不能成一詞者亦所在多有太守心滋不悅現已將此舉暫停擬詳請督撫憲釐定甄别章程以資整頓至外間謡傳端午橋中丞瞿賡甫方伯以太守迹近越爼嘖有煩言太守微有所聞故將此舉作爲罷論街談巷議不足信以爲眞也 
[集思廣益]  
　　武昌訪事友人云京師和議初定需欵浩煩大部奏請通飭各省督撫協力通籌卾省派定每歲籌銀一百二十萬兩雖經湖廣總督張香濤宮保奏請恩减三成每年仍須籌解銀八十餘萬兩當此庫儲支絀挹注維艱雖議開辦富簽票門牌捐究竟能籌的欵若干一時尚無把握宮保憂之爰於本月某日親詣教吏館諭令府廳州縣各官各抒所見擬具條陳如實有善法可立見諸施行者卽予破格録用蓋亦集思廣益之方也 
[黄堂文告]  
　　厦門訪事友人云福建泉州府知府萬太守本敦下車伊始查知郡屬各種積弊最爲人心風俗之憂爰於本月某日出示嚴禁其文曰爲剴切曉諭事照得泉郡爲海濱鄒魯之邦民俗循良儒先輩出今則世風不古陋習漸多挾微嫌而鬥殺相尋因細故而爭訟不已終朝聚賭搶奪頻仍貪吉壤而毁已葬之屍骸求多福而禱淫昏之邪鬼本府訪察旣周亟應革除舊習相與式焕新猷兹特嚴申禁令載明律例以期觸目警心互相勸誡共爲盛世良民本府實有厚望焉一禁械鬥以息紛爭也查泉屬風氣剛勁好勇鬥狠每因户婚田土起釁動輙糾衆互鬥視姻媾爲匪宼宗族若讐仇槍砲兼施刀矛並出儼同臨陣對敵營縣會同彈壓竟敢抗官拒捕及至大兵臨鄉一經拿獲則罪狀昭著不免身首異處卽或幸逃法網抛妻撇子終身淪於異域父兄子弟被獲到官責押限交實已受盡無窮之累回思當日糾鬥滋事無非因小不忍而追悔已無及矣查律載福建糾衆互鬥之案審係預先約期械鬥糾衆仇殺者主謀糾衆之犯絞立决以次遞加斬决梟示又拒捕殺人者斬一禁健訟以安良民也查泉屬民情刁健好訟成風偶一事齟龉片言雀角即尚氣爭訟諸端旣興又不遵傳投審任聽訟棍之播弄非稱書差賄閣即稱門丁舞弊裝點情節飾詞上控是非顚倒枝節叢生案情愈出而愈奇人証愈拖而愈衆在原告之意無非藉訟以洩其忿而破家不顧兩敗俱傷愚孰甚焉訟棍包攬唆使從中取利此等不義之財干犯法紀豈能久享乎查律載誣告加三等治罪受雇誣告者與自誣告同雇人誣告之人照設計教誘人犯法律與犯法人同罪有贓者計贓從重論一禁賭博以務正業也查泉屬賭風之盛爲最曰調寳曰牌寳曰花會雖賭之名不同而賭之害則一并塲設局聚衆抽頭逢塲必賭逢賭必輸不論農工商賈率皆廢業失時傾家蕩産因而飢寒交迫流爲盜賊者有之輕生短見者有之實爲地方民生之在害應卽嚴加痛懲以肅法紀查例載閩省花會起意爲首者發邊遠充軍夥同開設者杖一百流二千里在塲帮收錢文等犯杖一百徒三年猜壓之人枷號三個月賭屋入官造賣賭具者發邊遠充軍販賣者杖一百徒三年再犯者杖一百流三千里一禁搶劫以安行旅也泉屬山海交錯五方雜處搶劫之案層見疉出而同安厦門一帶洋面爲尤甚訪聞近日南門外古陵等鄉亦有匪徒攔搶客商情事業經移行營縣勘緝在案泉屬爲水陸要衝豈容賊匪藐法横行顧念盜風之日熾必由窩盜之人多窩得盜以分贓盜藉窩以潛伏遂致搶劫案多從無一犯就獲儘法懲辦是治盜賊必嚴究窩主使盜匪無藏身之所方足以清盜源而安商旅查例載强盜已行但得財者無分首從皆斬又搶刼之案持械聚衆至十人以上倚强肆掠兇暴衆著者無論白晝昏夜在途在野江湖河港均照强盜律不分首從者斬執持洋槍者加擬梟示强盜窩主造意雖不行但分贓者斬立决一禁毁墳以全枯骨也人之屍骸入土爲安暴露風霜於心何忍泉屬惡習遇有侵占山地或貪人吉壤輒將已葬骸礶挖掘抛棄或藏匿勒贖接收所屬上控各案比比皆是大爲世道人心之害夫侵佔山地儘可告官查勘押遷乃發其骸礶告人先自罹法網何愚至此如貪吉壤更屬憑虚因自營福利而毁人骸骨存心殘忍微以父母朽骨眩佳城求富貴利達天理昭彰果能如願以償乎查例載發掘常人墳塚開棺見屍爲首者擬斬立决爲從者絞監候貪人吉壤將遠年之墳盜發者照開棺見屍律問擬糾衆發塚起棺索財取贖已得財者比依强盜得財不分首從律擬斬立决一禁淫祀以正人心也泉屬民俗好巫各廟供奉之神率皆創立王爺名色爲祀典所不載經傳所不見支離怪誕荒謬絶倫平日鳴鑼遊行街道或打童降神鄉愚酷信異端病則求藥賭則求財祈禱惟恐不虔每遇賽會之日窮奢極欲各鬥新奇男女雜糅於途難免傷風敗俗檢查舊卷有因而爭訟者有釀成械鬥者實屬有關風化亟應嚴禁以靖地方查例載不當奉祀之神而致祭者杖八十婦女入廟燒香者杖四十罪坐夫男無夫男者罪坐本婦以異端法術惑人致死者杖一百流三千里師婆等項燒香聚衆僞修善事煽惑人民爲首者絞以上六條實爲泉屬之積弊均有治罪之明文本府念爾等愚夫愚婦不知功令森嚴故特摘録科條不憚諄諄勸諭爾等應知悔悟痛改前非庶幾爭鬥敉平易暴戾而召和祥之氣賭風永息端人品而節浪擲之財奸宄消而路靖行商訟獄平而民安田里從此淫祀旣絶將見窀穸久安共扇休風勉成仁里如敢執迷不悟視告誡爲具文本府執法如山惟知依律科罪斷不能曲爲寛宥也其各凛遵毋違特示 
[墊繳餉需]  
　　揚州訪事人云上年兩淮四岸運商認捐募勇餉銀二萬二千餘兩久逾期限尚未繳清總局胡分轉體恤商艱一再展緩限於十月杪掃數清繳乃迄今仍欠五千五百餘兩分轉以刻下餉需孔亟萬難再延照章飭福和祥大生宏德二錢莊先行墊繳以重公欵而濟要需將來由欠繳之商認息按引扣還日前已懸示局門諭令各商遵照矣 
[潤郡官塲紀事]  
　　鎭江訪事友人云本月二十二日爲西歷一千九百零二年元旦寓鎭各西人咸用松柏冬青徧紥門旁互相申慶俄而常鎭通海道長久山觀察署鎭江府許東畬太守租界總巡周錦堂游戎及洋務局總辦邵大令文炳均往洋關稅務司公館曁各國領事署道 
 
 

Page 3

 
 
賀各西官咸以茗點欵之亦交際之宜禮也○已革江甯藩憲司瑞璋前赴汴省迎鑾刻已事畢南下月之二十日道出潤州拜會各當道旋於次日附招商局江永輪船赴申江○月之二十日丹徒縣張允臣大令乘某輪船至滬江折赴金閶叩賀新任撫憲恩藝棠大中丞鶯遷之禧○邇日地方官辦理冬防極形嚴密道憲長久山觀察札飭分叚保甲各員將私街僻巷中各小烟館及附郭茅屋中丁口生業逐細清查編立門牌以便擇要查對是亦戢奸禁暴之方也○江蘇候補道沈期仲觀察督辦常鎭運河工程蒞鎭後卽雇集民夫分叚挑濬繼又恐人衆難於約束特委水陸總巡周錦堂游戎照料一切以免滋生事端 
[揚郡官塲紀事]  
　　揚州訪事人云城内保甲總巡兼辦團練事宜之凌大令奉府尊鈺太守檄委代理儀徵縣事已於本月某日起程遺差經保甲總辦章觀察將城外總巡胡别駕宗懋調辦另委張大令燕昌辦理城外保甲○兩淮泰屬梁垜塲曁通屬角斜塲某某二大使均因案開缺大部將仁鹺尹輔蔣鹾尹敏選捕斯缺本月中旬某日兩鹺尹領照抵揚赴運轅禀到日内尚須馳赴省垣謁見督鹽憲劉峴帥呈繳文憑然後回揚候飭赴任 
[巫峽猿聲]  
　　重慶訪事人云近有英國兵輪船兩號一名武克一名金沙先後來渝駐泊旣而金沙駛至夔州府某處江灘將機器碰損大約須回宜修理然後駛入川中前月又有一法國小兵輪船駛至重慶就王家沱租界江邊停泊聞英國尚有數兵船來渝别國亦有相繼而至者果如是則重慶巿面將振興矣○前者重慶關稅務司韓柯君因趺受傷不能治事禀請總稅務司赫榷憲特派花稅務司來渝庖代事經數月韓稅務司清恙已愈擬回關上從公總稅務司遂將花稅務司調至别口○上月某日午後巴縣縣署大門外馬房忽然火起幸附近老鼓樓有水池各水龍得以吸水噴救是處與縣獄及待質所毗連倉猝之間有數犯乘間逃去○刻因國家賠欵孔急川省每年派銀若千萬兩上月某日大憲通飭縣屬將肉釐鹽釐兩項每斤加抽錢四文又田房契稅加抽二釐○四川綦江縣與貴州桐梓縣犬牙相錯前有陳姓者在此煽惑童稚教習神拳旋挾忿燒燬蕭姓房屋控經大憲電飭劉弁朝宗帶勇馳往查辦旋將陳匪拿獲經重慶府卾太守親往綦江研訊供認習拳不諱因卽據情禀覆上憲聞已奉批就地正法矣 
[笛步寒潮]  
　　金陵訪事人云月前金陵關稅務司某君接總稅務司赫榷憲照會以郵政局代民信局彚寄信函每包重一磅取洋銀一角原係暫時試辦殊非久遠之圖兹已改訂新章每信件重一磅者收洋銀六角四分凡有郵政局之處均照章辦理等因省垣各信局主聞此消息即合詞籲懇兩江督憲劉峴莊宮太保旋諭候電商總稅務司核奪各信局卽於十月二十五日停班以爲郵政局必當設法轉圜不料邇者郵政局所收信件較前加至數倍遂置之不睬任各局一律閉門不知何日始開班遞信也○前王益吾祭酒視學江蘇時咨撥通州荒灌招人開墾以資南菁書院經費本月某日兩江督憲劉峴莊宮太保委候補知縣王大令以幹前赴通州勘丈或謂沙灘邇年增漲多頃以故學憲李蔭墀文宗咨請委員丈量或謂有灘地與南菁書院公産眦連久被土豪强佔邇經文宗查出咨請督憲劉峴莊宮太保委勘充公歸入書院故有此舉傳聞如是究未知確否也 
[上海官塲紀事]  
　　昨日保護徐家匯教堂之道轅親兵營管帶陳少漁把戎策騎至上海縣署謁見縣主汪瑶庭大令互商良久而别○昨日保甲總巡朱森庭明府命駕至縣署拜會汪大令晤商要公○日前駐紥南巿之太湖水師副中營管帶劉游戎祥吉赴蘇垣禀謁各大憲面陳要公昨日已乘舟遄返矣 
[備迎皖撫]  
　　江南機器製造局總辦毛實君觀察探悉卸任江蘇巡撫調任安徽巡撫聶仲芳大中丞將次由蘇蒞滬爰飭丁役在局中預備供張以便恭迎 
[委辦海運]  
　　光緒二十七年江蘇海運冬漕現經省憲札委前辦籌餉貨捐局之林質侯太守總理滬局而以沈太守鳳詔爲帮辦馬船西明府爲會辦至何日開兌刻下尚未有定期也 
[請興小學]  
　　自奉各省設立學堂之諭上海即有人禀請縣主汪瑶庭大令借敬業書院設立小學堂出示招考傳聞所訂章程頗能妥善又得賢令尹實心提唱行見人才輩出正學昌明振興歐亞之新機掃除康梁之逆說誠本館所樂觀厥成者也 
[局員會哨]  
　　前晚輪應本邑南巿二十三七鋪巡防局會哨屆時保甲總巡朱森庭明府法界讞員兼帮辦總巡杜枝園大令以及十六鋪南北中三巡局委員次第戾止茗談良久始分赴各叚巡察一周 
[保釋病囚]  
　　去年十一月法界某西人家細崽張友甫戲弄洋槍悮觸機關彈丸飛出突將同事嚴金生擊斃報經上海縣汪瑶庭大令相騐飭將張禁押捕房候移解到縣訊究迄今事越一載尚未定讞邇者張忽患病勢頗沈重管獄西人告知捕頭解請讞員杜枝園大令核示大令准予交保開釋此前日事也 
[銀鈔化蝶]  
　　某洋行西人命細崽某甲送洋銀七十元並鈔票二十五元至某銀行交納甲轉遣同事某乙持往銀行中人檢點之下只有現洋銀並無鈔票當卽回告行主向之查詰甲乙二人互相推諉行主怒一併送入法界捕房捕頭向之詰問矢口不移遂命押候查明然後解送公堂禀請讞員杜枝園大令訊核 
[上海縣署瑣案]  
　　前者浦東鄉民周永生等三十餘人投道轅上控地販蕭根餘串同地保包明卿勒據吞價等情蘇松太兵備道憲袁海觀觀察准詞批飭上海縣汪瑶庭大令研訊大令遵卽飭差提集一干人前晚升堂推鞫包保禀稱周永生等各户於光緒二十年將田賣與徐姓當時由蕭及地保陳瑞芝說合議定每畝洋銀五百元小的並未干涉周及趙全全同稱光緒二十年蕭向小的等買地數畝立據時先收價銀四成言明立契後再行付足不料將田單騙去竟不付銀旣而包保與蕭合謀朦請爛泥渡巡防局員某老爺傳小的等到局諭令速立遷棺據允給遷費及旣立據遷費又不照給是以不肯將棺遷去今求將遷費及田價六成一併追繳蕭供各户將田賣與徐姓初由圖董周子清介紹未及數月徐又轉售與湯姓確由小的說合今當理明尚來寛限大令察閱賣據三十餘户同列一紙知爲蕭販賣無疑大加申斥謂照爾所爲本應與包一併收押姑念苦求交的實人保出速即付銀聽候訊核○前者引翔港董事某君送流氓周金坤到縣大令訊不承認諭令押候補提羽黨再核旣而續獲周雪春毛金生唐福六前晚升堂研訊謂爾等在鎭上結黨拜盟身懷利刃滋生事端带將情田從實供明尚可從寛辦理四人抵賴不承大一再研詰狡展如前遂喝令將毛責三百板周雪春責二百板交人保出聽候查明再究○張王氏前控王洪根毆傷伊胞弟王福生王友生王全生大令騐明諭令提到王洪根前晚升堂集訊漕河涇某圖地保余三勝投案禀稱王福生等因何被人毆傷小的家相去較遠未經目覩王洪根供小的係箍桶匠張王氏之寡媳被福生等掯留在家張姓族長往迎不放外人咸言其有曖昧事是以張姓族長糾人往搶福生弟兄先已聞風移藏他處以致毆傷小的與福生同族是夜業已安睡並未到塲大令諭令收入所中聽候復訊 
[英美租界公廨紀事]  
　　方紀福控鴇婦阿珠姐强將伊女改姓洪字曰蘭生逼令倚門賣笑掯勒不許贖回阿珠姐聲稱洪蘭生由張娘娘轉押請提質對讞員張柄樞司馬准之昨日飭差提到張娘娘押候訊核○某營差弁張樸山控稱周阿華冒名揑據向營主徐傳德圖詐請提訊究司馬准之飭差將周提到押候訊懲 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[閩試尾聲]  
　　福建提督學政檀斗生宗師按試福州府屬前已屢紀報端兹又接福州訪事友人手函云本月十六日宗師考試閩侯兩縣童生閩縣首題十手所指至富潤屋侯官題無他利與善之間也至拔一毛而利天下通塲次題或以告王良良曰請復之詩題賦得夜寒應聳作詩肩二十八日考試長福兩縣童生長樂首題武王曰予有亂臣十人至才難福清首題其文則史孔子曰其義通塲次題魯人獵較孔子亦獵較詩題賦得萬古詩談子美家官韻未詳三十日考試連羅古屏清永六縣童生連江首題帝館甥於貳室三句羅源首題昔者有饋生魚于鄭子産古田首題師文王大國五年至商之孫子屏南首題今乘輿已駕矣至將見孟子閩清首題其故家遺俗流風善政至輔相之永福首題所謂故國者三句通塲次題齊人代燕至將謀救燕詩題賦得黄知橘柚來官韻未詳如前閩縣第一名爲孟守莊侯官第一名爲蕭敏郭福清第一名爲高崧連江第一名爲陳崧辰古田第一名爲林宴瓊屏南第一名爲蘇壽崧閩清第一名爲黄雲裳永福第一名爲邱延亨其餘數過多不及備録 
[上海巡局紀事]  
　　日前游勇李德勝至南巿恒生馬頭植新押鋪内竊取櫃上所置玻璃匣一具旋由汛捕拘獲連贓解至馬路工程局襄讞委員余叅軍訊得事在裏街飭送至十六鋪巡　中局局員黄衡堂二尹升座研訊李供認不諱二尹判笞責五十板驅逐出境不准逗留原贓待失主認明具領○浦東南匯縣人顧良源向在原籍習成衣其妻朱氏被同業毛錫州誘之來滬日前顧弟良才遇諸南巿花衣街乾豐烟館内遂扭直十六鋪巡防南局控訴局員陳禾亭二尹研訊之下判將毛錫州笞責一百板其弟勝帆掌頰一百下勒令具呈改過切結然後交人保去朱氏給顧良源領回嚴加管束 
[英租界捕房紀事]  
　　昨日法界包　張章福帶同竊賊某甲至英界捕房請派探協吊贓物捕頭允之派令包探張寳成隨同至某質鋪吊出衣服數件帶回歸案訊斷○偷兒王阿三至廣東路夏小弟所開鞋店竊取銀質對時表一枚經包探張寳成查獲解入捕房捕頭令押候解送公堂禀請讞員張柄樞司馬訊究○沈鶴卿不知在何處竊得金質對時表金戒指各一枚經包探胡瑞龍查獲解入捕房捕頭令押候解送公堂禀請訊辦○周雲克在厦門路杜紀林家竊得衣服數件經包探陳根寳拘入捕房捕頭令押候解送公堂禀請究辦○張根寳至北山西路王華家竊取銅器數件經包探金立生拘入捕房捕頭令押候解送公堂禀請懲辦 
[美租界捕房紀事]  
　　前晚有一西兵由醉鄉深處乘東洋車至虹口斐倫路下車而去不名一錢車夫向索突被兇毆某號印捕聞呼救聲飛馳而至將西兵拘入捕房捕頭令押至酒醒時釋出○昨晨有工頭張某者與小工若干人在西華德路某茶肆中結算工資互相毆擊旋復扭至捕房聲訴一切捕頭以事關錢債揮之使出不予准理○昨晨跑灘賊陳阿三掩入外虹口某馬頭上貨棧中乘人不備竊取舊鐵若干携之出門被管門人所見扭入捕房捕頭令押候轉解公堂禀請讞員張柄樞司馬訊辦 
[江西官報]  
　　十月二十三日司道及候補三營俱差人禀安候補道丁乃揚見萍鄉縣吳忠謙署安福縣丞方炳恭俱禀見參將徐世廣禀辭往樟樹公幹同知陳正笏解漕折銀進京補用縣應衷禀辭往豐坡勘修堤工劉世芳金陵回章定瑜代南昌下鄉相騐回俱禀到署德化小池司官乃桐禀知籌餉新捐升知縣在任候選贑縣訓導籖升清江敎諭袁兆熊禀見謝考騐領憑府照王朝賀禀知臬憲吕道委辦保甲隨員縣丞邱維翰禀辭往義甯州辦保甲陳邦璋奉新等縣催地丁回禀到羅傳珍張兆鏞俱禀知商務局委辦文案差指分按司獄沈志成縣丞李耀熙李淑梅傳甲俱禀先騐看王邦瑞道庫夏壽椿俱湖北人王祖琛江蘇人府照周炯平衡俱浙江人就近騐看典史陳祖善江蘇人投文禀到 
[金陵官報]  
　　十一月十七日藩轅牌示委署邳州學正李鳳章因病繳委遺缺查有候選敎諭周繹山又高郵州界首司巡檢胡廷藩病故遺缺查有試用巡檢任慶芳均堪以署理署藩憲巡道徐署鹽巡道洋務局候補道汪新授江西廣饒九南道瑞澂辭支應局候補道郭勸辦房膏局候補道王候補道唐　銓借補　兵營遊擊彭仁壽知府韓汝元正任安東縣張狀知縣汪祖文王禮垣陳翼鍾均見候補道許元章辭赴蘇府經歷黄緯辰巡檢王世杰道庫大使胡毓政典史趙以豐均禀知到省鹽巡檢杜瑩叩謝飭知辭赴淮上海機器局候補　毛慶蕃見　十八日新授江安糧道胡禀知任事縣丞蕭仁馥禀知過知縣班縣丞王學曾馮詠蕚巡檢方培章典史彭鏡瀛黄應瀚江西從九馮紹恕四川典史彭濬均奉示　看上海機器局候補道毛慶蕃辭知縣　承頤謝委晋育　差十九日江南提憲李軍門到會水師學　候補道方禀知赴滬考核建塢工程奏調直隷差遣候選府昀綬到由蘇來廣東知縣張貞祥到府經歷李協來從九汪之鈞典史楊邦璋均禀知到省湖北縣丞楊錦章到策電輪船史建中到送李軍門來知縣尹佑湯禀知監修吳松南石塘獅子林兩處砲臺托沙工竣並勘估江陰大石灣碼頭及十圩港橋工回二十日知縣安炳耀奉委代辦下關清丈局並發審差縣丞高寳華禀知到省又趙福昌巡檢吕烈徵典史楊明鹽經歷趙善冏巡檢李春濃安徽巡檢黄鴻壽羅德麟均奉示騐看英國駐鎭領事譚得樂駐甯領事孫德雅均會署鹽巡道洋務局候補道汪見在縣陳國槃叩謝奉委飭註册差委署泗州都司楊玉和謝委二十一日分部主事趙濬辭行進京浙江候補道張士璠前直隷候補道鄧賢輔謝委辦皖省下游工賑南河試用同知吳廷植禀謝給咨到南河知縣何鳳翔銷藩署文案稽核兼普育堂差辭赴蘇委署泗州都司湯玉和辭巡檢勞遠豫典史但嵩慶均由湖南領咨到省江南提督李軍門會選授户部河南司員外郎李長祿辭行進京 
[蘇垣官報]  
　　十一月十八日二品頂戴江蘇候補道袁恭宏通知在院上過道班指分江蘇本班儘先補用知縣彭蔚文安徽人禀知先行繳咨到省指分江蘇試用按經歷黎逢源安徽人由津領咨來省禀到花翎五　銜　缺先補用府經歷汪瑩遇缺先補用州吏目周幹試用從九品鄧澤統均安鵚人由京領照來省禀到試用布理問林介僖安徽人縣丞歐陽榮宗周恩培均湖南人兼襲騎尉試用縣主簿胡兆熊浙江人均禀知奉撫憲騐看到省試用縣丞王傳綬湖北人巡檢董政湖南人均由湖南撫憲騐看給咨來省禀到稅課大使沈紹勛由常州差次專丁來省禀知奉武陽河工局憲札委三河彈壓差巡檢高其琛禀辭赴常鎭河工差並銷閶胥門外編查保甲差補用守備秦羅松禀知到撫轅武巡捕差十九日知縣陸冠　禀謝奉委常鎭河　差嚴寳騏禀知在順直賑捐案内奬給四品升銜委署丹陽縣主簿王華齡禀辭赴任縣丞章作楫禀謝奉委常鎭河　差黄文鎬禀知過通判班仍鎕原省補用指分江蘇試用縣丞任履康巡檢祁運藻均禀知奉撫憲騐看到省二十日同知黄琪禀　奉委清查丹陽房捐差府經歷葉紫綬禀謝奉委常鎭河工差卽辭縣丞章作楫禀辭赴常鎭河工差二十一日何希曾長洲知州洪爾振元和通判吳汝繹靖江知縣胡榮荆溪均禀謝奉委清查房捐差指分江蘇試用縣丞胡廷杰典史韓文　均浙江人禀知奉撫憲騐看到省從九品楊毓瑛浙江人由浙領咨來省禀到補用守備雲騎尉世職鮑宗麟禀知奉撫憲札委辦理蘇省塘務卽日到差陳鴻昌禀知奉撫憲札委盤門路武巡差 
[閩中官報]  
　　初六日通判邱晉濂禀卸辦保甲局提調差禀辭赴建舊釐局知縣胡之楨禀明奉委善後局支應本日接辦縣丞邱上琛禀接辦井樓門外保甲發示照得本任福甯鎭曹應卽飭回本任供職特示初七日知縣俞戴祜田三角埕公韓回城又禀銷善後局支應差按經歷潘震臨從九品李國鑅俱由三角埕公韓禀回城藩憲牌示照得甫城縣富嶺縣丞員缺應以新海防分缺先用縣丞莊勤更補建安縣迪口縣丞員缺應以新海防遇缺先用縣丞龍光慶更補南安縣羅溪縣丞員缺應以新海防遇缺先用縣丞王建中更補又福清縣典史劉慕曾在　開訃丁父憂所遺係輪委之罎查有試用巡檢沈榮輪委署理特示初八日道台孫禀見禀謝委道台黎禀見禀謝委總辦課吏館通判許德新卸辦三都茶稅分局禀到銷差候補都司蘇永紹禀辭赴深抗釐局府經汪承瑛禀辭直同安茶釐騐卡府經曾明倫禀謝前辦　甲蒙給大功二次小功二次飭知辦理于藥縣酒損縣丞范嘉安禀辭委署福鼎縣典史譚富光禀辭赴任初九日道台孫禀接統福勝軍知縣王福鼎自京領照來閩禀到禀假巡檢胡元忠禀明奉委泉州蚶江釐卡署仙尤縣典史余俊卿卸事禀到禀假初十日知縣馮寳琳自蕉嶺保甲局禀到禀見禀明奉委調辦木蘭坡釐卡知縣羅德聰禀明奉委南港釐卡壽甯縣韓景琛聞訃丁父憂卸事禀到府經高爵禀銷營務處文案禀辭直崇武釐卡鹽塲葉舒藻陳錫釐俱自京禀到禀假典史方朝樸卸辦前岐分卡禀到十一日同知柴棠禀明本日　辦南台水亭厘局同知黄運昭禀　辦南台水亭厘局議叙儘先班知縣沈元豫自京禀到禀假縣丞清亷禀明奉委藩署文案十二日巡檢羅煌禀明奉委轅下營務處帮辦文案兼監　譯電差禀叩謝委 
　 
 
 

Page 10

 
 
   
 
 

Page 11

 
 
   
 
