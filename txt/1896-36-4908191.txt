# 1896 - 36 - 4908191

 

Page 1

 
 
[灶神模助振] [  申報館協振所啓]  
　　啓者本舘恊振所前承某善士以描金灶神模售錢助振兹尙有若干張出售每張洋銀二分請至本帳房購取可也 
[丙申年首期畫報附送陞官全圖] [  點石齋預啓]  
　　本齋年例每於新正首期書報附送著色人物立軸一幅相沿已久業蒙海内稱賞今届不惜工本格外仰攀擬送陞官全圖緣是圖爲献歲消遣之需藉加官晋爵之名助喝六呼么之興事雖近博究於大雅無傷兹選頂上外國紙加工石印羅羅清疎無市上模糊漫　之弊一俟新正初期隨報附送諸君如欲先覩爲快請于歲杪預購可也此佈 
[珍物待購] [  申報館協振所拜啓]  
　　本舘恊振所自經解赈欵以來屢承諸大善士源源接濟且有以珍物助振者惟連城之寳旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積陰功且可增輝藝圃誠一舉而兩得也計開朱漁珊帖一部高擔游山水一幅天靑緞馬褂料一件 
[讀疆撫陶中丞奏請培養人才勉圖補救疏書後]  
　　孔子曰所謂大臣者以道事君孟子曰有官守者有言責者蓋官守言責皆所以事君亦皆有當盡之道其有以官守而兼言責者莫如今之督撫大員督撫爲各省地方官表率其權略如漢太守唐刺史及節度使之制而屬地之廣則過之或爲專圻或爲兼圻官守莫大於是而又得膺兵部尚書侍郎都察院右都御史右副都御史等頭銜以便節制武員昌言天下事考右都右副都二官實爲古者御史大夫御史中丞之職固以官守而兼言責矣今之督撫有能察吏安民使其境内又安無水旱盜賊之患者已爲能舉其職若夫嘉謨入告於一切軍國大事能兼權而熟計之更屬不少槪見抑亦於其所居之官未嘗顧名思義而知官守言責皆爲分内事也今歲夏間中東和議初定割地償欵過於前史一時中外上下人心勃然奮發皆有嘗膽臥薪之志士之懷忠抱義者莫不願陳讜論於聖主之前如杜牧之罪言賈生之治安策不憚大聲疾呼痛哭流涕冀有以動當途之聽而於天下事或有一當顧其志雖激其氣雖盛其言雖危而於實事措施或少籌畫則坐而言者卒無補於起而行夫然而甘肅新疆巡撫陶子方中丞乃卓然異矣中丞以浙西名翰林改官隴右由牧令累擢至方面西陲萬里隱然倚公爲長城蓋於劉毅齋張朗齋二中丞後可推後勁而與楊石泉制軍又如雙峯並峙互相犄角其於官守可謂克勤矣乃於本年五月中旬聞有奏請培養人才勉圖補救一摺其疏稿經人鈔傳本館據以登諸本月初十日申報試讀一過言皆切中時弊謹以鄙見所及分類而引伸之如第一條云一國子監宜先整飭也京師爲首善之地太學爲育才之所請飭督撫學政選擇舉人貢生之敦行力學者及大臣子弟蒙恩蔭者入監肄業祭酒司業當擇學行兼優衆所推服者久於其任教以致君澤民之道修已治人之方擇學藝有成者上其名於朝凡部院需人督撫請揀皆於是選取之成效旣著復取堪爲人師者分教天下并請停止捐納貢監舊例謹按此條所陳實爲培養人才之本惟所擬教法必以胡安定經義治事兩齋之制最爲允當至於不廢時文而裁滔華之詩賦兼試策問而弛時事之禁例宜與第二條相參然或捐例不停則虚實相淆勸懲無别卽人才難期培養矣第二條云一汰考生减中額以愼科名也學術不明士鮮實行徇俗濫取安望得人邇來應考人多作弊愈巧條例雖密仍屬具文天下事惟簡可以御繁請定各省學政於歲科兩試悉心衡校凡考列三等及新生未經歲試者均弗錄送鄉試俾考官從容評閲可得眞才再請援照乾隆年間裁减中額舊案將鄉會試中額各减數成庶知科名非可倖邀學問必益加奮謹按此條之事與第一條相輔而行中式固宜减成卽入學亦宜裁額并宜將各學生員嚴加删汰至鄉會試三塲試題仍舊宜於第一塲後半月内出榜取其半去其半又於第二塲後十日内出榜取其半去其半更於第三塲後七日内出正榜亦一簡便之法各省人數惟江南較多核之中額幾於百數十人中取其一似减裁中額之議亦宜通融辦理第三條云一定小試年限以端蒙養也進德修業本與詞章科第無涉况童子血氣未定養其良知良能教以孝弟忠信尚慮不及若令作文干祿縱獲科名　未見道請明定限制凡年未及冠者槪不准應府縣試謹按少年躁進爲學人所最忌今世雖無南宋間强教幼童應試之惡習如陸游老學庵筆記所云然年未成童往往稍有聰明微名倖獲輙致秀而不實大未必佳是明定年限必不可少惟其中實有早慧者必令弱冠應試亦非所以顺人情似當以十六歲爲期庶幾不早不遲高明者可以俯就範圍沈潛者亦不難仰企繩墨矣未完 
[鐵路示諭]  
　　北通州訪事友函云創修津蘆鐵路疉列前報兹據督辦津蘆鐵路工程胡廉訪發來告示略云鐵路工程由天津陳家溝至蘆溝橋約計二百六十里業派總工程司洋員金達勘明地叚並經本司覆勘在案現擬明歲春融開工興築應將經過路徑先行派員丈量釘椿以便購地興工此次洋工程司到境測量地勢凡爲鐵路所應用之地畝俟丈定後按上中下三等價值另派妥員購買遇有墳墓廬舍可以繞越者决不佔用倘萬不得已必須遷讓者自當優給遷費該民人等不可聽信浮言謂可以託人關説免遷致遭撞騙至攔路樹木應須先行砍去者亦同會同勘地委員估給價值以示體恤又云鐵路爲當時惠工要務將來造成後與小民生計毫無妨碍並可荒村變爲市鎭大獲利益爾小民須知此舉欽奉特旨開辦斷難中止勿得違抗致遭罪戾云 
[鐵路續述]  
　　京師訪事友函云京西蘆溝橋至天津鐵路前派胡廉訪總司其事並由廉訪借重英人金達專理工程又擬以前包辦旅順塢澳之法商吉利豐與金達通力合作已紀前報目下又悉車夫船户與該處居民人等紛紛至天津督轅遞呈請停止鐵路以保小民餬口之資聞此事都中現在議論未定傳説已有停止之信夜長夢多係中華素來積習是否停止須俟明春方有確音耳至於由京至湖北漢口鐵路傳説議招商股每股作銀一萬五千兩沿途鐵路所佔之民地每畝議定價銀三十兩先付十五兩下餘十五兩令其附入股内蓋恐小民以種地爲生一旦地爲鐵路所佔收成無望眼前雖稍得地價久之則坐吃山崩不能永資爲生計故先給其價之半餘則照投獲利可以年年有所仰賴不致頓成餓殍此議甚善但飽人不識餓人飢未知准行否耳 
[蕪城火警]  
　　揚城采訪友人云本月十七日午刻郡城蓮花橋北首小巷中程公館忽然火發警鑼四出一片聲喧各善堂水龍均風馳電掣而來力爲施救巷口某宦置有洋龍兩架亦爭先馳至吸水狂澆少焉又武印委各官次第鳴縐而至急飭火會中分出水龍數架舁至比鄰院内將墻推倒激射火塲而祝融氏猶恣意猖狂直焚至兩點餘鐘 
 
 

Page 2

 
 
始得設法撲滅計燬正廳及對面廳共六椽後進幸保無恙事後傳聞有人宿於對面廳之次室其時因吸水烟餘燼延燒牀帳致肇此災至晚譙樓方轉二更北首鄰人徐姓家又報火起時則殘月斜掛繁星滿天惟見萬道紅光直犯斗牛之室於是各水龍復奔馳而出各官京命駕重臨而巷口已壅塞不通水龍無從直入乃爭尋故道仍至比鄰院内取水灌之所苦左近水井及茶瀘水皆於日間用盡不得已分向各家汲取程公館眷屬受驚之後團坐後進猶覺鹿撞心頭一聞隣舍飛災幾若驚弓之鳥立將後宅各物移至前進瓦礫塲中幸水龍到者甚多約計不下三四十架衆擎易舉火始不致蔓延然已燬平屋三進矣 
[東甌火警]  
　　温州采訪友人云十一月二十七日戌刻郡城吉士坊巷某家失愼燒燬房屋五間旋卽滅熄其比鄰何姓家搬失珠箱一口據云被搶火匪人攫去刻尚追尋無著云 
[都中大雪]  
　　都中於上月廿九日下午五六點鐘時天氣陡冷滴水成冰黑雲密布回憶前日曝背南榮一領黃棉襖子大可借以御冬今則朔風吹面如刀布幕重重猶覺衾寒似鐵仰視檐際星辰不見移時忽聞屋瓦淅瀝有聲知爲雪珠飛濺旋卽天公玉戲夜未半階前已積素盈寸透明書幌迨天將曙始霽大約此次當可以遍慰三農矣嗣聞京外各處亦多見雪來歲秋諒可預卜第無衣無食者不知如何度活耳 
[津沽眺雪]  
　　天津采訪友人云三冬晴煖未沛祥霙高下來牟急需潤澤十一月二十四五日天津縣王明府示禁屠牲設壇求雪至二十九日始見同雲一色饒有釀雪情形傍晚果瑞雪紛飛七十二沽遍作瑶瑶世界本月初一日長林衰草一白無垠霧淞交粘無異粉裝玉琢初二日天色陰　曜靈匿采交柯接幹仍與墻頭積素掩映生輝英國租界兩旁樹木成列工部局園内尤一望蒙茸遥映西方美人　衣如　悠然一幅粉墨畫圖蓋不必驢背　橋而已詩情勃發矣 
[武林雪景]  
　　杭州自冬至後天久晴燥諺云雨雪年年有不在三九卽四九屈計消寒圖上四九將盡而雪仍未降居民不勝憂慮至本月十四夜北風大作天氣驟寒十五日雪花微灑隨落隨融至三更時聞鴛鴦瓦上箔珠亂濺淅淅有聲移時始息次早起視但見琪花飛舞堦下已積至二寸有餘而玉戲猶未已也開門四望宛若玉砌銀鋪叢林之内樹樹著花頓成瓊瑶世界直至傍晚始止十七日雪雖未降而雲仍四合想滕六君定當重臨也 
[委查江面]  
　　漢口采訪友人云今歲鄂省各屬水旱頻仍災已蠢起兼之遊勇散布浪跡江湖因而掠刦之事時有所聞長江水師漢陽鎭總兵周鎭軍有鑒於此特飭水師中軍王叅戎宗高赴長江下游江面嚴查駐江各砲艇勇丁勤惰以定賞罰並飭各勇丁無論白畫深宵幽僻港汊務須嚴行防範保衛行旅違則令出法隨决不寛貨 
[學堂甄别]  
　　金陵采訪友人云直隷候補道郭月樓觀察總辦金陵機器局兼管同文館事務本月初七八兩日會同教習甄别各學生功課分别命題首以繙譯爲重次算學次天文次地理事畢評定甲乙於十二日榜示館中計頭班學生王慰曾丹徒人徐鴻熙嘉定人杜淮川合肥人凌森汪甯人二班學生韋汝聰香山人郁華俊上海人陶郅培都昌人羅肇熹上杭人三班學生謝登善上虞人甘聨駒古田人唐建邦巢縣人張德儒巢縣人郁保三甯波人四班學生程思萬歙縣人徐鴻鈞石　人王永福上元人江政德上海人五班學生錢國章江寗人郭文禮合肥人徐其輔廬江人六班學生支玉成鹽城人戴聲頌合肥人先是江蘇候補道楊誠之觀察兆鋆赴督轅禀知定於上月二十九三十及本月初一日甄别城北同文館學生届時觀察鳴騶詣館公服升座握管命題限初二日交卷是日漢文譯法文题韓退之答呂毉山人書法文譯漢文題譯水之原委漢文澤英文題韓退之與馮宿論文書英文譯漢文题譯空氣説漢文題原强周鄭交惡判三　堂序并銘問泰西文明後啓其奉耶穌也近於墨其取爲已也近於楊其言性惡也近於荀其略君父而薄身後也又近於釋孔子之道泯焉今欲孔教西行其策安在張子房張睢陽張橫渠張江陵各賦詩一首不限體韻時文題吾友張也爲難能也試帖詩題賦得孔子西行不到秦得行字五言八韻試畢逐一評閲擬取若干名現已呈送張香帥鑒閲計取列前茅者法文學生戴儒珍上海人彭天澤湘鄉人陳章彬上海人英文學生潘行讓湖州人許福元丹徒人卓焌四川人漢文學生周振祥上元人郝爾泰直隷人沈長明上元人 
[靑蚨阻隔]  
　　據訪事友云邗上錢市情形迭經登紀連日銀洋價目更短向來錢市行情與鎭江上海不過數文懸殊刻亦大相逕庭較之鎭市竟少至數十文之多猶無兌處先是本月初有大字號數家止兌現在大小錢店皆一律上門止兌以致人心惶惶實爲從來罕有之事聞之個中人云固由議價未定實亦現錢不敷周轉同業中曾湊集本銀向北省購運制錢數萬串不圖行至中途初阻大約須俟此批錢到方能開市等語昨午果見有總辦保甲淮揚營務處王觀察發出告不一通懸貼通衢大旨云揚城錢價日昻每洋一元現僅兌錢八百餘文猶不肯收兌以致滋事頻聞此固由市儈居奇實亦因制錢缺少查聞本城各錢業在北省買錢數萬串行至淮關被阻業經本道電禀督憲懇乞飛咨漕憲轉行淮關監督立卽放行除札飭江甘兩縣迅速定價外合先出示曉諭爲此示仰各錢鋪及軍民人等知悉務各遵照市價公平交易不得任意滋擾各錢鋪亦不得故意抑勒低昻居奇止兌倘敢不遵滋閙無論軍民人等本營務處定卽詳請督憲就地正法本道係爲恤商便民起見其各凛遵十二月初十日示此示出後人心稍安第不知此批制錢何時可到耳 
[記騙子]  
　　揚州采訪友人云每當歲聿云暮之時馬扁一流人必紛紛然鬥角鈎心試其伎倆維揚爲南北往來要道若輩尤多若鯽魚某日有一華服翩翩者至教塲街某衣莊選購衣服議定洋銀五十餘圓告以著人隨往交貨收銀莊主問客居何處客曰僕因事過此暫以某客棧憇萍蹤離此非遥母吝玉趾也莊主遂令一老夥持衣同去比至客卽啓拜匣出銀蚨一包令夥檢點無讹并認明銀上均印圖記夥乃持之回莊主曰爾所收洋銀曾估看否夥曰未也莊主爰令持至某錢店騐之錢店夥　敠再三笑曰爾從何處得此贋鼎獨不懼主人翁見嗔耶夥大驚急至客棧尋客則客已於夥出門後搬取行李不知所之矣夥情急向棧主索人因之互相口角嗣有人出爲排解令各認一半夥無可奈何首爲之肯乃棧主非惟不認反至保甲局控訛詐不知局員將何以斷之 
[鄂中宦迹]  
　　湖北采訪友人云官塲接本任臬司惲菘耘廉訪來電云筮吉本月中旬起節詣鄂省攝理藩篆本任藩司王芍棠方伯近奉恩命出使俄　俟廉訪到鄂時交卸藩篆入都請訓畢再行秉節出洋 
[官米到鄂]  
　　漢口采訪友人云本月初旬以來漢口内江外河各米船雲集傳言前月某日湖北巡撫譚大中丞派員赴皖江内地購米散给鄂中各屬飢民此米想係由皖江運載而來或又曰此係兩江總督張香濤制軍因鑒於鄂屬各地荒歉特委員運米到鄂耑供飢民購食價值甚賤以寓振撫之意購時各持門牌爲據俾免莠民混買諸弊端兩説未詳孰是容再探登 
[米市述聞]  
　　蕪湖采訪友人云日來米商分外踴躍小工及駁船戶　集江干打架逞兇日不知其凡幾本月十三日傍晚洋關北首某米棧雇工肩米上駁工人馱至駁船上卽任意亂抛駁船戶惡之肆口慢駡小工亦反唇相稽致各奮老拳交毆不已駁船戶順手取胡篙猛擊小工閃避不及致有二人頭破血流痛極昏沈同踣於地旁觀者急赴山後邀集侉民報復至則空江烟鎖駁船已不知所之乃共舁受傷者赴縣控訴李邑尊夤夜升堂訊究騐明傷勢給以七厘散等藥令敷　冲服舁歸養傷聽候將兇手查明究辦○出口之米向祗廣潮兩帮人採辦今年又 
 
 

Page 3

 
 
添出湘鄂兩帮以致旗鼓相當此爭彼競自十一月望前後以至臘月之初先後半月中每石陡增紋銀五六錢中浣以來仍如春潮暗漲日内廬江麻秞每石售至銀二兩六七錢南陵灣沚等米亦須二兩五六錢至低如太平雍家鎭等米則二兩四錢有奇其昻可謂從來所未有若本地民食之熟米每石亦漲至三千有奇云○自米市弛禁後兩江總督張香帥因時艱餉絀遴委方觀察至蕪設局專抽各輪船出口米釐計每石紋銀一錢迄今甫届三月所征者已不下六七萬兩之多米市暢旺可想而知已所有一切章程會同關道袁觀察悉心商訂局中並無司事巡丁輿夫及一切閒員刻已將牙厘局大加修葺擇吉本月初九日喬遷○各省來蕪購米槪由米行經手是以米行一業近亦成爲大宗生意設立米業公所公請某紳董主持壇坫所抽行用向來具有憲章乃近來各米行復於定章之外每石加收浮費銀一分賣客祗得聽其所爲而本埠各礱坊售賣出口之米獨不遵教以致暗中牴牾已非一朝一夕事經米厘局方觀察關道袁觀察所覺察以今者蕪米添抽出口厘金本因時艱餉絀萬不得已之舉早經出示申明每石抽厘一錢之外不得巧立名目加收分毫乃不料若輩竟冒名本總局招徭撞騙需索浮費實屬膽大妄爲因卽出示招告一面行縣澈底根究李邑尊先已訪聞若輩有藉端影射情弊卽經出示諭禁於是各礱坊聨名五十八家呈控其弊旣而各帮賣客亦紛紛遞禀請究廣潮兩帮更請將向定行用舊章出示勒石由是董事與各米行幾於縮地無方爾　乏術刻下地方官已將某某等米行主逮案嚴究尚未知辦理如何也 
[北通州近聞]  
　　據訪事友函稱學憲按臨考試日期疉列前報十一月二十三日考試文安涿州東安密雲縣密雲衛武清薊州昌平八處文生二十四日考試闔屬教職優貢並補欠考委提調官謝司馬監視武生外塲二十五日考試府學良鄉固安覇州永清香河懷柔大城八處文生二十六日考試武生内塲並武生補考二十七日取進文童闔覆二十八日一等文生闔覆二十九日考試武童外塲馬箭倭恊戎較射三十日考試武童步箭十二月初一日考試武童步箭倭協戎均側坐較射焉○學憲按臨依期考試每逢發榜之期士子爭先快覩奮不顧身第二棚文童正塲發榜時萬聲喧嚷振耳欲聾有一老者某縣廪保因看榜從交手木跌下折左腿骨又一童因擁擠過甚嘔血數口昏倒於地人事不知難保無性命之虞積習如是想有志觀光者功名念切到處皆然第如該童者求名未遂災及其身返躬自思能勿惘然○東海子某妓寮由京都來一新人名呌七仔秉性温柔淡妝素服終日游蜂狂蝶不絶於門該妓殊不介意惟素躭嫻靜文人學士入其門者方得與之周旋至赳赳武夫欲求一面則不啻癩蝦蟆想吃天鵝肉矣前日有某縣武童蔡某屢欲尋歡均被託言辭卻不由忿火中焚大言謂小妮子旣已墮入烟花豈由他擇人而事卽約集同人各持馬棒破門而入揭其房瓦毁其窓門龜鴇見其兇鋒莫遏噤若寒蟬形同蝟縮七仔亦乘間翻墻而去杳不知其所之矣○入冬以來天氣反煖雨雪愆期十一月二十九日彤雲密布大有遠色蒼茫驤雪天之意至晚果見六出飛揚惟不久卽止次早天開雲霽旭日東升矣○官車局委員現奉尹憲札飭改委候補縣丞李二尹振鈞接管 
[蘇臺暮鼓]  
　　據訪事友函稱蘇垣錢價昻貴曾紀前報然爾時每洋一元猶兌錢九百一二十文不料近數日來竟跌至八百七十文撫憲趙中丞以市情如此小民吃虧太甚特與督憲張香帥再四電商向廣東購錢五百萬聞不日將運到蘇省矣其本銀據聞籌自藩庫者三分之二無息其由富紳籌出之一分則起息若干已於十八日下午由長元吳三縣尊在錢業公所議定先是十七日午後藩憲鄧方伯接到張香帥來文略謂現届年關制錢如此昻貴貧困小民情何以堪應請出示禁止衡情限額云云方伯卽於十八日發出告示遍貼通衢諭禁各錢莊銀洋兌錢不得過九百以内是示懸出之後當日洋價增至九百十文蘇垣商民可謂奉公守法矣○開　租界業經各大憲議定以盤葑二門外青陽地等處開築馬路現已粗定章程以盤門外相王墳對岸逾十丈之地起東至密渡橋南至綿長街爲止西北則尚未限定大約周圍有二十里光景至相王墳對岸所逾十丈之地則留爲建築鐵路地位界内之民房田地一律拆卸塡平聞已議定每屋一間給官價洋一百元田一畝給洋五十元如有租戶等已經下種者則另給洋二元然此皆官塲中人傳述尚未見明文曉諭也○本月十七日元和縣葉大令呵殿至盤門外勘閲議定租界内之田畝勘至一處皆係蕩田大令擬給價塡平不料衆鄉民蠻橫異常登時糾集二三百人將大令肩輿圍住聲稱我等一二千性命全繫於此一旦將田塡平則數百家人口皆無以爲活矣七張八嘴聲勢洶洶旋經該處地甲等人前來喝阻大令念若輩鄉愚無知不予深究遂乘輿回城面禀各大憲現聞大憲深憫鄉民苦况姑俟收成後再行核奪○十八日傍晚省中接到釘封文書卽將元和縣女監内女犯一口提至大堂葉大令略詰數語令劊子手如法捆綁會同城守營帶領兵勇一哨押赴北寺大校塲凌遲處决聞該女犯卽前年崑山縣謀斃親夫之巨案也姦夫已於去年病斃監中聞須照例戮屍云 
[預備官舫]  
　　江蘇藩司鄧小赤方伯之太夫人由廣東附招商局新濟輪船來滬法讞員鄭大令訪知將次抵埠特飭家丁預備大號官舫三艘停泊金利源碼頭以備太夫人換坐并備有小火輪船拖帶向姑蘇進發 
[鞭春志略]  
　　昨日未刻立春先一日已迎春於東郊至是縣署有鞭春之舉循舊例也黃大令飭差預備供太歲神於大堂東側置春牛於中堂犠牲香帛惟具迨春官唱報新春時届縣丞呂二尹主簿孫少尹典史蔡少尉次第到堂大令亦卽欵步而出在神前行一跪三叩首禮然後各執彩鞭繞行三匝堂上管簫迭奏堂下鞭砲聲喧觀者各市五色彩鞭並各奪取春牛角以歸其牛首例同捕役携去以卜一年吉利 
[虹鎭血案]  
　　鄉人錢大榮卜居本邑虹口迤東虹鎭向以耕耘爲業年將半百尚抱伯道之憂因育某姓孩爲義子名曰海坤刻已長大成人不務正業大榮知難倚以養老乃將膝下小嬌生嫁與金桂生爲室入贅在家金前赴臺灣經商頗獲厚利及臺灣割棄於四月中附輪舶言旋大榮見快婿從海外歸來殊深喜悦而海坤獨視如肉中刺眼中釘往往與之尋釁昨晨竟藉口於借錢不遂揮拳肆擊繼復以白刃相加金未及隄防以致腰際被刺一下透入數寸應手仆地肝臟迸流海坤見已肇禍端卽效黃鶴之高翔天外金延至午後鐘鳴四下氣絲不　魂赴重泉刻已由二十三保十五圖地保投縣報騐矣 
[懸賞通緝]  
　　本縣黃大令接到崇明縣黃明府來文内開據事主監生陳國熙禀報於十一月初七夜二更時候被賊挖墻進内掩入伊母李氏房内竊去洋銀衣飾價值頗鉅當卽驚醒喊捕無蹤等情旣經勘騐緝犯未獲移請恊緝等由大令立飭幹捕嚴緝一面將移送賞格遍貼街衢如有軍民人等拿獲正賊眞贓賞洋一百圓知風報信拿獲者賞洋四十圓此乃本縣捐廉儲庫以待云云但鴻飛冥冥未知可能獲案否 
[送辦流氓]  
　　楊樹浦向有三十六個黨及四十二個黨流氓恃衆凌人無惡不作其中朱寳大趙子耕二人向充奏辦紡織局巡丁後以積惡多端經司事斥革朱趙不自知咎反遷怒於勇目胡配賢前日邀集黨類數十人將胡曳至鄉間任情敲詐事爲紡織局總辦所知函飭巡防局從速查辦程厚餘二尹立飭巡勇前往僅獲其一餘均奔散胡被毆受傷送至同仁醫院醫治所獲流氓立卽移送上海縣署請辦 
[示召屍親]  
　　前有地保陸朝江投上海縣報稱英大馬路源來客棧王姓寓客於十月廿二夜自縊身死請騐等情黃大令詣騐後將棺發壇浮厝候屍屬認領在案今已多日未見屍親故於昨日出示召認大旨謂爾等如有親屬不歸與後開年貌服色相符者許卽具結呈縣給領毋得觀望計開已死王姓無名男子年約二十餘歲面赤無麻身穿藍布棉襖白布兠肚内有洋夾一個有當票十張腰束黃綢綉花褲帶下穿白布單褲科頭赤足係浦東人 
 
 

Page 4

 
 
[演劇謝神]  
　　前報紀縣差酬神一則昨日雇天仙戲園妙伶在城隍廟登臺　　貼地金鼓喧天丁歌甲舞觀者耳虹一新十一點鐘本縣黃大令城汛李千戎咸赴神前拈香以謝神貺 
[若墜諸淵]  
　　昨日四馬路靑蓮閣雇數髹工在三層樓上修飾屋宇窓櫺其一立足不牢從高墜下僵臥在地神識昏沈旋經同伴扶送仁濟醫館求醫有見者謂傷勢非輕恐有不測云 
[令節停公]  
　　昨日爲立春令節英讞員屠興之别駕知照美副領事并飭知英美各捕房停辦公事一日法讞員鄭大令亦未到堂　案蓋　向章也 
[縣事二則]  
　　翰林院侍讀文芸閣學士前過申江北上臨行失去衣箱三隻内有緊要公件函請上海縣飭捕嚴緩大令飭傳扛夫頭目唐阿北吳桂榮洪俊卿周永生倪位卿謝阿虎沈才卿等到案收押追缴尚有陳炳泉未到飭差赶傳去後日前將陳解案奉諭看管候訊俱登前報前晚經帮審委員曹明府升坐花廳陳供寗波人在滬充當扛頭然埠上夫頭甚多文大人失箱之時小的實不在塲不知詳細明府曰爾因何不早到案答稱緣母親久病是以不能暫離求恩明鑒研結至再供執如初明府以唐等業已認賠遂飭具以後謹愼當差不敢疎忽切結存查飭釋○本縣黃大令訪聞西門外廿五保四圖地方萬通繅絲廠門前時有流氓與婦女調戲甚屬不成世界飭傳地保王桂華到案訊問前晚亦經提訊王保供稱刻下尚無此事求鑒明府曰事雖出於傳聞然必有因諭飭嗣後留心照料不得隱瞞干究王保諾諾而出 
[英廨晚堂瑣案]  
　　蕩婦阿六姐卽嚴王氏向在蘇城販魚度日旋與同鄉人彭阿全私姘阿全見色心迷將妻韓氏抛棄韓氏亦非善類將家中所有席捲一空潛逃至滬上某倡院傭工復與某龜奴姘識出資在棋盤街開設野雞倡院以博蠅頭事爲阿全所聞偕阿六姐偵尋來滬日前至棋盤街風聲一嘯樓啜茗瞥見韓氏小立倡院門首不由忿火中燒糾同阿六姐上前扭住敬以老拳正在擾擾紛紛經某號印度巡捕一併拘至捕房轉解公廨晚間屠别駕升堂研訊阿全供稱小的之妻韓氏不守閨箴私逃來滬與某龜奴姘識開設倡寮及小的尋來囑令回籍韓氏倔强不服向小的逞兇幸有印度捕到來始得拘解案下韓氏供稱丈夫不務正業日事烟酒逍遥小婦人無可奈何傭於某倡館不料丈夫又唆使阿六姐屢向小婦人逼索洋銀昨日復恣行勒索不遂所欲以致忿爭嚴王氏卽阿六姐供稱昨日適有姊妹行向小婦人索取借欵小婦人不能應付倩阿全暫爲擔保不隄防被巡捕悞拘别駕著一併開釋諭令不得再肇釁端○周二觀控許銀和竊取衣物寄存徐阿三家别駕庭訊之下周訴稱小的係南匯縣屬周浦鎭人向以製鞋底爲業現在僑居治下某處本月十四日之晚許乘間竊取衣物而逃昨日在四馬路尋獲與之理論蠻橫異常是以愬知巡街捕帮同拘獲送究徐供稱小的亦開鞋底作與許本不相識後經友人薦來爲夥其實並不窩贓今許已自己知差央友人向周熟商願將原贓如數歸趙荷蒙傳質爲敢據實陳明許供稱今奉訊明小的實是該死所竊贓物均質在泥城憍棧盛押店　求寛限容小的赶緊贖還别駕著許具結交保將原物贖還延干咎戾周亦飭具遵結徐無干省釋 
[英界公堂紀事]  
　　前者孀婦徐吳氏投上海縣控女壻楊家祥卽楊維成悔議不顧贍養等情黃大令備文移提歸案訊斷昨晨差役姚恒恊同西包探將楊提至公堂屠别駕飭卽解送縣署○阜泰錢莊夥某甲扭史鴻生至公堂訴稱被欠銀若干向索不還請爲追給别駕著將史暫行管押諭令原告明白呈詞○女孩小貝年方七歲踽踽獨行一百二十號華捕見之送至公堂别駕飭暫行留養 
[美界捕房紀事]  
　　前晚二點鐘時三百二十八號華捕巡至篷路某弄中見路旁遺一小包啓而視之内有初生男孩一口氣尚未絶因卽携回捕房捕頭令送至北河南路廣益善堂撫育○前日周浦路豫順里第一百零三號門牌沈公館内失去骨董珠寳等物約值銀四百餘兩事主告諸捕房言外人不能入竊意必已歇傭人姚老和所爲捕頭遣四百六十五號巡捕將姚拘入詰問之下姚不認行竊捕頭以其控竊無憑卽行開釋○崇明路清雲里第一百十三號門牌粤東人某姓家有一婢女年甫十齡乳名翠珍前晚出外購物一去不回某姓據情告知捕房請爲查訪捕頭頷之令各包探留心訪察○昨晨捕頭派四百六十四號華捕稽查東洋車至行北四川路見某號東洋車破壞不堪意欲拘送捕房車夫不服正齟龉間突有粤東人某甲將捕所戴號帽擊墮捕怒號召他捕將甲及車夫一併拘至捕房禁押○昨日午刻某兵船水手某甲在南潯路騒擾不堪經某某二號印度捕拘送捕房禁押○天后宮前賭攤林立雖經捕頭嚴行查禁此輩終於陽奉陰違昨日午刻四百六十五號華捕查獲甲乙二賭徒送至捕房押候訊究 
[法捕房瑣事]  
　　教婦周唐氏爲人誘至小東門外王梅桂花烟間内爲娼經鄭大令提到案中人證屢次責比該氏現在已回浦東知事不了昨又送至捕房捕頭命押候堂期解請訊究○立興洋行西人與恒興瑞皮貨號購買山羊皮涉訟公堂迭經中西官會訊案内有經勸之馬雪生等五人應令到堂質訊讞員鄭大令特出信票飭　投英捕房會同英探協提到案質訊○偷兒某甲在某棧房竊取門鎖當塲拘獲送入捕房捕頭命押候堂期解訊 
[售去振物]  
　　本館協振所前承某善士以米南宮手卷一軸見貽囑變價以充振欵昨有張君午峰惠顧以洋銀一百圓購去從此孑　黎庶又得果腹之資張君眞嘉惠不淺矣 
[贈牌鳴謝]  
　　臘鼓聲中歲將更始本館承巴勒瑞記楊子各保險公司及屈臣氏藥房以月分牌見貽生面别開新翻花樣懸之座右足令斗室生輝敬志數言藉鳴謝悃 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
