# 1893 - 131 - 4907207

 

Page 1

 
 
[赶印京報放大附張啓] [  申報館主人謹白]  
　　臣工章奏薄海願聆偶一濡遲無不延頸跂足是以本館特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新闻益復旁搜博訪遠而海外近則目前上逮官場下迄閭巷琐聞佚事纎悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其俯賜鑒察爲幸此啓 
[新印增註飲香尺牘告成] [  圖書集成局代啟]  
　　魚鴈往還藉通情愫尺牘雖小道然非腹空如瓠者所能走筆而成是書係白下慵隱子所箸由頌揚禀請以迄箴戒致覆分爲二十八門門各數十首或駢或散其體不同要皆鏤月裁雲精心結撰卷首冠以時令賀　賀喜諸集句尤爲切要之文兹由飲香居士倩本局排印刻已告成每部四本定碼洋三角世有先覩爲快者請臨上海逢源里熙記書莊以及各書坊購取可　 
[災區防疫宜早思救論]  
　　嘗與友人言及上海各處皆有善堂善堂皆施醫有給藥者有不給藥者其用心可謂至且厚矣各善堂中之醫生或十餘人或數十人至少亦七八人而就診之貧病者每日每人或多至數十百號其症之重者則用心切脉開方以與之其無甚關要之證則一問病源往往說與一丸藥名目或書一條使之購服非醫者之疏忽實出於不遑細診也竊怪上海患病之人何以如是之衆友人笑曰鄕間男婦手胼足胝終歲勤動此正如雲笈七籖所云流水不腐户樞不蠧安得有病其所謂病也者大都外感之風寒或過勞以至疲倦如是焉而已故善堂醫生往往令其服六味丸及霍杳正氣等丸藥時亦有效然而鄕間得錢非易雖鄕間醫金亦廉究孰肯費此百數十文以就醫苟非臥牀不起之症决不肯服藥此鄕間之醫所以不能餬口也幸而有各善堂施醫之舉乃不趨鄕而就善堂之聘一至善堂而就診者乃其門如市矣此則不啻善堂施醫之舉所以招人之病也夫病豈可招者哉而鄕人以施醫故偶遇傷風咳嗽以及小小疲軟卽赴堂就診以其省而便也其有并給以藥者則趨者尤多是則施醫之與施粥施衣其功德若有間矣然而醫藥之施貴乎得其時得其地不可以一概而論也軍營中以及各兵輪定制皆有官醫以人之所聚不得不先爲之防顧近來官醫營醫實皆有名而無實或以文案兼充或竟并無其人指東話西以開銷餉額水陸軍士偶有疾病仍須請教他醫生若是者亦常有之此又宜乎有醫而格外節省者之過也說者謂施醫與施藥二者功效不同而近處可以施醫遠處則不得不施藥嘗聞人言北路無良醫病者往往誤服寒凉之劑而死然平時則就醫固少卽偶有疾亦多以不服藥爲中醫惟至於疫癘流行則所斃者多矣古人有言大災之後必有大疫近時大災莫甚於山西日前潘振聲先生一再郵書告災取以錄報詳述該地災况竟有鄭監門所不能圖者見之者莫不撫膺太息或慨解仁囊雖在閨中弱質黄口兒童亦且各發慈悲踴躍輸助而吾則尤有所急者恐應古人之言大災之後釀成大疫何則去年山西先則旱荒旣而冰雹赤地千里餓殍載途雖有官賑義賑若於難乎周遍其生者多以蕎麥花爲食面多浮腫或枯槁無人形僅就一村而言已若此且云村外數大坑掩埋路斃者已不下數百人一村如此他村可知此等浮瘞之屍一當春氣發動未免醖爲屍氣由春而夏漸將發洩生人攖受此氣有不患疫者乎若不先事預防則恐晉人之不死於荒年者又將盡死於癘疫而欲爲預防之計則惟有多製妙藥解往拯救南中各善堂每年皆競製藥物以備夏秋之痧暑等症正此意也竊以爲各善堂施醫給藥固屬善舉而施必當其厄與其因施醫之故而使鄕人多無病之呻何如節此一項經費廣製妙藥彚解山西以備救急之用其功德當更大卽水陸軍營兵艦中之節省官醫經費亦大可推以施藥約計由上海裝輪船運至天津再由天津遵陸運至災區至速亦須一月此時卽當赶速製備庶幾尚可有濟否則爲時過晏雖有良藥又無濟於將事矣夫藥所以治病也必視其病以爲斷非一藥所能遍治也而屍氣所蒸釀爲大疫則其證固千篇一律苟有妙藥卽不必醫生診視而亦可以藥治之呀有避瘟之丹却疫之法皆宜依法修合愼選道地藥材於此等處則切勿省費蓋一丸之藥卽可以救一人之命生死關頭卽繫乎此積德喪德於此判焉所望勇於爲善者及早圖之俾潘振聲先生痛哭陳言之意不至有負且更進一解也或亦海内樂善諸同志所聞而首肯者乎 
[諭旨恭錄]  
　　三月廿三日奉旨詹事府左贊善員缺著李殿林補授截取内閣中書歐陽中鵠楊樹擬補兩浙雙穗塲鹽大使胡榦四川雲陽鹽塲大使　壽桐俱照例用保舉江蘇候補知府俸滿海州直隸州知州楊朝鐸著回任照例用保舉四川候補直隸州知州補授涪州知州楊鞏著准其補授照例用保舉河南候補知縣朱澍甘肅侯補知縣葉祖沆廣西候補知縣周熿俱照例用俸滿江西建昌府知府玉春貴州都匀府八寨同知吳光鑾俱著回任奏留吏部七品小京官李廷颺著准其留部欽此 
[陶然亭餞春記]  
　　吏部示傳所有擬補詹事府左贊善李殿林一員本部於三月二十二日帶領引見相應示傳該員於二十一日晚在内城左近住宿二十二日丑刻穿天青褂備帶補褂元青褂並佩帶對子荷包手巾赴左翼門外本部朝房書到聽候帶領引見如排班時不到卽將緑頭簽撤下再先於二十日午刻衣冠赴部演習口奏履歴如是日不到扣除引見○京師西直門甕城内舊有關帝廟殿闕魏峨明歲甲午恭辦皇太后六旬萬壽慶典此處爲金輦必經之路且應於廟中唪念壽經皇太后親臨拈香自應　加修飾翬飛鳥革現擬將正殿配殿鐘鼓樓門墻旗竿全行拆卸翻蓋一新已由海部遴派天和廠商鳩工備料矣○刑部爲知照事所有題升本部廣東司員外郎等缺於本年三月十五日帶領引見本日奉旨刑部廣東司員外郎員缺著王炳奎補授刑部　西司主事員缺著董翊清補授擬補刑部廣東司主事酈毓麟擬補刑部山東司主事汪鳳池均著准其補授期滿刑部學習郎中申同揆著准其留部欽此十六日述旨本日奉旨是欽此欽遵到部相應知照吏部查照○熱河圍塲總管玉君侍亭三年任滿奏准入都陛見於本月十五日戾止循例暫宿梵宇繕具安摺緑頭簽於十八日子刻專丁進内齎交奏事官呈遞旋於寅刻入内就景運門外三所茶房候旨旋由軍機處發出傳單令玉書於第二起入見上登養心殿詢熱河 
 
 

Page 2

 
 
一切情形及前歲圍塲有無擾至玉書一一奏答然後退出謁見各大臣小叙寒暄始回地安門外後因寺故宅○三月十八日爲廂白漢都統承恩公桂爵統制祥五旬弧旦皇上賜以長壽佛玉如意壽字御書匾額楹聨蟒袍綢縀翎管搬指活計皇太后亦賜匾額楹聨壽字益壽圖長壽佛玉如意蟒袍尺頭等物由内務府備黄亭綵亭二十餘座每亭舁以蘇役四人特派英苑卿送出東華門爵統制雇備鼓吹一部龍旗御仗提爐並請諸官蟒袍補褂趨詣東大栅欄恭迎旣抵府第爵統制復衣冠跪迎於門左謹將賜壽諸物奉陳中堂黄案上向上謝恩祇領院卿旋進内覆命詰朝爵統制卽遞謝恩摺○禮部爲知照事所有奏補本部宗室員外郎等缺於本年三月十五日帶領引見本日奉旨禮部宗室員外郎缺著宗室麟德補授所遺宗室主事員缺候補主事宗室裕舒著准其補授欽此十六日述旨本日奉旨是欽此欽遵到部相應知照吏部宗人府查照○吏部爲示傳事所有現任俸滿江西建昌府知府玉春現任俸滿貴州都匀府同知吳光鑾二員本部於三月二十二日帶領引見相應傳令該二員於二十日已刻衣冠赴部演習口背履歴如是日不到扣除引見再傳於二下一日晚在内城左近歇宿二十二日丑刻穿天青褂備帶補褂元青褂佩帶荷包手巾忠孝帶赴左翼門外本部朝房書到聽候帶領引見如排班時不到卽將緑頭簽撤下○廂藍旗護軍營富桂兩司鑰交諭此次皇上恭往頤和園請安本營派出站道之護軍富成烏爾棍布二名空悞不到著各罰紫禁城值班二次以示懲儆傳知五旗派差處查照○正藍旗護軍統領秀爲咨行事印房呈稱本旗護軍統領英裕升任遺缺照章咨取二等侍衛雲麾使宗室鎭國輔國奉國將軍前鋒侍衛副叅領公中佐領子男輕車都尉世管佐領王府頭二等護衛等員與本營應升人員一體揀選相應咨行貴處卽於前項人員保送一二員務於文到五日内開具銜名咨送本營以便訂期揀選○某甲者漁翁也日在東華門外筩子河垂釣某日午刻鈞得二魚以义向竿頭义取用力過猛墮入河中河底磚石如林立卽碰傷殞命附近值班官兵見之以禁河垂釣例禁綦嚴趺斃河中官兵俱有應得之咎遂將屍舁出東大栅欄外經識者送回伊家○連日有駱駝成帮而至每帮必四五十頭上䭾米袋插有黄旗大書賑糧二字說者謂運往口北協濟晉北七廳飢民云 
[遇險續聞]  
　　太古洋行黄埔輪船擱淺已紀報端兹又悉此船於三月二十四日行至山東榮成縣成山石島口門外適驟雨初過海霧溟濛悞觸暗礁船頭遂卽沈下未知尚能出險否也 
[看守屍棺]  
　　李顯謀及妻妾二人屍相由府獄旁移至小營已紀前報現奉憲諭恐蘆棚易於惹火飭兩縣派人將棺舁至平地壅以浮土外用新磚疊　如牆垣再覆以瓦藉蔽風雨撥營兵百入在旁看守蓋以李牽涉會匪關繫緊要生前雖逭王章死後或有餘譴不得不出以鄭重也 
[杭州火警]  
　　三月二十六日之夜十下鐘時杭垣東北角紅光燭天約兩刻許次晨訪之知艮山門外某姓家晚炊遺火致兆焚如僅燬瓦屋三椽幸未蔓延鄰舍 
[臺嶠郵音]  
　　月前澎湖鎭吳瑞生鎭軍宏洛以太夫人年逾九秩求邵筱村中丞奏逹九重請假數月回籍省親俾得稍遂　私某日接得來電言太夫人已於本月某日　養部屬各員弁無不代爲　悼所出澎湖鎭缺有謂中丞擬保舉護理是篆之王蘭亭鎭軍芝生眞除云○前統滬尾定海砲隊等營之李本欽軍門定明奉委接統彰化定海　右等營因一時經手事務未清暫在郡城駐節三月十四日親赴撫藩轅禀知遵陸赴彰化啟行之際舊時部曲叩送如儀○委署臺灣府笨港縣丞吳浩泉二尹籍隸浙江歴當官醫局差使客冬由京騐看南下經邵大中丞委署是缺某日忽接電音悉二尹已於三月十四日因病出缺○藩轅牌示淡水縣學教諭宋及鋒署事期滿遺缺查有候委教職王春華堪以委署○臺灣道兼按察使銜顧緝庭觀察於三月十一日由臺南乘飛捷兵輪船至臺北先期淡水縣翁子文大令飭差就西學堂内預備供張觀察旣莅卽示期三月十四日舉行秋審大典所派執事各員爲朱君熙壽林君希曾蘇君夢蘭丁君瑞森唐君　王君棫陳君啟祥馬君兆昌　君昌言陳君傳黻孫君鸞兆是日皆趨跲從事嚴肅整齊聞觀察須小作勾留俟邵大中丞出塲後卽接受學政關防前赴臺灣臺南兩府代辦科考事宜云 
[臺灣試事]  
　　邵筱村中丞定於三月十六日考試臺北府屬各生童先一日命駕入塲届期升座點名命題扃試是日考合府生童經古題爲火輪車賦以車走雷聲語未通爲韻詩題未詳十七日考生員正塲府學題爲今有無名之指至秦楚之路縣學題爲猶水勝火至不仁之甚者也通塲詩題賦得不獨駭雞兼駭人得雞字十八日覆試合府生童經古題均未詳十九日考淡竹宜三縣及粤籍文童題爲有人於此力不能勝至烏獲而已矣曰然則犬之性至猶人之性與賦得水摇燈影酒家樓得游字每塲試卷札委丁憂知縣前署淡水縣孫蕚齋大令及現充通志局纂修王敬之大令評閱 
[海門客述]  
　　有客從海門廳來者述及海門界連崇明及南通州凡有沙地漲出民人紛紛爭競繼且涉訟公庭不勝則控訴憲轅甚至有叩閽之舉有因此而家資蕩盡者有因此而瘐斃獄中者噫濵海愚民何執迷一至於此哉顧海門設立廳署原爲沙地起見前江蘇巡撫明中丞德奏稱凡遇沙地漲出爭競無已有斷歸崇邑者有　歸通邑者有斷令兩邑民人分墾者現在漲沙足及一縣之大請　設海防同知嗣後凡有新沙漲出俱歸該同知管轄以免爭訟乾隆三十三年奉硃批著照所請欽此聖訓煌煌載在海門廳志之首竊願地方官凡遇此等案件遵旨訊斷庶幾案牘可以稍清乎 
[委勘沙洲]  
　　每逢夏汛山水暴發沿江各屬每多汎濫之虞安徵池州府屬銅陵縣境江邊洲嶼歴年被洪流浸灌泥沙淤　愈漲愈寛有司官以例應丈勘升科因據實廪詳各大憲日前大憲委候補縣郭明府繼泰前往勘明繪圖立案仍將其地交農民耕種　令照章承納錢糧日内已束裝就道矣 
[清波小志]  
　　杭州來信云某日有甲乙两人互相鬥毆甲係茶博士乙則小木作也平日結鄰而處兩家祗隔极壁一層甲竹壚湯沸之餘檢得茶碗逐漸缺少疑乙竊取然無證據可憑只得隱忍不言隨時伺察而已是日午後乙至甲家携去青花碗一只甲妻見而詈之曰汝其學作偷兒耶我家缺碗甚多非汝所竊而何汝速實供毋諱飾乙並不辯說惟辱駡不堪甲至此不問情由突扭其辮髮而痛抶正在嘈雜之際驀聞人呼曰官來矣官來矣睨之則錢塘縣朱大令恐遭呵責按乙於地使勿聲張乙愈忿大堀呼冤大令詰之則稱甲無端誣小的爲賊拳捶小的之胸大令飭差傳甲訊供甲早已化鶴飛去乃訊其妻曰乙竊汝家茶碗有無見證乃竟贈以老拳乎答稱小婦人目所親覩大令笑曰汝兩造一則不應駡一則不應毆必欲斷之是各有過失也今後當各務正業不得再事紛爭諭畢揮之使去而事乃寢○某甲以打麻繩爲業性嗜酒得錢則輙與麴秀才游必傾其囊而後已家中四壁蕭然米鹽瑣屑藉妻十指爲饔飱計每醉卽加以白眼甚至揮拳肆毆妻畏之不敢與較某日倩鄰婦薙其面甲歸見妻眉目光潔疑人代出修容資不問情由遽批其頰詈之曰小淫娼看汝妝飾容貌欲作倚門賣俏生涯乎我實不願爲緑頭巾壓倒遂將妻揮諸門外妻忿甚遁歸母家次日其母至甲家興問罪師甲無從置辯聽其砲哮而已○某日大方伯第圓通寺住持僧懸方丈匾額於 
 
 

Page 3

 
 
殿後匾爲杭州府陳六笙太守所書贈先三日具柬邀諸檀越届期男女老小絡繹而來各具分金向僧道賀僧則光光其頂穿鵝黄色袍大紅湖縐繡花袈裟手持雕漆嵌寳如意飾以月白鬚兩褂项套一百零八粒牟尼珠珊瑚分心徧向施主答禮所設齋供多至二十餘席嘻是何大法力竟能如此作怪興妖諸佛有靈定當攢眉遁去 
[泖墖鈴聲]  
　　松江提標中營守備楊守戎之長公子年逾弱冠在署讀書雪案芸窓過於攻苦以致積勞成疾嘔血而亡上月初旬都戎雇就官船將靈柩運回維揚珂里出殯之日官紳執紼者絡繹如梭○邇來城廂内外被梁上君子音算者時有所聞就訪事人所知者城内如金姓蔣姓及楊姓某錢土莊城外如夏太史第陳汛弁署曁張明經等家所失銀物或值數百千或值數十千某夜巡勇頭目吳某道出猪行街見有五六賊由張姓牆頭運物而出一聲呼捕紛紛棄物而逃乃飭勇將物運至局中俟張領取上月初某夜婁署甲乙兩捕役行至西門外方字橋附近陡遇偷兒五六輩大遭毆辱窘極奔回偷兒追至塔橋始捨之而去 
[蝻孽未除]  
　　邇日揚州府屬各處又有蝻子萌生江甘兩邑尊選派差役若干名四出搜捕並嚴諭各鄕地保見有蠕蠕出土者無分雨夜赶急禀陳上月二十一日下午江都縣林大令聞縣治南鄕間有數莊蝻子蠢然欲動卽於是晚飛輿前往履勘設局收買以便瘞埋定價每斤給錢五十文按南鄕圩田居多且濵臨大江易於捕勦想藐兹醜類不難卽日殲除也府尊許太守於捕蝗一事素所講求抵任後首先檄委府經廳金子久叅軍躬往郡屬各村莊勘明有無多寡以及曾否出土大小若何每五日一報云 
[監司啟節]  
　　新任徽寗池太廣道兼蕪湖關監督袁爽秋觀察蒞滬情形早登報牘昨日乘招商局江永輪船赴金陵謁見制憲上海縣黄大令飭辦差人等在碼頭照料 
[叅戎啟行]  
　　本邑提右營叅將廖楚才叅戎奉江南提督譚青岸軍門札委赴澱山湖代閱水操本定於上月二十六日晚間啟行兹因别有要公遲至昨晨九點鐘時始命駕而出至大碼頭登大號官舫用小火輪拖帶向澱山湖進發麾下健兒均至江干恭送 
[濬河續紀]  
　　本邑城廂内外河道經上海縣責大令會商忠信營統領蕭軍門等派勇開濬本報已迭次紀載昨日午後大令又出六言告示一道抄錄於後照得大濬城河原爲地方利益兩岸所有空地已飭地保查悉以便挑起坭土暫就空地堆積一俟工竣壩開駁船裝運絡繹現派營勇挑挖勞苦非伊朝夕凡爾鋪户居民務當其相和懌岸旁擇地堆坭毋得稍生嫌隙倘有地棍阻撓定予查提懲責○昨日下午四點鐘黄大令命駕至普育堂與堂董朱君吟香曹君記雲會議濬河事宜俄而總巡張司馬帮辦周明府亦鳴騶而至大令立飭差役往傳城廂内外各鋪地甲到堂諭話 
[解除穢氣]  
　　正堂黄示照得現在時值夏令天氣漸熱街道務宜潔凈所有城廂内外糞擔務各於早上卯辰兩時挑運不准軀遲桶上仍一律加用木蓋免致穢氣薰蒸居民受病倘敢不遵定卽提案枷責决不寛貸其各凛遵毋違特示 
[英刑司訊案志略]  
　　文章綢莊火焚後向元亨火險險行索賠涉訟經英刑司訊理各情節登前報昨晨刑司升堂覆訊文章股東陸雨生仍延律師威金生元亨等保險行仍延哈華托到堂互辯一百零九號華捕禀稱是夜火警時文章綢莊夥將帳簿一捆小木箱一口交存捕房至二十三日持文章莊字條至捕房取去威律師問文章夥張耀卿曰是否取過帳簿五本卽目下之五本否張稱此事已記不清楚惟憶二十七日偕莊主至元亨行莊主先登樓與西人說明火災情事索取賠銀其餘均不知道至十二月初又去索賠買辦應文榮卽殷文榮言欲查帳目威律師又問買辦欲扣銀七百五十兩曾否允從張答稱買辦言查得帳上存貨未及三萬兩其實不止此數故未允從問十一月三十日買辦有信致爾後爾去過否答稱去過問起火時爾見有人取去鐵箱乎答稱未見惟知文章存本實有四萬三千七百七十一兩五錢哈律師問張曰爾於九月二十六日往廣東以後尚知存本有三萬兩乎答稱存本確不祗三萬兩問爾何事往廣東答稱往廣東收帳問别處有帳否答稱有問查得文章資本祗有二萬兩答稱實有三萬兩大衆咸知理應賠補問索賠之事豈買辦欲扣銀以致拖延日久乎答稱因買辦需索過甚以致躭延且十二月初十日元亨買辦邀莊主去定欲扣銀莊主含糊以答問爾莊主曾否與買辦殷文榮口角答稱不知問控殷索賄是何人主見答稱莊主主見所有帳簿先在某茶館交殷五本十二月初六日又送去十二本殷總以資本不符等語節次牴牾詰至此仍各執前詞刑司乃諭令再定日覆訊核辦 
[蕩婦呑烟]  
　　　阿福與姘婦麻子阿寳同居南碼頭馬路橋阿寳貪多務得又與小工矮子阿福及賣燒餅之陸扣結露水緣前晚陸方選夢巫山矮子阿福亦不期而至見此情形頓觸無名火大聲辱駡陸聞言大怒奮勇躍出有吸盡西江之勢阿福力不能敵披靡而遁旋爲矮子阿福之女所知赶至阿寳處興師問罪阿寳知釁由巳起不與爭論俟女去後購阿芙蓉膏一盒吞下旋至高昌廟廣東街女所開小烟館内隱几而臥良久不起女知有異急用藥水灌救幸受毒未深嘔吐而愈否則不幾釀成命案哉 
[覆水難收]  
　　東溝人某氏自幼在瞿姓家爲養媳行經滬南集水碼頭被范阿狗之母誘至家中另嫁與吳阿大爲妻生有子女前月間經本夫尋見由張老三等理勸未妥卽至廿三鋪巡防局控告邱二尹判將吳笞一百板子女給吳撫養該氏則仍歸瞿姓各具切結在案不料瞿姓將該氏領回後不出數日氏又遁至吳處瞿追蹤尋見卽欲扭回家中而氏終掉頭不顧後有人出爲理勸謂狼子野心非阱檻不能久覊不如令吳阿大略貼洋銀俾瞿另娶一妻瞿爲之首肯卽由吳出洋四十元令瞿繕立退婚據從此伯勞飛燕各自東西回首當年能無怊帳 
[烟花穢蹟]  
　　烟娼名三寳者與揚州人孔某相識有年孔素隨某官作家丁自嘗裙帶餘馨卽戀戀於芙蓉窟中甘被一頂緑頭巾壓殺遂賃得新街二號門牌之屋相與開設花烟間旣而又與他婦有私置三寳於不顧三寳恨之刺骨互扭入捕房正在擾擾紛紛而其買女某氏之父兄又來自東臺冋三寳詰責買良爲娼之事三寳言此女由蟻媒某氏抵押曾付洋銀一百三十元母兄願備價贖歸三寳允之孔忽將筆據藏匿於是兩相爭論重又控入捕房捕頭以此種齷齪事情無睱與之清理麾之使出後遂不知所終 
[炭船被阻]  
　　前日午後貨捐局巡船行至浦東爛泥渡見有炭船二艘上前要問炭船上人言語支吾巡勇詰問捐票何在茫然不能答巡勇遂將炭船帶至浦邊看管一面赴局禀報 
[欠銀被控]  
　　前日午後有金式揚扭喬雲琴至十六鋪巡防南局控被欠銀七百餘兩鍾偉臣二尹以事關錢債立卽備函送縣黄大令飭令看管候訊○前日下午有慶豐當股東胡安祥扭巳閉公益當股東汪少愚至縣控被欠銀四萬餘兩值日差禀明黄大令飭令看管候訊 
[尋妻受辱]  
　　任大麻子者不知何許人近在江北地方引誘戚某之妻某氏及其女阿珠藏匿英租界盆湯弄北新街第七號門牌内戚自失妻後四處查訪知被任誘遂掉舟而至暫居老閘某客棧前日在盆湯弄南首與妻相遇躡跡而往見女亦在卽欲領回不料母女二人反申申怒詈視戚如陌路任適自外回將戚扭住誣以拆稍飽以老拳戚受此挫辱忿恨交加歸棧後寗購阿芙蓉膏呑下幸被棧主覺察倩人施救得慶更生聞其事者咸爲之不平 
 
 

Page 4

 
 
[縣案彚錄]  
　　昨日上午上海縣黄大令拜客回署有周炳寍在大堂上攔輿遞禀訴稱係本邑人家住住門内廿二鋪地方兒子啟仁年已弱冠不務正業喜與匪類爲伍常將家中物件取出變賣不聽訓誨蠻横異常是以來案喴控大令問爾子現在何處答稱在家内大令著退去旋飭值差協同該處地甲將周子啟仁拘案看管候核○前年有沈士周控龔克儉欠洋一百餘元迭次訊比龔陸續交洋尚少六十餘元沈又屢次投催前晚由帮審委員葉司馬研訊沈訴稱此項欠欵自控案至今龔祇交洋二十九元錢四千八百分三起措交除收過外尚欠洋六十四元此案被伊拖延已有三年之久現求嚴追龔供無力還銀叩求寛限數日司馬曰此案已延寄多時不能任爾游約務須赶緊交清龔稱川沙原籍有田一畝五分之方單一張可以抵欠司馬問此田約值幾何答稱約值四十千左右此外實無良策司馬謂沈曰龔果然貧苦現將田單推抵爾可從此銷案沈供此田坐落川沙相距甚遠不願收受司馬曰爾如不願本委亦將此案註銷聽憑爾上控沈連稱情願遵斷司馬著各具結完案○王泉榮控被蕭福興欠銀等情前日由縣差將被告及應訊之董小福一併解案晚堂由葉司馬提訊王供向爲糧米生意與蕭福興素來認識被伊欠銀二百六十餘兩屢次索取一味延宕是以來案控告蕭供與王同業欠伊銀祗有一百九十餘兩並無二百六十餘兩之事董供兩造在外時小的曾爲調處無如伊等糾葛頗多難以理喻司馬以兩造供詞各執著原差帶同出外算明帳目再行訊斷○馮肯汝控施靜波欠銀不還一案由英公堂送縣前晚經葉司馬研訊馮訴稱去年友人施靜波欲往元豐洋行爲買辦缺乏銀兩央夏文齋林渭泉二人爲中向我借銀五百兩言明伊入行後卽薦我爲帳房其時深信不疑故未立據及施進元豐後不滿旬日遽爾停歇所借之銀並不歸還不得已赴英公堂控告轉送到案施供向馮借銀往元豐爲買辦嗣以生意寥寥不敷開銷是以辭歇然已爲洋人墊銀一千五百兩自己名下之洋銀在人處尚有一千兩洋人若可付出馮處之銀便有著落夏文齋林渭泉供爲中是實施靜波别無銀兩祗有存在洋人處之一千五百兩司馬衡情判斷令施先具欠馮銀兩切結呈案一面著施協同馮肯汝赴洋人處劃銀五百兩以便馮轉向洋人收取兩造均遵斷而退 
[招尋女孩]  
　　謹啟者三月廿八日本埠江灣鎭趙姓失去女孩年六歲名琴娟面白右眼上有疤天門上有小疤當頭頂髮留定勝樣身穿青蓮花洋布衫内襯印花布衫印花布小脚褲花襪紅鞋尚未纒脚耳未穿查尋無蹤伊父銀和與母自失女後思女成痴情實堪憐爲此登報倘有四方仁人或買進或留養懇爲送還到敝堂願代酬洋十元完人骨肉功德無量上海六馬路仁濟善堂籌振公所施善昌謹誌 
[施當其厄]  
　　順直齊豫沈災未澹而山西又罹浩刦讀楊潘一公書惻恒情形幾非鄭監門所能盡繪具仁慈之念者所由動色而不忍聞也本館協振所昨承餘姚黄家埠黄增延助賑洋一百元黄增福助賑洋五十元俱因病愈求保安康囑擇災重處散賑又承潤興永寳號助賑洋五十元和風所被槁木皆春活水頻來涸鱗亦潤彼受賜者有不瓣香奉之鑄金事之哉除掣奉收條外合綴數言以誌欽佩 
[振捐彚志]  
　　敬啟者頃接陳可良翁函稱先君梅侣公棄養承各處親友惠賜厚賻循　例應具磁器答謝昨　好等到商以直東待賑孔殷不如節省浮文移作賑欵兹謹遵辦送上磁器金二百元懇卽代收彚解災區庶爲各親友造福無量云云敝所祗領之餘不勝欽佩按梅侣公太封翁富貴壽考兒孫滿堂厚福榮膺莫與倫比迹其生平孝友婣睦美不勝書吾鄕翕然稱之有善人之目今可良翁復體斯志時以行方便積陰功爲務吾知家門之盛正自未艾方興也謹書之以爲行善者勸焉又收鄺平甫翁交來四十五號册洋十元銅洋二元新濟輪船交來七十五號册洋五元華利輪船交來八十四號册洋二十一元新裕輪船交來七十四號册洋三元瀏船氏洋十九元海晏輪船交來洋五元又錢一千文朱錦軒翁銅洋十六元朱氏銅洋一元合共計洋二百六十三元銅洋十九元錢一千文合並登報廣肇公所内協賑所同人唐廷桂李文明韋國華等謹啟 
[捐欵彚志]  
　　吳中蔣君挹之之女公子于歸安定念山西賑務孔亟特節喜筵貲以助計洋銀三十元浙江有心無力人助山西賑捐紋銀二小錠申規元十兩零四分一厘金飾二兩四錢五分兌見洋銀八十四元二角東海散人以廖君榖似看地酬儀移助洋銀五十元又吉祥室大善士因難產平安助規銀二十一兩一錢五分梁有君敦昭助洋銀三十元杭州七齡童子移助逐日認字奬賞祈母冥福洋銀二十元又浙江有心無力人慨助醫藥洋銀一百元壽宇同登天人欽佩矣附登報牘叩謝鴻慈上海六馬路仁濟善堂董事施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[嚴訊局賭]  
　　姑蘇人潘太觀控陳小餘等局賭一案本館已列入報章昨晨英包探何瑞福將一干人解送案下禀稱　投捕房訴陳小餘邀至大興里内娼婦沈珠蘭家鬥蔴雀牌輪去洋銀五十八元又邀至陳子帆家鬥蔴雀牌輸去四十二元旣而賭牌九又輸去三百二十二元鈔票一百元計共五百餘元查得同塲聚賭之江康甫王子元王景星卽王三麻子皆著名賭棍陳子帆任伯祥亦皆游手好閒之輩常常約共賭錢今已獲二王二陳繳出洋銀八十元並提到沈娼解請大老爺訊究至潘控告時稱輸去洋銀五百餘元小的查問王子元等則稱潘共輸二百元之譜其中以任伯祥贏得最多今未拿到潘太觀卽潘稻齋遞禀申訴前情並稱職員原籍蘇州奉母命來滬購辦物件借住雅仙居初遇隣人陳小餘同至大興里妓家又麻雀繼被江康甫王景星等將傭人遣散邀至陳子帆所開協昌錢莊初仍麻雀繼被陳子帆灌醉白蘭地酒邀賭牌九致輸去四百餘元總共輸五百餘元旋知王子元王景星卽王三麻子皆著名賭棍與之理論伊等願還二百元職員不允投訴捕房沈娼愁周涙眼訴稱小婦人前爲娼妓現已改作住家偶有客人作葉子戲略略抽取頭錢陳小餘卽陳小漁供稱原籍蘇州人與潘爲戚串行是日亦輸去二十三元王子元供稱原籍寍波賭贏之欵悉已交出王景星卽王三麻子供稱原籍紹興偶與同賭自知犯法江康甫供稱原籍蘇州與彼等爲友確曾同賭陳子帆卽陳子範供稱家在本邑友人江康甫邀同潘太觀等賭錢告以時已夜深可以停歇伊等執定不依致有此禍蔡太守將潘申斥謂爾不應聚賭咎亦難辭王子元王景星卽王三麻子押令繳出洋銀遞解回籍陳子帆卽子範及江康甫等押候飭探查明究竟贏得洋銀若干著繳出後再行候示沈娼罰洋銀一百元佩副領事謂潘亦非規矩人其好賭可知太守謂應俟各人將洋銀繳齊撥充善舉隨命包探補提任伯祥等到案訊究 
[英界公堂瑣案]  
　　二百三十六號華捕禀稱昨日小的見沈仁生偕母沈吳氏投河自盡是以援起送案沈及沈吳氏同供稱小的及小婦人係蘇州人原籍並無親屬可靠是以來滬謀生然兩手空空終難度日無奈自尋短見尚求格外開恩蔡太守問須洋銀幾元方可度日答稱若有洋銀二元母子卽可活命矣太守賞給洋銀四元兩人乃叩謝而去○包探黄四福禀稱小的緝獲積竊金和尚吊出衣物詰知竊自陳福紀王維生陳阿元等家今特解送案下福紀及王皆遣妻子領贓阿元未到金供認犯竊泥首求恩蔡太守判令管押六月其滿笞責一百板贓給各失主分别認領○包探李錦堂禀稱朱錦新騙去張松亭家長衫馬甲拘案請追張訴稱小的在春風秋月樓執役朱言有好生理推薦須借用長衫馬甲不料竟一去不來朱供稱小的借衣典質尚乞施恩蔡太守判令管押一禮拜贓給張領去○包探王阿二禀稱張阿二闖入陳渭生缸　店中圖竊當塲拿獲送案請懲陳申訴前情張供稱小的係鎭江人流落此間不得已而圖竊蔡太守飭押候遞解回籍○二百八十三號華捕禀稱陳阿炳搶取丁金富耳上金環飛奔逃逸及經追獲金環已不知去向今特送案請追金富訴稱金環值洋銀二元已被抛棄於途矣陳供稱小的係廣東人其父陳某籲稱兒子日事遊蕩不務正業求恩免辦願賠洋銀二元蔡太守准之○包探唐寳榮禀稱昨日見徐阿二携棉被一條情狀慌張拘而詰之知在南翔竊得今特送案請訊徐供稱小的係南翔鎭人棉被在表兄家竊取蔡太守飭差帶往南翔查明是否竊自表兄家如係實情卽交其表兄收領 
[法捕房瑣事]  
　　八仙橋西開湖羊行之某甲素喜杯中物前日醉後雇坐東洋車至公館馬路因該車夫計較車資將洋傘柄作當頭之棒喝眼角受傷血流如注甲正欲乘隙逃匿適巡街華捕至將甲拘入八仙橋捕房轉解大自鳴鐘捕房捕頭騐明傷勢罰中洋一元爲車夫養傷麾之使去○小竊某在烟館中竊得烟槍一枝携赴押鋪適被包探所見以其情有可疑帶入捕房押侯解公堂訊究○何德桂凌德和二人將僞物掉騙銀洋經葛同轉迭次訊供押候交保回籍昨有黄連卿投案聲稱在新昌營當勇現隨營哨劉國補在董家渡駐紥與何凌二人係中表親特來具保同轉准之○包探王榮培禀蔣小保在鄭家木橋攫取小孩手鐲扭押捕房屢傳原告未到蔣供於正月間來滬向住義隆客棧以販賣水果爲生不敢攫物同轉謂爾小本營生不應在街坊閒行姑念在押日久失主未到從寛開　以後再犯定干重辦○廣訓豐小烟館夥楊大保行竊比鄰山東麵筋店之女棉襖昨日提訊依然不認同轉以人贓並獲無庸狡猾著責四十板本當提店主究辦姑念貿易中人不予深究著將楊押候交保○積竊王海泉在法界鼎豐昌花衣行内穴墻而入竊取衣鞋等物經包探拘獲押候吊贓已載前報昨日包探禀在西來德康等押鋪吊到水烟袋棉襖背心並該賊所穿套褲短衫一併送案德康鋪夥投案求追押本鼎豐昌花衣行出店袁二吉投案領贓王供前在虹口桃源坊質鋪弄内某姓家竊物一次至二月十九日在跑馬塲看跑馬被英包探拘獲解送英公堂被　三百板至本月初八日始行釋放至該花衣行穴墻竊物實由阿二主謀小的惟帮助而已問阿二何人住在何處供在英公堂管押時相識不知住與何處又謂尚少衣物藏在何處供布鞋二雙及破衣俱售與舊貨擔問棧夥徐德和曰王在爾棧幾日供住三日來時稱爲薙髮匠不知是賊同轉判將王海泉責竹梢二百下押候覆訊徐德和著具以後不再窩賊切結贓給袁領押本不追 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年三月二十二日京報全錄]  
　　宫門抄○陜撫　奏揀員更請升補要缺同知摺○又奏揀員請補要缺通判摺○又奏知府飭回本任片○水師提督黄　爲恭報出巡營伍進駐岳州日期摺○江督劉奏請將湖北麻城縣知縣張集慶照例陞用片○又奏江北冬漕仍由河運籌議辦理章程摺○三月二十二日刑部都察院大理寺侍衛處值日宗人府引見四名吏部三十二名侍衛處十三名○巴克坦布容山各假滿請安○福中堂裕德各請假五日○英信請假十日○提督衙門奏拿獲盜犯于十兒等十名又奏拿獲偷拆角樓木植賊犯何庫等四名均請交刑部○召見軍機敬信巴克坦布岑春煊皇上明日卿初二刻至奉先殿壽皇殿行禮○○頭品頂戴陜西巡撫臣鹿傳霖跪奏爲揀員更請升補要缺同知以重地方仰祈聖鑒事竊照留壩廳同知陳文黻病故遺缺係衝繁要缺例應在外揀員調補前經臣奏請以長安縣知縣安守和升補奉旨吏部議奏欽此嗣准吏部咨覆該員係循例應升之員該省尚有卓異引見回任候補之員例應先儘升補所請以安守和升補與例未符應毋庸議留壩廳同知要缺飭令另行揀選請補等因具奏奉旨依議欽此於光緒十八年十二月二十三日咨行到陜臣與藩臬兩司復在於通省現任知縣卓異應升人員内逐加遴選查有西鄕縣知縣文麟現年五十五歲正藍旗漢軍文秦佐領下監生籌餉請奬縣丞指分湖北投効軍營同治五年因剿辦陜西鳳隴逆回案内出力保俟補缺後以知縣用遵例捐離原省改指陜西免補本班以知縣歸候補班儘先補用加捐同知升銜光緒四年十一月到省七年補授卾縣知縣更宜君縣知縣八年十一月到任十二年調補西鄕縣知縣十一月到任十五年大計卓異十六年閏二月因病請假交卸病痊給咨赴部八月十二日引見奉旨著准其卓異加一級註册回任候升欽此十三日領照起程十月十二日到省十二月仍回西鄕縣任十八年二月交卸回省該員老成幹練任事留心歴任宜君及西鄕等縣任内均無欠解錢糧積案展叅處分曁盜刦已起四叅之案以之升補留壩廳同知要缺實堪勝任惟調缺請升與例稍有未符第缺居繁要人地相需例准據實陳明再該員卓異引見回省未滿三年今請升補同知照例毋庸送部引見據藩臬兩司會詳前來合無仰懇天恩俯念員缺緊要勅部核准以西鄕縣知縣文麟升補留壩廳同知洵于地方有裨如蒙俞允所遺西鄕縣知縣員缺容再揀員調補合併聲明所有揀員請升補要缺同知緣由謹會同陜甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○頭品頂戴陜西巡撫臣鹿傳霖跪奏爲揀員請補要缺通判以裨地方恭摺仰祈聖鑒事竊照漢陰廳通判黄國均回籍修墓遺缺接准部咨扣至光緒十八年十一月二十三日作爲開缺日期係繁疲難兼三要缺例應在外揀員請補該廳地處南山界連川楚五方雜處良莠不齊彈壓撫綏均關緊要必須明幹之員方足以資治理查陜省並無簡缺通判應調亦無記名分發候補人員臣督同藩臬兩司在於通省現任知縣應升人員内逐加遴選非現居要缺卽人地未宜惟查有候補通判王琴心現年五十七歲湖南柳州廪貢生遵例報捐通判選用因在甘省定西各軍辦理營務於關隴肅清案内保奏以本班留於陜西補用光緒四年十月到省十年補授磚坪廳通判十一年正月到任十三年五月丁父憂開缺回籍守制十五年八月服滿因出外措資赴京在部呈請起復並請分發原省以通判歸候補班補用十六年閏二月十一日由吏部帶領引見奉旨照例發往欽此二十日領照起程三月二十四日到省查該員才具明晰穩練安詳以之請補漢陰廳要缺通判洵堪勝任該員係曾任實缺人員例不甄别雖調缺請補與例捎有未符惟缺居繁要人地相需例得據實陳明據藩司張岳年臬司唐樹楠會詳前來合無仰懇天恩俯念南山員缺緊要勅部覈覆准以候補班補用通判王琴心補授漢陰廳通判實於要缺有裨如蒙俞允該員係候補班補用通判請補通判銜缺相當毋庸送部引見合併聲明所有 
揀員請補要缺通判緣由謹會同陜甘總督臣楊昌濬恭摺具陳伏乞皇上聖鑒訓示謹奏奉硃批吏部議奏欽此○○鹿傳霖片再查鳳翔府知府熙年上年夏間經臣調省察看遺缺委員接署當經奏明亦在案查該員在省充當差使尚能勤奮認眞應請銷去察看字樣飭回本任以專責成據藩臬兩司具詳前來臣覆查無異除批飭檄委赴任外謹附片具陳伏乞聖鑒謹奏奉硃批知道了欽此○○長江水師提督三等男奴才黄翼升跪秦爲薛報奴才出巡營伍進駐岳州日期恭摺仰祈聖鑒事竊奴才於光緒十八年十二月十五日恭報巡閱上江營伍事竣今春接閱瓜洲鎭標四營十九年正月二十七日齎回原摺奉硃批知道了欽此查去冬以來各營按照汛地分叚梭巡上下江面均屬靜謐奴才現定三月初三日督帶砲船出江先閱瓜標四營折回安徽太平府接閱提標五營卽泝江上駛以次校閱湖口漢陽岳州各標營水陸操法並隨處嚴查奸宄務絶萌芽藉副朝廷愼重江防之至意奴才已先期通飭各營凡舵槳槍砲以及刀矛雜技均須加緊操練精益求精以憑當塲校閱如查有未能得力之員弁卽當咨會各省督撫臣據實叅辦不稍寛假奴才出巡後署申日行公事照案檄委署提標中軍副將李全彪代拆代行其緊要事件仍包封遞至行次由奴才隨時核辦除俟上下江周歴事竣再將巡閱情形另行奏報外所有奴才出巡營伍進駐岳州起程日期理合恭摺具陳伏乞皇上聖鑒謹奏奉硃批知道了欽此○○劉坤一片再兩淮鹽課以鄂岸爲大宗自與川鹽分界行銷後分川界内淮鹽因片引不銷卽分淮界内亦由鄰私充斥銷市極疲雖經於各邊界設立堵私各卡總因地屬隣省呼應不靈非地方官聨絡聲勢協力巡防不可查湖北麻城縣知縣張集慶破除習見實力疎銷該縣與河南光州等處接壤向爲北私侵灌銷鹽素稱疲滯定章無閏之年額銷三千四百二十引有閏之年額銷三千七百引經該縣張集慶設法整頓嚴密緝私會同分銷委員在於縣屬之白杲鎭添設子店他如夫子河黄土岡董家堡閻家河等處亦令紳士分設鹽店引運銷旣杜北鹽南灌之原遂收私凈官暢之效今自光緒十八年正月起連閏至十二月底止共銷鹽七千一百四引核與額銷引數幾至一倍之多實屬異常出力若不破格給奬何以爲關川鹽務不分畛域者勸據湖北鹽法武昌道瞿廷韶辦理湖北督銷局江蘇候補道楊鴻度詳請奏奬前來合無仰懇天恩俯准將湖北麻城縣知縣張集慶以應陞之缺陞用以資觀感而勵將來理合會同湖廣督臣張之洞湖北撫臣譚繼洵附片具陳伏乞聖鑒訓示謹奏奉硃批著照所請吏部知道欽此○○頭品頂戴兩江總督臣劉坤一跪奏爲光緒十八年分江北冬漕仍由河運籌議辦理章程恭摺馳陳伏乞聖鑒事竊江北本届新漕遵照部議仍辦河運經臣將起運米數於光緒十九年正月十九日會奏在案兹據江寗布政使瑞璋江安糧道馬恩培詳稱江寍淮安揚州通州四府州屬實徵熟田漕糧徐州府屬應運粟米改辦大米共該起運米一十一萬九十三石有奇内除鎭江府屬丹徒丹陽二縣被旱成災欽奉恩旨截留江北河運漕米五萬石賑濟外實該起運交倉米六萬九十三石有奇經委員分往安徽及江北裏下河一帶照數購儲一面遴委江蘇候補知縣汪鵬翥作爲襄辦馳赴寳應氾水等處設局將雇船兌米各事宜提前赶辦於上年十二月十八日開兌限本年二月内全帮兌竣本届起運米數較少分爲五起次第開行俾得及早行抵山東候汛渡黄北上惟查山東河道失治已久歴年辦理藉黄　連雖經擇要挑濬不過權濟一時之急上届漕船經過大江口濟寗新店靳口安山一帶河底高仰不平異常淺澀以及渡黄入運出衛沾途節節起剝拽磨推挽套搪灌送百計經營實已備嘗艱險其十字河年挑年淤船易阻滯至十里鋪陶城埠口門内外淤塞更甚均須大加挑濬方免阻滯之虞應由山東將淤淺各工赶緊疏濬一律深通各缺口分别堵築堅實以利漕行所有應辦一切事宜查照成案叅以現在情形擬具章程詳請具奏前來臣覆覈無異謹繕清單恭呈御覽此外如有未盡事宜及沿途有須設法變通之處容俟隨時由糧道酌量禀請奏明辦理除飭江安糧道馬恩培將應運米石赶　開行沿途實力催僣並咨會東河督臣山東撫臣迅將山東　道淤墊各處先期分飭查勘興挑赶辦以免臨時棘手外謹會同漕運督臣松椿江蘇撫臣奎俊恭摺由驛馳陳伏乞皇上聖鑒訓示謹奏奉硃批户部知道單併發欽此 
 
 

Page 13

 
 
[光緒十九年三月二十三日京報全錄]  
　　宫門抄○諭旨一道錄前○江督劉奏保奬重修兩淮鹽法志尤爲出力人員片○蘇撫奎奏委解頭批京餉銀兩片○又奏特叅太倉州知州請再交部議處片○又奏江海關第一百二十八結期内徵收華洋各稅及支解數目曁查明免單總數抵解餉需摺○又奏江海關第一百二十八結徵收洋藥厘捐銀數片○又奏江海關徵收華洋各稅銀數片○江督劉奏恭報光緒十八年上半年淮南徵收課厘數目摺○都統奎奏熱河駐防兵米改放折色謹卫放過情形並擬議此後常年辦法摺○川督劉奏委解頭批京餉片○陜督楊奏審明重犯按例定擬摺○三月二十三日工部鴻臚寺廂黄旗值日無引見○安興阿續假十日○工部奏派恭送金棺派出克們泰徐會灃○召見軍機○○劉坤一片再查纂修會典方略諸書各館成書後均得仰邀議叙兩淮歴次續修盬志在事出力人員亦經仿照官書事例分别奬叙各在案此次重修兩淮鹽志自光緒十五年十一月開局起至十八年十二月全書告竣閱時三載之久總纂王定安督率各員昕夕從公寒暑無間雖時隔八十餘年勢易時殊較難搜輯中更兵燹案牘蕩然竟能廣爲搜羅獲臻完備似未便没其微勞自應循照舊案擇尤請奬合無仰懇天恩俯准將江蘇補用道王定安交部從優議叙其餘出力各員謹繕清單一併懇恩俯照所請給予奬叙以昭激勸除飭取各該員履歴咨部查核外理合附片陳請伏乞聖鑒訓示謹　奏奉硃批着照所請吏部知道單併發欽此○○奎俊片再准户部咨開奏撥來年京餉一摺單一分於光緒十八年十月二十九日奉上諭户部奏預撥十九年京餉應照奏定數目於來年分批赶解限五月前解到一半十二月初間全數解清不准截留改撥等因欽此單開撥江海關洋稅銀一十萬兩札關遵辦在案兹據江海關道聶緝槼於關稅項下湊集第一批銀五萬兩循案交商匯兌以歸妥便詳請奏咨前來奴才覆覈無異除給咨起解並飭將未解銀兩赶緊籌解外謹附片具陳伏乞聖鑒勅部查照謹奏奉硃批户部知道欽此○○奎俊片再太倉州知州程其珏前因失防城内事主楊鈞洋藥店被匪刦去錢洋烟土等物贓匪無獲一案卽經奴才會同兩江總督臣劉坤一將該州程其珏先行奏叅摘頂交部議處並勒限兩個月嚴緝贓盜務獲届限不獲再行從嚴叅辦奉到諭旨欽遵轉行在案迄今勒限已逾贓盜仍無破獲實屬不知愧奮據藩臬兩司詳請復叅前來相應請旨將太倉州知州程其珏再行交部議處以示懲儆除仍嚴飭勒緝贓賊務獲究報外理合會同兩江總督臣劉坤一附片具奏伏乞聖鑒訓示謹奏奉硃批著照所請該部知道欽此○○頭品頂戴江蘇巡撫奴才奎俊跪奏爲江海關第一百二十八結期内徵收華洋各稅及支解數目曁查明免單總數抵解餉需恭摺仰祈聖鑒事竊照江海關徵收洋稅按結提解部庫四成嗣於四成銀内酌留二成以備機器局用欵其餘二成銀内除額撥黔餉並提解加放俸餉外餘剩銀兩同招商局四成稅銀一併分解南北洋作充海防經費各等情均經先後奏咨轉行遵照在案兹據江海關道聶緝槼詳稱自光緒十八年六月初八日起連閏至八月初十日止第一百二十八結期滿共征各國商船進出口正稅銀一百五萬四千五百六十六兩零除洋商前完正稅准給存票換領現銀六千五百九十八兩零外實征銀一百四萬七千九百六十七兩零又徵洋藥稅銀一十一萬三千七百六十一兩零共實徵銀一百一十六萬一千七百二十九兩零應提四成銀兩内以二成備撥機器局用欵期餘二成銀内除提解黔餉銀八萬兩並提解加放俸餉銀五千兩外餘剩銀兩分解南北洋作充海防經費至是結期内洋商請領存票居多間有願請免照之貨實給過各口免單稅銀天津一十一萬二百三十三兩四錢七分二厘牛莊三萬九千四百六十九兩五錢三分七厘登州四萬三千八十一兩九錢七分一厘寗波三萬六千二百六十八兩五錢六分六厘福州七行八百八十六兩五錢九分五厘温州二千四百六兩五錢一分八釐鎭江八千一百一十三兩六錢一分六釐漢口五千六兩七錢六分七厘蕪湖三千七百五十二兩二錢七分一厘九江一百八十三兩三錢九分五釐厦門一百二十二兩六錢一厘汕頭四百七十二兩七錢二分七厘廣東一百四兩九錢八分八厘基隆二百八十五兩四錢五分六厘淡水七百二十六兩七錢八分六厘另造清册送部查核此項免單稅銀卽在前項實徵數内均已抵放京協各餉無從撥還共徵收招商局輪船及關照船進出口正稅並洋藥稅銀九萬二千二十六兩零應提四成銀兩亦經分解南北洋作充海防經費各等情造册詳請具奏前來奴才復核該關第一百二十八結期内所徵各項洋稅除提四成銀兩外實共應存銀六十九萬七千三十七兩零提出一成五厘聽候指撥出使各國經費餘賸銀兩均經抵放京協各餉並稅務司月支經費曁例銷各欵之和至免單稅銀仍懇恩接濟緊要餉需毋庸撥還長江各口免致互劃之煩除將原册分咨總理衙門户部查核並令將給過免單稅數另行造册詳辦外謹會同通商大臣兩江總督臣劉坤一核繕清單恭摺具奏伏乞皇上聖鑒謹奏奉硃批該衙門知道單併發欽此○○奎俊片再查案准户部咨各海關加徵洋藥稅厘等欵旣歸海關併徵自應照章存儲關庫聽候部撥又准部咨凡指明由加徵洋藥厘稅項下開支銀兩應各歸各欵動用其收支欵目另行開列清單按結奏報等因當經轉行遵照旋因江海關經徵洋藥進口稅銀歴係併入華洋各項貨稅提分四六成統收統除彚册開報卽將該關第一百十一結起至一百二十七結止加徵洋藥厘捐收支各欵銀兩另開清單先後奏報在案兹據江海關道聶緝槼詳稱自光緒十八年六月初八日起連閏至八月初十日止第一百二十八結期滿共徵洋藥厘捐銀二十一萬四千八百五兩四分又上結存銀一十四萬二行六百九十四兩八錢四分七厘九毫七絲三忽共合銀四十五萬七千四百九十九兩八錢八分七厘九毫七絲三忽統計是結期内共放奉撥及例銷各欵銀四十二萬七百三十二兩二分一厘三毫卽於前項徵存欵内動支外計尚存銀三萬六千七百六十七兩八錢六分六厘六毫七絲三忽留備奉撥未解各欵歸入下結造報等情開造細數清册詳請奏咨前來奴才覆核無異除將該關所送清册分咨總理衙門户部查照外謹會同通商大臣兩江總督臣劉坤一核繕清單附片具陳伏乞聖鑒謹奏奉硃批該衙門知道單併發欽此○○奎俊片再准總理各國事務衙門咨京師同文館經費應於外國船鈔銀兩項下酌提三成按結批解其餘七成交總稅務司收領嗣准咨稱華商船鈔與洋商船鈔一律照撥等因均經轉行遵照在案兹據江海關道聶緝槼詳稱自光緒十八年六月初八日起連閏至八月初十日止第一百二下八結期滿共徵洋船鈔銀五萬二千五百八十九兩一錢又華船鈔銀三千三百八十四兩二錢應解總理衙門三成經費銀一萬六千七百九十一兩九錢九分又交總稅務司七成銀三萬九千一百八十一兩三錢一分又徵内地子口半稅銀一十四萬四千四百八十六兩七錢八分又徵各國商船及長江船復進口半稅並暫存半稅銀三萬二百五兩九錢三分五厘除以暫存半稅抵完進出口稅銀四千五十五兩一錢一分八厘又抵完復進口半稅銀二千二百二兩三錢四分一厘外實共徵半稅銀二萬三千九百四十八兩四錢七分六厘以上各項稅錢不提四成均已湊濟餉需並聲明所收華商半稅與留關正稅銀兩一併湊放各餉無存至内地子口半稅一項照章按銀號收數詳報是以較稅務司單開之數增多等情前來奴才復核無異除將應解總理衙門船鈔三成銀兩按數給咨起解外謹會同通商大臣兩江總督臣劉坤一附片具陳伏乞聖鑒謹奏奉硃批該衙門知道欽此○○頭品頂戴兩江總督管理兩淮鹽政臣劉坤一跪奏爲恭報光緒十八年上半年淮南徴收課厘數目仰祈聖鑒事竊淮南鹽務於同治三年奏定新章徵收課銀按半年奏報一次鹽厘隨課並報歴届循照辦理光緒八年湖南湖北安徽三岸經前督臣左宗棠奏加新引接准部咨自光緒九年起將兩淮新舊各商課厘數目收支各欵分欵造報等因遵經報至十七年十二月止在案兹查十八年正月起至閏六月底止收舊商課厘銀一百三十四萬三千五百四十兩有奇新商課釐銀十一萬二千八百六十七兩有奇共收新舊各商課厘銀一百四十五萬六千四百七兩有奇又收湖北襄陽鄖陽等府試銷淮鹽厘稅錢二萬一千六百千文萬户沱抽收川厘錢十一萬五千九百六十三千有奇銀錢併計比較上届均屬有盈據兩淮鹽運使江人鏡分造清册詳請具奏前來臣覆覈無異除將清册咨送部科外謹彚開清單恭摺具陳伏乞皇上聖鑒敕部查 
 
 

Page 14

 
 
覈謹奏奉硃批户部知道單併發欽此○○奴才奎斌跪奏爲熱河駐防兵米改放折色謹將十八年放過情形並擬議此後常年辦法恭摺具陳仰祈聖鑒事竊查熱洒駐防不敷兵米每按每石一兩四錢發商採買日久積弊過深商民不堪苦累奴才於上年三月間會同督臣李鴻章奏懇照案加價二錢改放折色並將古北口旗緑兩營亦一律辦理後因兵災之後米價騰貴若於秋夏之間遽改折色恐兵丁購食維艱當經附片陳明將官員俸米改放折色騰出此米放給兵丁其本色不敷若于歸官採買例價不敷由公款籌墊至冬春米價平减再行全放折色均奉旨著照所講該部知道欽此欽遵在案當查熱河十八年春季兵米及官員上年俸米已經放過本色米石其夏季兵米移查宫倉尚有餘存並各州縣補放米石足敷開放自應先儘現存之米掃數放竣再行改放折色眉目方清辦理亦昭核實當將夏季兵米仍照舊章普放本色迨至秋季官兵應領米五千六百四十餘石宫倉尚存米二千零二石儘數支放下次米三千六百四十餘石若遵照奏准新章按一兩六錢放給折色維時米價雖較平减而所折之價每石除例哲六分僅合銀一兩五錢零四厘仍恐不及購食隨照章派員採買仍放本色計三千六百四十餘石僅不敷銀一百二十八兩零由道庫不敷經費欵内彌補其官員下半年俸米一千九百二十餘石冬季兵米五千六百三十餘石全數改放折色統計十八年放過官兵折色米一萬一千二百石零照章折放銀一萬七千九百三十兩有每石加减二錢合銀二千二百四十兩零由熱河道庫先行墊放由藩庫領還歸欵此放過十八年本色折色之情形也至此後常年兵米即應按照新章一律辦理惟折色之季分不同米價之昻低亦異自應略爲變通以便兵食查熱　駐防原設二十佐領其十六佐領駐紥熱河由宫倉支領米石其四佐領駐紥灤平縣距郡四十里名曰喀喇河屯另建一倉由會稽司收米就近撥放前都統延煦奏請改折色之時以一年所領半價尚不敷熱河駐防通年兵餉之需喀喇河屯相去稍遠是以未經議及現在變通辦理將熱河春冬二季兵米並官員通年俸米均改折色外尚餘一千九百五十餘石米價銀兩若於夏秋二季支放誠恐青黄不接之時兵丁糴食仍難若依舊官爲採買日久不無流弊冉四思維擬將此一千九百餘石米價改撥喀喇河屯於冬春二季搭放似較平允查喀喇河屯官兵歲支俸餉米五千六百五十餘石内有官員俸米五百餘石擬照熱河章程均放折色卽將所餘一千九百餘石米價搭放該屯冬春二季之餉餘出此項本色補放熱河夏秋米石之不足似此一轉移間熱河兵米麥秋全放本色冬春全放折色旣昭畫一且免偏枯而喀喇河屯兵米僅冬春搭放折色爲數無多　買亦不至爲難擬請作爲常年定章永遠照辦至古北口旗緑兩營兵米向由熱河道庫領價發商採買兵米四千石運交古北口同知收存支放查該兩營按夏秋兩季請領米三千八百六十二石五斗二升每年應餘米一百四十餘石飭據查報截至十八年夏季止僅餘米四百七十三石四斗不敷若于應歸該同知交代案内清算報核其古北口駐防官兵每季應領米一千一百石城守五營官兵每季應領米八百三十一石二斗二升除將所餘之米四百七十餘石儘數支放古北口駐防官兵秋季米石計尚不敷米六百二十六石五斗並城守五營應領秋季兵米八百三十一石二斗二升均按奏定新章每石按一兩六錢補放折色共合銀二千三百三十二兩四錢零内有每石加價二錢合銀二百九十一兩五錢零先由道庫墊發俟由藩庫領回歸欵此十八年古北口旗緑兩營本折兼放之情形也此後該兩營常年兵米擬按歴年實領米三千八百六十二石五斗二升之數每石照章給價銀一兩六錢共合銀六千一百八十兩零改放折色亦擬永遠照此辦理作爲定章所有十八年一律改放折色並擬此後常年辦法是否允洽除將詳細數目咨送户部查核外謹會同督臣李鴻章恭摺具陳伏乞皇上聖鑒訓示謹奏奉硃批户部議奏欽此○○劉秉璋片再查前准户部咨飭將重慶關洋稅銀兩迅卽委員掃數解部等因當卽轉行兹據布政使龔照瑗詳稱遵查川省重慶關自光緒十七年正月二十一日開關起爲各關第一百二十一結至是年十二月初一第一百二十五結止四結期滿徵收正半子口各稅銀七萬三千二百八十四兩二錢三分三厘三毫二絲八忽當經兩次准重慶關監督掃解前來内除前奉部咨奏撥十八年分京餉銀七萬兩先後詳請奏咨在案兹餘賸銀三千二百八十四兩二錢三分三厘三毫二絲八忽又准該關移解三成罰欵銀五十四兩三錢八分一厘一併發交匯解頭批京餉委員候補知縣鹿潯理承領帶解至京分赴總署曁户部上納等情詳請奏咨前來臣覆查無異除分咨總理各國事務衙門曁户部查照外理合附片具陳伏乞聖鑒謹奏奉硃批該衙門知道欽此○○太子少保頭品頂戴陜甘總督臣楊昌濬跪奏爲審明致死一家二命重犯按例定擬恭摺具陳仰祈聖鑒事竊據前署武威縣知縣朱銑詳報客民周玉俚毆傷王青義身死棄屍滅跡並謀王青義之父王見中一家二命及王見中屍被獸殘一案當經臣批飭審擬詳解該前署知縣朱銑未及審解卸事該縣陳延芬回任准交提犯覆訊議擬由凉州府知府陳才芳解經臬司裕祥審轉前來臣提犯研訊緣周玉俚籍隸永昌縣傭趁度日與已死該縣民人王青義曁王青義之父王見中素好無嫌王青義先與周玉俚仝在古浪縣屬大靖堡傭工嗣周玉俚另赴蒙古花莊子地方爲人放駝光緒十六年三月十八日周玉俚由蒙古花莊子復至大靖與王青義及熟識之王化魁一同會遇王青義談及工苦周玉俚隨以花莊子富足能以多掙銀錢令王青義辭工於是月二十日同赴花莊子住站二十餘日未獲雇主王青義父後悔仍與周玉俚結伴轉回大靖四月二十二日下午時候行至王家窩地方坐地歇息王青義　怨周玉俚不該欺哄使其辭工没主空花盤費周玉俚不服爭吵互詈王青義生氣起身用手携防狼木棍向周玉俚撲毆周玉俚閃避接奪木棍過手冐打一下致傷王青義額顱倒地移時身死周玉俚慮恐有人看見起意棄屍滅跡隨將屍身拖棄河内因水流湍急屍身當卽漂没周玉俚仍自回大靖王見中以其子王青義久無信息尋至大靖不見卽向同宗之王化魁問知王青義同周玉俚赴花莊子找事邀同找尋周玉俚查問周玉俚以王青義現在花莊子另覓好事之言向其支飾王見中隨央周玉俚帶往找尋周玉俚無言推辭又恐前情敗露到官問罪起意將王見中誘至無人處所致死滅口五月初一日一同起身上午時候行至古浪元墩子西北沙溝僻處周玉俚四顧無人乘王見中不防卽用木棒向其頭上狠毆兩下致傷王見中顖門左額角倒地殞命逃往各處躱避嗣王化魁回家探望王見中之次子王三娃子以伊父未回向王花魁查問王化魁告知伊父兄先後與周玉俚均赴花莊子久未回歸王三娃子生疑即央王化魁同至花莊子查找並無王見中王青義下落周玉俚亦無蹤跡一同轉回尋至元墩子西北溝上地内見有藍布破領架一件藍布破汗衫一件青布雙梁舊鞋一雙藍布破單褲一條髮辮一根王三娃子認係其父生前所着衣服報經獲犯勘騐王青義死屍巳被河水冲没無存王見中屍身亦被野獸殘食僅獲腿膝骨一節餘骨拖散未獲錄供通報批飭審解前署知縣朱銑未及訊擬卸事該縣陳延芬回任接准移交覆訊議擬由府司勘轉到臣親提覆鞫據供前情不諱嚴詰王青義實係口角爭鬥冐毆適斃委非有心致死並事後謀斃王見中滅口均無起釁别故亦無在塲帮毆加功及逃後知情容留之人案無遁　查例載殺死一家二命一故一鬥者擬斬立决奏請定奪毋庸斷給財產又名例載斷罪無正條援引他例比附定擬各等語此案周玉俚與王青義口角爭鬥棍毆傷王青義身死又以其父王見中央伊同找王青義下落慮恐敗露起意致死滅口將王見中引至僻處用棒狠毆殞命實屬一謀一鬥奪雖死者身受各屍傷一被水漂一被獸殘無憑相騐然犯供旣已歴歴如繪又有王化魁之供可證自可據供定罪查王見中與王青義係屬父子遍查律例並無致死一家二命一謀一鬥作何治罪專條惟謀故殺人按律均屬斬候應請比附問擬周玉俚除移棄王青義屍身已失輕罪不議外應比照殺一家二命一故一鬥擬斬立决例擬斬立决奏請定奪左面刺兇犯二字毋庸斷付財產證佐王化魁訊無知情隱匿情事應毋庸議鄕約王啟元失於查察事發差傳業已病故請免置議屍骨飭理凶器撩棄免起除全案供招咨部外所有審明致死一家二命重犯按律定擬緣由理合恭摺具陳伏乞皇上聖鑒核飭部覆施行謹奏奉硃批刑部速議具奏欽此 
 
