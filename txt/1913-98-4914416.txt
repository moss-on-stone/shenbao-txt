# 1913 - 98 - 4914416

 

Page 1

 
 
   
 
 

Page 2

 
 
時評 
[迷離撲朔之世界（無名）]  
　　宋暗殺案眞所謂千變萬幻而不可思議者 
矣殺宋者爲武士英武固與宋無仇也方使者爲應桂馨然而應又不認也應旣不認而據國務院之通電則應又向政府以自承也然則宋案已變幻不可思議矣應案尤變幻而不可思議也 
　　應之是否主使日後審判自明特應之上書政府其果何居耶豈恐搜查之證據不足而特爲此以自暴耶是誠不解應之是何心理者矣 
　　鳴呼人心變幻一至於斯雖有聖人莫能剖解我無以名之名之曰神經錯亂之中國人而已 
命令 
　　三月廿六日臨時大總統命令任命張　督辦導淮事宜此令 
　　任命徐沅兼外交部特派直隷交涉員此令楊志澄加陸軍少將銜此令 
　　曾毓　授爲陸軍需監此令 
　　任命張炳華爲甘肅内務司長馬鄰翼爲甘肅敎育司長呂世俊爲甘肅實業司長此令 
　　國務總理内務總長趙秉鈞呈稱據新疆都督兼民政長楊增新呈請任命張鳴遠護理新疆警察廳長應照准此令國務總理趙秉鈞呈稱據臨時稽勳局局長馮自由呈請任命鄧玉麟爲審議員劉照藜爲兼任調察員應照准此令 
　　司法總長許世英呈請任命李金杜署山西太原地方審判廳長葉金揚署山西太原地方檢察廳檢察長應照准此令 
　　任命邵修文署山西高等審判廳長王懋昭署山西高等檢察廳檢察長此令 
　　司法總長許世英呈請任命林緝鐸署福建閩候地方審判廳推事李煊署福建閩候第一初級檢察廳檢 
察官王植署福建閩侯第二初級審判廳推事高震勳署福建閩候第三初級檢察廳檢察官林祥熊署福建閩清初級審判廳推事黄士恒署福建高等審判廳書記官長陳培源署福建高等檢察廳書記官長應照准此令司法總長許世英呈請任命殷汝熊署浙江高等審判廳推事金兆鑾王序賓署浙江高等檢察廳檢察官應照准此令 
　　司法總長許世英呈請任命吳家駒馬彝德署京師高等檢察廳檢察官張業廣署京師地方審判推事錢承鈞王國鈺張更生署京師地方檢察廳檢察官應照准此令國務總理内務總長趙秉鈞呈稱據黑龍江都督兼署民政長宋小　呈請任命杜蔭田爲龍江縣知事鍾毓爲呼蘭縣知事黄家傑爲綏化縣知事辛天成爲海倫縣知事趙富安爲嫩江縣知事鍾祺訥河縣知事張樾爲肇州縣知事兆麟爲安達縣知事于英薈爲大賚縣知事王耀昆爲巴彥縣知事王英敏爲蘭西縣知事達杭阿爲木蘭縣知事劉啓昆爲餘慶縣知事王繼業爲湯原縣知事于家銘爲青岡縣知事高登甲爲大通縣知事張祖溶爲拜泉縣知事高廷楨署愛琿縣知事應照准此令 
　　國務總理内務總長趙秉鈞呈稱山東都督兼署民政長周自齊呈請任命姚　圖蕭方駿杜李杜芳爲總務處秘書陸家駒樓兆梓李繼璋影兆煕爲總務處科長陳永修董頣毛乃庸爲内務司科長張學源賈錫孫周安康爲財政司科長余梅蔭林修竹崔麟臺陳名豫爲敎育司科長孫維璧張朱蕭方麟李繼沆爲實業司科長應照准此令 
　　國務總理内務長趙秉鈞呈稱據安徽都督兼署民政長柏文蔚呈請任命陳仲趙宋卿洪汝闓張鴻鼎爲總務處秘書方肇楴李時蕊程殿　朱世杰爲總務處科長楊召南爲技正應照准此令 
　　國務總理内務總長趙秉鈞呈稱據黑龍江都督兼署民政長宋小濂呈請任命王莘林張光鼐蔡運升爲總務處秘書常蔭廷譚士先張朝墉錫廉爲總務處科長王玉科伊雙慶孟怎劉鳳翔爲内務司科長齊耀君鄔漢章朱文元爲財政司科長林傳男胡斗衡史錫永爲敎育司科長姚明德鄭先資張凌恩爲實業司科長楊琦昌爲技正應照准此令 
　　伊犂鎭邊使廣福電呈稱土爾扈特台吉實贊共各請一體給予封奬等語土爾扈特西部落二等台吉巴圖博羅應進封爲頭等台吉以昭激勸此令 
　　伊犂鎭邊使廣福呈請任命皮克愽依爲士爾扈特西部落二等恊理台吉應照准此令 
[專電]  
[北京電]  
　　國務院宥電各督民政長據滬文元坊二號應夔丞三月廿三函稱應夔丞立正言事近來各報往往於論調用意挑起政府與政黨之惡感殊與大局攸礙今發現一種監督政府政黨之裁判機關所發之印刷品雖無深意可使各界觀念别有所注倘果非虚大可維持人道督飭政治進行以消政界惡感事關大局敬以聞此上政安三月廿三日快車附郵附監督議院政府神聖裁判機關簡明宣告文嗚呼今日民國因至危極險存亡之秋方若嬰孩正當維護哺養豈容稍觸外邪本機關爲神聖不可侵犯之監督議院政府之特别法廷凡不正當之議員政黨必以四萬同胞公意爲求共和幸福以光明公道之裁判執行嚴厲正當之刑法使我天賦之福權奠定我莊嚴之民國今查有宋敎仁莠言亂政圖竊權位梁啟超利祿薰心岡知廉恥孫中山純盜虚聲欺世誤國袁世凱獨攬大權有違約法黎元洪羣小用事擅作威福趙秉鈞不知政治岡顧責任黄克强大言惑世屢誤大局其餘汪榮寳李烈鈞朱介人輩均爲民國神奸巨蠧内則動搖邦本賊害同胞外則激起外交幾肇瓜分若不加懲創恐禍亂立至茲特於三月二十日下午十時四十分鐘將宋敎仁一名按照特别法廷三月初九日第九次公開審判由陪審員薜聖渡君等九員一致贊同請求代理主席副法官葉義衡君判决死刑先行卽時執行所有罪狀另行宣布分登各報以爲同一之宋敎仁儆以上開列各人但各自悛悔化除私見共謀國是而殖民生則法廷必赦其旣往其各猛省凛遵切切此諭查此件係於念五十時接到似此譸張爲幻膽大妄爲其中虚實均難懸揣現仍飭陳交涉使將暗殺宋敎仁一案查照屢電認眞根究外合分電各省周知密查防範云云 
[北京電]  
　　近提署查確刺客多名已密防 
[北京電]  
　　川粤漢借欵中之美資本圑願將權利讓於花旗銀行 
以此圑亦大借欵中之司脫蘭脫所組織觀此似司氏以後將絶意於貸欵中國 
[北京電]  
　　五國圑迭次開議先轉圜大借欵事不成則議代表等最終辦法及對於小借欵之方針余詢當局似尙以拒絶五國圑爲危險 
[北京電]  
　　國會事務局訂正式總統就任禮八條（一）新舊總統行互祝禮如袁當選免去（二）祝畢至國會小憇後（三）由議長引入議塲全場拍手（四）新總統登壇宣誓（五）舊總統報告任内大事（六）議長宣讀勉詞（七）兩總統退場小憇入南海總統府（八）餘照國慶日禮 
[北京電]  
　　王芝祥有請兵說已令王統戈軍但在京王派人皆謂必無事趙從藩已决先赴滬 
[南昌電]  
　　潯事王芝祥恐烈盡力調停暫接鎭守使易戈克安赴京惟謠言甚多居民惶恐匪徒煽亂李督已派師長劉世均軍法處長杓鈞赴湖口會同鎭定 
[杭州電]  
　　蘇屬食鹽王豐鎬設研究所主吃淮鹽浙運司昨電國務院嚴究 
[杭州電]  
　　刺宋案浙督今日通電緝凶 
[南京電]  
　　第一師旅長已定周應時戢翼翹刻卽發表 
[南京電]  
　　昨陜省國稅廳長劉瞻漢來寗調查蘇省國稅廳規制及辦法以資考鏡 
[南京電]  
　　昨造幣廠銀庫失去存放庫洋一千二百元當經警局勘視聞無被竊實在情迹頗難著手 
[南京電]  
　　應省長昨將蘇省民國二年上半处年地方收入支出槪算案提交省議會議决 
[南京電]  
　　應省長現飭江寗縣修理明陵刻已興工 
[南京電]  
　　政府接濟軍餉三十萬現已到寗 
特約路透電 
[哈爾濱電]  
　　莫斯科某報載有俄京訪事與外務部遠東科科長卡柴柯夫之談片訪事問以中國在俄蒙邊界豫備戰事之謠言是否確實該員答稱消息屬實俄人早知中國已在豫備征蒙其在毗連蒙古之各省調集軍隊即爲此事中國除調集大軍外復在邊界一带設堡以防俄軍襲擊華軍如攻入蒙境則俄國因與蒙古訂有條約不得不恊助蒙人果爾則中俄難免不以干戈相見惟據該員之意目下事勢尙未至正式宣戰地步 
[哈爾濱電]  
　　據洛伏佛萊雅報載稱蒙古專使近寓俄京之際曾與一俄國及外國某軍裝廠之代表俄人名斯乞夫爾納者訂定合同許由供給蒙古政府各項軍裝並許該公司在庫倫及蒙古各處設立軍裝庫 
[北京電]  
　　英法德俄日五國公使昨日（二十六日）開會議决詢問外交部中國何時始能償還六國銀行團之墊欵此舉業已實行惟尚未接中政府覆文 
[成都電]  
　　巴塘江卡之藏人現復出兵攻擊華軍多在鹽津（譯音）附近渡江而下華員現安派大隊援兵前往應敵征藏之華軍目下約有九千名藏兵之數似與相埒鄉城附近華軍現盻望接濟軍需子彈近有兵士二百名相率變叛 
[武昌電]  
　　黎都督布告遣散之軍隊略謂鄂省負債日重故爾等之月餉行將減少否則必將遣散今爾等各發愛國之心自行告退以蘇國家之財政其志可嘉爾等須各回鄉里不得身衣軍服或携带軍械或滋擾地方犯者將按軍法重懲决不寛貸云云 
[武昌電]  
　　此間定於三月二十八日開會追悼宋敎仁 
[開封電]  
　　京漢鐵路各貨車滿載難民南下豫省現在依舊苦旱各處物價大漲 
[成都電]  
　　江孜等處現皆平靖 
[張家口電]  
　　農林部司員陳某購到美國機器多件爲彼在多倫諾爾附近所辦畜牧塲之用 
[北京電]  
　　　張謇已被任爲導淮監督譯電 
[北京電]  
　　參議院開議鹽斤加價議案時直隸省議員谷鍾秀提出動議目下加價徒利鹽商無益於民衆皆贊成故該案業已失效 
[北京電]  
　　交通部現與各省當道磋商裁廢鐵路 
釐金事宜 
[北京電]  
　　國會議員現到京者共三百十二人 
内有蒙人五員衆議院議員尙有多人未經報到 
[北京電]  
　　政府已委那彥圖載洵馮國璋蔭昌張廣建孫寳琦代表恭送隆裕清太后金棺前往西陵 
[東京電]  
　　此間著名政論家犬養毅等及華使汪大爕與胡瑛等現議組織華日恊會 
[巴黎電]  
　　法國下議院已投票表决信任新内閣同意者二百二十五票反對者一百六十二票而中立不投票者共有一百六十四員之多以故議院休息室内皆謂新内閣之地位殊爲不穏新内閣宣布之政策其大綱爲實行三年兵役及改革選舉法據首相宣稱政府深知非行三年兵役之制不足保全國榮而國家於阽危之秋殊難融洽意見云 
[倫敦電]  
　　英國内務大臣麥肯萊君在下議院提出議案請將獄中之要求參政權諸女子暫行開釋因諸女子均守絶食之戒身體惫乏不宜久禁故也獨立工黨大會决議反對選舉一員以上之投票律及其他各選舉議案須候政府提出予女子選舉權之辦法再爲贊成云 
 
 
 

Page 3

 
 
[鈕約電]  
　　美國連日大風之後復遭大水哇哈愛哇及印提亞拉兩州被淹十二城之多傷失人口甚衆並衝毁鐵路橋梁二十座路軌若干里損失之數共約英金二千萬磅哇瑪哈地方風災之後復降大雪致災民益爲顚沛此次大風以哇瑪哈愛災最重惟今日（二十五日）據哇哈愛哇州斯泊林菲爾特電稱里卡决壩淹斃五百四十人台登地方水深十三尺傳言已淹斃五千人無家可歸者三萬人 
[倫敦電]  
　　英國外相葛雷君今日（二十五日）在下議院對於巴爾幹之時局曾發重要之宣言據稱亞爾巴利亞自治邦北面及東面之界線已由列强議决彼已力勸芒台里格洛勿攻斯克太里以免無意識之流血一面復力勸土耳其與巴幹各邦承認列强調和之條件並打消各邦要求土耳其賠償兵費之理想葛雷君又謂列强所待解决之諸問題必多周折惟亦毋足爲慮列强因同意所得結果其一卽爲停止亞爾巴利亞邦境内之戰爭萬一各邦不願尊重列强之决議則仍望各國勿行單獨之舉動以便會同施壓力云首相愛斯奎土君亦謂深望下議院及英政府均以停戰爲主見云 
[倫敦電]  
　　路透電社得悉奥國先後共致芒政府公文四件（一）爲虐待奥國船長事（二）爲戕害敎士事（三）爲逼人入敎事（四）爲轟擊斯克太里事各公文措辭均極嚴厲並要求卽行照覆以令奥國滿意芒政府於第一事已允派員調查於第二事已允由某處奥國天主敎敎長調查惟不允奥國領事參與其間於第三事允由奥芒各派文員會同調查而於第四事則不允直接答覆芒國覆文均由奥國允納惟關於戕害敎士之覆文則經駁絶 
[布京電]  
　　據確實私家消息布國馬隊已入亞得里亞那堡城布軍於黎明時鼓勇進攻佔據該城之東部内有砲台六座及砲隊全軍土軍已縱火焚燒軍需庫兵工廠炮庫營房及醫院等屋該城北部現已火勢熊熊延燒四處居民均倉皇奔逃亞得里亞那堡城現全爲布軍所佔土軍統領乞克里提督已於今日下午二時投降布軍 
[俄京電]  
　　俄國國會聞亞得里亞那堡失陷消息大爲歡忭全院狂呼直至㗋唖始已故乃停止討論政務布國首相及駐俄布使適在院中各員乃舉之於肩繞行於院正副議長皆随於其後繼乃高唱俄布國歌復由國會牧師禱謝上帝後由各議員護送布相等回抵旅館 
[柏林電]  
　　　布塞兩軍已佔據亞得里亞那堡全城土軍統領聞已自行炸斃布塞兩京聞該城攻陷消息大爲興奮布軍現復進攻却太爾茄 
[布京電]  
　　今晨（二十五日）聯軍合攻亞得里亞那堡城東部各要點均爲聯軍所佔 
[土京電]  
　　却太爾茄復於星期一日接續開戰翌日又戰土將現派新抵之援隊抵禦敵軍 
[芒京電]  
　　芒國已派專使赴斯克太里照會愛蕯特提督准平民於三日内離開該處 
[奥京電]  
　　今豫料各國旦夕將照會塞芒兩國政府從速撤退劃讓亞爾巴利亞各地之軍隊斯克太里亦在其内故平民已可不必離開該地云 
[芒京電]  
　　芒政府照會列强愬述奥國對於斯克太里之舉動實違中立惟今將設法令平民離境芒政府復將此事及向列强議一節照會奥國公使 
要聞一 
[大借欵之末路（續昨日）（北京特約訪員一葉子）]  
　　三月五日之拒絶三月四日各國政府之意見旣確定六國公使卽開會以議最後之交涉正式提出各議取决六國政府之合同案卽日由主席公使朱爾典氏通牒於中國政府 
　　中國政府所以不許六國之新提議者不難由當時政府意思察知之然政府以各國間爲注意於自已之根據地而形勢一變如德國且撤回一切之主張許英國之新提議曩時六國之不和至是已易爲一致之行爲故在中國政府旣不有非常之决心與勇氣則拒絶此新提案之毅力於事實上亦頗不易不意翌五日中國政府之答覆極其簡單亦不附以特别之理由僅僅藉劉次長傳達之而已其言曰 
　　中國政確認以曩日從中立國中選任監督官爲最公允者如六國之新提案實不能承認云云 
　　其拒絶之形式於口辨上雖極簡明至内部之理由則又有許多苦衷在今聞諸當局者之所發表則第一理由爲監督官任命當初非舞好意上之解釋然任命權純爲中國政府所有之權利非可受六國之强請者若中國政府突然以其所任命者通牒各國爲違約非理則六國之新提案亦同時可稱爲違約非理况當初關於監督官之國籍本無何等之交涉耶 
　　第二理由今旣認中立國人爲公平正當乃各國各重視其位置而皆以爲將來擴充權力之具若忍而聽之豈非使吾國蒙其不利政府因以此根本原則爲理由而拒絶之者乃當然之事也第三理由卽退一步而舍上述之二理由此外更不能許之者卽以俄人入審計處一事是也俄國爲有政治野心之敵國外蒙問題可證明之蓋俄人常阻害借欵之成立致使中國政府政治上之布置屢致頓挫故以敵國之人員置諸密計處重要之地位殆如以刃授仇危險殊多也 
　　以上各理由爲政府外交上之理由至横宣於其内部則别有原因在卽根本原因關於監督官任命政府與六國圑之間有一默約由形式言之純然依政府之任命六國圑毫不干涉然任命發表以前兩者間不可不預爲磋商不意政府第一次任命竟不與六國圑爲何等之交涉而毅然發表之六國圑忽激昂而起從表面上反對之更進而不叩中國政府之意而强行提出新提案若此際稍稍從六國之指命必至自參議院以迄於一般國民悉力攻擊政府之賣國政府今方注意於改革内政與收拾人心一旦因此而失其信用决所不甘且更使該問題陷於困難者卽政府憲法制定策之失敗是也假新憲法俾置政府於安固之地位并將來之正式國會亦無所異議以謀新政之通過實一根本問題若憲法事件致生意外現政府之狀態必至一變國民所不肯承認之借款案件而政府容許之適以兆國内之爆發而無以收拾人心此卽所以政府犧牲六大强國之感情而遂毅然以拒絶之前三理由猶僅僅枝葉之談也 
　　因以上各原因而借欵交步遂至斷絶有不能槪咎吾政府者吾人往復於二年間詳愼攷慮之有種種如下（一）政治合同之不備（二）政治財政之混雜（三）一時集合野心國並非眞正援助中國然則其决裂殆爲自然之結果惟其大可尋味者此事或爲中國將來之幸事亦可知也 
[今後之情形]  
　　借欵問題旣錯雜不可明今日固無可豫斷卽以今日情勢論之正式國會之開議新總統新内閣之選舉迫在目前面猶未實行决不能有復活之希望若現時方運動政府之小借欵果能成立則六國借欵更不易達於復活之途而政府所最苦痛者卽在外國債務日增不特不慮及因是而受列國如何之强迫且今日非六國借欵或有相當之借欵不能免此難關盡人知之乃周總長於十二日通告六國圑詳記過去交涉之始末而明言無交涉决裂之責任且陰諷示談判之决裂焉則此後六國圑果出於如何態度或者随中國政府共其變化可推而知也 
　　政府在天津北京與英德爲小借欵之交涉日漸進步而猶未見成功假令此欵竟能成立以今日歐洲之財况恐尙不能以單獨商社應巨額之借欵也 
　　政府有以此次决裂或致六國圑之解散然現在六國圑之狀態猶未見有解散之直接原因要之六國借欵今後之死活或屈服於我政府無條件之下或爲六國政府所强迫二者必居其一矣　　按此信發時美國尙未脫離財故如是云云今則情勢又異矣記者識 
雜評一（無名） 
　　疑陣一宋敎仁案一疑陣也不知其歸結如何　 
　　疑陣二中俄開戰說一疑陣也不知其歸結如何　 
　　疑陣三大借欵事一疑陣也不知其歸結如何 
　　疑陣四江西事件一疑陣也不知其歸結如何 
　　疑陣五疑陣云者千變萬化而無確定之一二者也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國會召集預記]  
　　國會開院之期已經定爲四月初八日距今僅有十餘日耳所有一切應行籌備之事甚多茲分紀如下 
　　此次議定國會開院日期係以袁總統主張以速爲妙原定初六日後因時間太促故又推展兩日至初八日行開院典禮聞袁總統之意則以開院日若不提前規定則各省當選議員尙復徘徊觀望任意延期今開院之期旣經確定則各省議員自不能 
再存觀望致誤召集蓋欲藉此以促議員之北上而冀期國會之速成决議之後卽於十九日發布國會開院日期之命令云 
　　民國議會之開會兩院同時行之今依照國會組織法惟有兩院同時召集大總統無先召集一院之權今各省到京之議員惟衆議院人數尙多而參議院之選舉内地各省日内始將次告竣其他如蒙古西藏青海等處之參議員刻下尙未選同又如中央學會今方組織選舉事項無論如何十日之内亦難選舉完竣卽各省已經選出之參議員而道路之遠近不同其道路較遠者亦恐難如期應付召集則預料民將來兩院開會在衆議院一方面尙可望凑足過半數到會之議員面參議院一方面就事實上而言已有不能辦到之勢日前政府對於此事頗費籌畫因擬定先按期開會俟足法定人數時兩院再同時開議選舉議長此不過先行開院典禮而已固不必以法定人數爲標準也 
中央學會選舉遲誤之原因純因參議院久不開會故該會之組織法始終不能通過以致遲誤到今茲聞政府對於此事備極注意現由敎育部設立中央學會選舉事務所籌辦一切惟日期過迫手續繁多該會現定自二十五日起至下月十一日止收驗各格選舉人之文憑十一日以後始能定期選舉大約此項參議員舉出之時必在四月十五日以後矣現在辦理此事談及遲誤之原因皆痛恨現在之參議院不置云 
　　此次衆議院開院地址即在象坊橋財政學校偏西空地建築議塲此項工程自去年冬月即行著手現在雖已規模粗具然一切布置尙非日内所能竣事刻聞政府已限定此項工程務於四月初八日以前一齊報竣但届期能否即行竣工現在尙不可定云 
　　國會開幕舊時參議院卽當然消滅前者已由吳議長宣布該院閉會日期茲聞該院閉該院閉會之後所有各省議員尙須由政府發給相當之旅費日前吳湯兩議長謁見大總統時尙曾議及此事云 
　　袁總統因國會開幕期限迫切外間謠言甚多殊爲可慮政府對於此事已曾屢次會曦擬定辦法一面通電各省都督民政長責成維持本省秩序不准怠懈一面責成北京原有之軍警届時嚴爲防備云云 
　　近日外間傳言謂國會開院卽選舉大總統所有京中各機關同時停止以待新政府之成立等語茲經詳細調查此說實係不確臨時政府之消滅必俟正式大總統舉出新政府成立萬無先停止舊機關以待組織新機關之理况選舉總統亦非國會開院後卽能選舉必俟憲法上總統之選舉法規定始行組織選舉會定期選舉大總統其手續自有一定萬不能如外間所傳者云云 
　　國會開幕大總統當偕同各國務員出席報告臨時期内　　 
辦過各要政之宣言書業已由國務院封交總統府茲聞此項宣言書業經大總統發還國務趙總理昨將原擬草案交秘書長令即提出於本院參事秘書會議按照議定原書所列十部辦過各議事之成績分任考核以一星期爲限分議具覆另行提出會議以便定稿云聞張秘書長昨已通告十部秘書廳矣 
　　國會事務局人云國會開幕禮節已經擬妥大致如下（一）四月七八九三日全國升國旗八號京城升砲三十六門（一）國會議員於是日上午八時齊集（一）九時臨時大總統偕國務員到院先入休息所（一）十時大總統出席議員行三鞠躬禮大總統答禮（一）大總統讀祝詞國會議員臨時主席答詞大總統遂退（一）投票選舉正式總統此條爲暫設實行與否尙未定局云 
[北京報界對待陸軍部違法命令之激昂]  
　　陸軍部日昨忽有命令一則係由警廳傳知各報謂報章登載軍事外交事件科以軍法無可稍寛定自二年三月二十一日起由部派員實行檢閱簽字辦法倘有故違立卽派員究辦自有相當之對待等語各報社接此通知後大動公憤昨在報界同志會開會研究對待方法僉以軍事外交秘密惟當事者有保守秘密之義務報館中人本無從與聞秘密若其知之則必當事者之洩漏當事者應負其責報館無此責任也有軍法所施僅限於軍人萬無可以施及報館之理世界各國無此奇聞惟俄國野蠻專制之時曾有限制言諭自由檢閱報纸之事然亦必以法律爲根據未敢直以命令行之今陸軍部之野蠻乃較甚於俄國發出此種非法之命令以摧殣輿諭可謂荒謬已極各報當卽議决對於大總統請願懇其取消該部之違法命令若不見允則於參議院請願請其提出彈劾案以爲横暴者戒茲將該部違法命令附錄於下内務部訓令准陸軍部函開近日京報紙多方刺探外交軍事秘密事件漏洩登載實於國家政務大有妨碍昨由府秘書廳奉諭函請貴部飭知各報館對於外交軍事秘密事件一槪不許登載違者按律嚴懲在案惟秘密軍情一經漏洩卽礙進行雖嚴懲報館於事後實已無從補救誠不如先事預防免生枝節應請貴部轉知各報館嗣後凡登載軍事均應先行具稿到本部檢閱簽字後方准登載否則一槪認爲禁止事件不准濫登蓋軍事消息本部聞之最詳知之最確其於可否宣佈各情尤有勘酌之責固不盡以事之虚實爲衡譬如庫倫事件各報日言征伐日言調兵適足啟敵國警備之資又各報揑稱專電妄言某處兵變使民心惶惑不定妄毁軍人名譽實不啻激之使變科以軍法無可稍寛徵之報律亦難藉護本部若驟與爲難似乎不敎而誅逼人太甚然究不能聽其謬謬悠悠以無稽之詞禍天下後世今與諸報約自二年三月二十一日起由總務廳派員於每日午後一點至三點接待各新聞記者實行檢閱簽字辦法倘有故違本部立即飭員究辦自有相當之對待本部實心任事一秉大公但求於國家前途有益决不畏摧殘輿論之謾言亦决不以黨見紛爭爲顧忌報界諸君子旣負代表輿論之責必多明通諳達之材委曲苦衷當蒙深諒也除電致各省都督轉飭各路高級軍事官署一體遵辦外請先行飭知本京各報館並轉飭各省民政長查照辦理等因到部合行令知京師警察廳轉飭各報館遵照 
[粤報界對於新醒報停版案之質問]  
　　粤省報界公公會致警廳函云公啓者昨新醒報因貴廳長勒令停版禁止發行當將貴廳長處分令原文抄送敝公會敝公會卽集同人再三研究竊有所疑用敢質問第一欵謂該報倒亂事實倒亂二字作何解釋倒亂事實是否卽應停版第二欵謂報淆惑觀聽貴廳長原文於致英領事函確已承認爲有其所爭辯者爲偵探爲稽查字樣耳現華字報已將原函英字揭登報端定譯爲女偵探貴廳長能否將原函中謂女稽查之英字再行宣示至責該報故作疑詞疑詞者似係未敢確定爲有之謂而貴廳長卽指爲淆惑觀聽是否疑詞卽屬淆惑觀聽又是否淆惑觀聽卽應停版第三欵詎該報有意詆毁而所持理由以十二日車大炮欄痛詆一般之偵探及十三日車大炮欄聲東擊西之謬論爲根據是否一般偵探悉神聖不可侵犯而所謂聲東擊西者於文義上爲無所指定之詞是否無所指定之詞可確定爲有意詆毁又是否卽應停版他如謂該報擾亂行政此四字作何解釋界線若何以上各欵均可疑之點而且共和政體言論自由出版自由民國成立後未將報律頒佈最近中央農林總長起訴亞細亞報一案認前清報律爲有效貴廳長禁止該報發行究竟適用何種法律如仍照中央認前清報律爲有效貴廳長所依據者爲前清報律之第幾條統希逐欵明白從速答覆以便登報俾釋羣疑 
[潯陽江頭之大恐慌]  
李都督派委師長俞應麓會同旅長歐陽武督率步兵一營炮兵一連分道起行赴建昌德安九江下游一带地方觀察军情擬將鎭守一職取消茲悉俞師長已於二十日拔隊赴潯駐防偕第二師叅謀劉思義同往廿一日第一師又派王參謀官赴潯視察日昨九江鎭守使戈克安致各處通電文云克安自光復以來鎭守潯陽一以保衛人民顧全大局爲主旨現奉贛都督令忽將克安管轄要塞六台取消改委警視廳長陳廷訓充九江三台總台官水巡總監蔡銳霆兼管湖口東西兩台及馬當砲台事務旋復奉令將克安所轄步兵九圑編入第一師歐陽武管轄更令省軍逼近潯城人民奔走呼號紛紛遷徙鎭守使所有兵隊激於義憤效死而勿去急欲迎戰克安决不忍開戰端以苦我潯陽人民且破壞全國大局惟贛督先事旣未經磋商臨時復以威力揆諸事理殊難索解（下略） 
[鄂省官民維持選舉參議員手續]  
　　鄂省議會自十七號選出劉成禺韓玉宸兩參議員後至今數日停會未能續選其原固極爲複雜黨見實爲之梗而總監督夏壽康之更改投票方法尤爲一大原因緣十七日投票係議員各自在本席書寫然後一一投匭此本當埸多數議决之手續乃共和黨因國民黨議員之允賣票者臨時仍投本黨之票致韓玉宸當選堅不肯就席書票援據條文請夏總監督宣布以後投票應分作兩人一班出席書票投畢歸座再換一班蓋以如此可監視已經賣票之議員不致翻悔也國民派堅不承認共和黨亦因内部競爭不能出席一連數日未能續投黎公以國會開幕在卽鄂省參議員猶未選出各省難免譏誚况參議員一日不選出省會卽一日不開議影響於湖北前途者尤巨特集國民共和兩黨幹事白逾桓田桐陳宏誥謝石欽等會議維持方法四事一仍照十七日手續各在本席書票地二共和國民兩黨議員各座一邊不依簽定席次雜座三二十三日務須出席選舉不得再緩四黨籍分座自選定參議員後取消現該兩黨幹事已分别轉致各議員知照而鄂省公民王利用等以各議員惟閙黨見不以國家爲前提到會則起衝突散會則肆嫖愽數日之參議員多日竟不能選出殊負人民付託之望特發起國民監督議員會於二十一號在黄鶴樓開會議定先行勸告兩黨務必卽日出席勿徒爲無謂之爭執云 
[沙洋鎭巨富破產記詳]  
　　湖北荆門縣沙洋鎭富户陳錫光家資十數萬在鎭開有錢莊綢緞雜貨各號平時對於地方公益善舉靡不捐助巨欵前歲民軍起義陳在各埠聯莊頗受往來虧倒損失及第八師長季兩霖充安襄鄖荆招討使時統軍到沙勒令捐助軍餉四 
萬串陸已勉力措繳季之部下參謀劉英（一字不識現亦被舉爲省議員）又强索一千元圑長鍾鳴世龐成功則一借七百元一借五百元迨季兩霖之軍北伐左軍軍統劉公又率兵來復勒捐餉銀三萬串陳亦力籌給之乃未幾季兩霖又以修築荆襄大堤爲名借錢四萬五千串並强委陳錫光之子榮昌充當堤工局收支而以其姪季俊臣爲該局總庶務一切欵項皆季俊臣經手收支實爲傀儡而此堤旋亦告竣由副總統派委參議楊開甲會同季兩霖清算騐收不料事閱半年之久季突派師部執法官到陳家聲言季師長奉副總統面諭責陳錫光將存欵銅元以紙幣抬價於中取利不合公理等語並言此案是願罰願辦如不認罰則須銷拿赴省治罪陳氏父子聞言大駭然以其中有疑竇四項（一）該堤已由黎公派員與該師驗算欵無訛何至數月後無故而來舞弊之詞（二）季師長現在駐紮鍾祥縣與副總統相距數百里從何奉面諭（三）前次結算堤款之日係季師長親自督同清算如有帳目不清該師長亦責無可解何至自相矛盾貽人口實（四）堤工上所用皆零欵何得 
有紙幣抬價之事疑該執法官自來惡詐以此藉口置之不理越日季師長竟自來拜陳随带軍人多名堅稱須带陳榮昌到省算帳季之随員鍾鳴世龐世功高椿庭傳耀庭等復從旁多方恫嚇逼認罰欵二萬四千串了事陳榮昌不肯彼等卽揮軍人擲鐵練鐵鐐於地曰旣不願請你带上随我們走罷陳氏父子不得已只好承認乃由鍾鳴世起稿令書報效甘結一紙當繳現欵一萬四千串餘一萬限一月繳清刻陳父子因迭次捐餉及被惡索與虧倒損失家產已經不貲茲復被敲詐 
不獨無力認繳於心實亦不甘特來省禀訴副總統究竟有無此項面諭該師長所收報效各欵曾否繳公陳榮昌有何罪名緣何受罰該師長迫陳榮昌所立報効字在法律上如何解釋聞黎公閱禀大爲震怒已請民政長電令荆門縣知事查復核核辦矣 
[程都督應省長理財要電]  
　　北京大總統國務院財政部賜鑒辰密准財政部咨按照前清宣統三年預算案内江蘇省及所屬各關應解洋賠京恊餉各欵除鹽關收入相抵外尙短二百二十一萬三千九百十八兩應仍按月分解等因並抄清單正在核復又准財政部支電開有電悉來電將各欵劃抵計算轇轕甚多頗難明晣並於應解各部一欵計六百餘萬兩亦漏未聲叙本部自無從核計前於二月二十一號備文咨達請仍照前咨辦理等因查前清宣統三年預算案係第一次試辦調查編製多未完備德全等青電所陳各節係據壬子預算似較正確部單以宣統三年案爲準無怪兩相鑿枘此應聲明者一前清宣統三年預算案鹽課稅釐共一千一百九十八萬八千十兩但官業收入項下尙有鹽務官運收入一百二十七萬六千三百七十四兩部單漏未列計故鹽欵總額應收一千三百二十六萬四千三百八十四兩此應聲明者一一原案受恊各欵寧蘇兩屬應收五百三十七萬七千八百八十六兩除各關及本省互撥不計外應收八十二萬二千八十五兩部單旣將蘇省恊出各欵照數開列而於受恊各欵不爲計及似未平允此應聲明者三金處長呈奉部批專指京恊餉洋欵賠欵此次來咨亦云應解洋賠京恊餉各欵兩次文電均未提及解部各欵初意大部政令革新除京恊各餉外各省可免分擔之責故青電卽查照原批列計不及解欵並非漏列此應聲明者四卽論解部各欵其中以漕糧爲大宗本省請歸省稅自應提出另計此應聲明者五解欵中如例貢料工福方參價以及圓明帑利内務織造各經費國體旣改似可無庸繼續擔負此應聲明者六又如農工商部提撥平折扣餘洋欵生息等項現無平扣名目洋欵亦已統存銀行無從列計至如欽天監之板片翰林院之經費機關旣已銷滅欵目當然删除此應聲明者七又如軍機津貼倉廳茶果各部飯食等欵純係陋規私費性質政體更始未可留此汚點此應聲明者八恊欵内如鄰省世俸公費等項本係代收分撥現歸各本省自征自用無從列算又如京師粥廠善堂湘贛各省礦本磁業及各學校經費均屬地方事業且有臨時恊助之欵勢難永久轉助此應聲明者九此外各司庫關庫關庫彚解轉解各關留恊本省以及寧蘇兩屬互恊之欵收支均屬重複自應剔除不計此應聲明者十（未完） 
地方通信 
[蘇州]  
　　蘇浙會哨將改期今屆江浙水師聯合會會哨之期曾由浙江朱介人都督電約江蘇程雪樓都督於念七日在蘇州閶門外楓橋寒山寺爲舉行地點屆期兩都督當親臨會塲晤商各項要公及剿匪事宜業由程督電覆允許奈程都督前日適接大總統急電促赴滬濱辦理宋案故程已電浙江朱都督聲明不能蒞會緣由當卽乘車赴滬至朱都督來蘇與否尙無覆電也 
　　赴阿木爾賽會者須知商務總總昨接應省長電飭轉告各界商舗如有品物欲赴俄國阿木爾賽會者限於四月十號以前造册登載呈送商會備查 
　　劇盜破案搶刧潘少嚴家之盜犯任春瑞沈龍山載阿金翁阿二等四人當搶刧時事主潘少嚴因任之面貎頗似熱識繼見該盜等將贓物逐件搬下船中潘遂不動聲色潛雇小船尾追至蘇州南濠沿河二十號門牌屋内藏匿乃卽報告閶胥盤一區當經王署員立派巡長譚雲浦带同王兆熊等多人密往該處捕獲當將四盜及贓物一併起出計共衣包一個表一只箱子二隻刀二把木柄手鎗一支遂一併拘解區中轉移馬路初級檢 
　　將盜窩之房屋什物及盜船眷屬等亦飭保收管聞任盜爲閶門馬路大觀戲園之股份老板由該戲園看清之王榮慶介紹入股者王係妓院烏師並在胥門開設花煙間當該案出後内有一盜卽藏匿該花煙間内是日適往南濠探聽消息膀被憲兵拿獲據云該盜做案已非一次此次之破迨亦天理難容耳 
[鎭江]  
　　十六師准期取消駐鎭軍十六師顧忠琛師長因重編軍制已决定取消師部鎭地祇駐一旅大約四月初間卽可實行至新編第三師旅長以趙念伯君充任卽在鎭駐紮以資鎭懾而保公安 
　　鎭郡風災三月二十四日東風大作江潮陡漲瓜洲七濠象　　 
山沿江一带停泊之各貨船被浪擊沉者計有十餘艘淹斃數人廿五日風力更猛鮎魚套新河兩處房屋吹倒者亦不計其數云　　講演練習所成立丹徒縣知事于定一君以學校育固當注重通俗敎育更不可不講蓋學校敎育僅及上等社會而不及於下等社會也特設講演練習所招生練習講演以一月爲畢業期畢業後則在街頭巷口随地演說以期敎育普及於下等社會雜評二萍 
　　陸郓部與報館甚矣陸軍部之奇突也夫旣不欲宣布其事則自秘之可矣乃計不出此而兢兢於報館之檢查亦可謂亡羊而求牢矣 
　　不知報紙之新聞類皆由於個中人之傳述敬能自秘其所秘者全國各報紙斷不能一一聚集於陸軍部而濫登其禁止之事件也 
　　物必自腐也而後蟲生之言必口出也而後人聞之寄語陸軍部盍亦反而求其本焉斯可矣 
　　軍人與富商養軍以衛民也而今則專以踆民爲能光復以來民人家產損失扔於停滞虧倒流亡遷徒者已不堪其苦矣今乃始而捐餉斷而惡索終而敲詐不惜以堂堂之師長而悉索豪富之囊槖以爲樂者如湖北兩季霖之於陳錫光一案斯亦異矣 
　或者曰此其中蓋别有原因在耳彼季雨霖者豈獨不聞軍人之天職而竟出於此耶 
　　果爾此案今日已提起訴訟矣水落石出會當有期吾且遲之公道大明之一日 
 
 
 

Page 7

 
 
本埠新聞 
[宋敎仁遇害七誌]  
　　應桂馨幸虧戒煙藥胡翡雲應得燒路頭　　鎗擊宋鈍初君之兇手武士英在西門外文元坊應桂韾（卽應　丞）家被獲並經英界捕房將拘押一再研詰搜查證據詳情屢紀前報茲又探悉種種如下　　應桂韾之無聊應桂韾被捕至總巡捕房業已嚴行收押惟應嗜好甚深每日須吸洋煙五六元今因不准自由吸食迭向卜總巡乞爲成全卜君除允三飯食准令出店代爲購食外並准購服戒煙丸以抵烟癮又聞昨日據應自稱宋敎仁被害一事人皆疑我同謀幸已在押有此安逸如此時仍在外間早已爲人所算與宋同遊地府矣 
　　武士英之遊移法總巡監維藹君昨日諭將在應桂韾家拘獲之婦女多人一併釋放所有看守應宅之巡捕多名亦均撤回旋於下午飭將行兇人武士英提出研詰武所述一切仍與公堂所供相同詰以他語仍多遊移其餘同時被拘各人亦由藍君重行盤問均稱與是案並不干涉懇請交保藍君以此案關係甚大尙須澈究此時末便保釋仍飭分别還押候再訊明以便與應桂韾質訊然後發落 
　　胡翡雲之脫累應桂韾家所獲之各人現挽人向捕房保出者已實繁有徒聞法總巡藍君以此案關繫重大且租界迭出暗殺案亟應澈究惟妓女胡翡雲無甚關係准予覔保出外胡妓先因不得保人枯待良久後爲其𠽋客某所� 
聞親向法捕房保釋 
　　兩造之律師自應桂韾被拘後已由公共公堂預審一過定於下星期一正式開審是以國民黨交通部已　預備起訴延請德雷斯與哈華托兩大律師承辦此案德哈兩律師已將逐日所得証據一一研求得其大槪矣應桂韾入捕房後亦已延定律師羅禮士爲其辨護嗣又添請高易瓊司愛立司三律師共有四人之多矣 
　　洪吉里之搜查本報曾紀二十日午前有一馮姓與武士英耳語此姓馮者自稱光復軍二營營長繼調查係當過光復軍軍需長現查得馮姓庽居北四川路洪吉里四百二十四號昨經派人偵缉人已逃去惟屋内頗留有文件其有無關係尙特調查惟聞馮號玉山又名鄂鈞廣東順德縣人所居係寄寓人家之樓上其人奸滑異恒前曾在京某衙門當差後流離滬上上海光復時曾充當光復軍軍需長自去夏退伍後無所事事本月初又言在愛理司洋行供職以後手頭略爲寛綽宋君被刺後一二日間曾聞其搭廣利船返粤又聞自二十四晚外出後未歸是否赴粤誠不可知其妻某氏亦粤產聞係某京官之逃妾去冬回粤迄今未返現在與馮同居者乃一不知來歷之姘婦昨日搜查時姘婦先言此地無馮姓者繼則張皇失措惟其文件中實有可疑之證據在也 
[規定華洋訴訟案件辦法]  
　　上海縣知事奉省民政長通令云内務司案呈准外交部函開准司法部函稱華洋訴訟案件照約暫歸行政官審理爲一時權宜之計然此等訴訟匪獨關於人民生命財產且繫於國家之法律威信亟應規定劃一辦法方無流弊且是項訴訟皆係洋原華被其訴訟手續自當適用中國法律茲經核議酌定辦法三端開列如左（一）地方官衙門審理華洋訴訟案件如該承審官不係法律或法政專門畢業人員卽函請同縣或附近地方審判廳長酌派法官或函請該縣審檢所酌幇審員幇同該地方官承審（二）地方官衙門審理華洋訴訟案件如該當事人有不服上訴之時應以該省通商交涉使衙門或該省外交部特派交涉員署爲其上訴機關收理上訴案件前項上訴案件承審官之資格適用第一條之規定（三）地方官及通商交涉使衙門或外交部特派交涉員署審理華洋訴訟案件其訴訟程序除有與條約抵觸及行政官廳不能適用之處外一切皆依通常訴訟辦法在訴訟法律未經頒行以前准照審判廳試辦章程辦理訴訟律頒行以後准照訴訟律辦理以上三端按之條約旣屬相符揆諸法理亦無侵害除京内外各級法院由本部通令一體遵照外所有地方行政官廳請函達遵照等因相應函請查照飭令地方行政官廳凡遇華洋訴訟案件按照開列三端辦理以歸劃一可也等因准此合行通令各該縣知事一體遵照辦理 
[孫中山先生蒞滬續誌]  
　　孫中山君由日本回滬各情已誌報端茲悉孫君假寓法新租界寳昌路四百九十一號門牌前日由法總巡藍維藹君特派越捕華捕各一名在寓所前後日夜輪班梭巡並於夜間加派包探兩名挨班查察妥爲保護 
[呈請裁撤閘北巡警之批詞]  
　　引翔港鄉議長楊嘉椿鄉董王增佑呈奉省民政長批示云内務司案呈據該鄉議長等呈稱閘北巡警殃民迫求裁撤一案查設立巡警所以保衛安寗維持秩序據事騒擾情形殊屬不成事體仰候訓令上海縣知事閘北巡警局查明切實整頓具復可也 
[長安里之不安]  
　　楊樹浦長安里一帶房屋現由經租處擬每幢加租洋一元各租户祇允加給半元相持不下前日該里内忽有人遍貼通告略謂去年求减房租時雖明白事理首先改讓者亦不乏人然我里房主未减分文本里居民在絲紗各廠工作者居多咸極貧苦實屬無力加給設欲加足一元祗得藉羣力對付云云旋經管門人袁阿記查悉訴由經租處前往收租暗中查察適有租户邵家祥不允照加其餘各户亦遂觀望該經租人卽以邵扭至捕房謂其鳴鑼集衆覇租不付當飭存洋五十元保出昨經公共公堂傳訊原告由見証陳彩香等上堂證明此項通告係邵家祥於十二日晚間所貼請爲訊究訊之邵供在臨江輪船爲老大於十一日開往外洋且有洋東繕函証明呈請察奪聶襄讞與美領强君以原告所控不實判將存洋發還邵開釋完案 
[分水廟案仍歸閘北訊理]  
　　閘北分水廟前被該處商圑董事董鯉庭及馬隊長楊尉如率衆持械將該廟佔據開辦學堂經該處各鄉民羣向爭論以致商圑開鎗擊傷客民陸桂春經該處巡警到埸彈壓各鄉民始紛紛散去將受傷人陸桂春舁至地方檢察廳禀請驗傷伸雪當奉派員騐明受傷屬實判送上海醫院醫治鄉民楊康康收押候訊在案茲悉受傷人陸桂春業已醫愈昨由陳廳長飭傳董鯉庭等到廳委任葛檢察官逐一預審葛君以此案發生於閘北係在第二初級廳範圍以内諭令各當事人退庭候示葛君當卽禀明陳廳長飭將人證卷宗移歸第二初級廳辦理楊康康亦諭令交保自投該廳候訊 
[南商會職員會紀要] 　 
　　南商會日前開會推舉議董十九人復從十九人中舉定總恊理顧履桂蘇本炎二君曾紀前報茲悉昨日下午三時特開第一次職員會會議商界一切進行事宜並查照部章組織商事公斷處俾與滬北總商會一律辦理直至旁晚始散 
[再誌男女自由之罪惡]  
　　新北門内新街中華堂　扇店小主丁桂生（綽號强盜屁精）藉詞男女自由誘姦陳源盛紅木作主婦陳婁氏之女丫頭並唆使捲逃後由陳婁氏托人在喬家浜地方將丁拘送巡警第六區經區長郭君飭探將陳丫頭拘區轉送商埠巡警廳派員研訊以丁亂吹警笛違犯警章判罰洋三十五元交保陳丫頭交伊母領回管東在案茲經穆廳長查得丁桂生誘姦處女慫恿捲逃係屬刑事範圍未便含糊昨特諭飭保人將丁桂生交案連同證人並陳丫頭陳婁氏移送地方檢察廳分别收押候究 
[華亭檢察廳請緝逃犯]  
　　混成第三旅李旅長昨接華亭地方檢察廳飛急公函云三月二十三號晚間十二句時監獄内所禁監犯瞿進生等竟將看守人等捆縛越獄潛逃逸去三十八名之多内中俱係盜案重犯自應懸賞赶緝請爲恊拿（逸犯姓名已見前日本報不再錄） 
[逃兵不認爲匪]  
　　閘北騎巡隊隊長李華田緝獲九龍匪黨方得謀一名解押司法科候訊已紀昨報前日下午經凌科長提案研訊方不承認判令還押候函致南京十七圑圑長查詢方究国何故開革再行核辦 
[地販破產之不足信]  
　　著名地販葉薇生因以地產向英商羅白臣抵借金磅一千枚逾期不贖被控經公廨訊得此項地產先在大晴銀行抵押鉅欵繼復向原告抵借金磅葉一產兩抵實屬有心欺騙判令禁錮西牢兩年俟期滿後再行訊追在案茲已期滿由捕送回公廨收押前日午後復經中西官會訊先由原告西人投案求追質之葉供前已禀明破產且經押辦求恩從寛關讞員商之英領康君以前次發押西牢係懲其欺骗至所禀破產一層未能憑信判葉仍還押候再核斷 
[袁勵準已脫累矣]  
　　前清湖北堤工局總辦袁勵準因於光復時掷呑公欵逃至滬上業經公共公廨逮案判袁交洋十萬元限兩禮拜自赴武昌投質否則將洋歸公嗣袁延律師上堂聲請復訊由中西官諭將復訊理由聲明再核在案昨晨復訊關讞員以此案已奉陳交涉使查明捲呑公欵實係另有其人與袁無涉遂商之美領海君判袁開釋將案註銷 
[丁科員之贈言]  
　　上海市政廳學務科員丁熙咸致市立各學校函云熙咸自任市廳學務以來心餘力絀疚歉不遑幸頼諸君子深明敎育原理一致進行藉以霄蓋吾愆差堪自慰茲届交卸時期合行備函通告自四月一日起所有本廳學務事項請與賈君叔香接洽其有設施未竟者務期早日觀成其有應行商改者並各坦懹相示市區内多一就學子弟卽社會多一有用人材際此建設時代敎育係立國命脤所繫汲汲焉謀普及以培根本行見人人具有公民之道德愛國之熱誠廼足奠我中華民國之國基種因結果事在人爲此熙咸所昕夕禱祀以求者也專函奉達希煩貴校察照 
[文學家之敎育談]  
美國勃郎大學總敎芳斯愽士爲著名文學家茲以遊歷來華法租界寳昌路尙賢堂訂於明日（卽陰曆二月二十二）星期六下午四時特開歡迎會並請芳斯愽士演說寓宗敎於敎育之商摧愽士旣負盛名又多經騐欲聆其言論者幸勿交臂失之 
[籌辦春賑電文]  
　　温州來電上海温處義賑會官辦平糶已發各縣米萬石本會春賑卽日出發散放永嘉粥廠災民每日就食者六七千人現 
距新穀登場爲時甚久尙望竭力勸募以拯災黎樹枬 
　　上海去電温州義賑會驻甌辦事處鑒賑米已續辦四千石養日由愛仁直放二千石乞接洽温處義賑會 
[卹賞軍人之限制]  
　　江蘇都督前日訓令混成第三旅云爲通令事准陸軍部咨開查陸軍平時卹賞暫行簡章第四章第四條内載平時官佐士兵在軍營立功之後或遠戍邊徼或防守要隘或在陸軍各機關辦理公務勤勞卓著染病身故者其卹賞均按照陸軍平時卹賞表第二號分别辦理未立功在營病故者照陸軍平時卹賞表第三號第一項給卹但祇係積勞病故者均給一次卹金不給年撫金各等語所以矜卹勤勞鼓舞有功也近查各省各師旅圑呈請給卹各案或無醫官診斷書或任務未及期年一律援引前例請予給卹前來其卓著勤勞者固不乏人其冐濫邀請者亦復不少若不嚴行取締殊非所以重卹典而裕財政本部一再核議凡官長任職在一年以上士兵服務在二年以上確係勤奮身故者須由醫官出具病故証書呈由各該管上官核加積勞字樣呈部核給卹賞以昭激勸其士兵服務未滿二年因病身故者祗予准給燒埋費洋十五元由該管長官随時撥給核銷庶於限制之中卹典財政均不妨碍除分行外相應咨行查照指令遵行可也等因到府准此除分行外合行令仰該旅長即便遵照轉飭所屬一體遵辦 
[城内]  
　　地方審判廳民庭批○（蔣沈氏請責孫補羅擔負回復費批狀悉據稱孫補蘿拆卸之處尙未完因現在申請人之租户亟欲開張已由魯班殿董事陸松記木作估計回復原狀之工料費用 
需銀六百廿九兩請求飭令繳案等情查此案前據該申請人請求飭繳回復原狀費用本廳以回復原狀並無標準可言批令孫補蘿修理完固無非爲保護第三者利益起見所請飭令呈繳費用之處核與原案不符仰仍命令孫補蘿遵照前批辦理可也（宋桂生訴喬張氏借債不還批狀悉查符炳文呈訴喬張氏一案已經判决確定行知第一初級廳照章執行在案茲據抄據呈請併追只能作爲另呈訴訟著即遵章預繳訟費聽候傳訊可也（邵文龍訴范錦雲圖頼抵欵批）調查前清縣卷被告向住租界按照以原就被之例仰卽逕赴被告所在地管辖公署訴追可也 
　　地方檢察廳批○趙桂卿呈訴伊子阿法在押患病請求保釋批）查李桂和被盜　斃案内並無趙阿法其人惟嫌疑犯中有曹阿發一名是否即係爾子化名意圖狡脫案關盜斃事主應候詳細偵查核辦所請保釋不准（馬張氏請求寛宥給領批狀悉爾夫屢次行刧業經供認本廳自當按律辦理何得多瀆至金戒等物如果被警局搜去何以該氏於上次狀内並未提及顯見所訴不實未便准理 
　　誘拐女子○匪徒葉關慶陳企昭王治良三人誘拐女子王桂英欲乘滬杭火車赴浙當爲車站偵探查見一併拘送商埠巡警廳轉解地方檢察廳分别收押候訊 
　　不必興訟○鄉民趙瑞生前在地方審判廳控告趙咸全掘毁祖墳掯霸田地茲經陳廳長核准飭傳兩造到廳委趙推事開庭審訊據趙瑞生供浦東人趙咸全是我堂叔伊將民人之祖墳大小棺柩二具掘去無蹝向論不睬全將田掯住爲此來案控訴等語趙咸全供本地人務農爲生所有田地係我父子產瑞生不問情由將棺柩放在我田内是以將棺搬至他處業由族長理勸不明求察問官曰爾等旣是一姓不必興訟應由爾等族長妥爲理勸兩造唯唯而退 
　　兇犯解省○去年六月間浦東三林塘地方有鹽販夏炳發等與同黨趙阿春等因爭奪秤鹽起衅各糾羽黨爭鬥當時夏炳發持扁担將趙擊傷斃命由地方檢察廳派員騐明並將夏拘案預審明確起訴審判廳訊明判决監禁在案詎夏不服投蘇州高等審廳上訴業已行文來滬昨午由陳廳長飭派法警持文將夏炳發解蘇訊辦 
　　遞解匪徒○公共公堂昨日備文解送匪徒顧金狗趙才源趙三郎陳阿寳陳阿三五名至地方檢察廳請爲分别遞解湖北江 
西原籍陳廳長諭飭將顧等發交商埠巡警廳按名遞解 
　　押犯染疫○地方檢察廳第一看守所押犯甚多現屆春令穢氣薰騰以致患病者連連不絶昨日又有押犯吳阿根丁嘉英並婦人王陳氏等均染時疫經所長禀奉陳廳長飭送普育堂轉送廣慈醫院醫治 
[南市]  
　　查獲烟土○昨日午後一時第一區四百八十四號巡士在祥記馬頭查見崇明人載文齋携有土藥五包値洋十元上前捕拿戴卽許以賄賂懇求放去該巡不允解送禁烟局核辦又聞前晚三百八十號四百十號兩巡士在太平弄查見車人海門人陳小泉携带土藥三包値洋八元五角带至一區供稱代人携带來南不知禁令飭卽移送禁烟局究辦 
　　强迫征稅○上海縣吳知事批復市政廳呈云呈悉貴市政廳征收地方稅應仍查照向來辦法進行開誠勸誡務令照繳如果實有刁玩疲户頻催罔應有意抗違希卽擇其尤者指提數户開單送由本署飭吏傳案押繳予以相當處分以儆其餘而懲玩忽 
[閘北]  
　　土棍逮捕○陰曆正月間有鄉民俞毛郎至閘北巡警局禀控寳山縣結頭圖内有著名地棍張永林（卽白頭永林）李生榮（卽黑皮生榮）梅毛郎等於元宵節晚間糾集同黨二三十人在鴻南山地方持刀攔路搶去金戒兩只並被戮傷手指查彼等均係匪徒徐某之羽黨前清時犯案纍纍求請緝辦等情嗣由偵探隊長警先後將張李梅三人逮捕前日經凌科長預審一過判移檢察廳究辦 
　　不甘下賤○女子王小金去年被母押於前充某營幇带劉松茂之妻劉許氏處議定三年計洋一百五十元收過洋九十元復被劉等轉押於四馬路昇平樓後王大所開之雉妓院内逼令賣娼因女不願屢遭暴虐逃至火車站又被劉許氏與龜奴孫正恒追獲由四區崗巡併解司法科移交檢察廳訊辦在案前日經王檢察提集一干人起訴於同級審判廳由董推事研訊一過判劉許氏處拘役四個月女送寄養所候其母到案繳還身價九十元方准給領孫正恒交保開釋女父王春發叔王怡昌一併斥退　　木匠犯罪○木匠蔡渭榮住胡家木橋因將學徒羅錫忠之妻殷氏逼賣與老海言定洋六十元該氏不願被蔡毆打氏因怨憤自縊身死嗣由羅偕妻兄殷紀秀扭蔡至六區解經司法科移交初級檢察廳轉解地方廳訊實發回前日由王檢察起訴同級審判廳董推事照刑律三百五十八條判决候五日後宣布判詞 
[公共租界]  
　　拐匿女孩○新署前阿拉白斯閱路二十七號住户周陳氏控拐匪俞富春錢金寳串拐伊家八歲女孩毛囡藏匿於四川路二百五十四號蟻媒朱劉氏家内希圖價賣昨晨由探殷玉鼎將各人與孩一併拘解公堂經中西官訊供不諱判俞與朱劉氏分别各押二年錢押一年半孩交其母領回完案 
　　拐匪入獄○金鳳祺串拐唐阿三之妻顧氏賣於夏門地方並將七浦路九百四十七號王蔡氏之家七歲女孩喬英五歲男孩鶴亭拐匿於湖北路一百五十六號屋内圖賣由探將金與兩孩查獲解送公堂訊明判兩孩先交察氏領回金押候補提人証再核在案昨由捕房將金之同黨楊寳生范杏林一併拘解公堂請究王蔡氏投稱去冬由楊寳生等將氏與唐顧氏誘至龍門輪船带往他處圖賣婦人見勢不佳旋卽登岸顧氏已被拐至厦門詎金近復將婦人之子女拐匿幸卽破獲請究唐阿三投稱妻子被金拐往厦門近接妻子來信始得知悉請爲將妻提回訊之金直認不諱楊等則供多推諉聶襄讞商之美領强君判金押西牢二年楊范各押一年唐顧氏俟備文移請厦門地方官提解來滬再核 
　　禁錮流氓○陸周氏控流氓陳阿法在山西路攫取金挖耳由捕追獲昨將陳拘解公堂訊實判押西牢四月 
　　米店追欠○晋餘米店控三馬路牙醫徐禮焯不理貨欵昨由捕房將徐傳至公堂請示判交保過堂候訊 
　　夫妻惡感○雲南路四百四十五號住户龔氏控紅帮衣匠奚愛堂竊取縫衣機器由廨判奚交保候查在案昨日復訊奚延律師上堂聲稱原告係被告之妻因口角後氏卽投案誣控請察質之龔氏供在奚處做工已被逐出不認爲妻中西官以原告所控不實遂判將案註銷 
　　並非欺騙○禮和洋行管芝卿茂成洋行董蘭亭同控葉筱亭將已閉源大號支福康莊之期票以定購麫粉機器爲由騙去洋五百五十元由探將葉拘解公堂管押在案昨晨由廨復訊原告投案詛追訊之葉供董處祇有一百九十元與管處二百元均係借欵並非欺騙判葉改押本廨着原告正式起訴歸晚堂民事案訊理 
　　何必當初○寗波路住户錢祥椿控用人錢阿有竊取値洋二千元之日本金四開二百个消贓於楊慶和銀樓業已由探將被告拘解公堂訊供收押在案昨晨由廨復訊被告供稱已還原告洋九百元餘愿變產抵償判被告押西牢三年如能賠還准再酌减刑期 
　　追捕竊賊○閘北巡警局探夥張根祥劉少卿前日因追拿竊賊丁阿毛至租界老朱家宅由探查見以其越界違章一併拘獲昨解公堂經中西官訊明判丁押三月期滿逐出租界張劉押候函致閘北檢察廳來文再核 
　　婦人私逃○江北婦人彭陸氏因背夫彭金元私逃出外前日經彭在蓬路尋見爭執由捕带入捕房昨解公堂請究據氏供因彭欲價賣是以走出不愿随回判彭開釋陸氏暫留棲流所候查明再訊 
　　糾衆毆人○任阿五因紏衆將麥惠心足骨毆傷被控昨由包探將任拘解公堂訊實判押六禮拜每再貼原告醫費洋三十元　　昌名訛詐○無頼杜長生陳阿生冐充禁烟局調查員同至北四川路一带低屋内以調查爲由向私設燈吃之某甲索詐洋十五元並煙膏一盒昨被捕房查悉派探將兩人拘解公堂訊實判陳押西牢四月期滿逐出租界杜押三月贓洋煙膏一併充公 
　　盤棧紏葛○朱質君曾向陸金榮盤頂漢南旅舘改名新民旅館言明盤價洋一千八百元已付定洋一百元嗣朱忽然翻悔由陸控經公廨於前晚傳訊先由原告律師偕原告上堂請追被告亦延律師到堂辯論良久判朱交原保候再訊核 
　　須問見証○沈研傳因不付承泰木作主王承均造價及木料銀二千四百餘兩被控前晚由廨傳訊兩造各延律師到堂互相辯護判沈交原保候原告邀同見證到堂再行訊核 
　　夜行遇暴○江鶴輝住居肇勤路前晚由外歸家行經鴨綠路橋畔忽來匪徒五人攔阻去路剝去綢衣兩件當報捕房捕頭允爲查緝又住居靶子路一百三十六號之黎集雲前晚行經海寧路相近被匪徒四五人扭住剝去綢皮衣服及銀洋等物卽投捕房報告請緝捕頭准之 
　　病不能興○粤婦阿英前晚行經吳淞路因病倒地由捕車送捕房該婦自願歸家醫治 
　　捨命害人○葛洞卿昨報捕房云住居密勒路二十四號今有俞保明呑食生煙來家圖詐捕頭諭送同仁醫院醫救再行查核　　賭徒打架○金開昌昨在茂海第二百零七號載梅郎家因賭愽起衅口角相毆金報捕房斥不准理　　 
　　傭婦跌斃○新署西省永慶坊七百零五號余姓傭婦某氏昨日在晒台上晾衣偶不經心失足堕地跌傷甚重迨車送醫院已不及醫治而死旋由捕將尸舁入虹口斐倫路騐尸所投請公廨中西官蒞驗 
[法租界]  
　　拾獲金戒○江北車夫李金元在馬路拾獲赤金戒指一枚行經八仙橋某烟紙店購買香烟爲店夥王金生所見指爲紫銅祇値洋八角李卽售賣於王出小洋十一角交割而去事爲西探偵知以其拾物不送捕房有違章程傳同王金生解廨請訊李供訴前情質之王供無心還價求恩寛宥聶讞員商之李副領事判李押七天王罰洋五元充公 
　　姘識戲子○婦人楊曹氏與伶人鍾明候姘識被其夫楊長太偵知前往捉姦未獲該氏以事難隠飾忽於前月私逃無蹤前日被楊查悉匿居禇家橋地方報由包探雙雙拿獲解廨請辦楊求嚴究質之鍾與曹供認不諱判各押三月滿期准楊領回管朿 
　　冐充暗探○流氓薛子春偵知婦人錢嚴氏家開燈售烟冐充捕房暗探前往查察氏卽酧洋五角而去旋經查知投報捕房將薛追獲解廨訊供屬實判押七天 
　　無可施救○法新租界巨籟達路長德里兩對面共有樓房十幢里内三十九號門牌忽於前夜九點鐘時起火因該里甚爲狹窄弄底又無出路致難施救十幢樓屋盡付一炬事後由探將起火之家某氏婦拘入捕房諭令交保候查 
[雜評三]  
　　社會上有最大之惡習曰造謠造謠之結果大者足以誤國小者足以害人其罪不在結匪作亂者下也 
　　吾今敬告上海之商人學子從今以後當力袪造謠之惡習事非澈底明白切勿妄下論斷至關於國家内政外交重要之事尤不可逞一已私見增飾事實轉告他人蓋在有識者聞之必心鄙其妄而在無識者聞之必信以爲眞鄙則損已之品信則啓亂之機有百害無一利又何苦而爲謠言哉吾父老兄弟姊妹誠能熟權利害不輕發無謂之言論則民國前途之安寗皆諸君所賜也諸君勉之 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[討常德禁煙委員] [  鈍根]  
　　常德禁煙委員詹潤霖搜索婦女探及下體逼斃人命聞者皆髮指毛豎女界尤甚以爲不去詹某常德婦女無安枕之日夫婦女下體豈能私種煙苗豈能懷挾膏土豈能夾带老鎗卽或有之亦必士氣逼人無待探索詹乃探索而不得是可知醉翁之意不在酒而在山水之間也且婦女之體神聖不可侵犯歐美諸文明國莫不皆然彼中婦女胸乳高凸官廳未嘗疑爲大土而奪之若令詹潤霖一見不知又將若何探索矣然而詹潤霖胆大妄爲習惡成慣安知他日不釀重大之交涉耶詹潤霖者女界之公敵國家之禍秧宜騙驅入浴堂罰充堂官以成其采葑采菲之志 
[閱長沙閙報事得長句] [  逸民]  
　　民軍起醜虜走英雌鳴怒獅吼三千粉黛蛾眉羣都是健兒好身手偉哉娘子軍論功當平分胡爲請參政至今成空文母乃陰陽磁電交感之力薄元氣不得相氤氲英雄聞之奮然起儂身從此犠牲矣爲遣文君嫁長卿（爲王國昌作伐）不妨赠芍投溱洧那識狂且狂更狂思將野鶩作鴛鴦枉尋直尺計眞左色身旣失名亦傷（女子謂名譽爲先身體爲後故云）噫欷吁壯士背麻姑爪鞭鸞笞鳳聽未子（指沈鞭熊某事）如何廣告報長沙又向藏春塢裏閙鶯花（蘇詩藏春塢裏鶯花閙） 
海外奇談 
[無聲之地] [  鈍根]  
　　瑞士著名探險家闊而温愽士近在琴弗勞山下發見一環無聲之地殊爲奇特先是琴弗勞山上將敷設鐵道工人以二十五噸之炸藥轟開山石巨聲怒發周圍三十里以内如被地震而三十里以外廻環十四里之居民不聞絲毫聲息更遠五十里則復聞炸聲隆隆然如與三十里之地環直接云瑞士科學家聞而奇之乃名此中間十四里之地環曰無聲之地然莫能究其故也 
　　昔奥將陶恩曾於七年之戰時敗走敵將勞滕於日耳曼之來尼此地方事後語人曰余嘗進至一地忽然不聞炮聲異而詢之同行參謀官亦然而相距予數里外之後隊兵士則於同時聞炮聲甚厲云是可知世界無聲之地固不僅琴弗勞山下也 
[英人吸煙消耗三千萬]  
　　英國牛開司爾勸戒煙酒會代表芒克里君甫調查一千九百十二年英國之消耗品費祇烟卷一項已占二千九百九十萬零三千五百四十三金鎊試計其烟葉之重量共得九千六百七十五萬四千三百五十一磅所用之煙管洋火及一切零星附屬品共費二百二十一萬二千七百零八鎊除在英國工廠製造之煙葉値二千六百八十八萬二千六百八十七鎊外尙有一大宗爲一百八十萬零三千零五十七鎊之雪茄 
　　以英倫三島之人民平均計之每人需耗烟葉二零一一八磅每户需九零五三一磅故每家年費二鎊十八先零九辨士 
　　又以一千九百零七年之統計表較之英國去年煙費蓋已增至四百萬鎊是亦可見英人吸烟程度之猛進矣 
尊聞閣詞選 
[春草] [  古樵]  
　　江臯極目碧無涯惆悵王孫别思賒巷口日斜飛紫燕陌頭風暖逐香車青帘半捲客沽酒紅杏一村人賣花啼到鷓鴣情不盡倚欄一倍惜年華 
　　籠兩籠煙各自芳牽人情緒總茫茫幾家絮酒澆寒食一徑春愁付夕陽淺碧遠迷鴻石印輕藍軟拂馬蹄香憐他兒女嬌痴甚約鬥宜男日日忙 
楞華庵随筆（續）[  劍秋]  
　　時有委官二員一靳一陳又有千夫長魯姓者豪爽人也見吾二老人而深敬之朝夕談笑或對楸枰或觀雜傳聚飲歡歌忘乎其身在囹圄中也予因有一絶去素患難時行患難人生何事不關天但求方寸無虧處身在囹圄心自安先生詩詞頗多不復記憶甫月餘將東平張氏解到遂提先生與余同至後堂張氏已先在審官仍六位大人問余曰張某供稱朱某在你任上主文你合他　　慶霖小影陳欽霖又號晴孫浙江嘉善人現寓上海城内金家牌樓 
　　深交他只有一面之識是眞麽予曰大人想情凡州縣官主文者非刑名即錢穀朱以只會作詩下棋我請他主棋文乎主詩文乎彼時皇上親征韃爾靼我又代理平山兩縣軍需書夜措辦不暇朱某過饒邑次日卽行我送贐是實何曾有主文之說二十年前他曾在張家敎讀家眷都在張某家我那時纔得認識他張某你今在公堂上要說實話天地鬼神庸可欺乎張某語塞又問先生曰你認得張某麽先生曰他從我讀書數年他是我的學生怎麽不認得他大人遂盛怒將張某嚴刑究訊旣而江南解一和尙至和尙者太倉奸僧也素行不端曾鑄假印僞造定王剳符給散愚人煽惑作亂及提先生對證又云不相識似此或可以辨白而無累惟與賊黨葉氏素矢金蘭曾締姻盟事犯江寧緝獲解杭先生於此一案反復辨論未免油沆着手而不能無堅白之輜磷焉傳聞江浙兩大案謂先生與其謀者非也若謂先生謹密而非藏頭露尾洩露眞情以招禍端者在先生不能自白人亦未敢爲先生信也迢至部覆命下見判語云朱某雖無謀反之事未嘗無謀反之心應擬大辟以息亂階細詢李某堅供不知情然在伊家捉獲且住有年餘說不得不知情合以知情而不出首之例流徙三千里嗚呼皇恩浩蕩不卽刑戮俾龍鍾老夫幸以簽發寧古塔定案矣旨内又云着穆旦多加兵丁沿途防護將朱某带至京中問明正法時七月十一日將大嵐山衆犯處决十二日登舟起解從此與先下生不獲會面矣（三）（未完） 
自由談話會 
　　嗚呼昔日之提倡國民捐者今安在哉借欵决裂矣若不以國民捐補救之則後患正復無窮國民乎此正卜式輸財之時也政府乎此正提倡國民捐之時也 
　　吾鎭有某織布廠營業堪稱發達有監員顧某虎狼其性工人等 
偶一不愼輒被罰洋然此猶小焉者也廠中有女工某農家婦也性極鈍顧某素嫉之一日失紗數兩顧某疑婦所竊欲罰以洋婦堅不認顧遽出野蠻手叚命役失去婦衣所存惟一褲然徧身搜查終無一莖絲顧某憤極飽以老拳至數十下始已嗚呼監員所以監工人之勤惰也而乃如此無怪全鎭人之譁然也然而婦冤矣[  無我]  
劇談[  玄郎]  
[紀廿六夜之大舞臺]  
　　入座時正演眞小桂芬之雙獅圖出場（朝罷聖天子回　門）兩句元板唱得清逸圓潤氣足神完一門字使調尤操縱自然出色當行（呌一聲我的兒細聽分明）後一句（我的兒吓）亦低徊往復纒綿盡致極抑揚頓挫之能事入後幾句元板中氣不足稍見疲弱提高放下處　要賣力苦於嗓音枯澀不能圓轉如意寫信一叚益見力竭聲嘶該伶調門甚好而不能恢復夙昔之卓譽者其病卽在始終不能一致之故惡虎村一劇爲武生之白口戲戲單上刋明應寳蓮小桂芬雙演滿擬桂芬必演前叚寳蓮演後叚乃簾幕甫啓卽以探莊演起天覆夜行一場跳躍說拍寳蓮之姿勢手法侷促鬆懈精采毫無出莊後卽卸裝純以小桂芬演之止演此兩場而猶不肯賣力何不自愛之甚也此等戲一人演之已足乃雙演之而復割去前段二伶演此極輕鬆之戲誠感激後臺總管不淺矣然獨不爲座客計乎桂芬奪刀一場亦慌張雜亂格不相入不愜人意丟酒壜一場下手多脫落於地倒好轟然此等插科不過爲歇力地步徒費時間毫無興趣廖連卿之小丑插科打諢總是幾句陳腐老套味同嚼蠟毫無變化討厭之至演唱新戲不自量力尤喜以粗俗鄙俚似通非通之詞句改易編者之脚本畫虎類犬猶自詡爲獨出必裁更屬可笑 
劇本考實 
[烏盆計] [  便便]  
　　烏盆計一齣亦包公所斷之案離奇怪誕似無左證可援然亦有本考太平廣記姚察少時宿人家夜聞一人呼曰幼卿一人應曰諾一人曰幼卿我豈殺人者哉今人欲藥我我豈不能藥人乎相語旣歇察異之因效其聲呼曰幼卿一人仍應曰諾察曰與而對語者何人也曰陳二公二公卽鼠也察曰而何人曰我牀頭靧面盆也此爲烏盆能言之藍本後人附會之以屬之包公案亦誌其奇而已（二） 
小說 
政治小說 
[鐵血男兒（八十七）] [  常覺　獨鹤]  
　　黛曰爾我婚約旣定當往告阿父烏曰善遂携手出園烏且行且謂黛曰僕此來本欲與尊翁商酌行期也不意忽及昏事黛聆烏語未甚明晰亟詢曰何事商酌曰行期｀｀｀｀卿父女離西奥司行期｀｀｀｀黛斜睇烏笑曰君其願儂行乎烏曰以西奥司現象雖二十四時之内不能必保安全卿奈何不行言下慘然黛撫烏肩曰君幸勿作是语情深愛摯卽生死亦當相共安有臨難而獨避哉試與老父言恐亦未必贊同君說也 
　　語竟已入室范老方據安舒椅吸雪茄閱新聞紙黛呼曰阿爺！王言二十四時内西奥司卽有危險敦促速行尊意如何范老徐徐曰吾殊不願作歸計黛應聲曰兒亦然烏亟謂范老曰烽煙將起先生豈不知之一星期内此城或將被圍雖不必然亦正難必其不然僕殊不願先生處危地務求先生行幸勿却范老搖首曰君言亦太過矣吾父女旅居此間頗蒙都人士優待一旦有難安忍去之老夫於防禦上一切工程頗有經騐尙可稍效微勞且一事亟須奉詢倘有輸財助邊者亦王所樂許乎烏曰此固僕所願也范老曰若然老夫得略盡義務矣吾家素雄於財不憂貧乏在此間亦已置產營業雖居留日淺不啻當地人民應共休戚旣有戰　願以一百萬磅存西奥司國家銀行聊助軍餉若猶未足尙可樂輸 ` ` ` `王乎母庸言謝土奴可恨王果能一張撻伐令其大受懲創老夫雖廣輸金錢於心滋快也 
　　烏感甚無可置詞黛任側含笑代答曰阿爺所以嘉惠西奥司者若是其厚兒與王俱感謝不置范老闻言殊不以爲突兀惟注視二人態甚莊肅烏乃躬身曰敬白尊前烏承姑娘青眼已許繫赤絲尙求長者俯允范老頷首沈吟曰頗聞君於婚姻問題未能行止自由信乎烏曰自主之權豈容喪失即有阻難亦决不效薄倖者所爲愛江山而棄美人也范老起立握烏手曰此生何幸乃得王者爲婿快慰極矣憶昔日於風塵骯髒中初識君顏即知非池中物老眼無花頗堪自負黛兒守身如玉相攸得當殊不負敎養之恩大堪嘉賞老夫一生勞瘁祗此膝前弱息于歸時當以五百萬磅　奩贈西奥司經濟艱窘得此當不無小補語時狀至懇摯烏對曰敬佩高誼並謝厚貺烏得一内助而西奥司且蒙莫大之利益當亦全國人民所額手稱慶者也 
　　時夜色已深烏乃興辭方回宮尼古拉疾趨至倉皇謂烏曰陛下！阿芬登已離京！頃得蒲大佐急電謂土兵已雲集犯境恐邊地軍力尙單請速增兵赴援二烏疾曰軍用汽車已齊備否尼曰已備開駛亟待命烏曰君其以馬車來乎速同往營中一行！！（二） 
天涯通訊 
　　鄙人特假自由談設一詩鐘如海内文豪不吝珠玉請函寄興國五馬坊楊泳青宅並將通訊處註明中選者備有名人書畫酬赠限陰曆三月二十日截止課題（五色旗）（春柳）（分詠格）（値課者元鶴）謹啓 
 
 
 

Page 11

 
 
   
 
 

Page 12

 
 
   
 
