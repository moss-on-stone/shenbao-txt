# 1895 - 203 - 4907997

 

Page 1

 
 
[新印張氏醫通告成將次出售] [  圖書集成局啓]  
　　張氏醫通爲歧黄家必不可少之書肆間雖有木板流傳未免魯魚亥豕本局覔得原刻精本印以新式鉛字刻己告成一俟裝釘齊全卽須出售寄語世間和緩尚其家置一帙以供簡練揣摩乎 
[新印醫學心悟雷公藥性賦解出售] [  圖書集成局代啓]  
　　醫學心悟一書爲天都程鍾齡先生所著先生精於醫理上闡仲聖心源旁及諸家雜說是書所論證治病情條分縷析後坿外科十法誠醫學之津梁文瑞樓主人覔得原本倩本局用新鉛字排印成書每部洋四角○雷公藥性賦藥性解兩種爲業醫者必讀之書刻己印成每部洋二角請向蘇州察院塲上海棋盤街文瑞樓購取 
[論劉大帥本領實有大過人處]  
　　嗚呼吾嘗觀於勝負之數而歎艦砲之利不可徒恃臺壘之險不可輕恃兵甲之多不可長恃意氣之盛不可自恃也中日之戰啓釁在彼而應敵在我以有備乘無備彼遂得以狼奔豕突疾捲長驅佔踞我城邑襲奪我險要蹂躪我土地殘害我生靈在彼自視豈不以爲自此以後可横行於亞洲之上哉蕞爾臺彎南北不過二千里東西不過數百里彼旣强脅而得之以爲此固掌握中物取之甚易不煩兵力遂於交割之際派樺山資紀爲總督又遣彼國宿衞兵航海赴臺方謂臺民當解甲櫜弓承迎恐後而不意伺隙以攻設伏以擊來往靡定出没不常乃竟有義兵之不可輕敵哉近來郵書逺遞勝仗頻聞日弁之帶兵援臺者於萬分危急之時飛書乞援是可想見其屢戰不利兵士死亡枕藉情見勢絀將伯空呼此固用兵遼東以來所夢想不到者也有爲之說者曰此臺民之義憤也此日兵之狃於前此之戰勝氣以浮而易驕力以疲而易竭也而不知皆非也臺民之義忿固屬不可多得日兵之屢敗雖由於趾高氣揚目無餘子然調兵旣多豈不能作困獸之鬥然則臺灣之所以能自存者豈非全賴臨變不驚出奇莫測之劉淵亭大帥哉夫以大帥所處之地所遇之敵所值之時言之與在越時固有不可同日而語者大帥在越與法人相持每以深林幽壑爲潛蹤設伏之所故能出不意而攻無備敵來則銷聲匿影以引之使入敵去則聲東擊西使之疲於奔命乃得乘其危而困之臺彎地險可恃雖與越南不相上下然越南與滇桂壤地相接當法人擾越時大帥以孤軍支撑其間尚有滇桂諸軍爲之聯絡聲勢如馮萃亭蘇子熙諸軍門皆以老成宿將統率雄師互相策應大帥益得大展所長盖大帥雖爲越南三宣提督然己歸附中國每戰必偕屢勝之餘奇氣益奮法人嘗謂自與中國交戰以來未有若黑旗之驍悍者也使華軍盡能如此豈易入其境土哉此猶曰壤地相連聲勢相應易於見功耳若臺灣則孤懸海中旣無陸路可通又無援軍可盼大帥乃以一身支持危局殺敵致果應變出奇尚不異於在越時是所處之地雖異而所立之功不異也此其不爲地限者也更以所遇之敵言之法爲歐洲望國承拿破崙第一之餘風素以兵威震於殊俗然當用兵越南時屢挫於大帥之手劉軍威名由是鼎盛所以能屢勝者良由法兵泛海逺涉數旣無多加以彼國有事急欲舍戰言和大帥遂益用間出奇屢勝大敵諒山一役掃穴擒渠幾幾乎有恢復全越之勢强敵爲之息焰其獲勝尚易若論今日堅守臺灣又與曩時守越情形大不相同日本一島國地狹人少餉絀兵單固中國所視爲無足介意者及牙山開戰之後毒焰四煽寖及遼東乘議和之隙意存挾制强索臺灣交割以後自謂兵力可恃取之易如拾芥遂派夙有勳望之臣乘輪渡臺豈不自以爲意氣之盛横絶一時而孰知應變如神之大帥乃能百出其計以制之哉當潰勇作亂臺北不守軍心大亂統馭無人大帥不避艱險獨任仔肩聯絡軍民扼守險要以奇勝正以靜制動當孤立無援之時奮殺敵致果之氣所遇之敵與法異大帥苦戰之功亦與在越南異撼山易撼岳家軍難可以移贈此其不爲敵懾者也更以所值之時言之中法交戰時中國方從事講武外觀頗耀底藴未呈擁旄建節者選將得人運籌中肯用能使大小統帶各員同心合力屢建奇勳此固有所憑藉也此次强割臺灣在我軍大挫之後彼乃欲脅之以力迫之以威所謂覆巢之下勢無完卵也又况孤立海外旣乏赴援之兵又鮮犒師之粟可謂處萬難之境值至困之時矣大帥忠肝義瞻惟知以一身支危局生死存亡所不暇計是以舊部桂越等處之兵每戰必捨命爭先誓以此身報知己義兵亦聞風鼓舞痛掃邊氛卽異類如生番亦且甘爲効命殺人如草可見大帥不獨智勇兼全且能操縱合法宜其每戰必克所向無前也大抵有過人之勇略必有過人之精力大帥在越時正當壯盛之年有小挫而不撓臨大敵而不屈今雖年華漸邁然精力未衰盤錯不驚指揮若定日軍屢次敗退其氣己衰而大帥則屢聞奇捷此固日入於鴟張狼跋之餘所料不到此者也强弱何常盛衰靡定此其不爲時囿者也縱論及此以見海國自有奇人彼貪生辱國之衞汝貴丁汝昌輩不誠遺臭萬年哉 
[英電譯登]  
　　本月初三日倫敦來電云英法二國派赴湄江劃界之員現己回國據云二國爭論不下是以未將界限劃清說者謂湄江左近有一甌脫地從前二國約定兩不相于兹者法人忽就其地築一砲臺英人欲爭保護之權以致事機决裂云○又云俄國派員至巴馬會同英國所派之員清理界務當啓行時俄廷諭以阿甫汗人如未在陸山及新安二處退去則不必與英員商議 
[烟臺西信]  
　　烟臺來信云俄德二國欽差己由京師赴烟臺又云日人駐紥威海之兵己悉數退去惟劉公島尚存陸軍約二百人及兵船二號 
[續購戰船]  
　　天津訪事人云北洋海軍悞於辱國降倭之丁汝昌以致全軍盡没今者和議己定亟當規復海軍聞中倭未經開戰之先曾向外洋定購鐵甲船兩號訂定每點鐘一行二十一咪一行十九咪現己工竣當於秋後來華當道復定購戰船七艘計英法各二艘德三艘閏五月中旬前督辦高麗商務大臣實任浙江温處道袁慰庭觀察命駕到津十五日卽赴唐山禀見欽差大臣劉峴帥旋於二十四日入京說者謂大吏擬於異日保充北洋海軍統領也 
[日高紀要]  
　　昨日日本來信云前禮拜日由佐世保軍港派出兵船十號前赴臺灣二十號又派出補充臺灣近衞騎兵曹長一名軍曹二名兵卒二十五名喇叭手一名及補充站部兵員十九名望臺灣進發說者謂此皆補充死亡之數也○是日小松親王入宮參謁日王以要事上奏○朝鮮駐日使臣高永喜定於日内謁見日皇呈遞國書○日本駐韓使臣井上馨於十六號帶同隨員附某輪船赴韓蓋以朝　各黨復有爭權之事政府前用日本人佐佐木留藏爲顧問官今忽與亂黨同謀致被韓廷拘禁故井上亟須前往稽查也至韓總理大臣朴定揚近又上表辭官云○中日開戰後日本無賴兇漢陸續往朝鮮逞其桀驁之才到處作惡仁川日本領事從嚴查辦各無賴遂逃至京城日本使臣 
 
 

Page 2

 
 
聞之拿獲八十餘名其渠魁卽聞風逃避○日本軍用船萬國丸卽倭語所謂彭谷古馬魯者由澎湖回至長崎因有疫氣傳染是以船中人皆赴檢疫所洗澡旋於二十號開向佐世保軍港末廣丸由旗順開回亦入檢疫所○旅日閩商接厦門來信言日本木質兵船之在臺灣者經劉大帥燒毁二十餘號鐵甲船亦有數艘被毁惟不似木質之盡成灰燼云 
[倭人言敗]  
　　臺灣之役人皆謂臺軍智勇兼全倭人屢遭挫衂然出自華人之口或尚心焉疑之至其語而出自倭人則可决其定無諱飾矣客有經商於日本者一日所娶倭婦有疾延倭醫某診之閒話間述及臺灣戰事倭軍甚不利往往進兵時並不見劉永福一旗一卒詎料行至中途劉軍忽漫山遍野突將倭軍圍困鎗彈如雨鮮有得逃生者計自開仗以來己死四萬人矣○又一倭商云臺灣失利之信傳至屯踞中國北省之倭營倭兵皆垂頭喪氣某日有運兵船二艘一名馬崎麥魯譯曰茂木丸一不知名欲將倭兵載赴臺灣倭兵皆不願往乃詭言撤回本國迨首途倭兵見所歴路程有異知己入其彀中遂於暗中將船舵撥轉以致二船互相碰撞沈没海中○某兵船上土官某回自臺灣公暇訪明其婦於倭商伊藤屋談次自言我船曾赴臺灣距某港口約二十里猛聞天崩地裂之聲知兩軍正在接仗於是開足機器鼓浪直前行十里許見各國觀戰之船均退往逺處下碇我船遂不敢再前問之英國兵船答以今日劉淵亭軍門照會各國觀戰之船從速逺避各船遂皆啓碇開行俄船在前德法美從之英國各船泊在港内恐遭不測急截去錨練飛駛出口而未後一船己受彈損傷據聞倭兵船驀中魚雷無一完善我船遂爽然若失不復赴臺○合觀以上情形知倭兵己屢受傷夷劉軍正奮揚威武我知收回臺北當在指顧間牖下書生願磨墨以書露布焉 
[陶然亭納凉記]  
　　京師訪事人云客歳五城各招圑勇三百名以資守衞現於閏月中遣散一半計共散去七百五十名每名給銀一兩作爲回籍川資其未裁之七百五十名歸五城城憲隨時酌减至圑防總局則己裁撤矣○李傅相議定賠給倭人兵費銀二萬萬兩刻經户部奉旨咨行各省督撫設法籌撥於民無礙於國有益之欵以充其額○閏五月十七日户部江西司司員赴大堂畫稿書吏疏於點檢稿内未經開列堂銜翁叔平大司農閱及己銜拈筆自書翁字於其下然後畫行畫畢默無一語某司員自知有失察之咎於回司時將向操筆政之書吏大加申飭闔署爲之肅然○閏五月初某日薄暮時朝陽門外八里莊五福號糧行突來盜黨百餘人手執洋槍奪門而入刦銀數百兩騾七頭城憲聞之怒責練勇○總署屢次行知臺灣之文件驛站無處投遞刻己全數繳回矣 
[彝陵櫓唱]  
　　宜昌信云上月十七日黎明見小河口地方烟燄冲天如濃雲之潑墨馳往看視方如此處灣泊鹽船數艘雜貨船二艘失火一轉瞬間鹽船己化爲烏有雜貨船只乘一艘向外駛出得免於難如何失火尚未探悉事後有數艘船底向天隨波逐流而去又有一船尚有烟火流下宜昌河干經停泊之别船回篙撐開以免殃及亦險矣哉○署理鎭篆之謝鎭軍得龍在宜歸等處所招楚勇自帶往江南後不知若何安置近有投營之某甲寄家信至宜據言現在金陵隨張某駐紥通濟門外作爲防管每月得兵餉四兩二錢本欲告假回宜旋經友人勸以回宜亦無佳處不如在此當勇每月坐得銀餉不憂枵腹煩代告妻孥可當平安兩字也事本不奇然可見征夫在外戀戀有故鄉情宛讀唐人從軍塞上諸作○南門外街後有南湖焉周圍數里湖邊居人寥落若晨星前日有某姓婦女在屋後磨米麫將六歳男孩留在屋中午睡此處常有山彪出没不知何時被一彪闖入屋内四顧無人卽將小孩銜去迨婦磨畢歸家不見小孩到處尋找杳無蹤跡後經人在後山找獲零星骨殖似是所失小孩不禁撫膺大慟聞者莫不酸鼻是處素有山彪去來皆由後山常將人家所豢小猪銜去一不經心甚致小孩被傷亦容有之事甚矣山居之不易也○上月初旬天氣甚熱近日西北風起漸覺凉爽甘霖下降田疇稍形潤澤至十八九日大雨時行下隰高原無不旣沾旣足頭榖大有豐收之象卽園圃衆緑亦皆欣欣有生意農民爲之大快○美國兵船於上月十五晚到宜領事稅務司皆往拜會兵船灣泊江中若無所事間有兵丁上岸閒遊亦甚安靜惟不知何日回漢耳 
[白下瑣言]  
　　金陵訪事人云中倭和局己成各路防兵漸漸撤去倘不妥爲安置勢必流爲盜賊遺害地方上月二十四日太平門外人某甲入城收帳腰纒番佛五十餘尊行經太平堤突遇遊勇二人不問情由肆行搶奪甲見勢不妙大聲疾呼鄉人聞聲而來遊勇始鳥獸散○銅作坊有萬源客棧焉開設有年生意頗不寂寞上月二十六日有甲乙兩人同來投宿衣服都麗僕從如雲詢之則以來自山海關軍營對當進寓時甲有洋蚨二百囊交掌櫃者收存某日甲適他往乙向掌櫃者索銀購物掌櫃者答曰是乃某老爺所寄不能交爾乙索之堅掌櫃者執不交出乙大怒一手扭其辫一手批其頰掌櫃者方與撐持乙突從腰間出東洋刀勢將猛戳旁觀者見勢太猛恐釀禍端一擁而前將刀奪去適甲歸問明顚末意將涉訟公庭後不知若何了局也○聚寳門外花神廟畔客民某甲原籍桃源來此耕田餬口其妻年逾而立與同鄉人某乙私通乙醉人仙也一日剛從甲家出甲適施施從外來然尚不以爲意也其妻疑己窺見破綻乃潛與乙議於上月二十五日之夜將甲灌醉以繩縶其手足取馬褂將頭面蒙蓋連戳數刃甲乃死於血泊中乙隨將屍抛入村外眢井四圍掩以青草歸則與甲妻重尋舊約益復忌憚全無閱數日村中孩童見井邊桃實纍纍攀枝摘取一桃落井内俯而窺則下有人焉譁而告於衆衆呼地保至令人縋下取起視之則闖然者甲也奔告其家其妻堅不承認聲言丈夫方出外貿易烏得死在井中鄰人心焉疑之爰偕地保投江寍縣控訴翁笠漁大令卽帶同刑仵出城相騐飭差將甲妻與乙一併提案訊明監禁照例處以極刑按醉人仙金陵人謂偷兒也 
[宵小宜防]  
　　杭州省垣訪事人云各各棧向設循環簿將住客姓名籍貫一一登記簿中每半月必持向保甲局一換以便局員前往抽查上年海疆不靖改爲五日一換外來之客如無的實保人概不准其留宿自和議告成後一切循照舊章現因竊案甚多臯司鄭芝巖廉訪特飭保甲各委員認眞巡綽并將各客棧循環簿仍改爲五日一換不得稍疎大小各烟寮限每晚二砲前閉户主夥若干人及姓名年貌皆須註明門牌上倘逾時不閉及查夜時檢點人數不符卽將門牌吊銷烟寮封閉此外菴觀寺院則責成住持不准容留面生可疑之人俾宵小無從托足○上月二十五日長慶街某紳家方延僧施放焰口散時己交四鼓人俱疲倦伏枕卽鼻息齁齁然至五更許有妙手空空兒脫揵而入將廳中陳設及内室銀錢衣物席捲而去計所失約值五十餘緡及家中人聞聲呌喊賊己遁逃次日開具失單報縣請緝任邑尊旋派典史某君親臨踏勘 
[幸未在災]  
　　杭州省垣訪事人云五柳巷吳姓婦於上月二十七日之夜手持洋油燈搜捕帳内蜰蟲倦眼麻茶誤燒及帳心慌意亂急將洋油燈抛去大聲疾呼霎時間烈燄騰空延及板壁幸一家咸起鄰人亦聞聲奔至得以立時撲滅不致成災而屋椽己燬去四五條矣次日地保聞知串同差役前來勒索規費鄰人亦欲罰令酬謝火神約須錢四五十千方得彌縫其事然則火燭可不隨持謹愼乎 
[四明逭暑]  
　　寗波爲通商碼頭輪舶往來難保無匪徒溷跡大憲先事預防密察暗查異常認眞不特城門嚴司啓閉卽烟館客萬亦無不嚴密訪查與往時之循行故事者迥乎不同閭閻安謐說者咸以爲職是之由也○西門外某甲生性凶横多行不義日前向某乙索欠乙無以應甲卽將乙痛毆頭破血流幾至殞命旁觀代抱不平咸欲扭送縣署請辦乃有魯仲連其人者爲之排難解紛令甲出養傷費若干事遂得寢○梅墟某甲前夜如耎龜頭忽被蛇咬腫痛異常諸醫束手後延某醫以高粱酒含於口内吮出毒血己可保性命無虞吮癰舐痔古所恥言然某醫以亟欲活人之身别創國手之術嘗此異味殆卽所謂婆心而苦口者歟○寍郡自上月二十日以來無日不雨河水驟漲幾與隄平刻届二伏之期猶如熟梅天氣隂雨連綿四鄉田疇一望瀰漫蠣墻堊壁礎潤若流綺縠輕衫越宿卽覺霉氣薰蒸不堪著體天時不正疾病叢生寄語衞生君 
 
 

Page 3

 
 
子尚其時加調攝哉 
[江右近事]  
　　署江藩裕竹邨方伯於閏五月二十二日爲嶽降良辰闔省寅僚自中丞以下均餽幛送壽禮親往祝賀衣冠絡繹宴飲歡然○左營兵丁甲乙兩人因救火起釁毆傷撫院親兵某丙兹聞甲乙本與丙有隙是日借端逞兇用鐵器擊丙傷勢頗理甲乙刻己革餉笞押俟丙傷痊責放否則擬抵○江右諺云打破伏般般熟謂伏日有雨則果蔬田禾皆可成熟也今閏月二十日初仇時節適值屏翳駕臨居民皆喜形於色以爲好雨知時節蒼蒼者洵粒我烝民也○省垣城廂内外鳴鑼尋孩者時有所聞兹有某姓家失去一九歳女孩偵騎四出蹤跡杳然其爲匪類所誘拐耶抑因迷途失去耶不可得而知己○去冬有滬上廣濟善堂書畫助賑彩票八十張寄至江省官塲并函稱開彩後登明申報爲憑都人士因爲賑捐起見並登明申報立卽將票售罄寄去十足典錢四十千文詎延至日昨始據寄到對號單查核八十張無一中彩買者咸懷疑私議復有滬上善堂數起馳函并册分寄江省眞僞莫辨有礙賑捐殊非淺鮮也 
[毁關述聞]  
　　福建友人來信云福安縣境有名白石地方人烟稠密爲商賈往來之要衝該處設有稅厘海關徵收稅項聞日前有某武生載運米糧在關報稅關丁察得該船尚有應騐貨件落船查看武生以船中並無别項貨物不准騐看彼此爭執關丁恃勢行凶致將某武生失手毆斃一時哄動市廛欲將海關拆毁關丁及委員人等均紛紛走避福安縣劉大令得此消息亟往彈壓立卽進省禀知大憲聞己委許道臺並委員劉大令錫渠前往查辦矣 
[閩中時疫]  
　　近日福州時疫盛行安民巷某姓家一日連斃七命他處有一家連斃四五命六七命者時有所聞據歧黄家言今歳疫症異常凶險用熱用凉用攻用補俱不可救百人之中竟不能活一命藥之不靈耶術之不精耶抑病之果無法可救耶此兪曲園先生所以有廢醫之論也 
[螢苑招京]  
　　邗上邇日時有撤防營勇過境前聞有散勇數人混入城中在某烟間滋事當經防營派人驅遣出境前日又到有臺北散勇二百餘人因該勇籍隸東魯故與皖勇在鎭江分路彼則溯江上駛此則剪江北渡地方官先期聞信立卽會同營汛並西門外駐防合字營五臺山駐防南字營各派差役弁兵在城廂内外梭巡彈壓揚州營叅府唐叅戎諭飭各城門武弁嚴加查察毋許散勇入城巡防極形嚴密迨該勇等抵揚果無一人進城隨時遣送出境地方照常安堵一時居民咸感頌不置云○揚城自上月二十日起　雨不休隂晦殊甚檐牙屋角朝夕聲喧天氣亦極凉爽晨起須着夾衣夜晚竹簟生寒尤非絮棉不可每年初伏時餘海等處風船運至本城者己高積如山今尚一船未至縱有客販運至恐亦無人問鼎是以操東陵侯業者莫不愁眉深鎖仰屋興嗟其餘他項生涯亦甚清淡惟和緩輩飛輿往還生意頗覺興旺藥鋪中亦無不利市三倍天時不正疾病易生養生家尚其愼旃○揚城公道橋鄉間某姓家豢一牝牛每日由牧童牽至郊原牧放朝出暮歸横吹短笛洵足樂也上月中旬因天大雷雨牧童遂拴牛於棚任其或臥或寢牛主自往喂食忽聞霹靂一聲震山撼岳回視大武君己爲豐隆劈成兩半牛主大駭細視牛腹内尚震死未產小牛一頭雖具牛形而係人首眉眼口鼻俱備牛主恐駭人聞聽急欲瘞埋無如近處業己哄傳往觀者絡繹不絶莫不稱爲咄咄怪事云 
[唐山患疫]  
　　天津訪事人云東八縣飢饉洊臻災民麕集唐山死亡載道雖開平礦務局督辦張燕謀觀察捐施振濟無如博施濟衆堯舜猶難現在災民己陸續回鄉然無家可歸以及欲歸不得者仍逗留唐山等處天氣炎熱釀成疫癘衢頭巷尾死者纍纍欽差大臣劉峴帥民瘼關心調取北洋醫院中華人之習西醫者四人就洋灰窰設局施診局中留治者多至數百人斃者掩埋愈者資遣而後來者仍不絶於途實屬無法疏通日來臭味薰蒸致四醫亦循環臥病統唐山而計礦務局以及鐵路公司粤東人士之充司事及工匠者共三百餘人被病傳染者四五十人至閏五月二十二日己死十一人礦務局工匠素喜佞神忽禀請督辦於二十日起廿二夜止舁關聖出游並舞獅三夜督辦不得己而允之說者謂除疫莫如清道唐山之最不潔者一爲災民二爲坑厠災民固無善法攔阻至坑厠之如阿房宮中五步一樓十步一閣不難設法毁去如此辦理不較之迎神舞獅爲有益乎敢以質之身親其事者 
[東海揚颿]  
　　烟臺訪事人云上月二十二三日疉聞砲聲大作居民初頗驚疑後訪知海中所泊各國兵船以隂雨連綿火藥易於霉濕是以裝砲試放也○時交夏令天氣炎蒸穢氣觸人易滋疾病廣仁堂司事因飭清道夫勤加灑掃毋任穢物堆積街旁道憲復出示清理街衢禁止居民作踐○新任藩司張方伯將由南口至烟臺以便赴省接任地方官遂預期備辦行臺 
[教士欵賓]  
　　松江來信云高昌嘴南實暉港迤西卽肇家浜再西爲蒲匯塘年久未開旁河淤塞婁縣所屬七寳鎭張駱李三紳董商請張筱芸邑尊籌欵開濬邑尊允之復體恤民艱捐助鶴俸大興畚鍤尅日告成兹邑瘭奉部調取引見交卸有期三紳董因會集各圖紳耆公置萬民傘一頂德政牌二對於閏五月二十三日送至署中鼓樂喧闐衣冠濟楚邑尊再三謙退設席欵留旋詢知三紳董僑寓邱家灣天主堂遂命駕赴堂報謁堂中司鐸喬君欵以酒點談論甚驩亦中外輯和之兆也 
[西瓜勿食]  
　　時交中伏而氣候甚凉西瓜萬不可食有某君言笑自若毫無病容午後食瓜晚間便吐瀉交作至昨早竟淹然物化醫生均謂是食瓜所致然則衞生者可不引以爲鑒乎 
[滬上官塲紀事]  
　　前臺灣巡撫邵筱村中丞自赴日本議和被屏回國後久寓天后宮側星使行轅至前日始遷居周浦路豫順里上海縣黄大令鳴騶前往道賀並諭令地保妥爲照料○出使俄國大臣王芍棠星使旋滬後因病乞假尚未入都兹擇吉本月初七日遷駐天后宮側東首行轅預留西首行轅俟升署江蘇按察使胡芸臺廉訪來住聞廉訪於本月初九日可抵滬江 
[司馬宴賓]  
　　本埠松海防分府劉乙笙司馬於昨日下午四點鐘假滬北味蒓園恭請新簡惠潮嘉道陸春江觀察飲宴陪座者爲蘇松太道劉觀察上海縣黄大令英讞員屠别駕法讞員鄭大令以及前保甲總巡葉臨恭司馬等十餘人主賓酬酢歡洽異常直至曜靈將匿始各分道而回 
[雙鳬晉郡]  
　　本縣黄大令定於昨晚解纜赴松謁見府憲恩詩農太尊面禀要公並祝府憲夫人壽誕 
[飽受虚驚]  
　　本邑美租界篷路第四百十號房屋由粤人袁某賃居而以樓下餘屋轉賃與潮州人翁某開設烟館前日翁雇木工裝修一切傍晚七點鐘時工畢而去臨去遺火於木花中越一點鐘之久火勢上衝熾及樓板袁聞聲出視駭極狂呼幸屋後係落差巡捕憇息之所竭力澆灌始得免於成災然己虚驚飽受矣 
[覆勘地址]  
　　南匯觀濤書院職董錢應聘凌瀚上控佃户顧學淵侵佔院田私築鹽路一案前經蘇臯司檄委發審委員竇奠高明府帶同原被前往丈勘禀覆銷差在案現經藩司鄧方伯以此案丈勘未妥復飭委員候補縣蔣明府再帶兩造前往南匯復勘以期確實核斷蔣明府於昨日帶齊錢等來申拜會黄大令請將錢等寄禁外監過站備文派差轉解南匯候勘明府卽日亦當前往丈勘 
[英界公堂瑣案]  
　　過犯胡月增串同金在田竊取朱有年郭維昌家自鳴鐘水烟袋等件經包探沈金隆拘獲人贓送究朱郭二失主投 
 
 

Page 4

 
 
案申訴情由並請領贓胡金同供係寍波人實因失業無聊窮苦不堪以致受胡之愚其實尚是初次如蒙恩宥則戴德不忘矣屠别駕以胡係屬積竊未便從寛判令笞臀二百板金姑念初次從寛免責一併交捕房帶去送回寗波○四百五十六號華捕拘解拐騙女孩之沈得英到案禀稱此人拐驅富黄氏之女當經富黄氏遣人在途尋獲交捕爲此送究富黄氏之夫富旺子投案供稱在租界開設薙髮鋪沈係同業故與認識昨晚竟將六歳之女兒誘拐他往幸在途中遇見扭交巡捕今旣解案請爲究辦沈供向在富店爲夥業己停歇昨適前往間玩偶領富女出外買瓜並非誘拐别駕以誘拐小孩最堪深惡今訊得沈得英却係有心圖拐豈容抵賴判令重笞六百板○包探孔阿才等先後拘解行竊王泰安客棧布被三條之周雲萬又行竊陳德興家中布衣二件之張桂泉又行竊並無失主布被一條之李阿生等三人到案請判王陳二人投案請領失贓别駕將周等逐一訊問均係初犯判令每人笞責五十板○王阿二屢次犯案懲辦今甫釋出又竊陸小弟家布衣二件經包探黄四福拘獲人贓送究陸投案領贓王供江北人以後不敢再犯别駕判笞一百板押候遞解回籍○英包探又解崇明人周阿福到案禀稱此人遞解己及三次今又潛來爲此拘解來案請爲訊判别駕略詰數語以遞犯豈得復來判令笞責三百板仍遞原籍○王和尚竊取杜明言冢玻璃窓二扇並門上磁揑手二個經包探范進才拘獲解案别駕訊明王行竊屬實判令押候笞責二十板○四百號華捕拘解賣瓜人梅阿土到案禀稱梅與王樹三因賣瓜論價口角梅卽持刀將王砍傷頭額今在醫院醫治故未到案據醫生云王傷約一禮拜可痊今特送請訊究别駕略詰緣由判將梅管押一禮拜○小孩王隆海屢次犯竊昨見吳馮氏抱孩在途行走卽上前捋取銀手釧一只氏報捕後經包探范進才拘獲人贓昨晨送究氏投案申訴情由王供廣東人父母均故並無倚賴别駕判送改過所○唐阿言無端在途辱駡五十九號印捕當由該捕將唐拘入捕房昨晨解案别駕以唐不應無端駡捕判令管押三天 
[施惠迪吉]  
　　李太太助賑洋五十元顧徐氏爲夫痢疾祈愈并求延年益壽助賑洋二百元趙朗垣善士保子長齡易養房成合家平安續助賑銀兌換洋念五元二角張錢氏祈病愈洋五十元陳洪記洋五十元京都養素堂王大善士祈闔家平安助賑洋五十元川帮厚記善士交來慶豐昌等四位合助賑銀五十兩又恒源祥等兩位賑洋廿九元銅洋一元捨救命之銀錢慈心似佛保吉人之康壽善氣彌天當此時局維艱尤覺隂功莫大先後祗領感謝莫名謹附乞登報章奉揚善德[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　胡福羅投上海縣控請騐傷黄大令於前晚升坐三堂胡供江北人在怡和碼頭爲小工專爲輪船扛貨某日五點鐘小的因身體疲弱力不能勝是以停歇須回工頭楊二稱其時尚早不可停工卽曳小的之手勒令卽爲扛物小的答以力疲不能工作楊不依將小的推回正在拖扯之際被盤貨機器軋斷三指痛楚欲絶送至同仁醫院醫治經洋醫生將三指裁去敷藥漸愈己成殘費工頭楊二置之不採心實不甘求恩提訊大令飭仵騐得胡福羅右手中三指全去祗留大小兩指禀復後大令親視之下深堪憐憫遂判曰兹閱傷處確是可憐但工頭楊二囑令做工以致拖曳軋傷亦出於無心碍難提案訊辦傳問地保供與胡大略相同大令曰旣如此著差役恊同地保帶胡前去與楊二商酌理勸明白開導著伊酌給錢文俾殘費者得以小補卽可了事如果不遵當來縣禀復再行核斷○積竊陳雲　陳大丫頭陳小丫頭　贓之　近山日前行竊本邑西鄉周太僕廟護卡砲船上物件經砲船勇查獲將此四犯送請吳淞司衙門究辦麥熾齋二尹派差轉送上海縣嚴辦到　後黄大令飭值捕看管候提訊辦○虹口巡防局委員王二尹查得沈家繼地方租賭地主包煥榮王阿林等六户由土豪沈善忠包塲搭棚開爵聚賭屢次前往查拿根株未絶開具各地主賭棍姓名清單轉致保甲總巡局函請上海縣按名拘拿黄大令立卽飭差前往拿到包煥榮訊押尚有王阿林等在逃未獲由該差禀明係地保陸毛毛得賄庇護所致將陸解案著交由夏明府提比之下笞責五百板交保限二日交案現己逾限仍抗諭不交黄大令以該保瞻玩己極飭著差役帶案再行血比收所押交○李葉氏投縣呈控唐景芳盜賣地基黄大令准詞飭提原被及中人地保到縣昨經帮審委員夏明储升坐花廳訊斷李葉氏供祖遺之地與唐景芳毗連唐現將地出賣並將小婦人之地盜賣三分二厘向彼理論置之不理求請公斷唐供該氏所有地基己於數年前盡行賣去由買主管業當因方單遺失紅契註明不交卽與買主成事現在方單檢出亟應交還買主詎知非但不還買主竟藉此訛詐小的毗連之地今蒙集訊尚乞查察地保陳文榮供小的新充地保前事均尚不知中人李春華供今次唐景芳賣地由我作中界址畝數相符與李葉氏惠無干涉顯係藉單訛索李葉氏堅稱被唐盜賣明府以兩造各執一詞著各帶原契呈案再行核斷○陳達夫扭益少嘉到縣控稱欠洋求追黄大令准飭候訊昨經夏明府升坐花廳飭差帶訊陳供本地人現因謀一事甚難少嘉前來說及於開滬南洪昇碼頭南義源水菓行將次開張小的託伊薦生意說拚股一百元卽可在行爲夥支取辛俸小的允之借洋一百元由陳增榮過付不料益雖盤石有全之行僅付洋一百三十元尚未接開仍舊退回現由石另招别股接開益居心不良遂將小的所付之洋盡行吞没求恩斷追益供寳山縣人小的因據石有全說合盤開水菓行小的付過五百元現在石另與别人接開其洋未還小的况陳達夫前欠小的借項廿四元會錢七千八百文陳稱前欠均有方單作抵陳增榮投案供小的在三洋涇橋愼成土行爲夥陳達夫付益洋一百元是小的過付求請著令繳還明府喝將益少嘉收押著繳益叩求免押取保料理明府准之著取的實店鋪作保限五日清理禀覆銷案 
[法界公堂瑣案]  
　　英嘉洋行西人勒美投領事署控英租界某店主董沛臣定購金邊木欠銀不付請卽提追昨鄭大令旣升堂勒美向祁繙譯官伸訴一切包探將董解案大令問所欠之欵何時歸還董供稱欠銀二百二十兩除付過若干外尚欠一百兩當時言明一月爲期勒美不依以致被控此貨買進後僅售過四十餘圓大令謂爾終須到期付銀不得藉詞推諉董供稱本許先付若干無奈勒美不允兹願交保出外寛限半月内付清大令與祁君會商再四限半月内覓人人銀兩保並具限狀送案存查○日前新康西人控洪正楊將田單抵銀延不取贖大令著押候交保出外具限歸楚昨日西人又投案求追有李金生者持公館馬路同泰源保單具保大令准之予限本月十八日付銀贖地又諭令李帮同清理○李阿毛訴稱小的在治下小東門外永和釁米店爲夥前晚十點鐘時有賊潛身店内竊去衫褲一套當塲拿獲解案請懲賊供稱小的姓魯名三益大令著押候笞責一百板○護城河畔永順凉鞋店主沈寳賢控店夥蔣登發竊去凉鞋及衣服等物大令訊供枷責己紀報章上月枷期届滿遂飭疎枷還押覓保昨查得在押日久尚未覓得保人因飭傳沈到案命將蔣帶出自行清理○前者金裕興泰記客棧主金雨卿呈具領狀以在押之張青元患病願存洋銀二百圓保賑出外醫治迨張病愈到案重復禁押另央同業中人具呈禀詞公保旣釋出卽赴道轅上控昨日金請將前存之洋給領大令准之○泰源錢莊夏某及利濟丸藥鋪某甲願保匯川局劉雨梅出外醫病一俟病愈卽行交案大令准之○揚州人施曹氏控施立高時時到家滋擾大令訊供之下著將兩造一併押候查明覆核昨日有馮大川者願保施曹氏出外大令准之○丹徒賊犯王永桂東臺賊犯郭阿三枷期己滿大令飭提到案送晴上海縣分别遞回原籍請地方官嚴加管束不准復來 
[美界捕房紀事]  
　　前晚玉漏將殘星河漸没三百五十二號華捕巡至北河南路見寍波人王記友中途躑躅倀倀無之遂拘入捕房暫行覊押昨晨捕頭向之詰問王自言家住唐家弄北首第六十八號門牌　子不安於室時時出外不歸是以中夜偵尋並非圖竊捕頭遣包探倪順泉查悉其言是實令押候再查○前晚江北偷兒黄國青潛上虹口公和祥碼頭所泊某輪船竊取廢鐵若干途遇一百零三號三道華捕拘入捕房捕頭令押候解送英公堂請究○昨晨有甲乙二流氓同行至吳淞路益秀里外見有設攤售西瓜者不問情由連食其二一聲囉唣飛步奔逃攤主無可如何奔至捕房聲訴捕頭遣巡街捕前往緝捕至則甲乙己逃避無蹤矣○昨日午後二點鐘時甲乙二寍波人行至西華德路忽然口角揮拳經一百九十八號三道華捕拘送捕房甲　被乙欠小洋銀三角向索起釁乙言甲拾取西瓜皮擊中頭顧因之格鬥捕頭令押候解送英公廨請訊 
[服賈須知]  
　　華洋貿易總册一書由各關稅務司遵奉總稅務司諭飭每届歳終將各該口全年華洋貿易情形具報上海總司造册處彚印成册篇首爲造册處稅務司總論統言全年商務之大綱其次分譯關册所載洋貨進口土貨出洋通商各口往來貨物年徵關稅分數總數船隻順數在華洋行家數洋人丁數某國各共若干無不一一詳載後列各關稅務司論略備述本口一年中商務之興囊貨物之盈絀時價之起落銷流之暢滯市面之淡旺進口某國某貨獲利出口某貨某地相宜土貨運至外洋行情若何某國商政有何新異洋貨運至該口何項受虧并地方有何新異雜聞亦偶附及而於貿易一損于益尤爲加意考察據實叙論兼以歴年情形互相比較鉅細靡邇瞭如指掌誠通商互市之鑑衡也溯自通商以來光緒十三年以前統計共有十九口迨十三年後以至十七年相繼新開九龍拱北龍州蒙自董慶等五口遞年漸旺歳增關稅一百二十餘萬兩光緒二十年又續開西藏之亞東一口今者以臺灣割畀日本遂缺去臺南淡水二口年少關稅　一百十萬兩查臺灣素稱冥庶之區土地沃腴物產豐饒每年進出口貨約共估值關平銀一千二百餘萬兩其土產如淡水之茶葉煤炭樟腦硫磺米靡靛青及近年之金碇臺南則有赤白糖樟腦花生餅桂圓薑黄等大宗出口貨物其進口貨洋藥一項全年可銷四千餘擔其餘洋貨疋頭及内地各貨均銷流甚廣此則可於總册内臺南淡水兩口詳細查閱便能一目了然將來蘚杭沙市新開之口啓辦後各情形册内亦必詳論凡講求商務者得此一書雖未親身涉歴亦可與十年老賈談操算之術矣現光緒二十年總册業己出書并有發在四馬路古香閣書坊代舊其價甚廉每部　　洋五角而己 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年閏五月二十四日京報全錄]  
　　宮門抄○諭旨一道錄前○護陜撫張奏報雨澤麥苗情形摺○蘇撫奎奏審明盜犯按例懲辦片○署直督王奏請准運司暫行留任片○護陜撫張奏報委調署府州縣各缺片○又奏報銷旗營各項收支數目片○又奏查明司庫實存耗羡銀兩摺○閏五月二十四日吏部翰林院正黄旗值日吏部引見三十八名健銳營十一名咸安宮一名兩翼十九名阜公徐用儀各假滿　安○廣州將軍保年到京請安○八額駙溥僎各續假五日○立山續假十日○倉塲奏漕船五日回空○召見軍機長萃保年○○頭品頂戴護理陜西巡撫布政使臣張汝梅跪奏爲恭報雨澤麥苗情形恭摺仰祈聖鑒事竊查陜西省光緒二十一年三　分雨澤麥苗情形業經前撫臣恭摺具奏在案兹據西安延安鳳翔漢中榆林同州興安商州邠州乾州鄜州綏德等府州縣陵續具報於四月初一日至初十並二十曁二十一二十九等日先後得雨二三四五寸及深透不等臣查陜省入春以來雨賜時若現　二麥豌豆漸次成熟收穫可期豐稔兹復連得透雨包榖雜糧均己及時揷種民情欣悅闔境俱臻安謐堪以上紓宸厪惟長武縣具報於三月二十七日該縣東家河等村被電山陽縣具報於四月初三日夜大雨傾注山水陡發該縣高壩店等處被水衝灌統計查門衝塌房屋九十餘間淹斃男女大小五十二名口咸寗縣具報于四月初三日我大雨連宵該縣壩河水漲衝决宋家圍墻北邊沙隄十餘丈地畝被水浸淹民房間有坍塌華隂縣具報於四月初三四等日連日大雨該縣各河隄同時漲决華陽等里地畝被水衝淹盩厔縣具報於四月初三初七等日連遭大雨各河漲溢衝决隄岸該縣上下沙谷堆等村地畝被衝間有衝成河道及被沙石積壓者郃陽縣具報於四月十三日該縣溝北等村被雹打傷麥禾等先後禀報前來當經前撫臣並臣隨時分别飭司委員及行知該管道府州會同遵章覆勘確查被水被雹地畝及成災分數實有若干錢糧應否蠲緩先行出示停徵一面清查被災户口妥籌撫恤容俟查辦完竣另行彚案奏報刻查西安糧價大米每倉石價銀一兩七錢四分小米每倉石價銀一兩七分較之上月大米每石增銀一錢小米每石增銀六分所有光緒二十一年四月分雨澤麥苗及長武山陽咸寗華隂盩厔郃陽六縣被水被雹籌辦撫恤並省城糧價情形理合恭摺具奏伏乞皇上聖鑒謹奏奉硃批知道了卽著飭屬妥爲撫恤毋任失所欽此○○奎俊片再據碭山縣知縣陳守政詳報拿獲因行刼事主朱有德家錢衣等物逸賊張按用刀拒傷事主之父朱振海身死並李紅蟻開搶拒傷鄰人王珩平復案内匪犯張振雨並格殺李紅蟻一名奪獲洋鎗並起獲原贜衣服又纊獲邪八一名到案訊據該犯張振雨邵八僉認於光緒二十年八月初六日夜聽從未獲之朱坡夥同己被格殺之李紅蟻在逃之張按等同夥九人分執洋鎗等械行刦事主朱有德家錢衣等物目擊張按用刀拒傷事主之父朱振海身死並李紅蟻用洋鎗放傷鄰人王珩不諱將該犯張振雨邵八李紅蟻均審依强刼之案但有一人執恃洋鎗在塲者不論曾否傷人不分首從俱擬斬立决梟示通行擬斬立决梟示李紅蟻雖己被格身死仍戮屍梟示又據海州知州徐慤立詳報拿獲因行刦事主子開禮家錢衣牛隻等物逸犯張廣和拒傷事主身死案内匪犯張小六一名到案訊據該犯供認於光緒二十年五月二十四日夜聽從在逃之張廣和夥同張廣信等同夥十人分執洋鎗刀棍行刼事主于開禮家錢衣牛隻等物自擊逸賊張廣和開鎗轟傷事主身死不諱將該犯張小六審依强盜殺人斬决梟示例擬斬立决梟示又據該州詳報先後拿獲因行刼事主姚永慶家錢洋衣飾等物逸賊陳立江等拒傷事主平復案内匪犯馬廷餘姚新喜劉槐南周謹四名到案訊據監犯周　供認於光緒二十年六月初五日夜起意糾同己獲之劉槐南馬廷餘姚新喜在逃之陳立江等同夥十四人分持洋槍等械行刦事去　永慶家錢洋衣飾等物逸賊陳立江等各用槍棍火捻拒傷事主平復姚新喜中途因肚痛泄洩並未同行上盜事後亦未分　　實質之劉槐南馬廷餘姚新喜各供相同將該犯周謹劉槐南馬廷餘均審依强刦之案但有一人孰持洋槍在塲者不論曾否　人不分　從俱擬斬决梟示通行擬斬立决梟示姚新喜依例擬杖一百徒三年先後解由徐州道曁淮揚海道親審明確咨經署臯司黨　絡　核　招詳請將該犯張振雨邵八張小六周謹馬廷餘劉槐南批飭正法核奏前來奴才覆核無異除將該犯張振雨邵　張小大周　馬廷餘劉槐南六名遵照刑部通行批飭先行正法並將格殺之李紅蟻戳屍一并梟示仍飭嚴緝各逸犯務獲究報曁各　供招咨部外謹會同署兩江總督臣張之洞彚案附片具陳伏乞聖鑒勅部核覆施行謹奏奉硃批刑部知道欽此○○王文韶片再長蘆監運使季邦楨荷蒙簡授福建按察使當卽具摺謝恩陳請陛見欽奉硃批著來見欽此理應委員接署運司篆務以便季邦楨交卸起程惟查天津籌賑局事務向歸季邦楨總司經理上年永平遵化等屬災情本重兼之關外被兵糧運絶跡津沽沿海一帶又以四月間風雨海溢頓成意外之災是以本年賑務隄工繁劇倍於往昔季邦楨才大心細酌劑咸宜在津多年情形尤熟現在麥收甫届大汛將臨一切應辦事宜尚難遽易生手合無仰懇天恩俯准暫行留任俾清經手而竟前功一俟工賑全完冉行飭令交卸遵旨晉京陛見理合附片陳請伏乞聖鑒訓示謹奏奉硃批著照所講欽此○○張汝梅片再各省州縣無諭奏調委署代理每届三月彚奏一次等因歴經遵辦在案兹查陜省自光緒二十一年正月起至三月底止潼關廳同知王諏請咨引見卸事遺缺委試用通判朱承恩署理代理華州知州崔耀山卸事遺缺委准調鳳縣知縣李端榘調署調署扶風縣知縣李天柱丁憂卸事遭缺委試用縣丞趙聯芳代理旋委拔貢知縣倪度署理鳳翔縣知縣張世英調省卸事遺缺委南鄭縣知縣任自安調署南鄭縣知縣任自安調署鳳翔縣知縣卸事遺缺委試用同知唐沛霖署理安邊理事同知德祿病故遺缺委靖邊縣知縣涂傳德代理該縣旋回本任考試卸事委候補知縣李壽昌代理旋委候補直隸州知州多齡署理署理延榆綏道魏炳蔚丁憂卸事遺缺委榆林府知府光　代辦旋改爲兼護城固縣知縣李均珩調省卸事遺缺委請補紫陽縣知縣梁鳴鳳署理安康縣知縣沈啓黔病故遺缺准補榆林縣知縣孫雲官代理旋委候補知縣曹鴻儒署理安塞縣知縣余紹僑赴對調商南縣知縣新任卸事遺缺委甘泉縣縣丞馮承彥代理署理中部縣知縣鄒琨病故遺缺委洛川縣知縣王嘉言兼攝署理寗陜廳同知文德升調省卸事遺缺委分缺先用同知賀培芬署理調署鳳翔縣知縣任自安丁憂卸事遺缺委鳳翔府經歴詹聯杰代理漢中府知储劉子銓病故遺缺委候補知府劉本植署理署理西鄉縣知縣朱組綬調省卸事遺缺委試用知縣張鵬翼署理靖邊縣知縣涂傳德准調咸陽縣知縣卸事遺缺委候補班前知縣王駿儀署理等情由署藩司松壽署臯司馬相如會詳前來臣覆核無異所有光緒二十一年春季分調署委代理兼攝道府同知知州知縣各缺緣由理合附片具陳伏乞聖鑒謹奏奉硃批吏部知道欽此○○張汝梅片再陜西省軍需善後收支欵項奏銷光緒十姥年以前册報請銷均經户部核准覆奏奉旨欽遵在案查陜省地處邊陲界連五省游勇客民往來絡繹簽會匪類竊發堪虞綵營兵制未復酌留各路防勇分叚巡防僅敷布置每年餉數較承平額餉有减無增至上年欽奉諭旨調軍入衞經前撫臣選派馬步六營北上存營更屬無多富經奏明變通訓練酌添長夫以專勇力而節經費其支發長夫口糧應以二十一年添募之年爲始所有防緑各旗營二十年所籌鹽菜餉銀及製造雜支等欵俱己按章籌支給發兹值二十年造報之期據善後局司道分造總數報銷清册具詳請奏前來前升任撫臣鹿傳霖未及具奏卸事移交到臣覆核無異除將收支清册咨部並製造緑營揲防鉛藥火繩等項遵章另案題估請銷外相應仰懇天恩勅部核明准銷謹附片具陳伏乞聖鑒謹奏奉硃批該部知道欽此○○頭品頂戴護理陜西巡撫臣張汝梅跪奏爲查明司庫實存耗羡銀數循例具陳仰祈聖鑒事　照司庫耗羡收支動存各欵例應於奏銷地丁錢糧時恭摺具奏兹查陜西省光緒二十年奏銷册造司庫現存耗羡　缺官扣平養廉共銀一十六萬五千八百三十七兩零除清册咨部外理合循例具陳敬繕清單恭呈御覽伏乞皇上聖鑒謹奏奉硃批户部知道單併發欽此 
 
