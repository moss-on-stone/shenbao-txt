# 1893 - 353 - 4907429

 

Page 1

 
 
[增廣新聞] [  申報館主人啓]  
　　本館今歲以來各處添設訪事友人博采芳搜必詳必盡以故新聞山積美不勝收今者精益求精更復擴充篇幅凡朝廷之渙汗臣下之鴻猷海外之郵音民間之委語以及奇聞艶蹟佚事閒情一得郵筒卽登報牘庶幾多而且速無負諸君子賜閱之盛情乎敢布區區伏維均鑒 
[新出鉛板南雅堂陳修園廿一種醫書告成] [  圖書集成局代啓]  
　　長樂陳修園先生精醫道自負長沙後身治病必騐其醫書二十一種爲岐黄家所必需坊間初僅十六種後增至二十一種其　魯魚亥豕版多錯訛本局自去歲擺版至今秋始告竣字式照圖書集成其間校對精工有目共賞毋待縷述今巳出書由五馬路文玉山房及古香閣煥文書局千頃堂代售每部價洋三元書甫訂成購者接踵而至巳消其半遲恐消完爲特登報緣此次僅印數百部版巳拆卸倘荷賞　家賜顧以速爲妙 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由煥文書局主人倩本局用活字排印刻巳告成紙墨並佳裝潢益美計分釘二十四本碼洋四元如衹買外科書則收洋八角寄語杏林老宿　井名賢有欲得盧扁　傳者請向上洋申報館二馬路東首煥文書局鴻寳齋千頃堂古香閣文賢　文玉山房外埠則山東膠州成文堂福州益記書局購取可也 
[原災]  
　　今夫仁愛爲心者孰有過於天哉有絲麻布帛以爲民衣而天下得免於寒有稻黍菽麥以爲民食而天下得免於飢凡春生夏長秋收冬藏雨露之所養日月之所照昆蟲草木飛潛動植跂行喙息無不得其所者皆天也而獨有水旱不時咎徵屢見揆之仁愛之天心有顯然火相反者此其中盖有人事之未盡而非天道之難憑也竊觀近今數十年來災患頻仍未有底止自髮逆倡亂蹂躪十數省擾攘十數載人民之罹鋒鏑受荼毒者不可以千萬計旣慶昇平而齊魯燕豫各省連年以水旱之災告者源源相繼流離載道餓殍相屬生離死别慘不忍言雖經辦振諸公竭力勸募盡心施振無如災區廣闊歴時久遠全活固多死亡亦衆至今日而助者筋疲力盡勸者舌敝辱焦已成强弩之末無復足恃而昊天降災仍復靡有旣極各處難民老弱轉乎溝壑者固不可以數計壯者散而之四方者何止數十萬人自古禍亂之起莫不由飢民無所得食挺而走險以致釀城大亂今各處難民旣多勢不能一一赡恤其中因失業而流爲匪類者不知凡幾一蟻之穴可以潰隄一星之火可以燎原有心者不禁爲國家抱無窮之憂也夫在昔郅治之朝天降膏露地出醴泉山出器車河出馬圖嘉祥咸至衆瑞畢集卽我朝全盛之時年榖豐登黄河爲淸休徵瑞應史不絶書昔若彼而今若此者豈天之厚於昔而薄於今哉其必有以使之然矣泰誓曰天視自我民視天聽自我民聽民之所欲天必從之天曷嘗欲加厄於我民哉至民不順乎天而天乃先出災害以譴告之又出怪異以警懼之不知省不知變而後降大罰焉是故災變之來皆天之明示警戒而冀斯民省愆補過勉爲善良也然則水旱刀兵豈非天所以振瞶而發聾哉則凡屬吾民自經髮逆之亂及致水旱各災之後宜何如疾首痛心遷善悔過冀上格蒼穹息天怒而挽大心乎乃竊觀今日世　之險薄人心之巧詐俗尚之奢華更有甚於髮逆之前者卽如江浙等省人民素稱　弱而近年以來上海則有吳妙　糾衆毆斃鄉人之案金陵則有某公子謀斃查太太之案蘇郡則有子弑其母之案或見色生心或因財起意或逞小忿而滅大倫種種蹈刑網干憲典者不一而足此皆世道人心日趨險薄之故由近以概乎遠執一以例其餘以是知天之降災未有已時也難之者曰人心不古足以召災旣得聞命矣然被災之區豈無賢哲竟致玉石不分則又何歟曰和氣致祥乖氣致戾天心旣人心一視乎其氣之所感善氣勝而不善之氣不足以敵之則天之降福常從其寛不善者恆爲善者所護而并受其福不善之氣勝而善氣不足以敵之則天之降禍常從其嚴善者恆爲不善者所累而並受其禍世有修德不護報爲惡不受殃其不能以尋常尺寸較於其間者天道也難者又曰世風之險薄人心之巧詐旣舉天下皆然矣而災獨盛於北方豈天獨厚於南方之民歟曰天下一家中國一人安所得而分南北哉苟北方之民久困饑饉不堪其苦恒如堤冲馬逸不可收拾南方之民其得高枕而臥乎則目前之災雖不及南方而杞人之憂豈有旣哉然則何如而可以挽天心何如而可以弭天災曰莫如向善必也朝廷之上有朝乾夕惕之心閭閻之間有革薄從忠之志君臣上下咸以陳善閉邪退樸還醇爲念一變從前澆漓之積習使善氣充溢於寰中庶幾天之降災其有瘳乎古者大戊修德而祥桑枯死景公一言而熒惑追舍人事修於下天心應於上有感而無不應者天也竊願當世覽是說者三復斯言而勿迂闊視之庶毋負鄙人勸戒之意也夫 
[本館接奉電音]  
　　昨由京友電傳上諭一道敬謹譯登○十一月十七日奉硃筆崔國因轉補左春坊左庶子李培元補授右春坊右庶子欽此 
[欽憲起節]  
　　鄂撫譚敬甫中丞前奉上諭爲川省欽差大臣查辦案件早經登報現聞廷寄又到中丞准於本月十五日將本署篆務移咨總督張香帥兼理卽於十七日起節登輪十八日首途開駛隨行者一爲現辦鄂垣牙厘總局裕朗西觀察一爲現辦漢口牙厘局余太尊堯衢一爲候補縣陳李二大令想中丞才猷夙著威望並隆心簡之孚有自來也 
[主試過鎭]  
　　四川正主考朱少唐宫詹撤棘後由宜昌乘輪東下順道至安徽涇縣珂里掃墓事畢宫詹以急欲回都覆命不能稽延遂擇於本月十一日自珂里起節乘坐頭號官舫用飛濤小火輪拖帶順流而下旋於十三日淸晨行抵金陵謁見劉峴帥後卽於十四日午後三點鐘時駛抵鎭江舟泊怡和碼頭其時關道憲黄觀察祖絡都統保頤葊統制曁地方文武印委各員齊至碼頭恭迓脚靴手版絡繹於途寳蓋山新兵各營弁兵均在江干排列隊伍鳴槍致敬俄而觀察率領各官先後登舟投剌晉謁宫詹接見之下互叙寒暄各官旋卽興辭而出宫詹遂命駕登岸端坐緑呢大轎入城拜客回舟時已街市燈明矣翌日鎭郡文武各官均擬在甘露寺肆筵設席以伸地主之情宫詹雅不欲作無謂之周旋卽於十六日上午十點鐘時傳諭啓輪進瓜洲口北上印委各官及各營兵丁仍在江干列隊升旗　砲恭送行旌 
[駕返瑶池]  
　　督辦揚屬運河堤工總局歐陽潤生觀察之太夫人當設帨良辰之前一夕舊疾舉發隨進參术 
 
 

Page 2

 
 
等劑幸卽喜占勿藥方謂堂北萱花春暉長護矣詎邇日天氣驟寒且又節交冬至太夫人痰喘愈甚觀察遍請名醫診視僉謂年齒已高恐難奏手公同商酌勉用豁痰順氣等品卒無效騐延至十四日未時竟爾駕返瑶池觀察純孝性成擗踊呼號不勝哀痛旋經左右再三勸慰始克勉襄大事現擇於十六日丑時在花園巷公館大殮一面具文詳報丁艱至堤工總局接辦何人俟有確聞再行詳述 
[巨匪就獲]  
　　粤東有著名巨匪名白頭保者平日結黨聯朋横行於城市間歸德門内四牌樓等處一帶商民歴年皆受該匪之善雖屢次向有司衙門及各大憲處控告終亦莫奈伊何近年來則更肆猖狂白晝行强攔路刼奪民情驚擾幾致枕席難安蓋該匪自恃爲滿洲人地方官不能過問故膽大如此撫憲剛子良大中丞愛民若子嫉惡如仇稔知該匪兇頑亟欲爲地方除害遂於武闈揭曉後密飭營勇設法擒拿並許以從優獎賞不必因其爲滿洲人稍爲顧忌營勇奉有明諭皆奮勇爭先每日在城内各要津密爲布置但該匪出入皆三五成羣携帶槍刀頗難下手適初七日辰刻該匪獨自一人行經孚通街營勇一聲暗號四面齊來斯時該匪有翼難飛俯首就縛而其黨羽甚衆消息靈通頃刻之間卽糾集多人欲圖刦奪幸營勇見機頗早急押該匪出城交海珠砲臺看管始不致爲匪黨所刦該匪之兇燄如此則其平昔所爲不問可知矣大憲聞報立委幹員往海珠砲臺審訊聞其所犯各案皆直認不辭不稍諱飾審訊旣實初十日始由海珠砲臺押解進城交番禺縣獄收禁想元惡旣除其餘自必歛跡此後地方可期安靖矣然非中丞大發雷霆又安能滅兹大憝哉宜乎士庶歡忻歌頌之聲傳諸道路也 
[盜刦彚誌]  
　　廣東順德縣逢簡鄉地方日前有某甲爲其子完婚賓客往賀履綦滿堂極形熱閙詎當洞房花燭之時突來暴客多人蜂擁入室手持兇械嚇禁聲張倒篋傾箱肆行搜刼甲係農家者流除田具之外别無長物而新婦嫁衣亦皆草草賊等意殊不愜竟於臨行時將新郎擄捉而去以爲勒贖地步甲僅得此子深慮爲賊所害卽多方籌措得銀三百兩贖之以歸而所耕之田已典去過半矣慘哉○初九晚二更時城西某機坊突有賊匪十餘人明火執杖破門行刦鋪内存有洋銀數百元悉被刼去時有夥伴一人恃其勇力與匪相爭匪怒用刀斫傷其手足雖無性命之憂然亦恐成廢疾矣又黄沙某屠户作初十日黄昏時候忽有匪徒三人闖進鋪内突出刀槍向司櫃者指嚇卽將櫃中所存現洋刦奪一空呼嘯而散聞已赴縣禀報未知能破案否 
[烟臺風信]  
　　烟臺訪事人云初四日冷雲四合大有雪意賈客帆檣咸駛往對岸之芝罘山下以避其鋒翌日飛簾氏果跋扈飛揚興波作浪繼以玉龍飛舞河山滿眼悉變瓊瑶至初九日始天晴風靜各船仍回烟臺裝卸說者謂烟口東北汪洋無際雖有迤北之芝罘山爲屏蔽然袛屹峙一隅不能兩面廻抱故一交冬令必有風波之險與其臨時移泊往返徒勞孰若逕以該島爲起卸貨物之所較爲便利顧自四五十年以來相沿不改一旦起而更張之談何容易 
[潯郡科試]  
　　九江府邵傅巖太守本月十二日在貢院攷試德化彭澤二邑文童科試於子刻點名進塲合計一千三百餘人皆按牌魚貫而入無敢稍有喧譁點畢升砲封門甫及卯時也今將題目録下德化首題剛毅足以有孰也彭澤首題中正足以有敬也通塲次題腸也始可與言詩已矣通塲詩題賦得天高月影浸長江得天字 
[揚試尾聲]  
　　揚州府試情形本報屢紀之矣兹於本月初十日終塲所有八屬文題照録於左江都而注之江至於子都甘泉　曰爲肥甘而不及泉儀徵大哉禮儀雖善無徵高郵譬如登高速於置郵寳應諸侯之寳當洒掃應興化詩可以興所過者化泰州不以爲泰一薛居州東臺自西自東經始靈臺各作一提比一時見者咸謂太守所出各題均嵌本邑字眼心思之巧運用之妙可見一斑至長案俟發貼後再録 
[勘視河道]  
　　由揚州至江寧水程皆須溯江上駛波平浪靜時十幅蒲帆計時可到倘石尤作惡驚濤駭浪齧岸排空舟楫每觀望不前近聞海州分司徐星槎分轉查得十二圩鹽河之西舊日本有河道歴年旣久淤塞不通倘能設法疏濬則往來船隻卽可由内河駛抵華子口然後出江逕渡黄天蕩卽至觀音門可免數百里長江風波之險此舉若成利益商民誠非淺尠當由分轉禀詳運憲江都轉亦以爲然當卽轉詳督憲請示袛遵分轉復於赴省時謁見督憲面陳一切當蒙劉峴帥檄往該河故道先行履勘有無窒碍需欵若干禀覆核奪分轉回揚後卽於十二日輕車簡從前往勘視一切情形尚容續録 
[倚情殷]  
　　安徽候補知府吳士靑太守蒞皖情形已詳前報兹聞太守辦理墾務曁保甲事宜已歴多時深資倚　此次來省意欲辭差過歸道班而上憲冬防吃緊未便遽易生手再四挽留加札委辦太守奉札後不日卽當束裝赴局也 
[調劑貧員]  
　　金陵聽鼓各雜職淸苦異常除委粥廠司事及省垣冬防外向隅者仍未能免藩憲瑞方伯憫之特籌疏通之法外州外縣每處各委一二人或二三人名爲保甲實則津貼也遣一价以致辭可獲朱提三四十兩日暮途窮得此意外之財料理開門七件事當亦不無小補也 
[寧城又火]  
　　月之十五夜十一點鐘時寧城北門内孝聞坊龔姓門内又遭回禄紅光高燭霄漢警鑼四出遠近水龍以及衛安局之洋龍均星馳電掣而來竭力分投施救文武大小官員亦到塲彈壓無如水口遥遠一時難以爲力約焚一點餘鐘時共燬去平房二十餘間云 
[甬上雜紀]  
　　寗波火災之多莫甚於今冬城廂内外各水龍固疲於奔命而居民鋪户亦惴惴焉咸有戒心於是集貲自十六日爲始延請羽士在炎帝宫設醮祈禳七日以保闔郡平安又於廿五日爲始在江北岸財神殿設壇五日追薦佘使君廟失火焚斃男女之幽魂亦超陰保陽之意也○新任錢太守傳諭十二日辰刻拈香至次日卯刻憲駕已臨供役人等不及預備太守以地保有意玩延回署後諭飭楊大令立傳各廟地保到案笞責以儆○十四日爲冬至令節寗郡文武官員於是日黎明齊詣萬壽宫行朝賀禮濟濟蹌蹌誠盛典也 
[缅甸築路]  
　　據西報本年缅甸業已築有鐵路二條一則一百三十八里爲四月十二日所築一則新路三十六里爲五月十日所築此亦鐵路廣行之先兆也然以印度較之印度每年籌銀一千萬兩作爲加築鐵路之專欵核計每年各省所有加築之路多則一千五百里少亦不下於一千里并一千里之外缅甸所開新路之數如此藐乎不足言矣方今缅甸荒地甚多若欲墾荒自非先行廣築鐵路不可蓋鐵路一多則域内貨物轉運俱得靈便且不生百榖無能養人之所在俱可使之樹藝植物而人之負耒耜而往者亦漸自成聚落人烟更由此稠密云 
[商輪鉅麗]  
　　五大洲所有第一等最大之商輪船旣葬煥行又捷速皆以英國赴美國之輪舟爲首屈一指蓋英與美國各處一洲相距者萬里有大洋間之非得鉅舟固無由利涉而非極華煥亦不足快客意而廣招徠也兹據西報有新船一艘名曰歡攀牙未久落成往來於英美之間據云船中上下人等共四百一十五人計廚役僕從等一百五十九人男一百零五人女八人專用以伺應女客者廚役四十五人廚房内所用之鐵鍋大小合共一百七十口其他亦可不問而知矣至此船一年飲食所用各物亦具有淸單用特譯之於左以供衆覽羊五百隻小羊二百隻鷄三千隻雞蛋一十萬枚魚五墩牛三百隻野鷄等數千隻鴨三千隻乳餅二墩小魚名沙丁者一千匣火腿火炙肉共一十墩每墩一千六百八十斤白麫五十墩白糖十二墩茶葉一墩小麥又名油麥三墩大米豌豆各二墩山藷一百墩糖漿五墩咖啡三墩再碧爾酒五萬瓶奇水二萬 
 
 

Page 3

 
 
瓶火酒八千瓶以外各果不計其數惟洋海至深如此大舟洋中或遇風汛亦甚顚簸苟一日一禮拜舟爲洪濤巨浪所震撼掀而上焉若登於山落有下焉若墜於淵其間損壞器皿亦頗不少兹將所損之數附列於下大盆九百隻杯二百八十隻小碟四百二十八隻大玻璃杯一千二百十三隻小玻璃杯二百隻 
[議商稅則]  
　　近時華人論與西人交涉事件每不以西人所定之約章爲允恒云貨物稅則或輕或重不可爲他人所抑勒强派至西人則云所有關稅自不能由華人自定蓋已彼此通商理當彼此商酌見爲公允然後施行庶不致或有齟齬此言固各有一理可執然數十年來所有海關稅則諸國俱有違言一則以爲過重一則以爲過輕不免多所爭執正不獨中西如是卽如近日德之與俄因稅則輕重之故兩不能平據云今於華歴八月廿二日爲始在德京柏靈會議此事一時驟難核定容後得有確耗再行登報以供衆覽 
[講求商學]  
　　前數十年德國見夫英之贸易甲於天下遂於國中講求商學並立博物院一區搜羅各國貨物置之院中藉資取法如是數年商學中人咸能著書暢發製造之新法以及通商獲利之所在而德國之贸易亦大振興逈非昔比於是而各國亦一例加設商學也兹據西報奥國近尤加意於商學惟所講求者分爲三類一則銀行并典質貨物曁保險各事二則製造各法及各銷售并運物脚價三陸地轉運之法并郵信電報各事至此商學奥國久已設立加之整頓者數矣邇見各國於此大爲變通故復爲研究以期久行而無弊合計三十年間各國之始終在於商學讀書者共五千一百四十四人云 
[湓浦寒濤]  
　　九江總鎭何采臣軍門於初十日附江裕輪船前赴金陵恭謁制府劉峴帥謝委潯城文武各員曁選鋒新勁營將領兵丁俱恭送如禮○湖口厘局向章每歲當江水漲發時設局於邑城西月塘邊水涸則移設對岸梅家洲之大王廟中以便商船停泊就近完厘乃有無業遊民隨局搬遷專引奸商劣丁作弊包攬經崔蘭嶼太守察悉情形出示驅逐禁止其文曰欽加三品銜花翎選用道調辦湖口總局兼二套口等卡厘務卽補府正堂崔爲出示驅逐無業游民以杜包攬而重厘金事照得本府辦理斯局已經一載乃訪得附近蓬民有遊手好閒之輩不事生業專接來往商舶勾串包攬冀圖漁利分肥實屬膽大妄爲不知利害本應拿究姑念無知不忍不教而誅爲此示仰居民人等知悉厘金爲朝廷餉項豈容包攬侵蝕爾等凡有行爲不軌者赶緊從速遷避毋取罪戾卽在此小本營生之家亦宜各安本分毋得妄生覬觎倘敢不遵一經察出定卽嚴行懲辦本府言出法隨决不稍寛各宜凛遵毋違特示光緒十九年十一月初六日○新簡四川藩臺王魯薌方伯毓藻陛辭南下附招商局江永輪船於初十日午刻過潯上駛○九江下遊三十里廻風磯地方之水師設立船廠以便修造船隻咸豐年間彭剛直公札委廣西候補府陳維之太守大源辦理迄今三十餘載上憲以太守久歴風塵擬另委優差乃委劉彝廷太守思訓接辦附近居民及哨弁兵丁公備匾額一方萬民傘數柄德政牌十數扇以誌去思 
[營市雜聞]  
　　今年小雪節封河爲從前所未有河中並未見冰牌天氣且煖惟十四夜半十五午前兩次風狂各色船隻卽未敢行動其實從十六日起逐日朗晴微風不動河中更波平浪靜冰屑全無生意中人皆閒暇無事咸往河岸看潮漲潮落有數十小杉板擺渡做好生意而巳○前日有山東登油船滿載落花生進口售得善價獲利數百兩○封河時節各公司輪船皆裝載完備惟招商局之永淸鎭東海定三輪早早進口不但貨未裝足雜貨絲包全未裝著而且海定尚有來貨千餘件未起核計三船應短收水力數千金且號客在上海吵閙日前總局尚有來電責問其實營地新易總辦局務一切不善提調之故此皆中國習氣只從情面不論人才維持大局者所當竭力整頓也○近日和煖道路皆泥濘不堪大車更莫能行動前日紡織局所存仁裕棧雲錦棉花二千餘包由杉板駁往東營轉入太古洋棧咸謂用小杉板載此大花包似乎太險及到河岸見數十杉板聯貫而行往來不絶殊爲平穩也○東營首領元茂號荒閉實爲可惜西營之南元瑞則盤與興順魁接手仍開油坊○近日集市上車只四五十輛荳價三吊六七百紅糧二吊七八百新批荳現二兩九錢五新批油現三兩三錢荳餅無市廿七日銀數十吊零一百各行生意因道路泥濘車不通行故各貨不免滯消 
[憲節首途]  
　　蘇松太道聶觀察因有要公將次赴蘇面禀大憲已紀前報兹悉觀察於昨午飭家丁預備大號官舫用小火輪拖帶停泊新閘大王廟地方定於晚間起程本邑印委各員先期往道轅恭送 
[西節停公]  
　　今日係西國節期各領事署皆停辦公事西商住宅門前亦以冬靑柏枝紥成各種花樣葱翠可愛並懸彩旗以示慶賀 
[梟匪成擒]  
　　浦東奉賢縣地方鹽販械門傷斃人命一案前經奉賢縣拿獲兇犯魏香惠訊供解府轉解臬署供出郭德勝亦在案中當經陳廉訪札飭奉賢縣金明府緝拿金明府疉次比差尚未弋獲案懸未結今者金明府升署太倉州函請上海縣黄大令飭差恊緝黄大令卽飭縣差趙金留心訪緝趙金奉諭之下查知郭德勝匿跡浦東嚴家橋地方鹽販聚集之處多派年壯力强之副役十餘名於前日往拿探明郭德勝所在蜂擁上前郭手持雙門手槍不及開放卽被擒拿解至滬上禀明黄大令飭將郭移解太倉歸案訊辦 
[浦東火警]  
　　有本邑人陳榮和者家住浦東爛泥渡直北花園石橋地方向以耕田餬口有房屋一所計八間陳自住之餘以茅草搭蓋旁屋二間租與推小車之江北人某甲居住前日旁晚時甲卸車而歸在草房中煮飯食畢就寢不料星星之火遺落積薪中當時未之知也至二鼓後火勢漸熾冐穿屋頂甲從睡夢中驚醒披衣而起則燎原之勢巳不可收拾矣衹得奪路奔逃頃刻間火已延燒瓦房陳聞聲驚悉大呼救命率傭人等先將小孩救出其時北風大作火乘風勢風助火威該處廿四保十七圖地保立卽鳴鑼報警爛泥渡洋龍聞報率同火會中人首先馳至竭力施救奈此處離浦灘甚遠且潮水未漲取汲甚難本邑城廂内外各善堂等洋龍又以遠隔浦江不能往救直至三鼓時始得告熄共燬平房　間艸屋二間衹焚陳姓與某甲二家餘未殃及當火熾時有江北小民搬搶衣物者甚多幸巡防勇丁上前彈壓尚稱安靜云 
[柴船失火]  
　　八仙橋周涇浜内停泊柴船一艘昨晚五點鐘黎明時在舵尾早炊遺火柴内火遂上炎將所載之柴悉行焚燬下艙所裝白米數石亦均焦灼火熾時浜西第二十號房屋車寓主鍾二聞聲出視有賊乘機掩進竊取木杓銅壺等物當塲拿獲拘送捕房管押 
[買良爲娼]  
　　法界蘭芳里爲烟花藪澤每至夕陽西下時各烟妓塗脂抺粉倚門賣俏口唱淫詞浪蝶狂蜂遂趨之若鶩卽俗所謂香粉地獄也有彩林才寳二烟妓產自揚州一在金大麻子家借房間一爲朱三夥妓二妓俱挾有資財袛以水性楊花甘心淪落近在揚州購得雛姬挈之來滬迫令作皮肉生涯彩林才寳均有姘夫見雛姬而艷之輪流姦宿姬含苞未吐不禁急雨狂風痛極聲嘶達於户外旋爲家屬偵知卽在原籍控訴兩妓聞悉之下甚覺驚惶卽將雛姬帶回揚州近又别購一姬來滬夫買良爲娼律有明條二妓旣自甘下賤又欲陷人於火坑不識高坐堂皇者其亦有以懲之否 
[流氓可惡]  
　　前晚十一點鐘有一女子年約十七八歲狀似本邑人住居滬北欲至徐家匯探親身畔帶有洋蚨百翼在寧波會館地方雇坐東洋車而往行經斜橋南首突有無賴三人跟蹤而至見其荏弱可欺上前調笑女知非善類置之不理無賴胆敢攔住去路肆意妄爲女慌張異常欲從車上跳下悮將所帶之洋傾落於地無賴等見財起意一擁上前搶洋而去女雖大聲呼喊奈時已夜深地尤荒僻茫茫四顧徒喚奈 
 
 

Page 4

 
 
何欲再前往則推車人亦不知去向鳳頭纎削懊惱而歸說者謂流氓之猖獗如此誠屬可惡而此女亦有自取之咎焉詩云豈不夙夜畏行多露寄語閨門弱質尚其三復詩言哉 
[賴債行兇]  
　　薙髮匠招生住居滬南馬家廠地方日前曾向同業中人名小二者借番佛一尊靑蚨五百翼約於本月十四日歸楚届期小二往索招生避匿不出令其婦向小二緩約至十六日小二又往索取招生方飯見小二至不僅不償夙逋且出不遜之言口角之下遽擲以碗中小二之首鮮血淋漓小二忿不能平欲赴巡防局控告後經鄰人出爲排解紛紛擾擾不知所終 
[吃白食]  
　　昨有口操湖北音之甲乙等四五人羣至西門内永興小飯館修五臓神殿甫入府命堂倌代買高梁三十文堂倌謂堂不代帳由來舊矣靑帘在望君其自爲沽之甲等大言曰咱老子只有洋蚨並不帶錢難道旣醉旣飽而賴爾錢耶堂倌無奈唯唯應命甲等狼吞虎嚥頃刻而空不名一錢竟欲揚長而去堂倌向之索取酒飯資三百餘文則以記帳對堂倌謂素昧平生記帳從何相索甲等聞言大肆咆哮勢欲用武旁觀者知此等人非好相識勸堂倌不必與較揮甲等使去堂倌無可如何唯連呼悔氣而已 
[捉姦穢語]  
　　江灣鎭西市殷家栅人徐松松者操准南王術其子某甲年已成丁娶某氏爲室稍有姿首而性甚輕狂不安於室甲微有所聞苦無証據拚被一頂緑頭巾壓殺矣邇來該氏又與對鄰薙髮匠李江錢姘識情同伉儷形影不離久之穢聲四播甲恨之剌骨暗中窺何欲得而甘心前晚李又至氏處續歡正在朝雲暮雨之時甲撞門而入在芙蓉被底將交頸鴛鴦雙雙拘獲李知事不了伏地哀求甲出并州快剪刀將李八千根煩惱絲齊根剗去并欲送請江灣汛弁究辦嗣有文生吳伯三竭力解勸令李出洋三十元爲甲解穢而寢其事 
[誘佔行兇]  
　　無錫人張錦川者無賴也盤踞外虹口地方因屢次收受賊贓由包探拘送公堂判令遞回原籍不准來滬今又濳來滬上卜居外虹口菜市街仍理故業嗣因其妻新亡遺有子女均在襁褓張遂倩鄰人顧阿和之妻袁氏代爲照顧早出暮歸相安無異詎張見氏貌美輕挑淺逗引誘成姦惟恐洩漏春風難圖長久將氏藏匿不令回去顧前往詢問竟以老拳從事復投訴美捕房指顧拆梢等情值班三道捕以張本非善類又係遞籍重來之犯斥不准理惟顧失妻屬實飭投英公廨控追顧遵諭而去 
[免災助賑]  
　　本館協賑所昨接南市恒吉泰花行來函云上月初五之晚鄰南失愼四面蔓延小行堆棧逼近咫尺危在呼吸幸而風勢轉向始得變險爲夷小行安不忘危特以洋蚨五十元助振請擇被災最要之處核實散放云云聞之禍福無常惟人自召大善士不忍坐視飢黎之顚沛慨擲兼金則蒼蒼者之所以報之者正未有艾此後生涯日懋景福駢臻當在意計之中正不僅澤畔嗷鴻同聲感德而已也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[議行編審]  
　　歐洲與美洲諸國向例每距十年一行編審其編審也不獨國中户口載之必詳卽其人所習何業家資田產若干俱一一登之淸册使閱册者一覽而知亦法制之至善者矣然而諸國中要豈無視編審爲緩圖而不復按時舉行者有之則俄羅斯是矣計俄國不行編審已閱三十有五年兹據西報邇已議有章程遵於西歴一千八百九十四年重行編審蓋所知編審爲國中大事關係於國計者殊深且裨益於國中各業之人亦非淺鮮故特豫備羅卜計得四百萬枚藉作編審一切所用之經費云至於羅卜一枚適合大洋半元 
[水陸廣通]  
　　俄國開築鐵路自華界黑龍江岸直抵歐洲已一再登之前報兹又得一信云俄國已開東西之大鐵路又復開通南北大江水有輪艦陸有輪車不獨往來商旅無復興歌行路之難卽諸地之貨物亦便於轉運眞所謂無往不利矣至前此俄之北地大江於俄無甚利賴蓋沿江兩岸所有沃土雖多一時樹藝之糧食亦得豐稔而未有良法移之他鄉則恩之逮於下民者尚有利未盡因徧觀四國以期擇善而從乃見夫美國之新政凡五榖成熟之後自留以爲口食之外多假鐵路運而售之於外於是富之藏於農民者遂多今俄棄地較美爲衆價亦較賤乃决意設法開墾一假鐵路以往來於東西一假大江以暢行於南北而農民之殷阜可旦暮期之此俄人之大旨并聞英人特爲先作輪船三艘以試行於南北大江云 
[獨行納費]  
　　西國勉入創作新法凡有掣造新器足以利濟乎國民者例給執照准其獨自製造或十年二十年或數十年俾一已先享其利蓋惟其利人故先使之足以利已一則激勵其民令其咸以新法爲務一則卽假此以酬其用心之勞瘁也兹據俄國新章所有請領獨行執照者繳洋四十五元准其獨行三年繳洋七十五元准其獨行五年繳洋二百二十五元准其獨行十年至此獨行所關非淺各西國人士賴此致富者甚衆内有白土麥者能以新法製鋼因而獲百萬之富其他數十萬數萬者至多不暇備數云 
[工作盛行]  
　　俄國工作月異日新備形繁盛兹據西報將數年來各處小廠曁廠中各年各貨之價并工作人數開具淸單用特摘其大略列下一千八百八十七年小工作廠計二萬一千二百四十七所所出各貨值銀一千一百二十兆羅卜在廠工作之人合共七十八萬三千七百五十六人一千八百九十年小工作廠計二萬二千五百一十所所出各貨值銀一千二百六十三兆羅卜在廠工作之人合共八十五萬二千七百二十六人至於工作之人内五十九萬爲男丁其他則俱爲婦女 
[萊菔製糖]  
　　萊菔中有一種圓而紅皮者以之作糖頗爲佳妙兹據西報知德國之所種獨多計其所佔地畝合共三十九萬海克榻案一海克榻約地十五畝其他奥國則佔三十四萬海克榻有餘俄國廿五萬海克榻有餘法國與俄正同比利時五萬七千海克榻有餘荷蘭二萬七千海克榻有餘 
[稅則未定]  
　　凡西國訂立通商約章所有進口貨物之稅則要必先爲訂定或十年或二十年年期未滿不得輕改卽果毗輕毗重窒碍難行亦俟期滿換約然後量爲增减非徒示信於與國亦使他國商民有所質證得以預悉何者之貨可獲利益何者之貨可免折閱庶幾捆載而來源源不絶耳不謂法國之當事諸人意不謂然其言云各物之出數時有多寡價值亦時有貴賤預爲訂定之苦於拘不若臨事更張之通乎變故與各國商約換立之時不復將各口之關稅一一先爲核定以期照約施行彼豈不謂從此諸國之商利悉歸我掌握之中哉詎知諸商聞之一切貨物咸不欲悉數運往蓋稅捐未定恐其有意加稅致或虧累而贸易之淸淡不問可知善乎德國近立商約所有關稅准以一十二年爲期期内毋得變易遠邇商民均有恃無恐一時百貨充牣商務亦日見振興云 
[因賭輕生]  
　　鎭江西門外三善巷聖壽寺一帶爲烟花薈萃之區每當顧免初升九華燈燦湘簾拂地翠袖凭闌過之者疑爲錦繡之城脂粉之國偶一厠足其際未有不惑志喪心者其間有奚姓支院栽三五摇錢之樹大抵華年二八姿容絶代艷若朝霞裙屐少年往往魂銷心醉有鎭源錢鋪夥某甲高橋人也年未而立好作狎邪遊素與某妓姘識如魚得水似漆投膠繼而誓海盟山訂白頭之約月之初十日傍晚甲邀集同業中數人在此開筵暢飲招妓侑觴長筵廣座羅山海之珍羞妙舞淸歌極勾欄之上選珠喉乍囀錦瑟徐彈綺户香流瑶街車滿迨酒闌席散仍在該妓家開塲聚賭采烈興高甲入局鏖戰逾時竟如管夷吾之三戰三北所帶洋蚨百餘元悉數輸罄迨至次晨始掩鑼息鼓甲核算之下現洋外尚輪去番佛六百餘尊事被鋪主知悉遂將生意辭歇甲自顧點金乏術告貸無門計無所之拚以性命爲殉竟於十一日夕陽西墜時與妓一榻横陳潛將吸剩之芙蓉膏和酒吞服迨有人知覺已不及灌救面如灰土遊魂一縷竟赴泉臺龜子知事不得了遂縮頭曳尾而遁甲之親屬聞之以人命重大誓不干休帶領娘子軍蜂擁而來大興問罪之師聲言禀官檢騐並將室中所有燈屏幃幕悉數摧殘宛似落花流水旋有魯仲連其人出爲排解謂妓家房屋係該鋪之產死者亦係該鋪之夥彼此牽連令兩造除購辦衣衾棺木外再出洋蚨四百圓給與屍親屍親始首肯遂於十三日上午時收殮兌洋了事吁人之死也或重於泰山或輕於鴻毛甲因賭亡身可謂咎由自取少年人溺志摴蒱覩此亦可回頭猛省矣 
[諭繳票銀]  
　　徐萬生於前日至英公廨扭控木匠戴長卿圖賴票銀至晚由蔡太守提訊徐訴稱素爲水匠曾爲戴長卿向甘路卿王珏山兩木作賒欠木料出立十月初二日期票銀三十七兩並十二月廿八期票兩張計銀九十兩向索圖賴反赴上海縣衙門揑控勒逼冩票不得已扭案請究甘路卿王珏山兩木行夥呈出期票三紙求請追繳戴供因目不識相致被揑立期票誤簽花押一時無力措繳蔡太守以戴有心圖賴判將十月初二日過期票銀三十七兩先行繳案如違押追 
[理算工帳]  
　　前日有木匠韓皆生至英公廨扭控同業兪皆秀陸雲山霸賴工帳蔡太守於晚堂提訊韓供向陸雲山韓包作頭夏蘭亭名下木作三千工每工計錢一百十文共計錢三百三十千文包造徐理山之房屋先收錢一百八十千文嗣因木匠失火焚燒所　工錢一百五十千文向索不付係被兪皆秀從中霸阻邀同陸雲山向兪理論反遭毆打現因各工匠逼索甚急是以扭案請追陸供在作頭夏蘭亭名下代包各項工作缺少韓皆生工資因有木匠失火所致現在已將起火之人送至上海縣訊辦作頭夏蘭亭不肯付錢與小的等無涉兪供並無掯付工帳情事太守以韓所控無從判斷著原差傳諭作頭夏蘭亭妥爲理算一併斥釋 
[鴇婦交保]  
　　昨報列携犬尋歡一則蔡太守於晚堂提訊適劉正芳因傷未到鴇婦范葉氏供麻皮士全等與劉尋釁係爲捉狗起見小婦人並不與聞請提滋事之麻皮士全等到案究辦太守以劉正芳受傷未到無從質証着將范葉氏先行交保聽候集訊 
[墓田轇轕]  
　　本邑廿三保十三圖鄉人徐某因將墳田一畝七分售與洋商爲業該商令徐將墳墓遷去突有吳某瞿某等出爲霸阻扭入圓通寺巡防局控告等情已列前報前晚由局員劉遊戎傳集人証升座訊究徐供是田向吳姓買下現今轉售與西商因有墳墓西人令我拆去突有瞿姓等藉端尋釁求請研究瞿供是田由我收受轉售與徐此次前往觀看並非尋事求請明察詰之吳供該田於嘉慶年間父親售與瞿姓至咸豐五年重換方單故單上係瞿姓户名嗣後贖回卽售於徐今徐已賣與洋商並未知照小的竟將祖墳拆去心實不甘求大老爺明察遊戎廉得其情向兩造再三開導判徐出洋七十七元爲吳之祖棺移葬費瞿旣無涉從寛省釋兩造遵諭而退 
[圖竊未成]  
　　泰來洋行大餐司務某甲出外購物虚掩其門被賊潛身入内圖竊適甲回來竊無詞以對詭云找尋馬車夫及問馬車夫並不相識遂拘送捕房押候堂期解訊 
[上海縣瑣案]  
　　寗波鄞縣某守戎者昔年被朱文借去英洋二百五十元立有筆據由許雅標爲中迄今事隔多年分文無著且朱亦避匿無蹤惟許現住上海租界地方是以守戎投鄞縣控告縣尊准詞備文飭差來申關提上海縣黄愛棠大令接文後飭差林順照會英公堂於前日將許提到晚堂大令提訊之下許供稱寗波鄞縣人現在英界某洋行執役朱文與小的爲友光緒九年間朱有急用央小的爲中向守備老爺借洋二百五十元不料朱借洋至今不知如何尚未歸還現在小的亦不知朱之下落叩求明察大令得供以此案究竟如何實難知悉况朱文未到遂判將許押候備文解往鄞縣訊辦○縣捕拿獲沿途販售私鹽之朱生華金茂春二名及鹽百餘斤解縣請訊帮審委員葉司馬於前日升堂提訊朱金同供本地人向爲小工素來安分此次之鹽係一鄉人囑小的等挑運不知伊是販賣司馬問曰其人爾可認識否笞稱素不相識司馬判令各笞一百板具結從寛斥放○上海縣訊斷枷犯凡發頭門示衆者均交該管之頭鋪地甲管理有地甲夥役名和尚者前日偶一疎忽以致枷犯脫逃其一原差禀明之下司馬立提和尚到案研詰判令笞責二百板卽著枷號限三天緝獲如延比究○孟阿貴之女翠珍寄與朱康氏家因被凌虐衆隣不平投縣控告黄大令提訊之餘著將翠珍給孟領回擇配已紀本報邇來堂中查得翠珍現被縣署原差霸阻當卽函致縣中大令復將孟阿貴父女提到前日由帮審委員葉司馬研訊孟訴稱係本邑人女兒前次奉訊給領回家現已許配某甲爲室今甲亦到案原差並無 
 
 

Page 10

 
 
霸阻情事甲投案供與孟同司馬著將翠珍仍交孟領回撫養甲無干斥退該差雖訊無干涉究有不合大加申斥叱退 
[英廨瑣案]  
　　邵嘉隆偕妻張氏子榮林投捕房訴稱曾領符山泰之女爲童養媳近日符忽糾人前來索女請爲究辦捕頭派二百廿九號華捕將符山泰符山明張吉如等拘獲與邵嘉隆一併移送英公廨蔡太守飭管押候訊○沈素郎以賣糖爲生有錢趙氏因論價口角遂致爭毆由捕拘至捕房轉送英公廨蔡太守飭候訊供發落 
[法捕房記事]  
　　前日下午二點鐘有口操湖南音之某甲向法界老北門外護城河浜某冷店買對時表二只反覆審視意尚未愜令店主另易佳者一轉瞬間取表飛奔而逸店中人立卽追赶適爲包探阻獲遂拘入捕房克總巡訊問之下贓交失主甲則押候堂期解請究懲○積竊某乙在法馬路某店竊取買客之洋傘一柄爲包探拘獲人贓解送捕房因無失主投認捕頭飭將洋傘存候認領竊賊則用手拷拘　至天明釋放○德盛祥洋貨店執事前投捕房控稱六月間向義和成東洋莊定僧帽牌子絨布六百疋逾期不肯交貨義和成以當時未付定銀作爲罷論捕頭命兩造遞禀公堂請葛同轉判訊等情已紀前報昨禮拜六堂期德盛祥又投捕房謂義和成房屋已退將次遷移恐多周折請卽飭提捕頭俯如所請飭探提到義和成執事某丙命覓保暫釋候堂期傳訊 
[福緣善慶]  
　　謹啓者敝堂接奉濳名居士助振寳銀九十九兩陸錢四分批見甲規銀一百六兩六錢二分二厘王汪氏頸患癬疾求愈助施粥洋二十元救命銀錢造福無量眼前功德實惠均沾天佑善人定卜康疆逢吉謹登報牘頂祝平安上海六馬路仁濟善堂籌賑公所施善昌等謹誌 
[續録蘇州大籙巷直東義賑所所桃隖同人彚報蘇復昌滬信昌杭公信寗文茂粤會舘各收欵十月下旬淸單]  
　　馮澤之劉子煊晋陽堂蕭朝弼壽祺堂吳無名氏王待權顧步洲李長靑宋元洪黄昌龍王錫金劉慶元田鴻福胡慶雲王先軾陳祥茂唐文華龍慶榮劉春樵王名濟恊順隆德記同源恆吳萬泰龍成瑞楊蘭順萬成宗二十八户各一兩二錢汪良相一兩四錢劉潤之侯定齋全興洪長順行　保祥張洪興六户各一兩五錢楊玉振一兩六錢五分王承善永順和傳元興協昌正吳日興戴大興栗盛利陳永順八户各一兩八錢無名氏一兩九錢七分蔡玉成楚珍劉翰臣鄧輔章態海東張榮春李署澤張文李榮順艾元林譚修藏彭春臯廖紹泉鄔振　譚元熊裕豐王恩喜石春張德基楊秉樞靈玉山劉炳秋正興當元盛當王子才李霆光聶占元周盛公永昌公天鎰公德昌裕崇修公袁登科謝秀山穆恆山蔣得貴許松雲晏光富永隆裕寳興隆天全美恊興隆潘亮上劉太乙魏修德魏從善曹文彬張明嘉儲敬修史蔡氏太和棧楊正中章福盛楊葉氏敏昌棧徐聚順賀承德金玉棧吕世琛萬成元同泰恆劉和盛張光榮六十三户各二兩文國鼎二兩三錢四分存志堂馮樹玉堂黄同善堂王述敎王勛臣五户各二兩四錢伍獻之丁吉甫曾時之梁藴如合二兩四錢成安號福茂祥集順號均記隆記興合祥源發興七户各二兩五錢藍錫嘉楊紹基無名氏李佐廷安開誠文義和吳再位李德懋曾榮發王鼎文樂小成歐陽泰李鶴林彭連勝徐崧丞徐心培楊子淸楊杏樓松茂昌德順國二十户各三兩賈俊堂三兩五錢延禧堂李新順黄顯臻蒙　綸曾藴山陳保之李輔文諶仲階黄占魁張鼎銘康玉坤許鐵堅壽田堂鄒白澤芳謝德明陳克陞諶鴻模歐洪順周旭李立才徐甲翹楊四知夏樹滋實硯齋魏鴻甫廖味三黎少卿白羅密舒德蔭白廷森馬文泰天順祥李允貞烏文卿熊潔軒樂永正王恆聚榮昌永德和昌方啓順那松喬趙昌葵楊文暢翁紹修廣平子四十五户各四兩忠恕堂端孫保生靈凌霄蔡敬宣楊國相裕盛行松柏行隆記聘臣氏柴仕舟十一户各五兩無名氏五兩四錢六分鄧績齋五兩八錢李聯輝崇儉堂齊杜有勝張麗泉壽親室實聚昌楊劉氏伍善溥吳亮淸守愚堂十户各六兩同興源六兩四錢一分謝文林柴作舟新薄堂三户各七兩鄒彥臣黄家邨韋成之公善當周　臣鴻元福范廣興晏茂林八户各八兩周範甫九兩八錢陳芝生曾友山程益三高淸珊叚勳臣劉華軒蕭錦廷曾松廷鄧嘉鑾楊安泰胡長元裴玉山許先德徐翰周羅晋候徐解氏潘持中堂孫竹坡吳容甫詒研堂吳受之何心泉錦盛隆無名氏恆源永王鈺記高燦順毛鴻逵董仲龔子貞　鴻元李心吾楊仲山三十三户各十兩潘佐廷十兩二錢劉　臣十二兩長塞廳周雨樓曁文武紳士十三兩熊勁候十三兩八錢恩錫之吳鳴臯楊平洲三户各十五兩曾小泉平越營熊琢齊曁各營兵丁二户十八兩余希陰保益圃梁芳亭王汝　賴虚竹趙才石敬彝堂王仿洲張西池陳幼之譚伯　金子欽丹桂堂羅坦之沈松州十五户各二十兩李西岩熊肖岩胡雲亨合二十兩李小霞叚建亭二户各三十兩永寗洲書差丁役合四十兩阿城圃合營喬姓二户各五十兩石小峰胡陳兩姓合五十兩美發祥毛貴靑周明芳艾貴華陳洪波楊榮春楊蛟鴻劉貴昌諶順全胡淸賢十户各一百八十文劉占標饒必勝王金貴王世淸周榮慶田種藍潘和順王大洪楊吉安龍雲順十户各二百文龍元鰲黄元祥楊貴貞嚴興盛楊明光李煥雲楊富春明順龍張淸貴李發吉楊敬光楊雲輝孫富榮十三户各二百八十文朱發興　洪順二户各三百文龔得貴楊秀景舒　桓白貴堂曾慶鴻陳良玉杜廷魁劉承德王慶雲九户各三百四十文彭淸榮吳興隆二户各四百文程發興王萬順陳淸宏楊發先胡勝章五户各五百文揚春軒黄環林陳得意樊學明劉登瀛洪仲芳尹紹甫蕭煥章吳國金尹慶壽楊際淸十一户各一千文李文麟陳錦章李春江易樹森白玉光周茂順六户各二千文王相先王炳章合二千文楊洪順三千文以上八百十三户共收洋六十六元錢四十五千四百文規銀三百七十八兩七錢二分銀一千九百七十一兩八錢七分共合規銀二千五百五十九兩五錢七分九○杭州公信號廣東金陵會舘南京宋文茂號經收下旬併登○本旬共收規銀二千六百三十四兩四分二厘連前共收規銀一萬三千四十五兩七錢七厘○共解過直東賑規銀九千兩候嚴佑翁到津信再行起解 
[滬北鐵馬路廣益善堂十月份淸單]  
　　壽康延康晋和恊大愼餘元甡惠泰彤源衡大厚康永豐存德利亨立大和元恊昇宏元寳和泰源鴻順彚康宏大正大承裕寳順升大以上廿六户各助錢六百九章介福嘉綸天成裕盛和各助錢六百升和錦章大章晉昌恆茂允章何恆昌啓泰九和謙吉祥宏章謙益祥元懋謙記咸章十五户各助錢三百萃源六百悅昌文六百長豐六百唐茂枝洋六元陳善亭洋五元戴綏之戴運來李光琴各洋三元朱葆珊徐棣山譚幹臣黄佐卿各洋二元和昌成六元徐俊良何瑞棠韓山曦周蓮塘源利太老悅生老順記南順記新順記福昌十户各洋一元順發三元柳鶴亭一元梁煥南宏生隆昇恆來源各洋五角金松泉一元天益二元陳虚齋一元復泰一元嗚昌一元李珊記一元德泰一元恆泰福來洽施德豐謝森記各洋三角三角恆升四角裕生正大恆各洋二角余洪記莊源大一元二角金太太錢二千存濟堂錢一千愼餘堂淸蓮閣昇平　各錢四百周同太其萃樓春園各錢三百潤泰昌六百祝源昌元利沈春記鴻運樓金合順廣盛湧源一壺春恆生義同慶樓日昇樓十一户各錢二百蕙芳樓四角義成六百永愼恊成祥各錢一百文一層樓一千二百文五層樓八百文以上共計洋六十四元三角錢三十五千四百文又英法美界一文愿錢廿二千六百八十一文又附登安懷捐山陰伯華氏霞齋芝生張氏等合洋七元無名氏一元江子厚江汪氏江徽煦江蔡氏合洋一元四角朱季春洋三元無名氏四角景賦堂舒小蓮吟舘洋二元三省堂洋四梁敬宗温亨堂洋三元盧阿牛洋二元共計洋廿三元八角 
 
 
 

Page 11

 
 
   
 
 

Page 12

 
 
   
 
