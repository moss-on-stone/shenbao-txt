# 1900 - 37 - 4909634

 

Page 1

 
 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空茲又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[皇朝經世文正續選增時事洋務三編] [  圖書集成局代啓]  
　　自長沙賀耦耕先生仿切問齋文鈔之例輯皇朝經世文編凡講求經濟之學者莫不奉爲圭臬風行海內幾乎家置一編矣厥後江右饒新泉别駕有續集之刻近年上海葛君子源又以饒氏之書祗采自道光以迄同治雖名臣奏疏私家著述已有美必收而海防礦務諸學尚付闕如因更輯爲續編方今風會漸開事機屢變甲午以後朝野上下均以講求洋務爲急三魚堂主人爰不惜重幣敦請名宿取近時名公巨卿之奏牘通人逸士之議論搜羅選剔都爲一編中分天算地輿公法約章律例礦務鐵路電線錢幣商務敎務算學測繪議院史學官制兵政諸門多至四十八卷分門别類詳愼校讐附于經世文續編之後倩本局印以新鑄鉛字現已裝釘成書價目格外從亷計皇朝經世文編廿四本洋三元續編連三編卅本洋三元單買三續六本洋一元在上海三馬路申報館申昌蘇申南北掃葉山房發兌　 
[論剿梟宜用民力]  
　　邇來鹽梟光蛋幾徧於江浙各鄉村鎭大抵設賭誘財以資揮霍甚至沿途刼奪擄人勒贖居民夜不安枕市廛爲之震驚種種不法卽罄南山之竹書不勝書大憲雖派有飛划營緝捕自前歲至今匪類不無緝獲然究竟緝獲者少而漏網者多以致若輩横行如故且更有甚焉大抵梟匪光蛋駕一葉扁舟忽東忽西忽聚忽散雖由兵勇不能認眞緝捕未免養廱成患然緝之亦不易也無論兵勇惜命不肯奮力卽聞有光蛋之處移師而往而若輩消息通靈早已聞風而遁安得如許兵勇到處追緝各處之設有汛地原以防盜賊也而若輩每到一鎭汛地不敢誰何惟冀其不閙事耳而若輩卽藉賭博以餬口日復一日逗留鄉鎭各處游民且入其黨羽於是匪類日多其勢日盛一有齟齬事端卽起若興師動衆究屬小醜何必小題大做如任其不法則非但民間受累且星星之火或致燎原故蒙意與其使兵剿不如使民剿之爲愈也前日本報紀南匯周浦鎭鹽梟麕集擾害地方縣主汪蘅舫大令會同柘林營都司通禀各憲旋由江南提督李壽亭軍門委松江城守營楊游戎督帶親兵馳往剿捕一面派淞南淞北兩營水師砲艇十二號分屯白蓮涇周浦塘閘港口等處飛划營歐陽游戎亦麾令師船前進雖梟匪聞而避匿究未緝獲一人乃初八日匪至四團倉彼處各獵户持槍聚集河干以待俄而匪船一二十艘銜尾而至竹工某甲見之卽一躍登舟解腰際作裙亂舞梟匪以刀矛被絓急切不得施展甲順手奪得利刃紛紛刴砍衆獵尸更放槍助之得斃梟匪一十三名傷二名此非民力勝於兵力之明徵乎回憶去歲嘉定縣境南翔鎭兵勇受傷而光蛋未損毫髮雖兵勇之不力然究不知地勢致爲所欺若與民協力使民爲導則斷不致有此禍先是有離南翔數里之陳家行鄉人素稱强悍欲收光蛋賭規不允以致積怨一日於茶肆中相值鄉人不過數人光蛋正欲持手槍開放而某鄉人之刃已著光蛋之手各光蛋遂爲之披靡此次某竹工之事頗與相類可知光蛋雖横行不法而究非不易治也若大憲嚴飭各處鄉民遇有光蛋立卽禽拿非但格殺弗論且有重賞吾知光蛋當無可避匿可以一掃而空正不必勞師動衆也或謂能與光蛋爲難者亦非善類光蛋雖可賴以驅除而若輩因之聚集亦不免爲害閭閻則奚啻前門拒虎後門進狼且明使之緝拿安知不有挾仇誣害之事曰是在地方官之善爲處置耳鄉人而若藉緝拿光蛋之名擾害地方較之光蛋究易處治蓋鄉人皆有住址家室可訪可查卽有强悍之徒行不法之事一旦捉將官裏去同鄉共井者亦斷不敢違抗若慮挾仇誣害則土著與光蛋顯而易見更不難水落石出也質之當事者以爲然焉否耶 
[本館接奉電音]  
　　昨日午前京師飛電傳來上諭一道敬謹譯登○正月十二日奉上諭陶模奏甄别營員請分别懲處一摺甘肅安西協副將治和情性乖張措施不當著開缺送部引見寗夏鎭標右營游擊黄兆熊久病未痊難期振作著以原品休致鎭羌營游擊管帶武毅左旗馬隊崔金魁辦事刻薄所部士卒多有怨言著撤去管帶開缺以都司留甘降補西鄉營都司謝榮陞人地不宜並有訟案牽涉著開缺以守備降補餘著照所議辦理該部知道欽此 
[英兵避舍]  
　　華歴本月十二日倫敦來電云初九日英兵之在阿非利加洲者列隊前進見搭浪司華列人守衛嚴密壁壘森然統帥遂知難而退其駐守西南境上者直退至馬逹江邊營於東南之軍士則暫避至多敢拉海濵小住 
[俄心難測]  
　　香港循環日報云客臘得印度來信述及英京太唔土報刊有波斯國地夏蘭京城電音悉亞棉尼亞人得中亞細亞洲消息言日前俄廷調集兵士三萬名由地符孻城經亞士佳北境以抵阿富汗邊疆屯駐高士城內並派一大臣駐紥阿京其意何居無從揣測 
[英國設防]  
　　香港循環日報登英國來信云現在英廷以世上將有絶大亂萌是以决意整頓海陸各軍修置各處砲臺使皆無懈可擊不論何時如有大敵前來皆足以資抵禦云 
[因悞成謠]  
　　武昌采訪友人云歴年欽奉諭旨由電報局照繕若干紙分送各轅去臘二十四日欽奉 
硃諭立大阿哥爲穆宗毅皇帝嗣子電局司事悞繕立大阿哥爲皇帝外人不察以致廢立之說傳播通衢人心皇皇謠言四起直至督轅續接總理衙門電信始曉然共白其無他督憲張香濤制軍以此事關繫何等重大局中人竟漫不經心旣將電碼悞繙且更率爾傳布實非尋常疏忽可比刻已咨請督辦電局事務之盛杏蓀京卿嚴寗稽查照章懲處矣 
[勘估大工]  
　　北通州訪事友來函云客臘某日榮仲華中堂奉旨前往東陵查騐普陀峪工程路經北通州襜帷小駐未幾卽回京復命旋奉旨再往估修因帶同京都天德榮聚二木廠甲乙兩商人前往估得此項工程約需銀三百萬兩至何時興作現在尚未涓定吉期也 
[推行鈔票]  
　　武昌采訪友人云鄂省官錢局創興鈔票遠近通行流布市廛人咸稱便現又派員至日本印造銀圓票一百萬張每張蓋用藩司印信及善後局關防分發各屬流傳以輔鼓鑄之不及 
[叛犯南行]  
　　香港循環日報云客歲臘月二十七日康有爲知香港孙能久匿爰附孟米輪船往新加坡當下 
 
 

Page 2

 
 
船時有差役多名沿途押送蓋防剌客也 
[剿梟志二]  
　　姑蘇采訪友人云松江府屬南匯縣境周浦鎭梟匪麕集恣意横行自土棍包石泉被戕若輩藉口復仇益爲猖獗以致居民鋪户懼罹鋒鏑遷避一空江南提督李壽亭宫保聞之札飭鹽捕營統領杜觀察師預留防營統領李軍門祥春調集水陸各營官面授機宜著督帶戰船二十艘分扼附近各要隘俾匪黨不能窜出一面移文代理江蘇巡撫陸春江中丞嚴飭飛划營管帶歐陽子林副戎帶領飛划船數艘痛加剿洗新正十一二等日已陸續啓行併聞此事爲署兩江總督鹿制軍訪知於某日下札歐陽副戎限一月內將匪首孔老窩子捕獲正法以昭炯戒 
[粤東火警]  
　　香港循環日報云周東生觀察籍隸南海其先世與海關庫書傅某有葭莩親遂得供職關署旣而席豐履厚納粟爲郎洊膺今職前年度地省垣大南門內東横街經營大厦亭臺數閣金碧輝煌屋之四隅各留小徑建高垣以防火厄不料去冬歲除之夕時已交子家人因履端伊始虔祀神祗拜跪之餘各歸寢所不虞燭光爆散燃著神樓烟燄迷漫火光四射家人驚醒大呼童僕汲水激射無奈風高物燥祝融氏依然跋扈飛揚各鋪户又因事故紛仍未能赴救以致火勢摧枯拉朽家中婦女蒼黄奔避有青衣二口身葬火坑又一傭媪被火所傷勢甚危急比火熄全屋悉成灰燼幸鄰右及對户未有遭池魚之殃者時觀察方在香港一得電報卽雇小輪船折回而已華屋邱墟不堪回首矣聞所燬物產約值二十餘萬金眞奇厄哉 
[閩省官塲紀事]  
　　福州訪事友來函云去歲十二月某日福建候補知縣楊明府兆清奉上憲委辦蕉嶺保甲局差因於十大日趨轅稟謝擇日到差視事○去歲十二月二十一日藩轅牌示云照得現任羅源縣知縣馮全瑛撤任遺缺檄委寗化縣知縣鄒經鎔前往署理所有鄒經鎔未到任以前應先委員代理以專責成查有試用知縣劉念慈堪委代理又龍岩州溪口州同王保臨病故遺缺委試用縣丞張調鼎酌委署理○去歲十二月二十三日藩轅牌示云照得本任松溪縣二十四都巡檢張翼鵬查無下落遺缺應以籌餉例分缺間用巡檢王福昌更補又南靖縣和溪巡檢黄維崧丁憂遺缺以新海防遇缺先用巡檢楊載爵更補又尤溪縣高才坂巡檢胡光謙丁憂遺缺以新海防分缺先用巡檢尹承緒更補 
[閩海春波]  
　　福州訪事友來函云省垣文儒坊有某甲者向習小貿易娶妻某氏頗少艾去臘某日因事至某乩壇祈禱歸忽譫語喃喃誆稱有仙姑附其身許問人間疾苦越日於附近　凈室終日踞坐其中如痴如醉好事者以香花牲酒陳於案前氏立卽飽啖無餘其食量之大彷彿廉將軍之斗米一餐一時愚夫愚婦千百相傳紛紛前來叩禱里中某紳聞之惡其妖言惑衆具稟候官縣署請卽嚴加禁止縣主劉大令准詞立拘某甲夫婦到案詰問再三氏默然不能對大令怒其性成刁狡飭各笞數百板以昭炯戒聞者快之○漳州府屬龍溪縣有老婦許陳氏前年鳩工將舊屋重建族人許輕等借端勒索不遂其欲竟將屋拆毁并攫去財物若干控經前縣主孫大令訊取口供以曲在許輕卽派人前往監造而許輕心不能甘仍向之多方滋擾氏忿甚疉赴府道各衙門呈控迄今案懸三年尚未了結去臘某日氏復遣人至省控諸臬轅周子迪亷訪批其禀尾云該氏在已地蓋屋其高低寛闊應由自主乃許輕等卽以冲傷爲詞糾衆阻止由縣訊結派委監造後許輕等猶敢毁屋擄人大屬不法漳屬民人起造屋宇往往惑於冲傷之說累月經年爭訟不已全在地方官遇案懲儆開導以啓冥頑案由送府批飭覆訊仰漳州府照禀辦理縣書陳銘等有無串唆舞弊並卽澈究粘抄并發 
[之江春浪]  
　　杭州訪事友人來函云署臬司陳養源廉訪因病出缺浙江巡撫劉景韓大中丞卽委運司世振之都轉暫行兼署都轉於新正月初四日頒發紅諭示期初六日已刻接篆屆時都轉朝服出堂行望闕謝恩禮隨更公服拜印然後排道赴撫署禀報任事○杭省自去臘二十三日降雨後繼以風雪半月以來天氣陰晦至正月初五日始略開霽午後一輪紅日照徧大千及時行樂者咸相約登吳山之　藉以騁懹游目○新正以來居民鋪户每鬥牌擲骰藉以消閒而性好劉盤龍者遂乘此大張旗鼓呼么喝六一擲千金保甲提調王太守錫奎特諭巡防各員嚴加查禁倘有違犯一經拿獲照例重懲斷不以新歲姑寛并出示曉諭徧貼通衢不准託名搖會奪彩希圖寛宥想此後賭風或可漸息矣 
[甬江雜録]  
　　寗波訪事友來函云去冬十一月下旬後竊賊繁多居民幾難安枕稍有貲財者無不雇用工人徹夜邏察俾免意外之虞而若輩狡謀迭出往往潛身而入先將大門開闢火光熊熊自內而出工人見之疑爲火厄大聲呼救主人聞聲啓户賊乘間擁入內室大肆刦奪工人或鳴鑼集衆則賊以刀械示威人皆畏其兇鋒不敢與校任其飽掠而去城廂之內如此案件指不勝屈地方官毖後懲前嚴飭城門至二更後卽行下鎖黎明再開如無軍門令箭無論何人何事一概不准開放是亦禁奸詰暴之良法也○去臘雨雪連綿天時寒沍至二十六日稍露晴光方謂可望就此晴霽矣詎料午後又彤雲密布六出花飛直至二十九日雪雖停止而雨聲徹夜不休城外河水漲與橋平四鄉航船不能來往非特各店鋪收帳爲難卽小本經營者流亦無不大受虧損天公不做美謂非小民之不幸哉 
[金焦春色]  
　　鎭江訪事友人云日前常鎭通海道長久山觀察發出告示一道其文曰照得飛天旗花雙響爆竹爆　等類例禁綦嚴邇來火災多由前項花爆餘火復燃延燒所致推原其故實因雜貨紙鋪茶葉等鋪出售違禁花爆鋪户居民購買施放致釀奇災今屆新正正值風高物燥若不嚴行禁止必致復蹈故轍爲此示仰鋪户居民人等一體知悉倘再故違禁令出售以及施放飛天旗花雙響爆竹各種引火之物一經獲案定必嚴行懲辦决不姑寛其各凛遵毋違特示○鎭郡自獻歲以來雨雪連綿罕逢晴霽各小販無可謀食莫不愁鎖雙眉至人日始一輪旭日推出雲衢然仍寒氣偪人布衾似鐵閨中人晨妝對境紅膩口脂禾克向九九圖中染就杏花旖旎蓋雖春光已逗而凍萼猶未漸舒也○人日之晚鎭江保甲總局委員楊大令紹時乘舟赴金閶叩賀各大憲新禧禮也 
[明府拈香]  
　　昨日爲致祭劉猛將之期清晨代理上海縣篆之戴子邁明府整肅衣冠命駕至邑廟東首猛將堂致祭如禮按猛將相傳爲宋人劉銳殁而爲神駈蝗江淮間以衛稼穡本朝雍正十二年詔令列入祀典 
[禮待丹藩]  
　　英美租界會審公廨讞員翁笠漁直剌法租界會審公廨讞員朱森庭明府探悉前日丹墨國親王華德瑪氏乘華及利兵艦至滬在曰渡橋北蘇州路畔丹總領事署暫駐行旌因於昨晨八點鐘時相約隨同蘇松太兵備道江海關監督余晉珊觀察前往拜會先期由直剌照會英美總領事署譯員飭各捕房停解應訊人犯旣而觀察命直剌在靜安寺路張氏味蒓園安塏第設席肆筵邀親王赴飲并徵召梨園子弟登臺演劇以侑清觴按華及利容積二千九百墩裝大砲八尊兵士三百名馬力五千三百匹每一點鐘時能行十七諾脫蓋水師隊中之快船也 
[大令宴客]  
　　前日代理上海縣篆務之戴子邁明府設讌於南市江蘇海運局恭請江蘇督糧道羅少耕觀察讌飲午後一下鐘時觀察排導至局赴宴簉席者爲松海防同知劉乙笙司馬海運滬局總辦張子虞孫述庶兩太守會辦高明府一時水陸紛陳珍羞羅列直至日墮崦嵫始各盡歡而散 
 
 

Page 3

 
 
[恭賀新禧]  
　　前日英美租界公廨襄讞　員張柄樞司馬由蘇省遄回滬上昨晨乘輿赴道營廳縣各署曁駐滬諸同寅處恭賀新禧禮也 
[會訊緝私斃案]  
　　署江蘇臬司朱竹石廉訪奉督憲札文特委候補同知吳秀芝司馬其昌來滬會訊命盜積案前日吳司馬至敬業書院會同代理縣篆之戴子邁明府升坐公案飭提浦東陳家行緝私營勇肇事槍斃鄉民汪五觀等一案兇犯吳顯鴻研詰吳供安徽合肥人在鹽捕營當勇九年現升什長是日有四船由周浦開至裕伯題橋緝獲私鹽九擔雇鄉民挑至船中給洋銀一元旋有鹽梟聚至數百人追至陳家行在市橋上抛擲磚瓦石灰喝阻不依始開空槍威嚇豈知愈聚愈多不得已而裝彈開放擊傷一人之足其時不知别勇曾否開槍無從查究司馬詰之曰爾於去年七月初七日到堂供明開放兩槍擊斃二人傷三人受傷部位歴歴供明今日何得翻供答稱鹽梟亦有槍械或爲鹽梟所傷司馬叱曰此案早經上憲委查明確彼時並無聚衆四百餘人之事亦未持槍與爾等對敵爾實悞斃鄉民從速供明尚可施恩超豁屍母汪王氏供上年六月二十日午刻小婦人所生第五子汪五觀由田間回家行經市橋頭適值緝私營勇追赶鹽梟緝私船上開槍中乳旁及右臂以致倒地斃命務求青天大老爺伸冤屍妻汪姚氏屍兄汪大和供詞大略相同凌吳氏供丈夫凌儲觀亦於是日被巡勇槍傷左腿以致身死司馬曰當日何不報案請騐答稱營官吳老爺央董保孫翰鄉顧雲汀理勸每家給洋銀八十元勒令將屍棺殮且嚇阻不容來申報案求鑒張炳堂供小的在鎭上開烟間亦被巡勇槍珠擊傷左腿吳老爺給付醫傷洋銀二十元醫至三閱月始愈褚桃觀供年十七歲是日蛭陳家行母舅家將抵門自亦被槍傷右足日久始得醫痊司馬與明府會騐兩人傷痕相符潘如山供小的充裕伯題橋某圖地保當日巡勇在鎭捉獲私鹽十八擔令鹽販挑至船中不給挑力致肇事端旣而巡船向西開駛鹽販追至陳家行釀成命案司馬曰鹽販究有若干人番以十人左右對司馬曰爾供私鹽旣有十八擔則鹽販斷不止十人左右顯見混供大加申斥顧雲汀供小的充陳家行某圖地保當日鹽梟追巡船到鎭販鹽之人用長竹亂戳并抛石灰巡勇開槍拒敵先傷未到案之張唐唐次傷已死之汪五觀及巡勇過橋後復在後艙開槍擊斃凌元觀傷及張炳堂褚桃桂事後小的卽同屍屬來城報案行至塘口管帶吳老爺已著蔣哨官邀同塘口鎭董事孫翰卿向屍屬勸妥情願以洋銀了事隨由吳管帶付洋銀二百元經孫董與小的分給兩家屍屬各八十元餘四十元給張褚兩人爲醫傷之費故未報騐孫翰卿供吳管帶命監生理勸屍屬求察司馬又詰吳顯鴻仍不吐實叱令掌頰二十下復鞭竹梢二百下責畢開導再三吳堅稱祗放一槍悞傷人足司馬與明府商議之下以吳犯狡展異常仍還禁餘人斥退候再會訊 
[招搖被逐]  
　　浦東川沙人陳黼堂向在本邑南市小普陀道院內教授生徒邇忽在外自稱二十三七鋪巡防局幕友向人包攬詞訟藉端勒詐事爲二十三鋪叚董顧雨田二十七鋪叚董奚元良張仁敏等所聞爰於前日齊集二十三七鋪巡防局與局員邱友林盛雨村　二尹會議大旨謂陳冐稱幕友迹近招搖深恐有碍大局未便再子容留邱盛兩二尹皆深以爲然遂傳諭院中住持僧奇緣著迅速令陳遷去不准容隱逗留 
[運糠被拘]  
　　前晚本邑南市划船户張生發將漕糧內篩出之糠粞兩袋雇車裝運至南市三泰馬頭左近被四十號巡街捕查見以其形跡可疑拘入捕房捕頭研詰之下張稱此項糠粞由船户王福生　囑代爲裝運捕頭著押候補提王福生到來以便禀請馬路工程局總辦程雨村大令訊供核辦 
[失火卽熄]  
　　前晚裏虹口美租界漢壁禮路永祥里寧波人徐姓家忽筮離明之卦一時濃烟滿佈畢剥有聲時已丙夜家中人均睡從夢中驚起驀見灶下積薪不知如何惹火急卽取水灌救幸未移時卽得火滅烟消祗被焚去零星器物爲數甚微然東鄰西舍已莫不飽受驚虛矣 
[英美租界公廨紀事]  
　　有楊順者不知何許人前者投英美租界公廨控唐萬銀唐萬元誘其胞妹售與許東海妓院賣娼請提究辦讞員翁笠漁直剌飭差提到押候訊供旋由許妻周氏將唐楊氏及其夫唐萬元經賣之賈俞氏瞿李氏扭案直剌著一併管押○客臘王藹人控王干良魏天禄誘令附股開設棉花行誆去銀若干兩直剌訊悉供詞飭將王魏交人保出算清帳目補提顧靜安復訊核奪昨日保人陳耀亭將王魏交案直剌飭押候訊斷 
[節録香港循環日報立嗣釋疑說]  
　　聖天子亭毒四海撫御八荒荷彼蒼眷顧之隆承祖宗付託之重當此正元日天家典禮自當以郊壇宗社諸大祀爲上儀使當對越在天駿奔在廟而煌煌鉅典天子弗克躬親又無主器長君薦馨香於俎豆將何以昭誠敬而肅觀瞻况皇上自冲齡嗣統恭奉皇太后懿旨俟誕育皇子卽承繼穆宗毅皇帝爲嗣方冀靈鍾儲貳繼繼繩繩何圖聖體未痊前星弗耀撫躬循省無以上慰慈懷因是仰懇皇太后於近支宗室中愼簡賢良爲穆宗毅皇帝立嗣再四懇求始蒙俯允以多羅端郡王之子溥欈承繼穆宗毅皇帝爲子正月初一日在大高殿奉先殿壽皇殿三處恭代行禮聖諭煌煌早已顯然共白於天下不圖有西字報誤聽謠言謂皇上今正禪位自請歸藩國號業已改元新君卽承大統甚且以無稽之讕語作驚世之雄談此等浮言固不值識者一噱所可異者同是中國民庶亦或以繼嗣之美舉指爲廢立之先聲以致衆志張皇異常震動此倡彼和萬口一詞鄙人實有耿耿於中而不能釋然者請卽所疑以質當世謹按立嗣一節雖出自太后之俯從而實由皇上懇請其事本光明正大其心則坦白無私蓋皇上自大寶誕膺蒙皇太后訓誨周詳愛護備至無非欲誕生聖了俾毅皇帝嗣續有人得以承先啓後吳侍御可讀以死陳詞大率爲此乃在位二十餘載未叶徵蘭之夢深恐皇嗣一日未定卽慈懷一日不安故再四懇求務以得爲請快雖明知春秋方富他日篤生聖嗣未嘗不可大統親承乃顧及宗社所關雅不欲以一念之私視天下爲已物故承祧嗣子甘讓皇族近支非皇上純孝性成至公無私曷克臻此乃議者疑此舉由於權奸播弄未必出自聖意之眞誠曾亦思 
渙汗遙頒行禮而曰恭代則祭祀自有主者可知繼統而曰將來則當時斷非遜位可知非然者三旬萬壽胡爲查例舉行恩榜宏開胡以嘉惠多士則皇上依然在位固可不辯自明矣顧或者謂廢立事出非常未免驚世駭俗故不得已而假此虛文爲掩耳盜鈴之計一俟事機稍定自必改易初心似也不知我皇上自踐阼以來四海歸懷萬民悅服傳曰人心之所繫卽天命之所歸太后詎不知之設欲行廢立之謀恐一旦根本動搖必釀蕭牆之禍太后縱不爲皇上計獨不爲宗社計乎况當此內訌外侮天步艱難自非國有長君斷不足奠苞桑而安磐石卽曰舊君可廢而欲以九齡稚子存將亡之危局支半壁之河山　雖愚者亦知其不可以皇太后聰明在抱智慮周詳而謂反聽命於權奸置宗杜於不顧竊意必無是理以此觀之我皇太后之心本無他愈覺昭然若揭矣請爲進一解曰立嗣者皇上之孝思而非臣下之陰謀也繼統者傳位於將來而非擁立於今日也彼懷疑莫釋者似亦可憬然悟矣 
新正初五日本館曾箸爲立嗣解惑說弁諸報章今此說命題旣大略相同而立意遣詞更足互相闡發可見天下事旣有公理卽有公言彼好事之徒雖極如簧如流適足見其辨言亂政而已爰節登之以供衆覽本館附志 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[揚郡市情]  
　　揚州訪事人云揚郡貿易向以冬令爲一年盈絀所關去冬四鄉收成雖稱中稔無奈市儈把持壟斷米價漲落無常各鄉農爲其所惑遂皆觀望不前不肯出售市面遂亦因之清淡迨臘月中旬各業稍形起色所苦雨絲風片鎭日不休歲底滕六惠臨漫天飛舞瓊瑤之屑積至寸餘非惟鄉民不能擔物入城有無相易卽店鋪放出各帳亦不克往收聞通市收回欠欵約略扯算不過五六成至各項貿易首推錢業次爲柴米六陳洋廣雜貨又次爲豆油花布烟酒等物其餘能保本貲已屬萬幸至皮貨貝吉仲冬月杪忽焉暢銷去年冬至節後天時酷冷直至歲暮無日不滴水成冰寒威凛冽故此數項得以利市三倍也 
[會訊盜案]  
　　去年四月滬南製造局左近趙靜涵蒙被刼案內獲到盜犯尤炳南等男婦三人前日經上憲委員吳司馬與代理縣篆之戴子邁明府會訊楊吳氏供丈夫楊子昌向在楊樹浦開設烟間尤炳南馬信吾及在逃之彭子林均時來吸烟小婦人不知伊等曾犯刼案丈夫至今未回毫無音信現在小婦人患病求恩開釋尤炳南供小的係湖南人前與彭子林同在自强軍營當勇上年小的復投巡捕營當勇撥在楊樹浦巡局當差彭住楊子昌烟間內由小的引進四月二十九日清晨彭命小的代掮衣包二個伊自掮衣箱一口至引翔港質洋銀三十元實不知係劫來亦未分得贓物是晚二點鐘小的上差至六點鐘落差求鑒尤炳南稱小的遭冤被誣司馬怒喝笞六百板仍不供認馬信吾供小的係湖南人去年四月二十八晚因疑妻有外遇帶刀出外捉姦致被巡捕拘獲現患毒瘡叩乞施恩開釋司馬與明府會商之下以尤馬均不認行刦並騐得揚吳氏患病屬實令發堂醫治馬仍還押尤還禁候再訊究 
[法租界捕房紀事]  
　　傭婦周鄒氏因主人房內失去首飾匣一口致被送入捕房捕頭研究情由云係併夫王阿寶所寶爰將王拘送至案請讞員朱森庭明府訊供明府著押候嚴比並傳舉薦人到案質對昨日明府飭提周鄒氏覆訊氏忽爾翻供矢口不承明府怒其狡展著從重掌頰一百下還押薦頭徐金氏投案稟稱周鄒氏先在王仁貴家服役後因與主人意見不合托小婦人薦至朱姓家爲傭所失物件是否伊竊小婦人萬難逆料求恩明察明府叱令退去候過堂覆訊○無錫人張銀洪將女孩售與他人得受洋銀兩元旋欲領回控經明府訊供著押候懲辦昨日命提到案斷令重責二百板從寛釋出○行竊銅盂之王阿四行竊東洋車篷之李阿春前經明府訊明昨日著照原斷各責二百板一併斥釋○搶帽之徐阿狗王阿大前經明府訊明昨日著照原斷各責五十板一併釋出 
[美租界捕房紀事]  
　　粤人陳森高曹紀榮在某輪船上當水手日昨串竊白漆數筒賣於某處旋爲包探洪阿寳查獲吊出原贓拘入捕房捕頭令押候解送公堂禀請讞員翁笠漁直剌訊辦○前晚甬上歹人許三芝馮壽仁馮壽義在吳淞路某茶肆向某甲索取賭債一言不合遂致紛爭六百四十一號巡捕見之喝阻不依乃一併拘入捕房捕頭令押候解送公堂禀請訊究○李阿來李蘭生均江北某邑人向以胠篋爲生涯昨晨掩入裏虹口漢璧禮路甬人某姓家竊得脚爐等物携之而出適爲五百九十號巡捕所見拘送捕房捕頭令押候解送公堂稟請懲治○浦東人胡某向在虹口某西人家服役旋與女傭有染前晚往拾墜歡胡妻某氏知之驀往捉姦將胡扭至捕房伸訴捕頭以事涉暗昧一并叱之使出 
[蘇省官報]  
　　光緒二十六年新正月初八日督辦崇明塘工候補道朱宜振辭行常州府德禀到知府莫枚知州張澮均禀知赴寗見制憲武進縣施金匱縣孫代理上海縣戴運寅上海閩廣貨捐局同知倪啓佑木瀆厘局同知王秉忠上海布捐局知縣孫玉堂均禀到新選昭文縣張瀛禀知委赴常昭守催清賦漕項卽辭知縣汪壽年禀辭回南匯沙洲差次又伊立勳由滬來又倪曾𨧿禀辭回常昭內河釐局同知嚴恭壽禀辭回常州委署寳山縣訓導五學淵由泰州籍來府經歴沈濬史華亭駐塘工次來巡檢周元城由寳山駐塘工次來委署丹徒司巡檢沈斯湛禀辭赴任典史倪文晶禀知奉飭分常差遣卽辭統領盛軍各營記名提督班廣盛管帶開濟快船准補川沙營叅將徐傳隆均上海來管常太湖水師左營總兵陳正珀無錫來又右營提督鄧漢南平望來又後營遊擊黄一桂陳墓來又中營司黄家賓宜興來均到卽辭行 
[皖省官報]  
　　光緒二十五年十二月之二十七日署庫大使郭申綬知任事銅陵大通司顧永泰辭撫院文巡捕府經黄應珂知到差從九沈承祺到接新任撫憲知縣叚愼徽到由四川勸捐回許崇貴知代首縣下鄉勘案王開甲由金陵回通判陸承鎬由宿州帮審回○二十八九日委辦太白厘卡知縣石寛署青陽縣典史張燕昌均辭候補知州張守誠謝酌委一次從九唐珪辭赴湖南探磺價○三十日至庚子新正月初四日署望江縣敎諭汪忠暢到本任鳳陽府通判周朝霖候補直隸州王大慶知縣徐士傑知奉臬憲委赴和州訊案許崇貴知代首縣下鄉勘案回　知龍鳳鑣謝超委一次知州錢文驥謝酌委一次吏目福蔭縣丞魏殿丞均謝超委義振權辭赴湖南探磺價○初五日分發安徽卽用知縣陳耕三到福建人號灌畬辛卯舉人戊戌進士卽用知縣王從禮辭奉委赴嫠源公幹知縣胡登崧知奉府委赴桐城訊案盧忠麒辭赴金陵○初六日至初九日卽用知縣子鳳閣知丁內艱本任滁州大鎗司顧民嵒到由太和查保甲回　補知縣胡登崧解赴桐城訊案孔慶滉辭赴英山提案通判沈策名謝超委一次直隸州吳則藩委辦東門渡厘卡 
[邗江官報]  
　　光緒二十六年新正月元旦日運司江都轉率屬至大財神廟拈香團拜○初二日許太守星璧到揚○初三日儀棧提調毛司馬華禀到○初四日盛分轉曾緒銷五塲稽收彭司馬家祺到揚公幹○初五日柯鹺尹鈺由新城舒鹺尹士傑由寳帶橋均到揚姚鹺尹玉成辭回黄泥港卡汪鹺尹秉端辭回六閘差次○初六日運轅開征各官禀賀鄭鹺尹長椿委解南京餉起程 
[上海虹口元濟善堂經收已亥年十二月分送堂愿並施藥施米捐清單]  
　　韋陳氏十二月庚正月分洋二員陳韋氏洋二員郭謙修十一月十二月庚正月分洋六員養蒙書塾十一月洋三員○十二月洋二員無名氏洋九角無名氏洋三角已上共收洋十六員○無名氏施醫藥洋一員黄朱氏洋五員黄瑞波洋一員省悟人洋二員聊酬神愿洋一員霍宅洋一員嚴壽彭洋二員黎發記洋二員已上共收洋十五員另禮和洋行帳房施米洋二十員 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十二月二十二十一日京報全禄]  
　　宫門抄○諭旨十道録前○新撫饒奏爲屯懇安插就緒謹擬建治設官摺○將軍恩奏爲新設通肯文武官缺摺○護晉撫何奏揀員請補繁缺直隷州知州摺○又奏商務局紳被叅遴員接辦片○十二月二十日理藩院鑾儀衛光禄寺值日○禮王等謝賞福壽字恩○崇綺貴恒請安並預備召見○台布謝授內閣侍讀學士恩○端王請假五日○陳公恕預備召見○關防衙門奏初一日大高殿大光明殿拜表恭王瀅貝勒行禮○召見軍機陳公恕崇綺貴恒○二十一日恩公克公興伯廖壽恒耆齡各假滿請安○崑中堂假滿請安並謝議叙恩○王中堂等同鄉官謝恩○崇綺謝管理禮部事務恩○貴恒謝署鑲藍漢都統恩○陶憲章預備召見○召見軍機陶憲章崇綺○○饒應祺片再臣前奏新疆羅布淖爾屯墾安揷就緒謹擬建治設官以資彈壓一摺經吏部等會同議覆所請升喀喇沙爾廳同知爲焉耆府知府添設知縣縣丞典史及遊擊守備千把文武各缺均已照准惟該同知所屬之照磨布告爾巡檢之缺仍令體察裁改並將一切未盡事宜會商妥籌再行奏明辦理等因覆奏奉旨依議欽此欽遵咨新臣遵卽督同藩臬兩司細加體察查新設焉耆府知府與土爾肩扈特和碩特游牧地方犬牙相錯時有蒙民交涉事件原設喀喇沙爾同知曾加理事同知銜現已改升知府礙難再兼小銜應請嗣後凡遇蒙部交涉事件悉令照舊會辦藉資控馭原設同知照磨一缺該廳旣升府轄縣遇有代拆代行護印等事必須品秩稍崇之員就近派委擬請升同知照磨如府經歴仿迪化府府經歴兼管司獄事應設吏役額數並應支廉費俸薪照依新省府經歴定章辦理併案開單咨部立案將來應定爲何項缺分俟委署一次後與知府等缺一併酌定奏咨照吉林新章由外揀補一次以資治理布告爾巡檢一缺地方繁庶彈壓稽查均關緊要應仍照舊設官駐守該處距新平縣較遠地界不相毗連擬仿雲南貴州等省巡檢經歴知府之例仍歸焉耆府管轄毋庸裁改等情由署布政使潘效蘇會同署鎭迪道兼按察使銜李滋森具詳請奏前來臣覆核該司等所議尚爲因地制宜起見相應仰懇天恩飭部核覆以便遵循是否有當謹會同陜甘總督臣陶模附片具奏伏乞聖鑒訓示謹奏奉硃批該部議奏欽此○○奴才恩澤薩保慶祺跪奏爲遵旨會同遴選通肯新設文武官缺恭摺抑祈聖鑒事竊照通肯地方前因開放旗荒奏設旗官治理經部議覆准其援照呼蘭改制章程新設協佐防校各官皆作八旗滿蒙漢軍巴爾虎四項部落公缺其防禦仍爲滿洲專缺以符定制等因在案奴才恩澤等正在傳調各城應補應選各項人員予限來省以備挑放間承准軍機大臣字寄本年四月二十五日奉上諭本日召見慶祺據面奏通肯新設亟須得人經理等語通肯地方辦理一切事體繁重所有應設之協佐防校等官著慶祺秉公遴選熟悉情形才堪勝任之員與恩澤會商奏補以資得力該副都統辦理墾務准其刊用木罇關防至所奏已放荒叚外尚有餘地著侯到任後放給旗民人等體察情形酌量辦理仍仿照民佃旗租旗人認領招佃民人墾熟後不准無故增租奪佃以安民業而杜弊端將此各諭令知之欽此跪聆之下感佩莫銘奴才慶祺於本年八月二十日行抵齊齊哈爾省城與奴才恩澤等面商選官一切事宜意見尚屬相同旋經各城副都統將應補勞績擬陪曁應選之滿蒙漢軍巴爾虎各項人員陸續咨送補選前來遵於九月二十二日起至二十四日止奴才恩澤會同薩保慶祺三日親赴教塲秉公按班者校協佐各缺或擇其久著軍功或擇其管轄嚴肅防校各缺或擇其熟悉旗務或擇其年力富强共計通肯新設左右翼公中協領四缺佐領二十四缺驍騎校二十四缺滿洲防禦八缺並文職倉屯站官教習等均已遵旨一律補選竣事其倉屯站官各缺揀擬正陪遵照部咨卽時送部帶領引見其協佐防校各缺亦照章揀擬正陪由奴才等陸續咨送部旂帶領引見又內有擬補恊領一員佐領三員防禦一員驍騎校四員合無仰懇天恩俯准補放蓋該員等均係已經引見人員毋庸再行送部應卽先令任事以專責成其餘請印建署撥丁設站一切未盡事宜容俟奴才等隨時會商分别奏咨辦理除將此次會擬恊領防校官缺銜名緩聨旗翼分晰補選另繕清單恭呈御覽並咨部旗查核外所有遵旨會同遴選通肯文武官缺緣由理合恭摺具奏伏乞皇太后皇上聖鑒謹奏奉硃批著照所請該部知道單併發欽此○○頭品頂戴護理山西巡撫布政使臣何樞跪奏爲揀員請補煩缺直隷州知州以重地方恭摺仰祈聖鑒事竊照保德直隷州知州蔡世佐於光緒二十五年九月二十一日在署平定州任內病故應以病故之日作爲開缺日期歸九月二十九日截缺業經咨部在案所遺係冲煩題缺例應在外揀員請補該州地居衝要政務殷繁非精明幹練之員弗克勝任臣督同兩司逐加遴選晉省直隷州知州一項雖有截取記名分發正途儘先候補及在任候補應升應調各員非現居要缺卽人地未宜未便稍涉遷就惟查有記名分發補用直隷州知州延祉現年五十五歲係廂紅旗滿洲惠崑佐領下人由官學生報捐筆帖式同治三年選補吏部筆帖式十二年京察一等光緒二年京察一等奉旨記名以同知通判用五年京察一等奉旨記名以同知通判用六年題升本部主事七年保送滿倉監督是年傳補委用監督八年全漕告竣保加四品銜九年海運出力保加一級旋補禄米倉監督十一年因病呈請回吏部當差十二月保送直隷州知州是月十三日奉硃筆圈出記名在任以直隷州知州用遵例呈請分發山西補用於十二年七月初一日到省十七年四月奉部咨以前在禄米倉任內失查虧短米石革職十九年五月將應賠米石全數交清九月二十四日引見奉旨前山西候補直隷州知州延祉准其開復原官照例用欽此領照回省接算原咨仍以光緒十二年七月初一日作爲到省日期二十三年委署保德直隸州知州十月初二日到任二十五年正月二十七日交卸任內並無叅　處分臣到任未及三月例不加考惟前在藩司任內查得該員年力富强辦事勤愼且曾經委署該州措置裕如以之請補保德直隸州知州實堪勝任與例亦符據署布政使馮鍾岱署按察使恩銘會詳請奏前來合無仰懇天恩俯念員缺緊要准以記名分發補用直隷州知州延祉補授保德直隷州知州洵於治理有裨如蒙俞允該員係記名候補直隷州知州銜缺相當毋庸送部引見所有揀員請補繁缺直隷州知州緣由除咨部外理合恭摺具奏伏乞皇太后皇上聖鑒飭部覈覆施行謹奏奉硃批吏部議奏欽此○○何樞片再再晋省設立商務局經前撫臣胡聘之先後奏請刑部候補郎中曹中裕等曁國子監候補學正賈景仁來省襄辦一切在案嗣曹中裕等均另有事故陸續開差所有局務祇賈景仁一人經理到局業經兩年諸事毫無整頓臣覆加察看該員年輕識淺歴練未深實難勝商務之任現復有奉旨查辦之件自未便稍涉遷就致滋貽誤應卽撤去商務局差使飭令聽候查辦嗣後凡有關鐵路礦務曁地方官公事一概不准干預以息物議而順輿情所遺商務局差亟應遴員接辦以專成查有盂縣在籍紳士前貴州按察　使田國俊老成穩練鄉望　孚堪以委令接辦如蒙俞允卽由臣照會該紳到局將應辦事宜曁一切帳目與賈景仁督算清楚妥爲經理所有商務局紳被叅撤差並遴員接辦各緣由謹附片陳明伏乞聖鑒謹奏奉硃批著照所請欽此 
 
