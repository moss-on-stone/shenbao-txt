# 1894 - 346 - 4907781

 

Page 1

 
 
[重印左文襄公奏疏出售] [  圖書集成局啓]  
左文襄公奏疏三十八卷提督羅公大椿編文襄以孝亷從戎榮分茅土勸業之盛文章拚焉然　其奏疏則指陳事勢曉暢條逹擬諸陸　公蘇文忠誠無多　原序所謂如長江大河一波未平一波復起其妙處得古人之大泃不　也本局前曾排印購者爭求不日告罄兹復重印出售紙　　釘均格外加工惟所印不多每部碼洋四元賜顧者請移玉三馬路申報舘申昌書室各埠申昌購取可也此佈 
[曾惠敏公奏議日記詩文集告成] [  圖書集成局代啓]  
公之經濟學問家法相傳而又留心時務通曉方言非獨天禀之優而學問亦具有根柢近來談洋務者當以公爲巨擘惜星沈箕尾未竟所長奏牘議論洋務交涉自强之道多所發明計奏議六卷文集五卷詩集四卷日記二卷本局用新宇排校潔白連四印釘精工每部價洋一元二角在蘇州緑蔭堂及上海文瑞樓書坊城内文海堂均有出售 
[石印繪圖增像筆生花告成] [  三馬路申昌書畫室啓]  
筆生花彈詞爲淮陰女史所著于描龍剌鳳之餘成咏絮吟鹽之作駢詞儷句情文相生久已　閣名馳洛陽紙貴今特倩名手增圖入畫付諸石印字蹟端妍紙色潔白分訂八本外加錦套釐定碼洋一元六角躉講格外從亷賜顧者請臨三馬路申昌書畫室曁各書坊售報人處均有發售 
[請廣殷科目議]  
中國之不能與泰西列國爭雄者非物産豐歉之不相及非土地大小之不相敵非人民衆寡之不相當也蓋由人才之不如而實教養之弗逮也自互市以來嘗屢遭外侮矣而猶拘守成法不知變通今日本區區一島國耳亦且肆其憑陵侵我疆土傷我將吏君相皇皇於上百姓惴惴於下果何爲哉豈非應變無才捍患無人而釀成今日之岌岌歟夫困極斯亨屈久則伸中國至於今日其亦可以幡然變計而爲勵精圖治之謀矣易曰窮則變變則通通則久千古無不敝之政卽千古無不變之法今泰西力求新法中國墨守舊章無惑乎其終不相敵也泰西各國首重教育於初學之際卽教以國史地志及一切有用之學有用之書由淺而深由略而詳故於國家大政事大沿革大典章率人人知之以其童而習之素所誦讀者然也此外凡數學化學格致學及一切學問皆因材施教不一其格上以類爲招下以類爲從故多博雅淹通之士而專門名家者亦復不少中國不然所以取士者止有科舉一途所以爲科舉者止有時文一途雖豪傑之士具不世出之才非是則無以自致於青雲之上讀書子弟句讀稍明文理稍通父兄卽使從事於帖括之學敝精耗神終其身於推敲聲調之中詩文小楷而外絶無他長足取流俗之人徒見數百年功名氣節之士往往出於其中以爲科舉之法已善不必他求不知科舉之内旣聚此百千萬人不應功名氣節之士獨不得入則是功名氣節之得科舉非科舉之得功名氣節之士也况乎今日科舉空疎剽竊流弊更甚於昔故欲爲自强計莫先於變通取士之法治國以得人爲先得人以育才爲急人才興則百事舉艱鉅盤錯優爲之而無難矣居今之世文試而不廢時文武試而不廢弓矢未足以論育才未足以言得人也然而我朝最重祖宗成法雖迭更多故必不肯遽攺舊章則莫若於時文之外更行廣設科目藉以宏收多士不域於詩文之中自有超出於詩文之外上有好者下必有甚焉者感應之機捷於影響行之十數年而人才不見盛國不加富兵不加强者未之有也然所以廣設科目之道當奈何蓋今時去古旣遠古時學校之制不能驟復莫若就書院之制增修而擴充之遠師安定分齋設課之意近取德國無事無學之制文武各分大中小三等書院設於各州縣者謂之小學設於各省者謂之中學設於京師者謂之大學文書院中分爲六科一爲文學科凡詩文詞賦章奏箋啓之類皆屬焉一爲政事科凡史治水利兵刑錢榖之類皆屬焉一爲言語科凡泰西各國語言文字律例公法和約交涉聘問之類皆屬焉一爲格致科凡輕學重學光學電學化學之類皆屬焉一爲藝學科凡天文地理測算製造之類皆屬焉一爲雜學科凡商務開礦稅則農政醫學之類皆屬焉武書院中分爲兩科一爲陸軍科凡鎗砲之命中及遠形勢地理及陸軍戰守各法皆屬焉一爲海軍科凡防颶測候量星察礁駕駛及海軍戰守各法皆屬焉每科必分數班歲加甄别以爲一院之升降精延中西教習詳定中西課程三年則拔小書院之俊秀者升之於中書院拔中書院之英傑者升之於大書院文武一律無所輕重各生有在家塾公塾讀書習藝不入小書院肄業者逢小書院甄别之期亦須赴試必先由小書院考取有名三年後始準一律預試文武各科必各擇定一科以專其心志一其趨向至於功名一仍舊稱嚴其額精其選一反乎從前空疎無補之積習誠如是則視乎今之科舉有數善焉蓋在院與否每年必加甄别以爲升降則學問優劣藝術淺深悉於三年中共見共聞復齊之以三年期滿之考試其取人也不憑一日之短長懷才者有必得之權廢學者無覬觎之望鑒核明而眞才始顯考覈嚴而人心始奮一善也斟酌於時勢之所宜不能不推廣西學而文學政事二科亦在所不廢則先聖昔賢之大經大法依舊流傳萬古不至貽譏於用彝變夏斯文湮滅二善也取人之道宜寛用人之道宜嚴概以時文取天下之士則外是者皆無由自見今教之者不一其程取之者不一其格用之者不一其途則聰明智巧之士皆將就其性之所近而各擇一途以自立小以成其小大以成其大人才於是乎各足矣三善也一科有一科之用學問必求其實濟一邑有一邑之書院人民不至於廢學將見士氣振作人才繁多夫而後商務旺而可以挽已去之利權兵事修而可以振將衰之國勢四善也夫朱堂華闕無大匠無以董其成雲棟虹梁非大木不能勝其任治國莫先於得人得人莫先於育才孰謂教育一端非國家之要務哉然則廣設科目實爲今日至不可緩之政有國家者盍亦加之意哉 
[上諭恭録]  
　　十一月十一日奉上諭禮部奏冬至令節筵宴請旨遵行一摺朕欽奉慈禧端佑康頤昭豫莊誠壽恭欽獻崇熙皇太后懿旨皇極殿太和殿筵宴均着停止欽此○十二日奉上諭御史恩溥奏都察院左副都御史奕年把持專擅私心自用於同僚時有忿爭接見科道遇有巡城者在坐必諷示所聞故亂黑白每月堂叅之期與司坊官耳語許久顯係授意營私京畿道御史諛媚奕年於該衙門飯銀内扣送分資請飭查辦等語着派徐桐榮祿按照原叅各節確切查明據實覆奏毋稍徇隱欽此同日奉上諭步軍統領衙門奏拿獲結夥持械搶刦拒傷事主盜犯請交刑部審辦一摺所有拿獲之趙四卽趙椿兒王二卽王二格李三卽李老黑等三名均着交刑部審明懲辦出力員弁等着俟刑部定案時聲明請旨該部知道欽此 
[本館接奉電音]  
　　昨日午前京師飛電傳來　上諭二道敬謹譯登○十一月十九日奉　上諭步軍統領榮祿着在總理各國事務衙門行走欽此同日奉上諭直隷宣化府知府員缺着李肇南去欽此 
 
 

Page 2

 
 
[蘭臺走馬]  
　　戶部爲欽奉事俸餉處案呈十月二十六日奉旨本年十二月次年正月八旗兵丁應扣利銀著加恩展限兩個月欽此欽遵到部相應行知各旗營一體遵照辦理○回王報効朝廷自統部兵掃蕩倭逆已遣護衛伯克於南苑内招募近畿一帶回民充爲練勇俾與調到回兵輔車相依一戰成功其别教中人概不收用凡本教之入伍當勇者報名時先給銀五兩以作安家費入伍後月給銀五兩一切號衣俱由官給領目之曰魁字營○桂爵帥所帶神機營外火器營馬隊健銳營馬隊利字洋槍隊健字洋槍隊駐紥山海關兹聞總理軍務處擬令帶隊回京山海關駐紥處卽由沙統領將所帶察哈爾馬隊及續調察哈爾官兵分佈填紥至神機營馬步四隊回京後卽由本隊管帶分紥近畿各隘口○前者軍務處行查八旗滿蒙漢各固山所有兵丁除各項差站外實堪挑練者若干查明開報兹悉軍機大臣署禮部右侍郎剛子良署宗伯毅已奉命分期親往八旗二十四固山公署内躬自點名挑練擬自十八歲至三十歲上下者挑足一萬二千人○吏部爲示傳事所有保舉直隷沿河候補知縣沈葆恒保舉山東候補知縣吕耀良徐慰曾葉蕃等四員本部於十一月初三日帶領引　見相應示傳該員等於初二日晚在内城左近歇宿於是日丑刻穿天青褂備帶補褂元青褂並偑帶對子荷包手巾赴西苑門六項公所吏部公所内書到聽候排班帶領引見並於初一日已刻衣冠赴部演習口背履歴再是否原任現任一二品大員子孫抑或現任一二品兄弟立卽赴部呈明毋違特示○各旗營等處人員向於每年截留各省副叅游都守等缺專於旗員中揀選補放以示疏通本年出有湖南協副將等缺經兵部咨取各旗營人員彚齊開列大學士九卿堂銜奏請欽派王大臣揀選十一月初六日奉硃筆圈出協辦大學士吏部尙書麟書戶部尙書熙敬禮部尙書崑岡吏部左侍郎崇光禮部左侍郎錢應漙刑部左侍郎阿克丹工部左侍郎鳳鳴汪鳴鑾欽此宣旨後麟大協揆等卽由西苑先後至東安門内正白旗侍衛教塲入公座先試步射次試例文終試騎射方揀擬正陪計副將二缺叅將一缺游擊三缺都司二缺守備四缺○兵部爲咨行事和碩鄭親王凱泰門上現懸長史一缺照例應由上三旗各項人員揀補相應咨行各衙門卽於三四品人員擇其老成持重表率有方者保送一二員開具履歴務於三日内咨送本部以憑辦理○御前十五善射大臣處爲行查事所有各衙門兼充十五善射人員例於每歲年終查報一次相應咨行貴衙門將兼充十五善射人員現在有無升遷調轉以及各項事故詳細查明務於文到五日内咨覆本處以憑核辦 
[電傳警信]  
　　昨接本館派赴天津專訪軍務之友人來電云海城已失洋河口有倭船七艘電音若此何倭奴之猖獗竟至此耶掃蕩妖氛是所望於有統兵之責者 
[倭艦行蹤]  
　　甬東訪事人來信云日前鎭海口外金塘洋面見有倭船游弋提憲張軍門令各砲臺加意嚴防毋使其乘隙而逞道憲吳觀察聞報亦往鎭海嚴飭各砲臺各營弁督飭各勇晝夜嚴密防守當可有恃無恐也 
[鄞縣縣試正案]  
　　鄞縣縣試文童四覆已畢於十五日發貼正案所有前列五十名錄下章斐成洪元熙張紹翰徐士楷張肇元黄寳琮陳冕瑞夏昌宇吳寳琮徐庸陳紳郭敦壎余清樾章大澍沈孝芳張壽鏞茅雲瑞陳逹焯鄭星煥王雨薌陳烽馮其棻凌震南何錫冕唐盛丁士瀛周冕新馬冀良王賢瑞張傳鋐楊鳳瑞高振霄傅廷鍔凌忠礽江宙永王楙森張世謨秦文鼎章祖壎吳祥麟江義脩趙璧盧肇康張復章景涑丁志賢馬潤生朱之照李士英陳受謙 
[珠江泛棹]  
　　粤東訪事人云清平某娼館有妓名彩鳳者年届花信姿色頗佳厭倦風塵久欲擇人而事近有某客相與繾綣意欲爲之脫籍奈鴇母索價過奢蹉跎未遂妓鬱鬱不樂竟萌死志遽以一盞紫霞膏斷送芳魂翌日人始知覺然已香銷玉殞矣紅顔薄命自古皆然有情人能不爲之隕涕○番禺沙灣鄉何姓族大人多素稱望族而祖業之富厚尤爲一邑之冠凡子孫皆按口給糧無憂凍餒年長則爲之娶婦故俗語有云沙灣何有子不憂無老婆是其財産之豐厚已可想見邇來逸居無教日與匪類爲伍膽敢招聚海盜四出刦掠爲大憲所訪聞立委邑宰杜大令會同廣恊黄副戎馳往查辦已獲數名解回省中就地正法以昭炯戒然其中同謀不軌得贓分用者尙多類皆聞風遠颺無從弋獲邑宰查出各匪名字懸賞購緝有賞銀千元者有賞銀數百者想重賞之下必有勇夫也○榖埠河面各花船前因回祿爲災盡付咸陽一炬現又漸次恢復蘭橈畫舫一望如雲燕燕鶯鶯復巢故壘從此仙源在望不必有人面桃花之感矣 
[鐵路修竣]  
　　臺北所建鐵路南至新竹縣城北至基隆海口火車來往日有兩次電掣風馳商民稱便月前大雨連旬加以四面山水暴發南路自龜崙嶺以上北路自五六堵以下沿途鐵條被水衝斷者兩路皆五六十丈由大稻埕搭車赴新赴基隆兩處南至桃仔園北至水返脚卽止商旅躑足泥濘中頗有行不得也哥哥之歎至各防軍於轉運餉械等事更形不便時適前總辦辭差内渡大憲卽委向辦全臺磺腦局務兼鹽務提調之姚西牧司馬接辦司馬於接差之日卽星夜親往兩處踏勘於疾風暴雨之中爲在工各員役殷勤指教先分叚落限以日期照章包與諸匠首赶緊興修及十月中旬南北兩路之車均已照常行駛至廿五六等日基隆相近之五堵地方又有十數丈路碍於車行司馬謂係匠首之修建不固立時傳至罰令長跪限期修竣否則重辦不貸匠首唯唯從命迅速修理未數日間行旅搭車來往曁基隆各軍轉運糧械皆可長驅直進免至中途阻滯何便如之 
[劣弁犯法]  
　　湖南人王得福前在臺灣大嵙崁隘勇某營充當管帶嗣因作弊爲統領禀請撤差旋又於府城造言生事經前撫憲邵大中丞飭縣遞籍王以賄差私放仍留臺地近因海防事起統領定海防軍等營朱上泮太守奉委赴澎湖防堵王願供驅策求隨大軍前往太守寛其旣往予以自新携赴澎湖委作棚頭不料王怙惡不悛私誘勇弁多人於領到餉銀之日結黨逃回臺北太守查悉其事電請中丞下令查拿某日由縣會同營務處委員密派幹役數人於城外之伐木廠内將王拘獲禁諸囹圄當擒獲時當塲查出交結會匪紙據委員回禀中丞聞須軍法從事懲一儆百較之姑息養奸者不可同日語矣 
[紅粉千秋]  
　　金陵人胥瑞芝者前在臺北聽鼓委當清賦等差今投基隆銘字左營充哨官九月中旬因病請假未幾卽在臺北府城逝世身後蕭條經其妾典質衣物得以成殮妾本江蘇之鹽城人前在秦淮水榭爲名校書向名蘭仙極饒姿色胥泛棹青溪一見傾心月地雲階共訂三生之約旋以明珠十斛爲聘胥本有正室懾於河東獅吼之威不敢使尹邢相見遂另築金屋以藏之胥一官株守旅食無資妾乃出所蓄以供日用居久之漸不給乃假針黹以佐之口無怨言去冬聞胥奉召至臺軍書旁午妾佐理家政井井有條及胥病篤荏苒月餘籲神乞以身代臺人士聞而賢之及胥殁誓不欲生然隱忍而未發也胥大婦有子二人年均二十餘聞訃抵臺妾乃於十月廿六日將胥同鄉親友數人延至雪涕而道曰　前之欲緩須臾者從諸君命今其子已至大事無慮妾志决矣將室中陳設各物以至箱籠逐件點交其子又再拜而語諸人曰後事尙賴君等　持泉下人當自感激言訖談笑自若見者以爲疑再三慰藉而返及夕則噩耗已至詢之知是早已將所佩金環剪碎吞下午後又懼不能速死更飲阿芙蓉膏數錢以遂其志年方三十上下臨變從容捐軀慷慨簪纓閥閱尙難其人况出自青樓乎醴泉無源芝草無根觀此益信　 
[添築砲臺]  
　　臺灣訪事人云滬尾南岸八里坌地方有觀音山高聳霄漢俯瞰波濤爲口内第一重門戶前敵沿海各處雖皆建有砲臺扼守然輪船至此必由觀音山經過方能從内河以至臺北故論形勢者旣以是處爲前敵援應復以是處爲府城屏障誠至要之地也總統前敵各軍之廖廷芳軍門思患預防日内禀准大憲擬於是山建造砲臺三座一在山巔一在三尖山一在二尖山將調所部撫標定海正營前往駐紥 
 
 

Page 3

 
 
議定派管帶王佐臣恊戎赴是處勘視山之上下前後擬於山下牛婁埔地方建一大營爲軍士駐劄之所另招砲勇若干會同操練協戎勘視畢　圓則說禀明大憲飭於本營挑選精兵兩哨及十月廿七日由府城馳往興工蓋定海正營向駐城外大龍峒地方俟將觀音山之砲臺營房一律造成卽須拔隊移駐是處 
[委充管帶]  
　　浙省防軍業已陸續調赴各海口現在添招勁旅以補其缺由統領李軍門率同標下營官在教塲挑選係湖南人居多又復日日操演業已成軍分爲二旂名曰楚軍親兵新左旗新右旗委劉遊戎祥峻周把總長貴爲管帶 
[蘇臺志要]  
　　姑蘇訪事人云署江蘇臬司韓古農廉訪於本月十三日啓節赴滬江旋於十六日辰刻事畢言旋聞廉訪在上海閱視吳淞砲臺後正擬乘輪舟往金陵忽接奎大中丞電札内開另有要公着卽遄返是以廉訪不復至金陵云○兵差過境凡雇用舟車等事向例由驛站承當邇者倭奴肆意横行各省調集重兵督赴前敵自宜急於星火不可稍事稽延韓廉訪以各驛站公務紛繁於護送軍械等情深恐不無遲悮特於本月中旬移文各屬飭於驛站處另設一局專辦兵差 
[就道有期]  
　　新簡出使俄國大臣王爵棠星使之春由京南下駐節本邑天后宫側行轅聞日内將秉節就道矣 
[滬上官塲雜紀]  
　　上海縣水利廳林珍虞少尹之夫人仙逝後文定姑蘇某紳之女爲繼室擇吉昨日迎娶前一日坤宅送新人至滬舟泊觀音閣碼頭昨日清晨少尹由署中排齊全副執事發彩輿至碼頭迎親午後四點鐘時行合卺禮本城松海防同知劉司馬上海縣黄大令縣丞吕二尹典史蔡少尉城汛李千戎守備程守戎英讞員宋通剌咸往道賀○本縣馬快人等具禀黄大令略稱製造局對岸有督標奇兵右營駐紥其處現在海氛日熾每有緊要排單公文等件夜間投送無船渡浦深恐悮公禀請飭令官船牙黄榮派撥渡船常泊該處以備晚間投文之用免悮要公大令允之已飭船牙照辦矣○江海關役沈鏞沈錫巡查不力玩悮要公現經劉康侯觀察查知懸示斥革不准復充 
[滬江得雪]  
　　滬上氣候日來陡覺寒冷昨日晨光甫動已見密霰紛飛至午後瓊花粉蕊片片飛來鴛瓦千家凝輝積素彷彿置身瑶海中南地尙然北地風高雪虐順直一帶載道飢黎能無啼飢號寒之苦耶未識黨家銷金帳中人其亦念及於此否 
[中彈畢命]  
　　江北某姓女年方十八出自小家手提竹籃賣香瓜子藉以餬口前日行經南市五聖堂附近突有槍彈一顆從空飛至由腰間穿入女痛極驚呼霎時仆地後其家人聞信奔至見滿地血污一息奄奄不省人事相與哀悼不已有人謂此彈係營中所放緣某勇不諳鎗法以致彈子横飛側出將女擊傷家人將女扛至營中哨官謂我能以神咒治之遂喃喃默誦將彈取出貼以符　數張又給洋蚨若干爲養傷費家人乃擡女回家卒以受傷過重延至黎明一縷芳魂已赴瑶池仙會矣慘哉 
[火災續述]  
　　法界火灾已紀前報兹聞火起於升和里第三弄四十九號粤人某甲家因潑　火油燈以致烈燄飛騰延燒左右隣居四十八五十號房屋幸救援得力登時撲滅惟火頭在逃未獲由包探禀知克捕頭命將起火之家緝拿到案請官科罰 
[驅逐奸僧]  
　　租界佛店經蘇臬憲韓古農廉訪嚴申禁令雷厲風行詎料奸僧互相觀望有意遷延法讞員葛同轉以限期已逾立飭包探嚴密查拿法界祗有一二家遂傳諭房東如再遷延立卽驅逐釘門 
[相騐踏斃]  
　　西人愛弗利司由天津來滬寓禮查西客館與西婦各乘駿馬於前日下午五點鐘行經法界二洋涇橋西人之馬絶塵而騁控拉不住翻身墮地適泰安里通源紙棧之茶房方念行經是處被馬足踏傷要害登時倒地昏不知人當由廿八號西捕雇車舁送捕房騐明傷勢飭送仁濟醫館療治以傷勢沈重難以奏效延至晚間二點鐘因傷身死由醫院報知捕房翌日捕頭飭探會同十二鋪地甲投縣報請相騐黄大令以案關人命且與西人交涉請英法兩讞員到塲會騐宋通剌與葛同轉因公未到黄大令於五點一刻鐘鳴　蒞止由三圖地保預備公案大令升座先據郁包探禀此事由廿八號西捕目擊情形請向詰問大令命傳四捕到案由三道頭捕張湘寳傳話西捕稱二點鐘時巡至洋涇浜見劣馬溜韁向東奔去旋有人告以二洋涇橋有人踏傷立卽前往將馬扣住詢知乘馬者係英國人報知捕房舁送醫院其如何被踏並未目擊十二鋪地甲金文投案禀稱由法包探咨照小的投大老爺案下報請相騐屍表兄張順發及同店夥許尙榮投案張供死者係小的之表弟年四十三歲安徽歙縣人家有七旬外老母子女五人一家眷口賴伊養活今遭慘死求請伸寃許供與死者同事餘供略同大令問爾知死者在何處受傷張供在英大馬路某茶葉店爲夥踏傷後由紙棧遣人咨照小的來視已送在醫院不能啓口矣當派人看守延至晚間十點鐘身死大令命帶西人愛弗利司偕裕泰洋行主逹拉司投案由逹拉司操華語代禀稱是日下午二點鐘與西婦各乘馬由西往東至二洋涇橋適遇死者迎面而來其人忽東忽西欲避無從被馬撞跌不知因何致死馬係我行代雇是以同西人投案伸訴大令卽問醫生華醫生禀稱由西醫診視傷在太陽穴耳中有血流出大令謂西人曰乘馬應向空闊之處此等地方不宜縱轡疾馳倘被傷者無性命之虞尙易了事現已受傷身死人命攸關豈容草草况屍親不在更難判决逹拉司稱該西人初來滬上未諳規矩事出無心大令命仵作檢騐離座親視見死者右太陽係跌傷左面委係馬足踐踏尙有馬足釘痕可辨騐畢命屍表兄張順發同夥許尙榮出具自行棺殮切結援硃筆曰判騐得已死方念委係因傷身死並無别情卽飭屍親收殮領棺騎馬西人愛弗利司交英包探帶回捕房轉禀英會審公廨咨請領事核辦包探秦少卿禀稱此係西人例應交與西包探旋據西包探投案大令卽令扞字將該西人愛弗利司交與帶回捕房一須令原差持片咨照宋通剌大令騐畢又至西醫院向醫生細詢西醫稱傷及腦子以致耳中有血大令告以據本縣騐視右太陽係跌傷左邊確遭馬足踐踏傷痕尙在西醫亦操華語以對迨大令鳴騶回署報時鐘已六點一刻矣 
[夜行被獲]  
　　前晚有捕夥某甲行經本城梅溪書院突有一人在黑暗中行走甲上前阻住去路再三盤詰其人稱向爲車夫住小南門外甲不信送至總巡署請訊當由翁明府訊問其人堅執前詞明府命傳小車夫頭王乾寳領去 
[虹口述聞]  
　　砌街匠張永秀家在虹口　北分水廟左近前晚工畢而回行至虹口二十三保二圖朱家宅之後時已力下餘　突有匪徒四五人攔截去路不由分說將張𢵡倒於地任意窮搜見肚兠中祗有小洋銀一枚及青蚨數十翼不覺大失所望欲將身上破爛棉襖　夾褲禠去張駭極狂喊匪徒怒拾土塊塞其口以杙築之正在爲難時適有行人過此匪徒始哄然散去然張已狼狽不堪矣○前晚二下鐘時美租界天潼路振興葷粥店夥童高明上樓安睡不知如何仆下以致不省人事店主某甲見而大駭急扶至牀上延至昨晨溘然而逝甲恐招禍飛報薦頭某乙由乙訃知屍屬不知能免饒舌否也○昨報紀陸桂春串同甲乙丙三人在百老匯路永昌鐵店内竊取鋼鐵經包探拘獲押候送懲昨晚十點鐘時包探江阿三在四華德路拿獲甲卽袁月仁解入捕房捕頭令押候拿齊乙丙二人再行送辦 
[英界瑣言]  
　　昨晨英包探杜雲卿見某甲手携衣包兩目灼灼然賊形畢露及操切口詢問一味支吾啓視其包内有皮棉衣服爰卽帶入捕房押候查詢失主○前日將晚有西國甲乙二水手高騎駿馬在英大馬路泥城橋一帶游行甲不善控馭從馬背翻下馬卽由大馬路向東奔逸巡街捕迎頭邀截復從剌斜裏去不知曾否傷人也 
[厘局批詞]  
　　魚販費福壽沈章才等偷漏落地捐由南卡查出扣留將費解經厘捐總局督辦朱廉訪發縣訊理前報已歴記讞詞嗣有 
 
 

Page 4

 
 
陳錫爵者投禀總局乞准充爲魚業董事綜理包捐彚數解局廉訪批示云查閱禀詞殊爲荒謬凡遇地方公事應立總董者皆由地方官遴選愼重公正之人或由紳董公舉請諭未聞有自行投充董事之理出於罕見申飭不准其費福壽沈章才之案尙未斷結應著上海縣赶緊訊斷理妥 
[英廨晚堂瑣案]  
　　本邑美租界天潼路新興里第一百九十三號房屋晒臺火起旋經中西官會同踏勘似是有心縱火將施永生施子卿及傭人沈瑞生傭婦張李氏拘解公堂此已紀諸前報前晚宋通剌升堂研鞫沈供小的係本邑浦東人年十八歲向在大馬路某羊肉麵館習業上月中旬經人薦至德仁里第一弄施姓家爲傭旣而施遷天潼路新興里囑小的帮同搬運衣箱及零星諸物二十九日施挈眷入新屋問爾連日清晨將衣包等物運至何處共運幾何次供稱有一次施囑小的携一衣包至祥和船局寄往湖州餘無衣包運出問爾旣入新屋晚間睡於何處供稱小的伴同主人睡在樓下廂房中問是晚如何起火供稱小的先不知悉及聞鄰人呼救始在睡夢中驚醒李氏供稱小婦人係洞庭山人上月三十日經人引至新興里施家服事小主平時小婦人與小主人睡在堂樓上如何失火情形小婦人實不知悉問爾可知火油共有幾箱供稱共有兩箱問因何兩箱均已開用供稱不知又問竹竿上所縛火油浸透之棉絮及火油浸透稻柴放在露臺何用供稱小婦人至施姓家傭工未及半月此事實不知情通剌飭還押所再行訊核○前者許邵氏控鄧陳氏掯匿寡媳鄧氏向領逞蠻前晚通剌升堂訊究許邵氏訴稱小婦人家在寍波丈夫棄世有年遺有二子長子向在治下開設京廣貨店娶鄧陳氏之女鄧氏爲室旣而長子夭亡寡媳初尙恪守閨箴邇來聽從伊母唆使時與小婦人尋釁正月十七日托詞歸寗一去不返屢經小婦人往接媳母一味蠻霸匿不放回近來小婦人緝訪知寡媳在公興　與某甲有私日前向之理論兇横不堪是以具情控訴務乞訊懲鄧氏供稱小婦人年二十二歲丈夫逝世後小婦人自嗟命薄矢志守節婆婆屢次逼令改適小婦人執意不從以至時遭凌虐今年正月小婦人回至母家隨母親苦守婆婆仍不肯寛恕屢來吵閙逼令再嫁且聞婆婆已將小婦人許字某甲得受身價洋銀一百六十圓小婦人是以暫避公興里親串家今求老爺發交清節堂得以始終守節鄧陳氏供稱丈夫在南瑞兵船當兵女兒夫死後自願守節以致小婦人暫留家内詎料親母屢次逼醮今蒙提訊叩求格外施仁通剌令鄧氏具自願入清節堂守節决不翻悔切結存堂 
[英界公堂紀事]  
　　安徽人駱桂元僦屋垃圾馬頭開設甡記磚灰行小本經營尚堪自給近由氷上人撮合聘江灣人某姓之女爲妻前日忽被窑戶徐尙欽扭至公堂控稱被欠貨價延約不還宋通剌著押候訊核駱母某氏以其子婚期在卽求請保出所欠之欵約完姻後設法措還未知通剌允准否○董仁昌夏錫記二木作曾承包寳遠公司房屋立有承攬據央森昌木行施梅軒擔保邇者工已將竣董夏屢向公司中人張介範索銀迄未付出以致木價亦未收到前日董等　公司股東　昌猶催索曹稱我於公司之事一無干涉安得向我索銀於是互相扭毆旋赴公堂聲訴通剌令一併交人保出靜候訊核○黄朗如扭陳紀堂至公堂訴稱被陳積欠靛青銀七十兩屢索延約請卽訊追通剌著押候堂期訊核 
[惠欵謹登]  
　　啓者本堂掩埋路斃及棲流所病故流民等常年無慮數百塚地有限不得不籌資添購今奉陸嵩侯茂才交來培遠書莊洋五十元玉壺仙館洋五十元詒訓草堂洋五十元先後祗領用登報章藉鳴謝悃徐俟明年徵信刊成再行呈閱上海同仁保安堂瞿開桐謹啓 
[行慶施惠]  
　　謹啓者兹接古虞朱君諴甫惠函内稱幸舉一男蒙諸親友厚貺鈴儀本擬設筵酬謝第念寒威緊逼窮餓堪憐因將筵資三十元移助施粥且轉爲諸君造福云云敝堂照數祗領仰瞻大善士推恩錫類節用愛人賙濟及時鮒况與鴻嗷並戢報施不爽螽斯偕麟趾齊賡謹誌頌忱并伸謝悃[  上海虹口元濟善堂董事唐廷桂等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[賜祭盛儀]  
　　十一月初八日皇帝諭祭已故福州將軍繼勇侯希元之靈主祭者爲禮部尙書崑大宗伯預於帽兒胡同文昌廟會齊孝子雇備黄亭鼓吹儀仗迎接祭文並延逹官數員花衣補褂至廟乘馬列對導引由鑼鼓巷至板廠胡同本宅主祭官率執事各官降輿孝子跪迎於門左太常寺官捧祭文主祭官隨行前有禮部官四員導引至月臺上靈前太常寺官陳祭文於黄案禮部司員二人展祭文太常寺官宣　祭文畢禮部執壺盞之司員二人遞酒於主祭官禮部祠祭司滿漢掌印左右侍祭主祭官立奠三爵畢太常寺官捧祭文禮部官四人前引至燎爐焚化孝子望闕行三跪九叩禮畢主祭官率執事各官出孝子跪送於門左 
[同仇共賦]  
　　廣東陸路提督唐沅圃軍門奉命募勇六十餘營馳往奉天與依軍憲定都統會辦防剿事宜分派將弁往天津靜州開州德州衛輝府屬各地方招募勇丁業經奏明在案現在頒示到通州略云倭宼無端肇釁詭據藩封肆擾奉邊兇殘狡逞實爲神人所共憤天理所不容惟我國家深仁厚澤二百餘年之久凡食毛踐土之人想皆忠義一心同仇敵愾欲求報効誠恐無因古人以良家子弟樂從車　以致位列封侯者史不乏書本會辦束髮從戎轉戰東南前敵身經數百戰帶兵勇四十餘年向與士卒同甘苦以軍功起家尃閫欽奉前　自應就地分招尅期募集除已派員遵辦外合行出示曉諭爲此示仰軍民人等知悉自示之後如有强壯耐勞情願報効從征者准各赴本營營帶公所報名聽候挑選每名日給小口糧大錢一百二十文俟招齊後委員點名起支大口糧隨時訓練妥速赴天津齊集聽調或有家貧俗累勇悍　倫果能從善自新力求効用本會辦又寛其旣往勵其將來收入行間視同一體若有奇才異能之士蒿目時艱更宜仗劍從軍共圖上進卽由各將領邀約來轅本會辦立時接見詢問果有良策可資採用自應待以國士以期衆志成城立掃倭氛得官得祿上不負國家教養之恩下亦可慰本會辦忠勇之志也另示什長每名五兩親兵每名四兩五錢勇每名四兩 
[騐屍二則]  
　　金陵南門外羊虎巷有無名男屍一具經坊保魏其禀報江寗縣趙小帆大令卽於十二日午後傳齊人役正欲往騐忽陰雨淋漓至暮始霽未能速往至次日帶領刑招仵作壯快兩班乘坐輕輿如飛而去此地名狗頭山烟戶萬家鱗塍四接先經坊保備有公案大令旣入座傳山主汪某至案供稱家住前街距此甚遠不知屍之來歴大令起視見無名男屍一具仰臥於地面皮全被割去通身一絲不挂足穿草屨頸繫麻绳似從他處移至卽令仵作劉鏞檢騐旋聞喝報騐得無名男屍年約三十餘歲身長四尺一寸面皮割去圍圓一尺五寸咽喉致命刃傷一處氣嗓割斷喉下結連刃傷三處肚上刃傷一處長三寸闊六分肚腸曳出兩脇及左右膀膊各有刃傷數處合共十一傷委係被殺身死騐畢由救生局備棺一具將屍殮入傳令地甲夏順領棺標厝夏順禀稱此地不在小的坊内不敢領管大令詢知此處並無地甲因著山主楊某具領棺結標厝看營並嚴諭坊保密加訪緝務期破案遂乘輿回衙及至衙前忽見人如蜂集中有老婦喊寃口稱有寡女被夫弟毆斃旋據地甲劉洪呈報倉巷内有孀婦張江氏年二十一歲夫殁後孀守兩載積蓄數百金存於夫兄張鳳鳴雜貨店内月給息洋六元張鳳梧不務正業十一日因向借貸民不允致與爭吵繼以兇毆氏受傷身死屍母江羅氏相距甚遠今始聞信奔至告知小的往看　實並據屍夫兄張鳳鳴已將張鳳梧拘獲　同赴案呈報大令升堂傳訊據屍母江羅氏屍夫兄張鳳鳴供與報呈相符正犯張鳳梧直認不諱遂援筆判云張鳳梧毆傷孀嫂身死直言不諱著釘鐐收押俟詰朝相騐後再行核辦 
 
 
 

Page 10

 
 
   
 
 

Page 11

 
 
[光緒十一月一日京報全錄]  
　　　○諭旨一導錄前○蘇撫奎奏造辦民欠錢糧徵信册籍摺○又奏辦理善後酌提厘金收支欵目摺○又奏籌解東北邊　　　　○將軍長奏報交卸印務起程赴奉日　摺○江督劉等奏揀員請補知縣摺○十一月十一日吏部翰林院正黄旗值　翰　院引見十六名正紅滿二名　　請假十日○恭王得賞謝恩○徐樹銘假滿請安○剛毅謝授禮部右侍郎恩○穆隆　　　金州副都統恩○福建正考官文　到京請安○浙江正考官梁仲衡到京請安○大額駙明桂各請假十日○英亷請假五日並自請議處○工部奏派承修東陵工程派出阿克丹陳學棻○又奏派查勘明陵工程派出鳳鳴○召見軍機　穆隆阿文治梁仲衡○○頭品頂戴江蘇巡撫奴才奎俊跪奏爲江甯藩司糧道造辦光緒十八年民欠錢糧徵信册籍恭摺仰祈聖鑒事案准戶部　議　御史劉恩漙奏清厘民欠各摺片光緒十一年十二月廿一日奉上諭戶部奏正供錢糧缺額過多厘剔　吏　曹徵收積弊各核對民欠請頒徵信册并擬章程册式呈覽立蠲緩徵信册各摺片錢糧爲國家正供小民具有天良無不爭先輸　　偶有抗欠者不過千百中之一二全在封疆大吏督飭藩司糧道認眞考核力杜官吏中飽之斃上不虧短國短下不朘削民生著各該督撫查照該部所籌辦法嚴飭所屬逐一整頓實力實心期在必行等因欽此并准戶部頒到章程册式卽經轉行遵辦嗣據江甯藩司糧　　江蘇錢糧例限雖定十二月底全完而民貧賦重必得次年春融麥熟方能完納若先在十二月底截數列欠民間復有續完勢難　再更改反不足以昭準確請寛限各屬　八月内將銀米兩項造册分送司道核準刷印於十月内轉發地方紳民公同　看等　詳經前撫臣崧駿於光緒十三年二月内奏奉硃批戶部知道欽此當經轉飭欽遵將各項民欠徵信册籍專案造辦奏咨　光緒十七　分止在案兹據署江寍藩司胡家楨會同江安糧道馬恩培詳稱今届接辦江寍等屬光緒十八年分民欠徵信册籍内除上元高淳阜寍東台豐縣沛縣邳州宿遷睢甯如𦤎十州縣熟田地丁漕項蘆課灘租等銀均已全完如𦤎縣未完光緒十八年壓徵十七年蘆課銀兩於泰　後徵解全完又沐陽縣未完光緒十八年熟田地丁銀二百五十二兩八錢四分四厘係前任知縣柏壽漏列預完災緩致十八年地丁奏銷應徵銀内少扣流抵實無未完銀兩已於該縣柏壽交代案内聲請咨部在案此次徵信册無欠可開均毋庸造册外所有江寍江浦山陽清河桃源安東鹽城高郵泰州江都甘泉儀徵興化寳應銅山碭山贛榆通州泰興海門淮安大河揚州徐州二十四州縣廳衛或地丁無欠蘆課灘租有欠或蘆課灘租無欠雜稅有欠均遵部頒册式剔除奏後續完各數刷印實在熟地民欠銀數徵信各册至桃源泰興大河三縣衛續完光緒十七年地丁屯折灘租銀兩句容　水蕭縣海州沐陽五州縣預完災緩地丁屯折銀兩六合縣未完米欵加徵津貼及預完併未完以災緩地丁屯折銀兩遵式查造續完預完花戶徵信各册甘泉縣光緒十八年成災五分以上熟田錢糧除去災並預完照實在未完銀數查造民欠徵信各册又查兵屯月糧等米江浦六合山陽江都興化淮安大河七縣衛未完十八年行月等米山陽興化大河三縣衛續完十七年米麥豆石均經遵式刷印民欠併續完徵信各册此外併無災前預完及帶徵之項統計刷印銀米各册四千二百四十本分發江寍淮揚徐州常鎭各道曁江寍等六府州轉交各屬紳民查閱外相應將江寍等屬光緒十八年各項民欠銀米曁預完續完花戶徵信册籍詳請奏咨等清前來奴才覆覈無異除將送到徵信各册咨送戶部查照外謹會同兩江總督臣劉坤一恭摺具奏伏乞皇上聖鑒敕部查核施行謹奏奉硃批戶部知道欽此○○頭品頂戴江蘇巡撫奴才奎俊跪奏爲蘇省酌提厘金辦理善後各事宜查明光緒十九年分收支欵目開繕清單恭摺仰祈聖鑒事　照蘇省歴年辦理善後各項事宜前經奏准按月酌提蘇滬二局一成釐金抵用請免造册報銷並遵照部咨按年開單奏報續准部議令　光緒十年起每年酌提八分以節糜費等因遵照提支按年開報至十二年分止嗣經部議蘇省厘局善後兩項所需經費行令　　　　　前撫臣崧駿查明實在不敷情形據實覆奏接准部覆令將善後經費於厘金正欵内專提五分自十三年下半年起　　支用等因奉旨　議欽此卽經遵照辦理將收支各欵開單奏報至十八年分止在案兹據該局查明光緒十九年上下年善後經費　丁共　收厘捐銀八萬三千一百六十兩零錢一萬九百八十八千零又上届報銀一萬四千一百八十一兩零錢七百六十四千零仍接續開單收支修建祠廟衙署城垣振濟貧民整頓書院刊印經史書籍巡防保甲救生渡船及洋務發審各局經費文武月　奬賞並善後局經費等項連同部撥　復俸餉共用銀八萬五千五百一兩零錢一萬八百七千零尙存銀一萬一千八百四十一兩零錢九百四十五千零逐加稽核該上下半年所提用欵尙無逾准支五分之數由署蘇州藩司黄祖絡會同辦理善後報銷局署臬司韓慶雲等開單詳請奏報前來奴才復加查核俱係實用實銷並無浮糜惟蘇省善後尙須接續辦理仍於厘捐項下開報外謹將光緒十九年蘇省辦理善後减提厘金收支各欵開繕清單恭摺具陳伏乞皇上聖鑒訓示謹奏奉硃批戶部知道欽此○○奎俊片　再准戶部咨會議照案預撥光緒二十年分東北邊防經費銀兩指撥江海關六成洋稅銀十萬兩等因卽經札關遵照嗣據該　道將二下年上半年應解前項一半銀五萬兩解京交納經奴才附片陳明在案所有本年下半年應解銀兩兹據江海關道黄祖絡循案於關稅項下續籌一半銀五萬兩仍交京莊號商鎰大匯解赴京交納以期妥速詳請奏咨前來奴才覆核無異除繕給咨批發商　解外謹會同兩江總督臣劉坤一附片具陳伏乞聖鑒再該關本年奉撥前項銀兩業經全數解清合併陳明謹奏奉硃批戶部知道欽此○○奴才長順跪奏爲遵旨交代吉林將軍印務並開用行營關防曁起程赴奉日期恭摺仰祈聖鑒事竊奴才於本年九月三十日准總理衙門電奉旨帶隊赴奉助剿吉林將軍著恩澤署理等因欽此欽遵行知去後兹恩澤業於十月十三日行抵吉林省城奴才當將任内一切事件赶緊料理清楚遂於十五日派員將吉林將軍印信並王命旗牌一併送交恩澤接署奴才於是日酉刻將行營關防開用後卽起程赴奉已另電奏聞外所有奴才交代印務開用關防並起程日期各緣由理合恭摺由驛馳陳伏乞皇上聖鑒謹奏奉硃批知道了欽此○○頭品頂戴兩江總督臣劉坤一江蘇巡撫臣奎俊跪奏爲揀員請補要缺知縣以裨地方恭摺仰祈聖鑒事竊照青浦縣錢志澄於海運案内保以同知直隷州開缺接准部文於光緒二十年六月十一日奉旨後第五日行文按限减半計算扣至七月十一日作爲開缺日期歸七月分截缺所遺青浦縣知縣係繁疲難要缺例應在外揀選調補查該縣賦重訟繁兵燹後地方凋弊非精明練逹勤求吏治之員難期勝任臣等於通省現任正途知縣内逐加遴選非現居要缺卽人地未宜一時實無堪調之員惟查有特用知縣汪瑞曾年四十六歲安徽盱眙縣舉人光緒六年庚辰科會試大挑一等四月初五日蒙欽派王大臣騐放堪以知縣分發試用覆奏奉旨依議欽此簽掣湖北截留回籍旋經咨取到班九年十二月初三日到省試用期滿甄别留省補用遵例加捐本班儘先補用十二年八月丁父憂回籍接丁母憂因在籍辦順直賑捐保加同知銜十五年三月二十七日經部覆奏奉旨依議欽此就近在部起復旋在直隷遵新海防例捐過新班並捐離原省改指江蘇仍歸大挑班儘先補用十七年三月經部核准四月十六日到省接准改省過班部文坐十七年七月二十日行文照限扣至八月十五日作爲到省嗣經奏調台灣差遣因水土不服禀准給咨於十八年五月繳咨回省十九年四月經臣奎俊於臚舉人才案内保奏奉上諭著交部帶領引見奉旨著以知縣儘先卽補欽此十月二十五日回省覆查該員才具穩練公事勤明以之請補　　縣要缺知縣洵堪勝任雖調缺請補與例稍有未符惟人地實在相需例得專摺奏請據藩臬兩司會詳請奏前來臣等往返函商　見相同合無印懇天恩俯念員缺緊要准以特用知縣汪瑞曾補授青浦縣要缺知縣實於地方有裨如蒙俞允該員係特用知　　補知縣銜缺相當毋庸送部引見亦毋須查造叅罰謹合詞恭摺具陳伏乞皇上聖鑒謹奏奉硃批吏部議奏欽此 
 
 

Page 12

 
 
[光緒二十年十一月十二日京報全錄]  
　　宫門抄○諭旨四道錄前○護湘撫王奏揀員調補知縣摺○晉撫張奏飭道員赴任片○府尹孫等奏敬承現辦順屬賑務情形請開辦粥廠　○浙撫廖奏解出使經費片○又奏解清各欵餉銀片○又奏解清地丁京餉摺○川學政瞿○奏請賞假回籍片○十一月十二日戶部通政司詹事府正白旗值日無引見○鳳鳴前往明陵請訓○前奉天學政張英麟到京請安○秀吉前往薊州接防　　訓○恩順謝授左庶子恩○福中堂又璧各續假十日○英信花尙阿各請假十日○鐘公續假五日○召見軍機張英麟秀吉○皇上明日卯正至壽皇殿行禮○○二品頂戴護理湖南巡撫按察使臣王廉跪奏爲揀員調補省會首邑要缺知縣以資治理恭摺仰祈聖鑒事竊照湖南善化縣知縣孫儒卿於光緖二十年七月廿七日病故遺缺應以病故本日作爲開缺日期歸七月分截缺咨部在案查善化縣知縣係衝繁難兼三要缺例應在外揀選題補定例應題缺出先儘候補正途人員題補如候補正途無人方准以應升人員題升如實無合例堪以題升之員始准於現任人員内揀選調補又有必須更調者查係由三項要缺更調四項要缺及最要之缺或由四項要缺及最要之缺更調附省首邑該員委非另有不合例事故卽行議准又首府首縣缺出應令於通省正途人員内揀選調補又調補州縣人上官員必於本任内歴俸已滿三年方准揀選調補又曾經得缺因公離任人員後經起復補用者准者將前任所歴之俸一併接算各等因今善化縣知縣爲省會　邑政務殷繁時有發審案件必須精明幹練之員方能經理妥恊南省雖有候補正途人員内均與是缺不宜亦無合例堪以題升之員自應在於現任正途人員内揀選調補臣與署布政使翁曾桂署按察使李經羲於通省實缺正途各員内逐加遴選查有湘鄉縣知縣趙宜琛年四十二歲貴州平越州人由增生中式光緒元年乙亥恩科本省鄉試舉人二年丙子恩科會試中式進士引見奉旨著以知縣卽用欽此籖掣湖南是年七月廿八日到省四年在湖北滇捐局報捐同知升銜九年准補祁陽縣知縣十年正月到任十一年調署零陵縣知縣七月到任旋調補零陵縣知縣十二年八月十一日奉文實任十三年調補長沙縣知縣十一月在零陵縣任内丁父憂開缺經前升撫臣卞寳第薦舉賢員臚列政績奏保十四年四月初十日奉硃批著送部引見欽此十六年二月服滿遵例赴部起服呈請分發原省以知縣歸候補政用四月十四日引見著照例發往欽此五月初三日明保引見奉旨著交軍機處存記欽此領照起程十六年七月十三日到省十七年題補湘鄉縣知縣奉部覆准十九年正月二十七日到任接算該員前後歴俸已滿三年以之調補善化縣知縣洵堪勝任與例亦屬相符相應奏懇天恩俯念員缺緊要准以湘鄉縣知縣趙宜琛調補善化縣知縣實於首邑要缺有裨如蒙俞允該員係現任知縣請調知縣銜缺相當勿庸送部引見亦勿庸核計叅罰臣等均到任未及三月例不出考再所遺湘鄉縣知縣係繁疲難要缺例應在外揀選題補容俟奉准部覆照例截缺揀員請補謹會同湖廣總督臣張之洞恭摺具陳伏乞皇上聖鑒勅部核覆施行謹奏奉硃批吏部議奏欽此○○張煦片再新授河東道奭良業已到省自應飭赴新任以專責成除檄飭遵照並咨明吏部外理合附片陳明伏乞聖鑒謹奏奉硃批吏部知道欽此○○臣孫家鼐臣陳彝跪奏爲敬陳順屬賑務現辦情形籲懇天恩開辦粥廠以廣皇仁恭摺仰祈聖鑒事光緒二十年十月十五日奉上諭今夏畿輔一帶雨水過多閭閣困苦現在天氣漸寒小民生計維艱朝廷倍深厪系著孫家鼐陳彝將籌欵辦賑事宜妥爲經畫並督飭各地方官認眞辦理務使實惠均霑不准稍有弊混等因欽此同日承准軍機大臣片交面奉諭旨翰林院侍讀學士徐致靖奏順天等處被災請飭廣籌賑捐一摺著戶部順天府會商妥議具奏欽此仰見我皇上軫念郊圻邇言必察臣等欽仰之餘益深愧悚除賑捐應否展辦另行會奏外所有順屬賑務自八月二十六日具奏以後現辦情形理合上陳查本年水災來勢雖緩而波及甚寛是以急撫較少而應辦冬撫處所除昌平幸未被水固安房山順義或勘不成災或災象較輕外其餘二十州縣均須撫恤臣等督同籌撫局員酌核各該處災歉重輕村莊多少就府庫所存賑餘及戶部解到兩淮商捐十五萬兩均匀查放恩賞倉米及舊存新製棉衣一併酌量散給截至本月二十五日止銀米兩項均已札發交楚惟棉衣有存於通州者尙未領完謹另繕清單恭呈御覽其中災重之區多由紳辦除已陳前疏外永清又加延京紳錢開祐李鴻賓王維屏甯河另有編修高賡恩延友前往官辦各處亦據各該州縣禀請委員幫同查放並有官紳分放兩次者大抵紳辦之處則諄飭官吏同心共濟毋分畛域官辦之處則勉以實心爲民毋假手於吏胥毋授權於衿棍致有虚糜中飽之弊雖災重欵絀未能一律從寛而默騐輿情旁叅衆論似民氣均屬安靜加以近兩月來晴暖時多積水漸消高地大都種麥堪以仰慰宸厪此次冬撫約下月中旬總可竣事兩淮商捐已據全數報解又可得十五萬兩擬於年内擇災情較重者再行加賑一次以資窮檐卒歲此外湖南漕折及畿輔備荒二欵尙可留爲春撫之需惟順屬當頻年大祲之餘雖以堯舜之仁有加無已而以數十萬災黎悉仰賴於湛恩　澤計極貧之戶每人不過得制錢千餘文不能禁其出外謀食現除五城飯廠及官紳節年例開各粥廠煖廠外經臣等集紳協欵開辦城外同仁南煖廠東煖廠積善寺城内翼善堂四處收養外來貧民男婦共已五千餘人其情願回籍者優給資遣又千餘人將來各州縣賑一散竣必更聞風而至惟有仰懇天恩賞發倉米於永定門外大紅門大興通州交界之定福莊各開粥廠一所欽派京堂大員監放庶東南兩路飢黎均可就食含哺鼓腹以待春融歌頌皇仁曷其有極所有順屬賑務現辦情形理合恭摺具陳伏乞皇上聖鑒訓示再平糶一事仰蒙恩撥欵現已委員分投採買一面雇集車輌容俟辦理就緒再行續陳合併聲明謹奏○○廖壽豐片再據護理浙海關寍紹台道吳引孫詳稱案奉札行出使各國經費各關均自第七十一結爲始於六成洋稅内原　一成之外再提半成並於商局六成稅内亦按十成計算每結并提一成半解至江海關備撥嗣奉總理各國事務衙門檄行各海關應解出使經費按結解交江甯藩庫兌收等因遵經匯解至一百三十五結止在案今至光緒二十年五月二十八日起至九月初二日止第一百三十六結期滿共收華洋各稅銀三十一萬三千二百六十一兩六錢四分六厘計六成銀十八萬七千九百五十六兩九錢八分八厘應提前項一成半出使經費銀二萬八千一百九十三兩五錢四分八厘現已照數兌足發交號商楊源豐照案匯兌於光緒二十年九月二十一日匯解起程前赴江甯藩司衙門投納等情詳請具奏前來臣覆覈無異除分咨查照外理合附片具陳伏乞聖鑒謹奏奉硃批該衙門知道欽此○○廖壽豐片再准戶部奏撥光緒二十年京餉案内指撥兩浙鹽課鹽厘銀二十二萬兩又甲午年籌備餉需銀六萬兩又内務府另籌添撥銀二萬兩行令於開印後分批起解限五六月前解到一半十二月初間全數解清各等因恭錄諭旨行文到浙卽經轉飭籌解適戶部京餉銀十一萬兩籌備餉需銀三萬兩内務府添撥銀一萬兩在案兹據署鹽運使丁彦詳稱在於縣塲竈　曁綱票課厘項下籌解戶部京餉銀五萬兩籌備餉需銀三萬兩内務府添撥銀一萬兩飭令日昇昌元昌各商號分批領匯尅期投納所有本年奉撥籌備餉需並另籌添撥内務府經費各銀兩均全數解清等情分案詳請奏咨前來除分咨查照並飭將匯解起日期速行詳咨外理合附片陳明伏乞聖鑒謹奏奉硃批該衙門知道欽此○○瞿鴻禨片再四川通省歲科考一律完竣前經其奏在案現在文武鄉試錄遺及考選優　均已畢事臣俟新任學臣到省交卸後應卽回京惟臣離鄉六年聞先人塋墓近因兩水冲刷亟宜修培必須親往省視以期妥愼臣籍隷湖南楚蜀接壤由水路至長沙甚爲順便合無仰懇天恩賞假兩個月回籍修墓臣不勝　　一俟假滿卽行起程入都恭覆恩命不敢遲逾謹附片陳請伏乞聖鑒訓示遵行謹奏奉硃批著賞假兩個月欽此 
 
