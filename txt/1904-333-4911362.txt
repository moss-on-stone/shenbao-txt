# 1904 - 333 - 4911362

 

Page 1

 
 
[續湖廣總督張奏駁美員精琦所陳中國改用金弊無益有損摺]  
　　至於金行用幣之說浮慕西法者皆持此議汲汲勤辦臣愚竊以爲不然查外國商務盛貨價貴民業富日用費故百年以前多用銀或金銀並用百年以來歐洲各國專用金者始漸多三十年來各國遂專用金蓋商日多費日廣貨日貴一物之値一餐之費罕有僅値洋銀數角者中人一日之需斷無僅値洋銀一元者故以用金爲便中國則不然民貧物賤工役獲利微四民食用儉故日用率以錢計其貧民每人一日口食僅止一二十文中人一日口食僅止六七十文其沿海沿江通商大埠尙參用生銀銀圓而内地土貨無論巨細買賣皆以銅錢積算雖大宗貿易間用生銀折算然總以錢爲本大率兩廣滇黔及江浙之沿海口岸市鎭則用銀者十之七八用錢者十之二三其上游長江南北之口岸市鎮則已銀錢兼用若長江南北内地之州縣則銀一而錢九至大河南南各省則用錢者百分之九十八九用銀者百分之一二合計中國全國仍是銀銅並用而用銅之地十倍於用銀之地大率中國國用皆以銀計民用仍多以錢計是中國雖外人名之爲用銀之國實則尙是用銅之國非若外國物貴財多利於用金之比也論目前中國情形若欲行用金幣不但無金可鑄卽有金可鑄亦非所宜况精琦之議並不自鑄金幣徒虛懸一金價以擡新鑄之銀幣而强内地商民之信用已屬武斷難行且抑本國固有之金價驅金出售於外洋而又按外洋市價出銀以購外洋之金磅以付洋欵則尤無此情理蓋欲平金價爲籌付賠欵計也但平中國之金價而不能平外洋之金價是能使法令滋繁全國擾攘至於籌付賠欵曾未有錙銖補苴之益亦何苦而爲此哉至其說欲外洋設匯兌分行以售金匯票外商是否信用所不敢知而我必先出重息籌借鉅欵購儲金磅以待應付已受巨虧况各國銀行徧於中華匯兌之利彼所固有而我今欲設匯兌分行以奪其利彼必羣起以擠我彼之力厚而勢衆我則力薄而勢孤豈能與之爭衡夫旣無資本又少權力而欲憑一國之定價籠各國之匯票冀以取騰空之利收操縱之功此固必窮之道矣抑臣更有進者磅價日長人皆悉之不知中國若甘爲無志之國專爲還賠欵借洋債購外國機器物料計則磅價之貴誠有害矣若欲爲自强之國興實業暢土貨興内地機器製造則磅價雖貴害少利多不足患也蓋金貴銀賤於中國賠欵則有損於中國商務則有益洋商購中國土貨用銀而運至外洋則售金銀賤金貴則出口貨本輕出口貨本輕則獲利厚獲利厚則土貨之出口者日益多華商購外國洋貨用金而運銷内地則售銀金貴銀賤則洋貨價長洋貨價長則獲利難獲利難則洋貨之進口者必較少夫抵制進口外貨暢銷出口土貨實爲富國保民之第一要義環球萬國之公理懸諸日月萬古不刊今以金貴銀賤之故賠欵每年雖多二三百萬而商民獲土貨外銷之利可多至二三千萬其無形之益已多且出口貨多則稅亦加多以將來免釐後出口稅七五爲率計之亦可歲增二百餘萬約略相抵所差無多如目前釐金未撤則相抵更屬有餘卽如漢口茶稅改輕减額五十餘萬而土貨出口日多關稅收數仍二百餘萬反多於前數年茶稅未减時體察情形以後尙可加旺可爲確證至洋貨進口近日通商行船條約處處放鬆推廣洋商事事便利以後各國大小洋商獲利之途日廣接踵來華者必日多一日年盛一年東事一定其旺立見獨因金磅價貴或者洋貨之多來洋行之增益其勢稍舒緩耳萬勿慮洋貨來少以致進口稅减更勿慮如精琦所云洋商不放本來華以致洋貨少來遂不能多換土貨出口也近來在華洋商深患金價太昻洋貨行銷中國難暢故此項洋商羣向各國銀行譏誚爭論勸其勿擡金價聞美國用銀黨亦不以金價過貴爲便故磅價近日漸平斷不患磅價長至九兩以外卽使長至九兩以外出口貨愈多則出口稅愈旺矣爲今之計劃一幣制已與各國商約訂有明文自不可不迅速舉辦惟改用金幣則國力未充且於中國情形不宜萬不宜無事自擾若本無金幣而欲以虛票作金幣假使爲金所迫竟能散布此數千萬虛僞高價之銀幣紙票於民間其害亦不爲細蓋無實之幣無實之票必然壅滯不行跌價私售其銀幣則商民仍作四十換之金其無金本無銀本之紙票則貶行用百物之價必日貴耕夫織婦虞衡工役所獲之利必日豐内地用銀之處必日廣彼時體察情形果需參用金幣再行斟酌試辦亦未爲遲五十年後中國通者益通旺者益旺中國已成爲用銀之國則必可兼用金幣矣此時只可責成各省廣興實業以富民生多開金礦以儲幣本姑爲異日用金地步庶幾利不外傾而權可自主若精琦之議陷我以虛無鑄頭之利而奪我實在財政之權其計至毒其害至顯夫賠款暗加於磅價不過中國受累之一端若因補救此一端而使全國商窮民怨並以財政屬之他人以致一蹶不振則是自尋煩苦自取阽危斷斷無此辦法竊意朝廷必能熟思審决斷不肯輕允試辦至精琦係奉美延之命而來美國與中國交誼素厚想精琦之議當係眞心關懷中國財政代籌補救之奇策非必專爲自謀之計特未悉中國情形故爾種種窒礙要在我之自審利害自定權衡而已再正繕摺間聞精琦已出京回國惟外人圖攬中國財政者正復不一其人卽中國人震於外國用金之說勦襲附和妄思嘗試以徼大利者竊恐亦復不少臣之此奏不僅爲精琦一人並不僅爲金幣一事此後儻再有以行空票作金幣之說進者或外人餌我以重利實圖攬我利權絶我利源者擬請敕下外務部財政處戶部開誠布公正言駁拒勿受其愚國計幸甚民生幸甚臣旣有所見深切憂危不能自已不敢不披奏陳伏祈皇太后皇上聖鑒謹奏 
[電傳宮門抄]  
　　昨晚七下鐘閱三十五分時京師友人專電告知本館云十月二十五日皇上召見軍機大臣及特圖愼是日並無明降上諭 
[日占高地]  
　　昨日午後二下鐘時本館得日本東京所發專電云華歴十月二十四日旅順營次電達此間大本營内開本日黎明兩軍開戰至午後五點鐘許迭次猛撲祇因敵軍竭力抵禦未克成功只將高至二百零三邁之地占據西南方一隅旋復肉簿而前距最高處祇三十邁當左右迨晚間七點鐘許會同大營所派援兵發砲仰擊遂得奪 
 
 

Page 2

 
 
一山頭是夜鐘鳴八下馳赴東北方之軍始將高至二百三邁當之地全行占據遙見東北一帶敵屍纍纍尙無暇查明其數 
[日占高山]  
　　昨日午後承駐滬日本總領事小田切君以華歴十月二十五日東京所發官電一通媵函見示内開今得攻略旅順之陸軍捷報稱本月二十四日黎明時我軍始攻撲某山其山高二百零三米突頗得形勢據之足以遙制旅順港門至午後四點鐘許屢次進撲敵軍始終竭力爭持約及五點鐘時我兵一隊改道由山南奮勇進攻得抵距峯巓三十米突之處迨傍晚七點鐘許我後派令援兵到來恊力直撲山巓旋得占住同時我軍分出一隊由山北進攻亦頗得利迨八點鐘時此山已盡入我軍掌握矣事後檢視山之東首屍該高積如山其數若干尙未查確 
[俄送雷艇]  
　　華歴十月二十四日英京倫敦來電云昨日有俄國濳行海底之新式魚雷艇兩艘由俄京聖彼得羅堡送往海參威軍前應用 
[俄備裝煤]  
　　日本東京某日報云俄國波羅的海諸軍艦列隊東下擬先駛赴馬尼拉鳥由卡其夫海口裝足煤斤然後鼓輪望日本海洋進發兹已賃定各商輪船在彼守候爲特將船名及墩數悉心偵確備列左方計烏怡路海洛米拿係英國商輪船載煤六千七百墩賢何矮係德國商輪船載煤五千墩矮薄而洛係英國商輪船載煤五千一百墩殺夫啞迭怡耶係英國商輪船載煤五千四百墩夫啞苦司吞化耳係英國商輪船載煤三千九百墩 
[俄將視師]  
　　日本東京某日報云俄廷特簡陸軍大將唔利朋羅培唔爲滿洲軍第二枝統帥定於西歴十一月十七號由聖彼得羅堡馳赴亞東啓行之時某營參贊羅息司基以下各員皆衣冠相送驩呼臨歧握别脫帽驩聞唔利朋羅培唔擬暫駐鐵嶺地方俟後隊陸軍到來卽當悉心整頓一切云 
[俄兵出没]  
　　日本東京來電云邇者時有俄騎出没於高麗北境其意蓋欲與海參威薄息秃灣所駐後軍互相聯絡或由前面進撲或由背面包抄據偵騎報稱彼等方在城廠道化地方結連馬獨利洛夫所統陸軍冀扼守長白山各要隘其右翼則占據寛甸安州等處左翼則留屯元山城津等處以收控制之效幷於圖們江左岸擇要築壘派兵設防 
[俄增路軌]  
　　日本東京某日報云頃得烏啞洛夫埠友人來電譯悉俄政府奏請將西伯利亞鐵路增修雙軌以便火車往來俄皇准之特派工部人員度地估價幷於明歲臨時經費内撥出盧布一千萬圓 
[俄人舉債]  
　　日本大阪某日報登英京路透電局來電云有法國日報愛誇獨伊利者登有俄京聖彼得羅堡電信略謂俄人近向德意志及荷蘭各銀行稱貸公債合共英金三千三百萬磅 
[旅順雜言]  
　　日本門司來電云月之某日有一日弁自旅順營次歸來言及邇日各處喧傳俄將司堵瑟爾負傷之說實不足憑日來有人見其在彈丸如雨中高駕馬車往來督戰英風浩氣依然凌厲無前夫啞苦將軍亦時時立馬陣前指揮一切當日軍進攻某處砲臺之際有一巨彈飛墮濠間砰然炸開鐵片四散某俄將被擊睕斷外衣之袖墮落濠邊俄艦之隱於白玉山陰者某日被日彈所傷舷邊細穴若蜂窠然或曰中四彈或中至十二彈 
[三韓小志]  
　　日本東京某日報登高麗漢京來電云曩者占據咸鏡道之俄兵拔隊南下絶少暴亂之行爲邇者忽役使人夫購取貨物並不發給適中之價其雇令修築橋梁道路者尤任情虐待苦不堪言以致韓民一見俄兵到來卽相約奔逃大有十室九空之槪至俄兵之在城津一帶者更恣縱異常附近人民深爲嫌惡又聞咸鏡道所屬北靑左近有所謂一進會者推俄諜金道一爲渠魁糾結成團陰圖起事事爲日人偵悉目下正在設法捕拿 
[俄國内訌]  
　　日本大阪某日報登歐洲某處電音云西歴十月二十五號俄國烏伊氣蒲司枯府民人忽然作亂事緣有豫備後備二種兵士檄調赴戰塲中有畏懼圖逃者將管帶開槍擊斃大帥急飭守備兵嚴加彈壓轟以巨砲傷斃甚多於是俄之西境二三市鎭中人互相糾約亂謀頓熾譁擾不堪統將列烏列獨息何司基聞警急檄令警察頭目竭力敉平而遠近各城鄕亂民蜂起相約相機而動據邑戕官刻尙未聞當局者有鎭撫之策也 
[英改軍制]  
　　華歴十月二十三日英京倫敦路透電局來電云此間某報謂英政府現擬調集全國海陸二軍另行派撥計駐防步兵屯於馬立鐵曷司及錫蘭新加坡等零星儲煤之處者一律召回而以海軍之在本國防者兼承其乏惟地中海濵各處防兵則駐守如常不加更動此外戍守埃及之馬兵隊則衣須調回改隷陸軍參將部下照此辦理可省出士卒數兆以充國内常備兵二年 
[尊視日人]  
　　華歴十月二十四日英京倫敦路透電局來電云澳斯大利亞民會議於四歴十二月二號開會時推白羅司斯密治君主度議改限禁外人寄居之律准國中日本人遷往按澳斯大利亞係民主之國其所以出此者因曰本能自振作今已列入頭等國中且准通國人民不論信從何教近更與英聯盟是以格外尊視云 
[優禮耆儒]  
　　頭品頂戴調署江蘇巡撫湖北巡撫奴才端方跪奏爲耆儒年近百齡循例懇恩褒揚以彰人瑞恭摺仰祈聖鑒事竊據在籍紳士前工部左侍郎盛宣懷等呈稱三品封典知府銜蘇州府震澤縣附貢生沈毓桂生於嘉慶戊辰年現年九十七歲該員植品純粹潛研實學光緒五年與美國儒士林樂知在上海創建中西大書院前後掌教十有八年復與諸西儒共譯格致探原及天文算學等書三十餘種又創設萬國公報譯登中外政事學校商務諸大端當咸豐同治之際中西隔膜民智未開該員已能燭理研幾以知覺爲已任五十年來不求聞達現屇九十七歲計閏已及百齡精神强固勵學不衰呈請懇恩褒楊前來奴才查該員沈毓桂篤志濳修器識閎卓通中西之學詣實極儒生稽古之懷躋耄耋之大年足彰聖世作人之化舉引年之典共稱無愧乎經師而推錫類之仁正値宏開夫壽宇允符人瑞宜荷殊施合無仰懇天恩逾格奬賞寵錫銜階以勵耆懦而光盛典除咨禮部查照外理合恭摺具陳伏乞 
皇太后皇上聖鑒訓示謹奏奉硃批沈毓桂著賞給三品封典准其旌表欽此 
[請爭路約]  
　　廣州訪事人云粤省紳商候補四品京堂左宗蕃京卿聯合同志赴督撫兩轅呈稱粤漢鐵路違背條約懇電達外務部幷督辦鐵路大臣盛宮保協同廢約以顧主權等因奉撫憲批示云粤漢鐵路關係重要現禀請力爭廢約挽回主權具見厪念梓桑維持大局已由 
 
 

Page 3

 
 
督部堂會同特電外部曁鐵路大臣妥籌酌辦矣仰商務局轉移知照至籌欵一節尤爲緊要該紳旣議有辦法務宜實心籌畫力任其難幸勿始勤終懈是所厚望焉 
[宜郡官塲紀事]  
　　宜昌訪事人云湖北學政李大宗師於九月二十五日由荆州乘快利輪船來宜舉行歲科幷試約計月餘方可竣事届計按臨施南府屬當在十一月中旬矣○日前雲南大憲委員押解京鉛二萬斤由四川雇民船載運來宜然後附裝輪船至漢皋起程北上○四川鄭觀察由宜回蜀購得洋布倩縫工製成棉襖棉褲一百套發給貧民禦寒是亦好行其德者也 
[白下官塲紀事]  
　　金陵訪事人云本月十四日德國二等水師提督何贊德君乘某兵艦來省邀同本國駐寗領事蓋薩特君赴洋務局陳明此行緣商辦鄱陽湖停艦演砲之案而來總辦楊廉訪文鼎卽用德律風飛禀督轅旋奉護理兩江總督端午帥允准詣轅一晤○此間創興墾務已逾一年雖據各屬將荒熟各田分别造册呈報然核之兵燹前舊額所缺尙多當護理兩江總督端午帥在江蘇撫巡任内時曾札行江寗藩司黄花農方伯飭屬赶緊查懇迄今成效未彰因念蘇垣懇荒局興辦以來已得田四五百頃可見辦理不可無人爰檄調蘇屬農務局提調宗大令能述至省垣商辦一切一面委程大令菊齡余大令銳分投所屬各州縣會同督墾局勒限嚴催○三江師範學堂各教習不善總辦楊錫侯觀察所爲聨名呈控護理兩江總督端午帥據擬委學務處參議郭君本謀承其乏然尙未見明文 
[上海官塲紀事]  
　　日前淮徐海兵備道李觀察派員來滬購辦汽油火爐等件兹已辦就禀請蘇松太兵備道袁海觀觀察給發護照咨關放行○江蘇候補道黃宣廷觀察浩刑部郎中韓芸根部郎兆蕃清江銅圓局委員試用直隷州知州王直刺金陵機器製造局採辦委員楊振驤太守彬煥江蘇候補通判姚祿祺别駕壽春同於昨日詣道轅分别拜會拜會謁見○江蘇候補道徐積餘觀察乃昌内閣中書饒石頑中翰智元均奉署兩江總督端午帥札飭帶領學生出洋游學昨日特詣道轅投刺拜會 
[三載考績]  
　　本年爲舉行大計之期蘇松太兵備道袁海觀觀察昨奉督撫憲札文飭將道屬各官開具履歴加以考語以便轉詳吏部陟職有加 
[札查各業]  
　　護理兩江總督端午帥札行蘇松太兵備道袁海觀觀察内開光緒三十年九月十八日准商部咨接准咨稱案查迭准貴部抄奏咨電查取各省地方已辦機器工藝農鑛各事奏咨原案章程又議辦情形一案均經分札寗蘇兩藩司派辦處商務局及各道局遵照指飭事理錄具案奉並開說略呈送核辦各在案兹據先後彚錄呈送前來所有各案章程等件相應開具清單咨送查核等因准此查江南壤博民殷商業之盛物産之饒冠於各省近經貴督提倡振興一切業工路礦諸事宜皆有蒸蒸日上之勢詳閱各項章程案册條分縷析綱舉目張利導整齊規模已具惟查　松太道所呈清册内機器紡織紗布局僅錄光緒十四年以前舊案造紙公司僅錄光緒十八年以前舊案以後情形有無變更辦理有無成效均未據詳析聲明且上海一隅爲通商大埠局廠林立無論官辦商辦華股洋股均應一律詳查藉咨考核至商務之盛衰尤與農工相關繫江寗綢縀蘇松顧繡淮揚米麥常鎭絲繭通太花布皆土産之大宗亟應研究詳明力求進步庶幾利源日闢工藝日精而商務亦因之起色貴督關懷大局總挈宏綱希督飭各屬切實整頓未辦者自應倡導已辦者更擬擴充内外同心佐成要政是所企望其本部所頒各政表式應令各局廠學堂赶緊分别塡註彚册報部以憑綜核相應咨復貴督查照辦理可也等因到本署大臣准行合行札飭札到該道卽便遵照指飭事理赶緊分析切實妥辦 
[購械緝私]  
　　前者本邑府海公司商人嚴與敬陸逢元擬在浦東設立緝私局訂定章程禀由彼處保甲總巡謝岳松明府詳請蘇松太兵備道袁海觀觀察核奪觀察照會江海關稅務司互籌辦法一面札飭明府會同關上洋巡隨時稽察明府乃雇募槍船十艘禀請派弁督同鹽勇專在浦中巡邏旋以此項槍船並無軍火不足以寒匪膽而壯聲威爰由嚴等禀准觀察自行備價向某洋行購取洋槍三十桿昨日呈請明府騐明然後給發弁兵具領 
[英界火警]  
　　前晚十二點鐘時英租界牢合路牛莊路轉角處一百十七號一百十八號某香店忽然火起瞭望臺上立卽鳴鐘告警救火會各西人急驅水龍馳至竭力救熄計共焚去房屋三幢 
[續錄分發人員騐看名單]  
　　縣丞王沂福建浙江陳秉瑩福建廣東林壽熙福建直隷張元禽福建直隷楊金墀山東江蘇劉繼奚湖南甘肅管炳文江西鄭陳琦安徽山東韜兆瀚江蘇浙江楊毓慶江蘇浙江李應才雲南四川汪儀浙江江蘇鮑結章浙江福建李端祺河南江蘇洪祜浙江江蘇謝鼎梅湖南直隷陳銘鼎陝西許國楨正紅旗漢軍浙江鹽知事管聯寳順天兩淮張澤煥安徽兩淮縣主簿唐榮繁浙江北河州吏目斌績正藍旗滿洲四川李崇潔四川雲南道庫大使張澤霖安徽江蘇巡檢劉文濬直隷李鑑清奉天山東陳爾寵山西北河高瀛來山西陝西戴雲龍湖南河南顧大昌湖北湖南高承烈湖北安徽余際春湖南安徽吳濬昌江蘇浙江劉道榕江西浙江汪鳳桐安徽江西華蔭椿江蘇江西張光黻浙江湖北顔宗謙浙江直隷張子祿浙江湖北張延翰河南直隷王鉞四川直隷劉祝安安徽江蘇程租憲江蘇浙江從九品桑澤同直隷山東蘇維城福建江蘇王濟時山東四川張爾澤湖南廣東馬國琪浙江江西畢敬先山東直隷朱開甲安徽直隸王開振奉天李學寅順天湖北賴玉森江西廣東典史白坦順天四川陳炳垚順天安徽王甡鑅順天甘肅右燮堯湖南廣西清福正紅旗蒙古四川秦一士江蘇山東彭清圻江蘇福建顧葆震江蘇直隷方厚圻四川江蘇沈啓祥浙江直隷陸樹堂浙江湖北吳俊湖北浙江未入流吳安國浙江四川劉鵬安徽河南樓廣純浙江江蘇張賡元直隷山西蕭成功貴州雲南 
[鴻嗷待哺]  
　　慨自時世艱難至今己甚小民勤動終年仰不足以事父母俯不足以畜妻子祗此數口之家尙難保其無飢而食指之繁者無論已滬上爲通商總埠慕虛名而戾止恒奢願之難酬萬一失業無依度日之艱實較他處爲更甚鄕鄰則秦越雜居親舊則朱陳遠隔竈冷於冰待人舉火倘其人素無家累則小本營生尙可苟延殘喘設或挈眷偕來則上有白頭之老下有黃口之孩呼庚呼癸其情更覺難堪敝同人心竊憫之爰擬每交冬令散給米票以爲補助之謀雖不能歌旣飽於終身亦庶幾免斯飢於卒歲特需欵浩繁無從籌措伏望諸大善士擴同與同胞之量踴躍輸將廣一饘一粥之恩後先接濟子敬指囷堯夫助麥晚近來不難遇之目前也而天道好還錫之餘慶近則及身富貴遠則子姓繁昌食報之隆當非尋常意計所能及矣乞附報章藉希均鑒滬北天后宮前廣益善堂司董嚴信厚龔心銘施則敬朱佩珍祝大椿葉貽釗周鴻孫等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金焦寒色]  
　　鎭江訪事人云駐防鎭郡之南洋續備新湘全軍統領徐瀚臣鎮軍查悉麾下巡弁陳千戎順曾向三　　某某二妓館藉端索詐洋銀一百元不覺赫然大怒飭卽撤差候查○鎮江關稅務司雷樂石君前奉總稅務司赫鷺賓宮保札飭舉辦聯單子口護照運銀四項收費新章刻已遵照開辦矣○日前有德國兵艦一艘由漢皋駛抵京口下椗江心艦中管帶遊覽金焦二山小作勾留隨於十五日鼓輪駛赴滬江○蘇常鎭通海兵備道郭月樓觀察近因沿江一帶梟會諸匪此拿彼竄非於下游派員堵緝不足以杜蔓延爰於日前札飭陳弁忠勝專司下游緝捕事宜並令購線嚴密查拿以靖江面○著名惡棍黃得亮案積如山屢拿未獲近益暴戾恣睢竟敢招集無賴自稱靑紅帮黨專在城廂一帶橫行不法事爲署丹徒縣知縣張星五大令所聞遴選差役設法拘獲訊供確實重笞一千板釘上脚鐐禁之於獄詳請上憲核定罪名 
[上海縣署瑣案]  
　　日前江海關稅務司押解私設巡船之沈俊卿張阿四及船牙顧慶桂到縣縣主汪瑞庭大令研訊之下飭卽釘鐐收禁前晚飭提復訊沈張顧均俯首求恩大令飭將顧暫交妥人保出沈張各枷號半月發十六鋪示衆○前晚大令提訊夫婦涉訟一案袁汪氏供小婦人與前夫生有一子名曰汪四夫故之後改嫁袁其貴迄今已二十三年近日忽將小婦人抛棄另與某蕩婦私識心實不甘求恩訊究袁供小的係鎮江府屬丹陽人昔遇荒年帶同汪氏及其子汪四逃荒來滬開設兩老虎灶茶肆與汪四各管其一汪氏往來兩處靡有定蹤小的並不抛棄大令飭仍言歸於好不得再起爭端○引翔港某圖地保王士華吞没洋銀致周品泉自縊身死控諸縣署迄未讞成前晚大令飭提覆訊王借周於去春借得蔡坤松家書畫數幅不知如何忽然破碎索賠未允迨後蔡應付周會欵洋銀十一元被扣五元作爲賠欵今秋又應交付會欵蔡僅出四元由小的轉交與周其餘七元謂須找賠書畫價周不服雇乞兒三人至蔡家坐索取去棉花若干幷將大門掮去蔡怒投保甲巡防局禀控周懼而自縊現在諸事已經親戚勸令了結乞丐亦蒙前堂責懲矣大令叱令退去聽候查明再核 
[浦東保甲總巡局瑣案]  
　　浦東三林塘民人潘錦山投保甲總巡局控張阿虎及伊予妙生霸吞所寄棉花四十包及所借洋銀數十元等情總巡謝松岳明府正飭查拿張竟於本月十一夜潛至潘屋後縱火焚燬牛棚潘因又赴三林塘保甲巡防局聲控局差從中阻之不得已復控諸保甲總巡局明府准詞飭卽提張訊究旋查得局差有賄串蒙蔽情事飭提嚴比勒限交案以憑訊懲○日前三林塘保甲巡防局員某君函送竊取某姓家銅錫器之積賊李福全至保甲總巡局總巡謝明府研訊之下著移送改過局禁押半年○美最時洋行管理棧房之某洋人以杉板船戶秦福明恃蠻不服扭控保甲總巡局總巡謝明府訊明薄責若干卽予開釋 
[英美等國租界公廨晚堂瑣案]  
　　盛沛篆控曹振聲欠銀不還等情前晚讞員黄耀宿司馬升堂質訊盛供稱曹係烟臺商客上年有貨物往來至年底結帳虧銀二千兩除收到若干外尙欠一千七百兩求恩追究曹供稱欠銀是實惟各戶所欠不少容即收取歸還司馬著押候交妥人人銀並保○顧賢坤控楊涵春欠銀圖賴等情司馬訊取口供將楊交人保出聽候補傳蔣丫頭及地保錢桂榮前晚升堂覆訊顧供稱將因事覊身倩其妻某氏投案候示蔣某氏供稱洋銀三百元實是中人顧賢坤代還楊供稱今年六月某日歸還由地保錢桂榮及裕順酒店姚姓算明帳目先還二百零六元司馬飭將兩造各交妥人保出候傳姚姓等人復訊核斷 
[英美等國租界公堂瑣案]  
　　打靶總會經理人控華民談裕成將地出租不交契據一案迭經讞員黃耀宿司馬會同西官研訊未結兹以經租是地之鄒韻甫尙未投案由英副領事德爲門君照請公廨飭提昨日司馬飭包探劉光震將鄒提案浼襄讞委員孫耳山明府會同美副領事白保羅君略訊供詞押候與德君訂期會訊○包探徐榮珊解楊張氏至案禀稱此婦奉道憲大人札准督辦蕪湖巡警馬路總工程局移　拐匪楊懷淸之妻明府商之白君飭押候過堂核奪○洋人某甲控馬夫嚴阿金用劣馬駕車撞壞所乘之東洋車等情嚴供小的事出無心尙求寛宥明府商之白君判罰洋銀四十元除修費外餘均充公○王阿文訴稱潘東照逐日行竊油漆至五百磅之多售與粤人謝與發兹由六十六號西探與華探朱桂生查出拘解至案請卽訊懲潘供稱小的奉主人之令每日髹飾洋船餘剩油漆一二磅售與謝處每磅得洋銀三分事經一載有餘約售五百磅左右謝供稱小的雖經買過並無如許之多明府商之白君判罰謝洋銀一百元償王漆價潘責二百板管押六月如謝無力繳銀則管押三月○顧和尙訴稱前日小的在某飯店果腹有素不相識之流氓李阿三王阿二等四人藉端婪索洋銀十元小的無以應付伊尋竟欲行兇後由飯店主某甲訴知七百十二號華捕一倂拘住搜得身畔均有小刀兹蒙解案求恩訊懲七百十二號華捕禀稱小的將李王拘入捕房之後有瞿文良者糾同黨羽與小的爲難小的急吹號呌若輩始脫逃祇將瞿帶至捕房搜其身畔藏有小刀一柄明府問何事訛詐李王等同稱並無訛詐之事明府判各責二百板管押一月兇刀留存捕房○日商小巖井源司訴稱華商宜桂榮不付毛巾價求提作保之義豐槽坊主陳德懷訊追黃司馬准之隨卽派差至捕房協同包探將宣提案商之白君交人保出候訊 
[法租界捕房紀事]  
　　昨爲捕房發落各案之期讞員陳楚生大令别有要公飭丁咨照捕頭暫停一日○著名拐匪將金寳誘拐車夫某甲所生四歲女孩售與虹口粤婦梁王氏家經甲訪悉將蔣扭至捕房據情聲訴捕頭詰知此孩係倩某氏及某乙等六人從中議價因派包探至美界捕房協同美探連孩帶回押候解送公堂禀請讞員陳楚生大令訊辦○菜市街某小客棧窩留流氓某甲等人向鄕人某乙索詐報經包探拘獲旋由棧主投捕房訴稱願代甲賠還洋銀一元一角捕頭乃將甲申斥一番從寛開釋○靑浦老嫗某氏以童養媳被人誘匿投訴捕房捕頭卽派包探將媳拘獲押候解送公堂訊明核辦○偷兒某甲濳至某輪船上行竊某姓客所携衣箱一口適爲包探所見拘入捕房捕頭著押候解送公堂禀請訊究 
[美租界捕房紀事]  
　　前晚僑居海寗路某號房屋之甬人王阿坤投捕房訴稱妻子某氏將衣服首飾席捲而逃請爲查緝捕頭允之○昨晨某西人行經密勒路不知因何將陳阿三之東洋車擊毁陳心不甘服喚令五百八十九號巡捕將甲扭入捕房捕頭詢得情由令甲償以洋銀若干從寛釋出○昨日午前法界捕頭遣某包探押同拐匪蔣金寳至捕房報稱蔣將僑居法界之車夫某姓家四歲女孩拐賣與北四川路靑雲里粤婦梁王氏家請派包探前往恊提捕頭飭令包探顧阿六偕往將女孩領出交法探帶回○昨日許進華投捕房訴稱僑居茂海路第七十八號門牌房屋生有一女年已十二乳名也梅向在某紡紗廠作工今白放工後竟不歸家恐被匪人拐去請爲查緝捕頭允之 
[萬國紅十字會來啓]  
　　啓者本會昨承四川川東道馮觀察募助第三批渝平銀一千二百兩合規元一千二百六十兩廣東惠潮嘉道褚觀察募助鷹洋二百二十元又交來博羅縣鄧炳春捐洋四十元内除貼水匯費洋二元實洋三十八元銘新氏助銀三百兩童傳本求咳嗆全愈强健如舊鷹洋一百元北京江西印結局京足銀一百兩饒簡香京足銀三十兩二共合來元一百三十兩九錢丁甘仁新舊棉衣一百套漢口 
 
 

Page 10

 
 
招商局交來劉延齡龍洋二十元瀏河求病子英洋五元蕭楊王五善士舊林衣三十件無名氏銅洋二十七元新塲鄭仁大舊衣十二件興化不留名鷹洋十元遺德堂汪捐助棉衣六十六件戰地苦寒難民饑寒交迫據各分會急電且兼有凍斃者日數十百人不等溝壑餘生朝不待夕蒙諸大君子憫念災黎慨助巨欵幷棉衣等件祗領之下曷勝感紉除分掣收照外謹乞登報奉聞伏希公鑒上海萬國紅十字會同人謹啓 
[教人以善]  
　　頃承啓堂主人慨助鄕約經費庫平銀四百兩蘸墨軒主人助義塾經費庫平銀四百兩拜領之餘仰見德性慈祥一門好善前二次厪懷飢溺今復加惠寒微行見訓俗型方威知禮讓讀書敦品默化愚頑覺世　民厥功甚偉乞登報牘用誌心儀上海六馬路仁濟善堂董事嚴信厚楊廷杲陳作霖焦發昱施則敬張韋承等謹誌 
 
 
 

Page 11

 
 
   
 
 

Page 12

 
 
   
 
 

Page 13

 
 
[浙江巡撫聶奏爲浙江省光緒二十九年海運完竣查明尤爲出力官吏援案懇恩分别奬勵摺初十日]  
　　頭品頂戴浙江巡撫臣聶緝槼跪奏爲浙江省光緒二十九年海運完竣查明尤爲出力官吏援案懇恩分别奬勵恭摺仰祈聖鑒事竊查浙江省杭州嘉興湖州三府屬漕糧每屆海運完竣歴將辦理出力之委員書吏擇尤請奬各在案兹據督糧道陸襄鉞會同布政使翁曾桂詳稱浙省海運保奬前經辦至光緒二十八年爲止所有二十九年起運二十八年分漕白糧米奉飭提前赶辦仍由海運赴塘沽改用火車逕運京倉交兌當經飭屬愼選米色妥速徴運督率各員叅酌成案悉心經理一律交兌完竣米數無虧色皆乾潔辦理並無遲誤在事滬津京各局總散各員及書吏或綜稽運務籌畫精詳或派船騐兌晝夜辛勤或歴涉重洋備嘗艱苦洵屬尤爲出力又杭州嘉興湖州三府屬地方各官經徴漕米首先全完應請一倂量予奬叙等情會銜詳請奏奬前來臣覆加查核該司道所請奬叙之官員書吏均屬在事尤爲出力並無冐濫理合繕具清單恭呈御覽合無仰懇天恩俯准一倂給奬以昭激勸除飭取各該員履歴造册咨部查核外謹恭摺具奏伏乞皇太后皇上聖鑒訓示謹奏奉硃批該部議奏單倂發欽此謹將浙江省光緒二十九年起運二十八年漕白糧米海運尤爲出力官員書吏酌擬奬叙繕具淸單恭呈御覽二品頂戴浙江督糧道陸襄鉞候補道前候補知府林祖述四品銜試用通判程慶祺候補知縣費綏祖以上四員均請交部從優議叙鹽運使銜在任候補道寗波府知府喻兆蕃請俟離知府任歸道員班後加二品頂戴道員用截取知府劉炬翰請加鹽運使銜候補知府尹良候補知府文錦以上二員均請俟補缺後以道員用杭州府總捕同知孟芳請加三品銜補用道在任候補知府東防同知劉頌年請俟歸道班後加二品銜截取候補同知秦業鴻請俟補缺後以知府用截取同知黃曾益請加知府銜候補知縣鮑步瀛請俟補缺後以同知直隷州在任候補候補按察使經歴捐升知縣陳以泰請俟補知縣後以同知直隷州用知縣用試用縣丞毓俊請俟歸知縣班後加同知銜提舉銜議叙補用通判汪曾保同知銜大挑知縣陳宗器同知銜候補知縣曹宗達同知銜候補知縣楊國觀候補知縣胡爲和同知銜試用知縣何亮桓候補知縣李時彀以上七員均請俟補缺後以同知直隷州用試用直隷州州判吳鋆候補府經歴楊鴻藩試用府經歴聶覲光候補縣丞周鉁候補縣丞黎澤燿試用縣丞沈寛試用縣丞徐恩溥州同銜試用縣丞歐陽綬以上八員均請俟補缺後以知縣用卓異應升縣丞嘉善縣主簿曹鑑淸請以縣丞在任候補候補巡檢捐升縣丞孔昭昂請俟補縣丞後以知縣用候補府照磨李兆孫試用府照磨吳葆誠試用巡檢宋景濓以上三員均請俟補缺後以縣丞用正任松門巡檢崇照請以縣主簿在任候補候補巡檢葉爾松候補巡檢彭汝球以上二員均請俟補缺後以縣主簿用辦漕府縣督催得力首先完納三品銜杭州府知府宗培請俟歸道員班後給予正二品封典花翎嘉興府知府惠格請以道員在任候補三品候補知府杭州府中塘海防同知蕭治輝請俟補知府後以道員仍留原省補用候補同知前署錢塘縣知縣鄭汝騤在任候選同知海寗州知州郭文翹運同銜在任候選同知前署烏程縣事正任錢塘縣知縣汪文炳以上三員均請俟補同知後以知府用知府用在任候補同知直隷州嘉善縣知縣汪清麒請開缺免補同知直隷州以知府仍留原省補用仍令繳三班銀兩在任補用知府候補同知海鹽縣知縣嵩瑞請開缺免補同知以知府仍留原省補用仍遵繳過班銀兩運同銜在任補用知府候補同知石同縣知縣林孝恂請給隨帶加二級同知用前署德淸縣事候補知縣程贊淸請俟離知縣歸同知班後以知府用各衙門及滬津京各局書吏府經歴職銜附貢生余鏻請以府經歴不論雙單月歸部選用府經歴職銜王光祖請以府經歴不論雙單月選用縣丞銜監生傅乘麟請以縣丞不論雙單月歸部儘先選用俊秀沈祥忠請以巡檢不論雙單月歸部儘先選用奉硃批覽欽此 
[雲南巡撫林奏爲威遠廳獄監犯商謀同逃勒斃禁卒請將管獄有獄各官分别議處片初十日]  
　　林紹年片再據署威遠廳同知彭國楨禀報光緒三十年四月二十八日定更後據代理知事李釗禀稱監犯李六王貴生李四卽毛四黎保陳彭三李二六名商謀同逃勒斃禁卒老唐老楊並將小發芝綑縛用破布塞口擡開監門欲逃當將脫監之李六一名拿獲王貴生等五名尙未出監報由該署縣會營詣勘監門業已擡開驗明禁卒老唐老楊等情卷查該犯李二係踢傷同姓不宗李小老二身死審依鬭殺人者不問手足他物金刃並絞監候秋審緩决四次恭逢光緒三十年正月十五日恩詔奉准部文援免之犯李六係正法盜犯鄧應生糾夥持械攔搶客民沈順欽案内該犯並未同行分贓與匪交通酌擬監禁之犯王貴生彭三係聽從在逃之黃小老糾夥四人持械行竊謝尙元家得贓酌擬監禁之犯李四卽毛四係廳民劉貴家被刼案内訊供狡展監候訊辦之犯黎保陳係廳屬大蠻童寨被匪徒放火圖搶燒燬房屋致被人命案内訊供狡展監候訊辦之犯惟絞候人犯李二雖經援免但與王貴牛等犯商謀同逃勒斃禁卒係在尙未奉文之先究屬重犯該廳距省鷺遠當經批司行飭該管普洱府就近前往勘騐提解應訊一干到府審辦去後兹據該管府道揭由署臬司普津署藩司陳燦詳請奏叅前來臣查該代理知事李釗於此等重犯宜如何督率禁更人等嚴密防範乃漫不經心至令商謀同逃勒斃禁卒二命雖該犯等或經當時拿獲或係尙未出監究非尋常疏忽可比該署廳彭國楨未能督飭預防亦難辭咎相應請旨將該管獄官代理威遠廳知事試用典史李釗有獄官署威遠廳同知試用鹽提舉彭國楨勅部照例分别議處以示懲儆除咨刑吏二部查照外謹會同署雲貴總督臣丁振鐸附片具陳伏乞聖鑒訓示謹奏奉硃批著照所請該部知道欽此 
[陝甘總督崧奏爲寗靈撫民同知再無合例之員請仍以成謙補授片初十日]  
　　崧蕃片再准吏部咨請補寗靈撫民同知成謙由筆帖式年滿保以撫民同知仍留甘肅補用尙未引見與例未符等因惟此當飭藩臬兩司查覆去後兹據詳稱甘肅候補同知一班再無合例之員仍請以成謙請補寗靈撫民同知前來奴才查成謙由筆帖 
 
 

Page 14

 
 
式年滿早准部文註册到省與曾任實缺之員事同一律實與尋常　經引　　　　　縣不　　次輪補到班未便因赴都稍遲卽行扣補致令向隅除隨案咨送該員赴部引見外合無仰懇天恩准仍以成謙補授寗靈撫民同知員缺實與地方有裨與例亦屬相符謹附片具陳伏乞聖鑒飭　　覆施行謹奏奉硃批吏部議奏欽此 
[山東巡撫周奏爲薄莊漫口水由徒駭入海河直流暢不能堵築現擬量宜補救以奠災區摺十一日]  
　　頭品頂戴兵部尙書銜山東巡撫臣周馥跪奏爲薄莊漫口水由徒駭入海河直流暢不能堵築現擬量宜補救以奠災區聖鑒事竊查本年六月間黄河利津北岸薄莊漫口屢飭工員勘籌興堵皆以水勢浩大難以勘定現時已霜降不便停待臣奏明於九月十四日親赴工次履勘督同道員丁達意竇延馨何國禮等詳細測度口門寛三百三十二丈詎隄尾無工處所僅一百三丈舊河已淤成平陸河水自西而東舊隄自北而南形如丁字今若照舊堵合必須遠挑引河多築挑壩寛做占埽估銀一百九十四萬餘兩巨欵難籌僉云堵合之後防守毫無把握臣勘籌再四不得善策乘舟由漫口下駛測量水深一丈數尺至二三丈不等寛約二三四里不等奔騰浩瀚就下行疾俱稱向來下口未見如此氣象舟行東北四十里入徒駭古黄河係霑化縣邊境又行六十里達海水勢覽深更勝於上流南岸一望荒城村莊極下較從前河由鐵門關韓家垣絲網口三處入海加倍暢達乃知此路地勢低窪水爭趨之非人力所可挽回臣連日相度詢商官民人等皆以爲水勢如此與其逆水之性耗無益之財救民而終等非救不如遷民避水不與水爭地而使水與民皆各得其所照此辦法其益有三尾閭通順全河之水流暢消速益一舟楫便利商貨流通益二歴年下口搶險勞費無已河流順直險輕費省益三所省堵築之費猶不計也然補救之策費財亦有三端一遷民之費口門以下六村全遭飄没災民擊居隄上苦難殫述迤下尙有被水十餘村俱應遷徙約共有四五千戶必須買地建屋妥爲安置二築埝之費利津東係海灘歴年新淤數十里墾種殆遍應擇要修埝以保完善利津迤北荒灘亦有已墾之地應加護埝其徒駭上游清水深恐汜溢亦應擇培舊隄免失農業三移設鹽垣之費利津永阜場爲東鹽出産大宗歴年大半淹没只剩鹽灘三十餘副應於河水較遠之處開灘曬鹽酌借灘本統計各費約需五十萬金上下際此時勢艱難之會部欵旣未敢率請司庫亦無可騰挪災民呼籲頻聞勢難坐待不得已擬在工賑捐欵内撥用濟急惟各省加派委員分投勸募急需部照甚多雖經戶部陸續發給仍苦不敷分佈臣一面咨請戶部赶發空白照三萬張一面由臣暫向紳商挪借應用庶幾昏墊餘生可期蘇息而漫口之水不至四溢爲患此較堵築之費所省幾四之三而受益過之惟是人口難調難保必無訾議然因時補救計實無逾于此臣何敢瞻顧延諟仰懇聖明乾斷照准飭部議行不勝迫切待郚之至除將河道情形繪圖貼說咨送軍機處備查外理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
[山東巡撫周奏爲揀員請補鹽場大使員缺以裨鹺務摺十一日]  
　　頭品頂戴兵部尙書銜山東巡撫臣周馥跪奏爲揀員請補鹽場大使員缺以裨鹺務恭摺具奏仰祈聖鑒事竊查永阜塲大使唐寳珍於光緒三十年六月十九日丁憂應以該員丁憂之日作爲開缺日期歸六月分截缺是月分祗此一缺毋庸掣簽應按班序補查山東鹽大使一項上次用至捐納前後第一新海防遇缺先止今此一缺東省現無坐補原缺裁缺卽用迴避卽用新選新補留省另補並曾任實缺丁憂服滿人員輪應第二遇缺先人員到班查鄭工遇缺先無人仍應用新海防遇缺先人員據鹽運使英瑞查有新海防遇缺先補用鹽大使錢志熙堪以請補永阜場大使等情具詳前來臣查錢志熙年四十三歲順天宛平縣人由監生報捐鹽大使職銜光緒十七年因恊同北營獲盜出力保以鹽大使選用二十三年遵例報捐指分山東試用四月十一日經部帶領引見奉旨山東鹽大使錢志熙照例發往欽此五月十七日到省二十五年二月遵新海防例報捐遇缺先補用免試用該員勤明穩練以之請補永阜場大使實堪勝任與例亦屬相符如蒙俞允仍令試俸三年除咨部查照外理合恭摺具陳伏乞皇太后皇上聖鑒敕部核覆施行謹奏奉硃批吏部議奏欽此 
[江蘇布政使效奏爲恭謝天恩曁接護撫篆日期摺十一日]  
　　護理江蘇巡撫江蘇布政使奴才效曾跪奏爲恭謝天恩曁接護撫篆日期恭摺仰祈聖鑒事竊照光緒三十年九月二十三日欽奉電傳上諭江蘇巡撫著效曾暫行護理等因欽此旋准署撫臣端方於二十六日委蘇州府知府許祐身撫標中軍叅將　志鵬將江蘇巡撫關防曁王命旗牌文卷等年移交前來奴才當卽恭設香案望闕叩頭謝恩祗領任事伏念奴才内府世僕材識庸愚前以轉漕竊祿愧司儲糈而無長陳臬經年旋綰藩條而靡補兹復恭承巽命暫領封圻拜寵自天抱慚無地查江蘇素稱繁庶政務殷煩於興學練兵理財察吏諸端皆關緊要幸經署撫臣端方辦有頭緒仍當隨時禀商認眞經理不敢以暫時護篆銷涉因循以期仰答高厚鴻慈於萬一所有奴才感激下忱曁接護撫篆日期理合恭摺具陳叩謝天恩伏乞皇太后皇上聖鑒謹奏奉硃批知道了欽此 
[吉林將軍當奏爲採辦參枝專差呈進摺十一日]  
　　奴才富順跪奏爲採辦參枝專差呈進恭摺仰祈聖鑒事竊奴才於本年二月十六日業將前派協領等續採參技專差呈進並摺内聲明仍飭該恊領等俟夏令妥爲採辦如有所得再當呈進在案現據署兵司關防副都統銜花翎協領恆春掌工司關防副都統銜花翎恊領岳林等採得大枝山參九苗中枝山參十四苗計重十兩零六錢可稱上品核計共需工價銀二千一百七十八兩五錢仍由所收參枝稅項下以錢易銀照數發給奴才謹將採辦參枝親加查驗分盛二匣嚴密包封飭交雲騎尉玉林齎京呈進以備上用仍飭該協領等赶緊採辦續有所得卽行呈進除咨報總管内務府衙門查照外所有採辦參枝緣由謹繕摺具陳伏乞皇太后皇上聖鑒謹奏奉硃批該衙門知道欽此 
 
