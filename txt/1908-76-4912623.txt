# 1908 - 76 - 4912623

 

Page 1

 
 
   
 
 

Page 2

 
 
[上諭]  
　　二月二十日奉 
　　上諭據外務部奏籌議禁烟與各國商定辦法曁另籌抵補藥稅各摺片鴉片烟盛行以來流毒異常慘烈染斯疾者破其財産夭其壽命習爲偷惰職業全廢即各直省吞烟自盡之案歲計不知凡幾盜賊訟獄因此滋繁傷天地好生之心殊堪悲憫且令神州古國種類日弱志氣日頺自强更復何望近來官紳士庶多知悔悟爭相結社勸戒即素嗜鴉片者亦未嘗不痛心疾首自怨自艾各國善士尚多倡設公會勸禁告誡廣施藥方每以中國鴉片不除引爲深憾則身受其害者應如何淬勵奮發力拔根株前經降旨頒布禁煙章程期以十年使洋藥與土藥同時禁絶現經英國政府允許分年减運各友國亦多樂爲協助文明之舉嘉慰良深英國現已實行遞減相約試行三年視中國栽種吸食實行減少限滿再爲推減我若不如期禁查轉瞬三年何以答友邦政府之美意何以慰各國善士之苦心此機一失時不再來若永遠困於沉痼勢必無以爲國我君臣上下一念及此能無愧悚難安引爲疚責著民政部度支部迅即會訂稽核章程嚴定考成請旨頒行一面責成各督撫按照政務處奏定成案督飭所屬切實舉行並體察該省情形將減種減食實在辦法先行奏聞所有按年减少數目每届年終彚奏一次其藥稅抽抵各欵由度支部另行籌補以備應付事關國勢强弱民命壽夭著内外臣工恊力通籌認眞辦理無論如何爲難必期依限斷絶毋得稍涉因循致干重咎餘依議欽此 
[宮門抄]  
　　二月二十日召見軍機唐紹儀 
代論 
[憲政編查館會奏擬訂結社集會律摺]  
　　奏爲遵旨擬訂結社集會律繕具淸單伏候欽定恭摺仰祈聖鑒事光緖三十三年十一月二十日欽奉懿旨著憲政編查館僵同民政部將關於政事結社條規斟酌中外妥擬限制迅速奏請頒行等因欽此嗣經御史趙炳麟片奏開會結社未可一概禁止等語奉旨憲政編查館知道欽此臣等竊維結社集會。種類甚夥。除秘密結社，潛謀不法者，應行嚴禁外。其討論政學，研究事理，聨合羣策，以成一體者。雖用意不同所。務各異。但令宗旨無悖於治。安即法令可不加以禁遏。其在歐西立憲各國。國愈進步。人民羣治之力愈强。而結社集會之風。亦因之日盛。良以宇宙之事理無窮。一人之才智有限。獨營者常絀。而衆謀者易工。故自學術藝事宗敎實業公益善舉。推而至於政治。無不可以稽合衆長。研求至理。經久設立則爲結社。臨時講演則爲集會。論其功用。實足以增進文化。裨益治理。然使漫無限制。則又不能無言龐事雜之虞。是以各國旣以人民結社集會之自由。明定之於憲法。而又特設各種律令以範圍。之其中政治社會。關係尤重。故國家之防範亦彌嚴。先事則有呈報以杜患於未萌臨事則有稽查以應變於俄頃。上收兼聽並觀之益。而下尠囂張凌亂之風。立憲精義。實存於此。中國古昔。雖無政治結社集會之名。而往往有政治結社集會之實。周未百家競勝。各聚朋徒。儒兵名法諸家。雖有道德功利之異。而同聲相應。隱與政治結社無殊。其後寓論政於講學。善則爲河汾之辨治。閩洛之談經。足以培養人才。扶持國。是不善則爲南宋之三學。晚明之諸社。馴至激發横議。牽制朝廷。是以經訓不禁鄉校之遊。而王制惟嚴莠言之辟。臣等仰體聖謨。參酌中外。謹擬成結社集會律三十五條。除各省會黨，顯干例禁，均屬秘密結社，仍照刑律嚴行微辦外。其餘各種結社集會。凡與政治及公事無關者。皆可照常設立。毋庸呈報。其關係政治者。非呈報有案。不得設立。關係公事者。雖不必一一呈報。而官吏諭令 
 
 
 

Page 3

 
 
呈報者。亦當遵照辦理。如果恪守本律辦。理合法。卽不在禁止之列若。其宗旨不正。違犯規則。或有滋生事端。妨害風俗之虞者。均責成該管衙門認眞稽察。輕則解散。重則罰懲。庶於提倡輿論之中。不失納民軌物之意。國家豫備立憲。必以是爲基礎矣。惟各直省情形不同。其稽查約束之方。如有應行酌量變通之處。由各該督撫等體察情形。隨時奏明請旨辦理。所有臣等擬訂結社集會律繕單具奏各緣由謹恭摺具陳伏乞皇太后皇上聖鑒訓示再此摺係憲又編查館主稿會同民政部辦理合併聲明謹奏光緖三十四年二月初九日奉旨依議欽此 
[又奏現任職官親蒞社會必須呈淮片]  
　　上年八月二十三日欽奉懿旨君主立憲爲吾國政體所最宜着在京各部院在外各督撫督率所屬各員分别切實研究務期宗旨純正事理明通儻或誤入歧途倡爲謬說淆亂國是必須嚴查禁止以杜流弊而端治源等因欽此近來京外庶僚。從政之餘。多有合羣講習之事。此次修訂結社集會律。擬請嗣後現任識官於其職務外。有親蒞各社會研究政治學術者。亦爲律之所許。惟必須向本管長官陳明。方可列入其未經呈准。及不守定律者。該管長官應即酌量情節。分别懲儆参處。以期仰副前次諭旨督率董戒之意。藉防弊端而昭愼重。是否有當謹附片具陳伏乞聖鑒謹奏同日奉旨依議 
[附結社集會律三十五條]  
　　第一條本律稱結社者凡以一定之宗旨合衆聨結公會經久存立者皆是關於政治者稱政事結社 
　　第二條本律稱集會者凡以一定之宗旨臨時集衆公開講演者皆是關於政治者稱政論集會 
　　第三條政事結社應由首事人於　社成立前開具左列各欵呈報該管巡警官署或地方官署在京由呈民政部核准在外由巡警道局申呈本省督撫核准咨部存案（一）宗旨（二）名稱（三）社章（四）辦事處（五）設立之年月日（六）首事人佐理人姓名履歷住址（七）辦事人姓名履歷住址（八）現有入社人數 
　　第四條政事結社有於他處設立分社者應由分社首事人遵照前條辦理 
　　第五條第三條所列各欵如於呈報後有所更易應隨時重行呈報 
　　第六條政論集會須先定倡始人由倡始人於開會前一日開具左列各欵呈報會場所在地方該管巡警或地方官署（一）宗旨或事由（二）會場（三）開會之年月日時（四）倡始人姓名履歴住址（五）現有入會人數若距呈内所定時刻逾六小時不行開會或中止逾三小時者其呈報作廢 
　　第七條凡關係公事之結社集會雖與政治無涉若巡警或地方官署爲維持公安起見諭令呈報應即遵照辦理 
　　第八條凡於室於道旁集衆開會或整列游行者除祭葬迎神賽會學堂體育運動及一切習俗所常見者外應由倡始人於開會前一日開具第六條所列各欵及應經路線呈報該管巡警或地方官署 
　　第九條左列人等不得列入政事結社及政論集會（一）常備軍人及徵調期間之續備後備軍人（二）巡警官吏（三）僧道及其他宗敎師（四）各項學堂敎習學生（五）男子木滿二十歲者（六）婦女（七）曾處監禁以上之刑者（八）不識文義者 
　　第十條凡政事結社人數以一百人爲限政論集會人數以二百人爲限 
　　第十一條政事結社非本國人民不得列入 
　　第十二條政論集會非本國人民不得充倡始人 
　　第十三條凡結社集會或整列游行若遇巡警人員有所查詢該首事人倡始人或警員所指名之社員會員應即答覆 
　　第十四條政論集會巡警或地方官署得派遣人員臨場監察所派人員若向該會請列坐位該倡始人或監察員所指名之會員應即照設 
　　第十五條凡集會或整列游行之際如有任意喧擾或跡涉狂暴者巡警或地方官暑得量加阻止有不遵者得勒令退出 
　　第十六條集會議演之際如有語言悖謬或有滋生事端妨害風俗之虞者巡警或地方官署得飭令其中止 
　　第十七條凡於公衆交通往來之地揭示書畫演唱詩曲或爲他項舉動若有滋生事端妨害風俗之虞者應由巡警或地方官署一律禁止 
　　第十八條凡集會或整列游行之際不得携帶軍械兇器 
　　第十九條無論何種結社若民政部或本省督撫及巡警道局地方官爲維持公安起見飭令解散或令暫時停辦應即遵照辦理 
　　第二十條無論何種集會或整列游行巡警或地方官署爲維持公安起見得量加限禁或飭令解散 
　　第二十一條凡秘密結社一律禁止 
　　第二十二條凡按照法律准許之敎育會商會農會議事董事等會及經官批准立案之結社集會不在此限但須照第十九第二十條辦理 
　　第二十三條違第三第四第五條者處三元以上三十元以下之罰金呈報不實者處五元以上五十元以下之罰金 
　　第二十四條違第六條第一項及第七第八條者處二元以上二十元以下之罰金呈報不實者處三元以上三十元以下之罰金 
　　第二十五條違第九第十條者處三元以上三十元以下之罰金敎令他人違第九條者亦同 
　　第二十六條違第十一第十二條者處二元以上二十元以下之罰金 
　　第二十七條違第十三第十四條者處五元以上五十元以下之罰金答覆不實者同 
　　第二十八條照第十五條經載令退出與照第十六條經飭令中止而抗不遵行者處三日以上一月以下之拘留 
　　第二十九條違第十七條禁止之命者處三日以上一月以下之拘留 
　　第三十條違第十八條者處一月以上三月以下之監禁 
　　第三十一條違第十七第二十條處一月以上三月以下之監禁 
　　第三十二條違第二十一條而紏集秘密結社或列入者均照刑律懲辦 
　　第三十三條本律公訴之期限以六個月爲斷 
[附則]  
　　第三十四條本律自欽定頒行文到之日始限三個月一律施行 
　　第三十五條本律施行前已設之政事結社應於一個月内一律補行呈報 
專電 
[電一（北京）]  
　　政府電飭豫皖等省大吏將該省毗連處之大刀會匪從速設法撲滅毋任蔓延 
[電二（北京）]  
　　奉撫唐紹儀昨日召見時歷陳東省棘手情形兩宮鑒其 
 
 

Page 4

 
 
辦理困難擬即内用故今日復經召見詳詢一切 
緊要新聞 
[改竄報律紀聞北京]  
　　十二日憲政編查館奏核改報律四十五條已錄今日本報要件欄茲聞該館擬就稿本時民法各部堂官均未置可否僅僅提筆畵諾而已獨外部堂官極爲鄭重翻閱再四親筆將第四條豫繳押費項下加增至五百圓又删去言論准自由字樣最後又加入輪船鐵路不得運送云云 
[政務處議准熱河添設州縣北京]  
　　熱河都統廷杰前奏新開蒙旗各地方亟應添設州縣一摺現經政務處議准覆奏略云原奏赤峯一縣兼轄翁牛特等九旗内阿魯科爾沁東西扎魯特以及巴林左右翼等旗又皆散處於潢河以北及阜新縣屬之小庫倫一旗毗連錦義爲馬賊游匪出没之區距該縣治四百餘里均屬鞭長莫及各等語應卽准其於阿魯科爾沁東西扎魯特三旗地方添置一縣曰開魯縣於巴林左翼地方添置一縣名之曰林西縣而以原有之赤峯縣升爲赤峯直隸州知州即兼轄新設兩縣其原設赤峯縣典史改爲州吏目並准其於小庫倫所屬庫街地方建立一縣益之以奈曼一旗名之曰綏東縣仍歸朝陽府統轄其東土默特喀爾喀二旗則仍隸阜新縣管理以便鎭攝而分權限此外如應設佐治各缺及劃分地段後之詳細圖册愼揀妥員後之廉俸印信並建葺衙署一切未盡事宜統由該都統會同署直督妥爲籌畫隨時奏咨辦理云云二月十五日奉旨依議 
蘇浙防匪彚聞 
[余孟亭供詞補遺]  
　　巨梟余孟亭供詞已詳詳紀前報茲以尚有遺漏補錄如下方伯問以搶刼各案余供搶刼小輪係夏竹林起意帶船數十號刼得贓洋一千餘元又刦袁化鎭典當得金飾珠寳約數萬金當時有弟兄二人擅殺百姓余即將該二人割去左耳示儆惟余犯案雖多均在浙省界内蘇省從無秋毫之犯方伯又問孔德陞王士志徐錦堂等按濟軍火有無其事余供孔王徐均是官長何至接濟軍火且帮中所用軍火皆從上海購來其價甚貴每購一次須洋七千元詰以洋行牌號余供牌號已記憶不淸惟經手者係顧姓等二人現亦不知下落又問周錦成有無代購軍火之事余供周係包探手下之人決無托彼購買軍火之理代與周亦素不認識又問如何可令彼等散帮余供能設法禁濟軍火或可散帮又問爾能拿到夏小辮子江北老四二人定當給爾當一哨弁余供將他人之性命換無謂之頭銜我余孟亭决不作此不義之事祗可作函致彼二人囑其即速散帮耳又問去函果有効力否余供此函若去可以散帮然只保一年安靜一年之外竊恐復有變動總之我輩行事多半仗義惟以人衆不免良莠不齊而余則堅守濟貧劫富不妄殺人之宗旨故所做案子必在日間誠恐黑暗之中悞傷人命違我本心也方伯訊畢飭令廚房賞給飯食下午並給酒點甚爲優待 
[奬賞擒獲梟魁弁兵]  
　　蘇藩瑞莘儒方伯拿獲巨梟余孟亭後昨將詳情電禀督院旋奉午帥復電云余孟亭爲梟匪中之渠魁現經設法拿獲爲地方除一鉅患良由執事發縱得宜深堪佩慰砲目劉善臣與蘇捕五兵手縛渠魁洵屬異常出力應賞給劉善臣銀五百兩其餘五兵各賞銀一百兩即由尊處照給在剿梟經費項下開支將來開保並准劉善臣列入異常請奬五兵亦各給六品功牌一張以示鼓勵其餘營哨人等即由尊處酌賞一面迅速訊取余孟亭確供即行就地懲辦懸首示衆再昨據米占元電稱先後拿獲田興發王麻子二犯解交尊處等語希俟解到亦即提案訊明懲辦 
[重訂旅墨華工平允章程舊金山]  
　　奸民李恩仙等去夏曾在東三省等處誘騙工人二千餘名到墨西哥國米麻埠充當路工種種困苦不堪言狀事爲前梁使所聞特飭金山領署現署總領事歐陽少白君前往調查與雇工之公司再訂平允章程並由使館領署照會哈賓關道追查干涉此次誘拐案之李恩仙嚴究此去年之辦法也前數日得北京消息知李恩仙等已由哈賓道拿獲解京審究歐總領事特函致彼處工人商酌辦法原函照登如下 
　　去年夏間本領事奉梁使命到威麻鐵路查看貴處列位工人已將爾等實情轉詳使憲據逹外部惟時本領事曾與該總理訂明各等寛待條欵（一）請由工銀二十元加至四十五元（一）請將食物減價（一）訂明每日做工十點鐘禮拜日不做（一）訂明因做工斃命者恤銀三百大元（一）傷者恤銀一百五十元究竟以上各欵公司人能照所議辦否該處水土自去年五月以後各人輸服平安否現聞北京外部因此事已飭哈爾賓道將騙汝等來墨之人拿解到京勒令出貲載爾等回華汝各人如願在此做工者固當積聚工金他日旋華贍汝父母妻子若不願在此做工者祈速付信來金山領署或直付信美京華盛頓大清欽差衙門均可且汝轉禀外部設法辦理特此通知 
 
 

Page 5

 
 
G>　　蘇城烟膏三帮同業公叩 
　　蘇城膏捐歸奸商包認一事眞欺上朦下希圖假公濟私以爲把持市面生財之地步吾業何辜遭此塗毒目下萬物騰貴近數十年來所未遇也况自禁烟以來戒烟者多且無癮無處可吃土店膏店生理大减此不待智者而言也何爲郭某滅盡天良不顧同業之生死妄上章程于上峯妄登各報誣衊委員司事舞弊營私或私賣或以多報少試思禁烟局有總辦提調層層節制豈能通同作弊乎若云捐欵奇絀前有三千餘隊當時禁烟已閉千餘家嗣又月月報閉如今僅存八百餘家捐欵如何不短絀若以多報少庸何月月有人報閉况各膏店捐數　前故革劣董郭安庭所定移交下來捐數比外縣甚重苟云舞弊即郭某乃父之舞弊也如今招搖過市揚揚得意冒充官長日乘四轎滿冲直撞出入公門溷厠衙叅并自稱爲分省補用知縣憶朝廷於名噐不容冐濫例禁何等森嚴而郭某豈能妄冐乎此人之歷史吾業並鄕鄰皆知當日迫求乃父要捐一府照磨而乃父拮据非常又斥其無用貌似可取實乃鉛餅充洋錢可看而不可用也無奈迫求其妻其妻妝奩之資早被他賭博而罊後來自稱曾捐府照磨指省浙江然照磨有捐無捐尙不可必况知縣乎况補用知縣乎何也若已捐近來虧欠累累何不到浙聽差爲何困守在蘇開賭抽頭度日此補用知縣即開賭所保舉而來也現在奇想天開利令智昏初則誘華商銓良包辦公司以致被土業不齒在該店幾至被土業用武公司不成即妄上章程以塗毒吾業鑽營一二當道爲保舉甚且狂妄以極𢷺　出六言僞告示辭甚嚴厲標硃一切與地方官無異滿城各門俱有又各家派一二長的特示亦與地方官無異似此冐充官長律有明條是可爲安知後來作奸犯科孰不可爲也查董事者董其事也不過爲衆商之領袖祇能廣告告白未聞可以出告示並標硃眞眞妄自尊大目無官長又查四轎者前汪侍郎今尤紳潘紳尙不敢坐何爲此人嘗入蘇藉之不官不商之郭某豈能坐也蘇州大憲之亷明並有朱憲可稱包公再世豈爲所惑乎如何不先查其知縣之虚實又無先繳　櫃以服衆心庶免被他步乃父擅作威福封人門吞捐欵等劣跡前車可鑒舞弊之後塵也且乃父光緒十二三年包上海洋藥捐至今虧吞七八萬逍遙于法外未繳彰彰案在上海道署之中似此諒難瞞朱恩憲洞鑒日下公欵奇絀何不追繳此欵以服衆心反被包此大捐要害八百餘家是直絕吾業之命吾業小本營生捐重必貴賣而吃户太貴有財者勢必皆自熬所餘窮人熬不起者吾業生理有幾何如此所賣不敷所捐欲捐則無力不捐則抗捐雖現在使人暗囑可以開燈舞弊欺上已見今日大憲煌煌告示不能新開而郭某今包新開張廣橋得洋數十元人言嘖嘖字號郭誠隆十三開張此乃可查可訪上年六月禁燈吾業並無人舉他爲代表而郭某揑我三帮公舉他爲代表眞乃欺上朦下伏求　大憲俯順與情收回成命重委公正人等變通辦理或原歸官辦庶免郭某藉公勒捐勒閉賣照把持舞弊營私苦樂不均以順輿情而恤商艱哀哀　大帥各大憲仁政體恤免吾業被郭某塗毒以絕生機也哀哀 
　　閔岐周鑒 
　　岐記布莊去年九月停閉虧空各户銀一萬七千餘两約許往北地將存貨及賬欵收下歸理豈知去歲底回申所收之欵惟還去零戶數日元其餘之欵竟然藏匿今屬討仍約定二月中了理前至其家據云又往北地但不别而行顯見遠避他鄕居心不良有意吞吃爲此登報祈見報後速即來申理楚倘再延遲定即禀憲提追先將住屋發封抵欵先爲咨照邇聞足下竟將他人之銀暗中與友股開布號照此恐干未便祈三思後悔莫及切切 
　　各債主仝啓 
　　聲明定單作廢 
　　茲有王鳳崗定湖北票三百張收過定洋三百元屢期出票欠找洋六日餘元今除去定洋尙欠洋三百餘元刻今向追無着故將定單作廢望　各寳莊號切勿抵用特此聲明 
　　南市廣匯源啓 
　　上海棋盤街文瑞樓發兑各種書籍皇朝藩屬輿地叢書 
　　輿地之學裨益政治田來久矣方今　朝廷重視邊疆東三省改設行省各省府廳州縣學堂以及上年考試優貢無不以邊事輿地命題近代編輯斯　　四北邊防地勢要略皆漏而不詳有鑒於此延聘名宿搜羅宏富彚成巨編名日皇朝藩屬輿地叢書海内有志輿地家必不可少者也存書無多幸速購閲遲恐不及每部六函裝訂四十八木價洋八元茲錄叢書總目於後○西藏圖考○西招圖略○越史略○吉林外紀○黑龍江外紀○塞北紀行○西北域記○寗古塔紀略○西遊記金山以東釋○帕米爾圖説○帕米爾輯略○澳大利亞洲志○蒙古遊牧記○長春眞人西遊記○新疆要略○漢西域圖考○西域水道記○新疆賦○漢書西域傳補注○東北邊防輯要○東三省輿地圖説○滇緬劃界圖説○平定羅刹方略○至元征緬錄○元朝秘史注○元史譯文證補○職方外紀○元秘史山川地名考石印大字數理精藴二十四本洋四元鉛印大字本讀史方輿紀要天下郡國利病書合刻六十本一箱洋十二元繪圖大字本禮記節本六本五角西洋兵書十種十二本一函洋二元曾惠敏公奏議四本五角長生殿傳奇二本四角涿拓快雪堂法帖是帖原刻只拓三次當以涿拓爲第一蟬衣輕拍如淡埽蛾眉娟娟可愛且筆意鐵畫銀鈎一絲不走奉爲至寳海内精究書法家不可不備每部五本價洋一元徐靈胎醫書十六種十四本洋一元二角宋本唐人五十名家小集十六本洋六元大本馬氏繹史三十二本八元大本三朝詞綜廿四本洋四元絕妙好詞正續集附張惠言詞選六本洋六角分售處蘇州閶門綠蔭堂　　 
　　廣東全省籌餉彩票恆豐公司大彩電報廣告 
　　第三會票二月二十日開　頭彩　第一千七百九十五號　二彩　第六十八百七十四號　三彩　第三千七百四十三號　四彩　第一千七百七十八號　其頭彩係分票由本分局批與本埠同得利萬鎰利又無湖快發財各得一張又四彩分票杭廣彚豐蘇源濟嘉興陸萬成各得一張得主台銜容再續佈 
　　駐滬恒豐公司謹誌 
　　廣東陳恒德堂始創熊胆珍珠人參蘆飛龍化痔丸此丸獨重用熊膽珍珠人參蘆專治一切惡痔服之立刻消患無形不靈還洋 
　　色愈内外痔瘡立見奇功 
　　凡患痔瘡之症雖風濕燥熱西時受傷所致實肝脾腎三經虚損而成日久則生管成漏破孔穿腸膿血淋漓痛癢難堪本堂志在濟人不惜重資修合家藏秘方以眞正熊膽珍珠人參蘆爲主佐以舒肝健脾補腎行氣固本培元等妙品專治一切内外惡痔服之立刻定痛消管生肌硬塊化軟根除蒂落再服一盒永不復發最奇者愈後非但永不再發且喜身强體健飯量加增屢試屢驗凡醫樂不能見效但服此丸藥到包能病除眞化痔除根之仙丹也如重者宜服正號其功更捷正號每匣二元副號一元○假冐甚多購者認明○外埠函購信力自給○分設上海英大馬路萬康醬園對門德仁里内石庫門廣東陳恒德堂謹啓 
　　華安水人火壽保險公司廣告 
　　本公司火險資本規銀一百萬兩人壽資本五十萬兩聯絡團體維持公益爲宗旨總公司設上海黄浦灘通商銀行樓上專保南北市房廠棧店舖行號貨物家具器件等項火險并保華人壽險南洋各島及沿江海各口岸内地均設有分公司倘遇意外賠欵異常迅速如蒙　仕商賜顧請至本公司　　　總董朱葆三　總理沈仲禮　 
　　總司理洪文廷蔡寄梅仝啓 
　　發明元祖真崎製麫機器各種 
　　上海虹口瑪禮孫路眞崎洋行發售 
　　啓者眞崎老牌製麫機器係眞崎君之妙法創造四十餘年價亷物美製麫迅速潔白如欲看製麫者請駕移玉敝行内觀看可也或欲圖樣者速請賜函即當寄呈若製麫之製法不明均可由敝行内派敎習出　　爲記决不致悮上海美租界張敎授敎費不取分文蒙紳商患顧者敬請認明三角商標　　盆湯衖橋北中東信號經售乙 
　　廣東彭壽堂　包愈遺精　立服立止　屢試屢驗　活人無算　廣東彭壽堂舖分上海英租界棋盤街中市朝東門面交易 
　　真正立止遺精第一良方 
　　市上遺精諸藥絕少見效如欲一料服完即可全愈再服一料永不再遺者惟本堂所製陰陽八卦丹確能如此效驗此丹功用專補腎佐以固精益髓清心止夢安神利水之品使心腎兩交自然魂夢安而精竅開不論新舊遺精有夢無夢服之止遺發胖神妙莫測誠有水火旣濟之功陰陽相生之義久服腎關煖健可以一索得男此無他精　充盈故也惟此種良方四海之内只本堂一家獨製服者念之每料四元中匣二元小匣一元外貼固精封髓膏尤妙每對一元二角 
　　華順胰皂公司廣告 
　　本公司自運泰西頭　上料專製洗衣各種肥皂身質堅硬藥料豐足香味歷久不退顔色始終不變精益求精不惜工本較市上所出之貨涇渭迥别價廉物美以廣招徠外埠各有批發處倘蒙　紳商賜顧請至　上海四馬路東首華英大藥房總批發處 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
畫史要件 
[憲政編查館奏考核報律摺]  
　　奏爲遵旨孝核報律繕單恭摺仰祈聖鑒事光緖三十三年十二月十五日准民政部咨稱本部會同法部具奏訂擬報律草案請旨飭下憲政編查館考覈奏定施行以資遵守一摺光緖三十三年十二月十三日奉旨依議欽此釟遵鈔錄原奏並淸單前來臣等查閱原奏示讜論之準繩杜詆諆之隱患用意至爲美善竊維環球各國莫不注重報紙凡政府之命令議院之裁决往往經報紙之贊成始得實行無阻英且與貴族牧師平民列入四大階級之一良以報紙之啓迪新機策勵社會儼握文明進步之樞紐也然利之所在弊亦隨之激揚淸濁不無代表輿論之功顚倒是非實滋淆惑民聽之懼以故各國俱特設專例爲之防閑如俄羅斯瑞士挪威並明定之於刑法或違警罪中而俄之鈐束爲尤烈中國報界知識甫經萌蘖際茲豫備立憲之時固宜廣爲提倡以符言論自由之通例而横言氾濫如川潰防亦宜嚴申厲禁以正人心而昭公是檢閱原案四十二條蓋折衷於日本新聞條例酌加損益尚屬周密惟第十四條第一欵之詆毁宮廷第二欵之淆亂政體第三欵之擾害公安皆侵入刑律範圍現在逆黨會匪竄伏東南洋一帶潛圖竊發方且藉報紙之風行逞狂言之鼓吹此等情形久已上煩宸厪如照原案第二十一條二十二條之例僅處二十日至二年之監禁附加二十圓至百圓之罰金殊嫌輕縱似仍應分别情節輕重辦理臣等公同酌擬請將原案第二十二條改爲違第十四條第一欵至第三欵者該發行人編輯人印刷人科六月以上二年以下之監禁附加二十圓以上二百圓以下之罰金其情節較重者仍照刑律治罪其餘各條亦多詳加修補悉改改正共釐訂爲四十五條敬謹繕具淸單恭呈御覽如蒙俞允擬請飭下民政部通飭各省一體遵行所有考核報律緣由謹恭摺具陳伏乞皇太后皇上聖鑒謹奏光緖三十四年二月十二日奉旨依議欽此 
[核定報律四十五條]  
　　第一條凡開設報舘發行報紙者應開具左列各欵於發行二十日以前呈由該管地方官衙門申報本省督撫咨明民部存案 
　　一名稱二體例三發行人編輯人及印刷人之姓名履歷及住址四發行所及印刷所之名稱地址 
　　第二條凡充發行人編輯人及印刷人者須具備左列要件一年滿二十歲以上之本國人二無精神病者三未經處監禁以上之刑者 
　　第三條發行編輯得以一人兼任但印刷人不得充發行人或編輯人　　第四條發行人應於呈報時分别附繳保押費如左 
　　每月發行四回以上者銀五百元每月發行三回以下者銀二百五十元 
　　其專載學術藝事章程圖表及物價報告等項之彚報免繳保押費其宣講及白話等報確係開通民智由官鑑定認爲無庸豫繳者亦同 
　　第五條第一條所列各欵發行後如有更易應於二十日以内重行呈報發行人有更易時在未經呈報更易以前以代理人之名義發行 
　　第六條每號報紙均應載明發行人編輯人及印刷人之姓名住址 
　　第七條每日發行之報紙應於發行前一日晚十二點鐘以前其月報旬報星期報間日報等類均應於發行前一日午十二點鐘以前送由該管巡警官署或地方官署隨時查核按律辦理 
　　第八條報紙記載失實經本人或關係人聲請更正或送登辨誤書函應即於次號照登如辨誤字數過原文二倍以上者准照該報普通告白例計字收費更正及辨誤書函如措詡吸背法律或未書姓名住址者毋庸照登 
　　第九條記載失實事項由他報轉鈔而來者如見該報自行更正或登有辨誤書函時應於本報次號照登不得收費 
　　第十條訴訟事件經審判衙門禁止傍聽者報紙不得揭載 
　　第十一條豫審事件於未經公判以前報紙不得揭載 
　　第十二條外交海陸軍事件凡經該管衙門傳諭禁止登載者報紙不得揭載 
 
 

Page 11

 
 
　　第十三條凡諭旨章奏未經閣鈔官報公布者報紙不得揭載 
　　第十四條左列各欵報紙不得揭載詆毁官廷之語淆亂政體之語擾害公安之語敗壞風俗之語 
　　第十五條發行人或編輯人不得受人賄囑顚倒是非發行人或編輯人亦不得挑嫌誣衊損人名譽 
　　第十六條凡未照第一條呈報遽行登報者該發行人處十元以上一百元以下之罰金 
　　第十七條凡違第二三條及第五條之第一項與第六七條者該發行人處三元以上三十元以下之罰金 
　　第十八條呈報不實者該發行人處五元以上五十元以下之罰金 
　　第十九條第四條末項所指各報其記載有出於範圍以外者該編輯人處五元以上五十元以下之罰金 
　　第二十條違第八條第一項及第九條者該編輯人經被害人呈訴訊實處三元以上三十元以下之罰金 
　　第二十一條違第十第十一條者該編輯人處十元以上一百元以下之罰金 
分類新聞政界 
[詳陳鑄造新幣情形安慶]  
　　安省籌議公所具詳皖撫略謂我國用銀固以兩計即用銀元名以元計實仍以兩計也自墨西哥鷹圓流入較生銀爲適用始而沿江沿海繼而内地莫不通行龍元即因而仿造計重庫平七錢二分果以元計則但稱一元即可知爲七錢二分積至千萬元亦可不差累黍而我國之用銀元則不然即就皖省証之同一龍元有時作曹平七錢有時作六錢八九分且今日與昨日不同蕪湖一埠更於一日之中定價兩次察其折扣之故若徒以成色不足按照足銀核减則實值若干亦應有定今則紛紛無準直以缺則價漲多則價落視同他項物價早晚不同其不足稱爲國幣實所共知而以兩計不以元計尤無疑義今欲定爲國幣若仍沿前制即實重七錢二分而大小仍與鷹元無異難免混淆不如逕重庫平一兩俾用兩之法即寓於用元之中支放俸薪養廉征收錢粮關稅出入一律商民自信用而不疑如謂一兩太重不如减輕之爲便則請以本洋証之本洋者日斯巴尼亞之銀元也其重亦與鷹元等而或作銀八九錢或竟作一兩自安慶至鎭江各處鄉民售賣米稻非此不行虚作一兩之洋銀人尚信用實重一兩之國幣轉疑其窒碍難行决無是理如謂民間日用之數不必皆及一兩則請多鑄五錢及一二錢小銀角使之各適其宜其有不及一角者自有銅元制錢以補之一錢以下之銀元似可不必再鑄惟小角之成色必與大元相準俾十角即是一元若大元十足小角九成正如現行之銀元可換十一角有零參差不齊仍多未便至大圓分量可不十足惟不可如現行者太低擬請每兩之中稍遜數釐或至一分俾用之則爲一兩毁之則不及一兩可不慮其私銷矣成色仍止稍遜仿造者核計工本無利可圖則不慮其私鑄矣尤有請者十制錢合一銅元已通行數載將來十角即爲一元亦必垂爲定制惟以銅幣合銀幣不爲劃定仍非全美擬請連類奏請飭下度支部統察各省銀錢價值適中核定應以若干銅元合一銀角通飭各省遵守斯由制錢而銅元由銅元而銀角由銀角而銀異元日再由若干銀元合一金幣斠若劃一幣制整齊商民之貿易行旅之往來無復能欺之者矣至於禁用生銀似可不煩議及蓋一兩之新幣通行生銀之種種不便相形自見將不待禁而自廢即不禁價值亦不能與新幣爲敵云云（孔） 
[禀陳籌辦團練經費蘇州]  
　　蘇鄉外跨塘及唯亭鎭紳董王朝昌奉飭舉辦淸鄉團練因經費不敷擬於茶捐項下或增或撥禀請元和縣核示奉魏大令批示云團防與團練不同以民衛民不虞征調最爲治安至計該鎭籌辦多年見聞已久現奉憲飭推廣何致轉生阻力醬園典當爲一方表率反而硬違自居何等蓋有不待勸而自能慨助者現姑暫置勿議俟開辦後本縣親自下鄉再行酌核着先將開辦事宜赶緊妥定即經費太絀應减勇十名以免竭蹶其管帶名目亦可節省經理一切旣有該董主持且勇丁十名各有什長管理大可毋庸有此蛇足也外跨塘舖户稀少竟亦成團甚堪嘉奬茶捐一項不必另行給示轉類苛勒（間） 
[延聘法政學堂監督蘇州]  
　　蘇撫陳中丞以蘇省法政學堂業經本部院酌擬整頓章程札飭藩臬學三司會同復議詳辦在案查前禮部右堂朱某識通今古學貫中西特聘爲蘇省法政學堂監督主持敎務及一切應辦事宜月奉薪修銀二百兩所有講授及管理各員均請監督會商三司分别委派其一切詳細規則亦請照章隨時會商增改仍飭調提呈明三司轉申本部院核商辦理（禾） 
交涉 
[揚城敎堂之擴張揚州]  
　　揚州新舊二城敎堂林立茲由耶穌敎徒張子愚等將南門城内有主無主各基地一律購歸敎堂起造洋房以便入敎者疑習現已開工興築惟工程甚大落成須待夏秋以後（巾） 
軍界 
[發押鎗斃平民管帶蘇州]  
　　駐紥震澤鎭左路巡防隊第三營管帶劉副戎洪順槍斃平民吳金順一案經湖州商界公電蘇撫請爲查辦當經陳中丞札派王邦鼎大令前往訪查茲據回省禀復瑞督辦即飭將該副戎撤差解送來省押發吳縣衙門看管聽候審辦（眞） 
[限制委用陸軍學生湖北]  
　　鄂督近奉陸軍部咨開嗣後凡留學各國陸軍各生如未經畢業及水由本部考驗者均不得派充各標營軍官倘該生朦昧承充一經查出即予撤差並科以相當之罰金及追繳學費等因趙次帥已准咨查照矣（音） 
[管帶升署統領鎭江]  
　　駐鎭巡防隊統領赫成額現奉江督檄飭調署江寗中協遺差即以巡防第三營管帶周德標升署已於十八日到防接統（御） 
 
 

Page 12

 
 
[試騐無烟毛瑟槍寗波]  
　　浙提呂道生軍門日前由湖北製造廠購運無烟毛瑟快鎗一百數十桿日昨督同各營將弁親赴大敎塲打靶以資試驗（皮） 
[浙提體恤勇丁之一斑寗波]  
　　提署衛隊男丁向章口糧每名每月給發洋五元四角現因米珠薪桂勇丁度日維艱浙提呂道生軍門諭飭每名增加洋六角以示體恤（皮） 
學務 
[農學添聘敎員武昌]  
　　湖北農業學堂獸醫林業兩敎習尚乏其人監督黄小農觀察因查武漢地方並無合格之日員可聘特派本堂庶務員羅履中孝廉往東訪聘並購辦機械標本（月） 
[留學生准予補習漢口]  
　　漢陽府留學日本路礦學堂鐵路科畢業生劉貞具禀鄂督懇撥入本省鐵路學堂補習學科當奉趙次帥批准轉飭提學司驗明該生卒業證書送入肄習（令） 
實業 
[玻璃廠妨礙路線之糾葛湖北]  
　　鄂境川粤川漢兩路線由漢陽逹武昌須架鐵橋渡江以接望山門外之首站但該處江岸有耀華玻璃廠妨礙路線昨工程師原口要君偕同工師前往查勘向該廠商議讓地聞該廠總理蔣君不允答言如欲拆讓須給損失費一百二十萬元（古） 
[創辦蠶桑試驗塲蕪湖]  
　　蕪湖縣學界中人現擬在文廟兩旁隙地創辦一蠶桑試驗場茲將章程錄下（一）宗旨光大固有之實業（二）集股股本一萬元設二千額每股龍洋五元（三）擇地先就文廟餘基開辦俟股齊後再行購地擴充（四）方法一年種桑一年購地三年開實行試驗延師招生四年創辦初級桑業學堂設桑社（五）用人設總經理一人駐塲經理一人司事二人夫役六人（六）制作先由創辦人集股開種（六） 
[滿洲鐵路二月下旬收數奉天]  
　　滿洲鐵路會社陽歷二月下旬調查收入金額計客車八萬五千六百三十三元二角三分貨車二十五萬九千零五十八元二角七分雜項收入二十四元二角四分共計三十四萬四千七百十六元二角四分（來） 
雜記 
[查獲私販糙米松江]  
　　販米出口早經奉禁在案乃前日有浙人干陞者私用巨船在大漲涇裝載糙米三百十八石販運出口爲婁尊劉大令訪聞立往查獲并將干陞拘回審訊據供係浙江臨安縣採購糧米並非私運大令詰以旣由臨安縣採購爾知該縣何姓何名何處人氏干瞠目不知所對大令從寛揮令退去所獲之米則運赴華婁義倉存儲以備充公同時尚截獲往來松滬之外河航船亦私運糙米數十石船主訴之商會經總董林君持片求情始得釋放 
[風箏有礙電線蘇州]  
　　蘇城北局等空曠之地兒童高放風筝時有損壞電線電桿等事經臬憲陸廉訪訪悉札飭各該巡官嚴飭巡警併各處地保嚴行稽察如有不遵禁令即責成該童家長從重議罰（命） 
[嚴查私鑄當念銅元蘇州]  
　　蘇藩瑞方伯近日查悉市上有種二十文銅元銅質甚低難保非奸商私運及不法之徒私鑄因特札飭長元吳三縣嚴密查訪如有私運私鑄立即拿案嚴辦（命） 
[緝獲搶刦案犯蘇州]  
　　沛縣張訓誥家被刼一案經該縣李令寳田緝獲刀匪韓學潮等四名詳奉蘇撫陳中丞批示云此案該匪等結夥至數十人之多膽敢肆劫拒斃事王二命自應嚴懲以肅法紀仰蘇臬司飛移徐州道提訊明確按照就地正法章程詳請批飭處决（必） 
[斥革不法號房蘇州]  
　　蘇垣南路巡官程令日前拿獲賭犯袁某等三名到案訊供屬實判罰洋數十元在案旋有邱福波至程令處用名片拜會口稱因袁姓被局中人勒索洋元請爲查究大令查得邱福波即仁卿係臬署號房且有千總功名因即傳案訊問邱竟出言挺撞大令當即禀明臬憲先將號房斥革一面連同袁姓等解送長洲縣審辦（眞） 
淸談 
[海軍捐]  
　　實官捐停辦已五年。今因興復海軍。又有開辦之說。海軍之經費則得矣。海軍之人才。將於何取之。或曰。無傷也。捐例一開。必有無數之觀察部郎。輦金而至。將來或上條陳。或具說帖。孰非海軍公所監督總辦之人才乎。余是以敬勸資本家。其速備欵上兌。日後可獲之利益。且十倍百倍而不止。毋貪商辦之名。競投鉅資於公司。反爲政府中人所嫉視也。 
[偵探長]  
　　歐洲各國之偵探。往往一月數易其居。惟恐人或知。中國之偵探。必揭櫫其門曰某省偵探長。逢人則又諄切告之曰。我爲某督某撫所派之偵探長。是何中西探術之異耶。或曰。西國之偵探。偵人秘密者也。故惟恐人知而或瞰其室。中國之偵探。探人囊槖者也。故惟恐人不知而不造其門。 
[諷刺小說新水滸（十九）]  
　　王英李四。一瞥眼不見了朱三王婆。知已鴨蛋不生足滾了。二人亦假痴假呆溜了出來。但走到門前。不見朱三王英。好生奇怪。李四肚子裏猜道。難道他們歸家　了不成。正在滿腹疑惑。只見朱三遠遠地立着招手。原來朱三做出笑柄。吃了一乘蹧躂。不好意思立在門前。又不好回轉去呌。故遠遠地等着。李四走近笑道。老三以後你牢牢記着。墻門配墻門。狗洞配狗洞。破糞箕總配不上金掃帚的我們這種人。本不配去吃大菜。不如仍到小飯店裏去吃罷。王婆埋怨朱三道。你這個。老饕子。没有吃過大菜。去做什麽闊少。呼什麽大菜。我老娘活了六十餘年。没有受過這樣被人凌辱。今日反吃了你只小猢猴的虧。我肚子裏也氣得飽了。你們到小飯館大飯館去用罷。我是回家去了。朱三本是心中懷了鬼胎。又聽見王婆一番說話。一只面孔似笑非笑。似哭非哭。似羞非羞。勉强說道。乾娘你不要生氣。讓我賠了一個罪罷就打了我兩下亦不打　。明年年初一對你䖍䖍誠誠拜了一個年罷。王英本是亦欲理怨朱三。因見王婆已是埋怨得他狗血噴頭。不好再去埋怨他。反解勸道。乾娘算便宜了這只畜生罷。天也不早。且到飯館裏胡亂吃一口罷。王婆經三人再三解勸。也不好固執。遂答應。一同去招了一爿飯館。吃飯。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[哀情小說情海波瀾記（四十七）]  
　　子爵夫人急藏此華特恩之一函。納諸衣袋。乃應來者曰門外何人。入之。一語乍出。已見老年之伯爵。闖然遽入。子爵夫人一見伯爵之狀態。覺胸臆之際。似有一絶大之巨石。積壓至重。而心中之愛情。乃不能有毫髮之溢出。顧不得已。强掩其苦痛之狀態。以應接此老年之伯爵。伯爵旣見此子爵夫人。力趨而前。與之接吻遽坐子爵夫人之身畔子爵夫人忽謂之曰。彼保險箱中之文。件君何故乃不肯告我。我已承認與君結婚矣。子爵夫人言至此。少止。有頃。又曰。君苟如是之見外者。君亦無幸。吾兩人之婚約。恐將生絶大之阻力矣。伯爵驟聞此語。乃大驚。立握子爵夫人之手。連呼之曰。吾之愛妻。幸勿爾爾。今日即以保險箱中之文件。貢諸吾至愛者之前。第吾兩人之結婚。當在何日。子爵夫人毅然曰。結婚之日期乎。吾欲於三數日間。卽在倫敦大禮拜堂中。舉行婚禮。言未止。伯爵急呼曰。甚善甚善。今請與吾同至愛而文街何如。子爵夫人聞之。略頷其首。翩然遽起。入易有之室。約三十分鐘許。子爵夫人自内遽出。已易一至美之外衣。并高底之皮靴。立携伯爵之手。同登此華麗之馬車。御者舉鞭一掣。馬已絶塵而馳。一轉瞬間。已在數百武之外。 
　　皇家律師華特恩。一日。方坐於辦事之室中。兩目直視一壁上之油畵。此油畫者。爲一少年女子之小影。婉妙無倫。華特恩之身旁。立一七八歲之童子。謂華特恩曰。父乎。此畵上之女子。乃酷似吾最愛之母。今吾母乃在何許。此童子無心之語。華特恩聞之。如中砲彈之轟擊。不期而眶中之涙。已簌簌墮於襟上。强謂此童子曰。馬格勿思汝母。汝母今在天堂之上矣。華特恩方舉。手撫摩此童子之頂。乃倏忽之間。門上之電鈴大震。不待華特恩之許可。已見一女子瞥然入室。手中携一裝飾絶麗之皮包。乍見華特恩之面。即力趨而前。立抱華特恩之腰與之接吻。華特恩斯時乃大愕。自念今日者克蘭夫。子爵夫人何以忽作如是之舉動。殆迷惘而發爲狂易矣。 
本埠新聞要事 
[滬道通飭嚴申烟禁]  
　　本埠城廂内外以及各屬内地於去年五月十二六月三十等日分别禁閉烟館後迄已半載茲滬道梁觀察因租界工部局亦已議定於西歷七月一號起逐漸减少執照以除烟害誠恐内地離城較遠之處或有不肖之徒私售燈吃致啓外人口舌爰札飭上海縣曁各鄉局與道屬各府州廳縣嚴密訪查倘有陽奉陰違者准予立提店主究懲並將烟具充公銷毁房屋照章發封以昭儆戒 
[蘇藩飭拿余孟亭黨羽]  
　　滬道梁觀察昨接蘇藩瑞方伯密電謂茲有梟魁余孟亭之羽黨某某等四人潛匿上海請即密派探捕查拿等語梁觀察當卽轉札上海縣並英法兩廨一體密拿解究 
[租界搜查匪蹤之嚴密]  
　　英界總巡卜羅斯君訪聞近有匪徒混跡租界糾黨搶刦特於昨日諭知各捕頭傳諭中西探捕嗣後務須格外留意每晚挨次梭巡並至各客棧密爲查訪一面派暗捕多名無分日夜分投查緝 
[籌措電燈經費]  
　　城内各街道改裝電燈業已由巡警總局汪觀察與内地電燈公司商妥城内小弄不計外大街共裝二百零三盞每盞每月燃費洋一元二角外加裝費每盞洋五元共需裝費洋一千元業由汪觀察移商滬道允准如數撥給惟每月燃費除將原有之路燈捐欵補貼外每月不敷約洋二百元亦經滬道允准自本年正月分起每月再由道庫支洋一百元餘歸巡警總局籌墊現汪觀察已函請電燈公司飭匠赶緊燃點以便行旅一面移文滬道請將正二兩月應貼電燈費洋二百元迅即解局應用 
[城鄉各董會議淸鄉]  
　　本城輔元堂董事姚佑孫等先期柬邀各鄉局董來城定於今日會議淸鄉事宜及按户編釘門牌等事 
[太湖廳辦理團練章程]  
　　太湖廳高司馬昨將辦理團練章程十條禀陳滬道節錄如下（一）舉辦民團雖爲緝捕梟匪起見與淸鄉實爲表裡自應從速籌辦（二）廳境汊港紛歧於各要口籌設水栅雇役看守限時啟閉（三）前後山各設一總局前山設在漾橋村惠安堂後山設在楊灣村體仁堂此外各村籌立分局八處（四）各村公舉團長一人副長一人（五）在團之人按照門牌號數每夜挨次出巡每當旬日各團會哨一次（六）一團必須設立旗燈晝則建旗夜則掌燈號衣未能全備而督率之團長必須置穿書某圖幾團團長號衣旗燈一律至器械即以農具爲之不足則輔以木棍洋鎗火器未便輕給（七）在團各户均須備鑼一遇有警鳴鑼爲號一團告警各團協助（八）各團能有捕獲梟匪及搜出窩頓才一經訊實分别奬賞若無故不輪巡會哨及聞警不赴者查出懲罰（九）查造户口淸册所有各漁划等船一律編號倘遇有來歷不明無人担保之人船應予驅逐出境（下）廳境各村莊户口多少不一多者村自爲團少者聨合數村爲團 
[電車肇禍]  
　　東洋車夫蔣益桂昨午拖車至英租界大馬路被三 
 
 

Page 19

 
 
十七號電車撞壞由印捕查見送至捕房捕頭飭蔣自赴電車公司索賠 
[匪徒歸案訊辦]  
　前年夥劫新租界某醬園之盜匪花如錦高三茲被偵探拿獲解縣昨奉縣主李大令派差將二盜並拐匪李大鈎子即李富春解送英公廨歸案訊辦 
[盜犯不認行刼小輪]  
　　盜犯朱開眞昨午由閘北警局孫裁判復訊朱供認行刦石塘灣當舖蘇州雜貨店上海南馬頭小船並浦東某董事家衣飾孫裁判詰以杭班小輪是否同刦朱稱並不在内喝責籐條一百下仍如前供判押候禀請總辦核奪 
[盜犯解局訊究]  
　　盜犯蔡林香於本月初十夜在浦東高橋地方行刦某姓家衣飾前日經浦東總巡局缉獲解縣由縣派差押送閘北巡警總局訊究途經租界由捕房派捕護送 
[縣令晉省]  
　　上海縣李大令前晚接蘇藩瑞方伯來電飭令赴蘇詢問要公大令即於昨午乘坐火車晋省 
[勸業博覽會接通馬路]  
　　南市各商董與總工程局董事議設勸業博覽會於南碼頭迤南商船會館空地上塡泥建屋並由各商籌墊工資另在滬軍營南購地築造馬路一條接通會場該路計闊四丈業已開工 
[贑省選購鎗械]  
　　南昌督練公所派員來滬向瑞生洋行定購各式軍械現由該所督辦來電飭令先將步鎗手鎗等械各選一種解贛試驗茲該委員已禀陳滬道請爲函致新關稅司騐放矣 
[六品包探]  
　　前雲貴總督岑制軍奬給武弁陸鵬六品功牌一紙陸遺在浦東某甲處近爲水探陸阿九所得竟據爲已有分發報單前晚在廣東路復新園酒館大張筵席事爲某當道所聞即飭委員澈查復核𤨏事 
[城内]  
　　淸理帳目○瞿子文控丁其昌吞没股銀又被索累唐建德亦附追代墊關稅水脚銀二千餘兩前晚由本縣李大令提訊瞿供與丁姓合股開設德源酒號小的只有二股丁有二十股前年倒閉後丁即逃逸各欠户將小的扭縣控追已蒙汪前縣訊斷小的曾經賠繳銀二千餘两今丁來滬是以扭案請究並呈上帳簿六十三本唐供做報關行生意曾代該號墊給關稅水脚銀二千餘兩請爲附追訊之丁供該號係瞿經手並不逃避求察判丁交保各邀公正人至商會算明帳目禀復核斷 
　　房東情急○沈蘭芳協同三舖地甲陸升投縣報稱同居李阿生近忽患病擬送回川沙原籍不料行不多路即在水菓公所門前倒斃求請相騐當奉内諭委水利廳孫少尹前往代騐確係因病身死隨即棺殮 
　　賭棍送縣○著名賭棍俞富貴（即尤富貴又名麻皮富貴）茲爲英廨拿獲昨飭差役送縣收押候辦 
　　小竊○行竊梭子弄王姓衣服之積竊朱錫卿前晚由本縣李大令提訊判責五百板還押限交同黨阿表到案再辦 
　　逆于○蔡夢生竊取伊父勝林之布訓斥不服反敢回罵昨由洋涇巡防局送縣審訊蔡供取布屬實典洋五元至北蔡徐阿表賭場悉數輸去不敢違仵求宥大令喝責二百下押候勝林到案重核 
　　警局批詞○一區巡警局批丁湘卿禀云據禀哈莊平霸阻出路一節仰候飭勘禀復核奪 
　　釐局批詞○釐捐總局批森盛和等禀云此案已飭樹木捐局察酌情形另再禀辦著即知照此批 
　　官事○前廣西思順道莊藴寛郵傳部主事徐世澤管理章京旗務伯彦畢勒圖南洋警察畢業生許試等昨日到道拜會禀見鈞和兵輪和帶馬廷樹禀知駛往金陵迎接新任蔡道台正任太倉州委辦本埠糖捐局總辦姚炳能禀知由蘇來申貨捐局總辦金兆藩禀請病假二天鹽捕左營管帶龔游戎現奉上台調補崇明游府杜鶴峯守戎步階請補上海提右營守府徐守府靑雲現奉委署泰興守備 
[南市]  
　　斥革巡士○總工程局一百零七號巡士董秋揚因不服訓示被警務處斥革又一百十八號巡士譚岐抛差逃逸亦已斥革並查緝究辦 
　　欠欵不理○王家碼頭鎰記鹹貨行主程雲奎虧欠李炳偉銀八百餘兩被控究追奉工程局判令出外理處在案茲該行已閉欠欵仍未理償昨又由李扭控南區解局候訊　　查究聚颰○總工程局裁判所查悉十六舖等處時有人抽頭聚賭且勾通公役得賄包庇爰飭探長派探查明以憑提究 
[閘北]  
　　提訊逃婦○逃婦金素貞昨由巡警總局孫裁判提訊據供前在妓院爲娼嗣投入棲流所由傅姓娶出後又轉賣於何姓爲繼室詎何已有妻且甚潑悍時被何妻與何母凌虐是以逃出求恩超豁判候查明訊核 
[英租界]  
　　負債而逃○潘永年虧欠欵項被人至公廨具控後潘即匿居法界昨由五號法包探查獲解至總巡捕房押候解究 
　　須憑原契○陸阿榮控池詠淸賣地悔議一案前我由公堂提訊原被供詞各執判池交保候函詢寳山縣經董查明原契再訊 
　　洋人失朝珠○四川路四十四號門牌某洋人住宅内昨失朝珠一串即報知總巡捕房派探查緝 
　　傭婦竊金飾○廣西路某姓家被傭婦琴寳竊去金飾等物並現洋一百三十元昨日報知捕房派探勘緝 
　　倒欠一○順康瑞豐等九錢莊控周春山倒欠巨欵前晚由公堂提訊判周交九千兩人銀並保限二月淸理 
　　倒欠二○周樂萊倒欠志大等往來銀六千餘兩前晚由公堂復訊判押限三天交出天津協昌祥合同再核 
　　騙取册頁○李保淸控郭鳳儀騙取册頁前晚經公堂復訊判交保候查再訊 
　　碾傷小孩○楊興記之包車夫陳阿二昨日拖車至南京路將十二歲之小孩蔣時福撞倒碾傷右腿由捕一併解入捕房捕頭以該孩受傷尚輕着楊貼傷費洋一元送仁濟醫院醫治 
　　店夥捲逃○湖北路天源押舖被執事某甲捲去銀洋三百餘元昨該舖主投報老閘捕房派探偵緝 
　　藥材抵銀○夏少堂控王德馨將藥材抵銀延不贖回前晚由公堂提訊王供此項藥材係抵與魯麟洋行與夏無涉判王還押著原告補禀核明再訊 
　　野火○前晚八句鐘福州路西合興里雉妓花三寳房内失火幸即救熄僅焚去床帳一頂 
　　家事○李錦春偕同伊母控族叔茂炎造屋佔地向理行兇一案前晚由公堂復訊襄讞以茂炎旣爲族長不應行兇從寛著具安分結開釋 
　　捕房記事○西棋盤街協順堂么二妓院妓女王翠香失竊花緞皮襖等物福州路廣大馬房失去馬騾一頭天津路晋大莊失去現洋四百元金隆街殷貴記失皮馬褂一件昨由捕頭分别派探查緝 
[美租界]  
　　日人逞兇○前晚乍浦路十五號門牌粤妓院内被酒醉日本人某甲闖入毆打妓女阿好喚捕往拘亦被兇毆旋由他捕帮同拘住解送日本領事署押候訊究 
　　西人失竊○某西人侍者李子香私取鈔票洋十元由探拘入捕房押候查明核辦 
　　探夥索詐○前曾犯事之王和在北河南路被探夥李桂生攔住索詐口角互毆由探一併拘入捕房押候送究 
　　店夥犯竊○漆作主于阿福被夥友董阿福取去鈔票百餘元報知捕房飭探拘究 
　　火警○昨晚九點餘鐘老閘橋北堍某烟 
 
 

Page 20

 
 
紙店失愼殃及海晏樓茶館等樓屋五椽 
[法租界]  
　　自縊○車夫周二因積欠車店主趙連生錢十餘千文時被逼迫遂於前日在周涇濱路十六號房屋内自縊斃命捕房即轉報上海縣相騐旋由屍兄周大投請免騐縣令准之至趙連生由探帶回捕房覔保出外候再提訊 
　　迷路○昨有年約五六歲之女孩身穿墨綠布棉襖柳條布小脚褲蒲鞋面布鞋迷路啼哭由巡捕送入捕房留候家屬認領 
　　拐匪○朱桂生周桂生串同顧李氏陳李氏誘拐某氏婦經本夫扭入捕房押候查明核辦 
　　竊米○安慶輪船工人李阿四乘間行竊白米拾餘斤由巡丁查知拘送捕房押辦 
國外新聞 
[俄國巡洋艦利立克號之内容]  
　　英國費克斯馬克心船廠近奉俄水部委任代造最大巡洋艦一艘其容積有一萬五千墩 
　　日俄修好後兩政府各整頓艦隊因費克斯馬克心廠所造艦械能於日俄陣前獨佔優勝於是兩政府各以至大製造工程信任之 
　　利立克（譯音）爲最大之巡洋艦係費克斯馬克心廠所成新近出廠者其於攻守各力超然出羣行駛速率亦非他艦可比洵爲世界水面上之巨擘 
　　艦中所備首要軍械則爲十寸徑後膛砲四尊霜連安置兩前兩後八寸徑後膛砲八尊以四尊分爲二對安於艦之前身兩邊在十寸徑大砲之後其餘四尊亦分二對安於艦之後身兩邊在十寸徑大砲之前 
　　其次者則有四寸七分徑快砲二十尊以十六尊安於上艙其餘四尊置於大艙皆護以鐵甲 
　　此外更備有小砲多尊均可任便移置於隨帶小艇之上以備攻擊陸岸等需亦有十八寸暗魚雷管二具 
　　艦之兩傍在水平線處週身圍以鐵甲圍帶及圍帶以上直至上艙處均設有厚鐵甲以防護敵砲 
艦上艙之艙面亦有最厚之鐵甲片使敵彈不克洞穿致傷緊要之處 
　　費廠更於日俄陣前得一改良之法而施於此艦其法係構造通長隔艙以防護敵軍之水底魚雷 
　　艦中之隔堵（亦名截堵）尤有特别機關使其間設有損傷浸水等害仍能行駛無虞 
　　艦中行駛機器係尋常式樣惟汽鍋則造爲水管形式取其蒸汽捷速較之尋常汽鍋所需蒸汽時刻不及一半 
　　此艦告成騐收之時考察極嚴一切皆能滿意且其速率較之原定每鐘二十一海里尤能過之用煤更能特别儉省 
　　艦中鐵甲巨砲機器船身皆係英國費克斯馬克心廠一家所出毫無他廠協助譯香港西報 
東京通信 
[長崎商務調查]  
　　長崎華商振泰號振成號東源號均係閩人又寳源號係三江帮人均係海味生理上年凡做海味者鮮不虧本且以上四家均與上海寳源號往來不下十餘萬元去冬寳源滬號倒閉以致振泰等四家難以支持延至二月十五日亦卽倒閉共計虧日商貨洋八萬元虧上海同行二萬五千元上海同行虧欵以東昌裕居多數然該四家與東昌裕往來有十餘年之久每年獲利萬元左右區區此數總可通融自四家倒閉後長崎海昧無人顧問將來價值有减無增也 
賑務 
[敬送天賜戒烟鵝郎靈草]  
　　自前歲明詔禁烟限期戒絶而此次租界又議定首先禁烟館爲入手地步凡黑藉中人亟應遍覔良劑掃除積毒以全個人之資格敝堂所送鵝郎靈草以來服此戒絶者不知凡幾且並無吐瀉等患誠天賜之藥也如體氣素弱則加以補品並服更妙敝同人欲掃盡烟毒故不惜工本倩人遍覔敬送凡有志戒烟者速來領取敝堂分文不収幸勿交臂失之滬北鐵大橋廣益善堂同人公啓 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
譯件 
[芝罘商况] [  （譯日本通商彚纂）]  
　　山東登州府福山縣之屬地曰芝罘扼渤海之咽喉爲中國北部之緊要市埠擬之天津所遜無幾以其地之位置而觀東南控臨威海膠州北與旅順相望與大連相問僅一衣帶水航行一夜可逹一晝夜可至牛莊秦王島大沽西抵上海東距韓之仁川皆水程一晝夜其至日本馬關六百海哩至大沽百九十四哩蓋入中國北部之第一門户也 
　　芝罘商家以本省人爲多自廣閩蘇浙來者亦居十之二三自直隸山西者亦間有之本省人比他省人資性較爲質朴重信尚勤儉不易爲外物所靡日常生活恒兢兢戒其子弟勿染他省商人之侈靡大小鋪户掃灑使令皆以男子可謂之爲男世帶矣其人情除謀利之外無他顧慮故積産數萬之店東兼管大舖之夥友居常不絲服衣冠垢綻毫不介意外商之不悉内情者見之輒以爲貧小之商也而實不然 
　　此種商人之習慣匿何當分數端以述之 
　　一商取引當地生大之商人大概兼營買賣兩項商業其單事取引或專立於出賣之一面者極稀例如輸入洋布之商則兼業棉紗之輸出非此兩業兼營則資金不能融通而利益亦必微也 
　　又其貨物之賣買除零賣之小販外皆歸行棧（如日本之問屋）代之經手以便取引惟棉紗棉織物二種其賣買兩家皆以商標爲準此外各貨則憑貨樣定價而後訂賣買之約束此爲常例而其約束不過以口爲憑並無交換之字據且不須即付定錢彼此約束旣定屆期交貨若驗其貨色與網樣不符及有破損則再議减價若定約之後其貨雖已長價不許更議也 
　　其付價之法有二種或當時現付或滿一月再付向來慣例閩貨以一月上海貨以三月潮州貨以二十日爲付欵之期然庚子之變負債者藉端逃亡商家不無損失爾來乃改此舊章更爲現錢或定期支付一依買家之信用程度如何而由賣家决定之 
　　貨主之委托其貨物於各行棧也於該貨出售以後由賣價中提欵若干以償行棧之經手錢及上棧費與其餘雜費而以其餘欵交於貨主又貨主現存之貨與市塲情形不合則買家可托行棧由棧向内地定購俟貨到時再行付欵 
　　二問屋經手錢凡諸取引悉由問屋經手其賣買兩家對於問屋酌給經手錢亦謂之口錢其多寡由貨之種類而異其普通之割合則如左 
　　一買家與一問屋交通而賣家另交通他一問屋此問屋與他問屋互爲賣買則賣家對於賣家及買家之問屋各應付口錢一份其買家則僅對於買家之問屋付口錢而已 
　　一賣家買家同一問屋則賣買兩家各對於此一問屋付口錢各一份一此問屋所有之貨賣於他問屋則對於買方之問屋付口錢一份 
　　一此問屋所有貨物經他問屋手而出售者則賣買之問屋並買家對於買家之問屋各付口錢一份 
　　三淸帳期中國向以三節爲普通之淸帳期凡期前之所取引無論欵額之多少皆應互按簿記淸算出納若有過與不足則以正貨補償其取引不在本地者即應匯寄淸楚此常例也屆期如有金融告急不能補足以現金者亦可拖欠至下期拖欠不可至六年以上是爲習慣又欠至一年以上者付相當之利子且應定期償還又商店總結帳三年一次謂之大淸届期則取三年間之帳簿及信用上之取引及拖欠之借貸一切並行細核 
　　四貸欵方法當地各商業重信用貸借無須指物以爲押祗須適當之保証一二人足矣而其貸借期限大概三月以外六月以内其利息每月十兩以下則一分五釐至三分千兩以上則一分至一分四釐又會館中人有無相通利息略低惟七八釐耳惟其利息係用滾存之法 
　　而其團結除廣東潮州福建寗波蘇州山東六大帮所成之商會外又有會館與公所乃同業或同鄉所協合而成緩急相賴守規律尚信義且以保護一般之商務者也現分四所曰潮州會館福建會館江南公所山東會館 
　　自德人經營膠州以來當地各商頗有遷往膠州者以本店移於膠州而留分店於芝罘葢以膠州離中國貨物集散之中央布塲之上海較近芝罘航海至上海有二日程膠州去祗一日耳加之芝罘地方每值冬季朔風怒號波浪漂湧裝貨困難而膠州則反是堤防以及碼頭各種設備皆大完整非但便於泊船且便於起缷各貨故商人之機敏者皆移於是當地商人復屢謀所以保本地之繁榮者要求官府與之恊議遂定一永遠維持方法其法之一即浚渫小淸河以便舟楫交通其二造煙濰鐵路以便陸路交通其三整理港灣以便船舶出入今按三議題之籌畫如左　　一浚渫小淸河小淸河者發源濟南府流注渤海灣爲本地與省城來往之要道葢河源在濟南府之東陵山經章邱鄒平長山新城高苑樂安壽光各縣境逹羊角口以入渤海前東海關道盛宣懷嘗浚自章邱至濟南一段長四百八十里自是以來遂爲濟南出海之要路帆檣上下甚繁沿岸各府縣貨物進出稱便後復失脩河口淤塞汽船略大者不能出入自如近東省撫臣歷任皆力籌開濬河復通行藉與德國之山東鐵路相抗而權利稍得挽回葢前任楊撫籌之尤力嘗親往踏看投資金十萬兩組織輪船公司委唐道榮浩爲總辦濬河掘床使常保一定之深淺又開河口深闊倍於疇昔去秋大工告成上下四百八十中里間水深常在四咫以上 
　　二煙濰鐵路起點於當港而通過於登州黄縣萊州沙河昌邑各地以至濰縣長百餘哩將與德路接軌須工費一千萬兩由中國商人爲發起人現方籌議集欵此路若成芝罘當可爲山東北部地方之貨物集散之中心 
　　三港灣設備先籌於港内設埠頭築堤防以便泊船運貨今此籌畫已由政府裁可由烟台山之西北端日本領事館相近地方之海角起築堤北上高十九尺闊四十長咫千八百尺堤上置鐵軌二便上下貨物又堤之北端之西爲船舶出入通路約隔三百咫復築防東西長八百咫而濬其内部使能容六千墩之汽船五隻同時並泊於埠頭之側港内各處置浮標以便繫留一切船舶復收買埠上民房開爲大道敷設鐵軌以聨絡埠頭與稅關内之騐貨塲埠頭東部沿海一帶則建置倉棧租給一切運送商人而綜其費用約需百五十萬兩此其籌措若見實行其直接間接以補助該港之繁榮者當未可量也 
 
 

Page 27

 
 
   
 
 

Page 28

 
 
   
 
