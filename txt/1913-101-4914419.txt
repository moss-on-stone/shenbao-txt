# 1913 - 101 - 4914419

 

Page 1

 
 
   
 
 

Page 2

 
 
時評 
[天禍未已（無名）]  
　　以世界言巴爾幹之戰禍方殷和局難望美利堅之水災突起損失不貲英俄法德之兵備日增殺機已伏中國之共和未固憂患頻來 
　　以中國言蒙藏之風雲日逼借款之障碍益多贛江之齟齬未解九龍之妖孽不清浙匪之猖獗日甚宋案牽連愈多 
　　以宋案言始而被殺者宋旣而捕獲者武再而查抄者應又而發覺者洪因而及者趙終而紛擾者恐無已時 
　　嗚呼天禍未已 
[命令]  
　　三月廿九日臨時大總統命令任命聶其煒爲中國銀行協理此令 
　　任命田駿豐署甘肅財政司長此令 
　　財政總長周學熙呈請任命周鴻業陳同紀伍宗珏署編纂樓振聲吕宗恪蘇世樟楊延森徐士瀛署僉事應照准此令 
　　財政總長周學熙呈請任命陳惟產爲中國銀行監理員應照准此令 
　　湖南都督兼署民政長譚延闓呈稱教育司長吳有鴻呈請辭職吳有鴻准免本官此令 
　　任命唐聯璧署湖南教育司長此令 
　　交通總長朱啓鈐呈稱秘書祝書元視察虞愚呈請辭職祝書元虞愚准免本官此令 
　　交通總長朱啓鈐呈請任命陳同壽吕咸章爲視察沈琪爲技正應照准此令 
　　交通總長朱啓鈐呈請任命王藴登王騐祖邱其裕楊若張心徵郭世鑅爲僉事應照准此令 
　　徐鎭淮授爲陸軍少將此令 
　　任命貢桑諾爾布溥倫載力毓秀奎共德茂管理新舊營房城内官房事務此令 
　　陸軍總長段祺瑞呈請任命王子甄爲陸軍憲兵學校教育長應照准此令 
　　陸軍總長叚祺瑞呈請任命張鴻緒爲直隷都督府副官長楊文愷爲直隷都督府軍務課課長高曾介爲直隷都督府軍需課課長張坪侃爲直隷都督府軍法課課長紀書元爲直隷都督府軍醫課課長應照准此令 
　　陸軍總長叚祺瑞呈核覆吉林都督擬以春福補佐領請予准補等語應照准此令 
　　雲南都督兼署民政長蔡鍔電呈稱滇西觀察使陸邦純呈請辭職陸邦純准免本官此令 
　　任命楊晉爲雲南滇西觀察使此令 
　　國務總理内務總長趙秉呈鈞呈稱據新疆都督兼署民政長楊增新呈請任命甘毓霖陶志孚陳繼善魯延侯爲財政司科長應照准此令 
　　國務總理内務總長趙秉鈞呈稱據廣西都督兼署民政長陸榮廷呈请任命韋文林爲南寗警察廳長何察羲爲梧州警察廳長蔣乃勤爲龍州警察廳長應照准此令 
　　國務總理内務總長趙鈞呈稱據新疆都督兼署民政長楊增新呈請任命鄧朝棟爲蒲犁縣知事應照准此令 
　　國務總理内務總長趙秉鈞呈稱據新疆都督楊增新呈請任命張應選爲疏勒縣知事張元縝署拜城縣知事應照准此令 
　　蒙藏事務局呈稱據卾爾多斯札薩克親五阿爾賓巴雅爾呈請將該旗保善封班第逹格根喇嘛等分别加給封號等語保善封班第逹格根喇嘛克巴逹齊札勒散應給予默爾根諾們罕名號逹喇嘛格根羅布桑丹贊凱魯布呢瑪應給予默爾根綽爾濟名號以示優異此令 
[專電]  
　　北京電袁總統傳詢陸軍部叚總長何故發檢閱報章令叚謂本令秘書徐樹錚咨内部傳語報館謹愼登載徐誤會而發此令袁令别發部令暗中取消前令 
　　北京電印度華僑陸興祺電謂亞東稅務委員孫楚卿原係藏人可令往謁逹賴調停藏事稅務處現已派員往替 
　　北京電今日武進公民某某等電致政府云報載宋案嫌疑人洪述祖與應犯往返密電案經捕房搜查問官研訊當無遁飾洪爲吾鄉敗類（一）見囚台灣（二）捲逃平壤（三）賄賣陘礦鄉人士於數年前曾傳檄致討洪不敢家居民國人才搜羅及此早堪浩嘆應請内務長自行檢舉無論案情何若將洪解職歸案以成信讞中央對於此案果能開誠布公尚足以收拾人心維持國是迫切待命云云趙内務長得此電頗惶恐急命嚴緝今幸洪已在山東就獲 
　　北京電昨日國民黨三新聞團開追悼宋會孫少侯演說宋平生宗旨在調和南北新舊宋人雖死宗旨不死望咸體遺意實行云云餘人多主力行政黨内閣尚有日人神田内籐法人鐸爾孟等演說鐸尤諄諄以鎭靜相勸 
　　北京電洪述祖逃趙二十八晚赴津訪拿 
　　北京電劉揆一赴滬係公請黄來京主持黨務免致散漫 
　　北京電國民黨現尚未决黨策但云多數人不主張舉袁 
　　北京電田桐電議員來京者可回南未來者勿來現兩院到者計共四百數十人 
　　北京電中央學會選舉現已漸以金錢運動 
　　南京電昨教育司佈告謂中央學會互選在卽凡有互選資格之生於四月十二日以前將畢業證書及履歷送司以　審查列册云云 
　　南京電昨旅滬湘人開會追悼宋教仁此間湘人特派譚煥章瞿鏡川代表赴滬同伸哀悼 
　　南京電應省長現飭各縣知事殫力催徵忙漕隨征隨解以重正稅 
　　南京電浦口運貨以司聞交通部有取銷之說 
　　南京電應省長已委鍾洪聲充本府常任調查員 
　　南京電應省長飭各縣知事籌辦貧民工藝廠 
[特約路透電]  
　　北京電據半官消息有蒙匪三百人侵入西烏珠穆沁旗界内現已在貝子廟（譯音）地方擒獲又據烏珠穆沁旗消息陶什陶現帶兵五百名分兩路内犯現在貝子廟地方駐有蒙兵一百名又有喇嘛名喀納基（譯音）者帶兵三千人駐在逹里卡華（譯音）地方車臣班（譯音）旗之蒙王最近曾帶蒙匪六百人到過該地 
　　北京電憲法委員會現與英顧問員畢高德氏有所諮詢故畢氏頗爲忙碌 
　　長沙電此間禁煙局長因聞某某數縣鄉民仍在種植罌粟擬前往查禁 
　　長沙電英國軍艦梯式爾號駛抵此間 
[譯電]  
　　柏林電德國聯邦議會已通過陸軍議案及財政議案此三年内常經費共增英金一千九百八十萬磅不限期經費共增英金四千四百九十萬磅承平之際將增陸軍十三萬六千人合成總數八十萬五千六百六十五人各聯邦親王將納產業特别稅值價百磅納稅一磅半並將徵收入欵稅每百磅納稅二磅每年入欵在馬克五萬元以下者槪免徵收現行各項捐稅均將增加各公司合同及保險收條之印花稅亦將增加各邦收没無遺囑之產業權行將擴充範圍尚有一關於財政出人意表之特點則爲因常年經費所增頗巨中央所徵之稅不能彌補故須令各邦分負責任今議自一千九百十六年四月一日起各邦每年須按照境　丁口每人納稅一馬克四分之一之數解欵中央國庫此外凡入高等學校或大學者每人每年須納稅八十方列格（德幣名）該欵僅能由產業入欵紅利或承繼遺產諸項徵收直接稅籌之如各邦中有不能實行上列諸稅者則中央將於該邦徵收產業所漲價值稅此舉蓋防各邦加貧民之故現料入校稅一項可收馬克八千七百萬元 
　　倫敦電據各報載稱英皇英后擬於本年五月間赴巴黎柏林維也納一游 
　　柏林電西班牙王近於擊珠時受傷頗重 
　　倫敦電據塞京消息斯克太里之塞軍已復奉塞王之命猛轟該城列强代表已會同照會塞芒兩國政府列强已將亞爾巴利亞邦之界線問題議决並要求兩國速撤斯克太里之軍隊芒政府現由路透電社傳電求助英民謂歐洲各國現議處死芒台里格而生亞爾巴利亞芒人斷難承認擬接續進攻至有與土媾和之機再行休戰此後芒國將於失望之中求天佑助云 
　　倫敦電路透電社得悉布政府擬俟土耳其簽定媾和條件後再行休戰且謂進攻却太爾茄逼令士耳其承認戰敗則可促和局之早成布政府一面復以彼國答覆列强之公文通告聯盟各邦現向列强要求土布邊界應由薩洛斯以逹米堤亞並要求令土國賠償兵費否則不爲土國負債云 
　　柏林電布國在亞得里亞那堡城所俘土耳其兵士共五萬一千人並獲炮六百二十尊俄京袒助斯扶夫派現鼓勤芒人佔據斯克太里 
　　柏林電布國各報載半官消息要求割讓布國買洛拉海海口一處俾與小亞西亞通商俄國各報已儆戒布國勿再要求土地 
　鈕約電今信哇哈愛哇州台登城水災死者不出二百人該州及印堤亞那州之各鐵路損失之數現經查明共洋一千五百萬元而各鋼廠因停工所蒙損失爲數尚巨 
[公電]  
　　國事維持會電各省都督民政長省議會師長旅長共和國民民主統一各黨支部及本會各支部各報館均鑒迭接滬電知宋遯初先生啓程北來於滬寗車站爲兇徒鎗傷要害遂至殞命痛念遯初先生奔走國事垂十餘年備歷艱辛民國成立先生本其素抱發爲政策始終堅定百折不回在今日實爲不可多得之人乃國會甫將成立而締造元良忽遭慘斃當此流言四起人心動摇之日竟有此等喪心敗類不顧大局横肆摧殘其影響於國家前途至非淺鮮同人等哀悼之餘彌深悚　所望我伯督兄弟互相淬厲共濟時艱開誠布公無處無詐務使泯亂端於肘腋消禍患於隱微俾包藏禍心乘機煽惑之徒無所施其鬼蜮庶幾法蘭西恐怖時期之慘狀不至再 
 
 
 

Page 3

 
 
見於神州則遯初先生雖死亦當瞑目於九原矣臨電不勝迫切呼號之至伏惟鑒察國事維持會理事孫毓筠楊曾蔚林述慶公叩敬 
要聞一 
[北京報界同志會之請願]  
　　取消陸軍部違法命令 
　　陸軍部日前下違法命令取締各報登載外交軍事限制言論自由經報界同志會大動公憤開會研究對待方法並議决上書大總統請取消陸軍部前項違法命令已誌前報今探錄請願書原文如下竊據内務部傳知准陸軍部函開報章登載軍事外交事件科以軍法無可稍寛定自二年三月二十一日起由部派員實行檢閱辦法報館登載軍事須經檢閱簽字方許登載倘有故違立卽派員究辦自有相當之對待等語報界接此傳知莫名詫異夫言論自由非據法律不得限制人民犯罪非經審判不得處罰約法保障炳若日星今陸軍部乃竟以命令檢閱報章以行政官署究辦報館不知所據何法所遵何理若云軍事外交則僅當局者有與聞秘密之權卽僅當局者有保守秘密之責此外之人旣不與聞何從漏泄世界各國未有責當局以外之人保守秘密亦卽未有於當局以外之人而加以漏泄秘密之罪者也若云軍法則軍法者所以施之軍人軍屬苟非旣布戒嚴之令則未有以軍法施之善通人民者也至若檢閱報紙方准出牌則惟俄國野蠻專制時代行之然亦必根據法律未敢以命令行之也今陸軍部乃不以漏泄秘密之罪加諸當局而加之報館未發戒嚴之令而以軍法施之於人民未據法律而以命令檢閱報紙此種違背約法蹂躪人權駭人駭聞之舉動實非共和甫定之國家所宜出夫各國政府固有因軍事外交所關甚重要求輿論不爲宣布與以維持者然其方法不過聯絡情意曉喩利害而止未有以違法强迫行之者陸軍部乃出此世界所無之謬舉應請大總統將陸軍部此次違法命令立卽取消以尊約法而重人權實爲公便 
[政府籌備國會記]  
　　電催議員來京國會務局以國會開幕已定四月八號大總統曾有命令惟查國會兩院議員兩計八百四十名現時到京者不過二百餘名僅及三分之一所差甚多昨日該局急電各省都督民政長凡本省尚未起程之國國議員催令赶速就道並請確定日期先行電復以便由局測算可以抵京日期彚呈大總統卽可頒布國會開會日期之命令在國會未開會以前臨時參議院暫不取消以免立法機關停滯云並聞國會開幕日並不選舉正式總統須俟開會後再組織特别選舉會（按參議院法如確定有選舉正式總統日期於前五日須通告全國）舉行投票在未投票之前臨時大總統照舊履行其職務不得卸責 
　　續行臨時約法袁總統以民國憲法現僅着手起草預測完全告成尚需時日然國家不可一日無憲法擬咨請臨時參議院將臨時約法改爲民國約法在憲法未頒布以前民國約法繼續有效一俟該院通過卽行布告 
　　擬定正式通牒現在正式政府成立在卽其應通告列邦之正式國書大總統業飭國務院從速擬妥以備通牒兹據國務院消息該國書業經擬妥計應通牒者共二十四國係英美德日法俄意奥比荷波斯瑞士那威瑞典西班牙葡萄牙匃牙利墨西哥日斯巴尼亞秘魯智利圭亞那等國現國務院已咨外交部一律譯成法文云 
　　注重行政機關正式國會將開幕正式政府亦不日成立政府刻正辦理一切交代事宜日昨大總統特與趙總理面商謂國家政務不可一日停滯現雖臨時政府將期滿然於正式政府未成立前仍應照舊辦理目下應注意者數端（一）軍務外交財政諸問題非常緊急所有總統府國務院之例會須照常舉行决定一切（一）關於亟應辦理之事宜務依舊進行不得推延俟正式政府惟須將來國會解决者則不在此限（一）自國務員以下以至各部署官事須各盡心政事不得稍存怠忽之心（一）關於國會開幕前應籌備各事須定期趕辦母得遲誤（一）彚集臨時政府中辦理之事宜以便將來至國會報告云云 
[四黨憲法討論會]  
　　廿五日四黨法討論會仍在湖南會館開常會四黨代表陸續到齊三鐘後卽行開會輪流應推國民黨舉出一人主席當即推定湯漪君宣布本日開會議題爲國務員任命之形式（卽大總統任命國務員是否須得議院同意）主席宣布議題之後共和黨代表謂上次國務員組織法之議題共和黨尚未報告本日補行報告由項驤君報告謂共和黨對於此問題經多數人表決主張用單獨制由國務總理負責任與國民統一民主三黨主張不同其理甚長不及備載卽卽出國務員任命形式議題國民黨代表伍朝樞君首先報告謂國民黨主張國務總理須由衆議院同意後由大總統任命統一共和民主三黨皆素示反對主張國務員之任命無須得議院之同意三黨之論調大致相似兩方面辨駁極久惟國民黨仍持之甚堅統一共和兩黨代表駁之亦最力後由主席宣布討論終止惟因時間太晚不能再提議題遂將下次議題擬定（一）參衆兩院之權是否同等（二）大總統是否有解散議院之權（三）解散議院之方法如何後又由本會幹事易宗夔君報告會中用欵情形以及一切事件報告之後遂卽散會 
[各省借欵條件詳誌]  
　　大借欵停議後各省紛紛來電請求辦法政府會議當卽准各省暫時自由借債惟抵押條件須經中央核准否則槪作無效曾經通電在案日前福建都督孫道仁民政長張元奇合詞來電聲稱閩省財源羅掘已空庫欵一貧如洗非借債維持目前則一切行政事件均須停滯懇請中央准予借債等情由總統飭交國務院國務院當與財政部會商日昨議决以閩省此次借債違背中央政府前次所開辦法應再重申條件限制各省借欵昨日財政總長周學熙將議决各省借債限制情形呈遞總統府請求批示飭遵當經大總統批准探其呈中内容共分四項日昨財政部已經通電各省都督及民政長矣其四條辦法如下 
　　（一）各省借欵債額不得超過本省收入三分之一 
　　（一）須提十分之四接濟中央 
　　（一）抵押品以地方財源爲限不得以鹽稅盈餘作抵 
　　（一）草合同須經中央核准方准簽字否則作爲無效 
[各國待遇民國駐使之情形]  
　　民國臨時政府期内未經各國正式承認其與各國往來交際儀式上頗難於適宜故現在各國公使悉稱爲代表而各國之待遇之者又各有其不同之狀態兹特調查其情形種種亟錄於下可以覘各國對於我國所持之態度焉 
　　國别宫中宴會宫中賀年外部所刋外交團名册 
　　美照舊與宴照舊入賀刻中國公使名稱次序仍舊 
　　法照舊與宴照舊入賀照舊列名 
　　俄未柬請未入賀未列名 
　　德未承認前未承認前民國元年春 
　　英未邀請向無此禮未列名 
　　日因國服停宴因國服停年賀未列名 
　　和照舊與宴照舊入賀照舊列名 
　　比民國元年春起未邀請進宫簽名未列名 
　　義照舊與宴照舊入賀列中國代表名 
　　奥未遞新國書前不邀請未遞新國書前不邀請仍列名 
　　葡照舊與宴照舊入員列名 
　　日因日王姊喪停宴因日王姊喪免賀未列名 
[雜評一（無名）]  
　　調進中國人慣用之名詞也雖然調停而得美果中國人亦曾嘗此味耶小事且然何况西藏之事豈能以區區一藏人所能調停了事哉多見其徒勞而已矣 
　　取消查檢報紙令凡事輕舉妄動者必徒取辱而止常人且然况於政府令耶陸軍部發此令而至於誤何疎忽乃爾然而及早取消尚能自愛也然而威信損矣然而威信損尚賢於專横無道也陸軍部尚可謂彼善於此 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[粤軍解甲歸農後之護軍使陳炯明浩然有歸志]  
　　粤護軍使兼軍長陳炯明奉命裁兵剿匪雷厲風行不數月告竣日昨電陳總統請免本職軍界以軍長治粤年餘成績昭著全粤倚若長城特於廿四日假座陸軍學會開會電逹中央挽留以維大局兹將陳軍長辭職電文錄左北京大總統參謀陸軍兩部鈞鑒昨年文月江日奉命督辦裁兵剿匪辭不獲命經於文月徑日成立使署開辦情形及使署簡章經用電文呈報有案其時適值冬吃緊剿匪爲先處需兵裁道事宜碍難進行至本年二月冬防甫過急務稍鬆始克分别留防裁汰查粤省土匪充斥前清時代巡防百營以外尚有廣安惠安韶安各水師營及巡防新軍衛隊等營計全省設防兵力共有一百餘營之多自昨年三遣散民軍後挑選巡防營及未散民軍編作警衛軍爲分防各屬之用計編定警衛軍八十六營另有海軍游擊隊三營待編民軍一十九營共存一百零八營五月接辦總綏靖處先後又裁去十五營此次謬膺使命裁兵尚易籌防爲難當經悉心籌書除改編護沙警察由沙捐支餉者六營改編地方巡警由地方出餉者九營現全省祇存警衛軍三十九營警察游擊隊六營較之前清分防兵力有减而無增唯各屬警察辦有規模仍可逐漸裁改以至於無又陸軍原有兩師一旅自昨年底陸續辦理退伍現存士兵實數不過一萬四千餘名至粤省散兵向來均給恩餉一月外省士兵加給船費以示體恤幸上仗國家威信下賴將士服從命令上下相率歸田裁兵事宜得以告竣惟粤東盜匪素甲天使署開辦後剿撫兼施大股匪徒現已消滅但欲全省肅清舍厲行警政未易杜絶根株前經切實電陳立案擬請劃歸都督辦理所有陸軍警衛軍亦應移交都督直轄以一事權現在粤局粗安冗兵未遣炯明敬恭之責稍盡解甲之志已决懇請准免護軍使兼軍長本職將使署及司令部於本月底裁撤俾遂初衷免貽重咎實紉德便佇候示遵護軍使兼軍長陳炯明叩 
[鄂人哀悼宋教仁之態度]  
　　宋鈍初先生噩耗來鄂後黎副總統以民國失此人才極爲哀悼除發電弔唁外並派顧問楊開甲前往帮同治喪孫堯卿上將亦電黄克强略以鈍初被剌兇手在逃革命老友横遭慘禍惡耗傳來驚感交併此事宜澈底根究以慰英魂並謂奇變猝發大局岌岌主持仍望我公云云鄂中國民黨員聞此噩耗靡不髮指眥裂涙盡聲嘶羣向支部探問一切激昻慷慨非片語所能形容又鄂垣江漢大學乃宋君創辦雖未久駐該校而師生感情極洽兹聞溘逝均同聲悲悼一般人士以宋君維持南北共和與民國前途關係至巨亦極表哀悼尤以旅鄂湘人爲最誠摯刻湖南同鄉會已發起於二十八日在會公祠開追悼會國民黨支部亦定於是日假烈士祠開會鄂中各團體則定於三十日在黄鶴樓開會 
[鄂湘參議員選舉之反比例一個是共和黨勢力一個是國民黨範圍]  
　　鄂議員態度鄂省於十七號舉行第一次選舉參議員選出劉成禺韓玉宸二人後共和黨藉口日是投票係就議席寫票不合選舉細則要求夏總監督改爲離席寫票兩人一班國民派以就本席寫票乃當日大多數决定何能翻悔該黨之要求離席實欲取消第一次之兩參議員另選故堅不承認兩黨爭執多日計自十八日起國民派議員日日到會共和派則日祇十餘人出席致不足法定之數爭執不已乃决定公請總監督電北京籌備國會事務局解釋旋得覆電云十七號選舉未依法定細則不能有效是兩參議員均在取消之列共和黨開會有議員六十名連日已將國民黨議員拉去四人脫國民籍加入共和又有數人願暗中相助共和黨無往不利故不懼取消重選國民黨原有議員四十四人今被明拉去四人又暗有甘賣票于異黨者是該黨僅三十二三人可靠得一參議員斷非易事取消以後定無一人故執定不承認取消然彼據中央電理由正當萬難爭勝無已祇得以不出席之法對待於是以黨義嚴爲約朿四十名議員萬勿自由出席以便延宕設法挽回故廿四五兩日開會彼脫國民黨之四議員皆隨共和派出席國民黨則一人不到致不能投票現兩黨雙方運動但國民終非共和之敵也噫前數日則共和黨不到會近數日則國民黨不到會似此行動吾亦不知曲直之所在矣 
　　湘議員態度湘議會選舉參議員情形已誌昨報探悉昨日周震麟當選情形極爲怪異投票前一日周震麟結得死黨多人（卽前報所誌國民黨所加派之監察員）揚言於寄宿舍中曰今日已經周先生指定投票之人寫票時如有不寫周之名者卽以手槍相對當投票時諸人果各帶手槍一枝分立於寫票案側逼令寫名遂得以投出公然當選至二十三日開會時共和黨二十餘議員均不出席後均聚集於支部事務所開會研究探其議决辦法一面急電中央向國民黨提起訴訟一面多數議員不再出席議事云云至是日投票各人旣完全皆國民黨矣不料抽籤派唐支厦等三十九人見是日投票又經投出二人一爲宋教仁一爲黎尚雯合前日所投出已有八人皆非該派中人所餘之額祇有二人矣異常憤激投票時大肆咆哮一場亂打會場中祇有二十餘人遂散會及二十四號八時國民黨員乃請酒於挹爽樓大開宴會調和意見不料以言語衝突兩方相持不下衝突愈烈卒至停止投票云 
[川議會選舉參議員記事]  
　　第一日狀况三月十日四川省議會選舉參議員場外荷鎗守衛軍士業經撤消旁聽者頗形擁擠是日省議員到者一百二十七人胡總監督未到派内務司長尹昌齡代理巡警總長戴洪疇亦隨同與會臨時議長駱成驤缺席當由公推尹昌齡主席遂摇鈴開會諸議員徐徐入座較前雖有秩序然多出位耳語者致莊嚴會場不免稍形雜亂於是先由檢查員點驗人數然後分頭給票行第一次選舉投票畢公同將一二三四各匭逐一開檢李國定六十二票饒應銘五十七票羅綸六票由書記員唱名以李國定饒應銘皆得過半數遂當選參議員宣告後議員中有少數人自由而出多數議員隨之時當休息遂皆紛紛退出須臾復摇鈴開會議員入塲者甚少勢難開選某議員倡言謂今日若不再選一次各報館駡得難過於是請遂决議再摇鈴召集當由主席摇鈴後諸議員復紛然入座行第二次選舉潘士尼六十六票王湘五十三票羅綸二票吳嘉謨一票由書記員唱名潘士尼王湘兩君當選叅議員遂散會 
　　第二日狀况十一日午後鐘省議會續選候補參議員胡監督又因事未到委教育司長王章祜代行職務巡警總監戴鴻疇亦隨同到會當由王章祜主席到者一百二十二人第一次投票趙時欽得五十四票楊芬得六十五票均過法定票數當選又行二次投票周擇五十七票謝持六十票均過法定票數當選爲參議員重行三次投票吳秉成四十六票程瑩度六十六票均過法定票數當選參議員時已四鐘矣遂摇鈴散會 
　　第三日狀况十二日午後一鐘省議會復行選舉候補參議員代理總監仍爲王章祜當由王章祜主席共和黨議員請主席查點一次第二次卽按第一次人數開票少費手續如此則今日卽可將候補參議員十名舉定國民黨議員反對甚力以主張照舊辦法彼此爭執大閙不休嗣由主席摇鈴彈壓衆議始息由檢查員按册點名散票出席議員共一百一十三人各議員將票寫畢投入各匭畢遂宣布開票邱仲青六十二票王猷四十八票何其義一票廢票二張邱仲青王猷均滿法定票額當選爲候補參議員重行第二次投票王珥瑜得六十二票周世屏得四十五票又行第三次投票何其義得五十九票劉景孝得四十二票均當選選畢已午後三鐘矣遂散會 
[江蘇省收入支出之大槪]  
　　三月二十八日午後一時江蘇省議會第二次開會是日議場情形已見前報兹將民政長交議民國二年上半年地方收入支出槪算案各表照錄如左 
　　（甲）收入支出槪算案 
　　入欵經常門第一類租稅第一欵地丁附稅銀元三十九萬一千五百八十二元第二欵租課附稅銀元一萬八千五百二十五元第三欵湖河灘洲租銀元五萬三千七百五十八元第四欵漕糧特稅銀元二百六十四萬六千九百九十八元第五欵屯糧銀元五萬八千九百二十二元以上共銀元三百十六萬九千七百八十五元第二類雜捐第一欵牙照捐銀元一萬五千元第二欵房捐銀元十四萬元第三欵各典架本捐銀元一萬一千一百十一元第四欵菸酒門銷作賈捐銀元四萬三千八百七十五元以上共銀元二十萬九千九百八十六元第三類雜收入第一欵省有房屋租金銀元七千二百元第二欵省有田產租金銀元四萬八千二百三元第三欵省有基本金生息銀元四萬五千七百二十元第四款收還上年軍用借支水利專款經費銀元十五萬元以上共銀元二十五萬一千一百二十三元第四類官業收入第一欵大生紗廠股利銀元三萬四十八元第二欵崇明分廠股利銀元六百四十四元第三欵通海實業司公股利銀元一千六百十四元第四欵蘇州電話餘利銀元二千四百元以上共銀元三萬千七百六元第五類行政收入第一欵學費銀元一萬三千六百六十四元第二欵公報繳費銀元三千八百四十元以上共銀元一萬七千五百四元總計地方經常收入共銀元三百六十八萬三千一百四元 
　　入欵臨時門第一類地方公債第一欵省公債銀元一萬以上共銀元一萬元計地方臨時入銀元一萬元以上統計地方經常臨時收入共銀元三百六十九萬三千一百四元 
　　（乙）地方支出槪算案出欵經常門第一類内務行政費共銀元一百十一萬九千八百四元第一欵省議會經費銀元五萬元第三欵警察經費銀元五十四萬三千六百十二元一各縣警察經費銀元五十四萬元二寗滬辦理硝磺局經費銀元三千六百十二元第三款衛生經費銀元五千四百元一省立第一醫院經費銀元五千四百元第四款補助南京榖米局經費銀元一行二百元第五欵士地調查經費銀元三萬四千元一輿地測量隊經費銀元一萬四千元二輿他測繪養成所經費銀元二萬元第六欵補助各項經費銀元十八萬五千五百九十二元一補助各縣警察經費銀元十四萬元二補助江寧自治經費銀元四萬三千六百十九元三補助淮安自治經費銀元一千九百七十三元第七欵内務行政預備費銀元三十萬元第二類財務行政費共銀元三十九萬九千八百二十四元第一欵地丁附稅征收費銀元三萬一千三百二十六元第二欵租課附稅征收費銀元一千四百八十二元第三欵湖河灘洲租征收費銀元四千三百元第四欵漕糧特稅征收費銀元二十一萬一千七百六十元第五欵屯糧征收費銀元四千七百十四元第六欵南京舖捐局經費銀元一千二百元第七欵蘇州造幣廠保管費銀元三百六十元第八欵公屋看守費銀元九百五十四元第九欵銀行傳習所經費銀元九百六十元第十欵財務行政預備費銀元十四萬二千七百六十八元 
　　第三類教育行政費共銀元五十二萬三各一百十五元第一欵學校教育費銀元二十七歲二千七百四十一元一第一師範學校（蘇州）費銀元二萬五千七百七元二第二師範學校（上海）費銀元二萬一千六百七十九元三第三師範學校（無錫）費銀元一萬三千五百九十二元四第四師範學校（南京）費銀元一萬八千三百七十四元五第五師範學校（揚州）費銀元一萬八百三十四元六第六師範學校（清江）費銀元七千六百四十元七第七師範學校（徐州）費銀元一萬一百元八第八師範學校（灌雲）費銀元一萬元九私立代用南通師範學校費銀元四千七百四十元十第一女子師範學校（南京）費銀元一萬一千二百十四元十一第二女子師範學校（吳縣）費銀元一萬八百三十元十二第一農業學校（南京）費銀元一萬五千八百十八元十三第二農業學校（蘇州）費銀元一萬八千七百五十三元十四第三農業學校（清江）費銀元八千元十五水產學校（吳淞）費銀元六千九百十六元十六女子蠶業學校（滸墅關）費銀元七千九百七十八元十七第一工業學校（南京）費銀元一萬四百五十四元十八第二工業學校（蘇州）費銀元二萬三千八百八十八元十九商業學校（上海）費銀元六千元二十法政專門學校（南京）費銀元一萬三千四百元二十一法政專門學校分校（清江）費銀元六千元二十二醫學專門學校（蘇州）費銀元一萬八百二十四元第二欵社會教育費銀元一萬九千元一江南圖書館費銀元三千元二教育博物館並附設教育品製作所費銀元六千元三編輯通俗教育圖書購置幻燈影片組織模範講演團等費銀元一萬元第三欵教育會補助費銀元二千元一省教育會補助費銀元二千元第四欵教育預備費銀元二十二萬九千三百七十四元第四類實業行政費共銀元六十三萬六行三百七元第一欵農事試騐塲銀元一萬元一第一農事試騐場（南通）銀元五千元二第二農事試騐場（銅山）銀元五千元第二欵工業試驗塲銀元六千元一第一工業試驗場（南京）銀元六千元三農事講習所銀元八千元一第一農事講習所（南通）銀元四千元二第二農事講習所（銅山）銀元四千元第四欵工業講習所銀元六千元一第一工業講習所（南京）銀元六千元第五欵工塲銀元七萬三千七百二十三元一第一工塲（南京）銀元一萬千三百一元二第二工場（蘇州）銀元一萬千七百二十六元三第三工塲（鎭江）銀元一萬六百九十六元四第四工場（清江）銀元一萬元五第五工場（上海）銀元一萬元六第六工場（江都）銀元一萬元七第七工塲（銅山）銀元一萬元第六欵商品陳列所銀元四千元一商品陳列所（蘇州）銀元四千元第七欵實業行政預備費銀元五十二萬八千五百八十四元以上地方經常支出銀元二百六十七萬九千五十元 
[青浦監犯越獄]  
　　青浦審檢兩廳以見裁之故於舊曆二月二十二日驟將衙署封鎖審判長王鳳球盡室偕行檢察長譚劍盦雖尚在青邑亦已置公務於不顧因之監獄飯食亦不給發監中各犯遂於是日下午五句鐘越獄逃遁城中大攪居民驚惶異常幸駐青之松江葆安營聞警力捕乃於公堂街談宅内鎗斃一犯南門外又斃一犯又生擒一名尚有六犯在逃未獲現在兩屍一横道左一在談宅法廳旣不顧問各機關亦不敢收拾城中居民受累不淺際此民國基礎尚未堅固佈置未妥遽爾裁官致各處受莫大之影響果誰之咎耶 
地方通信 
[蘇州]  
　　匪徒大開香堂水隊官徐某前日在閶門外馬路當春坊某號屋内大開香堂招收門徒聞拜徐爲師者竟有數十人之多至是日爲徐介紹人及充當招待員者卽朱某所娶妓女陳月英胞弟陳順寶也又黄鸝坊橋堍已閉浴堂内前數日亦有拳教師戴錦棠者假該浴堂特開香堂徒黨到者頗衆且其中所收之徒多係上流社會中人云 
[鎭江]  
　　組織警察協會之主旨丹陽縣城鄉警察業由該邑王知事商同城鄉紳董力籌推廣冀逹普及警察之目的惟城鄉一般紳董大都以地方主權關係慮被警官獨攬殊多未便故皆徘徊觀望不欲預聞兹聞南鄉警察籌辦員章君已思得一兩全之策擬合城鄉人民先組織一警察協會一方面協助警察之進行一方面監督警察之擅專庶於官紳兩方均有利益業爲多數紳士贊成此舉現正竭力組織大約四月初間開會成立輿論亦以爲當務之急云 
[揚州]  
　　笪檢察長預備交卸江都地方檢察廳長業經上峯調委東台檢察長沈秉誠接任定於四月一日接印前廳長笪君世英特飭本廳檢察官以及書記等人赶於日内清理積案預備交代并宣示於本月廿七日起除命盜重案照常受訴外其餘訴訟各案槪不收理云 
[松江]  
　　鹽界又起爭端光復後鹽業中新老商爭端迄未解决本届清節收鹽之際各自派人赴產鹽地點開秤收買於是又起衝突前日新商之巡鹽槍艇在柘林等處見老商張范等人率同鹽警在厫秤收因將鹽警執送鹽大使並褫落號褂數件不知能不和平調處也 
　　巨騙成擒前月有操常州口音之倪廷號又冲者自稱爲交涉使委員來松查案日前西門外小茜涇楊嫗子因誘佔婦女涉訟倪遂肩輿往以斡旋自任索贈三千金楊嫗尊爲上賓設榻欵待倪爲假電話責審檢廳辦理此案之不善檢廳怒且駭派警往拘詎倪已於凌晨他逸警吏責嫗交人不得乃妄指族姪爲引進之人以致姪被傳押昨日倪忽潛行來松爲法警所見卽捕送廳署候傳通案人証訊明懲辦 
[廣東]  
　　粤都督指令解散南海臨時縣會粤都督指令内務司云據南海縣中學校校長朱世疇呈稱臨時縣會把持學欵窒塞學務尤復人冗費濫除縣發二千元復支去公欵四千餘元以致該校學費傾圯堪虞等情前來查該學欵指定該邑明倫堂公欵年撥二千元以爲基本該臨時縣會把持該欵旣不維持教育經費更復多方牽制有意阻撓對於學務如此對於他事可知現在地方自治事宜百端待理若任其聯羣挾制顧私害公又何貴有此縣會查正式縣會例應組織以期自治成立合行指令貴司迅將該南海臨時縣會解散轉飭南海縣知事從新組織正式縣會以謀地方發逹至該邑公欵不准該臨時縣會干涉仍由舊日明倫堂司理專管該校學欵亦由該堂照舊撥給以維學務 
[雜評二（鈍根）]  
　　道德墮落人心只知自利譬如有一商店於此主人以重金聘某爲經理一旦因他故將辭某某知主人之將辭已也則抛棄職務而去商店無經理秩序大亂喪失巨資某聞之竊喜以爲彼不用我宜受此禍今而後彼尚知我之不可少也嗚呼人心如此社會前途尚復何望 
　　雖然商人不足責彼堂堂法官而亦抱此私見矣青浦審判檢察兩廳長以將被裁故私心悻悻一則先期棄職而去一則閉户不理公事遂致監犯逃匿地方大亂嗚呼青浦何不幸而得此害公安洩私憤之法官 
　　或曰區區呈廳長猶不足責彼堂堂參議員亦且家而忘國患得患失始勤終怠烏合獸散全無心肝貽笑鄰邦可爲痛哭 
 
 
 

Page 7

 
 
本埠新聞 
[浦東大火警報]  
　　前夜十時浦東瀾泥渡沿浦灘美最時公司堆棧忽兆焚如棧内滿堆油料洋布棉花機器等件大半皆引火之物且時適東風甚緊故頃刻間即不可收拾救火汽船及上海之救火隊均先後馳往撲救駐泊浦江各兵輪亦派水兵携帶皮帶抽水機水桶利斧蒞場助救總計共有二百五六十人惟以棧中油料受熱熔化流至碼頭闊約五碼許環繞四圍極爲礙事各救火員初欲保全該公司碼頭繼而流出之油脂觸火燃燒不可嚮邇乃紛紛乘艇避走諸艇離開碼頭時已被灼壞稍遲即同罹於難碼頭南北有舢板小艇數百隻蓋於潮退後泊此過夜者旣而油脂流入水中水面亦火焰四起於是各舢板大起驚亂羣擬撑駕逃避奈因水淺艇多無能爲力卽有能摇入江中者亦已着火故不得不棄船逃命其餘小艇舢板則多有遭刦者舟子能孑身逃出已屬幸事當時喊聲震耳火光之下照見多人爭先逃竄聞已有舢板船户二人被火焚斃誠慘刧也又聞美最時公司之美利輪船是夜適泊本公司碼頭該船係於前一日由漢抵滬所裝之貨均起存棧中火起後該船船主卽命船中之人吸水灌澆以免着火一面囑令生火駛避豫備一小時後始得避入中流其他泊於近邊之大小船隻亦紛紛駛至遠處浦江各兵艦商輪當時亦均戒備一切以防意外蓋以着火之油脂隨波而流殊可慮也該碼頭右首堆煤約千餘噸旋亦燒着至夜間三點鐘時仍火燄熊光燭霄漢約數英里之遥法租界及華界黄浦灘邊終夜隔岸觀火者約數千人直至昨晨九點餘鐘始漸熄滅事後調查知美最時公司之堆棧已全付一炬其延及者計北至海關稽查員住宅及辦公所南至美最時油廠其附近之華昌榨油廠則僅逼焦門面其油池幸未殃及否則爲禍更烈全鎭不堪設想又聞該棧存貨甚多總計損失之數約有六七百萬之鉅云 
[宋教仁遇害十誌今日審問應桂馨]  
　　宋鈍初君被剌後由英法捕房先後拘獲應桂馨武士英等數人定於星期一（卽今日）將應解送公共公堂正式預審詳情迭紀前報兹又探悉各情分别錄後 
　　公堂之佈置公共會審公堂關讞員以此案關係重要中外人士莫不注意星期一開庭預審之時觀審者勢必甚衆爰先於昨日諭　駐廨檢察處轉令捕房届時多派探捕到堂照料以昭愼重 
　　舊案之檢查英美總巡卜羅斯君以應桂馨素不安分曾經公堂迭次訊押後已遁往他埠至前年光復之後始敢返滬漸漸出頭仍遇事招摇並不悛改去冬曾由本總巡飭令調查應桂馨前犯各案以備查考兹又犯主謀暗殺重案更應注意爰又於昨日諭飭五十號西探總目安姆斯脫郎檢查應前犯案卷及所攝小照以便呈送公堂於研訊此案時詳加考證 
　　應桂馨之欺人語聞應桂馨昨在押所與人高談闊論謂宋教仁被剌一案人皆疑我串謀實則毫無證據何可定我罪名設竟犯此重大事件則逃竄避匿猶恐不遑何敢仍在妓院逍遥自若此必爲爾等所共信者惟我曾被某案牽涉逐出租界有案此時潛入租界實違定例公共公廨自有權處治然亦祇可以過犯論無大不了之事卽在法公廨一方面亦祇以家藏軍械一層爲憂法庭終不能以莫須有三字定人罪名至宋案情節重大欲求眞相殊非易易卽龍圖轉世恐亦非一時所能定讞云 
　　誄詞之補錄前日湘省旅滬同鄉爲宋鈍初君開追悼大會已將開會情形及祭文詳錄昨報兹悉是日尚有宋君之同鄉程璟光君撰具誄詞其文如下維民國二年三月二十九日謹集同鄉人士於湖南會館而致詞於宋鈍初先生之靈曰猗歟先生桃源洪族命世英材扶輿鍾毓吉往凶歸云何其毒朝笑暮咷亦孔之速惟君早歲游學東洋聲華彪炳文采廻翔偉哉國幹蔚然家慶惟我中邦神明貴胄政治改革布新除舊天祚漢族民國肇基惟君創造心力不遺國會將開百端萬緒政令棼如待君而舉胡爲行旅慘遇奸徒一彈賊公遂喪其軀嗚呼哀哉舉踵自南投袂而北坦坦周道燦燦華服嗟我令人宜佐漢室云胡不弔元勛遽失畢命崇朝翔魂異域始問之來萬衆驚疑亦旣訃至百族悲號翹節稽勳匪今伊昔何吾夫子一往而滅烈士徇名夸者死權何吾夫子中道而顚昔君往矣干旌載道今也歸止有翩者旐昔君往矣出宿幽燕今也歸止返殯湘堧悠悠蒼天胡爲此醉人之云亡邦國殄瘁折楝之譬殲良之歌嗚呼夫子命也奈何哀悼咸深矧維桑梓設奠致辭必恭敬止厥躬可殄其論不刋痛惟夫子賫志窮泉嗚呼哀哉 
[總商會再爲茶商請命]  
　　上海總商會致長沙譚都督實業司財政司電云頃據茶業會館茶商全體到會堅稱限制領票辦茶新章各省茶商各產地園謵誓死不從都督洞燭商艱意在取消乃茶總會諸人顧私害公尚爾空言改良亟圖壟斷洋商聚謀抵制茶務前途危險至極商等惟知遵守約法自由營業不認茶總會一切苛章等情爲此據情飛電瀝陳仍懇撤銷茶總會廢除一切苛章恤商艱而維茶業感戴仁施 
[巿議會明日開臨時會]  
　　上海巿政廳議事會議長王引才君致各議員函云蘇屬巿鄉聯合會特派代表函商省會諸議案事關自治前途應取决衆議又目下上海有重要問題關係治安亦應集議長策是以定於四月一日星期二下午五時開臨時會乞即早臨抄錄原函如下前奉省公報以命令變更法律各巿鄉咸抱不平萬難承認因此召集巿鄉特開臨時大會互相討論非會集外縣恐難逹其目的是日公同推定袁錢兩君爲代表到貴縣聯合諒表同情兹奉省議會請議文十紙呈鑒或有未是處卽請筆削以臻完善刻已聯合吳江無錫崑山青浦等縣倘貴縣如或贊成卽請台銜書就速卽賜下以便列入請議書可否請閣下召集巿鄉多聯同志以大範圍最爲妥善如蒙允可以速爲貴 
[一鎗嚇退十餘人]  
　　前晚七時有暴客十餘人各執器械擁至楊樹浦某絲廠工頭鍾阿根家撞門入内刦去值洋五十餘元之金押髮等物鍾卽開放空鎗若輩始情虚逃逸事後鍾卽持手鎗至捕房報告前情捕頭以手槍係備戒之物准予發還一面飭中西包探前往兜拿未獲於昨日禀請卜總巡通飭各捕房探捕一體留心偵緝 
[絲廠女工之反抗]  
　　新大橋堍統元絲廠各女工因管工人王某增加作工時間减少工資故於前日同盟罷工在廠前滋閙巡警局長據八區報告後立飭巡邏隊茅隊長帶領長警前往彈壓勸諭各女工散去聽候該廠照發工資母許聚衆要挾 
[都督媳婦之空歡喜]  
　　梅家弄住户寡婦汪姚氏生有一女名阿招前由在沉香閣隔壁開設和記顧綉店之姜昌年百般哄騙謂有湖南譚都督之螟蛉子張安良卽百良又名家齊欲娶妻室伊願爲媒以千元爲聘金另以三百元給汪姚氏並許終身供養汪姚氏汪阿招母女信姜之言遂議定於舊曆去年十月初十日結婚汪姚氏欲照舊例交換庚帖姜謂現在婚禮與前不同旣已雙方允洽何必交換庚帖如不見信可使男家先出一帖旋卽收到男家紅帖二張迨喜期將近汪姚氏向索聘禮等項姜言俟結婚之日當面付交嗣姜又往商將婚期改早兩日卽於十月初七日將阿招接往和記店内初八同至張家入門後阿招始悉所謂譚都督之螟蛉子卽圖書公司之夥友張伯良聘金費用則均頓食前言况張已娶妻顧氏在家誓不肯從雖經多人再三調停迄難就範業已延請律師呈訴地方審判廳請求撤銷婚姻並責令張伯良償還嫁資并請移送檢察廳提起重婚公訴業經黄廳長核准定期四月十四號開庭審理昨已發票飭令承發吏傳知當事人届期到案質訊矣 
[巡長得賄敗露]  
　　浦東楊家渡招商局棧房司事王鴻年日前來一友人帶有大土四包計值洋一百五十元之譜旋被該棧巡丁王某及金維等知悉密報第十區康雲瞧茅某二巡長帶同落差二巡士至該處搜得原物王之友人即納賄洋數十元私行放走迨後人言嘖嘖被王區長訪悉立將該巡長及巡士等一併移送商埠巡警廳發交司法科詰問屬實將康雲瞧暫押候辦茅巡長與二巡士由王區長帶回本區自行處置 
[消耗品減半收捐]  
　　滬南煙紙同業裕慶等昨日通告同業略謂所請巿政廳减半收取紙煙捐現承巿總董允許吾同業之請求目的已逹望各遵章繳捐特此通告 
[調派兵艦赴潯]  
　　海軍部劉總長前日電令駐滬海軍司令部略謂近聞九江謡傳兵變難保無匪類乘問騷擾應即調派軍艦迅速駛往防範並令在長江下游各口岸往來游巡以保治安等語昨李總司一已飭江利建威二炮艦赴潯駐防矣 
[自陳功績之徒勞]  
　　混成第三旅李旅長前日接臨時稽動局函稱本局以稽勳爲開國盛典尤應鄭重將事開辦以來卽派遣各調查員分就各省組織調查會旁求博采核實報告以期見聞詳備無濫無遺歷辦迄今尚多成效卽間有仄陋未揚亦仍准本人或他人就其立功地方請求該會辦理果秦城之有價必隋乘之靡遺乃往往有自將功狀直接郵寄本局者本局對於開國勳人固無擱置不辦之理然在功勞卓著有口皆碑之蜚自可徑交審議按程呈請卹賞若乃空欲蘭馨荒台駿骨旣難保見聞之無異好必眞龍又殊恐湮没而未彰名無死豹但稽其程式不免參差按其情詞或多蕪雜書來子建雖多可數之家珍才盡郗生難對如流之批牘麻已亂而未斬絲以治而益棼故本局惟有按辦事程序一律付之各該省調查會取具證左章結列表備案然後再付審議俾無歧異惟似此一番輾轉實屬彼此徒勞求捷反遲欲速不逹况本局爲臨時機關若久此爲一人一事郵遞往返勢成不了嗣後如有自呈功績或代人呈叙者均須就本人立功地方之調查會投報母庸直接呈遞本局以免稽延而徵核實請爲轉知所部各官佐遵照辦理並乞通告 
[取締西牢押犯]  
　　英美總巡卜羅斯君以西牢押犯人數衆多往往不守規則又不注意衛生殊非愼重監獄之道兹特議定簡章二十條於前日宣布照錄如下（一）監内獄官曁西印巡察之命令不得稍事違抝（二）不准閒談笑唱等情（三）不准與他犯相爭吵閙（四）不准偷竊物件私自藏匿以及鞋帽更改號碼等事（五）不准說謊誣告倘有要事禀明西國官員必須將帽除下（六）監房之内須清潔不得隨意汚穢且不准在房内倚靠墻壁（七）各犯滿期釋放之時不得與未滿期之犯傳帶信札及口信出外（八）各犯出外工作不准沿途竊物或與聞人交談（九）各犯不得私自擅離所在倘有不得已之事則須預先禀明管守之員（十）不得沿路唾痰如在監房之内則可吐於便桶工作之處則必須唾於痰盂（十）（一）鞋帽衫褲筷袋等件各犯須自行留心不得遺失（十）（二）如見有違章之物當即出首呈交西印巡察之員（十）（三）監内警鈴電燈以及門上鐵鎖一槪不准動摸（十）（四）工作必須謹愼從事不得粗心以致毁壞監内各種動用雜物（十）（五）便桶倒過之後如再有大便者於午後出來工作時必須隨行帶出（十）（六）不准私自與他犯掉換衣服號碼（十）（七）各犯臨睡時必須睡於裏面脚朝外面不准頭靠門而睡如有三犯一房者則二犯頭靠裏面一犯頭靠外面不准用絨毯將頭面遮蓋並必須回答西巡士來叫之時（十）（八）天寒之時各犯日間無事於監房者可用絨毯一條以禦寒冷若逢禮拜六及禮拜日則可用三條惟不得睡臥如門上掛减食牌者日問只有一條（十）（九）各犯入監時自已名字以及判押之期照西曆推算何日滿期務須記清届時於一二日前禀明獄官臨時俾免錯悞（二）（十）各犯身體以及衣服等件務須清潔勿令汚穢致礙衛生如違以上之章程輕則定罰以减食責打重則解公堂再行審判加押日期右佈凛遵切切 
[改組招商局最近之函牘]  
　　三月廿一日新公司致董事會函接十四日函復草約四條註明罰欵公積二事尚待解决不接十九日來函祇云公積可聽公正人判斷查浮開公積實無請公正人判斷理由罰欵一層尤爲定議進行之必要究竟此二事貴會已否解决務即示明以便敝同人函請訂期到會面議妥定章約 
　　三月廿六日新公司致董事會函前因罰欵公積二事貴會尚待解决業經敝公司於念一日泐函奉詢未蒙明復殊深盻切現在敝同人聚議改正草約各條日内即可完備務祈示復俾得彚入約内函請訂期續議商辦一切免再遲延 
　　三月廿六日董事會復新公司函公積一事敝會議决聽公正人判斷罰欵一節如拆息及酌補滙費尚可商議罰欵二字不便承認早經面議貴公司忽翻前案以致躭擱現在請卽照原議辦理便可商立草合同幸弗再遲 
　　三月廿九日新公司復董事會函昨接三月廿六日來函以公積罰欵二事敝同人忽翻前案以致躭擱等云深堪詫異查三月十四晚貴會函送議復四條外另註第七第十五六條罰欵公積二事尚待解决合併聲明字様所謂尚待解决者卽尚未定議之謂也如果敝同人等前經允洽尚何待貴會之解決耶且貴會曾於三月十日抄送議案内開第十五六兩條公積一項議請公正人判斷如新公司不欲請公正人董事會亦可不請第此欵必無刪除之理等語是貴會定議公正人可以不請而公積五十二萬餘兩在所必爭敝同人等實所不解因晤陳可揚先生質問是何理由旋據電話傳述董事會王子展先生之言實爲股東爭回公積所言是否屬實請卽明示以解敝同人之惑至於違約罰欵一條意在保全信用要其必成按照商業普通習慣辦法無論大小交易旣訂契約罰欵即在所必要貴會如果誠心相待理當極端贊同否則貴會所議條欵合同卽簽訂亦何足信况貴會取締新公司七條罰欵旣嚴且密有一違背無論何時查出証據所交八百萬兩全數充公局務仍歸舊公司執管倘舊公司一方面不議明違約罰欵則簽訂之後成交與否悉憑貴會任意爲之又豈情理之平敝同人等自與貴會續議以來將四閱月矣此中條件有議而未允者有允而未辦者虚擲光陰實非意料所及函牘議案斑斑可考躭擱之咎敝同人等斷難承認兹將公積罰欵二事再行奉詢盻切示復俾卽訂期會議一切是所感禱 
[城内]  
　　縣知事批○（二十八保八九圖經董王士霖呈批）查該圖梱保本届應輪五梱梱首據稱照議出結必以議單内名字爲準何以談鶴甫易化其名該董竟然失於察覺旣經查明檢舉談鳴臯卽談鶴甫實係一人姑免直議至談鶴甫平日行爲有無詭譎不正梱保資格是否完全該董爲一鄉表率公然結保應負担任豈可諉爲槪不與聞該圖近年因梱保盜賣田地築路交涉縣署公廨探案纍纍提保禁押動輙二三年不能結案釋出小民訟累波及無辜殷鑒不遠未便含糊防微杜漸愼之於如前據馬阿林等呈請圖案因該保談鶴甫私豎界石盜賣民田恐其輪充地保再來纒擾等情果如所呈該保尚敢盜賣民田則圖内公田官地勢必勾串地販任所欲爲一朝事發試問該董結保在前果能推諉於後乎究竟馬阿林等所呈涉訟司法孰曲孰直如保判决着该董查明抄錄判决書呈復以憑察奪 
　　被告辯誣○鄉人趙安國因被侯浩泉控告串掘墳墓昨至地方檢察廳遞狀伸訴謂侯浩泉因欲在民人處做工未遂挾嫌誣控實無掘燬侯姓墳墓之事陳廳長諭候核奪批示 
　　繼讀起訴○嘉定網船户戴源春在地方檢察廳控新閘捕房一千一百十七號華捕崔阿四六十三號華捕崔采和誘姦伊女銀蘭姪女福妹捲逃等情由廳訊供將阿四收押並據二女自行投案判均管押候緝采和到案訊究在案前日又據戴源春偕見証姚仁祖等投廳繼續起訴崔阿四等姦拐民女贜証俱在未便再任狡飾請求按律懲辦等情陳廳長諭候批示 
　　烟民交保○浦東楊思橋住户周雅宜素食洋烟前日爲禁煙局調查員查獲抄出烟具十二件解送到局轉解上海縣公署發交地方檢察廳由陳廳長派員務審判周押候交保旋由城内虹橋西首恒興祥洋貨店主具保而去 
　　推托老母○王寶康於身畔私藏烟泡爲湯文彬查悉索詐不遂由警解送地方檢察廳訊辦在案前日由楊檢察官研詰王供崇明人此次到申買物因母親年邁吃烟所以購得洋煙打成煙泡十四個擬乘輪回里詎湯向我詐洋十元求鑒湯供向與王爲友且是同鄉此次因乏資回里向王借貸二元王不允在途爭執不知其身畔帶有違禁之物求鑒判王收押煙泡暫存湯從寛具改過切結交保 
　　研訊竊案○秦嘉增至商埠警廳禀控何元仁等竊洋八百元當經穆廳長飭探將何等三人提案研訊供詞各執卽於前日解送地方檢察廳午後由葛檢察官研訊秦稱儲洋之處他人並未到過實係何元仁華萬有丁小毛三人串竊求追華丁二人供稱實被誣指並未預聞何則供詞支吾問官以何情有可疑判令收押華丁二人交法警送還警廳發落 
[南巿]  
　　私帶土藥○大同黨黨員陸錫生昨在公共租界購得土藥八十一包值洋百元之譜携至大東門内被前當兵士之徐德勝偵知暗訴巡士拘至四區移遂第一初級檢察廳留候星期一訊究 
　　持刀圖詐○浦東冶溶公司工頭粤人陳吉生偕弟陳肇生陳阿金前日由浦東渡浦至南巿行至鹽馬頭遇見已歇小工程培持刀圖詐被巡士拘至一區搜出剌刀一把移送商埠警廳訊究 
　　失火罰錄○鹽碼頭聚豐米棧去冬失愼殃及鄰居米棧等房屋一案兹由商埠警廳查明該棧保有火險銀一千五百兩飭令罰洋五十元撥充救火聯合會經費 
[閘北]  
　　因何衝突○第三段救火會會員吳官星前日不知何故與馬夫黎才根口角相毆致傷才根頭面當被五區崗巡拘局龔區長諭解司法科將吳暫行交保候星期一移送檢察廳訊辦 
　　累及老狗○蒲袁氏偕子毛囝扭汪錢氏至一區控稱該氏之子汪小狗向與媳婦私姘昨被誘逃請爲究追當經張區長併解司法科移交檢察廳訊究 
　　河豚殺人○住居烏鎭路草屋内之江北人周某前晚買得河豚數尾歸家煑食並饋送其妹沈周氏該氏與夫同食至昨日毒發致斃三名事爲崗巡查悉歸報張區長聽候查核 
[公共租界]  
　　捕房紀事○新閘捕房楊副捕頭昨由卜總巡調往老閘捕房當差又北四川路新捕房八百七十九號華捕昨由代理巡官麥君諭匯山捕房八百零四號華捕對調辦公又新閘捕房四百八十六號九百三十四號兩華捕均獲賊有功昨由麥君著將下級升期各提前三月以資激勸又靜安寺捕房六百十三號華捕高一山因在寫字間毆打門差除解送公堂訊實判押兩禮拜外昨亦由麥君諭將該捕卯名斥革以儆又虹口哈爾濱捕房三百六十六號華捕因辦公得力經該管捕頭禀明卜總巡升爲試用包探著赴總巡捕房當差 
　　俄人酗酒○前晚有某俄人在百老滙路酒醉胡閙將行人趙錫九陳德生毆傷旋被西捕拘入捕房候辦 
　　形跡可疑○前晚有粤人楊章言林方二人在北江西路行走西捕疑爲匪類拘入捕房押候查核 
　　婢女私逃○蓬路二千一百九十一號葉南山家前日逃走婢女一口名春花昨報捕房請爲訪查 
　　是否圖竊○華阿祥昨日闖入北四川路十一號洋房圖竊被主人撞見扭控捕房押候核辦 
[法租界]  
　　限期理清○方爲平投廨控稱上年春問有認識之貝友生因有急用將方單田契等據押去銀四百兩又借墊莊欵兩共欠商人銀八百七十四兩三錢逾期不理請爲追究詰之貝供認抵借銀兩是實惟有談姓亦向商人抵去銀兩未還方姓之欵求恩寛限措還聶讞員遂商之李副領事判交保限一月清理 
　　賠償修費○顧桂芳投廨控稱月前新置脚踏車被友人戴昭尚私行取去撞壞象皮昨經訊明判戴交保限七天賠繳洋三十五元了事 
　　承認行竊○龔永才串同陳阿四在寶昌路南首挖洞行竊陳培書家錫器掛鐘等物分押城内兹經包探沈德福查獲解廨請究該賊等均認竊不諱判龔押西牢半年陳阿四押兩個月藏給失主領去 
　移提竊賊○吉祥街林永豐煙膏號上月失竊值洋一千四百餘元之金飾衣服等物開單報捕查緝在案兹經十號包探顧三寶查明竊賊林椿雅林新庭等已因他案在閘北警察廳訊押當卽禀明總巡立飭西探同至閘北移提當由林犯指明尚有原贜金戒指八枚金圈兩付在看牢間之某巡警處旋由中西探訴明區員立飭該巡警將金戒金圈如數交出帶回捕房候解公堂究辦 
雜評三萍 
[剌宋案今日豫審矣]  
　　希望一宋教仁此次慘殺離奇變幻不可捉摸但以各方面之關係而言此案一日不明大局一日不定 
　　幸也今日爲第一次豫審之期吾知中西官於此以精確之研究爲平情之論斷自必有以母枉母縱撥數重之雲霧而見磊落光明之青天公是公非昭昭不昧此記者今日所希望於問官者一也 
　　希望二咄咄何物應桂馨而尚大言不慚也以如此彌天之罪惡豈有不水落石出之理况今日者人証物証臚列彌遺所缺者公斷之手續耳 
然自古大奸慝往往欲於萬死一生之際以廣布其疑陣使人隳其術中而不自覺雖亟哲如臯陶尚有不免受其欺者此惟明克允所以垂誡於法庭也 
　　彼應氏在獄之大言何莫非廣布其疑陣者所望公斷伊始各問官有以燭破其奸勿至爲應所眩惑耳 
來函 
[揚子機器公司函]  
　　申報貴館主筆台鑒閱三月四日貴報所載漢冶萍公司之悲觀第三條内載漢口揚子機器公司一節披覧之餘不勝駭詫謹將揚子公司開辦之歷史及購地建廠訂購機器之價值股份之數目詳細爲貴報言之查前清光緒三十二三年間揚子江流域創議興造鐵路風起雲騰預計此數省開工後除鋼軌外凡關於鐵路橋梁車頭一切材料莫不需用甚夥如一一求之外洋則利盡外溢由李一琴君發起招集股分在漢口諶家磯地方購地建廠一面由鄙人親赴英美各名廠考察後訂購最新製造穖器於光緒三十四年陸續運華裝配組織而成專造鐵路需用一切材料先於光緒三十三年七月赴前清農工商部呈請註册定名揚子機器製造有限公司股份以一百兩爲一股先後招集股銀四十餘萬兩計購地用銀十一萬餘兩建廠工料用銀十萬餘兩購置機器用銀十九萬餘兩自敝公司成立後每年三四月間開股東會一次報告賬目及營業情形歷届分利並有刋出帳略可稽祇以開辦未久即值武漢軍興機關因之停滯營業不能起色近正籌備進行徐圖擴充今報載所云由漢陽鐵廠搬出之舊機器所組成查鐵廠機器逈乎不同且另一公司何能移用說者殆不知機器之原理以爲凡屬機廠無施不可也又云提銀五萬兩作爲股本爲彼數人私產等語尤屬不經查敝公司股份本有漢陽鐵廠公股五萬兩漢陽鐵廠不過一部分之股東耳李一琴君雖爲敝公司董事而歷年以來擔任義務並董事年費且不肯受何私之有事實盡誣原可不必置辯惟於敝公司營業頗有關係且諗知貴報主持公論名譽素隆今觀此條自係採訪人失實用特詳逹務祈照登來函欄内是所盻禱專肅祇頌撰安揚子機器製造有限公司經理王光謹啓 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
[游戲文章擬孔子致觀世音函] [  ]  
　　東魯孔丘謹致書於南海觀音大女士　鑒君宣佛法僕統儒宗異教同源時深企慕憶僕自杏壇設教一以尊君親上爲宗旨風氣所播響應全國故蒙歷朝君主加以優禮崇以中祀春秋釋奠儀文優渥垂二千餘年矣何意世事滄桑難以逆料推翻專制建立共和以致一班醉心歐化者議欲滅吾宗教廢吾祀典間有一二保存國粹昌明吾道之人竭力保持然觀前日上丁釋奠時籩豆不過數事也豖羊肉不過一方也行禮不過三鞠躬也儀文簡陋逹於極點門下諸人若回也簟瓢屢空若商也鶉衣百結尚堪粗爄自甘食無求飽而若賜與赤一則億則屢中久稱殷富一則輕裘肥馬自奉素奢更有由狀貎魁梧食量兼人對此不腆之物其將何以下　乎以視昔日之籩豆陳於案太牢列於爼樂舞在庭洋洋盈耳相去奚啻天壞反不如崇拜女士者香楮錠帛酒醴牲牢口不絶肥甘之味耳不絶頌禱之聲幸哉女士果何修而得此耶嗟夫女士中國不可以居矣聞俄日等國尚有崇奉吾道者行將偕門下諸人逹適異域或者道不終窮得稍展布庶不爲若放氏之餒乎嗚呼昔日浮海乘桴之言竟成讖語倘他日女士駕返西竺尚祈少駐慈雲以作他鄉故知之遇臨頴依依不盡欲言 
海外奇談 
[六歲兒控父案] [  鈍根]  
　　二月二十八號之晚紐約西一百五十二條街之捕房副捕頭槐君正伏案作書忽覺室門自啓四矚無他人惟聞喘息聲發於案前起立俯視乃見一幼兒立案下舉其汚垢之雙拳頻拭眼涙槐問之曰子何人何其泣之哀也兒哽咽而言曰我名愛爾謀納爾遜今年六　我父爲西一百五十二條街五百二十號門牌某宅之司圖頃以暴怒逐我出是以悲耳乞先生派一巡士送我歸勸令我父復納我槐乃飭巡士司託姆送兒歸覔其父瓦拉甫納爾遜而告之曰幼兒可憐後勿虐待也瓦大笑曰兒余所生安肯虐　哉頃問兒碎余表余怒喝之曰滾出去兒以爲余眞欲逐之者取來控告耳愛爾謀聞父言若恍然於已之誤會返身向巡士道　狀至恭敬巡士出語於人咸以爲奇 
劇談函劇本考實 
[朱仙鎭謁宋陵] [  便便]  
　　本仙鎭詪宋陵均演岳飛北伐時事考宋史岳飛傳紹興九年帝道士　謁諸陵飛請以輕騎從實欲觀釁以動秦檜白帝止其行十年金攻拱毫劉　告急帝令飛馳援賜札曰設施之方一以委卿飛遣張憲姚政赴援王貴牛臯董先楊再興孟邦傑李寶等經略西京汝鄭諸郡又命梁興渡河紏合忠義社取河東北州縣自以共軍長驅以闞中原未幾所遣諸將相繼奏捷大軍留穎昌諸將分道出戰飛自以輕騎駐郾城兵勢甚銳兀术大懼與龍虎大王議謂諸將易與獨飛不可當欲誘致其師併力一戰中外聞之大懼詔飛審處自固飛曰金人伎窮矣乃日出挑戰且駡之兀术合龍虎大王蓋天大王與韓常之兵逼郾城飛遣其子雲領騎兵直貫其陣戒之曰不勝先斬汝鏖兵數十合敵尸布野初兀术有勁軍皆重鎧貫以韋索三人爲聯號拐子軍是役以萬五千騎來飛戒步卒以麻扎刀入陣勿仰視第斫馬足拐子馬相連一馬仆二馬不能行官軍奮擊遂大敗之兀术大慟曰自海上起兵皆以此勝今已矣後世相傳岳飛練鈎　鎗破連環馬卽指此也兀术益兵來攻部將王貴以五十騎覘敵遇之奮斬其將時飛出視戰地望黄塵蔽天自以四十騎突戰敗之岳雲以騎兵八百援潁昌挺前决戰殺兀术婿夏金吾副統軍尼雅滿蘇貝勒兀术遁去梁興會太行山忠義及兩河豪傑累戰皆捷中原大震飛進軍朱仙鎭與兀术對壘而陣驍將以背嵬騎（軍名）五百奮擊大破之兀术遁還汴京飛檄陵臺令行視諸陵葺治之此謁宋陵一齣之所從出也然則岳軍大戰在郾城穎昌之間至朱仙鎭僅最後之一戰而已其功皆王貴岳雲等成之未嘗有陸文龍歸宋事惟黄佐信有其人初爲楊么將岳飛征么時佐卽降飛且與謀破么之計飛表爲武義大夫禮遇甚厚然亦無斷臂事也此爲岳傳所臆造而劇本因之者實附會耳朱仙鎭一劇滬上各舞臺常演之至謁宋陵則未之見也自北仱李吉瑞至滬而是齣始發現（二） 
 
[常覺] 李家駟字新甫江蘇上元人現住上海高昌廟製造公所西首李寓 
小說 
政治小說 
[鐵血男兒（八十九）] [  常覺　獨鹤]  
　　范老燃雪茄吸之徐徐曰歐洲列辟對於世界潮流乃一任其風濤險惡竟無術以障狂瀾乎彼英法德諸大國坐視强凌弱衆暴寡而不思挺身伏義一主公道眞令人難以索解也烏長嘆曰丈誠長者不知此中機變目今國際交涉無非自私目利而已安有所謂公理卽有一二大國思慨然一樹義幟而旣處洲渦之中則審時度勢深恐牽動大局亦將有所不敢况土西戰爭固明明以暴俄爲主動列强豈不知之桓文不作又孰肯慨助弱小不畏强禦耶范老曰是固然惟衡情酌理君當不致孤立無助他姑勿論君曩在英國戰績甚著西奥司處兹危難若問酬功報德英豈能漠　作秦越視乎烏曰英固我所仰望者業已遣使求助矣英使哀利思君亦頗力袒西奥司想英王顧念舊交必能大有造於我國也范老復詢曰敢問以後戰爭情形更將何若烏曰是難預定已命蘇利卡軍中時時飛遞消息現方專盼尼公爵報告如得警信仍當親往督師由此逹彼以快車行不過一小時而已頗神速當無貽誤若論地勢吾國南境綿長百餘里間旣於屋爾西馬羅尼二處據險設守當可無慮　慮者惟蘇利卡使蘇利卡不陷於敵西奥司必無患蓋舍此則敵軍終不能飛渡也語至此稍憇（二） 
愛情小說 
[自由花彈詞（十七）] [  天虚我生]  
　　原來那戀春小姐見了慕嘉看了書信知道他母親流落常州却無一定住處急欲前去尋親儷簫阻當不住戀春便來告辭愛劍兩人並把前事說明只不說出自已是个女子愛蘭聽了那番風險這等漂離早也淒然動色劍華却正中下懷因道徐兄此去甚好小妹有个嬸母住在常州早想前去探望此番徐兄前去小妹願隨鞭鐙一則路上有个照應二則到了常州我的熟人很多也好代爲尋訪戀春道這个怕不方便我是心如急箭那裏等得姊姊去整理行裝就此告辭了劍華還待嚕嘶却是愛蘭說道徐兄此去自然匆促的很妹妹要去不妨改日還是替徐兄定个暫住的地方和可託的朋友作封書信給徐兄帶去倒是穏妥儷簫也道此意甚佳便請劍妹代爲介紹劍華遲疑片晌因便向身畔取支鉛筆和幾張名剌寫了幾个朋友的名姓又寫了他嬸母的住址與戀春戀春也不暇細看但一揖道謝竟自匆匆而去儷簫和愛蘭劍華一同送到園門却那戀春苦無知覺只帶領了一个老蒼頭肩了一包行李别過慕嘉慕嘉少不得諄囑一番戀春唯唯承命就此告别出門上了藍輿出了閶門到得火車站上其時尚早那開往常州去的火車須待傍晚纔到須得等待幾个鐘頭只把个戀春小姐急得如熱鍋上螞蟻那老蒼頭叫做秦保他在秦府多年當時戀春的母親出閣是他親手料理如今去找這位姑太太時他也自然性急因是没法只得勸着戀春道小姐戀春嗔道你這大年紀怎不曉事在這車站之中耳目衆多也不該喚我是小姐秦保道老奴看左右無人才敢叫這一聲戀春道往後無論人前背後你只叫我哥兒罷了秦保道旣是這様哥兒哪 
　　你今朝是點水未充腸也應該保養身軀莫自忘此刻是夕陽還在樹等待那來車總要上燈光客途第一要珍眠食喜的是此地還堪吃大餐老奴是已經吩咐下請哥兒暫到那邊廂 
　　戀春道唉我那裏有甚心情吃什麽大餐小餐呢秦保道便哥兒不吃請在酒排間裏面坐地一會也比在這裡納悶好些你看 
　　窗明几凈好鋪張滿室的花香和酒香也没个旁人閒入内那桌上有新聞報紙許多張何妨小坐休煩躁待老奴去等候來車坐道旁 
　　戀春道唉這老頭兒眞是嚕囌煞人好好我便依你你去等候來車我便在酒排間坐地罷了秦保不勝歡喜卽便領着戀春來到這車站左邊一間房外推門進去果然好一个潔凈的餐間那西　送上酒點戀春便自坐下順手取張報紙來看秦保見他坐定因道哥兒行李便放在此待老奴去守着來車看是時候老奴便來相請哥兒可不要走向别處去呢戀春點首秦保便自出去這戀春小姐是 
　　手裏雖擎報一張却只是難解愁煩百結腸眼際但看生碧暈渾不辨蠅頭小字一行行心中亂極翻無主好一似入定的高僧坐在龕正在出神雙目定不防到有人背後喚徐郎未知來者何名氏且看書中下卷詳（二） 
 
 
 

Page 11

 
 
   
 
 

Page 12

 
 
   
 
