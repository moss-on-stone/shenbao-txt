# 1904 - 308 - 4911337

 

Page 1

 
 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分件繫編成目錄四十卷己讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書己告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊購取可也 
[報紀哲人其萎事慨書於後]  
　　湖北興國州處士萬清軒徵君斛泉以理學鳴於時年二十卽不應試内外大吏徵之不起歴主湖北之灼庭崇正蘇州之紫陽上海之龍門各書院所至以正學砥勵後進生平著述甚富己付梓者有童蒙須知韻語及通鑑綱目正誤諸書壽至百有一歳卒於光緒三十年九月初八日噩耗傳来各省學人士子咸有山頽木壞之思豈不以國家當晦盲否塞之秋異學爭鳴倫紀紊亂苟非有理學精深之士以砥柱中流必至世道人心將日趨於囂薄而不可挽救在昔漢末黄巾赤眉揭竿倡亂鄭康成以經學授徒於通德里隋之季年王通講學河汾出其門者多致身將相宋自南渡後國勢寖衰幾不自振而程朱諸子以理學維繫人心得延一缐之國脉然則正人君子關係於國家者豈淺鮮哉萬徵君當道咸之際正洪楊諸逆蹂躪中原之時徵君獨能守缺抱殘屢辭徵聘嘗讀益陽胡文忠公保薦之摺略謂鄂居天下之中水陸四達平時富商巨賈往来聚集競尚繁華閭閻耳濡目染相習成風變本加厲識者蓋隱憂焉迨經兵燹迭擾民氣凋殘遷播流離四民俱困此固循環剥復之自然夫亦天心人事轉捩之機會也夫移風易俗教化爲先顧官之與民條告或視爲具文刑章亦倖圖苟免不若其鄉之賢士大夫朝夕與處情易通而言易入者亦勢使然也特以側陋寒微不求聞達當道者又不搜羅汲引任其淪没巖阿無怪乎滔滔皆是提倡無人而浮僞之士且以爲積學之品如某某者卒以無所表見甚至窮餓終老人亦何樂爲君子而恥不爲君子哉鄂之興國州爲江西入楚門户逆匪頻年負嵎蹂躪特甚處士萬斛泉結茅山中讀書談道　至時正襟危坐弦誦不輟賊亦不敢逼自相引去平日以朱子小學曁近思錄爲宗尤精大學衍義并性理諸書家貧兟孝取與不苟前學臣龍啓瑞將拔爲秀才遂不應試延主崇正書皖講席深裨士林其弟子宋鼎鄒金粟均布衣不求仕進安貧樂道砥礪廉隅爲鄉里所矜式臣徵之皆不肯出復加採訪輿論翕然　以爲造物生才原關氣數國家進士不限雲泥當兹力挽頽風得才士百不若得醇士一可否乞恩准將興國州處士萬斛泉給予國予監學正銜庶幾觀感奮興頑廉懦立共率由於仁義道德之域實於人心風俗大有裨益云云文忠之推崇者可謂至矣蔑以加矣旣而湖廣總督張香濤制軍湖北巡撫端午橋中丞又相繼上疏奏保奉旨賞　五品京堂夫胡文忠經濟勳名在中興諸將相中實足首屈一指並非如陸建瀆之徒以理學歎人兹於華士傾倒之忱不啻若自其口出可知世運當極亂之際斷不可無純儒以力挽澆風若張香帥端午帥更以研求新學著名斷非迂拘不通之輩所可比擬而於處士亦同相推許薦剡屢登然則當異學爭鳴倫紀紊亂之秋固不可無正人君子以維持世運也審矣兹者天不假年哲人其萎哀思之意薄海當與有同情僕故略述處士梗概爲世之獨抱遺經者勸焉 
[本館接奉電音]  
　　昨晚八點鐘時京師友人飛電傳来上諭三道敬謹譯登○九月二十九日内閣抄奉上諭湖南學政著支恒榮去欽此同日奉上諭十一月十六日冬至大祀天於圜丘朕親詣行禮四從壇遣延康錫明鐵麟黄永安各分獻欽此同日奉上諭順天府奏請王恕園等處粥廠振米一摺所有通州王恕園等處粥廠並暖廠棲流所清眞寺回民粥廠加恩著賞給米一千五百石以惠窮民欽此 
[湘撫陸春江中丞批示黄統領禀陳剿匪情形]  
　　湘省苗匪作亂經統領黄鎭軍忠浩督勇剿辦業己次第盪平日前將一切情形禀請撫憲陸春江中丞核奪旋奉批示云来牘閱悉該鎭追勦逸匪數日夜之久深入苗峒馬不容蹄人不容趾病弁疲卒奮勇前進東水之役接仗兩日一夜衣服沾濡從不少懈糧食不繼全營食粥該鎭亦甘苦共之卒能力殲悍賊解散脅從似此堅苦卓絶求之古人殆不多覯湘中多名將該鎭其繼起矣閱竟爲之欷歔感嘆不能自己應卽由靖州糧台撥銀二千兩交該鎭分别賞卹以爲士卒用命者勸至第一旗倉皇應調覆舟失去關防非意料所及本部院方嘉許之不遑自應毋庸記過卽由局速刻關防發給具領可也除分行外仰卽知照此繳 
[武寗罷市]  
　　南昌訪事人云江西武寗縣向有小錢票或一百文或二百文藉以流通市面若需現錢仍准向本店取用故民皆便之至今秋縣署帳房亦出小票每張百文逼令行用各店以爲如需現錢誰敢入署向帳房支領因是不肯行用帳房及幕友忿甚聳恿縣尊出示禁止錢票各店不服相率閉市縣尊察知情弊親詣各店鋪婉言開導不知如何肩輿忽彼毁壞親兵差役亦有受傷者事爲府尊沈太守所聞卽委徐大令前往查辦或謂起釁之由因武寗各店均出錢票並無現錢有某甲持票數紙向某鋪兌錢鋪中人無以應以致滋閙甲乃號召多人向各鋪兌錢凡有票者畢至愈聚愈衆以致閉市合縣洶洶大有不靖之勢某大令先行禀府沈太尊卽於某日委徐明府查辦二說未知孰是也 
[坯工滋事]  
　　南昌訪事人云江西景德鎭各窰户屢有與坯工滋閙事蓋緣發給工貲時龍銀每圓須作一千餘文坯工因而不服本年端午節曾因此大起爭端費盡調停始幸無事至中秋前後洋銀價值愈跌坯工以受虧不堪向窰户議减不允各坯工遂於某日聚衆執械與窰户爲難文武員弁聞信馳往致被戕斃哨弁一名傷勇丁數名坯工亦傷斃十餘名地方己飛禀来省請兵彈壓省憲飛札饒州府就近酌撥數營前往相機辦理 
 
 

Page 2

 
 
[加收鹽捐]  
　　沙市訪事人云自川鹽來沙每受行户拖累蜀中大吏遂奏請在沙設一保商局委道員何觀察經理其事鄂中大憲亦在沙設一督銷局以候補道孫詞臣觀憲綜理之前月有己歇業之鹽行中人某某等具禀督憲張香濤宮保如蒙允其復業每鹽一包除例捐八十文外願再捐錢一百文嗣因孫觀察查得加抽一百文鹽商不免困敝於是延衆鹽商善爲勸諭令每包加抽錢三十文鹽商允之孫觀察己據情赴督轅來禀覆矣 
[復設分卡]  
　　沙市訪事人云沙市土藥局向設分卡四處曰金龍寺太師淵下窰灣青龍觀本年四月間曾奉省憲檄令一概裁撤嗣以總局稽查難周恐不免有偷漏繞越之弊爰由局員金别駕於前月具禀省憲請仍設金龍寺下窰灣分卡兩處省憲允之 
[匪棍成擒]  
　　京師訪事人云九月初三日南營西珠市口汛兵某甲訪悉有擄人勒贖之著名匪棍某某等多人窩匿前門外迤東南蘆草園南缺予小巷内某娼寮卽禀明汛弁張都戎派出弁兵二十餘名當夜馳往兠拿諸匪聞砂各持洋槍抗拒相持良久嗣以匪彈無繼始得擒獲七人帶回研訊旋由步軍統領衙門奏明送交刑部訊辦當往拿時弁奮勇前進被匪槍彈擊入小腹受傷甚重急送醫院調治未知能免性命之憂否此外有二兵受傷尚無大碍 
[京師决盜]  
　　京師訪事人云九月初四日刑部處决盜犯十八名有某國人持照相器具欣然而往立於劊子手身後以便映成小像俄而大喝一聲刀起頭落腥血横飛忽見洋人跌仆於地觀者譁然近前視之則口吐白沬氣息奄奄當經同來之華人將洋人移至市肆檐下俟事畢人散然後雇人舁回 
[清理積案]  
　　南昌訪事人云江西永豐縣有上控積案十餘起縣控未結案又二三十起前經吉安府胡太守禀請省憲遴委幹員前往訊結省憲特委王大令朝賀會同印官將積案十餘起兩月之内慨行研明並將縣案二三十起亦一律定斷省憲有見於此昨特札委王司馬震銘往撫州陳大令人端往建昌夏大令和會往瑞州袁州石大令燿春往臨江劉大令澍往九江黄司馬立權往南康劉大令嶽昭往廣信牛大令棨往饒州徐司馬福基往吉安周大令世謙往贑州田大令振均往南安寗都等各府州屬會審新舊各案並嚴定賞罰章程以資勸戒 
[主政仙逝]  
　　松江訪事人云郡紳章甓菴主政經濟文一時之望通籍後觀政銓部勤愼從公旣而補外務部主事公法約章頗能諳悉商部尚書振貝子奉使日本時以主政肆應多才調充隨員回國後襄辦外交益形諳練不意本月二十四日家中接到京師電報悉主政己於某日病故京邸未展長才遽悲薤露邦人士之宦遊四方者從此又弱一個矣爲之慘然 
[良吏風規]  
　　杭州訪事人云署瑞安縣知縣王斗槎人令蒞任以來頗能留心民事兹因瓜期將屇深恐所屬士民循例致送德政牌傘爰先期出示曉諭云爲敬辭牌傘剴切曉示事照得州縣本親民之官凡民間疾痛苦癢所以扶持抑搔之者惟官是賴故民之視官則曰父母官之視民則曰子民非逾分之稱乃親切之詞也一不稱職毁卽隨之何論乎譽古之稱循吏者臨去或遮導攀留或圖形誌慕固實有恩德浹於人心而後有此特别之事邇來吏治日壞人心不古而沽名釣譽或且勝之往往當臨去之日借古事以自文其陋官以是邀譽於民民以是貢譽於官一若不如是不足以昭官民體面者而不知實有禁令在也我高宗純皇帝聰明天亶有鑒於兹諭勅大小臣工凡建樹去思德政碑匾百姓製造萬民衣傘等事悉懸爲禁年終彚奏天語煌煌宜如何遵守乃今之官吏每逢任滿有期轄下人民弗論其官之賢不肖動輒以德政牌萬民傘送行而官亦靦角受者則何也本縣宦浙己十年矣才力短淺器識迂小於親民二字自問實有未逮曩宰雉山素食四載果以不稱職去任去夏六月來攝瑞篆瑞固文物之邦黄侍郎孫學士本縣師也林孝廉紹年楊明經紹廉係本縣丁酉科分校之士淵源所自又結一重淵源所責望於親民官毋貽師友羞者如此其重屈註猪肝之累將近一年奉文交卸行有日矣百所謂民間疾痛苦癢賴扶持抑搔之者宜乎期日己可豈知地方應興之利仍未興應除之弊仍未除積牘盈尺并新舊瑣屑之案尚不能一一清理日夜思省抱疚滋多蓋自疚才力之短淺如故器識之迂小如故無一事有裨於我民而欲覘然受此牌繖問心己屬不安况歴奉憲飭欽奉諭旨申禁按年結報在案違例之事斷不收行昨接有人來函函尾有牌繖榮送西字原屬錯愛之語愧不敢當竊恐尚有未知本縣意者合將前項情節剴切曉示爲此示仰闔邑人民知悉爾等須知德政牌萬民傘等事聖朝早己懸爲厲禁萬不能行又須曲諒本縣一年之内未能周知民隱常深歉仄之苦衷毋任循俗致送如違弗受切切特示 
[鶯遷志喜]  
　　揚州訪事人云日前周學海觀察公館中接到東省發來電信知正任山東巡撫周玉師己蒙恩調署兩江總督而以正任山東布政使調署江寗布政使胡方伯廷幹署理山東巡撫等因觀察爲玉帥哲嗣一時之與有交誼者咸往道賀馬龍車水爛其盈門 
[松郡獲梟]  
　　松江訪事人云鹽捕中營吳金忠都戎麾下領哨高友才前在得勝港被私販槍斃經華亭縣蒞驗緝兇在案事後都戎訪悉私販係巢湖人孔姓及漕涇人夏姓爲領帮爰卽移文請爲拘拿九月二十三日華亭縣孫花樓大令商請中營何雪門參戎撥兵兩哨飛往漕涇拿獲皖人孔甲曁夏某之弟並其黨張阿三解回華亭縣署大令升座研訊均不承認爰將孔掌頰四百下與夏同押公所張飭上老虎凳良久始放下收禁又郡境東北鄉蟠龍鎭迤北上海青浦嘉定三縣交界之諸田鎭現有皖梟在彼開賭委員王君聞之卽偕飛划副左營哨弁林秉忠所統師船六號駛往驅逐及抵鎭見河干泊有鹽捕水師護軍某哨某號等字樣上前偵探艇中人遽爾開槍飛划水勇亦躍登岸上互相轟擊旣而槍船中人擊斃二名遂紛紛竄退各勇復奮力兠拿拘獲槍船三艘並後膛槍八桿有一籃中内儲信札並吳家榜名片後有專誠拜謁不作别甲詢知吳家榜係匪目爰將拘獲形跡可疑之某某兩人並槍斃兩梟快槍八桿槍船三艘一併解送松江府署府尊田紹白太守卽提二人到案研訊一面委婁縣黎子新大令檢騐二梟屍首 
[邗上官塲紀事]  
　　揚州訪事人云九月二十一日爲正任江蘇按察司署兩淮鹽運司恩新甫都轉嶽降之辰都轉預飭司閽人凡有餽送禮儀者一概璧謝署中上下人等亦不許稱觴是亦可見都轉之儉德矣○山東布政司調署江寗布政使司胡方伯廷幹交卸東藩缘務起節履新遵陸至清江換乘官舫南下九月二十一日下午憲舟駛抵維揚府尊余太守江都縣朱大令甘泉縣白大令均先期山迎迨憲舟下椗後卽紛紛呈遞手版禀見方伯以次傳見然後命輿詣各署簽　旋卽回舟小泊一宵於二十二日清晨揚帆出江江甘兩邑宰循例送至瓜洲口始返 
[松郡官塲紀事]  
　　松江訪事人云九月二十六日爲華亭縣孫花樓大令五旬壽誕先期就本署特闢壽堂届時府憲田太守中營何參戎以次均往拜賀郡中各善堂董事亦均餽禮申祝○華亭縣孫花樓大令中營何雪門參戎拓林通判李冬生别駕前營余志賓遊戎同宦松地 
 
 

Page 3

 
 
遂結金蘭從此於寅誼外又添一重交誼矣 
[鑑湖近錄]  
　　紹興訪事人云山隂等縣經徵糧賦銀米折價項下所得贏餘數殊不貲近曾迭次抽提學堂經費津貼瘠缺兹又派認奉部攤解之北京練兵處及商部經費等欵各縣雖不敢抗違然均藉口於酬應浩繁支用甚鉅互相觀望不肯遵抽刻奉藩憲翁方伯專員来越分頭守提謂如延玩定照短欠正供照例嚴行撤參各牧令雖未敢顯違然不免竟起怨咨矣○日前府署門丁洪某外出觀劇與山陰縣差役潘榮因細故口角潘遽喝令其子繼林及夥役茹某扭洪及刑某羣起攅毆傷勢頗危事後府尊熊再青太守飭山陰縣湯大令將潘等拘解到案笞責發押擬欲重治其罪經人一再緩頰并認償養傷費若干始得從寛定案潘發遷善所收禁十年其助惡之陳某監禁五年茹某三年以示懲儆此後恃勢横行之差役當可稍知儆懼矣○紹郡土藥局經徵印花稅頗形起色故委員高大令廷瓚迭届任滿均奉蟬聯兹由總辦許太守查得上年比較增收一成以上當卽錄紀大功一次以示鼓勵現己札行飭知矣 
[上海官場紀事]  
　　候補知縣張杏農明府毓麟昨投道轅禀知赴蘇謁見各大憲○法租界讞員陳楚生明府曾培昨由蘇州公畢回滬投道轅禀知銷假○昨日淞滬釐局管庫委員榕吉孫明府興候補知縣江仲靑明府如蓮先後至縣署拜會縣主汪瑶庭大令 
[冬防委員名單]  
　　刻届開辦冬防之期昨由道憲袁觀察札委主簿武少尹維周辦理保甲縣丞林二尹建樞巡檢謝少尹恭壽辦理冬防主簿應二尹寶琮爲東局冬防委員主簿莊少尹梓爲西局冬防委員吏目黄二尹蓉繁爲南局冬防委員從九郁二尹堃爲中局冬防委員縣丞沈二尹湛爲北局冬防委員 
[開辦冬防]  
　　保甲總巡朱森庭明府以十月初一日爲開辦冬防之期因飭南市十六鋪二十三七鋪各巡防局員每晚輪流帶勇巡查並派汛捕地甲按叚查察 
[令節停訊]  
　　今日爲下元令節英美等國租界公廨讞員黄耀宿司馬查照向章先期照會英總領事署及各捕房暫行停訊所有各案俟禮拜二解候訊判 
[賽會路由]  
　　今日爲下元令節好事者舁城隍神出巡先期山會中人掣定路由是日神駕出廟朝西過陳市安橋往南過晝錦牌樓三牌樓走縣西縣南往西過太平街杜家灣過穿心河橋往北過石駁岸走東馬橋朝東過紫金橋往東朝北過侯家浜朝東過中香花橋沉香閣朝北過北香花橋往東過福佑橋出天官牌坊往東過海防署往南過益慶橋走東街往西過彩衣街朝南過魚行橋往南朝東出東唐家弄朝南走天燈弄進談家弄走道轅朝北過蔓笠橋往東出大東門過吊橋往東至老馬路往南一直至萬裕碼頭往四朝南過鹽公堂進梅家弄往東過靑龍橋朝西過東鈎玉弄往西朝南走沙家石橋朝西往北到壇夜會由壇朝東過吊橋進西門過莊家橋往南朝西出北弄過參府署走楊家橋出胡家弄由守府署過薛家橋朝西進王家弄往北過陳箍桶橋走太慶坊過縣橋往西過太平街往北縣西縣東過四牌樓走長在橋往西一直回轅 
[尚賢堂課案]  
　　美國進士李佳白先生設立尚賢堂普通學校於法軍營之東一時有志之士負笈而来者莫不頌公雨春風誠以先生之章程美善教法周詳也今將該堂肄業生九月課案照錄於下以供衆覽品行　劉季康　龎善慶　吳增裕　英文歴史　沙慶　胡文耀　英文地理　伍鑄　龎善慶　吳增裕　英文特班　劉致祥　胡文耀　蕭定安　頭班　龎善慶　陳梅奎　伍鑄　二班　徐志薌　許卓然　文法特等　劉季康　劉致祥　頭等　龎善慶　伍鑄　二等　朱元愼　周雲章　算法頭等　胡文耀　劉季康　二等　龎善慶　伍鑄　英文條論　沙慶　胡文耀　劉季康　繙譯科　沙慶　劉致祥 
[飭拿梟棍]  
　　蘇松太兵備道袁海觀觀察訪得南匯縣屬新塲鎭近有著名梟匪迭犯巨案之楊金生糾同土棍顧少弟孫金村等在彼擄人勒贖擾害良民立卽札飭縣主陳苕民大令派差嚴拿訊明懲辦以戢匪燄而安地方 
[委選警兵]  
　　九畝地營勇由蘇松太兵備道袁海觀觀察改爲警察己於前日選取八十二名尚缺十八名昨日特委上海縣汪瑶庭大令代選精壯俾令允當 
[恊緝私鹽]  
　　前者府海公司商人遞禀蘇松太道轅請轉飭浦東保甲總巡謝岳松明府帮同巡緝私鹽道憲袁海觀觀察商之江海關稅務司好博遜君札飭謝明府遵照辦理邇由公司中經理人赴局與明府商議擬在浦江設立巡船以期水陸一體協緝禀知觀察業經批准明府己擬於日内遵照開辦矣 
[飭拿私販]  
　　日前江海新關某洋人因事至浦東遇私販多人駕船數艘滿載私鹽正欲兠拿私販膽敢執械拒捕衆寡不敵當即退回將情禀知稅務司好博遜君函致蘇松太道轅請爲查辦道憲袁海觀觀察接閱之後卽札飭浦東保甲總巡謝岳松明府迅卽查明派差跴緝務獲重懲 
[覆舟罹禍]  
　　嘉定人蔣小山之猶子小字耕泉年甫十三曾受業於東文教習村井汀全君現己畢業近日村井君由署理兩江總督端午帥聘赴蘇州大學堂充當教習因函致耕泉前往襄助九月二十四日耕泉挈二家丁附大東公司小輪船起行是夜行至崑山轄境天燈港忽遇戴生昌之順安小輪船飛駛而至不及避讓遂被撞沈耕泉與二家丁及某甲等四人同罹於難次日撈獲屍骸四具經縣主某大令騐明妥爲棺殮前日載回滬上蔣本擬禀官究辦嗣經人解勸償還撫卹銀若干事始寢息 
[馬車肇禍]  
　　昨日午後二點半鐘時協大馬車行之轎式馬車由四馬路迤邐至棋盤街中西藥房轉角處適遇行人某甲不及避讓致被撞倒輪盤由甲腰際碾過登時昏暈當經一百四十八號巡街印捕將甲雇車送入捕房捕頭著送仁濟醫館求治然恐受傷甚重難保無性命之憂矣 
[縣訊盜犯]  
　　英美等國租界公廨移解搶劫浦東楊春華家之盜犯蘇阿三談未金劉金寶宣開夫四人至上海縣前晚縣主汪瑶庭大令提訊蘇談狡賴不承劉供小的由江北原籍携帶洋銀四十餘元來滬擬販布而回不意被蘇騙去屢索無著至八月初始約小的至浦東取銀小的不知其計隨之而往至則逼令同至楊春華家行劫被騙之欵仍示還楚叩乞矜全宣供小的被蘇騙去洋銀十餘元餘語與劉相同大令喝將蘇鞭背二百下始供認小的與談俱阜寗縣人先後糾劫車袋角施姓及浦東楊姓等家三案大令著將蘇談釘鐐收禁獄中劉宣押候核辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蜀棧雲痕]  
　　重慶訪事人云蜀之西北有石泉縣自本年六月杪至七月初地震四次末後震動最甚惟幸無坍屋傷人之事○　四川松潘廳屬十五站之地有大山名阿米麻靑者產金甚旺前由甘肅人某某等在彼開採以未得法所獲無多今擬由官提倡招商開辦未知果能有成否也○叙州府府屬產樟樹甚多土人取以製器人皆喜之惟消場不旺近有某君自海外歸擬仿西法化煉樟腦事果有成獲利必能操劵也○萬縣所屬之大周里地方藴蓄銅鐵煤礦眞有取不盡用不竭之勢現經汪黄之大令禀請川督准予是處紳商自行開採以挽利權○成都英總領事謝立山君於本年六月間由都起身至嘉定雅州復由雅州起身於七月初十日至打箭爐暫駐南門楊姓家現己行抵巴塘擬直達拉薩與前任重慶領事官韋禮敦君相會韋蓋現與噠賴喇嘛辦理交涉者也○駐藏大臣鳳茆堂觀察己於中秋節前啓節由川入藏矣○重慶進口貨有落地釐名曰老釐出口貨物之稅名曰新釐川督錫制軍銳意整頓各釐卡委員承其意旨雖零星小販無不重捐閭閻小民久己怨聲載道九月初有鄉人購瑣物出城爲關卡拘獲重罰於是衆情洶洶相率罷市不知如何丁局也○日本人竹川籐君創設重慶日報社己於重九日出報每張取錢十二文蜀人購閱者尚多將来必能起色也 
[潤州近事]  
　　鎭江訪事人云常鎭通海兵備道兼鎭江關監督郭月樓觀察前赴姑蘇謁見各大憲事畢旣又折赴滬江晉謁鐵路大臣盛杏蓀宮保兹己事畢於九月二十三日附招商局江裕輪船遄回潤州鎭城印委各官咸詣江干迎謁如儀有頃又展輪溯江西上聞觀察因有要公急須赴金陵一行也○原任鎭江府知府祥遂安太守福病殁任所筮期九月二十四日開弔鎭城各官紳咸整肅衣冠詣署叩奠素車白馬爛其盈門○九月二十四日上燈後城外西塢街萃和錢鋪夥某甲手持洋銀百餘元在櫃上估看爲棍徒所見向之奪取飛步而逃甲竭力窮追己查無蹤影隨奔赴圑防局報請緝查○鎭江下遊釐捐總辦胡志雲太守前赴金閶禀見上憲刻己事竣隨於九月二十六日乘官舫遄返京口 
[月湖寒汛]  
　　寗波訪事人云九月十一日之夜魚更二躍時郡治南門桂芳橋張某家不戒於火忽兆焚如霎時烈燄飛揚直衝霄漢當由城廂内外各水龍馳至汲水狂噴無如火勢猛烈異常不甚得力焚至一點餘鐘之久始熄是役僅焚去巨屋一進因四面墻垣高峻得免殃及鄰居○奉化縣民人侯火珠前因毆斃人命經縣主王大令汝賢拘案訊明收禁近己押解至郡呈請府尊喻庶三太守訊勘太守飭寄禁鄞縣獄中旋卽提案錄取口供詳請上憲核辦○日前鄞縣南門某印花鋪學徒某甲與夥某乙口角被擊傷鼻孔血溢如流甲忿甚遂糾集多人前往報復乙寡不敵衆受傷頗重當由家人舁赴鄞縣喊控縣主高子勛大令將傷痕騐明卽令舁回醫治一面飭差拘甲等到案究辦 
[吳山立馬]  
　　杭州訪事人云杭省各書院除崇又紫陽改爲縣學堂外如敷文等書院仍照向章按朔望校試所有明歳乙己年監院兹奉撫憲聶仲芳中丞派定敷文書院王拱宸學海堂教廉書院夏樹桐朱炳炎吳士鑑詁經精舍高矩各紳現己循例詣撫轅禀謝矣○日前藩轅牌示云永嘉縣安溪巡檢邱嘉樹樂清縣典史張廷藻著於九月二十二日来轅聽候騐看○奉化縣縣丞缺飭新選是缺之鍾杏南赴任宣平縣典史缺委試用府稅課大使祝廷嘏署理武義縣教諭缺委副貢就職訓導謝補袞署理○平湖縣兼管乍浦海坼要缺夙稱繁劇難治自徐紫若大令下車後查得東鄉一帶毗連江蘇金山縣汊港紛歧向爲光蛋鹽梟出没之所因卽會同營汛嚴行剿捕匪蹤得以漸絶旣又諭飭城鄉分設民圑選派繆紳等爲司董捐廉集欵采辦槍械撥給各圑局承領以資保衞而息盜風 
[浦東保甲總巡局紀事]  
　　三林塘王金生王根林二人赴爛泥渡保甲總局控被流氓龎財几康阿才等誘往某處賭博輸負洋銀若干反被紏人行兇毆辱心不能甘求恩提究總巡謝岳松明府正欲飭提而龎等亦投局禀訴王等因拆稍不遂挾謙誣控求賜鑒核明府諭候派差查明訊斷○顧關全控李林生僞稱代謀包工生理騙去洋銀衣飾約值洋銀百餘元求恩提究總巡謝岳松明府提集人証訊供之下以兩造各有不合飭交保出外理明禀復 
[英美等國租界公廨紀事]  
　　前者寡婦魏李氏控繅絲女子阿香誘匿童養媳阿鳳任情勒贖經讞員黄耀宿司馬訊得阿鳳實爲李阿烏所匿因著提李訊核昨日原差將李提到禀知司馬著押候過堂復訊○美商美豐洋行主控義昌懋倪子香欠銀不還等情昨日己由保人將倪送廨司馬諭候訂期會訊○三百八十六號華捕送迷路之江北女郎到廨請爲安捕值日差向之盤詰女不發一言因卽據情禀知司屬奉諭暫交官媒留養候出示招領○三百九十一六百二十四百二十七二百六十九等四號巡捕先後送病民某某等到廨請爲安揷可馬著一併送交棲流公所醫養○五百三十九號華捕送米路男孩趙桂生至廨值日差詰知此孩年甫十一禀知司馬著送棲流所留養聽候招人認領 
[英租界捕房紀事]  
　　前晚積竊張才發即混名灰茭白者濳至四馬路一百二十八號門牌某妓院行竊金銀首飾及衣服等件綢之而逸適爲一百三十八號巡捕所見連贜帶入捕房捕頭令押候解送公堂禀請讞員黄耀宿司馬懲辦○對買賊張某混入四馬路泰利洋貨號託名購物乘間圖竊經店夥當塲拿獲送入捕房捕頭令押候解送公堂禀請訊辦○有傳錦齋者行經大馬路忽失對時表一枚因卽投報捕房請爲查緝捕頭允之○偷兒陳阿三掩入福建路四百七十號門牌陳同泰棧行竊棉被一條拱至某處銷售適爲包探王長桂所見連贓帶入捕房捕頭令押候轉解公堂禀請究辦○楊建勳至北京路六十八號門牌大東棧内行竊鈔票洋銀二百四十元報由包探王長桂查獲帶入捕房捕頭令押候解送公堂禀請訊辦○沈阿林潛至寗波路一號門牌復順號内行竊木箱經三十七號巡捕拘獲帶入捕房捕頭令押候解送公堂禀請訊辦 
[法租界捕房紀事]  
　　江北人吳阿仔攫取某魚販對時表一枚當塲拿獲扭送捕房捕頭向詰之下供稱代挑鮮魚至菜市街銷售因爭力錢誣指攫物捕頭命押候查明核辦○積竊王阿福前在北京輪船行竊搭客衣服爲包探查悉解牽讞員陳楚生大令訊供判發改過所監張三月昨己期滿由局送回捕房捕頭命押候解送公堂請示核辦 
[美租界捕房紀事]  
　　前晚無賴胡阿德以所私蕩婦劉張氏又與邵子堂結露水緣糾集林星寳陸森大金兒生徐毛弟等奔至氏處將氏與邵曳出兇毆三百三十八五百二十二號巡捕見之一併拘入捕房捕頭令押候解送公堂禀請讞員黄耀宿司馬懲辦○前晚西人某甲醉態酕醄在百老匯路一帶手舞足蹈恣意行兇適爲一百六十號印捕所見因卽拘入捕房捕頭令押至酒醒時釋出○昨日二百八十九號巡捕見東洋車夫李招福停車公平路有違租界章程上前欲拘李濳賄小銀錢二枚意圖縱釋捕不允遂帶入捕房捕頭令押候解送公堂禀請訊辦○昨晨五百四十二號巡捕巡至百老匯路福和里見一乞丐倒斃其間當卽回報捕房捕頭令傳是圖地保轉報某善堂備棺收殮○江北流　 
 
 

Page 10

 
 
沈阿善余小伍子等徘徊虹口司各脫路一帶見有酒醉西人者道出其間卽突前欔取身畔所帶洋銀而逸事爲捕頭所聞因於昨日令包探劉阿炳顧福其偕六十六號西包探前往將沈余拘獲帶入捕房押候解送公堂禀請懲辦○前晚粤妓陳阿彩在青浦路一帶招徠狎客適爲二百五十八號印捕所見拘入捕房後經鴇婦某氏到来願存洋銀若干元將妓保出捕頭允之 
 
 
 

Page 11

 
 
   
 
 

Page 12

 
 
   
 
