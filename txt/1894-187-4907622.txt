# 1894 - 187 - 4907622

 

Page 1

 
 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎朗紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製櫸木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[增廣華英字典出售] [  三馬路申昌書畫室啓]  
　　增廣華英字典一書爲粵東鄺容階司馬所輯其中縷析條分便於檢閱較初印本更爲美備誠牖人之寳筏度世之金針也爰付剞劂以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[新印繪圖大紅袍告成] [  圖書集成局代啓]  
　　大紅袍一書歴記海忠介公事蹟有聲有色能令閱者色舞眉飛雖體例倣乎章回而筆意高超頗足别開生面兹用鉛字白紙排印復倩名人摹繪成圖刻已告成分裝四册核定每部洋銀五角諸君子請臨本埠三馬路申昌書畫室三洋涇橋煥文書局及三洋涇橋文淵山房購取可也 
[戰必勝說]  
　　有客問於余曰今者中日兩國兵禍亟矣敢問果將與之一戰乎抑仍可言和乎余曰此則鯫生所未敢知也客曰以意度之戰果能勝乎曰奚不可勝之有客曰於何决之曰戰勝之道不外天時地利人和三者今日本皆失之曷爲而尚不可勝哉日人方秣馬厲兵集雄師於高麗諸埠而東京等處則猝然地震衙署半多傾陷且有某中尉被壓身亡矣山形縣及横濱市則更屢兆火災焚屋不計其數天殆惡日人之喜功好大黷武窮兵故特爲之示兆眹於未然使之知所儆懼乎而安得曰得天時日本一島國耳四面皆海依倚全空今欲與之從事於洪濤巨浪之中可由廣東繞道香港折而至横濱直擣浦賀進偪品川更分師西攻下關牽掣其勢使首尾不能廻顧此用兵之正道也然此兩處日人必預爲之備則不如東西出没變化無方一由高麗釜山南下據對馬壹岐一由南洋逕入加太等海峽或據淡路以偪之一由長崎繞至北方奪佐賀縣以搗下關之腹一道出琿春自圖們江渡青森據箱館然後由箱館南下會師横濱一由新澙陸行出東京之背一由臺灣進兵據麑島分兵以助攻東京亟肄以疲之多方以悮之試問滄海中黑子彈丸其能禁雄師之蹂躪乎又安得曰得地利至於日本之人心更紛紛不定其喜循舊俗者曰守舊黨其喜效西法者曰維新黨亦曰改進黨此外之辯言亂政不守王章不知國法者則曰自由黨近又創爲政黨名爲維持國政實則陰樹奧援人各一心人自爲黨議院之内各抒意見舌戰不休甚至堂堂執政大員有被黨人所毆辱者更安得曰得人和嘻天時地利人和俱不足恃而尚欲奮螳螂之臂妄自當車恐不待交鋒而早已轍亂旗靡矣更何須　中國之大張撻伐我武奮揚哉客曰我聞之用兵之道必能戰而後能守能守而後能和中國於守戰和三者果皆確有把握不致臨事張皇乎曰秉國者已籌之熟矣何待我輩之杞憂爲我中國自倣行西法以來凡事皆一洗因循之習沿江沿海各口岸砲臺林列鞏固堅牢北洋所練水師直與泰西無異南洋及粵閩諸省鐵艦鋼艦其大倍於日本其數亦多於日本而又設機器局以製槍械設武備學堂以習練戎機十餘年來舊觀頓改以此言守尚何慮敵燄之鴟張乎至欲决勝於海疆則日兵素未與他國交爭譬如子弟之未入試塲者烏足與老師夙儒論文角藝我中國昔年與法人交戰敵此虎狼之國猶且負少勝多雖石浦馬江兩遭挫衂而臺灣諒山諸處陸戰水戰皆能迅掃敵氛豈足以禦法人者轉不足以禦日本乎且中法相距窵遠故但能交兵於中國海面不能直逹巴黎斯日本同在亞細亞洲可一面借高麗作戰塲一面綂率雄師進擣以上所云日本各海口日人兵額甚少雖有常備兵可以徵調然率市人而臨陣徒見其喪身於戈林彈雨中已耳我故曰戰必可勝也迨日人計窮力竭宛轉求成我國家素以休兵息事爲心不妨與之重申和好先索回臺灣所償兵費五十萬再取歸被占之琉球然後毁去天津所定專款三條另訂簡明和約使高麗永爲我大清藩服日人不得輕越鴻溝末乃索償我此次所耗兵費若干有一不從再以全師壓其境上是之謂能守能戰而後能和夫中國猶螃蟹也暹羅琉球緬甸爲蟹之足安南高麗爲蟹之螯今足旣摧折無餘失去安南螯亦祗存其一旣不能横行郭索僅恃一螯之利尚可覔稻穗以充飢若并高麗之一螯而去之將僅留此塊然之蟹身豈不一悮再悮以致終悮耶我乃深服馬逹嘠斯嘠之女主矣昔歲法人用兵於馬逹嘠斯嘠兵臨城下迫以哀的美敦書獷悍之情現於詞色廷臣中有以割地求和勸者女主厲聲曰國中宇土傳自祖宗寡人誓死守之若以寸土與人卽無以對祖宗於地下夫馬逹嘠斯嘠僅亞非利加洲一部落耳其主亦薰香傳粉之流耳猶且宗祐關懷慷慨誓衆豈以堂堂中國而反不能庇一屬藩乎况今者日人於天時地利人和一無所得我中國則守戰和三者俱可操縱自如而又萬衆同仇義形於色雖當軸者老成持重似不肯輕啓兵端而民間談及日人輙裂眦咬牙大有欲得而甘心之意尚何有所畏忌而讓日人以爭先哉客乃聞而色壯鼓掌稱善者再執筆人遂詮次其語成戰必勝說 
[諭旨恭錄]  
　　五月二十九日都察院題考試八旗文童監試滿漢御史一本奉硃筆著敬祐安維峻去欽此 
[鳳池藻夏]  
　　吏部爲批示事據俸滿敎職曾士剛呈稱竊職係河南光山縣副榜由考取翰林院孔目遵例改敎選授孟縣敎諭嗣經中試舉人初次六年俸滿經河南巡撫裕騐看現在業經保題到部兹因會試來京就便呈稱騐看帶領引見取具同鄉京官印結具呈到部查曾士剛河南孟縣敎諭因初次六年俸滿經河南巡撫裕保薦到部尚未奉旨應俟題覆奉旨後再行帶領引見相應批示可也○本年科考八旗文童經順天學政李芍農大宗師文田牌飭順天府儒學於五月初二日下馬初三日考試八旗滿蒙漢生童經古正塲初四日考試八旗滿蒙漢生員正塲初六日考試八旗滿蒙文童正塲初八日考試八旗漢軍文童正塲已由儒學行知各衙門查照辦理矣○吏部爲示傳事所有明保湖南補用道張鴻順勞績保舉廣東候補道周炳勳保舉山東候補知縣恩榮王殿元保舉陜西候補知縣曹鴻儒等本部於五月二十四日帶領引見相應示傳該員等於二十二日卯刻衣冠赴部演習口奏履歴二十三日晚在内城左近歇宿二十四日丑刻穿天青褂備帶補褂元青褂並佩帶對子荷包手巾赴西苑門六項公所吏部公所 
 
 

Page 2

 
 
書到伺候排班帶領引見再是否現任原任一二品大員子孫抑或現任一二品大員兄弟立卽赴部呈明毋違特示○户部爲知照事所有奏補本部湖廣司漢主事一缺本部於五月十三日帶領引見奉旨户部湖廣司漢主事員缺著陳慶桂補授欽此十四日述旨奉旨是欽此欽遵到部相應知照吏部查照○兵部爲咨行事所有考試八旗文童例應由左右兩翼副都綂中請派各一人隨帶叅領章京二三員入塲彈壓相應咨行值年旗轉行八旗滿蒙漢固山各將副都綂堂銜及署堂銜務於三日内咨送本部以憑辦理至咨送後如有升遷調轉出差告假等事亦卽隨時咨報以便扣除○吏部爲批示事據分部主事伍毓崧呈稱湖南新化縣舉人遵新海防例報捐主事雙單月分部行走取具同鄉京官印結呈騐執照其主事捐案於本年五月初三日呈請揀選本部於五月二十四日過堂查該員於光緒二十年五月二十日户部核准給照核計係在未揀選過堂之先應由未揀選報捐候補交銀兩户部核准再行列入騐看相應批示○兵部爲知照事武選司案呈現出有廣東增城營右營守備湖南撫標右營中軍守備各一缺截歸五月分由部揀選按照奏准各章均應漢藍翎侍衛到班查有周振鰲年三十六歲廂白旗漢軍廣州駐防由已丑科武進士漢藍翎侍衛行走二年期滿咨部以守備用又袁池清年三十二歲甘肅鎭原縣人由已丑科武進士漢藍翎侍衛行走二年期滿咨部以守備用均應擬選相應知照貴領侍衛内大臣處傳知该二員於五月二十五日赴天安門外本部朝房聽候掣簽萬不可悮○五月二十日清晨廂紅旗步營官兵多人在宣武門内簾子胡同緝獲賊犯三人當卽鎖繫解至右翼翼尉下處拷訊口供以便請送提署究辦○五月二十日　皇上北郊祀地所有路旁叩閽之旗人惠增文童王三槐等二名奉旨交刑部嚴行審訊　旨下後卽由步營官兵將該二犯押解刑部交由當月司收犯寄監廿一日經刑部堂憲簽掣分歸四川司訊辦○吏部示傳明保江蘇試用道李經楚保舉直隸候補知縣劉賡南山東候補知縣岳齡等本部於五月二十四日帶領引見相應示傳該員等於二十三日晚在内城左近歇宿二十四日丑刻赴西苑門六項公所吏部公所書到伺候排班帶領引見如排班時不到卽將綠頭簽撤下並於二十二日辰刻赴部演習口背履歴再是日穿天青褂備帶補褂元青褂並佩帶對子荷包手巾毋違特示○神機營爲咨傳事所有本營各步隊練兵懸缺業經各固山將保送之人先後册送到營兹本營於五月二十七日卯刻在兩黄旗敎塲挑補兵缺相應咨行貴固山傳知前經册送之人務於是晨前赴該處預備挑補 
[譯日本報紀朝鮮事]  
　　日本政府旣派外務書記官加藤增雄赴韓傳訓令於大鳥公使道路相傳專派公使赴華與李傳相議事至今未見派人而東京文武大員往來議事甚形忙碌日皇據各大員奏事後召樞密院議長山縣伯爵進内廷詢問山縣伯退朝卽集各顧問官會議就緒然後覆奏七月三號日報載朝鮮政府向日公使請撤兵大鳥公使以保護商民爲言不允撤兵寓居仁川之華商閉店歸國者甚多至六月廿四號一律閉歇所有貨物及婦女皆由兵船裝運而去日本陸兵分駐京城仁川龍山九蜆山及麻浦楊花鎭又六月廿三號日本駐韓訪事人特報朝鮮之事危在頃刻華兵在牙山屯營者今則都進京城日本兵駐仁川者亦大股進京中國袁公使與日本大鳥公使往復議論未知結局如何惟人心洶洶日本寓居仁川人民本日午後五點齊集會議男女凡六十歲以上與未届十歲者明日搭筑後川丸回長州馬關在京之泰西人亦於昨夕出京下仁川本日晚有急使至仁川日領事館會能勢領事於别室密談數刻大約有急報齎至也是夜領事館中於深更時猶辦事廷前燃點篝火不絶仁中國理事署昨日來屢扯信號旗以事報知軍艦署門外警備嚴密大異平時又改進新聞三號午後發來附張言中日開戰之事危如累卵本月一號天津來電李伯相令發兵十五營每營五百計共七千五百名至韓溯大同江而上向平壤又中國政府已准李伯相開戰又一號午後八點英京倫敦來電曰中國政府准李伯相出師可以便宜行事又聞華兵已出直赴朝鮮合以上諸電觀之中國已定議决戰未知日本準備如何上月廿七號日本第三次運往之陸兵已到仁川漢城凡居漢京者不論貴賤上下皆準備避難王室選最强兵丁晝夜警衛又言此兵據奉護王族遷移别所又日本軍隊在韓特設軍電京城仁川間已將電綫架就以便傳遞消息釜山京城間亦在架設漢江横斷京畿道内灣物灣漢江適當仁川京城之衝過此者必招渡船近來日本兵進京城仁川九蜆山韓人作渡船生涯者匿跡不出非但漢江渡頭寂無人影卽龍山渡頭亦不見舟楫日人病之特著陸兵中之工兵架一大舟橋瞬息可逹以上諸說皆自日報譯出閱之可以悉彼國之軍情明朝鮮之地勢惟其中不免有紀載失實處慧心人自當分别觀之 
[拜會領事]  
　　中國北洋水師鎭遠致遠及另一艘於上月廿一號入仁川港目下中國兵船共有七艘廿三號鎭遠管駕林提督泰曾偕隊兵一人高麗官一員赴仁川日本領事署拜會適領事不在遂鳴騶而返 
[高使回國]  
　　朝鮮駐日公使金君思徹近因本國多事特於六月廿九號午前十一點鐘由東京乘汽車言旋擬至宇品港再於本月一號搭近江丸赴韓臨行之際有日本外務次官林林外務大臣秘書官田中中國公使館叅贊官繙譯官均在新橋停車處送别又有韓書記官金思純韓譯員某等送至横濱而返 
[續調陸兵]  
　　七月四號日報載日皇以派赴朝鮮之兵殊多勞苦著陸軍省配就精酒卷烟若干卽日交派遣之旅圑長帶往朝鮮分給將校下士卒近日續有陸兵由京坐汽車赴廣島之宇品港再乘船赴韓另召仙臺之兵駐紥日京以補其缺 
[外强中乾]  
　　日人素來言大而誇此次派往朝鮮之水陸兵自以爲無敵且謂中國當道優柔寡斷必不與日爲難及聞中國政府决意主戰則又轉一解曰現在日軍駐屯朝鮮各要隘足以拒華兵之進華兵之駐牙山及由此處上陸其進京城道路崎嶇難逹料華軍决戰必將旋退也觀此可見日人外强中乾華兵若能奮力掃蕩何患不迅奏膚功又各日報所紀長崎神户大清理事有令華人回國之處其實皆係子虚烏有不足信也 
[美國亂耗]  
　　本月初七日倫敦來電云美國芝加高埠亂黨愈形猖獗鐵路所用材料或掠或焚博覽會塲亦付之一炬美廷各處調兵防剿不知能尅期奏功否舊金山更亂不可遏所有防禦之兵潛以藥彈接濟亂黨云 
[港電報疫]  
　　昨日香港來電報云刻下得病者九人死者亦九人醫愈者七人留醫者一百五十一人又香港日報云港中患疫之人往往附舟至汕頭至後無一生者有一人乘人不備躍入海中經人見而救援得免喪生水内刻已漸漸醫痊矣 
[醫士獲奬]  
　　香港疫症未已日本派往察騐病源之醫博士青山北里二人正擬擇期回國詎青山亦染疫症由北里電逹内務省衛生局本省將情入奏日皇特賜正六位醫博士青山叙勳四等并賜旭日小綬章以旌其勞旨下衛生局向宮内省請將此旨電逹香港日人名此疫症曰黑死病 
[馳遞包封]  
　　兵部捷報處於五月廿一日由軍機領出包封廷寄一件當卽包固加封差官恭齎由驛馳遞東三省某將軍處交收想因朝鮮有事整頓戎機歟是否尚待續聞 
[軍門抵甬]  
　　浙江提憲馮煜康軍門因病出缺署理斯篆者爲張奎垣軍門於初四日由甌郡乘超武兵輪到甬屬下員弁均到江北岸迎迓而六營兵勇亦列隊江干軍門入城暫駐章耆巷公館已於初五日接印接本館接初四日電傳上諭敬悉張軍門補授浙江提督軍務乍欇寵命新頒麾下健兒當無不歡呼雀躍矣 
 
 

Page 3

 
 
[學憲抵寍]  
　　江蘇學憲溥大宗師定於六月十五日取齊江寍府屬已登前報兹悉宗師於初四日由崇川起馬用小火輪拖帶初六日午前已抵金陵停泊下關兩首縣辦差家人預備儀仗轎馬伺候登岸宗師旋卽入城進考棚暫憩各官紛紛上謁宗師僅見司道首府縣其餘均道乏不見呈遞手版者絡繹不絶 
[甫里書院特課題]  
　　此次甫里書院特課由天南遯叟命題文題吾於武成取二三策而已矣策問孔子删書斷自唐虞自經秦火書闕有間矣後世所得今文尚書若干篇古文尚書若干篇其中有指爲僞尚書者可悉數其篇目歟自孟子有盡信書不如無書之言後儒遂有分武成爲今文古文再篇者宋儒多疑書有錯簡任意移置其說固可從歟其悉言之毋隱詩題賦得果然奪得錦標歸得標字五言八韻生童共一題限於六月二十以前繳卷雙星渡河前出案給奬所有奬銀仍照前數由天南遯叟自沛廉泉奪得錦標敬爲應秋試諸君祝 
[觀馬戲記十]  
　　哈驀斯敦馬戲開演迄今屢翻花樣觀者旣萬人空巷演者亦不因三鼓氣衰宜其步車利尼之後塵得以馳名于海國也前晚炎威如火汗下若珠小酌荼蘼微含醉意乃驅車而往入座縱觀日間班主登告白於報章以二金表作彩物是以士女雲集後至者幾不能揷足其間各戲夭矯空靈較前益妙演至鐘鳴十一點後班主以鐵筩置桌上呼小僮自筩掣票出客有號數吻合者卽舉表贈之初掣四十七號後掣十四號其表歸二華人所得旋有一武伶入柙中與虎鬥而戲乃畢洎循途而歸已過午夜凉風習習吹我衣襟一枕陶然幾不知東方之旣白 
[西婦自盡]  
　　美利堅人某甲携一妻一子僑居虹口崑山路之後昨日不知因何反目甲遷怒於子痛抶之其妻忿甚入房閉其門迨中脫扃入則已雉經而死乃急報知美總領事署大約卽須倩醫生相騐也 
[倒斃收殮]  
　　美租界中虹橋堍重慶里昨晨有無名男屍一具年約三十餘上身無衣下穿舊藍布褲巡街捕見之報明捕房立傳頭圖地保報由善堂收殮瘞埋 
[井有仁焉]  
　　日前西門外萬和醬園雇磗瓦匠砌灶忽一　徒投井而死越數日始知而撈起告知家屬於前日棺殮帶回聞此徒被其師責駡以致怨忿輕生雖並不報請騐屍然買客已寥寥且有已買而仍傾棄者蓋以醬油及醬皆用井水製成是以此信傳揚人皆疑懼也 
[水手酗酒]  
　　前晚七八下鐘時有德國水手七人自罏頭買醉歸一路行來西歪東倒見人輙毆行經美租界百老匯路被巡街印捕所見恐其肇禍上前欲拘該水手等大爲不服卽將該捕毆擊捕不得已乃鳴呌筒頃刻間聚集巡捕多人遂將水手等拘入捕房在路甚形倔强比至捕房猶向捕頭挺撞黎副捕頭命將該水手押至昨晨九點鐘時解至德國領事署請爲究辦 
[嫖帳難欠]  
　　寍人陳寄耘者其父在抛球塲開設洋貨號年約二十餘翩翩年少見之者咸目爲濁世之佳公子不知其爲花叢蟊賊也陳知妓女薛寳釵所得纒頭積儲甚厚遂與訂交妓見其風流旑旎願以身委之陳亦允以金屋藏阿嬌於是雙飛雙宿屢閱星霜豈知陳口雖是而心實非現見妓漸形拮据不若從前之闊綽遂有輕棄之心昔之非妓不樂者今則見妓卽憎妓微窺其意乃於日前向索夜度資陳屢次推諉後以情不能却許給洋蚨五十翼徒託空言並不交付妓迭往索取陳輾轉延約前日陳適在四馬路華衆會啜茗妓追蹤而至向申前約陳以顏面攸關不應在大庭廣衆之間揭出短處遂將妓掌頰二下足踢一下妓受此摧殘心何以甘誓以性命相拚旋卽扭至巡捕房控訴捕頭以此等事不便與聞逐出不理又恐兩造同時出外勢必吵閙不如先將陳驅出少頃又將妓及大姐等揮之使去妓以負心人如此行爲不肯默爾而息乃與大姐阿秀商議不若至英公堂喊寃請南面者判分曲直旋由值日差禀明宋莘樂通刺嗣奉内諭謂一面之詞殊難憑信著妓女薛寳釵明白補詞聽候核奪 
[圖奸被控]  
　　四百零一號華捕拘解圖姦未成之顧陳氏陳洪生至英公廨宋通刺於前晚訊究陳氏供稱江北如皋縣人現住虹口丈夫泰福向爲小工昨日傍晚時小婦人正在臥房洗浴突有素不認識之陳洪生推門而入逕至臥房欲與小婦人尋歡小婦人堅不允從奈陳一味胡言亂語任意戲謔當經小婦人正色叱之仍不肯去以致鳴捕拘陳解案求恩究辦顧泰福供昨日傍晚時小的正在虹口某馬頭工作妻被陳洪生調戲小的初尚不知後經隣人前來知照始知妻赴案控究今蒙提訊爲此投案聲明求請究懲陳供山東人與顧泰福爲隣日前因有江北流氓等多人在顧家賭博小的因輸去錢數百文旋向陳氏商借衣服典質料理賭錢氏不允以致兩相爭執不料陳氏鳴捕誣指小的圖姦通刺以供詞各執判將顧泰福等分别交保聽候飭差查明復核 
[逼娼續訊]  
　　威逼賣娼兩記前報宋通刺於前晚升堂覆訊據胡褚氏訴稱浙江餘姚縣人年十九歲福金係丈夫之名小婦人於十六歲時嫁與福金爲室已將三載素來相安無事詎丈夫上月不記日期忽將小婦人領至寍波江北岸地方親串阿金家寄住數日旋由阿金爲中將小婦人售與周徐氏旋有徐氏挈以來滬住居二馬路徐氏所開花烟館内逼令接客小婦人矢志不從徐氏初尚甘言哄騙繼竟酷刑毒打以致遍體鱗傷痛苦難言屢圖畢命無如無隙可乘幸經包探查明拘送案下始得重見天日葉氏供年十七歲寗波人父母均已逝世小女子由胞兄作主許字同鄉葛姓爲媳於十四歲時過門童養不料婆婆心存叵測將小女子領至江北岸售與鴇母周徐氏將小女子領至滬上逼勒爲娼已有數日小女子先不允從繼被狠心鞭撻苦楚難忍幸經包探查悉前情拘解案下始得脫離苦海求大老爺超拔恩同再造周徐氏卽阮氏供稱甯波人現住二馬路丈夫周阿連向爲石匠褚氏葉氏係小婦人往寗波江北岸出價買來餘供一味含糊通刺以案關逼良爲賤未便草率了事飭將褚氏葉氏及阮氏仍交官媒管押聽候查明覆訊 
[上海縣署瑣案]  
　　高阿二家居英租界年近不惑膝下無兒其妾顧氏不守閨箴逃匿王阿三處經高尋獲將髮剪去扭送英公堂宋通刺研訊之餘轉送上海縣前晚黄大令倩帮審委員葉司馬升坐花廳提究高顧氏供稱小婦人嫁高爲妻高强作爲妾且時時毆擊兇惡不堪此次小婦人倘回家性命難保矣司馬曰爾背夫潛逃尚爭妻妾名分耶英公堂訊問時宋老爺曾刑責否供稱未責司馬曰宋老爺未責今應鞭籐條一百下顧氏泣請開恩問爾今改悔願隨夫主回家否供稱小婦人不願司馬喝令掌頰二十下提高詰問訴稱小的在某廠當小工出洋七十元娶顧氏爲妾已捲逃三次矣司馬問高曰爾尚欲領回否答稱小的願領回殷阿祥供稱當日小的曾爲媒議定是偏房顧阿連供稱小的是顧氏之父當時有帖爲憑書明正室司馬怒曰現有媒人在此爾不能敎訓以致女兒背夫潛逃尚不知過乎顧俯首求恩司馬問高曰顧氏心中旣不願隨爾設爾領回不免再生事端不如發堂之爲妙又問顧氏曰爾究竟願回家否答稱求大老爺准小婦人披剃爲尼司馬判令將顧氏發交某善堂飭高具結銷案○張阿土建造厠所族姪全桂阿永以有占地基將厠毁去理論不明扭赴爛泥渡巡防局控訴局員黄二尹移送縣署前晚葉司馬升堂訊問叔姪各執一詞司馬提問地保蘇福秀禀稱阿土所建之厠在自已地上並不占全桂等之地司馬以全桂等毁去厠所斷償洋銀一元具結完案○陸國榮於光緒九年借謝潤裕之父洋銀若干以田單作抵由王炳坤爲中現在謝父已故謝向陸索取陸無以應命致謝控諸縣署黄大令於前晚倩葉司馬在花廳提訊陸供稱曾借洋銀六十元還過二十元謝訴稱家在治下四十七圖父親借與陸洋銀六十元至今十餘年祗還十元求恩追繳司馬斷令陸赶緊措齊如數還清并諭令謝將利息减讓兩造皆遵斷而退○吳長發訛詐南市長元猪行舁至縣 
 
 

Page 4

 
 
署訴請騐傷前晚葉司馬升坐花廳提訊長元主人忻連甫訴稱吳是船户不是猪客向無給燈之例伊再三堅索姑給舊燈一盞伊卽出言不遜行中人並未毆伊伊竟臥地誣詐司馬飭仵作騐明吳身上並無傷痕司馬謂爾身無傷痕顯係圖詐吳供稱小的當時被伊等毆過未受重傷司馬嚴行申斥諭令以後不許再到該行著具結存案吳遵諭具結而退 
[英界公堂瑣案]  
　　四百四十六號華捕禀林阿順卽董阿順在虹口馬頭上竊取鐵練一條拘案請懲林供寍波人宋通刺謂本應管押姑念天時炎熱改責五十板以儆○江北人張阿大住居虹口前日不知何故持鐵器擊傷伊妻陳氏之首血流滿面隣人恐釀禍端喚巡捕將張阿大夫妻一併拘入捕房昨晨解至公堂先據華捕禀奉捕頭命將受傷之陳氏送往醫院療治據醫生言並非内傷閱兩禮拜卽可告痊陳氏供時被丈夫撻楚受苦難言此次幸有鄰居喚捕解案求請恩斷張阿大大呼伸寃通刺謂爾將妻凌虐尚有何寃答稱妻實不賢叩求明鑒通刺謂旣如此爾欲將妻領回否答稱情願領回通刺謂旣願領回以後不許再行毆打如敢故違一經獲案定當重辦現姑從寛著掌頰五十下釋放○曹順山竊取馮炳卿等三家元縐皮馬甲及烟槍等件由包探拘獲人贜送案請究馮等投案領贜曹供本地人素以贸易爲事因患疾病無以餬口不得已而犯竊通刺以曹屢次犯竊不便寛恕著重笞二百板○包探張阿五禀黄見銀手持大秤一桿疑係竊來是以送案通刺姑念並無失主從寛斥釋○包探孔阿才禀王倪氏袁阿三二婦在吳陸氏烟館吸烟有違禁令拘案請判王供蘇州人袁供本地人無知悮犯尚求恩恕通刺判罰吳陸氏洋五元王倪氏飭送至航船勒令回籍袁阿三旣係本地人從寛交保 
[贈藥鳴謝]  
　　接誦天津各善士函述災區甫交盛夏溽暑熇蒸彼罹災户困憊難堪不無遘疾所賴四方仁人合藥施送善氣洋溢消沴無形種福實無涯涘焉今承全亨寳號善士俯恤時艱助痧氣丸一千二百服委解散放炎天烈日儼如火繖當空正在扼腕躊躇得此藥籠中物以備不虞食德飲和洵非淺鮮矧佽助頻年尤徵樂善不倦天下多善人必有聞風興起者矣不勝翹盼之至[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[飭差]  
　　　城南門内　　左近小蓬萊左近某宅及虹橋北某姓家時有匪徒聚賭呼盧喝雉逹旦通宵有劉盤龍之癖者　不趨之加鶩保甲　　　司馬微有所聞飭差嚴緊查拿以絶賭風而挽惡　 
[點解兇犯]  
　　泰興人王阿二渾名大瘋子戮傷馬販趙萬通身死禁諸上海縣獄中昨日下午署中備就公文赭衣移請城守營李千戎撥兵二名到縣隨由典史蔡少尉升坐二堂傳犯點解俟差役雇就船隻然後起送 
[姦夫兇横]  
　　　芝香本邑西南鄉人也曾娶高氏婦爲妻至去歲四月中旬忽然逸去旋訪知被薛全福誘匿大南門外校塲畔家中前日獨自往尋見妻在室　欲携之回去薛竟敢扭顧兇毆顧大聲疾呼有名麻老七者聞之大踏步入薛家向之勸阻問明情節大抱不平遣人喚二十七鋪地甲到來將顧妻及薛解送上海縣請究 
[法界公堂瑣案]  
　　仁濟堂代失主找尋小孩旋由失孩之家將拐匪拘獲扭送捕房已紀前報昨禮拜二堂期葛同轉與魯繙譯升座尤毛氏遞禀聲稱小孩名耕全年僅九歲在門前玩耍爲蔣金寳誘拐小婦人向伊根究因伊兄蔣阿大犯案禁押捕房伊云切弗聲張許三日内將孩交到並云棲流公所有三孩當可領回蔣供去年八月回去後並未來滬此次來滬探望兄母實遭誣指同轉謂何以許三日内　還蔣供並無此說又問原告何以知其誘拐有見証否旋據吳尤氏投案稱在潮陽樓地方見蔣領孩玩耍伊云稍待片時卽來同轉問與蔣金寳是否認識供向不認識同轉謂然則何以任其領去蔣極口呼寃並云伊等見兄拘押有意向小的拆梢並與姘頭同來滋擾同轉謂伊家失去小孩理應尋覓爾旣稱拆梢曾被拆去幾何供並未拆去同轉謂爾係著名拐騙尚欲以姘頭污衊他人實屬可惡著押候嚴比包探又禀昨日蔣阿大游街示衆其母王氏擅敢將烟　抛擲當被巡捕拘獲解案請訊蔣王氏供由大豆牙等肇事兒子阿大實遭誣累同轉謂　子慣以拐販　事弟兄一轍爾家常有三四幼孩非拐販而何蔣王氏供次子金寳於上月十五日自蘇州來滬小婦人在家念經求恩明察同轉謂爾子不爲拐匪何以爲生逋將所拐之孩交出免受刑責　聞爾子何爲蟻媒蔣王氏供不做蟻媒惟薦人花烟館内傭工同轉問爾子引誘鄉人薦入花烟館内共有幾人蔣供二月十二日薦良才至桂寳花烟館内其姘頭名妹郎現住八仙橋薦進時得洋廿元兒子只用一元其餘被寍波人金友等分用同轉著將蔣王氏押候補提人証再核○談金和投案禀稱小的之妹已許字應福生爲妻住寳山縣境江灣鎭十圖孟家宅向以耕種爲業妹於上月廿一日來滬久不回家旋經小的在彩　街周王氏家尋見欲向領回被伊掯阻反敢辱駡因此鳴捕送究同轉命將周王氏帶出研究應談氏究被何人誘出應談氏供五月廿一日來滬就醫在彩視街咸德里向周王氏租賃披屋一間每月租錢五百文同轉謂周王氏先在捕房供明爾不必隱諱談氏供稱去年五月間由姊妹行引薦與得月樓堂倌小阿五姘識此次租屋實與小阿五同住同轉謂爾是否不欲回家談氏供稱丈夫流爲匪類已將房屋拆賣無可棲身談金和供因伊夫不務正業已將妹領回家中與母親同住此次來滬實被周王氏藏匿小的尋見之後尚敢逞蠻幸有同居之廣東人指引鳴捕拘獲同轉命帶周王氏到案供稱本月初四日談氏來租後面披屋餘不知情同轉以此輩慣作不法之事實堪深惡著將周王氏押候飭探帶同談氏投英捕房協同英探將得月樓堂倌小阿五提到復核原告俟下期投案候訊○徐福堂訴稱在城内馬姚弄萬信昌布店爲夥向與　三　往來由林金韶經手取貨此次取去布疋計價錢十三千二百五十文向林三和收取聲稱其人業已辭歇不肯承認林金韶供向在該　爲夥今年端節辭歇所取之布價亦符合小的自已移回家内同轉謂爾旣辭歇何以仍用林三和圖章顯見行同誑騙林供店主本係同族以業已辭歇不肯代付包探禀稱已向該店查明此布取出卽往押鋪質錢問當票何在供交與父親名小朋同轉著將林金韶押候傳到其父再核原告下期投案候訊○陳英香遞禀控與王浩然往來被欠貨銀二百八十五兩有奇求請追究王浩然供貨已賣完因陳在漢口未曾面算况此項貨銀已還過一百四十餘兩尚有虧本未算陳供除收過外　欠二百八十五兩六錢一分同轉謂據爾云虧本若干王供約虧一百四十兩有帳簿爲憑同轉問原告曾否對過陳供當時本有成單現被藏匿意圖吞没王供雖有成單現已無從查究同轉著將王浩然押候飭探帶同向各　　　帳目下期復訊呈案之收條等據發還原告俟下期投案候核○包探郁廷湘禀稱陸阿堂之船停泊老北門外被李阿銀竊去衣服三件迨　知覺　卽追尋李反逞兇毆打爲巡捕拘獲解案究訊李供初次犯竊求恩寛宥同轉着押候笞責六十板贜給失主領去○郁包探又禀拿獲竊取東洋車之周耕生請訊周供江灣人母舅杜桂卿在南市董家渡松盛米行爲夥家中尚有老母胞兄名寳生在城内爲店夥郁探禀稱此人屢次犯竊其兄不認爲弟車同寳善街拉來於黎明時爲巡街捕拘獲通事禀車上有法界照會同轉飭將周耕生押候傳到其兄周寳生領回管束東洋車存候失主認領○沈瑞人王其昌因誘拐卞松壽之妻張氏捲逃經葛同轉提訊分别責懲押候覓保具結昨日提二人到案著各覓的實保人具改過切結不准再向卞松壽尋釁如敢抗違惟保人是問倘無人具保俟堂期送縣備文遞解回籍○太古碼頭巡丁拘送小車夫張生計到案葛同轉著交出雇車之二人兹因在押日久飭探同至車寓主處出具保單將張生計保出限交雇車之人到案核辦○秦寳康代沈才鶴　　四十八元並呈到摺子一扣尚少洋十三元求恩寛限同轉著於禮拜六如數繳案秦遵諭而退 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年五月二十八日京報全錄]  
　　宮門抄○諭旨兩道錄前○新撫陶奏請飭部指撥來年餉需摺○又奏委署知縣片○又奏　　知州片○湖　　奏宜昌川鹽總局抽收正課加課錢文數目摺○又奏籌解第二批甘肅新餉摺○又奏籌解第一批籌備餉需摺○又奏籌解第三批鹽厘京餉片○又奏籌解固本兵餉片○川督劉奏委署道員片○又奏機器局採買牙硝緣由片○粵督李奏報委署州縣各缺片○五月二十八日刑部都察院大理寺正紅旂值日無引見○張鴻順周炳勳預備召見○詹事府代奏景厚謝右中允恩○都察院奏派專司稽察派出懷塔布○召見軍機麟中堂張鴻順周炳勳○○頭品頂戴甘肅新疆巡撫臣陶模跪奏爲援案預估光緒二十一年分新疆應需新饟籲懇天恩飭部照數指撥恭摺仰祈聖鑒事竊查光緒二十年饟項經部指撥銀二百五十二萬兩在案兹届估撥二十一年新餉之期飭據布政使饒應祺詳覆新疆撫標提標巴里坤阿克蘇兩鎭標應需俸餉銀一百五十六萬兩軍裝器械銀十萬兩地方例支雜差車脚口分銀五萬兩古城旗營經費銀六萬五千兩司庫例支不敷銀十八萬八千兩善後經費銀七萬兩伊犁鎭標俸餉軍裝器械等項銀二十六萬六千兩善後經費銀六萬四千兩塔爾巴哈台協標俸餉軍裝器械　驛站經費等項銀十二萬七千兩善後經費銀三萬兩總共需銀二百五十二萬兩詳請具奏前來查新疆餉數上年經臣核减銀四萬二千兩委係極力樽節暫時礙難再减現計光緒二十一年分仍需銀二百五十二萬兩相應懇恩飭部照數指撥由甘肅藩司綂收分發並將新疆司庫伊塔道庫塔爾巴哈台同知庫另撥提存銀兩一并核議以濟要需而實邊備至籌辦喀什噶爾邊防應需經費業經另案奏請指撥二十一年分需用銀兩應由何項動支俟奉到前奏硃批欽遵辦理所有預估光緒二十一年分新疆饟數各緣由謹會同陜甘總督臣楊昌濬恭摺具陳伏乞皇上聖鑒訓示謹奏奉硃批户部議奏欽此○○陶模片再署寗遠縣知縣楊名樹缷署遺缺查有候補通判周儀堪以委署據新疆布政使饒應祺鎭迪道兼按察使銜丁振　會詳前來除批飭給委外謹會同伊犁將軍臣長庚陜甘總督臣楊昌濬附片具奏伏乞聖鑒謹奏奉硃批吏部知道欽此○○陶模片再署疏勒直隸州知州　時策病故遺缺查有候補知府危兆麟堪以委署據新疆布政使饒應祺鎭迪道兼按察使銜丁振鐸會詳前來除由臣批飭給委外謹會同陜甘總督臣楊昌濬附片具奏伏乞聖鑒謹奏奉硃批吏部知道欽此○○頭品頂戴湖廣總督臣張之洞跪奏爲光緒十九年冬季分宜昌川鹽總局抽收川鹽正課加課錢文數目恭摺具陳仰祈聖鑒事竊照湖北宜昌設立川鹽總局抽課濟餉所有光緒十九年秋季分抽收鹽課錢文數目業經具奏在案兹據湖北鹽法武昌道瞿廷韶將光緒十九年冬季分抽收鹽課錢文數目開報前來臣覆加查核宜昌川鹽局光緒十九年十月分抽收正課錢八萬九千一百一十三串七百五十三文内提備解京餉錢四萬九千二百串文加課錢三萬八千七百四十五串一百一十文内提備解京餉錢一萬串文十一月分抽收正課錢六萬六千零七十四串八百三十七文加課錢二萬八千七百二十八串一百九十文内提備解京餉錢二千三百串文十二月分抽收正課錢二萬五千三百八十四串一百五十七文内提備解京餉錢一萬二千八百串文加課錢一萬一千零三十六串五百九十文除加課錢文照章截半分解淮鹽督銷局公費留半歸外銷五成公費項下入收另派外其正課全項内共提備解京餉錢六萬二千串文加課一半解鄂内共提備解京餉錢二萬二千三百串文下餘錢文　節省五成公費均仍照向章或現錢或易銀分别由局撥充荆州滿營兵餉水師月餉餘錢儘數由道移解善後局接濟軍餉除詳支絀數造册咨部外所有光緒十九年冬季分宜昌川鹽局抽收正課加課錢文數目理合恭摺具陳伏乞皇上聖鑒謹奏奉硃批户部知道欽此○○頭品頂戴湖廣總督臣張之洞跪奏爲湖北省籌解光緒二十年第二批甘肅新餉恭摺具陳仰祈聖鑒事竊照承准軍機大臣字寄光緒十九年八月十九日奉上諭户部奏籌撥甘肅新餉一摺甘肅關内外各軍餉銀關繫緊要現經該部將光緒二十年新餉指撥湖北省銀三十三萬兩著該督撫等嚴飭司道按照部撥數目於本年十二月底止赶解三成至來年四月底止再解三成其餘四成綂限九月底止掃數解清等因欽此業經欽遵於上年預解第一批銀十萬兩恭摺奏報在案兹據湖北布政使王之春會問善後局司道詳稱現復在於鹽厘貨厘項下籌撥銀十一萬兩作爲光緒二十年第二批甘肅新餉飭委補用知縣長焯解赴甘肅藩庫交收等情詳請具奏前來臣覆核無異除分咨查照外理合會同湖北巡撫臣譚繼洵恭摺具陳伏乞皇上聖鑒謹奏奉硃批户部知道欽此○○頭品頂戴湖廣總督臣張之洞跪奏爲江漢關籌解本年第一批籌備餉需銀兩恭摺奏報仰祈聖鑒事竊照前户部咨甲午年籌備餉需奏撥江漢關四成洋稅銀十二萬兩六成洋稅銀十六萬兩等因當經轉飭遵辦去後兹據湖北漢黄德道監督江漢關稅務惲祖翼詳稱在於第一百三十四結所徵四成洋稅項下動支庫平足色銀四萬兩共銀七萬兩作爲本年第一批籌備餉需飭委候補通判梁承潤候補知縣史久齡管解赴京交納等情詳請奏咨前來臣覆核無異除分咨外謹會同湖北巡撫臣譚繼洵恭摺具陳伏乞皇上聖鑒謹奏奉硃批户部知道欽此○○張之洞片再前准户部咨豫撥光緒二十年京餉案内提撥湖北鹽厘銀十五萬兩行令分批起解等因業經籌解本年第一二兩批共銀四萬兩附片奏報在案兹據湖北布政使王之春鹽法武昌道瞿廷韶籌撥本年第三批京餉鹽厘銀二萬兩飭委另補知縣楊鈞補用知縣龍驥管解赴京交納等情詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○張之洞片再前准户部咨原定各省應解固本兵餉湖廣省按月應解銀五千兩改令徑解部庫交納又准户部咨酌定分年帶解固本練餉欠欵擬定有閏之年解十五個月計銀七萬五千兩無閏之年解十四個月計銀七萬兩卽自光緒十一年正月起按年照數解清各等因所有湖北省應解十七年八月以前固本兵餉銀兩業經按年照數先後解部附片奏報在案兹據湖北布政使王之春詳稱會同鹽法道在於鹽課項下籌撥銀一萬兩作爲光緒十七年九十兩月分固本兵餉飭委候補通判梁承潤候補知縣史久齡管解赴京交納等情詳請奏准前來臣覆覈無異除給咨管解外理合會同湖北巡撫臣譚繼洵附片具陳伏乞聖鑒謹奏奉硃批户部知道欽此○○劉秉璋片再鹽茶道延煜以足疾未愈詳請開缺回旗調理臣已附片奏陳請旨簡放在案遺缺查有候補道殷李堯老成練逹堪以署理除由臣檄飭遵照外所有鹽茶道缺委員接署緣由理合附陳伏乞聖鑒謹奏奉硃批吏部知道欽此○○劉秉璋片再查光緒八年十一月初七日准户部咨議覆軍需善後報銷章程内開各省設立機器局如有採購機器等項事前報部立案事後方准核銷等語奏奉　諭旨依議欽此等因欽遵行司移局遵辦在案兹據辦理機器局委員署成緜龍茂道張華奎候補道江希曾詳稱本局製造火藥需硝甚急兹查局中所存牙硝將次用罄必須委員速爲採購方免停工待料之虞請仍遵照前來在城緜道庫土貨厘金項下提撥銀兩飭令委員帶銀前赴茂州一帶地方採買積上牙硝八萬六千斤運解回局以資製造等情前來臣覆查無異除飭俟採購齊全核實彚案報銷並照章開具名目清單先行咨部備查外所有機器局委員採買牙硝緣由理合附片陳明伏乞聖鑒謹奏奉硃批户部知道欽此○○李瀚　片再准部咨疏通正途案内嗣後各省州縣缺出令將輪委班次並出缺日期每届三月奏報等因自應遵照辦理兹光緒十九年冬季分出有定安縣知縣李家焯調省差　遺缺以候補知州李宗道署理署龍川縣知縣劉思謙飭赴佛岡同知本任是缺以分缺先用知縣劉永椿署理署石城縣知縣任燕譽另有差委遺缺以候補知縣顧永楙署理署理始興縣知縣張問崇另有差委　缺以候補知縣蔡簡梁署理署長寗縣事　豐縣知縣劉祖祺病故遺缺以候補知縣　福蔭署理以上五缺俱係挨委簡缺例應按班輪委因各該縣地方緊要酌委李宗道等署理均不入班次積缺計算又大埔縣知縣聶大昇病故遺缺輪用委用試用班以試用知縣俞　署理據布政使覺羅成允列册詳請具奏前來除册送部外臣等謹附片具陳伏乞聖謹奏奉硃批吏部知道欽此 
 
 

Page 14

 
 
[光緒二十年五月二十九日京報全錄]  
　　宮門抄○諭旨兩道錄前○東學政華奏報科試完竣摺○川學政瞿奏歲科試一律完竣摺○川督劉奏太平縣請加文武學額摺○又奏委署提鎭各篆片○鄂撫譚奏查明地丁下忙錢糧已完數目摺○又奏解地丁京餉片○陜撫鹿奏查明司庫實存耗羡銀數摺○五月二十九日工部鴻臚寺廂白旗值日無引見○賡音布溥侗演放水師炮位覆命○崑岡椿壽各續假五日○雅爾堅續假十日○連捷崇壽預備召見○工部奏派承修醇賢親王園寢宮門圍檣工程派出崑岡○又奏派估修國子監工程派出敬信禮部奏派金棺奉移派出張蔭桓○召見軍機汪鳴鑾志銳連捷崇壽○山東學政臣華金壽跪奏爲科試一律完竣恭摺具報仰祈聖鑒事竊臣於上年十一月十八日謹將科試泰安武定二府情形奏明在案本年正月二十二日出省按試青州次登州次萊州次沂州於五月初一日試畢回省臣每至一棚仍親查號舍周視牆垣切諭標保以杜槍冐凡值正塲均終日在堂監視發榜之先嚴行提覆生童頗能恪守規矩無敢滋生事端文風則蓬萊濰縣諸城爲最優安邱黄縣膠州莒州日照次之其餘亦多清通可造之才各學均取錄如額發落之日勖以讀書立品稽古通方冀其出爲名臣處爲善士以仰副聖主作育人才之至意查東省歲考及　請東昌曹州曲阜兗州五棚科考均經前學臣試畢臣上年六月到任卽考濟南一棚鄉試後又考泰安武定二棚兹又考青登萊沂四棚通省科考一律完竣尚有考取優貢錄送遺才綂俟鄉試前次第辦理再臣經過地方雨暘時若二麥告豐禾苗暢茂民情安謐堪慰宸厪所有科考一律完竣謹恭摺具陳伏乞皇上聖鑒謹奏奉硃批知道了欽此○○翰林院侍講學士四川學政臣瞿鴻禨跪奏爲歲科考試一律完竣恭摺具陳仰祈聖鑒事竊臣前將歲考全畢並已考過科試各屬情形節經陳奏在案嗣于上年九月二十四日出省順江而下按試眉州嘉定府叙州府瀘州重慶府五屬並照章于瀘州棚調考叙永廳自重慶至川北應改由陸道因暫回省城本年二月出棚按試順慶保甯潼川三府四月初三日回省至是歲科兩試一律完竣臣所至各棚加意關防終日親自監視尚無弊端文風與前無異取進均能足額遇有講求根柢之土必加奬拔其或蕩檢踰閑干預詞訟者亦卽隨時整飭不敢太寛臣愚以爲士品克端而後學有本原成綂方能遠大發落諸生常以此義相爲勸誠冀副聖朝作育之隆三年以來勉竭心力然於奉宣敎化講職未能此則臣之愧省不安者耳現在祗餘　送遺才及考取優生兩事届期循例辦理所有微臣歲科考試全竣緣由謹繕摺陳明伏乞皇上聖鑒再臣經過地方兩繹應時禾苗秀發民情安謐堪以仰慰宸厪理合附陳謹奏奉硃批知道了欽此○○革職留任太子少保四川總督臣劉秉璋跪奏爲太平縣援案請加文武學額以符舊制而勵人材恭摺仰祈聖鑒事案據布政使王毓藻轉據太平縣知縣楊汝偕詳稱竊查該縣原定文武學額各八名嗣於嘉慶七年陞爲太平廳道光元年分七八九三保之地改設城口廳撥出學額三名太平仍復爲縣僅存學額五名又巴州所屬之鍋圑圓及通江縣所屬之竹峪關等處地方分隸太平縣管轄僅於巴州原定學額文武各十二名内分撥一名歸入太平縣學由是太平文武學額各僅止六名迄今七八十年休養生息涵濡聖化多士爭自濯磨每届應試文武童生各計一千數百名較之原定學額之時應考之人加至數倍而照額錄取僅止六名伏查乾隆十八年因四川綿州羅江等八州縣化洽人衆從前分撥學　過隘嗣後均請議准各加二三名不等其廪增貢額及出貢年分均照舊辦理各等語又光緒七年九年十一等年如越嶲廳清溪縣原定學額文武各六名均酌加二名定爲八名城口廳原定學額文武各三名酌加一名定爲四名大甯縣原定學額文武各四名酌加二名定爲六名雲陽縣原定學額文武各七名酌加三名定爲十名均先後議准各在案今太平縣應請援照越嶲大甯等廳縣成案請加學額文武各二名等情由司詳請具奏前來臣覆查無異合無仰懇天恩准將太平縣學額文武各加二名如蒙俞允即以下届歲試爲始以符舊制而勵人材是否有當除咨部查核外謹會同學政臣瞿鴻禨合詞恭摺具奏伏乞皇上聖鑒敕部議覆施行謹奏奉硃批該部議奏欽此○○劉秉璋片再署理四川提督重慶鎭總兵錢玉興奉旨著照部議革職欽此兹臣查有建昌鎭總兵劉士奇堪以調署四川提督篆務以記名提督現署馬邊恊副將吳奇忠調署建昌鎭總兵篆務復以儘先副將篆務所遺城口營都司以前請借補之儘先遊擊傳照南前往署理各專責成劉士奇未到任以前所遺提篆委督標中軍副將况文榜暫行兼護至錢玉興原綂勇營俟劉士奇到任再行商酌分綂除俟各該員具報到任日期另行咨部查照外理合附陳伏乞聖鑒謹奏奉硃批兵部知道欽此○○頭品頂戴湖北巡撫臣譚繼洵跪奏爲查明各屬應徵光绪十九年地丁等欵錢糧下忙已完數目恭摺仰祈聖鑒事竊照上下兩忙錢糧例應將額徵坐支及已未完數目分欵造報咸豐二年部議藩司功過章程豐年以額徵數目爲准蠲緩之年以應徵數目爲准均按八分計算責成藩司督催上忙匀爲三分徵收下忙匀爲五分徵收其餘二分歸於奏銷前掃數全完隨案議予功過等因歴經照辦在案兹據湖北布政使王之春詳稱湖北省光緒十九年額徵起運存留驛屯餉正項共銀一百一十萬六千四百九十二兩八錢三分八厘内除坍没漬淹挖壓沙壓坍占挖廢緩徵豁免共銀一萬五千一百六十七兩二錢七分二厘實應催銀一百九萬一千三百二十五兩五錢六分六厘内除上忙三分銀兩外下餘銀七十六萬三千九百二十七兩八錢九分六厘内除各　被水蠲免緩徵共一十萬六千二百二十九兩三錢七厘計應徵銀五十九萬七千六百九十八兩五錢八分九釐又除奏銷應催二分銀一十七萬七百七十一兩二分五厘實應催下忙五分銀四十二萬六千九百二十七兩五錢六分四釐已完銀三十一萬六千七百二十一兩九錢三分九厘未完銀一十一萬二百五兩六錢二分五厘計已完分數三分七厘零未完分數一分二釐零又上忙未完銀八萬三千三百六十兩二錢五分五厘共未完銀一十九萬三千五百六十五兩八錢八分核計上下兩忙共完不及八分所有應開職名係現任湖北布政使王之春又額徵光緒十九年壓徵十八年分蘆課正銀一萬二千一百三十四兩九錢一分七釐内除上忙三分銀兩外下餘銀八千四百九十四兩四錢四分二厘内除各屬被水受旱緩徵銀二千一百六兩八錢七分五厘外計應徵銀六千三百八十七兩五錢六分七厘又除奏銷應催二分銀一千八百二十五兩一分九厘實應催下忙五分銀四千五百六十二兩五錢四分八釐已完銀三千三百六十七兩八錢六分五厘未完銀一千一百九十四兩六錢八分三厘又上忙未完銀二千二百三十八兩七錢七分三厘共未完銀三千四百三十三兩四錢五分六厘又額徵光緒十九年分田房牙茶黄柏等稅銀九千五百五十四兩三錢五分七厘内除上忙三分銀兩外下餘銀六千六百八十八兩五分又除奏銷應催二分銀一千九百一十兩八錢七分一厘實應催下忙五分銀四千七百七十七兩一錢七分九厘已完銀一千四百八十五兩三分五釐未完銀三千二百九十二兩一錢四分四釐又上忙未完銀二千七百一十七兩八錢五分六厘共未完銀六千一十兩等情開造册摺具詳前來臣覆核無異除飭藩司嚴飭各屬迅將未完銀兩赶緊催徵掃數全完並將册摺咨送户部外理合會同湖廣總督臣張之洞恭摺具陳伏乞皇上聖鑒謹奏奉硃批户部知道欽此○○譚繼洵片再光緒二十年京餉湖北省奉撥地丁銀四十五萬兩内除留抵恩賞賑欵銀二萬兩外實應解銀四十三萬兩業經先後委解三批共銀十二萬兩赴京交收在案兹據湖北布政使王之春詳稱復於地丁項下動撥第四批銀四萬兩查有試用通判沈國瑛試用知縣周林堪以委解等情請奏咨前來除繕咨轉給該委員等妥速起解飭將應解銀兩續籌委解外謹會同湖廣總督臣張之洞附片具陳伏乞聖鑒謹奏奉硃批户部知道欽此○○頭品頂戴陜西巡撫臣鹿傳霖跪奏爲查明司庫實存耗羡銀數循例具陳仰祈聖鑒事竊照司庫耗羡收支動存各欵例應於奏銷地丁錢糧時恭摺具奏兹查陜西省光緒十九年奏銷册造司庫現存耗羡及缺官扣半養廉共銀一十四萬六千九百九十一兩零除清册咨部外理合循例具陳敬繕清單恭呈御覽伏乞皇上聖鑒謹奏奉硃批户部知道單併發欽此 
 
