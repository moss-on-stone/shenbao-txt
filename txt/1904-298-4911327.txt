# 1904 - 298 - 4911327

 

Page 1

 
 
[勸捐萬國紅十字會經費] [  申報館協振所謹啓]  
　　俄日興兵生靈塗炭曠日持久尚無已時兩國受傷之兵例由泰西紅十字會救治獨我東三省黎庶連天烽火骨折心驚去住兩難死生莫卜昊天不吊何又降此鞠凶耶滬上同人惻然憫之商之各國樂善諸君聯爲萬國紅十字會派人前往戰地救援被難之人寒則衣之飢則食之病則更爲之醫之藥之并特賃輪船載之出險特是事關重大所費不貲刻雖集有五萬餘金而來日大難亟須補助所望寰中義士海内仁人各解囊金拯民水火較之散財助振其功德更無可限量矣如荷樂施請交申報館協振所帳房自當掣奉收條以昭憑信率布寸臆贮盻兹雲敬叩善安伏維垂鑒 
[同仁醫院落成記]  
　　上海美租界之有同仁醫院也始於我中國同治六年有美國女士氏希而者患目疾甚劇謁耶穌教某醫士療之旣愈不受值乃捐美國金圓一百枚　其時南北美方交戰美金市值陡貶每圓祗合華銀兩餘囑教士湯君用以濟窮民之無告湯君以商華教士吳君虹玉吳君曰此事甚善然滬上不少窶人子區區一勺水安所得人人而活之無已我與君以藥物賦與有疾者乎乃賃屋一椽月輸賃金六圓有貧且病者出力圭畀之未幾其欵已罄求治者益源源而來時女士已航海回故都吳君浼湯君寓書告以故且求佽焉女士復以二百金媵函寄贈湯君乃仍市藥給病人且延美醫瑪高温君襄同施診吳君則於行教之暇逢人勸誘集腋成裘積至數千金此舉始不致半途廢適有以老屋十三間求售者購以攺建併作十有一楹而額之曰同仁醫院蓋經營締構至是已數年於兹矣吳君向行教於嘉定等處光緒十二年臘月以事來滬適天大雨雪泥濘載途友有邀令圍爐消寒者吳君曰我忍以畏寒故孤負此二日光隂乎乃走謁高易洋行執事人嶺南李秋坪太守述及設院施醫之舉請輸資以助其成太守曰諾我方節日用之費捐建靜安禪寺君欲行善當分若干金助之吳君曰建寺美舉也然受君之惠者不過釋子三五人曷若移以惠病人俾千萬呻吟苦楚之人咸得蒙兹仁澤乎太守豁然悟盡出建寺之欵五千金輸入院中募諸戚友數亦如之於是規模乃立時恢擴蓋十七年前事也時瑪高温君已老且病死院事由文亨利君主持輔以哲末生李德諸君踵門求治者日以數百計亦有達官巨賈因病留住院中者三年前醫士吉君由美涉重洋來滬佐文君治疾目擊院宇日漸頽敝且病房過於狹隘實不足以容多人亟思擴而新之爰馳書告其父其父嘉子之胞與情深而憫華人之顚連困頓也慨捐美金一萬圓註照目下匯兌價核之每美金一圓約值中國通行之墨西哥銀二圓更廣募戚友得萬餘圓匯寄至院吉君乃商諸文吳諸君鳩工庀材大興土木易三寒暑近始告成月之十有八日爲開院吉期董其事者折柬招中外諸同人行落成之禮午後鐘鳴四下僕偕金君秋圃散步而往時門外高揭中國青龍徽幟中西裙屐濟濟如雲晤華醫龔君導登樓上遍歴病人浴室臥室聽講室欵賓室類皆纎塵不染几靜窗明不禁嘆諸君之布置周詳毫髮無憾龔君曰君旣到此盍更上一層乎應之曰幸甚乃相與摳衣而登先入割治重症處見奏刀時患者所臥之具以鐵冶就外傳以磁亦有蒙以熟皮者旁置一鐵匣中有機爐可爇火叩之曰用以烘刀箝以殺微生物有玻璃器二外通橡皮管則噴伽布匿水以解毒氣者右壁置洗手盆二盆上設機括觸之則水自壁間出一熱如沸其一則清泉也隔户一室則爲置醫具處有玻璃廚分數隔其中爲刀爲箝爲　爲鋏爲剪爲鋸爲鑿爲錐爲針爲環有管以導小便者有圈以正子宫者有燈以燭咽喉者有電以通脉絡者他如顯微之鏡取煖之爐量水之杯平藥之秤新奇精巧幾不能名是非竭數十人之心思歴卅餘年之時日費數千萬之金貲烏能由漸擴充應有盡有若此旁一小軒亦頗明潔凡有患贅疣患乳巖患石淋患胃癱患骨槽風患走馬疳之類者醫生輙削其患處以藥水浸玻璃瓶中羅列其間以資學者攷證所最奇者一蟲細如綫色白長以數丈計云出自西孩腹中此則華人所未有者卽西醫所謂猪肉蟲也樓前面南爲廳事三面設窗槅作月臺形窗外羅列異卉奇花以供病者玩賞意殆以病者不宜久鬱故使之登高眺遠娱目賞心歟斯時報時鐘已鳴五下諸君以次宣言建院施醫之宗旨與夫此院創始及推廣之緣由首梵王渡約翰書院卜航濟君次本院醫士文亨利君次蘇州天賜莊醫院主柏樂文君旣而英國名儒李提摩太君操京語宣講曰泰西教士之來華播福音也六十年於兹矣每有教中醫士操活人之術施濟貧民僻壤遐陬咸沾其惠今者中國二十一行省内共得醫士二百二十餘人合之女醫七十餘人都三百四五十人之譜以人民四萬餘萬疾病疴癢之不時而僅此三百四五十人爲之治療雖有盧扁其何能周僕以爲向特患中國風氣未開耳今旣新政肇興漸臻中外一家之盛與其多設醫院不如多設醫學教之誠使每省設一學堂招致醫學生三四百人授以治疾衛生之術卒業之後互相傳習醫日以多更何患貧病之人宛轉呼號莫之拯救乎昔聞美之紐約克有一富家子慨捐金幣一百萬圓度地鳩工創一極大醫院感其德者幾於有口皆碑僕獨以爲其願雖宏亦祇紐約克人得蒙惠澤耳僕則有一字訣能使惠澤普及羣生一字維何曰通而已矣僕英人也此院爲美人所設與僕何關顧僕欲使英美情意相通故於今日來襄盛舉所望由此惟曁中外胥通則不獨醫術可行之中華卽凡百新學新機亦固不漸推漸廣諸君其有意乎一時聞者咸鼓掌應之繼以英醫李德君演說數語客乃次第散歸僕方欲巾車返敝廬適晤吳君虹玉曹君思劬周君仲華爰復煮茗清談歴刻許始辭别是日華官之命駕而至者爲上海縣宰汪公瑶庭英美等國租界公廨讞員黄公耀宿西人士之與余相識者有李提摩太林樂知李佳白諸君連類及之亦以志一時之盛也時聖清光緒三十年九月十有八日上海黄恊損夢畹生屬棻 
[電傳宫門抄]  
　　昨晚九點鐘時京師友人專電告知本館云九月十九日皇上召見軍機大臣及趙士琛是日並無明降上諭 
 
 

Page 2

 
 
[俄道歉忱]  
　　華歴九月十八日英京倫敦來電云英國外部大臣已將俄艦擊沈漁船一事詰責俄廷何故無端發砲並須嚴辦統領軍艦之員俄皇亦於事後電致英皇道達歉忱深自抱疚十七日英外部大臣與俄國駐英使臣會商此事俄使卽電致俄廷并語路遴電局訪事人謂此電傳至俄京聖彼得羅堡時大約卽可和平了結並云英俄兩國睦誼方敦今忽出此意外之事殊可惜也 
[俄艦無蹤]  
　　華歴九月十八日英京倫敦來電云刻下俄國波羅的海艦隊不知何往俄國海軍部尚未悉其蹤跡俄艦隊亦無公文遞寄海軍部殊可異也 
[俄艦過丹]  
　　日本東京來電云此間外務省頃得某處電音悉俄國波羅的海艦隊所轄戰艦一艘運船七艘同於西歴十月十九號道經丹國某海峽目下方寄泊丹之東北境芝加烏附近矮路泥科海灣大約卽須鼓輪東下也 
[俄帥督師]  
　　昨日承俄國駐滬辦理軍務大臣德希諾君以盛京所發官電侑函見示内開從前俄兵之在東方各處者統歸遠東總督矮立幾息夫管轄刻下矮立幾息夫已辭上表職俄皇允之特於華歴九月十五日特降諭旨令將東方陸軍統歸苦洛拔托金督帶矮立幾息夫仍居總督之位 
[諭統俄軍]  
　　華歴九月十八日英京倫敦來電云十五日俄皇明降上諭以苦洛拔托金爲東方水陸軍總統至矮立幾息夫則仍爲遠東總督 
[召返日民]  
　　華歴九月十八日英京倫敦來電云日本民人之寄居英國所屬哥侖比亞地方者現已由日廷專發電音召令一律遄回本國矣 
[日人購艦]  
　　德京栢林來電云刻得阿美利加洲南境某處電音大略謂日人近情某中立國介紹向捱眞丁民主國政府購取鐵甲巡洋艦兩艘一名揩羅拔羅迭一名皮尤列騰各載重六千八百四十墩又有智利國海軍中戰艦名啞希金斯者載重八千五百墩頃亦已由日人購定矣 
[沙河戰後餘聞]  
　　日本東京某日報登奉天半拉山子來電云東歴十月十七日之夕俄人以陸軍一大隊涉沙河而過迫我左翼軍之右哨我急由中軍調出步兵一枝携砲若干尊進抵長嶺子從敵營側面攻入敵人三面受敵力不能支始漸退去我軍奪獲砲十三尊是役也我步兵勢頗猛烈然無甚死傷事後在陣前尋得敵人屍骸三百餘具是夜敵之渡沙河者另以一隊據河家城嶺我右翼正兵自十八日晚間戰至十九日清晨敵始挫敗而退委棄屍骸三具我軍死傷數人敵人旣返沙河左岸仍留二小隊占守歪頭山及馬耳山中間高原其在本溪湖濱者目下似有反攻我軍之意蓋常以生力軍麕聚我左翼之前也 
[俄防暗襲]  
　　日本大阪某日報登奉天大窰來電云東歴十月十三日之夜我軍於黑暗中潛襲蓮花山敵營見山腹中遍張漁網詢之知其事者謂敵於網上密綴銅鈴觸之則其聲瑯然卽爭取爆裂彈投之以防我師有劫營之舉也 
[賃港儲煤]  
　　德京柏林來電云近日俄國半官報名諾烏啞愛烏列米耶者紀載一事曰我俄已與荷蘭政府互締盟約租賃東印度羣島中某處港口以便存儲軍中所用之煤 
[並未召回]  
　　日本大阪某日報登俄京聖彼得羅堡來電云此間官報言我俄陸路第二軍調赴亞東事機已迫朝廷簡騎兵總監督尼古拉司及親藩尼古拉愛烏怡氣爲正副總統蓋以是役必派出二大軍或三大軍事方有濟特統率者人多猜忌深恐手下隂肆其謀故必資望如尼古拉司者方克勝任且必得一錚錚有名之人諮詢軍略俾得集思廣益用其所長是以日前外間喧傳俄皇宣召矮列幾息夫回朝攉任外務大臣云云可直决其爲必無之事也 
[俄祈上帝]  
　　日本大阪某日報登俄國舊都木司科來電云刻下俄人方麕聚殺卡洛夫塔下廣場祈禱上天使敵人懼而降服每有冠裳燦爛者隨同教主蒲伏塔前塔之中央則旌斾飛揚日聚集千餘人高歌讚美上帝之曲殊可笑也 
[不關藏事]  
　　德京柏林來電云頃者此間得英京路透電報悉西藏一事英俄已互訂盟約云云我德與官塲互通聲氣之報章遂從而嘲之曰西藏與滿漢同一情形蓋胥與德人全無關係者也 
[輪船觸雷]  
　　昨日威海衛來電云太古公司嘉興輪船於華歴九月十七夜駛至山東海面碰一水雷致船首洞成一穴約寛一丈擊死華水手二名傷三名刻已展輪駛至威海衛矣 
[樂平已靖]  
　　九江訪事人云江西樂平縣匪人閙事一案經撫憲夏菽軒中丞委廣饒九南道瑞莘儒觀察前往辦理彼處紳士允卽交出正兇賠修所毁之物遂得浪靜風平至辦理不善之朱觀察杜大令及營官黄君飛章奏參請卽量予懲儆 
[浙撫陳情]  
　　杭州訪事人云浙江撫憲聶仲芳中丞蒞浙年餘於地方一切事宜頗能整頓近有前所糾參之庸劣不職各員在都唆使言官砌詞彈劾刻已命督憲密查奏覆中丞本因太夫人年邁一再陳情兹更慨宦海風波决計引退故巳專摺求准歸田終養特尚未識能如隨初之願否也 
[觀察辭差]  
　　重慶訪事人云四川候補道陸天池觀察督辦全省釐金憲眷雖隆物議頗沸近日不知何故具禀辭去優差殆以人言可畏故徘徊望觀耶 
[五馬將臨]  
　　鎭江訪事人云常州府知府德太守元現奉上憲調署鎭江府篆遺缺檄委前辦蘇州六門釐捐之許東畬太守星壁署理擇吉九月二十日履新大約德太守來鎭之期當不遠矣 
[府訊通梟]  
　　日前青浦縣田春庭大令奉撫憲端午橋中丞札飭密拿朱家角人賴連奎唐如山連陳松林三人解省候辦等情已登前報兹得蘇州訪事人續函云本月十三日賴因病瘐斃獄中至十六日蘇州府許子原太守親臨發審局率同讞員許司馬訊得陳係某竹行夥唐如山爲唐聚山之誤聚山素與梟黨往來歴犯開賭拒捕等案已於上年七月某日病故遂飭仍還禁禀請中丞核示遵行至青浦縣勇目許老三得受賴賄二百金研鞫再三堅不承認須提經付之陳姓生員面質矣 
[贛省官塲紀事]  
　　江西訪事人云日前江蘇巡撫端午橋中丞電致贛撫夏菽軒中丞請將龍驤兵船管帶陳蘭溪游戎應濂調赴江蘇 
 
 

Page 3

 
 
差遣夏中丞允之○欽差大臣鐵寳臣星使旣抵九江卽調取水師各員弁銜名及兵丁數目駐紥處所造册以備稽查 
[鎭郡官場紀事]  
　　鎭江訪事人云常鎭通海道郭月樓觀察於九月十三日之晚乘招商局江永輪船赴滬以便换舟至姑蘇謁見署江蘇巡撫端午帥○鎭江下游釐捐總辦胡志雲太守玉瀛瓜期已屇經江蘇巡撫端午帥札委莫通判枚接辦大約日内卽須到差矣○鎭江水陸總巡周錦堂遊戎德標以保護教堂有功經督撫憲保奏奉旨著以參將補用 
[示定商埠]  
　　前日蘇松太兵備道兼江南海關監督袁海觀觀察發出告示一道張貼南市江大海關前略謂案奉前南洋通商大臣兩江總督憲魏札准外務部咨光緒三十年六月初八日准駐韓許大臣咨開中韓兩國水陸密邇路路可通從前僑庽商工本已隨處皆有自定約通使以來鄰近各省無業小民不知今昔情形仍由沿邊沿海距現設領事之所較遠地方紛紛闌入内地旣與條約不合而散漫零星稽查約束均難遍及游匪積棍游行其間行兇逞强動滋事端查韓國通商各口有已設領事者有歸就近領事兼管者有現在尚無領事者有已允通商未設海關者該商民等在此等地方貿易傭作胥足以資生計何必狃於故常致違定約兹開列清單請行文沿海各省通飭所屬申明條約曉諭商民嗣後來韓祗可在單開各處居住貿易其游歴内地當遵條約第八欵不得不領牌照私入内地坐肆買賣並嚴禁匪類來韓庶來源稍清稽查較易等因本部查中韓條約第四欵第四節兩國商民在兩國口岸通商界限外不得租地賃房開棧違者將地叚房棧入官按原價加倍施罰又第八欵中國民人准領護照前往韓國内地游歴通商但不准坐肆買賣違者將所有貨物入官按原價加倍施罰各等語該大臣係爲愼重交涉稍悉事端起見應照錄所開口岸清單咨行查照通飭所屬曉諭商民遵照可也抄單札關遵照示諭等因到關奉此合就開單出示曉諭爲此示仰各項商民人等一體遵照毋違特示計開駐韓大臣開送韓國通商口岸清單設立領事駐紥商部仁川釜山甑南浦元山漢城註卽韓國京城此雖未允通商開埠各國咸設領事貿易最盛之區華民市廛房屋業産較各國爲最盛仁川領事兼管羣山木浦釜山領事兼管馬山浦甑南浦領事兼管平壤城津註日本已設領事慶興註俄國已設領事現已允作通商馬頭之埠義州龍巖浦以上各埠皆條約内允作通商之口岸此外未經通商口岸與約有悖曉諭内地民商未經通商口岸祗能請照游歴通商勿得坐肆買賣置典産業有碍交涉等事卽游歴通商亦應先向領事署請照以符條約再往來商船於通商口岸毋得擅帶來歴不明之人免致滋生事端 
[鄂銅到滬]  
　　本邑埠商號唐晉記承辦湖北銀圓局購紫銅一千五百擔刻已有五百餘擔運至滬江昨日號主某甲投蘇松太兵備道轅禀請道憲袁海觀觀察咨請洋關税務司騐明免税放行觀察准之 
[備設鑄機]  
　　江南機器製造局鑄造當十銅圓所購機器鍋爐將次由外洋運到總辦魏蕃實觀察因傳知提調李平書大令令將砲彈廠機器拆除以便裝設各機開爐鼓鑄 
[親解票匪]  
　　票匪蕭清鈞卽蕭錦山由上海縣捕頭徐文拘獲解經縣主汪瑶庭大令訊明收禁日昨江蘇巡撫端午橋中丞飭卽解省勘訊大令恐有疏虞因晚上帶同應訊捕役凌振將蕭賄賄縱之捕夥周鑑臣等人親赴省垣謁見端午帥 
[上海官塲紀事]  
　　江蘇候補同知錢司馬錫麟試用縣丞陳二尹祖德於昨日趨詣道轅禀見蘇松太兵備道袁海觀觀察○昨日前江蘇崇明縣知縣候補道李蘚青觀察如松因公來滬命駕赴道轅拜會○昨日電政大臣吳仲懌侍郎乘輿至上海縣署拜會縣主汪瑶庭大令○昨日滬寗鐵路總辦潘芸蓀觀察吳淞某管統領戴棲田軍門南匯縣知縣陳苕民大令先後至縣署拜會縣主汪大令○天通菴巡防保甲委員李浩然二尹飭丁赴道轅請假六日赴蘇公幹○署閩浙總督魏午帥之四公子昨爲合卺吉期在江南機器製造局排齊儀仗行親迎禮蘇松太兵備道袁海觀觀察以次文武各官均衣冠　賀 
[上海商業會議所嚴筱舫觀察禀兩江督轅籌議防疫情形稿]  
　　敬禀者上年因通商各埠疫症流行輪船到時無論上下搭客均應聽候洋醫生照章查騐方准進口倘有病容或風塵疲乏之狀卽須至吳淞口外三十里之崇寳沙醫院留養該醫院孤懸海際風濤洶惡服食異宜施之華人諸多不便前年夏秋之間疫症方盛洋醫查騐較嚴行旅視爲畏途以致人言藉藉市中有虎激動羣疑甚至有不死於病而死於　之說旋奉外務部電飭上海道整頓等因爰由旅滬衆商禀明道轅在吳淞口裏浦東北港嘴自行捐建醫院一所名曰中國防疫醫院以後遇有疫症之時凡進口輪船經洋醫騐明華人有病卽到華醫院醫養一切起居服食醫藥等事均適華人之便洋人不得過問現在購地建屋約費二萬三千餘金悉由在滬官商捐輸集事工程業已告竣所差者常年經費需疑頗鉅必須廣爲籌劃庶足以垂久遠前經禀蒙兩廣督憲岑札飭廣東善後局每年撥捐吳淞防疫醫院常年經費一千兩本年已經領到廪覆在案查税務司經辦之崇寳沙醫院每月需經費二千餘兩常年核計三萬兩有零現在北港嘴華醫院無論如何撙節每年亦非二萬金不辦若不預先籌定將來固難以持久目前亦無從開辦我憲臺胞與寛宏無分畛域爰敢籲乞仁施每年指撥若干維持斯舉則慈惠所及較之他項善舉功德不啻倍蓰也倘荷設法資助並求札行立案俾得每年按時具領尤不勝感禱之室 
[述紅十字會現在情形]  
　　營口西董魏伯詩德來信云刻已設法得有日本大將憑照可赴各處查看情形故現已離營赴各處查察意又金州來電云戰事逼近奉天難民入奉者現已有萬餘人幸由紅十字會留養得以相安無事惟北地早寒盻棉衣甚亟滬會華總董已趕辦棉衣數千套分别運往並飭關外分會先行就近購辦應用旣而奉省接滬會電音當派談太守赴營與日領事晤商昨接來電初十見日領瀨川告以見美領事魏教士商明一切隨見美領事據云魏往海遼鳳岫等處查看瀋陽分會　已運往並匯洋一萬元新民屯分會請李教土代醫被傷難民先撥洋三千元經理惟人多欵巨更需房屋請飭新民府帮助又開原法庫分會亦已匯欵交馬阿兩教士該處籌辦鐵嶺分會已與地方官商辦請仍選飭各地方官照料現魏教士未回又見營口分會醫院白醫士所述大略相同擬將各情告瀨川并候魏回營商明轉禀等語滬會已電請增廷帥分别電飭新民開原鐵嶺法庫等處地方官妥爲照料矣現在兩軍戰事距省城不過三四十里難民紛紛入城絡繹不絶除資遣及投親友者不計外收養食粥者己至萬餘糧食缺乏由奉省委員分路採運以資接濟金州難民到烟臺者除由該處分會分别資遣回籍外其無家可歸者電商滬會暫在烟臺分居由會發給宿食之資日前來信已有千餘人之多昨日來電又謂難民日見其多需欵甚巨滬會已電詢總教商酌辦法又新民屯紅十字會電云頃奉增廷兩帥電據昌圖府涂守禀稱日後該府如有被難客民情願入關者卽由涂守給資予照逕送貴分會轉送回籍等情已准飭照辦務於難民到日騐照妥送[  上海萬國紅十字會同人謹錄]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂渚寒漪]  
　　武昌訪事人云日前漢口官錢分局庫房中忽失去銀三千兩之匯票一紙及官錢龍銀票約共九千餘金勘知牆墏洞穿知係倫克所竊總經理人急將匯票止兌一　報請夏口同知馮少竹司馬派　嚴緝○武昌敬業學校於下半年起添課法文以宏造　　因學生尚未滿額仍在廣爲招徠特未悉宗旨如何果能不染目由民權諸惡習否也○八月二十八日之夜有駁船一艘停泊内港無人之處欲竊所載煤油不知如何忽然失火頃刻烈燄熊熊不可遏抑以致全船悉或灰燼水手見勢不妙飛齊上岸得免葬身火　中然亦險矣○前日某日漢口河街被火焚燬房屋頗多現在怡喊洋行及一品香等家皆已興工重建督察局傳令各將門回退讓數尺以寛街道俟　妥後當卽樹立罪　○襄辦練軍大臣鐵寳臣星使將次巡行來鄂鄂中各營及各學堂均大加整頓以便稽查連日督憲張香濤宫保乘馬車至各堂考　課程勉勵學生毋自暴棄○汀夏縣鄒大令出示招　本邑生監出洋遊學報名者頗爲踴躍兹寳有數人　非本縣語籍特出示斥滬并申明不收州縣生童之故以免他人效尤 
[上海縣署瑣案]  
　　前日十六鋪保甲巡防北局委員某君　送郭炳源杻控張朱民拐　一案到縣至晚縣主汪瑶庭大令升堂研訊郭妻潘氏供小婦人年二十有七籍隷姑蘇嫁郭多年張朱氏前在小婦人處服役兹已辭歇今春二月來言母親在滬閒遊著伊來邀到滬一晤小婦人被其所愚隨之至此致被帶至租界中賃屋居住日引少年男子來家賭錢張朱氏供小婦人與郭潘氏相識已久去年正月氏背夫來滬迨其夫尋見堅不願歸後央婦人牽引顧姓與之私識未幾顧卽薦郭出外收取　繭至九月給郭洋銀四十元　　回籍今正小婦人回至常州郭潘氏又隨小婦人來滬同居小婦人所私張紹園家旋卽自行賃屋郭供小的妻子被誘而來作此不端之事求恩懲辦張供小的在銀鋪店作工並不知誘拐之事大令判令將張朱氏掌頰一百五十下張責二百板交人保出郭妻潘氏准郭具結領回管束○陸德園控掮客楊少侯吞没酒價洋銀四百元一案前晚大令升堂研訊楊供陸於去年運酒五十罎來滬由小的售與鴻泰酒行收到洋銀四百元後鴻泰忽被火灾曾經公所議令收帳攤還陸未收之價亦已折償至小的所收之四百元已付過陸二百元祇欠二百元求恩寛限措繳大令飭交人保出限至年底還清 
[滬南塗說]  
　　前日本邑水利局巡勇查知船户陸阿五承裝垃圾傾入浦中因之拘局請辦局員高邕之司馬判罰銀二兩以儆○本邑保甲總巡朱森庭明府以時屇初冬風物燥烈火患不可不防查得各鋪居民所搭凉棚雖經諭令拆除仍有遲遲從事者爰復飭差督同地甲傳知各户凡有未經拆除之凉棚限於三日中一律拆去如延提究 
[英美租界公堂會訊案]  
　　昨日上午十一點鐘時爲英美等國租界公廨會訊課餘總會賭案之時英總領事署繙譯官德爲門君及麥總巡捕頭五十四號西探先後到來旣而被告律師愛禮司申子京劉愛山到案讞員黄耀宿司馬隨偕德君升堂愛律師問西探曰爾知此係何等總會曾查過在會諸人名字否答稱前祇去過一次並不知此總會中人所作何專迨朱渭甫投訴捕房後卽隨同總巡捕頭前去始見有二十餘人打牌孫子京之事並未詳知愛律師又問十三年前有人控孫紳賭之事經公廨將孫移送上海縣署後因原告不到得蒙開釋此案爾知之乎答稱不知又問朱所稱賭輸洋銀二千元及首飾值一千元帳上曾否載明答稱不知間若是則　等爲何將孫拿獲答稱因朱投捕房聲訴是以往拿旋由麥總巡捕頭傳朱至案著將在捕房時語言復供一遍朱稱向以房産地基收租度日本年正月二十九三十二月初二初四初五等日連賭牌九五次共輸去二千元又首飾值一千元係與申劉汪趙奚睦不識姓名之人同賭聞　總會係朱姓所開雇劉執事後聽從房客傳某勸阻因此未往至二月初九日總會信來催贖所抵金臂釧及别物迨西歴本月十六號投訴捕房後劉曾倩人來說願歸還物件并賄洋一千元請卽銷案答以事旣訴諸總巡捕頭不能銷案須聽總巡捕頭作主愛律師復將前供黨訊一遍　巳過午司馬遂訂於翌日午後三點鐘時再訊 
[英美等國租界公堂瑣案]  
　　包探李星福解偷兒陸阿如張阿和至案禀稱伊等於昨夜三點鐘後至河南路三百三十四號門牌亨利洋貨號以磚塊擊碎窓上玻璃藉圖行竊經號中人獲住交三百四十四號華捕帶入捕房兹捕頭令小的解案請訊顧桂生隂明生同稱小的等在亨利習業前日夜半時張陸前來圖竊號主聞聲出視叱令速去不許再來次夜又被擊碎窓上玻璃四塊約值洋銀十一元襄讞委員孫耳三明府與美總領事署繙譯官白保羅君研訊之下陸張供稱小的二人祗在門前經過並無圖竊事情明府商之白君判各罰洋銀五元賠償所毁玻璃不復深究○過犯張阿二掩入徐阿明家行竊衣物報由包探李星福緝獲吊贓送案明府請究之下徐投案領贓明府著將張責二百板管押六个月○鮑福昌金岳林控馮言茂撬門入内竊去皮箱三口等情明府飭拘訊鞫鮑供言茂係馮友根之弟友根有皮箱寄在小的處箱内藏有言茂之妻婚帖言茂貧無聊賴欲將婚帖竊出售去其妻後見無人在家遂連箱竊去明府商之白君判責言茂手心一百下取具攺過切結○二百零二號印捕解陸阿毛至案禀稱陸以病馬駕車有違租界定章請爲究罰明府著罰洋銀五元疾馬送交公一馬房韶養 
[法租界捕房紀事]  
　　捕頭查悉邇來各東洋車行經馬路中往往不遵定章任意狂奔以致時有碰撞之事因派中西巡捕站立十字街心從嚴彈壓如敢違犯立卽拘入捕房以便解送公堂禀請讞員陳楚生大令訊辦○前日李某以公館馬路乾大昌布莊主陸靜安虧耗逃避被欠銀四千兩控經大令將陸提入捕房捕頭著押候解訊○宰牲公所西人以宰猪作主李春三不遵所定章程據情投訴捕房捕頭著包探將李拘獲押候解送公堂禀請訊究 
[美租界捕房紀事]  
　　前日傍晚時西人某甲醉態醋　乘潘寳定所　東洋車至公平　碼頭下車而去不名一錢旋没至李樹記陳阿福所設水果攤攫取食物被二百六十五號巡捕拘入捕房捕頭令押至酒醒時釋出○金陵人李文仲自稱精於内外科醫術在允第路第四百八十三號門牌屋内懸壺爲人治疾前日甬人顧大興因妻李氏患病餽以洋銀三元延至家中診治誤投藥石以致殞命關心不能甘　李扭入捕房聲訴捕頭令李將所得醫金如數付還從寛釋出○昨晨積竊陶小狗掩入海甯路陸金元家行竊衣服及金戒指等物適爲包探倪順泉所見連贜帶入捕房捕頭令押候解送公堂禀請讞員黄耀宿司馬懲辦○昨晨妙手空空兒趙飛文至吳淞路顧桐豐水果店棧房竊取衣物適爲包探劉阿炳所見拘入捕房捕頭令押候解送公堂禀請訊辦 
[吉人爲善]  
　　災祲迭告時事多　敝堂疉接辦理紅十字會諸君函電悉北地奇寒需用棉衣尤夥兼之東省沈災未澹議振尚設統兩事以兼籌實寸長之莫展乃承陸寄梅堂慨助山東振欵洋一百五十元又紅十字會施衣欵洋一百五十二元蘇垣恒孚銀樓來八月分代募無名氏助東振洋一百元又八户洋五十六元一角仁天廣覆厚惠頻頒祇　之餘莫名忻慰除掣羣收照外復繼數言鳴謝上海六馬路仁濟善堂董事嚴信厚楊廷杲陳作霖朱佩珍焦發昱施　敬張韋承等謹誌 
 
 

Page 10

 
 
   
 
 

Page 11

 
 
   
 
 

Page 12

 
 
   
 
