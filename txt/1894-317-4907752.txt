# 1894 - 317 - 4907752

 

Page 1

 
 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎　紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製檡木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠昌購取可也 
[新印朝鮮志並朝鮮地輿全圖出售] [  三馬路申昌書室啓]  
　　朝鮮志一書於朝鮮之疆域形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每　價洋二角古今日本佔據朝鮮中國大張捷伐以上二種皆爲談時務者所必不可少賜顧者請移玉三馬路申昌購取爲盼此佈 
[觀火客談]  
　　小春十有九日有客自故鄕來造廬過訪留晚餐相與論音律談琴理娓娓忘倦因留共榻蓋三十餘年之老友也甫交睫忽聞捕房鐘聲客瞿然醒蹴余曰此何聲也余矇矓中聞客言側耳聽之恰鳴四下乃披衣起告客曰此報火警鐘也因疾呼奚童開門出視卽速返報余與客皆起視牀前報時鐘在十二點三刻逾四分推北窗望火勢則烟燄大起隱隱聞畢剥爆裂之聲客見之有懼意曰火似相去不遠將奈何余曰上海租界地方遍處皆有自來水撲救甚易今觀火勢似在二馬路石路相隔尚有馬路兩條而門前大新街街路極寛必不至令祝融氏飛越闌入我境客請勿懼俟童子回報可也時家中有病人余聞其醒而呻吟先令家人慰之使安睡毋動客曰頃聞鐘聲何以知其爲火警答之曰此鐘在英租界老巡捕房其聲宏大與他鐘迥然不同租界内遍地在德律風可以傳語遍地有巡捕以司梭巡無論何處巡捕一見火警立卽以德律風告知捕房鐘樓高踰十數丈其上有人住宿不時瞭望一得傳報立卽鳴鐘鳴鐘者不特驚人使居人知有火警而且報知各水龍會使齊出以赴救也其鳴也有數先時亂擊係報警而已少停旋分記數以報地叚蓋捕房嗚鐘之例一聲則在外虹口二聲則在裏虹口三聲則爲英大馬路之北四聲則在英大馬路之南以至三茅閣橋而止五聲則爲法租界之南六聲則在十六鋪橋之北今鐘鳴四聲則正在大馬路迤南蓋余所居適在四記鐘界内故不得不起視也談次童子坌息奔回告曰尚遠尚遠在大馬路北首之大生南貨店頃已大熾門户洞穿矣余訝曰在大馬路之北則鐘應鳴三下何以四響殆奚童傳訛不能認眞方向乎否則豈捕房司鐘者偶易生手故致誤擊乎姑不之諭旣相去尚遠則不妨高枕而臥也客曰上海救火之西人極爲出力加以自來水管到處密布接上皮帶隨地可以澆灌不啻水龍之吸噴其救火之便捷實爲他處所不及然而火災之多則亦可爲首屈一指九十兩月之間約計見於報牘者已不下十數次雖報而救灌得法卽時撲滅不至延燒而人心則且日日危懼矣僕幸而嘗觀日報尚能稍知情形不然則見此火勢聞此摧燒拉雜之聲已不知驚魂何處矣意者上海人烟過於稠密所以致此歟余曰客眞少見而多怪者矣余居上海二十餘年遇火者蓋已三四次最近則爲前寓祥椿里時遇百花里之火與所居止隔寛僅三尺之一小弄墻壁皆熱如火火星飛入天井内積數寸厚此爲第一險倖叨天估不與於難自移居此間則房屋生財衣服書籍悉數保險每年出保費若干便可高枕而臥不過火勢偪近則人口須早備出路值此夜深不能不呼令起身婦女輩但將首飾等物隨身携帶輕身而出不煩後顧也至於上海火災之多固有如客所言而以爲人烟稠密之故則猶知其一不知其二者也上海人烟果然綢密然火則人人所畏卽使可以保險有恃不恐然亦必躭驚受嚇故保險者情願歲出保費而不取償斷不欲受此虚驚且又安知倉猝之中不能脫身而葬諸火窟則其所喪者多矣故雖人數衆多而人人皆小心火燭决不肯疎忽大意以致成災所最難防者則縱火之匪徒而已上海五方雜處匪徒之所薈萃往往有乘空屋無人或當夜深人靜小弄冷僻之處用火油種火使聞警而亂竄彼乃得以乘機搶攫雖有巡捕彈壓追拿而終不能使之絶跡每當火起其放火匪徒則從無有當塲捉獲者而搶火者則無一次不有竟指搶火者謂卽係放火之人則不免武斷然究其心則搶火之人其很毒實與放火者無異則又安知搶火者之必非放火者也乃巡捕當塲獲之而解送公堂輙自稱爲拾得或稱誤携而南面者廣積隂功好行其德每聽信其供詞而從寛發落而被害者之呌苦連天與夫賠保資者之虧耗多金則皆不見不聞自以爲無傷於仁術因此而匪徒之瞻愈大放火之事愈多而火災遂有增而無减正不得以今年天久不雨而全歸咎於風乾物燥也 
[上諭恭錄]  
　　十月十三日奉上諭榮祿等奏特叅空悮值班之門領等官請旨革職一摺各城門門領等官盤查啓閉例應常川駐守不准頃刻擅離乃該門領聯壽等竟敢值班未到實屬有曠職守安定門門領聯壽門千總康景沂着一併革職以示懲儆欽此 
[本館接奉電音]  
　　昨晨京師飛電傳來上諭二道敬謹譯登○十月十八日内閣抄奉上諭吏部奏遵議處分一摺督辦雲南礦務唐炯著革去巡撫銜加恩賞給五品頂戴仍留雲南督辦礦務四川候補道夏旹著卽革職四川總督劉秉璋著降二級留任不准抵銷餘依議欽此同日奉上諭福建鹽法道員缺著張曾補授欽此 
[楓陛恩濃]  
　　大兵雲集畿輔京城内外應卽舉辦團練俾收衆志成城之效刻奉密旨特派兵部尚書敬信工部尚書懷塔布禮部右侍郎李文田工部左侍郎汪鳴鑾欽此其應如何籌辦之處卽由派出大臣酌議分别奏咨辦理○吏部爲批示事九月二十日據候選郎中鮑祖恩呈請報効代奏到部本部於九月二十七日具奏奉上諭吏部奏司員情殷報効據情代奏一摺鮑祖恩著發交宋慶軍營差遣委用欽此相應批示該員欽遵前往○户部山東司示傳吉林請領冬季防餉銀兩委員候補知縣胡承恩等知悉所領銀兩本部定於九月二十八日開放該委員等務於是日辰刻赴部承領毋違特傳○五城侍御慮各城練勇巡夜分察兵力不厚擬每城再行添募練勇各一百名俾資鎮攝已飭由該紳耆哨弁照數招募年力强壯之人充補練勇○皇太后萬壽於初二日還宫所有在外公主福晉命婦等俱傅於九月三十日進南海侍宴侍戲並於初二日扈從皇太后還宫兹聞衍聖公孔令貽之母太公夫人亦奉懿旨傅進西苑○户部山東司示傳解萬壽慶典經費之委員晉昌松祿等知悉務於本月三十日午刻親身赴部伺候當 
 
 

Page 2

 
 
堂報到毋得違悮○步軍統領劄調京巡捕五營練兵於内外城十六門各派哨弁分率練兵二百名携帶火藥鉛丸洋槍刀矛在城門側支塔帳房在此駐劄倘有形跡可疑之人立卽盤詰拿送刻下此項練兵已分往各門戍守矣○前福建陸路提督彭軍門楚漢奉召酌募舊部數營來京陛見已於上月杪抵京繕具安摺膳牌於二十九日夜子刻齎往西苑門交由奏事官呈遞軍門於三十日寅正行裝趨詣西苑門在九卿房内小座候旨及奏事官發事時原摺齎出口傳奉旨知道了欽此彭軍門略座片時遂乘輿回寓○九月三十日散值時由軍機處片交本日軍機大臣面奉諭旨著傳知廣東陸路提督唐仁廉於初一日呈遞膳牌預備召見欽此○恭邸奉命督師在京師設立巡防處遴調文武員弁分司其事兹奉寗旨特派工部右侍郎英年總辦巡防處事務欽此並聞巡防處暫假地安門内大高殿西步營公所以資辦公 
[剿倭確電]  
　　前晚已得大勝倭奴電信錄諸昨日報章昨下午又得山海關發來詳確電音云宋祝三宫保於十三日督師援旅順口盛軍馬　隊悉歸聶帥士成及吕帥本元統帶十五六兩日倭人由大峪山拔隊來宼摩天嶺我軍出隊接仗殺斃倭兵七千餘人追殺五十餘里按大峪山在摩天嶺之左　奴雖悍經此大加洗剿當不敢以正眼覷華軍矣急派傳單以當露布猶恐分送或有未遍再爲之列入報章至前報所云殺斃倭兵千餘名實係七千餘名之誤也 
[倭人用詐]  
　　昨接天津訪事人來函云英國某兵輪於初八日由烟臺開赴大連灣觀戰初九日午後見有倭奴兵艦大小十餘艘在海面游弋砲臺雖經開砲轟擊然遠莫能致砲子均落於洪波巨浸中俄而倭船去遠砲亦停聲晚間九點鐘後瞥覩倭輪大小十五艘每艘相去半咪環列砲臺前而砲臺絶無聲息羣相駭異蓋倭奴於平壤一役奪得我軍號衣旗幟乘夜喬裝由陸路奪我砲臺砲臺守兵猝不及防互相譁潰倭奴兵艦遂卽環列臺前初十日倭兵總往各國兵船虚張聲勢大言不漸見者謂倭兵船半係將商船改造且油飾船身兩旁分爲兩色欲使往來各異以惑他人眼目此次守臺兵士偶不嚴防致有疏失所望此後水陸各軍加意防維庶不致墮彼詭計也 
[金州消息]  
　　倭奴自貔子窩登岸迭在金州肆擾雖未攻城而城門已閉者數日現聞金州於初十日失守不知是否確鑿深望傳之非其眞也錄天津訪事人信 
[遷徙頻仍]  
　　津郡近日軍書旁午徵調頻仍於是作寓公者挈眷南旋幾於十居七八輪船每次開行回滬人如蟻集而眷屬尤多但輕舉妄動究非所宜固不如靜以鎭之之爲愈也 
[營勇改隸]  
　　本館派赴析津訪事人來函云湘軍總統陳舫仙廉訪所募三湘子弟計二十營陸續均已到津正擬部署成行忽有改動之說以十五營改隸吳清帥麾下尚有五營别有所轄廉訪則由傅相另行奏委要差然尚未見明文也俟得確音再布 
[倭奴凍斃]  
　　天津信云關東於初九日天雨大雪計厚三尺有零倭奴性不耐寒瑟縮於氷天雪地中凍斃不少不待王師大舉早已死亡枕藉此天亡之時也死者有知當飲恨於倭酋之興兵犯順矣 
[改派招營]  
　　前廣東水師提督曹軍門克忠原係奉旨募辦民團以衛畿輔現以軍務孔亟改爲統帥奉派招募三十勞馳赴前敵殺賊立功軍門擬於十六日成行前往直隸山東交界之區挑募健兒以成勁旅 
[選將鄭重]  
　　總統盛軍寧夏鎭總兵衛逹三軍門自獲咎而後此軍改由吕道生孫子揚兩軍門兼統已列前報其防營向在小站兼辦屯田開差時原留二成隊伍以便刈穫嗣接來文又謂此軍改由聶功庭軍門接統十五日忽又更章謂代統此軍者實係唐沅圃軍門一時議者謂此軍統帥一似奕棋之茫無定著不知擇人而任傅相自有權銜况當日之游移不定者係沅圃軍門陛見尚未回津現在津旋以得任傳相之躊躇滿志者正以鄭重出之也 
[練勇赴防]  
　　倭奴犯順浙省各海口防務均已次第布置惟温台口岸尚恐兵力單弱撫憲廖榖帥委某軍門在省垣新募勇丁訓練成軍計得七百名編入洋鎗隊十五日下午由省起程發往台州府屬與温州毗連之海口駐紥一路旌旗捲日刀戟凝霜荼火軍容當不减亞夫細柳也 
[榜信續述]  
　　浙江武闈鄕試於十二日考竣撫憲廖榖帥於十六日進入貢院十七日卯刻點名各生試龍門箭一支默寫武經十八日出榜 
[甲午正科浙江武闈鄕試題名全錄]  
　　林灿華景甯　邊葆翰諸曁　周飛熊縉雲　祝逹元宣平　楊迪源縉雲　楊其林慶元　方兆春金華　汪鳳飛湯溪　范慶元金華李武揚湯溪　楊葉芬天台　王鳳魁天台　王鳴鶴黃岩　陳飛鰲青田　舒德盛西安　徐定飛青田　林兆鵬縉雲　劉得魁青田劉鳳朝景寧　毛眞泰義烏　徐逹高衢府　王祝申江山　周洪吉青田　孟國祥紹府　盧　倬青田　任金彪錢塘　和爾精額旗吳鳳春仁和　徐德章雲和　邵詩恩西安　胡金榮諸曁　金　山旗籍　徐鴻勲永嘉　張金奎山隂　章國祥仁和　朱鴻逹永康陳　荷錢塘　虞廷升東陽　汪嗣忠開化　喻占魁烏程　雙　壽旗籍　張鼎臣東陽　丁益仁長興　方振英湻安　王祝連衢府蔣崇烈青田　金　元旗籍　陳耀遠青田　陳桂森浦江　馮光炘海鹽　姚智高西安　陳登雲永嘉　蔣如熊金華　胡福生縉雲葉梓林松陽　葉炳炤蘭溪　郭如山蘭溪　林耀奇青田　吕同揚新昌　劉審時西安　袁　芳天台　章庚耀紹府　鄭榮光龍游壽立功紹府 
[江督接印]  
　　兩江總督張香濤制軍發貼紅諭擇於十六日已刻接印已詳前報是日已刻首府唐太守光照中協劉軍門青煦排齊全副儀仗用八人擡之黃亭三座并印箱三隻送至行臺張制軍排設香案望闕謝恩當卽啓用兩江總督關防京口將軍印兩淮鹽政印各官依次參見成禮而退 
[蘇臺雜錄]  
　　署嘉定縣典史趙捕廉鑑三署事一年期滿經上憲調省所遺員缺署藩憲黃方伯於十四日牌示以調署武進縣小河司巡檢正任斯缺之張兆桂堪以飭令回任○陽湖縣知縣李紫璈大令超瓊於本月十五日專丁來省並詣憲轅禀知元和陽湖交代於初限内算結○本地人葉某年逾而立向在閶門外山塘街孫如南北貨號爲夥其爲人也敦厚誠實頗有長者風諸同事咸敬仰焉本月十五日晨起早餐旣罷與諸同事笑談時事正在議論紛紜之際忽在踏步躡梯登樓毫無聲息逾時不見動靜喚之不應衆始疑覔至臥牀見其僵臥不動細視之乃自將錢索纒頸而斃當卽飛報其家爲之棺殮聞者咸詫爲咄咄怪事 
[閩嶠看雲]  
　　閩中花會害人最烈然有反以自害者北門内某姓婦向以撮合山賺錢餬口其子私收花會日前因收隣居某乙之錢被其猜出應行照付奈妙手空空無以應之婦籌思無計竟服阿芙蓉膏而逝又聞横街口亦有一婦因子收花會無錢付給以致服毒斃命財重命輕愚人之愚眞不可及○新科舉人於日前柬會同年設宴於鰲峯書院并召梨園子弟歌舞終朝意氣揚揚甚自得也○督憲譚文帥於初八九日赴箭道考閱各屬武生技勇有甲生舞刀尚未數下失手墮地後復拾起舞至十七花可謂勇力過人乙生舉石上朡力不能支急行放下幾至 
 
 

Page 3

 
 
傷足可謂自不量力丙生開放硬弓偶因失手以致弓線掣傷頭顱立時浮腫送考人急扶之回寓有此蹉跌恐不免羅隱之榜上無名矣○制軍因考校技勇已竣出示於十二日入闈考試内塲默寫武經定於十三日發榜十六日謝恩○督辦省會保甲總局楊晴川觀察汝翼奉臺撫唐中丞調赴臺灣并在省招募翼字中左右三營渡臺以資防禦○閩口重重天險戰守較易於他省督憲譚文帥已將長門各營悉數補足并新添鴻字數營以厚兵力南臺招團勇五百名分飭團紳十人管帶城内外皆舉辦保甲以靖地方○督憲譚文帥奉到部文各省息借商欵章程業已遵旨能飭舉行閩省自應照章遵辦一面札飭藩憲黃方伯出示頒發各府屬曉諭士民并遴委員紳合辦分往勸諭以濟軍需○閩省火患疉見大憲督焉憂之飭令羅莊甫少尹等在南臺勸捐各置水龍以防火患 
[同效嵩呼]  
　　初十日恭遇皇太后萬壽聖節蕪湖商民均於初五日起結彩張燈十里長街咸搭五色天幕各就簷前密綴珠翠明角各色花燈雕刻藻繪鬥巧爭奇各鋪門首挂綢縐長彩上繡萬壽無疆普天同慶天子萬年等金字横額廣貨店則將新出之玲瓏寶塔洋燈密挂街心京貨鋪則有純用紅緑絲線挽就網式帳幕結於門楣者每當虞淵日落六街燈火一望如晝紅男緑女結伴來觀鬢影衣香肩摩踵接闤闠中更鋪陳名物珊瑚玳瑁木難火齊之屬無不悉具於其中恍疑身入波斯世界怪怪奇奇目不暇接其有朱門繡質不便聯袂山游則多於此數日互相欵接俾於晚膳後道出六街各就轎簾内凝神縱目可謂别具慧心矣各店燈彩自黃昏起每晚約至址一點鐘止命儔嘯侣掉臂游行但見觸目琳琅想石家錦步幛亦不是過萬壽宫内外鋪陳璀爘於初九日起將勝鳳鳳鳴兩戲館雛伶悉數召至登臺演唱是夜四更文武官紳先後蒞止五更三點恭拜龍牌隨班祝嘏其時臺上已絲竹交奏歌舞昇平一連數日黃童白叟鼓腹來觀者人海人山熙熙皞皞如登春臺足見君民同樂上下一心熙皞同游正不讓擊壤歌衢之盛也 
[潞水霜鱗]  
　　北通州信云時屆冬令宵小横行緝捕巡防均關緊要道憲張觀察選派保甲局委員候補直隸州古直剌巡查北門候補縣畢剌史巡查東門候補分州鄭别駕巡查南門候補縣丞張别駕巡查西門帶同捕役澈夜梭巡鎗聲不息倭協戎傳諭東門守門把總李在華西門守門把總姜銓南門守門把總張瑞北門守門把總劉榮城門啓閉務按時刻黃昏封鎖黎明開放黑夜遇有緊急公文由門隙轉遞如敢違令定詳上憲從嚴叅處又陳司馬與六團練長會商令每團酌派練勇六名分駐各城門以資鎭攝並於六團中各撥十餘人每夜分叚在大街小巷執械巡更以鳴鑼爲號聞警齊集陳司馬又傳諭通屬八百餘莊之首事人及保正勸辦連莊會每户酌派男丁巡更遇有賊盜協力兠拿似此整頓捕務宵小當銷聲歛跡矣○近年每屆夏令霪雨連綿遂致城垣傾陷三十餘叚之多張觀察禀請尹憲籌欵照修前日委員帶同工匠往勘擇吉十月初一日大興工作○十月初一日俗傳爲送寒衣節是日本郡城隍由捨身人等恭舁出巡前導有隂陽執事文武儀仗一路上清音迭奏頗稱熱閙出北門至北臺赦孤卽日回巡循舊例也○前有鏢船一艘保鏢者六人押送京都某宦家行李由東關碼頭雇船行抵張辛莊日已西沈停橈小泊突來匪人一擁而登欲刦衣物保鏢者奮力抵禦相持兩點鐘之久卒因衆寡不敵保鏢者受傷而扑匪人遂傾箱倒篋席捲一空而去事後報官請緝未識卽能破獲否○自五月後雨多晴少被災村莊與去年無異尹憲俯念民艱札飭所屬州縣當典一律减利原當三分者减去一分原當二分者减去六厘現已遍黏示諭矣○往年中西兩倉亦生高草每屆風高物燥之際任人芟取今中西兩倉監督出示准人進倉芟取蒿草惟不准偷竊板片等物亦愼重倉儲之道也○一夕有妙手空空兒入道署簽押房竊取時辰表眼鏡衣服等物約值數百金守夜之捕盜營兵更夫護院毫不知覺次早始悉觀察大怒當將守夜者各予重責並札飭通州比捕嚴拿務獲究辦○通州榮心莊剌史恒奉尹憲札飭與昌平州張剌史兆鑣對調未到任以前以前任通州吳渭濵剌史兆熊代理惟交卸日期尚未定也○官塲得有信息恭邸諏吉於十月初十日出京行經通州住宿榮直剌當飭辦差丁役在江蘇總局預備行轅鋪陳一切門外紥成左右轅門吹手棚復派探馬往探至晚未見蒞止或云由旱道赴津不欲騷擾地方未知果否 
[沙船被撞]  
　　沙船一艘滿裝花衣水手七八人自崇明開行於前晚二下鐘時抵滬駛至美租界陸家嘴角突有某輪船自内飛駛而出該沙船不及避讓致被撞捐登時沉没各水手皆鳬水遇救得免於難惟一切貨物盡付東流刻聞該沙船之耆民陳萬明已雇人將船拖至浦東自行修理至駛出之輪船因在黑暗中難以辨認已托美界水巡捕代爲查訪云 
[移查奸細]  
　　江海關道署東繙譯官四川候補府劉子貞太守偵知有倭奸藏匿法租界瑞福里第十八號門牌屋内遂移請葛讞員協拿旋據查得此屋係三河軒茶館主寧波人某甲所住復查八仙橋西首善里第十八號門牌之屋係英人哈生所住當卽據情禀復 
[預防火患]  
　　欽加運同銜特用府調補松江府上海縣正堂黃爲出示嚴禁事照得九畝地軍火硝磺庫在九鋪十二鋪之間又火藥局在南門外陳家廠十二圖地方附近居民較多火燭堪虞一切花爆洋燈鷂燈均皆禁止現在冬令風高日燥尤應思患預防合行查案示禁爲此示仰該處居民人等知悉爾等須知硝磺庫火藥局係軍火重地凡爾附近居民人等務須格外謹愼所有花爆及洋燈鷂燈一概不准施放俾免疎虞倘敢故違定行拿究該保甲更當遍行傳諭認眞稽查毋稍怠忽于咎各宜凛遵切切特示 
[英界火警續述]  
　　前晚一點鐘英大馬路失愼已登昨報兹悉火起於二百十二三號門牌之寶成洋貨店後屋店夥皆從睡夢中驚醒見火勢已熾不及撲救相率奔逸未幾卽冒穿屋頂以致延及二百十四號之大生南貨店並東首二百十一號之同春祥洋貨店二百零九號之德成銀樓幸救火會中各西人聞警馳至開自來水管汲水狂噴加之各洋龍相助爲力祝融氏遂不復張其勢焰是役計焚門面七個共樓房十四幢各店皆保火險諒各保險行又有一番賠累矣至昨日午後火塲中餘燼又然看守者急以皮帶取自來水灌之始漸息滅至當時如何火起因寶成與大生互相推諉故由包探黃四福將寶成洋貨店夥吳友卿大生南貨店夥張榮卿傳至英廨請爲研訊吳友卿供紹興人在寶成執事我店並無火油存儲卽所點之自來火當時早已吹息及知覺時見火從後埭大生棧房中燒出蓋店中後屋轉租大生爲棧房故也張榮卿供寧波人在大生南貨店爲執事昨夜之火實由寶成而起旋傳司春祥夥投案問以誰家起火答稱小的聞聲而起則已冐穿屋頂至究竟誰家起火亦難指實旋由捕頭呈上被災各家之圖樣一紙通剌逐細閱看遂諭吳友卿張榮卿覓保開釋俟查明實在起火之由再行核辦 
[親點團勇]  
　　昨報紀松江府恩詩農太守莅滬詳查保甲飭將團勇花名年貌造册以便稽查昨日本縣黃大令又奉恩太尊面諭須將團勇親自點名分别老弱以定取去大令卽邀同仁輔元堂董汪曹兩君立發知單傳知城廂内外各團防局均於是晚赴堂取齊旋至縣署請府憲恩太尊點閱縣差薛貴已派夥役在大堂高張紅幔懸掛珠燈並竪保甲會哨大旂以備晚間應用公案椅位亦陳設齊整云 
[護送鮮民]  
　　昨日有臺灣淡水縣派差護送朝鮮人九名來滬赴縣投文聲稱朝鮮人於九月十六日販賣魚鮮遭風翻覆溺斃多名現在救起九名附輪來滬請爲安揷黃大令閱文後飭值日差暫爲看管再行核奪一面給發回照交來差領回銷差 
[英界公堂瑣案]  
　　昨有張鳳新在虹口地方向洋人羅强借錢文洋人不允張仍向糾纒富被一百十八號華捕拘入捕房解案請訊張供本地人向爲馬夫後因患疾以致兩足爛去僅存踈骨行路以膝困苦異常不得已向素識之洋人羅處商借以資果腹並未糾纒宋通剌商之佛繙譯官以張實係窮苦之人當卽斥退並諭以後不得再向洋人纒擾致于究辦○一百七十二號華捕解送李灣子至案禀稱李昨在虹口湖 
 
 

Page 4

 
 
絲棧前向徐李氏調戲是以拘解來案請爲究辦徐李氏投案申訴李灣子供江北人在洋人處爲侍者不敢向婦女調戲通剌判令將李灣子管押十天○周阿福竊取唐和新錫酒壺一把售與朱炳昌經包探張阿五緝獲一併拘案請究通剌略訊緣由判將周阿福交捕房管押四天遞回江北收贓之朱炳昌著罰洋一元贓給失主具領○包探張阿五禀稱徐春林等五家先後失去衣服雜物報捕後經小的查係王阿寶所竊售與慣收賊贓之李顧氏一併拘案請究徐春林等投案申訴前情並請領贓王阿寶認竊求恩李顧氏供開舊貨店所有各贓係向王阿寶買得富票備本贖出通剌得供以王阿寶行竊可惡著交捕房管押一個月李顧氏不應收買賊贓著交官媒管押十四天贓給各失主分别認領○包探秦少卿禀稱莊阿貴失落銀表一枚查係徐金清拾得後質洋五元使用是以拘解請訊徐金清供本地人拾表是實通剌謂卽已拾得銀表自應送交捕房不應持不質洋今旣查出卽著交還當本徐答洋已用去現在措得洋三元交案通剌判將徐金清交捕房管押五天以示薄懲表給還原主○四百廿號華捕拘解王文元曹左新楊友裕曾阿三至案禀稱伊等在路口角互毆請爲訊究王供與曹等偶撞伊等自恃人多卽將小的扭住毆打曹供王亦有多人今已逃逸通剌以兩造均非安分之徒判將王文元管押兩禮拜曹左新楊友裕曾阿三各管押二十一天爲兇頑者儆○二百七十三號華捕拘解馬夫黃阿岳至案禀稱此人專駛快馬車昨又加鞭疾馳是以送究通剌判罰洋五元○包探孔阿才禀稱日前陸阿順與王阿大口有爭毆陸被打失銀表一枚今在王阿大家查出當票一紙一併送案請究陸阿順供寧波人在洋人處充庖人日前行經老閘浜北忽被王阿大糾人毆打致失銀表一枚王阿大供賣京貨度日因陸圖佔我妻以致誣陷務求大老爺代爲昭雪通剌以共中顯有别情著一併押候過堂覆訊銀表暫存 
[虹口捕房紀事]  
　　寧波人胡德來沈金孫肩挑花核油各一擔昨晨十下鐘在美租界西華德路各店鋪兠售爲包深江阿三所見當將人油拘入捕房　頭惡其違禁搜出發票一紙閱視圖章乃西門外萬生橋元盛油車之貨訊問何以至此兠信二人同稱我等皆在油車内爲出店職司送貨此油乃掮客李姓名四眼者兠定主顧捕頭命押候飭拿李姓一併解送英公堂請宋通剌究辦○中虹橋相近浮起蒲包一隻内盛甫生之孩屍一具昨晨十一下鐘時經包探江阿三查知並喚二圖地保奚坤寶收殮舁送義塚埋葬○偷兒王阿二日前在英租界某姓家竊取水烟袋銅銚烟鎗衣服等物至今未獲昨午一點鐘時經包探江阿三在老閘橋北首之某烟館内將王緝獲拘送美捕房捕頭命押候解送英廨究辦 
 
 
 

Page 5

 
 
   
 
 

Page 6

 
 
 
 
 

Page 7

 
 
   
 
 

Page 8

 
 
   
 
 

Page 9

 
 
+ 
[南巿叢譚]  
　　本邑小南門外吊橋因年久失修勢將傾圯昨由同仁輔元堂雇匠興修換去已碎之石板數方俾行人不致繭足○婦人姚阿四卜居本邑大南門外前日途遇匪人自後攫去銀耳環一枚飛奔而逸婦並不追赶惟暗中認明面貌衣服疑爲二十七鋪民團局中人遂奔投巡防局中聲訴局員劉穆亭二尹偕團董奚甲訊問立傳棚頭喬芝山喚齊局勇令阿四親自指認阿四稱攫環之人並不在内二尹謂其有心誣控例合重懲姑念女流從寛免辦阿四稱然則小婦人出外如遇攫環之人扭請老爺究辦可乎二尹曰可○某申不知何許人僑居西門内其子年已二十餘喜與無賴爲伍甲屢次訓責置若罔聞前日子歸索錢甲不允子遂破口大駡甲欲扭送官衙請辦子贍敢將甲按住凶毆甲大聲疾呼鄰里詢悉情由大爲忿怒有某乙者正言直斥子又遷怒於乙冋之掄拳衆鄰無可如何一哄而散 
[備文解犯]  
　　南匯縣汪蘅舫大令奉憲批飭押解盜犯韓阿銀赴府勘訊轉解省垣來差投文上海縣過站黃大令佳將來犯收監俟轉解文書備就再行起解前日署中已將公文備就並移文城汛李千戎撥兵二名及差役解赴茸城投府轅請訊 
[英廨晚堂案]  
　　謝俊豪控親家孫吳氏夫婦匿女賴婚一案經宋通剌疉次提訊將孫吳氏交保限期交人乃吳氏自保出後畏罪逃遁旋繹差提保人劉瑞榮到案又經訊供交保限交吳氏在案兹悉保人劉瑞榮於前日將托伊具保吳氏之周王氏扭案通剌旋於晚堂質　劉供小的向在治下開設隆茂昌襪店本年八月間有隣人周王氏囑小的赴案具保吳氏出外著令赶緊尋交伊女詎吳氏自保出後私行逃遁奉訊飭小的交保限交吳氏迄今限期已過吳氏仍無實在下落爲此情急將周王氏等扭案求大老爺嚴究王氏供小婦人曾與孫駝子之妻吳氏稔識日前吳氏因事覊押憲案小婦人不忍坐視曾挽隆茂昌店東劉瑞榮具保吳氏出外著令赶將伊女尋交小婦人曾悉吳氏之夫孫駝子將女售與開花烟館之毛高氏帶往在津爲娼小婦人當將吳氏保出後卽送至帶鈎橋高氏花烟館内求老爺訊問高氏便知吳氏下落高氏供蘇州人向開花烟館現已閉歇本年七月小婦人因事至天津始於前日回滬與孫駝子夫婦素不相識均不知情亦無收留孫吳氏情事通剌判將周王氏交官媒看管劉交原保高氏交人具保候再訊奪○前報載招商局函送徐阿明虧用洋銀逃逸一案由宋通剌訊明將串用洋銀之陳金全管押著交兹悉徐阿明業由其父兄等尋獲交案通剌於前晚訊究招商局經理人甘日初投案聲稱徐阿明在局中管理銀信往來曾被侵用洋銀一千六百餘元旋卽逃逸現求究追歸欵徐供年二十二歲侵用是實因被友人陳金全糾合嫖賭以致虧空並被陳借去洋銀數百元求恩訊究陳供與徐爲友並未向借洋銀惟曾同至金陵遊玩餘供一味支吾通剌判將徐陳一併交差押追延干嚴比甘唯唯而退 
[法界公堂瑣案]  
　　本年六月廣東候補府孫太守明廉在安慶輪船失去翡翠漢玉各物遂飭家丁役報捕房旋由包探在全安棧緝獲長江一帶著名扒竊程德元桂德勝劉寶林解請葛同轉研訊飭探帶同家丁備文移請杭州錢塘縣吊贓尚少碧霞犀一方迄今未獲某日又獲扒竊張子凝搜出玉搬指等物昨日家丁張貴投案領贓同轉命提程桂劉吳張研訊二十一號華捕禀稱八月十九日之晚小的在途巡綽見有人在安慶輪船上失竊追至永安街口萬安樓門首小的帮同拘獲張賊當時遺一手巾包手中有洋銀十六圓及至捕房在身畔搜出玉一方洋銀二圓張供稱各物均已抛在地下同轉謂爾初供賣在蘇州何以忽又翻變遂飭押候嚴比慶昌恒豐長泰宏泰德昌各質鋪均有夥友投案請領當本同轉諭令退下候示謂程等日此案最關係者爲碧霞犀一方究在何處桂供稱小的屢次向張盤詰仍無實際求大老爺嚴比可也劉供稱眼鏡一副贈友人現在友往别處矣上月初旬小的送洋銀三圖與陶阿全同轉問爾在大有烟館中將銀表一枚送陶是否確有其事劉供稱小的並無其事同轉檢閱原卷見程桂劉同在安慶輪船將小皮箱携出由劉接取荷至洋划船上因問陸鳳池如何得賄程供稱當日七點鐘時小的在碼頭上先賄以洋銀四元陸受賄後一味假裝鼾睡劉供稱小的與陶同游王春林倡院一次五月二十二日小的卽乘江永輪船至蕪湖竊取洋銀兌換金簪金戒指卽現在吊到之物家丁李春山投案禀稱家主候補道李經馥李大人在直隸總督署内閱申報見劉供認竊洋銀七百元求大老爺研詰劉供稱小的在蕪湖竊取洋銀二百三十八員小土四包斑指二枚在江永輪船途中行竊與洪雨卿連手另有洋烟二缸因輪船上嚴查卽抛擲江内二十三日至金陵二十五日仍與洪附輪船來滬將漢玉翡翠等物售取洋銀一百七八十圓同轉閱視來禀謂李曰劉賊供認之贓與爾家主所失者不符爾可回禀主人容再查緝又問白玉扁墜及碧霞犀究竟何在桂供稱小的早已供明同轉飭探將吊到之孫太守所失各贓照領狀逐一檢點惟曰玉一方尚未符合命提張覆訊仍執定前供遂著還押嚴比又命提陶到案問劉到爾家内何事陶供稱小的並不見面惟在大有烟館中得所賭洋銀三圓命提陸到案問爾與程如何相識供稱五月某日由小的均至茶會因無贓証當卽釋放問是否得賄供稱小的不應得受賊賄自知罪譴難逃惟求大老爺恩典問火塲上收受布匹之事如何供稱小的糊塗罪不容逭同轉飭將陶陸分别還押程桂吳隔别禁錮所有吊到各贓飭張先行具領未吊之贓仍飭赶緊查緝慶昌等鋪所吊各贓仍交各鋪夥領回○揚州人陳茂才前因犯案　葛同轉訊供枷號笞責期滿後擬卽遞解回籍旋有同鄕人嚴德率同陳妻苦求再四同轉俯如所請交嚴保出前日陳又在英租界操刃傷人當卽逃逸僅拘獲帮兇之人解經宋讞員研訊知法公堂有案飭探咨照到來昨日同轉飭傳保人嚴德詰問嚴供稱茂才之兄茂觀在外候訊同轉命傳到案問爾弟現在藏匿何處供稱老母有病已回揚州同轉謂本月十四日爾弟尚在上海何得混供徐東昇徐友芝二人現在何處供稱小的本不敢保實由王仁太央懇不得不然現在王在外間候示同轉命傳案訊供王供稱小的名錦文在興聖街開設烟館昨晚往尋據云已回江北嚴又稱十四晚在爾烟館内飲酒同轉問二徐究在何處王供稱小的不知茂觀供稱小的與茂才同在麗記木輪船上當水手同轉飭將陳王禁押捕房嚴交人保出找尋茂才到案延于追比○烏山船主莊阿鶴李東發供船夥陳文才何有餘藏匿所寄洋銀五十賀同轉訊供責比以陳等並無實據飭探查明禀覆此已記諸報章昨日孫探禀稱小的奉曉之下隨同船主查勘情形實係二人串匿莊阿鶴供稱本船明日開往杭州小的在小東門外協昌船局候示同轉命下期投案備質 
[金陵官報]  
　　十月十三日揚州保甲局候補道周駒謝委江防營務處同知余貞祥由京引見回候補道李家驊謝委會辦營務處同知周澄清到善後局提調差分發江蘇試用通判俞廷翰巡檢童觀鈞均由京來魏鎭濤奉委馬安火藥分局○十四日委勘滇缅界址分發直隸候補道姚文揀由雲南回籍來寗候補道楊慕璿謝委會辦善後局　縣陳元鑄謝委蘇鏕貨釐捐局卽辭 
[滬北鐵馬路廣益堂九月分用捐清單]  
　　唐茂枝洋六元陳善亭洋五元戴運來四元李光琴吳春池戴綏之三户各洋三元朱葆珊徐棣山和昌成義昌成黃佐卿南順記老順記八户各洋二元周蓮塘老悅生錦章徐俊良訶瑞棠柳鶴亭順泰木行韓山曦源利太張金和福昌李珊記陳望生何植園傳晋友新順記十六户各洋一元謝森記洋六角梁煥南德六宏生隆昇萬有全天益可熾順恆來源八户各洋五角恆昇愼餘堂清蓮閣三户各洋四角錦章何恆昌啓泰恆茂其萃樓保安丹會九和長豐咸章謙記施德豐福來洽十三户各洋三角恆生裕牛恆生義生大曹德大三元同慶樓六户各洋二角莊源大洋一元二角美最時洋一元五角張玉芝堂洋一元錢一百七十文更上一層樓洋一元一角錢六十七文存濟堂錢一千文五層樓錢八百文九章介福天成嘉綸裕盛和壽康延康晋和厚康永豐存德利亨立大恊昇和元泰源鴻順彚康正大承裕升大寶順餘大愼餘惠泰元甡元茂衍大宏元賓和宏大世一户各錢六百文同昌泰可熾各錢五百文升和大章晋昌久章春園周同太通裕宏章泰謙益祥萃源潤泰昌十一户各錢三百文元利鴻運樓金合順湧源義成祝源昌五雲日昇樓一壺春廣盛九户各錢二百文永順恊成祥萬興三户各錢一百裕成隆四海昇平樓各錢四百文○以上共收洋七十一元七角錢廿七千八百卅七文○又附英法美三界九月份一文願捐洋十三元一角五分錢卅七千一百四十七文乞登報章以誌徵信[  董事施善昌唐廷桂等公啓]  
 
 
 

Page 10

 
 
   
 
 

Page 11

 
 
[光緒二十年十月十二日京報全錄]  
　　宫門抄○尚書敬等奏司員呈請効力軍營　○陜撫鹿奏已革舉人于預詞訟審明定擬摺○又奏正副考官悮書題字自行檢舉片○蘇學政漙奏恭報歲科試完竣摺○又奏保舉教官片○又奏保舉廪生片○浙撫廖奏委署司道各缺片○十月十二日工鴻臚寺廂白旗值日無引見○甘　提督李培榮到京請安○志銳前往熱河請訓○奉天府府尹福裕請訓○召見軍機○○經筵講官兵部尚書兼署理藩院尚書臣宗室敬信等謹奏爲司員呈請効力軍營　請代奏請旨遵　　　　臣院蒙古候補員外郎兼襲雲騎尉奎顯呈稱司員現年四十七歲係廂黃旗蒙古魁昌佐領下人故父恒頤原任甘肅奇台縣知　於同治四年間帶勇剿辦回匪在大泉地方打仗陣亡司員以理藩院筆帖式蒙恩賞襲雲騎尉世職旋因請假前往巴里坤哈　等處搬柩彼因道路梗阻奉前烏魯木齊都統景廉奏留軍營差遣復隨前伊犂將軍金順收復伊犂並疉次打仗出力案内歴保本衙門員外郎並賞戴花翎伏思司員係蒙古旗僕世受皇恩毫無報稱今當海疆多事之秋正臣子効忠之日呈請代奏發往東三省軍營差委以報國恩而承先志又據臣院滿洲候補主事恩惠呈稱司員現年四十五歲係正紅旗滿洲覺羅德謹佐領下人世受國恩毫無報稱現值海疆多事正當臣子効命之時懇請代奏發往東三省軍營差委臣等查候補員外郎奎顯候補主事忠惠等情殷報効臣等不敢壅於上聞謹恭摺具陳伏乞皇上聖鑒訓示謹奏奉旨已錄○○頭品頂戴兼署西安將軍陜西巡撫臣鹿傳霖跪奏爲已革舉人恃符妄爲干預詞訟審明定擬恭摺仰祈聖鑒事竊查前據盩厔縣知縣李汝鶴詳報訪聞該縣舉人宫炳南武斷鄕曲遇事把持甚至教唆詞訟迨經傳案質訊猶復恃符狡展經臣奏請將宫炳南舉人先行斥革歸案審辦嗣奉硃批著照所請該部知道欽此欽遵當經轉飭審辦去後兹據該縣傳集人証訊明議擬由府詳經藩司張岳年臬司曾鉌核明會詳前來臣覆加確核緣宫炳南馬萬魁並馬應訓馬馬氏馬温氏均籍隸該縣馬馬氏係馬萬魁胞姊生有二子長馬應振次馬應訓馬温氏係馬應訓同祖分居堂兄馬應乾之妻馬萬魁一向在外貿易與馬温氏並無嫌隙宫炳南由禀生應光緒内子科本省鄕試中式第二十九名舉人在家開舘教讀與馬萬魁同堡認識光緒十八年十月間馬温氏之夫馬應乾病故僅遣妻女别無男丁經其分居堂嬸馬馬氏令長子馬應振前往照料家務十一月間馬應振得患時症經馬温氏送回醫治罔效延至是月二十五日因病身死經其胞弟馬應訓爲之殮埋十九年三月間馬萬魁由外回歸聞人傳說馬應振在馬温氏家照管家務被馬温氏謀毒斃命等語當至其姊馬馬氏家查問適馬馬氏同子馬應訓探親外出數日未回馬萬魁一時痛甥情切不及等候急欲代甥鳴寃因不知告狀規矩往向宫炳南商問訴述前情宫炳南一時糊塗信實卽教其喊寃告狀之事復照馬萬魁口訴各情代擬節略令其赴縣書呈投遞馬萬魁隨卽至縣書呈控經該縣察其情詞支離批飭傳馬萬魁於遞呈後聞知馬馬氏等業已回家復往查問始知馬應振實係因病身死並無别故當卽投案首悔集訊據實供明懇請認罪求息隨傳宫炳南到案質訊恃符狡展詳經臣奏請將宫炳南舉人先行斥革歸案審辦嗣奉硃批著照所請該部知道欽此欽遵轉飭審辦去後兹據該縣傳集人証悉心研鞫各供前情不諱嚴詰宫炳南委係誤信情眞代寫節略教令控告並無受賄主使誤控此外亦無武斷把持各情事密加查訪實因該革舉平日恃符傲慢不恊鄕評致招怨謗尚無實在劣蹟招告以來亦無指控之人馬萬魁實係誤聽人言痛甥情切懷疑妄控究詰至再各矢口不移擬議由府詳經藩臬兩司核轉前來臣覆核無異應卽擬結此案已革舉人宫炳南因馬萬魁告稱其甥馬應振被馬温氏謀毒斃命思欲鳴寃不知告狀規矩向其商問該革舉旣不勸阻亦不確查乃竟教令控告已屬多事復爲代擬呈稿節略尤屬不知自愛雖查訊尚無受賄主使誣控及武斷把持各情事究屬恃符妄爲不守法度宫炳南應請酌照違制律擬杖一百業已革去舉人應毋庸議馬萬魁誤聽人言妄行控告本應照律坐誣姑念痛甥情切控由懷疑且於未經騐屍之先卽行查明投案據實供吐自願認罪求息尚非始終誣執馬萬魁應請從寛照不應重律擬杖八十折責發落馬應振訊明實係病斃馬温氏等均無不合應免置議除供招咨部外所有已革舉人于預詞訟審明定擬緣由謹恭摺具奏伏乞皇上聖鑒謹奏奉硃批刑部議奏欽此○○鹿傳霖片再臣准陜西正考官翰林院編修楊天霖副考官翰林院編修劉永亨咨稱恭膺簡命典試陜西遵例於八月初六日入簾屆期選題刻發第一塲照章挑選四書題三道内第三道所謂西伯善養老者制其田里教之樹畜導其妻子使養其老附刊後因坊本刊刻錯訛倉卒失於檢點導其妻子導字誤書道字迨將題紙發出之後始覺錯訛更正不及實屬一時疎忽咎無可辭理合自行檢舉咨請代奏等因查陜西本科鄕試三塲題紙均已照例送部兹准該考官以挑選第一塲四書題第三題内導字誤書道字自行檢舉前來相應據情代奏仰懇天恩敕部察議除咨部外謹附片具陳伏乞聖鑒謹奏奉硃批楊天霖劉永亨均著交部察議欽此○○理藩院左侍郎江蘇學政奴才漙良跪奏爲恭報奴才歲科兩試一律完竣仰祈聖鑒事竊奴才於十九年六月業將歲試全畢曁徐州海州鎭江常州三府一州科試情形報明在案旋於七月十三日赴江寧錄送遺才事竣回署秋闈放榜後於十月初三日出考蘇州次太倉次松江十二月初七日回署又二十年三月十三日出棚按試淮安遞及揚州通州江寧三屬七月初六日一律考竣旋卽接辦錄遺並循例考取優生先後均已蕆事奴才考試各塲仍前加意關防認眞監視士子亦循循守法尚無弊端取進新生均各如額發落日仍以講求實學蔚爲有用之材殷殷相朂以冀上副聖主作育人才之至意奴才現擬卽日馳回江隂清理塵牘所有歲科兩試一律完竣緣由理合繕摺具報伏乞皇上聖鑒再奴才經過地方雨暘應時民情亦照常安謐堪以仰慰宸厪合併陳明謹奏奉硃批知道了欽此○○漙良片再教官爲士林之表率學臣有區核之責成奴才自按臨以來於各學教官除認眞考試外留心察看惟期司鐸得人以正士風而端學術兹查有内閣中書銜寶應縣教諭邵長濬才優守潔督課殷勤國子監典簿銜海門廳訓導陸景輿文行兼優士林矜式淮安府訓導張元度植品端方學有根柢金匱縣教諭丁賜綬講求實學才識明通此四員中尤以丁賜綬爲冠其平日課士以敦品力學爲先務每月朔望宣講聖諭廣訓欽頒勸善要言竭誠開導歴久不懈並創議於試院前建設公所俾應試士子得避風雨前任鎭江府知府王仁堪採其說集資興辦現已落成士心悅服光緒十八年鎭屬旱災該教諭率同城紳士勸籌冬春兩賑往來皆自備資斧任勞任怨賑務得以蕆事守令咸擬據情詳請奏奬該教諭固辭乃止卽此數端足徵品概累年爲仁惠之施易地卽循良之吏奴才今當報滿不敢壅於上聞教諭丁賜綬可否以知縣升用之處出自逾格鴻慈其張元度一員擬請賞給國子監典簿銜邵長濬陸景輿二員均已加有京銜擬懇飭部議叙以示奬勵而昭激勸奴才爲鼓舞人材起見是否有嘗謹附片具陳伏乞聖鑒訓示謹奏奉硃批另有旨欽此○○漙良片再查有通州靜海鄕廪生崔朝慶安貧履潔積學功深尤專精於算術凡古法天元四元具有發明而西法代數更多頴悟能補近譯代數術所未備伏思算學雖小道實爲時務所必需况近年順天鄕試别設專科各省學官課士亟應兼習藉收實用該廪生品端學䆳足爲多士師資可否以教職選用藉資觀感之處聽候恩施奴才未敢擅請謹附片具陳伏乞聖鑒訓示謹奏奉硃批另有旨欽此○○廖壽豐片再藩司趙舒翹遵奉懿旨晉京祝嘏現據禀請交卸起程北上所遺布政使篆務政事殷繁應卽另行委員接署以專責成查有鹽運使惠年諳練老成情形熟悉堪以委署遞遺鹽運使員缺查有署杭嘉湖道丁彦樸誠穩練堪以委署其杭嘉湖道缺查有候補道任錫汾才具開展堪以接署除分檄飭遵外理合會同閩浙總督臣譚鍾麟附片陳明伏乞聖鑒謹奏奉硃批吏部知道欽此 
 
 

Page 12

 
 
[光緒二十年十月十三日京報全錄]  
　　宫門抄○諭旨三道錄前○湖督張等奏揀員調補知縣摺○粤督李等奏採辦足金仍請准照時價開報摺　　督譚奏籌解京餉銀兩摺○又奏徵收新舊錢糧數日摺○總兵王奏遵旨帶隊北上交御起程日期摺○十月十三日内務府國子監鑲紅旗值日無引見○志銳李培榮福裕預備召見○德魁等得賞謝恩○掌儀司奏十五日祭奏先殿載振行禮○内務府奏派致祭馬神派　立山○景運門奏改派交冲之大臣派出芬車○召見軍機志銳李培榮福裕○○頭品頂戴湖廣總督臣張之洞頭品頂戴湖北巡撫臣譚繼洵跪奏爲繁缺知縣揀員調補恭摺仰祈聖鑒事竊照江陵縣知縣龍兆霖在任丁父憂當經題報開缺聲明所遺要缺容另揀員請　在案杳截缺章程内載丁憂之缺有本日可計者卽以本日作爲開缺日期又例載知縣應調缺出今於現任人員内揀選調補又州縣等官必歴俸三年以上方准揀選調補各等語今江陵縣知縣龍兆霖係光緒十九年十二月初十日在任丁父憂應歸十二月分截缺係最要缺應照例揀員請補該縣爲荆州府附郭首邑水陸衝衢政繁賦重且有經管隄工修防尤關緊要非精明幹練才識兼優之員弗克勝任臣等在於通省實缺知縣内逐加遴選查有雲夢縣知縣劉秉彝現年五十歲浙江泰順縣人由監生應同治六年丁卯科並補行甲子科本省鄕試中式舉人甲戌科考取宗學漢教習光緒元年充補右翼宗學教習期滿蒙欽派王大臣騐放奉旨著以知縣用欽此五年在福建茶捐案内捐同知升銜六年在部呈請分發籖分湖北蒙欽派王大臣騐放奉旨著照例發往欽此七年四月二十七日到省八年委解京餉議叙本班儘先補用九年題署雲夢縣知縣十年正月十五日到任試署一年期滿業經實授在案十六年十二月在直隸賑捐局捐助棉衣奬給花翎歴經調署羅田孝感武昌等縣知縣辦理均屬裕如該員劉秉彝才具明敏辦事愼勤核計試俸歴俸早已屆滿本任均無積案及承緝盜犯欠解錢糧已起降調革職叅限以之調補江陵縣知縣要缺實堪勝任與例亦屬相符據湖北布政使王之春按察使陳寶箴會詳請奏前來合無仰懇天恩俯念江陵縣知縣員缺緊要准以雲夢縣知縣劉秉彝調補實缺於地方吏治均有裨益該員係現任知縣請調知縣銜缺相當毋庸送部引見所遺雲夢縣知縣員缺湖北省現有應補人員容俟接准部覆再行照例擬員請補謹合詞恭摺具陳伏乞皇上聖鑒敕部核覆施行謹奏奉硃批吏部議奏欽此○○太子少保頭品頂戴兩廣總督臣李瀚章二品頂戴記名副都統前粤海關監督臣聯捷跪奏爲粤海關前辦足金户部核定價銀實係不敷採買仍懇天恩准照時價開報恭摺具陳仰祈聖鑒事竊臣聯捷因前在粤海關監督任内採辦金兩定價不敷會同臣李瀚章奏請按照購價據實開報經户部以漫無限制議駁嗣又將金價昻貴情形會同具奏懇恩准其照時價開支奉硃批户部議奏欽此現奉部文行令仍照前奏辦理如可勉敷採買自應遵辦惟查近年金價昻貴爲從來所未有若照部定每金一兩價銀二十兩計短銀陸萬兩有奇爲數太多實屬無從彌補竊思從前金價每兩准支銀十八兩五錢光緒十四年部議加至二十兩是金價時有長消未能畫一户部亦所深知臣聯捷前辦足金每金一兩價銀二十五兩至三十兩有零不等自光緒十七年冬季起至十九年每季止每季所長銀數前經分晰奏明有可稽考似不可漫無限制近數年金價日昻現聞已長至三十五六兩以後証前足以爲有增無减之明騐臣聯捷購辦之時惟恐巿鋪居奇與臣瀚章多方考核實無絲毫浮開其銀早經墊發須候核定造銷方可結清交代惟有據實再陳合無仰懇天恩飭部仍准照時價造銷如蒙俞允臣聯捷謹當將每次購買金兩及價銀數目逐細開報斷不敢以賤報貴影射浮開所有部定價銀實係不敷採買各緣由謹合詞繕摺具陳伏乞皇上聖鑒訓示謹奏奉硃批户部議奏欽此○○閩浙總督兼署福州將軍閩海關稅務臣譚鍾麟跪奏爲籌解光緒二十年分京餉銀兩赴部投納恭摺仰祈聖鑒事竊照臣接管卷内承准軍機大臣字寄光緒十九年十月二十七日奉上諭户部奏豫撥來年京餉一摺京餉關繫緊要現經該部就各省關情形酌量指撥自應遵照奏定數目源源報解以應要需署該將軍督撫監督等務於接到部文後分批赶解限於來年五月前解到一半十二月初間全數解清不准截留改撥籍詞延誤等因欽此併奉單開光緒二十年分京餉内撥閩海關洋稅銀二十一萬兩業經前任福州將軍臣希元先將上年十月間題銷常稅案内所存銀兩並籌挪湊成京餉銀五萬五千兩於本年五月初一日發商匯解部庫投納分别奏咨在案臣自七月二十三日接印後查覈庫存稅銀無幾其七月十八日以前臣希元任内所微各項洋稅洋藥稅厘銀兩均爲挪還前解尚屬不敷甚多第思京餉爲兵食攸關亟宜設籌赶解臣惟有就現徵洋稅項下籌出銀五萬兩作爲本年分應解京餉照案眞具文批發交號商恊同慶承領匯解業於八月十六日由省起程限九月底到京前赴户部投納合將籌解二十年分京餉緣由繕摺由驛具奏伏乞皇上聖鑒謹奏奉硃批户部知道欽此○○太子少保頭品頂戴閩浙總督臣譚鍾麟跪奏爲閩省光緒十九年徵收新舊錢糧數目循例開單恭摺仰祈聖鑒事竊查本年八月初十日據福建布政使黃毓恩詳稱十九年分額徵地丁銀一百二十三萬二千九百一十二兩零外加補徵十七十八兩年起科銀二十兩零共應徵銀一百二十三萬二千九百三十二兩零内存留銀一十九萬八千七百二十二兩零起運銀一百三萬四千二百九兩零已完地丁存留銀一百萬七千九百一十七兩零内除已完存留銀一十八萬三千五百九十一兩零尚應完地丁銀八十二萬四千三百二十五兩零内除大湖縣丞查濟康等員短解並徵存地丁銀一千一百八十九兩零業經奏叅摘頂勒限通完應俟解到另歸叅案辦理外實收解司地丁銀八十二萬三千一百三十六兩零舊賦光緒十四十五十六十七十八各年地丁共銀一百七萬九千一百一兩零内據各屬續完銀四千四百八十五兩零應彚入十九年隨本奏銷册内造報尚未完銀一百七萬四千六百一十六兩零内地丁未完銀一百二萬六千六百三十六兩零追叅未完銀四萬七十九百七十九兩零又雜稅光緒十四十五十六十七十八各年原欠租稅銀三千二百二十二兩未據完解原欠鐵爐課銀三百一十七兩零内據解完銀一十兩零應俟彚入光緒二十年秋撥册内造報尚未完銀三百七兩零原欠牙帖雜稅銀二百三十八兩零内解完銀一十九兩應俟彚入二十年秋撥册内造報尚未完銀二百一十九兩零原欠牛猪雜稅銀五百二十三兩零未據完解以上未完正雜錢糧現催各屬赶征解繳等情前來臣覆查無異除咨部外謹恭摺其陳　繕清單伏乞皇上聖鑒謹奏奉硃批户部知道單併發欽此○○頭品頂戴記名提督山衷曹州鎭總兵喀什尚阿巴圖魯奴才王連三跪奏爲遵旨帶隊北上交卸鎭篆由曹州起程日期恭摺仰祈聖鑒事竊奴才於光緒二十年八月二十五日承准山東撫臣李秉衡咨開本年八月二十日接總署來電奉旨前據曹州鎭總兵王連三奏請帶兵進援朝鮮當令候旨添調現在北　　清緊要著李秉衡卽飭王連三統帶所部馬步練軍北上並由李秉衡抽調陸路勁旅數營撥定糧餉配齊軍火一併交該總兵統帶　速起程前赴津通一帶聽候調遣勿稍延緩欽此除欽遵調營撥餉外一面遴委沂州營副將曹正榜馳往曹州接署鎭篆等因咨照　前奴才當卽將所部練軍八百名卽日調齊以便充替開拔惟署鎭曹正榜由沂來曹尚須時日深恐開拔延遲遂於九月初一日將曹州鎭總兵關防及王命旗牌例書文卷先行檄委鎭標中軍遊擊詹占元暫行護理奴才卽於是日由曹州起程馳赴津通一帶暫紥俟撫臣李秉衡抽調勁旅撥定糧餉軍火到來一併整頓聽候調遣所有奴才遵旨帶隊北上由曹州起程日期除咨報撫臣外　合恭摺具奏伏乞皇上聖鑒訓示再奴才承准撫臣李秉衡咨送刊刻木質關防文曰山東曹州鎭總兵官行營關防以昭信　合併陳明謹奏奉硃批知道了欽此 
 
