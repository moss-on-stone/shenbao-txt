# 1883 - 331 - 4903806

 

Page 1

 
 
[新印直行中版康熙字典出售] [  點石齋主人啓]  
本齋縮印之康熙字典久已風行海内爭來購閱近因原本印過數次是以復出重價覓到殿版初印者仍用石印照相法照印惟從前所印者均儀係羣列三層兹則改作憲行逐行到底而字亦較前放大更覺清晰不費目力毎部釘成六本封面均用古雅綾錦外則仍用紅木夾板準於月底出書該價俟後再定然總格外公道也特此預布 
[本齋告白] [  點石齋主人啓]  
古今圖　集成早經購到惟日後開印就現在之屋舍機噐均不敷用是以本齋於隣近處新近購　曠地將帥另　印書館並信致外洋速購機噐多謝一俟屋宇造成機噐運到立卽開工有願附股者務祈　來預定此布　 
[論查禁販馬]  
武事之需馬本屬要圖詩人咏及從軍之事無不以馬爲言毛詩言爰喪其馬蕭蕭馬鳴則可知馬之爲物軍中所必需也明之馬市意亦重在得馬蓋以名馬産於北邊與之互市則以中國之貨換北邊之馬兩　所裨初不料其因是而引敵入關卒至不可收拾今者中國無事釁端啓自外洋海面攻戰以船艦砲火爲急務不若陸路相交利在於馬似乎就今日而論軍務馬在可有可無之列矣然而懷遠慮者仍不能不計及於此津友來信言津海關道詳請北洋大臣咨明總理衙門通行查照以各國和約原有查禁擅販軍械之條馬匹旣屬軍需設資局外軍務之國卽屬有違萬國公法是以通飭各關查有官給執照始准販馬否則不得擅自私販此一舉也可以知中國之有人矣近者法人攻越屢爲黑旗所敗帥殲兵盡至今岌岌孤守海防河内惴惴焉惟恐黑旗之出攻於是法人時有戒心深知越南之地非輪船鐵艦所能奏功必當鼓行於陸地而陸地則非馬不行故法人在滬地數次購買馬匹運赴越南以濟軍需本舘曾列於報竊以爲法人攻中國藩服其事實出情理之外雖故作痴聾以爲與中國無涉奠實則越南之屬中國歴數千年於兹雖其間亦有叛亂而或隷版圖或爲藩服大都皆中國爲之主持逮本朝而屢平越南内亂輸誠内附遣使册封貢獻之使不絶於道史策所載道路所傳衆口僉同法人豈有毫無聞見之理故知其諉爲不知者實掩耳盗鈴之計也法人旣蓄意取越南其謀畫已匪伊朝夕第法人之意以爲越南地瘠民貧素無政教兵伍疲弱不足顧慮苟絶中國之援則取之直無異於探囊啓篋故前此舉事調兵不多籌餉不廣軍需一切俱從簡略不意有黑旂之黨中道阻梗義旗所指法鋒遂爲所摧李威利赫赫元戎遽焉授首槍砲之利船艦之堅均成無用於是積憤愈深藴毒愈厚而黑旂待之於陸不與水戰俾法艦坐廢有技亦無所施因而思及舍舟而陸肉薄相持短兵互接謂蠢兹小醜何足爲患不意黑旗深得地勢法人計無所出遂又廣購名駒揀選馬隊以期馳騁於林深箐密之間其計不可謂不　矣顧以法國之馬運至越南其勢頗不爲便於是長慮却顧卽以中國之馬用以書中國之藩封懸價以購應者豈曰無人朝選於冀北夕發乎越南計至便也法人多購一馬卽中國少一馬之用設中國而欲助黑旗以護越南則此計尤爲得之法人之所籌謀者蓋如是其深且險也而中國則初若無所聞見也者本舘錄之西報譯之本埠知之各埠繙之中西諸人殆無一人不知此事苟其稍有識見者當無一人不知此事之有損於中國而中國仍不之顧殊不可解及觀津海關道詳請查禁販馬之事然後知中國未嘗無人焉夫中國之馬産自北地者居多東南各處雖有所産不及北方之神駿法人而購馬於東南雖有害於軍務尙不足爲大患若漸購諸北地則其害將滋大矣伏讀聖祖仁皇帝家訓有曰我朝馬隊素稱精銳得馬隊五百人可以横行天下此言大足以壯中國之威雖至今日時移勢殊防邊之用皆將易而防海海道搆兵但恃船艦槍炮雖有良馬無所用之然軍情萬變不可逆料卽如法人攻越所利本在船砲兹何以忽焉舍其使船如馬之長而轉爲求馬涉林之計可知水陸兩軍不可偏廢水戰之必需　猶陸戰之必需馬此而不早計及倘一聽法人之陸續購取載往越南安保不以困黑旗者轉困越南卽以其害越南者反害中國馬旣販自中國不啻以中國困中國在法人固爲得計而中國抑何無策之甚耶有此一禁使法人知中國有謀防邊有備以漸挫其驕盈之氣而默阻其横逆之情雖區區查禁販馬一舉亦足以奪法人之氣矣余以此事之深合近日戎機也故樂書數語於其後 
[倫敦電音]  
　　本月十一日倫敦發來電音登諸字林西字報云英國某日各大員會宴於某地有法公使在座談及法人初無輕開衅隙之意英員答以目下馬達加斯之事業經議定和好如初可知英法兩國之交誼益　敦篤也 
[金陵信息]  
　　左侯相前赴沿海地方察看漁圑並籌辦江海防務復至袁浦與楊石帥勘視河工還轅後因過於勞動兼爲海風所吹致憲體小有違和然吉人天相想不日當喜占勿藥又昨報德靜山觀察行將晉京兹聞尚未奉到部文故行裝雖已預備而動身尙未定期也 
[武廟歲修]  
金陵武廟在雞鳴山之南麓舊爲齊梁宫殿基址前明時猶有存者洪武初年就其地爲國子監南雍志稱其柱大十圍石礎刻畫工緻小朝廷取精用宏可謂不遺餘力矣入國朝改爲江寍府黌宫咸豐癸丑粤匪陷城之前一月大成殿忽燬於火殿内空洞無一物扃錮素嚴誠不解其致火之故相傳有人見一白鼠長尺許據殿爲巢穴已不知其幾經歲月素不畏人是日忽銜一炸餘未燼之巨爆竹筒緣門扉而上噪而逐之升甚疾倐忽不見未幾而殿内火已從上燒下矣克復後今李太傅署兩江督篆時移文廟於故朝天宫而於此建武廟廟貎非常壯闊歲久失修經住持禀由善後局張觀察委員估計工料現已派定程大令於九月念八日設局開工矣 
[未婚守節]  
　　金陵友人來信云前日黄粱炊熟時忽聞門前喧嚷聲小兒女循聲趨視則見高燈前導者數十對高脚銜牌又數十對鼓吹兩部後擁藍呢轎一座騶從烜赫似具婚娶模樣顧不解其何以燈綵皆素詢其殿者云此某紳女係未婚守節者今日由母家出行廟見禮故夫家仍具吉禮以迎之而易繢以素兩家皆世族女長於男一歲男年十九婚有期矣今秋中疫而卒女聞信哭失聲旋請於母願撤簪珥詣夫家撫棺親視含殮母守伯姬之訓者以未廟見成禮持不可女之死矢靡他竟以母也天只不諒人只爲遺憾割鼻斷髮皆經守者救免惟日以眼涙洗面其姑聞女 
 
 

Page 2

 
 
狀卽以慟子之心易而慟女親來握手相抱痛哭女跪姑不覺亦跪此暈而彼甦者一晝夜經旁人扶女出姑始去許擇日迓女抱栗主行合卺禮如生時今卽稱未亡人之第一日也聞者莫不爲之動色至有感泣者因嘆近來名省以節烈入告者不一而足然一時激烈猶不若從容茹糵刻骨含冰者之難能而可貴也惜當下未及詳詢兩家姓氏容查明續報以俟輶軒之采 
[冒充營官]  
　　杭垣錢塘門外自寶石山莊葛嶺一路迤邐而至棲霞嶺層巒複岫境極幽僻是處有香山紫雲黄龍諸洞天之勝各洞皆有僧人住持月初黄龍洞中來一兵弁紅頂花翎營官妝束帶有親兵八人均湖廣口音自云係提督銜留省差委近奉劉仲帥密札親查各處庵院寺觀恐有遊勇逗遛匪徒藏匿或私藏軍火槍炮等事該僧聞言悚懼叩首再三力白其無該弁卽命搜查以便復命不期洞中搜出洋槍一桿藥火鉛彈一包并長矛一支及小刀一二把等僧見之失色自謂係擊鳥獸所用者求爲庇護不惜重酬弁佯爲大怒定欲帶歸撫轅嗣經求懇再四方得首肯說定罰洋八十元僧搜括洞府祗得其半其四十元請屐期十日該弁以口說無憑勒其票據而去越日僧入城至楚湘賓舘求一武員託其探聽該員徧詢同鄉並無其人復至撫轅查問亦並無此札知假冒無疑不料至期該弁親來取洋僧殷勤迎入洞中預伏壯士十餘人一齊動手卽將該弁拿住惜親兵盡被逃散現已送入總局究辦聞尙須移縣定案云 
[縱火餘聞]  
　　月初杭州紫雲洞縱火焚斃三命一事嗣悉爲仇家所致其傳爲盜者諱辭也聞住持者當卓錫之初興造大殿不能完工無從募化適有一行脚僧從山左來挾有重貲遂慨然以三百金借之住持許其於工竣後分一袈裟地與之下榻俾暮鼓晨鐘同爲終老之計正不必問誰賓而誰主也去年土木工竣殿宇宏敞香火頓增十倍僧方來踐前約而住持以臥榻之側豈容他人鼾睡因訐故力却之僧見其勢不相容因索前欠而住持則緩詞延宕多方誘約僧乃忿火中燒誓以性命拚之是夕三更時候僧挾刃藏火而來至山門内先將火種燃着置之殿角直入住持臥房以刃臨之住持亦能軍者急以空拳與之格拒僧亦棄刃各以手搏兩人工力悉敵互有傷損然僧已懷必死之心但將住持扭結不放時火已燒入殿内欲走亦無出路住持亦憤怒冲霄誓欲將僧推入烈燄之中而僧總不肯釋手兩人扭結相搏遂同成爲灰燼寺内房屋亦成爲一片乾淨土其老嫗本係葛氏晚年受菩薩戒皈依座下爲繡佛長齋之計是夕於黑甜鄉驚起無路可出遂至同葬火内哀哉杭城人言藉藉皆謂有爭風妬奸之事是不惟污衊佛門而且使六旬之老嫗受不白之寃於地下是不得不亟爲明辨之此係西泠之某僧備述者爰照其言而泚筆記之亦一隂隲事也 
[開河興工]  
　　院垣城臨大江往來船隻如遇風浪停泊非易裕大中丞前委首府縣疉次履勘繪圖擬開小河以便行旅已擇定由西門外大新橋之西湖興開内河達江當因江水泛漲尙未興工現在水已退落故於初六日飭工開濬云 
[揚州官報]  
　　天津府知府宜與揚州府知府汪對調前已見諸邸抄今汪已接篆宜將履新昨悉宜太守已到金陵禀見督藩憲尙須到蘇州禀見撫藩臬大約本月二十日外卽接印任事其官眷聞已到揚暫居於新城缺口大街之公舘云 
[平反重案]  
　　鄂省發審局前月下澣有黄州解來案犯一名係弑母重案行將凌遲處死委員審問時見該犯並無梟獍惡狀特一年少書生耳心甚疑照案略問數語供與原卷悉符復問其卷外情節方知其平日念書文有可觀且小試屢列前茅再訊其弑母緣由該犯則涕泣不答委員再三窮詰則云說之死不說亦不過死而已矣委員乃另審别案心念省城至黄州相隔非遠當可澈底搜求成爲信讞於是退堂後商之某從九給以川資請至犯事處訪問及某從九到鄉查察詎是案竟無人不知其情節盖有大相懸殊者查得該犯上有祖有叔有嬸母及堂弟妹家亦温飽其父居長早死母孀居止遺此一子叔有女某姑年及笄而不守閨箴犯之母視姪女不端以正言道破並示規戒該姪女羞忿交併乃假造謡言告知父母因此叔屢欲陷嫂於淫亂然後出逐乃日久不能抵其隙一日因事口角叔竟持刃砍嫂致命其祖不忍次子抵殺嫂之罪遂令長孫認弑母之名父子動手將長孫綑縛逼令認案否亦將殺之該犯思祖與叔皆不欲我生如强違之難免爲所算遂承認縣官乃出詳解省現聞上憲已知其情着速根究並撤原審官之任云 
[平江雜爼]  
　　晨旭懸鉦氣瞻函谷餘霞散綺標建赤城此畫本之餘情而亦清時之佳象也吳門近日則兩見之是月之朔驕陽亘天朔風勁甚迨日落虞淵陽鳥已墜其時約在酉戌兩牌之交忽見西山之麓紅光燭天直透疏櫺遠望之疑爲火警登高瞭矚第見光燄熊熊逾頃而滅嗣是直至初六而止議者多謂向來斜日銜山則廻光返照此其常也此際則日落已久紅雲亘西且煜曜殊甚皆詫爲罕覩又初四日天甫棃明東南方有五色雲氣繽紛錯来雖七襄雲錦十幅波羅無以擬其璀璨越炊許而日球始躍躍欲出見者咸云東來紫氣固屬休徵而西向祥雲詎非佳朕是眞熙朝之瑞靄歟願以質諸談天家○吳官花草渺矣銅駝至近年而勾萌甫逹柔葩嫩茁小草菲英其幸免於風雨摧殘者盖黄金鈴索不知其幾千萬顆也猶憶凉秋甫半風鶴頻聞膩粉停施哀絃歇拍或竟閉門以靜待或思遷地以爲良草木疑兵杯蛇幻影惱公一曲傾耳時聞未幾而大官威霽妮子顔開鬥酒徵謌胥仍其舊貫坐花品月何礙乎讕言固已極秋色之清華儘冬郎之陶寫矣乃三千粉黛正入山隂而十五苗條忽來海上叩其姓氏則當其夫滬芍藥裀頭依稀是夢比其返蘇則木犀香裏想像斯人旣倩盼兮皆宜亦修短以合度正不獨酒渦兩頰百媚横生因其含睇宜笑謂足盡天然丰韻也於是有如金如錫之郎君訂似漆似膠之契好人第目爲一對璧人不知竟是三生石友幾令銅臭兒無權沙叱利短氣佳士多情美人有幸洵稱快事此外又有瘦腰沈約高臥謝安屐齒所賁戸限爲穿酒天花國中大有座無此豸不歡之概是爲吳會名花之冠而亦酒壇膩友之尤不可以不誌○有某生者庠序中佳士也初以童子師下帷吳郡繼入蓮花幕作客東甌聘室某氏世居鄉落閨範旣嫻女德尤備祗以王粲依人阮囊羞澀尙未喜徵燕爾頤遂于飛詎生體素尩弱去冬忽遘咯血症纒綿以迄今春買棹還吳不久遽殁凶耗至泰山水悲悼不自勝夙稔女性堅貞秘不敢告自春徂夏容易秋風盖鶊蟀已載更矣上月間某氏女忽於夢中見某生自言姓名并述客途病返委化里門情狀且曰汝能守固佳不能則另締絲蘿亦其所也生素短於視且面著痘疤纍纍翌辰女備述於阿母並歴繪其形貎如鼎斯鑄家人知不能隠盡將始末道破女驟聆之下飲泣吞聲幾不欲生并力矢過門守貞誓不另字父母無以易其志卽知會生家擬擇於某月日備具奩儀循俗例爲抱主成親之舉是眞靈鬼之深情貞媛之烈志可憐而亦可敬矣○城北臨頓橋地方爲四達之通衢千門之食肆固一極熱閙區也惟是橋窄路滑崎嶇不平毎當宿雨初晴陣雲如障偶一不愼動致傾仆因跌而致斃者歲必數人疉見本報頗用惻傷八月間有居近該處之某富戸獨力輸助巨欵雇工包造一律拆卸易以新石兩旁裝設木欄高可及肩已於上月杪工程告竣坦坦平平行道者頌勿去口愭橋西一帶街道尙未翻砌一新猶爲盡善而未盡美然聞全橋工料之費已飛去青蚨一百萬翼矣○前報節會誌盛節内有遊船傾覆情事續悉是日舟覆有五歲幼孩撈起後當卽救甦幸未就殤然該舟停泊東城平日生意本極落寞至是鍋灶消鎔槳櫓折損全船僅存廓落一家數口幾無以自存失事後聞哀求雇主量予賙卹俾得重理舊業又聞是日舟中有客八九並無二十餘人之多曾招雛伶幸而姗姗來遲未及於難亦無隨 
 
 

Page 3

 
 
失釵弭值數百金之事惟聞舟中有玉堂仙吏衙鼓閒曹亦在是列噫公無渡河公竟渡河公而渡河公竟奈何亦一煞風景事也○汪安齊觀察年逾七秩仕敭三朝爲吳中鄉宦先型八月間作古後擇於十月初七日領帖一日是日弔者如雲省中自三憲以下咸素服往弔生有丈夫子五人匐匍叩謝極形哀毁人多謂其福壽備於生前而顯榮及於身後云○八旂奉直會舘向歸長白某君經理本月初六日特雇京班演劇竟日以達夜分坐客如林冠裳畢萃自紳商而上至於大僚均暢觀娛悅至晚十二點鐘始各命輿而返萬燭齊籠千夫紛散極歌吹昇平之盛云 
[口角輕生]  
　　寍郡西門外某姓婦與夫伉儷無間言忽於日前因事口角婦卽潛服洋烟良久毒發唇舌焦黑肌膚青紫始知服毒急與灌救無效延至次早斃命傳聞該婦起釁之由因背夫出外念佛被夫知覺始而駡繼而毆婦羞憤交加遂致自尋短見其愚誠不可及也 
[拐犯送縣]  
　　初八日報列法公堂瑣案内有拘到拐販小孩之福建人劉錦輝一案經法包探查明的係拐匪而會審委員王鴈臣司馬亦記及前在縣署帮審時曾經訊過此人縣中有案因着捕房將劉錦輝於昨日復訊一過送縣辦理云 
[匪人攔路]  
　　時交冬令宵小横行有本邑鄉人某甲以捆餬口前夜十點鐘時從靜安寺回至斜橋相近地方路旁突出一人頎然而長攔阻去路欲下毒手甲本年壯力强且身畔帶有洋刀卽將其人扭住刺其右手其人負痛用力掙脫舍命狂奔甲亦不窮追返告同儕并言身畔祇帶青蚨十餘文所穿之衣服亦皆朽敝尚不免宵小之覬覦然則衣錦夜行者可不愼乎 
[狗禁甚嚴]  
　　捕房嚴申狗禁以來不知狗斃數百頭然但捉無主之狗而有主之狗則非可一律論也昨日午刻英租界湖北路潮陽樓側停有狗車一輛傍有婦人在車傍哭喊謂所畜之狗被捉懇求釋放詎管狗車者口出大言謂我奉捕房之令誰敢多言爾卽哭死在此亦無益也該婦敢怒而不敢言忍涙而去 
[英界公堂瑣案]  
　　法國醫生某稱常有失竊情事現在侍者葛和尚之箱内搜出銀鑲老虎牙二个爲此交捕送請究辦老虎牙呈閱葛供並未行竊老虎牙係我前向呌貨行中買來者醫生又稱老虎牙的係我之失贓哲副領事請判枷葛和尙一月黄别駕從寛判葛押半日贓交失主領去○陸朱氏稱被賊掘壁洞竊去單夾衣褲八件報捕由包探緝獲竊犯起到贓衣三件今蒙送案請爲究辦給領葉甫永供該氏係開花烟館我與伊家妓女相識取衣服三件並無八件包探陳阿九禀葉係掘洞行竊被我緝獲黄别駕隨判葉管押一月起案之衣交該氏領去○日本婦人稱被賊掘洞竊去衣服二件由捕阻獲人贓送案請辦竊犯鄭阿興俯首無詞黄别駕隨判鄭阿興管押一月贓交日本婦人領去○華捕稱見瘋人在路吵閙力不能拘旋報捕頭派捕四名尙被逞兇毆打潘景隰供餘姚縣人向爲木匠家住老閘北首有妻有子昨因巡捕無端拘我與輪被毆包探陳阿九禀此瘋人屢次在路滋事送案家中確有妻女兒子黄别駕隨飭差送潘回家交其家屬收管不得再令出外滋事○王世高稱爲煤炭生理昨因在外收帳經過弄口小便詎被開烟館人扭住毆打失去時辰表洋傘等件報捕拘到逞兇人送案汪雲齋供開烟店此人酒醉在我門口小便爲此喝讓反被辱駡報捕拘我妄稱失物黄别駕以王世高酒後在汪門口小便原有不合且控失無憑更難准理一併斥釋 
[法界公堂瑣案]  
　　昨報列馬夫被拘一節經捕房將該馬夫王增祥解訊法包探禀明緣由王司馬謂馬夫之强横肇事久有所聞着將王增祥掌頰二百下以示懲一儆百之意○金子偉稱雇坐小車有袱包一个内係棉袍褂兩件到店時忘取袱包　尋到車夫許以酬謝伊竟不肯交還因拉送捕房旋在伊身畔搜出押票一帋計押本一千零九十文經法包探吊到卽是所失之衣等語旋據包探稱搜其身畔尙有洋一元現在捕房王司馬詢之該車夫稱名陸雲芳伊遺忘衣包在車上我卽追喚伊不聽見非我吞没也王司馬謂雖未吞没然衣服已變押票路上所遺尙不可拾况有主之物着將吊到衣服給原告領去捕房之洋給作當本陸雲芳着罰洋一元○婦人奚徐氏稱有李毓秀者於去年將嘉定縣屬方單一紙計田四十七畆五分抵去洋二百元其時係夫主奚阿文抵下嗣於今年六月二十八日因有要用卽將抵下之方單轉抵於開長興肉庄之顧雲祥處抵洋五十元詎夫主奚阿文於八月二十八日染病卽在八月三十日病亡病重之際說及方單在顧處現在向其取贖而顧雲祥竟不承認爲此扭送捕房解案請求追究等語王司馬詰之顧雲祥稱從無此事旣無洋元借出何來方單研詰再三矢口不移王司馬復詢奚徐氏有無憑據借洋中保何人答稱並無憑據中保借主卽是一人司馬謂豈有借主可以自作中保者然有人見証否答有人司馬着下期傳見証人到案顧暫交保○婦人王梅氏偕同胡潘氏到案呈陶東興借據兩帋一張六十元一張五十元并經摺兩扣求請追償王司馬詰之陶東興認借洋屬實惟數祗有九十元而二十元乃别人所借已經還去王司馬將借據閱看見其錢是梅李氏所出陳阿蘭爲中詰問原主何在王梅氏稱梅李氏是我親戚現在病重不能到案據胡潘氏稱陳阿蘭是我婿因之到此王司馬詰陶東興如何還法答稱伊等索討洋元招集許多流氓到我店中吵閙且生意不佳自當隨時拔付王司馬謂其校展意圖吞没着管押嚴追 
[陳家木橋賑局來往電音]  
　　十月十二日車民縣來嚴佑翁電十五二十一二十三初一信并電未蒙示復霜降後黄流大漲險工迭見惠民望後可竣各縣求賑者盼甚迄無以應乞速接濟順直墊欵如何候示初二霖○卽日發陳中丞報二十八鈞函敬悉東捐衰甚勉湊千金又蘇王熾昌等募二千鎭張世祁等募二千卽解東關請墊發潘紳公砝五千附電求飭抄送十二禀○佑翁七信到九月杪後連發四電六信到否東欵尙墊八千金捐衰無歸大駕何日到津萬金解金待公往取餘續籌揚自匯○振翁現請中丞墊上五千請與施兄商辦佑往直公請暫留庶有續解○英翁令叔云電悉初七電述解順七千及衣藥囑了東賑赴順接否現無甚餘欵續解令尊回震等語齊河若少一二千可商潘在現解五千内借橃十二發 
[吳古處棧助洋二十元]  
　　僕田本無多所入恒不敷所出惟自夏徂秋毎閱貴報知東省黄流爲虐順天直隷各省又紛紛報災朝廷發帑截漕大憲捐廉助賑固已至優且渥無如災區太廣待賑孔殷究屬難乎爲繼吾吳徼天之幸收成尙稱中稔僕自恨棉力有限不能多助　勉湊洋二十元就近繳付天庫並蘇電報局内賑捐公所核收明知杯水車薪無補於事所願諸大寶棧各發慈悲共襄義舉則鉅欵可集所以全活災黎者正所以仰答天庥也來歲豐收定可預卜請登報章以爲左劵[  吳趨古處主人謹勸] 　　 
[甯波電報分局啓]  
　　公啓者本年災祲迭生先是山東决河而六月閻直隷順天四十餘州縣被水有至今尙在水中待人而活者皇太后隆恩滅省宫中節用發銀五萬兩賑濟奈饑民太衆仍是杯水車薪蘇州上海各處絲業會館礦務局電報局代收賑捐一切善士仁人無論有力無力或多或少無不得伸其好善之忱救人一命勝造七級浮圖而馬負千鈞蟻䭾一粒無人不可以救人此運年以來各處代收賑捐所以爲最善之舉也吾甯地大物博好善者尤多徒以無代收之局致好善者多或千百少或絲粟不能隨便送往今本電報局禀明道府仿照蘇滬代收賑捐出給收票隨時彚解放賑諸君按五日一次將姓名捐數登入申報甫經立議而來者紛湧特先列後以供衆覽凡有送來者無論銀洋錢項棉衣等均可代收代解謹此　知 
 
 

Page 4

 
 
[電報甬局第一批經收賑捐列后]  
　　懋記助洋二元福記求子四元蕭　記求母平安二元馮宗氏求子病愈一元彭母一元無名氏二元無名氏二元劉潘氏求合家平安一 
元無名氏求身平安舊病不發四元董王氏求子平安助錢六百文夔記生日酒食節省四元徐順福求子平安二元何梅生家母生日節省二元劉德容求子平安助錢五百文楊王 
氏五百文吳紀氏三百文李黄氏四百文張葛氏三百文汪伊氏四百文馮冬梅三百文百文二至軒華助新棉衣一百件王春來三百文春蔭廬葉助新棉衣十件張坤沅助新棉衣十件 
[喜鍾鶴生見過]  
　　堂巢燕雀枳棲鸞子夏甯分大小冠縱酒佯狂醉風月賣文炊爨到心肝二三知已誰相間如此生涯日大難多謝鍾期奏流水窮秋門巷夕陽寒[  寵九蔡錫齡初稿]  
[得舍弟書將之長陽却寄]  
　　金盡無知已秋高有夢思風塵吾老矣琴劍客何之神女祠邊路孤舟月墮時此行應萬里消息更難知 
[送劍盟訪菊張村]  
　　輕舠狎烟水有客秋辭家借問君何之爲看東籬花東籬遠隔江之涘信宿往還百餘里一笑邛須問舟子爲看花忙客有幾[  平陵蔡錫齡寵九甫]  
[劍盟賞菊歸自張村追話鄧尉之游爲賦此詩]  
　　鋤月犁雲願久違如君端不負芳菲探梅鄧尉春爭到訪菊淇園雨送歸菊圃名小淇園漫詡清才誰是敵卽綸雅抱世應稀相逢且醉葡萄酒秋老江城蟹正肥[  平陵蔡錫齡寵九甫] 　　 
[留别澹定室主人卽步原韻]  
　　涙凝紅蠟積還多夢斷申江悵緑波難得知音贈佳句滿腔心事付驪歌雲間夢花仙史初稿 
[贈别王君夢萱]  
　　比較離愁我更多片帆西下水生波何時風雪旗亭裏重聽黄河一曲歌[  澹定室主人未是草] 　 
[奉和王君夢萱]  
　　刻翠裁紅記往時秋風誰門瘦腰支多情眉史曾相識絶妙心香許奉持酒後論文追李白詩中有畫羡王維鄉山回調疇堪唱今日相逢未恨遲[  雲間嘯園瘦士初稿]  
[浙省撫轅抄]  
　　十月初七日鄒壽祺禀知藩委解京餉並北洋海防經費差叩謝府經歴徐其璋分發來省禀到○初八日同知吳邦瑞禀見辭赴嘉興洋藥局江西補用縣徐春榮奉委嘉湖查閱水　當務叩辭准補長浦巡檢姚元鏐禀知藩飭準補叩謝前署梁湖巡檢汀宜興交卸來省禀到補用縣丞戴洪禧服滿來省禀到○初九日陳文璣銷解京餉差何毓祥禀知藩粮委津通局差委署浦江縣余純榮禀知藩司委署叩謝巡檢何夢星辭赴紹興總局聯票差 
[蘇省撫轅抄]  
　　十月十二日江蘇候補道張庭杰江西人服闋回省藩憲譚官太太戴氏於十月二十四日壽辰 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
