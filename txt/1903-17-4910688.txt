# 1903 - 17 - 4910688

 

Page 1

 
 
[四續湖廣總督張宫保湖北巡撫端撫軍會奏鄂省籌設大學堂摺]  
　　學堂規制必宜合法第四學堂建造之處有三一在便於衛生水土之污潔空氣之通塞光綫之斜正一有不愼則貽害甚多二在便於教授講堂寛廣合度則耳目不勞旁無人聲則心思始一至於試驗理化之旁屋繪畫地圖之几案皆與尋常不同必當妥爲布置三在便於管理退習食宿不在一處則稽查難課餘游息則無餘地則約束難鄂省文武大中小各學堂處處皆求完備合法不敢稍涉苟简遷就之念新建者布置固須盡善已成者稍有不合必加修攺計以上各學堂有禮堂有講堂每處講堂少者四座多至八座理化講堂附有器具藥品試驗室此外有自習所有寢食所有會食所有盥浴所有課餘息游所有養病所有應客所有圖書器具所有操塲而武學堂之操塲設置尤備其間各學堂問有數事未能完備亦有暫時借地開辦尙待遷移者以後仍擬一律照辦至各堂學生按照西法會食有定地臥起有定時衣冠有定式不得叅差故各學生火食及講堂之冬夏衣冠靴帶操塲之冬夏衣冠靴帶寢室之臥具修業之圖書紙筆測繪器具診病之官醫藥物皆係官爲置備以期範於定法之中得以專心修學文武相資第五外國蒙學堂幼童每出門行走皆用行軍步法其長執小紙旗率之至文學堂則有體操無兵操日本貴族學院則有兵操湖北文武大中小各學堂及方言農工等學堂皆有體操兵操文普通高等皆兼學乘騎遇有典禮各書院學堂文學優等諸生皆一體服用兵衣列隊持槍行步皆以兵法步勒隨同閱操亦然住則支帳監學文員卽爲隊長此爲中國士氣過弱因時制宜與西法貌似不盡合而意實密合教員不遷就第六論官委任但取其總司考核外其餘目總提調起以至監督各堂提調管理教習監學領班皆擇究心學務之員或曾到外國考察學制或向來講求東西各國教法或曾經自行創設學堂或曾遊歴東西洋者務各舉其職求實效第七其要義有三一曰不惜費若堂齋書器不求完美衣冠宿食不爲籌備惟以節省爲主則苟且散亂約束無方講習無效所用盡屬虚糜論語所云見小利則大事不成管子所云嗇則費此之謂也二曰不嫌緩功課不宜太多畢業不宜太速若急於見功不先多開小學而驟入中學堂徒務虚名不通中學而强入大學則根柢不清講授無序師勞徒昧苦而無得欲速反遲不惟此也倘未經小學累年之訓迪講明尊親之大義服習規矩之寔功中學堂高等學堂内不酌分時刻講習經書而徒教以各種藝術中外治理洋文兵事是猶無址而培其墉其墉必仆丙有邪熱而投以補劑其病必狂將來徒爲亂民有害無利論語所云速成非求益孟子所云揠苗助長學記所云雜施而不孫此这謂也三曰不靳實學成而予以名試以事則人才日奮而人心亦日固矣學成而不用或用而非所學則人才日阻而人心日渙矣故普通學寔業學高等學畢業之學生以及出洋遊學畢業之學生切望朝廷優加鼓舞量才任用明定出身之階則天下數十萬區之學堂不煩庫欵可以五年而起昔漢設利祿之途以待儒林而經學十四博士遂興唐太宗見進士綴行出殿門謂天下英雄入吾彀中足見帝五網羅羣才惟以科名爵祿爲激揚之具士心旣然鼓舞民心自無他歧禮記所云不從其所令從其所行上好是物下必甚焉此之謂也嘗考日本教育家之言曰人才之能成就與否全視國家之任用與否又曰學堂每年成材若干人必須適符國家錄用若干人方爲無弊此言尤爲深切著明者矣[  此摺仍未登畢尙須明日續登]  
[諭旨恭錄]  
　　十二月初三日奉旨四品廕生福勒洪阿著以旗員用三品廕生培珍著以旗員用一品廕生楊銘勳著内用二品廕生劉祖善著外用崔來祉著内用董葆良著外用唐锺元著内用大理寺寺丞著趙增恪補授太常寺博士著錢壽仁補授福建邵武府知府著彭見紳補授湖北德安府知府著盛昌頤補授雲南鎭南州知州著黃希尙補授陜西同官縣知縣著劉鶴年補授西川納溪縣知縣著羅榮袞補授山西大寗縣知縣著李不基補授陜西澄城縣知縣著高鍚華補授貴州開泰縣知縣著王乃霖補授雲南富民縣知縣著葉新藻補授截取舉人麥汝良著以知縣用王翊辰著以知縣用俸滿教職諶炤奎著以知縣用兵科筆帖式著樂紱補授理藩院筆帖式著德春補授工部筆帖式著桂壽補授伊犁理事同知員缺著長壽補授河南開封府理事同知員缺著錫福補授福建道臣察御史著孫朝華補授俸滿户部員外郎宗室溥定著内用欽此初七日奉旨巡視中城事務著貴秀去欽此同日奉旨巡視西城事務著瑞璐去欽此同日奉旨楊萬傑著准其留院欽此 
[本館接奉電音]  
　　昨晚京師飛電傳來上諭四道旨一道敬謹譯登○十二月十八日内閣抄奉上諭前因電務爲軍國要政應歸官辦已諭令袁世凱張之洞籌還商股將各電局悉數收回候派大員經理著卽派袁世凱爲督辦大臣直隷布政使吳重熹著開缺以侍郎候補派爲駐滬會辦大臣該局攺歸官辦之後其原有商股不願領回者均准照舊合股朝廷于維持政體之中仍寓體悉商情之意該大臣等務當通籌全局認眞辦理將從前情弊一律剔除以期上下交益欽此同日奉上諭山東學政尹銘綬奏優生謀通關節大員私函請託據實糾叅一摺據稱去年七月考試優貢有高唐州優廪生郝修持恊辦大學士禮部尙書徐郙私函干謁等語考試關防嚴密徐郙竟爲該廪生私函囑謀著交部議處尹銘綬事隔年餘始行舉發迹近報復著一併交部議處修著撤銷舉人郎中以爲營私舞弊者戒該部知道欽此同日奉上諭直隷布政使著周浩調補欽此同日奉上諭崑剛現在請假翰林院掌院學士著裕德署理欽此同日奉旨崑剛現在賞假所有正藍旗漢軍都統著載卓署理欽此 
[開埠新章]  
　　香港循環日報云羊城英領事官請在西江建築輪船馬頭擬訂章程請華官核准一准將西江之都城陸都悅城祿步後瀝九江馬寍容奇八處作爲添開輪船搭客頭埠此外未經指定之處不得私自停輪一� 
以上新開八處埠頭祗准輪船在各該處停輪搭客上下不准裝載銀錢貨物以期杜絶盜匪窺伺及免有礙關稅釐金 
 
 

Page 2

 
 
一以上新　停輪搭客各埠均派巡船駐紥以資保衛一輪船搭客上下應准駐防該處巡船官弁隨時派勇在駁艇盤查盜匪及夾帶軍裝之事如有盜匪潛附輪船私帶軍火應由輪船自行稽查防範以免疏虞一輪船經過各關廠應照向章停輪報請查騐並可任由各關廠專派員役隨搭該船以便沿途稽查如有夾帶走私等事一經查出照章罰辦一在以上新開各埠搭客上下各輪船如有不遵現定章程所開各節應由稅務司將船牌扣留照章罰辦一現定章程係屬本省暫行試辦章程日後察看如果有妨關稅釐金或别有窒礙之處應卽隨時撤銷 
[滇督過鄂]  
　　武昌訪事人云本月初六日新簡雲貴總督丁制軍振鐸由京南下道出鄂垣登岸後卽命駕至督轅拜會兼署湖廣督憲端午帥午帥延入花廳茗談良久而别次日午帥就署中盛設筵席以盡地主之情聞丁制軍不能久留卽日啓節赴滇履新 
[振興仕學]  
　　武昌訪事友人云湖北候補直隷州慶直剌春前曾報考仕學院取列優等准予入院肄業而直剌家累甚重事務殷繁深苦有志未逮因面禀兼署湖廣總督端午橋制軍請爲體恤制軍許之免其住院并許以設法派差聞者榮之先是有候補知府汪太守洪霆者以軍功起家胸無點墨制軍兩次考試均未見其名心竊異之因飭巡捕諭之曰爾如不能作楷卽行書何妨若規避不來恐干衆議其三思之不意第三次考試太守仍不至制軍怒卽飭司嚴加申斥并聞有將奏補施南府之摺撤回之說未識確否 
[浙臬出缺]  
　　杭州訪事友人云浙江臬司湍靜臣廉訪素有痰喘之症至十月初旬舊疾復作勢甚危急當經延醫調治雖獲漸瘳尙未復原至本月又增新感醫藥罔效延至十四夜子初仙逝爰由家屬備具親供并將印信封固交按經歴程叅軍齎送撫轅擇於十五日大殮省中官紳咸往弔奠素車白馬爛其盈門 
[鹽斤加捐]  
　　安慶訪事人云安慶每年派籌賠欵銀一百萬兩經當道竭力籌措竟難取盈邇者籌議總局會同司道申詳撫憲請以皖岸所銷鹽引每斤加抽釐稅二文分設四局一大通之和悅洲一淸江之西壩二處均委道員督辦一徽州之屯溪鎭所銷之浙引委知府督辦一宿州渦陽委州縣督辦聞已奉蒙允准不日卽可設局開辦矣 
[護送教士]  
　　杭州訪事友人云前因桐廬肇亂僑民嚴州府屬及金華之洋人教士恐爲所累由地方官送至省垣暫避邇者事已敉平護撫憲誠果泉中丞當卽札飭候補都司楊都戎懷清帶勇一棚護送洋人教士回嚴郡并飭沿途地方官派員保護已於本月十三日起程矣 
[京師决囚]  
　　京師訪事友人云十一月十九日黎明時刑部獄中提出情實罪犯十六名押赴菜巿口囚棚刑部監斬堂司提牢廳以及步軍統領衙門護囚官弁兵丁齊集伺候至日中旨下各官依次跪接展讀之下恭悉勾决斬犯八名絞犯六名遵卽依次正法其未勾之二犯一係因瘋誤傷其母尙不致死一係義父教養義子成人授室後不服管教抛磚擊斃皆援罪疑惟輕之例解回收禁 
[委辦堤工]  
　　揚州訪事人云委辦揚屬運河堤工總局陶觀察森甲久經奉札緣前總辦丁蘭生觀察適派挑濬運河甫經興工未便遽易生手是以遲遲吾行兹聞署兩江總督南洋大臣張香濤宫保飭令先行蒞差觀察遂於月之初五日捧檄到揚會晤丁觀察聞仍須俟丁觀察濬河工竣方可交替云 
[四紀典史作賊事]  
　　武昌訪事友人云湖北候補典史董忠杰種種無賴情形前已三紀本報兹悉此案兼署湖廣總督端午帥深爲震怒業已從重定讞專摺奏陳一俟奉到部文即當照例懲辦矣 
[賀摺將發]  
　　武昌訪事友人云每届年終各省文武大員例有專摺慶賀元旦由督撫代奏本届此摺已由藩司瞿方伯臬司李廉訪及五道四鎭八協謹敬繕具用黃亭舁至督轅請兼署湖廣總督端午帥代陳黼座不日卽當派弁齎京矣 
[嚴懲捉刀]  
　　杭州訪事友人云本月十一日浙江提督學政張夑鈞大宗師考試童生正塲時拿獲槍手四名發交代理提調潘太守送入府署訊核府尊宗太守提訊之下内有二名係擅離坐號不守塲規情節較輕著各責手心五十板押候禀請宗師發落尙有二名實係捉刀人先行重責枷號轅門應否再行嚴辦須候宗師批示施行也 
[輪船失事]  
　　鎭江訪事人云本月十三日狂風大作不啻虎嘯龍吟貓睛轉午時有某小火輪船載客甚夥開往邗江駛至六濠江中忽被急浪衝翻幸有救生紅船近在咫尺駛往援救人雖得慶更生而貨物則均歸烏有矣 
[盜劫店鋪]  
　　鎮江訪事人云七濠之東王家鎮地方某雜貨鋪於本月十二日之夜突來匪徒十餘人大肆搶劫越時始去事後檢點所失約値二百餘元聞已由事主報縣請緝矣 
[嚴拿火匪]  
　　鎮江訪事人云常鎮通海道長久山觀察訪聞鎭郡每届冬令時有放火匪徒乘間奪取財物等事因出示嚴禁並諭諸色人等如見有匪徒放火當卽拿獲送縣究辦審實後卽與重賞立將該匪申詳斬首示衆决不容寛一面札飭府縣及保甲冬防各員一體嚴拿 
[甬東火警]  
　　寗波訪事人云城内南社壇地方於月之十三日二點鐘時沈千戎家因做年糕遺火積薪霎時烟霧漫天地甲鳴鑼報警文武各官俱到塲彈壓各水龍近在咫尺紛紛汲水救援始得撲滅僅焚房屋四五間餘未殃及 
[武林火警續聞]  
　　杭州訪事友人云本月十二日未刻薦橋西堍下某鹹鮝店失火情形已列前報兹悉此火實因午炊所遺烈燄上騰延及板壁遂致冒穿屋頂時東鄰某染坊業已殃及經救火者在橋東竭力噴澆并將橋上所蓋披屋竹篷拆去火遂不得越河而過適東北風甚勁乃由西穿入琵琶街是處設有鹽公堂四面俱有高垣故得巍然獨存安徽會館後面披屋亦被焚燬自一點鐘起至四點鐘止計燒去大小房屋八十餘間當火發時回回新橋上面觀者甚衆致將石欄擠坍有五人落水幸即救起其間壓傷十餘人雖無性命之憂然亦受累非淺矣次日三點鐘時又聞警鑼四起東園機神廟後面某姓家又兆焚如約歴一點鐘時得即救熄僅焚去房屋五間 
[皖省官塲紀事]  
　　安慶訪事友人云本月某日安徽蕃憲聨方伯牌示轅門飭鳳陽縣學教諭章廣文獻琳與宣城縣學訓導張廣文國鏞互相調署○宿州吏目因事撤任遺缺經藩憲聯方伯札委候補巡檢劉少尹章浩署理少尹接奉行知隨詣轅謝委○天長縣學訓導遺缺經藩憲聨方伯委教職胡廣文遠濬署理○皖省應解第四批京餉若干經藩憲聨方伯委候補知縣楊大令光貽由藩庫領銀七萬兩眼同裝鞘封雇民車數十輛於上月二十日押解起程向桐舒進發 
[潯郡官塲紀事]  
　　九江訪事人云九江關道憲瑞莘儒觀察升署江西臬司遺缺以督糧道寶湘石觀察署理○長江水師湖口鎮李雨亭鎮軍上月初十日因公來潯拜謁鎭道府縣○新委辦理二套口釐卡委員王直旃别　已於上月初三日接立卡務○代理上饒縣　鼎銘明 
 
 

Page 3

 
 
府經上憲調省差委遺缺以試用知縣賀義行明府署理新選德安縣周廷華明府丁憂遺缺以正任新淦縣周宗洛明府署理○九江府孫景裴太守於本月十一日親赴江北陳家營地方踏勘堤工○署兩江總督張香濤宫保札委劉仲恒鎮軍長春署理九江鎮總兵於本月十三日接印任事○調補鄱陽縣卸署臨川縣江雲卿明府經藩憲調署德化縣篆於本月初九日抵潯○署湖口縣尹枚臣明府本月初五日因公至潯拜謁道鎮府縣旋卽返署○代理德化縣汪芑孫明府履任兩閱月交卸後仍回電報局兼保甲總辦差 
[鷺島寒雲]  
　　厦門訪事人云厦門釐金仍歸官辦後提督口釐局現經省憲委從九李君港仔口釐局委府經歴林君來厦均於十二月初六日接辦○厦門膏牌局邇因章程更變捐費加倍各烟館於上月二十三日一律閉門并具禀道廳各署聞道憲以委員某君辦理不善已經撤差矣○厦門各街瓦礫焦土隨處堆積行人不便水師提督楊西園軍門特派福健軍左右前中四營練勇每日輪流挑運每名每日賞給點心銀五分○厦門戯捐前經福州人某甲禀明道廳憲包辦每月認繳洋銀三百元近日各戲班主議定禀明廳憲每月願繳洋銀三百六十元亦可謂急公奉上矣○石碼通判裴仁壽别駕於去年春間奉省憲委辦漳屬振捐至六月間奉藩憲委署石碼通判仍兼辦振捐旋在任報捐福建候補道現因案撤任經大憲奏參革職已委賴别駕煇煌來厦接署矣 
[宜昌雜爼]  
　　宜昌訪事人云施南府額太守自八月十五日在任病逝由公子扶柩來宜附輪船赴漢運往京師旗籍安葬○英國新派四川省成都總領事謝立山君於上月某日抵宜卽於十六日雇民船赴川○上月十四日之夜城内三教堂地方茅屋忽然失火當經各處水龍奔救僅焚一家餘幸無恙惟聞有女孩受傷不知有性命之虞否○邇來東湖縣迭出命案一爲河西地方某婦被夫殺死已拿獲兇手一係離城之北鄉六七十里地方連傷兩命之案十四日晚北門外教廠壩某甲種菜營生某乙向甲販賣欠甲錢一千數百文是日又向甲販菜甲以前帳未清因而口角乙卽押刀將甲斫傷傍有鄰人爲之勸解乙更將刀刺鄰从之腹倒地旋經人將乙拘住解至東湖縣署想必須按律懲治也 
[雲間寒雁]  
　　松江訪事人云城中河道污淺舟行不便前任華亭縣林霨生大令曾擬照會紳董開濬事未舉行遂交卸華篆現任華亭縣陳陶仲大令前日飭吏書繕照會請四城紳董分叚募捐雇工尅日開濬○松郡風俗凡有喪務之家就門首焚化衣服名曰送行衣城守曾鏡亭遊戎以現自廣明橋起至鐘亭橋街石一例修整石經火焚卽易碎裂遂會同左營盧遊戎製備鐵鑊一具寄存左近三慈閣以備喪家借用現已出示通衢俾衆週知矣○巨梟孔老窩子經鹽捕前營孔子元遊戎捕獲解歸奉賢經傅栢枚大令轉解來郡奉府尊飭發婁署寄禁縣主屈吉士大令隨飭加釘鐐銬看管初聞日内卽需起解近悉尙須俟上峯示諭然後啓行也 
[拜會邑侯]  
　　江蘇海運委員候補縣華明府德森昨日至縣署拜會縣主汪瑤庭大令飭丁擋駕 
[札查案件]  
　　每届年終各州縣例須將一年内命盜案件各若干起其已結未結逐一開明造册詳送臬署查核以昭愼重兹因歲序將闌江蘇臬司效述堂廉訪已札行上海縣汪瑤庭大令遵照辦理矣 
[封印例誌]  
　　今日午時爲各衙門封印吉期昨日道憲袁海觀觀察飭令辦差人役地大堂陳設一切届時脚靴手版蹌濟堂除亦一年一度之官樣文章也 
[嚴禁聚賭]  
　　保甲總巡朱森庭明府查得近來城内各茶肆時有賭徒麕集實爲敗俗傷風爰飭地甲傳諭一律嚴禁違者拿辦 
[英界火警]  
　　昨日午後一點餘鐘四馬路尙仁里大和豐弄内二惟樓照相店不戒於火當經英美法三界救火會西人驅皮帶車竭力灌救立時撲滅然已焚去房屋四幢矣 
[獲盜頒賞]  
　　本年十月間無錫北門外某當鋪被盜劫去贓物數千金報經縣主某大令飭捕勒緝並移文上海縣及英美法公廨一體查拿旋經法界包探在南巿某浴堂緝獲盜犯彭金和李金桂徐春明並起獲銀臂釧數十副解經讞員孫建臣大令訊明著將贓暫存捕房彭等三犯移送上海縣署備文解回無錫歸案懲辦兹者無錫縣某大令以包探破案神速賞給洋銀一百六十元移交上海縣汪瑤庭大令飭捕役陳金送至法界公廨請將贓物歸還孫大令卽將洋銀分别給領隨將所獲之贓交陳捕帶回解歸無錫 
[拘獲賭徒]  
　　昨日保甲總巡朱森庭明府親率差甲巡行至南巿如意街地方見有無賴趙坤松在街頭擺設賭攤誘人賭博明府大怒飭勇拘獲帶局聽候訊明究辦 
[馬路工程局瑣案]  
　　滬南公茂花廠夥厲廣煕倩司帳人奚炳元將帳洋五十元付與花販曹少村詎曹不認厲鳴捕拘曹至捕房捕頭令移解馬路工程局總辦翁子文太守倩襄讞委員黃衡堂二尹研訊厲供曹前將棉花來廠消售於本月初一初二初六日三次共付洋銀一百五十元均由奚過付詎曹忽不認是以扭案求斷奚供小的將帳洋一百五十元分三次交付有帳爲憑呈求鑒核曹供小的於初一初二日兩次收洋一百元至初六日向收時奚稱行主不在約期緩付小的並未收到此欵今奚堅稱已經付訖求恩明斷二尹斷令曹交保候查明再核○滬南如意街唐三和肉莊主婦唐兪氏投工程局遞禀控歇夥翁連元虧欠帳洋八十元積欠不還求爲追給局員黃二尹研訊之下氏供前由徐長林薦翁來店爲司帳被伊陸續用虧帳欵若干當卽辭歇當時翁曾言景况稍裕卽行歸還不料迄今分文未繳不得已呈求斷追翁供當進店時言明所得盈餘照帳四六分拆豈知店主頓食前言反將薪資呑没是以小的故意向之借取錢五十餘千藉以作抵求恩明鑒二尹以供詞刁狡本應究懲姑寛斷著折繳洋四十元交各限卽繳案以便給氏具領○竊賊徐秀泉在英租界某烟館竊取烟客周聚生鞋子一雙飛步奔逃周追至滬南新馬路得以拘獲交巡街捕解至捕房轉送工程局黃二尹研訊之下徐認竊不諱二尹判責八十板贓給失主領去 
[十一月分教職單]  
　　正諭直隷南宫李份安肅丁之植蠡縣張渭俱順天舉阜平趙墀趙州附河南安陽翟芸生開封四川茂州鄒爲瓊成都甘肅秦州于邠慶陽俱舉訓導順天良鄉胡之冕承德江蘇沛縣顧敦彝鎭江山西寗鄉王賓賢忻州陜西寗陜廳高鑑衡同州同官張銑同州山陽張桂芬西安商南趙鈞西安三水范克立西安江西武寗王慶鑾饒州廣東乳源陳兆平廣州陽江廳張鏡芙廣州雲南威遠廳張尙志順甯俱舉山西蒲縣王亮　保德優復諭直隷安平雷本廉冀州廪廣昌牛文斗順天廪安徽合肥許家修徽州拔甯國周春生太平增山東靑城高世煐濟南附邱縣孫登岱武定廪陜西沔縣楊澍基鳳翔恩江西德化涂山謙南昌附湖南沅江何城如郴州歲廣東惠來韓錫　瓊州附始興陳華袞廣州舉長樂李珊清遠姚高俱惠州附復訓順天通州任耀先大名附直隷束鹿蔡成憲順天增東光張開科冀州廪江蘇泰興金鶴齡蘇州副通州趙懷琦揚州安徽池州府程軒墀安慶河南光山廖錫三歸德廣東連州蘇志讓肇慶俱廪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日瞿炳元扭已革劣保金梅亭至縣喊控當晚縣主汪瑤庭大令升堂研訊瞿供小的習梓人業有祖遺房屋一所係三房公産向由長嫂瞿張氏經管小的在外謀生從不過問兹因長嫂聽從已革地保金梅亭唆使擅將此屋售去得價洋銀數千元小的回家查悉向嫂詰問據稱由金經手兠售價洋均在金處迨向金理論反被惡言詈駕是以互毆求究瞿張氏供房屋確係公産婦人無錢使用故托金梅亭覓主價賣議定洋銀二千四百元尙未收到不敢圖呑金梅亭供瞿張氏賣屋係陳鶴卿爲中立契之日因値年地保金順堂不識字央小的同去並無唆使瞿張氏呑價之事今被瞿炳元無端毆傷求騐大令察得傷雖屬實惟不應多事斥令退去以後不許與聞此事炳元不應行兇笞責一百板著張氏與炳元將價收楚照三股分派具結完案○前日曹伯英投縣喊寃亦經大令訊問曹供小的家住西南鄉耕田度日族人曹小弟屢向小的借貨洋銀不允即被糾領流氓多人將耕牛三頭牽去小的出而攔阻遽被凶毆受傷求騐究大令騐得略有微傷候飭差查明核奪 
[英美租界晚堂案]  
　　益隆公司司帳人張劍泉控地販顧幹臣徐富全串騙銀兩前晚讞員張柄樞司馬提訊張投案訴稱今秋顧幹臣聲稱有地三畝有奇議定每畝售銀一千二百兩訂立憑據先交定銀一千二百兩不料顧收銀後逾期不將地交下屢向催索置若罔聞爲此情急提案叩求追繳顧供此據乃小的所繕實因别有糾葛故尙未交地叩求寛限當卽理楚徐供此事確由小的介紹定銀由顧收去餘事槪不知情司馬謂顧曰爾所立憑據　　安能狡賴姑從寛典押候交人保出具限至明年正月繳還銀一千二百兩違干比究徐仍交原保候訊 
[英美租界公堂瑣案]  
　　包探陸阿四解王月如到案禀稱此人在梁愛山所開新衣店内裁製衣服乘間竊取綢衣十餘件由樓窗擲下質銀花用報由小的查獲人贓送請訊究王俯首求恩襄讞委員魏蒓塢大令商之英總領事署繙譯官迪比南君判責五百板贓給還失主○包探何阿春解李六到案禀稱前者此人冒充沈長華向陳生記帳房支取工資洋銀八十七元有奇報由小的拘獲訊供押繳在案兹已如數繳清特傳沈解案請究大令判責一百板枷號一個月洋銀給沈領去○包探倪順泉解東洋車夫沈春江到案禀稱此人與西女史麻亚爭論車價未遂所欲遽肆凶毆報由小的拘解請究大令判責二百板枷號半月○包探王長桂解胡阿和到案禀稱此人在沈寶元所開店内習業乘隙竊取衣服若干件報由小的拘獲解請訊究大令判責手心一百下○包探何阿春解曹羊龍到案禀稱此人在中庸洋行當出店乘間竊取棉被衣服售與王阿炳報由小的拘獲連王解請究辦大令著一併押候吊齊贓物至禮拜一覆訊核辦○包探顧阿六解黃金標到案禀稱此人竊取錢悅州處鉛子十六粒報由小的拘獲送究大令判責二百板 
[法租界捕房瑣案]  
　　法界大馬路寶興里口協成昌席店自行縱火圖得保險賠欵幸經鄰人救熄事後包探將此店股東顧阿四之妻施氏拘獲解經讞員孫建臣大令訊供押交伊夫到案迄今尙未交到昨日施氏之母施謝氏投案禀稱女兒生有小孩三口無人乳哺求准保出以便找尋伊夫來案大令著候過堂核奪○周連生周秀卿前控水作曹阿根行竊衣物拘案究辦後被伊兄糾衆毆傷解經大令訊明判責五百板追繳原贓昨日提案復訊曹供小的並未行竊惟兄長不應恃衆逞兇求恩交保後當痛攺前非大令著具不敢尋仇切結交保開釋○蟻棍蔣阿大包王氏誘拐徐永清家女孩解經大令訊責著交幼孩到案迄今仍置不理昨日原告投案遞禀請將蔣等比追大令准之○楊阿毛陸阿土向老北門外某飯店主徐阿二訛詐控經大令提訊著將楊陸押候分别責懲昨日提案著照原斷陸責五百板楊責二百板斥釋 
[美租界捕房紀事]  
　　昨日午前粤人張阿狗梁阿寶不知在何處竊得報時鐘及銀質對時表等物携至吳淞路某押鋪内質錢包探劉阿炳見其形跡可疑連贓帶入捕房捕頭令押候轉解公堂禀請讞員張柄樞司馬懲辦○昨晨偷兒周阿堂潛入唐家弄甬人某姓家意圖竊物爲原主拘獲扭入捕房捕頭詢得情由姑念行竊未成令押乞丐牢半日以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十八年十二月初二日京報全錄]  
　　宫門抄諭旨均已錄前○陜西巡撫升奏勘明河水衝决沙石壓地礙難修復懇請豁免錢糧摺○又奏爲請補要缺同知摺○江蘇巡撫恩奏爲報銷遵鑄銅元成本並請抵解釐金京餉摺○新任新疆布政使周奏爲交卸直隷藩篆摺○直隷布政使吳奏報到任接印日期摺頭品頂戴尙書銜陜西巡撫奴才升允跪奏爲勘明河水冲决沙石壓地疑難修復懇請豁免錢糧以廣皇仁而恤民累恭摺仰祈聖鑒事竊查前藩司詳據臨潼縣屬汪家村光緖十九年河水冲决之後沙石積壓地畝委難修復懇請豁免錢糧一案經前撫臣李紹芬批司遵例委員會同確勘並移行該管道府親履覆勘如果冲决之後其地歴經沙石積壓委難挑修復業卽行查造該地糧銀細數業主花名各清册照例核辦嗣據司委候補知縣張俶瀾會同該縣黃肇宏親詣河水冲次沙石積壓處所逐細履勘查得汪家村在驪山之下留母潭溝有王河一道東流入渭迤邐順南岸而下自下九年沖决北岸急溜所經沙石壓地年復一年隨挑隨積其勢委難修復丈量該民汪全計等承種者共一頃七十七畝五分五釐額征丁銀二兩五錢八分八釐額征京斗豌豆四石八斗五升一合京斗粟六石三升六合請自二十七年起豁免五年錢糧以恤民艱而免賠累等情會詳禀覆並據該管道府循例覆勘加結層轉到司經布政使夏峕覆查無異飭造總册及各印結由司加結具詳前來奴才覆查此項地畞自光緖十九年河水冲决之後急溜所經沙石積壓雖屢經檢石挑沙而歴年水漲冲激以致沙石愈積愈廣其勢委難修復該民等無地可耕未便令其賠納空糧致滋重困合無仰懇天恩俯准將此項地畝每嵗額徴丁銀米豆自二十七年爲始豁免五年以息民累而示體恤之處出自逾格鴻慈惟水勢夷險無常卽地畝肥磽立判此後數年之中仍應由該地方官隨時體察倘能水不瑞冲沙石挑退卽飭令照舊輸納歲賦以重正供所有勘明沙石壓地委難修復懇請豁免錢糧緣由除册結咨送部科外謹會同陜甘總督臣崧蕃恭摺具陳伏乞皇太后皇上聖鑒訓示謹奏奉硃批著照所請户部知道欽此 
　　頭品頂戴尙書銜陜西巡撫奴才升允跪奏爲請補要缺同知以重地方恭摺仰祈聖鑒事竊查准補潼關廳同知余紹僑革職遺缺於光緖二十八年九月初二日奉硃批應以奉硃批後第五日行文扣至十月初一日作爲開缺日期歸十月分截缺係要缺例不掣簽業將開缺日期及不掣簽緣由咨部在案自應照例揀選請補查例載題調要缺道府同知直隷州知州通判酌量以候補人員請補時該省如有截取記名分發人員先儘酌量請補又遇應用候補時先儘科甲出身人員請補又道府以至未入流特旨發往補用並曾任京官保舉以應升之外官候補均毋庸甄别各等語查該廳係入陜首站與晉豫接壤地處衝繁差務絡繹供億彈壓在在胥關緊要非精明幹練之員弗堪勝任奴才與藩臬兩司在于通省現任簡缺同知及府屬知州知縣卓異應升各人員内逐加遴選非現居要缺卽人地未宜一時實乏堪調堪升之員惟查有正途出身曾任京官之截取補用同知劉蓉第現年三十二歲係順天昌平州人由乙酉科拔貢中式光緖十九年癸已恩科順天鄉試舉人二十一年乙未科會試中式進士引見奉旨以内閣中書用二十一年五月十一日到閣二十七年正月補授實缺俸滿截取以同知分發省分外用九月三十日奉硃批著照例用欽此遵新海防例捐指陜西十一月初五日經欽派王大臣驗放十九日在部領憑起程二十八年二月十八日到省查該員才具精明公事練達以之請補潼關廳要缺同知實堪勝任該員係曾任京官實缺分發人員例不甄别惟調缺請補與例稍有未符第缺屬繁要人地實在相需例准據實陳明據布政使夏峕按察使樊增祥會詳前來奴才覆查無異合無仰懇天恩俯念員缺緊要准以截取同知劉蓉第補授潼關廳要缺同知洵於地方有裨如蒙兪允該員係截取同知請補同知銜缺相當毋庸送部引見所有揀員請補要缺同知緣由除咨部外謹會同陜甘總督臣崧蕃恭摺具陳伏乞皇太后皇上聖鑒訓示謹奏奉硃批吏部議奏欽互 
　　頭品頂戴江蘇巡撫奴才恩壽跪奏爲蘇省遵鑄銅圓解京用過成本運脚各費請抵釐金京餉恭摺仰祈聖鑒事竊准户部咨奉上諭近來各省制錢缺少不敷周轉前經福建廣東兩省鑄造銅圓輪廓精良通行巿肆民間稱便近日江蘇仿照辦理亦極便利並可杜私鑄私銷之弊著沿江沿海各督撫籌欵商辦卽就各該省搭鑄通行至京師制錢亦應照辦著福建廣東江蘇等省將所鑄銅圓趕緊各解數十萬圓投交户部頒發行使期於利用便民以維圜法欽此等因卽經恭錄行司移會銀圓局鑄成銅圓五十萬圓解由上海道庫暫行收存由蘇藩司飭委候補知縣魏允濟赴滬領取附搭輪船運津解部投納當將起解情由附片奏報並經飭司核明銅圓成本運脚等項合銀劃抵京餉去後兹據蘇州布政使陸元鼎詳稱遵查銀圓局鑄造前次銅圓五十萬圓核計共用曹平銀三千二百四十四兩零折合庫平銀三千一百八十一兩零又委員領解進京輪船火車等費支給庫平銀四百兩統共實用庫平銀三千五百八十一兩零遵飭在於二十八年發補釐金欵内照數動支抵解二十八年釐金京餉卽收回前次銅圓成本並原支委員水脚銀兩以淸欵目並將應解第二期銅圓移請銀圓局赶緊照案鼓鑄叧行蹵咨委員起解外合將第一批銅圓用過成本水脚等項分晣開造報銷清册詳請奏咨前來奴才覆覈無異除將清册照錄咨部核覆外理合恭摺具奏伏乞皇太后皇上聖鑒敕部查核施行謹奏奉硃批户部知道欽此 
　　頭品頂戴甘肅新疆布政使額特恩巴圖魯臣周浩跪奏爲恭報微臣卸署直隸藩篆日期籲請陛見仰祈聖鑒事竊臣前在署理直隸藩司任内蒙恩简授甘肅新疆布政使當經恭摺叩謝天恩並將奉飭留直隸署藩篆俟交卸後再請入覲各綠由隨摺聲明在案兹新任直隷藩司吳重憙已抵保定省城臣於本月十六日派員將直隷布政使印信曁書籍文卷等件移送吳重憙接收臣卽於是日交卸訖伏念臣畿疆承乏忝攝大藩邊徼移官愧無遠略欣自天而聞命懼遷地之弗良夙夜戰兢彌惕履薄臨深之志觚稜寤寐益切望雲就日之思惟有趨詣闕廷叩求訓誨近瞻　座藉攄依戀於五中仰禀宸謨庶識遵循於萬一所有微臣交卸署篆日期曁籲請陛見緣由理合恭摺具陳伏乞皇太后皇上聖鑒訓示謹奏奉硃批著來見欽此 
直隸布政使臣吳重憙跪奏爲恭報微臣到任接印日期叩謝天恩仰祈聖鑒事竊臣於本年十一月初五日卸護直隷督篆業將交卸日期恭摺奏報在案旋奉督臣袁世凱行知飭赴藩司本任十二日行抵保定省城十六日准署藩司周浩將直隷布政使印信並書籍文卷等件派員齎送前來臣當卽恭設香案望闕叩頭謝恩祗領　事伏查直隷爲畿輔要區藩司膺旬宣重寄値瘡痍之未復國帑宜裕而民氣尤不可傷際政令之更新吏治宜修而人才尤不可忽如臣駑鈍深懼　懦惟有殫竭愚誠黽勉夙夜隨時隨事禀承督臣切實經理以翼　能補拙公可生明庶仰答高厚生成於萬一所有微臣到任接印日期曁感激下忱理合恭摺具陳伏乞皇太后皇上聖鑒謹奏奉硃批知道了欽此 
 
