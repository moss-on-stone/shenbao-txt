# 1883 - 332 - 4903807

 

Page 1

 
 
[新印直行中版康熙字典出售]  
本齋縮印之康熙字典久已風行海内爭來購閱近因原本印過數次是以復出重價覓到殿版初印者仍用石印照相法照印惟從前所印者均係禍列三層兹則改作直行逐行到底而字亦較前放大更覺清晣不費目力每部釘成六本封面均用古雅綾錦外則仍用紅木夾板準於月底出書該價俟後再定然總格外公道也特此預布 
[本齋告白] [  點石齋主人啓]  
古今圖書集成早經購到惟日後開印就現在之屋舍機器均不敷用是以本齋於隣近處新近購得曠地將　另建印書館並信致外洋速購機器多副一俟屋宇造成機器運到立卽開工有願附股者務祈迅來頇定此布 
[論未婚守節]  
禮有經權事有常變執一以論之則畸行皆可訾摘矣曾子問一萹詳求禮意折衷聖言其事爲儀禮所不載薵皆處變之道所謂亡於禮者之禮也而大旨歸重於服制常禮妻爲夫服斬衰三年夫爲妻服齊衰期有父母者不杖無父母而妻不逮事父母未與三年喪者亦不杖此禮文之詳明較著者也曾子特設取女有吉日而婿死與女死之問以爲昏姻人倫之始而死亡人事之變已有吉日則與已成婚者相去無幾或更取於他國女已在途與將及門而男女忽遭變故此而拘牽名分膠守禮經必有不得乎人心之安而悖乎天理之正者故此二間以求聖人之論斷乃夫子酌乎禮意之中以行一時權宜之禮者則於婿死曰女反許嫁於女死曰婿親往弔歸葬女氏明謂未成婚者卽不成婦但女氏使人弔於婿家而婿則可以親往而已假使吉日未諏則婿死固有女族遺弔之禮而女死亦止婿家遣人往弔不必婿之親行也卽有吉日而女未在途亦如之觀此二文可知女未成婦反而許嫁他人者卽不爲已死之壻服壻未成昏親臨一弔不主其喪聽之歸葬者亦不爲已死之女服也禮貴適乎人情使壻必以已聘之女爲婦卽女必以已字之男爲壻此非人情也夫妻本有牉合之義然非有行媒不相知名非受幣不交不親至於終身齊臺則必共牢而食然後名分以立尊卑以同非親迎廟見之後有夫妻之名而無夫妻之分者也後世不行古禮不逹制禮之意乃以未婚守節爲女子難得之事獨矜式而表揚之雖終身氷糵矢志堅貞非聖人所許也或日未昏守節抱主成禮大都紳宦富貴之家有之其所以决意不嫁者非他以爲命簿使然與其别字而後日之榮枯未定孰若守節而現在之安飽無虧其於已死之壻面日不識性情不知固無所謂恩義也每見富家大族資産巨萬或丁口稀少本支陵夷無賴宗人時啓覬覦之念假令孤兒短折而賢女幽貞誓死不渝立嗣教養微特翁姑衰暮有所慰藉卽家業亦賴以保全若貧人則先無所養孀嫠弱息生活難謀衰老姑嫜何堪增累在兩家父母必不願有過門守節之事而無知弱女亦無可以弊其念動其心者以故富户則有之而鄕間小家女未聞其出此也然則其守節之志固爲家財而不爲夫壻矣但勿謂貧家之必無是事也邸報所載督撫所奏固亦有之或者旌揚節烈闡發幽濳必略加點染以顯其難能可貴之跡家雖温飽而曰藉針黹以養姑力能從帥而曰親督課以教子人生無所憑藉雖英雄事業亦苦難成而况在弱女子之守節撫孤哉使其貧眞如洗恐終身堅白亦將湮没不彰矣故原情論之此事之多見於富家而罕見於小户亦其宜也然卽使堅貞之操成於富厚要亦不得鄙其初意之有所爲而謂之矯强也請旌之典所以特隆正謂此等見解出於他人非難而出於未嫁之女子爲難也國家立法必順人情夫亡再醮例所不禁此適乎人情之常也未昏守節必予表彰此持乎人情之變也禮之所無而出於人情之或有未可據禮以論其是非也使禮之所有而强諸人情之萬難則是有禮而幾同桎梏也故禮經之所不載未必非曠典之所不加世風不古薄俗澆漓夫婦之道乖違實甚而迂儒淺見乃謂禮經明明有不成婦之文若此者是謂越禮噫何其固也近日本報載金陵某紳女過門守節一事兩家固皆望族觀其儀從喧赫非貧者比願同日又登平江雜俎内述某生事情節從同夫某生初爲童子師繼作幕中賓作客東甌貧難歸娶矧其死後情形乎乃某氏女以一夢之徴矢終身之志夫豈預計其家之有無養衰親者何若撫嗣息者何若而後毅然决然者相提並論則知此事之又不可以境遇言也宇宙之氣必有毗倚人生得之是爲畸行畸而不詭於正乃所以爲貴也以之風示薄俗猶其小焉者爾 
[倫敦電音]  
　　本月十三日倫敦發來電音登諸字林西字報云塞爾維亞之亂民現已爲官兵驅散矣 
[盜案疉見]  
　　前月江浦鄕間傅姓被刼一案經叚小湖觀察督捕管内拿獲三人眞贓其在當供同夥共十三人大半籍隸徐海得贓之後皆歸故里觀察當飭失主　贓屬實遂令營勇帶同眼線分赴各處跴緝想不難按名弋獲也又浦口鎭爲南北通衢素稱繁富有某店主住於鎭尾向以開設水碓爲業卽白傳詩所謂靈碓無人水自舂也前日天甫黃昏通市均未閉户忽有數人直入該店搜去洋銀二十餘元並棉布衣數件店主挽住該盜衣袖懇令將衣丢下以爲禦寒之需該盜不允持刀亂砍店主雖已受傷而仍堅持不放該盜情急卽揮刀斫傷右譬並劈去大指一枚店主昏暈臥地盜等遂　贓遠颺聞此外尚斫傷店夥兩人雖贓件無多而情節較重且該鎭人烟稠密該盜於未晚之時敢肆行無忌則捕務之廢弛已可想見現雖報縣請緝然贓賊之能獲與否終無把握也 
[學生向化]  
　　金陵同文舘歸劉觀察督辦立法甚美每日以午未二時習字母拚韻以辰已甲酉四時讀華書作文字自晨至夕書聲朗朗學生初以不慣拘束或託病潜歸或偷閑偃息近已鍊習自然無縛束馳驅之苦又有委員稽查勤惰功課視民間書塾爲尤勤當始創時僉議其必且知難而退否亦勞而無功乃劉觀察勤勤懇懇始終不悔所謂成人有德小子有造者乃於今日見之 
[荆州雜聞]  
　　荆州來信云九月十八日城守營兵幾至鼓噪其起釁之由因城北門有賣慶角李氏子在烟舘門外經過聞内有呼贒者雀躍而入適地痞某甲方自門内出遂相觸撞某甲大怒卽奉以老拳李弱不耐打蹲伏呼救 
 
 

Page 2

 
 
某甲反謂其騙已也以脚踢之遂斃命官來相騐而兇手已逸官詢地保酿命之由兇手係何等人地保含糊答以痞棍所毆斃適代理某官嚴懲地痞業已查獲多名是晚又有差持票拘地痞有丁某者現充城守營籐牌隊兵亦在其内其同伍間丁被拘且聞其由於李氏子之命案也一時聚集多人擬拆官署該管哨官某赴官署索丁官乃笞差役各千下開釋丁某而並釋同時所拿者著名各痞又邀各將弁置酒以解之人以是多文員之恭愼而憂武弁之睢恣也○九月二十四日署理荆州府恒獻之州牧接印任事蔣太尊交缷後卽於二十九日挈眷上省闔邑紳耆於二十八日公餞於涇太會舘云○子貝淵堤閘冉築再圮以决口流急故也聞現已停工必俟明年夏間江水泛漲倒灌滿湖庶水勢平緩可以下墩合龍否則浪擲金錢無益也○魚壤淵堤在江陵監利交界内河與外江祗此一堤之隔有建議築閘於此洩古井口以上之水業經于觀察批允時交冬令江水退落已低於内河不知何以仍未動工也○學憲按荆發落日合郡諸生禀請整飭荆南書院章程並仿照江漢書院條規添課輕古算學學憲登時批允卽飭荆州府妥議章程及添課經費云○荆郡童試人多故由堂號獲雋者十常八九有某縣童某請於學師以佾生送册意謂佾生必坐堂號也迨入塲接卷仍是散號某恚甚面詢某學師曰師包我坐堂號今晚何如時學憲點名未畢聞之大怒將某學師大加申飭及案發而某童亦依然在孫山外也 
[借錢設局]  
　　前歲揚州甘泉縣屬創設借錢公局加惠貧民所定章程詳細周密意美法良誠莫大善舉也嗣聞各省有仿其法而行之者舉辦亦有成效杭州善堂各紳早經籌集巨資去冬卽欲舉行祗以董其事者無人遂致中止今歲杭垣市面愈减生機愈蹙失業之貧民愈聚愈多有流爲乞丐者十之二有習爲小竊者十之三有遊手好閒强賒硬欠入於巿痞地棍之羣者十之四五現在節交冬令世路愈艱人情愈迫非得此局以開其一線生路恐作奸犯科之事有不堪指數者矣現經各紳妥商擬先以數百千文小試其端悉照甘泉縣章程辦理每人以二千文爲準仍以百日爲期總其事者公舉遷善局董陸君蔭堂主持之蓋此事非剛柔兼用任勞任怨之人不足以勝任也兹於本月初一日爲始其局卽設於陸紳家中俟明年春集成巨欵通禀各憲給發曉示然後設立公局大張曉諭現在舉行僅及旬日而借錢者已絡繹不絶多至一百餘號想年景日迫傳播日廣恐不僅臣門之如巿也城中善堂歴年所辦粥廠今於本月十五日開廠回例分東西南北四隅各設一廠今歲局面料四廠萬不濟事是以各紳董添集巨資再當擇地增設數處以免飢民擁擠之苦噫善與人同敢學指囷之子敬飢猶已急爭爲施粥之黔敖竊不禁爲杭城貧民馨香祝之 
[袁江雜錄]  
　　今歲河運糧米雖截留山東賑濟然漕船回空時以水大滯行故現在始見陸續抵浦所帶貨物仍以棗梨爲多云○前述災民情形兹悉此等災民以徐属爲多鵠面鳩形男號女哭一路行棚行灶蔽地南來愈來愈衆浦上過者日或數十起或百餘起湖嘴一帶小船户日放數船一載數十人往返揚州應接不暇聞揚州現已麕聚至數千人矣○清淮雖無溺女之風然生女之家或境况貧寒或父母病殁每寄養别家是謂童養媳愛憐者固有之苛虐者亦不少斃命之案層見疉出現經刑部核定以此等事天下甚夥舊律軍罪許其收贖尚不足動其懷刑之心乃改爲監禁三年庶足以警殘忍通飭各省一律遵行淮安府孫太尊現已出示曉諭矣○徐星槎分轉聞浦上之大城隍廟後叢葬地爲雨水坍塌惻然心動慨捐錢數十千交瘞埋局使之取土培築四圍佈以石灰庶使野獸避跡云○淮郡歲考之時各生童聚集爰有賭徒仿花會章程用百韻唐詩一首爲標每人取錢二百四十文超等彩錢五貫特等一等以次遞减文人學士每多被其誘惑也○九月十月係各處米價極賤之時乃今歲自新米上巿至今雖小有跌落無如旋趺旋復刻下每石需錢二千七百文而米色猶不甚好視去歲貴却五六百文矣油價又大漲每担需錢九千六百文云○楊石泉漕帥前聞山東籌賑曾捐廉數千金兹間復令各處厘捐委員勸募各處士商以爲集腋成裘計每處約數十千已不下千餘貫是亦巨欵也敢爲災民慶 
[東甌碎錄]  
　　温郡瘟疫盛行各廟司事計議迎神前已列報兹接該處信謂東嶽忠靖王於上月二十九日出廟先詣東甌王廟叅謁三清上帝當奉玉旨遂往各處驅逐瘟疫是日先有正一元坦勇南楊府忠勇王陳府福佑王府城隍威靈公縣城隍威靈伯曁東甌王等均在二門設立香案以守醮壇每日午刻文自道憲以至捕㕔武自鎭憲以至把總均到壇行香而羽士遂上九臺焚化天表廟傍之冥鏺堆積如山屠宰各店不禁而自禁其餘各廟亦皆迎神驅疫誦經懴悔然而瘟疫仍不稍殺初四日蒼橋廣應宫聖母娘娘壽誕演戲適有二人觀劇忽爲時疫所染當卽昏絶於地春時看戲人多或以痧藥灌救或以刀針挑放而二人均未蘇醒是可見天災流行非祈禳所能挽回矣○祁學憲考畢於初四日下午起馬將永嘉童生試卷四本交與提調並面諭必須澈底查究以憑例辦等語聞四卷内有一卷將起稿之處畫竹數株并題云畫竹一枝贈與試官晉人風味吾亦喜歡下欵板橋體東嘉道人題一卷云八股文章除取功名外一無所用卽坐館改卷每年不過數十千修金焉能仰事俯蓄惟作鎗手或可得筆資數百番可否仰求試官準作槍手以援寒儒云云其餘二卷滿紙都是呈詞此等惡劇鄕塲容或有之今乃出之於小試塲中蓋亦異矣學盡於初五日八點鐘開船文武各官及左右兩旗營均在雙　外排隊恭送云○與考各生童僑寓在郡恐染瘟疫各有戒心故自正塲考後均促裝旋里以致各鋪生意清淡異常考棚前一帶惟剩數家玉器店而已○今年晚禾各處豐稔每畝可收榖三四百斤故近來米價每石僅須洋二元而窮民小户莫不額首稱慶云○温處道温觀察回任紅諭業已抵甌擇於十二日接印視事永嘉張靜薌邑尊亦已懸牌回任不日亦可來温永嘉陸文江廉捕亦奉飭回任一月之間三人回任寮屬書吏眞有還我使君之樂也○大南門棉花店某甲之妻死於疫將棺停在倉前壇據該處居人云棺内日成僵屍有某乙被其追赶於是居人齊赴棉花店催其赶緊遷移無爲行人之害○蒼橋口首飾店銀匠某甲因身家不清各武童羣起而攻之旋聞該銀匠赴府遞呈當經胡太尊傳提訊問遂將起意之武舉武生等當堂訓斥並令具結嗣後不得藉端滋事銀匠訊無人欵情弊准其一體過考兩造已畫押了案矣 
[寍郡天氣]  
　　寍郡今歲九秋和暖晨起夕寐並不覺寒自本月初七日爲始連日陰雨仍依然和煦所謂十月小陽春也至十二十三兩日始凄其以風天氣驟寒爐燃獸炭人擁羊裘大有冬景入晚竟雨雜雪珠凍雲四合天作釀雪之態從此高人逸士又將於帋牕竹屋中約消寒之會而長途作客者誰憐寒到君邊衣到無之句哉 
[寍郡冬防]  
　　寗郡五方雜處地臨海濵匪徒最易潛蹤現届冬令防範更宜嚴密兹聞甬江等處之各舖户悉遵憲示仍照舊章各出資財所有大街小巷擇要隘處皆設栅門雇人以司啓閉各分地叚每夜輪值支更外宗太守又添派勇丁多名委員二人以資查緝此亦先事預防安居樂業之要舉也 
[善門難開]  
　　前報干將功巷救活自縊一人當經某紳飭僕給予夜膳留養一宵明日給錢數百文飭地保押送出城外俾得趁航回鄕詎某甲如飛蠅之集柫而復來先至通關坊乾貨店尋其開翁謂我本欲死今仍不死不活更難過去是爾之求我非生我實害我　繼復買阿芙 
 
 

Page 3

 
 
蓉膏僞云服食將膏塗抹口旁染及手指仍至某紳照墻地上亂滾紳之僕復勸喩之甲所言冒昧殊出情理之外雖明知服毒是僞而纒繞不休抵死不去不得已再給以錢數百文仍使地保押出城外然聽其言語欲壑夫滿又將復來眞所謂善門難開矣 
[英員來滬]  
　　英國水師提督乘坐威奇能兵船由東洋來華已於前日抵滬矣 
[重整錢市]  
　　前報江海關道邵觀察訪查銷鎔洋銀一節此實個中人情極計生以期阻擋銀根藉得流通起見也不意自此以後銀根仍復日緊一日昨聞道憲緝得有所謂小錢行者仍有空賣空買情事而牌號則托名洋商是以專函照會領事官查辦云 
[親查押犯]  
　　新任英界會審委員黃别駕前夜親自查點班房在押人犯凡有巡捕房等處送押人証均飭小心看管不准擅行取保並令原值差役將在案人証務各收押栅欄稍有名姓不符卽須追究是亦新政之一端也 
[英界公堂瑣案]  
　　洋行夥趙某娶妓汪氏爲妾該氏尚有前夫係蘇人馮兆林前日馮至趙處言其佔妻爲妾相與爭論由趙訴捕拘馮經捕頭飭將原被人証一併解送英會審公廨由黃别駕庭訊趙供汪氏在花烟舘爲娼因而相識該氏言被丈夫用過帶擋洋百元立有票據由我清還卽將馮所立借票收執該氏從我爲妾馮旋來饒舌又給洋五十元立有分離過割之據嗣後又被找去洋十元詎昨又來纒擾爲此訴捕拘案各據呈閱别駕問該氏從爾有無媒証趙答稱媒証憑據確鑿汪氏供馮兆林原是丈夫因食洋烟不務生理致被送入花烟舘爲娼餘供與趙同馮供向爲紥花手藝餬口因窮苦借洋百元已經清還借票上加冩塗消二字詎被妻汪氏竊去私從趙姓被佔爲妾向論恃蠻求請斷領并稱曾與該氏生子今已十二歲且我尚有七十歲之老母在堂趙又稱借票上並無塗消二字且過割據係馮親寫者别駕問馮過割據是否親書馮答稱被趙糾人軋在丹鳳園茶舘逼寫者别駕云旣在茶舘如何被逼馮答稱若不寫據恐致性命交關别駕又謂爾與該氏旣是結髮未便斷離然欲領妻銀洋理合歸還馮答稱並未得洋且我度日難週如何尚有銀洋料理又責妻喪良趙又稱馮兆林刁猾無比我亦受累不堪則駕謂爾亦自已糊塗娶此有夫之婦旣稱受累不堪聽憑領妻當替爾追洋然爾觀馮豈有銀洋還爾者本分府見爾係生意中人因此事糾葛累無底止姑勸爾勿必請追銀洋妾交馮領免致被擾不休何如趙答稱謹遵憲斷别駕又向馮今姑准爾領妻嗣後不得再生枝節定干重處不貸馮答稱我不要領妻情願將妻送與趙姓惟請開釋别駕謂爾控趙佔妻確有爾自書之過割等據非佔可知本分府姑寛槪勿追究准爾領妻又復推辭實屬刁猾已極馮答稱雖蒙恩斷深恐妻回家再逃不能時常看管不如送趙爲妙别駕令其出結馮又不肯趙願貼資官不之許趙稱前曾設誓故今仍願養之别駕隨飭馮具狀領妻馮堅不具領别駕乃傳其母上堂飭領媳回家馮教母不要領媳馮母照子言答供别駕隨將馮駁斥一番着令領妻各據塗銷完案○妓女武巧仙控欲從良由陳太守酌斷該妓給鴇武華氏洋百元聽憑從良等因已列前報嗣該妓無力繳洋屢經求减太守又折斷繳洋五十元該妓先已繳洋二十五元前日晚堂又繳洋二十五元黃别駕着准卽繳洋俟該鴇給領聽憑從良惟須具以後不再爲娼結違干究處○伶人華爾亭至英公堂稱安徽人現在天仙茶園唱戲因津人沈阿和徐萬裕向我强借銀洋輙欲逞凶爲此訴捕拘案請究沈徐二人同供與華係同鄕爲向借川資回籍不敢逞蠻富捕頭禀沈徐係天津流氓且沈曾强借犯事曾送案由前憲懲辦請爲重辦以儆黃别駕商之談繙譯判沈管押六個月徐則减押三个月均發捕房收管○孫文祥至英公堂稱在大馬路開寳隆銀樓被學徒辛也亭捲竊首飾箱内之各銀器往押舖質錢被華捕見其情節可疑盤問來歴關照前來爲此投案請領辛也亭俯首無詞黃别駕又查得起案之銀器共有十餘件隨飭孫酬十七號華捕洋一元以示奬賞贓准收領惟辛尚年幼姑念無知亦交孫帶回交與薦保領去轉交家屬管束 
[來啓照登]  
　　秀山鄭觀察余等與交有年矣去歲爲嫡母黃太夫人九秩生母羅太夫人八秩雙慶余等以年家子具儀祝嘏觀察欲治席以酬近聞直東水災飢民蕩析離居風棲露宿渥蒙深宫節費截漕議蠲議賑恩惠頻施卽各大憲亦多方算濟捐勸並行廼請於觀察移席資以賑觀察欣然允諾卽備英洋三百元解往直東灾區余等鳴謝之餘同深欽佩謹以登報[  姚錕李朝覲等同啓]  
[絲業會館籌賑所往來電報]  
　　十月初六日電禀周大京兆今保大輪起運寳百五十隻棉衣二千六百零正氣丸萬服徑解府轅抑截留津商局候提施具請示○初七日發齊河電今函解順府規銀八千零並衣三十四包丸三箱齊河賑如放竣速轉順待領卽復○初八日奉到周大京兆電復棉衣准截留津商局交苕人散放銀丸解府如有續解換錢更感○十二日齊河來電二三號信收賑欵已放過半中丞令辦冬賑速再籌解銀三千接濟敬禀○卽日電復來電悉初七發電報解順寳紋及衣丸等語接否此間解順外無甚餘款續解刻難速籌○十五日發齊河電初七十二兩電到否悉振翁在惠民有欵解到可商撥齊河一二千准暫留再籌續解 
[清湖里人來信]  
　　杭州湧金門内金華將軍廟神靈素著祈福禱疾者肩摩踵接近有患病之家祈求藥籖默許病倘得痊願以酧神戲資移充北賑藥籖飛下一劑果愈可見神靈在上亦願人人惜無益之費以救千人萬人之命也奉勸仁人何不上體神心下卹人命倣而行之乎杭城又有花鼓女戲大木人戲等類導淫生事更屬有損而無益患病者旣移賑而得愈無病者當可因賑而獲福轉移甚捷報應如響勉之望之 
[海外懷人詩]  
閔小農太守締交記在卅年前我服君才邁衆賢老境愈甘眞似蔗贏人喚作地行仙○金蘭生太守白門聽鼓應官日回首前塵四十年留得一雙桑海目能於古物鑒眞詮○汪雲伯大令一室雍和有古風大椿垂蔭氣葱蘢生平所好無他物漢代瓊瑶秦代銅○葛理齋鹽叅家傳仙跡著丹砂更把牙簽列五車終日管營梨與棗嘯園聲價士林誇○劉少韓别駕同住青溪作寓公交情兩世亂離中輸君有子誇頭角行看長乘破浪風○朱芸谷司馬費盡胭脂畫牡丹青衫有淚不知彈當年錯把飛棋着多少生涯博一官○謝湛卿刺史十載營營宦　中秦郵一刺振霜鴻定占甘雨隨車降來暮歌騰樂歳豐○朱敏齋司馬曾向皋蘭行萬里又從黔蜀走千山撑胸事足資談柄欬唾風生四座閒○葛隱耕孝廉脫口吟成字字安允堪一幟踞詞壇詩名竟把科名掩做到騷人亦大難○錢昕伯明經霧裏看花花不老花間酌酒酒彌香買絲不把平原繡君抱高才我意降○金免痴先生一部唐詩集不清評紅論白筆縱横纔揮十幅幽蘭影又向旗亭鬥酒兵○何桂笙明經眼底明於水一泓胸中容得酒千觥甜吟密詠人人服獨讓高昌寒食生○鄒翰飛茂才遲我卅年游海上輸君拔幟遽登壇裁紅暈　天然處好句教人擊節看○蔡紫黻茂才詞成絶妙有誰如白石新聲此緒餘我有樓臺傍楊柳曉風殘月合卿居○李默菴先生美人聲價珠兼玉名士風流酒共詩一事思量忘不得木樨花下醉子時○沈飽山廣文三長才學識能兼下筆千言信手拈衆口莫訾持論激由來時事賴針砭○萬劍盟先生獨彈古調抱虞琴壓倒當前靡靡音吟苦不嫌髭捻斷教人一讀一傾心○楊誠之太守容易登塲博一官多才出自少年難側聞近日詞人口傳徧新吟緑牡丹○蔡寵九鹽叅纔侈千言成頃刻又從五字耐推敲羡君雙管能兼擅何事卑官苦繫匏○周潤田軍門周郎藉藉有威名近日吟詩不論兵示我寳刀圖一幅未曾着墨已心傾○高篙漁觀察四十年前屈繭絲糈臺振翼便 
 
 

Page 4

 
 
監司重來尚有遺民在勝似丁公化鶴時○嚴伯牙觀察絶妙才曾備藥籠無慚知己兩文忠一官滋味嘗來澈猶是書生本色風○王竹鷗方伯自昔聲華豓若霞宦成詩酒作生涯傳家更有蘭亭筆搨徧春申十萬家○李小瀛太守頻年宦跡抛湖上早歲詩名噪海涯垂老風情尚如此妒他綺麗少年時○陳寳渠太守烏紗局内軼羣才洵自千磨百錬來聽到洋洋盈耳頌此翁矍鑠笑顔開○翁子文太守蕭規曹守論千秋謹愼從來寡過尤心有靈犀無不照行看敷政總優優○莫善徴明府壯志凌雲氣吐虹元方有弟繼家風如何老吏遭時忌花樣而今漸不同○傳煥庭叅戎雅有當年儒將風一官海上頌聲隆從來弱不勝衣者原是千秋命世雄○范小蘅明府朝捧氷心期寡過夜批牒尾儘多詞側身婢膝奴顔隊白眼加人自不宜○呂吉垣明府潑墨如君邁等倫一枝筆奪四時春更欣掃盡脂韋習叔季難逢古道人○張叔和觀察輸君何福得莬裘底事還須富貴求認取輞川圖畫在一邱一壑足千秋○管秋初先生從來秋士慣悲秋一曲離鸞涙倒流自是多情人舉動徴詩幾欲徧瀛洲○張遂生先生詩中畫可叅邱壑畵裏詩能見性情一管傳家京兆筆輸君兩事總成名○朱夢廬先生一枝彩筆好生涯買醉年年酒不賒擬剪吳箋三十幅憑君寫徧有情花○劉葆吾司馬訪艶尋芳逞馬蹄平章風月徧留題歌成一曲凰求鳳　下姿教衆目迷○陳臧旧司馬與君幾世論交誼百載遥遥數不清抱得清才爲俗吏碧翁位置理難明○郭蓮生世講艶說蓮生貎似蓮翩翩書記稱華年琴心一動緣偏合家世何須金穴傳○梁幼蘭二尹君家蘭玉儘多才倜儻誰堪屈指推漫說醴泉與芝草根源畢竟有由來○孫泳甫少府橋亭賣卜豈常人儘有高賢訐隱淪怪煞一爻叅不透彈冠欲現宰官身○孫儒伯大令畸士高蹤托酒徒朝朝暮暮喚提壺琴堂暫把皋比設冠稱儒兮服稱儒一[  癸未仲秋倉山舊主脫稿於巴黎旅次]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
