# 1917 - 234 - 4916000

 

Page 1

 
 
   
 
 

Page 2

 
 
時評 
[一千萬借欵（冷）]  
　　一千萬借款又已告成矣北京財政又可暫舒矣雖然以銀貴金賤之今日還欵乃一時機借欵反乎時機者也故今日之一千萬他日苟至金貴銀賤之時其受虧不知其幾何也 
　　雖然當此國家凡百紛亂之時不借欵亦難有他法故財政當局之有良心有能力與否不能即於借欵不借欵定之當於借欵之後視其第二步之舉動何如使此所借之欵不能因此以立財政之基礎而仍消化於無形無影之間者則今日之借欵與以前者同而其良心能力視前者益劣也何也今日之借款其艱難損失視前有倍故也 
命令 
　　八月二十七日大總統令本年夏秋之交霪雨兼旬直奉等省同時被災人民蕩析離居深用軫惻迭據直隸省　曹錕奉天省長張作霖湖南省長譚延闓河南省長田文烈熱河都統姜桂題先後電陳災狀籲懇賑卹自應酌量災區廣狹分别撥欵賑撫　著財政部迅撥直隸奉天河南各銀二萬元湖南銀五萬元熱河銀一萬元交各該省長都統核實散放以惠災黎此令 
又令任命吳炳湘兼會辦京師市政事宜此令　　 
又令外交總長汪大燮呈請任命沈成鵠爲秘書朱鶴翔署秘書應照准此令 
又令司法總長林長民呈請任命梁對　楊志洵楊遂虞錫晋爲秘書應照准此令 
又令司法總長林長民呈請任命張智遠爲京師地方審判廳推事應照准此令 
又令司法總長林長民呈請任命牛葆愉雷人龍署理京師地 
 
 

Page 3

 
 
方審判　推事應照准此令 
又令司法總長林長長呈請任命沈鴻楊樹　　鴻疇爲浙江高等審判廳推事應照准此令 
又令司法總長林長民呈請任命邵箴署奉天遼源地方審判廳長陳寳魂署山西高等檢察廳檢察官邱祖藩彭棨署江蘇高等審判廳推事朱文燀曹鳳簫署浙江高等審判廳推事應照准此令 
又令司法總長林長民呈請任命潘康國試署陜西高等檢察廳書記官長應照准此令 
又令陸軍總長段祺瑞呈請授楊金城爲陸軍步兵中校周貴保爲陸軍步兵少校劉子誠爲陸軍騎兵少校夏全良爲陸軍三等軍需正應照准此令 
又令陸軍總長段祺瑞呈請任命胡建中爲陸軍第一師步兵第三團第二營營長應照准此令 
又令趙月修晋給二等文虎章此令 
又令韓賓禮給予三等嘉禾章此令 
八月二十八日大總統令派李長泰督辦京畿八旗官產清理事宜此令 
又令內務總長湯化龍呈准吉林省長郭宗熙咨吉林省會警察廳警正何裕樸因事辭職警正趙廣臣辦事疏懈均請免去本職應照准此令 
又令京光尹王逹呈稱京兆各縣災區極廣奉發賑銀五萬元不敷救濟懇再飭續撥鉅欵等語著財政部迅再撥銀三萬元發交京兆尹核實散放以惠災黎此令 
又令邵金盤晋給二等文虎章此令 
又令高鳳岵晋給三等文虎章馬汝麟晋給四等文虎章此令又令王獻臣給予三等文虎章此令 
專電 
　　北京電一千萬墊欵抵押鹽餘欵用途維持中交幣還期一年利息七釐先扣除交欵全額但取百分一用費出資者爲日本十六個銀行交欵期簽字後十日內（二十八日下午五鐘） 
　　北京電一千萬墊欵今日正式簽字十日內交欵（二十八日下午五鐘） 
　　北京電一千萬墊欵係四國團託日銀團代辦故純由日本之十六銀行擔任大借欵成則扣還不成則自一年後每月由鹽稅餘欵內扣除一百萬還欵地點中東均可惟不得挪移應還他債之欵充之還欵時約定十日以前通知（二十八日下午六鐘） 
　　北京電今日戰時委員會開會討論加入倫敦會議問題由魏宸組起草加入理由書但加入倫敦會議勢必加入巴黎經濟同盟故先决問題乃在加入巴黎同盟之可否應從經濟方面審議解决尚需時日（二十八下午六鐘） 
　　北京電明日戰時委員會預定議題（一）內務部提出救濟德奥人在華困難問題（二）交通部提出敵國商人與華人貿易往來應否停止（三）加入問題 
（二十八日下午九鐘） 
　　北京電今日內閣例會除梁報告借欵外爲預定之綏遠問題决定允撥還欠餉二十萬蔡成勳往先帶十萬（二十八日下午六鐘） 
　　北京電黎今晨專車赴津湯內長伴送約定在津養病暫不他適（二十八日下午五鐘） 
　　北京電黎上午九時出京各總長除曹范外皆赴站送馮派惲寳惠段派丁士源送津蔭昌代表馮靳雲鵬代表段赴站送黎决居天津（二十八日下午六鐘） 
　　北京電馮昨傳見陳宦商川省善後聞因吳光新他調即以陳充查辦使（二十八日下午五鐘） 
　　北京電傅良佐赴湘携欵百萬 充維持紙幣撫慰軍隊 
（二十八日上午五鐘） 
　　北京電北京官商銀行組成公會（二十八日下午五鐘） 
　　北京電財部賄案高等廳續審原被供多不符未終結 
（二十八日下午五鐘） 
　　北京電敎育部會議列案五最要爲蒙古及邊疆敎科課本變通現定被災區域維持原狀兩案（二十八日下午五鐘） 
　　北京電預籌臨時參院開辦費定提參院解散前存項四萬六千餘充用（二十八日下午五鐘） 
　　北京電馮公子携眷到京住瀛台（二十八日下午五鐘） 
　　東京電紐約來電紐約泰晤士報歡迎石井特使謂美國之安全爲日本之賜物日本努力保障亞洲和平使太平洋得免於如大西洋之慘禍云云 
外電 
　　北京電黎黄陂今晨赴津寓英租界住宅聞黎曾約明决不南下引起政界葛藤 
（二十八日） 
　　哈爾濱電中東鐵路所用之華工因盧卜價落要求增加工資未遂同盟罷工齊齊哈爾來電司該處鐵路中國用人亦相率罷工 
（二十七日）以上字林報 
　　香港電晨報廣州通信謂省長朱慶瀾已　廣州因此陳督乃宣佈凡關於軍務事宜以後皆由彼統轄中國新報通信謂朱慶瀾曾於二十六日大宴賓客當時聲稱彼已辭職惟其辭呈是否業已批准尚不可知未幾朱即離省而往香港行時甚秘密內務科長奉朱省長之命已將省長印信送交省議會省議會因此開特别大會以便選擇繼任之人而督軍亦召集官吏討論此事（二十八日）以上路透報 
　　北京電傳聞駐京意大利公使以口頭向中國政府要求大要如左一賠償復辟擾亂之際在京意大利商人所受直接間接損失二鹽務署聘用德奥國人之缺額以意大利人補充三中國政府將天津之奥國租界讓與意大利等其交換之條件如左一保中國列席平和會議二贊成改訂關稅及緩付庚子賠欵三贊成中國加入萬國郵會（此條電文不明似有疑義）四贊成撤回領事裁判權除以上大體之外尚有關稅餘欵交還中國政府一事意大利向持反對以上之要求中政府如承諾意大利亦贊成（二十九日） 
　　北京電一千萬元大借欵墊欵之契約已於今日午後由小田切氏與財政梁總長之間正式調印其契約之內容略如前電該借欵交付之法由財政部在横濱正金銀行收取即將該欵悉存該銀行由該銀行隨時滙交財政部又該借欵之用途只充解散軍隊等政費之用斷不許用爲討伐南方之費即由審計院新顧問土屋氏監督（二十九日） 
　　北京電大借欵之交涉恐尚需一二個月之後方能開始云（二十九日） 
　　北京急電前電所報一千萬元借欵墊欵其草約已於本日調印正約擬於明日（二十九日）調印（此急電距發電至十六點四十分之久始到） 
（二十八） 
　　北京電對德宣戰之後處分津浦鐵道北叚問題刻正由外交團協議可由日英兩國代襲其跡日英兩國公使二十六日往訪交通部即爲此事云（二十八日） 
　　北京電一千萬元借欵墊欵擬於二十九日簽定草約三十日正式調印期限定爲一年以鹽稅餘欵爲擔保借欵之形式係發行日本政府大藏證劵價格九十三利息七分中國實收九十二用途由審計院監督（二十八日） 
　　漢口電武漢商會長及董事十數名日昨（二十七日）晋謁王督軍具陳南北調停意見並謂此際絶對不可用武力解决以求王督軍贊成（二十八日） 
　　漢口電此間英文漢口中西報已奉命停止發行（二十九日） 
　　漢口電長沙電云第一師長陳復初二十七日外出之際爲人抛擲炸彈幸未受傷現正嚴搜犯人（二十九日） 
以上東方通信社電 
戰電 
　　倫敦電海格將軍報稱星期一日英軍在跨聖巨里安至波爾柯貝格路廣二千碼之陣線進攻激戰後已得將陣線前展現列陣於德軍第三防線之一部分敵軍在印佛萊斯叢林進攻未獲效果且爲英軍俘獲若干人（二十八日） 
　　巴黎電今晚公報云末斯河左岸有激烈之砲戰三四四山北面尤甚敵軍未圖攻擊法軍新陣地（二十七日） 
　　俄京電革命後替代警察之國民兵因要求增俸未遂全體辭職（二十六日） 
　　俄京電前陸軍大臣蘇化里洛夫將軍被控溺職一案今復開審前陸軍參謀總長雅沙斯區克維區將軍供狀內詳紀開戰之初陸軍因缺乏砲彈與來福鎗倉皇逃亡之情形陸軍請發彈至數百次之多蘇輒置之不理德軍熟悉俄國內情遂調砲隊逼近俄軍陣地俄軍喪亡者不計其數裁判官問蘇有無產業蘇稱僅有盧卜四十萬枚其婦無存欵證人一百三十人內有六十人已通告法庭謂不能到庭作證被控律師請展緩開審法庭未允前任俄西南陣線總司令伊凡洛夫將軍到庭聲稱蘇任事時曾以軍事秘密由俄軍取道華沙直接傳至德奥二京維里區柯將軍謂蘇曾拆毀俄國最佳之砲臺工程專家抗議者皆被黜職彼亦在內云（二十六日） 
　　倫敦電協約國社會黨與工黨大會定明日在倫敦集議由漢特森氏主席與會之代表三分之二爲英人多屬主和者且有南斐代表一人法國代表數人軍械總長湯瑪氏亦在內該會難望得同一之意見德人現逼比國社會黨參與瑞典京城大會且准彼等開會討論此事到會者五百人通過决議案謂即英法派代表前往比人决不往藉以對抗德人之暴行（二十七日） 
要聞一 
[北京外交界討論之問題]  
　　山東地位與大借欵 
　　字林報二十四日北京特别通信云日人在山東之地位刻頗爲北京外交界所討論中國報紙常記此事查中德條約旣已廢除則其影響及於民國四年中日條約者至爲顯著此說實由日本報紙首倡華人初未思盧及此今則亦爭言之矣民國四年春日本要求條件之第一欵載明歐戰後日政府與德政府如協定任何辦法轉移德國在山東之權利於日本者中國概予承認其時中國處於中立地位中德條約當然有效故要求條欵未有中國以此權利直接授與日本之規定今中德條約廢除矣德國在山東之一切權利自當歸還中國據華人云縱使德國他日勝利然欲復得青島原有之權利亦必須與中國重行訂約而後可故在戰局結束後德國不能與聞處置山東事凡德人之產業權利今悉爲中國所有中國可隨意處置之中日兩國旣已同仇敵愾是以日本絶無何種理由可繼續佔據山東土地而中國則有種種理由可即收回德人前有之根據儘可請求日本以完全友好之精神撤回軍隊而以華兵代之蓋中國有權可以在德人租借地施行治權如漢口天津兩處即其前例華人論點若是其所持之理論大半取諸日本報紙日報固先有此議論並力勸日政府速與中國協定辦法勿使中國對於日本之續佔青島先有抗議也目下中政府尚無辦理此事之氣象惟報紙或將促其政府爲之今晨內閣會議宣佈銀行團擬由日本墊欵日洋一千萬元之决議內閣得此消息即决定承受此欵大約將於下星期一日與正金銀行經理小田切氏簽字所有反對今皆打銷所議條件今已承認此項借欵將發行債票無折扣年息七釐上星期因債劵十足發行事稍起誤會華人不深解此項辦法即梁啟超與其謂爲財政家無寗謂爲新聞家初聞此事時亦卽反對之謂利息似不如是之高尋常習慣債劵輒貶價發行此次獨不如是其故莫明嗣後一經解釋梁即撤銷反對之言又聞內閣會議曾有人謂銀行團大借欵之成立與否將視此次墊欵成敗爲轉移墊欵旣成則大借欵不久亦可成功而墊欵於六個月內即可歸償設大借欵竟不成立則日人之墊欵僅可視爲日人單獨借欵與銀行團大借欵無關至於擔保品無論大借欵或墊欵皆指定鹽稅云 
[政府應付西南問題之西訊]  
　　字林報二十四日北京特别通訊云政府刻接西南來電數通即此察之似西南諸人皆知廣州舉動之無益而準備俯就中央矣唐繼堯自稱不欲反抗政府劉存厚託李純轉電有滇軍敗績於叙府唐繼堯本抵昭通志在攻蜀今已遄返雲南等語李純爲劉存厚與政府間之調人頃告政府以劉已移交兵權於周道剛立即啟程赴京都中人士以爲劉將來京政府當可無須派兵平西南之亂事今晨段總理電致劉存厚詞頗嚴厲諭其交卸兵權趕速來京此次劉若不來殊爲非計戴戡未死之前劉曾接同樣之訓令伹劉置之不理政府當時頗有憤意伹目下政府對劉並無惡感第此次劉若再抗命不從則中央將不能寛恕之使滇軍果有若何成就則劉未嘗不可捨北方而聯合滇軍共拒政府惟滇軍一無所成而羅佩金且有請纓與德接戰之舉矣率兵入蜀之吳光新刻在北京由政府急電召來政府前曾諭其兼程速進今忽召回殆川事可望解决無庸派兵深入歟抑熊克武扼守川峽北軍不能前進須改道而行歟 
　　又二十五日北京特别通訊云昨日內閣開特别會議後段總理卽赴總統府親向馮總統告以立即電諭唐繼堯撤回自立宣言書之必要查唐在西南佈告自主而唐之駐京代表則力辯唐無他意且贊成政府政策政府所接滇省來電與其他方面所傳私電往往互相矛盾段馮皆亟欲予唐繼堯以矯正其地位並將滇蜀爭端聽諸政府處置之機會段亦深願先得滇粤桂之同意然後再發表召集臨時參議院之命令馮聞段言後即在總統府開會當晚發電致唐勸其取銷　絶關係之言並正式贊成召集臨時參院之計畫馮於去電中聲明不得已代理總統之情形詳叙與黄陂晤談之語指出舊國會重行召集之不可繼謂新國會擬於明年四月間召集果爾則臨時參議院尤不可不從速開會趕辦應行之事湘省對於此舉已不反對而陸榮廷處亦有電去今陸已設法疎通粤桂云云粤省及其鄰省之軍界團體有四孫文一派不與焉孫派今已不足道其舉動已失當地官場之歡心聞孫刻又電致陸榮廷唐繼堯熊克武囑其在湘蜀兩省抗拒北軍伹都人不甚重視此電也兩廣軍界要人一爲陸榮廷一爲陳炳焜一爲龍濟光一爲李烈鈞陳雖係陸之舊部然在目前可視爲政界中獨立人物至於桂督譚浩明則惟陸之馬首是瞻李烈鈞在南省滇軍中最有勢力故卽目下情形言之李亦南方重要人物之一也 
[黎總統出京赴津]  
　　黎黄陂准於今日出京赴天津凡與黎公有關繫者皆到車站歡送蓋黄陂此行固與馮總統段總理商妥然後出京者也先是黎黄陂移居法國醫院後起居多有未適故定於今日上午九時專車出京眷屬亦擬同往業由馮河間派定公府侍從武官長蔭午樓段總理派定警察總監吳鏡潭二氏護送往津并已電知天津曹仲珊省長届時派　車及護兵至站迎迓以昭愼重又一消息云黎黄陂自辭總統後本擬赴津因病不果行茲聞黎公近日體已稍愈擬於今日上午九時專車赴津暫不他適又一訪函云黎大總統病已痊愈茲定於今日星期二上午九時由法國醫院遷出即赴天津新宅休養聞馮大總統段總理均派代一往送並由京奉局特備花車届時各機關送行者必　熱問也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西南問題消息之紛歧]  
　　前日閣議大略情形業誌昨報茲聞當日會談時尚有由南方電局扣留轉陳中央之黨人密電其中惟王乃昌由雲南發出勸誘劉存厚之密電業經譯出餘因不識所用密碼多無從翻譯王電大意如下足下爲有功再造共和之人若欲維持眞正共和卽不可服從專制之政府足下能從吾等四川督軍一席吾等情願擁戴足下務望棄却小嫌同謀大計苟不爾者獲此席者非吳光新即周道剛足下安從立足乎吾等今日早有絶大計畫第一海軍已爲吾等効用第二利用馮以制段第三利用直派軍人以制皖派軍人並派某某在京某某在滬某某在廣東某某在廣西伺隙運動必可成功觀吾等之佈置其成敗利鈍之數不難逆覩者矣云云又聞四川查辦使吳光新氏赴漢而後尚未西上茲忽於二十二日由漢口乘輪赴浦口二十四日改乘津浦車北上已於昨日抵京吳氏此來係因奉命查辦關係重大尚須面陳總理授以機宜最重要者厥有二點（一）爲軍事上後方之計畫如何布置（某軍事家言軍隊出發其注重之點在於後方且引德俄戰略爲證）（二）爲軍費之籌措方法計畫定後卽須出京南下 
　　江西督軍陳光遠氏於二十五日晚八時帶同將校二十名兵卒五百二十名搭乘專車由東車站離京赴任矣又湖南督軍傅良佐氏原定本月二十四日出京赴任嗣以某項問題尚未解决稍遲其行茲聞昨日（二十六）上午八時傅君確已出京據某軍事家言傅君此次赴湘隨身所帶衛隊不過一營因先傅而往者已有多少軍隊現在岳州之兵力已有五混成旅以上故傅督殊無多帶軍隊之必要若將來岳州駐在之兵開拔入川則後方之布置除二十四師業已出動而外或須調馬廠之第八師前往此係預定之計畫而實行則視西南形勢爲轉移也 
　　廣西督軍譚浩明自宣告自主以來與中央不通音問久矣昨忽有電來京謂奉中央蒸電謹悉桂省尚無雇用德奥人員除飭屬調查並遵照條例辦理外謹覆云云政府接此電以爲西南方面近已漸與中央接近但不知個中眞象究竟何如耳 
　　又據英文京報云西南方面情形爲政府所注意一般人士尤欲調查但眞相如何此間殊未能明所可確知者政府方面久未得西南各省之電如滇如粤如桂及陸巡閱使皆久無電來惟宣戰以後廣東陳督軍雲南唐督軍各來一電表示一致對外之意而其他皆未言及且自此一電以後又無電來故政府以其有贊成宣戰一電以爲可以疏通又以其無他電報又恐內政上依然自主惟劉顯世來電較多然養電則又贊成滇督之舉動則政府又不免失望也又云川局糾紛旬日以來據各方面之報似有轉機之望但近據陸軍方面所得消息並參觀政府昨致周代督之復電看來恐川局從此兵連禍結一時未易解决也其電文大略如下其一云頃據劉存厚電稱滇黔援兵大至又向嘉定犍爲一帶攻擊請示辦法等情此項報告是否確實雖不得而知現已飭劉存厚電商執事協議辦理如確有其事則滇黔旣不遵令停戰釁由彼啓當然以武力抵禦各處援兵當令兼程並進務望切實戒備以維危局云其二云所陳滇黔連日增兵請飭各路援兵迅速前進以解川危等語閱之殊深詫異已分電湖北王督軍陜西陳督軍速催入川軍隊星夜前進前隊現抵何處俟接有復電報明即行電逹云云又據周代督電稱川省財政支絀已逹極點所有各軍隊需欵甚殷擬請將鹽稅餘欵暫充軍費務請飭部照准以維軍心等情奉諭交財政部酌核辦理又云四川之解决問題已歸擱淺吳光新旣不能假道重慶以通成都而周道剛氏日前復有電來謂懲劉一事上星期已由鍾體道之手轉逹於劉劉謂中央政府倘屈伏於滇黔對於四川之帝國主義劉鍾兩軍對於調停者决計擋駕云云故政府對於川事僅候吳光新氏到京再講暫時已不成問題矣更聞吳氏之意擬由陜南進兵然又恐觸劉鍾之疑惑故周道剛現與劉存厚已有意見衝突居間調停旣失一片之信任故調解之事即無由傳逹更聞吳君由漢來京時曾携尹昌衡君同行尹君爲其運籌一切亦可想見矣第二十師開赴岳州後政府又令其入川但以自宜昌經夔萬至重慶其要路已爲熊克武扼守頗難前進現聞軍隊决令入川其入川之途則由湖北利川縣隨陸而上取道資州已電令遵照矣 
[臨時參議院之停滯]  
　　英文京報云臨時參議院問題迭經閣議迄今尚未發表聞內閣之意本擬不俟西南各省表示贊成即逕自舉辦惟馮總統以爲非全得各省同意不可然如滇粤桂湘諸省欲求其來一主張臨時參議院之電已屬難能之事貴州方面政府以爲較有希望然劉顯世養電則仍請依據約法召集國會則此省亦屬絶望現在大總統派李開侁赴桂疏通陸巡閣使大約將俟李氏抵桂後得有報告此事方能决定至某系對此問題本係絶對主張近因各方面情形且李純主張民選以後楊善德來電亦主張由省議會選舉唯一之指派目的恐不能逹故亦漸有悔心其主張已不如從前之堅確雖政府方面不認有此說然近時停滯之現象大略可見也 
[宣戰後之內外各問題]  
　　（一）希望條件問題中政府於對德絶交以後曾向協商國提出一種希望條件其內容約有三項一改正關稅二修訂辛丑條約三緩交庚子賠欵前二項本係曾經提出未能解决之件後一項亦爲現在吾國時勢之所需要此種條件提出後正在討論中而吾國國內發生政變此案交涉亦遂中止茲據京報消息協商國以吾國現已對德奥宣戰特於日昨向政府通告謂貴國已經對德奥宣戰其以前所提條件即應速爲交涉等語此自是協商國一種好意將來此種希望條件或可望圓滿通過也 
　　（二）奥兵武裝問題荷使於昨日爲處分奥兵問題提出辯明書對於奥兵繳納武器一層嚴行拒絶惟允中政府將奥兵引渡收容西山其辯明書內容大致如下（一）處分奥兵一事在宣戰以前並未接有何等通告（二）當宣戰之日奥兵即一律解除武裝其軍器彈藥均由奥守備隊長交納荷使館（三）軍器交納後其兵隊亦暫由荷使館扣留扣留奥兵在解除武裝以後即以待中國政府之要求引渡（四）關於引渡奥兵並未拒絶中國政府之要求 
　　（三）承租敵船問題商人競租敵國商船一事政府已决定租與張季直所設之大逹公司惟滬商某堅稱奥船已歸彼收買而唐晉齋亦函稱已購買奥船交付定銀有據並延律師汪有齡氏向政府交涉則此事之實行大約必尚有小小周折也 
　　（四）布置防務問題日昨星期某公赴府學胡同會唔段總理談及宣戰後京外一切佈置段君謂我國現對德奥已經立於戰爭地位所有監視該兩國在華人民須特别注重而對其他各國旅華人士在戒嚴期間尤應加意保護院議不久即電令各省添練兩種警察其一各處租界如天津上海湖北湖南江蘇廣東福建四川及東三省等由督軍省長添設武裝警察擴充權限其二各處重要口岸如漢口荆州岳州九江蕪湖江陰上海吳淞等均添練水上保安隊其辦法即就水上警察抽調若干名改編以重防務大約下次會議議决後即發通電矣 
[西南風雲中之鄂訊]  
　　吳光新經段內閣催促入川業已備齊軍需擬於日內起程詎二十三日忽奉京電匆匆由漢赴都外間均莫悉其故頃據軍界傳出消息吳氏係奉馮代總統電召垂詢對於川滇軍事之轉圜方法並令轉諭所部暫緩前進蓋總統於南北政爭力持暫用和緩主義以爲旣已對外宣戰總宜消弭內訌南北一致共渡難關如再操戈同室則兵力財力必致分散對外力量愈形薄弱非吾國前途之福利現除派使向西南各省疏通意見密電商榷條件外並以進兵川湘最足激成分裂使大局無可轉圜爰藉口諮詢川事特召吳氏至京使緩進兵以資和緩而傅良佐督湘一事聞亦有令暫不多帶軍隊之說以免促成湘軍加入西南段內閣鑒於四周情勢聞亦已曲從總統主張暫聽調停之結果矣 
　　二十師第三十九旅係先南下刻尚駐在岳州雖奉調遣入川之命並未開拔往宜所有駐岳北軍其前哨防線在巴陵湘陰二縣交界之新牆湘軍之前線在湘陰縣屬之大荆舖兩方相距約二十華里雙方皆着着布置軍事防禦該地方居民因開戰之謠日有所傅早已紛紛遷避兩軍前哨線內均無人烟湘軍第二師長陳復初本激烈派現自稱服從中央歡迎傅督又四處張貼表明心跡保全和平之布告究不知是否由衷之言也岳州北軍司令部日前在岳陽樓後破獲黨人張文德等五人云係謀炸司令部者已將鎗斃現稽查行旅愈嚴無保證者不能居留客棧並聞范師長國璋因吳司令入京日內仍須由漢往岳一行以查察該軍防務 
[湖北政界雜聞]  
　　宣戰後川粤漢二路所有德國技師均停止半俸完全解除雇約給予返國川資惟其回國與否則聽自便但該德技師之受聘係根據借欵契約而來今中德决裂該路借欵自然中途停付英法俄各國原已各占一部分德人所遺權利應歸何國承受爲目下待决之一問題聞協約國意欲以比人繼承德之權利但比國現尚在殘破中恐無此財力故近又有日本繼承川粤漢路德人所有借欵權擔任墊欵修築粤漢路由長沙至廣東一段之說（川粤漢路債票因歐戰未發售近年修築係由銀行團墊欵現計修至長沙祇餘銀四百萬元材料在內）刻正與協約各國公使及吾國外交當局磋商成議與否尚不得知惟昨有交通部員伴同日本工程師兩名至鄂由武昌往岳州沿途查勘路工一俟定議以後所有德國工師遺缺卽以日人補充 
　　裕鄂商業銀行之創設係軍署軍需課長魏聯芳財政廳長張壽鏞爲主腦人物月前曾屢招官商界開會招股設立籌備處於魏之公館內乃經省議會提出質問後忽將裕鄂銀行籌備處之招牌取下由財政廳以公函答復省議會謂並無其事大約已將斯舉根本打消矣 
　　高等審廳長周詒柯因參議員陳時案與王督軍意見不洽被王彈劾各欵雖查無實據免議然卒不能安於其位辭職而去所遺之缺前月由中央任命同級檢廳長劉預瑤調任遞遺高檢長則以保定地方檢廳長趙秉琛升任趙與王督軍同鄉昨已到鄂接事高等兩廳人員遂大批更調周系之湘人大半落職并聞武漢兩地廳亦有一番淘汰云 
　　武昌造幣廠長蔡康因附逆嫌疑停職查辦幾經設法本已可望無事乃又被舊日廠員在京控其舞弊營私各欵故財政部電鄂將其解京查訊訊現部派幣制司某君來鄂澈查廠中積獘所遺廠長一席由部派現代廠長金煦生之兄金鼎接任查王督軍前曾保薦金煦生爲該廠長乃財部舍其弟而用其兄現聞金鼎尚不願就查辦委員清理賬項一切皆由庶務洪憲忠照料至蔡到京後已交看管 
　　吏治研究所肄業之知事多屬貧困無聊者月前期考聞所長有取列前三名酌委差缺凡取列甲等每月加給津貼十元之諭故皆振奮精神以獻文藝乃日前榜發取列甲等者幾五十人並未加給津貼其前三名亦僅得一調查稅釐局之短差各員大爲失望謁見政務廳長江漢道尹竟有嚴詞責問者該長官則推爲係王督之意云 
[川滇議和停戰說續聞（成都通信）]  
　　前報紀川人楊維鍾山楊肇錫聯名電請劉存厚羅佩金停戰議和一事楊氏等旋見川民多數反對於是楊肇錫首先在報紙申明未曾署名拍電調停越數日鍾山亦在報上作同一之申明正在紛紛擾擾之際突又有周道剛師長將由重慶西上調停之說傳出省會議員聞此消息皆到議會開茶話會提議此事一致主張拒絶滇軍萬勿停戰并擬電請周道剛勿離渝西上作調人此外又有紳耆代表曾鑑曾培方旭鄒憲章宋育仁陳忠信駱成驤徐炯顔楷吳季昌尹昌齡周祖佑白秉虞等飛電川軍各官長云此次戰事實全川之公憤非一人之私仇是以疾首痛心士氣奮厲轉敗爲勝連復要城乃聞唐羅私電中央忽言停戰同人等勝憂憤以爲此特緩兵之詭計决未稍戢其野心也暴客一日不去全家一日不寗縱使忍辱吞聲成事不說而井廬庭闥聽客久踞闔宅之人何以自存且勇氣一懈不可復振彼待援至械足又復大舉何以禦之言念及此萬衆寒心執事親見刦灰拔劍而起懲前毖後諒有同情伏祈申警貔貅益加鼓舞塞彼三窟之狡竟我九仞之功另函由季昌犒師而陳先此馳電敬佈腹心云云其他各機關及省內省外災民亦皆函電紛馳請勿停戰僉云寗受短時之痛苦以保長久之安寗據此足見川民之意氣矣惟中央近來對於川省不知抱何宗旨日昨省議會開會時朱大鏞議長報告云現在中央對於川事意見紛歧電川軍一五兩師則主和電川軍二三兩師則主戰其用意究不知何在也 
　　連日以來羅佩金雖電稱遵奉中央命令停戰其實滇軍仍在資中青神眉山等處與川軍激戰當滇軍西上進攻時駐防川北三師師長鍾體道即兼程來省與劉存厚密議一切次日鍾即忽忽出省飛調原防軍隊赴川南抵禦滇軍於是鍾體道拒滇左翼司令之新頭街由此喧傳於川中各報嗣後拒滇左翼司令鍾體道在川南克復某地某城之捷報亦紛紛散見於公文佈告及各報章迨羅佩金停戰之電傳出後川中紳耆省議會各公民皆紛紛電請川軍官長萬勿停戰致中羅緩兵之計不意數日間即有川軍第三師亦停戰之消息傳出而鍾師長未任拒滇左翼司令之更正書已揭載於今日（八月十三號）川中之報紙矣其文云七月二十六號報載川軍一致拒敵一則內稱第三師師長鍾體道君任拒滇左翼司令殊非事實體道前次通電至省意主調停至時戴劉事解即與劉軍長邀集川紳商學各界會訂川局善後辦法八條嗣因羅佩金不遵大總統停止進兵之電進攻仁壽嘉定并節節向本師衛戍區域進逼體道電陳中央旋奉大總統國務院漾敬等電令體道互結聲援設法阻止固守嚴拒各命令始行佈告宗旨還擊滇軍此次 
 
 

Page 7

 
 
三師作戰全係奉令自動並無受任事實及左翼司令名稱報載當係傳聞之誤請即依函更正云云觀此足知川事之內容矣 
[周代督發表後之各方態度（成都通信）]  
　　前此羅戴之戰川省周道剛即電滇軍各師長在資中會議解紛辦法七月十五號周氏行抵內江距資中僅一日路程忽接中央十四號任命代理川督之電周氏當即中途折回渝城其時黔軍已將重慶對岸之眞武山佔領矣是山爲渝城咽喉俯可攻擊全城人民因之紛紛遷避周氏回渝後即宣布中立凡其他軍隊經過其衛戍區域者須卸去武裝一面派員與黔軍交涉請其退出以避嫌疑黔軍允之乃退駐龍岡（距渝一百二十里）周隨派軍將眞武山及其他之險要防守自後川黔兩軍各不相犯而滇軍則已西上連據井研仁壽犍爲各縣矣是時川西人民見周氏宣布中立而滇軍之西上又係乘資中之機會而來因之不滿意於周氏省議會亦電責周氏謂旣能引滇軍西上必能令其退回請速電滇軍撤退云云 
　　周氏兵力旣有預備乃擬西上並先電劉存厚請其解除戒備蓋周劉之不同黨在胡景伊任內已然不自今日始也當周代督任命發表時劉照官樣文章曾有電到渝歡迎而二師軍官則不承認之故周代督任命發表後成都並未宣布至今已將一月蓋恐前敵各軍以不承認之故而轉礙戰事也刻周擬西上並令沿途各縣預備夫役駝馬二師各軍官聞之於八月九號開密議會劉存厚不置可否而其軍官一致否認周氏議决派員阻周西上請其坐鎭渝城以待戰事終了再行西上一面卽派參謀羅某代表前往拒絶之二師之不承認周氏因其始終不肯與滇軍作戰而作壁上觀也並聞嘉陵道尹張瀾日前亦電陳中央詳言周劉之不可督川以各處軍隊有互相水火之故 
　　成都紳耆聞周西上亦去電阻止蓋恐其去後與羅佩金同黨之熊鎭守使克武乘虛動作滇黔軍突然進據渝城而兵禍益無了期也且周氏北上聞係率兵一旅若到成都難免與一二師衝突是滇患未除而又多一內訌以故人民對於周氏西上咸抱隱憂周氏籍隷雙流爲旅省隻流同鄉會長刻該會亦不承認之八月十號省議會開會全體議决阻周西上并致電云重慶周師長鑒天禍蜀民戴熊搆亂羅軍助虐近逼蓉垣欲圖霸於西南先併川爲根據此種譎計婦孺皆知幸賴我公屏障東陲撑拒滇黔不戰屈人厥功甚偉但爲全蜀策治安爲國家謀統一則有不能作壁上觀者故二三兩師共憤滇黔狂悖併力攻禦迭克名城此正吾川自强之機會即國家統一之先驅乃報載羅佩金迭電尊處曲請調停并謂執事仍轉原議出任調人音耗傳來羣情駭阻本會僉謂滇兵敗釁僞以譎詐懈我軍心蓄彼精銳此日急呼將伯思返叙瀘安知異日不再啓戎心下窺夔萬且彼又懼北軍一入衆寡懸殊明則譎言調停實則節節西上即令暫時罷兵安知不力圖再舉以發展其不死之野心執事洞悉敵情果使調和川滇即能融洽南北則不世豐功舉國當讓執事無如若輩狙詐一面匿怨論交一面潛師繼進貽害吾川之禍小貽誤全國之禍大并此調停苦衷轉不見諒於當世人其謂執事何且聞尊旆不日西上藉此出民火水本無不表贊同但恐渝疆重鎭一失長城敵軍擣虛樓船直下其害何可勝言其責又將誰負本會代表人民利害所關絶少甘語現川軍與敵搏戰頗爲得手成渝一致不難盪平乃貴師長力任調停滇黔軍隊能否出境永保無虞祈明白電示藉釋杞憂抑或調停西上均屬子虛亦請尅日電覆庶前敵將士知所適從刦後災黎同蒙再造謹此電聞立盼覆示 
[宣戰後之粤垣態度]  
　　陳督軍朱省長自將總統通電對德宣戰電文佈告後粤省人士頗多疑惑督軍違背自主昨某要人親謁督軍詢問理由陳督答云未宣佈電文以前經已面商陸使等將對內對外區分爲兩問題並云西南各省現與京政府所爭者祇在內政不能因對外而操同室之戈爲外人所竊笑云云先是粤垣當道未表示態度時駐粤各國領事曾往謁陳督軍探問對於宣戰案之態度陳督答云粤省現雖自主惟均是敝國內政之關係全與外交無涉外交政策仍與中央取同一態度各國領事甚爲滿意並贊美西南各省之能知大體不置至於宣佈以後軍民兩署對於宣戰案之權限亦略有規定朱省長昨已通飭各機關略云昨接京電大總統布告我國自八月十四日上午起對德奥宣戰等因當以粤省現係自主宣戰屬於軍事範圍電請督軍核辦去後茲准復電宣戰一案應一致辦理其中單純軍民事件請逕由軍民兩署分别辦理轉咨備案其須會辦者隨時會銜辦理至各機關呈報文件時仍須分呈備查希查照飭遵等因希轉飭所屬遵辦省長朱箇印 
　　陳朱兩君以處置德奥僑民辦法調查没收手續應委專員辦理俾歸專責經議定由軍民兩署各派洋務委員四名設一委員會襄理其事繼查德奥僑民居留境內者除前次返國外爲數無多其私有槍械曁德僑姓氏亦經絶交之初分别調查收管此次宣戰各種手續並不繁難已將前說打銷又沙面德奥洋行自該國戰事發生後貿易總額雖經銳減惟承辦各貨多由和國輪舶間接運來故未全行歇業該國貨物除軍用品外如顔料電機電線等項仍有運來內地華商多有定購昨聞該行勒令停業原定各貨非至媾和之日不克運來各商大爲驚懼昨已紛携定單前往訊問矣 
　　沙面德華銀行之收管一節曾迭記前報茲聞財政廳昨呈省長文云現准廣東交涉員梁密函開敝署本月十月午刻接北京中國銀行總裁王克敏君十四日十碼密電開今日對德奥宣戰敏奉部令辦理接收德華銀行事宜昨已商明英使密電粤英領事先派人役監視一面申報外部電請執事會商英領事及本行所派人員辦理本行現派粤行經理馮嘉錫並洋員麥雲會辦此事請與接洽爲荷又十六日辰刻接外交部十三日十碼密電開該處德華銀行應卽會同財政廳及中國銀行所派人員向領事團切商先行押收辦法另詳各等因當即呈請督軍核示遵辦茲准廣州英領事面稱亦以接到英公使電並云隨時可由中國銀行粤行等前赴沙面與接洽將德華銀行收管等語函廳查照酌辦等由正在核辦間又奉鈞署皓日快郵代電開准財政部寒雷開堂密德奥宣戰已於本日十時奉命令發表尊處境內德華銀行應即速處置請轉飭財政廳交涉員會同中國分銀行辦理至處置方法業由該總銀行電逹等因合就飭知希照辦理等因奉此查接收德華銀行事體重要自應由廳派員隨同粤省中國分銀行馮經理隨時接洽妥爲辦理以昭愼重茲查有羅國瑞堪以派委除飭令該員於本月二十一日上午九點半鐘前赴中國粤行商承馮經理妥辦並分函外理合呈復鈞署察核謹呈 
　　昨廣東公民聯合會因宣戰問題開會公推霍鏘陳節庵主席霍起言兩粤早已自主中央政府命令不能受乃昨日本省當道對於宣戰問題布告與中央同一態度仍不能謂爲自主此政策大起社會疑惑本會爲眞民意所中集如何應付請公議張懷起言本省當道對於宣戰問題與中央取同一態度大抵爲外交方面應付然外交以民意爲後盾舊國會定於二十五日開非常會議首擬解决對德宣戰案僅隔數天而竟不能候本會應當質問我公民等旣尊重國會應俟國會依法解决現應由本會公舉代表入見國會議員求示意旨再爲應付衆皆認可遂公舉霍鏘爲代表全體贊成乃散 
[陳新督來贛先聲]  
　　新任贛督陳光遠昨有電致吳護督云原定徑日出京因事躭延恐將改期然至遲亦准三日內起行决無變更未並謝權攝之勞詞意極爲謙和陳督所派之十二師騎兵十二團軍需官張藍生率軍需長一員排長一員兵士五名已先期來贛辦理十二師全師給養事宜張君業於昨日蒞贛暫住射步亭中華旅館卽往軍署謁見吳護督報告一切據云陳督軍准二十六日乘京浦路第四列車啟節南下隨帶軍隊爲陸軍十二師全師至前驅隊伍先行者爲步兵二十三旅四十五團團長張志傑前隊已抵浦口俟全團到齊即趁江輪到潯並商由副官處公函水上警察帮辦給養事宜 
　　聞第十二師前驅准於二十九日抵潯其屯駐地點已由前站顏參謀預定以步兵一團駐九江以兩營駐湖口以一營駐德安建昌一帶其餘均駐南昌又聞陳督到省時隨帶人員甚多現由副官處製定一種白色竹布長方徽章以便新督到省時分别佩用並聞副官處預備歡迎陳新督各項布置均已完備九江縣知事汪慈蓀以陳新督隨帶第十二師不日可抵潯江亟應預備暫駐地點惟九江往來軍隊向駐府縣文廟前因水漲該處盡成澤國幸日來水勢漸退府文廟已復舊觀但門扇板壁多不完全刻正飭工修整 
地方通信 
[蘇州]  
　　父母勒斃親子案閶門外臭馬路開設糞行之徐介眉於前晚將親生第五子名阿五勒斃經該圖地保據情禀報吳縣署飭派裁判員帶同檢驗錄事人等前往相驗屬實命伊父先行棺殮後次日卽提徐介眉徐吳氏夫婦到案開庭審訊後一併收押聽候飭提帮兇到案再行復審擬辦聞徐介眉生有五子前四子均已成婚析居在外惟阿五年僅弱冠尚未配親而又膂力過人素與無賴爲伍鄰里咸知阿五與向在山塘某烟店爲夥某姓之女有姦其後女郎懷孕行將分娩雙方各央氷人商議結爲正式婚姻業經議妥已於本月初定親因女郎臨盆在卽定陰曆八月初二行成婚禮於是阿五向父勒索置辦衣物需洋六百元其父不允阿五回家拚命吵閙數日其父母無可如何阿五百聲言某日不交六百元定卽放火燒屋徐介眉不得已遂與其妻吳氏商議將阿五處死即於晚間用蔴繩勒斃云 
　　保護絲商展限半月水警二廳趙廳長接據上海絲業會館董事施則敬等函稱絲商運洋專輪租期届滿已於本月二十二日停止惟查保護絲商日期業蒙鈞廳展限半月又將屆滿而各絲商由招商戴生昌立興等局湖班輪船運赴內地洋元合計總數每日仍有數萬元之巨值此時局不靖似應防範未然據請俯准將保護絲市辦法再行延長半月至九月五日爲止以資鎭攝云云趙廳長已函復允准照辦並通令所屬各專分署一體遵照 
[鎭江]  
　　省委行蹤江蘇財政廳胡廳長委前史商約文案委員陶鳳威赴甯鎭滬三關籌商會查土貨三聯單事宜頃鎭江關監督公所業已奉有財廳通令聞陶委員先赴上海次及鎭江業於日昨乘午班火車過鎭赴申下星期卽可抵鎭周監督已與徵稅主任籌備一切矣 
　　捕獲土販土販朱某業土多年獲利甚巨今年奉令禁絶後生意尤爲發逹近又僱一野蠻横暴之阿牛卽李海林代由上海販運來鎭昨日黎明縣署稽查員商某正擬往車站服務甫至京畿嶺下牌灣路口見上海夜車已到遂趕到車站見有身着白西裝衣帽一人下車後未過天橋卽由車站對面月台下首栅欄內　出並沿鐵道支路向牌灣遁走該稽查隨轉身至牌灣路口阻止上前盤詰詎伊竟聲勢洶洶以武力相待旋又轉身向鐵道支路奔逃並沿途抛擲衣帽等物當時並有人見其將包裹一件抛入荷花池內該稽查鳴笛追捕經憲兵營士兵協助始將該犯就獲在身畔搜出（上海春記新土棧）包土紙數張又手摺一扣內載（迭次運土斤數）隨由該稽查鳴知鐵道警察請其派警帮同獲解縣署核辦尚未知如何發落也 
[揚州]  
　　印花票銷不暢揚州印花稅票前由省定每年一萬三千元嗣因商業凋敝推行不易由省委李君來揚會同周知事曁商會周總理接洽暫定七千元由商會分發各業粘用試辦三月乃三月以來每月祗銷二百數十元與額相懸甚遠故分處長擬派員來揚另定推行方法以期足額 
　　偵探緝獲要犯江都縣署偵探王廣福拿獲搶劫眞武廟巨案之要犯陳爲連解縣經承審員陳國華於今日（二十八）開庭鞫訊該犯供認聽盜首李萬禮朱有南行刦得贓不諱乃收監候辦並聞朱有南已經朱偵緝長拿獲現尚未押解來城 
　　佈置緝私軍隊兩淮緝私季兩農統領現爲整頓緝務起見特將所部水陸各營駐地略爲變動情形如下總領司令部駐揚州便益門外五台山衛兵三百九十一人帮統兼第一團部駐如臯衛兵二十九人步兵第六營駐如臯目兵四百六十三人步兵第七營分駐通州海門目兵四百六十三人水師第一營駐通州目兵三百另八人以上通屬營務處駐東台第二團部駐泰縣衛兵二十五人步兵第四營駐東台目兵四百六十三人步兵第五營駐伍佑目兵四百六十三人步兵第八營駐阜甯目兵四百六十三人水師第二營駐鹽城目兵三百三十六人游擊隊駐東台目兵七十七人以上泰屬淮北鹽防營統帶駐板浦鎭衛兵二十四人衛隊二百九十九人定字左旗二百九十人定字右旗二百九十人砲隊七十一人馬隊一百另一人鹽河水師駐板浦目兵二百七十八人以上海屬新軍護衛營駐十二圩目兵六百另五人 
[江北]  
　　紀各界之歡送會八月二十六日下午二時浦中軍政警商學各界假清江商會開會歡送免職淮揚道尹左杕周各界人士蒞會者可數百人淮陰趙知事亦親至身着戎服惟因病行動倩人扶持爲不便耳左道尹於三時許始到入席警備隊商團合奏軍樂區立小學生唱歌學界喬國楨報告開會宗旨各界頌詞（一）軍界同人由副官馬甲東讀（二）江都縣知事周光熊由該縣實業科主任童阜康讀（三）淮陰縣知事趙邦彥由第三科主任聞之駿讀（四）喬國楨代表學界由安錫壬讀（五）王文藻代表商界由方秋亭讀旣畢左乃遣屬吏朱某代表答詞次由范奉怡登台演說范爲縣敎育會長亦爲呈請左氏取銷妓捐之一人故除他事而外最後歸宿於妓捐一層略謂道尹鑒於浦人之疾苦也故有此舉以期與民同樂然而享傾家蕩產之樂者有之享絶嗣傷身之樂者亦有之吾人此次歡送實出於良心上之當然云云聞者鼓掌不絶吾不知左氏之感想如何也其後樂聲復作歌聲繼之此幕於是告終 
[杭州]  
　　德清銅元風潮之結果德清爲洋價紊亂銅元作八作十未能一律買賣間致起風潮昨有一般小販團體不下百數十人聲勢洶洶大閙商會僉謂從洋價顚倒以來非但交易棘手且將制錢換作銀洋其耗水實受害不堪欲求會長丁葆苓恢復原狀宣布一律當由丁會長片邀各業董蒞會討論一面分發傳單於下午二點鐘開會各商來者約數百餘人詎丁瞪目如泥塑默默無言以致議論大譁搗亂秩序遂由胡榮士副會長代表竭力維持當報告開會宗旨次以投票解决辦法結果作八文者居大多數作十文者惟同泰昌主戴滿生及蔡庚生等幾人而已即從多數表决從二十八日起每元仍作一千另五十文角洋九十二文銅元作制錢八文議畢遂散會 
[嘉興]  
　　護送稅務司出境嘉興北門外洋關稅務司顧爾曼係隸籍德國日昨由張知事將該稅務司護送出境並發給護照通令各屬保護其職務已由省中暫委英人某代理矣 
[安慶]  
　　省議員被人冒名安徽省議員楊象離本係民黨健者曾罹癸丑之禍自去秋省會重行召集楊到省一意連絡官紳維持地方與各方面頗稱融洽閉會後經省長照會委赴當塗蕪湖查勘烟苗復由省會公推代表赴寧清理皖江公產現復在皖蕪兩地執行律師職務乃日前忽接寗友來函報告滬上現有人揑名致函南京胡某語多不法胡已被警廳逮捕云云楊閱函後深爲詫異當卽持函報告省長公署并函南京警廳一面由省會議員開會公决函請省長轉咨江蘇督軍省長根究冒揑此函之人以保名譽刻聞咨文已由省署辦就送蚌蓋印發行矣 
　　政治犯現又上訴前次政治犯擊於皖獄者早經開釋盡淨惟杜秉鈞當日受軍署非法裁判今猶繫諸囹圄杜曾訴於大理院發回更審希望開釋不意日前法廳開庭祗減去刑期一年六個月杜仍不服又赴大理院控訴矣 
雜評一 
[朱慶瀾去粤（一子）]  
　　西南要人中最不可索解者粤省長朱慶瀾是已朱本爲官僚派中央所信任者乃自各督軍獨立之事起朱首先主張出師且能與滇軍民黨親密無間此吾人所不料者也朱旣盡力於西南若此而人之疑之者或謂其與段有關係或謂其與龍有往來致欲攻而去之此又我人所不料者也朱與陳督素取同一態度乃自廣東自主之議起陳忽收回其兵權致朱憤而求去此我人所不料者也朱旣求去而忽又不去對於粤桂對調之令且聲明不承認覬覦其地位者環立四周猶且處之泰然而今忽然以去位聞此又我人所不料者也 
　　如爲宣戰問題而發生耶則主張與中央一致者尚有陳督在也公民所質問者爲陳督阿以朱氏亟亟求去耶如爲組政府開國會出兵援湘等問題而發生耶則此等事類多取决於孫陸未聞朱參入何等之意見則今日之求去又何爲耶總之粤事內幕之不明瞭非局外人所能揣測且亦不僅朱氏一人爲然矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[宣戰後之海上風雲（十五）]  
　　英美水兵之蹤跡字林報云英國之藍衣水兵滬上不見其蹤跡者三載於茲矣二十八日午後浦江中有小火輪兩艘滿載英國水兵鼓輪疾駛江干駐視者頗衆咸欲知其究從何來何事至此旋悉太古山東輪船從香港入口載來英兵約六十名以便分往一九一四年八月間被覊留之各砲艦一俟佈置妥善卽須開駛長江照常駐防同時美國水兵亦由小吕宋來滬不日美砲艦亦將溯江而上蓋中國旣已對德奥宣戰則協約國兵船當然不復覊留也 
　　催報檢查之經過江蘇特派交涉公署昨奉外交部令略謂我國與德奥兩國實行宣戰以來所有旅滬敵僑應限令遵奉報名註册檢繳槍械迭經令行辦理在案計自檢查敵僑手續開辦以來已將旬餘未見册報深爲盼切除通飭各交涉員迅即造報外合卽令飭該交涉員迅將旅滬敵僑及已經旅居他埠之敵僑給有旅行照者一併造具詳細清册報部核辦云云薩交涉員奉令後即經諭令各課趕將敵僑名姓編製表册以便呈報 
　　易地收容之預備小南門外圖書公司舊址德奥收容所因省立商業學校將次開學决議遷往日暉織呢廠惟此項德奥員役前在圖書公司收容時所需牀舖器具等物係將省立商業學校所有者暫時借用現旣遷往日暉織呢廠均須置辦現經上海縣沈知事按照現已收容之德奥人數（上級四名下級五十四名內有土耳其人一名）自行購備計共需銀六百元之譜由縣暫墊定期本月二十號遷移並擬定遷移時每十名爲一班由縣雇人力車送去其隨帶行李由各該員役自行照料此後該所事務由松滬護軍使另派妥員常駐管理 
　　德總領事之行期駐滬德總領事克尼平氏自中德絶交後本擬返國後因種種交涉及整理各事未能就緒是以延緩此次對德奥宣戰發來之時該領適赴寗垣迨事畢回滬又因患病入院調治聞於前日函告薩交涉員擬俟荷公司船抵埠卽行起程返國云 
　　德奥兵艦之處理海軍司令處昨接寗垣來電得悉薩鎭氷上將不日即須來滬處理没收德奥兵艦事宜是以該司令處業已預備辦公室並將關於收管德奥兵艦之卷牘分别檢齊以備薩君攷核 
　　承租敵船之逐鹿本埠某巨商日前派遣代表赴京要求承租没收之敵國商輪詎抵京後探知政府决計租於張季直君所組之商輪公司該代表等知已無可商量遂卽乘輪南下於前日返滬刻聞該商擬再設法另謀云 
　　贖取押件之擔保華商取贖德華銀行押件一事前由上海總商會商准交涉署答復以此案業經各莊號遵照部電檢取憑證備欵具保贖出惟須由商會將擔保函據從速送署備案等因已誌前報茲悉交涉公署昨又接總商會來函略謂該莊等旣已遵照部電辦理手續似已完備至所需敝會擔保一層查前函中已聲明有敝會擔保字樣即可作爲擔保之據等語現交涉公署已函復承認矣 
　　固本皂廠之保護松滬護軍使查得徐家匯地方有一德商所設之固本肥皂廠內有德人伯羅斯爲該廠總理其一妻二子亦在該處洋房內居住現該廠因中德宣戰已暫時停工其總理伯羅斯等仍在該處居住華官應有保護之責以防土匪乘間騷擾故於前日令由三十九團張團長轉令各營輪流派兵馳往防範並令淞滬警廳轉飭駐防徐家滙之警區每夜調派巡士四人前往該廠及洋人所居之處通宵保護 
[擴張戰後國際貿易之預籌]  
　　上海總商會通告工商兩界云頃奉江蘇省長公署令開准農商部電開歐戰發生後世界經濟狀况一變審機應時者類能開擴工商各業金融因之流通經濟得以發展我國前以嚴守中立限制綦嚴國際貿易未易活動金融阻滯經濟界之影響實大現在對於德奥旣已宣戰較中立時情勢又變正我工商界發展之時期本部深願與各商會輸誠討論以促進行者也歐洲協約各國自有戰事以後原料供給所需益多製品產出較昔爲少惟二者皆有亟需之品有戰後必需之物必因需要之緩急以定供給之先後發抒實業以收大利其供給之方則當以調查現狀預計將來爲入手辦法而以運道利資本厚信用孚銷路暢爲競爭要旨應由各商會通力合作切實倡導先由沿江沿海曁海外各商會就目前必需之品調查清晰與出產地之商會彼此聯絡選品必求其良積資必求其厚船隻運送如何可利轉輸金融調節如何可期流暢羣國人之力以從事國際貿易振興實業此其權輿庶幾工商界上方有立足之地至於戰後輸出之品亦當預查盈虧實數集思廣益收合羣力一省一埠不能盡悉者則互相研究之一家一人之力不能集事者則聯合公司以預儲之其國外情形有不能詳盡者可告本部隨時批答或由部函電各駐使詳查以告若因法制有所阻礙亦可指陳原委呈部核奪果係有所妨害但爲現時或將來可以改易者無不力任其難總期舉國一心以應經濟競爭之潮流而免將來之坐困實業幸甚國家幸甚專此電電告并祈隨時隨事報告爲要等因准此查我國原料素稱富厚端賴實業之振興金融未能流通尤賴時機之善用現在中央旣與德奥宣戰工商各業正宜乘時發展銳意擴充凡百提創須資研究應由該商會遵照部電各節會同特派江蘇交涉員江海關監督上海縣知事滬海道尹上海南市商會駐滬商務編輯員宗嘉祿駐滬商務編輯員蔣乃曾悉以妥議擴張戰後國際貿易方法迅速會呈以便轉咨仰即遵辦母延此令等因查開拓工商各業流通金融發展經濟乃我工商業界亟應及時研究乘機進行部電諄諄收合羣力其國外情形有不能詳盡者可告本部隨時批答或電駐使詳查若因法制阻礙亦可指陳原委呈部核奪無不力任其難在大部俯順商情委曲提創總期舉國一心以應經濟競爭之潮流而免將來之坐困務望我工商業界速將擴張戰後國際貿易方法悉心妥議交由本會彚呈省長轉咨事關切已幸母悠忽至所盼禱 
[江蘇省敎育會第十三次大會記事]  
　　昨日（二十九日）江蘇省敎育會開第十三次常年大會上午九時半開會先由黄副會長致開會詞次由沈信卿先生報告各項研究會及歷次講演會談話會狀况並會中出版書籍及特别事項繼由黄副會長報告南洋視察情形於南洋氣候土人生活及各國在南洋經營事業及勢力關於敎育情形則以尊孔中華寛柔等校成績爲最優並將携回各種物品及學校成績逐一說明因時已十二時遂散會午餐午後二時繼續開會黄副會長復提出對於南洋英荷兩屬敎育上應行研究及注意之點聽者甚爲動容旋即提議事件（一）曹雋君提議各縣敎育行政人員宜注重資格任用案討論多時未成立（二）王舜成君提議職業敎育亟宜籌備師資案多數贊成（三）曹雋君提議請規定職業敎育先從簡易入手案黄副會長說明即以本會向全國敎育會聯合會建議之補習敎育案爲簡易入手辦法（四）小學校用國語敎授方法案討論結果將議題改爲學校用國語敎授案方法交新職員會研究（五）朱兆芝君提議解釋縣敎育會會員資格以免爭執案衆意取廣義無庸另提（六）蔣乃曾君提議省立醫校另屋分設女子部速辦婦孺醫學專修科擴充女子職業案討論後俟與省立醫校接洽後再議至此議案已畢選舉職員先舉會長張謇得九十八票當選次舉副會長黄炎培得一百二十五票當選次舉幹事員計十六人沈恩孚四十三票顧樹森三十五票楊鄂聯三十四票蔣昻三十二票莊俞三十二票盛建勳三十一票張世鎏三十标票吳研蘅二十七票蔡文森二十五票吳家煦二十五票沈頤二十五票陸裕枬二十四票陸規亮二十一票賈豐臻二十一票凌昌煥二十一票朱亮二十一票當選卽由黄副會長分配職務（學校敎育部）楊鄂聯莊俞蔡文森吳研蘅（社會敎育部）盛建勳張世鎏沈頤凌昌煥（調查部）蔣昻陸裕枬陸規亮朱亮（庶務部）書記沈恩孚（駐會）顧顧樹森（會計）吳家煦賈豐臻選舉畢已六時即宣告散會 
[粤省長歡迎國會議員]  
　　廣東朱省長特派梁吳二代表來滬歡迎留滬國會議員已於昨日賚函到滬至國會議員通訊處接洽並分往各議員處敦促起程茲將朱省長原函錄下國會全體議員諸位先生鈞鑒啓者海宇沸騰玄黄慘黯諸君子遭逢變亂顚沛流離猶復奔走呼號不忘愛國義聲所播含識知歸竊維約法爲共和精神國會爲民治骨髓旣言護國必當護法欲護約法首復國會表裏貫澈乃可救亡先得我心適符高見此間輿論亦極主張慶瀾嶺嶠備員忝居東道倘諸君子聯翩南邁惠然肯來擁篲清塵非異人任茲倩梁君重良吳君鐵生 
日起程乞先電示肅上敬請公安 
[赴英華工之退回]  
　　英國某公司前曾派人往湘鄂魯等處招雇華工六百餘名運赴英屬各地工作已誌前報茲悉昨日午後太古公司盛京輪船由外洋抵滬裝來華工百餘人據稱此項華工係由香港運來或因有病經醫生驗明不准登岸或重復試驗因工藝不佳是以退回該華工等抵滬後卽各回原籍云 
[牯嶺路發生暗殺案]  
　　新閘牯嶺路十七號門牌浙江鹽棧大元公司賬房鮑效卿於前晚就睡後被人將手足綑縛並將被角蒙首用繩勒斃翌晨由車夫董大與阿四入室叫喚不應察知已被謀害立即報告新閘捕房捕頭派令西探目非司蓋潑華探目李呈福往查屬實將尸舁入斐倫路驗尸所並將跡涉嫌欵之成衣匠安徽人梁金川車夫董大聽差程元沈聽意顧正山五人拘押捕房昨解公共公廨關讞員與英副領事白君訊據中西包探禀稱查得鐵箱內有現洋一百七十二元並未移動惟死者身畔之小皮夾一隻及所穿之鞋子均已不見牀下遺有草鞋一雙等語中西讞員判梁等還押候驗明尸身再核迨至十二句鐘關白兩君訊問捕房瑣案旣畢卽分乘馬車蒞所驗得死者委係生前被人用繩勒斃飭承塡明屍格復升坐公案命將董大等帶案詰問一過諭着屍子鮑深甫具結領尸棺殮聽候緝兇候究 
[再紀洋人購買蘋果之兇劇]  
　　菲列濱人五名於本月二十一日夜間在楊樹浦路因向小販李桂卿購買蘋果起釁持刀剌斃行經彼處之華人陸雲泉已誌前報茲悉行兇者名巴白洛沙尼柯須待駐華美國裁判所長洛賓傑氏回滬開審餘四人被控帮兇上星期四日曾在美領事署裁判所審訊昨晨復提審被控二人不認帮同行兇經律師研究後展期星期五日續審俟得餘二人口供後再行發落 
[梟匪自尋死路續誌]  
　　梟匪趙子明在浙江等處屢犯刦案近又在青浦縣境小崑山地方拒捕傷斃水警第一專署巡官巡警等多人在逃未獲前日在華法交界地方被水警第二廳偵緝隊隊士袁德華拘獲將欲解回趙在途中吞食金戒一枚旋送公立醫院救治而出趙即奔至浦濱投浦身死旣而撈獲屍身報請地方檢察廳相騐各情已紀昨報昨日午前十一時由林廳長委樓檢察官會同檢驗員蒞驗據二十三舖地甲禀計前情並由隊長楊子良偕隊士袁德華投稱死者趙子明向在浙省隨同梟自邱老窩子犯案纍纍今又在小崑山拒捕傷斃多人并搶去鎗械三支逃逸無蹤因有眼線報告故駕師船來滬跴緝得以拘獲該犯自知罪大惡極故乘人不備投浦身死等語當經檢察官飭將屍體舁至平地令檢驗員驗得死者年約三十餘歲委係投浦溺斃並無别故因無家屬飭堂收殮厝壞召認驗畢卽回廳禀復 
[訊究越貨殺人之從犯]  
　　法新租界嵩山路捕房一道金線二十五號越南副捕頭阮文林於五月三號黎明時巡至吕班路文德里口見有匪徒進里入內拘拿即被匪徒開鎗擊斃後由探目沈德福拘獲沈毛全吕榮卿孟五三人解送法公廨訊明判各押西牢五年尚有正兇潘正傳及從犯吳永發（綽號小滑頭）在逃未獲上月間由華界二區警察署余警正等在大興街同德里九號門牌將吳永發拘獲解送警廳司法科旋由法總巡施美德得悉飭派沈探目前往警廳禀明前情當將吳永發提至法捕房聽候錄供核辦昨日將吳解送法公廨經讞員聶君會同法副領事德君升坐特别刑庭研訊吳供江北人於五月二號晚上由潘正傳起意糾同小皮匠即吕榮卿沈毛全王谷玉孟五及民人等於三號黎明時潘自持手鎗一支又給沈毛全及民人手鎗各一支同往藍維靄路劉順記硝皮作內强搶得贓後同行出外民人先至潘正傳家中等候良久不見潘正傳回家至翌日會見吕榮卿分給民人贓洋三元並言潘行經吕班路文德里口被越捕拘拿潘逃避不及開鎗拒捕當將該捕擊斃潘因畏罪已逃往常州云云民人於擊斃越捕之時實不在場求宥供畢由事主劉順記投案申訴當日被刦情形請爲嚴究中西讞員判吳永發押西牢三年期滿水遠逐出租界 
[水警巡長捕獲劇盜]  
　　劇盜皖人高老窩子（即楊廣發）薛雲卿（混名老石）胡四法張金山高大江沈德成等糾黨數百人在江浙兩省持械夥刦當舖居民數十家金飾巨贓並在青浦縣屬天寗莊搶刦商店拒捕開鎗擊斃排長警察等七命案發逃逸來滬匿跡美租界提籃橋附近某號屋內經江蘇水警第二廳巡官訪悉禀明上官備文派令巡長宋昌明吳子堂等來滬會同美捕房中西包探將高等六盜緝獲搜出金銀飾物各贓拘押捕房昨解公共公廨先由中西包探禀明拘獲各盜搜出贓物情形次由宋昌明吳子堂上堂請將贓盜引渡中西官向被告等略詰一過判高等連贓併交來警帶回歸案訊辦 
[盜匪搶刦押店被擒]  
　　盜匪吳金標張小六子王二等前晚至閘北恒豐路祥豐押店各出尖刀鐵尺嚇禁聲張正欲跳入櫃內行刦爲四區二分所崗警得悉趕即歸報趙墨林警佐立率通班長警並召集鄰崗到來拿獲吳張王三盜訊供不諱昨解司法科押候究辦 
[無錫探警來滬捕盜]  
　　盜匪朱鼎三等曾於前月間糾黨持械搶刦無錫縣屬六社鎭許倫元家衣飾銀洋共值洋二千元左右携贓逃逸現經該縣法警偵知朱匪匿跡上海法新租界霞飛路仁和里一百七十一號門牌禀明該縣知事飭警吳正榮來申至法公堂呈遞移文請爲協拿當經捕房諭派探目黄金榮包探韓邦逹方福林華春林程子卿任水揚前往該處將朱匪及嫌欵人夏金生拘獲昨解法公廨預審來警亦即投案請爲引渡詰之朱匪供曾在某營 
 
 

Page 11

 
 
當兵取銷後來申餘供含糊夏金生供在南京兩江師範學堂肄業暑假來申於一月前在友人處與朱同义麻雀方始認識日前朱來邀我至仁和里伊之寓處抺牌適包探來拘誤爲同黨致被拘案實無爲非作歹情事可請查察中西讞員判朱鼎三准交來警帶回無錫縣署訊辦夏金生無干開釋又盜匪胡四前在無錫搶刦得贓逃至上海匿居閘北公興里內前日由無錫偵探會同四區一分所長警將胡緝獲解經司法科暫押昨交來探帶回歸案究辦 
[破獲南翔湯家宅盜案]  
　　嘉定縣屬南翔鎭湯家宅鄉董顧靜如家於四月十二號被盜六人撞門入內各出手鎗嚇禁聲張將顧用繩綑綁關閉一室當將值洋一千三百元之金飾現洋搜刦而逸事後顧即報由該縣公署遣派偵探陳俊卿偵悉盜匪松江人荀守梅（即徐守梅）荀梅坡（卽徐梅坡）匿居英租界湖北路三百九十四號屋內因即帶同眼線鍾耀亭來滬投報老閘捕房協同中西包探前往將兩荀拘獲昨解公共公廨請示先由中西包探禀明拘獲情形繼據眼線鍾耀亭上堂證明往刦顧靜如家財物伊亦在場惟未分受贓物等語並據偵探陳俊卿投案聲請移提經關讞員與英白副領事向兩被告詰問一過判兩荀併交來警帶回歸案訊辦 
[緝私營捕獲梟首續誌]  
　　江浙鹽捕緝私營張隊官帶隊巡查至北蔡陳市關橋港內拘獲匪首張茂堂一名匪船一只內藏軍械及金銀首飾四包解送該管營長核辦已紀昨報茲悉該營魏營長已提張匪嚴詰據供向來販私此次由匪首郭老窩子徐德勝紏合搶刦南滙某典當分得贓洋及銀飾四袋約有五斤餘詰其郭徐現匿何處據稱自小崑山開鎗拒捕搶奪官軍器械後已逃匿某處云云魏營長得供後查得郭匪爲蔡統領懸賞五百金通緝之犯業於昨日備文飭令張隊官選派得力隊員前往所供地點跟蹤追緝務獲解究 
[廣福寺被人吵閙之疑慮]  
　　滬城廣福寺住持僧性通等近接郵遞匿名信函索借銀洋數千元內有他日我等同胞同志在别省逹到目的則承借之數應當加利奉趙等語該僧等無力應付置之不理詎連日有人至該寺中借端滋閙該僧等恐即繕函索借之人有意尋釁特往警廳禀控昨由徐警廳長令飭二區一分駐所杜警佐派警前往隨時查辦 
[再誌接到索詐信函之防衛]  
　　北四川路華界三多里某姓家日前接到揑名信函日內擬來借貸之語某姓卽報告護軍使署令行徐警廳長轉飭該管五區二分所牛警佐妥爲保護已紀前報茲悉接信之某姓即係紅十字會長沈仲禮君沈君籍隸甯波前報誤爲粤人牛警佐奉飭後每晚親率探警在該處留心巡緝前晚九句餘鐘見有鄭琪夏亞桂葛稼生三人到來以其形跡可疑當即一併擒住昨解司法科押候訊明核辦 
[集議沙田問題三誌]  
　　沙田繳課由各縣官紳在滬會議已兩誌報端茲悉官產處曾孟樸君及財廳運副兩代表昨又假座南市商會邀集松奉金南川五縣人民代表六十餘人於午後三時開會討論閱時甚久在官廳方面願將准墾費名目取消准給財部永遠執業田單惟連手數料等每畝共繳銀四角二分而在人民方面堅執清理二字之意義情願將原章所定照册費一角加至二角此外不肯再多一文之負擔相持不下而散 
[米業董事請禁私運]  
　　本埠南北米市自新粳上市以來已逹旬日到貨頗旺每石開盤七元三角現已跌至七元惟銷路未見踴躍據聞崑山無錫奔牛一帶產米之處現有人收買新貨陸續打包自內河水道運至鎭江然後轉裝輪船運往香港販賣圖獲厚利運出者已有四五萬擔現爲本埠米業董事張樂君聞悉以值此新穀登場正米價平落之時若有大批出口勢必來源缺乏價格日增除致函各該處米業公所查禁出口外昨特呈請鎭江關卡嚴行禁止以維民食 
[改良通車銜接時刻之函商]  
　　滬寗鐵路管理局致津浦路局函云據敝路代理洋總管米杜敦函稱本路因津浦路通車遲到之故不得已時須將本路第十號下行車分作兩段行駛此項分段行車辦法在本年六月底止上半年間已有二十四次之多而近來爲尤甚在七月一月之間不下十餘次須知此項辦法不獨每次須增額外費用約七十五元且令其餘規定各列車因此稽延每多窒礙尤以第九號上行車受累爲尤甚蓋該車時須停留一小時之久以待第十號下行車第二段之駛過也此事應請鈞處向前途申說務使行車時刻弗致再有差異是爲至禱等情前來查貴路通車往往逾期到浦以致敝路特别快車久候遲誤行旅每嘖有煩言前經據商會來函轉請貴路核辦在案其後敝路爲利便行旅起見將第十號下行車分爲兩段行駛影響所及又復額外糜費且誤及其他車班洋總管所稱各節自是實在情形相應據情函逹卽祈貴局查照迅飭車務處設法改良務將聯運通車常照法定時刻到逹以便銜接而免損害深紉公誼並祈示復爲盼 
[盧護軍使又請短期假]  
　　松滬盧護軍使前曾提出辭呈未邀允准嗣又電呈乞假兩月政府仍復電堅留並派員來滬慰問茲聞盧氏近日賓稍有感冒昨又電呈政府請給短期假兩星期以資調治不知能否邀准 
[關於警官被控之牌示]  
　　淞滬警察廳長徐輔洲君發出牌示一道照錄如下爲牌示事案奉松滬護軍使函發案據上海公民姚文生等禀控二區署長余炳文巡警蕭國樑有向商販收受陋規等情希卽查明秉公核辦等因計抄原函一件奉此即經派員詳查據復原禀具名多人均係揑造所控亦均不實具復前來惟案關警官被匿名攻訐本廳爲愼重起見特恐派員查察或有未及周詳之處爲此再行牌示仰後開具名各人知悉如果實有其人務於一星期內到廳投案候集訊核辦若逾期不到則顯見揑名除據情禀復外定行從嚴追究决不寛貸切切特示計開姚文生楊生甫羅福小胡光元顧子文朱福海陳振亞夏壽康王仁生陸子欣吳月橋蔣竹君 
[同鄉冤讎愈結愈深]  
　　阜寧人陳本高與族弟本明同居閘北太陽廟地方均爲小工上月間兩陳向住居左近之同鄉人汪懷子索久無着將汪毆傷由汪控經該管警署將兩陳拘押十餘天開釋詎兩陳因此懷恨釋出之後又往汪家滋擾不休汪又至該警署禀請提究其禀詞中有被盜匪陳本高陳本明等糾衆來家搶刦並用菜刀威嚇今將菜刀呈案請察等語該區員立飭長警馳往將兩陳拘解到署訊問供稱前向索欠有之並無紏衆搶刦之事所有菜刀一把係汪自已家中之物實被揑詞誣告求鑒區員以兩造供詞各執遂於前日備文飭警將兩造逕送地檢廳經檢察官預審之下判兩陳分别收押汪着交保菜刀存案候派警前往調查眞相再行核辦 
[採用松江知事之勦匪計畫]  
　　上海縣知事公署奉督軍公署令開據松江縣李知事恩露呈稱呈爲匪徒嘯聚松金交界及江浙毗連之處希圖搶刦滋擾等情業經咨會水警分投防禦並通令各警區一體嚴行戒備以杜匪擾在案惟現值戒嚴之際謠言蠭起恐匪黨乘間思逞擾害地方自當先事預防庶望絶跡茲查該匪黨聚集每在兩屬之處一經聲剿則東流西竄撲滅爲難得兩方連絡抵禦此處痛剿彼處截堵方可騙逐盡淨各縣轄境水陸交衝毗連浙界者則有平湖嘉善等處此外接壤區域如金山青浦奉賢南滙上海等縣均港汊紛歧爲匪徒匿迹之所出没無定防禦爲難若非會同勦辦勢必去此適彼總爲地方之害熟籌方法惟有連絡各處駐防水警並會同各縣一氣呼應此剿彼堵以期殲滅除分咨接壤各縣聯絡會勦外理合具文呈請鑒核迅賜分令金山青浦奉賢南滙上海等縣並請咨行浙省長轉令平湖嘉善等縣一體堵截痛勦以絶盜氛而靖地面實爲公便謹呈等情據此除指令呈悉已據情分令金山等縣堵截並咨行浙江省長轉令平湖嘉善等縣遵照矣仰即知照此令印發外合行令仰該知事知照等因沈知事奉文後業已訓令警察所轉飭各分所一體截堵矣 
[荷蘭女主之誕辰]  
　　駐滬荷代總領事奎斯君昨致江蘇特派交涉員函云逕啓者本年八月三十一日爲本國女君主誕日之期除本代總領事等同伸慶祝外是日本總領署特開茶會恭迓來賓相應函致卽希貴交涉員查照云云薩交涉員接函後除備賀柬答復外届時尚須親往慶祝 
[商業中學校紀事]  
　　新垃圾橋南公益里上海商業中學自發表開辦中英文夜課后索取章程者紛至沓來現聞前定學額三十名恐有志者未免向聥特再擴充三十名又聞日校預科及附屬初小均有餘額可補其學費亦極低廉云 
[勵志會整頓校務]  
　　閘北寳山路寳興西里工界青年勵志會爲商務書館同人所組織內設實業半夜學校開辦至今將閱五稔英文班已畢業一次各科成績亦均楚楚可觀近悉該校校長鮑慶甲君及敎務長葉廉生君决於本學期增添算術一科改聘海寗杭卓英君爲國文敎員定於九月四號開課聞該校學費甚廉章程亦甚完善云 
[南區第一小學校之進行]  
　　南市蘆蓆街南區第一小學校署假期滿昨由校長張剛召集全體敎員會議本學期進行方法聞已議定以陳巢　爲高等級敎員皇甫日新爲初等級敎員黄雲門爲女組級敎員敎授男生注重國文算術英文女生注重國文算術家政女紅定九月三號開課 
[西區高等小學之發逹]  
　　滬西敎育界同人所辦之西區高等小學校學生非常發逹寄宿超過預定榻位致後來者無可位置二三年級亦額滿截止招生惟一年級及補修科尚有通學生餘額云 
[競雄女學之近狀]  
　　白克路競雄女學昨日開學由校長徐寄塵女士宣布本學期敎育之主旨並以文藝專科及高三年級均將畢業特殷勤訓勉其文藝各科向由陳佩忍胡朴安兩君擔任期望尤切其他陸運黄君吳奇英女士亦均有訓勉吳女士本係舊敎員新從南洋羣島回國者學問經驗爲同人所推許云 
[松江征收茶館捐之反對]  
　　本邑西南鄉長橋鎭朱家巷莘莊鎭等處均與松江毗連現松江縣界已發起征收茶館捐雙間門面者月捐九百文單間門面者月捐六百文各茶肆主因生意清淡無力擔負聯合上海縣界各茶肆一律閉門停止交易並具禀該公署要求豁免奉批不准現各店主仍照常營業再圖對付 
[上海亦收茶館捐]  
　　浦東沿浦一帶市面逐漸興旺茶館老虎灶亦日益繁多茲由上海縣沈知事飭令各經董查照地方情形曉令各茶館主按月繳納捐欵卽將該欵補充當地學費洋涇市業已遵令開辦按照各茶館營業之大小定其納捐之多寡規定各茶館每茶一碗捐錢一文預計市境內茶館共有八十餘家每月收入可得二十餘千以充市立學校經費現正從事辦理聞各茶館以爲數甚微故亦樂從云 
[運輸公會議定出貨規則]  
　　本月二十九日運輸公會開臨時會客商到會者甚多因麥站扦樣漫無限制要求定一妥善方法以防流弊現經運輸同業與客號公同議决如仁穀志成兩公所發出樣單須由原客號蓋有圖章向麥站各承運公司扦樣以杜濫發冒扦等弊今已議定出貨規則數條列後一各貨到棧先由鐵路小工搬下或原來有破包堆裝時當將已破之包件另堆外面不能壓在貨堆之中公會及各公司友人均須騐看遇有破包當即絞好倘小工不照章辦理如果查出卽告知車務處究罰或調換他人接辦一仁穀志成兩公所發出樣單須向原貨客號蓋章持向麥站各承運公司照扦一凡過磅時除原包各轉運公司不負責任外如有破包磅少若干隨由承運公司補給憑條交提貨人或客號持此條向承運公司直接索賠但破包磅少若干須照原包斤量除去扦樣及風燥若干作爲標準一公會派監視二人司務六人輪流至各棧房專司破包及掃地脚等事所有麥站各貨漏出地脚均歸公會司務掃清或遇來貨各包件內有短少卽將原處漏出地脚灌在包內絞好以免客貨損失以上數條已由公會議定函致車務處曁仁穀志成兩公所一體知照矣 
[南半城通行電車之佈置]  
　　本區南半城一帶由華商電車公司推放路線添築軌道工竣在卽已定九月一日實行通車茲悉該公司已將是處行車規則擬訂妥貼並酌定路站一自小南門至尚文門一自尚文門至老西門一自老西門至滬杭車站共爲三站每站收取車資一分 
[行人觸電殞命]  
　　庽居九江路（卽二馬路）三泰棧內之海鹽人朱德侯於前日薄暮時行經湖北路九江路轉角適路旁電線忽然爆斷墮下以致觸電倒地立時殞命由捕查見報告老閘捕房捕頭立飭中西包探前往將朱尸舁入驗尸所正欲報請公共公廨中西讞員前往相驗即據卡德路居民朱貴卿與其妾某氏同至捕房聲稱我係死者之叔請免報官相驗捕頭准之着卽領屍棺殮 
[冤家狹路相逢]  
　　向爲米業之湖北人陳漢卿前晨行經新閘愛文義路被甲乙兩仇人扭至附近十八號門　某西人住宅花園內突出小洋刀連戳兩下致陳受傷倒地流血滿身甲乙兩人飛逃而去旋由該西人窺見即着用人投報新閘捕房立飭中西包探前往將陳車送仁濟醫院醫治并向受傷人盤問被剌緣由詎陳堅不肯言聞由醫生察得傷無大碍不致有性命之虞云 
[指控同業行兇三誌]  
　　福新麫粉廠機匠張文炳控奚錦發爭奪生意指使王小和尚馬小馬二人於今年春間以斧砍傷頭部已迭誌前報茲悉此案已由四區解送司法科昨經段科員提訊據張供此案距發生時已越四月民人本不知行兇者究係何人近始據沈阿林通知謂係奚等所爲請究質之沈供事前曾聞奚等在廠中樓上密商見我上樓即不言語是以疑爲由奚主使云云奚等供與張雖同在福新爲機匠但並不同廠張在第一廠我在第三廠素無嫌隙亦無謀奪其業之意思請爲察核叚君以原告與證人所訴理由殊欠充分判押候查明眞相再核 
[妓女不堪凌虐]  
　　福州路三百四十一號門牌雉妓院妓女常州人陳鳳娥控惡鴇張趙氏逼娼等情昨晨由捕將鴇妓一併拘解公共公廨訊據陳妓供由其母得洋數十元押於被告處爲娼以五年爲期因屢遭凌虐要求超豁質之張鴇俯首無詞中西官以張鴇不應買良爲娼判押女所三年以儆陳鳳娥發濟良所留養 
[混用鉛質銀輔幣]  
　　福建人陳阿四昨午身藏鉛質小洋十二枚至美租界乍浦路吳淞路等處混用被探蔣阿林查見連同鉛質銀角帶入捕房押候解送公廨請究 
[旅館茶房私購烟土]  
　　南市第二區署翟巡官前晚帶同警察石崇有至境內各旅館及小客棧稽查有無容留形迹可疑之人查至開泰旅館時見有茶房錢明高從滬北私購烟土十二小包帶回收藏當即拘住人證解回該署由董警正問明飭送地方檢察廳請爲訊究 
[流氓强搶烟土]  
　　潮州人徐文卿前日至北四川路大德里內出洋四百零五元向某西人購買紅土六包出外被流氓劉阿二等糾黨多人攫取圖逃徐即鳴捕將劉追獲連贓拘入捕房昨解公共公廨經中西官訊悉前情判劉押西牢九月以儆惟原告私販烟土亦有不是諭飭押候查明復訊核辦 
[兩人均已逮捕]  
　　常州人徐根彩串合同黨王阿五在浙江路攫取婦人汪韓氏值洋一百五十元之珠花一朶逃逸王已由捕查獲解送公共公堂訊供管押昨日又由包探將徐拘獲解廨經中西官訊供之下判徐押候補傳人證吊贓再核 
[拘獲拐賣女子之首要]  
　　住居新閘重慶路三百零二號門牌之江北人魏紀華控同居鎭江婦人劉周氏與南京人王錫林串拐伊家十三歲女兒太龍至北山西路二百三十二號門牌婦人高奶奶家藏匿串同紹興婦人沈吳氏姚顧氏販賣得價分肥等情業由滙司捕房包探將劉周氏等及女子大龍一併拘解公共公廨訊明判劉周氏押二年王與沈姚兩氏各押三年大龍交其父領回並飭提高奶奶到案訊辦在案昨晨由捕將高奶奶拘至公廨經中西官訊明以高婦確係爲首之人未便寛容判押女所五年以儆 
[招領迷路男孩]  
　　三區警署崗警朱寶榮前日在浦東爛泥渡鎭查獲迷路男孩一口帶署詰據該孩聲稱姓姜名貴全年十歲上海人住址不能說明惟云學習泥水匠被師父責打逃出解警正諭候出示招領 
雜評二 
[戰後之經濟問題（步陶）]  
　　歐戰之後必有世界之經濟大戰爭繼踵而起此爲東西各國所早已熟籌而詳計之一問題也今我國以宣戰故而始由官場敦促商會以徵求方策得母稍感著手之已晚與吾人試思異日兵爭旣終商戰作始何物爲何國所必需求何物爲何國所最缺乏不早有不可移易之公例乎其在恊約方面今已有如何國際團體以預綰未來世界之財權其在中歐諸邦又有如何國際團體以應付其時商場之因鬭不又其端已見個裏大費推求乎夫舉世財源活動之區旣僞然彼疆此界壁壘如此其森嚴則尾閭所洩究將以何國商場爲取儅之歸穴寗不大可概見耶是故吾人而誠於戰後景象稍一致念則所當有事者正不止一貿易之方法其責任之所在正不止商界之份子也然而今日官場之諄諄提倡者其亦念及此點否 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[時事如雜劇說] [  嬾眞子]  
　　自辛亥以來時局變更渾如雜劇漢族肇興清廷歸政其劇則陳橋之代周也項城稱帝雲南起師其劇則漸臺之滅莽也黄陂嗣位軍督犯京與魏延之攻蜀謀叛一劇也張勳復辟段氏討平與姜維之輔漢無成一劇也河間入都依法繼任則是山陽被廢昭烈繼統之劇也中山蒞粤招集議員殆即董卓擅權袁術謀討之劇也劉戴相攻川局糜爛較之馬超燒穀逼取成都其劇尤慘烈也段馮携手歐戰參加方之武穆出師誓平金虜其劇更堂皇也六年之中諸劇迭奏分之則大三國也合之則小五代也電光攝影銅管流音調有漢而有京腔或南而或北斯非天演之戲局與乃若其中脚色則有不可混淆者袁項城凈也黎黄陂生也馮河間孫中山末也唐繼堯本烈鈞武生也張勳大花面也劉戴小花面也段內閣紅臉生也康有爲副末也宣統溥儀小生也二皇妃花旦也萬繩栻雷震春小醜也其餘混入場中無關輕重皆其搖旗呐喊者也然而梁啓超文章巨子會唱幾句亂彈倪嗣冲跋扈將軍却有幾分武藝不然此一臺大戲雖歸天演終賴人爲其間怪怪奇奇形形色色不有名脚何以能傅特其曲直是非必歷久而後定予故作雜劇說以待後之論者（五） 
家庭常識 
　　　卵雌雄鑑别法敝園以歷年飼育之經驗得雞卵雌雄鑑别法如下（一）雄卵之尖端必有細微之縱皺雌卵則全面平滑（二）一腹所產之卵前半數多雄後半數多雌（三）雄卵長形雌卵略帶圓形（四）以老雄雞與雌雞配合概產雌卵（五）雌卵之重量較雄卵爲輕（六）一場之中設育雄雞一尾雌雞七八尾則所產多雌卵反之則多雄卵（七）寒冷之時所產多雄卵温暖時反之余之所見如此願飼育家一試驗之[  定海仙樂園]  
　　異味柿柿子成熟後取青者浸石灰水中一日取出剖而食之如生梨然且全無澀味[  武陵樂漁]  
　　髮臭以佩蘭葉煎水洗之立除[  陳昌巽]  
　　去手汗法夏日手汗爲治手工者所最不便購成塊宫粉碾成碎末置袋內懸之壁間遇手汗出時取以擦之手旣潤滑且去汗臭[  錢劍俠]  
工業須知 
[製鋅板法] [  包少坪]  
　　用平面玻璃一方比所欲印之圖長寛各大二寸半先在暗房內將（鉀養二鉻養三）一兩和水十五兩溶化之稍加熱而漸添以極細之（黄明膠）一百二兩待消化盡令沸後用細洋布濾之則可用矣再將其玻璃片在暗房內平擺用軟闊之手刷刷膠水於玻璃面上必連刷數層至厚八分寸之一爲止俟二三天即能自乾切勿使之遇光再將所照之反像以平常之法翻爲正像將此正像卽以藥面貼於玻璃上所刷藥料之面放在曬匣中以平常之法令遇熱光若干時帶回暗房內將暖水澆其面上至陽文顯明爲度後以生紙（即吃墨紙）收乾其水將（屈利設林）以軟刷刷於其面仍用生紙收乾待若干時則其面略結另備至細之石膏粉和水成漿再將石膏粉少許和水成膏將玻璃面以手託之倒石膏漿於玻璃面上以手指從下彈之令所有之水泡散開再將玻璃置於桌上將石膏傾其面上得厚半寸爲度待一日後則石膏結實卽將石膏面與膠分開則石膏成爲陰文之模再以鎔化之鉛傾於陰文模內即得陽文鉛板可用墨水印成圖 
　　栩按此法卽現時印刷界最流行之鋅板也稱爲鋅版者因鑄板之鉛其中圖有（安質母尼）約十分之四以取其堅遂成爲硬鉛凡澆鉛版鉛字之鉛皆如是也前項手續叙述雖簡而爲功甚細非曾習照相術及鉛印象皮印者讀之仍茫然茲述其理如下（鉀養二鉻養三）者即（鉻酸鉀）儀器館有售鉀之性質感光甚易因鉻之功能使發泡和以膠則可使成薄膜附着於玻片之上一經光熱則膠性自融而成彈性之物質其理蓋與照相石印之曬膠紙同也惟膠紙則拖膠於紙此則刷膠於玻片之上爲不同耳普通所照之相片必爲反影曬出於紙乃成正影今此相片係爲翻石膏模型之用故必翻成正像由正像曬於鉻板之上則其所顯陽文乃成反像及翻至石膏模型時則又變爲陰文正像於是澆鉛於石膏模中翻成鉛板則又成爲陽文之反像更由鉛板印於紙上乃能成爲正像苟不如是則印出者必反矣故其手續遂不得不繁所不刷（屈里設林）卽（甘油儀器館購）於膜面者爲恐石膏膠膜黏着不復能揭之使離耳甘油之性永遠濕而不乾且不足以溶蝕石膏惟過濕則花紋必因而脹漫故須用生紙收乾此理與製象皮印之模型正同亦有不用甘油而用極細之（筆鉛粉）或（雲母粉）代之者雖亦能使脫離然膠膜一乾則彈性力減水分爲石膏所吸則花紋必縮瘦而失其眞故不如用甘油之爲得也所用之刷以駱駝毛刷爲良庶不脫毛而無絲縷之痕尤當注意者則膠面勿可使沾塵埃及指螺之印有照相石印之鉛版家盍如法試之 
長篇小說 
[社會小說貪嗔小史] [  常覺小蝶天虛我生合譯]  
　　第三章（一） 
　　納蘭歸寓鏡顧影頗覺自慚蓋納蘭素日從不對鏡理妝今日歸忽自覺其形式之陋以爲亂頭粗服較之黛珊直宵壤矣其實黛珊之美詎足以擬納蘭萬一惟小兒女心中恒不自知其美則疑旁人之注目於已者或將笑其陋也故以依洛克不與握手不禁自疑其形穢旣念依洛克之爲人亦頗誠摯其初不知吾人爲女及知之乃不禁跼促不自安耳然則其人亦君子也因念依洛克之身世其孤苦實甚　已天生其人乃必使之鬱鬱不得志者果何謂乎彼其之人將依人籬下勞勞以厮養終乎然而我之身世亦正類彼我且不能自謀又焉能爲彼謀哉則不禁自笑其癡明日睡起則已恝置若忘李克以將赴倫敦整理行李乃大忙實則自南蔚村以逹倫敦爲程不過百里若在常人旅行一提囊足矣而李克殊不然衣飾玩好一一盡欲携之而行似將去而不復返者倘此數椽老屋可以移動亦且納之行囊中矣幸而其家本無長物所欲持以驕人者亦不過新衣兩襲而玩好之物亦唯理髮具與手杖目鏡已耳故雖反復整理及至旁午亦遂妥貼然南蔚封之汽車已早行矣則不得不待之明日李克無聊惟有假寐納蘭則往田中治事畢跨馬登山以吸空鮮之氣愛犬冶兒則距躍爲之前導維時斜陽欲墮餘霞燭天爛如濯錦俯視平原濃綠如畫中有短衣少年控轡而來馬壯而人俊意氣高逸似與長林豐草爭其幽雋旣近始識爲依洛克世依洛克亦見納蘭則即駐轡脫冠展爲笑容曰女士安乎吾馬至驟幾超乘而過納蘭亦於馬上點首爲禮曰願君安而馬殊俊非愛斯墩名種耶依洛克曰良然惟齒尚穉野性未馴故必日事調弄此間草地平坦亦不失爲試馬之場但已越白倫之界則請女士恕之納蘭笑曰馬足踐泥豈於土地權有所損耶君過謙矣君視吾馬如何依洛克曰此神　耳納蘭喜曰君亦善相馬者而吾自信亦必良於君馬晚風吹襟於意滋適吾與君盍賽馬依洛克頳曰奈吾馬劣耳今且有事須赴前村納蘭笑曰然則試縱而轡行耳依洛克乃於馬上鞠躬復上其冠回頭與納蘭爲别則馬已絶塵而馳斜陽反映其面百步外似猶可見納蘭不禁顔之曰是不愧爲男兒身手吾誠瞠乎後矣（未完） 
　　王德照君鑒常識驗方來稿苟非重複從不抛棄惟積收兩履日復增加苦不能悉數盡載且但尊稿則約略檢查無復存儲前賜之稿似已登完呃逆方旣有　騐尚乞錄示並賜明住址爲幸 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
　　四十年前之絲茶 
　　譯西字報論湖絲出口事 
（見本報甲戍年二月初七日） 
　　西商近日頗怨一事西字日報亦爲之申說焉緣關道以湖絲由內地抵滬路上捐釐者與湖絲出口報關兩下較量爲數不符故知必有偷釐漏　者於是定制凡湖絲報關出口者非並繳捐釐明據皆不准放行夫報關出口者多絲客自理而使其另行繳還捐釐憑據固杜偷漏之善法乃邇日有英商一號絲貨旣已買成及自行報關而關上以釐銀未清不肯發票准放西人怨之旋蒙領事排解絲卒放行旣而有西商報關海關以上故亦不肯放行其絲西商以開船期近無暇拒駁惟有賠項以免躭誤而報論曰關道於此事誤矣貨旣至上海而西商遂買之其曾捐釐與否何以得知而闊道行此制不異任西人以代繳內稅是豈可乎且曰或謂和約通商章程善後條約第七條有曰所運各貨如無內地納稅實據應由海關飭令完清內地關稅始行發單下貨出口以杜隱漏內地課稅等語然此皆准西人之報各子口而言與釐金毫無相干也西人所言如是然以各國制度量之諒亦非盡如其所議也假如英普兩國貨將出口查係隱漏內稅者則該關不放行必矣何獨我國宜放行漏貨耶此事亦實非留難西人也蓋於交貨時亦可兼問內關稅單即猶華商互相交買如漢口來貨交貨並付以半稅單使貨可轉載他口豈不兩無窒碍云（８） 
　　尊聞閣筆記 
[花間楹帖（見本報癸酉年十月十七日）]  
　　楓涇謝仲嘉廣文薄游滬上友人羅華卿招飲於兆榮里金巧雲家席上王如意朱三寶謝寶琴雙福鳳韵阿男玉如天喜揚州慶寶湖北桂珠諸校書履舄交錯鬭寵爭妍筝邃競奏飲酒樂甚華卿謂仲嘉曰久仰鴻才適逢盛會能各贈一楹聯以爲粉黛光乎仲嘉微笑曰諾即席口占集唐宋人句贈巧雲云巧於鶯舌輕於燕雲想衣裳花想容贈雙福云無雙玉女羞紅粉有福檀郎整翠翹贈三寶云快活三唐時新曲無價寶滬上名妹贈寶琴云地不愛寶生尤物桐以爲琴有正聲贈如意云未必果能如吾願不知誰是意中人贈鳳韵云鳳聲遙席樽前曲韵語低吟枕上詩贈阿男　從來阿堵無情物畢竟男兒不負人贈玉如云簫韵引人思弄玉琴心累我學相如贈天喜云奈何天良辰美景大歡喜暮雨朝雲贈慶寶云景星慶雲間世出珠光寳氣一時輝贈桂珠集唐人句云桂子月中落珠光海上浮合席無不擊節歎賞對客揮毫不假思索天資敏妙裙履風流不謂之才子不可也（８） 
　　營兵妻（見本報甲戌年九月初六日） 
　　甯郡有營兵某者家於紫薇街一妻一妹姑嫂甚相得春蘭秋菊憐愛極深營兵某則槖弓握槊時赴軍門不能常在家中作鰈鶼之相守也以其妻性情流動容貎風騷防範頗密一日某又出門時適秋雨兼旬秋陰黯淡姑嫂戲謔無所不至嫂謂姑曰汝當亦解風情矣而何以無郎居處得無太寂寞耶我試喬粧以爲汝伴若何小姑暈紅兩頰曰嫂休惡作劇莫非以哥哥半日不歸卽覺春心難遣耶審如是則妹當喬粧替我哥哥相伴耳嫂不答忽起對鏡理髮梳爲一辫卽啓箱取某之新衫披之翩翩然謂小姑曰如此丰神可當得美少年之譽否由是談諧四出遂　其小姑同土象牀並支鴛枕以爲我兩人者何妨以假伉儷爲眞鴛鴦乎顧言語旣諧而心神亦蕩並頭勾頸之間不覺星眼朦朧雲鬟欹側遂引單衾一幅自覆反面向裏作海棠睡姑本無事亦遂相從假寐漸入黑酣鄉矣迨某回家則見惟房寂寂一無人聲躡柫潛登亦殊有入宫不見之訝捫搎至臥榻上則見男女横陳方在同夢憤恚已極不暇致詳卽拔佩刀將男之辫割下正在痴立沈思間而其妹忽醒見其兄持刀立牀頭怒目直視大驚急喊曰哥哥何爲者某視之乃其妹也已覺詫異而其妻亦驚醒徐張目曰爾何爲者其視之竟其妻也登時恍惚迷離反無所措手足矣其妻本憤其素日之防閑也竟大肆咆哮某無以自解長跪乞哀而其妻堅不肯休曰子旣割去此煩惱絲我亦何必定作雙鬟千金之惜哉請從優婆塞游可也旣又曰子所恃者此寶刀也今日可以割辫他日即可以割首級矣我何可與一日居哉忽而欲呼屈於軍門忽而又欲進呈於道署聞者無不傳以爲笑云（８） 
[文苑]  
　　狎妓詩十首（慈航生） 
（見本報癸酉年十一月初十日） 
　　閒向春城倚畫欄笛聲吹破落花殘色香世界迷魂甚惹得痴人醉眼看 
　　雪色羅衫帶月嬌香飛暗度蝶魂銷箇中儘有豐城劍莫向章台問細腰 
　　葵扇輕搖怯素秋巫山夜雨轉温柔一尊清酒三更夢誰說風流是下流 
　　稱體狐裘擁翠螺半窗笑語雜笙歌勸君莫把眞心吐萍水流姻恩不多 
　　金盡牀頭不解貧粧樓猶話舊時春桃源頓改從前路賺得新人棄舊人 
　　雲雨陽台夜漏遲閨中曾說合歎時千金買盡蛾眉笑冷落西風泣路歧 
　　借得金錢訪小青春衫已笑影隨形叮嚀詎有眞情訴花底鶯聲未可聽 
　　曾向春宵結夙緣衣衫典盡寸心懸美人别有炎凉態冷眼看君笑索錢 
　　看花問柳是吳儂恨把黄金買笑容記否糟糠家有婦樵蘇不釁甕塵封 
　　但得囊中故物存此鄉猶欲訪柔温可憐慈母門前立盼望音書日又昏 
[神話]  
　　勢利鬼（見本報癸酉年正月十日） 
　　贅疣生江都世家子道光末年以家道中落出門覔餬口計僑寄吳門之三多橋目能視鬼嘗言街市道路往來憧憧輙與人連肩接踵而行但有形無質是以仍不礙人行凡鬼勢利者居多其諂媚形狀見之令人發笑人若衣冠濟楚氣宇軒昻鬼卽讓路而行或偃蹇潦倒衣敝履穿者羣相揶揄之有時牽其衣不使行絆其足使之跌甚則以污穢塗其衣服以蛛網蒙其面目種種押侮不能縷述第其人不自知耳若遇持金帛珍寶而行者則望塵而拜矣又喜伺聽人言語曾遇一友人由閩中游幕歸途次把臂叙契闊方細述近年困苦狀旁有兩鬼覘聽已久相與拍手大笑隨以稻柴挽結懸其帽頂及述游懷已倦囊中幸有五百金欲市田半頃種花課子以樂餘年等語鬼即悚然急去其所懸稻結伏道左再叩若謝過狀友鬚上偶有涎沬鬼爲拂拭去之左右周旋媚之恐後而友漠然也迨友别去鬼尚跪送於後良久乃起贅疣生與余爲莫逆交比來家徒四壁謀食維艱而臂上條脫金光燦然知已者恒勸其易錢謀生計輙笑而不答蓋以此條脫禦羣鬼之侮弄也（８） 
[雜錄]  
　　喉症實火喉症服涼散藥即愈惟陰虛喉症倘若誤治每致不起今有屢驗速效方法不論如何重症定可藥到病除茲爲開明以告病者其法祗用（淡附片）二錢研粗末同少許（麥粉）（米醋）攪匀罨在兩脚掌中心之湧泉穴要對準方驗如罨準即覺上身血　有下行狀况頃必熟睡醒來便痛止喉寛可納食矣如再以六味地黄湯等藥劑爲善後調治則更妙淡附片藥店有購價亦不貴（俞暐卿）（８） 
 
 

Page 18

 
 
   
 
