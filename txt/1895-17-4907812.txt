# 1895 - 198 - 4907812

 

Page 1

 
 
[灶神模眆賑] [  申報館恊振所啓]  
　　歲云暮矣黄羊祀灶古禮昭垂敝振所承某善士捐助灶神模若干用梅紅紙印以泥金精妙絕倫迥異市中所售者每紙收實洋二分悉　　入賑欵此布 
[新印萬寶全書] [  點石齋啓]  
　　是書分門别類詳載諸神聖誕日期一切星宿治病符籙詳夢占課諸家選　井井有條以趨吉迓福爲宗上海五福　口京都同德堂主人見而愛之曰傳家妙品附以證治功效囑本齋石印以廣流傳外埠函索不取分文本埠賢愚不齊每部收回紙料五分再前印陰　文詩箋增以高王觀世音經諸證歌訣刻又重印益加精工茲仍照常敬送也此佈 
[曾惠敏公奏議日記詩文集告成] [  圖書集成局代啓]  
　　公之經濟學問家法相傳而又留心時務通曉方言非獨天禀之優而學問亦具有根柢近來談洋務者當以公爲巨擘惜星沈箕尾未竟所長奏牘議論洋務交涉自强之道多所發明計奏議六卷文集五卷詩集四卷日記二卷本局用新宇排校潔白連四印釘精工每部價洋一元二角在蘇州綠蔭堂及上海文瑞樓書坊城内文海堂均有出售 
[論習氣]  
盈天下皆氣焉天以氣覆地以氣載人非氣不生物非氣不長雨露雷霆陰陽寒暑宣天之氣也山川葱鬱江湖浩瀚洩地之氣也起居飲食動作云爲運人之氣也推之飛潛動植無一不有氣以運乎其間氣也者固無跡之可求無形之可繪雖可發可收可靜可動而斷不能以力求不可以貌取者也儒家曰養氣道家曰鍊氣明乎氣之存於中而非假於外者此但就其一人之氣而言之至於國家之盛衰有氣運焉臣僚之賢否有氣節焉氣之爲用亦大矣哉從未聞有所謂習氣者夫氣焉而可以習乎習焉而乃在氣乎朱子註習爲如鳥數飛是不厭不倦之謂氣則虚無縹緲莫可形容而謂以不厭不倦之精力而日用之於虚無縹緲莫可形容之處此眞難索解人矣且習氣必曰漸染漸染者貶辭也世之有疫氣焉恐其漸染必設法以袪之有穢氣焉畏其漸染必多方以避之習氣而曰漸染必非剛方正大之氣而爲卑鄙齷齪之氣可知矣至日習夫卑鄙齷齪之氣而不自知爲卑鄙齷齪且惟恐人之不卑鄙齷齪者於是習之俞深氣之愈壞一人習之一家習之一鄉一邑亦無不習之推而至於各省各鄉各邑亦無不習之且習焉而忘之而習氣之弊遂徧於天下而習氣之害遂中於人心吾乃揭其弊陳其害爲習氣之最大者有四曰官塲曰軍營曰科名曰文士夫朝廷之設官所以寄耳目腹心股肱之任如身使臂如臂使指無論大小皆有實心求事之責而非以敷衍了事者也而今則大吏則恐違部章而多方設法下屬則恐違憲諭而竭力彌縫一事也曰循例一文也曰照辦不顧時局之變换風俗之盛衰而僅守此刻板文章而無所振作而才力心思之用又日疲於往來迎送之間至令世之倖進者曰　官不過如是也而仕途於是雜矣至於設兵制寄專閫的以防外患靖内憂也平日養尊處優氣使頤指旗幟必求鮮明器械必求光亮按時　演以　觀瞻一大吏過境則鳴鎗以敬排隊以迎如茶如火之觀無非爲驚庸耳駭俗目之具一旦身臨前敵則望風先潰諱敗爲勝又欲倖生以圖富貴不顧辱國不顧殃民統帶如此營官如此什百千把亦無不如此習氣之壤至於此極軍事尚可問哉然猶謂武備之廢弛而文教猶可振興也帖括一道原代聖賢以立言國家文令森嚴以清眞雅正折衷朱註爲程式違者擯斥乃世風愈下文格日變作者以别解爲標新以僻書爲淹博甚至不顧題界不遵正註搬衍志書貎襲選體以炫閱者之目而閱者亦遂視爲奇才取無不售一科之中層見疉出而規摹風氣者羣焉趨　所謂清眞雅正者皆視爲塵羹土飯而不足供才士之揣摩功令之文如是窗下之文亦無不如是文體日卑人心日僞遂至舉業之士略翻注疏自詡爲經生稍閱編年卽目爲史學抄說文之字以欺人襲奥衍之辭以蒙理門户羣分共相標榜與聖賢言行實不相符祗因急功近名不顧忘亷鮮恥此文士之習氣與科名之習氣相須而成者也近今滬上繁華甲於天下人民愈多習氣愈甚自士大夫以迄農商工賈僕隸輿臺一等習一等之氣一人習一人之氣若非習氣不足以　世非習氣不足以謀生上行下效此唱彼和竟成一習氣之世界無論男女衣服之制日新而月異卽各種謀利之事更變幻而不窮外洋新到一物必爭相購賈若更急於布帛菽粟之不可一日無者仿行西欵以爲趨時競用西物以爲炫世不問西人之用心如何行事如何而但襲其一息之氣不幾爲西人所竊笑者哉以烟寮　肆爲習之之塲楚館秦慺爲習之之地三晚半夜爲習之之時飲酒賭博爲習之之事以不厭不倦之精力而日習夫卑鄙齷齪之氣豈非如疫氣之流布穢氣之薰蒸染之而不致病者幾希矣乃習焉者不察日昏昏於醉夢之中而尚欲虚氣以凌人所謂不自哀而後人哀之者也或者謂此風氣之使然未必遽爲世害不知氣中於一身者卽中於一家中於一家者卽中於天下故必教行於上斯化行於下如能飭吏治整武備興文教胥天下而挽回之富强之道由反手耳豈滬上一隅云爾哉 
[本館接奉電音]  
　　昨日午刻京師飛電傳來上諭二道敬謹譯登○十二月二十日内閣抄奉上諭甘肅布政使著曾鉌補授李有　補授陜西按察使欽此同日奉上諭宋慶電奏請將陣亡將領議恤等語此次倭宼　犯蓋平記名提督楊壽山副將李仁黨力戰捐軀深堪憫惻均著交部從優議卹以慰忠魂其餘陣亡員弁並著查明具奏欽此 
[星使行程]  
　　王芍棠星使奉命往俄國弔唁前皇慶賀新君本月十三日行至香港旋於十四日附法國郵船前往歐洲 
[優待倭俘]  
　　天津西字報云前在奉天戰敗之倭兵經華軍俘獲五十人業已載至津門據倭兵言中國官待之甚厚於飲之食之而外各給以羊裘布靴等物俾得藉以禦寒雖身作俘囚遠勝於在倭軍中飽受飢寒之苦云此言出自倭兵之口其並無鋪張粉飾可知以視倭人之苛虐衆人者相去奚啻天壤乎 
[倭軍苦况]  
　　横演來信言奉天金州廳等處前被倭兵佔據上月杪已由我軍克復有從役之倭人逃回横演向其親故追溯軍中情事殊令聞者傷心據云倭營中充作役夫者約有五千人初則日給工貲銀六角甫閱數日卽逐漸减少此時欲留不可欲去不能惟有仰天呼籲而已迨金州之敗屍如山積血流成渠斷骨殘骸見之慘目倭酋　令各役夫爲之檢拾弗從則治以軍法不得已强爲應命每十屍堆疉一處舉火焚化俟火熄後收其餘燼共貯一箱積至十箱則插一小旗以紀其數惟巨酋則每人一箱稍有分别所檢之屍大半無首否亦折肱斷股血肉模糊我自念久役 
 
 

Page 2

 
 
此問必　生　因於屍中搜得銀錢積寸累銖竊揣可充途費卽由敗軍中伺隙逃回此日生還恍如隔世回首在營充役時朔風刺骨堅冰在鬚凍餒交攻指堕膚裂每食僅粗糲一甌酸梅一顆想地獄中亦無此苦趣云云觀以上所言無怪倭人招兵之難必須計誘威　始得成行也 
[日本新船]  
　　倭奴自言日本不久增鐵甲船兩艘每艘重六千墩又巡船一艘重二千墩砲船一艘重八百六十墩至於此船由何處購來則未得而知意者其亦無中生有乎 
[西報譯錄]  
　　俄京電報云俄皇卽位後孜孜求治救弊扶衰其行政務得人心故能使舉國臣民咸深愛戴卽前此素昧尊君之義者亦爲之幡然改圖矣英皇敦請俄皇及俄后賁臨英國俄皇允之近約於西歴本年六月卽可稅駕英京英廷得此消息卽預議迎迓事宜欲與日前欵接德皇威林同一優異云○英京來電云日本近備兵士曾延德國武員爲之教習現以各健兒可使從戎特升德國旗互相慶賀○近日倫敦西字報云前時高陞輪船被燬之事現已請公正律師數人秉公判斷矣○英京來信云英國善權子母之人近聞中倭兩國有議和之耗竊揣中國必向外洋貸欵莫不持籌握算爭攬利權竟有預擬節略以期捷足先登者倘中國願以稅關作抵則五千萬磅英金可以咄嗟立辦觀此情形可知中國籌欵之易與日本判若天淵果由此摩厲以須則掃蕩宼氛誠無難事彼所云議和賠餉特倭人冀倖之詞耳 
[神山臘景]  
　　皖南鎭篆務自李壽亭鎭亭奉督憲札委統領果勝新軍五營駐防江陰狼山等海口署中公事概委中軍恊牛韻齋協戎署　兹聞督憲張香帥以恊戎自有職守且管帶練軍左營操演巡防在在均關緊要特專委前任皖北壽春鎭任謹齋總戎祖文前來接署約封印前捧檄履新是以轅下將領並蕪湖蕪采營日内咸振隊揚麾鵠列江干恭迓戎斾云○前報蕪湖下游廿餘里四褐山地方有水師革勇彭某逗遛日久結黨爲非近更明目張膽遍冋附近温飽之家勒借錢文不子卽肆口大言虚聲恫喝以致近鄉一二十里内小康之民徬徨恐懼幾至不敢安居等因兹悉該匪實係唐姓經當塗縣訪聞派差勒緝該匪卽逃至蕪湖隱匿江口雞窩某草棚内遂派捕移文前來會同縣差及保甲勇丁於十三日上午密往擒拿先伏丁勇於其所居之四圍然後持械入室一鼓成擒解至蕪湖縣略訊數語卽由原差押解赴郡想該匪罪惡昭彭一經訊實定必從嚴懲處也○蕪湖道袁觀察因近日海氛不靖内地萑苻時虞竊發特委候補府經陳晴溪叅軍前往太平府屬之丹陽湖寗國府屬之大小南湖宣城縣屬之萬頃湖等處稽查匪類巡緝奸宄緣各湖地面寛闊歴界數縣春時桃花浪泛柔波　灔一碧萬缅迨秋盡則仍露出一片乾凈土平野空曠四望無垠客民在此播種來牟及山芋等類而鷄鳴狗盜之流亦卽恃爲逋逃淵藪爲憲行旅指不勝屈是以派員帶勇馳往查察果有不逞之徒想當聞風遠颺不敢再潛滋暗長於其間矣○蕪湖新募之保衛營勇除分班巡夜專爲閭閻之保障外日間哨官饒守戎親自督率分習洋鎗刀矛等技甫經閱月進退疾徐已漸有可觀十三日守戎傳令南北兩岸各勇會於遊署之南曠廠操演排鎗及打靶等技起落發響悉與　鼓相應而打靶一事尤能命中及遠故觀者咸嘖嘖稱道是可見天下無不可用之兵惟在督率訓練者之勤與惰耳○駐紥蕪湖及東梁山良字練軍營統領張良臣軍門奉盛京裕軍帥奏調於初六日單騎北上業紀報端兹悉所遺統領一缺暫由帮統梁遊戎庖代緣是處爲長江上下游之要隘兩山夾岸天然關鍵且近年疉將砲臺仿西法一再改築統兵者果得其人雖上游之防盡撤亦可無虞故聞上憲尚須愼選其人云○蕪湖迤南之繁昌南陵等縣盛産竹木柴炭每届冬令河下湖北划船生意清淡之時皆棹舟緣山溪小港而進販運柴薪來蕪售賣雖利僅蠅頭然係小民生計之一端乃關卡巡丁動卽留難勒索每船至三四百文之多若輩莫敢誰何惟有飲恨吞聲而已近經鈔關稅務廳魏致如大令訪聞以柴薪本無稅則豈容任意訛索且彼小民登山涉水聊營生計尤屬可憫立卽出示關前剴切諭禁謂此後不肖巡丁敢再婪索許該舟子扭禀來關以憑重懲然查騐夾私亦該巡丁所應分不得因無所貪圖而置之不問是可見大令體恤下民之中仍寓整頓關稅之意可謂無微不至矣○臘鼓鼕鼕瞬將歲暮闤闠各項生涯依然清淡如水蓋緣今年米市久停鄉人所入較難雖社鷄臘酒亦各從其儉市上銀根日漸緊迫幾至無可周轉且錢根亦短絀非常以洋銀兌换銅錢往往無店肯收錢儈目相交兌每洋亦須明貼一二分蓋因各店門市售入之錢幾不及向日之半且聞武漢等處撥解餉銀須連餇錢搭解以至沿江各埠青蚨幾被搜索迨盡刻下蕪地本洋每元僅兌一千二百二三十文英洋則僅一千零二三十文下浣數日錢價必尤加縮小民際此頗覺吃虧不小也○滴翠軒在蕪湖赭山廣濟寺之右危樓一角露出小腰相傳爲宋　庭堅讀書處舊有山谷讀書處五大字之碑爲公手題近已不知所在軒字亦止老屋三間聊存梗概而已近由蕪湖道袁觀察捐廉創修將軒址改建層樓丹靑土木刻意藻繪而紅欄低繞詹牙高啄自下望之幾擬天際珠宫月之初十日樓宇工竣由縣宰王明府置酒柬邀在蕪文武各官而以道憲袁觀察爲衆賓之首山珍海錯羅列盈筵嵐影湖光皆收眼底雖六一先生之醉翁亭恐亦無此勝概蓋軒當山之懸崖由寺之角門拾級而上南矚粉堞烟火萬家西望長江帆影接天而西湖池卽縈繞其麓紅樹靑山池心倒影遊覽之餘眞令人俗慮全消也 
[勸捐彚紀]  
　　息借商欵經户部奏准後通飭各省一律遵辦江寧已設立總局開辦在案兹上游以揚城爲繁庶之區富紳碩賈薈萃於此特委朱大令文炳至揚會同地方官剴切勸諭一面請本城紳士襄同辦理並飭將城廂富户姓氏先行開送告示外又另黏一紙略謂如有慷慨之士報効巨欵卽由大府專摺奏請照加福建臺灣林維源之例破格錄用查林維源於光緒五年報効銀五十萬由花翎道員蒙恩賞給三品銜及一品封典並奬其子弟光緒十年報効銀二十萬奉旨林維源著以四五品京堂補用欽此云云江南地大物博想接踵而起者當不乏人也○户　續議籌餉章程頒行各省揚城地方官奉到大憲行知　遵將本城土藥典商兩欵開辦一面出示通衢曉諭各省一面照會典業領袖李紳土業陳趙兩紳會同辦理典當無論新開舊設每典捐銀二百兩外按照存架資本捐息一月准照海防捐例給奬土藥無論大小每店捐銀三百或謂土店一項資本充牣者不難解囊報効而在小本營生之輩則不免大費躊躇然靜言思之似亦不難該店繳此捐後自必於貨價增高貨價旣高貧苦者不禁而自戒有力者祗知品味評香當不吝此戔戔之價是於募捐中隱庽戒烟之意故大部毅然定以此數已不知費幾許心思幾番籌畫矣 
[揚城祈雪]  
　　邗上自入冬後雨澤甚稀農田皆龜圻胼手胝足者盼雪甚殷江甘兩邑宰俯順輿情擇於本月十二日起在郡廟設壇朝夕虔禱並禁止屠宰以迓神庥十四日晌午凍雲四合寒氣砭肌細雨亷纎中已有飛花點見者曰此殆滕六之先聲歟 
[呈恩浩蕩]  
　　本年皇太后萬壽普天率土咸荷恩施揚城各善堂如立貞崇節全節務本等堂實濟矜殘等局以及棲流所等處經江甘兩邑宰分飭各董開具姓氏花名給發恩賞恤欵以銀易錢聞每名約得五百餘文一時鰥寡孤獨白髮紅顔無不歡聲雷動 
[送行誌盛]  
　　正任甘泉縣汪瑤廷大令懋琨奉諱交卸後當將經手事件赶爲料理刻已交代清楚遂携瀛眷整治歸裝以備回籍讀禮本月初六日下午三點鐘時大令由院大街公館乘輿就道本署書吏差役人等衣冠恭送鋪户居民各於門首排列香案更有陳設水鏡者蓋謂清如水明如鏡也迨大令行至小東門香案已密比如鱗本街紳商俱頂冠束帶在此鵠候大令降輿遜謝紳商依戀不捨堅請留靴以誌去思比至多文街左衛街執香跪送者尤衆大令卽命降輿堅辭不獲遂徒步而行迤邐由蔣家橋出徐凝門登舟兩岸送者幾無隙地大令慰勞一番拱手而别當起碇時鞭爆之聲數里不絶非眞有德澤及人鳥能如是 
[擬革清書]  
　　粤東信云海關掛銷號餉業蒙督憲批准裁撤兹又聞關署清書一職亦經革退所有關署公事改委候補官辦理查清書 
 
 

Page 3

 
 
始由旂人充當派往各分廠監收稅項迨江浙人之來粤遊幕者探知清書入息優厚暗以重利誘令旂人頂與承辦迄今清署皆江浙人爲之歲中所入爲數不貲莫不廣厦雲　輕重山積豪華氣概照耀一時現督憲因籌措軍需念及若輩之侵漁欲使餉項涓滴歸公故有革退之舉如果屬實不特有益於國兼可有益於商一舉而兩善備老成謀國不當如是乎 
[新軍抵粤]  
　　粤督李筱泉宫保以省中營勇雖多究不若淮軍之可恃遂於秋間札委守備宗葦飛馳赴安徽廬州府地方招募淮軍二千名來粤以資保衛守戎招募齊全率帶登程業冬於月廿七日抵省宫保諭令編爲荃字後營卽委宗守戎統帶目下暫紥東校塲日加訓練俟訓柬精熟調守虎門各炮臺省防添此勁旅可以有恃無恐矣 
[羊城寒樹]  
　　廣肇兩府各縣基圍保衛農田關繫甚重現當隆冬水涸圍隄之或完或缺一望可知大憲遂扎委幹員分投查勘如遇有頽壞者卽督飭鄉民及時修築務使一律完固以免來春水長崩决堪虞大憲關懷民事觀此可見一班○官塲接北江來電知新任學政惲文宗已度梅嶺安抵南雄計程不日到省南番兩邑宰立飭幹役將皇華館鋪設一新以便襜帷暫住至現任學憲徐文宗請假兩月回藉省墓俟交卸後卽搭輪船言旋珂里○前定安縣李芷香大令自奉委統帶城廂緝捕以來查獲盜刼匪犯有數十起之多大憲嘉其勤能特記大功一次俟服闋後卽委署優缺以示鼓勵○南關保甲總查委員現屆期滿例應更換由大憲扎委候補通判周别駕逢春接辦 
[江右觀風]  
　　新任江西學憲黄吉棠宗師抵省接篆前已列報兹悉宗師於臘月初八日由行臺移節衙署卽於是日取齊瑞州府屬歲考擬定在瑞度歲明正按試臨江二月接試袁州再試撫州建昌復考吉安贛州南安寗都日前命題觀風行知各府州屬轉行各學遵照俟下馬之日彚卷呈繳題目錄後生員有安社稷臣者以安社稷爲悅者也廼積廼倉廼裏餱糧至爰方啓行賦得家家生計只琴書得書字五言八韻十三戰皆捷賦以題爲韻間月令仲冬地　沮泄呂覽作且泄孰是廬江水考固天縱之將聖解擬平倭頌序詠古四首雙鳳山十龍巖五柳館萬松寺不拘體韻童生居則曰不吾知也如或知爾餘與生同 
[豫章火警]  
　　江西信云臘月朔日初更後省城平安巷火警南昌縣周金箴明府不及命輿步行而出督率自製洋龍馳往火塲極力灌救有頃遠近各洋龍踵至四面噴射濺玉跳珠是時封家姨雖飛揚跋扈助桀爲虐而旣有水龍之灌溉又有磚墻之間隔未幾卽火滅烟消僅焚去七八家起火之由聞係銅鏡鋪有成衣匠數人在樓上作工無意中碰翻洋油燈致肇火災左右鄰皆零星小鋪　及池魚困苦　甚惟對門某線棧當火急時搬運衣物被匪搶去皮馬褂二件附近某絲棧被搶湖絲二反何匪徒之猖獗如此耶 
[瓶窰多盜]  
　　杭州所屬瓶窰地方離省不過數十里其間　港甚多一面直達長興通太湖一面入餘杭境至靑山等處近來該處時有匪徒出没乘機搶奪不止一次有上虞某姓在彼耕種有年現當秋收己畢將榖售去得洋七十餘元於本月初一夜突被匪徒掸門而入將洋銀及衣物等搶掠一空某無以爲生遂携帶家眷仍回故里經該處紳耆禀請撫憲調兵駐　以防盜賊本月初四日撫憲特派新右旗親兵全營往彼駐紥并派新前旗親兵五隊分駐湖墅 
[操防嚴密]  
　　中日失和時事孔亟松郡提標中軍統帶新正營張華園叅戎爲有備無患之計會同統帶新副營城守營曾遊戎諭令楊胡兩帮帶督飭標下健兒逢三六九日齊集世英堂校塲操演打靶及開花大砲等以期純熟並於東南西北四城上安排巨砲多尊添派營兵各數十名於三六兩期更番演放現已於本月十三清晨小試其端先期出示城垣并令更役按叚鳴羅咸報以安衆心無生疑慮而張叅戎又恐奸徒圂匿會同左前城守各將備按夜挨查終宵不輟誠防患未然之道也 
[遇險續聞]  
　　怡和洋行泰和輪船觸礁失事紀諸報端兹悉船之右舷旁觸成一穴以致水從此處灌入船漸沈下江心怡和行内人聞之急派北直隸輪船前往施救其能出險與否刻下尚未得聞也 
[信船被刦]  
　　本月十六日上海永和恊興申諸信局將受寄之洋銀信物用划船載至陜石再由硤石赴杭州行至丁山胡突有盜匪蜂擁上船盡掠其所有而去光天化日之下緑林豪客竟敢聚衆稱强何捕務之廢弛若此耶　 
[星使謝步]  
　　出使日本大臣張樵野星使蔭桓於前日午後三下四十分時由同文書局乘輿入城赴各署謝步前導有戈什哈　子等共十餘人 
[循例察塾]  
　　本城崇正六義塾冋例年終散學背誦書籍分别優省奬勵書墨文房器用等物昨日午後關道憲劉觀察上海縣黄大令鳴騶赴也是園蕊珠書院升坐義塾諸生魚貫而入唱名畢觀察令將所讀之書逐一背誦面試後均有奬賞文房書籍各物諸生謹受叩謝事畢觀察大令分道而回 
[意外濟窮]  
　　滬南大東門外小橋南首大有豐京貨店主趙炳南日前因房東到店收取房金趙欲扣除靑蚨千翼以作修門前石修之費該房東查係街中石條乃同仁輔元堂經理公欵修鋪與該店無涉以趙欺騙吞賴房金不肯干休　赴十六鋪巡防南局控訴請究趙見勢不佳願罰錢若士購買米票施送窮黎其事遂寢爭鬧之時觀者如堵咸謂趙自取咎戾也 
[破鏡重圓]  
　　羅某者做米業生意在滬南鹽碼頭振豐米行坐莊其妻陸氏三年前逃遁偵騎四出影響杳無羅亦付之一嘆而已不意日前在南會館殷阿福家遇見破鏡重圓喜忿交集卽喚地甲欲將殷扭送廿三七鋪巡防局控究殷情懼卽央人再三惋勸倩番佛七十尊爲和事老以作連年尋訪之費人卽交羅領回兩造罷訟 
[嚴禁賭攤]  
　　本埠城廂内外有等無賴睹徒自封篆之後以爲官長不理刑罰竟敢明目張瞻在街頭巷尾擺列賭攤引人入局遺害甚深現奉本縣黄大令保甲總巡翁明府查悉前項情事甚有至元宵之後尚不收歇殊爲惡習實屬不成事體故經會銜出示一律禁止如敢不遵定行提辦不貸 
[虹口瑣聞]  
　　前晚十下鐘時有名阿察者挈其妻某氏至天潼路某酒肆中沽飲旁有甲乙丙三細崽出言謔之以　互相格鬥扭結良久同入捕房捕頭呵斥一番驅之使出○昨日寗波小工胡雙大在公和祥碼頭某輪船工作午後鐘鳴二十正在搬移貨物突有一貨箱從空倒下致將左腿壓傷經同夥舁至同仁醫院求治恐不免成殘廢也 
[上海縣案彚紀]  
　　日前滬軍營新招勇丁宋正標刃斃同營蔣福元一案當經黄大令騐明屍傷並將兇犯訉供後帶回縣署飭差小心看管候禀請道憲核示遵行蕭軍門欲照軍法辦理各情俱列前報現奉道憲查核營册該兇犯及死者均未列名因未成軍之故祗可作民人辦理黄大令前晚升坐花廳飭提覆訊宋供向在漢口撑船度日因聞招勇投營効力蔣福元亦在漢口撑木牌爲生先不認識後因投軍始得熟悉來滬途中亦曾口角兩次伊常飲酒醉後　人小的忍耐不住彼此爭鬥均各用刀致傷伊左脇斃命大令曰爾前日所供在營中怪爾燒飯不善以致打架玆查明爾等實係在飯店飲酒起釁爾旣已認明持刀戮斃爲何情節不照實供宋供是從飯店飲酒蔣醉大罵後又到營中携取小刀與小的拚命小的亦卽帶刀相架順手將他戮死官曰爾究是有心殺他否答實非有心出於一時之忿研詰至再矢口不移飭卽釘鐐收禁一面 
 
 

Page 4

 
 
禀詳各大憲裁示施行○本邑同仁永善堂職董葉昌期前在上海縣與該堂司董徐家徵婁曉滄孫先謙等涉訟後又赴蘇省臬轅上控奉批仰上海縣吊帳集訊等情已紀前報黄大令奉批後卽飭差役傳齊此案人証倩發審翁明府升座花廳先傳葉昌期訊問供稱職員原籍蘇州吳縣遷居治下三十餘載前在兵輪船當差後至報銷局爲文案父親在日於蘇松一帶開設當鋪該堂係故董王承緒籌欵起立後因王董老邁一切事務轉託徐等經理漸有吞捐情弊嗣經王董保請給諭舉職員接辦因前帳不結赴案聲明現將堂中帳簿票板示諭盡行繳案懇公祖查明訊辦又傳徐等到案徐家徵供杭州人捐同知職銜婁曉滄供寧波人孫不謙供嘉興人徐供十八年十月接手帮辦因受不白之寃故於去年二月已經退董以後之事均不與聞婁供在堂中爲司事一切出入均有帳目公祖明察顧其義供係嘉定縣與人有洋三百元借與孫光謙墊　堂中應用投案附追官問爾與孫光謙有何情誼答是朋友謂旣是朋友爾可向伊算取現下堂事紛亂之際毋庸揷訟并傳刑房書　吳開基原差高德榮到案吳供書辦因與故董王承緒爲友見伊堂事涉訟不了念伊起手一番心血亦不容蝗故而從中調勸不料反被牽涉尚求恩典高供奉票後卽行傳到禀解並未捺擱明府先飭兩人退去再判徐家徵婁曉滄孫光謙三人交差候示顧其義飭退一面移請英公堂限三日内　令該堂停止葉昌期回去聽候詳覆臬憲大人批示再行覆訊核辦○應文森山雨香租地糾葛自裴前縣任内涉訟迄今未結現據應子義衡投控山雨香欠宕押欵一節黄大令准提訊斷應義衡供住居本邑西新橋前仍到案之司帳莊海珊緣爲擅專具結故已辭歇雖奉袁前縣偏斷並未遵依山雨香托職代押之欵卽將租地道契兩紙英册一千七百零五號一千七百零四號又方單一紙約地九畝另爲抵押去銀五千兩當有中保王春庭三面付清立有契據俟後山雨香將英册一千七百零四號道契並未繳到適有天津洋商匯欵到　托英署買辦王春庭劃付山姓兹因山姓已將一千七百零四號之道契早經盜賣故將扣留銀一千七百兩詎料山姓迄今　約圖賴利息所繳德華支單不能抵銀亦在憲臺洞鑒務請提足並山姓現銀卽應單契並繳因職亦轉抵元升莊不敢擅專所租之地立有中証合同契載有年限期滿還地職　不敢退租山亦不能另賣另租况此屋早經　姓押在洋商亦屬出於無奈如何拖累之深實爲難堪押欵五千兩十三年起本年止除去王春庭扣留銀一千七百兩外應照契一分一算再除去租銀二千八百八十兩外應找職實凈本利銀四千兩零六錢估求照數追繳具領完案山雨香供十三年間憑中將祖遺基地十二畝出租于應文森每年租金三百六十兩後借應姓銀五千兩嗣因少繳道契一張被中人王春庭扣去銀一千七百兩本利照算應付應姓銀四千四百餘兩前縣袁公祖斷結著應文森繳契歸還租地生繳票銀四千餘兩在案係應姓一味抗贖生實出于無奈官謂爾所繳之票並非銀票乃是洋商支單本縣早經飭差持票提現該行並不遵付顯見刁難著爾速將本利現銀繳到如若應義衡不繳單契亦當追呈租地旣經中保契據年滿後亦當退租山雨香又供所繳之銀票乃由拐騙地皮之奚朗如繳來圖吞生之地産假票唐塞伏求提　追現大令曰奚姓旣買爾地所出空票顯係撞騙飭速向奚姓取現到案以兾完案如果奚姓仍是不付現銀挾倚洋勢卽當提懲可也兩造遵斷而退嗣又禀訴奚朗如不付現銀黄大令飭差將奚及中人董蘭卿提案交差暫看候訊 
[英廨晚堂瑣案]  
　　張柏康扭朱琢亭至公堂宋通刺升堂訊理張訴稱小的係靑浦縣人朱爲申昌洋行夥本年九月某　小的向之定購服皂五十箱每箱價銀一兩八錢共計九十兩當卽如數付訖旣而出過二十二箱尚有二十八箱屢次向催一再游約邇聞朱生意已歇是以扭求訊追朱供稱小的係紹興人曾在申昌洋行當式拉夫之職前者張定購肥皂五十箱付價銀九十兩當經小的轉交司帳人徐幹庭後張出過二十二箱尚有二十八箱自願陸續出貨是以躭延至今現在小的與徐均已歇出小的屢次催徐料理此事徐因别事涉訟案下故未了結今求寛限容小的赶緊催徐向張清理旋有陳昌紫者投案訴稱小的向在某米鋪爲夥朱曾欠米價洋銀八圓八角屢索不付現請附追通刺著將朱交人保出限四日内催徐向張等料理○前者二十七保十圖民人張金法張奎奎控地保陳惠廷及陳子時晉借端訛詐前晚通刺飭傳訊究張訴稱小的世居新閘充當籮間夫與族弟奎奎有一祖墳坐落十圖内墳上出有薪蒸本月十五日彼處馬路旁稻草堆中有一天津人服毒自盡經上海縣黄大老爺臨塲相騐今屍屬備棺收殮陳保父子見小的等愚懦可欺竟於昨日拉至某茶館誣稱死者服毒後曾臥小的等祖墳上被小的等移至稻草堆中堅索洋银一百圓方可了事否則定將小的等送官嚴究是以小的情急控陳叩求訊究奎奎所訴相同時晉供稱父親現充十圖地保時值隆冬恐張家墳内有小竊潛蹤故於前日囑張將薪蒸刈去並無借端索許情事叩乞開恩通刺判令將時晉重笞一百板著具改過切結○美捕房某號巡捕解形跡可疑之張慶昭至公堂通刺庭訊之下慶昭供稱小婦人年十八歲家在崇明前因病魔纒擾經伯母某氏携之來滬賃居城内某處爾者伯母因急病身故小婦人不得已將所挈衣飾質錢棺殮日前正欲回籍忽被巡捕所拘通刺著暫交棲流所留養候再查明核奪 
[英界公堂瑣案]  
　　前日私販韋土桃等二十一人挑鹽至租界中求售鹽捕營勇丁羅桂泉張榮坤趙小坤趙子連見之冋之拘捕被某號巡街華捕一併拘入捕房昨晨解送案下宋通刺逐加訊鞫羅供稱小的係浦東人在鹽捕營當勇日昨奉營官老爺之命隨趙什長來此緝拿韋等所販私鹽因在租界中不敢擅自拘拿故而喚捕拘入捕房叩求明鑒張趙等所供略同韋等二十一人同供稱小的等俱務農爲業現當農隙之時無可謀食故販鹽以資餬口問鹽從何處販來同供稱有人由浦東挑來小的等從而收買通刺與薩副領事及麥捕頭一再商議謂租界中向不准緝捕私鹽乃近來緝私勇丁時時身帶火槍隨路爭閙遂判令將羅張趙等及私販韋土桃韋金桂韋杏芳韋阿和韋阿王韋坤發韋桂發韋桂華韋阿松韋小茂韋阿炳韋富金韋咸寶韋阿囝周阿土王銀和秦老增蔡桂春陸阿春張良良張金發連手槍短刀送請上海縣黄大令照章辦理起案之私鹽二十一擔送交鹽公堂充公薩君復請通刺面禀道憲飭各營官以後不許再至租界緝私通刺　之曰諾○包探顧阿六禀稱木工徐小園竊取木作主吳洪卿之銀洋五十圓經小的拘獲吊贓據徐稱已有十圓寄往寧波原籍另用去四圓今特送案請究吳訴稱徐失業無聊小的因暫留家内不料竟心懷叵測乘間竊去小的洋銀五十圓當時小的並不得知至次日又糾同外賊入家小的乃將徐拘獲如今祗乞究追徐供稱小的係寧波人窮苦不堪以致犯竊如蒙恩赦没齒不忘通刺判令交顧探帶回捕房管押兩月期滿　返寧波○包探孔阿才禀稱陳阿生竊取王阿金等七家水烟袋錫茶壺銅燭臺之類經小的拘獲人贓送請究辦王等七失主紛紛投案領　陳供　小的係寧波人流落此間無以度歲不得已而行竊尚求格外原情通刺判令交孔探帶回捕房送至寧波原籍○縫工王仁興周永泉私取朱阿茂家紅黑各洋布共十六匹報捕後由包探陳阿九拘獲王周吊出原贓四匹昨日朱投案申訴并請究追王供稱此項布匹小的與周及朱桂生朱海生朱德照　象生鄔炳照鄔正祥八人同取現在彼等不知避匿何處起案之布係小的與海生所取尚乞恩寛周供稱小的取布二匹現已無從交出願卽照賠通　判令周賠洋銀五圓再與王各管押一禮拜餘人候查拿再核○沈根榮在洋人麻李利處當細崽甫經一日卽竊取銀表金練烟管洋刀洋傘等物包探張阿五查獲人贓解送到案麻李利投案聲訴情形并領贓物沈供稱小的係江灣人向在某處當細崽近經友人薦至麻李利處所竊各物俱已吊齊惟洋傘已售與不知姓名人無從查究矣通刺判令交張探帶回捕房管押兩月○賭徒張桂英在虹口　人至新老各　賭博經二百二十八號華捕拘解到堂通刺判令枷號五日發犯事處示衆 
[法捕房瑣記]  
　　寧人某甲賃居法大馬路西首同春樓街德興里開設錫作其友某乙向爲是業失業之後落拓無聊甲憫之留宿其家 
 
 

Page 5

 
 
前日乘甲不備串同飯司某丙竊出勾光一百餘斤賣與城内其錫作甲當卽投報捕房昨遇乙於途鳴捕拘入捕房捕頭命押候堂期解訊○松江人某丁裝運軟柴來滬消　船泊護城河浜前晚宵深人靜之時偷兒某戊乘丁熟睡上船竊取軟柴一擔將欲携之而行爲船夥覺察富卽扭獲解送捕房捕頭命押候堂期解訊 
[仁漿義粟]  
　　敬啓　敝堂今奉施子英大善士中金移　　　經費銀三百五十二兩三錢三分九厘施米銀三百兩宏濟時艱力　大局滬彼西江之潤衆口同沾　將度歲之糧萬家頂祝同日接奉陳禮廷翁交來香港林海　善士助來施粥銀三十六兩劉保之仁翁交來鎭江帮糖業衆商善士酬神餘欵　助施粥洋七十六元八角又冷香仙芝兩女史求雙親康健洋十元金陵景行堂善士助賑洋六十元祗領之餘　　叩謝合登報牘敬爇心香[  上海六馬路仁濟善堂謹誌]  
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
