# 1888 - 19 - 4905303

 

Page 1

 
 
[發售石印翰墨林告白] [  點石齋啓]  
　　功令士子應試箸作之外兼重偕法自甄優拔萃以迄殿廷兩試必取豐潤匀圓入時眉樣者乃能膺上選而冠羣倫比年石印盛行亦曾有人見及此顧純駁雜投終覺瑕瑜不掩耳槐蔭主人素精字學因托在京友人廣蒐白摺百數十家親自鑒衡嚴定高下稍不愜意寗從陶汰集有四十餘人或一人一頁或一人半頁分視之奄有衆長合觀之如出一手舘閣體裁無踰於此現已印成發售釘如書樣者每部在三角裱成帖式者每部祥六角本埠南北申昌外埠各申昌皆可購取此布 
[小題觀止告曰] [  點石齋主人啓]  
　　本齋大題觀海初二集之刻可謂綜制藝之精萃集文苑之大成矣而小題獨無美備之選尚爲憾事夫制藝代聖賢立吉功令所在士雖有高才顧學不能不俯就繩墨而小題尤爲發軔之始基敲門之秘鑰作者代興文體日變故凡掇巍科享重名者無不於此道三致意馬先輩論文格時髦瑞風氣必由此始豈容視爲小道哉本齋數年來博採廣搜又益以藏稿窻課共得文數萬餘首爰聘高才愼加遴選陳羹盡吐利器畢登無體不具無格不備無語不雋無意不新不但備題已也操觚之士挾兹一編足以藥膚庸而發智慧實渡人之寳筏亦巾箱之善本共選得文一萬五千餘首顔之日小題觀止準於明春出書先此佈知 
[一百三十八號畫報出售] [  點石齋啓]  
西人藥水濺物能使血肉之品雖死不朽治病不效則剖而視其臟腑盖其視人命不甚足重而好奇之心甞見于一名一物間亦習俗便然也意國某匠請于國主發獄中重囚析其肢體造成一卓名曰人卓經藥水漬過肌膚潤澤歴久如生國人寳之繪圖誌異特墓之以供衆覽准於初八日出售前後仍附漫游淞隱兩圖說 
[釋醋]  
　　男女之欲各有所鍾設有各逞其欲兩不相下或以嫉忌爲心或以勢力相壓或由男而施之女或由女而施之男名曰爭風又曰吃醋外國我不知其是否有此若中國則自西自東自南自北無往而不有此事無往而不有此名上海則其尤盛者也所謂爭風者猶之江海之上戰船相接互决雌雄必先占風頭得上風者勝承下風者敗以相持於江海者移而至於床笫以是爲爭其義易明獨有吃醋二字所取何意殊不易解間嘗匡居無事與二三友人縱談滬上女閭之盛其中吃醋之事日常有之固無足怪惟其命名吃醋則相傳已久未得眞解相與尋思久之一客曰醋者錯也男以女爲錯則有所不甘女以男爲錯則有所不服或此男以彼男爲錯則急欲拔眼中之釘彼女以此女爲錯則必欲除背上之剌吃者乞也乞者求也求其錯而投間抵隙以逞其志故有此名諸君以爲然乎否乎一客曰非也子以吃醋爲乞錯是吹毛求疵之意是尚用心而不用力之道今之吃醋者則並不顧人之錯不錯又何俟乎求也哉竊以爲吃醋者拈酸之謂醋之味酸飲之必令人縐眉男女爭寵兩不相下則不但兩造皆欲縐眉卽中間人亦且眉頭不展無可措手則其味亦與吃醋相等酸之於鼻繼且酸之於心至於心爲之酸謂非醋之入於肚者多乎故今之念此二字者咸取義而不取音有以爲食梅子者則亦酸之義也有以爲廿一日酉時者則拆字格也上海爲通商馬頭中西交涉之地以間雜西事爲時路則或稱爲三禮拜六點鐘此則拆字格中又變而爲會意元之又元幾乎元殺非久居上海之人斷不能知卽久居上海而非熟諳市語留心時事者亦斷不能知蓋以三禮拜代廿一日三字禮拜七日一周三七則廿一日也以六點鐘代酉字下午六點鐘則酉正也北地之人甚至以醋字爲諱雖有上酒館飯鋪者設或有需乎醯則必曰取忌諱來以是爲忌諱并不敢直呼其名一若有凛凛乎不可犯之勢是則北人之於此事尤爲認眞南邊人尚不至此或者北方之强强在外而柔在内南方之强强在内而柔在外各有不同乎雖然亦不敢謂南方之人皆不怕吃醋者也或以家有小妻而大與小不相得則醋瓶醋甕無日不翻或以出門狎遊家中管束則醋河醋海無時不倒也推而至於同類相傾亦謂之醋技藝相軋亦謂之醋此則又係醋之餘波所河潤及之者矣聞有某先達爲鹽運使出門拜客有妻妾二人因爭寵而相持不下者欲攔輿控於官見運司鹵簿誤以爲地方官攀輿跪而進詞運司不知爲何事因命停輿取其呈詞閱畢笑謂二婦曰此事當控地方官我則鹽運司也但知管人家吃鹽事不能管人家吃醋事將呈詞交還彼婦呵導而去聞者傳以爲笑可知吃醋二字亦殊典雅而其取義則决决乎在乎拈酸諸君以爲何如又一客曰子之言可謂辯矣然旣專取拈酸之意則梅之酸爲最古何以舍梅而取醋雖或有拈梅子以爲嘲者而人人心中則惟有吃醋二字而並無吃梅二字此又何故且子之所言者大都婧笑詼諧非論之正者也吾輩講考据者必當詳考其出處細究其意義卽曰此等典近於俗經史中或所未登然亦必就其義以探其意僅作詼諧非實義也鄙意以爲吃醋二字必有取義或者相傳旣久以訛傳訛而其字音殆有所誤者在乎夫吃醋之義雖不可考而所以謂之吃醋者則無非妬忌之意入宮見嫉蛾眉不肯讓人男與女雖不同而此意則同以女嫉女謂之妬以男嫉男亦謂之妬推而至於男嫉女女嫉男一男而爲數女所嫉一男而爲數男所嫉一女而爲數男所嫉一女而爲數女所嫉所以嫉之者不同而其所以嫉之者則皆所以妬之也夫嫉之音近乎吃妬之音叶乎醋或者吃醋二字卽嫉妬二字之義而久久傳訛因而相承不變以至後人紛紛聚訟而莫衷一是吾知此說一出而羣喙或可息乎余聞之軒渠不已鼓掌而起曰辨才無碍諸客有焉雖然必以爲嫉妬卽吃醋之訛而效蔡邕之獨斷不但其說近乎訓詁而且是已而非人則仍有醋之一字存乎其中也吾則以爲之數說者皆各有取義吾不敢直折以何義爲長姑並錄之以質天下之醋字當心者 
[諭旨恭錄]  
　　十一月十七日奉旨定陵禮部員外郎員缺着札普善補授刑部漢軍堂主事員缺着恩沛補授光祿寺署丞員缺着額勒登額補授耆安素麟豫章慶熙德海富賚錫光俱着外用刑科給事中員缺着吳壽齡補授分發河南試用道易順鼎直隷補用知府鄭業斆河南補用同知王維國安徽補用直隷州知州李汝霖江西試用通判晏蔚琦江蘇補用知縣黄國忠賀鏡如山西試用知縣王文玉姜鎭川俱照例發往光進德着准其開復原官仍發原省照例用陳瑞霖着准其開復原官照例用李孚煐着准其開復原官照例用國璋劉琪棻俱准其開復原官仍發原省照例用王立淸著准其捐復原官照例用湯柄璣著准其留於雲南差委吏部騐封司員外郎缺着王嘉善補授欽此 
 
 

Page 2

 
 
[鐵路運東]  
　　前者天津試用活動鐵路曾列報章兹悉此項鐵路昨在本埠公和祥碼頭裝用以運英公司船上之貨極爲靈便其式與梯相似裝卸均屬使捷聞現已裝入輪船運至山東以資河工之用有此利器河工或易爲力乎 
[蘇垣火警]  
　　初四日晚七下鐘閶門桃花塢沈姓乾貨店失火各水龍聞警馳救旋卽撲滅計焚去房屋四五進云 
[邸躬漸愈]  
　　　邸病勢漸輕已能行走維需人攙扶耳日間飲食較前頗進從此加意調攝佐以良劑行見勿藥之喜指日可占斯亦薄海人民所聞而翹盼者已 
[燕市酒痕]  
　　京友云前任坐粮廳監督曹君會成於同治年間曾虧該廳稅銀二千五百餘兩屢經戶部催繳終未遵章繳足旋卽病故以致此欵虚懸今春該部咨查原籍奉天務令赶緊報部刻經該省大憲谷稱據錦州府增守詳報現經委員諮訪該監督僅有一子名倉身患瘋症寄食親戚家所遺資財早已耗盡相應將查明緣由詳請查核施行該部因無可追查擬入於豁免之案云○前報紀逸犯再錫由盛京拿獲解交宗人府云云旋經該府將再錫名於册檔上銷除卽交刑部審訊兹聞刑部擬以斬决不日卽押赴市曹矣刻復由再妻攔惇邸之輿哀懇援議貴之條奏請免戮諸菜市仍遵前章在祖塋伏誅惇邸弗允其請○閩省解到制錢三萬串共裝大車數十輛於上月初入京進前門時天已昏黑車夫恐不得入城揚鞭飛駛不料制錢散落滿地蚨飛委員急派家人持燈拾取幸夜靜人稀未致短少云○奉宸院派員帶領蘇拉人等輪班至中海看管海内之冰恐閒人圖便潛於氷上往來也○興平口外寍遠豐鎭等處向多牧塲嗣因牲畜倒斃者多奸民潛往耕芸數十年來田皆成熟經晉撫奏准開墾升科請由戶部頒發空白執照發交該廳官遇有報墾佃民令其領取押荒執照到限納糧以憑管業而便稽核兹已五載客民赴彼開田者增月盛原頒空白部照將次發完而荒地尚多佃民呈請領照者仍不乏人近由地方官申請晉撫奏明飭部續頒空白執照三千張以便廣爲招墾已由剛子良中丞據情入奏奉硃批着照所請戶部知道欽此欽遵抄錄到部卽由井田科司員查核成案辦稿回堂簽押後以便刷印空照咨移山西○戶部近籌新議八旗弁兵每季應領甲米除領折色銀兩外每名按季實領二成老米計一石一斗現因鄭工需欵撥　庫帑截留京餉提前改解爲數已爲不少以致庫欵支絀不得不預籌戀通期於庫帑兵糈兩無妨碍擬自光緒十四年正月兩黄旗起每名改爲加支實領老米一成五連原領計共三成五實領老米一石八斗五升卽將應領折色銀照數裁减刻下移會倉塲侍郎查核移覆以便奏間○禮部行知侍衛處稱年例除夕元旦等日所有皇上升殿筵宴應派侍衛演喜起舞兹值歲暮在邇應行貴處查明應派預備喜起舞侍衛若干員迅速報部以憑移會樂部查照○聞紫禁城外圉值班護軍營官兵巡至東華門外迤北城墻下見甲乙二人疑係盜賊上前詰問語言支吾於身上搜出　刀軟索等物委係犯夜之人當卽捆交外偏吉步軍校看管一面急禀五旗司鑰長轉禀景運門值班護軍統領備文咨送步軍統領究訊懲辦○兵部咨催各處稱和碩莊親王府懸有長史一缺前經咨取各處人員迄今月餘有無堪以保送人員未據各處咨覆應再咨催各處迅將保送人員出身履歴立刻咨覆本部以憑辦理奏請欽派揀選勿得再爲延宕○吏部考試漢謄錄一事迭登前報兹聞各考生偕出結官於上月十五日五鼓齊集貢院聽候點名入埸迨鐘鳴九下點名放簽照入至午刻完竣照例封門計考漢謄錄者八旗四十餘人順天各省三百餘人按列無論旗民籍貫合一取中試以五經論四書策各一篇必須寫作俱佳方克錄取試卷係白摺按朝考程格每篇或係兩開或三開必須到底否則雖佳亦不取也是夜三更後方出次晚父卷○上月望日督省東三省練兵事宜欽差大臣前黑龍江將軍定軍帥安晨進内恭請聖訓當蒙召諭周詳聞定師台旆出都擬於十九日吉時云○内務府知照頃由内廷傳諭十九日皇太后親往醇親王府相應知照各衙門凡有應行傳派之處循照向章辦理 
[厦門試馬]  
　　每於春秋佳日爲各埠西人賽馬之戲獨厦門則每年一次期在西國正月初蓋厦門天氣晴和素無嚴霜積雪故春頭臘尾卽可馳驟以爲豪也本年賽馬定期在華十一月二十六七八三日卽西一千八百八十八年正月初九初十十一三日第一日領事官稅務司具柬請中國文武官紳前往觀看所有領事署稅關銀行均於十二點鐘時放假提鷗挈鷺飲酒看花乘興往觀亦一年之樂事也 
[漢上題襟]  
　　上月二十六日午後漢陽縣鍾邑尊飭役向獄中提出搶犯七名绑赴社稷壇處决○漢口中碼頭有夫婦二人老熊罷鍾向以算命餬口令一女孩簸錢年紀嬉戯與羣兄無猜偶言家中地窖内藏有無數小孩某甲固選事者新失小孩聞之逕禀司官飭役搜捕果有地窖一所老者懼踰墻而遁婦則被擒研訊之餘未經供認竊謂拐孩之案邇來日有所聞使非有藏匿之區則所拐小孩急近中何從安頓所願有地方之責者息心研究加意防維則拐匪自必潛蹤不致掌珠痛失矣○某甲孝感西鄉人以天時亢旱塘水乾涸遂汲諸十里之外貯存缸内囑婦視之不啻如玉液瓊漿鄰婦某氏偶乞一滴水約以來日挑還婦慨然與之甲知而大怒髮盡衝冠婦反唇相稽甲遂揎臂肆擊婦忿甚遽爾投繯隣婦懼禍亦自縊　嗟乎一瓢之飲二命捐焉旱魃之虐誠烈矣哉然非甲之愚而愎亦决不致此 
[吳苑紀聞]  
　　蘇城花月之盛本甲於東南前經譚序帥嚴禁作倚門生涯者往往去而之他近以禁令漸弛城廂内外幾於無處無之品格旣有高低名目亦分軒輊有所謂書寓者有所謂船妓者又有所謂么二者浮華子弟紈袴少年日優游於其中打鴨驚鴛事所不免前月有滬上名妓吳翠娟者高標艶幟名里一時車馬喧闐其門若市有某甲逸其姓名與開小押鋪之某乙等五六人至吳處問津并欲卽刻擺酒該妓以面目生疎不知其來蹤去跡不之許辭以今日已晚改日或可從命甲不允仍申前說妓則以姑妄言之姑妄聽之并云房屋窄狹所可容膝者祗一灶廳而已甲乙聞言心滋不悅拂袖而出途遇丙丁等數人復至妓處興問罪之師初尚婉申前說妓堅却如前甲乙等憤火中燒卽以老拳奉敬並擁至樓上將他客酒席一脚踢翻房中什物打毁一空正在拳脚交加如入無人之境忽數人自樓下來將燈火吹滅以穢物作當頭之捧喝甲乙等暗中摸索初不得其主名互相門毆某丁面目俱破受創獨重旋卽知照地保並於翌日飭差查訪後經以護花鈴自任者出爲和事老設法調停始得寢事○有某憲轅書識某姓在沙皮巷中么二妓館周四家打茶圍周四見其裝束不雅酷似流氓以閉門羹相待某直闖入房以洋蚨一枚放桌上示之周四瞥見洋蚨始知確係嫖客再三陪禮某尚以爲慢已也傳喚地保擬欲送究事爲吳邑尊馬漁珊明府所聞旋將周四提案責以千板妓女藩小寳亦經掌責發官媒看管并將該妓館房屋發封此前月廿九日事也○蘇垣迎請銅觀音入壇祈雨旋於初一日得有雨雪雖未深透然近日陰雲四合默騐彼蒼必有甘霖下降以釋大憲之隱憂而慰三農之仰望故撫憲崧中丞於初三日黎明率同屬員虔詣拈香敬禮謝神撤壇并仍委員送回光福供奉是日准士民進香善男信女聞風踵至者數以千百計滄浪亭畔擁擠不開鬟影衣香齊望下風膜拜甚至急不暇擇於簷前階際亦有合十誦彌陀焚香頂禮者和尚約得香金百餘千滿載而歸 
[災民滋閙]  
　　九江北岸某縣地瘠民貧迭遭水旱哀鴻徧野慘不忍言上憲惻然垂憐已發庫銀一萬五千兩遴員解往賑齊上月某明府查核各鄉有疲玩之戶未納錢糧遂飭差四處追呼黄連獨山兩鎭災民均謂大吏方議振議蠲而邑令猶徵及一絲一粟是益使民不聊生矣邀同男婦老幼負槖抇囊麕聚縣堂大爲喧閙明府窘甚急欲吞金以殉眷屬知而救解得以復甦旋携縣篆逕往黄州府繳還面懇遴員瓜代旋經同城兩學教官曁城守營千戎捕廉等員極力挽留一面請鄉紳好言撫慰災民始各解散此事雖經訪事人言之鑿鑿然遠隔數千里本館耳 
 
 

Page 3

 
 
目有所難周其信史耶其訛傳耶不敢爲之臆斷也 
[軍門德政]  
　　浙西湖郡土著客民錯居其間以至良莠莫辨自何子文軍門駐紥以來各哨星羅棋布每當冬防吃緊先張告諭勸誡繼派員弁梭巡日夜稽查川流不息故宵小歛跡商民得以安枕而臥近有舉人施浴升等聨名恭製紅縀萬民傘以及德政牌匾數對鼓樂鞭砲送入行轅一時觀者咸稱頌軍門之威德于不置云 
[西董易人]  
　　西歴一千八百八十八年上海英工部局董事於前晚議定一係仁記洋行東人伍忒君一係怡和洋行東人麥克利壳君一係泰隆洋行東人戴爾琳君一係日本輪船公司經理人杜珥君一係泰和洋行東人阿忒勒君一係播威洋行東人馬略丕君一係順發洋行東人倭得佩君一係打樣行東人瑪禮遜君一係大英輪船公司經理人育實甫君計共九人想之數君皆久居上海熟悉時務新政所頒租界中事必更日形生色矣 
[英員瓜代]  
　　英副領事賈君因公赴香港所遺副領事一缺由梁君福恩代理昨晨梁君命駕至公堂與蔡太守會判捕房各案 
[會議地基]  
　　會議濬河節登前報日前龔觀察委繙譯徐蘭齋司馬及上海縣裴邑尊英廨讞員蔡太守至英工部局與首董仁記洋行主吳德君議及白大橋右首漲灘照華官意應爲華人公産西董言此地前有英商印司延大訟師哈華托與工部局力爭工部局請大訟師樂皮生與之辯駁由英刑司判歸工部局哈華托不服疉經返國上控仍照原斷所用訟費甚鉅是以殊難遵命諸華官再四辨論皆言理合歸華然尚未定議也 
[上海縣署瑣案]  
　　大東門外大王廟左近俞胡氏於今春買寗波人周阿寳之女華姐爲童養媳旋因不堪其虐乘間脫逃由乃父挈之回籍當未回時曾在同鄉人沈小毛木作内小作勾留後由木作後門出附輪遄返旋有人告知該氏該氏遂以沈周串拐爲詞控諸縣署時宋莘樂二尹方棒檄帮訊訟案庭訊之下着該氏自行尋覓嗣該氏投案求銷爲裴邑尊所駁斥隨復提沈訊究沈稱周雖曾至小的家中然已不知去向小的與周並不串同叩求明察邑尊以沈周旣屬同鄉周領女後到過沈家實屬情有可疑乃諭令沈赶急尋周交案沈遂附輪抵甬遇周友指點尋見告知被控着交情節周乃挈女隨沈來申投案邑尊傳同原告質訊胡氏稱華姐旣蒙大老爺追到叩求給領回家沈稱小的刻已將周父女交案叩求鑒宥周稱小的貧苦無聊是以將親生女售與胡氏豈知該氏不仁早晚遭凌是以逃出隨小的挈之回寍華姐稱父親貧窘將我售得洋十元實以凌虐難堪是以隨父回籍現雖來滬實不願至胡家邑尊謂胡氏凌虐買女殊屬不是沈周旣將華姐交案概免究辦華姐不堪凌虐發普有堂撫養長成擇良婚配並飭各具　結備查○前紀陸家浜人蔣鳳祥因祖遺房屋被姊夫盛品山霸佔乃具詞投控縣署云云裴邑尊諭令退去候傳該圖地保查訊虚實再行核辦旋由該處十二圖地保顧調梅投案請示邑尊着將此案理處如竟理處不明禀案核辦可也顧唯唯而退 
[英界公堂瑣案]  
　　沈周氏訴稱姑蘇人丈夫早故生有一女年已二十齡早曾贅婿惟因窮苦傭於滬上妓女才寳處被才寳推跌致斷左足踝曾送仁濟醫院醫治迄今二月尚未告返小婦人接信前來向論去吾因報捕傳才寳假父姚輝祥姚張氏送案姚供鎭江人妻張氏江北人生女才寳雇該氏女珠姐帮傭偶因細故口角致脫脚疥現在醫院漸次痊愈矣該氏欲索川資洋五六元小的未給致被控告張氏供與同蔡太守聞姚口操嘉興音問何以供稱鎭江姚語塞太守飭將姚及張氏交差俟查騐珠姐究係骨斷抑或脫疥再仃核辦○客寓主張子良控王雪亭借住一月被欠房金一千三百餘文除二次收過外尚少七百有奇昨向索取非惟不付反敢敲檯拍凳以致擊翻火油燈燒壞地板幸卽撲滅因卽報捕拘王送案王供湖北人向在吳淞曹統領營内當差日前來滬躭擱寓中積欠房錢約遲不允因而口角並不擊翻火油燈蔡太守問爾果在營當差烏能久居上海張稱伊先在老虎灶樓上住二月後至小的寓中太守謂諒必現已撤退矣王語塞飭押令繳還寓錢再仃發落○日新洗衣公司執事人訴稱昨有陳姓竊取短衫拘獲人贓交捕後知陳係同鄉初次犯竊可否求恩免究容卽送回陳俯首求恩并稱有親戚蕭姓現住八仙橋西可送小的回籍蔡太守飭值日差送陳至蕭處資遺回家贓交失主領去○竺啓鶴訴稱失竊衣服報捕　獲人贓今蒙送案請爲究辦竊犯曹四雲認竊求恩蔡太守判發捕房管押一月贓交竺領○一百六十七號華捕禀稱昨晚見鄉人張金發肩負一包阻在查察被張同黨扭住小的急吹號呌又被奪去幸經一百五十四號落差捕到來帮同獲張及邵金林檢看包内係小錢莊剔選重大錢六千文腰間新鑄小錢六百文顯係將重大錢下鄉鎔毁改鑄小錢一百五十四號華捕供與同張供鄉下人耕種爲生昨日路遇不識姓名人囑小的代携並不知是違禁之物邵供語含糊蔡太守飭將張邵押候連大小錢備文移縣究辦 
[法界捕房瑣案]  
　　前報列捕房獲到男女賭犯六人王司馬判各枷一禮拜昨晨飭提烟館主婦張虞氏及謝文才陳國寳李羅順陳桂堂李小讓各荷巨枷旋有謝之堂兄投案遞禀聲請免枷自甘薄罰司馬謂旣怕丢臉爲何前去賭錢今願認罰若十謝稱願罰洋三元司馬笑謂豈爾之臉面祇值三洋乎謝稱願罰五元司馬准之令五人各繳洋五元繳到後再行交保當有謝陳兩人之戚友將洋繳案并呈保單司馬令先釋出其餘三人候繳到再釋○積竊王桂生借住洋行街小客寓中某日夜已半穴洞至比鄰益利烟館竊取烟鎗四支女棉褲一條絨小衫一件包探見之將王獲到并獲徐錦堂蓋徐前曾犯竊押至九月初開釋今仍逗遛城河浜一帶因之一併拘拿也昨晨王司馬將徐枷示判王責二百板連行竊重慶輪船皮衣之俞老耀一併解送英公堂當發落時有六合人朱錦榮投案訴稱小的開設益利小烟館被竊烟鎗棉褲等物司馬謂爾烟館中何來女褲答稱是妻室之物店中共三人係夫婦兩人外尚有一小兒司馬詰其租屋若干答稱樓房一幢樓上轉租與寍波人開客寓烟間則在樓下司馬謂然則祇此一椽屋所開烟間如何可住家眷店中旣無夥計爾妻諒亦在店中帮忙烟客到時應酬一二朱稱妻氏與店不于司馬謂爾之所開實是女堂烟館遂判將烟鎗變價充公并着具嗣後不准再有婦女切結待具到後再行給領衫褲○前報列顧梅卿卽郭梅卿扭送女壻湯生寳控其將朱長華毆傷一節昨晨郭訴稱今已將朱送往家内養傷湯釋出後自稱尚欲尋仇王司馬着提湯到案問爾何故毆人答稱未毆司馬謂是日朱臉上明明腫起尚稱未毆乎遂喝令將湯掌頰責至一百下兩頰紅腫如桃因令停刑仍還押所○英捕房獲一小竊搜出輪船上所用鐵器詰得在金利源碼頭招商局輪船竊得惟不識字不知船名捕頭着送歸法捕房押候解案○前日包探在小東門外獲到九月十三夜興聖街火災時搶取小箱内洋蚨及籐鐲等物之人或云同茂棧馬姓翠玉箱亦其人所搶捕頭詰之不認因着暫押候解案 
[太史楹聨助賑]  
　　俞蔭甫太史隷書中外欽重寳若拱璧太史因籌賑不易親書楹帖十聨寄至電報總局賑所此件現歸小店代銷每聨價洋二元售見全數充賑遠近欲購者請至小店可也來件無多購取宜速上海抛毬塲戯鴻堂箋扇鋪謹啓 
[雨中與同鄉朱寳珊司馬小飲卽席口占]  
　　小飲偏勞冐雨行爲君倒屣快相迎座中喜結名流聚窗外猶聞點滴聲好藉聨吟消俗慮何妨帶醉語殘更今宵預訂尋芳約霽景開時步月明[  甬東小樓主人稿時丁亥臘月六日]  
 
 

Page 4

 
 
　　錢節婦詩節婦氏黄爲我宗凌雲先生長女幼歸錢學正柳亭三年而寡無子歸母家守節者四十一年諸生臚其事上王益吾祭酒給以貞松永茂匾額近其弟行三徵詩及予予曰此美事也宜表而出之遂有此作兼乞蓬萊小隱紅豆詞人縷馨仙史百花祠住持諸吟壇玉和○峨峨臺上松纍纍水中石臺圯松當常青水枯石不蝕由其性堅貞所以耐艱阨猗歟錢節婦嫺靜而明嫿廿七賦于歸相夫遵内則三載魚諸水一朝鴛折翼欲殉泉下人誰慰姑頭白欲延一脉傳傷哉無嗣息婦曰吾意堅退依母氏室逝將白水盟永與紅塵隔菽水誰爲供當諉諸大伯宗祏誰爲延猶子是其責幼讀柏舟詩長吟以爲式四十一年中此志不少易敬告輶軒使書之以玉册松耶復石耶千古留芳迹 
上海黄協塤夢畹生拜稿 
[姑胥懷古]  
　　相國孤忠氣亘天至今廟貌祀千年錦帆涇上閒凭眺自城堤至荷田一帶古名錦帆涇不見宮奴報採蓮○鄧尉探梅擊檝來探鄧尉花南枝初放北枝斜徘徊香海園有題額曰香雪海歸來晚幾點寒鴉擁暮霞[  徐園百花祠香廚懴情稿]  
[中秋後六日集同人遊西湖酒後綺禪詩先成步韻和之卽請諸大吟壇指政]  
　　雅集湖濵泛畫舟重來頻認雪鴻留吾儕詩酒酬山水幾輩旂常樹德猷葉戰凉飈峯外路鐘傳夕照寺邊樓高談醉後情豪甚忽聽驪歌意轉憂時黍中子將北上漢陽鳳簫舊史亨甫氏待定草 
[湖上紀遊和綺禪庵主元韵塵諸大吟壇敲政]  
　　山色湖光載一舟六橋佳處儘句留波心遠漾來凉信廟貌新瞻溯今猷令時謁左公祠風月三秋延素景烟霞一抹指紅樓夕陽影裏催歸棹觴諒平教解百憂[  艾砍館主登甫氏未是草]  
[贈鳳簫舊史兼呈艾秋館主]  
　　一别身經路幾千相違相憶隔江天五陵裘馬豪華氣三月鶯花幻夢緣聚首時翻傷往事慰心語是各英年可堪話雨西窓夜遭際同驚祖逖鞭人事蹉跎景物淸菊花黄處曉寒生我來湖海多秋氣君隱烟霞薄世情青眼是誰尊道義黑頭原許到公卿嫌漫末路英雄困匣底龍泉替不平[  江夏綺禪庵主稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十三年十一月十七日京報全錄]  
　　宮門抄○諭旨一道錄前○發抄旨四道○將軍希奏領隊大臣起程赴京日期片○粤督張等奏爲查明教職佐雜並無延不赴　懇恩免其開缺　○又奏叅庸劣各員請分别降革摺○將軍希奏查明部駁養廉等項據實聲覆摺○十一月十七日户　通政司詹事府侍衛處值日無引見○禮王那公奎閏祁世長耀年各假滿請安漪貝勒因伊子賞綢縀謝恩○錫光謝授陜西督糧道恩○藩祖蔭紹祺各續假五日召見軍機奎潤祁世長坤岫錫光○發抄許景澄奏隨員知縣等請奬奉硃批朱宗祥等均着照所請奬勵該部知道欽機此○又請以花翎總兵銜福建副將交軍處存記奉硃批陳季同着以總兵交軍機處記名請旨簡放並賞加提督銜該部知道奉單併發欽此○又員外郎文續賞加二級硃批着照所請該部知道欽此○又郎中舒文經奬叙奉硃批舒文經着交部從優議叙欽此○○希元等片再據前烏魯木齊領隊大臣頭品頂戴都統銜記名副都統世襲雲騎尉奇車巴圖魯薩凌阿呈稱竊領隊前於本年四月二十七日由京請假三個月回吉林烏拉原籍修墓省親於六月二十四日抵籍當經呈懇代奏在案計自六月二十四日到籍之日起扣至九月二十四日已届三個月期滿擬卽赶緊束裝於十月十二日由吉林烏拉原籍起程赴京聽候簡用等情呈懇代奏前來理合據情兩片奏聞伏乞聖鑒謹奏奉硃批知道了欽此○○兩廣總督臣張之洞廣東巡撫臣吳大澂跪奏爲查明教職佐雜並無延不赴任籲懇天恩俯准免其開缺所有藩司前後失察書吏繳憑遲延應請勅部照例議處恭摺仰祈聖鑒事竊准吏部咨稱定例月選教職佐雜如原籍已經咨報給憑該員延不赴任繳憑缺分終屬虚懸擬自原籍給憑之日起除去正限之外逾限二年以上者臣部卽先開缺另選仍飭令核督撫府尹等將文憑送部查銷現查廣東省已報給咨未據咨報到任繳憑之西寍縣夜護司巡檢張鳳墀番禺縣縣丞楊甲秀封川縣訓導黄鍾岳東安縣教諭陳懷經陸豐縣訓導尹元照已滿定例二年之限未據咨報到任應卽照例開缺歸於月分銓選仍咨行廣東巡撫迅速查明該員延不赴任繳憑或係本員逾限或係該管官漏未咨報應行詳細聲覆以便分别議處並將文憑速卽隨時送部查銷等因咨行到粤經臣等飭據廣東布政使高崇基詳稱查西寍縣夜護司巡檢張鳳墀文憑部限光緒十一年五月初一日到任除去程途雨阻例得扣展外該員於八月初八日到任實計違限不及兩月又番禺縣丞楊甲秀文憑部限光緒十一年六月二十三日到任除去報明措資一個月程途水阻例得扣展外該員於八月初五日到省計在限内嗣因留省學習漸就熟悉於光緒十二年二月初四日飭赴本任詳奉咨部銷案又封川縣訓導黄鍾岳文憑部限光緒十一年四月十七日到任除去程途應行日期例得扣展外該員於七月二十日到任實計違限不及兩日東安縣教諭陳懷經文憑部限光緒十一年七月初七日到任該員在省教讀就近騐試給憑赴任於七月初四日到任係在限内並無遲逾又陸豐縣訓導尹元照文憑部限光緒十一年八月初六日到任該員在省教讀就近騐試給憑赴任於八月初三日到任係在限内並無遲逾以七各員均將文憑先後申繳到司業經歸於光緒十一年秋季彚繳文憑案内詳經咨銷在案惟查各官到任文憑照限按季送銷經前藩司沈鎔經於光緒十一年十月十九日因病開缺移交前署藩司蕭韶接收時值承辦書吏相繼病殁致未依限彚繳本司於光緒十二年六月二十二日到任淸理案檔查出積壓事件派員督催以資造辦此項文憑係於本年六月初十日詳請咨銷所有藩司前後失察書吏辦事遲延理合據實陳明自請議處具詳請奏前來臣等覆查官員到任繳憑照例按季造報送部查銷歴經遵照辦理廣東省光緒十一年秋季各官到任繳憑册結遲至本年六月初十日始據該司詳送到院經臣大澂咨送吏部查銷在案惟西寍縣夜護司巡檢張鳳墀番禺縣縣丞楊甲秀封川縣訓導黄鍾岳東安縣教諭陳懷經陸豐縣訓導尹元照等五員吏部計其給憑之日已滿二年之限照例開缺歸於月分銓選其實各該員到任或並無遲逾或違限不及兩月於該藩司繳憑遲延以致誤開員缺雖據詳稱前藩司沈鎔經因病開缺移交前署藩司蕭韶未及依限送銷該司查出積壓事件以次造辦核其任卸時日則先察書吏辦理遲延均屬咎其應得相應請旨將前署廣東布政使現任浙江按察使蕭韶現任廣東布政使高崇基一併飭部照例議處仰懇天恩俯准張鳳墀楊甲秀黄鍾岳陳懷經尹元照等五員免其開缺仍留本任已經選授西寍縣夜護司巡檢馬三得選授番禺縣縣丞穆省三應請留省另補新選封川縣訓導羅嵩培東安縣教諭王培德另行歸月銓選除咨部查照外所有查明教職佐雜並無延不赴任應請免其開缺並將藩司照例議處緣由是否有當臣等謹合詞恭摺具奏伏乞皇太后皇上聖鑒飭部議覆施行謹奏奉硃批吏部議奏欽此○○兩廣總督臣張之洞廣東巡撫臣吳大澂跪奏爲特叅知縣教官庸懦陋劣各員擬請分别降補革職以肅官常恭摺仰祈聖鑒事竊維州縣爲親民之这民民間疾苦惟州縣　曲體之而撫字之其與民相接尤在自理詞訟之時責于聽斷者公事必勤輿情必洽　頇長厚之員曲直是非不能了了於心卽不能了了於口公牘文字尚可取資於幕友而坐理堂皇長無旁貸不爲書差　播弄必爲訟棍　揶揄似此才力竭蹶必致貽悮地方臣等有察吏之責見聞旣確亦不能稍事姑容查有海康縣知縣寅保性情闇弱事理不明聽訟含糊不免授權於胥吏實不勝牧令之任又定安縣教諭譚宗濓縱容書斗物議沸騰代理　州永寗司巡邱仁鴻交結匪類品行卑污相應請旨將海康縣知縣寅保以府經歴縣丞降補定安縣教諭譚宗濓前代理崖州永寗司巡檢邱仁鴻一併革職以示懲儆臣等爲澄叙官方起見是否有當謹合詞恭摺具奏伏乞皇太后皇上聖鑒謹奏奉硃批寅保着以府經歴縣丞降補譚宗濓邱仁鴻均　革職吏部知道欽此○○奴才希元跪奏爲吉林新設改設署事各民官請仍照舊章支給全廉全侓並捕盜營弁勇口糧遵咨删减及查明斗稅碍難重徵課銀各緣由　摺具陳仰祈聖鑒事竊查吉林向章各官應支養廉銀兩不分正任署任均照全支數目按日推算歴經造報戶部准銷有案光緒七年經前將軍銘安奏准續設道廳州縣等官嗣將應支俸廉截淸數目造册報銷經户部核覆以養廉一項定例試用候補人員委署員缺均半支署任養廉題署咨署各員應以奉文後方准支給全廉其未奉文　前仍支半廉所有從前溢支銀兩行令删减追繳當經奴才抄錄從前户部准銷成案咨請免追旋奉部覆咨稱從前所支全廉銀兩因是時部中併入彚奏漏未分核應支數目已自檢舉從前辦理係屬錯誤此次報銷不得援引准銷之案復經具文咨部以此項養廉旣係部中漏未核定而吉林究屬遵章發放之欵從前領廉各官半多離省請免追繳現准部咨令將在省各員就近着追卽有離省者亦須咨催不准稍有短欠等因復行咨駁前來奴才查吉林各官應支廉俸向照全支數目按日推算歴經奉部核銷數十年來沿爲成例一旦將前放之欵紛紛提傳領廉各官家屬勒追不特近年離省各官往返咨催已多周折卽屬前次數十餘年所放全廉皆在應追之列又將何處追賠况吉林地處邊陲所設正佐各官缺分均極淸苦現時陋規一概革除凈盡卽有辦公銀兩僅足敷衍旣任以瘠苦繁劇之區復責以砥礪廉隅之戒若不稍事變通何能望其爲守兼優卽近來養廉一項均由新設斗稅項下開支與内省動用正款者不同合無仰懇天恩逾格特准飭部將從前放過之欵免其追繳以後署任各員仍請發給全廉全俸以示體恤而昭公允奴才又查部駁雙城聽捕盜弁勇多支餉銀八日今改照防軍章程發給小口糧一節查此項餉銀核計共支五十六兩零若照小口粮支給統計八日共支市錢一百二十八千按三千二百作銀一兩計松銀四十兩卽在前項餉銀照數扣除下餘銀十六兩零遵咨如數追繳歸入十三年廉俸題銷案内新收項下報部查核以重庫欵又查部咨内稱斗稅一欵吉林造報雜稅册内有官斗十七面徵收課銀十七兩是否卽在一百二十面官斗之内至各城共設官斗一百二十面自應徵有課銀計每年應徵銀一百二十兩應令各城查明徵銀若干此項斗稅是否卽係斗課迅速查明報部等語奴才伏查雜稅案内計課銀十七兩係寗古塔旗署應徵之欵與　署斗稅不相牽涉光緒六年前將軍銘安　辦煤秤斗稅各欵奏准將舊有稅銀停徵試收煤厘其市面行使私斗按年所收課銀爲數無幾一律改收斗稅委員試辦每斗量粗細米石小麥等項按石分别納稅按年約收錢十二萬千上下通省民官歲需廉俸悉取資於此較之每斗納課一兩收數何啻天淵若如部示於斗稅外復徵斗課所收不過一百十二兩而斗紀牙帖且不能無非特事類重黴更恐該經紀從中把持居奇反於正稅多所窒碍與吉林情形殊多不便應請毋庸置議所有查明部駁養廉等項據實聲覆緣由理合恭摺具陳伏乞皇太后皇上聖鑒訓示施行謹奏奉硃批着照所請户部知道欽此 
 
 

Page 10

 
 
[光緒十三年十一月十八日京報全錄]  
　　宮門抄○諭旨一道錄前○護西撫李奏揀補知府摺○又奏揀補烟瘴要缺知府摺○又奏請補邊要道缺摺○杭織造廷奏留庫使片○滇撫譚奏調署知府等缺片○十一月十八日禮部宗人府欽天監廂黄旂值日廂黄滿引見五名○潤貝勒等謝賞綢縀恩○河南試用道易順鼎謝恩○召見軍機桂全敬信李文田王仁堪○皇上明日卯正二刻至大高殿拈香畢還宮辦事用膳召見後出神武門西安門至醇親王府看視畢仍由舊路還宮○○暫護廣西巡撫二品銜布政使臣李秉衡跪奏爲揀員請補知府恭摺仰祈聖鑒事竊照柳州府知府熊壽山於光緒十三年六月十七日病故應歸六月三十日截缺所遺員缺係内地腹俸選缺業經聲請扣留外補是月並無缺項相同毋庸掣簽應卽遴員請補查廣西選缺知府一項上次已將平樂府知府缺照章歸部銓選今柳州府知府係第一次出缺按照章程扣留外補查上次已將候補班前補用知府錫晉請補平樂府知府缺今止此一缺按班應用海防新班先查海防新班先及海防新班卽無人應用舊例銀損遇缺先查舊例銀捐遇缺先舊例銀捐遇缺亦無入接用各項輪用　次應用候補正班人員請補兹查有補用知府蔣兆奎年五十歲湖南長沙縣人由廪生中式咸豐戊午科本省鄉試舉人遵例報捐訓導於同治元年選授零陵縣訓導因在籍辦理米捐局務保加五品銜四年丁憂開缺七年服滿起復報捐主事簽分刑部江西司行走九年赴甘肅軍營効力改損同知不論雙單月選用十三年加損指發廣西試用經欽派大臣騐放奏請照例發往奉旨依議欽此因前次克復西寍府城解圍案内出力保奬同治十三年七月二十八日奉上諭着俟選缺後以知府補用先換頂戴欽此領照起　光緒元年七月初二日到省歴署陽朔縣知縣象州知州鬱林州知州各篆務光緒七年八月丁母憂回籍守制九年十一月服闋起復請咨仍赴原省試用是年十二月二十八日到省隨同官軍援剿越南迭次克城破壘在事出力保奏光緒十一年八月二十一日奉上諭著以知府補用欽此業已試看一年期滿甄别留省補用該員爲守兼優政聲素著以之請補柳州府知府員缺實屬人也相宜與例亦符據署　司周鶴臬司張聨桂會詳前來相應籲懇天恩俯准以該員蔣兆奎補授柳州府知府俾收得人之效如蒙俞允該員經手事竣再行給咨送部引見再該員係保舉補用知府銜缺相當毋庸查叙叅罰合併陳明謹會同兩廣總督臣張之洞恭摺具奏伏乞皇上聖鑒訓示謹奏奉硃批吏部議奏欽此○暫護廣西巡撫二品銜布政使臣李秉衡跪奏　烟瘴要缺知府需員籲懇天恩俯准揀員補授恭摺仰祈聖鑒事竊照鎭安府知府潘宗壽於光緒十二年三月十七日在任病故應歸三月三十日截缺所遺員缺係烟瘴疲難要缺例應由外揀員調補前經臣會同督臣張之洞奏請以候補知府蔣兆奎補授奉部議覆查鎭安府知府係光緒十二年三月分之缺該員甄别之期係光緒十二年三月初二日奉旨核計奉旨之日期係在開缺之後核與定例不符所請以候補知府蔣兆奎補授鎭安府知府之處應毋庸議共鎭安府知府要缺應令另行照例揀選等因咨行到粤自應遵照辦理查該府地處邊徼兵燹之餘治理維艱一切整頓撫綏籌辦邊防均關緊要非熟悉諳練之員弗克勝任臣督同藩臬兩司於内地知府逐加遴選或現居要缺或人地未官一時實無可調之員伏查定例應調缺出以候補正途人員題補如係奉旨命往及督撫　　留省候補並拿獲盜犯等項引見發往原省以何項補用及著有勞績保奏奉旨儘先補用遇缺卽補者無論慈題應調應選之缺令該督撫酌量才具擇其人地相宜者悉准先儘補用各等因遵奉在案據藩司罰鶴臬司張聨桂會詳請以補用知府陳如金奏請補授前來臣查陳如金年五十五歲浙江會稽縣人中附生捐輸議叙以知縣選　選授灌陽縣知縣咸豐十年十二月到任十一年剿撫石逆股　　内出力保奏奉上諭着以知州遇缺儘先補用並賞戴藍翎欽此同治二年調署蒼梧州知州三年辦理梧州戡定案内出力保奏奉上諭着賞　花翎欽此丁憂卸事回籍服闋起復領咨來粤七年六月二十五日到省九年剿辦　土各匪案内出力保奏奉上諭着以同知補用欽此歴經委署臨桂桂平等縣知縣十三年題補梧州府同知光緒元年九月十五日到任二年十二月調署恩隆縣知縣四年在雲南捐局報捐知府銜五年調補百色直隷廳同知七月二十六日到任邊俸三年期滿撤回内地保荐候升循例併案請咨引見領照回粤候升光緒十年三月十八日到省嗣因越南迭次克城破壘在事出力保奏光緒十一年八月二十一日奉上諭着以知府補用欽此現署慶遠府知府該員勤廉幹練勇於有爲以之請補鎭安府知府員缺實屬人地相宜與例亦相符合合無仰懇天恩俯念邊郡員缺緊要准以補用知府陳如金補授鎭安府知府俾烟瘴要缺收得人之效如蒙俞允俟該員經手事竣照例給咨送部引見至該員係由實缺同知因軍功保舉候補知府今請補知府銜缺相當毋庸查叙叅罰合併陳明謹會同兩廣總督臣張之洞恭摺具奏伏乞皇太后皇上聖鑒訓示謹奏奉硃批吏部議奏欽此○○暫護廣西巡撫二品銜布政使臣李秉衡跪奏爲請補邊要道缺恭摺仰祈聖鑒事竊臣接准部咨廣西增改太平歸順兵備道一缺定爲衝繁難邊要兼烟瘴題缺准其由外揀調升補知照該督　會同揀員請補如實無可調之員酌請升補等因光緒十三年六月十二日具奏奉旨依議欽此咨行到粤應卽遵照揀員調補查該道駐札龍州廳地方經理中外交涉通商事件責重事煩非老成幹練之員弗克　任臣於現任道員内逐加遴選廣西左右江道並鹽法道共三缺或現居要地或人地未宜實無可調之員伏查定例道府以至通判知州如係奉旨命往或督撫題明留於該省候補者無論應題應調之缺該督撫擇其人地相宜悉准先儘補用等語兹查有儘先補用道蔡希邠現年五十四歲江西新建縣人由增貢生報捐中書科中書選用因前在籍辦理圃練防剿出力保奏俟選中書後以同知儘先選用同治五年投効皖營以直東剿捻肅淸案内保奏七年九月二十九日奉上諭着免選本班以同知留於安徽遇缺　先補用欽此九年請咨赴部引見領照到省委署頴州府通判光緒二年七月委令查辦霍邱縣土匪事務彚入積年防軍獲匪案内保奏本上諭着賞加知府銜欽此四年遵例捐離原省改指廣西仍以原班補用請咨來粤四年十二月十九日到省補授太平府龍州同知奉部覆准七年七月十六日到任邊俸二年期滿照例撤回内地保題升用旋卽隨往事營差遣因迭次獲勝案内保奏光緒十一年八月二十一日奉上諭知府銜俸滿龍州同知蔡希邠　免補知府以道員仍留廣西儘先補用並賞戴花翎欽此業經試看期滿甄别留省補用現署太平歸順道該員廉幹有爲勤能素著能耐烟瘴熟息邊地情形一切辦理裕如以之請補太平歸順兵備道員缺實屬人地相宜與例亦符　與督臣張之洞往返函商意見相同相應仰懇天恩俯准以儘先補用道蔡希邠補授太平歸順兵備道員缺洵於邊要地方有裨如蒙俞允俟該員經手事竣照例給咨送部引見該員係軍務出力保舉奉旨儘先補用之員今請補缺毋庸查叙叅罰合併聲明謹會同兩廣總督臣張之洞恭摺具奏伏乞皇太后皇上聖鑒訓示謹奏奉硃批吏部議奏欽此○○廷琦片再查奴才衙門所屬司庫筆帖式庫使等員向例五年任滿呈請更換查庫使長存於光緒十一年七間經前任織造齊克森布保留二年在案兹查庫使長存留任後扣至十四年四月初四日又届期滿例應呈報内務府揀員接替惟現值開辦運務際必須諳熟之員相助　理查該員襄辦有年奴才到任雖未及三月例不出考溯查江南蘇州織造曁奴才衙門所屬各員均因辦　　愼迭次保留有案　無仰懇天恩俯准將庫使局存暫留二年以資臂助出自高厚鴻慈謹府片陳明伏乞聖鑒謹奏奉硃批着照所請該衙門知道欽此○○譚鈞培片再署雲南府知府松林保舉過班遺缺查有大理府知府請調雲南府知府桂　堪以先行署理遞遺大　府知府缺查有候補知府余澤春才識穏練堪以署理署巧家同知趙之圻調省遺缺查有　用　縣張銓辦事結實堪以署理署個舊　　知李秉堃調省遺缺查有補用同知直隷州知州馬世麟明幹有爲堪以署理署彌渡通判承保調省遺缺查有本任彌渡通判趙光璧應飭回任署維西通判翟繼廉調省遺缺查有本任維西通判葉如桐飭赴本任署鎭南州知州　慶蕙　省遺缺查有本任該州知州易有霖應飭回任署嵩明州知州吳申祐調省遺缺查有新選該州知州蕭宗幹飭赴新任署雲南縣知縣張坦調省遺　　　本任該縣知縣項聨晉應飭回任署楚雄縣知縣吳鎣調省遺缺查有新選該縣知縣陳慶禧飭赴新任各　職守據藩臬兩司先後會詳前來除分　飭遵外謹會同憲貴總督臣岑毓英附片具陳伏气聖鑒謹奏奉硃批吏部知道欽此 
 
 

Page 11

 
 
[光緒十三年十一月十九日京報全錄]  
　　宮門抄○發抄旨五道○工部崑奏請簡員暫署卿缺摺○雲督岑等奏揀補知府缺摺○新撫劉奏鬥毆斃命核明定擬摺○東撫張奏知州摘去頂戴仍飭督修埝工片○漕督盧奏期滿同知留工補用片○又奏湖河水湖河水勢土程情形摺○十一月十九日兵部太常寺太僕寺正黄旗值日無引見○睿王等點騐軍器完竣覆命○惲彦彬假滿請安○召見軍機睿王崑岡文秀○發抄古尼音布奏滬打二口一百四結收稅奉硃批該衙門知道單併發欽此○又滬尾口第一百四結船鈔匯解奉硃批該衙門知道欽此○又福厦滬打四口一百八結收支稅數奉硃批該衙門知道單併發欽此○假塔布奏開割火道奉硃批知道了欽此○又淸理河道奉硃批知道了欽此○○經筵講官工部尚書管理光祿寺事務臣宗室崑岡等謹奏爲請旨簡員暫　卿缺恭摺仰祈聖鑒事竊查臣寺例載凡恭遇皇帝親詣行禮飲福受胙兼理寺務大臣進爵滿卿進胙如適奉特旨出差或别有事故以漢卿滿漢少卿依次恭　如遇不敷執事臨時奏明恭候欽派均豫期赴凝　殿偕太常寺官演習禮儀等語恭照本年十一月初八日冬至大祀天於圜丘據太常寺題准皇上親詣行禮例應臣等恭進酒胙惟臣寺兼理事務大臣崑岡現有對引專差不克兼顧臣馮爾昌現在請假兩月回籍省親臣榮惠臣景濃現均請假今恭值天壇大祀所有應備酒胙差使實屬不敷將事　等公同商酌臣馮爾昌旣請假兩月刻值執事需人其漢正卿一缺擬請暫行簡員署理恭候聖裁伏乞皇太后皇上聖鑒謹奏奉旨已錄○降二級留任雲貴總督臣岑毓英雲南巡撫臣譚鈞培跪奏爲遵旨揀員　補省會知府要缺以裨地方恭摺仰祈聖鑒事竊臣等接准吏部咨光緒十三年六月二十三日奉上諭雲南雲南府知府員缺緊要着該督撫於通省知府内揀員調補所遺員缺着慶勲補授欽此相應知照可也等因咨行到愼應照例以光緒十三年六月二十三日奉旨後五日作爲部中行文日期照限减半計算扣至八月二十三日五十五日限滿應歸於八月底截缺係屬要缺毋庸掣簽當將截缺日期咨照在案查雲南府知府係省會首郡衝繁疲難四項相兼要缺該府所屬漢回雜處稽查彈壓政務殷繁且時有發審案件非精　斡練之員弗克勝任查前准吏部咨嗣後首府縣缺出應令該督撫於通省正途人員内揀選調補又省會知府缺出奉旨於通省知府内揀員調補應擇其人地相宜者無論缺項是否相同及歴俸已未滿年限俱准調補等因臣督同藩臬兩司於通省應調人員内逐加遴選查有大理府知府桂霖年三十九歲係正黄旗滿洲博昌佐領下人由附生捐納筆帖式同治五年簽分禮部十一年保奏作爲候補主事無論題選　缺卽補十二年癸酉科順天鄉試中式舉人十三年甲戍科會試中式進士奉旨以主事卽用光緒二年七月補授祠祭司主事是年十二月丁父憂四年二月接丁生母憂五年閏三月因襄辦典　保奏奉上諭賞戴花翎俟升郎中後遇有應升應轉坊缺儘先升轉八年京察一等九年二月奉旨記名以御史用七月補授湖廣道監察御史十年二月奉旨掌河南道事務三月京察覆帶引見奉旨記名以道府用四月初六日奉上諭補授雲南雲南府遺缺知府九月十一日到省十年閏五月遵旨補授大理府知府於是年十一月十六日到任該司等查該守才識優長政聲卓著請以調補雲南府知府員缺實屬人地相宜洵堪勝任與例亦符據雲南布政使曾紀鳳按察使史念祖會詳請奏前來臣等覆查該員精明穏練爲守兼優合無仰懇天恩俯念員缺緊要准以大理府知府桂霖調補雲南府知府實於省會要缺有裨如蒙俞允該員係現任知府請調補首郡知府銜缺相當毋　送部引見所遺大理府知府缺遵旨此以慶勲補授所有揀員調補首郡要缺知府緣由謹合詞恭摺具奏伏乞皇太后皇上聖鑒飭部議覆施行謹奏奉硃批吏部議奏欽此○○尚書銜降一級留任甘肅新疆巡撫二等男臣劉錦棠跪奏爲鬥毆斃命核明定擬恭摺具陳仰祈聖鑒事竊温宿州客民吾受爾因與同居之阿乙普口角起嫌按傷阿乙昔咽喉移時身死一案據温宿州知州陳名鈺詣騐獲犯訊供議擬招解阿克蘇道黄光達審明咨鎭迪道兼按察使銜恩綸核明轉詳前來臣覆加查核緣温宿州客民吾受爾籍隷拜城縣光緒十二年赴温宿州傭工娶哈笛比必爲妻與已死阿乙普同院居住素識無嫌十三年三月十一日吾受爾毆打伊妻哈笛比必阿乙普從旁拉飭吾受爾斥其多管阿乙普不服口角爭閙阿乙普赶向撲毆右手抓吾受爾胸前左手按吾受爾咽喉吾受爾用左手抓住阿乙普胸前右手用右手按阿乙普咽喉彼此推聳吾受爾被按情急將身向前一撲一併跌地阿乙普揪住吾受爾胸前不放吾受爾急圖掙起用力過猛不期按傷阿乙普咽喉移時殞命鄰婦札畢達比必喴救不及當經報州騐訊解阿克蘇道審明咨鎭迪道核轉前來臣覆核無異查律載凡鬥毆殺人者不問手足他物金刃並絞等語此案吾受爾與阿乙普口角按揢咽喉帶跌挣起按傷阿乙普咽喉移時身死自應按律問擬吾受爾合依門毆殺人者不問手足他物金刃並絞律擬絞監候秋後處决哈笛比必被夫毆打並未頂撞應與喴救不及之札畢達比必均免置議屍棺飭理是否允協除將全案供招咨送　部外合將門毆斃命核明定擬緣由恭摺具陳伏乞皇太后皇上聖鑒勅部核覆施行謹奏奉硃批刑部議奏欽此○○張曜片再臣前據濮州知州恩奎禀報本年五月二十七日直隷開州大小辛莊民埝漫口當飭曹州府知府積慶往查旋據禀覆情形與濮州所禀無　因卽據情奏報嗣准直隷督臣李鴻章咨據開州知州賈孝彰禀稱漫口之處係屬濮州轄境各執一詞兩省委派直隷大名府知府國鈞山東　昌府知府程繩武曹州府知府積慶同往確查旋據會禀兩省界地已在中洪實難辨認等語惟查開濮連界之處犬牙相錯濮州地處開州下游漫口以後冲刷多係濮境知州恩奎因漫水淹及城廂遂卽赶回救護木能及時盤築裏頭致埝身多被冲恻亦屬咎無可　未便因係民工稍事姑容相應請旨將濮州知州恩奎摘去頂戴以示懲儆該處工程同由民辦連年村莊被水民　拮据應酌量　給津貼以示體恤兹飭派曹州府知府積慶督率濮州知州恩奎赶將濮州應修埝工集夫修築限日完竣其開州境内工叚由　隷督臣飭令該州知州籌辦以期一律完固理合附片具陳伏乞聖鑒訓示謹奏奉硃批恩奎着摘去頂戴該處埝工仍着督飭赶緊築修務臻完固餘依議該部知道欽此○○盧士杰片再南河同知試用一年期滿應仃照章甄别出考具奏兹查有試用同知丁象鼎現年四十四歲河南永城縣人由監生　捐道庫大使加捐同知分發南河試用於光緒十二年八月十二日到工現已試用一年期滿臣留心察看該員年富才優講求修守堪以留工按班連用除將履歴咨部外謹附片陳明伏乞聖鑒謹奏奉硃批吏部知道欽此○○頭品頂戴漕運總督臣盧士杰跪奏爲洪湖運河逐漸增漲謹將水勢工程情形恭摺由驛具陳仰祈聖鑒事竊臣於九月初八日具奏防守閘壩並附奏洪湖長水各絲由奉硃批覽奏均悉所陳閘壩情形尚屬詳晰現在黄水東趨湖河水勢日漲該督務當督飭員弁加意修防隨時相機辦理勿稍輕視欽此仰見聖謨廣運訓示周詳跪讀之下欽感莫名臣督飭在工員弁將應　各工認眞辦理不敢稍存輕视竊查自九月初八日具奏後至十月初十日止洪澤湖共長水二尺七寸存不八尺七寸較本年伏汛大五雨較上年伏汛大一尺二寸裏河運口汛除隨時長落相抵外共長水三尺九寸存水三丈七尺五寸較本年伏汛水八尺一寸較上年伏汛小七尺高郵至馬頭至十月初九日止共長水二尺七寸存水一丈一尺一寸較本年伏汛小九寸較上年伏汛大六寸此外淮揚運河長水二尺約在二三尺以外惟邳宿一帶僅存水二三尺四尺不等緣該處非黄河漫水所經是以未長伏念漫水入湖已逾一月堰旴高寳最爲吃重冬令西北風多較伏秋大汛爲更險臣前奏廂築洪湖各壩防護禮字河壩均已次第竣工一面赶築杪工等並積儲柴土碎石預備搶護其舊工石塊間有被浪掣脫亦經選石黏補俾無時汛下游高寳一帶先經督臣札飭隄工局分别修築認眞防範並飭啓放歸江各壩以資宣洩現在水勢有長無消各工險要臣謹當督飭各員弁上緊修防仍隨時與督撫臣會商妥辦不敢因德貽誤所有湖河增漲水勢工程情形謹繕摺由驛具陳伏乞皇太后皇上聖鑒訓示謹奏奉硃批知道了仍着督飭員弁將堤壩各工認眞修防毋稍疎懈欽此 
 
 

Page 12

 
 
[奉勤錢庄將年終往來節儀助賑]  
　　歲云暮矣八蜡西成辦年事者必饋送禮物以通情意此往來贈答之常也而錢業之中凡往來莊家必辦綢匹禮物等類大者二三十元次亦十餘元不等彼此饋贈以爲常例所受之物歸店夥均分主人不與敝邑錢業中如義隆昌盛愼和祥裕和祥裕昌永德天成亨德泰豐愼餘永益同裕同恒昌震源德成永豐恒各寳號將應送蘇垣同業禮物集成洋一百元交由敝所彚寄上海電報總局解至災區省循俗之浮費加實惠於災民各寳號之體卹時難可敬可銘因念各州縣錢業林立不乏樂善之士倘能仿照前事將此項禮物彼此說明各不往來卽以應備之數全行助賑爲數不少裨益甚大气登報章諒必有同心相助功德之事毋讓常昭人獨得也常昭凝善堂恊賑分所同人頓首拜啓 
[秋日雜詩]  
　　古樹蔭幽居門喜無剥啄氣肅天宇高石牀展書讀秋深晝苦短分陰量漸縮夕陽映高岡林木看樸𣙙鼎鼎百年中歲月一何速黽勉隆德聲精研以自朂○其二騶衍昔談天海外有九州當時稱讕語欲考證無由今觀海國志椭圓說地毬始信九州外各國有王侯乃知　遊說士亦有通儒儔通天地人曰儒史記附騶衍于孟子傳後實卓識○其三夙昔頗好道篤志在玄修企慕瀛洲客乘鯉駕文虬荏苒至今兹歲序疾如流所志百未遂倐忽三十秋累人在家室志大願難酬傑哉張子房早從赤松　○其四戰國有二子顔觸魯仲連仲連天下士舉世知其賢不願帝强秦蹈海立志堅惜遺燕將書遊說習未蠲顔斶能忘勢不肯趨王前安步以當車身退形种全讀書貴論世勿偉守陳編[  古黟璧田程玨初稿]  
[題徐園十二景]  
　　草堂春宴草堂日夕綺筵開桃李含春春意催佳會正當佳節舉名花滿座暗香來○寄樓聽雨窓開四面景全收跌宕閒身寄此樓本是宜風宜雨夜那知有客替花愁○曲榭觀魚知魚知我兩相忘閒倚闌干日正長只恐蛟能須變化未容樂意戀濠梁○畫橋垂釣横橋一抹跨波心碧柱朱闌倒影侵小坐豈爭魚得失只因愛傍緑楊陰○笠亭閒話孤亭如笠覆層層十二闌干可共憑最好花晨兼月夕一甌淸茗集良朋○平臺眺遠石級重重布置工登高四望碧烟籠樓臺罨畫眞無際都在開簾指顧中○長廊覓句回郎廊曲折四圍包花影平分樹影交七步才名誰繼軋從來詩思費推敲○柳閣聞蟬絲絲楊柳影齊垂一榻淸眠午夢遲多少閒愁驚破處夕陽紅上最高枝○挏陰對奕梧桐陰滿緑濃時淸簟疏簾對奕棋落子聲希正苦枝頭老鶴夢先知○蕭齋讀畫壓架盈廚愛不支家藏鴻寳冠當時花中黄菊人中逸畫意由來澹最宜○仙館評梅梅枝疏密總生成仙館淸閒　有情素袂紅妝相映處弄人高士各知名○盤谷鳴答米家奇石四圍森取好焚香獨鼓琴流水高山稱絶調應從猿鳥結知音[  海昌鹿洞山樵甫草]  
 
 
