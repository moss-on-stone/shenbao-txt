# 1883 - 110 - 4903585

 

Page 1

 
 
[本館告白]  
　　本館現擬將光緒八年正月朔起至年底止所有京報上　諭旨按𢑥錄成編以便衆官紳恭讀惟此書排印無多欲購者祈速來本舘帳房預定爲盼 
　　申報館主人啓 
[讀張幼樵宮庶停捐善後疏贅言]  
　　臺諫以言爲職非敢言之難而難於言之當長臺垣者職司風憲端揆百僚挽旣倒之狂瀾作中流之祇柱又不獨以糾彈爲能也夫臺臣劾罷一二奸人不若條陳時事立一良法行一善政法良政善弊剔則奸除奸除而害亦絕矣蓋奸人爲患之大小視權之輕重當國則爲一國之害當郡則爲一郡之害然其爲害也僅在一時劾而去之可矣其人去而害與之俱所謂一家哭何如一路哭也茍法不良政不善其爲害也徧天下無窮期雖賢能在位莫如之何徒深扼腕而未敢輕議更張安於緘默者以其弊巳深積重難返盡人習故狃常甚或以爲於例當爾欲矯其弊衆乃大　非指爲於時不便卽目爲爲國取怨病其闊疎者有之斥爲刻峭者有之竦以利害者又有之賢如陸淸獻入爲侍御倡停捐之奏猶爲部議所撓謂其草莽新進不通時務軍國大計非所能知於乎軍國大計夫豈區區捐例之所能損益者乎張公幼樵在詞館時屢以建言受知於　朝廷擢官坊庶將大用之也曾襲侯於出使英法之次遙拜都察院左副都御史之　命而臺垣之長表率是資職難久曠遂以公權之公一再疏辭不許乃視事其兄古愚先生與先太守有相知之雅當其宰華亭時公年甫弱冠巳蜚聲東南有識者皆以公輔器許之今以侍從班鄉貳益思有以救時艱而酬知遇者而澄淸之志自此殷矣以爲欲濟民生先端吏治欲端吏治先別流品而抑躁進汰冗官尤須就銓選分發之條而變通之此停捐善後一疏所以不能自己也觀於固辭寵榮乞收成命懷謙履讓淡泊自持已足振頹風而勵氣節豈惟言之允自蹈之　子云君子非人者必出之於詞而處之於行故非非者行是公之疏足取重于當世者以此不然我朝政尚寬大近時言路廣開而挾智任術者轉藉以售其欺岡有朝論事而夕以　敗者所言論雖切宜不以人棗言亦不足爲重况乎喜談天下事高而不切听其言信美施之於車則非何足道哉何足道哉邇來停捐之議孔給諫旣倡論於前公復引伸於後偉識宏議不激不隨誠如公言意在剔除積弊澄敘官方而愼名器課才能培元氣之效亦隱寓其間叉謂取土本非一途入粟納貲古今類多奇士此議若行則有才見者足以自見而安分者亦足以自存第苛於干進苟取之徒非胥捐納而盡斥之也至部吏窟穴叢奸必且藉端煽弊端而吏戶兩部近皆勤求整飭諸大臣亦當有挽囘風氣修明治典之心必不爲胥吏所惑云云斯言也洞悉底蕴徹表微裹愛國愛民道能兼盡蓋捐發旣停則各省之需次者不加多需次者不多加則大吏於額缺之外不更設差委常差之外不更立名目多一項差委卽多一項需索多一項名目卽多一項薪水薪水出自賦稅需索病及閭間是皆民之脂　國之命脉也官貪則虎官冗则鼠均足以竭脂膏而傷命脈其輕重多寡雖有不同而朘削之害則一也夫設官所以治民官多適足爲害十羊九牧羊之肉豈足食耶今旣改發爲選矣謁選長安不能有所需索薪水又安所得拔本淸源殊爲得策第所謂有才亦足以自見者殆指需次省垣者而言若改歸部選之輩入都則銓授無期在籍則情同廢棄束之高閣進至二十年之後再作區處俟河之淸人壽幾何方今天下一家舍中國則海外矣去父母之　矣殊風異俗章甫入越固無楚才晉用之虞而此中人才政事如張释之文章類司馬相如者正復不少其會習帖括能爲應制之文或自改試京兆而負經濟大畧不屑爲聲韵之學者未免向隅宜仿唐人考選詞令書判之條宋司馬温公亦建十科取士之法朝鮮小弱國也沐浴聖化取士猶兼用雜科載在大典彚通可得而考也以我中國之大人士之衆登明選公豈一途之所能盡宏開珊網無美不備所試䇿論務須切於時勢當於義理而科塲風氣亦可因以漸變而復於古未始非爲國得人之一道也 
[諭旨恭錄]  
　　○二月二十三日奉　上諭御史俊又奏特絫司員取巧夤綠把持公事語飭查明嚴懲一摺據稱內務府銀庫郎中齊克森布係由現任縀庫郎中負綠調補並聞該員有把持公事擅派職官情事着總管內務府大臣確切查明據實具奏钦此同日奉　上谕銘安奏病難速痊懇請開缺一摺吉林將軍銘安著准其開缺回旗調理欽此同日奉　上諭御史魯琪光奏官價病民請飭裁免一摺據稱各省文武衙門逐日購物類給官價假手胥役又復侵蝕尅扣其舉行鄉試等事輒藉辦差爲名責令各舖戶供應等語各衙門購買物件應照市價給値何得別立官價名目至辦公需用均應按物付價豈容藉端擾累着各直省督撫通飭所屬革除陋習嗣後如有仍蹈前轍者隨時懲辦以恤商民欽此 
[議開學堂]  
　　○寓居北京之西人致書於字林西字報言有牧師等會議以爲中國應廣開學堂以教西學先開小學堂教以語言文字算法旣有領悟然後升入大學堂冉授以高遠精深之學各處則廣股小學堂而於緊要大都會開設大學堂使得循序漸進以成有用之才中國沿海沿河各處地方人數不下數千萬皆當教以駕駛船隻及開路造屋製造機器及列陣圖諸法以期收效於他日可爲國家儲材盖中國之教法每多曠日持久且男則二十人中不過一人識字女則一萬人中不過一人識字此實最爲悮事故當以英國之法教之俾得化無用爲有用也按牧師此議實大足有造於中國但此事言之匪艱行之維艱必得中國各官皆實力襄助成此美舉或者中國庶有豸乎 
[高人曲突]  
　　○去年英國水師提　欲商立和約正値高麗擾亂之時謠言謂高后已罹兵革高人皆爲之素服觀其衣服頗極淸潔似富而非貧但街道則不甚潔凈房屋則尤不得法然其國中有一法則爲最妙他國人皆未曾見及者灶聞烟囪不如他處之矗出於外皆曲其突使入於地中然後通出外面烟囱𤍠氣盤旋地底滿屋皆温此則殊令人嘆爲得未曾有也此係偕英提督赴高之人致信於外國報者爰譯錄之 
[兇犯暴死續述]  
　　○本埠殺人放火案內之要犯任順福在蘇暴斃一節昨以電音簡略未遑詳悉刻得蘇友函述任順　毛顧氏吳楊氏於二月廿四日由松郡簽派之差役押解到省卽在道前街按察使經歴廳署投文驗到旋赴 
 
 

Page 2

 
 
吳縣衙門報騐卽飭分別嚴羈內監并加鐐銬是日並未過堂迨二十五日該三犯同赴臬轅過堂畫供經發審委員王大令椿蔭訊取供招該犯等均照原詳背誦若流毫無翻異卽飭解役押回吳縣監禁是時天色已近黃昏首犯任順福雖銀鐺鐵鎖髮種種而衣猩猩然形神之間亦不過於委頓途人多有識之者聚觀頗衆該犯回顧解差以腹飢告哀乞就近謀一飽差卽伴至養育巷中飯店食飯盡一盌并啖糟肉兩塊食畢回監仍屬刑禁人等嚴加防範詎是晚三更時分順福忽大呼腹痛倒地亂滾牢役莫知所措急報本官飭官醫前來騐診不逾頃神色驟異一縷游魂已離軀殻迨本縣及捕衙馳到己將氣絕闔署上下惶急殊甚次辰卽通禀各憲并請迅委鄰封檢騐經許廉訪飭委長洲縣金螺青大令前來詣騐眼同仵作按照洗寃錄詳細反覆檢騐察得身上有青斑數處稔係前任縣署狡供用刑所受之傷後經仵作用銀　插入口內少頃拔出作深黑色旋又將屍身重騐忽口內流出黑水似有洋烟氣息於是衆口同聲皆謂該犯預畜生烟吞服自盡兾脫離犴狴縲紲之苦惱而得保其元以沒此不過衙署人役傳言究竟屍格如何塡寫是否服毒自盡抑係猝病身死則當以鄰縣詳報爲斷未敢以附和者衆率爾輕信也該犯屍棺現聞於廿六日暫行裝封尚未釘盖以便面禀上憲後或將遴員覆檢至管獄官有獄官失察之咎則總以病故自盡爲衡亦未可執一以論也所有解差刑禁獄卒人等聞巳一併管押卽經備文解送長署聽候嚴訊此中有無情弊或因倉猝未及救治想研鞫後當可出詳擬結容俟蘇友續訪隨時錄聞 
[營口消息]  
　　○營口自二月十三日河道開通十六日早福州輪船首先進口牛莊輪船亦由汕頭駛至銜尾而進惟兩船均無一貸－客河雖開通而上河之大水牌尚絡繹推下兼各號駁船亦未下水故兩輪船仍回口外停伯福州船被冰塊鋸斷錨練致頭錨失去十七日下午汕頭輸船進口天時已晚隨回口外停泊尚有淡水等六輪均停口外未進防冰塊也緣今年開河之際跑冰者淹死五人掉下大車一輛幸卽救起未致損傷十人日北直𨽻船又進口念一日有進口沙船三隻詎念一日午前北風大作上河冰紛紛下夾河中幾被塞滿一如封河光景有兩客欲搭福州輪船赴烟台篷舢板駁載舢板上人初不願意無如二客歸心如箭許多給錢文着添雇兩人帮助不料甫出冰堆輪船巳動急欲赶上爲上流大冰一碰而沒船戶得泅水遇救二客及行李已杳不可見矣念二日北風尤狂民間水缸俱凍河冰結成大塊市人均謂河將復封幸至十點鐘稍動然水仍滿河計此兩日內損壞大駁船十六七隻淹沒大駁船三隻仁裕號內一船係海帋利豐棧一船綢緞恊玉棧一船係鐵貸此三駁船連貨均沒其中利　棧之船最大連貸共値一千三四百兩又淹沒杉板一隻係送小工下輪船做工者計共淹斃小工十七人又轉運局碼頭去年巳用去四五萬兩現正粗有規模客冬被凍已陷樁脚二十餘根兹復被水衝鋸所有椿脚大木皆合抱之材一朝盡爲兩截五萬金約去一半矣 
[袁江官報]  
　　○正任江甯府高醇縣委署銅山縣袁大令海觀於上月十二日自省抵浦正任沐陽縣王大令梅臣於十五日自省抵浦　見漕憲後旋各分行赴任矣淸河教諭崔徵彥於十三日請假赴都會試淸江六叚保甲調委未入張福溥八叚保甲調委未入范之勳接辦十七日章鎭憲見左侯相回浦 
[鄂省官報]  
　　○安襄鄖荊道黃子壽觀察調補臬憲接署斯缺者爲前署襄陽道唐時雍觀察巳於二月十六日往兩院禀辭赴任矣鮎魚套巡檢朱錦庚亦於十七日履任十九日牌示署漢陽縣典史覺羅瑛璞卸任實授漢陽典史錢寶書到任署來鳳縣廖恩樹赴任前撫標中軍焦克勝奉委赴襄陽防營武毅營帮辦軍務並聞武昌府嚴太尊巳告終養行將卸任而調施南府王子泉太尊庭楨補斯缺云 
[漢陽命案]  
　　○漢陽縣城及漢口地方於二月中旬疊出命案數起報縣請騐十五日柳邑尊先騐漢口龍王廟河街某磁器店夥事緣該店屢失銀錢等物疑及該夥該夥含宛莫白遂吞烟自盡此一起也同日又騐漢陽城樓斃一無名男子衣服淸潔年約三旬左右當騐得身體無傷卽飭棺殮插標召領此又一起也十六日晚間漢口長新棧出一疑案該棧樓上住一湖南客是夜無端身死次日該棧値事者見其日高未起於門外呼之則門扁甚固而聲息全無呼之幾次仍無動靜方將房門撬開見客已僵斃在床血漬模糊屍旁有遺刀不知如何致死該客孑然一身並無親屬該棧無奈惟有報案請騐十八日柳邑尊帶同刑仵落廠檢驗騐得該屍刀傷有五皆近左腋胸肋之間致命者只一處其餘四處皆非致命傷仵作檢騐時將屍之右手握刀曲其臂而試戳之似覺合式明其爲自戕也柳邑尊騐畢飭殮又命淸查遺物卽繕書報其家屬云 
[給銀了事]  
　　○前報列英商畢德衛爲大北電綫公司經手事件因向該公司索贈用銀曾控於丹國領事署該公司不允故將上控云云兹悉己不復上控該公司允給畢德衛銀二千两衙門費三百零五兩以了此事惟須由畢德衛書立筆據從此斬盡訟藤矣 
[搶帽可惡]  
　　○前晚九點鐘有友自寶善街坐東洋車北行時値春雨如絲車篷高䜿突有人自車篷後面伸手攫帽而去急令車夫追之不及遂露頂而歸按近來英租界新增巡捕若而人嘗見街前植立馬車東洋車駛行而過時聞人聲呼暍照顧周密何獨於此等空空妙手竟熟視無賭且街中每晚乞丐之隨路討錢者甚衆此等搶帽攫物之事大都若輩所爲何亦絕不顧問耶抑又有脫焉東洋車篷後有一片軟篷飄飄腦後大約用以透風實則反足資若輩攫竊之隙工部局騐車時何不飭令將此處縫紉完密弗再以飄然者飾觀免使此輩得乘其隙是亦不費之惠也 
[輪船赴高]  
　　○今日招商局之興盛輪船於平明啓輪赴高麗天津有穆君麟德暨偕來之高員等皆附輪前往穆君本寓居密采里客寓此次遄往高麗想當爲高麗大施新政也 
[水管可接]  
　　○本埠自來水公司登告白於西字報言靜安寺左近住居各戶如有欲用自來水接管於屋內者目下已可接用矣 
[定期歲考示]  
　　○欽加同知銜署松江府上海縣正堂黎爲歲考事本月二十日奉本府正堂博札奉督學部院黄札開照得該屬文武生童業經考取在案今本部院試畢太倉卽按臨該屬所有取齊日期兹擇於三月初四日齋集江灴聽候先考文生童再考武生童等因札府轉飭到縣奉此合行出示曉諭爲此示仰與考文武生童知悉遵照示期齊集郡城聽候學憲示期考試均毌違悮特示 
[禀批照錄]  
　　○上海縣抄奉兩江總督部堂左札發布理問譚顯崑禀請創立楚南賓舘一案奉批會館爲商旅托足之所上海夙稱繁盛楚湘服賈者聯鄉誼而叙離悰假館其間暫資棲息宜也近因泰西輸船鱗集由滬上達津沽刻期可到而士子歌鹿鳴預計偕者亦假途於此取其期遠費省於寒素尤便然較之商旅不過百之一二耳本爵閣督部堂從前三上公車皆問津於漢口樊城則且不知有王營之便無論航海矣近目海市驟興時局頓異楚湘士子附輪舟北上亦有攸宜爲公車北上計者誠不爲無說然而桑梓之情究與大局公義無與也本爵閣督部堂現督兩江自當以公義爲重不敢先顧私情博里黨之詠歌自冒不韙故於前次路過漢口樊城時曾揭明此義曉示會館首事薄捐廉餘不敢居倡捐之名致速官謗况兩江總督所轄地大民殷四方商旅山於其途者皆受治於總督尤當一視同仁無分厚薄豈可先顧鄉里示人以不廣哉 
 
 

Page 3

 
 
兹禀懇賜主持籌辦以成善舉所論甚小與本爵閣督部堂意見不符應毋庸議此批 
[築路續聞]  
　　○虹口公和祥碼頭北至裹虹口上年開築馬路曾列於報現己築過新馬路之北而是處有河亦須塡築河之北有地一方適當要道係該處鄉人之產也聞有人欲出善價以購之未識鄉人將戀戀於舊產耶抑貪重金而割沃壤耶 
[河中浮屍]  
　　○外虹橋河內前日有一無名男屍腰繋作裙自浦江汆來各船戶見之不敢打撈任其隨波逐流向西而去 
[查禁押店]  
　　○兩江督憲左侯相前曾行文各屬以各處小押店取利甚重剝削小民實爲地方之害如有此等押店着卽押閉等因關道憲邵觀察以租界小押店甲於他處而小竊之贓亦銷納其中因飭英法會審委員認眞查辦在案法會審委員翁太守於半月前着法包探於租界中之小押鋪逐戶傳諭限一月之外改爲大典法包探己逐戶知照前日又獲到小竊搜出質票數十紙並吊到贓物未有失主投領故昨晨租界各押舖夥符票投案欲領所吊之物共有九戶太守准其暫領將押票仍留捕房俟有人報失時查對明確再行吊贓給領太守又謂各舖云爾等店肆收押物件亦須問明來歴現在竊案甚多一旦破案吊到贓物則押本盡歸烏有矣至小押店前曾傳諭業巳半月轉瞬限滿則立予押閉當趕緊改爲大典切勿觀望云 
[飭傳地保]  
　　○前月二十五日本報載寓居郭家沙之崇明人某甲家被盜云云兹悉前日上海縣黎邑尊飭差傳到二十七保十一圖地保李鴻發研詰謂圖中旣有如是之案何得不報實屬藐玩據李鴻發禀稱圖中並無是案惟聞事在十二圖內該圖地保乃張孝思也黎邑尊卽着李鴻發寄語該圖地保張孝思投案陳明此可見邑尊之關心民瘼矣其如何禀覆再當續錄 
[嚴辦拆梢]  
　　○昨晨翁太守臨法捕房時據原告殷小弟訴稱在儀和棧內爲茶房去年有在長發棧之顧阿虎約我吃茶盖爲徐阿春之事故與同往詎昨日徐紏多人將我拉至烟舘稱去年之事尚墊用洋五元須由我找出盖因顧阿虎之事由我料理故也然我已用去烟資八九百文身畔無錢不得巳而脫衣質錢質票呈閱翁太守詰及除阿春稱在城中做玉器生意去年顧阿虎向別人拆梢洋兩元豈料被人反噬不能得手由殷小弟邀我出塲料理以致用去洋元自應向其索償祇須將馬褂贖還與我卽可了結翁太守謂自巳拆人之梢尚稱別人拆梢實属可惡着將徐阿春重責二百板以儆下次若再犯事更當嚴辦 
[索洋轇輎]  
　　○邑人蔣子香投上海縣署控稱前因阜隆洋行司帳人葛錦榮　我到該行之華安輪船執業我交葛押櫃洋五百元給有存洋合同係盛品山爲中詎我到輪船不多日船卽停輪故向索還押櫃之洋延約不歸特請究追黎邑尊準詞卽備文致英會審公廨請移提葛錦榮歸案陳太守查得葛錦榮現在永興洗衣公司爲此照會英領事令洋東將葛交案領事官以葛係洋商所用之人應照向章由公堂會訊太守隨函覆邑尊請令原告蔣子香投候傳集人証會訊昨據蔣子香投案申訴前因并將合同呈閱又稱合同上係葛列名簽字盛品山爲中人盛供爲中是實銀洋盡交與葛手葛供蔣子香屢投各衙門呈控王茂生圖賴其存洋從未控我今何以控我然我前收之押櫃洋早已料理明白其實係王茂生唆使蔣子香誣控我伏求明察王供前在葛名下帮辦曾有蔣子香莫子雲各存洋五百元爲華安翰船生意莫存之洋由我給還合同我己收回呈閱蔣存之洋應由葛還至蔣前次控我之故實綠蔣曾將合同抵押與我計洋三百五十元蔣欲將合同收回而致涉訟現巳料理明白合同交還蔣姓然此合同的係葛姓列名簽字者且葛於去年八月念七日曾付我致匯豐銀行銀六百兩我付與姚炳榮轉付與盈泰莊向匯豐銀行歸銀孰知竟是僞票旋卽歸還原根作爲廢紙可見葛非安分之人僞票之來歴尚可查究司副領事謂蔣所呈合同旣係葛姓列名簽字而葛稱早已料理明白有何証據可呈陳太守謂原被各執一詞情節殊屬支離當再覆訊核斷 
[英界公堂瑣案]  
　　○安徽和州人陳昌河同船戶濮流正禀稱於上年八月初一日雇濮船到鄉收租行至太陽河突爲夾板船名金林者所撞致船截爲兩叚立時沉沒淹斃三人一卽濮之胞兄宗之一係水手一係我之友人尚失舖盖衣服等件曾投蕪湖愛領事署及關道憲衙門控告領事官曾諭金林船旣碰華船理應賠償但尚關涉人命本領事未便擅斷着投上海英刑司衙門控告一面行文來滬等因爲此我等先投江海關道衙門蒙憲諭飭投呈憲案求爲伸寃陳太守閱禀之下飭候函致英刑司再行派差率同投案○暗捕稱平總巡捕頭令我訪拿天津先業人劉七燕三昨日劉竟拒捕幸各捕來助并獲燕三爲此一併送案劉燕二人同供並未犯事何以無端被拘且我等均有卷屬任滬陳太守飭將劉燕二人押候備文送縣核辦○華捕稱見一人頸穿鐵練并擊大石向各店舖索錢拘案請訊顧阿海供實山縣人曾在本境犯竊奉判鎖以大石聽我沿街乞食昨至虹口陳太守着該犯仍回本境不得再到滬上顧阿海叩謝掮石而去 
[春日游申園聽胡鐵香彈琴]  
　　○垂楊十里拖新綠蜃樓鮫案連雲矗芳郊雨過淨無塵香車人坐芙蓉褥中有園林夾道開箏琶聒耳終嫌俗申園十畝頗幽邃雲海茫茫供遠矚曲檻花濃蛺蝶迷平池水暖鴛鴦浴此閴大可滌塵囂琴棋誰復開新局尊前綠綺待知音胡君手奏梅花曲幽壑潜虬忽一鳴秋鴻平沙聲斷續彈來不覺淸風生幽情古意遙相觸聽者能移海上情煩襟我快淸泉沃簪裾况復集華夏冰壺滿座傾芳　陌上皆歌緩緩歸憑闌多少人如玉何當摹作畫圖看雅集千秋堪属目 
　　味馨室主人未是草 
[寒食雨夜柬胡夢棠上舍]  
　　○輕寒輕暖近淸明旅邸無聊濁酒傾薄醉新雷驚好夢狂風暗雨逼孤檠昨宵重晤資談屑今夕微冷偶寄情鳳泊鸞飄同作客輸君珂里蚤聽鶯　君舌耕滬上每旋　度歲中和節後乃返申江 
　　珠江拙閒　主杜鳳岐邠農甫初稿 
[慰喬二哥祥麟赴禮部試自蘇來滬小叙四日卽附輪北上別後却寄]  
　　○年來兄弟常離別客裹相逢話更多送喜燈花紅隔夜言情杯酒綠於波故鄉親友嗟零落浮世功名究若何有志觀光瞻　帝闕瓊林春暖正登科○楊柳春風放瞻梳叢山環翠認吾廬海天界闊容飛鶴輪火威雄起涸魚世澤傳家留健筆壯年射䇿挾奇書遙知三日波濤穩衣染緇塵上客車○讀書本不爲科名喜報泥金獨盼兄紹業簪纓綿舊閥慰親襁褓守寒檠　先伯海帆公諱慶瀾早世先伯母沈太宜人守節撫孤題　旌節孝　旣從文苑蜚聲早應許春闊得意鳴愧我依然棲海上有田如石筆徒耕○琴劍天涯閱歴身倚閭老母尚精神謀生自笑難藏拙酬世誰知忌率眞樓靜柝聲聽北郭牕移月影照東隣閒敲詩句排愁悶瓶插梅花占好春 
　　中和節後一日平江藜牀舊主初稿 
[題平湖梅君先生畫馬錄請諸大冷壇賜和勿吝珠玉]  
　　○索驥竟披圖精神肖也無畫中今賞識塞外昔馳驅霜雪拳毛勁風沙汗血枯似曾相識者千里我家駒 
　　曹文濬墀秋甫初稿 
[前題]  
　　○顧盼風雲色曾經百戰塲千金誰買得萬里此騰驤妙筆追曹霸奇才中九方披圖同擊節按索已茫茫 
　　王藎臣未定草 
[前題]  
　　○世固無龍　惟應入畫看精神騰素練汗血聚毫端氣敵邊風勁身當塞地寒將軍繪麟閣曾共破樓籣 
　　九峯朱紫卿未定草 
[李烈並歌　光緒庚辰七月初六日劉壽恒大令卒於綏來縣任越二日其副室李民飲金屑以殉]  
　　○七夕之前七夕後天容黯黯邊風 
 
 

Page 4

 
 
吼人間天上兩茫茫痛喪綏來吾老友吾友作令遺愛深綏來之民哭且走鵲橋斷後小星沉殉君更有李烈婦烈婦之性本天成夙感君恩意良厚桃根桃葉豈尋常一朝况失鸳鸯偶同室同穴誓生前此念此必誰忍负君家幸有大婦持小婦無兒誰與守何必留赘在人间何不地下奉箕帚潜飲金屑甘如飴豈爲流芳金石壽衙齋寂寂總帷寒素衣縞裳來稽首拜別親戚與賓朋更拜亡人之需　或疑迷亂心慟傷嗟不肯前咸袖手旋知矢志不可渝匍匐救之婦曰否是時天地爲動色鬼神白日窺戶牗大府采風上其事　帝命褒之永不朽嗟嗟邊地苦紅羊魑魅岡兩潜淵數或華或夷靡有常民鮮節義誰之咎鬚眉志趣當如斯况輝彤管到井臼烈婦之烈功何奇吾盡吾節免蒙垢何期邊氓感泣奔走來頑夫懦夫對之能無忸　　 
　　寄崑旅舍初稿 
[浙省撫轅抄]  
　　○二月二十二日補用運副祝良禀知運司委紹局鹽厘幫辦差叩謝　侯琫森禀知藩司委文案差銷謢院濟訟差　府經歴徐寶葐銷嘉局聯票差　○二十三日江南提督李松江來浙拜會　同知吳京培禀辭赴湖州催提匠糗差　調補錢塘縣程雲俶禀知藩司飭赴調任交缷仙居縣來省禀到叩謝　秦簧禀知藩司委管解京餉差 
[蘇省撫轅抄]  
　　○二月二十六日候補縣周相輔常昭海口厘局來並奉委會同常熟縣赴沙公幹　縣丞張名世禀知奉委赴華亭駐塘差卽辭赴工　○二十七日署蘇州城守中軍叅府劉光才湖南籍來本日辰刻回任接印　分發江蘇試用巡檢趙熙山西人禀到　家人來轅禀報江蘇候補通判夏曾傳於二月二十六日未時在蘇寓禪興寺橋公舘身故擇於二十七日酉時大殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京報第三百七十八號]  
[光緒九年二月二十三日京報全錄]  
　　宮門抄○諭旨七道錄前○發抄　旨一道○雲貴督岑　奏爲整頓廠務請　旨飭部核議立案摺○陝甘督譚　奏遴員接署道篆片○兩江督左　奏請　頒匾額摺○浙撫陳　奏特叅庸劣各員摺○廣西撫倪　奏擇尤保獎片○又　奏揀員署理知府片○又　奏請將記名提督留省差委片○二月二十三日內務府國子監侍衛處值日吏部引　見三十八名○醇王前往　西陵請　訓○載瀾由　東陵囘京請　安○掌儀司奏二十六日祭　奉先殿絪貝勒行禮○值年旗奏值年之大臣　派出肅王六額駙○召見軍機　醇王○發抄○林肇元奏銅仁令陳炳奎痰迷服毒自盡其妻繆氏殉節請旌奉　旨知道了繆氏着准其旌表該部知道餘依議欽此○○署雲貴總督巨岑毓英雲南巡撫臣杜瑞聯跪　奏爲整頓銅政事宜酌擬章程請　旨飭部核議立案恭摺仰祈　聖鑒事竊據藩司唐烱詳稱滇省承平之時額運京銅及各省採辦本省鼓鑄不下數百萬廠務之盛如此軍興後遂爾廢弛同治十三年奏請試辦無異創始歴年以來加本脚免抽課銅籌復經費體恤調劑不爲不至而每年凑運五十萬猶復拮据非必硐老山空其故略有數端一則砂丁招集不易從前大廠動輒十數萬人小廠亦不下數萬非獨本省窮民凡川湖兩粵力作功苦之人皆來此以求生活滇諺所谓丁由利集銅由丁出也自經兵燹加以疾疫戶口凋殁僅存十分之一而商賈不能流通田土又多荒蕪凡百生計艱難外省客民遂爾裹足砂丁旣少雖有美礦無憑攻採一則爐戶虧折太甚向例銅砂煎出每百斤徵課十斤耗銅四斤二兩餘鋼歸官收買乃法久弊生於是銅本則扣减平色留難守侯收銅則私製大秤重兌浮收加以看銅改煎種種需索每銅百斤爐戶獲價有僅得銀四五兩者不敷開銷勢必塡舊挪新日久積成巨欠而本省市價每百片值銀十餘兩鄰省二十餘兩小民趨利岡知犯法良善歇業狡黠走私而廠務日形棘手矣一則民間資本不厚向來辦廠見功涯速不能預期而分尖洩如置備器具修橋開路以及油米柴炭需費甚鉅從前賴外省富商挾資來滇開採百物流通民間生計藉以裕饒至於本省戶鮮殷實不過零星湊集朋充夥辦軍興後常年衣食率多不給更無餘資以謀廠利各廠爐戶既無實本以開新山又不忍舍舊時𥕢硐但陶荒洗燥藉領官項圖混目前而承辦之員大都見小欲速不謀久遠長此不過冀復額運恐竟無期一則地方官辦理弊多從前定章本有駐廠委員原以地方官事務煩多不能親駐廠中勢必假手親幕丁胥官商情隔徒滋弊竇自前署藩司倉景愉請改歸地方官辦理東川永北等處爐戶虧折拖欠日深不獨民間視爲畏途不肯與官交涉卽其餘有廠各屬地方官亦皆畏累郤顧率以硐老山空一禀搪塞此時若不改併更張勢必江河日下以後益無從整頓該司抵任以來凡遇官紳商賈稍知廠務卽向其諮訪利弊各令條陳並派員弁徧歴東昭永北各廠就詢熟悉廠務老民旣得悉受病之源因考求補救之法咸調銅非丁不出丁非利不集現在蜀患人多滇患人少宜先開辦附近川邊之東昭永北武定各廠以次及於曲靖楚雄順寍開化臨安庶便招集惟人情轉徒無常必使其謀生有資然後視爲樂土相率而至是宜復還運道俾商買流通口岸日開謀生路廣遠近窮民移家就合生聚滋多不但日前廠務有益而各屬田土亦可冀次第開墾此實事理相同有必然者至於裁革使費以絕弊端預借底本以示體恤寬予年限以資調劑別開新廠以圖久遠官商並辦以期合作得以順協人情鼓舞興作一年之間必有起色三年之後决著成効該司非確有杷握萬不敢遽議更張等情詳請具奏前宋臣覆查滇省銅務開辦已將十稔迭經督同各任藩司竭辦幾於寢食俱廢法經屢變而效尚難期推原其故求循法之人易求核實籌畫善於行法之人難兹該司視力旣堅體察亦均眞切所議各條經臣等逐加商度意見皆同立論巳具端倪辦理當收實效自未便稍拘更張之見致悮整頓之方謹將詳到章程五條另繕淸單恭呈　御覽並請　旨飭部核議立案以便遵行其餘一切事宜容飭司隨時體察情形再形酌議辦理除咨部查照外所有整頓廠務綠由謹合詞恭摺具陳伏乞　皇太后　皇上聖鑒訓示謹　奏軍機大臣奉　旨該部議奏單片併發欽此　○○譚鍾麟片　再甘凉道缺前委候補道葆鏞署理該道於十二月初一日行抵古浪縣因痰喘病發初二日卯時在寓病故據凉州府古浪縣知縣趙文偉禀報前來所有甘凉道缺自應另行委員接署臣查甘肅遇缺儘先題奏道雅爾佳納才識優長堪以委署除分別檄飭遵照外謹附片具陳伙乞　聖鑒謹　奏軍機大臣奉　旨知道了欽此　○○太子太保大學士兩江總督二等恪靖侯加一等輕車都尉臣左宗棠頭品頂戴江蘇巡撫臣衛榮光跪　奏爲　城隍神靈應昭著籨懇　天恩敕賜封號　頑給匾額以答　神貺而順輿情恭摺仰祈　聖鑒事竊儀徵縣　城隍神在前朝久著靈應自入我　朝未經請有　封號光緒三年夏早該縣飛蝗徧野民心惶惶該前縣虔爇瓣香不數日大雨時行飛蝗以次盡滅越二年夏苦雨秋又連陰該前縣復率衆祈禱雨暘無不旋至立應歲以有秋僉謂非　神之佑不及此光緒八年夏間江潮泛溢他邑成災儀邑獨否尤異者當七月中旬烈風雷雨連宵達旦其時圩田已岌岌難保民間同聲呼籲若有見聞卒能易危爲安江流順軌則尤其禦災捍思之較著者也據該縣紳士侯選訓導李允洵等禀經署儀徵縣知縣車運昇詳由江寍布政使粱肇煌等會詳請奏前來臣等查儀徵卽古眞州地爲南北往來要衝當宋前明時累經　氛　城隍神叩已疊著靈蹟保障斯土咸豐年間該縣復遭兵燹邑乘火失至今　國家懷柔百神羣食効順近年所蒙顯佑尤爲共見共聞查廟祀正神實能禦灾捍患有功德於民者例准题請　封號今儀徵縣　城隍神旣據該紳士等以肸蠁昭彰列詞籲請合無仰懇　天恩勅賜封號頒給匾額以答　神貺而順輿情謹合詞恭摺具陳伏乞　皇太后　皇上聖鑒訓示謹奏奉　旨已錄　○○浙江巡撫臣陳士杰跪　奏爲查明庸劣各員請　旨分別懲處以肅官常恭摺仰祈　聖鑒事竊維進賢所以勸善而退不肖亦所以懲官邪本年三月間經臣將不職各員劾叅奉　旨欽遵在案兹查有前署台州府同知候補同知李宮辦事粗率輿論不孚候補通判汪榖取巧營私岡知大義歸安縣知縣呂懋榮居心巧滑不顧大局象山縣知縣沈鍾瑞信任丁役遇事欺岡黃巖縣知縣馮健辦事怠忽聲名平常金華縣知縣黄紹謀性情疏懶公事廢弛署青田縣候補知縣劉維翰狡猾成性遇事遲延遂安縣知縣韓聞南聽斷欠明才具稍差候補知縣陳翰浮誕無稽兼有嗜好候補知縣朱樸語言狂妄操守亦差以上各員未便稍事姑容相應擄實特叅請　旨飭准將汪榖呂懋榮沈鍾瑞劉維翰陳翰朱樸六員革職李宮韓聞南二員以縣丞降補馮健黄紹謀二員文理尚優以教授改選用以整飭吏治仰副　朝廷澄敘官方之至意所遺廟安象山黄巖金華遂安各縣員缺浙江現有應補人員應請扣留外補除仍隨時察看遇有不職之員再行叅劾外所有特叅庸劣各員謹會同閩浙總督臣何璟恭摺具陳伏乞　皇太后　皇上聖鑒訓示謹　奏奉　旨巳錄　○○倪文蔚片　再臣於光緒八年七月十九日奏報剿平鬱林州属大竹根積匪老巢摺內聲請在事出力文武員弁可否開單獎叙欽奉　上諭准其擇尤保獎欽此當卽恭錄行知二品頂戴署桂平梧鬱道補用道凌彝銘提督銜補用總兵署潺州協副將董履高等欽遵在案臣查鬱林州属近於髮逆倡亂舊巢大竹根積匪吳十六等聚黨踞寨勢甚倡厥若非及早殲除實滋地方巨患當吳十六等旣平之後横貴來賓一帶頗憂旱荒不逞之徒蠢然思起經各該文武官紳聞信查辦立卽消散無踪胥賴大竹根之役尅期掃蕩足振　天威良民賴以安集該道鎭等旣蒙　恩獎所有出力文武員弁自應遵　旨一體叙保以勵將來茲據凌彝銘董履高等專案會詳到臣覆加查核剛減再四務期有勞必錄以鼓勵人才不使倖進可邀以重名器庶吏冶日臻上理伏莽冀得潜消藉以仰副　聖主綏疆信賞之至意謹繕具淸單仰懇　天恩俯准照獎實出　鴻施逾格此外應獎千把總外委各弁由臣咨部註册合併陳明謹會同署兩廣總督臣曾國荃廣西提督臣馮子材附片具陳伏乞　聖𥃆訓示謹　奏軍機天臣奉　旨該部議奏單併發欽此　○○倪文蔚片　再柳州府知府楊廷璵前因調派簾差所遺府篆由司飭委補用知府鄧輔綿暫行代理茲楊廷璵於簾差事竣委署桂林府知府所遺柳州府知府缺員應卽委員接署查該員鄧輔綿才識深穩堪以署理又署泗城府知府王藩在任病故所遺員缺查有保荐卽升龍州俸滿同知唐鳳翔熟悉邊情堪以署理據潘臬兩司會詳前來除分飭遵照外理合循例附片陳明伏乞　聖鑒謹奏軍機大臣奉　旨知道了欽此　○○倪文蔚片　再記名提督張樹動歴在淮軍帶勇隨同丁憂大學士署理北洋大臣李鴻章援則江浙閩豫直束各省髮捻諸逆迭著戰功荐保今職上年以事來粵調任撫臣慶裕接見時知其將略甚優派往提督黄桂蘭邊營帮辦一切所有攻克通隴岩各匪巢曁生擒逆潗陸之平諸役該提督皆身在行間備著動勞以未經奏請留營力辭獎叙臣頃調取來省訪以邊要戎機規畫精詳洵爲老成宿將可否　求　天恩准留廣西差遣委用仰候　俞旨遵行臣爲營務得人起見是否有當理合附片具陳伏乞　聖鑒訓示謹　奏軍機大臣奉　旨着照所請兵部知道欽此 
 
