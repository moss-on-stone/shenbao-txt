# 1895 - 88 - 4907882

 

Page 1

 
 
[新印直省闈墨出售] [  圖書集成局啓]  
　　本科各直省闈墨爲長沙李荔邨先生鑒定其中琳琅珠玉無美不臻風會所趨自見蒸蒸日上誠揣摩家之秘笈本局用新鉛字排印卽日出書紙墨精良校讐祥細足供海内文人賞鑒毎部碼洋一角八分諸君如欲先覩爲快請向本埠三馬路申報舘申昌書畫室及各處售報人購取可也 
[新印國朝駢體正宗○典搭新樣○皇朝直省綢面輿地圖○亞細亞横披出售] [  點石齋啓]  
　　國朝駢體正宗係南城曾賓谷先生選本得文一百七十二首凡四十三家鉅製鴻篇蒐羅殆盡得名人爲之圈點加以四明姚梅伯眉　洵足窺儷體之門徑而爲藝林中必不可少之書本齋今用潔白連史悉心校印分釘四本價洋一元二角又典搭新樣一書其中分門别類多係高華宏麗之文操觚家得此裨益良多毎部四本價洋三角又皇朝直省綢面輿地全圖久已風行海内今已重印告竣又亞細亞横披地圖裱成朱表者俱備價仍曩例望向上海棋盤街本分局申昌購取此佈 
[再接中國利弊宜變通治法爲善後議]  
　　一曰冗員之宜汰也古盛時設官分職各有專司所以國無曠官官無曠職自漢唐迄明雖官制迭更大抵官簡則權一倚畀重而勤愼自生官煩則事紛推諉多而因循日甚從古以來如出一轍乃官之數至今日而愈多官之弊亦至今日而愈甚就京官而論各衙門各設司員皆有定額其餘則爲額外夫額外之設所以備缺額也然但如額數已足敷補調而今之額外有數倍於額有十數倍於額有二三十倍於額以致數月不得一差終身不得一缺卽勤愼者日日趨衙而一無所事而怠惰者閉戸不出理亂無聞國多一無職之曠官猶家多一無業之子弟非有捐而無益者哉若外省則更有甚於此者軍旅之事疆吏任之而又設軍需局府庫之事藩司任之而又設籌餉牙釐等局刑名之事臬司任之而又設清訟局鹽筴之事運司任之而又設綱鹽局若云局之所以設原以佐各衙門之不及則一總辦足矣而會辦焉帮辦焉提調焉且會辦帮辦之不止一人也總理者如此分任者可知矣試問爲國家辦事計乎抑爲安插曠官計乎其弊由於繁文之爲重以致責任之不專試减一分繁文則省數員曠官自不難漸漸删汰併官省職而事事皆求實濟矣一曰捐例之宜停也欲汰冗員須停捐例國家經費支絀開捐例以濟目前本一時權宜之計非長治久安之策也夫人之納粟求名者豈眞有懷才欲試之心報効朝廷之念其初富紳大賈僅爲顯榮之計尚無大害久之求名之念迫而爲謀利之心卒之名利兩得滿載而歸於是求官之人愈多求利之心愈固不特懷資者冀得什百千萬之利卽貧無所賴者亦且羅雀掘鼠以爲孤注之一擲國方捐官之利以濟民官卽攘民之財以蠧國是不啻收其本而償以息也且償以什百倍蓰而靡有底止償以十年數十年而若無窮期中飽之局固結日深國計之促若不係乎此而未始不係乎此也現在各省人員日形擁擠大吏乏疏通之術屬僚多觖望之心如將捐例永久停止則仕途可以清流品可以正且無此終南捷徑之途則人皆各奮其才各安其業亦何致以捐官爲謀生之退步以做官爲起家之利藪哉雖捐班之中非無出色之員然捐之時以資爲憑斷不能以人爲憑者也不以人爲憑而欲於捐班中求人才不亦戞戞乎難哉一曰廉俸之宜厚也漢宣帝詔曰吏不廉平則治道衰今小吏皆勤事而俸祿薄欲其毋侵漁百姓難矣宋太祖曰吏員冗多難以求其治俸祿鮮薄未可責以廉與其冗員而重費不若省官而益俸指哉斯言欲懲吏之貪而去貪之道不外是矣今之廉俸自大吏以迄佐貳或萬金或數千金數百金數十金不等以官制之懸殊誠不能不分高下然高下太甚遂不能無不均之慮夫人孰不欲富貴卽一微末之員豈無父母妻子之養冠婚喪祭之用慶恤饋向之施而區區廉俸所入其能足於用乎旣牽於私室之憂安能專公家之慮而欲求勤於公事廉於地方者自百不得一矣國家任事親民之官州縣爲最州縣廉俸數百金至千金爲率而酬應之繁衙門之費奚止數倍於廉俸而爲州縣者或數千或數萬或數十萬必滿載而歸試問此數千數萬之資其爲廉俸所得乎抑非廉俸所得乎固不待智者而知者矣當今之時處今之勢若專恃廉俸不特奢侈貪墨者萬不敷用卽勤儉清廉之員亦必左支右絀者矣且大吏之用未必優於州縣州縣之用未必省於大吏故擬大吏之廉俸不能再减而州縣以下之廉俸不能不增必使足於日用而後裁其陋規平其耗羡凡地方出息皆實徵實解國家多費數百萬廉俸卽爲小民留數千萬脂膏一轉移問吏治清而國脉培矣國脉培而國庫充矣榖祿平而天下猶不治者未之有也 
[諭旨恭錄]  
　　二月廿七日奉旨胡孚宸華輝李葆實胡景桂彭述宋伯魯王廷相周承光韓培森劉學謙李盛鐸秦夔揚曾宗彦鴻甲張元奇高熙喆周樓樹模余誠格俱著記名以御史用欽此○廿八日奉上諭巡視北城御史齊蘭等奏遵保獲盜出力官紳分别開單呈覽各一摺著吏部議奏單二件併發欽此同日奉上諭巡視北城御史齊蘭等奏五城借揀差委人員請飭部詳定揀補章程一摺著吏部議奏另片奏查明獲盜出力紳士樊寶青報捐縣丞職銜底案請仍照原保給奬等語著照所請該部知道欽此 
[本館接奏電音]  
　　昨日清晨京師飛電傅來硃筆五道敬謹譯登○三月初六日奉硃筆遣徐桐爲正考官啓秀李文田唐景崇爲副考官欽此同日奉硃筆這同考官著惲毓鼎楊晨余誠格周克寛寶豐韓堂森陳曾佑傅嘉瑞于齊慶王氏文彭述周樹模吳蔭培劉玉珂彭青黎陳榮昌鍾廣許晉祁去欽此同日奉硃筆這内簾監試著桂年王會英去内塲監試著文郁溥松敬祐聨錦吳光奎宋承庠胡蕙馨劉桂文去欽此同日奉硃律這塲内督理稽察著左翼副都統崇年右翼副都統澧深去欽此同日奉硃筆這收掌試卷等所官著培元翰屏劉華蘇玉霖楊祖蘭江逢辰王清穆朱祥暉羅厚焜吳庚吉蔡丁燮沈寶朱琛吉宜右靳學禮孟廣横孫文翰郭書堂王者馨許象明汪文銜李振甲李寅齡文明去欽此 
[慈駕還宫]  
　　京中傅述皇太后懿駕將還慈寗宫不復駐蹕南海所有南北海一應值班人員兵丁概行裁撤 
[述停戰議細情形]  
　　三月初五日晚廣島發來電報備述停戰細情據言李傅相至倭議和當初次開議時卽請倭國議和大臣首相伊藤外務大臣陸奥先行停戰伊藤陸奥二氏亦以爲然惟山海關唐沽天津等處須歸倭兵駐守山海關至天津鐵路須歸倭人管理所有扼要砲臺及軍裝亦歸倭人管理所需日用之費由華人供給李傅相告以如此辦理似太偏枯請稍相讓伊藤陸奥二氏不允傅相謂如此惟有且戰且議和耳至第三次議和時傅相命駕回轅行至中途卽被小山放鎗擊傷倭主聞之告知議和之伊藤陸奥二氏謂前語不必提因小山放鎗之事出於意外卽應 
 
 

Page 2

 
 
停戰以示斡旋所議停戰草約開列如左　一停戰三禮拜自立約之日起至三月廿六日正午爲止　一奉天直隷山東三省在此期内停戰　一停戰三禮拜之内兩國皆不准添兵惟現有之兵可由此處調至彼處至糧餉軍裝亦可增添如或添兵兩國皆可互相捕拿亦可照舊稽查商輪一如停戰期滿和議仍不允洽惟有仍出於戰　草約旣立兩國議和大臣皆已允諾遂於三月初五日簽押傅相派公子經芳至倭國議和大臣處看視簽押倭相派伊藤山奥至中國議和大臣處看視簽押至草約中並未言及之各地則不在停戰之列 
[凶犯定罪]  
　　初六日横濵來電云李傅相傷勢漸痊在一室中可以行動其鎗擊傅相之小山現已擬定罪名永遠監禁兼作苦工 
[電訊起居]  
　　三月初二日天津西人因傅相受傷電致馬關問候起居初三日傅相覆電備致謝忱並言傷處雖痛然鎗子不便取出因奏刀時甚爲危險也日來已漸就痊愈臥於榻上尙能視事龍馬精神海鶴姿可爲傅相誦矣 
[譯倭電述澎湖失守事]  
　　初六日横濵接水師提督伊東祐亨電報云二月廿八日攻澎湖之媽宫得之甚易廿九日得燕宫獲大砲九尊小砲多尊及鎗械等件華兵死三十人被擄六十人倭兵傷十七人後又將漁翁島等處佔奪由是澎湖全境盡爲倭奴所據以上情形係倭將所述雖不免語涉夸張然澎湖之不守則已鑄成大錯海氛甚惡有防邊之貴者不可不务籌捍禦也 
[逆蹟記四]  
　　前報兩紀倭國僞天皇命小松宫彰仁僞親王總督侵犯我朝之水陸各軍兹悉該僞親王定於倭歴四月二日卽我華本月初八日就道先期檄調僞叅謀長川上氏僞海軍少將山本氏僞海軍少佐伊集院氏僞野戰衛生長官石黑氏僞野戰監督長官野田氏僞陸軍少佐渡邊氏隨行似此元惡巨憝結隊成羣不知我堂堂上將將何以禦之○僞天皇托病返西京扈從者爲僞陸軍大臣山縣有朋僞海軍大臣西鄉從道僞大藏大臣松方正義僞宫内大臣土方久元意者我李傅相被刺後旣將兇手小山氏懲辦恐無賴壯士有揭竿犯上之謀故率羣不逞之徒暫避至舊時巢穴乎○倭京日日新聞云副島伯爵曾言中國人咸望他日有一大英雄起而復伊斯言也深中中國人之肺腑又云征清之事實爲朝鮮而起不料竟得藉手以擴張疆土此以見日本之大有雄略遠謀也又云中國以和議難成益復備戰此亦惟虚行故事耳以余觀之中國之望議和直似渴者之求水又云目下中國情形幾如懶漢之熟眠不醒今得我攬破其夢直是一興起之絶好機緣中國不乏卓識之士當亦感謝我盛情也嘻此種胡言直無異雞鳴犬吠而竟忝然筆諸報牘自矜料事之明井底之蛙豈值一笑○倭歴三月二十日倭國衆議院代議士直原守次郎及伴直之助宣言中日議和時須將海關稅則重行訂定其意蓋欲使中國允准倭貨之裝運來華者酌量蠲免厘稅也嘻亦知中國果能允准否耶卽使中國勉强允准亦知泰西各國肯讓倭奴之獨擅利權否耶○國民新聞云大平山之戰我日軍最爲困苦其時雪深没脛寸步難移而司令官迫之使行致各兵士不能自主及兩軍相見華人連發小銃彈丸如密雨如飛霰如豆之在釜中爆炸日軍無從躱避以致血肉紛飛及事後考之始知華人所用皆德國精巧洋槍實以新製之無烟火藥故能猛烈衝突一往無前也按大平山在盛京藍旗廠之東相離三千米突與營口及蓋平相通○倭字報云犯官衛汝貴之被逮也暗獻巨金賄通官吏如能遲死一日卽納銀錢一千八百圓後奉旨斬監候之犯官龔照嶼拿問入京則日出賣命銀九百兩蓋以衛龔二犯官皆籍隷安徽合肥縣平日侵吞公欵尅扣軍糧各有家資二百萬金故能輸欵以暫行貸死也夫刑賞之權操之自上衛龔旣罪無可逭豈能以賄免刑該報所言眞齊東野語耳烏足登大雅之堂哉譯之以見倭奴之謬妄 
[墨括違言]  
　　昨日有友自美都華盛頓遠貽雙鯉云墨西哥國與括地馬拉國積有違言去年已欲調兵征伐今更憤憤不平然刻下尚未宣戰也美國與有同洲之誼不知能從中排難解紛否 
[帝京日紀]  
　　某甲直隷人向在京師學習手藝已滿三年甲師令甲歸家省視老親臨行時贈甲十二金爲高堂菽水資甲於二月中旬出京獨行踽踽至京南九十里余家法地界有惡人某乙欺其年幼勢孤四顧無人奪其行李並攫十二金而去甲自料不敵泣於路側旋有鄉人某丙負擔拾糞見甲泣詰之甲以情訴而乙去猶未遠遂指示其人丙頗肝膽偕甲同追之見乙竄入余家法街市丙促甲速追及入街卽大呼曰前行者惡人也奪我財物市人聞而共忿集衆圍乙乙見事急取袖中洋搶向衆施放衆仍不散而甲丙已追至衆見其搶響而無傷知其不裝藥乃共縛乙送至官署問罪而甲金居然璧返矣○去歲京師東南水災特甚故目下四鄉窮黎來京就食者較常年增至數倍各粥廠春賑人數過多强者一人可領兩三處之粥弱者擁擠不得入廠枵腹而回仰天號泣前門迤東城垣以下有貧民搭盖席棚藉資撫兒女往往一棚數口同臥牛衣二月中忽一棚中一家大小六口夤夜自經而斃饑寒追人求生不得慘矣哉 
[松試再志]  
　　江蘇學憲龍大宗師　初六日考　　屬七縣文童經古題目　　古學所忠至相如家問其妻受書賦以其遺札書言封禪事爲韵采蘭賦不限韵賦得一簾香雪曉風寒得香字經解文王世子九齡解王制三田解豳土曉寒解王三世說 
[籌餉開捐]  
　　京友信云刻經戸部議定開十成捐其班次壓過從前大八成又擬開常捐文官自道府以下武職自叅遊以下照從前减成辦法以期踴躍現咨吏兵二部查核舊章會同辦事理俟二部查核清楚卽通飭各直省遵照辦理 
[裁撤海署]  
　　京師訪事人云京師海軍衙門奉旨撤去該衙堂司各官及書手差弁一律裁撤其海軍出入欸項歸戸部經理 
[帶隊赴津]  
　　董軍門福祥所帶甘軍二十五營刻留七營駐札河西務歸伊帥凌阿統帶其餘十八營由軍門統帶近已飭赴天津將來歸何處駐防抑飭赴前敵當俟謁見王制軍劉欽憲後便見見分曉 
[邗乘]  
　　揚州訪事人云正任通州分司項書巢分轉晉蕃於客冬奉部調取引見今正南回淮上適張香帥拜總制兩江之命秉節蒞金陵札令暫緩履新先赴通州海門勸辦紳富捐輸以濟軍餉分轉令流眷仍居分司署内然後襥被從公至正月下旬太夫人玉體違和分轉聞之星夜遄回醫治無奈太夫人年逾八秩氣血久衰參术無靈竟於二月初一日丑時仙逝分轉哀號擗踊飭丁禀報丁艱一面料理經手未完事宜擇定三月十九日開靈設奠○前報紀揚州大準提菴東首倒斃無名男子甘泉縣騐係服毒自盡云云兹悉死者姓王其父王甲向在城内課生當邑宰詣騐時曾自行投案邇日屍親俱聞訃而至羣赴縣署籲乞伸寃邑宰提甲訊問甲供稱小的之子年二十三歲在馬神廟前某乙所開整容店當鑷工邑宰立飭提乙至案突問之曰王究在何處與何人飲酒以致一醉一醒乎乙供稱王雖曾在小的店中爲夥然已於十數日前辭歇分手後從未來店飲酒與否小的實不知情研訊再三執定是說邑宰遂退堂飭將乙等還押復派親信人至準提菴一帶密訪不知果於何日讞成也 
[北通州紀事]  
　　張家灣駐防兵勇共三十餘營終日演習鎗砲陣法有幼童因搶拾槍子誤傷肚腹偃臥在地雖經傷科醫治奈槍子不能取出恐難保全性命也○各路兵勇安營駐紥均在離城十里以外城内又有圑防　勇畫則操練夜則巡更土匪不敢滋事故城内居民安堵如常從無驚皇遷徙之事○入正以來雨雪連綿二月十七十八等日又得大雪積至六七寸西北山尤甚有厚至二尺者天氣驟寒河冰凝結近日雖放晴光然張家灣下有二十餘里冰凍如故大約運河通行總在月杪矣○新疆新到馬隊練軍二營進北門出南門暫寓客棧次日起程赴津○河路不通糧米缺少東街平糶米局率多停市雜糧市價日見昻貴惟望早日開關糧價或可跌落耳○今年山東粟米到壩共有十帮刻因 
 
 

Page 3

 
 
山東軍務吃緊有截留前三帮粟米以充兵食之說未識果否 
[毋庸調署]  
　　聞昨日兩江總督張香帥電知江海關道劉觀察以上海縣黄愛棠大令籌辦息借不無微勞應留任上海毋庸調署南匯所遺南匯縣缺另委妥員接署等因觀察接電後當後當卽飭知大令矣 
[上海縣署瑣案]  
　　前日趙何氏訴稱弟趙阿榮等因析産起釁致被毆傷晩間翁明府升堂提訊氏訴稱小婦人家在虹口丈夫趙泉泉耕田爲業昆季二人光緒八年經中表周富春及友人尤大高殷蘭平介紹與阿榮析産請立分據兩相允洽邇者阿榮日漸窘迫度日艱難丈夫勤儉操家稍稍寛裕阿榮遂疑析産時丈夫私藏産業因與殷串仝欲食前言先將田單一紙騙去繼又强取棉花售於江灣鎭得洋銀五十圓適丈夫患病在牀小婦人與之爭論索還田單及棉花價爲丈夫醫藥之資阿榮竟糾同族趙谷卿等將小婦人毆傷明府飭仵作察騐報稱眼角足踝等處皆有傷痕明府諭令回去自行醫治聽候傳集案中人質訊又諭以爾夫若果病痊亦應投案候質○黄大令訪聞邇有已革汛捕魏德卽大阿連等在迤北鄉僻處開塲聚賭抽頭漁利爰飭差役薛貴前往密拿旋經拘獲大阿連及已革地保張潤之得賄庇賭之二十七保十一圖地保周文邦解請訊辦大令飭暫行看管聽候訊懲○王洪義控張裕坤積欠洋銀前晚黄大令倩翁明府提訊王訴稱小的係金陵人以玉器爲業與張時有銀錢來往結欠洋銀六十九圓求爲追繳張供稱小的無錫縣人亦係玉工與王往來甚鉅出過利銀不少現祗結欠尾找洋銀六十九圓許以稍遲還楚王竟不依明府謂王曰平日旣有巨欵往來所欠區區何必涉訟王稱張尙占奪小的生意實出情理之外張稱刻下小的無力措歸明府諭令赶緊措還三十圓了事隨飭交的實人保去 
[英界晚堂案]  
　　蘇州人方錫春將妻汪氏改名李文卿托無賴劉阿二爲中荐與趙杏生之妻陸氏所開花烟舘内作買笑生涯嗣因方串　流氓蔡云初殷錦山卽塌鼻樑錦山等霸賴帶擋洋三十元經趙龜及陸氏將方扭控宋通刺庭訊之下以供詞各執判將趙交差管押着陸氏限交李文卿到案再核已登前報前日下午經陸氏將李文卿扭案通刺旋于晚堂升座趙陸氏供小婦人家在金匱縣寓居治下有年丈夫杏生向以傭工糊口正月二十三日由素識之劉阿二說荐方妻汪氏卽李文卿轉租餘屋半間以作香巢並令氏毎日跟隨出外拉客當被借去洋銀三十元作爲帶擋立有契劵詎未及匝月方卽串同無賴蔡云初出頭霸賴爲此情急告知丈夫將方扭訴案下今奉復訊尙乞開恩趙龜頭龜腦蹣跚上堂供稱此事實係妻子所爲小的先不知情直至向索帶擋洋銀無着始告知小的方汪氏卽李文卿供小婦人年三十二歲係蘇州吳縣木瀆鎭人父親汪少坡母親徐氏均已逝世多年小婦人於二十歲時嫁方爲室已將十載邇因丈夫失業無聊於去冬將氏挈之來滬至今正因衣食不繼丈夫欲回籍措資因乏歴川不得已托劉阿二爲中向趙杏生立據借洋三十元當時祗收現洋十五元並經丈夫將氏寄與趙杏生家住宿通刺謂汪氏曰此欵如係借項爾等應須歸還若是帶擋本委决不斷追爾須從實供明實係帶擋方供小的係生意中人此次實因落拓在此不得已出此下策務求大老爺格外矜全通刺以查訊此案兩造均屬無恥已極判趙杏生方錫春各重笞一百板具結改過斥釋趙陸氏方汪氏各掌頰一百下仍交官媒候備文秎别遞解回籍請地方官交保管朿不得復來滬上案遂結○前報載蘇婦華顧氏喊控其翁華阿妹屢令賣娼求恩超拔由值日差禀明宋通刺飭交官媒候訊旋據華阿妹自行投案候質通刺於晚堂研訊華供小的係蘇州長洲縣人妻子棄世有年遺下子女各一兒子曾娶顧氏爲室不幸夭亡寡媳不守婦道曾於去年夏間被無賴董春生及楊明春生等引誘逃遁小的曾將董等扭控長洲縣署縣憲大老爺正提究間旋由董等托人向小的擔保限三日内卽將寡媳交還以致小的投案求銷詎董等見小的求銷後竟逍遥事外今者小的在籍聞寡媳在申賣娼爲此買舟來滬不料寡媳先有所聞知小的卽日來滬反敢先發制人誣控案下今奉提訊爲此投案禀明顧氏供丈夫於前年棄世翁於上年六月間因事涉訟長洲縣嗣因需費將氏挈來滬上托人抵押在六馬路徐愛林花烟間内得洋四十五元迨至十月由氏母備洋二十二元代爲贖出尙欠二十三元迄未歸還曾經母親將氏薦至薈香里某姓家傭工今已歇出不料翁日前又來仍欲逼氏賣娼爲此情急投案求請超豁通刺以供詞各執著將顧氏仍交官媒候復訊核奪華阿妹遵諭而退 
[英界公堂瑣案]  
　　四百四十號華捕拘解馬阿萬至案禀稱昨日小的見馬阿萬等多人在棋盤街胡鬧上前喝阻卽致扭毆號衣亦致扯破並失去號呌一個銅表一隻銀練一條幸有他捕聞聲而至當將馬拘入捕房餘黨亦紛紛逃逸今特解案請究馬供廣東人昨因與友飲酒過醉在棋盤街行走一時糊塗致與巡捕爭執通刺商之薩副領事以馬不應與捕爲難以致扯破號衣失去號呌銅表銀練等物判馬賠還洋十圓斥釋○包探竇如海禀稱英公館用人顧金甫竊取洋人宦之油漆三聽托陳阿鄉帶至别處藏匿經小的拘獲人贓送究通刺略詰情由判將人贓一併送交英公館自行辦理○包探張阿根禀稱粤人趙華登竊取嚴阿壽等七家絨毯等物經小的拘獲人贓送究嚴等紛紛投案請領失贓趙華登供粤東人通刺判交捕房管押一個月期滿遞回原籍○包探張阿五禀稱周和尙陳金水前因虹口失火伊等報失物件迄未查獲不料伊等曾將他人失物藏匿在家不肯交出今由小的查獲據周等言張阿金當時亦曾帮同搬物但小的查詢張並不與聞而周和尙則懲辦過四五次遞解一次今特一併解案請究張阿金供寍波人雖與伊等認識惟與此事並不干涉實被誣指周和尙陳金水一味求恩通刺以周陳乘災匿物殊堪痛恨將周和尙仍行遞解陳金水枷號五天張阿金無干省釋○張包探又解張綸香曹桂生至案禀稱伊等擅將朱德豐寄存之鋪蓋質錢使用報捕後經小的拘解請訊朱德豐投案申訴前情張曹同供與朱合開小烟館日前適因捕房來收捐無錢以應不得已暫假朱物質錢付捐今已備本贖還通刺以兩造旣已自行理楚判令張曹各具切結存查○包探江阿三禀稱張阿清被劉法勝毆傷後又將劉友王阿林毆傷逃逸今由小的拘獲送究通刺略加研詰判將張阿清劉法勝各交捕房管押十天○包探顧阿六禀稱陳雲和竊取東洋婦人金約指一枚報捕後經小的在陳身畔搜出原贓送究東洋婦人投案請領贓物陳雲和供認行竊惟求恩典通刺判將陳雲和管押十天贓還失主○松江人沈榮仙屢次犯竊懲辦昨日由捕房釋出又摸取張阿慶身畔之洋銀兩元當經包探顧阿六拘獲送究原告因事未到沈榮仙供稱因原籍並無家族所學剃頭亦未成就無可依棲不得已而學爲扒竊以資餬口如蒙恩宥决不再犯通刺判令管押一月再核○積竊王阿二昨在浦新元所開紙店撬門圖竊當被浦新元知覺拘送捕房昨晨由包探孔阿才解送公堂請爲研究浦新元投案申訴前情並稱門亦被伊撬壞現在惟請將王阿二懲辦王阿二供寍波人實因流落滬江無資餬口所致通刺判將王阿二笞責一百板○四百三十四號華捕拘解陸阿元至案廪陸竊取耶松船廠生鐵一境經小的拘獲人贓送究通刺略問情由判令枷號五天 
[法捕房瑣事]  
　　中和棧接客夥王花庭其子名坤山在武寗輪船竊取搭客衣包一個爲法包探拘獲人贓解經葛同轉訊供押候責懲傳其父到案具領昨包探禀稱奉諭至該棧稱王現往漢口同轉命提坤山到案照原斷掌頰一百下飭探送至中和棧交棧主收領○湖南人彭友臣在吉祥街口攫取摇杉板人所拾金戒一枚當被其人扭送捕房解經葛同轉訊供押候責懲昨命提案以原告不到無從質証著掌頰八十下卽予釋出○泰山堂藥店主唐熙齋卽備生控妻母陳嚴氏捲逃悔婚一案迭經葛同轉研訊著邀到原媒復訊嗣據唐父洪光同經勸之周金聲投案訴稱業已講和兩造各願退婚均有憑據求銷同轉以婚姻之事不能草率著各率子女來案候訊昨日唐洪光偕子熙齋陳嚴氏偕其女唐陳氏投案各呈筆據同轉先問唐陳氏因何不願相從陳氏供稱母家所備衣飾盡被付質又問唐洪光因何縱令兒子爲此不端之事著將唐 
 
 

Page 4

 
 
熙齋押候具結陳嚴氏亦著具到收領切結呈案備查○林徐氏控弟婦徐陳氏不守婦道私將家資運出等情經葛同轉迭次研訊並著將林徐氏禁押捕房待徐徐氏安葬完畢令其夫林步青到案具結昨徐陳氏偕汪胡氏投案禀稱上月廿五日至佘山所有棺木三具業已一律安葬界石亦已竪立鄉人並無異言同轉問徐陳氏曰爾意如何供稱願入清節堂守節同轉謂清節堂不能任爾出入爾先立定主意方可供稱情願守節汪胡氏又禀徐陳氏之翁棺木在南京因訛言四起必須安葬待諸事料理畢方能入堂同轉諭汪胡氏將經手各項繕寫清單呈案待徐陳氏之子長成承受旋據朱王氏投保朱阿二同轉著具結不准再有後言又據林徐氏投保其媳林徐氏同轉亦著具結以後不准再與徐陳氏滋擾倘敢違犯惟爾子林步青是問著具切結並覓的實保人方准保釋○通順永義昶全益各信局控藍阿四挖開大土實以料子一案迭經葛同轉研訊具限交保出外料理迄今限期已逾原告蔣雨泉等投案呈禀聲稱奉諭妥爲設法小的等情願吃虧毎只作洋十三元另遣船頭目帖洋五元尙有毎只八元計二百七十二元求恩追繳到案以便具領旋據藍范氏偕保人王桂齋投案王供在小東門外開小雲仙烟館願保洋五十元同轉命提藍阿四到案謂爾一味挺押如何了案藍供求寛限一月交保出外料理同轉以藍阿四有意抗違法無可貸着從重掌頰一百下還押限十日内將洋二百七十二元如數交案延干追比又諭王桂齋將願保洋五十元先生繳案藍范氏斥退○楊樹林在吳淞竊取珠皮馬褂烟槍水烟袋等物至滬爲法包探拘獲人贓解經同轉訊押責比旋據失主魯東侯函稱現赴松江考試俟回來領贓昨由吳淞河鹽德差役楊金海瞿銀海待河鹽廳移文請將楊樹林帶回以便研訊同轉着失主自行投案認領楊交該差帶去以便嚴究 
[廉泉廣霈]  
　　本館昨接梁溪閱報人函云頃閱貴報知爲紅十字會西醫代募營口等處醫藥經費聞之不勝欽敬兹特勉力捐助醫藥經費洋三十元止明知杯水車薪無濟於事然集腋總可成裘苟得閱報者慨解腰纒何患經費之時虞支絀哉捧誦之餘具見大善士能以廣長舌運慈悲心倘閱報者皆能如是則醫藥之資自不難源源接濟仁人之言其利漙哉又承屠齊賢堂交永和局寄到洋銀十五元此誠好行其德者鋒鏑餘生有不歡欣鼓舞者哉旣掣收條復綴數言以誌勿忘 
[功勝浮屠]  
　　頃接寶應恊賑公所經募三百廿二戸合助賑錢六十七千一百七十五文孫杲穰助賑二十元百川通號交來從善堂大善士助北洋傷兵醫費洋二百元又三多堂大善士助本堂醫藥捐春季洋十八元先後祗領荷蒙仁人俯念災黎垂憐義勇哀矜貧病或集義腋或解仁囊勝造七級浮屠敬頌千聲菩蕯謹登報牘以告來者[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
專治小兒急驚風傷風咳嗽哮喘夜啼吐乳啼哭無涙寒熱往來瘧疾痢疾掃撮口臍風與及一切疑難之雜症書所未載醫所未讀萬病一切異症皆能治之每丸洋一角分設上海河南路三馬路口 
 
 

Page 8

 
 
   
 
 

Page 9

 
 
[銀蚨飛去]  
　　本月初五晚本邑楊樹浦第十三號門牌軋花廠帳房中失去小洋銀二千餘枚鷹銀數十枚司事者急禀知提調葛同轉前日午後同轉帶同會捕局線勇嚴頌眉至廠並咨照楊樹浦捕房五號副捕頭將廠中各司事及工作人等共二百餘名一一搜查並無形跡報時鐘將鳴六下捕頭欲將支更夫帶回究問同轉笑謂此則不必遂命駕而回 
[白刃相加]  
　　前晚吕宋人督禮斐行至武昌路不知緣何與同國人某甲互毆甲突出利刃戳之適中督禮斐之肓痛極倒地甲知已釀成巨禍飛步奔逃旋經人將督禮斐送至公濟病院求治並報知吕宋捕投西愛拿聞甲係樂工想不難查獲也 
[仁風遠播]  
　　倭人肇釁以來我軍戰士閒有罹於鋒鏑者迭承好善之人出資以充醫藥感何可言龔澍森善士爲令郎璜患肝胃氣滯等症求速愈洋一百元楊清德堂爲家主子建老人腰足臁瘡求免疼痛平安洋一百元漢皋舊吏一百元常州朱繼山善士減烟資移助并代募五十元浙湖無名氏規元二十兩漢口大成無名氏十元吳縣怡如草堂主人求令郎病愈十元又還前愿五元延青舘主十元王粹記十元無名氏十元周浦集善居八元無名氏七元又小洋二十七角求姑丈病愈五元蘇省陸幹臣仁丈善書資移助五元宏義等十戸合洋五元餘姚陸沈氏求闔家平安四元杭省徐棣華善士四元章練塘同春典程承源善士三元嚴沈氏祈平安多福二元蘇城蟻粒齋二元不留名爲病求速愈二元通州隠名氏仁和陳蓉記陳再耕善士三戸各一元楊郭氏銅洋三十元無名氏銅洋二十元震昌鐵行無名氏二戸各銅洋七元委充營口烟臺等處醫院經費俾隊列貔貅陣排鵝鸛整軍經武一往直前彼小醜雖形狡獪不旋踵而褫其魄矣上海北市絲業會館籌賑公所施善昌謹誌 
啓者本號自運上洋川土發客原箱零拆皆可價比大市格外公道以廣招徠如蒙賜顧請示五馬路　益内和　便是 
 
 

Page 10

 
 
   
 
 

Page 11

 
 
[光緒二十一年二月二十七日京報全錄]  
　　宫門抄○諭旨三道錄前○粤督李奏革辦營弁并懲處營官摺○將軍定奏揀補佐領並遞遺各缺摺陜撫鹿奏藩司因病出缺請旨簡放片○御史蔣奏瀝陳愚悃摺○晉撫張奏報交卸撫篆遵旨入覲摺○將軍增奏撥給依克唐阿軍營馬隊均已出境摺○又奏叅領仍留呼蘭襄辦旂務片○又奏測量疆域事宜請飭會典館議覆遵行片○二月二十七日工部鴻臚寺正藍旗值日無引見○崇光因伊子世續謝授武備院卿恩○溥題謝授鴻臚寺卿恩○李端棻樊恭煦徐致靖德魁尙阿各請假十日○熙敬假滿請安○延秀增潤各續假十日○侍衛處奏派保和殿監試之大臣派出頭班瀅貝勒奕功博公都林阿車林巴而二班澍貝勒明安崇蘭伊立布果勒後阿○工部奏派承修東西陵工程派出溥善汪鳴鑾○召見軍機世續○○太子少保頭品頂戴兩廣總督臣李瀚章跪奏爲營弁違抗運令毆斃勇丁事發濳逃請旨革職拿辦並將約束不嚴疏脫兇犯之營官一併懲處恭摺具陳仰祈聖鑒事竊照廣東因籌備海防添募營勇統領葵字等營瓊州鎭總兵楊安典以安徽喐北一帶多有曾經戰陣之舊部堪以募用派委儘先守備宋葦飛携帶餉銀前往招募並派壽春鎭標降補千總王連貴幫同辦理有儘先千總孫克璜與其胞兄孫效賢投入王連貴營回到韶州王連貴因孫克璜等爭踞坐船派勇王得勝前往驅逐致被毆傷身死據勇丁郭添章呈報曲江縣知縣劉秉奎照例相騐電知統領楊安典核辦該統領因新勇衆多恐王連貴等辦理不善電催帶隊押犯速行來省迨到省點騐後訊據孫效賢供稱係安徽合肥縣人同胞弟孫克璜先投王營繼投宋營旋又復歸王營効力營官王連貴惡其反覆不給船隻伊遂同弟獨佔一船經王連貴查知派勇丁王得勝前來驅逐伊弟孫克璜用木篙毆傷其偏右鼻梁身死伊未　令動手亦無在塲帮毆之人孫克璜不知逃往何處等供訊之同來各勇供悉相符並究出行過湖北江西等處亦有口角滋閙情事禀請叅究前來臣查儘先千總孫克璜不遵紀律爭佔坐船將營官派往勇丁毆傷身死乘間潛逃實屬兇横異常違抗軍令相應請旨卽行革職嚴拿懲辦守備宋葦飛千總王連貴帶勇行走約束不器疎脫兇犯均有應得之咎臣已將該弁等撤去管帶營官差使併摘去頂戴聽候查辦孫效賢所供並無喝令動手情事是否狡供避就已發交營務處覆訊禀辦除咨犯籍及經過各省一體嚴拿孫克璜解粤審辦外所有叅辦抗令行兇營弁並約束不嚴營官懲處各緣由理合繕摺具陳伏乞皇上聖鑒訓示謹奏奉硃批孫克璜著卽革職嚴拿仍遵前旨將此案解往江西交德馨審辦欽此○○奴才定安跪奏爲遵章揀員請補佐領並遞遺各缺恭摺具陳仰祈聖鑒事竊照吉林吉字營右翼頭起馬隊營官花翎補用恊領烏拉正藍旗佐領依陞阿幫帶官花翎恊領銜琿晉廂白旗佐領卓勇巴圖魯德壽一員前均因案奉旨革職其所遺佐領二缺係軍營出缺向由軍營揀員請補歴經奏明有案兹查有右翼二起馬隊營官滿洲正紅旗防禦勳勇巴圖魯慶祿辦事精詳以之補放烏拉正藍旗佐領之缺洵堪勝任其所遺三姓正紅旗防禦一缺查有左翼二起馬隊哨官伯部訥鑼藍旗保林佐領下俟補佐領後以恊領卽補藍翎驍騎校永全心地明白堪以升補遞遺驍騎校一缺查有鑲藍旗步隊哨官滿洲正藍旗春和佐領下五品藍翎記名驍騎校補缺後以防禦補用領催雙亮當差勤愼堪以升補至德壽所遺琿春鑲白旗佐領之缺查有左翼頭起馬隊營官吉林鳥槍營正黄旗亮山佐領下花翎儘先佐領慶祥樸實耐勞以之補授琿春鑲白旗佐領一缺亦堪勝任如蒙俞允俟該員差竣回吉後再補行帶領引見其遞出領催等缺軍營亦有應補之人容另行揀員咨補除分咨部旂曁吉林將軍外所有揀員請補各缺緣由理合恭摺具陳伏乞皇上聖鑒訓示謹奏奉硃批著照所請該衙門知道欽此○○鹿傳霖片再陜西布政使張岳年去冬奉派祝嘏禮成後出京回任行至直隷保定府途次觸發痰喘舊證醫治罔效於光緒二十年十二月十九日因病出缺據隨行委員候補知縣陳鳳翔禀報前來查該藩司才識明練心地慈祥由部曹出膺道府歴升藩臬所至均有善政任陜藩三年前歲適值旱災籌賑恤民不遺餘力兹因公在途舊疾觸發遽爾溘逝臣與僚屬聞之無不同聲悼惜所遺陜西布政司員缺緊要相應請旨迅賜簡放以重職守所有藩司因病出缺緣由謹附片具陳伏乞聖鑒謹奏奉硃批知道了欽此○○抽查漕糧御史臣蔣式芬跪奏爲瀝陳愚悃恭摺仰祈聖鑒事竊自倭氛竄擾軍事孔棘其有關軍務者卽無言責之員尙各攄其聞見要卽蒙皇上虚衷延納凡有可採蕪不允行卽有知之未詳言之未悉亦並不加讉責所以廣開言路用裨戎機也臣於正月十九日條陳捐修木路一摺内有武舉李福明招集商股等語良以兵食爲重值此海運不通一聞挽輸之策急圖補救且見海軍衙門刻有鐵路章程内載李福明呈詞皆由李鴻章抑置不行不勝憤懣臣進言情急未暇細訪卽行奏請嗣聞人言其四下招摇並非善類乃猶恐訪聞不確未敢再瀆及讀本月初七日上諭李福明以肆鬧公堂被南城禦史叅奏其人不安本分顯有明証臣披讀之下憤恨已極用敢瀝陳愚悃自悔前言太驟而伏思與李福明素不謀面則又自盟清夜可告無罪於君父之前也謹將臣言事情急未暇細訪情由據實具陳伏乞皇上聖鑒謹奏奉旨已錄○○頭品頂戴山西巡撫臣張煦跪奏爲恭報微臣交卸撫篆遵旨入覲起程日期仰祈聖鑒事竊光緒二十一年正月二十日准吏部咨正月十一日内閣奉上諭張煦著來京陛見山西巡撫著胡聘之暫行署理欽此竊臣調撫晉疆瞬逾兩載觚棱在望方深眷戀之忱綸綍欽承幸遂瞻依之願自天聞命欣感交縈兹於二月初九日飭委署太原府知府徐炑署撫標中軍叅將陳國毓將山西巡撫關防提督鹽政各印信並王命旗牌文卷書籍等件齎交署撫臣胡聘之接收任事臣卽於是日交卸赶將經手事件移交清楚於二月十七日起程北上趨詣闕廷跪聆聖訓所有微臣交卸撫篆並起程日期除恭疏題報外理合繕摺具陳伏乞皇上聖鑒謹奏奉硃批知道了欽此○○奴才增祺跪奏爲撥給依克唐阿軍營馬隊五哨均已出境恭摺奏聞事竊奴才前奉電旨撥給依克唐阿馬隊五哨當因前敵吃緊需兵孔亟卽將齊齊哈爾馬隊一哨挑齊揀員管帶於去歲十二月十五日先行馳赴前敵助剿曾經奏明在案嗣據墨爾根呼蘭布特哈呼倫貝爾各副都統將馬隊四哨陸續挑送到省均經奴才親加點騐内有疲弱者立時更換並各配發軍械分起於去歲十二月二十七二十九本年正月初十等日起程嚴飭管帶各官沿途迅速前進毋得逗遛滋事兹據署茂興等站官瑞慶呈報業經全數出境除墏五哨官兵花名造册咨部查核外理合恭摺奏○聞伏乞皇上聖鑒謹奏奉硃批該部知道欽此○○增祺片再呼蘭旗民雜處兩翼恊領有分管地面兼理詞訟之責現在左翼恊領依吉斯渾原係呼蘭左翼正白旗人升授黑龍江城正藍旗協領光緒十九年八月間經前任將軍依克唐阿奏准與呼蘭左翼協領慶祺對換當差惟以本城人任本城協領於旗民互控之件審理究有不便刻下黑龍江城地方甚屬緊要仍應飭赴本任以重邊界其本任呼蘭左翼恊領慶祺尙在漠河統領防兵查有新授齊齊哈爾火器營叅領烏爾卿額前在呼蘭有年現據副都統倭克津泰咨請仍留呼蘭襄辦旗務以資熟手相應請旨准以烏爾卿額先行調換任事於辦公有裨與成案亦屬相符除咨部外理合附片具陳伏乞聖鑒謹奏奉硃批著照所請兵部知道欽此○○增祺片再黑龍江省光緒十六年咨送輿圖未合館章經前任將軍依克唐阿屢次聲請展限並由天津調來人員重加測量均各奏咨在案客臘十二日准依克唐阿由遼陽來電據稱測量委員陸汝成何兆輝熟悉砲法前敵急需此員奴才查攻剿正在吃緊之時只得移緩就急飭令馳往軍營聽候差遣第該員等自去歲春間派赴呼倫貝爾黑龍江一帶測量甫經回省旋卽調赴軍營其所測天度山川道里開方細圖均未呈交是仍無從考察現除呼蘭一城查測尙就圍範未測者猶有齊齊呼爾墨爾根而特哈興安等城其間山重水複多爲人跡罕到之區僅剩三四人周履測勘誠非二三年内所能竣事恐悞會典館纂輯不得不據實陳明合無仰懇天恩俯念疆域遼寛測繪乏人可否從權辦送抑或俟軍務平定再爲詳細測量以求實在應請飭下會典館議遺遵行謹附片具陳伏乞聖鑒謹奏奉硃批該衙門知道欽此 
 
 

Page 12

 
 
[光緒二十一年二月二十八日京報全錄]  
　　宫門抄○諭旨三道錄前○雷瓊道楊奏接署臬篆日期摺○署江督張奏甄别道府等官片○廣西撫張奏查明學政差滿在任聲名辦事及新學政幕友人數摺○東撫李奏報各屬正法盜犯名數摺○又奏銷北運河工費銀兩片○廣西學政趙奏報交卸日期摺○廣西學政馮奏到省接印日期摺○候補道何奏報接署廣西臬篆日期摺○廣西撫張奏彚奏委署代理府廳州縣各員摺又奏委署司道各缺片○二月二十八日内務府國子監鑲藍旗值日無引見○瀅貝勒等看試馬步騎射覆命○阿克東阿請假五日○馮文蔚張百熙各請假十日○侍衛處奏派保和殿監試之大臣派出頭班倫貝子載津福森布瑞啓毓麟二班澤公載振奇車布鍾秀隆福○召見軍機崇光○○三品銜署廣東按察使雷瓊道臣楊文駿跪奏爲恭報微臣接署臬篆日期叩謝天恩仰祈聖鑒事竊臣接奉兩廣督臣李瀚章行知奏委署理廣東按察使印務准升任　察使額勒精額於光緒二十年十二月二十四日將　信文卷移送前來當卽恭設香案望闕叩頭謝恩祗領任事伏念臣滇省庸材毫無知識由牧令而洊歴監司復承乏而暫權臬篆鴻恩稠疉兢惕彌深查粤省素稱難治臬司實總刑章况值海疆有事之秋凡察吏安民詰好禁暴與夫整頓保甲聯絡營圑在在均關緊要如臣檮昧深懼弗勝惟有益矢愼勤倍加策勵隨事禀承督撫臣認眞經理不敢以暫時權篆稍涉因循以冀仰答高厚仁慈於萬一所有微臣接署臬篆日期並感激下忱理合恭摺叩謝天恩伏乞皇上聖鑒再現值封印期内臣於接印後仍遵例謹封合併陳明謹奏奉硃批知道了欽此○○張之洞片再前准部咨捐納道府循例分發人員試用一年期滿應行察看才具分别繁簡奏明留省補用又勞績保舉道府州縣等官無論何項勞績歸入候補班人員卽人到省之日起予限一年奏明分别繁簡補用各等因歴經遵辦在案兹查接管卷内據江寗藩司將在江寗差委之道員知府等官隨時甄别詳請加考具奏前來當經本任督臣劉坤一察看得試用道唐治堯年力正壯氣局安詳試用道陳壽庚年力正强辦事勤愼試用道祥集氣局安詳才具穏練均堪以繁缺道員留省補用候補知府勞元弼年力正强人亦明白候補班儘先前遇缺卽補知縣席伯連年力正富才具亦優候補知縣閻懋曾年力正强公事亦熟儘先前補用知縣李芳年强才裕均堪以繁缺留省分别補用又察看試用知縣冷利南年正富强才堪造就試用知縣胡保聨年富才優均堪歸試用班照例序補本任督臣劉坤一未及其奏交卸移交到臣謹彚繕履歴清單恭呈御覽所有甄别勞績捐納各項道府等官緣由謹會同江蘇巡撫臣奎俊附片陳明伏乞聖鑒謹奏奉硃批吏部知道單併發欽此○○頭品頂戴廣西巡撫臣張聨桂跪奏爲查明學政差滿在任聲名辦事及新任學政幕友人數循例具奏仰祈聖鑒事竊學政差滿例應將在任聲名辦事若何查明具奏又新任學政延請閱文幕友人數姓名例應由臣稽察奏聞歴經遵辦在案伏查廣西學政趙以炯於光緒十七年十二月十五日到任先後舉行各府廳州屬歲科兩試及辦癸已恩科文武闈生監錄遺情形臣查明無弊具奏在案本年辦理甲午正科文武錄遺關防嚴密去取公允士心悅服兹届差滿新任學政臣馮金鑑於光緒二十年十二月十八日接犯任事趙以炯交卸後卽日起程所有差滿學政在任聲名辦事理合循例據實恭摺具奏並將新任學政馮金鑑閱文幕友人數姓名籍貫繕具清單敬呈禦覽伏乞皇上聖鑒謹奏奉硃批知道了欽此○○山東巡撫臣李秉衡跪奏爲彚報光緒二十年秋季分各屬正法盜犯名數案由敬繕清單恭摺仰祈聖鑒事竊山東省拿獲情重盜犯俱係隨時就地正法按季彚奏光緒二十年秋季分各屬審辦罪應斬梟盜犯共三十七名經前撫臣福潤曁臣先後隨時確核照章批飭就地正法兹據按察使松林詳請彚奏前來臣覆核無異除飭取供招咨部外理合敬繕清單恭摺具陳伏乞皇上聖鑒謹奏奉硃批刑部知道單併發欽此○李秉衡片再山東毎年承挑北路運河浮送南漕所需經費銀兩均係按照工程隨時奏撥工竣造册報銷歴經遵辦任案上年江北江蘇漕糧經行河運所有陶城埠迤北運河當飭東昌府知府洪用舟撙節勘估計修築運口掃壩隄捻並挑挖東　陽榖聊城堂邑博平清平臨清等七州縣淤淺河道共需土方工料銀四萬二千一百五十四兩八分八厘减平在内經前撫臣福潤於上年二月間恭摺具奏一面飭司籌欵發交該府督同印委各員分别挑辦工竣委員騐收尙無草率偷减情事漕艘經臨暢行無阻兹據該府將各項用欵造具册結呈請奏咨前來臣覆查無異除册結咨送工部核銷外理合附片具陳伏乞聖鑒謹奏奉硃批工部知道欽此○○廣西學政臣趙以炯跪奏爲恭報微臣交卸日期仰祈聖鑒事竊臣於光緒十七年十二月接授廣西學政篆務所有考試桂林平樂梧州鬱林潯州南寍太平柳州慶遠思恩泗城鎭安百色上思歸順十一府二直隷州二直隸廳歲科情形已先後奏報在案本年正值學政更換之期臣業已將任内應辦事宜一律次第辦畢兹新任廣西學政臣馮金鑑行找桂林臣於光緒二十年十二月十八日謹將咸字四百五十九號廣西學政蘭防一顆及文卷各件飭委桂林府學教授文萬選齎送新任學政臣馮金鑑接收訖臣卽於是日交卸當卽馳赴京都泥首宫門恭覆恩命除照例恭疏題報外理合恭摺叩謝天恩伏乞皇上聖鑒謹奏奉硃批知道了欽此○○廣西學政臣馮金鑑跪奏爲恭報微臣抵省接篆日期叩謝天恩仰祈聖鑒事竊臣恭膺簡命視學粤西請訓後遵卽束裝就道於十二月十四日行抵桂林府省城十八日准前任學臣趙以炯委員齎送關防文卷前來臣當卽恭設香案望闕叩頭祗領任事伏念粤西雖邊徼之區學政有甄陶之責如臣庸魯深懼弗勝惟有恪遵聖訓嚴密關防公平取士固不敢苛刻而務虚名亦不敢姑息而滋弊竇謹當隨時隨事實力整頓以冀仰答高厚鴻慈於萬一所有微臣到任日期除恭疏題報外謹繕摺叩謝天恩伏乞皇上聖鑒謹奏奉硃批知道了欽此○○二品頂戴署廣西按察使候補道臣何昭然跪奏爲恭報微臣接署臬篆日期叩謝天恩仰祈聖鑒事竊臣在鹽法道署任接奉廣西撫臣張聨桂行知現署廣西臬司本任鹽法道張人駿奉旨升授廣東按察使所遺臬司篆務奏臣署理隨於光緒二十年十二月十八日准署臬司張人駿委員將印信文卷移交前來臣當卽恭設香案望闕叩頭謝恩祗領任事伏念臣西蜀庸材毫無知識起家縣令旋叨與郡之符晉秩監司愧乏巡方之效本年六月委署鹽法道事務涓埃未報兢惕方深兹復委權臬篆彌　悚悼粤西乃邊徼要區臬司爲刑名總匯安民察吏貴明愼以交孚禁暴詰奸務寛嚴之并濟如臣淺昧深懼弗勝惟有實心實力遇事禀承督撫臣認眞經理不敢以暫時攝篆稍涉因循以冀仰酬高厚鴻慈於萬一所有微臣接署臬篆日期并感激下沈理合恭摺叩謝天恩伏乞皇上聖鑒謹奏奉硃批知道了欽此○○頭品頂戴廣西巡撫臣張聨桂跪奏爲委署代理府廳州縣各眞按届列單恭摺上陳仰祈聖鑒事竊准部咨咸豐十一年十一月二十三日奉上諭各省州縣無論奏調委署代理著毎届三個月彚奏一次由吏部嚴加裁核如有違例更調等弊卽將該督撫藩司分别奏叅欽此光緒二十年九月以前調署委署兼理府廳州縣各員經臣列單恭摺奏報在案兹據藩司黄槐森詳稱光緒二十年九月初一日起至十一月底止委署代理府廳州縣各員列單詳請具奏等情前來臣覆查無異理合照繕清單恭呈御覽伏乞皇上聖鑒敕部查核謹奏奉硃批知道了單併發欽此○○張聨桂片再現署廣西臬司本任鹽法道張人駿升授廣東按察使所遺廣西臬司篆務應卽委員接署查有現署鹽法道事候補道何昭然通達政體爲守兼優堪以署理所遺鹽法道篆務查有候補道桂林府知府趙時熙理明才裕躁釋矜平堪以署理遞遺桂林府知府篆務查有潯州府知府夏敬頤器識閎達體用兼賅堪以接署由司飭委署理除分别徼飭遵照外理合附片陳明伏乞聖鑒謹奏奉硃批吏部知道欽此 
 
