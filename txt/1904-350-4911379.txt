# 1904 - 350 - 4911379

 

Page 1

 
 
[内訌足召外侮論]  
　　嗟乎中國蟊賊之内訌至今日而可謂極爲自咸同之際髮捻煽亂歴十餘年迨報肅清而各處裁汰勇丁結爲哥老之會開堂散票糾約爲非密布江湖爲行旅害旣而皖南匪類結黨販私厥有鹽梟四出劫掠長江上下數千里以反内地港汊河湖凡屬水鄉莫不被若輩擄勒焚掠而爲害尤巨者則爲西粵之土匪游勇嘯聚醜類以千萬計蹂躪遍數郡地方曰滇曰湘逐漸竄入雖以蘇子熙宮保之聲望岑雲階制軍之威名而先後鵰剿數年迄未稍稍平定近且深踞巢窟如虎負嵎官軍人地生疏無從罙入誠不知歴幾何載始能剷絶根株而南省之青帮紅帮北地之義和拳餘孽依舊　焉思動槎枿潛滋若夫唐才常傳慈祥等之謀亂漢皋蕭貴生游得勝等之謀在湘中起事以文人而糾匪　陰圖傾覆國家計毒謀深益復不堪收拾說者每謂中國水陸軍士禦外侮則不足平内訌則有餘以今觀之内訌之平夫亦正非易易矣且内訌卽外侮之媒今者法人屢欲興師入龍州代平西粵之亂皖贛鄂各郡邑匪人羣起閙敎各國迭派兵艦泝江而上聲言保護在華敎士商民雖經大吏爭辯再三而外人終有暗干之意至義和拳之作亂於京邸攻圍使館戕害使臣陡興八國之師入京剿辦以致乘輿西狩千里蒙塵洎乎和約重修干戈斯輯而償金懲犯辱國害民外侮之來謂非内匪實階之厲哉雖然義和拳之亂各國卽相約興師問罪幸賴轉圜迅速不致星火燎原粵西游土諸匪人但得及早敉平法人亦未必果欲稱兵入内至於各處閙敎之案卽或戕敎士毁敎堂而兵艦旣以保護爲心苟能辦理得宜尚不至遽開兵釁所深可憂者目今自由之黨革命之軍合十八省少年之留學外洋者與夫各處羣不逞設秘計箸逆書日以滅清掃胡民權流而諸狂談爭相煽誘或則詆毁慈聖或則訕謗朝廷或高揭排滿回天之旗或僞建新造自立之國陽爲依附鄰國事事咸求革故鼎新實則陰圖擾亂地方使外人不安其居興師問罪藉以顚覆政府傾陷朝廷猶幸外人深信中朝并知此輩不足與謀大事否則瓜分之慘卽由此辈召之而外患頻仍國乃不可以國矣詎不大可憂哉而我所尤爲遠慮者則爲浙江各寺院僧人皈依日本本願寺一事夫中國之有釋子類皆無業莠民也痞棍出其中盜賊出其中平時浪蕩逍遙逸居無敎不耕而食不織而衣而寺産之豐盈少旣餬口而有餘多更以數萬金數十萬金計朝廷知此輩無益有害乃詔令將各省菴觀寺院改設學堂粵中六榕海幢二寺僧首先以巨産捐助學貲湘中各寺僧則有自設佛門學塾者獨浙僧刁惡最甚竟欲借日人勢力以永保其烟館賭博之資名爲歸向眞宗實係抗違朝旨他日一有事故外人從而庇之我恐若輩中痞棍盜賊之流恃有護符益復惡蹟昭著容之則爲地方之大害懲之則啓中外之釁端奈何袞袞羣公一任其恣意妄行而不豫爲禁阻耶矧不待他日而釀成外侮也頃閱日本某日報載福建泉州府屬有日本大谷派本願寺布敎師所屬佛敎民人與天主敎民人互相毆鬥旋由寺中助成員陳　訴諸分縣官衙監理武田惠禪師更聲請監司拘拿懲究厦門銅山鎭分敎塲舌人　姓被天主敎民所戕敎師遂向中國地方官索懲兇犯是僧人之召外侮早經見諸目前正不必哥匪私梟義和拳革命黨與夫粵西之士匪游勇南省之青帮紅帮而已足因内訌而啓外人干涉政令之漸矣敬告當軸諸巨公尚其未雨綢繆愼毋至噬臍而嗟無及哉 
[硃筆恭錄]  
　　十月二十八日奉硃筆圈出忠廉稽察正白旗漢軍旗務雙壽稽察廂紅旗漢軍旗務欽此 
[本館接奉電音]  
　　昨晚十點鐘時京師友人飛電傳來上諭一道敬謹譯登○十一月十二日内閣抄奉上諭本年恭逢慈禧端佑康頣昭豫莊誠壽恭欽獻崇熙皇太后七旬萬壽業經特沛恩綸將京外大員老親優加賞賚兹據各衙門續查大員老親有年逾七十者允宜一體加恩覃敷闓澤綏遠城將軍貽榖之祖母郝氏著賞給御書匾額一面紫檀三鑲玉如意一枝大卷江綢袍褂料二疋大卷八絲縀袍褂料二疋署吉林將軍富順之繼母何佳拉氏著賞給御書匾額一面紫檀三鑲玉如意一枝大卷江綢袍褂料二疋大卷八絲綢袍褂料二疋署黑龍江將軍逹桂之生母崔張氏著賞給御書匾額一面紫檀三鑲玉如意一枝大卷江綢袍褂料二疋大卷八絲綢袍褂料二疋盛京工部侍郎鍾靈之母王佳劑氏著賞給御書匾額一面紫檀三鑲玉如意三枝小卷江綢袍褂料二件小卷八絲綢袍褂料二件内閣學士貴昌之母張氏著賞給御書匾額一面紫檀三鑲玉如意一枝小卷江綢袍褂料二件小卷八絲綢袍褂料二件貴州提督潘萬才之母王氏著賞給御書匾額一面紫檀三鑲玉如意一枝小卷江綢袍褂料二件小卷八絲綢袍褂料二件用示錫類推恩至意欽此 
[俄日會議]  
　　前晚一點二刻鐘時得日本東京友人所發專電云華歴十一月初十日之夜大本營接旅順軍前電報内開初九日俄綂帥司堵瑟爾致書日人責備日軍發砲轟擊市廛流彈飛入行營醫院中負傷兵丁大受驚恐乞於高揭紅十字旗之處不再發砲以攻日本某將答稱我軍並未有心砲擊揭有紅十字旗之處然時或流彈悮中亦未可知至初十日司堵瑟爾遣屬弁波羅書夫與日軍參謀官齋藤氏會於陣前互議此事齋藤氏不允波羅書夫堅請不已且言當於十二日移送街市圖俾得了然於目齋藤氏答曰街市各區我軍自能望見安用　爲會議之事遂結 
[俄營前進]  
　　華歴十一月初十日日本東京來電云前日俄軍右翼所結之營綿長至渾河左岸丁家浦而止兩軍前哨時時相遇途中今則俄軍已進抵渾河右岸買賣街蓋以刻下河道已冰故將乘機以遣援軍來此也 
[日議經費]  
　　昨晚八點三刻鐘接日本東京來電云日本臨時軍事費七億萬圓並明治三十八年註卽中國光緒三十一年國用豫算表及各種增稅案昨日皆經議院議定矣 
[日砲所毁俄艦表]  
　　日本大阪某日報云自我日攻占旅順二百零三諾脫高地以來七日之中迭次砲擊俄人軍艦計中彈而毁者戰艦五艘一名列脫烏森重一萬二千九百零二墩中三十二彈半沈水内一名撲培逹重一萬一千六百七十四墩中三十四彈艦體傾斜一名配列司烏脫重一萬二千六百七十四墩中三彈火發被焚一名息哈 
 
 

Page 2

 
 
司脫撲利重一萬零九百六十墩一名撲路他華重一萬零九百六十墩中十有一彈沈入水底巡洋艦二艘一名拔陽重七千七百二十六墩　於礁石一名帕路辣逹重六千七百三十一墩中十有一彈此外尚有窳敗不適於用如日之金剛比叡二艦者四艘曰臘司薄伊尼科曰其其烏伊脫曰夫殺獨尼科曰幾利耶苦滅水雷艦六艘曰蒲氣帖列奴伊曰司美羅衣曰　希矮希氣曰司脫洛伊奴伊曰薄伊幾曰烏拉司脫奴伊約共命中五十砲 
[詳述俄國第三艦隊情形]  
　　德京柏林來電云頃得俄京聖彼得羅堡電音悉俄人刻以戰艦七艘鐵甲巡洋艦四艘巡洋艦四艘水雷艇四十艘編爲波羅的海第三艦隊遣赴亞東戰艦維何曰司臘拔曰恩配洛尼古臘司第一曰恩配洛矮列幾森他第二曰習内臘羅矮米臘羅矮蒲臘科興曰矮獨米臘羅息尼耶蒲因曰矮獨米臘羅烏希耶誇夫曰比他皇帝此外鐵甲巡洋艦曰拔米耶克曰耶殺拔米寗曰矮獨米臘羅誇洛尼洛夫曰何臘其米羅木諾馬　巡洋艦曰矮配列科曰滑伊烏亞逹曰薄殺　尼科曰利由帖能脫伊利輔以安設水雷船一艘滅水雷艦一十四艘醫船二艘其中一枝調自太平洋第二艦隊豫備開戰之際藉作聲援大約準備完全須歴一月之久必待黑海諸艦齊集始列隊啓行一時各國外交家咸謂此一舉也必與英國啓釁端蓋英人於黑海艦隊之過逹逹内爾司海腰大爲忿激且徵之歴史英人每因逹逹内爾司之事不惜躬冐危險務必竭力以爭兹之與俄交兵已有數次機緣始終隱忍而罷誠以俄必欲英人允准海軍過此曾許以適當其可之厚酬也若夫德人則深喜俄於亞東耗去無限軍費故於軍艦過逹逹内爾司一節立卽唯唯允從云 
[歡迎敵艦]  
　　日本東京某日報云此間民人均盼望俄國波羅的海艦隊早日東來俾海軍綂將東鄉平八郎又獲一番榮譽惟此項艦隊冐險遠行其膽量必較日軍艦更大將來兩路會合我軍未可贸然與之交鋒必先熟審旅順情形及各處俄軍所占之地謀定後動庶乎計出萬全現在東京各國使臣均揣測波羅的海艦隊此來必有一塲曠古未聞之劇戰惟爲期尚遠以故東鄉氏此時正可出其餘力將各艦布置完密以歡迎此遠道嘉賓也按此項艦隊從康斯逹脫註土耳其京城名有譯作君士但丁者東行祇有三路可通一過蘇彞士河一繞好望角一從亞美利加洲南境繞出西半毬其由康斯逹脫過蘇彞士河至香港計程一萬一千二百十五英里至佐世保一萬二千二百零五英里至横須賀一萬二千七百三十英里從康斯逹脫經好望角至新加坡計程一萬三千零五十五英里從康斯逹脫經亞美利加洲南境至海參威計程一萬八千八百二十英里 
[日論軍情]  
　　華歴十一月初十日日本東京來電云此間軍務中人咸謂按之刻下情形俄國陸軍提督苦洛拔托金尚未棄其救援之策因旅順一帶各處扼要之砲臺尚在俄軍掌握也其在沙河所以按兵不動者蓋欲待援兵到此以壯聲威耳至西歴十一月二十三日俄兵傷亡之數約計一萬六千之譜所缺之額頃已如數補全日來天氣已届嚴寒倘得河冰凍堅則傳遞公私信函較爲易易矣若謂冬天不便行軍暫停戰事則係齊東野語事出無因惟此後最宜留心者俄軍必易守而攻日軍莫善於以逸待勞反客爲主云 
[旅順暴風]  
　　日本大阪某日報登旅順軍次所發電音云此間連日天氣晴明惠風和暢我軍發砲攻敵最能得手應心不料頃忽陰雲蔽天峭寒砭骨暴風陡起幾如虎嘯龍吟昔蔣苕生太史傳奇云恁你忒聰明猜不出天情性宜乎古人欲繪爲萬變之圖也 
[韓境軍情]  
　　高麗漢京來電云屯占三韓北境之俄兵常虞日人在海上發砲以攻高建層樓時時瞭望并將道路橋梁興工修葺自慶興破後就圖們江兩岸搆一長橋近忽有流冰隨潮到來已將此橋衝斷矣 
[學生煽亂]  
　　華歴十一月初十日英京路透電局來電云日來俄國自由黨中人勢燄日盛所有各塾學生擾擾紛紛迫令政府酌改成法各報紙亦有從而和之助其煽亂 
[韓聘美員]  
　　高麗漢京來電云邇者韓廷禮延美利堅人司氣芬司爲外部顧問官由政府議訂契約大旨月支俸銀一千圓不定年期如欲辭回須先與日人妥議倘遇外交要務准其隨意入奏韓王 
[六續練兵處奏定陸軍營制餉章]  
　　薪餉誌略舊制營員薪資無多而額外所入輒至倍蓰兹值整飭營伍必須從優釐定以資養廉而昭覈實現定薪水公費雖較舊制爲優然薪水之外毋許有絲毫侵蝕實較舊軍之漫無限制恣意中飽者所得尚有不及至兵丁月餉各國章制大率放錢甚少而衣食日用各件皆由公家供給名目繁多需費浩鉅而使營官兵專心操戰無他顧慮立法甚善惟經現供給中國尚無此項專門人員而時會所趨習於貪詐清白可信者固屬無多能知緩急者尤難其選稍有不愼流弊叢生愈難究詰且恐與營員易生生齟齬貽誤軍需現惟有暫由各將軍督撫體察各省情形參倣各國規制按該省銀值之低昻物價之貴賤酌中審定每月在正餉内量爲提扣若干遴委妥員督率試辦准由營員隨時糾查務期實惠及兵杜绝浮冐並將詳細辦法咨明練兵處查考儻該省情形不宜或無此項諳練人員斷不可强爲倣辦致滋弊竇卽由該將軍督撫督飭各將領另擬周妥辦法咨明練兵處兵部查核備案各省軍隊每届發餉之期由餉局按包秤准禀請委員掣籖齎批分往各營俟操練後會同營員覆加秤驗在操場按名點發由營員在批内註明毫無短少宇樣加用關防其兵丁中有操演生疏情節可疑者由發餉之員查明是否頂替缺額病假者騐看是否屬實儻有弊混立卽扣發禀究該餉員所發餉銀如有尅扣短平諸弊端查出嚴懲並准營員指控參罰以昭愼重營舍制略今日軍營非無舍也雖有官兵舍庫廐廚厠大都卑陋湫隘甚或晦暗污濁其一切雜役則聚於二三矮屋之閒此外惟操塲而已無上下講習之地則學術易歧無起居適宜之地則疾病易生無儲藏工作之地則蠧朽堪虞取給不便查東西各國所謂營舍者院宇皆寛閎房屋皆高敞造屋之式或長或方或十字形以空氣易於流通爲主恒以一標駐紥一處各項房屋均極齊備兵丁住室約以每名佔五十方尺爲準其在内者有官房兵目房兵房衛兵房軍醫房書記房號兵房匠役房又有講堂飯廳辦事房集議房會客房電話房圖書房藥房沐浴房衣糧餉械各庫房裁判房輕重懲禁房其在外者有炊爨塲盥潄場浣濯塲登眺塲操塲打靶場劍塲抛球場體操塲修械塲鐵工木工靴工縫工皮匠掌匠各工作塲以及汲房厠房廐房其在砲隊則另有砲房其在馬隊則另有馬號名目繁多幾難僂計現值中國整頓軍隊營舍亟宜講求而物力維艱庫欵方絀求如各國之閎敞鉅麗規模美備誠屬不易惟各項房屋多於軍事關繫甚重又未可因陋就簡一概視爲緩圖應由各省將軍督撫飭各軍將領體察情形擇要辦理此文甚長容俟再續 
[撫軍回轅]  
　　姑蘇采訪友人云簡授湖南巡撫署江蘇巡撫端午橋中丞交缷護理兩江督篆之後隨卽秉節回蘇本月初九日屬下各員齊集郊原鵠候黄昏時節中丞乘舟而至各員呈遞手版中丞接見之下傳諭移船至胥門外官碼頭下椗以便呵毆入撫轅聞中丞擬於 
 
 

Page 3

 
 
十三日赴浙江珂里一行十八日回蘇涓吉二十日起節赴湖南新任 
[館舍增輝]  
　　金陵訪事人云本朝定例文員服官須距原籍五百里然亦有不拘成格者如兩江總督一缺綂轄江蘇安徽兩省照例不能以籍隸皖省者任之乃自軍興以來皖人之署督篆者先有李公鴻章繼以張公樹聲今又得周玉帥鼎足而三允稱盛事當朝命甫下之日皖人之需次江寗者卽與安徽會館首事商量擬將水西門内館舍大加修葺候玉帥節麾戾止恭請賁臨以誌慶忱現已由周子昻觀察鳩工庀材將次告竣矣 
[飛划肇禍]  
　　姑蘇訪事人云距崑山縣城數里之某鄉爲新陽縣所轄上月下旬某日土客農民因田啓釁適飛划左營中哨七號槍船由省駛至艙長潘某見兩造正在格鬥遽揮令健兒襄助客民將土民併力毆擊致甲乙丙三土民立時斃命迨已肇禍卽率衆飛棹馳回地甲以人命非鍾意偕屍屬撫赴新陽縣署報案縣主某大令蒞騐之下卽飭書吏强牘通禀各大憲護撫效述堂中丞立傳該營管帶陳都戎大加中斥併諭令趕緊查明實在情形禀候核辦 
[上海官塲紀事]  
　　外部考察商務大臣督辦閩廣農工路礦事宜侍郎銜太僕寺卿張弼士京卿由京來滬昨日乘輿赴道轅拜會蘇松太兵備道袁海觀觀察○昨日江蘇候補道寳山清丈局總辦趙湘甫觀察新科狀元劉石篔殿撰刑部主事張美玉主政先後詣上海縣署拜會縣主汪瑤庭大令○昨日新委二十三七鋪保甲巡防局員汪晉嶠二尹命駕詣上海縣署謁見縣主汪瑤庭大令禀知到差○昨日江蘇撫標滬軍營管帶龍葆珊鎭軍及江南督標奇兵營管帶羅遊戎文炳聯騎至縣署拜會縣主汪大令本月初十日凌頌和二尹趨詣道轅禀見蘇松太兵備道袁海觀觀察昨報所登入謁令君蓋筆悮也 
[遵章飭騐]  
　　前者蘇州寳蘇官錢局以寳蘇小輪船機器損壞來滬修理事爲江海關稅務司所知函致蘇松太兵備道兼江南海關監督袁海觀觀察請俟修竣後赴關報騐機器是否堅固方能給照駛行寳蘇不遵遽回蘇省稅務司查知已函請觀察速飭關聽候查騐矣 
[嚴懲惡棍]  
　　昨日午後蘇松太兵備道袁海觀觀察升坐二堂飭提寄禁上海縣獄之寳山縣所解惡棍凌毛毛卽火燒毛毛朱和尚卽張和尚及南匯縣所解梟匪陸宗堂徐秀卿張阿大等五名逐加勘訊凌朱均狡展不承觀察怒喝令將凌掌頰五百下復用點鎚敲足踝四百下永遠監禁上海縣獄朱用藤條鞭背一千七百下監禁上海縣獄五年陸等供詞甚長不及備載 
[道憲批示]  
　　蘇松太兵備道袁海觀觀察發出批示一道略謂改寺院爲學堂輿情尚難允洽設局印書雖是開通民智究屬將本求利查地藏庵與本署僅一短垣之隔况庫儲重地不特汽機煤火之堪虞卽機匠紛集難免喧擾殊非愼重衙署之道應令另覓妥處以免窒礙仰上海縣查照飭遵卽復毋違 
[訂期會訊]  
　　妓女胡麗卿投英美等國租界公廨控曹汝驥誘騙巨欵牽涉讞員黄耀宿司馬有得賄情事司馬因禀請蘇松太兵備道憲袁海觀觀察派員訊鞫以避嫌疑近日觀察已照會英總領事霍必蘭君定於本月十三日委關　之司馬蒞廨會訊矣 
[西鄉劫案]  
　　前晚本邑西鄉毗連法國新拓租界之淡井廟突有匪徒十餘人穴牆而入恣意搜括廟祝正欲出外呼救被匪綑縛不許聲張遂劫去洋銀二十元制錢二十千相與呼嘯而去翌日已開單投報上海縣署禀請緝拿矣 
[少尹騐屍]  
　　本月初十晚法界菜市街葉鴻記餅店夥周仁泰不知因何吞服洋烟斃命由店主葉鴻海投報捕房並訃知屍兄周仁利囑伊電致寗波催屍母周繆氏到來恊同包探投報上海縣署昨日正午縣主汪瑤庭大令委主簿孫立幹少尹帶同胥役人等鳴騶戾止地保林少卿禀訴前情葉稱本月初十日仁泰由其兄仁利邀同出外勸令回家仁泰不從是晚卽服毒畢命周繆氏稱此子在外營生歴有年所所得工值並不寄回此次吞烟咎由自取求准免驗俾小婦人自行棺殮運回瘞埋少尹准之著具切結存案 
[南市火警]  
　　前日夜半時王家馬頭永泰炒貨店夥正在炒落花生火忽上炎幾釀燎原之禍幸鄰人聞而畢集取水灌救始得火滅烟消迨昨日午後三點一刻鐘時十六鋪太平馬頭裏馬路某姓家不戒於火頃刻延燒西舍東鄰次第焦灼地甲急鳴鉦報警俄而城廂内外各洋龍飛馳而至吸取道旁自來水極力圍噴始得熄滅 
[法界火警]  
　　昨日三點鐘時月落霜寒乳鴉未噪西門外四明公所之後第三十二號門牌某姓所開荷蘭水作場内不知因何失火致兆焚如警鐘旣鳴各洋龍及救火會西人飛馳而至協同救熄祗焚去房屋三幢 
[譯西歴一千九百零四年十一月十七日字林西報所登牛莊魏伯詩德致上海紅十字總會函]  
　　敬啓者弟近承本處紅十字會及日本官憲囑赴岫巖海城蓋州一帶查勘今年夏間曾遭兵燹各處情形得悉该處屋宇禾稼經已大遭蹂躪迨至冬間百姓必至異常困苦愚意會中當派一人前往查察以備救濟弟日前係乘本地騾車從海城首途緩緩先向東南行至岫巖擇其遭難最重之區逐村巡視躬歴兵過之地閱視村中稻塲訪問鄉人鄉長曁地方官所有禾稼損傷若干等情均承一一見告自岫巖復向西行而至蓋州然後折而南行至大理寺瓦坊店各處事竣回海復蒙岳古賚都戎准赴遼陽一行遂與魏司華德君曁本地查帳委員晤商一切查各處禾稼或多或少均有損傷凡行軍經過較早之處則損傷差减居岫巖之東順窰之南各屬被害尚輕殘破最甚之區則在遼陽蓋州中間鐵路迤東至摩天嶺與岫巖州牽連之直線爲止該處蹂躪最甚則在西七八月間俄兵駐紥戰事紛紜之頃該處多山嶺村落皆散布於山谷之間距市極遠轉運維艱當年歲豐稔之時村民尚多貧困查每人耕地之率大曁一畝至三畝爲止並以業絲爲生惟此項生涯今年因戰務亦形减色矣至附近遼陽各屬弟未能遍歴故祗能道其大略情形似乎彼處各鄉村被難較甚於海城蓋州兩處冬間需振之數殆將倍之也兹將確切查勘之六十餘村與海城岫巖蓋州各地方官具報之册比較特爲設法三條開列於下計開一岫巖之東順窰之南各屬未曾受灾無需拯濟一蓋州海城各屬被擾者有三百村計遭難者八千四百家約共男女五萬名口一以上約三分之二尚能支持暫時可以無憂其餘一分則冬間必需振濟也至遼陽奉天各屬尚未計及今年滿洲一省秋收豐稔西方並無戰事北方産稻之區收成逾於常額糧食柴炭足供貧民之需至有戰務之處火車被毁而停行矣糧米截留以濟軍需矣迄今數月無米南來不知何時始能得其接濟甚至平靜地方其運費亦貴至三倍豐收地方糧食柴草之價倍於荒年故欲免此苦兼救貧之本會董事特擬條陳二則於下以供採擇施行計開一請軍憲於被難地方設立官米局數處以資平糶一本會當承辦振濟極貧之户卽在官米局散給米票以便憑票領米也專此祇請道安魏伯詩德謹具 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[宮門抄]  
　　十月二十八日工部鴻臚寺正藍旗值日無引見皇上召見軍機大臣及邢晉○二十九日内務府國子監廂藍旗值日無引見隆斌謝調授荆州副都綂恩莊王續假十日掌儀司奏十一月初一日祭奉先殿濤貝勒行禮皇上召見軍機大臣○三十日理藩院光祿寺八旗兩翼值日無引見溥倬謝授委散秩大臣恩阿公謝賞廕生恩額勒春謝授正藍漢副都綂恩葵公請假十五日侍衛處奏派查騐箭枝派出阿王洵貝勒皇上召見軍機大臣及桂春劉恩溥○十一月初一日外務部欽天監侍衛處值日無引見前出使大臣吳德章到京請安吏部呈進月官卷皇上召見軍機大臣及那桐 
[課吏除弊]  
　　揚州訪事人云兩淮鹽運司恩新甫都轉創設課吏館原爲甄别人才起見不意本届課期忽有某某等六員以弊竇叢生眞才屈抑聨名具禀鹺轅懇都轉嚴定塲規以免胸無點墨之人僥倖錄取都轉閱之深爲嘉許立卽傳諭將卷面名姓一律彌封所有書吏茶號等人一概不准入塲以免槍替傳遞之弊然後升座親自點名給卷命題是期臨點不到者頗不乏人應課者僅九十六員題爲李德裕獻丹扆六箴諭 
[惠普豆區]  
　　金陵訪事人云每届冬令善後局其多購米石發給各粥廠各善堂及江寗府上元江寗兩縣三學貧生俾資度歲今年粥廠雖止開設三所各項恤米亦一再核减然屈計需米仍在三四萬石之多先經善後局憲會同藩司黄花農方伯委員購齊第一批糙米運省現又由沈委員承德購足一萬三千五百石來省交倉矣 
[盜案何多]  
　　姑蘇訪事人云蘇屬各鄉自撫憲端午帥署兩江總督後梟黨重復出而滋擾上月下旬數日之内横涇一帶連出劫案七起其中以浦莊恒順裕米行所失最鉅業已報經吳縣主李紫璈大令履勘飭緝矣 
[潤州談助]  
　　鎭江訪事人云本月初四日午後烏雲四合大雨滂沱初五日陡起朔風居民在斗室中擁重裘猶苦鳶肩雙聳迨傍晚滕六君翩然戾止漫天飛舞望而知爲瑞兆豐年次日大放晴光四鄉老農無不喜形於色○日前有德國兵艦一艘航海來華行抵鎭江小泊數日至本月初六日展輪西上逕赴漢皋 
[獵塲衰草]  
　　松江訪事人云每值各軍在小校塲放槍打靶時必於城上樹旗俾城外居民知所趨避然彈傷途人之事仍時有所聞甚有彈丸墮入左近某醬園或飛嵌育嬰堂牆壁者江南提督楊鏡巖軍門查悉情形飭將校塲照壁加築高闊鐵靶移傍照壁以免他虞并以小校場南倚城脚北界小河正副及護軍三營兵士會操每有實不能容之勢爰飭將河塡滿放闊校塲迤西舊有一河則飭大加疏濬以接轅前之水俾得潮汐流通○提轅上下無慮數百人需用之水向章由正副兩營派兵挑取每日清晨擔水者二十餘輩由大門至廚房地遠且迂殊多不便日前查見本轅後牆臨河乃飭匠就中央緊對正營門闢爲小户並建一橋嗣後綂令廚令中人自行汲水勿得再向兩營派人是亦體恤之道也○金山縣劣差姚晉甫正法後其弟杏雨科以監禁二十年近經家屬禀准當道發回原縣獄中名曰半留養日前已婁獄解歸金山縣是亦法外之仁也 
[上海縣署瑣案]  
　　農民馬阿根控沈金福掯贖田單等情縣主汪瑤庭大令升堂研訊馬供小的家住西門外光緒五年由胞兄阿榮將田一畝五分向沈抵押洋銀三十元今備齊本利向贖沈故意延擱叩乞究追沈供此項方單係小的經手轉抵與王祥現王在寗波小的已兩次函追大約年内可以來滬大令飭交人保出限一月内贖還方單馬所繳贖田本利暫行存案○前日木工施阿忠倩人舁至縣署訴請騐傷至晚大令升堂詰訊施供小的係本邑楊師橋人同業翁阿虎積欠會錢三十餘千昨日在途相遇向之索取遽被辱駡并毆傷兩臂求恩騐明提究大令飭仵役騐得受傷屬實諭令回去自行醫治靜候飭差提翁訊辦 
[馬路工程局案]  
　　前日有朱氏者雇坐江人壽所曳東洋車失去洋銀七元二角遂將江扭入捕房捕頭解送馬路工程局總辦翁子文太守倩襄讞委員黄衡堂二尹升座研訊氏供小婦人在十六鋪雇車至南馬頭所携洋銀不翼而飛叩求追給江供伊因何失去洋銀小的並不知情求恩明斷二尹著押候飭差查明實情然後訊核 
[南市捕房紀事]  
　　昨日某飯店夥陳岳雲陳妙雲昆季二人向順源飯館借錢不遂任情滋閙館主趙嘉炳怒甚喚令巡捕拘入捕房捕頭令押候轉解馬路工程局禀請總辦翁子文太守訊究○小竊倪阿逢潛至太平碼頭義昌炒麫館圖竊被巡街捕拘入捕房捕頭令押候解送馬路工程局禀請總辦翁子文太守訊究 
[英美等國租界公廨晚堂案]  
　　拐匪王意榮誘拐王周氏之子小六子經包探劉阿炳拘獲解送公堂旣而周全金瞿阿金二人亦以被拐小孩投案附控襄讞委員孫耳三明府訊鞫之下著暫行管押至晚提王至案著將周瞿二孩交出王堅不承認明府怒謂衆供確鑿歲容抵賴飭用藤條鞭背一百五十下復加研詰仍不吐實乃著押候比追 
[英美等國租界公廨紀事]  
　　三百五十五號五百七十四號七百三十一號三華捕先後送病王右堂嚴阿銀王阿蔡至廨禀請妥爲安插讞員黄耀宿司馬飭送棲流公所醫養○新沙遜洋行管理火險事務之王懋廷訴稱曾倩胡關文擔保銀四千兩邇者胡聽信譖言著朱壽卿來行經理銀錢帳目洋人以胡不得越俎代謀擬禀請本管領事照請查辦胡聞而大懼浼人向洋人緩頰自願登報聲明洋人已允從寛免究惟朱在行經理帳目歴時甚久恐有帳情不符或私蓋圖章情事因之禀請備案司馬准之 
[英租界捕房紀事]  
　　包探陳金標拘獲積賊沈阿榮詰知曾竊新閘大王廟路六百五十二號門牌某姓家釘鞋等物及北京路三百五十一號門牌宋金桂家布夾被衣服等物因卽吊到原贜帶入捕房捕頭著押候解送公堂禀請讞員黄耀宿司馬訊辦○金禧生因被陳意榮索詐據情投報捕房捕頭著包探將陳拘獲盤詰之下稱被陳根山欠洋銀三百元力不能還因念金曾欠銀七百五十兩立有筆據遂倩伊代收劃還欠欵不意金竟以訛詐見誣捕頭著出外自行理楚○一百三十號一百四十一號兩華捕拘在途拉客之流妓陳素蘭妓傭王陳氏至捕房捕頭著押候解送公堂禀請讞員黄耀宿司馬訊究○前日午後有一劣馬溜韁至浦灘撞毁四千四百五十八號等東洋車四輛經七十三號巡捕將馬扣住牽入捕房捕頭查得此馬係善鐘馬房所豢著包探傳諭賠攸各車將馬牽去○馬夫余德生駕車至大馬路撞仆行人錢永泉傷及面部及臂由三百五十七號巡捕拘入捕房捕頭派包探將錢扶送仁濟醫館療治余押候解送公堂禀請訊辦○上月十八日午後四點鐘時四馬路西首清園烟館門前有一人病容可掬歐血不止奄奄欲斃經七百四十三號華捕報知捕房捕頭著送仁濟醫館求治兹已身亡由三圖地保 
 
 

Page 10

 
 
　請某善堂收殮有見者謂其人年約四十左右身穿元布棉袍畢幾馬褂黄洋布棉襖白絨衫墨綠斜紋新夾褲元色縀帶白襪元色縀小帽紅線結三綹辮線元色布蒲鞋式鞋身畔有當票數張 
[美租界捕房紀事]  
　　江北人瞿永奎不務正業致入下流本年六月初十夜掩入虹口楊家灣周杏莊家行竊衣服昨經包探朱桂生查悉拘入捕房捕頭令押候解送公堂禀請讞員黄耀宿司馬訊辦○前晚廣東流氓朱阿文在密勒路攫取羅坤元所戴皮帽適爲一百三十號巡捕所見拘入捕房捕頭令押候解送公堂禀請訊辦○前日傍晚時六百三十號巡捕巡至西華德路見小孩王克昌因忘歸路啜泣嚶嚶當卽帶入捕房捕頭令轉送公堂禀請招領○昨日偷兒趙阿三潛至裏虹口陳福堂所開車寓内行竊東洋車一輛後經包探張才寳查獲帶入捕房捕頭令押候解送公堂禀請訊辦 
[蘇省官報]  
　　十一月初四日辦理寗滬鐵路購地事宜候補道林賀峒由滬來知府胡玉瀛禀謝甄别留省江蘇候補知州黎明禀知由京引　　見回省巡檢馬祥元禀謝奉飭委署川沙同知司獄事府照磨趙兹禀知到西路四叚警察捕員差典史陳瀚禀謝奉交東路二叚警察捕員差藩轅牌示照得嘉定縣典史張兆桂丁憂遺欵查有遇缺先補用典史劉金鰲又川沙廳同知司獄王侃病故遺欵查有舊海防捐納試用同知司獄黄永瓊均堪以請補初五日牌照得華亭縣典史吳近義因案撤任遺欵查有候補王　盛澍霖堪以酌委署理荆溪縣恩專丁來省禀請期服假二十一天初六日通判王士暄禀謝奉委發番局差典史陳瀚禀知到東路二叚警察捕員差初七日知府李和鈞禀謝奉飭甄别加考留省補用初八日通判王士暄禀知到發審局差知州畢兆熊禀謝奉飭甄别加考留省補用縣丞湯誥禀知蒙護撫憲批准留蘇差委典史俞尊　禀謝委署靖江縣新港司巡檢事兩江補用都司　長發禀謝奉委北路警察武捕員差 
 
 

Page 11

 
 
   
 
 

Page 12

 
 
[大臣桂等奏爲監督骩法營私任用倉匪據實嚴叅摺廿五日]  
　　臣桂春臣劉恩溥跪奏爲監督骩法營私任用倉匪據實嚴叅恭摺仰祈聖鑒事竊臣等奉命督理倉塲凡收放一切事宜無不破除情面悉心經理至賞功罰過亦不敢稍存成見及有廻護之心查昔年倉務積弊由於經費不足有影射辦事之倉匪名曰身後者出錢墊辦遂將倉務把持營私舞弊而不肖監督任用此輩希圖分肥以致太阿倒持不能究詰光緒二十七年升任侍郎臣榮慶臣恩溥有鑒於此設法整頓奏改新章各倉監督加增養廉給予收放挑晾各經費並立峻法嚴防影射嗣臣桂春到任後體察各倉情形欵不充裕仍恐不能持久公同商酌奏請將放竣例准遞减餘米變價津貼該倉原於杜弊之中隱寓體恤之意臣等仍恐日久懈生無一時一事不嚴加防範諄諄面諭各倉激發天良力除積習各倉監督尚能恪遵辦理惟查北新倉所儲秈米挑晾不勤米色頗有霉變情形曾經嚴飭在案九月開放八旗俸米據監放委用監督王國鏞禀稱斛面畸輕畸重未能一律勸令該倉監督認眞辦理仍復草率從事臣等卽時親赴該倉抽查斛面果係輕重不齊飭令另行斛量開放當將滿漢監督各記大過一次花户左長順張德榮張德明重責枷號斥革添派委用監督文貴陳銘赴倉稽察幫同料理旋據文貴等禀稱九月二十八日補放俸米册内有嵩連一名業於二十五日册内放過銷號今復列其名重複支領顯有不實不盡旋調原册則無復列嵩連之名不勝詫異再四研詰始據書手藍肇林聲稱與幫書周光宗將此頁撕去另行繕寫遂將撕去之頁呈出存案該倉監督景豐存聨不惟不幫同究詰且敢代爲彌縫等語又該倉花户有卯名者本係左長順張德榮張德明三人季報册内忽添學習花户章順一名臣等風聞該倉有任用從前身後辦事倉匪名張八卽張月樵舞弊之事密詢監放稽察各員據稱有章順上堂一次嗣後託故不到臣等按照以上各節密派坐糧廳大通橋各監督明察暗訪旋據禀覆張八卽張月樵揑名章順在倉辦事屬實臣等設法傳到章順訊明無異查此新倉滿監督景豐漢監督存聯骩法營私種種荒謬景豐雖經臣等保留在先惟其初終異轍斷不敢稍涉廻護相應請旨將北新倉滿監督兵部員外郎景豐漢監督理藩院主事存聯卽行革職以警效尤章順卽張八又名張月樵書手藍肇林均交刑部嚴行審辦帮書周光宗在逃應請飭下步軍綂領衙門順天府五城一體嚴拿務獲歸案懲辦是否有當理合恭摺具陳伏乞皇太后皇上聖鑒謹奏奉旨欽此 
[大臣奎等奏爲試辦抽收牲捐將届一年收有成數先行具報摺廿五日]  
　　奴才奎順奴才魁福跪奏爲試辦抽收牲捐將届一年收有成數先行恭摺具報仰祈聖鑒事竊奴才於上年八月間因添練蒙古馬隊及各項隊伍官兵月餉間有不敷不得不寛爲籌備以免缺乏附片奏請加抽馬釐並推廣抽收牛羊駝隻各項牲捐旋於九月初一日恭奉硃批户部知道欽此欽遵在案奴才等當卽遴選旗員於張家口多倫獨石等處進口要路次第設局試辦惟原擬骟馬每匹抽銀六錢騍馬每匹三錢牛每頭三錢駝每隻四錢羊每隻二分本年四月據各局呈報以原定捐額稍重商販觀望不前捐務難有起色紛紛懇請量爲核减當將骟馬酌减三錢有票騍骟馬核减一錢五分牛减一錢羊减二釐分别飭遵以廣招徠而示體恤兹查自光緒二十九年十月初四日奉奏報開局之日起至本年十月初三日止雖各分局路途較遠開辦稍有先後約計將届一年共抽收牲捐銀二萬二千五百九十三兩九錢零二毫事屬試辦得此成數尚於餉項有裨除俟各分局將抽收細册及局用開支造報至日另行咨部查核並仍隨時督同實力稽徵外所有試辦抽收牲捐將届一年收數緣由理合先行恭摺奏報伏乞皇太后皇上聖鑒謹奏奉硃批該部知道欽此 
[陜甘總督崧奏爲揀員請補都司要缺以裨營伍摺廿五日]  
　　頭品頂戴陜甘總督奴才崧蕃跪奏爲揀員請補都司要缺以裨營伍恭摺仰祈聖鑒事竊前准兵部咨甘肅永固協營中軍都司員缺第一輪第五缺輪用儘先人員迅卽揀員請補等因准此奴才查永固恊營地近蒙番路當衝要且中軍有領袖將弁稽核錢糧之責非安詳幹練之員難資整頓兹查有留甘儘先補用都司潘成年力壯實辦事勤明以之請補斯缺核與輪章相符合無仰懇天恩俯念員缺緊要准以潘成補授永固恊營中軍都司員缺實於營伍有裨如蒙俞允俟接准部覆卽行給咨送部引見以符定制除飭取該員履歴清册另咨送部外謹會同署甘肅提臣張永清合詞恭摺具陳伏乞皇太后皇上聖鑒飭部核覆施行謹奏奉硃批兵部議奏欽此 
[鳳陽關監督張奏爲徵收土藥稅銀一年期滿據實奏聞摺廿五日]  
　　鳳陽關監督安徽鳳頴六泗道臣張誠勳跪奏爲徵收土藥稅銀一年期滿據實奏聞仰祈聖鑒事竊查鳳陽關洋藥稅銀向係專欵解部光緒二年復關之時前監督臣胡玉坦以洋藥一項質輕價重最易走私長淮水路向無大宗往來陸路最易繞越由關稽徵必致百無一報卽經詳定章程責成行户認納稅課不經胥吏之手藉免從中弊混嗣奉文加徵洋藥稅銀議由蕪湖關通商口岸綂徵復經詳明專徵土藥並將徵收稅數先後按年奏報在案兹自光緒九年八月初一日起至三十年七月底止一年期滿共徵收土藥稅旱正銀一千二百七十八兩六錢又遵照部章加抽三成徵銀三百八十三兩五錢八分二共徵銀一千六百二十二兩一錢八分所有雜耗銀兩照案提撥隨解部飯加平等欵餘爲傾工火耗之用除循例呈請撫臣查核具題一面造册報部並委員依限起解外謹將一年期滿徵收土藥稅銀數目恭摺具奏伏乞皇太后皇上聖鑒謹奏奉硃批户部知道欽此 
[署理山東布政使英奏爲恭報奴才接署藩篆日期摺廿五日]  
　　二品銜署理山東布政使鹽運使奴才英瑞跪奏爲恭報奴才接署藩篆日期叩謝天恩仰祈聖鑒事竊光緒三十年十月初一日奴才接奉撫臣行知内開現署藩司正任臬司尚其亨欽奉諭旨暫行護理撫篆所遺藩篆飭委奴才署理旋於初十 
 
