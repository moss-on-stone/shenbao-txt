# 1903 - 16 - 4910687

 

Page 1

 
 
[三續湖廣總督張宫保湖北巡撫端撫軍會奏鄂省籌設大學堂摺]  
　　學務處第十五學堂林立學務殷繁必須設一總匯之所以資董理現設湖北全省學務處一所派委總辦叅議等員常川到處專辦此事所有省城及各府州縣大中小學堂曁民間私設各學堂以及出洋遊學各生統歸學務處隨時稽查考核各學堂課程門目畢業年限管理人員職守凡異等者應立章程同等者應會同畫一均責成學務處籌辦查署武昌府知府梁鼎芬在鄂主講多年各書院學生大半皆其門下該府學術纯正誠懇精勤坉林素深悅服候補知府黃以霖久在日本考究武學堂及營制事宜最爲精審茲特委梁鼎芬爲文學堂總提調委黃以霖爲武學堂總提調以資統核貫通並於學務處附設編譯局令該府等管理以上十五條係現在學堂辦法計籌辦學堂要指八條小學爲急第一各國教習家之言謂造就人才備國家任使爲第二義其第一義則謂知學爲人民當盡之職分使人民入學爲國家當盡之職分故全國初等小學經費皆官任之其教法大指一在修身使人人知義理一在愛國使人人知保護國家一在資生使人人謀生有具故謂之義務教習又曰國民教習言必入學知大義而後爲我國之民不入學則不知民與國一體之義不得爲我國之民且君上不使斯民開其知覺是視同膜外不以爲本國之民也蓋小學教其爲良善之人中學大學則教其爲有用之人西人覘國者亦視小學官費年限之久暫爲全國入學分數之多少以爲文明程度之比較不汲汲問大學堂之成才若干也然入學分數多者其中學大學之制度自必詳備而人才亦自然蔚起於其中日本入學分數約十之八猶以爲憾日圖擴充中國生齒最繁經費奇絀學堂初開其得入學者不過百中之一二然所謂人民義務之宗旨凡任學務者斷斷不可迷昧故此時各處興學首以小學爲急夫有師範然後有小學師範固難必得無數之師範可以供全省之小學則尤難故今日首以造就師範生爲急務易曰蒙以養正周子曰師道立則善人多此之謂也日課專加讀經温經時刻第二小學堂添設讀經書一科每日計功八刻普通中學添温經一科每日計功八刻此時刻係加於西法學堂時刻之外於他項學業並無所妨查外國學堂小學時刻不得過上點鐘至五點鐘中學不得過六點鐘中國學堂向來平旦入塾其勤苦者焚膏繼晷今擬小學加爲六點鐘中學加爲八點鐘中小學僅每日各加兩點鐘爲温習經書之時刻在學生仍覺寛舒旣存根本亦不勞苦教科書宜愼第三此爲學務中最重要之事學出於道道與時爲變通則學以時爲輕重中國舊籍繁富爲專門博考精研之書則堪多施於教科可以尅期畢業而又按切今日時勢堪應世變者則甚少有必須叧行編纂者有不得不譯用外國書者日本教學全倣西法惟宗科則攺爲修身倫理自編課書其餘如輿地圖算理化各科多本酉籍近猶時時采取叅用之而人才日出不窮此用他國書而得大利者也俄羅斯學堂用法蘭西民主國之教科書而學生屢次滋事此用他國書而得大害者也關繫至鉅鳥可不愼卽如輿地動植理化各科雖譯用外國書亦須詳加酌攺一日義類如輿地學當詳内而略外動植學當先所習見而後所希聞是也二曰名詞如動植學當用本名不當用譯語理化學當叅用舊譯不當盡用新名是也三曰文法當潤色之使明白條暢合於中國古今文法語氣不當用直譯之要多詰曲支冗之詞是也兩湖書院課書向係專門教習以已學講授就其所講排日編錄卽成課本雖淺深煩簡或未能如外國課書之精到合宜而大旨必不詭於正講授亦有次第學生領解甚易受益甚速查日本設學之初官編課書未能盡善後聽民間有學之士編纂呈文部省檢定善本漸多現在京城大學堂所編課書尙未頒行江楚編譯局雖成有數種然閱其稿本尙須詳加攺定民間間有纂譯純善實難鄂省學堂擬仍暫取舊時課本斟酌修補用之並取舊有之書如朱子小學陳宏謀養正遺規教女遺規訓俗遺規司馬光通鑑目錄稽古錄齊召南歴代帝王年表鮑東里史鑑節要便讀潘世恩讀史鏡古編時人編譯現有印本之桑原隲藏東洋史要西洋史要歐洲史略列國變通興盛記地理問答地理略說普通學初階普通學前編心算啓蒙算學啓蒙筆算數學物算教科書筆算教科書代數備旨形學備旨化學初階化學新編格物入門格致舉隅格致啓蒙西學啓蒙十六種西學二十七種須知教授學學校管理法學校衛生學德國武備體操學日本普通體操學上海銅板地球全圖東半球圖中國全圖鄂省新刊湖北全省輿圖長江圖等圖書開單發交省内外中小學堂以此暫爲講授並備教習叅考已不致誤入歧途俟新課書編成再爲頒發至外國教習所講法律財政兵學各書由臣等核定始令教授再叧有小川的著東洋史要與上項所言桑原著者不同於學堂不宜合併聲明此摺仍未登軍尙須明日續登 
[本館接奉電音]  
　　昨日午後京師飛電傳來上諭三道敬謹譯登○十二月十六日内閣抄奉上諭蘇州織造著榮銓接管欽此同日奉上諭明年正月十五日祭祈榖壇朕親詣行禮欽此同日奉上諭明年正月初八日祭太廟朕親詣行禮後殿著派訥勒赫行禮兩廡著派希璘德壽各分獻欽此 
[宫門抄]  
　　十二月初一日禮部宗人府欽天監廂紅旗値日國子監引見七員内務府三十員兩翼三十員奉宸苑十一員克王橚貝子堃公毓秀各假滿請安李澐預備召見吏部呈進月官卷崇文門呈進銀魚關防衙門奏十二月初八日大高殿拜表振貝子行禮召見軍機及李澐○初二日兵部太常寺太僕寺正藍旗値日宗人府引見十五員吏部四十六員廂黃滿十八員直隷提督馬玉崑請訓伊克坦由口外賜奠回京請安溥侗克公文煕各假滿請安博公請假五日富康請假十日文璞續假十日吏部奏派　選官缺派出松溎那桐李紱藻唐景崇内務府奏派雍和宫熬粥派出禮王掌儀司奏十二月初五初六日祭奉先殿應行禮節奉旨派濤貝勒行禮召見軍機及馬玉崑 
[危事電音]  
　　日本某日報譯登英京倫敦來電云西歴一千九百零三年德國兵艦名獨路托卡獨洛者駛到 
 
 

Page 2

 
 
危地馬拉突將海關據守又美或紐約克來電云危國大百里璽天德自知國庫空乏决意不欲開釁於友邦國内叛徒亦有投戈乞降之意且有已面縳輸誠者 
[善爲説辭]  
　　英責土人一事昨已記諸報端兹閱西字報云俄人聞有此舉卽聲言經過打丹尼路海口之俄船並無砲火且高懸本國商旗不得作爲戰艦亦可謂善爲説辭矣 
[日皇聽講]  
　　日本某日報云邇者明治天皇見國勢日漸雄强大有偃武修文之意下詔自本年正月六日爲始每日親御經筵聽儒臣講學是日午前升鳳皇間寶座文事秘書官細川氏講西班牙國天賢路其美痕獨及女皇伊殺獨辣本紀卽閣龍奏請往尋阿美利加洲之事旋由東宫侍講本居氏講日本古史女子高等師範學校教授南摩紀綱講中庸天命之謂性至故君子必愼其獨也三節講畢時已十一下鐘越五十分日皇出命御廚酒饌以賜 
[大索書林八志]  
　　日本某日報云金澤縣師範學校長鈴木氏於明治三十六年正月七日被拘隨卽押解東京因前任佐賀縣事時關涉檢查教科書受賄事也是日前橋師範學校長堀居覺太郎亦拘解東京宫崎縣視學官川俁氏則於押過大分縣時由縣知事派人護送翌日東京地方裁判所豫審官中川氏發出令狀飭拘蹟涉嫌疑之甲乙丙丁等十人當即拘獲三名尙有七名定於夜間往緝同時西京地方裁判所檢事官稻澤氏飭傳藤井孫六神谷昌一及五車樓書肆執事人藤井孫兵衞至中立賣署研訊説者謂亦因得賄敗露之故先是正月六日東京一方裁判所檢事官函囑茨城縣警察官將縣屬叅事會員大和田貞之亟氏拘押迨七日午前八下鐘時中川及潮兩判事官飭提被押之小谷重雄元木鉀五郎原亮一郎與高津鍬三郎之妻某氏質對并令金港堂書肆夥加藤駒造爲證人未幾由巡役解到冲繩縣中學校長大久保周八德島縣女子師範學校長佐久閒敬之大阪辨護士前衆議院議員伊藤德三一併交警視廳下諸鍛治橋官獄旣而警視廳又傳訊證人倉林小十郎等十名判事潮氏則示期本日十一下鐘時提訊集英堂書肆主井下幸三郎至於判事官中川及潮二氏邇皆栗六非常雖逢除夕元辰亦無片刻之暇蓋皆從事於豫審此案也 
[韓貸俄欵]  
　　日本某日報登漢城來信云高麗政府向俄國巨商幾痕司捕路氏稱貸俄銀二百萬圓以資國用聞日來已互訂盟約定日交銀矣 
[比購韓路]  
　　日本某日報登漢城來信云高麗電車鐵路之向由美利堅人管理者兹經比利時人之痕其呆托氏出貲購去議旣定卽派一總理人赴仁川 
[火山出火]  
　　日本某日報譯登英京倫敦來電云阿美利加洲尼加拉瓦國有三火山同時火燄上熾智利國則有火山五處火亦直上炎炎 
[續錄護理山西巡撫布政使趙方伯奏請修攺刑律摺]  
　　奴才維周重司宼只列任收漢易肉刑不設流徒梁陳以下有歲刑鉗亦少徒流之制近東西各國多以禁繫爲懲罪之科工作爲示罰之辟誠謂加以拘執足啓悔心責以工傭更裨要務執業足供所食則上無耗費收犯皆有定所則下少逋逃而浸染良氓滋長奸慝諸弊更不禁而自止揆之經訓定例尙無刺謬况前奉刑部通行章程不法棍徒到配及脱逃遣軍流徒各罪犯拿獲俱令先行監禁十年等語亦深慮其句結爲匪散漫難稽然犯多則無地可容期過則仍歸散漫無裨勸懲奴才愚見擬請滿漢弛輸作之制飭下各省通設罪犯習藝所以後將命盜雜案遣軍流徒各罪犯審明定擬後卽在犯事地方收所習藝不拘本籍外省分别年限之多寡認作工役之重輕精而鏤刻鎔冶諸工粗而布縷縫織之末皆分别勤惰嚴定課程其愚劣過甚者令作舉重等項苦工徒犯自半年至一年加重者至四年軍流自非所犯當赦不赦者似均可酌定年限期滿察看作工分數及有無悛悔有無切保再行釋放流罪自五年至九年軍罪自十年至二十年皆令常帶刑鐐在所工作交弱不能工作者卽令服所中書識司帳之役桀驁不服約束者加以鞭箠扑責之刑是有十益拘繫本地衆知儆惕一也管東有所不致逃亡二也見聞不廣習染不深三也各營工役使生善心四也力之所獲足以自給五也與人隔絶不滋擾害六也繫念鄉土易於訓導七也護解無庸經費可省八也本籍保釋的確可靠九也卽或疾病死亡仍獲首邱之正法中有恩十也惟設有習藝所雖不無小費然較之原來　審遞解之費外來寄監安置之費所省已多則挹彼注兹固州縣所禱祀以求者也况有牧民之責者孰不願其子民之出有罪而入無罪踴躍奉行尤可操劵此外尙有鎖墩繫杆人犯似亦宜如此辦理緣各處鎖繫墩杆人犯平日遊行街市多半以攫物訛人爲生活及釋放之後或尋報復或犯别案旣釋重負轉能身輕步快更難追捕且該犯等恃鎖有墩杆需索良民倚爲生産久且私行逃避翻將墩杆别售與人滋累無已種種流弊皆足爲地方这害擬請以後將此兩項人犯亦併入習藝所内一律辦理伏維國家創垂法制皆寓深意特以時勢較異儻仍不思變通隱患潛滋貧弱愈甚似不能盡責奉行之不善兹幸恭逢睿斷洞明積弊損益因時特派修律大臣叅酌中外法制審情理之準定久遠之規必已見及於此惟事關刑律不厭求詳奴才身任地方深思博考如遣軍流徒各項若非因時變通無以示區别而昭平允合無仰懇天恩俯准將奴才所陳各節飭下政務處會同刑部修律大臣妥議章程行令各省一體遵辦出自逾格鴻慈惟此係内政原與交涉無干如經議惟擬請由部通行各省遵照則早頒一日之綸綍卽早邀一日之恩施矣所有軍流各犯例定罪名本意全失擬請飭令因時變通以核名寔而埀久遠各緣由恭摺具奏伏乞皇太后皇上聖鑒訓示謹奏奉硃批刑部核議具奏片併發欽此 
[仕學議談]  
　　武昌訪事人云湖北仕學院第二次考試候補府同通州縣各官業由兼署湖廣總督端午橋制軍評定甲乙出榜曉示計超等高凌霨等八員特等何烜等十員一等章慶柏等十五員共取三十三員隨於上月三十日牌示云照得本兼署部堂定於十二月初三日親臨仕學院補行考試候補行府直隷州同通州縣佐雜各員合亟牌示爲此牌仰在省在漢未經與試各員一體知悉務於初三日以前赴仕學院報名届期黎明齊赴該院聽候給卷扃門考試毋得觀望自誤切切特示聞制軍禮延美儒丁君韙良爲西文總教習候補知府王幹臣太守爲華文總教習 
[軍門回甬]  
　　寗波訪事人云浙江提督吕軍門於上月十三日公出旋赴褔建與閩浙總督許筠師商議要以至本月初旬甬上官塲接軍門來電知虎節將次遙臨因派超武兵輪船赴閩迎迓初八日軍門行抵江北岸碼頭屬下各官以禮迎迓 
 
 

Page 3

 
 
[江皋慘劫續聞]  
　　江皋劫昨已紀諸報章兹得金陵采訪友人來函云當下關一帶各國劃定租界之初太古洋行卽度地新關左邊塡築江灘建造碼頭堆棧本月十四日侵曉鄱陽輪船由滬抵埠靠泊躉船一時車夫挑夫及小本營生者客棧接客者或翹企如鷺或屯聚如蜂而船客之往來貨物之上下更紛紛擾擾擠擁喧呶忽聞砉然一聲不啻山崩川决凡在躉船及江岸者無分人物悉顚入茫茫天塹之中躉船被撞幾沈輪船亦震出二三里外至實在漂失貨物淹斃人口若干則急明尙難查悉也 
[京江火警]  
　　鎭江訪事人云本月初八日之夜更魚三躍郡城西門外丹陽馬頭左近某姓草屋中忽兆焚如及各善堂水龍紛紛馳往施救已焚去草屋四十餘户迨次日上午鐘鳴十一下小碼頭南首王姓家積薪中忽又火起幸附近各水龍夫聞警而來吸水狂澆得卽熄滅僅燬去瓦屋兩椽十三日之夜三鼓時城外荷花塘左近某姓草屋中亦以失火告警鉦亂鳴水龍雲集逾時始熄計共焚去草屋二十餘家燒斃女孩一口 
[上海官塲紀事]  
　　昨日南市馬路工程局總辦翁子文太守撫標滬軍營帶龍葆珊遊戎黃渡防營管帶林建侯都戎先後命駕至上海縣署拜會縣主汪瑤庭大令面商要公良久始别○昨日管理攺過所委員李浩然二尹以現奉蘇松太兵備道袁海觀觀察檄委兼辦海運事宜詣轅禀謝○昨日安徽候補道蕪湖商務局總辦許九香觀察偕候選道李維之觀察來申甫卸行裝卽乘輿詣道縣各署拜會尙未悉有何要公也 
[大令騐屍]  
　　前日午刻浦東祝家橋航船夥周和海載客至公義馬頭船忽沈没諸客盡占滅頂之凶旋經救生局巡船撈獲女屍二具男屍一具帶至楊家渡暫置浦灘昨晨周率同管帮人周慶祥二十三鋪地甲錢德投上海縣署禀報旣而十六鋪地甲裘鎭赴縣禀稱救生局撈獲男女屍三具禀請相騐縣主汪瑤庭大令飭預備屍塲午刻傳齊刑仵官媒書役命駕至浦東升坐公案周訴稱船主鮑德榮並未在船昨日小的載有男女客三十餘人駛至中流悞絓於某巨艦之纜以致傾覆當時遇救得生者約六七人溺斃未經撈獲者約二十餘人今已函追船主來滬料理矣周所禀略同大令飭官媒仵作將三屍如法相騐良久報稱實係墮水身死大令離座親視一番飭吏塡明屍格命管帮人爲之棺殮周帶回候訊 
[詣勘河工]  
　　上海縣主汪瑤庭大令准董事之請籌集公欵疏濬西南鄉兪塘河一事前已紀諸報端昨日傍晚太令帶同差役僕從乘舟前往勘視工程 
[俄人已獲]  
　　日前嘉定縣派差押解甲乙二俄人到滬行至新閘伺隙脱逃解差遂投上海縣署禀報縣主汪瑤庭大令披閲來文内開該洋人在旅順烟臺一帶貿易華人張某嗾使向華官詐銀致被押解南下請道憲轉交俄國總領事收管云云因卽派令公役協轴來差留心偵緝昨在吳淞路連張緝獲解送道轅蘇松太兵備道袁海觀觀察立將兩俄人移送俄總領事署張發縣訊懲 
[嚴懲違諭]  
　　昨日本邑保甲總巡朱森庭明府率同差勇巡至二鋪所轄魚行橋及十五鋪所轄蔓笠橋等處見各挑水夫所用水桶仍不加以篾罩以致水花飛濺路滑難行不覺勃然大怒立飭提至輿前喝令各重笞二十板地甲並不認眞查察致有此項情事咎實難辭各笞 
百板諭以如再故違定予嚴究 
[舉襄誌略]  
　　昨爲出使此國大臣碭誠之星使封翁出殯之期正午十二點鐘時由北浙江路公館排導而出執事繁盛儀仗鮮明緑女紅男聨袂往觀途爲之塞蘇松太兵備道袁海觀觀察更派出親兵一隊沿途護送繞行英界大馬路迤邐至鐵路火車站左近延緖山莊 
[上海縣署瑣案]  
　　趙鑑桂控已革某圖地保白岐珍霸贖地等情前晚縣主汪瑤庭大令升堂研訊白供前者顧少園將田單一紙倩小的抵錢今顧雖已逝世尙有妻兒可証趙本顧之胞弟業已攺歸趙姓未便干預其間前日忽勒令小的往贖小的告知顧妻戴氏因之挾恨砌詞誣控幸蒙洞鑒批斥趙又上控道轅叩求明察趙供故父贅於顧姓小的與少園今已歸宗少園所押田單本係趙姓之産應由小的取贖被白霸阻叩求訊追大令喝令掌頰二十下候傳戴氏到案質訊○閔行某書院董事某君控佃户張阿金抗租大今研訊之下張供小的承種書院田二畝有奇今年妻病子亡以致無力緉租父親雖有米不允代完事出無奈叩求恩宥大令飭卽枷號俟將租完淸始准開釋○前日蔡士良投太陽廟巡防局控李阿春誘匿伊妻由局員某君移送到縣大令研訊之下蔡供小的係常熟縣人已失怙恃駕船販柴藉謀微利去年妻子忽失所在四出訪尋查無蹤跡後聞被李拐往蘇州靑陽地開設成衣店及往訪尋仍不會見向李追究允爲尋獲豈知李卽將店閉歇逃匿他方至前日始在上海途遇　索支吾反敢用武爲此扭控巡防局局員老爺向之訊究李已供認將小的之妻誘領來此傭於東門外張姓家小的當偕局差往查張姓聲稱已往杭州是以移送案下李供小的與蔡同鄉向操成衣業曾拜蔡之岳父爲師蔡不顧家用致妻度日維艱後由姑母領至上海傭工今由張姓遣赴杭州不日卽返小的因母親亦在上海服役故知其事求鑒大令著押候蔡妻到案訊核 
[浦東總巡局紀事]  
　　前日英租界某包探拘獲竊賊某甲解至公堂讞員張柄樞司馬研訊之下供所竊各贓均藏匿浦保甲總巡局勇丁夏遷廷處爰派包探至總巡局禀請總巡謝岳松明府將夏歸案訊究夏懼將贓寄存總巡局包探蔣春堂處閱日知事已了倩某營勇丁某乙取回事爲明府查知立卽函請營中管帶沈賡虞太守查緝太守大怒飭將乙責軍棍四十下革去卯名隨田明府提蔣研訊押候司馬派包探帶回訊辦 
[馬路工程局瑣案]  
　　前者趙新渠串同伊弟松林私將嘉泰茶棧與後馬路某錢莊往來憑摺支取丩銀四百元並在帳桌抽屜内竊去洋銀五十元嘉泰執事人查知訴令伊父南臺將新渠扭送馬路工程局迭經襄讞委員黃衡堂二尹研訊限期交出松林前日提案復訊交南臺帶回俟尋獲松林送案訊究○浦東船户張錫華承裝華亭縣境葉謝鎭怡和行棉花若干包來滬投某行交卸私取一包售與某處被包探黃量海查見拘至捕房捕頭令解送工程局黃二尹研訊之下張供此項棉花並非小的竊來叩求明鑒二尹令交人保出聽候查明是否竊贓然後覆訊核斷 
[南市捕房紀事]  
　　公茂花廠司帳人厲廣煕倩奚炳元將洋銀五十元付花販曹少村曹如數乾没重向公茂索取厲遂喚令三十四號巡街捕拘曹至捕房捕頭令押候解至工程局禀請訊究○日前松江某米行倩某姓航船承裝米二十四石來滬交奚泰顺源米行被船上水手韓阿木盜賣與虹口某米店昨日行夥孫榮海查悉扭韓至捕房據情聲訴捕頭令押候轉解工程局禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　包探顧阿六解胡萬大到案禀稱此人藉端向堂弟胡萬金羅唣所開老虎灶擊毁並波及張長林所開老虎灶約計所失値洋銀三十元報由小的拘獲是以解請究懲萬大供萬金於光緖八年在安徽原籍將親母逼死然後售去房地逃至滬江母屍抛棄家中置之不顧小的惟向之詰責並不逞兇讞員張柄樞司馬商之美總領事署繙譯官曰保羅君判將萬大責三百板管押半月○包探何阿春解王星元到案禀稱此人失業無聊乘隙掩入瑞大恒號内竊取報時鐘一座報由小的緝獲人贓送案請究司馬判責四百板遞解回籍贓給還失主○包探石金榮解胡阿巧到案禀稱此人行竊陳阿炳處一口鐘一件報由小的拿獲送請訊究司馬判責三百板○包探陳雲忠解馬夫金阿生到案禀稱此人行竊余姓家衣服及金質對時表等物報由捕頭派小的吊到金表及衣送請訊辦尙有未吊各贓容再查緝司馬著押候過堂訊核○包探顧阿六解張來生到案禀稱此人行竊廣昌號内綢縐數疋報由小的拿獲吊到原贓送請訊辦司馬判責五百板押捕房半月期滿逐出租界贓給還失主 
[法租界公堂瑣案]  
　　陳富順以隣人方阿新竊物潛逃投訴捕房捕頭將同居之陳阿三送案請追讞員孫建臣大令正在訊取口供方父詠甘投案訴稱小的兒子被陳栽誣叩求明鑒大令著交人保出限交阿新到案昨日陳投案求追方偕阿新投案供稱小的於九月某日回南匯原籍在升昌木行爲夥陳失物之事並不知情昨接父親手函故特來此候質陳供阿新本無賴子本年五月曾攫取某姓婦金約指奉大老爺訊責有案可查小的家内失物之時阿新正在上海今之所訴顯見妄詞阿三所供與陳略同大令著將阿新阿三一併管押方叱退○湯三泰訴稱小的在新馬路開設米店雇陳叙園爲夥某日竊取鈔票洋銀三十五元逃回家内今特送案請追陳供湯店樓上時有人來抹牌鈔票洋銀不知如何失去大令謂爾旣不行竊爲何逃回顯見情虚避匿遂著押候追繳原贓○陳阿二訴稱小的在新拓租界中開設飯店前晚十點鐘後楊阿長陸阿士糾同衆流氓將小的騙至老北門外兇毆受傷今已由巡捕將楊陸拘案請卽訊懲楊陸互相推諉大令判責陸五百板楊二百板○留芳閣照相店主婦汪氏虧欠房租洋銀一百三十餘元被收租人王姓扭案請追大令著將生財拍賣作抵昨拍得洋銀二百五十元繳案請示旋有各債主呈遞細帳請追欠欵大令著將洋銀照數均攤○陳寳光控馬炳元馬金榮父子賒去古銅器延不交還大令著二馬交人保出浼朱怡珍妥爲理處迄今案懸日久仍未了結昨日陳投案求追大令著保人將炳元交案朱投案訴稱二馬無欵可抵小的難以料理大令謂現在年關伊邇俟明年秉公核辦可也○趙和尙訴稱小的在新拓租界中開設豆芽作前晚被賊竊去黃豆及豆芽食鹽等物旋在舊貨攤主潘阿二家内搜獲原贓尙少黃豆五斗食鹽一包叩請追給潘供此物係不知姓名人寄存大令飭交人保去限五日内將寄物之人交案候核○鄭心寛控王根蘭吞没信二封及洋銀一百三十四元大令訊取口供著押候追繳昨日鄭投案訴稱王已央人調處出立期票分期拔還求恩銷案大令准之著將王開釋 
[美租界捕房紀事]  
　　日前某國人某甲至北四川路第二千六百十五號門牌及西華德路一千四百二十四號門牌某某兩姓脚踏車行騙取脚踏車若干輛及投報捕房後卽經包探倪順泉沈阿岳將甲查獲吊出原贓帶入捕房捕頭令押候轉解該營領事署禀請訊辦○昨晨西婦某氏投捕房訴稱雇坐沈春江所曳東洋車至靶予路硬索車資致遭毆辱捕頭令包探朱桂生將沈拘獲押侯轉解公堂禀請讞員張柄樞司馬懲辦○昨晨跑灘賊沈阿二潜至公和祥碼頭某號貨棧中行竊某行家棧之舊鐵若干適爲同閽之印度人所見連贓解入捕房捕頭令押候轉解公堂禀請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十八年十二月初一日京報全錄]  
　　宫門抄諭旨均已錄前○直隷總督袁奏筆帖式六年期滿循例送部引見摺○兼湖廣總督端奏爲知縣循聲卓著仍留湖北差遣摺○護江西巡撫柯奏爲調員差遣片○又奏爲舉人有意喪希圖會試請旨斥革摺○直隷提督馬奏革員宣力行間懇恩送部引見片 
太子少保北洋大臣直隸總督臣袁世凱跪奏爲臣衙門筆帖式六年期滿堪膺地方之選循例送部仰祈聖鑒事竊照定例督撫衙門筆帖式六年期滿如有才具優長堪膺地方之選出具切實考語奏請送部引見候旨錄用等因兹查臣衙門筆帖式明恩年四十六歲正白旗滿洲雙樸佐領下人由繙譯生員考中繙書房繙譯期滿議叙以筆帖式補用調補實錄館滿謄錄官選補理藩院筆帖式攺補校對官恭修聖訓校勘完竣保以知縣不論雙單月歸滿洲筆帖式班儘先卽選因辦淸文保請仍以知縣不論雙單月歸議叙班前選用襄辦禮成保加理事同知銜調補户部銀庫大使因辦清文保俟升知縣後以同知直隷州知州在任候補調補翰林院筆帖式京察一等光緖二十一年揀選今職九月初二日到任連閏扣至二十七年七月初二日六年俸滿該員謹飭詳明究心吏治查前任筆帖式西拉布六年俸滿經前督臣奏請送部以州縣留省補用在案今該員係在任以知縣不論雙單月歸議叙班前選用並俟升知縣後以同知直隷州知州在任候補現委兼理保定府理事同知堪以理事同知通判知縣補用應循例送部引見請旨交直隷酌量補用理合恭摺具陳伏乞皇太后皇上聖鑒訓示謹奏奉硃批吏部知道欽此 
頭品頂戴兼署湖廣總督湖北巡撫奴才端方跪奏爲知縣循聲卓著現在簽升京職懇請開去底缺仍以知縣留於湖北差遣恭摺仰祈聖鑒事竊查接管卷内據湖北布政使瞿廷韶按察使李岷琛詳稱前宜都縣知縣李天柱由陜西鎭安縣知縣丁憂起復於光緖二十三年十一月選授宜都縣知縣二十四年七月到任兹於二十七年十二月奏文簽升太常寺博士當經飭令交卸自應遵照定例詳請給咨赴京供職惟查該員自到宜都縣任以來善政及民實心任事輿情愛戴士論翕然屢經前撫臣于蔭霖奏保二十六年奉上諭著傳旨嘉獎欽此二十七年奉上諭著送部引見欽此是該員才能卓越久在聖明洞鑒之中湖北州縣中人員似該員之操守謹嚴性情純正老成練達物望交孚者正不數觀如奏請開缺留省差遣可收相觀而善之益等情詳請具奏前來本任督臣張之洞未及核奏旋卽卸事當經移交伏念該員服官兩省卓著循聲此次簽升京曹在朝廷任官惟賢京外本無歧視而以治行素優之良吏置諸責任較簡之清班雖該員職有專司自能報効而鄂省値此政務繁興之日忽少一精明廉幹之員不無可惜合無仰懇天恩俯念鄂省循良難得臂指需人准將李天柱開去太常寺博士員缺仍以知縣留於湖北差遣委用出自逾格鴻慈除咨吏部並太常寺外理合恭摺具陳伏祈皇太后皇上聖鑒訓示再湖北巡撫係奴才本任毋庸會銜合併陳明謹奏奉硃批著照所請欽此柯逢時片再江西現在遵旨舉行新政端緖紛繁期在得人以資治理兹在有記名遇缺簡放道現任廣西南寗府知府惠榮樸忠廉幹曉暢戎機歴任江蘇蘇州府同知甘肅寗夏廣西南寗等府知府所至有聲屢膺薦郯臣周諮博訪公論咸孚伏查定例奏調隔省實任人員應將底缺開除留於奏調省分遇缺儘光請補該員本係奉旨記名道員合無仰懇天恩准將該員惠榮開除南寗府知府底缺以道員交臣差遣留於江西補用出自逾格鴻慈如蒙兪允並請飭下廣西撫臣行知該員刻日交卸來江仍俟到省後叧行飭取履歴送部查覆是否有當除咨部外理合附片具陳伏乞聖鑒訓示謹奏奉硃批所請著不准行欽此 
護理江西巡撫布政使臣柯逢時跪奏爲舉人有意短喪希圖會試請旨示革以便飭訊究辦恭摺仰祈聖鑒事竊據興國縣知縣陳宏夑詳稱前據舉人李鍾第以伊母廖氏於光緖二十五年十一月初二日在籍病故報經取具供結詳咨在案旋據民人李瓊芳等以李廖氏實係於光緖二十六年二月十四日病故該舉人李鍾第希圖短喪會試挪移年月日期具禀到縣飭查該舉人以家丁劉祥悞延不將劉祥交案聽候查訊繼復隱匿前情潛赴禮部衙門揑伊丁母憂時値患病託人呈明以致悞報日期取具同鄉京官印結呈請更正咨江行查飭傅該舉人恃符不遵傅訊且以伊父繼娶廖氏係三醮之婦嫡子無服無事丁憂赴府具控辯瀆事關倫紀請斥革究辦以端士習等情詳經撫臣李興銳批司確切查明去後兹據署布政使陳慶滋會同署按察使劉心源查明詳請奏革前來臣查李鍾第係興國縣人由拔貢生應光緖二十三年丁酉科本省鄉試中式第六十一名舉人該舉人身列賢書不循禮法始則挪前報丁希圖會試已屬居喪而忘哀戚現復恃符不遵傅訊非理辯瀆尤爲荒謬相應請旨將舉人李鍾第卽行斥革以便飭訊究辦除飭府提誤外理合恭摺具奏伏乞皇太后皇上聖鑒謹奏奏硃批著照所請該部知道欽此 
馬玉崑片再查賞還原銜已革花翎山西陽城縣知縣賀松蔭於光緖十五年在山西陽城縣任内因鄉民呈控鹽店操短行兇傳訊屬實照例責禁致被刁商以所欲不遂設法刁難等詞揑禀撤任適逢舉辦計典該管知府未察虚實竟入不謹詳請叅劾陽邑紳民咸爲抱屈赴巡撫學政各衙門禀留該員公訐刁商經院批提發審其被控各節均無確據當經晉撫照例給咨送部引見該員投文之後因乏資斧請假出京十六年六月恭遇皇上二旬萬壽入京隨班祝嘏賞還原銜二十年恭逢皇太后六旬萬壽隨班祝嘏賞加一級旋因中東之役投効前四川提臣宋慶行營時値戰事方殷該員日在槍林彈雨之中不辭艱險二十五年委辦武衛左軍營務處搜剿錦州所屬紅羅山各處股匪擒獲首要田大成該員以獲咎人員情甘報効不敢邀獎用未列保庚子之變該員隨奴才宣力行間尤加奮勉故前於遵旨併案保獎案内擬請將該革員開復原官銜翎免繳捐復銀兩誠以此次隨扈剿匪事出非常該文武員弁於險阻艱難之際竭忠效命累月經年核其勞勛實與異常戰績相同旋經部臣照例議覆他員皆進一階惟該員開復未得邀准在部臣照例議駁固屬愼重名器然該革員隨營旣久屢著勤勞似未便獨令向隅伏查前河南河内縣知縣徐本華因案不謹計叅於光緖十七年經汴撫恭援恩詔送部引見開復原官銜翎在案又奉天金州廳同知王志修亦以大計革職於光緖二十四年經將軍依克唐阿以該員纂修該省會典著有微勞奏請送部引見奉旨開復原官銜翎亦在案今該員賀松蔭事同一律保獎旣格成例勞績實出異常當此時艱孔棘地方營務每厪宵旺焦勞前兹屢頌明詔凡降革人員苟人有可用一經送引莫不奉旨允准棄瑕錄用該革員精明幹練勤奮有爲若聽其廢棄殊屬可惜合無仰懇天恩俯准由奴才將該員送部帶領引見應如何錄用以昭激勸出自逾格鴻施是否有當謹附片具陳伏乞皇太后皇上聖鑒訓示謹奏奉硃批賀松蔭著送部引見欽此 
 
