# 1912 - 14 - 4913979

 

Page 1

 
 
   
 
 

Page 2

 
 
評論 
[新紀元祝典貢言]  
　　我中華民國大總統履端之始適值陽曆歳首之日當局者以人歸天與會逢其盛爰於是日爲始宣告改元行用太陽歷以合世界大同之趨勢示人民以革新惟當時爲日巳促元自祝典不及預備因又通諭各省定其今日舉行補祝並慶賀總統受任茲者炎黄宇宙氣象一新五色之旂飄揚電燈之光燦爛我軍政商學農工各界各圑體莫不停工休業提燈結彩以種種之點綴發表慶祝之誠意熙熙皥皥如登春臺此固歷史上未有之盛舉亦共和國莫大之典禮猗歟休哉宜乎合一十七省二十四小時而爆竹聲歡呼聲與民國萬歳總統萬歳聲聲不絕也 
　　然記者於此竊因之有感矣夫停戰媾和本爲尊重人道起見但敵情狡詐時不再來遷延糜餉殊非得計以前無論矣自新正迄今忽忽己十五日此十五日中雖籌備軍事未嘗或息而北伐之師進行實因此停頓今日者舉行祝典應惕然於光隂之虚擲與時日之不我待此吾人所不可不知者也 
　　且脫專制之虐政享共和之幸福我四百兆人同此希望今東南雖告光復而順直魯豫及東三省猶未脫滿政府之束縛因之同胞之沈淪於水深火熱中者如洛陽如濟南如灤州烈士駢骨軍人流血屢起屢蹶不克自拔遂至含垢忍辱至今猶署用滿淸之正朔不得爲同意之慶祝吾知今日者東南之歡呼與西北之飲泣其聲浪固遥遥相對也弔民伐罪之謂何此尤吾人所不可不知者也 
　　故是舉也不過爲我國民發表脫離專制之歡誠與對於大總統之敬禮而未可視爲民國完全成立之祝典異日者直搗黄龍虜氛盡掃合五大民族爲一共和民國則建北伐凱旋之門爲乘時慶賀之舉庶幾吾父老子弟歡　　舞而一無遺憾乎記者敬馨香以祝大功之速成且以合日爲他日大祝典之先導 
專電 
　　今午（十四）浙軍朱統制率兵士數千備具牛羊猪等祭品至明太祖墓致祭並讀祭文攝影明日北上 
　　粤軍及吳淞光復軍己於今日北上（以上南京） 
　　奕劻載澧及其他滿淸各親貴接到上海西國商會電報要請淸廷迅速讓位俾國會易於解决實行奕劻等尚未電覆 
　　北京盛傳淸廷因民心己去無可挽囘不日將下遜位詔書以消融種族意見共謀自立爲主旨 
　　袁世凱擬再展長停戰期限電詢伍廷芳謂接續停戰是否有益如以爲能獲效果擬即宣布實行 
　　聞山西太原府民軍己向河南進發河南民心均願歸附民國惟淸軍次意進攻待援甚急 
　　淸政府宣言淸軍己將陜州奪囘（以上北京） 
公電 
[駐寗北伐粤軍司令電]  
　　申報民立神州天鐸各報館轉廣肇公所伍温二公及同鄕諸先生鑒荷蒙俠誠慨助軍餉三軍之士挾　騰歡比以軍務倥偬用特追鳴謝忱粤北伐軍司令姚雨平元 
[南京陸軍部電]  
　　各報轉賓步程錢方度君鑒有要事待公等担任希卽又寗陸軍部一談盼覆林調元叩寒 
[武昌黎副總統電]  
　　滬陳都督鑒乞代催促敝省顧問官孫君發緒迅速返鄂爲禱元洪覃印 
[煙台來電]  
　　滬軍都督陳及醉雄鑒據商啓予言連商沈成茂可籌助萬元須具都督憑證可否允許乞察核電覆宗珍叩元 
[貴陽都督電]  
　　武昌黎元帥長沙譚都督各省都督均鑒黎元帥譚都督東 
 
 

Page 3

 
 
電舉沈都督爲浙桂聯軍總司令官敝省贊成此覆黔軍都督趙叩陽 
[杭州軍政府電]  
　　上海軍政府參謀長黄鑒尚武隊明早抵滬請派員招待浙軍政府蔣代元印 
[江北北伐軍司令長電]  
　　申報時報民立共和神州天鐸各報館轉民國同胞均鑒刻據敝探報稱張勳逆賊受袁賊密使偷行至固鎭意圖暗襲天長倪嗣沖於頴州焚殺姦掠慘無人道而朱家寶則於六安假僞廷巡撫蠱惑皖北愚民江北大局危如累卵和議勢必决裂我同胞一德一心殄滅諸醜然後直掃盧廷以奠幽燕寶山不才旣蒙同胞推舉何敢不犧牲身命以衝前敵愛國健兒速興乎來江北北伐軍司令長徐寶山元 
[又電]  
　　申報時報民立大共和神州天鐸各報館鑒敝軍軍餉向未派人勸募乃承我揚地各界同胞熱心義舉紛紛樂輸除前二萬餘元外今日又有銀店神香柴鞋四業樂助洋七百元寶山不才深滋感慚謹領之下用特登報鳴謝以彰仁風江北北伐軍司令長徐寶山元 
[又電]  
　　申報時報大共和民立神州天鐸各報館鑒前敝軍特派參謀總長華彦雲赴寗恭謁大總統面告作戰理財方略極蒙許以爲能寶山不才得之擘畫戎機定能佐我不逮至於内部人員亦均不曠職守私幸之下敢爲我揚軍同幸克敵奏功或可預卜於此也徐寶山元 
[南京陸軍部電]  
　　各報館鑒上海毗連租界漢奸溷跡消息靈通本部創立密碼未頒一切軍情務守秘密若爲鼓吹起見請顚倒虚實以裨軍務而愼戎機陸軍部元 
[泰州各法圑電]  
　　申報時報共和報民立報神州報轉南京大總統均鑒中華民國共和政府成立剗除二千餘年之專制恢復五萬餘里之河山灌輸二十世紀之文明公謀四萬萬同胞之幸福誠爲我黄帝子孫改革政治之第一大紀念歡忭無量謹於元月十五日懸燈升旗並舉行提燈會慶祝大總統萬歳副總統萬歳陸海軍雄飛東亞中華民國共和萬歳泰州民政長李嶽蘅司令長張淦淸曁巿鄕商學各法圑全體叩賀 
要聞 
中國光復史 
[民軍北伐之預備]  
　　南京近日街談巷議無非討論戰事凡與民國政府有關係者皆言不日定將北伐議和之望似己斷絕民軍視停戰期滿之日即爲續戰開始之日 
　　目下軍隊來寗者絡繹不絕寗垣現有訓練純熟軍械富足之軍士二萬五千人一俟令下即可出發 
　　據民國政府宣布之計畫北伐軍將由孫總統親自統率孫總統近己與其軍事顧問員商榷進行之法大致孫總統出發後將請副總統黎元洪君來寗代任 
　　今日己有粤軍一隊過江佔據險要各地以爲北伐之預備聞北伐時尚將需用飛艇有粤人李君者於數年前因事流逐在外曾著飛船利用一書昨夜業己抵寗現管理民軍飛船隊民軍前曾向法國購有飛船數艘今上海製造局尚在仿造數艘云 
[民軍財政不虞匮乏矣]  
　　大陸報十三日南京訪函云民國政府目下亚不急需欵項財力頗爲充裕蓋軍用鈔票己通行於南方各地而新加坡歐美各處華僑每日常有巨欵匯來現新政府復擬發行公債劵一萬萬圓定購者頗不乏人此爲新政府中人宣布之言且謂民軍軍餉無不按月發給故自革命起事之後各軍隊中從未聞有領餉無着而閙事者足見前說之下虚也 
　　民軍中人對於外間議論財政艱困之浮言皆甚厭聞今晨有某員告人曰當武昌起義之初外間即謂吾人經濟窘困不能支持多日乃己支持至今而且得手矣惟旁觀者仍多臆測之詞且謂民軍中人意見不知云云皆可謂之無意識也 
　　據南京外象觀之民國政府之財政確甚寬裕政府之用度大約可爲世界中之最省儉者現己組織内閣有國務大臣次官秘書官陸軍士官等等各盡辦事之責任而各項人員並不受取俸給僅有數人稍支目用而己孫總統及其副官秘書官等均不支用一錢其餘政界人員及陸軍將校不支用欵者尚不可勝計 
　　大致每月發給者惟軍士餉銀而己每兵每月應領餉十二元但大半皆辭而不受有粤兵若干人每日僅領小洋二角用以購買食物他營軍士見之因此熱誠感發效尤者頗多將其所領餉銀紛紛繳還又有新加坡兵兩隊現在廣州不日亦將抵寗全係愛國志士自備資斧組織而成是故民軍每月所需餉銀至多不過五十萬元耳 
　　民軍起義之初餉需何出殊不可知以意料之孫總統久謀改革中華必己積有巨欵存放外國銀行即民軍中現居要位之某某數人當在美國學堂時己出資捐助孫君則其積欵之多可想見矣 
　　近來軍用鈔票業己通行財政卿陳錦濤君今日告余謂民間如皆允用此項鈔票則民軍之財政可以毌虞匱乏目下軍士皆以鈔票付之且此項鈔票可由印刷局隨時印出其來源實無窮盡也 
　　南部數省多己恢復治安民國政会現己開始徵收地糧貨稅初尚有人反抗今己漸次安靖故其收入之數日漸增多每月可得洋二千萬圓足敷政府一切支出之用據是以觀民國政府可永遠維持大軍以臨前敵毌愁缺欵也 
　　政府今因北伐需欵孔急決意發行公債劵一萬萬圓此項債劵將在南部各省發行定購者頗不乏人其章程尚未宣布大約按年一分二厘起息 
　　内閣某員今日告余曰吾等目下不須籌借外債吾等全賴國民之熱心輸欵耳且謂民軍政府此時尚未便借債因有礙各國之中立且外國尚未承認民國政府也 
　　余意此項公債劵外人願購者必多將來共和成立自當照數償還則果可得巨利即萬一而共和失敗此項債劵亦可作爲紀念品大約民軍將用此劵以購買軍火等物云 
[旅華外人亦請淸廷遜位]  
　　北京肅親王並轉慶醇各王公鑒佳白久居中國感深幬載民軍起事適值向華憂念國勢危險人民困苦持平勸解或溯本朝善政或述滿員往事又若君主立憲之適且朝旨退讓之多欵時操公論冀聞者稍悟易於和平解决不圖羣相反對區區愚誠盡歸無效竊恐戰事復起全國危亡在卽按民軍條款旣宣布優禮皇室安置滿人昭示中外必無改悔爲今之計惟有請速聯合王公泣奏宫廷退位以完全治理之權責成民國皇族永享尊崇生民並免塗炭天下之感激賢王愛戴舊主者仍無己時也美國李 
佳白電禀 
[可笑可憐之京師]  
　　滿親貴自聞招集國會公决政體之信己屢開秘密會議舊曆十二日又因民軍政府不肯承認滿廷所定選舉法復在淸太后宫内籌議對付辦法惟意見仍不一致有謂國与會議民黨旣不能久待其逼迫之勢己可概見反不如請列國出而干涉一面暗中調集旗兵與民軍决一死戰而其中之稍開通者則謂民心旣皆趨向共和不如俯從與情將國民會議停止即决定共和政體以昭寬厚則皇室旣可優待人民皆留去思等語惟就以上兩說計之其主戰而欲引起外人干涉者祇居十分之三其請俯順輿情决定共和政體者居十分之五尚有二成則對於兩項辦法皆不置可否專持劃分南北轄制藩屬之說最後經淸太后面諭各滿族謂茲事體大以予之見殊難遽决仍當相機行事以昭愼重且袁世凱受余重託或不致辜負國恩陷宗社於危險云云言次涙如潮湧各滿族多棘手無策遂即散議 
　　淸太后因時勢危迫日以涙痕洗而且謂其左右近侍曰若景皇帝在生决不致使大局如此糜爛左右皆欷歔聞淸后日内將至景皇帝神牌前哭陳宗社將没皇基難保之危狀以期得其冥佑此眞婦人之愚也 
　　此次淸廷所頒國會選舉法係山資政院總裁李家駒及各奴隷議員的草定故多仰承滿政府之意思聞初擬稿時尚有士紳無選舉權一條因恐智識稍高之士紳不免有民主之思想也後李家駒以此條太無理由民軍必難承認故始删去 
　　袁世凱派員前往各處秘密招兵以爲和議决裂之後盾早經報告茲聞袁之初意擬在熱河及保陽一帶招足大軍二十萬人以五萬人爲首次招募之定額限於半個月内招齊以期抵抗北伐民軍迨招兵委員在直保等處開招時僅有三日應募者己逹四萬六千餘名招兵委員頗生疑慮又因應募之人籍隸不一明通之士復居大半與往日招軍情形大異誠恐有我愛國民軍厠身其中以作内應遂即密禀袁世凱請示辦法袁聞之亦殊以爲異隨電覆該委員所招兵士其藉貫限於直保兩處且改五萬之數爲五千而又必須選擇粗鉢之人其稍明逹者一律退囘不用此亦可見袁之情虚矣 
　　前日北京某報友人與某公使晤談某公使大不滿意於袁世凱略謂袁之爲人隂險狡滑毫無正大光明之氣在昔吾輩不深得其底　誤以東亞英雄目之今觀彼種種舉動直不如信義爲何物殆謂人皆庸愚惟彼獨擅智巧故敢任情反覆毫無忌憚眞所謂小人之尤者也如此次議和一事吾輩本不與聞彼乃屢次要求必欲吾輩爲彼幫忙出而上持和議吾輩却之不得乃允爲調和而彼忽變初計先自投服民軍認許共和吾輩但以大局速定爲希望原不願與彼計較乃彼反覆無常旣和復悔以不合事理之國民會議選舉法搪塞民軍迫民軍以不能承認之勢彼乃有所藉口乘便進兵以兵儌倖一逞之計此等毒謀狡計以殺人爲快樂實非人道所宜有自茲以後吾輩將不承認彼有政府之資格所有關於國際事件當與民軍臨時政府接洽並願幫助民軍推倒滿淸以期中國早日平靜實爲全球之幸福云云末又謂不認滿淸政府一節此間己開會商妥各電致本國政府俟接到覆電即可發表云 
[朱道反正後之辰州]  
　　湘省西路州縣自派員分道安撫後光復者日有所聞現辰州亦己光復辰沅永靖道朱益濬反正後并准其告退茲將近日來往電文探紀如左 
　　譚都督接辰州自治公所來電云獨立事因官紳隔　文電均未奉到現於十一日開全體大會報告恢復漢業一律豎立白旗全體歡忭共表同情恭賀獨立善後事宜容續呈 
　　又電云周鎭軍到筸二十餘年深得軍心民均愛戴今忽辭任欲行闔廳官軍民苗攀轅挽留祈請留鎭以饜人心 
　　又電云鎭筸鎭標各營官兵業於十一日盡立漢旗反正極表同情惟嚴防土匪以保治安 
　　又電云辰州現經丁可鈞馮景奎等組織辦公所准望日慶買 
　　又辰州景守來電云昶積勞疾府篆己先委縣代拆代行謹聞 
　　譚都督復辰州各士紳電云來電均悉該府於十一日全體反正一律懸掛白旗兵不血刃西路悉平全賴諸君之熱心毅力保全一方生命甚慰周統領久任邊防軍民愛戴本都督正資倚賴己電留防并委署辰沅道篆景知府積勞成疾准其請假並飭該縣妥爲保護並轉景知 
府翟知縣知照 
　　又電沅陵縣翟知事云景守請假所遺辰州府篆着即暫行代理 
　　又接辰州辨公所電云辰州官紳反正望日舉旗誌慶駐辰鎭兵不　防布恐土匪竊發乞派兵迅來保護盼切 
　　又接沅陵縣來電云府委代拆代行暫遵惟病劇事煩萬難久待請速委員接署再縣缺前禀請徐府經歷代理乞一併速委以重民牧 
　　又接朱道益濬電云鎭筸懸白旗後新政需人弟精力己衰聞陳君斌生現爲安撫使望電飭速來以便交替並希囑共保護敝眷回省 
[淸軍第六鎭亦將反正]  
　　順直諮議局接淸軍第六鎭（新由石家莊移駐洛陽）來函云國民出賦以養軍人期以禦外侮揚國威非期以自殘同胞者也今日之勢除二三不明時勢之大員及少數己據國會資格之欽選資政院議員外趨向共和己十之八九欲戰爭之停止與否視乎國體之能否共和貴局向主共和以熄戰禍吾軍中之少數上級軍官向多味於時勢以殺同胞爲戰功者然若輩官雖尊而實力不及吾輩萬一再起戰禍吾輩必於臨陣時有法以制之以全我愛國軍隊宣揚國威不殺同胞之名譽等語大約不日亦將起義反正矣 
[徐公錫麟追悼會記畧]  
　　皖軍都督孫毓筠前日命人將先烈徐公錫麟陳公伯平馬公子畦忠骸尋獲後前晚佈告各界於舊曆二十一日下午一時在西門外同善堂開迫悼大會到者數千人首由徐君偉報告三烈士生平歷史宗旨及來皖佈置情形次由盧君鍾嶽演說徐公起義之初志在共和凡我同人當以共和爲唯一之目的如有各存私見者請即退出便外衆皆鼓掌次由某君宣讀都督祭文各來賓曁都督均痛哭失聲散會後迎三烈士栗主入祠尾隨致送者不下萬人嗚呼榮矣 
淸談 
　　天下可以公而私妻孥生命可以公而私金錢見千里而遺眉睫此誠天下之大愚也然而今之所謂智者往往如是 
　　世界不少好名詞往往爲人輕率沿用而不能得良好之果者多矣羅蘭夫人曰自由自由天下幾多罪惡假汝之名以行言之可爲痛心 
　　有有名之英雄有無名之英雄孫總統黎元洪黄興輩可謂有名之英雄矣則己有其三而無名之英雄曾不獲一何也今之所謂英雄者人人皆好名也 
 
 

Page 4

 
 
   
 
 

Page 5

 
 
   
 
 

Page 6

 
 
接要聞 
[河南同胞之血涙書]  
　　河南民軍代表王治軍常森王光亞等敬告各省援兵書韃虜炳政非種異心世襲君權虐民滋甚吾民之望共和蓋己如大旱望雨不待質問而卽知萬衆一心也豫人受淸暴虐與各省等徒以軍用不足籌畫難周未敢驟發耳及武昌發難以後九十兩月以來到處民軍舍生走險而起者如歸德陜洛汝郟魯寶蘭封考城等處己不下數十州縣各地人民莫不鼓舞歡迎共圖恢復義旗所向瞬息蕩平原擬攻取許鄭破壞鐵軌斷敵歸路南聯鄂軍西通秦晋會師北伐直抵黄龍於九月十三十四二十四等日在嵩縣汝西等處與敵軍激戰數次卒以器械不完兵數無多民軍敗北潰散後敵軍欺我勢孤攻擊益甚以勦匪爲名肆意刦掠兼以鄂豫之郵電不通南軍之情形不悉因思困守待援徒益危亡乃派治軍等來鄂交秦廷之哭以道路險阻探諜綦嚴閱二十餘日始抵鄂垣驚魂初定得與我各省最親愛之同胞聚首一堂懽忭之餘每覺河南百餘州縣泣血死聲之慘環繞耳際引領北望正不知涕之何從也頃者虜廷以議和爲名要求停戰而一面仍以魯豫秦晋諸省之義師爲土匪急力進攻不遺餘力攻山西破潼關奪娘子關種種違法背約更僕難數食言而肥其曲在彼尚何和之可議也且狡胡奸猾爲彼慣性其以土匪二字誣我同胞也己非一次當武昌之初起義也漢奸張彪卽託勦匪之名電調淸兵今又以誣武昌之故智轉誣我魯豫　晋諸省是蓋欲緩我武昌之甲兵而得合全力進攻我北方諸省之師也北　能定彼可免腹心之憂然後併力南下縱横自如所謂遠交近攻緩兵之計不待智者可知也而我同胞猶思與之周旋不知我同胞籌畫全局别有計算耶抑以北方諸省不關重輕而姑置之耶河南幽居中土交通隔閡東南諸省之不知河南亦猶河南之不知東南諸省是以河南民軍起義及種種困難不能鑒諒於東南諸省也嗟嗟豫人何辜遭此毒苦外旣受困於虜軍内將見疎於同胞猶是黄帝子孫何進退失據若此今者和議己開時局益促更接河南來信敵軍進攻較前益甚各省若再不速設法援救大局益迫况河南爲燕趙鎖鑰河南若不能完全光復則韃虜卽不能一概掃淸用敢將河南起義大略及困難情形布告天下務懇我諸同胞堅邀唐使實行停戰先還我侵地償我損傷然後再議和戰至會師北伐豫人願効前驅蒭秣糧食豫雖貧瘠猶能竭力籌備决不甘居各省後若勉强議和墮彼奸計則數年之　必再有革命之舉不如一舉而撲滅僞京爲根本上之革命較爲彼善於此　涙竭聲絕言盡於此河南民軍代表王治軍等謹泣啟 
[上蔡人民之浩刧]  
　　汴屬上蔡縣黨店集一帶現有土匪數千人到處滋擾日前在該處縱火燒去房屋三百餘間並肆行殺戮將屍身火葬蔡溝鎭錢店亦抄掠一空並縱火十餘處居民號呼之聲震動天地延燒二日火尚未熄全鎭之内惟餘瓦礫而己有韓某者家頗富饒忽於某晚突來匪徒數百殺死韓家念餘人樓閣付之一炬其餘被刧之家尚難枚舉哀哀豫民何不幸而遭此慘刧耶 
[山西民變愈烈]  
　　太原府自被淸軍竊據後因勒捐肇變以致土匪蔓延現聞澤州府高平縣民人因抗捐聚衆己將城内外各學堂及辦理學堂與捐欵各紳士家燒毁一空遭難者約百餘家又燒死婦女輩十餘人該縣令無法赶卽出示免去一切增加稅釐捐項至十月二十七日始漸退去然各縣因此大受影響日内潞安各屬民人亦漸起事長治縣南鄕首先發難己發傳單聚衆入城縣令意欲和解業己赶出免捐告示然該民人聚衆不散必欲入城勦毁學堂紳家而後止今日探馬回報只距潞州四十餘里尚不知如何下塲現聞城中雖有民圑百餘名巡防隊兩營皆係新招者成事不足壞事有餘現正在危急存亡之時此皆滿官虐政之結果也 
[厦門近事彚聞]  
　　槍斃訛詐匪犯厦門著名匪棍梁英才許筆犯案山積孫都督恐其擾亂地方當委梁爲厦總查員原道台委許爲道署總查意在使其歸止也詎梁如虎加翼到處訛詐得贜己有萬餘心猶不足石碼有僑商某甲前月被詐一百元初八日該僑商到厦住鴻發棧梁又串同許筆帶領多人到棧向甲訛詐千元並强搶其金錶各物適爲義勇隊周管帶撞見責其在官人員不應聚衆訛詐梁卽出五嚮手槍轟擊幸周手快當將手槍奪去飭人飛報道署及司令官立卽派隊將梁許及僑商等一并送道署訊問經參事會議决嚴辦原道乃將梁許二人收押於初九早升堂略訊數語卽將二人在提署照墻下用槍擊斃以昭烱戒 
　　閙餉什長正法厦門後營游什長聚衆會議妄疑原吳二人勒减餉項私刷揭帖到處煽惑内叙新餉每名十元竟被原吳二人吞没今當殺原道台吳司令以洩公忿云云詎事爲道署偵悉當將傳軍揭去作証并向該營勒交游汝欽以憑訊究柳哨官當將游什長交兵看守游知不妙乘機逃走原吳又向曹司令索人曹司令乃將柳哨官責軍棍二百革去哨官限半月交游如逾限不交卽將柳哨官正法以抵賣放要犯之罪柳被責後出洋百餘元泣請各兵分投跴緝當於初六在石美將游拿回次日曹司令升堂謂游曰造謠惑衆者斬聚衆鼓譟者斬爾私刷揭帖聚衆謀殺上官死有餘罪爾究竟同謀幾人游供一人所爲并無同黨曹令斬首乃在提署大門斬决并送首級與原吳二人騐看閙餉風潮始熄 
　　厦道告退不准廈道原秉堂官聲頗好近因公私蝟集財政困難而辦事又處處掣肘以致累擬告退均經各紳挽留昨又電禀都督請假並請另委能員接辦當奉電復以時局孔艱借重長才勉爲其難萬勿遽萌退志所請告退勿庸議 
　　運兵彈壓詔安司令官於十一早得孫都督電開據汀州府專丁到省告急己電飭詔安王管帶星夜赴援唯詔安與江西廣東二省交界土匪出没伏莽滋多王管帶兵隊去後詔安兵力空虚仰飭尹管帶蘭亭由厦拔隊駐紥詔安防堵己飭元凱兵輪來厦載兵云云 
[老學究甘爲滿死]  
　　漳州府屬角尾田裏社淸歳貢生王乘龍字少枚年己七十餘而精神頗健自各省光復彼則戚然於心奴隷性質到老勿衰迨該社人紛紛剪辮彼不議可否其宗族有以剪髮問者彼不破壞亦不贊成意似各行其是日昨見大局旣定共和將成彼乃敬備香案向北謝恩（何恩於汝）行三跪九叩禮畢退歸私室寫出五言詩一首懸梁自盡以全奴節茲將其遺詩録 
　　毫髮千鈞重山河一注孤勤王心未死結草赴京都其友人李君之云毫髮原無量江山一旦傾奴隷心未死魂夢赴都城是殆孔子所謂匹夫之諒也 
[浙路查獲軍火之疑圑]  
　　浙路查獲大宗軍火己誌昨報專電茲悉紹興軍政分府王金發爲此次光復有功事後論賞派駐紹興因與上峯政見紛歧不受覊勒一切政令概由自主致都督名辭迄未銷滅該郡殷富較多捐入軍餉多至百五六十萬金迭次赴滬購備大批軍火亦未知照蘇滬都督不帶護照事爲蔣軍統訪聞心竊疑之密派妥員四出偵察本月二十三日旁晚杭滬快軍抵南星站在貨車内查獲七生的快鎗多箱每箱十桿計共二千九百九十五桿子彈五萬粒押解員自稱係紹軍王都督所購措辭强硬不服檢查當傳電話知照二標駐營派隊到站即將全數扣留急電軍統請示於翌午悉數搬儲報國寺軍械局一面派新軍一營及中路巡防隊携帶砲械渡江分紥西興鐵麟關等處預防不測惟此案如何解决於前晚特開軍事秘密會共籌對付方法又聞蔣都督又紹軍密運大批軍火内情叵測慮釀意外旦見在和議無效前敵開仗在卽特飭駐紥藩學二署之先鋒隊（卽張君伯琪所統之敢死圑於元月十三號即隂曆二十五晚十二句鐘飭由交通科特派專車及軍粮器械分裝五列車開赴吳淞暫定期北伐 
[浙事片片録]  
　　杭州前淸勸業道董元亮於民軍光復時席捲基欵潛匿滬瀆此次由蘇軍李統領購線偵獲迎提來浙拘禁政事部頗極擾待一面補提該署會計蔣篤裁澈查虧欵約計需洋三十萬左右勒令如數措繳連日由檢察員反復開導詎該道藉口上年豆案己代增前撫墊繳净盡迄會猶宕欠數十萬委屬無力張羅等語始終堅執不允政事部長褚君以該道頑梗無可理喻特於本日呈明蔣都督卽刻解交警察署収禁聽候從嚴懲辦 
　　嘉興嘉屬平湖縣民事長三易其人迄未就職此次政事部續札屠丙華實任該邑民事詎城鎭鄕自治各區羣起反抗疊次召集全體主張共和公權選舉程鍾鍪沈仰高二君於本日電禀都督加札委用當經政事部嚴詞電駁云平湖分送各鎭鄕自治會兩電均悉民事長係由都督委任何容公推亦胡敢抗不承認第文一電詞尤支離自治會濟濟多才何昧於政治至此浙軍政事部 
　　處州處州府城奉到政事部通飭後出示限剪髮辮詎巡防營羣起反對巡警亦執都督命令强逼互相齟龉衆兵愈憤突於念二日號召全營大隊各執槍械搗毁警署巡士抵抗不敵當塲被戕五名巡長章榮魁傷重乘斃巡官逃免該兵隊怒猶未己唆令城廂愚民將軍政府剪辮告示一律撕毁勢將反變昨晚警長葉兢發急電到省請示辦法現己電飭公府吕鳳韶君妥速查辦復核矣 
[湘江新潮流]  
　　舉定參議員湘都督前接南京代表圑來電謂現在政府己依次成立代表責任己畢急須組織參議院據臨時政府組織大綱參議院由每省都督府派遣參議員三人組織之卽請從速派參議員三人付與正式委任尅日來寗參議員未到以前每省暫留代表一人或至三人駐寗代理其職權再參議員須擇精通法政及富於經騐者等情當卽推定劉君彦歐陽君振聲彭君允頤三人爲湘省參議員刻己電逹代表會知照並飭鄒君代藩劉君揆一宋君敎仁諸代表暫行從緩歸湘以便擔任國民議會代表云 
　　淘汰司令部湘省譚都督以萍鄕自湖謙（防營管帶）沈逸後商民不免驚慌幸湘省幫同料理得以安堵如故聞現又有自稱司令部者訪悉係未經贛軍都督許可惟萍居腹地但須整飭内治不必侈言練兵胡謙所部只數百人若能申儆軍律保護地方己屬綽有餘裕今新募兵二千旣不齊一又難支持歛怨目前貽憂日後似宜全數淘汰選明白將領酌留有械之兵而以安集地方責之官紳不必立軍政会司令部種種名目以免太阿倒持爰卽電逹贛軍馬都督請卽查照辦理矣 
　　筵宴沈司令湘桂聯軍總司令沈幼嵐都督己於一月四日（卽十六日）督兵出發先日全省政學軍警各界特備筵宴假座敎育總會舉行祖餞午前九時譚沈兩都督以下各部司長各鎭協標統各營將士各界士紳均先後蒞會首由譚都督恭致祝詞沈都督亦致答詞其時歡騰聲拍掌聲軍樂聲鞭爆聲同時並起演說旣畢均各赴宴下至各將校亦皆與席次日出發時沿途各商戶均鳴鞭砲歡送誠一時之盛事也 
　　舉行祝捷會長沙於十三日慶祝攻破荆州是日街巿店舖懸掛國旗張燈結彩都督府及敎育會同電燈數百配紅緑色異常悅目男女成羣觀者如堵軍商學界數萬游行街巿口唱破荆州歌衣服齊整至都督府同聲大呼（中華民國慶賀萬歳）是晚亦如是各人手提一紅燈内書荆州祝捷會以爲紀念 
[馬都督公畢囘贛]  
　　贛軍都督馬毓寶赴潯布置戰事以重要口現己就緒於元月七日即十九日由潯携眷回省沿途躭閣於九號始行抵岸進府所有眷屬現寓軍政府内側邊房屋以便進入而資辦公當發一電通告各屬云江西各府廳州縣及紳商學各界公鑒毓寶前承贛省各界推舉贛省都督曾於十月間晋省嗣因潯事布置未完乃於十一月仍復回潯近接省垣迭次來電謂省中不靜籌辦之事甚多乃赶緊組織現己就緒惟定期正月七日回省己將九江行轅設立衛戌司令部派朱漢濤爲司令官嗣後尊處來電務乞與南昌直接如應與朱君相商之事則請電潯爲叩謹此奉聞都督馬印 
[贛省官票之關係]  
　　要求流通鈔票贛州府城光復後經官紳議决集欵開辦華興銀行在滬刷印鈔票四十萬元到贛預備贛省流通以昭信用惟財政部不肯核准該府行政官湯祚賢現又電省要求云南昌財政部鈞鑒來電據法理論自可欽佩惟此間銀行實因糧稅短絀軍餉無着金融機關非常阻滯故令行用鈔票稍分責任一面籌集現銀以備發兌現鈔票業己刷印驟令停去恐失信於商民且恐於募債勸捐每生阻力從前省中官票以無處兌用人多苦之此間銀行共籌二十五萬金己收七萬金與尋常紙幣妨害商業者不同應請一例仍令照行將來國民鈔票通行全省此項鈔票自無價值届時責令收束不難矣是否仍祈酌奪示知 
　　官票滯行南昌現錢異常缺乏全恃千文官票流通巿面以資週轉近因潯陽商埠不收官票附近地方大起恐慌以致官票滯銷搖動大局業經財政部電潯維持現接九江復電云南昌財政部雷鑒電悉前示停用官票因潯金融機關斷絕所收者無所用不得己而爲之若欲流通非先籌運銅元在潯設立兌換處斷不可銷忻速預籌銅鈔爲要贛軍政府駐潯糧餉局舒印 
[皖江新紀事]  
　　皖省東門外砲營於二十一日午後七句鐘有砲營中隊隊官王鎭東不知何故竟將管帶叚怡昭鎗斃於是全營驚擾當經該營排長徐國瑞報告軍政府當由孫都督派員密拿一面懸出賞格略云該隊官王鎭東膽敢用鎗擊斃管帶叚怡昭實屬罪不容誅亟應嚴拿懲辦以儆兇暴倘軍民人等如有將王鎭東拿獲者賞給龍洋五百元知風報信者賞洋一百元 
　　皖省自獨立後淸撫朱家寶卽將貴重衣物器具等件寄存大南門張某處詎九月念五日潯軍圍攻撫署朱家寶倉皇奔滬未遑擕帶衣物茲特派劉某來皖搬運經調查員偵悉報告都督孫都督以省垣各衙署動用器具均被潯軍搶刧一空現都督府無物應用一時難以置辦而朱某之件亦係公家之物特派夫役至張某處一律搬運都督府内應用以資節省 
　　無爲州屬之襄安鎭前有土匪盤踞擾害地方曾由皖蕪劉司令部派水軍第三營李管帶小池率隊前往行抵運漕會合廬州李參謀馨齋季管帶漢民軍隊同赴襄安抵鎭時百姓紛訴匪首蔣樑材搶掠罪狀遮道求救水陸軍均意在勸解令其化爲良善詎該匪等執迷不悟盤踞依然兩軍不得己會商進勦方法匪衆始則抵抗繼而見勢不敵四處奔逃經陸軍燒燬徐匪巢穴水軍由水路擊斃逃匪八名兩軍旱隊復又會合追拿比獲匪首蔣樑材及匪敎練官卞紹卿並其黨羽共十數名奪獲僞印一顆及槍械等件當由李參謀季李兩管帶訊問令其改過自新該匪首不肯服從卽將蔣樑材及卞紹卿等於舊歴十一月十九日槍斃其餘各匪均由地方切實取保釋放俾免株連沿途兩岸觀者加　莫不拍掌稱快及至鳳凰無爲州一帶民人聞之均放鞭砲歡迎 
　　省城藩庫前存銀洋紙幣均被潯軍搶刦一空惟其中尚有大淸銀行及裕皖官錢局所存契據等亦均遺失刻由財政部長出示宣佈所有前項遺失契據等件倘有拾取者一律作廢 
 
 

Page 7

 
 
[江北近聞種種]  
　　揚州民政長李君石泉於元月八號出示勸諭商民剪髮以新耳目並於敎塲懸玻璃盒内裝李君剪下之辮任人觀望并請各界於七日内務須剪除否將登門以勸聞商界中人恐往北方收帳剪去辮髮殊多危險現尚遲疑未决 
　　揚州地當兩淮之衝以鹽務爲大宗進欵日前民政長李石泉君在共和建設會提議力爭辦法茲於九號由鹹界發起一共和保存會假大同戲館開會以爲李君後看到者約數千人 
　　高郵臨時議會於本月二十日開會時四鄕議員某等持上報告書略謂新任吳民政長經本議會選舉曾電禀蘇省都督立案而蘇省都督回電並未宣布吳民政長遽然履新且此選舉係臨時辦法乃吳民政長刻己視事所出通告並無臨時字樣因此均備文詰問云云 
　　日前内河有黄划十餘艘在江北淮安西南鄕一帶收米千餘石並有驢三四十頭載米而上行至板閘鎭被新軍查獲當將船戶帶至陸軍學堂總司令處訊問供係米商販往徐州售賣繼因而三嚴詰始認爲張勳委辦當 
由總司令議罰將米充公各行戶具結不許再蹈故轍該商亦姑從寬免取保釋放 
[新蘇州咫聞尺見]  
　　蘇州民政長江紹杰君急欲交卸以便卽赴高等審判廳蒞新而蘇紳等則以蘇州民政長一缺非精明幹練之員不足以資治理一時無相當之人可以接替遂往勸宗君能述接任是缺現己蒙宗君允可卽經各紳等呈明莊都督頒發委任狀委令宗能述君接任蘇州民政長缺故宗君己於二十六日到任視事矣 
　　蘇城貨物稅捐總公所以裕蘇官錢局舊址爲辦公所業己委員於十一月初一日開辦茲悉該局自開辦以來除洋貨照舊認繳月捐外現又有煤炭水菓二業經其商等認繳月捐數目日昨呈請該公所轉呈民政署核示飭送矣 
　　太倉州民胡受錫具呈都督府以民政長洪錫範任用私人致洪保嬰等侵權違法擾亂大局請派員查辦並請飭司令部練兵淸鄕以保治安等情昨奉莊都督指令云查太倉民政長洪錫範視事以來辦理尚無不合該地方合圑體均未有間言據禀前情是否挾嫌控訐洪保嬰等被控各節是否屬實均候訪察辦理此令 
　　吳江縣屬各業戶等以佃戶抗租打毁催甲周豐玉等五家請飭嚴拿懲辦以儆效尤等情呈奉莊都督指令云本年忙漕業經臨時省議會議决普减二成以八成徵收如果各業戶一體减讓各佃戶何至抗租並有打毁租催周玉豐等五家仰吳江民政長移會蘇州民政長會同查辦並候訓令飛划統領認眞梭巡以保治安此令 
　　城自治公所改爲巿公所以前任總董劉雅賓遷居鄕間具書辭職巿議會特於二十四日召集議員用記名投票法重行補選議員到者祇有二十五人當經舉定蔣炳章約二十票當選爲總董又杭祖良約十五票當選爲董事並互選選朱惠元等十二人爲審查員現己分别知會聞將即日定期補開冬季議會云 
[貴州將有大銀行出現]  
　　貴州向來貧瘠自反正以來支銷較繁財政更形窘迫幸蔡衡武華元宜諸君竭力經營得以維持不敝現蔡華諸君又復組織銀行日夕不懈聞己决議將前官錢局改爲貴陽地方銀行請石公雨農主持辦理而中央銀行（卽貴州銀行）則設在前藩署内（即現　財政部）正在繪圖估工一俟該處軍隊遷移即行修理然富紳大商皆謂迫不及待己陸續將欵存入矣 
[黔都督府文告]  
　　都督府示照得各營兵隊約束首在軍官立法至爲嚴密豈容擾亂治安乃有不遵軍律借名搜檢槍桿竟致持刀恐嚇膽敢令出無端茲查十月十九審檢廳内閧然搜查不止一處人民不敢呼寃本擬從嚴根究初犯情尚可原如蹈前愆不改定將梟首揭竿凡我新舊營隊責任無可稍寬本府法隨言出官兵一體凛旃 
　　貴州軍政府代理正都督事務副都督趙爲照覆事竊照本軍政府於十月二十三日准貴部來文内開竊自反正以來招募新軍曁巡防隊每有平素與警士生嫌隙者聚衆執槍尋仇該警士等赤手空拳難以抵禦現擬將舊日巡警白日授課習操夜則編隊巡邏及政良辦法送請查照等由到府准此查反正伊始招募軍隊敎育尚未普及新舊混合良莠雜糅又有冒充暈人者濫厠其間藉口尋仇在所不免本都督業經出示嚴禁並飭恪守警章在案茲貴部將巡警辦法改良本軍府自應轉飭巡防新軍各統管重申誥誡整飭軍紀悉泯猜嫌以逹共保治安之目的相應備文照覆爲此照請貴州民政部 
本埠新聞 
[今日舉行大祝典]  
　　今日爲中華民國補祝新年並舉行共和政府成立及孫大總統履任祝典之期本埠各公署與南北兩巿華洋各商店及浦江所泊各國兵艦商輪均懸持燈旗同伸慶賀公共租界會審公廨停理讞政一天 
　　閘北民政總長李君爲舉行祝典事先於昨日通告商民云照得中華民國元年元月十五日卽舊曆十一月二十七日前由大總統通電舉行補祝新年業經公布在案茲奉滬軍都督函開我國民應於是日並行慶賀民國成立及大總統瞻所係典禮等因上海爲通商巨埠世界各國觀瞻所係自宜全體一致切實履行合行通告店舖居民人等知悉屆時一體升旗懸燈共伸慶祝其各遵行書業商圑事務所於新曆元月十三日刊布通告云本會疊奉民政總長曁民政長等函開現今改用陽曆凡屬衙署學堂及各界公共圑體均於民國元年正月十五日（卽舊曆冬月二十七日）一律懸燈升旗補祝元旦以伸慶賀等因又接公會函知議决於是日下午聯合各圑在九畝地恭行慶祝典禮爲此特行通告凡本會職員務請於是日下午一句鐘駕臨九畝地本事務所會員則請於半句鐘時戎裝齊集共行典禮勿遲勿却再本會會員是日仍編衞生隊所有前次發給之十字帽圍肩布等件務乞隨帶爲要 
　　中國社會黨邵廷玉君刊布祝言云維人道紀元之年月日世界一分子邵廷玉恭逢中華民國元年元月十五號補祝元旦之盛於臨風拜手之餘爰作鄙哩之言以爲民國各圑體曁中國社會黨商餘學會學商公會惜隂公會全體同志告曰際茲大同主義萌芽時代而吾東亞之中國適見革新之事實自今以往民國同胞咸宜以公利公害爲念勿顧一己之樂利而忘人人之艱難去人道之障礙謀人類之幸福視此爲一生當然之服務斯可耳况吾民國同胞心術之純正與否與世界人類之幸福有密切之關係而足爲人道主義之先河者舍中華民國同胞其誰與歸廷玉固世界一分子而生長於東亞之中國者也故對於中國之父老兄弟諸姑姊妹其情尤覺懇摯云爾諸君勉乎哉 
　　商圑提燈會路由昨日先經議定照録如下各業商圑及救火聯合會均於今晚七時齊集舊道署前出發過道前街出小南門過吊橋一直大街過聖賢橋往東天主堂街由老馬路往北進王家碼頭朝西往北王家嘴角至外廊家橋往東過龍德橋往南荳巿街花衣街至新碼頭往北出外毛家弄到巿政廳往北到十六舖裏馬路朝南一直進大碼頭走外鹹瓜街回折裏鹹瓜街進大東門由大街往北走東街過益慶橋朝西由都督府前走天官牌樓往西福佑路一直過穿心街往南侯家路往東由沉香閣舊敎塲往南廟西廟東過長生橋走四牌樓由縣東縣西三牌樓朝西杜家灣一直出西門走王家闕路進尚文門一直守府路往北凝河路往北過虹橋由太平街至彩衣街過蔓笠橋至道署前散隊 
　　南巿竹巷弄城東女學社所製手工品皆匠心獨運具有巧思茲届民國成立總統履任紀元稱慶兆姓騰歡該校校長楊白民君預命諸生製就各種新紀念品陳列校中定於今日開展覽大會特將陳列各品廉價出售以供欲得新紀念品者之雅愛午後又舉行學生遊藝會爲全日之慶賀 
　　民政總長昨日邀集各圑體擬定提燈路由後並即知會警務長轉飭各區加派警探分投彈壓又聞今晚舉行提燈會時水龍會内有童子軍三千餘人隨同遊行亦可以見新國民之尚武精神矣 
　　製造局李總理除飭在本局懸燈伸敬外本擬諭令各厰工匠停工一天嗣因趕造軍械甚急仍令照常工作 
　　海軍司令部昨日諭令停泊浦江之湖翳等各魚雷艇及飛霆等各兵艦均於今日升旗慶賀駐紥西林寺内之北伐先鋒軍亦在門首以冬靑柏枝紥成牌樓懸掛軍國旂燈以襄盛舉 
　　都督府前昨己紥就冬靑栢子牌樓一座上有民國萬歳四字内外懸燈結彩氣象輝煌所有府中各職員奉命停辦公事半天以伸慶祝城内各綢緞莊亦均於門前紥成牌樓添裝五色電燈並懸旂幟是誠從來未有之盛舉也 
　　上海商務總長王君通告云爲通告事元月十五號即舊歴十一月二十七日舉行慶賀各商號停辦公事一律懸旂點燈蔚爲大觀惟晚間點燈時仍須一律開門以壯觀瞻特此通告上海工商各界昨日預擬賀電一通定於今晨譯發電文如下南京孫大總統武昌黎副總統鈞鑒本日上海工商全體休息一天升旂懸燈公賀總統履任補祝紀元敬馳電賀民國萬歳總統萬歳上海商會陳作霖商務公所會長朱佩珍林世傑貝仁元曁工商各界全體叩賀咸 
[伍廷芳對於外交圑之宣言]  
　　伍廷芳君業己專任司法外交一席另舉王寵惠魏宸組兩君繼任伍君爰於日昨通告駐滬外交圑嗣後凡有交涉事件概歸王魏兩君直接辦理惟與淸國議和全權仍由伍君執行 
[唐紹怡續任議和專使之猜疑]  
　　淸議和使唐紹怡君辭職後或謂己回廣東原籍或謂仍寓戈豋路三十號門牌洋商李德立住宅内議論不一未明究竟茲聞外交圑因得北京消息淸廷擬以唐君續任議和專使故於昨日前往李君住宅探問仍未悉其蹤跡惟聞唐之幕僚傳述謂唐君是否續任尚未電覆淸廷云 
[劉襄蓀將次効用]  
　　前淸上海道劉襄蓀前日曾至愛文義路民國司法部長伍廷芳公館内詳陳一切聞將由伍君介紹投効民國 
[議事會討論巿政之通告]  
　　本邑議事會議長昨日通告各議員云本邑巿政廳成立以來曾開協議會一次今巿鄕制己由省議會議决頒布自應正式開臨時會遵照實行查巿鄕制第十九條現任本地方官吏者不得選舉職員及被選舉爲職員該廳正副議長自應照章辭職定芿更選又光復以來局面一新明年預算本屆自難正確惟關於本區域内之學務衞生慈善警務諸端不得不討論其範圍以爲明年進行之根據除知會巿政廳巿長外現訂於正月二十四日卽隂曆十二月初六日始每日下午五時開會議員有建議事件請開具辦法並附理由於正月十九日卽十二月初一日以前送交本會文牘員收存以備排列議事日表請卽查照 
[滿淸官員之探子]  
　　虞光祖前日持信一封冒充民軍混入滬軍都督府聲言欲見某科長經招待員察出破綻禀明都督解交執法科研訊稱是寗波鎭海縣人奉省中滿淸官員密囑到滬調查民軍動靜是實蔡科長諭飭收押候查明實情再行核辦 
[福字敢死隊紀事]  
　　滬軍福字敢死隊長劉司令擬招特别犧牲隊一隊以爲北伐衝鋒之用曾誌前報茲又示催凡有志從戎者務速報名聽候考驗録用並己呈請滬軍都督撥給槍械蓋因北伐有卽不得不趕速編練也 
　　劉司令以該隊軍士祗有一營兵力甚形單薄本擬禀陳孫大總統及陸軍部請准添招一營以厚北伐兵力嗣因己奉部飭截止招募故於昨日禀陳滬軍都督請就滬軍各營隊之未經歸併者酌撥數營併入敢死隊操練俾成勁旅 
　　劉司令昨日示諭云爲出示曉諭事照得本隊素重紀律屢經訓誡軍士各自尊重軍令人格不得稍損軍隊之名譽前經出示曉諭在案乃近來訪聞城廂内外尚有人冒稱本隊軍本滋生事端實屬防不勝防現在特行頒給各兵白銅胸章鐫明滬軍福字敢死隊及犧牲隊二種字樣如果有佩帶此種胸章之軍士在外滋事許即送交本營内查明懲辦除派暗探查察外合行曉諭爲此示仰各色人等一體知悉須知本司令軍律顯明斷不容不法之徒冒名滋事也其各知照切切特示 
　　劉司令以今日爲補祝新年之期是以在署懸掛軍國各旗並以冬靑栢枝紥成牌匾懸置大堂又先期傳諭軍佐員弁均於是日暫停操演一天以誌慶賀 
[修理鎗枝]  
　　孫大總統前由外洋購來新式快鎗三萬支曾飭製造局撥匠五十名赴淞騐收茲經該工匠等騐得此項快鎗損壞甚多均須修理故於前日運回鎗厰由李總理飭令趕修以應北伐之用 
[何煩借箸代謀]  
　　北叚民政總局批虹鎭商民尹海泉等禀云禀悉該商等所禀各節實爲地方起見現在該鎭巡防局旣經撤防沈家橋一帶地面空虚由六區另設派駐所撥警巡防尚屬正辦應候派員履勘明白再行核奪至所請委派職事之處本總局自有權衡該商指名率請向章無此辦法碍難准行仰卽知照 
[工匠不甘受辱]  
　　製造局工匠陸金榮前晚在廠工作時忽有馬介福者潜至陸家與陸事談笑旋被馬介福之妻尋見罵斥陸妻勾引伊夫甚至用武將陸妻毆傷昨日陸金榮因受辱過甚到局聲訴李總理諭將馬介福函送檢察廳請爲訊究 
瑣聞 
城内 
[並非漢奸]  
　　滬都督府執法科長蔡君昨日發出公布略謂　曆十月十八日奉都督發下陸軍學生馬林一名據本黨報告該學生忠事滿淸此次來申恐有不利請卽拘案訊辦等情當此北虜未靖之際難保無漢奸潜來滬上密事偵探該學生旣被嫌疑自應拘留聽候訊究當經本科詳細訊問並由本府諜報科派探偵察情形據查馬林雖曾爲滿淸信陽兵站長此次辭差來滬尚無甘爲漢奸實據且接有安徽孫都督南京顧參謀漳州劉局令本府沈科長請予保釋之函電業於元月十二日禀奉都督准予釋放合卽宣布俾衆周知 
[招摇鐘騙]  
　　章漢邦在崇明一帶招摇撞騙私刻關防被崇明民政長察破情形卽派兵士解送滬軍都督府發交執法科轉送巿政廳收押候訊 
[換給執照]  
　　上海縣民政長諭飭催傳吏傳諭各膏店將前淸上海縣所給之營業執照限於陽曆正月十七即舊曆十一月廿九日上午檢帶來署吾候驗明當場換給新照此項照費不取分文惟須覓保具結方准給領 
[違背烟禁]  
　　民政長批談晉堂禀云鴉片禁令何等森嚴據禀陳小六子孟阿三等竟敢於法華鄕西廟橋附近地方私開燈吃胆玩己極惟該處逼近法界最易竄避候即具函知照警務科長設法妥商法捕房各派探警協吏前往禁阻并拘提究閉庶辦理較爲切當至爾所認减膏加價捐欵仍按月呈繳不得藉延 
[檢察批示]  
　　彭彩祥呈批查核舊卷爾之收贓有周阿二及兩圖地保証明屬實不能因爾一面之詞任爾置身事外仍着遵照前斷將張篤苟尋交到案以憑核辦黄金氏呈批禀悉傳訊艾阿弟人極誠實且當票二張縫在爾子衣内當場搜出証據己獲豈容藉詞狡飾察核情形恐爲該氏主使亦未可知姑念氏子年齡尚幼將來擬辦或可稍從寬减也毋庸多瀆 
南巿 
[演劇助餉]  
　　留學某國畢業生温亞魂君近日編成赤血鴛鴦及新加官兩劇由新劇愛羣社定於新曆十六號即舊曆二十八日下午在新舞臺開演所得看資悉數充助軍餉 
[分期還欵]  
　　鮑鼎泰缸貨店執事李漢臣扭沙船夥潘佐卿　裁判所控被欠宕貨洋八十餘元久不歸理經陳裁判訊明判交保限於初四日起分期處 
[女婿欠債]  
　　江隂婦人錢龔氏被壻周增桂借洋三百元以火油箱作股單作抵久不歸楚昨向追討口角打架當即扭控裁判所奉判交保先還洋五十元年内再還五十元餘分四個月歸　閘北 
[毫無証據]  
　　謝壽山至總局禀稱髮妻某氏被族弟請如山弟媳陳氏誘匿伊家託二房東賈鳳金來說許還身價洋三十元請爲究辦經孫科長飭提如山夫婦及買到案質訊均不承認科長以事無証據着被告出外幫尋 
[限期理處]  
　　徐根祥託金海坤担保向張和祥　取黄豆值洋八十元延不交還由張告發經總局孫科長傳金質訊屬實判令交保限五天理處 
[亦難訊理]  
　　徐保三之姘婦張氏近與裁仁才姘識前日該氏在租界被徐遇見扭控捕房解廨訊判移送總局孫科長訊得戴居城内黑橋浜判將几造送交司法署請究 
英租界 
[捕房敬重伍總長]  
　　老閘捕房包探沈阿岳茲奉捕頭派往愛文義路民國司法部長伍廷芳君公館内專任保護 
[劉問芻又被控告]  
　　巴西商茂和洋行控告森源莊股東劉問芻不理欠欵等情經該管領事轉請德領事代表於前日函請公廨傳訊聞關讞員接函後查得英商泰隆洋行亦曾控告該莊不理票銀經與英領會訊判劉交保限三月交到該店經理周友蘭訊理否則着卽照數先繳三成在案放即於昨日將情照會德領轉致巴西領事請爲查核 
[防範私收規費]  
　　公共公廨晚堂華案自歸西官觀審後曾經議定訴訟規則十條業己實行故日來中西官退座時所收禀帖即由值堂西捕頭摘録姓氏案由轉交駐廨西員麥鼎君分别查明有無掛號等費逐日彚存以憑查考 
[居然子女俱全]  
　　唐錢氏與彭君時等串拐男女小孩入口被捕查獲解至公堂訊實判將彭等分别押辦各孩留侯認領在　茲有興業公司用人朱子英延律師麥加利具禀到廨欲將男孩阿弟女孩大有領爲子女昨聞關讞員己批准給領矣 
[拐賣童養媳]  
　　屈阿寶誘拐沈姓養媳姚大妺賣與妓傭沈王氏將女匿居坆山路一百三十號屋内前日被女翁偵悉報請老閘捕房派探陸桂山查明提究 
[火警續誌]  
　　山西路一百三十七號門牌某花烟間朱火己　昨報茲經包探查知係福泰皮箱店火起該店曾向錦隆保險公司保有火險銀五百兩其情不無可疑當即回禀捕房請爲核示 
[傳訊要証]  
　　協大莊經理戚永森因倒欠華洋各商鉅欵由廨傳訊交保淸理在案所有案証金發號主昨日亦己由廨轉訊捕　傳訊矣 
 
 

Page 8

 
 
美租界 
[大燒豆腐]  
　　虹口老街廿八號順昌豆腐店前　　　火由巡捕奔來帮同救熄昨經捕房查得該店保有火險五百兩特飭中西探查明起火情形再核 
[乞丐病斃]  
　　前晚有一乞丐病臥於元芳路碼頭由捕草送同仁醫院旋卽身死捕頭昨飭地保查明收殮 
[搶火]  
　　王阿福昨在元芳路火場竊取物件由探查獲拘入捕房押候究辦又蕭順金亦於前日下午在元芳路　取某鹹肉莊之衣包由探緝獲押候解辦 
[疑竊]  
　　王阿榮在西華得路某西人家爲廚司昨被洋東疑竊物件報告捕房拘押候查 
法租界 
[少却一番周拆]  
　　法公堂向章所有斷定監禁案犯無論久暫統歸八仙橋捕房覇禁期滿後仍解公堂由中西官驗明然後開釋茲因新租界己另建高大牢獄一所八仙橋及大自鳴鐘兩捕房亦己遷入新屋因由中西官議定嗣後期滿押犯概由捕頭驗明箕斗年貌就近開釋母須解案發落致多周折 
[調票紏]  
　　維羅洋行司賑盛利洲盛鴻卿等前控乾大莊經理陳鏡淸將莊票掉去現洋一百三十元銀三百念三兩到期往兌莊己倒閉實屬有心　騙等情曾經公堂中西官提訊據供此票係與盛鴻卿往來不與維羅行相干判候查賑再核在案茲己查明與盛鴻卿往來另有莊票十二紙與此案界限分淸不能牽混故飭包探往英廨將陳提回嚴追據供商人係是經理莊主徐閩芳避匿湖州應請提徐訊追聶裁判准予補詞察核陳仍交探帶回英廨限期理處 
[賊贓不全]  
　　裁縫吳阿文行竊馬福祺家首飾箱一口價值甚巨曾經控奉公廨飭緝在案茲吳匿跡蘇州被獲來申除將原贓吊出外尚少各贓值洋九百餘元昨日解訊據供所少者均是金飾業己兌去求恩寬典判押候再行訊辦 
[拔還房租]  
　　大興棧虧欠朱可庭房金洋八十元控奉公堂訊判交保限交在案茲己屆限由棧主交呈洋廿元其餘緩至月杪交淸聶裁判准如所請飭即退去届時交付 
來件 
[李英石統領上孫大總統表]  
　　蓋聞玄黄肇造亞東開生物之源輿服式彰漢族實文明之祖四千年中原鹿逐公民迭掌神權八百州篝火狐鳴皇業終歸水泡惟黑鐵與赤血能鑄無名氏之英雄易專制爲共和掃除舊世界之傀壘龍泉有恨會摧民賊之頭顱馬革尚存何惜將軍之血肉葢義憤抑鬱之氣普天之所同而公仇報复之思有生所共具者矣洪維孫中山大總統閣下兩儀合撰五服歸心民族民權民生三主義天維地綱敎宗道宗學宗大德望人豪物傑蘇子卿十年絕域不改羊裘張博望七夕回航携來神石精采煥發擬陸地之神仙道貌奇嶷耀漢家之人物學術羣推山斗合東西域而爭拜靈光政論透折毫芒網古今世而獨標眞諦此日旌旋南海頃心大旱雲霓當年萍聚東瀛曾耳詞壇珠玉會以羣雄之推撰遂膺新國之鉅艱北虜寒心識中區之有主西歐屏息祝東亞之和平茲筮陽曆十五之辰補祝總統紀元之節神州同慶率地臚歡進生民於康樂之鄕納宙合於開明之域銀牙日湧翻五色之旌旗鐵帳霜寒壯萬軍之羆虎十六省霑承雨露東南之磐石無憂廿一紀重整乾坤河嶽之精靈有喜古云崧生嶽降事屬荒唐乎今茲風起雲從功非僥倖粤稽五洲革命之史權與十七世紀之初賭生命於硝烟彈雨之中振大義於日曜星球之上前者仆後者繼華盛頓終脫英吉利之　　　則勝退則亡納爾遜遂囚拿破崙於邊微八年血戰金塔標志士之名孤島烟荒鐵獄下梟雄之涙斯蓋君主專斷之結果民國起義之先聲自古有然於今爲烈况覺羅氏以韃虜賤種據帝子神州沐狲而戴衣冠嗾獒而肆荼毒天驕作禍憑陵者二百餘年地括無皮蹂躙者廿二行省讀嘉揚痛史閉目而塊魄動摇溯洪李元勳濺血而雄心蹉跌然而南風不競詎灰壯士邱壑之心北寇猶存愈堅秦士戈矛之氣巴蜀首先發難武漢繼矢同仇不及二旬收功大半古來舉義之師末有若斯之易者也且夫秋風一起蒲柳先摧餓虎將頺爪牙終落以烈士之血易奴隷之頭鳳山隕命於天南端方暴屍於川右洛鐘應響草木皆兵炸彈横飛旌旄變色軺車染血隱褫宫豎之魂臥榻藏刀驚破痴人之夢義俠旌銘於金石血潮磅　於天庭蹈湯火而慷慨如初冐白刃而精神不死遂使旗奴歛跡見蛇影而逃生禁衞銷聲匿鼠頭而飲泣古來社盟之事末有如是之堅者也飲水思源聞風感泣總之靑燐碧血前後同符女俠男豪宗旨則一凡茲民氣伸張之盛皆出先生提倡之功謨　斥庸材謬司戎政飛鷹有志敢附末光前習兵事於瀛邦粗窺方略繼掌兵符於建業久閱戎行每思事與心違不覺聲隨涙下機謀己熟冐萬難而何辭光復倖成捐一生而無憾竊願揮戈逐日指白水以盟心誓當掃穴犂庭至黄龍而痛飲繼春秋大一統之業爲朱明復九世之仇會逢一月陽和歡迎新宇敬率三吳子弟瞻拜下風謹賀 
來函 
[上海巿政廳來函]  
　　敬啟者閱昨日貴報登載内地電燈公司擬呈南巿電車條議全文此稿何人送上乞爲明示此後巿政廳如有送登報章之稿須以圖戳爲憑無戳請勿登載專此敬請台安巿政廳啓陽曆元月十四日 
[本館覆函]  
　　敬覆者前日敝報所載南巿電車條議全文並無巿政廳送登字樣亦未言此項條議係呈於巿政廳故囑將送稿之人明白回覆一層敝館難以遵辦至謂此後巿政廳如有送登報章之稿須以圖戳爲憑無戳請勿豋載等語貴廳爲防範揑胃起見固甚愼重但報館登載來稿向須蓋戳歸送稿人担其責任似亦無勞借箸此復敬請台安 
[本館覆銀業公所崇海同鄕會函]  
　　昨接來函謂二十日敝報載南匯土匪閙事新聞内有由本埠共和憲政會會員親往調查據稱鄕民推顧稼明爲首領云云顧係安分商人義難緘默囑登來函以明是非等語但敝報連日所紀南匯閙事新聞並未涉及顧稼明其人來函謂不知何所據而云然敝館亦謂不知繕函者何所據而云然來函又謂即事以觀明眼人當不言而喻敝館則謂即事以觀明眼人固猶未喻也敝館亦以義難緘默書此答覆即希公鑒 
自由談 
游戲文章 
[慶祝元宵聯] [  朱允元]  
　　元曆法洪鈞難得此元功神速元氣彌綸特借元宵補祝元年正統元旦芳辰并賀我元戎克敵元勳定國元首履新元吉元良造成大漢元元福 
　　萬端謀郅治實憑那萬馬奔騰萬夫奮擊頓敎萬姓重開萬世宏基萬方盛業還望他萬衆齊心萬派朝宗萬邦協力萬能萬有保守共和萬萬秋 
[與奴隷學究書] [  血俠]  
　　學究先生足下公本軒黄貴胃不自珍重應滿淸試不憶昔年買搜檢倩槍替而且割卷夾頁不一而足賴典學胡人昧於文君遂得濫竽充數由是奴性深入骨髓盲談出不自知逢人便說我是文生童子六七忝擁皋比别字連篇識者齒冷乃猶不自省酒樓茶肆間曉曉焉力辨科目爲盛典自詆同族爲長毛以牛馬奴隷之談惑我父老愚我後生閉塞民智莫此爲甚方今命也維新人皆思漢安容魑魅罔兩飛舞於中天囈語譫言呻吟於無病足下若再沈迷甘作女眞之奴僕自外黄帝之生成我海内文人鳴鼓而攻傳檄而討不在異日矣頑石有知亦當點首此啟 
海外奇談 
[少年瞽目之女文豪] [  頌斌]  
　　巴黎泰晤士報載巴黎瞽女學校有一學生名麥而色納者ＭＡＢＳＮＮＥ福蘭雅博士之長女也年僅十有五而文學己冠絕一時非特爲女界中之錚　者卽文學博士亦無以過之惟因麥而色納女士旣患目瞽又病耳聾當七八歳時人皆目爲廢人惟其父獨鍾愛之後命其入瞽女學校肄業不三載而文學己精通矣現巴黎各報館及諸雜誌上登其所撰論說頗多閱者亦莫不欽佩然其作文與常人異彼先撰擬腹稿然後以口宣布而使人從旁録述之其　書也用手摹　文卽能牢紀於心此誠世界上最奇别之女文學家也 
[外國發懨] [  慶霖]  
　　北美洲坎拿大有一男爵一日偕其妻女出遊女貌頗美麗有少年隨之行依依不捨男爵向後望則少年佯爲高唱如歌者然至女家始止是夜一句鐘時人聲寂靜女輕啟窗擲下一長管與門外少年通言語如電話然男爵聞唧唧聲起視之察其私卽自女手中奪取電話機頭令女母作聲並以污水傾管中直注少年面少年以爲女口授之孛蘭地酒地亟張口吞之不及咽衝溢滿面男爵己令人下縛之　家起視見少年滿面污穢狀皆捧腹而笑天明始釋之去 
尊聞閣詞選 
[和江東君詠章醒如校書風塵飄泊有誰憐句仿轆轤體] [  譏國]  
　　風塵飄泊有誰憐大好光隂誤少年精衞難填惟恨海靈　莫補是情天丰神落落原超俗態度翩翩渾欲仙安得明珠三百琲今生預締再生緣 
　　回想當年倍點然風塵飃泊有誰憐可能繡閣兩心印祇得郵亭一夜眠金屋藏嬌傳武帝玉樓尋夢有樊川英雄自古知多少都被情絲一縷牽 
　　章臺走馬讓君先海上於今韻事傳歳月銷磨莫我笑風塵飄泊有誰憐樽前勸酒情無限燈下看花色更姘好拭雙眸相吉士莫敎主義抱金錢 
　　多少紅顔刧運秦淮風景己桑田娥眉隊裏見崇嘏脂粉班中遇麗娟身世蒼茫難自料風塵飄泊有誰憐年來不羡封候貴顧得三生豔福全 
　　生平愛讀洛神篇題編王家九萬箋雲散風流愁渺渺天長地久恨綿綿難禁攀折臨風柳不染塵埃出水蓮同是天涯零落子風塵飄泊有誰憐 
遺聞軼事 
[民族慘史嘉定血] [  嘉定二我]  
　　我生不辰我命實厄我懷孔亟我心孔哀我憂天過慮我鼠思泣血我筆秃墨枯我心驚膽戰我和血和涙我迺録是篇萬家生靈五屠慘劇紙上隂氣鬼泣神哭放眼一讀如見我鄕父老兄弟之遠祖横屍飲刃於二百六十八年之前也 
　　黄淳耀字藴生號陶菴自幼家貧遷徙無定年二十二始家於方泰里之茭門涇課徒自給行旬先生年十七補博士弟子前後小試凡冠軍二十四無錫馬世忠以文章鳴江左及一見先生文則曰此人才識吾不逮也由是一時物望若張庶常（溥）夏考功（允彞）楊孝廉（廷樞）莫不側席願交先生先生泊然如不屑也隱居授徒浮沈諸生二十餘年穿穴經傳綜核性理爲文務醇正推明濂洛關閩之旨年垂强仕不售乃與唐聖舉（）昌全夏啓霖（蛟）陳義扶（　）陸翼王（元輔）候元泓兄弟及弟偉恭（淵耀）爲直言社 
　　千午書語及門曰利禄之關予自反己過之親老祚薄勉一再應自此南山之南誓不棘闈矣榜發竟魁房稿旣出天下翕然推先生爲一科冠癸未中進士第廷試二甲進士出身與弟淵耀書曰傳臚時人見鼎甲先上皆嘖嘖稱羡吾此時歎息無限天地間自有數千年一人數百年一人今人必不肯爲而必欲爲三年之一人何也未幾南歸與直言社諸子磨礲探索日考月稽積疑忽關豁然自得人莫測也 
　　乙酉五月南都陷弘光出亡先生避兵石岡有丹陽葛孝廉（麟）與二力士至　叩先生門其封翁家柱出迎見麟等貌甚雄武殊不類文人麟大聲問曰年翁安在答以在鄕麟攢眉良久曰我憂之甚年翁純儒未諳世故恐不免思一相見故紆道來今不及矣家柱因止之爲停留治饌遂　失生兄弟訪吳志葵於雲間共論當世事出謂先生曰志葵庸奴耳其言誇誕欲使他人幹事而彼坐享其成功必誤國事年翁何故信之天下事尚可爲然君儒者非其倫幸勿鹵莽因掉臂去後不知所終洵豪傑之士也 
[無稽之談] [  鈍根]  
　　新元宵家家懸燈好不熱閙我便出去閒逛忽然礲見一個朋友面圑圑狠相熟只一時想不起他的名字來那朋友却笑道鈍根先生你不認得我了麽我就是老月我道啊唷原來是月翁怪道今天月半不見你原來你也在此地瞧熱閙兒呢那老月道你没有曉得我前天去見孫總統他說如今改用了新曆你的責任輕了每逢月半不必當差儘請自便我想這話眞不錯又聽說今晚上海補祝新年大玩花燈我一個人冷淸淸就是在雲端裏獃望著人也不來睬我倒不如下來擠在人叢子裏看燈要子你道好不好我說照阿大家一路閒逛老月又說纔從他的相好閉月軒處出來閉月軒屋裏的燈彩眞是了不得有呌甚麽鬼串九連燈黑漆皮燈瘌沙燈之類千奇百怪說不完許多他便擺酒請客請的都是伶界裏朋友一盞燈三盞燈四盞燈七盞燈十三盞燈萬盞燈黑燈許多人頃刻坐了一桌的漂亮人物閉月軒出來敬酒打扮得渾身都是電氣燈額上髮結裏盤着一盞大電燈胸前也是一盞大電燈頸項裏盤着一串小電燈手鐲上也盤着兩串小電燈鞋尖上也綴着兩粒小電燈我道住了請問他那燈裏的電從那裏通過來的呢老月說閉月軒身上天生就一個濕電池永遠用不乾的又說他床上四周裝着電燈被褥枕頭上都是小電燈我大笑道這眞可以算得大賞花燈了老月又說酒席散了被閉月軒留住硬要與他住夜此亮兒幸虧拚命擇脫逃了出來不然眞要弄成個野月吃家月了我便說月翁你以後該謹飭些不要到了中秋節用着你的時候你只管游蕩躱着不出來或是出來了瘦得不成樣兒那可不興的老月笑着去了 
心直口快 
[假志士之罪浮於漢奸] [  東阜]  
　　漢奸爲吾人之所痛恨人人欲得而誅之故其欲不利於民軍也難 
　　假志士得一般人之推重且有種種大權在手故其貽害於民軍也鉅 
　　試到各籌餉會一詢其近日收數何如自知予言之不謬蓋助餉者欲以節衣縮食之錢購買他日之自由不欲供濟一人之揮霍也滬上不乏義勇之士何不設法除此敗群之馬（言者無罪聞者足戒） 
[意見] [  滌骨]  
　　意見！意見！天下之大罪惡大罪過均由汝而生意見之生仁者不爲聞者傷心讀者如何 
　　孫劉交搆曹馬之利蜀洛相訌章蔡快意今者袁賊假議和妖名托言停戰蹉跎時日正欲利用我愛國健兒自生意見成内訌之局而自可以爲曹操爲王莽矣我愛國健兒當知有羣外之公敵滿虜未除袁賊未死不必齗齗於羣内之私敵母各挾其所見以啓無謂之爭閱也吕温侯有言僕牲不喜鬭而喜爲人解鬭温侯武夫乃有此雋語古人眞可愛也若徒知責人不知責己三寸舌爛一管縱横終蹈筆上空談之惡習愧乎耶我人雖無温侯之才亦當憶温侯之語 
　　嗚呼天下之事業苟其優也雖千萬人與我競亦何患不勝苟其劣也雖無一人與我競亦何恃不敗總之國家正在多事之秋軍事上地方上之新事業多矣豈必排倒他人而始容我一席耶 
　　公戰務勇私鬥宜怯萬不可鷸蚌相持使漁人　笑其後而不顧兩雄相扼必有一傷况袁賊睨我旁滿盧伺我變可不愼哉可不愼哉 
小說 
[俠情小說劍光寒（廿二）] [  賡磐]  
　　其時虜廷大恐慌密令内外城巡警查緝無所得又通電各省疆臣秘密購拿然心知其爲大俠必不易獲或因此益觸其怒則人人自危出入必從衛兵生客不敢接見坐必四顧語必附耳夜臥頻易其處微聞聲響便惶恐無人色好色貪財之心爲之不敢動者累日嘻劍俠之功亦偉矣哉 
　　少年等留津沽三日始離旅館而入其所購之小艇詎其蹤跡己爲邏者所知五人纔行至距舟里許空曠處驀有數十人自後掩至大呼速捕速捕少年迴身揮劍與鬭衆不能敵轉瞬盡殪少年大笑雪孃舉目遠矚曰我等速登舟彼處有大隊來也五人邁步抵舟次一躍登之槳甫動岸上槍彈己如雨而至五人俯首避之霜孃切齒曰狗奴可惡我顧不得矣語聲未己一縷精光自口出飛入敵軍環繞一匝數百兵士指盡落械紛紛墜地皆返身狂奔而此一縷精光亦己返入霜孃掌中少年視之皓然一丸也思索玩之霜孃己笑吞之 
　　雪孃曰可憐可憐此輩大可憐月得微俸如干僅足給一身而將領驅策之如牛馬汗血之功都爲上官冒去設一不幸血肉糜彊塲而朝廷無聞旌恤不及然彼殊至死不悟擁戴異族自殘同種其愚蠢一至於此安得無量數熱心志士一一警告而喚醒之也 
　　五人駛舟南下抵臨安泊鑑湖濱登少年之堂老僕歡迎園蘭無恙竹屋明潔一如少年在家時雲娘等游覽各處極贊淸雅少年亦奬慰老僕備至於是整治園蔬晚餐對酌雪娘曰送君回故居我等當作歸計矣少年苦留雪娘不可曰我等大有事歸屏擋畢容再來也霜娘冰娘亦以爲辭少年知不可挽歎息涙下請從行霜娘厲聲責之曰君何自棄若此少年泣曰國事如斯僕隻手何能爲雪娘等乃議以碧兒留此爲助碧兒泣不允曰婢誓死從姑娘任先生誠需助者寗隨姑娘再來耳彼此相持不能决遂罷飲夜深各歸寢 
　　少年意興頺喪夜不安寢天未明卽起往視雪孃等四人忽大哭 
 
