# 1912 - 120 - 4914085

 

Page 1

 
 
評論 
[理財芻言]  
　　鳴呼今日之最難處理而存亡得失一髪千鈞者莫如財政今日之刻不容緩而數米以炊捉襟見肘者又莫如財政以云外債則由短期而遞進於長期時代由單獨而遞進於競爭時代由投資而更遞進於拒絕時代審吾民所必需設多方以責難彼此相磋磨相退讓卒之投入於財力競爭之漩渦而幾幾漹不克自拔監查鹽關之聲洋溢於國内協同遣隊之議發端於外人唐總理交涉不得要領今又易之以熊總長矣吾不識熊總長之才識若何幹濟若何異日者果足以勝任而愉快否但一念及吾國需款之亟外人勒借之苛已令人驚心動魄而不能自己 
　　然則今日者其捨黃留守勸募國民輸捐以减外債之外别無他法乎夫國也者積衆民而成焉者也國爲民之國財即爲民之財以億兆之公民而負擔此巨萬之國用國民之捐輸固出自民外債之還附亦出自民不過直接間接之不同而一經此當軸之制用則無不爲吾民所擔負此日廣募巨捐以輸國民一分子之義務卽以减免異日感受外債之種種危害奚不可者特無如哀哀斯民有鑒於前清之各項公債不過爲高高在上者增益浪費之資而其實惠之逮及於國家者正復寥寥可數當此兵燹飢饉之餘生誰復能以救死不暇之金錢而爲執政諸公塡無限之欲壑者此雖稍知愛國之士際此外債潮流所斷斷然不敢以此矢諸口者然一般大多數之民人則隱隱以此爲輸捐之契約矣今日諸執政不必望國民捐之發逹也則已倘必欲借此减少外債而裨益於國是則惟有先自去其葛藤以力求其取信於斯民而後可耳 
　　吾今敢以一言正吿我革新之政府曰從前舊政府之種種積習譬如昨日死此後新政府之種種手續譬如今日生苟欲免外債之危害先不可不有以痛除積習不浪費不擾民收一文捐即以之充國家一分子之用若徒以無欵故詡詡焉師法前清假一紙哀痛迫切之詞爲異日噏受巨資之地無論國民捐之不可必得偶或奉行不善反致有以大失民心而爲抨擊政府之階故吾今日切望當自諸公之提倡國民捐者先自新政府之痛除積習始尤自新政府之力戒浪用始 
[命令]  
　　五月七日臨時大總統令任命周渤爲山西民政長此令 
　　工商總長陳其美因事在滬未到任以前任命王正廷署理工商總長此令大總統蓋印唐紹儀署名 
[專電]  
　　財政總長熊希齡昨日（七號）下午異六國銀行團開議借欵唐紹儀已不問此事 
　　熊總長以資本家要求預聞借欵用途係爲堅固信用起見業已承認貲本家亦極滿意尤以巨欵濟助中政府聞俟某某數欵議定即可豫行交欵 
　　今日國務員集議借欵問題未有端倪 
　　銀行團昨與熊總長集議雙方極爲和平熊亦並未提出抗議惟泛論財政大局 
　　借欵事經英日兩使調停已就和平 
　　熊總長定明日（九號）再與銀行團會議借欵問題袁總統亦擬出席 
　　比欵歸還償息扣二百四十萬 
　　聞唐紹儀又向奥國財政家商借欵項 
　　新政府以四日内有大宗軍餉急需發給袁總統甚爲焦灼 
　　財政部留舊員王敬芳等四十一人先設部務籌備處以王爲總辦章宗元副之 
　　章炳麟將充國史院院長 
　　司法部將移至大理院 
 
 
 

Page 2

 
 
　　曾廣爲議判永遠監禁罪名 
　　留守任期經國務院議定六個月俟交叅議院議决 
　　参議院因交議案不多議員甚閒 
　　唐總理令王正廷襄理借欵事宜 
　　叅議院會議國會組織法採用二院制嗣以爭論名稱未經議决 
　　參議院議决内務部僅設次長一員另設蒙藏事務所直隸國務總理 
　　借欵預定條文先交參議院討論 
　　呂海寰將任禁烟總理 
　　交通部派曾棨述爲秘書長顏德慶龍建章程附王景春爲叅事葉恭綽爲路政司長榮月泉爲電政司長（以上北京） 
[公電]  
　　國務院電　各省都督鑒大總統交准參議院咨稱據福建都督電稱閩省臨時議會所定議員額數除按照各州縣自選外另定華僑專額數名旅閩專額數名等語查各省省議會選舉法現雖尙未經本院規定但該省此次召集臨時議會若於選舉通例之外遽行另定旅閩專額議員恐將來各省旅居之人皆得援照要求致滋紛擾至華僑是否應設專額議員亦須待本院另行議决方能有效應請將旅閩專額議員未便另定緣由迅飭閩都督遵照辦理并一面通行各省一體遵照以昭劃一等情特此電逹即希照辦國務院長叩 
　　又電　民國恊濟會頃據華商經濟團電稱僑商曹君願向敝處購中央公債票一千萬元敝處可否直接訂定抑須經中央政府允准即請電復賜電請由上海民國協濟會接洽等語該僑商願購公債票自屬可行如果殷實可靠卽向直接訂定電知財政部陸續發給債票可也國務院陽 
　　中華民國協濟會電　南京黃留守武昌黎副總統鑒敝會續辦愛國自願捐補助國債已呈請大總統照准還乞鼎力贊助爲盼中華民國協濟會叩 
　　湖南都督電　大總統黎副總統黃留守各省都督各報館均鑒甘肅僻處邊陲徒以文報阻絕反正較遲然當各省起義之初衆情觀望之際獨黃君提一旅之衆孤寄甘南糾合同志預備獨立近爲本省之倡率遠爲陜軍之聲援上年曾寓書來湘歴述籌備響應之計畫布置井然一心毅力百折不回卒使蘭垣向風全隴大定非其主持堅毅運動成熟必無此圓滿之結果昨接川督通電尤見公道在人近聞䜛人不諒橫生意見伏望諸公從中解釋免生齕　至黃君之個人襟懷澹泊同人所知無待陳述惟延　蒿稱時艱旰衡大局竊以爲建設之事難於破壞西陲甫定百端待理非得資望素著擔任責任之人綱紀而經營之設一不當則人民失其信仰政府即損其尊嚴心所謂危不敢不吿非以鄕誼私情爲亮遊說區區之忱當荷鑒察譚延闓魚 
　　清江浦陸承卓電　各報館轉各賑會鈞鑒宿遷災况屢電求援僅賴工賑廿不拯一因災成亂亂極灾深民命倒厯危迫萬狀再懇貴會撥欵救急拯灾靖亂涕泣瀆叩神與電馳陸承卓叩 
　　登州劉基炎電　大總統國務院參議院黎副總統黃留守各省都督各軍司令各埠報館黃縣同鄕會姜臧中諸君均鑒自軍興以來吾同胞久以兵戈爲苦矣而山東黃縣一城克而復失失而復克爲兩軍之爭點作砲火之鵠的其遭禍之慘受創之鉅更爲各界所僅見基炎到黃之後苦心孤詣惟一意安撫百端體卹定風鶴之驚心將雞□以寗息蓋承凋弊之後非以寬濟猛不足以復原氣而回民志此當爲天下之公心豈獨基菼一人之私見乎設於此時仍復纔騎四出網羅密布窮追急捕騷動四方此非别有肺肝者當不忍出此是故基炎對於該縣土匪出没時只捕其首要者槍斃兩名監禁數名餘則爲之寬籌生計即不欲窮治之本意也乃不料旅烟黃縣同鄕會竟以不能嚴懲土匪峻詞詰責而周都督亦來相機剿辦之電奉讀之下中心惴惴惟以謹愼將事剿撫兼施以遵嚴令以重民命而於區區愛民之心仍不敢稍變也雖然黃縣豈有土匪耶基炎惟見饑民耳兵燹之後流離失所衣食無所得故挺而走險與富有餘者爭一夕之存亡此黃縣土匪之由來也然亦未見有明火執杖刀傷事主之舉此豈眞匪耶徒以苟延殘喘而致遭慘刑食未果腹而身首盡處基炎每以傳王命而揮涙覩殘骸而泣血也夫以饑民而可剿則江淮之上豫卾之間其應斬首而決項者吾不知其幾千萬矣此豈特基炎不忍爲當亦仁者所不忍出諸口也基炎請正吿於黃縣同鄕會諸君之前曰諸君欲得基炎而甘心也手槍炸彈聽君所施甚毌以危言聳聽而興禍桑梓甚毌以不忍一時之憤而累及祖宗墳墓之邱肝膽之言尙希採納夫基災自處亦審矣处輕學淺心燥氣盛在戰鬥之際能於槍林彈雨中爭俄頃之存亡迨承平之日斷不能與舞文弄墨者以口舌决勝負也尤不能背北來救民之旨而轉以殃民也仰懇我大總統俯念愚衷即日派員來豋接管軍隊一面飭東省妥籌安撫饑民之策爲正本清源之計以遂基炎之私願而償該會之請求抑基炎尤有進者黎副總統侵電指剔時弊有云封章乞骨露表陳情陽居謙讓之名陰秘把持之實信如斯言神州之内禹甸之中殆無一眞男子矣基炎乞退出於至誠天日可臞白水矜心蓋炎之今日實爲狼狽欲奉上令則殃及無辜欲全民命而又難逃攻擊與其内疚於心孰若引身早退蒼茫四顧悲自中來眥裂涙流神愴心碎臨池鳴咽焦迫難勝駐登滬軍司令官劉基炎叩魚 
　　吉林拓殖分會電　拓殖恊會會長黃克强先生袁大總統黎副總統各省都督及各報館均鑒吉林組織拓殖分會已於本月初五日假省敎育總會議塲開成立大會各界曁會員到會者逹三百人頗極一時之盛當塲公舉吉林都督陳昭常爲正會長勸業道王荃本並發起入楊福洲爲副會長均經全體表决其餘各職員俟擇定事務所開會選舉再行報吿吉林拓殖分會叩 
　　紹興農業促進分會電　上海觀音閣碼頭三十四號農業促進會曁各報館均鑒紹興分會今日成立謹電聞紹分會齋 
[譯電]  
　　日本農商省宣布中日貿易近情據報中國革命之際日本商業雖受影響而現已漸復原狀自陽曆三月起日見起色四月内之出口貨更較往年大有所增 
　　東京諸大學之留學生前因國内革命紛紛回里近來地方秩序已漸恢復故復回日就學目下中國留學生共有一千人此間目爲時局之佳兆（以上東京） 
　　倫敦泰晤士報北京訪事莫理遜博士由京來電謂中華民國叅議院已行開院禮其禮節簡單而莊嚴凡見各議員謀國家進步之𤍽心及與守舊黨所持之態度者於歐洲一部分之評論家謂共和政體不能行於中國之悲觀恐無人敢於附和彼又謂大局今已漸有進步曾經改良之陸軍其軍力遠勝於將次遣散之軍隊云（倫敦） 
　　俄國國會之海參威議員提議以東清鉄路讓與中國而西比利亞之議員則謂俄國不能犧牲此路其言大爲聽者稱許（聖彼德堡） 
　　美國米西西宓河之水氾濫八百五十七英方里之廣僅路易西拉一省農田損失之數將近英金二百萬磅居民受災頗甚若非派艇往救則遠鄕之民勢將淹斃數百人（鈕哇林斯） 
要聞一 
[財政總長之政見]  
　　財政總長熊希齡氏於五月三日上午由津抵京庽蒙古實業公司京師某報記者特訪問政見茲將熊氏所言彙誌於後 
　　（一）遲來之原因熊氏謂余自國務員發表後即接收南京政府交代此時南京理財部存留之現欵僅三萬元而發出軍用手票之數已四百萬若非在滬上借四百萬現欵與之兌換而遽行北來不足以保持政府之信用坐是遷延時日 
　　（二）國家兌換券之預備余已調查各省官錢局發出之紙幣及起義後發出之軍用票其價額已逹三萬三千餘萬準備毫無且濫發猶不已故余擬由國家發行兌換券將紙幣及軍用票一槪收回以杜濫發之幣此項兌換券已與美人訂約製造但至速非四個月不能辦齋現擬將前清宣統時代與美人訂製之六十萬萬兌換券取回加蓋戵記暫時應用但運到北京尙須在一月以後云 
　　（三）整頓鹽務之計畫借欵爲今日不得已之政策但借欵不僅要籌抵押物及須先議定償還法方無危險而昭信用財政上之應整頓者不止一端而鹽務尤爲最急張季直對於鹽務主張就塲徵稅恐一時尙難辦到余擬採用鹽斤專賣法而變通之係就場地收買即時轉賣鹽商鹽商應納之稅不於地塲徵收俟其領買之鹽銷售後再令繳納庶免窒碍余不思於將來國家銀行成立時發行一種公債票由國家銀行借與各銀行可以繳納鹽稅以中國大槪人數四萬萬計之人以年食十三斤計斤取一錢年可收五萬萬餘矣如此事能辦成指爲借款償還之用當不至有失信用致蹈危險 
　　（四）財政總長之責任余以爲財政上事應由財政總長負完全之責任即如借欵一事亦由財政總長直接與各國銀行團交涉國務總理不必出席 
　　（五）財政上永久之計畫余以爲政府雖屬臨時的而計畫必須作永久的且財政一事尤非特永久之方針不能辦好故余擬於財政部設立兩次長一屬事務一屬政務事務次長必有永久性質不隨國務員爲更替者擬出席叅議院時提出討論 
　　熊氏又謂外間傳言余於財政上之計畫須六萬萬尙不確實余曾通盤籌算非十萬萬不可但此非爲一時消費之用乃爲國家根本大計求中國財政能獨立於世界也 
　　又謂地方行政官之財政及各部之財政必須統一此非速定會計檢查法不可 
[外人對於叅議院之滿足語]  
　　前日參議院行開院禮時外人之前往旁聽者頗不乏人退後即紛紛由各國公使將當時情形電吿本國政府探聞各公使意見對於是日各議員與議長衝突一節極表同情力稱此次衝突爲極有價値之舉動與尋常妄生意見者不同議員旣具此識力將來該院必能實行監督政府改良政治無疑且對於袁總統蒞院之宣言亦甚稱其得體謂中國進步之速如此外人决不可稍有輕視云 
[參議院更選正副議長記]  
　　初一日下午一時叅議院開會選舉議長副議長當時入席者七十六人甫就坐卽由谷鍾秀倡議本日議長未舉出之前當有臨時主席主持語未畢各議員即羣推谷君爲主席於是谷君登上演壇說明選舉議長副議長按照約法用 
　　記名投票法得過半數者當選於是檢點人數封閉議場由各議員投票選舉第一次選舉議長得票多者爲奉天吳景濂計四十六票過半數當選次選副議長得票最多數者爲湖北湯化龍計四十四票過半數當選當時谷君介紹吳濂景湯化龍就議長副議長席吳湯二君體態沈著氣象森毅各登演壇發表其早日希望國會成立參議員即行交替不願久長參議院之意又云處今日劇烈之時局當以國家爲前提不可稍存意見云云二君演畢拍掌如雷 
[吳湯當選之原因]  
　　參議院遷至北京時一般委派之參議員均跟隨北來及改選之說發表當頭受喝明知全已失敗無可挽回然不肯舉純粹民選之人爲議長惟欲舉委派資格之人又恐本省參議員到後即當解職羣多五日京兆有所不便適吳君景濂當新舊兩派衝突時曾出爲多方調停奔走終夕不知費幾多唇舌始得前日談話會之善果使委派議員得暫時列席故吳君實具有委派民選兩種資格於新舊感情均洽故此次得舉云 
　　至副議長湯化龍則純粹爲民選新派之人且湯君才望學識本爲參議院之冠冕此次不得舉爲議長者實出委派議員之阻力也 
　　又一訪員函云參議員本擬舉湯君化龍爲正議長湯君議讓北人而吳前在南京主張臨時政府地點又堅持北京之說盡力以助中央之建設爲同人所推重故得被舉 
　　吳君係奉天諮議局議長南方初建參議院時即被舉爲代表加入參議院漢軍旗人而著名爲民黨者也方東三省君主主義極盛時代吳君堅不爲動其共和主義早已確定其政策素持穩健不尙急進 
　　湯君爲日本留學生卒業歸國後爲法部主事爲湖北諮議局議長義旗旣建主持鄂省内政尋以代表資格到南京任爲法制院副長此次被舉爲參議員新舊問題起新參議員本有推湯君議長之說聞湯君極力推讓謂不願居議長之位致蹈爲個人爭名之嫌疑也 
[銀行團之中國財政觀]  
　　銀行團某君謂中國財政向無確實之計畫往往徒憑意想余前與周君自齋談及財政周君謂余此後裁厘加稅及整頓鹽稅兩宗每年可增加歲入四千萬萬等語然周君之所計算係從歷年中外商務之此較而來殊不知事變發生有非意想所能到者自去年改革以來中外商人停止進貨至參議院發表舉定袁世凱氏爲大總統之第二日起外人之定進口貨者甚形踴躍不料政府久不成立京津保兵變南兵不能北來種種問題發生未定者無人過問已定者羣思退囘若照此情形看來恢復舊日之貿易狀况已屬極難况求其驟然增長乎而周君方且以是爲財政計畫之依據謂非全憑意想而何 
[京華短柬]  
　　日前唐總理與胡維德顏惠慶等因外蒙獨立事約同往拜俄使顏次長謂俄使日外蒙兵力財政斷無獨立資格旣無獨立資格豈能得各國之承認若持破壞亞東和平主義助其獨立豈堂堂貴國所宜出此且各國是否承認貴國佔領外蒙尙未可知而貴國商業已受直接之影響請貴公使其三思之俄使見顏次長理直氣壯頗有轉圜之意 
　　據總統府消息此次政府聘用荷人威司林爲財政顧問係爲各國貲本團之要求原屬萬不得已之舉故國務員及參 
議員尙不十分反對惟大總統已有聲明嗣後無論何處不得聘請洋員充任顧問 
　　奥國斯哥逹公司與中國政府所訂新借欵合同已於上月簽押該借欵内容係總額四十五萬磅（約三百萬元）九五折扣年息六釐期限七年以崇文門稅務處收入爲抵押以武器購入爲特别條項分四次交欵聞該款項已大半交於中國政府矣 
　　章太炎抵京後關於融洽南北人心之問題極由盡瘁並與袁總統時常協商外間傳言此次袁總統宣言書即出章君手 
 
 
 

Page 3

 
 
筆 
　　近日外問頗傳陸車部總次長段蔣二君因用人一節微生意見然據個中人云該部總次長邇來時常密商軍政重要問題其對於用人及軍隊善後辦法事宜均極顧全大局彼此间見刻已消融一致矣 
　　修訂法律館日前呈請大總統派員接收該館事務聞寳熙劉若曾二人早有此意因于式枚不願以其名具呈於袁氏寳劉不能相强故遲至近日始用修訂法律館機關名義出呈大約該館將來必歸併於法制院 
　　參議院秘書廳之人物計秘書長殷松年文牘科科長郭詩輝文牘科科員李子榮記錄科科長張鳳鳴記錄科科員周炳脩速記科科長陳兆灜速記科科員朱義康庶務科科長邱于寄庶務科科員邱豫良 
　　據外交界消息各資本團代表以前清向各國各團體所借入之欵目爲數甚巨子母利息亦甚複雜現議將此款盤合併與庚子償金混合一起確定母金子息按年攤還以清糾葛 
　　段芝貴在前清時代夤緣親貴爲人所訾自去歲武昌變亂以來曾任兩湖總督數日其驕矜自滿之氣漸溢言表近日又有北京衛戌總督之希望遂乃大言不慚向人曰不讓我做巡撫看段某到底有能力没有能力旣抓住兩湖總督的印把子又得升任共和時代的北京衞戌總督可以說要强了罷言時極爲得意 
[曾廣爲案之証據]  
　　曾廣爲與宗社黨鐵良合謀炸害袁大總統已經鐵血監督團同人控於警衛隊會同巡警道拿獲茲將該團所呈証據照錄如後 
　　曾廣爲謀炸袁大總統事本月十八日在本團向同人宣布云明日抽籤往北京炸袁大總統同人等以其違背本團宗旨且與大局關係匪淺力駁其議曾言諸君旣不贊成我弟兄獨自爲之同人等誠恐曾輕舉妄動貽害全國故一面看守一面報吿警道及警衛隊且曾廣爲曾經盜用大都督印憑韓萃卿（係江蘇人前清陸軍部人員鐵良幕友）手領鐵良銀一萬兩收服炸彈隊爲鐡保險用心殊不可測爲此證明存貴隊查照再全體團員共十二人除曾氏弟兄四人外共八人姓名列後此八人皆能作証除蕭汝昌陸士奎今被全體公舉訴爲訟代表特具証明書公呈察核施行外團員姓名如下徐秉忠蕭汝昌陸士奎畢茂生陶亞民楊醒丁正明朱言復 
　　鐵血監督團報吿本團團員曾廣爲領前清江寗將軍鐵良銀一萬兩假炸彈隊名譽担任保護鐵良生命組織鐵血監督團名爲監督政府實爲詐騙機關同人等隨時監督確知其爲詐騙行爲得有詐騙鐵良証據隨報吿附呈本月十八晚曾廣爲對同人明日抽籤實行同人等叩以何故曾曰袁大總統反對共和同人等多方勸解曉以大局痛陳利害反對其議曾猶力特其議不知自改並以手槍等恐嚇同志十九日同人等召集全體團員向曾廣爲再三勸說曾即欲用武旋由該管地方警官彈厭事始寢曾亦向官警承認領鐵良欵並謀炸袁大總統事同人等以曾旣領鐵欵於前復謀炸袁於後違背本團章程實爲共和敗類又復私刋印信張貼吿示將全體團員宣布死刑揑電南北政府似有專制時代君主生殺予奪之大權同等已將曾之吿示呈直隸都督騐過現交警道存案警道同日接到曾廣爲公文一角種種行爲依本團章程應即宣布死刑惟恐有擾地方治安用特報吿於貴府一同解往北京辦理除電逹北京袁大總統武昌黎副總統南京黃留守各部總長各省都督外爲此報吿 
要件 
[邊藏最近聞見錄（續）]  
　　軍隊之編制　駐藏軍名爲一混成協其實工程輜重皆付闕如當進藏時就全部兵丁中挑三十六人編一工程拼命工程畢業生領之附於砲隊以利行軍抵藏後仍將遣散補步砲隊之缺額客歲波密戰役敵人退守河東將學晆橋焚煙我軍無工程隊及時修繕頓兵河西莫由追擊且西藏路政不修固所罕覯而尤以橋梁爲最橋以木石累成單獨　通過時猶覺動　偏側重載　馬危險萬分上年解餉進藏卽有墮入河中者蓋番官利其毀而復修可以聚歛民財故架設不令堅固國軍工程隊之編制全視交通機關之如何交通不便如西藏安可不設工程隊 
　　往昔因公進藏者運輸物品使用烏拉（人夫牛馬之總稱）名曰支差不給脚債川軍進藏時計用牛馬三千餘頭每頭每站仍給脚價銀八分近且加至一錢六分則辎重似可不護然當用過多驟薩調集行軍時不派官弁監視更有將物品委之半途者此猶非戰闕間也至用兵波密前敵不支烏拉彈藥糧秋皆兵卒各自　帶負擔過重行動卽不自由戰　旣酣肉薄相向迨收隊歸來被服等多委棄途中矣此輜重難付缺如之明證 
　　藏軍之隱憂西藏練兵有主張將校取之内地兵卒率用土人引英人之治印度爲成例者予未實地察　以前嘗謂印藏情勢略有不同兵用土人未爲得計蓋邊藏縱橫五千里人民一百萬被薙爲僧者占去十分之七人烟稀少田野荒蕪非移腹地之民以之實邊不可然道途遼遠經費浩繁莫若募鄰近之人民充邊藏之兵役則移民經費無庸另籌出關後常與土人相返還言語不通服食不同之土人旣能受其同化而彼都風俗習慣亦可漸通三年退伍即令屯田任與土人聯婚生齒必臻繁盛設練兵萬人三年後無異有兵二萬七年後更可得兵三萬二十年後則我神民華胃且將彌漫全藏矣及抵藏中詳加考察始知平日理想難期實行川軍出關不過兩載而以退伍事質問於予者十居七八聞當出　時皆令塡有志願書一紙三年届滿准其回川其問因事撤革者大都掉臂歸來絕不回顧一般心理已可槪見如以出征之日起算則本年六月卽屆瓜期籌邊者不豫爲計及未見其可客冬兵變已露微機尙可以三年之約相詰責故得危而復安來日大難是補充爲刻不容緩之舉諺云拒賊者當於户外藩籬倘撤堂奥堪虞一失時機黃花遺誚然乎否願以質諸今 
日之籌邊者（）未完 
[清談（悲憤）]  
　　財政之紛雜至我國而極矣收入支出棼如亂絲即合全國理財家於一堂恐無一人能言其確數者 
　　財政之統系亂斯借欵之信用失銀行團之要求監督用途要求聘請顧問其原因均在於是故今日而欲謀根本之計畫堅借欵之信用第一在編制財政統計表 
小說 
[俄王之偵探（六十九）（無名）]  
　　余剛到後密烏蘭爾便忙走到我面前給我一封電報說道這是你離開我家之後你舅父家差人送了來的余向他道謝後拆開電報看時忙向他及衆客說道我今夜必須往倫敦一行衆人都甚可惜望余速回余亦中心怏怏不願和他們吿别只因這電報上的事實使我不能不行那電報原來自意大利賴方領事我友黑汲生處發來的電上的話便是說我被殺的僕人霍林忒的電報原文如左葛蘭先生鑒電悉霍林忒自君去後與君家女僕阿彌陀同往倫敦在意大利領事館内結親渠等在倫敦至今將近一年渠等倫敦住處在烏盆街六十四號霍林忒現爲福利酒店雇人賴方埠英國副領事黑汲生發 
　　是日午餐大家甚是快樂午餐時僕人便將打獵的事一一佈置妥貼余乘無人同行之際又與密烏蘭爾講起余此次至倫敦也爲探訪那暗殺之事密烏蘭爾深爲駭異因他並不知道余已認出那屍首是余僕人名叫霍林忒的綠故他說你旣不知此事端倪行兇的案子又在這裏你去倫敦探訪如何有用余被這一問自已纔知道洩漏了機關便用各種說話來解釋他密烏蘭爾纔半疑半信的不說是晚余卽上了火車直往倫敦到了倫敦市内 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[贛都督發還張勳財產]  
　　贛省李都督近接大總統電據張勳呈稱共和宣布南北統一天下一家反敵爲友全國之人莫不洗心革面互相維繫同爲國民不應收没一人之財產致令向隅從前爭戰事屬奉公並無私人獲罪之處所有從前收没之江西城内上水巷住居一所廣潤門外頣籌長錢店一所奉新縣田鄕當舖一所竹山桐山以及山塲田地等數處南京鼓樓無量庵對過地皮五十餘畝又三牌樓地皮一叚約計十千方有奇請飭派員查明發交由張元通萬嘉猷等具領等語其情可矜於法無碍旣同爲共和之民應槪從寬大之典望即查明辦理以示體恤而化猜疑等因當經李都督復電日北京袁大總統鈞鑒宥電敬悉贛人僉以張勳財產國民脂膏經前任都督馬毓寳派員查抄以爲獎勵有功之用該員前在寗皖反對共和損害人民生命財產甚多輿論頗不謂然惟現旣改悔贊同所有在贛收没產業遵電飭查分别清還以副寬厚 
[李都督對於中央取締購械之意見]  
　　江西都督電大總統云北京袁總統國務院陸軍部鈞鑒院有電奉悉竊以各省購運軍械軍部已有定章非先行咨明塡給護照不得訂購運械又須咨請飭關騐放方能進口遇有擬購數目浮於定額或價値不廉或種類不合軍部於咨請訂購時有認眞考核取締准駁之權本集中央並不虞其紛歧各省軍隊光復之初倉卒添練軍械多未完備値財政奇絀之秋猶勉强設法籌購其爲軍用所必需已可想見擬請分别核辦若槪予扣留收回恐各省難免生限制過嚴之嫌各省地方官制未定以前各都督担一省治安重任其不堪訓練之兵自必設法解散以期所練軍隊盡成節制之師共鞏邦基誰能輕發軍械致貽亂萌國基未固外患堪虞統一人心救亡之本尙乞先其所急速定籌餉練兵安内對　一　重要政策庶於中央集權之中仍寓統篙　　之　事關大局不敢緘默謹以所疑陳請宣　　都督李烈鈞叩 
[李經羲運動捐]  
　　皖省自光復後復這　　　動財政困難已逹極點所有每月餉糈頗　　　當經籌議紳富捐藉濟眉急無如各省垣各　　　因變亂遷避一空乃權將合肥李氏房產　　先行充公濟用惟時李經羲知事不妙　　　捐軍餉三十萬元冀以保全財產乃實結續解付爲數究屬寥寥現李以共和吿成大局已定特令其次子前清諮議局議長李斐君晉　運動意欲將其前此報捐之三十萬元對折兌付情託黃書霖童挹芳兩君在都督前爲之緩頰究不知能逹其目的否 
[廣軍痛勦宿匪]  
　　皖北宿州界連豫魯素爲匪黨之淵藪頃聞該州所屬之濉溪鎭地方有匪首黃大成沈疼瘩等在該鎭肆行搶刦商民大受荼毒幸經駐宿廣軍及該州義勇團於四月七日奮力攻擊將該匪首黃大成沈疼瘩二人鎗斃並斃匪黨十餘名而廣軍兵士亦陣亡一名傷三名該鎭紳商等以廣軍不避難險奮勇擊匪地方深受其益爰議捐金撫䘏陣亡兵士家屬及酌給愛傷兵士醫藥等費由宿州知事具禀都督核辦當經署都督柏烈武君電復尤准並另電該軍司令致謝矣 
[粤都督取締已散民軍]  
　　胡都督示云省城各民軍現已次第編定改爲警衛軍分段巡防其各路民軍亦已由各軍務處分别編遣此後斷不許私行招集及擅立民軍名目至已散之營亦應嚴行取締以肅軍紀除一切辦法仍照散兵章程辦理及飭令軍警人等隨時嚴密查察外合再開列應守各條如下各宜遵守毌違特示（一）凡已散之營自統領以至目兵均不得私携鎗械其從前未經繳出者再限五日内赴陸軍司呈繳如違以私藏軍火論罪（一）凡已散之各民軍不得佩帶從前襟章擅自往來如違以假冒軍人論罪（一）凡已散之各民軍不得逗留在省違者分别查究（一）凡各路已散之各民軍不得來省希圖投効如有成羣結隊來省者即一律拿究（一）凡已散之民軍不得再求補發恩餉功牌 
[鄂都督府特别會議紀略]  
　　黎副總統於日昨召集行政機關各級軍官及都督府參議顧問各員在本府會議廳開特别大會自午後一時至晚八時始行解决散會時各員顏色皆現勞疲之態茲錄其所議大綱於下一稽核財政司四月份收支出入款項報吿表册（已解决大致不錯）一軍民分治手續（議决民政長與都督平等反對者無效）一編制軍務處章程（議决設四科十三課即日發表）詳情容再探刋 
[鄂省交通内務二司之近狀]  
　　交通司鄂省自起義後即委專員管理郵電輪路各局旋復設立交通專司分科主管四政及南北統一上海電政總局曾擬將各省電局收歸統轄一如前清舊例已由鄂交通司抗議餘如京漢鐵路由漢口至廣水一路亦係由鄂委員辦理而招商漢局與武昌郵局該司京頗干涉之現黎副總統首倡軍民分權之制交通各政不在民政範圍應歸中央政府直接管理交通司一職勢須取消近聞中央交通總長施肇基氏已在國務院提議以交通各政最宜統一各省所設交通司中央萬不能承認業已議定由院派委孫君發緒首先來鄂接收各事一俟交代完竣鄂交通司卽行裁撤矣 
　　内務司湖北圖書館前清時原𨽻提學司民軍起義後圖籍紛紛散失由内務司委劉君通清理遂由該司主管劉君到館後盡一月之力清釐搜集稍有頭緒前内務司長楊君時傑念其微勞足錄遂委充爲該館總理現正預備開館不目將可縱人觀覽詎内務司長周汝冀爲位置私人起見竟將劉無端撤換劉即謁周詢問撤差原因詎周拍案厲聲日我有用人之權漫說一個總理即十個八個亦在我權力之内又何碍於天地之寬耶汝不服儘可上控劉亦素持氣節者當與大起衝突現聞紳學各界以周專橫太甚擬請都督將圖書館劃歸敎育司主政以免爲周把持云 
[川商公憤已平]  
　　四川商人反對實業部長王國輔一事已誌本報茲悉日昨又由商會召集各幫開會討論到者頗衆前次調和人總政處總理董君特生及張君德三亦均到會首由會董報告今因董張二君前曾到會調處故特請衆到會商議公呈究竟應遞與否隨卽由董君特生解說歴引自去歲七月罷市以來商人皆遵守秩序均具有道德心此次反正頗有功焉日前王部長所說自是得罪衆人此時伊實不敢承認失言諸公須爲大局上着想幸勿與較量張君德三謂伊亦不敢承認譬如小孩子相罵罵了人不承認自是小孩子常態非豪傑也又有一比譬試問諸公牛闖倒人究竟人讓人還是牛讓人（衆皆大笑）據此說來自然是人退讓諸公爲大局計何妨退讓公呈可不遞了言至此衆又言日取銷不取銷權在政府承認不承認權在商人此種人吾輩决不承認繼又有人發言謂該部長來函及尹都督在東校場均謂我們爲樊孔周運動未免太輕視我全體商人商人中豈樊孔周一人纔有血性纔有知識纔知道憤怒我們商人是絕對不受人運動的言至此忽又有人起言曰前日我亦在座親聞其言本應發言見樊孔周已先我表白我卽不說不然卽成了一哄之議矣總理廖君恊理李君亦相繼發言大略謂該部長全無知識伊旣說全體連總協理亦在内我豈不憤不過念其年幼無知不屑與較量耳繼又由某君大聲疾呼曰昨日有人謂樊孔周爲商界壤人要請根究有何憑據否則不能信口誣人又有謂樊孔周爲衆人吐氣日前卽紛傳要拿來正法此等舉動是要借一人以壓制商界全體於是董君特生張君德三廖君用之均相繼發言保樊孔周以後絕無危險并言諸君調和固應如此說但使天下公理一日未滅國家法律一日未廢即有公理法律以保護之又何勞諸公費心云是日開會頗爲憤激後卒以平和解决亦可見川商之顧全大局矣 
[寧雅邛宣慰使之政績]  
　　寧獲巨匪邛州東路尹氏第兄素爲民害自去年變亂以來日夜搶刧幾無人不受其毒今年大興土木華蓋連雲妻妾盈庭珠翠滿頭皆自搶刧中來也該州地方官及團保雖知其凶惡然亦無可如何昨聞尹老三及夥盜夏某等已爲宣慰使捕獲居民均爲之一快惟尹老大尹老二在逃未獲不免引以爲恨也 
　　大申烟禁寧雅邛宣慰使於擒獲巨匪後頌聲立起未至楊場紳民已來歡迎至則查封烟館八家至高橋復獲烟具烟膏多件分别責釋沿途人民稱道不絕及至邛州觀者如堵當收呈狀二百餘張城内烟館不下數百家皆聞風先閉查該處烟館之所以多者前因本地劣紳某與地方知事抽取煙館捐每月三千文以致有恃無恐今爲宣慰使封閉於禁煙前途當不無小補也 
[湘省禁煙之嚴厲]  
　　湘省煙禁頗爲嚴厲迭經都督派委專員分赴各屬查拔煙苗以致迭有暴動情事日前又接有辰州溆浦縣夏知事逢時電禀（原電已刋五月一日本報不贅）譚都督深恐各屬聞風效尤因通電各路巡防統領及道府廳州縣云頃據溆浦夏知事電禀殊屬兇頑已極除已電飭將所獲之首要陳四豹梟首示衆並嚴拿餘黨盡決懲治特恐各屬有不法之徒聞風效尤爲此通飭仰即派兵隊會同所派委員督拔務必根株盡淨如有糾衆違抗情節着即以軍法從事無稍姑容爲要 
[湘省改購東蘆鹽之抗議]  
　　湘省自反正後卽將督銷淮鹽局改爲鹽政處因湘省向爲淮鹽引地近年淮鹽產不敷銷曾經借運東蘆鹽以資接濟湘民稱便現擬由湘省自購東蘆鹽無庸歸淮場借運以省手續而期利便屢經文電交爭迄未解決昨由譚都督電致北京大總統曁財政部總長云篠電敬悉湘省鹽荒餉絀蒙允購東蘆裁留欵項凡在湘人莫名銜感前已備文派員携帶護照先運東蘆二十二萬五千引餘擬陸續訂運應懇就近分電直東兩省都督照章轉飭該省運司並各海關驗明湘省護照免稅放行以濟眉急而免迁折至湘岸近年銷市東蘆最輰有時搭銷淮鹽幾至無人過問嗣後應请兼運東蘆以顧銷市蓋東蘆較淮物美價廉其有去取自是人情以此推之如兩淮改良仍可照舊購食若此時淮鹽產不敷銷未便以亡清引地相期務乞主持以協與論 
[廈門近事彙聞]  
　　商捐開辦廈門稅厘改爲商捐已由省委黃葉徐諸君爲厦商捐局正副理業定陰曆三月十五日開辦矣章程一切照舊 
　　漳道請假漳州道陳培錕本閩紳也到任後事事棘手近又爲劉恭畏司令所挾制迭次請退迤未允准昨又電請病假一月旋得復電照准一切公文電飭漳州府代拆代行俾該道得資調理　　改良警政厦門警務長陳亁業於日前接辦以巡警巡士半無敎育遂將全班巡士一體考入敎練所學習定陰曆四月初一開辦所有經費統歸財政員葉君担任以專責成 
　　飭减軍隊厦門司令官奉到省電内開奉袁大總統命令以民國統一正宜偃武修文所有閩省軍隊通飭裁減三成并飭减餇云云曹司令當札各營管帶自奉文日起各營兵士准假不准補以期逐漸淘汰云 
[浙省借欵談]  
　　浙省軍用鈔票將届兌現又値第五師團凱旋特開慶賀大與在在需欵不得已而有借用外債之舉初議將浙東鹽稅所入爲抵押品正在訂立草約間忽又因有人反對中止於是代理財政司虞伯欽商諸旅滬浙籍巨商另向華僑經理之印度銀行暫假洋銀一百萬聞以該營地產及通益公官本作押業經定議先交現洋五十萬由虞君於四號運囘尙有五十萬須正式合同簽字用印後交足故今日特派財政司秘書錢壽先文牘科員葉頲赴滬繕立合同三日内即可全數匯到矣 
[杭垣已取銷軍界維持會矣]  
　　杭垣軍界維持會五月七日爲常會之期是日假座國民公所開議下午一時會員到者百四十餘人首由幹事長虞君布吿常會延期及經過各事手續至前次提議修正全省職官等級案業已陳請都督咨交臨時議會現聞中央官制將次發表此案如何議决姑作緩圖第二報吿各團體與滬報交涉一節現已和平解釋現在大局安謐秩序已復舊觀本會應否即日取銷擬請大衆公决會員葉煥華君起言維持地方公安自是軍人專責當時内訌激烈風雲甚惡若非軍人實力維護必至製動大局且彼時統一政府遷延因循全浙精銳開赴前敵一舉一動關係地方安危同人等組織斯會一以免出征者之内顧一以籌軍需之接濟不得不協力進行現在境過情遷意見銷滅則同人維持之責已盡名義當然取銷彼此磋商復經全體表决卽日解散虞君又宣言本會取銷名義不過爲責任完滿之結果非謂是此以往遂銷滅此種義務也會員吳元鼎君謂本會取銷當即通吿全體軍隊使知取銷之理由某會員謂軍界多數主張仿照日本偕行社組織軍界進行社可否即於此時提議楊君韻琴謂軍隊偕行社及軍人俱樂部爲聯絡軍人感情但範圍廣闊似須徵集公共意見會員均贊同之幹事長亦云今日爲取銷維持會之終了所有偕行社木會固屬贊成然非本會所能獨斷擬卽另開大會研究進行可也議畢遂各分道而散 
[浙商請减絲繭捐]  
　　浙屬絲繭捐繁重病商前經楊紳兆鑒面求唐總理轉電蘇浙兩都督將本年捐稅凡乾繭百斤酌中捐繳洋五元俾得减輕成本准廣銷場現楊紳昨又函致省議會要求垂念商困提議核减以保浙省一綫之生機云 
[留守府飛彈之由來]  
　　留守府第二次飛彈案近始訪悉係由府中庶務局長何某以手槍擊犬所致是日留守適在園中與馬湘伯諸君憑攔閒話該彈適中寳柱幸未傷人現何君因此事不安於職已於日前自行吿退另委黃駿聲君接替矣 
[辛知事催印稅契]  
　　南京辛知事昨出通吿事昨出通吿云田房稅契爲國家歲入大宗從前承辦經書或有收入稅銀侵挪入已以致經年累月契未印稅甚或久懸無着故業户有所藉詞民國更新亟應掃除痌習以期利國便民定案契價一元收稅五分較之前清已少其半乃查前江寗民政長任内收入甚屬寥寥該業户等亦當體念時艱各盡義務嗣後凡有田房買賣一經立契成交務須隨時投稅卽從前未稅白契無論遠年近月一槪不咎旣往亟宜措備稅洋赴署補稅該業户等置產以貽子孫勿隱稅以貽後累有深望焉 
[松郡緝捕認眞]  
　　青浦盜風日熾迭紀本報現西鄕小蒸地方有綽號小白皮者手下羽黨頗多上月秒商塔被刧三十餘家卽伊爲首現聞已被水偵探隊長張鏡雲購線拿獲並抄得子彈多件解送審判廳訊究小白皮亦認供不諱不日卽須按律嚴辦矣 
　　松江西鄕一帶現下盛行花鼓戲謝民政長聞之即飭警局馳禁並商檢察廳派司法警察楊某一體拘拿沈警務長慮有衝突諭飭樊金兩偵探率巡警二名便服徒步隨衆觀演俟其幕撤人散時卽躡跡至兩旦脚所住處拘獲隨由司法警察楊某貫以鐵索某鄕民聞信即奔吿於附近各村民於是鄕衆紛紛追至意圖截奪樊見衆寡懸殊立將兩旦脚交付地保該鄕衆乃强令地保釋放不從則將該保蠭毆受傷頗重樊等以禍由甲起即繞道拘甲回城逕解總局轉送檢察廳訊辦矣 
[瀏河商團之近况]  
　　瀏河商團自成立以來成績頗優良由該地人士熱心公益所致然頗聞其中亦有不肖者厠足其間致有奸淫賭博情事所望司令者亟加整頓毌使良好之名譽爲少數人所敗壞也 
 
 
 

Page 7

 
 
本埠新聞 
[袪除追捕逃犯之障礙]  
　　法捕房總巡麥君前日函致穆警務長略謂越界提人須有牌票此例載入向章本總巡及敝巡捕等均深明此義然有在於本租界犯事而逃入貴處被捕越界追獲者不在此例因當時不知其人姓名一經逃避則不能出票拘提是以應即立時追拿惟巡捕追獲之後應先至就近巡警局聲明情由並請將人犯帶回訊辦此係與公共租界捕房并與貴處交接之向例未嘗有絲毫留難者也伏祈貴警務長飭知貴巡警嗣後如遇以上情事盡力協助卽如尊處至本租界敝處亦當如是辦理除無正式牌票彼此越界提人不准外如有竊盜等犯逃入租界被捕追拿敝處無不協力兜拿以便歸案懲辦面重邦交等語穆警務長接函後深表同情業於前日據情分飭城厢内外各區員轉飭各該區長一體遵辦並卽函復麥總巡查照矣 
[四誌殺人放火之駭聞]  
　　前清廣西提督丁槐僑居公共租界靜安寺路四百另一號洋房内於本月三號夜半突被三人入室將其長子煜年庖丁段汝貞擊斃並彈傷丁之長熄曹氏放火焚屍嗣經捕房督同丁之家屬在火場内檢出金條金飾各物其詳屢誌本報茲悉卜總巡以租界内發現此種殺人放火重案甚爲可駭前日復飭新閘捕房捕頭轉飭九號一百二十四號兩西探協同華探毛伊文朱子藩等詳細調查事前事後一切情形俾資研究嗣以一百二十四號西探調查不力業於昨日禀奉卜總巡着將該西探開除 
[會黨合併之預備]  
　　民國公會開會記民國公會與其他五政團合併改名共和黨曾紀前報昨日下午三時爲併黨預備開會之期假座錢江會館到者三百人其秩序如下（一）撩舉臨主席（二）報吿（三）主席指定臨職員（四）選舉幹事（五）會員演說（六）開會旋經公推邵章君爲臨時主席並由邵君藉定黃羣君報吿其略日今日報吿有五（一）由六團公决理事長一人理事四人明日開大會選定（二）幹事六十人以三十人分配於各團餘三十人以各團人數多寡分配本會應分選六十人兩共十一人（三）共和黨規約及支部分部條例分給會員（四）入會長應於共和黨成立後照繳（五）上海設交通事務所明日着手成立嗣經指定臨時議員四人選定當選幹事十一人是日因用連記於投票法手續議員會員無暇演說 
　　統一黨開會記統一黨於五月初七日午後一時在江蘇敎育總會開特别大會黨員到者二百餘人由本黨理事張季直先生主席首述開會辭略謂本黨今日之開特别大會係因本黨與其他五政團合併應將情形報吿諸君本黨由聯合會改黨以來支部成立十六省分部成立報吿來者數十縣黨員在上海者千二百人在北京者八百餘人各支分部尙未得確實統計黨勢日臻發逹甚爲吾國前途之幸至合併事前由木黨推舉代表黃君雲鵬孟君森與他黨協商今旣吿成應由黃孟二君分别報吿旋由黃君登壹陳述本黨應行合併之理由及合併時各團會議情形並黨義黨綱之要點洋洋數千言聽者鼓掌不絕復報吿各團所推選理事長一人理事四人說明皆爲吾國鉅公甚負時望兼於各方面大有關係黨員皆表示贊成語畢孟君接續報吿共和黨規約及此次黨綱之修改處與本黨原有黨綱均無甚差異爲鄭重起見須俟政務研究會審定後發表唯性質不能變更主席復報吿本黨擬定幹事十四人備選幹事八人期爲各方面之活動報吿畢移入演說幹事解君樹强述今日政黨合併之必要並引証各國政黨歷史皆有合併黨名變更之事不足置論本黨合併實爲政黨之渔步次由王君汝圻解釋黨義三條並期望本黨黨員一致進行以冀擴充黨勢將來在中國有慶勝地位次由胡君霖演說蹈黨員須負責任應推廣小我而爲大我視政黨爲我國家亦爲我最後由某君提議國民捐語甚痛摰至四時散會 
[勸募消防經費]  
　　救火聯合會昨移城厢内外各救火會云查上海爲交通巨埠市集民居麟次櫛比倘一不愼易肇焚如本會自成立以來合羣策羣力講求火政實力進行現雖　具規模聊可防患然施救於平河住屋火未燎原者則有餘用救於峻宇驂墻火勞猛烈者則不足以茲缺點抱憾殊深業經邀集各社公　議决仿照租界加用火龍二架並拆屋器具二副分設南北爾處建所擠節南段設致思庵辎近北段設民政署前其購備火龍二架拆屋器具二份並建造南北龍所兩處等費約需銀一萬二千元以四千元建築龍所以八千元購辦火龍拆屋器具等用此項經費半由本會籌墊半由南北各社分任勸募其常年經費則以現在應繳之水捐按月　用如此設施庶乎美備羣情一致均樂贊成惟備儲地點業經規定所有建築龍所二處經費洋四千元由本會應付外再籌補助南北各一千元其餘不敷之半數應請貴社諸君熱心擔任竭力籌措以期完全火救早觀厥成造福地方良非淺鮮除分别移請南叚新舞臺等二十社北段仁元救火會等二十社籌備外爲此合行移請貴會請煩查照希卽邀集北段南叚各社公議分任迅爲勸募一體共襄公益而於火政前途實深慶幸 
　　又城内救火會二十處議以仁元救火會（即輔元堂）爲議事臨時地點城外救火會二十處以新舞臺救火會爲議事臨時地點刻已決定昨發通吿云敬啓者頃奉救火聯合會移開火政事宜亟應實力講求圖謀完善業經規定於南北二處擇要建築火龍鏞備所以防不虞飭卽邀同公議等因事關火政進行至爲重要茲定於五月九日卽舊曆三月二十三日午後准二時假敝處特開談話會應如何分任勸募並徵集意見公決入手辦法届時千萬早臨無任切盼 
[劉司令率兵巡夜]  
　　滬防福字全營劉司令長近查城雇内外盜竊案件甚多防務自應加嚴除每晚派撥兵隊分班巡選外並於前晚爲始親自帶兵在城内南市各街道嚴查匪類以保治安 
[查獲大帮拐匪續誌]  
　　東區巡員在聚興棧内查獲大帮拐匪已誌昨報昨經裁判所集訊張德標供山東人向當兵勇此次來申找尋姘婦李氏所有男孩夏成才張小順子張小鴨大扣子均出洋買來訊之李氏供詞略同又訊孟昭良江德王興啓李宗甫等均供在清江揚州見有貧苦小孩不能過活是以買得男孩曹亞慶張阿榮女孩田小牛子王大六子等又訊謝藍氏供廣東人買得男孩張大二子女孩小留子劉陳氏供北京人買得男孩小朋子由藍竹山介紹遂命將各孩提案請知年在五六歲至十歲不等以清江江陰鹽城等處者爲多陳裁判以張等男女各人串販屬實命將小孩十一口送堂留養張等與棧主林少宗一併移送檢察廳訊究並候將棧查封示儆 
[春賽三誌]  
　　昨爲旅滬西商春季賽馬之第三日計賽十次第一次十三馬工部局西人魯紅衣白帽灰馬勝第二次七馬强生代怡和洋行黑衣帽黃馬勝第三次十六馬洋人格雷司代小柯子紅衣黑帽黃馬勝第四次十一馬工部局西人魯紅衣白帽灰馬勝第五次六馬强生代怡和洋行黑衣帽黑馬勝第六次十五馬洋人小白格爾代麥松湖色衣帽白馬勝第七次十二馬西人老林子代小柯子紅衣黑帽白馬勝第八次十一馬賽跑香餅洋人小白格爾代麥松湖色衣帽青馬勝第九次九馬洋人小白格爾代老裕泰黃衣黑帽白馬勝第十次十四馬工部局西人魯藍衣帽青馬勝並聞准期禮拜六卽舊曆三月二十五日舉賽跳浜 
[洋人强攫小洋]  
　　前日傍晚有甲乙兩西人各乘黃色人力車至海寗路二千七百四十一號門牌潤泰烟紙店内取出銅元十一枚稱換小洋迨該店夥往取小洋卽被二人用黃沙向其而上抛擲乘間攫取小洋一百五十二角飛逃該店夥大聲喊捕由驎人帮同追獲鳴捕拘至匯四捕房經捕頭詢明均係美國人飭探將二人押解至美領事署昨晨由該店主陸子卿投美署候訊當奉傳諭着於今日午後二時到署聽候質訊 
[尙賢堂演說衛生學]  
　　五月十號禮拜五下午九句鐘法界寳昌路尙賢堂開中外學務聯合會由倪德華醫博士用照畫鏡演說個人及公衆之衛生誠今日社會所亟應注意之點也有志衛生者不可不一聆其說 
[昌明禮敎社第一次談話會]  
　　五月七號三句鐘昌明禮敎社發起人假一家春開第一次誠話會首由完志平毛蔚雲吳簡綸三君宣布開會宗旨及組織斯社緣起繼由伍秩庸徐固卿范鴻仙呂天民彭菽原潘漣泉載君討論進行手續公舉呂天民爲條正簡章員並轝毛蔚雲吳簡綸章組璧完志平四君爲住社臨時幹率是日到會者計三十餘人至六句鐘始散 
[罰款難期减少]  
　　英美工部局現定新章凡居民遵章任意傾棄垃圾者一經公堂傳訊應照房租大小科罰一成業已宜佈茲因四馬路奇芳等三十餘户以該處房金極貴不愿照此認罰公延愛理司律師預備起訴尙未實行而工部局以此項新章原爲清除積檅愼重衛生起見罰欵稍重庶可儆減昨復禀請公廨嗣後如有違章者着將房票帶堂以憑查察否則另嗣洋十元並請於傳單上註明辦法俾衆周知不知關讞員能否允准 
[捕頭體恤小販]  
　　法捕房近因浦灘一帶各小販所擺之各項食物及茶水攤與車馬行驗諸多窒碍故飭移至太古及美最時等行碼頭擺設茲各該行亦以貨擺有碍輪擊搭客進行函請捕房即行禁止而捕頭以該小販等俱是貧苦小民若一律不准擺設不惟斷絕生計且各小工飢渴之時办無從覔食因此籌一兩全之策諭令各小販搬往新開河自來水廠基地照常交易 
[西婦控吿華人之判斷]  
　　西歸鉛甯控王杏泉王銀貴盜賣盜買王青榮王華霸地强租不納租金等情業經華洋裁判所訊明判决如左（主文）被吿王杏泉判監禁九個月王銀貴着交保原吿木料或洋四十元併科罰洋四十元屋地併還原吿完全掌管租免追繳（事實及判决之理由）緣西婦鉛寗氏價買被吿王杏泉田地四分已經轉在道契意册六十號内地上原有小屋三間買地時係一併在内有前清宣統元年十二月十四日王杏泉収洋情願遷除屋内靈檯過割據爲憑王杏泉拆屋變賣王銀貴収賣木料均各自認案關第一次刑律草案第三百六十九條惟酌量犯罪之事實情甚輕徵擬減本刑二等着監禁九個月王銀貴収買贓物尙無知情故買確據惟價買樑本多棖只洋廿五元因以獲利應照刑律第三百七十五條併科以價額二倍以下之罰金罰洋四十元 
　　飭將原料交還原吿不能照交着繳洋三十五元歸原吿具領押令清繳開釋原屋三閣卽着司法巡警押遷交原吿完全掌管原吿禀稱該地每畝每年租洋三元該屋亦每年租洋三元被吿等分文未交請追一層查原被及與附追欠租之王青榮王華華等均無筆立租約被吿等均稱由大肚皮洋人許種菜蔬言明無租并不知原吿管業亦均未立租約証據不足碍難勒令完納惟地屬原吿嗣後被吿王青榮等未有該原吿允據不准再種原吿呈據一併發還完案 
[陳總長預備赴任]  
　　工商總長陳英士君已將上海各軍隊及都督府内應行收束事宣布置完備一俟中華實業銀行之欵磋商就緒即須北上其内眷人等約於日内送回湖州 
[海軍部招募練勇]  
　　海軍部劉總長因查海軍練營練勇缺額甚多不敷講遣散令海軍練營謝營長迅在福建寗波上海等處招募練勇五百名一俟募足卽須送往烟台練習操法又聞謝營長曾在閩甬兩處招募現祇募得數十人不敷尙多故前日又在本埠斜橋地方出示招募 
[長江總司令赴任]  
　　長江總司令李爕和君昨乘鈞和兵輪赴皖履任滬防水師第八營王管帶楚雄奉李英石統領命令護送李總司令赴任所有該營事務札委一隊王隊官暫行兼辦 
[捐助國民捐類誌]  
　　南市機廠街申大機器麫粉公司總理顧馨一協理王行是以六國借欵旣須監督我財政又須限制我軍隊苟不拒絕國難自立特於前日提倡國民捐由全廠人員各捐半月薪資計洋二百零七元已於昨日繳由滬軍都督府代存又都督府交通科差遣之救生小輪管帶陳瑞麟顧助國民捐洋十元又駁船頭目奚坤泉願助洋二十元一併送存軍需科轉交中國銀行查收撥用 
[黃留守覆夏廷楨電]  
　　爲國民捐事 
　　貴州路角夏廷禎君鑒昨電計邀台鑒旋奉魚電知爲國民捐事慨捐二百元首先之倡具見愛國之忱好義之勇敬佩敬佩仍望撥冗來寗一商辦法爲幸黃興虞印 
[貨物稅之變本加厲]  
　　昨有商民凌季潭朱少沂郁仲榴黃襄君盛紹昌馬驥良盧湘秋等分布通吿書云吾商人之困於滿清苛政久矣皆以釐金一項爲病商之尤商業之不能發逹實基於此去歲光復各地捐局一律驅逐苛政頓除商民稱快未幾因兵餉匱乏捐者寥寥汲長　短不得已爰有貨物稅之提議成立以來當事者濫用地方稌惡無顆充當司事巡丁假公勤索雖一絲一毫之微物無不有稅稍有不從苛罰隨之雖然納稅爲國民應盞之義務苟能正當從事商民亦無不樂從前清釐卡之設層層剝削苛政如虎彼之亡國原困未始非此不國民國自版貨物稅以來較滿清時代更變本加厲此所謂以　易暴也吾商業前途何堪設想當此水深火熱之時凡吾商界諸公皆有切膚之痛如有已受種種苟虐者請自陰曆三月廿二日起廿四日止或詳細具書或親至西門外京江公所民生國計會内代收接洽籌備對付之策俾口後待良好之結果共享文明之幸福諒吾商界亦無不樂與贊成也 
[軍人蹧蹋會館續誌]  
　　滬軍光復軍游擊團二百餘人駐紮湖州會館任意蹧蹋由該會館函准司令部轉飭各軍士卽日搬出已誌昨報茲悉該團長已於昨日午後飭令全體軍士遷往新橋地方分駐矣 
瑣聞 
[城内]  
　　都督府批示○利華公司商人　良等禀批稟及帽様均悉該商等深念利源外溢急起直追創辦西式緞紗各帽以期挽回什一其志甚可嘉許我國工藝非必不佳惜乎不肯研究精益求精往往無甚進步果能悉心製造當不難與泰西各國並駕齊驅於地球之上所請立案應予照准至呈稱作爲專賣品为得别人仿造一節碍難准行事關國利應靜候内務部頒示定章後另行呈請辦理可也此批様帽存中華律師聯合會臨時會長沈維禮呈批呈悉查該會創設伊始已在司法完全成立之後當據聲明禀逹該部由本府批飭聽候部核在案嗣司法部是否批准未經該會呈報本府無從查核旣據呈稱已奉前司法總長准許立案該會員沈漢商請給執照一節自應仍向司法部呈請發給以免紛歧仰卽知照 
　　民政長吿示○奉江蘇都督程第六百四十九號訓令内開據民政司呈稱四月二十八日接准副總統鄂都督電稱萍鄕煤礦公司向在貴省寗鎭等處分設批發此後無論海軍及各局需煤請與該公司交欵直接並祈飭屬出示保護以維商業爲禱等因除電復外合亟訓令各該民政長一體遵照切切此令等因奉此合行出示保護爲此示仰商民人等一體遵照 
　　審判廳批示○石玉書呈批據訴爾妻張氏與張寳奎賣爾女孩之事現由爾母與女孩之婆家已爲理明囑爾不必深究請爲領回張氏完聚等情查爾妻張氏所犯刑事案件係屬公訴斷無可以自行和解之理所請自無庸議至該民自已流落異鄕情固可憫惟查核爾妻所犯罪名旣非命盜重罪事實發生又在陽曆三月初十日以前核與所頒赦令尙在可以赦免之例仰候本廳按照赦文查核赦免之後再行給予領回完聚可也至所賣人口旣係張寳奎親領往賣亦候訊明張賣奎究追核辦此批陳月祥等呈批查此案陳子雲所訴甚爲明白且前經司法署集訊該民陳月祥稱交定洋一百元時確將田單交付此語係案中緊要關鍵曾載入供單堂諭及本廳庭訊據陳子莊言方單押在唐處並未交出陳月祥亦即翻異其中弊竇顯然自蜚邀到買主呈驗陳子雲原賣契質明眞僞無從懸斷乃一再飭傳迄延未到據訴於十五日約同現在受主高柏堂到庭投質則係問接恐難質實姑准如期邀同高柏堂將上首陳子雲賣據帶驗一面仍尋初受主朱仲雲到案以憑訊奪仰卽知照 
　　審判廳牌示○據旅滬崇明同鄕公會片送任兆龍等禀稱串通圖詐皂白不分等詞白禀一件前來查該民旣不服南市裁判的判決無妨遵式來廳具狀上訴乃率用白禀加以名片夾入書套内投遞殊屬有違定章本廳受理訴訟一秉至公所有從前白禀及以個人或團體名義函託片送者槪置不答早經出示通吿在案該公會豈未之知耶特斥不准 
　　墊師不端○夏宗禹又名夏子卿向在大東門外小橋附近設墊課徒人甚輕簿近將荷花池地方朱姓之女騙至城内賃屋姦宿爲女父及兄偵悉前往捉獲立時鳴警拘入警務所押解訊究 
[南市]  
　　呈請給獎○本城十九二十兩舖之保安團各會友於去秋光複時均甚出力現經該團長莫子經君查明該團及中區商團各會友均有保護功績業已呈請滬軍都督給獎以示鼓勵 
　　男女苟合○奉天人張興發孫喜友滬購買書籍與楊朱氏陳許氏同住聚與棧内某巡員以其形迹可疑拘解裁判所研訊兩氏供被某老媪勾引至棧與張孫二人苟合每宵許給洋兩元不料分文無着判兩氏留堂擇配張孫各罰洋十元充公 
　　疑及同居○泰州婦人吳陳氏之女小桂忽然私逃旋悉被同居之宜朱氏誘匿向論不　擇控西區移送裁判所訊究朱氏供有同居後樓之鞋匠韋長桂咸被誘出求請察究判交保限五天交韋到案質究 
　　追還宕贖○寳成水菓行執事陳連福昨扭膠州出莊司賬蔡杏仙至裁判所控被宕賬洋一千七百餘元延不料理訊之蔡供因做膠州菜虧本一時難理判留候先繳洋一千元然後交保陸續措嶧 
[閘北]  
　　緝獲盜黨○夥刦浦東陳　卿家之盜黨袁蘭江匿跡閘北曾由南市警務公所派探協問閘北偵探隊協提未獲昨經偵探隊偵悉袁匿居海昌公所後而販賣私鹽之陶占元草屋内遂將歸盜並其妻陳氏其女王素貞王翠娟婦人王施氏連陶共男女六人一併拘獲並抄出原贓及槍珠七粒解入警務公所分别押候佩究 
　　毌庸飾辯○拐匪楊蓋臣即楊九因與陳金山等串拐婦女小孩帶往大連灣販賣經裁判所長孫君訪擊到案陳已訊實楊等押候核辦在案前日由楊九之妻朱氏具稟求釋昨奉孫所長批示云爾夫楊九平素旣與積慣拐匪陳金山爲伍陳出外販賣又代管往來密函果係正當生意之人查知此等離人骨肉慘無人理之事何不據實首吿以除地方之害近來滬上拐案迭出爾夫與兄楊七皆其黨類今已破獲自應靜候覆訊核辦毌庸飾辯此批 
　　私生小孩○閘北西街住户車仁章之女彌陀自幼許與朱黃氏爲媳詎女與買火油箱人名阿七者私諞生有一孩前日发抱孩出外購物被氏撞見扭控一區轉解警務公所經凌司法長預審一過押候補提阿七到案再核 
[英租界]  
　　姦汚處女○楊樹浦怡和紗廠内女工蔣費氏之十五歲女兒蔣阿毛被同廠工人王阿增王阿玉王永林誘至法界某小客棧内被王阿增姦汚復將女領至六馬路朝陽樓茶館内希圖價賣因女不願放聲啼哭被老閘捕房包探陳阿根查見詢悉前情當將各人一併拘入捕房解奉公堂分别押查在案昨經聶襄讞會同英康副領事升座特别公堂訊悉前情以王阿增誘姦處女實屬不法着押西牢一年王阿玉前曾犯案着押半年期滿逐出租界王永林押三月女交共母領回管束 
　　誘賣婦女○無錫婦人蔣楊氏吳鄧氏控張慶順將伊等誘至盆湯弄某花烟間内圖賣等情昨由捕房將張拘解公堂訊供屬寳讞員以張前曾拐賣小孩懲辦在案着押西牢一年期滿逐出租界該氏等着自行回籍 
　　孤苦伶仃○女孩楊小喜子因不辨路徑由捕轉送公廨昨由官媒將女送案請示據供年十二歲江北人父母雙亡判留候認領 
　　房屋汚穢○虹口天潼路三百八十二號門牌粤人鄧生所開之葷素菜攤因房屋不潔經工部局西人查見令其裝設泗門汀不允昨將鄧傳至公堂訊明判罰洋二十元充作衛生局經費俟將房屋修理潔淨再行照常交易 
　　遇人不淑○鄭旭東因將髪妻買氏（卽王三寳）押入雲南路倪陳氏花烟間内爲娼該氏不願呑烟斃命昨由由捕房將鄭拘解公堂訊明判押三月以儆 
　　抵單不贖○陳廣甫控計銀泉抵單不贖等情昨由捕房將計傳至公堂交保過堂候訊 
　　流氓攫物○流氓張子卿因在四馬路攫取行路婦人包金挖耳被印捕追獲昨解公堂訊實判押三月 
　　軍人違章○軍人王仁生前日身帶佩刀經過租界被捕查見以其違章當卽帶入捕房存刀保出昨奉公堂傳訊明白判王罰洋二元充公刀發還 
　　查獲贓賊○北浙江路居人張林福控丁如竊取値洋四百三址元之現洋飾物寄匿於唐家弄甬人趙阿仁家昨由捕房將二人一併拘解公堂訊實判丁押西牢趙押二月 
　　貼償醫費○塌車夫虞永長朱金子楊阿二因拖車不愼將小車夫樂元左足碾傷由捕查見拘入捕房昨將三人併解公堂訊知樂受傷之處尙無大礙着三人合貼醫費完案 
　　押犯圖逃○粤人譚阿炎熊和尙陳阿金因竊鮑金山等洋元飾物由廨發押美捕房候查在案詎譚等三人昨晨在押圖逃當經看牢巡捕查悉禀奉捕頭解送公堂訊明判譚押西牢一年熊押半年期滿逐出租界陳押候禮拜六訊辦 
　　包探獲賊○沈阿三因竊某日本人薙髪器具被探查獲昨解公堂訊供一過判押候照請日領到廨會訊 
　　飛來橫禍○永大馬房夥甬人李掌榮前日偕其主周阿才因事行經四馬路西薈芳里新群旅館門首詎有該旅館女傭金寳娘正在晒衣悮觸墻　墜下適中李之腦門立時倒地血流不止當卽鳴捕車送醫院醫治無效斃命由捕將尸舁至驗尸所報請公廨關讞員於昨日午後曾同英康副領事蒞驗先由周阿才訴明前情並由死者之表叔李阿金投求伸雪該旅館主沈某與傭婦金寳娘禀稱事出無心中西讞員卽飭檢驗吏驗明委係擊破腦門致命姑念事非有意着沈給撫恤洋五十元令屍屬自行棺殮 
[美租界]  
　　外國癈子○前晚有一瘋痴洋人在途滋閙巡捕恐其肇禍拘押捕房嗣將所穿衣服撕破用帶自縊由看守捕瞥見救下昨送該管領事署請核 
　　私刑弔打○李華仙昨晨闖入揚子路五號洋棧内被管棧人拘獲私刑吊打事爲巡捕知風禀報捕頭派中西探往查李已奄奄垂斃管棧人逃逸無罌當將受傷人車送同仁醫院療治再行究辦 
　　婢女逃逸○北江西路二百廿二號李洪氏家前日逃走十六歲婢女阿囡昨報捕房捕頭允爲查緝 
　　暧昧不明○無賴何阿林昨與蕩婢王余氏在密勒路口角相爭扭控捕房捕頭以事涉暧昧一併斥退 
　　水手酗酒○昨有一美水手在吴淞路恃醉胡閙搗壞陳順夫之人力車由陳鳴捕拘入捕房賠洋兩元了事 
[法租界]  
　　婦人遇暴○無賴謝榮生在新租界將問路之行人王裴氏引至麥田内推倒义住喉嚨强搶頭上金簪金環等物氏卽大聲喊救由捕趕來拘獲送廨經中西讞員訊實判押西牢一年 
　　挾嫌誣控○開石作之徐榮生前日失去石頭兩方稱有小孩目見係對門同業葉鳳高所竊控經公堂提訊葉供因同行挾嫌控詞誣害中西讞員以所控無憑斥不准理 
　　傭婦行竊○小岩家雇用之傭婦係由荐頭周阿虎所荐近被該傭婦竊去金飾等物逃走控由捕房傳周至廨訊究周邀同保人呂永安投廨聲稱婦已逃往鄕問判二人交保限七天將婦交案訊核 
來件 
[西班牙世界語會上中華新政府書（孫國璋譯）]  
　　學校兼課世界語 
　　公署譯員須兼通世界語 
　　警察及外交人員一律補習世界語 
　　謹肅者採用世界語不第於貴國有特别利益且於列邦有絕大關係敝會用是以全體名義貢最有興味之建議卽對於貴國如何採用斯語及如何研習而導灌之方法也儻蒙採納貴國人民之知識程度當驟增而貴國亦庶乎有改良之望請將鄙議質諸各新國務員同意與否諒貴國勇於圖新可無疑議而在今日宜首先注意者則尤在國際的關係如何而可使中華民國與歐西各邦享同等之權利並如何而使東西各友邦油然生國際的感情大抵人類結合之要素厥惟語言聯絡國際的感情亦惟言語貴匣欲収此効果而實行推廣斯語之惟一方法自亟宜以世界語列入學校科目而更施以合法之敎授以冀逹此目的被已通英德法文者讀之自知世界語之優美富麗簡工便雅也矧黽習尤易易乎譬如貴國人讀文法最簡之歐文如英語者至少須費五六年若習世界語最多之勞苦祇半年二三月卽可畢業故今日貴國政府竟毅然列入斯語於學校科目則歐美政府當竭力協助下列各欵請諸明哲商權而公布之可乎 
　　（一）頒布世界語爲全國通行之語瑞典國政府中能以世界語通問答並可代聘敎習 
　　（二）各官署譯員須得有通世界語之証書 
　　（三）商務上交通上及學會等均採爲公用語 
　　（四）警察及外交人員一律學習 
　　（五）凡大學校及學術上的名稱均採用世界語 
　　以上各條貴政府倘能擴而充之或卽此而頒布之則對於國内可収美滿之効果對於列邦實得最後之勝利鄙會以誼屬友邦情同兄北敢貢肺腑尙祈採納並賜以圓滿之答覆是所忻幸 
　　西班牙世界語會會長沙利挨謹啓 
[防疫藥水俗名臭藥水効能書]  
　　（一）理由竊念我國無物不資舶來品類頻年輸出毌則不知幾千萬億即如藥品一端而諭東西洋藥房遍布各省何可數計如不急起直追將何以挽回利權此本廠之所以概念時艱竭數年之心力經中西醫士及工業建設會之試驗均許與舶來品無異出具澄書並工商部立案始敢貢献社會且承各省大藥房來函訂購交相推許爰設此廠以資海内同胞之供求焉 
　　（二）功效此藥水大有殺蟲効力故能防瘟疫消暑毒解穢氣功難殫述凡住家舖户旅館行棧均宜購備防患未然以此藥水灑於陰溝廚灶等處自能無疫癘之災病家以此藥水洗滌衣被能免傳染以之和水洗浴尤可衛身他如蚤蟲蚊蠅嗅之卽避是誠衛生之要品也方今大兵之後必有大疫夏令已届應用此藥水爲最緊要之時佇看功効自漙也 
　　（三）用法洒掃庭除揩拭地板及冲刷陰溝等用此藥水一分和水百分衛生洗浴用此藥水一羹匙和水一大桶病家用此洗滌衣服被等可用此藥水一小杯和水一鉛桶 
　　（四）價格每小瓶定洋二角祇爲使於購試起見大聽一元二角半中聽七角批發從廢另章規定 
　　（五）商標以煉藥爐爲記 
　　（六）場所本廠現設在上海吳撥路沈家灣發行所暫附在内　　民强藥水廠謹啓 
 
 

Page 8

 
 
   
 
 

Page 9

 
 
　　中華民國元年五月九日 
　　舊曆壬子三月廿三日 
　　西曆一千九百十二年五月九號星期四共三張 
自由談 
游戲文章 
[龍華和尙懐舊賦] [  愛]  
　　今夫天地一有情之天地也歛之則積於一粟散之則彌於大千凡意之所屬莫非情之所聯而况禪中妙諦方外良緣一當花殘月缺事過情遷低徊往日感念從前莫不幽懐莫訴遺戀猶牽懐伊人而不見兮思舊好而還憐念余情之鬱結兮非楮墨所能宣於以暵彩雲易散好月難圓隨喜人來難忘雨雲入夢宿山客至曾記歡喜參禪傷彼美兮何處徒想像而凄然當女菩薩之來燒香也丰神豔逸舉止風流導之禮佛藉以消憂如花似玉品足評頭不禁神痴心醉意合情投禪房曲複禪榻清幽値不期之邂逅作片刻之勾留拈花微笑擊鉢自由極樂同登開道塲於深宵暗室天花亂墜施甘露於碧玉青樓洵乎皮肉鐘磐别饒逸韻相思藥石藉得眞方固足以魂銷泥佛神醉空王似此碧玉多情莫爲良緣之續何期金剛怒目難將素願之償亡何境移時易發覆充公鴛鴦上下勞燕西東從茲月貌難逢覩小影於袈裟袋裏花容徒憶流　涎於粉黛叢中恨官情兮紙薄悵人面兮桃紅徒使紅豆相思無從寫我幽怨最憐良宵寂寞誰能諒余苦衷是知感莫感於懐人悲莫悲於念故離合無常悲歡有數歎流水兮三分憶春風兮幾度雲雨懐襄王之夢遠隔巫峰春婆傷杜老之心難通尺素似我短緣草草未免傷懐爲爾長恨綿綿因之作賦 
海外奇談 
[勤學成盲] [  慶霖譯]  
　　美洲童子哈抱脫勃萊年十六居阿脫萊痕的克城有志向學而家極貧故日間在公墊攻書夜則往富紳家供籧送電報之役直至夜間十一時始歸家猶不睡眠尚必燃點洋燭預備次日之書以是同學咸敬愛之數日前校中將行考試哈抱脫每夜攻書至三時許一夕覺頭痛甚劇始解衣睡至次晨六時而醒忽兩目不能視初以爲少眠所致不日可愈詎家中眠藥用盡而仍無効乃舁至醫院求治醫生言恐將永成瞎子家人大悲其鄰人等以哈抱脫平日刻苦勤請睡時甚短以致雙盲情極可憫咸集金贈之作爲醫治之費如醫治無効則願再贈以贍養金云 
[貓狗入學堂]  
　　美國頃市省老連市埠某大學堂其報名册中有貓狗數頭特請敎習爵加吏專敎之藉以試騐貓狗之有性靈否也 
[大蛋]  
　　爹李奈省爹利愼埠某家畜牝雞一尾近出最大之蛋長八寸半闊六寸半權之重十五黨沙聞者爭踵門而觀焉 
尊聞閣詞選 
[哭妾三首] [  陳曾毅]  
　　水品廉下玉爛葱十様新蛾畫未工留得青銅三尺鏡更無人影在當中 
　　半枝檴燭夜𤌡熒記得歸時掩曲屏比玉能温比花活最難忘是夢初醒 
　　避人洗手作羹湯不遣郎知試敎嘗直到加餐方笑問阿儂果否勝廚娘 
[題製寒衣圖] [  張少齊]  
　　秋來何處覓青山世亂時清總不還只恐思鄕生白髪可憐爲國别紅顏衣成一襲千縷燭剪三更涙半殷儂恨春風無别事恨他難渡玉門關 
[雜感二首] [  青溪徐公修]  
　　莽莽羣雄各擁兵觸蠻鍋角起紛爭世無女艾誰興夏人愧劉基入仕明仙境桃源容避亂長安藥肆好逃名勝朝多少遺黎在不忍輕將伏臘更 
　　時不唐虞辱鳳麟憂時懐抱鬱輪囷爭誇中外共和局默守空山太古春司馬食貧濟酒保魯褒含痛論錢神扶風絳帪依然設桃李成陰手植新（今年重理女校事務） 
心直口快 
　　中國人情受哄騙不受規勸喜諛侫不喜忠直務枝葉不務本根顧目前不顧後患愛外洋不愛祖國樂浮動不樂沉靜願羞辱不願體面好惰死不好勤生可怪 
　　宗社黨之舉動實在可笑可憐當革軍未曾起義以前果能恍然大悟改過遷善奮發有爲豈不甚善目下共和成立米已成飯木已成舟尙作此愚公移山精衛塡海之謬舉明日黃花毫不濟事適足貽笑中外而已可怪 
　　西人好作奇想造作新物果能精巧絕倫者政府必助以資本或准以專利若干年故人才輩出藝術蒸蒸日上今民國成立改革伊始並不聞提議及此一切日　所需無非取給外洋際此民窮財盡前途危險置若無睹可怪[  堅白子]  
　　我不愛聽糊塗人談國事而糊塗人偏愛向我談國事何苦 
　　我不愛狎妓有等人偏要拉着我治遊何苦 
　　我不愛不識字的人辦報而辦報人不識字的更多何苦 
　　我不愛聽人說大話有等人偏要向我吹牛何苦 
　　我不愛新政界有飯桶而新政界近來又添了幾隻飯桶何苦[  强]  
戲攷[  健兒]  
[娘子軍一名水戰黃天蕩]  
　　宋康王南渡金兀术渡江追襲岳飛李綱等竭力拒守臨安兀术不得逞時韓世忠駐兵江灣料兀术勢不能久留伏兵青龍橋擬待其回而邀擊之 
江駐兵江中截其歸路且知兀术必往金山窺探先使部將蘇德伏兵金山寺兀术果中計幾爲所擒不得已令士卒冐死渡江世忠率兵竭力截擊妻梁紅玉又親執桴鼓助戰指麾士卒痛擊金兵兀术屢次敗回不得渡江大爲所窘乃遣使請和世忠要其送回兩宫復還侵地兀术恚甚後有書生王某獻策於兀术囑乘夜掘通老鸛河由黃天蕩北走兀术從之竟得暗渡而去然世忠夫婦以八千人舉兀术十萬之衆相持至四十八日雖不能擒斬兀术以報二帝蒙塵之辱而金兵經此大創銳氣折滅殆盡亦云勇矣此劇滬上止見羣舞臺小寳珊演過一種義憤之氣糾桓之槪摹繪入神足今觀者起舞 
小說 
[滑稽短篇誤解自由] [  龍]  
　　某少年者風度翩翩自由黨員也性好冶游日佩璀爛之徽章徵逐於楚館秦樓間栩栩自得恒數日不歸家 
　　妻氏美而艷女學生也春色撩人孤眠不耐錦衾輾轉未免有情恨生愛情之專遣後房婢四出覓之 
　　少年旣歸妻嚴加申斥使謹守房中軍紀少年日卿文明人何遽效妬婦行徑且余爲自由黨黨員人皆尊重余之自由卿獨侵犯余之自由人將笑余爲季常第二而訾卿爲野蠻女子矣况男女平權妻不得抑制其夫余之游余之自主權也卿何得干涉拂袖逕出 
　　一日少年至某西菜館晚餐館主以少年爲老主顧也承奉備至少年　是飛箋召妓度曲侑觴樂不可言忽聞嬌聲軟語來自鄰室其音甚熟大異之亟起身至鄰室門外掀帘竊視詎嬌好之愛妻方麗妝艷服與一不識姓名之美男子對坐而談神情甚狎不覺大怒匆匆餐畢出門去 
　　行數十武忽有飛車怒馬自後而來駐足凝視則妻與美男子也一時忿火中燒幾欲發狂以在馬路恐來巡捕之干涉無如何喪氣歸家臥床呆想面紅耳熱如受奇辱大恥 
　　未幾少年之妻珊珊而歸星眸欲合桃頰堆紅行時如春風舞柳醉態可掬笑謂少年日天色尙早君何遽歸余尙須游園特回來更衣因赴友人之約也 
　　少年怒目切齒日咄蕩歸汝不識羞恥耶好人家婦女如何與他家男子同處是何理由妻日君瘋耶何遽以惡語相加是何理由君當自知余與他家男子同處較君與他家女子同處有以異乎 
　　少年日否否汝爲余之妻權利應余獨享妻日異哉君之言也君文明人何遽作酸子行徑余雖爲君之妻然仍爲余之余猶君爲余之夫仍爲君之君也各享自由何得侵犯且男女平權夫固不得抑制其妻也 
　　少年無以應久之囁嚅曰余爲黨員汝終細君耳妻不待其言畢袒襟以示日君謂此物乎少年大駭盖輝煌耀目女黨員徽章也少年大慚 
　　自是游興頓灰漸自斂束不復如昔日之放浪妻亦常守深閨與少年朝夕討論自由之眞理并自明前日所爲實以相戲少年亦悟思之失笑且深感妻激其猛省之速於是伉儷間和好如初 
　　美男子何人蓋妻之族兄新自海外歸故少年初不之識也 
[短篇滑稽戇而黠] [  頌斌]  
　　類思愛米耳矮弗來特三人皆巴黎小學生也同學於板倫小學校學業冠其曹 
　　某星期日校中有演說會會竣儕輩盡散三人獨留同在一室游玩 
　　類思性戇而蟲喧譁不定愛米耳與矮弗來特雖與莫逆然亦微厭其野 
　　類思覺之怒日君等鄙余野今日能與我作靜坐之比賽乎 
　　愛米耳矮弗來特立應之曰諾 
　　於是三人互除手足稍可活動外何人先開口者罰二法郎購辦書籍充公用 
　　時値正午天氣炎熱靜坐約一小時類思已不能耐乃佯爲中暑狀砰然墮地兩目斜視唇吻噏張愛米耳見狀大驚突出大聲日類思病耶矮弗來特亦驚歎日將奈何其速吿總理 
　　類思忽蹶然起䜿二指而笑日君等快將二法郎來 
 
 
 

Page 10

 
 
   
 
