# 1900 - 296 - 4909893

 

Page 1

 
 
[禮延訪友] [  申報館主人啓]  
　　本館派赴紹興采訪友人現已别有高就如有鵝館文人鑑湖高士塾諳越中時事敦品勵學聞望素昭者乞書寄新聞數則以便致書延訂久殷鶴跂毋吝鴻音 
[勸募濟急局捐欵] [  申報館協振所謹啓]  
　　拳匪作亂兵燹慘遭几我南人之作客京津者瑣尾流離苦難言狀滬上諸善士不忍坐視創爲濟急善局其宗旨與泰西紅十字會相同併咨送遇難之人遄回故里此眞莫大陰功也敝協振所從諸君之後勸募捐資如有義士仁人慨發慈悲傾嚢以佽者不拘多寡同是善緣請及早擲交本館協振所隨時彚解俾子潰黎庶荏席同登翹企仁施迫切以待肅此謹白惟冀垂靑 
[答客問議和事]  
　　有客問於執筆人曰拳匪事起各國同憤兵匪成交鬨之局中外失意外之和迨聨軍入京　蹕西幸百僚星散舉國皇皇凡我人民無不望和議速成共亨昇平之樂乃自朝廷特簡慶邸曁李傅相爲全權大臣與各國開議兩月以來毫無眉目薄海人民翹首跂足望眼欲穿閱本月初六日貴報登京師來電云欽命全權大臣慶王李相已與各國使臣開議和局所索兵費爲數不貲大約過於前償日本之數初七日貴報又譯日本報云京師電開華歴閏八月二十五日中國全權大臣李使相拜會各國公使開議和局聞德廷之意須令中國懲處端王及辣痕誇烏董福祥三人然後言歸于好以僕得之傳聞謂償費須四百兆兩此外要挾之欵甚多中國將一一俯從其請乎抑扔須斟酌輕重可許則許不可許則拒之乎就目前而論皇太后皇上蒙塵於外宵旰不遑是　從速議和早日回鑾庶聖懐得安而民心可定若須斟酌盡善必致時日稽延且外人旣不所求苟不一一允從未必肯輕於允諾彼此相持必生齟齬齟齬一生非但不能和好或恐再有變端禍結兵連何時可了吾子素悉中外情形能一言以祛吾惑乎執筆人應之曰此次中外失和起於拳匪而誤於政府和局本易於開議祗因中國數十年來孱弱不振致外人要挾多方若僅顧目前槪從其請必致貽誤於後日鄙意當斟酌輕重滿志躊躇使外人而果不欲與中國議和則當此之時合力分我中國之地取我中國之財亦易易耳其尙不爲已甚者非畏我中國朝廷也非畏我中國官僚也非畏我中國兵士也實畏我中國之民耳我中國之民似甚懦弱不知非眞弱也守禮法也事事有朝廷主宰有百官統率是以甘心隠忍耳使一旦外人奪我土寺辱我君上奴隸我人民安見不有攘臂而起也死力以爭者乎合中國四百餘兆之衆以主待客以逸待勞吾恐外人雖强至此當亦束手無策外人已早見及於此其不欲取中國土地者非退讓也誠恐後患之無窮也然現雖不爲已甚而其欲得中國土地之心豈嘗一日置之哉其意非竭我之財不能侵我之政非侵我之政不能得我治民之權至能得我治民之權則民　不期然而然供其驅策不折一弓不費一矢中國之土地卽不侵奪亦將拱手而受之雖非一朝一夕之故而其禍實基於此故議和之事償費雖巨猶小焉者也當先保我自有之權不使旁落則今雖孱弱巡見後之不能轉而爲强今雖貧乏安見後之不轉而爲富此所以不能不斟酌輕重滿志躊躇也客唯唯而退乃詮次問答之語弁諸報首以質之天下之談和議者 
[國書照錄]  
　　前者皇上以日本使館書記生杉山彬被戕降旨慰唁優賜葬儀此已敬登前報矣兹日本報登有皇上電致日皇國書云大淸國大皇帝問大日本大皇帝安貴國書記生杉山彬在永定門外以口舌細故被戕朕深恐有垂鄰誼當卽降旨緝匪懲辦追念該書記生被戕情事良深惋惜本日已明降諭旨著禮部右侍郎那桐前往致祭並賞祭葬銀五千兩靈柩回抵貴國時令内閣侍讀學士李盛鐸派叅贊官一員再行奠醊用示朕惋惜不忘之意貴國與中國文字同洲素敦和誼此次中國開罪友邦蒙大皇帝極力維持感激之忱曷有旣極還望諄勸各國早定和議則保全東方利益裨益實多朕不勝禱切盼切之至光緖二十六年閏八月初三日旣而日皇由電覆書曰日本國大皇帝覆大淸國大皇帝頃接國電乃悉大皇帝追念帝國公使館書記生杉山彬前因貴國兵官殘忍暴戾之舉被戕身情事已派貴國禮部侍郎前往致祭並賞祭葬銀五千兩靈柩回抵本國時著派貴國使署叅贊官冉行奠醊以示惋惜之意等情藉以欣慰又云諄勸各國早言和議則保全東方大局裨益實多不勝禱切盼切之至等語至於克復平和一節不特大皇帝所盼朕亦深望之惟大皇帝如果切望和平宜須明降諭旨斷不舉用守舊頑固之人亟應簡選中外重望有爲者派爲大虑另立一新政府並望大皇帝不幸陜西卽回北京以靖民心而表自覺開罪友邦之過實據則各友邦豈有不允議和之理務望大皇帝細按朕此誠實勸言朕不勝翹望之至明治三十三年十月初九日 
[靑史留芳]  
　　前日有友自京師致書本館云拳匪作亂聨軍入京皇上恭有皇太后慈輿蒙塵出走徐蔭軒相國桐不信扈駕殉于馬大人胡同第宅福公少農葆君效先壽君伯符亦闔門殉節按壽君係寳竹坡侍郎之公子聞福公太夫人幸尙無恙嗟乎狂宼憑城毒煽黃巾之燄孤臣喋血芳留靑史之名如諸公者可以風已然亦慘矣 
[日員新簡]  
　　日本報云東歴十月二十日卽華歴閏八月二十七日午後二下二刻時日皇行簡畀諸大臣之禮計正二位大動位俟爵伊藤博文任内閣總理大臣正四位動二等加藤高明任内務省大臣正三位動二等文學博士末松謙澄任内務省大臣正三位動二等子爵渡邊國武任大藏省在臣正三位動二等男爵金子堅太郎任司法省大臣正三位松田正久任文部省大臣正三位林有造任農商省務大臣從四位動三等星亨任遞信省大臣從四位動四等鮫島武之助任内閣書記官長此外海陸二軍大臣皆下詔慰留詞甚忱切前内閣總理大牙侯爵山縣有朋前外務省大臣子爵靑木周藏前内務省大臣俟爵西鄉從道前大藏省大臣伯爵松方下義前司法省大臣淸浦奎吾前文部省大臣伯爵　山資紀前農商務省大臣曾禰荒助前遞信省大臣芳川顯正前内閣書記官長安廣伴一郎皆上表辭官日皇准之 
[兵艦過崎]  
　　日本報云東歴十月二十三日卽華歴九月初一日有智利國軍艦二艘一名席内辣路一名拔 
 
 

Page 2

 
 
苦幾逹道出長崎駛赴上海同日美國運船名殺伊矮磨者由華盛頓抵崎法國運船名笛司矮痕笛司者載陸軍一千七百名駛赴西貢 
[牛莊患盜]  
　　日本報云頃得駐牛莊日領事電音悉邇者遼河一帶盜賊猖狂載裝大豆之船幾不敢揚帆而過地方商况恐不能望有轉機矣 
[兵船下駛]  
　　漢口訪事友人云前有美利堅國兵艦一艘停泊漢口至本月朔日午前駛赴下游聞此行係送新簡駐華使臣羅格希君赴卾謁見張香帥籌議要公兹已事竣故卽駛返滬江也 
[詭謀敗露]  
　　武昌訪事友人云逆犯康有爲濳遺匪黨散放富有票煽惑愚民事發後首要各犯次第擒獲明正典刑意謂此後可以銷聲匿跡矣乃康逆岡知法紀依然怙惡不悛近又私造貴爲票於沿江一帶徧處散放日前某大令在江夏縣京口鎭緝獲票匪一名搜出貴爲票七百餘張訊據供認康逆因富有票業已敗露攺刻貴爲票印成數萬張遣派黨徒廣爲分散票中分嵌有爲名安蓋取富有四海貴爲天子之意逆謀詭計殊駭聽聞現已將匪解至發審局訊供一個好頭顯又不能免於斷送矣 
[札拿匪首]  
　　安慶訪事友人云前者兩江督憲劉峴帥拿獲富有票匪訊供之下知有彭桂生者籍隸湖南年約三十餘係長江一帶俵散富有票匪頭目携有匪票數千張遂咨請湖廣督憲張香帥飭屬一體嚴拿現又飛札各省嚴查務獲聞彭匪身中面黑兩顴高聳下頷尖小左耳下有黑痣一顆有拿獲者犒以千金 
[轉運移局]  
　　漢口訪事友人云淸江轉運局總辦惲莘耘觀察自奉旨移局漢口承辦轉運事宜卽於上月二十九日督同局中司事乘某輪船抵漢皋翌晨渡江至卾垣謁見督憲張香濤制軍籌商一切其局現設武聖廟畔河街屋宇甚爲宏敝江漢關道岑堯階觀察特派漢防營勇一千名駐紥局之左右以資防夏喦口同知陳少石司馬亦飭夫役妥爲照料俾免疎虞 
[議撤學堂]  
　　武昌訪事友人云湖廣總督張香濤制軍講求軍政創設武備學堂培植人材頗竭心力不意堂中肄業諸生良莠不齊竟有竄入匪籍中以致身罹大辟者湖北撫憲于次棠中丞以爲此輩岡知大義貽玷士林深負香帥孜孜教育之意當此庫儲支絀羅掘惟艱不若徑行裁撤以節經費而裕度支至諸生中果有志趣遠大心地純正者擬卽分派各營察看錄用云云提調徐穉生觀察亦力贊其議特未知制軍果否允行也 
[整頓郵傅]  
　　武昌訪事友人云湖廣總督張香濤制軍近接潼關來電敬知皇上於閏八月二十六日恭奉皇太后行抵潼關本月初旬卽可抵陜嗣後各省往來文報定必須取道卾中因通飭漢陽襄陽德安安陸鄖陽各府督飭所屬地方官將驛傳事宜嚴加整頓如額設馬匹偶有倒閉者卽令地方官捐廉買補以免貽誤要公並由臬司札委幹員分詣各屬逐一覆查如有驛傳廢弛情事定卽撤叅不貸亦整理郵政之要務也 
[衛民擾民]  
　　安慶訪事友人云前浙江衢州府土匪擾亂勢甚洶湧經浙省大憲調兵剿滅皖省婺源縣與衢州接壤皖撫王芍棠大中丞恐若輩竄入境内特飭定安練軍中營前往駐防不期軍令不嚴時有勇丁擾害市廛紳民大憤繕詞具禀督轅中丞委員查訪有因遂將營官撤差查辦嗟乎朝廷養兵原以衛民也乃以衞民者而擾民宜乎時局之不可收拾也 
[示禁滋事]  
　　鎭江訪事人云本月初三日常鎭通海道兼鎭江關監督長久山觀察發出告示一道張貼通衢其文曰爲出示諭禁事照得鎭江向產江綢繭絲等項行銷各省綢業機工藉以營生者實蕃有徒本年入夏以來北方拳教相仇中外失和綢貨滯銷機工停歇改業謀生者已不乏人困守機軸者仍復不少本道前派善倅祥迭與綢業錢業等再四籌商銷路不通開源乏術轉瞬冬令失業之民飢餓於我土地情殊可憫先由本道捐洋銀三千元正在邀商各業紳董籌議勸捐集欵辦振乃有歇業機工聚集多人先後至毛鳳記胡恒泰等綢號求食强索錢文恃衆滋擾並訪有地痞從中主謀鼓弄希圖分潤實屬目無法紀不思各綢號均係賣綢營生如果有路可銷何肯先自失業旣無銷路則已同受其困豈可再向索擾除飭縣將爲首聚衆之人嚴行查拿務獲懲辦並飭會委邀同善紳及各業商董妥速籌捐查户酌振曁行鎭江府督辦外合亟出示諭禁爲此示仰機工人等知悉爾等須知現已籌捐議振必須極貧機工毫無生計者方能給振數亦無多倘力能自食及有業可就者務各速勤爾業切弗妄生希冀自誤生機倘有鼓衆滋事强行求食者定必提案究辦决不姑寛其各凛遵毋違切切特示光緖二十六年九月 
日 
[粤垣火警]  
　　廣州訪事友來函云上月二十七日午刻仁濟大街某油紙店忽兆焚如各處水龍飛馳而至竭力救援僅焚去店屋數楹餘未殃及亦云幸矣 
[漢皋火警]  
　　漢口訪事友人云本月初一夜九點鐘時漢鎭洪益巷後八角亭某姓皮坊不戒於火霎時紅光燭天無異赤城霞起各鋪水龍聞警畢集竭力援救計焚燬民數十椽 
[鳩兹火警]  
　　蕪湖訪事人云鳩江南岸楊泗廟對面貧民薈萃茅簷櫛比不下數百家本月初三日午後某姓家突然失火時値亢旱日久祝融氏肆其兇燄幾如敗籜之隕秋風北岸各水龍夫一聞警鑼立卽渡河往救無如火勢甚猛一刹那間毗連三十餘家已悉付楚人一炬矣慘哉 
[琴川火警]  
　　有客自琴川至姑蘇語本館訪事人云常熟南門外邑厲壇左近向有曠地一區江湖賣技之流往往於此障布爲篷藉以獻藝因之游人𢋵集終日衣香鬢影來往如梭茗肆酒樓棋布星羅幾無容足地上月下旬某日之夜更魚三躍某飯店不戒於火霎時冐穿屋頂紅光萬丈上燭雲霄司更人見之立卽鳴鉦報警城内外各水龍飛馳而至併力救援直至旭日東升祝融氏始興盡而返是役也計焚去鋪户二十餘家房屋六七十椽起火之家母子二人均葬身火窟誠慘矣哉 
[之罘近事]  
　　烟臺訪事友人云前者大憲以時事多艱圑練　爲要務委員分赴各屬勸令民間自行籌辦近忽一律中止士民皆駭而異之旋悉邇日拳匪四散恐一經招募或有若輩溷跡其間未免反爲地方之害故爲此因噎廢食之計也○邇來市面蕭條而江湖賣解之流反倍多於往昔推原其故蓋緣天津營口等處突遭兵燹無可存身故皆來此覓食其情甚可憐也○上月初旬天氣驟寒居民調攝偶疏卽患寒熱間有傳染　花者 
[珠海濤聲]  
　　廣州訪事友來函云柴爲日用所必需刻下省垣乾柴每洋銀一元僅購一百五十斤前月某日柴商某甲投抽釐總局自請承繳窰柴釐費局憲允之甲遂在四會河面設立局所几有柴船經過者責令納規費始准放行事爲總局委員所知以其藉端濫抽大爲民害將照弔銷并牌示情由俾衆共悉○郡城觀音山之麓係史姓紳士所居近有史某者竄名康逆黨中大憲訪知飭人前往掩捕史聞風逃避同族有分居他處者恐被牽累遷避一空一念之差竟致族黨蒙羞親朋畏累豈不深可惜哉○上月某日緝捕局勇丁在某處拘獲刼匪三名解至城内總局有見者謂三匪皆身軀雄偉望而知爲緑林之雄大約一經訊實卽須明正典刑矣 
 
 

Page 3

 
 
[上海官塲紀事]  
　　本月初八日爲蘇松太兵備道兼江海關監督余晉珊觀察六旬弧旦僚屬欲咸稱觴祝壽觀察以時事多艱婉言辭謝○昨日午前補授江蘇陽湖縣知縣翁笠漁大令命駕詣蘇松太兵備道轅禀見道憲余晉珊觀察旋又至上海縣署拜會縣主汪瑤庭大令延入内廳茗談良久而别○昨日之晚新委英美租界公廨讞員張柄樞司馬乘招商局江永輪船赴白下謁見兩江總督兼志洋通商大臣劉峴莊制軍 
[處决票匪]  
　　有師中吉者依附康逆與龍昌玉袁燊黃恩立同受僞管事之職散放富有匪票勾結黨徒及匪首康才常等伏誅師幸逃法網匿跡申江時本邑營縣各官已奉兩江督憲劉峴帥札飭拘拿而師猶不知也某日衣冠翎頂赴日暉港安字營拜會統領顔梓琴鎭軍鎭軍卽派勇押至上海縣署會同縣主汪瑤庭大令嚴密訊供釘鐐收禁隨禀請蘇松太兵備道憲余晉珊觀察據情轉禀峴帥昨日大令奉峴帥批飭就地正法因卽柬請城汛周鑑之千戎到署鐘鳴三下升坐大堂傳齊通班差役飭提至案騐明正身喝令如法綑綁押赴大南門外校塲斬决梟首懸竿示衆 
[定期訊犯]  
　　淫棍小八哥卽顧阿六與小鹽金豆卽張杏生强姦尹朱氏事發經前署上海縣戴子邁明府訊明通禀兹由上憲批飭蘇松太兵備道余晉珊觀察親提訊勘核定罪名觀察遂牌示本月十二日提訊　 
[造謠宜究]  
　　前有某洋商欲在上海購米數千石運往天津振濟禀請本管領事照會蘇松太兵備道兼江海關監督余晉珊觀察給發護照觀察准之邇來外間謠傳洋商運米至三十萬石觀察誠恐有妨市面因卽札飭上海縣主汪瑤庭大令立派差役查拿造言生事之人訊明懲辦 
[交卸有期]  
　　新任陽湖縣知縣前英美租界公廨讞員翁笠漁大令已於昨日由省回滬於本月二十二日交卸會審事務然後擇吉履新 
[匪棍行兇]  
　　昨日午後一點鐘後有混名寗波壽生及孫川麻皮爛頭等三流棍行至北泥城橋附近與孟金林相遇一言不合卽袖出小匕首刺之孟連飲數刃踣仆於地痛極聲嘶三流棍見已釀禍逃逸無蹤適有巡街捕到來將孟帶入捕房捕頭令某包探送至仁濟醫館求治一面派通班探捕速拿各流棍以便解送公廨禀請嚴懲 
[流氓被獲]  
　　滬北天通庵江灣鎭裏虹口一帶近有流氓劉登者冒稱吳淞防營馬快藉拘拿土棍爲名號召羽黨李臘子王四根張錦堂等四出爲非動輒擄人勒贖並以趙秀卿趙小弟二人爲眼線鄉民之受其害者不可勝數昨爲班福齋軍門訪聞飭弁帶勇至滬一併拘獲解回吳淞營中盡法懲治 
[石船傾覆]  
　　昨日午前有某駁船滿載石片駛至蘇州河新建大橋左近適逢秋潮盛漲水流湍急以致全船傾覆舟中人經鄰船救起得慶更生亦云幸矣 
[上海縣署瑣案]  
　　湖北龜子汪品山初娶余氏爲妻旋又娶于薛氏均以逼令爲娼感受梅瘡而死今又在江西娶妻黃氏來滬置諸䘕院迫令作皮肉生涯妻父黃瑞堂聞之尋蹤而至扭控上海縣署縣主汪瑤庭大令訊明將黃氏交其父領回汪則收入自新所前晚飭提覆訊汪供小的　業縫紉不應編娶良家之女逼令爲娼叩求恩宥大令飭釘上脚鐐攺收外監聽候嚴辦○流氓陸和尙唐仁寳沈阿炳劉福生前因滋事經大令收押攺過所兹已期滿管所委員陳二尹解請核示大令飭各責五百板然後釋出○李華莊控高勝福掯贖田單大令研訊之下飭將高交保出外限期繳出田單日久未繳李遂投案禀催前晚大令飭提復訊李供稱小的早已備齊本利求飭高卽予贖回高供小的因有别項急需將田單轉抵他處一時尙未取回務求寛限大令謂爾交保出外後卽將此事置之度外且保人亦不甚穩妥飭另覔的實人具保限卽取回繳案不得再延 
[馬路工程局瑣案]  
　　前日南市董家渡人范芝蘭扭某米行夥張錫田至捕房訴稱被張騙去銀對時表三枚今適途遇是以扭請究追捕頭令轉解馬路工程局總辦程雨頓大令研訊之下張供稱小的願交還表二枚尙少一枚償洋銀六元大令准之著卽交人保釋○前日通州如皋縣人唐二雇林楊氏划船載雞卵至某處甫傍岸突被閩人林阿永麻雀杉板船碰撞致碎去鷄卵數十枚爭論之下由某駁船户賠給小銀錢一枚詎料林反與之口角氏見而不服揮拳肆毆某號印捕見之一併拘解捕房捕頭令解送工程局總辦程大令研訊之下判責林二十板著具攺過切結從寛釋去 
[美租界捕房紀事]  
　　昨晨積竊王海甫混入虹口西華德路甬人某姓家撬門圖竊適爲事主所見扭交二百二十三號巡街捕送入捕房捕頭令押候解送公堂禀請新任讞員張柄樞司馬訊辦○昨日午前跑灘賊張阿桂混入蘇州河某姓航船上竊取衣服携之上岸適爲四百零六號巡街捕所見拘入捕房捕頭令押候解送公堂禀請懲辦○昨晨偷兒范小玉至伯頓路王陳氏家門外竊取東洋車適爲包探劉光震所見拘入捕房捕頭令押候解送公堂禀請究辦 
[人之欲善]  
　　日昨本館協振所承陶君佑之交來洋銀一百元明善堂趙君交來洋銀五十元蕪湖嶺南梁公館交來洋銀二百元劉鐵雲善士交來米五十石其德配劉顧人節生日筵宴資捐助洋銀一百元鄭太太捐金挖耳簪一枝鄭定奎周歲捐助金四開一元江二姐錢愛珠二善女各捐洋銀一元均囑彚解北省救濟被難官紳士商敝所當卽分别塡付收條竊思北省自遭兵燹戈予遍地困苦堪憐兹承諸大善士慨解嚢金源源接濟而閨闈善婦閥閱侍兒亦能節其游宴之資隨緣樂助誠有如語所謂人之欲善語不如我者他日休徵畢集有不操劵可卜者哉謹書數言藉以鳴謝 
[上海救濟善會接天津電音]  
　　駐滬救濟善會接本月初七日十一點鐘天津發來西字電云前寄平安信諒收到現借天津火神廟設局難民甚多欲一體救護愛仁輪船准初十開回滬陸[  潘炳南丁紹芬等錄]  
[救濟善會雜紀]  
　　救濟善會愛仁輪船於閏八月二十七日下午至大沽口陸純伯部郎偕西人等雇小輪至唐沽擬欲寄電不果而返途中見有金龍四大王潮漲數尺次日風大作下雪良久愛仁與德生輪船同時擱淺德生爲風浪所激與愛仁相撞互有小損旋卽駛入唐沽下碇是日愛仁繙譯人等同坐火車到津一俟護照辦妥卽可將衣米各項物件運至天津大約先在紫竹林小住再圖進京當愛仁泊唐沽時各國巡艦繞船巡視均不上船凡係紅十字會中人别國兵輪船均升砲並懸中國龍旗相敬此不可多得之事也並悉此次廣濟輪船回申搭有南客四十餘人云○救濟善會承第一傷心人捐來鄭板橋墨蘭立軸一件無恥四生生捐奚鐵生山水立軸一件思補過齋捐龍泉窰花瓶一枚百忍居士捐建窰花瓶一枚均囑變價助振本善會同人欽佩之餘謹將各件暫存以待善價并擬俟集件稍多仿彩票之法變通搖彩以昭公允想亦諸善士所樂從也再樹藩有十萬卷樓叢書五十餘種湖州叢書十種濳園總集十五種均係家刻精本向不發坊出售兹亦捐入會中藉助振欵欲購者請移玉本善會帳房取閱目錄可也[  上海慶順里救濟善會陸樹藩潘炳南等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[金焦翠黛]  
　　鎭江訪事友來函云郡城南門外某甲素與鄰村某乙有隙屢欲尋仇不果上月某日乙適在田耘草甲突以鐵鋤撃之適中要害昏仆於地而斃旋經旁人訴諸其家將甲扭赴丹徒縣署報案縣主莫嶼香明府聞報蒞騐想須照例擬抵矣○上月二十六日八濠鎭王某爲其子完姻賓客滿堂極形熱閙至晚二鼓時忽有暴客數人手執刀槍蜂擁而入將新人衣飾刦掠一空臨行挾一客同行使不敢追捕行至河干始將客釋回下船逸去聞劫去各物所値不貲王不敢控官隠忍而罷○鎭江土產以江綢爲大宗向銷西北各省自京津一帶拳匪肇亂商人風鶴驚心一律停運本地各綢號牟利維艱因这輟業機匠數千名無所得食上月二十九日分赴各綢號哀求設法各號主婉言勸慰按名給錢若干旋由綢業首事將情具禀府縣署丹徒縣莫嶼香明府親詣常鎭通海道轅禀明長久山觀察觀察以若輩爲數甚衆一旦歇業飢寒交迫深慮滋生事端爰卽詳請督撫憲籌欵安置並飭各董會同各號主妥議章程俾若輩得以謀生不致流爲匪類翌日復頒發四言韻示懸貼通衢其文曰諭爾機匠聽從吾言偶然歇業貧苦暫安時局漸平業亦復原實在貧苦辦理有官向人索擾卽係梗頑成羣聚衆刑法森嚴自示之後凛遵勿犯倘敢玩違决不稍寛○秋後天氣亢晴從未見甘霖下沛麥苗菜甲大半焦枯道憲長觀察關心民瘼特飭丹徒縣主莫嶼香明府於本月初二日起就城隍廟供奉龍王神位傳集僧道諷經默禱鎭江府向子振太守亦前往拈香 
[上海巡局紀事]  
　　有金福泉者鄭元和之流亞也前日至大南門外沈阿大所開飯館内果腹旣醉旣飽嚢無餘錢不得已將棉襖褫下暫抵沈不允堅索現錢口角之餘金突將沈妻某氏掌頰數下氏心不能甘奔投二十三七鋪巡防局喊控局員邱友林二尹飭勇將金拘案研訊金供小的曾受摩西十戒二尹餘差帶往天主堂查問堂中司事告以教中並無其人乃復帶回禀復二尹判責一百板傳丐頭帶去嚴加管束毋任出外爲非　　日保甲總巡傳辛厓明府查得城廂内外各叚栅欄頗多損壞深恐或有疎虞爰傳諭各鋪地甲迅卽造具册籍呈局查核以便雇匠修葺 
[英美租界公堂瑣案]  
　　包探倪順泉禀稱王阿龍竊取曹仁福家銅燭臺三枚經小的拘獲解案請究讞員張柄樞司馬商之嘉繙譯判責三百板遞解回籍贓給還失主○包探郭阿春禀稱陸和尙竊取胡金高家綢布衣服四件經小的拘獲解案請究司馬判責二百板發捕房管押一月贓給還失主○六百四十四號華捕禀稱倪阿三王阿三竊取怡和馬頭棧内所儲白米二十磅水果二罐經小的拘獲解案請究司馬判各責一百板○包探孫阿星禀稱朱仁福竊取陳阿榮沈阿七及洋人派克家綢布衣服八件眼鏡一副經小的拘獲起到原贓解案請究司馬判發捕房管押三月贓給失主分别認領○四百七十二號華捕禀稱王金橫竊取朱敏桂家水烟袋七枝經小的拘獲解案請究司馬判責二百板贓給還失主○包探李佩芝禀稱楊和子濳至某馬頭貨棧中竊取鉛板四方經小的拘獲解案請究司馬判責五十板贓存捕房待失主認領○包探沈阿岳禀稱王阿初李阿發向李阿五索詐銀質對時表一枚洋絨坎肩一領經小的拘獲解案請究李投案申訴前情王李同供小的等前在天津時李曾借去洋銀數元故向索取並非訛詐司馬謂旣係索欠不應擅取衣物判令責王三百板李一百板贓給還失主○一百八十號華捕禀稱陳小法攫取石阿二之帽經小的拘獲解案請究司馬判責一百板○某洋人訴稱出店人蔡公福竊取金約指一枚兹經包探陸阿九拘獲解案請卽究追蔡堅不承認司馬著陸探帶回捕房查明再訊○二百六十九號華捕禀稱陸錦榮李阿三竊取陸瑞木家松板十二方經小的拘獲解案請究司馬判責李一百板陸五十板贓給還失主○包探金阿三禀稱張福生向陸裕生訛詐洋銀三元經小的拘獲解案請究司馬訊知兩造各有不是一併斥釋○包探李杏春禀稱戴阿林無端至馮阿祥家滋擾撃毁碗盞經小的拘獲解案請究司馬判罰洋銀三元以一元充公二元賠償毁物○一百七十三號華捕禀稱車夫唐瑞賢拽車不愼撞壞西人白立滿所乘脚踏車經小的拘獲解案請究司馬判押一禮拜○包探趙銀河禀稱陳阿天攫取蔡德和家洋油一箱經小的拘獲解案請究司馬判責二百板遞解回籍○三百九十二號華捕禀稱陸仁卿湯全棋謝阿寳張忠信楊其祥徐小龍徐阿和劉春林沈阿隆周福壽等多人在馬路中互相角口小的喝阻不依拘案請究司馬訊知釁起細微一併斥釋○包探潘應奎禀稱卲祥春竊取金子仙家烟槍一枝經小的拘獲解案請究司馬判責手心一百下贓給還失主○二百二十七號華捕禀稱陳壽寳用石擲傷陸鳳林面部經小的所見拘案請究司馬判責一百板○六百零五號華捕禀稱王阿大竊取陳金祥家酒罈二口經小的拘獲解案請究司馬判責五十板○包探趙銀河禀稱李阿蚟竊取洋人笛次家脚踏車一輛經小的拘獲解案請究李供此車由友人張阿發寄存並非小的所竊司馬著發回捕房管押限一禮拜内將張交案 
[法租界捕房瑣案]  
　　天津織帶店學徒田阿寳竊取洋銀一百五十元除兌換金戒指外餘俱在某花烟館花銷旋經某包探拘獲解案讞員杜枝園大令飭卽弔到各贓相知尙少洋銀若干向田詰問田供被小扣子借去二十四元昨日大令蒞捕房包探將小扣子解案請訊小扣子供小的與田並不相識實遭誣指大令命提田質對田忽供稱小扣子並未向小的借用洋銀大令怒其狡展著先枷號一個月期滿責釋小扣子押候嚴比○船户戴丫頭串同扛夫徐家生等呑没某姓首飾箱經失主扭送至案大令飭押候嚴比昨日命提研詰戴堅不承認某姓卽王阿豪訴稱小的尙被戴等毆傷叩求嚴辦大令著將戴重責二百板戴供當日行兇者實係扛夫阿大與小的無干大令命押候補提行兇人到案訊究○前者陸范氏控李錫三竊取金銀首飾大令訊供之下李極口呼寃及提原告質訊並無證據昨日著將李交保出外限三日内帮同查緝○卲立坤控某羊行夥張和生張榮生行竊湖羊十一頭大令飭差追到湖羊二頭旣而原告求准免追昨日大令命提二張到案各責三百板從寛釋出○偷兒李梅林陳榮方均由大令訊明各責二百板一并斥釋 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
