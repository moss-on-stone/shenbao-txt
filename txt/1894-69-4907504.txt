# 1894 - 69 - 4907504

 

Page 1

 
 
[新印繪圖大紅袍告成] [  圖書集成局代啓]  
　　大紅袍一書歴記海忠介公事蹟有聲有色能令閲者色舞眉飛雖體例倣乎章回而筆意高超頗足别開生面　用鉛字白紙排印復倩名　　　成圖刻已告成分裝四册核定每部洋銀五角諸君子請臨本埠三馬路申昌書畫室三洋涇橋煥文書屋及途源　熙議書莊購取可也 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之陽寳醫林之大成也兹由煥文書局主人倩本局用活字排印刻已告成紙墨並佳裝潢益美計分釘廿四本碼洋四元如祇買外科　則收洋八角寄　杏林老宿　廾名賢有欲得盧扁　傳者請向上洋申報館三洋涇橋沿浜煥文書局鴻寳齋千頃堂古香閣文賢閣文玉山房外埠則山東膠州成文堂福　　記書局購取可也 
[論華人出洋之非計]  
中國人出洋者人皆謂之發洋財其先固未始無發財之人也然而果有出洋之後大發其財者又往往家於外洋或接其晉屬共適樂土或棄家不顧卽在外洋娶室成家并有家中本無眷屬者則尤不復　家一或鴻毛　順積有餘貲置產業購田園長子孫以爲此間樂不復思蜀則是中國有此一人又何裨於中國哉其氣運不佳不能發財則不過　手胝足自食其力雖曰外洋辛貲較中國稍優而其日用亦較中國稍大以其所入核之所出亦適相等外洋之人以爲外洋用中國之工値廉而食省者盖以西工相比較則豈知華人在外洋房租飯食豈有較中國便宜之理所諸値廉者則亦視西工爲廉較之在中國則爲勝以故中國之人視出洋爲捷徑自海禁弛後其出洋謀食之中國人其數不可以勝計前此美國新闢土地荒蕪招募各國工人爲之開墾中國人遂聞風而往爲之開闢數年變瘠壤爲膏腴而美人乃恣其得魚忘筌得免忘蹄之計不特忘之而已抑且反以爲仇於是禁之抑之逐之殺之焚之困之幾幾乎視華人如草芥如宼讐先不過土人之作工者因妬生惡因惡成仇旣而政府亦附和隨聲見影而吠總統雖有睦鄰之意無如權不在彼機利之説行而美人舉國若狂華人刻難安枕卽曰此時尚未卽見施行而其勢似已不能中止中國欽差大臣雖及復辯駁再三論説而卒無以挽回特以此時美人無此巨資以送華人回籍耳顧美國之舉動若此是無異乎虎狼而他處則尚有華人謀生之地也乃近來則各處華人皆有不能安處之勢檀香山則逐華人矣新金山則止華人矣甚至已西國去年來華招工而今年又有禁出洋之告示其文略謂中國人往外洋當工必與中國立有和約者始可前去否則作爲違禁不准擅往無論諸色人等自後不得應募往巴西國云云海關道亦已照准出示此蓋以去年中國人之　募而往者已有五百名由澳門附航以去恐復蹈美國之覆轍故出示禁止此正所以愛華人而保全之然而華人見之乃反謂不准出洋絶其生路此則華人之愚誠有固結不解者已竊思中國之地荒而待墾者止不知凡幾就江浙兩省　之其數已屬不少邊省則更無論矣卽各處工程需人者亦正不知幾何何以中國之人反不願就近以作中國之工而必欲冐險遠出受凌於外人若以爲中國工値不及外洋夫工値則固少矣盤纒不更省乎日用飮食不又省乎以中國之獲核諸外洋之所獲則不及以外洋之所費核諸中國所費則有過之而又過之者矣且在中國則雖南北異宜東西異趣究仍爲中國之人卽死亦仍爲中國之鬼若一出外洋飮食起居諸多不便而且茫茫前路忽忽所華卽使時　亨通居然大獲而不忍舍此遽歸急流勇退設或一旦溘逝而數根骸骨欲歸不得長埋異鄉卽有子孫亦多流而爲外國之人試問何所取義而甘於爲此而况近來外洋之人心愈多狡詐其視中國之人大有輕貌之意而在外洋之中國人則又不改其舊依然人各一心不能互相聨絡我觀西人之在中國者無不一德一心以故人數雖少而外人無　欺之火會團練皆合衆人之心以爲心人則望而畏之中國人之居外洋者但知自做自食自賺自用不但不能并力同心而且不免此爭彼攘各掀其篷各洩其秘示人以可輕不示人以可重予人以可賤不子人以可尊此則中國人之通病然在中國則雖有此病尚不足以爲大患若至外洋而亦不自變通依然故我則安有不被外人之欺者故曰夫人必自侮然後人侮之家必自毁而後人毁之國必自伐然後人伐之中或人之在外洋直不啻招外人以侮其人毁其家伐其國於中國不特無益而且有損則中國此時曷不竟借美國禁阻華人之意槪禁華人出洋不得以華人而取辱於外洋凡有願出洋作工者分派各省令其墾荒地治河工仍有以各餬其口如此數年而海禁之已弛者又將可以不弛矣是獨非治安之至計也哉 
[本館接奉電音]  
　　昨由京友電傳上諭六道敬謹譯登○二月初七日奉上諭甘肅提督著李培榮補授欽此同日奉上諭此次京察引見年在六十五歲以上之翰林院編修汪樹烈兵部郎中熙明刑部司庫瑞福禮科掌印給事中覺羅舒恩及引見不到之兵部主事陳鴻户科筆帖式秀昌舊太倉監督户部郎中通泰均著以原品休致餘著照舊供職欽此同日奉上諭吏部奏遵議内務府堂司各官處分一摺舒明朦捐之案福錕等查覆疏漏雖據自行檢舉具奏已遲福錕容貴崇光立山巴克坦布應得降一級留任處分著不准抵銷該大臣等應得繕摺錯誤之罰俸五個月處分及郎中世續員外郎榮廷祥福罰俸三個月處分均不准其抵銷率行出具圖結之正白旗漢軍管領鍾吉著照部議降一級留任不准抵銷欽此同日奉上諭前經傳諭禮部於本月初九日在保和殿覆試順天新中舉人周學熙等三名所有是日派出監試王大臣等著認眞稽查該舉人等如有懷挾等弊立卽懲辦嗣後殿廷各考試均著監試王大臣等輪班巡視嚴查一切弊端不得稍涉寛縱並著懍遵不准繼燭定例倘有爲時已晚交卷才卽著扶出應試之人當思功令森嚴咸知自愛毋得身罹法網用副朝廷整頓士習遴取眞才至意欽此同日奉硃筆梁仲衡補授内閣學士兼禮部侍郎銜欽此同日奉硃筆舒普補授鴻臚寺卿欽此 
[緬約已定]  
　　本月初七日倫敦來電云中國與英國商定緬甸約章已經簽字矣 
[星傳餘聞]  
　　出使英法等國隨員刑部主事王杉緑比部樹善聞於本月上旬挈眷南下○出使英法等國叅贊翰林院檢討宋榮之太史育仁於二月初出京○出使大臣龔星使請假一月其摺與去冬奏調隨員摺子一并到京 
[領米折銀]  
　　客夏京畿災重截漕發粟振濟飢民是以天庾正供積儲較少經農部籌議所有八旗應領本年孤寡孀婦及養育兵應支本色小甲米暫停支領實米仍照向章改折銀兩一俟本年漕米交倉再行斟酌辦理具奏 
 
 

Page 2

 
 
後奉旨依議欽此當卽行知八旗滿蒙漢遵照按孤寡孀婦每年支米一石六斗原支本色米八斗下餘八斗折給銀八錢今將本色折銀應共支給銀一兩六錢養育兵每年各支米一石六斗原支本色米六斗所餘一石給銀一兩今將本色折銀共應支給銀一兩六錢 
[豸節暫臨]  
　　鎭江訪事人云署理常鎭通海道蔡和甫觀察赴姑蘇謝委後於本月初三日午刻乘舟抵滬初五日薄暮乘招商局江裕輪船溯江而上初六日金烏西墜駛抵鎭江是時寳蓋山新兵各營勇丁咸在江干列隊迨輪船下椗相與升砲鳴槍俄而保頤菴統制黃幼農觀察鄭國祥叅戎彥詠之太守王伯芳大令曁文武印委各官紛紛詣碼頭迎迓觀察以禮接見至七下鐘時各官次第興辭觀察並不入行臺卽命啓輪上駛赴金陵謁見劉峴帥然後履新 
[瓜州火警]  
　　鎭江對岸瓜州口古樓巷一帶客民聚族而居編竹誅茅蟄處其内本月初五日午刻菴某甲　因事外出家中祗留十餘齡小孩因作午餐悞遺星火於積薪中致兆焚如之禍祝融氏摧枯拉朽跋扈飛揚孩驚駭異常飛步逃出左右隣急取水灌救得免延燒而甲家茅屋三椽已收拾凈盡矣 
[杭州火警]  
　　本月初三日午後杭州紫金冠巷某姓茅屋不戒於火頃刻上炎各水龍聞警出門望烟馳救計共焚燬茅屋二椽事後詢及起火之由咸言敬神焚化冥錢延及檐牙致兆此禍云 
[殺奸詳述]  
　　去臘廿八晚蘆北口有雙頭案一起奸夫楊和尚前報紀之已詳惟殺奸者未列姓名蓋卽張漢山也張年四十二歲牀頭人年歲與之相若生有子女數人長子業已授室幼子年僅四齡繞膝含　頗堪怡悦與楊和尚同住一村楊自犯命案定罪擬軍到配後蓄髮還俗儼如蘇屬國之娶胡婦爲妻浪跡天涯不愁寂寞後遇恩赦帶回津郡仍居蘆北口村與張妻素無瓜葛也張向以收買麻繩釘鐵爲生積有餘資度日不虞凍餒惟在外日多家食日少其妻飽煖思淫在所不免去年正月楊荷錢數千行過張門首張妻荆布裙適在門前小立搔頭弄影姿態尚妍楊已五十餘顧之而嬉氏叩從何處來往何處去楊謂新年無事赴友人之約將壓寳耳張妻謂如此當眼盼　　旗耳聽好消息　君凱還再當賀喜楊去張妻又喚令回來謂頃有要需杖頭適乏請假錢五百文晚間奉趙楊取懷而予遂各分散入夜　寳已完楊憶日間情　知半老佳人懷春可誘於麗譙鼓動時往叩雙屝内問伊誰楊以我對張妻果拔關迎入歡若平生楊解慳囊給幼子津錢一千張妻更笑逐顏　是夜遂同寢處嗣後乘間蹈隙輒赴巫山久之爲其媳窺破隱淸瀝訴於子子初不之信後悉確有端倪一夜偵楊在母室中往叩其門問夤夜　事叩門子謂來捉楊和尚耳楊結束停當然後拔關子懷利刃刺之楊稍閃側並未受傷驀飛一足將子跌翻大踏步出門逃逸子俟父回備訴母與楊和尚犯奸以及捉奸被逸情事請父處分張謂是可忍孰不可忍惟汝弟尚幼需人顧復將若之何汝能念切鴒原與汝婦各善視之我當了却此重公案以雲大辱然久而不發蓋尚戀戀於香火情也至客臘下旬張歸家度歲廿八日侵晨如厠剛作遺矢將軍楊亦内急而來一見張卽回頭而唾曰好喪氣今早甫出門卽遇忘八並不登坑繫　而去張怒從心發大解旣畢懷刃覓楊楊具好身手張非其敵受傷敗北而歸奔訴妻弟妻弟四人適在家中其行四者年富力强創議殺楊並及其姊四人各懷器械與張往復前仇楊雖猛鷙究難力敵五人兵刃相接張等各受微傷而楊已倒地刀械交加當時氣絶張割取頭顱率同妻弟馳歸殺妻其妻苦求憐赦張刃不能下妻之四弟在旁催促謂倘再遲疑楊之性命試問由誰人抵償掉臂遽行張攬其袪加刃於妻惟手腕無力不過略受皮傷其四弟執刀力劈杳肩頭隨刀落張囊頭報案縣署委員騐得殺奸不於奸所妻弟四人隨同備質謂楊和尚確與姊有奸如係子虚張卽係仇人斷不袒護仇人而令姊受不白之名惟楊和尚之妻控係仇殺是以此案迄未了結云 
[好事終諧]  
　　某甲上元人向在揚州作小生涯目不識丁而積貲數百與儀徵鄉人某乙善聘其女爲媳以管鮑之交而結朱陳之好天然作合不勞氤氲使者氏繫紅絲乙另請戚友一人爲之主婚不過虚應故事往來餔啜而已其時男女年均幼穉換帖而外别無餘事乃曾不幾時甲因事回寍足不履邗江者數載年年坐食金盡牀頭子雖長成而性情愚蠢儼同鹿豕甲老病衰頽愁腸如結竟輾轉牀榻而死死之日覔人便道赴乙處　以凶耗乙不弔不唁書札雖多始終未及婚事去冬甲子服闋擬擇今春完姻先期函告岳丈旋接乙信大加呵斥謂何年何月與爾結秦晉之好爾竟昏憒若此豈以長者爲可欺耶甲子接函駭然旣而思之渠有庚帖在我家何懼焉方擬赴揚與之理論乙忽自來當年所請主婚之戚友亦相隨而至見甲子力言其謬謂與爾父曾有是約未及行聘怱怱而别何嘗有庚帖在尊處見女大事豈容信口開河如果有庚帖請在大廷廣衆間給我一觀於是約往茶肆中小坐甲子進内室袖紅帖欣欣然隨之去甫至聚興園乙顧謂甲子曰此間人多不難評理　出庚帖是眞是贋一覽便知甲子心有所恃坦然不疑惟恐乙奪去以滅跡回顧茶肆中有相識之人因倩此人代看代宣此人持帖在手高聲朗誦曰甲乙年丙丁月子丑日寅卯時四座聽畢莫不掩口胡盧乙指甲子而訓之曰此是何等庚帖甲乙是何年丙丁是何月爾欲假造也須請教慣家我鄉間人雖可欺亦非此等淺術所能騙甲子不服嘵嘵置辯遂扭赴上元縣署呼寃適邑尊公出値日差令退去補詞候訊半月以來蹉跎未了不知者咸咎甲子之妄其實乃父聘定時已被暗算乙故意書此僞帖騙用財禮蓋逆料兩目如盲者未能覷破也卽其戚友亦在同謀之列其設計亦甚詭矣忽一日乙央人説合令甲子再出聘金五十仍以弱女奉箕帚甲子喜出望外八處張羅勉從其請當堂呈遞和息籲請銷案現已擇吉二月中旬纳采親迎矣衆人莫測其故有乙至戚云此事爲乙女所知日夜啼泣不願他適見死者屢屢矣其母飛函告乙令如舊約不然翁豈捨此錢樹子哉衆始恍然以老犁牛之狡獪偏有小妮子之貞信醴泉無根芝草無源豈不信哉 
[柳浪聞鶑]  
　　杭州訪事人來信云原任浙江巡撫崧振靑中丞功德在民經在籍紳士公禀護撫劉中丞奏請在吳山之麓海會寺建立專祠以隆報享一俟綸音下賁卽須選吉奉栗主入祠矣○蕭山縣江岸東渡船隻向在鐵靈官起岸離蕭山城僅一里之遥至道光某年流沙日積月深鐵靈官至江口一片平沙茫無涯際土人言長約七里半居民播種麻麥菜豆居然變爲膏腴近年屢次坍卸入江僅留尺許正月下旬某日雨雪交加潮水洶湧異常竟將沙地全行倒卸問渡者遂仍以鐵靈官爲界噫事僅五十餘年耳而滄海桑田變遷無定是可慨已 
[漢市新談]  
　　漢口訪事人云舊歲生意之獲利者首推匹頭次錢業新年以來錢莊添設者不少惟同業憚於連環互保多所阻攔布店不惟無增開者反收歇數家聞業此者云現近二月初四吉期家家貨物充棟惟金庭公店之德才生以及四官殿之利貞同泰厚德順和源茂和大有福七家或因虧空太巨或因失漏太多或因被人倒塌不特貨已空乏且每家猶欠人盈千累萬祗大有福一家脱然無累云○舊歲秋冬之際漢江水勢淺涸數日間忽襄水汨汨而來兼之陰雨兼旬是以緑漲鴨頭頓添尺許也○客歲華商之爲頭春茶生意者共虧銀三百數十萬兩如兩湖產茶甚多而湖北各山處處受虧實甚湖南受重虧者惟長壽街一處餘雖贏絀不一而所盈不及所絀者十分之一寗祁兩處亦產茶名區祁門旣受重耗寍州虧累亦深此中縱有得慶贏餘者然所贏尚不及所絀白分之二繼而接辦二春三春因外洋先令匯票相宜市價稍有起色雖幸獲利而爲數亦屬無多西商之在漢辦茶出口者以俄人獲利爲多茶亦售罄美人所購粗茶亦沾利息惟英人獲利者少受耗者多緣有錫蘭印度之產故也向來漢上莊家慨以歲底買錢囤積待新年後付與茶客客歳之杪未聞有囤錢者縱間有之不過中等莊冢囤錢者較上年惟一半而已新正以來錢價忽高忽低茶客未敢動手今年茶莊之數聞廣帮視上年祗七折至湖南各處山頭茶莊照舊反增添三家寳聚公老 
 
 

Page 3

 
 
牌名孚中外已百數十年上年業經停歇今歲擬重張旗鼓耳湖北各處茶莊上年此時正在買錢進山現俱未有所聞將來寍祁等處生涯之不旺已可　其大槪情形矣 
[粥廠停止]  
　　金陵冬賑向例以三月爲期自十一月扣至正月杪便停止不放兹聞各處委員已於二月初一日具禀銷差矣 
[求榮反辱]  
　　某甲寄居金陵家道頗富向在淸淮一帶充當賤役今雖作富家翁士君子皆羞與爲伍甲竊恥之其之年約二十餘讀書不成去而就武曾不獲靑一衿甲無計可以壯門　因爲子購同姓異名之遊擊保劄一張夤緣入標註册候補由是藍其頂花其翎居然以遊戎自命旁觀者旣利其貲復惡其燄遂密囑已故某遊擊同鄉諸公具禀控訴謂某遊擊何年得保何年病殁計年歲四十有餘今所頂者未滿三十豈有轉老爲少之理且殁時人人共見又豈有已死復生之理請澈底根究以儆效尤云云上憲立傳甲子面訊顚末所答未能脗合年貎復迴不相同遂將保劄暫行註銷發縣嚴訊俟水落石出後照例懲辦恃銅臭之靈厠冠裳之列已爲有識者所不齒况依木附草李代桃僵乎咎由自取夫復何尤 
[金陵書院甄别題]  
　　初二日兩江督憲劉峴帥甄别各書院赴考者二千有奇是日鍾山題强恕而行求仁莫近焉賦得龍池柳色雨中深得深字尊經題巽與之言能無説乎繹之爲貴賦得竹解虚心是我師得師字 
[德政留芳]  
　　浙江訪事人云每逢鄉試之年向有當官名目自商買以及工匠均須承値是差所支之銀大半歸於私槖自蔣果敏公勒石永禁特派候補知府一員總理其事而當官之名目永除邇者日久弊生總理者所用司事等人賢否實難區别胥吏又臨時招集呼應不靈是以近科雖上無當官之名而下實有苛派之事崧振靑中丞蒞浙後初辦已辛兩科仍照舊章後乃廉得其情故於上年舉行恩科特派仁錢兩邑尊總理採買諸物槪照市價工匠辛資亦不尅减支發銀兩均責之兩縣帳房工商咸受其恩因於鄉闈後特製德政牌萬名傘送入撫轅中丞力却不受并諭之曰此等事皆本部院分所應爲未足云德政也若經收受豈非藉是以沽名乎各業深爲銘感輒思報之現知中丞靈柩不日發引擬在下馬頭設筵公祭復集欵在武林門大街建一方亭中竪丈八石碑將中丞德政一一鐫之以垂不朽云 
[浙省官塲紀事]  
　　杭州訪事人云塘工局提調經護撫劉中丞札委候補府李太守襄國接辦擇於本月初一日入局視事原辦之郭太守式昌卽於是日交卸○原任浙江巡撫崧振靑中丞靈輀本定於二月初四日扶回原籍嗣因雨雪所阻改遲至初八日由武林門外下碼頭登舟是日在城各官齊集普濟堂公祭○二月丁己爲仲丁釋菜之辰護撫劉中丞届期致祭文廟先於初五日令執事諸生演習禮儀 
[遼東春汛]  
　　正月十五晨道憲赴西大廟拈香適當銀行上市之時人聲喧嚷差役王姓大聲吆喝被衆行夥按倒於地毆擊一番道憲知之將王役送交西廳笞責四十小板以爲多事者儆○市中人約定二月十五日起禁用小錢是以日内各銀爐及各錢莊均赶緊匯銀至上海兑換現錢務裝頭帮輪船運至○金營秧歌高蹻會於新正十一日迎賽每過銀爐及西帮票號必跳舞一番臨行各家燃長鞭以送其中所扮獅子尤爲矯健絶倫演時先設八仙桌兩張上置長板凳一條獅子能蹤跳而下踴躍盤旋眞絶技也此外打花鼓漁樵耕讀之類亦皆别開生面不落恒蹊據云非習練半月餘不能成此○入春以來晴日當空堅冰漸化寒暑表升至五十四度想春分時節卽可開河矣○去臘之杪積存靑元豆十九萬四千五百石豆油一千七百三十萬斤雜糧五萬九千石目下油價現銀三兩六錢賒者三兩七錢荳三兩一錢豆餅現銀四兩二錢五分賒者四兩三錢五 
[滬上官塲紀事]  
　　江寗藩司瑞茀侯方伯遵旨入都陛見於昨晨乘某輪船來滬本邑各員俱出城迎迓方伯命駕入廣肇公所行轅俄而至各衙門謝步前導有護勇戈什哈各四名銜牌數對○前出使大臣崔惠人星使將次來滬上海縣黃大令預飭辦差人鋪陳供張○江南營務處曾仰階觀察廣照於日前乘測海兵輪船來滬兹已事竣昨晚仍乘輪船回白下各員咸詣舟次送行○昨爲祭社稷壇之期淸晨江海關道聶仲芳觀察松海防同知劉乙笙司馬上海縣黃愛棠大令咸恭詣廟中行禮 
[鴉鳴]  
　　乳鴉啼徹玉屏空一枕新凉一扇風每當淸夢初回紗窗破曙吚啞嘔軋倚枕閒聽亦足以遣閒愁消綺思正不得謂爲惡聲也不料西人竟有聞而惡之者歇浦之濵緑楊如畫每有烏鴉結巢其上枝遮葉護牗尸重重去年忽有西人投函日報館中力勸將巢毁去工部局韙其議論竟派一西人督率數華人手執長竿肆行拆毁後又有西人上書報館力阻其謀事遂中止兹者春光明媚柳線搓金鴉之結巢依然如舊乃有重伸前説勸其薙獮無遺者至昨日而報又登某西人手函謂予則甚喜此鴉予家於浦濵曉起聆之如在故鄉萬緑陰中消除世慮正不必一聲聲不如歸去聽殘花外杜鵑也西人之意見不同如此予則曾聞諺謂鴉善觀風水遇興旺之地始銜草樹營巢今兹注意浦濵意者浦濵將益加興旺奈何竟爲是打鴨驚鴛耶或曰聞鴉鳴主不祥西人久客我華亦沾華習恐有不祥之兆是以惡聞其聲耳雖然鴉之營巢必於楊柳西人旣遍栽楊柳於此則是招之使來矣旣已招之而又逐之豈但不情且亦背理曷弗將楊柳盡移至荒僻之處庶鴉亦隨之而往弗再於此噪聒以致徒取人憎乎一笑 
[幾占滅頂P ] 
　　去年有鎭海小船之孫阿禮者挈眷來滬賃居外虹口三官堂東首梅妻鶴子一室怡怡誠樂事也昨日淸晨鐘鳴七下由某處馬頭載四小工渡浦風狂潮急突被激翻諸人紛紛墮入水中汎汎若靑頭之鴨孫大呼救命諸杉板户聞聲而至爭先施救諸人皆慶更生船則逐浪隨波東漂西蕩旋經某杉板户以篙鈎住帶至彼岸檢點之下失去艙中小洋銀四十餘枚 
[責令補捐]  
　　南市洪升碼頭義記水菓行購得落花生若干石用駁船載至行中起岸時適爲籌防局巡丁所見以其並未報捐立喚十六鋪地甲至義記責令如數補捐否則充公變價 
[大令騐屍]  
　　王尚桂者不知何許人前日十二點鐘時在小東門外二十號棧門首僵臥聚而觀者議論紛如或云吞烟或云染病少焉巡街捕得得而來雇令東洋車夫舁送捕房克捕頭命四十二號華捕轉送仁濟醫館療治延至八點鐘時身死檢其身畔有信一函係致陸姓者啓而視之其中縷述苦况遂告知捕頭經包探報請上海縣相騐黃大令飭差投捕房告以午後四點鐘時到塲三圖地保曹福卿遂遣副役某甲在醫館預備公案旋有刑仵書差等人到塲伺候大令適因江寍藩司瑞方伯抵埠直至六點一刻始鴻騶而至旣升座地保卽歴禀前情包探郁廷湘呈遞死者身畔之信函大令傳訊四十二號華捕李桂衡禀稱小的惟奉捕頭之命舁送此人至此餘不知情又傳醫生詰問答稱死者委係吞烟自盡細崽將嘔出之烟水呈騐大令隨飭仵作如法騐視唱報下身有毒爰塡注屍格棺殮加封發壇標誌 
[上海縣署紀事]  
　　昨日初次放告小民之有寃欲訴者莫不手捧呈詞求賢長官爲之剖白　愛棠大令於將晚高坐堂皇一一收受○杜周氏有錢二百千命次子世卿存在十六鋪某米店去歲適遇急需欲向收回此欵店主不允遂具詞投縣控陳前日黃大令飭差提世卿至案以憑訊斷○源來油麻店主胡德培控稱周式之曾保徐老五賒取貨物計銀一百數十兩往收不付請卽訊追黃大令准詞飭差提周到案以便與胡質訊 
[上海巡局紀事]  
　　本邑南市王家碼頭恒吉衣莊被賊竊去皮棉各衣爲數甚巨旋經汛捕陳錦緝獲張杏紅陳阿生陸阿五王金生四 
 
 
] 

Page 4

 
 
賊送交十六鋪巡防南局昨日局員鍾偉臣二尹升座提訊張等供認串竊贓存某處二尹著將各贓弔齊傳恒吉主來案具領判將四賊各重責一百板驅逐出境不准復來○張福春在小南門外建造房屋數　内有一間租與周順龍居住歴年積欠租値若干屢索不付前日張投二十三七鋪巡防局控請訊追局員戴憶珊二尹飭地甲前往調停地甲奉命至周處邀到原中之子陳杏堂結淸所欠數目令周交出周仍再三延約張因復投案請追二尹集訊之下各執一詞遂斷令折繳錢若干限三日内遷往别處 
[法界捕房紀事]  
　　泰安棧接客夥朱阿萬被中和棧接客夥呂三卽厲三及煤炭阿三等刃傷身死上海縣黃大令臨騐後將拘到之帮兇人訊供管押候拿獲正兇照例懲辦此皆已見報章昨日泰安棧接客頭目李法在長江輪船拘到顧阿四一名捕頭命押候解請葛同轉訊取口供移送上海縣歸案辦理○有某甲者雇坐某乙小車行至八仙橋左近翩然而去遺下鋪蓋一副裹以椶薦内儲綢布被各一乙不敢隱匿送入捕房捕頭命存候失主認領○孀婦施卞氏遞禀稱兒子施寳友無辜被累贓實在地上拾得葛同轉問通事曰其子初入捕房時有何言語通事將前情一一禀陳包探禀稱陳施將皮夾轉寄蔡三處迨吊回尚少洋銀七角同轉以此案恐未確實候傳某處洋廣貨店主到案覆核○包平和主人控陳馬氏私刊圖章揑造僞據葛同轉飭提到案著掌頰八十下與張仁生方子華陳蘭舟一併開釋○張文光竊取捕房鐵　事發枷號昨日枷期已滿葛同轉著笞責一百板驅逐出境不准逗留○徐金生竊取春園烟館中銅盤烟燈拘獲訊供已詳前報昨日葛同轉著掌頰八十下卽行釋去 
[上海北市絲業會館籌辦順直新災賑捐滬局瑣記四十六]  
　　正月十一承樂泉書屋善長求病速愈助洋二百元十二乍浦厘捐局謙益堂助洋四十二元又募洋五十八元南通州徐依仁堂續助洋廿元十四蘇州惲世兄福麟求父病速愈助洋四十元廿八山東黃邑把翠山房續助洋二百元浙江糧儲署槃隱善長續助洋三十元廿九又募同裕昌助洋廿元二月初五夏彤甫善長奉遺命助洋一百元又仁濟堂送來金陵籌賑公所募第五批規元二百兩則敬先後祗領仰見吉人爲善誠有惟日不足之忱感篆私衷萬言莫罄同日奉經佩卿兄自霸州函開臘月七日發第六號函想呈淸鑒文等於正月初八馳抵霸州之信安鎭卽偕同人分别開查該處煎茶鋪一帶窪區形如釜底水難消涸民困滋深秋令而後不蜀升斗難籌抑且寸莖難覓災民食糠皮燒馬糞飢寒交迫待哺嗷嗷　經官賑義賑一再查給終以連年被澇受病實深元氣未能驟復州尊王刺史禹臣目擊民艱辦理粥廠分設四鄉以濟民貪而人數過多每廠約有一萬餘名實屬難乎爲繼一經停辦慘更難言文審度情形不得不權其緩急擬提前早放春撫以期及時接濟惟有仰懇詣仁者赶籌赶解造福災黎起溝壑而登袵席臨池無任叩禱之至等因謹一併抄乞附登以告天下之好行其德者又奉盛杏憲發下天津籌賑局司道憲來電内開佑之赴東佩卿接辦文安大城惟武淸無人敦伯來否乞詢復等因遵卽電調敦翁已奉電示准十二來申惟查武淸縣地廣災重村大户多卽擇極重各處撙節查賑亦需賑銀四五萬兩現擬商請各賑所湊解第十批規銀三萬兩卽交敦翁帶赴武淸易錢散放如蒙善士解囊請儘十日内擲交各賑所具領以便集數報解則敬爲民請命禱盼無量 
二月初七日錢塘施則敬子英甫謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[書中雙鳳]  
　　河東河道總督許河帥於正月初三日由京赴通州查看河工○自新正初二日起至元宵止琉璃廠一帶珠玉骨董密布如林光怪陸離無奇不有此外若舊書攤字畫攤要貨攤食物攤咸鉤心鬥角待買而沽士女來觀馬龍車水誠一年之勝事也○前門外大街賣解者變戲法者唱樂子者説因果者棋布星羅令人應接不暇最奇者有一唱男樂子者身穿紅洋布女衣抹粉塗脂雙角插花紅　約髻扭扭揑揑裝作村姑模樣口唱淫詞俚曲以傳蠅頭嘻是眞無恥之甚者歟○萬壽節期普天同慶各處應用彩綢等項估銀八十餘萬誠大觀也○新正初四日各衙門皆團拜賀年前門外正陽橋頭車擊轂人摩肩自辰至午道路始得疎通○有某甲者自稱海軍衙門章京翎頂煌煌遍謁各當道一日某大員察知其僞令門者驅而逐之亦不深究○新正初六日有甲乙兩騙子身穿獪猁猻馬褂氣宇軒昂至前門外某洋貨鋪購大自鳴鐘二架鋪中人度是外來引見之道府恭敬異常叩其姓名一稱姓程一稱姓鍾旋議定價銀四白兩約於傍晚送至高陞店取銀説畢飄然而去迨鋪夥將鐘送去店中人回以並無此二人鋪夥相顧爽然繼而額手稱慶曰今日幸未受騙子之騙○許恭愼公薨逝後兩公子擬於三月中扶柩回南 
[杭州大雪]  
　　正月二十六日之夜更魚三躍時忽聞瓦上作跳珠聲俄而玉屑紛飛頃刻平地積至寸許洎二十七日晨起而已厚半尺矣嗣是一連二日疎疎密密整整斜斜密灑歌樓亂飄僧舍天公玉戲愈覺采烈興高雖漸積漸融而背陰處以尺量之竟得三尺二寸二十九日雪雖已止而水雲潑墨密雨如絲至二月初一日仍一點一滴惱人淸夢而雲已消融過半矣 
[黑夜投河]  
　　嘉興石灣鎭姚正興猪行夥潘麻子者年約三十餘寄人離下已歴多年正月間與行主意見不合因之分手其家在桐鄉縣屬鄉間離鎭不遠鸞棲甫失蠖屈自甘居有頃鬱鬱不自得復至是鎭欲覓機緣仍住行中次日行中失洋數十元欵　竊去番聞之自念落寞窮途受人狎侮遂作咄咄書空狀同業中人憐之乃約兩三知已邀潘同赴石城游玩藉以解悶遨遊竟日意興漸闌螟色催人炊烟漸合同游者各赴相識家棲宿而潘不欲爲不速之客踽踽獨行至半路愁思塡贋無從排遺遂效屈大夫投汩羅故事時當黑夜無人援救至翌晨鄉人赴市道經是處始見之遂譁傳塘河内溺斃一人潘之同伴聞信往視果然潘麻子也飭人撈至岸側飛報家屬其妻急奔而至撫屍慟哭見者皆代爲悲傷旋經人勸行主出洋百餘元買棺成殮扶回鄉里嗚呼其亦可哀也已 
[英公廨晚堂案]  
　　美界捕房解送在路爭毆之嚴雲章嚴正甫蔣竹雲羅阿法至案前晚宋通刺飭提訊問雲章供稱小的係無錫人　甫係小的之胞弟與某處委員褚老爺等人在南市萬裕碼頭合本開設飯店雇蔣卽雄阿妹爲夥前日小的偶與山東友人口角旋經旁人勸散旣而雄阿妹覷小的等他往私搬店中雜物藏匿他家向問情由支吾以答次日忽有一隻眼子卿等五人拽小的兄弟至羅船上肆行捆打手指等處均有傷痕小的等袁懇再三始經一隻眼子卿釋縛旋又被羅載至虹口三菱碼頭幸巡捕到來將雄阿妹等拘案止甫供稱小的被雄阿妹等兇毆失去洋銀七元雄阿妹供稱小的係川沙人向在各飯店供伺應客人之役兹同業張子山薦至二嚴處執事是日伴同店主往虹口買物並不毆人通刺判令重笞五十板謂爾從實供明尚可寛恕雄阿妹始供稱店係委員褚老爺與山東人某甲股開二嚴並無分毫資本乃心懷回測將山東人股本乾沒攆逐出門一隻眼子卿等五人共抱不平囑小的引誘二嚴至羅船中駛往浦東與之評論不料子卿得受二嚴洋銀七元囑羅將船駛至虹口三菱碼頭登岸逃逸羅供稱小的係浦東人駕渡船爲業並不帮兇通刺著將雄阿妹及羅管押諭令二嚴邀張及一隻眼子卿到案覆訊嘻老爺也而竟與人合開飯店乎雖然我見今之軒昂顯赫人所尊爲老爺奉爲大人者蹟其淸夜所爲卑鄙齷齪情形有更甚於開設飯店者於褚老爺乎何尤○某號巡捕見吳金川張順發沿途滋閙解送公堂宋通刺於日間不及訊供至晚升堂推鞫吳供稱小的係通州人在治下開小茶肆前日收得會欵洋銀携之回去途中被張扭住掣鐵器猛毆致失洋銀二元不得已送入捕房轉解案下兇器附呈張供稱小的在某處巡防局當差有馬姓被竊奉本官老爺之命查緝贓犯目見賊與吳在茶館内賭錢正在查問情由吳卽出頭霸阻並將此賊放去小的與之理論卽被巡捕拘拿並不行兇惟求鑒宥宋通刺飭函送巡防局辦理 
[英界公堂瑣案]  
　　包探沈金隆禀稱小的前曾拿獲長春客棧各賭徒奉老爺判罰洋銀其中無力遵繳者嚴行管押刻已滿期惟趙金生汪阿芳二人均是積年賭痞汪卽王月浦前經蔡大老爺遞解回籍兹又來此犯賭合請重懲趙供稱小的係浦東人犯賭該死只乞施恩汪供稱小的係崑山縣人以後當改過自新矣王阿三等均浦伏庭前哀求開釋宋通刺判令將趙笞責一百板驅之出境汪笞責一百板　候遞解回籍王等均著具結開釋○徐欽生陳雨香林三三三龜奴縮頭縮項曳尾階前同訴稱小的等在倡院當燒湯或當轎班連次失去轎上門帘窗扇垷由包探查獲竊賊請准領贓竊賊李阿興供稱小的係浙江寍波人行竊倡家自知該死張阿全供稱小的係無錫人前雖同李犯竊此後當痛改前非宋通刺飭將李張押候遞解回籍贓給衆龜奴具領衆龜奴乃蹣跚下階而去○金阿金訴稱小的係蘇州人在治下開某茶館土春貴來乞開水洗臉乘間竊去銅面盆當塲獲住人贓交捕送案王供稱小的係嘉定縣紀王廟人來滬覓就被人所騙不得回鄉流落此間初次犯竊宋通刺著驅逐出境贓給失主領去○二百九十號華捕禀稱吳茂林王阿祥在老閘北首賭錢以致打架小的見之一併送案吳王同供稱小的等均紹興人因算賭帳口角忿爭宋通刺判令各管押三日○包探秦少卿禀稱小的協向老爺案下差役張福票提顧王氏控不顧家室案内之王又元兹已提到送案請訊顧王氏訴稱王曾兇毆小婦人王供稱小的不敢毆人宋通刺飭押候過堂覆訊○包探黃四福禀稱沈桂林糾合馬阿坤向啞吧徐姓碰許剝去衣服小的見之因將沈馬拘案啞吧指天畫地不能取供沈供稱小的係本地人衣服由啞吧脱下如今只乞施恩馬供稱小的亦本地人曾在塲婉勸求老爺曲予寛恩宋通刺判令將沈笞責一百板馬管押五日衣給啞吧領去○前報紀英商老曰紫控華人趙吉茂等租地受騙一案昨日宋通刺傳立過永租筆據之沈金華等研訊供稱曾收洋銀五十元因延不付淸是以租契上未經畫押兹願將所收五十元如數繳案原告亦願收受通刺訊得此外尚有一百元係奚尚卿另付沈桂寳遂商諸隡副領事先將洋銀五十元給還原告并令補償利息四元餘一百元應候補提奚等到案斷追○前日蘇州人蕭元昌往唐阿慶家借錢滋鬧經包探陳阿九傳赴捕房捕頭查得原係至親勸令借給洋銀十元附船回籍蕭不服遂押候解送公堂蕭供稱素有往來向索被毆宋通刺見其並無傷痕諭令唐繳洋銀十元給蕭毋許滋擾 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年正月二十八日京報接錄]  
　　江撫德奏查明災歉各屬分别緩徵遞緩摺○陜撫鹿奏短收釐税情形片○新撫陶奏籌撥鎭標餉需片○○頭品頂戴江西巡撫臣德馨跪奏爲查明光緒十九年江西省被水被旱各屬應徵新舊錢漕等欵籲懇天恩俯准分别緩徵遞緩以紓民力恭摺具陳仰祈聖鑒事竊查光緖十一年十二月二十二日欽奉上諭嗣後各省奏請蠲緩務將各屬銀米等項分别開單俟降旨允准後照章開具數目刊刻膳黃徧行曉諭等因欽此欽遵在案查江西省光绪十九年入春以來雨暘時若惟四月下旬並六月中旬八月初間先後大雨連朝山水驟發江河盛漲湖水倒灌以致沿江民屯低田蘆洲槪被淹浸圩隄間有冲决兼之五月後至六七月間晴多雨少天氣亢旱高阜田禾雜糧缺雨滋培類多黃萎雖經各廳縣督率農民分别設法疏消車戽灌溉並補種晚禾雜糧收成仍屬歉薄且湖鄉被淹田地蘆洲涸復過遲未能補種秋收更屬失望據各廳縣先後禀報均經前護撫臣方汝翼曁臣批司遵照部定新章轉飭該管知府確切查勘據實詳辦去後兹據布政使方汝翼詴稱據署南昌府知府沈恩齡親詣南昌新建進賢等縣吉安府知府許道培親詣蓮花廬陵永豐泰和安福永新等廳縣署南康府知府李嘉賓親詣建昌縣及安義縣之寄莊建昌縣各處署九江府知府邵慶善親詣德化德安二縣及九江府同知所轄民屯田地蘆洲逐一確切履勘被水被旱情形輕重不等早晚禾稻雜糧重則顆粒無收輕亦收成歉薄多係連年受災之區元氣未復民力尤形拮据請將新舊錢漕分别緩徵遞緩聲明勘實之日遵奉部章先出簡明告示卽日停徵示内註明某某鄉統圖甲被災民屯田地蘆洲頃畝及應緩銀米各屬徧貼曉諭俾使周知並據淸江新淦峽江萬安餘干瑞昌湖口彭澤等縣各以本年被水被旱雖勘不成災然均係連年災歉之區民困未蘇體察情形僅能催徵新賦難以帶徵舊糧請將原緩各年銀米再行推展年限帶徵各等情分别開具淸摺由司覈明彚開各都圖甲淸單詳請具奏前來臣覆加查核被水被旱各廳縣均屬實在情形所請緩徵遞緩新舊錢漕委係力難輸將合無仰懇天恩將單開勘實之南昌縣被水各處未完本年地丁銀七千二百五十二兩零漕米九千六百六十六石零同新建縣被水各處未完本年地丁銀六千一十兩零漕米五千九百四十石零進賢縣被水各處未完本年地丁銀八千四百九十九兩零漕米一萬六百一十石零蓮花廳被旱各處未完本年地丁銀三千四百三十八兩零漕米一千七百一十三石零漕運屯糧銀五百二十二兩零餘租銀一千四百兩零廬陵縣被旱各處未完本年地丁銀七千五百八十兩零漕米五千九百六十六石零存留屯糧銀五十一兩零漕運屯糧銀三十兩零餘租銀一百五十八兩零永豐縣被旱各處未完本年地丁銀一萬四千七十兩零漕米四千二百五十三石零泰和縣被旱各處未完本年地丁銀八千七百四十六兩零漕米五千八百六十七石零安福縣被旱各處未完本年地丁銀一萬六百八十七兩零漕米六千二百四十七石零漕運屯糧銀四百一十一兩零餘租銀七百五十四兩零永新縣被旱各處未完本年地丁銀一萬二千六百七十兩零漕米三千六百七十一石零屯丁銀一十六兩零存留屯糧銀六十五兩零漕運屯糧銀五百三十兩零餘租銀一千八百九十八兩零建昌縣被水被旱各處未完本年地丁銀一萬一千七百八十七兩零漕米五千四百八十七石安義縣寄莊建昌縣被水被旱各處未完本年地丁銀三百七兩零漕米一百三十八石零德化縣被水被旱各處未完本年地丁銀三千一百一十三兩零屯丁銀一百一兩零存留屯糧銀七百四十六兩零漕運屯糧銀二千九百六十八兩零餘租銀五千七百四十八兩零十九年壓徵十八年蘆課銀六百三十一兩零德安縣被水各處未完本年地丁銀二千六百二十一兩零屯丁銀一百一十八兩零存留屯糧銀一百三十五兩零漕運屯糧銀八百九十七兩零餘租銀一千六百五十六兩零九江府同知所轄南九二衛蘆洲被水未完十九年壓徵十八年蘆課銀四百九十二兩零均請緩至光緖二十年秋後分作兩年帶徵又南昌新建永新德化等縣光緖十四十五十六十七十八等年淸江新淦二縣十八年峽江縣十五十八兩年蘆陵縣十六十七十八等年萬安縣十六年餘干縣十四年德安縣十五十六十七十八等年瑞昌縣十四十六兩年湖口縣十四十五十六等年彭澤縣十五十六兩年被水被旱各原緩地丁等欵銀米均請遞緩至光緒二十年二十一兩年秋後帶徵又進賢運花永豐安福建昌並安義縣寄莊建昌等廳縣原緩光緖十八年德安縣原緩十四年被水被旱各地丁等欵銀米均請遞緩至光緒二十一二十二兩年秋後帶徵又進賢蓮花永豐安福建昌併安義縣寄莊建昌等廳縣光緖十七年被水被旱各原緩地丁等欵銀米均遞緩至光緖二十二二十三兩年秋後帶徵又進賢蓮花安福建昌並安義縣寄莊建昌等廳縣光緒十七年永豐縣十五年被水被旱各原緩地丁等欵銀米均請遞緩至光緒二十三二十四兩年秋後帶徵又進賢蓮花安福建昌並安義縣寄莊建昌等廳縣光緖十五年被水被旱各原緩地丁等欵銀米均請遞緩至光緖二十四二十五兩年秋後帶徵又進賢蓮花安福建昌並安義縣之寄莊建昌等廳縣光緒十四年被水被旱各原緩地丁等欵銀米均請遞緩至光緒二十五二十六兩年秋後帶徵又湖口縣光緖十四十五十六等年被水各原緩蘆課均請遞緩至光緖二十二十一二十二等三年秋後帶徵又九江府同知所轄蘆洲光緖十八年被水原緩蘆課請遞緩至光緖二十一年又十七年被水原緩蘆課請遞緩至二十二年又十六年被水原緩蘆課請遞緩至二十三年又十五年被水原緩蘆課請遞緩至二十四年又十四年被水原緩蘆課請遞緩至二十五年各秋後帶徵以紓民力容俟欽奉恩旨敬謹謄黃徧行曉諭務使小发普霑實惠吏胥無可私侵以期仰副聖主軫念民艱恩施浩蕩之至意所有沿江各屬圩隄間被冲决業經由司籌欵飭仿各府縣督同圩業人等一律修築完固以資保衛而裨民生除飭將緩遞錢漕各細數造具册結照例另詳請題並遵新章將某縣某鄉幾都幾圖幾中被災分數應緩至何年帶徵銀米若干分造細册咨部外臣謹會同兩江督臣劉坤一恭摺由驛馳奏並繕淸單敬呈御覽伏乞皇上聖鑒再萍鄉縣本年四月内雖曾禀報缺雨嗣據該縣具禀得霑雨澤併未成災合併陳明謹奏奉硃批另有旨欽此○○鹿傳霖片再查陜省連年災歉民力困苦商販稀少貨物滯銷上年百貨厘金收數已形短絀滿望今歲豐收民間衣食之外得有餘資庶幾百貨流通厘金可望起色詎春間雨澤愆期麥收歉薄入夏復形亢旱秋禾失收小民餬口無資市肆彌見蕭索商買益形裹足厘收之絀更甚上年迭經臣嚴飭各卡設法招徠認眞稽查抽收該委員等亦知自顧考成力求整頓尚非抽收不力另有弊端到陜省土藥厘金外來客貨本屬無多惟恃本省所產之土販運行銷抽厘佐饢無如去冬寒冷異常烟苗大半凍壞今春補種之苗又因二三月間雨澤愆期半多枯萎以致土價過昂商販因而絶跡此陜省本年百貨厘金及土厘木税短收之實在情形也查上項厘税有關餉需自應據實陳明等情據厘税總局司道詳請奏咨立案前來臣覆查無異除再嚴飭督率各卡委員及地方官嚴密稽查認眞抽收無任隱匿偷漏以重餉需除咨部查照外所有陜省本年百貨厘金及土厘木税短收緣由謹附片具陳伏乞聖鑒謹奏奉硃批該衙門知道欽此○○陶模片再據布政使饒應祺詳稱伊犁鎭標餉項光緒六十年經前誮撫臣魏光燾奏明歲分銀二十二萬八千兩嗣於十七年奏設該標營制餉章實需俸餉銀二十三萬六千三百九十一兩三錢一分計不敷銀八千三百九十餘兩又每年應需製辦軍裝器械價値運解餉裝幂脚銀二萬兩應擬加闰銀七千一百餘兩額設馬隊八旗歲需倒馬價銀二千一百九十六兩合計不敷銀三萬七千六百餘兩新疆防軍善後欵目各係併案造銷故鎭標不敷餉項由分撥伊犁善後經費銀十一萬二千兩内通融支放現奉部咨飭將善後專案造報前項不敷銀兩無從彌補新餉歲有定額又未便另請指撥擬從光緒十七年起至十九年止於伊犁善後項下歲分銀三萬八千兩撥補鎭標餉需以七萬四千兩作爲善後經費以便分案造報至二十年分估餉摺内伊犂防軍善後統减銀一萬兩此項銀兩應請於善後項下减撥抵撥銀十萬二千兩仍於十萬二千兩内撥歸鎭標銀三萬八千兩詳請奏咨前來臣覆核無異除咨部外謹會同陜甘總督臣楊昌濬附片具陳伏乞聖鑒飭部立案施行謹奏奉硃批該部知道欽此 
 
