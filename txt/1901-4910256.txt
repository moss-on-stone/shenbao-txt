# 1901 - 234 - 4910256

 

Page 1

 
 
[勸助棉衣] [  申報館協振所謹啓]  
　　去歲北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自慚棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各官專課政治有用之學不得仍以時文小楷爲工迨七月十六日又奉綸音明廢八股鄉會試及生童歲科兩試均以中國政治史事及各國政治藝學侖題考試試差庶吉士散館進士朝考殿試亦如之朝廷作育人才孜孜求治士生斯世誠不可不究心經濟以期收實效而宏遠謨惟由古以証今因中以逹外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彦通儒增訂搜輯典章政術蔚爲大觀木板卷帙浩繁價值昻貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有様本可以隨時取閱售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[書徐花農侍郎奏請添設商部衙門摺後]  
　　國家自强之法不外致富致富之道端資理財理財之源允推商務古者日中爲巿懋遷有無爲後世通商之鼻祖惟自歴代以來均閉關自守未有如今日之四通八逹者也當閉關自守之時商務之盈絀不外一國之中卽不整頓籌畫與國尙無所損益故人之視商務也固不妨從輕而自五大洲通商以來海外各邦梯航畢集竟以中國爲商會之地中國苟早自爲計整頓商務何至孱弱如此而乃聽人籌算以致商務日廣交涉愈多中國之利權日溢於外非皆不能統籌盈絀重視商務之故耶然亡羊補牢尙未爲晚失之東隅收之桑榆尙未爲遲及今整頓而籌畫之卽不能將所失之利權還我故物亦可免他日之漏巵源源不絶然則整頓商務非今日之急務耶整頓奈何曰事必有提綱挈領之法庶上有所考察下有所禀承外可免侵凌之患内可操爭執之權現在各省雖設有商務局商務似有歸宿然尙有名無實仍局是局而商是商上下依然隔膜其故皆由無提綱挈領之處以致各省不能畫一此徐花農侍郎所以有奏請添設　務衙門之摺也原摺謂譬如滿地散錢無所貫串眞切中今日之弊摺中所擬名目分十有四司一日溥利二曰尙象三曰武備四曰弼教五曰游藝六曰开人七曰同軌八曰同文九曰格致十曰交際十一曰星算十二曰博采十三曰博聞十四曰博物原原本本殫見洽聞朗若列眉應有盡有似商部不設則已設則此十四司斷不能少可見侍郎之統籌商務纎悉不遺惟竊意創辦之初宜删繁就簡能兼攝者兼攝歸併者歸併不但可以節費亦易於舉辦况現聞都中有栽汰冗員之說雖未見明文恐將來終不能免豈已有之官尙須裁汰而初創者不當簡之又簡耶方今外務部卽總理衙門所改設從前總理衙門堂官多至十餘員司官多至六十員今改外務部簡派王大臣總辦會辦及尙書侍郎三品左右丞四品左右叅議亦不過十員以下司官不過三十二員較前幾减其半以外務部爲中外樞紐最要之衙門其核减尙如此之多然則創設商務部設司詎不宜核减况各司須皆有專長方稱其職現在變法伊始安得有如許人才若驟調别部人員以充其職則其辦理本部恐尙未必精詳安能一到商部卽措置裕如愚意不如仿外務部之法或四司或六司似爲簡括旣設商務部則各省自宜均設商務局以期上下相通商部用人旣减則商局亦可不必多立名目免致濫竽充數中國之弊大半在人浮於事創議者以爲各有專司可以實事求是不知總匯之地當握其大綱所謂執簡方能馭繁苟能實事求是則一人辦數事而有餘若彼此推諉因循則雖數人辦一事亦日見其不足也在侍郎詳盡奏請以待朝廷採擇施行固宜應有盡有然爲目前經費支絀頭緒紛煩之計則固不若簡括之易於舉行凡事由簡而繁則易由繁而簡則難率筆書此質之侍郎以爲何如 
[本館接奉電音]  
　　昨日午前河南府行在飛電傳來上諭二道敬謹譯登○九月二十三日行在内閣抄奉上諭都察院事務較簡左都御史吕海寰著署理外務部左侍郎吕海寰未到任以前著那桐署理欽此同日奉上諭外務部左侍郎徐壽朋由道員洊升今職辦理交涉事務請臻妥協兹聞溘逝軫惜殊深徐壽朋著加恩照侍郎例賜卹應得卹典該衙門察例具奏欽此 
[行在電文]  
　　昨日午前河南省河南府行在友人飛電告知本館云本月二十三日皇太后皇上尙未起鑾是日召見提督夏軍門毓秀叅將吕叅戎道味總兵馬總戎安良安廬道毓觀察秀蓋以垂詢軍營規制及地方一切事宜也 
[葡求割地]  
　　天津直報云傳聞葡萄牙國欲請諸中朝將廣東香山縣歸併澳門以增兵備蓋援照前者英人請劃九龍入香港之例也不知朝廷將何以處之 
[安插新軍]  
　　天津直報云直隸望都縣土匪投戈納欵經吕軍門練成兵士兩營名之曰自新軍日前藩憲周玉山方伯派差將省城東門外保定練軍舊壘修治齊整以備此軍駐紥其中　 
[籌欵條目]  
　　松江采訪友人云聞江蘇巡撫聶仲芳大中丞統籌償欵擬有辦法七條一漕餘二忙銀三平餘四房捐五膏捐六釐捐七鹽課行將次第札屬舉行說者謂刻當民窮財盡之時若稅及店房則房主必加租金店鋪無可取償勢必將百物故昻其值米珠薪桂民不聊生奈若何然各屬旣一律徵收則恐松郡萬不能獨邀恩免也 
 
 

Page 2

 
 
[叅戎獻策]  
　　姑蘇訪事友人云本月某日撫標中軍叅將章伯川叅戎上書撫轅略謂近日奉旨裁汰書差恐各衙門辦公乏人擬請將駐紥北局之安定旗三百人分派各衙門以供役使而免誤公未識撫憲聶仲芳大中丞若何批示也 
[會商提欵]  
　　松江采訪友人云月前京師政務處行文各直省内開和議已定亟須籌欵以償等因江蘇撫憲聶仲芳大中丞因擬就所屬三十六州縣漕糧運費每石錢一千零五十二文中提出五百文以資輔益顧此項運費不獨州縣視以爲大宗入欵卽吏胥佐雜以及營汛各員歲終亦均賴此津貼中丞灼知其故檄飭將應支各項逐一揭報以便酌删於是松屬七縣一廳約於日前齊赴滬江會議蓋皆有不便明言之隠祇能默會於心也 
[政務處咨行各省議裁兵練軍事宜文]  
　　爲咨行事光緒二十七年七月三十日内閣奉上諭前因各省制兵防勇積弊甚深業經通諭各督撫認眞裁節另練有用之兵因念練兵必先選將而將才端由教育而成自非廣建武備學堂挑選練習不足儲腹心干城之選但學堂成效旣非旦夕可期其各省之設有學堂者學成之員現尙不敷分調惟有先就原有將弁擇其樸實勤奮者遴選擢用著各省將軍督撫將原有各營嚴行裁汰挑選若干營分爲常備續備巡警等軍一律操習新式槍砲認眞訓練以成勁旅仍隨時嚴行考校如再沾染積習窳惰廢弛卽行嚴叅懲辦朝廷振興戎政在此一舉各該將軍督撫務當實力整頓加意修明期於日有起色無負諄諄申儆之至意所有改練章程應如何更定餉章著政務處咨行各省悉心核議奏明辦理將此通諭知之欽此欽遵抄錄到本處查緑營防勇統計各行省其數不爲不多每年動支餉項爲數亦復甚鉅而遇有戰事兵勇多不得力者實以營制操章不合時用將愚兵惰器鈍謀疏種種積弊不可殫述若非大加釐訂旣不能使將士皆歸實用尤不能使餉項盡袪虚糜按中外臣工條奏無不以我中國疲弱至此非極方講求武備萬難立國今欽奉明詔諄諄申儆應舉緑營防勇通盤籌畫更定兵制核實餉章各省均歸一律練習新操每省酌定兵勇額數分爲三等一曰常備軍挑選年少精壯樸勇敢戰者優給餉項嚴加訓練若干營按省分大小酌定一二大枝於省會及扼要處所屯駐不得零星散紥一曰續備軍分紥訓練餉數差减亦使足以自給亦按省分大小酌定若干營考中國歴代兵家之理採德日陸軍兵學之法延聘教習實力訓練以成勁旅一日巡警軍應將舊有各營裁去老弱浮惰餉或仍舊或酌增另定操章酌量歸併若干營分撥各處兼歸州縣鈐束專爲巡防警察之用各營軍械不一實爲軍中一大弊現欽奉諭旨一律操習新式槍砲所有舊日兵器藤牌長矛土槍等類一槪停止不得攙雜練用徒耗兵力近見各軍領有新式槍砲械彈潮銹零件損失全然不知鹵莽愚惰實爲可恨嗣後將領員弁皆當考究軍械之學教導兵士俾知新械之精價值之貴製造之難修理愛護不可疏忽陸軍以步隊爲大宗近各國尤以砲隊爲重馬隊功用雖次於步隊而亦相輔而行除步砲馬各隊須精練外輜重工程各隊隨營醫藥爲軍中所必需缺一不可均應詳愼籌備此次更定兵制各省所練新軍應與已練洋操省分一律精益求精務當認眞考校勿得僅襲皮毛如有不得力者卽當裁革更換勿稍遷就凡將弁必使粗通文字略知測算相率留心考究一切行軍竅要各國操章戰法欽奉諭旨先就原有將弁擇其樸實勤奮者遴選　用仍隨時嚴切考校如再沾染積習窳惰廢弛卽行嚴叅懲辦應將舊日營哨各官嚴加甄别擇其可留者均令入學堂隨時講習凡巧猾浮惰固執已見及有嗜好者一槪革除切勿瞻徇其中如有立功宿將準以原官回籍酌予恩餉以示體恤此後武備學堂林立將才日出緑營逐漸裁汰新軍漸立規制各省營汛武員如何選用叙補升擢應就各省情形詳訂章程統歸入兵制餉章另行覈定不得仍以舊日操章規制敷衍陳奏視爲具文所有更定兵制餉章以及錄用武員訓練規條各詳細章程並各該省原有兵數餉數若干裁革歸併一律改練新軍實有兵數若干騰出節省餉項若干新軍應支各項餉項若干一併詳細分别聲明請旨辦理各省駐防滿營官兵應如何革除舊習改練新軍或就旗營添設武備學堂或挑選精壯附入各省學堂練習之處應一併遵旨認眞辦理統希查照務於三個月内覆奏恭候欽定以便一律遵行可也須至咨者 
[薇柏交輝]  
　　南昌訪事友人云省垣近接行在電信悉江西臬司柯遜菴廉訪奉旨升授湖南布政使屬下各官方料理手版脚靴趨轅叩賀復接行在來電内開藩憲張筱船方伯奉旨調補湖南布政使柯遜菴廉訪調補江西布政使柏臺薇省同賦鶯遷眞官塲之佳話也 
[之子于歸]  
　　姑蘇訪事友人云江蘇巡撫聶仲芳大中丞之四公子文定原任臺灣巡撫劉省三中丞孫女涓吉本月二十日行合卺禮先期劉宅由安徽合肥珂里買棹來蘇假寓湖南會館前一日舁送妝奩至撫署五光十色璀璨陸離屆期四公子以禮親迎良緣美滿見者咸艶羡深之 
[艇勇爲盜]  
　　安慶訪事人云上月某日省垣石牌鎭某姓家突被强徒刼去巨金事後報經懷寗縣某大令履勘飭差嚴緝一面發出賞格遍貼通衢至本月初旬縣捕某甲行經小心橋畔某酒肆見有帽花等物的係事主所報失贓向之根究始知此案實駐紥石牌之某砲艇勇丁所爲遂禀知縣主拜會統領某君將勇帶回按律審辦 
[聽訟良規]  
　　南昌訪事友人云日前江西南昌縣戚升淮明府親書硃諭發貼大堂略謂查向來詞訟到案不但書役索錢而門稿籖押值堂各項家丁之錢尤多門稿有禮籖押有禮值堂有禮自一禮以至數十百禮不等兩造送禮未曾講定則不能到案此向來惡習也今本縣旣不用門稿籖押值堂則無所謂講禮嗣後如該書差仍假託家丁要錢招摇撞騙意外訛索准告狀人等攔輿喊禀定卽從嚴痛懲如兩造已經來城該役不卽報到不開名單亦准喊禀本縣一片心腸無非欲案之速到速結爲吾民稍惜脂膏吾民亦當仰體本縣之意勿逞刁好事本縣疾惡如仇亦决不寛貸也其各知之又諭曰嗣後告狀須遵狀式查明如係本邑人民卽查塡糧戶及丁漕完欠該代書當向糧科查對勿任混塡至呈面歇家不得混冩公宇做狀不得混寫自來稿其住處及東西南北四鄉離城若千里務要載明具續呈者須載明前批並不得混寫年歲在前住址在前以及在卷云云如違除狀紙擲還外仍將代書責懲又諭曰嗣後婦女非公差傳喚不准上堂投呈必須遣抱年老之人不論男婦均須遣抱如違决不收呈 
[僧尼案]  
　　姑蘇訪事友人云去年蘇州府屬震澤縣境平望鎭左近觀音堂住持尼蓮生與某鄉某寺僧私識嗣復與鎭上無賴陳三寳有染遂視僧若眼中釘某夜僧微服入菴重尋舊約陳瞥見曳之使出喚集黨羽肆意兇毆僧大受損傷吞烟斃命時王竹浦大令方綰縣篆將尼及陳逮案訊供詳請上憲核奪嗣因供詞游移迄未定讞近日署臬司朱竹石廉訪查閱案卷批飭解赴省垣發交蘇州府向子振太守研訊連日太守率同發審委員吳司馬再三推鞫二犯依然狡展仍未吐露實情 
[越郡官塲紀事]  
　　紹興訪事人云去夏正任浙江山隂縣甯琯香大令奉上憲調簾赴省署任者爲何黼庭明府現屆一年期滿藩憲誠果泉方伯札調正任台州府同知姚子祁司馬接署涓吉上月杪履新聞大令已捐升道員不日卽當過班候補矣○紹郡鹽釐督銷局員王卿雲同轉現届瓜代之期兩浙鹽運司黄幼農都轉札委祝褰芷同轉接辦大約月内當蒞差矣○義橋釐局委員候補府稅課大使吳少尹炳萱刻奉 
 
 

Page 3

 
 
上憲札飭留差一年隨卽赴省叩謝 
[松郡官塲紀事]  
　　松江采訪友人云署理江蘇臬司朱竹石廉訪檄令候補縣許大令充稽查保甲委員本月某日奉檄來松拜會華亭縣林大令婁縣屈大令未幾兩大令卽親往報謁並邀赴署中讌飲以伸地主之情○婁縣典史姚少尉之少君文定某宦家女公子詹吉本月二十四日行親迎禮先期坤宅送新人來郡在郡官紳士庶均餽賀如儀○八月二十三日爲松江府余石蓀太守之夫人設帨良辰所屬各廳縣以時事日艱均不餽禮叩祝惟華婁兩縣宰親詣府轅祝嘏 
[京師近事]  
　　聞之在京友人云直隸大順廣道龎劬菴觀察因有要公謁見李傳相上月二十七日俶裝抵京旋於本月初四日由京承火車至保定以便回轅○順天提督學政陸伯葵文宗於八月二十七日抵定州示期九月初開考蓋歲科並試也○近日禮部仍借法華寺爲辦公處其本衙門雖已鳩工修葺尙不過工程六七分○兵部衙門業已圈入各國使館界址不得已仍借某寺爲公所聞日後擬將鑾儀衛衙門改修○南城兵馬署副指揮米君嵩壽因案撤任城憲飭擬補之馮君邦義先行署理而令揀發副指揮郭君以保前往帮辦 
[滃洲小志]  
　　寍波采訪友人云本月某日鄞縣主徐蓉齋大令出示曉諭曰時屆冬令宵小易於竊發現奉提憲派撥哨隊在於城外扼要駐劄夜間輪班梭巡以衛閭閻惟負郭之區每至夜深更闌行人絡繹奸良莫辨巡查兵勇遇有形跡可疑之人自應盤詰合行出示曉諭爲此示仰諸色人等知悉嗣後有事夜行務須執持燈籠俾巡勇得分皂白以免拘留○邇者官吏嚴禁賭博文告迭頒而江東後塘街某茶肆主陸有才視禁令若弁髦依舊糾人爲博簺戯事爲鄞縣主徐蓉齋大令查悉特於本月某日簽差拘提到案押候訊懲地保得賄隠瞞重責枷號發犯事地方鎖示以儆其餘 
[山隂攬勝]  
　　紹興訪事人云本年紹郡茶巿大爲起色不但洋莊銷售一空卽本莊亦皆獲利現雖存貨無多而茶客之來此收買者尙源源不絶以致上凈本山茶每件增至銀八十五兩業此者咸謂今年茶巿之佳實爲數十年來所未有去歲北莊虧耗之各行棧至此皆得反絀爲贏矣○大西壩爲寍紹往來要道日前絲客周某隨帶洋銀數百元及零星貨物乘舟過壩約三里許時將三鼓突來一划船横截去路船上盜匪數人一躍而過露刃相向旋將銀貨行李悉數搜括并燃放手槍數聲呼嘯而去周及舟子不敢與較祇得鼓棹折回 
[醇王行邸紀事]  
　　昨日正午十二點鐘時德總領事克納貝君親詣行邸請醇王赴宴醇王頷之隨分乘馬車前往侍宴者爲出使日本大臣蔡和甫星使蘇松太兵備道袁海觀觀察叅贊張燕謀京鄉譯員梁君道經英租界中捕頭派印度騎馬捕六名英捕一名爲之護衛醇王身穿天青對襟褂藕色縀袍至三點鐘時始辭回聞今日泰西寓滬各紳商公請醇王觀賽馬明日赴舞會先是午前十點鐘時英總領事霍君俄總領事闊君丹總領事厲君義總領事聶君瑞典總領事哈君及意法日荷各國總領事先後入見旣而二品銜一等寳星江海稅務司好博遜君三品銜三等第一等寳星副總稅務司斐式楷君四品銜總理洋文文案義理邇君署理漢文總司威禮士君隨辦商稅事宜江海關造册處戴樂爾君江海關副稅務司博祿多君以及盛杏蓀丞堂袁海觀觀察嚴小舫觀察黄介眉部郎唐傑紳觀察以次晉謁至此次委充行邸文巡捕者爲馬午橋叅軍及朱大令枚武巡捕則程厚菴守戎周鑑之千戎詢之官塲中謂醇王擬於二十七日由清江北上迎鑾覆命 
[上海官塲紀事]  
　　昨日蘇松鎭總兵陳印波鎭軍因公來滬命駕入城先詣道轅拜會繼至上海縣署投剌縣主汪瑶庭大令飭丁擋駕○昨日江蘇布政使理問吳叅軍因公詣上海縣署拜會縣主汪大令茗談良久而别 
[刃傷送騐]  
　　本邑浦東二十四保十三圖民人陸阿生以興販棉花爲業前日隨其父陸和尙到滬售得洋銀八十五元渡浦回鄉中途被匪徒偵悉尾隨至嚴家橋迤東上前扭住突出利刃猛剌旋將洋銀劫去村民聞聲往視見陸父子受傷甚重因報知十三圖地保某甲投唐橋巡防局禀訴局員王芝仙叅軍立飭勇役拘獲三十六個黨匪人唐阿弟張坤華方阿美研訊口供隨於昨日傍晚一併移送上海縣署陸和尙命在須臾仍由地保看守聽候縣主汪瑶庭大令騐明再核 
[竊犯瘐斃]  
　　前者閩人林朝楝之庶母吳氏殁於滬上將棺暫厝南巿泉漳會館未幾卽被賊刨竊報經上海縣主汪瑶庭大令飭捕緝獲賊犯沈阿福訊實笞責收押所中日前患病甚劇遂發交普育善堂醫治延至昨晨斃命堂董據情函報到縣大令飭捕役徐文查得此賊並無眷屬因卽備棺收殮瘞諸厲壇 
[大令騐屍]  
　　日前美租界百老匯路順利銅鐵店出店人夏阿文被李阿四所駕馬車撞仆途中碾傷而斃地甲投報上海縣署縣主汪瑶庭大令於昨日午後四點鐘時帶同刑仵書役至虹口同仁醫院地甲跪禀前情旋經仵役騐得死者　殼受傷確係被輪碾所致大令離座親視一周令刑吏塡明屍格飭店主備棺收殮 
[上海巡局紀事]  
　　前晚周連生彭芝山二人在大南門外某酒肆沽飲未幾深入醉卿遽與陳金發口角旋互扭至二十三七鋪巡防局呶呶聲訴局員盛雨村二尹研訊之下判各笞責四十板具呈改過切結然後交人保釋○前日南巿二十三七鋪巡防局員邱友林二尹傳境内十二圖地甲到局諭以現正編查門牌爾等務各加意巡察如有外來流民盤踞境内者著卽到局禀報以便查拿不准稍事姑容致干咎戾各地甲唯唯遵諭而退 
[美租界捕房紀事]  
　　昨日甬婦金毛氏與陳阿炳在篷路菜巿中因購物起釁遂致互毆二百四十三號巡街捕喝阻不依一併拘送捕房捕頭詢悉情由姑念事起細微從寛釋出○昨晨一百八十三號華捕投捕房報稱元芳路狹巷内倒斃一無名男子衣衫藍縷狀似卑田院中人捕頭令地保報知某善堂備棺收殮○昨日一百二十二號華捕回捕房報稱華記路有一無名男子倒斃路隅捕頭令出外查明如無屍屬在申則報諸善堂爲之收殮 
[請禁女子裹足培成有用之才啓來稿照登]  
　　國家以民生爲本民生以有用爲要方今我中國人民約計有四百餘兆男女各半而要祇有二百兆男民可作有用之材其二百兆女民似是無用之材推其無用之由莫不歸咎于裹足夫女子裹足相沿已久咸因小節漠不經心殊不知一經纒裹非惟備嘗痛苦且廢時失學智巧未開旣不能勞心又不能勞力是有此二百兆女民幾與無用同兹當變法自强之日所望採風之大吏上陳黼座頒諭民間凡後生女子一律禁止裹足如有不遵者罰坐家長然後徐圖教誨徧興女學與男學並行或學醫算或學書畫或學繡織或學蠶桑因材施教各專一業數年以後培成二百兆無用之民盡爲有用之民不獨爲女子者除却多少困苦及因貧失節傷生等事卽爲女父母者亦因有用而鮮溺女之風况女子本心原非樂于裹足實爲風俗所迫有不得不然設一旦出而禁止是從民所好普天之下無不大快於心也在朝廷增有用之材以興樂利在閭閻革荒淫之習以正人心事雖小節所關誠非淺鮮耳近來奏設工藝局招無用之男民勉成有用何勿更計及于女民乎且東西鄰國並無有使女子裹足戕其體以爲美觀卽天潢女子亦不裹足此種裹足之風實爲弱國致貧之漸曩年旅滬西婦人憫中女之裹足情似刖刑曾湊資創行天足會細察民情似漸有改易之機而終不如王言一出風行草偃之爲愈也吾願關心民瘼者從早計及奏請諭禁在先徐圖教誨在後國家幸甚兆民幸甚寓滬楊陛雲呈啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[留意人才]  
　　南昌訪事友人云江西提督學政吳絧齋大宗師兢兢以爲國得人爲念星軺所至凡識時俊傑無不　　致之上月日致函萍鄉縣顧勴堂明府謂此次歲試袁州見生童中學有門徑者尙多故經古一塲從寛甄錄以示誘勸萍鄉生員如胡志伊張德江張德洸陳以質况榮鄒國鎭學問各有專長陳作衡王世楨張德芬柳秉彝亦頗淵雅童生中如吳定川之筆氣英爽李光彝之精通天元代敷吳振邦之明曉時務皆係傑出者宜春邱之壑在該邑生員中僅取此一人眞不可多得此外分宜之歐陽紹祁識見通敏熟於中外之故歴試瑞臨袁三郡與清江之蔣用欽可以驂靳分宜之袁廷楨袁廷槐次之萬載之郭日燦於天元代數固已精通且能研究重學亦甚可取然要不若萍鄉之整齊畫一也此事非賢使君數年培沃之功不能有此鄙人來此坐觀其成乃蒙盛奬益滋怍矣未幾明府致函某君謂萍鄉諸生中足膺經濟之選者則有胡志伊劉存一張德洸已經舉報書院人才奉批嘉奬算學則有李光彝蕭作梅彭慕葛况榮亦經舉報嘉奬孝廉中則有鍾應德博覽羣書深通時務惜丁内艱未及舉報寄寓中則有劉承華於經濟時務書靡不講求惜限籍貫未能舉報以上諸人所造皆有可觀洵當今不可多得之才惟間有沾染烟霞癖者爲學堂教習則有餘若身任艱鉅則不足以全才論自以鍾應德張德洸劉存一爲最以筆墨論則各有一日之長爲宗師所稱許所惜鍾應德劉存一劉承華不在歲試之列當道無由知之耳 
[上海縣署瑣案]  
　　前有匪徒僞繕道署支單向源通官銀號騙去銀三千兩後由郵政局送到匿名信一函稱有此項銀二千五百兩存海國春番菜館余阿元處因報諸捕房將余拘解公堂移送至縣縣主汪瑶庭大令屢訊不承暫行收押兹准官銀號函開此事有姚姓人願爲見証大令遂於前晚提余復訊余稱小的實姓袁名丕仁在申數十年安分經營素無差悞與余阿元毫不相關大令問姚係何人答稱素不相識請提質對方得分明大令飭暫還押候提姚質對核奪○流氓曹董榮在某鄉滋事經大令訪拿到案訊供笞責鎖繫石墩發頭門示衆今已期滿因於前晚飭提至案將鎖開去發改過局覊禁董一再叩求稱小的以後當痛改前非决不再犯現在老母病篤求恩釋回侍奉大令著收押所中准覓妥人保釋 
[馬路工程局紀事>P ] 
　　日前南巿利記船局主周端玉投馬路工程局控烏山船戶蔣國乾漂没客貨請卽追賠總辦翁子文太守倩襄讞委員余叅軍研訊斷令折償洋銀七十元押候措繳邇來蔣浼人調處願將船上器具變價分期付清周遂投局禀求銷案太守准之○浙江嘉興府人趙德馨投馬路工程局控顧正祥等三船戶承裝漕米來滬中途盜賣數百石等情總辦翁子文太守准詞批飭提訊顧等自願照償趙遂於昨日投局禀請太守核示 
[英美租界公堂瑣案]  
　　前者篙工謝和尙朱阿六趙金波串竊工部局裝運碎石船上鐵錨布帆質諸南巿某押鋪隨經包探沈阿岳拘獲解案讞員張柄樞司馬訊取口供飭押候吊贓再核昨由沈探吊到解請復訊工部局執事洋人投案聲訴前情費葵　稱有方趙耀者攬連工部局所購碎石由小的作保不料被謝朱趙竊質錨篷現已吊出原贓請爲訊辦謝朱趙同供小的等由嘉興運碎石至此沿途無錢使用致被工頭將風帆等物質錢司馬商之偉繙譯官判令各責五百板押捕房九個月○應增榮控孫榮君勒收牛油捐司馬研訊之下應訴稱小的開設裕昌恒牛油棧每月應捐洋銀一圓業已捐過日前由嘉興運牛油八十餘擔至池浜橋孫口稱查騐不由分說將船帶往南巿及小的投報捕房孫懼將船送回叩求究辦孫供小的在南巿開設同興泰牛油行收捐之事並非小的所司叩求明察司馬與偉君互商之下判罰洋銀三百圓以示之儆○積賊吳阿四濳入廣東路某客棧内竊得錢濟奎所携銀表眼鏡等物報捕後經包探趙銀河查獲人贓解案請訊司馬判責四百板遞回原籍○積賊楊金德陸續竊得施奎甫秦叔奎等四家衣服十四件及眼鏡等物報捕後經包探竇如海拘獲解送至案司馬判責六百板解回寍波原籍○吳金珠被莊阿四平空毆傷二百五十二號巡捕見之拘解至案司馬向之究問吳稱鄰人某甲因患痴癲之症在外胡行小的令家屬找回管束不料莊無端將小的兇毆以致受傷甚重莊供稱小的並未行兇司馬判責五百板枷號半月○梁阿林竊取馮阿瑞陳阿年等三家衣服被窩報時鐘等物報捕後經包探劉光震拘獲解案請懲司馬判責五百板管押捕房三月期滿之後遞解廣東原籍○倪之華仲仁卿身帶銅質小銀錢數十枚隨處向人兌換適爲包探劉阿炳所見拘解公堂司馬判責倪二百板仲一百板逐出租界之外○徐阿金濳入某處所泊船上竊得布被一條報捕後經包探張玉成拘獲解案請懲司馬判責二百板贓存捕房待失主往領 
[法租界公堂瑣案]  
　　靖江縣差役李榮之女寳英被釐卡司事許少香誘姦後携之來滬鬻入法界蘭芳里某花烟館爲娼被李尋獲扭控法界公堂讞員杜枝園大令研訊供詞判將許枷責寳英發堂擇配李以此女早經許字他姓被拐後曾控諸靖江縣署求准領回遣嫁大令不准昨日命駕蒞捕房發落各案時李投案呈遞靖江縣高大令來文禀請領女回籍大令閱視後當卽繕備回文並另繕信函飭李投普育堂請堂董將寳英給予領去○邰昭福父子屢次竊取東洋車改換式様售諸姑蘇月前被失主扭控到案大令訊供之下判各枷號三個月責六百板罰洋銀五十元旣而邰妻某氏呈繳罰欵求恩開釋大令准將伊子阿根先行釋出昨日命提邰昭福到案著笞責三百板從寛免其遞籍准予交人保出邰猶嘵嘵瀆訴大令命押候過堂商請費繙譯核示○陳阿愛連次收買竊贓包探解奉大令訊供判罰洋銀十元陳求核减大令著减罰洋銀五元陳挺押不繳昨日命提復訊陳稱小的無力遵繳求恩寛免大令惡其刁狡著從重笞責陳連稱小的願繳請飭探帶出措銀大令准之○王增泉前控王性之藉端哄騙洋銀大令訊供押繳迄今日久挺押昨日命提到案交包探帶出措繳如違嚴比○車夫李德順吞没坐客所遺地圖八十幀托陸阿四沈阿雲求售由客報捕查獲解奉大令訊供判將李責二百板陸沈各責一百板○偷兒張子卿羅寳生均由包探解奉大令訊供判各枷號一個月責二百板 
 
 
 
] 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　山東學政臣尹銘綬跪奏爲恭報泰安等郡歲試完竣恭摺仰祈聖鑒事竊臣於光緒二十六年冬月曾將出省歲試日期奏報在案臣維山東爲南北咽喉登萊爲海濱重地允宜按郡考試尙定人心卽靖地方臣先由省至泰安由泰安至沂州兩府試畢卽按期考試登萊青三府時值考塲人多恐爲匪徒煽惑臣於按臨一郡先行曉示生童毋得滋事幸賴朝廷化育之恩浹骨淪髓山左士林尚多樸謹以故泰沂登萊青五府於今年五月歲試已畢考塲安靜如常臣卽於六月初八日到省接考濟南於七月十三日完竣就此六府而論文風以登萊青三府爲最臣每到一郡嚴飭教官廪保稽查槍冐約束家丁嚴密關防悉心校閱各屬皆取進如額不之俊秀可造之才復於發落之日文則示以敦品勵學研究經史武則示以嫻習技勇備作干城以冀仰副聖朝棫樸作人之至意現在濟南試畢臣擬會向護撫臣胡廷幹考試庚子優責後仍卽出省按試兗曹東武各郡一俟試畢卽行奏報所有泰安沂州等郡歲試完竣理合繕摺先陳再臣經過東路地方雨暘時若禾麥豐收民情均極安謐合併陳明伏乞皇太后皇上聖鑒謹奏八月初四日奉硃批知道了欽此黄槐森片再各防營勇丁是否得力全在管帶之員能否訓練約束值此時事多艱尤應加意整頓經臣督同營務處司道隨時查察誠飭各管帶官有涉疏懈者卽行撤換詎昨據靈川縣禀報緝獲劫案盜犯陽三科供有中軍右營勇丁蔣正德一同行劫情事飭據該營管帶候補副將王正高將蔣正德拿送發交桂林府提同盜犯陽三科質訊该犯供不識其人並非夥同行刦之蔣正德詰問實名蔣玉眞係屬頂充又聞管帶新左營候補副將周定德營内有匪徒雷占標朦充什長委員往查該營點名册相符詢之周定德該什長雷占標已於數日前告病假向蒙追查住處避匿無蹤嚴飭王正高交出蔣正德正身周定德將雷占標送案延未交送除飭營務處司道另行遴員接帶防營卽將王正高等撤退外相應請旨將候補副將王正高周定德一併摘去頂戴勒限一個月緝獲蔣正德雷占標解究限滿無獲再嚴行叅處理合會同兩廣督臣陶模附片具陳伏乞聖鑒訓示謹奏八月初四日奉硃批著照所請該部知道欽此 
增祺等片再前因張桂林林七各股匪回竄通化一帶當經分飭營官李增海帶領巡捕隊二百名前往懷仁縣駐防四月二十四日行至刊椽嶺據團會探稱賊匪已於二十三日入縣城焚掠該營官卽帶隊退鳳凰城向東邊道榮森面稱因無餉兵不用命時林七正在台溝嶺接仗該道刻卽發給銀元八百元令赴前敵助剿詎該營官于領餉後輙將隊伍開拔他往並不援應等情據呈前來查該營官于領餉後仍不帶隊擊賊若不從嚴懲辦不足以儆效尤相應請旨將花翎卽補遊擊李增海先行革職以便飭提訊辦除咨部查照外謹附片具陳伏乞聖鑒謹奏八月初四日奉　硃批著照所請該部知道欽此 
長順片再花翎二品頂戴三品銜軍機處存記在任遇缺卽補道長春府知府謝汝欽前經奴才以治行卓著才勝監司附片奏請開去長春府知府本缺歸道員班留於省城辦理善後各事奉硃批謝汝欽著開缺以道員交軍機處存記仍留吉林差委餘依議欽此欽遵在案查謝汝欽自委辦善後各事兼辦一切交涉半載以來默運精思不遺餘力遇事賴以補救者實多卽其總理銀元局事務開鑄數月已得赢餘銀七八萬兩實由該員認眞整頓毫無苟且所致爲守之擾于此益見實爲近日講求時務不可多得之員奴才前次旣以人才保薦此次派令該員恭迎皇太后皇上聖駕爰給咨送部引見應如何量材錄用之處出自逾格恩施除咨部查照外謹附片陳明伏乞聖鑒謹奏八月初五日奉硃批吏部知道欽此 
長順片再同知銜委用知縣樂理瑩係貴州貴陽府民籍由舉人中式光緒二年丙子恩科會試第二甲一百十五名進士引見以主事簽分刑部陜西司呈請分發遵例指捐雲南試用知縣到滇後歴署崑明等縣知縣曾經前督臣岑毓英甄别加考保奏欽奉諭旨嘉勉嗣調署思茅同知光緒十四年奏請試署師宗縣知縣十六年試署期滿奏請實授旋於是年丁内艱開缺回籍守制服闋二十一年在京就近呈請起復赴部投供候選二十二年揀發吉林於是年十月二十四日引見奉旨著以知縣發往吉林差遣委用欽此二十三年正月到省奴才查該員和平樂易悃愊無華歴充課吏發審文案各差並委署磨盤山州同均能實心任事並無貽誤惟其生長炎方不服水土合無仰懇 
天恩俯准飭部將同知銜委用知縣樂理瑩仍以原班原資歸部銓選出自逾格鴻慈除咨部查照外謹附片陳明伏乞　聖鑒訓示謹奏八月初五日奉硃批著照所請吏部知道欽此 
長順片再奴才恭閱邸抄本年四月二十九日奉上諭伯都訥副都統著打牲烏拉德管雲生補授欽此又疉奉諭旨長順奏副都統因病籲請開缺一摺寍古塔副都統雙齡三姓副都統明順均著准其開缺寗古塔副都統者協領全福補授協領儂英阿著補授三姓副都統琿春副都统著協領春陞補授欽此當經恭錄分行欽此欽遵在案奴才伏查總管恊領陞授副都統例應奏請入覲跪請聖訓惟查儂英阿先已署理三姓副都統春陞署理琿春副都統兵燹以後百廢待興未便遽令離任其甯古塔伯都訥兩副都統一係缺一係署任旣均奉旨調換則在任有五日京兆各旗民未免有玩視之心合無仰懇天恩俯賜飭令儂英阿春在任供職在毋庸奏請　見雲生全福均先行赴任俟東三省和局大定再行循例辦理出自逾格鴻慈附謹片陳明伏乞聖鑒訓示謹奏八月初五日奉硃批著照所請欽此 
奴才薩保跪奏爲循例請補總管員缺以重職守恭摺具陳仰祈聖鑒事竊查呼倫貝爾新巴爾虎左翼總管烏爾圖那遜病故遺缺查有該處應補之儘先卽補總管協領銜花領佐領圖普新現年六十一歲出征二次經欽差大臣察哈爾副都統杜嘠爾奏保補佐領後以總管儘先卽補於光緒九年十二月十六日經兵部帶領引見奉旨著照例用欽此奴才考看得該員老成諳練著有勞績相應請旨俯准將烏爾圖那遜所遺總管一缺以儘先卽補總管花翎佐領圖普新補授如蒙俞允該員業已引見毋庸送部卽令任事以專責成所有循例請補總管緣由理合恭摺具陳伏乞皇太后皇上聖鑒謹奏八月初五日奉硃批著照所請兵部知道欽此 
薩保片再去年臘月鬍匪闖入巴彦蘇蘇將同知銘琦協領聶車布勒索銀兩當因該協領人言嘖嘖故特先行撤任並委佐領成明前往接署一面嚴飭該同知激勵民團嚴緝匪首在案乃時閱數月該同知旣未將匪首緝獲而四月十七日又有鬍匪二千餘人闌入該城攻擊良久衙署被匪焚搶情事論其兵械兩竭原屬迫於時勢况會同擊退未常不無一線可原但鬍匪如是之衆道路流傳風聲易播何以事前絶無聞見形同聾瞶且風聞該同知銘琦自被匪剿勒銀兩之後任意妄爲商民咨怨應卽撤任查辦其遺缺查有佐領全順辦事幹練業已飭令馳往接署至署協領佐領成明此次禦匪尙屬出力應請寛免置議又綏化廳通判福厚因病請假查有年滿倉官候補主事壽長熟悉情形堪以委署除先後分别遵照外理合附片具奏伏乞皇太后皇上聖鑒謹奏八月初五日奉硃批知道了欽此 
 
