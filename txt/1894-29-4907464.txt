# 1894 - 29 - 4907464

 

Page 1

 
 
[描金灶君模助賑] [  申報館恊賑所啓]  
　　歲旣單矣黄羊祀灶于禮宜然茲有善士以舒君萍橋所繪灶神模用泥金印成囑本館售價助賑每張計洋二分請　諸君移玉購取爲盼 
[硃印合肥相國七十賜壽圖壽言全集告成每部實價洋一元單購賜壽圖二角圖書集成局代啓]  
　　合肥李傅相七旬壽辰皇太后皇上宸翰頻頒珍物陳庭實爲非常之隆遇王公督撫以次陳言祝嘏序文聨額　詞歌賦各體具備京都同德堂藥局主人由都門覔得原稿照式繪圖付之硃印爲數十種冠於簡端復廣搜王侯公卿府道州縣撰述不下千餘首駢四驪六宋艶斑香色色俱足不特蔚爲大觀兼可增長學問無論士農工商皆當各置一編茲用潔白連史釘爲四本外加錦套裝潢精妙大堪悅目賞心每部收回工本洋一元不折不扣惟所印無多欲先覩爲快者請至上海五福衖口京都同德堂藥局購取此佈○此書甫成多人購取錦套赶製不及百餘部買客未曾有套乞往添補可也 
[再論巡防委員縱勇釀命之非]  
　　日前本館以船戶秦阿二之母死於非命著爲論說謂秦阿二之母所以死者由於局勇之擅作威福局勇之所以擅作威福由於局員高介臣二尹縱容徇庇斯言也非有仇於二尹有德於船戶也蓋實有慨夫局勇之横行無忌船戶之受屈難伸故不憚大聲疾呼冀高二尹之聞之也使高二尹苟以循良自命則當瞿然思翻然悔必將朦禀之局勇大加申斥受屈之船戶曲意慰藉從此厲精圖治前此之謗議沸騰者安見後日不口碑載道君予之過也如日月之食也於二尹乎何傷卽不然而稍具天良縱不屑在外面張皇自露痕跡亦當内悔於心引以爲疚庶幾此後涉歴仕路不致以覆餗貽譏乃不謂蜚語之來竟不憚多方煽惑謂秦阿二等未嘗枷號江于也秦阿二之母依然無恙也揣其意一似黑白不難混淆是非可以顚倒也者本館紀事必求覈實持論一秉大公假使秦阿二果不枷號秦阿二之母尙在人間則本館必將大書特書使聞風逖聽者不特不敢謗二尹且相與愛之重之感激而歌頌之及遣人訪諸鄉間僉謂啓釁之由實緣局勇深夜喚渡船戶業已歸家及局勇强搜硬逼勒令鼓枻開行猶以延誤差事爲名朦禀局員笞責枷號夫巡防局之設原欲其嚴緝奸宄保衛良民此外非其責也船戶旣非奸宄可比深夜不渡乃守義渡定章又非犯法可比卽使延誤差事乃局勇自誤之船戶固不任受咎也乃船戶懾於局勇之威不敢不依當夜靜更深一聞呼喚披衣卽起此固天下之極馴良極愚懦者也局勇則忘其馴良欺其愚懦竟以誤差二字聳二尹之聽二尹亦不暇詳鞫一惟局勇之言是聽致使秦阿二等竹肉聲喧腿血狼藉方盤托出瑟縮江士秦阿二之母以兒子婚期已近焦灼萬分竟以急死嗚呼人孰不自愛其生至萬不得已而以急死果孰使之然耶凡此皆衆目共見衆耳共聞之事若謂不將秦阿二笞責則腿上何以有板花不將秦阿二枷號則何以見者有人談者有人憤局勇而憫秦阿二者又有人若謂秦阿二之母不死則何以秦阿二竟麻辮草履身穿重孝面有戚容也以千眞萬確之事而猶欲多方掩飾詭詞動聽充其量之所極明明鹿也不難指以爲馬明明桑也不難指以爲槐天下何惡不可作何事不可掩乎不知天下惟愚民最可欺亦惟愚民最不可欺何也民之勢甚卑官之勢甚尊以尊臨卑是猶以石壓卵其勢斷斷不敵故欲笞則笞欲枷則枷無不咄嗟立辦雖有委屈難伸之處亦不敢向南面者瀝情剖訴此所謂可欺者也然委屈僅在一時是非自有定論一人受屈旁觀者必代抱不平謂某人以某事被官屈打則相與咨嗟太息强者怒於言弱者怒於色某人以某事被官屈抑飲恨以死則相與扼腕頓足歎天道之瞢瞢無知一人傳十十人傳百百人傳千千人傳萬義憤所形不可遏抑雖以刀鋸臨其前湯鑊隨其後亦不能禁之使勿言防民之口甚於防川此所謂不可欺者也此案局勇惟以秦阿二爲可欺故雖已泛棹中流誕登彼岸而仍以遲延之咎歸之高二尹亦以秦阿二爲可欺故輕信局勇之矇禀不待剖分曲直遽將秦阿二笞責枷號迨秦阿二於初七日枷號秦阿二之母卽於初九日急死物議沸騰哄傳道路至此而局勇之飾詞無所逞二尹之徇庇無所施向之敢欺鄉民者一旦豁然盡露夫乃知欺人之術可以逞於一時而不可逞於日久可以欺一二人而决不可以欺千萬人雖秦阿二之母係急死而非縊死然有迫之死者而秦阿二之母乃忍輕棄其生有迫之死而必不肯稍恕者而秦阿二之母愈不得不出於死人命至重二尹苟清夜捫心能無恧然有愧於中乎吾不以此事爲二尹危而轉爲二尹惜而尤願涉歴仕途者借此爲鑒戒也故反覆暢論之如此 
[東報譯登]  
　　日歴舊臘十二月二十五號北海道忽起大風繼之以雨翌日地又隆隆震動岩内郡小樽地方民人之溺死壓死者僂指難終屋宇倒坍及沈没大小船亦屬不少○岩代國信夫郡中野村大字栗子介乎山形福島兩縣之間有洞從東方入民人多結屋其中上月七八二號洞中積雪丈餘山上更萬斛瓊瑤紛紛墮落以致屋爲之倒壓斃七人先是六號福島縣屬八千窪天降大雪平地積至五尺以上壓斃男二名婦女及女孩各一口○岐阜縣自明治二十四年十月地大震動民人蕩析離居上月十號午後六點鐘時又地震山嶽崩壞幾處岩石紛紛如雨下嗣後每日震動五六次人畜尙無損傷 
[補提要証]  
　　代理鎭洋縣郭明府遭前任家丁蔡麗生等綑縳誣以痴癲事經江蘇臬司陳廉訪親提從犯董二等六名訊鞫所有供詞已登前報兹悉此案尙有太倉州吏目某二尹典史某捕廉及鎭洋縣署帳房江友清等三人爲案中之要証廉訪特飭差至太倉提三人歸案候訊前日三人隨差到案廉訪著交長洲吳縣二署分别看管至蕭等扳出之州署民壯六名亦已陸續解到矣現惟蔡麗生羅海喬卽羅海岳及所謂甥少爺之李某尙未到案想終須緝獲後方成信讞也 
[藥局火災]  
　　本月十六日一點鐘時鄂垣山前黄土坡火藥分局失愼遙望半空濃烟凝聚黑雲密佈俄而通城大小文武員弁與各善堂水龍盡來救援立卽撲滅聞局中祗逃出四人其餘盡被火藥轟斃究竟傷人若干傷牛若干尙待查明續報但聞漢陽人言當時火藥冲起黄土落於隔江漢陽地方無殊雨雪云云薛叔芸星使正在奏請愼防儲蓄火藥之道而漢陽又肇此禍早能從薛星使之言不誠曲突徙薪之上策哉 
[鉅鋪被焚]  
　　北通州北門外臥虎橋通新德雜店貨資本充盈貨物麕集今夏河水盛漲水及門楣傷貨折本元氣未復嗣因紅廟决口河道不通貨物阻於半途又多折耗近雇大車陸續拉運店後貨物積累如山冬月二十四日 
 
 

Page 2

 
 
清晨又卸糖包紙張十二車值銀二千兩早飯後鋪夥咸在櫃面應酬買賣忽一人由街後奔來口呼通新德貨房失火急趨視之只見烟火四下噴出轟轟烈烈不可嚮邇赶卽鳴鑼告警水龍聞聲畢至適遇西北風大作塵沙捲地對面不見高垣又兀若崇墉水龍無可安置以致慘燒貨房二十餘間值銀二萬兩延燒西隔壁萬馥香燭鋪貨房五間菓局堆房一間東隔壁永興烟袋鋪廚房二間關帝廟山墻焦裂幸會中大鈎拆斷火路水龍竭力噴救祝融氏始捲斾而歸自早十　點鐘起火至晚六點鐘火勢始殺殘灰烟燼逾四晝夜始消滅左右鋪戶搬運貨物手忙脚亂不啻敗軍之將草木皆驚事後詢肇火之由鋪中人云有老者上櫃買物手提點着燈籠櫃夥問其何以白畫燃燈答云看不見老者甫出後院火起僉謂天火聞此鋪京通連號十家均巨商富賈擬各出銀二千兩帮同購貨建房行見鳩工庀材大興土木矣 
[棺中嘆氣]  
　　江北人某甲操魯班術傭於蕪湖東鄉之烏溪鎭引繩削墨生涯不惡客囊頗裕臘鼓聲裏正思收拾還鄉詎料征衫未著而病魔忽臨纏綿床褥百感交侵漸至沈劇湯飲不進店主恐有不測急於本月望日雇車命人送之以歸車聲磷磷載馳載驅未及亭午卽抵蕪湖方擬扶下憇息不料甲巳目瞑口張魂遊西方極樂世界御者大驚只得就江干薄市槥具含殮買一葉扁舟載之渡江俾得歸柩故里乃棺甫上船忽聞棺内長歎有聲繼卽呼御者之名於是知其復生急去其蓋扶臥艙中小泊一宵於交早剪江西渡臨行並將槥具附載而去傳者皆謂死　復生余則謂前日本非死也由病劇氣微一經車上播搖遂致昏厥如死迨殮後靜臥片時氣轉陽回遂不覺豁然而蘇耳 
[船戶昧良]  
　　謝某年二十餘向在桐城縣屬之孔城鎭陶三春樂鋪爲夥日前由金陵置辦貨物繋一葉扁舟溯江上駛船戶姓金有一夥潘姓此篙彼櫓欵乃聲喧謝除隨身行李外尙有洋銀一百廿元藏之篋中不知從何處露白被船夥竊去迨抵蕪湖甫繫纜夥卽托故登岸一去不還謝檢點各物始行知覺詰間船主則稱並不知情謝疑秘係串竊乃鳴知河快將船扣住一面將行李起置同業張恒春藥鋪親赴河口司者禀請押究不識入秦之璧能重還趙國否 
[北通州近聞]  
　　候補吏目鄭棋深少尉仙芝奉道憲札飭代理三河縣吏目事於冬月二十六日由通起程前往履新○前奉北洋大臣憲諭本邑設立平糶米局减價售賣以濟貧民近來米局開設二十餘處四鄉八鎭村民咸來購米終日車裝馱載負袋提筐者人如蝟集洵恤災之要務也○城内道路凸凹車馬行人咸稱不便吳直刺禀明道憲府憲仿照北京修墊道途大街兩旁責成鋪戶培墊後街小巷及無鋪戶之處責令該營保正分别認辦並派查道委員恊同捕廳按叚查勘如有抗諭不遵者卽向鋪夥查問輕則申飭重則責懲後街小巷卽將該管地保當街責比經此一番整頓不復如前日之崎嶇矣○臘月初一日有外來難民二百餘口齊集道署西轅門外雖經領賑食用已空伺候張觀察謁廟回署時重作發棠之請未識能否邀准也○有五套重載麥子車由東關赴京都齊化門關某糧店交卸行至關東店遇匪徒數人手持洋鎗卸去帮套轅騾二匹車夫見其氣象猙獰未敢與較行路者尙其愼諸○北門外壩樓左右堆米號房時有火房乞丐躺臥潑洒穢水任意蹧蹋賴别駕蒞任後嚴禁乞丐騷擾官地違者立予重責並將火房封閉○時將歲暮年事頻催太平鼓琉璃喇叭箜筝年畫鞭爆攤次第出賣自臘月初一日起神紙鋪香燭鋪均掛門神五色掛錢四鄉來城辦年貨者絡繹於道新年氣象巳見一斑○城北十五里草茨地方楊姓婦爲子娶錢氏媳過門後姑潑悍性成俗呼之爲母老虎待媳苛虐平時磨折情形不堪筆述前日媳回家省親姑給假十日媳因風阻多住一日姑卽藉端百方辱駡媳年甫二九柔弱女子何堪此暴風摧折黑夜自縊於窓櫺上錢姓聞之不興問罪之師據情赴州喊控後經和事老出爲調處衣衾棺木從豐擇期開弔僧道談經出殯用四十八人大槓五半堂旛傘全副滿漢執事一路上鼓樂喧天伊姑素服抱罐杠後送殯四鄉人來觀者莫不謂其咎由自取 
[人畜相仇]  
　　楊某北省人也浪跡金陵司擊柝之役終夜以犬相隨暇則飼以餅餌嗾之婉轉如人意愛之不啻珍禽異獸也數日前犬生子四頭楊趨視犬忽人立逕嚙其喉家人亟救已齒傷數小孔血涔涔滴楊怒甚持械斃犬寢其皮而食其肉並棄乳犬於河旁觀者以爲殘酷勸之弗聽乃殺犬次日一病不起迷惘中呼小花索命小花者平日戲以此名犬也又時時作吠聲其聲忽大忽小嘈雜不可辨認延至十三日大吼而斃細視其項凡犬傷處生毛如茵其妻以薙髮刀划去然後納諸棺中死之時距犬咬之時纔六日耳或以爲有夙寃亶其然乎 
[女郎被刦]  
　　杭州訪事人云某日清晨某姓絡經作主倩膝下小嬌生往某綢莊取絨經一朿約十數絞携之而返路出馬其巷與下皮市交界之瓦礫塲陡遇匪徒拍其肩曰從何處來女回顧關手中絨經巳被奪而去駭極狂呼救命時則銅鉦初掛路絶行入呼之良久家無應者不得已歸告家人雖偵騎四出已杳不知匪之所之矣跡至烏龍巷某短押鋪原物具在質去佛番一尊乃爲之備價贖取 
[嚴拿訟棍]  
　　寗波有魏氏者與慈谿舒星橋有白頭之約一切衣食皆仰給於舒儼同伉儷兹聞舒某别有所好將魏氏棄如敝屣氏遂上郡投托著名某訟棍飾詞遣抱赴府控告府憲錢甘卿太守收閱禀詞因其任情妄凟顯係訟棍播弄立著代書將抱　交案嚴究呈詞何人代繕某訟棍聞聲逃避所有批示照錄於下據呈該氏與舒星橋結褵十一載素稱和睦卽氏夫宿娼不歸亦應婉言勸誡兀輒起意欲肆喊控遂致反目成讐實屬不守婦道且婦人無故不出中門詎容藉口其夫至寍看病尋來理論之理可見投托訟棍藉肇釁端該氏係舒星橋之妻更不容背夫遠出出頭越控置身干名犯義之條藉口以原就被之例任情妄凟可惡之至氏係女流呈係何人所做抱呈王元係氏何等親屬詞内均不聲明又不遵式具呈荒誕已極難以姑容著照磨房卽刻將抱呈王元交案聽候逐細推鞫毋稍違延致干革究 
[赭山塔影]  
　　内河關兪訒菴二尹瓜代及期袁觀察比較收數有盈無絀乃詳請撫憲聨差一次以爲潔已從公者勸想可俯如所請也○天時不雨已將四月亢陽之氣聚而爲厲以致閭閻老幼咸患冬瘟等症甚至痰厥昏暈不省人事岐黄家無不其門如市所幸棺具鋪生涯尙不過旺否則養生之少不敵送死之多小民其何以堪○袁觀察下車以來樂善好施爲小民所膾炙上月廿三夜井兒巷後某姓失愼一家四口全遭焚斃次日其長子聞信歸來頓足呼號無以爲殮觀察聞而惻然賞給洋銀八元又東門某姓失火亦按戶賞給兩元其餘如散棉衣施妙藥及地方諸善舉皆捐廉爲倡不能枚舉竊謂當今達官坐擁厚資者比比皆然聞災助賑思邀奬叙者容或有之其於無告窮民展轉就斃絶不聞有肯捐升斗以行其陰德者由是觀之觀察誠不可及矣○今年大田多稼頗號豐收吹豳飲蜡之餘咸料理男婚女嫁以了向平之願本月初八十三及十八等日通衢市肆幾於彩輿成行鼓吹夾道嫁妝綢縀等鋪因而利市三倍昔人有歲熟人間嫁娶多之句正可於此時咏之○年關伊邇市上錢根甚緊每本洋一枚只兌靑蚨一千二百四五十文英洋祗兌一千零二十文視向日短却八十文貧民於此吃虧不小 
[惑衆斂錢]  
　　松郡西外東嶽帝廟西偏向有楊侯廟愚夫婦崇奉極虔香烟素盛爲闔郡之冠侯像而外又有所謂楊公子楊小姐塑像供奉内宫公子著有籖經仙方土人患病者禱之輙效此亦南人好鬼之常不足爲異所最可異者茸城東郊洞涇地方宋姓農家者流也生有子女數人貌皆韶秀幼女某年祗五六齡今春患病而殤宋殮以桐棺置之度外詎意宋女死後楊侯廟社首王某揑造謠言謂於某月某夜夢見楊侯相顧略謂宋姓女魂游地府當與我爲配匹汝可前去傳請庚帖擇吉文定王醒後遂造宋姓之廬告以夢中神語亦以爲小妮子與神有夙緣宜其不肯久居人世遂慨然允諾社中好事者聞此消息咸樂贊成其事筮吉本月望日行親迎禮先期將宋女裝塑成像舁赴坤宅屆期會中人 
 
 

Page 3

 
 
備全副儀仗雜以鼓吹更有披紅彩輿一乘執香數輩簇擁先行前者呼後者應迤邐進西門出東門直抵宋姓家迎女像入輿呵殿回廟由女禮輩扶之而出叅拜楊侯然後與楊小姐相見禮畢同席而坐謂如陽俗之行過門禮者再閱數年始行合卺禮此殆河伯娶婦之故智也世無西門豹遂使此輩搖唇鼓舌惑衆斂錢毫無忌憚可慨也夫 
[髮妻被逐]  
　　吳江有沈菊泉者年近知命家道小康妻李氏年亦相若生三子四女長子名志榮年已十九曾在廣東電報局學藝今秋回籍娶本城李姓女爲室泰水李某氏號曰三娘期爲人也兇悍異常獅吼一聲人皆辟易近以沈身患怪症神志昏迷親疎莫辨而李氏治家有法教子有方子媳稍有不是輒加訓責三娘雖恨之而不敢言嗣與親翁往來熟稔不避瓜李之嫌自此視李氏若宼仇欲拔出眼中釘而後甘心本城有宋萬通者爲三娘之戚串數年前悞將父柩瘞於沈之墓上近被李氏查出向之理論欲赴縣署控告宋恐遭訟累卽挽李三娘爲之緩頰沈自得病以來早已人云亦云見三娘從中介紹更可含糊了事而李氏乃更觸酸心堅不允從一日三娘偕宋仝至沈處將以服禮了事詎料志榮與宋夙有有嫌相見之餘遽效灌夫之駡座嗣竟以老拳從事宋非志榮敵手受傷而退翌日三娘與夫兄現充吳江縣差頭之李芸三者商議唆宋赴吳江縣署控請騐傷並稱被沈李氏所毆縣尊准詞立飭仵作相騐當騐得腰際受拳傷二處縣尊飭差提沈李氏到案候訊沈李氏出言挺撞當堂掌頰數百下押候再訊嗣經兩造遞和息禀求銷案自此三娘向沈調笑謂汝妻肇此禍端在法堂出醜若不逐出沈門退還母族將何面目見人耶沈初猶未决嗣經志榮小夫婦從旁附和意計遂决乃謂妻曰無顔與汝同居一室某姓家有皮箱四口汝可取去今生吃者不盡此後天南地北各自分飛毋以我爲念李氏無可如何只得含涙至某姓家將皮箱運入舟中擬暫回毋家再議長策詎甫行啓椗見三娘等率領多人將舟扣住送李氏至震澤縣署押入刑房誣控李氏背夫捲逃李氏百喙難辨惟有痛哭而已旋經母族戚串某甲百計營謀始得開釋而沈仍堅不肯收决意逐出李氏遂自投生母李某氏處李某氏卽與其女同至蘇州於前日午前繕禀赴蘇州府署控告母女二人恒在署前痛哭有詢之者輒將顚末詳述聞者莫不爲之嘆息 
[索欠吞烟]  
　　揚城某甲某乙向於城外合本開設木行用丙丁爲夥嗣因甲乙意見不合分手各開丙遂依甲丁遂依乙本月某日甲行内忽來一人檢購建叚數根預製壽器令該行送入城内某匠處約三日付價至期甲遣丙往取詎該匠出的條一紙云某某囑吾將此轉致多餘若干囑仍存尊處丙視之蓋數年前與丁同事時欠丁之手條始恍然大悟顯係丁欲索取舊欠特倩人購木以便劃抵也當時丙無可如何權爲收回訴諸居停甲大怒謂汝等私債何能以我行中之貨劃抵度必某乙之所唆使遂以縱夥訛詐呈控至官經林邑宰將丁提至訊以丙欠汝錢儘可向索何必做此圈套丁尙嘵嘵申辯邑宰曰姑念爾貿易中人薄責手心數下令其各歸各帳速爲清理丁回自念詭計未行反遭戒飭心何能甘遂濳吞鴉片烟奔赴甲行向丙飾詞假宿甫登榻巳毒發斃命現聞丁之親族聞信奔至擬與甲丙理論尙不識若何了結也 
[煥然一新]  
　　揚城運司街南圈門年久失修日漸傾圮某日運憲江都轉公出經此在輿中見此情形因念此處地當孔道每日行人絡繹如梭設一朝坍塌勢必磕傷行人回署後持慨分廉俸飭人雇匠卽日將圈門樓拆卸重新修建於是雲斤月斧終日經營刻下業巳工竣煥然一新經此者翹首仰觀無不頌都轉之德云 
[金臺寒色]  
　　聞明年萬壽慶典需欵浩繁自應預爲籌措彌補其虧司農未雨綢繆於無可籌措之中思作集腋成裘之舉擬將八旗各營弁兵月支餉銀内折給制錢一千文卽自光緒二十年正月起將所折制錢一千劃扣一半備存每兵改放制錢五百文其扣存一半折給實銀一錢俾免苦累等情業已奏准諒不日卽可通行各旗營遵照辦理矣○吏部爲知照事前准光祿寺保送請以同知用之俸滿光祿寺署正崇勛春溥志瑞等三員今本部於十二月初二日帶領引見相應知照貴寺傳知該三員穿天靑褂備帶補褂並佩帶對子荷包手巾於是日五鼓赴左翼門外本部茶房書到聽候排班帶領引見並先於三十日午刻赴部演禮莫悞因用印不及先行白片後補印文可也○崑攸峯大宗伯岡於十一月二十九日在東四牌樓北汪家胡同本宅内邀請西城子弟唱雅劇一畫夜聞因有喜慶事也○吏部爲知照事所有俸滿取截繁缺知府湖廣道監察御史葉慶增一員本部於十二月初二日帶領引見相應知照貴都察院傳知該截取御史於是日五鼓穿天靑褂備帶補褂並佩帶對子荷包手巾赴左翼門外本部茶房書到聽候排班帶領引見萬勿遲延因用印不及徑行白片可也○泰西各國元日由總署王大臣函致西瀛在京諸公使擬於十一月二十九日譯署王大臣偕同内閣六部理藩都察二院堂官分往英法德日美比和義各欽使署中賀年雖坐甚暫而各公使皆以酒點奉敬欵洽甚至彼此莫不滿面春風互相應酬亦足覘交誼之隆也○吏部諸堂憲以明年談午舉行京察所有本部滿漢司員筆帖式等官實缺人員例應註考列等分别保留候補之員亦逐一騐看分别存記定於十二月初七日辰刻過堂以便册付考功司覈辦由派辦京察處付傳本部官員務於是日辰刻以前穿補褂進署預備過堂勿遲勿誤可也○侍衛處爲知照事三十日奉旨朕於明日辦事用膳召見大臣後乘轎出内右門走隆宗門出西華門進西苑門德昌門進瀛秀園門至皇太后前請安頤年殿面賞福字畢出瀛秀園門德昌門西苑門走西華門隆宗門進内右門還宫卯初二刻預備欽此○兵部爲知照事武選司案呈所有山西大同鎭標左營守備一缺前經欽派大臣揀得圓明園廂紅旗護軍校薩克當額擬正廂紅旗護軍校隆惠擬陪交由本部於光緒十九年十一月二十一日帶領引見本日奉旨山西大同鎭標左營守備員缺著擬正薩克當額補授欽此欽遵到部相應知照圓明園八旗官兵處查照可也○廂藍旗恩護軍統領普以本屆年終應支官員養廉等銀照章預行派員以備承領著派護軍叅領業普鏗額承領本營官員養廉銀著派副護軍叅領玉山承領本旗奬賞銀著派護軍叅領常壽保承領補廂黄旗奬賞銀著派副護軍叅領瑚圖禮承領補正黄旗奬賞銀著派委護軍叅領文廣承領補正白旗奬賞銀此諭已由印房分行知會遵照云○許星叔大司馬庚身因公子於嘉平三日完婚正於宅中料理喜事詎於十一月二十九日戍刻談笑間陡覺頭暈心搖力持不住擬少躺臥藉以養神詎料痰湧上攻旋卽溘然逝世經公子赶具衣衾棺木含殮如儀公子遵制成服立將喜棚攺搭喪棚所有許大司馬遺摺一扣因初一日内閣具題元旦禮儀一疏應行迴避故於初二日入奏所有飾終恩禮已載邸抄無煩贅錄○吏部爲知照事所有揀補國子監蒙古助教一缺前經揀以理藩院筆帖式桂馨擬正理藩院筆帖式阿林擬陪今本部於十二月初二日帶領引見相應知照貴院轉令該正陪穿天靑褂備帶補褂並佩帶對子荷包手巾於是日五鼓赴左翼門外本部茶房書到聽候排班帶領引見並先於三十日午刻赴部演禮萬勿遲悞因用印不及徑行白片可也○總管内務府爲知照事本府現有應行會奏萬壽慶典事宜之摺定於十二月初四日具奏相應知照貴部轉行知會欽派總理慶典王大臣是日呈遞膳牌並銜下有無註寫卽日聲覆過府以憑辦理可也 
[袷祭演禮]  
　　嘉平二十有九日裕祭太廟皇上親詣行禮所有牽牲贊幣接福受胙一切禮儀皆近支王貝勒以迄奉恩將軍分執其事以光鉅典而外門宗室王公等不得與焉惟是鉅典昭垂不容或紊自臘月初三日起逢三六九期卽集近支王公等於太廟中演習禮儀俾昭誠敬宗人府除派章京筆政恭往稽察監禮外已知照近支各王貝勒貝子公等按期於黎明時恭往太廟齊集演禮 
[賭徒校]  
　　杭垣於封印前後向多賭攤冷街僻巷幾於無處蔑有近年以來經各憲嚴加懲辦又添巡防民更等局隨時查察批風稍 
 
 

Page 4

 
 
息無如下城一帶地方遼闊去衙署較遠仍不能盡絶根株西則法輪寺弄左右東則太平橋前後不下十餘起現經保甲總巡葉司馬訪聞督飭各叚分巡私行察訪數日之間獲到賭徒二十餘名各責二百小板發犯事地方枷號示衆而仁和糧廳張　尹亦密派差役往各處嚴緝如有仍蹈故轍者立予枷責差役得賄容隠者加等治罪從此賭風或可稍息矣乎 
[豫章雜摭]  
　　江省雖無棲流公所然隆冬之時各善士建木棚於高橋並各城門外上有箬下有　地板中有稻草四圍有障壁旣足以蔽風雨霜雪又足以滋温暖棲遲全活之命亦殊不少本年天氣多晴冬至後各處木棚始行建設卑田院中人見之欣欣然有喜色而相祝曰大善人大君子世世子孫富貴無巳惟上游贑州冬不甚寒江湖行丐入冬多往贑度歲春融始順流而下亦擇地而蹈因時應變之道士君子當知所以自處矣○前考武闈各武生有一試馬箭者亦有再試步箭者其三試技勇者不過千餘人四試挑覆者不過四百餘人餘皆先後回籍迫經揭　回籍者又四百人近則中式者亦無不衣錦榮歸矣乃有某武生爲嫖賭沈迷獨留不返其友憂之託以母病函囑速回不之應旋母果病專信催回亦不之應二三淫朋狎友從中慫恿總以假病爲詞極意引之入迷魂之陣使置老母於度外得以共傾其囊槖若某武生者不孝之罪固上通於天彼淫朋狎友陷人不孝其罪豈可逭也哉○饒州之瑞洪左近有小市集時人稱之爲拜天洲市在洲上約數百人家數十店鋪亦村里之小生意也近有客販礬紅陀僧經過其地偶然停舟市人爭來船中看貨問價客初不相信卽約同登岸看明櫃中錢色甚好錢數亦多客始放心與之交易議旣定價頗昻卽同回船起礬紅數十簍而去客見其笑譜喧譁形神怱遽心頗疑之復有數人來船指陀僧問何物并問何用亦欲議　客愈疑之卽追蹤登岸向其取錢始而推延繼而硬抗終而反噬激客自取原看櫃中之錢始知滿櫃糠粃錢鋪浮面而已客無奈訴諸長老置不理訴諸紳士亦不理一若串通一氣也者客益無奈仰天呼籲或勸之曰屢有客到此被騙嘗跪洲畔拜天迄無一伸理者君雖仿而行之終無益也久之客吞聲飲泣而去 
[觀察回滬]  
　　蘇松太道聶仲芳觀察將次回滬情形已登前報兹悉觀察由金陵乘坐江孚輪船於昨日清晨抵埠停泊金利源碼頭執事人等早巳在此伺候觀察遂命駕回轅亭午時松海防劉司馬上海縣黄大令及印委各員均詣道轅禀安 
[滬城火警]  
　　昨晚十點三刻鐘滬城西門内曹家橋地方某姓板箱作内忽然火起該處廿二鋪地甲立卽鳴鑼報警俄而輔元果育堂沉香閣道轅十鋪等各洋龍先後到塲灌救關道憲聶觀察提右管廖叅戎上海縣黄大令及各巡防局員均帶差勇臨塲照料至十一點一刻火勢稍殺其詳細情形明日再錄 
[殺酒風]  
　　寍波人陸某不治生人産日在新虹橋畔沁芳園烟館横陳一榻吐霧吞雲前晚方短笛横吹忽來一不相識之少年不發一言弛然而臥值堂人疑爲陸友不敢過問陸深訐素未識廬山面目何竟突如其來疑而詢之值堂人值堂人轉叩少年少年大言曰大少爺來此開燈爾敢出頭攔阻耶陸亦勢不相讓以致互毆正在拳去脚來少年忽嘔吐交加酒氣醺醺然直衝鼻孔陸及值堂人知爲醉子一笑置之旋有家人蹤跡而來扶之因去并向陸致聲孟浪爲之付給烟資而陸乃得不費分文飽餉芙蓉滋味矣 
[吸講烟]  
　　金陵貢院左近有利涉橋焉虹腰高亘横跨秦淮月色簫聲引人入勝近以風霜剝蝕欄礎傾頽官斯土者擬鳩工庀材重加修葺寗波人葉成忠聞之卽驀荐同鄉人名錦德者承攬工作適錦德承建織布局房屋之事無暇遠離將此項工程轉託其友某甲甲欣然允諾帶工匠四五輩乘輪船至金陵持葉信觀工程局總辦相度地勢估見工料銀三百兩議旣成約日大興土木不意回滬後爲二豎所困連日不出戶庭錦德遂另遣某乙充作頭迨乙病痊前去工次而事已爲捷足者先得　得悵悵而回前日下午二點鐘時約同至法租界春園開燈評理紛紛擾擾聲言欲扭至捕房控陳嗣經旁人　勸不知能免災生　鼠否 
[故友無情]  
　　有名玉堂者不知其姓氏自言曾入虞庠邇來流落申江衣衫藍縷文人末路亦可憐已昨日行至董家渡忽遇舊交蕭某寒暄數語向貸洋銀一元蕭吝嗇爲懐堅不肯諾玉堂遂尾隨其後一路哀求蕭怒回身以手中雨蓋擊之玉堂皮破血流猩紅被面不敢與校泣涕漣而蕭開罪於人恐觸衆怒乃强笑曰吾道是　原來是玉翁乎何范叔竟一寒至此乎旋給以小洋銀八角玉堂乃致謝而去 
[解犯登程]  
　　寍波人陳阿林私販軍火由法捕拘送公堂轉解到縣黄大令訊實收禁經水利廳兼攝典史林少尹騐明面貌聽候起解已紀前報昨日大令飭差將陳提出解至大馬頭登舟向松郡晉發以便過堂轉勘 
[調停命案]  
　　有某甲者家住本邑西鄉二十九保二十三圖地方務農爲活生一子曾娶鄰村某乙之女爲媳魚水和諧極關房樂事去年甲曾向乙處借錢數千日久不還此次乙復至甲家催索甲無以應由是姻婭變成仇隙平地化作戰塲旋經旁人勸解始釋手而散至前日乙忽氣絶身死家屬歸咎於甲遂糾合多人擁至甲家紛紛擾擾欲得而甘心旋經廿三圖地保某丙及六圖地保馬少堂等出爲解勸謂死者不能復生令甲出洋若干爲乙棺殮之資甲首肯　出洋一百元繼而添至一百六十元屍屬堅執不允遂於次日奔至城中在縣署左近往來佯作喊寃狀甲聞而情急與地保等追入城中竭力排解願出洋二百元屍　始唯唯從命衙署中可以省却一重公案矣 
[給船養老]  
　　生泰米行陸炳言控網船戶賈會金撞沉張阿德米船一案已見本報前晚黄大令請帮審委員葉司馬升堂提訊陸訴稱在生泰米行爲夥上月初三日浦東楊家鎭泰順雜貨店向我行購買白米三十三石雇張阿德之船裝載張與夥周阿松駛至洋涇港口忽被賈船撞沉攫取白米張周二人均溺水身死求恩訊辦張阿德之兄張啓明投案訴稱胞弟死後尙存駁船一隻周母某氏訴稱兒子因向張阿德施拉以致一同墮水目下小婦人難以過日賈供稱江北人張船行至該處適值風狂浪急以致沉没白米氽在水面小的貪小撈取並非攫來司馬以陸所控攫米毫無實據陸堅執前詞司馬著邀同見証來案質訊賈先行收所張啓明年紀尙輕可以自食其力周母年邁可憐飭將阿德遺　之船給該氏收領俾得倚此度日啓明與氏均遵諭而退 
[催訊欠項]  
　　本城大東門外萬生瑞火腿店虧欠莊銀於前年倒閉當由各莊及各股東投上海縣控告訊供未結兹悉各原告屢投蘇省上控經大憲札飭原縣訊辦　大令奉文後立飭馬快差役傳集人証該差卽於上月將一干人解案迄今尙未訊供前晚原告胡成業投案求　大令著退去聽候質訊 
[訟棍送縣]  
　　訟棍姚明甫與流氓黄增兆等向虹口王姓母子藉端訛索由捕拘送公堂蔡太守訊供之下飭將姚及搜出禀詞底稿　併送縣其餘人證或責或保前日太守備又派差將姚解送到縣值差吳翔禀明黄大令諭飭看管候訊 
[英界公堂紀事]  
　　有年約三十餘之瘋僧口操寳山音日在租界中胡閙旋至英公廨胡言亂語指斥多　蔡太守惡之飭卽移送寳　縣請馬大令安　○鄭瑞榮訴稱在治下開嫁妝店有汪思勤者賒去桌椅眠牀等物索價不付反敢行兇蔡太守飭差提汪押候訊辦○顧阿　　張金川至公堂訴稱妻子被伊誘匿蔡太守訊供之下張供稱小的並不誘匿伊妻太守飭押候查明顧妻下落再行核辦此已列入報章昨日顧　　氏自行投案太守飭發交官媒收管候再訊明判斷 
 
 

Page 5

 
 
[澤霈飢黎]  
　　本館協振所接王柳堂善長惠函云奉永寗道憲周觀察發來南溪縣李浣雲大令經募晉邊義　尾欵票元六十八兩七錢四分請卽查收云云由恒豐莊交來又接蘇城成裕號惠函云本月初九日晚近鄰失愼勢將波及幸蒙上蒼保祐　危爲安兹託李珊記本號送上規銀一百兩乞檢收彚解北地災區云云時值隆冬正百萬災民號呼待盡之時得此陽和嘘拂有不黍谷回春哉瓣香奉之敢不濡毫　之 
[福建官報]  
　　十二月初七日知府游普蔭卸辦東冲厘局禀謝調辦厦門稅釐局提調○初八日委署侯官縣張頡雲禀謝委准補泉上縣丞葉學和禀辭赴任○初九日通判丁鈞義禀明奉委上杭稅厘分局准補富嶺縣丞梁兆熙禀辭赴任○初十日侯官縣李禀卸事禀見署侯官縣張禀見禀銷讞局差禀任事知縣廖鴻緒禀明奉委峰市稅厘分局縣丞曾奇昆禀辭赴洋口分局文案聨票差○十一日從九品陳乃昌禀明奉委黄田稅厘分卡藩憲示新選寗德縣典史李逢治到省繳憑應卽飭赴新任供職特示○十二日署閩清縣李夢斗專丁來省禀謝題補浦城縣行知通判彭壽松禀明奉善後局保甲局札委監濬省河縣丞吳朝棨自籍起服禀到禀假典史王詔自京禀到 
[鄂省官報]  
　　十二月初七日鄖陽府許有麟自京引見回省大挑縣司徒袞解六批京餉回省分發候補縣程鵠雲自京引見來省指分試用府經歴馮雍臣分發來省○初八日調辦樊口厘局候補府唐樹滋卸沙市厘局北路富渡河土藥稅局候補縣丞謝鴻賓解土樂稅俱來省禀到候補同知薛華城候補通判張良弼俱解九批京餉候補縣周榖生奉委管解加放俸餉赴京袁福翰禀知聞訃丁繼母憂○初九日朱滋擇自大冶縣李士墩工次代理廣濟縣馬口巡檢方文　卸事俱回省禀到 
[廣東官報]  
　　十二月初八日連州冐禀到卸事回候補縣陳陔禀知收呈始興縣蔡簡梁禀謝委新授雷瓊道楊禀銷報銷所清查局洋務文案差禀見禀辭赴任○初九日補用府王禀知委總辦積案局差委署龍川縣劉永椿禀銷後瀝厘廠差○初十日補用道夏獻銘謝委會辦清查局報銷所並海防善後局順直賑捐局務補用同知增亮禀謝委署赤溪同知試用從九品李祥壽禀到京來○十一日卸新寗縣鄭守昌禀知任内各欵解清候補縣丞劉裕禀知委查五叚保甲差○十二日藩憲　示准補瓊州府知府周開銘飭赴新任萬州知州缺委候補縣彭翰藩署理儋州吏目缺請以興寗縣木口司巡檢劉大馨升補准補欽州吏目莊仲英飭赴任 
[浙省官報]  
　　十二月十一日候補縣金廷棟禀銷諸曁公幹禀知嘉興任内交代算清禀見褟鑑光禀知杭府委騐修長安等壩工程差典史留省三禀知厘捐局委瑞安厘局差禀見叩謝○十二日前署石門縣陳禀知交案銀兩掃數解清 
[邗江官報]  
　　十二月十三日劉鹺尹淇委淮北聽差○十四日戴分轉文　由淮北公幹回○十五日永豐壩吳分轉抵揚分發運判張　轉鎭清禀到山陽縣程大令鑫公幹過揚 
[金陵官報]  
　　十二月十四日同知劉卓栻禀謝蘇浙賑捐奬案賞加四品銜又項晉釗專差銷河運禀知奉揚州保甲局委瓜濠總巡差○十五日准補宿遷縣葛見禀知對木畢卽辭赴任府經歴萬崧齡銷通海查牙帖差從九姚元吉辭赴沛縣冬防差 
[申報舘恊賑所經收順直賑捐十二月十一日至十二月二十日止第三十七次清單]  
　　十二月十一日張竹春洋二元無名氏洋十元吳城全泰盛來隠名氏求吐血症速愈　十元姚善士求母病愈洋五元○十二日同吉祥銅洋十元嘉興老福潤來不留名十三戶洋二元救吞生烟藥洋五元瀘州閱報人洋十元永寗營終湘泉參戎商州吳經募永平銀五兩合元四兩九錢三分張把總經募永平銀六兩六錢五合元六兩五錢七分○十三日隠名氏喜長兒病愈回家途次平安洋十四元隠名氏洋四元公協泰洋三元○十四日通州乾豐與義泰帳訛洋七元五角張堰順成來張寳琛洋六元○十五日無名氏洋二元柯聖年求父手足腫痛速愈洋五元福州票洋一元潘筠江壽儀移助洋三十元全芸軒洋五十元○十六日蕪湖日昇昌來史忠直堂並隠無名氏等十戶洋一元四角日生盛來南匯各善士五戶洋一元○十八日鄭孝曾亡妻顧氏求冥福洋二元梅檜山　鄭求合家平安洋二元○十九日四知堂總共花洋六元玉梅氏洋八角○二十日壽水生洋五元浙慈邑廟人求眼疾全愈洋兩元以上總共收洋一百八十元零七角票元十一兩五錢花洋六元銅洋十元 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十九年十二月初七日京報接錄]  
　　皖撫沈奏查明各屬秋禾歉收擬請分别徵緩摺○東撫福奏查明鄉試未中老生摺○浙撫崧奏查明十月分海塘沙水情形摺○直督李奏飭大順廣道赴任片○陜撫鹿奏請豁免廣有倉民欠糧草摺○東撫福奏河標各營欠餉請展緩補發片○○頭品頂戴安徽巡撫臣沈秉成跪奏爲查明安徽省光緒十九年秋禾歉收擬請分　徵緩漕糧繕具區　村莊清單恭摺仰祈聖鑒事竊蠲緩漕糧應於地丁摺外另行具摺並將州縣區圖村莊名目分晰開單奏明候　　歴經遵辦在案所有安徽省各屬光緒十九年秋禾情形據布政使德壽會同江安督糧道馬恩培具詳遵照新章飭據各屬禀經名該管道府直隸州逐一督同勘覈除歙縣休寗婺源祁門夥縣績溪石埭鳳陽滁洲全椒來安和州含山十三州縣向無漕糧不計外所有泗州並舊虹鄉通境田畝收成五分一厘其被水受旱被風情莆較重應徵新漕同光緒十四十五十六十七十八等年災緩民欠漕米槪請全緩又靈璧鳳臺二縣通境田畝除荒蕪外收成均在五分一厘請剔熟徵收新漕遞緩光緒十四十五十六十七十八等年舊欠災緩又定遠五河銅陵亳州霍邱盱眙合肥壽州廬江懐遠天長蕪湖無爲宿州東流潛山當塗巢縣懐寗阜陽繁昌渦陽貴池宿松等二十四州縣被木被旱被風被虫收成均在五分有餘内懐寗潛山二縣除荒並除光緒八年沙壓田畝覈計又宿松縣除光緒八年沙壓田畝覈計其餘定遠等二十一州縣係除荒覈計應行剔徵本年熟田漕糧同未被災之桐城太湖望江宣城南陵涇縣寗國旌德太平靑陽建德舒城穎上蒙城太和六安英山霍山廣德建平二十州縣内太湖縣除荒及光緒八年沙壓田畝英山縣除光緒八年沙壓田畝外其餘桐城等十八州縣除荒按照成熟田畝及照額將應徵漕米全行啓徵涇縣旌德太平蒙城六安霍山等六州縣收成六分有餘桐城太湖宣城舒城太和廣德等六州縣收成不及六分望江南陵寗國靑陽建德頴上英山建平等八縣收成五分有餘均請查照地丁錢糧一律辦理當以所報有無揑飾又令該管道府直隸州覆勘無異仍請分别緩徵以紓民力開具各該州縣區圖村莊名目清摺會詳請奏前來臣查安徽省各屬本年自春徂夏雨澤愆期塘堰乾涸所種二禾乏水灌溉未能及時滋長嗣雖續得透雨稍資潤澤又復連旬亢晴狂風大作火鬱虫生禾苗率多枯稿其沿江濱淮低窪田畝又因六七月間大雨傾盆江淮並漲間有被淹以致各屬田禾被水受旱被風被虫收成歉薄民力實形拮据所有應徵本年新漕體察情形實難一律徵完惟有瀝情籲懇天恩俯將被水被旱被風被蟲情形較重之泗州舊虹鄉通境新舊漕糧同靈璧鳳臺定遠五河銅陵亳州霍邱盱眙合肥壽州廬江懐遠天長蕪湖無爲宿州東流潛山當塗巢縣懐甯阜陽繁昌渦陽貴池宿松等二十六州縣内除懐甯潛山宿松三縣光緒八年沙壓田畝無徵外其餘同靈璧等州縣勘不成災保内歉收田畝應徵新漕及光緒十四十五十六十七十八等年災緩舊欠漕米均請分别緩徵至未被災之桐城太湖望江宣城南陵涇縣寍國旌德太平靑陽建德舒城頴上蒙城太和六安英山霍山廣德建平等二十州縣内除太湖英山二縣光緒八年沙壓田畝無徵外其餘同桐等州縣熟田新漕並靈璧等二十六州縣有收保内應徵光緒十九年新漕仍請照常徵收内甯國縣帶徵光緒十四十五十六十七十八等五年舊欠六安州帶徵光緒十七年災緩漕米霍山縣帶徵光緒十六十七十八等三年舊欠漕米餘悉查照地丁一律辦理其懐甯濳山太硝宿松英山等五縣未經墾復沙壓田畝統俟勘丈確實分别另辦除將地丁另摺奏報外遵例開具區圖村莊清單恭呈御覽謹會同兩江督臣劉坤一漕連督臣松椿恭摺具陳伏乞皇上聖鑒訓示施行謹奏奉旨已錄○○尙書銜山東巡撫奴才福潤跪奏爲查明鄉試未第年老諸生循例奏聞恭摺仰祈聖鑒事竊照鄉試年老諸生三塲完竣未經中式例得查明年歲並入學年分奏請恩施歴經遵辦在案今歲舉行癸已恩科山東文闈鄉試所有未第老生除歴科已蒙欽賜副榜現年未屆九十並年已八十九十而文理未能通順及入學在三科以内者均照例扣除外查有現年九十以上之附生黄子芳等二名八十以上之附生范清振等四名附貢杜震東廪貢邵景純各一名年屆八十之附生王明綱一名俱係三塲完竣榜發未經中式調閱原卷文理通順經代辦監臨學政臣華金壽行司查對各該生入學年分並應過鄉試次數曁年歲均各相符兹據藩司湯聘珍臬司松林會詳前來欽維皇上恩推錫類化溥立賢尊養儀隆介壽而升恒叶頌賓興典重作人則雲漢爲章醲膏旣被乎寰瀛老瑞遂彰於海甸該生黄子芳等恭逢恩榜幸際昌期芸案研經早歲曾勤蛾術棘闈校藝前程適阻鵬摶望雲路而日月舒長齡開九秩逐風檐而精神龎固燭盡三條洵盛世之庥祥亦儒林之勝事曁符年例宜沐褒榮除造册咨送禮部外敬繕清單會同學政臣華金壽恭摺具陳伏祈皇上聖鑒勅部議覆施行謹奏奉硃批禮部議奏單併發欽此○○頭品頂戴浙江巡撫奴才崧駿跪奏爲查明本年十月分海塘沙水情形恭摺具奏仰祈聖鑒事竊照浙江省仁和海寍二州縣海塘沙水情形向係按月繪圖具奏兹據布政使劉樹　杭嘉湖道王祖先便禀稱十月朔望兩汛時屆孟冬潮勢漸和查勘得東塘尖山護壩併西塘范公塘兩處沙塗及南岸各山之外新舊漲沙誌樁丈尺曁東塘念尖二汛海中新漲陰沙逐細查量均無升刷與上月相同等情禀報前來奴才覆查無異謹繕單繪圖恭摺具奏伏乞皇上聖鑒謹奏奉硃批工部知道單圖併發欽此○○李鴻章片再新授大順廣道吳廷斌前經臣奏明留辦天津隄頭地方滾水大石壩工程此壩係分洩永定大清子牙南北運五大河下注之水使由别途歸海築壩引河各工極爲繁鉅該道駐工經理至九月杪一律告竣臣親往勘騐丈尺相符工料堅實設壩之處正當五大河總匯尾閭形勢扼要盛漲足資宣洩實於大局有裨旋於十月初間因北運河紅廟水口竭力搶辦尙未堵閉復派該道馳往會籌堵築合龍該道現無經手未完事件查大順廣道轄境廣闊政務殷繁兼管黄河修防重要來年搶險工料均須年前勘估購備尤在督率得人應卽飭赴新任以專責成除檄飭遵照外理合陳明伏乞聖鑒謹奏奉硃批知道了欽此○○頭品頂戴陜西巡撫臣鹿傳霖跪奏爲查明陜西榆林府廣有倉光緒十七年分民欠本色糧草續行開單懇恩豁免恭摺仰祈聖鑒事竊查榆林府廣有倉每年應徵本色糧草前因啓徵較遲應辦徵信册奏請緩至次年八月底截數造辦該倉奏銷併請攺至九月專案造送本年八月奏請豁免光緒十七年各屬民欠錢糧案内聲明廣有倉未完糧草俟十八年奏銷截數後查明民欠確數再行請豁兹查該倉應造十八年並帶徵十七年本色糧草奏銷業已造齊奏咨該倉十七年民欠未完糧草查明榆林綏德米脂清㵎吳堡等五州縣共欠本色糧二千二百一十四石四斗八升七合草九十九束十五斤十五兩二錢八分四厘内除荒地未完糧一千二百八十四石九升七合一勺熟地未完糧九百三十石三斗八升九合九勺草九十九束十五斤十五兩二錢八分四厘委係實欠在民現值十九年倉糧開徵之際北山地瘠民貧又值災歉之後舊欠尙須帶催一年若將十七年糧草同時併徵民力實有未逮各屬錢糧稅課等因業已寬免該倉糧草事同一律自應援案併請豁舊徵新以示體恤等情由藩司張岳年分晰造册具詳請奏前來臣覆查無異相應仰懇天恩俯准將單開榆林等五州縣光緒十七年民欠廣有倉本色糧草一併豁免以廣皇仁而蘇民困除清册咨部備查外謹繕清單恭呈御覽伏乞皇上聖鑒訓示謹奏奉硃批著照所請戶部知道單併發欽此○○福潤片再奴才前准兵部咨東省欠解河標四營新陳俸餉銀兩行令籌撥補發以便河臣造報朋馬奏銷等因伏乞此項俸餉自咸豐十一年起每年僅發兩三個月及四五個月不等迨同治九年厘定畫一章程河標鎭標官兵每年發春夏秋三季俸餉冬季暫行停止統計歴年所欠不下數百十萬若遽議補發舊日弁兵已多物故有無　屬亦不可知恐徒飽將弁私槖前據藩司詳經咨覆在案現准兵部咨仍令奏明辦理等因奴才覆加查核此項欠餉爲　甚鉅應請俟庫藏充裕再行酌量補發至朋馬奏銷似可就歴年實領銀數辦理據藩司湯聘珍具詳前來謹附片具陳伏乞聖鑒敕部查照謹奏奉硃批該部知道欽此 
 
