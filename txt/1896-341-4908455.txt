# 1896 - 341 - 4908455

 

Page 1

 
 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑揷架頓空茲復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[考試時務塲中必備書翻刻必究] [  申報館申昌書畫室美華書館格致書室寄售]  
　　今年以來各省歲科考場各處書院兼考時務策論視制藝詩賦爲尤重廣學會新著中東戰紀本末八卷凡泰西新政之可作掌故者精心考訂言皆有物實與去年所譯之泰西新史攬要同屬投時利器應試諸君奉爲藍本大可名利雙收而其價只一圓五角亷莫甚焉○廣學會新譯文學興國策兩卷凡泰西學校中之良法美意臚列無遺塲中如考新學舍此無以運典每部兩角亷之又亷○時事新論十三種圖說四十種繁稱博引鉅細無遺亦由本舘代印計價六角 
[箴官]  
　　客有問於執筆人曰子今曰斗室匡居盱衡時事秉董狐之直筆每好爲賈生痛哭流涕之譚然亦思中國之不振果誰爲害之也執筆人瞿然而起曰嗟乎哉我中國人民非不馴也財力非不足也而卒至孱弱若是一言以蔽之則官害之也昔嘗讀馮林一先生校邠廬抗議見有變捐例一篇痛斥捐官之弊先生之論誠是矣然亦有激之言未足援以爲據溯自捐例大開以後動猷卓著廉介自持留芳聲於竹帛者不可僂指計而科甲進身之中卑鄙齷齪誤國殃民者亦更僕不能悉數然則官不論正途捐班固皆有賢有不賢未可執一以定豈必正途中盡屬良材捐班中竟無能吏哉且余謂居今之世而欲爲好官則實亦有不能之勢夫官至封疆大吏權不可謂不重階不可謂不崇轉移風運整飭官常盡繫乎此不知疆吏亦有徒呼負負不以爲力者每見一命初膺分藩出守薦剡之牘紛至沓來軍機大臣所薦者不知凡幾人總理衙門所薦者不知凡幾人六部九卿所薦者又不知凡幾人雖明知所薦者皆屬不堪任使量予酌用必至爲國家之患遺百姓之憂然旣有在京大員爲之推轂則所薦者非其友朋卽其親戚一不順其意旨疆吏奏報之事必多所掣肘甚且以白簡相加疆吏知其職掌中樞多有交涉區區不畀何以爲情於是有任其恣意妄行而不得不始終敷衍者有知其貪婪刻薄而不得不假作糊塗者蓋欲保全已之爵秩則惟有昧却良心置國事民事於不顧而先爲各官謀安揷之方益之以各省同寅之囑托勳舊戚黨之于求而仕途中清愼自矢才具優長者轉以依傍一空獨抱向隅之歎乃遂夤緣勢要亦思爲捷徑之圖而吏治因之大壞故今之論治者或曰停捐例則官不至於卑汚或曰汰冗員則人不至於擁擠或曰限保舉則冒濫之弊可以免或曰復廉俸則貪黷之患可以除而余則以爲皆非正本清源之道也必欲澄叙官方非先破除情面不可雖然破除情面之說亦豈易言哉非特各省疆臣補一缺委一差必推情面之重輕以分别補委之差等而各府州縣以及厘鹽卡委諸雜差亦無不各以情面任用羣才試問今之得補美缺者其幕府諸君爲督撫所薦者幾人乎爲司道所薦者幾人乎詢之則皆持巨函以來者也又試問今之得委優差者其局中辦事爲督撫所薦者幾人乎爲司道所薦者幾人乎詢之又皆有游揚之力者也甚至人浮於事位置無從而憲意難違爲之挂一虚名按季按年送用乾修數十兩如是則官安得不貪而吏治安得有起色以爲各府州縣與夫一切局員咎而各員未嘗不知自愛欲爲實心辦事之人而有迫之使不得不如此者則咎不在各員而在於各省大吏以爲大吏不應如此致使爲蠧於民生而大吏之所以委補各職者皆有所受尤而效之出於不覺則咎又不在各省大吏而在京師大員夫京師大員贊襄密勿類多公忠體國之人豈欲以一紙八行謀差求委而或出於不得已則不能不推念情面代爲營謀然則京師大員又不足咎所可咎者情面耳自情面之弊成爲習尚而國家之孱弱遂不得不歸咎於官故欲講求振興之道一切新法尚在其後所最要者莫若掃净官塲情面然後設一官可奏一官之效行一事可收一事之功古所謂量才器使各奏爾能者非卽此之謂耶否則根株先朽枝葉難榮欲求百廢之皆興終無一事之得實雖孜孜焉日求富强恐終如風馬牛之不相入彭剛直公嘗有言曰士大夫出處進退關繫風俗之盛衰天下之亂不徒在盜賊而在士大夫進無禮退無義至哉斯言所包者廣固不徒爲一身言也謀富强者盍亦於此加之意乎 
[諭旨恭錄]  
　　九月十三日奉硃筆李殿林轉補左春坊左庶子華金壽補授右春坊右庶子欽此○十四日奉旨截取戶部郎中麟光著照例用内閣中書員缺著奎峻補授擬補内閣中書凌盛熺著准其補授分發湖南試用道蔡乃煌貴州道黄昌元安徽知府何彬衡林載亨安徽同知葉炳章陜西同知薛祖澤湖北同知孫曾蔭直隷通判陳景熙江蘇通判李政均曹蔭緯安徽通判俞立誠兩淮鹽運判俞志善張崇逹兩浙鹽運判王嵩年廣西知縣黄興廉直隷知縣羅熙祿山西知縣金振聲福建知縣馮興猷直隸知縣錢澄轡安徽知縣周啓運龔樹棠河南知縣程驥遠陜西知縣張訓湖北知縣文炳彝歐陽鎣四川知縣雷登門陳毓楨廣西知縣黄序朝雲南知縣費從光兩淮鹽大使文齡浙江鹽人使季厚燾雲南鹽大使蕭煥俱照例發往保舉直隸候補知府吳家修雲南候補知府花城雲南候補同知周行鑛浙江候補知縣愷壽葉承澤福建候補知縣李烇俱照例用明保安徽試用知縣何恩煌著以知縣儘先卽補實授直隷河間府同知邵國銓著准其實授卓異湖北沔陽州知州丁國楨著准其卓異加一级仍註册回任候升開復前安徽試用通判沈策名著准其開復原官仍發原省照例用捐復前湖北補用通判恩玉著准其捐復原官仍發原省照例用病痊前黑龍江綏化廳理事通判文杰著照例用擬補吏部主事壽勳陳恩壽吏部筆帖式榮蔭俱准其補授兵部郎中員缺著儼忠補授擬補盛京刑部筆帖式申福柏常阿俱准其補授欽此 
[本館接奉電音]  
　　昨日午前京師飛電傳來旨一道上諭一道敬謹譯登○九月二十二日奉旨此案著譚鍾麟許振褘督同臬司親提人証卷宗研訊確情按律定擬具奏抱告民人姚希道該部照例解往備質欽此同日奉上諭任道鎔奏節交霜降黄河安瀾一摺本年黄河各工悉臻妥穩普慶安瀾覽奏實深寅感著發去大藏香十枝交任道鎔祗領虔詣河神廟恭代祀謝用答神庥所有辦理河工出力之河南布政使額勒精額開歸陳許道陸襄鉞河北道岑春榮均著交部從優議叙餘著照所議辦理該部知道欽此 
[俄法徵兵]  
　　本月十五日香港中外新報譯某西報言法國在暹羅湄江招集兵士萬餘名駐紥安南之西貢海邊未知何故或疑欲者往暹京濵角然濵角之事刻已講和意者派往小吕宋助西班牙征剿土民亦未可知俄國則 
 
 

Page 2

 
 
於北方募兵一大隊南方亦集兵士多名聞邇年來俄國有大隊戰艦擬駛任東洋海面未知欲與日人爲難耶抑與英人擀釁耶總之兩國在東方與各國並無交涉之事如此舉動殊令人無從索解也 
[機器起解]  
　　廣東博聞報云粤省鑄錢局自前任督憲張香濤制軍奏准開辦以來利國便民久著成效繼復增購機器鼓鑄大小銀圓亦已通行市面各直省亦多有籌撥欵項來粤附鑄者無奈程途窵遠運解維艱自香帥量移湖北亦經奏請設局自行開鑄并派員來粤購辦機器日前管帶伏波輪船之林千戎高輝赴督轅禀知運載鑄制錢及小銀圓機器前往湖南岳州交納聞湘省向於洋務不准越雷池一步卽士大夫亦不屑道一洋字自香帥節鉞南來始則開採鐵礦繼又創鑄銀圓悉用洋人機器是爲楚人特開風氣之初可見爲政在人若得各省邊疆大吏盡如香帥其人者則利國利民又何難使中國十八行省家裕戶足以臻富强之盛哉 
[法員赴任]  
　　香港中外新報云法國派駐龍州領事方君蘇雅由穗垣取道西江榮赴新任前數日晉謁許仙屏中丞乞借兵輪船一艘爲之護送中丞允之十三日由省啓程中丞飭某局憲派出廣保輪船送往粤西省會聞行抵梧州時仍須換坐民船泝流而上較之由越南前赴龍州可免許多轉折云 
[漢川蛟患]  
　　漢口訪事人來函云前者湖北漢川縣之攔隄被襄水衝破城廂内外一片汪洋巿面艱難百物騰貴小民困苦之狀眞有令人不忍目睹口不忍言者乃本月初一日城外之水符廟池中又突起孽蛟驅水爲虐横流所至澎湃奔騰幸卽退去不至有沈淪之患有鄭姓二孩隨波逐浪直衝至城南三十里隆泰花行住宅後園迨水退時宅中人入園瞥見二孩僵斃於内一時喧傳道路孩家得聆此信爰卽舁歸就殮吁慘矣 
[松試先聲] 江蘇提督學政龍大宗師取齊松江府屬舉行科試日期前已錄登報牘昨接松江采訪友人手書云本月二十一日昏黄時府署由驛遞到牌示悉宗師已於二十日午時由蘇州起節屈計二十三日可抵五茸府縣各官因卽出境恭迓而肆中日内各項貿易者已無不捆載而來大有蟻聚蜂屯之勢試院一帶房屋早經租賃一空矣 
[盤庫例志]  
　　揚州采訪友人云兩淮鹽運司署官庫額曰廣盈例於年終由兩江督鹽憲遴委監司大員盤查一次亦愼重庫儲之意也本屆督鹽憲劉峴帥檄委常鎭通海道吕鏡宇觀察提前辦理觀察奉檄之下卽於本月十八日清晨排導出轅渡江而北日晌午憲舟駛抵徐凝門外官馬頭揚州府沈碧香太守率同江都甘泉二縣主及印委各官齊至河于恭迓觀察接見後卽命駕臨運署江蓉舫都轉迎入廳事茗談片刻觀察卽升坐大堂飭庫吏所鑰大開庫門循例盤騐盤畢小憇片刻卽辭别都轉回舟令黄頭郎揚帆出瓜州口溯江上駛前往金陵向督轅禀銷差使 
[禁賣軍火]  
　　廣東某日報云私賣軍火大于例禁無如利之所在行險者竟膽敢嘗試暗中出售往往有之近經南海縣黄明府查悉業經封禁拿辦猶恐若輩不知改悔復出示曉諭誥誡諄諄其文曰南海縣黄爲出示嚴禁事照得販賣洋槍向照私造鳥槍例治罪法禁何等森嚴誠以命案審係火器殺傷均入情實盜案但執持洋槍亦不分首從斬决梟示縱有哀矜之吏不能貸其罪而賒其死是以當典等店禁不許典受平民行路禁不許懷挾明示以有犯必懲使蚩蚩者知所擇業不致誤罹法網而爲此害已害人之事矣查粤東械鬥之風素盛刦盜之案尤多倘貪其厚利誤賣與彼傅虎以翼鬥則毒燄四流糜壯校千夫之血肉盜則兇鋒頓熾傾良懦無數之身家凡兹多命之摧殘悉是賣家之罪孽明有國法暗有鬼神何事不可謀生忍緣口腹之微肇此邱山之惡至於炸藥一項力量尤大偶爾不愼不但比鄰悉爲焦土卽已家亦盡作飛灰密室暗藏譬之厝火積薪身臥其上萬無倖全之理乃縣屬德興街永生和等店竟敢貨賣洋槍炸藥子碼實屬玩視典章罔顧身命昨已查起封店並拿其工伴解交營務處審辦惟利令智昏若輩仍恐貪嗜蠅頭尚有迷而弗悟妄冀行險僥倖者合行出示曉諭爲此示諭闔屬軍民人等知悉爾等須知將本營生何所不可販賣洋槍罪名綦重永生和等店卽屬前車炸藥爲害尤烈造賣皆與洋槍科擬相等何可輕干誤犯自示之後舉凡省城内外大小店戶務宜改弦易轍别營正端生業毋再私藏私運私製故違令甲倘敢玩藐一經發覺本縣惟有執法從事决不寛貸此係爾等貪利忘害自作之孽愼勿謂司牧者罔顧民生過於操切不先爾告也其各懍遵切切特示 
[柳營嚴令]  
　　九江采訪友人云九江鎭總兵宋鎭軍蒞任之初首嚴約束兵士本月十三日出示曉諭曰頭品頂戴提督軍門鎭守江西九江總鎭統帶選鋒新勁砲臺等營法克精阿巴圖魯宋爲出示剴切曉諭事照得聖朝講武爲除暴以安良將佐統兵宜令嚴而政肅有勇知方之略貴督率之得人披堅執銳之間必整齊以入伍殘疾疲癃之宜去始成勁旅之師止齊步伐之必精用備干城之選本鎭幼習戎行曾稍明夫紀律長隨軍旅亦轉戰於邊疆破髮逆於吳楚之間微勞曾著剿𤞑虜於燕秦之地上賞疉膺昔備山海之邊防兩攝壽春之鎭篆海氛不靖曾効命於偏師皖練長驅作京畿之保衞今膺簡命鎭守是邦屆兹蒞任伊始營規必整積弊必除查本鎭所轄各營經各營官率領哨弁俱已久爲訓練然兵可不用於百年不可不備於一旦務須精益求精以杜久而生懈之弊該官弁均身受國恩允宜盡職竭力圖報人數不得缺額器械務必整齊該勇丁亦必恪守營規勿得在外滋事致擾居民潯陽爲華洋雜處之區尤宜以綏靖地方保護通商爲要倘有不法勇丁强賒硬買仗勢欺人准爾商民卽時扭送來轅喊禀本鎭嚴加懲辦决不寛貸該商民亦必交易公平勿得高擡時價倘有重利之徒遽分畛域故昻價值一經查覺定送有司究辦現爲各營嚴定章程月逢一四七演操二五八打靶三六九會操除通飭各營外合行出示曉諭爲此示仰軍民人等一體知悉各宜凛遵毋違特示 
[揚州火警]  
　　揚州采訪友人云郡城興教寺街東首當數年前一望汚萊絶無人跡邇者始有人誅茅結屋聚族而居刻已櫛比如鱗漸漸人烟輻湊矣本月十七日天尚未曙是處某姓草屋忽肇火災炎炎之威令人見而生怖迨各水龍曁地方印委聞警馳至則已烟消火滅僅燬某汪一家亦幸哉矣 
[醉閙官衙]  
　　蕪湖采訪友人云徽州人程某席先人之餘業豐衣足食裘馬輝煌日與三河少年訪艶平康揮金買笑近與某西醫司事某甲相識竊視其刀圭之術略得皮毛卽詡詡然在巿上懸壺以海外盧扁自命往日因武斷花叢之事扭送龜鴇至河口司署請吕少尹訊懲少尹未予深求卽行開釋甲憾之本月初五夜適與三五狎友從某倡院買醉歸來踏月銅街頽然欲倒行經河口司署驀憶前事卽仗鞠秀才之勢連叩其門惡語侵人大有灌夫駡座之概時已更魚四躍署中丁役好夢驚回疑是盜也急入内報知少尹少尹披衣出視見甲瞢騰大醉倦眼麻茶姑念衣冠中人揮之使去甲反顔相向指少尹痛駡之且復逢人便毆遇物卽毁以致桌上所置報時鐘等物擲毁一空少尹見其兇暴不堪勃然大怒立命丁役連從人繫以黑索縛置郎下俟天明移縣訊懲迨甲家中人得悉情形卽央請某同道偕司署中人一再懇求並具不再滋事切結賠償毁物洋蚨二十翼少尹始將甲縱歸 
[蓬壺日影]  
　　日本長崎埠鎭西日報云政府在英國得莫斯船廠定造一兵艦命其名曰富士刻將告竣船内一切均照日本式雇有日匠在彼督工約明春便可駛回本國矣○　歴十月二十二日東京電逹各處云中國所定機器製造各物之税日廷刻已允從所有天津漢口 
 
 

Page 3

 
 
上海厦門四處須准日人開拓租界至於中日通商條約交換之後日廷已批准施行矣○俄國在朝鮮仁川港大目島建造煤棧近已工程告畢某日有一俄國輪船從烟臺駛至載有煤一千二百墩○日本明治生命保險會社所延醫學博士中濵東一郎在高麗仁川埠創爲大日本私立衞生會社某日由日本官民延至公立小學校内演說衞生秘要在座旁聽者爲代理公使加藤氏及各將校各新聞社記者韓國官紳亦與焉○韓京病院副院長安田氏名穰者近設慈惠病院專治韓人之抱疾者施以藥餌不取分文另設醫學校一所亦准韓人入内學習○新任臺灣總督乃木氏名希典者於東歴十月十五日接任前任總督桂氏名太郎者交代後定於十一月初一日乘某輪船遄返○東歴十一月初三日爲日皇攬揆之辰外務大臣大隈伯預定設席東京帝國福鐵路客邸柬請親王及各國使臣内外貴顯紳士計共二千餘人互相慶祝○日本政府各大臣因公出入均有二三巡查爲之保護及新簡總理大臣松方氏受任擬將巡查卽行裁撤聞日廷已准如所請矣○日本駐劄中國京師公使林氏名董者近因中日條約已成告假回京述職 
[浙省官塲紀事]  
　　紹興厘捐局總辦現奉牙厘局憲委候補府傅太守澤鴻辦理海門厘局委員現當瓜代之時委候補縣韓大令銓接辦○藩憲於十五日牌示轅門慈谿縣知縣曹礪成調省差委遺缺以候補知縣忠满署理樂清縣典史缺飭部選是缺之張廷藻赴任○楚軍水師左營總統成鎭軍德源駐紥菱湖日前因公赴省禀謁撫憲十五日辭回防次 
[曝書亭訪書記]  
　　嘉興采訪友人云郡城北門内大街鍾秀坊上叚居民募集貲財延杉青閘施王廟道士度地設壇啓建羅天大醮自本月十七日始十九日止又以野茡薺茶食鋪於初八夜遭回祿之災乃又勸令續建兩日以爲之禳一時笙磬互作經咒雜施羽衣黄冠蹌蹌濟濟誦黄山谷誰呼澉浦青頭鴨來殺松江赤練蛇之詩不禁啞然失笑○嘉興恊費協戎飭調左右兩營汛勇循例秋操日來分紥各外縣外鎭之汛兵已齊集點名先在内教塲試演大陣聞須再赴外教塲操練純熟然後禀請協戎次其殿最也○已凉天氣未寒時人家方料理棉衣呼僮熨帖不料大士得道之日忽薰風驟至煖意宜人至半夜時雨師倐振旅而來欲將青女素娥戰退封家姨更起自西北偃禾拔木恣意猖狂及枕聽神鷄鴛幬夢醒則又嫩寒似水依然欲禦薄棉矣 
[郢曲雙聲]  
　　湖北訪事友人云省城善後局委員某君在漢口黄陂街景慶義記訂購石印錢票聞已刷印廿七萬張惟刻下大憲又飭用銀圓遂另印銀圓票十三萬張若使合併暢行流通廛面商民受惠正不淺耳○陂邑南鄉有某甲者貿易於外已有數年近忽满囊而歸居然陶朱公一流人物家人聚處其樂可知甲固喜裝體面者乃裝耕牛屠之分餽親族不意同姓中有貧窶者甲竟不爲設穆生之醴貧者以其慢已也向之饒舌甲亦不肯稍讓語語刺心實不能耐貧者愈思愈憤至某日夜半竟投繯殞命嗣由族長等人出爲調處令甲豐其衣衾棺槨其事始寢 
[臙脂井訪艶記]  
　　金陵訪事人函云省垣中秋節後雖陰雨連綿然並未如黄河傾瀉不意城内外潮水大漲汩汩其來濵河一帶地勢卑下居民於是處結蝸廬者日加浸潤之力因之坍塌不少人咸患苦之謂秋潮如此之大實爲從來所罕見云○黨家巷某姓家蓄有雛婢芳齡二七貌麗如花張氏樵青無以遠過近以情竇初開益加修飾調脂弄粉倍覺可人偶爲鄰右某勢家俊僕窺見心艶其美繫念甚殷密倩某老嫗通殷勤於是月下花前時作雙飛之鳳不意機關不密漸爲兩家主母所知約束綦嚴不令出戶以爲劉郎若問眞消息已隔蓬山一萬重矣豈知紅葉爲媒青鸞有信兩家主人固猶在悶葫蘆中也日彰某姓家覓婢不得詢之鄰僕亦已無蹤乃知紅拂已隨李靖去雖偵騎四出到處訪尋而奔月嫦娥竟無音耗魯公銀鹿黄鶴高飛兩姓主人亦惟同呼荷荷而已 
[訂期勘地]  
　　昔年寓滬西人度地鐵路舊基迤北設立打靶塲爲操演洋槍之所近因是處新闢西華線路巿廛漸漸熱閙因欲將打靶塲移往寳山縣境稟講英總領事官照會江海關道黄觀察委英界讞員屠别駕會同寳山縣沈明府照會英總領事官訂明今日同往勘視屆期寳山縣尚未照覆大約須另訂日期矣 
[委勘河工]  
　　開濬三林塘楊淄漊兩河總董秦月汀封翁函請上海縣黄愛棠大令訂期詣勘黄大令委縣丞劉耀亭二尹定榮往勘二尹於前日清晨親詣三林塘鎭當由秦月汀封翁周景溪孝廉湯穎齋上舍迎入三林書院内細商一切情形卽由秦紳等恭陪午膳膳畢相偕抵鎭沿河察看迤邐至楊淄漊河出浦北口而止一路應拆應讓之房屋均悉心商酌秦紳等謂已定於廿五日築壩廿六日當先祀土然後開工二尹然之時已紅日銜山暮烟四起乃辭别各董渡浦而回洎呵殿進城則已夜市喧闐萬家燈火矣昨晨二尹晉謁大令面述往勘各情夥時始興辭而出 
[禁製兇械]  
　　本邑西南鄉有諸翟鎭焉鎭民侯守卿者私自製造兇械爲地保朱福卿所知遂投上海縣禀請查究黄大令乃批示曰私造銅鐵等項兇器業經本縣出示嚴禁據呈侯守卿素不安分專於糾衆逞兇家藏兇器不少此次又令木工姜火金做就棍攩等項兇械實屬故違禁令卽檄飭巡檢司親往侯守卿家查起如有私藏卽將人械解究木工姜火金違示私造一併提究以儆其餘仍著該保傳諭各工再敢有犯立提究辦繳縣器械五件卽於頭門燒燬示衆至各鄉地棍結黨拜盟亦已久經示禁並著該保隨時開導禁止如有逞兇打架等事卽行禀究毋稍懈忽切切 
[日婦沈淵] 浦左墳山碼頭附近有水池焉昨日清晨有人從滍旁經過見池内浮一女屍時道路哄傳爭往觀看事爲水巡捕所聞前來查問見屍已經人撈起係日本裝束年約三十歲左右遺有洋傘一頂木屐一雙置於岸側度揆其情似係自行投下者捕遂將屍停於外國墳山諒須聲請日本領事核奪也 
[上海巡局瑣案]  
　　船戶宋榮壽朱海榮徐隆興不知挾有何嫌互相口角扭至十六鋪中局請究李蘭史二尹訊得其曲在朱乃判責三百板交保了案○浦東人林桂汀成衣爲業昨日至洪昇碼頭小木匠店内朱文生家意圖竊取自鳴鐘及鋪蓋等件當被獲住送十六鋪中局請究李蘭史二尹審訊之下判責二百板押逐出境○廿一日本報紀上海巡局瑣案内有春江得月樓司帳吳郎生被總巡鍾明府笞責一事兹聞並未受笞云 
[英界公堂瑣案]  
　　包探孔阿才禀稱賊犯陸阿榮前曾犯竊解請大老爺訊懲遞解回籍近又來滬圖試穿窬伎倆適經小的查獲送請訊懲陸供稱小的係浙江寗波府屬慈谿縣人家無儋石貧不聊生無可如何是以來滬訪尋親友屠别駕判令笞責一百板再行遞解回籍○包探趙銀河禀稱劉阿賢充當二百九十九號巡捕昨日捕頭派令在途巡綽忽被宋得子所拉東洋車觸仆於地適經小的所見是以拘宋請懲劉捕禀稱小的巡路時宋驅車飛駛致被撞倒宋供稱小的係江北某邑人撞倒華捕實出無心别駕判令笞責一百板○賊犯朱毛毛屢經别駕　辦終於怙惡不悛某日包探顧阿六見其手持對時表一枚向之詰問朱枝梧其說遂被拘解公堂旋由新閘汛捕魏連持巡防局委員藍承松名片投案禀稱此人在新閘犯案故小的禀請藍老爺發給名片來案禀陳請准帶回以便究詰朱供稱小的家中本在治下新閘前曾被人誣竊目今有地一方永遠租與某洋商收得價銀購辦銀對時表金約指等物並非竊取求大老爺明察秋毫别駕判令笞責二百板俟責畢交該捕帶去 
 
 

Page 4

 
 
贓存候查明給失主具領○包探施奎江禀稱薙髮匠傅雲彩向在其兄傅雲洲處爲夥昨日憎飯菜不佳致與雲洲口角旋將薙髮店中器物　毁一空報捕後捕頭遣小的拘獲送究雲洲投案申訴前情葉阿榮供稱小的願爲見証雲彩太覺兇横伏乞重懲雲彩供稱小的不敢毁物别駕判令笞責二百板○包探竇如海禀稱賊犯沈春和曾因案發經大老爺訊懲昨日又竊取日斯巴尼雅領事公館積存之各種西字報售與夏金福領事查知其事遣人投報捕房捕頭令小的將沈拘獲起到原贓送請究辦日斯巴尼雅領事公館中人某甲投案申訴前情沈供稱小的見是廢紙故取出售錢夏供稱小的在治下設攤賣菜蔬購買沈之廢棄西報用以包鹽别駕判令將沈笞責二百板管押一月夏管押三日○包探倪順泉禀稱賊犯陸桂堂竊取虹口江生義家布衣一件報捕後小的奉捕頭之命將陸緝獲解請究懲江投案領贓陸供稱小的確曾行竊不敢推辭惟乞施恩卽當改過别駕判令笞責一百板贓給還失主○四百九十四號華捕禀稱昨日小工許德元在怡和馬頭工作乘人不備竊取白煤一塊兹由小的拘獲向之查問知已屢次犯竊因卽送請究追許供稱小的係江北某邑人昨見此煤遣棄於地因之拾取别駕判令笞責二百板管押一月○農犯王松林竊取俞錢氏家錫燭臺一對經某號華捕拘獲解請究懲俞錢氏投案領贓王供稱小的所竊甚微乞從末减别駕判令管押三日贓給還失主 
[美界捕房紀事]  
　　寗波人吳小官在天后宫塲擺設糟麫筋攤昨日上午有本邑人徐雪卿者就攤旁飽嘗滋味不隄防腰纏錢夾内洋銀若干枚被剪綹賊翦去當時未及覺察迨食畢探囊取錢則已空無所有不覺目注口呆繼復遷怒於吳誣其串同指使勒令賠償由此爭毆扭入捕房捕頭以徐自不經心不予深究一併斥釋○前日下午五點鐘捕頭傳集通班探捕令至沈家灣地方捉賭至則各賭棍早已逃避無蹤祗遺下一切賭具捕頭飭將賭具擇空地上堆聚一處付之一炬○北山西路某水烟袋作夥俞小連王阿林陸續竊取烟袋殻三十五只作主陳阿錫控諸捕房昨晨經包探張阿五將俞王拘至捕房押候送廨訊究○前日下午二百五十六號華捕拘某甲至捕房禀稱甲在天后宫塲設攤賭博請爲究辦捕頭姑念初犯令禁押一宵卽行釋放 
[津民感惠]  
　　日前本埠洋貨公所歐君夢卿經募香雨居士鍋巴二十簍權之計重二千斤倩本館恊振所商之招商局執事諸君附新豐輪船裝赴天津送交送濟善社散給津地飢民以資果腹分豆區之惠澤及哀鴻感德銘恩當同祝萬家生佛矣至應輸水脚概由招商局豁免海關更免征出口税爲善最樂人有同情欽佩之餘敬書數語 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[上海縣案彚錄]  
　　盛日晉赴上海縣控母舅張　六載園田單盜賣姪子等情黄大令飭提人證旣齊前晩倩蔣刺史升坐花廳訊鞫據盛日晉稱監生住在法華鄉下年已四十有六故父名聚豐始娶陸氏卽監生之母繼娶張氏於前年病故監生故父遺田有一百餘畝被繼母舅張會芳霸匿田單四十餘畝尚有胞姪福生以孤苦零丁交張撫養　知被賣與沈書田家用洋四元求併追究張會芳供年六十歲胞妹嫁盛聚豐爲續娶妻同治末年聚豐因毆辱吳淞司某老爺一案耗費家資自將田單抵於小的處計洋六十餘元單由日晉之妹愛姝交付内留十畝給愛珠作奩田孤姪福生前年母故由小的寄名與沈家得過糕餅洋元已於喪葬内用去族長盛國秀供年七十六歲日晉是姪此事不知其詳雖曾勸過無奈均不聽從刺史謂此事明係日晉圖奪胞妹田畝因而訐控著卽具結銷案○成衣匠張子仁日前扭媒人陸關心妻舅母張王氏至縣喊控藏匿聘妻等情前晩蔣刺史升座訊之張子仁稱本地人年三十四歲上年妻故由陸爲媒文定張王氏之外甥女盛阿妹爲繼室言定茶禮聘金洋四十元已付廿四元前日小的有疾因援俗例思欲娶來冲喜豈知已被藏匿求究陸關心供亦以成衣爲業曾爲撮合張王氏之外甥女今年四月廿四日送聘金廿四元原擇十一月十一日完娶並不藏匿張王氏供年四十六歲甥女阿妹許字張子仁原擇十一月十一日迎娶張竟預欲娶去因之不肯甥女現已下鄉製備衣飾到期定可迎娶刺史得供判將張王氏交保屆期　張迎娶不准齟齬兩造均叩謝而退○江西人郭振昆投縣控被法界上金館飯店恃强欺辱職員曾任某處教諭道出春申入上金館用膳竟被堂倌侮辱求提訊究等情大令乃飭差拘齊人証昨由蔣刺史提訊上金館司帳羅鳳乾供稱郭客人來店用膳給錢四十文由堂倌吕和尚過手如何欺辱實出不知朱永生供稱大塲人充當飯店雜司郭客人來用膳與之口角並未毆打求鑒質之堂倌吕和尚供詞狡賴刺史喝責乃稱邦客人嫌小的自應不周以致口角揪扭一下是實刺史以毆辱斯文判笞二百板斥釋 
[法界公堂瑣案]  
　　南市寳泰豐油米行倒閉後結欠久大鼎太協記安康各錢莊等二十一戶共銀一萬五千餘兩後由股東包士傑卽包培齋及司帳人俞禮堂妄將久大號執事人吳葵軒扭至捕房呶呶瀆訴致吳被捕頭管押旋卽經人保出洎鄭大令訊供之下著將寳泰豐執事人王鶴溪押候交人保出清理此已迭紀諸報章者也昨日鼎太號王亦協記號彭綸安康莊張紹及吳等二十一戶遞禀聲稱商人等與寳泰萱往來陸續共被欠銀一萬五千餘兩至六月某日期票到期不付向之堅索俞王約待包來滬料理誰知包旣抵滬仍不理明忽於本月十八日邀往治下公館馬路鴻運酒樓筵宴突將吳扭至捕房誣以攫取經摺等情實出情理之外叩求將包押追包供稱號中如何倒閉貢生適在原籍並不得知請將王訊鞫可也包探禀稱王具保出外迄未投案大令頷之隨商諸繙譯官蘭萌君然後諭令各戶邀同公正人將帳細核包俞交包深帶回捕房押候嚴追欠欵○徐陸氏訴稱小婦人有東洋車一輛賃與車夫陳春泉議定每日錢二百文不料陳忽將車抛棄於英界某處經小婦人前往尋回而車上捐照已被人竊去矣昨日途與陳遇是以指交巡捕解案請追陳供稱小的因　力付賃車資不得已而出此下策大令著押候笞責五十板○包探禀稱賊犯十阿茂竊取小東門外招商局金利源碼頭所放曰米若干解請究辦王俯首求恩大令判令笞責一百板○廣東潮州府屬某邑人丁克明訴稱小的在治下開設烟館某日陳阿德挈小孩金阿丁及阿明來吸烟偶一疏虞被阿明將烟鎗竊去旣而阿聽欲乘間脱逃是以交捕送請追給金及阿聽同供稱烟鎗實被阿明竊去求大老爺高懸明镜察及無事大令著押候拘到阿明再行核辦○包探禀稱今晨王阿奎在菜市中攫取廣東某氏婦所抱小孩頸際銀練一條由某號巡街捕帮同拘獲解請究追大令著帶回捕房俟原告到堂核辦○趙德意訴稱小的豢有哈叭狗一頭偶然逸出被魏永發藏匿及逃歸後媿反奔至小的家將狗毆斃今特扭案請訊大令著將魏交人保去○前者待詔秦阿林在紫來街某茶肆與同業王連發口角持刃戳傷土之肩胛經包探拘拿解案大令飭將王送至某醫院留治秦管押捕房昨日王投案訴稱小的所傷已愈叩請大老爺將秦發落大令判令枷號半月○王阿順訴稱某輪船來自家波船中某水手帶有製刨花所用之木正欲雇車裝運已被車夫朱志發乘間竊去四方適經巡捕所見得以攔住今特送請究懲大令判令笞責一百板 
[皖垣官報]  
　　潘轅牌示當華大信司巡檢盧北孟調署當塗縣典史署當塗縣典史黄萬增調署大信司宣城縣水陽司洪啓明調署廣德州廣安司廣安司王仙居調署水陽司巡檢以上均互相對調卽用知縣李邗慶委署繁昌縣知縣本任青陽縣訓導周　委署宿松縣訓導委署廬江縣典史王少尉變辭赴新任候補知縣高贊善知奉委清賦局差寻辦街口釐卡候補直隸州　淑璋到新選滁州平康代首府查勘秋成回簽掣湖北卽用主簿　潔簽浙江試用從九　平簽分湖北試用從九江鳴球均辭候補巡檢梁玉書謝奉行知批准註册部　本任懷寗縣升署廣德州吳辭赴新任候補巡檢鄭欽由廬州府差　回卽用知縣李邦慶知　梟憲委　課卷署無爲黄雒司嚴登瀛禀辭候補知州彭名保知奉委首縣帮審候補直隸州左承伯通判毛鴻均知奉委發審局學習卽用縣李邦慶知奉撫憲札　樹本候補典史　　知奉委督修榖米局工程指分安徽試用道張錫壽到廣西人補用縣丞張榮泉到直隸人試用典史李炳生到江蘇人試用府經歴洪誥到湖北人候補知府三　　直隸州石鎭均辭隨同臬憲赴金陵公幹卽用知縣姜良才赴和州含水查秋成回候補吏目趙光祖少牧委辦大南門冬防候補巡檢姚少尹源北門候補典史張少尉乗純小南門候補巡檢姚步青少尹西門 
[邗江官報]  
　　九月十三日黄鹺尹春臣委力乏橋卡新過大使班婁鹺尹賜書由京引見回分　大傀黎　尹　　到○十四日劉鹺尹永溉委儀棧聽差○十五日徐州府詹太守鴻謨過揚許分轉開文回高溧句差次分發巡檢朱鹾尉景頤禀到 
[上海六馬路仁濟善堂經收咸有一德施醫給藥一文願册捐七月十六至八月三十止清單] 　　南通州徐秋谷大善七斬消災助洋二十元楊壽澤妻病求愈洋二十元合安堂洋十八元冰廠街衆姓公　　資洋十四元仁和存悔老人洋十二元廣　信　南通州徐鞏傅斬消　印胡氏李府徐　人無名氏求病愈浦泰泉郎玉庭八戶各洋十元楊樹浦巡防局撥來顧阿大何大批水發賭博罰欵洋九元陸石氏松江萬華號郭孫氏陳培羅氏新安玉　女史馬路工程　　來罰欵六戶各洋五元周之冕紋銀一兩二錢振茂號米客罰欵戴新甫各洋四元捍芷雋李雷生母病愈完愿王陶庵翁來兩戶月捐三月份又四月份又五月份又六月份徐　生施黄氏祈病愈汪立功譙國顧氏十戶各洋二元陸福根郭逹庭求目疾愈徐　英徐肇鈞陳德華姚琢軒陸福根無名氏源記角子貼水人十戶各洋一元江西中和隆恆利　吳府金吕氏四戶各洋五角郭林氏洋四角隱名氏洋三角聚友銅洋十八元三泰無名氏各銅洋十元蘭記銅洋二元泰盛磗瓦行錢一千零五十文十六鋪巡防局撥來假金銅　一隻共收銀一兩二錢洋二百四十三元七角銅洋四十元錢一千零五十假金　　一隻 
 
 
 

Page 11

 
 
   
 
 

Page 12

 
 
[光緒二十二年九月十三日京報全錄]  
　　宫門抄○諭旨三道錄前○直督王奏河工同知揀員請署摺○又奏道員給咨引見緣由片○又奏遣撤留防湘軍一律竣事摺○又奏請准建坊片○又奏恊領給咨引見緣由片○又奏員外郎回京銷差片○又奏循案開單奏報摺○九月十三日兵部太常寺太僕寺正藍旗值日吏部引見五十四名理藩院四名○恩輝懷塔布溥侗各假满請安○寳昌謝授科查多叅贊大臣恩○莊王續假五日○盛宣懷預備召見○召見軍機寳昌盛宣懷○○降三級留任直隸總督臣王文韶　　　爲河工同知要缺照章揀員請署恭摺仰祈　聖鑒事竊查永定河南岸同知孫鍾祥開缺以道員用於光緒二十一年七月初九日　　旨應以七月二十三日接到部文之日作爲開缺日期歸七月分截缺前經臣奏請以海防河工先儘班先補用同知張愷康署理旋准部議該員張愷康報捐過班扣除丁憂離省日期前後統計在小不足一年之限核與定章不符應令另行揀選等因自應遵照辦理查定例河工同知缺出先用先儘次用次儘兩項相間輪用先儘無人仍用次儘次儘無人仍用先儘至第五缺用投効分發試用一人又新章河工同知等項先用鄭工海防新班及特旨留工截取　記名分發正途並曾任實缺服满回工之員直隷河工同知一項上届用籌餉試用同知張恩霨今永定河南岸同知一缺按例應用特旨留工人員現在此項併截取記名分發正途曁曾任實缺服满回工及鄭工遇缺先海防遇缺先舊海防海防卽舊例銀捐遇缺先遇缺新舊例分缺間鄭工先儘班均無人應用新海防先儘班人員前請以新海防先儘班先同知張愷康署理已奉部駁此外無人其舊海防先儘班先舊例銀捐常捐先儘班先亦均無人應用勞續先儘班先人員據署布政使季邦楨署按察使李興銳永定河道陳慶滋查有勞績先儘班前補用同知唐應駒堪以請署會詳前來臣查唐應駒年四十七歲浙江山陰縣人由貢生遵籌餉例報捐通判指分北河試用同治十三年十一月二十六日到省分永定河道差委十二月二十四日到工光緒五年在三角淀通判署任防護三汛安瀾案内保准加四品銜六年因協防伏秋大汛安瀾案内出力保准俟補缺後以同知歸先儘班前補用十三年遵海防例在直隸賑捐局報捐免補本班以同知仍留北河歸先儘班前補用並交捐免保舉銀兩十五年四月請咨赴部六月十四日引見奉旨著照例發往欽此七月初四日到省八月二十五日到工因勸辦順直賑捐及辦理河工案内出力保准俟補缺後以知府用又因調辦永定河漫口大工合龍案内出力保准俟補缺後以道員用並戴花翎該員年强才裕熟悉修防請署永定河南岸同知堪以勝任與例相符應請准其署理仍俟經歴三汛期满再行保題實授送部引見理合恭摺具陳伏乞皇上聖鑒飭部核覆施行謹奏奉硃批吏部議奏欽此○○王文韶片再直隸候補道承霖由總理各國事務衙門同文飽學生於光緒六年經前督臣李鴻章調赴天津派充機器局差使由直隸州知州歴保道員留於直隷補用上年委令總辦軍械局事務該員在同文館肄業有年諳習西學於外洋軍火切實講求具有心得迭經神機營海軍衙門曁前督臣李鴻章　奏保在案現據請咨赴部引見除照例給咨外謹附片陳明伏乞聖鑒謹奏奉硃批吏部知道欽此○○降三級留任北洋大臣直隸總督臣王文韶跪奏爲遵旨遣撤留防湘軍一律竣事地方安靜恭摺仰祈聖鑒事竊江西布政使陳湜因病出缺經臣專摺奏報四月十一日欽奉諭旨王文韶奏統帶湘軍藩司陳湜在防病故並請將該軍酌量裁撤各摺片覽奏均悉湘軍人數較多久留無益著卽陸續妥爲遣撤毋再遲緩等因欽此欽遵當經臣籌備餉需飭調輪船派記名提督吳隆海暫行代統並委候選道左孝同帶同員弁前往彈壓照料惟湘省上年大祲正當青黄不接之時該軍人數旣衆均籍隷湖湘一時散歸謀食匪易且山海關并無碼頭輪船未能泊岸必須由輪車裝赴大沽乘坐輪船南返商輪旣調集需時火車亦受載有限兼之收繳軍械截舁餉銀均難猝辦不能不分起次第辦理計該軍馬步二十營十二棚内馬隊兩營忠信康步隊三營於本年五月初八日遺撤立强步隊兩營於五月二十三日遣撤福右壽右壽左步隊兩營於六月初四日遣散壽後福左步隊兩營於六月初七日遣撤福後步隊一營於六月十九日遣撤福前壽前步隊兩營并大旗親兵十二栅及隨營差遣文武員弁工匠人等均於六月二十日遣撤各營薪餉截至遣撤之日爲止并照章另給恩餉兩個月由招商局輪船送至岳州登岸升字三營飭前總兵降補副將方友升統帶回鄂鄂省原發軍械一併帶回於六月二十九日登輪月餉截至是日爲上另給餉銀兩個月該營到鄂後如留防本省卽作爲七八二月之餉如遣撤歸農卽作爲恩餉業已一律資遣完竣榆關内外安謐如常繳回軍械軍津存庫馬隊二營原領奉天官馬及添購馬匹并接管堅字營原有砲馬鞍轡等項照上年遣撤成案一律三成變價解繳支應局列收其經管山海關砲臺各砲給交統帶正定練軍記名提督卞得祥接管應支砲費等項仍由支應局北洋經費項下接支據天津海防支應局具詳請奏前來臣覆查無異除分咨戶部兵部查照并飭將該軍用欵核明專案造報外所有遣撤湘軍竣事緣由理合恭摺奏報伏乞皇上聖鑒謹奏奉硃批該部知道欽此○○王文韶片再光緒二十二十一等年順直水災加以奉天錦州一帶兵荒窮黎嗷嗷待哺賑欵浩繁皆係隨時勸捐接濟查有安徽合肥縣人直隸提督聶士成遵其生母一品命婦陳氏之命捐助奉賑銀一千兩又浙江蕭山縣人河南候補直隷州知州孔廣聰前在許州任内遵其故父一品封職鹽運使銜候選知府孔繼中遵其母一品命婦孔鍾氏遺命捐助順直賑銀一千兩又福建同安縣舉人陳網遵其父候選同知陳謙善之命捐助順直賑銀一千兩又同安縣人花翎遊擊銜都司王明德捐助順直賑銀一千兩又同安縣人陳克榮晉江縣人劉徽聲并鴻謨廣東新寍縣人梅令耀伍龍生黄廣榮各捐助順直賑棉衣袴一千套先後解交津局分撥散放該員等或善承親志或體念時艱慷慨捐輸裨益災區匪淺所捐銀兩棉衣袴合銀均與建坊定例相符合無仰懇天恩俯准聶士成等爲其母聶陳氏等并王明德等各在原籍自行建坊給予樂善好施字樣以示旌獎理合附片陳請伏乞聖鑒訓示謹奏奉硃批着照所請禮部知道欽此○○王文韶片再據二品頂戴記名副都統江寍駐防正黄旗協領成鶴禀稱該恊領係京城廂藍旗满洲長忠佐領下人由荆州駐防移撥江寍歴由前鋒洊擢驍騎校防禦佐領等缺光緒十年閏五月經江寍將軍善慶等挑補正黄旗恊領送部引見七月二十日蒙欽派王大臣騐看補放二十一日覆奏奉旨依議欽此是時海防吃緊經神機營王大臣奏請留營差遣迭隨前任都統善慶山東巡撫張曜辦理通州防堵挑挖京城護城河工并轉運軍火出力先後奏奉懿旨賞給二品頂戴并以副都統記名簡放欽此十二年京營差竣回寍道過天津經前督臣李鴻章飭留北洋海防差遣派委帮辦海軍軍械事務嗣以補授協領六年俸满十六年八月經李鴻奏請送部引見九月十六日奉旨成鶴著仍交軍機處記名欽此十七年九月保奬辦理海軍出力人員奏請交部從優議叙現計自十六年引見後又屆六年俸满禀請代奏引見等情前來臣查該恊領成鶴老成篤寳諳練營務規屆二次六年俸满例應奏請引見除給咨兵部帶領引見併咨江寍將軍查照外理合附片陳明伏乞聖鑒訓示謹奏奉硃批兵部知道欽此○○王文韶片再戶部員外郎毛慶蕃前因襄辦湘軍糧臺事竣經臣奏請暫留北洋委辦海防支應避事務半年以來綜核度支絲毫不苟當此餉需支絀之時一切正資臂助兹據呈稱該員向有脾泄之證在京醫治就痊到津年餘舊恙時作實緣天津爲五河總匯水性甚雜於脾疾尤不相宜禀懇察核奏明仍令回京供職以便就近醫治等情臣查毛慶著才堪大用年力正强時事多艱儲材尤亟自應及時護惜俾得養成有用之精神以備朝廷委任除准其銷差並咨戶部查照外理合附片陳明伏乞聖鑒謹奏奉硃批知道了欽此○○降三級留任直隸總督臣王文韶跪奏爲循案開單奏報恭摺仰祈聖鑒事竊查部定新章經徵各項糧租應先將未完一分以上員名開單奏報等因歴經遵辦在案兹據署布政使季邦楨詳稱光緒二十一年八項旗租奏銷現已報竣將經徵未完分數員名開單具詳請奏前來除將詳細清單咨部外所有未完一分以上員名謹繕具簡明清單恭摺具陳伏乞皇上聖鑒敕部查核辦理謹奏奉硃批該部議奏單併發欽此 
 
