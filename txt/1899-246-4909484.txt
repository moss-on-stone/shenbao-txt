# 1899 - 246 - 4909484

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昻是以每部核定實價洋銀五圓諸君子有留心乙部者請臨三馬路申報館申昌書室選購可也此布 
[新印大字本王鳳洲綱鑑會纂告成] [  圖書集成局代啓]  
　　是書係明王鳳洲先生所撰先生一代通儒尤精史學以司馬温公資治通鑑朱紫陽通鑑綱目卷帙較繁閱者不使爰會通兩家之書撰爲是編用筆謹嚴叙事詳備方今國家崇尚實學史書尤能益大神智增八識見承學之士允宜家置一鄉所惜坊間向少善本石印者又字盡纖小讀者憾焉今埽葉山房主人倩本局用新鑄鉛字重行排印校對詳明紙張潔白洵乙部之要編藝林之精品也每部二十本價洋二元八角蘇申南北埽葉山房均有發兌此佈 
[論意人要索事]  
　　意人以要索浙江之三門灣爲中國政府不允致調集兵艦游弋中國洋面大有欲罷不能之勢有謂中國若不允許意人必至决裂有謂意人非德法之比不特兵力未足且聞其國中亦未安靖何暇他及此事斷不致於决裂蒙意意人不起要索之意則己而况明目張膽向中國指名索取豈肯遽作罷論若中國慮其决裂而遽允之則將來效尤者必紛至沓來中國幅𢄙雖廣何堪爲碪上之肉是以相持不下至數月之久文牘往來多方辯駁總署會議舌敝唇焦皆各處萬不得己之勢也然一事之出必有一可了之機會其有不能了而致决裂而不可收拾或急欲了之而不免倚重倚輕此皆不知迎合機會以致僨事凡事不外情理二字機會者其中無不有情理之可求得者事成失者事敗此一定不易之理而不能勉强者也昨報紀京師友人來函云意大利國向中國政府要索開礦等利益政府不欲重違其意己奏准其在浙江之寗波定海開辦礦務至請京師大學堂兼習意文並請意人爲教授一事政府亦以無關緊要允如所請意人要索之事如此了結此卽謂機會也乃說者謂意人雖諸多要挾然觀其情形己有計窮力盡之勢中國若再相持不允意人亦當無可如何雖開礦較索地爲輕而卽爲索地之漸意人得步進步將來至彼開礦難保無齟齬之事倘因此開釁恐意人於三門灣之事尚未忘懷至時意人己有立足之地斷不能如現在却之之易則與其留禍於後日何如决絶於此時之爲愈耶說者慮非不周然亦不免不知時勢夫意人之索三門灣因鐵路悔議而起故意人有所藉口若以悔議而論其曲固在我乃以鐵路而易礦務而論相較無甚重輕意人亦逆料中國之必允故退而爲此亦意人之識機會也中國將計就計慨然允許以免决裂亦中國政府之識機會也彼此不失機會則重遂平充而易了矣若意人堅索三門灣中國政府却之者再斷無復允之理卽不索三門灣而别存奢望亦無允許之理機會一失必致决裂中國兵力雖薄而意人重洋逺出未必其得便宜也乃意人己有降心相從之意而中國政府若再固執意人亦未必干休則中國當此支絀之際何堪再動兵戈將來得失不能預料而目前亦未必得便宜故意人之索開礦尚在情理之中中國允之亦不出情理之外至謂開礦爲索地之漸亦未免過慮中國開礦己有先意人卽爲之者非意人創之也况中國風氣雖開而於礦務尚未精確所開之處無不延請西人現在西人皆垂涎中國之礦任彼開挖利權誠恐外溢然究非舉中國之礦而盡畀西人也各省卽有一二處與之開辦在中國地大物博究如九牛之一毛使華人見聞漸廣因此講求將來華人苟能處處自辦則西人亦無從要索卽有要索政会亦斷不許之矣在說者激一時之憤以爲中國又失便意蒙意政府辦理此事最爲平允亦由意人之知難而退然意人用意之深是亦不可不防者耳是在後之辦理交涉者 
[本館接奉電音]  
　　昨日午前京師飛電傳來硃筆一道敬謹譯登○八月初三日奉硃筆瑞洵轉補翰林院侍讀學士景厚補授翰林院侍講學士欽此 
[催解漕糧]  
　　武昌訪事友來函云鄂省應解漕糧三萬石需銀七萬餘兩本年因庫儲支絀無欵可籌經譚伯成觀察禀請院憲奏請暫行緩辦邇聞督轅接到户部來電内開京倉需米甚殷萬難久待况漕糧爲天庾正供此項漕折銀兩原供采辦之用未便任意挪移所有應還洋欵飭由藩司另行籌畫務將本年應解漕米照章赶辦足額迅速押運來京不得藉口延悞等因張制軍卽檄飭署藩司瞿賡甫方伯糧道譚觀察妥爲籌商覆候核辦 
[查辦外銷]  
　　武昌訪事友來函云鄂省外銷之欵歳以數百萬計尤以鹽土釐稅爲大宗現奉旨將外銷欵項和盤托出報部查核督憲張香濤制軍卽會商于次棠中丞檄飭署藩司瞿方伯糧儲道鹽法道譚陳二觀察曁善後牙釐兩局將所有本省外銷之欵逐一稽核開具清摺以憑列報 
[清釐積案]  
　　寗波訪事友來函云新任代理鄞縣李穉白大令蒞任後查接管卷内詞訟各案未結者甚多爰於日前榜示大門外略謂照得本縣蒞任以來檢閱移文詞訟各案積壓者甚多亟應按起編審以清塵牘除將原告兩月不到之案照例註銷並新案隨時示審外合行列榜編審爲此示仰後開各案原差及原被人等知悉爾等務將承辦案件查明編定日期於三日前傳知原被人証依限赴審如兩造均己傳到原差延不禀訊許卽喊禀提差革究如有細故不願終訟者准卽理明具結註銷不得阻撓倘被告到而原告不到照例將案註銷仍提原告究坐若原告投案而被告避匿此係差提不力定提該差嚴比其飭差查理之案限三日内禀覆不准再延本縣爲清釐積案起見其各凛遵母違特示說者謂詞訟一經積壓無論原被告皆難免展轉拖累閭閻受害呼籲無門今得大令盡心清釐差役自難肆其譸張而政簡刑清之治不難拭目遇之矣 
[盜賊横行]  
　　天津訪事友人云邇來盜刼之案層見疉出自上月初五夜德租界禮和棧房被盜匪數十名踰垣而入威嚇司帳人某甲逼令交出鑰匙啓貨房門刼取洋布六箱顏料一箱運裝小船不知所往旣而城内分府署前歐家胡同某姓家亦被暴客刦去多贓溜米廠張姓倦遊歸家時己夜深黑暗中突見三匪人由内奔出正驚皇間被匪 
 
 

Page 2

 
 
持刀背猛砍其手乘間逸去此外如津南一帶青靜滄鹽各州縣交界之區亦時出刼案據客言靜海縣屬南窪某氏婦歸寍而回獨行踽踽忽道旁竄出一匪攔住去路搜括衣飾不留一絲始揚長而去時有駕馬車經過者聞聲趨救見婦觳觫狀解衣給之藉避下體詢知匪去未逺尚可追及御者急將車卸去乘馬追逐行未里許見婦衣抛棄道左遂下馬取之不意匪潛匿禾稼叢中燃槍擊之御者應聲而倒婦歸家後探知車夫被擊事乃據情赴縣署禀報吁盜賊横行至於此極有緝捕之責者其亦於此加之意哉 
[命案續聞]  
　　九江訪事友人云月前西門外八里坡出一命案遇害者姓梅湖口縣人販售夏布藉資餬口被己革勇丁李金蔚欠錢五千餘文李稱有十八兩銀劵一紙爾能找付卽以此紙交爾梅從之如數付給迨赴莊估兌始知𧸛鼎旋又遇李於途向之理論時李與趙某同行見梅腰槖富有遂誘至姑塘山麓出其不意拔刃砍之立時畢命盡取所有而去嗣由地保報請德化縣主吳明府詣騐屬實現聞梅尚有老父己投縣控訴正兇業經獲案直認不諱想當按律治罪也 
[死生有命]  
　　武昌訪事友人云七月廿二日工藝局總辦張次青觀察乘紅船渡江拜客遭風傾覆落水遇救回寓後調理數日己康健如恒惟僕從屍骸迄未撈獲廿七夜經某漁人在陽邏江撈起一具禀知觀察賞給銀三十兩說者謂觀察平日急公好義而於振務尤無所吝故邀天佑得出於險雖類道家報應之說而其事亦可以風世焉 
[粤省官塲紀事]  
　　廣州訪事友來函云官塲新舊交代創有盤查之舉兹督憲譚宮保示期月之十九日循例盤查運庫諭令所屬文武各員一體遵照○准補羅定恊陳永隆協戎自卸署廣州協任未及兩旬因癰患復發延醫調治藥石無靈至七月十四日未刻在城内天官里公寓仙逝○新選潮州府同知敬修之司馬禧係滿州正黄旗人選授斯缺後卽日由京南下於某日行抵粤東假油欄門外泰安棧暫駐征驂旋赴各轅謁見一俟奉到大憲牌示卽可料理履新也 
[嘉禾紀瑞]  
　　嘉興訪事人云上月某日嘉秀兩縣及府署前皆搭臺雇僧道爲盂蘭盆會三日圓滿之夕恭請城隍神赴壇賑濟孤魂各房科及頭門直至大堂懸燈紥彩僧道在兩旁施故燄口半夜時書差赴監及班房焚化冥鏹翌日復傳班演戲酬神然後迎神回廟紅男緑女往觀者甚衆惟因天雨不無少興耳○前報紀府尊宗太守因公赴省兹悉己於上月二十七日回轅矣○近来天雨連綿氣候亦凉想田禾不免稍有减色也○新任嘉善縣蘇邑尊近己頒發紅諭定於八月初八日接屯新任石門縣林邑尊則卜吉初六日赴石履新日來兩邑書差己預備一切供張前往迎迓矣○江西各帮客商定於本月某日在北門内大街江西會館雇就菊部名班演戲一日想届時袍笏登塲笙歌入座禾中人士當必聯袂偕來一聆雅奏也 
[蘭亭餘韵]  
　　紹興訪事友來函云任餘田大令塍會稽縣人以名進士現宰官身曾任貴州貴筑縣知縣嗣因淡於宦情卽乞假旋里由有司聘主購龍山書院識拔多知名之士近嬰河魚之疾未及旬日遽返道山所有掌教一席現經山隂縣寗琯香大令禮延國子監司業鮑敦甫少司成臨以承其乏按少司成係甲戌翰林乙酉曾典試閩中得士稱盛嗣乞假歸來杜門不出此次重膺講席春風桃李教育必宏彼都人士何幸而得此經師人師也○大江橋上擺設魚攤鱗次櫛比有市魚者必問價於魚主人主人權其重輕以定價值魚市將闌主人向魚攤收取用錢日可四五百文生涯頗不寂寞有王某者充魚主人有年矣二十八日貓睛轉午時有素識之陳某經過江橋謂王曰市散魚翁醉盍偕飲乎王曰諾遂至酒家各市酒五文且談且飲王忽然倒地陳以爲玉山遽頽以手援之勢重不得起知有異立遣人舁回其家則己體冷如冰矣人生如朝露爲之慨然 
[南海秋濤]  
　　廣州訪事友人致書本館云佛山白花社澳口梁姓有絲廠一所日來新絲上市廠内儲貨甚多七月十四日之夜四鼓時突有匪徒數十人明火持槍蜂擁而至將銀兩及所存之絲搜刼一空始呼嘯而去檢查所失約有七八千金現己禀官緝辦矣○省佛銀行厘金承辦者向以五年爲期兹届期滿日前該行值年厚泰等店赴厘務總局禀請照章接辦局憲以該商承辦餉項尚無延誤俯如所請著將應行預繳餉銀十萬元先行繳足并取具連環保結呈局以便核明轉詳○七月十四日之夜三更時大雨滂沱不啻銀河倒瀉城西萊欄街横巷茂生隆茶箱店忽然牆垣倒塌致被壓斃者二人傷者亦有數人左鄰榮德米店同時被鄰牆壓於屋面磚瓦傾墜紛如雨下然未傷一人是亦有幸有不幸也 
[漢陽雲樹]  
　　漢口訪事人云由塘角至青山港一帶堤工董其事者兴恐秋水將發督工併力從事不出旬日全堤己一律告成督辦曾鮑鄉明府遂於上月某日上院銷差矣○鄂省大隄口前經大憲籌欵添築新堤未及三旬全工告竣自此堤内農民不復再憂水患誠一勞永逸之計也○子茶之後又有花香茶爲西人所深喜不惜善價而沽因是茶商獲利甚厚日来漢口江岸泊有俄國輪船一艘一俟購齊卽須鼓輪下駛也○各省銀圓局併入鄂垣之後需用機器甚多因將金陵銀圓局機器設法運至俾得擴充○鄂省織布紡紗兩局夏間停歇夜工兹者秋風荐爽遂復夜以繼日緣近日兩湖及川省銷塲甚旺也○鄂中大憲近以時事多艱需欵孔急分委候補官十餘員赴宜昌黄州德安安陸諸府催提當捐俾集有成數以濟要需業己後先首途矣 
[廬山秋興]  
　　九江訪事友人云電報局委員兼辦保甲總局汪芑孫明府之夫人仙逝後定期上月廿七日開吊廿八日出殯官紳之往執紼者頗覺如水如雲○上月前營把總史永成把戎長發緝獲命盜要犯李金蔚廖正興解送縣署歸案訊辦○原任南康府蔡又臣太守之靈柩己由公子輩扶回杭州仁和縣原籍安葬其家人伍姓者亦隨之而往先期令父母妻子雇船回南昌不意駛至鄱陽湖忽起颶風竟遭覆没以致全家畢命吁慘哉○九江府孫太守仁慈在抱願切如傷目擊境内嬰孩失所惻然於心因特頒發六言簡明告示一道遍貼通衢其文曰照得設堂育嬰原以保全嬰命理應交付堂中俾得更生有慶近多棄諸門外未免心腸太硬覺察抱進稍遲風邪易致受病時節己逾白露轉眼北風勁冷且防牲畜傷害反覺有妨善政父母旣難自養應亦具有天性此後務必送入旁人亦可代行本府一片慈心特先四方布令倘再忍心出此伺獲責罰以儆 
[平山秋眺]  
　　揚州訪事友人云揚城霪雨兼旬積潦無從宣洩致晚稻俱己受傷而南鄉又屬圩田近日江潮盛漲更岌岌可危圩董等雖晝夜梭巡仍恐百密一疏終有措手不及之慮七月某日衆鄉民邀約鄉耆人等紛紛入城至有司衙門環求履勘江都甘泉兩邑宰正值考試之時因特傳諭速回上緊防範一面立卽派人前往察看大約日内兩邑宰卽須齋戒求晴爲民請命矣○邗上蕭家井鄰近石牌樓爲當日烟花淵藪近雖風景全非而金屋深藏尚不乏鶯鶯燕燕井前巷丙有名寳珠者半老徐娘也曩年在陳金鳳家艷幟高張名噪緑楊城郭嗣以年華老大聲色俱非因物色得八歳女郎竭力爲之梳裏稍不遂意輙以藤條竹片肆鞭鸞笞鳳之威左右鄰往往於枕畔夢回猶聞哭聲如斬豕有好行其德者驀然前往寳珠適外出見小妮子蜷臥竹簟上體無完膚正嘆息間寳珠己自外至見有人撫女卽大言曰小妮子無論親生與否總之愛憎由我無與他人事也其人悻悻而去邀約近鄰十家聯名至保甲局申訴時總辦保甲之郡尊沈碧香太守適因公赴省大約一俟回署卽可提懲登袵席而出污泥是不得不有望於良二千石矣○揚城街道低陷無處不積水成渠七月某日午刻有御者驅薄笨車滿載木炭四大簍冐雨 
 
 

Page 3

 
 
行至皮市街忽傾入糞坑内竭力推挽起而又墮致御者腿胯壓傷狂喊一聲不省人事嗣經行路者糾人將小車擡過一旁急用開水灌救細視腿骨己成肉糜不識尚能無碍否 
[意艦己去]  
　　吳淞張華浜停有意國兵艦數艘日來陸續開出外洋鎭守吳淞砲臺某營官日昨接南洋大臣來電略謂意兵船雖均駛去然仍須加意防範毋稍疎忽某營官得電後飭令標下健兒日夜輪流嚴守不得稍有疎虞是誠有備無患之意也 
[邑尊接篆]  
　　新任寳山縣尹大令己於本月初二日吉時接印所有在署之書吏差役等均於是日叩賀如儀 
[神誕拈香]  
　　昨爲純陽祖師誕辰江海關道曾經郛觀察上海縣王欣甫大令以及印委各官咸於清晨時先後齊赴水仙宮致祭循舊例也 
[祝嘏情殷]  
　　昨日爲英界公廨讞員翁笠漁直刺六旬華誕本邑各同寅均備禮前往慶賀駐滬英領事班德瑞君亦備水月電燈兩盞以伸介壽之忱蓋官塲酬酢之儀中西固大略相似也 
[拘獲兇手]  
　　前有粤人徐福泉被虹口賭徒邱陸眼又名陸龍眼等在英界望平街用刀戳傷致斃報經縣主王大令騐屍後飭緝正兇昨日始將邱陸眼拿獲卽上手銬解入縣署請王大令訊究奉諭先行收所候帶訊辦 
[無賴送縣]  
　　無賴姚福堂在浦左六里橋開設小烟館誘令南匯縣龔姓寡婦值堂應酬烟客彼處圖董以其有傷風化禀請塘橋鎭巡防局員王子仙叅軍查禁叅軍准之飭差將姚傳案研訊之下姚一味求恩叅軍謂爾素行不法斷難輕恕著押候備文解送上海縣署禀請縣主王欣甫大令從嚴懲辦 
[求追定貨]  
　　拔維晏洋行買辦沈子雲前控胡美齋承接五㥉子數百擔定貨不交經中西問官會訊之下諭飭交保出外赶緊理處迄今懸宕久延不清理原告迭次投追奉飭著保人將沈交案嚴訊 
[貨船傾覆]  
　　前日駁船户徐祥生承裝南市萬隆米行豆數十担駛至小東門外吳淞馬頭適江天輪船輪葉轉動浦中波濤洶湧舵工支持不住船遂傾覆所載貨物悉付東流昨己雇人設法撈取矣 
[被火灼傷]  
　　前晚七點鐘時滬城新化門内十二鋪穿心街某姓豆腐店悞將火油燈潑翻頃刻間舉室通紅火光四射勢將燎原店主婦某氏心慌手亂急向火中撲救以致大約其身仆地亂滾幸左右衆鄰聞驚畢集相率灌救得卽熄滅然主婦遍體焦傷不知能免性命之虞否也 
[上海縣署瑣案]  
　　新閘同信昌烟館主婦林謝氏控螟蛉子掌發違忤一案前經縣署訊結今又遣胞弟謝桂卿作抱赴府上控批發原縣訊斷前晚王大令親行提訊據林謝氏供掌發本係趙姓於十一歳時螟蛉爲子迄今十有三年己爲娶媳張氏小婦人有親女贅顧姓婿在家掌發不能相容時與小婦人吵閙媳父張益祥擅主分產致小婦人欠有債欵無從料理是以不允謝桂卿供由胞姊囑作抱告上控小的種田度日不敢多事林掌發供年二十三歳母子本無問言自妹婿人門後多方挑唆以圖乘間吞產後經親族勸將資產作三股均分母舅欲得同信昌烟館不遂唆使上控小的己遵前斷另居他處謀充巡捕度日刻下又在某烟館爲值堂求斷林張氏供生有四歳一孩衣飾被婆婆當盡不敢助夫忤逆張益祥供川沙人在中開張記牛奶棚女兒嫁與林姓之後從未到過伊家可能主謀分產大令謂爾縱容女兒違忤實有不合喝令重責二百板林張氏申斥判將田產准林謝氏售賣作四股分派另給掌發一股仍著與妻子遷回與母同居孝順傳奉各具遵結完案○許琴生前訴出使大臣裕朗西星使言有鄰店尹崇增堵截大門不能出入星使函致王大令提訊公斷前曾訊供未結前晚又提案覆訊據馮良材供當時許姓買符春榮之地係小的爲中前年許姓起造房屋本擬向南開　因南首有尹之作塲不便故由小的等邀同尹崇增在茶肆議妥東首有舊路一條任許出入以南首之路調換與尹姓管業尹亦首員後又悔議求鑒失主符春榮地保陳錫中散中馬雪泉供與馮同尹供寗波人在北洋某兵輪當大副並無與許姓調換出路之事許實賄得中保串供求鑒大令判曰許屋東首本有舊路一道著卽公同出入毋得爭執纒訟著各具切結了案 
[英界晚堂瑣案]  
　　鄔文堂控傭婦王氏捲逃衣飾前晚讞員翁笠漁直刺飭提王氏之薦人鄭傳美並奚蔡氏到案訊究鄔供寗波人年四十三歳今夏六月初十日　薦頭鄭傳　領王氏至監生家服役當晚十一點鐘時卽被竊去綢布衣服五件搭裏袋一口内贓金鑲嵌寳戒兩枚珍珠四十粒漢玉拱璧一塊翡翠班指一枚鈔票洋十九元約共值洋四百餘元逃避無蹤次日投報捕房向鄭理論允將王氏尋交詎延約月餘忽又推諉奚蔡氏身上又串出流氓自稱李公館家丁希圖挾制求恩究追鄭供寍波府屬鎭海縣人向爲薦頭度日王氏雖由小的薦至鄔姓家實由奚蔡氏作保自犯事後小的己往蘇州蕩口各鄉嚴密找尋杳無蹤影尚求寛限當可尋交奚蔡氏供原籍蘇州小婦人與王氏在山家園范公館相識今由鄭薦至鄔姓家傭工小婦人並未作保亦不知其家居何處求恩省釋直刺訊知此事實與奚蔡氏無干卽命開釋鄭身充荐頭所薦之人旣己捲逃並不赶緊追尋反思諉過於奚蔡民刁狡己極著笞責一百板限十日内交到王氏復訊○周才生控妻楊氏不守婦道經張司馬斷令將妻領回管束在案嗣以楊氏故態依然由周禀請提案發堂前晚直刺提訊周偕母舅虞梅卿投案供稱前者小的奉諭將妻領回後寄養於母舅虞梅卿家至七月初二日小的因事出外至十二日回滬訪知楊氏己於初十日逃出岳母楊夏氏反向母舅索人母舅情急四出找尋幸在途中遇見詰其何往稱回母家隨同往楊夏氏處交代明白而楊氏淫心未改因念小的在美國兵船服役時常在外不能自賃屋宇惟有求恩發堂留養俟其悔悟再行領回虞供甥媳楊氏不守婦道外甥周生才屢欲領往紹興楊氏不願故小的勸菘寄養於家不料仍敢私奔不得己求准發堂寄養周楊氏供丈夫欲將小婦人變賣是以私逃並無他意楊夏氏供女兒並無不合叩求恩典直刺著將周楊氏發棲流女所寄養令周生才貼償飯資楊夏氏從寛釋出 
[正字]  
　　前日本報所登劣差難革一則聲如斬豕矣句之下直刺二字誤作明府粗率至此殊自恧也 
[珍帙奇觀]  
　　日前承英國瑞樂洋行主人瑞樂君以機器輯要圖說一編見貺中列造戰艦設鐵路製藥鑄槍子以及紡織舂磨各器繪圖貼說了如指上螺紋蓋瑞樂君幼入學堂研究機器歴試皆置前茅洎長在英之孟皆士德城綜理機廠諸事故能言之有物不同紙上空談也又承中國涨關造册處貺以光緒二十四年華洋貿易總册日本三眼社郵贈三眼雜志二册臺灣臺澎日報社排日郵贈報章似此雅意殷拳舉足匡子不逮謹書里語以志謝忱 
[救急功宏]  
　　昨蒙蛟水穎川氏爲賢郎宗姻將喜筵移振代諸親友種福交到洋四十元王叔敏求尊人病愈洋四十元栢文煥爲三媳婦求病愈洋一百元源昌鐵號交來無名氏洋一百元劉正泰號銅洋五十元扶危濟困感佩同深諺云救災如救火稍一延緩則燎原之勢不可嚮邇今讀各處告災公函皆言痛深創鉅待振甚殷此正積德立功之會而亦消災延壽之機救人還自救諸善士儻有意乎上海六馬路仁濟善堂籌振公所施則敬等謹誌 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　去年著名流氓邱六眼卽邱少卿在英界三馬路望平街糾同羽黨大榮子小順子戳斃徐福泉經上海縣王大令派差會同公廨差役徐升及捕房包探等拘拿未獲前日下午三點鐘時邱在美租界穿虹浜某茶肆爲包探費阿銀洪阿寳所見告知藍副捕頭派中西探捕前往擒獲當塲搜出腰刀一柄昨晨解請訊究并將捕房覊押之傳楊二一併送案因傅曾稱邱尚有刃斃學徒某甲一案以便質訊邱供詞狡賴襄讞委員張柄樞司馬商之繙譯官嘉福祿君著將邱帶回捕房拍照後派原差徐升押送上海縣署歸案訊辦○二百八十一號華捕解送未宋氏到案禀稱前晚十點鐘時此婦在浦灘一帶兠攬洋人私行敬合小的惡其違章拘請訊辦朱宋氏供蘇州人在三馬路某妓院帮傭與此捕素識是晚偶向調笑遽被誣指小婦人現擬回籍求恩開釋司馬商之嘉繙譯官著將朱宋氏交保出外俟下禮拜一復訊核奪○包探朱阿高解流氓陳得堂至案禀稱此人冐充探夥向劉蘭夫訛詐洋銀二元經小的拘獲送案請辦劉投案供稱小的與陳素來相識忽被冒充探夥肆行索詐是以投報捕房叩求究辦陳供詞支吾司馬判笞責二百板管押半月○包探顧阿六解流氓王阿虎到案禀稱此人前因犯案經公堂懲辦驅逐出境今又潛至閘北某姓家圖竊爲特拘案請究王供小的向業小販安分營生並未犯事求恩明察司馬判責一百板交人保釋○包探金五生解小竊杜阿吉到案禀稱此人混至公和祥碼頭竊取舊銅錫數十磅售洋八角經管棧人某甲投報捕房由小的緝獲人贓送請訊辦杜認竊不諱司馬判責五十板○五百五十九號華捕解木匠鄭阿良至案禀稱此人持甎瓦擲傷東洋車夫戴福壽是以拘案請辦鄭供小的在某姓家修理房屋事出無心求恩寛宥司馬著鄭給戴養傷費洋銀一元○包探沈阿岳解曹阿桃至案禀稱此人竊取陳阿生家自鳴鐘一架布被兩條正在消贓適爲小的所見是以拘請訊辦陳投案請領失贓曹供小的與陳素識故向商借暫質並非行竊尚乞恩施司馬判責二百板管押一月贓給還失主 
[法界捕房紀事]  
　　前晚法大馬路某姓家更鼓頻敲猶然牌聲轆轆爲巡街捕所聞破扉而入拘獲賭徒兩人送入捕房捕頭命押候堂期解請問官判罰○偷兒某甲在江天輪船行竊鋪蓋一個某乙在某烟館行竊烟槍一支均當塲拿獲人贓一併送入捕房捕頭命分别管押候解送公堂訊究○跪灘賊某丁屢次犯案經公堂懲辦驅逐出境前日又在碼頭行竊爲包探所見上前拘拿該竊情急以刀自刺兩股血流不止拘送捕房捕頭訊明原委命送仁濟醫館療治俟傷痊解堂訊究 
[美界捕房紀事]  
　　著名流氓邱六眼犯案纍纍屢經捕房拘拿無獲近邱又盤踞於裏虹口沈家灣一帶依然横行不法昨爲美捕房藍副捕頭所知特飭包探洪阿寳沈阿鶴劉阿炳胡瑞龍恊同西探不動聲色前往拘獲并搜出東洋刺刀二柄一并送入捕房轉解英界公堂請讞員翁笠漁直刺懲辦○昨晨小竊倪阿奎混入蘇州河某姓駁船上行竊衣服等件爲石包探所獲拘入捕房押候解請訊辦○粤人鄭某携其梅鶴稅居於外虹口某里内鄭向在某輪船爲水手曾向同帮李姓處借得銀洋數十枚李昨日前往索取因語言不合致相爭閙旋各扭赴捕房控告捕頭以事關錢債一并揮出不理 
[七月分教職單]  
　　教授直隸河間崔崙順天甲正諭江蘇句容陳履泰松江浙江仁和屈元炘嘉興平湖黄維瀚紹興江西宜春王葆光南昌廬陵彭應龍寗都湖北京山孫斷善漢陽湖南灃州麻焯鳳凰廳廣西横州鄧文泰桂林新寗藍慶崧潯州俱舉訓導安徽靈璧余登雲太平山西平魯郭鳳儀太原河南臨潁李啓燦衞輝浙江景寗金士衍寗波陜西汧陽王廷鎛同州湖南江華李長機長沙廣東電曰凌逵廣州鶴山馮卓英廣州四川慶符龔玉璠邛州石泉徐寳慈成都俱舉山西定襄狄玉堂大同挨福建德化黄正紳福州歳湖北鶴峯袁光澍武昌拔復諭安徽靈璧柏廷楨安慶舉河南新蔡徐文德彰德附陜西華隂張榮光綏德廪麟遊丁效儀延安增廣東文昌鄭潤霖肇慶舉石城陳丹書瓊州附四川綿竹蒙裁成潼川廪貴州清平鍾鴻賓平越舉復訓浙江仁和徐福謙嘉興附杭州馬汝才湖州廪江西廬陵史潤生九江舉湖南茶陵張際交辰州廪雲南永北廳叚銘臨安舉 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年七月二十五日京報全錄]  
　　宮門抄○諭旨二道錄前○燕督裕奏爲敬陳現辦保甲圑練情形並將辦理不力之州縣請旨交部議處摺○又奏爲請將多倫恊都司原品休致片○鄂撫于奏爲報銷二十四年秋冬二季收支牙釐銀數摺○楚督張奏爲道員呈請開缺歸養摺○總統武衞右軍袁奏購備戰馬片○七月二十五日兵部太常寺太僕寺八旗兩翼值日吏部引見四十名都察院八名正白滿二名正白漢六名廂紅漢十名廂藍漢八名○伊立布謝充班長恩○許涵度謝交軍機處存記恩○倫貝子請假五日○文熙續假十日○户部奏請更換崇文門正副監督○吏部奏派騐看月官之大臣派出熙敬許是澄陳學棻李殿林溥廷葛寳華慶福王福祥丁之栻慶綿藩慶瀾文瑮德藩張兆蘭王培佑王綽○兵部奏派查齋之大臣派出袁壽定昌舒存納欽泰阿克月祥普松溎明安太常寺奏派分畝之大臣派出德公延侯○召見軍機許涵度徐中堂○○頭品頂戴直隸總督奴才裕祿跪奏爲敬陳直隸各屬現辦保甲圑練情形並將辦理不力之州縣請旨交部議處恭摺仰祈聖鑒事竊查整頓保甲圑練爲保衞地方第一要政疉次欽奉諭旨以查保甲奸宄曾否斂跡練民圑守衞是否得力飭將辦理實在情形隨時具奏如該地方官等有辦理不力之處卽著從嚴叅辦毋稍姑容奴才凛遵聖訓率同藩臬兩司督飭各屬切實舉辦自開辦以來規模雖云己定而通省一百四十三廳州縣地面繁簡不一其中辦理果否認眞能否持久不懈必須時加考核懲惰奬勤方可期收實效奴才與兩司隨時諮訪互相印證並密委各員分往抽查通計各屬現辦情形以新城青縣故城望都遵化廬龍冀州威縣曲周等處辦理最爲整飭新河大興宣化柏鄉靜海龍門鹽山慶雲獲鹿靈籌内邱萬全無極磁州撫寗任邱南樂涿州等處所辦亦尚認眞該州縣地方自開辦以來有不出盜案者有出案較少於徃時者並有賊匪犯案當時經聯莊丁壯拿獲者内如故城縣聯莊拿獲賊匪張黑仔一名格傷逸賊七名遵化州聯莊破獲盜窩楊邦學等三名冀州聯莊格斃巨匪劉期臯等二名擒獲夥匪劉雙盛等四名新河縣聯莊拿獲賊匪劉連可等二名磁州聯莊盤獲外來匪徒謝黑成等十二名南樂縣聯莊盤獲鄰境賊匪張恒慶一名此外各州縣亦時有舉發竊賊匪徒之案均略有成效可覩其餘各屬雖皆恪遵辦理尚未見有功效以上各廳州縣皆飭司核其辦理情形分别記功記過勸懲兼施不敢稍涉鬆懈惟中有深州任縣兩處辦理並不認眞敷衍因循迄無實際較之各處均爲不及實屬奉行不力自應擇尤叅處以儆其餘據藩司會詳前來除飭將該牧令撤任由接署之員認眞籌辦外相應請旨將深州直隸州知州錢溯者任縣知縣張繼軾交部議處以示懲儆此後仍當督同藩臬兩司隨時考察倘再查有怠玩因循及始勤終惰之員續行據實叅辦不稍姑容以仰副朝廷整頓地方殷殷望治之至意理合摺具奏伏乞皇太后皇上聖鑒訓示謹奏奉硃批錢溯耆張繼軾均著交部議處欽此○○裕祿片再據宣化鎭總兵陳飛能禀稱宣化鎭標多倫恊中軍都司項增辦事疲玩不能整頓營伍亟應據實詳叅惟該員前在江蘇隨勦粤匪克復無錫常州等城身受才傷三處尚係曾在軍營出力之員應請卽將該員開缺以原品休致所遺員缺另行揀補以資整飭等情前來奴才復查無異相應請旨勅部將多倫恊中軍都司項增開缺以原品休致以肅營伍理合會同直隸提督奴才聶士成附片具陳伏乞聖鑒訓示再所遺多倫協中軍都司員缺直隸現有應補人員應請留歸外補合併陳明謹奏奉硃批著照所請兵部知道欽此○○湖北巡撫臣于蔭霖跪奏爲湖北省光緒二十四年秋冬二季收支牙帖釐金銀錢數目恭摺仰祈聖鑒事恭照同治七年十月欽奉上諭釐金報部章程著照兩淮鹽釐格式每年分兩次奏報等因欽此欽遵辦理歴經奏報至光緒二十四年六月底止在案兹據署湖北布政使瞿廷韶會同牙釐局司道詳稱光緒二十四年七月起至十二月底止除洋藥稅厘銀兩另案造報外貨厘舊管項下實存市平荆沙銀七千三百五十六兩七錢二分新收項下實收牙釐及藥土坐落捐共市平荆沙銀二十二萬六千十五兩一錢一分七釐六毫又收牙厘錢七十五萬六千五百十七串八百六十三文開除項下實解湖北鹽道轉發長江水師二十四年秋冬兩季分共庫平庫色折實銀八萬七千兩合市平荆沙銀九萬一千四百三十三兩五錢二分實解湖北善後總局市平荆沙銀十萬一百四十四兩五錢八厘二毫又遵光緒十一年六月間前任湖廣督臣裕祿湖北撫臣彭祖賢奏定成案撥解二十四年秋冬兩季分善後總局委員薪水雜用銀五千一百三兩六錢巡防保甲員弁薪水經費銀一萬一千三百七兩發審委員薪水經費銀一千六百二十兩武職操練弓箭月課奬賞銀二千八百二兩救生江船水手口糧經費銀二千八百八十兩又提牙厘各局局用八分經費銀一萬八千八十一兩二錢九厘四毫總共市平荆沙銀二十三萬三千三百七十一兩八錢三分七厘六毫實解湖北善後總局錢七十三萬二千七百九十六串四百三十四文給牙厘各局八分經費錢六萬三千七百二十一串四百二十九文銀錢兩欵掃數解清無存等情詳請奏咨前來臣覆核相符除清册咨送户部户科外所有光緒二十四年秋冬二季收支牙帖厘金銀錢數目謹會同湖廣總督臣張之洞恭摺具陳伏乞皇太后皇上聖鑒謹奏奉硃批户部知道欽此○○頭品頂戴湖廣總督臣張之洞湖北巡撫臣于蔭霖跪奏爲道員以母老抱恙請旨開缺歸養並委員署理各缺恭摺具奏仰祈聖鑒事竊據湖北荆宜施道兪鍾頴禀稱該道之母年己七十有八在藉抱病未能迎養至署該道家無次丁無人侍奉禀請開缺歸養並請迅卽委員接署俾星馳回里等情前來臣等查該道老成謹練辦事精細在荆宜施道本任旣調署江漢關道任内於所屬政事均能留心考核洋務亦甚明習深資臂助今春曾據該道以母老禀請回籍奉養臣等當經勉以力圖報稱未允所請兹復據陳平病在籍倚閭情殷該道亟圖歸養未能稍緩力懇奏請開缺情詞切摯出於至誠查係實在情形只得據請代陳並委員迅往接署以便該道交卸遄歸查有安襄鄖荆道朱其煊老成明爽治理精詳堪以調署荆宜施道篆務所遣安襄鄖荆道篆查有湖北候補道札勒哈哩才其穏練辦事切實堪以署理除分别檄飭遵照外所有荆宜施道兼宜昌沙市肅關監督一缺關繫緊要且係屬通商口岸交涉事件近年益形繁多相應請旨迅賜簡放以重職守臣等謹合詞恭摺具奏伏乞皇太后皇上聖鑒謹奏奉硃批另有旨欽此○○袁世凱片再據馬隊統帶記名總兵任永清砲隊統帶候選同知叚祺瑞先後禀稱該營馬匹用久間有疲弱呈請照章購辦換補前來伏查臣所部馬砲各隊逐日演練備極勤苦馬力之稍不耐長易致疲弱雖經隨時剔換仍不能一律得用必須出口採購方足以備挑補而資操練現擬馬隊領官千總吳鳳嶺等前赴喇嘛廟及張家口外　喇貝子一帶地方按照格式選購齒輕膴壯高大戰馬三百匹解營應用除分咨户部兵部曁直隸督臣照轉行經過地方官照章餧養接遞護送外理合附片陳明伏乞聖鑒勅部給票並由部知照察哈爾都統張家口監督照例免稅放行謹奏奉硃批該部知道欽此 
 
