# 1885 - 60 - 4904272

 

Page 1

 
 
[  申報舘主啓]  
本舘自去夏創設畫報以來常萃數十大名家分繒新奇近事鈎摹細緻印釘精工生面別開早巳不脛而走刻又印成第三十一號畫報專取去冬日高諸事繒爲八圖每圖倣章回體例撰成對偶子目係以小記每一披閱如向三韓城畔問俗採風而其間摹亂黨之橫行狀王師之勘亂尊王攘敵尤爲雅合體裁茲定于本月十六日出售所有標題先爲佈列諸君子子銀燈火樹之間其亦先覩爲快乎畫報後仍附淞隱漫錄圖說一則閱者鑒之第一圖郵政局肆筵速客頑固黨放火戕官第二圖假傳虎節召倭兵威逼鸞輿遷別院第三圖中奸謀韓廷飛碧血避亂黨關廟泣青燐第四圖雲屯霧沛大帥鷹揚海闊天空藩王豹隱第五圖奮天戈奸臣授首投華寨弱主濳身第六圖犯衆怒避禍走仁川普皇恩送孥歸濟浦 
第七圖電報飛傳求保衛星軺移指壯聲威第八圖霜鋋雪鋋海上觀兵玉敦珠槃城中立約 
[論粵省請增號舍事]  
本年爲乙酉正科舉行賓興大典之期各省士子之簡鍊揣摩以冀宴與鹿鳴榮膺鶚薦者莫不摩厲以須躍躍欲試甚至每届鄉闈各省皆苦於考生過多號舍不敷昨見粵省孝廉梁孝修以每届掄才大典往往人浮於號以致考遺士子屏棄良多故具禀撫轅請在西圍墻外購買民房添建號舍一千間一切費用均由貢監捐輸已由倪豹臣中氶批准俟會同督憲具奏後委員勘定地址切實辦理甚盛舉也夫國家以八股取士春秋兩闈皆以是爲量才之玉尺而士風丕變人自濯磨霞蔚雲蒸日新月盛豈不足爲上國之光粵省請增號舍卽他省亦無不願有此舉卽就江浙兩省而論浙江與考者約萬二三千人江南則合江蘇安徽兩省人才約計總在二三萬人之間洋洋乎大觀也哉然浙江之錄遺者其棄取尙不甚嚴除其中實有違碍量予扣除外其餘幾幾乎一榜盡賜及第何則蓋浙江貢院地大屋多東西文塲矮屋鱗比近年以來恢而愈廣約計所有號舍足以容闔省與考諸生故卽有學憲風厲認眞挑剔多有不予錄取之人而其後或由首府或由藩憲代求仍蒙補錄俱得與考不至乘興而來敗興而返若江南則以號舍有限士子過多縱於貢院號子之外再添轎號亦苦於不能容衆故錄遺之舉極爲從嚴大抵江蘇省中則十中錄其六而遺其四安徽省中則錄其四而遺其六苟不若是卽苦號舍之不敷故浙江藩憲有代士子求錄者江南藩憲則未之前聞也夫以各省取中向有定額大都百人中不過一人則是卽使錄遺之時有取無棄一省士子皆得入場角勝於風簷寸晷之中而揭曉之期其向隅者且不止百倍其數竊以爲凡爲士子者苟自顧駑鈍不如效庖丁之善刀而藏免受此九日之辛苦豈不大妙而彼紛紛者則曾無一人焉卷懷而去此其故安在哉夫朝廷開科取士特簡典試使者四出爲國求賢諸使者銜命遠來自必殫心竭慮憑文取士不失眞才然而考生旣多人才濟濟文章之優劣亦有時而難分昔有人言熊伯龍先生文名冠絕一時旣而奉命典試江南先生素知江南文風稱盛將以甄拔眞才自任行抵山東道上恍惚見一人贈以眼鏡一而先生受之迨入闈校士旣畢回京覆命歸途仍經山東道上又見一人索前所贈眼鏡以去次日檢閱所取中各卷則不愜意者頗多不知前此何所見而取之自問亦殊不解人遂謂前贈眼鏡者乃鬼神爲之此雖近乎笑談然文章愴命古人早已言及之文與命本不能兩全不過國家以文章取士則凡應登科第者不得不由此中一轉以顯其出身非必謂朝中諸貴悉屬能文之士也且文章者不過取士之門徑一經通籍所用原不在乎文章間有文章大不如人而才幹頗優經濟獨具者倘必憑文以取之則眞才反渰沒矣又有文章足以華國而問以刑名而莫對問以錢穀而不知但因其文而取之用之爲繭絲爲保障設值有事之秋其不至於僨事者幾希故矯枉過正之流往往有發爲狂言以爲文章殊無濟于實用富此時事孔艱海氛不靖大可以變易法制棄文求武以泰西取士之法行之中國庶幾或爲機器或爲輪船或爲砲械或爲軍旅足以制敵人之死命固中國之邊疆僅僅三年一次舉行春秋兩試以此爲鑒拔眞才殊無謂也斯說也雖係有爲而言不免過於激烈取士乃本朝舊制何得因此而有所更章但其間文武並錄中西並用所言亦大可酌取蓋值此法宼方張强鄰壓境雖不必過事張皇至於停罷鄉舉之典然荀仍如平時之衡文取士或仍如前此之取士顚倒則實近乎無謂苟有瑰奇之士磊落之才或能折衝於疆場或能運籌於帷幄一長足錄一藝可觀亦可隨時甄拔羅而貢之于朝蓋草莽之中未必無英雄崛起也因論粵省請增號舍而縱言及此或曰如子所言則朝廷亦旣明降諭旨令中外大員保舉矣又何必多此一舉乎余曰否 
[諒山已復]  
　　昨晤官塲友人云刻接關外捷音悉諒山現巳克復當法人撲犯時潘王蘇三帥各率部兵分路迎敵甫經接仗中丞所部卽棄甲而逃王蘇見勢不佳亦卽退入關內正在籌議恢復而馮子材軍門統兵已到急命部將帶兵數千會同王蘇二軍出關進勦一鼓作氣奮勇向前法遂不支當將各地收復蘇軍門身先士卒以至被傷此係官塲消息並非市井讕言想留心時事者聞之定必喜形於色矣 
[氣吞强虜]  
　　頃接厦友來信云臺南劉蘭洲觀察布置嚴密所部岳軍五營鎮海營楚軍五營綏靖軍三千及紳團義勇約有萬人早晚操演各種陣法安平旗後二砲臺精猛奮勇異常統兵各將則有方春發高登玉楊金龍三軍門張福勝張兆連周振邦陳羅胡德興五總軍餘俱楚湘宿將皆是久經敢戰之人嚴裝奮勇平日由劉蘭洲觀察嚴肅鎭定講武訓練聲威素著兼　厦門老將吳春波蘇吉良兩軍門招募水軍能在海底行者二千餘名爲左右翼各口均布設水雷十二月初有法兵輪鐵甲等船六艘升紅旗將近安平攻戰經劉觀察率所部亦升旗應敵法人見勢威猛不戰而退 
[海南傳聞]  
　　西字報云近得香港信息稱瓊州地方有民變情事其詳則尙未悉姑錄之以俟後聞 
[水雷忽炸]  
　　三井東洋行之彝第亞西麥魯輪船于前日來滬述及該船行經閩洋口外忽然有水雷炸裂適與該船相近全船皆震幸而不傷寄語行船該處者當愼之又愼勿遭池魚之祸也 
[四明來電]  
　　昨日下午四點鐘越二十五分時接得甯波訪事人發來專電云目下鎭海毫無動靜惟聞法船之被我軍擊壞者濳避島嶼中意圖雇工修理云合急列入報章以供諸君快覩 
 
 

Page 2

 
 
[總署照會]  
　　爲照會事現准欽差大臣左福州將軍穆等電開閩口從內滿自長門至壺江一路徧布水雷各國兵商輪船不使出入現在會商蠻通之方在五虎口內壺江之　芭蕉尾山下准輪帆船灣泊卸載用駁船運貨由南齒山之南進出黑夜仍不准行走如法船將近務須先行避開以免悞擊如臨時不避卽係自悞業已定章飭稅務可辦理請照會各國駐京大臣轉行各口領事飭知各洋商一體遵照等因前來相應照會查照辦理爲此照會貴大臣請煩查照施行須至照會者 
[閩電述要]  
　　陳展堂觀察前奉左侯相札委率領親兵赴臺援勦早列本報嗣聞觀察行抵澎湖忽爲法船所阻只得少駐行旌現在接到閩電知觀察已設法暗渡安抵臺疆與王蒓農觀察聯絡一氣以便進攻基隆想雄師所指不難迅掃妖氛捷音之至可翹足而待也 
[諒出客述]  
　　客有自梧州回者述稱去臘諒山失守早已在人意中緣關外兵士以王朗青方伯德榜所統者爲勁旅無如與潘中丞意見不甚和協諸事動形掣肘且口粮積欠兩月軍中庚癸頻呼以致法人一來不戰而散蘇軍門元春忠勇性成潰散之時猶復竭力拒敵身受重傷是役也失去餉銀三十餘萬器械不可勝數中丞現已退守關內云客言如此未知確否 
[咸北大火]  
　　倫敦報云咸北埠某日有舖戶失愼致兆焚如忌羅士文公司之樟腦加啡糖烟等倉機盡爲祝融氏所欇去附近舖店雖未遭池魚之殃而物業多被水漬致喪去財物値墨士銀員一百萬枚有奇聞忌羅士文公司燒燬物業所值尤爲不貲幸經買有保險當火起時有救火人奮不顧身至喪厥命又有二人亦受損傷是亦非常之灾也 
[穗垣火警]  
　　本月十四晚九點鐘後穗城靖海門地方忽兆焚如濃烟烈燄光亮燭天至因何失愼并某街某店被災延至何處始行救熄則未獲其詳容俟確查再報 
[英都電音]  
　　港報言十一日英都倫敦發來電音云昨當守經黨各員聚會之時有些理士巴利處侯爵對衆言曰我黨現經預備再行復任云十三日電音言當下議院闢門聚會之時有某員詢於外務侍郎曰現聞法廷佈告於衆謂米石一貨視爲戰務犯禁貨物未悉英廷將若何處置外務侍郎答曰我英廷不允法廷所言且决意照會法廷與之理論不得以米石爲犯禁貨物云同日電音又言舊東藩匯理銀行之攤數人現擬該銀行每股份一磅分回思連十枚云 
[朝鮮公牘彚登]  
　　去年朝鮮亂事本報早己詳錄然皆就其事之共見者錄之而其往來文牘則終未獲見天下以爲憾茲得朝鮮友人由政府抄寄公文各件擬按日分排入報俾中外人閱之咸恍然于此事之底蘊以成信史亦足快也○國王咨李傅相文朝鮮國王爲咨會事照得小邦自與日本修好以來未嘗有失不幸有賊臣金玉均朴泳孝洪英植徐光範徐載弼等游歴日本心甚傾慕久懷賣國之計本年十月十七日夜英植設宴郵征局使人剌閔泳翊於門外玉均等赴宮稱有亂迫脅移避預約日本公使竹添進一郎矯召帶兵入宮嚴守各門斷止出入屠殺大臣閔台鎬趙甯夏閔泳穆韓圭稷尹泰駿李祖淵等六人玉均等居中用事政由己出十八日還住舊宮兇黨藉日兵之勢脅制日甚內外隔絕將有不測之禍翌日賴駐防吳統領袁司馬張總兵率兵入宮保護日人據樓上門隙先放鎗砲中國兵多死吳統領袁司馬張總兵等冐丸仰攻日兵潰散當職暫避北城之內卽夜就宿吳統領營房轉至袁司馬營房二十日竹添進一郎自燒其館率兵出走仁川沿路殺百姓男婦甚多我國民人莫知事端驚惶忿追自前夜人人思奮將城內所有日人不分兵商逢輒毆殺爲三十餘人政府屢飭乃止賊黨知事不濟潜逃仁川登日人之船惟英植爲本國兵所殺漏網甚多餘惠更大二十三日還宮袁司馬一營入宮守護各國公使及穆麟德前往仁川詰問帶兵入宮之故竹添進一郎全不講理聞已函報其國意必尋釁二十六日旅順兵船來探而去知中國援兵將到人心大定日人此欠舉動公理所不容舉國人民莫不憤惋北望攢手以待王師經變之餘衆心尙固此莫非貴大臣仰體皇上字小之恩深軫小邦受侮之情扶顚底安赴急如響當職與一國臣庶不膀感激鐫結衷曲更俞當職不德屢致事變貽憂中朝流毒生靈俯仰慚恧靡所措躬茲将亂起源委詳錄一通庸備鑒核嗣後情形謹富隨時咨報爲此先行移咨請照騐轉奏施行須至咨者 
[東藩雜記]  
　　駐高袁司馬去冬附輪赴津謁見李傅相面稟事宜約新正卽須旋節行抵馬山之日千萬鄉民臥轍攀轅倍深愛戴並有送萬民衣傘者司馬好言慰之依依而去○馬山口岸冰結如山朝鮮小民恐中國兵船不便來往遂鳩集數百人用力鑿開冲冲之聲遠聞數里○奉天將軍派員四人來高偵探事畢卽已言旋○去臘廿二日吳續二星使拜見國王王殷殷留宴把酒言歡漏下始返國王隨送銀若干兩布若干疋以犒華軍星使辭銀受布分賜三軍念三日國王回拜二星使二點鐘起身儀仗森嚴迥非前比洋鎗隊如荼如火護衛輿前星使設宴欵留至五點鐘始回宮星使隨入宮泥謝告辭坐語許久王洒淚拱手而別翌日星使啟行駐防三營排隊出城恭送威儀頗覺整齊云○方銘山軍門駐絷水原兵民相安謳歌載道聞星使將行急赴漢城晉謁去水原之日士民以爲將有遠行也羣聚轅前挽留不放及語以故乃各釋然散去○星使營務處潘君子敬係蔚如中丞之子現輕星使奏留東土轄制三軍想必能措置裕如敷施得當也○高王執住亂黨十二人駢誅於西門外碎其肢體分送八道以爲叛逆者警人皆怏之○日人現居城外每日必進城徧遊街市居民相視以目往往敢怒而不敢言○洪逆伏誅後高王懸金購求金玉均以便明正典刑云○朝鮮練軍王以爲可恃也下令精爲操演賞賚有差○貢使赴京王交銀萬兩購買器皿以變亂後器多喪失故也○南陞商輪現向政府索求貼費以有成言在先故也政府允之○宮門一戰華兵死者十人國王悼之欲于吳武壯公祠中設位配享九泉有靈能弗感激○趙惠入之妻某氏聞夫死事意欲身殉始則雉經繼則服滷均經衆人救甦忠臣烈婦萃于一家令人欽佩莫名當惠人入宮之時見洪逆恣睢太甚大聲痛駡遂遇害較他臣之死尤覺有光云 
[言歸故里]  
　　前閩浙總督何小宋制軍于去臘附航回粵道經連州海口南韶連鎭總兵黃小羌鎭軍出爲迎迓以盡東道之情而聯桑梓之誼欵留未幾卽啓行旌聞己片帆無恙安抵珂鄉矣 
[防軍戒嚴]  
　　九江朱春山鎮軍自初六日接到甯波警電後卽飭各營哨官及兵勇等不准請假及讌會探親等事自十二日迎喜神後一律開操每日自寅至申大小校塲鎗砲聲若連珠有備無患其鎭軍之謂歟 
[烟台瑣記]  
　　李觀察自登州至烟台謁見吳續兩欽憲小住數日卽當返旆也○吳續兩欽憲之在烟台各國領事皆欲瞻望風釆故投刺於門者殊覺紛紛也○登州府魯太守於初八日來烟謁　欽憲越日回署○新正以來勇丁滋事之案層見疉出甚至持刀夜遊以致人情惶惑雖有巡街弁兵亦無敢如何有統兵之責者其可漫無覺察耶○海鏡兵船自初三日回旅順後又於初六日來烟逾日駛赴威海○東省新造電線擬自濟甯州繞過省城逕達烟台已有委員恊同洋匠沿途勘工計日卽可到烟矣 
[日本民變]  
　　三韓友人來信云聞日本東京有民變之說緣日廷欲按戶抽丁遠戍海外民不樂從脅以兵力以致兵民交鬨殺斃居民 
 
 

Page 3

 
 
三百餘人井上大使一聞此信草草定約怱遽言旋仁川之兵亦多撤去嘻内亂未敉而欲逞强隣國其不致跋胡疐尾也幾希日本不乏洞明時勢之人何竟不思前算後哉 
[法人租船]  
　　西歴正月二十三日倫敦報云法廷現租有渣杜炎火船派往東京以資運載軍兵器械其租值每日夫冷士二千枚云 
[厦門歲事]  
　　客有於酒尾茶闌談及厦門風俗者言該處人家每於正月初八夜分時堂中供設三牲福物紙馬香花名曰敬天宮蓋謂正月初九係天生日故有此舉也是日各家皆製龜形粉糕以相餽遺每街輪派一店停止貿易將店内收拾整齊懸燈掛彩名爲天宮堂中設牌上書玉皇上帝聖位額以通天臺三字合街店號輪流演劇酬神去歲法人擾亂各埠生理清寥　厦門茶商反因之大獲其利其餘各行號亦俱有起色較之他埠實勝一籌貿易塲中因此尤興高彩烈各街天宮堂互相比賽陳設精妍誡不愧天宮二字矣唯攔街搭檯演劇阻碍行人卽地方官員呵殿而來亦須折迴他處爲不便耳謝壇存二月初旬正月中開張者甚少大約皆須謝壇後方可持籌握昇也 
[宜昌近事]  
　　關帝廟在南門城上高聳層霄下臨無地每届新年文武官員及商民人等咸往拈香跪拜幾無隙地惟今年香市不及往年之繁盛想亦爲市面清淡故也○羅鎭軍於初四日設春酒之宴文武各員贈答往還殊形熱閙慶榮玉成一戲班爲之應接不遑云○河下船隻往歲趕恩關者率有千百餘號去歲僅有百十號而已○去臘底羅鎭軍部下砲船在河下拿獲走私船一隻當將該船鋸開示衆走私之人則笞責而後釋之 
[限拆草屋]  
　　皖省城廂內外多造草屋近年以來火警頻仍未始不由於此近經尹明府朱都戎傳諭各地保知照業主着將草屋於七日內一律拆盡自此以後火灾當可少見矣 
[星隕風聞]  
　　本埠官塲中人傳言日前諒山之挫有前雲南提督楊雲階爵軍門玉科陣亡此耗若確則我關外官軍竟傷一百戰大將矣豈不惜哉 
[告示照錄]  
　　昨報戴英總領事告示係由西報譯出略而未詳茲復獲覩原文特再錄登如左○英總領事官示奉駐京欽差札接英國電報法國照會內稱刻下之意所有運往廣東中國口岸米石作爲軍資等語英國業經照復未便允將米石一律概照軍資辦理等因奉此合再出示曉諭 
[淞營述要]  
　　前晚一點鐘時吳淞防營中接得金陵大憲來電言法人恐將騷擾長江不可不預爲之備營務處得信後立飭各口水陸防堵加嚴云○前日午刻管理大北公司水線輪船之舟國人述及駛過離淞口百里之銅沙海面見有法兵船四艘在彼下椗意圖搜查出口商船云○聞英國二等兵艦愛而白且司日内將抵吳淞英官傳諭不必駛入申江卽在張華浜寄泊 
[查船續聞]  
　　昨報列各商船出口之時爲法船所查一節茲悉進口之船亦爲紐回利所查蓋紐回利行駛甚速見進口商船隨卽升旗命其停船各船避之輒爲追及不得已停輪待查紐回利兵官上船查訖卽便放行並與船上華人言及我法國之來中國並不與爾民爲難惟與官兵徒事而已此亦可謂虛憍之極而矜張之至矣按兩次報到查騐商船均係法船紐回利然則日前官場所傳爲被中國之砲擊壞者殆並非此船歟 
[觀團操記]  
　　本埠西商團練兵每月操演今定於西歴三月起其新練者則不着號衣逐日在浦灘曠地操習昨日又齊穿號衣會操於泥城外香港將軍已有信到擬派員會閱於中歴二月十二日可以抵滬夢畹生聞此不覺興會淋漓筆耕之暇因卽散步往觀至下午二點鐘後見有西商團兵二百餘名齊集河南路老巡捕房空塲至三點鐘時排齊隊伍導以馬兵後隨砲隊舁有鋼砲二銅砲一末則西樂廿四人迤灑自大馬路出泥城橋西抵王家舍附近平四門花園基址操演各式陣圖富出隊時有一馬跅弛不馴滿街狂跳馬上人扣勒不住以致跌仆泥中旁人皆拍手笑之操時笳鼓雷喧刀槍雪亮坐作進退整飭有方中西士女絡繹於道盖是日釀花天氣半陰半晴薄煖輕寒最宜人意故觀者皆興高采烈熱鬧異常也追操畢西兵整隊而回游人亦漸散去回視花塢夕陽已半被暮烟羃䍥矣因援攀而記此 
[燈事述聞]  
　　英工部局日前總議事時議定將電燈於西歴六月後卽行停止此已列報兹悉電燈公司以前此總議事時願點電燈之人多有未到以故不願用電燈者多而願用者少因致函工局請再集衆專議電燈之事工局覆函許其集議但囑早定日期并先爲關照今年議事時所定本年點燈一欵止擬定用錫一萬九千七百兩云又有地火燈公司致函於工局云今年欲用何等之燈須先關照緣本公司有人在英國可以作函告知令其照辦工局答以今年不用大燈可從緩再議也 
[月蝕示期]  
　　特用府在任候補直隸州江蘇松江府上海縣正堂莫爲月食事光緒十年十二月二十九日奉府正堂博札奉布政司譚札奉禮部開精膳司案呈准祠祭司付稱欽天監具題光緒十一年乙酉二月十五日乙酉望月食江蘇江寗府月食八分三十五杪初虧十四日夜子初二刻一分食甚十五日子正二刻六分復圓丑正初刻十一分等因到司札府轉飭到縣奉此除移行遵照外合行曉諭爲此示仰軍民知悉屇時一體救護毋違特示 
[錢可通神]  
　　本邑人某甲卜居英租界百香里其妻與某戯園值塲之某乙有染甲知之遂於前夜捉奸一對野鴛鴦同時並獲當將乙之煩惱絲一刀剗去旋又扭進城中至茶館理論經人出爲調處罰乙出洋謝罪事遂了結孔方兄眞善爲和事老哉 
[滬濵新俎]  
　　虹口公濟醫院前所設碼頭係備輪船停泊以便病人登岸向不准他船泊近近因該處烟戶日繁居民爭在碼頭淅米洗菜致多不潔是以該醫院已報捕房派捕看守從此白水茫茫不許漁人下釣矣○昨有江北人某甲赴虹口同仁醫院求治據稱向在天津碼頭爲小工被福建人某乙毆傷雖經報捕而乙已遠颺故未來治西醫騐得傷勢甚重准其留住醫院說者謂西醫殊有割股之心也○昨聞各西商有在泥城外跑馬塲賽馬一次之訜繼聞攺期於禮拜六卽本月二十八日賽跑倘届時不再改期則柳煙杏霧之中正可拂玉鞭而控金勒矣　 
[不認拆梢]  
　　粮船戶陶阿根訴稱載運南匯縣粮米到滬因在封印期內暫時守候騐收元宵節約縣署某二爺至某烟舘向其支取船資將去時穿上馬褂偶不留神衣袖拂伊臉上伊卽反顏謂我有意碰伊要我會鈔致會錢四百廿二文自以爲事可過去矣不料一日途遇向我借洋十元我不答應伊卽糾同黨二三十人將我圍住不得脫身至酒店費去酒資洋一元之譜我此時身無半文無奈至招商局碼頭向友借洋兩元交伊前日又遇諸途稱前已用過二元現要併足洋十二元如無不能過去正在爲難之際適巡捕到來拘住解案翁太守詰訊解系人據供姓朱名阿順在本城學宮後做皮箱壳子並不拆梢太守謂然則伊頃間所供均無其事乎爾如從實供認尙可從寛否則祗須飭人至酒店烟舘 
 
 

Page 4

 
 
一查卽知底細那時當從重辦爾朱供實未拆梢取洋者名朱三其人在洪昇碼頭同新泰米行打包太守着暫押候查再核 
[信局領洋]  
　　福興康信局控日新輪船副買辦唐雲卿一案訊理情由疉登前報昨由唐之友人取到洋一百十二元捕房因卽將唐解案翁太守謂爾旣願賠本分府亦不予深究嗣後總須小心作事飭卽釋出繳案之洋當堂着局主李晉桂領去李遂偕周顧兩夥領洋叩謝而去 
[公館開喪]  
　　出使日本大臣黎蒓齋星使之太夫人去秋仙浙東瀛星使於去臘之杪扶櫬回華仍駐西門內杜家灣公舘擇於今日開喪領帖聞日内卽欲回貴州原籍安葬云 
[捉姦捉雙]  
　　包探解送江鄧氏張錦元到案原告蘇人江益卿供稱冋習錢莊生意現在小東門外同益和烟舘爲夥妻子鄧氏僦居彩視街我以往來不便夜間仍宿店中現擬將妻遷至小東門妻不允且聞外間人言藉藉今日淸曉破扉而入見一素不相識之人睡在床上因之嗚捕送案請究翁太守問汝進門時汝妻何在答稱叩門時伊遲遲走出太守看將原告帶出訊張錦元據供在清音班內餬口與江同居己歴七八年伊子曾寄名與我太守問所住是樓房抑平屋答稱樓房同居者共三四家我與江住樓上前半間一門出入並不隔開惟各有床鋪耳江來時我正在吸烟不料竟誣我有姦太守謂各有床鋪爲何睡在伊床旋據包探嚴頌眉稟稱此人捉來時尙未穿褲捕房解案時此婦尙遞烟泡與伊太守謂皆一是無恥之徒張供衣服被伊等褫去伊來捉時共有十餘人鄧氏新產小兒如何卽能姦宿太守斥其混帳判男婦各責九十下復傳江進痛加申斥謂爾亦糊塗一女一男何可同住一室爾於明晨王捕房看責後好好將婦領回管束張如再來卽行送案嚴辦可也 
[英界公堂瑣案]  
　　何惠芳稱開竹行平時失竹不少昨得扭獲竊竹之二人當卽交捕送案請辦周阿大周阿興認竊求恩黃太守商之夏領事隨判將二人各押一月贓交何惠芳領去○一百五十號華捕稱張正春專竊輪船物件屢經獲案懲辦去冬遞解回籍今又來滬昨日在路相遇爲又拘案請辦張正春供前犯行竊現已改過自新且患病甚重伏乞垂憫黄太守察得張正春患病屬實隨商之夏領事飭捕房帶送仁濟醫院候病痊再行管押半年以儆○張梅奎稱失竊洋布報捕緝獲入贓送案請辦犯潘阿春供寗波人向爲縫工因患病失業落拓無聊初犯行竊求恩開釋黄太守商之夏領事判潘阿春發捕房管押一月俟期滿釋放贓交張悔奎領去○王小和稱在戲館看門昨夜自趙阿三强欲入門看白戲喝阻不依反敢行兇爲此交捕送案趙阿三供是轎班因抬主人到該戲園暫時出外食點心回卽被阻故與爭論並非看白戲黃太守隨飭將趙阿三開釋 
[同宗詐擾]  
　　洞庭山人嚴少雲訴稱在滬習花行生意五六年前偶在寶善街遇一素不相識之人向我借錢據云是同鄕同族幼時曾經同硯我念伊異鄕窮苦給洋一元錢數百文囑其爲小生意餬口詎伊不務正業屢至行中纏擾時或中途相遇唆借錢文稍不遂意卽肆凶毆昨日遇諸十六鋪橋又向借錢爭論之餘致將皮褂拉破旁人眼見不平代爲鳴捕破褂呈騐翁太守詰之解案人供稱姓嚴名愛和與少雲係同父異母兄弟本在小押店爲夥現因失業落魄窮途親弟不照應何人照應太守問原告年歲若干可是與伊弟兄答稱今年三十二歲同族人多實不認得太守申斥被告謂如何不習上答稱不會做賊不能求乞以致如斯太守怒謂倘會做賊卽可做賊不成實屬混帳隨謂原告汝可念同宗之誼再給伊盤川數百文送伊回籍日來可有便船否答稱有泊在南巿洞庭川碼頭太守着將被告交捕帶回管押俟搭定船隻訴明捕房押到船中以便送伊回籍嗣後倘再來詐擾准卽鳴捕送案嚴懲 
[醉中溺斃]  
　　前日本埠大南門内小橋浜內浮起男屍一具當經該處二十舖地甲查得死者姓侯向爲裱工寄住也是園浜左近前晚扶醉歸家失足落河致遭溺斃因卽知照屍屬於昨日至該處備棺收殮噫甕頭春煖方欣綠螘之浮泉下魂歸竟醒黃粱之夢我試援罪首之律以繩之曰麴秀才法無可宥 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[接錄摘刊華商民等來美章程]  
　　八凡華婦除傭婦及娼妓不準來美外或係華商之婦或係現在美國華人之婦均幷來美惟必須在中國發照局領有執照到境交稅關查騐方可登岸以上一條係華婦來美現行章程○九凡華工有由中國欲往古巴秘魯域多利等處須借道美國者或有由古巴秘魯域多利等處欲回中國須借道美國者到美境即由中國領事給予執照交關騐明便可登岸此項執照該華工於出美國境之日必須將照交關吏騐明按限制華工新例旣行以後所有華民在他國業工應借道美國往來者關吏均不準登岸我欽憲鄭極以此事爲不便迭次商之外部直至西歴一千八百八十三年正月六號外部來文始云現經律政司斷稱本司議得來美華工若僅係借道行走者是其並非來美傭工之人應不在新例限制之內惟借道美國必須執有憑據指明係屬假道之人方可作準其如何議立憑據應由戶部妥訂云云旋據戶部於西歴正月二十三號議定章程內云此項借道美國之華工行抵美國口岸卽求中國領事給予護照照上註明某人姓名年歲身材等項並註明其人於某日抵某境某處入境計期應於某日到某境某處出境卽爲第一等憑據稅關騐明卽刻放行此項憑據除本人自帶一張外又照鈔兩張一存入口稅關一存出口稅關以便查明其人是否按期出境凡華工領有此項護照於出口時必須交關上查船人員騐明○十如借道美國之華工行抵美國口岸是處未設有中國領事無從領照果該華工買有沿途船車票可以證明其人係屬借道稅關騐明亦可登岸又或該華工仍有工頭帶領其帶領之人或有憑據可以證明其人係屬借道稅關驗明亦可登岸按西歴本年正月二十三號戶部章程又云若該華　買有沿途車票可呈稅關查騐者不可作爲憑據但該管關吏必須蓋印其上塡明月日以杜重用之弊又云或有帶領華工之人其帶領名或有確據亦可作爲憑據惟須要將帶領人姓名及所帶華工人數姓名註入鈔單寄交由口稅關查閱以上二條係華工借道美國現行章程○附啓照上所開各條凡商民人等果屬例準來美之人到美國境關吏如有留難無論何項人等到署訴明查問確實本總領事無不力爲經理若係於例不合不許來美之人非特本總領事不能代爲經理卽工民等自行鑽營狀師乞求吏役亦屬被人愚弄徒費錢財於事無益附此佈告各宜遵照又上條所開如第三條第四條第七條均係有由本埠鋪戶出結具呈證明來人之事誠慮華商不能自作呈詞受人愚弄多費錢財現在經與華人公請之律師利亞頓商定此項呈詞均交該律師代作每張送與代書費用銀五毫在律師係屬慣手在華人不須妄費甚爲兩　並附告知 
[英京紀盛]  
　　西報云英國倫敦爲五大洲中第一大都會地面周圍七百英里居民五百萬戶地球上各國人之寄居者多至二十餘萬信羅馬教者倍於天主教每年人口增加四萬六千每日港內駐泊船隻約計千艘酒肆　屋而居有數十里之遠每年往來信札總計億九千八百萬封每日鐵道所經火車八百五十輛地道所　一千二百十輛公司馬車所載客人每年五千六百萬名口常年乘坐大車遇險遭難而死者三十人負傷者二千六百人巡捕額設五千名逐年費地燈銀三百萬元各種新聞每禮拜內可積四百張去年一歲中遭回祿者六百處誠哉地大物博歐洲莫與京已 
[三韓生齒]  
　　日本報云朝鮮戶口人丁册籍從前皆古制近年舍舊謀新逐加整頓去年始創書信舘又細查各道戶口計二百三十五萬五千四百九十九戶一千五百一萬八千九百三十七名口內男五百三十二萬二千六百三十三名女子五百十九萬六千三百四十口 
[廣東全省厘務總局示]  
　　爲榜示事照得省外各府州縣屬現辦煙膏各店領牌經費經本局核定數目如有各商人願照所定之數包繳稟承者准其赴本厘務總局具稟聽候核辦卽由總局委員當面傳詢並無派人在外關　亦無　絲毫便費更無黑錢名目事關本局主政如有需索准春喊稟定當懲辦至查膏公所係專管省城領牌事宜與省外各屬領牌各商無涉該商等不必悞會致有遲疑各宜踴躍稟承毋違特示計開核定銀數佛山鎭及五斗司黃鼎司兩屬四萬圓南海九江江浦兩司屬四千圓南海金利三江兩司屬一千四百元南海神安司屬二千圓三水縣六千元番禺沙灣司屬二千元茭塘司二千元　德里司八百元鹿步司一千元　德縣屬三萬五千元香山縣屬二萬五千元新會縣屬二萬元新安縣屬一千元淸遠縣屬二千二百元增城縣屬二千八百元東莞縣屬一萬四千元龍門縣屬九百元從化縣八百元新寗縣一千元潮州嘉應二府州屬四萬元肇慶羅定兩屬二萬四千元南韶運三屬一萬元雷州屬五千元高廉兩屬一萬四千元瓊州屬六千元患州屬一萬元 
[題吳縣藜床舊主悼紅吟稿後]  
　　隱約帷燈一點靑黃門揮筆未曾停深宵詠到凄凉句祗恐今魂不忍聽埋杳畢竟悲黃土偕老何曾許白頭莫向泉臺嗟短命悼紅一卷壽千秋[  丹徒劭軒詞客楊家禾少仙氏初稿]  
 
[柬藜牀舊主二首]  
　　攜琴滄海上管子有淸才商出公明後人從錦浪來悟桐傷感逝珠玉告風慛千古埋香恨問誰識此哀秋風同作客山斗此心傾和已三生感遺書兩惠情君以補註秋水軒尺牘春雲閣尺牘見贈王陽重交道陳櫟最輸誠拓筆未名世爭懐意不平 
烏程白蘋花館主沈雲酒䑪氏初稿 
[輓鮑母周太官人]  
　　三載游蹤鮑叔連側聞慈訓服膺拳芳聨梓舍承歡好蔭茂萱堂積善延內政儉匡吳佐衛宏謂化仰宋文宣靈山慧業前因在更拜鸞封上九天隔歲先成壽母詩挽歌遙賦痛今時素車白馬程偏阻鶴馭鸞驂影己馳一紙遺言珍手澤百年淑範奉師資塵寰囘首應含笑堦下蘭蓀茁幾枝[  北平楊同炳拜稿]  
[小園姑丈有粵東之行賦詩留別敬步原韻]  
　　作客年年慣遠游歲闌風雨獨登樓江郞有賦輕離別陶令委心任去留滄海鼓輪詩作伴蓬窻剪燭酒澆愁秦淮預約歸應早再放扁舟問渡頭[  內姪王學臣呈稿]  
[奉和畢君玉洲三十自壽原韻錄請高昌寒食生同政]  
　　壯盛年華喜及辰宦遊未易協同寅暢談風月思今夕慣洒雲烟樂此身爲有豪情來酒國不妨餘事作詩人乘時利濟恨無策幸得知交氣誼親[  小樓主人初稿]  
[夢見亡室愴然有作]  
　　人天渺隔路多歧夢裏相尋嘅已遲萬里刀環應有日一棺窀穸尙無期鬼猶求食魂元斷我便封侯汝豈知終古傷神惟缺月不堪顦顇鏡中絲九年四載少相隨恨事難鐫碧落碑若爲容光羞德曜敢因輕薄惱微之半生如蘖飄辛淚一樹寒梅寫楚詞還認小窗證影畔是君病起展眉時憬然夢醒有餘悲聽罷鵑聲聽畫眉憶汝登樓傷柳色爲誰開閣遣楊枝湖山到此全捐酒風月從今並廢詩一事力京應慰藉蘆花衣不被諸兒[  茂苑賦秋生靺鞨車次草]  
[卽事贈鳳兒詞史幷柬癡夢生]  
　　碧紗窗外月如霜一種癡情未忍忘暗屬新詞塡十索頻勞小字喚三郞佯嗔怯見眉峯峻密語微聞口澤香白笑書生慳艷福空教阿母費提防[  詠花生時客浙東]  
[錢江上喜晤蓮棣詞史漫成長句聊誌墜歡]  
　　無端聚散感萍蹤相對依依夢亦慵情不能忘偏遠別交原可久况重逢偶談舊事因思姊又聽新聲唱懊儂明日扁舟江海去離愁容易上眉峯[  詠花生初脫稿]  
[乙酉新正有京江之行篷窗多暇率成二律柬龍遊諸同人]  
　　白日堂堂等逝波山居十載悔蹉跎過江祖逖吟情健入幕郄生客感多新漲滿溪濃似酒輕雲出岫淡於羅撫時愧乏匡時略擊楫中流發浩歌遠山積雪未全消竟日舟行悵寂寥艮友如蘭交自摯春風似虎勢尤驕亟思壯志酬銀管未許閒情付玉簫載酒江湖成結習白雲親舍望迢遙[  飯顆山樵稿於嚴陵舟次]  
[蘭溪渡江女子有明珠者年甫破瓜風神秀逸意有所感口占二十八字贈之]  
　　笑語殷勤不諱癡破瓜年紀好丰姿扁舟一葉波千頃絶似桃根打槳時[  烟波詞客草於蘭江雙花畫舫]  
[乙酉止月十九日元和蔣霞生世大兄士龍自蘇來滬偕鄭君吉甫過訪寓齋感賦四律卽請政和]  
　　一揖相逢笑與君別二年鬢毛斑若此面自瘦於前客邸風塵狀家鄉詩酒仙何期來海上話雨喜牀聨我本不才子君眞有福人妻賢非識字君夫人徐氏嫻翰墨兒慧况超倫闌蕙隨心種君工書畫尤擅墨蘭文章出手新撫躬羞振作最俁是因循世誼承三代離情繫上分維新漸少學述舊愛多聞親友升沉况江湖覇旅文不如知止鳥枉自習勞筋意豈千言盡愁須斗酒澆垂青憐往日浮白暢今宵客夢因寒滯詩魂被雨撩歸帆君挂矣奈我轉無聊[  吳縣藜牀舊主稿於申江可壽齋]  
 
 

Page 10

 
 
[光緒十一年正月初四初五日京報全錄]  
宮門抄○上諭一道錄前○發抄旨五道○禮親王等奏爲奏聞摺○又奏請奬勵摺○又奏請奬勵片○直督李奏請議䘏片○江督曾奏請升補要缺摺○將軍金奏請優䘏片○大臣紹奏提撥軍台官兵俸餉等項銀兩緣由摺子○署甘泉陶一奏恭報接篆日期摺○正月初四日○耆齡假滿請安○太常寺奏初八日太廟親行禮節○召見軍機○初五日○莊王請假十五日○希侯續假二十日○召見軍機○發抄楊昌濬等奏解京員津貼銀兩奉旨戶部知道欽此○劉秉璋奏候補守周李燮署嚴州守奉旨知道了欽此○又原任編修張洵專祠列入祀典奉旨着照所請禮部知道欽此○又前戶部侍郞王文韶報丁田繤奉旨知道了欽此○杜嘎爾等奏即補防禦全成等補帮辦章京奉旨着照所請該部知道欽此○○臣丗鐸等跪奏爲恭摺奏聞事竊查軍機處歴年所有漢字諭旨寄信及議移等項册檔前於咸豐四年奏明每屆三年繕辦一次自光緒七年辦理以後本年復屆繕辦之期前於二月間奏請繕錄並聲明將出力之供事隨案擬保奉旨知道了欽此臣等遵卽查照成例傳內閣中書十六員分册繕寫並派軍機章京二員總司校勘計自光緒七年正月起至光緒九年十二月止共二十七册又逐日登記號簿十二册又剿捕檔一册又洋務檔五册又引見檔二册早事檔十一册並將積年舊檔一律補綴齊全查歴年辦理淸漢檔册告竣均經奏蒙　賞給議敘在案此次繕寫三年檔案並將積年各舊檔督飭供事人等修補完善所有承辦各員及在舘供事等可否比較歴屆告竣之例酌請賞給議敘出自天恩如蒙兪允臣等查明各該員功課及供事分別等第咨部辦理所有軍機處漢檔告竣緣由恭摺具陳仗乞皇太后皇上聖鑒謹奏奉旨依議欽此○○臣世鐸等跪奏爲循例保奏請旨奬勵仰祈聖鑒事查向例軍機處行走滿漢章京每閱三四年選擇當差勤奮者請旨量子鼓勵歴經遵辦在案茲查光緒七年保奏之後至今已逾三年臣等留心察看於各章京內擇其資格較深及辦事勤奮者數員公同酌擬工部主事文明請俟服闋後以本部員外郞無論題選咨留遇缺卽補戶部筆帖式孚琦請俟船闋後以本部主事無論題選咨留遇缺卽補內閣實缺中書延祉請作爲候補主事掣分戶刑二部以該部主事無論題選咨留遇缺卽補吏部候補郞中保謙請仍以本部郞中無論題選咨留遇缺卽補戶部額外主事王汝濟請俟奏留後以主事無論題選咨留遇缺卽補內閣候補侍讀謝元麒請作爲候補郞中掣分戶刑二部遇缺卽補起居注主事胡仁燿請以員外郞掣分戶刑二部無論題選咨留遇缺卽補刑部候補主事陳芾棠請以主事無論題選咨留遇缺卽補合無仰懇天恩俯准照所請奬勵所有循例酌保音京緣由理合恭摺具奏仗乞皇太后皇上聖鑒謹奏奉旨依議欽此○○禮親王世鐸等片再查歴屇繕辦漢字檔案告竣所有派出總司核對之軍機章京及尤爲出力之供事均經奏請鼓勵光緒七年繕修漢檔保奏總校之章京吳引孫等二員奉旨刑部卽補主事吳引孫吏部卽補主事金保泰均着俟補缺後以員外郞無論題選咨留遇缺卽補其尤爲出力之供事卽選巡檢李春官選用巡檢杜厚培均着俟得缺後在任以縣主簿歸候補班前先補用候選縣丞林枚着俟得缺後在任以知縣歸候補班前先補用卽補巡檢孫茂蘭着賞加六品銜等因欽此此次派出總校之兵部候補郞中沈恩嘉工部候補主事徐迪新總司校對頗爲詳愼平日行走亦皆奮勉自應叅酌成案量予鼓勵合無仰懇天恩准令兵部候補郞中沈恩嘉以郞中無論題選咨留遇缺卽補工部候補主事徐迪新以主事無論題選咨留遇缺卽補均無庸另給議敘並請將尤爲出力之承辦供事卽事按察司經歴劉承勳俟得缺後以知縣在任歸候補班補用並加五品銜卽補典史姜雲漢俟補缺後在任以應升之缺升用並加六品銜卽選典史廖世榮俟得缺後以巡檢歸候補班前先補用並加六品銜補用巡檢李增俟補缺後在任以縣主簿歸候補班前補用並加六品銜以示鼓勵謹附片具奏奉旨已錄○○李鴻章片再記名總兵巴達朗阿巴圖魯劉朝聘自同治元年由軍功投効銘軍隨剿髮捻各匪迭次克城殺賊卓著戰功身受重傷近年委帶銘軍洋砲等營從事海疆布置操防甚爲出力乃積勞成疾觸發舊傷於光緒十年九月初二日在海防軍營身故據該軍統領劉盛休禀請奏䘏前來臣查該總兵劉朝聘勇敢勤能歴著戰績遽因積勞傷故殊堪憫惜合無仰懇天恩勅部將記名總兵劉朝聘照總兵軍營立功後積勞病故例從優議䘏以慰忠魂謹附片具陳伏乞聖鑒訓示謹奏軍機大臣奉旨劉朝聘着照軍營立功後病故例從優議䘏該部知道欽此○○革職留任兩江總督臣曾國荃江蘇巡撫臣衞榮光跪奏爲揀員升補海疆　缺直州知州以裨地方恭摺仰祈聖鑒事竊通州直知州李春棠於光緒十年九月初三日病故歸九月分截缺所遺員缺係海疆煩難要缺例應在外揀補該州濵海臨江港紛歧時爲匪徒出沒之區素稱難治管轄如　泰興二縣政務殷煩非精明幹練有爲之員不足以資治理查江蘇省並無間缺直州可調卽候補人員內亦難其選復於現任著有勞績應升人員內逐加遴選非現居要缺卽人地未宜亦無卓異合例堪升之員惟查有上元縣知縣楊鳳朝年四十九歲雲南拔貢永平縣教諭本省鄉試中式舉人嗣因歴辦軍務出力並攻克騰越廳城雲南肅清案內奏保開缺以知縣分省補用並加同知銜恭應光緒二年丙子恩科會試中式進士引見奉旨以知縣卽用簽掣江蘇六月到省四年請補沐陽縣知縣五年二月先行到任著理五月奉文准補六年五月經前護江蘇撫臣譯鈞培以該員書生本色勤政愛民搜捕蝗蝻淸查保甲尤著成效彚摺保奏奉旨留中欽此七年調補上元縣知縣九年三月到任迭奉大計保荐卓異經部議准該員由沐陽縣知縣調補上元縣知縣歴俸前後接算久已屆滿例得請升覆查該員勤愼明敏才具優長以之升補通州直州海疆要缺洵堪勝任與例亦屬相符據藩臬兩司會詳請奏前來臣等往返函商意見相同令無仰懇天恩俯念員缺緊要唯以上元縣知縣楊鳳朝升補通州直州知州實於海疆地方有裨如蒙 
兪允仍俟接准部覆再行給咨送部引見該員係初升煩要之缺一切因公處分照例毋庸核計亦無須查造叅罰謹合詞恭摺具 
奏伏乞皇太后皇上聖鑒訓示再所遺上元縣要缺知縣容俟奉到截缺部文後另行揀員請補合併陳明謹奏軍機大臣奉 
[旨吏部議奏欽此]  
金順片再奴才據統領吉江馬隊兵勇烏魯木齊領隊大臣薩凌阿咨呈强勇營我帶官記名總兵果勇巴圖魯黃玉安從征年久每戰必先身受重傷積勞成疾於光緒十年三月舊傷復發醫治罔效延至六月二十日在營病故呈請具奏懇恩賜䘏等情前來奴才伏查該故總兵從征萬里屢立戰功茲以積勞病故情實可憫合無仰懇天恩飭部將已故記名總兵果勇巴圖魯黃玉安照軍營立功後積勞病故例從優議䘏以彰忠藎而勵戎行除將該故總兵履歴咨部查核外謹附片具陳伏乞聖鑒謹奏軍機大臣奉旨黃玉安著照軍營立功後積勞病故例從　議䘏該部知道欽此○○奴才紹祺永德跪奏爲提撥光緒十一年應放軍臺官兵俸餉等項銀兩循案恭摺奏祈聖鑒事竊查阿勒泰軍台四十四站每年俸餉羊價馬價帮貼等項共應放銀二萬一千八百七十七兩五錢五分遇閏加銀一千六百二十四自乾隆五十四年奏准由張家口稅務監督每任解交銀二萬二千兩零遇閏加銀二千兩歲有盈餘預俻灾荒之用仍限年扣還截至道光二十六年共漬有銀三萬六千兩　是年十一月經戶部奏准自十七年爲始所有應解軍台俸餉每年改令解銀二萬兩其少解之數卽將前項餘存祇補一俟將次用完先期由該都統奏明按照每年寔用數目提解等語奏旨依議欽此欽遵辦理後截至咸豐十年分積存銀兩均巳用竣曾經核明應行找領數目並聲明以後分別有無閏月先期奏明撥解倘遇灾荒屆時另行酌辦奏奉硃批依議欽此　遵各在案上年豫調光緒十年軍台官兵俸餉等項銀兩時奏奉諭旨依議欽此欽遵亦在案茲當先期請撥之時查明年係屬無閏之年應放軍台官兵俸餉馬價羊價帮貼等項共需銀二萬一千八百七十七兩五錢五分奴才等循照成案奏請由張家口稅務監督如數解交奴才衙門以備明年二月間分別散放恭候命下再行移咨戶部理　院內務府張家口稅務監督遵照辦理所有提撥光緒十一年應放軍台官兵俸餉等項銀兩緣由理合循案恭摺具奏伏乞皇太后皇上聖鑒訓示遵行爲此謹奏軍機大臣奉旨知道了欽此○○鹽運使銜署甘肅按察使蘭州道臣陶模跪奏爲恭報微臣接署臬篆日期叩謝天恩仰祈聖鑒事竊臣接奉督臣譚鍾麟飭知新授甘肅布政使譚繼洵飭赴新任所遺臬篆委臣署理遵卽交缷蘭州道篆於光緒十年十一月初二日准　臬司臣譚繼洵將印信文卷移交前來當卽恭設香案望闕叩頭祗領任事伏念臣浙西下士材識庸愚自庶常改官知縣歴任甘肅州縣洊升寗夏府於光緒九年五月蒙恩簡授蘭州道涓埃未報夙夜目漸茲復臬事忝權益深兢惕查甘肅地界邊徼臬司職任刑名凡詰奸平獄察吏安民在在均關緊要如臣檮昧深懼弗勝惟有力辭愼勤隨時隨事稟承督臣實心辦理斷不敢以暫時攝篆稍涉因循以期仰答高厚鴻慈於萬一所有微臣接署甘肅臬篆日期並感激下忱謹繕摺叩謝 
天恩伏乞皇太后皇上聖鑒謹奏軍機大臣奉旨知道了欽此 
 
