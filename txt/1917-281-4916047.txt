# 1917 - 281 - 4916047

 

Page 1

 
 
   
 
 

Page 2

 
 
時評 
[湘（冷）]  
　　中國此次之内爭何自而起乎曰爲國會也爲國會故而成南北問題爲南北故而成爭川與爭湘問題川事稍緩現在兩方所爭者厥惟湘 
　　然則國會問題與爭湘問題果有關係乎抑無關係乎如謂無關係何其事之相聯而及也如謂有關係則爭城掠地於古之諸侯後之矙帝位者時一爲之而於國會之成立與否改革與否渺不相屬也 
　　然則由國會而至爭湘者歧行而忘其初義歟抑始爲借名而今乃實態歟此蓋我人所懷疑而不忍究詰者也 
[命令]  
　　十月十四日大總統令財政總長梁啓超呈稱閩海關監督祝瀛元因病呈請辭職祝瀛元准免本職此令 
　　又令任命孫啓泰爲閩海關監督此令 
[專電]  
　　北京電湘傅電北洋第六師湖北第二師先後開到援兵大集需餉孔殷段急商梁命中行先滙四十萬（十五日下午二鐘） 
　　北京電龍濟光電稱不與粤取一致態度餉將無着中央昨特電滙十萬並許逐月協濟 
（十五日下午二鐘） 
　　北京電段芝貴奉命赴魯面張督商遣十混成旅援湘並協議海防布置（十五日下午二鐘） 
　　北京電軍械　欵聞滅爲一千餘萬即由日本借給軍械作爲借欵（十五日下午五鐘） 
　　北京電段芝貴昨下午謁馮報告近畿警備總司令處組織情形（十五日下午五鐘） 
　　北京電梁財長手定撥欵程序（一）最急如湘省軍費及特别費（一）次要如河工賑務及國防費（一）暫緩如各省請增軍警各費及追加行政費 
（十五日下午二鐘） 
　　北京電京畿河道善後研究會昨巳成立王士珍王芝祥等均到推馮爲名譽會長徐世昌爲會長嚴修副之並舉五理事參幹事等（十五日下午五鐘） 
　　北京電順直同鄉組織京畿河 
 
 

Page 3

 
 
道善後研究會昨推馮爲名譽會長徐世昌嚴修爲正副會長（十五日下午二鐘） 
　　北京電馮擬派林紹斐赴粤勸慰陳督（十五日下午二鐘） 
　　北京電曹錕請治河經費三百萬並擬在蘆鹽項下扣撥 
（十五日下午二鐘） 
　　北京電昨上午馮宴齊耀琳勉以回蘇下午蘇同鄉在公園宴齊頗露願回蘇任意（十五日下午五鐘） 
　　北京電運河借欵復活不日可以開議（十五日下午五鐘） 
　　北京電湯化龍商議集資十萬在濟南設精鹽公司鹽署照准（十五日下午二鐘） 
　　北京電雷震春巳押入官醫院戒烟再送監執行（十五日下午二鐘） 
　　北京電頃匯湖南軍餉十萬元尚須續撥四十萬財部本月政費尚欠二百萬（十五日下午五鐘） 
　　北京電裁撤全國釐金之議又起係出於協商國要求 
（十五日下午五鐘） 
　　北京電駐奥沈使電告行抵丹麥（十五日下午二鐘） 
　　北京電今日上午八時周夫人出殯官吏均送至車站觀者途塞（十五日下午五鐘） 
　　北京電今晨七時馮周夫人舉殯儀仗極盛靈轝自府至站禁阻交通（十五日下午二鐘） 
[外電]  
　　北京電國務院刻甚注重時局顯有續派軍隊開赴湘蜀實行作戰之意據南方私人消息觀之南方態度頗爲强項不願俯就中央頃從可恃方面探悉日洋一千萬元之日人借欵實得墨洋四百八十萬元其中四百萬元似巳撥歸陸軍部取用故暫時軍費巳有把握京漢路線刻方竭力修理以恢復原狀俾運兵事宜得無阻滯時局中之可異者揚子諸省養兵不少而征湘一役則有調用北方軍隊之必要今招募新軍六師歸政府直接統轄之議仍在進行此外又有向日本商借大宗債欵用以購備新軍軍裝之議聞目下磋議正在進行中此種有害國家利益之辦法尚望日政府勿理會之北京外人各銀行除某某一家外刻聯合以一百萬元借與中政府專作賑濟水災之用（十四日） 
　　北京電著名反對鴉片之丁義華君近曾游歷高麗調查種烟情形刻發表言論謂高麗種植罌粟其種子則由日本官員供給漢城有責任之官吏稱鴉片仍須作爲藥品波斯土耳其與中國仍出産此物中國仍需用之但又稱高麗之種罌粟不過暫時允許而巳云云 
（十四日）以上字林報 
　　北京電吉長鐵路借欵合同現巳簽字所有條件確如前電在合同期限中南滿鐵路管理吉長路務取凈利百分之二十至於南滿鐵路與吉長鐵路間輸運辦法及借用長春車站事尚須續商所借之欵將於本月二十二日交付中政府（十三日） 
　　北京電湖南最近報告謂國軍佔據衡山向南續進衡山爲湘南最重要地點之一距零陵僅兩日路程（十三日）以上路透電 
　　北京電陸榮廷曩致中央電報業經政府答覆今陸又有電報來京内容頗爲强硬故馮總統亦贊成以武力解决昨日臨時國務會議巳决定此方針云（十五日） 
　　北京電馮總統夫人之靈柩今日午前十一時發引由專車運回河間其儀仗兵計有步兵二連騎兵二連軍樂隊四十名文武各官大學學生之送殯者頗盛儀仗排列由總統府前直至車站 
（十五日） 
　　東京電日本陸軍籌造大號飛船因决先行建造純日本式之小飛船以資試驗海軍亦决採用同式最新之小飛船目下巳各準備建造矣（十五日） 
　　東京電東京股票市場今日照常開市惟各股票陡落每股自十元乃至二十元如郵船公司股票每股跌至三百元以内其故蓋因船舶管理令調平物價美國禁鐵出口銀行增加利息及日本供給美國船舶等内外悲觀之材料輻凑而來說者多謂漸來之恐慌却較一時之大恐慌爲愈事勢如此戰時之好景况至是巳告一段落云 
（十五日） 
　　東京電安田善三郎氏定於二十日前後首途赴華觀察（十五日） 
　　以上東方通信社電 
　　東京電東京府水害救濟捐欵至昨日（十四日）止計得五十萬元豫料至停止募捐日止當可得七十萬元（十五日） 
　　東京電美國商請日本供給巨額船腹以爲解除鐵禁交换條件日本輿論對此轉注重自給方法如中橋德五郎等實業家决定拒絕美國要求（十五日） 
　　東京電農商務省産業調查局本日（十五日）發表中國棉花調查報告書并斷言中國棉花將來最爲有望日本紡績業者深喜如該書所言中國改良棉花品質而日本紡績原料得取諸中國實爲兩國公共之利益（十五日） 
　　東京電本日汽船股票跌價十元以至十五六元紡績股票跌價十六七元以至二十三四元買主甚稀市面恐慌午後股票停止交易米價亦跌（十五日） 
　　東京電東京商業會議所中國經濟狀態視察員决定爲副會長山科氏及其他二人預定本月末自東京起程（十五日）以上共同通信社電 
[戰電]  
　　倫敦電今日發表之德國公報云德軍刻在哇塞爾島東南面前進齊里爾與亞倫斯堡二鎭巳在火燄中（十五日） 
　　倫敦電俄國公報云俄軍擊退圖佔瑪恩島埠頭之敵兵哇塞爾島戰事仍在進行敵軍迫令俄軍向東南退走星期六日德軍仍藉强盛海軍之掩護絡繹登陸同時敵艦數艘與達哥島之俄砲隊交轟敵魚雷艇四艘爲俄砲所沉又敵巡艦一艘擱淺海濱敵軍猛烈之砲火曾毁俄炮一排致有兵一小隊擁登陸上但不能守其地位復退回艦中俄艦自昨晨起阻止敵軍入達哥島與哇塞爾島間之海面俄艦受損不大波羅的海之俄魚雷艇擊毁敵帆船十一艘（十四日） 
　　俄京電海軍部得悉德軍在哇塞爾島登陸一役敵艦與戰者共無畏式戰艦八艘輕巡艦十二艘魚雷艇四十艘掃雷船三十艘軍事專家承認此舉之嚴重但衆意俄京彼得格勒一時尚不致受逼海軍參謀總長昨晨十時電稱敵軍巳佔據哇塞爾島東北二部行抵亞偷斯堡附近敵軍之攻擊達哥島僅示威而已國務總理克倫斯基氏致電警告波羅的海艦隊俄政府决議擱置政治與内國事務而以全身保衞國土（十四日） 
　　倫敦電海格將軍報稱伊泊爾東北夜間敵砲隊頗活動英軍在白塞拉勒西面與波爾加貝勒北面敗敵偵察隊且在胡魯區附近襲擊得利（十四日） 
　　倫敦電今日發表之德公報云法軍在伏克萊克廠北面回攻五次均遭失敗（十三日） 
　　巴黎電今日下午公報云愛恩河陣線之砲戰仍在進行頗形活潑（十五日） 
　　阿眞廷京城電德使魯克斯堡伯爵已被拘禁某島鐵路罷工風潮巳平（十二日） 
　　俄京電本月十日有囚徒與逃兵一羣刦掠加柯夫鎭兵隊關鎗止之交鬨全日後晚間始宣布戒嚴令比薩拉比亞·波杜里亞·克森·亞斯特拉漢四省中各鎭因糧食缺乏而起騷亂均即平靜（十三日） 
要聞一 
[國慶日之北京觀]  
　　前日國慶舉行大閱典禮受閱軍隊約二萬人先期由陸軍部發出參觀劵三千枚九號更由段總理先行校閱以昭鄭重是日上午各國務員及各執事人員並參觀人員陸續到場將近十時段總理乘汽車臨場少頃軍樂大作則大總統親至矣大總統着軍服乘汽車由警隊乘汽車三十餘輛隨衞偕至者爲總指揮段香岩上將及隨觀各員沿途均鋪黄沙極爲整潔維時空中習習作響仰首觀之飛機正在航行也大總統到後在演武廳少憩即乘馬繞場至軍隊各排一一巡視叚總理叚總指揮及高級軍官數人乘馬隨行張中將宗昌乘馬前導巡視畢經過參觀席之前各參觀員均脱帽致敬返至演武廳遂由段總指揮發令演排步騎砲工輜重機關鎗各兵循序演排觀畢時巳十二時大總統下演武廳乘汽車回府車樂復奏各官恭送如儀段總理等亦相偕返京各參觀員會餐於餐堂而散 
　　是日各機關各學校各銀行均放假兩日各家門首均懸掛國徽各重要街市均搭彩樓以各種草花點綴之入夜電燈萬盞益覺壯觀前門一帶東西兩車站及正陽門前之彩樓尤爲艷麗東車站前以電燈結成萬方同軌四字西車站則爲五族共和四字站之屋頂皆滿結五色電燈新華門前結彩燃燈亦較往年爲盛此外如西四牌樓王府井大街以及各機關均有特别裝飾三貝子花園以及各處公共娛樂場所悉行開放以供平日不得入門者之觀覽至古物陳列所亦特行減價以示慶祝中央公園自九日至十一日止特招集古玩字畫國貨攤來圜陳設並備有音樂隊什旙樂隊露天電影雅集彈實及佈設滿園燈彩以助游人興彩所有彈簧電影概不收費士女傾城出遊途爲之塞雖前日傍晚天忽隂雨然漸即晴明游興並不少減 
　　駐京各國公使是日均至公府簽字祝賀其銜名如下英國公使朱邇典參議艾斯敦陸軍參贊羅貝勝海軍參贊赫騰武官丹尼頭等參贊藍普森二等參贊和棣漢文參贊巴爾敦館員若歐士館員哈定副領事特爾納副隨員斐慈默署理隨員密爾德署理隨員圖森館員李益安立甘會主教鄂方智衞隊統領托密森和國公使貝拉　參贊桂樂思通譯官戴聞逢通譯官卓思麟衞隊統領黑木德日國公使白斯德漢文參贊多默患葡國公使符禮德　務參贊沙嘉士美國公使芮思施頭等參贊馬克謨漢文參贊丁家立二等參贊懷德副漢文參贊丁瑞門商務隨員安立德海軍參贊義理夀俄國公使康達攝福武隨員達塔理諾頭等參贊格拉衞二等參贊米託發諾頭等通譯柯理索福二等通譯卜内特日本國公使林權助參議芳澤謙吉頭等參贊出淵勝次二等漢文參贊西田畊一附武官齋藤季治郎衞隊統領鈴木義雄海軍參贊伊集院俊義國公使阿略第頭等參贊華蕾漢文正使賁薩法國代辦公使瑪德頭等通譯官柏良材二等參贊雷希愛二等通譯官伯偉書記官吕爾庚陸軍隨員伯熙和醫官貝熙業 
　　美國於民國二年國會成立之日首先正式承認民國爾來凡值我國國慶皆致電祝賀極表同情昨晨總統府復接到美國威總統對於國慶紀念之賀電措詞備極懇切聞馮總統接閱後卽傳語外交部草擬覆電表示謝意 
[津埠水勢又畧漲]  
　　津埠水勢前此時漲時落並無劇變九日以後因天氣隂沈忽又陡漲兹聞京師籌辦津災急賑會昨接天津埝工處來函兩通其一云昨日下午據西營門小園工程處報告西河水勢陡漲三寸水與岸平河北河東方面沿河一帶有巳溢水者危險之至當經撥派體育社員督帶苦工會同工程處沿堤設法防範維持小雨淋漓員役日夜看守且幸入夜後天氣放晴水勢得慶安瀾官民幸甚今日據調查員報告南運河之金華金鋼二橋均落水一寸北河辛莊浮橋及海河金湯橋水無甚漲落合即報聞其二云此次東南鄉小劉莊等處因此次西鄉小蔣家莊决口漫及城鄉第以各國租界隄埝阻梗致水不能歸源於是海河一帶村莊盡成澤國其田廬人畜淹斃水中者不計其數災民哀鴻遍野特賑孔殷自應設法救濟惟是敝處籌備地址早經人滿實屬無從安置聞此慘况焦灼萬分刻已經本埠李紳散放急賑本日南北運河水勢均漲一寸五分其南開一帶亦漲二寸有餘云云又該會駐津調查員報告亦謂水勢又復見漲略謂本月九日晚各處水勢又多見漲計南運河北河西河海河等處水勢俱漲至四五寸西門外大街西如韋坨廟慈惠寺南頭窰趙家窰等處俱漲至八九寸南開砲台莊蘆莊子及日界法界等處乃至漲至一尺餘刻下日法租界臨水沿各商舖俱備有土袋在街口堆積土埝防水再漲此次水又猛漲沿水商民俱現驚慌之狀街市貿易仍不便通南門外難民每日仍僱小船搬運傢具甚形紛亂其四鄉難民來城内投覔棲居之所者亦日漸增多西二區界内搭蓋窩鋪百十餘座刻尚未竣工難民夜間多有沿街露宿者慘苦情形莫可言狀云云又聞津埠日租界排水工事須俟原田工學博士到津方能著手其自舊德租界（海光寺亦在其内）至城内悉以土袋及砂土築成五六尺高之防崗用汲筒及水車向外方洩水據聞將水洩盡須二星期之久云 
[閣議中之政府對付西南策]  
　　今日有國務會議例會聞本日重要議案有三第一討論答覆陸巡閱使第二次來電問題第二報告據范國璋迭次來電湖南戰事情形第三報告外交方面情形此外尚有各部提出之普通議案若干項又聞陸榮廷有第二次來電係對於馮總統覆電之回答日前陸　四人電中以要求撤换湘督爲主要之條件馮氏覆電大致謂任免官吏爲中央權衡原非他人所得干預惟事關地方治安政府對於徵集疆吏意見亦不厭求詳電文大意係表示有磋商之餘地惟關於解散非常國會取締軍政府取銷海軍獨立等事亦表示中央希望之所在此政府去電之大概情形也陸氏第二次之電即對此而發探聞該電大意對於中央之允許協商表示滿意然前所要求者詞氣間仍依舊主張至關於中央希望諸端則問中央之辦法若何一似如有辦法彼未嘗不可照辦者要之於含混之中仍寓卸責中央之意政府對此又如何畫策則今日閣議中之第一問題也 
　　四川最近局勢係周劉聯合以抗拒滇軍兩方决裂之勢愈迫愈近聞政府昨日接到周道剛長電一通聞係報告滇軍最近情形大抵隆昌附近滇軍新有增兵而某某數縣之滇軍俱掘濠增壘頗有戰備之勢似此情形川軍亦須急作戰備聞該電又聲明川軍憤激非對滇公然决裂不可請示中央假以名義此外並聞叙及黔軍情形又報告李炳之之一旅不日可望抵渝等情要之川滇間之形勢十分險惡已可斷言無疑也 
[南京快信]  
　　鄂督電海軍饒總司令速派艦兩艘赴鄂助防並聞第一艦隊司令杜錫珪昨乘江貞赴下游巡弋新改造之永績永健兩艦業巳在草鞋埉舉行下水典禮昨日已開赴下游游弋 
　　李督政躬不豫近服藥稍見痊愈仍照常見客駐寗日領高尾氏於前日乘日本隅田兵艦赴漢滬寗津浦兩路局昨接京漢路局來電通告該路准於本月十五日通車 
　　商會長蘇錫岱對於水災賑濟巳募集數千金即日送籌賑會核收 
　　李督以赴歐觀戰須具陸軍大學畢業兼能西文者爲合格特與齊鎭守使籌商相當人才保送中央派遣 
　　交通部以江亨（即江航）輪渡係暫代行駛性質且容量不大特將上海收管德奥小輪中擇派福納特一輪駛浦常川渡送接客該輪可容　五百人行駛甚速機器亦極完備與飛虹不相上下現正修理一俟工竣即行來浦 
　　津浦路事務所所長何炳麟自飛虹事出後頗注意於渡輪昨特將浦口黄河太和江通各輪船主司機人員請由金陵關理船廳嚴加考驗 
　　倪嗣冲以皖省選派參議員事電告中央内容未披露 
　　四年公債可作現金抵繳錢糧辦法巳奉部准江蘇第一混成旅旅長拿獲匪人十餘名並搜出匪首金四水嘴委任狀數件昨特抄呈督軍核辦江蘇省農會爲研究農業起見創辦農業補習學校呈請省長立案業已照准 
　　兪代省長昨令催各縣知事續修縣志 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[衡山劇戰時之湘政局]  
　　昨日上午十二時督署發出衡山戰訊一件乃王旅長由衡山行營發來之電報其文曰萬急長沙督軍范司令馬廠王師長湘潭張旅長鈞鑒今日六鐘我軍實行攻擊激戰一點鐘之久敵力不支向衡山方面敗退二十餘里我軍業將護湘關完全佔領刻正追擊知念特先奉聞汝勤叩佳印同時湖南省城警備戒嚴司令部又分致各機關公函云逕啓者案奉湖南警備戒嚴總司令部函開頃據報告省垣街市尚有佩帶第一師徽章之士兵游行者查該師出防各團營現皆附逆其留守省垣各兵業經悉數遣散自不容再有此項徽章發現但恐不肖之徒有意收佩借爲護符應卽令行駐省各軍警隨時嚴密稽查嗣後如再見有佩帶第一師兵夫徽章者即予拿究無稍寛縱並應出示曉諭商民人等一體知悉免受欺朦是爲至要等因奉此查軍人佩帶徽章原以示識别而杜弊混况值戒嚴期間尤關緊要第一師旣巳完全消滅何容再有徽章存在奉函前因希爲查照轉飭施行云云 
　　又聞陳師長有電致陸巡閱使及兩廣督軍一電要求防邊以奠湘局其文云武鳴陸巡閱使廣東陳督軍廣西譚督軍鈞鑒湘局艱危不堪再擾譚前督在任年餘湘事日壞此次湘督更易仍爲湘人可知中央意在和平吾湘自無所用其反對乃劉林等稱兵肇亂因個人權利之私置地方糜爛於不顧此實國人之所共棄不獨爲桑梓所不容而彼且虚張聲勢以烏合之衆裝作桂軍模樣到處張貼桂軍銜條所出布告亦無不假竊名義冀淆觀聽幹老負全國重望國家大計應如何整理改良自必卓有主張與中央磋商至當之辦法此豈無賴之輩所能假託其間黨人動作且不謂然何物劉林厭惡可想蓋彼等純爲無賴任其所至將搗亂者紛紛而起又不僅一方一省爲然火燄絲棼時局何堪設想現在大軍巳向衡寳分路進剿幸皆得手湘與兩粤誼共唇齒尚祈飭屬嚴防竄擾俾就肅清吾湘之幸抑大局之幸引瞻節鉞無任依馳謹布區區諒蒙垂察陳復初叩青印 
　　傅督近以軍書旁午對於政務方面無暇兼顧昨特令財政廳長周肇祥代行省長職務以資襄助周廳長遂於前日（初八日）到署實行辦事並傳見各屬吏垂詢一切隨電呈中央其文曰北京大總統國務總理各部總長鈞鑒肇祥奉傅督軍令開湖南省長印信已據前財政廳長袁家普遵奉國務院微電賫送前來惟查袁家普係以財政廳長名義代行省長職務現經交卸一切政治未便停滯自應仍暫由財政廳長代行以免貽誤仰即遵照等因肇祥遵於庚日到署代行謹電呈湖南財政廳長周肇祥叩庚印又分致各屬電所言亦大同小異 
[湘戰之湖北影響]  
　　湘南兵禍近已逐漸擴大聞劉林獨立之後陸榮廷因觀望形勢雖未實行派兵援助却暗中濟以軍械劉林部下本無砲兵且乏機關鎗隊現新招兵十餘營巳編成砲隊三營機關鎗一營此項軍械皆由兩粤運入並由桂軍中挑選湘籍官兵數百編入湘南軍内故在李佑文軍未附和以前其軍力亦不能謂弱迨得李軍及第二師之一部相助遂共有三師左右之衆而傅良佐所有前敵需用之武器糧餉亦不免稍有損失猶幸兵站部設在湘潭吳劍學謀奪兵站投南之計畫失敗否則損失必更重大現在寳慶常德辰州沅州各舊府所屬各縣之湘軍第二師及各區守備隊繼起響應者陸續有十餘縣有與劉林軍聯成一氣者有爲河山所阻不能聯貫者有甫經起事卽爲北軍前往壓迫解散者兵禍蔓延幾佔全省之半傅督權力所及僅祇長寳岳兩府屬其餘雖未盡獨立而皆以地方紛亂停解捐税如其地有湘軍北軍雜處者則不發生背變即互相衝突蓋湘人富於排外性質其仇視北軍不自今始是以今日北軍赴湘者愈多而響應獨立者亦愈衆甚有於北軍經過其地突起而邀擊之者如日前過洙州之北軍卽爲本地軍聯合鄉民所襲死傷二百餘人是也刻下北軍與獨立軍交戰之地即在湘潭衡山二縣之間湘潭距長沙僅二百里苟北軍一戰而敗則長沙至爲危險惟頃聞湘省官電九日南北軍開始於湘潭上游八十里地方大戰互有死傷至夜南軍向衡敗退矣第二十師本爲張紹曾舊部軍官中有新思想者甚衆辛亥起義曾在灤州響應南軍兹在湘省黨人播散流言謂已運動該師將逐傅良佐願共戴范國璋爲督軍又一說則謂唐犧支等在長沙密組機關被傅破獲查閱黨人名簿内即有二十師將校業巳拘辦數人云云殆皆出於離間之計也留鄂北軍第二師之三旅原屬王子春最爲倚重之軍相與共患難安樂有年王氏卽由該旅出身前者傅良佐電鄂續乞援師王以鄂中各軍非遣赴川湘卽分防各屬現在省垣僅第三旅與第六混成旅曁省防團之一部本祗勉敷布防當時雖允將第三旅派湘總以須待事急時方始開拔故遷延未即出發嗣傅一再密電告急乃令三旅之五團赴岳兹六團巳續行入湘該師長王金鏡亦往岳親自調度湘事之危急於兹可見矣王因三旅入湘曾電請中央撥兵塡防並擬招募新軍請中央擔任軍費此事未知能否邀允但塡防鄂省之兵昨巳由京漢車運來二千人駐紮於城外南湖一帶尚不知屬何師何旅及由何處運來王氏又據偵探報告謂有黨人潛伏武漢運動軍警於雙十節起事已運入大批軍械藏在某處云云王以現在武漢空虚無論所報虚實亟應嚴爲防範爰於八日起令軍警加緊戒嚴各城門未天黑即閉軍署及各重要機關夜間概禁交通沿街警察一律荷鎗實彈所有調查偵探均令全部出查緊急之狀爲近一年中所鮮見此大堪紀念之雙十節受其影響遂更爲冷淡寂寞往歳各大商店之引人入勝者多藉國慶鋪張場面招徠生意以故燈綵極盛今則遍觀武漢市場不獨結綵張燈者絕無所見則懸掛國旗者亦極寥寥今雙十節已安然渡過不知以後景象又將何如也 
[鄂省選派參議員之所聞]  
　　中央召集臨時參議院令下鄂省散處京滬之一般政客紛紛回省大施運動手腕希冀僥倖入選王子春兼長初擬咨請省議會用選舉形式選其所指派之人日前特召省議會王屈二議長至署磋商囑其轉詢各派議員是否願遵照指定之人投票聞進步派因王所指定者均屬該系派之人尚無不同意國民派則以本黨旣不贊成此臨時參議院當道亦未選派本黨之人絕對不肯投票徒爲當道傀儡於是由省會選舉之議遂作罷論刻聞王兼省長巳與湯内務總長電商就緒於昨逕行選派周兆沅胡鄂公阮毓崧查季華鄭萬瞻等五人電請中央查照矣此五人惟鄭係隷共和黨餘均進步派國民系竟無一人 
　　選舉第二屆省議會議員之期已近前由内務部通電各省長依法趕速籌備王兼省長刻已將省議會議員選舉法檢發各縣知事卽便按照法定程序分别依限趕辦所有籌辦初選情形並令隨時具報查核現省長署中已附設籌備第二届省議會選舉事務所委任政務廳長何佩鎔兼充所長督率進行以重選政 
[鄂省鼓鑄鎳幣議打消]  
　　鄂省近年因銅貴不能多鑄銅元致官票價格低落窮於補救兹有候補知事沈修鏞以新定幣制條例輔幣中原有鎳幣之一種鎳質價值並不甚昻特條陳王兼省長請飭廠鼓鑄鎳幣以救錢荒奉批令行財政廳會同造幣分廠查案議復核奪兹由財政廳長呈復省長以鄂省錢荒原於銅元缺乏目前救濟之法不外開源節流兩端禁運所以節流增鑄所以開源而酌議增鑄輕量銅元正以杜外省之私運資本省之周轉即於開源之中庽節流之意該員以鼓鑄鎳幣爲補救錢荒唯一方法所陳不爲無見惟是增鑄輕量銅元之議（按近日上海流行之輕量銅元均係鄂廠所鑄當十者祗重一錢四分尚有一種當二十者重二錢七分流往外省較少）甫經奉准實行若再添鑄鎳幣一切籌備手續諸多繁重能否同時並舉且事屬創行將來能否推行盡利均應預爲籌商由廳咨行造幣廠酌議會復去後兹准咨復查鎳幣載在國幣條例與總廠現鑄之新銀輔幣銅輔幣事同一律將來總廠自必製定模型呈請鑄發此種鎳幣我國雖屬創行但使多設兌换所交换便利市面似尚易流行惟須按照條例十進計算鄂省現無十進新銅幣對於日有漲落之銅元官票未免繁難耳至於敝廠現雖趕鑄銅元倘使加鑄鎳幣固無難同時並舉也所有核談情形相應咨請裁奪呈復等因准此查鎳幣一種雖經列入國幣尚未鑄造頒行造幣廠咨復又以鄂省現無十進之新銅幣對於日有漲落之銅元官票不免困難似於救濟錢荒一層未必能收速效應俟總廠製定模型呈請鑄發頒行到鄂後再行酌辦云云因此請鑄鎳幣之議遂爲打銷矣 
[山東清鄉中之所聞]  
　　張督軍對於清鄉一事甚爲注意昨曾通令各縣設立清鄉局選派局長謝眞辦理惟因開辦伊始欵項難籌清鄉隊一時不易招募特通飭各縣在警察保衞團内抽調精壯兵丁暫行組織游擊隊以爲清鄉剿匪之用定數大縣一百名中縣八十名小縣六十名務須尅日成立歸警察署長兼帶並會同清鄉局長認眞辦理務將一切情形隨時詳報以憑查核 
　　利津縣潘知事日前奉令舉辦清鄉當經會同該縣新防第二營營長劉紹基協議辦事規則並責令各地方莊長沿户調查自衞槍枝概令送縣編號烙印其距城稍遠者即責令塡註表册以便補烙聞此次辦理清鄉各地方莊長均頗注意查無匪犯匿留惟據營縣查覆境内爲匪有案之蓋金四郭道東張之茂劉振邦王志良等十名均經先期逃逸業經各該莊首事出具切結俟其回里即行細送到案訊辦云云聞省長據報已飭各縣知事一體嚴緝矣 
　　泗水前日有大股土匪搶掠城南鄉郭家峪百仲泉等處并架去張姓子一人年十八歳姜姓子一人年二十餘歳黄姓子一人年十歳各村風聲鶴唳一夕數驚次日縣知事鄭君聞報即派警備隊長李巡防隊長于各督隊進剿逐至某山之陽匪徒負嵎開鎗還擊官兵從下進攻戰約兩小時匪衆遂潰將張姓子斫傷并斷其頭以去蓋疑其家通信於官軍也黄姓子身體稚弱不能行走匪徒令姜姓子負之姜負兒匿入山溝内匪以鎗擊之不中而免越日李于兩君又偵知匪所在地猛擊之匪又散去以爲可無事矣詎次日復糾夥搶掠夾谷山莊架去牛劉姓等三人勒贖並揚言有報官者即先鎗斃架票屠村以是莊中人雖受痛苦尚不敢顯然報告但鄭知事現又派兵到該村剿辦矣 
　　金鄉縣東南境之化雨集莊從前爲商務繁盛之區常有防營駐紥以資保衞近年來地方不靖盜賊滋熾殷實商家多遷入城裏防營遂即撤去於是不安本分之徒時常聚集該處擾害閭閻日前又勾結遣散之辮軍百餘人四出搶掠勢甚猖獗幸官軍馳往剿辦彼等始相率北竄 
　　新軍第三團第三營譁變後該叛兵等日前被軍署捉獲劉維謙孫榮福等十二名當即提案審訊供認隨同該連長等前赴博興架票勒索洋數千元並搶刦某警察署鎗械衣物等件不諱業經呈由督軍飭按軍事犯處以死刑已於日昨（十二日）實行鎗斃矣臨朐縣知事胡子英日昨具呈督署稱該縣團正尹興東關繼仲等呈請轉呈購領槍彈當經呈准飭發鎗枝子彈已由軍械庫購領老毛瑟鎗四十桿九響鎗六桿十三響鎗十二桿子彈一萬零六百粒點驗領訖詎於青州下車時將護照遺失無憑呈繳恐落匪人之手朦運軍火擬請轉各營縣嚴加防範以防後患云云奉批以運鎗護照關係重要該團正漫不經心致將護照遺失殊屬疏忽除通令各營縣一體查照防範外仰卽轉飭查獲以免意外 
[江西國慶中之國旗]  
　　贛省陳督軍戚省長以十月十日爲雙十節紀念之期先已通飭各界預備慶祝所有慶祝地點指定偕行社業經軍民兩長令南昌新建兩知事前往該社籌備就緒詎九日晚忽接北京國務院之飛急電謂大總統以各省天災流行令將此項典禮停止舉行云云因是飭令作罷而軍政學商各機關及議會門首所紮成之花彩未曾拆去惟國旗多未懸出商界雖有懸掛國旗者係未知有停止慶祝命令之故且有多數商民早起猶赴偕行社預候觀禮及至半途見各報登載停止舉行之新聞始嗒然而返按此次之所謂停止者係停止舉行祝會等之種種典禮也乃併國旗而不懸掛何耶 
[南潯路定期開大會]  
　　贛省南潯鐵路陳督軍戚省長皆主維持前曾飭董事局電李木齋總理來贛主持李覆電稱因案牽涉未能即來昨經董事公推龔梅生將此事面陳戚省長轉商陳督從速設法維持陳督亦以李旣來贛無期路事危迫新總協理又不就職祇有邀集各股東開一大會聽衆解决故十號午後龔梅生程道存黄隸齋朱慕蘧羅伯農朱俠平傅子清等在董事局討論此事决定於夏曆十月十一日開大會一面電知新股東並擬就廣告分登各報俾衆週知所有新舊各股東務於會期前十日投驗股票發給入場劵並函公司調集股册餘仍照舊辦理論者推測斯會之結果將來仍不外辦到收歸國有而已 
[全國教育會聯合會代表團游西湖記畧（惟心）]  
　　十二日孔子聖誕節晨九時各省代表十八人及同志十餘人結隊游西子湖由浙省教育會備船六艘自湧金門北新市場出發泛舟至岳墓謁岳武穆塚合撮一影由岳墓陸行至靈隱乘輿而往者二人騎馬亦二人約十二時同行諸君先後至冷泉亭觀一線天及靈隱寺寺中午餐素菜烹調甚佳皆稱美而黄任之君爲尤甚蓋黄君素喫素與客同食時須另備素菜而此次諸客皆從之而喫素有嬉之者曰黄任之得其所哉寺僧招待甚殷和尚往往有一種磁力吸引名人富豪當家尤非此不可餐後小坐各省代表以本省之風俗習慣天産商情教育爲談話之資料交换知識得益不少聚各省教育界之領袖出其所學研究種種問題於游玩之際開誠布腹天眞畢露於教育上有莫大之價值也蓋西湖山水清秀游客莫不抱一種美感思想遂因而靈活故當時種種談論聞之者莫不覺舒適暢快美感主義之重要於此可見矣 
　　由靈隱上山而行至韜光寺寺有清泉飮之甚甘至此小憇後山西代表張秀升君江蘇黄任之君欲更上一層登北高峰以觀臨安全景北京代表岑履信君陜西李博君河南趙濟亞君王法岐君及記者均贊成於是七人同往（餘各省代表則赴天竺）上北高峯遇和尚永濟享以香茗於是七人坐一桌共撮一影遂坐談六省教育情形至三小時之久始下山和尚贈杖七以爲下山時扶助之用山徑爲石砌所成乾隆帝幸杭時所築歳 
 
 

Page 7

 
 
久不修石滑異常故下山甚難趙君曰諸君小心一失足成千古恨矣衆大笑徑之旁有草步行較易於是皆沿道旁而行道之中因石滑行反不易張君曰中庸之道可謂難矣凡山步艱難之際衆宣布戒嚴途中且行且談聚六省之人（記者浙人故合五省代表而爲六省）聯袂而談當世務交换知識一瀉胸心其樂不可極自北高峯至茅家埠可十里故至埠時巳七句鐘泛舟渡湖至新市場約八時至知游天竺諸君早巳返矣 
[全國教育會聯合會開會之第四日]  
　　十五日晨九時三刻全國教育會聯合會開會之第四日今日新到會者爲福建代表王脩君林文喬君曾陳亮君安徽代表汪淮君徐傳友君合前共到三十人今日出席者計二十六人 
　　山西代表蘭承榮君報告山西教育情形首言山西歷年辦學之成績學費及學校之數目末言近年該省教育成一種不進不退之景象並學校畢業生少出途故現在頗註重職業教育云云 
　　次由南洋華僑代表黄炎培君報告南洋華僑教育情形首先報南洋華僑學務之進行及辦法並述其優點及缺點末言華僑對於祖國十分熱心吾國僑民多優秀分子當施完善教育以發展之云云 
　　黄君報告畢主席宣告休息十時半復開議討論江西代表修正案（請省長實行考成縣知事辦學成績案）吳君樹枬說明修改理由江蘇代表沈君恩孚提議該案成立湖南代表朱君劍帆贊同之多數贊成該案遂成立次討論河南提出之縣視學交互任用案山東郭葆珍君河南何鉞君湖南朱劍帆君山西張秀升君福建陳曾亮君皆發表意見多數謂此案用意雖美行之恐不便此案遂打消 
　　次討論奉天提出之學界團體旅行乘汽車減價案江蘇沈恩孚君郭秉文君湖南孔昭綬君北京岑履信君各有所議論奉天代表魏福錫君說明此案用意謂此案之用意不在團體旅行減價而在學生團體旅行特别減價黄炎培君主張先行調查而後商議主席請付衆表决全體起立此案遂成立 
　　次討論山東提出之委託縣區視學調查學齡兒童竟見書江蘇沈恩孚君謂此事非縣視學所能兼辦湖南孔昭綬君贊同之山東代表朱漢章說明理由湖南朱劍帆君謂此係意見書非議案故可送各省徵求意見黄炎培君謂如此事由行政官廳委託辦理可行得浙江代表孫增大君江蘇郭秉文君復有所商酌主席謂此件旣係意見書可備各省教育會參考之用不作爲議案 
　　今日爲開會之第四日此四日間計討論議案二十五件尚有續來議案已收到者十二件將來而未到者或尚有之故諸代表議趕緊辦法公定午後三點鐘開談話會討論本會組織法十二點十分散會 
[西報之粤東時局觀]  
字林報十月六日廣州通訊云北京總檢廳通緝孫吳諸人然孫等刻仍招兵以反對段祺瑞所組織之内閣廣州官場不獨不從總檢廳之通令且予軍政府以派兵北伐之自由廣州政府巳免去粤海關督辦兼交涉員梁瀾勳之職而調汕頭羅誠以代之數日前北京政府曾有此項命令但無人遵行之今廣州政府此舉雖非正式服從中央命令但在實際上究與服從無異當粤督陳炳焜來粤時羅曾隨之俱來旋被派爲督署外交委員北京之發表此項命令蓋由劉承恩轉述陳意所致梁旣去職則財政與外交皆由陳督夾帶中人物辦理矣大約警廳魏邦平恐亦不能久於其任廣州督軍省長已接到召集臨時參議院之命令惟廣州政府乃自主之機關不受段内閣之統轄想對於此事未必置意湘省衡州消息謂粤軍巳抵該處而湘軍第一師已聯合南方共抗北軍云陸榮廷以粤桂軍隊三十營尚未足與湘省北軍相抗故向孫中山商榷擬調滇軍第三師赴湘策應現已决定以韶關爲總兵站派林虎管理之據陳督意見南北互爭時鄂贛兩省必不加入北方至多不過守中立軍政府前派代表章太炎赴滇接洽頃得消息知章巳安抵雲南矣 
[杭州快信]  
　　嘉屬風蟲爲災蔓延日甚無法救濟齊省長决擬呈請蠲緩田賦昨又添委汪濂朱綸馳往分别履勘核明受害輕重呈候覆奪 
　　鹽運使署昨訓令各場所及商董於十日内勸募京兆水災賑欵火速彙解并刋發江朝宗湯化龍等籌賑捐啟 
　　楊督柬請省城各業領袖商董訂期十八日到署會讌磋商京奉籌賑事宜 
　　省公署總務科長有改委吳繼彪充任消息吳曾充前吳興軍政分府昨巳抵省 
　　第一師長童保暄病尚未痊昨又續假三天 
　　新調金華地方審判廳長鄭汝璋准明日（十七）赴金二十一日接篆昨已向各署辭行 
　　陸軍監獄押犯擁擠巳由典獄官馬志援呈准督軍令飭察酌情輕案犯交杭縣分别遞回原縣實行監禁 
　　各屬呈設林業公會組織程序多未妥洽與部令第一條之規定牴觸昨又將各種辦法印訂成册附加說明通令查照辦理 
[江蘇高審廳長之譚話]  
　　分廳地點問題 
　　江蘇高等審判廳長莊璟珂來浦接洽分廳地址在一週前此間巳有消息十月十日夜間莊氏乘清鎭小輪公司船抵埠由淮隂縣知事署以肩輿迎接入城寓都天廟街中西旅館次日分赴軍政各機關曁各公團拜客午後親赴同仁典查勘分廳地址此間人士投刺走謁者頗不乏人爰將莊氏之談話撮紀大槪如下江蘇高等審檢分廳曁淮隂地方審檢廳之恢復在國務會議曾經通過其次則鎭江吳縣兩處地方廳亦須次第成立蓋以寗滬兩廳交通便利與江北情形不同故應先其所急余（莊氏自稱）奉調赴日行期本定十月中旬分廳地址一事本擬由新任繼續接洽惟此番恢復分廳經地方人士之維持本省議員之敦促不得不稍緩東渡來浦一行俾可早日確定適馬鎭守使赴鄉剿匪未得面晤所幸在寗時因同仁典東中兩部房屋仍不敷用曾向馬氏面商再請借用數間已得首肯余已定於十月十三日早輪南下尚須赴杭州北京摒擋一切方能放洋至建築等事仍留王李兩書記官在浦籌備云云淮揚鎭守使署由參謀長朱冏代表邀請午餐淮揚王道尹晚間亦宴於本署此外淮隂縣署王承審員淮隂淮安徐陳兩典獄官宴隨從各員於濂溪草堂車水馬龍頗稱盛也 
地方通信 
[松江]  
　　籌備選舉狀况昨李縣長爲籌備第二届省議員初選事訓令二十四市鄉自治委員云案奉省長代電開准内務部艷電開各省省議會選舉依省議會議員選舉法第二條規定選舉年限以三年爲一届現在各省第一届省議會經過日期將届三年依照法律規定應以明年爲第三届省議會選舉年限所有省議會議員選舉法第二十二條二十三條二十五條二十六條規定應至選舉年限前一年着手辦理各事項應卽於本年内趕造籌辦以便進行相應電達查照辦理等因仰卽一體遵照迅速籌辦具報又奉省長庚代電開江代電諒達初選投票區依法願於十月一日以前籌定呈報現已逾期此項區域該縣應卽查照第一届選舉區域辦理毋庸另行分劃仰卽電到日立即籌定呈復勿稍刻延各等因奉此查選舉手續至爲繁賾而本屆期間又極迫促兹定於十月十六日下午一時在本署開會籌商一切云云查第一届初選區域共分十區兹將各區分配法探錄於下第一區松江市附小西涇白沃吕蕩官紹塘龍興錢河六鄉第二區亭林市附前崗鄉第三區葉榭張澤二鄉第四區漕涇柘林兩鄉第五區山陽金山衞兩鄉第六區莘莊七寳兩鄉第七區莘橋陳家行兩鄉第八區楓涇市附五庫鄉第九區天馬山小崑山兩鄉第十區泗涇鄉 
　　檢定教員風潮奉賢縣西三鄉各國民學校自檢定小學教員令頒佈後即在鄉教育會開會集議决定將縣發之各種檢定表格却回不塡旋因學務委員奚萃光聲言如不塡表不論教員校長概予解職以致激成反抗已有該處國民小學十七校王永錫等以奚學委國學荒疏廢弛職務爲題呈控奉賢縣署聞其措辭均係根據前第三科對於奚學委之考語云 
　　革保行兇餘聞東外華陽鄉革保王村堂前因索詐不遂將陸小崑兇毆成傷曾誌前報兹聞王村堂已由法警緝解歸案陸小坤則因咯血過多日就危殆惟王到案後供辭狡展稱此次鬭毆原因緣陸小崑先向硬牽耕牛之故云云現縣署因該革保兇悍已極擬予重懲以儆其餘 
　　演龍大會紀詳本月十四下午二時爲救火聯合會城内外皮帶洋龍十五架在北門外萊花涇空地比賽之期場前紥一演龍場三字之牌樓上柱國旗及聯合會旗幟場内建高台兩座一爲發令處一爲評判處台上有軍樂隊一班以便迎送奏樂台前爲洋龍注射前之預備處再進爲注射時扶梯架離梯架二丈四尺柱一黑邊白心之目標而目標之中心係屬活落一經射中即行落下台後爲各洋龍注射後之休息處秩序井然聯合會會長沈晋甫君被舉爲司令官並請上海救火會會長毛志堅君爲評判長上海紅十字協濟會醫生爲救護隊到會參觀者爲何司令代表孫副官李知事代表劉承審員（知事巳下鄉勘荒故未親到）那警佐及上海楓涇新橋等處救火會會員泗涇商會消防隊並各界人民計一萬餘人下午二時三十分開始注射至四時三十分畢事其評判標準以敏速射中者爲優勝迨比賽結果以西永安洋龍爲最迅捷經沈會長給一銀製奬字然後分道凱旋 
　　楓涇火警之糾葛楓涇紅廟弄口姚姓柴房内於十三下午忽肇焚如由南北救火皮帶龍前往灌救始行撲滅祗燬柴房一間詎事後經鄰居房客至局報告俱謂此次姚姓火警係屬其女縱放因其女欲他往經其母禁止是以忿而出此若不提案究懲於生命財産殊爲危險故求拘究云云旋提姚母到案詢問姚母力辯其無且其女又巳他往乃令具結省釋 
[南通]  
　　測繪局之裁撤本縣測繪局現巳無事可辦業由主任鮑澤新禀准張局長裁撤局中人員聞有就聘蘇省水利局者 
　　雙十節之經過雙十節鎭縣兩署各設禮堂率同屬員分班行禮各機關商店一律高懸國旗惟因時局不靖未曾舉行提燈會故晚間甚爲寂寞 
[無錫]  
　　勸募順直水災賑欵縣知事楊夢齡於日前接奉財政廳公函屬令勸募順直水災振捐楊知事奉函後即抄錄原函備文通知商會孫蔡二會長並附印册多本請爲邀集商界各行廠公司莊號一體量力輸捐並廣爲勸募商會接到來函即將捐册交由各業董事設法分募以期集腋成裘救濟災黎又追租所委員孫稚青及第二科科長孫濟卿以蘇滬各埠對於水災等慈善事業往往演劇助振爰將此意陳明楊知事聞已贊成不日卽須開演助振戲劇現正在籌備中 
　　定期開選舉談話會楊知事因疉奉省署電令籌備第二届省議員選舉事宜故於日昨備文照會各市鄉董事爲調查主任外並定於本月十六日下午一時至署中開談話會商榷一切進行方法俾資籌備 
[鎭江]  
　　孔誕紀念前日爲孔子誕辰丹徒縣倪知事於是日清晨率同沈警佐曁政界各長官前往聖廟行禮本埠大小男女各學校均循例放假一日以誌紀念 
　　縣長勘災丹徒縣倪知事以省委行將蒞鎭特親赴各鄉勘視秋災據一般人言本邑各鄉近城二十里被災之處較多餘則漸遠漸減總計約有六七成之收獲倪縣長出發後先赴姚家橋地方次及東南各鄉巡行三日已於日昨下午六句鐘回署 
　　小街火警小街福夀庵旁某貧民向以輾磨米粉爲業昨日下午四句鐘不知因何忽然失愼立時火燄薰天不可嚮遏幸警察三區茅區長聞警即用電話飛報消防隊韓隊長飭派柳排長督隊馳往救息據聞被災者僅二三户未致延燒多家 
　　籌辦義賑津直水災義賑經張金門等廣爲勸募後聞各商業已經認定者錢業一千六百元南北貨糖業一千六百元布綢洋貨業一千六百元統計四千八百元此外米木油蔴皮絲廣貨等業各有捐助除由朱陸兩君先行撥滙三千元外餘欵俟收齊後陸續再寄前議演劇助賑一節聞張言此舉可不舉行至妓界加捐之一千元青樓中人咸甚贊成該欵已由縣長處墊寄北京義賑總會矣 
[溧陽]  
　　第二次小學聯合運動溧陽第二次闔邑小學聯合運動會刻巳發布簡章照錄如下一團體運動國民學校每校至多不得過三節高等小學有雙級者六節無雙級者三節二選手比賽高等小學規定三種（一）賽跑（一百碼二百二十碼）（二）跳遠（三）跳高國民學校無選手運動三選手比賽跳遠跳高每校每種五人賽跑一百馮二百二十碼各五人（四）運動會歌另由會中製定分送各校五運動之器械由各校自備六與賽各校須將團體運動節目於開會前十日函知事務所高小除團體運動節目外並須將承認各種選手比賽之學生姓名詳細開示七運動會事務所暫設縣教育會内隂曆九月二十日後移至南門靈官堂聞該會由縣教育會議定十一月九十兩日舉行並已推定沈叔夏君爲籌備員迭經開會討論議决上述之簡章七條已通告城鄉各學校籌備矣 
[揚州]  
　　王運副使蒞揚兩淮運副王慕莊現由板浦來揚晤淮運使張季煜陳述要公在揚躭擱二日業於本日（十四）乘清江浦小輪回任矣 
　　委員驗收壩工兩淮鹽運公署前以灣頭壁虎壩缺口攔江壩倒塌曾派陳夀仁任永年前往督修業由該員等呈報工竣張運使特委任用場知事丁乃寬前往驗收以重壩工 
　　運使挪用公債江都食岸公寳豐前在劉使任内曾繳納五年度公債票洋五萬元惟其時鹽務署未頒債劵曾迭在劉前使張代使及現任張運使禀請領取均以鹽務署尚未頒下批示刻該商恐久久無着昨又禀領詎奉批以此項債票巳列入劉前使交代未清欵項内刻巳呈明鹽務署核准飭令劉來揚清理云云該商始悉此欵巳爲劉私人挪用頗爲焦灼 
　　運商擬租官票長江巡閱使處本有鹽票十數張向歸吳恩霖租辦春秋綱常年繳認租價四千餘元早經成爲定例現聞商人同發祥刻呈運署擬照吳所繳之價加增一倍願出七千餘元租領承辦未識張使若何處理也 
　　凹字街請兵駐紥東關外凹字街一帶鮮有村莊每届冬令往來灣頭仙女鎭之人民時遇匪徒攔路搶刦等事故去歳其地駐有軍隊通夜梭巡以衞行旅現該處董事張朝良以轉瞬交冬特具禀巡緝隊統部請求撥兵兩棚循例駐防以杜匪患 
[杭州]  
　　省會籌辦選舉昨日杭縣公署因籌備第二届省議會議員選舉特分函各自治委員云逕啓者案奉錢塘道尹電奉總監督電准内務部艷電開明年爲第二届省議會選舉年限所有省議會議員選舉法第二十二條二十三條二十五條二十六條規定應在選舉年限前一年着手趕速籌辦等因查選舉法第十四條應以各縣知事爲初選監督仰即分電各縣遵照辦理具報勿延等因除分電外合亟電仰遵照辦理具報勿延等因奉此除初選事務所業已組織成立具文呈報外所有一切進行事宜諸待籌商用特函達卽希貴委員於本月十七日即星期三下午一時駕臨敝署集商種切希勿稽遲是所企盼兹將杭縣投票區錄下第一投票區城區第二投票區西鎭第三投票區五都鎭第四投票區臨平鎭第五投票區江干鄉第六投票區湖墅鄉第七投票區喬可鄉第八投票區臯亭鄉第九投票區臯塘鄉第十投票區會堡鄉第十一投票區西湖鄉第十二投票區上四鄉第十三投票區調霪鄉第十四投票區欽履鄉第十五投票區瓶窰鄉 
　　教育聯合會代表消息全國教育會聯合會奉天代表魏福錫君昨已乘快車來杭寓居湖濱旅館教育部視學趙憲曾奉派赴會協議聞今日可以到杭又聞該會昨接雲南省教育會函復云逕覆者兩奉台簡敬悉本年十月十日在貴省舉行全國教育會聯合會本應推舉代表藉求教益惟敝會僻處天南交通不便且經費支絀難於特舉專員而僑居貴省滇人爲數甚少又無從就近推選是以未能與各省教育大家相接觸悵何如之所有議决各案敝會惟有遥爲贊同而已 
[濟南]  
　　日照縣水患之所聞日照縣全境地勢高峻平原地少山嶺地多故水災不常見本年入秋雨水雖多尚無漂没之處惟該城東關有河一道日前（本月初間）霪雨過多該河漲滿溢出水道以致東北兩面水深尺許民間房屋倒坍無算 
來函 
[農商部總務廳來函]  
　　逕啓者頃閱九月二十九日貴報地方通信欄内登有農商部發行實業債劵一則查本部並無發行有奬債劵電令蘇州商會勸導之事特此函達即希查照更正爲荷農商部總務廳啓 
雜評一 
[借欵潮流（一子）]  
　　吾嘗謂中國今日幾乎每辦一事必需一宗借欵證以近來借欵名目之多而益信矣夫借債於今日之不利人孰不知卽當道亦知負債之可危故曾倡償債基金之議乃至今日競以借債爲能紛紛各獻其手段而絕不慮後來之何以爲償是則甚可異也 
　　意者當局之意以爲宣戰而後外人以好意予我經濟上助力爲我借債之好時機而不可交臂失者抑知今日銀貴之際又爲借債極不利之時機耶南方民黨曾以中央貪得借欵爲反抗之口實而今乃若是不益令其有詞耶外人輿論以中國借欵用途之不明瞭極力反對其政府借欵於我而我國人反漠然不以爲意耶嗚呼吾爲借欵寒心我不僅爲借欵寒心矣 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[司密士試演飛機之第三日]  
　　昨爲美飛行家阿脱司密士君在滬飛行之第三日觀者雖較星期日爲少然較之上星期六日爲多合場内外統計之約有五千人左右兹將昨日飛行成績及種種情形錄後 
　　時間之變更首二兩日飛行時間均在下午三點鐘以後四點二刻鐘以前嗣以飛行旣竣而來觀者尚絡繹不絕迨至演場始知早經告竣致勞往返者實繁有徒又以各國人辦事之慣例星期一尤爲忙碌四點以前辦事未畢故昨日將飛行時間改定自午後四點二刻鐘起至五點二刻鐘爲止 
　　飛行之狀况昨日仍飛兩次第一次自四點三十五分鐘上飛至四點五十一分鐘落地約高五千尺時仍以電氣燃放琉烟（用琉質製成）後頻作顚倒翻騰之舉計有十餘次之多第二次自五點二十四分鐘上飛至五點三十五分鐘落地此次司密士君之後另坐西人某君同昇其顚倒翻騰之次數雖較第一次爲少而高度竟至六千尺上下實爲滬上自有飛行以來所僅見迨飛機落地觀者鼓掌聲及汽車汽笛聲固仍聲聲相應表示贊揚即與司密士君同昇某君之戚友亦羣聚於某君之前殷殷詢問兼以表示其欽佩某君膽量之壯焉 
　　飛行之比擬連日統觀司密士君飛行之成蹟殊蔑以加然能於盤旋上下之中疉作顚倒翻騰之舉亦皆各有所似其自下而上也似天馬之行空其盤旋雲際也似鵬摶之無量其自高處一瀉而下也似鷔鷹之抓雞迨旣一瀉而下行將及地忽又上昇也似蜻蜓之點水其飛至極高處愈飛愈小也似秋末孤鴻廻翔雲表其顚倒翻騰也似天矯神龍不可捉摸又似紙鳶斷線隨風旋轉欲墜不墜更似善行文者故作驚人之筆其葉後之燃放琉烟也似一縷香烟隨風嬝嬝蜿蜓天空其推進機之鳴於空際也似鶴鳴於九臯又似紙鳶之筝被風吹激其聲泱泱 
[省會選舉調查之辦事細則]  
　　上海縣知事沈寳昌前奉省公署電令第二屆省議會議員初選投票區域調查手續趕速籌備並將調查單式先行呈報等因沈知事當經定期本月十五日邀請各市鄉經董到署會議等情已誌前報昨日屆期各市鄉經董於午後陸續到署由沈知事主席將調查手續詳加討論至五時散會兹將上海縣初選舉區調查員辦事細則錄左（一）本細則依省議會議員選舉法第二十三條第二項由初選監督定之（二）調查時應按照省議會議員選舉法第三條至第九條各項規定於調查單内分别塡明（三）此項調查限本年十月底一律查畢隨查隨造名册儘十一月五日造成送縣編製正册呈報（四）調查事宜詳細詢問本人或其家屬及鄒右祗須有省議會議員選舉法内第三條左列資格之一者即可入册如本人欲多塡入者聽（五）關查時須帶紙筆隨問隨寫免致遺忘（六）調查交界處務須彼此　洽以　重視遺漏（七）如有家屬鄰右不能指實必須而詢本人而本人屢約不晤以致無從　查者或資格在疑似之間不易决　者均詳載於附記欄内 
[修葺德輪尚難速竣]  
　　　輪阿爾培搿號由江南船塢飭匠修理原定日内竣工卽可租給商人開行兹因該輪汽鍋爐子兩只之鐵門均巳銹壞不堪非重行調换殊難行駛而重换爐門工程計須一月方能竣事昨巳由該塢劉總辦飭匠修换矣 
[亨寳小拖駁在鎭擱淺]  
　　海軍前次收管之德商亨寳公司小拖駁一艘長有十餘丈之譜經海軍饒總司令因輸送軍用品物及傳遞公文將該小拖駁調寗差遣在案兹悉該拖駁日前（卽十一號）因公駛至鎭江附近擱淺江灘急駛倒車不得出險業已報由饒總司令電飭總輪機處速派工匠前往鎭江設法拖帶出險如有損壞即可修理 
[東方紗廠棧房被焚續誌]  
　　楊樹浦東方紗廠人愼焚去棉花棉紗及貨棧房屋等情巳紀昨報兹悉該廠前名瑞記乃楊樹浦獨一無二之廠廠内紗機亦比他家爲多出紗亦佳其資本初係德商當中德絕交時該廠遂改組另换東方牌名將前隸主權於瑞記者改隸安利英行註册於英領事署前日失愼後經該行大班於昨赴廠檢查約計此次所遭損失須八九十萬金是以各保險行於昨亦派人前往檢理餘燼云 
　　另一訪函云楊樹浦路三十六號東方紗廠之大棧於十四日晨三句鐘時失愼致焚燬棉紗花衣及物料間等約值銀五十餘萬兩一節巳誌昨報昨經該廠大班老平生君詳細查詢起火原由無從探悉聞該棧房每日五點鐘時一律落鎖此火或係走電抑係洋架子花衣蒸熱出火均難確知而該廠昨巳照常開工惟西隔壁寳源紙廠之舊布頭蘆蓆棧房亦被延及各保險行已請魯伊師摩與瑞和兩洋行在火場檢出未焚之花紗以俾定期拍賣 
[滬杭路運輸總管通告三則]  
　　其一爲通告增訂聯運價目事查本路與滬寗路聯運貨物之各價目前經本總管於民國六年第二十號通告在案兹增訂聯運價目如左仰遵照該第二十號規定各辦法辦理可也此佈粗紙閘口南星艮山拱辰至奔牛每噸二元五角五分滬寗應得一元零五分滬杭甬應得一元五角錫箔閘口南星杭州艮山拱辰至奔牛每噸三元六角滬寗應得一元七角滬杭甬應得一元九角 
　　其二爲通告節用材料事查自歐戰以來各項材料來路旣非易易價格日見增高爲特通告誠各站長嗣後分派及使用各項材料務宜竭力撙節並嚴行監察尤望隨時注意切勿稍存玩忽如員司中有浪擲或廢棄材料情事一經查覺定當從重處罰不貸此佈 
　　其三爲通告廢除江墅支線内特快車票價事查由江墅支線各站之乘客改乘特快車赴杭閘叚各站者例須加付特快車票價久經辦理在案自本年九月一日起此特快車之加價准即廢除概售以本路尋常客票准各客一律通用惟除杭南閘三站外自江墅支線各站售至正線各站或自正線各站售至該支線各站之客票其特快車之加價仍舊照常徵收仰各關係人遵照辦理此佈 
[預防螟蟲害稻之方法]  
　　上海縣知事接省署訓令云案據金山縣知事詹亮疇代電稱本年境内白露先後天氣酷熱稻莖内陡生蚜蟲蝕晰禾稈封呈災稻請派委履勘等情到署當經訓令財政廳委員查勘並以此項蚜蟲傷害禾稼殊與民食有關究竟因何發生有無補救除害方法將災稻令發省立第一農業學校詳細研究在案兹據該校呈稱查螟蟲爲害稻作者有二化三化（即大螟蟲）之别二化螟蟲一年發生二次幼蟲在稻莖内越冬翌春化蛹第一次蛾五六七月之間産卵於秧田卵爲平常成一塊黏附葉面幼蟲孵化則入莖中横梗髓部養液不能上昇稻遂白枯第二次之蛾八九月出焉三化螟蟲一年發生三次第一次之蛾約在六月第二次在七月第三次則在九月幼蠱伏居莖内越冬翌春化蛹防除法有五（一）蛾發生時以捕蟲網撲殺之（二）蛾發生時行燈火誘殺法（三）採集卵塊（四）見有白莖白穗由根掘起燒之（五）收穫後附近之禾本科值物悉行刈燒被害之稻莖除供燃料外切勿用作壅田之用能於蛾發生之前用盡最好是時所能行者不過四五兩項明年須注意燈火誘殺採集卵塊等事惟鄉人無知固執成性不經長官凱切曉諭雖有善法莫之或信蟲害蔓延無巳職是之故應請省長迅派農學專家一二人即赴蟲害最甚之區詳細調查會同地方長官紳學各界演講預防法明年更以預防螟蟲方法編稿曉示並使通俗演講團員詳加引伸則螟蟲爲害或可少減否則年甚一年妨碍民食眞不堪設想也職校接到松太兩屬詢問防除方法者已有數起足見螟蟲爲害並不限於金山一隅所擬防除管見是否有當理合備文呈請省長鑒察採擇施行等情據此查核所擬補救方法尚屬切實可行除指令外合亟通令仰速轉令所屬一體查明各該縣境是否均有此項蚜蟲發生一面按照該校所擬及時救濟曁明年預防各辦法切實遵辦仍將查辦情形隨時具報民瘼攸關勿得視爲具文切切此令 
[省飭各縣速修縣志]  
　　道尹公署接省署訓令云爲通令事照得外史之掌重於周官方乘闕如責均守土蘇省通志年久失修現在已於省垣設置局區延聘英儒尅期載筆並經令行各縣先期就地遴派徵訪之員蒐集見聞藉資編訂因念各縣舊志亦應一律續修况疊准部咨飭屬興辦誠以職方之備載即促政治之進行從前各縣所輯專書年代久湮難稱完籍中更事變建置亦殊事實尤繁亟宜纂補當此時局觕定各方物力容有未齊即論人才方隅或囿但如就徵訪所得區分門類踵例續編何難計日以觀成實亦事半而功倍論程序則羣材待薈省志且應竢縣志皆備方採取之有資論時會則來日大難縣志尤應與省志重脩爲同時之並舉查自經先後令飭遵辦後現據報明業巳設局者僅上海太倉崇明崑山如臯銅山灌雲七縣著手籌備者僅丹陽金壇松江寳山吳縣吳江江隂江都東臺興化邳縣沭陽十二縣此外各屬是否已籌有辦法均尚未據呈報前來近又准部咨催勢難再任濡緩凡已開辦之縣應即由該地方官認眞督促節縮歳月俾早成書其方在籌商或尚未議有規模者無論何如均宜急起直追成兹盛業此事本省長爲此邦文獻興亡起見省志縣志期在兼營並進拾遺訂墜關繫匪輕及此不圖後將何賴除分令外合亟令行該道尹轉飭迅速遵辦切切勿延此令 
[寗紹輪船公司股東會續紀]  
　　前日寗紹商輪公司假總商會開股東選舉會各情已紀昨報惟所選董事監察人因核檢票權至昨日始行揭曉今照錄如下 
　　當選董事虞洽卿四千七百九十權方樵芩三千三百另二權陳文鑑三千一百七十二權袁恒之二千四百三十三權謝蘅牕二千三百三十六權傅筱菴二千三百三十五權張延鍾二千二百十一權高子若一千七百二十六權 
　　候補當選人徐棣蓀一千七百十七權項如松一千五百十一權戴運來一千四百七十六權李志方一千四百七十三權戴瑞卿一千三百八十九權孫子雩一千三百五十八權周仰山一千三百零四權謝蓮卿一千二百二十七權 
　　當選監察人盛丕華四千三百二十八權謝蓮卿三千元百九十三權項如松三千一百十三權屠康侯一千九百二十七權徐棣蓀一千二百六十四權 
　　候補監察人方耕硯一千二百四十六權何積璠一千零六十四權余民進九百七十六權孫子雩九百十四權高子若八百五十三權高欣木六百八十九權周仰山六百四十七權蔡烈昌五百十二權何速月四百九十四權吕耀廷四百七十八權楊振驤四百二十四權袁恒之四百二十二權陳仰松四百十五權 
[嘉興同鄉開會紀事]  
　　前日（星期）下午十二鐘舊嘉興府屬七邑同鄉以建築會館事假一品香開同鄉會到者百數十人三鐘開會公推周辛伯爲臨時主席次由辦事董事徐冠南姚慕蓮報告數月來籌辦手續如要求工巡捐局修築門前馬路一百多丈接通共和路以利交通及遷移江北草棚塡高基地等經過情形並將所擬建築圖樣及擇定隂曆九月二十五日開工日期報告經衆通過嗣以經費除巳收巳認外不敷尚鉅當由姚慕蓮首捐銀三千兩徐冠南續捐銀一千兩姚君並演說今秋其妻故後寄柩他會館時種種困難謂身受激刺不怪他人應自責不將會館早日成立云云一時經此感觸捐助者無不踴躍爭先除姚徐二人所捐外當時集欵有五千餘兩云 
[閘北民警衝突案續誌]  
　　松滬盧護軍使因悉閘北長沈巷居民商舖忽與淞滬警察四區三分署派駐所巡警衝突當以近在戒嚴期内深恐匪徒借端煽惑藉此擾害治安希圖串刦且係關係民警衝突自應詳細澈查故於昨日除諭令淞滬警察徐廳長迅卽派員馳往調查起釁情形復候核辦外復派本署稽查員前往肇事地方細查詳情復候核奪 
[棺木下埋藏巨贓]  
　　浦東龍王廟南首南滙縣境二十保二十六圖嚴姓浮厝棺木下有大帮盜匪暗埋價值甚鉅之贓物前日（卽十二號）午後一時許忽有自稱浙省派來之偵探四人均穿便衣手執地圖一紙先至龍王廟鎭小茶館内啜茗詢問鄉人此處係何地名旋卽按圖往尋尋至嚴姓之棺木下泥土内翻出藍地白花布包袱一條内有長方式鐵箱一只據稱重六十四斤内儲均屬赤金飾物另有珍珠一小包携帶而去此事發現後該處鄉人甚爲疑惑以如果實係浙省派探前來吊取盜贓必由該省長官移文地方官廳派警會同查吊斷無令不穿制服之人擅自提取之理故此事恐係盜之同黨偵知匿贓之所潛來冒取云 
[嚇詐犯是否浙省逃犯]  
　　嚇詐白克路倪黄裳家鉅欵之程子平（即程國鵬）被捕後迭經公共公廨訊供以程確有詐欺行爲判押西牢三月期滿逐出租界等情已誌昨報兹悉松滬盧護軍使前因接浙省楊督軍電以程子平（即程國鵬）係浙軍署判决八年徒刑之逃犯請爲引渡歸案經盧護軍使函商公共公廨因案未决定事遂中止此次案旣判决仍復磋商引渡而公廨以程子平是否係浙省拘禁八年之逃犯程國鵬非有確實之證明碍難引渡函復盧護軍使特覆楊督軍核示 
[丹陽派警來滬協緝盜匪]  
　　丹陽人朱嘉泰因在原籍犯有刦案逃滬匿居公共租界新閘路某號屋内被丹陽縣知事偵探於前日備文派警李廷芳等來滬報請新閘捕房協同包探陳葆祿及一百七十號華捕將朱緝獲拘押昨晨解送公共公廨先由中西包探上堂禀明協同來警將被告拘獲情形並據來警李廷芳投訴被告因在丹陽北鄉糾黨夥劫犯案逃滬現巳獲案應請交給帶回歸案訊辦等語關讞員核供商之英卓副領事判朱押候丹陽縣知事將口供證據送廨於下禮拜一再行訊核 
[通緝挾欵潛逃之連長]  
　　淞滬警察廳長徐國樑接盧護軍使傳關頃准陸軍部咨開據十一師呈稱職師步兵二十二旅四十四團三營十二連連長石慶春於八月三日請假進城兌换零票携去餉洋六百八十五元潛逃造具面貌書請通緝等情前來相應抄錄該在逃連長面貌書咨行貴護軍使查照飭屬查拿務獲送案究辦等因附抄面貌書一件到署准此除飭派探員偵緝外合亟抄錄該逃員面貌書通飭該廳長仰即轉飭所屬一體協緝務獲歸案懲辦爲要等因徐廳長遵卽轉令所屬各區署所隊一體遵照協緝矣 
[賑務消息彙誌]  
　　京直奉水災籌賑會自成立以來得各界捐助並在哈同花園開會募捐又經會員分投勸籌於昨日止巳募得九萬金有餘會中諸職員現擬先行選委放賑員定期出發分赴京直奉實地散放此項散振員除政界外商界均選熱心殷實者充任自出發起至散竣返滬一切開支均係自備資斧以示涓滴歸公之意惟此次放賑官紳界注意京直故該會商由田資民專往奉天出發時擬奉天多派數員京直次之大約不日即可成行云 
　　此次京直奉水災本埠各團體紛紛擔任籌募惟首先發起者乃京直同鄉會故集欵亦多至今已募十餘萬次推施省之君所募盛氏十萬金又次爲中國銀行樓上之京直奉籌賑會募約九萬餘金又中國濟生會五萬餘金尚有其他團體如紅十字會及各遊戲場現均極力募集爲數亦屬不資現經各團體領袖合計自開募至目下共約募集五十萬金左右云 
　　上海縣商會經募之天津水災急賑巳由各業代表領袖等竭力籌勸集有成數昨日特開列清單連同捐册並欵項等彙送北市順直會館京直奉籌賑事務所請爲收納然後塡給收據以憑分别轉發 
　　城内勸業場定於隂曆九月初四日起初八日止游資半助京直奉水災振欵昨已通告各界兹聞該場董事及各界熱心善舉諸君認銷游劵已達一萬餘張每資售大洋二角云 
　　施子英君函云昨接曹遠模自京來函云不晤二十餘年矣想念之情無時或釋弟在山左九任牧令兩袖清風現承王志襄京兆邀就内務科長兼辦籌振公所事宜惟各屬災區太廣捐欵不敷災民無衣無食殊堪憫惻我兄歷辦義振有年兹附上王京兆一函並捐啓流民圖各一份務祈代爲勸募不拘多寡以期集腋成裘如蒙募集請即滙寄來京不勝感禱之至曹倜謹啓查則敬現正籌集欵項並邀約查户同人預備北上助振滬上各振所亦經刋册設法分募所有寄來捐册一分實無法另行勸助容俟到京再行繳銷謹一併陳復伏祈查照鑒原爲幸施則敬謹啓 
[司密士擬在租界試演飛機]  
　　美商司密士擬在租界試演飛機報由美領轉知薩交涉員請爲核辦聞交涉署巳奉外交部回電此事准陸軍部照允並經轉税務處放行昨卽據以轉復矣 
[浦東聯合運動會議定地點]  
　　浦東洋涇塘橋高行陸行一市三鄉公私立各學校組織聯合運動會各情迭誌本報兹悉開會地點經各職員公同討論僉以洋涇鎭爲四區適中之地故决定在洋涇舉行由會長劉頡雲潘作臣勘定辦事處門前曠地一方廣約十畝堪作會場之用業已飭工塡平並督率辦事人員布置一切 
[雜糧與麫粉最近市况]  
　　雜糧市面上星期銷路活動調查一星期中各處來貨計輪船火車兩共有八萬三千餘包内係長江産最多其中黄豆佔去十分之五其餘係小麥芝蔴蠶豆等貨黄豆共開出四萬五千包由福建廈門兩帮辦去二萬五千包廣東帮辦去一萬餘包此外係江浙内地油坊及本埠零星購去小麥共開出二萬四千餘包係各麫粉廠購辦蠶豆五千包天津帮辦去黄豆價格較前星期提升五分小麥漲高一錢六分蠶豆市價尚稱平定 
　　麫粉市面自京直奉發現水災後一般慈善家購辦麫粉陸續運往散放義賑者爲數甚多以致銷額大增竟至供不敷求公會中賣進買出者甚夥近日某某兩廠在公會中反收進現貨期貨故一般手中稍有存貨者居爲奇貨預料市價必再昻貴故多不肯輕售以致近日市價每袋漲起五分而十月底期貨巳漲起七八分云 
 
 

Page 11

 
 
[催兌殖邊商困事務所之常會]  
　　滬城西姚家弄思敬學校中附設催兌殖邊商困事務所昨日星期又值常會下午各債權人先後到會二時開議由主席以總商會致國務院及北京總行電稿二通當衆宣讀畢互相討論進行方法而散兹將總商會致國務院及總行電稿錄後大總統國務院財政部農商部鈞鑒殖邊滬行停兌後商民忍痛含辛靜候解决迄今年餘尚不開兌羣情憤懣無法慰解倘再延宕恐激變端惟有仰懇迅飭該總行籌欵尅日開兌以慰商民而維信用上海總商會叩北京殖邊總銀行總協理鈞鑒滬行開兌無期商民積怨成憤羣向敝會質問有無維持方法日有數起風起潮湧勢難壓抑經敝會分頭勸慰而衆情憤激難保不釀成事變前承貴總理函令維持現巳舌敝唇焦無術寬解特此告急現究有無開兌把握請於三日内迅速電復以慰羣望否則影響滬市不堪設想敝會能力薄弱實難負責無任翹企上海總商會 
[殖邊債主聯合會常會紀]  
　　麥家圈交通路催兌殖邊債主聯合會於前日星期開債户常會到者數十人公同討論僉以本會業已截止各埠報告債户將次齊集進行手續亦須豫爲規定以期早達開兌之目的至推代表晋京一層俟定期開會再行公舉 
[博物研究會請到省欵]  
　　中華博物研究會年來漸見進步遠如歐美亦知我國之有此學術團體投書通問以相聯絡故會員中不乏西國博物家近聞該會會長吳家煦及副會長王朝陽巳呈准江蘇省公署撥常年補助費五百元想此後會務當益臻發達矣 
[棉花檢查局函請巡警協助]  
　　南市棉花檢查局以近來棉花上市各路鄉販挑花來滬投行秤售者日盛一日巡丁在碼頭按貨檢查濕花每有違抗不服情事殊與檢查事宜有礙爰特函致第一區署及一分駐所請爲轉知崗警在沿浦一帶遇有前項情形迅爲協助查拿以免漏網 
[大來洋行建築浦東碼頭問題]  
　　大來洋行擬在浦東白蓮涇建築碼頭一事經上海縣知事查復情形已誌前報兹聞大來洋行昨已有函致交涉署略謂此事應由浚浦局辦理等情交涉署卽復以前據縣呈須按照擬建地點分别移讓來函於移讓各節未准提及如何辦理無從詳悉復請查照 
[介紹技師參觀浚浦河工]  
　　滬海道尹致浚浦局函略謂兹有農商部技師丁文江爲調查長江下游地方之地質及水利事宜已由京抵寗近據丁技師來電擬順便來滬參觀浚浦河工工程乞即介紹等因用特函請查照俟丁技師來滬請爲派員指導參觀云 
[催報屯田調查表]  
　　上海縣　之屯田繳價江蘇官産處認爲特别區域徵價較鉅以故繳納者寥寥迭經紳士請求通融尚未解决各情曾誌本報兹悉清理江蘇官産沙田駐滬辦事處昨致各市鄉經董公函云逕啓者案查上邑屯田繳價收欵一案前奉處長會辦迭次嚴催節經蔡前主任酌擬調查表式函請執事轉飭有屯各圖董保將嵌坐各該處屯田調查彙報在案迄今未准復到頃又奉總處電催未便再事遷延合再函請台端即希轉飭各圖董保查照前送表式迅即詳細查報以憑核辦一面仍分諭各户各將所報單串刻日送處呈騐勿再遲悮是所切盼專肅祗請公安 
[縣署勒閉爐灶之批示]  
　　上海縣沈知事昨發批示云尤富貴提出老店證據呈請核示由呈及粘件均悉案經飭吏查復據稱爾於二月間在原住草屋内設爐未及半月故無地方捐票等證據兹據爾呈驗租契行單雖無老店證據尚未充分而爾於該處草屋曾經設店尚屬非虚惟查該業行規老店遷移祗准就近門面五間以内兹據本署丈繪生前往丈量繪圖呈復爾現在遷移之店與原住草屋地方計距離十七丈之多則與就近五間門面合計六丈之規定巳屬大相踰越若以開設新店而論現在該爐地點距張鼎魁之店屋量見四十四丈八尺核與行規距離四十八丈之規定亦不相符是無論爾爲老店遷移爲新店創設均屬違背行規案已一再飭查詳晰勘丈豈容飾詞朦混至查張鼎魁店屋係在弄口轉角雙間門面今因翻砌爐灶將弄口朝北門口改爲弄口朝西是不過改設門口並不遷離原屋與行規内遷店問題並不相涉况其改設門口在五月間而爾店於六月内遷移事實顯見有先後之别前據柱首經秀仁等爲爾飾辯謂張鼎魁預蓄私心先將水爐遷出弄口接近爾店此種牽扯强辯之詞顯見徇私串朦該業違章爭控之案近更繁多推原其故多由柱首等自壞定章顚倒是非以致事端迭出言之實堪痛恨除飭令處分外着爾將店業立即停閉另遷營業如敢違延定予發封不貸此批 
[禀請出示明白規定渡資]  
　　滬南沿浦灘八長渡前因加增渡資朦禀工巡捐局出示曉諭每人收取渡資十文嗣因衆情不洽經該局前朱局長出示聲明將前頒增加示諭取消諭飭仍照舊章收取五文在案兹悉各渡夫仍陽奉隂違若見懦弱之人仍收十文設與計較始收五文前日經浦東塘橋鎭商界染坊主吳某等十人聯名具禀淞滬警察廳請求再行明白出示佈告每客收錢五文以免各渡取巧徐廳長諭令批示辦理 
[警廳縣署關於印花税之會銜布告]  
　　淞滬警察廳上海縣知事公署昨發會銜布告云案准江蘇印花税分處駐滬辦事處函開上海印花税推行以來疉經竭力整頓現在駐滬辦事處成立當即派員隨時抽查各商店賬簿摺據發票等項如查有玩不遵貼及貼不足數等情弊應即照章送請警廳依法懲罰以儆疲玩而促進行函請會同出示布告等因准此查民間貼用印花税票迭經檢查凡有漏貼及貼不足數等項情弊一經查出均應照章罰辦兹准前因合行布告仰縣屬商民人等一體遵照毋違特此布告 
[南車站查獲帶土犯]  
　　昨日上午八時南車站頭班快車開駛之時由駐站檢查之憲兵馬慶瑞等查見旅客于阿毛形跡可疑當卽會同二區警察巡長張貴芳上前搜檢在該客身畔搜獲烟土三包即解憲兵第一連訊據于供認吃烟購土不諱判將于連同所獲私土就近送交二區警察署訊辦 
[海昌路火警]  
　　前晚十一句鐘閘北海昌路源盛毛骨店不戒於火延燒鄰居樓房共四幢嗣由各叚救火會到場救熄起火之家曾保火險四區姚署長飭傳該店主婦張沈氏到案暫押候查明情形再行核辦 
[養媳供訴另嫁原因]  
　　本邑人金順福前日投四區四分所控住居北新涇之竹匠姚金生串拐伊養媳潘阿新由該分所提到被告解送司法科經段科員訊據潘女供稱前由周幼春金蘭清爲媒許爲金順福養媳日受凌虐苦不堪言去年冬身染大病金家非惟不爲醫治且將我送還母家病愈後經母送往金處又被拒絕故由姨母作伐另嫁姚姓云云質之姚金生供係師母作主娶該氏爲室等語奉判一併移送地檢廳核辦 
[湖州乞孩待領]  
　　男孩王春寳身穿破藍布袴秃頭赤膊赤脚在法租界地方求乞爲巡捕拘入捕房昨送法公堂請示據王稱湖州人年十七歳家有父親於上年間送我至湖州西門外某店内學業被師傅凌虐故此漕逃來申所帶衣物典質巳盡無奈求乞中西官判送堂留養候家屬認領 
[被拐婦女得完骨肉]  
　　常熟婦人王吳氏之十八歳女兒杏實被匪誘拐來滬串同錢金寳曹金氏得洋一百六十元價賣與勞合路三百七十六號門牌鴇婦兪陸氏雉妓院内爲娼經女訴由狎客葉載和轉告其母報請婦孺救濟會通知捕房派探將王女與兪鴇一併拘獲並詢悉尚有通州少婦金扣娥崇門婦人王張氏藏匿於梅白克路七百零九號門牌沈張氏家内復往將金女與王沈兩婦拘獲併解公共公廨訊判分别押候查明澈究在案昨晨由廨復訊先據女子王杏寳供稱父死母存住居常熟已經許字與人被寄母店内之夥友李小弟等誘拐來滬串同楊阿二價賣與鴇婦兪陸氏家爲娼因苦不願現母親亦在堂上等語又據金扣娥供稱被阿嫂曹金氏挈領來滬藏匿楊阿二家嫂子曾將活猫置於婦人褲襠内將鷄毛帚於褲外責打被閉房内不准出外云云又據王張氏供稱與丈夫同來上海醫病寄居楊阿二家内餘事不知並據金扣娥之夫與王杏寳之母相繼投案求領中西官核供會判王杏寳交其母金扣娥交其夫分别領回鴇婦兪陸氏身價不追着與王張氏曹金氏沈張氏錢金寳從寬一併開釋呈案之賣身據塗銷完案 
[狎客縱逃妓女]  
　　某妓院鴇婦林毛氏扭狎客韓金三至法公堂控稱韓於前晚前來以狎妓爲由至天甫黎明用袴帶縛在妓女身上從樓窗口放下縱逃嗣被傭婦金錢氏瞥見將韓扭住婦人聞悉起身該妓巳不知去向求請訊究並據傭婦金錢氏投稱婦人素來睡在樓上是晨聞得該妓房内有開窻之聲心知有異故起身入内瞥見樓下有二人將妓女接去即乘黄包車飛步逃逸韓亦欲從樓窻口跳下圖逃被婦人上前扭住隨喊鴇婦起身是實詰之韓金三供在法租界吉祥街廣樂居麵店内爲打麵生理前晚至林毛氏處狎游翌晨民人睡在床上迨至傭婦進房始知該妓逃逸無蹤實非民人縱逃聶讞員問旣未用帶縱逃汝之袴帶何在韓即語塞中西官判着韓交尋常保出外於七天内尋交該妓到案如違重究不貸 
[槽坊主棄店潛逃]  
　　王孫氏昨投法公堂控稱有法新租界萬元槽坊主徐竹雲向婦人陸續借去洋八百五十元向索不還旋卽棄店逃逸後由婦人報經捕房前往檢點所值無幾又有潘瑶記鼎秦德記洪泰聚源盛各户投稱亦被徐陸續虧欠住來銀洋甚巨均求核示中西官判先將生財拍賣准予緝提徐竹雲到案訊追 
[電車撞傷行人續誌]  
　　貧民某甲在南市十六舖鹽碼頭行走適有華商九號電車由南駛北馳至該處又有某號電車由北往南甲在中間躱避不及爲車頭撞跌昏絕後送一區署轉送紅十字會醫院救治等情巳紀昨報兹悉甲因受傷後腦等處醫治罔效延至當晚七時半卽行殞命由院報告該署飭地甲查無家屬即報地檢廳請驗昨日午後兩時由林廳長委派檢察官蒞院相驗詰之五十四號司機人葉省之據供甲從内街奔跑而出欲從車頭衝過急待停機業已不及等語當由檢驗員如法檢騐得死者年約四十左右係跌傷腦部致命當飭塡裕屍由善堂棺殮厝壇召認該司機人帶虧預審核示 
[汽車夫肇禍之押儆]  
　　汽車夫楊善寳前日在靜安寺路駕駛一百七十五號汽車不愼將汪金氏家八歳男孩汪永根撞倒碾傷頭面等處被六十二號三百十一號兩印捕查見卽將受傷小孩車送醫院醫治楊帶入捕房拘留昨解公共公廨由原告汪金氏偕證王福生及郵政局信差金關桃上堂訴明被告駛車不愼肇禍並將金之脚踏車撞壞等情並由六十二號印捕投訴被告肇事後開車甚速希圖逃逸情形訊之楊善寳供詞支吾中西官核供以開駛快車最爲危險判楊押西牢三月示儆 
[外人打鳥誤傷鄉人]  
　　有西洋國人先爾爲（譯音）因往高橋鄉打鳥彈傷鄉人顧丙昌由淞滬警廳將該洋人留解交涉公署核辦昨由薩交涉員轉送該國領事提出交涉一面並將鄉人顧丙昌車送上海醫院醫治 
[湘人投浦遇救]  
　　湖南人王桂生來滬找尋親友不遇川資用罄不能回里遽萌短見於前日至揚子碼頭投浦圖盡當經舢板船户張某見而救起鳴捕帶入捕房留至昨晨解送公共公廨經中西官訊悉前情判王函送湖南會館資遣回籍 
[持刀行兇分别押儆]  
　　住居新閘肇慶路八十七號門牌之陸雲齋（卽陸雲高）指控陶阿二吳根寳持刀將其腿際戳傷等情經捕房將陶吳二人拘解公共公廨判均押候原告傷愈再核在案昨晨由廨復訊據原告偕證陸高氏投訴被陶阿二持刀戳傷吳在場帮兇情形訊之陶吳兩人供詞互推中西官核供判陶押西牢四月吳押兩月分别示儆 
[渡夫硬索渡資之宜懲]  
　　前晚九時許有鹽城人余寳有年五十一歳由新關碼頭乘顧德興渡船渡浦駛抵浦東碼頭該渡夫按名勒索渡資銅元一枚余寳有只有五文該渡夫不允即將其帽子搶去抵押以致互相毆打乃余年老力衰竟被推入水内經舢板船在旁救起未釀命案嗣由各渡客代抱不平鳴報碼頭崗警佟五嶺將渡夫顧德興連同渡客余寳有拘解三區警署解警正判余先行回去换衣顧押候訊究 
[吊銷游戲場演劇照會]  
　　公共租界内救火聯合會會長泮脱查得界内各游戲場中所設文明戲髦兒戲場内看客擁塞設有火警非常危險巳禀請英美工部局將演劇照會吊銷以免危險 
[私用銀兩案展期再訊]  
　　恒茂錢莊股東鄭茂如在公共公廨呈控陳殿侯與在逃之阮春舲私用銀八千兩另設升茂裕錢莊等情業經捕房將陳拘解公共公廨諭交一千元人洋並保在案昨晨由兪襄讞會同義副領事羅君研訊先由原告代表律師上堂譯稱原告因病不能到堂故將醫生驗單呈案要求展期集訊云云並據被告代表律師到堂聲稱原告旣因病不能到堂請求改期一層並不反對中西官判被告仍交原保候展期兩禮拜再訊 
[布商訟案之辯論]  
　　南滙布商胡某在上海地方審判廳控南市王家碼頭布寓朱棟記短交布價一案昨由該廳推事開庭審訊得前朱向胡購買標布五千一百八十疋言定價洋二千七百六十二元當付洋二千二百七十八元欠找洋四百八十四元旋因布價遽跌朱意欲減價當由盛佳生顧叙奎二人調處勸朱再付洋四百五十元約中秋節付清詎朱到期不付因此訴追原告延王焕功律師被告請席玉生律師先後爲雙方辯護旋經問官自下庭論原被退去候查明白再開辯論 
[金銀爐作限期遷移]  
　　滬寗鐵路北首有金銀爐多家每晚鎔化金銀需用　水其氣味辛辣附近居户感受此氣咸患咳嗆數里内園地上所種菜蔬亦萎敗不發四區姚署長注重公衆衞生特於前日派巡官傳諭該坊主丁蘭軒朱順發等限一月内一律遷移違干未便 
[夥友捲欵潛逃]  
　　住居閘北新民路之吕煜齋經放飛星黄包車爲業前日令其夥江小五子將所收車租五百二十六角送錢莊存放詎被江捲逃無蹤吕以江由伊兄江焕章保荐將江焕章扭控四區轉送司法科段科員判限三天交到小五子候辦 
[毛韻珂家失竊巨贓]  
　　伶人毛韻珂（卽七盞燈）家住法新租界霞飛路前晚七點鐘時毛携同眷屬同往大世界遊玩至深夜二點時回家見樓上房門已開入内檢點箱籠抽屜内失去金飾鑽戒珠寳貴重飾物等約值二千餘元當卽開單報告嵩山路捕房飭探陸海榮前往察勘一週當將傭人阿大帶入捕房並由抱探任水揚潘瑞福將迹涉嫌疑之巳歇車夫阿二並甲乙等男女五名拘入捕房捕頭諭飭一併管押候詳細研訊聽候解送公堂核辦 
[和尚竊取時表]  
　　僧人湖南人李漢明前日因竊取北四川路九百二十七號門牌日本人伊籐店内時表一只圖逃被該日人察悉鳴捕將李拘押昨解公共公廨經王肇之襄讞會同英白副領事訊實判李押西牢半年贓交原告具領 
[搶取金壓髮]  
　　婦人蔣蘇氏昨偕伊夫蔣月杭投滙山捕房控稱被素識之崔阿三在茂海路一百七十四號門牌茶館門首行兇並被搶去值洋二十餘元之金壓髮一支請爲拘究捕頭得禀立飭包探楊阿泉往將崔阿三拘獲搜出原贓帶入捕房捕頭諭飭押候解廨請辦 
[包探查獲竊贓]  
　　積竊崇明人楊四郎在西華德路二千一百七十七號二千一百二十八號二千零四十三號門牌顧根生等三家行竊衣服等物質洋化用被包探查獲吊出原贓拘入捕房捕頭諭飭押候解廨究辦 
[小工私取鋼條]  
　　楊樹浦路四十五號門牌瑞鎔鐵廠小工皖人劉元慶昨在廠中行竊鋼條十五磅被司閽印人席末門（譯音）查見將人贓併送楊樹浦捕房諭飭押候解廨請辦 
[攫挖耳訊實判押]  
　　匪徒忻金友於九月十六號在福州路攫取王兪氏金挖耳圖逃被包探松泉查見追至平和里某號屋内忻情虚跳窻逃逸跌傷當被拘獲搜出原贓解送公共公廨訊知被告圖逃跌傷判送醫院醫愈再核在案兹悉忻傷勢平復昨由捕房傳同原告及見證吳老三將忻解廨經中西官復訊屬實判忻押西牢三月贓交原告領回 
中華職業教育社通訊 
[江蘇省立第二師範附屬小學職業科之設施狀况]  
　　今夏我校添設職業科以應社會之需要惟恐創辦伊始難期完善爰於暑假前東渡調查日本職業教育以資考鏡返國後决先開辦職業科一級注重於商業方面兹將設施狀况披露於左以供采擇 
　　一宗旨注重商業方面養成職業的知識技能於善通教育之内施以適切當地之職業教育 
　　一入學程度三年畢業凡國民學校卒業考驗程度合格者皆得入學（此級爲卒業於國民科之一級改組事前曾函招家庭父兄開懇話會一次商定入學目的願入職業科者占十分之九） 
　　一科目科目凡十一爲修身國文珠算筆算商業歷史地理理科英文圖畫體操各科目巳編定綱目其注重之點如左修身注重商業道德及公民教育國文多授商業材料如商業尺牘及其他商業上應用文字算術珠算注重商業計算務求熟練達正確敏捷之境說明數理處與筆算聯絡商業分商事要項商品商業簿記商業經濟商業實踐五種材料力求簡明合將來經營商業之用課外更教授驗幣法其他各科俱注重商業方面不贅述 
　　一設備計畫擬設置商品陳列室一商業實踐室一惟現時限於校舍地位暫設商品陳列橱收集各種商品以便教授又設販賣部由職業科生全體組織爲商業實踐地步 
　　一商業調查課外令學生出外調查商業每週一次調查地點由近及遠以增進商業智識 
[北京教育會對於全國教育會聯合會提議職業教育進行計畫案]  
　　欲富國先富民富民之道在使人民有生活之技能而巳於是職業教育尚焉去年全國教育會聯合會會有改良中學校辦法之建議巳承教育部採擇認爲必要酌定中學增設二部辦法通咨各省實行之期當屬不遠惟此項辦法只關于中學一部分尚非具體的籌畫來國民生計日促有升學能力者絕尟如不極力振興職業教育恐民生益趨艱難而國家亦益就貧弱矣謹述進行意見如次數希公决一廣設男女職業學校及職業補習學校一高等師範學校及師範學校宜多設關於職業教育之專修科及講習科以培師資一凡應設立高等小學地方均須設立職業學校地方欵有餘裕擬擴充高小以上學校時並宜先儒職業學校擴充其現在之高等小學校並籌設職業班一推廣工場及農商實習場所以備生徒實地棟習一普通學校有關職業各學科應注意教授手工圖畫等科尤須趨重實用一各講演所宜時常講演關於職業上之知識及其與人生之關係以引起一般人之趨嚮一請教育部訂定職業學校規程速行公布並將職學學校補列學校系統中一請大總統頒布注重職業教育之命令 
雜評二 
[輕薄銅圓（步陶）]  
　　今讀鄂省議鑄鎳幣案乃知前此滬上發現之輕薄銅圓乃官鑄而非私鑄也吾人試回思南京造幣廠之答滬官場滬官場之答總商會其措詞皆作未定語於官鑄旣不承認於私鑄又加以恐係諒屬等之懷疑字樣且一紙官書之外並無追查是否私鑄之下文故此問題至今莫測其底藴焉而初不謂無意中乃於鄂財政廳公文中得一旁徵也 
　　財政當道日以統一幣制號召於國人而此省所造之幣與彼省所造之幣較乃有特殊之輕量者已覺於統一幣制原理多所矛盾今又此省輕量之幣已提議已實行而彼省尚無一聞知甚至彼省原未自鑄異量之幣事實上忽有異量者發生市面且感莫大之影響而此省與彼省之主持幣政者仍不相過問焉此其隔閡之情形爲何如乎此豈一國財政界所宜有之現象乎我故曰當局而欲　一幣制請自今日各省巳有之各幣統一始 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[擬河伯馮夷君令捕水怪文] [  小孤山人]  
　　照得天津流域蛟龍爲出没之鄉淵藪逋逃水怪現離奇之迹所居有蜃樓海市其族多鱉相龜形慨自蚌精發難以來無定河横流枯骨雷公興妖之日自來水總設機關風潮由是而生禍水於焉以伏洎乎廊房作戰居然水戰楊么馬廠成擒不啻水擒龐德圍西河沿之宅火焚龍宫入荷蘭水之瓶頂滅豚尾演一時怪怪奇奇之活劇播四海滔滔蕩蕩之飛災浩劫之來載胥及溺矣孰意人禍方深天災更酷一波平而一波又起前浪定而後浪頻催昔也妖由人興今也怪由水作昔也怪作於津門之平地今也怪作於津海之中央耳而目之者莫不羣相駭怪曰怪哉水也方水之爲怪也始自陽侯肆虐孽海生波旣而雨師助力於其上龍伯起勢於其下商羊跳舞而迅雷作江豚鼓吹而怒潮生水若則推波以助瀾天吳則興風而作浪海童邀路爭占要津馬銜當蹊先趨捷經潮神伍子乘馬車而恨欲吞吳謫宦三閭渡龍丹而身求替溺不旬日之内數百里之間由是蝦兵成陣長鬚冠胄而來蟹將横行堅甲戴戈而至鼈學士伸頭復出步獨蹣跚黿將軍團體彌堅勢成偉大海燕擅交通之路掠浪飛來巨鰲誇運動之家移山多力如斯怪現狀莫可名言追溯其源則要皆由於水怪固不必馬當入夢而恍見江神牛渚燃犀而照徹海怪也當此之際若不試屠龍之手段拔斬蛟之神劍驅蛇而放之菹斷鰲足以爲柱則此錦繡河山繁華世界之天津竊恐一朝陷落渺如洪澤之湖萬頃汪洋化作鄱陽之縣桑田淪於滄海樂土付諸東流是亦天津之一大刦也豈不悲哉爲此令仰都水使者海國波臣率同巡海夜义守海神將相與挈分水之犀裹鴟夷之革入蛟螭之窟達水晶之宫將所有龍王將軍及諸靈百怪爲地方害者悉逮捕之驅除蜃怪毋令老魅藏形收伏鼉精不使巨魚漏網仗庚辰之力鎖巫支祁於龜山消壬癸之災搜夔罔象於鰌穴庶幾七十二沽之洚水幸免於魚鼈遭殃三百六族之鱗蟲無復見龍蛇起陸水其歸壑海不揚波普慶安瀾肅清妖孽有厚望焉切切此令（五） 
家庭常識 
[痰盂] [  枕流] 　　 
置過錳酸鉀少許則與石炭酸同效而無强烈之刺激於病人甚爲有益 
[鼈] [  王夢覺] 　　 
一名神守（俗名甲魚）人恒嗜之有滋隂降火之功每覘人家不知將足邊一種黄油割去食之每厭腥臊若剖而棄去此弊自免（却贈） 
[擦銅器]  
以醋和瓦屑擦舊銅器其光清亮有逾新者蓋醋能使銅之精華外露故也 
[止渴]  
法以上等茶葉和氷糖含口内噙化雖徒行赤日中數日不飮茶亦不覺渴夏日旅行及行軍者盍試之 
[新杉木器具] [  大言]  
新置杉木器具若貯食物及衣服等類必有一種惡劣之味觸人鼻觀若於初製成時以生姜遍擦其内部然後施以膏漆則貯物可免此味 
[皮蛋] [  嫉俗]  
皮蛋爲家常所必用之食品購自市上或太老而有辣味（係製時石灰成分太多）或失之太嫩而剥時黏壳（係石灰少而混合液未充分裹足）予有一法製之旣極簡單而且老嫩得中每百蛋法用石灰三升半（須整塊用紅茶濃汁化成者）爐灰四升鹼七兩食鹽十兩將以上四物攪和塗蛋上在礱糠中略一轉滾則蛋外混合泥灰巳敷得薄薄一層然後置甕中約二旬卽可取食（若加入松針於混合泥中蛋青即成松花紋）注意此項混合液極猛烈肌膚觸之立龜裂製時最好手上套以革類之套或用他種物代之惟切忌着手 
[癬] [  胡頭誠]  
俗謂銅錢鮮荸薺癬生於面上及髮際甚癢且燥易傳染兒輩均患之余以猪油四十文松香十文白礬五文研末和猪油拌而擣之敷三四天居然全愈 
[大理石]  
大理石爲方解石之一種用製裝飾品者甚多惟不宜遇酸類物質（如家用之醋酸等）遇酸則起化學家作用而腐蝕成凹形矣 
[白芨] [  一鵰]  
白芨一物爲用甚廣跌打損傷酒服二錢磨水治湯火灼傷及面上　　手足皴裂切片浸水内可作糊料膠毛筆 
工業須知 
[麥酒之製法即皮酒] [  孤星]  
　　麥酒之種類雖多然其釀造法之大要皆自大麥製出之麥芽汁加以火布使生苦味及芳香再混入麥酒酵母使起酒精醱酵而釀成之飮料也有助消化資營養之效世界各國多釀造之 
　　（甲）原料之選擇（一）大麥大麥品質之良否與麥酒品質大有關係故大麥之選擇最爲重要而自外觀上之鑑識方法其標準約有數端一當取完全成熟而收穫者二麥粒之大小形狀色澤整齊均一者三麥粒之重量大並無缺損者四麥粒乾燥適度斷面呈粉狀者五當取新鮮之麥清潔而不混雜物者以上五條如缺少其一項則難於釀出純良之麥酒故宜注意之（二）火布hor一名蛇蔴草其主要之部乃雌蕊周圍之黄粉此粉含有芳香油及苦味質與樹脂等物質加於麥酒内使增加一種芳香與苦味並樹脂有防腐力可增麥酒之貯藏性也須選新鮮之火布務取未失芳香者贮藏尤宜注意於乾燥後入袋壓迫之若曝露於大氣中則易消失其香氣矣（三）水釀造時所用之水亦與製品大有關係供釀造用水之性質一當取無色無臭而呈透明狀者二無機物之含量在二千分之一以下者三空氣及炭酸氣含量多而有機物之含量少者四不含亞硝酸鹽類硫化水素及安母尼亞者缺少以上各性質之釀造水則製品之風味不良難適於人之嗜好甚至有腐敗而不堪飮用者（四）酵母通常製造家其酵母多有培養貯藏之者臨釀造時便於混入麥汁中使其營酒精醱酵也選擇酵母時須於顯微鏡中檢之不使混入有害之細菌致招麥汁腐敗之損失爲要（未完） 
短篇小說 
[滑稽小說誑（三）] [  覺迷譯]  
　　籌思久之卒得一策予夫歸時即紿以携欵歸時途遇吾弟沃爾夫向予告急予憫其窮卽以五十鎊貸之裴德爾曰汝眞有此弟乎抑又僞託婦曰弟誠有之惟事後予甚追悔蓋吾人實爲新婚夫婦予夫性情予猶未悉及予告以此事之後即攖其怒當予之面詈辱沃爾夫者備至並要予次日向之索返更謂沃爾夫不於二十四小時内歸償者必訴於法予大窘蓋予夫所能言者必能行也裴德爾曰然則汝將如何婦喟然長嘆曰無他惟有再設誑耳嗟夫凡人有錢而欲消磨之者實殊易易我則無錢而欲消磨之其難乃如登天毋亦造物之弄人哉翌日予夫歸時予紿以巳向沃爾夫索返予夫欣然伸其一手向予索視予謂今日適爲賽馬之期予巳以五十鎊盡購賽馬票矣渠即怒謂購賽馬票雖屬投機實則徒擲金錢耳咆哮之狀直如牙痛之獅予謂此欵爲予私蓄使用之權自操之予汝何必爾渠卒不聽咆哮如故而予則喜甚暗念此五十鎊卒爲予所報銷之矣蓋予先是計無所施踽踽出門竟與沃爾夫不期相值渠於賽馬之事知之甚悉因叩以何馬可操必敗之劵予弟聞語踽齒笑曰今日電蹄一馬而能賽勝者予亦不名沃爾夫矣在予之意問人以勝未必能中問人以敗其敗何疑故予卽以電蹄報告予夫次夕予夫手一報紙距躍而入且以一足踏其新冠之上予疑其病發而予夫已以報紙示予曰汝運佳哉昨日電蹄奪得錦標汝所購之票獲奬五百鎊連本共爲五百五十鎊吾人不巳富耶予聞之號淘大哭予夫猶以予喜極而哭實則予之擔負愈演愈深初僅一百鎊今則竟至五百五十鎊矣（未完） 
 
 

Page 15

 
 
   
 
 

Page 16

 
 
   
 
