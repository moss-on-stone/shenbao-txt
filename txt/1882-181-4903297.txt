# 1882 - 181 - 4903297

 

Page 1

 
 
[論小工苦况]  
　　農工商賈同爲生民恒業故人有子不能使之讀書上進亦必於此數者之中令習一業以爲謀生之計若習業不成則是人類中最劣之品終其身爲游民而已游民者别於窮民者也窮民爲仁政所必恤而游民乃盛世所不容蓋其質雖劣其性自存隨其氣禀之清濁厚薄而與習相融弱則不免於餓瘠枯槁爲宇宙間之棄才而强則漸至於放辟邪侈爲地方上之人匪不教而誅是罔民也故聖王發政施仁於矜恤無告之中有禁游惰之令者誠以游民之患不僅在其人之一身而積而成天下之大亂也人生有子孰不欲其光顯門户貽後世之令名卽不然亦望其爲保家之主中人以下身家並不殷實無產可保降而習一業以爲餬口計其情亦愈切矣然擇術不可不愼平情論之農工商賈不能與士夫爭富貴固覺天之位置斯人者已有偏枯之處顧貫不可求而富尙可致也問舍求田碌碌爲兒孫作牛馬者豈皆自讀書筮仕中來哉積銖累寸千倉萬箱不識一字而坐作富家翁則農可富也操奇計赢一本而萬利聲名滿天下掌市井之利權則商賈可富也農不必盡有田地賃肥沃幾頃歲歲奉相榖於主人但使秋成屢慶無水旱饑饉之災積累亦足以致富且商賈亦不必皆有資本也半生作夥所得幸資原屬有限而經營巧妙億中生財富家爭相聘致雖百十萬金在其掌握借他人之力量以自致盈餘何必不富若夫爲工者則深慮無致富之術矣食力自給計日得資偶不省嗇卽無些微畜積倘有十日半月之閒則不免病餒也其不如農與商賈者明甚然而百工居六職之一審曲面勢亦有絶大作爲攻木之工而有大興築也攻石之工而得大璞玉也其利豈以倍蓰限者攻金攻皮以及器用財賄一切之所需無不有發財之望也誠以藝事旣精不僅計日論工之資以自養而養家也所謂工不如農與商賈者指恃力不恃技之人耳工無不需乎力者力之所用有差等焉譬如扛擡負擔之役試思食国終身何者是其發跡之端蓋在百工中又爲其最下者也雖然不足以致富而亦適足以餬口適足以赡家人生温飽於願已滿庸俗之子夫復何求惟此等人之所以餬口赡家者正以有用之之人用之者其以力易食區區工資實爲身家性命之所繫於是體卹之而優給之此亦仁心　術使卽不能優給之而略爲體卹之猶不失爲仁心仁術也乃嘗見有衆工齊集歇手起而與用之者爲難何也夫工旣食力以自給則缺一日之工卽乏一日之食非有甚難下去之情卽不樂於爲此故慈祥之父母凡遇此等事必曲加體察從容開導俾用人者與爲人用者兩得其平然後可以化天下之爭而彌人生之憾若更以把持行業聚衆滋事論之有小事而釀大禍矣本埠近兩月以來工人紏衆歇業之案已凡數見前日東洋車户聞車船拍賣之說鬨至公堂求請不改新章此猶近於爭奪生意情勢迥殊若木工一案則固當體卹而開導之幸其公所調處得宜得以無事乃一波未平一波又起昨日又有駁船小工之事夫駁船小工向無公所但以船中小頭目統率之而行中又有帪房總理之乃展轉尅扣卽係總理统率之人然則衆小工赴愬誰何耶竊謂駁船小工與扛擔人夫同是自食其力一日無工卽一日無食較之木匠小工將來猶可自開作塲包做生意發千萬金之財者其苦更不待言行主給發工資每月六元不可謂不優而大扣小折竟至到手不及一半此中弊竇行主固未知之宜其一聞停工而查出唆使送案請辦也翁太守仁心仁術曲體下忱責令經理之人善爲理處可謂明見萬里者矣雖然本埠需用工人之處甚多而尅扣工資之事恐亦不少安得經理之人忽發天良翻然變計自今以往勿奪若輩妻兒之飯盌以充我嫖賭揮霍之需則善機所感福報隨之區區折扣之沾潤何足道哉 
[諭旨恭錄]  
　　五月十四日奉上諭前據翰林院侍講學士陳寳琛奏福建候補知府蔣鳳藻有鑽營躐保狎娼聚賭等情澎湖廳通判鮑復康改名朦捐辦賑恐有侵蝕當諭令何璟等分别查辦兹據何璟等查明蔣鳳藻等被叅各款據寔覆奏並聲明興化府員缺應否扣帥歸部選蔣鳳另行補用請旨遵行等語此案蔣鳳藻鮑復康被叅各節旣據查明均無確據卽着毋庸置議仍着何璟等隨時查看該員等有無劣跡卽行從嚴叅辦其福建興化府一缺卽扣歸部選蔣鳳藻着畱省另補前經吏部議准以蔣鳳藻補授興化府知府之處着毋庸議餘着照所議辦理該部知道欽此 
[電信譯錄]  
　　本月十八日倫敦傳來電信言英國爲埃及亂事所預備之兵士刻已整備齊集矣又云埃王近與其宰臣商度擬在阿里雙地亞地方招兵凡有年富力强者悉數收羅入伍該處兵額已加增一萬一千名矣 
[外洋茶信]  
　　從漢口載往外國之頭號茶船名斯德林盖斯德里其到英日期前已列報兹悉第二船卽怡和行之搿倫福祿英亦已於十八日到英所裝去之茶每磅得價從一仙令至二仙令七辨士萊陽茶價每磅十三辨士合之漢平銀即約十六兩一担是則二船之茶價與頭船相較每磅已落二辨士矣至前在漢口所買之二十二兩至三十兩之茶葉現在外國亦賣不到此價恐有虧耗但本舘西商接到電報云知茶市收盤行情尙稱穏定云 
[福州近事]  
　　前報載福州兵丁滋事毆死婦女一節兹閱福州西字報據稱此事起釁之由尙未詳悉惟是役死者共六人受傷者不計其數滋事兵丁則有五百名云該報又方琉球歴年入貢中國之使皆由福州取道今年仍照舊章現已行抵福州計琉人數十名咸在省垣遊玩惟琉人頗有譎智船將抵閩卽將篷桅等物藏起一似遭風困苦之狀華官見此情形乃酌給卹賞并子以新桅新篷等物以此欺華人而弋利亦可謂有巧思而無大志卽此可見琉人之志趣矣 
[炳臺瑣錄]  
　　之　舊有海防練車日久漸生馳泄光緒五年東撫札調王靜亭游戎統軍鎭此壁壘爲之一新陣式槍砲悉仿普國新法步伐整齊旌旆飛揚紀律益復嚴明實足爲東海雄鎭此届東撫大閱極加稱賞激奬並行士氣因之愈振命將得人何患不成勁旅耶游戎名益山號靜亭安徽懷寍人○煙台地居海嶠氣候極爲凉爽衢路甚寛塵氛不染人間消夏灣不是過也日來西人之避暑者多已挈眷偕來其寓樓俱面海枕山占此清凉世界幾忘插脚在紅塵中入夜潮生月上猶覺凉沁清夢一枕飛渡蓬萊山庶乎似之○煙台舖户頗多整潔惟屋後率多藏嬌之所本處人名之曰媳婦其上品則謂之大媳婦通埠共有八百家靑蚨兩貫便可一度春風而侑酒度曲之貲悉在其内窮日夜 
 
 

Page 2

 
 
之歡而所費止此較之海上千金擲去一笑難逢者直不可同年語然而擲虚牝以黃金何如守此身如白璧也○美高約事告竣水師兵船曁文武大員均已先後回華兹以漢川尙有未盡事宜用是馬觀察仍坐威遠兵船抵埠卽於五月初六日由烟台鼓輪東駛直抵仁川再與高廷商辦一切惟所商何事則外人均不甚了了惟聞此次往返須一二月方可言旋也 
[兩粤水荒]  
　　香港郵來西字報言廣東廣西地方現在淫雨爲灾凡近海及多水道之處已成澤國而廣西尤甚故廣西灾民多逃至廣東挨户索食廣東亦被水灾又爲隣省灾民所擾殊覺受累云 
[礦務近聞]  
　　有自北省來者謁開平煤礦檢旺惟久無雨澤廬台津河水甚淺只有小舟方能駁載是以轉運維艱現在每日只出煤一百數十墩緣多採實無處堆積也幸閘工業已告竣又因金鐘河一帶梗塞於新河庄擬開一河直達廬台刻已興工河成後大船卽可由廬台至大沾之新河口故須秋初煤當旺出大約一井可日出五百墩兩井並出日可千墩洵爲利源之獨擅也至平泉州礦務中西參辦又與開煤不同蓋採煤務深採銅就淺只須看眞寳峒認明峒口卽徧地可採銅砂雖不能抵煤之旺出而成本不鉅其利卽厚此近日礦務之大略也又聞江蘇之徐州安徽之池州湖北之長樂無不煤鐡並鐃　見地不愛寳中國致富之道於此已見一斑矣 
[臺事彚錄]  
　　有友自臺灣寄到郵筒言基隆新建之石碉樓爲雨所塌已倒去十餘座是處之炮臺兵房亦多傾坍所開煤井現由道憲添泒委員帮辦收支事務並派有雜務差役十餘人將前時所雇用之西人悉辭其職經淡水關稅務司於道憲前代爲轉圜亦不允准所有在事官役月中薪水等項均裁减一半道憲之意蓋在節虚糜也臺北府城前經岑宮保親臨履勘劃定基址周徑一千八百餘丈環城以濠均已興工從事於畚挶劉道憲昨復到勘又爲更攺規模全城舊定基址均棄不用故前功頓棄估其經費應多需銀二萬餘圓在工人役擬禀撫轅求爲定奪此事究不知若何辦理也大甲澳橋梁聞己冲塌十餘丈後壠之隄亦冲塌五十餘丈皆新建之工程也臺灣府治内外街道商民向用木板支搭檐前以蔽風雨而便行走經道憲出示着通行拆去攺搭竹篷復又令盖以瓦因此遵者半而議者亦半蓋謂其朝令夕攺莫可適從也地方官紳現由安平改築道路直至府城外一望平坦其直如矢以視前之屈曲崎嶇頓覺相反往來行人無不稱便聞紳民又擬自臺南以至臺北皆傚此法修築闊一丈高一尺總期潦水不能浸溢而車馬便於行走其經費由紳民捐助每工日中酌給工值銀一錢六分臺南由三重埔開往後山大坡之路係前任巴里坤總鎭鄒軍門督辦聞工役有被是處之高山生番截殺者道憲已詳請停工矣駐紥臺北蘇澳之黔軍因開路事亦被生番截殺二十餘人然不敢據實禀報也淡水縣屬之　尾地方其深山之内本有居民在此耕種相安無異現不知何故與生番爭執被生番據殺二十餘人此三月時事也居民因赴縣府禀訴曾經縣尊會同營弁馳往查辦而纔到卽返並不敢停留現尙未悉若何辦理也此皆臺北近日之情形也又聞分駐鵝鑾鼻之鎭海前營其統帶官則王福祿也有營勇包娼以致閙事將建造燈塔之汕頭工人毆傷多名事聞於劉道憲行文查辦營官知不能掩飾乃據事禀覆道憲大怒批飭將包娼之勇按軍法立决梟首示衆並詳請將營官記大過三次此二月九日事也臺南洋槩厘務經去年十一月王姓董事等投充承辦每年認繳六八平洋銀二十四萬員兼至鹿港爲上領有道憲札諭准其開辦今歲四月間忽有臺北董事薛姓者又具禀道憲擬有新章請承辦臺北洋藥厘金亦以鹿港爲止每年認繳七二洋銀十四萬員並聲明准其於鹿港地方南北通銷不得掯阻臺南承辦者以其攙奪利權控於道轅聞劉觀察有意與薛姓充辦而酌减臺南王姓所認厘金一萬員現尙互控不休未悉若何批示也臺北茶葉樟脑船貨等項厘金均已有臺人承辦聞擬每年繳銀十二萬一千員其爲說合者則某委員也劉道憲於五月初三日由省回臺聞患脚痛不能穿靴接見屬員亦祗着鞋云想邀天佑當卽喜占勿藥也以上說見循環報 
[賢婦箴規]  
　　松郡北門内徐某家本小康妻沈氏亦稱賢淑徐素惡阿芙蓉見友人嗜此者必百般勸導去秋因患腹痛醫者命稍食洋烟不料漸至上癮今疾已愈而烟仍不絶其妻數勸不聽日前妻乃手持洋烟兩錢餘向徐曰昔君未吸烟時何等明幹今何以如是頽靡况嗜烟者非特壽命不長且未有不流爲貧賤者今君以有限之家資供無窮之嗜好飢寒二字意中事耳妾實不願覩君之落薄且君旣樂此鬼趣匪遥妾請先待於地下也遂將煙盡數吞下徐某大驚急延醫救治并將烟鎗劈毁立誓戒除刻下惟日食戒烟白樂粉夫婦和好如初然如是勸法彷彿古人以死納諫之意卒使害除魔障疾去烟霞是誠可謂賢内助矣 
[相地設局]  
　　淮南總局之設助運憲爲治也已閱二十餘年以運同運判班内揀四人當之得此差者頗稱肥美此局久設於南河下張宅内今欲自支公欵或起造或買在宅改建而揚城大宅多爲各省致政之林下公買去今將特買隙地另行建造此風一傳外間之覓利閒人無孔不鑦無隙不入希圖經手辦事甚矣利之驅人也 
[災疫復行]  
　　去夏揚州大疫道殣相望至八月始止合城鄉傷人約四萬有餘乃目下病者又多其初起之症與去年無異後來則皆化内陷而亡去年之疫由南而北今年乃由北而南目下邵伯各鄉已十室五病求醫市藥者道相屬也 
[蘇市肅索]  
　　蘇城閭門外市塵櫛比素稱繁華咸豐年間渡僧橋及南濠一帶曾經大火兩次延燒百餘家屋貨珦兩項計值數百萬然旬日之間起造者十之六七不及兩月闤闠一新更形壯麗俗以火燒爲燒發情願加租金頂首且有爭租不得致涉訟者今年四月十四日灣頭火災白餘家迄今已兩月矣瓦礫如故起造者計僅一二家祗有一間門面是市面之清淡房東之窘迫亦可想見安得良有司力籌振興之道哉 
[竊船復盛]  
　　嘉善縣北鄉丁家栅鎭左近地屬水鄉港汊紛岐居民非舟莫渡農具等物亦非舟莫運所以每家至少總置一船不料自春至今船隻失竊不可勝數鄉民日間務農辛苦夜又防賊困憊不堪况兩年歉收民力甚疲遭竊者無力置辦有妨農業近日吳家港有一農船用大練鎖於樹上旁有一漁船停泊遭竊之時漁人出問該賊持刀欲剌漁人不敢聲張任其順流而去急呼村人出追已無及矣如引横行與盜無異農民不敢報案者旣恐結怨於賊又慮衙役需索所以一味含忍耳竊船賊有二帮一爲江北帮窩聚於無錫之三里橋一爲本地帮窩聚在楓涇之陳家灣前年亦有此風江北帮四面兠竊嗣以江家浜江姓失去農船二隻失主尋至三里橋見一原船急赴金匱縣喊禀蒙倪邑侯飭差將該船先行追還一船追無着落勒令該處營汛地保給價賠償卽將一槪棍徒驅逐江北帮從此散去本地帮所竊附近農船水車不計其數竊去之後勒索半價取贖鄉民憤極故東露港等數十村同心相約捉拿賊聞風逃遁本地帮亦散兩年來居民安堵不料今春復有此風據聞賊窩在楓涇之楊樹浜蒲鞋浜地界華婁嘉善三縣各係邊境官吏耳目難周所以若輩敢肆行無忌但日聚日衆爲害愈深滋蔓勢成芟除不易所願有緝捕之責者早爲鋤去也 
[戯園開演]  
　　杭垣戲館屢興屢廢盖以獲利甚難而滋事甚易也所有上城之金玉鴻福兩茶園自前歲停歇後迄未開演今歲爲大比之年現值國制期年已滿各處神廟無不爭先開演是以該班首亦重整旗鼓仍在火藥局弄之原屋内定於五月初三日開臺杭人聞風遠近 
 
 

Page 3

 
 
爭集以致門庭如市座上皆滿至第三日爲天中節百工皆停各業出游是日之看戯者尤屬人山人海擠塞不堪不知因何事故忽有人與戯館中爭閙一時人多手雜勢如潮擁一切桌椅器皿損壞不少所幸人無打傷不致成禍然該園卽於次日關門停演矣 
[禁匪竊石]  
　　南昌之東湖沿岸石板及橋欄年久未修多有崩塌無賴輩遂乘便竊石出售故每塌一方則其左右必漸漸拆闊近爲南新兩邑尊察得情形卽日會銜出示勒令該各坊段地保照管如再有前項情事惟該地保等是問此示之後諒不致毁敗日甚也 
[馬戯將去]  
　　車利尼馬戯名班現在滬上搬演觀者甚盛兹悉該班將往廣東省城演戯其代理人威路順已附輪前往粤垣預備一切按此戯係中土所罕見者今該班啓行在卽凡未經玩賞者盍速往觀以擴眼界耶 
[被虎傷眼]  
　　本埠之車利尼馬戯名班有馬象及諸猛獸搬演各戯惟所蓄之黑虎兩隻性極兇猛不能演戯惟置諸籠中以供觀玩各情節經列報兹悉前日該班司喂養各獸之西人行至黑虎籠邊偶不愼防爲虎伸出一爪直抓其面將其左眼抓去該西人當時倒地血流被面隨送至醫院敷治未知能無碍否據是以觀此虎之兇猛果勝於他虎矣 
[覆訊賭案]  
　　控究局賭一案其情形已列前報昨日翁太守臨捕房復提蕭俊臣研韂並從前日携去之信件内檢出江西德化縣劉訪單抄底一紙曁該縣少君來書内係囑蕭購物而未寄者翁太守細閱訪單知係蕭在德化時誘同縣署少君出外閒遊拐騙財物爲劉公知覺將少君鎖禁出單密拿蕭逃來滬地者職是故也太守卽將訪單令蕭觀看蕭尙欲置辯太守卽喝令跪下詰之曰你至滬後劉少爺托購物件未寄迨後信催你又稱寄物在途被竊反妄稱存案向伊開銷存案費六千數百文此等欺詐姑不具論且將現在局賭情節供明尙可格外從寛蕭則極口呼寃太守卽將搜去之賭摺擲令觀看問此亦寃枉乎蕭乃語塞隨喝掌責蕭大呼職員曾保舉同知銜例得免打太守謂旣經賭博應照賭棍懲辦况無執照眞賡難分蕭稱光緒三年在家鄉有案可查太守謂你旣稱爲磁器客人何以並無正經出入簿據且於去年五月到滬屢遷客寓並無貨物遇人誘賭情弊顯然從實速供可望開豁蕭堅執如前太守又問戴吉堂住在何處則以住天寳棧對又問王明山王梅溪住處則稱與二人並不相識太守乃飭仍爲管押聞必須使之水落石出也 
[扭控追妻]  
　　本邑人陳阿榮扭周阿寳至英界公堂喊控陳稱妻顧氏曾在朱瑞卿妓家帮傭忽然不知所向根問朱家亦推稱不知後問諸自已兒子始知妻被同在朱家帮傭之周阿寳誘去尋周無着今始獲遇故扭交請究周供與陳妻同在朱家帮工是實然並未誘領他往陳之子供母與周時常同伴後隨至老閘碼頭下船不知所向陳太守問周知陳妻下落否答稱陳妻現在四馬路地方太守隨飭將周阿寳押令指明提到陳妻再行訊究 
[押懲賭匪]  
　　華捕至英公堂禀稱袁小春沿街設賭袁小昌係與同伴將賭具一併獲案請辦袁小春供擺攤售賣紅蛋至骰子乃是别人寄放袁小昌供不敢聚賭求恩陳太守隨判袁小春管押十四日袁小昌管押七日以示薄懲賭具銷毁 
[疑竊被控]  
　　有華捕至英公堂禀稱東洋婦人扭張春華到捕房稱係進屋圖竊故獲住送辦爲此解案請究東洋婦人未經投案張春華供稱登坑甫出見東洋婦追赶一人無着却將我扭交捕房陳太守飭將張押候俟東洋婦到案質斷 
[覆舟獲救]  
　　申江有所謂蜆帮船者網船之類也向係捕蜆爲業而得名今該帮船隻均改裝粮食则蜆帮之稱則尙仍其舊昨日午後有一蜆帮船在瀞中行駛至順泰碼頭對江潮漲浪高是船遭覆正在危急之際適水巡捕船駛至赶爲救起人口均尙無恙亦大幸事也 
[水手停工續聞]  
　　會德豐行之駁船水手因欲洋東加給工資相約停工在鹿鶴春茶館聚議經該行東指控於法公堂翁太守訊斷在案而各水手仍未肯做工昨晨該行有羊皮等貨裝駁需船無着不得已向榮泰駁船行暫借十艘以備往來運載聞該行東已在英美法各領事公館禀控而西官以水手並無爲匪情事因不敷用度思加工貲礙難訊斷云 
[兒戯起臖]  
　　紹興人某甲庽居老閘浜北之江北人某乙處乙在吳淞當小工家祗妻子前日因其子與同鄉之某丙家小孩玩耍啓釁爭毆竟傷丙孩之頭丙及其妻紏人向乙妻理論甲則在傍解勸謂姑俟乙回家調停詎丙有無賴輩相助以甲置喙遽毆並扭甲到茶肆令付茶鈔點香燭再備酒席甲祗允給茶資餘不從命則又遭若輩痛毆致受重傷曾投捕房捕頭以事在租界之外置之不理又投英界公堂喊寃陳太守查得傷重恐有不測令卽赴縣控究并聞該處地保说曾到場何以不善調停而任無賴之恣横耶 
[恃蠻罰洋]  
　　老北門城河浜裕豐舊貨舖日前有徐永春向購鷹毛扇選定兩柄先付定洋一元約以越日錢物兩产詎徐再往時則所定之兩扇已售去一柄徐向理論吳竟逞兇將徐毆打並撕破其衣徐心不甘投法界公堂控告翁太守飭將舊貨店主潮州人吳姓傳案訊詰吳自認不合太守將吳申飭着令罰洋兩元給徐完結 
[雇撈磚瓦]  
　　前報順泰碼頭沉没之寍波磚瓦船至今尙未撈起北聞該船所載之磚瓦極大每瑰約值錢十餘文故該船户現雇江北人下水撈取議定撈起之貨以四六分拆船主得六分江北人得四分云 
[拆梢可惡]  
　　滬上一隅拆梢之風最盛多在法界之新街小東門及英界之小瑯環里等處遇事生風藉謀衣食每察人形跡似外路初來者必一施其伎俩辦不勝辦書不勝書兹聞有本做鯊魚皮烟筒套之虎生者前日在新街小烟館中吸煙被拆梢黨内之獨眼阿春及小蓬頭二人訛詐扭住痛毆經衆勸散虎生被毆時失去洋蚨三元四開兩枚八開一枚并抵於煙舘之洋票兩紙心實不甘是以約同數友尋到若輩向索邀至潮陽樓吃茶詎獨眼阿春小蓬頭紏其黨羽數十人洶洶而至大肆咆哮有一人從中理說若輩卽揪住欲毆竟莫敢攖其鋒後經衆人勸釋茶貲令虎生出三分小篷頭等出七分至虎生所失之洋作爲罷論云又有拆梢名挑水錦堂與大張者前日至小南門裘家弄口小烟舘吸烟及出時店主索錢不付致閙卽被搶去烟槍一只店主赴念七鋪巡局鳴報飭差將二人獲到每人重責二百板鎖一月發局門外示衆聞念三至念七舖一帶其閒棍徒甚多按若輩讹詐逞兇殊屬可惡官非不辦其如彼之不畏鞭笞耶　於新街等處本爲下流之婦人而到彼游玩其不自愛惜可知凡初到滬地者每欲一擴烟花眼界或客囊不足則恒到此等陶情願人早鑒前車毋致爲彼肉魚也 
[浮屍待認]  
　　昨據同仁輔元堂來信稱二十五保十四圖保正張慶華到堂報在鐡廠西首浦灘上有女浮屍一口年約十五六歲丫角頭插清嘉坊珠蝴蠂法藍押髮簪身穿破藍布領衣藍布衫袴白布襪頭淡藍布鞋子等語該堂得報卽飭人往騐並託本舘登報以兾屍親去認云又聞金山衛西萬春橋下亦有一屍係出家人赤身露體約有四天無人往認操舟者經過均目不忍覩在地保允宜報官驗殮也 
[題田芃卿叅軍自繪卷石圖]  
　　點頭說法記生公皺瘦玲瓏一紙中不畫靑山畫卷石應知交道玉堪攻一卷怪石畫圖中筆下煙雲造化工梅雨終朝天似漏伊誰妙手補蒼穹[  松堂士恩溥稿]  
 
 

Page 4

 
 
[和管君秋初見贈元韻並柬鄒翰啓茂才]  
　　醒卽高僧醉卽仙抱琴未暇訪成連花當榮悴皆如夢鳥不飛鳴又幾年虚室有光窺道妙墜車無恙恃神全近來兼得堯夫學掣壞吟成澹衆緣點石成金世謂仙君言無術救顚連北門半是居貧日東野會逢得意年舉子文章官樣貴子嘗語翰飛應舉之文須是吉祥豐滿一登科第卽食祿有階豈不賢於屈曲嫁衣綢繆館穀也哉秀才憂樂古人全儒宮一畆虀三甕且 
[避尋常肉食緣] [  二愛仙人李士棻芋仙稿]  
[和藜牀舊主春夜寫懐元韻]  
　　床頭羞不□黃金囊内偏多長短吟覊旅無聊吹鐡笛還鄉有夢戀羅衾生涯等托沿門鉢枯寂難如止 
[水心一卷騷經消夜午靈均幽憤發悲音] [  鷺洲揖竹詞人未是草]  
[初夏遣興卽柬藜床舊主瘦鶴詞人同政]  
　　漫言春去又愁新不忘東皇雨露仁梅子靑於詞客鬢櫻珠紅過美人唇側身塵海嗟淪落 
[放眼乾坤看屈伸百事由他前註定和詩走筆肯因循時微雲詞裔以詩索和] [  揖竹詞人黃文瀚瘦竹未定稿]  
[贈王月卿校書]  
　　玉人花貌異尋常不愛濃粧愛淡粧生羡滬江風味好一枝春色冠羣芳傾國名花綽約姿遊蜂浪蝶惹相思美人還有鬚眉氣從此芳名海上知芳姿嬌比牡丹開管領羣芳次第猜醉臥瑶台□莫笑蟾宮飛下出塵埃眉目玲瓏未許描令人一見俗塵銷生成楊柳緾綿態醉舞華筵意太嬌眠雲臥月貌尤妍絶妙風流羡少年暢飲畱賓饒雅趣半醒半醉玉筵前綉口清歌曲數行無雙才貌絶風光吟香應少温柔態欣賞還教囑玉郎生涯本屬闔閭城覊跡申江冠衆英海上丰神推第一萬花齊墜恨芳名嫋娜丰姿孰與儔秋波一 
[轉更風流才高柳絮人爭仰尤愛羅裙妬石榴] [  白沙江上惜花主人初稿]  
[贈王素貞詞史]  
　　絶代丰神王素貞冰肌玉骨伴梅英簪花妙格描難似肝胆相傾不夜城天成素質冠羣英二十年華尙未盈酣舞狂歌饒趣味梅花品格共相傾出水水芙蕖徹底清玉人風格淑兼貞桃花依舊迎風笑相對無言别有情素情裊裊兩心縈心　肌膚雪作精相結多年無變態紅塵永不隔陽城水珮雲環體態輕璇閨玉女表安貞舞腰歌扇風流甚異樣丰裁異樣情博化含笑復含情佳句吟來付素貞屈指年華刚十八丰姿娜嫋實傾城眉目玲瓏絶點塵霞裳月髻獨憐卿舞筵歡處慵擡眼笑道阿儂素履貞仙娥素質本天成相遇知 
[音兩意縈記否憑欄明月夜鴛鴦被底訂山盟] [  白沙江上惜花主人初稿]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年五月十一日京報全錄]  
　　宮門抄○上諭二道錄前○發抄旨四道○恭親王等奏爲照案懇請奬勵摺子○尙書翁奏爲陳明八旗官學情形酌擬變通辦理摺○江督左奏請留武員差委片○都統恭奏爲知縣給咨回省夾片○大臣額奏清鼻父代摺子○大臣興奏循例奏聞摺子○五月十一日兵部太常寺太僕寺正藍旗值日無引見○肅王謝紀錄恩○劻貝勒等各謝署缺恩○耀年等由南苑回京請安○錫珍假滿請安○召見軍機○發抄任道鎔奏查閱省東營伍情形分别功記拔降革並回省日期奉旨知道了欽　○又陽榖令陶錫祺署秦安令奉旨知道了欽此○又臨邑令唐亮熙開缺另補安邱典史張筠革職奉旨着照所請吏部知道欽此○又候補人員仍形擁擠請再停分發一年奉旨吏部議奏欽此○○臣奕訢等跪奏爲照案懇請奬勵恭摺仰祈聖鑒事竊臣衙門前經奏定章程章京等每届二年保奬一次旋因同治九年二月吏部奏各項保奬宜示限制經臣等奏定每届二年例保不得過十八員是年適值保奬年分當經遵辦又同文館提調等督課得力亦一併奬勵歴經照章辦理各在案查光緒六年二月係届保奬之期其時交涉事煩緩至七年二月始行請奬業於摺内聲明下届奬案仍應自六年二月起算歸入光緒八年春間辦理以符定章該章京等逐日分班到署奮勉倍形一切公文函電及應行核議各事件辦理悉合機宜兼以各國添派出使案牘日煩旣須條理之分明尤貴思慮之縝密臣等督同該章京等隨時經理均能矢愼矢勤妥速無悞惟限於定額不得不查照辦理以符成案此次仍照歴届奏明員數擇尤擬保十八員又同文館提調三員應一體照案辦理庶於鼓勵之中兼示限制除泒充總辦極爲得力之記名御史吏部郎中葉毓桐兵部郎中梁欽辰前户部郎中舒文及當差勤奮之兵部郎中譚金詔户部郎中張其濬工部郎中專用道文光等已蒙恩記名簡放並前直隸霸昌道裕昆工部郎中全霖候選知詂長恒均據聲稱不敢仰邀奬叙又差使勤愼之資格較淺各員未經列保仍俟下届酌量核辦外復查育軍機處兼行章京遇有交辦事件亦皆辦理妥恊應將行走較久之員照案並請議叙兹謹將臣衙門章京酌保十八員同文館提調三員軍機處兼行章京七員並歴届隨同保奬之供事武弁各繕具清單恭呈御覽仰候恩旋如蒙俞允並請飭下吏兵等部查照臣衙門歴届奏奬成案照准註册所有臣等酌擬奬勵緣由理合恭摺具奏伏乞皇太后皇上聖鑒謹奏軍機大臣奉旨依議單四件併發欽此○○工部尙書管理國子監事務臣翁同龢等謹奏爲陳明八旗官學情形酌擬變通辦理仰祈聖鑒事竊三月二十四日内閣奉上諭御吏俊又奏請整頓官學一摺國家設立八旗官學原以培養人材該教習等宜如何安心督課以期名實相符若如所奏近來各官學學生並不入學肆業教習助教亦不認眞教誨督責尙復成何事體着國子監堂官嚴飭各該學教習助教盡心訓誨毋任積久懈生該堂官務當隨時稽查認眞整頓用付朝廷教育人材至意欽此跪讀之下欽悚難名伏查各項官學建自國初教養兼施法良意美八旗官學專隷臣監辦理當時立法亦極周詳近年以來漸形懈弛推原其故約有數端一則曰膏火短絀一則曰房屋傾頺夫膏火者士子讀書之資也自兵餉减成而膏火亦遂折扣該生每月應得銀一兩五錢按現在章程實不過九錢以九錢之銀饘粥且不能給安能市書籍紙筆以從事於學乎同治十二年臣監奏准擇學生中材堪造就者酌加奬勵然籌欵無多究不足以資津貼此膏火短絀之實在情形也官學之設原係撥給官房或二十餘間或三十餘間大率以足容百人爲度講堂學舍粗具規模無如年久失修墻屋遂　頺廢同治十年臣監因雨水過多官學坍塌迭次咨報各旗及時修葺旋因工程浩大一槪緩修現在廊廡蕭條上雨旁風益復不堪棲止此房屋傾頺之實在情形也夫學生旣無讀書之所則教習難以責成教習旣無住學之時則助教何從督率臣等職司教士未嘗不日夕圖維然僅能於學生挑缺時秉公去取教習教課時認眞查驗至能肆業無資横經無地斷非空言所能奬勸抑豈微力所能振興臣等悉心商酌以爲事貴因時以制宜法必變通以盡利擬請仿照名旗義學之制先立數齋俾生徒得以居處並請飭部將應修處所確實勘估擇要繕完不必統加修整　官學生中分别到學不到學兩項出家子弟有力從師者於挑補後不必責令到學准其在家讀書止十出身不給膏火卽以所裁膏火匀給到學生徒作爲津貼仍請飭部另籌奬賞之欵以期鼓舞奮興如此量爲變通尙不至過於繁費至教習等如何責成學生如何核實臣等再行詳議章程奏明辦理所有八旗官學情形並酌擬變通辦理之處是否有當伏乞皇太后皇上聖鑒謹奏請旨奉旨已錄○○左宗棠片再發貴州差委記名遇缺簡放提督敢勇巴圖魯黃本富經臣奏留直隸保定收發軍裝聲明河工告竣再往貴州光緒七年七月初三日奉旨知道了欽此永定河下游工程告竣保定軍裝局裁撤該提督押解軍裝赴江南交清現擬整頓鹽務收回楚岸引地臣查該提督廉幹老成向由水師立功得保檄委督帶親軍水師一營赴川鄂交界各處巡緝川私合無仰懇天恩俯准飭部改留兩江差委以資臂助除將驗票咨部查銷外謹附片具陳伏乞聖鑒謹奏軍機大臣奉旨着照所請兵部知道欽此○○恭鐡片再奴才前調直隸補用知縣張丙喜自到營後委辦各事曾經奏明在案茲因邊議巳定軍務稍舒迭據禀請給咨同省並就近省　等情前來除核明該員經手事件飭卽清厘完竣分别給咨外理合附片陳明伏乞聖鑒謹奏軍機大臣奉旨知道了欽此○○奴才額勒和布跪奏爲清算交代以重帑項恭摺具奏仰祈聖鑒事竊查光緒三年問熱河積壓未結交代經前任都統延煦緩案奏請泒員設局調算之後迄今又續有十七起之多若不赶緊督算誠恐年復一年任復一任交代叢積欵目紏緾不特勾稽匪易抑且追繳爲難自應援照前定章程勒限半年設局員書吏如能依限算結應請酌給奬叙倘限滿不能辦結及含混舛錯立卽叅撤至歴任交代逾限各各員或因辦理剿匪或因另有要案未遑兼顧實係事出有因並非無故玩延應得逾限處分並請免其查議據熱河道貴成承德府知府裕長會詳請奉前來奴才覆查歴任各員交代未清事出有因與故意遲延得不同應得處分合無仰懇天恩准予寛免出自逾格鴻慈除飭設局派員認眞督算並將開列未結交代各員清摺曁酌泒員吏銜名分别報部外所有熱河各属未結交代現擬設局派員調算緣由理合恭摺具奏伏乞皇太后皇上聖鑒訓示謹奏軍機大臣奉旨該部議奏欽此○○奴进興恩跪奏爲學習筆帖式三年期潢循例奏留恭摺奏聞仰祈聖鑒事查例載盛京考班捐班候補筆帖式准五部學習三年期滿如果行走奮勉辦事熟悉准該堂官奏請留部補用仿照京城之例各按奏留到部日期先後挨次補用俟補缺時咨送吏部帶領引見等語今查學習筆帖式汪輔海係正白旗漢軍裕書佐領下人於光緒四年由監生在江蘇滇捐局遵籌餉例報捐筆帖式指分五部行走免考試簽掣盛京工部學習行走於是年十月二十四日入署連閑月扣至光緒七年八月二十四日學習三年期滿奴才留心試看該員當差勤愼於部務均能實心學習堪以造就合無仰懇天恩俯准將汪輔海留於二部遇有應留漢軍筆帖式缺出照例挨次補用給咨送部引見補放如蒙恩准奴才衙門移咨束部遵奉施行爲此恭摺具奏伏乞皇太后皇上聖鑒謹奏軍機大臣奉旨着照所請該部知道欽此 
　 
 
