# 1882 - 150 - 4903266

 

Page 1

 
 
[論虐媳]  
　　尊長無故殺卑幼律有明條而近來則凌虐兒媳等事層見疉出說者以爲鄉愚婦女不知律法故易於縱恣而不知彼之所以自爲解者亦正有說特彼之所以自解仍是無理之理耳卽如本館四月十三日報内所載温州五馬街張慶庚之母凌虐繼媳一案其很心毒手殊足令人髮指而悍母口中則猶錚錚焉以爲三月迎娶而九月卽生一女必其媳在家早有私情大足爲家門之辱雖　之死地一似無所違理也者無論其媳之有私情與否卽使有之然亦僅有離異之一途初非可以任情毆辱也而况孕八月而生者亦未見其果屬罕聞也大抵産育之事關乎孕婦之血氣血氣過旺者往往不易受胎肥重之婦類多不育卽孕矣而分娩亦頗不易氣血過於衰弱則又易於有崩漏之患故必血氣和平而後易胎易育而其中則又有寒熱之分過寒則不受胎過熱則易受胎而亦易墮無論旣孕之後或有略受他病氣血偶滯不能照常流通則不免於産有遲早大都孕時無他病則必至十月滿足而後産否則有遲産者或逾一月兩月至數月不等有早産者則或以九月産或以八月産或有六七月而産昔袁簡齋先生作宰時曾有人控其妻懷孕以六月而産請爲離異者袁公謂之曰六月而生男乃汝妻血氣充寔所致初非異事本縣亦以六月生太夫人現在可令汝母入署問之知本縣之言不謬矣今汝妻亦以六月産則將來爾子當不難繼本縣之後塵是眞可爲爾賀又何離異爲哉其人聞言大喜感謝而去復爲夫婦如初說者以爲此言或係袁公欲其鸞鏡重圓故爲此語以爲左證未必公果以六月生然爲治者雖亦有權變之道而斷不至現身說法自爲誣衊當必信而有徵卽此一言而使其夫婦完聚其陰功爲不淺矣今該婦以八月而生則更屬事所常有取以爲證者當不止一二人斷斯獄者但援此以折之吾知悍母雖有强詞究不可以奪理而彼婦之寃庶亦可以大白也第悍母之意中詎眞不知八月而生者不乏其人哉特其兇悍之性必欲逞毒於其媳而特藉此以爲汚衊之計以爲媳旣有隙可乘則鞭笞亦不爲過卽其母家有人出與論理而吾執此說以相折彼亦無如我何然後可以惟吾所欲爲耳竊以爲此等悍母實亦不可不重爲之懲也凡人之性固有慈和殘酷之分但常觀人家買婢以及童養媳類多受其主母及姑嫜之凌虐葢彼以爲婢女出錢購得死生惟吾以之雖凌虐致斃而亦無如我何童養媳則往往由於母家貧苦無　養贍故從幼領交夫家藉資温館姑之視之也亦不啻與婢女相埒卽有凌虐致死者而其母家亦卒多無勢無力拚出若干貲卽有不難寢事者以故胆大心粗而無所顧忌今張氏之媳則固明媒正娶非養媳可擬而其父曾爲兵丁亦非貧苦平民之比卽無勢無力而亦恐其兇横之性不可制伏當必有略知顧忌者而乃居然斥之責之閉禁而毆辱之竟欲置之死地而後快彼其意不過以爲八月生産事屬暧昧其父卽爲出頭先有帷薄不修之咎我之理直彼之理曲夫是以敢於恣肆若此也設有人焉據律以詰之曰爾何以無故殺卑幼　彼將曰媳有私情而我治以家法此吾家事外人何得與聞則人亦且箝口結舌而退矣吾故曰悍母之所以敢於凌虐其媳者其意中固有所恃也嗚呼凶人而徒恃其凶猶可制也至凶人而亦欲挾理以自文其過而入人於罪則凶而且狡矣此事刻已移縣辦理彼高坐堂皇者安知無袁君其人爲該媳力辨其寃誣而重懲悍母之罪俾天下知凶狡之人究不足恃　閨中弱息或不至抱寃抑而無所控告此則仁人之用心也夫 
[本館自己接到電音]  
　　本館於昨日接到在津友人專發電音到本館有四月十七日上諭一道敬謹譯登○四月十七日奉上諭前據張樹聲奏調翰林院侍講張佩綸帮辦北洋水師事宜當以該督擅　奏調未允所請兹據翰林院侍講學士陳寳琛奏張樹聲擅調近臣實屬冐昧請照例議處等語張樹聲着交部議處欽此 
[請剿匪黨]  
　　香港西字報言法兵旣得海内之後安南官員請諸法國將軍言黑旗匪黨盤踞安南時出劫掠阻撓商務乞爲剿除等語刻下法將軍已允安員之請預備奮力攻剿黑旗匪黨該匪若獲除滅則安南可以照常商運免受兵革之禍矣 
[英員赴高]  
　　文匯報稱英國駐華公使威君之參贊馬忒乘坐式德拉克兵船前赴高麗商訂和約其和約條款業經擬議妥貼曾請李傅相酌定兹卽携往高麗一俟高廷核准卽可互换也 
[摘錄東報]  
　　日本報云日庭刻下赶造五元二元等鈔票甚急并新出五分鈔票流行於巿將以便民用也又云中國政府托日本鑄造洋銀一百三十二萬元聞已於前數日開工故大坂鑄造局人役近日工作頗忙也又云近來巿上米價甚昻皆因歐美諸國運去者太多計三個月内出口白米有五萬五千石矣又云琉球未廢以前他國人之遷往而居者國禁頗嚴自廢藩置縣以來此禁遂弛計現在日本人及别島人移居那霸港耕種者有四千五百餘人其移居者皆勤於耕種故所出之産較士人爲多贸易亦比從前暢旺惟土人反以受困者衆謂利益爲客民所佔深懷妬忌羣欲禀官設法將客民驅逐出境云 
[建醮禳災]  
　　甯波濵江廟跟自遭大火後屢見烟焰冒出不止一次幸皆扑滅無恙該處各舗户咸有戒心於是邀集十三境各出分貲挨户齋戒延請道士擇本月初九日起在濵江廟建醮五日以祈平安云 
[搶秤續聞]  
　　前報鄂省咸寍縣産茶之區販子業户俱以各茶行之秤過大因而約衆搶秤興訟此巳列報兹聞是日該處之業茶者約有一二千人先至柏墩厘局勒令委員同行委員不允便示之以武聞夏泰和茶行先遭蹂躪不獨取秤并見物卽毁衣箱則裂而撕破之錢串則斷而抛棄之茶葉則揉爲粉碎茶箱則跴如糞土逢人卽毆特未縱火未姦擄耳後又轉至鹽家山楊姓茶行及茅坪與馬橋等處各茶行均遭斯禍喪貲甚鉅幸茶行諸人聞風先避不至釀成人命有萬壽橋之某茶行備有茶食好言勸慰且先以茶秤奉上請較衆人礙于情面始得無事當時邑尊聞信帶兵彈壓人漸散去恐各茶行未必就此干休也 
[陋俗難移]  
　　前報載温郡賽會一則花柳塘天后宫裝演傀儡各處歸女隨班逐隊約往游玩者甚衆不意十四夜宫之隔壁楊大王廟正値演戯人山人海擁擠不開致旁及花柳塘　所排花祭盡　擠壞而輕佻子弟一見輕年 
 
 

Page 2

 
 
婦女四面圍繞實屬不成事體其間剪綹輩正可乘機攫物以致往　者　飾牙簽多遭遺失温俗之壞莫甚於此最可惡者十五夜五馬路街攔街福寳雲樓首飾舖内排一小假山中有水没金山之戯青白二蛇頭上有水自内噴出俗謂龍噴水婦女乘便游觀亦復不少詎知輕薄兒郎竟將婦女攔扯肆無忌憚此等惡習相沿已久諒婦女之中或身經閱歴或耳有傳聞稍顧廉恥者定必不出免至身受惡謔何其年復一年前車之覆後車不鑑此理殊令人不可解也 
[曉諭土客示]  
　　　浙撫陳雋丞中丞自去冬接篆後憲示頗不多見蓋中丞從容鎭靜持重老成效曹參畫一之規得丙吉大臣之體不欲以條教虚文滋民疑議也近則蠶事將成麥田告熟而下三府之客民土著時有滋事中丞微有所聞故前日密委幹員分往查探近復因該處府縣酌擬簡明禁約十條請頒印示爰卽頒發憲諭通行各屬觀示中殷殷告戒反覆開陳無論土着客民無不視爲一體想彼具有天良當能仰體憲意兹將憲示并禁約十條備錄於左兵部右侍郎右副都御史　撫浙江等處地方節制水陸各鎭提督全省糧餉軍務兼管兩浙鹽漕部院陳爲剴切曉諭事照得杭嘉湖一帶兵燹之後輙有曠士湖廣皖等及寍紹台各處客民陸續而來開墾田地日聚日多良莠不一其中安分務農者固不乏人而恃衆逞蠻者亦所不免各土民又不能破除成見互相誥誡更有喜事之徒從中唆弄以致土客各分畛域時啟爭端大爲地方之患卷查光緒五年曾經任藩詳定籌數章程頒發條告立法頗爲詳盡果能實力遵行土客相安豈非地方之福兹本部院訪聞海鹽邑西鄉有客民砍伐樹支以致土客搆隙釀成命案秀水邑亦有新到客民覇種熟産佔住房屋砍伐桑樹强借農具種種擾累事情查該客民遠道而來謀生事急何得恃强自取怨尤各土著亦當破除成見各安本分互相勸誡共保身家倘客民有意欺凌固屬咎有應得卽土民集衆滋閙亦屬罪所難辭亟宜查照舊章認眞辦理以期日久相安並據嘉興邑酌擬簡明禁約請頒給印示前來合行開列條欵出示曉諭爲此示仰土客各民一體知悉凡有新到客民應各憑的保報官聽候照章撥墾安分務農不准絲毫擾累欺侮土民致干究逐該土民等亦應捐除成見不得以細故微嫌架詞瀆控以及私相報復結黨滋事自取咎戾自示之後倘有無業游民肆行滋擾與夫不法地棍妄起衅端一經訪查得實定旣不分土客從嚴懲辦决不寛貸再浙省肅清已及二十年本地農民生齒日繁客民亦復不少無主荒産固巳無存卽偶有荒蕪皆係有主之業糧册有名此後該客民毋庸再行招致同鄉紛紛來浙以致無地可墾進退爲難在該客民原藉旣有執業斷不可輕棄其鄉冒昧滋事其各懍遵毋違計開簡明禁約十條一原墾客民來去無常凡有增減丁口遷移地叚皆由該客總會同圩董報局轉報核給牌照如敢隱匿提案懲處一新到客民責成客總查明具保會同圩董報局轉報撥田墾種如有名未入册擅自擇肥翻墾者提案究逐一各帮客民祗准翻墾荒田若將民人完糧熟産擅自覇管照强佔例治罪如實係客民墾熟之産鄉民控指佔熟審實坐誣一各帮客民凡係墾種有主田地作客照章完糧其墾無主田地一年爲限如有業主呈契指認四至相符卽令客總圩董公議貼還墾本收回管糧報案註册一客民栅廠除携帶眷口雇用工人門牌外此外游手好閒牌内無名者不准容留如有窩賊窩賭姦騙嚇詐情事究逐拆毁一客民中倘有携帶軍器刀械火藥等件責成客總搜查繳案取具並無違例私藏切結送查如違重究一土民有廢屋客民不得擅自居住其農具亦不能恃强移借致啟爭端如違重究一民間以蠶事爲重飼蠶以桑葉爲先客民如原養蠶者必須自買桑葉不准偷竊攀摘致害蠶事亦不准砍伐坆山蔭木剥削樹皮貪利騷擾如違查出重究一客民甫經到地試種雜糧情尙可原次年必當改種禾稻一律承糧不准取巧避就不准於秋收後逃避他方致虧糧額如敢違抗惟該客總賠繳一客民性多强悍土民易啓猜嫌偶有釁起細微口角爭競責令客總圩董秉公調處倘實有紏葛則報官審理不准糾衆械鬪互相報復如違查明首禍無論土客盡法懲治圩董客總人等徇私袒庇致釀爭端一併究治不貸 
[賊有仁心]  
　　温郡西門外某甲性情懶惰兼嗜鴉片家况拮据時嗟枵腹近因饑寒交迫將妻鬻於木客當日在烟館講明身價赴廟中書立字據進城匯付洋銀其講價時適有剪綹賊同館吸烟所言均被聽聞步步跟隨及某甲得洋後道經府城隍廟内適演戯某甲遂進内觀看剪綹乘間挖取幸是賊尙有天良思此係賣妻之洋倘概竊之定有性命之憂是以僅取五元其餘仍舊納還亦可謂技之神者矣該賊甫出廟門卽遇其同業某乙復思某甲包内洋我是明知其中緣由故僅取五枚若某乙未悉底細定必不肯放鬆爲此復轉身進廟挨至某甲身傍站立看戯不多時假作驚慌喊呌包内有洋十元統被剪綹剪去某甲聞之心内未免驚慌伸手探摸自欣洋包尙在遂言老哥適遭剪綹予身邊亦有洋蚨五十元包已被剪開一洞若無老哥喊呌則予之洋定然失落連聲有勞關照徑自出廟而去似此剪綹實屬天良不昧可見惻隱之心人皆有之也此係剪綹者後自在烟舘所述故傳者得聞其略云 
[信巫類誌]  
　　京師自咸豐以來巫覡之道始行其間此興彼廢此癈彼興不一而足地方官惡其招搖惑衆輙驅逐之雖鳥散而旋獸聚今年巫覡日盛民信不疑官逐不避卽如西便門内角樓之大仙爺者始則長隄以上拈香拜禱及被驅逐又移向對岸敗寺寺中破殿三楹陶器數具而問病祈事者車馬往來男女絡繹朔望尤盛門首香攤一日中可售至七千餘束之多更有富商巨族捐貲修廟或創造數楹或增修一進轉瞬間廊房環抱殿宇輝煌儼然大觀矣三月中旬復有西便門外楊妃店迤西惠昌門村朱姓業牽駝者突謂其隣人某曰子臂有疾久不愈我能爲子醫之盖某於數月前忽一臂不起醫治罔效甚苦其累思得良醫以捐除之聞朱言心頗向往然知朱素不通醫復又疑其戯己遂漫應之朱正色曰子以我爲妄耶我實告汝我乃西便門内角樓之二仙爺也向者大仙爺靈應濟世今蕊珠宫已小落成我不甘寄人籬下欲别立門户普渡迷津子家之對門三官廟煩通知隣里假我一居子於稠人廣衆中向我焚香三叩臂卽愈矣某信疑叅半繼念臂疾苦甚姑從其請乃便告鄉隣置朱佛座之次跪乞默佑禱畢朱將香灰一撮紙包付某令歸服之某歸啓視則灰已變成丸矣吞之譬旋愈此一傳播香客蕃多不啻角樓之盛故角樓香客頓減三分之一云又有一書斗某住前門内府學胡同其嫂年近六旬於二月間偶得怪症一身浮腫四肢　縮不食不語亦不敢轉動動則腫破流水痛楚不堪奄奄月餘醫無識症者三月十六日延一覡師來自云知人生死見病婦覡口中喃喃有辭作欲顚狀移時向斗曰適至陰曹探知汝嫂前生是保定府關帝廟僧因募化重修得資花費因而受此孽報然前緣未了來世仍應投生該處爲僧補修此廟云云斗問現症若何答云渠合二十日孽始滿憐汝家哀乞之誠令渠先死數日早脫苦海可也言訖以手捻香灰納入病婦手中少間婦果手足漸舒氣絶而亡合家叩謝之而去遠近傳說咸以覡爲神人云竊思巫覡祈禱自古有之然不過借以代祝耳近世乃以怪誕之辭聳人觀聽愚夫愚婦堅執不移瘳疾固可居功速死亦應受謝倘西門豹復生將以油鼎從事矣 
[皖垣雜誌]  
　　西門外操江廠濵江一帶本係官地近年土民及客民之無業者就彼搭蓋草篷或開烟館或窩娼妓屢經官憲驅逐而陽奉陰違甫散卽聚日前尹明府聞李伯相太夫人靈輀由湖廣督署回籍路經皖垣須泊舟三日俟闔城官憲致祭爰親赴江岸及各城門外码頭察視合宜之處見該處頗爲寛闊可泊紅船數艘岸上可造官廳當飭差保押令各户速將草篷拆去鳩匠建造官廳並搭码頭各户中除賣烟窩　　 
 
 

Page 3

 
 
妓外所有贸易貧民概給盖屋之價云○某明府由進士籖分到皖曾於庚辰年委署縣篆迄今已歴兩載其缺雖不甚優頗可敷衍月初某夜二更後親至簽押房判牘三鼓後復進餐靧面僕人伺候安寢始行退去乃次早八點鐘㒒人進視見明府巳將褲帶自縊斃命莫能測其緣由人疑明府判獄或有寃抑之處以致不得善終然歟否歟未可臆斷也○據傳初九夜半西門外濵江居民均聞江中人聲嘈雜如有無數船隻經過篙槳之聲不絶又似有鑼鼓聲有出外觀看者惟見江中燈光歴亂作淡白色他不能辨翌晨人言如一江邊停泊之船聞見亦同故咸疑爲陰兵過境云○城内丙子橋邊某甲年三旬餘贸布爲生父年逾五旬係賣柴種地者妻年二十餘無子祇一女甲性懶貪飲不勤於業邇來所獲之利并不足贍一己父屢戒不改近又起意欲售其妻父知之與甲大閙徧邀親族公論甲隱去數日未歸鄰有某乙代爲求寡父始罷休但令作速加家守分贸易中歸後仍不操業父時加駡詈本月初九日甲將妻之被褥搶出質錢沽酒肉館餐夜與父言我力不能顧妻只得售去無論其願否總須離異父見其狀巳酩酊置之不理翌辰甲又酣飮告父曰昨晚所談已覓有受主父怒詈之甲竟回詈父擊以老拳甲竟持刀相向父情急聲喊媳及隣衆齊至甲抛刀而逸父邀齊親族四處尋甲及尋到捆住由衆商議帶至鄉祠中用家法處治云○府東某姓種地度日所居茅屋數椽一夕二更後隣人見屋上火起驚喊適有長隨帶兵數人經過卽爲施救升屋撲滅未片刻府東某宅屋外火起延燒草瓦屋數家幸其時無風兼水龍馳集施救卽能應手旋又報北門内飲馬塘失愼幸該處有大塘取水便易賴衆救止首府及邑尊亦皆親臨彈壓瞬息間三處警報亦罕有之事也 
[秋審類誌]  
　　四月初六日未刻江西李大中丞督同司道升坐大堂會勘各屬解到秋審犯人童葆阮等六十五起内有兩起犯婦一爲絞罪謝蔡氏袁州府宜春縣人聞係開飯鋪謀死過客之案一爲斬罪廖氏南康府建昌縣人聞與房姪通姦害斃親夫之案其餘男犯斬罪僅四名外俱絞犯也時印委文武各官林立而觀者如堵開多婦女乘車而往縣役泒司執鞭者驅而逐之則相駭反走旣又向前爭擠至㦸門前綵綢架亦爲摧折惟各犯皆靜候點名過堂領取賞錢一千二百五十文及蕉扇　藥等而退無有翻供者故僅一時許卽巳畢事云 
[牛痘盛行]  
　　丁雨生中丞撫蘇時就城中關帝廟設立保嬰牛痘局延醫送診不取分文可謂法良意美矣乃往時蘇俗習種鼻苗於牛痘之法頗多顧慮信者絶少惟貧苦無力之人赴局求種近則人知此法有利無害就種者日甚一日卽富家大族亦邀請局醫施種三四月間局中每日多至三五十號嬰兒滿前幾於日不暇給足徵轉移之效惟聞窮鄉僻壤少見多怪猶有循舊以致悮事者殊堪痛惜安得良有司廣設分局剴切曉諭則數年之間城鄉共信俾呱呱者咸上春台洵保赤之善政也 
[琅玕花發]  
　　金陵城北及南門外竹園頗多近日竹上忽然開花花黄白色說者謂竹生花主兵象且引咸豐壬子年竹生花爲証然天時地利偶有轉變則植物或因之見異必欲指爲干戈之兆未免穿鑿拘泥已 
[補出龍燈]  
　　金陵向逢上元佳節兩湖江西安徽各帮客民例出龍燈曁各樣草燈爭奇鬥勝各極其巧而間以戯文數齣裝扮各肖亦慶毄昇平之意本年上元湖北帮以在國制期年期内未經舉行近因期年已滿各廟戯會均已照常故捐資於月之初六七八等日補出龍燈計青黄龍各一條並有獅猴及各樣草燈間以高蹺二十餘人裝扮戯文數齣以致闔城哄動士女如雲沿途接燈者炮竹之聲不絶於耳因憶前輩咏秦淮竹枝詞有一葉小舟燈百盞教人錯認是元宵二語似又不敵此番之眞似元宵矣 
[米袋傷人]  
　　金陵南門外東嶽廟每屇聖誕進香者肩摩轂擊熱鬧異常是日有某氏婦年約四旬餘偕一婦兩女郎前往因城外大街来往人多恐致擁擠遂由鴈翅口循河沿而去取其路僻人稀不料該處適有由船起出之米袋數十包堆積河干婦等經過忽一米袋由堆上落下恰將某氏脛骨壓斷氏登時暈倒經人趕緊扶起而己不能移動乃爲舁回延傷科醫治據云脛骨已斷縱能醫好亦成殘廢云 
[奪墳傷命]  
　　有友自湘來　述及衡陽李姓家有薄貲而歴代不讀書因是無登科第者邇來聽信地師之說訪求牛眠吉壤冀兆簮纓兹據地師指稱同邑周姓老坆山中有出色之地葬之可以致貴於是委曲設法托言明末有祖塋營於記山求周容其展墓蓋爲將來侵佔伏根也周逆窺其詐弗許結訟於縣邑尊吊據李無以應乃輾轉禀懇勸周允李所請周仍不可人以爲謀之無成李亦可以已矣詎清明節李竟糾衆入山祭掃周阻之兩下爭毆斃周姓數人於是求福未得而禍且隨之矣風水之惑人如是吾願溺於此者知所鑒戒也 
[姦夫被剌]  
　　杭垣上城之柳翠井巷有某甲者少年佻達近與某店婦拚識日往該店閒坐婦已年踰不或其子亦年及弱冠深恥其母之所爲而苦於力不能禁每見甲來則努目直視恨不得手刃之以雪耻前日薄墓甲又欣欣然來其子適外出甲遂色瞻如天直入臥房與婦疉殷而坐逾時子歸知甲在内忿怒難禁不暇思索順手取小尖刀一柄直奔其母臥房甲一見心慌意亂急急奪門而出適其子奮勇直前兠胸一拳甲已仰天跌倒其子縱步上前卽取刀在其小腿窩上連剌兩刀血出如注幸其母趕至將刀奪住時隣近亦皆聞聲奔集始將其子强曳而出於是衆問甲曰汝時常來此不聞有爭閙之事何突然而遭白刃甲詭云我欠彼錢二千有餘彼因屢索不還始恨極而下此毒手衆益詫曰汝欠彼錢則應彼赴汝處催索斷無債户自行投到而聽其凶剌者甲語塞衆知其中定有隱情亦不窮詰姑倩隣近相識者扶之囘家甲亦不敢明言但云畧受皮傷忍痛高臥私自用藥敷治云 
[唱曲招禍]  
　　三月二十八日東嶽大帝聖誕京師朝陽門外東嶽廟歷年士女如雲今年亦復如是有修髮匠數人在廟近之壇夾道歇擔蓋由廟中歸經此小憩也壇夾道向有土娼數家該匠等偶在彼處演唱小曲曲中詞意皆揶揄娼婦者土人所謂窰調正得意間突有十餘人自身後抄來揮以老拳繼之亂捧匠各受傷内有一人較重登時殞命喝令之人見匠死卽親赴崇文門外花兒巿東城司署中投首或言喝令之人其家係清白者惡匠無禮故毆之 
[預辦軍政]  
　　皖省歴屆舉辦軍政每於夏秋兩季札調各營武弁到省考試舉劾並行今歲應辦軍政現又逢大閱之期裕中丞念屬弁往返費多若照當俟夏秋調考非所以　　卹爰乘各弁伺候校閱甫畢着各備履歴於四月初一日携帶弓箭赴内箭道聽候考核各弁聞諭之下感激可知矣 
[賜珍酬勞]  
　　十八日早九點鐘時英巡捕房中西巡捕咸集迎迓奥領事官夏君士頒給奥皇所賜珍物蓋緣粤國皇念奥領事並無差遣之人有事則皆借用英巡捕房人役又知總巡平福及薛必麟兩人辦事認眞辛勞卓著故特賜金製十字架一事以示旌異總巡祗領訖致謝以爲辦差一節乃屬分内之事各國皆然不但奥國今蒙奥皇恩賞不勝榮幸之至於是中西各捅皆向總巡道賀歡欣鼓舞而散 
[瘋人笑談]  
　　前日午後有本邑北鄉人年約三旬餘在老閘地方扭住本地口音婦人不釋觀者甚夥或詢其爲何事鄉人曰婦我妻也私　在外已逾一年今甫遇見婦謂鄉人爲同村之隣素患瘋病鄉人聞言大聲謂我如妄認人妻愿憑處死當經旁觀令同入茶肆理說旣至茶 
 
 

Page 4

 
 
肆婦隨密囑熟識人招鄉人之兄其兄到來謂弟固患瘋者向婦服禮押同其弟歸家云 
[遷建道院]  
　　本埠英界新橋北　之雷祖院據稱由杭州雷祖院分建兹以開築馬路該院適當其衝已爲拆卸院中住持在西門外購地另建聞已禀請上海縣出示擇日興工矣 
[挾嫌肆毆]  
　　蘇人徐新卿在滬北日昇長吕宋票店爲夥到滬不過匝月前晚徐約同好友四人至金桂軒戯園觀劇其友出外小遺回則坐位已被人佔去當喚該戯園茶房按目等令其排讓而茶房等認得佔坐人係看白戯者囑令讓坐詎此人心巳懷恨伏於園側以圖報復散戯　徐新卿與友分散欲回被其人候着卽袖出鐵物向徐頭上打來致頭額及後枕均略受傷且因遮擋致傷臂骨痛極呼救及巡捕至而行兇人早已遠颺巡捕將徐舁送仁濟醫館據醫士云頭上之傷尙屬無碍惟臂骨雨根均被打斷恐致廢疾現在徐就醫館敷治接骨至行兇爲何人待有確聞再述 
[游懷恩寺]  
　　古寺鐘聲寂山僧獨苦吟四圍松翠合一徑竹雲深到此空俗慮伊誰證道心鍾期今已杳何處訪知音小憩禪關外松風拂客衣山廻林入抱雨過筍添肥流水一聲磬夕陽千樹暉好尋湖上路待月趁船歸[  楚武十三硯齋主人陳慶保畬孫氏未定稿]  
[夜宿懷恩寺賦贈石樵上人]  
　　分得湖光綠半灣茂林深處掩禪關泉隨野鳥鳴幽澗雲傍斜陽過遠山徑僻果然塵慮少人忙翻羡老僧閑月明滿地不歸去清罄一聲松翠間[  楚武十三研齋主人陳慶保畬孫氏未定稿]  
[觀察陳畬孫先生信宿小刹蒙贈以詩賦此奉謝]  
　　矯如孤鶴勢凌空馳驟文壇意氣雄觀察詩文大集久巳膾炙人口騏驥早蜚千里譽上年承以次公子托余寄盟佛座龍蛇更妙六書通傳經世守青箱業觀察近來編校其大父中丞公遺集將次告成講學人歌絳帳風觀察連年奉諱讀禮授徒鄉里成就頗多雅度清才何處寫湖光山色兩葱葱[  方外僧能修石樵拜稿]  
[浙省撫轅抄]  
　　四月十三日前温州張盛藻交缷回省禀到候補府尹彦釗由京騐放來省禀到通判陳榮桂禀知軍需局委湖北查硝磺差禀見叩辭泰順縣宦禀見辭赴任王衡禀知藩司委解二批京餉差玉環巡檢馮正焜禀謝蕃司飭知赴任禀見叩謝平湖縣丞南票辭赴任新選開化典史劉培庠禀謝飭知赴任○十四日鍾上珍禀 
知厘捐局委嘉郡稽查絲捐差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月初八日京報全錄]  
　　宫門抄○發抄旨四道○大臣劉奏爲查明營員互揭請旨一併革職摺子○漕督周奏爲江北河運漕船開行日期摺子○浙撫陳奏爲調署府縣夾片○東撫任奏知縣到省暫緩赴任夾片○浙撫陳奏請奬勵摺○大臣載奏假期屇滿病仍未痊懇恩閱缺調理摺子○陜督譚奏爲請奬勵夾片○將軍崇奏馳請興修大政殿工程摺子○四月初八日禮部宗人府欽天監正紅旗值日無引見○謨公敬信各謝放左右翼監督恩○廣順假滿請安○俊啓請假數日○召見軍機○發抄左宗棠奏查閱江北各營分别舉劾奉旨着照所請兵部知道單併發欽此○又仍以懷遠汛千總柏殿陞借補壽春鎭標守備奉旨兵部議秦欽此○又請以儘先叅將馬雲龍借補安慶營都司奉旨兵部議奏欽此○丁寶楨奏請　捐修橋工之附貢敬心鎔建坊奉 
旨著照所請該部知首欽此○○欽差大臣督辦新疆軍務通政使司　等男臣劉錦棠跪奏爲查明營員互揭據寔開叅請旨一併革職以肅軍政　儆官邪恭摺仰祈聖鑒事臣訪聞巴里坤鎭總兵席大成與該鎭標中軍遊擊　臣玖有私役官弁玩視營務情事正查辦聞接據席大成呈稱柳臣玖抗公不辦任書需索又拋柳臣玖禀稱席大成擅挪兵餉私役官弁並各以希圖分蝕空缺銀兩等情互揭到營經臣札飭行營總理營務處二品頂戴浙江遇缺題奏道袁垚齡前往查辦去後兹據該道　欵確查緣席大成領獲本任積年廉俸銀一千三百餘兩以濟家用並將標營季餉暫挪六百餘兩溪成二千兩泒經制外委李進財送回湖南原籍旋卽籌欵如數劃還柳臣玖到任之初兵丁王殿杰唐玉卿私送該遊擊衙門稿書趙萬年錢三千文傳號傅兆武錢二千文柳臣玖殊不知覺又鎭標庫存光緒七年春夏秋三季　汰老弱及逃亡兵丁空缺銀二千五百餘兩席大成擬俟年底彚報旋飭柳臣玖造具請領冬季兵餉印册柳臣玖因前項空缺銀兩久未造報恐干咎戾遂將此項印册延展不造故席大成以抗公不辦詳叅柳臣玖而兼及任書需索柳臣玖亦以擅挪兵餉私役官弁禀揭席大成並分辯册報稽遲之故其空缺銀兩積存鎭庫席大成與柳臣玖均未動用分厘惟各執一詞互相抵制經該道袁垚齡查明　覆前來臣覆核無異隨飭該總兵遊擊等將庫存空缺銀兩撥正餉造册開報並將兵丁空缺募補足額趙萬年等分别責革各在案臣維席大成以專閫大員竟敢通挪兵餉私派經制外委送回原籍雖挪項卽經歸還違例營私實有應　之咎柳臣玖職任中軍有經管錢糧兵丁之責始則聽任席大成私役擅挪而不隨時禀報又失察稿書趙萬年等私收王殿杰等錢文亦屬不合至黨属互揭體制已乖且該鎭標裁汰逃亡兵丁缺額歴春夏秋三季之久虚懸不補又不按季造册彚報其營務廢弛概可想見是則席大成與柳臣玖厥罪惟均實未便稍事姑容除將該總兵遊擊先後撤任外相應請旨將頭品頂戴記名提督巴里坤鎭總兵霍隆武巴圖魯席大成留甘儘先補用總兵巴里坤鎭標中軍遊擊柳臣玖一併革職以肅軍政而儆官邪如蒙允准所遺巴里坤鎭總兵員缺緊要擬請迅賜簡放以重職守其該鎭標中軍遊擊一缺應請扣留外補合併陳明所有查明營員互揭緣由除咨部外謹會同陜甘督臣譚鍾麟烏魯木齊都統臣恭鏜烏魯木齊提臣金運昌恭摺具陳伏乞皇太后皇上聖鑒訓示謹 
奏奉旨已錄○○漕運總督臣周恒祺跪奏爲江北河運漕船挽上清江各閘開行日期恭摺由驛具陳仰祈聖鑒事竊准户部咨江北本届新槽仍由河運等因伏查本年入春以後江北運河水勢疉消上遊更甚必須收蓄挑撈方可行走經臣擇要直辦於二月十五日具奏在案嗣於二月十九日各船　續到浦共係十起計船五百一隻裝運正耗餘米十一萬九千八百餘石臣騐明後躬親督率催趲上挽當於二十八日全數挽過清江閘三月初八日一律挽過福興通濟惠濟三閘連檣北上查邳宿一帶挑河築壩各工次第宗竣關纜齊全仍多雇剥船備用臣卽通飭沿途地方文武各員催趲前進並飛咨東河督臣山東撫臣照章啓放湖口壩舖水濟運務使各船早抵東境候汎渡黄以兾仰慰宸厪所有漕船挽過各閘開行日期理合恭摺由驛馳陳伏乞皇太后皇上聖鑒謹 
奏軍　大臣奉旨知道了欽此○○陳土杰片再杭州府知府龔嘉儁請咨赴部用見所遺員缺係省會要缺政務殷繁非精明幹練之員難期勝任兹查有湖州府知储桂斌精明穩重堪以調署遞遺湖州府知府員缺查有候補知府郭式昌明幹有爲堪以委署又准調鄞縣朱慶鏞飭赴新任所遺松陽縣一缺現有應辦要務　有宣平縣知縣皮　棠堪以調署又德清縣知縣汪昌在任病故所遺要缺查有　漝縣知縣姚徽典堪以調署據藩臬兩司會詳前來除檄飭遵照外謹會同閩浙總督臣何璟附片具奏伏乞聖鑒謹奏軍機大臣奉旨知道了欽此○○任道鎔片再新選樂安縣知縣楊濤於上年十二月二十一日領憑到省本應卽飭赴任供職惟查該員甫經到東於地方民情均未熟悉應先委赴讞局帮審案件藉資閱歴□飭赴任據藩臬兩司會詳將原領文憑呈繳前來除咨部查銷外謹附片具陳伏乞聖鑒謹奏軍機大臣奉旨知道了欽此○○浙江巡撫臣陳士杰跪奏爲海運出力船商牙夥書吏人等援案懇恩奬勵恭摺仰祈聖鑒事竊浙江省光緒六年起運五年冬漕雇募商船由海運津經前撫臣奏明請照歴届成案除運米一萬石以下由外給匾其一萬石至五萬石以上請分别給予職銜若己□至五品另行酌奬俟漕糧兌竣核辦奉旨允淮其招商局輪船協運糧米擬照沙寍船成案一律給奬亦咨准部覆照辦復於漕糧完竣將出力委員紳　開單奏奬聲明商船牙埠人等確查另行請奬各在案兹據署糧道吳崇階詳稱據寍波府曁　局總辦委員具詳上屇海運雇募沙寍各船經該管府縣印委各員督同　商牙夥分頭勸諭整理舊船並經招商局挑選輪船踴躍承運均無貽悮及書吏承辦文案查探船隻弔照取攬尙能勤愼從公著有微勞查各商船承運米四十一萬七千七百餘石又承運採辦正耗米二萬一千九百餘石二共承運米四十三萬九千六百餘石援照歴届成案分别擬請職銜官階開摺詳請奏奬並據聲覆光緒四年冬漕海運船商請奬案内有六品銜巡檢吳崇保前請賞加五品銜經吏部奏覆本省官員不在本省經商今原保清單内並未聲叙何省何項巡檢應令查明核辦等因於光緒七年五月初二日奉旨依議欽此轉行遵照現已查明該員係分發湖北補用巡檢並非在服官省分經商應請仍照原保奬勵等情並來臣覆查無異合無仰懇天恩俯准給奬以示鼓勵謹繕具清單會同閩浙總督臣何璟恭摺具奏伏乞皇太后皇上聖鑒訓示謹奏軍機大臣奉旨該部議奏單併發欽此○○奴才宗室載英跪奏爲假期届滿氣體未能復元籲懇天恩俯准開缺調理仰祈　聖鑒事竊奴才前因染患時症蒙恩賞假奴才感激涕零赶緊調治現雖外感消除惟服發散之劑過多以致腰腿酸輭拜跪不能照常奴才衙門職司典禮如果勉强銷假當差誠恐稍有錯失負咎滋深再四思維惟有籲懇天恩俯准奴才開缺調理一俟氣體復元卽當泥首宫門求賞差使斷不敢稍躭安逸致負生成所有奴才假期届滿氣體未能復元懇祈恩准開缺調理緣由理合恭摺具奏伏乞皇太后皇上聖鑒謹奏奉旨巳錄○○譚鍾麟片再查有循化屬拉布浪尊嘉木槎呼圖克圖素爲蒙番所信服當查辦積案之時該多托　族雖懾於兵威猶然心懷輕畏志涉兩端經該呼圖克圖切爲開導嘵以德威俾該番衆　經投誠傾心向化從此不敢再生事端並具有承保甘結呈署存案實屬嘵暢大義志向可嘉可否將該呼圖克圖給予奬勵之處出自鴻慈逾格謹附片具陳伏乞聖鑒訓示謹　軍機大臣奉旨該衙門議奏欽此○○奴才崇綺興恩跪奏爲大政殿紅墻工程緊要擬請興修以昭愼重恭摺奏聞仰祈聖鑒事竊據六品官啓昆呈報大政殿　圍紅墻近年雨水連绵東面整叚　裂倒壞計長六十一丈五尺餘北面整叚　閃計長二十一二丈餘西面三叚劈裂湊長六十丈五尺餘共計一百四十五丈有奇東西北阿期門三座均稟　朽不整實難延緩詳請查辦興修等語先後呈報在案奴才等當卽會泒司員詳查核與原報相符奴才等親往履勘敬謹覆查東北二面近接巿井通衢實屬殘缺不整較之西面情形尤重查大政殿旣經上年保護一律齊整現在紅墻傾倒恐防護難周况係朝集典禮處所更宜嚴肅以壯觀瞻隨飭司員詳查例案先行揂節估計共估需料物銀三千一百六十四兩三錢七分八厘匠夫銀四百一十四兩四錢二分一厘按照折减定章共需工料銀三千五百七十八兩七錢九分九厘仍照舊章由盛京將軍會同工部侍郎敬謹具奏請旨如蒙允推卽行會同敬謹興修所有應需工料銀兩由盛京户部支領除將估計清册咨送工部查核外謹將查勘大政殿週圍紅墻工程情形較重擬請興修緣由會同恭摺具奏伏乞皇太后皇上聖鑒訓示遵行謹奏軍機大臣奉旨依議欽此 
 
