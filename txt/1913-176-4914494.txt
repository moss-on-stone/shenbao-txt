# 1913 - 176 - 4914494

 

Page 1

 
 
[來稿]  
[張謇重申改革全國鹽政計畫宣言書（續）]  
　　貧民者以沿江五六省之青紅幫私梟爲最多展轉孶生數幾累至十萬百萬而沿海者不與焉内地各省不與焉其歷史或原於停漕之運丁或原於遣散之軍隊積四五十年之久連數百州縣之廣當日之運丁軍隊本皆不農不工不商之人閒散以後豈復能爲或農或工或商之事無所爲生不甘習苦故冐禁犯法聚而爲梟近二十年則又有各處之貧民加入人益衆而地益廣夫一家一族之中有二三不肖子弟則舉家舉族受其累而不安試問國有好勇疾貧如是其多之民稍有貲本營農工商業者能高枕而臥不震不竦乎富民之爲所耽耽而視者更無論矣昔之鹽法唯一不二之專制代表曰緝私緝私有水有陸歲費數百萬固矣日有刑戮私終不絶寧惟不絶緝私者大則分梟之肥而自爲梟小者啜梟之餘而通於梟此其人蓋十之七八免於此二者僅僅少數且梟以所漏之稅與緝私爲市勢常有餘政府舍此無他策以衞其收人胡明知之而因仍之尚復成何政體前此改革計畫以運鹽仍畀之商並先儘舊有資格之商而限其祗運至區域内指定之地其小販賣之分運即聽各地方與他小商之自認蓋冀各省之爲梟爲販者皆可量力合貲自營其生而販運人多則僻壤窮鄉皆有去者民不至淡食而價亦不至居貴稅旣就塲納訖無所爲私而昔日冐禁犯法之輩一轉移而漸成奉法藥業之商薰染旣良惡俗自化釀盜之酵漲力必縮爲國家社會政當如是爲實業敎育政當如是爲崇尚人道政亦當如是其在政府平均稅格就塲征收則稅以無漏而增但設鹽塲警察不必水陸處處布置緝私軍隊則歲費可大滅稅又以節省而增是故反覆推勘求於鹽政爲利國福民之設施終無以易吾前說也 
　　雖然反對改革之最力者南商也南之運商第一在保票旣爲計畫仍以商運畀之十年或十五年計其所得之息亦足以償其從前之票格矣曷爲而猶不足而猶用其　密運動之舊術比爲探討乃知承運所須貲本力厚之舊商可於緩收舊價之外更籌新本力薄及僅恃轉買而得之一二票爲活者無可别籌不無怏怏亦有力尚不薄而希圖仍食專制之殘膏以爲子孫之久計者出貲運動大率爲此今落外人監督之手矣設有更革試問又如何運動今爲力薄者告可無慮也改革計畫有鹽業銀行之設備運鹽公司得以保證公債劵向銀行貸欵所以爲小商計也若力尚不薄者亦有一言正告專制鹽法之利二二人之私利也必損極多數人之利以肥一二人不仁之事也因肥一二人而留專制鹽法之毒因留羣梟之毒以害極多數人尤不仁之事也世方崇尚人道方進實業敎育万策國家社會以圖治安維秩序專制之鹽法能尚存在者幾時與其引繩而絶之時爲世歸罪曷若導川將潰之日不至多傷且有一言爲政府告則所謂青紅帮者數十百萬旣不能爲白起之於長平並不能爲項羽之於新安而乂不能禁其不犯我法則舍下走計畫化梟爲商之策尚有何策此一說也我國下等人誠有一種劣根性下走不忍究言第觀海關稅務司非外人誠有所不可此可爲例然苟猶可自爲改革者何必更爲劣根性人增一製造塲乎孔子言革而當用悔乃亡此又一說也及此三年以往我果有改革之决心則政權仍操之在我洋員但處贊助地位亦或受其監督之益我不改革恐有起而代謀者矣政府寗必斷送之爲快乎 
抑猶有說焉改革鹽政非款不行借款合同已號附件列有整頓鹽務經費共計四欵約二百萬磅而注語中又云倘本借欵凈交全數不敷甲號至己號附件各項用途即於己號第四項内减撥云云此合同之所載也而財部長致某君函云鹽務附件中雖云二百萬磅實際上除前五項用　外所餘不足百萬磅云云論者固病其少又有慮其他項挪用不能保存者以爲少則誠少也然前此計畫書之預計定爲大中小三塲之階級中小且不論論其大者大塲之中以兩淮爲最以全國鹽法之弊論亦以兩淮爲最兩淮爲全國鹽法重心自唐宋以來舊矣今若實力經營淮北使賤本之鹽與奉直東連爲一氣改革巳得其綱領奉直東經營較易所費無多以次進行得　萬磅未嘗不可以着手奉直東淮定則其餘各省可迎刃而解而况保證公債政策之可實行國家之收入數亦甚鉅猶可資以周轉我政府社會其再思之下走非藥爲此老夫之灌灌也 
 
 
 

Page 2

 
 
[時評]  
[信仰心（無名）]  
宗敎育信仰心余謂各事各物莫不當有信仰心有信仰心則專一無信仰心則散漫是故一神之宗敎其勢力盛於多神之宗敎者其信仰心更能純一之故也 
　　信仰心何自而生生於自己無私對於被信仰者亦不疑其有私於己無私故無予智之心於被信仰者不疑其有私故於彼之一言一動無不心悅誠服奉令而承敎 
　　譬如一行政長行政官員均信仰之則自無抗命違令之舉而一行政統系無殊一人而運掉自便譬如一政黨領袖黨員均信仰之則自無首鼠兩端朝秦暮楚之人而一黨之政策自能一貫而根基自堅 
　　然而我觀今日之行政界與黨界信仰心甚形薄弱也其薄弱之原因一則可以使人信仰之人力量不足一則所以推重之者皆爲事外之私圖不過借此爲梯階非眞心於此也夫心旣不眞信仰於何有旣不信仰則人人自有自己之主見各爲其各如此而行政能運掉政黨有根基不其艱歟 
[專電]  
　　北京電此間江西國民黨議員昨日開會决電省會聨合會轉電各省會留李電李持冷靜態度電歐陽及陳辭職 
　　北京電熊秉三已允來京一行恐總理一席終將屬意於彼 
　　北京電大理院忽發見炸彈有人疑爲因章宗祥不主大理分院之故 
　　北京電昨日直隷各鄉耆老赴大理院控訴地方政府於應收田賦外加征制錢一串民不堪命 
　　北京電昨日參議院議民國憲法起草委員會編制法案决定委員爲三十人指定龔煥辰等五人起草此項委員之互選規則 
　　北京電衆議院因爭前决中俄協約建議案有効無効因無結果今日復開秘密會 
　　北京電海軍部擬編肇和通濟應瑞飛鴻四艦爲實習艦隊以海軍學校畢業生實習 
　　北京電尹司令電稱駐藏川兵已遵令一律退至鄉城靜待議和　　北京電敎育部决呈中央學會選舉解决困難請交國會决議 
　　北京電禁烟代表章遹駿已抵英劉玉麟來電謂英下議院及禁烟會等甚歡迎並願援助中國禁烟 
　　南昌電賀國昌電京辭職并請另簡賢能護理民政長 
　　南昌電李前督十一日電總統謂將印信咨交於議會暫存卽赴匡廬養疴又在府開軍民談話會因第二師長劉世均知縣稱病辭職委趙復祥充衞戍司令專轄本城軍事賀未接任以前仍歸彭程萬代理民政 
　　南昌電李又於十二日閱兵訓别於十三日赴偕行社開各界談話會並就餞席十四日赴議會話别十五日離任 
　　南京電都督府自將寗蘇兩軍務司合併改組後所有各軍隊餉需事統由軍需課核辦至屬官薪俸則由副官長發給聞副官長　席現有委任庶務處長吳炎消息　　南京電省議會昨日上午開預算審查會下午開决算審查會並提議組織决算審查會用委任法巳委定審查員姜克歧等計六十人 
[特約路透電]  
　　北京電華文各報皆評論李烈鈞之免除贛督多謂政府此舉實爲最後不得已之辦法並謂粤皖湘三督不日皆將辭職 
　　張家口電連日到兵甚多大半屬第三師第五砲隊及馬隊一圑於昨日開抵目下此間滿城皆兵附近空地皆紥營寨 
　　張家口電日來蒙古消息甚稀官員均不來往商旅亦皆裹足中國大軍已進至包頭以西蒙人見勢不敵業已退走 
　　宜昌電昨日有兵士欲入審判廳觀審爲閽者所拒諸兵卽動蠻搗毁署屋毆傷數人 
　　成都電省議會因胡都督擬辭職赴京故於昨日開會討論繼任之人有主請尹昌衡回川者有主舉前任副都督張培爵及王人文者議員邵某謂尹昌衡征藏有功理應請之復任議員羅某起而駁之語侵大衆於是全會羣起毆辱之乃紛亂散會 
　　成都電聞東藏華軍現暫停進攻尹昌衡巳回抵打箭爐留幹員數人嚴守各要隘　　北京電伍建德與顔惠卿已任爲海牙萬國禁煙會中國代表開會後伍將赴倫敦參與萬國醫學會宣讀滿洲疫患之意見書按伍近已由西比利亞赴歐 
　　北京電外間所傳駐京日使伊集院君巳簡爲南滿洲鐵路公司總裁之說巳由日使署否認該使現爲公使圑領袖雖欲於夏間回國然行期未定 
　　北京電俄使署確信俄國必不承認修改中俄蒙約 
　　奉天電日本華族圑由哈爾濱歸此時順游撫山煤礦昨晚已抵此間宴於日領事署今日由都督邀請午宴夜間將與旅奉日本有名紳商會宴 
　　開封電大隊匪徒回抵羅山縣大肆殺掠報復前仇紳士死傷者甚多 
　　奉天電省議會現已討論韓氏入籍辦法 
　　奉天電第二混成旅一千六百名今日開往河南 
　　開封電卡斯台特君辦理賑務颇爲得法 
[譯電]  
　　北京電中政府照會英使閩浙兩省已禁絶鴉片請勿再運印藥入口英使答稱兩省罌粟近巳收漿中政府之請惜已過遲現候調查之後再行作决直省雖經當道宣布禁絶罌粟於三月一日禁止印藥入口聞某某兩處現仍照常栽種云云 
　　北京電庫匪在内蒙古克什克騰獲勝華軍則在喀爾喀獲勝 
　　北京電袁總統現有微恙惟仍照常辦公福州電興化匪徒讐敎頗甚匪等公然宣稱志在毁滅境内各敎堂基督敎徒之寓所多遭焚掠兵士剿捕殊不得力大局頗危柏林電駐德中國公使宣言謂日本各報所載彼曾通告政府德國因蒙藏問題發生要求山東省之特别鐵路礦産讓與權云云實屬無根之詞 
　　柏林電西班牙内閣復發生風潮内閣總理業已辭職 
　　倫敦電愛爾蘭地方官得報有來福鎗及刺刀一批運抵鈕　塞爾現由警察暗守　　倫敦電船廠工人允再投票表决廠主提出之調停辦法 
　　土京電内閣總理希夫開特今日（十二日）葬於自由山之墳内各報皆紀其功績頗爲惋惜現已續行拘獲多人 
　　柏林電土政府現信行不内閣總理係由薩巴希爾親王及其黨與主謀士官公會之員亦有在黨者旦夕將大加搜捕土京雖已頒行戒嚴令城中極形安謐土耳其陸軍元帥伊齊特已奉命預備統軍回京希夫開特早知有人圖害然執意不肯携帶衞隊遇害之際身中數彈其副官某亦中要害現已拘獲刺客三人 
　　土京電内閣總理希夫開特赴署時率有副官二員其一亦遇害並傷從者一人刺客共有四人同乘汽車守於道側屍首二具已舁入陸軍部現簡山特哈里姆親王暫攝内閣總理之任其餘各國務員均不更動 
　　俄京電塞布兩國已承認由俄國爲公斷人解决爭端 
　　塞京電塞政府向布政府提議各减邊界防軍僅留現數四分之一 
　　柏林電巴黎經濟大會已展期本月十五日會議某某數國忠告土政府對於巴爾幹各邦之互爭當嚴守中立 
　　柏林電德國首相在國會宣稱彼將以全力使國防議案立卽實行預望支欵一事不日可以商妥國會多數議員竭力稱揚首相之言論德國各報皆指述首相演說中之各要點並促將國防議案中之財政議案應於七月一日前通過今料文員各黨對於徵稅各議案必將讓步 
　　羅京電據半官消息羅馬尼亞政府不准他邦擾及東歐政治均勢且將審機以武力嚴加干涉政府决議俟兵釁旣啓卽徵軍自衞柏林電羅馬尼亞政府揚言欲佔據西里斯特里亞布派大將一員赴羅京談判爭端　　俄京電俄皇以同式公文致布塞二君極言戰禍之危險爭端之宜釋並以各邦首相大會迄今未能在俄京舉行窺各邦之意大有欲爲鬩牆之鬥使合力爭得之榮光因以堙沉無任抱憾且曰余今直接懇請足下蓋此乃余之權責當爲之事乞足下依守義務調停布塞爭端以報答俄國之誠意余以調人自任非出於特權蓋余覺有義不容辭之責任當儆戒足下知巴爾幹聨盟各邦如同室操戈則余殊未便坐視余願明告各邦凡爲戎首者當令擔負斯拉夫種族安危之責任而余亦有完全之自由對付此種暴虐之戰爭云 
[要聞一]  
[蘭臯目睹情形記]  
（本館特約游歷員匹馬生） 
　　（一）都督之競爭甘省軍隊漢回雜處最易閙事而且敎育未施紀律毫無推首領者係馬安良馬一武夫不識文字年已六十餘素以服從爲天職自田駿豐（現財政司長）回甘彼擬借馬之力以推倒趙維熙擁馬爲都督己爲民政長於是風波日起甘省幾無一日寧 
　　（二）鴉片烟之横行甘省素産鴉片自各省嚴禁後貨無銷路人民大受影響自田駿豐（甘肅伏羗人）辦理國稅廳後遂發奇想以爲可以壟斷運動軍界反對禁煙甘省軍界入黑籍最多大爲所動因之禁令視若弁髦至今街頭巷尾無不張燈吞吐 
　　（三）趙都督之去留趙維熙係江西人前清時由州縣升巡警道共和宣布後署理都督其人尚明事理服從中央奈兵權毫無幕中又無軍事好參謀不能對付敏捷重以甘省排外之風日甚一日萬難久居巳將眷屬送歸江西鄉里預備辭職但中央以甘肅爲西北咽喉不能輕易生手而甘肅本省中又無能勝任都督之人未必照准 
[倫敦發行大借欵債票之文件]  
　　臨時政府所簽大借欵合同日前北京五國銀行圑接到倫敦銀行圑寄來關於大借欵債票發行之文件探得錄件亟譯如左 
　　駐英公使劉玉麟致倫敦香上銀行函五月十九號巴得蘭路門牌四十九號中國公使署函云茲啓者本便已接到北京外交部訓令一道特函通知貴行左列二事 
　　（一）在本年四月二十二號本國國務總理外交總長財政總長奉中華民國臨時大總統命令與貴行及德華滙理華俄正金銀行駐北京全權代表於本年四月二十六號將借款合同簽字特授貴銀行圑發行二千五百萬金磅債票之權以作中國政府善後及行政之費 
（二）外交部訓令本公使凡善後借欵合同中所載本公使應參預之事須隨時與貴行接洽使此合同中籌備之事發生效力 
　　現本公使以接到此項外交部訓令特行照會貴行本公使巳將貴行所送來之宣言書稿閱訖核與合同中條件相符刻已表示同意爲此將原文簽字送回貴行查照辦理至發行債票上應用本使之印押本公使業已預備如該債票送來卽可蓋印簽字倫波路三十一號匯豐銀行執事劉玉麟上 
　　認購中國善後債票報名書格式中國政府一千九百十三年五釐善後金磅借欵二千五百萬磅之發行 
　　倫敦發行額七百四十六萬六百八十金磅以九扣照收 
債票分兩項 
（甲）每債票一張額面一百金磅 
（乙）每債票一張額面二十金磅 
（以上係書面印成之式以下係書式） 
　　茲啓者按照貴行一千九百十三年五月二十一號之宣言書請分與鄙人以上之債票□□□□金磅現寄上金□□□□磅以作每百磅中須先交十磅之認購欵項倘鄙人所願購之票數貴行不足分與時則請將預交之欵按能分與之票數照收扣除外餘欵存在貴行作爲宣言書中所載明第二次應交之欵此致匯豐銀行倫敦康推好司名司脫銀行巴而司銀行恒來司古達公司押姓名（注明男女）住址一千九百十三年五月（未完） 
（六月九日之參議院會） 
　　六月九號下午一鐘開會議長張繼主席議員出席者寥寥議長云現在不足法定人數延長一點鐘届時仍不足法定人數又延長一點鐘至二點十五分鐘出席者一百三十九人續到者三十三人時巳足法定人數遂開議議長謂陶議員遜因病黄議 
 
 
 

Page 3

 
 
員佩蘭因事各請假十日王議員多才自請更名衆謂無異議由秘書長報告國務院咨文畢並大學堂請願書一件胡璧城謂請願書須付審查後再行報告龔煥辰謂上次開會不足法定人數請議長宣告原案無效議長謂前日經姚鼎君提出質問書本席巳明白答覆矣陳善云請按照今日議事日程順序開議遂開第一案 
（一）議院法案（起草委員會提出）初讀當經起草委員湯漪報告畢朱兆華謂此案應歸法制審查惟法制審查會尚未成立可暫付之特别審查宋淵源謂此案旣係議院法案即含有兩院性質自應與衆議院同審查陳銘鑑云現在無須兩院會同審查可於今日即開二讀會候經三讀會再提交衆院胡璧城云此案可暫付本院審查審察畢省略三讀再提出衆議院然後兩院合併討論楊永泰云本席主張付審查會凡遇有修改删除增加之處須將理由報告不但省手續且易速决不然如旁聽規則案寥寥數條巳討論一星期之久終未表决而提出修正案者頗多皆由未付審查之故故本席主張先付審查會以免意見各殊金兆　云此案旣首先提出於本院卽應付本院審查於三日後報告再提交衆議院陳銘鑑云凡議案宜先付審查如遇有增加或修正皆可先提出審查會如是將來報告時易獲完善結果苗雨潤云究竟付審查與否請議長表决議長云此案贊成付審查者起立起立多數湯漪云請議長指定十三人陳銘鑑云本席對於起草員人數旣定爲十三人可指定十人加入舊起草員三人以免有誤進行蔣曾煥云本員主張將起草委員會十三人之外再加入議事細則旁聽規則案合併組織特别起草委員會共指定廿七人審查後再提交於衆議院朱兆華云兩院起草員共係廿六人並不甚多而長任委員亦未指定本員主張將長任委員亦加入其中湯漪云加入舊委員與否皆非要議若非加入不可試問不加入卽不克審查耶楊永泰云本席主張按照議事細則之規定减去七人王正廷云請議長付表决議長謂蔣君動議於起草委員十三人之外加入議事細則旁聽規則合併組織特别委員會共指定二十七人請贊成者起立起立者多數又謂休息二十分鐘届時仍足法定人數繼續開議適蔣舉清等六人辭委員之職楊永泰云本席對於六君辭職一層以爲理由不甚充足無辭職之必要趙世鈺云本席以爲六君辭職與適間表决顯有衝突本席不敢贊成王家襄云本席以爲大家討論萬不可出於範圍以外卽應請議長付表决議長云現在本席諮詢全院請贊成六君辭職者起立起立者少數 
　　（二）民國憲法起草委員會編制法案（議員提議）初讀楊永泰登臺說明云本席提出此案之意蓋因憲法一端關係重大現在非速行議决不可所以本席按照組織法之規定提出此案至章君兆鴻提出之意見書以爲此案當由兩院會合提出一層本席以爲不然蓋議决憲法固宜兩院會合行之然起草委員編制法又何須兩院會合提出耶議長云現在諮詢本院此案是否應付審查劉懋賞云憲法一事爲民國最大之問題關係非常重要本席以爲憲法早一日議决則人心可以早安本席之意以爲可以不付審查卽日開二讀會陳銘鑑云本席亦贊成是說以爲本院議决之後可以備公文轉知於衆議院要求同意王家襄云此案向本院提出再行通知衆議院但現在衆議院若亦有此項之提出則將來是否若能一致若不能一致則反爲不妥本席以爲不如先與衆議院協商再行提出爲是蔣曾煥云本席對於此事以爲可以無須提出一案只將人數由本院規定妥協然後通知於衆議院若得衆議院之同意則委員會之規則卽可由該委員會自行制定無須先爲規定以免滯碍田應璜云按照國會組織法之規定憲法案之起草應由兩院會合行之則委員會之編制法亦應由兩院議决此案卽應由兩院會合提出劉懋賞云蔣君之說固是但委員如何選出現在萬不能不先行規定若不規定請問委員將如何選出陳善云本席以爲此事與其本院先行議决似不如先與衆議院協商本席主張可請議長至衆議院協商接洽妥協似乎較爲完善富元云本席以爲今日此案萬不能表决蓋憲法起草本係由兩院會合行之則此案亦似乎應由兩院提出議長云現在已屆散會時間是否延會湯漪云本席主張延長一點鐘陳善云本席稍有動議以爲日後天氣甚熱不如每日開會改爲由上午八點鐘至十二點鐘陳銘鑑云本席以爲日後一星期可開會五次每日由下午一點鐘開會至六鐘散會議長云先應表决是否延長時間請贊成延長一點鐘者起立起立者七十二人半數宋淵源云應請議長决定議長云本席亦贊成延長一點鐘卽請諸君繼續討論陳善云本席以爲開會可改爲早八點鐘至十二點鐘蓋早間清氣甚佳較之下午爲善也田雨潤云現在係因議事未畢故延長時間並非應討論開會時間也議長云現行在場人數有退席者已不足法定人數當然應宣告散會遂散會時五點十分鐘 
[外蒙最近之狀况]  
（一）外蒙各旗自衞之計畫庫倫確實消息外蒙各旗知庫逆實無獨立特性徒以外蒙土地斷遂俄人故傾向民國者頗居多數惟庫匪之刧掠俄使之煽惑無日無之深恐忽當其衝生命財産存亡一息面蒙疆遼闊政府兵力萬難普及近卽於距戈璧六七百里以内掘井備水積糧度衆堅壁深壘派兵輪守力謀自衞之策日前逆佛又派匪攪擾臨壁空返亦無可如何云 
（二）庫人又扼要隘庫函云僞政府以瀚海迤北之巴爾臺哈山扼崗蓋之東來阻經多之北進窺晉伺秦實庫倫重要地點日前特派大股蒙匪携帶銅砲九尊業經由庫出發向該山之陽擇要駐守按其所帶帳冪核計軍數約有八九百名之譜云 
　　（三）三罪魁已殱其二後套一帶前由庫逆派來匪首三人一名大寳一名二寳名那齊前在烏蘭搗包與我軍接戰二寳業經被捕伏誅示衆日前那齊率匪來據余太我軍迎戰二時之久又將那首擊中斃命現大寳佔據余太附近召廟胆已破落數日前已派匪丁回庫請助惟趙營長友琴刻在該處層層布置機關極嚴不日進剿想一大寳何至漏網云 
　　（四）閻都督派軍援後套山西閻都督以滋擾後套之庫人旋擊旋起邊防爲之搗亂生靈爲之塗炭商務爲之阻碍實屬有關大局即派大隊二千數百名發給機關鎗炮各若干卽日開往後套現該軍隊已抵包頭小住一二日卽馳赴後套云 
（五）庫探被擒茲悉庫人派往沿邊各省要地之密探漢韓蒙三種人兼而有之而我軍詳情因亦不免洩漏之虞晋北劉司令有鑒於此預令各軍隨時密查日前某漢奸往包暗訪我軍詳情形跡顯露被軍人捕送司令一經訊問確係庫探自認不辭當予鎗斃現該處仍恐有餘黨潛伏稽查較前愈嚴云 
　　（六）斷庫人之根據晋省西北路司令劉君越西窺察庫匪與我軍迭戰情形知其必有根據地處日前派遣密探偵得崑獨崙口附近召廟喇嘛多有暗中接濟庫人者當與一營營長武鵰翼君協商妥貼卽由武營長親帶第二第四兩連兵隊往查崑獨崙口一帶召廟有貯積匪糧者有匿藏匪械者當此多事未便深究除將查出等項入官外卽以二四兩連駐紥其間以斷根據云 
　　庫人扼守庫張路線張庫間之相通路綫向時有三有所謂牛車路者庫逆以其水草極便預我軍進北起見業於上月擇要修築砲台派兵駐守近更於無兵之處塡毁井泉此路遂絶而台站路亦被庫人爲進窺張家口於各站派有重兵交通蔽塞巳非一日至電線一路上月庫逆由叨林已佔至烏得現在我軍進剿相持於滂江隔絶情形亦不待言然賽爾島蘇以内之台站猶未盡屬於庫人也乃近日又俄人往逼台兵每日操演馬賊來往勒索各台吃食庫人時來立限供差奔走其困苦情形不可言語而庫人猶懼台兵供我驅使及傳送消息等情忽於月前派出庫兵數十名日來往於賽爾烏蘇以内附近之各台以示監督自是台兵被刧被打情事遂日有所聞日來台兵四逃一空我軍又未往守刻托足於各台者只有俄人庫人及馬賊等云 
[雜評一（無名）]  
　　大理院之炸彈法律不得以人變更者也雖百易其人而法律之規定如故故暗殺一行政人員而事局或略有變遷暗殺一司法人員而於事實實毫無損益然則置炸彈於大理院何爲哉京電云云或偶然事耳或挾炸彈者無地可匿匿諸大理院使人不易搜查耳不然無是愚 
　　土耳其首相之暗殺古之雄君每以外患弭内亂今之弱國多以外患召内亂土耳其之敗於巴爾幹各邦外患可謂烈矣然而國中之亂實益滋甚内閣屢倒而首相又殺土耳其豈不可憐也哉雖然我人且勿憐土耳其 
 
 
 

Page 4

 
 
   
 
 

Page 5

 
 
   
 
 

Page 6

 
 
[要聞二]  
[柏都督硬向商會借餉]  
　　皖省柏都督日昨親蒞議會召集商會各巨商謂皖省財政支支絀巳極各處軍餉現巳三月未發急迫萬狀聞各軍幾有譁潰之勢故特請商會諸君暫借現欵二萬金以救目前之急此欵准兩星期歸還當經議商兩會謂皖省軍餉每月由財政司發出已列表册爾言各處軍餉已三月未發前此欵項究竟作何用度請明白宣布柏都督謂前此欵項因適有他項重要用途暫時挪用容後籌歸但目下軍餉危迫萬難延緩否則恐有意外之虞商會柏督如此遂向各巨商籌欵集足二萬金現已由商會送送柏督查收矣 
[紛擾聲中之調遣軍隊問題]  
　　皖都督與陸軍部之小爭競　　柏督以皖省土匪猖獗竄擾無常身負保衞治安之責於境内時有調遣小部軍隊自應便宜支配乃陸軍部勘電通告各省以現當謡諑紛紜之際各省如有調動軍隊情事一律報告中央等因柏都督當以皖北東鄰徐魯西接豫鄂地方曠野盜匪濳滋彼擊此竄　四五兩月各縣告急及剿平情形摘要彙報（一）四月五號准安徽省　會咨准泗縣議會曁各圑體稱該縣楊莊一帶股匪三百餘人燒殺淫擄（一）同十五號廬江知事杜炳鈞急電稱該縣三十里埠匪持快鎗於白畫刧掠（　）　二十四號據舒城知事許岳鐘曁各圑體急電稱該縣匪氛四起白晝搶刦警圑被傷城鄉警恐（一）五月二號又據廬江知事急電稱又有合肥股匪連刧烟墩湯池等鎭毁局搶械傷斃警兵勢甚危險以上各縣均係電令龔旅長派兵剿平（一）二十二號據宿縣知事孫中孚電稱倪軍離宿匪徒乘機膽敢嘯聚揚言復仇四鄉告急一日數越請速移數營塡駐以資鎭攝等情因急令駐蚌埠之步兵一營移往塡駐（一）二十四號據駐滁州輜重營長馮奇呈稱據滁縣紳董等呈稱定遠縣屬老牛倉池河岱山舖王回子崗全椒縣屬周家岡股匪入境搶刦居民因卽令該營長剿辦現已一律敉平（一）二十七號據天長知事曹兆禧及縣議會並合邑公民等分電告急迭次電稱該縣大幫土匪慘殺居民現令顧旅長尅期往剿正擬出發（一）二十九號據霍山知事王壽炯急電稱毛坦廠茶釐被快鎗股匪刦去釐金二千餘兩快槍兩支徧刧茶商盤踞不散當電令駐六安王營長派隊往剿現接該營長覆電匪已擊散（一）同日據省議員吳仁送來盱眙縣議便及各圑體急電稱盱匪猖獗城鄉危在旦夕請電廬軍剿救卽電令盧旅長派隊往剿（　）據省議員宋苃面稱舒城西北鄉有大股匪徒數百人殘酷凶狠請火派軍隊往剿以解危急因派第一師營長何占　馳往剿辦（　）三十一號准江蘇督電開敝省宜興縣毗鄰貴省廣德等處匪勢猖獗請飭隊兜堵以免竄擾等因隨電駐宣城張營長派隊合剿（一）日據六安知事程天邃呈稱該縣匪肆意擄掠開槍拒捕幸巡緝蘇　長奮勇剿擊格斃匪首洪立本並奪獲銅炮二尊過山鳥槍一支俄國式一支刀械等件餘匪擊散現正搜捕等情電覆陸軍部以初因機宜貴乎神速　於境内調遣小部軍隊便宜支配茲旣屢奉鈞電詰問理應據實縷陳嗣後再有調遣支配自當預請鈞示云云詎近日又有蚌埠軍隊開往宿州一事陸軍部再電詰責柏都督再電聲明茲將往來電文照錄如左 
　　陸軍部來電一柏都督鑒勘電計達尚未接覆詎該第六圑步兵一營於勘夜遞由蚌埠强迫車站開往宿州似此軍隊自由行動抗違部章尚復成何事體貴都督是否有約束實力希卽查明迅覆勿以含湖了事陸軍部印 
　　陸軍部來電二柏都督鑒電悉宿州並無大股土匪又防營鐵道軍隊調發　甚便利何難先期報部嗣後務須照章　理陸軍部印 
　　柏都督覆電一陸軍鈞鑒勘電敬悉前迭准宿縣知事孫中孚電稱倪督辦駐宿軍隊均已開離縣城空虛土匪乘起人心惶恐地主堪虞請速派得力軍隊馳赴塡駐以資鎭攝等情前來查該縣位置鐵道中樞地方衝要所請派兵塡駐自應照准當令駐蚌埠之步營移往塡駐茲奉前因自應　照凡調遺軍隊先行報部飭遵惟匪類狡　竄擾無常稍一失機便成漏網故歷來於境内勦匪派兵因合機宜尚無貽誤嗣後究應如何辦法希即電示飭遵再部令軍隊運輸改換護照係自六月一號起用此項步營移往塡駐在改換護　　限以前合併聲明統此電覆安徽都督柏文蔚印 
　　柏都督覆電二北京陸軍部鑒艶電敬悉移隊赴宿塡駐情形業經於前電詳陳在案查宿電請兵急若星火機宜所在只爭瞬息該營長一受命即勇往赴難似尚可受約東且運輸軍隊原持有鈞部發領乘車執照旣在改章期限以前自可適用至於强迫之說該車站未免揑報尚望明察勿爲所惑是爲至要安徽都督柏文蔚印 
[江西軍警破獲柳人環案始末紀]  
　　江西憲兵警察會同拿獲之滬犯柳人環等十三名一案業紀昨報專電茲悉五號下午三鐘半城内洗馬池附近忽聞人　鼎沸少頃見警十數十人荷鎗簇擁小轎十乘自府學前街飛奔而來最後又見四警押一三人大轎及着差弁裝者一人均向警視廳而去記者從旁探聽始知有柳人環者（湘人五月二十八日攻上海製造局犯在逃要犯）偕盧漢生劉某曾某李某等共十三人於本月三號晚自南京來贛起寓湖南會館該會館看守初不肯納繼因見其行裝華美舉止闊綽不敢與抗遂任其入内一面報告副會長陳某陳親往見柳並告以本會館早經議决不能寄借情形柳誑稱伊等係由南京奉李督電調來贛將予以重要位置至多不過躭擱一禮拜並非長住者比陳無如何姑許之事爲該叚警署長陳鴻鈞所聞乃便衣往謁柳接談間似有形跡可疑之處遂報告警廳周總監轉報都督（四號午問柳亦曾乘三人輿至都督府拜謁未見）李督以並未電調此人疑係江蘇　都督所派來者遂電詢程督今晨（五號）得覆電云柳係江南要犯旣巳逃入江西應請協拿云云李督得電後立命憲兵司令官廖伯琅警視總監周希頤嚴密查拿周總監奉令後卽派秘密稽查戴興等借查私土爲名前往檢查一次午後三時會同廖司令便服至湖南會館先將前後門圍住一面派巡官余史臣入内誘拿余入時見有十一人在室閒談遂設詞將十一人先後賺出館門當即拿獲乘以二人輿派警押赴警視廳計點人數適少柳人環及隨從一名當經偵探報告謂柳在毛家園江某家讌會於是又派機警警士前往兜拿適中途見一三人肩輿後隨從一人某警卽呼曰柳先生轎中人卽顯出張皇態度於是一擁上前喝令轎夫向警視廳擡去當由周總監繕具公函仍派隊伍送交執法處收押矣當晚由軍事執法處秘密審判並由警廳司法科長李猶龍復往湖南會館檢查該犯行李衣箱尚無違禁物品僅有蘇督衙門徽章數方聞該犯等係滬上要犯（攻製造廠者）拿獲後李督巳電告程督不日將解往蘇省審辦矣 
[湖北金融救濟新策]  
　　軍民兩府以鄂省財政困難紙幣低落金融阻滯令由財政司與英國倫敦銀行商借欵一百萬磅維持現狀及作爲恢復官錢局之活動基本金擬定草約前月二十三日提交省議會核議並派造幣廠長沈致堅携約赴京與財政部磋商 
　　財政司長以漢市官信用較爲昭著擬再添印官票一千萬串爲收回紙幣之準備日前曾呈由夏民政長提交省會核議聞省議會以官票發行雖多尚有造幣廠鑄造銅幣爲之補助與銀元票單獨行使情形不同業已通過知會夏民政長派員赴申與圖書公司接洽開印月内可得五百萬張運鄂 
　　省議會以銀元票泛濫市上無現幣兌換以致價格日低釀成恐慌現象此次添印官票合計前後發出其數不爲不多若不趕籌鑄造銅幣基本則官票亦難流通擬將中央撥充軍餉之五十萬元提購紫銅以便該廠源源鼓鑄聞巳議决咨由夏民政長令行財政司核議 
　　漢口錢商不下數百家因受陽夏之役業産付之一炬比年間雖　　繼續開張皆係資本不裕以致閉歇者時有所聞漢口商務繼會爲維持商務整頓錢業起見特擬定辦法呈請實業司核准以期整頓錢業以免虧空倒歇之弊已經屈司長批准茲探其整頓錢業辦法如下（一）查商立銀行票號錢店共有基本金若干及其交易之大小如其出入相懸卽令其改業或促其增本（二）已有虧累之商號銀行票號錢店卽令歇業償清宿債後改業或增本續開（三）新立票號錢莊須函至本會存冊 
[鄂省軍米被匪刧搶駭聞]  
　　湖北近因湘贛阻禁米糧出口民食大受影響如武穴鎭現在屯駐北軍所需軍米皆由武漢採買運往前日黎公派委副官楊達武押運軍米四千五百石赴武穴接濟軍食係用小輪拖帶駁船前往詎行經巴河下蘭溪地方突有匪徒一百餘人各乘划船一擁而至四面圍困若輩人數旣衆且携有快槍銳不可當押運員兵見勢不敵卽囑小　開滿車飛駛希圖逃脫乃因下水之故賊船亦駕駛如飛竟　最後駁船拖繩砍斷强擄一艘而去計裝米九百石水手與船現尚不知下落昨楊委員特電禀都督民政二府請派水陸軍警嚴爲緝捕聞近日沿江濱河所出刦掠商旅重案不可縷數水警有名無實於茲可想見矣 
[湘路收歸國有之定議]  
　　湖南粤漢鐵路累經交通部與湘路公司磋議湘路公司始意堅索股本須還現欵歷久未能定議嗣交通部秘書張緝光被任長沙關監督交通部囑其就便與湘公司交涉計湘路公私股本八百餘萬元由公司再四讓步允於民國二年度先索二百萬元大綱略巳就緒遂由公司推舉總理陳文瑋董事傅定祥來京面議疊與交通部往復磋商已議定合約二十條兩方均表示滿意聞已於前日簽字陳傅兩君簽字後卽日南歸料理清算事宜交通部則派遣秘書黄敦懌及剿顧兩主事前往湘省核算公司帳目并接收路工不日卽將啓程云茲將合約要點節錄於後 
　　（一）湖南境内原定之粤漢幹路路綫及三佛枝路湖南所占七分之三所有已成未成路線内一切産業權利一律收歸國有由部直轄公司之權利槪行取消 
　　（二）公司帳項截至民國元年十二月底止 
（三）公司入欵所有商股房股租股薪股賑糶米捐鹽斤配銷捐一律認爲公司資本 
　　（四）公司所有資本一律發還現欵分甲乙兩項甲項爲商房租薪股本金額乙項爲米鹽股本金額 
　　（五）甲項資本於民國二年度攤還二百萬圓餘數於民國三四兩年分年攤還乙項資本自接收後第三年起分十二年每年兩期還清 
　　（六）公司與洋商原訂購料契約在民國元年十二月底以前者由部接續管理一律繼續有效 
[江省破獲宗社黨補誌]  
　　江省日前拿獲宗社黨案牽連省議會議員羣情沸騰曾誌本報茲悉江省日前在北大興昌客棧拿獲之宗社黨名岳武者曾於本年二月間同包崑三來省一次奉前清肅親王善耆之委託來江面見慶少峯統領求爲肅親王之女及内蒙圖什圖郡王作媒事蓋肅親王擬將女許配圖什圖郡主曾在北京託江省已故桂道鐵山之親眷先電慶統領及其舅達爾罕王求伊作伐肅親王更差包岳二人親來江省與慶統領面議到江後即寓慶統領所開之嫩江春客棧與慶統領來往甚密並蒙慶統領招待一切事畢與包某二人同回北京覆命迨此次岳某重來竟詐稱大總統特派蒙古招撫使兼邊事顧問在客棧住居多日與各界人等多有往來後被蒙古招撫委員色公探出破綻密報宋都督宋卽電詢大總統是否果有此人當覆電謂並無此人宜速拿獲懲辦宋督乃派都督府高等偵探尹東藩君假裝撤差搬入大興昌客棧與岳武同住得確實證據乃飭憲兵隊將其拿獲　軍政處看管並供出許多同謀之人有前任興東道關慶山及省議會秘書吳嘉謨程子珍江省被選參議員王伯荆等以故關慶山致被拿獲看押云 
[蘇省墊付中央經費問題之答覆書軍政]  
　　司法 
　　應民政長咨復議員劉垣等質問書云查軍政司法爲國家行政事項其經費當然應歸中央擔任支給本省對於前項經費顧全大局籌墊應付竭蹶不遑迭經本民政長函電中央請予補償維持在案茲查本省軍政費自光復起截至本年四月止省庫經放銀七百四十四萬三千五百餘元江北財政公所劃放銀四萬二千二百餘元各縣劃撥銀五十九萬四千九百餘元（除各縣軍事費用調查未竣尚難核見確數）共撥放過八百八萬餘元司法費自光復起截至本年四月止省庫經放銀三十三萬五千四百餘元江北財政公所劃放銀一萬八千七百餘元各縣（除睢寗儀徵漂水高淳　四縣劃撥之數未據完全呈報祇就到冊列數並剔除各縣欠撥之數）劃撥銀一百四十三萬八千二百餘元共撥放過銀一百六十八萬二千七百餘元現在僅就大數開列除以國稅收入抵支外其由省墊出之欵自應向中央請求撥還歸墊以清界限至以後軍隊月餉以都督函送五月份槪算書爲標準（除水師已改編水上警察其餉項暫予剔出）月約需八十餘萬司法經費依司法籌備處所規定月約需十二萬元國家行政不敷經費月約需四五萬元中央應如何籌撥交付本民政長現奉政府電召進京當與財政部商榷妥善方法以資維持此答 
[蘇議會開會討論預算情形]  
　　江蘇省議會於六月初十上午八時下午一時開第九次臨時議事會議長宣布預算審查會審查預算草案報告實業行政經常費銀四十二萬七千八百三十元衆議員首先討論第一欵農事試騐場費銀六萬七千二百元計試騐揚共六所衆爭執地點至十二時未决遂散會午後一時續議决定江南一所江北一所江北銅山縣爲第一農事試驗場每年經費一萬四千元江南武進縣爲第二農事試驗場每年經費亦一萬四千元其餘審查會所訂地點一槪取銷續議工場費銀六萬九千八百六十二元南京第一蘇州第二鎭江第三清江第四上海第五江都第六銅山第七均一萬四千二百六十元俱通過嗣議各縣通設貧民工場費銀二十一萬二千元實業司登台報告謂各縣工場請暫緩設當此財政銀窘人材缺乏興辦此舉頗不易易衆議員紛紛反對議場秩序爲之一亂爭執多時遂决議各縣分設訂定費銀每縣四千元合計如前數時鐘已四下議長宣布休息及至休息期過摇鈴招集而本日所到之八十八名議員復集者計數只剩七十餘人矣議長令人至各公庽宣召待至五時竟未得一人云 
　　十一日開第十次臨時議事會上午八時提議商品陳列所案實業司出席報告謂陳列所當辦兩處並附設勸工場城内一處地點尚易採擇惟城外下關一處地價極貴故衆議增加預算可决至鐵路特别預　費印刷廠特别預備費電燈廠特别預備費電話局特别開支預備費均通過惟長距離電話因水線難置用費亦大故打銷下午待至二時力續議提議模範工廠案雖各存意見爭執多時竟有成立之結果至蘇屬改食淮鹽一案因浙商力爭遂提議　爲省營業加入預算可决俞仁愈提議女子工藝學校一案打銷辛亥年三月决算公議組織决算審查會審查員仍訂六十人用委任法末議實業費餘欵留作墾荒預備費衆可决至五時散會 
[地方通信]  
[天津]  
　　公燒大宗烟土六月五號下午一點鐘爲天津南開地方公燒煙土之期共計烟土十數箱（計值洋六萬元之譜）均係從前搜獲之私土是日由禁煙善後局函約各機關到場場内設立大鐵鍋九個先將箱内烟土搬出排齊拍照後卽行焚燒燒時巡警音樂隊奏樂中外來賓均在場大呼公燒烟土萬歲中華民國萬歲聲如雷動因烟土太多燒至天黑始行散場 
[蘇州]  
　　米行失火蘇垣胥門外早站浪振泰米行於六月十號晚八時因烘菜子起火延燒一時火勢甚熾幸隔璧同豐行内裝有德律風立卽通知各處水龍社由各社洋龍赶到極力灌救卽行撲滅聞焚去内裏房屋四五間菜子一百餘擔其餘均尚無恙 
[鎭江]  
　　交通分銀行定期開幕自滬甯津浦兩路通車以來行旅無不稱便交通銀行各處分設金融得以流通近日交通總銀行派人來鎭就東塢街賃得極大房屋組織分行各事均已布置就緒聞已定於六月十四號開幕云 
　　軍士拆屋代薪駐江北阜甯縣之軍隊因餉項不足曾將太平庵（軍隊卽駐其中）隔扇等劈毁作薪近復用繩多根扣於屋柱上羣相牽引屋倒卽取樑柱等去以代薪用現在署中房屋已大半拆去地方人士畏軍隊如虎無敢過問者 
　　調兵分駐要隘程都督以鎭郡對岸瓜洲三汊河一帶係南北衝要恐匪徒混迹滋生事端特電調駐鎭陸軍第六十二圑兵士一營移駐該處以資鎭懾該圑各兵士業於十二號由鎭拔隊渡江前往矣 
　　稅司保護民船鎭江關稅務司以巴禮爾君訪聞清鎭長班各小輪行至高寳一帶於民船衆多處所開足機器迅速駛行波浪汹湧幾將豆餅小米各貨船掀翻各船被水灌入貨物被損甚多殊屬不合亟應設法取締昨特出示曉諭華洋各小輪嗣後行入運河無論何處凡遇重　民船停泊地方務須緩輪徐行以期民輪船商兩無妨害倘敢不　再有前項情事定卽從嚴罰辦不貸 
[江寗]  
　　橋頭鎭出有大搶案江寧絲業張益泰恊泰祥緞業于啓太黄錦昌等於九號合帶現洋三千五百餘元銅元五千六百餘枚乘仇二航船赴南鄉謝村一帶收買新絲不意是晚三更時分行至橋頭鎭地方突來盜匪三十餘人各執器械蜂撫上船將該客等所帶現洋銅元全數搶刧呼嘯而去各客與船户雖極力追捕奈匪衆莫敵反被所傷其時僅追獲一年幼之匪名張春保並在其身中搜出大洋一百四十三元現已由橋頭鎭董事將該贜犯解城送請官廳訊究緝拿餘匪並聞該絲客等又請緞業商會呈請各廳局速爲追緝矣 
[杭州]  
　　控訴警官誣良爲娼本月二號講武堂學員李某忽然自縱事後檢查死者行篋有男女往還信札實係因姦被逼自裁該堂 
 
 
 

Page 7

 
 
長徇同鄉要求密派偵探搜捕姘婦日前忽訪聞死者前數日曾往　市街王衙衕某姓家勾留疑有暗昧前晚由廿三圑副官洪某要求警廳派督察員林柔遠帶領警備隊十餘名入室窮搜誤入房束艾姓家其　艾姓家人方打麻雀疑爲捉賭不敢申辯經林督察喝令將全家男女八名及同居之謝姓婦一併拿入警廳由秘書楊某特派司法科員鄭連升堂鞫訊强指艾姓十七歲之少女謂卽與死者通姦並誣其巳有身孕當堂迫令巡士將該少女衣服解開袒胸驗乳　　小腹指爲懐孕卽晚拘留候送法院該處公民江廬青聞信大動公憤聨名具呈都督及警廳請求伸雪原呈略謂公民等均住後市街王衙衕一帶六號　七時突有督察員林柔遠率領警察十餘人身持手槍闖入艾善麟家聲稱捉賭敲檯拍桌如捕大盜彼時公民等聞警之餘以爲婦女偶爾雀戲縱違背警章照律懲罰可也何必過事張皇擾亂秩序正互相私議問詎林督察員喝令警察竟將艾姓婦女曁戚串翁氏以及同居謝某之護兵等一併拘入警廳公民等羣相疑訝莫測端倪當卽尾隨其後以觀審判迨至是夜四鼓時始由司法科員鄭廉　庭鞫訊問艾姓二女曰爾輩土娼共有姘夫幾人任意調笑穢褻萬端尤奇者竟敢飭警將艾家二女剥去衣褲徧體檢騐誣指爲乳呈黑色腹巳膨脹確有三月胎兒等語公民等目擊情形羣相憤激伏思艾善麟平居安分守己鄰里咸知而伊之二女亦謹守家規斷不至有爲娼情事公民知之有素爲此具呈証明以昭公道云云 
[漢口]  
　　潰口慘劇鄂省上下游連日内江水勢大漲濱水　堤潰决甚夥灣陽縣屬大五垸亦於四號夜潰决三十餘處河水一擁入垸將垸内外房屋田地淹没一空最慘者垸外居民因屋崩塌俱於黑酣鄉中隨波逐浪而去無一得存者垸内居民亦淹斃十餘人其餘已四出逃生噫亦慘矣 
[安徽]  
　　禁烟局少去一宗事業皖省禁烟局在輪碼頭查獲私土甚鉅其名充公其實多入私囊以故充此差者均已大發財源現在輪船稽查應歸水巡權限昨聞禁煙局呈請民政長派員在輪船碼頭會同水巡稽查私土當奉批以會同水巡查私事屬可行惟應嚴守範圍不得侵越水巡直接緝捕之櫂近聞私販以輪船嚴密改用帆船在沿江小港上岸仰該員陸路盤查較之會同水巡尤爲緊要云云 
[温州]  
　　收回舊鎭署交涉温州鎭署係前明王公東崖傳忠堂故第業經王氏裔孫王雨人君禀奉都督批准撥還在案日前海關監督冒鶴廷君呈請省垣擬借該署爲辦公處所當由朱都督批令商請王君酌加租息以符原案冒監督自接批回後卽遣屬員張某至王家令其照前清斷案給洋三百元了結王君不允擬禀請都督核辦云 
　　酒捐監督改委之先聲温州酒捐監督陳韶屢被商家禀控現聞有撤差消息遺缺聞委稽查委員潘蕉聽接充 
[雜評二（我）]  
　　關　山與謝持之比較謝持關慶山同以犯内亂罪而被逮然謝之牽涉爲暗殺黨關之牽涉爲宗社黨同一陰謀破壞而其志趣之不同如此 
　　顧我以爲宗社黨與暗殺黨其資以爲號召者雖異而爲一般不得志之暴裂分子所假以生活者則同是故有從前革命黨員而功成之後復投身入宗社者蓋好亂之性則然無所謂民黨與非民黨也然則謝持也關慶山也固一而二二而一者也 
　　杭州巡警之誣良案杭州巡警廳誣指艾姓兩女爲倡一案聞被害人已向地方法院告訴是此案自有水落石出之一日吾不必論 
　　我所不能已於言者以督察員面不俟督察長之命擅自率隊窮搜則督察長平時之馭下可知本搜某宅而無端忽牽涉房東轉置某宅於不問則督察員平日之遇事生風可知廳長不在而可由書記任意派員承審則該廳平日之不愼重案件又可知卽此數端已足覘杭州警察之成績嗚呼我1爲杭州居民危我爲杭州警務前途痛 
 
 
 

Page 8

 
 
   
 
 

Page 9

 
 
   
 
 

Page 10

 
 
[本埠新聞]  
[檢察廳呈復票傳黄興情形]  
　　黄克强因北京炸彈案牽涉由京師檢察總廳電滬飭傳十一日午間公共公廨將黄傳案訊問一過經中西官會商判黄在滬候質俟移傳原告代表來滬訊奪等情已誌前報茲悉公廨止會審官關炯之君於此案會訊後當將訊判情形函致通商交涉使轉由地方檢察廳具復京廳核辦茲將蔡廳長呈復總廳原文探錄如下足見此案之一斑矣敬呈者竊查本年五月三十號奉到鈞廳陷電内開法密據京畿軍政執法處兼管憲兵營解送内亂犯劉士廷王寳善及本案自首犯周予覺周予儆等來廳據周予儆供係血光黨員會到滬由該黨會長黄復生介紹在北陜西路四川事務所見黄興黄敎以在北京嚴密進行將政府要人除滅給銀與黄復生轉給謝慧生充該黨費等語他犯所供略同除黄復生等在逃應行通緝外黄興對於此案有造意嫌疑究竟是否主謀給欵非傳案質明不足以昭眞實查黄興在滬仰卽票傳限一星期内抵京赴廳質訊等因奉此查黄興住居租界未便逕傳當經繕具傳票函致駐滬通商交涉使轉商該管領事簽字飭傳嗣因逾限未准復到復經函催并將辦理情形先後電呈鈞鑒各在案茲於六月十二號准交涉使函復内開頃據公共公廨關會審官函稱竊奉鈞函以准上海地方檢察廳函奉總檢察廳電據京畿軍政執法處兼管憲兵營解送内亂犯劉士廷等到廳訊據供稱黄興對於此案有造意嫌疑飭卽票傳限一星期内抵京赴廳質訊等因查黄興住居租界未便逕傳備票函致轉請簽字往傳轉飭照章辦理等因並附傳票一紙到廨奉經加票函請領袖領事照章簽傳茲於六月十一號（卽禮拜三）早堂傳到經王副會審官嘉熙會同英康副領事開庭質訊後據被告代表佑尼干律師到庭辯稱照章須由原告代表到廨並呈出証據方能依照刑事訴訟按序進行陪審之英領亦堅請照此辦理諭令黄興候質外合將本日庭訊情由先行肅陳仰祈鑒核轉復實爲公便等語相應函轉貴廳查照等因准此理合具文呈復仰祈鈞廳鑒核指令遵行 
[嗚呼陶煥卿案無法起訴]  
　　陶煥卿在廣慈醫院被匪暗殺一案現經陶妻孫氏以宋案要犯應桂馨知情提狀向地方檢察廳請求預審起訴茲悉蔡檢察長以案已預審並無左證不能成立未便向同級審判廳提起訴訟現已向告訴人陶孫氏知照矣原文錄下爲知照事案據陶孫氏訴伊夫陶煥卿被人暗殺應桂馨亦係知情請求移請審廳豫審一案本廳當卽批准並按照試辦章程第九十七條第二欵之規定將原訴狀移送審廳請求預審旋准同級審廳移開以此案未經本廳開始偵查處分不便遽行預審仍將原狀送還到廳當派檢察官帶同錄事提應桂馨訊問據應供稱當時伊在南京聞陶被刺隨後來滬後詢問諜報科員據稱此事在事前一兩天曾奉諭查問陶在滬住址未兩日即聞陶被刺消息現奉總統飭緝命令查無影響等語詰以科員是何姓名應稱巳　忘記又問應桂馨該案究　情形如何答稱因在南京都不知道再三研詰矢口不移當即錄取各供存案茲據告訴人續訴前來本廳查此案應桂馨旣堅稱毫不知情該告訴人又不能提出其他證據實屬無從起訴合將訊問情形知照該告訴人須至知照者 
[高等廳長來滬續誌]  
　　江蘇高等檢察廳長陳福民君奉命來滬商緝襲擊製造局匪首徐企文供出之同黨以及謀害揚州徐軍統之主使人等業經陳君面商陳交涉使並公共公廨關讞員會商領事圑轉飭捕房一體嚴緝在案茲悉陳君偵悉現居租界某里之甲乙兩人與謀害徐軍統案最有關係特於前日午後邀請公共公廨正副讞員同至三馬路某大餐館會宴並磋商其事云 
[警察廳員違法至此耶]  
　　地方檢察廳長察季平君因　滬巡警第一區寄押嫌疑盗犯王友根在所病故一案並不移解司法官廳訊究久押警區致令瘐斃殊屬侵權違法備文向穆警長詰問茲覓得前項原文照錄如下逕啓者本日准貴廳片開茲有嫌疑犯王友根一名寄押東區因病身死應請派員蒞騐等因准此閱之殊深駭異旣稱嫌疑盜犯自應解送司法官廳何至瘐斃警區或者該犯方始拿獲未及提解中途暴死亦未可知當經本廳派委檢察官帶同檢驗吏前往相驗乃查得已死王友根並非新近拿獲之犯係從上年十一月獲案覊押至今因病身死據報前情更深駭異警廳有逮捕盜犯之責而無受理盜犯之權不應受理而擅自覊押且覊押至半年之久並無隻字知照到廳實屬侵權違法應請貴廳查明該犯究係何案嫌疑所有年歲籍貫案由押期曁有無屍屬分别查復并請查明護區區員職名刻日送廳以憑核辦 
[蕪路總理磋商借欵晋京]  
　　蕪湖至屯溪爲安徽省運茶要道前經李伯行君創築蕪屯鐵路以米茶釐金提充股本現該路股東因資本不充工程未能迅速業經集衆公舉許承堯君爲總理現籌畫進行惟財政困難擬借外債以資維持茲得確實消息許總理已來滬籌備聞由馮某介紹巳向六國借欵内退出之美國銀行圑代表商定借欵一千二百萬兩六釐起息九扣交欵借銀還銀卽以該路作抵合同條件業由雙方議妥訂定章約因該銀圑必須政府批准方允交欵故由許總理電達交通部核辦乃政府因皖督柏君與贛粤湘三省令電反對大偕欵事疑柏反抗中央恐此項借欵用濟軍費不肯輕率從事卽予批准故至今尚未實行交欵許君因此於日前進京晉竭部長請求速爲核准以便成交 
[財政部不允代還三莊倒欵電]  
　　財政部致上海總商會及中國銀行陳監理清理滬欵處史坐辦電云奉大總統發下上海商業聨合會電已悉正元等三莊倒閉案上年十一月間本部據陳交涉使曁錢業公會電呈請將此案内華商無着票欵十餘萬兩在滬關存欵扣還當以數尚有限曾於宥日密電程都督陳交涉使商擬照准旋據程都督豓電以此案詭秘黑闇將來含混影射數更不實並據陳交涉使勘電迭據虞商和德面言三莊倒票糾葛甚多無着二字尤易影射本部即於十二月冬日電復程都督曁陳交涉使聲明滬關存欵除前滬軍政府抵借欵項准其照扣外餘槪不准等因各在案乃本年三月底忽據虞和德以代表商業聨合會名義來部具呈藉口本部未發表之宥日密電堅請將三莊未付票欵一百六十餘萬兩强部照數代償嗣經迭次具呈未經批准該會又電院部擅在道庫存欵項下自行扣抵並登滬地各報廣告查道庫存欵皆係洋賠各欵項下專欵無論有關信用絲毫難以含混且前滬軍政府所欠商欵上年迭據貴總商會電呈由部准發庫券三百萬元交由貴總商會轉給所有本利不久到期均指此項滬關存件清理之欵爲歸還本息之用迭電程都督聲明在案此時若將關存欵項擅令欠户私自扣抵必至含混影射莫可究詰現在部庫如洗收入仍無軍需洋債應付不遑竭蹶情形中外所知萬一庫券到期無欵應付本部有失信用責固難寛而貴總商會經理此事亦恐糾葛叢生左右爲難應請顧全大局轉囑虞代表平心靜氣稍顧公家之急并由陳監理史坐辦傳知滬關各存户勿惑浮言迅速繳欵如果意存諉延隨時按章核辦其有押件者逾期不贖卽行過户拍賣正核辦間又准蘇省咨稱虞和德押久道庫存欵十五萬再擬請豁免交還押件當以事關公欵難以照准咨由蘇都督轉飭史坐辦限期催贖否則會同陳監理商令捷存將押件過户拍賣以重公欵再查上海聨合會並非法定機關來電又未具名負責本部未便直接電復并由貴總商會傳知一面由陳監理將去電抄登滬地各報免惑聽聞是爲至要 
[楊景斌續請起訴審判長違法（續）]  
　　至本條所稱訴狀云云係指未起訴之訴狀而言蓋已起訴之訴狀除非手續法有特别規定者須送檢廳外皆必逕送審判廳又斷言也更請進一比例言之試辦章程第六條凡刑事上訴自宣示判詞之日始限於十日内呈請原檢察廳移送上級檢察廳等語所謂訴狀者設係指已經起訴之狀又假定檢察官實有决定起訴不起訴之權則訴狀可兼指未經提起上訴之上訴狀而言而檢察官亦遂有决定提起上訴之權將被告上訴權無論合程序與否皆可任檢察官之專斷而剥奪矣有是理哉故試辦章程第一百九條云云者謂遇有告訴告發及移送之訴狀檢察官須卽提起公訴於二十四小時内將原訴狀移送審判廳而凡已起訴之訴狀可無須由檢廳移送也應薛氏告訴張清樾不應受理而受理之訴狀依據法令當然應於二十四小時内移送同級審判廳故本律師質問貴廳之違法决定亦正以此嗟夫前清之季人才消乏因設法律學校以資陶成乃關茸齷齪之徒遂充滿於速成之科爲獵取功名之計逮南中光復秩序已紊彼審幾知微之士知大亂之後未可驟與建設相率高騫遐　深自韜晦而此輩遂復濫竽厠身政法之界適以刑訴草案經省會議决暫資援用於是爲檢察官者更獵得預審處分及决定起訴不起訴諸權力往往濫用職權以極細之事而覊押被告至數月者有之以極重之事而延擱不訴至再三者有之此誠法界奇局亘古以來所未有歐美列邦所未聞本律師每與人言未嘗不嘆息痛恨於當時起草者之作俑也司法部許總長有鑒於此故計畫書中汲汲以改組法庭淘汰法官爲事繼以虞電廢止刑訴律蓋諗知我國法律程度幼稚萬難驟如英美之不設檢察制度而復兢焉以法專横爲慮也初不料濫用職權之法官玩梗如故肆恣如故一知半解之誚殆指若輩乎貴廳人格素稱高尚不獨本律師夙所欽仰卽上海闔邑士民推而至於江蘇全省以外無論各界亦罔不欽仰矣然而薰蕕雜處晋卡以諫獻公習俗移人楊惲以譏孫子前狀請貴廳勿再藐玩法律爲人受咎者主春秋責備賢者君子學道愛人之意蓋本律師之諍言也若謂本律師爲是悻悻悮引法文則天日在上奚敢出此貴廳盍自省之詩不云乎他山之石可以攻玉方今法界程度極低無庸隱諱自維不敏切愿效切磋之誼焉謂予不信無妨就正於大理院也至本案應薛氏告訴張清樾犯罪一層細繹刑訴律第廿五廿六條之意義當知聲請移轉管轄無論有無理由該審判官自行决定確已違法旣經當事人提起抗告則拘束效力當然發生乃猶不自省悟仍敢專横批駁在張清樾之决定實屬侵權越職剥奪人民上訴之權安得藉已廢之刑訴律移轉管轄决定不得抗告之規定以飾詞自文乎據此以觀該被告訴人張清樾確有故意犯罪之行爲無可逃匿貴廳若逆料其罪名必不成立便不起訴而甘以故意違法行爲與該被告訴人同居於被告訴之地位則國家又安用有此原告官耶務望貴廳力守法院編制法第九十條第一項之規定爲國家勉盡義務尤望察納雅言仍遵照試辦章程第一百九條迅將原告訴狀移送審判廳辦理貴廳幸甚人民幸甚法律幸甚 
　　第一初級檢察廳批查檢察官受理未經起訴之狀係提起公訴預備行爲之一種手續編制法雖無特定條文卽巳包在提起公訴一語之内正與編制法第九十條之規定相符本廳前批援用試辦章程九十七條及一百零三條分别解釋並無與編制法抵觸之處來狀謂章程與編制法抵觸者章程作爲無效此語誠然但不知章程九十七條及一百零三條與編制法抵觸之理由安在來狀亦未指出令人百思不解該律師又援用章程一百零三條例外有現行犯附帶犯罪僞証罪則可不待檢察官起訴而逕行預審或公判但須知照檢廳存案一節殊不知該律師代訴審判官不應受理而受理一案核與章程一百零三條之例外風馬牛不相及察閱此次來狀種種誤會難以枚舉本廳不暇詳剖該律師如以章程九十七條及一百零三條不能證明檢察官决定不起訴之理由尚有一百零七條懲戒檢察官非因過失妄爲起訴致人無辜受害之條文可以證明倘再執迷不悟則三百九十一號之政府公報載有京師總檢察廳解釋試辦章程第十六條之令文該律師舉此類推當可返然知過矣按試辦章程一百零九條是否係指已經起訴乾而言此條意義本極淺明稍知法學者類能解之乃旣經本廳明白批示之後猶復嘵嘵爭執何竟冥頑不靈至於此極甚至該律師此次來狀以擬不於倫之語信口狂吠一若神經錯亂也者不值爲識者一笑茲將政府公報刋布令文錄後尚望該律師百回研究諒可巳矣此批 
[製造局之痛定痛]  
　　發見遺鎗二枝捕漁人前在製造局附近瞥見鎗枝二桿其地點在幼童學校西首之横浜内該漁人致未撈起嗣爲工匠陳福林所悉報由製造局委員沈子香轉報高昌廟八區警局飭派巡士前往撈獲槍枝二桿均係六密里八口徑一支九百零四號上鐫童記字樣宣統三年所造一支七百七十七號民國元年所造現均存儲八區警局業已報由穆廳長查得此鎗二桿恐係第一營謀叛兵士所抛棄之物故於昨日函致混成第三旅李旅長請爲派員前往認明領回云 
　　一圑二營之向隅者混成第三旅一圑二營第五六七八等四連連長蔣玉岡等曁八連三排代理排長周松梅等以製造局被匪攻刧一役是晚各連長均督兵冐雨在滬杭鐵路及望道橋一帶要隘嚴密巡邏而駐守西栅之八連三排二三兩棚兵士彼時任令砲彈穿過屋頂打破窗户堅不開栅以致匪徒無從得入至今分防汎地戒嚴仍未稍懈現因六十一圑各軍官皆奉得有優奬獨本營各連未奉奬升同一出力事出兩歧殊不足以彰公道特於前日呈請營長請示現楊錦堂營長業已將以上情形呈請李旅長核示矣 
　　一圑二營之犒洋細數混成三旅一圑二營楊營長前日奉到李旅長所發製造局移送欵内賞洋四百五十元連同製造局所賞一百二十元於昨日分别犒賞各連長每員四元共十六元各排長司務長司書生生員二元共四十元上士護兵十六名每名賞洋一元五角共二十四元中下士兵計三百六十人每人一元伙夫三十六名每名五角營部護兵提賞洋三十元 
[租界商棧强奪官鹽之糾葛]  
　　本埠租界李永豐鹽棧强奪官鹽與上南川鹽棧互控經蘇浙官廳飭令發還今巇批詞照錄如左 
　　蘇鹽政局批上南川鹽棧呈呈悉已於租界商棧李永豐呈内批飭照數發還並函致滙四捕房查照辦理矣此繳印發 
　　浙榷運處批上南川鹽棧呈呈悉配銷緝私各有區域浦東白蓮涇地方旣在租界之外浙鹽棧之魏哨長何得越界攔截逼今將所裝食鹽九十包駛至芙租界外虹橋聲稱充公究罰並拘住食户三人如果屬實殊屬有違定章難逃公論希候據情令飭浙鹽棧將所截鹽斤船隻同拘住之人先行交還一面聽候澈查地點孰是孰非呈請浙運使核示究辦以重鹺政而杜紛爭此批蘇鹽政局批李永豐鹽棧呈呈悉此案據上南川商棧秦錫圭等呈稱被拏鹽斤係北蔡支店發售食户之物地在浦東白蓮涇非租界巡權所能及核與來呈所云在浦江西岸拏獲私船兩艘情詞迥異姑不具論惟該棧巡章浦江雖有設巡之權然祇能沿界攔截不能侵入他人引地致啓衝突此次所獲鹽斤無論浦東浦西尚未侵及租界可知該棧何能貿然捕獲致礙引銷仰卽如數發還並將扣留人船一并釋放以重人道而保引岸此批印發 
　　蘇鹽政局批李永豐鹽棧呈察閱來呈誤會界内不能辦巡准其界外攔截兩語遂從廣義解釋謂浦東浦西皆爲巡力所及之地不知沿邊攔截意義甚有界限以水道論濱臨租界之黄浦其江之北該棧可以巡緝其南則否以陸道論毗連租界之十六舖其左近該棧可以巡緝其距遠則否此劃界之自然方法而定章所彰彰著明著也若謂于他人引地任我所爲以有票之官鹽無妨認爲私販法律無此自由人情亦難忍受至謂北蔡鎭支店其鹽斤祗行銷該鎭以南爲上南川正引所不及之處試問北蔡以南内地耶租界耶若謂租界則上南爲侵越否則行鹽于自已引地範圍何以有不及之處殊不可解本局對于各商一視同仁一切辦事悉依舊例固無成見於其間但是非判然不能不力持正論仰仍將所獲鹽斤及人船遵照前批發還釋放以全同商感情是爲至要况該棧欠課業已積至六月准之成規早應取消辦商資格尚復不自反省任意妄爲殊屬不知自愛若再固執卽于未便此批印發 
　　上南川鹽棧呈蘇都督電商棧食銷官鹽突被租界抗不繳課之李永豐鹽棧嗾令並無統率之巡隊刧奪呈准蘇鹽政局飭令送還仍抗違不遵乞電局澈究發還以維法律 
[淞滬警察廳酌定月俸公費]  
　　穆廳長訓令一照得本警部奉命組織已稍就緒各署各分署各隊人員均已次第發表飭令到差任事在案所有俸薪等項亟應按照職務繁簡分别規定以資辦公茲特由本廳長酌量規定另列專表令發知照爲此訓令該員查照數目按月赴本廳總務科具領可也計開署長八十元一等署員六十元隊長六十元獨立二等署員四十元司法巡官四十元二等署員三十元隊員三十元書記員二址四元各署偵探三十元各分署偵探十六元各署譯員二十元 
　　穆廳長訓令二照得辦公有繁簡之别俸薪有一定之階月俸所以養廉公費用以酬應本廳長查内部勤務督察長員消防督察長等以外勤務爲多奔走之勞固屬職務範圍之内車費一項自應另爲規定而外部之署長署員書記員或有對外之專責或有巡查之責任或有案牘之煩勞亦應規定各種費用以資辦公茲由本廳長酌量規定勤務督察長月支車費洋二十元勤務督察員月支車費洋六元消防督察長月支車費洋二十元署長月支公費洋三十元一等署員月支公費洋二十元隊長同上警備及公署守衞隊另規定之二等署員月支飯食公費洋十元隊員同上書記員月支飯食紙筆費洋六元各隊書記同上仰由各該長官按月造冊赴本廳具領可也 
[禁烟局紀事]  
　　取締戒烟藥舖上海禁烟局長嚴君以滬上各戒烟藥舖售賣藥丸前經由局規定取締章程飭遵在案惟各處戒烟醫院所製藥丸向未送由本局化驗訪聞此項藥丸往往攙入多量嗎啡煙土等毒質殊與衞生上大有關礙並聞各該醫院陽藉慈善之名陰則牟利之舉即收藏土膏情事恐亦在所難免特於前日具呈縣知事速飭各該醫院遵照取締章程辦理並須常受禁烟局調查以清烟毒 
　　重懲不法烟犯本邑西鄉虹橋地方素業荳腐之沈根華近竟私販鴉片前日禁煙局調查員李曰滙等赴鄉協警往查詎沈號召無賴先將鴉片証據湮滅又復糾集流氓將調查員毆傷回局報告後嚴局長以沈根華零售鴉片（有報告人爲証）實犯新刑律第二百六十六條販賣鴉片之罪又號召無賴抗拒調查實犯新刑律第一百五十三條於官員施行職務時施强暴脅迫意圖使官員不爲一定處分之罪至其嗾使紏衆傷人實犯新刑律第三百二十二條第三項敎唆他人使之實施犯罪行爲之罪就以上各罪合併而論則該犯沈根華巳滿八年以下四年以上之有期徒刑並五百元以下罰金昨日函告上海檢察長蔡君速施預審處分移送刑庭請求適用各正條之刑罰迅賜開庭判决以便早日執行云 
　　檢查從公員役禁烟局嚴局長以禁烟一事對於普通人民旣行嚴厲手續而各機關辦事員役亦應檢查以昭公允曾經備具證書送請飭塡在案茲查各製關應塡證書至今未准送局故於前日分别函催滬上各辦公處迅速塡送矣 
[宋敎仁君安葬預志]  
　　宋敎仁君之靈柩現厝斜橋湖南會館後堂茲由譚君人鳳等要求政府撥欵在徐家滙地方購地築墳定期十六號靈柩運往安葬聞近日駐滬各營管帶凡與宋先生同鄉者如炮隊營余營長滬防水師第三營王營長第三旅一圑二營楊營長二圑二營劉營長等屆時擬各派兵四十名並軍樂隊等排隊護送云 
[控追押欵八萬兩]  
　　德商瑞生洋行在公共公廨控旅滬錫紳熾大鐵行主周舜卿不理押欵銀八萬餘兩以及利息一案前日午後適逢德領蒞廨觀審之期由探將周傳至公堂先由原告西人上堂請追被欠押欵本利周亦延代表律師到堂代辯奉王襄讞商之德領裴君判周交的實妥保候會商再核 
[南市電車軌道赶築夜工]  
　　市華商電車公司總理陸伯鴻君以軌道因天雨遲延現甫鋪至大馬頭左近日内急欲完工特於昨日（卽十三號）爲始傳令趕築夜工限二星期内一律全路告成云 
[刑庭推事不諳提犯規則]  
　　西鄉漕河涇鄉民陳德良前因私擅逮捕被人告發經地方審廳訊明判决發押罪犯習藝所一年二個月在案昨午刑庭推事官突發公函命承發吏赴該所飭提陳德良到庭復訊等因該所所長拆閱來函以提在押各犯照章由地方檢察廳派法警持提票到來方可准提今來函飭提並不合格立行拒却將函退回 
[違警罪確己成立]  
　　小工方敦甫控王雪利同業嫉妬糾衆兇毆受傷等情當奉檢察官騐無重傷判候核示在案昨日方敦甫又將當時幫同王雪利在場行兇之朱永順扭至地方檢察廳請究等語蔡廳長查得方敦甫傷害罪未成立確非刑事範圍實係朱等違警判將原被派警押送淞滬警察署司法科訊明發落 
[警廳司法科喬遷談]  
　　南市司法科預審處曾經淞滬警察廳長穆杼齋君在久大碼頭租定民房一所定期開辦茲悉穆君擬將城内之巡警敎練所遷入查得該屋太小不敷展佈以故另在外灘中華銀行舊基賃屋雇工修葺定於本月中旬一併遷入云 
[華德國民之携手]  
　　明日六月十五號爲德意志皇帝在位二十五年之紀念節本埠德人豫備慶祝靡不興高采烈法界寳昌路尚賢堂爲中外人民聨合機關聞定於是日下午五時亦開一特别會請本埠德文報主筆操華德兩語演說並備有德國音樂德政府承認民國在卽是種盛會洵國民外交之權輿願吾民勿膜視之 
[寗台人尋釁報復]  
　　寗波婦人王施氏住居南市洽興街前晚因在門前傾倒垃圾與對隣台州人王阿根口角打架昨日王又糾集多人向氏尋釁報復各持扁担大肆爭毆致傷該氏及氏女五寳玉氏子阿珠同姪阿充及氏之胞兄施秀山等多人當由四百十二號崗巡上前解紛突有王壽榮與之留難迨由第一區警察署聞知後立派長警前往拘拿王阿根已經逸去僅獲楊錫華楊葉氏夫婦及王壽榮陳玉標等九人解署後卽命移送淞滬警察廳司法科審究 
[永藏壽器店動産競賣]  
　　上海第一初級審判廳爲公告事案照本廳扣押陳五臣訴顧慶記不付票洋一案應將被告動産定期競賣茲定於本月三十號下午二時至四時在三泰碼頭六百六十九號永茂壽器店内拍賣並將動産種類開錄於左凡欲購此動産者仰卽隨帶現金如期前赴該處競買可也特此公告 
[章太炎之婚期]  
　　章太炎先生來滬與吳興湯國黎女士結婚現定於陽曆六月十五日午后三時假哈同花園舉行結婚禮並卜居於北四川路長豐里二弄弄底聞嘉禮後尚須小作勾留云 
　　謝贈　藥昨承京都達仁堂惠贈萬應錠靈應砂藥各四包金衣去暑丸藿香正氣丸各一匣允爲代給以昭同仁 
[城内]  
　　縣知事吳批○（劉裕康等呈訴揑詞串誣求提澈究由批）據呈該商等照章抽用並無勒派情事則與向有行規尚無不合前據傳星卿等禀究前來業經批候派員澈查在案據呈前情應候查明復到再行核奪可也 
　　地方審判廳民庭批○（周趙氏呈訴請求發封備抵由批）此案前經第六初級廳判决因原告不服上訴到廳復經本廳宣判仍照原判執行在案前第六初級廳區域業已劃歸第二初級廳管轄現查本案上訴期間經過據訴各情仰候發交閘北第二初級審判廳照章執行可也 
　　玉器作失火○本城東馬橋南首吉祥弄二十一號門牌丁元福開設之玉器作於前晚十時許不戒於火頓時冐穿屋頂救火鐘樓告警各社救火會員各驅皮帶車到場救熄共燬平屋三間該處警署將起火之丁元福拘署訊罰 
　　本夫捉姦○滬北鐵馬路地方向業爲木匠之張阿昌寧波人因其妻張王氏不安於室與劉壽心私識於舊曆初六日席捲而逃張尋訪無蹤昨在西門外日暉橋附近將男女雙雙拘獲鳴警解送第二警署卽送淞滬警察廳司法科派員略詰之下卽命備 
 
 
 

Page 11

 
 
文轉送地方檢察廳請辦奉危檢察官提案預審判將張王氏當交伊夫張承昌領回管束劉壽心收押候辦 
[市]  
　　煙犯一○滬南洪昇碼頭王子廷年近古稀亦在家中私食洋烟昨爲禁烟局調查員查悉前往搜查適王因事他出該員乃向王之孫女詰問卽將烟具十七件如數繳出由該員取繳到局據情報告王聞風避匿卽奉嚴局長函請地方檢察廳將王傳案訊罰 
　　烟犯二○天泰木行内之陸鳴山前因私食洋烟爲禁烟局調查員查悉抄出烟具廿三件解送地方檢察廳訊供判押候示在案茲奉蔡廳長諭飭判繳保證金洋一百元先行取保聽候起訴審判廳判决 
　　烟犯三○又調查員徐士文等在中毛家弄夏培生家查獲私吸抄出烟具並烟膏一缸約計二兩又大土三兩九錢一併帶至第一區警察署由禁烟局提回飭送地方廳預審候核 
　　烟犯四○又在竹行弄丁景泰家梅園街朱盛氏家均查出烟具分别帶區由局長提回併送地方廳請究 
[閘北]  
　　誘拐一○警廳司法科第一科員余元杰因判决潘二控陸巧貴誘拐姘婦一案許檢察官以其侵權違法函致該科員詰問交涉前日陸巳遵判取到婚書投案具領尹氏經凌科長覆訊一過判將一千人證移送檢察廳訊究矣 
　　誘拐二人○四區警署張署長前日解談福雲扭控仲順賢拐伊子小勳子一案至司法科經凌科長預審之下判移檢察廳究辦 
　　阿姑控媳婦○婦人錢金氏前日投三區控稱媳婦楊氏被其父楊蘭生唆使不安於室請爲懲戒等情當由趙署長提到楊氏解送司法科據供丈夫錢阿根不務正業等情凌科長判將一千人併移檢察廳訊判 
　　烟犯病斃禁烟調查員上月二十三號在六區香煙橋緝獲煙犯周必寛江老大兩名解經司法科移送檢察廳起訴同級審判廳判决江處拘投三十天在案詎江忽於前晚因病斃命昨由許檢察賔報告地方檢察廳請騐並傳屍屬到案聽候收殮 
[公共租界]  
　　冐充暗探拆梢○流氓張阿根四冐充暗差華捕前日至甯波路五十二號雉妓院内向鴇婦江范氏拆梢洋二元當被五百四十號三道頭華捕查見將張帶入捕房禀奉捕頭諭令收押昨晨解奉公廨孫襄讞會同英哲副領事訊明判張押西牢三月示儆領去發所婦女○黄根茂之妻何氏前因不守婦道經黄控奉公廨訊明判氏發棲流所擇配在案茲由粤人李子才具禀公廨求將何氏給領爲妻業奉中西官准於昨知照該所將氏帶案當經王襄讞會同英領康君向兩造訊明均屬願意判氏准交李具結領回完婚 
　　省釋久押盜犯○盜匪袁金堂王金奎因在鎭江西門外夥刦某當舖贓物逃滬匿居虹口由探將袁王兩盜並盜婦袁池氏一併獲解公堂訊供押候函致鎭江檢察廳來文再核在案昨日復由捕房解究經中西官訊供不認以該廳並無復文又無原告到堂質證姑念在押日久從寛判均開釋所有抄獲各物一併發還姦賣逃婦○丹陽婦人王俞氏因遭夫王裕祥凌虐逃出途遇匪人楊勾甫領至張小文家被張姦宿兩宵復將氏挈領來滬串同楊金山池張氏得洋一百八十元價賣與鴇婦瞿崔氏家爲娼因氏不愿該鴇將氏送回向楊索取身價爭執由探查見訊悉前由當將各人一併帶入捕房分别拘留昨解公堂經中西官研訊明晰判楊金山與池張氏各押七天瞿鴇身價不追斥釋王俞氏留候備文解送地方檢察廳轉送丹楊檢察廳就近傳其家屬領回 
　　童子迷路○童子陳金楚前日因在虹口徘徊由捕查見詢係迷途帶入捕房昨送公堂請示據供年十六歲台州人近隨其兄來滬在途失散等語奉判送寧紹同鄉會資遣回籍 
　　串攫小兒金鎖○無賴王路寳前日因與劉才朝在虹口嘉興路串攫婦人趙氏家小孩金鎖片由探查獲昨解公堂訊明官以劉無干省釋判王押三禮拜示儆 
　　索價起釁○新閘孟納拉路八百九十一號居户范永安與妻沈氏母郭氏控天津人張金堂趙連奎行兇打失珠押髮等情昨由捕房將張趙二人拘解公堂經中西官訊係索取貨洋起釁遂判一併開釋 
　　爛水菓何能出售○英美工部司衞生處控水菓店主陸阿桂沈榮記小販蔡渭南劉阿根等出售霉爛水菓有碍公衆衞生等情昨由捕房將陸等四人傳案訊明判陸沈各罰洋五角充公蔡劉開釋着照章捐照賃屋開張再違未便 
　　有人調處○吳松濤因水木作頭于幼安央宏茂昌襪店主韓榮源及顧少雲担保訂立合同承攬包造房屋因圖加價不遂半途抛工特具控公廨業經飭探將于及韓顧二保人傳案分别交保前晚由廨傳訊因據兩造代表律師聲稱現巳有人從中調處請堂上展緩集訊孫襄讞准如所請卽與奥克副領事判于及韓顧二人均交原保准予展緩兩星期再行訊核 
　　原告不到○劉子權控李漢三又錢明遠控毛錦榮均不理欠欵前晚由廨傳訊李延代表律師到堂辯護因兩案原告均未到堂奉王襄讞與觀審西官德領裴君判被告各交原保展期一禮拜原告到堂再訊如該原告等再臨訊不到卽將各該控案註銷拐匿無証○張長生之妻某氏日前私逃無蹤昨疑鄰人徐銀拐匿將徐扭控捕房捕頭派探查覆事無證據斥釋不究 
　　原因候查○王阿玉昨在西華得路不知因何毆傷婦人丁阮氏之頭面氏卽報告捕房派探逮王到案押候查明核辦 
　　索債互扭○倪如政昨向西華得路戴阿金索債起釁互相扭毆巡捕喝阻不服并送捕房候辦 
　　碰撞口角○林阿五鍾阿小昨經北河南路與陸松友碰撞口角嗣被巡捕拘禀捕頭分别斥釋 
　　爭工互毆○小工王阿生謝阿忠昨在北四川路爭工互毆由捕併送捕房經捕頭詢明斥退 
[法租界]  
　　小孩被拐迷路○男孩吳錢郎年約七八歲射穿格子花布短衫褲秃頭留有金剛圈赤足無鞋在法界迷途爲捕帶案請示質之孩供衢州人被人拐來上海餘不能知判送堂留養候失主具領 
　　巡捕更換號衣○法捕房向章每交夏季各華捕更換羽毛號衣晚間仍穿冬冬服裝以免受寒前日捕頭以現在天氣巳十分炎熱特傳諭各華捕晚上出差亦穿夏季號衣俟秋凉後再行發給嗶嘰號衣 
　　婦人自認私姘○田阿根前控張阿松誘拐妻子田朱氏奉判押交在案今朱氏自行投到供稱與田係屬私姘祗有四年所有女孩在堂領出並非田之親生此次婦人自已出外與張阿松無干田稱與朱氏並非姘識於十年前出洋八十元娶伊爲妻婚據雖被朱氏取去尚有媒人可證聶讞員判張開釋朱氏管押查明核辦 
　　流氓乘機拐孩○苗徐氏投廨控胡三日前來謊謂有親戚等候在客棧内邀婦人前去一會信以爲眞往看並非親戚婦人旋即出外被胡强行留坐片時詎胡卽串同魏意標至婦人家中將小孩誘去報捕拘案求究魏供小民並不知情應請問胡胡供小民實無拐孩情事聞係被某甲拐去判管押查明再核 
[雜評三（我）]  
　　嗚呼淞滬警廳之違法我嘗謂今之長警政者其受理案件不問其爲刑事爲民事或爲行政處分欲受理則竟受理之意中固無所謂權限亦無所謂法律也 
　　而果也淞滬警察廳又擅押强盜嫌疑犯擅押强盜嫌疑犯且至半年之久而以瘐斃聞矣嗚呼法律嗚呼人道 
一案如此他案可知廳員之違法歟抑廳長之違法歟 
　　淞滬警廳與杭州警廳違法之比較杭州警察廳之誣良爲娼淞滬警察廳之瘐斃盜犯其違法同違法而侵害人之身體自由同然杭州警察廳尚知留送法院若淞滬警察廳則直知押斃耳 
　　假使王犯一日不斃淞滬警廳將一日不釋亦一日不報告法庭然則上海之法庭以警廳長之目光觀之直虛設耳上海之人民以警廳長之目光觀之直皆有權可以覊押耳嗚呼我爲上海法庭痛我尤爲上海之人民危 
 
 
 

Page 12

 
 
   
 
 

Page 13

 
 
自由談 
游戲文章 
[偉人傳] [  莽漢]  
　　亞細亞東陸有多數不可思議之偉人焉其先蓋出於共工氏怒而觸不周山崩天柱折地維絶偉人始嶄然露頭角在夏爲防風氏骨節專車在周爲長狄氏斷其首而載之眉見於軾秦季有陽翟人吕不韋善居奇腹便便然以大腹賈名於世漢末有巨無霸者長逾丈大十圍軺車不能載三馬不能勝臥則枕鼓食以鐵箸此其最著者也他若董卓之臍可以燃燈智伯之頭可爲飲器玉環股豐潤滑如酥王元體碩號爲大牢（見繩水燕談）皆得偉人之一體而暈映於史乘膾炙於人口者也滿清季世帝王天祿於焉告終而多數不可思議之偉人乃應運而大昌然皆頭銳如錐肩削若圭目小如豆膽弱於鼷體格之雄偉不如乃祖遠甚惟其高談大睨自命不凡頗足驚世眩俗其初見時機未熟頗守明哲保身之戒逋逃而墊伏於海外者有年迨辛亥之秋漢臯舉義功垂成矣而所謂偉人者乃相將而賦歸兮之詞於是擁高牙建大纛開府於江淮南北一時慕羶而逐臭者皆自謂當世豪傑積日旣久第見偉人之衣帛食粟固亦無以異於吾儕小人而寡廉鮮恥且更甚於前清之官僚大人偉人之眞相乃畢露於是海内之崇拜偉人者莫不恣爲笑駡鄙其行之薄者以偉人爲脂韋之韋唾其顔之厚者以偉人爲韋革之韋名雖稱之曰韋實則屏之不齒於人幸偉人之耳大若劉豫州雖爲輿論所呵斥彼亦往往充如其不聞大凡偉人之特長不過好爲劉季之大言謂鐵路萬里精兵百鎭不難咄嗟而就好作屠門之大嚼花酒一夕數十檯行館一月四萬金不惜用財如泥沙所以千萬磅之奥欵不數月而朋分以盡時而倡多妻主義如夫人者七人皆博學能文之女學士招摇而過西子湖濱都人士每嘖嘖稱道其風流艶史一時薰其德而善良者若都督之英皇異姓若警吏之星月同圓重婚之俗遂成時世之妝嗚呼此皆偉人得志於時者之所爲也一旦解除政柄退伍齊民則又慨髀肉重生將軍善飯寗能灌園種菜槁項黄馘以終老牖下乎幸而天意憐才大暗殺與大借欵乃同時發生默示英雄以用武地爰發揮其大手筆披露其大文章函電中外淆人觀聽鼓吹第二回之革命復購買大批軍貨爲激戰準備延攬大羣死黨播作暗殺先鋒孰意事機敗露報紙喧騰一腔憤血徒付東流長沙之涕勝彈乎哉吾嚮者耳偉人之名意其行事必光明磊落皎然如白日清天今乃卑鄙齷齪與穿窬萑苻相似嗚呼此其所以爲偉人歟 
[姜太公告急電] [  劍秋]  
　　海龍王河伯江神及各省川瀆神祇鑒竊尚一介老翁本無學識徒以生前會釣渭水没世以後玉帝因尚提倡實業有功德於民命爲漁業老祖自成周至今巳二千餘年矣載在祀典斑斑可考每屆春日魚汎之際一般綠　青篛之徒靡不竭誠致敬而尚亦以血食所係未敢怠於職守乃有宋敎仁者以革命鉅子冒武陵漁父之號生前旣革陽世之命死後又將革陰司之命昨據偵探來告謂宋巳運動三江漁業公司中人奉彼爲漁業老祖不日到任尚聞信之下驚駭萬狀竊念宋敎仁年祇三十餘歲何得謂老生前非釣魚出身何得謂祖且無中央正式命令何得妄自尊大擅稱漁業老祖尚欲拒而不納則炸彈可怕欲拱手相讓則飯椀打碎况此端一啓將來革命諸雄鬼紛紛援例陳請我輩將無立足之地除電奏玉帝外特請貴龍王貴河伯貴江神念同寅之誼各派蟹將一員率領蝦兵一隊星夜泝揚子江而上以備抵禦無任急切待命之至漁業老祖姜尚叩 
尊聞閣詞選 
[過南湖處士小萬柳堂題壁] [  鶴柴] 　　 
　　廉墅吾舊過長繩難繫晷沙岸春荻生靜專一壑美風帆變晦明水雲溼窗凡主人志巖穴避亂偶來此問君何所之西湖一泓水　　 
[南湖倫叔先生招集小萬柳堂賦詩紀游] [  鶴柴] 　　 
　　滬西路忽夷驅車騁遐顧承平萬柳堂喬木猶如故臨河法古賢褉事及春暮藤陰列瑶席徙倚澹塵慮帆影颺層樓騰聲曳津渡風景兀不殊考古恣暇豫貫休善畫佛宣和寳可據（貫休十六應眞圖卷端鈐有宣和殿寳）　然韓馬冷驛風沙互（韓幹袞沙馬澄清殘帖在衞管擅毫素（南湖先生藏南唐澄清堂帖德配吳芝瑛夫人題跋書法秀健得右軍之遺韻）廉方世遺逸元明黯回溯難鳳流清音談玄多妙悟（謂倫叔先生孫重審）牢愁得酒銷迍難猶餘怖滄波烟霧深往矣從　鷺 
[書後湘吳伶傳後] [  徐哲身]  
　　二百年來明月秋鳳城孰與按凉州王郎慘死吳郎夭但憶清歌總白頭 
　　桑乾河水卽天涯千里難歸一素車誰遣龜年傳曲法江南弟子半無家 
　　青天雁語北風凉金椀銀缸擁夜長併出英雄兒女滬一聲檀板有滄桑 
　　豪竹哀絲感謝安中年身世醉難寛相逢不必王　首容易秋墳聽笛殘 
　　沉璧河中濁浪狂傳烽塞外捷書忙江湖放逐劉司馬獨向風塵哭順郎 
　　采筆無緣侍玉清旗亭畫壁狎娉婷樽前唱斷須臾事傳出才人足涕零 
　　三疊霓裳譜細箋聽風聽水意纒綿人間天上今多恨玉貌同時兩少年 
　　舊人尚與對何戡只覺當筵酒不酣試撤宼家花蠟燭涙猶如此客誰堪 
自由談話會 
　　吾聞稅關驗貨者均外人以爲非外人不足以壓狡商今則有人親覩外人枉法且誣少爲多稍不如願卽告稅務司重罰少則數十兩多則數百兩亦可謂信用外人之報酬然而商人苦矣 
　　外國人善造中國人善用外人每造一物其價必至貴吾國人亦必樂用之如飛艇危險之物亦能駕駛自如雖然獨善用而不善造其如財力有限何[  休笑]  
　　我國小學敎育不良之點甚多欲望普及也難矣敎員以學堂爲營業之地不知敎授方法絶少科學智識難免濫竽之譏國家敎育首重小學而小學之發達尤賴敎員之力竊願爲敎員者當知小學爲肇造國民之所啓勗學生爲一己之責其關係不可謂不重矣[  百恨]  
　　自由雜誌萍寄認銷二份心鐵認銷二份 
劇談 
[紀十二夜之迎仙歌舞臺] [  玄郎] 　　 
　　前晚往該臺聽戲見包廂座客不滿五十人正廳亦甚寥寥開幕伊始卽有此門前冷落車馬稀之現象風頭毫無長此以往營業更不堪設想不知四盞燈將何善策以支持其後推原其故一由於地利之不良一由於角色多平庸無奇故不能與各舞臺爭勝一時該臺亦有手巾小帳惟客由案目領入者歸案目帶收買票者由櫃上帶收殊少齟齬爭執之病法較中舞臺稍見完密惟旣稱舞臺自當與新新第一臺大舞臺新舞臺一律辦法不應再有此秕政存乎其間包廂正廳電扇猶未裝置現今天氣日見炎熱此物必不可少又園頂電燈至十時餘卽熄此雖爲經濟支絀起見然與營業則大有影響也 
　　探莊一劇滬上久不見演唱卽水滸傳中宋公明三打祝家莊之前霞也全劇唱崑曲久爲都中名小生王楞仙之絶技朱素雲亦能之在都中曾偶一演唱惟在滬則曾未見遇大致以班中配角不明此中詞曲不能去楊林酒店主人之故前晚劉峰昇唱此劇手勢身叚腔調檯步於崑劇雖未入室然元音雅奏久已絶響以雛伶而能二人之所難能亦足多矣 
　　十四盞燈張佩卿演雙摇會年俱老大鬚根墨黑一對老醜婦扮相不堪屬目十四盞燈之唱白又怪聲怪氣如鴟鶚夜鳴嗓音乾啞破碎聞之令人作惡欲嘔後純說蘇白以巧博人歡亦不見入　婢學夫人適增其醜惟以淫情穢語靦然獻媚於浮頭浪子而巳 
小說 
政治小說 
[鐵血男兒（一百四十五）] [  常覺　獨鹤]  
　　萊司鴟中廳事内置長棹一圑棹而坐者十餘人相與切切私語狀至不安因聞烏王已入都咸慄慄畏懼益以陶米洛甫久待不至又未見萊司兄妹出而招待賓客更深惶惑正徬徨　室門呀然啟達錫徐步入後隨一俄達爲之紹介於衆曰是即戈達利君俄皇之專使也戈君賫密約至内中條件頗關重要願與諸君共議之席間一人起立詢達曰萊司梅麗有無報告來此請速見示達曰梅麗今日竟未蒞會又無片紙報告不審何故又一人抗聲曰然則陶米洛甫何如矣吾儕此會其主動力在陶乃竟避不出席乎達不能對戈亟宣言曰陶君不久必至請諸君母庸疑慮諸君旣巳雲集當能各抒卓見鄙人請將寡君担任調和戰事後要求各種權利詳陳於諸君前即求細加討論語未已門簾啟處烏王携梅麗昂然入微笑曰今日何幸得與盛會請戈君續陳高論僕當敬聆壹是（二） 
哀情小說 
[玉田恨史（八）] [  天虚我生]  
　　比至明日試覘澄郎之神色果覺較爲清醒予乃竊竊自喜更以昨夜之羹進澄郎正渴飲乃過半予念今夕當更刲我左腕以助其效予翁姑來視亦謂神色較可而獨醫生反謂厥狀爲兇甚且不肯立方詢其脈象則謂兩尺早沈而今日則寸關俱伏恐不免於旦夕予聞是言不禁哇然出聲一慟欲絶予翁見予若此亟令予姑引予他往予安肯從比予翁親撫澄郎之脉則亦澘然涙下呼澄郎曰吾兒果如何哉澄郎膛目不譍而目光凝滯似不能瞬漸日雙瞳上移懵然若沈予姑見之遂亦大哭予翁急曰勿勿又曰速扶起愼防厥言次已令諸婢扶之而起予翁以指掐其人中疾聲附耳呼之再澄郎始遽然醒醒則頓改常度現爲慘厲之色膛目顧予予亟趨之且呼其名並以予面承其目光澄郎乃嚅咀而欲言顧舌强不能自主嚅咀久之乃曰汝！旣而又曰不可！死！予姑亟慰之曰兒乎汝心母急汝必弗死澄郎乃强移其目光以注予姑抗聲曰渠有娠耳此言一出則如漿之汗已被額而下復注視於予似欲有言而喉間咯然有聲雙瞳猝然無光予見此狀亟捧其首覿面呼之予翁姑亦向左右耳疾　　已不復能應予急以吻度氣則唇寒齒閉呼吸已斷面色輕白以吻接額則已冷如冰塊予手捧處亦復熨指欲僵予乃狂呼痛哭予翁則哭而嘆曰已矣已矣速令正寢强令婢媪抱予離側予遂哭暈而踣不復省事惟聞耳畔號哭震天目中一無所見自覺靈魂一縷自顋門冉冉而出邈焉寂焉杳不知其所之 
　　彼時予翁姑作何狀態予已不復能知比予甦醒則予已變爲狂易凡所作爲悉如夢中無復能憶所能憶者則見予所寢之床已盡撤其幃幔上無覆蓋下無簟褥中有一人衣裳楚楚不冠不履仰而臥於片瓦之上者悲夫我乃幾不省爲何如人旣而思之是豈我澄郎哉我澄郎胡得如是思之思之我之耳畔甕然有聲其聲如磬餘音晃晃幻爲眼前之碧暈而予之魂魄隨之而轉漸暈漸大至於無何有之鄉遂亦懵然無知俄而又聞卜卜之聲雜以錚縱之音啟予雙睫則見繁燈如蝟不知有幾千萬焉諦而視之則有僧衆據案諷經每諷一字燈火爲之一明續續諷誦則燈影亦閃閃而動白衣之人憧憧往來亦不審其誰爲誰也俄見中堂置有一柩錦衾披拂發爲異香其旁似有一榻榻上有人坦腹仰臥嚴妝盛飾似聞經聲盎然欲笑燈影爲風所動其人且將盈盈而起其人　誰似有人告於我曰此即汝之澄郎也嗟夫我澄郎而爲是態其仙歟其佛歟鳴呼死也予第念及澄郎之死予遂一慟而絶久之久之又不知於何時忽復甦醒則予跪於柩蓋之旁手一篦而爲人櫛沭予并不知其人爲何如人旣而猛省爲我澄郎也我乃昏暈而仆又不自知凡歷幾許時間俄聞鼓樂喧闐張目四顧則予身所在之處幾不自識三數婢媪圍我而哭耳後有人呼我審其音吐則予姑也我乃泣曰嗟乎予姑我必從我澄郎而去不孝之罪惟姑宥之予姑曰悲夫汝果往者予必　汝而往然在今日則不可汝獨不念吾兒臨命之言謂汝有娠弗可死汝苟死者則吾澄兒血脉即爲汝所斬絶汝又何以對澄郎於地下哉予曰傷哉澄郎之言澄郎之歸三日而病病七日而死安所謂我有娠哉彼爲是言彼乃於彌留之頃而爲萬一之希望耳即使果如其願遺一塊肉於人間然而以澄郎爲例吾姑撫之廿一年乃如曇花泡影俄焉消滅因知不生不滅佛言是矣誠不免於滅者又何如不生之爲愈予姑曰傷哉汝之言也然而生滅之數亦自有天故强死者必爲地獄之罪囚非若善死者之得以游行自在吾兒之夭乃爲天命之數固與强死有間其靈魂即不超升天界亦必游行於人間夢境之内苟爲精誠所感則夢寐中猶得相見汝若强死而入地獄將使吾兒何從訪汝是則非徒無益而反害之已耳予思之誠然而予心哀痛予終不能自巳念予不死則予之靈魂莫可自主將於何處覓我澄郎然因强死而落於地獄爲囚則我靈魂又被束縛死與不死又等焉吾聞小說家言凡人死其靈魂必於死前若干日而離其軀彀迨至死後若干日則其靈魂必復來歸在術士之言謂之回煞回煞之日輙有異徵則澄郎之靈魂其來歸固有期也我於其時乞我澄郎挈我靈魂而去則無論升天人地我必與之偕矣予思至此予心乃定惟待回煞之日速至而狂易之態遂亦弗作惟肢體困憊至不能起懨懨於枕席間者又不知凡幾日蓋自澄郎死後予已忘其昏曉眠食亦復無度予姑强予食則食而食亦不知其味予姑促予寢則寢而寢亦不辨其處予之心中第覺茫茫世界盡成黑暗更無一事一物之可爲我戀惟彼泉路轉覺有一綫之光明堪以尋踪而往見我澄郎並設種種幻想以爲我之靈魂果與澄郎共處者則較人間之樂方且滋甚澄郎所譯之死纒綿小說其明徵也予乃轉以生爲可悲而以死爲可樂旣存死志遂亦祗盼未來之樂而忘其現在之悲（二） 
[文字因緣]  
[題二小影] [  了青]  
　　癸丑仲夏偕二我先生同游歇浦訪鈍根識慕琴文酒流連日夕與共可謂極客中之至樂矣歸後以攝影索題爰賦十絶句藉以紀事不足云詩焉 
　　二我我同鄉夙昔不相識結交豈無因重之以文墨去年風雪中承君來見訪今年風雨中同客春江上子猷（鈍根）我明師令威（慕琴）我益友得君而成三一笑杯在口淞濱三日留勝似平原游觀魚臨小閣置酒登高樓入夜聽笙歌歸途各相送同行者四人爲君與鈍根慕琴及余）依依不忍分明朝期再共詩人最愚騃好自尋煩惱小别無多時便作相思料相思欲何如必有憑藉物爲效陸放翁求得化身術化身術何神眉目事無異兩人分持之永永莫捐棄我將游淮南君來索詩句匆促不成文聊以寫情緒願君得我詩莫再傷别離見詩如見面千里同心期 
[題丁悚女妝小影] [  二我]  
　　癸丑四月薄遊滬濱慕琴先生出化妝小影索題時與了青同逆旅因賦四絶代爲書之 
　　瘦影亭亭有所思碧纱幢畔立多時知君欲補情天闕化作嫦娥絶世姿 
　　鏡中色相畫中禪瀟洒風流屬妙年不管青衫與紅袖如斯玉貌總翩翩 
　　文字四緣結令良一衣帶水兩情長癡心願作金閨婿只恐山妻要妒將 
　　幾日春江載酒過怱怱惜别奈愁何臨歧怕唱陽關曲戲作丁娘十索歌 
 
 

Page 14

 
 
   
 
