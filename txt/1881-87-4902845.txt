# 1881 - 87 - 4902845

 

Page 1

 
 
[論爭居書院]  
　　四民之業惟士爲最貴故冠諸農工商之上其所以貴之者非特以其能入仕進之途而將以治四民也爲其敦品勵行讀書明理爲天下之善士亦爲千古之完人也世風日降實學不敦士皆以讀書爲弋取科名之具而歴代制度因革異宜至於前明以來以帖括取士而士之所習益卑本朝沿明舊制而文章風氣輙以華靡相高講究聲病語句之間而文字之道愈壞求其端本勵品讀聖賢之書而志聖賢之學者蓋亦難矣然而四民之等仍以士居首也朝廷重士而士轉不知自重天下之人皆尊士而士轉不知自尊嗚呼若而人者句其科名有望一旦登仕途而臨斯民其所作用者果何如耶雖或有膺大任而能處大事者其經濟類皆從閱歴中來至臨事之際始有任事之具而非通籍以前讀書有得蓄而彌宏藴而皆備者也夫便其讀書之日果有非常之才具何至不知敦品勵行而甘蹈窮酸之惡習哉昨述南昌豫章書院爭居一事措大情形歴歴如見矣夫書院所以培養人材宋元以來始有建者其時名儒輩起以爲講學之所師長居之及門者進其堂奥與之講貫實學爲有體有用之士非如今之書院僅令窮酸之子月試兩課以博膏火花紅也前明之季東林講學之風盛於天下相率效尤各樹其黨而書院遂徧於各省然其章程亦尙無月課也故今之書院有其名而非其實矣蓋月課兩次以文爲優劣閱定甲乙榜示奬勵而已生徒與師長無相見之文也若夫官長則更無講貫之責每月課士卽親臨院中亦止高坐點名冩一題紙令諸生作文耳諸生家塾有師有徒所肄之業爲正經而以書院月課之文詩爲旁騖所兾者兩許膏火銀也諸生以之爲小名小利之地官師以之爲虚應故事之處然則書院亦安有培育人材之實哉所以行而無廢者謂寒土教舘每年不過數十金若大郡省會之中兼作書院課但得試輙優等則或所入之數浮於館修以故人爭赴之然而士習之不端於書院中無有加焉矣點名之喧嘩擁擠雖大憲親臨不能諭止之若監院之教官更不敢誰何也領卷之多雖一人而兼數名不能查其虚實而爭先恐後之際冒接他人之卷者尤紛紛也凡事行之巳久必因循廢弛而不能認眞書院本有桌凳備給飯食而日久損壞尅扣遂不能扄門考試一經携卷出外而交卷或至明日或限三日矣此等情形雖爲　故而揆之建設書院之意則亦何必費官憲之籌畫縻國家之帑金以給諸生乎夫士習之壞至於今日何必書院哉自縣試以至鄉試進塲出場之時其形狀不覺可笑惟學政歳科試則諸生童皆恪遵規矩衣冠濟濟步履蹌蹌舍此以外有如盜賊如乞丐者矣彼豫章書院之毁門而進又何難焉然吾不知諸生之何以必住書院也夫住院者爲其離省太遠由外府而來家居不能用功或窮鄉僻壞見聞較隘不如省垣之闊大親師取友所益良多是以爭先赴之然以百十年未修之房屋滲漏卑溼夏日薰蒸而負笈來游者必集於此是亦何異乞丐之棲凉亭盜賊之入囹圄哉窮措大之生業雖云綦微然其志向識見何至若是之小嗚呼彼殆文不勝人不能月得優奬以資旅居之費又不獲文名噪甚爲紳富家延請故計出於此歟噫可哀也已 
[恭錄諭旨]  
　　二月二十八日奉旨伯彦諾謨祜現在請假廂白旂滿洲都統着穆隆阿署理欽此同日奉上諭曾國基奏請將已故道員建立專祠並將事跡宣付史舘一摺已故甘肅甘凉道李鶴章於咸豐同治年間勦辦髮捻各逆在安徽江蘇浙江等省屢立戰功勞績卓著加恩着准於立功地方建立專祠並將事跡宣付國史舘立傳以彰勞勩欽此 
[煙火宜禁]  
　　天津東南城隅地叚荒僻人家寥落靠城有草廠庵其基址與水月庵毘連菴中供奉大士像二月十九日俗傳爲觀音誕辰居人向於是日醵錢施放盒子盒子者津人之謂烟火也據云草廠菴盒子推陳出新鈎心鬥角實爲戞戞獨造每放一次費用不貲且輒擁擠傷人故停放者計今八載居人猶時深艶羨今春遂仍舊例定於十七日起演戲三日十九晚卽放盒子爲遊人一豁眼界旋以是夜風威甚勁未便舉行改期二十而十九日間之戲因亦停演十七八日戲係大如意班二十日換小如意班行頭脚色並皆佳妙盒子之架庋於臺畔路隅點綴鮮明安置妥貼是日游人較十七八日尤盛車馬飇馳冠　雲集比烏輪西墜而來者益增途間旣擁擠不堪城上亦駐足都滿上燈後演戲三齣陸續燃放花筒戲畢卽點盒子計火彩五套一太師圖二八僊上壽三海屋添籌四魚龍變化五寳塔蓮燈繼以火扇牌坊寳塔四面斗各色樓台人物隠現空中他如高粱地葡萄架玉潤珠圓條疏葉密又有所謂炮打襄陽城者週圍三四十步糊紙作雉堞形燃藥後烟霧障空火星聮珠旗幟宛然城垣欲撼觀者目不暇給耳震欲聾從前有自城頭跌下者今番尙無此失而平地相擠有數人陷於泥淖不能拔足人山人海從而踐踏之計死四人重傷一人其傷者並兩死者均附城人經家屬抬回殮埋醫治尙有兩屍皆服短襖似鄉間人其一眼珠迸出頭顱踏扁其一伏地遍體泥污却無傷痕殆係悶死泥中地保報縣邑尊飭向善堂領棺掩埋插標候認聞此次草廠庵演戲三日並放盒子半夜費錢約一千緡此等事傷人傷財無益有損且聞其各種烟火雖亦十色五光足以悅目 
 
 

Page 2

 
 
 [ >H第二章 
然皆陳陳相因所見不逮所聞傳者何必鋪張其說以慫動人耶想有此番死傷後賢有司必將爲之禁止當無再議舉行者矣 
[平江甄别]  
　　蘇城平江書院甄别肄業諸童以上月初十日春雨淋漓未能齊集改於二十七日由府憲在貢院扄試是日與考者統計在院及投考各卷共有一千五百本左右濟濟人才可謂盛矣蓋近以縣考在卽諸童皆摩厲以須復有舉貢生監文興勃勃奔皆易名隠姓降格相從故平江甄别此次人數較多也 
[抽頭折足]  
　　蘇閶外某姓鄉人饒資財多齊力而素性嗜賭今正屢負幾致傾家由是商之熟習賭友勾誘少年子弟開賭抽頭藉以彌縫虧累該處地保向索陋規不遂一夕正在呼盧喝雉地保紏合同夥假充衙署差捕排闥直入一聲呼喝衆客披靡某特其有力乘屋踰垣暫時躱避詎客警飛符未遂抽頭之願而爻占覆餗先貽折足之憂蓋某踞屋頂不防瓦楞破壞站立不穏遂致傾跌足云 
[命案彚述]  
　　前述金陵何軍門麾下某營官虐斃勇丁一案茲有友人述及原委其情形與前歧異姑照錄之以俟續聞徵驗據傅死者係該哨某勇義弟某甲湖南人並未在營當勇專以脫騙扒竊爲事是日到營尋某勇未遇而去旋棚中查知失去衣物咸疑某甲因禀明營官　至其家獲住雖　贜未曾起到却搜出各局號衣及各局總辦名片甚多盖藉此以冒名脫騙者營官研訊供出幾次行騙情事遂用酷刑致斃云又下闗洋鎗隊營内近出一案亦復大同小異先是某哨哨官因各什長公請春酒設席答東歡然暢飲賓主大醉而其什長醉尤甚席散哨官親隨檢點器皿無缺惟手巾獨少一條尋覔不見哨官大怒謂僕輩如不能尋到定要重辦親隨因思手巾乃席終時所用或什長包菓子借去亦未可知爰到各棚查　均說未借及到某什長處某已酒醉熟睡呼之不醒衆親隨檢伊身畔果見在衣袖内遂曳出帶回哨宫問何所覓得親隨據實回覆不料哨官酒後無德勃然大怒謂該什長竟敢竊物令傳之來衆親隨卽赴某臥所强爲拉起蜂　而至哨　並不問其是醉是醒指之大罵諸今日請爾赴宴與爾體面豈太不自愛居然作賊我處平時所失之物皆爾所竊無疑喝令左右拖下用軍棍重責時該什長巳醉不省事聽其拖翻敲撲而已責過更屬昏迷陗官又疑其逞刁愈加忿怒喝令再打打畢而該什長已氣絶多時矣哨官猶令重責衆親隨以死告方罷遂令備棺收殮一面以急病自斃申報營官衆雖知其屈皆緘口不敢聲殮後正擬舁出掩埋乃該哨火夫某忿忿來前伏於棺上不令舁行正在喧嚷　營官從此處經過詢間何事火夫禀明實情營官查訪屬實遂據情申明總統總統禀明督憲將該陗官發府看管聞得刻因何統領麾下某營官一案尙未定讞故此案一時未及訊問也 
[香巿減色]  
　　天竺香市至盛江浙間無出其右兵燹後依然如昔每歳二月初旬城外從昭慶寺至松木塲一帶已是店鋪林立百貨雜陳河内停舟二三里啣接不斷下半月香船到者日以數十計自茅家埠至天竺大路毂　肩摩行人幾無停足之地三月望後則鄉民漸少而來者皆係富家巨族香車寳馬畫舫樓船又另換一番景象杭人以二月十九三月初三爲大汎盖香市生意以此一月内爲大宗也今歳交入二月初風雪連綿奇寒徹骨至望後香客猶覺稀少十九日爲大士誕期亦不熱鬧所有香市各店無不門可設羅袖手而坐相傳昭慶寺某姓茶舘是日祗賣得大錢一百五十餘文遠近傳爲笑談現值天晴日暖香客漸多然城内外各項生意則仍未見起色也又　蘇省仍有禁止香船告示是以人皆裹足然則生意減色僅此一方而民間浮費之節省已不可數計矣 
[鬧房傷命]  
　　松江府南尹某本擬於去冬完姻因於吉期前一月失怙遂不果然親友中均謂男女年均長大不若早日完婚亦可以資内助爰改擇今二月十五日結褵念一晚閴尹之叔氏來鬧新房餘興未闌復約同人以粉塗面扮作廟中判官狀另一人粧作皂役狀潛入新房而兩新人不知也迨雙雙俱入睡鄉閬聲驚覺忽見此二鬼在前陡吃一驚諦審之方知卽係叔氏尹乃不悅曰姪抱終天之　草草成婚實出於不得已叔父方宜矜憫之不暇何尙效人惡作劇乎叔聞言老羞成怒以爲姪敢面斥叔父便大肆咆哮勢將用武幸女新人卽忙起身上前請罪叔始息怒遂取烟具臥新牀吸烟姪見此情形愈氣愈忿私將吸剩之煙膏數錢盡數吞下比及旁人察覺已救治不及殞　新婦之悲哀忿恨自可想見刻聞女家父母擬與乃叔搆訟未知如何調停也 
[火警疉聞]  
　　上月二十八日下午寍波江東養濟院失火幸水龍聞警赴救得以撲滅祗焚去後進平屋六七間前中兩進得保無恙是夜江東荷花庄某姓民居又失愼聞亦燬去小屋二三間云 
[輪船折回]  
　　太吉公司惇信輪船於禮拜五由滬開行前往寍波行至吳淞口外大塔根地方陡與載運漕糧之寍船相撞兩船均有所傷而寧船之傷尢甚幸兩船人口俱無損傷惇信船尾上撞穿一孔卽於禮拜六駛回上海以便修理該船搭客則均改附招商局海珊輪船赴寧云 
[逼妻爲娼]  
　　昨日翁守太臨捕房發落各案時據婦人王萬氏遞禀訴稱家住鹽城嫁同城王壽錩爲室夫主素不務正勸之不從前年八月將我携到瀏河鎭逼勒賣娼不允時遭毒打去年二月又將我擕來滬地卽於四月押我在承興街胥宅爲妓取去洋一百二十元至八月間我己于客人處籌資贖身出院詎丈夫復於是月將我押入英界東棋盤街新長春堂取去帶擋洋二百元甫將匝月又調我　四馬路徐小寳家取去洋二百五十元今年我復自行贖身現又欲逼我入花烟舘我不願致遭痛打實所不甘爲此同丈夫進捕房請斷太守間王　錩爾妻之言情節合否王叩稱前事都係受人愚弄太守詢何不控告答稱事已如此更復何說現願領妻回家太守詰其年歳答稱二十六歳太守謂似此青年不思務正而作下流無恥孰甚今汝願將妻領回否抑仍以賣娼乎答稱不敢王萬氏禀不願回家丈夫已幾次將我逼勒爲妓今伊又與白螞蟻俞正蘭串通欲將我另賣太守詰其滬地可有親串答稱無有太守隨飭將王壽錩暫押於禮　二解案再行核斷 
[揑據生事]  
　　昨有陳竹沅者遞禀於法捕房稱去年三月間欠薛文魁洋六十元立筆據交執至五月先還二十七元尙欠洋三十三 
 
 

Page 3

 
 
元秋間卽被伊投公堂控追蒙經孫大老爺核斷按期分拔遵於七月問兩次繳洋二十元八月間繳洋十三元清欵詎今薛又揑造假借票一紙亦寫洋六十元投英公堂控告初次遞禀陳大老爺不准第二次呌喊仍然不准聞伊與張雲亭串謀恐其另生詭計故特投案　明並將筆據呈案翁太守謂欵巳清還又有收洋筆據公堂亦有案可稽設伊再行控告汝可投案聲禀當爲究辦陳叩謝而退 
[酒醉喊寃]  
　　前日薄暮有無錫人某甲飲己大醉投英公堂喊寃值日差詢間何事答稱在萬生酒舖飲酒祗欠彼錢七文爲該舖夥剥去作裙一條並被毆打云該差禀官官以事屬細微飭差同往取還作裙了事豈甲不依謂若不提舖夥究辦决不干休况寍死亦不願去差無奈又據賣禀官官飭傳地保查其住處送之歸家云 
[柴船擱損]  
　　英租界泥城浜内昨早有柴船擱淺船身損壞該船户等將柴趕緊起岸然已大半着濕船户放聲大哭口言無資修理進退兩難旁觀有好善者憐之湊洋二元錢三千文給船户作修理費船户感激叩謝云 
[分發人員騐看名單]  
　　籌餉例掣籖分發郎中朱靖藩河南主事熊登第江西知縣方人傑四川○籌餉例指省分發同知花翎知府銜余寳森江西浙江通判芮福嶸順天雲南劉廷楨順天四川黄文桂安徽湖北知縣向冠羣湖南江西高晉翰山東福建鹽大使鄧駒廣東福建傅楣順天福建周心清直隸山東按察司經歴許寅森浙江四川直隸州州判羅逢辰甘肅四川府經歴劉鴻熙順天四川曾勳猷江西湖南楊豐年雲南四川許槐徵浙江湖北吳兆昌浙江四川縣丞黄燾湖南湖北周步奎山西陜西王昭炳湖南江西吕德璋安徽山東萬良弼江蘇江西劉永昌安徽四川董嘉梅貴州雲南端木鴻鈞貴州雲南崔鎭藩河南山東趙之璧四川湖北邸振家陜西江西鄭德凝浙江江西張儔浙江福建鹽知事黄家棟順天兩淮縣主簿胡有燦安徽浙江州吏目何焜江蘇四川任錫庚浙江山西巡檢沈世鑅直隸江西劉慶章湖南江西鄧致忠湖南福建吳均湖南湖北楊嵩年安徽福建陸祺江蘇福建萬寳箴江西雲南馬鼎安徽浙江黄寳璋江蘇浙江舒寛墅江西湖南張榮第河南湖北鄭壽昌河南山西從九品楊國華江西福建朱炳文湖南福建宋丙錕江蘇湖北張祖綬江蘇福建陳璩安徽浙江周維垣浙江山西朱應鈐浙江福建周士佩浙江福建典史丁炳烈浙江山東張兆麟顺天山西王克昌順天江西楊震東湖北四川汪澤霖安徽湖北江志清安徽湖南徐緒承江蘇湖南李廷江蘇安徽婁錕浙江福建萬良善四川雲南朱福泰浙江福建閘官沈葆琳浙江東河蕭鞏臣河南東可○勞績掣籖分發從九品張麟宷廣東○勞續指省分發同知任之騄江蘇湖北知州李桂攀順天山東知縣藍翎提舉銜林猛廣東福建州判藍翎知州銜劉融四川雲南藍翎六品銜曾善膺四川雲南州吏目六品銜楊錫斌四川雲南○孝廉方正掣籖分發　從九品温士俊山西 
[寄懷李月琴校書]  
　　春申江上圑欒月夢尾時時想見之别緒綰將楊柳重離懷開較杏花遲愁邉一曲彈瑶瑟病起兼旬戒酒巵但囑東風吹縐水微波宛轉替通辭青樓朱箔渺天涯一水中分望眼賒屢誤歡期訪桃葉况勞芳訊卜菱花杵痕着背香猶在燈巿闗心約已差準擬鯉魚風信起錦帆重放玉河查[  願華常好館主待删稿]  
[讀管君秋初悼淑配潘孺人諸作爰賦一律奉正]  
　　如何竟遣此生休髩影　痕憶得不炊臼前宵占噩夢落花無地瘞春愁華嚴小劫三千歳碧落層城十二樓一賦哀蟬傷往昔輕寒似水薄簾鈎[  辛巳仲春劍盟萬釗初稿]  
祝君聽桐性瀟灑不事榮利工琴卽以課琴爲業僕於去夏一聆雅韻深愧門外漢不足以言知音不敢復請然泠泠古調猶時縈於 
[寐也爰賦滿江紅一闋以遺之]  
　　海上移情依稀是成連舊蹟向何處高山流水尋消問自一闋松風閒入聽錚錚洗盡庸筝笛喜廣陵猶自在人間胡云絶絃上意原難識琴中趣猶甚覓看手揮目送情閒態逸換徵移宫聲入破落花啼鳥春無跡問何時重與奏鵾絃塵襟滌[  山陰述子甫稿]  
[光緒七年二月十六日京報全錄]  
　　宫門抄○發抄旨五道○諭旨三道錄前○直督李奏爲恭辦聖容等差經費援請酌加准給實銀摺子○又奏爲請旌奬夾片○又奏爲官兵倖餉等項請改給實銀夾片○又奏爲請照擬給奬片○又奏爲甄别道府片○又奏爲請斥革都司片○又奏據詳請開缺回籍修墓片○又奏請頒匾額片○湖督李奏總兵出缺請旨簡放片○二月十六日户部通政司詹事府廂白旗值日無引見○繼勳由白龍潭回京請安○志和明安瑞興各假滿請安○前任貴州學政張登滬到京請安○順王續假二十日○召見軍機○發抄劉錦棠奏補用令王鏡心以從九品降補奉旨着照所請吏部知道欽此○又安徽候補守陳名鈺留營差委奉旨着照所請該部知道欽此○又補用直牧劉昭南更正分省奉旨吏部議奏欽此○又訓導顧鳴昇等請仍准原保奉旨吏部議奏欽此○又候補縣丞沈先鉷仍照原保歸知縣班補用奉旨吏部議奏欽此○○大學士直隸總督一等伯臣李鴻章跪奏爲直順各州縣恭辦聖容等差應需經費請照道光年間銷數酌加三成准給十成實銀以杜浮冒而昭平允恭摺仰祈聖鑒事前准工部咨開直順州縣恭辦聖容 
實錄聖訓玉牒册寳等差橋道彩棚各項經費並備辦妃嬪金棺彩棺奉移道差用欵奏明均照道光年間銀數報銷卽今昔情形不同亦不得加過三成之數等因當經札行藩司分飭各屬一體遵照旋據大興等十二州縣以近年諸物昻貴前項差道需質倍增若照道光年間銷數酌加三成而仍按六成實銀給發實多賠累請援奉省奏准之案改給十成實銀復經批司妥核兹據藩司任道鎔詳稱名州縣承辦差道往往藉口賠累希圖冒銷當此庫欵拮据苟可省一分之費卽多得一分之用極宜認眞撙節共濟艱難是以近來前項報銷凡有浮多者迭經總督藩司衙門駁飭惟道光年間物價均尙平減今則需用較大情形實有不同且道光年間係按十成實銀報銷今於准銷之後减去 
 
 

Page 4

 
 
四成僅給六成實銀殊不敷用州縣因須减成初則多開用項以抵减成之數繼則格外浮銷竟至加增數倍輾轉駮飭結案無期司縣庫歀亦因之轇轕殊非核實之道亟應酌照部議明定章程不使藉口偏枯亦不准稍涉混冒擬請將上年九月直順州縣恭辦穆宗毅皇帝聖容聖訓實錄玉牒册寳等項大差橋道彩棚所需一切經費查照道光年間本處准銷銀數酌加三成報銷卽照奉天奏准之案按十成實銀給發凡橋道有丈尺里數可稽彩棚亦有丈尺間數可考均應逐項比較列入清册不得冉援近年銷數任意浮開其妃嬪金棺彩棺奉移差道一律辦理永遠奉行以重庫欵仍統由藩司認眞稽核詳咨逹部倘有不顧時局意圖冒銷卽由司照章駁減等情詳請會 
奏前來臣覆核所議足以杜浮冒而昭平允應請照辦理合會同兼管順天府府尹臣章華順天府府尹臣李朝儀合詞恭摺具陳伏乞皇太后皇上聖鑒訓示勅部立案謹奏軍機大臣奉旨該部知道欽此○○李鴻章片再天津府城北門外石道及河北大街至西沽疉道或年久傾圯或河水冲塌亟應設法修理以便商民經天津縣監生楊雲章遵其故父母遺命購料興工獨力捐修竣事共用錢合銀四千餘兩實屬好義急公善承先志殊堪嘉奬據天津道查明具詳請奏前來定例士民捐修橋梁道路合銀一千兩以上應請经旨建坊給予樂善好施字樣今監生楊雲章遵父母遺命捐修道路合銀至四千餘兩更較例銀增倍應請旨准將該生故父七品封職楊叔善母七品命婦楊雷氏照例建坊給予樂善好施字樣以示旌奬理合附片具陳伏乞聖鑒訓示謹奏軍機大臣奉旨着照所請該部知道欽此○○李鴻章片再前因察哈爾屬張家口獨石口千家店等處駐防官兵俸餉減成難資糊口請自光緒五年秋季起照熱河成案官俸改給七成實銀兵餉及官員米折改給八成實銀其由伊犁改駐張家口之官兵一體照辦經部覆准在案其都統副都統及隨印筆帖式俸亷執事兵餉孤寡殘廢月餉孀婦半餉原奏未經議及惟與駐防官兵俸餉情事相同自應一體辦理將官俸養廉改給七成實銀執事兵孤寡等餉改給八成實銀以昭平允卽自光緒七年春季爲始昨准户部咨覆核與熱河成案相符仍自行奏明等因前來除咨行遵照外理合附片具陳伏乞聖鑒謹奏軍機大臣奉旨知道了欽此○○李鴻章片再牛庄海闗隨辦通商各員每届二年酌保一次兹自光緒四年七月請奬後又届二年該委員等隨辦中外交涉事件練兵營務稽查稅課彈壓水路地方均能勤勉無誤歴時旣久著有微勞據山海闗監督奉錦道續昌擬將二品頂戴蓋州城守尉宗室恒元請加副都統銜牛庄防守尉奇車布請俟補協領後加二品頂戴在任候補知府新民廳同知廉隅請仍以知府在任候補政前補用候補同知承德縣知縣朱克揚請俟補同知後以知府在任歸候補班前補用分省補用同知孫壽昌請免交三班銀兩仍以同知分省補用北河試用同知蘇煒宗請俟補缺後以知府用直隸試用通判奎彰請俟補缺後以同知用先換頂戴直隸清河縣知縣司銘三請以知州在任候補奉天候補知縣徐鏡第請俟補缺後以同知用北河候補州判孔昭瑞請俟補缺後以知縣用捐納不論雙單月選用知縣傅肇敏請仍以知縣不論雙單月選用年庄巡檢王賓葢平縣典史沈駿聲均請以應升之缺升用叅將用福建儘先補用遊擊屠宗年請加副將銜書吏金兆麟丁炳麟均請以巡檢不論雙單月儘先選用等情具禀前來臣覆核尙無冒濫仰懇天恩俯准照擬給奬以昭激勸理合會同盛京將軍奉天總督臣岐元附片具陳伏乞聖鑒訓示謹奏軍機大臣奉旨恒元等均着照所請奬勵該部知道欽此○○李鴻章片再道府州縣無論何項勞績保歸候補人員應以到省之日起予限一年詳加察看出具切實考語奏明分别煩簡補用兹查有遇缺儘先卽補道何崧泰候補知府張土銓均到省一年期滿例應甄别據　臬兩司會詳前來臣查何崧秦精能練逹爲守兼優張士銓樸實　榦通逹治體均堪勝煩缺俟有應補缺出照例序補　履歴咨部外理含附片具陳伏乞聖鑒謹奏軍機大臣奉旨吏部知道欽此○○李鴻章片再天津縣人報捐都司職銜馬士元向充文安縣慶德豐鹽店商伙乃賣鹽觔尅扣剥削貧民並串通巡役李法亭等藉名緝私誣陷良懦肆意索詐實屬勞私骫法擾害地方　　員查報前來應請旨將馬士元都司職銜卽行斥革由臣分飭各地方官速拿李法亭等務獲提同馬士元研究確情從嚴懲辦以除民害並在本商及該犯等名下　出尅扣錢文贜欵撥作該縣災村春撫庶昭平允理合附片具陳伏乞聖鑒訓示謹奏軍機大臣奉旨着照所請該都知道欽此○○李鴻章片再新城縣知縣喬超五山西祁縣舉人大挑一等以知縣用指分直隸題補今職光緒元年五月到任茲據該員禀稱服官十年先塋未得祭掃現接家書知有損壞請開缺回籍修墓由司具詳前來自應准其開缺以遂孝思除飭交代清楚給咨回籍並咨山西撫臣外理合附片具陳伏乞聖鑒飭部查照開缺所遺新城縣知縣選　應照終養之例辦理直隸省現有應　人員請留歸外補謹奏軍機大臣奉旨吏部知道欽此○○李鴻章片再據署武强縣知縣陳復恩詳稱該　城内闗帝廟城隍廟龍神廟素著靈應光緒四五兩年雨澤愆期官民詣廟虔禱旋卽霑足六年夏久旱不雨幾至成灾又詣各廟虔禱蒙闗帝簽示三日必雨乃如期渥沛廿霖四野深透田禾枯而復榮轉歉爲熟閭閻同聲感頌洵屬禦火捍患功德及民據該縣宫紳籲請奏懇頒賜匾額前來合無仰懇天恩俯准頒發武强縣闗帝廟城隍廟龍神廟匾額各一方由臣轉發該縣敬謹祗領摹沏懸挂以答神庥而順與情理合附片具陳伏乞聖鑒訓示謹奏奉旨巳錄○○李瀚章片再湖北鄖陽鎭總兵周有全因病出缺現經臣恭摺奏報並請官迅賜簡放伏查鄖鎭地處邉陲總兵職司專閫任重事煩未便乏員經理自應委員暫行接署以重職守查有頭品頂戴記名提督鄧萬林曉暢營務明練勇勤隨前兩江督臣曾國藩曁現任直　督臣李鴻章行營屢次攻克城隘保全地方卓著戰功該員曾經署理斯缺頗能整頓營伍與地方文武各員亦能和衷共濟於鄖陽情形最爲熟悉堪以委署除檄飭該員前往暫署外謹會同湖北巡撫臣彭祖賢湖北提督臣傅振邦附片具陳伏乞聖鑒謹奏軍機大臣奉旨知道了欽此 
 
 
 

Page 5

 
 
   
 
 

Page 6

 
 
邇來書籍競尚鉛板每值書出無不争相購置實因校　精詳字跡清晰無過於此故本坊特購泰西靈巧機器自鋳大小鉛字陸續排印諸書如有秘本欲行世者俱可代印且兼辦各路鉛板局板及製造局譯印西學新書格致彙編并日報所登各書俱全今移四馬路申報舘間壁交易其價格外公道賜顧者祈移玉爲盼 
[書籍發兑]  
白紙通鑑宋元明紀事本末三十六元白仿殿板十三經註䟽附考證廿二元竹十八元通志堂經解六十四元袖珍朱子網目白紙八元白經興説文三元白漢魏叢書十元竹七元白皇朝經世文編八元竹六元十七史商榷三元半白數學精詳一元六角原板書目答問輸軒語六角硃批四書一元六角精刻龍文便影一角半白鄭板橋集三角竹二角原板金壺七墨四角正誼小課五角孫文恭遺書六角英字指南一元六角硃批桐陰論畫六角倘　蒙賜顧者請至上海抛球塲並城内掃葉山房謹啓 
[廣豐呂宋票]  
英五月發財票出售每張六元分半亦可小行並無分出如各處由局寄購務祈指明信到卽奉并祈細認圖章以杜假冐　四馬路廣豐洋行啓 
[三楚謝人傑]  
隨營官醫專治男婦内外方脈善治刀炮鎗損跌打接骨一切怪症山海關隨營新到貴處揚名怪症包醫全愈領謝寓寳善街聚興棧内謹啓 
 
 
 

Page 7

 
 
   
 
 

Page 8

 
 
   
 
