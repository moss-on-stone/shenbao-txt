# 1886 - 64 - 4904634

 

Page 1

 
 
[石印縮本說文解字注出書] [  點石齋啓]  
　　讀書必先說字說字必通訓詁許氏之學行於世者一千七百年國朝叚若膺先生爲之注反覆推勘大暢厥旨因字義以究字原此書最爲推重有友人携善本交本齋石印已竣工方今各省學使者崇尚實學者爲多博通之士舍此無由入門所屬人量一編由說字以詣極夫通經本齋深　　　來學故於校對一層不厭精審而筆盡之淸晣紙張之潔白天地頭之寛長猶屬此書餘事分裝八本定價三元准於二月初五日出書售處在英租界集賢里天保棧内長順晉號發兌 
[點石齋叢畵出售]  
　　本齋向有叢畫之刻久巳風行海内爲賞鑒家所稱許今主人又得時下名手筆墨若干種不自私秘願公同好故將初印中之未盡愜意者節去三　成而增入之較諸初印本益覺盡美盡善遺像憾毫無凡所謂山水人物翎毛花卉各以類聚都爲十卷分裝八本外加紅木夾板定價一元准于卽日出售諸君有爭先快覩者乎請向南北申昌購取可也此佈　 
[六十九畫報出售]  
　　行船之法外洋最備其船上救生之術亦惟外洋爲最多有比利時國帆船一艘往紐約將抵埠遭風擱淺船將失事岸上有人望見用火箭納入炮中尾擊長繩射上帆船船上二十餘人盡數獲救俱慶更生此眞奇想天開不可思議特繪兩圖以供衆覽准於初六日出售後仍附松隱漫録圖說一則此佈 
[論藥店東夥各宣以仁存心]  
　　客有問于余曰天下服商賈講貿易者憧憧往來紛紛皆是其間有歴年長久獲利豐盈而誤人滋甚者子聞之乎曰未聞也願客有以教之曰子不聞天下之藥肆乎諸肆之設或百餘年或數十年一姓相傳不易其主每一省中不過數家惟藥肆則不然嘗見有開設數年者有開設數十年者有開設數百年者一再顧之皆依然無恙若獲利不豐其奚　若此余曰藥肆何爲而獲利獨豐哉曰諸肆之貿易其贏餘不過十中之一二藥肆則有以一易十者牛溲馬勃草根樹皮其收之也每斤不過數十文或數百文而售之於人其價必加倍蓰丸散膏丹則皆以零星霉腐之料碎之以欺人遇貴重之品又無所不用其假借便一已之私圖誤他人之性命故其獲利也固獨豐而其害人也亦最甚夫藥所以治疾也乃今日藥肆之所售者不以治疾而轉以增疾豈藥至今日而其性不靈乎昔聞有患病者醫師藥之以麻黄其人持方購諸肆而肆中適缺是物遂以僞者與之其人不之知也次日醫至見無效遂增其分兩而肆中已購到眞者其人服之汗出不止遂因以死夫藥之不靈人必曰此醫師之失也藥肆中亦必曰此醫師之失也非我藥之罪也夫虚實不分攻補互進　情之醫亦所在多有乃有時醫者之方與病者之症相對如針鋒而服藥之後所患曾無稍滅是豈得盡指爲醫生之罪乎且醫生之誤人由於才力不及脈理不明而其失也非本意藥肆之誤人非不能辨其眞假實由於貪心過甚其過出于有心吾思藥肆中卽不賣假藥其利已及倍蓰何嘗不足以致豐盈乃必欲誤人之性命以爲利此其心將自居於何等耶余曰子所聞者諒指窮鄉僻壤中初創之店耳彼其貲本無多局面狹小安得百藥皆備供人取求若通都大邑之中富商大賈之所設歴年已久人皆信爲誠實無欺者當未必若是客曰非也藥肆之以假藥欺人其術不一有高大其門閭豓麗其裝飾金碧輝煌眩人觀瞻以示富有者人望之以爲是必貲本充足藥物精選者矣而孰知金玉其外者未嘗不敗絮其中此則以局面爲售假藥之術也有屋則欹斜門則補綴地則任其高下不平器則使之黝然古色招牌之字半消磨櫃臺之勢將傾側故爲敝敗以示店基之老者而其藥實亦無異於人此則以牌子爲售假之術也又有以諸夥之色厲爲售假之術者遠而望之則見龎然自大其面若被霜雪近而卽之則冷語氷人調剌譏誚入其門見其人者幾如周勃望獄吏之尊且市面通用之錢至其店　只選其半人見其傲也以爲必其貨物劃一有可　　　人者孰知劃一者夥之形容不劃一者店之貨物且其售假也更易於他術嗟乎售假藥之術如是其悮人不亦甚乎余曰子言亦近似然天下藥肆之誠寔者實亦有之何可一概抹煞惟余昔聞一事心滋惑甚今願質諸子昔聞某鎭一藥店歴年久遠其鄰三失愼而此肆獨巋然於衆燼之中人皆謂其藥料眞活人衆故神明獨保護之此說信否客曰是言也我未之信爲此說者必其人曾以假藥欺人者也不然則肆中之人故神其說以爲售假之計者也夫商賈往來以其所有易其所無本不當弄假以欺人貿易之場原以誠信爲貴藥肆亦貿易中之一耳藥料之眞亦貿易之道當然安得謂之積善若以未嘗欺人而神明遂加保護則凡天下之被火者謂其先皆曾欺人乎凡天下之未被火者謂其先皆未曾欺人乎吾思某鎭房屋皆卑狹叢雜易於引火獨是肆風火墻高峻以此得三免於難豈眞有神明之呵護耶吾願子勿聽無稽之言以自惑吾更願子卽余言而筆諸報端爲天下之服藥者戒售藥者勸是亦藥石之言也余曰唯客旣過遂藏之 
[越事電音]  
　　昨得外洋發來電信謂越南亂黨近又戕殺駐越之法兵官一員及法兵十名來電所云如是合爲譯録惟時日未詳 
[續述滋事]  
　　去臘仁川海關被華人滋閙一節大略已見前報兹閱長崎西字報具載此事緣起因再録之據言去臘廿一日海關上聞有華八將帶未報稅之人參至兵船上卽已預爲戒備是晚忽有華人至海關將看守西人毆打俄有數西人前來救護并拘獲華人一名華人愈形憤怒復聚多人至海關毁壞雜物幸鎭海兵船調兵上岸彈壓未釀大變至二十二日華人又去滋閙英領事卽移知英兵船上兵官派兵登岸以資保護二十三日由海關照會中國商務大臣請爲辦理商務大臣未卽核辦遂由稅務司將情電禀李傅相拘獲滋事者十名解往烟台矣 
[考童肇事]  
　　昨晚本埠傳言初五日亭午有南匯童生結伴至松江天主堂閒游不知何如與在堂教友齟齬悻悻而回日之夕矣竟糾約同輩至堂毁物縱火地方官聞警馳來力爲彈壓各童始紛紛散歸其中紙情俟訪事人來函再行録報可也 
[杭垣市面]  
　　杭垣市景頗不如前小錢莊之虧倒者卽望仙橋一處已有數家聞有因被累而倒者有欲侵吞存欵而倒者然其所以侵吞者則仍由於虧欠過多之故此外各業亦不甚生色惟酒店則愈開愈多然店多則生意分 
 
 

Page 2

 
 
而獲利亦簿矣且酒店之所以多則由於成本輕而易舉之故也是亦可以覘世變哉 
[暴骨可慘]  
　　有客中嘉興之王家灘經過舟行約三四里是處多係燒磚瓦爲業屋宇無多而窰烟不斷磚瓦之堆積者如阜岸邊臨河多棺木暴露棺多白木風吹日曬裂縫不少白骨儼然有倒敗者有側轉者有僅餘棺身而無盖者有僅剩一扇抛棄路側者注目四顧爲之惻然是地河灘極寛廣停厝之棺不下數百具間有用磚瓦覆盖者然亦零落可憫豈該處人竟不知入土爲安之義乎客以有觸於心筆而出之寄囑登報倘得有心世道之君子見而動容聞而酸鼻因而大申厲禁則亦未始非積　之一端也 
[三紀盜案]  
　　海鹽縣屬有定海廟距海塘不遠相傳築塘時鄉民慮海若爲祟特於此處建造精舍供奉神龕藉以鎭懾百靈使不敢揚威作惡廟中頭陀及　薪汲水之火伴祗有五六人亦謂香積廚中本無糧餉不虞匪黨生心也正月之晦蓮漏三下諸僧均已入定佛殿長明燈光小如豆忽聞撞門聲甚急一僧從夢中驚醒知爲盜劫卽將所藏銀餅百枚擲水缸中俄見盜黨紛紛擁入約有十數人均以粉墨塗面猙獰可畏手中利刃皎潔如霜僧見之知不能以降魔杵相抵因急從後門遁出赴守備署報警及焦守戎帶兵至廟盜已向海塘一帶而去當擬率兵追赶而盜將所過橋　拆斷都戎袛得折回檢點廟中失物亦不甚多云又嘉興城外顧家浜某甲家亦於是夜被盜搶去洋銀四五百元次日入城報縣朱邑尊當卽下鄉踏勘飭捕跴緝矣又正源永泰豐永和全盛等信局划船由滬上携帶洋信至上月三十日駛抵盛澤鎭是晚駛出西蕩口暫泊俟天曉放行不料三更後盜從暗中將船移至圓明寺北大喝一聲過船搜掠船夥在黑甜鄉中驚起倉皇失措任其搜掠并有帶往南潯湖州等處洋信及由甲赴湖之搭客一人行李銀洋亦被搶去共計所失約有洋一千元聞已赴吳江縣衙門報案云 
[機船挖淺]  
　　揚河當南北之衝尤爲運鹽要道邇來河水枯涸幾於淺不容舠前日吳柏莊觀察商諸程都轉擬從南門起至東關一帶設法疏通但往來各船别無他處可以繞越築壩戽水勢所不能遂禀詳上憲請派機器船撈挖淤淺聞一俟船到卽可興工云 
[遵勸納糧]  
　　丹徒抗糧之事本報已屢書不一書矣兹又聞正月下旬汪耕畬觀察偕城守營某參府代理丹徒縣事孫大令率勇遍歴各區諄諄開導至正月二十五日初限卽有農民按照由單入城上兌因訂定五日一限逾限每石加收靑蚨五百文農民亦皆允洽不似從前之騷擾喧譁初獲滋事之六人管押班房後又續獲數人其爲首者則早經遠遁當滋事時有一人手扭馮邑尊髮辮事經省憲所聞大爲震怒將來逮案恐其罪浮於他人也 
[招習西學]  
　　昔年裕澤生中丞在羊城創設西學舘招集生徒授以製造機器駕駛輪舟諸法及中外交涉事宜定章以五年爲期如五年中學業有成卽委員挈帶出洋俾資歴練現舘中懸缺十五名亟應招補以宏造就遂由善後局出示曉諭各家子弟自十二歲至十六歲姿質聰頴曾讀華書數年者皆可入舘肄業須預期赴局報名註册以便示期考取云 
[泖濱漁唱]  
　　實授左營守備丁都戎由常州奉調來松於本月初二日接篆前任羅芝亭守戎卽于是日卸事○私土之販松者屢經破獲罰鍰若輩終利令智昏不思改轍有某甲以縣胥起家擁資甚巨偕丹徒人某乙專將漏捐洋藥由滬運松恐爲巡丁覷破將土深藏某丙聞之冐稱藥局巡丁如數取去甲敢怒而不敢言惟有嘆爲小失大而已 
[閫寄得人]  
　　皖南總鎭一缺同治年間始行設立初時駐紥蕪湖旋因寗廣一帶土客雜處盜賊繁多凡善後諸事不得不借助於兵力故於光緒紀元改駐宣州城内以資控扼年來該處雖時有盜劫而齋會教匪俱已銷聲歛迹未始不怵於兵威然則總鎭一缺顧不重哉蔣鎭軍策勳因舊病舉發深恐有悮職守禀請開缺調理現由兩江總督曾沅圃爵帥檄委江甯城守恊副將崔副戎萬淸署理查副戎籍隸山西由武進士出身歴練兵事久握戎符此次　以專閫必能勝任愉快也 
[鳩江叢述]  
　　蕪湖保甲總辦沈榕靑别駕辦事勤勞素孚民望吳中丞以其未經引見註册撤差調省所遺保甲差已委張直剌光華接辦○前報楊璞生明府晉省一節兹悉明府已於上月杪回署矣○匯泰洋行係徽商汪某所開倩西人依禮士簽字因阻稅滋事前報已一再登録現聞大憲擬將此事澈底根究管押之胡某等皆係夥伴未能代抵罪名而汪某早已逃回原籍梁道憲卽行文徽州府轉飭黟縣關提汪某到案以憑照例究辦○春雨過多春水驟發山溪之水由内河建瓴而下繞蕪湖出江口連日水聲汨汨幾如萬馬奔騰河下船隻俱不敢開動來往行人尤覺問津無路日前有米　載米二百餘石被水沖刷立時翻覆米石盡付東流惟人口無恙眞萬幸也○長江繞郭知魚美蘇内翰佳句也江中出鱭魚爲春盤中之佳品現已入市每斤須費靑銅二三百翼想老饕於此又當一破慳囊矣 
[彩票電音]  
　　西三月吕宋票昨已揭曉有電音來滬其頭彩一萬零五百三十七號二彩二萬二千六百三十二號三彩一萬四千九百六十二號云 
[匿帳案結]  
　　新北門外公和囤扛棒頭瞿子英控夥侯佛南藏匿帳簿一案疉次訊理詳登前報昨日法公堂訊期瞿于英遵諭將各股東邀到侯秋江卽佛南亦到案侯訊翁太守先詰衆人爾等每人有股份若干可有大小侯秋江可是爾等用伊現在瞿子英告伊究爲何事旋據瞿子英稱我有二股屬味蓮稱有三股陸炳南稱一股陶桂華稱一叚陸應堂稱自已三股有别人抵下三股奚生記稱有一股共計十四股另有　股一份給與侯佛南伊是老夥瞿子英因伊帳目不淸是以控告太守詰侯秋江究竟帳簿可交出否侯稱實交不出太守謂進出甚鉅豈無底帳本分府因瞿子英年輕故着將各股東邀來詰問况陸炳南在縣署當差年亦最長今當問伊隨詰陸炳南據稱自瞿子英經手以後侯佛南有四十二个月帳簿四十二本未曾交出據云三十四本已燒燬由我調處過去今少八本亦可商量惟不要將生意弄壞太守謂爾等肯再用伊爲夥否衆人稱祗要伊不再生事情願用伊太守詰侯願仍作夥計否答稱伊等當堂雖如此說恐出外翻悔太守謂不必多辯祗問爾願做否侯稱願做太守着將侯暫行帶出隨謂衆人曰侯秋江不肯交出帳目已請祁繙譯官信致太古洋東將帳抄到核之瞿子英所呈之帳逐月總少二三十兩約計八個月被伊用去銀二百數十兩爲爾等計亦不必追究前據爾等稱十四股外另提乾股一份與伊今着爾等出外商議再提乾股一份與伊具結存案嗣後爾等照舊爲東夥爾等願否衆人齊稱遵諭太守着將侯帶進謂爾遞禀稱監生是何年所捐監照何在侯稱於五年分三月間捐得監照在家内太守又詰衆人爾等知伊果捐監生否衆稱確是監生且有藍頂花翎軍功太守謂旣是有職人員自應知理現向太古抄到之帳核算每月少交銀二三十兩諒已用去然此等銀錢用之實不體面本分府已諭伊等不必追究且於一份乾股之中加提一份與爾照舊爲夥不必生事嗣後須將經手之事立一底簿備查侯稱我作夥多年辦事認眞爲各人所知現雖打官司作事仍當認眞收帳應由瞿子英自理我不經手所有股份不敢多受太守謂爾亦不必客氣此乃體面之錢况是本分府所斷惟爾不可聽信别人之言生事着卽具結於下期呈案旋據衆股東稱侯佛南不受乾股恐復唆使洋人生事太守謂公堂有案如再生釁惟侯是　兩造叩謝欲退太守謂尚有一事當衆說明前者張祥涉訟之時實係趙裕才唆使趙係著名訟棍曾令拘拿被其漏網現在此人又來滬上播弄是非一日本分府在輿中見伊同一四五十歲有鬚長 
 
 

Page 3

 
 
方面孔人在前行走談及此事趙說此事無妨祗要狀紙上加一監生便好云云因趙前曾到案故能識其面貌着法包探嚴頌眉王榮培不論在何處見趙時立卽拘拿解案又着瞿子莫等如見此人立送捕房不可疎忽衆人遵諭而退 
[金條給領]  
　　去年小東門外失慎有某花烟舘失去金條一根雇人在瓦礫中尋到被人搶去送交公堂等情曾登去臘報章嗣據該烟舘陳沈氏投案稱金條是方阿康所寄翁太守　俟方到滬時投案訴明再行給領今方已投案陳沈氏復偕庖人王金金到案太守問明之下准子領去 
[捉土訊供]  
　　洋藥局二十四號巡丁劉洪高擕洋藥局董事名片投法公堂訴稱見有人擕川土五塊由江孚輪船上岸未曾報捐因卽拘拿據送私人稱已到局掛號然查號簿是日並無報捐土五只者翁太守詰之吳多富朱阿才據吳稱土是木古棧丙裕盛行向江孚輪船所買共四十件重一千二百二十兩五錢三十五件已送去今著朱阿才送五塊到洋藥局盖印太守詰其正主何人答稱是潮帮中鄭姓不知名字朱阿才供是生源洋行出唐伊囑我將土送局盖印太守詰其從輪船上來可曾完稅答稱未完太守謂該巡丁携來名片請照私土辦抑請照報捐辦該巡丁請公斷太守謂照朱等所供非但漏捐實是漏稅當禀請道憲核示着將吳多富管押朱阿才交保土留捕房腰牌給該巡丁領去 
[官艦藏私]  
　　前日洋藥局巡丁頭目偵悉觀音閣碼頭某員船上藏有漏捐私土甚多因卽報局協同巡丁十餘名上船搜檢見有大土半箱計二十只川土一百七十包隨卽扭住家丁一人連土解送局中由局移送松滬捐厘總局下午局中委員王司馬升座提訊該家丁曹桂供稱小的在前任山東登來靑道劉大人家爲長隨刻從小主人赴都順道奉太夫人來滬探親太夫人擬於月内挈同趙姑老爺回常詶原籍土由趙姑老爺之家丁所帶司馬問趙姓家丁共有幾人是何名姓答有張金等三人司馬着將曹移請上海縣暫行管押候提集各人再行覆訊至昨晨洋藥局巡丁已將三人解到矣 
[收生害命]  
　　本城運粮河左近某氏懷孕彌月前日臨盆卽喚大南門内顧家弄中張姓老嫗接生已生一女仍復腹痛如嚙復喚張嫗來察看之下據稱腹中尚有一孩但係盤腸生必須用手撮下家人無奈令其如法施行詎嫗倉猝間竟將大腸拖出孕婦痛不可當大喊一聲隨卽氣絶孩亦同時斃命家人憤極將嫗扣住理論嗣經人爲嫗担保得以回家刻尚未調停妥洽也 
[抶人鹵莽]  
　　前晚九點鐘時有浦東人十餘名蜂擁至四馬路北益泰門前扭住一人痛抶之其人茫無頭緒詢問緣由中有一人曰我在浦東遭爾欺負今日狹路相逢聊以報復尚何言乎其人曰我與爾從無仇隙爾莫看朱成碧悮認他人毆者熟視之曰悮矣悮矣一聲鹵莽回東而去然其人已狼狽不堪矣謂非旡妄之災而何 
[冐接煙袋]  
　　蔡桂雲校書家在四馬路亦靑樓中之佼佼者前晚從書塲乘轎而回所隨女僕手持銀水烟袋呼老伯伯接去蓋欲授與輿夫也倉卒間悮投他人轉瞬卽失所在昨已報補請查矣 
[失孩待領]  
　　本城總巡委員馮蓮士直剌近日疉獲拐犯七名均責籐條以儆其孩之有主者各交父母具領惟陳福祥所拐男孩朱福林供稱年祇八歲家在蘇州胥門外萬年橋父親朱錦春行醫餬口我偕哥了閒游同被匪人誘匿哥子年十一歲已在蘇城賣去我被帶來滬上直剌喝責拐匪籐條八百下管押候辦該孩暫寄着堂函致其父來滬認領並無庸破費分文其被賣之孩尚須切實追究如直剌者全人骨肉其造福豈有涯哉 
[英界公堂瑣案]  
　　包探顧阿六禀稱朱阿發稱向徐小旺索錢九百文分文無着反被毆損目睛因往拘徐送案朱請騐傷究辦徐供欠朱錢四百文朱竟誑稱九百致與紛爭羅太守騐得朱略受微傷遂着徐還錢九百文了結○楊氏訴稱日前屢次失竊衣物昨夜又有賊挨門而進爲此扭交巡捕送案被告余通達供不敢圖竊叩請施恩羅太守判押七天以儆○金兆元訴稱日前向馬湘桂索錢爭扭由捕拘案蒙斷令出外還錢及出外仍屬支吾因又交捕送案馬供欠錢九百文金索加利故未交還羅太守押令繳錢給領○管碼頭之某西人訴稱時時失去鐵斤昨見何阿三又來行竊獲住人　交捕送案何供爲小工餬口貪小拾鐵不敢行竊羅太守判管押三天以示薄懲　交西人領去○張雲香訴稱小婦人放租東洋車餬口潘心元潘洪元二人欲租車輛見其髮長衣敝不之允盖恐捕房見之以違章科罰也豈知心元竟將小婦人手指咬傷因此訴捕拘案心元供稱窮極無聊向租車輛伊不允從致與爭執洪元供心元與該婦爭執小的向之解勸羅太守騐得該婦受傷厲實判心元掌頰五十下洪元無干省釋○包探楊阿炳訴稱緝獲竊犯周阿生起到自鳴鐘一架係馬房所失之　今特送案羅太守判笞周五十板　存俟認領○雜貨舖主顧阿裕訴稱陳生發衣食不周躭擱舖中舖夥阮裕莊鮑元春等時時照顧兹我失去藍甯綢羔皮馬褂查得陳是夜不歸至昨日尋見向詢稱因小便被捕拘押一宵並無竊衣之事然陳新買洒花肚兠窮困若此何處得錢顯見夜間行竊爲特交捕送案阮鮑二人供與相同陳供向爲木匠並不行竊肚兠自已出錢買得羅太守飭押候訊究 
[上海四馬路文報局内協賑公所嚴佑之廣文山東報災電音并急籌賑欵續解啓]  
　　文報公所鑒昨抵東省子兄已歸振兄在齊東元旦何王莊漫口靑城齊東蒲臺濱州一帶被災需欵甚鉅上游高苑博興水未退亦須春撫祈速籌欵日内卽至齊東初四霖○啓者敝所嚴佑之廣文之赴山東也原因上年散分之兩廣捐册兩廣山東沙洲催啓未及收回者十有八九尾餘捐欵必須施當其厄庶不負各省善人慨助之心又念近年以來各省賑捐接續而至本地善舉多所窒碍故借佑翁之行催收捐册結束前文不再函册勸募瀆及再三不得已之苦衷當爲山東沙洲災民所共諒乃昨日甫接　振翁報災之函今日又接嚴佑翁飛電來告始知此間送歲　春酒食宴樂之時正災民一生九死顚沛流離之會血氣同倫能無憫惻佑翁行時僅携敝所第十二批賑銀五千兩高易公所銀三千兩與昌公所銀二千兩斷然不敷肆應月内總須大批起解方可接濟惟敝所旬日以來靖江以春賑不敷江陰以圩工無欵江甯以卹災不繼高湻以續賑無資鎭江以甯屬圩工尚缺千金紛紛見告同人正在萬分爲難之時而又得此東災之信實令人手足無措智慮俱窮旣無欵以因應又漠視之爲難爲合登布公啓拜求各省仁人善士大發慈悲迅將上年捐册捐啓續募捐資并註明指捐何處速賜擲交敝所以便赶緊起解拯此孑遺不勝急切盼禱之至二月初六日上海協賑公所粤閩江浙同人拜啓 
[壽霧裏看花客卽用高昌寒食生原韻]  
　　介壽從來藉酒巵况當人日快吟詩辛勤事業圖書富卯醉情懷爾我知客領三千才最捷年踰半百過何遲同儔祝嘏成歡會猶愧徒賡白雪辭[  小樓主人拜手]  
[壽廉讓居士]  
　　半百年華自在身知交莫逆久相親酒當暢飲豪無敵詩慣聨吟妙入神共羡多材徵練達更欣樂善溥慈仁今來補祝南山壽一醉何妨話舊因[  小樓主人拜手]  
[壽冶城山房主卽步元韻]  
　　光陰彈指又新春觴詠情移客路人避俗偶馳塵外想得閒便作醉中身年華壯盛吟懷暢笑語殷勤友誼親共羡懸弧佳節到此生優洽喜逢辰[  小樓主人拜手]  
 
 

Page 4

 
 
[奉和小園仁兄先生剌史大人感懷四律原韵録呈吟政]  
　　蝸處窮廬學苦吟車聞曲翳忽來臨雅談安敢稱蘭臭文字偏投似芥針去歲梅花倍生色今春雪影總關心料應　徧瓊崖月寳鴨歸來爇水沈逸思如君出不窮詩中麒驥馬羣空休文素習四聲韻公雅且傳三善風旣以才人爲吏治莫愁卓論少和同愧余鄙吝難追附蟻垤何堪仲嶽嵩如霜鬚鬢鏡初形自笑黄粱夢未醒七戰棘闈皆勒白半生蓬户孰垂靑事親未克勤三問課子祗能守一經四十三年窮學究分將夏楚度餘齡不料先生古道存苔岑竟作故交論琅函遠遞詩盈幅琼報慚無酒一樽明月半年空照徑朶雲千里忽臨門好將賜墨書椰葉春日惠賜徽墨至今珍藏遥寄桄榔近水園李鳳元桐初甫稿 
[蘇省撫轅抄]  
　　初三日從九于瑞麟閶胥門外未入壽紹琳北路二叚均銷編查保甲差藩轅牌示照得華亭縣金山司巡檢張瀾四叅限滿應行撤任遺缺查有試用從九沈紹源堪以委署金壇縣典史王豐四叅限滿應行撤任遺缺查有試用從九高朗堪以委署○初四日縣丞吳德輝銷閶胥門外中段編查保甲差竣即辭赴海運津局差劉卿采上海來禀知期滿銷上海稽查貨捐北卡差主簿劉恆德銷中路三叚編查保甲差江蘇候補巡檢馬欽於正月三十日在蘇寓病故記名道潘會瑋於二月十二日在西白花巷本宅領帖一　 
[浙省撫轅抄]  
　　正月廿八日兵部主事謝光綺由京來省親拜候補府彭念宇由衢郡局來省禀到大挑縣江繼曾禀知二月初一日到望江門外總巡差○廿九日准補仙居縣尹麗樞禀知十一日交卸聞堰厘局奉母就醫蕭山縣城廿五日丁母憂○三十日嚴州府經歴在任候補縣襲廷玉由京騐放回省禀到禀銷解第五批京餉差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[䢴江官報]  
　　二月初一日淮揚海道王觀察加敏由省回揚小住一日旋於初二下午解維回轅新授興化縣劉大令德澍來揚禀辭赴任分發大使康鹺尹奉琪到淮山西人初二日泰州分司沈子丹分轉由省回揚湖南都司王都戎啓迪解餉到揚卽日兌交運庫 
[法公堂一千八百八十五年七月至十二月底罰欵收付淸單]  
　　收錢春陽等犯賭搜獲洋五角楊才元犯賭搜獲洋二元一角陳阿金等又洋五角莊阿才又洋二角四分朱阿保又洋二角二分陳蘭金揑帳罰洋四十一元六角一分陳阿四犯賭搜獲洋一元三角六分巫長生又洋五元唐福等又洋五十八元四角四分錢香桂收寄賭具罰洋十元徐阿榮犯賭搜獲洋一分羅耀南等犯賭罰洋一百元金阿良犯賭搜獲洋六分吳海軒般打罰洋一元李來保傾倒垃圾入浦罰洋三元張阿丙等犯賭搜獲洋四角郁錦全等又洋一角四分以上共收洋二百廿四元六角八分○付席掌全公堂拉風工洋六元又洋四元洋人舍洪哀矜洋二元一角洋人麥而登又洋四元八角公堂炕榻洋十一元沙洲圩賑濟棉衣洋一百元仁濟醫舘醫治薛貴林等飯食洋四元七角一分送薛貴林入普育堂扛力洋一角九分吕宋人阿寄那哀矜洋一元曹保春川資洋一元六角唐大順裝公堂火爐洋八角彚成柴煤洋元二六角鄭德茂修廊換梯工料洋十一元彚成柴煤洋二元一角同順做捕房棉衣被洋六十八元四角輔元分局　舉洋四元三角八分以上共付洋二百廿四元六角八分以符收數 
[金陵恊賑公所經收寗捐淸單]  
　　江寗昌字十四册募楊恆和靑筠舍敦本堂蘭溪堂各花邊洋一元李仁記錢二千文餘慶堂錢二子文周開玉錢二千文榮和福錢二千文胡三泰錢二千文陳友明錢一千文劉彩盛錢一千文信茂行錢一千文積善堂錢四千六百文沙新記本洋一元以上共合英洋二十元本洋一元合併聲明 
[上海三馬路與昌絲棧陳竹坪經募兩廣山東江寗沙洲賑捐二月初四五日第二百三十七八次淸單]  
　　不留名罰欵移賑洋十五元○仙鎭老福興局寄來王陶庵銅洋十一元曾炳奎求保已身妻子均淸吉洋二元寧波全盛局來費公舘保堂上康健洋四元○常熟致大局來未遂子大善士交來常熟金陵存德善堂吉手經募江寗昌字一百册向　人洋四元祥泰安泰福源元昌泰興德泰元順福泰泰和九户各洋二元再餘生雲記求保平安洋二元三角崇記求平安不書名無力人求平安善實堂蘭桂居鄞補黄學耕顧含章九户各洋一元又募江寗昌字九十四册未遂子代友趙松山夫婦求病速愈洋十元未劉氏求安洋一元又募江寗昌字九十二册竹西惜蔭書屋求老病安健洋二元致和堂孫朱結　張永和楊明新四户各洋一元朱記洋半元又募江寧昌字九十六册吳月溪洋八元又募江寧昌字九十七册光裕堂洋四元又募江寧昌字九十一册五柳堂洋二元未遂子洋一元五角又銀洋一元王樹樹中州任氏子二户各洋一元又募江寗昌字九十八册鋤梅廬洋一元養素廬洋四角眠琴山房還研主不列名三户各洋三角無名氏洋二角又募江　昌字九十九册薛毓記金汝峯二户各洋五角葉少仲吳偉卿二户各洋三角葉栢記吳鄞思聰明胡三户各洋二角又募江寧昌字九十五册未遂子錢一千二百六十文朱慶培包錦崑二户各錢一千文印九齡卡廷輝不書名張世奎胡維楨范榮邦六户各錢五百文包錦秀周喜實蔣金福三户各錢三百文周大何慶高二户各錢二百文無名氏洋一元以上九册計六十三户共來洋八十一元又銅洋一元○申字單四知堂洋二元○兩日共收英洋一百元銅洋十六元合併聲明 
[上海四馬路浦灘文報局内恊賑公所經收賑捐二月上旬淸單]  
　　初二日催單無名氏交來不署名英洋二元無名氏隱名氏語溪氏洲南人全記福記壽記喜記八户各一元○初三日催單同豐永金鋪交來王鴻翺先生募皖北王逵生本洋二元盛賡揚本洋一元查人淑善士求母病速痊英洋四元龍吟仙舘主人求身體康健諸事如意陸元漢口華記洋行吳問珊先生募求保平安二十元春茗移賑十元退思軒十元延陵寄舘千元合　英洋四十九元銅洋一元○初四日同里金小甦翁募二月分一文願無名氏錢一千八百文曹子蕃一千五百文同裕典祥泰典金紹卿三户各陸百文黄氏七百六十文同福典雲旅居士戴十二愿人屠福釗四户各四百文福記三百六十文金士芳金維坎兩户各二百四十文姚沈記一百八十文張賜塵松玉記香雪盧公泰隆周吳王金小臣宋剥臬幼琴七户各二百文螺雲石室樊杏生思補軒無名氏金丕謨乾和仁淸和冬記七户各一百念文張百忍一百五十文合收英洋九元錢九百七十文鎭江張裕昌號爲友求病速痊英洋五元○初五日愼裕洋貨號交來李芸馥銅洋三元五角朱寶珊銅洋一元五角○四天其收元洋八十三元本洋三元銅洋六元錢九百七十文 
 
 
