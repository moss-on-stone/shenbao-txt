# 1934 - 161 - 4908678

 

Page 1

 
 
[添印六科準繩補箸] [  圖書集成局啓]  
　　明金壇王肯堂先生所箸六科準繩一書集醫家之大成爲活人之秘笈本局排印行世早已不經而走不翼而飛矣兹復訪得先生所箸幼科準繩中尚有補箸八卷當日未經付梓爰覔得原稿重付手民俾保赤心誠者得以揣摩有得計原價五元五角今因增補裝釘四十八本攺爲實洋六元如單購補箸之八卷分釘八本則僅收工料實洋五角申報館及申昌書畫室均有出售有志岐黄者請向選取可也此啓 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經塞暑揷架頓空兹復第三次印成墨色紙張較前益爲精美分裝三百九十二本盛以文木箱三口仍核定實價洋銀五十　諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[本報紀屠興之别駕示禁重秤推而論之]  
　　四月廿三日本報登英界會審署屠别駕告示一則云奉關道憲劉札據民販王金裕徐良英等三十二名來轅具禀以市面出售百貨被受暗虧禀求示禁等情到道查私造斛斗秤尺不平在市行使律有治罪明文詎容違犯據禀前情除出示諭禁外合抄示稿札飭遵照一體曉諭等因至廨奉此並據王金裕等聨名具禀前來合行出示諭禁爲此示仰軍民人等一體知悉嗣後凡遇買賣貨物務以曹砝十六兩爲一斤毋得再用私造重秤該民販不得抬價居奇總期彼此公平交易各勿相欺倘敢有意抗違致啓爭端察出定予究辦不貸其各凛遵云云執筆人閱之不能已於言矣夫國家之政事首在風俗而風俗貴乎整齊雖王道不外乎人情從俗從宜聖人不免然不外人情云者言乎不外人情之正非任人之情而聽之也中國之風俗可謂不齊極矣卽就秤而論一行有一行之秤一業有一業之秤且一行有數秤秤各不同一業有數秤秤各不一大入小出本爲市儈之惡習卽不犯衆怒亦必遭天譴此本干例禁者也乃有各種之秤以價核算似無高下然旣須合價何必多立名目以瞀亂人之耳目哉且秤者所以定物之輕重平人之爭端者也秤有輕重物何能定爭何以平亦何貴有秤耶現雖示諭皇皇風行雷厲而謂民間遂能攺用乎想亦不過具文而已蒙意各省須設官秤局由部頒定分兩無論城市鄉鎭店户買賣皆須一律置用官秤非但不准使用私秤并不准私設秤店及巧立各種名目則秤自公平矣不但此也秤金銀則謂之平實則輕重與秤無異也但不論斤而論兩論錢論分耳亦當畫一者也且平之名目更多於秤部用者謂之庫平部旣用庫平一切皆宜以庫平爲準矣乃京城自庫平而外又有二兩平公砝平一城之内已先自不同天津離京不過一百餘里其平與京城顯然各異且名目更多外此口外有口平廣東有廣平湖南有湘平上海有規平他處尚有名目不勝指屈雖商賈彼此往來可以增减核算無吃虧便宜之分然其中不免暗盈暗虧究非畫一之道輕重亦宜一律平與秤用雖殊而所以爲輕重則一秤與秤無異平與平亦當無異宜併於官秤局發售民間不得私自置平則出入自無欺蒙之蔽矣而猶不止此也丈尺者所以量長短升斗與斛所以權多寡民間所用之尺雖不甚相懸然有杭尺蘇尺海尺廣尺之别積之爲丈則長短顯殊且木尺與各尺尤不相同各尺相去不過數分而木尺以八寸爲一尺更屬不解路之遠近必以里計里必準以步弓弓亦積尺而定之者也若尺有參差則步有大小而田畝道里亦有不符矣至積升爲斗積斗爲斛自不容有累黍之失乃今之爲斛大小不等名爲部頒之式而租有租斛行有行斛升斗更無一定長短輕重多寡遠近不能一定則風俗何能整齊風俗不能整齊則民心何能專一耶語云謹權量審法度修廢官四方之政行也蒙意丈尺升斗與斛亦當歸官秤局營造轉發民間另售丈則丈尺則尺升則升斗則斗斛則斛各種名目一概删除歸併一局製之須精無一毫之差無窳壞之物如此則民俗不必期整齊而自整齊矣而猶不止此也數起於一而至於萬固夫人而知之矣今之用錢者大抵以千爲率用錢一萬則曰十千在南省稱謂皆同而天津則以五百爲一吊一吊猶一千耳宣化則以三百三十爲一吊東錢則以一百六十爲一吊稱謂之不同如此論其所用之實則猶之一千一百而必扣减而名之者大抵因錢少之故不得已立此空名亦掩耳盜鈴之舉也未完 
[本館接奉電音]  
　　昨日午前京師飛電傳來硃筆一道敬謹譯登○五月十四日奉硃筆丁仁長轉補翰林院侍讀鄒福保補授翰林院侍講欽此 
[會議郵政]  
　　西報云西歴客月初旬美國華盛頓京城開設萬國郵政聨合會除星期外每日集各國郵政人員議事至本月二十日告畢 
[日本電線]  
　　東報云東歴上月二十九日由大隅通臺灣之海底電線告成當局者審議數回祗能傳達軍情不准商民遞信現在北海道根室沙那間海底電線亦將蕆事從此日本電線自千島以至臺灣交錯縱横四通八達矣 
[日使行期]  
　　日廷前派駐上海總領事珍田君捨已現已升任巴西國辦理公使陛辭後於東歴本月十八日率同外交官三浦氏秘書官北條氏由東京至横濵乘某輪船赴任所 
[大振海軍]  
　　西報云近日法國議院中籌出洋銀七千五百二十萬圓從本年起造水師提督坐船一號容積一萬二千噸又裝甲巡洋艦二號各容積七千五百噸巡洋艦二號各容積二千五百噸此外更造水雷砲艦四號水雷艇九號最近之法字報曰法廷擬於一千八百九十七年至一千九百零五年計八年中籌出洋銀二億四千四百八十萬圓共造大小戰船二百二十號分爲旗艦六號巡洋艦二十二號報信艦及砲艦七號水雷報信艦三十五號巡洋及防禦海岸之水雷艇一百五十一號通國人民一聞此舉無不雀躍驩呼其故以法俄德三國向日同盟今者法國逐漸擴張海軍俄法交情不甚肫摯加以對岸之英國海軍名著寰中是以不得不籌集巨資成此盛事也 
[英官被襲]  
　　本月十二日孟買來電云英廷派一巡視地方之官率同步隊三百人携大砲二尊周歴印度各埠本日午後二下鐘時行至堵基江畔倦而小憩忽有磨裏先黨中人羣向攻擊兵弁三員斃焉此外受重傷者亦三員步隊中死傷約五十人 
[庫兵被刼]  
　　京師訪事友人來函云户部銀庫庫兵每逢出入必雇打手擁護防人刼去勒贖相沿成風至今有保庫兵名目有劉老巧本習磋木底手藝孔武有力嗣以游手好閒遂棄本業而保庫兵近新點某庫兵於五月初一日上庫午後散庫乘車歸家劉老坐車外保送詎行至大佛寺距庫兵家不遠突遇多人攔阻去路未及開言一人暗放 
 
 

Page 2

 
 
洋槍正中劉老頭面由目中穿透腦後劉卽翻身墜地衆人卽將庫兵拖下另載一車飛奔而去移時護送庫兵人有繼至者見劉身帶重傷詢知强人已驅車北去因赴官廳喊報廳官卽飭兵弁偕諸人跟蹤追至安定門外望見多人擁車在前急追及之獲住二人餘皆逃逸二人中一名焦八者卽放槍正兇也某庫兵得以無恙而回劉卽日殞命刻已將二犯送交步軍統領衙門審訊不日當卽送部矣 
[拐案彚誌]  
　　天津訪事友人來函云津郡近來拐匪充斥已兩紀報端大憲以人情不靖深恐激成事端除出示曉諭外並派撥練軍兵勇按叚駐札巡查亦可謂嚴於防範矣詎拐風依然如故初九日夜間閘口下朝鮮會館後街王姓家夫婦兩人與七歳之子已同入黑甜其子忽然下坑如有人牽之向壁而行夫歸驚醒赶卽下地將孩拖住而屋中無端火起所有佛前之香爐燭臺及屋中家俱什物摔毁殆盡究之並無所謂火也四鄰俱已驚起及天曉見牆上畫有一圈卽該孩向壁而行之處也其先初八日夜間河東鹽坨一帶居人終夜擾亂不敢安眠緣河下於是晚泊有官船一隻上懸黄旗有别船水手上岸買物暗告河東居人謂夜間各宜小心河下之某船係拐子所雇恐人盤查故假冐官船耳居人聞之於是聚集多人報於本叚鄉甲局派勇同向河下查詢不意該船已解纜逸去連日河東之人均有戒心每夜仍輪流防察云同日紫竹林北娘娘廟後一隅之地有三家失孩一爲開烟館胡五之孫在街玩耍被匪拐至河東火神廟前該處老媪見孩隨人而行二目直視形跡可疑因上前扯住匪已逸去未經捉獲問孩不語灌以凉水方能啼哭云家在紫竹林其祖名胡五媪令人送之歸適其祖母沿路覓孫正與相值領之回家又紫竹林砲臺小華姓之孩被拐正在砲臺下過渡經船上人看破知其被拐因過河人多不知孰爲拐匪於是令人盡皆上岸視孩隨之人卽係拐匪無疑衆人聞言均皆上岸而該孩不動及一人最後離船小孩卽緊相跟隨當卽捉住卽交於先農壇駐紥之勇由本營送交營務處懲辦又娘娘廟後孫姓令其十二歳之子到鋪買線一去不回遍尋無著知爲拐匪所拐託人四出追尋幸於西門外尋見而匪已於人叢中逃去矣 
[輪船失事]  
　　牛莊采訪友人云有輪船名所乃登經西義順號中鴻泰號雇令裝貨赴長崎本月初四日報關出口悮駛至天津海面觸於礁石以致沈失計船中裝餅豆諸貨共值銀七萬餘兩越日電報到營各保險行執事人咸咎歸船主不明方向致肇此禍○日前益生輪船亦由鴻泰租賃裝貨赴神户行過馬關時觸礁失事 
[民變謡傳]  
　　牛莊采訪友人云傳聞通化境有民變之事其地濵　河與高麗接壤北界又接吉林地極遼闊民情强悍間有高麗邊境民人前來開墾荒土者近因捐税加重衙蠹藉以爲奸民不能堪因而犯上云 
[拿獲搶匪]  
　　京師訪事友人來函云四月杪内城北鑼鼓巷鼎盛錢店於張燈時突有强人一夥手執兵刃闖入鋪内翻篋倒笥刼去銀錢票紙等計六百金有奇并砍傷鋪夥三人洋槍打傷一人並聞店外適有一老叟經過見鋪内人聲鼎沸立而窺探被把守門户之强人揮刃斫之老者帶傷逃去該錢鎛被刼後卽報官請騐左翼潛派兵丁在左近各錢店查察俟有持票取錢者必詳查其票如有該錢店圖記之票卽扣留盤詰嗣於五月初二日獲犯四人皆係此案之犯蓋當羣盜行刦時錢鋪人識認數人皆在附近居住者故得按名緝捕破案較易也餘雖漏網想亦不難弋獲耳 
[蘇垣近事]  
　　蘇州訪事友人來函云元和縣前桐橋浜谷樹下有著名賭棍宋阿榮等支廠集賭曾紀前報兹悉近來賭風愈甚遐邇共聞凡有劉盤龍癖者莫不呼朋引類往角輸贏每至宵分則燈燭輝煌喝雉呼盧毫無忌憚聞宋現充縣署副役所以有恃無恐耳有糧道署前之無賴名阿春者向索規費被宋綑縳攢毆至遍體鱗傷始釋而逐之事爲總捕府劉司馬所聞以省城之中豈容若輩集賭横行遂飭差按名訪拿所訪除宋阿榮外尚有范阿虎綽號小人王及葉金瑞綽號石烏龜等數名詎差等持票往拘若輩已聞風逃匿司馬卽備文請元和縣主移提宋阿榮到案嚴辦○廟堂巷某煤炭店於本月初十夜四鼓時獲住宵小一名翌日交地甲解送西路總巡局請辦局憲提訊之下該竊供稱吳江縣人姓姜名阿狗今年二十四歳於十八歳犯竊共計犯過五十餘次並未破案今欲攺過自新棄邪歸正適有閶門内開設烟館之田某係長洲縣捕快小的擬爲其夥向之商懇田令小的出錢五十千爲贄見禮始可收錄小的因身無半文不得不重理舊業現已竊得贓物約值錢三十餘千均交田手此係實情以後不敢再犯矣叩求開恩局憲得供飭差拘田到案質訊○婁門一帶地方稍闢流氓等每在是處結黨成羣横行不法本月某日有綽號通天河大王者與著名流氓麻子阿貴等不知因何啓釁各遞黨羽多人在寳吉利橋堍互角雌雄亡命兇毆幾釀巨禍事爲劉司馬所聞立飭差勇多名前往拘拿當將通天河大王沈阿三併黨羽大頭阿松開頭阿水小黄猫五福繆盤生剃頭阿憨等七名一併獲住解案嚴究司馬提訊之下飭各笞千餘板荷以巨枷發寳吉利橋犯事地方示衆想經此一番懲創居民當受福無疆矣 
[失愼類志]  
　　嘉興訪事友人來函云東栅口落鄉地名雅字圩鮑孝廉家於十二日上燈後忽然失愼殆家人覺察火已透頂鄉間又苦無水龍幸經闔圩鄉民帮同汲水灌救而熄然全家已付咸陽一炬聞所燬古玩書畫等所值甚巨惟人口無恙亦云幸矣○又海鹽縣城隍廟於天中日午後雷雨後大殿上不知如何遺火尋卽燎原無從撲救後經各水龍聞警馳至吸水狂噴漸漸熄滅至如何起火及所燬幾何尚未詳悉也○嘉善某繭行於初八日失火計燬房屋及貨聞約十之六七起火之由聞係烘繭所致然未知其確否也 
[禪山火警]  
　　佛山汾陽南洪聖廟前有張姓宅焉本是簪纓閥閱之家遂有臺觀園池之勝俊童美婢獻媚爭妍作富貴之閒人極塵寰之樂事上月二十七夜更鼓將闌里閭闃寂支更人巡至門前見園内火光噴射濃烟滾滾化爲黑雲知吳回氏駕臨於此卽疾聲而呼曰火燭火燭四鄰居人聞聲驚起宅中人以撲救不及鳴金告警各街水龍紛紛馳至汲水灌救盡力提防未及半時火已熄滅止燬去廚房一所聞其起火之由實因小童睡覺起而小解所然之紙煤遺積薪中餘火漸揚遂叶焚如之兆所謂星星之火至於燎原也雖池魚之殃未聞波及而與之爲鄰者固已受驚不淺方火烈具揚之際張恐延及樓屋急將衣物篋笥遷移適有胠匣者乘人之危竊取文具數事經更練察覺獲住其人俟天曉解送官衙禀明處置說見廣州省垣中西報 
[巡查新埠]  
　　廣西西江開埠通商集中外萬國之珍通東西兩粤之路當在指顧間而海盜可虞不免商旅受累大憲爰札委劉東屏游戎利安統帶公安廣濟廣軍安利等緝私輪船四號並駕坐緝私輪船一號一以稽查走漏一以震懾萑苻游戎奉札開辦後出四言告示曰西江一帶盜刦頻聞客商裹足行旅戒心大憲檄委緝捕認眞兵輪上下晝夜梭巡一聞有警立緝飛輪會同營勇悉數殲擒綏靖河道保衛商民嗣後花户匪類莫停凡各船隻毋載歹人倘經拿獲一併究懲照例嚴辦决不寛徇特此告諭各宜懍遵 
[蕪事餘談]  
　　蕪湖訪事友人函云今年三春多雨春潮已虞其泛濫入夏更浹旬不霽河流盛漲低窪之田悉成澤國所揷秧針亦已飄没無存萬邑尊關心民瘼特示禁屠宰三日虔禱晴曦至第三日碧翁翁果因精誠感格叱退癡龍重張火傘遂能積水漸消秧謌重唱現則雨暘時若尚屬别無他虞惟此五月内正當夏汛大漲兼之立夏時節及夏甲子四月二十五等日均大雨如注爲占騐家所最忌不識彼蒼者天能不應斯言而粒我蒸民否○李傅相五介弟稚荃觀察向日卜居在蕪兹已作古夫人鄧氏年五秩上月十八日設帨誕辰諸公子舞彩承歡稱觴介夀府中陳設輝煌奪目錦　成准並由蘇滬兩處選聘梨園著名雛伶十數輩前來晉祝嗣因府中裝潢未備攺於二十六日地方文武各官俱登 
 
 

Page 3

 
 
堂祝嘏其所開之典當錢莊諸執事亦無不傴僂門下隨諸顯者後願進一巵自二十五日起卽大排宴筵曲奏雲璈座客如雲窮極水陸如是者有半月之久客始宴徧 
[使節將臨]  
　　出使英義比大臣龔仰蘧星使任滿後航海回華忽沾清恙因在星加坡養疴兹巳喜占勿藥爰於本月十三日乘某公司輪船起節約計十五六日抵埠法界讞員鄭大令接得縣署來函卽咨照捕頭派人照料並飭會捕局線勇在金利源碼頭伺候 
[電燈將點]  
　　法界帶鈎橋南首創設電氣燈自開辦迄今將及一載現在汽爐機器業已一律裝齊想日内光明大放矣 
[會勘漲地]  
　　昨日午後一點鐘時上海縣黄大令排導出大東門至大碼頭工程局中用膳後同工程局委員朱森庭明府曁升科局委員某某等二君帶領傳招差役人等渡浦而東至楊家渡上岸詣土地堂内升坐公案先據地保楊顯華報案聲稱小的前日奉大老爺諭下鄉勸令各鄉民安分候示並查明楊家渡一帶共有灘地二十畝有零現由招商局曁日商萃和洋行購買立石爲界其楊家渡浜南老白渡一帶共有十餘畝之多現均設有草房瓦屋鱗次櫛比近有日商購定後屢次催令各鄉民限日遷去將房屋拆除以致鄉民蠢動難安小的於前日令各鄉民靜候大老爺履勘核示大令謂此項升科係奉前兩江總督張大人奏奉諭旨開辦張大人卸任由劉大人接辦派委許大人設局查丈如有無糧基地概作漲灘升科召買此係奉旨奏辦不能含糊了事爾查有完過糧串執有單契之户傳令到縣候本縣與許大人商辦定奪諭畢欵步至該處一帶蓋有草房瓦屋者一律挨户造具清册各鄉民咸在門首預設香案恭　憲駕各官勘畢渡浦而回已鐘鳴七下矣 
[禀請騐屍]  
　　本邑二十四保四十八圖金家橋地方有鄉人秦阿狗者穿窬之輩近因稍有積蓄攺邪歸正在鄉耕種度日詎有本縣某捕役之夥混名獅子勝荃者向在浦東一帶爲汛捕近　垂涎秦産於前日午後糾同無賴啓生將秦騙至荒僻處向之借洋數十元因秦不允突出利刃將秦手足頭腿連斫十餘下最後小腹被傷因卽身死當由該圖地保聞悉報知秦之家族卽報上海縣署請黄大令核奪大令據報之下因昨日往浦東楊家渡一帶會勘灘地不克前往定於今日詣騐 
[越界被拘]  
　　法界護城河畔某店夥持對時表一枚在英界某質鋪質錢旋以論價不諧而罷美界某包探夥役見之疑爲竊贓隨至洋涇浜南被店夥扭入捕房以訛詐控訴探夥自陳顚末捕頭謂爾充夥役不應越界違章令押候解送公堂禀請訊究 
[幾釀火災]  
　　前晚十一點鐘後虹口武昌路第三日三十四號房屋樓上忽然火起霎時間人聲鼎沸火勢熊熊屋中人急呼集隣人襄同撲救忙亂之際楊阿全朱阿木周順發各荷皮箱等物神色蒼皇四百八十六號華捕見之一併拘送捕房翌晨捕頭令包探石金榮查明肇禍者姓張名永華是夜持火油燈捕蚊蟲誤然蚊帳實係事出無心雖床帳被焚幸未延及椽柱至所獲三人均係比鄰恐受池魚之殃故將己物携出捕頭遂不予深究一併釋回○前晚北蘇州路一百零九號門牌某姓潑翻火油燈登時烈燄飛騰竄出屋外幸爲時尚早得卽救息祗焚去皮箱蓋餘物均未遭災○本邑人戚三才在楊樹浦華興紡紗廠爲小工前晚正在工作忽有棉花包從空墜下壓破自來火管以致火勢上炎雖竭力救援得卽告息然已被火所灼體無完膚旋於昨晨至同仁醫院求療 
[上海巡局紀事]  
　　前日楊樹浦某紗廠甲乙二女工未知有何仇怨各邀姊妹行及衆流氓至如意茶樓滋閙紛紛擾擾各逞爾能巡防局委員李二尹聞之立飭地甲黄曉山偕局勇數名前往彈壓○翁友芝欠楊樹浦聚源泰酒肆錢千餘文天中佳節肆主遣夥往索反被毆擊肆主忿甚控諸巡防局前日午刻李二尹飭局差將翁拘獲看管候訊旋經山西會館司事某甲保釋並願從中料理二尹准之○大東門外朱家弄口萬昌銅錫店主張聚生前憑媒聘定西門内登雲橋擺皮匠攤韓某之女爲室因韓索聘過奢遂於去冬糾人搶娶成婚詎料韓女在家時與無賴鞋匠阿二私識情同膠漆迨被張娶回後阿二猶戀姦不舍時至張處訛詐前晚又糾約著名流氓張洪春等二十餘人至張處索詐英洋四十元貼鄰德昌鐵針店主何尚德聞聲出視誣及比鄰萬生鞋店小主人談阿四所唆糾同小流氓長脚矮弟顧心囝等七八人在街心喧閙適十六鋪巡防中局委員蔡蓉卿二尹帶領地甲勇丁巡夜過此瞥見清由大爲震怒爰飭地甲上前拘拿詎若輩已逃避無蹤於昨晨始將談阿四先行拘局禀知蔡二尹奉飭看管候訊○游勇謝恩桂前晚在滬南新碼頭某姓彈花衣店櫃檯上睡臥適蔡二尹巡夜經過卽飭甲勇上前詢問見身上裹有紅呢被單一條外用破衣遮掩并在身畔搜獲質劵二紙據稱係湖南人向在揚州南字營當勇於去冬遣撤後流落滬江一尹以情節可擬命帶回局中押候訊明核辦○安徽人王雲甫向爲茶食生理嗣因歇業無聊時向同業借資度日昨又至城内陳市安橋華順興茶食店强借洋二百元店主以爲數過巨未卽應允以致口角將王扭至巡防北局請究旋有同業多人聨名具禀求請訊懲當由局員王二尹飭差送請上海縣黄大令訊辦 
[英界公堂瑣案]  
　　流氓宋木生前曾犯事由巡捕拘入捕房捕頭令解送公堂請辦昨又在虹口向徐阿鴨索詐洋銀十圓徐不允宋遂扭住行兇事爲包探倪順泉查知拘入捕房告知捕頭押解至案徐訴稱小的與宋素不相識昨日行路時偶然相碰伊卽藉端强借洋銀小的不依伊竟肆行毆擊宋供稱小的係本邑人並未勒詐實係被誣屠别駕商諸薩副領事官然後判令笞責一百板管押一月○小工張阿五竊取虹口太古洋棧煤十餘墩售與林寳卿王寳生事爲包探石金榮查知前往吊贓早經售去因一併帶入捕房捕頭令解案請究太古管棧洋人投案訴稱棧中失煤十餘墩值洋銀四十八圓今旣破獲並悉林王專收私贓請重辦以儆張供稱小的係江北某邑人售與林王之煤陸續在馬頭埽積並非竊自棧中林王同供稱小的等所收之煤並不知其爲竊贓是以卽行售去自知不合情願照賠别駕判令將張笞責一百板枷號兩禮拜發犯事地方示衆林王各罰洋五十圓並合賠太古洋行失贓四十八圓○黄四福趙銀河兩包探解沿途拉客之無恥野雞倡及龜傭李瑞英王張氏王董氏沈張氏至案同禀稱小的等目擊伊等强拉狎客廉恥全無是以拘入捕房捕頭令禀請大老爺訊辦瑞英等同供稱小婦人等雖已淪爲下賤尚知租界章程不敢拉客至家惟偶與某大少爺絮語耳别駕發交官媒各管押三日○包探何瑞福禀稱前者西人根信失去鋼輪脚踏車一輛投報捕房捕頭令小的等留心查緝昨日小的見徐炳之雇車裝載脚踏車騐係根信失贓是以告知捕頭拘送案下近日西人之報失脚踏車者已有數起今小的已獲一人務請研究根信投案訴稱此車值洋銀五六十圓失已數日今旣查獲請准領歸徐供稱小的係本邑人在華盛紗廠執役叩求恩典以後不敢爲非矣别駕判令管押六禮拜贓給還失主○水巡捕唐寳榮禀稱仇二姑仇金安二人係仁記土船上小工昨日竊取零星小土經船中執事人查見扭交小的送案請究仁記土船西人投案申訴前情二仇同供稱此土實掃艙時陸續積存並非竊取尚有工資洋銀十二圓未經領取别駕著將工貲罰去再各管押捕房一月○包探孔阿才禀稱西婦拍破納司前曾開設洗衣作後將作中房屋生財租與張鐵榮接開張私將各西人囑洗之衣質錢使用事爲拍破納司所知投報捕房捕頭令小的往查屬實惟尚不知被質衣服共有若干詰之張稱作中之事倩夏星祥馮阿二張阿善經理是以一併拘送案下拍破納司投案申訴前情張供稱作中之事由夏經理不料其私將衣服質錢夏供稱張亦押去衣服數件馮及阿善同供稱被張積欠工貲故將衣付質别駕押候查明於下禮拜覆訊○前者某號華捕巡至洋涇浜被乞兒攢毆并持刃刺傷經包探將王阿寳張阿德二乞兒拘入捕房捕頭令送案請判昨晨此捕投案禀稱小的姓夏名阿仁被王陸戳傷手臂骨已折斷恐作廢人矣别駕判令將王陸照前斷外再加押半年○某號華捕楊阿富禀稱前日之夜小的巡至泥城橋左近流氓錢陸元挾仇毆擊傷 
 
 

Page 4

 
 
及目睛今尚未痊是以告知捕頭拘錢解案請訊别駕著將錢帶回捕房押候禮拜五訊辦○包探趙銀河禀竊歹人陳雲生前因犯案經大老爺懲辦後遞解回籍今又潛來是以小的向捕頭述明原委送案請懲陳供稱小的係浙江寗波府屬奉化縣人以後不敢犯　矣可否求恩寛免一遭别駕判令笞責一百板仍由捕房遞解回籍 
[美界捕房紀事]  
　　昨晨江北某邑小工朱長金在公和祥碼頭工作乘間竊取馬脚鐵十枚經二十七號西捕緝獲解送捕房捕頭令押候送請讞員訊究○昨日錢阿二在天后宫前賭博經四百九十九號華捕拘送捕房捕頭令押候解送公堂禀請訊辦○昨晨浙江寗波府屬某邑人鄔才生行至西華德路第十七號房屋門外見有女孩一口踽踽獨行遂頓生貪心攫其臂上所籠銀釧旋經包探張阿五緝獲帶入捕房捕頭令押候解送公堂禀請訊究○昨有某西人行至外大橋畔遺失短衣一領旋經一百四十六號印度捕取之呈送捕頭捕頭令存候失主認領 
[各捐彚登]  
　　徐棣山善士助育嬰捐洋廿六元樹德堂董助藥捐洋五元程善士洋二元徵餘莊怡大莊寳順莊鉅亨莊五户各助洋一元隱名善士助銅洋一元又集福册捐湊合人洋二元寳鐘堂洋四角又各洋貨號季捐大豐恒興二户各一千五百怡豐一千二百敦泰增泰源桓豐瑞昌順成德豐怡盛六户各九百日新盛泰記源生慶和永同裕昌天順祥宏豐七户各六百錦豐鼎豐協豐登豐天豐慶豐義泰四逹瑞恆豐信同源順正昌順大昌順同昌大昌宏昌鼎裕元生屏記日新增振豐恆德順祥瑞裕祥湧豐申通裕協康仁和元興集成公慎豐裕三十户各三百共洋四十元零四角銅洋一元錢廿二千八百文[  滬北廣益善堂唐廷桂嚴信厚葉成忠施則敬啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　丁秀其投上海縣呈控堂兄丁其炳乘喪爭奪産業等情一案前晚黄愛棠大令倩蔣夀林刺史升堂集訊丁秀其供監生回習岐黄母親於去年九月間病故監生正在備棺收殮突被堂兄其炳前來攔阻欲分遺田九十畝當因喪事在身遂致被伊逼寫分産據共有五紙各執其一後來監生不願照給致被糾合多人前來將家中一切盡行打毁並被搬去棉花三十餘包經親串調勸還過　包心有不甘投案旱控求請訊斷丁其炳供稱去年病故之徐氏是武生之嬸母成殮時並不攔喪惟嬸母在時曾許給武生田九十畝詎秀其不允叩求恩斷　廿常供稱是武生丁其秀供是文生與秀其是同族弟兄嬸母徐氏故後例應分産詎料秀其不允以致涉訟求斷丁季如供是丁氏族長王子江供是徐氏之婿李秀恩供稱丁等均是内倒徐氏病故大殮伊等並無阻喪情事孝白田理應分派秀其現執遺田有五百餘畝請求斷給王二川供是視戚徐氏在日許分給孝白田每人若干徐氏故後由族長立據秀其親口應允現因悔議以致涉訟刺史得供量情酌斷著丁秀其給田四十五畝與其炳其常其秀三房均分各具遵斷切結了案○周樹鏞扭控曹謹箴卽曹守三把阻停工等情一案前晚由蔣刺史升堂訊問據朱金寳供稱紹興人開設仁和印花坊小的等一業先由石姓爲董後又公舉周樹鏞爲董公所在大生弄是業行情小布每疋五十文洋布每疋一百文藍布十八文此係舊章惟伊等是小行倩曹謹箴爲董此次曹把阻停工以致貨物堆積是以扭案請斷陳錫榮供紹興人開源來坊陳正瑞以開同興坊陳廷標朱寳元黄四照秦錫卿同供小的等均係同行劉炳玉供紹興人在永和店中爲夥小的是小行向章夏布七十文此刻祗有五十文小布七十文現在祗有四十文藍布十八文刻只有十二文被大行扣價是以請曹謹箴爲董每疋抽錢二文此次因議價停工並無别情陸大興韓木英供與劉同周樹鏞供職員當三業董事印花一業是本行公請職員此次曹謹箴把持停工所以扭案曹謹箴供是文生印花坊向　舊章現在大行尅扣價錢以致不服停工邀文生公議行情刺史得供謂曹曰爾係小行董事現爾把持停工本不應允故不准爾充是董姑全體面著大行給爾一年俸金大行印花價目仍照舊章不得任意射扣照常給價各具切結了案 
[金陵官報]  
　　五月十一日儀棧提調隨辦江防營務處總辦淮南局運判許星璧到由十二圩來又李芳禀知到太平門外保甲兼後湖稽查差○十二日中恊王城守楊傳見均叩謝首府劉禀知今日扃門考吏治課福安輪船黄友勝到送沿江砲台餉回通判程夔叩謝考列二等又羅允　禀謝前辦通港釐捐此較案内蒙記大功功各一次調辦滁來官運分銷知縣朱文炳辭上海縣縣丞劉寳榮到上海來 
[蘇省官報]  
　　五月初六日知府余慶祺禀知委赴楓橋虎邱等處查騐繭船知縣程南金禀知押解散勇赴安徽回又韓國楹禀知赴金陵見制憲卽辭　翎五品頂戴請補崇明縣貊貔司巡檢魏程先湖南人由金陵來禀到中軍叅府常由寗回管帶撫標新中水師飛划營遊擊銜儘先補用都司胡昌寳禀知出巡前任按司獄胡崇于本月初五日酉時在家灣下寓病故○初七日海運滬局總辦候補知府舒體元又會辦候補知縣高彦冲均禀知全漕兌竣回省銷差知縣林尚辰禀知由桃源查案回又范一輻禀銷海運滬　差正任荆溪縣張渚司巡檢于瑞麟禀知交卸任事回省管解青海王公俸緞委員候補巡檢桐彬禀辭管帶蘇防　營正任常州右軍守備徐誠檀禀知赴宜荆一帶查哨守備沈朝榮禀知奉　齊門路武巡卽日差前甘泉縣汪懋琨由籍起服回省禀到○初八日潛轅牌示照得常熟縣縣丞　廷潰丁憂遺缺查有吳江縣縣丞邵霖堪以調補又奉賢縣縣丞王熙字捐升遺缺查有候補縣丞徐耀賡又　縣縣丞趙應珪調補遺缺查有候補縣丞陳受祺又元和縣典史　有庠病故遺缺查有候補未入流熊飛均堪以酌補通判陳鴻材　餉赴金陵回銷差又姚守彝禀銷催提金山奉賢漕項差又李瑞懋禀知由寗回又李思棠由京引見回省　到縣丞陳受祺禀謝奉藩憲酌補　縣縣丞缺請補崇明縣貊貔　巡檢魏程先禀辭赴寗巡檢王桂墀禀辭回靈澤絲捐局差次 
[邗江官報]  
　　五月初一日何鹺尹脩鑑禀知赴豐掘稽收饒鹺尹祖　辭赴丁溪閘差○初二日分發監掣夏司馬鍾濬禀到張鹺尹承業銷總局監收差查鹺尹振米等十一員均備考○初三日署高郵州章刺史邦直公幹遍楊署中正楊彭鹺尹家騏禀辭回署○初四日吳大令善植委解京餉起程 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十三年五月初五日京報全錄]  
　　宫門抄○諭旨三道錄前○粤關監督文奏爲補報收支常税數目摺○瀘督松奏請緩歳練兵片○陜督陶奏爲報銷倉榖片○又奏爲揀員請署知縣摺○江督劉奏爲遴員請補陸路叅將摺○五月初五日理藩院鑾儀衛光祿寺正白旗值日無引見○延侯因伊弟以内用謝恩○廣東南韶連道阿克敦謝恩○江西鹽法道春順謝恩○山西補用知府齊世名謝恩○江西補用知府麟光謝恩○長泰景恩預備召見○倉場奏漕船五日回空○順天府奏忠義局第一百五十次請卹○召見軍機長奏景恩春順阿克敦○○二品銜粤海關監督文佩跪奏爲補報光緒十九年分粤海關收支常税數目恭摺仰祈聖鑒事竊照粤海關每年徵收税銀向係按照關期將收支各數分欵造報前於同治二年十一月間奉部劄行奏准將各海關洋税收支數目均以咸豐十年八月十七日爲始仍按三個月奏報一次扣至四結專摺奏銷一次仍從第一結起造具每結四枉清册送部查核毋庸按照關期題銷以清界劃而免稽延其各關應徵常税仍令名按關期照常題銷以符舊制等因業經按照四結爲一年將收支洋税數目具奏在案兹查光緒十九年分常税前監督廣英管理任内自光緒十七年八月二十六日起至十一月二十三日止計兩個月零二十八日大關共徵銀三萬六千九百三十兩一錢三分八釐各口共徵銀四千九百六十七兩二錢四分九釐潮州新關共徵銀四千四百五十七兩一錢八分七釐瓊州新關共徵銀四百三十六兩二錢九分一釐四共徵銀四萬六千七百九十兩八錢六分五釐前監督聨捷管理任内自十七年十一月二十四日起連閏至十八年七月二十五日止計九個月零二日大關共徵銀一十一萬四千八百四十五兩三錢五分九釐各口共徵銀二萬三千二百八十三兩四錢三分八釐潮州新關共徵銀一萬六千四百五十三兩八錢七分瓊州新關共徵銀一千五百八十四兩二錢五分三釐四共徵銀一十五萬六千一百六十六兩九錢四分統計一年兩任大關各口潮州新關瓊州新關通共徵銀二十萬二千九百五十七兩八錢五釐除支銷通關經費及鎔銷折耗等銀二萬三千八百一十六兩九錢四分一釐動支報解水脚銀六千四百六十九兩二錢七分二釐部飯食銀四千八百七十二兩九錢五分八釐正雜盈餘水脚平餘等十五兩加平共銀二千五百七十八兩八錢五分二釐以上四欵共支銷銀三萬七千七百三十八兩二分三釐尚存正雜盈餘銀一十六萬五千三百一十九兩七錢八分二釐循例報解水脚銀六千四百六十九兩二錢七分二釐部飯食銀四千八百七十二兩九錢五分八釐正雜盈餘水脚平餘等十五兩加平共銀二千五百七十八兩八錢五分二釐以上四欵共存銀一十七萬九千一百四十兩八錢六分四釐另存平餘銀二百三十四兩四銀八釐統共應存一十七萬五千三百七十五兩二錢七分二厘内除解過銀户部新增盈餘銀六萬十五兩加平銀九百兩部飯食銀一千四百七十兩解員盤費銀四百六十九兩八錢廣東藩庫本省兵餉銀七萬兩頤和園常年經費銀三萬兩六共支銀一十六萬三千一百九兩八錢尚應存銀一萬六千二百六十五兩四錢七分二厘又廉州府屬北海關口自十七年八月二十六日起連閏至十八年七月二十五日止共徵銀二萬一千九百一十兩一錢四分三厘以上應存銀兩已撥歸光緒十九年分洋税項下湊併不敷解至遵旨酌留尾銀解存藩庫一欵該年無項可撥合併陳明謹將光緒十九年分常税收支各數恭摺具奏伏乞皇上聖鑒謹奏奉硃批户部知道欽此○○松椿片再現在裁减額兵其調練之兵自應一體酌裁惟奴才所部勇營經此次裁汰後僅存二千二百名分防十州縣地面相離較遠其在清江淮城彈壓巡防者僅有練兵三百人平時操演洋槍洋砲有事堪資調遣若再裁汰幾成未免人數太少不能成隊當此普裁兵勇之時清淮地當衝要彈壓防範倍宜嚴密合無仰懇天恩俯准將此項練兵暫行緩裁奴才爲愼重地方起見是否有當理合附片具陳伏乞聖鑒訓示謹奏奉硃批著照所請該部知道欽此○○陶模片再據藩司曾鉌詳稱甘肅倉榖奏銷自光緒九年起至十三年止按年造齎簡明册籍疉奉户部題駁未准積至光緒二十年前藩司沈晉祥竭力督催始將十四年分之册分别總散詳細造報隨案聲請十三年以前免造細册仍未奉部核准在部臣考核細密原係愼重倉儲無如邊省凋敝從前承平時吏事本遜他省迨同治初年軍務繁興地方徧遭蹂躪一切文卷非被災燬卽散抛遺雖自光緒九年起規復舊制而變通已久各屬官吏罕明例章近今一切例案尚難望其如式何况積年已過之事官經累任吏多生手且自造送十四年册籍後又值地方多事該司到任將及兩年一再嚴催謹將十五年分造辦齊全其十三年以前細册迄無一處辦到非各牧令故於抗違實以事過境遷終難明晰若仍一意追求勢必新舊積壓永無了期應請附奏懇將光緒九年起至十三年止倉榖奏銷免取細册仍照前齎簡册核銷等因前來臣覆加查核委係實在情形除將齎到十五年分銷册另案具題並請將十四年分一併核銷外相應請旨飭部將光緒九年起至十三年止仍按咨送簡明總册查核准銷免造詳細册籍俾清積牘謹附片具陳伏乞聖鑒飭部查照施行謹奏奉硃批該部知道欽此○○頭品頂戴陜甘總督臣陶模跪奏爲揀員請署知縣員缺以裨地方恭摺仰祈聖鑒事竊據甘肅布政使曾鉌兼署按察使黄雲詳稱通渭縣知縣楊宸誤調補玉門縣知縣所遺通渭縣員缺業已截缺報部自應由外揀補查各省知縣陞調所遺缺出例應以一缺題補各項候補並進士卽用人員以一缺題補各項委用人員以一缺題補各項試用人員又新海防遇缺先以次花樣照章以五缺計算如皆無人卽接用各項班次又各項本班先人員例應於各本班到班先用一人又勞積候補知縣例應先行題署甘肅知縣陞調遺一項自停止變通章程後已用至第二輪第一試用大挑知縣陳兆康准署崇信縣知縣止今通渭縣知縣缺甘省現無新海防遇缺先以次花樣人員照章遇班接用各項班次試用例應插之分缺間無人輪用候補班先之員兹查有新例候補儘先知縣竇金聲到省簽掣第一例得請署查該員年五十四歳江蘇無錫縣人由投効軍營報捐州判候選於克復吐魯番城案内保以知縣分省儘先前補用並加五品銜請咨赴部騐看簽掣甘肅遵新海防例捐爲候補班儘先以光緒二十二年六月十八日作爲新班到省兼署臬司黄雲到任未及三月例不加考藩司會鉌查該員竇金聲音練老　留心吏治以之請署通渭縣知縣實堪勝任與例亦符會詳請奏前來臣查該員竇金聲年强才裕辦事勤能合無仰懇天恩俯准以竇金聲試署通渭縣知縣實於地方有裨如蒙兪允銜缺相當無庸送部引見仍俟試署期滿如果稱職另請實授該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○頭品頂戴兩江總督臣劉坤一跪奏爲揀員請補　路叅將員缺恭摺仰祈聖鑒事竊淮安城守營叅　謝得龍勦休遺缺接　部咨係題補第二輪第四缺應用儘先人員行令迅揀合例人員請補等因查是缺叅將駐紥准豐城有督率操防巡緝地方之責　精明强幹熟悉該處情形之員難期勝任臣於通標候補實缺中逐加遴選查有記名總兵張邦才年五十八歳安徽無爲州人由軍功投營隨廳洊保以副將留　兩江儘先補用嗣於勦服番社案内經前督臣沈葆楨保奏光緒元年十月十六日奉上諭張邦才著以總兵記名遇缺簡放欽此十八年十二月經臣奏留兩江補用奉部覆准在案該員人材壯侹營務勤　以　借補是缺叅將河堪勝任核與例章均屬湘符合無仰懇天恩俯准以記名總兵張邦才借補淮安城守備叅將員缺實於營伍地方均有裨益如蒙兪允俟部覆至　卽　給　送部引見以符定制除飭取該員出身履歴曁前在他省並無叅革朦保情弊印結咨部查核外謹會同漕運總督臣松椿恭摺具陳伏乞皇上聖鑒訓示謹奏奉硃批兵部議奏欽此 
 
