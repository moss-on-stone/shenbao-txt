# 1901 - 199 - 4910154

 

Page 1

 
 
[勸募順直秦晉急振] [  申報館恊振所謹啓]  
　　畿輔一帶自遭兵燹居民流離轉徙家産蕩然困苦情形筆難殫述而秦晉兩省又旱魃爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵　人見之亦當爲之涙零朝廷疉降恩綸勸募振捐以救被災黎庶本館恊振所自漸綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科凖繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱徵草堂五角諸君欲購者請移玉至三馬路申昌書畫室或申報館帳房可也此佈 
[松郡近日梟匪横行亟宜拿辦說]  
　　匪曷爲而以梟名也曰梟之爲鳥於其始生其母乳哺之翼覆之迨稍長羽毛旣豐卽反而殘食其母其性之凶狠殘忍實爲羽族中之最惡而匪之背本忘親行止適與相似故人遂以是名之若輩又多在海濱産　之所糾集黨類販運私鹽恃衆横行目無法紀又名之爲鹽梟松郡雖僻在一隅然襟海帶江素擅魚鹽之利里巷之魁傑者往往作奸犯科藉販私爲衣食計其尤桀悍者或竟流爲盜賊以害良民到處又有地棍流氓互相句結互相煽誘或擄人勒贖或開塲聚賭種種爲害閭閻筆難罄述地方有司務爲息事寗人之見從不肯嚴行懲辦卽有獲送到官者亦不過荷校數旬笞臀數百不數日卽已開釋依然法外逍遥若輩知官法之不足畏也於是閭巷遊手好閒之子聞風興起勢益鴟張其横行於鄉鎭村落中者無論矣卽郡城西門外迤西至大倉橋一帶烟室茶寮無日不有若輩蹤跡短衣窄袖三五成羣盤踞市肆之中出入城圍之内遇有良懦者流或悞撞以激之或遙詈以忿之一與較量匪衆麕至陽與勸解隂爲黨援攫物褫衣不大饜其欲不已受其害者如欲控之官府則差役之需索吏胥之留難勞神傷財事仍無濟偶或提犯到案略予責懲而事後挾忿尋仇益難備禦故不得不甘受虧辱忍氣吞聲嗟乎荆棘盈途豺狼當　維彼小民其將何以堪此哉或曰是宜出宗諭以禁止也飭地甲以驅逐也不知若輩凶惡性成刑法且不畏空文一紙豈能革面而洗心至地甲本極微賤其黠者方且狼狽爲奸得規包庇謹愿之流亦惟隱默容忍故作痴聾旣非有漢時卿老嗇夫之權亦誰敢明定約束以犯若輩之怒哉然則爲之奈何曰惟有在上者不以煦煦爲仁一經獲犯必予嚴懲不稍寛假而已周官有言治亂民用重典而子産相鄭武侯相蜀亦以嚴刑峻法爲弭亂之良謀蓋以稂莠不去則嘉禾不生叢棘不剪則芳蘭難茂强梁不除則不足戢澆風而安良善也今松郡匪徒雖多未必皆係凶暴巨魁不過本地無業莠民句引外來鹽梟以肆其鬼蜮之按欲淸其源祇須將若輩姓名一訪悉逮案核其惡跡昭著者或裝入站籠或立斃杖下懲一儆百匪膽自寒情罪稍輕者則量予笞責然後收入所中教以各項粗細工藝所得工資除充飯食外代爲存儲俟三五年後梟性漸攺始允開釋果能洗心向善未嘗不足以蓋前愆若釋出後依然怙惡不悛則再行拘案加以年限倘再釋再犯則是甘心爲匪宜禁之終身永不復釋如此則若輩自知儆懼或不敢故智復萌而尤爲最要者則以嚴禁賭博爲第一關键蓋若輩或訛詐或强奪或擄人勒贖雖皆足藉非義之財供其揮霍然究事非常有未必能予取予求惟賭博則可廣集羽翼大開圍塲始則設計以誘之繼赗恃勢以凌之非盡取囊資不足以償慾壑今者華亭縣之亭林鎭且因賭起釁梟黨羣携洋槍藥彈致將鄉人擊傷側聞縣主林霨生大令嫉惡如仇不矜姑息其亦法古人治亂民用重典之意以嚴加懲辦乎子産武侯之遺風或不難復見今日矣涉筆至此不禁拭目俟之 
[本館接奉電音]  
　　昨日午前西安行在飛電傳來上諭一道敬謹譯登○六月初二日行在内閣抄奉上諭陜西按察使著樊增祥補授欽此 
[醇邸蒞港述電]  
　　醇親王奉命出使德國於本月初五日由滬乘德國公司倍揚輪船秉節出洋已紀前報兹得香港來電知邸駕已於昨日淸晨蒞港途次甚爲平安惟屈計程途初八九日已可駛抵彼處不知何以濡滯若此也 
[外部額缺述聞]  
　　總署攺章一節已誌報端兹又有友人由京至滬踵本館詳告云此事現已由行在政務處議稿送京經欽命議和全權大臣慶親王李傅相略加酌攺仍行咨送政務處其大致署設四司每司設郎中員外主事各一員司務廳設郎中員外各一員主事二員侍郎以下又設三品左右丞各一員四品左右參議各一員以本署總辦升補斯缺其額設各員缺不分滿漢每月酌給薪水較出使叅隨各員减去五六成不等聞定興鹿尚書於此事頗多把持初擬之稿額缺尚少幸傅相從寛攺訂然初稿已定不能大加潤色大約將來奏定章程恐未必悉從其優也 
[日臣議事]  
　　日本長崎埠訪事人云東歴七月十六號旣華歴六月初一日午前桂首相與各部大臣及阪谷大藏總務長官奥田法制局長齋藤海軍總務長等因須會議要公奏明日皇後咸詣相府和衷商榷聞所議之事係因今歲國用不足設法維持並預籌明年所支各欵蓋此事乃曾禰大藏大臣與阪谷總務長之專職例應將各項出入分别咨明也此外則中國償欵已由駐京各使會議將日本提出之條件轉咨曾禰君矣 
[日本水災]  
　　日本長崎埠訪事友人云自入霉以後淫雨連綿迄今已閱月餘各處山洪奔騰而下海水亦洶湧異常田廬被淹不可勝計九洲鐵道赤間至大藏一線甫經修好又被衝折遠賀川海堤因之崩塌衝損鐵道甚長波 
 
 

Page 2

 
 
及山陽鐵道一宫地方由長崎至東京横濱及大阪等各路電竿多被衝斷以致電線不通者約五點鐘北松浦郡之志佐村世知原村吉井村佐二村等民居皆在水中央聞諫早地方東明川水高六尺波佐之林川橋同被淹浸田禾大半損傷市上米價驟漲大阪所到之朝鮮米自東歴正月至六月底止已有七十一萬九千九百二十四擔之多而香港來米數亦不少皆獲厚利七月二十號卽華歴六月初五日美國商輪船到崎由廣帮永同孚萬昌和晉恒等三鋪運來秈米二千一百八十六包獲利不貲目下神戸横濱二埠外洋所來之米已屯積如山亦可見人心之趨利矣 
　　　日失鈔銀ＡＢ日本長崎埠訪事友人云接東京來電知數日前印刷局失竊每紙洋銀十元之鈔票三萬元當卽告知日本銀行查核帳簿皆已載明號碼細意偵查乃係車夫小林虎平竊去立卽拘禁聽候重懲銀行執事人遂擬將此種鈔票概作廢紙另行攺更已報知大藏省出示曉諭矣 
　　　兵艦將去ＡＢ漢口訪事人云漢口江濱現泊英國兵輪船三艘日法德各國兵艦各一艘兹聞日内均將開往沙市宜昌等埠查察商務情形 
　　　撤軍過潤ＡＢ鎭江訪事人云邇者和局大定各省入衞之旅陸續撤回上月二十五日有浙省定字瑞字各軍千餘名由北省遵陸抵袁公浦當經地方官封雇南灣船數十號載送浙江道出京口小泊皇華亭碼頭常鎭道憲長久山觀察知之立派水陸總巡周錦堂遊戎保甲總巡楊紹時明府及江勝各營官弁同往彈壓直至薄暮各船始揚帆而去 
　　　禁約旗兵ＡＢ鎭江訪事友人致書本館云鎭郡近有不法旗兵携帶火器專在街市藉端索詐稍不遂意動輙結黨逞兇現在常鎭通海道兼鎭江關監督長久山觀察訪悉情形札飭丹徒縣及保甲巡查員弁等嚴密查拿一面會商副都統奇統制克伸布嚴加約束不准營兵出外滋擾 
　　　三志金陵水患ＡＢ金陵水患前已兩誌報端兹又接訪事友人手函云月朔以後文廟貢院東牌樓等處水勢益大深處能没馬腹淺處亦須褰裳初經救生總局派出划船兩艘常泊於文廟街前濟人來往旣而石壩街各處亦有小舟多艇持稿入市來往渡人每越十家索靑蚨十翼至地勢較高之處車馬尚可通行幸初五日午後天氣暢晴隂雲盡掃但冀從此晴霽至初六日伏汎不起則田廬雖遭淹没尚可以徐圖補救也 
　　　補紀潤州水患ＡＢ潤州水患已紀前日報端兹得鎭江訪事人來函補述上月二十九日前各情云當上月二十五日大雨傾盆宛若銀河倒瀉江水大漲拍岸平堤瓜洲總鎭署前江岸驀然坍塌直至照壁之前長約十餘丈寛則倍之近照壁處有居民十餘家盡被坍下幸人口均未損傷八濠口江岸亦坍至永安橋而止計長二十餘丈寛三四十丈是處有空閉之屋五六十椽多遭洪流衝坍沿江洲圩低窪之處均成澤國田中所插新秧俱遭淹没近日淫霖仍復淙淙不絶若天公再不放晴將來秋收必大有所損以故三農無不惴惴於心也 
　　　皖江苦雨ＡＢ安慶訪事友人云安慶大雨兼旬前月二十六日開霽一日二十七八雨師又臨至初一日始雲開雨散火傘當空傍晚時又烏雲密佈大雨傾盆通宵達旦夜來凉風大作市被不温現在米價飛漲每洋銀一元僅購米二斗一升貧苦小民其困苦何堪言喻耶 
　　　揚災續述ＡＢ揚州訪事友人云連日淫雨爲災老洲圩堤半遭衝决田禾被淹溺斃人口不可以數計各鄉民皆投江都縣署報災請勘聞同時瓜洲六七濠濱江各岸亦遭坍塌房屋人畜皆在水中英現已由各善士購辦餅餌每日派人前往散給俾得苟延殘喘誠盛德事也 
　　　禁米出境ＡＢ漢口訪事人云湖南所屬常德等處蛟水爲災徧地哀鴻嗷嗷待哺地方官紳籌欵辦振故將米糧一律禁止出口須俟秋收豐稔然後可以弛禁也 
　　　振濟窮黎ＡＢ金陵訪事人云河水横流米價飛漲貧民無資謀食勢將流爲餘殍省中大憲惻然憫之特捐鶴俸購辦麫餅麫饝等物派營每日督同地甲挨戸授食大口日給麫餅二塊麫饝二枚小口半之不意有某餅鋪牟利心重將麫中攙以麩皮以致不能下咽當經上元縣劉松亭江甯縣孫鼎甫兩大令察出立提鋪主某甲笞責千板枷號示衆 
　　　鄉民報荒ＡＢ蘇州訪事友人云蘇垣霪雨連綿兼旬不止雖經地方官禁止屠宰設壇求晴無如天公仍未開霽以致各鄉田畝一片汪洋連日各鄉民之投縣報荒者絡繹不絶但不知能邀允准否也 
　　　積穀宜糶ＡＢ安慶訪事友人云倉儲積穀原爲備荒而設去年撫憲王芍棠中丞蒞任後曾籌欵購買積穀數萬石聞所積之穀因經手者不善辦理以致有生虫霉爛之弊果如是則不如開倉平糶以濟民食之爲愈也 
　　　米賈居奇ＡＢ金陵訪事人云此間去秋大有今年二麥亦慶豐收以故各項雜糧價值不甚昂貴詎知近來大雨連旬河流汜濫米賈居奇壟斷自月杪以後價值逐漸飛騰雖經地方官出示平價仍抗不遵行貧苦小民不禁愁眉雙鎖焉 
　　　觀察留秦ＡＢ漢口訪事人云前者湖北督糧道譚伯成觀察奉大憲之命解運貢物至西安行在交納觀察本擬於蒲節後回鄂銷差嗣奉督憲電音諄囑觀察暫緩來鄂緣尚有續解貢口須由觀察交納也 
　　　各存意見ＡＢ武昌訪事人云鄂省應城縣莊涖貞大令履新未久因事與德安府同知鞠司馬互相禀訐經督憲張制軍札委任小棠觀察馳往查辦觀察以兩員各執一詞皆係因公起見尚無不合惟彼此旣意見不愜難以相安爰商諸藩憲瞿賡甫方伯將大令調署鄖縣以示調停現聞大令具禀力辭不願赴鄖縣之任刻已攺委彭汝泉大令溥孫接署矣 
　　　整頓鋪捐ＡＢ漢口訪事人云漢上自倡辦鋪捐以來迄今數月收數寥寥夏口同知陳少石司馬保甲局員張恕謙明府會同諭飭地保人等鳴鑼勸諭嗣後各鋪戸如逾期不繳者立卽提懲不貸想經此整頓各鋪戸當無不踴躍矣 
　　　命案迭出ＡＢ蘇州訪事友人云長洲縣蘇大令元和縣王大令吳縣田大令同於本月初五日出城相騐命案旋訪悉蘇大令赴齊門外木匯地方因甲乙二人索欠鬥毆釀成命案死者某甲經大令騐明悞傷身死當將兇手某乙帶回署中押候訊辦元和縣王大令所騐者係落河身死之女屍因頭面目鼻等處均有傷痕故地甲不敢隱匿赴縣報案聞騐得傷痕實由落河後觸於磚石所致吳縣聞係逆倫重案緣某姓婦不守閨範與某寺僧私識其子屢諫不悛因於某日持刀向僧恐嚇其母認以爲眞起而攔阻不料誤觸於刃適傷要害竟於越日斃命經田大令詣騐之下飭將子及兇刀一倂解回縣署押候照例訊懲惟此皆得之傳聞確否容再續錄 
　　　時疫流行ＡＢ鎭江訪事人云瓜洲七濠口一帶時疫流行居民多患霍亂吐瀉醫生藥鋪昕夕不遑患此症者不過一二時卽溘然羽化往往朝猶入市夕已蓋棺甚至一家之内不移時而夫婦雙亡子女盡斃者人生如朝露洵可畏哉 
　　　蟻販成禽ＡＢ松江訪事友人云西門外長壽橋南首有著名蟻販姚大阿姐者羽翼衆多案牘山積良家婦女被其所誘者不可以數計前署婁縣葛大令祥熊在任時密捕到案曾擬置之死地嗣以大令殁於任所姚得徼倖脫逃肆惡如故去歲屈吉士大令繼其任復飭拘案細意 
 
 

Page 3

 
 
推求供認與差役沈某之子拐賣某氏婦及誘拐靑浦某明經之妾兩案均已料理遂飭具痛改前非切結交人保釋不意近日莘莊鎭顧關福之媳計大姑又由某某等誘領至姚氏處由姚氏倩其黨朱某售於靑浦西門外某姓家爲顧價话投控華亭縣署縣主林霨生大令派差拘捕姚氏聞風宵遁邇者差役徐濚訪悉姚氏匿跡平湖縣北門吳德慶比鄰屋内禀知大令星夜乘舟而往及抵彼處見此屋共有六門均可出入門前臨水泊一松江某碼頭船蓋此時姚氏已微有所聞行將遠避遂於次日黎明時貿然闖入得卽拘至平湖縣署投文然後押解回松大令嘉其能飭賞川資洋銀八元姚氏飭發官媒看管候訊想須按律嚴懲也 
[九派江聲]  
　　九江訪事人云洪水爲災飢民待振江西撫憲李勉林中丞痌瘝在抱籌銀五萬兩委員赴蕪湖鎭江一帶購買米糧以救民命上月二十一日載到米一千二百石旋雇定甲乙兩船轉運至省○吳城同知曾葆農司馬捐廉救溺撈獲屍骸甚多旋又在下游蝦蟆石地方獲屍一百十具○五月二十三日午刻有渡船載客二十八人由北關駛至龍開河因水勢甚急撞及停泊是處之夾板船致遭沈没人盡入水旋經義渡紅船救起十七人夾板船主亦放小划船救起四人尚餘七人俱杳無蹤跡矣 
[鳩江夏漲]  
　　蕪湖訪事人云前者省憲特委梁君文啓至蕪淸釐要案兹已事畢於五月十九日遄返省垣禀陳一切○現任定遠縣曾旭初大令係忠節之裔以難蔭得官前署蒙城縣篆時適遭土匪牛世修之亂身先士卒頗著戰功邇來忽因舊案牽連遽被撤任聞者寃之○江蘇候補知府吳純甫太守因公至蕪其嗣君卽現任蕪湖縣學吳可實廣文喬梓相逢天倫樂叙亦仕途中佳話也○距蕪湖六七里之遙有地名磨盤山者天生要隘也邇經武衞軍管帶王游戎督帶所部勇丁駐紥其地幷修築砲臺數處以壯聲威○五月某日保衞營勇丁某甲至蕪湖三聖坊某典鋪贖取所質衣物語言不合致被典夥所毆事後忿不能平糾集同營欲向共夥尋仇滋閙幸哨弁李芸香都戎馳往彈壓將各勇丁嚴加約束始得浪靜波平○蕪湖靑皮痞棍之著名稔惡者不下數十人專事游行街市魚肉平民爲害閭閻實非淺鮮邇經蕪湖縣陳雲湘大令訪知商請保衞營管帶饒翼卿游戎派勇四出巡查如有犯者立卽拘送縣署盡法嚴懲○石工某甲曾欠某姓洋銀六元索之甚急無計淸償遽至道署後利涉橋上聳身躍入河中經人竭力援起已腹如五石瓠無術使之返魂矣豈不愚哉 
[秣陵烟雨]  
　　金陵訪事人云定例各州縣除獄中重犯由有司給發口糧外其有收押班館者均由家屬送飯入内以免啼飢邇來隂雨兼旬江河汜濫城中街道皆成澤國江寗縣署所押各犯多至百數十名家屬大半阻於横流不克按時餽食縣主孫鼎甫大令心焉憫之慨捐鶴俸遣丁購麫餅之類送入押所按名散給俾身處圜扉者得以苟延殘喘亦盛德事也○下關雖已開通商埠而省垣馬路尚未能四通八達車馬通行兹經商務局憲勘定南門街花市街司署街大功坊三山街府東街内橋等處均應修築支路以便行人惟各處官街兩旁皆被民間侵佔以致日漸狹窄自應先復舊制然後興工刻下已由上元江寗兩縣主會銜出示曉諭居民令各將所佔官街迅卽讓出如敢抗違延玩定予嚴懲不貸 
[太守赴蘇]  
　　江蘇海運滬局總辦鄧心茂太守前赴京津探問漕務情形於前日旋滬至晚卽坐小輪船往蘇禀謁藩憲陸春江方伯面陳要公大約小作勾留卽當遄返也 
[局員謁客]  
　　昨日亭午時滬北天通庵巡防局員張杏農二尹命駕入城至上海縣署晉謁當由縣主汪瑤庭大令延入内廳商議要公良久始别 
[相騐命案]  
　　前日淸晨滬北寳山縣境頭圖横浜附近鄉民王姓田中忽有男屍一具年約五十左右身穿藍布衫褲足登蒲鞋上下身有刀傷七處腸流於外血肉模糊不忍逼視經人訴知地保嚴利侯立卽投報寳山縣署昨日午前九點鐘時縣主金苕靑大令帶同刑仵書役到塲相騐旋據仵役唱報死者身受刀傷七處確係因傷而死大令離座親視無悞因無屍屬承認飭嚴保暫行備棺收殮限期勒緝兇手以便澈底根究 
[術擅回春]  
　　嘉定余君伯陶精岐黄術去冬來滬懸壺於英租界九江里杏林橘井活人甚多四方之踵門求治者戸限爲穿余君存心濟世遇貧乏者輙爲切脉不取醫資延之至家亦必立往蓋雅不欲漸染時醫積習也世有偶沾淸恙者幸毋交臂失之 
[上海縣署瑣案]  
　　滬南某木行主控滬北泰來木行主徐穀士積欠巨欵經縣主汪瑤庭大令訊押嗣徐以木作頭黄志香拖欠銀兩由押所具詞呈控大令因提黄研訊飭令措繳在案前日洋鐵店主凌富鄉復投縣控被徐欠洋銀一百餘元至晚提徐覆訊徐供凌處一欵係黄所欠實與小的無干凌供前者常熟翁宦起造房屋由黄包辦雇小的往製洋鐵水落等項以前工價已冋黄收楚後由徐勾串邱姓奪造被欠洋銀一百餘元求恩追給大令謂凌曰黄應還徐欠欵俟繳案後先准爾給領凌叩謝而退徐仍還押○前日楊家渡巡防局員某君函送朱黎氏朱阿林到縣汪大令开訊之下朱黎氏供稱小婦人與夫姪阿林同居前日阿林之子在客堂内小便小婦人見而斥責反遭姪孫媳多方辱駡阿林不知訓戒目無尊長叩求究辦阿林供前晚兒子以大雨傾盆偶在客堂口小便叔母略加訓責不料媳婦不嫻閨範竟與口角小的自知不合已代服禮大令飭阿林再向朱黎氏氏當堂服禮回家後務將兒子嚴加管束從寛完案○朱王氏前控陳炳生糾同陳華華向其子佛貴訛洋銀前晚汪大令提訊見證人陳坤金供小的與朱佛貴素識四月二十三日之晚佛貴來稱被陳炳生詐去洋銀十一元故欲向小的借洋銀十五元小的祇付十一元餘不知悉陳炳生供小的係都料匠曾在朱佛貴家工作被欠工資洋銀五元向索無著反誣小的行竊心實不甘曾與理論由衆議罰洋銀十一元捐助某廟油漆費並非小的圖飽私囊求鑒陳華華供小的並不與炳生同往實被朱佛貴誣控朱佛貴供稱炳生與華華前在故父處帮工後因與流氓爲伍由小的辭歇不料竟挾此嫌反來誣控大令判將陳炳生責三百板因有别案牽涉令卽收押朱佛貴亦非安分之徒所控欠欵未便准追陳華華及餘人一倂斥釋 
[馬路工程局紀事]  
　　前日有張阿華者在南市恒生馬頭裏街萬隆飯館果腹不知因何與旁坐之華捕張龍龍等口角起釁互毆受傷旋經他捕將陳拘獲解至捕房捕頭令轉解馬路工程局總辦葉孟紀司馬升坐提訊張供本邑浦東人向業操舟某日小的在飯肆内充飢因嫌菜價太昂與值堂人理論時有巡捕三人聞而不服遽作灌夫之駡坐小的不與之較另有同桌某某等二人相與爭論互毆小的在旁解勸並不帮毆求鑒司馬得供命禁押捕房飭差查明實情覆訊核辦○前日南市安瀾道院羽士余紹嘉乘車至南市新馬路突被陳步有所拉之東洋車横衝直撞而來致將車撞翻余從車中跌出傷及肩膊經人舁回醫治陳由途人追獲鳴捕拘解捕房轉送工程局總辦葉司馬提訊陳供小的拉車不愼致肇此禂求恩察斷余退山供係余紹嘉之師叔紹嘉自跌傷後現方延醫調治據醫生言必須避風是以不能投案陳步有旣已到案求大老爺公斷司馬判令退去明日將紹嘉舁案騐明傷勢再核陳還押候訊○前日鄉人王坤發挑木棉入市求售英商老公茂紡紗廠某洋人騐之以花内水漬未乾解送工程局請爲訊辦前日某洋人赴局謁見司馬請罰王洋銀五元王因不甘認罰因卽提案研訊王供小的並無攙水情事實被冤誣求鑒司馬飭責六十板枷號示衆○鄉人葉阿松行經南市馬路中某號巡街捕以其形跡可疑拘至捕房轉解工程局司馬研訊之下判責四十板驅逐出境 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　日前痞棍朱掌華趙阿寳姚阿三將鄉人傅金大之耕牛牽去傅妻某氏投是處巡防局請究局員程紫嗚二尹飭差拘獲研訊突有董事潘心喬禀請二尹從輕開釋二尹據情面禀蘇松太兵備道袁海觀觀察請示觀察以流氓攫物例應從嚴懲辦董事何得干預二尹奉諭回局立卽提訊判將朱趙二人各重笞一千板姚責六百板均移送改過所覊禁五年以昭炯戒○周阿大時在浦左二十二圖地方聚賭前日無端持刀刺傷同類王山和王控諸楊家渡巡防局經程二尹訊悉情由判責一千板移送改過所禁押一年 
[英美租界公堂瑣案]  
　　施阿福竊取洋人高温之鐵螺絲二枚價值洋銀六元經包探邵仁初拘獲解請訊究讞員張柄樞司馬商之白繙譯判責三百板螺絲給還洋人○有李松泉者專在各妓院效狗偷鼠竊之技日前又至福州路兆富里妓女一錠金家竊得銀水烟袋一枝及銀荳䓻盒金約指等物經傭婦查知報捕由包探張才寳將李緝獲並在身畔搜出銀器多件昨晨一倂解案原告投案請追並據包探竇如海禀稱此人尚有秀惠里金寳玉家竊案惟未查明贓証請於禮拜一再訊司馬准之著帶回捕房押候復訊○積竊李茂林屢經犯案遞解日前又潛入租界在五馬路圖竊爲某包探拘獲解請訊究司馬判押捕房一年期滿遞籍○成衣匠葉冬生竊取甬婦魏氏綢褲一條並金約指等物經包探孫阿星拘獲請究司馬判責一百板贓給失主○前晚有唐文彬者不知因何糾集五六人至蘇州河畔某弄内互相口角五百七十七號巡街捕查見之下向之喝阻唐反糾衆行兇後經傍人帮同拘獲昨晨解案請究司馬判責一百板○李洪裕在虹口某弄内攫取林阿來家小孩銀手鐲經包探石金榮拘解請究司馬判責二百板○包探張天林解小孩朱阿二到案禀稱此孩串同顧相相竊取李正淸之牙扇烟壺搬指等物請爲究懲司馬判顧責一百板朱責手心二百下○小孩翁良卿串同其母舅高阿黄竊取漆榮根張福生朱黄氏家衣物經某包探拘解請究司馬判翁責手心一白下高押候追繳洋銀十七元然後開釋○匪人姚少亭孫孝月在嘉興仙人莊地方雇沈鳳柄之船來滬一月有餘非特未付船價且將船内生財變賣一空日前又欲將船拍賣沈無奈扭交包探顧阿六於昨晨解案請究司馬以姚等定非善類判各責一千板管押捕房一年期滿遞解沈賞給洋銀一元以資回籍回鄉人龔蘭生將地二畝憑中王錫卿陳山售與美繙譯白保羅君言明每畝價銀七百五十兩先付定洋三十元後龔延不交地白君面請張司馬於昨晨傳集中証人等到案研訊龔母龔金氏供稱地内尚有祖墳兹被兒子盜賣實不知情蘭生供未曾通知母親實係疏忽求恩寛宥司馬判龔蘭生陳桂堂各責二百板並令具限立契完案 
[法租界公堂瑣案]  
　　大羅洋行西人投本管領事署控劉翰甫以抵押爲名勒單不付等情經中西官迭次研訊押交嗣劉倩人說項存銀二千兩釋出限三禮拜將田單繳案兹已將次屆期昨日大羅西人偕華人楊伯寅投案求追并據汪玉山玉桂生亦投案求請附追被勒田單劉翰甫供此單由王郁氏抵與宋姓洋銀一千二百元大令謂爾初供田單被爾姪少平帶回常州故准爾交保出外限七月内將少平交案何得忽又攺供劉供此單由少平抵與王郁氏轉抵宋姓少平現在常州陽湖縣七墅堰原籍求請關提到案究追大令准之備文關提判將劉翰甫交原保下期傳同地保成毛毛覆訊核奪○李祥祥卽殺猪祥祥去年因覇吞捐欵被趙毛毛等控訴奉大令提訊判押捕房一年期滿另候發落前日李妻徐氏以翁姑病重求請開釋捕頭訪聞前充工部局淸潔工頭顧尚星曾得徐氏賄洋一百元禀知費繙譯將顧傳案顧供此事由李友湯某浼小的轉托寫字西人美特許六個月後可以釋出當時酬洋一百元由小的過付迨後終不能釋小的曾勸㺯特將洋交還奈㺯特不允故有此事大令謂李徐氏曰爾夫犯案判押捕房一年期滿自能釋出何必浼人行賄以致受愚咎由自取著下期傳同西人到案復訊核奪○羅瑞穆禀稱在招商局爲司事小工王趙子王四張阿喜毛春林等欲加扛資不聽約束拘案請辦大令判各枷號十日發碼頭示衆期滿各責三百板○朱阿三禀稱在某烟館爲夥烟客劉子才朱阿明口角爭毆擊毁玻璃窓故鳴捕拘案請辦大令判責五百板○天津人祁裕春上期遞禀控曲修亭欠銀五千餘兩圖賴不還大令准詞飭提到案昨日包探傳同原告解案請訊曲修亭供欠銀屬實惟帳項尚有不符大令飭探帶出與原告算明帳目禀覆核奪○郁榮春前控包車夫王寳郎私竊鈔票洋銀三百元因將薦保之玉見岐拘案請追迭經大令訊供備文至海門關提士寳郎未到復將見岐之弟見卿拘案昨日堂期解案請訊王見岐供寳郎與根郎串竊前次關提被根郎知風逃逸根郎現在滬北某處大令飭探帶同見卿出外指提根郎到案再至海門關提寳郎見岐還押再核○蔡桂春前控沈炳林糾衆行兇訛詐等情經大令訊供以沈妻被蔡誘逃匿迹蘇州飭包探查明再行核辦昨據包探查得誘拐屬實大令判將沈炳林交保以後不准肇事○甬人湯珠海向爲縫工邇患顚狂前日闖入法兵營内胡閙拘送捕房昨日解案請辦陽母某氏投案求請開釋大令訊得患病屬實飭交伊母領回嚴加管束 
[美租界捕房紀事]  
　　粤人林阿友近由原籍販得廣鞋數百雙由某輪船載運來滬昨晨舟抵虹口招商局北棧馬頭林卽登岸雇挑夫王林林肩負至天潼路某鞋店中途被王竊去三雙爲林瞥見扭交一百五十三號巡街捕拘入捕房捕頭令押候解送公堂禀請讞員張柄樞司馬訊辦○昨晨小工高小六孫光海在招商局北棧碼頭與工頭陸光林細故行兇傷陸額角流血如泉遂扭送捕房聲訴捕頭察得陸受傷屬實令送同仁醫院醫治高孫押候解送公堂禀請訊究○昨晨無賴夏松松行經新靶子路左近突遇仇人某甲糾集同黨扭住兇毆夏忿不能平投訴捕房捕頭詢知是處在租界之外令自投上海縣署具詞禀控揮之使去 
[皖省官報]  
　　五月二十六日代理懷寗縣劉啓文知赴廣濟圩督防圩工回候補知縣萬世章知奉委發審局正付上行走李第靑知奉委付辦上行走藍和光知奉撫臺委赴滁州公幹二十七二十八日五品頂戴指分安徽新海防分缺間典史傅炳章到江蘇人丁艱大挑知縣余鼎鏞知奉委留辦洋務局應對差王淸濤謝超委一次二十九日委代澄淸水師營知縣彭鴻年辭赴廣濟圩公幹代理懷甯縣劉啓文知赴廣濟圩督防圩工簽分四川教習知縣李文詔到廣西人 
[接錄上海北市絲業會館籌賑公所施子英經收順直陜西賑捐四月初一至初十日第九十四次淸單]  
　　初八日老甡元縣莊周仕沅率子懋德懋功懋照求平安英洋一圓龍洋七圓銅洋二圓棉紗認捐局友人罰欵花紅洋五圓汪采卿五圓朱世瀛求消災晦二圓徐李氏求病退身健一圓李門曹氏求病退身健二角李東伯求平安一圓○駐日欽使大臣李經募長崎廣東衆商洋一百二十圓福建會館洋一百二十圓宏昌泰恆豐號晉恆號永同孚號繆　雲萬昌和六戸各十圓東合泰七圓裕和盛廣豐各五圓鮑演昭何志堂松盛合昌號萬盛號五戸各三圓廣和祥復興隆全記號榮合號延壽堂永興號永裕和七戸各二圓長和號德昌義郝華藥義利號泰盛號五戸各一圓神戸大坂日本慈善會洋一百圓共二拾九戸合規元三百三十一兩四錢九分○廬江盧御史第盧小相募許蓉記英洋十圓廬江縣典史毛四圓盧達尊堂二圓績溪杏花書屋一圓五角范陽郡全城氏孫鑑堂尹献夫侯玉卿胡仲梅李茂源汗麗川江俊臣孫綍臣九戸各一圓夏日昕龍洋二圓廬江縣保甲委員何奉璋許瑞卿各本洋二圓廬江實際寺僧淨根監院僧明淸副寺僧記舟桐城朱廷楨過去僧嚴光章全城氏求老眼速明六戸各一圓盧保林求脚腫速愈五角盧保進盧小扣均求四李平安各五角○初九日穆芷生募隱名氏英洋四拾五圓龍洋五圓又無名氏龍洋廿圓陳桂記洋四圓張思忍堂銅洋六圓○初十日安徽勸助陜賑公所吳芷林諸公經募第六折規元一千兩太倉朱恩壽求病愈洋六圓不留名銅洋二圓和記米五拾石託瑞泰代售洋一百六十二圓五角○潘赤文先生募虞寄會咄咄子六旬雙慶蒙諸親友族惠賜隆儀將筵資移助爲諸君造福洋一百圓諸子 
 
 

Page 10

 
 
氏求資冥福程胡氏節壽儀各十圓餘慶堂沈五圓諸五氏求資冥福三圓轛鎭江府向太守洋廿圓又募馬源興拾圓鎭源乾元豫各六圓隱名氏五圓晉源馬萬隆各四圓振源堂楊少仙募馬萬興愛蓮堂周述德堂五戸各二圓逸興堂無力子各一圓隱名氏三戸各一圓無名氏七戸各一圓楊恊興李廣源馬源源三戸各五各盧萬順餘慶堂鍾各四角李敦雲二角丹徒縣募汪仲英趙樸齋王連生鶴汀朱朗齋東蘭蓀王筱林婁竹詩李實甫趙福保十戸各洋二圓汪瘦鶴劉靑藜張伯孫無名氏陳奎許雪齋不留名周勛凝遠堂汪勤業堂汪桃潭主人馮伯寅徐漢泉徐漢槎如意軒管如意軒許深柳讀書堂金茅敬劉太原王頴陳川廿戸各一圓溧陽縣募德豐木號洋四圓惠本議陶正坤周維求堂蔣如源周湘大唐榮盛木號同義和同義和施八戸各二圓彭介甫蔣寳林周吳氏孫記庚周洪生徐兆堂胡雨生潘捷三一正齋朱春榮樂蘭亭賈裕川蔣子楨陶運文錢炳南楊文傑叚爾和周福寳周亦政堂周祥庚周順生廿一戸各一圓丹陽縣募絲行洋二十四圓醬坊廿二元染坊油行各二十元金壇縣募半粟軒洋四十元徐爕堂二十元共九十六戸合洋三百零六元五角 
[新印鉛板各種書籍照碼折扣出售三馬路申報館申昌書畫室發兌]  
聖武記六角○小五義三角五○分類尺牘五角○快心編五角○蟫史二角五○耳郵一角五○薈蕞編三角○東征集一角五○閩雜記二角五○澆愁集二角○東槎記一角五○春融堂二角○靑樓夢五角○小豆棚三角五○薑露菴一角五○香咳集二角○新增宦鄕要則一角八○曾侯日記一角○使琉球紀一角八○東池草堂八分○禀啓零紈一角五○瀚海尺牘四角○三岡識略三角○夢園叢說二角○文海披沙二角○甕牖餘談二角○四夢彙談二角○和約彙抄二角○中東和約五分○中俄和約五分○瀛寰瑣記三十○寰宇瑣紀三十○四溟瑣紀三十○紀載彙編一角五○訂譌雜錄一角五○藝林伐山二角○靈檀碎金三角○景船齋雜記一角五○正續水滸四角○雲問據目抄一角○讀史探驪錄二角○驪砭軒質言一角○尊聞閣試帖二角○硯云甲乙編三角○螢窻異草初集二角二集二角三集二角○尊聞閣鄕會墨八分○有正味齋尺牘一角○六梅書屋尺牘一角五○詩句題解四集一角五五集一角五○歴代陵寢備考五角○鋤經書舍零墨一角○曾文正公家書四角又大事記一角五又求闕齋日記一角五又書札一元二角又白紙家書五種六角○海上羣芳譜一角○妙香室叢話四角○東藩紀要一角五○啓矇眞諦七分○紅樓夢補四角○名賢尺牘七分○歴下志游八分○西洋記四角○霆軍紀略二角五○淞南夢影錄八分○息菴尺牘一角二○籌海初集二角○戊子直省闈墨八分○嘯亭雜錄四角五○道聽塗說二角○三異筆談八分○漫遊紀略七分○中西紀事四角○壺天錄二角五○蕉軒摭錄二角五○滇南雜志五角○夜雨秋燈錄初集四角五又二集四角五○續綏宼紀略七分○尺牘初桄二角○音註小倉山房尺牘二角○思益堂日札八分○三借廬贅譚三角五○瓜廬尺牘一角五○十粒金丹七角○醒睡錄三角五○欣賞齋尺牘二角五○風月夢三角○集錦尺牘一角○外科全生集八分○詳註知愧軒尺牘一角五○筆耕齋尺牘七分○粤屑一角五○篤素堂文集一角五○通問便集二角○廿五年諭旨每本三角 
[廣濟公司江南義賑票頭彩四萬元六月廿七日開彩]  
本公司現奉　南洋商督憲劉批飭除廣濟義賑票外其餘各項彩票均不准在内地銷售如再有私售卽由本公司就近禀由地方官查封以杜玩違而保賑源除由本公司密派司事分投查察一經察出卽遵批就近禀由地方官查封外特此聲明第廿七會票已於本月廿二日十一點鐘在公司如法開彩所得彩號數經印有對號單分派以便核對如有得彩之票祈携到本公司收銀可也第廿八會票巳印出三萬張定期六月廿七日開彩此佈 
[上海四馬路廣成信號公煙批發放價一月請速購試]  
本號主人宿嗜烟霞久藏遠年頂陳老土輪年添置曾請嶺南有名老手精製公烟數種凡有同嗜之託煑者咸謂公烟中第一精美其香味之濃厚烟力之幽長實無過於　矣茲將遠年宿膏分計四種福字每洋八錢壽字一兩延字一兩二錢年字兩四錢概不還灰設鋪在四馬路東戴春林對門發售以公同好如蒙　紳商賜顧請認牌號遠埠函購原班回件庶不致悮　淞隱氏白 
[廣東中和公司籌防彩票批發]  
中和公司奉　爵閣督都堂李　諭准在案專辦六年在廣東省城北帝廟前開彩經開過十三會信孚中外現批第二年第一會准期六月十八日開彩每張售洋五元批價格外公道頭彩二萬三千元二彩至八彩章程及票額皆照上會得彩卽兌現洋并批江南票價照大市外埠信購原班回件此佈　總公司在粤省打銅街經理上海南馬路廣中和謹啓　外埠經理杭州廣發財安慶四牌樓萬利 
[有銀出借]  
茲者本公司存銀甚多如有租界内誠實可靠産業作抵者祈卽駕至本公司面議可也此佈永年公司啓 
[華俄道勝銀行存洋告白]  
本銀行自華六月初一日起凡各　紳商如有英洋存放亦可按期計息如逐日核算者計息常年二厘半三個月者三釐六個月者四厘存常年者五厘倘蒙　仕商有洋存放本行當卽掣付存單不誤恐未週知特此告白 
[税闗籌欵]  
大東溝友人函告云奉省僅安東一邑尚完善焉東邊税關將開徴時而禹廷徳觀察仙航路司馬兩人指税向客商前後借解六萬兩濟省垣急需將及月餘均己歸趙看輸將之踴躍將來税收至端節足可得二十萬兩之譜國家實不無小補卽瑞帥辦理善後亦不至再向外洋告貸矣際此時勢艱難遽能籌此鉅欵在事人員想己煞費苦心未識瑞帥究竟如何奬勵酬此勞勩以示振興鼓舞之至意 
[告白]  
本號自運洋廣雜貨廣州公烟各價均屬從廉寄售時式新衣高麗人參擇於六月十五日開張初九日開市此佈五馬路中廣生泰啓 
[徽州泰記板棧]  
本棧專辦婺源圓心血板各色壽器向在觀音閣碼頭今移至盆湯弄中市萬年長號交易其價格外公道貴客賜顧者請臨本號面議此佈 
[美國麵粉]  
本行經售美國著名大廠所造細潔乾燥上白麵粉漲力比他粉尤大刻有現貨在滬如蒙光顧請至本行看樣可也英商保裕洋行 
[正合時票行]  
逐批月發義賑彩票分條照市收兌紅票公道信購原班卽奉上海老北門外 
[批發江南票]  
厚利 
本行開在城内九曲橋西首專批江南義賑彩票兼收紅票格外克已信購立奉分條均可公道 
[茂生經理火險]  
啓者本行經理皇后火險公司代客保火險事務其費格外公道如有不測迅速賠償不必函問外國總局此佈華正月十一日三馬路茂生洋行啓 
[保火險告白]  
１８０３ＩＭＱＥＲＩＡＬ 
永平保險公司美益公司經理 
啓者本公司今託美查有限公司經理上海分行事務於一千八百零三年在英國倫敦開設迄今已歷九十餘年計貲本銀八百餘萬兩中國客商賜顧者請至申報館帳房面商可也其保險之費照大市一律特此佈聞英國倫敦永平公司上洋經理人美查有限公司仝啓 
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴署理浙江巡撫湖南布政使臣余聯沅跪奏爲臬司因病出缺請旨迅賜簡放以重職守恭摺由驛馳陳仰祈聖鑒事竊浙江按察使世杰自去冬在運司任内由感冐而得頭暈之疾今春旋愈旋發頭後又患瘡　交卸運篆節次禀請給假臣囑其靜心調理以冀速痊詎該司醫藥罔效於光緒二十七年四月初三日辰刻因病出缺據該家屬禀報前來臣查該司由廕生歴官戸部郎中補授甘肅寗夏道調補陜西潼商道二十二年六月奉旨補授浙江鹽運使其間兩署臬篆措置裕如二十六年十月間奉旨升授浙江按察使尚未到任今固感冐患瘡遽至不起殊堪惋惜當飭將該司身後事宜妥爲料理所有臬司篆務曾經飭委運司黄祖絡先行署理在案至臬司爲刑名總匯現在秋錄屆期最關緊要相應請旨迅賜簡放以重職守謹會同閩浙總督臣許應騤由驛馳陳伏乞皇太后皇上聖鑒訓示謹奏四月二十一日奉硃批已簡放湍多布矣欽此 
　　頭品頂戴湖廣總督臣張之洞跪奏爲光緒二十六年秋季分宜昌川鹽局抽收川鹽正課加課及籌餉加價錢文數目恭摺具陳仰祈聖鑒事竊照湖北宜昌川鹽局抽課濟餉所有光緒二十六年夏季分抽收鹽課錢文數目業經恭摺具奏在案查前准部咨議覆編修張百熙奏籌餉各條案内合安襄鄖荆等府州運銷川鹽每斤加收錢文階同正加課按季奏報以資查考等因歴經遵照辦理兹據署湖北鹽法武昌道逢潤古將光緒二十六年秋季分抽收鹽課錢文數目開報前來臣覆加查核宜昌川鹽局光緒二十六年七月分抽收正課錢七萬三千三百六串八百七十六文五毫内提京餉銀二萬兩錢七千串文加課錢三萬一千八百七十二串五百五十五文籌餉加價錢一萬二千七百四十九串二十二文八月分抽收正課錢六萬三百一十串五百七十七文内提京餉銀一萬五千兩錢三千串文加課錢二萬六千二百二十一串九百九十文内提京餉錢四千串文籌餉加價錢一萬四百八十八串七百九十六文閏八月分抽收正課錢六萬六千八十二串七十一文五毫内提京餉錢四千串文籌餉加價錢一萬一千五百九十六串八百八十二文九月分抽收正課錢六萬四千三百三十九串八百六十六文五毫内提京餉銀二萬兩錢三千串文加課錢二萬七千九百七十三串八百五十五文内提京餉錢五千串文籌餉加價錢一萬一千一百八十九串五百四十二文除籌餉加價錢文遵照部撥留備解還俄法英德兩欵本息外其正課全項同歸鄂一半加課亦照部咨解交稅務司抵還洋欵由道庫撥補鹽釐欵内撥還連同五成公費分别撥解京餉荆州滿營兵餉水師月餉餘則儘數由道移解善後局接濟軍餉除解支細數截淸造册咨部外理合恭摺具奏伏乞皇太后皇上聖鑒謹奏四月二十一日奉硃批戸部知道欽此 
　　余聯沅片再浙江藩司榮銓業已奉旨開缺新任到浙需時現在籌欵孔亟關繫甚重擬留升任江蘇臬司誠勳暫緩赴蘇署理浙江藩篆曾經臣電請行在軍機處代奏奉旨誠勳著准其署理浙江布政使欽此目下誠勳交卸寗道回省應卽欽遵辦理飭赴署任以專責成除檄飭遵照外謹會同閩浙總督臣許應騤附片陳明伏乞聖鑒謹奏四月二十一日奉硃批知道了欽此 
　　張之洞片再前准吏部咨奏定新章委署同通知縣彚題改爲按季彚奏等因兹查光緒二十六年秋季分荆州府通判張模丁憂遺缺委試用通判包希藺署理等情由湖北布政使瞿廷韶署按察使札勒哈哩會詳請奏前來臣覆覈無異除咨明吏部查照外理合附片具奏再湖廣總督係臣本任毋庸會銜合倂陳明伏乞聖鑒謹奏四月二十一日奉硃批吏部知道欽此 
　　張之洞片再湖北省光緒二十七年應解京餉奉撥地丁銀四十五萬兩鹽釐銀十五萬兩釐金銀十二萬兩嗣准行在戸部咨令在原撥京餉内先提銀十八萬兩限正月底設法解京以應急需等因業經先後籌撥第一批地丁銀五萬兩釐金銀三萬兩鹽釐銀二萬兩第二批地丁銀五萬兩釐金銀一萬兩鹽釐銀二萬兩以上共計銀十八萬兩分别委員解赴江海關衙門兌收轉匯京都戸部交納所有京餉項下提撥解京銀十八萬兩已如數掃解淸楚據湖北布政使瞿廷韶具詳請奏前來除咨移戸部科查照外理合附片具陳再湖廣總督係臣本任毋庸會銜合倂陳明伏乞聖鑒謹奏四月二十一日奉奉硃批戸部知道欽此 
　　頭品頂戴貴州巡撫臣鄧華熙跪奏爲上年四季分調委正佐各員署理别缺及候補委用試用人員委署有人之缺均未逾額恭摺仰祈聖鑒事竊查前准部咨凡調署實缺州縣佐雜不得逾十分之二並將因何調署緣由及委署若干員按季造册詳咨又咸豐十一年十一月二十三日奉上諭嗣後各省州縣無論奉調委署代理著每屇三月彚奏一次由吏部嚴行查覈如有違例更調等弊卽將該督撫藩司分别叅奏欽此又准部咨候補委用試用人員除委署無人之缺及暫時代理毋庸核計外如委署有人之缺擬請州縣與佐雜分計各不得逾十分之一以示限制又州縣佐雜實缺人員調署比照委署定章各不得逾十分之一以示區别各等因歴經遵辦在案查貴州州縣共四十六缺佐雜共九十三缺光緒二十六年春夏秋冬四季分州縣調署别缺者知縣三員知州一員佐雜調署别缺者州同一員經歴一員照磨一員吏目二員典史員候補委用試用人員州縣佐雜除實缺調署别缺及尚未奉准部覆因事撤省請咨赴引因病請假另有差委所遺各缺不計外州縣知縣一員佐雜典史一員均未逾額據藩司邵積誠造册具詳前來臣覆查無異除册分送部科外謹恭摺具奏伏乞皇太后皇上聖鑒謹奏四月二十二日奉硃批吏部知道欽此 
　　鄧華熙片再查前准部咨凡調署實缺州縣佐雜不得逾十分之二並將因何調署緣由及委署若干員按季造册詳咨又咸豐十一年十一月二十三日奉上諭嗣後各省州縣無論　調委署代理著每屆三月彚奏一次由吏部嚴行查核如有違例更調等弊卽將該督撫藩司分别叅奏欽此又准部咨候補委用試用人員除委署無人之缺及暫時代理無庸核計外委署有人之缺擬請州縣與佐雜分計各不得逾十分之一以示限制又州縣佐雞實缺人員調署比照委署定章各不得逾十分之一以示區别各等因歴經遵辦在案兹查光緒二十六年冬季分調委現任人員署理别缺者佐雜有晋安縣典史一員候補委用試用人員除實缺調署别缺及因病請假撤省所遺各缺不計外並無委署有員之缺據藩司邵積誠造册具詳前來臣覆查無異除册分送部科外謹附片具奏伏乞聖鑒謹奏四月二十二日奉硃批吏部知道欽此鄧華熙片再補用副將范德元前統大定等營練軍本年二月間委令前赴興義府屬分統西路前後營幷飭該副將于貞豐蔗香沿邊一帶扼要防剿遊匪不得稍涉疏忽迤今日久未據禀報到防實屬不知緩急相應請旨將該副將范德元先行摘去頂戴以示薄懲而觀後效如再不知愧奮卽行從嚴叅辦所有貞豐州一帶防叚仍飭威遠操軍暫爲塡紥除嚴飭遵辦並部查照外謹附片具陳伏乞聖鑒訓示謹奏四月二十二日奉硃批著照所請該部知道欽此 
　　鄧華熙片再署思南府知府張濟煇撤省遺缺查有候補知府王德昌才具穩練辦事精詳堪以署理據藩司邵積誠臬司林紹年會詳前來除檄飭遵照外謹會同兼署雲貴總督臣丁振鐸合詞附片具奏伏乞聖鑒謹奏四月二十二日奉硃批吏部知道欽此 
 
