# 1905 - 285 - 4911678

 

Page 1

 
 
   
 
 

Page 2

 
 
[電傳上諭]  
　　九月二十一日奉 
　　上諭此次京察一等覆帶引見各員所有圈出之恩佑李傳元方培愷恩通傅蘭泰劉嶽雲沈琴齡昌玉□英勛羅維垣廉興崇林吳煦均記著名以道府用欽此同日奉 
　　上諭紹昌著補授内閣學士兼禮部侍郎銜欽此同日奉 
　　上諭岑春煊奏廣西全省股匪一律肅清請奬文武員紳各摺片廣西匪勢蔓延地方糜爛前經特簡岑春煊署理兩廣總督督辦該省軍務兩年以來將各路游土各匪次第蕩平全省一律肅清辦理尚爲順手岑春煊實心任事調度有方允宜特膺懋賞著加恩賞加　子少保銜開缺巡撫李經羲著交部從優議叙廣西右江鎭總兵丁槐著補授廣西提督廣西按察使余誠格著賞給頭品頂戴並交部從優議叙廣東布政使胡湘林著交部從優議叙太平思順道張鳴岐著賞給隨帶加三級兩廣委用存記道朱榮璪廣東補用道王秉恩均着賞給頭品頂戴廣東候補知府陳望曾着交軍機處存記其餘單開各員着該部議奏現在善後事宜尤關緊要全在地方文武興養立教除暴安良着責成該省巡撫督率各員認眞整頓切實籌辦隨時考查能盡心民事力行實政者卽予從優保奬期奉行不力之員亦卽據實奏參務須吏治營務日有起色以安民生而綏疆圉欽此 
[電傳宮門抄]  
　　九月二十一日召見軍機黃誥 
[四續盛宣懷答覆江蘇京官滬寗鐵路函稿并附駁議]  
　　（原文）似此卽以借欵專辦工程照格休森續估不至逾二百萬磅之實數一面集華股一面收車利由工竣之日起每年贖回虛數二十萬磅剛到十二年半全數還清綜計年年湊入行車餘利之外自籌華股約計不過一千數百萬兩卽可收回全路永爲中國自有之産業 
　　按此條之言甚甘果若是豈非江蘇人之深幸乎特吾不知盛宮保此言果確有把握而言之耶抑徒爲是畫餅充饑之言以爲搪塞之計也按借欵二百二十五萬磅十二年半之内贖回須加每百二五卽需二百三十萬六千餘磅又加餘利憑票四十五萬磅統計需二百七十五萬六千餘磅之實數始能收回全路作爲中國自有之産業每年贖回二十萬磅十二年半祇得二百五十萬磅耳若自籌華股不過一千數百萬則是每歳必有行車餘利十餘萬磅以其五分之一分與銀公司而後以其五分之四作爲贖路之用始能於十二年半内全路贖回此路竣工之後果有如許之餘利否耶合同第十五欵内載如有鐵路進款或借款不敷還利之時應由中國總公司設法補還如總公司無法湊補應由督辦大臣奏明辦法以别項補足還清又第八款載如照約所訂日期不付小票每半年之利息或期滿本款不還所有鐵路以及全路産業統交銀公司管業彼外人之大權在握者方且兢兢焉以路成後進款不敷還本利爲憂而訂爲專條以預備後没收我所抵押之全路我乃預期於十二年半内提出一千數百萬両之餘利爲贖路之用抑何所見之相左也夫十二年半之爲期不甚遠爲此言者錢確有把握則請與之約卽以十二年半爲期贖回全路至期而不如約者請毁家以自贖不知亦肯認此擔任否乎 
　　（原文）較之鄂湘粤三省虛擲一千數百萬両之款民力不齊仍資洋債空出利息實無産業而鐵路轉無餘力可以自造之期此中得失了然易明 
　　按鄂湘粤三省之廢約雖與滬寗鐵路情形不同然三省之士紳號呼奔走僅乃得爭回主權不可謂非三省之幸福卽其一千數百萬之款雖不無糜費然亦豈可竟謂其虛擲而實無産業乎鄂督之仍資洋債誠不無可議然較之事權全屬外人暗中攙入比股使俄法得以合力謀我擴充其勢力範圍者孰爲愈乎蓋粤漢之約之廢也在原訂合同者爲喪失個人侵利之故其意中固不免怏怏失望今乃情見乎詞旣笑三省之虛擲鉅款又逆料其無力可以自造鐵路雖謂其無幸災樂禍之心吾不信也且卽以得失論使寗滬鐵路以造費過鉅之故而進欵不足以還其本利照約以全路産業歸於外入之手中此蓋將來必至之事較之鄂湘粤三省之虛擲數百萬而保全其主權者又孰爲得孰爲失乎 
未完 
[本館接到日皇告功太廟專電廿一日亥刻到]  
　　日本東京發來專需云日皇爲日俄戰事已復平和特謁太廟告功 
[本館接到日本駐兵遼東租地擬簡總督專電　二十一日亥刻到]  
　　東京發來專電云日本政府因遼東租借地内須駐紥兩師圑兵隊擬以大將大島義昌爲總督 
[續議滿洲問題彚志]  
　　二十日北京電云駐華日使内田君自將批准和約信息通告中國後慶親王卽通知日使謂將熟商滿洲問題定一切實辦法云同日北京電云外務部昨又電致各省督撫令條陳對於日俄議和之意見内廷各大臣於昨日亦已議及此事譯字林報 
[外務部詢問俄國駐屯大軍之消息確否]  
　　清國政府諸大臣自得俄國將以三十萬大軍集於清國境上之電報旣懼且怒外務部昨已向俄國公使詢問此事確實與否若果確實則有害和平之局將照會俄公使抗議云譯大阪朝日新聞 
[直督贊成長將軍請撥馬軍駐防伊犁]  
　　北京電云伊犂將軍長庚現擬請撥馬玉崑軍隊駐防伊犂其計畫已得直督袁世凱之贊成譯大阪每日新聞 
[盛宣懷電請蘇杭甬鐵路廢約事轉商]  
 
 

Page 3

 
 
英使 
　　盛侍郎日前抵滬後卽電致商部略謂蘇杭甬鐵路廢約一事面商銀公司英商據稱此項草約簽字後卽經抄呈北京英使館備案現在議廢須函陳薩使俟有回復方能開議應請大部迅咨外務部轉商英使卽速作覆以便會同湯劉兩京卿向銀公司磋商總期必廢云（稱） 
[電催代表商廢蘇杭甬路約杭州]  
　　浙省路權已收回自辦旋有朱侍御錫恩奏請速廢英公使前約當卽電飭浙撫會同撤廢及盛宮保於初六日來電已派洋務督辦世益三觀察爲代表札文等已迭錄前報時適聶中丞開缺世觀察急須清理經手事件致稽就道兹又由盛宮保專電到院并述英公司覆函照錄原稿於後聶中丞麻電想先逹覽奉陽電蒙允實力合籌撤廢莫名欽紉頃接英公司覆函稱奉來函錄旨飭訂期會議撤廢蘇杭合同乃貴大臣前經貴國政府認許簽押者當曾抄稿送呈使署備查今我等會議前必須請示薩使請暫緩候公使回示云云除電咨外務部速催英使飭令英公司速來議廢外仍請台端迅派代表先期抵滬以便届時邀請湯劉二京卿合力磋商期於必廢乞電覆宣（改） 
[王參議擬請奏派陳宜禧爲寗陽鐵路總辦廣東]  
　　廣東寗陽鐵路本由余乾耀具禀請辦其實所招各股皆陳宜禧獨力在外洋各埠苦心勸集現爲商部王參議查知擬密陳該部各請奏派陳宜禧爲寗陽鐵路總理卽受轄於張弼士太僕而以余乾耀爲總董知其底細者咸謂王參議如此辦法旣不負陳之苦心而余又免向隅之歎誠一舉兩便之道也（巨） 
[張太僕電請廣厦鐵路先行奏准立案廣東]  
　　張太僕弼士前以興築廣埔鐵路與粤督意見不合因議改築廣厦鐵路當將擬訂章程呈報商部核奪均誌前報嗣接商部來電飭令與夏門紳商妥爲接洽毋再參差張太僕復又電請商部略謂廣厦鐵路招股甚不易易擬請先行奏准立案以昭大信庶於集股較易一面再與厦門紳商妥議辦法云云未識該部能否照准（號） 
[商部咨詢黔省礦務局辦法貴州]  
　　黔省礦商局本係陳道明遠總辦前經貴州同鄉京官許澤新等以該道辦礦無效公禀商部請歸紳商自辦昨經該部行咨外務部核議并咨黔撫請妥籌改良辦法應否歸商自辦速復到部再行核辦現已照會許君遵照矣 
[鄂督電覆商部飭查礦産情形武昌]  
　　湖廣總督前接商部來咨請飭員查勘湖北礦産以何屬爲最富當經張督派員往查兹據報稱所有礦産皆在鄖陽荆州宜昌三屬現已飭屬各按部頒礦表詳細填送請部查核矣（珠） 
[粤督疑王參議侵權廣東]  
　　王參議前在廣東考查商務時各商家有因錢債倒驅等案地方官未能判斷者遂禀請參議飭商會秉公辦理而粤督意謂詞訟案件應歸該管地方審判如果一秉至公該管上司亦不能牽掣其權王參議係爲考察商務何可侵及權限聞現已咨行商部未識該部如何辦理也（巨） 
[鄂臬請委署武昌]  
　　鄂臬一缺特旨派增韞署理而增廉訪又改授直臬勢恐不能來鄂張宫保電逹政府請示以便斟酌委署據官塲傳說鹽道馮汝騤陞署臬篆襄陽道梁鼎芬調鹽篆梁道自八月二十八日禀辭迄未首塗想必有所戀戀也（位） 
[蘇臬批梁通判禀改設靖湖廳辦法蘇州]  
　　蘇管糧通判梁别駕禀呈改設西山靖湖廳辦法八條已登昨報兹悉已由蘇臬朱廉訪批示略謂所議駐紥東宅河擬撥礮船分汛防守均爲扼要起見至若太湖漁船應歸該二廳就近編查較爲切實長沙山衝山漫山三處亦應劃歸該廳征糧撫治以符原案惟所稱附征田糧有戶無田一節查吳縣歴年報司底册並無此項荒田上年農務周已明晰駁斥該倅應查明原案征册實力清擠必能逐一清出其餘各節亦尚可酌議准行云云（榮） 
[楚報主筆初次訊詞武昌]  
　　楚報主筆張漢傑拘入武昌府監已志本報兹悉十五日下午武昌府黃伯雨太守奉到鄂督張宮保嚴札命親提訊問札中注重三端一問張是否楚報之筆一問九月初七及五月十三論說是否由張撰述一問張是否香港秘密會中人黃守接札後卽在府署讞局照札研訊張供爲楚報記者現甫三月九月初七之論係儆戒五大臣而作五月十三之論稱賛黨會係前主筆所作我不知情彼時亦未到館有洋文合同可證香港秘密會從未通氣並不知情聞黃守據情禀覆頗受鄂督中斥謂其迹近含糊有（位） 
[邊防難懈長沙]  
　　湘省現據永州鎭函稱廣西餘匪未靖柳州潯州鬱林一帶尚在滋擾雖迭經官軍搜辦猶未立盡根株賀縣刧案疊出河面不靖輔門芙蓉等邨近接開建緊逼湘省南陲設有不虞防務極爲吃重云云護院龐中丞接函後卽札行兵備處轉飭總統健字全旗兼南洋常備左軍張提督慶雲幫統南洋常備左軍杜觀察俞督飭所部認眞防堵（初） 
[查復河陜匪踪河南]  
　　河南陜州匪案曾奉廷寄嚴查卽經豫撫派委陸直刺文治查訪河陜匪縱直刺當至茅津鎭嚴密訪查禀復列憲略謂該匪初起在山西平蒲解綘四府州屬散勇游民紛雜伏匿滋蔓日多嗣經晋撫派員確查密飭誘拿首要各州縣協力緝捕該匪以事機漏洩卽糾衆搶刧綘縣庫獄旋卽出城分匿復勾結營勇在茅津鎭戕官焚掠此從前起事實在情形也該匪由茅津搶掠後乃折回北行幸爾時匪首就擒立正典刑羽黨驚潰遂分頭馳竄渡河其竄豫境者行至張茅觀音堂一帶沿途勾結無應者復經陜州姚牧持聰謝管帶寳勝追捕甚急有仍回晋者有散陜西者有竄入永寗山中者此近日潰散實在情形也其初竄入 
 
 

Page 4

 
 
豫境時詐稱山西辦案未敢沿途騷擾緣六月初姚牧將張茅匪首蘇學斌誘拿到案又謝管帶嚴追票布脅從解散消患無形得力實匪淺鮮晋南一帶河東道辦理清鄉嚴捕首要解散脅從民心尚未大定晋豫接壤一河之隔巡防尤關緊要所派兵隊必不可撤又陜州出示勸諭脅從之愚民自將票布繳消免究旣往刻已紛紛遵繳收至四百餘張之多此豫省善後實在情形也現經撫帥迭次飭札文武營汛密緝嚴拿不分畛域懸立重賞勿任漏網八月初六日復准晋撫電音首匪童老修已經綘縣州牧會營帶線於七月二十七日在新安縣小西溝擒獲正法其餘逸犯如涉豫境當不難次第弋獲現在河陜一帶均有重兵扼紥文武各官往來搜緝一體協拿用絶根株而清後患（露） 
[湘省武學紀聞長沙]  
　　武備學堂現改爲陸軍小學堂已於上月招考一次刻下卽須開學至陸軍速成科原擬由各營咨送因恐程度不齊學期又短難期造就現改由各學堂以有普通學科者酌量選送已咨請學務處通飭各學堂遵照矣（初） 
[擬推半日學堂北京]  
　　近聞有人條陳擬請飭各省府州縣以及村鎭遍設農工商半日學堂專收貧寒子弟或年歳已長者以補中小學之不足庶人人皆知農工商各實學等語政府甚以爲然大約俟學務處議妥必當通行各省也（日） 
[擴充實業學額長沙]  
　　湘省高等學堂現須遷至嶽麓其舊屋以實業學堂遷入聞實業學堂以此處房舍較寛須加廣額數續招新班近日報名者其多惟選騐較苛稍不合格者卽不能報考（初） 
[京師陳列所將次工竣問辦北京]  
　　商部所設之陳列所房屋約十月中旬完工前經部咨各督撫飭屬呈送土産貨物現已紛紛由各屬派員解送來京以備開所時陳列（夜） 
[祁門瓷土公司禀報開車後情形安慶]  
　　皖省祁門縣創設瓷土公司已於七月二十六日開車日出土不約在百右上下九月初婁委員將開車後情形禀報各憲畧謂開車匝月以來卑職督同廠工再四考求較前所擬成本約省三分之一前因卑廠處此萬山之中運煤非易故於前試引擎時搭燒柴薪汽力未嘗不足開車以來不但搭燒煤炭力量充足卽不用煤炭全燒柴薪汽力仍然有餘柴煤價値相去懸遠彼此比較約省四分之三此燒柴可代煤炭計省成本者一也再機器輪軸接準運動之處向用外國杍油此油不但價値昻貴而且他處無可購買當同各工匠等將中國所産各油一一試驗惟本地所産㭡油皮子兩種攙和調匀頗爲合用且隨時可購旣省運費價値又廉較之購置外國杍油所省不啻一倍此㭡油可代杍油計省成本者又一再所購機器碾盤本係盤碾惟碾出之粉旣須過篩又須水漂淘出渣滓仍須重碾而且碾乾轉動石粉飛揚碾出之物耗去無算所需小工尤屬不貲卑職察看機理可以改作水碾遂於碾盤之上接來水管一枝碾盤之傍另開水眼數孔所碾之粉見水浮起溢過所開之孔水粉隨卽流出引入另開和粉之石池内放出浮面清水下層卽可製不渣滓仍在盤内旣不耗散又省工小此計省成本者又其一也通盤核算較之當初所擬者約省三分之一現在每日所出之土除龍鳳壁之土爲江西瓷器公司定購另議外其東鄉曁大北港各坑所産之土皆可日出百石左右可售洋一百餘元至銷路一節查江西瓷器公司現又開辦昨曾禀請憲台咨催江撫札飭瓷器公司遵照原訂合同辦理請其陸續付欵以便陸續交貨並將現製各土不附呈大憲鑒核云云（墨） 
[俄艦浮起]  
　　二十日東京電云前被日軍擊沈之俄艦巴萊逹號於昨日在旅順浮起 
[日海軍將校祭神]  
　　二十日東京電云東鄉大將部下各官均於昨午至阿愛斯神座前拜祭定於明日起程回東京 
[英艦在日情形]  
　　二十日東京電云日海軍提督伊籐君宴會英海軍提督諾爾君之日期初訂禮拜六後改爲禮拜日届時尚有私宴云 
[高加索又起亂事]  
　　二十日倫敦電云亞孟尼人曾將高加索亂勢通告高加索總督謂有亞孟尼村落十處俱被刧掠居民異常慌恐該處亂黨專事騷擾難以平靖高加索北部之首城意開脫林拿逹地方更形不法彈壓之兵隊現已驅散亂黨二千人然彼此已受傷不少云譯字林報 
[勸戒土王]  
　　十九日柏林電云現有歐洲三强國勸戒土耳其王囑將馬基頓交涉愼重處置譯捷報 
[摩亂又起]  
　　二十日倫敦路透電云駐瑪德利德倫敦日報訪員報稱摩洛哥人因恐英國水雷艇之攻擊已將拘獲之英陸軍司令官克魯塞及副將哈登釋放二人現已行抵蘇得摩洛哥人又在蘇得附近轟擊英國驅逐艦嘠威爾號將該艦烟簡擊碎譯字林報 
[日俄交誼]  
　　二十日栢林電云日本報章聲明日皇極文明之旨意謂日本深願此後保全與俄國親睦之交誼譯德文報 
[英俄立約]  
　　二十日栢林電云英國各報近頗注意於英俄立約之事極力記載譯德文報 
[拔登公爵會晤德皇]  
　　二十日栢林電云拔登太公爵將在唐納斯溪登地方會謁德皇現已與德首相普魯親皇在拔登拔登地方會晤譯德文報 
[英皇接待法議員情形]  
　　二十一日倫敦路透電云昨日天氣清和英皇愛德華及皇后於昨日持開御宴法巴黎公會之代議員坐於禮位之前英皇及皇后均與握手爲禮 
[英政黨首領抱恙]  
　　二十一日倫敦路透電云英國上議院自由黨首領斯賓塞伯爵近日政躬不豫譯文匯報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[巡捕需索陋規蘇州]  
　　蘇垣警察局巡街捕每於所設地攤索取規費如吉利橋塊養育巷口之魚攤水菓攤等每日均須十餘文或百餘文不等至盧吉利烟店則索取香烟三珍齋肉店則索取肉食前日萬年樓門首有擺設書攤之某甲營巡捕又向索規費甲不允致相爭閙該捕卽用强横手叚持棍毆之甲無奈收攤而去（基） 
　　按該捕以彼處不應設攤則驅之可也甚或拘之於局亦可也毆之何爲哉而况乎其爲索費警察乎乃如是乎 
[正法開棺勇丁江西]  
　　樂平閙事時各富戶以金銀飾物藏於空棺中爲查辦是案之勇丁搜獲以後每遇屍棺無不開發瑞觀察聞之大怒立將開棺之勇正法一名（信） 
[吏部奏擬定教職選班摺]  
　　奏爲擬定教職雙月單月選班請旨遵行事竊臣部於光緒三十一年七月十七日奏請逐漸裁撤復設敎職並聲明各學堂卒業師範人員與原省候選各員應如何定章分别銓選之處容臣部另行擬議具奏等因奉旨依議欽此查各省教戰額缺極多選缺極煩今現任復設各員旣經奏準移補經制之缺其復設各缺卽行停選則此後經制教職初次缺出自應遵照新章卽以本學復設教職移補迨移補之員又經見缺仍應歸部銓選非詳定章程不足以資遵守並有專選復設敎職之員若不量籌出路亦未免向隅臣等悉心參考恪遵屢奉諭旨删繁就簡之意按照現行例章其過於煩碎者改就整齊有稍涉偏倚者詳加更定謹繕清單恭呈御覽如俞允臣部卽遵奉施行所有臣等擬定教職選班謹繕摺具陳伏乞皇太后皇上聖鑒謹奏謹將擬定敎職雙單月選班各緣由繕具清單恭呈御覽一定例雙月經制敎諭四選一升選班專用舉人就教之人四選一升之後用舉人教習二人咸安宮教習一人景山教習一人復設教諭用恩貢一人拔貢一人副榜一人捐納一人貢生教習二人教習輪用四人之後將肄業期滿恩拔副榜選用一人經制訓導專用歳貢候選之人復設訓導用歳貢二人捐納一人歳貢敎習一人教習輪用兩人之後將肄業期滿歳貢優貢廩選用一人單月經制敎諭訓導俱專用應補之人復設敎諭用應補一人應選二人應選班次以恩貢拔貢副榜輪用捐納一人復設訓導用應補一人應選二人應選班次專用歳貢捐納一人今復設敎諭訓導旣經停選自應將專選復設敎職之人均匀撥歸經制敎職班内以免向隅至所有經制教職卽定爲敎諭訓導名目其各府復設訓導亦卽照此辦理一舉人就敎向歸雙月經制敎諭選用舉人敎習跟接舉人選用今請仍舊一歳貢就敎專歸雙月經制訓導選用優貢朝考錄用敎職者俟歳貢選用二人後選用一人優貢未經錄用自請就敎者附入本科歳貢之未儘數選用統歸於歳貢班今請歳貢就敎優貢錄用人員與恩拔副貢生就敎者統歸訓導正班選用一恩貢拔貢副貢就敎者向歸雙月復設敎諭選用今復設教諭旣經裁撤若併入經制敎諭則舉人員數過多轉爲所擠請歸入訓導選用一恩貢拔貢副貢歳貢優貢五項敎習向跟接本班選用今請仍舊一大挑敎職向歸各正班之前插選一人舉人捐納四項教職向歸各正班之後插選一人若仍舊銓選則額缺裁去一半各項候選之人過於壅滯擬請定入正額選用未完 
[上海官事]  
　　二品蔭生前粤督陶制軍之公子陶稷臣君由浙江來申昨至道縣拜會○山東洋務局英文繙譯陳雨庭二尹滕一清二尹江蘇候補知縣張杏農明府昨均到上海縣署面商要公（近） 
[禀知裁撤砲船毁捐]  
　　前奉省憲裁撤之淞滬釐捐局解餉砲艇四艘曾由道憲袁觀察發交工程局在案後由周太僕廟水卡請撥一艘外其餘停泊局前近因損壞并被大潮冲毁故已由總辦翁太守禀知袁道核示矣（招） 
[備船裝運河泥]  
　　前報起南市續開河道一節本擬於前日在關橋築壩以便開挖現因河工董事查得肇家浜兩岸均有店鋪所挖之泥無從堆積故飭埠頭預備船只在彼隨挖隨裝（招） 
[巡護路工辦法]  
　　前督辦鐵路盛侍郎咨督撫滬寗鐵路巡護委員與鐵路經過各該地方官辦事必須會同妥議經督撫准咨札行各屬在案現上海縣已接到松府札文此後巡員到縣卽會同妥議章程禀候核定云（歇） 
[批飭滬道核辦鷄鴨認捐控案]  
　　鷄鴨認捐德昌德先兩公所互控爭認兹經釐捐督辦陳觀察查得該捐局辦理不善互相攻訐並有鴨商集衆執香到局禀控情事因請蘇撫記過澈究現經陸春帥批回着上海道袁觀察秉公查復核辦（近） 
[英按察使再訊崑山鐵路命案]  
　　崑山鐵路命案昨晨又由英副刑司班德瑞研訊被告律師愛禮司問林祥爾前次曾到公堂否林稱前者崑山縣與上海會審公　均未投案直至今日始來訊質供畢刑司卽令畫押遂由原告雪門律師傳訊見証蔣寳元供年十九歳崑山縣小西門人四月十九日午後邀同蔣鴻飛李阿弟進城啜茗聞鄉人傳述青陽港有大蛇一條因此小的等三人往青陽港看大蛇旣至該處並無大蛇只有路旁皮帶一條鄉人誤認爲蛇小的等卽同入該處茶館啜茗嗣同出門李阿弟第一蔣鴻飛第二小的在後甫離二一餘家後面卽有無數之人赶上内有一人卽將小的毆打倒地在前之蔣鴻飛逃往馬路北面彼少年拖住髮辮李阿弟則逃往馬路南面小的爲十餘人拳足交加打跌於坭潭内後被拽起拉往路口有一老者並一大肚洋人前來勸散將小的放走老省尚云回去可服藥調治小的得脫卽向東行在路隅略坐不多時李阿弟亦至少選見蔣鴻飛亦東倒倒歪而來見小的等遂亦坐下小的等見其受傷甚重囑令同行伊云尚須稍歇李阿弟見此情形先行回去迨阿弟去不多時鴻飛卽氣絶身死小的卽奔告伊家詎已先由阿弟往報雪律師卽將兩供逐一盤詰並云究因何事而起蔣稱據伊等所稱在城内拆稍鞋子並洋銀三元等語其實並非我等實是伊等誤認當晚卽將小的抬赴崑山縣騐傷直至八月初五覆訊雪律師又詢鴻飛年歳若干向操何業稱鴻飛年二十三歳種田度日兼作米業訊畢愛律師亦反覆駁詰一番刑司卽令畫押雪律師又傳崑山縣仵作邱榮訊供據稱騐得蔣鴻飛肚腹上有横踏脚印一處實係致命傷雪律師問何以知致命答稱受傷處其肉堅硬其色青紫係血脈不和况臟腑均已受傷已在縣大老爺堂上填明屍格雪律師又問可是嚇死否答稱洗寃錄中無嚇死之說訊畢亦著畫押又傳李阿弟供十九歳崑山西門人向業剃頭並未拆稍餘供與蔣寳元同供畢亦由愛律師駁詰亦卽畫押又傳鴻飛之父蔣鏡如供年五十歳崑山縣人向當差役訊畢卽命畫押訊至此原告及見証供詞已畢刑司卽與原被律師互商遂退堂再訂期覆訊（見） 
 
 

Page 10

 
 
[飭查承包漏捐]  
　　報紀南市貨捐局總辦鐵太守訪悉有人包攬漏捐一則兹經查悉桐油一項有高阿虎等三人承包偷漏現已飭差查問是否高阿虎等再行飭提究辦（歡） 
[扭控短交貨物]  
　　南市公記菜餅行前雇湯阿龍等船九艘至内河裝運茶餅來申缺少十餘担向論不理前日由行主朱某將湯及船戶楊掌林扭控十六鋪中局請究（歡） 
[斥革巡勇]  
　　警察總局昨特出示斥革招摇多事之西局巡勇傳愈安一名不准復充（林） 
[輪工傷腿]  
　　龔阿虎在某輪船上工作失足墜入艙底跌斷右腿當由船主將龔函送同仁醫院療治（古） 
[收殮浮屍]  
　　南市救生局三號巡船昨在浦中撈獲無名男尸兩具帶至老白渡碼頭因無尸屬認領報請善堂給棺收殮（欣） 
[理明銷案]  
　　米客姜金奎前在工程局控船戶張梯云短交食米一案現已理處明白投局請爲銷案矣（欣） 
[上海縣案]  
　　前日汪大令至沉香閣拈香時見幼僧福安背肉潰爛詢被伊師寳源毆傷飭帶師徒回署於前晚訊究寳源供在沉香閣住持幼徒福安係南匯縣青村港人由董事與高昌廟僧介紹披剃爲徒曾出洋六十元福安前與鄰人之子爭毆畧加斥責後患痧斑因不忌腥物背上潰爛乞鑒大令細察福安爛處與所供不符判送善堂醫治罰寳源洋一百元充作善舉○趙姓控魯寳生盗賣抵押田單一案亦經大令提訊魯供趙姓有田一畝二分餘之田單一帋抵於小的轉抵於梅姓計洋五百元後因該田每畝能値價銀七百兩由地保楊鶴亭凑洋贖出復抵於周姓得洋八百元刻已萬難贖出楊旣分得抵欵銀洋現願找給原主洋二百元而趙姓不允求鑒大令判押候嚴追○在浦東爛泥渡毆斃張金泉之凶犯王二經大令提出復訊據供小的與張金泉互扭倒地李三與劉長生帮助小的李三將張掀住劉扭張之辮小的始能躍起踢張兩脚時已黑暗未知傷及何處不料張竟斃命求恩大令判還押候辦○沈庚生包攬偷漏釐捐由貨捐局移縣提訊收押在案兹又由大令提訊供小的攬得貨物轉交沈德榮沈德春何毛毛等三船裝運不知漏捐然小的托人不愼咎有應得大令姑念實供判罰洋一百元交保限繳（近） 
[會審日商控僞票騙收貨物案]  
　　日商室崎洋行主控繆維森宣桂榮等以僞莊票騙取貨洋九百餘元一案昨晨十點鐘日領事松岡洋右君蒞廨會同襄讞員孫耳三明府研訊先由室崎主人稱本年七月底由繆持莊票先後七紙計洋七百九十餘元騙取毛巾洋傘香水肥皂等物及銅花瓶銅爐四件共計洋九百元零九角八分到期持票收銀始知是僞因求追究繆維森供向爲法界田邊洋行跑街現已停歇此事係吳杏生與原告往來小的惟從中介紹至銅器現托宣桂榮抵押於日商飯田洋行内宣桂榮供小的代繆抵古銅器計洋一百零兩元銀五十二兩並無串騙情事明府商諸松岡君判繆宣暫押本廨嚴追餘人分别退去（見） 
[公共租界晚堂案]  
　　前者甬人江小有控董葉才之妻董錢氏誘匿伊妻王氏一案迭經研訊判將董錢氏押候尋交王氏各情已紀本報前日晚堂讞員關司馬又提訊問原告因事未到董錢氏供稱江妻王氏雖曾認識如何逃逸實未知悉刻下匿跡何方亦實不能懸揣時有沈阿珍倪鶴正王寳善等三人投案供稱小的等係董錢氏鄰里朝暮相見王氏逃逸時並未見至董家願各具保董錢氏出外帮同原告尋覔司馬得供判董錢氏准交沈等保出限七天尋交王氏違則干究不貸（機） 
[公共租界早堂案]  
　　前晚頑童劉裕堂行竊敬記新木作食米五斗爲一百七十五號華捕拘獲昨晨解案請辦讞員關絅之司馬會同美安副領事研訊之下判押棲流所三个月示儆○葉桂記控陸安順竊取油桶等物由探解辦判責一百板開釋○鄉人陳少卿在江灣某姓家竊取錫燭台等物由六百六十號華捕拘獲昨晨解案請辦判責五十板開釋○周阿生在南京路小菜塲竊用自來水由五百零兩號華捕解送捕房存洋五元保出昨晨臨訊不到判將保洋充公○馬夫金福堂快馬違章由印捕拘辦判罰洋五元○徐阿根至洋人美而四住處圖竊由七十號西捕拘辦判責五十板○包車夫徐金寳無照違章由捕解辦判罰洋三元○徐金寳在馬路乞錢由捕拘案判發押棲流所六个月（見） 
[法廨暫停發落]  
　　昨日爲法租界捕房發落之期緣上期判責入犯無多　捕頭禀請讞員陳大令暫停盗落（索） 
[法租界捕房紀事]  
　　偷兒某甲行竊苧蔴一梱爲失主主覺察追至中途甲將竊贓抛棄小車上經失主認獲而甲已逃逸當將車夫拘入捕房捕頭命押候期解案訊究○乙丙二竊在長江某輪船上行竊搭客衣服爲包探查獲送入捕房捕頭命押候解送公堂懲辦并傳失主來案領贓○某丁在菜市街某錢攤上行竊大錢一千文爲失主知悉當塲拿獲人贓送入捕房押候堂期解訊（居） 
[美租界捕房事]  
　　某西人飲酒過醉在閔行路一帶胡閙由捕拘入捕房押候醒釋○東洋車夫張阿二曳某西人至北四川路下車不名一錢向索被毆張報捕請究捕頭卽飭西探往查復核○張瑞恩投捕房禀稱在篷路某雜貨店爲出店突被流氓裘阿三等强借洋三十元請究捕頭謂如流氓等再來可鳴捕拘究（古） 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
