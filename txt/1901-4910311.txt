# 1901 - 289 - 4910311

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[觀申報所登使臣借箸事感而書此]  
　　東三省之淪於俄羅斯拳匪召之也拳匪之所以敢開罪外人致蹙我聖清國境者荒謬糊塗之諸王大臣致之也國旣蹙矣外人旣開罪矣而欲以口舌之能折衝壇坫使已損之國威不再失已割之壤地可以還豈非難而又難之事乎慶王及慰帥知其難而又不敢不力任其難乃先商諸英國使臣其意蓋謂英大國也亦友邦也旣聯玉帛之歡當盡輔車之誼决不坐視俄人之狼吞處嚥而不發一謀果也英使熟爲之籌密告以抗俄四策并言美日兩國駐使亦願力贊其成使乎使乎其眞愛我中華而不憚爲之苦心籌劃乎雖然我恐四策固空言徒托也何則東三省本我國境宇俄人烏容越爼代謀然旣入其手中行政權收關稅一旦欲勸令撤去然且不樂允從而况出之以迫乎其第一策之難有如此者牛莊鐵路旣由俄人管理且逐一興修今苟欲其付還則所費貲財償之固是正理然試問中朝及今尚能府庫充牣乎俄人明知中朝府庫之不能充牣而又不能不將鐵路付還勢必多所留難恣行要索允之則巨欵一時難措却之則珠還必無日期其第二策之難有如此者日與俄仇也俄之所以在東三省駐兵者非防華實防日今欲商令將兵撤退設日人竟長驅直入與俄爲難豈非俄欲結好於申朝而反受日人之禍乎我知俄必不肯出此也其第三策之難有如此者若夫第四策謂俄人向中國要求之事應由列國使臣會議以决其能否允從夫中國之不敵俄人固不待說矣得列國以陰相佽助庶俄人不敢跋扈飛揚庸詎非計之至善者然列國何愛於中國何惡於俄人而肯顯分左右袒雖允在京會議勢必懼俄之强悍而以模棧兩可語了之否則竟迫壓中朝以爲媚俄之計中朝將何利之有哉且夫今日之列國一權術勢利之塲耳中國之敗於日也遼東及臺灣已被日人所割據俄乃邀同德法仗義執言迫令日人將遼東還之中國夫遼東之繁富遠不及臺灣俄果欲助我華何不併臺灣索回而僅索遼東一隅地其意蓋謂臺灣遠在東南海外還之惟足以富中國與俄絶不相干若遼東則偪近俄邊日人旣據而有之無異在臥榻之旁鼾睡此所以不惜全力扼其吭而使哇之司馬昭之心夫固路人皆見矣今者中國東三省英人旣無大商務又與各處屬地不相連還之中朝固無所利於英人淪入俄疆英人亦絶無所損不過礙於慶王及慰帥之顔面故一經明問不得不姑爲籌度虚與委蛇慶王及慰帥未嘗不知之其所以必問之以决從違者蓋恐日後或援利益均沾之條别生枝節故先微探其意之所在耳然則英使何以謂美日當竭力贊成曰日人或有此心美則於東三省如風馬牛安肯出而與俄人抗特以中美立約有中國倘與他國齟龉美願爲之調停一語而日美又素無嫌隙以故英使有此口頭禪豈美人眞欲違華盛頓遺言干預域外之事哉總之天下事貴自强强則不必求助於他人而鄰國自俯首順命弱則他人卽有心助我猶且事事落人之後而無術以使之振興中國之默受俄欺已不自今日始豈徒英美日一無可恃卽舍英美日而轉求之或法或德或義或奥亦豈樂觸俄人之怒而力助此衰頽病尪之中華哉感而書此不知堂堂諸執政其尚思有轉弱爲强之一朝否也 
[本館接奉電音]  
　　昨日清晨九下鐘閱二十分時直隷内邱縣行在飛電傳來上諭一道敬謹譯登○十一月十七日行在内閣抄奉上諭奕劻王文韶電奏據崧蕃電稱平羅縣屬不營子地方突有匪徒多人焚擄鄉民搶掠教堂傷及梅教士並教民數人已飭派隊保護並電山西巡撫分途兜拿等語各省教堂教士朝廷一視同仁迭經嚴降諭旨飭令實力保不准稍有疎虞乃該地方官奉行不力至有毆傷教士教民情事實堪痛恨著崧蕃先將疎防營縣據實嚴參並會同岑春煊迅飭派出隊伍勒限懸賞將兇犯悉數擒拿務獲懲辦毋稍漏網以肅法紀而篤邦交欽此 
[蹕駐内邱]  
　　昨日午前九下鐘越二十分時直隷内邱行在友人專電告知本館云本月十七日未刻兩宮聖駕行抵内邱縣駐蹕行宮隨召見袁世凱松壽張翼按内邱縣係直隷順德府屬在府城北六十里東至唐山縣界西至山西樂平縣界南至邢臺縣界北至栢鄉縣界蓋隋青山城遺址也本朝置有中邱驛 
[俄約述聞]  
　　日本某日報云東歷十二月二十三日得京師專電譯悉中國欽命議和全權大臣慶親王及王夔石相國於二十日同訪俄國駐京使臣立之殺化氏互議滿洲條約意欲請俄人於一年内將占據滿洲之軍士悉數撤回俄使答稱須以三年爲限此外關涉鐵路之事議訂條約七章償金一事允償銀七萬兩議訂條約七章并另定招募武員訓練軍士之規則三條大約兹事當由此定局矣 
[德儲游美]  
　　日本某日報云德國儲君定於明春游歷美利堅目下美人方造一游船擬屆時獻與德儲請一 
 
 

Page 2

 
 
試美國造船之技 
[請免茶稅]  
　　日本某日報登英京倫敦來電云美國政府中人會議整頓茶務時咸欲奏請朝廷將下等華茶轄免入口稅不知美廷能俞允否也 
[工部鶯遷]  
　　京師訪事友人云工部公所定期本月十五日遷入正陽門内迤西城下滑石橋左近已故山東巡撫福大中丞舊第有知者謂去秋拳匪之變中丞闔門殉節今已繼起無人矣詩曰宛其死矣他人入室觀此能無愴然 
[校閱洋操]  
　　京師訪事友人云五城巡勇額設一百名近又添募百名一律改習洋操本月初五日順天府府尹陳玉蒼大京兆會同五城察院命駕至琉璃窰校閱見布陣打靶諸技略有可觀遂奬勵有加鳴騶而返 
[陶芷帥與張香帥論行用銀銅圓書]  
　　賜諭銅圓事不勝仰佩之至惟下愚之見尚有應商者數條謹詳於後一鑄造銀圓似不宜計及贏餘蓋錢幣乃國家圜法但能流通即爲大利必求贏餘勢將暗減成色終至不能通行而後已且以大圓准紋銀以小毫准大圓均有貼水出入相准本無贏餘卽如大圓九成小毫八成二短銀八釐而香港粤省行情大率每毫子百元低水二元是與八釐之數不相上下人但見粤局歲餘二三十萬以爲鑄銀有厚利不知粤局所鑄皆毫子錢局鑄大圓即無餘利故近來專造雙毫一種鑄成悉交善後局支放各項夫善後局所有用項向本以九成之洋銀支發今易以八成二之小毫不啻於暗中扣平八分此歲餘數十萬所由來也倘使照外國之法錢局所鑄毫子概交銀行行使則鑄造所餘適作銀行之貼水又如現見粤局所鑄已滿善後局支放是設令其每歲加鑄數百萬則善後局不能任受祗可發交銀號而銀號必須錢局貼水方肯受領卽無贏餘我政府於實在情形未能盡曉似宜於會奏時詳晰言之一搭成一節尊電改搭五成自較三成爲簡易惟各省情形不同如粤卽全鑄龍圓亦不爲難恐鄂省已不能如此若西北各省及雲貴平日不知銀圓爲何物而附鑄旣少資本又需時日驟令搭用五成似難辦到愚意應遵諭旨按成遞增之法明定限期如初搭一二成或三成以後逐年遞增一成期以十年或七八年一律全用目下雖稍繁瑣然十年後卽劃然歸一倘搭用五成而不立遞增之限則各省憚於籌資廣鑄必致年年長此五成是旣用銀圓又用紋銀欲求簡便轉致繁難且亦非變法本意矣一錢糧等項皆有平餘今旣未能改官制加廉俸若因改用銀圓將各等平餘一概裁革斷乎無此辦法不如於正項之外明加平餘爲無弊惟各處平餘多寡不一銀圓　值亦處處不同若各省各定勢必叅差不齊或由部定一酌中之數又恐苦樂不均此層必須詳細斟酌否則非病官卽病民也一行用小銀圓若不照外國之法定一限制必致窒礙難行查　國銀銅二幣行使皆有限制如英國二十先令一金磅而先令惟十九以下可用若滿二十卽用磅而不用先令新譯書謂之法償限此最爲圜法緒議蓋三品價值斷無劃一之理即小元與大元成色亦决不能相等蓋因花紋有粗細摩擦有難易故質地軟硬不能同惟法償定限則彼此出入贏絀不多無須有貼水等事是以各幣價值無甚漲落歐洲金幣與銀幣常在一與十五之比而金之眞值常在三十六以上苟無限制必盡以先令抵金磅而圜法壞矣中國禁令難行恐未能驟設此禁然此制不定若專收大圓小毫必不能通行許收小毫官中又多折耗終無安法又完納錢糧不及一圓者甚多勢不能不收毫子而州縣所收毫子積少成多若許其解庫此中大有弊端儻令悉易大圓此項補水將從何出此亦應慮及者一各省銀賤錢貴民間不便似宜廣鑄銅仙務使通行之後銀圓制錢銅仙三者子母相權價值齊則上下俱便以上諸條特就愚慮所及言其大略此書見於京師彚報所謂毫子者每枚值龍圓十之一滬諺謂之八開雙毫者每枚值龍圓五之一滬諺謂之四開銅仙者每枚值龍圓百之一滬諺謂之一分芷帥官於粤中故卽粤俗言之也 
[迎鑾回省]  
　　安慶訪事友人云安徽安廬滁和道毓觀察秀前奉撫憲王芍棠中丞委赴汴省迎鑾旋於月之十三日遄返征驂甫脫卽詣轅禀到銷差 
[蘇撫過潤]  
　　鎭江訪事友人云正任江甯藩司升任江蘇巡撫恩藝棠大中丞由金陵乘開濟兵艦赴滬江月之十六日薄暮五點鐘時道出潤州文武印委各員曁江勝新湘新勝各營員弁咸赴碼頭恭迓中丞接見有差次晨八下鐘時卽傳諭啓輪東下象山都天廟各砲臺俱鳴砲以送 
[槯憲將回]  
　　蕪湖訪事友人云聞之官塲中人言署理安徽安廬滁和道正任徽甯池太廣道吳季卿觀察刻已交卸署篆奉安徽巡撫王芍棠中丞飭回本任本月十五日自省垣起程定於十七日來蕪接篆 
[調署塲篆]  
　　提州訪事人云正任兩淮伍祐塲大使顧子和鹺尹前因患病請假就醫運憲程雨亭都轉檄飭吳鹺尹爲之庖代兹屆期滿因札飭經歷龍叅軍接署未及赴任顧鹺尹已病愈回揚都轉遂檄令調署新興塲大使 
[日人不法]  
　　京師訪事友人云本月初八日有甲乙兩日人醉態酕醄至前門外蔡家胡同某妓館尋歡偶起爭端突從腰間掣取利刃向妓猛斫平頭奴駭而呼救兩日人怒愈甚砍傷六七人悻悻而去事後報請地方官照會日本使臣次日日使派令武弁將滋事人查獲帶往妓館騐得一媪傷最重恐有性命之憂不意一波未平一波又起初九日京營西珠汛弁完某偵知有二津人身犯巨案匿跡前門外迤西李紗帽胡同某妓寮中密往捕獲帶回押候送辦突來日人某丙拔刀恐嚇迫令將兩津人交出完弁不敢與校日人遂釋兩津人之縛聯袂奔逃吁何其横行不法竟若斯耶 
[犯婦越獄]  
　　安慶訪事友人云今春此間周氏婦被蟻媒張氏誘偪爲娼抵死不從慘遭毆斃將屍抛諸洋務局後荒地上事爲局憲馮觀察所聞飭拘張氏及從犯某甲發交地方官嚴辦上月二十六日張氏忽糾同甲乙二女犯越獄脫逃次晨卽被拘回詳經大憲批飭於本月初六日正法張氏則裝入籠中站斃 
[盜匪何多]  
　　蕪湖訪事人云安徽和州會匪盜匪多於他處緣安慶大通蕪湖等處查察極嚴各匪遂以此爲逋逃之藪兼之今夏水災過甚小民之鋌而走險者往往入其黨中月黑殺人風高放炎持械截刼視若尋常上月二十一日湯關地方湯正祥家被匪行刼并將其子用火藥灼傷越日孫家圩某縫人家亦有盜入室焚燒火藥乘勢刦財此外如李家岡曹姓家吳選集于維源家均有盜劫傷人之案現經知州直隷州知州姚石泉直刺嚴飭差役勒限緝拿并日夕稽查不使萑苻匿跡果能認眞辦理若輩終不能爲漏綱之魚也 
[京師火警]  
　　京師訪事友人云本月初二日之夜二鼓後金臺書院附近某木廠不戒於火致肇焚如回回熊熊一發不可抑遏迨各水龍竭力施救至天明始熄滅而已焚去屋宇二十餘楹矣 
[潤州見雪]  
　　鎮江訪事人云自交冬令雨澤甚稀天氣亦異常和暖至本月十三四等日雨師忽地稅駕十五日傍晚氣候轉寒入夜北風怒號不啻龍吟虎嘯旋聞鴛鴦瓦上跳珠濺玉淅瀝有聲次晨滕六君命駕而來柳絮隨風飛揚天際惜閱片刻即止然犁雲鋤雨之流已無不額手稱慶謂來年二麥可卜有秋矣 
[蕪邑官塲紀事]  
　　蕪湖訪事友人云本月某日前任安徽盱眙縣俞子良大令來蕪公幹僑寓長源泰客棧旋至商務局禀見總辦許九 
 
 

Page 3

 
 
香觀察當晚卽乘某輪船赴省○江口長街一帶娼寮烟館密若繁星縣主柳小汀大令恐其間藏垢藏汚易爲閭閻之害除每夜親出巡行外復委孫二尹建亭督勇訪查以輔保甲局之不逮 
[松郡官塲紀事]  
　　松江訪事人云松江府余石蓀太守探知新任江蘇巡撫恩藝棠中丞將次蒞滬遂乘舟而往竭誠迎迓○華亭縣林蔚生大令於本月十五日赴張堰鎭騐屍順道至亭林一帶催科小作勾留即須遄返 
[珠海簫聲]  
　　廣州訪事人云月前順德廪生麥鏡泉忽被海珠營某弁帶勇入室鎖繫回營誣以去年盧少棠家劫案被麥串合匪人所致其母麥區氏聞之卽赴縣禀訴旣而同案諸生共抱不平出有公啓云我邑麥鏡泉廪名普恩僑寓河南龍康里已逾三載循分讀書往來者無非文士生等交遊有素固所深知驚聞十月十四日慘被其鄰人盧少棠家賄通海珠緝捕坐辦康某管帶黎某冤揑麥鏡泉串匪行劫府以盧少棠去歲九月虚報被刼之案聲言業經懸賞購緝藉捕搜掠凌辱横加刁險狂妄絶無人理生等因思麥鏡泉閉户寡交臥碑恪雖現食廪餼仍不出保是其潔身畏法人所共諒乃盧少棠覬其客居孤寄文弱可欺串通營弁恣其吞噬其險惡之情固屬罪無可逭而康黎等身爲營弁膽竟交通豪惡肆意行兇顯恃官符隱行劫擄捕盜爲盜無法無天似此兇横殊堪痛恨麥鏡泉無辜被陷公道實存况其身列膠庠豈容海珠營勇任意拿鎖奇冤大恥今古希聞生等誼屬同門情難容忍爰將實在情形代爲伸雪以彰國憲而白寄寃爲此縷陳伏乞台鑒○十月二十五日香山縣境石岐輪船拖帶渡船由省回里行至小欖鼓沙海面遇盜匪駕小輪船至船中人急開槍轟擊盜匪鼓船猛追船中人不能抵禦祇得鳬水而逃聞帶有餉銀數千兩不知能免匪人之手否 
[沙隄旭日]  
　　沙巿訪事人云地方官示期上月初十日開辦猪捐二十一日鄉民某甲販猪數頭來沙求售論價不合驅往郡城行至金龍寺分卡突被巡丁攔阻責令重復輸捐甲無奈允從各屠户聞之心滋不悅卽日閉門罷巿江陵縣楊葆初大令恐釀事端諭令照常貿易○本月某日江陵縣楊葆初大令會同籌餉局員包别駕出示通衢略謂沙巿鋪户已分上次中下四等收捐其報捐之户由局給領牌照書明捐數多少懸掛門首以便稽查沙巿局設保甲局内城内局設縣署每月十五日後各鋪户須至局將捐欵繳清當由局發給印票以昭核實其有取巧偷漏者一經查出仍照資本大小罰捐不得推諉○上月初旬某姓婦携一子一女自余家埠來此訪親不遇流落窮途未幾婦與子相繼病斃於三清觀側僅遺一女孑然無依幸所親適賦歸歟出資爲之收殮將女許字某甲家過門童養一家三口倐忽散離誠可慘已○沙巿烟燈捐開辦以來各烟館主咸觀望不前未能踴躍江陵縣楊葆初大令特於日前將抗捐者傳到數人分别笞責限令照八成繳捐烟館值年人泥首求减大令不允大約至少須繳六七成○上月某日志誠昌布號被賊竊去布八十餘疋報案後尚未破獲至二十七日又被竊去九十餘疋當卽繕就失單投荆江營及糧捕署報案未知尚能珠還合浦否也 
[小秦淮棹歌]  
　　揚州訪事友人云每屆冬令郡城例設粥廠兩處本年經費支絀而濱江各處秋成歉薄飢民益待哺嗷嗷官紳爰議將廠中一切事宜核實辦理示期本月初二日起遴派司事分投新舊城按户查明給予圖記俾持至廠中換籌聽候擇吉開杓得同領雙弓米風味○十二圩儀河爲南北塲鹽赴圩要道現届冬令水源日涸棧憲曾觀察以適當菜巿需鹽之際尅期　運不得稍遲擬令逐叚灌塘以便各船節節前進大約日内已派員興工矣○前者某公司小輪船水手某甲毆斃天方教中人某乙報由地方官騐明將船及甲扣留訊辦近日公司中人以此船往來京口袁江等處驟然停駛虧折良多向兩江總督兼南洋通商大臣劉宮太保禀請開釋宮太保准如所請札飭釋回是以日前已如常行駛矣 
[上海官塲紀事]  
　　昨日太倉州屬崇明縣知縣查怡軒大令亮采因公來滬午前命駕至上海縣署拜會縣主汪瑶庭大令大令延入花廳茗談良久而别○江蘇候補知府石雲幹太守作楨因事由金陵來滬昨日午前命駕至上海縣署拜會縣主汪瑶庭大令大令延入花廳清談片刻然後興辭○昨日午後本邑城廂内外保甲總巡朱森庭明府命駕至南巿馬路工程局拜會總辦翁子文太守互談要公閱良久始一揖而别 
[封印大吉]  
　　每届歲闌地方文武各署例行封印典禮邇者匆匆歲琯已届隆冬上憲接禮部公文定於本年十二月十九日封印明年正月十九日開印刻已行文各屬遵照矣 
[中丞蒞滬]  
　　昨日江蘇巡撫恩藝棠中丞乘開濟兵艦抵埠下碇小東門外法租界招商局金利源碼頭本邑文武各賆　往江干恭迓中丞旋命駕入城次第詣道署及淞滬釐捐局謝步繼復至英界泰安鼎陞二客棧拜客然後赴觀音閣碼頭渡登所備官舫聞擬於今日往拜駐滬各國總領事後卽赴蘇履新 
[求恤商艱]  
　　本邑南巿各商船向章由滬載貨出口須赴南門外捕盜局報捐近日商船董事王宗壽陳鈺等以巿面艱難商情困苦聯名赴兩江督轅禀請酌减未知督憲劉峴莊宮太保能准如所請否也 
[浦東火警]  
　　前晚八點鐘時本邑浦東爛泥渡東首鄉民某姓家因作晚餐遺火積薪中致兆燎原之禍幸經近鄰施救逾時卽熄然已燬去草屋七間矣 
[暫停讞政]  
　　今日英美租界公廨讞員張柄樞司馬須隨新任江蘇巡撫恩藝棠中丞往拜各國總領事因於昨日照會英總領事署譯員請飭知捕房停訊一日 
[鴛鴦同命]  
　　粤人陳澤生向隨其父阿祥在本邑江南製造局砲廠工作與廠中司事歐陽錫之妾梁氏有私夜去明來已非一日前晚被歐陽所獲告知阿祥嚴加訓斥旣而梁氏亦被歐陽盡情辱詈含羞攘垢無地自容遂於翌晚十二點鐘時乘間偕陳逸出投宿鄭家木橋南首法界協順小客棧中未幾吞服洋烟同時斃命翌日卓午棧主見雙扉虚掩寂無人聲入内視之則已皆體如冰冷榻前遺有一碗碗底烟痕宛在並有致其父信一函爰卽投報捕房捕頭令包探協同四圖地保林少卿報諸上海縣署午後縣主汪瑶庭大令帶同刑仵胥役鳴騶戾止地保跪白前情大令飭將男女二屍舁出命仵作如法相騐旋唱報委係吞烟身死大令查得屍父及歐陽並不到塲令同仁輔元堂備棺收殮交地保發壇暫厝 
[上海巡局紀事]  
　　前晚保甲總巡朱森庭明府率同差勇巡至南巿王家碼頭見栅門毁壞不堪以栅夫阿珍不早禀請修理提至輿前笞責二百板以儆○前晚十六鋪巡防南局委員陳禾亭二尹率同勇甲巡至王家碼頭左近步入某客棧中稽查寓客見容留婦女寄宿且名姓多與循環簿不符因於昨日飭地甲傳棧主到局訊懲 
[英租界房紀事]  
　　有周阿德者不知所操何業日前至漢口路某烟館開燈不名一錢乘間圖逸經烟館主扭交巡街捕解入捕房捕頭著管押一宵以示之儆○前日許嘉德行經湖北路忽俞阿六高駕馬車飛馳而至不及避讓撞仆途間某號巡街捕見之將俞拘入捕房許稱並未受傷請免送究捕頭遂一并釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[蘆舟被火]  
　　揚州訪事人云邇來揚河水勢日涸凡民船之重載者均須乘潮漲時駛行本月某日之晚某姓船滿載薪蒸乘潮入瓜洲　正行駛間柴由忽然火志船上人急取水以救無奈風狂浪急以致順流漂去碰觸某釣船火勢炎炎釣船亦遭波及岸上人見之均無從設法直至兩船皆成灰燼并焚及一運鹽船始漸漸烟消火滅當柴船被焚時適與某營載連軍裝船三號相近三船艙内俱置有火藥幸得逃避迅速否則已不堪設想矣 
[上海縣署瑣案]  
　　松江糞船户某某等人具禀投上海縣署控馬路工程局勒捐等情前晚縣主汪瑶庭大令飭提禀上爲首之郁少卿研訊郁供小的等分住鄉間常年載柴來滬售錢隨購糞回松備壅田之用向在碼頭上納捐一次今工程局勒令加捐小的等本小力微籲求豁免竟被局中人將船扣住爲此投案乞恩大令諭令退去候與工程局總辦商明核示○沈洪元投縣訴請騐傷大令升堂研訊沈供小的年已七旬姪孫阿五不務正業屢次前來滋擾前晚糾人强取物件小的起而喝阻反被毆擊受傷求恩騐明究辦大令飭仵役騐得左肋後受有拳傷著回家醫治候提阿五訊究○沈蔣氏舁大子秋榮至縣訴請騐傷大令研訊之下氏供兒子秋榮耕田爲業前日流氓沈掌生訛詐不遂糾人至家曳出兇毆并攫去棉花黄豆等物求准騐明提究秋榮所供大致相同大令飭仵役騐得肩背等處受有拳傷當堂給予傷藥著即舁回醫治一面飭提掌生訊辦○劉吉人趙源耕控姚秋泉等私收帳欵大令向之詰訊劉供今年四月與友合開長太米行共八股每股銀三百兩雇姚秋泉經理邇者姚串同行夥許金生秦鶴西私收客帳洋銀一千九百餘元任情揮霍以致行中無可支持至八月中倒閉共欠各錢莊往來銀數千兩爲特扭案求追姚供行中事務小的與劉同管所收洋銀五百七十元已交秦姓股東大令著速將行中出入諸欵理明所收帳項歸還各莊如果任意玩延定行嚴比諭畢飭况的實人保出與劉算帳○輪船支應局家丁陸裕祥虧欠各店貨價乘間脫逃局員某君函請大令向陸妻瞿氏訊追氏供小婦人係浙江台州府人今秋隨丈夫到申寄居八仙橋左近旋由張姓薦丈夫至支應局當家丁刻下虧欠甚多不知逃往何處大令著交人保出速尋丈夫到案以便究追 
[美租界捕房紀事]  
　　前晚偷兒陳記生潛入北四川路某姓家竊取衣物携之而出不虞爲包探邊槐州所見連贓帶入捕房捕頭令押候轉解公堂禀請讞員張柄樞司馬訊辦○有偷兒名阿根者不知其爲何許人亦不詳其姓氏前晚潛入吳淞路某姓家乘間竊取衣物旋被包探張阿五查獲解入捕房捕頭令押候解送公堂禀請懲辦○前晚包探錢榮堂巡至虹口與竊賊某甲遇因之帶入捕房捕頭令押候解送公堂禀請訊究 
[皖省官報]  
　　十一月初八日牌示本任石埭縣署和州姚錫光捐升開缺以截取直隷州鄭淑璋署理署廣德州陳諤調省遺缺委候補知縣袁學昌署理候補直隷州王鑒面試吳則藩泗州知府文蔚　國知州黄建移頴州譚祖綸鳳陽府知縣董玉璋六安均辭赴籌議事宜從九魏邦華知由湖北籌賑加捐指項按司獄初九日指分安徽遇缺先補用典史胡作賓分缺先補用巡檢高國綬試用縣丞吕聯垣均到湖北人候補道蔡世昌奉撫憲委會辦牙釐局知縣梁鼎壎知洋務局應對到差按照磨錢振家到由皖南差遣回初十日牌示調補鳳陽縣丞陳懷棟涇太縣丞陸鈺均飭赴調任試用訓導許開劭委署宣城縣敎諭候補道蔡世昌辭行花翎道員用新選池州府畢念承到山東人號爾修指分安徽本班儘先補用府經姚紹虞到江蘇人試用縣丞朱汝傑到湖南人候補府經吳文蔚謝超委一次典史任圻辭赴泗州差遣十一日指分安徽試用同知袁家　到江西人號又補知縣劉鳳綬湖湖北人號香陔劉潔到江蘇人號雪如按司獄蔡熙椿巡檢俞敷梫均到浙江人鄭盤到河南人從九帥振清典史周鳳墀遇缺先補用州吏目高士恕均到江蘇人州吏目余家璠辭奉撫憲委派隨同蔡道台赴北京十二十三日安廬道毓秀到題補庫大使鈕福傑謝奉撫憲飭知准補指分安徵試用府經祝崧年到湖南人張世隆到浙江人典史王杲顧埰均到江蘇人縣丞勞洪章謝超委一次王成彦奉撫台委武備學堂稽查巡檢鄭欽知奉撫台委求是學堂稽查典史繆紹瑜辭赴太平府差遣 
[江西官報]  
　　工部主事王國銘由京回東鄉縣籍知縣童炳森往赣州候委東關卡李澂銷撫轅呈詞邵循名捐過知府班代鄱陽縣李鏡銘卸事回俞明豐解捐欵赴陜譚金品回籍葬親指分從九崔思勝就近騐看邱培榕繳照禀到候補道增霖奉委會辦城内外保甲副將蔣必望奉委代辦威武全軍統領事務廖家發由福建回湖南籍路過來省知縣張仁荃委辦牙厘局銀錢所姬慎思委辦自新所周景祁　南昌下鄉相騐回魏碩輔禀銷監修廣潤城門陳善垣章定瑜俱謝酌委一次行知試用知府林祚藩秦批准先行到省從九毛用賓帮辦自新所署樟樹通照范啓興卸事回陶克謹由瀏陽縣籍來省指分府經姚嘉麟投文李家淑就近騐看翰林院編修方燧由高安籍來省樓振鏞由瀏陽縣籍來省候補府楊毓瀛由瑞洪卡來省項崧辦吉安分局朱錦辦派辦處提調彭承先插委釐卡一次新選都昌縣羅長鏞禀到王瑞同牙釐局委往鄱陽公幹並催浮梁任令敎案攤欵陸佑宸起服來江知縣張鼎銘總理派辦處文案道庫沈光訓縣丞童光旭俱帮辦文案俞明豐李復俱解秦晉捐欵赴陜前直隷南皮縣殷樹森由蘇來省江蘇知縣方時耿往皖指分從九陶思明投文汪鳳鳴劉家祿劉宗衡俱就近騐看蘇廷芳禀謝咨補按知事行知指分湖北縣丞洪壽耆謝咨赴卾浙江縣丞黄恩烜廣西從九熊承寳改指江蘇縣丞劉鳳山俱騐見候補府方霆督查順化門新選宜黄縣孫家璠禀到王瑞同往鄱陽公幹從九陳爲棣禀謝拔委本班一次行知洪家衍禀銷修濬省坡溝道指分按司獄許世球投文董之夔劉廷幹吕以仁劉鍾森俱就近禀到湖北通判鄧昶由卾來省瑞金縣章乃正因病請假　缺以星子縣左秉鈞調署遞遺星子缺以輪委在前孫嵩年署理又委署靖安典史舒益元星子青山司李麟鈞甯都下河司楊樹均禀無力赴任該請安典史以姚德峻青山司以劉祖源下河司以易紹先均署理候補道增霖接查城内外保甲總局張運東上叚吳茂軒下叚俱巡查街道代臨江府鄧在岷卸事回 
 
 
 

Page 10

 
 
   
 
