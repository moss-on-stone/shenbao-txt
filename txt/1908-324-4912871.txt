# 1908 - 324 - 4912871

 

Page 1

 
 
   
 
 

Page 2

 
 
[上諭]  
　　十一月初六日攝政王面奉 
　　皇太后懿旨正月十四日係宣宗成皇帝忌辰例不升殿受賀皇帝萬壽著俟釋服後每年於正月十三日行慶賀禮欽此 
[交旨]  
　　十月十三日軍機大臣欽奉 
　　諭旨大行太皇太后功德昭著震古鑠今現查會典所載后諡崇隆而又切合字樣未用者已屬無多應於會典帝諡字樣内參酌選擇敬謹恭擬以重鉅典而伸顯揚欽此同日交度支部内務府本 
 
 
 

Page 3

 
 
日内務府奏恭備要差請撥部庫銀兩一摺奉 
　　旨着度支部酌量撥給欽此 
論說 
[再論安徽馬砲營兵變事]  
　　安徽馬砲營兵變。識者固擬當轍螗臂。無待大兵。其說騐矣。顧或謂此理數而非事實。此懸揣而非確知。則記者如鯁在喉。而有不能不吐之勢。試更拾近日報章所載之事。以證前說之不謬。 
　　夫安徽馬砲營兵變。必有革黨支持其間。可無待論。而近更有孫汶内渡。潜入長江。以圖起事之說。則革黨之伈伈俔俔。欲乘國家多故主少國危之日。以傾覆政府。其手段固辣矣。夫今之時代。固無專制國立足之地。然亦無革命黨著手之地。其說持立憲主義者固已。暢發論之。而不必更贅其說。則且與革命者而談革命。夫革命之說。其來舊矣。然欲革命。必先破壞。旣破壞必須建設。欲建設則存乎其人。有人矣。尤貴有其時。若徒知破壞而不知建設。則非特不足以逹其所持之主義。而其禍必更甚於專制。今若輩之倡言革命者。試問有其人乎。抑有其時乎。如曰有其人。則揭竿者無非盜賊之黨羽。土匪之餘孽也。如曰有其時。則强鄰環視。固有實偪處此之勢。吾恐彼黨之目的未逹。而旁觀者早收漁人之利也。此其說固人人能言之。無已。則請進而畢其說。 
　　以言乎其人。則此次馬砲營兵變。旋爲官軍擊敗。餘黨紛竄。練城天寗莊桐城一帶。約數百人。沿途搶掠舖户當店。及婦女首飾等物。不計其數。並刦地丁銀八千餘兩。似此不法行爲。試問有革黨之資格乎。或曰。今日之革黨。未有權藉。故欲假若輩土匪盜賊地痞之手。以逹其破壞之目的。其說固矣。又試問破壞之後。若輩土匪盜賊地痞之流。尙能受汝二三革黨之部勒乎。不能部勒。則是成一土匪盜賊地痞之世界。是始則革黨欲利用土匪盜賊地痞。而繼則土匪盜賊地痞利用革黨。蓋若輩土匪盜賊地痞之流。未必有彼可取而代之之志。無非欲掠取子女玉帛。以圖快於一時。故革黨今日欲開門揖盜。而後且悔之莫及矣。此言乎人才而未敢信爲必有者也。 
　　以言乎其時。則近日强鄰逼處。自各國協約成。而羣起以要求土地權路礦權者。且接踵而至。自近日迭遇大故。而各國復倡其機會均等之說。名爲保持東方之和平。實則欲行其瓜分之手叚。吾國幸而無事。則曰保持和平。一旦有事。則必均剖我中國之利益。故革黨欲假外人以破壞政府。無論其事無成。則彼黨爲絃機。而外人爲矢簇。即作一如是想。舊政府果爲破壞。新政府果爲建立。亦仍壓制於外人勢力之下。而報者倦矣。施者未饜。外人欲要求其保護。援助之功。必予取予求而靡有底止。以羊易牛。其愈幾何。况萬無可以如其意願之理。我不知其何所見而出此泥中鬥獸之政策也。此言乎時勢而未敢信爲可行者也。 
　　騐諸人才若彼。按諸時勢又若此。而曰破壞破壞。則所謂革命者。僅破壞而已乎。况前年萍鄉起事不成。去年安徽起事不成。今夏雲南起事又不成。欲私運事火。則搜起矣。欲潜圖煽惑。則謀破矣。今欲乘國家多故。而新君雖在幼冲。攝政王則盛年英邁。設謀决策。以竟大行太皇太后大行皇帝之遺志。九年立憲之舉。必次能第施行。則有何亂之可乘。此記者所以對於安徽兵變一事。而如鯁在喉不能不吐者。今日倡言革命者其聽諸。 
專電 
[電一（北京）]  
　　監國攝政王禮制大要昨電未盡茲續報 
　　攝政王進見皇太后稱臣要事請皇太后懿旨定奪惟何等事應請懿旨由攝政王自定他人不得擅請 
　　攝政王得於便殿召見臣工言事酌令就坐　　攝政王應擇碩德博學大臣召令入内講論時政毓慶宫（嗣皇就學所）事歸攝政王監察 
　　攝政王退政時期俟皇上學成大婚後再行議奏請旨 
　　皇上臨朝攝政王得免列班 
　　宫内家人稱攝政王爲口（電碼脫略） 
　　攝政王入宫乘轎至乾清門出則凈道 
　　攝政王對皇上自稱曰余 
　　攝政王太福晉（即今上生母）住北海 
　　攝政王服式噐物制度另議 
[電二（北京）]  
　　大行太皇太后梓宫有出月奉移之說現尙未决 
 
 

Page 4

 
 
[電三（北京）]  
　　攝政王傳諭樞府新皇登極日期先電各使臣通告各國政府 
[電四（鎭江）]  
　　江督因皖變派保民兵輪來鎭防護 
緊要新聞 
[皖省兵防要電彚錄]  
　　江督皖撫致軍機處請代奏電北京軍機處鈞鑒辰密安慶馬砲兩營叛兵謀變業經端方家寳會電陳奏連日辦理勦撫情形並經家寳先後電奏各在案端方於二十九日午刻馳抵安慶即刻進城會晤家寳遵將欽奉勘電諭旨（電旨已見前報）指示方略詳晰籌商至端方在太湖所派寗軍三十四標由標統艾忠琦督率乂江北步隊第二十五標馬隊第七標第一營由協統徐占鳳督率均於是日先後抵省電商郭督所調鄂軍一標接准電稱已飭恊統王得勝即日由太湖開拔日内亦即抵省（下略） 
　　皖撫致各省督撫電家寳廿六由太湖回省是夜城外砲馬兩營下級官長煽惑目兵謀叛馬營管帶被傷砲營管帶被戕奪占子藥庫縱火焚步隊營房逼脅同叛一再攻城均擊退復憑砲台攻城黎明復調江面兵輪開砲恊攻將砲台擊壞該匪又竄避臨江塔寺後砲擊我兵即遣將帶隊出城會合江輪水陸夾攻衆始潰散一面遣巡防營將子藥庫奪回廿八丑刻該匪因省垣西北隅有低缺處復到此伏攻連開機關鎗擊之匪始不支退出辰刻又奪回馬營匪遂紛紛向西北竄桐城舒城一帶因城兵無多不及遠追午後派隊四出搜查先後拿獲叛黨二十餘人據供革命排滿不諱爲首係熊成基甘泉縣人砲營隊官砲兵畢業生廿九早卽開城省城内外均照常貿易午後午帥由太湖來所派援軍寗省及江北與操軍隊馬步共七營亦先後到省陳筱帥派與操鄂軍一標恊助即由濳山徑赴桐城追剿江鄂兵輪並派有楚謙建威及魚雷各船亦陸續到齊省中現無匪蹤三十日午帥與家寳出城撫慰地方商民一律安堵廬州一帶已由午帥商之程平齋軍門派隊堵擊現在四面兜勦餘孼想不難盡除特此奉聞東 
　　江督致皖撫電江利江貞現均在安慶城外請公設法知會該船管帶嚴爲預備並時操砲以壯聲援省城北門外十餘里地方電線時常損壞難保非匪人指使並請設法保護以通消息至要沁 
　　江督致長江提督電安省首要叛兵業於廿七日經江貞保民楚材各兵輪擊散其被脅各兵並經撫帥相機鎭撫責令繳還槍械地方亦極安謐惟叛兵餘孽尙有一股約數百人竄向舒城桐城一帶難保不串結騷擾亟須派兵要擊以期殲除盡凈查安慶至舒桐必由廬州經過應請執事速派得力將領率領步隊一營即日開拔附輪由蕪湖前往廬州一面飭派馬隊一營由浦口逕往廬州迎頭助剿勿任逃竄並請嚴戒將士申明紀律不得絲毫擾及居民兵隊到蕪湖時已由朱撫帥電飭該縣沈令預先備齊船隻並小輪拖送兵到即行 
　　江北提督王聘帥致江督電豓電悉二十五標協助皖軍已電飭遵照矣江北一切照常惟聞皖兵警信民情頗形惶恐現已派撥小枝隊伍分往各處及蘇皖交界巡邏彈壓擬俟皖事平靜即調二十五標回浦以資鎭懾而安人心珍卅 
[樞垣近事]  
　　上月二十二三日攝政王醇邸在禁城内住宿照料一切他坦卽設於青宫之旁午後再至樞垣辦事自二十四日起住宿上書房各軍機照常進見並不行禮議商各事並皆坐談一切奏摺附片其重大者面奏太后其餘均由攝政王用藍筆批發 
　　近因攝政王在内住宿而樞垣事務甚繁故各堂輙至午後始散其滿漢小軍機則全班住宿在内據稱舊時軍務倥偬亦未有如此忙碌者也近來軍機處議决各事仍照常由慶邸主政逐日進見攝政王從容詢問而王辭意謙讓遇事仍照慶邸等所擬辦理攝政王每不自主偶有詳細酌量之事輒云俟面請太后旨意再辦 
[彚誌敬避御名事宜]  
　　内閣大學士及各軍機大臣因鑾儀衞儀字有犯御名爰於二十八日在内閣會議敬避之法已決定會銜請旨遵行 
　　禮部各堂官會議以各省督撫司道以下各衙門皆有儀門須當敬避聞已商准軍機大臣擬通飭各省督撫轉飭各署儀門改作二門 
　　自宣統嗣皇帝之名發現後專使大臣唐紹儀首先電奏改作怡字現在民政部郎中舒鴻儀及度支部主事王崇儀亦皆改用怡字昨已咨部註册立案 
 
 

Page 5

 
 
學部督學局昨日分咨京内外各學堂略云所有在堂敎員學生名字有與當今皇帝御名相同字樣著速敬謹改避並飭申部存案 
[禮部奏頒太皇太后遺誥禮節北京]  
　　十月三十日禮部具奏内稱恭照十一月初三日卯時恭頒大行慈禧端佑康頣昭豫莊誠壽恭欽獻崇熙太皇太后遺誥内務府豫設黃案於几筵殿内之東内閣學士自閣捧遺誥内閣官前引至寗壽門用寳大學士捧誥自中門入至几筵殿檐下皇帝立殿檐東跪受興自中門入跪安於黃案上行一跪三拜禮興由殿左門出西向立大學士入殿右門至黃案前跪行三叩禮捧遺誥興出殿中門皇帝跪候遺誥過興還翌室大學士捧至寗壽門外授禮部堂官禮部堂官行三叩禮跪接興禮部司官捧雲盤跪接候遺誥安置雲盤内舉起捧出禮部官前引出皇極門錫慶門由左翼門出太和門午門端門至天安門外安設於誥臺上張黃蓋王公百官喪服率耆老軍民集外金水橋行三跪九叩禮興復跪恭聽宣讀畢立舉哀復行三跪九叩禮禮部官捧遺誥安於龍亭内出大清門至禮部恭鐫謄黃頒發天下爲此謹具奏聞奉旨知道了 
[國恤彚紀十四]  
　　東三省總督致外部電兩宥電祗悉各國下半旗二十七日以誌哀感遵即電飭各關道及關埠地方官此間各領事亦已一律照辦各國領事齊來弔慰由俄國總領事代表敬致唁詞聞兩宫升遐同深哀痛並願貴國皇上及攝政王辦理新政蒸蒸日上以後政務日見進步與各國邦交尤能敦篤云云昌答以敝國不幸遭大行太皇太后大行皇帝大事全國人民均深哀慕今承弔慰用矢謝忱伏念大行太皇太后大行皇帝與各國訂約開埠通商輯睦邦交彼此均沾幸福今皇上冲　嗣位攝政王監國必能仰承遺訓一切政務照舊辦理與各國交涉尤願日益親密等語各領事均致敬而退東清南滿兩鐵路公司均停辦公事五日各國領事亦有停辦公事者所有日本商民停止音樂二十七日各國官商及日本武官居留民會代表均來弔唁具見鈞部善輯邦交外人誠服方克臻此此間地面均極靜謐請紓厪念昌沁 
　　比國國電承大皇帝陛下示悉大行大皇帝龍馭上賓并奉太皇太后懿旨立爲大清國大皇帝等因仰荷大皇帝遠念及朕無任感紉朕與大皇帝同深哀痛深願大皇帝御宇福吉有厚望焉 
　　又比國國電驚悉大皇帝陛下之皇祖母大行太皇太后仙馭升遐無任感慟朕追憶大行太皇太后倍殷敬禮並與大皇帝同深哀痛敬逹唁忱 
　　駐日胡大臣三致外部電頃小村派員來稱宫中喪現定二十一日乃最重之服向來對於各國君主服喪均取報施主義此次係特别之舉因兩國邦交親密之故屬爲轉逹特聞德儉 
　　駐日胡大臣又電本日受外客恭奠日皇特派載仁親王日后特派依仁親王妃代奠日外部及各部大臣各國大使公使曁他客到者二百數十人謹參酌中東禮節延僧二十人誦經使署内外陳設白布圍幛素彩青葉典禮攸關加意愼重除容日詣宫致謝外應請於國電内附謝仍乞鈞裁德儉 
　　駐義錢大臣致外部電假歸之駐京義使文吉託電慰恂儉 
　　南斐洲總領事致外部電本日在署設位受弔毅勘 
　　駐韓馬總領事致外部電奉勘電竊慰昨各國曁日韓官百數十人來弔衆商亦停業一日舉行哀感亮豓 
　　都門自二十二至二十四日成親者甚多有朝邀媒妁而夕已成親者惟不用花轎不用音樂二十二三兩日毫無所禁至二十四日則大半爲巡警攔阻有將新人轎停擱中途者有半途退回者無一不有是日下午有花轎在順治門内路過適爲肅邸所見當經肅邸親自阻止詢問答以内閣劉宅所娶邸諭今日不可再辦喜事並爲之雇一轎車將新人送回女宅執事花轎等仍歸劉宅他無所擾 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
接緊要新聞 
[秋操通信四]  
　　　（南軍） 
　　二十六日午後九點半鐘南軍司令官所下命令之大要如左（一）步隊一標砲隊一隊午前七點鐘由貓兒嶺方面開始運動佔領狹窄口高地攻進時務與主力連繫（二）步隊一協午前七點鐘開始運動佔領魏家灣及嚴福嶺附近之高地（三）砲隊一標少一隊午前六點鐘派一營佔領最碼晏高地（四）其餘諸隊（步隊二標砲隊五隊工程隊一營）爲預備隊在李家屋東方谷地候命 
　　二十六日夜南軍警戒諸隊多派斥堠及小部隊偵察敵情至二十七日午前三點鐘自貓兒嶺派步隊向狹窄口行威力偵察因北軍之守備嚴密故被擊退午前七點鐘貓兒嶺方面之步隊一標向烽火尖及狹窄口高地展開前進北軍多數步隊佔烽火尖西南方及狹窄口東南方高地對之猛射此時南軍砲隊一隊佔貓兒嶺南方高地向烽火尖附近開始射擊掩護步隊進攻午前八點鐘南軍步隊一協佔領魏家灣及嚴福嶺一帶之高地同時南軍砲隊一營佔最碼晏高地兩隊佔魏家灣高地一營佔嚴福嶺高地向木家涼亭南方高地之北軍砲隊開始射擊北軍砲隊亦即向之應射砲戰漸次激烈午前八點十分點南軍司令官見貓兒嶺方面之步隊旣接近敵人陣地而風火尖附近之敵勢甚優又判斷汪家屋北方一帶高地之敵軍兵力爲甚寡少立即决心向敵陣中央主攻所取處置之大要如左（一）命步隊一標佔領嚴福嶺北方一帶高地掩護我軍右翼（二）命步隊三標展開於嚴福嶺西方至最碼晏北方之線其戰線漸次右轉向汪家屋唐李坊一帶高地迅速進攻午前八點五十分鐘步隊三標均已展開全線進攻午前九點半鐘其第一線進抵會友阪及唐李坊一帶高地下向敵衝鋒此時北軍多數步隊亦由花香阪方面向我右翼展開前進南軍右翼之步隊一標即向之開始射擊直至衝鋒始行停戰 
　　（北軍） 
　　二十六日夜北軍警戒諸隊多派斥候及小部隊偵察敵情至二十七日午前三點半鐘派步隊由會友坂附近向河南坂行威力偵察然南軍警戒嚴密即被擊退 
　　二十七日早北軍諸隊按昨晚所下之命令佔領陣地但砲隊二營佔領木家凉亭南方高地其一營佔領熊家冲東方高地午前七點鐘以後南軍步隊由貓兒嶺西側展開向烽火尖西南高地及狹窄口附近前進佔領烽火尖西南高地之北軍步隊即向之開始射擊此時南軍砲隊一隊由貓兒嶺高地開始射擊於是在劉家店附近之步隊一營及右翼預備隊步隊兩營一齊前進佔領狹窄口兩側高地猛射敵軍午前八點鐘南軍步隊約一標進抵距我二三百密逹之處其一部有向烽火尖西南高地衝鋒之勢然被北軍步隊猛射不能續行進攻午前八點十分鐘南軍砲隊由嚴福嶺魏家灣最碼晏等高地向我砲隊開始射擊北軍砲隊即行應射嗣後砲戰漸烈午前八點四十分鐘以後南軍多數步隊由嚴福嶺西方至最碼晏北方之間展開前進北軍步隊佔在劉家店曹家屋之間者即向該敵開始射擊午前九點鐘增援隊步隊第五十標行抵曹家祠堂北軍司令官即令總預備隊及增援隊由花香坂方面向敵右翼逆襲午前九點半鐘南軍第一綫已到唐李坊及會友坂一帶向高地上衝鋒此時北軍步隊在花香坂展開向敵右翼開始前進南軍步隊佔嚴福嶺東北高地抵制其前進於此停戰 
分類新聞 
政界 
[撫批斥退清鄉董事嘉興]  
　　浙撫批嘉興府詳文略謂唐際虞袁瑛陳銓衡狼狽行事辦理清鄉諸多腐敗平日旣不洽輿倩被控又開會挾制劣迹顯著斷難姑容應即斥退另換仰卽飭嘉善縣立將唐際虞等三人一併斥退不准筦理清鄉事宜赶緊遴選公正紳董接辦毋得延悮仍將選舉紳董及辦理情形禀報察查 
[電請墊解粤省振欵蘇州]  
　　蘇藩瑞方伯奉江督端午帥札准粤督張制軍來電以粤省西江陡患水灾所有振恤籌辦善後等事在在需欵現雖援案奏請舉辦振捐分請各省代爲勸解而欵集需時急不能待懇請飭將振欵先行酌量墊解以濟燃眉俟振欵收集提撥歸還等因除飭寗藩司遵照外請即遵照辦理 
[統計處須設專員南京]  
　　阜寗縣堵煥辰近將添設統計處情形禀報江督當奉端午帥批示據禀於署内設立統計處捐給月薪考選寫手專辦調查事件所以愼重要政辦法甚是惟所請統計調查員即由該縣兼充一節查統計一事頭緒繁賾必須精心審查始能得其眞際地方官綜理庶政刑名錢穀萃於一身即總其綱要已虞竭蹶自應愼選妥員專司其事以免貽悮應令仍遵前飭照章選派妥員辦理以歸一律仰調查局核飭遵照 
[官塲紀事蘇州]  
　　蘇藩瑞方伯初五日牌示云代理元和縣知縣吳熙應即改爲署理蘇州府總捕同知黃家珍禀請修墓開缺即以太平洲撫民同知沈維誠調署所遺太平洲撫民同知員缺查有試用通判李約禮堪以署理常熟縣知縣鄭鍾祥病故遺缺查有即用知縣孫廻瀾堪以請補又牌示云照得選授蘇州府靖湖通判劉嘉琦已據領憑到省應即飭赴新任又委署嘉定縣典史孫兆榮因病繳札查有試用巡檢程鍾裕堪以委署 
[句容整頓捕務蘇州]  
　　句容縣許令以該地四通八逹帮匪地棍此拿彼竄擬移會隣縣協拿等情通禀各憲茲奉江督批云該縣地處要衝界連八屬每有帮匪地棍聚集于交界處所往往此拿彼竄擬請多備空白印票分移毗連各州縣會印分存遇有交界匪犯即繕結會銜印票前往緝拿係爲整頓捕務起見應即照准惟須訪查明確遇有眞正要匪方可塡及此項會票並須嚴禁捕役人等不得妄拿無辜致滋騷擾 
 
 

Page 11

 
 
[粤督札飭節省度支廣東]  
　　粤督以粤省每年度支向來不敷約二三百萬兩本歲又因舉辦各項新政以及添籌兵餉籌辦各處災賑費欵尤鉅近由司局逐加核算預計至年底尙需用欵數百萬儘現籌額定各欵以外差欠甚多無法彌縫特分飭將關釐及各局處一切虚糜支欵格外節省所派辦事人員務須名實相符可以兼任辦理者即酌改歸併兼辦其各局所有可節裁併辦者亦赶緊切實裁併以爲减少支給虚費地步此外仍有不敷用度卽由司局設法騰挪籌撥妥爲彌縫又各局廠有仰賴籌撥興舉之鉅欵亦併責成各行另設妥法互相籌辦昨已通飭各處一律遵照辦理 
[定海廳清理積訟寗波]  
　　定海廳龔堯甫年老畏事以致積案甚多茲因國喪遵例二十七日之内不理民事爰於成服前一夜即將延擱詞訟一槪訊結共計二十餘起間有纒訟不休者司馬婉爲勸諭令具息結又有被控發押人犯均交保出外自行理處 
[夏口廳權理詞訟漢口]  
　　漢上五方雜處倒塌拐竊各案日必數起若槪須俟穿孝期滿後審理則商民寃苦無伸茲夏口廳金司馬特從權於二十九日起按三六九日收詞凡有户婚田十錢債實係情節重要迫不及待之事准其呈控在便室審理 
[自治研究所將次開辦江西]  
　　贛省地方自治研究所前經商務敎育兩會會員議准以百花洲爲所址並撥國會請願簽名捐欵一千餘串爲該所辦事經費所有推定辦事人員業於初一日入所籌備開辦 
交涉 
[漢關抽捐之交涉湖北]  
　　日領上鄂督函查漢關地位在日德兩界接鄰之處抽收出口船捐因往日敝租界尙未經營故不抗抵抽捐然目下經營略有端緒租界殷繁日加一日倘漢關仍在該處抽捐未免有背約文實難默認則就實地考之該關若不搬移殊於關稅一項大有窒碍務須從速搬移租界外方爲允當惟該關監督黃太守精通交涉閱歷頗深伏希大帥飭令該監督照此辦理以免將來釀成交涉 
　　鄂督覆日領函接誦來函内開漢關之地位與日德兩界相隣租界抽捐違約請飭該關監督擇地移遷等語案查漢關移設德租界下首係在德國請展租界之時彼此商允訂立專條聲明在該界下首江尾圈出此叚一塊寛四丈深十丈爲設立漢關之用然後允將德界讓展此屬交互利益特别專案不能以普通條約爲言且德立界約在前貴國訂立租界在後是時已有所聞貴國訂約之時亦知在租界之外兩無妨碍是當時並無異議又查該關所收船稅全係出口土船與各國航業絶無干涉地當扼要遷讓爲難旣不在貴國租界之内且於德界約聲明未便遽議更張也 
軍界 
[電告張欽使蒞浙確期浙江]  
　　陸軍部奏派張懷芝欽使分赴南省檢閱陸軍操防現已在贛省閱竣昨日楊協統接到前浙江巡警總辦崔玉圃參戎由九江來電云張懷志君現已乘輪赴滬准初三日到杭請即預備 
[條陳興復吉林水師吉林]  
　　吉林水師起練於順治年間每歲秋季操練於松花黑龍兩江頗著聲威咸同以後逐漸廢弛近且船隻器械蕩然無存聞奉天參謀處總辦管雲臣特條陳督憲請亟興復並於沿江要地添設淺水小輪以保我國航權已由督憲將所上條陳抄寄吉林公署請體察情形酌核辦理 
[蘇藩通飭嚴緝私鹽蘇州]  
　　蘇藩瑞方伯據各屬鹽公堂禀報本年秋季各邑銷數比較均形短絀其常鎭建平各地銷數七八兩月每月竟短銷四千餘引之多當以鹽捕各營均有巡查汛地之責目下銷數驟短其爲私鹽充斥巡緝不力已可槪見因特通飭所部各營統領管帶認眞督飭嚴緝 
[移請緝拿盜首蘇州]  
　　飛划第二營前哨哨官孫福保在外跨塘緝獲盜犯田四兄吳阿三等數名解經吳縣王令研訊該犯等供稱係由陳大哥仔爲首業己在逃王令得供當即移知該營統領陳得龍飭派該營管帶何嘉祿仍率孫弁跟蹤追捕毋任遠颺 
[派兵嚴防亂黨松江]  
　　昨日提署及松府均接省垣來函請安徽馬砲敗兵四竄恐雜有孫汶餘黨從中鼓煽請派兵嚴防等情提憲劉軍門遂會商戚守一面就正營副營松江留防隊三處各遴弁兵分乘船隻立刻駛赴茅竹港西汶等處防衞巡緝 
[咨請再造逃兵名册蘇州]  
　　陸軍混成協劉統奉撫憲陳伯帥札以本省新軍逃兵過多殊屬不成事體應由該協統查明自本年春季起馬步砲等各隊逃兵共有若干名詳細造册咨請臬司行知各該逃兵原籍地方官照章嚴辦恊統遵即造報後經臬憲左亷訪查核咨送逃兵名册並未分縣叙明碍難轉行因將原册咨還請協統另行分晰造報俾卽轉飭各該縣查辦 
學務 
[查究法政學生杭州]  
　　支提學司札行甬府略云准鎭海王紳榮商函開寗郡法政學堂本爲通才讀律而設今則流品猥雜頗駭聽聞有監生賀某者少年浮蕩去冬搆訟彚緣就學賀意氣自得胸拄一牌署曰法政學員實則終日冶遊飲博而已又有附生顧某者平日唆訟漁利心術不端七月初鄉約會遣地保扭送賭徒顧出而袒庇毆罵地保禀縣飭傳不到近亦遁入法政學堂此等奸險之徒在鄉里固爲害羣在學堂亦爲敗類請派員密查飭提歸案備質等由到司查學堂爲作育人材之地法政程度較高尤應嚴加甄别遴選端士以資造就若如來函賀顧二人品格如此溷迹堂内實于學堂名譽大有關係除札佐治員查察外合亟札府立傳遵照 
[法政講習所變通續辦常州]  
　　今春常州創辦法政講習所定章一年畢業槪免學費每月僅收講義費六角目下第一班行將畢業明年 
 
 

Page 12

 
 
仍招新班續辦惟諮議局又將開辦并須實行城鎭鄉地方自治需才孔急不得不變通辦理以期法律智識日漸普及擬自明年起縮短修業期限注重地方自治爲八縣養成議員資格并設法爲道遠聽講者籌備寄宿之所 
[漢陽初等小學堂一覽表湖北]  
　　一說郡城府學内現有學生二十餘名一設郡城文昌宫現有學生二十名一設西門外元妙觀現有學生二十餘名一設西門外演武廳現有學生四十餘名一設鐵門關社稷壇現有學生三十餘名 
[開辦高等正科之撫批浙江] 　 
　　浙江高等學堂本年開辦正科等情已誌前報茲聞支學司以定章高等學堂規制應容學生五百人以上方爲合宜此時初辦正科規模未能全備然總須能容二百人以上今查浙江高等學堂規模尙相彷彿惟浙省風氣雖開而中學畢業尙屬無多該堂開辦伊始現僅學生四十七人將來各府中學堂畢業當可逐漸升入補足定額已將送到清册詳送撫憲查核茲奉增中丞批據送清册存查將來正科學生續有增添該司務須隨時分别詳報 
實業 
[稽查荳石運銷辦法杭州]  
　　寗波府屬之鄞縣售運各項荳石向由奉天山東二省運來鄞地銷賣有餘則由閩商轉運惟須由鄞縣詳請藩司頒發三聯印照隨時塡給一票送司一票存縣一票給商日前顏方伯以此項荳照係爲杜絶偷漏濟匪起見當此糧價日昻運數自必較旺現查所頒荳票比較從前反致减少其中不免别有情弊因特具詳閩督云給商之票俟販運到地應由商人呈繳地方官衙門查明申送憲台發浙查銷現在久未奉發應請嚴飭閩省各屬飭令商人一俟運荳到地即將荳票呈繳轉送憲台衙門隨時發司以杜弊混 
[塲商請濬儀河揚州]  
　　揚州至儀徵運河爲運鹽要道每届冬令水涸鹽船阻滯現經塲商公恒茂等以現在各岸需銷甚急特具禀運憲請將該河道疏濬深通以資裝運刻聞趙都轉已札飭濬河委員鐘元棣即日興挑矣 
[派紳清查錢莊財產漢口]  
　　漢關道以漢口怡字號四錢莊虧倒鉅欵業經禀明鄂督派委查追惟清算帳目非熟悉商情不能條分縷晰非與各行商浹洽不能得其底藴特照會葉紳東川蔡紳輔卿會同先將黃氏所開三怡錢莊一切出入欠欵帳目及各處財產逐一調查清楚并將三莊管事人已經查封之衣箱等件逐一點驗明白登列印薄如有契據股票借字等項尤須詳細驗明以便分别核辦 
[私挖煤礦之糾葛武昌]  
　　礦政調查局批職員黎淑和等禀云此案昨奉督憲陳批據禀該職契買楊家山煤礦被工頭陳順成强佔私挖等情語多含糊顯有不實不盡旣稱據禀礦政局有案仰礦政調查局查明覆奪此批等因奉此除照錄原呈咨請漢陽鐵廠委員查明移覆核辦外應俟查覆到局申請督憲核奪再行飭遵 
雜記 
[鹽梟慘殺縣令之傳聞江西]  
　　江西宜黃縣屬東陂緝私鹽卡緝私嚴密鹽梟痛恨前經糾黨搶刦鹽卡曾由大吏飛飭撫州營撥兵彈壓解散脅從現聞該處鹽梟又復糾衆闖卡巡丁攔阻多被毆傷並聞該縣杜大令翰藩聞警督兵馳往彈壓竟被鹽梟殺斃惟宜黃地方不通電報該處土人之來省者言之鑿鑿惟省吏尙未接有警報也 
[會議籌備水旱政策鎭江]  
　　丹徒縣王令以徒邑田畝山潮各半潮田畏雨山田畏旱故歷年歲收鮮有全熟者今歲水旱交病以致高低失收然其弊亦由於高區塘堰低區圩岸每多缺而未修故昨日特與各紳董會議擬將山田開塘潮田築圩以爲後來水旱之預備所需經費隨忙按畝帶捐錢三十文如再不敷則由紳商學界量力捐助以重地方公益聞各紳董大半贊成一俟經費籌定即可興工 
[委員查驗押犯寗波]  
　　甬府前奉省憲札開照得民間詞訟小則廢時失業大則蕩產破家民瘼攸關豈可漠視一經控告到官理當隨到隨審安可任意管押等因夏太守爰即札委縣丞繆貽孫遵照束裝前往定鎭衙門確切點查管押人犯各若干起男女各若干名有無濫押情弊開具簡明事由清摺據實禀奪並查明書差人等有無私設班館及私押鄉民情弊一併具復毋稍徇延 
[薙髮爭閙松江]  
　　初三日西門外某壯役在萬陽樓茶肆呼匠整容匠爲其同業呵止而壯役竟挺身抗霸掌匠之頰於是干犯衆怒欲扭該役至婁署經人排解令燃香燭伏禮始得了事見者謂該役於今晨見某鄉人戴錦邊毡帽入市强行奪去斯眞明於責人昧於責已矣 
[火車碾斃小孩湖南]  
　　湘潭縣株洲地方自萍礦局修築運煤鐵道每在株洲車站裝煤入車其附近之貧家小孩爭於裝竟後攫取所遺餘煤昨有某姓小孩見有火車裝煤甫竟隨即上前拾取適車輪偶忽退後致將該小孩手足碾斷登時暈絶旋即殞命 
[湘省荒象湖南]  
　　湘省西路一帶經此次大水後所有各鄉晚稻及蕎麥等項竟至全無收成似此冬水成災亦歷年罕有之事也 
紀事 
[女妬（特譯）]  
　　女妬爲英國大文豪所撰。見女私情工於嫉妬。其天性也。是篇寫伯爵不過一好色之徒而已。蘇蘇無知人之明。以致秋扇見捐。雖抑鬱而誰語。蕙蘭機警絶人。智計百出。卒能固其已移之寵。顧質言之。不過寫一情字而已。情深則妬。必然之勢也姑。譯之以証諸今日之男女。 
　　某日巴徐逵巷。綦傳費禮士伯爵已在美國娶名媛蕙蘭爲室。行將歸國。於是社會竊竊私議。或曰伯爵是無心肝者或曰伉儷之間。難兾永戢。或曰最難爲者惟此燕爾之新婦。或曰蘇蘇將奚以爲情。 
　　若朋友。若親戚。若鄉里之鄰叟。咸引領跂踵。欲一覩新婦顏色。其老者曰。男女苟合之行。士女所羞。自此伯爵蘇蘇其可以已。其少者曰。此事决難永秘。新婦當必有夫壻輕薄之歎。其女者曰。蘇蘇繾綣之情。一旦付諸流水。蘇蘇其必有抑鬱而誰語者。其有情者曰。舊人哭新人笑。伯爵將何以自解於蘇蘇。 
　　蘇蘇者巴黎女界之麗人也。夙與伯爵相契。頗爲秘密。顧巴黎之人無大無小。莫不知其事。無何伯爵果偕新人至。新人麗都美秀。無殊蘇蘇。而端莊威嚴英爽倜儻之象過之。故與之接見者莫不傾其爲人。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省籌辦諮議局 
[官長設立]  
　　江蘇蘇屬 
　　蘇省諮議局籌辦處昨奉蘇撫陳中丞札文云諮議局雖已設立籌辦處屈計距部限一年辦齊日期甚迫茲届選舉議員深恐紳民於一切意例未及週知或傳說訛謬諸多誤會特將應辦事宜括其大要出示曉諭計十有二條一議决本省應興應革事件二議决本省歲出入預算事件三議决本省决算事件四議决本省稅法及公債事件五議决本省担任義務之增加事件六議决本省單行章程規則增删修改事件七議決本省權利之存廢事件八選舉資政院議員事件九申覆資政院諮詢事件十申覆督撫諮詢事件十一公斷和解本省自治會爭議事件十二收受本省自治會或人民陳請建議事件並查照定章蘇省額設議員六十六人應按各廳州縣選舉人數之多寡核定如有合格之人切勿徘徊觀望致誤造册期限倘調查員耳目未週或有遺漏准其報明聽候調查員查實以便入册造報札飭一體遵照 
　　直隷 
　　直隷諮議局籌辦處詳請直督撥發各屬選舉經費略云職處辦理諮議局選舉遵章以各廳州縣辦初選舉事宜以各府直隸廳州辦複選舉事宜查兩次選舉事務殷繁在在需欵若槪令各屬就地籌欵恐瘠苦之區因籌措爲難致逾期限乂或攤派民間别生枝節皆不足以昭鄭重擬請憲台指撥經費俾得尅期舉辦惟順直幅員太廣籌欵維艱不得不嚴加限制以節糜費茲就應辦事項一再核減計初選舉經費每屬約需銀三百兩複選舉事務較減時期較短計每處約需銀三十兩順直統共府十一直隷廳四直隷州七廳州縣一百五十七以上兩次選舉經費約計需銀五萬兩之譜理合先將各屬地方選舉經費應支欵目開呈清單詳請憲台批示指撥 
[附選舉經費開支欵目清單]  
　　（初選舉經費開支欵目）一講習員旅費一調查員兩月公費一投票管理員監察員公費一開票管理員監察員公費一投票所布置及一切雜費一開票所布置及一切雜費（複選舉經費開支欵目）一講習所雜費一投票開票管理員監察員公費一投票開票所布置及一切雜費 
[士民實行調查]  
　　江蘇蘇屬（松江華婁） 
　　華婁選舉事務所同人以前日自認調查各員嗜好未除紛紛被人攻訐爰環禀華婁張劉兩令另設查烟所茲奉華尊張大令懸批云察閱來禀亦係事實上不可少之手續候即會同婁邑詳報複選監督商派管理員准予投所查驗一面請貴所長將審查員名數開單呈候核奪以爲官力之輔助仍候婁邑批示 
專件 
[山東諮議局籌辦處章程]  
　　按自諮議局章程發布後如直隷江蘇浙江等省各就本省情形擬定籌辦處章程山東風氣視直隷爲近因參酌各省以簡明覈實爲宗旨　　第一條本處籌辦諮議局而設俟諮議局成立後卽行裁撤 
　　按籌辦處專辦選舉事宜俟初選複選事畢議員到省明年九月初一日諮議局成立籌辦處即裁撤 
　　第二條本處關係全省要政應以布政司提學司按察司總辦一切另派專員分司其事皆禀承巡撫照章辦理所派專員如左 
　　按三司均係實官各任重要之職務但爲全省官廳之表率故派爲總辦除緊要事件應會同商辦外其尋常文件得總辦一人之同意即應執行以免稽滯一會辦一人按會辦選派紳士爲之以符定章須公正明逹官紳創辦其事之語一坐辦一人按總辦爲實缺官不能駐所派坐辦一員承接各事並督同駐所各員執行應辦事宜一參議二人按籌辦選舉事宜條目頗繁非得研習法政辦事素有經驗者則事不能舉此項人員不拘本省客籍官紳均可延派一檢察四人按此項人員專檢察選舉當選人之資格延請聲望素孚之紳士爲之一科長二人按開辦之時以章程文牘爲最煩必素有研究者方能得心應手參議不得不自行起稿文牘科暫不置科長俟事機稍熟再行添派現先派庶務科長一人一科員每科二人按此項科員參用官紳一司選員各府直隷廳州一人按此項人員遴選紳士有學行者爲之並在省演講後再派赴各屬一各州縣選舉調查員無定額按此項人員量各邑面積之大小人口之多少由各州縣分别遴派並先期派赴各該領管之府直隸州廳由省派之司選員如法演講後再分赴調查 
　　第三條本處分設二科如左一文牘科撰擬章程文牘調製表册並收存文件一庶務科管理庶務及會計事宜 
　　第四條會辦協助本處一切事宜 
　　第五條參議帮同總會辦籌畫一切並有率同科長科員辦理各事之職務 
　　第六條坐辦秉商總會辦承接本處一切事宜 
　　第七條檢察掌關於選舉一切事宜 
　　第八條科長承商總會辦率同本科科員辦理本科事宜 
　　第九條科員商承本科科長分任本科事宜 
　　第十條司選員分赴各府直隷廳州爲該屬士紳講演諮議局章程並幫同地方官籌辦初選複選事宜調查員實行調查各州縣選舉事宜 
　　第十一條諮議局遵章於明年九月開局所有調查選舉一切事宜由本處限期列表通飭各屬一律遵行 
　　第十二條諮議局籌辦經費曁各屬選舉經費由本處預算詳請撫憲指撥 
 
 

Page 19

 
 
　　第十三條本章程以奉文之日起爲施行之期 
[泰州選舉調查事務所簡章]  
　　一定名本所爲調查諮議局初選舉事宜而設名曰泰州選舉調查事務所俟諮議局成立後即行撤銷 
　　二地址暫假察院 
　　三籌欵請初選監督酌撥公欵分配各區調查投票所支用 
　　四職員本所坐辦二員書記三員會計二員常川幹事六員評議十二員各區調查宣講無定員均由各圑體推舉呈請初選監督加給照會 
　　五分區本邑全境擬分畫十區 
　　六會議本所應行事宜各議員准星期三星期六星期日午後二點鐘到所會議 
　　七調查調查須遵照部章辦理各區調查員須分别區制界畫互相接洽磋商以免遺漏重複之獘 
　　八宣講調查時誠恐窮鄉僻壞因創見而多悮會由宣講員隨時宣講以開民智其各區鄉約應請初選監督傳集面諭加給諭帖妥愼供各該區調查宣講員差遣 
　　九造册選舉調查册照上海所定格式先行刷印各區調查草册亦須由初選監督印信分發 
　　十選舉選舉事宜各區設調查投票所所内一切事宜除管理人外由各圑體推舉監察員二人呈請初選監督加給照會調查員俟各區推定再行續呈 
本埠新聞 
[蘇路股東開大會續紀]  
　　昨日午後一時蘇省鐵路股東繼續開會到者約近三百人先由王總理報告應將前日尙未通過之章程草案續行宣讀請衆公决遂由孟君庸生自二十一條起通讀至第二十二條載有股份尙未交足逾期不繳者即失股東之權利一層衆股東反復討論因另立議案（凡老股未交足者雖逾限期其應得之息暫爲存記俟五期交足後仍行算還）第二十九條草案每年二月間開股東常會一次改（每年二月下旬）第三十條衆股東以舊章開會須持股據領取入塲劵在遠道之人或託他人代表頗爲不便應籌一簡便之法遂另立議案（嗣後塡發股單時即附掣股東會證劵以免大會時驗劵之煩其老股東未發證劵者應於下届發息時補給）第三十五條改（非通知書載明之事項股東臨時提出意見須在應議事件完結之時再行提議公决）第四十二條改（股東會議畢應將議案刋登日報通知未到會之股東）第四十四條改（股東會議案由議長及總協理簽字存本公司）第四十五條關於總協理董事及監查員各股東遂紛紛議論孟君謂欲論辦事權限應先研究性質照外國公司稱爲總理應於公司各項事宜逐一明晣稱爲董事不必事事明白但能熟悉一部分之事足矣一總理一協理五董事即稱爲一總理六協理亦可董事之權應左右各所長如董事以爲某所長應併則併某所長應裁則裁均由董事作主時贊成孟君之言者固多反對者亦復不少有謂董事應統籌全局不應分議事辦事者有謂董事究係議事機關抑係辦事機關須確定者有謂照草案所定雖屬辦事仍舊議事者有謂應注意急造北線不當齗齗於條文者有謂董事應選有資望之人但合被舉資格者寥寥無幾如舉而不來辦事如何議至此秩序頗亂一人發言未畢卽有數人起而討論紛紛不已未能解决遂用投票法公决於黑板上書（甲）董事爲意思機關（乙）董事爲辦事機關後開筒檢視主甲說者一千六百六十七權主乙說者一千八百零一權遂議定董事爲辦事機關是時已五句半鐘搖鈴散會今日續議 
[浙撫電詢戲園停演日期]  
　　浙撫增中丞以杭州各戲園現因國喪暫停演劇惟應停幾日擬仿上海租界辦法爰於前日電詢滬道以便照辦昨蔡觀察斟酌電復謂租界各戲園業已開演惟南市新舞臺遵例停演二十七天請爲查照 
[商圑公會請領鎗彈]  
　　南市商圑公會近因人心惶惑恐有匪徒乘間滋擾公議每夜出巡以保治安惟洋槍藥彈尙慮不敷業已禀奉江督允准電飭上海製造局撥給五嚮毛瑟槍一百桿每桿配給子彈五十粒以資應用 
[川沙廳請給火藥銅帽]  
　　川沙廳陳司馬以現届冬防需用火藥五十磅銅帽三千顆業已禀奉滬道允准札行城内火藥局如數撥給 
[函詢懲辦梟匪辦法]  
　　江海關巡江吏前獲冒充鹽巡之曹春張全生黃阿榮周阿金張雨來陳三海楊福等七人解送滬道訊辦在案茲好稅務司以所獲船隻仍在浦東究竟所獲各犯如何懲辦船隻應否變價充公抑或鋸斷未准道憲函示因於前日函詢蔡觀察請即查復照辦 
[電請查辦摧殘學界]  
　　陜西蒲城縣令李體仁前將該邑高等小學堂敎員常自新痛笞數百繫以鐵鎖與盜賊同押黑卡其餘敎員學生笞三百二百不等均逮獄中迄今二十餘日尙未釋放旅滬陜西學界大動公憤日昨開會集議電禀本省各大吏請其查辦電文錄下西安撫藩學臬各大憲鑒蒲城縣令李體仁摧殘學界顯背朝旨祈速嚴辦旅滬陜西學界公叩 
[協興鹽棧不甘停閉]  
　　府海食鹽公司委員姚錫康以協興鹽棧擅倩洋商出面干預禀請滬道勒令停閉已誌前報茲協興鹽棧以該棧包銷府海公司食鹽兩面均在商會立案開辦以來已歷兩月並無依賴洋商情事今被該公司收回自辦心有不甘聞已向商會聲辯矣 
[洋人行竊綢緞續誌]  
　　寳山縣押解行竊綢緞之俄人來滬經蔡觀察送交俄領已略紀前報茲得吳淞訪函云淞鎭西市震盛和綢布號於初三日下午來一洋人選購綢緞潛將元緞一疋藏入大衣内被店夥察出喚令站崗巡士入内當塲在該洋人衣袋内搜出鈔票一紥約有百餘元隨卽扭至警局詢其國籍或俄或德或荷供詞不一且時操華語時操英語甚爲慌亂警長邵君遂帶巡士數人親自彈壓送縣詎中途仍被逃脫傍晚逃至寶山北門外江邊蘆塘中又爲鄉人瞥見報知巡長拘獲解縣經胡榕初大令審訊該洋人以西語對答大令因言語不通即於翌晨用救生小輪解送滬道核辦 
 
 

Page 20

 
 
[城内]  
　　拘束巡士○一路巡警分局昨出牌示略云奉總局憲諭上海道憲爲巡警局督辦一出一入各巡士固當致敬盡禮上海縣爲一縣之主亦應立正舉手藉表敬意以後各區巡警几在崗位遇見地方官長曁總局總辦參事科長課員議員無論乘輿步行均應一體致敬除初次到差不識長官面目不計外其在事日久倘再稽有違悮定予分别究罰　　移提拐匪○東二區巡局拘獲拐買小孩王七郎之拐犯詹桂林朱張氏解送一區分别收押在案昨英美公廨派探到局禀稱拐買王七郎之拐犯范仲行業已由廨拘獲供與詹桂林朱張氏同拐請將詹朱兩犯帶回訊辦巡官准之 
　　夫也不良○陳夏氏昨至一區巡局喊控丈夫陳阿毛欲將婦人賣於妓院爲娼請爲究辦巡官准即飭提陳阿毛到案審訊阿毛抵賴不認判具不得將妻賣娼切結存案將氏領回 
　　願償傷費○王子西扭陳榮福至一區巡局禀稱陳於前月來店買去絲帶一條已用多日昨將該帶向小的硬換不允陳即行兇毆傷頭面請爲究辦訊之陳自知理屈願出養傷費判陳出洋五角給王領去 
　　竊取珠寳○婦人朱氏扭馬長生至東區巡局禀稱婦人販賣珠寳前日在康園玉器茶會被馬長生竊去珍珠醉器價值頗鉅請爲追究該區副巡官將馬等解至一區經游正巡官查得該賊所竊不資判送縣署訊辦　　房屋坍塌○虹橋西首顧長盛鞋子店房屋年久失修昨午坍倒批屋一間顧妻頭面被壓受傷 
　　官事○琿春副都統差遣委員候選同知皮宗讓昨日來滬到道禀見遇缺先巡檢茹祖臯禀知祖母病故請期服假二十一天上海縣帮審委員李光乾禀請病假五天公共公廨襄讞員同知李修梅禀請感冐假二天 
[南市]  
　　恐仍難免○船埠頭朱坤前投總工程局求充浦灘駁船管帮已奉局董批准在案茲該局除發給示諭飭令約束船户不得紏擾外並諭該管幇亦不准藉端把持需索規費如違定當罰究 
　　勒令遷居○陶瑞三與妻大阿姐在太平碼頭酒店樓上私售燈吃經工程局將屋發封在案昨飭楨探恊同地甲前往啓封押令遷出 
　　焚燬草屋○西門外城根江北人所蓋草屋内前日失火毁屋一間 
[閘北]  
　　探目赴寗○巡警總局偵探頭目孫駿發昨奉總辦汪觀察諭令乘輪往寗公幹 
　　爲子復仇○十一圖地保夥役阿二扭江北人陸有桂至四路一區警局禀稱前奉諭飭將拐賣周姓女兒之陸才狗管押候訊詎陸父陸有桂與役爲難在路兇毆請究黃巡官將陸申斥從寛開釋 
　　火未成災○洪安里對門燒餅店樓上昨晚撥翻火油燈幾肇火災經站崗巡士胡金彪瞥見入内撲滅 
[新租界]  
　　工頭滋擾○麥根路製革公司工頭傅阿桃被該公司停歇後心不甘服前往滋擾昨由該公司報知捕房飭探查明屬實禀請公廨出單傳訊 
[英租界]  
　　火警○昨日黎明南京路全安茶舘樓下起火延及比隣蘇葆元藥舖後面鉅康洋貨店側首浙江路對隣五龍日升樓茶館裕瑞豐洋貨店三陽南北貨店宏日昇襪店陸稿荐肉店兩家醉芳園酒館躍龍池浴堂樓上一新社書場東至南京路同春新洋貨店爲止共燬房屋二十餘幢事後捕房飭查起火之家全安與樓下晉泰燭店互相推諉該探等即據情回復聽候核辦又無錫路一百十五號門牌句容婦人王氏家於昨晨四點餘鐘失火幸即救息 
　　賽跑○昨晨英美工部局各西人與某洋行等買辦四華人舉行賽砲於靜安寺戈登路新建捕房門首起至北新涇止約有五十餘里内有一華人跑至曹家渡附近氣喘力乏即雇車先回尙有三華人與數十西人跑至午後一時始各盡興而散 
　　巡捕自好○前晚福州路三百零一號門牌雉妓在途拉客被三百九十五號華捕查見拘住旋由徐阿桂出爲調停勸令該妓送洋六元該捕以徐不應行賄連同該妓一併拘入捕房捕頭飭將雉妓開釋聽候公廨出單傳訊徐押候究辦 
　　巡捕行靡○楊樹浦捕房華捕李英順看管押犯時常磕睡茲爲捕頭查見稟明卜總巡著令罰操兩禮拜降充二等巡捕三月 
　　干預外事○虹口匯山捕房華捕姚士俊因担保車夫經卜總巡查悉以其有違警章著降爲四等巡捕三月 
　　綠珠墜樓○九江路某洋行西人前晚至雲南路大興里某妓院狎游旋挈雉妓同至行内住宿及至夜半該妓不知何故忽從樓窻跳出跌傷後經該西人車送醫院醫治 
　　店夥竊洋○福州路一品香番菜館主徐韋生咋至捕房報稱被店夥陳耀蘭竊去現洋四百四十元現該夥附乘鄱陽輪船逃往漢口業已派人往漢找尋倘能尋回請爲究辦捕頭允之 
　　車夫斃命○江海北關門首昨有包車夫王阿二因病倒臥由捕車送捕房轉送醫院醫治無效旋即斃命後由尸妻自行棺殮 
　　竊案彚誌○廣東路祥順洋行失竊擺鐘錫器等物萬國大藥房失竊包車一輛九江路新記洋行失竊白塔油一桶昨均報捕請 
緝蒯阿根竊取河南路保和堂藥舖花瓶被探查獲人贜一併解入捕房押候究辦 
[美租界]  
　　火警○昨晨四鐘斐倫路二號門牌外國酒店起火焚燬房屋五間午後三鐘天潼路青雲里三弄第四家亦報失愼毁屋若干探明續錄 
　　攔路搶刦○徐林來前晚手持綢皮衣三件並洋三十元行經北河南路七浦路轉角突來匪徒三名將徐拖入僻弄衣洋一併攫去後由徐報請捕房飭探查緝 
　　是否誘匿○阮洪生之妻劉氏逃逸等情已紀昨報昨日阮疑係無賴王阿生誘匿將王交捕帶入捕房押候查辦 
　　查獲原贜○郁咸寳失竊象皮銅絲輪脚踏車一輛報捕飭緝在案昨日郁至浙江路邵信大東洋車行尋獲原贜當即報捕飭探往查邵稱此車由温州路三十三號胡姓交來並被換去　輪一付該探又至胡處查詢見車輪尙在遂即帶回禀明捕頭核辦 
　　自取其咎○陳金芳前與匪類聚賭共輸洋數百元約於前日付清陳以無力付資投報捕房捕頭以陳自不安分斥不准理 
[法租界]  
　　搜獲舊槍○法捕房訪悉新租界黃桂山家有私匿軍械情事當派探捕協查搜出舊槍一枝遂將黃一并帶入據供向爲工匠搜出之槍係十餘年前有人托配皮壳尙未取去捕頭以案關軍火飭令暫押候查明再核 
　　攫取錢洋○張春法徐漢亭同至某洋貨店買物搶取櫃上錢洋逃逸旋由探捕拘獲解入捕房押候送廨訊究 
　　請緝贜賊○大馬路生記號前晚失竊銀洋物件昨報捕房飭探查緝 
　 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[吏部奏覆滇督請升鎭雄州爲直隸州曁添 
設知縣等摺]  
　　奏爲遵議具奏事内閣抄出雲貴總督錫良奏滇省邊要地方遼闊漢彝雜處擬請升知州爲直隷州曁添設知縣並將土州改設流官以資治理一摺光緒三十四年正月十七日奉硃批該部議奏欽此欽遵到部原奏内稱滇省地處邊徼荒服無垠境接黔疆犬牙相錯而民夷紛互回漢雜糅更有土司羼入其中風俗多所異同政敎亦有隔閡有如鎭雄州永善縣曁北勝土州等處有不得不量升酌改添設員缺者查鎭雄州夙號芒布部前明原稱府治逮國朝乃改爲州隸於昭通府距府五百四十餘里與四川之筠連高珙永寗貴州之威寗畢節凡六州縣壤地相連該州轄境縱三百四十里横六百四十里山深路僻漢少夷多僅設知州一員實不足以資控馭且以道途險遠凡地方輸納錢糧控訴詞訟以及緝捕盜賊等事不便於民亦不便於官雖分駐有彝艮州同威信州判牛街知事毋享巡檢各員而該處户族曼衍政務殷繁斷非佐治之員所能分任其責加之距府有八日途程考察不易聲氣難通似不如將該州升爲直隸州仍隸迤東道屬增設一縣即隷該州畫井分疆各自爲治再查有永善縣界連川邊沿江一帶緜亘幾八百里其所屬之副官村適當其衝其地水路交通商民輻輳五方雜處詞訟糾紛袛設有縣丞一員權輕位卑難期鎭攝該印官距離近六百里實有鞭長莫及之虞奴才竊以爲地廣而荒官卑易狎與其分設佐治撫馭未盡適宜何如竟設專官事權得以攸屬又查有永北直隸廳屬舊設北勝土知州一員州同一員土州同轄地前因叛亂已改爲華榮莊經歷而土知州則因仍未改所轄四十八村户口雖稀幅員太廓且與四川之烏喇長官司毗連山徑崎嶇民俗獷悍屬在内地尙仍以土司之法制治之聲敎不通言語各異所復勾引外匪剽掠時有所聞若不及早圖維後更難以整飭該土牧委靡因循毫無振作况又習慣苛虐夷民幾不聊生及是改爲流官則聯合各土夷振興實業廓清賊匪保固邊防似易爲力奴才督飭司道等公同酌議悉心統籌擬請將鎭雄州升爲直隸州於所轄境内添設知縣一員歸該州領轄劃分界域擇適中扼要之地駐爲縣治其舊有州同州判知事巡檢各缺或歸併而裁減之以一事權而資董率復擬將永善縣之副官村縣丞裁撤改設知縣一員與永善縣分地而治均隸屬於昭通府以免紛歧又擬將北勝土知州改土歸流併華榮莊分防之地改設知縣一員隷於永北直隷廳仍與該廳析疆分理均各管理刑名經徵錢糧畀以地方權責若是則鈐束較嚴治理較易似與昔之顧此失彼苗地各族自爲風氣者得失　别至應如何添設典史員役定爲何項員缺地界如何清劃錢粮如何撥收以及建城置署一切應辦事宜應俟遴委妥員會同地方官體察情形勘清界址繪具圖說擬定章程禀覆詳核再行奏明辦理現襲北勝土知州高長欽擬請仍留原銜准予世襲不理民事由北永直隷廳查明於原有官莊租折等項内酌量按年撥給以資養贍似此一變易間庶幾政事可望起色漢夷得以又安實於綏靖邊民考察吏治尤爲裨益等語臣等查各省疆域建置今昔異宜各督撫身任地方於形勝控制之勢善後經久之圖見聞較切故近年凡有移駐改設郡縣之案臣部多照原議題覆俾得竟其設施其改土歸流一端雖事理較重但土有邊外邊内之分在邊内者與流官錯處事權本已式微即苗族亦久遵約束非昔時未經歸化各土司比即如本年該督請將鎭康州士知州改歸流官管理亦經臣部議准有案此案所請升鎭雄州爲直隷州及永善縣之副官村永北廳之華榮莊各改設知縣而將北勝州土知州以原銜世襲不令再預民事揆之成案俱屬可行惟原奏聲明一應事宜俟委員會同地方官體察情形繪具圖說擬定章程再行奏明辦理等語查土司襲職及增改員缺事隷臣部至清劃界址撥收錢粮以及興築城署等事則各有司存究其圖說章程是否盡善有無他項窒碍之處臣等實無從懸斷前以該省軍事方殷未經奏催現查邊界業已大定相應奏明請旨飭雲貴督臣速將以上量升酌改添設各細則分别擬定尅期條奏俟奏咨到日再由臣部會同各該部一併核議以重地方而垂永久所有遵議緣由謹恭摺覆陳伏乞皇太后皇上聖鑒謹奏光緒三十四年十月二十一日奉旨依議欽此 
[吏部奏續擬京察事宜摺併單]  
　　奏爲續擬京察事宜請旨遵行事先經臣部以官制變更額缺不齊亟應變通例章按照新設官缺分别釐訂將應行變通事宜開單請旨遵行並聲明如有未盡事宜由臣部隨時請旨等因於光緒三十四年八月十七日具奏奉旨知道了欽此欽遵通行各衙門在案臣等復督飭司員詳查例章考覈新設官制尙有應行變通事宜謹酌擬辦法另繕清單恭呈御覽所有臣等續擬京察事宜緣由理合恭摺具陳伏乞皇太后皇上聖鑒謹奏光緒三十四年十月二十一日奉旨依議欽此謹將續擬京察事宜敬繕清單恭呈御覽一民政部法部郵傳部等衙門新設之小京官均係額設之缺與從前各衙門小京官未定額缺者不同擬請於此項人員内每六員舉一等一員不得與郎員主併計其外務部吏部度支部禮部學部理藩部所設之司務理藩部舊設之司庫僅一二缺不敷保薦者自應仍照舊例辦理一内閣等衙門所設之中書司務小京官筆帖式等官保列一等引見記名者卽以同知通判選用註册並擬請准其隨時分發未經記名者即以各該衙門應升之缺儘先升用註册一學部所設之書記官法部大理院郵傳部所設之錄事如遇京察保列一等册送到部由臣部查覈具奏奉旨後即以各該衙門應升之缺註册儘先升用毋庸帶領引見其有由筆帖式改補者亦一律辦理一各衙門所設之書記官錄事及原設之筆帖式保列一等額數均擬定爲每七員舉一其裁缺籤分各衙門筆帖式旣係作爲實缺自應與額設之缺併計准其一體保列一民政部新設之六七品藝師六七品醫官法部新設之監醫正監醫佐皆專理一事自應援照從前奉祀祀丞及御醫吏目等官成例藝師但論其藝能之是否精通醫官但論其醫理之是否通曉俱塡註切實考語及稱職勤職供職字樣並六法等 
 
 

Page 27

 
 
疑以定去留無庸塡註四格一歸併禮部之簿正司庫典簿鳴贊序班等官共十六缺擬請仍保一等二員原太常寺讀祝官贊禮郎共四十三缺擬請仍保一等六員原鴻臚寺鳴贊十四缺擬請仍保一等二員歸併學部之典簿籍七八九品奉祀官正副通賛官二三等書記官共二十四缺擬請仍保一等三員以符定例 
小說 
[偵探小說奇童案（選譯）]  
　　法之京城御宫前。古檜兩株。龍枝虬結。連天一碧。蒼寒襲人。去此十數武爲御橋。青石鱗鱗。光可鑑髮。中天一輪滿月。是時正與春波相映射。宿鴉睡犬。寂然無聲。忽有偉衣冠丈夫。鬚髮皓白。口吸雪茄烟徐步。意其愛此夜色。不命侍從。而往來蹀𨇾於玉欄杆側者。 
　　事變之來。亦豈人所逆料。當其吞吐夜氣。滿腔活潑。方謂此樂何極。而銀刀一飛已破血膜。無情哉黑鐵也。 
　　皦然一聲。橋下之水。忽噴作雪沬。高濺七八尺。是時御宫宿衞。聞聲警醒。相與躡迹而至。見屍身仰臥橋上。手拳目直。髮鬚爲金風所吹。猶飄飄作潔白銀絲狀噫。伊何人。伊何人。其人非他。乃法王巴答拿第十四也。 
　　噩耗一傳。勢如潮沸。御宫前一片清凉之地。頓易而爲喪所。輦屍入宫。臣妾環泣。遂遍召偵探。大索賊。 
　　嗶里懷仁。法之大偵探家也。以無子息故。遂得專肆力于偵探。凡有疑案。經其手。無不獲者。懷仁驗王屍。脇下一穴。深六寸五分。抵肝葉作圓靭狀。瘡口壓平扁。懷仁。知此刃祗長六寸。餘五分是刃之柄。以力過猛。覆肌上成一橢圓形。刃尖必缺。故刃止處不深凹。而反平寛。 
　　懷仁已得大略。遂周視兩岸。岸前則繁市。賊去易颺。岸後則王宫周圍環數十里。且警蹕森嚴。一聞兇警。已刀鎗林列。賊無自就鉗網之理。懷仁乃度橋。先從前岸探視。苦無形迹。而對岸則諸人譁噪。謂賊在是。賊在是。 
　　懷仁驚。自愧識疏。猛馳過岸。果見賊之足印。淋淋滴滴。由岸抵王宫。漸遠漸淡。漸隱漸不見。懷仁急出鉛筆油紙。細摹其印。相與察驗。見其足不滿七寸。筋節肥厚。確知其爲一幼孩。十一歲至十三歲年齡。 
　　次日乃入宫。禀知嗣王。嗣王者。前王之少子。巴答拿第十五也。當國權臣曰。威禮公爵。威禮公爵。奉嗣王卽位。怒暗殺之風不可長也。遍諭法之京城。無論貴戚賤族。凡有男女未及歲者。咸命巡警隊嚴加捕送。入監以待訊質。 
來件 
[謹上蘇路公司意見書奉賢股東一份子]  
　　鄙人僻處奉賢之東鄉聞吾蘇路公司於十一月初五日開股東全體會又讀日報登總理王丹翁之廣告竊謂吾公司今日所處之境地實有萬難措置者推王總理辭退之意以借欵之責重也用之則路非我有不用則北線遙遙無欵可築續招則唇焦舌敝而莫之應也王總理與協理張季翁許久翁相提相挈爲吾蘇組成絶大之營業衆望所集吾股東誠不可聽其掉臂而去公司但王總理旣抱此苦衷吾股東自不可不各盡心力以爲之地也鄙意部欵之來上策莫如不用代放銀行届年則一舉還之可也顧不用他欵則必多集股欵而自借欵定局認股者且懷觀望未認者益更難招推其所以不願投資者亦未必吾蘇財力之薄弱以吾公司成績之未著不能深信其必有利益如上年招股之所云耳夫吾公司豈竟絶無成績之可言哉滬嘉雖未築成而松滬一段業已開車逐日逐月行車之費用幾何客車貨車之收入幾何除費凈利幾何當一一報告於公衆與此次之全體股東會刷印單張廣爲分送則入股者必更踴躍招股者有所措詞鉅萬之貲何患不源源而來哉惟滬嘉一段必宜赶速築成作公司路事之一小結束且與浙路相通則利益必更起色而北線之招股與有關係者甚大也總之吾股東與公司辦事各人皆當念今日之路爲中國死活存亡之問題築路不成或成而耗多利少致公司名譽掃地投貲者引爲鑒戒羣相裹足則吾蘇之大事去矣非但一公司并他公司亦無可組織矣吾股東旣投資於此路亦不可於常年一會之外置之不論不議也平日自宜研究此路之利弊訪察此路之情形然後立於監督之地位而有監督之能力於此路上之關係有所見聞或投函公司或廣登各報以助公司辦事諸人耳目之所不及是亦權利義務之所在也鄙人不文率噫以告惟諸君子垂察焉 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
