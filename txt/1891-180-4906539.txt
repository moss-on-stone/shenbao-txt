# 1891 - 180 - 4906539

 

Page 1

 
 
[新印五經三萬選出書啓] [  點石齋告白]  
　　邇來四書大小題文及試帖等書皆有三萬選名編者而經藝獨缺如焉文苑中每以爲憾本齋特請名士主持選政旣集石印各種經藝之菁華復得各省書院社課及近時名人窻作共文三萬篇分釘四十本皆清華朗潤出色當行之作葢是書出而始集經藝之大成焉自去冬開印以來原擬春間竣事祇以校對詳愼至再至三以致稍稽時日現已將次告成不日出書業經三馬路同文　局經記悉數購歸另自定　發售如蒙賜顧請卽移玉往購謹此佈聞 
[得彩出售] [  申報館協振所啓]  
　　本舘恊振所集腋社二次彩票其第一彩乃嘉興朱夢廬先生所得兹以其文孫偶患驚風願將所得彩物仍交本舘代售助賑冀求速全計文徽明山水册頁一部伽南香朝珠一串連翡翠佛頭記念俱全望江龍申題草虫册頁一部古銅香爐一只紅頂一座漢玉五　如有合意者請遠來購取其價亦可格外從亷旣得珍貴之物又有施濟之名一舉而二善備想痌瘝在抱者自必踴躍樂輸也 
[重印聖武記出售] [  申報舘啓]  
　　聖武記係邵陽魏默深先生所纂先生抱經世才不獲見諸行事乃借史館秘書私家箸述薈成是記自開國龍興以迄道光年間洋事條分縷所　不詳載於其中曩所印者早經售罄兹復排以一銳印以潔白紙張每部十本碼洋六角卽日出售有欲討論掌故者請向本埠申昌外埠申昌及經售申報人購取爲盼此佈 
[貓捕鼠說]  
　　兵之於盜猶貓之於鼠國之養兵欲其捕盜家之豢貓欲其捕鼠然而天下何處無兵亦天下何處無盜民間大都有貓亦民間大都有鼠此其故何也西人有豢貓者其愛貓也備至臥以錦韀飼以精食煦嫗噢咻待之如子而貓亦依其肘下隨之出入不啻相依以爲命其所養凡數百頭皆精壯美好然西人之所以豢之者藉以作玩具非專以捕鼠也旣而西人娶妻妻性愛鼠未出閣時卽喜蓄鼠鼠之種不一大小黑白分門别類所蓄以千計及嫁携以俱來奩具之外皆鼠每日調食以飼之其愛護一如在家之時初不知其藁砧之嗜好也不數日鼠已死數頭其妻異而察之乃知爲貓所啖於是恨貓至極見貓卽撲而殺之以爲鼠雪恨乃貓又極多不勝其防一或不愼鼠卽被噬因此夫妻反目後經人出爲調停約法三章畫樓梯爲鴻溝鼠不得下樓猫亦不得上樓猫上樓則任憑撲殺其夫不得過問鼠若下樓則雖遭攫啖妻亦不得與聞從此始得相安無事然和局旣成竊恐貓與鼠亦各相習安於休息積之旣久勢必貓鼠同眠如兵之與盜各不相犯甚而至於以兵黨盜又甚而至於變兵爲盜而人之被盜者且不恨盜而恨兵是又失職曠官之甚者矣夫洋鼠種類不一有賈客携入中國婦稚輩見之頗爲喜愛有置之籠中飼而教之教以登梯跳圈捱磨諸戲劇其毛色有潔白者有純黑者有白紋黑點者雖氣味剌鼻而形狀尚有可觀宜乎西女之愛而豢之若中國之鼠則毛皆灰色狀類從同殊不足觀且晝伏夜動毁衣嚙物最足取憎以故中國之人從未有豢鼠者聊齋志異載有鼠戲一則謂其人豢鼠教以爲戲鼠亦馴而聽教居然藉鼠以餬口此或浦柳泉先生之寓言未必果有其事藉曰有之究亦不多而中國人之豢貓者則比户皆是嘉湖養蠶之家尤喜蓄貓以鼠能嚙蠶得貓以防鼠蠶乃獲安故竟有以數十金覔一猫者而佳貓亦不易得余家眷初至滬上僦屋而居苦鼠耗向五雲深處乞得一貓性頗馴善捕鼠鼠伏不敢出出卽攫余甚愛之然此貓獨惡洋板書見檯上有洋板書輒以爪碎之余自兩次遭焚書之禍木板舊本悉付刦灰日常所用皆洋板者居多自有此貓書不毁於鼠而毁於貓因漸惡之無何遷居遂舍之而去新居無猫鼠乃大肆又多方覔得一猫身小而　鼠特勇其眼左黄而右白初不之異有說者曰此名金銀眼目視梁間鼠卽立墮試之而信遂益寶愛之未幾爲人所竊去余曰此金銀眼之名爲害也次年又得一貓毛純黑雄壯特甚性馴優終日飽食而臥鼠雖過其旁亦不爲之動也畜未數月過鄰家不返遂置不問近復畜兩頭其一魁岸可觀而與鼠極枏暱從未見其捕鼠且便溺污物非一次屢欲逐去而兒輩輒留之喜其馴且愛其毛色也其一來時尚小恒宿於灶下毛焦而捲人亦無顧惜之者惟灶下養嘗以剩飯飼之至今春漸長能自濯磨毛漸光潤且勤於捕鼠日間嬉於鄰家晚則必歸盖自此而鼠輩竟不敢逞余深愛之命調魚腥飼之有竊以飼大猫者余必呵之或有竊笑其後者謂余不辨妍媸大者外貎極可觀小者斷不能及乃愛之顚倒若此余乃　然曰猫之爲物所以捕鼠非僅爲玩具而已猶之兵之爲用所以捕盜非徒以壯觀也如但以猫爲玩具則如西女者豢鼠以爲玩具何獨不可而必取乎猫如徒以兵爲壯觀則梨園中頂盔貫甲凛凛威風其壯觀也更甚何必取乎兵以余之愛憎爲顚倒者是眞顚倒其愛憎者也因作猫捕鼠說以示之 
[諭旨恭錄]  
　　五月二十三日奉旨巡視南城事務着榮陞去欽此同日奉旨都察院漢經歴員缺着穆大鴻補授欽此 
[本館接奉電音]  
　　昨由京反電傳諭旨三道敬謹譯登○五月二十七日奉上諭户部奏稽察雲南運銅各員期滿請旨更換一摺雲南辦解各起頭批京銅現據咨報起程此後續辦銅斤次第起解前派沿途經理各員期滿該部查照例案將經過四川湖北江蘇直隷等省藩臬開列名單請旨更換四川着派德壽湖北着派王之春江蘇着派邱華熙直隷着派裕長卽責成各該員嚴飭各道府及沿途地方文武員弁認眞稽查催䟎護送前進如有無故逗留及盜賣短少等弊詳報該督撫嚴行叅辦沿途應需水師照料之處卽由派出之員詳咨前途督撫及水師提督調遣仍着自奉旨之日起以三年爲限均責成此次所派之員一體經理遇有升調事故卽令接任之員遵辦期滿再行更換其貴州省辦解京鉛經過各省並着各該員妥爲照料以重運務欽此同日軍機大臣面奉諭旨所有京察一等補行引見記名之内閣侍讀奎華吏部員外郎恩浩均着於本月二十九日預備召見欽此○二十八日奉上諭貴州巡撫着崧蕃補授卽赴新任毋庸來京請訓欽此 
[宫槐蟬噪]  
　　京友云前紀恩護軍統領普揀選廂藍護官缺一事兹聞裕慶所出護軍參領一缺揀得副護軍叅領業普鏗額列名第一隨同辦事副護軍叅領福謙列名第二副護軍叅領惠昌列名第三副護軍參領常壽保列名 
 
 

Page 2

 
 
第四副護軍叅領剛鑑列名第五志平所出副護軍叅領一缺揀得委護軍叅領惠芳列名第一委護軍叅領福蘇哩列名第二委護軍參領常慶列名第三瑚圖禮所出護軍校一缺將年滿印務筆帖式春陞擬正印務筆帖式玉豐擬陪已將履歴清册咨送承辦廂黄旗查照彚同帶領引同見矣○新授浙江布政使賈方伯致恩現已交卸河南臬事遵旨入都陛見五月十九日抵都居米巿胡同故宅赶具安摺於二十日子刻齎往往苑門交奏事官呈遞並將緑頭牌呈由樞垣遞入旋由内傳旨第一起入見上御勤政殿召詢豫省數事方伯免冠叩謝畢一一奏對然後出海乘輿回宅午後詣各要津處禀安○吏部爲移咨事文選司案呈本部遵議安徽巡撫奏以現任安徽寍國縣惠恩調補霍邱縣知縣等因核以簡調繁例章相符應准所請調補繕本於光緒十七年五月十八日具題奉旨惠恩着依議調補欽此由科抄發到部相應黏附原奏移咨安徽巡撫查照辦理○正陽門内東交民三義公車圍鋪近因生意清寥不無折耗端陽節債主紛來鋪主旣乏應付之資且又無臺可避千方百計始約於月杪彌縫然徒托空言銀錢仍不能應手逆料債主必將催從遂於某夜葉鋪而逃次晨紅日高升招牌未挂看街兵毁門而入人迹杳然急赴廳報請騐明屬實先行查封以使咨行鋪主原籍查提來京辦理○楊石泉制軍以甘省地瘠民貧僻在邊遠額設正佐之缺爲數不多近來捐例已開捐指來甘之道府州縣佐貳雜職等員其數倍於額缺非僅補署無期卽差委竟有一載不能輪到者在廉潔者頻年需次苦累不勝狡點者更心生希冀動多逾分現當整頓吏治之時若不設法疏通恐此後指捐而來者愈積愈多擬將分發甘肅道府州縣等官除卽用大挑正途仍舊辦理外其餘各項捐班暫停分發二年以清仕途至曾經捐指人員業經騐看者不計外其未經騐看之各員槪令改指他省以清界限據情專摺入奏奉旨吏部議奏欽此至部議如何刻下尚無消息也○禮部爲曉諭事恭照光緒十七年六月初二日小暑起至七月初四日立秋止禁止砍伐青樹及上墳焚燒紙錢爲此曉諭軍民人等一體遵照毋違特示○吏部爲移咨事騐封司案呈本部遵議四川總督劉奏稱四川扦牟士巡檢定元杰病故出缺請以伊子定武承襲士巡檢等因查照咨到宗圖册結核與部章相符應准如所請以定武承襲伊父土職一本子光緒十七年五月十四日具題奉旨依議欽此欽遵由科抄發到部相應黏抄原奏曁送到圖結一併移咨四川總督查照辦理○陜西巡撫鹿中丞以光緒十六年奏銷造册後循例應將藩司庫存餘羡缺官扣半養廉等銀數盤兌造册咨部備案查核仍由本省奏聞遵將光緒十六年計存餘羡缺官扣半養廉銀十三萬三千一百四十二兩有零分造四柱繕册咨送户部備查○某日夕陽欲墜時有齊姓之子牽一犬往朝陽門外東河沿洗澡洗畢拴於河干脫身下水以泳以游悞入馬坑以致淹斃旁雖有見之者苦莫能救繼經人告知伊家父母聞之臨流痛哭隨由河兵報知東城指揮齊父亦赴司首告○刑部於五月廿二日六點鐘時由南北獄内提出江蘇陜西等司承審迭次搶刦明火傷人科以斬梟斬决之重犯六人當堂騐明綁縳由南門扶出裝入办車每犯一車以一役在後照料外以二役把守車門並由北營調派弁兵二十餘人在車旁護擁六犯皆年壯力强在車内顧盼自雄高唱不已由部向南而西迤邐出宣武門至瑞露居捨洒處各犯莫不痛飲醕醪至酩酊方止及至菜巿口先將各犯扶入办棚以俟迨部員恭棒駕帖到臨卽按犯點名逐一正法 
[三山暑雨]  
　　閩中有著名地棍綽號塔巷炎者精於拳術兇猛無比地方棍匪皆其羽翼動輙生波作浪里巷囯之如虎日前與某甲小有齟齬該棍胆敢持刀相斫甲身受重傷氣息奄奄不絶如縷現經拘拿到案由縣而府由府而臬疊訊數堂百般狡殿官令笞以籐條處以重刑亦足以稍快人心惟甲受傷後未知性命若何若竟因傷斃命則按律擬抵斷不能倖遶法網也○有綽號麻面牽者棍徒中之矯矯者也酷好女色尤愛龍陽君生平劣跡多端不勝枚舉現爲上憲訪聞飭縣拿案荷以重枷着地保看守日間鎖在獅子樓大巿衆目昭彰俾知戒懼○沈宗師於五月十七日回省定期二十日考童經古二十一日考生經古二十二日考閩侯兩縣文童孰意二十晚大水突至學署中水高數尺左右考棚宛左中央峨冠博帶者勢不能於水面成文文宗遂出示暫停考試想八閩人士又多一番守候之勞矣○後曹保生所爲醫養病丐而設創自龍仁階鹺憲鹺憲因丐民路斃者多不無可憫因之籌欵設局俾免倒斃路旁仁心仁術遠近交推早晚飭家相送粥兩次令官醫生每日診治一次如有病故者立卽備棺收理所有衣蓆卽行抛去以免傳染鹺憲又恐家丁辦公不力令在城隍神前焚香自誓此亦神道設教之意也○有某甲曾中副車雖未與計偕之列然分試者打秋風認同年此時意氣揚揚自　一時無兩近日在酒樓偕二三知已歡呼暢飲三杯下肚忽發狂言倒篋傾筐一若不知他人之有耳也者無意中忽觸隔座某乙之怒由是駡座灌夫頓逢勁敵角口之下繼以角手飛盤擲盞大逞威風嗣經旁人竭力排解兩下始各釋然副車公已不免身受損傷矣世有意氣自雄酗酒好鬥者可不引以爲戒哉○城守協樂副戎文祥因病出缺督憲委撫中恊陳協戎署理已於前日視事矣○拯嬰鄉局紳士鄭主政錢等辦理拯嬰事務極爲認眞現因溺案各起遷延未辦不足以示儆戒遂赴督轅具禀蒙卞制軍批示略云查温洋鄉林春容溺女一案節經分飭營縣赶拘解府訊辦乃竟互相推延實屬玩愒除由院逕檄福恊副將會縣嚴提外仰福州府立速飭縣會營嚴拘限十日内解府訊究詳辦再延分别記過該紳等辦理善舉籌充經費外而不倦殊堪嘉尚飭知照○海防廳唐司馬寶鑑現已卸事新委李明府鍾鯉已於五月二十日接印矣 
[吳中風雨]  
　　姑蘇地方官於五月十四日起禁屠祈雨旋於十七日稍得雨澤嗣後銅鉦朗照火傘高撑長元吳三縣宰焦灼萬分復於二十二日午後四下鐘時詣龍王廟拈香叩禱隨飭陰陽生揭起龍井上石碑以虎形鐵牌墜下繼又喃喃祝告旋往滄浪亭拈香甫出肩輿已見烏雲四合霎時間狂風大作飛沙走石無殊萬馬千軍迅電怒雷相繼而至大雨傾盆而下街衢洪水横行直至晚間方止至二十五昌卽開屠從此一犂雨足萬井歡騰今歲秋收可卜篝車之滿矣當狂風怒吼時府署大堂後古柏一株吹爲兩叚署東鶴鳴樓茶肆後亦摧折大樹一株飛廉之暴可想而知已 
[編查保甲]  
　　保甲爲弭盜之良法所惜者行之旣久不免視爲具文遂使良法美意終於無濟耳大江南北伏莽本多自閙教案起風聲鶴唳在在驚心尚賴地方文武竭力保衛得以敉定而戢暴安良之法仍未可一日忘也九江總鎭劉華軒軍門江軍統領譚斌廷軍門關道李亦青觀察相與妥籌善策禀請江撫德曉峰中丞批府飭縣於九江城廂内外編查保甲詳稽人口塡給門牌并飭保甲局員昕夕抽查不准虚應故事庶幾匪類不得潛蹤良民因之安堵所有辦公經費由上憲籌欵撥給不取民間分文現經九江府鮑太守江防府盛司馬德化縣張明府督同保甲局李朱兩委員連日妥派書差并會同地方紳衿認眞辦理杜匪類而絶盜蹤胥於此一舉基之矣嗚呼可不勉歟 
[開導愚冡]  
　　京口地方前有匪徒私貼匿名揭帖冀以煽惑愚民幸經黄觀察派兵彈壓竭力保護得以安謐如常近日蔣大令尚恐民心惶惑復出四言告示云造言揭帖罪律匪輕焚毁房屋更蹈重刑國法具在一視同仁果有疑憤呈訴自明匪徒奸計煽惑愚民愼勿輕聽附和隨聲各安生業本分是營嚴查保甲根源斯清欲息邪說務正人心 
[劣棍站籠]  
　　江省赤膊鬼卽滬上所謂流氓也若輩不爲龜子卽披蓑衣醉飽花叢徜徉柳陌無風起浪平地生雷久爲閭里所切齒日前羊子巷萬千戎失去一妾經人於德勝門外尋回千戎謝錢千文歡欣稱謝而去赤膊鬼聞之糾合多人冐稱妾之母家誣千戎娶良爲妾登門詐擾事閱多時經千戎控於南昌縣由汪芍卿明府提訊赤膊鬼冐認某翰林本家指妾爲某翰林同宗明府查得該妾本在青衣之列後膺造室 
 
 

Page 3

 
 
之選事所常有何得妄誣且詰以旣係母家應知妾身體頭脚若何赤膊鬼供稱身短體瘦面尖脚大明府飭令輿夫迎桃葉至騐明身長體壯面方脚小赤膊鬼詞窮明府大怒飭各笞千板以職官而被詐則平民之受其魚肉者不問可知明府遂命置之站籠以爲懲一警百計世有衣冠其貎鬼蜮　心專以拓摇訛索爲事者尚其以赤膊鬼爲前車之鑒 
[茸城梅雨]  
　　茸城西關超果寺基廣數畝殿宇連亘中有一覧樓高聳雲表憑欄俯瞰城郭山川歴歴在目赭宼擾亂時佛殿僧寮半遭傾圯惟後殿數楹依然無恙一龕香火藉禮空王上月下　突有二百人老少男婦錯雜其中口稱逃荒過此願借方外片席地免致風餐露宿地保未敢擅主禀報婁縣張肖芸大令冐雨出城輕車减從旣抵其處呢令若輩卽時出境以免逗留生事○西關外塔橋東首有傳老乾者年近古稀鰥而且獨膝下祗有一孫童穉無知誰爲顧復雇一婢女年約二八有奇一日傅因事出外擬穿紡綢衫一領遍覔不得詢諸婢婢無以應大加呵斥翌晨傅起喚婢聲息毫無異之趨而往視則已體冷於冰面目青紫唇舌間尚有烟霞餘瀝婢母聞耗前來百般騷擾傅無所爲計聲言願拚一死傅本有錢癖錙銖必較鄉里受其剝削者無不銜恨切齒當下聞其欲死咸圖報復乃故作驚皇狀曰是翁現被鬼崇不可坐視其死此拖彼拽批頰連連遂致兩頰浮腫衆忿爲之稍洩有頃婢之夫族亦接踵而來門庭若巿刻有爲魯仲連者竭力排解未識財果通神能免匍匐公庭否○姚家角地方某甲一夫一婦耕種爲生今歲植督數畝纍纍結實方謂豐收在卽可以實我倉箱然夜間每有野獸竊食心甚恨之夫婦共商保護之策一日晚餐旣罷其婦逕往田中甲不知也踽踽獨往俄聞菽穗中謖謖有聲以爲獸也將所携巨棍猛擊之適中婦之肩背痛極而仆上前維視始知誤擊悔之無及急倩人舁回室中竟夜不得閉目次晨延某傷科療治則已遍體紅腫未知能保性命否 
[西泠喜雨]  
　　杭垣入夏以來天時亢旱望澤孔殷米商之狡猾者因此高擡米價每石陡漲四百文五月廿二日午後烈日韜光水雲潑墨雷聲殷殷然從從北而來旣而黑風驚鐸曰雨跳珠整整斜斜勢若銀河倒潟田畦沾潤溝澮皆盈至晚雲收雨歇始放晴光翌晨陰晴不定正是黄梅天氣聞諸野老言今年晴燥太久已種秧苗固有欣欣向榮之意未種田坂堅硬如石雖得甘霖無濟於事必須再得大雨二三次庶幾田畝潤澤可以扦揷矣 
[二蠶利巿]  
　　今年浙江嘉湖兩府頭蠶收成未甚得利至飼二蠶時天氣和暖盈筐載箔頗有蒸蒸日盛之勢葉價因之倍漲意者失之東隅尚可收之桑榆耶 
[賭風日熾]  
　　杭垣因秋闈將屆各路賭棍聨肩接踵而至皆稅屋於貢院左右幽靜之處開塲誘賭喝雉呼盧不分晝夜約計有十餘家之多無業惰民東奔西走似有一番生機而少年子弟受其誘惑者正自不少有父母斯民之責者其可不設法禁止耶 
[畏罪投江]  
　　德化縣督捕廳董廉捕年老矣日前有鄉愚某甲因細故具呈請究廉捕立卽標簽飭差拘提該差卽赴江北將被告某乙拘獲至小池口賈棹渡江乙　間躍入江心該差呼水手援救乙游泳中流載沈不復載浮現聞苦主在洲頭將屍身撈起具詞上控佐雜擅受民詞已千吏議况又重以命案耶若何了結想上憲必當秉公處治也 
[兵船起椗]  
　　法兵船帶兵官金章美兵船帶兵官穆易艾因匪人滋閙教堂統帶兵輪停泊九江以資防護迄今已匝月矣見各處安謐如常旅居九江各教士先後回堂施醫傳敬可以不煩保護兩兵船遂於五月二十五日黎明時起椗法兵船開往上海美兵船則開往漢口云 
[東粤官塲紀事]  
　　補用府經歴將叅軍澤向充撫轅文巡補當差勤愼撫憲深爲器重現委署廣豐庫大使以奬其勞○厘務總局提調候補府夏子新太守現奉委代理潮州府事遞遺該局提調差由藩憲札委補用府陳德輝太守接辦○肇慶廣安水師船隻年久失修日就朽敗由善後局撥欵修理迄今工程將次告竣局憲已遴委試用縣錢大令溯浩馳往騐收矣○卽用縣李命三大令奉藩憲札委解餉進京一俟領兌後卽當起程北上也○候補通判汪子璞别駕蒙大憲札委總辦都城厘務差上游器重於此可見○虎門内外各砲臺現屆操演之期守臺將弁循例禀請兩院憲閱視兩院憲因公事過繁未遑兼顧遂發督糧道周曉丹觀察代閱觀察見各兵技藝純熟大礮打把中數在九成以上校閱旣畢當卽回省禀覆○新授湖南按察使孫駕航廉訪接奉恩旨後當　具摺謝恩並請陛見現已交卸廣西左江道篆務行抵會垣在粤秀街暫駐襜帷省中司道各官連日肆筵設席請廉訪赴宴以盡地主之情聞簾誘小住數日卽當迎摺北上云 
[生員服毒]  
　　署香山縣楊懿卿明府辦事精明案無留牘但嫉惡過於嚴厲因此頌者多而謗者亦不免日前縣屬某鄉拘獲竊匪一名解縣審辦旋有某茂才貿然出場赴縣取保明府惡其不安本分干預公事遂將茂才繫諸獄中茂才憂憤難堪竟以一盞紫霞膏遂却殘生士林中人代抱不平聨名具禀省憲求請伸寃明府聞信之下星馳赴省將一切情形面禀大憲並請委員前往騐屍未悉如何結局也 
[違禁吸烟]  
　　英法各領事會禁婦女至烟館告示煌煌早登前報且更屢次著爲論說以明此禁永久决不可寛不料前晚英包探徐雲湘查至東棋盤街一笑樓茶館内飛雲閣烟寮見野雞流妓所僱女傭陳王氏横陳榻上爲狎客裝烟立卽拘拿并吊取該烟寮捐照捕頭以陳王氏及該烟寮故違禁令移送英公廨請懲蔡太守飭　該氏暫發官媒收管以候訊供發落說者謂烟館之禁流妓可謂意美法良矣惟但禁吸烟而不禁啜茶以致憑欄試茗之餘粥粥羣雌依舊如雲而至大庭廣衆調笑無猜豈捕頭猶未聞知耶獨奈何不一并懸爲厲禁也 
[解交兇手]  
　　日本人尾本福元七厘刃傷華人沈關福斃命上海縣袁邑尊飭差拘獲三日人一面會同領事鶴原君官醫田以及書記某君檢騐屍身飭屍妻張氏屍子阿巧備棺成殮等因已詳前報旣而鶴原君照會邑尊請將尾本等三兇手移交領事署再行訂期會訊核辦邑尊卽赴道轅據實禀陳聶觀察允之昨晨飭役移遂英公廨請轉送日領事署蔡太守立卽添差協同縣役將尾本等三人轉送鶴原君收管並聞是日尾本等三人偕二日友沽飲至醉尾本卽送二日友出城然後偕回瘙姓家路經沈家門外沈所畜之犬見其異言異服狂吠不休尾本等恨之卽與沈尋釁以致刃傷身死云不知究竟如何且俟會訊後再行登報 
[御者被毆]  
　　陸公舘車夫王阿三推主人至泥城外閒游不知因何與李阿生口角旣而各矜意氣相與揮拳致王被李毆傷歸而告知主人片送英公堂請究蔡太守飭將李暫行管押諭令王醫治告痊再行察斷 
[縣訊上控案]  
　　有何紹球者赴松江府控稱小的係寗波人前年向馮姓購買一女爲妾計出洋銀二百五十元過門後忽有粤人陳方方赴英公堂喊控小的誘拐伊女阿順奉蔡大老爺提訊之下將妾給陳領去小的再欲申訴被人堂差役霸阻心實不甘控求作主恩詩農太守准詞札飭上海縣提訊詳辦袁海觀大令傳齊原被於前晚升堂推鞫何伸訴前情陳供小的係廣東人前年女兒阿順忽失所在訪緝無蹤旋在何家尋見涉訟公堂蒙將阿順交小的領回管束何妾供稱小婦人小名阿順年十七歲偕父親同住虹口前年至馮家游玩卽被覊留旋竟賣與何姓大令判令將阿順交陳領回並着何邀同伊妻來案聽候訊辦 
[法界捕房瑣事]  
　　堯榮亭控吳桂榮行竊東洋車葛同轉着將吳押候傳到見証再訊已紀昨日報章昨晨同轉臨捕房堯榮亭邀見証人高庭榮李正秀等投案同轉間高曰爾爲何業是晚如何見吳桂榮竊車答稱小的在附近老虎灶上挑水前晚店門已閉獨自出外大便突見 
 
 

Page 4

 
 
吳桂榮等兩人拉空車一輛由護城河向西小的當卽通知堯榮亭立飭管車人李正秀在後追赶及至四明公所西首始得人贓並獲尚有一人不知去向小的回店安睡不知後事如何李正秀稱小的在堯處照管車輛前晚車忽失去據高庭榮言見人行竊小的飛奔往追當將吳桂榮拘獲正欲交捕有吳之羽黨言吳係包探夥不可悞指爲竊小的信以爲眞不敢送入捕房自將車拉回吳復於次晨到小的家中言願幫我查回車輛索酧洋兩元被巡街捕查知立將吳桂榮拘獲同傳着將吳桂榮帶案問爾曾竊堯榮亭東洋車五輛藏在何處吳供大老爺明鑒李正秀係堯榮亭之夥一鼻孔出氣其言實不可聽同轉謂高庭榮見爾竊車情詞確鑿况爾向索酬勞有巡捕目覩豈能狡展包探王榮培禀查吳桂榮在八仙橋一帶住居已久從未做過買賣夫婦二人每日烟資約需數百文從何取給想伊偷竊車輛已非一次邇來西門外野雞包車及無照會之壞車大半皆人家失竊之物略事修理卽難辨認同轉復將吳一再訊問吳堅執如前同轉喝令重笞一百板吳始供小的向在八仙橋西賣糟螺螄餬口前晚遇見江北人謝步雲手拉空車小的帮同阻住遂被悞指爲竊同轉命將吳還押候提謝步雲到案冉訊○流氓王蓮生因搶奪小工王裕臣洋二元經葛同轉押候掌頰昨晨提案掌頰畢復問近來搶衣奪物時有所聞爾等共有羽黨幾人蓮生不肯直供通事稱昨日蓮生自言不敢將羽黨名姓供出恐被别人挾怨尋仇同轉問羽黨是誰蓮生供有小蘇州三和尚緒盧阿新等數人常剝别人衣服同轉着還押候查○吳錦安行竊牛痘局中衣服押候查核在案昨據包探王榮培禀查得吳錦安行竊屬實經左右鄰人目覩有一人助吳爲虐想是吳之同黨吳仍不認竊同轉日原告所呈失單共失衣六件想爾之行竊早已習爲常事吳又稱是晚見有白布短衫一件放在凳上意欲圖竊適被庖人所見遂被拘送同轉謂姑念圖竊未成判掌頰二十下釋放地保黄梅卿勒扣洋布案内之龔阿仁陳阿弟等昨又帶案同轉曰爾爲舟子自以誠實爲主爲何將别船飄失之貨擅自打撈開箱分用本　嚴辦姑念管押已久從寛發落着各掌頰四十下以示薄懲又同黄梅卿曰爾爲地保不能秉公辦事竟敢獨霸一方將别人洋布奪去擅自售脫罪無可逭姑念保人署榮昌代爲料理着押候解送南匯縣發落高陞輪船庖人施阿福手持銅洋往花烟間尋歡被鴇查知送入捕房押候查問一案昨晨據施阿福之母施徐氏投案訴稱小婦人在寗波開店銅洋於四月間用下實出無心請將兒子開釋同轉着將施阿福帶案謂曰閱爾母禀詞知爾幼年失怙賴爾母撫養成人目下央親荐在輪船包飯爾不思勤作反敢在花烟間尋歡實屬不知自愛喝責手心一百下交其母帶回管束銅洋銷燬○蘇州航船夥金二倌與無錫網船夥尤永春爭執口出惡言經葛同轉判令枷責在案昨日枷期已滿申斥數語卽交管帮顧慶帶回約束同轉問顧曰近有一種船隻來歴不明爾等須下船查看若情節可疑立卽通報衙門以便拿究又問南北共有幾帮答稱南灣子船由張二管理南巿江北帮船有陳標管理北巿新閘老閘客船有孫德甫管理惟貨船則由鍾賴皮管理同轉謂如見租界此種船深夜不及報縣准爾隨時密報捕房顧遵諭而退○縫工廖長根將退租房屋私自出租與密汲人張阿弟哄得租洋一元七角又將張之書箱等物掯匿經張具控同轉着長根之母朱氏料理禀覆在案迄今逾限已久仍未理妥昨晨張又投案禀追旋據朱氏聲稱兒子在押多時外面無人料理求請開釋同轉問張曰爾在外面請誰人料理答稱曾經公所中之帳房先生勸令廖朱氏賠洋廿元限半個月内將原物檢還仍可取回原洋該氏尚未應允星以來案禀追同轉着將廖長根帶案詰問廖稱張在外面向母親說祗要賠洋十五元小的因在押所未能理料同轉着掌頰四十下　押仍諭赶緊料理下期禀覆違干嚴比○台州女子陳夏梅因不願爲娼遁跡滬上鴇婦蔡趙氏與馬錦華等來滬請領同轉着將蔡趙氏管押馬交保限五日往寍波邀媒人來案此已詳列前報者也昨因限期已屆帶蔡趙氏研問該氏稱娶女爲媳並不賣娼同轉曰陳夏梅供明懷孕三月被爾用藥將胎打落不出數日卽令接客稍有不遂以鞭撻從事可見爾很惡已極世間罕有着還押赶緊函追媒人來案以愚質訊 
[喜誕麟兒]  
　　本舘協振所昨承浙紹茸人長交到英洋一百元賑濟災黎并惠手翰云内人懷娠卜算家皆云生女余年已而立膝下祗有一女一聞此言頗寛悵惘因思助振可以挽回造化默向神前立愿助振今内人已分娩矣果生一子臨盆時双極順遂可見神靈呵護今特湊足英洋一百元敬祈彚　災區雖未能有裨振務亦聊以完民愿耳展誦之餘具見側隱存心慈祥在抱宜天之報以麟兒也諺不云乎種瓜得瓜種果得果理有果然報無或爽故求嗣者當以助振爲第一妙方 
[蘇省撫轅抄]  
　　五月二十五日南洋差遣帮辦金陵洋務總局福建試用同知余貞祥奉督憲委查丹錫金江陽等縣教案來卽辭赴無錫通判孫毓驥禀謝委代理荆溪縣事署崑山縣蘇品仁專差來省禀謝奉飭赴新陽縣本仁縣丞倪煥章禀謝委署丹徒縣主簿事○二十六日縣丞馬態禀知奉　憲委文闈執事差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十七年五月廿二日京報全錄]  
　　宫門抄○諭旨三道錄前○發抄硃批五道○臺撫劉奏甄别知府片○將軍長奏遵駁揀員更補同知摺○臺撫劉奏代辦科試送交學政關防日期摺○又奏飭知府赴任片○又奏爲據情代奏片○浙撫私奏爲懇恩傳旨嘉奬片○閩督卞奏匯解各欵京餉委員起程日期摺○護新撫魏奏爲揀員借補叅將員缺摺○浙撫崧奏請奬叙摺○五月二十二日刑部都察院大理寺廂紅旗值日刑部引見八名都察院三名大理寺二名翰林院十六名粘杆處六名廂藍滿六名○奕年假滿請安○召見軍機薛允升奕年李培元○發抄許振褘奏上年上游各工動支銀數奉硃批該部知道欽此○又上年黄運兩河辦工銀數奉硃批該部議奏單五件併發欽此○長順奏裁撤練軍營務處停支薪水日期奉硃批户部知道欽此○又吉林分巡道訥欽飭赴新任奉硃批吏部知道欽此又造齊辦賑各項清册存銀作爲伊通等處積榖經費奉硃批户部知道欽此○○劉銘傳片再查例載台灣道府自到任日起扣至五年屆滿該督撫詳加甄别果係才守兼優實心辦事者給咨送部引見候旨升用等語兹查鹽運使銜在任候補道台北府知府雷其逹於光緒十二年三月十九日到任因與台灣藩司姻親廻避調補福建漳州府現於光緒十七年三月二十四日卸台北府事扣計在任已滿五年督飭各屬辦理清丈撫字催科清理庶獄及委辦提西學堂善後通商各局事務均無貽悞核與台灣道府在任五年給咨送部之例相符自應照例甄别台灣藩司沈應奎未便註考由台灣道兼按察使銜唐景崧詳加甄别會詳前來查該員雷其逹樸實勤能操守廉正堪以給咨送部引見除將該員履歴咨部外臣謹會同兼管福建巡撫事閩浙總督臣卞寶第附片具奏伏乞聖鑒謹奏奉硃批吏部知道欽此○○奴才長順跪奏爲遵駁揀員更補要缺同知以資治理恭摺具陳仰祈聖鑒事竊照賓州廳同知善慶丁憂所遺係衝繁難要缺前經奴才曾以酌補同知趙宗翰請補奉准部覆以查該省委用同知班内尚有合例人員例應照章先儘請補所有奏請以試用同知趙宗翰補授賓州廳同知之處應毋庸議其賓州廳同知要缺應令另行揀選等因奏奉諭旨依議欽此行知在案奴才自應欽遵辦理查有揀發委用同知曹廷楨現年四十八歲係四川卭州大邑縣人由拔貢報捐雙月同知光緒四年投効本省泰安壽字等營襄辦文案六年剿辦馬邊猓夷出力案内蒙彚案奏保准以同知歸入勞績班遇缺卽選赴部投供十一年十一月初十日蒙欽派王大臣揀選騐放十一日奉硃批圈出曹廷楨着以同知發往吉林差遣委用欽此於十二年三月到省委派讞局差使是年委署伯都訥廳同知篆務十一月到任十四年六月交卸十六年二月委署雙城廳通判篆務十九日到任查該員曹廷楨辦事幹練留心吏治以之更補賓州廳同知實堪勝任據署吉林分巡道同勳詳請具奏前來合無仰懇天恩俯准以該員曹廷楨補授賓州廳同知實於地方有裨如蒙兪允該員倭委　同知銜缺相當毋庸送部引見仍俟試署一年期滿如果稱職再請實授所有遵駁更補要缺同知緣由理合恭摺具奏伏乞皇上聖鑒勅部核覆施行謹奏奉硃批吏部議奏欽此○○太子少保兵部尚書革職留任福建台灣巡撫兼管學政一等男臣劉銘傳跪奏爲代辦科試送交學政關防日期恭摺奏祈聖鑒事竊准部咨光緒十六年十二月二十三日奉上諭劉銘傳奏請開缺一摺着再賞假三個月毋庸開缺所有台灣科試事宜着派唐景崧暫行代辦等因欽此當經轉行欽遵兹查台灣道唐景崧現來台北會勘本年秋審事竣科試未便再緩臣謹將道字一千二百一號台灣學政關防連同文卷於本年三月二十一日派委台北府教授黄煥奎送交欽遵代辦除考試一切事宜由該道嚴密關防遵旨敬謹代爲辦理外所有送交學政關防日期臣謹恭摺奏報伏乞皇上聖鑒謹奏奉硃批知道了欽此○○劉銘傳片再台灣台北府知府雷其逹與台灣藩司沈應奎係屬兒女姻親例應廻避當經會奏請旨簡調光緒十七年二月初五日接准吏部咨十六年十二月二十四日奉上諭卞寶第等奏知府與藩司姻親例應廻避開單請旨簡員對調一摺福建台灣台北府知府着吉昌調補雷其逹着調補福建漳州府知府欽此欽遵轉行遵照在案兹查該員吉昌業已抵台應卽飭赴台北府調任供職據臺灣布政使沈應奎會同臺灣道兼按察使銜唐景崧具詳請奏前來除咨部外臣謹會同兼管福建巡撫事閩浙總督臣卞寶第附片陳明伏乞聖鑒謹奏奉硃批吏部知道欽此○○劉銘傳片再據臺灣道唐景崧呈稱接臣文開欽奉上諭臺灣科試事宜着派唐景崧暫行代辦等因欽此於本年三月二十二日派委送交道字一千二百一號臺灣學政關防連同文卷到道謹卽於是日恭設香案望屬叩頭謝恩祗領定期於三月二十四日開考臺北一俟試竣接試臺南呈請據情轉奏恭謝天恩等情前來臣謹附片代奏恭謝天恩伏乞聖鑒謹奏奉硃批知道了欽此○○崧駿片再上海協賑公所紳士二品封職施善昌指分湖北知府經元善情關桑梓籌集鉅資邀派公正員紳陸續來浙助放義賑災黎受益匪淺現經查明辦理義賑員紳擇尤請奬而該紳施善昌經元善歴年辦理各省賑濟諸臻核實其於本省義賑更屬不遺餘力雖該紳等志在爲善堅稱不敢邀奬惟其好義不倦之忱未便泯没可否仰懇天恩傳旨嘉奬以昭激勸之處出自鴻慈逾格謹附片具奏伏乞聖鑒訓示謹奏奉硃批施善昌經元善均着傳旨嘉奬欽此○○頭品頂戴閩浙總督臣卞寶第跪奏爲匯解各欵京餉委員起程日期恭摺仰祈聖鑒事竊照光緒十七年分部撥内務府茶稅京餉銀五萬兩户部茶稅京餉銀二十萬兩固本京餉銀每月五千兩加放俸餉銀二十萬兩當飭司局籌解先已備内務府茶稅銀一萬兩户部茶稅銀一萬兩固本京餉銀一萬兩委令升補龍巖州知州盧慶雲督同號商匯解赴京投納經臣具奏在案兹再籌解内務府茶稅京餉銀一萬五千兩户部茶稅京餉銀一萬兩固本京餉銀一萬兩加放俸餉銀二萬兩委令捐升通判王之傑督同號商如數籌墊進京投納該委員定於四月二十日起程仍俟報到上庫日期再行由閩提欵發還據福建稅厘善後兩局司道具詳前來除分咨查照外臣謹恭摺具奏伏乞皇上聖鑒謹奏奉硃批該衙門知道欽此○○頭品頂戴護理甘肅新疆巡撫布政使臣魏光燾跪奏爲揀員借補叅將要缺以重邊防恭摺仰祈聖鑒事竊新疆阿克蘇鎭屬新設喀喇沙爾營叅將員缺業經奏准作爲題缺亟應揀員請補以重職守該處爲南疆門户蒙回雜處彈壓巡防均關緊要非幹練有爲之員難資得力查有頭品頂戴留甘肅新疆儘先補用提督阿爾杭阿巴圖魯喩先逹勇於任事訓練有方在新疆帶隊有年邊情最爲熟悉以之借補斯缺洵堪勝任合無仰懇天恩俯准以該員借補喀喇沙爾營叅將員缺實於邊防有裨如蒙兪允並懇勅部先行發給署劄俟防務大定卽行給咨送部引見以符定制除飭取該員履歴清册咨部外謹會同陜甘總督臣楊昌濬喀什　爾提督臣董福祥恭摺具陳伏乞皇上聖鑒訓示謹奏奉硃批兵部議奏欽此○○頭品頂戴浙江巡撫奴才崧駿跪奏爲浙江省賑務完竣查明外省籌募賑捐並辦理加賑義賑尤爲出力官紳籲懇天恩俯准分别奬叙以示鼓勵恭摺仰祈聖鑒事竊浙省光緒十五年被水成災賑繁欵絀仰蒙聖恩頒發帑項提撥庫欵並准收捐給奬以濟賑需迭經京外各官紳籌募兼施集成鉅欵陸續匯解來浙又經前兩江督臣曾國荃撥欵派員來浙加賑並上海等處協賑公所集資派紳助放義賑俾浙省億萬災黎咸登袵席凡在官民同深慶幸曾由奴才據情奏明事竣分别酌奬欽奉硃批着照所請該部知道欽此欽遵各在案現准直隷山西二省將勸辦浙江賑捐各員開單咨浙彚奬並據浙江籌賑局司道查明兩江來浙加賑曁上海協賑公所來浙助放義賑各員紳彚開清單詳請奏奬前來伏查浙江省光緒十五年水災之廣爲數十年所未有京外各省官紳於數月之間勸集鉅欵俾浙省賑務得以措手亦爲始念所不及所有辦理加賑義賑各員紳親歴災區核實散放盡心竭力勞瘁不辭實屬異常出力自應上乞恩施以酬勞勩此外奉天河南廣東四川湖南江西陜西臺灣安徽江蘇等省籌募賑捐司道各官應請一併酌予奬叙彚繕清單恭呈御覧合無仰懇天恩俯准給奬以昭激勸除將加賑義賑各員紳履歴彚造清册咨部查核外理合恭摺陳請伏乞皇上聖鑒訓示再浙江省各府州縣及省局在事出力各員紳另　開單請奬合併陳明謹奏奉硃批該部議奏單併發欽此 
 
 

Page 12

 
 
[光緒十七年五月廿三日京報全錄]  
　　宫門抄○諭旨二道錄前○發抄硃批四道○將軍裕奏恭報出省巡閱沿海各城地方日期摺○又奏委署知縣各缺片○將軍長奏請議卹片○提督張奏恭報接護提篆日期摺○將軍長奏遵駁更補同知員缺摺○五月二十三日工部鴻臚寺正藍旗值日無引見○李端棻謝放四川正考官恩○八額駙續假十日○克侯請假十日○工部奏派承修重華宫等處工程派出嵩申○召見軍機徐樹銘汪鳴鑾王文錦○發抄長順奏演練馬步各隊用過鹽乾等銀奉硃批該部議奏欽此○又額穆赫索羅地方緊要抽撥官兵差遣奉硃批兵部議奏欽此○又記名副都統和順借補吉林滿營防禦奉硃批兵部議奏欽此○又記名副都統貴德借補寗古塔驍騎校奉硃批兵部議奏欽此○○奴才裕祿跪奏爲恭報奴才出省巡閱沿海各城地方日期仰祈聖鑒事竊查奉天南路邊界均屬濵海要區一切水陸形勢及各城應行整頓籌備事宜必須親身巡歴詳悉情形方資隨事講求冀臻周妥奴才上年抵任後卽擬訂期前往因值府尹興陞入都陛見並年底應辦事多未克分身出省兹定期於四月初八日携帶總督關防輕騎出省巡閱沿海各城先至金州旅順一帶與李鴻章會晤後再赴營口察看砲臺並新修南岸工程兼閱該處駐紥練軍事竣查閱省南河道回省俾皆周歴奴才起程後省城内宫殿倉庫曁將軍衙門印務均照章交副都統濟祿妥愼經理該副都統入都陛見俟奴才旋省再行起程其内務府大臣印鑰照章移交協同管理内務府侍郎綿宜暫行佩帶金銀庫火藥局鑰匙照章移交户工兩部侍郎暫行接管總督衙門發審處案件咨交府尹興陞暫行督理將軍總督兩衙門日行公事飭委户司協領程世榮署驛巡道景桂暫行代拆代行遇有各衙門緊要事件仍封送奴才行次自行核辦所有奴才出省巡閱沿海各城地方起程日期理合恭摺具陳伏乞皇上聖鑒謹奏奉硃批知道了欽此○○裕祿片再奉天新民廳同知馬宗武現因案撤任所遺員缺查有興京撫民同知徐鏡第安詳練逹堪委署理遞遺興京撫民同知員缺查有寛甸縣知縣徐慶璋年富才明堪以調署又海城縣知縣陶守愚人尚謹愼樸實辦事無誤惟賦性寛緩於海濵繁要之地措置未能裕如寛甸縣民情樸賞案牘較簡徐慶璋調署遺缺卽以該員陶守愚前往接署堪以勝任其所遺海城縣一缺查有現署承德縣事准補海龍廳通判金作壎明幹有爲堪以署理遞遺承德縣知縣員缺查有候補知縣榮禧勤明穩練堪以委署除分檄飭遵外理合附片具陳伏乞聖鑒謹奏奉硃批吏部知道欽此○○長順片再已故副都統銜花翎卽補協領布特哈正黄旗佐領興福係正白旗成德佐領下人咸豐年間粤匪竄擾東南各省由領催隨同將軍都興阿出兵在湖北雲夢縣等處打仗迭次獲勝旋因進攻太湖逆衆恃險屢抗未下兵力厚集分叚圍攻用火箭燃燒賊藥始克其城卽抵潛山賊營四面掩襲斬獲無數羣賊敗潰城賊宵遁遂復縣城踏平石牌鎭老巢該故協領與有力焉同治年間在直隷山東隨同剿滅宋景詩逆匪復調赴甘肅攻剿　逆正隷奴才所部凡攻城臨陣無不身當前敵勇氣百倍克復寗夏府狄道州太子寺等處維時糧餉俱缺掘煮野菜充飢毫無餒志嗣在皋蘭平番縣等處堵剿有年迭著功績奴才在烏里雅蘇台將軍署任内亦將該故協領調往截擊　逆敗之歴保至卽補協領補授布特哈正黄旗佐領並加副都統銜光緒十五年由京引見回至吉林經奴才留營派充靖邊後路統領以積勞過深觸發舊疾於是年十二月初七日在營病故又已故花翎記名提督方勇巴圖魯程玉廷湖北黄陂縣人咸豐八年投入霆營隨赴鄂皖剿賊屢獲勝仗十年收復黟縣羊棧嶺等處肅清江西全省同治元年克復寗郡並西河等處要隘又克東壩句容金壇各城嗣於援江踏破許灣賊壘克復金谿新城南豐瑞金縣城四年赴廣東剿賊克復嘉應州城六年在湖北永隆河一帶進剿全股髮逆又迭獲大勝是年隨剿回土各匪蕩平金積堡賊巢十年克復巴燕戎城擒獲叛逆及剿滅河州竄賊光緒三年至五年曾克吐魯番滿漢兩城蕩平新疆南北路積功至補用總兵賞給方勇巴圖鱬並加提督銜一品封典八年隨奴才勘分伊犁中南兩路上俄界址得保以提督記名十五年十月投効吉林經奴才札委帮帶靖邊親軍左營馬隊十六年十二月十一日在營積勞病故奴才查興福忠勇性成不辭艱苦攻堅逐北輙在人先奴才知之最確程玉廷百戰餘生深諳戎略爲前提督鮑超得力之人該兩員均以積勞致疾齎志長逝殊堪憫惜合無仰懇天恩俯准將已故副都統銜卽補協領布特哈正黄旗佐領興福已故提督方勇巴圖魯程玉廷均照軍營立功後積勞病故例從優議卹以資激勸除將該員等履歴咨部查核外謹附片具陳伏乞聖鑒謹奏奉硃批興福程玉廷均著照軍營立功後積營病故例從優議卹該部知道欽此○○護理四川提督簡放提督馬邊協副將奴才張祖雲跪奏爲奴才接護提篆日期恭摺叩謝天恩仰祈聖鑒事竊奴才接督臣劉秉璋行知署提臣錢玉興奉旨簡授重慶鎭總兵現應入都陛見所有提督印務奏委奴才護理隨准署提臣錢玉興於光緒十七年三月十八日派委提標中軍叅將張旭升將提督印信齎交前來奴才當卽恭設香案望闕叩頭謝恩祗領任事除循例恭疏具題外伏念奴才楚南陋質樗櫟庸材由行伍出師江南安徽河南山東等省剿辦髮捻各逆節次剿賊頻邀奬摧並蒙賞給逹勇巴圖魯勇號嗣因奏調來川剿辦滇黔各匪借補永寗營叅將光緒元年攻克九絲寨踞匪仰沐鴻施以總兵開列在先請旨簡放又於剿辦馬邊夷匪肅清案内欽奉上諭着遇有提督缺出請旨簡放旋卽陞補馬邊協副將荷天恩之優渥實頂感以難名兹復護理提篆受恩益重報稱益難奴才惟有殫竭愚誠倍矢勤愼凡於營務一切禀承督臣遵循辦理仍隨時督率將備認眞整飭營伍實力訓練兵丁以期仰答高厚鴻慈於萬一所有奴才接護提篆日期及感激下忱理合恭摺具奏叩謝天恩伏乞皇上聖鑒謹奏奉硃批知道了欽此○○奴才長順跪奏爲遵駁更補同知員缺以資治理恭摺仰祈聖鑒事竊五常廳同知李鶴亭丁憂所遺係每疲難要缺奴才曾以委用同知曹廷楨請補經部議覆以五常廳同知要缺該省現有赴省坐補原缺之郭錫銘一員查該員由奏補五常廳同知修墓開缺嗣經修墓事畢於十六年四月二十九日到省按照定例如遇原缺出時無論何項開缺卽行坐補應令查明該員郭錫銘現在有無事故其五常廳同知一缺照章先儘該員坐補所有該將軍奏請以委用同知曹廷楨署理五常廳同知之處應毋庸議其五常廳同知應令查明具奏到部再行核辦等因咨行前來自應遵照辦理查該員郭錫銘現年五十九歲係内務府廂黄旗漢軍恒喜管領下人由附生中式咸豐乙卯科舉人同治元年壬戍科大挑一等報捐國子監助教二年到監行走三年六月選補助教七月克復江寗奉旨加一級五年十二月實錄告成紀錄一次六年六月題銷試俸七年直隷捻匪肅清奉旨加一級九年六月俸滿截取外用十二年恭逢恩詔加一級是年京察一等加一級光緒元年二次恭逢成詔加二級二年京察一等加一級八月選授廣西慶遠府同知三年十二月到任六年三月聞訃丁母憂領咨回旗八年六月服滿赴部投供九年十月二十五日蒙欽派大臣騐看奉硃筆圈出發往吉林差遣委用欽此十年四月到省繳憑奉派讞局差使七月委署雙城廳通判篆務十一年奏准補授五常廳同知飭赴本任十月交卸雙城廳通判署篆十二年二月到五常廳同知本任十三年正月恭逢恩詔加一級十四年五月奉札調省六月交卸嗣經禀請開缺修墓領咨回旗十六年假滿四月二十九日到省奉委代理佑都納廳同知六月到任十二月交卸查該員樸誠謹愼局度安詳前在五常廳任内辦理裕如以之請補原缺實堪勝任據署吉林分巡道同勳詳請具奏前來合無仰懇天恩俯准以該員郭錫銘補授五常廳同知實於地方有裨如蒙兪允該員係修墓假滿回省坐補原缺人員毋庸送部引見所有遵駁更補要缺同知緣由理合恭摺具奏伏乞皇上聖鑒勅部核覆施行謹奏奉硃批吏部議奏欽此 
 
