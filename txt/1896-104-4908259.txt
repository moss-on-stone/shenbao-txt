# 1896 - 104 - 4908259

 

Page 1

 
 
[新印書籍發售] [  圖書集成局啓]  
　　欽定二十四史全書實洋五十元○欽定四史書實洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六都處分則例碼洋一元二角○補註洗冤錄碼洋六角○康熙字典碼洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角諸君欲購者請移玉申報館帳房可也此佈 
[重印應酬彚選告成] [  圖書集成局代啓]  
　　應酬彚選一書爲雲間陸九如先生所箸而四明茹古齋主人所爲增輯者也前經介記書莊倩本局代爲排印購者紛至插架頓空茲又重印告成每部四本價洋三角賜顧者仍就原處選購可也此布 
[上已述乙酉金陵修褉事]  
　　上已日休沐無事率兒輩沿龍華江岸安步當車天乍陰欲雨不雨微風拂面吹桃花片片落衣袖適兒輩問修褉於義何取因述汪衡齋先生官石埭時以是日登陵陽山因論已當爲己干支形似而誤也蓋春在東方木王土死三者震木之數也推初元之歲章蔀年月日皆在於三而日干值己已象人腹逢三則土爲木制而腹受其災以此爲袚除之義所由起云云先生說經最精鑿此論誠非尋常經生家所敢望其項背然而數千年來無不以是日爲佳節矣曾記今上御極之十年冬高麗使臣奉其國王之命來朝貢於京師賀長至表正朔也禮畢其正使奉時憲書航海回國時其副使四品官進士趙君王坡者思遊歴我江浙等省乃援例附歸使爲之代奏於其　求給假且牒我大行人請護照俾其舟車所至無阻滯自言冐雪出燕郊過蘆溝橋聞運河已堅冰膠舟乃脂轄直抵袁公浦回首北行積二旬有奇一望白沙無垠人皆眞樸不完如太璞至浦上始覩江南風景素慕張志和浮家泛宅爰賃瓜皮艇子沿淮東下所過如淮陰欽臺秦郵文選臺三十六湖樓皆流連竟日而後去繫纜廿四橋鷺堠已先容地主預飭供張甚備因得遍歴平山堂諸勝迹且日與騷人聨袂相酬酢原約暮春之初遊鐵甕煮茗中泠泉聽濤松寥閣就天下第一江山處疥壁以補修廊之缺適金陵护柬冉至相促以三月三日爲旅人滌　於莫愁湖上蓋仿修　故事也於是留銀蒜爲後約而一帆先指白門矣時金陵綜洋務者廬陵劉治卿觀察典客則上海曹君潤甫也金陵向無同文館劉觀察爲請於前督憲左文襄公得創設而延余爲華教習生徒三十人例得與外邦人周旋壇坫此次尤緣文字與使者稱沆瀝於未晤時湖漘有華嚴菴菴有勝棋樓明太祖與徐中王賭湖處趙君因問曲水之義乃爲述晉武帝曾舉此以問摯虞虞對曰漢章帝時徐肇以三月初生三女至三日俱亡一村以爲怪乃携酒就水洗滌去災帝曰如此便非佳節尚書郎束晳曰　小臣不足以知之昔周公卜洛邑因流水以泛酒故逸詩云羽觴隨波又秦昭王置酒於河曲有金人自泉而出捧水心劍曰令君制有西夏及秦霸乃因此處立曲水祠二漢相沿爲盛事者以此趙君又問節稱上已何以不用已日則又告以沈約宋書謂魏後但用三月三日不復用已時主客語言不通彼此交書於版相授受蓋高麗雖鑒同文而晤對關非借楮先生管城子以代舌人不能逹意故凡意之所欲言與言之不甚了了者皆得重言之長言之其於問答亦然間或觸景生情因情及事卽嗟嘆之詠歌之亦所不禁書罷各藏其一以誌雪泥鴻爪趙君又言高人祗知王右軍之蘭亭叙與杜工部之麗人行其於晉泰和之詔王公以下三月三日並集浮橋與王筠之曲水詩序庾子山之馬射賦郝隆於栢温席上之賦娵隅白居易呈裴晉公之十二韻皆數典而忘其祖且俗陋雖有清流激湍而不知一觴一詠暢叙幽情故不必遠追金谷園卽欲求如蘭亭二十四名流列会水次杳不可得無怪修褉雅集在下國不啻廣陵散之在人間也初就筵時冠裳袍笏主賓禮甚恭酒旣酣乃相忘於形骸之外憑欄聽樂脫帽看詩趙君先卽席賦四絶句余亦成二十章以和故趙君謂是日之天朗氣清惠風和暢當不减永和九年越三日趙君求脫胎龍眠者爲寫圖而丐余序其事趙君工筆札作字展紙於地鞠躬懸腕龍蛇飛舞而劉觀察之摹仿大令則較有藴藉趙君并丐觀察書序於絹頭謂異日寸心千里對此如對故人言猶在耳曾幾何時觀察已歸道山趙君倦遊歸不數年聞再蒞滬上而余一囊琴劍奔走於軟紅十丈中益潦倒如費鵝湖所謂作老娘三十年今日倒綳孩兒者近是迄今追憶及之雖寢饋繁華勝境而此情此景終與泥絮之禪心無涉耳抑余更有慨焉高麗於我朝最恭順稱藩在天命間故我朝於字小之義視高麗尤親切近見我職方氏所掌之緬甸暹羅越南琉球等國次第爲强鄰之肉競相呑食遂亦思蹈夜郎故轍問漢天子孰與我大而不顧外患紛乘内憂迭見寄迹俄公使館猶燕之巢於幕上相忍爲國固如是乎恐日後不爲梁之書亡卽爲紀侯之去其國耳可勝慨哉可勝慨哉 
[奏留糧道]  
　　姑蘇采訪友人云江蘇督糧道陸春江觀察元鼎擬於上月押運糧艘北上祗因省垣開闢通商口岸一切均賴觀察主裁因之趙展如中丞特於某日奏逹九重請留觀察駐蘇襄辦洋務一面札委海運委員代押糧艘又聞中丞擬以觀察兼任蘇州關道已與劉峴帥商定不日卽當頒下札文矣 
[購器鑄錢]  
　　兩江總督劉峴帥委員赴上海向瑞生洋行訂購鑄錢機器以便在金陵鼓鑄大小各種銀錢及銅錢誠裕國利民之要政也 
[游勇横行]  
　　某日怡和洋行元和輪船泝江上駛由金陵以逹蕪湖沿途有游勇二三十人附之他往船中執事西人鑒於前者某輪船有游勇行竊諸客衣物因揮令登岸不料游勇竟突出利刃意欲行兇船上各西人齊出兠拿始相率遁去竊謂中日和好而後各處遣撤營伍長江一帶游勇多若繁星官吏苟不設法防維恐日後不得免於肇事也 
[松江縣試初志]  
　　松江采訪友人云本月初二日爲華亭婁縣縣試正塲先是初一夜二鼓時華亭縣葛在令婁縣林大令先後排導至校士館稍憇鼉更三轉鼓籥交鳴升放頭砲旣而挨次放二三砲兩大令步出麒麟門分東西升坐公座飭禮房書吏點名給卷點畢天將破曉扃門命題計與試者華亭二百九十六名婁縣少二十名左右至晚更魚二躍始放頭牌至東方將明諸卷始陸續繳楚華亭已冠首題夫苟好善一節未冠首題皆雅言也次題文行忠信詩 
 
 

Page 2

 
 
題賦得少年有功翰墨林得年字五言六韵婁縣已冠首題冉有問聞斯行諸子曰聞斯行之公西華曰由也問聞斯行諸子曰有父兄在未冠首題君子者乎次題行已有恥詩題賦得不知誰是謫仙才得誰字五言六韵 
[之罘火警]  
　　昨日午後烟臺采訪友人來書云二月二十四日之夜二鼓時奇山所張某家失愼以致焚去房屋一椽幸施救人多不致蔓延鄰右然舍南舍北已無不受盡虚驚矣 
[漢皋火警續聞]  
　　二月二十七日之夜四鼓時漢口河街永昇平巷口员太紙店失愼已登前日報章昨由采訪友人續述云同太主人鄒姓原籍寗波店中本懸掛保險火油燈其時忽墜於地然及紙屑登時烈烈轟轟店中夥友學徒均宿三層樓上火起時急升　臺越屋而遁習晨店主查見尚少數人恐有意外之虞方擬倩人從火坑中扒挖而諸夥旋如數歸來始知並未有傷人之事也 
[告示照登]  
　　特授九江府正堂隨帶加二級紀錄十次尹爲遵札出示曉諭事案奉學憲札開照得控案例應遵用狀式及代書戳記乃江西赴學院控告呈詞不惟不遵用狀式且匿名揭帖層見疉出現届按試該府合行札飭爲此札仰該府於本院將次按臨時出示曉諭凡有關學校者須赴府代書遵用狀式蓋用代書戳記其不關學校者不准妄瀆卽責成該代書預備狀呈號簿一本註明具控事由其紅呈除禀報節孝及年例改名准用外該代書亦逐一登號凡請壽匾及不用狀式之紅白呈詞槪不准掛號於放告時由内巡捕官按照號簿核對明白禀請本院升堂呈報如代書刁難需索及將不用狀式呈詞妄收者查出定行提革毋違此札等因奉此除飭府代書遵辦外合行出示曉諭爲此示仰闔郡生童軍民人等知悉爾等於學憲按臨時除係舉報節孝准用紅呈外其控關學校案件必須先赴府代書遵用狀式蓋用代書戳記俟登號送簿後聽候學憲升堂放告呈報若不關學校者不准妄瀆記代書亦不准留難需索併干重究各宜凛遵毋違特示 
[絶處逢生]  
　　寍郡東鄕大碶頭鄒某其妻何氏因家境窘迫意將出爲人傭事爲無賴所知設計引誘於去冬帶其六齡幼子背夫潛逃在西門外某烟館爲傭鄒自妻子走失篇尋無著延至今春訪有端倪輾轉尋至該烟館見妻果在勒令回家不料何氏反唇相向又被諸無賴相助不敢與較怏怏而回自念妻子被佔反遭屈辱誓不欲生躍水以圖自盡幸爲某乙所見赶卽撈救適仁安公所董事張某過此詢問根由卽爲鳴保欲將該烟館主送官究辦該烟館主畏罪願將鄒之妻子送還并至該公所叩頭如搗蒜張始允之給衣與鄒更換復給盤費遣人送歸 
[海漘春市]  
　　營口訪事人函云通商各口海關稅務司徵收輪船洋稅所用之平名曰關平在營向例每百兩照營平加銀八兩五錢今年自開河爲始忽於常例外加收二錢又上海來貨今年亦於每件加交銀五分如照加交卽准其憑上海原來派司完稅否則照營口行市加增傳知各行店令其轉致客商一律遵依先是俱未允從後經各行店走關夥友轉圜减去一分每件加收四分兹聞茂生洋行仍舊不允已逕赴總稅司署遞禀矣未知總稅署得茂生禀詞又當何如辦理耳○厘局會辦福太尊奉依將軍札委飭將上年營口所收捐稅八十餘萬兩查明禀復聞去歲日人到營後立關徵收中外船隻稅銀竟共有五十八萬餘兩其時商人俱照日例凡向來只交半稅與上海已完正數到營應交半稅之進口銀其在日人一律徵收全稅至出口貨例交半稅到滬關收正稅一分今乃進出口統收正稅是比前各多完半稅云○頭帮火輪裝來各貨行市不佳而且銷塲甚滯各輪停泊數日見北貨日漲南貨日跌只得放空回申聞出口者竟有十一輪之多轉瞬二帮火輪至未知何如目下元豆四兩一錢五分豆餅五兩四錢五分豆油四兩五錢高糧三兩銀市七吊八百四十英洋兌寳七十六元 
[神京雜俎]  
　　京師友人來函云刻户部咨行兩江兩廣湖廣直隸四川雲貴陜甘各總督福州將軍江蘇安徽江西浙江廣東廣西湖北山東各巡撫轉飭各關道監督各就本地體察情形能否援照鳳陽關客歲加抽茶糖兩項二成稅銀新章一體辦理庶多集欵項以濟餉糈其各關能否加抽迅速聲覆到部以憑核辦○宼姓太監因犯事棄市當宼臨刑時向兩旁聚觀人言曰看我何爲我因在皇上駕前越俎妾談遂至賜死實無他故奴隸賤命死何足惜望諸公不必聚訟紛紜也言訖有慘色嗣聞傳言該太監於銷假後跪進奏章陳時事十條皆關朝政内有請罷鐵路請停巡幸駐蹕園亭兩條皇太后皇上覽奏震怒究詰此奏係何人授意杖笞數百宼終自任諸首領太監均代跪求多時皇太后怒不能解皇上立命綁出自頤和園送交愼刑司子以極刑翌日卽轉由刑部立正典刑云○二月二十二日皇上自頤和園還宮天已傍晚自頤和園外乘舟至西直門外里許高梁橋登陸乘馬進城還宮城内外御路兩旁路燈比櫛二月二十三四日前門外迤西王廣福斜街一帶青樓妓館被地面官發封三十餘家粉白黛緑輩皆望風逃匿有如風捲飛花雨摧殘柳一霎時紅稀緑暗十叩柴門九不開矣或謂前此小李紗帽胡同羣毆之衆皆與妓館聨絡一氣兹因案送刑部後供出指拿故發封查辦或謂爲巨盜指扳聚訟不一容細訪明再錄○前土府井大街棚鋪失愼燒斃一命兹悉燒死者原非鋪夥乃對門某宅女僕老媪也媪早年曾在棚鋪爲乳娘刻值某宅有事媪適抱疾主人遣媪暫出養息媪因栅鋪係舊主人家又相距不遠爰向棚鋪借屋養疴鋪主人卽於鋪門外竹木空隙之下支搭席棚以存媪身詎媪老病龍鍾怯寒思飲是晚圍爐飲酒遺火然著席棚上接竹木遂至燎原媪卽葬於刦灰事後檢出屍身四體俱存頭顱不見相騐時官爲駭異將棚鋪主人送交刑部究詰迄今尚未完案云○二月二十一日後孫公園安徽會館中因官塲團拜張筵演劇日以繼夜初更向盡臺上正錦簇花轉歌清舞沙忽闌干外懸挂煤油燈爆裂黑烟噴出玻璃罩外臺上伶人瞥見急喚長班緣柱猱升摘燈撲滅幸不爲害然在座諸公已受虚驚不淺矣 
[北通州近聞]  
　　據訪事人函云客有自盧溝橋來者述云蘆溝橋鐵路已於二月初六日開工橋東南有某村係東西相對大村落也近因工上大車拉運灰石磚木必經該村之中由南而北冲開一路村内之人多不願意七嘴八舌一埘激動衆怒拔旗阻車人情洶洶大有拚命而後止之勢督工委員自忖難以理喻卽赴西路廳禀報廳憲立派兵役百餘名前往該村彈壓拿獲起事者十名餘人各鳥獸散現在又就楊村老米店地方支搭鐵橋此橋工程不小卽他日火車經行之路也○本邑城東有兩河東爲潮白河西爲温榆河近來潮白河溜趨併河西幾與温榆合而爲一前經督憲奏明准其挑濬曾經督憲委員勘估須至五萬兩於是議定由直隸總督籌撥銀二萬五千兩倉塲籌撥銀一萬五千兩順天府籌撥銀一萬兩卽派委務關廳姚小浦司馬候補知縣苗韻軒大令督修已於二月初三日開工姚司馬督修潮白先開引河一道使河流仍歸舊漕苗大令督修温榆先在兩河中間高築截水横壩逼水歸入引河二月十七日已見合龍所有大工勒限三月杪一律告竣以期不悞漕運故刻下委員督催在工人夫幾於畫夜不遑云○署理石壩州判陳别駕調省另委遺缺以蠡縣縣丞何二尹升任於二月十三日接印○時值青黄不接之際貧民待食孔殷南關王恕園北關呂祖祠東關積善齋西塔胡同敬信齋新城敦化堂五處粥廠續請粥米五百石已由通倉支領於二月初十日仍舊開杓接放以濟窮黎○河西務向駐湘軍十營日前因彼處酬神演戲營勇乘間滋閙甚有不服營官約束之事適通永道張觀察因公赴津道經務上地方官據情禀訴觀察到津後卽將情形面禀虁帥立檄十營全行撤回天津北塘分别革懲○通永道張小傳觀察之胞兄前在任候選道江蘇婁縣知縣張筱蓉觀察紹文殁於任所小傳觀察聞計慟切令原乃於二月十四日在潞河書院設幕開弔以盡哀思是日闔城文武印委以及五粥廠紳董四齋義塾之師四街兩關鋪商下曁本署書役竭誠叩奠爭先恐後一時輿馬盈門稱爲僅事○永平府福太守調授承德府遺缺簡放重太守早見邸抄兹重太守於二月初九日接印福太守交卸來通謁見道憲隨卽進京○城北大杜市村于姓家前夜四更時有賊爬墻入院于某從夢中驚醒持棍開門出迎不意賊放洋鎗子傷肋骨越日因傷殞命計被刼去黑　一頭事後報官究不知作何辦理 
 
 

Page 3

 
 
也○俗傳二月十九日爲觀音大士聖誕是日大燒酒胡同觀音庵演戲有甲乙躍上後臺窺視不聽攔阻因之口角已經勸散不料該二人復持刀來找掌班該掌班亦卽下臺用斧把迎敵竟將二人打倒於地經彈壓營兵拿獲送官○倉場衙門傳信倉憲有三月初旬出巡之說是否容俟續聞 
[津橋鵑語]  
　　天津采訪友人云渾河之水重濁不堪向來漲於四五月之間津人謂之麥黄水每逢盛漲由河入海必停積泥沙七十二沽間輪船往往因之被阻不得已改在唐沽起貨以免膠滯之虞今年二月中旬海河卽無端渾濁望前輪船已難抵埠駁船公司雖利市三倍而揆諸盈虚消長之理輪船公司當又耗費不貲矣○署理津海關道黄花農觀察之太夫人疾終内寢擇於三月初一日設奠二月二十九日先請王虁帥點主初二日舉襄回籍卜葬按觀察代理關道計經三次當太夫人駕返瑶池之日卽奉憲札改爲署事之期在觀察恨抱終天斷不以得失縈諸懷抱而旁觀者均代爲惋惜彌深矣○駐津西人擬集股分創設自來水公司創其議者爲英國某商人法國租界中初無舉動也至二月下旬法工部局董亦邀集鋪户等人告以津郡爲九河下游水勢渾濁不清飲之易於致疾現在本局在租界内議設自來水以供民用不知諸君意見如何衆咸首肯工部局董旋於二十五六日在界内用機器測量地勢高低以便安置水管飲和食德不禁爲居人頌之○去歲國家興南漕折色之議大約每歲可省銀六百餘萬兩嗣以格於成例未及舉行今歲江浙兩省漕糧仍由海道轉運北上招商局漕務人員固已應接不暇卽沙寍各船亦於日内可到津矣 
[八閩瑣紀]  
　　福州采訪友人云南臺茶道人詹鴻鑾開錢樣店以權子母其次子詹甲年逾弱冠與倉前街洪姓家聨秦晉之好鴛盟鳳諾已有年矣邇者甲爲造化小兒所苦延醫調治藥石無功延至上月中旬溘然而逝詹女一聞是信悲悼不勝鵑血啼殘欲以身殉家中人百般防護慰以好言女矢志柏舟願爲未婚夫守節翁姑父母不忍拂其意爰擇期本月初二日于歸初一日先送妝籨一切皆以白紙黏貼俗呼爲迎白佽閩人士聞知無不嘖嘖稱善○福州市景幾如江河之日下目下游民麕聚生路難謀薪米昻貴異常貧苦小民每有巧婦難炊之歎邊潤帥因螺江陳伯潜閩學之請批飭善後局司道派員赴常平倉監糶榖米以振飢黎閩人士聞知無不額手稱慶不料事逾一月依然寂無所聞現在市上曰米每升須錢五十文左右滬米雖有陸續販到者無奈來源有限尚嫌民食不敷故價值仍不稍减云○南臺大橋下爲溪海匯合之區每當潮退延建一帶溪流澎湃而來如萬馬千軍在空中蹴踏及潮漲則又汪洋一片浩瀚無涯巨艦小舟往來如織貧民駕扁舟一葉劣容三四人俗呼爲雙把槳駕駛稍或不善常有傾覆之虞木帮及官銀號各紳董見而惻然鳩集巨貲設立救生局置船數號在大橋上下常川往來凡有悞墮波心及輕生而自入水晶宮内者皆援之登岸俾慶更生洵莫大之功德也○琯頭鄕人倪姓幼讀詩書及長改而操長年三老之技置有駁船一號載客爲生某日有綽號韮菜者雇令裝火柴至深滬駛過白犬洋面陡遇狂風急將火柴抛入波心始得無恙現已將船駛回修理矣 
[致祭先農]  
　　昨日清晨關道憲黄觀察提右營叅將廖叅戎松海防同知葉司馬上海縣黄大令縣丞呂二尹主簿孫少尹典史蔡少尉守備程守戎城汛李千戎等先後命駕往大南門外致祭先農壇先是黄大令飭辦差人預備牛羊豕各一以及互籩等器供置正殿至是禮生見各官已齊卽請行禮於是在官廳各換朝服詣先農神位前行三跪九叩首禮禮畢更衣出壇行耕耤禮書吏高唱吉祥語觀察撩衣扶犂各官隨後抛撒各種繞行九匝循曩例也旣畢鳴騶往北恭送新簡福州將軍裕壽山軍憲起節赴閩履新迨分道回衙已交午刻矣　 
[帥節啓程]  
　　新簡福州將軍裕軍帥蒞滬各情已紀前報昨晨七點鐘軍帥由行轅乘坐緑呢大轎至招商局金利源碼頭坐登瀛洲兵輪船前赴福建履新本埠關道憲以下文武各官均詣船上恭送如禮 
[上海官塲紀事]  
　　前任青浦縣現辦蘇省善後局候補道錢怡甫觀察志澄昨日因公來滬假寓北市晉陞棧旋卽命駕進城拜會各當道至縣署黄大令飭丁擋駕○卸署奉賢縣楊鹿亭明府溥昨日有事來申舟泊滬北天后宮橋午前命駕進城遍向各衙門拜謁至縣署時適大令公出由家丁擋駕○江南提督譚青崖軍門昨日午前由金陵回滬在金利源馬頭登岸當有提右營以下各弁兵整隊在馬頭上恭迎如禮軍門隨命駕進城至縣署拜會黄大令亦飭丁擋駕○松江府恩詩農太守前日到滬卽在舟次小住已列昨報兹悉太守已於前晚遄返茸城矣○新委保甲總巡鍾守伯明府於昨日亭午時到局接差公館在劉公祠内本局書差及地甲人等以次叩賀各巡防局委員亦次第前來賀禧明府接見畢隨命駕先詣道轅禀見謝委然後赴各衙門拜謁如儀○昨禮拜四法公廨堂期因繙譯官祁君别有要公未能蒞廨特飭丁持片咨照捕房將應訊各案停解一期 
[臺基命案續誌]  
　　臺基命案已紀報章上海縣黄大令准英公廨移知後昨日午刻正欲前往相騐已飭官媒將開臺基之虔婆陳費氏傭婦吳陳氏上臺基之蕩婦張桂寳帶至英界中旺街第二百四十四號屋内屍塲地保亦已預期備辦公案書役刑仵一一伺候如儀少焉忽有屍弟陳秀卿屍子陳福生投縣籲稱死者陳逢源係高郵州人在大純紡紗廠督工願自行備棺成殮求請免騐不令初不允准二陳一再堅求始准所請著令具結而退官媒乃將陳費氏等三女犯帶回管押書役刑仵亦次第遄回 
[車中命案]  
　　前日午後有某甲者由本邑虹口北河南路乘某乙所拉東洋車欲往吳淞口行至江灣迤北河善廟左近忽斃於車内乙駭極意欲將屍抛棄不隄防爲鄕人所見立卽將乙扭住細認死者年約三十餘携有雨傘一頂柄刻周茂祥三字因喚是處九圖地保至令投寳山縣署報案 
[小星忽隕]  
　　紹興王曾儀向爲布業生理寄住本埠南市小橋左近上年娶滬北妓女李小寳爲妾因常外出王管教過嚴未免時占反目本月初一日又復口角遂將八千根煩惱絲齊根剪去次日清晨手携衣包怱怱欲走家人上前阻止旋卽登樓至晚王回見其僵臥牀上察係服烟當倩董家渡某醫生施救無如受毒已深無效而斃母屬住在松江王卽雇人往松通知一面備棺正欲收殮忽有鄔姓婦人糾合數十人至王家自稱與死者是姊妹行不許收殮撒潑異常並將室中器具打毁一空王母某氏受驚之下暈倒在地昨日午後尚未收殮紛紛擾擾難免對簿公庭也 
[擬調捕頭]  
　　前者美界捕房黎副捕頭遣某號華捕將屠夫王阿順拘押捕房王妻某氏萬分情急投控英界老巡捕房前日黎捕頭將王解送公廨屠别駕訊明情節卽行開釋事後麥捕頭傳黎副捕頭至老巡捕房詢問是案之由黎副捕頭無言可答外間傳聞麥捕頭欲將黎副捕頭調往楊樹浦捕房辦公未知確否 
[縣案二則]  
　　前有海運局移送盜賣鎭洋縣糧米一案當將船户王大觀錢艮祥兩人收押待質所限繳等情已詳前報兹悉王錢兩人已將船隻變賣歸償清楚昨由總辦譚太守函知黄大令准其了案應請交人保釋大令隨傳諭原差著令具結覓人保釋○前有江西婦人朱周氏投縣控稱被李麻子卽李錦榮拐去女兒五喜等情黄大令飭差提到案証王陳氏錢王氏陳大姑張福亭研訊供係李麻子所拐又經比差補提李到案收所候訊俱詳前報前晚經帮審委員曹明府提案李供湖北人年四十九歲向住上海陳大姑是小的拼婦前年秋間據張福亭領來女孩名呌春秀年十三歲欲賣與小的恐其來歴不明遊移未定陳大姑見該女眉目端秀執意要買因出洋買下不知是拐亦不知名呌五喜後 
 
 

Page 4

 
 
來不過寄放陳王氏錢王氏處託他代爲纒足並無他故懇恩俯念兩婦無辜准予釋放張福亭供亦湖北人與李雖認識而拐女之事實係不知被李麻子誣害求恩鑒兩人在案下爭辯各執一詞明府問李曰爾旣出洋價買何以避匿至今直至比差嚴密查拿方從吳淞關提到案顯有情虚現今該女放在何處供放棋盤街應請大老爺提該女訊問何人所拐憑他指認就可水落石出明府飭將一干人仍舊還押一面赶提該女五喜到案再訊 
[英廨晚堂瑣案]  
　　滬報館司帳人虞長林控售報人陳邦佐欠報價錢一百五十餘千文前晚屠别駕升堂訊問虞遣抱呈人王巧生投案聲訴前情叩求追給陳供稱小的所欠祗一百十七千文左右一時乏力清償已向經理人蔡姓懇商按月拔付洋蚨二翼逢節則還十圓蔡已應允今虞忽具控伏求大老爺格外從寛别駕判令按月拔四圓逢節還二十圓以拔清爲度○前者巡捕解送似瘋非瘋之粤東婦人鄭周氏請判别駕判令暫送棲流女所留養一面飭傳丈夫到案訊明給領前日經差役傳到其夫鄭眞海復至棲流女所帶氏請訊至晚别駕升堂訊理鄭供稱小的家在廣東向居治卜營生娶妻周氏夙患瘋癲時發時愈發時或出外肇事今由巡捕拘案小的願收領回家鄭周氏語無倫次不能錄取口供别駕令鄭當堂具結領回嚴加約束 
[法捕房事四則]  
　　寍波人某甲住法界德順里去年冬月在華順織布局充作工頭挈其姪某乙同在廠内工作至本年二月因墊欵不敷虧耗至一千餘金甲卽告退該局因另招某丙承充將乙一併辭出邇來乙忽糾同辭退工人屢向其叔滋擾甲投報捕房捕頭諭以如果再來准卽扭送究辦前晚十點鐘乙又糾領多人向甲尋釁並軋至天成昌烟館紛紛擾擾爲巡街捕拘入捕房捕頭命押候堂期解訊○某洋行出店於前晚十點鐘偕其友至法大馬路廣大酒店沽飲不知因何起釁與流氓蓬頭阿生等口角爭毆該流氓將盌擲去卽將出店之頭打破血流如注經巡街捕送入捕房捕頭騐明傷痕飭送仁濟醫館療治翌日飭捕將肇禍之篷頭阿生拘入捕房略詰情由命押候解堂究辦○小東門某姓子以不務正業有違庭訓爲其父送入捕房請辦捕頭命押候堂期解請問官訊究○醬園弄某姓所開之菜蔬店内有四人團坐作葉子戲爲巡街西捕所見將四人拘入捕房翌晨經捕頭訊問以事屬細微姑念業已禁押一宵從寛交保釋出 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　包探趙銀河禀稱張許氏在南新街開設臺基句引無恥男女在家苟合以便從中漁利兹經小的查　　請訊懲張許氏供稱小婦人係蘇州黄埭人僑居治下有年前雖開過臺基嗣知例禁綦嚴爰於去年閉歇屠别駕判令掌頰二百下管押一月期滿遞解回籍○三百十五號華捕禀稱昨日徐阿寳乘東洋車赴某處旣至不肯給錢小的勸伊付給伊竟肆口辱駡是以拘請訊懲徐供稱小的係寍波人在英公館蕪湖來滬之麥領事處當細崽向知租界章程安敢駡捕别駕判令管押兩日○野雞流娼陳張氏貌如母藥义脂粉亂塗裝作妖嬈之態沿途拉客厥狀可憎由一百九十八號華捕拘解公堂請爲究辦别駕庭訊之下陳張氏供稱小婦人雖爲皮肉生涯不敢强拉行客别駕判令管押三日○包探秦少卿禀稱前日竊賊徐富在某輪船上竊取某客所携布衣四件小的緝獲人贓送請究辦徐供稱小的係安徽某縣人流落江湖已歴年所近來實出萬不得已是以學爲掏摸生涯别駕判令發回捕房押送回籍○積竊郁記林周昌榮周啓友串竊張小三等四家綢布衣十餘件及銀飭銅錫器約值洋銀數十圓昨經包探石金榮緝獲送究張等各失主先後投案領贓郁供稱小的係崇明縣人昌榮供稱小的係湖北某縣人啓友供稱小的係安徽某縣人繼又同供稱行竊該死惟乞施恩别駕判令各笞責二百板管押半年然後分别遞解回籍○三百八十九號華捕禀稱昨日流氓楊小弟在虹口某酒肆飲酒醉後與任惟美互相毆擊適小的行經是處拘獲送究任投案訴稱楊屢向小的尋釁今旣到案惟乞重懲楊供稱小的係本邑人向來安分營生現在某洋行當出店不敢尋釁叩乞開恩别駕判令笞責四百板管押兩月○包探施奎江禀稱昨日賊犯袁順忠竊取某洋人家開花砲彈一枚經小的拘獲送究别駕判令笞責一百板○二十九號印度捕禀稱昨日流氓張殷發行至某處向李劉氏調戲向之喝阻反敢逞强致被擊傷手指李劉氏訴稱小婦人前曾與伊同居業已移去不料伊突向小婦人肆擾張供稱小的係天津人曾與此婦同居故得相識别駕判令笞責二百板遞解回籍○包探顧阿六禀稱昨日流氓桂阿寳向胡阿大訛詐由小的拘獲送究胡投案申訴前情桂供稱小的係本邑人向來確守本分不敢爲非别駕判令笞責二百板○一百九十七號巡捕禀稱昨日小的見流氓周介寳徐阿士馬阿榮等多人不知有何事故在途互擊是以獲解送請懲别駕判令各笞責二百板○賊犯徐阿福竊取吉錦文家銅脚爐一具由包探黄四福緝獲人贓送請究辦吉投案領贓徐供認行竊叩首階前别駕判令笞責二百板遞解回籍 
[美界捕房紀事]  
　　昨日午後竊賊沈林林在虹口公和祥碼頭圖竊經包探范進才查獲解入捕房捕頭令押候查明曾否犯案然後解送英公堂請訊○偷兒蔣金全在虹口三泰路某姓家竊得水烟袋一枝售於洋涇浜陳仁山所設冷攤前日下午經包探倪順泉查獲連陳拘送捕房捕頭令押候解送英公堂請辦○有混名小瞎子者身藏銅質鴈銀二十枚至虹口順泰碼頭某輪船向某西人兌　金四開西人察知其僞屏之艙外昨晨又至此船施其伎倆經西人扭獲搜出銅質洋銀十六圓爰指交一百三十一號印度捕解入捕房捕頭詰問緣由小瞎子自言是法租界順德小錢莊之夥捕頭派包探竇如海恊同二十三號西包探前往咨照法捕頭然後往順德搜索又得銅質僞洋銀數十圓大約須解歸辦理也 
 
 
 

Page 10

 
 
   
 
