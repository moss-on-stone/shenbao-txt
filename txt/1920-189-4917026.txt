# 1920 - 189 - 4917026

 

Page 1

 
 
   
 
 

Page 2

 
 
   
 
 

Page 3

 
 
時評 
[民國以來之兵禍（老圃）]  
吸鴉片者有煙癮做官者有官癮有煙癮者須臾不可無烟無煙則涕涙横流極人世諸醜態不恤人之非笑有官癮者須臾不可無官無官則百計設法百計搗亂亦極人世諸醜態不恤人之非笑此言或近於謔然民國以來之兵禍皆由失官而起言之可笑亦可傷也 
黎元洪免段祺瑞之職而啓各省兵諫旋成張勲之亂此己往之事彰彰在人耳目者也徐樹錚免職三總長戀棧而京津之間從此多事矣此今日之事彰彰在人耳目者也故日民國之兵禍皆由失官而起也 
昔人有言苟患失之無所不至又曰易進而難退則亂夫患失小事也而極其禍乃曰無所不至難退個人之小節也而其害乃至於釀亂苟不讀民國之歷史亦安知古人立言之精妙乎 
[命令]  
　　七月十二日大總統令陸軍部呈准黑龍江督軍孫烈臣咨請以錫英陞補協領應照准此令 
又令陸軍部呈准吉林省長徐鼐霖咨請以關恩雲陞補佐領應照准此令 
[専電]  
　　北京電禁止皖直兩軍開戰令今晨下（十四日上午十二鐘） 
　　北京電靳携段親筆函赴奉向張疏解（十三日下午四鐘） 
　　北京電靳奉段命今午赴奉勸張中立（十三日下午四鐘） 
　　北京電傅良佐訪靳請向奉張疏通（十二日下午五鐘） 
　　北京電奉張蒸電大意各省水旱何堪再有内爭作霖在京苦心調解不見聽從反受責難自問於督辦可告無罪旣受他方付托誼難坐視如甘心破壞决起共討詞極激切（十二日下午四鐘） 
 
 
 

Page 4

 
 
   
 
 

Page 5

 
 
   
 
 

Page 6

 
 
[専電二]  
　　北京電靳本日謁徐結果未詳曹汝霖再上書總統請頒令勸和（十二日下午五鐘） 
　　北京電曹汝霖傳良佐上勸解辦法先復曹吳徐職再議餘事段贊同息爭令可望照下（十二日下午十鐘） 
　　北京電張懐芝袁乃寛馬龍標等五人昨奉東海命赴保定勸曹吳停戰曹不允詞甚憤激張袁等己回（十四日下午六鐘） 
　　天津電總統今日又派姜桂題羅開榜等分往京津向曹督軍及省長調停戰事（十三日上午十鐘） 
　　北京電邊防軍日籍敎練官巳遵日使令全體退出（十二日下午五鐘） 
　　天津電英公使行文政府要求不得用英國飛機參預戰事（十二日下午十二鐘） 
　　北京電戰事迄未開始惟吳部抄出涿州之後佔固安縣距京愈近（十二日下午五鐘） 
　　天津電連日喧傳直皖兩軍己有開戰者皆不確余極力調查其實所謂有戰事者卽係八號琉璃河之小衝突初琉璃河之邊軍與後到之邊軍發生誤會以爲曹軍來襲竟行放槍傷十餘人及吳佩孚之軍隊遙聞槍聲吳又以爲邊軍來襲立卽開砲向邊軍防線轟擊傷邊軍五十餘人混亂約一小時餘始知誤會而外間遂謂己發生重大戰事云（十二日下午十二鐘） 
　　天津電各路直皖軍隊時有往返互相嘻笑感情甚洽多數皖軍不願作戰以免自傷同類（十三日上午十鐘） 
　　天津電楊村張莊現巳開戰槍砲聲音不止又由京來津之第五次快車於今晚八鐘經過楊村及張莊時聞砲聲隆隆不絶於耳乘客皆仰臥車内僉謂該處之邊曹二軍己經開戰又第一零一次之京奉下行車現在途次停止因該處發生戰事（十三日上午十鐘） 
　　天津電今日各方面皆無戰事惟高碑店及涿州連日皆有極小之衝突雙方均無一人一物之損失兩軍多係向空放槍（十二日下午十二鐘） 
　　天津電今日調和局勢聞直軍要求懲辦段祺瑞解散安福議員又召集國民大會以討論善後至於皖軍方面則主張段組閣曹吳卸兵權小徐督直（十二日下午十二鐘） 
　　北京電魯督電津浦路韓莊大橋被蘇軍拆毁又直軍一列車開至黄河崖又請撤回潘張兩旅（十二日下午八鐘） 
　　北京電魯田蒸電據報津浦蘇魯交界之韓莊大橋被拆交通阻塞（十二日下午五鐘） 
　　天津電京奉路今晨始實行派外國兵保護行車（十二日下午十二鐘） 
　　北京電黑督電張使召開會議烈臣於眞日赴奉（十二日下午八鐘） 
　　北京電李奎元電張己他往請另派員接替（十二日下午八鐘） 
　　北京電鄂王贛陳覆電對付時局重在折衷如得其平自易轉圜（十二日下午五鐘） 
　　北京電今日午後京中實行戒嚴人心尚安定（十三日下午九鐘） 
　　北京電新銀團墊欵五百五十萬己簽字（十二日下午五鐘） 
　　北京電邵領電晤某外人由廟來崴述華僑近狀極可慘廟街領館被焚江防海軍自爲日軍監視糧絶大半病死戊通船運糧又被所阻不能前進語查現在沿海洲均日軍勢力範圍勢難飛越應請迅與日使婉商爲人道計轉電駐廟日軍接濟活我僑民員兵數萬生命（十二日下午五鐘） 
　　北京電滿洲里電日司令部蒸日電哈技術委員會請中東路備車二千輛自文日起每日用車百輛將哈西所有日軍盡數撤退有無特别作用尚不可知應請國人注意（十二日下午五鐘） 
　　北京電黑孫電據稽領報告烏金斯克議和五日重行會議阿穆爾省擬十六開國民大會攺選執政人員現派代表赴崴接洽日軍允爲保護又黑河日軍與阿省俄官甚聯絡（十二日下午五鐘） 
　　天津電曹吳投函英漢文泰晤士報云安福禍國錕與佩孚爲救國恤民起見立志不與共存區區此心應爲中外所共諒乃有素與敝國交好之友邦人士竟有私將軍火供給段軍之事用敢書其崖略幸貴主筆著之論端以質諸天下之公論焉夫安福系之賣國禍民本不始於今日而其倒行逆施今且變本加厲錕等巽諫無效乃欲臨之以兵值茲兩軍交綏之始意人竟於月之七日以汽車載四十生的米突之激射器運赴南苑得價四千元（中略）夫以四千元之代價願犧牲該國在敝國之令名又不惜違反中國不統一不售與軍火之合約與國際公法規定友邦不預他國内爭之條文（中略）不寗惟是其他協助段軍軍火之事不一而足本月八日意人以槍彈六百萬自山海關運赴南苑而以意國海軍護之以行又有砲彈一百出炸彈若干售與叚軍而意大利之飛行師亦參加戰事活動凡此均爲事實之不可掩者也吾愛自由之意大利人愛自由之盎格魯撤克遜人以及其他旅居敝國之他外國人其敬聽斯言云（十三日上午十鐘） 
　　南京電軍署接津電張作霖四師曹錕五師准備入京段願聽張調解（十四日下午八鐘） 
　　南京電吳光新頃電李請電曹吳疏解（十四日下午八鐘） 
　　南京電李委王桂林充警備司令（十四日下午八鐘） 
　　香港電粤贛湘鄂聯防巳由軍府核准攻守同盟以不生戰端爲目的（十四日下午八鐘） 
　　香港電軍府將通電討叚國會亦擬提議討安系李純電西南請助討皖系（十四日下午八鐘） 
　　香港電聞陸電軍府對皖直主旁觀候時進取（十四日下午八鐘） 
　　香港電軍府附直排皖計劃（一）譚延闓速出兵武漢壯王勢免吳張挾迫（二）聯陳炯明制李厚基（三）令黎天才藍天蔚東出宜昌攻吳軍（四）請陳光遠攻皖桂軍願爲助力（十四日下午八鐘） 
[公電]  
　　保定各團體通電各省省議會敎育會商會農會各界聯合會各學校各報館均鑒玄黄反覆於今三載國勢危急民生凋敝以莊嚴新造之中華民國成爲無法律無政治無是非無主權也國家誰爲爲之皆賣國首領段祺瑞徐樹錚等階之厲也自段氏攘奪國權把持政柄以國家作一己私産遂不惜破壞國法犧牲民命以逞其窮兵黷武之野心乃使川湘閩陜連戰經年塗炭生靈傷心慘目私願未遂更復倒行逆施賣國以求一逞路鑛森林抵押殆盡私結密約斷送主權借欵之數竟逹六億萬元釀成國家破産之慘劇而彼以此種代價爲豢養賣國黨羽之資安福系銅臭薰天親日派媚骨成性我國家之元氣國民之人格殆爲若輩斵喪無餘矣去歲五月外交事急我國民怵於亡國之禍迫於眉睫乃以國民自决之精神起而與國賊奮鬭罷學罷市奔走呼號而彼輩毫無悔禍之心復以暴力抵抗摧殘民氣言之痛心聞之切齒滬上和議巳届週年舉國人民引領切望而彼恐和議成功南北統一城社失據狐鼠無託乃派王揖唐壟斷和會淆亂是非以致分裂之怪象日呈和平之解决無望綜其罪惡擢髮難數流毒所屆不僅破壞國家一時之組織且將斷送國家永久之命脈亡國亡國國何由亡救國救國國何以救此皆我愛國同胞所當急發猛省者也此次徐孽罷黜舉國稱慶方期稍予薄懲戢彼凶頑而段祺瑞凶燄鴟張大起暴重喋血都門脅迫元首私下僞令擅開戰端若復再予容忍國家之命脈何存直軍同袍旣負軍人衛國之責各省士民亦當盡匹夫有責之義願我全國各彊吏伸義憤共彰天討不爲一黨一系之爭而宏救國救民之願保我民德固我主權解數年之糾紛謀國家之統一以民意與公敵戰以義軍與國賊戰勝敗之數不待蓍龜民國前途賴此一舉愛國志士曷興乎來直隷保定紳界代表胡長年劉文炳商會會長管謙和趙葆善農務學校校長郝元溥第二師範學校校長劉續曾育德學校校長周鎔高師範育德兩學校敎員姚壽昌等仝叩元印 
世界路透電 
[斯巴大會八記]  
　　十三日斯巴電協約國高等會議昨日在斯巴開會决議委託大使大會畫定台斯成與斯譬資境之波蘭與捷克斯拉夫兩國界綫並請大使大會於聆雙方之意見後儘速解决該問題此項决議己經通告波蘭與捷克斯拉夫政府兩國政府須遵守協約國之决議 
　　十三日巴黎電斯巴大會討論煤斤問題大約在星期五日前不致蕆事前提出之三問題其中建設國際委員會及管理德國礦工糧食供給二問題業經解决第三問題爲煤斤供給之成數目下正在討論中法總理代表協約國要求德國每月供給煤斤二百萬噸賠償委員各員及協約國與德國代表今日將審查星期日德國提交大會之意見 
　　十三日巴黎電法國各報宣稱國際聯盟行政會决議將審查亞倫羣島問題移交國際公法學家三人組織之委員會辦理該委員會對於以下二事須表示意見（一）亞倫羣島問題應否屬於芬蘭内國治權（二）目下協約國關於支配亞倫羣島有何國際義務 
[愛爾蘭之橘節]  
　　十日倫敦電每日郵報載稱政府恐七月十二日橘節日愛爾蘭烏爾斯特將發生騷亂復派兵七大隊開往愛爾蘭尚有五大隊準備續發 
[美國之日僑問題]  
　　十二日舊金山電國會移民股員會開始審查日僑問題參議員菲蘭氏聲稱彼曾查視墨西哥邊界開列福尼亞州之數鎭覔得日人私入美境之證據且謂洛斯安格爾斯之日領事曾與潛運日人事有關此種日人直接由日抵洛斯安格爾斯而由該港入美又稱開列福尼亞州並無日人佛廟 
[阿富汗與英俄]  
　　十二日喀爾喀特電英人報邊界該員紀阿富汗之現局謂阿富汗現有兩黨一贊成容過激黨假道攻印並協助過邀黨一爲農民黨主張於過激黨越界時即加攻擊阿王猶豫不决恐將遜位或降過激黨或降英國今尚未定 
　　十二日倫敦電英軍巳於七月九日最後退出巴土姆現由喬其亞軍占守該地 
[美國之第三政黨]  
　　十一日芝加哥電四十八代表所組織之委員會召集之代表迄未與全國工黨領袖商定候選總統之人物雙方原意舉一候選總統代表第三政黨而制定可能主張單一稅制者與工黨雙方滿意之政綱全國工黨大會定明日在此開幕 
[太平洋路透電]  
　　十三日海參崴電英國委員郝特森氏今日巳赴赤塔豫期八月初旬可以返此日僑現準備離後貝加爾境日員力加輔助己請撥火車二千輛以資運送日兵數聯隊己抵海參崴華兵駐雙城子時曾得俄員之照料華兵司令特向俄員道謝華兵現正撤退該司令並望俄員保護華民 
　　十三日東京電海軍大臣今日向衆院預算股員會演說謂日本擬每年造巨艦兩艘且謂海軍造艦程序非志在抵制潛勢之敵國實因日本島國地位不得不有此戒備之故而外兵遣至東方之可能性一節固亦未嘗恝然置之今届預算案規定造無畏式戰艦四艘戰鬭巡艦四艘巡洋艦及其他較小之艦十二艘共需經費日洋六百八十兆元次由陸軍大臣宣稱日兵由後貝加爾撤退之結果巳停止以軍事上之助力予謝米諾夫據半官文告解釋前首相内田子爵所發日本不棄謝米諾夫之宣言乃以維持友好態度爲限 
　　三日成都電川軍第二師大敗黔軍巳克復壁山合州川軍第四師傾向滇軍不戰而棄自流井川軍第三師不步與滇軍第五師開戰保寗（譯音）爲督軍方面之匪隊所
占 
[北方之戰局觀]  
　　十三日北京電政局就軍事觀察點而論並無變動陸軍次長羅開榜參謀總長張懷芝及馬龍標袁乃寛昨由京赴奉與省長曹銳會商後卽乘摩托車赴保定據稱彼等奉命往勸曹錕停戰如曹吳能允擬擢陞其職並以湘督任予吳南苑航空學校學生二十四人不願應徴從役昨夜全數逃逸段軍中之某兵昨夜抵京謂星期六日夜間邊防軍前哨正欲紥營時爲吳佩孚伏兵以機關槍轟擊死者纍纍又謂邊防軍極畏吳軍戰士姜桂題之兵現駐京西各門附近之廟宇奉命如見逃兵返京卽加攔阻並解除其武裝聞有火車數百輛陸續開往奉天昨日内閣擬定一命令於夜間九時送公府蓋印公府中人覆告内閣謂總統業巳就寢未便擾之據安福部聲稱該命令乃命雙方停戰並任段祺瑞爲軍事迪克推多並言今晚可以發表據反對安福部者宣稱安福部或將故意殃及外人以便外人藉端干涉而得其輔助昨日發表之保護外人生命財産命令即爲防杜此事起見雖安福部今尚未臨絶境不致施行此種極危險之手段但政界中有此意見巳足徴明京中安福部威望之墮落矣安福部之希望顯在上述之命令及日本之助力但日使署己聲明不助安福直隷派對於最後之結果仍抱樂觀且堅信南北大多數之民意皆贊助彼等曹銀吳佩孚對於停戰命令將否稍加注意甚屬可疑蓋前己有奪職之命令故也彼等關於此節與小徐之處境相同小徐對於奪職命令恝然置之謂總統未得内閣同意不能單獨免大員之職總統允否發表上述命令之决議大約將令京中時局有所發展如命令果下則段祺瑞將有所憑藉以鞏固其地位如命令不下則安福部不得不以武力决勝或承認失敗然無論出於何途大局之解决端頼吳佩孚之態度爲轉移也 
　　十四北京電今晨發表命令命停止戰爭並命各司令各率軍隊退回原駐地點 
國外要聞 
[中國與巴黎和會（六續）密勒氏著]  
　　據著者所知各國所派在和會中之遠東問題専家咸以爲日本之提出人種平等要求實爲一種外交手段美國各専門家絶不以國際聯盟約章中加入人種平等一條而抱不安反覺如此則足以打消日人不平之藉口而於解决遠東問題有利也夫人種平等之議東方他國在和會中之代表自不能加以反對故中國代表明知日本之作用而於此議提出於十國會議時亦投贊成之票其眞正反對此議者爲澳洲代表惟於討論之際威爾遜總統卻被推發言解釋拒絶日本必須要之理由其實反對者現在他方面而使東方及非洲人觀之美國乃負此不願人種平等之責任在美國誠不值也日本代表於二三四三個月内對於山東問題持沈寂態度無所表示而暗中則設法延緩其解决以待時機吾人就種種情形及代表團所發表之各說詞觀之知日本所持德國在山東之權利應逕予日本之論據表面上似尚有理者祇有一個即日本政府旣曾屢次宣言願於旣得德國所有之後將山東及膠州返還中國則和會如干涉此項程序卽與日本之光榮有碍此爲日本所不能忍受者中國代表對於此層曾詳加研究旋於一九一九年四月二十二日致公函於四國會議擬調和辦法四條以期應合日本之論據此項公函迄今猶在和會之秘密文牘中惟著者知其四條大致如下（一）德國在山東之權利中德國 
 
 
 

Page 7

 
 
讓與五大國（英法日意美）將來歸還中國（二）日本約定於和局定後一年内退出山東膠州（三）中國願償還日本攻佔膠州所用海陸軍費（四）中國願在靑島設一萬國租界及海口其存在期限以中國他處同樣租界之存在期爲斷中國代表中數人又向四國會議示意謂上列第一條中國或可允修攺倘將來須還中國之德國權利并由四國會議共同保管則亦可暫時直接讓予日本至於日本軍費現由中國續還則日本對於犧牲之要求亦有着落矣當四國會議未决定山東問題之前發生阜姆事件和會中大生意見意國代表宣告退出威爾遜總統於關於此事件之宣言中說明此事與山東問題内所含原則有極相同者（威總統蓋并代英法兩國代表發言）當總統未發此宣言之前著者曾草一說帖如下威爾遜總統關於阿德利亞海部題宣言與中國事件相似之點（一）關於主義與道理者總統宣言中云當意國加入戰局時彼與英法兩國曾訂有一種切實而私下之了解即今所稱爲倫敦約者自是以後情形全變有許多大小之他國加入戰爭而皆不知此項私下之了解觀於此言可見總統以爲交戰國在戰中所訂密約就事實及主義言之皆當隨事勢之轉移而作廢彼又以爲當媾和之際協約各國公認若干原則爲和平基礎此種密約應受此等原則之支配按此項論據顯與中國事件有關蓋列强所訂處置德國在山東權利之密約今亦不能視爲有效也至於日本與中國政府於戰時所訂關於山東之條約則中國以爲此係由威迫而成和會中不能認爲有效而保障之此等條約與德國强迫俄國及羅曼尼亞所訂之約顯然同出一轍（二）關於美國之責任者美國政府對於阿德利亞海問題及其他歐洲問題向無舉動或條約爲之束縛使其必行其種政策而對於中國事件則美政府負有道德上之責任因曾勸誘中國參戰擔任保護中國之土地完全及政治獨立且受一八五八年中美條約之束縛也美總統宣言旣發表中國又開一保全日本面子之路於是中國代表以爲山東問題極有滿意解决之希望中國所提調和之法四國會議中美英法代表皆認爲可行（意國代表因阜姆事件己暫時退出）惟因日本反對四國會議卒否認此議而判决將山東德國權利無條件讓予日本附注一九一九年八月十九日華盛頓白宫會議中威爾遜總統告參議院外交委員會云四國會議中對於一切重要問題必須全體同意方能通過此項定章不啻授權日本使獨斷山東問題云（未完） 
國内要聞 
[字林報之直皖兵爭論]  
　　國民一致反對安福主張由華人自决 
字林報社論云安福果將傾覆乎就現象言確似將傾覆矣華字報紙間有侈談鐵路劇戰者然不言其結果雖政府新聞社希藉復辟之說轉移輿情以反對吳佩孚然徒勞無益而據北京外人通訊員之消息則無一不謂安福軍拒絶對吳開戰華人銀行不允借給軍餉老段小徐悉處於極窘急之境也說者或謂北京外人通訊員未免過於仇視安福僅從北京一偶之地觀察時局而未就全局考慮雖然此說縱確究無損於外人通訊員所傳消息之重要適愈見其重要耳現有種種理由可信北京一般輿論一致反對安福在華人視之安福部野蠻壓制監禁學生歷數星期而不一訊斷送國家利權而不稍顧惜其尤甚者則安福部之存在卽日本軍事統治日本勢力深入謂也此種感想爲華人所同具兵士亦人也安得不爲此感想所影響兵士對此國庫常虚兵餉常欠之政府尚何有愛戴之可言今一旦欠餉照發猶人埀死而始懺悔者然兵士於此不將自問何以發給欠餉之理由得勿以此爲賄誘其作戰爲一旦獲勝又將吞其餉之長官殺其與己索無仇恨之同胞乎 
吾人常謂南北並無何種眞正仇隙也不過政客陰謀政造成此局耳目前風潮中最顯著之特色乃省界偏見之泯滅外人之游黄渡崑山者見雙方軍隊皆無欲滅此而朝食之意雖一方面苟開火轟擊則他方面必還擊之此爲人之常情何况軍人然以全體言之軍民皆與此次爭端無關人民並非彼此不睦或軍隊彼此不和耳時局中之大好機會卽伏於此人以爲安福軍將在京肆刦爲慮者顧安福軍旣不願對直軍開戰則使之不在北京搶刦當非難事且安福部軍之拒絶開戰尤可見國民現己一致請求反對安福者肅清北京而另立可爲國民眞正代表之政府矣即此言之吾人深望時局之無調停吾人非鼓吹流血也亦非欲得段祺瑞之頭顱也不過謂安福領袖在朝己久一切措施大失民意耳和平斷非調停所能造成安福領袖盍去休如其應去也吾望外人勿設法留之外人干涉己嫌過多此時無論何方面苟予以扶助或代爲籌劃皆足使人生疑中國自己之爭端何勞外人越俎無論誰勝誰負要宜由中國自盡其力而自决之也 
至於上海現狀則李盧兩督巳有維持本地安寗之辦法誠可欣慰事不繫於標幟而惟人物是繫中外政治無不若是盧督雖爲安福系然其人堅正和平爲滬人所景仰而李純亦非舉動暴烈之流其所以駐兵崑山者無非爲防衛計迨知無防衛之必要卽願撤兵回防且稱盧何二人爲其多年至好吾人不聞其彼此以惡名相加也北京事變與此數人之地位有何關係人固莫能預言之惟距今未久盧督曾有廢督之主張今皖直兩系之衝突其所可饜滿人望之結果固無過於廢督也蓋中國呻吟於武人轄治之下亦云爲時過久矣 
[日人方面之北京消息]  
　　日人某通信社十三日北京電云京師從今日午後六時起施行戒嚴市内各處多派軍警但人心不爲之加動搖十四日北京電云今晨總統下令段曹兩軍停戰須各從速速撤回原駐地點十三日漢口電云吳光新爲牽制吳佩孚今日調往信陽兵二旅張敬堯之第七師移駐孝感黄陂十二日夜吳光新部隊在河南駐馬店附近與吳佩孚殘留部隊哨兵衝突又吳光新聯結南陽鎭守使吳慶桐擬衝吳佩孚背後十四日北京電云有人散佈謠言謂日本對皖直兩派之争暗助皖派云云唯日本現正嚴持不干涉内政之態度其與邊防軍有關係之日本將校巳於事變發生時全部與中國斷絶關係又有人散佈謠言謂日本煽動張作霖謀不利於皖派云云此亦完全無稽之言總之日本决不干涉中國内政十三日奉天電云張作霖自回奉天後即函招軍界各要人來奉擬開一大會議决定對於時局之態度第二十九師師長吳俊陞東北邊防軍馬龍潭吉林督軍鮑貴卿等巳相踵抵奉第二十八師長汲金純及黑龍江督軍孫烈臣亦將於今日到奉天謠傳有刺客由北京潛入奉天謀害張作霖因此省城己嚴行警戒 
[直軍全體將士告全國各界書]  
　　全國各界諸君亦知吾國今日巳陷於無政府無元首之時代乎亦知政府己瓦解元首被幽囚乎此等痛心之慘劇不幸發現於共和民國固我軍人之羞亦我國民之恥也徐樹錚銜元首免職之仇兼以侵蝕國家公欵爲數過鉅無法交代突於庚日親率軍警包圍公府軟禁元首奪取印信自行蓋用擅發僞令妄逞干戈飭令邊防軍進據涿州限五日内奪取保定似此叛逆不軌喋血都門黷武逞兵犯上作亂天理國法人情均不能容稍有人心誰無義憤敝軍爲救人民救家救元首起見謹厲戎行静以待敵以期取彼兇殘盡我天職挽回浩刼奠我神京戡亂爲仁知恥爲勇當仁不讓見義勇爲全國士民袍澤凡有救人民救國家救元首與敝軍宗旨相同者謹當聲應氣救提挈進行勤王敵愾義無反顧仁人志士盍興乎來中華民國九年七月直軍全體將士敬告 
[直皖决裂中之豫訊芳草]  
　　直皖交惡醖釀己久今者兩系己以兵戎相見於京保間開封距京較近消息迅速急將連日所聞彚誌如下八日下午得京訊昨晚張作霖被人狙擊未中刺客自戕段系要求懲辦曹吳調停無效張於夜十二時後出京赴津是日汴人庽京者之眷屬紛紛南歸 
九日早開封方面大街小巷紛紛談京保間事但言人人殊據軍界消息八日小徐以邊防軍一師駐公府並偕數十黨員人府凡傳逹消息及繕寫文件等處均派有黨員監視小徐向吳笈孫索總統印及秘碼電本吳允代向東海申說東海忿然曰余命與位均可奪印與秘電本不可奪意極堅决吳再三婉勸東海僅以常用小印付之秘電本則付之丙丁張作霖至天津即以急電調奉軍入衛姜桂題亦派毅軍二十五營入衛曹錕電趙倜速備戰趙派趙傑即日赴保定是日謠傳京保間交通斷絶至下午北京報照例送到知尚不確 
十日早盛傳昨晚駐洛西北軍與直軍小有衛突人心大惑旣而由鄭赴徐之早車過汴知係訛傳鞏縣之兵工廠距鄭洛均不遠西北軍確有規取之說己被駐紥榮汜之直軍就近佔領駐豫奉軍連日向北開拔直軍亦星夜北上駐鄭之第三師早巳開拔凈盡以駐許昌之第一混成旅移鄭趙倜連日開軍事會議决定以兩師援直第一師長成愼即日回彰德防次預備出發第二師長寳德全扼守歸德防魯皖軍西侵報載南陽鎭守便有不穏消息此間尚無所聞是日北京日報仍到聞兩軍在長辛店琉璃河確己交綏 
[王占元調和時局門]  
　　自湘戰發生張軍潰退吳佩孚撤駐京漢路線聲言討徐樹錚徐因是奉令免職數日以來京漢問謠諑繁興王子春督軍痛念時艱恐兩方各走極端釀成不可收拾之局勢昨特電致政府請速弭戰禍迅組新閣極力轉旋以免中外人心疑懼而使國體動搖云云 
南軍佔領岳州後政府任命吳光新督湘鄂人因此生出多少疑慮蓋因吳氏督湘必有恢復岳長之舉吳氏數次電辭迄未奉准况直皖爭持正劇難保吳光新不牽涉其中以故武漢商民顧慮之心莫釋誠恐吳氏一有舉動市面必受影響商業前途何堪設想茲據軍界某要人述王督軍宗旨决定保境安民所有連日調遣軍隊均爲防範流散之潰軍匪徒起見其他問題絶干涉也確聞圑河方面曾於五號派陶雲鶴現充北京講武堂長一來鄂與吳光新頗有接洽兼以調查兩湖形勢及某要人態度惟此君來後警備軍忽有調武勝關之說於是說者遂謂與北京政局并有重大之關係云 
[馮玉祥實行撤防]  
馮玉祥撤防問題於旣經確定之後又復停止且在常桃各處節節設防其詳細情形迭誌本報現聞馮氏之忽然變計者係一種預防南軍乘勢攻繫之策蓋馮氏之撤兵久己决定時至今日更無所用其猶疑惟以湘西一隅軍隊複雜撤退之際正式南軍固不患其有攻擊之舉而非正式軍隊即難免不乘機進攻乃陽爲不肯撤防俾他人不敢輕進譚延　以不知其用意所在曾於其突然戒嚴後運去兩電第一電係告知蕭仲祁賀學海兩顧問己携欵前來迄至沅江聞貴軍戒嚴不能前進請飭令保護以期安全云云第二電則係詰問駐津市之第八師移至鰲山株溝是何用意此兩電發出後數日未覆方謂馮氏之態度己變必須另籌應付之策至七日早忽得馮旅六日覆電内容係請飭蕭賀速來並謂八師移防全係謠傳等語俄又來一電則謂該軍巳移駐津澧謹電拜辭云云譚氏方錯愕聞而漢　知事常德商會又先後來電謂馮軍己退至澧州旋湘軍五區守備隊司令劉叙彝又來一急電云彝率所部於虞日進駐常城馮旅向津澧退却地方秩序安堵謹電奉聞譚氏旣迭得電告遂立飭劉傑康忠　賀學海三代表即日前赴常澧除賠償馮旅輪船費一萬元（按馮旅有小輪一艘爲朱澤黄軍隊搶去譚氏巳許賠洋萬元）飭帶往交納外並備湘繡多種飭帶贈馮氏謝其數年來衛民之惠並由譚氏委賀爲常德知事康爲常德地方審廳長三人均己於七日晚附鴻安輪啓行矣 
[魯皖蘇間之情勢]  
　　北京曹段之爭正在劇烈南京津浦路線之關係亦頗重要駐紥濟南邊防軍第二師長馬良巳將所部開至山東邊境與徐州接近徐州鎭守使張文生乃將利國驛軌道拆毁三十里阻止其南下此津浦車祇能開至徐州之原因也然馬良軍隊名號一師實數不過七千人以江蘇在徐軍隊有張文生十四營陳調元一七十四旅足以抵禦且張陳之軍久駐該處地勢熟習馬良亦深知主客之間不能相敵故暫爲屯紥以待時機徐州以下之蚌埠亦爲津浦路線第一重門户此次馬良南下而蚌埠獨寂然無聞者未始非直系利用張勲之效果蓋倪嗣冲久病初愈精神衰頽自知無參與指揮之能力且深悉張勲一出新安武軍定行涣散故欲保殷恭先爲長江巡閱副使（殷爲張之舊部）藉以牢籠而其計未遂赴北載河養病時臨行又欲携殷恭先之十五營同往殷部下不願倪乃嗒然獨行而以長江巡閱使之篆務交殷安徽全省軍務委之馬聯甲馬氏會辦軍務階級雖崇究不若督軍之指揮如意且恐張勲果出抵禦爲難（盛傳張勲將赴徐）故默取守勢不欲有所表示外傳皖省獨立確非眞像 
[廣東方面之和議消息]  
　　廣州消息云和議問題沉寂己極唐王之局部謀和巳不成問題北政府若逕與岑陸方面之温代表謀和事實上亦不易辦到據昨日所得消息各方對於此事巳抛棄原定計劃而另圖新發展其辦法即廢除總代表是也蓋滇桂旣巳失和去唐則滇不答應去温則桂亦不答應求一折衷辦法唯有廢除總代表一法至分代表兩方勢均力敵固無所用其爭執現本此意着手進行以期和局早成另一消息此間當局昨接北方曹錕李純張作霖來電對於和議一層渠等可以擔負北方全責如此間能代表西南全部不爲他方牽掣即可進行惟當局因無十分把握故尚未電覆 
[南京特别通信復]  
　　自七八兩日忽傳浙滬方面有軍事行動省垣人民相聚耳語或謂兵巳至崑山或謂兵巳至蘇州市虎杯弓無奇不有而軍署方面並無何等舉動並據軍界中人云連日謠言係屬奸人揑造以挑撥雙方惡感惟督署絶不信有此事蓋近日雖因松滬問題發生誤會而督軍與浙滬當局皆係多年朋好斷不致因此發生衝突九日謠更甚然省垣軍隊尚無移動街市上亦不見兵馬往來人民咸疑督軍何以如此鎭静殊屬莫名其妙慌市面金融亦驟奇緊中交鈔票小店家遂不肯收兌迨紳商出署羣相詢問始知李督於十日晨接有確實探報謂第十師一部份巳由滬出發松江及杭州軍隊亦出發沿滬寗鐵路而西李督出示上海各界來電及覆電並當衆宣言以連日謠言初不甚信今他方如此可見傳言非虚本督在蘇數年無益於民絶不忍有害民之舉惟彼方旣發動員令則不能不有相當防衛以保地方然决不令軍隊出蘇境一步首先發難皇天后土實差此言云云當由紳商集合五團體電浙滬方面請顧念地方以保和平並公推甘陶諸君赴杭調停一面電滬杭商會請一致主張合力疏解並電張嗇老請出而主持定十一日早車行而滬甯路局巳得滬電知靑陽港軌道被毁列車祇能開至蘇州爲止故甘君等遂乘輪赴滬是日城内外街市軍隊之輸運輜重軍需頗形忙碌寗省鐵路亦停止售票専行運兵據聞十日夜間十二時左右巳有軍隊數團開往各處午後省署召集各界會議議决三事（一）維持金融由銀行及各大錢莊擔任（二）維持米荒由商會及平糶局擔任（三）維持秩序由警廳及各公團擔任是時省署適接上海某廳長密電代傳某方面條件三項一增加經費二實授中將三遇事直接中央當由省長面晤李督商榷並勸其息怒如何未詳同時省議會在寗各屬議員數十人亦至省會集議議决勸告雙方保地方守和平遂一面電李督盧督何使請撤防息爭一面電浙議會請一致主張和平是時五團體己接滬何復電首謂南京先有軍隊運蘇不得不調兵至南翔防守末謂釁非我開云云與李督十日宣言如出一轍可知兩方均無開釁之心然吾儕小民巳嚇得半死矣南京人民曾遭癸丑焚燒搶刦之禍故一聞兵事膽己嚇破雖軍警擔保地方安寗而一般老幼男女仍紛紛赴滬避難適滬杭路線不通故十二日招商下水江新輪船未抵埠時躉船上巳無立足地迨船抵埠一擁而上後登者遂無一席地現聞蘇滬杭方面確願和平巳由兵爭入於諒解地步並聞　寗交通亦可卽日恢復果爾則東南半壁惟江浙尚屬相安苟能永保和平留此一片乾凈土不獨二省之幸亦數千萬人民所馨香禱祝者也 
[政潮中之鎭揚情形]  
　　自京滬政潮突起由滬開寜夜車業於十日起停駛由甯開滬日車僅開至蘇州爲止往來蘇寗間通車每日亦祇開三班並開十一日午班車裝有運蘇軍火寗滬交通旣斷故鎭江搭客之赴滬者大都攺乘江輪滬報連日不到鎭人甚至謠傳滬己獨立人心皇皇洋釐驟漲二分規元加增十兩銀拆加至六錢銀根異常緊迫在藉省議員梁鴻卓等特致函商會請卽邀集地方官紳會議維持現狀辦法商會於十一日午後三時開緊急會議張知事吳會長會董胡健春陸小波警局熊局長等均列席議决辦法（一）地方秩序治安由地方軍警政各長官負完全保護之責（二）城内外平價局由辦理者繼續負責以安人心四時散會當晚軍警一律武裝巡邏頗爲嚴密十二日午後二時商會吳會長復邀請中交兩銀行曁各錢莊經理蒞會與議當經全體通過照常交易鈔票一律流通藉維市面中交兩行十一日適爲星期照例停兌十二早兩行開市持票往兌者極爲擁擠一日間巳兌出數萬元現兩行巳發出布告照常兌現惟以江蘇爲限餘如上海南京浦口等鈔票暫行停兌揚州綰江南北中區軍事行動如下（一）李督軍調駐清江浦第一混成旅軍隊兩營於十二日晨過揚開往蘇寗駐紥（二）新安武軍第七路統領楊瑞文於十一日晚由揚乘寜揚班小輪赴寗轉道赴皖（三）淮揚鎭守使馬伯良遵照軍令於十一日過揚晉省列席軍事會議（四）駐揚陸軍黄旅長爲維持治安起見除舊有巡街軍隊外並加派一班梭巡以資保衛（五）軍署電江北某軍運槍彈二十萬粒於十一日運往江南 
　　尚有要聞二及地方通信轉入後頁 
雜評一 
[調停與中立（默）]  
　　張作霖皖系向視爲助彼繼又視爲調停者也而今則明白宣布攻段王占元陳光遠皖系所視爲中立者也而今亦與曹錕聯電反對夫調停與中立不偏於一方者也卽不爲助亦不爲敵此皖系中人之設想也然而一旦態度披露又皆立於反對地位然則調停與中立果可恃耶今之言調停言中立者多矣又安知其一旦態度披露不爲張王陳之續耶皖系亦當有以自覺矣 
 
 
 

Page 8

 
 
國内要聞二 
[蘇滬通車後之蘇州情形]  
　　軍隊回防人心大定 
十三日上午探悉蘇站巳接到上海車務總管來電本日火車即可照常通行至十二點二十三分由寗抵蘇之快車果見即時開滬並不停止上海十二點四十五分第一次開出之快車亦於下午二點五十五分準時到蘇惟乘客不多崑山駐防之蘇軍第六團步兵兩營砲隊一連工程一連鋼砲六尊均由快車開回於下午五點另十五分到蘇頗覺整齊蘇軍第五團二三兩營原己預備出發官長兵士之行李均搬運下船擬俟南京第六師軍隊抵蘇卽行起程後因寗兵未至大局巳平故停止進行 
銀錢市久無準盤昨見火車己通防軍巳回人心稍定故收盤己跌至七錢零一釐較前日減去一分九釐餘另函云蘇滬間火車於十三日下午照常通行調駐崑山地方之蘇軍二師六團唐業樞團長業奉督軍命令於是日下午五時率同練彭朱三營長將所部步砲工程各隊連同軍裝各件一併由崑山乘火車開拔回蘇下車後仍開回楓橋營房駐紥駐紥平望一帶軍隊聞今日亦可開拔回蘇蘇州各部商團原擬出隊梭巡並與警察共同站崗今軍隊撤防交通回復故商團總司令巳傳知各支部停止出發南京開蘇之補充團一團軍隊本約十三日可到現聞亦巳停止開蘇有電來蘇知照矣蘇民此次受兵事影響以十十一兩日恐慌最甚蘇滬火車旣巳停開城外各民船因懼捉當兵差均潛逃一空内河小輪均被軍隊僱運兵隊運械稍有身家者均挈眷赴鄕　避及　二日上海湖州嘉興班輪照當開行搭客異常　擠船價飛漲較原價增高數倍爲從來所未有云頃據章練唐友人函告謂該鎭於今晨（十一）忽來步兵約四百餘名均荷槍實彈駐紥西市之晏公廟内據說明後日尚有馬隊三百名來此該鎭四面環水非舟不通該兵來時責令附近村莊地保搭蓋浮橋濟渡因之全鎭恐慌稍有身家者咸思遷避該兵旣未與地方接洽故其來自何處及來意何在皆不得而知云茲將蘇州各界快郵代電錄下上海申報館鑒轉旅滬浙江諸父老拍叔昆弟均鑒蘇浙唇齒相依休戚與共今以政潮所迫引入漩渦萬一開戰無論孰勝孰負而地方人民直接間接雙方均互有痛苦况蘇州自夷爲縣治地方凋疲正苦民不聊生驟聞重兵壓境莫知所措籌思至再惟有切懇據情轉陳盧督軍何護軍使俯念吳越一家以愛浙人之心推愛蘇人立予弭兵俾全生命除電陳李督軍外迫切電懇伏祈援手蘇州紳商學各界全體同叩眞又常熟省議員徐邵二君電云南京李督軍浙江盧督軍上海何護軍使鈞鑒報載蘇滬浙軍接觸蘇民迭被天災粒米如珠再逢兵燹無復生理懇乞顧全民命勿動干戈人民幸甚江蘇省議員徐宗鑑邵玉銓叩眞 
[無錫實業發逹之外論]  
　　中美新聞社譯密勒評論報云當此中國武力亂國刀槍鏗鏘之中獨有一城焉絶無兵士人民各得安居樂業一般商人製造家與銀行家等咸能從事於實業上之發展不懼官吏與軍人之干涉此城蓋即無錫是也除上海外當以此城爲江蘇省中實業最發逹之地其於經營實業也悉用新法人口約五六十萬之譜前者本報曾記中國之模範城南通州矣茲復一記此中國之實業城無錫因觀此中國實業上之二大名城足見中國國民未嘗不能卓然樹立但予以一半之時機勿以外力或内部之干涉參入足矣此無錫城中且亦無日本人踪跡雖值繭汛時來此購繭然並不居留間有外國人士僉謂無錫含有排外意味實則非是蓋其對於心地與行爲正直之歐美人固亦極　歡迎也由上海以滬寗火車往無錫約三小時可至此亦足見鐵路之有益於中國城邑也無錫尤有運河甚多故夙有中國威匿司城之稱（按爲意大利之名城）人有往無錫者其最初吸引目力之物即爲許多工廠之烟囱在火車及運河輪舶中即可見之工廠共有十六所無錫介於上海及南京之間本在江蘇督軍李純管轄之下然因其爲實業中心故彼此各行其是不相溷擾也無錫城内容有一二地方官而至無錫之人殊不覺其存在而城中郤有一商會會屋自造會員多至二百餘人成立且十五年矣城中著要實業略誌如下新式機器繅絲廠十四家所産美好之絲爲歐美兩洲所極歡迎新式機哭打米廠十一家新式麵粉廠五家機器爲美國式大紗廠五家用英國機器所産棉紗多銷行於長江流域棉子及頭油廠二家新式電燈及電力廠一家新式電話局一家共裝電話機六百具新式馬路數英里現尚在推廣中又新式運河一百五十英里有奇河中帆檣如織交通甚繁新式紗廠一家尚在建築中其機器半英半美此外尚有大紡織紗廠二家俟機器運到卽開工新式銀行四家卽中國銀行交通銀行上海商業儲蓄銀行及江蘇銀行尚有舊式錢莊約三十家新式磗瓦製造廠數家出品頗堅牢中國此部分運河中所用舊式船大半在無錫製造新式釀酒廠一所機器購自美國不久將開辦無錫昔爲貢米集中之地故機房或儲積之業極盛自滬寗火車通後此業益發逹棧房中心除上海外當推無錫云無錫泥塑人物之工業素出名每年出産據云逹十萬元（未完） 
[南京快信]  
　　滬甯爭端可望和平解决關蘇之第三旅曁六師之二十四團昨己全部撤回回駐下關 
靑陽港路軌己修復昨（十三）日起滬寗巳照常通車人心稍定謠言亦漸息惟連日檢查郵電甚嚴 
李督因軍事吃緊自十一日起在署内組織軍事機要處師旅長參謀秘書副官約三十餘人共同計畫軍事上一切進行事宜每日自晨八時起辦公深晚三時散李督曁齊鎭守使己三日未就寢昨日止運事和緩李齊心稍安 
馬玉仁張仁奎白實山各鎭使均來省請示機宜 
海軍艦隊司令杜錫珪昨由漢乘艦來甯停泊下關 
齊耀琳彈劾案聶憲藩己派曹某來甯秘密調查 
省城警察與補充團换快槍外傳繳槍非事實 
[杭州快信]  
　　滬甯業巳通車杭垣金融今日頓覺圓活滬滙減至每百元六分人心亦安定 
省城往來郵電日來檢查甚嚴 
高檢廳昨通令各屬管獄員以時局不靖謠諑繁興對於監獄管理事宜應各自顧考成格外愼重 
駐閩浙軍撤防回省後現己規定一團分駐省城二團駐嘉湖三四兩團分駐餘姚牟山湖慈谿清道觀等處軍民兩署會委杭關監督杜純暫攝財政廳篆今日（十四）己刻巳到廳接印任事 
地方通信 
[松江]  
　　省長安民電文縣署接到齊省長來電囑轉農商及省議員各機關等略謂蘇省綰榖中樞爲浙屏障比因中央政變杯蛇市虎疑竇滋生而警耗傳來又值銀荒米貴之時秀帥夙主和平業巳召集各界開會議决抱定和平宗旨琳雖衰病辭職但在職一日必謀一日之和平鄰封各帥袍澤久聯定能共表同情諸公德高望重九鼎一言如有嘉謨尚祈指敎云 
　　捐欵助理平糶　海之柘林漕涇金山衛山陽四鄕向係産鹽之區茲值各處舉辦平糶由鹽務中人提洋三百元捐充該四鄕平糶以示憐憫鹽民之意所有此項捐欵業由該四鄕自治委員在平糶總局匀派領去矣 
　　搶米風潮之擴大縣屬西鄕江浙交界十三十四兩日有鄕民千餘人挨户搶米蹂躪地點有松江縣境四六兩圖之梓橦浜項村灣山字浜介字圩新鎭一保二圖正家付金綫浜西庫一保三圖石湖裏九　野貓涇七圖秀才浜八圖閬涇十八圖高家村黄泥浜屈家浜干田漢松金交界之陳圻東西腰涇以及平湖縣之新坎等處數百村被害者數千家現由楓涇人張守寒等電請龍華護使并呈請松江縣署會同遏止張等電去龍華護軍使鈞鑒寒日上午九時有外來土匪千餘人蜂擁十八圖等挨户借米沿村擄刦勢甚猖獗請電駐楓軍隊就近彈壓免生意外楓涇十八圖公民張守寒等百十六人叩寒又金山縣　下鎭被該處貧民搶米二百餘擔商團向警察借得槍枝向人叢中開槍一排當塲擊斃一人商團見己肇禍即四散逃去各貧民憤警察借槍圍住攢毆傷巡長巡士各一人事後對於死者親屬恤洋五百元了事半由商團攤派半由朱姓富户捐助又汆來廟顧天米行於十二日裝米六百擔赴滬亦被全數搶去另函云金山搶米風潮日趨險惡此事初起於浙之平湖新埭蔓延於蘇之金山現金山全縣各市鄕除洙涇市區一隅外餘如干巷吕巷廊下興塔新鎭汆來廟以及東西各鄕莫不千百成羣搶掠迨遍而廊下爲禍尤烈當搶至廊下時先搶開設槽坊之朱姓家商團即開槍一次擊斃鄕民一人鄕民愈聚愈衆因商團爲槽坊發起之故將槽坊搗毁一空更遷怒警局復咬傷巡長一名殷傷巡士三名將警局放火燒燬昨日馮知事得報除電省請兵并請示　法外一面派承審員帶同檢騐吏等前往檢騐嗣悉死者家屬不願多事由槽坊出一千金以一半撫恤死者一半津貼警局現市公所總董蔡德純擬於二十九日起實行寫捐下月十一日開始平糶深恐緩不濟急也茲將馮知事接到省電後所出六言韻示錄下近日鄕民搶米紛紛結隊成羣須知聚　搶刦罪　强盜相同業經電請省令當塲格殺勿論凡爾無知鄕愚愼勿自蹈殺身 
[蘇州]  
　　靑年會展期結束募欵蘇州靑年會委辦會蔣季和龐天笙二君經手募集捐欵本定十二日宴請各界結束募數茲當金融恐慌之際未便遽予收集捐欵特預行函致各界攺期筵宴暫緩結算矣 
　　美醫組織紅十字隊美國醫學博士惠更生君近因謠言紛起風雲緊急爲保障人道起兒發起組織紅十字隊設立臨時事務所於　門石路上巳各種應用器具藥物等項配置齊備並雇定快船一艘用汽船拖帶預備有事時即行開出聞共有隊員十餘人大半皆其門生云 
[鎭江]  
　　嚴防變兵入境鎭屬五縣知事昨准江北高　淮陰各縣函開略謂頃據電傳駐信長江上游軍隊於本月四日一句鐘譁變兩營肆行搶掠除派隊探查堵截外特此飛告嚴加防範等因現聞各知事准咨後均巳加意嚴防矣 
[九江]  
　　直皖兵爭之影響此間某軍事機開前日接省垣來電謂直皖兩系己備戰將發生衝突故今日（十一）駐潯四十七團長王維城親率所部第一營往省大約江西兵力注重贛西必將有所布置也皖省財政廳長陶鎔前任駐潯安武軍兵站司令時與贛省軍政兩界感情頗洽刻因直皖兩系競爭各方紛紛備戰皖贛兩省毘連恐有誤會倪嗣冲擬派其來贛面謁陳督疏通一切陳督曾囑九江軍政兩界領袖妥爲招待現在形勢爲之一變陶氏來贛之說或將中止亦未可知 
 
 
 

Page 9

 
 
   
 
 

Page 10

 
 
＋＋本埠新聞 
[請懲安福系之公電]  
　　江蘇省敎育會等十二大圑體昨通電云各報館轉全國國民各省區軍民長官公鑒本日致北京大總統電文曰年來國事糾紛遂使安福部攘竊政柄日以土地主權抵借外欵供一黨之揮霍勾結外力長私人之威權凡立法司法財政交通機關悉歸掌握搜括金錢收買黨徒無弄法律箝制輿論乃至天人怨怒家國漂搖友邦雖有推誠愛我之厚意而無從援助國民雖有約法賦予之主權而無從行使近復挑撥合肥弄兵幾輔致以昔日推倒復辟之功人夷爲今日全國國民之公敵騰笑中外播穢全球我國民值此存亡危急之秋新國會本爲非法舊國會早應攺造近且破裂均不足代表民意不得不根據約法規定之主權盡國民之天職應請速組特别法庭先將安福部賣國首惡徐樹錚曾毓雋朱深等依法嚴鞫分别懲辦段祺瑞念其前功從寬處置惟必須解除兵柄免再爲奸人利用總之年來之綱紀不張全誤於専事調停不顧是非曲直以致賣國之徒横行無忌政府若再不伸國法以順人心全國土崩旦夕可待迫切陳詞懇速裁决等語請一致主張以清亂源而紓國難江蘇省敎育會上海縣商會通崇海商會華商紗廠聯合會鐵業公會上海縣敎育會寰球中國學生會上海歐美同學會寳山縣敎育會中華職業敎育社華僑聯合會上海救火聯合會 
　　上海商業公團聯合會等一百十四團體電云北京大總統國務院均鑒南北分裂兵連禍絡四載於茲推厥罪魁實惟安福近復利用邊防兵力私借外債遽啓兵爭遂致全國騷動市面驚慌舉國人民莫不痛恨敢懇大總統立將安福部解散該系議員官僚政客一律嚴懲以謝國人面弭爭端至此次兵爭抵借各欵國民誓不承認伏乞尊重民意當機立斷不勝迫切待命之至上海商業公團聯合會上海各路商界總聯合會上海金融維持會寗波旅滬同鄕會上海廣肇公所中華全國工商協會等一百十四團體同叩寒 
[哈同花園又發現炸彈]  
　　平和通信社云王揖唐去年初來時哈同花園内曾發炸彈一時甚爲恐慌茲聞昨夜一點鐘許又有人自牆外擲入炸彈一枚隨即爆發聲音極大幸未傷人當時園内人極爲驚慌王揖唐隨員紛紛出園往旅館投宿云 
[寗滬軍隊撤防後之所聞]  
　　火車載回軍隊日前由龍華開赴南翔之軍隊約三千餘人曾奉何代使電令撤回經滬寗滬杭甬鐵路於十二十三兩日先後開駛専車二次由南翔運返原駐地點詳情巳誌本報所有第三批軍隊前夜不能出發攺於昨日撤回昨日（十四）南翔支隊長復奉何使電令再將第三批軍隊返駐龍華並由何使電令路局備車載應用客貨車輛於上午十點四十七分由北站送往南翔候裝計掛客車九輛貨車二十五輛載回駐在南翔車站之第十師三十九團一營現南翔車站僅留一排此項車輛下午三時二十二分由南翔出發三點三十八分至眞茹車站停車在站卸去步兵二排旋於四點時在眞茹開車至麥根路貨站巳四點十三分矣車到麥根路站卸去空車六輛故到滬杭甬路只有二十八輛下午五時半到龍華車站當由該軍隊將大砲子彈及軍用物品等一律卸下歷兩小時始畢因全列車車輛甚多龍華站上軌道不敷停放碍及行車道綫以致杭來之四等車及特别快車均扣在新龍華車站而下午五點五十五分上海開之龍華區間車及下午七時二十分由滬赴杭之夜快車均扣在上海南車站不能行駛直至龒華之専車卸空將空車送往北站後以上各客車始能往來故各客車延誤時刻均在二小時以外此項載兵空車回至滬寗路巳八點除鐘矣 
日前由嘉善移駐松江塡防之軍隊現因前方軍隊巳經先後撤回故亦奉令即日回駐嘉善特由滬杭甬鐵路備三等車一輛平車一輛通車二輛計裝兵士一連砲彈軍裝共三車附於下午四時由滬開往嘉興之區間車掛往嘉興 
　　盧永祥致齊耀珊電盧浙督前日致南京省長電云南京齊省長鑒眞電敬悉蘇浙唇齒自應共守和平秀帥同一主張此即地方之福今晨得秀帥來電云卽將蘇軍悉數撤回原防敝處除電復外亦卽電飭翔一帶軍隊開拔回滬此次因以謠傳幾致發生誤會今可釋然足紓藎系曾君孟樸來浙即當延晤傾述鄙懷先此電復諸希亮察盧永祥文印 
　　鐵路局長與李純往來電李蘇督來電一滬甯鐵路任局長鑒文二電敬悉業飭朱使轉飭所部准修該路以便早日竣工藉圖交通便利此復李純元李蘇督來電二任局長鑒連日交通阻滯人心因之惶恐頃聞鐵路業己修復嘉帥來電亦以恢復交通爲言自應即日照常通車以安人心而息謠諑除飭傳所屬地方軍警力爲保護外即希查照辦理爲荷李純元二上江蘇李督軍電南京站専呈李督軍鈞鑒奉元電元二電均謹悉鐵路修理完竣於十三日正午十二點鐘起全路照常通車業於元電陳明在案奉電前因合再肅復伏祈鑒察任傳榜叩寒 
　　警廳拒發通行證松滬何代護軍使自宣佈特别戒嚴以來曾經令飭防守司令曁淞滬警察廳於每晚十時以後行人形跡可疑者槪行檢查有無夾帶違禁品物嗣以商界進出不便改緩時刻於十二時後阻止交通各在案茲聞淞滬警察廳長徐國樑昨奉何代使面諭略謂此次戒嚴務較曩時戒嚴爲重希於給發通行證時謹愼核發故日昨本埠各團體請給發通行證者均遭拒絶 
　　護軍使查禁造謠松滬何代護軍使昨諭稽查處略謂近因北京發生政爭時局不靖謠言最足淆人聽聞恐有奸徒從中鼓煽希圖乘機窮發若不嚴密偵查何以維秩序而保安寗仰卽轉飭各稽查員一體留心偵察如遇有此項造謡之人准卽隨時拘拿云 
　　嚴防私運軍火昨日（十三）浙江盧督軍電致滬寗滬杭甬兩路局長任小山略云頃據公署偵探報告近有不法之徒私運軍火槍彈入浙意圖擾亂地方秩序應請飭屬嚴防等情據告前來除分電令滬浙軍警切實檢查外貴路爲滬杭交通機關誠恐有人朦混報裝私運軍火情事合亟電請通飭所屬路員認眞查察云云任局長奉電後立即分飭全路各站從嚴查察故刻下南北兩站所有赴杭客貨到站時均由軍警詳細開騐 
　　浙憲兵隨車稽查浙江盧督軍以現在蘇浙兩方大局雖定防範不容稍懈昨特飭憲兵司令部酌派憲兵隨車稽查一面行知滬杭鐵路局文云時局不靖亟應隨處防範藉維秩序茲派憲兵三名隨車稽查逕逹滬濱除分函知照外相應函逹貴局卽希查照 
　　浙禁現洋出境日昨滬杭鐵路局接杭州商會禁止現洋出境文云頃據省城紙業會館陳稱以杭垣現洋缺乏米源阻滯不敷供各埠需要陳乞轉請暫予禁止出境所有應需辦米等貨洋請准援照歷辦成案仍由貴會核給護照以憑放行等因前來相應據情函請貴局察照如遇就近送往湖墅購米貨洋仍由敝會塡給護照以憑驗放倘未經執有護照及數目不符者應請一律止運以示限制而維市而云 
　　貨物照常輸運滬寗滬杭甬兩路前因臨時開駛軍事専車缺乏車輛故將例行各列車上減少客貨各車間有將貨停運者現因蘇浙軍事漸趨和平一切車輛可以調劑故自昨日起將例行各客貨車上之車輛補足來往貨物均照裝矣 
[美報紀唐紹儀談片]  
　　大陸報昨載唐紹儀談片據唐之意目前京滬之現狀僅爲一種經過之階級不信支配中政府命運爲時己久之安福勢力竟己失敗唐談片大旨略謂北方直軍雖有獲勝之象上海雖有恢復和平之狀然時局尚未解决也上海己毁之鐵路雖己修復通車兵士雖己撤回然安知日後不再交戰時局似須流血雙方果認眞相持則必出一戰雙方各有一度之恫嚇舉動迄今皆未實施亦未消釋湘事爲直軍對於安福之挑戰而段祺瑞向總統所提出之要求乃報復之挑戰行爲今吳佩孚行動之效果迄未發展而段祺瑞懲辦吳曹之要求亦不可忽視是必有道歉焉有解釋焉有保全顔面之舉動焉然後始可調停言歸於好今則尚未有之爭端猶未息也北京旣有内訌之危則上海附近自有衝突之險蓋蘇浙之爭不過爲北京之爭之反響耳無論開戰與否安福與直隷兩系難免不兩敗俱傷無論何方獲勝國家仍在軍閥之掌握中軍閥固國人所不願有者也張作霖現超立雙方之外此事極關重要將來張乘機行事將使安福與直隷兩系之目的悉歸失敗張在此次爭端中所立之地位現尚屬疑問日人勢力或與此有關但不敢决其必有之如日人果有舉動未始非雙方之福蓋張爲日人所牽掣將不能出兵南行而不利於雙方也云云 
[民食問題之昨訊]  
　　工部局之公函工部局公報發表工部局總董因米價昻貴事致領袖領事之公函兩件第一函係六月二十四日所發略謂米價騰貴華人擔負增重深感其若致生罷工要求加給工資之風潮而使公共租界增一不寗静之原因查米價增漲逹於非常程度雖因壟斷所致然其主因則在上海一帶之不實行禁米出境之令耳聞食米運往日本等處業己不少今仍繼續裝出工部局以爲苟不實施此項禁令則民食問題一時無進步之希望故冀領事團促請中國當道注意此事云云七月六日工部局發第二函略謂詳加調查確悉米價之繼長增高大半由於販米者之囤積大批食米抬高市價工部局乃於六月三十日公布取締今頭等米價巳由每石十五元六角落至十四元一角想日内尚可續跌云云 
　　重定米價之道縣布告滬海道道尹公署佈告云爲佈告事照得滬埠前因米價飛漲人民粒食維艱當經米業仁榖公所議定維持方法六條業由本署佈告周知在案茲准上海總商會函稱自六月二十九日議定米價以後輿論仍復紛紜有謂次米之價未定限制勞動界仍未沾實惠者又謂現在存米並不缺少限價亦應酌減者又謂米價雖經限制有攙和次米者又謂發票雖冩十四元而取償仍超過限價者亟應設法取締昨日委員會全體會議據調查報告確有高白米冲和秈米售賣高價希圖厚利者市上不一而足應將米價重行規定函請貴公署給發佈告嚴行取締以杜奸詭而普實惠併附抄米價單一紙等因准此除函復外合亟佈告周知嗣後售出米價卽以此次重議各米價格爲限下得再有絲毫增漲亦不得攙和次米希漁厚利如敢高抬米價併有攙和秈米情事一經察覺定即嚴行究懲以杜奸詭而維民食待此佈告各米價格列後高白米十三元五角中白米十二元五角次白米十一元高秈米九元五角中秈米九元次秈米八元五角（又上海縣公署亦出有佈告大致相同從略） 
　　疏通米源之省電上海縣致總商會公函云逕啓者案奉省長電開上海縣公署轉總商會覽先電悉此案現據上海交涉員電陳米業公所議决維持方法六條到署業經電復並通飭各縣勿得遏糴在案茲據前情除再電令常錫兩縣查照准予流通外仰即知照等因到縣相應函請貴商會查照爲荷 
　　平價局購辦秈米抵滬滬地食米平價總局近由蕪湖九江等處購辦秈米三千餘包前日由日清公司大福丸輪船裝運來滬停泊浦東張家浜碼頭當卽雇工扛運進棧以便分撥各平糶局出售聞尚有五千包業己辦就不日由招商局輪船裝運來滬陸續接濟云 
　　奉賢鄕民求辦平糶近日米價昻貴貧民實難度日浦東奉賢縣官紳一再集議平糶因經費難籌迄未舉辦乃該邑沿海一帶民風素稱强悍致日前有鄕民男婦老幼千餘人從西門進城直入舊縣署大堂（奉賢知事公署巳遷移南橋鎭舊縣署中爲承審員查人伊所駐）聲稱一般官紳専事搜括民脂吃著嫖賭不顧百姓苦惱一唱百和巡警攔擋不住遂擁入廚房時方响午正在開飯之際該鄕民即將飯菜大嚼而去臨行聲言官紳若無辦法勢將復來故官紳現正討論辦法以濟貧民云 
[慶祝法國民主紀念之盛况]  
　　慶祝槪况昨日爲法國攺立民主紀念日法租界内懸燈結彩前晚并舉行提燈會以誌慶賀巳誌本報昨日上午九點時法總巡費沃利君及各捕房捕頭副捕頭均各身穿戎服同往法領署向總領事雷務君副領事雷樂君道賀畢雷務君即駕蒞署前舉行升旗慶祝典禮　　慶祝法國民主紀念攝影 
（一）法領事署（二）法國軍艦（三）顧家宅之塔 
法國水手軍隊亦到場致賀中國官場如許交涉員上海縣沈知事等均指法總領事署道賀經法總領事優爲接待欵以茶點而别法租界各商店及電車上均懸國徽以資慶祝又僑居公共租界内之法國人民及英美電車公司各路電車上亦一律懸旗華商各電車之開行民國路方面者亦　國旗同伸祝賀 
　　工商往賀昨日上午十一時五馬路商界聯合會正會長朱葭琯總務科長張炳臣代表全體商界中國工會理事長陳國樑交際科長朱漢章代表全體純粹工界并帶法文繙譯徐金鵬君同乘汽車赴法總領事署慶賀當由雷總領事接見答謝來新意由工商兩界代表相繼致法文頌詞共祝法國共和萬歲表示中法邦交親善之眞意并云貴國對於敝國靑年敎育熱心贊助不遺餘力爲敎育界前途造福良非淺鮮即我工商兩界多蒙同情相助實深欽敬尤感貴國以正義人道扶弱鋤强伸張公理保持全球安寗幸福凡我工商各界無不景仰嗣後雷總領事舉洒致謝朱陳諸君面呈頌詞後遂興辭而散 
　　法廨停訊法租界會審公廨昨日應訊刑事堂期適因法國民主紀念日故由讞員陳君與法副領事雷君知照捕房刑事科停訊讞政一天 
　　探捕照料法捕房總巡費沃利君以昨日晚間沿途游人勢必擁擠深恐宵小乘間摸竊特於昨晨傳諭通班包探及各捕房中西越各捕分往新老兩租界妥爲照料昨晚華界十六舗等處行人頗爲擁擠淞滬警察第一區警署趙署長特派巡邏班在披加意巡邏並在裏外橋樑及陸家石橋舊址均派雙崗注意巡察 
[徴集花邊備贈美議員]  
　　本埠天后宫内中國花邊同業聯合會因花邊向銷美國近雖美金價漲而花邊市價低落如故製作之女工經營之工廠莫不感受不幸之曹遇該會因我國産生之花邊及其他同等手工之製品海外從無廣告之宣傳祇憑二三洋行之販售知者甚鮮銷路不暢多由於此該會因美國議員一百九十餘人行將到滬昨特通告各會員及出産花邊著名之地方述明該會擬徴集各地出産之花邊每種二百份每份必須二十五碼分贈美國游華諸議員俾知我國有此種精美女子手工之特産旣可表示中美之邦交復可賴以普遍之价紹據云凡有贈品之工廠及個人該會皆當一一爲之書明廠名及地址一俟齊集卽當編製裝潢列表送交上海美領事署請爲轉交凡有出品必須向該會取回收據以免錯誤云 
[金融維持會討論定貨事]  
　　金融維持會於昨日午後四時在愛多亞路該會事務所開特别會議到者一百餘人推朱賡石主席報告與美國商會接洽情形及其他一切經過事項畢提出維持辦法二條請衆表决（一）關於誤期到貨之辦法外人謂定貨契約華人旣簽定單應有履行之義務不能違背此說按法理而論固屬無可駁繫然所貴乎契約者必須雙方皆能遵守不能専責一方如一九一六至一九一八年應到之貨至今尚有未到者其一九一九年冬間應到之貨至目下始裝運來華逾越定單期限至數年或半年之久又值先令大落之時試問此項損失按照法理應歸何方擔任違背契約之咎誰開先例貨旣誤期到埠不但不自引咎更欲責令華商依照原約履行世界上講公道之國家當不如是此關於誤期到貨不能不妥定辦法者一也（二）關於定貨疎通之辦法目前市面因金融停止異常蕭條加以時局不定人心恐慌米貴兵災銷路斷難起色所有各家定發亟應分别疎通以免擁擠更礙銷場（甲）未裝船之貨請電外洋一律暫緩起運或設法轉售候此間存貨酌提價格逐次售出然後再行陸續運華以免貨物擁塞無力支持（乙）己裝船之貨其中到期時或有未出清者要求展期（丙）各廠己定未織之貨請將原料轉售他處經主席說明此係美商會囑本會會同總商會及振華堂協商一切實辦法上書英美商會請其開董事會議以便解决並謂以上辦法爲疎通銷路維持市面起見本會組織之初實抱定此宗旨深懼市面一至不可收拾之時由華商而洋行而銀行而廠家機户均將受連帶之影響今華商中之無力支持者陸續逃避己有三十餘家之多洋商方面試一念數十年通商之關係决不忍固執己見而使華洋市面聽其敗壞淪没竟至無可救藥也次請陳惠農演說維持互利之辦法解說商業契約互相遵之精義復由鄔志豪李翊廷先後說明定貨契約之不平允影響中西交易極巨友邦不乏明逹定有諒解之者云云經多時之討論决定將議决意見二條譯致英美兩商會并推定朱賡石樂葆廷葛佐亮孫少甫楊文林王天木爲代表同往而述華商之意見及其希望與會者均極滿意而散 
[麵粉公會覆雜糧公會函]  
　　上海麫粉公會復華商雜糧公會函云誠復者兿奉尊示敬悉一一上年抵制風潮敝公會同業一致進行茲接來函内云貴會有人報告查有中華第一廠仍有日船裝運小麥情事業經函致該廠查詢又云近來貴公會各廠家間亦不免有此情形雖係傳聞虚實莫測事關大局囑爲勸告等云前經開會通告同業矣惟知洋商在漢口蕪湖鎭江等處購辦粉麫廠家在地頭交貨洋商自由運來此則敝公會同業無力禁止者也且現在三公司輪船運貨每每退關蕪湖鎭江貨物有退關七八次者不能裝運兼且南京鎭江自昨日起火車停開運商貨本久擱吃虧非淺同人等意爲須請招商寗紹公司長江一帶多放船隻庶可將貨迅運不致有躉積之慮此招商寗紹均是華商方不至利權名溢也貴會若能提倡運商等感荷不淺矣云云又聞陰曆本月二十六日日商某輪船進口裝有米二千四百三十五包白元二百包菜子四百三十二包小麥一千二百三十包麩皮三千四百三十二包現爲熱心愛國者查知己密告各同業萬勿破壞抵制並勸客家以後切勿再裝日船云云 
[穆藕初在靑年會演講紀]  
　　四川路靑年會昨晚八時請穆藕初君演講成功致富之秘訣聽者數百人該會陳己生幹事主席穆君致詞略謂富之一字人多誤解凡存所謂發財思想者不得謂之求富特造罪惡耳必以多金斯可博愛爲職志是眞明互助之理用財之方而得求富之本意矣嘗謂人人可以致富特須逐漸以進不可一蹴而幾漸進者多經驗而根本堅暴富者逢僥倖而傾覆易誠屢試不爽者也人生最忌荒廢時間至財力一切如遺失一物我失之人得之是其物仍存於世不若荒發時間之一去卽歸烏有也余爲此言非以遺失物品爲佳不過藉作比較耳是以無論靑年與成人每日均須自訂治事游息等等之預計庶無絲毫之荒廢焉且求功之成當先尋機會一旦覓得則用全力之赴之切勿頻頻中途攺易其職業嘗謂各業不乏賢能之人而有大建樹者極少此實不能愼其始而圖其終之故也至於治事之時各人之能率不等或遲或速其所成就亦因之而殊故有志者當努力增進其治事之能率也更有進者身體爲人之主幹若竟孱弱雖賢能亦奚益是以鏘鍊體魄實進取之先務矧籃球檯球等游戲運動尚含競争奮鬭之旨趣願人人留意爲之也總之吾國百業不振旣誤於人人抱發財之私念復誤於上述之種種弱點苟欲成功致富者其可不審思猛進乎云云衆鼓掌遂由主席稱謝而散 
[靑年會童子部之聯歡會]  
　　靑年會童子部鑒於該會中學之舊同學星散或因久未相晤一旦相值於道竟同陌路是於交誼上大生阻力乃於昨日下午四時開一聯歡會以歡送舊同學之將次放洋者及歡迎此屆畢業者到會者有朱校長代表謝武衡童子部總幹事克樂克斡事童星門陳己生楊舞心董事王正序舊同學有清華學校此次出洋之甘介侯蕭公權此届畢業之薛福田李鉅源胡松喦俞伯慶以及汪英賓朱應鵬宋福華張斌許喜彭亢敦睦等三十餘人由童星門主席報告宗旨大略謂聯絡交情互相扶助母校之佳處請宣佈於人其劣處請告諸校中辦事人於是母校乃得蒸蒸日上矣次請謝武衡演說云鄙人爲朱校長及全校敎職員之代表對於諸君有極大之希望當隨時作諸君之保母保護諸君使前行無阻當爲諸君之隨從附諸君之後爲國宣力且當爲諸君之巡捕指引一切免入歧途而遇危険次請王正序演說克樂克繼之次爲舊同學之演說先甘介侯起立發言大致發表其個人對於出洋之宗旨次由汪英賓演說略謂鄙人對於出洋諸君有所供獻我國留學歸國之學子多矣而其舉止行爲仍與未歸國時相同其所得者何鄙人實不得而知想其不過得一留學 
 
 
 

Page 11

 
 
生之頭銜而己故願此次出洋之諸同學不步彼輩之後塵要知諸君之出洋皆爲我國之代表學成歸來必須使中國及其國民胥蒙其益故望諸君此次出洋先求改革個人之道然後家庭然後社會又必須用奮鬭之精神勇往直前爲澈底的攺革成一攺革個人家庭社會之良模範然後歸國用其毅力實行攺造此誠國家前途之福於諸君有厚望也云云後因時間短少不能徧請舊同學演說遂唱詩歌祈禱茶點後宣佈散會 
[妓寮遷移法租界之預防]  
　　近因公共租界工部局取締妓寮辦法宣布後一般以賣娼爲生涯者己有遷移至法租界者並有人在法租界籌畫造屋以振興市面等詞冀聳當道聽聞茲爲法租界公董局華董辦事處聞悉特致書法領事及領袖董事請爲查禁己得同意茲將往來函件照錄如下 
　　法租界華董陸伯鴻陸崧侯致法總領事雷君函敬啓者公共租界取締娼寮己在實行此誠挽回風俗救濟社會之要端聞各娼寮將欲遷移至法租界另營淫業查各娼寮堕人品行貽人梅毒其害不可勝言公共租界將廓清之法租界反容納之想貴總領事决不允許某 
某等旣有所聞不得不以實舍究應如何預行宣佈杜絶來源之處即希迅予施行曷勝盼禱専此祇頌分安華董陸伯鴻陸崧侯啓（又致法公董局函與上函同） 
　　法雷總領事復華董函逕復者接六月二十二日來函以公共租界取締娼寮己在實行聞各娼寮將欲遷至法界希預行宣佈杜絶來源等因查法界官廳對於界内淫業絶無任其增多之意公共租界各娼寮如欲遷至法界斷無容納之理此種謠言諒係不明實際者所傳出務須設法消弭相應函復卽希貴議董查照爲荷順頌日祉雷務九年六月廿四日 
　　法公董局總辦辣上逹答華董函（譯文）伯鴻議董先生台鑒本年六月廿二號貴議董致公董局總董一函業己收悉六月廿四號會議時各董事均以法公董局對於法租界之娼寮始終未有任其增加之意思此種謠言於本租界名譽有關係亟宜查禁合亟函復即希查照爲荷順頌日祉法公董局總辦辣上逹六月廿八號 
[堆存火油火柴之限制]  
　　工部局十四日佈告云華人店舖每次堆存火油不得多逾十箱而所存自來火亦有限制小店可存三箱大店（即雙間門面者）可存六箱每箱分六大包每大包有一千二百盒云 
[商業公圑暫緩遷移]  
　　愛多亞路商業公圑聯合會前晚舉行幹事會議討論會所問題結果原租房屋協商妥洽賡續租賃乃决議通告在會各公圑其通告云敬啓者前因本會房屋租期己滿曾經幹事會决定准十五日遷移寗波路十一號業經通告在案昨日又經幹事會議决暫緩遷移仍以愛多亞路十三號爲會所特此布逹敬祈察照云 
[碾米公所開會紀]  
　　機器碾米公所前日是午二時在總商會三層樓上開會張錢兩董曁評議員及司月同業到者二十六家開會後其提議案以日前米價漲至十五元以上所有廠家行家售與米店存廠碾白之米至今市價跌落延不斛出屢催延宕我廠家棧房堆放日久若不趕令斛出則廠家旣難容堆而銀根拆息貨色變壞在在有所不利損害甚鉅應請妥籌方法經衆决定函催各行轉飭米店限五天趕速了斛如到期不出再議進行辦法衆皆贊成四時散會 
[交易所雜糧油類部選舉紀]  
　　昨日下午二時大東門外米業仁榖公所因證劵物品交易所雜糧油類部經紀會所選舉之審查委員應推選審查委員長一席經各審查員先後到齊即開臨時會議當場分發選舉票十七紙用記名投票法旣而當衆揭曉仁成行蔡裕焜得五票協順興順士章得三票裕泰楊勸學得三票生泰張春蓀得三票以仁成行蔡裕焜爲最多數應當選爲本部審查會員長旣又開會因證劵物品交易所己開幕半月而雜糧油類部尚在部署故昨日二時理事長虞洽卿乘汽車親蒞仁榖堂與米麥油荳餅雜糧同業董事張樂君·葉惠鈞·袁祝三·蔡裕焜·嚴少泉·及各經紀人磋商買賣出入各項辦法此次辦法本己訂有條規緣同業對此章程有所討論故與虞君商酌移時當塲仍難以决定遂允回所由理事部磋議函復經紀會定奪乃興辭而散 
[友華銀行銀市報告]  
　　中美新聞社譯友華銀行十四日報告云昨日倫敦銀價近期漲一先令二便士遠期漲三先令八便士紐約銀價漲至九三倫敦紐約滙價跌至三九三此間定價與昨日同惟法郎價一二一五金圓價一○一開市買進金鎊價五先令二便士又四分之一金圓近期一○一元其後市面逐漸有力收市時售出價金鎊五先令二便士金圓價一○二元倫敦紐約銀市因印度買進頗爲穏固故暫時銀價雖不至大漲亦不至跌此間金融鬆動出口交易極少 
[滙豐銀行定期發息]  
　　本埠滙豐銀行接總行來電據稱今年上半載股息决發每股英金三鎊惟須扣除所得稅定八月九日發給 
[各公司輪船消息]  
　　怡和洋行經行長江航路之華利輪船租自裕豐公司兹因賃租之期業經屆滿故於昨日進口後該輪即歸裕福來洋行之亞克林斯號己於昨日開赴小吕宋上海並無貨物裝往至該行之愛迭托號Ｅditor因在日本之神户爲運貨稽遲故原定十號來申之期不能如限進口今該公司己接來電謂該輪己於本日從横濱開發大約在二十號可至上海矣 
某國輪船之八幡九本日從日本裝來之進口貨爲大批白糖及花衣洋布等項又有銅鐵條數百桿 
太古公司之山西輪船由汕頭裝來水泥數千桶現正在起卸中本日開赴牛莊 
招商局之江新輪船從長江進口裝來有濟南等各處之郵件一百餘件白米一千餘袋並從漢口運來銅幣三十餘萬枚烟葉一百數十件白苧蔴三百餘捆桐油百餘桶金針菜四十多包紙頭布匹百餘件打包機器棉花二百餘件以及小麥三百餘包本日開往温州之廣濟輪船裝去大宗棉花約二百包沙籐十餘件及肥皂桂圓二百餘箱 
太古洋行昨從長江到滬之盛専輪船裝來白米有四千數百包而吳淞之進口貨中有桐油一千餘桶白苧蔴數百件黄絲數十箱並宜昌中國銀行裝申之銅元二十三箱約四十六萬枚並有牛皮數件至裝往之出口貨中有上海泰隆廠之軋花棍木四十餘箱蔴袋二十餘件其他爲各種洋廣雜貨另有五洲藥房裝往南京江蘇督軍公署軍醫科處之署藥二十餘箱云 
昨日開赴寗波之新北京輪船裝去白蔴五十餘件牛皮數件及價值三萬元以上之銀塊十塊機麵二百數十包大包藥材四十餘件同日開甬之新寗紹輪船則裝去白米七八百包鋼鐵十餘噸湖北紡織廠土布二十餘件棉紗二十餘件本日開往香港之新疆輪船裝去花衣一百餘包菓肉二百多袋印畫報紙一千餘令並小包紙百餘件各種洋布二百餘件彩蛋五十餘壜並廣太之香粉四十餘箱云 
連日因風聲吃緊各國之巡洋艦進出口較常日爲多如十二日海關之流星派往各處十三日美艦Ａbarenda號由日駛來後昨日又經派出同日英艦Ｇnat亦開往長江各處巡戈云 
怡泰洋行之格林茄爾己由日開赴倫敦而太古經理藍烟囱公司之Ｏrestes號亦於昨日駛回利物浦矣 
[部省委員兼查敖雲亭案]  
　　司法部訪悉上海地方檢察廳迭次發生賄縱監犯制刁根趙阿寗陳瑞和等案特委現任福建高等廳檢察長劉子琨·及省公署委派之湯委員等會詣上海地檢廳與梅檢察長會晤之後逐一將各該案卷宗核閱並抄錄各供詞等帶回寓所研究以便開始偵查等情曾誌前報茲聞此次部委之劉檢察長及省委湯委員等除偵查賄縱各案外尚有前敖典獄長任江蘇第二監獄時一切賬目經梅檢察長檢舉將至起訴以故該委等亦暗地偵　此案之眞相云 
[楊日華上訴後之訊判]  
　　死刑減爲無期徒刑 
粤人陳秉祥控同鄕人楊日華擄匿伊子陳錫麟迄今年餘尚無下落亦不知生死等情當經上海地方審檢廳訊判楊死刑楊不服上訴省長公署令飭該廳重審連日由該審檢廳一再訊明即諭辯論終結聽候宣判在案昨日上午十一時該廳周刑庭長會同堵陳兩推事官並許檢察官等開第五庭宣判命傳原告陳秉祥到案謂曰此案前堂己經辯論終結今日爲宣判之日因案情重大故命爾來案候諭判决問官諭畢飭提在押之楊日華上堂謂曰此案一再研訊爾雖始終不認然訪諸輿論衆口一詞且據五區警察署偵查明確又據各見證當堂質證案無遁飾亟應判决本應按律究懲姑寬減一等擬辦判處無期徒刑當由周刑庭長起而宣謮判决主文畢飭令帶下還押候上訴期滿送監執行 
[新記浜路命案之訊判]  
　　向爲小販之甬人林金貴因與同伴包杏　積不相能於五月二十號夜在虹口新記浜路持刀將包戮斃後用刀自戮受傷當經三百九十五號查見將林車送醫院醫治並將尸體舁入驗尸所報經公共公廨中西官騐明棺殮旋將嫌疑人王阿芳拘留候林傷愈質證各情迭誌本報茲林己傷愈昨由捕房將林王兩人解廨即據捕房代表高易律師上堂詰據經辦是案之六十二號西探目供稱此案發生後即赴醫院向林詳訊口供當時記錄言至此即將所錄供單呈案請察並據婦人包周氏投訴死者是伊丈夫於五月二十號夜十時半出外買香烟至老虎灶門首林突出利刀將夫戳傷身死要求伸雪又據王阿芳供稱是晚在新記浜路老虎灶内啜茗目覩被告持刀向死者亂戳倒地後被告復自戳受傷未幾即有巡捕到來查問是實訊之林金貴供稱向在虹口販賣水菓度日是晚行經新記浜路遇見死者不問情由出刀將我連戳兩下我即奪刀還戳以致失手求宥中西官核供判林發押西牢四年示儆兇刀儲庫王阿芳開釋 
[三誌愛文義路之命案]  
　　新閘愛文義路復盛成衣店主婦張王氏因失竊熟羅長衫一件疑係同居之天津人王金福所竊向王追問王以被誣不甘於本月五號清晨持斧突入氏之臥室將氏砍斃並將氏之女兒阿龍·男孩喜榮·頭面等處劈傷旋經死者之寄女與一千三百八十四號華捕到來將王拿住鳴同他捕將王拘入捕房解由公共公廨經中西官研訊詳情己屢誌本報昨晨復由捕房將王金福解廨即據尸夫張載祺延律師高露玲代表上堂譯稱本案己經堂上訊明故敝律師不再聲訴原告妻子無故被殺子女均被砍傷應請按例懲辦俞襄讞核供商之英包副領事以被告前堂己供認殺人遂判押候錄供詳解護軍使署按例懲治 
[身藏湖北僞錢票案之續訊]  
　　駐於虹口捕房特别華探目鍾星南包探張炳成等前協同西探目壳羅香查獲身藏湖北官錢局每張計銅元一百枚之假鈔票三千張至公共租界福州路六百五十九號門牌鼎陞客棧價賣於十二號房間蔣楊兩庽客之嘉興人李子遠連假票一併解經公共公訊押查究等情己誌本報昨晨張襄讞會同英赫副領事升座第二刑庭繼續提審即由中西探目上堂將查獲情形重禀一番將僞票呈案請究質之李供此項鈔票係六號下午伊在虹口天潼路廣東茶館門首由日本人奇雄囑爲送往鼎陞客棧樓上十二號房間交與蔣姓客人可得價洋六十元當時帶轉故伊遂代送去詎甫至該旅館樓梯畔卽爲探所拿獲該日人曾許酬伊送資十五地伊起初並不知包内係假鈔票蔣姓客人素來相識楊姓則未見過等語並延律師代爲辯護中西官訊畢磋商之下姑念李係初犯且事前確不知情從寛判交一千元人洋並保五年内不得再犯刑事 
[絲廠己一律開工]  
　　閘北各絲廠女工此次要求增加工資己得如願惟有王朱氏丁謝氏二女工尚在押未釋故仍不肯上工等情己誌昨報前日下午各廠廠主經理聯翩入謁四區顔署長會商之下爲消弭日後風潮起見商由游巡隊長郝君允按廠派隊士四名以資彈壓昨日各廠己一律開工矣 
[彚誌各學校消息]  
　　民立中學南市中華路民立中學校於昨日下午二時行第十六次畢業式首由校長蘇穎傑君報告次麥倫書院校長陸克生君及復旦大學校長李登輝博士相繼演說隨時給憑·給獎·攝影計此次畢業生十八人爲江辰生朱永芳金家聲范熙霖曹士耀陳廷序哈汝傳章家寳唐文吉盛效廉宋品顯高毓廉夏永楨費文寳張楨林蘇祖恩沈錫文徐雪村等該校校友會即於是晚開第六次大會歡送該校舊生此次清華學校畢業派送留美沈熊慶劉世芳莊炳權李嘉齊曹佳麟五君并歡迎新畢業生江辰生等十八人入會舉行叙餐 
　　女子美術學校徐君朗西創設女子美術學校己得虞洽卿唐少川趙匊椒趙林士傅筱庵吳景濂盧信公劉奇瑤李徴五等數十人捐助鉅資爲開辦費及常年經費現山徐君委托上海美術校劉海粟李超士諸君代爲籌備開辦事宜内部手續均將部署就緒校舍原定購地建築現因急於開辦己暫借西門方斜路神州法政専門學校原址爲校舍刻己鳩工庇材從事進行云 
　　啓英女校閘北　興路順大里啓英兩等女學爲石啓英女士手創慘淡經營二載於茲日昨（十三）午後四時該校舉行國民科第一次畢業興禮謂各界名人及學生家屬到會參觀得憑者爲胡　霞胡芝芬李仲華陸覲坻四人得獎者二十餘人由朱葆元博士發給并有袁履登訓詞石運乾馮照光演說以及畢業生胡　霞演說女子對於社會之責任又有國民科三年生之跳舞祝競志之奏琴等聞該校下學期添聘敎員大加擴充云 
　　中華女子公學中華女子公學在虹口東唐家弄聚　里一自民國七年由紹興旅滬公學女子部攺組學生己逹百入其課目注重於圖畫刺繡現定下月初三日開成續展覽會并行暑假休業禮校長朱堯臣己柬邀各界參觀演說十一日即開暑假補習科云　　南洋女子師範新垃圾橋北文極司脫路南洋女子師範學校開辦己九載畢業生在各處服務者經歷届省縣視學視察報告認爲稱職現聞七月十八日舉行第四屆文學科畢業式惟因天氣炎熱並不招待來賓又聞暑假期内開補習科注重國文英文算學以免學生荒慶學業校外有志補習者亦得入校聴講云 
　　愛國實業女校陸家觀音堂西首蒲石路弄昌餘里女子愛國實業義務學校創辦己一載近以暑熱太甚於前日下午二時行暑假休業式首由校長汪織雲女士率同敎職員向國旗行三鞠躬禮次由學生向校長及敎職員行暫别禮學生相互行暫别禮均一鞠躬復由校長及敎職員戚黼丞張仲安陳芷汀黄奠華諸君各致訓語大致皆勉勵學生趨重自動之詞旋由學生姚國馨姚國懷章國威等演說求學自立之志趣及方法語均懇切聞者鼓掌聞該校即日起招收新生至陽暦八月底止隨到隨考學費不取分文云 
　　縣立第一高小城内舊學前縣立第一高小學校於昨日上午舉行畢業式計畢業者（高等科）周增業周芳松瞿福祺張景恒薛寳錄汪廷鋐胡炳麟周璉寳曹者禄李本鐫朱慧劉有臯陳枚凌其翰鄭宜振朱屏安曹者壽黄炳　張學良毛逸夏之雩任亢甫葉鑫鄭錫銘郭傳洵王傳煊許祥翰華大年顧振華周伯年顧蒼生吳蔚鑄趙繼程陳福寳陶平衡郭傳炳郭任華張倫元李廷松謝學鏞陳寳榮朱壽章等四十二人（職業科）孟書原陳念椿朱祖根黄潤之陳揚鴻陳文鑑忻成祥陳倜金關椿朱樹淦楊菊生寗慰君爲馬才浩陳春林等十四人 
　　縣立第二高小浦東楊家渡縣立第二高小兼國民學校亦於日昨舉行畢業式計畢業者（高等科）楊　　顧席儒姚志雄丁志高胡錦麒徐世恩吳上逹朱心　梁鑫淼顧榮第盛宗瓚孫文廉毛希棠張彭華唐四光金松華顧道明丁家傑張上逹姚朿雲薛楚英朱爾壽楊鍾福等二十三人（國民科）顧廷秀等學生四十人聞該校定於十八（六月初三日）開校友會研究嗣後對於敎育之進行方針下學期始業定八月二十八九兩日招考新生插班授課云 
[陜西留滬學生會將開臨時會]  
　　陜西留滬學生會昨發通啓云逕啓者本會自成立以來己歴年餘所有會員遠近散處招集爲難以致會務進行時有阻礙茲屆暑假期間京杭通鄂等處同鄕學友來滬者邀同本會開臨時大會藉聯鄕誼討論一致進行事宜兹定於七月十六日（即禮拜五）午後一鐘假老北門陜西義賑會開臨時大會隨即攺選職員凡我陜西學友屆時務祈早臨不勝盼切之至 
[滬南慈善會開董事會紀]  
　　昨日（即十四日）下午一時滬南慈善會開第二次董事會籌議會中重要事項由會長王一亭主席通過各案如下（一）本會附入中華慈善圑合辦湘陜閩籌賑處推舉代表王濟川·朱善昌·陳灝泉·孫一善四君爲籌賑處辦事員並認助公費洋二百元（一）同善藥局預備本會施醫給藥之需該局資本洋二千元除集股一千七百元外餘由本會認定（一）定於本月十七日（即星期六）午後二時開會歡迎名譽董事以聯交誼（一）本會於七月三日起因米價奇昻開辦臨時平賣麵包米粥以濟貧乏時己下午六時當即振鈴散會 
[聶榕卿謁會法副領事]  
　　法租界會審公廨正任讞員聶榕卿君前因病假聘請陳介卿君代庖業己告痊昨蒞法領事署謁會副領事雷樂君聞暑假後聶君仍欲親自到廨會審各案云 
[東陸銀行提倡儲蓄之支票]  
　　本埠東陸銀行自開辦以來營業發逹近因提倡儲蓄起見除由儲蓄部辦理各項儲蓄外并用支票一種凡以元五十兩或洋五十元即可照章领川隨時收付此亦便利儲户之一道也 
[楊小堂兼充交涉署秘書]  
　　江蘇特派交涉員許沅蒞任以來查得第二科楊小堂在暑九年辦事幹練昨特委兼充本署秘書云 
[拔升包探]  
　　法捕房總巡費沃利君以三十一號試用包探苗永興辦公勤愼着升拔九號包探又五十三號·九十三號·一百八十二號·六十號·一百八十九號·五華捕均拔开一道頭金線以資獎勵 
[昨日公共公廨訊案紀]  
　　昨日上午公共公廨民四　由關讞員及美丁副領事會審（一）永和報關行訴山東恒和泰申莊莊客趙子芳不理代墊運貨水脚洋一千一百十八元六角二分案被告因無人具保拘留押所茲據原告之律師稱前數日代被告報關運往濟南之顔料五箱甫抵南京因聞其號己經倒閉故即將該發停運乃有駿餘顔料號以該貨係被告向伊購買價值未付曾投廨禀准給諭將該貨執行假扣押但被告水脚無着該貨應由原告扣押等語一結果所有駿餘顔料號訴趙子芳案内所給之諭單對於本案亦有效力候將兩案同時排審（一）徐掌生訴徐銀寳徐姚姚侵佔地皮案一由原告律師將契據及該地之圖樣呈請問官察核一過仍交還該律師無結果（一）陳錫記訴張桂泉不理所出期票洋一千一百三十元案經原告上堂供訴被告不理情形並由兩造律師互詰一過結果改期再訊 
又午後民四庭由李襄讞及英包副領事會審（一）婦人張秦氏訴鄧工記不理欠洋二百五十元案前經判令被告分期償還茲據原告律師到堂稱被告至今仍未料理面鄧即投案繳洋二十元餘求寛限結果繳案之欵給原告領去餘着按月拔還（一）徐本甫訴華玉林陳裕坤不理賬欵案華無保拘留押所並派員查賬茲賬己查明故而集訊原告及其律師均不到案結果以原告不到攺期再訊華開釋（一）傳培德訴胡迪卿不理墊欵案前經判决原告勝訴胡拘押茲胡以在押日久請求開釋原告之律師則到堂反對結果着胡迪卿具結開釋（一）沈廷芳訴袁近初不理存租洋四千元案此案前經判决原告敗訴茲原告不服延律師到堂謂尚有人證請求復審被告之律師到堂反對結果准予傳證復審 
[女子吞煙殞命三誌]  
　　虹口文監師路德興里五百三十八號門牌居人蔡阿舟家二十一歲養媳桂鳳又名桂芳因被鄰人侮辱潛吞鴉片烟殞命由捕查見報請公共公廨中西官騐明諭令屍屬棺殮並經捕房查獲似有關係之嚴阿四一名解送公堂諭着押候訊核在案昨晨由廨提訊即據包探譚鳳池上堂禀明前情並據死者之翁蔡阿舟投　　洋本月四號夜養媳桂芳無故被嚴侮辱致相爭執忿極潛吞烟身死求請伸雪訊之嚴供原告家内開設燕子窠是晚桂鳳雖在我家談話並未侮辱亦未争執實遭誣攀求鑒中西官核供以原告所探證據不足遂判將案註銷被告開釋 
[姦拐捲逃案之宣判]  
　　錢少卿控德昶皮鞋店夥華逹隆誘拐伊女錢阿囡偕逃一案由該店主顧泉根將華並該女交出扭送地方審檢廳訊結聽候宣判在案昨午該廳于許推檢兩官開庭命提在押之華逹隆錢阿囡至案略詰一過當判華逹隆和姦和誘俱發罪成立監禁一年六個月錢阿囡拘役二十天期滿交伊父母領回管束錢少卿請追私訴部份駁回 
[妻子被匿之尋獲]  
　　小南門外南倉街婦人陳桂氏扭婿陸阿大至地檢廳禀控將伊女陸陳氏藏匿反來向氏要索尋釁等情當因供詞各執判各交保出外着各自找尋在案陸阿大奉諭後連日到處偵求茲有人報告謂爾妻實被該氏寄匿在比鄰家内昨晨陸報告巡警協同前往將陸陳氏拘獲連同陳桂氏帶入警區當因訊得檢廳有案着陸自行將該氏母女扭控地檢廳午刻由檢察官提訊之下判陳桂氏陸陳氏分别收押候究 
[護兵私帶煙土]  
　　駐防福建陸軍二師司令部護兵張連生二師二團護兵蔡少泉二師四團護兵趙文祥二師護兵喬鳳月二師八團護兵張永當等五名此次回籍省親由厦門乘同華輪船來滬前晨抵埠當經海關托巡洋員並水巡捕房何探目等登輪調查即在該護兵張連生等衣箱中各抄出私帶烟土十磅八磅不等連同人證拘入捕房梅捕頭略詰一過判將抄獲烟土送往海關侯燬張連生等送地方廳究懲昨日午刻該廳檢察官提案預審之下據情面禀梅廳長諭飭備文於下午飭派法警將張連生等五護兵移送護軍使署究辦 
[航船户代帶煙土]  
　　航船户潘生林昨在法租界購來烟土一包計重八兩携回南市大碼頭地方爲六七兩號崗警查知上前扣住證物解入一區警署據供代張姓携帶至船上實非販賣等語趙署長飭送地方檢察廳訊究 
[棄土逃逸]  
　　三區巡警鄭玉芝等前日傍晚巡邏經過浦東其昌棧碼頭見有小工二人形色慌張正擬上前盤詰該二人即將紙包擲下逸去檢查包内係烟土二十餘兩當即帶回報告署長核奪 
[汽車撞傷老嫗]  
　　公共租界福州路口浦灘昨晚八時許有五百二十三號汽車駛過適有年約五十餘手携靑布包裹之卿下老嫗在路行走不及避讓致被撞倒身受重傷由老巡捕房一百六十二號華捕暼見阻上汽車開行帮同扶受傷人入汽車押令載送仁濟醫院醫治一面帶汽車夫入捕房請捕頭核辦 
[泥水匠跌斃]  
　　昨日下午二時許有泥水匠本地人曹阿土在小東門某姓家工作偶一不愼失足自二丈餘高木架上跌下身受重傷不省人事立由工頭舁送仁濟醫院醫治因傷過重醫治無效至夜深斃命今日由家屬前往棺殮 
[誌謝]  
　　昨承商務書館惠贈第二百四十九號英語週刊第六卷七號婦女雜誌各一册又銀行週報社贈第一百五十六號銀行週報兩册書此併謝 
雜評二 
[大勢己去（訥）]  
　　今日之安福大勢去矣輿論之反對己久所恃以自雄者武力而今其部下軍隊不願進戰所恃爲後援者外力而今所恃之外人不能再爲彼助且其經濟上之接濟己斷同黨中之人心日離而西南之軍府又有助直進攻之决議故以現狀言之安福之大勢己去縱有人爲之奔走調停爲之磋商條件然施於人者旣欲用一網打盡之手段則人之報復亦豈肯再留餘地今欲於大勢己去之後面始圖挽回寗有及耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
閒話 
[旅京聞見雜錄（五）] [  公逹]  
　　北京商業有特點焉曰市場市塲者聚數十或數百商舖於一處約如蘇之玄廟觀滬之城隍廟然開辦之初往往藉官家力以爲提倡成市後發逹極易今之最大者爲東安市塲惜近遭回禄其次爲靑雲閣等熙熙攘攘者摩肩而行蓋北京游民之多亦市場發逹之一大原因焉 
官署衙門往往人浮於事正職之外又巧立顧問諮議行走辦事等名大都飽食終日無所用心梁啓超曰設官以養上等游民設兵以養下等游民滔滔皆是其國安得不弱且亡耶 
北京道路夙有晴天灰鑪雨天醬缸之目蓋土性輕鬆乏粘性在地質上稱黄壤Ｌoess遇風即揚着水盡成泥淖居民習焉安之恬不爲苦近年雖由市政公所改築新式馬路然僅成幹路數線旁街小道爲財力所限勿能及也京中通行道路合内外城計之共長二百六十餘里云 
筆剳 
[賃廡記（下）] [  若渠]  
　　次年四月間君仇任某公會文牘賃廡滬北雷氏家清晨赴會中逾午返同居者君仇友趙剪秋也剪秋與雷氏有葭莩誼君仇之得居雷氏家剪秋介之也每日午後君仇自會中返常作書畫自遣或著裨官家言以投之報章所署無定名也日者君仇獨坐齋中忽見樓上一女子見君仇急引避其貌酷類去年賃廡滬西時所見者君仇異之舊事重提疑爲夢境因問剪秋曰彼女爲何剪秋曰雷家新婦耳君仇悟不復叩其詳第自思不見一年彼己爲人婦矣人事變遷眞人可以臆測者居旣久君仇常隨剪秋往雷氏家女與君仇亦數見不鮮弗復避矣時而作雀戰女與君仇亦與焉然二人皆心知絶未提及往事故雖剪秋亦昧時某處將舉行圖畫展覽會徴君仇畫君仇出二年來作品請剪秋擇其尤者送會忽見女照君仇不能匿而剪秋己見之問君仇君仇具以告囑剪秋弗爲外人道也會剪秋返羅敷溪而君仇病矣女乃囑婢送藥往未數日起牀自是君仇憔悴無人色女以温言慰之數月後剪秋將赴法君仇亦欲他遷女知之問君仇有婦乎曰未也女曰君欲得婦乎如何可君意君仇曰無他求能供我置諸案前冩生者於願足矣女曰然則非美不足盡君欲因以妹妻之約十月中結婚剪秋旣赴法君仇亦去居滬南未幾忽得女書云其妹染疫卒君仇哭之慟然亦譬諸天耳今年二月予得君仇燭影搖紅詞云翠幙重重香篝寂寂風如翦紅英狼藉不勝愁莫問春深淺道是雲英宛轉却相逢羅敷訴怨錦屏六扇别恨千般相思一片往事思量文園病渴情何限殷勤咐吩小鬟兒一劑清凉散似線偏還似繭一絲絲連緜不斷箇人去也歡會無期桃花人面蓋有懷此事也并囑予記其事塵役勞勞迄未有報今檢篋得其詞及之爲作賃廡記 
劇談 
[歌壇賸語] [  民哀]  
　　武生一途自俞潤仙出始漸爲世重潤仙以武旦攺造架式最佳而長靠短打諸劇唱作念白諸舉動亦無一不妙黄月山雖亦同享盛名然係梆子出身架式不甚純粹用視潤仙奚止上下床竟有小巫見大巫之别潤仙旣死及門小樓尚和玉均可謂能傳衣鉢小樓尤能避潤仙之疵襲潤仙之美不謹守範圍别具一種面目亦猶鑫培之學長庚也和玉抬手動作酷肖潤仙神情肅穆嚴正直不可一世然其享名不若小樓者蓋亦僅知守法不解會通也故善學人者於能妙肖之後急當脫離其範圍以自成一家别具一種長處以博座客歡迎非句摹字擬亦步亦趨卽足以爲盡其能事鑫培之宗長庚小樓之師潤仙是眞可謂善學者也 
笑林 
[退思軒諧談] [  吳秉恬]  
　　冰某富翁夏日苦熱於室中置冰一方無何冰漸融滴水不止富翁顧謂僕云可將去在日中晒過候乾了再送來酒兒問父曰玫瑰酒是何物製成父曰係玫瑰花製成兒曰白蘭花祇一銅元一朶因何白蘭地（讀作的）酒要買三隻洋一瓶 
醫生某醫生懸壺市上因技術庸劣無問津者家有老僕一日忽向之請假問以何往則曰今日患病要回去就醫 
乞丐一丐者向者户乞食其家不予丐哀告曰今番給我一遭以後雖窮至討飯也不再來 
新聞拾遺 
[美國之療疾湖] [  光宇]  
　　美國東省佛爾尼亞地方有一圓湖湖底富有硫礦己歷二千餘年今硫磺與水溷合作深黄色凡患濕毒者可入湖洗之每日三次二日即愈惟入湖之先必用澗水沐浴以免傳染云 
[二角猪] [  亦龍]  
　　南京城北大石橋有吳某者家中蓄有牝猪一頭頗爲肥碩日前生産小猪五頭内有一頭狀與常猪無異惟額上生有小角一對長約三寸許吳某睹此怪狀甚爲詫異茲錄之以供動物家之研究 
[三碗血] [  施詠湘]  
　　茲谿三七市金川醫院昨來年約十餘歲之童面部衣襟以及兩手淋漓鮮血目不忍覩其血皆出自鼻路上己流出三碗之多至醫院時又復源源而來旋經院長丁君如法救治血始得停止云 
[大家風範之傭婦愛文義路] [  朱魯庵]  
　　某宅新僱一傭婦其操作不類常傭然頗精細其初入門也約主人以三事一席帳必須精潔一現持觀音齋自備素殽由主人給予津貼一每日給假一小時以便宣誦佛號主人異之姑允其請默察舉動殊有大家風範後訪知該婦實係崑山某紳之婦因夫己物故其子媳忤逆不孝不得己而出此云 
[全本滑頭的眼藥] [  吳秉恬]  
　　昨於邑廟前見有售賣眼藥者招紙上書（光明水）三字其人席地坐用銅釜置火爐上以煎藥藥祇白水無他物另以磁盆貯赤豆少許水沸時投入一二粒頓時飛出化爲灰云去目翳亦卽如是售藥時以小匙取水一滴傾石板上則凝結如珠價祇銅元三枚一時購者甚衆有知者謂此乃江湖騙術之一種其原料則以燄硝爲之性極酷烈用以治目非徒無益而實有害云 
小說 
[社會小說衆醉獨醒（九八）] [  瞻廬]  
　　第十七回誤靑春抱無夫主義坐藍輿誇中將家風這挽着慧姑左手的唤做蔣飛霞挽着慧姑右手的唤做沈蓮芬都是中學班裏同年級的學生當下談談說說跨上階石左面便是校長室右面便是應接室中央三間並列就是禮堂門口交义着國旗堂上交义着雛形的萬國旗五光十色映入眼簾好一個開學景象飛霞蓮芬都道你去見校長我們在樓上等你說罷釋着手穿過禮堂逕自上樓去了慧姑轉入左面走近校長室的門口先在椶櫚毯上蹋去了鞋泥然後把纎指兒在門上彈了幾下裏面坐的子虚女士操着西語說了一聲克敏慧姑才旋着門鈕推將進去室内窗明几淨陳設美麗鋪着五彩的地衣掛着雪白的窗幔校長背着壁爐坐在自轉椅上閱看報紙慧姑順手旋上了門覺得裏面暖烘烘同着外面的空氣相比竟是炎凉不同（炎凉兩字着眼）便把身體正向着校長行一個深深的鞠躬禮校長忙即離座還了半禮（離座還半禮）指着旁邊的沙發請他坐了慧姑待校長坐下方敢就座校長肥胖的身軀坐滿了一椅子團團的臉上架着一副克羅卜眼鏡茶靑色玻璃同那濃塗雪花粉的面龐兩兩相映煞是好看當下校長旋轉椅子同慧姑寒喧了幾句且問及子才先生近日可好慧姑欠身回答無非是托庇安好的套語在這當兒又聽得門上剥啄有聲校長也照例說了一聲克敏推門進來却是一雙姊妹也把門隨手關了慧姑認得這姊妹倆姓林是學校裏的半費生原來子虚女士接辦這學校時生怕讀書的不能踴躍便在章程上添一條細則凡是貧素人家的女兒只收半費以示體恤後來學額漸漸發逹這條細則便己無形的取銷了但林姓姊妹倆尚没畢業旣不能半途中止又無力繳納全費校長没奈何只得仍許他們倆享受半費的利益好在全校的半費生只有林姓兩生收入上受些損失却也有限 
自由談之自由談[  鵑]  
　　今之人因國事日非往往作憤激之論曰吾人不必言愛國因此中國寓不足以當吾人之愛也吾謂中國之敝罪不在中國之本身而在主持國事之羣小使吾小民而俱不愛國則中國益可憐矣 
 
 
 

Page 15

 
 
常識 
常評 
[公道之可恃] [  漸]  
　　金錢不能收買公道也武力不能壓倒公道也謠言不能淆亂公道也欺詐不能抵抗公道也惟眞民意能主張公道 
合乎公道者必爲民意所助背乎公道者必爲民意所棄爲民意所助者必勝爲民意所棄者必敗 
敗者能澈底覺悟抛棄金錢武力謠言欺詐之種種悖謬舉動而服從公道雖敗可以不亡勝者或自入迷途一旦倒行逆施敢有違反民意之舉動致與公道爲敵雖勝未有不敗 
自有人類自有歷史以來未有合乎公道而不勝背乎而不敗者也我國民對於公道能抱有絶大之信必則頑夫可以廉懦夫可以有立志 
商業叢話 
[商賈須知] [  葛一心]  
　　一出外置辦貨物俟貨物辦就後如須報稅即應報明切勿以區區漏稅致誤大事 
一行船宜早停泊切勿圖快夜行致受小人打算旱道亦宜　早宿爲要 
一歇宿旅店門窗須時時關鎖切勿出入任意偶一疏忽即致損失財物又舗設亦不可過於華麗致受拆白黨之注意 
一烟館歌妓之家切勿過問因此等人往往使人迷戀忘返致誤正業 
一交際必須謹敬待人務宜和悅切不可口是心非暴怒驕奢致受人之輕視 
一取賬全要脚動口勤不可怠惰疏忽賬目必須隨收隨勾免致錯誤 
一與人交際宜察言觀色遠小人而近君子遇有鬭牌擲骰賭博等事宜遠不宜近行事最宜斟酌不得欺善怕惡并不得逢場作戲空費錢財 
一有事須當擇人商議不可妄作妄爲買賣要見景生情不可一味笨做入席鄕里務宜遜讓不可酒後喧譁出言要顧前後不可胡言亂道所謂活動靈巧篤實至誠是也 
右列各項看似輕易然今之商業中人往往有忽之者故急錄之以供商業諸公之採擇焉（乙種酬） 
[我之投稿談] [  無怨]  
　　現在申報增刋之常識都是記載些道德公益及經濟的事務他的用意是唤醒人民尊重人格并提倡商業之攺良及進步我從看見申報增刋常識之後非常贊成因爲我們商業中的人可以得着許多的敎訓并且我們可以揀其好的記事效法做去豈不是我們商業中的模範麽我仔細想想還有一件更好的事我先要請問我們商業中小友們空餘的時候豈不是大多數去玩那賭博等項耗財傷神無益的事麽我勸小友們不如將自己經驗的心得的或有益於公衆的事情寫幾句白話文兒向申報館去投稿登與不登不要管他可以練習淺顯的文字養成正當的思想亦是消遣的一個法兒免得作那耗財傷神無益的事且還能夠得該報館的薄酬我從今天起實行開始投稿請大家想想好不好（不受酬） 
公民常識 
[勞工神聖] [  杜芝良]  
　　勞工神聖這句話現在說的人很多但什麽是勞工爲什麽勞工是神聖爲什麽要提倡勞工神聖這亦是做國民應當曉得的所以我約略的講講 
（一）什麽是勞工凡是各種用體力或是用腦力的人能直接或間接增進人類幸福的都可稱之爲勞工换一句話說凡是有正當職業的人都可稱之爲勞工 
（二）爲什麽勞工是神聖這是可以分兩層說（甲）人格上說社會是人類集合而成的我們旣是社會的分子享受社會的幸福就應當有正當的職業盡點勞力去帮助社會盡各人對於社會的責任若是别人辛辛苦苦做出來的東西我們安然享用没有自己盡一點勞力那不是一種寄生蟲嗎寄生蟲那裏有人格呢（乙）社會進化上說社會的進化全賴勞工若是没有勞工加到天然物産上去恐怕我們飲的食的用的東西决計不能進化到現在這樣地步而輪船］ 
火車電報飛機等種種便利人類的東西也决計不會有了所以說勞工是社會進化的原素 
（三）爲什麽要提倡勞工神聖第一因爲現在人對於職業的見解都以爲這是爲謀生活起見若是有了錢的人就不用去謀職業用勞力了這是大錯的所以要提倡勞工神聖糾正這種見解使他們曉得勞工是人生的天職不勞而食是寄生蟲喪失人格的做一個人無論貧的富的都應該有正當職業不要因爲祖宗有錢遺下來就不去謀職業不肯勞心勞力了第二因爲普通人心理往往不將有没有正當職業來分人格的有無却將職業的勞逸與得錢的多少來分人格的高下所以没有正當職業單告祖宗遺産的人倒不以爲恥倘是一種職業辛若點而得錢不多他就說這是低等職業人格卑下别人做了就看他不起自己做了就自己看輕自己要攺易這種心理非提倡勞工神聖不可使他們曉得有正當職業的人都是爲社會做事在人格上都是平等的至於職業的不同那是爲社會分工辦事無所謂低無所謂高譬如印一本書必定要有著作人排印人裝釘人發售人互相依輔誰也省不了誰只要職業是正當没有什麽羞恥最可恥最可賤的就是一班依賴父兄親戚爲生的與一班游手好閒不安本分的游民因爲他們蠧食社會只分利不生利不能增進社會幸福反有害於人類及人類幸福我們只要各人憑各人的能力去做各種社會事情那就是自食其力能盡天職的勞工人格不虧良心無媿職業正當法律不加眞是神聖（乙種酬） 
道德叢話 
[醒世語] [  葛一心]  
　　遭一番挫折長一番見識歷一分困難得一分經驗盡一分義務享一分權利 
讀書多則積理富閱歷久則見事明 
志行薄弱之人不足與圖事道德淪亡之士不足與言理 
天下事莫不以忍而成以不能忍而敗 
天下事當求實踐切忌騖虚名求實踐外必成騖虚名後必敗 
哀莫大於心死而身死次之辱莫大於心奴而身奴次之 
理愈究則愈深愈深則困難愈多惟能不以困難爲畏途則眞理自得 
知責任者大丈夫也行責任者亦大丈夫也心雖明蔽於慾則昏氣雖剛動於利則軟利慾二字害盡英雄不少 
叛祖國猶家人自毁其室 
徼倖爲怠惰之母艱難乃成功之樞 
聖賢豪傑人皆崇拜奸人佞賊人都唾駡是樂善之心皆同人能三復斯意當知自處之道矣（乙種酬） 
[西方格言（八）] [  謝介子選譯]  
　　快樂即健康反是則爲病漢立布敦（Ｈaliburton） 
無識之富者猶金毛之羊德意志諺 
習慣之力强於天性十倍威靈敦（Ｗellington） 
努力爲善勿念施之於誰意大利諺 
與其起而借金母寗不食而臥英吉利諺 
公論爲第二之良心愛爾鳩（Ｗ　Ｒ　Ａlger） 
無錢斯無畏怯德意志諺 
因時治事之人一日而有三日之價值英吉利諺 
健康與聰明爲人生之兩大幸福希臘諺 
迂緩令萬事難精勤令萬事易佛蘭克林（Ｆranklin） 
衛生 
[𢊍房衛生譚許] [  嘯桐]  
　　吾人欲觀察一個社會的衛生程度先可看他的道路欲觀察一個家庭的衛生程度先可看他的𢊍房因爲這兩處在衛生上佔極重要地位且多顯露在外極易考察所以清潔與否就可表示該個團體中的份子有無衛生知識不過道路問題關於一社會的人民而且官廳（如警察等）與公共機關（如自治會等）多負有責任範圍包括很大所以吾暫且把這小而切身的廚房問題來研究一下廚房爲飲食所從出的地方飲食爲吾人的命脈所以廚房的清潔與吾人身體的健康有直接密切的關係但是反觀中國人的廚房在地位建築上先就不合衛生那些中等以下的人家不必講了就是有許多人家他們的住宅雖極高敞華麗而對於廚房大槪不甚注意地位抵濕建築簡陋光綫黑暗窗户又開得不多空氣不能流通加之各事多委之於廚司傭人之手他們多無衛生常識那裏能夠希望清潔以致穢物堆積塵垢不除器具凌亂肴饌暴露刀砧上滿漬油膩櫉桌間密布蛛網一切濁水多隨便傾在附近地方又没有流通的陰溝去排泄他所以一進廚房就看見蒼蠅麕集塵埃滿目且有一股惡濁氣味簡直不是製造飲食竟是醖釀疾病的地方言之可痛聞之足懼况且天氣漸熱疾病易生故吾今日特提出這個問題希望大家要有些衛生上覺悟去積極攺良他第一地位和建築總要高燥寛敞空氣自然流通光綫自然充足這是根本問題不過攺革的手續繁重些但如加闢窗户增塡泥磗那也是很易辦的至於平日清潔方法吾就把重要的冩在下面 
（一）廚房責任不可完全信託廚司傭僕每日須親自查檢督察以清潔爲主 
（二）廚房窗户須時常洞開俾得延納日光流通空氣 
（三）每日須施行消毒法將消毒藥水遍灑牆壁陰溝及暗濕地方 
（四）廚房一切器具不可凌亂雜陳務須位置井井以整潔爲要 
（五）杯盞匙箸等物用過後須將沸水洗滌藏置櫉中 
（六）鍋鑊及飲水缸等不用時即須蓋好 
（七）塵埃柴屑須每日掃除淨盡穢物廢料尤不可堆積須傾棄於離廚房極遠之垃圾桶内以免引誘蠅蚊 
（八）剩飯殘肴及一切食料萬不可暴露在外須置於通風之紗櫉中或以紗罩遮蓋以免蒼蠅接觸 
（九）殘肴餘菜不食者即速傾棄不可久置 
（十）多備捕蠅器及粘蠅紙等以滅絶蠅之蹤跡（乙種酬） 
[肥胖病之治療法] [  鴻鼎]  
　　肥胖病之原因甚多（一）運動不足（二）多食脂肪類（三）濫飲酒類（四）生殖器有病（五）精神使用過少（六）因血行障害（七）本於天然之遺傳性以上七項皆足以致此病也患本病時初起體極豐肥頗類强壯面團團而圓胸圍粗大腹部隆凸頸短肩聳作事易倦稍動即覺呼吸困難並非肺病而時時咳嗽吐痰此等現象非筋肉發逹乃脂肪沈著於皮不耳較之筋肉健全之人運動活潑作事有力實有天淵之别蓋一爲病態一爲常態辨之不可不愼也 
此病之治法如下（一）須減除體内積蓄之脂肪故飲食物首宜清淡肉食與油類少進最佳（二）須多運動蓋多運動則身體脂肪分解而筋肉緊實如散步登高競走踢球等均極有益（三）勿多飲液體如減少茶湯酒肉汁牛乳等之飲量則能促血行障害之回復體内脂肪自易分解（四）當使用精神因終日無事安坐而食實爲慛本病之大原因故欲救其失須適宜使用其精神每譌睡眠以八小時爲限切弗多睡藥劑療法暫時雖有效騐然遠不如上述諸法之佳也（不受酬） 
小說 
[商業小說模範商人（三六）] [  廋鵑]  
　　他到了一條溝中忽地絆了一交接着就聽得呻吟之聲又有一頭狗汪汪的呌起來嘉德低頭一瞧喘息着道咦原來是一個人和一頭狗當下那人就接口說道是啊這裏有一個盲人和一頭狗在着料我是好心的人未必肯難爲一個可憐的瞎眼老頭兒麽嘉德一聽這聲音便知道是往日給無賴奇摩欺侮的那個老人於是歡然呼道哈羅是你麽那老人打着狗使他别呌一壁說道是的是的先生可就是那天求我小末特的少年人麽末特快住口别亂呌了你難道也瞎了眼連恩人都不認識麽嘉德道不錯你快使這狗别呌因爲我正被仇人們追着他們聽得了聲音更容易追上來咧那老人把兩手遮着眼很悲痛似的說道仇人麽先生你也有仇人麽嘉德道正是我的仇人都是很有魄力的那老人嘶聲說道我從前也有仇人也是很有魄力的我不知道爲了甚麽事使他那麽恨我如今竟記不起來他那手段非常很毒並不殺死我却把我兩眼弄瞎了嘉德道我寗可瞎眼的却不願失我的名譽和體面邢老人伸出手來摸索到嘉德肩上放聲說道我很喜歡聽你說這種話先生你實是一個很有身分的少年將來在社會中做事定能受萬人崇拜呢嘉德苦笑道謝謝你但我的仇人和我勢不相能定要把我推翻了纔罷决不肯給我在社會中做甚麽大事如今這仇人在紅馬鎭中己把我的名譽毁壞了老人道先生這紅馬鎭不過是個小去處原不能給你廻旋這裏旣有仇人在着你何不上别處去呢嘉德道以前我本來也想出走但使那仇人暗暗得意却不願意所以决意留着在這裏奮鬭到底老人道好勇敢的話古人說得好正直能得最後的勝利嘉德又笑道怕未必罷我　現在的世界中容不得正直二字惟有奸惡的人倒能處處得勝利我徜做了奸惡的人如今可不是一個大富大貴人麽然而我還有着良心却不許我向奸惡的路上走去老人道先生你有了這良心將來也總有勝利的一天我不知怎樣很和你合得上來唉我是個苦老頭兒瞎了兩眼又没有安身之處除了這狗也一個朋友都没有今夜預備在這裏過宿却不道遇見了先生嘉德心中很感動忙道這很可憐今夜你老人家不妨到我大音報館中去過宿免得露宿在外了老人道感激得很我不知道怎樣纔能報你的大恩嘉德道這算不得甚麽你不用說這些話老人歎　着說道我雖被那蒙着人皮的野獸奪去了兩眼只還覺得這世界算不得萬惡因爲這紅馬鎭中還有一個善人在着然而瞎了眼却也很感痛苦不能更瞧見這上帝造成的美麗世界甚麽鳥咧花咧陽光咧全都不見一個人没了眼就覺得這世界分外美麗嘉德道不錯但你兩眼怎樣瞎的呢老人道遇了炸裂臉上撲滿炸藥兩眼就瞎了那害我的惡人至今還在着我往來流轉總要找到他料知往後總有找到他的一天我可要丨說到這裏就頓住了現出一種切齒痛恨的樣子 
 
 
 

Page 16

 
 
   
 
