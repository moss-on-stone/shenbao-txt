# 1906 - 39 - 4911789

 

Page 1

 
 
   
 
 

Page 2

 
 
第二版 
[電傳諭旨]  
　　正月二十日奉 
　　旨英璞口世榕均著加恩賜給散秩大臣欽此 
[電傳宫門抄]  
　　正月二十日召見軍機景澧 
[論恢復利權]  
　　今日外人之以排外疑中國者騰播於東西各報至有謂較之拳匪之禍更爲可恐者其原因蓋由於去年一年之中與外人交涉之事大都以自保主權爲亟而不能不抗議力爭遂觸外人之忌而以排外之名加之於我冀聳列國之聽而肆其恫喝之謀我國人對於此言不可爲其所動而自餒固也雖然中國處今日之地位果有排外之實力否乎有排外之力無排外之心而外人以排外誣我無傷也無排外之力亦無排外之心而使外人以排外疑我不可也無排外之力有排外之心而使外人圜視而起尤不可也我國今日無排外之實力無容爲諱所當自問者在國民果有排外之心與滞此不特外人所亟欲知卽我國民亦不可不返躬一自省也 
　　排外之界說至爲廣漠而不易猝明故有在我視之則以爲自保利權在外人視之則以爲排外者何則欲保利權必不免有排斥外人之形跡也夫使中國人之與外人相抗爭者不過爲自保利權起見而外人必誣以排外之名則是以中國土地之大人民之衆任外人臠割之蹂躙之無不唯命條約外之要求藉端之婪索無厭亦無不唯命而後可以免排外之責言博中外親交之稱譽世間果有此理乎有强權無公理不過弱國憤激之詞若必見之實行恐不特中國受其禍抑亦非東西各國之福也然則我國之以自保利權而受外人排外之誣者所謂禮義不愆何恤於人言其母庸過慮可知矣 
　　雖然排外之界說既廣漠而不易猝明則遇一事焉與外人抗爭不少讓步在和平者言之則曰是爲我自保利權計則然非有所惡於外人而欲排斥之也在激進者言之則曰外人之攘我利權如是是可忍孰不可忍於是倡言恢復利權至欲將昔日所讓於外人者盡收回之而後快斯則雖欲不謂之排外而不可得矣當此民族主義膨脹之日欲利於己不免有損於人彼北美之排斥華工曷嘗非排外之實據而自彼言之亦以爲出於自保利權之計由斯論之排外與自保利權之說其事相類而其勢有相因並至者我國而誠有排外之實力乎則雖無排外之心而遭外人之疑不足介意也我國而未有排外之實力乎不願慕虚名而得實禍則外人之以排外疑我者必有所不安而思所以稍弭人言者亦自不容已也 
　　竊謂排外與自保利權二事雖有相因並至之勢而其界未易猝分然亦未嘗不可强爲分之排外者對於恢復已失之利權言之也自保利權者對於保全未失之利權而不容外人之侵攘言之也物理學之定律凡物各有佔據空處之性是曰體積性又一物體之實質既佔據一定之空處則他物不能攙入之卽二物不能同時並容於一處是曰拒性是故甲物既經佔據之所而乙物欲來據之則不得不先逐去甲物而後可佔其位置今日中國所已失之利權皆爲外人佔據其位置欲恢復之不得不逐去先所已佔之人如排氣機之逐去空氣然是則排外之界說也至未失之利權而外人欲侵攘之卽二物不能同時並容於一處而不得不顯其抗拒之性以自保其所佔之位置斯則自保利權之界說也排之與拒可以物理學之定義區别之我國民而明乎此理也則斷不至以自保利權之故而涉及排外之舉動外人亦或能諒之若混其界說以排爲拒囂然號於衆曰亟當恢復利權而無其實力斯則空穴來風所以遭外人之疑忌者不爲無因矣竊願愛國志士之愼於發言也 
[各國公使會議撤兵事]  
　　十九日北京電云外部因駐京德國公使將調往東京曾照各公使要求撤退北清各國駐兵德使因特知照各國公使於昨日集議撤兵問題又電云京津之各國駐兵及各處鐵路戌兵大約均可指日撤退譯字林報 
[考察憲政大臣之行蹤]  
　　十九日東京電云中國考察憲政大臣澤公將於明日由横濱起程譯字林報 
[留日學生開歡迎會東京]  
　　自馬君湘伯姚君義 
門赴東後松江同鄉會幹事金君靜初許君詠霓諸君青來章君漢秋吳君新一於華正月十一日上午九句鐘借上野公園開歡迎會先由姚君義門演說略云僕今日自備資斧來此考察工藝乃日語不通無從考察爰隨諸君之後畱學於此但願在座諸君課餘之暇與僕互相研究此經濟政策也繼由馬君湘伯演說日本一東洋小島國耳面積之大祗中國三十分之一而敎育界何以如此普及海陸軍界何以如此强盛工商業界何以如此發達較之三十年以前大不相同由伊藤氏等游學回國更新庶政之功深願諸君如伊藤氏也午後撮影而散（望） 
[湘撫發給游學生川資長沙]  
　　湘省留日學生去歳因取　間題紛紛回籍現因省令改正仍須赴東昨由學務處牌示略謂此次因文部省令事長途回國今省令改正各省學生己一律上課又須卽行直東勞悴可念所有赴東沿途船票飭員妥爲經 
 
 
 

Page 3

 
 
理並略給零用費凡官費生及曾經咨送之自費生願赴日本者一律迅卽前往卽日至本處報名以便預定船票等事如有不願去者亦卽聲明爲要如有己回原籍不在省城者應由同學迅卽代爲函知免致愆誤兹特條列辦法船票由湘漢滬三處換給另給零用費十元限自正月初十日起至二月初五日截止逾期不得補發（旦） 
[擴充徵兵額數之消息鎭江]  
　　江督周玉帥近極注重軍政以南洋雖練有新兵　鎭然尚不足以示威爰一面札飭督練處兵備總辦現任金陵關道朱菊尊觀察會商藩司恩方伯妥籌的欵或向鹽商息借一面札飭叅謀總辦徐因卿統制搜羅將校人才以備開辦第二三鎭所有揚鎭徵兵區域刻擬暫不撤局俾廣徵兵額數（皆） 
[警部飭將各省警務刋列表册鎭江]  
　　北京警部擬將各省警務調查清楚已咨行督撫分飭府州縣據實舉報其應行舉報之條欵一關辦年月二原訂章程三執事銜名四經費奚出五警勇名數六習何操法均着詳細刋表以資稽核（工） 
[紀拿獲槍斃捕頭之西犯詳情長沙]  
　　長沙關督捕愷利被西人馬杜利巴爾發拒捕槍斃一節己兩誌前報惟其中細情傳聞不一兹探得確實消息云去臘二十日忽有兩西人來湘自稱爲法人馬杜利德人巴爾發庽東牌樓惠來客棧次日向洋務局索派夫役前赴常德洋務局卽索觀護照該両人聲稱須向撫院呈騐洋務局以向無代備夫役之例未經允許該兩人遂自備夫價託善化縣代雇由省赴常行至寗鄉途中毆打護勇索覔士娼任情苛派並有賴騙飯食反肆毒毆種種兇惡及至益陽又以肩輿不適遽欲轉身遂復買舟回省仍住惠來棧一日携有西式賭具至稅務司及督捕愷利處聲言欲在此開賭均以此係禁地嚴詞拒絕旋至院署請見經巡捕等阻止以其無端而來未得洋務局禀報不予通傳該兩人謂須發電到京妄肆恫喝又復至愷利處堅稱定須開賭誰敢禁者其時洋務局訪聞該兩人帶有鎗械在外發售密遣人向其私買巴爾發果出鎗彈數種因向買得一桿並彈子數十枚事爲愷利所聞遂向英領事言該兩人形跡可疑必非善類卽於二十九日至該客棧令兩人速出湘境否則必須帶至捕房該兩人倉皇人内甫至後房愷利卽行揪扭時洋務局繙譯郭君在後房門首覘望見馬杜利卽出手鎗向愷利擊放巴爾發又從旁一鎗郭繙譯奔避對面房内聞鎗聲連發該兩人擎鎗作欲擊狀飛奔而出其時站街巡警莫知其田故無敢拘拿者旋經禀報大憲飭派兵役並電知各州縣及水陸營勇合力兜拿愷利受傷後次日身死又由善化縣及洋務局長沙關先後懸賞購拿嗣聞該兩犯在距省數十里之跳馬澗地方向周姓　路買飯因言語難通遂發鎗將周某擊斃初二日至仙人市遇一鄧姓略爲盤詰巴爾發疑爲捕已者又發鎗傷其手腕旋又覓一鄉民李某令其引路據稱欲赴廣東並勒令代雇肩輿又嫌遲緩棄輿而步李某以途徑生疏回旋山路該犯疑爲紿已痛加毆打李某見其勢甚兇暴乘隙脫逃由山頭滾身而下該犯發鎗連擊幸遠不能及乃得脫逃弁勇得信跟追而該犯亦以迷途不能遠適初五日傍晚至瀏陽縣屬之六陰洞一王姓家扣門而入入卽呼飯飯訖呼火兩犯圍爐坐話適勇役得信而至該兩犯見係捕己者俱急發鎗有吳姓勇連受兩鎗陳姓勇亦受一鎗俱未至死勇役等合力圍拿該犯見窻外人多持鎗向窻外亂發馬杜利猶欲踰窻而逃陳勇亦持槍向擊相持許久屋内漸無聲息惟仿彿其初有一二槍聲而槍子未見外出勇役等入房窺探見馬杜利已經仆地丰猶擎槍巴爾發倚壁坐地亦持槍内向審視之已自擊斃矣其時瀏陽縣朱大令已聞報馳來見已斃命卽將屍身親押解省初七日行抵省垣暫置南城外之神祗壇經善化縣張大令前往會同瀏陽縣騐訖英領事亦率同内地會醫士騐視無異比傳各營勇訊取供詞查得馬杜利實係土耳其人應歸英官理落飭人埋葬巴爾發據其身携法領事照實係希臘人已白大憲電致法領事請其派人相騐矣 
[附錄洋務局移長沙恊鎭撫標右營等文]  
　　爲移查事照得湘垣敎堂林立各國經商游歷人等又復絡繹道途亟應加意保護經奉前撫部院俞飭由管月各營按日查明開單呈報院轅曁移會本局以備稽考各在案兹查去臘二十日有法國人馬杜利德國人巴爾發由岳來省庽東牌樓惠來客棧二十一日辰刻由局飛飭各縣派役沿站接護前往常德遊歷去訖乃核閱貴營日報於該洋人等來去蹤跡並未開列豈該值日弁兵等兩日毫無見聞抑或日久玩生漫不經心所致合亟移會貴恊鎭遊府參府請煩查明見復仍希轉飭嗣後務須格外愼重隨時查察明確母得循例敷衍稍涉大意是爲至要盼切施行（車） 
[紀營兵大鬧縣署辦結情形安慶]  
　　安慶營兵大閙縣署各情己錄前報現此事己從寛辦結初撫憲本擬重辦嗣據督練處查復畧謂該營甲乙兩兵往盧春和紙紥店赴賭赢洋數元後因索洋無著與盧爭閙旁觀人衆致將盧姓桌橙擠壤盧卽藉此喊禀督練公所曁標統兩處揑詞搶去衣物等件標統因盧揑報搶案當卽轉飭該營管帶將甲乙二兵送縣質訊虚實李大令當晚訊明甲乙二兵並無搶去衣物情事惟有犯營規當將該兵各笞小板二百開釋一名枷號一名而聚賭之盧某當堂釋放其揑喊搶案亦未追究營兵聞信因此不平次早有十數人赴紙紥鋪理論而盧某又當面差辱該兵等遂相率至縣求釋枷號之兵縣役又出言恐嚇以致彼此爭吵致將署内轎橙等物擠壤該營管帶聞信卽馳往彈壓始行分散回營云云故以此事爲誤責兵丁而起從寛擬結將該管帶摘去頂戴首縣標統均行記過該兵僅稍加懲儆因督練處以此事罪情重大標統管帶尤咎有應得碍於情面故不得不粉飾禀復大憲也（多） 
[禀控餘姚縣抑勒洋價紀興]  
　　餘姚縣歳徵漕銀七萬八千二百十餘兩每兩收錢二千五百文計實徵錢十九萬五千餘串去年銅元通用錢串遞漲乃署該縣程大令文龍開徵上 
 
 

Page 4

 
 
忙每元作錢八百六十文照市價短作三四十文至六七十文不等迨下忙開徵每元作錢八百八十文而市價已漲至九百四五十文以至一千文及十一月間直漲至一千一百二十文則是短作二百四十文去臘由廪生邵視同調查紹屬各縣完糧洋價聯絡同志十六人赴省呈控援山會首縣上下忙每元作一千文比例通扯每元短作一百三十文己浮三萬金以上將情禀請撫院密飭查辦卽乞提追浮贓撥作鐵路學務地方公益之用云云不知張筱帥若何批示也（者） 
[寗藩司准追繳欵項江寗]  
　　日前江寗藩司移復江南籌防局略謂准貴局移以王牧曜欠繳商業公捐錢一千三百餘千德牧存欠繳錢一千二百千文又王牧茂中欠繳四千三百十三千六百文均未據解繳除嚴飭遵照外咨司飭查追繳賜復等因到司准此除勒限札飭逕解外合就移復爲此合移貴局請煩查照希俟　項解到移復查考（年） 
[贛省州縣因糧價受虧托病請假江西]  
　　省屬各州縣因上年銀漲錢跌征解錢糧無甚利益而提解平餘仍需銀二錢九分因此紛紛請假新正復有蓮花廳星子上高興安等縣亦禀請病假回省就醫惟興安縣禀内竟云各縣多以錢價託病均未奉批准卑職請病假委係患病屬實且卑縣錢糧素收洋銀與錢價毫無關涉並非因錢價受虧之故不知在憲如何批示也（云） 
[鹽道函牘須憑戳記揚州]  
　　兩淮督銷局近接江南鹽巡道朱觀察移文略謂敝道公務繁多其與各局所交涉之事事所時有旣不能概用公牘卽不得不間以函牘往還惟函牘無印信可憑將來恐滋流弊今請以後除公文外凡敝道函達之件必另蓋勤以補拙四字戳記以昭憑信倘無小戳記而或有敝道名刺者亦不能作憑據也爲此合亟備文移知貴局請煩查照施行（利） 
[蘇撫定期盤騐庫儲蘇州]  
　　蘇藩司濮紫泉方伯 
蒞任後即將接收陸兼藩司移交庫儲正雜各欵分晰造具四柱清册詳請撫憲盤驗現奉陸中丞批飭定期正月二十三日親臨司庫盤騐所呈各册存核（永） 
[八省土膏總局擬以裁缺湖北撫署改建傳聞武昌]  
　　八省土膏統捐總局因省城尚無隙地就督辦大臣公舘開辦兹聞柯大臣己咨商大部擇地修建總局以崇體制並有就裁缺湖北巡撫衙門改建之說未知確否（公） 
[釐局統捐擬設分卡湖北]  
　　釐金自改辦統捐後裁撤分卡太多中途運貨不無遺漏各局殊形減色獨蔡甸一局收數較旺現擬沙洋黄州各添分卡一處仍歸統捐局節制（八） 
[蘇撫陸奏設立警察學堂摺]  
　　奏爲遵旨籌辦警察並設立警察學堂以資練習而期推廣恭摺仰祈聖鑒事竊世接准巡警部咨光緒三十一年九月初十日奉上諭巡警關係緊要迭經諭令京師及各省一體遵辦自應專設衙門俾資統率着卽設立巡警部各省巡警並著督飭辦理等因欽此仰見朝廷銳意自强講求内政之至意臣竊維警察一事實爲全國政治機關欲求完善自宜遠法泰西近效日本查本年江寗上海均己設有學堂盡心敎練蘇省自二十九年五月舉辦警察以來形式雖具成效未臻良由警兵以舊募之營勇編成巡官以原設之員弁充補不敎之民焉能弭盜未學之吏何以治人有警察之名仍未免蹈保甲團防之習臣蒞任後博訪周諮期衷一是而敎員難得上年派赴日本學習警察各員尚未畢業回省七月間自天津調收警務畢業學生試用巡檢柳宗惠候選縣丞孫家棣二員來蘇面加考察於巡警事宜尚稱諳練當飭司道設立警察學堂卽以該二員爲敎習委派道員總辦藩臬兩司督同經理於十一月十五日招考官學生正備取共四十名六個月畢業兵學生正備取共一百名三個月畢業一切規制参仿直隸章程於十二月初二日臣親自到堂開課仍將舊派警兵嚴加整頓逐漸改良一俟學生畢業分别派補巡官警兵以期得力並飭催各府州廳縣一律遵辦由城而鄉推行盡利一面明定賞罰奬其有功懲其不力庶内患可靖外侮潜消此臣所夙夜籌維未敢稍涉懈弛者也至現定章程恐未完備仍俟警部頒章到蘇重爲釐訂除咨巡警部查照外所有現辦警察學堂情形理合恭摺具陳伏乞皇太后皇上聖鑒訓示謹奏（永） 
[電信有阻]  
　　二十日字林報云探聞昨晚由此間通往杭州之電忽有阻碍竟至不通然係何原因電局各官均未知悉 
[會議摩洛哥交涉之困難情形]  
　　十九日倫敦路透電云阿勒支西拉斯會議已現極困難之情狀法國　欲獨得摩國警察全權且譏刺德人之詐爲退讓然法國所處之地位亦有艱以前進之勢法興彚報於昨日午後得該　專電云摩事會議刻己决裂德法兩國委員於法國擬筦理銀行事務及警察全權二事竟有用武之勢 
[南非亂事已平]  
　　十九日倫敦路透電云納得地方土人抗捐作亂之事業已平靜當官兵彈壓時亂民並未抵抗 
[芬紐瑞拉國之分歧]  
　　十九日倫敦電云芬紐瑞拉國之副總統聞有反對開斯脫　總統之意己預備輔助法國 
[意奥商約]  
　　十九日倫敦電云意奥議訂之商約業己簽允兩國工人得互相往來各以優禮相待云 
[派員調查脫國事務]  
　　十九日倫敦路透電云英政府己派殖民部大臣愛爾瑟伯爵樞密院掌印大臣黎本侯爵財政大臣阿司冠斯君軍政大臣黑爾頓君殖民部參謀大世邱溪爾君等爲調查脫蘭斯爾事務之特派員譯字林報 
[駐奥日使回國]  
　　二十日倫敦路透電云駐奥京之日本公使己由維也納起程回國該使起程時駐奥各國公使咸往碼頭恭送並致祝辭 
[美國暫緩增兵於非律賓]  
　　二十日倫敦路透電云得華盛頓來電元老院不允如兵於非律賓陸軍參贊塔夫脫亦己承認此旨謂俟僑華美人須由本國保護時再行派兵前往亦尚不遲云譯文匯報 
[揭出俄大臣之秘密事件]  
　　十九日柏林電云諾夫佛勒米亞報曾著論反對俄外部大臣蘭姆斯度夫伯爵且將該大臣奇駭之秘密事件揭出 
[德美商約]  
　　十九日柏林電云美國所訂德美兩國暫行商約之條款已在柏林接受譯德文報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[派員確查尅扣兵餉寗波]  
　　提標右營遊擊趙應堂游戎榕因移駐大嵐山各兵歷有尅扣餉銀情事以致怨聲沸騰遍貼匿名揭帖事經吕提台知悉特行委員確查據實禀覆（易） 
[預備遣散武建軍武昌]  
　　前年廣西不靖鄂省武建軍曾派往龍州防邊兹以一律肅清粤省大吏電飭該軍回鄂并電知鄂督張宫保准電之下卽命王太守元會同夏口廳於該軍抵漢時各給恩餉一月遣令回藉勿得逗遛滋事並令督練處善後局隨時派員幇同彈壓（合） 
[籌議整頓防務湖州]  
　　浙西巢湖等幫梟匪向甚猖獗雖去秋經省防練軍等駛往駐防曾獲匪目高司猛等數名斬决然匪燄未嘗少息甚至龍統領自亦被刼餘可概見程安二邑亦劫案迭出近奉府尊李慕皋太守抽調防軍數哨派赴各鄉巡緝其郡中團防巡警亦擬設法整頓未識果能與閭閻有裨否（連） 
[揚州營叅將因病出缺揚州]  
　　正任揚州營參將調署海州營參將袁參戎大升客冬因病呈請交卸回揚就醫奈因年逾古稀精血已衰服藥無效至正月十二日逝世聞參戎曩年因隨曾忠襄克服江寗蒙恩於紫光閣繪圖蓋中興時名將也（詳） 
[委升管帶蘇州]  
　　陸師學生畢業生夏學津前經陸撫委充常備軍第一營幇帶兹復委充第六營管帶已於正月十五日奉札謝委（舉） 
[委員接帶飛划左營蘇州]  
　　蘇撫陸春帥以管帶本標水師飛划左營知縣鍾鴻鈞緝捕不力營務廢弛應卽撤差查有補用守備林開武堪以派委兿帶已於正月十七日下札委充矣（永） 
[札飭選送學生鎭江]  
　　蘇撫陸春帥因科舉既停亟應挑選學生派赴東西洋各國肄業師範及各種專門科學以備將來振興學務昨特札飭各屬速行選送丹徒縣郭令重光奉到札文己遵照選定本邑生童數名備文申送赴省矣（再） 
[師範學堂續招學生寗波]  
　　甬郡師範學堂學生去臘由寗府喻庶三太守招考今因開校在卽尚有完全簡易二科缺額各二十八名爰由府尊令堂董續招學生考取足額俾卽送校肄業（易） 
[鎭江衛捐田興學鎭江]  
　　鎭江劉樊諸巨室皆係衛籍各有衛田在丹陽縣境内因擬卽以此欵合計興辦學堂以衛籍之田租敎衛籍之子弟於義甚合刻己議决公禀甯蘇兩學務處轉詳督撫立案矣（周） 
[運商學堂發起人演說公益揚州]  
　　兩淮運岸各鹺商擬於揚城内公立一中學堂爲各鹽商子弟肄業之所已禀蒙運憲趙都轉允代轉詳立案兹聞各商人數衆多並有因事逗遛各岸未返者是以常年經費尚未公同議决昨由發起人盧正郎晋恩何中翰振彝李孝廉約等特將此舉公益演說成篇布告各商俾恊力助成此事（詳） 
[九江學務兩誌九江]  
　　德化學堂現在添修號舍二十餘間添招學生並加添敎習數人聞經史副敎習聘定舉人廖桂賢英文體操敎習聘定副榜唐愼坊理化敎習聘定江蘇人薛宗權均訂於正月二十日開學○贛省設立陸師學堂德化縣攷取王式鰲等十二名均於初十日赴省（治） 
[揚郡學務揚州]  
　　正月十六十八二十等日揚郡學界在皮市街萬壽寺開特别大會集本郡紳士恊商郡城學務公所及各屬公所並提議要件多條發志係張君靜生方君澤山徐君養之周君穀人汪君謦一陳君賜卿蔣君少籛諸人十六日入會簽字者計一百餘人○吳幼雲在揚城院街創設少懷學寠己歷三年禀准前運憲每月撥欵六十千文藉充經費去歳年終吳幼雲將公欵領去逃往上海致各敎習同時鬨閙赴運署禀追昨奉趙都轉批飭江都學楊敎諭查辦己於十五日先將少懷學堂封閉○甘泉縣設立四區學堂由何明經壽椿經理今江都縣陳大令在縣屬創設四隅學堂卽以原禀之文生薛在興經理其事（引） 
[組織蠶學傳習所嘉興]  
　　嘉郡蠶桑利益夙稱大宗奈各蠶户不知考求日形凋憊兹有曾在省垣蠶學館畢業之徐君等邀習同志組織蠶務改良速成傳習所不限學年程度均准報名投習冀得廣輸新法以闢利源（獨） 
[提倡農業鎭江]  
　　中國農業大都墨守成法以致不能發達刻經蘇省勸農局飭各屬出示曉諭民間以新法開墾荒地藉闢利源十四日丹徒縣郭子華明府接奉此示業已飭保張貼通衢（再） 
[遺失警察堂圖懸賞購覓蘇州]  
　　蘇府許子元太守於十三日在全浙會館行團拜禮時署臬憲朱竹石廉訪授以警察學堂圖一紙太守交於某長隨收藏詎回署時竟在途中遺失太守大怒飭將長隨發縣看管一面懸賞購覔（舉） 
[禀請整頓警察蘇州]  
　　蘇垣編查保甲門牌向例門上貼有公舘字樣者一概免查兹有某紳士擬就整頓警察章程六條禀請警察總辦朱觀察改良内有一條請實行編查門牌無論大小公館均須嚴查不得虚行故事（接） 
[蘇撫派員查察警務蘇州]  
　　蘇撫陸春帥因近日城内地方匪徒充斥日則搶物夜則偷竊肆無忌憚警察員弁虚行故事已可概見爰於正月十四五六等日派本轅武巡捕四員酌帶衛隊勇丁在城内大街小巷日夜梭巡兼察各巡員巡捕人等之勤惰是以警察各員弁等亦皆常川上街督率巡捕認督巡緝不敢怠惰云（吉） 
[蕪湖巡警總辦更委蕪湖]  
　　蕪湖巡警總辦鄭紀常觀察刻與省城洋務局馮鏡人觀察互調聞前日己奉到皖撫札知矣（勿） 
[鎭道定期接印鎭江]  
　　陶渠林觀察定期二月初一日自蘇來鎭接受常鎭通海兵備道篆務（任） 
[蘇撫批石屑案續又上控蘇州]  
　　富商協記石屑行劉蓮塘與周仁山涉訟一案迭紀報端兹劉復具請將行夥莊葆如與賈善保釋奉陸中丞批云此案迭據該職出名一再遣抱其禀節經批令該職赴府質訊迄未到案據蘇州府提訊抱告賈善供有看其情形係屬將其搪飾之語是該職之藉此撓獄避不投質業已情見乎詞 
 
 

Page 10

 
 
案延已久曹澐等旣訊有確供自應先行據供定讞由府司審擬詳經本部院核咨在案查曹澐於匿名揭帖諉爲不知難免狡避本係監禁待質之犯該職與莊慶瀾等如果理直氣壯儘可赴案投質若徒空言飾辯適足見其情之虚而計之狡矣至此項石屑該行認捐承運之初聲明係華商開設並無洋商股本洋務局呈送潘紳原定章程第一條卽聲明日後永不得有隱戤洋商及聳令干預情事今來禀忽有洋東字樣殊堪詫異仰按察司立卽飭縣催吊專運諭單尅日繳銷母任飾詞推延至抱告賈善前據吳縣申報業已因病暫行保釋其莊葆如罪准收贖但使贖銀繳清即不禀請亦可保釋併卽知照禀發仍繳（永） 
[梟匪連刼八家鎭江]  
　　江北泗源港一帶有梟匪麕集至白日擄人攔途截搶鄉人畏匪兇悍不敢報案故匪勢益横月之十六晚附近成王等姓計有八家均被匪刦掠現聞事主已報案矣（特） 
[嚴拿盜棺要犯漢口]  
　　漢口禮智司曹蘭舫二尹之夫人於去冬病故其柩停諸濟生厝屋内詎有不逞之徒乘黑夜撬門而入開棺盜去蟒袍朝珠諸珍件事後司閽人恐被刑責懸樑而死爲臬司梁廉訪所悉勃然大怒謂近城重地匪徒竟如此胡行遂捐廉懸賞嚴行查拿務期必獲（路） 
[軍犯脫逃蘇州]  
　　吳縣署旁待質公所内收押之拐犯彭玉生於正月十一日夜三更時乘看役人等熟睡時扭落鐵鎖升屋脫逃至次日黎明看役王愼等得悉四處尋查毫無蹤跡報經署吳縣張篷仙大令親往勘明以該犯彭玉生應擬軍罪人犯乃該看役王愼並不小心看守任令脫逃咎無可辭立將王愼責懲革退一面禀明請各憲飭差限緝（吉） 
[彩票議歸官辦杭州]  
　　浙江恊濟彩票向本銷數甚滯應繳捐欵亦多積欠兹因原辦商人余某已投禀商務局乞退當由督辦萬砥莊觀察據詳到院議改歸官辦仿照湖北成法俾期暢銷（委） 
[蘇垣春雪蘇詶]  
　　蘇垣於正月十七日天降大雪越一晝夜始已約積至五六寸許（接） 
[縣憲將回]  
　　縣尊汪大令赴蘇賀年已志本報兹聞大令有今日卽須返滬之說（資） 
[提調消假]  
　　製造局提調李平書明府去臘因丁母艱告假前日爲局中開工之期親自詣局禀請銷假（寳） 
[西探回國]  
　　美捕房六十六號西包探於前日附輪回國遺差由總巡飭調提籃橋捕房五十五號西探接辦（似） 
[滬南裏街擬翻砌瓦溝]  
　　滬南總工程局總董查得老馬路裏街一帶陰溝狹淺時有積水遍溢街衢故擬將溝道放闊并爲翻砌瓦筒上鋪鐵蓋近將估價若干招工興辦矣（尺） 
[札查閙事匪徒]  
　　江督周玉帥准金陵英領事函稱去年十一月二十二日上海英租界罷市時有南京大股匪徒隨同滬匪攻打菜市及虹口等處請爲查辦等情玉帥卽札飭英美公廨讞員關司馬密查司馬遵札之下昨日發出硃諭著捕役凌振皂役李元俞葆等四差迅查有無是事卽日禀復詳報（當） 
[送究埠頭誤公]  
　　上海道袁觀察近因交卸在即飭丁將署内雜物搬運前日因運船埠頭傳喚悮公片送上海縣請究（曰） 
[禀請查禁聚賭]  
　　滬城小天竺張家弄内連日晚間有聚賭抽頭情事爲警察巡士查知昨日禀明局員馬参軍查禁（嚴） 
[司差庇賭]  
　　靜安寺路西姚家宅等處地方新正後有法華司差役得賄庇賭各賭棍蜂屯蟻聚毫無忌憚事經捕房聞知密飭包探查拿解辦（當） 
[燒香被罰]  
　　滬北西合興里妓女吳惠香前日乘輿至邑廟燒香悮將轎子舁至大殿之上爲警察東局委員郁二尹查知立命拘局以輿夫不應衝堂無禮判戒責一百下該妓罰洋三十元（嚴） 
[諭飭拿究違章]  
　　滬南總工程局總董前經佈告各店鋪將欄杆櫃檯及一切碍路之物限於二十日内拆除凈盡己志本報兹已到期查得尚有未經拆進之家故諭敎習巡士人等如各家再有違章情事喝拆不理者立卽報局拘究不貸（尺） 
[挪吞鉅欵案交商會理處]  
　　候補道李培禎遣丁高升投英美公廨控夏毓芝經理愼記書莊挪吞鉅欵一案由關司馬准詞飭提昨經包探方長華將夏解訊襄讞孫耳山明府商之美繙譯安君以此係華人錢債判將夏交商務總會秉公理處復核（力） 
[禀請查緝搶洋]  
　　沙船夥趙福卿前日旁晚在得月樓烟館與友人結帳收有洋二百九十七元行至公義碼頭左近不料被匪徒數人用麻袋套於頭上持刀在腿際猛戳一下將洋搶去趙因急投總工程局禀報局内以該處爲二十七鋪巡局轄境飭往禀訴局員朱二尹准諭捕役嚴密拿辦（寳） 
[西探禀縣恊提案犯]  
　　前日英租界西探帶同華探竇如海投上海縣禀請汪大令派捕徐文至南碼頭平安街恊提收買某絲廠竊贓之蔡金如並帶該賊至家抄出黄絲兩絞歸案訊辦（寳） 
[巨竊圖逃未成]  
　　巨竊灰茭白卽張阿生及同黨王冬仔匿居英界由包探李星福獲解公堂判張押西牢二十年王押六年己紀前報兹因該竊等現尚寄押新閘捕房詎料前晚忽謀脫逃幸由管押印捕當時擒獲立卽禀明捕頭再解公堂訊辦（當） 
[改期會訊]  
　　錢鼎成控應桂馨王毛毛朱海郎陸頌和等誣控拆梢迭經中西官會訊未結此案本訂昨日午後覆訊兹因讞員關司馬别有要公知照兩造律師及英繙譯寳述德君另行訂期訊核（力） 
[上海縣案]  
　　吳頌琴深夜掩入泰亨里陸姓臥房被同居蔡經一投控西門外巡局判罰吳善舉洋廿元其父吳一峰向蔡滋擾蔡赴絲署禀控由汪大令訊供各倩己詳昨報翌日西門外巡局復將蔡吳等函解到縣當晚奉大令訊究蔡供昨晚奉訊回家正同叔母李氏夜膳詎吳一峰不知管束其子復至小的家内行兇毆推叔母倒地擊碎碗盞等物爲此鳴局解案求辦吳頌琴供小的被蔡控局罰洋父親不甘向蔡理論刻己知錯求宥大令當堂分别申斥外判吳交保具不准再到陸家並其父吳一蜂不許向蔡滋擾切結完案如違嚴辦不貸○北新涇巡局什長鄭廷富索取賭費不遂被賭徒毆斃一案前晚提到錢志香卽惠香等訊究陳阿根　茶館係胞弟秋 
 
 

Page 11

 
 
第十一版 
泉所開初九日胞弟外出有四人在店抹牌錢亦在内錢供向業木匠是日並未抹牌朱芳林供是五圖梱保本圖係徐蘭亭輪當此案出後徐避他處不歸台差查拿兇犯徐仍不出引領求恩提究頭圖地保王錫卿供小的之夥某甲刻亦避匿抛公求辦大令復詰陳阿根供錢曾在座抹牌惟未行兇肇禍聞係陳某手持扁担陸某手執木棍將該什長毆打大令因判陳錢二人收押朱交保限三天將徐蘭亭尋交到案恊差查拿違干提究○開設同茂土行之潮州人鄭熙藝倒欠莊銀貨欵經總工程局解縣請究鄭供共欠莊銀貨款一萬餘金店中被欠各帳共約二萬有餘　歳祗收得銀一千餘兩不敷周轉因此倒閉是實大令判收押候追（嚴） 
[總工程局紀案]  
　　小麥船户張文開在毛家弄碼頭與垃圾船户謝雪桂駁船户張兆華爭奪排擋扭毆由巡士拘局請究副裁判官陳二尹訊得事起微細申斥釋放○永裕小輪公司巡丁張楚洛扭獲竊搭客衣包之倪六郎送究二尹判倪責手心二百下○豐記碼頭船婦馬陳氏扭船夥宋阿毛控被其兄阿狗誘逃伊女一案昨日氏又將宋母王氏及伊親戚朱蔡氏一併扭局亦由陳二尹訊究王氏供次子阿狗元宵日將馬陳氏之女領至英界會香里朱蔡氏家住宿故將該氏扭案請懲朱蔡氏供元宵日阿狗來過當時即去聞得該女業己懷孕六月求察二尹判令交保赶緊幫同尋女交案（尺） 
[英美公廨早堂案]  
　　成衣匠陳小弟劉江林串竊王連生家衣物由探獲案解究襄讞孫耳三明府商之美繙譯安立德君判各押三月○銅匠姜中夫在三茅閣橋糾黨强攫蔡金海對時表由探獲案請究蔡供姜前曾犯案訊懲今又攫取時表請辦訊之姜供現在黄家厘生意實遭誣指明府以贓表無著判押候交保查明再訊○過犯王了頭掩入某洋人及周金成等各家專竊花草盆景報由包探獲究明府判押捕房半年○陳阿明因碰撞起釁與各流氓兇毆將方有良頭額打破由印捕拿究明府判方開釋陳押一月○張阿春在小茶館内向馬長根借洋五元不允打碎什物翌日又往硬借報捕解究張供實由馬在店内聚賭小的輸洋五元被馬硬剥馬褂起釁明府以所供無憑判押一禮拜○捕解虞阿章在馬路中攫湯阿高時表戚三慶竊梁子久馬褂請究判各押捕房一月○王阿生丁阿春竊顧正記劉照等家衣物報捕解究判王押兩禮拜丁押一禮拜○汪根元明姜根元掩入李倫香處竊取綢縐衣服押洋二百五十六元由探拿究李投案請從寬發落明府判押捕房三月○周順渭竊某姓包車上絨毯爲七百六十九號落差捕徐阿大等所知同往押洋爲王阿金偵悉報捕拿獲徐阿大由捕頭斥革於昨日一併解訊明府判徐押捕房兩月周押一月○馬夫應森興快馬違章由印捕拘獲解究判罰洋十五元充公○捕房控冒充繙譯及濟良所繙譯之金華甫昨解覆訊王馬氏金姚氏等投案控金劣跡金延博文律師代辦明府以金尚有海利所控之案今日原告未到判令仍交原保俟下禮拜一早堂會訊○王阿五沈小保掮妓違章由捕拘獲存洋保釋昨將保洋各十元交案請示明府判一併充公○王阿新攫王金生風帽及邵阿和之衣服由捕解究判押捕房一月○江榮春陳桂榮在租界違章兜賣彩票由探解辦判各罰洋五十元在案昨由捕房將江陳解廨供稱無力措繳判改押捕房五十天（當） 
[法租界捕房事]  
　　法工部局己歇出店某甲前夜掩入總辦臥室撬鎖　竊總辦覺察當塲拘獲胆敢行兇圖逸幸爲細崽得悉報知捕房由副捕頭督率各捕拘住送入捕房押候堂期解訊○張阿二之妻朱氏與曹木生私識曹將該氏及男孩一名匿迹法界經張投控縣署昨日縣尊汪大令飭差持票投法總領事署簽字復投捕房恊探將曹及張朱氏與男孩等一併帶回捕房捕頭命押候過堂後送縣辦理○朱阿三將未經公司盖印猪肉數十斤入市混售爲捕拘獲奉飭押候解堂科罰○牛販李杏生虧欠某牛莊貨洋二百七十元向索不還爲莊主具控法廨讞員陳大令准詞飭探將李提入捕房押候堂期解訊（臨） 
[美租界捕房事]  
　　婦人唐王氏吳張氏葉陳氏王張氏前晚在兆豐路互毆不釋爲該處某西人報知捕房飭探張才寳一併拘獲捕頭以事　婦女論著不准再毆斥釋○馬夫王阿桂駕駛違章由一百號印捕拘究捕頭以事出無心從寛開釋○婦人沈王氏控子炳法不顧家用專事游蕩請究捕頭著自赴公廨控告○某西人因醉乘陶瑞扣東洋車至四考脫路不名一錢向索被毆由三百零七號捕將西人拘住奉飭押送該管領事署訊辦○陳惠生報稱住華記路被竊綢棉衣服多件請緝捕頭准之（似） 
[乙巳十一月十三日至丙午元月初七日施米捐清單]  
　　懷德堂洋七百五十元孫復瑞祝蘭舫韓山曦勉卿氏陳善亭代募點春堂糖業公所五户各洋一百元陳善亭洋十二元湧興裕王竹銘二户各洋六十元華興公司吳志記靜　氏蘇寳森王松堂五户各洋五十元綸華絲廠洋四十元周善士金太太二户各洋四十元戴生昌張鴻記鐵卿氏無名氏四户各洋三十元與時堂根義堂丹桂書屋孫周湘雲金幼梅　菱晨六户各洋廿五元恆心人洋廿四元劉東峰湯蓮笙永壽堂何罔極子復泰陳子敬蘇成記章久裕思永堂清如軒章明甫費鴻笙振元號信昌隆趙馥疇朱衡齋阿瑞棠十七户各洋廿元朱葆三志大莊二户各洋十五元無名氏洋十二元同善會陳順興益順盛怡順昌餘大莊四之堂瑞大莊振華堂愼餘莊敦仁堂錦章惜分陰齋何徐乾麟孫德記葉鐵卿交來無名氏殷侣樵補過子葉愼齋即公記蓮池氏東來子魏氏施善士隱名氏張茂章孫梅記唐虞卿徐大人葉鴻英傅筱安王海帆陳幼香周俊生周仰山朱琪祥陳泮林曹昌猷沈察甫朱仲弼唐華九康錫章錢坤瑜何立卿孫楚琴四十三户各洋十元徐敬德堂陳靜齋周姓三户各洋八元存濟堂鄭三祝堂譚同興三户各洋六元北恆茂宏大莊凡將齋昇昌馬車行鴻裕仁興隆行朱仲記源　企雲堂顧企安瑞昌順楊慶和發記樹德堂袁氣大朱維新邵榮椿錢庠元十七户各洋五元梁煥南守樸廬鄭應肇棠三户各洋四元毛祝三培德堂張桂卿三户各洋二元無名氏洋一元錢一千梁程氏洋一元上海烟公司小同行違章罰欵洋一百廿五元寗記船局恆昌祥二户各洋十元無名氏洋三十元包鳳笙洋五元以上總共收洋三千一百八十六元錢一千文滬北天后宫前廣益善堂司董嚴信厚施則敬曾鑄朱佩珍祝大椿葉貽釗周鴻孫等謹誌 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
