# 1901 - 144 - 4910099

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣茲者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[征稅當先爲民興利說]  
　　自四百五十兆之賠欵已定議而制國用者咨嗟仰屋滿志躊躇紛紛焉建一議申一說爭欲籌一長年有著之欵爲按歲分還之計於是辦户口捐行印花稅之議以起計臣借箸不外二者而又恐吾民之起而劫其說焉復藉詞於外國稅目之繁取民之重謂商夥地產樹蓻畜牧漁獵匠作律師教師婚嫁雇役珍異玩具無人無稅無物無稅無事無稅烟酒茶葉稅尤重法國牛羊魚麥之稅尤重詳嵇其徵收之額數繁稱博引羅列詳明以示非創舉之規而有必行之勢嗚呼說固允矣然亦知今日中國之民胡可與歐美之民步武今日中國之俗胡可與歐美之俗比隆今不揣其本而徒齊其末竊恐吾民之益不聊生而國家將從此更多事矣說者謂外國算稅每以通國民數爲衡裒多益寡計一人歲出稅若干雖不取丁錢而實則同有明稅有暗稅明稅由官直取於民如中國之征暗稅由商斂於民納課於國猶中國之課明稅有三曰進益稅視其人歲入之數從四十分取一至二百四十分取一曰房地稅視地叚之繁寂定稅則之輕重田以丈量宅以室數曰奢華稅如門設畫閣車畫王冠僕飾白髮皆彼從前貴人之儀相承以爲美觀稅數時有增减無定式暗稅有三曰海關稅進口貨每一宗歸一公司包納稅歲若干國爲保利權聽取於沽販而納課於公家曰內地稅巿業牧地果園麥田有公司者悉如充商之例曰帖稅製方帖印王面凡信函契約價單借劵皆籤帖爲信由郵政局入貲於公家領帖以售於民其零奇小業不成一宗者就其地議紳自立稅法歸入雜項取極錙銖役及負販顧能整齊而治民無怨咨者國家收支欵項事前有豫計表事後有决算表歲入若干歲出若干不足若于應增若干議於議院揭於報館君無所私官無所蠧上無所專蔽下無所蒙遁與人共見而使民不疑故能行之而無礙耳今我亦權一歲入量入爲出權一歲出量出爲入仿行豫計决算之法使民不因嫌而生阻因阻而生困欵明數核民自易從不知歐㺯政治首重教養其國民不必人人有私財而必令人人有職業其收效所在在有學院蓻院國民無分貧富貴賤凡五歲以上皆出就小學貧者給以公財子弟不入學者父母有罰年十七出小學視質性所近而使之分業而治焉士與工無殊習此業不成改習彼業其國自官府商會工廠公司執事無業不由學成無職不由考授至於商肆經紀皆有考取入選憑據人必挾一蓺乃得出以謀生故無不爭自奮厲竭其智力以自效其才能冀得成業以去雖其資爲利賴者不同而各安於教養則無不同民安於教養俗所以臻於强富俗臻於強富而一萬八千萬磅之金錢雖稅之民間卽不啻取之外府今涎於歐美各國稅利之厚而不思稅利之所自出其於強富之原毋乃大遠今試環而觀我國內之民士農工商四者盡之問其所爲士者窮年呫嗶故紙吚唔訓蒙以外無他學問其稍才智者乃流於訟棍會匪恣爲放誕恃衣衿爲護身之符而已鄉閭子弟沾體塗足從事於畎畝之間此可謂農矣然不知化學故滋培不得其宜而播種終不得法草萊榛莽滿目荒蕪幸而可望有秋收穫亦終不甚稔若夫工則依樣葫蘆毫無巧法商則僅知算數不解貿遷終日皇皇甚且竭蹶於事畜我中國有此無教無養之民四百兆論者乃欲以歐洲每人歲出稅四磅爲衡謂當入金錢十六萬萬磅期與海外各國相頡頏嗚呼吾恐不惟十六萬萬磅之金錢徒爲夢囈卽日前八千餘萬兩常征之銀無俟數年且將有短絀之慮而况奪人之財甚於殺其父母聚四百兆無教無養之民而創行額外加征之稅民且益不堪命有不因之大擾者哉然則必如之何而後可曰興學訓農通商惠工取之得其道則國富而民不病 
[本館接奉電音]  
　　昨日午前十一點鐘越二十五分時西安行在飛電傳來上諭一道敬謹譯登○四月十三日行在內閣抄奉上諭湖南衡州府知府黃　鋆雲南麗江府知府周瑞璧均著開缺送部引見欽此 
[行在宮門抄]  
　　三月十六日升允謝護理陜西巡撫恩陶森甲謝交軍機處存記恩召見軍機十七日端方謝授湖北巡撫恩劉字泰謝授內閣學士恩廣西副考官李傳元覆命並請安召見軍機端方十八日召見軍機十九日開缺山西巡撫錫良到行在請安張仁黼謝授順天府府尹恩召見軍機錫良 
[預備回鑾]  
　　天津直報接西安來電云行在自接到順天府都察院奏請回鑾原摺二件後隨電諭慶李兩全權大臣速將各國賠欵及撤退兵隊議妥卽行回鑾又云皇上回鑾業經有期現經禮部堂憲督飭司員辦理迎鑾禮節並聞西安辦理起鑾各事宜現派出內務府大臣世續料理一切 
[稍駐行旌]  
　　天津直報云皇太后皇上回鑾在即邇經慶親王派順王等前往河南迎 
鑾茲接保陽訪事友來函云順王澤公慶公潤貝勒於本月初五日兩點鐘由京乘火車到保定假西關火車站暫駐行旌 
[美願貸銀]  
　　法字報云中外和約將次議成所索償銀當邀集各銀行經理人然後酌定其欵刻由美人自願貸與中國而倩俄人保之所言如是然本館則尙未有所聞也 
[英人苦旱]  
　　華歴本月十三日英京倫敦來電云今歲天時亢旱不雨己歴月餘近更酷熱不堪以致萬頃魚塍咸如龜坼所蓺禾稻難望秋收人民惴惴於心幾於朝不保暮云 
[日員逝世]  
　　日本正三位勳一等子爵渡邊君名洪基者當彼國明治二十三年方任亞西亞協會副會長其時鄙人游歴東京君與榎本梁川子爵武揚召集諸名流設特別會於芝山紅葉館舉杯邀月刻燭鏖詩頗自得也昨閱日報知近忽病劇赴赤十字社病院療治延至東歴五月二十四日午前二下鐘越五十五分時溘然而逝二十七日午後二下鐘時葬於芝區南佐久間町翹首蓬壺失此良友蓋不禁感慨係之已 
[銀行倒閉]  
　　日本長崎埠訪事人來函云東歴五月六號東京來電云京都鴨東銀行於本日關閉又久笛米 
 
 

Page 2

 
 
三百五十一銀行本暫停五日今再停半月有朋銀行本暫停二日今再停半月並擬急行招股二萬元又有諫早銀行亦以淸理帳目爲由於日前具呈長崎縣憲暫行停止 
[製局告成]  
　　南昌訪事人云省垣創設機器製造局自去冬興工今始告竣上憲委陳別駕希曾騐收其機器一切早已位置妥貼先行試造銅帽等項聞俱能如法 
[記月亮會]  
　　天津直報云聞湖南武岡州一帶新出一種匪會名曰月亮會又名圈予會見面時以手作圈爲暗號會中多係積匪猾賊大爲民害云 
[撤軍紀聞]  
　　南昌訪事人云江西巡撫李勉林中丞查知威武四營去夏調赴直𨽻沿途逗留甚至有騷擾地方情事嗣駐紥河南衛輝府亦無異於河上逍遙爰於今春咨明兩江總督劉峴帥調回金陵一律遣散並札飭統領申軍門道發尅日由省赴甯照料彈壓軍門遂定於本月初六日首途並擬將得力弁勇帶回江西以補缺額 
[法督閱操]  
　　武昌訪事人云法國水師提督貝君查勘長江商務乘輪舟蒞鄂湖廣總督張香濤制軍先期接到電音卽諭飭洋務局盛備供張優加接待本月某日貝君率同繙譯隨員曁駐漢法領事詣督轅晉謁制軍設筵欵接歡愜異常貝君以鄂省各營訓練洋操卓著成效西人亦交口推許急欲憑軾一觀制軍允之立卽諭飭武愷營統領吳協戎護軍營統領張叅戎傳知各營健兒齊集閱馬廠操演行陣軍容荼火整肅異常貝君大爲嘆賞旋即稱謝而退制軍復飭臬憲李少東廉訪親詣舟次答拜以昭睦誼聞貝君尙擬赴宜昌沙巿一帶小作盤桓然後展輪東下也 
[稅司易人]  
　　漢口訪事人云漢口稅務司何立德君經總稅務司赫鷺賓榷憲調任廣東繼其後者爲何必温君幷聞不日卽有交替之說 
[旗兵閧署續誌]  
　　鎭江訪事人云上月旗兵閧署一事已紀報端茲兩江總督兼南洋通商大臣劉峴莊制軍以事關重大批飭常鎭通海道長久山觀察會同署理鎭江府許東畬太守迅將滋事各旗兵提案訊辦以儆兇暴 
[旗人作盜]  
　　鎭江訪事人云鎭江旗營內彌陀寺左近董姓係旗籍人也本月初七晚十點鐘時忽來塗面匪徒多人撞門而入口操旗音室中人等皆噤不敢聲任其刼掠而去計失衣飾各物約値數百金次日事主即赴某佐領處報案經佐領親臨履勘允爲跴緝 
[禀結教案]  
　　南昌訪事人云江省高安上高安仁等縣各教案近已議結各委員先後回省稟知辦理情形大憲嘉其迅速妥洽再三勞之 
[鉅欵易籌]  
　　江西訪事友人云朝廷以庫帑支絀議加鹽價如有不願者另行招商承辦聞就江西一省計之可得銀三百餘萬兩理財要術誠無有善於此者矣 
[開辦振捐]  
　　武昌訪事人云鄂省開辦秦晉振捐業經數月現因京畿一帶疉遭兵燹民情困苦異常經直督李傅相援案奏准開辦順直善後振捐遴委前署施南府魯蓮溪太守在鄂省設局分勸幷頒到部照多張太守奉委後卽擇期開局勸辦聞所定捐章與秦晉相仿惟咨部較爲迅速凡報捐遇缺先花樣者幷可由局隨時電達吏部注册以故捐生皆舍彼就此想捐輸可期踴躍也 
[嚴緝會匪]  
　　鎭江訪事人云常鎭通海道長久山觀察訪聞著名會匪龍高一串同徐春山有私購炸藥運入長江各埠情事爰特札飭沿江各廳州縣及水陸各防營一體嚴密查拿毋任漏網 
[奉委緝犯]  
　　漢口訪事人云湖北候補巡檢徐二尹文瑩奉武昌府余堯衢太守札飭馳赴下游某處查案幷嚴拿某犯業已於某日首途矣 
[絲價頗佳]  
　　南昌訪事人云近年以來省垣講究育蠶之法頗獲利益本年因春寒較重蠶不甚佳而絲價則頗有起色 
[倉董神通]  
　　江西訪事人云去冬宜春縣積穀倉盤查積穀虧短六百餘石幷前年平糶餘資亦多不實不盡知此事係倉董鍾某所爲各紳遂多所指摘控之縣尊詎鍾弄其神通架詞上控府署府尊卽傳原告附生徐貞等對簿遽聽一面之詞將徐等戒責手掌而以咆哮公堂申詳上憲請革衣頂各紳不得己亦聨名赴省上控前月某日學憲吳大宗師按臨袁郡各紳復情聲訴奉批查此案旣奉藩臬兩司批府查覆府尊自當秉公訊斷何致獨罪於徐貞舉人劉子黻等聽候訊斷可也至附生徐貞稟求歲試俟將來案定後再行核辦 
[豫省官塲紀事]  
　　江西訪事友人云新任糧儲道劉幼丹觀察心源於上月杪抵省翌日卽赴撫轅禀見李勉林中丞奉飭即赴新任觀察遂於本月初二日接篆視事○調署南昌府查蔭階太守恩綬交卸廣信府篆於四月初三日回省禀到奉藩憲張筱船方伯札飭赴南昌府調任太守隨於初五接篆代理之林仲霞太守祖炘亦卽於是日卸事○南豐縣各教堂雖經議結而重新修建愚民尙有煩言洋務局憲柯遜菴廉訪恐再滋生事端札委黃明府宗興前往彈壓 
[潤州官塲紀事]  
　　鎭江訪事人云江安督糧道效述堂觀察日前因公赴蘇茲已事畢於本月初七日晚九點鐘乘江永輪船道出京口下碇江心鎭城各官咸赴舟次晉謁觀察接見後舍舟登岸乘輿詣江口水陸總巡局暫駐襜帷旋於十一日乘江裕輪舟溯江上駛遄返金陵各官咸詣江干恭送○江甯將軍崇右廷留守現委文瀚靑協戎瀛赴鎭江校閱八旗營伍兼查辦旗兵閧署一事協戎奉札之下卽於本月初九日由寗省蒞止舟泊六吉園碼頭鎭城八旗官員均詣江于迎謁有頃協戎登陸乘輿入城詣道府文武各衙門拜謁並假佛照樓客棧暫駐行旌○調署蘇州府向子振太守日前赴金陵謁見兩江總督兼南洋通商大臣劉峴莊制軍面禀要公茲已事畢於十一日遄返京江十二日躬往文武各衙門及各紳董處投刺辭行擇於十四日起程赴蘇履任 
[粵海餘談]  
　　廣州訪事人云法商杜來福租賃河南李姓鋪面一間擬開牛肉鋪不料前店主鄒某盤踞不遷前往裝修又被拆毀法商遂禀請法國駐粵領事函致番禺縣主錢大令請追賠洋銀五百元當經大令飭差拘提旋由鄒母黃氏具詞飾辯大令批飭速將償欸照繳完案如敢恃婦女出頭飾詞圖卸定將萬利籐店查封變抵孰得孰失毋生後悔○番禺縣鄉人陳禮堂僑居東門外築橫河家頗小康娶妻凌氏數年未育上年因納洪紳之婢鄺氏爲妾詎過門後恃洪紳勢燄與大婦積不相能上月某日歸省主人不知如何唆使洪紳糾同婦女多人到門尋釁凌氏與之爭論致被毆傷陳隨繕禀赴縣控告幷舁凌氏至縣請騐當經縣主錢大令騐明所傷屬實飭令回家醫治旋卽批示曰洪紳景楠觀政京曹讀書明理豈不知婢已嫁人義難自專乃復至娶婢之家毆人毀物成何體統稍知自愛者必不肯爲爾妾鄺氏究因何故不安於室亦應根究明確候卽照會保安局紳查明具復再行分別核辦○上月十八日傍晚六點鐘時西南輪船拖帶渡船駛近某碼頭海面適有一河艇順流而下避之不及河艇被撞隨即傾覆幸經救生船所見急卽援救得以拯起婦女一口小孩二口聞艇中共載八人尙有五人想已無從撈救矣○城西東作里機房林立三月十八日傍晚時突有匪徒數十人闖入林昌記機房內開槍嚇噤不許聲張隨卽將櫃中洋銀幷香雲紗三匹土絲二包 
 
 

Page 3

 
 
分携而逸機匠出而喊追各機工遂齊出相助追至錦龍里左近又有安勇數名出而帮捕各匪知難兔脫因將所掠各物拋棄途中匪雖未獲而失物得以珠還亦云幸矣○近日疫症流行以城西醫靈廟左近至下陳塘魚欄各妓寮爲最故人於是處一帶皆視爲畏途此症較上年更爲危險一經傳染卽有性命之虞究不知其何故也 
[月湖蟾影]  
　　甯波訪事人云本月初七日上午十一點鐘時郡城西門內行子弄中某姓小木作樓上突然火起警鑼報處麗安靖安二水會及甯防局洋龍先後到塲施救得以應手而滅○本月某日之夜甯波江北岸槐花樹下土藥局員瞿君公館中被賊行竊失物不少報經鄞縣徐蓉齋大令委典史汪少尉帶同捕役往勘勒限破獲旋復選派幹役孫阿洪帶同夥役四名往滬跴緝某日在某烟寮緝獲蘇州阿二一名押解到甬大令升堂嚴鞫供稱小人素與土娼阿鳳有私此次所得之贓寄存新江橋堍某茶肆主陳金寳處大令飭釘鐐收禁俟拿獲金寳阿鳳再行懲治 
[蘭亭選勝]  
　　紹興訪事人云蕭山一邑近來俗尙奢侈民風日媮城廂內外土妓如雲年輕子弟誤入迷津蕩產傾家不一而足事爲新任縣宰瞿萼馨大令訪知飭拿四姑娘等鴇兒到案分別掌頰責令具結保釋立即出境不准逗留○蠶繭業經上巿各繭行紛紛收買裝運報捐大約每日有千餘擔之譜惟定價甚昻每斤售至洋銀四角以外緣各洋商爭相購取故鄉人無不格外居奇也○入夏以來天時不正寒暖無常以致民間疾病叢生而喉症尤爲危險醫生藥肆皆有日不暇給之勢 
[潯江浪影]  
　　九江訪事人來函云邇來大雨時行江水陡漲一丈有奇來往輪船無不遊行自在矣○前年九江小東門外有盜刼貲財輪姦致命巨案首犯蔡添蝠已瘐斃獄中尙有龔立烈一犯現經上憲飭德化縣卽日解省以便按律嚴懲○上月十一日九江關委員張印渠明府宋子嵩叅軍親督巡勇至西關外下磯灣江宅搜出私鹽四十三包禀明道憲明華亭觀察送交德化縣懲辦○上月十八日某國兵船上水師登岸游行旋向黃壚買醉三蕉旣罄酊酩不堪逢人即毆無可理喩鎭道各官及駐潯領事聞之恐釀巨禍立卽駐往彈壓後經管帶官帶回船上懲治酒肆則由地方官發封○刻屆新茶上巿之時貿易較前暢旺招商局總辦鄭月巖司馬飭將輪船碼頭挑土塡築並設路燈以照行人○由九江至南康必經廬山吳障嶺懸崖峭壁行旅視爲畏途前關道憲李亦靑觀察曾捐廉安設鐵欄行人得所憑依免致跕跕欲墜邇忽被人拆毀星子縣左蘇生明府聞之立卽出示曉諭如有人能拘獲毀壞欄杆之犯當犒以洋蚨若干○前者洋廣雜貨帮商人以洋關所發騐單每多遲緩公稟稅務司請速行給發以免覊留稅務司許妥瑪君批云查近來稅單遲延良由單票繁多本關尙須代寫英文此後自三月十三日起凡貨稅報單除用華文外務須自繕英文一同粘進則不致遲延矣至英文空白報單暫在本關領取俟一月後各商自備 
[瘞鶴留銘]  
　　鎭江訪事人云瓜洲鎭總兵高藎臣鎭軍因標下各營久未巡視故於月之某日命駕至鎭標前中兩營將各勇按册點騐雖無缺額惟內有老弱若干名不堪任前驅之使爰卽斥退補招壯健迨鎭軍回署已夕陽西墜矣○新委統領江勝全軍江蘇候補道杜雲秋觀察示期於本月初六日蒐軍是日淸晨江勝各勇丁齊集大校塲列隊鵠候頃之觀察駕至升坐公案傳令開操迨至日墮崦嵫始行竣事○邇來每有流氓冐充營勇至各妓院及茶寮酒館藉端滋事爲患非輕統領江勝全軍杜雲秋觀察聞之爰特札飭江勝全軍總查周錦堂遊戎及江勝各營官嚴密訪拿並出示曉諭嗣後各營勇丁出入均須懸掛腰牌身穿號衣以免混雜如敢犯事無論軍民人等均准扭送來營或交附近地方官以憑重究○常鎭通海道長久山觀察近因查悉各鄉鎭時有不法之徒遇事生風藉端滋事甚至窩留光蛋魚肉善良爰飭丹徒縣及各營汛弁一體嚴密查拿務獲懲治 
[督憲批示]  
　　前者朝鮮人姜行浩在本埠英租界某客棧病故報由上海縣汪瑤庭大令騐明棺殮通詳各大憲近日接到兩江總督南洋通商大臣劉峴帥回批略謂所禀朝鮮人姜行浩前在上海客棧病故經該縣騐明禀報業經本部堂電咨出使韓國徐大臣轉咨該處平安道地方官示召屍屬來申領棺 
[送請蓋印]  
　　兩江總督劉峴帥訪知邇有匪人私購炸藥濳謀不軌因卽懸賞緝拿前日法界捕頭接奉示諭多張送請法總領事蓋印然後懸掛通衢 
[廉訪恤囚]  
　　署理江蘇按察使朱竹石廉訪目擊近來各州縣監犯時有瘐斃之事推原其故皆因獄中汚穢難堪所致爰札飭各屬嚴飭禁卒務將獄所灑掃淸潔以免穢氣薰蒸釀成不治之症昨日上海縣汪瑤庭大令接奉札文已飭遵照辦理亦矜恤庶獄之道也 
[裁汰司中]  
　　本邑江南機器製造局總辦毛實君觀察前因局中經費支絀稟奉兩江督憲兼南洋通商大臣劉峴莊制軍批飭將局廠辦事各人如有冗濫者分別裁汰以節經費觀察奉批業已詳查各廠司事裁去二十餘名其餘工匠亦擬查明裁喊 
[致祭呂祖]  
　　昨日相傳爲純陽祖師誕辰淸晨蘇松太兵備道袁海觀觀察提右營叅將廖楚材叅戎松海防同知劉乙笙司馬上海縣汪瑤庭大令先後詣道前水仙宮純陽殿拈香致祭蓋祀典宜然也 
[洋槍肇禍]  
　　寗波陳宦服官某省昨日淸晨挈同眷屬附太古洋行北京輪船回籍行李中帶有洋槍二桿有小工名阿狗者見之取而玩弄不料槍中實有藥彈砰然一聲適中同業阿福之太陽穴立卽倒斃經人告知屍妻某氏恊同十二圖地保投上海縣署報請詣騐縣主汪瑤庭大令隨於午前十一點鐘時帶同刑仵書役人等至北京輪船旋據仵作唱報委係槍傷太陽穴致命身死大令親視無悞飭卽棺殮交家屬領回埋葬一面飭將兇手阿狗及陳宦家丁陳定發交英界包探帶回捕房押候解送公堂禀請讞員張柄樞司馬訊明供詞然後轉送縣署歸案訊辦 
[英界火警續紀]  
　　前晚八點鐘時福州路招商局房屋失愼已錄昨報茲悉火起於八號棧房該房係仿照洋式四面團墻甚厚地板下層空處頗高堆積箱板廢料等物不知如何遺火於內迨烈燄飛騰始經覺察救火會西人到彼察得烟燄均在屋內未曾穿頂當將皮帶龍頭吸取自來水由墻灌入約半點餘鐘火始熄滅並未延燒他號房屋 
[幾釀火災]  
　　昨午南巿萬聚醬園後面更樓上更夫某甲因在樓中作炊偶然遺火積薪未及覺察移時烟燄迷漫火光四射幸經鄰人瞥見急率衆取水澆灌始得烟消火滅 
[匠工跌斃]  
　　前日午後五馬路某弄中某姓家翻造房屋匠工某甲偶一失足從高墜下當卽斃命後由其家屬領回備棺收殮亦可慘矣 
[法租界捕房紀事]  
　　去年有陳文炳者投公廨呈控侯錦章朱云升積欠會欵洋銀二百餘元讞員杜枝園大令飭提到案朱存洋銀二百元求准交人保出邀中理處大令允之昨日大令莅捕房發落各案陳投案訴稱所欠會欵刻已理算明白請將存案之洋銀發還大令著傳同被告訊明給領○偷兒陳品三何福生朱阿章均經大令訊明押候分別責懲昨日命提到案著將陳先行枷號一月期滿責釋何朱各責二百板釋出 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[局員行夜]  
　　前晚三鼓時本邑南巿馬路工程局總辦葉孟紀司馬親率差捕人等巡查各馬路至南馬頭分設捕房內諭飭各華捕務須留意梭巡諭畢命駕而返是夜二十三七鋪巡防局員盛雨村二尹亦率同捕甲赴各處巡查比至襄馬路見東洋車夫秦洪基並不携燈判責五十板以儆 
[押候算帳]  
　　同生米店主陸忠林控學徒項顯章虧用洋銀由捕房拘解英美租界公堂經中西官判令押候過堂訊追前晚讞員張柄樞司馬提訊陸忠林供小的開設同生米店學徒項顯章在外冐收帳欵洋銀五百餘元匿不淸交叩求究追項顯章供虧用洋銀五百元屬實惟小的之舅有洋銀四百元存留店內並有另物可抵業經小的邀薦保人面結僅少洋銀八十餘元小的情願措還求察司馬得供判令將項暫行管押著卽邀同公正人核明各帳再行核奪 
[上海縣署瑣案]  
　　黃炳文控胡錦南訛詐銀錢串同胡士貞胡阿香肆行兇橫前晚縣主汪瑤庭大令提訊黃供小的被胡糾黨索詐不遂所欲反敢逞兇叩求究辦胡供小的曾與黃共賭被欠錢一百七十文向索不還反被誣控叩求明鑒胡士貞胡阿香同供小的等見彼等互毆不釋從旁解勸不敢帮兇大令謂黃因賭起釁尙敢來此控陳膽玩已極喝責二百板胡錦南責一百五十板胡士貞胡阿香各責一百板一併斥退○船戶龔阿妙控被吳阿金毆傷求騐明提究前日汪大令提訊龔供小的駕舟度日前日由新塲鎭元遠棧倩裝白米若干石來滬船泊公義馬頭之外小的卽登岸知照行中迨回船時已昏暮偶從吳阿金所駕船上經過不意伊竟指爲行竊將小的綑縳吊打逼寫伏辯據詐去洋銀二十元求提究辦大令飭仵騐得龔受傷屬實著令回去自行醫治候提吳究辦○樊介堂控沈養田圖賴借欵前日汪大令提訊樊供前年小的被沈借去洋銀一百元並不取利已屬仁至義盡不料今竟圖賴不還叩求究追沈供小的現因失業無力歸還並非有意圖賴尙求寛限大令以沈情有可原判令按月拔還洋銀四元具結交保開釋○王朱氏控丁春濤結欠會項前經汪大令訊得兩造供詞各執諭令算明帳目再核前晚提案復訊王朱氏供小婦人被欠洋銀約有一千八百元求恩追給丁供會欵均已算明王朱氏應找出洋銀三十五元小的已與伊夫王春亭算淸並無蒂欠此婦與優伶武雙喜姘識常被糾同武之羽黨至小的家吵閙叩乞重懲大令問王朱氏爾究竟被欠洋銀若于氏言語支吾大令大加申斥喝令退去○法界公堂移送竇得勝到縣前日汪大令提訊竇供小的係湖南湘鄉縣人向在某營當勇後因裁撤無可謀生爰於今年正月販猪油來此銷售於南市滬軍營尙未收得洋銀此次來滬閒遊突被拘押捕房不知何故尙乞鑒原大令謂竇曰本縣本閱法界公堂來文稱爾由金陵逃來未便從寛喝責二百板飭差協同收淸帳目押候遞解回籍 
[南市捕房紀事]  
　　前者漉北英租界後馬路廣昌和號向南市萬聚馬頭正義隆米行購買糯米一千包由行中人雇定駁船數艘分運至某輪船轉運粵省消售不料中途被舟人暗將粳米二十包調換日前廣昌和接得粵省某米號來函述知其弊當卽詢諸正義隆米行昨由行主查得此事實係張桂榮丁勝發等所爲遂遣人將張桂榮及其夥李榮生扭獲解入捕房捕頭令押候補提人證移解馬路一程局禀請總辦葉孟紀司馬訊奪○巨竊陳阿保於前晚更深人靜時濳至恒生馬頭穗祥米行閂首猱升上屋意圖竊物行中人聞聲而起卽時追獲喚交某號巡街捕拘入捕房捕頭令押候解送工程局禀請訊究○前日永盛馬頭船戶陸阿生與其甥張益子因事口角紛爭事後張以被陸欠去洋銀三十元向索反被爭毆等詞投捕房呈控捕頭飭探將陸拘獲暫行管押候次日解送工程局請訊張交管帮人葉香蘭保去不料至晚張竟濳至其舅母楊氏船上圖行非禮氏駭極狂呼同帮人聞聲而至代爲扭住喚交某號巡街捕拘解捕房捕頭以事關亂倫押候移解工程局稟請總辦葉孟紀司馬按律嚴懲 
[英美租界公堂瑣案]  
　　包探劉阿炳解葉如良到案稟稱葉行竊王行生綢布衣服六件經小的拘解請究讞員張柄樞司馬商之梅副領事判責二百板贓給失主認領○包探石錦榮稟稱流氓楊金崑攫取陳王氏金簪一枝而逸陳在後喊追經某絲廠管門印度人所見帮同拘獲楊當將金簪拋於路旁今捕頭令小的解案請究司馬判責三百板枷號一月發犯事地方示衆○倪七郞被蔡阿福竊去包車一輛前日查獲原贓與蔡在路爭執經三百二十號巡街捕拘解請究倪投訴前情蔡供此車由西閂外董公館向某處租來不敢行竊求察司馬判令帶回捕房查明再訊○包探顧阿六解蔡福林到案稟稱此人售賣牛奶攙水有違租界章程經小的拘解請究司馬判罰洋銀十元充公○陳阿榮在蘇州河強拉客人行李違章爲五百四十四號巡捕拘解請究司馬判責二百板枷示七天○野雞妓張愛蕊在廣西路拉客違章經四百二十七號巡捕拘解請究司馬判罰洋銀五元充公 
[美租界捕房紀事]  
　　前日鄉民瞿掌生行經西華德路新菜巿左近突遇無賴洪金福等訛詐不遂肆意行兇攫去銀質對時表一枚及銀練一根事後投報捕房請爲查緝捕頭令包探劉阿炳前往拘拿以便解送公堂稟請讞員張柄樞司馬訊究○前晚崇明縣人沈阿林　至茂海路第三百七十九號門牌一心茶園與茶博士一言不合遽起爭端沈怒髪衝冠竟將檯凳恣情擊毀後經店主某甲扭送捕房捕頭令押候轉解公堂稟請訊辦○昨晨東洋車夫王阿三御車至西華德路任意飛馳以致碾傷行人徐小土足背鮮血溧漓某號巡街捕見之一併拘入捕房捕頭騐得徐傷勢非輕令送同仁醫院療治王押候轉解公堂稟請訊究 
[孳孳爲善]  
　　頃承同源糖行顧左人翁交到葛益翁善士經募高郵張家莊助振洋銀二十元又劉宜之募洋銀五元泗安朱彝叔募第二批洋銀四十元小洋銀一百四十角銅洋銀廿九角生泰米行來周世謨求合家平安洋銀五十元粲花舌妙集腋始可成裘指囷風高行道定能獲福乞登報尾叩謝鴻施[  上海六馬路仁濟善堂籌振公所施則敬等謹誌]  
 
 
 

Page 10

 
 
   
 
