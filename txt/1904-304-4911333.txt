# 1904 - 304 - 4911333

 

Page 1

 
 
[九通全書並校勘記發售] [  圖書集成局啓]  
　　九通一書集歴代政治之大成爲本朝掌故之淵藪本局旣用大號鉛字鑄印成書嗣以所據浙刻本魯魚亥豕訛誤滋多持延名宿赴蘇杭兩處就文瀾閣殿本及程氏家藏精抄本詳愼校讐成校勘記百餘頁原本局所以精益求精之意實以是書爲網羅政典之巨帙故不敢因陋就簡貽誤士林邇者全書己經告竣計訂三百零六册除所印股書次第發交外尚餘若干部每部售實價洋銀六十元有志經世學者請卽臨申報館購取可也 
[續錄湖廣總督張香濤宮保奏覆赫總稅務司條陳籌餉利害情形摺]  
　　又查各省田畞有以二百四十弓爲一畝者有以三百六十弓爲一畝者甚有以七百二十弓爲一畝者歴久相沿己爲成例今責令民間自行開報每畝究以若干弓尺爲衡己覺種種窒碍况民間果有欺隱又安肯以實數呈官數旣不實勢必仍出於丈量夫丈量之事實有難言紳富之田勢抗賄囑通融寛算小户之產山邊溪尾多方搜求衆怒憤激釀成毆官毁局之事而其事仍終歸於不能行卽使官吏公明立法平允而委曲繁重曠日費時一縣之地非一兩年不能竣事委員局紳鄉保弓手勞費無窮縱使全國通行清查斷不能每一縣皆增出田地一萬畝縱使一縣增出一萬畝歲獲正賦不及千金益少費多得不償失而使舉國騷動人人有不安其生之意眉睫之患將不忍言伏念國家當多故之秋尤以固結民心爲要義自辛丑和約定後歳增賠欵一千八百餘萬兩此外各省舉行新政一切用欵尚不在内錙銖悉索何一非小民之脂膏民力幾何亦云瘁矣以今日伏莽之鈎連充斥亂黨之簧鼓譸張無不思藉端搖惑人心冀遂其乘機竊發之計氓之蚩蚩之拊循之不暇顧反從而駭之擾之可乎我朝輕徭薄賦三百年自康熙五十年聖祖仁皇帝降有永不加賦之恩旨列聖相承遇有大兵役大工作雖帑項萬分支絀萬不得己至於開捐輸之例行釐金之法而於田賦則但有蠲免從不加徵誠以天下勞力多而獲利薄者莫苦於農設法補助之勞徠之猶懼其棄本而就末也乃該總稅務司之意方欲盡罷通國之關稅鹽課縱令百姓貿易自由其爲中國之民計乎抑爲外國来華之商計乎如其所議則舉每年國家四萬萬兩之用欵盡取諸服田力穡之農而一切工商反不須納絲毫之賦稅事之不平莫此爲甚不惟中華歴朝所未有抑亦泰西各國之所無從古至今持論未有如此之顚倒怪謬者也窮恐此議一行而囂然不靖之徒不啻予以藉口之端其禍將一發而不可遏臣竊不解其是何居心矣抑臣更有慮者自海關稅務歸洋員主持中國財政之權己半爲外人所干預兹閱原節略有若使總稅務司主持之一語殆又欲將中國田賦盡歸其一手把持而後己抑何設詞之巧而用計之工也近屢次恭讀我皇太后懿旨我皇上諭旨皆切切以民生疾苦官吏朘削爲憂訓詞深厚率土之民莫不聞而威涕固知天亶聰明斷不爲此甘言所動微臣猶不免鰓鰓過慮者實以受恩深重且承乏外吏有年經辦清丈升科之事己歴多起深知十八省斷無四百兆畝可耕之田一畝斷不能徵錢二百文之重各省一律清丈之騷擾總稅務司自請主張田賦之離奇種種萬不可行不敢隨聲附和重負聖明垂問之虚懷至籌餉練兵誠爲今日萬不容緩之舉計惟有責成各直省各就地方情形擇其不甚病民者多方設法盡力妥籌期於數不過重而事不偏枯斷不宜專就田賦一行重加錄削庶幾因地制宜衆擎易舉雖無不可思議之横財然尚可收銖積寸累之實效如各省中或有一州一縣實有新長之沙灘私墾之荒場迷失無主之黑地隱占多年不納糧賦見聞旣確爲數亦鉅則由該督撫自行隨時清查酌辦不定額數得尺得寸總屬有利無害應請敕下各省體察本省情形妥爲辦理大抵國勢當積弱之餘艱危之際凡事尤宜標本兼治事事著實昔年征剿髮逆諸名將所謂穏紥穏打究之卒收戡定之功至於理財一道其幣重言甘新奇可喜之說千萬勿聽蓋理財召亂從古往往有之故掊克之亂速於貧乏鹵莽之禍烈於因循至赫德此議以外恐遠方之人窺我理財方亟創爲不根之論設爲動聽之策以冀攬我利權誤我國計者正復不少以後尚不止赫德一人伏望聖明遇事詳審拒之勿聽天下幸甚所有遵旨覈議赫德籌餉節略虚誕太甚窒礙難行緣由謹繕摺瀝陳再此件臣遵與各省會商接直隸總督臣袁世凱電稱該督己自行具奏囑臣自行具奏合併陳明伏祈皇太后皇上聖鑒謹奏 
[本館接奉電音]  
　　昨晚十點一刻鐘時京師友人飛電傳来旨二道敬謹譯登○九月二十五日内閣抄奉旨咧卓特巴章丹汪曲彭錯汪墊著補授噶布倫欽此同日奉旨羅桑增墜濡錯著補授扎什倫布扎薩克喇嘛欽此 
[電傳宮門抄]  
　　昨晚十點一刻鐘時京師友人專電告知本館云九月二十五日皇上召見軍機大臣及延祉 
[日軍獲利]  
　　華歴九月二十三日日本東京来電云嚴禁傳遞旅順新聞之例刻己寛弛故本月二十一日以前旅順交戰情形己刊有長紀一篇傳布民間矣至日来戰事我軍攻擊俄人堅防之處尚未停止其鐵路迤東在老柳塞地方二百零三米突高之各砲臺亦仍猛攻未下本月十八日我右翼一隊曾將松樹山前之各濠堡佔據而中軍一隊亦將二龍山上之諸溝壘佔奪至今並未却退是日二龍山俄人暗設之巨雷雖經爆發然於我軍並無損傷二十日我軍又進攻鞍子山椅子山及二百零三米突高之諸砲臺其西面之各臺亦同時進擊惟并未得手延至二十一日我軍轟擊之勢益加猛烈是日清晨俄軍嘗襲擊二龍山及松樹山幸皆被我擊退是役我軍之砲殊爲得利今尚未息且助以海軍之力發砲遥擊敵人更覺難持至俄國掃海船三艘己於二十一日悉數摧毁此外尚有二艘亦經爲火焚燬矣 
 
 

Page 2

 
 
[傷船實數]  
　　華歴九月二十四日英京倫敦来電云英報稱英廷派往北海查驗被傷漁船之商部大臣今尚未回惟己得實信謂共有二十艘被傷内數艘受傷最重 
[接濟俄煤]  
　　華歴九月二十四日英京倫敦来電云頃得巴而麻斯信息據稱刻有德國輪船四艘滿載煤炭開往卡米龍　德屬在斐洲境内以供俄人之用尚有英船四艘則係駛往利雨乎戎地方者也 
[難免切責]  
　　華歴九月二十三日德京栢林来電云俄艦擊沈英國漁船一事其海軍提督羅狄司文司基俄政府以其無端肇事决不將其寛釋也 
[江督病薨詳誌]  
　　署兩江總督兼管鹽政南洋通商大臣李勉林制軍於本月二十二日己刻薨於督署本館己據金陵訪事人專電錄誌報端兹又接得手書云制軍年逾八秩精力己衰非人扶持不能行動惟辦事認眞頗存鞠躬盡瘁之志下車併始首禁屬官挾娼聚賭諸惡習並禁屬官藉祝上台壽誕献媚求悅之頽風整飭官常可謂不遺餘力無如兩江政務紛繁百度待理加以欽差鐵侍郎正来此查辦事件遇事多向討論當耄期倦勤之候精神益覺不支二十日嶽降良辰尚與瀛眷歡宴次日便不能起二十二日己刻遽爾仙逝藩司黄花農方伯先時来轅禀安至是卽向内堂請出兩江總督兼管鹽政南洋大臣關防三顆遵例敬謹封固旋諭首府羅少傑太守率同上元趙友班江寗梁咏甫兩大令在轅妥爲照料方伯卽親赴察院禀見鐵寶臣星使面請懇奏制軍出缺時日請旨簡員署理以重巖疆 
[江西子彈廠曾倅昭吉製造輕氣球告成請奏咨立案禀]  
　　敬禀者竊卑職目擊時艱内地製造槍砲誠恐緩不濟急因思氣球一項實爲行軍利器如能製造得法誠有駕乎槍砲兵輪之上者曾於光緒二十九年冬月禀請試造飛車氣毬以騐成效當蒙前憲批准並撥給經費銀三千兩隨卽估算工料建造廠屋一所一面派人採辦製毬材料陸續招工日夜赶造其毬横臥長二丈四尺圓徑一丈二尺下連機關架乘坐一人旁設兩翼以主升降之權進退回環各有機宜以創始難憑半用帋料遇有改造其費稍輕草創旣成業於本年三月初八日在北壇禀請憲臺親臨騐放惟球形短小祇能乘坐幼童此爲初次演放氣毬能上升之情形也因見浮力不足由是改用材料另製立形氣毬一具較前加大四分之一四月初六日禀請憲臺仍在北壇騐放卽能乘坐壯丁升入空際因礙地形未便絶繩縱放此卽第二次演放氣毬能載重之情形也由是採擇闊地以便操練因見江面遼闊大可縱行演放毫無窒碍遂添銅浮一對安於機架之下以免溺水四月十一日卽向江心縱放或升入空際仍無重累或立於水面不致沈溺升降循環指揮如意此卽第三次演放氣球無論湖海皆可放縱游行之情形也然而球體碩大廠隘難容出入不便操演維艱於是另建收藏氣毬之庫端節後竣工隨卽移球過庫一面添製保安洩氣等門以防天氣驟縮驟漲之虞五月十九日仍在江面演放升達雲霄計高二百四十丈是時天氣己出風界試行放砲每放一砲必升四十丈而發聲高逺若無所聞此卽第四次演放氣球能於空中擲發炸藥之情形也五月二十日大學堂堂長曁各營統領率同生弁均臨江干騐放卽令氣毬扶搖直上隨向西山逕發計高三千二百尺毬如懸星地若秭米己爲敵砲所不及其時雷雨溟濛轉機落地詢之土人己經距廠四十里矣此即第五次演放氣毬高遠迅速之情形也因見迭次演放未出風界碍難迎風前進由是改運機件添設螺輪時因風雲無常兼遇雷雨故此停演彌月昨於本月初十日復行演放雖能傲風前進炎燥猶未盡除而材料單薄不勝磨擊除小試外己經大演六次考察周詳理應另製合度之球直出風界卽可放縱遊行無論水陸戰鬥均能用極烈炸藥洞穿鐵板環擊無遺制勝之器無出其右若敵國亦用此等氣球相拒彼客我主彼寡我衆必不能相持應請奏咨立案另籌的欵加工選料再造十球招兵設廠認眞訓練果能操縱自如所有槍砲兵輪均歸無用之器然後推廣氣毬設廠大造愚昧之見是否有當理合據實禀陳 
[維持紙幣]  
　　天津訪事人云商務公所紳商寗世福卞煜光玉賢賓么聯元等以義豐德錢鋪倒閉出有銀元票禀請如數付清其禀詞云敬禀者竊查天津巿面百餘年来向通錢幣不幸庚子亂後銀價驟落錢幣紛取一時周轉不開倒閉牽連幾如隕籜紙幣之機關從此壞矣曾蒙列憲幾番開導紳等多方提倡延至本年春間該各錢商有仿照洋行番紙出寫銀元票者由一家而十家聞己有二十餘家行使甚便雖至洋行亦無弗信紳等方慶幸之以爲紙幣庶幾可望轉圜乃有義豐德錢鋪者亦出銀元票該鋪忽於月之初九日倒閉若論官欵洋欵誠須追償惟此銀元票無息無利關繫全津商務更須如數付清不惟可警效尤且使商民深悉此種銀票雖至錢鋪倒閉亦不吃虧力挽頽風保護紙幣之道莫急於此相應呈請憲臺速賜曉諭商民不必警慌並乞恩准援照官欵洋欵之例懲處追償實爲公便上禀 
[裁吏續聞]  
　　安慶訪事人云前者皖撫誠果泉中丞議裁書吏五十名嗣查悉各房書吏軍需房十六名欽件房三十五名承發房十名兵房二十名本房十二名户房十八名户二户十四名簡房十五名共計一百四十名分别陶汰當裁去七十五名聞己札飭藩臬兩司一體照辦矣 
[整飭營規]  
　　安慶訪事人云常備後營管帶李遊戎自聞右營兵士有夥劫情事懲前毖後嚴密防維凡所部勇丁如欲入巿購物必穿號衣領籖而出限以時刻立卽回營違者斥革懲責每日督率士卒演習洋操不稍疎懈 
[備迓星軺]  
　　安慶訪事人云皖撫誠果泉中丞探悉欽命查辦事件之兵部左侍郎鐵寶臣星使將次蒞省札飭籌議軍械牙釐等局趕造清册以備查核旣而藩憲聯方伯親詣武備學堂前校場考查堂中學生及練軍操法以便星使憑軾而觀 
[勇丁不法]  
　　寍波訪事人云甬郡駐紥大教塲常備營勇丁周連勝於本月初旬某日突至黑風　唐姓家將唐妻某氏用强姦污氏大聲呼救鄰人聞聲畢集將周擒獲扭送鄞縣署縣主高子勛大令研訊之下飭卽移送營中請管帶王華軒遊戎懲辦 
[哲人其萎]  
　　九江訪事人云興國州處士萬清軒徵君斛泉潛心正學前學使龍杜二文宗皆器重之具摺奏請奬異台後胡文忠曾文正徐制軍俱徵之不起聘主湖北之崇正灼遲江蘇之紫陽上海之龍門各書院講席後以高年不能遠出主講邑之疉山書院著述甚富尚未梓行近經張香濤宮保端午橋中丞上疏奏保奉旨賞給五品京堂不意本月初六日課士之餘忽小有不豫遽於初八日仙逝聞年百有一歲矣 
[嚴懲庇賭]  
　　寗波訪事人云寗波府屬慈谿縣鳴鶴塲書吏葉文遠前因包庇賭棍開辦花會經紳士聯名禀控道府二署寗紹台道高嶼卿觀察閱詞卽援筆批其牘尾曰局賭花會均爲地方之害例禁綦嚴葉文遠身列武庠不知檢束乃充塲書結黨妄爲實屬殃民玩法亟應嚴拿懲治以除棍蠧而安善良仰慈谿縣先將葉文遠衣頂通詳褫革迅卽移會餘姚縣選差幹役嚴密勒拿葉文遠孫文德韓小開余阿春等按名 
 
 

Page 3

 
 
務獲查明指控各節吊核卷宗研審確情錄供按擬詳辦一面會同出示將花會賭廠嚴行禁絶倘有棍徒從中把持阻撓立卽一體查拿併究毋任狡脫匿逃該舉貢等務須交相勸誡父詔兄逸各自約束族中子弟勿令墮入爲非是則本道所厚望也勉之旣而慈谿縣劉大令接餘姚縣某大令移文内開奉道憲函開近聞慈邑兹鄉皆餘姚毗連之處民情强悍動輙鬥刼素多不法之徒有餘姚之憊棍孫文德慈邑武生韓小開劣書葉文遠同惡租濟明目張膽專興廟會賭博開設花會日甚一日貽害善良實非淺鮮亟囑轉致密拿會辦等因到縣奉此除選差嚴拿外合就備文移請爲此合移貴縣請煩查照希卽先飭幹役立卽密拿韓小開等嚴辦抑或約期會拿務將孫文德及韓小開等悉獲以期盡絶根株地方安謐望速施行劉大令接閱之下己飭差嚴密拘拿矣 
[杭垣小志]  
　　杭州訪事人云浙撫聶仲帥以學堂爲當務之急必須設一總持全局之所爰於前月札行藩臬二司著卽妥議新章創立全省學務處自後所有學務事宜悉歸承辦以專責成○正任永嘉縣安溪巡檢邱少尹嘉樹樂清縣典史張少尹廷藻均屇初次俸滿當由府尊備文送省聽候聶中丞考騐○杭省往来蘇滬嘉湖之内河輪船局向祗招商大東戴生昌三家貿易頗能獲利現有某甬商與某洋行合股雇備輪船添設一局取名裕記公司藉分利益於此亦可覘内地商務之日有起色也○浙省應解九月分賠欵核計加撥磅價等項共銀十二萬四千兩現己發交號商源豐潤承領匯解江海關道署收兌矣 
[吳門霜信]  
　　蘇州訪事人云吳江縣治同里鎭有王正義者貿易中人也近以妻某氏患病挈同来省就醫假寓胥門内道前街同泰昌客棧本月十三日蘇州府許子原太守於大堂上所置詞桶中檢得匿名禀函一扣略謂王係著名賭魁多行不法併與梟黨通同一氣太守閱之卽飭西路總巡瑞輯五大令查訪是日夜半大令帶領差勇馳至棧中將王拿解吳縣署縣主李紫璈大令研訊之下以王並無劣跡可指飭暫押刑房候禀請太守核奪○撫標中營管帶赫君派親兵數名駐紥撫轅左右鳴鉦擊柝用昭護衞而壯聲威不意某夜赫君潛往巡查僅見鉦鼓號衣各兵己不知所往當將所遺各物携帶回營立傳哨弁大加申斥並將誤公親兵各笞軍棍一千以儆○本月某日撫標中營管帶赫君麾下武弁李占鰲在上海黄浦中拘獲駕小船之渾名小松江者一名有通同盜匪等情事解請府尊許太守訊辦十六日太守倩發審委員許司馬升堂研訊小松江大呼寃枉司馬詰得是案實係小宋江之誤飭李弁到堂對質大約即可釋回也 
[茸城雜志]  
　　松江訪事人云婁縣黎子新大令籍隸漢軍近忽抱鼓盆之戚大令篤於伉儷幾傷奉倩之神爰筮期本月十八日就公館開喪合郡文武自提督楊鏡巖軍門府尊田紹白太守以次城鄉紳士競以一束生芻親往祭奠素車白馬爛其如雲午後扶靈櫬出城迤邐至西門外寍紹會館寄厝○西門外石姓有女許字城内顧姓近日女之祖母染疾逝世女父又外出其叔伯輩稱母氏臨終有言隂盟悔意顧姓聞之糾人馳往效俗例搶親之舉將女劍負而歸草草成禮石姓心有不甘亦率衆追至顧賃居係裏倉沈姓之屋門首駐有保護天主堂之營兵多名懼釀禍端咸爲攔阻顧母出與理論被石姓族人牽曳出城而去紛紛擾擾刻下尚未言歸於好也○某日泖灣等處紳董劉仲甫黄孟寶督帶鄉圑三百餘名至洙涇鎭請縣主蔣大令閱操大令點騐一過奬勵有加旋赴各處會哨○郡城西鄉黎里等處近出盜劫重案大憲派委員兩人至南橋鎭飭飛划副左營哨弁林秉忠沈葆義等前往遂帶師號十二號偕委員尅日馳往駛過洙涇鎭略住旋卽連檣而去○飛划水師兵士李阿生駕舟在胡家橋巡緝適鄉人潘某載鹽探親駛經其處李向喝阻潘飛槳圖逸李發槍擊之中其股骨往滬求治嗣因傷重斃命時適艙長周鏡清在南橋徐游戎處領餉卷信馳至卹潘子以洋銀二百元棺殮了事後經人將此事始末繕函郵寄府署府尊田太守飭華亭縣孫花樓大令前往開棺檢騐一面移文飛划營飭將兇手李阿生交案日昨營主徐游戎派弁押解至府署禀見隨奉太守飭發華亭縣獄收禁候訊 
[英員出游]  
　　前日英副領事德爲門君買棹至蘇州無錫等處游獵大約須閱二禮拜方可回滬所有英美等國租界公廨會訊事宜統歸繙譯官德軋士君訊理 
[上海官場紀事]  
　　捕盜局委員屠小漁明府仁溥浦東保甲總巡謝岳松明府鈞城内保甲北局委員汪禹臣二尹景龍昨日均至縣署拜會縣主汪瑤庭大令分别延見 
[求志停課]  
　　本邑求志書院自歸併龍門書院改爲小學師範學校己經道憲袁海觀觀察禀奉上憲批准照辦所有求志官課自今年夏季起己卽行停止矣 
[飭查滋事]  
　　駐紥南巿之撫標滬軍續備右旗親兵張德勝前因在荷花池附近增源祥鞋店購取縀鞋與店夥馬金桃口角爭論旋擊傷額角店主禀控十六鋪巡防南局局員賈礎玉參軍提訊時張倔强不服竟與局勇爲難因卽移請管帶龍葆珊遊戎約束懲治游戎己將張從重懲辦近爲江蘇巡撫端午橋中丞訪悉以營勇在外滋事殊屬不成事體若不從嚴澈究何以整肅營務而安良民因卽札委汪一尹来滬謁見上海縣汪瑤庭大令面詢一切大令即傳賈參軍至縣詳詢起釁情形開單詳報以憑澈究 
[縱火宜查]  
　　前日夜半時密勒路三百十三號某姓鷄行内被歹人縱火以致披屋内烟燄迷漫幸卽覺察取水灌澆得卽熄滅然己被乘火搶去洋銀數十元矣嗣由店主投報捕房請爲查究捕頭令包探劉阿炳前往查明核辦 
[秋賽二志]  
　　昨爲第二日賽馬之期計共賽九次第一次十五馬共賽克明代哀白来勝馬青色衣湖色帽湖色第二次十八馬共賽沙遜代士也勝馬黄色衣紅黑色帽黑色第三次十九馬共賽沙遜代土也勝馬青色衣紅黑色帽黑色第四次十五馬共賽順全隆勝馬白色衣黑黄色帽黑色第五次十四馬共賽揚子茄克生勝馬黄色衣藍黄色帽藍色第六次十三馬共賽香港麥司德代密司畔勝馬青色衣湖色帽白色第七次十四馬共賽祥茂小白克而勝馬黄色衣黄紅色帽紅色第八次十三馬共賽匯豐可柏勝馬白色衣淡湖　帽湖色第九次八馬共賽祥茂小白格爾代老孛生勝馬黑色衣紅色帽紅色 
[拘獲梟黨]  
　　陳廣生卽陳老九係著名梟匪鄧海青之羽黨自鄧伏法後陳卽逃匿他方現爲江蘇撫憲端午帥訪聞飭屬密拿在案前日縣捕徐文在南巿將陳拘獲解送縣署縣主汪瑤庭大令諭飭先行收押再候訊究 
[派捕看守]  
　　著名巨棍范高頭日前經中西探捕馳往崇明縣屬之横沙地方拘拿未獲祗將其黨甲乙丙四人及船一艘拿獲帶回上海己誌前報兹悉甲等均係范之心腹船上除搜出軍械不計其數外並搜出洋銀若干元當十銅元若干枚並有密鈕緊身紫花衫褲一百餘套現將此船停在虹口郵船株式會社碼頭且恐范有羽黨在滬山捕頭特派包探數人日夜輪流看守以防劫奪 
[更正]  
　　前報紀尚賢堂半年陳報事内有范君枕石悞作范茂才特爲更正以昭核實 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[稽山秋爽]  
　　紹興訪事人云紹郡現有法商奠尼諾氏欲通輪船由會稽五龍潭立埠出曹娥江繞行海邊逕達上海迭經法總領事巨君一再函電来省當奉撫憲子大中丞按照約章指駁力阻法商志在必成現又由中丞委洋務局督辦許久香觀察馳赴上海商同稅務司設法阻止惟恐仍有爲難之處事機未能挽回越郡紳富馬君等聞之以一經法商創行輪船利權必因之外溢爰特邀集紳富籌措設貲自行開辦於先俾成占取上風之勢然恐言之易而行之難反貽外人之笑耳○前正在上虞縣儲大令家藻調補平陽縣缺卽奉上憲委兪大令金魁来越接署刻又奉文以葉大令大琛請補遺缺己接部覆核准惟須俟何大令瓜期屇滿方能履任也○蕭山縣李思澄大令以所徵糧賦每多民欠通屬核計數殊不資前諭充庫總糧書之孫瀛洲雖誠實無他似較前革書董月鑑爲勝然於所徵仍無起色故特澈查是否實係民欠以便分别追繳而重正供○百官鎮釐局向来收數甚旺邇以各項大宗貨物由商民遵照新貧在總局禀准認解因之比較减短辦理殊屬爲難刻届委員劉大令永安期滿仍奉札飭蟬聯以資熟手 
[夫頭荷校]  
　　城廂内外保甲總巡朱森庭明府前奉蘇松太兵備道袁海觀觀察札飭稽查浦江各渡船户不准多載搭客以免失事　經明府查得若輩仍然陽奉隂違因飭差拘獲夫頭甲乙二人解局訊明違犯屬　判著枷號命地甲帶往各叚鳴鑼示衆以昭炯戒 
[查究竊棉]  
　　前晚商巿捕房水巡捕陳向榮在浦江中拘獲竊取某行棉花之山金寳一名連贓解入捕房捕頭解至馬路工程局總辦翁子文太守倩襄讞委員黄衡堂二尹研訊山供此項棉花係小的承裝時在艙内掃存並非竊取二尹命押候查明再訊 
[上海縣署瑣案]  
　　北新涇巡局函解茶館主金濟生賭徒沈阿狗到縣前晚縣主汪瑤庭大令提案研訊先據二十九保西六圖地保山在邦供稱金濟生茶館内確有賭博局勇初次往拿未曾知照故小的未及同去不知何人將局勇拒傷後奉局憲諭令小的恊勇將茶館標封始將金及沈阿狗拘獲送案洋槍聞己被某甲取去藏於家内求鑒金供十八晚有人在茶館抺牌局勇到来拘拿不知被何人將某勇丁手腕格傷并奪去洋槍號衣沈阿狗供小的名關壽阿狗係同居堂兄曾在金處犯賭局勇地保来家捉拿時阿狗己經逃逸卽拘小的到局解送案下大令判金收押沈交保著交阿狗訊奪○沈毛毛吳桂生徐叙芝沈和尚在楊家渡小茶館賭博由差拘獲到案亦經汪大令提訊吳徐供認犯賭不諱沈和尚初時狡賴後與吳徐質對始一一供認惟沈毛毛在彼啜茗實被差誤拘大令立卽開釋沈和尚判責一百板吳徐免責交保不准再賭 
[上海巡局紀事]  
　　前日惡丐王文奎糾集流丐多人向南巿新開之裕泰染坊内索訛錢文坊主禀控二十三七鋪巡防局局員李伯屏二尹提訊之下判責四百板○前晚十六鋪汛捕至王家馬頭拘獲積竊陳炳光解入十六鋪巡防南局局員賈礎玉參軍命押候查明有無他案以憑訊究 
[英美等國租界公堂瑣案]  
　　昨日十五五十四五十五六十二等西包探偕華包探李星福来順徐申慶解王東海奚福林陳富炳朱仁才四人到案禀稱日前捕頭令小的等至通州崇明浦東等處拘拿箸名惡棍范高頭詎料范消息靈通己先逃逸追之不及將范所乘船一艘帶回滬上令停泊美租界揚子碼頭船上有四人稱係船户被范逼脅者今特連起獲之洋腰刀洋槍刀尖後膛槍彈火藥洋銀銅圓等物解請訊辦讞員黄耀宿司馬會同英總領事署繙譯官海軋士君訊之王奚陳朱四人奚供小的係二十四圖二十四保境内人前早駕船而出爲范脅去稱須洋銀五十元方可取贖並非范黨言畢極口呼寃司馬謂爾有寃儘可具禀伸訴乃商之德君著將四人仍交捕房管押候訂期再訊所有起獲之船暫由捕頭派人看守○祝蘭舫被胡德生胡嚴氏夫婦將僞田單四紙騙去銀七千零五十兩等情控經司馬飭差拘案候訊昨日祝又投案禀稱胡德生之父金榮曾將職商之銀贖取伊所押田單房產請飭提案然後著將贖回之田單二紙交案併將房屋發封司馬准如所謂候再訊核○前者包探朱桂生倪順泉拿獲行劫浦東楊春華及义袋角施天其等家之盜犯劉金寳宣開富談肯雲蘇阿三等四名解經司馬訊供押候緝獲羽黨再核昨日朱探等復將劉等解案禀稱伊等餘黨早己聞風遠颺無可拘拿請即訊辦楊施兩失主投案候示司馬著將劉等四人一併移送上海縣署歸案辦理原告著自行投案候質○前者青口帮小工頭田羅因與袁旺生算帳口角致被連戳腿際二刀報由捕頭派人將田送請醫院療治昨日將袁解案請究田投案禀稱腿際之傷今雖小愈尚未平復求究袁供一味游移司馬以袁動輒行兇判押本廨二月○一百三十四號華捕解著名流氓王阿春陳阿三至案禀稱前日此二人至顧陸氏所開花烟館藉端訛詐洋銀五元經顧訴知小的拘請究辦王前曾用刀將某某等戳傷有案可稽求鑒顧陸氏供王陳前来借宿小婦人以有客答之伊等卽大肆咆哮須以洋銀五元了事不得己鳴捕送案請爲究懲司馬察得王陳果非善類判責王二百板管押一月陳一百板從寛斥釋○凈土菴僧智德被僧是林行竊銅燭千一副又有某姓被僧心禪行竊行烟袋一支報由包探錢少蘭拿獲解案誚究司馬判各管押一禮拜贓交失主領去○積竊周金福混入翁同昌等六家行竊衣服烟槍等物報由包探王長桂拘獲吊到原贓解案請究司馬判責一百板管押一月期滿再責一百板斥釋 
[法租界捕房紀事]  
　　趙陳二姓各有幼孩一名被鄰居某氏子誘至跑馬塲一去不歸昨日將某氏母子扭入捕房捕頭訊間之下氏稱兒子年僅十齡豈能作此不端之事捕頭命押候查明復核○張生慶掩人某姓家行竊衣服携贓而還爲包探所見拘入捕房捕頭命押候吊贓解送公堂禀請問官訊究 
[美租界捕房紀事]  
　　前日傍晚時一百三十一號印捕在百老匯路見甬人湯阿綸被馬車撞倒碾傷頭面足背等處血肉模糊倒臥路側肇禍之馬車己加鞭疾馳而去不知所之爰將湯雇車送入捕房捕頭令送同仁醫院醫治再行核辦○前晚有形似水手之酒醉西兵闖至鄧鐵林路第三百四十六號某姓家擊碎火油燈等物爲七百零六號巡捕所見拘入捕房捕頭令押送至該管領事署禀請訊究○四百八十九號巡街捕在百老匯路福和里口見有倒斃乞丐無人收殮立即報知捕房捕頭令傳該圖地保轉報某營堂備棺收殮○昨晨妙手空空兒陳國富掩入西華德路徐小龍家行竊鉛錫爲包探錢榮堂所見拘入捕房捕頭令押候解送公堂禀請讞員黄耀宿司馬懲辦○昨早偷兒施阿生潛入塘山路某姓家行竊皮箱衣服等物負之而逸爲五百四十二號巡捕所見連贓拘入捕房捕頭令押候解送公堂禀請訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[出使法國大臣孫奏爲使館叅贊接算前資在洋三年期滿照章請奬摺初九日]  
　　二品頂戴三品卿銜出使大臣候補四五品京堂臣孫寳琦跪奏爲使館叅贊接算前資在洋三年期滿照章請奬恭摺仰祈聖鑒事竊查出使章程内開出使人員三年期滿按照異常勞續請奬其有在洋未滿三年因差囘華後復隨使来洋者例得接算前資奬叙查有本館二等叅贊官劉式訓前於光緒二十年經出使英法義比國大臣龔照瑗咨調出洋當差至二十三年三月十五日第一届三年期滿經出使俄德奥和國大臣許景澄照章請奬並留充駐德三等繙譯官是年十二月許景澄奉命專使俄國隨帶該員前往俄京二十四年五月二十九日差竣隨使囘華臣於二十八年六月十八日奉派出使法國奏調該員充二等叅贊官子是年十一月十五日到洋連閏扣至本年六月底接算前資乘己在洋三年期滿查該員品詣篤誠勤勞罔懈辦理交涉悉恊機宜自應按照定章照異常勞績奏叙所有三品頂戴四品銜分省補用直隸州知州劉式訓擬請免補本班以知府分省歸候補班補用並俟升轉後賞加二品銜除將該員履歴咨送外務部吏部外合無仰懇天恩准予照章奬叙以示鼓勵再該員在注館當差正資得力應請仍留原差所有使館叅贊接算前資期滿請奬緣由謹恭摺具陳伏乞皇太后皇上聖鑒謹奏奉硃批著照所請該部知道欽此 
[綏逺城將軍貽等奏爲甄别滿蒙候補筆帖式擬請變通揀補以裨公務摺初九日]  
　　奴才貽榖奴才文瑞跪奏爲甄别滿蒙候補筆帖式擬請變通揀補以裨公務恭摺具奏仰祈聖鑒事竊查綏逺城將軍衙門額設滿洲筆帖式二員蒙古筆帖式一員遇有缺出向由考中候補筆帖式内挨名擬補歴經辦理在案兹於本年五月間滿洲筆帖式祥祿因病出缺自應照章挨名擬補以免虚懸惟筆帖式一缺有承辦摺奏本悉經理藁案必須通曉文義熟習公事者方可勝任查光緒十七年二月間奉准部咨取中滿州候補筆帖式三十四名内除陸續陞遷病故以及逺出戍守者不計外現在本職候補者尚有十七名時值多事之秋揀補員缺自應循名責實與其濫竽充數無補要公不如從嚴甄别俾一員收一員之用當經奴才等面加考試或其考試或文理荒疏或年齒漸老似難照章挨名擬補惟第十四名候補筆帖式榮麟第二十二名候補筆帖式景泰二員年富力强熟習公務所有滿洲筆帖式一缺請卽以候補筆帖式榮麟先行擬補如蒙兪允卽行給咨該員赴部帶領引見再查蒙古候補筆帖式現有十名亦經奴才等一律甄别除錫齡阿等八名文理荒疏不錄外其第十五名書錦第十八名百壽文理平順公事尚稱熟習將来遇有出缺堪以挨次擬補奴才等爲愼重公事起見是否有當理合恭摺具奏伏乞皇太后皇上聖鑒訓示謹奏請旨奉硃批著照所請吏部知道欽此 
[綏逺城將軍貽奏爲請旨飭部先頒發空白執照四千張到綏由奴才轉發牧廠墾務局隨時塡用片初十日]  
　　貽榖等片再綏逺城八旗牧廠前因地瘠民貧開放不易經奴才察看情形酌擬變通辦法經部議覆奏奉諭旨允准飭遵在案奴才當將變通辦法章程通行出示曉諭以廣招徠而民情避瘠擇肥仍多觀望又經奴才寛限分繳荒價以紓民力更倡領八旗官兵認領地畝以爲之率現在陸續招佃較從前漸形暢旺據牧廠墾務局禀稱將来領户日多需用部照擬援照察哈爾左右翼成案奏請飭部預行頒發等情前来奴才查左右兩翼均請領部照一萬五千張牧廠地勢綿亙不遜於左右翼而辦理之遲速則不同蓋地廣民稀又屬久荒之地現雖牧墾漸暢仍難一律宏開相應請旨飭部先頒發空白執照四千張到綏由奴才轉發牧廠墾務局隨時塡用俟放地加多再續行請領除咨部查照外理合附片具陳伏乞聖鑒訓示謹奏奉硃批户部知道欽此 
[署黑龍江將軍薩奏爲假期己滿病仍未痊籲懇天恩俯准開缺調理摺初十日]  
　　署黑龍江將軍齊齊哈爾副都統奴才薩保跪奏爲假期己滿病仍未痊籲懇天恩俯准開缺調理恭摺仰祈聖鑒事竊奴才前因患病三次蒙恩賞假調理當經延醫診治無如受病日深精神日見委頓據醫云心氣枯耗牌胃兩虚非靜養數月難期望痊伏思奴才受思深重苟精力稍可支持曷收遽明退志乃况疴莫愈難效馳驅若以病軀戀棧要缺深恐致干咎戾再四思維惟有籲懇聖慈俯准開去奴才所署黑龍江將軍曁本任齊齊哈爾副都統之缺俾奴才得以靜心調理倘能醫治就痊卽當泥首宮門求賞差使萬不敢稍躭安逸致負生成所有奴才假滿病仍未痊懇請開缺調理緣由理合恭摺具陳伏乞皇太后皇上聖鑒訓示謹奏奉旨欽此 
[雲南巡撫林奏請旨將澂江府舉人李楷褫革拿案究辦片初十日]  
　　林紹年片再澂江府舉人李楷住居寗州地方查有窩縱匪類藉端唆訟恃符跋扈武斷鄉曲情事當經行據署臨安府知府左肇南香明屬實並稱該舉人李楷挾汛弁拿匪之嫌嗾使鄉民揑詞妄控禀請褫革拿辦前来臣查該舉人李楷名列賢書不知自愛胆叢窩匪縱匪且挾緝匪之嫌肆行唆訟揑控汛弁似此任意妄爲劣跡照著實屬士林敗類亟應褫革拿辦查李楷係由附生應光緒十一年乙酉科本省鄉試中式第五十名舉人相應請旨將澂江府舉人李楷褫革拿案究辦以肅法紀而端士習除咨部查照外謹會同署雲貴總督臣丁振鐸附片具陳伏乞聖鑒訓示謹奏奉硃批著照所請該部知道欽此 
[署四川總督錫奏爲懇恩准該員陳子煇在于原籍地方自行建坊給予樂善好施字樣片初十日]  
　　錫良片再查士民人等捐助地方公款銀至千兩以上者例得請旨建坊兹據布政使許涵度轉據長壽縣知縣唐我圻禀稱在籍職員陳子煇因該縣現創辦勸工局籌欵維艱自願捐銀一千兩以資經費等情詳請奏奬前来奴才查該職員慨捐鉅欵洵禀見義勇爲核與建坊之例相符合無仰懇天恩俯准該員陳子煇在子原籍地方自行建坊給予樂善好施字樣以彰善舉出自鴻慈除分咨查照外理合附片具陳伏乞聖鑒訓示謹奏奉硃批著照所請禮部知道欽此 
 
 

Page 14

 
 
[署四川總督錫奏爲川省撥欵浩繁餉源不繼請援案再辦光緒三十一年捐輸一次以資接濟摺初十日]  
　　頭品頂戴調署四川總督閩浙總督奴才錫良跪奏爲川省撥欵浩繁餉源不繼請援案再辦光緒三十一年捐輸一次日資接濟恭摺仰祈聖鑒事竊查川省額徵條糧課稅向不敷年例供支各項釐金收數近尤减色惟有捐輸一項歴年均援案奏奉諭旨飭辦在案乃旋收旋支仍屬入不敷出所有本省歳支合藏各餉防邊防夷各軍月餉及奉撥各京餉甘肅新疆滇黔各恊餉加撥各國洋欵共需銀數百萬兩前年添招防練營勇以及派出各營一切餉需運費並添撥各洋欵驟增三百數十萬庫藏奇絀支應萬分爲難查川省糧賦本輕紳民好義歴年捐派無不樂輸值此帑項拮据不得不借資民力應請援案再辦光緒三十一年按糧捐輸一次惟本年禀報旱災者數十廳州縣禀報水災者數縣災情旣有重輕地方不無貧富應照上年派數體察情形酌量减派以示體恤其餘仍照歴屇章程於年内先解一半餘歸明春全完所捐之銀仍准照章給予議叙内有中户捐銀不敷議叙者彚記銀數請廣鄉試中額而零星小户及邊瘠州縣則酌量分别减免此外地方公事不准巧立名目濫派浮收違者官卽撤叅紳卽提辦務期於餉有濟於民無擾據布政使許涵度詳請具奏前来合無仰懇天恩俯准川省援案再辦光緒三十一年捐輸一次以資接濟而應急需是否有當理合恭摺具陳伏乞皇太后皇上聖鑒訓示謹奏奉硃批著照所請户部知道欽此 
[署四川總督錫奏爲懇恩俯准將傅岳齡等一百員名敕部從優議恤片初十日]  
　　錫良片再查上年川省拳匪之禍兇燄甚熾各處營圑被匪拒捕臨陣傷亡者頗不乏人匪黨一律肅清當經前署督臣岑春煊將出力員弁紳圑及陣亡員弁分别奏請給奬議卹在案兹據警務司道查明四川拳匪肅清各營縣陣亡員弁勇練差役及出力弁勇爲時偬促進漏尚多未便令其向隅補請奏恤咨奬前来奴才覆查單内陣亡之同知銜傅岳齡監生李宗郯藍翎六品軍功陳青雲六品軍功康松年姚志章哨弁冉瑞興保正陳繼沅黄文星張春生徐能鳳圑首湯興發勇目李耀廷何玉林達子林曾槐昌黄高陞鏞品三陳燦然劉保臣韓國樑羅占魁范青元劉起明李青亭趙文光曾占春顧得鈞堯占魁田春發吳成貴尹有才王西釗吕洪勝王德和鄭連三閻松林鄭光華謝得勝何敬臣徐占超江占魁姚紹品張家成楊福勝龍森清陳玉峯石逺明曾定國炎有安康子才何勝連伍金山毛樹森唐代富歐炳章楊紹和李大奎徐春亭李忠全練目孫少卿謝海如李春才李文全陳順端梁棟材彭宏逺戴德錮王澤臣趙雙全鄧洪順李秀清王進有王進祥李紹武周起中李文彬益永昌藍惠綱廖代理萬昌福曾憲春向斌武圑兵唐復興陳光佐宋啓沛幸世尾差役戴亨劉興賴順鄧元向清朱林黄明蕭彬向禮鄧喜蘇維巫芬譚洪葉喜等或係攻勦陣亡或係探匪遇害臨難捐軀情皆可憫合無仰懇天恩俯准將傅岳齡等一百員名敕部從優議恤以昭激勸而慰忠魂出自逾格鴻施除飭取陣亡員弁等出身履歴另咨並將出力員弁勇練咨部給奬外謹附片奏請伏乞聖鑒訓示謹奏奉硃批該部知道 
[陜西巡撫片奏爲請補要缺知縣以重地方摺初十日]  
　　頭品頂戴尚書銜陜西巡撫奴才升允跪奏爲請補要缺知縣以重地方恭摺仰祈聖鑒事竊查正任咸陽縣知縣周良玉革職遺缺於光緒三十年五月十二日奉旨應以奉旨後第五日行文陜省例限五十日减半計算扣至六月二十二日作爲開缺日期歸六月分截缺係繁難兼三要缺例不掣簽業將開缺日期咨部在案自應照例揀員調補查例載各省州縣應調缺出於現任人員内揀選調補又調補州縣以上官員必須於本任内歴俸三年以後方准升調至因人地不宜撤回留省另補之員仍由該督撫酌是請補各等語兹查咸陽縣附近省城政務殷繁且係西路要道通衢一切撫綏彈壓事宜胥關緊要非精明幹練之員不足以資治理隨在於通省現任簡缺應調應升人員内逐加遴選非現居要缺卽人地未宜一時實無堪調堪升之員惟查有前任長安縣知縣開缺留省另補知縣楊調元現年五十一歳貴州貴筑縣人由監生中式庚午科本省鄉試舉人丁丑科進士殿試二甲朝考二等引見以主事籖分户部江南司行走光緒十二年遵海防例改捐知縣加同知銜十三年赴部投供候選十五年正月　　陜西緊陽縣知縣二月十九日吏部帶領引見奉旨陜西紫陽縣知縣著楊調元補授欽此十六年閏二月十三日到任十九年十一月因剿辦川匪出力經升任撫臣鹿傳霖保奏請以直隸州知州在任候補二十年七月調補西鄉縣知縣二十一年三月調補長安縣知縣是月二十五日到任七月經前護撫臣張汝梅於考核人才案内奏保奉旨嘉奬二十四年正月因隨辦湘軍糧台出力保奏俟補直隸州知州後以知府用奉旨依議欽此歴經調署華州華隂鳳縣寳雞沔縣等縣知縣二十八年二月經奴才於舉劾案内以該員於長安縣人地不宜奏請開缺留省另補三月初一日奉旨應以奉旨後第五日行文陜省例限五十日减半計算扣至是年四月初一日作爲留省另補到省日期據署布政使樊增祥署按察使嚴金清會詳請補前来奴才　該員學兼體用識貫中西以之請補咸陽縣要缺知縣於例章相符堪以勝任合無仰懇天恩准以該員楊調元請補咸陽縣要缺知縣以重地方而資治理如蒙兪允該員係以繁缺開缺知縣請補繁缺知縣銜缺相當毋庸送部引見合併陳明除咨吏部外所有請補要缺知縣緣由謹會同陜甘總督臣崧蕃恭摺具陳伏乞皇太后皇上聖鑒敕部覈覆謹奏奉硃批吏部議奏欽此 
[陜西巡撫升奏爲奏補神木縣知縣周維祺之要蕭氏仰藥殉節相應請旨旌表片十一日]  
　　升允片再據陜西候補知府丁念歟等禀稱同鄉請補神木縣知縣周維祺之妾蕭氏係湖南民家女於光緒二十九年十二月歸周維祺爲遥室曲意順承克盡婦職本年七月周維祺在興平土釐局差次病劇該氏左右扶持衣不解帶者旬餘焚香祈禱願以身代十八日周維祺病故該氏經紀衣衾悉臻周備至二十日成殮卽於二十一日晚潛自仰藥家人救治不及二十二日黎明殉節時年十九歳洵屬節烈可嘉具結禀請奏旌前来奴才覆查無異相應請旨旌表以彰節烈除將事實册結咨部查照外謹附片 
 
