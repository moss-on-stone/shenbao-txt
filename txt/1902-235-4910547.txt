# 1902 - 235 - 4910547

 

Page 1

 
 
[新印大字本正續資治通鑑并通鑑目錄出書] [  圖書集成局啓]  
　　宋司馬温公撰資治通鑑二百九十四卷上溯戰國下迄五季一千三百六十餘年之治亂興衰爘然畢備其目錄三十卷國緯年經提綱挈領尤爲讀通鑑之秘鑰至國朝鎭洋畢秋帆尙書所撰續編爲卷二百二十語皆簡要事必詳明合之涑水原書洵稱全璧今本局覓得精本用新鑄大號鉛字彚刊成書共訂七十二本價洋十元上海總售處在申報館漢口總售處在江左漢記杭州申昌書局海内通碩有留心乙部學者請卽臨購閱可也此啓 
[論學署家丁與警察勇爭毆事]  
　　本月初九日之晚湖北省垣三道街經心書院提調房失火焚去天文齋屋舍十六間提調房一間當火熄後學轅甲乙二長隨强欲入内警察局勇阻之甲乙出言不遜勇亦反唇相稽隨將甲扭解總局乙乘隙逃歸招集各役奮力追上將甲奪回並毆傷警察勇數名事爲署武昌府知府梁集菴太守所聞卽於次日騐明各勇傷痕命駕赴學轅向門丁詰問門丁意存袒護信口胡言太守怒拂袖而歸俟禀明學憲胡大宗師再行核辦此係訪事友函述已錄登本月二十二日報端執筆人閱至此不禁深有感焉夫警察者近今東西洋各國通行之良規亦卽中國古時治國之善法也考之周禮有司虣司稽以治市有修閭氏以治國中有野廬氏以治野其職皆以修道路捕盜賊爲重秦漢鄉亭有游徼亦其遺制也各國之有警察意與相同而法益加密自都邑以至鄉鎭分投游徼官略以兵法部勒之日本警察署則隷於内務府此外府廳縣有警部凡十等其職掌亦極詳備故朝野整肅路不拾遺今中國通商各海口洋人租界則謂之巡捕就上海一埠而論約有巡捕四千人多以印度人及華人爲之日夜六班更番迭上分街巡視整肅無譁遇有盜賊匪棍及居民聚衆鬥毆號呌一鳴衆捕趨集雖甚强悍無不就擒故能姦宄潛蹤道途安謐尤善者無論何處一有火警先由巡捕逐散閒人俾救火會中人驅車到塲盡心施救倘敢恃强不服定欲入内閒觀則拘至捕房管押懲治夫如是故雖偶兆焚如不難立時救熄從未有終日焚燒蔓延無際者蓋非特救火之器具甚精亦由火塲之上無一閒人吸水圍噴自較易於爲力也所憾内地各處何無警察之法通都大邑之中一經祝融稅駕居人聞聲齊集擁擠不堪彼救火諸人反不能從容展布安得不任吳回氏之東衝西突以致延燒哉今者新政肇興各省皆仿東西洋成規創興警察鄂省規畫一切尤極認眞方謂法立令行可以漸收成效乃不意此次因救火之事竟與學署甲乙二僕遽肇爭端夫經心書院之距學轅爲地固甚近書院旣已失火彼二僕者自應在學轅設法照料萬一池魚殃及亦可爲未雨之綢繆乃計不出此强欲入觀警察局勇阻之不聽將甲扭解至局則孰是孰非宜聽局員之研究詎料乙猶恃勢奪回并將警察各勇毆傷苟非目無法紀安敢蠻横至此哉嗟乎今之言治國者固無不知西法之整齊　肅可爲吾人所仿行矣而抑知其原實由一國之人皆守法奉公故卽王公之貴旣已依恃宇下卽不敢恃勢妄行此次鄂省之事雖宗師遠在荆沙不能遽加以約束不嚴之罪然他日軺車返省是否能不加袒護將肇事者送至地方官署究懲亦殊難以逆料萬一聽先入之言存偏執之見有心左袒不肯送懲則將來悍僕豪奴勢必相率效尤無所顧忌然則警察之事不仍將有名無實哉僕推論及此深願胡文宗之不爲府過澈底稽查尤願梁太守之不避貴遊始終執法庶居人皆知儆惕習俗猶可挽回非特地方之幸抑亦國家之幸也 
[宫門抄]  
　　○七月十二日兵部太常寺太僕寺正黄旗值日無引見孫中堂假滿請安掌儀司奏十五日祭奉先殿倫貝子行禮召見軍機及張百熙○十三日刑部都察院大理寺正白旗值日無引見江寍將軍信恪到京請安並請假二十日博公假滿請安松壽謝署熱河都統恩塔克什納謝加級恩莊浪城守尉托雲泰謝恩恭王請假五日召見軍機及松壽托雲泰○十四日工部鴻臚寺正紅旗值日無引見恩公續假五日掌儀司奏十七日祭奉先殿親行禮節召見軍機及溥善皇上明日卯初至奉先殿壽皇殿行禮畢還宫辦事召見大臣○十五日内務府國子監廂白旗值日無引軍機 
[調和暹法]  
　　暹法齟齬迭紀報章兹者日本某日報譯登倫敦來電云邇來暹法事機日見迫切法國簡駐磐谷使臣苦絡化誇烏司幾君刻已馳返巴黎蓋欲設法調和俾免以戎衣相見也 
[詳述藥爆傷人事]  
　　日本大阪火藥庫無端炸裂已登前日報章兹又閱日本某日報云東歴八月十六日午後四下鐘越五十五分時忽大聲發於空際幾疑石破天驚周圍數十里間惡氛蔽天濃烟　地大阪城内外登時愁雲慘霧鬱結不開旋偵知砲兵塲東北隅辨天島火藥庫中庋儲棉花藥之庫屋八椽約占地四坪被火焚燬其地距第八聨隊第七中隊駐紥處祗四十米突之遥距黄色藥庫亦祗四十米突當火熾時棉花藥庫悉化刼灰黄色藥庫則僅燬其半其男女各工人做工處相離約一百五六十米突藥性爆裂玻璃片片如蝴蝶飛傷及工人約四十名口中有三人送入衛戍病院醫治死亡與否尙未得知旣而餘威震及隔岸相生町新喜更町岳撼山摧民居多半毁壞平野紡績社野田分廠玻璃屋被震頃頽傷及男工三名女工十一口時衛戍病院中適逢軍醫長谷川氏當直聞警急派看護卒數人赴失事處施救旣而院長以下諸軍醫亦陸續前往準備救援聞之砲兵塲提調楠瀨氏云是役也或因天氣陡變所致然與否與刻尙未知備細也 
[學海餘波]  
　　日本某日報云東歴八月十八日之夜八下鐘越三十分時中國留學生十數名相携至東京永田町使署求見我欽命出使大臣蔡和甫星使星使托故辭之諸生憤激之餘舉止頗不穏適署中人恐復釀吳孫 
 
 

Page 2

 
 
之禍急告知麴町警察署警察官立卽馳往善言開導揮令散歸諸生不從依然羣集戶外乃帶至警察署諄諄訓誡然後放還十數人者秦毓鎏張肇相胡克猷顧乃珍許嘉澍楊我江沈宏豫夏士駿鈕瑗劉鍾英陳秉忠也 
[津道關防]  
　　聞之天津友人云直隷津河兵備道張觀察於本月某日蒞天津受篆視事隨頒發關防告示禁約軍民蓋亦官樣文章也其言曰欽加二品銜總理巡防營務處直隷分巡天津河間等處地方河務兵備道加三級隨帶加五級張爲關防詐僞事照得本道恭膺簡命調補斯缺受任以來已届年餘事必躬親權無旁落公署親屬有限家丁人亦無多决不輕假事權任其干預外事杳天津地方爲華洋交涉之區人烟稠密良莠不齊地面昨日收回誠恐有無恥之徒或冐充官親或託稱友誼招摇撞騙遇事生風不得不先事預防首申誥誠除嚴密訪拿外合行出示曉諭爲此示仰諸色人等一體知悉自示之後倘有前項不法棍徒在外招摇撞騙准被擾之人扭送來　定卽盡法懲治不稍寛容倘隱秘不言查出併咎本道言出法隨决不寛貸其各凛遵切切特示 
[岑大中丞遵旨擬訂山西大學堂試辦章程]  
　　一山西大學堂擬就省城晉陽書院改建未攺建以前暫借貢院開辦俟大學堂落成後再行移住二大學堂設總教習一員擬定月支薪水銀三百兩總司議訂教法考核課程堂内執事上下人等除督辦及洋教習外均歸節制約束副教習二員擬定每員月支薪水銀一百五十兩帮同總教習議訂教法考核課程中學分教習四員擬定每員月支薪水銀六十兩西學洋教習一員擬定月支薪水銀五百兩西學華分教習四員擬定每員月支薪水銀一百兩省城書院向　冀寗道經理現改學堂應仍派該道兼管並加派一品學純粹之員會同督辦以專責成加派之員擬每月支給薪水銀一百兩公費銀一百兩提調一員月給薪水銀五十兩公費銀三十兩文案委員一員支發委員一員稽巡啓閉委員一員藏書樓委員兩員印書局委員兩員每員月給薪水銀三十兩至司事寫生夫役各應設若干名俟開辦後由督辦隨時察酌禀請辦理四大學堂仿山東章程分立專齋正齋備齋以收循序漸進之效各國學堂雖無官給膏火之說而中國則自太學以迄各省書院肄業諸生向皆設有膏火朝廷嘉士林之意至渥且周晉省衿纓類多寒畯且甫開風氣似非加意體恤不足以廣致生徒擬專齋暫設内班學生二十名每名月支膏火銀兩八正齋暫設内班學生四十名每名月支膏火銀六兩備齋暫設内班學生一百名每名月文膏火銀五兩五大學堂内政學生自應就山西全省俊秀聰頴之才儘數挑取惟設學之意非僅爲晉人謀仕進實爲國家育人才如本省之人取不足額應准客籍之人一併投考分别挑補惟各齋内班客籍名數不得過定額十成之一以示限制而宏采擇現在學臣調試之各屬優等諸生及臣飭令各屬保送之高才生均陸續到省卽應會同學臣連同投考諸生一體甄試擬仿科舉新章先試以中國經史政治論一次再試以各國政治藝學策一次再試以四書五經義一次三塲合校以定去取凡三塲均優者卽取入專齋有專長而不能兼備各學者取入正齋學問略知門徑才質堪以成就者取入備齋六内班學生定以名額係因膏火難遽多籌起見然來學者不皆寒畯設遇有志之土情願自備修膳入堂肄業若因限於名額而絶之非所以宏作育也擬凡有自備修膳入堂肄業之人外省者令其取具同鄉官保結本省者令其取具原籍地方官印文隨時親赴學堂報名聽候總教習會同督辦考試一次視其才質之高下學識之淺深分别編入專齋正齋備齋作爲外班學生不限名額届畢業時與内班學生一體由巡撫會同學政考試咨送京師大學堂覆試請旨給予出身此項外班學生在堂時一切堂規課程均應遵守教習授課亦應一律盡心不得歧視惟外班學生將來究有若干名未能預計償增加過多尙當陸續加派中西教習用資啓迪七按現擬章程以三年爲畢業然自備齋以至專齋尙須九年九年之後究竟能得出身與否亦不可必科舉未停諸生三年可得舉人舉人三年可得進士其途較學堂爲速肄業各生中如有舉貢生監勢不能不聽其仍赴鄉會試未免輟業半途爲學堂計自宜悉以文童挑作學生他日始有畢業之全才上供朝廷委用顧晉省文風素稱僻陋稍有一二可觀者仍將於舉貢内求之今若悉屏舉貢生監專取童生恐益難著育才之效目下三齋内外班學生擬仍舉貢生監兼收雖九年畢業之人暫恐無多而諸生入學堂一日終有一日之益章程未畢明日續登 
[贑撫卸篆]  
　　九江采訪友人云本任江西巡撫李勉林大中丞奉命調署廣西巡撫於本月十八日交卸擬卽料理行裝由水路赴粤西任所所撫篆交藩司柯遜菴方伯護理遞遺藩篆由新任臬司陳鶴雲廉訪接署遞遺臬篆田督糧道劉幼丹觀察接署而以丁少蘭觀察署督糧道篆 
[鄂學回轅]  
　　武昌訪事友人云湖北提督學政胡大宗師按試荆州事畢返棹本月十六日行抵鄂垣卽命輿詣督撫各轅拜會隨札行武昌府梁集菴太守定於二十一日舉行錄科 
[覆查叅案]  
　　武昌訪事友人云前者湖北蘄州知州凌仲桓直剌以捕務廢弛等情被言官彈劾奉旨交湖廣總督張香濤宫保湖北巡撫端午橋中丞查辦當經宫保會同中丞札委趙渭卿觀察前往詳查嗣據經觀察覆稱剌史辦事尙屬認眞請免置議中丞恐不免有瞻徇廻護之處因又檄委候補府趙楚江太守馳往覆查以昭愼重 
[勤求吏治]  
　　武昌訪事友人云湖北巡撫端午橋中丞講求吏治惟日孜孜本月初我旬曾將正途同通州縣各員傳至撫轅試以時務策論親加披閱評定甲乙其中若江大令紹宗廖剌史珮珣查剌史雙綏皆邀特賞現已分别調辦簾差此外貢監出身之同通州縣各官亦將次第傳試分别去留誠澄叙官方之道也 
[巡洋回厦]  
　　厦門訪事人云前者福建水師提督楊西園軍門乘元凱兵輪船至銅山南澳等處巡行洋面本月十九日事畢言旋厦門文武印委各員均至馬頭恭迓 
[受篆有期]  
　　松江采訪友人云新任揚州府知府許太守佑身奉江蘇藩憲陸春江方伯檄飭與松江府知府余太守九榖互相調署本月十八日牌示後許太守卽趨詣各憲轅禀謝辭行日内已由家丁齎紅諭來松示期八月初一日受篆視事矣 
[金鰲玩月]  
　　聞之京師友人云日前戶部尙書鹿大司農傳諭所屬各司員凡無烏布者均著於本月十六日入署考試蓋欲分别等第以備散給津貼銀也○欽天監署前已劃入使館界内不得已暫假刑部署後捨飯寺辦公○自春徂夏疫癘盛行本月十二日前門内草帽胡同民人張姓婦染患時症頃刻而亡律例館曹某年近三旬體質强壯是日黄昏後陡患吐潟轉筋醫治罔效翌日已魂赴黄泉矣寄語守身如玉者尙其加意謹愼也可○德勝門外關北頭義興錢鋪及某鐘表鋪同於本月某日被盜行劫旋由巡捕在東直門外拿獲形跡可疑者三名嚴加栲訊供出同黨三十一人 
 
 

Page 3

 
 
[星使行轅紀事]  
　　昨日午後欽命出使比國大臣楊誠之星使由美界天后宫側出使行轅乘轎式馬車至英界某公館拜客互談至四點半鐘時始返 
[上海官塲紀事]  
　　前者欽命出使英國大臣羅稷臣星使任滿而返航海至滬勾當一切要公昨日命駕往道廳縣各署辭行大約日内卽當秉節入京覆命矣○法界讞員杜枝園大令改過局委員李浩然二尹同於昨日詣上海縣署拜見縣主汪瑶庭大令晤談良久始一揖而别 
[儲憲來申]  
　　前日浙江督糧道陸吾山儲憲由杭州命駕登官舫導以小輪船鼓浪抵申江公幹旣下碇卽乘輿至南市浙江海運局暫駐行旌 
[澤及九京]  
　　滬城同仁輔元堂董曹基善卽曹紀雲將義塚地出售一事本報已詳記情由極思設法轉圜而自顧人微言輕不敢贸然置喙昨日午後城中紳士姚君子讓李君浩春曹君潤甫及保安堂董陸君松侯同謁工部局總辦濮蘭德君力懇俯順輿情保全枯骨濮蘭德君鑒彼誠悃允卽致函領袖總領袖於兩個月内就義塚近處覓一曠地約十畝許易之從前所付二萬金如不敷購地之需則與工　局無干須由紳董另行籌措姚李諸君深感盛情握手致謝而别此一舉也保全數千萬屍骸免致慘遭發掘我知滬濱士庶當無不以手加額頌濮蘭德君之澤及九京也 
[五訊包探勒索案]  
　　包探陸阿九向朱流福勒索洋銀一案經英美租界公廨讞員張柄樞司馬四次訊供已詳前報前日午後捕頭令包探趙銀河將陸探解案鐘鳴三點英總領事署繙譯官迪比南君命駕而來與司馬升堂覆訊律師博易謂陸探曰爾可將前後情節詳細訴明陸探稱我先在捕房當華捕閱四年拔升包探刻又將届四年朱本不相識今年四月十七日報失一馬由我至龍華查獲禀請張大老爺出票將賊拘解訊懲馬給朱領去賊由張大老爺移送縣署一面諭令朱赴縣備質朱並不赴縣反挾嫌與我爲難我並未索過洋銀二十元有朱阿大者於西歴六月四號卽華歴四月二十八日與周阿小毆傷岳秀山旋央朱來托我意圖免究我因係公事不允所請後解送公堂奉張大老爺斷令責三百板押三月仍罰出養傷資忽有寄居新閘路五十四號門牌屋内之某洋人赴捕房言我得受洋銀四十元將周賣放厥後周獲案亦經張大老爺懲辦至西歴七月外國墳山報失臺花衣包等物我確無向朱勒索洋銀四元二角之事六月三十日卽西歴八月三號我亦並未到過朱處是日泥城外五十七號洋房内某西人家細崽小金生邀我午飯於十二點鐘時前往至兩點鐘後回家三點鐘後至德興小烟館開燈六點鐘後回捕房見三畫西捕在門前我卽將油衣缚在脚踏車上送至福利公司倩　人密司海味處騐得油衣並非眞贓洎回已八點鐘隨至順興小飯店晚膳後將油衣送還押店又到某脚踏車行囑修車上電燈至十點半鐘始到西園我並無夥役至十一點鐘後出門從未見過朱流福其人祗聞堂倌說有一人來找過博律師又問葉金生供我在五十七號洋房内某西人家爲細崽六月三十日請陸探午飯於十二點鐘時來至兩點鐘時去又問王三寳供我在德興小烟館爲夥陸探於六月三十日午後三點鐘後來吸烟至六點鐘後始去博律師曰爾何以記得如此清楚王稱因有包探來訪查之故又問西人道納乃而供我在捕房充五十號三畫巡捕已歴年餘是日六點鐘後小立捕房門外見陸探乘脚踏車過去車後縛有油衣一件高律師聞之卽駁曰爾何以記得如此清楚試問别事亦能記憶否答因是日有荷蘭水大車送入捕房之故又問　人密司海味所供與陸探相同又問沈阿龍供我在西園爲堂倌歴十餘年素與陸探相識六月三十日十點鐘後陸探來吸烟至抵押洋銀之憑條實係僞缮今特呈票求核高律師聲請定讞博律師請再緩期時日已西沈司馬與迪君會商之下將陸探仍發回捕房管押俟禮拜五午後兩點半鐘時復訊 
[英界火警]  
　　昨日午前三點一刻時松江路洋涇橋畔一百零八號門牌源大押店不戒於火瞭望臺上鳴鐘報警救火會西人急驅皮帶車到來分投施救計焚去房屋一幢殃及比鄰一百零七號花烟館樓面一百零九號張生太樓面捕頭查得源大曾保火險銀二千五百兩因將店主拘押捕房聽候查明然後解送公堂禀請讞員張柄樞司馬訊罰 
[上海縣署瑣案]  
　　禮和洋行某洋人向瞿寳元等十餘戶永遠租得浦東二十二保五十圖地數十畝其中漲灘居多内有數戶本不願租出由地販地保逼勒而成以致擾擾紛紛迄未定見洋人遂禀請領事照會蘇松太兵備道憲袁海觀觀察札飭上海縣提訊核斷縣主汪瑶庭大令遵卽提集二十人前晚升堂研訊姚瀛洲禀小的現充地何此地業戶甚多以致諸多糾葛沈拜卿禀小的前充地保業戶瞿寳元等意見互歧故難理處瞿寳元供小的執有田單兩紙戶名瞿炳新瞿君旺共田三畝有奇其二畝二分半一紙由祖父抵與沈姓今被堂叔瞿瑞堂冐名贖出永遠租與洋商將價乾没瞿瑞堂初不承認研詰再三始稱地雖租出價未收齊大令怒其刁狡著笞責二百板速將地價分給寳元瑞堂唯唯遵諭王逹卿供小的之田已於四月中永遠租與永發洋行主繕立契據因無田單致未收齊價地大令曰爾旣已租與永發毋容更議著卽退去王佳生供小的只願租出漲灘三畝餘皆不願出租求准小的升科執業大令允之趙炳生供小的有田一畝五分葛文卿供小的有田一畝三分瞿增桂供小的有田十畝旣又同稱此項田畝均被姜錫三及地保沈拜卿倪瀛洲串賣大令曰爾等各地均係漲灘如願出租卽照數收價否則准爾升科執業倘沈倪實有串吞情事隨時控告可也地販莊文顯供小的爲洋商經理租地事宜後因各業戶糾葛甚多是以迄未付價大令曰爾所販地畝多係無單漲灘致多糾葛本應究罰今姑從寛著卽退去姜錫三供各地出租由於業戶自願小的惟從中介紹不料各業戶忽又翻悔叩求鑒原大令大加申斥著與沈拜卿瞿瑞堂各覓妥實人保出從速理處明白禀覆候核○張林林控胞督張子雨擅開水溝有礙住屋等情前晚大令升堂研訊地保姚旭升禀張子雨叔姪前已分居子雨係長房居東首林林係其叔居西首中留出路下有水溝今子雨將溝開掘有礙林林屋柱以致涉訟求恩公斷張桂祥供小的係張姓族長六月十六日大雨平地積水甚深子雨故將溝開挖林林向之阻止致啓訟端林林供此溝係祖遺公産今被胞叔擅開致小的屋柱動摇勢將坍塌子雨供水溝淤塞大雨後積水不洩是以挖深叩求明察大令以事甚細微不應興訟　族長地保妥爲理處理妥後禀復核銷 
[路工程局案]  
　　烏山船戶戴小良王雲發扭同夥張祥茂孫小寳等六人至馬路工程局訴稱伊等撕毁章程阻撓善舉請卽訊懲總辦翁子文太守倩襄讞委員黄衡堂二尹研訊之下斷令張等賠還所毁之物張等抗不遵斷二尹遂於昨日提案復訊著一併移送上海縣署請縣主汪瑶庭大令究追 
 
 

Page 4

 
 
   
 
 

Page 5

 
 
鴻寳書局瑞文書局及各書坊發售 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　寄居本邑南市草鞋灣左近之南通州人劉壽照扭崔章林至二十三七鋪巡防局訴稱小的之妻被伊諉逃叩求追究局員盛雨村二尹研訊之下以所控無憑著目行尋訪隨將崔掌頰一百下以小薄懲○前日駁船戶邱阿三劉阿六王愛生相約至南市恒生馬頭莊永興飯館果腹忽與值堂人口角擊毁碗盞甚多館主忿不能平遺人扭控十六鋪巡防中局局員黄衡堂二尹研訊之下斷令合賠錢二千文旋又以劉供詞狡猾飭掌頰四十下以儆 
[英美租界公堂瑣案]  
　　包探顧阿六解周阿三陳阿四到案禀稱伊等二人在某茶館中爭占坐位遽將黄阿丹毆傷故由小的送請究辦周陳同供小的等皆以曳車運水爲業與黄爭座不敢行兇讞員張柄樞司馬商之美國海副領事判令各責三百板罰出養傷洋銀二元○包探陳金標解積竊張榮生到案禀稱此人由押所釋出甫及三天卽行竊黄洪山船上衣物故由小的拘解請究司馬判押捕房一年○包探徐申慶解女孩黄阿南到案禀稱此孩被王錫榮徐芝山誘拐來甲圖賣故由小的拘解請究阿南供年十歲家住松江東門外小倉橋左近父親阿良向業糊工被王誘來叩求究辦司馬飭一併遞解松江婁縣請傳其父訊明給　○包探石錦榮解沈阿明到案禀稱此人因龜奴王小弟碰傷伊足卽扭入四海昇平樓訛詐洋銀十四元聲言如不允從當帶至包探茶會上處以私刑是以拘案請究司馬判責五百板押捕房六個月○包探方長華解吳炳全到案禀稱此人曾强搶路人所携牙骨摺扇故由小的拘解請究司馬判責五百板押捕房三月○包探趙銀河解孫子云到案禀稱此人行竊胡金成家衣物故由小的拘解請究司馬判責三百板 
[法租界公堂瑣案]  
　　車夫蔣金寳積欠房租洋銀十元潛行逃逸被錦名洋行收租人尋獲昨日送案請追讞員杜枝園大令見其貧苦可憐格外從寛斷繳洋銀八元分四個月拔付○法國某弁雇戴長春所曳東洋車裝載器物中途逃逸報捕查獲解案請追大令判罰洋銀一元○陳文揚訴稱小的在美國總領事署當車夫家住治下長浜前日二點鐘時姨表妹江王氏因事至小的家流氓季善寳見之糾同陸阿六等二十餘人藉端訛詐將小的兇毆受傷是以喚令巡捕拘案請辦大令判將季陸各責二百板陳罰洋銀十元江王氏省釋○前日有吳姓者由某處附某輪船來滬被賊犯張錫桂竊去各物報捕查獲除追到各贓外尙衣少服三件洋銀二十三元昨遣家丁吳元發投案求追大令判將張枷號一個月責三百板○偷兒陳根郎迭次犯案昨日被包探拘獲解案請辦大令枷半個月責三百板○本年三月某日保豐洋行某西人控洋酒店主徐雲九欠交貨欵銀三千餘兩等情大令准詞飭提徐已聞風逃逸遂將其母徐顧氏拘入捕房押交伊子到案訊追迄今已逾半年尙未交到昨日命提復訊徐顧氏供兒子逃往何處小婦人實不知悉求准交保出外訪尋大令准覓的實人保去赶緊尋交○晉康烟紙店傭人徐金官因事他適雇朱晉芳替工朱乘間竊取洋銀一百六十三元而逸店主查悉將徐扭入捕房解案請究大令訊取口供押候追繳昨日店主又遣其夥黄阿林投案請保徐出外尋朱大令准之○通和洋行某洋入控朱秦氏租田悔議案内牽涉朱鏞及朱子清二人大令飭提到案訊明供詞准予交人保出赴道轅將案求銷迄今已逾多日二朱置之不理大令遂著保人方惠之交案方訴稱朱子清出外未歸求恩寛限朱鏞供此田已永遠租與西人談華收過洋銀四百元不料事爲子清所阻是以未能過割今仍由子清托人商懇願照所收之欵加倍付還談華不允恐難了結大令著交妥實人保去限一禮拜内將子清交案候核○廣東婢女陳丫頭年甫十三爲家主所責由虹口逃至法租界迷失歸途巡街捕見之帶回捕房昨日捕頭命解案請訊陳婢俯首無詞大令命暫留捕房招人認領 
[美租界捕房紀事]  
　　前晚甲乙二甬人在百老匯路互相扭毆甲力不能支被乙擊破頭顱血流如注某號巡街印捕見之一併帶入捕房捕頭令人送甲至同仁醫院求治乙則押候轉解公堂禀請讞員張柄樞司馬訊究○昨晨小竊劉阿桂掩入虹口某姓家竊取衣服携之而出適爲某號華捕所見連贓帶入捕房捕頭令押候解送公堂禀請懲辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年七月十三日京報全錄]  
　　宫門抄諭旨均錄前○浙江巡撫任奏爲籌解第二次新案賠欵摺○又奏爲耆紳鄉舉重逢循案先行陳奏摺○又奏爲報解俄法洋欵片○漕運總督陳奏爲報銷蘇松省光緒二十五年分漕項錢糧等欵摺○又奏報蘇松各屬未完耗羡各欵片頭品頂戴浙江巡撫臣任道鎔跪奏爲籌解光緒二十八年五月分第六次新約賠欵銀兩匯滬兌收彚付恭摺仰祈聖鑒事竊照新約賠欵議定四萬五千萬兩分年歸還本利浙省奉部派定每年銀一百四十萬兩又騰出俸餉等項留抵銀十四萬四千兩經臣會同各省督撫臣電奏派欵數鉅籌措維艱現辦洋稅加足值百抽五免稅洋貨納稅常關歸稅司代收漕糧改折以上四項約計可提銀五百五十萬兩以各省合派一千八百萬之數止得三成擬懇减免三成認解七成奉旨准行續奉電傳諭旨賠欵應按月籌撥足數自不能覈减三成著卽照部撥定十成原數按月彚解滬道轉交銀行統俟徵計洋常各關收數及漕折銀兩均有的確數目能否加足三成或竟有盈餘再行核减欽此欽遵當查浙省議捐各欵能否如數籌集尙難懸擬而部咨騰出之加俸加復俸餉又係無著之欵但賠欵旣已議定必須按月付還斷難失信祇可由司道關各庫通籌挪墊自上年十二月至本年四月先後五期應還銀兩業經墊付臣已將籌措情形分别奏咨各在案現值光緒廿八年五月後六次新約賠欵届期計應攤原派銀一十一萬六千六百六十兩留抵加撥邊防經費及無著俸餉等項應攤銀一萬一千九百九下兩共銀一十二萬八千六百五十兩由藩庫借動正雜各欵銀六萬八千六百五十兩運庫借動鹽斤加價銀三萬兩糧道庫借動漕項銀一萬五千兩杭關道庫借動稅欵銀一萬五千兩共銀一十二萬八千六百五十兩發交號商承領匯解江海關道查收歸總彚付所需匯費照案由各庫作正開銷統俟各項捐欵收集再行分别歸墊據布政使誠勳會同各司道詳請奏咨前來除分咨查照外所有浙江省籌解第六次新約償欵緣由理合恭摺具奏伏乞皇太后皇上聖鑒再部庫騰出項下尙有各關抵閩京餉改爲加放俸餉及加增東北邊防經費取給傾鎔折耗各欵亦分飭按月遵解俟詳知另行核咨合併陳明謹奏奉硃批頭品頂戴浙江巡撫臣任道鎔跪奏爲在籍耆紳鄉舉重逢循案先期陳奏籲懇恩施恭摺仰祈聖鑒事竊據德清縣紳士署奉天驛巡道徐鏡第等三十餘人聨名呈稱在籍二品封職前翰林院編修河南學政俞樾現年八十二歲係浙江湖州府德清縣人由副貢生中式道光二十四年甲辰恩科舉人三十年庚戌科會試進士改翰林院庶吉士咸豐二年散館授職編修五年簡放河南學政旋因被議回籍以長子俞紹萊在直隷大名府同知任内恭遇覃恩捐級請　品封典查科塲例内開鄉試已届周甲之期准其重赴鹿鳴筵宴計自道光二十四年甲辰至光緒三十年甲辰花甲一周惟中辰非鄉試年分循照成案應於來年癸卯科預行赴宴擬請具奏籲懇恩施等情由縣轉詳前來臣查該紳俞樾早年通籍名噪詞林在河南學政任内被議鐫職家居四十餘年閉戶著書纂輯羣經評議諸子平議等書餘及詩古文辭至千餘卷旁綜九流折衷六藝精深宏博海内風行該紳襟懷冲遠泊然寡營先後主講杭州詁經精舍蘇州紫陽等書院汲引後進素孚人望不愧碩學通行其孫翰林院編修俞　雲夙承家學本年蒙恩派充四川副主考官累世清華渥邀眷遇人稱爲稽古之榮兹届鄉舉重逢洵屬藝林盛事可否籲懇天恩俯准將二品封職前河南學政革職翰林院編修俞樾開復原官於來年癸卯科預期里赴鹿鳴筵宴以惠耆年而光盛典出自逾格鴻慈除飭取履歴册結咨部查照外謹會同閩浙總督臣許應騤浙江學政臣張亨嘉合詞恭摺具奏伏乞皇太后皇上聖鑒訓示謹奏奉硃批另有旨欽此任道鎔片再據護理浙海關寗紹台道春順詳稱浙海關每年攤派俄法洋欵銀十六萬兩嗣因佛郎磅價昻貴原撥銀數不敷抵價奉部奏准自光緒二十六年起每年加撥銀四萬兩共銀二十萬兩三月解六成九月解四成按期匯解均經遵辦在案兹據本年三月應解六成銀十二萬兩該關收數短絀萬難周轉禀經飭由杭關代籌銀五萬兩尙欠銀七萬兩由該關於逐日所徵正半各稅及洋藥釐捐項下籌湊足數備具文批陸續發交號商匯赴江海關道衙門投納等情呈請具奏前來臣覆核無異除分咨查照外理合附片具陳伏乞聖鑒謹奏奉硃批戶部知道欽此漕運總督臣陳夔龍跪奏爲蘇松省光緒二十五年分漕項錢糧等欵奏銷恭摺具陳仰祈聖鑒事竊據蘇松糧道羅嘉杰詳稱將蘇松省光緒二十六年起運二十五年分漕項錢糧額徵輕齎蓆木月漕贈灰石等項正銀六十一萬七百九十一兩一錢六分四釐内添築砲台蠲豁並鎭海衛徑解蘇州藩司軍三赡運共銀四百四十二兩一錢八分二釐實徵輕齎等項正銀六十一萬三百四十七兩九錢八分二釐又攺解該省原屬之江道一半漕倉漕項全數耗羡並蘇州等衛米折及歴年漕項共銀十九萬三千六百六十四兩八錢二分六釐内由道分解並給各項銀七十一萬二千四十六兩九錢又蠲減免徵註緩並未完緩徵銀九萬一千九百六十五兩九錢八釐額徵漕項並以南改漕增編贈伍等米十五萬三千九百二十三石七斗二升六合四勺内添築砲台蠲豁並揚倉項下江道額撥漕項行月米四千一百九十一石一斗六升九合一勺實徵漕項等米十四萬九千七百三十二石五斗五升七合三勺内由道分撥各項米十二萬六千四百二十四石一斗五升九合五勺又蠲减免徵註緩並未完米二萬三千三百八石三斗九升七合八勺額徵耗羡銀三萬三千七百六十一兩七錢一分六釐内添築砲台蠲豁並鎭海衛徑解藩司軍三赡運共銀二十二兩一錢一分實徵耗羡銀三萬三千七百三十九兩六錢六釐内已完解道解司共銀二萬八千七百十三兩六錢五分又蠲减免徵註緩並未緩徵銀五千二十五兩九錢五分六釐等情造具已未完解各數簡明四柱各册詳送核題前來臣覆核無異除將原册揭分送部科倉道查核並將此案未完一分以上各職名業經先行具奏再漕白糧正耗米石及動用各册　據該道詳送一俟詳送到日再行覆核具奏外理合缮摺具陳伏乞皇太后皇上聖鑒飭部議覆施行謹奏奉硃批戶部知道欽此陳夔龍片再據蘇松糧道羅嘉杰詳稱蘇松省光緒二十五年分隨奏册報光緒十四年起至二十四年分止原報未完熟田亦熟田緩征輕齎蓆木等項正银五十二萬九千八十二兩一錢二分五釐内各屬徵收存未解銀三萬二千三百四十兩　錢九分二釐又查辦豁免遞緩未完銀十九萬八千五百十八兩八錢二分一釐又續完解道銀十七兩一錢五分仍有未完並遞緩緩徵正銀二十九萬八千二百五兩七錢六分釐漕項米三萬一千九百六十八石一斗八升四勺内徵存未解米九百五十一石三斗五升七合八勺又查辦豁免遞緩未完米一萬二千八十四石二斗七升七合五勺仍有未完並遞緩緩徵米一萬八千九百三十二石六斗四升五合一勺耗羡銀二萬九千九百四十五兩五錢三分内徵存未解銀二千四百二十九兩二錢九分八釐又查辦豁免　緩未完銀一萬九百二兩三錢一分二釐又續完解道銀八錢五分八釐仍有未完並遞緩緩徵耗羡銀一萬六千六百十三兩六分二釐因秋歉請緩届　帶征等情造具清册詳送前來臣覆核無　　將原册分送部科倉道查核外理合附片具陳伏乞聖鑒敕部議覆施行謹奏奉硃批戶部知道欽此 
 
