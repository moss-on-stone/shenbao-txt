# 1902 - 7 - 4910319

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[論力抗俄議]  
　　嗚呼俄人之欲圖我中國土地也久矣發端於潛移黑龍江界石使臣爲其所蒙致失地數千里俄人知中國之可欺也日存得尺則尺得寸則寸之思而苦無其間迨中東事起俄人仗義執言迫日人歸還遼東而已則租我大連灣旅順口爲屯兵駐艦之所當時中國政府在時勢孔棘之際深感其美意未識其奸謀慨然租與使俄人於中國内地漸有立足之處致其欲圖中國之心益甚惟仍苦無其間乃自拳匪起事聯軍入京俄人遂將東三省佔據今雖和議告成鑾輿將返而俄人則並不將東三省交還屢經互議條約而多方要挾致各國之兵分駐天津必欲觀俄人之舉動以爲進退則俄人一日不還東三省各國之兵必一日不撤京城奚啻腹背受敵雖已化干戈爲玉帛而牽制殊多難期振作故令俄人交還東三省爲今日最要之事有謂俄人經營西伯里亞鐵路直達東三省春欲圖東三省久矣旣入其手豈肯復還中國雖力爭之恐終成畫餅耳有謂拳匪肇事致動各國公憤其失和也非一國之事也及商議和約衆謀僉同始得就緒則議和也亦非一國之事也乃各國並無佔地之意而俄則獨據東三省中國卽無如之何其謂各國能默爾而息耶俄雖不懼中國俄其能不懼各國乎故知俄雖暫據其必交還中國亦意中事也二說皆可謂洞見俄人之肺肝矣俄人亦知不將東三省交還於各國有礙然還則無所沾利其心終不能甘於是思避不還之名而求不還之實故所議條約有欲將屯駐滿洲之華軍歸俄人訓練其數須酌定若干並派俄員統轄又俄人須於三年内將占據滿洲之兵悉行撤　又俄國聲言非得俄人首肯或與俄人合股或獨用俄人貲本不得開滿洲礦務又牛莊鐵路交還中國管理後中國須由俄人首肯或與俄合本或獨用俄人貲本方得建築枝路以此觀之若照其約則雖還猶之不還也東三省爲邊要之地非財賦之區所重者駐兵防守以控制中外若歸其訓練歸其定額并歸其管轄是中國有兵而不啻無兵矣且俄兵必須三年内始撤其能保三年内無事乎礦務鐵路爲目今最要之圖富强之基不外乎是若非用俄人貲本非俄人合股不得開辦是不啻縳人之手足而使之奔走取人之管鑰而使之啓閉也前報紀中國議和大臣因此四者力抗所求故條約至今未定夫抗之誠是也竊恐持之不堅雖不致盡如俄人之願而一子之誤必致全局皆輸此又不能不慮者也或謂中國當此孱弱之時勢非俄敵似不能不借助於各國乃英日美三國雖允從中調處而至今徘徊觀望恐亦未必能十分出力若僅中國與之力爭其能有濟乎不知俄爲虎狼之國各國無不忌之惟事關中國必中國與之力爭則各國始能出而相助斷無全仗各國而自反退縮者也各國之所以徘徊觀望者亦有待於中國非眞欲袖手旁觀也此次中國苟能力爭我知各國决無不出而相助之理所望議和諸公剛柔並用不存畏難苟且之心則東三省庶有璧返之一日也曷禁拭目俟之 
[本館接奉電音]  
　　昨日午後一下鐘時直隷保定府行在飛電傳來上諭五道敬謹譯登○十一月二十五日行在内閣抄奉上諭署直隷總督袁世凱山西巡撫岑春煊均著加恩賞穿黄馬褂並在紫禁城内騎馬欽此同日奉上諭吕海寰奏捐輸關繫太重宜變通辦理蘇民困而固民心一摺去歲以來畿輔蹂躪特甚各省亦多水旱之災小民困苦流離朝廷時深憫念前已明降諭旨斷不忍厚斂繁征剥削元氣兹據該左都御史所奏各節著各該督撫各就本省情形悉心體察將如何籌捐之法明白曉示嚴禁紳董吏役朦混中飽藉端需索務除壅蔽以通上下之情總之於籌欵之中必以恤民爲主不准稍涉苛克擾累閭閻以副朕視民如傷之至意將此通諭知之欽此同日奉上諭昨曾有旨二十八日回宮後本日卽恭詣奉先殿壽皇殿行禮次日祇謁大高殿太廟告祭擇日祗謁社稷告祭更遣官告祭方澤朝日夕月各壇及東西陵等處此次表文自應質實沈痛以伸歉悚之誠著該衙門迅卽恭撰進呈御覽其祭日服色禮節並著禮部分别妥議先期電奏欽此○二十六日行在内閣抄奉上諭黑龍江將軍綽哈布著加恩在紫禁城内騎馬欽此同日奉上諭張仁駿奏陳堵築陳家窰漫口合龍一摺山東章邱縣境陳家窰大隄决口經袁世凱先後督飭工兵併力堵合於十一月十四日打樁挂纜十八日斷流工程悉臻穩妥在事各員辦理尚爲迅速自應量予奬叙山東按察使尚其亨著開復降二級調用處分免其查級議抵革職道員何福褆革職候補直隷州知州任嘉栻均著開復原叅處分免其送部引見其尤爲出力之候補知府徐撫辰等均著照所請奬勵另片奏藩司胡廷幹在護撫任内每遇險工皆親履其地察核詳明洵　著有勞勩胡廷幹著賞給頭品頂戴欽此 
[博采嘉謨]  
　　昨日午後一下鐘越二十二分時直隷保定府行在友人專電告知本館云本月二十五日 
 
 

Page 2

 
 
　　　皇太后皇上在保定行宮宣召慶親王及梅東益鄭沅張清藜康紹儀諸王大臣入對二十六日清晨又特旨召見浩袁大化陳本錢恒全齡等人造膝敷陳良久始出蓋以回京在卽因之博采嘉謨也 
[擬開金礦]  
　　日本訪事人云日人近於琿春附近之三庫地方查見一金礦所産金苗甚豐因擬創設公司前往開採並向地方官立契租地約明所得之金以十成中一成半歸中國政府聞目下地方官已派兵二百名將礦把守蓋防礦匪竊金也 
[議設銀行]  
　　日本訪事人云日本大藏省議設興業銀行東歷上月某日大藏大臣曾禰君與澁澤男爵及安田大倉豐川高橋園田原松本武井中野粟原大野松尾齋藤各員議定條例羣推曾禰君總理行務而以坂谷總務長官副之農商務總務長官廣伴一郎及添田燾兩君爲委員長田尻男爵爲會計檢查院長其章程大略鳩集股本日金一千萬元分爲十萬股每股一百元定於東歷本年二月五號至二十八號爲第一期每股先收二十五元自四月五號至十號收齊歸三菱第十五三井安田第一第百等銀行分貯每股加收經費五元約計先收四分之一共得二十五萬元股票分一股十股五十股一百股爲四等至其行開在何地則尚未定妥也 
[兵艦駐營]  
　　營口訪事友人云節屆隆冬天時寒沍日前有英美俄三國兵艦各一艘鼓浪進口大約須在此度歲俟明歲春融時候方得行駛自如矣 
[俄兵剿匪]  
　　營口訪事友人云前者俄人在此經營房屋以備派兵駐防兹悉此項兵士已由統帶官調往黑河一帶剿辦鬍匪不復來此置戍矣 
[韓臣返棹]  
　　日本訪事人云韓國外務大臣朴齋純赴前來東京公幹現已事竣而囘道出長崎忽患心痛之疾因赴縣立病院求大谷院長療之至東歷本月十五日始附仙臺丸歸國 
[日船遇禍]  
　　日本訪事人云西歷十二月九號午前有德國商輪船名冷排而罟者駛至馬關適遇大濱船舶會社帆船大濱丸衝波涉浪而來趨避稍遲驀然撞破幸水手人等經各船救起然貨物已沈没無存聞须濱丸載重一百墩所失值日金三千五百元諒冷排而罟不能免於賠補矣 
[比使抵卾]  
　　武昌采訪友人云日前湖廣總督張香濤宮保接蘇松太兵備道袁海觀觀察來電知比利時國駐京使臣某君刻已出都將由滬泝江來卾游歷等情爰諭令洋務總局盛備供張優禮欵之迨枯月二十日辰刻比使乘某兵艦抵漢旋渡江至卾垣修相見之禮宮保降階迎入握手道故驩洽異常隨於次日札委督糧道譚伯成觀察登舟報謁傳聞比使此行係商辦蘆漢鐵路事宜大約小作盤桓卽當展輪東下也 
[維持礦政]  
　　武昌采訪友人云湖北大冶縣礦産殷富久爲東西洋各國垂涎而地方官昧於利害所關一任奸民勾串外人私行采取不特利源旁溢且恐釁　易開湖廣總督張香濤宮保有鑒於兹札飭洋務總局詳定章程嚴防越爼并檄委署大治縣蕭大令端澍兼充洋務總局礦務提調以一事權蓋亦興利除弊之意也 
[餾礦]  
　　廣州訪事人云日前粤東大憲札委鍾大令元棣偕礦師鄒兆夔往花縣查勘礦苗兹已事畢而回繪圖貼說禀白憲轅略稱此礦在丫髻嶺附近所産銀質甚微倘必開採恐所得不敷所費惟煤則遍地皆是雖不如外洋之精美而採之無窮足供製造各局及兵輪船之用洵屬天然美利現擬招商承辦請卽委員督理云云若果有成亦一大利藪也 
[賽珍有會]  
　　欽命二品頂戴賞戴花翎分巡江西廣饒九南兵備兵督理九江關稅務兼管窰廠事兼辦通商事宜加三級紀録五次明爲出示曉諭事光緒二十七年十月二十日淮監督江南海關袁移開本年九月二十日奉南洋通商大臣劉札光緒二十七年九月十一日准欽命全權大世總理外務部事務和碩慶親王咨光緒二十七年八月二十八日接美國康大臣函稱美國從前置買魯伊阿那之地再越一年卽係百年之期因擬設一天下賽寳會聚集天下所有製造之物與百工技藝土産礦務材木海味珍品爲美國素所羡慕者兹奉本國諭切請貴國政府諭知商民備辦中國所産各物屆時赴會務祈即行查照飭屬曉諭如有願赴此會者屆時備物前往等因到本大臣承准此札關分移沿江各關一體遵照辦理等因行關移道准此合亟出示曉諭爲此示仰商民人等一體知悉爾等如有願直美國賽會者屆時均可備辦中國出産各物前往赴會其各凛遵毋違特示光緒二十七年十一月初九日 
[彩票風行]  
　　武昌采訪友人云卾中庫儲支絀大府擬創設富簽彩票以廣利源黄岡縣寳子年大令踴躍樂從首先印造六千張分寄武漢各商家試行銷售票中載有告白略謂卾省攤賠洋欵爲數不貲本應遵照部議章程加徵丁漕祇以大憲民艱軫念遲回不忍遽行故另製彩柰簽捐由各州縣自行出售所得之欵以一半給得彩民人以一半歸公解省如一年所得之數能抵加徵丁漕卽將丁漕免加實緣體恤吾民故有此舉云云一時閭巷小民聞風感動携貲購票踴躍異常迄今開辦未及兩旬而票紙已售去大半大令遂通詳各大憲定於本月二十八日擇地開彩兌銀 
[浙撫閱操]  
　　杭州采訪友人云浙江撫憲任筱沅中丞示期十一月二十二日調集各營勇在羅木營合操届期中丞因接受學政關防改於二十三日辰刻排道出轅由望江門呵殿而往時省防各統領各管帶已在演武廳前伺候憲駕旣至勇丁卽列隊鳴槍中丞隨步入廳中升坐虎帳各營統領管帶旣排班叅謁中丞發下令箭命中軍官傳諭試演泰西列陣之法并遥立正鵠令各弁試放洋槍第其等差存記於册其有技藝純熟者出水衡錢犒之至午初始畢乃事 
[暫綰雙符]  
　　南昌采訪友人云正任江西臬司长任藩司柯遜菴方伯於十一月十五日接綰藩條仍兼理臬轅事務蓋以升任臬司明華亭廉訪尚未交卸廣饒九南兵備道而明刑弼教柏臺不可一日無人故權以一人而攝兩篆也 
[監司赴省]  
　　新任江西廣饒九南兵備道兼九江關監督瑞觀察徵於本月十九日行抵潯江已登本報兹得本館采訪友人手書云二十一日觀察乘紅船赴南昌省會謁見撫憲李勉林大中丞大約須事畢回潯然後受篆視事也 
[敎堂被擾]  
　　蕪湖采訪友人云安徽南陵縣土棍王存榮素以仇視教民爲念上月某日適逢彼教中瞻禮之期率衆至天主教堂肆口謾駡咆教良久幾至激成事端南陵縣傳大令聞之急命輿前往當衆剖析教中道理示以聖主柔遠之經并責令王蒲伏堂中負荆請罪其黨遂星散堂中人亦不復有言 
[教堂被竊]  
　　蕪湖采訪友人云上月初十日有偷兒潛入安徽太平府城内天主教堂毁去窓上玻璃側身而入竊取銅盤木架各一及五大洲地球一具紅色繡花縀拜墊六枚被二條衣服若干件翌晨由學堂教師某姓開明失單報諸當塗縣署縣主吕璇甫大令立卽飭差偵拿迄今未獲 
[金山决盜]  
　　松江訪事友人云前者金山縣境張堰鎭迤南秦山頭左近紳士高望之教廉家被盜行劫經鄉人鳴鉦集衆捕獲三名繼又在錢家圩及吕巷等處偵獲五盜先後解請縣主徐大令刑訊明確申詳上憲本月十二日新任趙大令奉上憲釘封文飭卽正法遂於次日亭 
 
 

Page 3

 
 
午將六盜提出绑赴法塲梟取首級發犯事地方懸竿示衆 
[皖省官塲紀事]  
　　安慶訪事友人云正任安徽安慶府方太守連軫前因俸滿請咨赴部引見近已事畢本月於十五日乘舟回省翌晨詣各憲轅禀到○正任安廬滁和道毓觀察秀前奉撫憲王芍棠中丞委直汴省迎鑾事畢於本月十三日回皖中丞卽飭回本任觀察遂涓吉十五日接篆視事○正任徽甯池太廣兵備道吳季卿觀察前奉撫憲王中丞調署安廬滁和道篆近以正任安廬滁和道毓觀察業已回任遂於本月十六日交卸後趨詣各憲轅辭行隨乘招商局江裕輪船赴蕪湖回徽寍池太廣道本任○候補巡檢程少尹盤經上遊題補黄山七引司巡檢員缺本月十六日藩憲湯筱秋方伯飭赴新任隨卽詣轅叩謝部署行李前往履新○候補庫廳大使鈕叅軍福傑前經上憲題補庫大使兹奉飭知卽赴新任○本月十七日藩憲湯方伯牌示准補宣城縣水湯司巡檢徐之槐婺源縣項村司李文燾廣安司巡檢趙潤芳均飭赴新任供職○本月十五日委署池州府林太守載亨由任所乘舟赴省禀見各大憲面陳要公事畢卽於十七日禀辭回署○本月十六日署安慶府石太守鎭考課候補各員命題二道一爲問中國自互巿以來財帛外徙今更歲輸數百萬財源日枯挽回之法當以何者爲先一爲删則例以清弊竇說 
[烟海風颿]  
　　烟臺訪事人云福山縣城北初姓子娶妻數月卽因病逝世其妻矢志絶食殉之父母親鄰苦勸不從未久竟宛轉而死諸紳欽春節操製聯恭送并擬禀求地方官詳請大吏旌揚○烟地粥廠照章於月之初一日開杓是日啜粥之人甚爲寥落所煮之粥餘剩甚多地方官乃令更夫四處鳴鑼招人往啜○本月初三日瘦日無光天陰如墨至半夜雪花飛舞白遍遥天閱三晝夜始止平地雪深一尺許初七日天容晴霽紅日東昇氣候亦轉而和暖矣○本月某日某妓寮因夜寒烘火悮遺灰燼於香衾中雖不致釀成巨災然緑駭紅驚已不免如小鹿兒在心頭撞矣 
[潯江雪浪]  
　　九江訪事人云本月十六日之夜彤雲四合朔風怒號未幾滕六君命駕而來扯絮搓綿漫空飛舞翌日晨起遥望嵯峨匡阜裝成一片瓊瑶聞之樵者云山中雪深處約二尺有奇 
[獵塲衰草]  
　　松江訪事友人云本月十八日之夜四更時忽火起於城西思鱸巷天方教中人撤姓家幸卽汲水灌救僅焚去牀榻等物屋宇不致蔓延○離郡城約十餘里之石家浜係婁縣轄境有民人陸秋海者娶附近陳鴻壽之女爲妻本月某日曾占反目之爻翌晨其妻汲水河干一去不返偵之則水濱有隻履在疑已淹斃波心急倩人入水打撈久而無獲事聞於母屬大興問罪之師秋海懼雉經於梁其母吳氏痛之率同其兄申昌奔赴婁縣署禀報縣主屈吉士大令立卽帶同刑仵人等馳往相騐諭令將妻偵尋務得生死確耗 
[邑宰催科]  
　　今日爲上海縣開倉徵收冬漕之期縣主汪瑶庭大令先於昨日傳齊各圖地保升坐大堂諭令赶緊催收依限完納不得稍延各保唯唯遵諭而退 
[委員謁縣]  
　　昨日午前管理滬南施粥廠委員曾煦齋二尹因有要公命駕詣上海縣署謁見縣主汪瑶庭大令互譚良久然後興辭而出 
[解犯過站]  
　　南匯縣土棍秦炳生屢犯巨案惡積如山經前署縣吳次竹大令拘拿訊實通詳上憲解省勘訊兹郷署臬司朱竹石廉訪訊明發回原縣監禁昨日解經滬江解差投上海縣署禀請寄禁縣主汪瑶庭大令騐明刑具飭即禁諸獄中諭令刑房書吏備就過站公文加派解差定於翌晨轉解南匯 
[上海縣署瑣案]  
　　五月某日有沈勳濤者行至八仙橋被人敺斃伊姊許沈氏報縣後縣主汪瑶庭大令騐明飭捕查知沈所私蕩婦張王氏串同顧陳氏陳大阿弟潛伏路旁兇毆致斃迨提訊各人皆不承認因飭押候補提証人再訊兹又提到陳寳寶前晚升堂研詰陳寳寳供小的在某處牛奶棚爲夥並未犯事沈勳濤之斃實不知情大令謂本縣訪聞是日爾與名雙喜者先至陳程氏所開茶肆中聚議然後前往行兇陳稱小的每日挑送牛奶無暇啜茗陳程氏所開茶肆實未到過雙喜亦素不相識陳大阿弟供稱小的充工部局修路小工沈勳　被人毆斃時小的在徐家匯工作事後母親陳程氏言是日陳寳寳偕雙喜等四人前來啜茗密談良久仍聯袂而去未幾即聞沈勳濤被人毆斃或係雙喜等人所爲陳程氏供小婦人在褚篆橋開設茶肆餘語與其子相同大令逐一研詰並無端倪遂飭一併交人保出候再查明核奪○前者顧蘇氏控黄周氏拐賣伊子等情大令略詰供詞將黄周氏交官媒看管諭候飭差查明再核前晚提案覆訊黄周氏供小婦人傭工度日不敢誘拐幼孩縣差禀稱小的查悉此孩確由黄周氏誘出售與寄居英界香粉弄之粤人李姓往詢左右鄰皆言李姓已不知遷往何處大令飭將黄周氏仍交官媒飭差赶緊查明李姓現往何處以便提孩到案訊供○前日山東人王澤倩表姪劉合利舁至縣署訴請騐傷大令升堂研訊王供小的由原籍運膠菜來滬泊舟南巿久大馬頭偶與周關弟划船互撞卽被周兇毆受傷劉所供大旨相同大令飭仵役騐得王左肋確有拳傷諭令退去聽候飭差查明訊辦 
[江南機器製造局紀事]  
　　前者中日搆釁時北洋復濟兵艦迭受砲傷不堪復用後經管帶官禀諸北洋大臣駛赴本邑江南機器製造局改作商輪船總辦毛實君觀察恐工費所需過於浩大遂飭匠移去機器將船身售與某商得銀三萬三千兩有奇刻已備文詳報北洋大臣查照矣○龍華火藥局委員吳二尹以製造銅帽廠機器過小不適於用禀請製造局總辦毛實君觀察批准更換觀察飭機器廠委員楊二尹鳳儀前往勘估另製大號機器以應要需○日前機器廠失去銅若干總辦毛實君觀察飭捕緝查前日委員楊二尹在廠後查獲三十餘斤遂禀明觀察斥去司爐工匠一名 
[法租界捕房瑣案]  
　　江北人沈兆恩之妻某氏被同鄉吳二誘令潛逃偵之不獲則將吳兄福康扭送捕房解經讞員杜枝園大令迭次訊比昨日沈又投案求追大令飭提福康復訊福康供小的與弟析箸多年此事實不知情叩求明察大令惡其刁狡著重笞三百板還押再比○蕩婦陳王氏誘得張明珍家六歲幼孩賣與廣東人某姓控經大令訊供責令將孩交案張稱此孩並未小的所生實已被伊調換大令著將氏掌頰一百下押交張孩到案迄今案懸日久仍未交到昨日命提覆訊氏仍執定前供大令著掌頰五十下還押捕房候再嚴比○劉天寳劉金堂二匪人偕其黨某甲至護城河上張阿二所開舊貨店内選購對時表被甲竊取一枚乘機逃逸張遂扭二劉入捕房轉解到案大令著押候查明訊核昨日張投案求追大令飭將二劉身畔搜出之洋銀三元五角給張具領○偷兒王阿炳行竊耶穌堂内銀壺銀杯檯布等物報捕查獲吊到原贓解送至案大令著將贓給還教堂王枷號一個月發教堂前示衆期滿責釋○偷兒劉阿二王阿三趙小弟張春根均經包探解請大令訊供管押昨日命提到案著責劉五百板王趙張各責二百板 
[美租界醫院記事]  
　　甬人俞得大在虹口某機器廠作工昨日偶不留心被機器截去一指血湧如泉廠中司事見之急扶送同仁醫院求治○昨午公和祥碼頭貨棧中江北小工葛得卿正在工作之際忽從高墮下跌傷面部及手足等處經人舁送同仁醫院求治然傷勢甚重未知能免性命之虞否 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　前日管元啓控陳毛頭拐藏其表姪女等情讞員張柄樞司馬略訊口供飭將原被一併押候究懲在案昨日陳毛頭之叔陳甲投案訴稱小的之姪陳毛頭被管無端扭控請卽查明訊核偉繙譯官商諸讞員張柄樞司馬謂管不應擅自拘人司馬頷之飭將管陳帶案研訊管供稱小的係江北某邑人帶同表姪女求此借住盆湯弄被陳誘出茂匿經小的投投捕房捕頭著小的來案控告小的恐陳聞信逃逸不得已扭送案下司馬謂偉繙譯曰此案係原被互扭而來核其情詞甚爲急迫如待禀請飭傳勢必拖延時日致被告聞風逃逸不得謂其違章遂飭一併押候過堂覆訊核辦○五百三十九號巡捕潘瑞福解翁子成到案禀稱此人違章小便經小的拘入捕房罰洋銀若干迨釋出挾嫌將小的毆擊爲此解請訊懲翁子成供小的不敢毆捕實因爭風起釁架詞誣攀其父翁甲投案訴稱兒子屢次在外游蕩懲戒不悛此次實與巡捕爭風並無别故司馬商之偉繙譯飭將翁交其父領回管束該捕不應假公濟私由捕頭酌罰○向設小賭攤之匪棍陳金生曾於日前强褫張順卿所穿馬褂經包探顧阿六拘獲解案禀請訊辦司馬判責五百板發押捕房半年○著名竊賊沈岳清錢阿大屢次犯竊解經司馬訊明遞解兹又潛匿租界中串同黨羽張良法錢金法錢興春竊取某甲等家金表金戒皮夾之類窩存張阿芳所開小客棧内經包探胡瑞龍查獲一併拘解請訊司馬判令將沈岳清錢阿大各責五百板押捕房半年餘人各責五百板遞解回籍張阿芳罰洋銀十元○顧阿寳串同賭徒鄭生裕黄芬記蘇阿川連日在四川路潘阿炳家聚賭抽頭前晚經捕頭查知遣某包探及某號巡捕前往一併拘獲昨晨解案包探竇如海禀稱鄭黄蘇三人旣入捕房卽留存洋銀二十元浼捕頭暫行釋出今未到來司馬判罰潘阿炳洋銀一百元顧阿寳三十元鄭黄蘇所存洋銀一併充公○張榮生竊得周孟榮家翡翠等物二十四件衣服十件經包探張阿五拘獲解案請究司馬判責五百板押捕房半年○日前新閘派克路火起時捕頭查得裘元成南貨店内存積稻草過多因遣包探徐榮珊將裘傳案請辦裘供小的店内並未多積稻草且係對門起火事與小的無干司馬諭令交保開釋 
[美租界捕房紀事]  
　　昨晨小竊吳某潛人蘇州河某姓航船上竊取衣物被失主扭入捕房捕頭令押候解送公堂禀請讞員張柄樞司馬懲辦○前日午後西華德路餘慶里黄姓家女孩出外購沸水被匪人攫去臂上所籠銀釧因卽投報捕房請爲查緝捕頭允之○前晚杉板船户沈近洪與同帮張某因事互毆力不能支被張擊破頭顱血流如注水巡捕聞聲而至一并拘獲將沈扶送同仁醫院求治張則解至捕房捕頭令押候轉解公堂禀請讞員張柄樞司馬訊究○前晚有甲乙二甬人在西華德路萬文樓茶肆中口角互毆甲用茶碗飛擲傷乙頭面某號巡街捕聞之一并拘送捕房捕頭見乙受傷屬實令人扶送同仁醫院求治甲則押候轉解公堂禀請訊究 
 
 

Page 10

 
 
   
 
