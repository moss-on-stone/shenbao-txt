# 1892 - 34 - 4906751

 

Page 1

 
 
[封疆得人說]  
　　封疆大吏其責任顧不重哉外而宣威禦患内而治兵安民無一非疆吏之責故疆吏得人則四境又安疆吏不得人則四郊不靖此必然之勢也我中國知人善任於封疆大吏抉擇尤精試卽近日以觀而竊歎中國之履險如夷轉危爲安者蓋有由也去年變故迭興其先閙教之案突起於蕪湖人心大爲震動其時適值沈仲帥甫卸兩江督篆之際赴任皖省道出蕪湖外口聞有警報立命燃炮數響以壯聲威而匪黨之氣以餒而居民之心以安繼而峴帥新政查拿會匪雷厲風行總以輯民睦鄰爲至計而當此哥匪蠢動之時竟將津貼楚勇一項銀兩毅然裁去其胆識爲何如盖前此曾忠襄督兩江時楚軍投效者多無可位置而此等皆係百戰之餘又不忍見其流落無藉故特撥欵捐廉藉資津貼其願歸故鄉者給以川資其意固甚善也然善門難開自古已然個中人聞得有此資貼卽源源而來大有此間樂不思蜀之意而籌欵愈難津貼不易彼反不以前之津貼爲德而以今之少津貼爲怨曾忠襄薨逝仲帥接署明知其貼之無益而以忠襄初逝未遽更張迨峴帥抵任遂决意裁去說者咸謂恐因此而激變而不知峴帥具有成竹在胸也及今思之幾以前此之予之者爲不必而國家究隱受其益矣至於蘇撫剛中丞蒞任三載孜孜以保衛生民黜華崇樸講讓興廉爲事疏水利以厚民生嚴保甲以除民害俾三吳士庶咸登壽域固已美不勝書而其尤要者則爲知人善任自會委龍軍門接統鹽巡各營　以重權時加督率軍門亦感激奮勉開誠布公剴切曉諭梟黨畏懼改業者實繁有徒首破燒燬李軍門巡船之案繼破吳江殷紳被刦之案至浙屬嘉善縣境梟匪拒捕槍斃巡勇案關重大又能不分畛域疉獲匪首而靑浦攔路航船被刦首從各盜亦卽破獲夫是以行旅安然匪徒絶跡去歲皖省歉收江北各屬蝗災且夏秋之間匪黨焚燬教堂風謡四起吳下士民必至摇惑浮動入冬宵小勢必繁多乃市井相安攘往熙來繁盛且加於往時梟匪潛匿官引暢銷尋常竊盜之案亦較往年十减七八太湖僻港夙爲匪徒出没之區今亦　苻克靖然則中丞之所以爲治者爲得其要領矣冬間南邊教案方在粗了而北方又有變端馬賊道匪猖獗禍起肘腋畿輔震驚不數日而禍延四邑李傅相及定將軍裕軍憲等絶不驚惶不動聲色調兵派將兩路夾攻朝陽等四邑不匝月而一律肅淸所謂兵貴神速正謂此也夫傳相久爲北門鎖鑰老於用兵固不待言而定裕二軍憲亦復熟諳韜略深悉戎機動中　要並無杆格能使跳梁小醜立卽殄滅正如疾雷不及掩耳又如飛將軍從天而降是又疆臣知兵之效也此外如福建德化之變雖非心腹之患而亦不得視爲癬疥之疾得卞頌帥發縱指使匪氣爲之不揚則又善爲之防不愧疆寄者矣他若東撫張宫保雖已騎箕歸去而福中丞繼之正如蕭規曹隨較若畫一黄河之患亦必别籌良法爲國家塞此漏巵爲民生遂其生計凡若此者皆無愧於封疆之任者也中國自與泰西各國通商互市以來論者皆以妙選使臣辦理通商輯睦事務爲第一要著而不知外人之舉動正視乎中國之情形以爲衡中國而欲無外患必先泯其内訌而欲泯内訌必先在自治其軍民始而所以自治其軍民者舍封疆大吏奚屬哉今中國封疆大吏皆能克稱厥職如此外人見之必且相顧動容謂中國有聖人爲能知人善任而其下亦各能知人善任各稱厥職其知兵也如此其緝暴也如彼其容民蓄衆也又如是其又孰敢從而生心者乎故吾謂欲禦外侮當先平其内訌欲平内訌當先愼選疆吏疆吏得其人斯在下無不得其人矣金湯之固孰有逾於此者哉 
[諭旨恭録]  
　　十二月二十五日奉旨那彥圖載漪著補授後管大臣欽此 
[鳳池佳話]  
　　京師訪事人云皇太后臨幸頤和園所有八旗護軍營兵丁每次站道蒙恩賞銀二兩去臘某日由海軍衙門散放六次恩賞計各領銀十二兩有正藍旗蒙古護軍百餘名約同赴副都統秀君宅請見訴稱六次站道賞銀應各承領十二兩縱有庫虧耗費亦何至僅支三兩是果何人尅扣秀君答以十九日赴衙門封印時查辦明晰可也百餘人遂紛紛散歸○自緑米倉弊端敗露後户部議行以放代盤之法將各倉一律淸查而海運太平等倉虧弊顯然一經札放卽行掣肘僅將蒸濕腐爛萬難下咽之土米充數散給旗漢兵丁幾於無處訴苦某日廂曰旗蒙古都統貴大司宼恒帶領旗兵赴海運倉遍爲選擇僅有勉强可食之米半厫因呼令花户支放不料花户及苦力人等俱已避匿閱半晌始喚得花户身後辦事人某甲知係伊等把持倉厫不欲散放好米飭卽送交官廳收押次日移送刑署分司訊辦○文武漢官秋季俸米向經户部於十月初札倉倉中於十月中開斛發給米票領米去冬文武漢官秋季俸米户部於十月初札派海運倉支放而海運倉中不惟好米全無且卽糟朽之土米亦已不敷是以遲至臘月十二日始散發米票扣至四十日截止前二三日始能到倉領米早則厫門緊閉　其無人盖必須展緩日期方得彌縫云○向聞諸倉米票一出卽經城内外米鋪議定價值購買如有不願親自領米者卽可將票售與米鋪去冬海運倉米票出已多日各米鋪意見相同無一家敢議價購買者倉虧如此之甚倉政如此之壞諸公衮衮其將何以爲情耶○緑步營兵月餉銀兩向於臘月十五十六二日領放去冬南營西沙沿汛司總姜某因辦公無暇派令兒子赴叅府衙門承領本汛兵丁臘月餉銀賞銀共一千餘兩領訖未回汛署姜情急禀告守戎王君密派兵捕四出緝拿至次日遇諸西河沿街迤東拘獲到汛收禁樁所並由車上搜出銀一千餘兩核計其數短少三十兩問之云在某花巷狎邪用去矣兵捕赶將餉銀呈交守戎騐收姜亦備銀三十兩彌補虧缺分給衆兵丁承領○方略館示傳吏部送到漢謄録范　和倪長厚章文藻限光緒十七年十二月廿六日親身赴館騐到毋違○蒙古台吉人等向於臘月來京僑居會同館去臘會同館内蒙古台吉人等先後齊至欽命稽察監督惠因出示曉諭曰驛館重地廼蒙古台吉住宿之地　帳駝馬羅列之所理宜肅靜近有買賣人等往來難保無匪類潛蹤其間更有携籃乞丐及游僧等或沿户討求或挨帳硬化甚至乘間偷　等情理宜嚴行禁止爲此示諭弁兵等知悉務須晝夜巡查倘有以上不法各情卽行緝獲以憑究辦不貸○五城察院向於封印後加一城期發落一切名曰恩城或在司署坐訊或在坊署坐訊藉以彈壓地面司主坊主亦照例於是日備筵欵待兩憲以盡屬員之情去冬北城滿漢察院示諭臘月廿七日在城署加訊恩城一次無庸赴司署坐訊盖不欲擾 
 
 

Page 2

 
 
盛饌故也其東西中南四城察院示諭恩城日期依舊在司在坊發落○萬壽山一帶工程需用巨木甚多興隆廣和兩木廠司事主人分赴津門購買適有洋人名奇羅海者由舊金山運到巨木數百株經馬東俄撮合而成價銀一兩買木一尺共計木數百餘株價銀數千兩業於去冬交付定銀大約須新春將銀交楚始能運木回京也○去冬十二月廿二日午後有一人衣服藍縷蓬頭垢面行至鮮魚口玉成錢店前自持剃髮刀劃破頭額藉以訛詐錢財巡街練勇拘到局中收禁一日旣凍且餒叩求不止哨官因令具安分切結施恩釋出 
[蕪城新語]  
　　元日雖細雨霏霏而天氣温和不似上届之寒威料峭二三四等日天卽晴霽高掛銅鉦淑氣晴光倍助游人淸興小本營生輩均欣欣然提筐挈榼蹀　街頭詎初五日雨師又復稅駕　前滴瀝至午不休昔人詩元日到人日未有不陰時殆信然歟○兩淮鹽課銀兩向例於新正月諏吉開徵各商繳由淮南總局彚呈運庫兹運憲江都轉擇期正月初八日辰時徽收一面出示曉諭想届時白鏹朱提定必源源而至也○揚州瓊花觀内三層樓矗立雲霄高不可仰上供元始天尊吕祖等像靈應素著每逢新歲香烟極盛今正初三日十一點鐘時二層樓上忽然失愼警鑼四出府縣印委各官曁本郡紳士均各臨塲盖樓之前殿卽係粥廠其中柴米山積觀後與積榖倉又相距甚近故官紳等不得不飛臨照料各善堂水龍亦陸續齊來幸觀内有井洋龍皮條位置得宜廠内又有水缸一二百口皆滿　淸水汲取便捷四面圍澆約兩時許始得撲滅左近房屋賴樓墻高大壁立未倒擋住火路得保無恙然傑閣三層均成灰燼矣按是樓一名蕃釐觀觀内有歐陽文忠公無雙亭爲揚城第一勝跡瓊花臺卽在樓之前進每至茱萸佳節傾城士女多以此樓爲登高處俯瞰隔江諸山歴歴在目蓋較平山堂尤高數尺也乾隆年間鹺務極盛曾經八總商糾資重修迄今碑石猶存才純廟南巡時嘗蒙翠華臨幸厥後紅羊刦起數遭蹂躪觀中房屋倒坍殆盡而此樓則如魯靈光殿巍然獨存不料至今日遽罹祖龍之厄有心人能無扼腕咨嗟耶至起火之由聞因是午一叟登樓焚香求籖樓上廟祝隨叟下樓檢取籖條纔至樓梯不防爐内香倒燃燒神幔致肇此災是眞可謂星火燎原然亦有刦數存焉 
[潯陽新燕]  
　　新簡江西南昌府遺缺知府崇濟川太守俊由禮部正郎京察一等簡放南昌遺缺知府適九江府曹朗川太守秉濬調補南昌崇太守卽應補九江上游以九江三省毗連地當孔道華洋雜處未便懸缺待人遂於未奉部覆之先卽委崇太守署理太守甫下車卽採風問俗興利除弊孜孜求治至嘉平十八日奉到部咨文實授斯缺典領名都固非良二千石不可也○九江府署年久未修崇太守以衙署繫一府之威嚴任其剥落頽圯不足以壯觀瞻捐廉修理不煩五縣攤派經費業已鳩工庀材雲斤月斧昕夕從事目下太守在嶺南會館辦公云○府署轎頭某甲不守本分在外生事被崇太守察知立卽斥革旋有某家人爲之求情太守謂轎頭旣不安分爾等亟應禀明何得反爲求情顯見　同朦蔽著一併屏黜說者以是服太守馭下之嚴○德化縣羅少垣大令廣煦以去冬雨雪稀少有礙二麥收成乃於十二月二十七日在縣城隍廟設壇祈禱理應禁止屠宰以昭誠敬惟念民間於歲琯更新時酬神敬祖概用牲牢未能禁止宰割惟有自宿齋壇祈禱以兾上格穹蒼第二日卽見同雲四合密霰紛飛平地雖未琢玉堆銀而遥望遠山一角已饒詰摩畫意至元旦則渥沛甘霖下隰高原無不旣霑旣足矣○客冬貿易頗旺　闠亦極熱閙各貨物消流甚暢價亦便宜游行廛市間無不熙熙然有樂歲聲也○前報載九江城内保甲委員李明五二尹士智請假護　鮑伯熙太守靈柩回鄉安葬所遺保甲差另委林輔臣少尹志忠代辦云云兹悉李二尹已於除夕前一日回潯銷假上憲仍委辦理城内保中事宜林少尹仍專辦查輪船差事○特授德安縣賈明府鉅因病出缺道府憲權委府經廳黄藻濱叅軍維恩代理已於新正初四日履任視事矣 
[匪案贅筆]  
　　去年臘月初九日蕪湖保甲總局拿獲湖北竄匪張道士供認行竊輪船並知會匪中有金老五者匿迹通州願往指拿以功贖罪經督辦袁觀　派撥弁兵押同前去行抵某處逃逸無蹤奮步躡追亦不可及只得徒手回蕪縷禀情節局員將兵丁隔别研訊未知如何辦理也○閙教罪魁高子淸一犯去臘朔日獲諸荻港解赴蕪湖推鞫供認紏黨滋閙不諱過道勘訊亦然隨卽按律定擬通詳各大憲臘月十八夜三更時縣署接得釘封回文批飭就地正法又夥犯田老五前定絞監候今據高供出當時同謀情形亦屬法無可逭大憲批飭駢誅於市是夜劊子已抽刀霍霍而磨准備明朝奏手次日適逢封印當道吉祥止止密諭待開印後再决劊子遂善刀而藏不識兩個頭皮此時亦微作麻癢否又湖北人高輔卿者在上海以藥針爲人戒烟藉其騙術以餬其口曾在蕪湖駕駁船去年六月拘　解蕪沉淪獄底兹幸眞犯已得王邑尊於醉司命日將輔卿自監内提出當堂開去　銠諭以人果安分營生豈有遭此飛災之理今旣開釋後當勉旃其人向案下連連叩頭感謝而退○會匪頭目陳啓懷經兩江督憲派員在杭州拿獲解至上海研鞫供詞已録報端兹聞陳前居蕪湖最久所犯各案幾如山積當道疉懸巨賞均被漏網去秋奉旨查辦會匪官憲遂拘其婦某氏押究亦不能知其蹤跡兹已入彀因釋其婦以免罪及全家云 
[查私啓釁]  
　　客臘醉司命日安徽廬江縣楊忍菴大令赴皖公幹道出金陵坐招商局江孚輪船上駛中途失去小皮箱一口内貯匯票洋銀等件立卽告知船中司事迨抵蕪湖禁客上下閉艙冥搜查輪勇丁亦卽過船彈壓適一客急欲登岸不肯聽搜口角間勇丁胡姓不知何意出言左袒以致開罪於大令大令怒謂何物鼠輩敢阻我搜查是必與匪串竊語畢親扭其衣不放旁有數勇上前排解亦洶洶然扭作一團盖勇初不識銀髯道貌者卽大令也幸有人言明勇始一齊釋手然起首之勇已指交船主鎖去矣查輪委員陽淦之少尹在岸聞信急至船向大令叩頭賠罪懇將勇丁釋回大令掉頭不顧適輪船已將開駛少尹祗得至保甲總局縷訴情形旋卽省中來信云大令已面禀撫憲將勇丁交發審局嚴刑比究殊難置身事外保甲總局饒大令曁少尹卽附某輪船赴省二十八日江孚輪船由漢口下駛中丞又飭將船中買辦某甲扣留質訊保甲督辦袁觀察時已選派弁兵押同眼線四出緝查除日果在金陵拿獲二賊解回蕪湖嚴行訊鞫供出同黨五名此箱係三人合竊小的僅分得微贓時夜已過半觀察飭將二賊一押蕪湖一留本局看管擬待新正解省辦理初四日清晨押在本局之賊因邏者偶疎飛步逃逸初五日招商局江永輪船上水觀察飭將押縣之賊釘上足鐐派弁押解上省所有在逃之三賊亦卽購線嚴拿想不難指日成擒也 
[甬上語新]  
　　寗波訪事人云元旦五鼓時寧紹台道吳觀察浙江提督馮軍門各率屬下赴萬壽宫恭行慶賀禮濟濟蹌蹌威儀肅穆誠盛典也○初五日上午胡太守率同鄞縣楊邑尊及糧廳捕廳排齊儀仗赴東郊外迎春前導有五榖亭又以稚子扮作漁樵耕讀天官賜福之類迤邐過老江橋至先農殿禮畢回署次日太守仍率同僚屬至先農殿恭迎太歲春牛進靈橋門至太歲殿執鞭打春禮成觀者羣將春牛擊成薺粉各拾一塊回家安置米缸中以祝倉千箱萬云○每遇新正賭風必盛無論大街小巷骰牌聲達於户外此猶不過逢塲作戲藉以消遣光陰也乃近更有江北岸一帶十餘家大賭花龍牌九賭徒　集輸贏　百累千不特打架門毆視爲常事甚至以性命作孤注負則以身殉之奈何高坐堂皇者猶憒憒然無所聞見耶○府考將届鄞縣飭工房將校士館大門内裝設九曲文欄復於大門外及東西兩街高搭篷寮以蔽風雨惟取齊日期尚未懸示故各考寓尚閴其無人也 
[火警彚登]  
　　去臘二十八日鎭江馬橋口人王姓擬於午飯後出門購備過年諸物囑婦早釁時此隣適有舉襄者婦引火灶中遽起出視火延積薪之上遂兆焚如灌救無人屋舍頓成灰燼又除夕三更許南門外詐輸崗下某姓家晚炊遺火焚燬草房瓦屋共十餘間又水陸寺巷東首對街後空地上多係客民支搭茅屋藉以雞棲元日黄昏時遺火薪中以致熊熊上熾幸是處四無依傍得免延燒說者謂是日也自朝至莫 
 
 

Page 3

 
 
小雨霏微簷溜聲中茅龍衣濕而竟燎原勢盛一刹那卽焦土可憐嘻異哉○松江郡城東門外某姓家於正月初九日淸晨遺火祝融氏乘此新　勝日格外采烈興高頃刻延燒衣莊水果店等家時適大雨淋漓且此地又與河逼近得卽救熄不致滋蔓難圖然已焚去房屋十餘椽矣當火熾時某衣莊搬運不及所有衣服被匪徒攫取甚多 
[金陵官報]  
　　十二月二十八日候補道許薩阿展假半月同知王庚年禀知分寧差委直隸候補通判張景祐機器局提調通判朱瑞厘捐局稽核差知縣左斌厘捐局文案均謝委分省縣鄒代鈞到湖北來正任布倉人使周殿魁叩謝回任縣丞李友芝禀知聚寳門稽查差金桂芳由高寳興泰各州縣提地丁等項回省銷差並叩謝藩司轉飭以儀河出力京餉仍由淮運司酌委澄波輪船王金相送候補道歐陽霖赴揚州補昨日藩臺瑞新授徽寧道楊儒辦軍裝火藥局蔡世保辦金陵厘捐局歐陽霖首府李知府阮祖棠正任江寧縣陸元鼎知縣羅宗美叩謝酌委一次均見上元縣陳禀知赴觀音門相騐並查勘東北鄉搜挖蝻子情形回二十九日候補道蔡鈞到見由上海來首府李知府阮祖棠均傳見通判徐士英銷南八叚保甲差並辭赴汜水知縣王恩培辭赴安徽運漕牧米廟灣營守備趙恩榮叩謝辭赴鎭江措資捕昨日縣丞楊焯離銷聚寳門稽查差並辭赴武漢就醫江安輪船楊星田辭送辦金陵厘捐局候補道歐陽霖赴瓜州 
[府試定期]  
　　欽加四品銜升用直隸州正任南匯縣調署上海縣正堂袁爲歲考事奉本府正堂恩札開案奉學憲通飭考試文童等因奉經轉飭遵照在案今本府擇於光緒十八年正月二十二日開考所有華奉婁金上南靑七縣文童應於正月二十日齊集郡城聽候分塲考試札縣出示曉諭等因奉此合行出示曉諭爲此示仰合邑與考文童知悉届期齊集郡城聽候府憲分塲考試均毋自悮切切特示 
[覆舟殞命]  
　　前日上燈時有恒瑞木船一艘駛進浦江至下海浦地方適有江北小船一隻裝載棺木二具迎面駛來避讓不及竟遭本船撞沈船中水手搭客共有八人悉數落水木船置之不顧揚帆前進旋由旗昌洋行之小火輪瞥見立卽赶往將八人先後救起用火烘救俄而六人得慶更生二人旋卽斃命遂將屍首置放船中其船停泊浦東廿四保十六圖浦畔昨經該圖地保葛月樓於亭午時投縣報騐所有棺木亦經撈起矣 
[局員訊案]  
　　曹茂春遭甥徐阿發行兇搬物遂投浦左爛泥渡巡防局喊控已紀前報前日局員魯二尹升座提訊徐供稱小的係本地人向以耕種度日向母舅借錢無著是以搬物現已將所搬之物交還惟求施恩二尹喝令重笞五百板枷號一月發蔡家巷犯事地方示衆期滿責放一面著地保金子卿交到帮凶之金子鈞金阿巧等到案再行嚴辦 
[歸案訊辦]  
　　劉某在丹徒縣扭控妻弟周成樂誘拐兒子一案周稱劉子由小的託拐匪土樓領往上海轉託岑友堂價賣在虹口地方丹徒縣尊備文飭差將王押解來申赴上海縣投文加派縣差陳德至虹口將岑提解到縣等情已列去臘報章兹悉王岑兩人業經袁大令備文交丹徒縣差役陶金標帶去歸案訊辦 
[英界公堂紀事]  
　　漢口慶雲銀樓失去赤金一百五十兩執事人某甲查得夥友方林甫乘怡和洋行泰和輪船姚蘭亭乘太古洋行鄱陽輪船先後至上海疑被方姚所竊因發電信至上海英大馬路九華銀樓託爲報捕查拿九華銀樓執事人某乙據情報明捕房捕頭派包探　阿九俟輪船抵滬時拘拿方姚搜其鋪蓋箱籠並無失贓帶至捕房暫行管押知照九華銀樓電覆漢口令甲速卽來滬以待解送公堂候質後捕頭察得姚患病先命解送公堂○江北人周克忠投河自盡由三百七十五號華捕救起帶至捕房移送公廨差役問其尋死之由則稱妻子不賢生不如死遂據情禀明宋二尹二尹飭候訊供發落○鴇兒陶沈氏扭馮劉氏至公廨訴稱娼婦陶月卿被馮劉氏誘逃馮劉氏訴稱陶沈氏欠小婦人洋銀一百元原將娼婦房中傢伙作抵現被將傢伙價賣向索洋銀反被扭案宋二尹飭候訊供核辦○瘋子某中沿途胡閙由某號巡街捕拘至捕房移送公廨差役問其姓氏籍貫一味支吾遂據情禀明宋二尹二尹飭暫行管押俟查明有無家屬禀覆候示 
[法界公堂瑣案]  
　　積竊王亭榮岑金生爲竊取木棉公司自鳴鐘及源來客棧衣服經包探拿獲　到原贓一切詳細情形曾登前　昨晨捕房將兩賊解案朱明府商諸魯繙譯官將無人認領之衣服一包暫存捕房一禮拜兩賊各責二百板枷號一月遊行示衆○去歲之杪李春有在小東門外乘火搶物經包探拿獲解訊供稱小的與捕役夥潘阿五等同搶朱明府著押候提潘核奪昨晨潘投案禀稱去年二十八日之晚小東門外失愼李搶得衣服一包命小的送往捕役正身處小的見事不妥未曾允許少頃卽見失主追來查點物件據　尚少寗綢哆呢馬甲各一件並紡綢大脚褲一條故將李送交包探帶案請究明府謂前日李在公堂所供明明白白豈容爾强辯乎潘訴稱小的與李素有仇隙是以任意誣攀李稱是晚潘有夥計同取衣服若不供明請大老爺飭傳失主到堂質訊可也明府謂包探稱獲李時失主在塲目覩云遂着將兩人一併管押候傳到失主再行核奪○匯興桂圓棧失去桂圓疑出店人方七子方裕東兩人所竊送案訊押一節已列報章昨晨原告施守魁投案訴稱夥計張子善因事已回寧波目下有同事人葉逸琴來案代陳捕房已將二方解案朱明府謂施曰爾店開自去秋至年終共有若干貨進出供稱歲杪結帳進出約四五百箱失去約八百餘斤明府謂新開張時往往討好主顧秤略重些統算每箱加重一斤亦須要四五百斤之數今所少八百餘斤情尚可原至歲杪迄今初四店尚未開不應失貨包探王榮培禀稱原告與被告已自行講妥情願保出料理明府唯唯當有王娘子者代桂圓客人蕭三九投案將兩方具保出外○葉維生請追周喜泉所欠銀二百餘兩捕房將周解案朱明府詰問之餘周供稱葉尚欠小的票銀五百餘兩反將小店偪倒明府謂借去票洋並無實在憑據况未曾照付更屬情虚著卽還押下期若不理明定當送縣辦理○通事稱本月初二日法蘭西銀行寫字西人乘游船至崑山等處閒游回時舟子等中途逃逸今將舟子傳阿大船主胡錦榮拘案請究朱明府訊究之下胡供稱初二日西人來賃小的游船小的代雇掌柁人並舟子赴崑山後之逃逸小的不得而知傳供稱此船掌柁招雇四人撑駕内有三人均非熟手是以至崑山後卽折回將抵萬航渡寒雨連宵衣服皆凝結成冰無奈商諸西人西人言可上岸行走其時掌柁者已因凍成疾僵臥舟中小的等卽登岸回家不敢棄船逃逸句探王榮培禀稱前日郁廷湘包探往頭壩向駁船上提人傅逃過幾舟希圖避匿幸有掌柁者指拿得以送案明府謂今日掌柁人不來著卽管押捕房候限禮拜四再行核奪　某零剪店主錢順生偕見証人吳正山投案訴稱去冬有綢縀客人回去小的付洋銀二百元囑代購貨物十二月某日晚上十一點二刻時客來信云貨已賈到令小的自向舟中檢取小的命縫工吳正山陸溪堂等前去取貨不料店夥朱正山朱育山等挿身同往及貨到碼頭相與串通妄稱有洋關西巡丁將到須將貨物分散將湖縐一捆計廿五包悉數吞没托名被洋關搜去小的屢向洋關查詢並無拿到湖縐之事爲此將朱陸吳等四人送案請究朱明府訊究之下供稱實被西巡丁搜去可以查問况祗湖縐十一包明府以兩造各執數目不同著將朱陸兩人管押吳仍交店主帶回候查明洋關有無取貨事情再行核奪○前者縀客朱晉梅控馬禮遜洋行收租人傅春山將和昌竹布店主柯姓偪走吞没客縀兩疋朱明府以兩下供詞各執限日將竹布店生財拍賣再行核奪昨日據馬禮遜某洋人偕傅投案聲稱生財已由捕房中派人眼同共拍得鷹洋二十二元七角五分除去拍賣外凈存廿一元五角五分送案請核明府商　魯繙譯官謂朱控和昌主柯姓偪走時屋内尚有他物今拍賣時零物已無此中尚有别情請將生財價洋暫存捕房候傳追到柯姓質訊之後方可給領魯君 
 
 

Page 4

 
 
轉達馬禮遜唯唯遵照而去○小烟館主張瑞生控蔡阿紳開燈吸烟竊取烟槍一枝人贓並獲送案請究朱明府向之訊問蔡抵賴不承明府謂行竊有贓無用抵賴判令押候笞責二百板○包探王榮培禀稱陳補高酒醉後至粥店内纏擾不淸撞翻糍團數十枚約須賠錢三百餘文送案請究陳供稱醉後不知且小的手指亦已受傷朱明府謂姑念爾亦有傷且亦無資賠償著押候掌頰二十下○電報局吳芳伯之家丁陸安根持主人名片投案禀稱前日　阿生來竊取脚桶内濕褲一條當塲拿獲送案請究包探王榮培禀稱查得電報局中屢次失物張本係積竊務　　懲朱明府著將濕袴給還並給回片張押候查核○包探孫錦榮禀稱前日偷兒董山林竊得福建碗擔上磁碗忙迫之中將碗跌碎不少賣碗人知之扭送來案朱明府判令押候笞責四十板○王雙成水烟袋店夥包桂山訴稱前晚陳照林潛入店内竊去棉袍長衫各一件幸經包探拿獲送案請究朱明府判令贓給包領去陳押候笞責一百板陸顧氏訴稱張王氏潛入家内竊取浸在水中之衣衫一件送案請究包探王榮培禀稱張王氏慣在人家行竊前已送請大老爺辦過數次矣朱明府將濕衣給原告領去張王氏押候掌頰四十下○池州煤礦局商董楊德控正和船局郁麗生虧欠洋銀去臘朱明府諭令郁還洋四百九十三元旣而楊於十二月廿六日病故其洋由次子維卿領去明府諭令今春再行禀請銷案一切已列報端昨晨楊之長子善卿遞詞訴稱胞弟維卿已赴蕪湖請將故父在蕪湖道轅具控全卷一併移銷明府諭令下期補呈領狀魯繙譯官曰郁所呈禀詞内有毁謗公堂言語殊屬膽大妄爲須請提究明府提保人吳裕生至案限禮拜四將郁交案再核○山東客人王蘭亭陳裕女請追仁茂什貨店主碼鑑甫逃欠之欵朱明府將馮之妻弟童子裕傳案問店主雖逃店夥司帳等人諒必均在滬地供稱司帳董姓業已回寧波矣王陳同　前日馮繕有兩信由寗波寄來其中均係懇情之語今將原信呈閱明府謂原告曰爾等均有事之人不得因案躭擱馮雖逃去其妻管在案自須料理如今之計先將生財作賣後再行核奪可也原告皆首肯而去明府著童赶緊信追司帳人來申淸理帳目須言明放　前來决不難爲有恒洋行收租人袁元和訴稱仁茂閉歇尚欠正月房租銀十五兩明府謂房租只能收至月半爲止待今日拍賣得銀准給袁遵斷而去○吳熙良控徐天章欠銀一案已列報章昨晨包探將陳方山楊雨田傳案朱明府訊問之餘互相推諉明府著一併交保限五日理處禀覆若逾期不了定當送縣辦理○虹口人耿魏氏挈年甫十齡之孩子連福投案訴稱是孩由小婦人出洋銀十五元向李王氏處買得新正初三日易以新　令向親戚人家賀　豈知一去不回屢次找尋毫無影響前日在途啼哭經人送回身上之衣均已被人剥去詢之據云經李王氏誘騙意欲變賣孩因不允故褫其衣服遂卽將李王氏扭案請究朱明府問孩曰　如何被褫衣服須將細情逐一訴陳孩誠稱小的在虹口途遇李王氏拉住花言巧語小的隨之而走事由東洋車夫某甲與李王氏串通今日云有跑馬可觀將小的送入粤東人家變賣連去兩家均嫌小的太長大旣而李王氏又令車夫帶至菜市街剥去衣服是以在街啼哭幸有熟識人領回據李王氏供稱小婦人與耿魏氏同居耿魏氏係野雞流妓深夜進出小婦人甚爲不便是以遷　孩子係小婦人之乾兒子嗣以無力撫養　與耿魏氏朝夕受其凌虐後竟驅逐出門明府謂小孩言之鑿鑿爾何用抵賴隨判令掌頰二百板枷號半月 
[惠及貧民]  
　　某商在租界貿易挾有巨資經管利運所謂以義爲利者也平日自奉儉約常思貧病小民與孤苦老弱無告者遇此嚴霜切骨之時苦冷莫能名狀某商心懷惻隱因將貿易盈餘慨然傾囊置有棉衣一百套囑余分施并囑不必道其姓氏余承托之下遇有老者弱者病貧者孤獨者分施現已施畢受者靡不感戴想滬上爲貿易總區巨商雲集然貧苦無倚者亦復不少惟望諸樂善者如某商之好行其德則貧民之受福也多矣余雖隱其姓　不忍隱其善舉爰誌數言以記樂善隱君子之盛德[  吳虹玉謹識]  
　　
輓選齋家兄聨并序兄　銓少時遊幕貴州長而歴宦黔滇二十年前曾歸家一次始一晤之至五年前乞病歸爲子滇生筮仕江蘇　 
[出申江又與一見今年七十有四極鑠新正初七忽以喘疾卒於吳門聞信夜悲悼不能成寐作此聨以代哭]  
　　過古稀又四年著　聲徧兩省福壽可云備矣况復堂構有傳人正堪扶杖含飴婆娑榆景懷鴒原且萬里聨雁行無幾回蹤跡何其疎耶卽今暌違止帶水何意望樓徹樂憔悴荆花[  桂笙何并識]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[海東新語]  
　　陽歴本月十五號日本遞信省召集國内一等郵便局長在東京郵便電信局曾議室商議各事大略謂目前全國一等郵便局凡四十五處統轄三等郵便局凡三千六百零四處吏員三萬二千餘人本年所費約銀三百三十餘萬圓斯何等重大事務是以本省欲各局事歸畫一司員人等戮力同心以冀事無參差諸弊悉泯其餘各處事務應改良法凡二十餘件云○千八號北海傳來急報信言是日北海道幌内炭山忽然爆裂人民被災而斃者七十名受傷者十五名亦云慘矣○日本金銀諸礦山近時所出之物較之疇　大增攷明治元年上遡二百七十六年所採之金祗值銀二千八百五十六萬五千二百五十六圓銀祗值七千六百八十三萬五千二百零六圓自明治元年至二十年所採金值至一百七十九萬九千九百九十五圓銀值至二百八十一萬七千二百三十六圓云○二十號午前二點鐘時大坂商船會社佐渡川丸與共榮社關西丸在讚州小豆島洋面互碰所載信函等物悉數沈　○長崎所出陶器消數日見衰　商人皆有年不如年之歎當局者謂若欲挽回商務必須探悉各地方需用何品嗜好若何方能改造以冀暢銷現在業此者羣據情禀請縣知事照會各處理事官細加查察將宜如何改製之法一一告之○日人之業茶者擬擴充商路設一販賣鋪於泰西戲卡哥地方定於本年二月在中央會中議成此事聞約需銀一萬五千圓之謂大半須求政府補助其餘則歸中央公衆籌出○去年地震鐵道亦遭損壞東海道本有二鐵橋一名木曾一名長良邇由神户鐵道廳技師長谷川外挈帶工役數十名急于從事晝夜罔輟大約四月下旬可落成也 
[松江讕語]  
　　撞沉餅船一案前已疉登報簡嘉興航船陳四發堅不供認婁縣張邑尊諭令苦主王秦氏暫行回滬派差嚴密緝查刻經訪悉當夜碰撞者的係上海三號航船事後因船有傷損停泊修理脫埠三班船主張二寳畏罪不首意兾倖逃差役查訪確鑿將張拿解到案一經研訊便爾供認碰撞情事惟黑夜迷離不料竟成如此鉅案邑尊以張業經吐實令取鐐釘其雙足押入飯歇次日將陳帶案慰諭數言令鑿去足鐐調押飯歇陳堅請仍入原所邑尊允之○西門外陳姓水烟店曾取章姓廣貨店貨物計值靑蚨百千餘翼除夕章遣學徒某甲往索陳不付言章夥亦曾賒取水烟若干儘可劃算章以夥已辭歇多時實不知有賒烟情事以致彼此閧閙元日之夜陳率店夥十餘人至章店興問罪師章徒反唇相稽互扭之餘被傷　肋吐鮮紅章遂呼　保至送往陳店陳延傷科爲之醫　并遵勸願備香燭鞭爆登門服禮 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十七年十二月廿四廿五日京報全録]  
　　宫門抄○諭旨三道録前○分選單○皖學政錢奏恭報交卸日期摺○新授皖學政吳奏恭報到任日期摺○粤督李奏請獎勵營弁摺○陜撫鹿奏請從優給獎摺○粤督李奏叅革各員片○十二月二十四日○禮王等謝賞福壽字恩○莊王施侯敬信各假滿請安○莊王因伊子冠頂謝恩○橚貝子謝議叙恩○施侯謝管圓明園住班恩○盛京禮部侍郎文興請訓○雲南正副考官戴鴻慈王嘉善到京請安○絪貝勒請假十日○大額駙續假五日○英侯延侯各續假十日○兆伯續假十五日○容貴請假五日○侍衛處奏派東黄寺聽經派出海公克公○内務府奏派堂子挂紙錢派出巴克坦布○又奏派恭懸恭收聖容之王公派出瀅貝勒謨貝子○又奏派恭代行禮派出倫貝子○關防衙門奏初九日大高殿大光明殿拜表瀾公濓貝勒行禮○召見軍機敬信文興張蔭桓孫楫戴鴻慈王嘉善○二十五日睿王等盤　六庫覆命○熙敬主宴覆命○崇光等盤查造辦處覆命○肅王請假十日○良伯假滿請安○成端續假二十日○兵部奏派更換八旗值年派出八額駙敬信希隆阿巴克坦布松溎佛佑色楞額德隆○廂藍漢奏派署稽查備查壇廟派出裕德文秀明秀容山吉恒○掌儀司奏初三初七日祭奉先殿倫貝子橚貝子行禮○召見軍機裕德啓秀崑岡徐用儀皇上明日用膳辦事後還宫入齋宫○光緒十七年十二月分選單小京官翰林院典簿劉復隆正黄舉太常寺博士史從鑑貴州舉大理寺右評事陳汝鈞浙江監直牧安徽滁州齊肇敏山東拔知縣廣東靈山阮萃恩浙江監山西山陰李光斗直隸甲直州同廣東南雄李達三奉天舉州判順天涿州劉鳴崗河南監縣丞浙江上虞王志鴻山東附道庫大使新疆喀什噶爾叚士澄安徽監吏目直隸晉州何寳麟河南監典史河南南召程墀四川附監四川蒲江鹿撝理直隸供順天府奏忠義局第一百四十一次請卹○○安徽學政内閣學士臣錢桂森跪奏爲微臣本任文武考試一律全完謹將交卸日期恭摺陳明仰祈聖鑒事竊臣前於六月間曾將歲科全竣情形具摺奏報在案嗣於七月十四日馳赴金陵辦理録遺旋奉恩命代辦文闈監臨一切循照舊章敬謹防事已將入闈出闈日期恭疏具題亦在案臣於九月十二日回署接辦武塲録遺旣已竣事兹新任學臣吳魯行抵太平臣當將關將案卷於十一月十二日敬謹移交所有微臣考試全完交卸日期除恭疏題報外謹繕摺具陳伏乞皇上聖鑒謹奏奉硃批知道了欽此○○安徽學政臣吳魯跪○奏爲恭報微臣到任日期叩謝天恩仰祈聖鑒事竊臣蒙恩簡放安徽學政當於陜西鄉試揭曉後恭摺謝恩並報遵旨卽赴新任日期在案兹於十月二十九日行抵安徽太平府駐所十一月十二日准前任學臣錢桂森委員齎送關防臣當卽恭設香案望闕叩頭祗領任事訖伏念臣閩中下士樗櫟庸材疉荷隆施俾司文柄私衷循省兢惕時形况皖江爲文獻之邦學政有陶甄之責黜浮華而崇實學當恪侍取士之衡振文教以正民風期上副作人之治臣惟有矢勤失愼勉竭愚忱於閱文防弊一切認眞辦理以仰答高厚鴻慈於萬一所有微臣到任日期除恭疏具題外理合繕摺叩謝天恩伏乞皇上聖鑒謹奏奉硃批知道了欽此○○頭品頂戴兩廣總督臣李瀚章跪奏爲營弁奮勇救出在洋遭風英輪多命洵屬異常出力援案照章獎勵恭摺具陳仰祈聖鑒事竊據廣東海防善後局司道等轉准奏留廣東督辦雷局開復銜翎前江蘇試用道温子紹咨據管帶魚雷艇五品頂戴留粤儘元補用千總韋振聲具禀該千總於光緒八年九月奉委管帶綏靖輪拖船派赴廉瓊一帶巡防助剿黎匪是月十六日巡至西沙洋面陡起颶風巨浪騰湧瞭見英國巴拉定卽巴路甸商輪行至洋面遭風觸礁船身被撼欹側勢將沉没登卽督水勇另駕杉板冐險駛近奮躍過船將管駕水手並搭客男女人等悉數救下杉板該商輪隨卽沉没查點救出洋人二名水手等三十六名搭客男十一名女二口一共五十五名口報明雷瓊道函致海英國領事接送香港並經通禀有案兹查近年各省遇有救護外洋遭風難民之案均照異常勞績奏請獎勵該千總前在西沙洋面奮勇救出遭風之英國巴拉定商輪五十餘命實爲異常出力應請照章援案奏懇給獎俾昭激勸等情前來臣查該弁救護遭風洋人光緒八年十月間接廣州口岸英國領事有雅芝照會並據前署雷瓊道劉鎭楚禀報均經前署督臣曾國荃　行在案復查前准總理各國事務衙門咨行續議保護中外船隻遇險章程内開嗣後文武汛官及外海水師管賀人等遇有中外船隻在洋面遭風觸礁桅傾舵折急迫呼號瞬將沉没者果能奮身冐險救出至三十人以上准其比照異常勞績奏獎等語並查有光緒八年七月間兩江登瀛洲輪船迭次救護遭風難民三十餘名及朝鮮救護難民十九名在事出力之江南補用都司儘先守備葉伯鋆經兩江督臣曾國荃於光緒十年奏准免補守備以都司仍留江南儘先補用並加遊擊銜成案今該千總韋振聲曾於光緒八年在西沙洋面冐險救出遭風之英國巴拉定商輪華洋男女在三十人以上核與准獎章程及向辦　案均屬相符自應援案請獎以資鼓勵而免向　合無仰懇天恩俯准將五頂戴留粤儘先補用千總韋振聲照異常勞績免補千總以守備留粤儘先補用並加都司銜俾昭激勸出自鴻慈除飭取該弁履歴咨送部科查核並咨呈總理各國事務衙門查照外臣謹會同廣東巡撫臣劉瑞芬恭摺具陳伏乞皇上聖鑒謹奏奉硃批着照所請該衙門知道欽此○○頭品頂戴陜西巡撫臣鹿　霖跪奏爲孀婦慨捐巨欵獨力修建學宫懇恩從優給獎以昭激勸恭摺仰祈聖鑒事竊查陜西涇陽縣學宫自同治元年回亂被燬中間暫拆廢寺屋材搭盖大成殿一座始旣因陋就簡久而益見傾頽節經該官紳等建議籌修而費鉅工艱　貧地瘠道謀築室終於無成光緒十一年據該縣孀婦吳周氏率子念昔禀稱遵其故翁二品封職布政使銜前湖北候補道吳蔚文故夫前候選　中吳聘遺囑情願獨力捐修　由該氏自行　人經理由該前縣禀經批准立案卽於十一年五月動工至十六年八月落成自宫墻殿廡以及池亭祠宇　坊各鉅工一律興修完固復升高展寛地基各五六尺不等巍峨壯麗輪奐一新工料　費共用銀四萬七百八十五兩有奇聲明係屬自捐自辦實支實銷不耗公欵一錢不用官中一役請免造册報銷亦不敢仰邀議叙等請報經委員會縣詣勘委係工堅料實出具勘估由藩司張岳年核明詳請具奏前來臣查該孀婦吳周氏守節八年現年二十三　嗣子念昔年甫八齡當光緒十一年禀請捐辦之時特十　齡一弱女子耳卽已深明大義仰慰先靈慨捐鉅資力培學校鳩工閱六年之久用欵至數萬之多其所用之號夥宗親皆能公愼勤廉始終不懈是該氏勇於繼志明於任人善於捨財澹於邀獎其孝義才節有足多者涇陽士紳感悅之情溢於衢路雖據聲明不敢邀獎惟所捐銀數準諸給銜建坊之例不啻倍蓰過之其急公好義之忱未敢壅子上聞合無仰懇天恩賞給已故候選　中吳聘及其妻吳周氏二品封典仍給予樂善好施匾額俾與其故父二品封職吳蔚文均准自行建坊以示優獎並免其造册報銷之處出自逾格　鴻慈除淸册送部查照外謹會同陜甘督臣楊昌濬陜西學政臣柯逢時合詞具陳伏乞　皇上聖鑒訓示謹奏奉硃批著照所請該部知道欽此○○李瀚草片再近有裁撤營弁許桂林與捐職王靈章在乳源縣地方招摇生事經該營縣拿獲臣卽札飭南韶連道阿古敦韶州府知府張賡颺提案審訊據許桂林供稱湖南長沙縣人前在霆營充勇薦保遊擊今冐稱提督自製號衣旗　雇人穿執至大橋村許姓拜祖上匾並未得受財物又令王靈章揑冩包辦鹽務章程希圖誑騙漁利並向同鄉人遊擊陳國俊購得僞造獎札功牌誑人買受得銀花用據土靈辛卽王靈章供稱貴州遵義　人由附貢生報捐通　候選代許桂林繕冩包辦鹽務章程並代填賣出功牌獎札各等供詳請具奏叅辦前來相應請旨將遊擊許桂林通判王　章均卽行草職以便嚴訊究辦其遊擊陳國俊現在粤省水師充當哨官臣已將其撤去差使歸案質審俟訊明如有造賣獎札功牌情事再行奏明叅辦理合附片具陳伏乞一聖鑒　示謹奏奉硃批著照所請該部知道欽此 
 
