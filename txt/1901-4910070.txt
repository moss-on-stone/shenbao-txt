# 1901 - 115 - 4910070

 

Page 1

 
 
[延請天津牛莊采訪友人] [  申報館主人啓]  
　　拳匪已殄北方重覩昇平報紙流行日漸推廣兹者本館欲就天津牛莊二處延訂采訪友人如有熟於官塲一切事宜及閭巷新聞中外交涉者請郵示近事數則幷詳列住址姓名以便修函訂定諸君子才識素裕當不以長材短馭爲嫌也 
[售報須知] [  申報館主人啓]  
　　本館杭垣報紙向由申昌一家經售不意今正忽有人私立海昌報館牌號將本館殘缺舊報任意混售以圖射利實於本報聲名有關本應控官訊究現經彼浼人緩頰自愿停歇不再混售本報如日後若輩故智復萌仍敢巧爲嘗試本館當禀請英領事照會地方官從嚴懲辦决不容情特此布告 
[閱報紀日員辭職事推論及之]  
　　日本東京裁判檢事官某姓因納賄事發以致褫職事後各地方官以國家廉俸過薄擬請酌加日廷不允遂紛紛托故辭職計去判事檢事等官約九十餘員法曹爲之一空此照日本長崎埠訪事友函述紀之本月十一日本報者執筆人閱之喟然曰日人此舉其迨能明進退之義者乎在昔左氏之言曰國家之敗由官邪也官之失德寵賂章也此其弊雖中外古今所同然士人學古入官豈必皆具貪汚之念惟旣登仕版莫不有父母之養妻子之贍宫室輿馬衣裘僕從之需親戚故舊之賙恤官愈大則用愈多大約每歲非數千金或萬金不足以濟事今試問此數千金或萬金者將何所取資乎其將使入仕者自備貲斧與則非特士從田間來寒素居多豈能歲糜此鉅欵卽使家貲富有而長此無窮津貼雖銅山金穴亦將立見其空虛然則非收取陋規百方羅致其將何以自全或曰國家設官制祿内自宰相以至郎曹外自督撫以至巡典雖一命之微莫不頒以祿糈使之自給雍正二年旣定耗羡歸公加給養廉之章程乾隆二年又增京官恩俸聖恩稠疉凡筮仕於朝者得此匪頒下逮豈猶不足爲仰事俯音之資不知所謂俸祿者旣極微薄庶民之家得此猶不足用更無論乎居官外官養廉雖尚優裕然惟督撫大員始得沾實惠司道以次已若有若無若州縣則雖有養廉之名從未得養廉之實蓋道府各官凡起居日用所需無一不取資於州縣其有鄙猥瑣屑不能零星起解者則均就州縣應領養廉銀内扣除本年所扣不足則扣至次年再不足則遞推之往往有署事一年而數年以後之養廉銀早經扣去者然則今之地方官果皆自矢潔清如定例所謂除廉俸外絲毫有取皆坐枉法論贓者吾恐普天之下無一官可以自免而從此州縣將無人敢爲矣或曰然則爲之奈何曰欲除仕途貪污之弊必先淸仕途冗濫之風目今官之冗濫可裁者不一端而道府爲尤著各省道員除海關鹽茶河道等缺另有專司外其餘皆無所事事至各府知府尤不過奉行案牘平時無所作爲惟是需索屬員餽送抵任之初則有到任禮端午中秋臘杪則有節禮生日則有壽禮每次至少亦須百金此外冬則有褥墊之資夏則有簾幕之費種種婪索視爲常規夫州縣亦豈能自出貲財以爲此貢諛獻媚哉夫亦以取之於下者奉之於上耳以上收取漏規之故而令州縣之多取於民則是州縣之不廉未必非在上者有以致之也故愚謂中國而不欲仕途之淸則已如欲仕途之淸也惟有裁去道府等冗濫各缺俾爲知縣者稍節餽送之貲朝廷又優加知縣養亷銀咸使得沾實益如此體恤周至而猶有骫法營私公然私取漏規甚或貪贓枉法者則眞秉性貪汚無可救藥雖典刑明正亦不得謂之爲冤若仍如從前之上下習於貪殘而欲厲　特申不許地方官稍有沽染則不肖者無非蠅營狗苟求免一時賢者必至如日人之相率興辭退歸田里於國家亦何所裨益哉僕偶因日員辭職事推論及之有澄　吏治之責者愼勿視爲緩圖而不思及早挽救也 
[議興榷政]  
　　日本報云日前中國總稅務司赫鷺賓榷憲白諸議和全權大臣李傅相略謂目下議償各國巨欵務須籌自各項稅課中計印花稅可征銀五百萬兩鴉片稅可加征銀一千萬兩戸口稅可征銀二千萬兩或多至八千萬兩至八旗經費以及各卡釐金皆應停罷綜計關稅曁新增各稅加抽人口稅可歲入三千萬兩僅就人口稅言之除老幼婦女害免外每歲可得洋銀一億圓 
[韓廷貸欵]  
　　日本報云高麗國用支絀異常當日本靑本氏任外部大臣時允由政府貨銀幣二百萬圓另由第百銀行貸銀幣一百萬圓合成三百萬圓及内閣諸員更迭後首相伊藤氏意見不合將案註銷韓廷遂另向美國求貸三百萬圓以資用度 
[馬賊猖狂]  
　　日本報登西歴四月二十四號卽華歴三月初六日山海關來電云近來撫寗縣境有馬賊七八千名日肆刼掠民不聊生地方官以防軍單薄不敢往剿求援於英日法各軍英軍管帶官卽派出印度兵六百名與賊交戰陣亡遊擊一員兵士互有死傷此四月二十號　也至二十一號日軍營帶官派出守備兵一中隊法軍管帶官亦派兵若干名繼之二十三號遇賊於楊家營附近鏖戰良久英日各兵戰死十餘名斃賊三十餘名日來自榆關至天津一帶戒備甚嚴 
[嘉謨入告]  
　　武昌采訪友人云自北省拳匪戕害教民致列國驟開兵釁朝廷懲前毖後力圖效策富强曾諭令各督撫將新政事宜詳細條陳以備采擇湖廣總督張香濤制軍欽奉綸音卽檄飭司道各員直抒所見以收廣益集思之效近又疉奉電旨催令迅速覆奏爰將各員所上條陳逐一檢核與兩湖書院監督梁節庵太史經心書院監督紀香驄明經一再籌商擬就摺稿一通奇請兩江總督劉峴莊制軍兩廣總督陶芷芳制軍公同核定以便會銜入奏聞摺稿洋洋萬餘言分學校科舉財政軍政數大端指陳利弊極爲詳盡匡時偉略經世壯猷一經敷奏彤廷必荷聖明嘉纳也 
[調勇赴秦]  
　　漢口訪事人云近日鄂省民塲傳述湖廣總督張秀濤制軍有調武防營赴西秦之信蓋因秦中旱災甚重盜賊蠭起用是添兵駐防以靖内亂也 
[黔民閙教]  
　　重慶訪事人云近有人得内地傳教會來信謂貴州某縣有土匪滋事破城戕官並殺斃教民百餘人黔撫業已調兵前往勦撫兼施矣 
[領事赴省]  
　　重慶訪事人云二月初二日駐重慶英領事官韋君馳赴川省拜會奎樂峯制軍越三日卽由水 
 
 

Page 2

 
 
路遄返淪城不知有何公幹也 
[鄂試有期]  
　　漢口訪事人來函云湖北提督學政莊藝圃大宗師定於本月十五日由德安府秉節蒞漢陽示期十八日取齊所屬文武生童二十日開考 
[松試九試]  
　　松江訪事友人云本月十三日爲府尊余石蓀太守考試合屬文童三覆之期是日通塲四書文題柴也愚至億則屢中詩題賦得尋孔顔樂處得尋字至傍晚放頭牌時頒發經古案計孝經性理正取三名張汾瑞婁縣李顯暮上海殷濬婁縣次取二名屠鍾毓奉賢陳晉奉賢備取二名姚文鎣婁縣丁鶴年婁縣經解備取二名張瑞芬婁縣王平成金山史學正取三名劉鎏金山龔錫圭上海陸綺韶靑浦次取二名朱肇昇華亭陳俊華亭吳前樞華亭備取二名顧遇良婁縣王慶祿南匯時務策論正取二名張思旦婁縣蔡光輝婁縣次取二名曹繼曾上海錢潤靑金山備取一名張曜樞奉賢算學正取二名朱文煥上海黄成鈺南匯次取一名曹達上海詞章正取三名沈樹敏靑浦梅元鼎奉賢許繼光上海次取三名杜炎婁縣奚桂昌金山宣淸樾華亭備取三名王曾杰南匯朱光華靑浦諸時中靑浦 
[逆黨成擒]  
　　漢口訪事人云本月某日陳慶門都戎飭勇赴漢皋沙家巷某娼寮拿獲康逆羽黨自立會匪羅某一名詰知原籍湖南旋押解赴省由會審局各員研訊羅匪直認不諱現已釘鐐收禁將次明正典刑矣 
[彈壓飢民]  
　　重慶訪事人致書本館云貴州婺川縣天降奇災米如珠貴近由川中各鹽商捐集銀兩米石由涪州小河進酉陽州迤邐達黔境以供平糶之需到時飢民紛紛上船戕傷弁勇將米穀刦掠一空四川總督奎樂峯制軍恐若輩勾結匪人爲地方之患因電飭候補府劉太守朝宗帶勇一營迅往彈壓 
[血案駭聞]  
　　廣東商務報云有劉省三者粤之香山縣境龍住環鄉人年二十有八家有老母年近五旬妻某氏有子三人長纔八齡次五齡次三齡去年氏復有身已數月矣家畜靑衣婢三人年均及笄劉具中人産向設裕和質庫於香山縣城去家十許里常在庫中司會計閒以暇日回家省視老母一家之内怡怡如也劉金筍者劉之厮養僕也年與劉相若貌極循謹事無大小悉委任之筍於事無不辦以故劉遇之良厚筍以事出入劉家劉之母若妻每賜以酒食恩誼有加劉之三子與之習長者恒追隨嬉獻以爲樂幼者見則牽衣索抱筍或市果餌啖之以故相得甚歡名雖主僕誼如骨肉筍貧不能娶劉欲爲之完姻而又恐添室家之累乃以二百金與之謂之曰汝其以百金爲婚費而以其餘謀生業將來或有不給吾當隨時恤汝不愁事畜無資也筍感激涕零泫然曰身受厚恩不能仰答涓埃來生定當銜結以報耳言已執筆署劵劉却之筍不允劉再三却筍固不允劉念如竟受劵將來子孫必有執而索逋者無已令於劵内書明不慑子錢將來家業有成則祇還其母等語各書一紙交易而互藏之其委曲成全如此者筍受室後事劉益謹任事益力每日必先主人之事而後及其私鄉人僉謂主僕之間如兩人者可謂絶無僅有矣去冬十月劉收得其戚所償銀四百兩儲於家扃置已仍返庫中是夜劉母及妻子侍婢八人同宿翌日已晏而門尚閉鄰人疑而呼之無有應者乃毁門而入則見屍横徧地血跡模糊斷體零骸不可以目蓋八人皆已遭屠戮矣旣而一婢作呻吟聲鄰人急視之則已死而復甦爰覓藥爲之敷治未幾婢遂能言鄰人羣向婢問昨夜事婢言四更後有盜三人破天窓而下是時三婢皆侍劉母寢見盜持刀入寢室細視之筍也駭極口不能言筍遂搴帷提劉母起一婢亦起趨而前筍以刀擬劉母婢失聲曰噫此汝老主母也烏得爾筍怒以刀横擊之從腰際揮爲兩截隨復殺劉母刀從右肩斜劈而下至股際支解爲二屍仆牀下旋以其一股擲廳事中一婢見而大驚急登樓纔及五級筍已追及一刀從下體入提而舉之人附於刃向空矗立若要紙孩然旣而振臂一揮則屍墜地而刀猶在手已破腹死矣劉妻在别室聞怪詫聲持燈出視恍惚見筍持刀迎面而來腥風撲鼻急返身走筍刀已及股際洞左脅而出復拔刀剖腹取胎置案上已乃提刀入室搜人而殺劉三子猶在夢中長次兩子均被支解如劉母其幼子身被數創復以刀從額際劈下及於頷解其顱若面具然亦置於案筍殺人已提刀四顧見三婢尚缺其一四處冥搜必盡殺乃已是時婢方伏匿牀下卒被搜出身受十六創筍以爲死矣乃捨之與其黨搜得銀四百兩及貴重衣物啓門而逸婢於盜去後仍匍匐入牀下未幾痛極而昏三盜旣得贓乃聚飲於鄰之廢宅酒酣後筍復提刀入室審視一周猶恐諸人之未盡死也幸屍叚縱横不及察婢而去是夜劉在庫中覺神思不寗心驚肉顫翌日晨起心忽忽如有所失頮洗未已筍手持二百金芒芒然入大聲曰吾以還汝劉曰是區區者吾不汝索何遽還爲揮之使去筍不允劉無奈納其金筍坐索劵甚急劉曰劵置家中吾行將取付汝汝待我於城外某茶亭可也劉曰諾因狙伏亭隅將俟劉之出而殺之未幾鄉人走報於劉劉聞言翬仆於地庫夥急爲施救旣甦復吐血不止其昆仲具詞禀報香山縣倂懸賞二千金購筍筍俟劉於茶亭中日向午未見劉來知事已洩乃急遁去入夥爲洋盜越數日羣盜見其齷齪不類豪客所爲因問之曰汝身家幾何蓋盜中隱語以被人懸賞購緝爲身家大抵身家愈多則意氣愈壯而筍顧不類故绺而詰之也筍曰某身家固不多然鼎璫猶有耳香山連殺九命之案汝獨不聞乎盜聞言咸辟易不前曰止止吾輩爲盜不過迫於飢寒取人之財從不肯傷人之命汝乃以區區四百金造此重孽盜所不屑爲也汝宜速去毋敗吾羣否則劉某之仇吾等將代報之矣筍無奈逡逃而退自顧身無所歸而所得金又浪費殆盡進退維谷遂萌死志質其衣得貲購洋烟一兩許行至某溪邊岸有積麥乃倚以自閉以指醮烟食之適有小舟過此舟人見其狀亟命人登岸奪其烟棄諸水而謂之曰大丈夫何事不可爲而爲此溝瀆之見也劉曰否吾虧主人四百金無面目再相見是以死耳舟人曰子毋然吾將見若主爲若解說之言已擁之登舟甫及舷筍又自投於水舟人復拯之出筍曰汝輩何必苦相纒吾之事不死不了也舟人曰云何筍曰無他香山連殺九命之案卽我兇手耳舟人聞言亟縶而付某扒船解送至縣縣主劉大令升堂研訊一一供認幷扳出楊某及其妻接贓大令飭監押候核閱片時筍死獄中蓋烟毒發矣未幾縣役將楊夫妻拿獲屢次推鞫堅不認供相繼瘐斃獄中隨復訪知筍姪某以覬觎家身於是夜隨同行刼因亦拿獲但至今尚未得確供云 
[武林火警]  
　　杭州訪事友人云上月二十五日酉刻武林門大街沈阿明家因炒荳遺火延及屋檐致兆焚如之禍幸比鄰聞聲咸集汲水狂澆得以漸熄迨二十九日之晚又因燈煤飛墮延及器物登時烈燄腾空將平屋三間盡付楚人一炬此中殆有天數與不然何祝融之一再惠臨竟不肯舍之他適也 
[潤郡官塲紀事]  
　　鎭江訪事人云久晴不雨二麥黄萎丹徒縣莫嶼香大令惄焉憂之涓吉上月二十七日禁止屠宰求沛甘霖常鎭通海道長久山觀察鎭江府向子振太守均親詣龍王及城隍各廟拈香虔禱○蘇州府張子虞太守報丁太夫人之憂遺缺經上憲檄飭鎭江府向子振太守前往署理所遺鎭江府篆委鎭江下游釐捐局總辦許屋璧太守暫行兼理日内當可交替矣○上月二十八日午刻有法國兵艦二艘航海而來駛抵京口下椗兵士舍舟登陸羣至租界中閒遊常鎭通海道長久山觀察飭水陸總巡周錦堂都戎帶勇彈壓聞二艦之來蓋以保護寓鎭商民教士也○上月二十八日瓜洲鎭總兵高藎臣鎭軍由官馬頭登舟駛赴金陵謁見兩江總督劉峴帥大約勾留數日卽可遄回○邇來瓜洲之北三河一帶盜匪猖獗劫掠頻聞紳士患之聯名具禀瓜洲總鎭署請派勇丁嚴緝高藎臣鎭軍准之札委某都戎督帶砲艇若干艘駛往彼處常川駐泊以資巡緝而靖地方 
 
 

Page 3

 
 
[京師近事]  
　　京師訪事友人來函云前順天東安縣知縣彭鼎林大令英甲現奉全權大臣李爵相札調入都委辦客歲冀州教案大令旣戾止卽假寓琉璃廠榮祿堂搢紳錄店携有大千里鏡一具德人見之以爲此係行軍所用應與軍械同禁二月初三曰侵曉突有巡兵數人排闥而入將鏡攫去篋中洋銀亦被囊括一空幷將店主曁幕友某君拘至營中錮禁大令情急禀求爵相照會德帥次日德帥遣巡兵將被拘之人及洋銀千里鏡送回原處○英人由永定門外向東添築津蘆支路將永定左安兩門間城垣鑿斷一叚接鐵軌入城向東至東南隅轉而向北至東便門又自正陽門外迤東　護城河繞崇文門而東與東便門之路銜接然後沿運河大隄而東直達通州崇文門敵樓近亦拆毁聞此路將入崇文門逕達東交民巷復出東便門由通州而北達張家口以便轉運往來客貨云○三月初旬某日之夜琉璃廠東北園德水師某統領駐紥處忽自半空飛落瓦片擊破其頭統領大怒立命焚燬四圍房舍居民聞而駭懼央人向統領緩頰統領罰輸桌椅四十分鳳眼紗十捲刻下居民方聚沙集腋以便屇期送呈○二月杪前門外迤西蘆保火車售票處有一十四齡童子猱升車上迨將開車司事人驅之使下不虞仆於路側軋斷一腿一臂昏暈而死有識者謂係附近笤韋胡同席姓子移時童甦遣夫舁送其家生死尚未卜云○近來銀價太昂每兩易當十京蚨十五千有奇洋銀一元易十千五六百文 
[彝陵瑣綴]  
　　宜昌訪事友人云去歲宜地田禾收成歉薄轉瞬靑黄不接貧民覓食維艱地方官諭令各處紳耆就地籌捐以振上月某日城内各紳耆設局縣城隍廟發給米穀大口五升小口三升○湖南人某甲年逾弱冠曾當某處工頭性喜揮霍致負衆工人錢十餘千無可彌縫遂於某日之夜吞服阿芙蓉膏斃命事後由舊主人捐錢數千爲之備棺殮瘞亦可憐已 
[夏口魚書Ａ]  
　　漢口訪事人云湖北麻城一帶時有鹽梟聚衆滋擾所幸駐防勇丁彈壓得力尚不致釀成禍端然若輩散聚無常其勢燄雖不敵江浙鹽梟之盛而害民則一若不根株盡絶閭閻終難高枕無憂也○洋火廠左近某姓將童養媳百般淩虐本月初旬因傷斃命媳家聞信控諸夏口廳署廳尊陳少石司馬准詞委員蒞騐○亨達利洋行主擬在鄂王城外曠僻之處設一鍊礦廠日來方購取紅石爲建造碼頭之需尚不知何時工竣也 
[玉鈎斜踏靑記]  
　　揚州訪事人云兩淮塲運各商所認江寗餉捐業經上憲批飭分二四六三個月呈繳邇者通泰塲商仁豐益等至淮南總局遞呈公禀大旨謂此項捐銀請按照各塲堆鹽派重引數於請領重單時每引扣繳捐銀二分以扣足捐數爲止云云局員批示曰此項餉　業奉憲示分限呈繳據禀按堆按單每引扣銀二分以一年額銷計之原敷扣抵惟各塲存堆鹽數現尚未據一律報齊而按單按引分扣亦恐緩不濟急刻下初限已屆寗省需餉甚殷立等報解本局籌商至再擬倣照歴辦捐輪成案由本局先飭錢莊籌墊將來由各該商認息歸遠卽以本年三月起准如所請於請領現重鹽單時每引扣銀二分一俟墊欵本息扣淸卽行停止免扣是否可行立候禀覆○自仲春以來晴多雨少麥畦菜隴望澤甚殷至本月初二三日雨師始命駕而至簷牙屋角竟日潺湲一時腁手胝卟者流懽欣雀躍以爲節逢穀雨適得甘霖爲牟麥豐收之兆云 
[勘路事畢]  
　　昨日午前十點鐘時蘇松太兵備道兼江海關監督袁海觀觀察率同上海縣汪瑶庭大令保甲總巡朱森庭明府命駕出西門乘馬車至法華鎭靜安寺萬航渡一帶勘視新擴租界中西人所築馬路並察閱由徐家匯至西門一帶河中所泊江北艒艒船曾否驅逐盡净至午後三點鐘時事畢而返 
[請禁攙水]  
　　日前本邑南市花業公所董事程鼎等具禀英法美各國駐滬總領事署略謂近來花販每於碼頭上起貨時乘機攙水請專派洋人赴各碼頭嚴行偵察以杜弊端各總領事准於西歴五月爲始派人前往稽查並照會蘇松太公備道兼江海關監督袁海觀觀察出示嚴禁觀察允之 
[編查戸口]  
　　前者上海縣主汪瑶庭大令接奉江蘇藩司陸春江方伯札文飭將光緒二十六年闔邑丁口逐細查明造册詳候核辦爰飭差傳諭各圖地保遵照辦理近經各地保查得縣屬男丁大小共五十五萬餘名婦女大小共二十八萬餘口彚造淸册稟覆大令遂備文申送藩轅 
[委員相騐]  
　　前日寄禁上海縣獄之犯人謝福順因病倒斃縣主汪瑶庭大令飛禀蘇松太兵備道袁海觀觀察請委鄰封相騐觀察查悉謝犯由前寳山縣馬漁珊明府拘獲申解勘訊隨於前晚札委嘉定縣章大令鴻森來滬騐視 
[盜案未報]  
　　前晚本邑西南鄉虹橋鎭附近鄉間某姓家有盜面塗五色持械排闥而入刦去衣服一百餘件迄今事主尚未報案請緝地保亦置若罔聞殊可異也 
[上海縣署瑣案]  
　　前日高氏高徐氏投保甲總巡局控馮徐氏誘令媳婦脫逃由保甲總巡朱森庭明府移送至縣至晚縣主汪瑶庭大令升堂研訊高氏供小婦人因乏嗣續撫一螟蛉子前年聘定馮徐氏之女爲媳因不守閨教屢由馮徐氏央媒催娶不得已於去冬擇吉完姻前月二十三日兒子出外貿易至二十八日媳婦卽逃逸無蹤詰問其母馮徐氏非惟不肯認過反將糞穢傾潑　上似此兇横實出情理之外叩乞究懲高徐氏所供與高氏相同馮徐氏供女兒在伊家失去小婦人未悉細情求鑒大令著馮徐氏帮同訪尋不得置身事外○前者北新涇某圖地保解送竊犯朱阿虎到縣汪大令訊明責押近日朱在押所患病由看役入内禀明前晚大令飭提至案略加研詰准予開釋諭令嗣後不得再至北新涇違干重究○前日保甲總巡朱明府函送張明良及打埽夫金文孫三到縣汪大令研訊之下張供小的在新北門内盧家弄開磁器店是日因修理房屋將碎瓦抛擲門前命金文挑去許給小銀錢三枚金不允反來吵閙叩乞究懲金供小的在淸道局當夫役張姓門外堆積碎瓦欲令小的挑去小的向索酒資非惟不給板被兇毆旋復至總巡局揑情控告尚求明察孫供張命小的挑除碎瓦被金攔阻大令飭張給金錢五百文將碎瓦挑除淨盡 
[英美租界晚堂案]  
　　紹興人周坤投英美租界公廨控夏乾貞虧欠莊欵等情前晚讞員張柄樞司馬提夏質訊周坤供稱紹興府屬上虞縣人向在泗安鎭開設寳和錢店光緒十七年與夏及徐姓合開泰安米行至光緒十八年歸夏獨開旣而夏與錢店往來虧欠洋銀八百餘元將行閉歇避匿無蹤業已提案叩乞究追夏一味狡賴司馬大怒喝令掌頰一百下始供認虧欠屬實惟無力歸還司馬判令折還洋銀二百四十元於年内分期付還違干未便 
[英美租界公堂會訊案]  
　　德商禪臣洋行洋執事人投本管總領事署控倪繼齡定購鉛皮二百墩延不出貨等情總領事據情函致公廨讞員張柄樞司馬傳到倪繼齡訂於前日午後三點鐘時會訊屆期德總領事並繙譯官佛爾克君命駕詣公廨會同司馬升堂研鞫原告洋人投案訴稱倪繼齡開設美記字號向商人定講鉛皮二百墩立有合同卽由商人向外洋轉購本於正月内可到不料輪船中途失事以致逾期倪卽藉詞推諉求卽訊追旣而原告所延哈律師與被告所延費律師互辯良久司馬商之佛君諭令邀同熟悉生意情形之公正人妥爲理處禀復核奪 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂道喜雨]  
　　武昌訪事友人云入春以來雨少晴多農田待　孔殷幾至望穿秋水二月二十四二十九兩日雖送次得雨然尚未能漓邇郊原迨至本月初五六日大雨滂沱幾似銀河倒瀉阿香車亦　　而至銀鞭一閃雷鼓怒鳴於是西陌東阡始得咸歌沾足誦雨餘春圑桔　間之詩無不欣　色喜矣 
[因賭釀命]  
　　金除訪事友人云距南門十餘里有地名祿口者一大市塵也每届三春賭風大熾上月某日農人某甲與地保某乙入局賭錢不知因何起釁乙突拔刃將甲戳傷登時斃命與賭諸人見已釀成命案卽將乙扭赴江寗縣署禀報縣主孫鼎甫大令立卽鳴騶而往飭仵役騐屍塡明屍格暫行相殮浮厝迨回署提乙研訊乙初猶抵賴不承處以重刑始直承不諱大令以乙身充地保乃竟開塲聚賭且敢操刃殺人知法犯法罪不容寛釘上脚鐐收禁獄申一面錄供通詳各大憲大約一經批回即當治以應得之罪矣 
[馬路工程局玷案]  
　　日前張小桂役馬路工程局控稱船夥陳佛寳竊船私賣小的以洋銀十一元贖歸向論逞蠻請提訊辦等情總辦襲盡紀司馬研訊之下限張交到過付人以便覆訊判斷前晚提案覆訊張執定前詞陳供張承裝豆油竊取若干託某划戸求售小的向油主訴知張故挾嫌誣控訊至此餘大油行執事人戚姓投案禀請澈底研究司馬命將張陳一倂管押捕房候飭捕查明划船戸姓名禀候吊賊嚴究○本月初九日某四人在新馬路中策騎而行被某酒坊出店人吳阿喜所撞四十三號巡捕追拿未獲昨日始得查見拘解捕房捕頭命轉解工程局總辦葉司馬研訊之下吳供小的係寗波府屬某邑人自知鹵莽叩求恩典司馬判責四十板管押三天期滿覓人保釋○粤人鄭某於去年八月購得綠荳若干擔審存南市某貨俴倩掮客顧順生兠售顧竟將棧單抵銀自用致鄭不能出貨前日扭控工程局葉司馬研訊之下顧供小的現在無力取贈尚求恩斷司馬命押候限期繳到棧單否則將價銀如　付還方可了案○前日紙捐公所巡丁張阿瑞巡至董家渡見某甲肩挑紙貨查騐捐印甲不服與之爭論互扭至工程局葉司馬訊悉情由飭將甲笞責四十板以示薄懲 
[英美租界公堂瑣案]  
　　包探趙銀河張寳成同稟毛王氏在浙江路開設長發小客棧前晚著名流氓吳阿六携王馬氏至棧中姦宿經小的等查悉拘請訊懲毛王氏供前晚吳等來棧借宿並不知有姦情求鑒吳及王馬氏一味求恩讞員張柄樞司馬商之白繙譯判令將毛王氏鞭苛二百下　屋發對吳責五百板枷示一月王馬氏掌頰一百下○包探趙銀河禀稱王余氏行竊同居之周瑞卿家衣物經小的緝獲人賊解案請究司馬判掌頰二百下賊給還失主○包探王湘州禀稱宋林興行竊余根福家衣物經小的拘獲解請訊究司馬判責手心二百下○包探張全林解陳華明許金林到案禀稱伊等二人與張花堂因宿妓争風互相口角陳逞其兇悍突掣利刃將張腿戳傷經四百零二號巡街捕拘入捕房捕頭令小的解案請究司馬判將陳責三百板管押捕房兩月許責三百板○包探劉光震禀稱車夫王阿成行竊洋人羅納家洋銀三十元經小的拘解請究司馬判責三百板押捕房三月○包探金立生解史友　刑案禀稱此人行竊陳阿八家水牛皮六十張經小的緝獲原贓尚未弔齊特先解請訊究司馬著帶回捕房候將贓吊齊再行解訊○　阿洪在德國書信館内拾得道勝銀行支單一紙事爲包探李四春查知解案請訊司馬飭逐出租界支單給洋人領去 
[法租界公堂瑣案]  
　　前曰德發洋行西人雇趙妙生趙妙今之船裝藤六十擔計值銀三百餘兩停泊浦東被賊竊去報捕查獲竊犯奚兆華沈阿堂盤詰之下供稱所竊之藤已售與楊小狗及帶往吊賊　　已轉售與顧賓生因將楊顧一倂帶回西人疑船戸有串竊情事特於昨日堂期倩包探將一千人解案禀稱楊專買竊贓屢次案發睛爲船辦奚兆華沈阿堂供小的等與奚全福同竊顧供小的出洋銀五十一元五角向楊　藤十擔並不知係竊贓求鑒大令飭一倂押候嚴比二趙交人保出候再訊核○羅金杜訴稱小的之妻向在姚鳳山所開花烟館内賣倡本月初八日被狎客萬海生誘逃事由莊仁龍目擊因邀莊將萬尋獲扭案請追萬供小的與羅妻並不相識何能誘逃莊供初八日午後小的目見羅妻隨萬途行大令飭一倂押候查明復核○鄭芳茂鄭阿鶴訴稱前日小的等由浦東來滬路經小東門外突被匪人沈阿福陳連生吳阿和朱順林攫去布四疋報捕　獲請爲嚴辦大令判將沈等四人各枷號一月期滿各貴五百板○匯德豐小錢莊學徒張聽生竊取洋銀三百元賭博輪罄被莊主柴如桂送案請追迭奉大令訊供責比並傳保人王立成到案押追昨日柴投案求追王立成之父求將兒子釋出大令以張挺押不理著押候嚴比王立成交其父領回○管見山訴稱在公館馬路開設東泰烟紙店外甥陸生元不務正業時來滋擾前日將店中小銀錢三百校攬去當塲追獲已失去一百餘枚求卽重辦大令判押捕房半月期滿重責三百板○陳增榮訴稱　玉如倩王關心介紹借去洋銀一百二十元圖賴不還特邀原中將龔拘案請追　玉如供前倩袁士甫向陳借洋銀四十元並無一百二十元之數大令飭將龔還押傳令原告邀同袁士甫於下期來案候核○某公司買辦洪秀和與愼瑞公司因小輪船糾葛涉訟公堂大令訊明此船由股東潘岐生等抵押洋銀五千四百元著將潘押候備價贖回昨日洪投案訴稱潘等與顧烈謨串出洋商興訟今顧已情虛避匿洋商浼人理勸尚未了結求恩察核大令飭將如何理勸情形禀復核奪○吳雲生控木作頭張春林包造房屋不照合同藉端勒索等情大令訊取口供飭將合同呈案候核昨日飭傳原被告復訊因供詞各執著原告邀到經勸之楊士卿於下期復訊核奪○某包探禀稱上月某日流氓王阿茂卽大鐵阿茂毆傷靑浦馬快胡春榮在逃未獲昨日途遇因卽拘住在身畔搜獲兇器解案請辦大令著押候嚴比○某包探禀稱偷兒張紀生李和尚竊取泰來洋行絨繩今已拘獲吊齊原贓解案請辦大令判各枷號一個月期滿各責三百板贓給失主領回○某包探禀稱計德隆誘拐榮金福之幼女寄匿劉潘氏處嗣由氏轉寄與許老五今原告已將女孩領回特解計德隆劉潘氏到案請辦大令判令將計枷一個月責三百板劉掌頰一百下 
[美租界捕房紀事]  
　　昨晨八點鐘時鄉民張林寳投捕房訴稱頃間因事行經北江西路天潼路轉角處突有流氓小桂榮等六七人出而攔阻强借洋銀不遂其願卽被兇毆幷將身畔所藏洋銀三元盡數搗去請爲查獲解送公堂以便禀請張大老爺訊辦捕頭允之○昨日午前江北女子郭阿摺投捕房訴稱家貧無以度日時在馬路上垃圾堆中檢取碎布求售藉以餬口昨日行經百老匯路突被三百八十八號巡街捕手持木棍亂繫致傷頭額請爲查辦捕頭見郭女血流滿面受傷屬實令送同仁醫院醫治候查明此捕是否行兇再行核奪○前晚九點鐘時本邑人周張氏行經漢璧禮路突被裏虹口著名流氓數人蜂擁而上攫去金戒指一枚氏遂投捕房據情聲訴捕頭令包探邵仁初前往拘拿時各流氓已逃逸無蹤迨邵探回覆後捕頭令再出查拿以便解送公堂禀請究辦○甬人張阿寳在篷路第三十五號門牌屋内開設舊貨店前晚有某甲者手持西人所用皮鞋四雙前行寄存言明當夜卽來携取詎料竟一去不回張恐此物來路不明卽投捕房聲訴捕頭令將皮鞋交存捕房候失主前來領取 
[祿宜之]  
　　昨承利房大善士求合家平安助振洋銀一百元隱名氏二百元荆州友鶴書屋求病痊一百元慈水葉爲妻痰症求速愈五十元江西杳安横江釐局戴善士二十元以至誠惻怛之心拯大地衆生之苦不書台篆比隂德於耳鳴渥荷仁施展華函而手舞乞登報牘藉達謝忱上海六馬路仁濟善堂籌振公所施則敬等謹誌 
 
 
 

Page 10

 
 
   
 
