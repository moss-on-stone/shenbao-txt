# 1892 - 267 - 4906984

 

Page 1

 
 
[九朝東華錄减價出售] [  圖書集成局啓]  
　　本局所印九朝東華錄一書紙墨精良校讐詳細分裝六十四本外加紅木夾板六副可謂盡善盡美髮憾毫無矣三載以來購者甚衆所有工本單巳收回目下餘剩無多是以貶價出售每部核定實洋五元諸君子有欲悉本朝掌故者請臨申報舘帳房購取庶一經披閱如瞻列聖　謨乎 
[新印永慶昇平告成] [  圖書集成局啓]  
　　是書爲京師某名士所著歴記我朝剿滅會匪故事其中寫名將之　毅狂寇之披猖妖道之淫邪畸人之高潔雖小脱章回小說窠臼然要皆惟妙惟省曲曲傳神眞化工之筆也外省向無刋本兹本局用新式活字板排就印以賽連紙分釘六本裝潢古雅讎校精詳核定每部媽洋四角卽日出售諸君子欲於酒後茶餘藉資消遣者請臨三馬路申報館帳房及各處申昌或經售申報處購取可也 
[論粤垣整頓保甲事]  
　　近來各省一律舉行保甲以期弭盜安良粤垣雖行之有年然皆有名無實剛子良中丞重臨斯邦深悉其弊知因循粉飾之習不可不防良法美意之存不容忽視於是另定章程力圖整頓本館旣據粤垣訪事人函報備紀崖略而秉筆人復從而論之曰古今爲政之方不患立法之不善而患奉行者之不得其人苟無其人則勤於始者不免怠於終襲其名者或致失其實求其始終如一名實相副者蓋已戞戞乎其難之尤其甚者借保衛地方之舉爲斂集經費之謀但飽一已之貪囊不顧衆口之交詈此則貪黷者之不可與圖功也卽不然而巧於逢迎工於趨避欲博上游之喜自居於從事賢勞而攷其平日所施爲往往不滿於衆口顧考成則有餘孚民望則不足此巧佞者之不可與圖治也孔子之對哀公曰文武之政布在方策其人存則其政舉其人亡則其政息孟子亦嘗曰徒善不足以爲政徒法不能以自行然則爲治豈在多言亦視乎其人之力行何如耳保甲之法託始於周禮盛行於後代而顧有效有不效者豈非以行之得其人與不得其人哉歴來名公鉅卿蒿目時艱究心國是將欲鞏民生於磐石消伏莽於無形未有不以保甲爲先務之急者古人之用兵也有堅壁清野之法使强敵之來雖或入我邊境無從掠我資糧此所謂不戰而屈人之兵也保甲之法有行之于用兵之時者則與堅壁清野之法名異而實同有用之於承平時者則專爲安良弭盜計使匪徒不得容留自然井里晏然雞犬不擾使民間守望相助則雖有盜賊乘間竊發而平日旣已備豫不虞臨時又能合力禀侮自能保衛室家無虞攘奪其與堅壁清野之法固有合同而化者去年沿江一帶哥老會匪蠢然思動各大憲爲民除害旣嚴飭差捕悉心偵緝次第擒拿稂莠除而後良苗得遂其生駑馬去而後騏驥得安其性已得制治保邦之至計而又令地方官紳興辦保甲明定章程務求詳盡此如醫者之治病旣已治其標尤必培其本元氣旣固自無虞客感之侵矣粤東盜風素熷富户之遭刼掠者時有所聞往往遷徙以避之是則興辦保甲固較他處爲尤急然往年非不舉行而顧未見實效者則以奉行者之不得其人故剛子良中丞前撫三吳興利除弊善政及人至今猶繫去思今者建旄嶺轎下車伊始卽以整頓保甲爲事亦可見其勵精圖治之心固未嘗一日懈也所定保甲章程若何詳備雖未獲一窺全豹然就訪事人所述大概觀之竊歎其斟酌盡善有足令人欽佩者如所云各街如舊有官勇者必須與街内民勇聨絡官勇工食亦由該街正副赴局請領轉給以免隔膜此一層最中肯綮他處雞興辦保甲大都官自爲官民自爲民平時旣己顯分畛域臨事安能呼應靈通無怪其有保甲之名無保甲之實也其他各節亦皆挈領提綱務求至當如所云查夜委員不宜有一定時候善哉言乎吾嘗見他處之查夜者矣其出也早則一鼓遲則二鼓委員安坐輿中高點綳燈二盞在前導引隨帶局勇數名在市廛熱閙之處遊行一周人咸耳而目之曰委員查夜矣而身爲委員者亦自以爲有此一出已足畢乃事至若小街僻巷非衆人耳目之所屬委員亦不屑以尊貴之身僕僕于其間及其回局也委員則徵逐嬉游另幹别項公事其安分者或一枕華胥領略遊仙滋味局勇則各事其事不復念及分内應幹之事一至蓮漏三下局門前燈光欲炧鼓聲寂然有時或爲妙手空空兒所算羞於啓口隱忍不言嗚呼玩忽至此尚安望其能辟除盜賊以衛閭閻哉惟查夜無一定時候則委員旣不敢怠惰偷安盜賊自無從乘機竊發小民之受惠者深矣顧安得他處之辦保甲者盡以剛中丞爲法哉日望之矣 
[本館接奉電音]  
　　昨由京友電傳上諭一道敬謹譯登○八月初八日奉上諭工部尚書祁世長待躬恪愼學問優長由翰林洊陟卿貳迭掌文衡升補左都御史搉授尚書並兼管順天府府尹事務宣力有年克稱　職前因患病迭次賞假方冀調理就痊長　倚畀兹聞溘逝軫惜殊深加恩賞給陀羅經被派貝勒載㴻帶領侍衛十員卽日前往奠醊照尚書例賜卹並著賞銀五百兩由廣儲司給發經理喪事任内一切處分悉于開復應得卹典該衙門查例具奏伊長孫一品廕生祁師曾著侯服闋後以員外郎卽補伊子祁友董著俟及歳時由吏部帶領引見用示篤念藎臣至意欽此 
[電音彚錄]  
　　昨接盛京電云盛京兵部侍郎豐少司馬烈於初八日未刻因病出缺○又接京電云工部尚書祁大司空於初六日亥時因病出缺按祁大司空仙逝後恩綸特降典禮攸崇仁恭錄本日報首矣 
[宏我漢京]  
　　户部爲知照事所有奏補本部雲南司滿主事一缺於七月二十四日帶領引見本日奉旨奏補户部雲南司滿主事候補主事德鳳著准其補授欽此欽遵相應知照吏部查照○吏部爲批示事據保舉分省補用知縣果齊斯渾取具本旗佐領圖結呈請騐看分發到部當經本部片查户部該員原捐監生是否按十成報捐應否補交四成監生銀兩去後現在尚未接准户部覆回所有本月分騐看應將該員職名扣除再該員原保之案及所呈執照均係果齊思渾此次呈結係果齊斯渾名字不符應令聲明俟户部覆回並該員取具本旗佐領圖結具呈聲明到部再行核辦○吏部爲示傳事所有七月分月官内閣典籍陳景墀知府岑春煦林載亨趙增滎直隷州知州德治通判徐士豪知縣侯原洲黄樹棻黄家傑晁鴻年丁良翰玉公輔王全綱孔繁昌布政司經歴吳毓庭巡檢黄兆榮補行典史陸樹蘭相應示傳於七月二十八日黎明赴上諭館考試畢同佐雜布經歴吳毓等三員於卯刻赴午門前朝房聽候點名上班騐看有執照者携帶呈騐○神機營本年秋季分撥馬步隊伍赴南苑駐操日期已登前報兹悉此次撥往南苑 
 
 

Page 2

 
 
駐營隊伍係中營親毕步隊左翼五處馬隊右翼五處馬隊左驍馬隊右驍馬隊震字開花礮馬隊駿字洋槍馬隊左驍擡槍隊右驍擡槍隊漢軍排槍隊左右翼幼丁隊精字威遠隊銳字威遠隊○國子監算學爲曉諭事照德本學額設漢算學生例由各省舉貢生監以及俊秀人等考試取中傳補肄業期滿奏交欽天監照例補用歴經遵辦在案今查本學漢算學生現在懸缺候補無人爲此曉諭各省舉貢生監以及俊秀人等知悉如有情願報考者取具同鄉京官印結按三六九日赴算學捘卷限八月三十日截止逾限漸不收錄俟人數彚齊卽行定期考試○軍機處爲片交事七月二十四日軍機大臣面奉諭旨本日引見截取繁缺知府之陜西道監察御史鄭思賀河南道監察御史高燮曾刑部郎中彭獻庚三員於七月二十六日預備召見欽此欽遵相應片交吏司轉傳該三員務於是日寅刻赴西苑門伺候○兵部爲知照事武選司案呈現出有廣西左江鎭標中營守備一缺截歸七月分由部推選照章應以俸滿門千總到班查有誠福年五十七歳正藍旗漢軍文鐸佐領下武舉選補朝陽門門千總俸滿引見奉旨以營守備用欽此應將該員擬選此缺相應知照步軍統領衙門傳令該員於七月二十五日黎明赴天安門外朝房預備掣簽萬不可悮○崇文門正副監督例應奏派隨同辦事委員各一人以逐日稽征税課向於謝恩摺内陳明兹新簡崇文門正監督郡王銜多羅貝勒載漪遴得吏部郎中宗室溥興奏充隨同辦事委員副監督工部右侍郎崇光遴得内務府堂郎中文琳奏充隨同辦事委員均於七月二十六日奉旨知道了欽此○禮部爲知會事祠祭司案呈本部具奏八月初十日宣宗成皇帝聖誕八月十三日高宗純皇帝聖誕此二日虔誠齋戒禁止屠宰不理刑名照常辦事奉旨知道了欽此欽遵到部應知會各衙門一體遵照○七月二十三日之夜有賊掩入宣武門内大缸瓦市西泰山煤鋪竊取藍布褲褂一身青鞋一雙畫眉籠一具緣墻逸去鋪中人皆深入睡鄉毫無知覺此賊携贓出宣武門其時城門未啓廂紅蒙弁兵見其形跡可疑向之盤詰言語一味支吾立卽拘至官廳示以刑具賊始供稱姓褚曰溝河人所携之物由泰山煤鋪竊得廳官遂派兵飛速往該鋪唤醒鋪中諸夥詢以被竊與否鋪夥急爲檢查方知其事兵因同夥至廳認明贓物廳官著將賊解送提著究懲 
[革員遞藉]  
　　李顯謀李元鏞一案前已疉次錄登後訊得元鏞雖無入會眞憑然遇事招摇冐名撞騙種種不法之事實屬有玷官箴遂由兩江總督劉峴　附片奏陳請予革職發交原籍地方官嚴加管束近日部文已到卽由上元縣獄内將元鏞提出飭差押解登程 
[順天試事] 　 
　　順天學院李仲約宗師文田於七月二十二日出京按臨通州是日闔城文武印委各官均至西關天成庵茶座也謁宗師入廟少憇旋坐緑呢大轎繞城進東門而入貢院傳見各屬教官俄而懸牌曉示二十三日恭謁聖廟是日行禮畢至明倫堂宣講碑文武孝崇保講　畢回院放告各屬遞呈者約有二十餘起分别准駁二十四日考童古二十五日考生古二十六日考試良鄉固安永清東安香河涿州霸州順義八屬文童二十七日童古覆試二十八日考試房山文安天城保定昌平懷柔平谷三河寳坻九屬文童二十九日生古覆試三十日考試大興宛平密雲密雲衛通州武清薊州寍河八屬文童傳聞學憲定於八月二十日起馬赴天津考試 
[白門秋柳]  
　　初二日江寍府李太尊課試鍾山尊經兩書院肄業諸生鍾山題有澹臺滅明者至孟之反不伐賦得蒹葭淅瀝含秋雨得含字尊經題惡不仁者其爲仁矣至有能一日用其力于仁矣乎賦得砧聲近報漢宫秋得秋字○候選訓導顧太璋等禀請督憲懲　地棍已將批詞錄登前報兹由保甲總局馬觀察江寗府李太尊會銜出示徧貼通衢大略謂滋事棍徒半爲機匠呼朋引類擾害良民除飭兩縣派差梭巡秦淮河清凉山及茶棚香會之所以資彈壓並密簽幹役指名嚴拿外爾等居民如遇有棍徒滋閙情事卽捆送地方官衙門隨時究辦房費差費不准需索分文亦不提案對質以示體恤亦可見上憲保衛民生無微不至矣初二日有著名地棍李玉亭黄老虎經江寍縣藍大令訪拿到案各責一千板荷以新木加重連枷發交地甲遊行街市詎料該地棍仍肆行無忌身荷無情之板口呼托鉢之緣沿門乞取青蚨一翼若遇烟館妓寮則增至數十倍果爾則是以荷校爲生財之計矣○江蘇臬憲陳舫仙廉該本擇於八月初二日遄返吳門嗣又攺於初四日起節用江安輪船壹壺輪船拖帶下駛是日廉訪乘大轎出石城小憇於皇華館府廳州縣各員鵠立道旁恭送豸卽脚靴手版絢爛一時良久始展輪而去所帶隨員二人一爲魏别駕彦一爲吳大令大墉均於初四日禀辭回蘇同舟共濟途中可免寂寞也○本月初三日爲丁祭之期初二夜執事人等齊集於朝天宫府學牲牢設於堂庭燎輝於階鐘鼓列於下迨鐘鳴二點司道府縣次第偕來俄而劉峴帥鳴騶戾止入更衣所小憇片時公服出就位拜跪悉如典禮東廡潘司西廡臬司四大賢派道員四人分投主祭分獻者爲峨峨秀士約歴一點鐘之久典禮告成始各散出是夜兩縣招覆童生陶仲彝藍雲峯兩大令由學宫襄事畢飛輿回考棚升座點名則已杲杲日出矣 
[寗波火警]  
　　本月初六夜時交二鼓寗郡城提署前廣福寺弄口提塘報房李姓家不戒於火以致蔓延黑暗中惟見紅光燭天無異咸陽一炬警鑼報處各水龍飛星掣電而來文武各員次第到塲彈壓日時風力甚勁火勢遂到處飛揚拉朽摧枯銳不可遏霎時間房屋兩進約共二十餘椽悉付刼灰祝融氏始收威而去時已鼉鼓西下救　方思歸去安眠忽報江東百丈街又有火警龍夫急駈水龍往救則見火從小戴家弄而起勢已燎原各龍皆奮勇狂澆并將靠南靠北弄口房屋拆坍以開火道迨救熄已燬去大小店鋪十餘家連住户共樓房四十餘　矣 
[行用小銀錢示]  
　　鄞縣正堂楊爲出示曉諭事本年七月二十二日奉府憲胡札開奉道憲吳札開奉護撫憲劉札開本年六月十八日據源豐潤號商禀稱閩省制錢缺乏不敷周轉前憲臺在閩藩任内諭善後局轉飭商等向粤省鑄錢局購鑄小銀錢數十萬兩到閩俾便民用小錢不禁自止兹聞浙江寗紹等處罕用小銀錢攙和呆錢以致市風日壞商號擬自備九九八平番銀四萬兩前赴粤省鑄錢局計鑄龍文小銀圓運往寗紹等處源源濟用禀請給文赴粤購鑄以便運淅等情到本護院據此卷查光緒十六年六月間奉兩督院李咨開　省購買機器試鑄銀圓奏奉諭旨允准試辦督令局員飭匠開鑄將洋文攺鏨蟠龍之外以廣東省造等字攺列正面第一號銀圓每枚重庫平七錢二分次則三錢六分再次一錢四分四厘及七分二厘三分六厘三種較現在市行洋錢成色輕重一律交易通行毫無窒碍咨送銀圓式樣查照等因當經崧撫部院將咨送　圓發存司庫並飭移行知照在案本護院前在福建藩司任内飭商赴粤購小銀圓運閩行用商民稱便惟查浙省尚未通行兹據該商具禀前情係疏通錢源便於行使起見應如所請辦理以廣流傳除咨呈兩廣督院查照外合行札知札到卽使轉飭地方官一體遵照出示曉諭勿延等因到道札府轉行下縣奉此合行出示曉諭爲此示仰闔邑商民人等一體知照特示光緒十八年八月初五日給 
[鶴市談資]  
　　姑蘇訪事人云長洲縣縣丞單二尹錦堂蒞任後由前撫憲剛中丞札委兼辦撫轅文巡捕事旋於上月二十一日在任病故所遺文巡捕一差經奎中丞遴委候補縣丞李二尹筠接辦并兼監印差所遺長洲縣縣丞一缺以補用縣丞兪二尹世球委署○上月晦日清買蘇州閶門内劉家浜陳公館之女主人雇舟往虎　某寺完愿下午返棹飭繫舟閶門外太子碼頭率女僕登岸購取香籢諸物船户在舟守候少焉忽來某甲者衣服麗都頗似翩翩貴介頭戴墨精眼鏡足穿厚底京鞋船户悮以爲陳之子也急打扶手連稱少爺仔細甲乃緩步登舟撬開首飾箱携取明珠四顆洋銀二十七枚金印約指二從容登岸大踏步而去俄頃女主人回舟查悉情形不覺雙眉怒竪急回公館告陳立飭地甲將船鎖住著船主查緝原贓越日船主偕二夥行經某巷見甲自某娼寮出紅潮登頰微帶醉容上前拘拿甲猶不服口稱爾敢冐昧若此當　地甲送懲船主略不出聲一直扭交地甲一面飛告公館中陳聞之卽飭丁持名片往總捕署禀訴惠司馬飭差往地甲處拘賊賊哀懇地甲曰此處 
 
 

Page 3

 
 
有茶肆乎盍往稍待地甲允之飭二夥押往寳園茗話坐有頃謂夥曰我將大便乞汝寛容夥曰諾引至茶室後門夾弄内甲手撐洋傘踞地出恭良久不起上前視之則傘在而人已不知去向矣二夥手足無措四處找尋正忙亂際總捕差役前來拘人地甲無以應遂將二夥交差帶去司馬提訊之下以二夥難免得賄私縱著各重責一千板限三日内將賊交案現已限滿尚未成禽想又將嘗竹筍煨肉之味矣有知者謂此賊具大本領眉間有一黑痣此次在上海犯事數起行將破獲故逃避來蘇云○倉米巷某機坊學徒某姓年纔十四本月初六日晚在巷口蹲身大便突有醉漢某甲喃喃謾駡而來見之卽大喝曰汝人耶鬼耶乃公駕臨何不早避耶學徒慌極飛步欲逃甲伸手揪其辮連批其頰者三復大言曰誰不知乃公在馬蓮市橋開整容店乎言已狂笑而去比隣朱某聞之大抱不平奔至馬蓮市橋向甲問罪甲非但不服反糾夥伴四五輩將朱按倒拳脚兼施朱獨力難支任憑若輩兇毆若輩毆畢又將朱身上之衣撕成粉碎適機坊主率衆赶至將朱救出重圍復與整容店中人併力相鬥鄰人恐釀命案報知地甲前來勸散翌日朱將大張旗鼓一决雌雄旋經地甲竭力調停令甲出貲賠衣且備香燭鞭爆登機坊之門及朱處服禮始免雀鼠之爭 
[金陵官報]  
　　八月初四日候補道朱麟成展假兩天統領老湘合字營舒永勝辭副將黄大勝到湖南來叅將權可仁奉中協憲委送湖南同鄉人回漢口卽辭知縣汪以誠銷假李德培展假十天戴輔衟請假三天初五日藩臺端首府李提督郭寳昌統領新兵等營李占椿到蘇州回均見候補道馬先松請感冐假數天通判甘恕禀到銷東臺釐捐差回正任桃源縣汪懋琨禀知赴淮安算交代並赴蘇謁見撫憲知縣汪以誠禀知奉蘇藩司飭知請補南匯縣員缺胡廷琛奉府委赴溧水查案卽辭初六日將軍豐會辦籌防局候補道曾廣照請補南匯縣汪以誠均見江蘇試用縣許慶春到見由蘇解餉來澄波輪船王金相禀知伺候大帥赴鎭江安徽廬江縣典史毛祥翥奉憲臺札飭回本任叩謝初七日統領新兵等營李占椿開濟兵船徐傳隆均見知縣查宗仁奉揚州收支局委赴川辦藥卽辭理問許廷森辭赴江浦查災並奉府委催提交代册結差縣丞李芳到銷雙甸騐補釐捐差回巡檢吳學文銷查浦口土藥事件差調署贛標中營千總魏得高到由江西來投文請咨探聞督憲劉制軍有赴鎭江看砲臺之信日期未定 
[江西官報]  
　　補用縣向冠羣府照毛鼎俱開辦秋祭禮樂局陸垣禀謝准歸遇缺先補用吳國珍加一級紀錄一次巡檢范維齡禀謝新海防遇缺先補用攺發典史譚壎禀到係貴州人委署新城極高司狄汝霖據報無力赴任以試用從九鄧瓊林署理安仁典史陶乃豫據報丁憂以試用未入黎培幹署理 
[和歌餘韵]  
　　陽歴九月二十二號日本宫中舉行秋季皇靈祭例應日皇與皇后奉皇太后率同太子親臨致祭是日午前九點鐘時式部官先至殿中供奉一切鵠候駕臨十下鐘時日皇御大禮服詣皇靈殿行禮奉玉串宣祝詞次進神殿行禮如前禮畢還宫然後式部官引太子進殿行禮迨鐘鳴十一下皇太后率皇后臨殿以次拜奉玉串至十二點鐘時始回宫午後二點鐘時從四位以下勳三等以上各員並神佛各宗派管長奏任判任等官兩門跡住職依序進殿參拜洎退出式部官奉安神靈以告禮成○日本人民之往他國傭工者名曰出稼人猶言出外耕耘有所刈穫也現在往布哇國之出稼人爲數漸多每月寄歸辛金約有銀五萬圓之譜所惜兩國郵便未通寄時殊多周折云○福井縣今立郡國高村字莊有地藏院爲天台宗比邱尼焚修之所在持老尼年已七十五長齋繡佛不染紅塵院鄰姓鄉野者庭内滿種胡瓜陽歴八月初老尼手自持籃至棚下分除瓜蔓擬擇熟者採之瞥見一瓜如蛇形耳目口鼻皆具不覺色然驚駭轉念佛力或可解脱乃摘而供諸佛前合十誦經昕宵不輟迄今閱四十餘日其色青青與初摘時無異且眼瞋口開如向老尼作嚙噬狀老尼心益恐怖自揣有此變異終我生不德所致於是屏絶凡念埋首於經卷之中近日彼處人繪成一圖寄致長崎某新聞社社中特書其事於報并圖其形以質博物君子本館因得譯而登之○數日前岡山縣下津高郡舊日應寺村十二木山某姓家有童子三人相約入山刈草忽聞叢棘中謖謖有聲一童尋聲視之突見一蛇圍四尺餘目睒睒如鏡舌紅似火見人直前追嚙二童遥見駭甚卽逃歸家内聲訴情由村中壯者各持鳥鎗兵械馳至是處則一童已被吞其半身於是各人齊燃鎗以擊閱多時蛇身並無傷損惟將童吐出而遁撫之早已氣體如冰而蛇已不知去向矣 
[中丞莅鄂]  
　　新任湖南巡撫吳清卿中丞由滬啓行泝江上駛本館已歴紀行程矣兹悉本月初一日怡和洋行泰和輪船抵漢口中丞乘之而至漢陽縣陳邑侯偕文武印委各員次第渡江在馬頭鵠候漢口升字營勇丁漢陽協洋槍隊及省垣塘角防營長江水師砲艇皆排齊隊伍肅靜無譁湖廣總督張制軍預飭楚玉楚富兩官輪船停泊碼頭旁迎迓旣下椗各員呈遞手版中丞概不接見卽過官輪船渡江斯時也兩岸旌旗滿江砲火如荼如火越顯精神未幾登岸入城制軍在皇華館恭請聖安旋迎至兩湖書院筵宴次日漢口英法兩國領事官會同兩國水師兵輪船統帶至行臺拜謁中丞接見之下坐談良久聞所談者爲湖南通商傳教等事中丞答以中國電綫尚難設至楚中此事從緩熟商似爲穩便次日率同蔡毅若觀察渡江答拜領事後至江漢關小坐轉赴漢陽鐵政局閱視機器江漢關道孔觀察在晴川閣設筵欵待中丞閱畢赴宴至六下鐘時遄返大約須勾留數日始辭鄂赴湘云 
[星使啓行]  
　　出使日本大臣汪芝房星使定於今日登日本郵船會社神户丸輪船明日天明展輪東發 
[泰山勢利]  
　　太倉人某甲不知素操何業自幼僑居上海南市昔年央說合聘定滬人某乙之女爲妻邇來失業在家乙屢央冰上人傳言勸甲行合卺禮甲以阮囊羞澀未便成婚約於明春再議乙睹甲落魄竟欲悔婚央甲好友調停願加倍償還財禮甲勃然大怒前日邀同媒妁向乙理說不識可免對簿公庭否 
[解犯過滬]  
　　川沙鹽販王大法抗官拒捕將某哨弁之耳咬傷旋由川沙廳拘拿訊實收禁獄中前日備文解赴松江府過堂晚間經過滬江解差赴上海縣投文過站黄愛棠大令諭令收人押所聽候派差護解 
[上海縣署瑣案]  
　　李祥華將妻售與韓金發曾繕立筆據收取身價銀旣復向韓稱貸不遂其意投縣控陳黄大令查明實在情由不予准理李復攔輿凟訴大令著收入所中此已見諸前報矣前日李母吳氏伺於大堂之側適大令拜客回署攔輿投遞禀詞訴稱小婦人原籍湖北年五十歳媳婦被韓誘匿求卽飭追大令謂本縣查得爾母子已收韓身價洋銀五十元立有筆據一紙至此尚敢凟陳耶吳氏供稱小婦人雖曾收得洋銀三十四元然並非身價且小婦人素不識字不知伊等如何繕成筆據大令問其時在塲有陳姓者是何等人答稱陳是媳之族人大令立卽飭差將吳氏帶去聽候隨堂訊供○本邑西南鄉朱家巷鎭上有一布店係鄉人某姓所開前日雇某甲之船載白布二十捆來滬送交南市花衣街某布店浦中被緝私巡丁所見上前查看知係漏捐因卽帶回局内巡船委員袁君向之盤詰甲供稱此貨由朱家巷來此中途並無關卡是以尚未報捐袁君飭將船貨扣留甲則備函移送縣署黄大令諭令看管候訊 
[英界公堂瑣案]  
　　包探王阿二稟稱前者陳金發等與李寳生尋仇將李擊傷小的曾將陳及陸永發張海和拘請蔡大老爺懲辦今又查得同黨王大毛解送案下李訴稱王確曾助之恣横王供稱小的並不帮兇當時惟在塲相勸求老爺筆下超生宋二尹判令笞責一百板管押 
 
 

Page 4

 
 
一月○包探張九意禀稱黄春生等竊取祥生船廠鐵錨鐵練經小的拿獲人贓解送案下祥生西人訴稱廠中所失之贓雖已起案惟不知黄與何人串同出售請傳收贓之張永興究問黄供稱有名阿苟及阿寳者竊取各贓售與南市新關前張永興鐵店郭炳文陳永發同供稱小的等不敢串竊尚乞施恩宋二尹飭交張探帶回捕房俟傳張覆訊究辦贓暫存○包探孔阿才禀稱積竊王阿毛曾送請蔡大老爺遞解回籍今復　此竊取陳裕來家水烟袋一枝經小的拿獲人贓解送案下王供稱小的係浙江慈谿縣人以後不敢再犯矣此次惟乞恩寛宋二尹判令笞責一百板仍遞解回籍贓存捕房以待失主認領○包探黄四福禀稱楊瑞生竊取王華郎家白布七匹經小的拿獲人贓解送案下王投案請領失贓楊供稱小的係崇明人雖已陷於罪戾尚求老爺湯網宏開宋二尹判令笞責一百板押候備文遞解回籍贓給失主領去○包探秦少卿禀稱王春生竊取張阿惠粥店内錢櫃一具内有錢四千七百文携至中途由某號巡捕阻獲人贓解送案下張投案請領失贓王供稱小的曾在張店中爲夥歇業後流落無歸以致犯竊倘蒙赦宥没齒不忘宋二尹判令笞責一百板贓給失主領去○王榮春訴稱前者瞿雲春向小的無端索詐且復行兇由捕拘送案下訊明一切諭令補提帮兇人四福再訊現知四福已遁迹他方請爲懲辦瞿仍供稱小的惟與王口角不敢行兇宋二尹判令笞責三百板仍補提四福究辦○包探王阿二禀稱昨日小的巡至河南路見胡阿二擲骰賭錢是以拘拿送案胡供稱小的係上海人偶然小賭此後不敢再犯矣宋二尹判令笞責一百板枷號一禮拜賭具存候毁去○西人非利訴稱商人雇夏杏生當洗衣作工頭竟被吞没友人銀表一枚是以尋交巡捕送案夏供稱小的被非利積欠工貲索之不付適有非利之友將銀對時表交小的修理小的因無飯食故暫將此表質錢至被欠工貲曾赴法公館控告據言非利雖係法國人現己出籍宋二尹將表給非利之友領去被欠工貲著仍投法領事署控訴 
[法界公堂瑣案]  
　　伊麽田洋人所用出店人潘丫頭投案訴稱前晚小的往弄中小便被小竊蔣金華混入室中行竊布夾襖一件送案請究蔣供稱小的在英捕房管押三年前日期滿釋放因餬口無貲致犯行竊同轉判押候掌責八十下○通事稟稱湖北人汪雲於深夜混入小東門外某浴堂希圖行竊當卽知覺送案請究汪供稱小的由湖北來滬欲至碼頭上作小工無如人地生疏棲身無地當晚至浴堂欲圖片席地不敢行竊同轉以原告不來質訊判將汪管押五日著傳原告到案再核○通事稟稱蔡寳香於前晚七點半鐘時在公館馬路西首向女郎頭上攫取銀挖耳一枝飛步奔逃適有某西捕見蔡將挖耳藏在蒲鞋中當卽帮同追獲送案請究包探王榮培禀稱原告因不識路徑故未到案蔡供稱挖耳係女郎墮落在地貪小拾取並非搶來同轉謂此事經西捕目覩豈容抵賴判押候笞責一百板○春園烟館堂倌周榮卿前控幼孩張計龍串竊烟槍當經葛同轉訊明張實被素不認識之某甲哄騙著將張交周帶去帮同查緝其詳已紀前報兹悉甲卽陳阿三昨日被張尋見扭送捕房解案請究旋有興園烟館堂倌陳長茂投案禀稱日前失去烟槍一枝查知亦被陳阿三所竊是以來案禀追同轉訊究之下陳供春園烟槍確係小的所竊問爾爲何哄騙張計龍供稱張計龍實被别人所騙小的竊槍一枝現已售去矣通事稱陳阿三前曾冋某甲之妻詭稱甲因事管押捕房騙得小洋八角爲甲贖罪嗣由甲查出破綻將陳送案究辦可見陳行騙已非一日同轉謂陳曰照爾所爲理應嚴辦著押候笞責二百下比追餘物○包探郁庭湘稟稱寍波人邵阿才馬有如附搭江天輪船來滬夾帶私錢四十七串當由張桂昌挑至公館馬路爲小的等所見立卽拘獲送案請究張供稱小的向在同興信局送信與邵等兩人並不認識有人薦挑篾籮兩隻不知其中藏有此錢同轉又向邵阿才訊問供稱此錢係同船客王姓所帶與小的不干同轉著將三人管押著交王姓到案再核○錦名洋行收租洋人偕夥吳雲山等禀稱房客方正才積欠租洋八十三元林馮氏欠洋十五元王趙氏欠洋九元某醫生欠洋十六元劉仁旭王阿生楊仁寳各欠洋十二元送案請追同轉訊問之下林馮氏當堂交洋兩元半趙氏交六元半王阿生交二元半餘人均稱請緩至中秋節前歸楚同轉著將王趙氏釋放餘人交保限期付租○林裕隆號主趙雲卿具禀聲稱間壁有空屋數間現由陳福祥租賃開設陳大生洋貨店裝修數日尚未開市本月初五夜兩點鐘時小店中失竊衣服一箱查視墻洞係由陳大生店中挖過查得是夜陳大生未開門户可見係伊店中人所竊是以邀同陳福祥並木匠作頭楊阿三等來案請訊陳福祥供稱租屋開店尚在裝修夜間無人居住是日黎明時學徒來報知林裕隆被竊當往查看見前後門户依然關閉入内檢視旋在塞板後尋見紡綢長衫一件棉襖一件同轉謂賊由爾店中挖洞過去不能置身事外著將陳楊兩人交保限交竊賊到案以憑根究 
[行道有福]  
　　本館協振所昨承新開之廣茂錢莊交來筵席移振洋三十元又匯豐銀行中秋月餅資移振洋四元又粤東居士祈保合境平安辦事順適洋二十元又常州將思永堂助振洋十元或駿業聿新節省酒肴之費或蟾光欲滿頻分餅餌之甘或祝四境鳩安旣廉泉之遠霈或拯一方鮒涸分讓水以同霑胥由内念之慈祥足動遐方之觀感除分掣收條外合餘駢語藉誌鴻施 
[青樓慕義]  
　　順直齊豫迭告災祲凡在血氣之倫無不以惻隱爲心施解推之惠至於青樓中人託身卑賤似難冀其立念慈祥矣乃有出人意外者同安里謝秀蘭校書特以洋蚨七十二元助順直振捐中澤哀鴻嗷嗷待哺得此捐金施賑必當歡喜無量祝校書早脱樊籠懴除綺障也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[陳村大火]  
　　陳村爲廣東順德縣屬市廛林立有新舊墟之分其中榖米生意尤爲各行之冠次則鹹焦欄菓欄亦薈萃一隅至於賭博之塲烟花之藪均稱一時之盛而其地屢遭大火焚如一兆輙蔓延鋪户數百家殊可異也七月廿二日約一點鐘時候新墟有某烟館不戒於火其時餐霞客正如霧沛雲屯警報一傳鑼聲四起各水龍卽奔集灌救無如火勢殊酷加以風威凛烈瞬息間冐穿屋頂延及鄰家直至入夜七點鐘祝融氏始歛威而退計同樂街燒至社壇前止匯源街燒至蓮記洋貨店止新塘基之屋宇均付一炬查確被災鋪户約百餘間該處武廟興工重修高搭棚廠一座蓬飄梗斷猝被祖龍氏收拾靡遺惟廟内地方一概未有殃及咸以爲神靈呵護當火熾之際附近營勇齊集災塲彈壓仍有搶匪從中圖利當塲拿獲二名解官訊究云 
本號選置各省上上名機金銀庫緞内局寗綢線縐亮實杭紗線春春紗六串春紡杭羅金除貢緞漢府西紗摹本金花綵緞莊綾沈濮花素湖縐漳絨漳絨朝衣蟒袍補服圍屏壽幛洋金緙絲顧繡兼辦外洋新式時花各色綢緞等貨一應俱全如蒙士商賜顧誠信無欺請認明本號招牌庶不致悞開設棋盤街北洋房石庫門便是 
[上海屈臣氏大藥房發售]  
壯陽廣嗣藥丸此丸陰陽兼補男婦均宜最能滋水壯火不損眞精與别家售燥陽取樂不同 
順氣化痰藥丸專治男婦痰多偶感風熱痰隨氣升壅塞肺竅咳嗽不止甚至痰中帶血等症花柳清毒藥丸此丸專治花柳傳染疳疔魚口便毒等症照仿單服之旬日可愈暈浪平安藥水專治航海出洋風濤顚簸以致暈浪嘔吐頭重目眩四肢無力茶飯不沾等症哮㗇喘咳藥水此藥善能調順呼吸之氣消化膠結之痰無論遠年近日哮喘俱能治之羊吊顚癇藥水此藥專治一切痰迷心肺類似顚狂及羊吊顚癎色思病發花顚等症 
十全種子藥水此藥水大有補陰益陽毓麟廣嗣之力補而不燥服此精神加倍筋骨壯健也以上各欵服法及價銀另有仿單詳列茲不再贅尙有無數藥料容後續登上海屈臣氏啓 
[吐血靈丹]  
僕前月由汕頭至申寓長發棧内不料舊病復發吐血不止立延名醫藥石難效幸同寓棧友談及桃源坊内益三寳堂秘製恨日斷根吐血藥膏異常效騐立求一粒洋二元服之兩次病除大半藥將服盡病全根除致書數言申謝　滬上再生人叩拜 
[蘇申錢船聲明]  
吾帮錢船蘇州向泊閶門内中市茶會在大觀樓申泊西福興里後並無分泊别處茲見報章有新設錢船停泊蘇州南濠實係混充吾帮務祈各寳號切勿受其誑騙恐後有悞與錢船特此聲明錢船帮毆甫生等公啓 
[漢口客棧减價]  
本棧開立洋街輪船碼頭左近安寓仕商搭客寫票報關裝載每天每位房飯金一百文搭客水脚格外公道如蒙惠顧者攏埠請至本棧派司事照料行李庶免貴客勞心耳此佈萬安星記春元　元棧仝啓 
[上海同文書局告白]  
南海康長素先生所箸新學僞經考十四卷在本局發售此書考得費易毛詩古文尙書周禮左傳爾雅說文皆是僞書爲二千年未闢之學海内爭先快　者也初印白紙精本收回紙墨工價　二兩 
[老太古保火險公司]  
本行經理保險公司所有房屋貨物棧房均可代保其價格外公道貴客欲保請來面議可也 
[上海協安興記]  
本號專批發呂宋大票歴巳多年屢售出大彩遠近馳名今售英十月票批發零沽原班回件收兌紅票公道此佈 
[小火輪船往蘇杭]  
本局置備堅快輪船數艘迅速異常專拖紳商座船銀洋錢船附搭客位每日下午三點鐘准開蘇滬晚往申杭風雨無阻水脚格外克巳倘蒙紳商光顧祈請本局寫票諸君幸勿夾帶違禁貨物局設上海盆湯衖新大橋北塊東首河浜蘇局在閶門外南濠益利局啓　 
[洋藥飛漲聲明價目]  
本號自運大小洋藥兼製烟膏批發向蒙貴客販至各港口及本街同業拆去銷售者無不格外克巳遠近馳名茲因洋藥大漲特將烟膏價目列明淸膏每洋一兩二陳膏還灰二兩四公膏二兩八冷籠三兩四熱籠四兩二仕商賜顧認明上海棋盤街北天成行啓 
[輪船往東洋等埠]  
啓者本行科被麥魯輪船船主名哈司委而於禮拜六卽十一天明時開往長崎　門舍革神戶横濱等埠小包收至初十正午十二點鐘爲止搭客票出至初十下午七點鐘爲止如各寳號欲裝貨搭客者請至本行訂定可也此佈日本公司啓 
[輪船往釜山元山琿春埠]  
啓者本行科被麥魯輪船船主名哈司委而於禮拜六卽十一天明時開往長崎埠於十三換薩祖麥麥魯輪船開往釜山元山琿春埠如各寳號欲裝貨搭客者請至本行訂定可也此佈日本公司啓 
[仁慈堂彩票]  
啓者本行開設在虹口西華得路禮查客寓對面今有澳門仁慈堂英十月分彩票出售其開票之法皆與呂宋票相仿每月開一次頭彩得洋一千五百元諸君得彩者俟對號單到滬可卽取銀外埠客商賜顧者請信至本行可也興順行啓　 
[只此一家起首老行天成]  
英十月雙票出售雙張十二元單張四開照算分條七角附送月份牌函購上海棋盤街北朝東石庫門内原班帶奉不悞天成啓 
[票式改新分條六角必得中紅票現兑]  
英十月呂宋票出售雙張十二元零躉拆兌劃一公道函購卽奉上洋四馬路 
[海上靈丹]  
僕患小腸疝氣年久幸得上洋廣東四知堂寳號疝氣靈膏靈丸内服外貼消患於無形心感大德再書數言聊盡區區之忱耳招招商局梁瑞生啓 
[躉批條頭照大巿]  
一定中快得利 
英十月票零售單張六元分條六角函購上海四馬路 
[卦斷如神]  
蒙徽州胡席玉先生卦斷予白靈節准得美差今果應十六日藩憲掛牌差署谷城特此登報申謝前署湖北鍾祥縣鐘桐山啓　 
[吕宋發財大票]  
英十月份分條五角半中秋開彩請來發財十一月票明日可到早來批發遠近賜顧申三馬路西認明各行范財記錢運來大家有天寳賚 
[經理東洋煤]  
啓者本行開設在四馬路第六號門牌總經理售賣東洋蓋蒙及祖魯其兩礦之煤本行又分設香港及通商各埠此兩礦所出之煤質地極佳欲購者請至本行面議可也興順洋行啓 
[代辦茶捐並換部照]  
福建茶捐現蒙○大憲奏准補獎在案○諸君如欲報捐職銜○封典卽將履歴送至上海山家園敝寓以便寄閩代辦不悞 
[大菜籐奇减價]  
新到大號黑籐椅每把一元九角二號一元七角兼雙人鐵床木器其價格外相宜賜顧者認明本號三洋涇橋北王森記啓 
[廣東梁愷悌藥丸略列]  
小兒回春丹治小兒驚風發搐天吊增寒壯熱嘔吐泄瀉實痰等症五粒頭每丸一百二十文三粒頭每丸八十六文 
參茸戒烟丸一服此丸立能將烟具藏起戒時毫無難過戒後不生病每兩三百文雙料一千二百文 
龍涎哮喘丸凡患哮喘每服十四粒數瓶斷根每瓶錢三百文外有雙料洋金花作烟呼吸喘卽立止每包百文 
追風如意膏專治一切風濕骨節作痛手足麻木寒熱瘧疾小兒吐瀉臍風等症大帖錢百文小帖五十文 
入塲定志寗神丸此丸專爲讀書人而設大科小試帶進塲中用口含化雖作文至終宵精神不倦每盒十丸六百文 
經期腹痛丸專治婦人臨經肚痛或經前肚痛或經後肚痛甚至經閉不通悉皆取效如神每丸洋一角 
拘杞桑椹清補酒此酒滋腎益氣生精助陽常飲不燥不熱聰耳明目烏鬚黑髮益壽延年每瓶錢二百四十文 
頭風止痛太陽膏專治風氣上攻頭痛法捋此膏一對用自己口津舐濕貼兩太陽穴應驗如神每封錢七文 
四鞭壯陽丸鹿腎鱸腎海狗腎名爲三鞭善能壯陽種子加入馬腎共爲四鞭馬畜屬火功效尤速每兩洋二角 
小兒疳積散小兒孱弱飲食少進或食而不肥揉眉擦鼻此疳積也將散拌粥與食自能全愈每瓶二百四十文 
外有參茸衞生丸參茸白鳳丸全鹿滋腎丸寗坤丸蘇合丸益母丸心氣止痛丸調經種子丸化痰止咳丸赤脚大仙丸八寳吹喉散琥拍抱龍丸婦人白帶丸如意油薄荷油艾油發兌 
上海棋盤北首梁悌愷啓一分枝蘇閶中市此外九江廣泰源江西省城磨子巷羅春臺安慶倒抓獅羅春臺嘉興孩兒橋申昌杭州保佑坊申昌寄售一分寄吳城鎭羅春台發兌 
[巨欵完結]  
敬啓者家伯恆山於巳丑年股開鴻遇順茶棧適逢茶市大壞虧欠各寳莊巨欵除還過外負欠尙多嗣蒙上海漢口九江揚州福州等處各同鄉惠助欵項復挽屠雲峰唐茂枝唐蘭泉列翁向各寳莊懇情蒙讓减收於七月初一日會立允據作爲完結所有鴻遇順欠欵一槪與家伯名下無涉深荷諸公厚誼感激莫名敬誌謝忱統祈均鑒盛鴻　頓首拜啓 
[鴈行眞序]  
餘姚黃家埠鎭黃深林因父蔭淸公於壬戌披擄與弟同林同舘迨後父逸歸弟獨留時年十二誕十月初七吉時生奈父曁毌夏氏俱逝兄蔗林早斃予偕妻居室而苦無嗣六月間夢父言汝弟在廣西易姓張名列大魁父巳受享數年語畢遂甦甚疑次夜又夢更異及胞姊等均有此夢雖夢寐難憑何數人之同也况額有寸瘢易證倘如夢錫九齡之確諒弟於水源木本决不淡忘爾黃深林啓 
[新式八音琴]  
本行新到大小八音琴内敲鐘皷其音甚妙以及號筒戰皷洋笛洋簫等各色樂器俱全其價格外從亷凡貴官紳富賜顧者請駕至英大馬路三號便是　謀得利琴行啓　 
[永平火險公司]  
ＩＭＰＥＲＩＡＬ 
啓者本公司開設以來約有一百年有資本銀八百萬兩現在北京路第十七號門牌開設分行中國客商賜顧者其保險價照大市一律此佈辦理人富爾倫啓　 
[銘謝專科]  
余生痔瘻常漏膿水亦精氣所化一大漏巵聞張秉衡先生專科久著妙手余來申醫治兩月其膿管悉爲拔去平復如初時同治諸君先後獲痊早經感載申報余未暇附錄因先生有事返陵刻巳回寓三馬路泰興棧謹登報以感再德并望同病者速求治焉羊城陳堯唐啓　 
[房産出售]  
茲有頂好屋地座落二馬路西深十丈零闊約九丈四圍端方起造大住宅最合宜欲知詳細請至高易帳房面叙 
 
 

Page 11

 
 
[光緒十八年八月初二日京報全錄]  
　　宫門抄○諭旨二道錄前○發抄硃批四道○福州將軍希奏報交卸兼署督篆及船政事務日期摺○蘇撫奎奏審明家長擅殺犯姦之家丁按例定擬摺○桂撫張奏更補知縣摺○八月初二日工部鴻臚寺正白旗值日無引見○貴恒謝管宗學恩○召見軍機○皇上明日卯初至社稷壇行禮畢還海辦事召見大臣○發抄德馨奏江西補用同知曾森等期滿甄别奉硃批吏部知道欽此○又耗羡不敷支放另籌欵動撥奉硃批户部知道欽此○劉坤一奏請以廖德勝補裏河水師右營叅將奉硃批兵部議奏欽此○又都司銜千總李公智借補外海水師守備奉硃批兵部議奏欽此○○福州將軍兼署閩浙總督世襲一等繼勇侯奴才希元跪奏爲恭報奴才交卸兼署督篆及船政事務日期恭摺仰祈聖鑒事竊奴才前奉恩命兼署閩浙總督兼理船政大臣當將任事日期奏報在案嗣准吏部咨光緒十八年五月二十八日欽奉上諭閩浙總督著譚鍾麟補授欽此兹新任閩浙督臣譚鍾麟於光緒十八年閏六月十八日抵省奴才卽於二十一日將閩浙總督關防福建鹽政印信總理船政關防並王命旗牌同節次欽奉聖訓上諭御賜曰螺曁書籍文卷等項飭委署福州府知府侯材驥閩浙督標中軍副將萬起順敬謹齎送督臣譚鍾麟接收任事奴才卽於是日卸事除將交卸兼署督篆及船政事務日期循例恭疏題報外謹恭摺具奏伏乞皇上聖鑒謹奏奉硃批知道了欽此○○頭品頂戴江蘇巡撫奴才奎俊跪奏爲審明家長擅殺犯姦之家丁按例定擬恭摺仰祈聖鑒事竊查上元縣已革遊擊方子文擅殺姦拐伊妾李氏之家丁葛發子身死一案前據該縣梅埰訪明將方子文原保副將銜花翎遊擊禀司詳經前撫臣剛毅奏革並飭將犯證卷宗提郡審辦嗣據江寗府知府李廷簫審擬解經臬司陳湜覆審擬議詳請核咨卽經前撫臣剛毅咨奉刑部以此案未便咨結行令具奏等因前來奴才覆加確核緣方子文卽方鳴鳳籍隷安徽桐城縣寄居江寗省城曾投軍營出力歴保至副將銜花翎遊擊已死葛發子係方子文家丁方李氏籍隷鹽城縣於光緒十一年經方子文價買爲妾方子文於十四年十月間葛發子跟隨方子文服役有主僕名分方李氏習見不避十五年二月間不記日期方子文外出葛發子卽向方李氏調戲成姦迨後乘隙宣淫不記次數方子文並不知情是年十二月二十六日方子文因事他往葛發子起意誘拐方李氏同逃央託船行孫二代雇船隻揑稱送妻回揚孫二信以爲實卽代雇李姓划船葛發子卽以同逃回揚可作長久夫婦向方李氏商誘方李氏戀姦情熱當卽應允與葛發子同至小西門外上船是夜船未開行而方子文回歸找尋方李氏無蹤適有素好同姓不宗之方子和走至方子文告知情由央其帮同訪尋次早葛發子上岸買物方子和尋至李姓船上將方李氏獲住帶回葛發子聞風逃逸方子文將方李氏斥責管教十六年正月間方子文瞥見葛發子路過門首憶起前情一時忿激起意將其致死洩忿卽往向方子和告知商令將葛發子誘來方子和應允是月二十四日傍晚時分方子和尋見葛發子帶領向方子文服禮並爲假意說情勸方子文仍舊收用方子文亦佯爲答應二更時分方子文暗藏短刀唤令葛發子照燈稱往城北找人方子和會意同行三人走至細柳巷偏僻處所方子文四顧無人喝令葛發子站住葛發子在前回顧方子文用刀向扎致傷其鼻梁連左耳根葛發子倒地滾駡方子和接過方子文刀子亦將葛發子咽喉戳傷葛發子當卽殞命方子文又將葛發子莖物腎囊割下撩葉與方子和分投逃散次早經上元縣坊快李順巡見屍身報經該縣姚德鈞勘騐差緝去及獲犯卸事梅埰抵任獲犯具禀將方子文叅革批府提審據供前情不諱究詰不移案無遁飾查例載　身長隨恩養未及三年並未配有妻室如有殺傷各依雇工人本律論又律載家長毆雇工人致死滿徒又雇工人姦家長妻女斬妾女减一等又例載本夫捉姦殺死犯姦有服卑幼之案如卑幼罪不致死捉姦已離姦所非登時而殺者於常人絞罪上减二等杖一百徒三年若按其毆殺卑幼本罪止應擬流者應再减一等又載律斷罪無正條援引他律比附定擬各等語此案已革遊擊方子文因家丁葛發子姦拐伊妾李氏同逃事後尋見商同逸犯方子和將葛發子扎傷身死查葛發子跟隨該犯服役雖有主僕名分惟其服役未及三年應照雇工人論徧查律例並無家長擅殺姦伊妾之雇工作何治罪明文惟查家長毆死雇工與期尊毆殺卑幼罪同則擅殺犯姦雇工亦應與擅殺犯姦卑幼同科查葛發子私誘家長之妾同逃例止擬軍罪不應死自應比例問擬方子文卽方鳴鳳比照本夫捉姦殺死犯姦罪不致死有服卑幼如已離姦所非登時而殺者於常人絞罪上减二等杖一百徒三年若按其毆殺本罪止應擬流者應再减一等例擬杖八十徒二年半係職官應從重發往軍台効力贖罪方李氏與伊家長之家丁葛發子通姦私誘同逃亦應按例問擬方李氏除和誘爲從輕罪不議外合依雇工人姦家長妻女斬妾女减一等律擬杖一百流三千里係犯姦之婦杖决流贖追銀入官册報給屬領回聽其去留葛發子拐家長逡妾本干例議業已被殺身死應毋庸議船行孫二訊因不知拐情代爲雇船應與並不知情之船户李姓均免置議人証省釋屍棺飭縣召屬領埋兇刀供棄免起逸犯方子和飭緝獲日另結除供招咨部外謹會同兩江督臣劉坤一合詞具奏伏乞皇上聖鑒勅部核覆施行謹奏奉硃批刑部議奏欽此○○頭品頂戴廣西巡撫臣張聨桂跪奏爲更補知縣恭摺仰祈聖鑒事竊照靈川縣知縣席夔調補開缺所遺靈川縣員缺經前撫臣馬丕瑶會同督臣李瀚章請以卽用知縣文明欽題補又藤縣知縣嚴用勳病故出缺所遺藤縣員缺亦經前撫臣馬丕瑶會同督臣李瀚章請以卽用知縣方鳳鳴題補接准吏部咨核計班次係屬相符惟查缺項雖不相同係同月之缺均係進士卽用到班例應簽掣缺之先後掣得在先者以名次在前之員請補今未掣定遽請　題補與例不符應令該撫一併掣定先後再行照例序補等因自應查照辦理兹掣得藤縣知縣爲第一缺靈川縣知縣爲第二缺應卽照例按名次更補查廣西病故休選缺知縣一項上次候補正班後用至大挑正班試用知縣陳展雲題署天河縣知縣止今掣得第一之病故休藤縣知縣缺按班應用鄭工及新海防遇缺先舊海防新班先新班卽舊例銀捐遇缺先遇缺鄭工新舊海防分缺間舊例銀捐分缺間前及各項卽用先均無人係卽用正班到班據署藩司胡燏棻署臬司張人駿會詳請以甲第名次在前之進士卽用知縣文明欽奏請更補前來臣查文明欽年四十三歳貴州貴筑縣人由附生應光緒元年乙亥恩科本省鄉試中式舉人十五年已丑科會試中式第一百四十七名貢士殿試三甲第四十三名朝考三等引見奉旨以知縣卽用欽此簽分山西親老告近攺掣廣西十六年四月初五日領照起程是年九月二十四日到省該員講求吏治辦事認眞以之請補藤縣知縣員缺與例相符仰懇天恩俯准以卽用知縣文明欽更補藤縣知縣如蒙兪允該員係卽用知縣請補知縣銜缺相當毋庸送部引見亦毋庸核計叅罰又查廣西升調遺選缺知縣一項上次第一輪候補正班後用至大挑正班試用知縣張道生一題補遷江縣知縣止今掣得第二缺之升調遺靈川縣知縣按班應用鄭工及新海防遇缺先舊海防新班先及舊例銀捐遇缺先遇缺鄭工新舊海防分缺間籌餉銀捐分缺間前因各項卽用先均無人係卽用正班到班據署藩司胡燏棻署臬司張人駿會詳請以卽用知縣方鳳鳴奏請更補前來臣查方鳳鳴年四十八歳浙江蘭谿縣人由優貢生應光緒十四年戊子科本省鄉試中式舉人已丑會試中式第一百二名貢士　殿試三甲第七十八名朝考三等引見奉旨以知縣卽用欽此籖分廣西六月初一日領照呈請給假回籍修墓蒙給假照於光緒十五年六月二十八日由京起程十六年五月初一日到省該員心地樸誠講求吏治以之請補靈川縣知縣員缺與例相符應懇天恩准以卽用知縣方鳳鳴更補靈川縣知縣如蒙兪允該員係卽用知縣請補知縣銜缺相當毋庸送部引見亦毋庸核計叅罰再更補知縣照章應依限奏請今藤縣靈川兩知縣缺奉部駁飭更補坐光緒十八年三月二十一日行文計扣程限五十日補缺定限九十日隔省會銜限三十日連閏扣至八月十一日限滿今在限内請補並未逾限合併陳明謹會同兩廣總督臣李瀚章恭摺具奏伏乞皇上聖鑒勅部核覆施行謹奏奉硃批吏部議奏欽此 
 
 

Page 12

 
 
[光緒十八年八月初三日京報全錄]  
　　宫門抄○諭旨一道錄前○尚書祁奏假期已滿病仍未痊請准開缺摺○東撫福奏水勢大漲惠民等縣堤埝漫溢將在工文武各員分别叅辦摺○蘇撫奎奏江海關第一百二十六結期内徵收華洋各税及支解數目曁查明免單總數抵解餉需摺○又奏江海關徵存税銀數目片○八月初三日内務府國子監正紅旗值日無引見○阿克東阿續假十日○多歡請假十五日○宗人府奏派管理銀庫派出福中堂○召見軍機○皇上明日用膳辦事後至頤和園皇太后前請安畢還海○○工部尚書臣祁世長跪奏爲微臣假期已滿病仍未痊籲懇天恩賞准開缺以便從容調理仰祈聖鑒事竊臣自閏六月十九日蒙恩再賞假期一月計前後在假三月之久次第延醫診治而症非一症醫不一醫藥與病乖症遂增劇服清痰利水行氣之劑始有轉機濕熱下注腫痛之疾又作呻吟時日元氣大虧臣受恩深重濫厠正卿敢以抱疴遽萌引退奈所遘之疾勢旣纒綿療治之方效輒遲緩病由時積心與力違竊念部務雖經派署實缺究未便入懸且兼尹有事地方管庫實稽出納若以病軀戀棧負疚滋深焦灼萬分難安寢饋惟有據實陳明病狀籲懇天恩俯准開缺俾得從容調理兾望就痊臣年近七旬平日精力尚耐勞苦倘蒙聖主福庇醫治得法漸次復元仍當泥首宫門求賞差使以圖報稱所有微臣假期又滿病難速痊據實陳請開缺緣由謹繕摺具陳伏乞皇上聖鑒臣不勝迫切待命之至謹奏奉旨已錄○○尚書銜山東巡撫奴才福潤跪奏爲連日水勢大漲惠民等縣隄埝漫溢在工文武各員分别叅辦恭摺仰祈聖鑒事竊奴才前將秋汛盛漲極力搶護險工情形於七月初一日奏報在案現在水勢較伏汛大三尺有餘較十六年盛漲之時大四尺有餘溜勢之猛汛漲之久爲歴年所未有據東河督臣咨會萬錦灘於閏六月二十九日又長水三尺奴才於工次屢接營委各員馳報險工迭出緊急萬分嚴飭各員弁督率營勇激勵民夫力圖補救如前齊河之五里堡濵州之東劉家利津東關及傅家窩各處險工已據報搶堵平穩其續報之齊河王莊濟陽鐵匠莊蒲台薛家坊等處亦均於萬分危險之際幸已搶護無虞惟平隂縣鄧莊歴城北濼口章邱華莊臨河民埝各有漫溢該處大堤均守護穩固漫水仍歸入正河尚無妨礙正飛飭各處一體小心防護兹據下游總辦道員李希杰禀報惠民縣北岸南北王家迤下之白茅民埝於閏六月二十九日戍刻大溜滾刷埝頂比卽搶築子埝維時風雨交作浪湧如山水從埝頂漫過頃刻刷成口門三十餘丈勇夫拚命搶築漂没數名隨築隨塌次日漸刷至一百餘丈奪溜北行直趨徒駭河入海又利津北岸王莊迤下之張家屋地方於二十九日丑刻埝頂漫溢將新做後戧金口冲刷塌陷三十餘丈又據報濟陽縣桑家渡民埝於七月初三日陡出漏洞正在併力堵塞而外面水與埝平風狂浪急瞬將埝身冲刷三十餘丈該南關灰壩經大溜淘刷只剩堤後土戧至初四日亦被冲刷四十餘丈與桑家渡之水俱至惠民匯白茅墳漫水併歸徒駭河奴才聞信之下愧憤莫名正在續摺具奏復據濟東道張上達禀報南岸章邱縣溞溝迤下之胡家岸民埝水與埝平初七日北風暴作益形洶湧水漫埝頂而過員弁人等隨卽退守大隄時當昏夜來源勢若建瓴埝身紛紛坍卸遂於是日子刻塌陷成口該處隄外地勢低窪光緒十一年溞溝曾經漫决堵合其費工力本屬汛漲過大屢瀕於危均經設法搶住今因水高於埝致被冲及大堤水由從前溞溝决口舊路入小清河之羊角溝入海等情奴才竊維黄水性極剽悍山東河面甚狹溜力愈勁全恃堤埝爲之捍禦兩年因經費支絀未能培植今值秋汛奇漲水勢高出堤頂排山而來子埝搶築不及實屬無從措手惟防汛文武員弁究屬防護未周雖漫溢工叚均在保固限外未便稍從末减應請將承防之都司王恒德副將陳長發張文彩閻得勝均革責委員候補知縣王建疇趙惠霖梁錫祜試用從九齊宗綬均革職留工提調候補直隷州知州李恩祥候補知府郝廷珍均摘去頂戴以示懲儆總辦濟東道張上達候補道李希杰雖因工叚太長照料不及惟所管地面旣有疎虞相應請旨交部議處奴才督率無方責無旁貸並請勅部議處俾屬員倍知懲懼現飭將各處口門盤做裹頭免致續塌俟水勢稍平卽當赶籌堵合應需欵項容再核實估計奏明辦理其黄水經過地方已飭賑撫局司道委員分投查勘被災輕重分别賑撫刻下節過處暑秋汛爲日尚長仍嚴飭在工員弁加意防護力保完善之區所有水勢大漲堤埝漫溢叅劾文武員弁緣由謹繕摺具陳伏乞皇上聖鑒訓示謹奏奉硃批另有旨欽此○○頭品頂戴江蘇巡撫奴才奎俊跪奏爲江海關第一百二十六結期内徵收華洋各税及支解數目曁查明免單總數抵解餉需恭摺仰祈聖鑒事竊照江海關徵收洋税按結提解部庫四成嗣於四成銀内酌留　　以備機器局用欵其餘二成銀内除額撥黔餉並提解加放俸餉外餘剩銀兩同招商局四成税銀一併分解南北洋作充海防經費　等情均經先後奏咨轉行遵照在案兹據江海關道聶緝槼詳稱自光緒十七年十二月初二日起至十八年三月初四日止第二百二十六結期内共徵各國商船進出口正税銀七十七萬四千二百四十八兩零除洋商前完正税准其存票完領現銀一萬一千八百二十八兩零外實徵銀七十六萬二千四百一十九兩零又徵洋藥税銀一十一萬七千八百七十八兩零共實徵銀八十八萬二百九十七兩零應提四成銀兩内以二成備撥機器局用欵其餘二成銀内除提解黔餉銀六萬兩並提解加放俸餉銀五千兩外餘剩銀兩分解南北洋作充海防經費至是結期内洋商請領存票居多間有願請免照之貸實結過各口免單税銀天津一十九萬二百七十兩三錢五分一厘牛莊二萬八千八百二十七兩四錢七分三厘登州四萬九千九百五十三兩三錢八分九厘寍波三萬八千四百一十二兩五錢三分八厘福州七千七百四十二兩八錢五分六厘廈門一百五十一兩六錢三分四厘汕頭六百一十六兩三錢六分温州四千七百五十三兩一錢八分九厘廣東一百二十七兩五分八厘基隆一百六十六兩二錢七分八厘淡水九百九兩七錢九分六厘鎭江九千五百七十八兩四錢五分一厘九江六十六兩四錢三厘漢口八千五百四十五兩七錢二分二厘蕪湖二千五百六十四兩七錢二分七厘宜昌三兩二錢台灣一十三兩五錢九分三厘另造清册送部查核此項免單税銀卽在前項實徵數内均已抵放京恊各餉無從撥還其徵收招商局輪船及關照船進出口正税並洋藥税銀七萬六千七百四十六兩零應提四成銀兩亦經分解南北洋作充海防經費各等情造册詳請具奏前來奴才復核該關第一百二十六結期内所收各項洋税除提四成銀兩外實共應存銀五十二萬八千一百七十八兩零提出一成五厘聽候指撥出使各國經費餘剩銀兩均經抵放京協各餉並税司月支經費曁例銷各欵之用至免單税銀仍懇恩撥濟緊要餉需毋庸撥還長江各口免致互劃之煩除將原册分咨總理衙門户部查核並令將給過免單税數另行造册詳辦外謹會同通商大臣兩江總督臣劉坤一核繕清單恭摺具奏伏乞皇上聖鑒謹奏奉硃批該衙門知道單併發欽此○○奎俊片再查案准户部咨各海關加徵洋藥税厘一欵旣歸海關併徵自應照章存儲關庫聽候部撥又准部咨凡指明由加徵洋藥厘税項下開支銀兩應各歸各欵動用其收支數目另列清單按結奏報等因當經轉行遵照旋因江海關經徵洋藥進口税銀歴係併入華洋各項貨税提分四六成統收統除彚册開報卽將該關第一百十一結起至一百二十五結止加徵洋藥税捐收支各欵銀兩另開清單先後奏報在案兹據江海關道聶緝槼詳稱自光緒十七年十二月初二日起至十八年三月初四日止第一百二十六結期滿共徵洋藥厘捐銀三十二萬八千一十二兩八錢八分又上結存銀一十二萬三千五百八十九兩四錢一分八厘一毫三絲三忽共合銀四十五萬一千六百二兩二錢九分八厘一毫三絲三忽統計是結期内共放奉撥及例銷各欵銀四十二萬九千九百三十六兩一錢五分四厘五毫六絲於前項徵存欵内動支外計尚存銀二萬一千六百六十六兩一錢四分三厘五毫七絲三忽留備湊放奉撥未解各欵歸入下結造報等情開造細數清册詳請奏咨前來奴才覆核無異除將該關所送清册分咨總理衙門户部查照外謹會同通商大臣兩江總督臣劉坤一核繕清單附片具陳伏乞聖鑒謹奏奉硃批該衙門知道欽此 
 
