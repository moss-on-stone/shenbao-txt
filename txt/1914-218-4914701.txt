# 1914 - 218 - 4914701

 

Page 1

 
 
游記 
[新疆旅行記（二十四）（單騎）]  
　　閱者諸君鑒此等游氓爲本報所歡迎閱報諸君中如有長途旅行者或於啓行之前先與本館訂定或於旅行之後卽將游記寄示奉報苟登載者不惜重資以報也唯或鈔襲前人游記而改頭換面以欺騙取財查出之後恐名利兩失矣本報記者白 
　　二十四日出馬連井西北行過可灘十里墩有石坎數道自西而東寛數尺陡起如門坎過坎道始平山溝産金砂凡出金之溝山脚斗拔或攔溝有石坎聚砂必多二十里金窩子舊有金夫窩棚故名其地四面高如城垣中窪如釜底氣之所聚金苗必旺聞此地有線金有砂金每過一坎高下成窩形寛里許窄半里或數十丈愈北愈寛阜亦漸高有至三四丈者惟水泉極缺若於草厚處掘深當有泉出惜無人知之耳十里腰站子頽垣數問無人居七里紅土峽甘新兩省交界處立有界碑其峽土色如朱歷年雨水冲刷尖圓方斜形皆備中隔一川寛平多枸杞三里油神廟山環路曲崎嶇難行五里咬牙溝下山路皆平坦五里臥牛灘紅土坎陡起高丈許上平如砥十五里峽口至此兩山皆整石形勢雄厚隱隱露金線痕亦産煤及甘草大黄枸杞等藥材好事者於山腰用壞石堆梁成人形遍山多是行旅過此輙仿爲之殆祈禳之意也抵猩猩峽住居民三數家各開設小店以待過客有郵政局一所峽口建關帝廟甚靈騐草料糧食皆自沁城運來峽内多馬牙線深入石罅滿山細砂滲白如霜金線寛約五十里大山頭與猩 
 
 
 

Page 2

 
 
猩峽南北相望中間數十里勢較低平而起伏高下環迴相抱結成圓形自紅柳團以北山形皆然惟彼較寛闊而此則　圓耳 
時評 
[政治會議之兩機關（默）]  
　　將來由政治會議産出之機關有二一爲共和議會一爲憲法議會 
　　共和議會仿臨時參議院之例而略變其面目者也其組織法或云卽以政治會議之機關爲機關或云離政治會議而别設一機關總之爲將來産生新國會之一階梯 
　　憲法議會承憲法委員會之後而略變其手續者也其組織法或云由各省保薦或云由各機關選舉總之爲將來産生新憲法之一階梯 
　　是故共和議會非卽國會也將來必更有一番之遞邅而新國會始克告成憲法議會非卽訂憲法之正式機關也將來必再經新國會通過而後新憲法始克告成蓋政治會議爲産出此兩議會之機關而此兩議會又爲産出新國會與新憲法之機關然而此兩機關今猶在政治會議胎孕之中尙未脫然以出欲由此兩機關養育滋長以逹産生國會憲法之期而政治會議得有抱孫之慶爲斯豈不遙哉 
[命令]  
　　一月六日大總統命令内務總長朱啓鈐呈據兼署新疆民政長楊增新轉據省城警察廳長張鳴遠呈請任命任嗣源爲秘書徐執中劉福庭孫傳宗爲科長應照准此令 
　　又令國務總理熊希齡内務總長朱啓鈐呈據兼署甘肅民政長張炳華呈稱安定縣知事潘毓采鑽營署缺請先行褫職等語澄淸吏治爲今日切要之計迭經剴切誥誡不啻三令五申據稱該知事鑽營署缺確有證據殊屬不知檢束有玷官常潘毓采應卽先行褫職秘書慕壽祺科長宋作賓均暫行停職一併聽候法庭審辦該民政長張炳華失察屬吏卽交高等懲戒委員會議處此令 
　　又令據内務總長朱啓鈐呈據房山縣李文漢等呈訴知事邊度春縱容家丁遇案婪索各節查有確據請予褫職等語知事爲親民之官應如何潔己奉公勤求民隱該知事被控縱容婪索各節旣據查明屬實殊屬有虧職守未便稍事姑容邊度春應即褫職以昭懲儆此令 
　　又令國務總理熊希齡呈據蒙藏事務局轉據熱河都統咨稱東札魯特旗協理花生阿等勸勸導　衆維持治安懇予嘉奬等語該協理等効忠民國出於至誠殊堪嘉尙花生阿札蘭希休應均傳令嘉奬以昭激勸此令 
[專電]  
　　北京電瞥制草案决用銀本位謂複本位之不適用早成定例金少則金本位難行金滙兌本位全在殖民地以母國爲卵翼我則異是卽借巨債存放外國銀行以平準之然徧於民國即對於乙丙國失權衡與其夢想最良本位而難行何如採一較易者以整齊而過渡此外仍採圓制重六錢四分八一元半元二角一角用十進法此等議論頗爲有力將實行 
　　北京電總統府昨日公其中一桌袁主席客爲溥倫章嘉佛孫寳琦東一桌黎副總統主席客爲淸室王公代表溥潤梁啓超汪大爕朱啟鈐西一席態總理主席客爲淸王公代表溥侗周自齊章宗祥張謇感冐未到北面坐者共二十六桌各次長政治議員蒙王公台吉 
　　北京電總統年俸擬每年六十萬袁總統年關極窘巳將各處房産抵借 
　　北京電商人通例等現由法制局核定張總長主張速頒辦事方有根據 
　　北京電新社會報時評有欺人孤兒寡婦而偷盜之語意閣令以挑撥滿漢惡情封之但報界多擬開會反對 
　　北京電永寳齋延淸堂隱秀齋仿古齋四古董店因買收熱河宮物正在拘訊中 
　　北京電章太炎自初四至今避居華東飯店昨十一時偕張伯炳等出門聲稱往謁袁總統 
　　南京電張勳致電湘鄂贛蘇皖各都督民政長謂頃接參陸兩部電稱張使巡閱長江湘鄂贛蘇皖五省江面水上警察應歸其節制已電各該省查照海軍船艦已電派建威建安湖鵬湖鶚四艦歸該使節制以重防務云云特此電聞　　南京電張勳之幕府文案於初八日啟行赴徐 
　　南京電張勳於初八日十時啟行赴徐馮督省長曁商會均赴下關送行 
　　南京電張勳現將南京探訪局改爲長江探訪局傅心田仍爲局長 
　　南京電韓省長現與國稅廳商榷發行紙幣四十萬元籌定現洋二十萬元以備兌付俟商會議覆即可發行 
[特約路透電]  
　　北京電政府會議昨開秘密審查會議决國會議員當給予川資請其回里以候國會重行召集並擬請國務院制定大總統年俸三十六萬元另應酬費五十四萬元家用費一百五十萬元副總統年俸亦三十六萬元 
　　北京電熊希齡昨夜在國務院欵宴外國訪員外人到者二十餘員陪宴者有華員數人熊於演說之際謂中政府曾聘受俸之顧問多員其箴言與新成之民國極有裨益惟各訪員不啻爲無俸之顧問其箴言有益正同且曰君等誠能時錫忠告或友愛之評論則吾儕受惠匪淺吾儕於建設時代極賴君等表示同情抒誠相助目下謠言四播眞相昧然吾儕鑒於探訪確實消息之困難故擬設一新聞處以便君等徵集新聞此事將歸魏君管理云云旋由西姆浦森君答謝並促政府速行宣布報律准華文各報據理評論各事 
　　北京電據英文北京日報載稱民國二年七月一號至民國三年六月三十號第二會計年度修正之預算案出欵共六百四十二兆二十三萬七千零七十六元入欵共五百五十七兆二十九萬六千一百四十五元尋常入款共三百十五兆十六萬五千五百五十三元特别入欵共二百三十九兆十三萬零五百九十二元尋常出欵共四百二十三兆六十八萬四千一百二十二元特别出欵共二百十八兆五十五萬二千九百五十四元出入相抵尙少八十四兆九十四萬零九百三十一元 
[譯電]  
　　北京電據英文北京日報載稱政府改省制之計畫僅將更變各官員之名稱而巳民政長改爲宣安使道臺改爲觀察使縣知事改爲郡守惟各省之疆域均將收小云 
　　倫敦電英國西白明亨國會議員張伯倫君致書彼之選舉區域謂巳决意於下屆國會選舉告退國會職務且因與選舉區域相交三十七年之久今乃斷絶關係深爲抱歉書中復謂今當物色年少之人以爲之代俾於國會競爭更可着力云云張伯倫君之告退白明亨之人大爲驚愕各報皆誠摯讚揚君之偉業及奇特之勢力 
　　倫敦電據晨報載稱首相愛斯奎士君與勞君之談話可稱巳止調停愛爾蘭自治案之談判因以失敗愛斯奎士君即對於暫將曷爾斯特一地由議案中删除之要求亦不能承認 
　　倫敦電海軍會已組織機關擬於全國運動反對海軍節用員之會議 
　　柏林電各國因亞爾巴利亞内部擾亂巳合組衛隊派往亞萊西哇駐紥伐洛拉巳頒行戒嚴令以防土耳其靑年黨登岸土耳其伊齊特提督宣稱彼不欲踐亞爾巴利亞邦主之位惟願統率大軍以攻希臘云 
要聞一 
[蟬蛻中之國會（駐京通信員遠生）]  
　　國會問題巳解决此在今日人所共知特如何解决之法則頗費研究然政界潮流殆不出二派一派可名爲斬釘截鐡法其辦法多主直截爽快一派可名爲金蟬蛻殻法其辦法多主細針密縷成爲無縫之天衣據現勢當以後派占優勝此其大較也 
　　政治會議開後對於救國大計（即解决現在議會者）及增修約法案議論卽顯分此二派如楊度君卽主張事到如此祗有解散一法此即直截爽快之見解之一斑即會外人之王家襄乃至種種有力者恐皆同此見蓋此派非卽不主張維持國會者以爲國會旣不能維持則只有解散得成爲政治統系上之一種名詞耳聞袁總統殊不以此說爲然故其第一步必歸於第二派之說矣 
　　因此乃付審查其先議此二案時發言者殊寥寥惟前衆議院議員公民黨議會員副會長兼江西特派之政治會議議員梅光遠高呼付審查故京報稱梅君爲駕輕車就熟路付審查後定新年初二開審查報告會而審查時殊無結果乃由審查會長指定朱文劭顧鼇二君作一文章俟文章成後再由大衆討論其文中之意見朱安徽人前刑部主事曾爲福建等處法官顧則總統府兼内務部秘書爲最近政治界一極可注意之波澜人物也顧之才具甚爲儕輩所推朱則亦在該會議中頗露頭角者也 
　　到此記者不能不以一悠謬之事報告諸君新年無聊初二夜記者乃往觀一友人處之扶乩乩語乃極靈異（詳見本報自收談）有一乩仙自稱嘉慶時錢塘令王椿年有人詢以國會問題乩語答云小樓一夜聽春雨深巷明朝賣杏花旨意極確切若令此王君椿年作通信員必更勝吾曹十倍也 
　　此審查之結果須俟初六揭曉然吾曹雖非乩仙郤能默觀潮流得其大意蓋據會議中要人所述結果殆如左 
（一）現在國會本須維持但屢次國會開會旣不足法定人數以云遞補而據各省都督來電幾於無法可辦則只有暫時停止之一法 
（二）現在議員旣因不開會之結果未便長此稽滯擬請每人資給千元暫令回籍聽候召集 
　　以上爲救國大計中之國會問題之解决法 
（三）約法種種不善巳爲政府所公布必須修改但據約法自身凡修改必須經參議院參議院消滅後須由執行參議院職權之兩院今兩院旣無法開會國家大計又未便久久停閣應請特别召集機關修改約法 
　　以上爲解决修改約法問題案 
　　修改約法之機關名目及組織及權限及爲繼此而發生之問題於是有主張即以政治會議爲此機關卽以現有會議議員爲此機關之議員者此即直截辦法之第二步但此一層必辦不到緣大總統意亦决不願逕以此政治會議爲修改約法機關其意巳表示於招待進步黨人時矣因此有擬名爲約法會議者有擬名憲法會議者又有云名爲民國議會者有云大總統意擬名爲共和議院者京中近日流行語名此爲造法機關以其爲造根本法之機關也名國會爲立法機關以其只能立普通法也此造法機關將來必出於另行組織之一途故第一其組織據聞仍收各省派遣三人但政府並不派人有云雖更須派遣一番但所派之人必卽爲現在政治會議議員但將來必較現在政治會議議員有增無减殆確聞也第二其權限修改約法自是唯一職權惟當其靑黃不接之時仍以能議别種大政爲善果爾則其職制無以異於南京之參議院而目前之政治會議當自然消滅矣 
　　造法機關（卽共和議院）旣專議約法或附屬而議其他於此第三步當謀發生新國會之法此項新國會自然卽由此造法機關蛻變而出於是有主張即以造法機關爲新國會之一者又爲直截辦法之一種然其結果必出於另組於是則組爲一院乎組爲兩院乎一說謂將來必採一院制但此說並無根據故將來若使仍採兩院制者則必先組上院由上院議定國會組織法及各省調查戶口畢後再組下院現有兩院之辦交代或俟上院成後卽交或俟上下兩院成後再交在今固難懸擬然若採兩院制則將來所以必須先成上院者以上院之組織將來必須有特派議員之所謂老成碩學者而收政治會議造法機關以爲遁嬗其勢最便也 
蟬蛻之法或將如此 
[政治會議之面面觀] 　 
　　會期與日給問題政治會議開會期因李議長主張多開茶話會故原定會期爲每星期僅開正式會三次後又减少爲每星期二次茲又得消息該會委員日前在李議長私宅籌商重要議案議及會期一事多數主張改爲逐日開議惟分正式會談話會審查會三種輪流開議至日給一節决定具呈政府將其打消免致貽人口實經多數贊成大約俟該會開正式會時卽可解决云 
　　特設議員招待所政治會議秘書廳於前日發一通啓云敬啓者此次政治會議開會議員諸先生其向住京城及携有眷屬者車殆馬煩巳極勞瘁若雜居旅館寄寓人家飲食起居諸多不便前奉大總統諭於西長安街公府路南特設接街所以爲議員諸先生安息之地現巳着手設備於三年一月四日以後可以隨時移入如諸先生有願移居所中者請於三年一月三日以前先行通告以便接待此頌公安政治會議秘書廳啓 
　　取消委員之原有議員資格總統府消息日前政治會議議長李仲仙面謁大總統陳議以政治會議旣以爲政府諮詢機關委員槪爲行政各方面之代表而該會議所有各委員有爲現國會之議員者其資格似於此項機關不甚吻合於議事時不免有阻碍之虞是宜將各該員原有之議員資格一律取消以符名實聞大總統對於此陳議頗爲首肯擬日内卽頒布命令或特發手諭以取消各該員之國會議員資格云　　國會議員之將來給資回籍之說旣成鐡案將來審查結果當不越此範圍惟是政府對於一般議員尙有格外優待之意至其優待之法則有二端一說謂厚給川資參議院給以三十萬元衆議院給以五十萬元現在國務院對於此項數目正在磋商之中又一說謂於中央 
 
 
 

Page 3

 
 
及各省之行政機關與以相當之位置而位置之中又分二策其第一策則分咨各省長官量才錄用第二策則開單交付内務部使於考試縣知事時設法令其入彀種種風說雖無一定然亦不得謂其　屬子虚也 
[新民國之借欵談]  
　　各省實業借款條例自五國團開放以後各國資本家希圖以實業名目投資中國者大有山隂道上應接不暇之勢政府近日以爲吾國經濟狀况如此凋敝將欲振興實業其勢非輸入外資固無他策可劃在各省欲興實業者旣不乏人則急於輸入外資殆有飢不擇食渴不擇飲之態度且中央旣巳限制各省自由借欵在各省政費不足更難保不假實業借欵名目濫借外債以供揮霍果其如此則實業借欵之弊害决不在政治借欵以下是誠宜急爲設法防止者也現在農商部會同財政外交二部公同擬定實業借欵條例分電各省民政長遵照施行蓋實出於杜漸防徵之意探其内容略爲四端（一）各省興辦實業有需借外債之處須預將興辦情形呈報農商部經部核准方爲有效（二）所借之額以適合所需之額爲凖（三）旣經確定爲某項實業借欵即不得挪用於他項事業及充其他行政經費（四）合同擬定後須詳呈農商部由該部會同財政外交二部核准方許簽字 
　　幣制借款難成原因我國提議之幣制借欵本仍前淸之舊巳經訂有合同付過四十萬磅雖一時中止此時令其復活本非難事然今探聞種種消息則政府雖望其成立但其中頗有爲難之處其原因則仍在銀行團之間彼此未能合意蓋此項借欵之主體原祗英法德美其中英德一系法爲一系美爲一系此三系實具有操縱世界金融之勢力自美與四國脫離關係現時存在之五國除英德法二系之外其餘之各國本無左右金融之勢力不過附屬於法系之下暗與英德一系爲資本之競爭者也美與幣制借欵旣脫離關係則英德法三國本可承借也而無如日俄暗中反對必欲加入日俄加入爲法系之利質言之日俄之股分卽法系之股分也此法系所最歡迎者也然日俄加入之用意則並非爲利益法系起見其所爭者爲一種野心政略欲以借欵之關係於中國財政取監督之利益耳法系爲股分之利益起見日俄爲政策之利益起見不相謀而適相利其與英德爭勝之心則一也今日俄旣獲加入則抵押問題又起俄日法三國對於英德合同東三省之烟酒生産消費原稅本巳早經同意而在當初訂合同時原名幣制借欵與東三省實業借欵暗中實寓有抵制日俄在東三省勢力之意英德法美三系旣經相互提携則日俄自難反對現則美巳不復過問法與日俄相比現聞暗中與英德相抗者係日俄二國即日俄不欲以東三省之收入爲借欵之擔保也不意近更有人出而嗾令法銀行代表出面謂東三省收入恐不可靠以妨碍借欵之進行一而又要求廣州灣之權利殊不知皆受他人所慫恿中國决不允許中國所以令日俄加入者原望借欵可以速成英德兩國之意亦係如此今大借欵一時旣雖成立現聞吾國有暫借小借欵之說但此本吾國所不願亦恐非五國銀行團所樂聞也 
[鹽政改革談]  
　　丹恩氏之主張改革鹽政之議將及一年張季直總長爲保全鹽商營業起見定爲民製官收商運民賣辦法許引商組織公司得有優先權自借欵成立外人有干涉我鹽政之權近則日益加厲稽核所會辦丹恩氏主張就場征稅自由販賣不准鹽商有此特種權利日前自淮南來電擬於民國三年一月一日將長蘆引地及引商先行一律廢止政府有無挽救之法尙不可知茲將丹恩氏來電節錄於下張總辦鑒此時亟宜將直豫兩屬之引法革除任商人自由買賣按現在情形鹽商若無利可圖並或實行受虧縱稍須賠補所失爲數亦不必多也本會辦擬請出示聲明由元月一號始實行征收一稅每担洋三元惟無論何人均可向場運鹽於長蘆境内販賣該鹽價則不能過於運使所定之額倘引商有以此爲受損耗者准其將情呈訴所呈各節必細加酌核又亟宜准許蘆鹽至豫將來不另征課稅若能實行此議政府祗須援照廣東先例爲之可也 
　　鹽運司之請求熊總理近於鹽政一事力加整頓所有各省應設專辦鹽務地點業巳先後薦任妥員以專責成四川鹽運司一缺亦巳薦任晏安瀾承乏刻聞晏氏現以舊制各省鹽局僅設緝私營查糾私販爲數甚尠不足以保衛局長且川省各鹽局所在地點往往與軍隊駐紥之處相近時有軍隊假冐鹽局名義在外藉喘苛勒情事曾向政府聲明此種理由請招募衛隊一連直接歸鹽運司管轄以便分配各局卡藉資保護聞政府僅允其招募衛隊四十名晏氏復以人數過少日來又向政府磋商數次尙未决議大約不日卽可定局云 
[調查全國財政者之行蹤]  
　　前署審計處總辦王璟芳君奉大總統令調查全國財政情形曾於去歲秋冬之間偕同李景銘君前　東三省一行巳將三省財政現况及其改革方法報告政府原擬返京之後卽行南下當時以有東三省收回紙幣之會議熊總理特留王氏與議其事故遲遲未行洎三省會議竣事王君遂於前日（三號）午前九時乘京津早車出京惟李景銘君現兼任政治會議委員不便偕往王君巳另約虞某同行其調查目的於中國財政前途殊有關係蓋以政府將來對於幣制之改革銀行新稅法之推行必欲求一整齊劃一之法此項調查即以實地調查全國經濟財政之實况爲主旨以爲將來改革全國財務之基本云至調查之程途則由京出發首至山東　南京蘇州次福建兩廣折而赴浙江經湖北而至湖南屆時如政府給與以充足之經費卽順道往四川雲貴一帶否則即先由湖北北上河南訖於直隷至西北數省則須俟之稍後約計南行程路預擬以三月之久云 
[中國大連分銀行被取締之條件]  
　　中國銀行爲擴張業務計曾派員在大連開設分行呈請關東都督府許可茲聞關東都督府雖巳允准唯其附帶條件頗爲嚴重特探錄於下（一）每營業年度經過後一個月以内須提出該年度之營業報告書二通（二）每月之存儲欵貸出款及滙兌之狀况須於翌月十號以前詳爲報告（三）於下之各項若生變更或將爲變更時須即爲屆出甲定欵乙分行代表者丙營業所丁行中之組織（四）若欲廢止營業時須預將廢止之時期屆出（五）不可發行銀行劵及形狀性質與此類似之証劵（六）暫時不得辦理海關之收入（七）若認爲有不正之行爲時即取締其營業許可（八）於業務之實况及財産之狀况認爲必要時可隨時檢查（九）提出之書類均經由大連民政署 
[南京政聞錄]  
　　張巡閱使准今日（初八）離寗所有前都督任内之參謀長惲毓昌秘書長顧賜書曁中軍閻雲卿與一切辦事人員均隨赴江北前駐守秣陵關之馬隊二營今日已調回亦隨之渡江 
　　警廳連日拿獲關於黨人之嫌疑一犯甚多昨日又捕獲唐政欽萬春元馮藍合等三名經商舖具保呈請釋放均未准 
　　馮督現在寗垣設立第二軍憲兵司令部巳委任陳調元爲司令官計憲兵分五處駐紥 
　　韓省長電淮徐海各縣知事淸鄉經費應由各該知事酌量地方情形迅速妥籌按照財力招募團練限一個月呈報成立遲則嚴加懲處 
　　機器局總辦潘學祖馬路工程局局長唐宗源因皆張督任内之人屢次辭職馮督皆慰留一面派員查訪其辦事情形 
　　泰縣師範講習所因所長辭退敎員戈正平學生王策等倡議罷課要挾經省視學查復飭令退學者九人陳韓兩敎員姑念敎授成績尙佳免予撤換 
[雜評一（無名）]  
　　銀本位由金本位說而主張用銀本位巳近於實用矣用銀本位而以六錢四分八爲一元於實用尙有未宜也何則改革之初步必先劃一其巳有者六錢四分八與現行之兩與元均有間也 
　　去年預算去年預算國家出入相抵尙不足八十四兆有餘是蓋於借欵所得之外尙有此不足數也假使今年而不再借欵其不足必又甚焉借欵於中國殆方興未艾也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[外人論用兵海拉爾事]  
　　字林報載哈爾濱訪函云茲悉中政府近曾照會駐京俄使謂蒙人鄂戈爾特升與其軍隊駐紮海拉爾附近查海拉爾乃屬黑龍江省爲中華民國之領土與外蒙古毫不相關故應令該蒙人率領軍隊退出該地當地華員雖曾與之交涉而該蒙人置若罔聞其舉動實背中俄近今所訂之蒙古條約該蒙人如再盤踞該地則中政府擬進兵驅逐云云余（訪事自稱）嘗屢言蒙古與東三省之界線極爲糢糊而　海拉爾一帶爲最其故因中國歷年侵蝕東蒙之土地且陸續向東展其治權俾得在新佔之土地徵收華民之捐稅蓋中國銳敏之農人知該地可以耕種相率移往者實繁有徒而蒙人則大都愚鈍不知稼穡爲何物惟知畜牧牛羊耳今試一覽中國官家之地圖長春東北之土地當屬吉林省者乃歸奉天官員管理而吉林邊界極北之地及黑龍江省極東之地則轉歸吉林官員管理故各省界線嘗逐年更變而實在之界線殊難指定此所以中蒙相持之時往往因爭論土地主權而起衝突也中政府今當將互爭之土地妥爲測量而竪界石行之愈速則利益愈大今觀俄國之態度似不致准許華軍佔據海拉爾上無論如何必不容東淸鐡路爲中國運兵將來該問題如果發生正不知中國將以何術派兵佔據該地也黑龍江都督之軍隊今多集於齊齊哈爾不足肩此重任故當由吉林省派軍取道洮南府及内蒙東部向北進發合力爲之此舉不特失時耗財且當此冬令苦寒之際大軍深入無人之境凡百所需皆當置備齊全隨軍同行此事非咄嗟所能舉况每屇冬季海拉爾俄蒙牛羊貿易甚大俄國軍用之肉食品多向該處定購故料俄國必不能徇從中國之請海拉爾在東淸鐡路中間駐有俄國鐡路衛隊若干且寓有俄商多人如遭事變必須顧全若輩之利益况鐡路交通甚便俄國若由他處運兵接濟數小時内可逹該處尙有一事可異者中國當局者輙於隆冬嚴寒之月不利用兵之際提議以嚴厲方法處置蒙人大約其志僅圖得時計議以保顔面及其終焉乃知决不能派軍以臨前敵然後乃允遷就由外交員和平解决此實中國之故智也 
[蒙藏兩會議近訊]  
　　藏務會議之經過藏務會議我國代表陳貽範昨有密電致大總統報告近日會議情形略謂會場自由西謨拉移到德里後巳繼續開會數次目前英藏兩方代表之主張漸傾於退讓變方之條件稍見融合諸事均仿傚中俄協約巳議定大綱如下（一）承認中國對於西藏之宗主權並西藏爲中國領土之一部（二）中國承認西藏之自治權（三）中國承認一千九百零四年之齊奈條約中英在西藏諸權利 
　　蒙事會議之籌備外交部消息云現在中俄蒙三方會議巳主張在恰克圖惟該會關係重大手續尤繁自不能不詳愼籌備聞政府巳擬定三條件探錄如下（甲）修築張庫鐡路問題（一）測勘該路路線（二）由交通外交兩部籌商敷設之需欵（三）妥定此路之建築期（乙）維持内蒙問題（一）所擬改省之處應從速入手（二）其未議改省之處詳擬防務辦法（三）測繪内蒙全圖（四）振興内蒙實業及籌設張庫衝要之支路（丙）關於會議後之問題（一）會議後之善後辦法（二）會議後對於外蒙應照約章履行之事件（三）會議後蒙邊駐兵之額數 
[外交界之最近消息]  
　　日使呈復國書一月三日上午十一點鐘駐京日本公使山座圓次郎大使館參事官水野幸吉公使館二等書記官鄭永邦外交官補廣田守信公使館二等通譯官小村俊三郎外交官補縫田榮四郎海軍少將森義太郎陸軍大佐齋籐季治　陸軍一等軍醫正平賀精次郎北京駐屯軍隊長陸軍中佐籐田槓一郎海軍少佐森脇榮枝陸軍大尉工籐豪吉陸軍中尉齋籐獘一陸軍中尉松崎洲陸軍大尉鶴見宜信陸軍一等軍醫中島多等呈復國書文云大日本國大皇帝敬復大中華民國大總統閣下准中華民國二年十一月十日國書内開現在正式政府成立經國民議會遵照大總統選舉法依法定人數被選爲中華民國大總統業於十月十日就職等因朕均巳欣悉惟閣下膺此重職自此貴國國家日臻昌榮幸福之域有加無巳並能令共維於貴我兩國間之輯睦交誼彌增篤敦朕實所深信而無疑也用特申祝閣下就職併頌貴國國運隆盛褆躬康寧大正二年十二月十五日於東京宮城嘉仁外務大臣牧野伸顯 
　　各使會議撤兵駐京各公使以現在俄國首先提議撤退直隷戍兵並擬定三月實行自經俄使提議後我外交部亦要請各國一律撤退各節業誌報端聞於日昨除俄使未能列席外各公使特在奥使署會議討論此項問題而各使意見有謂俄國此舉爲單獨行爲各國不必效法者有謂各國皆一致均應撤退戍兵者有謂直隷雖屬安寗邊蒙仍爲不靖必待中俄蒙三方會議张始能提議此項者議論紛紜莫衷一是其結果經公同擬定辦法三件（一）咨詢俄使確於何日撤退戍兵（二）致電各本國請示辦法（三）質問中國如各國撤退戍兵時須負完全保護之責 
　　使署警權收回希望内務部朱啓鈐總長前曾會同外交部孫總長與駐京外交團公使英國朱邇典並值年公使西班牙白斯德氏磋商收回北京東交民巷各公使警察權茲聞外交部孫總長已接各該公使之照覆聞其中有要求保護之條件於上年十二月底會同内務部提出國務會議據云有允於今年五月實行之說 
　　償付外債籌備財政部消息本年六月以前應行償還之外債計有一萬三四千萬元除洋常各稅僅敷庚子賠欵之用其餘毫無着落而應付之期指日可到熊總理對於此節異常注意昨特飭部按照預算本年六月以前應付債欵歸中央償付者卽由國稅項下提出若干之籌備其應由各省擔負者卽行通令各省於本月起務須按期照解不得稍有延緩云云 
[都門年景之點綴]  
　　國務院第一次常會國務院以時值歲首各機關均應酌量停止辦公三日該院遂亦於元旦起暫行停止會議茲聞熊總理以刻下待議要件甚多亟宜提出討論逐件呈請公布施行故定於今日（五日）在國務院約集各部總長開第一次常會以符定章而促政治之進行云　　袁總統招宴舊議員一年以來非國民黨之議員在議會與國民黨之議員極力宣戰所以防止國民黨立法上之凶燄者功實不少不意自國民黨議員取消後乃波及無罪同歸消滅在總統一方雖有不得巳之苦衷議員一方則莫不各抱鳥盡弓藏之感現聞袁總統亦頗知諸議員之委屈深抱不安擬於日内在總統府設宴招待未被取消之全體議員思以平其落寞之懷而爲他日重來相見之地昨巳派員在參衆兩院調查在京者之名姓不日卽發通知云 
　　考員大助年興近來現象多屬悲觀者其稍作樂觀可點綴燕京年景而含有生氣者祗有一般攷員是也當議員氣盛時代各邑會館不足屈高賢之駕外客雖多會館却甚淸寂近自知事法官試驗發表後政治法律者流咸集於各館長班頗爲利市考員亦復打起精神到處探詢何人可得試官其用意可不煩言而解矣八大胡同時有此輩足跡枇杷門巷不致有香山鞍馬冷落之嗟其他市民預備新年之興彩亦比上年起色内務部先日告諭敬廳將先農壇香廠等一律開放各商覓地營業者甚多 
　　各衙署改良新年禮節各部衙門均改良新年禮節多取簡便但通刺不親謁外交部又與國際有關特仿各國通例本國官員外交團彼此致賀新年均係於元旦日遣人投刺槪不往拜該部曾於歲尾與駐京外交團商訂仿照辦理嗣後每屆新年卽照此不改以歸簡便并由該部通函各部遵行副總統第一次在京師過年聞陸軍部於元旦日檢選軍隊請兩總統親行大閱袁黎握手欣逢元旦相與憑軾而觀此則不可不謂之樂觀也 
[劃分軍區施行之先聲]  
　　全國陸軍劃爲九區業經政府擬定辦法决於攺省時一併施行惟軍區劃定後尙有種種之籌備兹聞陸軍部巳將此項辦法擬定四項 
　　關於各區緊要之事件（一）劃淸各區地點之地界（二）司令部之地點（三）各區分布駐軍之辦法 
　　關於調查辦法之規定（一）大總統特派專員之調查事項（二）本部派員調查之事項（三）本區調查呈報之規則 
　　關於畫一辦法之規定（一）官制之統一辦法（二）畫一軍械軍需之章程（三）各區統一之紀律 
　　關於永久遵守之規定（一）軍人年滿四十而疲弱者汰除（二）監督各軍加意訓練並擬訂勤惰賞罰章程（三）各區軍官務須住宿營中 
[滙票業請求挽救之哀詞]  
　　山西匯商日昇昌等上大總統書云爲商情困難商業顚危迫切上呈公懇挽救事緣匯業一行開設有年遠者百餘歲近者數十秋營業惟期兼顧信用不敢稍逾凡屬交易之戶均能相見以心即向遇國家之急餉省會之災祲商號等皆慨樂輸將捐集鉅欵及乎晉省之贖礦鐡路之建築商號等以事關實業亦均籌備鉅資然彼時皆有公積餘存故能勉爲公益嗣雖經甲午庚子之鉅創亦均本利充裕尙可照常貿易惟自民軍起義各省響應一時遽難統一各莊遂大受損傷漢口爲數較鉅各埠又屬不資茹苦含辛極力支撑惟日望郅治漸臻秩序恢復奠五族於大同享公民之幸福以故兩年以來無論如何困難如何輾轉對於債權之家依然本利照付以冀保全信守企望將來且匯業以東南爲最要前年漢川陜豫等處損失雖多而廣閩數埠尙可望其接濟詎料天殃滙業變起倉皇粤贛皖湘忽傳獨立呼號奔馳營生頓失致使廣漢津滬各夥友進退失據週轉無門但商號等以内外債務相抵東夥本利相權不惟無絀且各有盈祇以時事多艱銀根閉塞該外之項日加緊迫外該之欵纖髮難收危急情狀逹於極點倘從此救濟無方信用失跌非特對於商務之進行商界之名譽關係匪輕卽對於洋商客賈亦恐貽笑於無窮且匯業一途尤關全國金融貫疏滙業流通各行亦賴以週轉伏維政府恒以保商爲念縱各莊多數之損失不敢遽望賞恤而各省公欵私欵之迫索實係急待維持謹將商號等該外外該之數目曁各莊被傷之確數另繕淸摺分别附呈所有迫切情形除分呈國務院財政部工商部外爲此公懇大總統俯准指令挽救以恤商業而拯危迫實爲功德施行謹呈大總統鈞鑒云云聞此書上後旋由國務院批示奉大總統發下日昇昌呈摺一件均悉該商等經理匯業信用久孚祇以變亂疉經遂致情形緊迫據陳懇予挽救各節無論保商續商政府均應維持仰候函交財政工商兩部迅卽妥酌辦理此批 
[鄂省造幣廠經過之潮流]  
　　廠工爭分紅利之結果鄂省造幣廠上年終提出紅利六萬元各工人欲與職員平均分派各得三萬元因此大起爭端後爲呂民政長所聞以該廠現雖收歸部辦然部委廠長尙未實行任事且該紅利係上年鄂省自辦所得當然有權干預刻值公帑奇絀豈能任其濫費業電部取消其六萬之數只准以代鑄銀元之盈餘項下提出二萬元分派職員工人各得一萬昨巳照數分發闔廠人等無不懊喪云 
　　廠長爭權負氣之失敗鄂造幣廠收歸部辦之議發生巳久上年十一月始定議由財政部薦請任命陶德崐爲廠長來鄂接收乃月餘部中又另派文定祥前來遷延至今始實行收歸部辦外間於陶氏到鄂兩月未能接手多莫識其原由茲悉係因與饒前省長衝突所致緣陶亦鄂人上年夏曾奉財政部委派來鄂調查財政爲爭稅務之劃分與鄂當道頗有意見冬間奉任命爲造幣廠長即携委狀到廠向代理廠長邱品山勒索交代邱以未奉省長命令不允卽日移交陶怒云我奉大總統命令不知有甚麽省長邱卒不肯交卸並以其語告饒　遂謂非俟陶某親來見我議妥辦法不可交代而陶負氣終不往見並電部稱鄂民政長抗阻不交饒亦電部訐其狂妄故財政部將其撤回改派文定祥接辦文氏到鄂現巳逾旬所有歸部辦之手續及交代辦法巳經議定於三號到差矣 
[鄂省官界之今昔譚]  
　　官吏眷屬仍復舊居鄂省自革命以後政界一切舉動均摹仿外人除黎副總統瀛眷係居住府中外餘自民政長至縣知事均不准携眷居住公署須另外租賃公館每日往返殊嫌勞頓現在政局變遷各官吏多屬外省人非如本省人在省垣原有居宅且近日政界巳漸復前淸氣派民政長呂調元業倡廢去公署中招待所之議擬按等級設立官屬致近今新來之官僚皆以家眷居外爲大不便聞巳由國稅廳長兼財政司長王荃本懇請通令所有文職各機關長官均准携帶眷屬入住公署其局廠總理如向來有屋住眷者亦准搬眷居住惟佐治官（如行政公署司科長觀察使各廳局科課長之類）不得享此權利現王荃本之眷巳由皖按來入居國稅廳内呂民政長亦令將公署總務處現住之屋騰讓預備接其眷屬棲止其餘各官自必仿行也按鄂省各衙署房屋均甚寛宏年來因書差裁汰雜役减少大堂以外無不冷靜如古刹卽二三堂以内亦因不准住眷之故至夜非常寂寞以致房屋頽敗花木凋落大異前淸時代景况今復有官眷居住必將大加修飾矣 
　　警察制度仍改舊觀鄂省當道近日一切舉動每涉恢復前淸舊制氣象如段都督之廢起義聚議平胡三城門仍名中和通湘平湖門呂省長之接見前淸候補及實缺官僚並調取前淸官册查閱實足令民間疑惑茲聞又藉减政節費之名令飭武漢二警察廳長以自改革後武昌設巡警署十五漢口設十六署致多糜費而轄署太多考查尤易疏忽飭即速籌歸併現武昌警察廳長崔振奎已擬定將十五署合併爲七署城内五署城外二署其管轄區域及内部組織均改照前淸之舊漢口廳長周亞芬之計畫亦擬改設四專署與前淸時代無異云 
[贛省訊追黨人証據]  
　　江西汪民政長據上饒縣知事掩捕前軍務司次長張謙一名押解來省搜獲參議員朱念祖符鼎升盧式楷劉濂四人去年正月間向張謙經手借來英洋三萬二千元爲購票被選參議員親筆借劵四紙谥一月三號特派委員陳奎齡提案訊追極爲嚴密 
　　贛省李烈鈞前任都督時揮金如土提用西岸鹽局欵項约一百數十萬内有去年四月初間撥交王上將芝祥洋二十萬元爲裁汰軍隊之用行知財政司原文甚屬含混現聞提出此項文件發委訊辦 
　　李烈鈞同黨吳安伯前充團長現經獲案移交軍事裁判所訊辦惟其在饒州駐紥時亦曾提用鹽稅漕折四項公欵爲數頗鉅汪民政長擬即委員先行密訊核繳　　吳城鎭地方警務長羅修全於李烈鈞在湖口失敗退駐吳城爲司令部時羅氏從旁鼓吹甚力嗣被商民列欵控告被獲關禁委員提訊堅不承認現聞警廳密函吳城商會按照控告罪狀是否盡實秉公查復以憑核辦 
　　玉山縣吳知事現以本邑國民黨解散後混跡各公團者仍遇事把持前奉令飭將向隷國民黨者一律解散本當遵辦惟該黨員共有千餘人各公團均占多數無一呈繳黨証若不嚴行取締仍恐秘密會議殊爲隱患電懇都督民政長迅賜辦法以便遵照 
　　前江西省議會議員楊耀祖李督以其附和黨人証據確鑿特密令玉山縣知事拿獲選派委員起解來省以憑訊究 
[贛江之財政兩界]  
　　公私經濟之狀况本省財政異常困難又將屆隂歷臘底各商號以舊日習慣一切賑目均於此時歸結而庫空如洗市面現金以中央解欵及省外如滬漢各大商埠之匯欵輸出已逾鉅萬銅元則流行於各屬省城方面不但無以兌現且零找亦不可得銀荒銅荒均受其獘前當道曾請命中央暫時鼓鑄銅元以救目前之急部議以幣制未定以前不允各省再鑄此議遂格不得行近聞福建安徽兩省均得請於中央允暫行由省廠鑄用當道以部議獨禁於江西似有偏枯擬重伸前請鑄造銅元又以現在銅斤價值奇貴且購銅尤需現貲成本太重未便多鑄并擬請於添鑄銅元外特行添鑄小銀角以資兌換因銀角一項贛南則吉贛一帶贛北則九江商埠早巳通用惟省城及内地各屬尙未通行若經鑄用當可推行無阻惟未知部議能否照准故先由民國銀行添印紙幣二百萬以資救濟此項紙幣聞巳刷印適中央特派胡慶培君爲民國銀行監理官專司監督發行紙幣之事聞胡君以增發紙幣一事允則於職任有關若阻止發行又於地方經濟無以轉活實屬左右爲難現正赶緊調查舊發紙幣數目是否足敷分布再行斟酌辦理云 
　　廖伯琅正法之餘聞廖伯琅死罪未執行以前聞某外人曾函請當道釋放大致以廖伯琅當贛亂之時維持秩序厥功甚偉若非其聯絡商團警察保護則外人生命財産恐難望保全功大罪小較之歐陽武有别歐旣奉令赦免廖事可否請予矜憐保全性命實貴國之幸福云云聞當道以廖事旣經組織軍事審判有無罪狀應由審判長官詳察供證按律公斷未便法外干預當即善辭函復故論者早决廖之必死云 
[地方通信]  
　　鎭江 
　　扣留某國貨輪日昨鎭江關查有某國裝貨上水輪船一艘經過鎭江被查關委員等查得該輪上蓋煤炭下藏軍火巳禀請袁監督扣留交涉矣 
　　寳堰鎭大刦案續誌鎭郡南鄉寳堰鎭之大刦案巳記昨報茲悉該鎭於五號上午八時突來冒充軍人之羣匪到鎭約有二百人張旗鳴號前導逕至警察十二區屆門投刺拜會區長值魏區長因公上城該匪等即鳴鎗譁噪刼奪局中鎗械擊傷書記一名巡士數名及該局内附設小學校某學生一名然後呼嘯上街 
 
 
 

Page 7

 
 
將全鎭大小店戶數十家搶刦一空並鎗傷人民二十餘人死八人直至午後三時始向句容一路而去事後該區派長警到城報告縣公署及警務總所張警長隨率警備隊會同龔旅長派兵五十名下鄉會勘嚴緝逃匪一面由地方檢察廳長前往檢騐死傷人民云 
　　西門大街之劫案鎭郡城外西門大街王家巷口黄裕記小廣貨店於六號夜一時有盜匪二十餘人由該店後門牆緣竿而入擁至櫃檯内該店夥殷某聞警躍起被匪連砍十餘刀身受重傷刦去大洋一百餘元並衣服等物開大門而去事主飛報警務總所飭警追捕巳不知去向矣 
　　揚州 
　　又有搶案出現附近公道橋之方家巷於初五下午有身着軍服手持快鎗之匪人多名在該處連刦五家呼嘯而散該處村集不大以故未能抵抗僅於初六日入城報案缺口外朱家莊於初五夜亦來身着軍服手持快鎗匪徒一百餘名意圖行刦幸該莊人衆當卽鳴鑼聚衆抵禦未遭搶去然莊丁朱德華小料子二名巳爲菲徒鎗傷現亦入城報案矣 
　　徐寳山出殰之喪儀前第二軍司令徐君寳山之喪定於初十出殰巳誌本報茲將連日聞見撮錄如下初五日爲徐氏點主之期由軍統府特派軍樂隊迎迓淮運司姚文甫前往爲點主官姚司長身着禮服乘坐軟兜帶領護兵開道前往輔祭者有前軍司令高等顧問吳次臯及各軍官儀容極盛袁總統及黎副總統段陸軍部長湯都督均派遣代表於初五日晚間蒞揚由徐氏派員至徐凝門外碼頭迎迓入城後卽往軍統府上香由府中招待員送往新勝街天成旅館并派員駐館招待聞徐公靈柩出殰時先行在城北專祠安置（該祠爲公民卞敬台等所呈請建築徐遇難後由卞等請改爲專祠奉袁大總統命令特許并題徐公祠匾額）連日巳由府中派員預備一切以便各界追悼轅門橋頭由軍界請奉徐公遺照安置碑亭之内并由電燈公司送燃電燈徹夜明燎連日往觀者不絶於道又聞徐公靈輀初本擬塟於揚州嗣徐太夫人謂公爲徐氏偉人何可不令其依先人邱隴以光泉壤故决議廿六日由祠中迓柩入城自城中復出鈔關門登舟扶歸鎭江原籍安塟云 
　　安徽 
　　倪督撤銷縣議會倪都督前以縣議會種種違法曾發起聯銜各省電呈中央請將議會撤銷重事改組當奉核准在案并通行遵照茲倪督特轉錄電令行懷寧縣徐知事即將該縣縣議會先行撤銷其議長議員亦令解散再行推及外邑一律舉辦至將來縣議會如何改組則尙無明文也 
　　武昌 
　　輪船上之激戰三號有由壽昌縣開駛漢口之同樂輪行經葉家洲時輪機適斷不能行動旋有葆生輪過此遂將該輪拖至陽邏始解繩來漢内有第八旅退伍兵士百餘人見久停江中恐遭不測大爲鼓噪水警廳聞知當派警士登輪彈壓兵士不服與之互毆警士受傷一人當卽奔回報告該廳長續派警士八名各携鎗械前往詰問兵士仍與之抵抗該警乃開鎗向空擊射兵士遂蜂擁而前痛毆警士該輪幾乎覆没兵士亦有二人受傷頗重惟警士所持之鎗巳被刦去兩支迨至下午兩點鐘由德太輪拖該輪來漢激戰始息而交涉未　云 
　　舊道員紛紛來鄂鄂自兩政長更換後所有前淸鄂督舊官均紛紛來鄂今將近日來鄂之舊道員姓名錄下舊荆州道金某住江蘇會館舊巡警革道馮啓鈞住大朝街容大賓館舊候選道王士衛住斗級營迎賓江館 
　　豫督來鄂消息頃聞河南都督張鎭芳有機密要事來鄂與段總長面商大約日内即可由火車至漢也 
[雜評二（默）]  
　　參議院復活中國本無國會也自臨時政府成立而後有臨時參議院由臨時參議院而變爲正式國會復由正式國會而變爲無國會由無國會而再仿臨時參議院成例以設臨時共和議院將來再收臨時共和議院而變爲正式國會兩年之間而議會之變遷往復乃如是 
　　惟據昨日京電稱共和議院之名尙未確定吾謂名雖未定而其階級則在所必經蓋中國之特例不可逃也 
　　海拉爾用兵中國之用兵亦然因中蒙交涉而用兵因用兵困難而訂約因訂約而息兵因息兵而議劃界今又因訂約無效劃界不成而復議用兵於海拉爾矣無論嚴冬之際用兵終將不成如外人之所料即果毅然用兵而海拉爾有俄人以爲之梗則用兵亦必不能勝蒙况滿蒙之界線不　　海拉爾爲最甚將來劃界之紏葛非用兵所能收效也耶 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[浦東軍隊嚴防黨人]  
　　上海鄭鎭守使接江蘇陸軍第二師朱師長電稱訪聞滬上現有黨人潛伏浦東一帶希圖轟炸浦東火藥庫軍械所請飭嚴防等語當於昨日密令駐浦步隊第一營廖營長迅卽多派軍隊在東溝火藥庫之旁嚴加防守並令督同官兵常川在沿浦灘洋商廠棧林立之處晝夜梭巡認眞防範 
　　朱師長又以浦東地方敎堂林立洋棧甚多設有不測非僅貽害地方且恐釀成交涉巳於前日電令駐浦第一營廖營長嚴加保護並着偵緝黨人務獲懲辦云 
[鎭守使取締私購軍火]  
　　上海鄭鎭守使以滬北租界各洋行出售軍械漫無限制亟應設法取締嗣後各洋行如有承接訂購軍火物件必須索閱承辦者之公文或護照方准訂售倘無文照自應拒絶庶匪類無從私購業巳電呈陸軍部通電各省以後凡須派員購辦軍火務當給予文照飭令持向洋行驗明訂購並函致楊交涉員會商各領事請飭滬上軍裝各洋行一體遵辦 
[章水天案改期復訊]  
　　大同民黨首領章水天經公共公廨逮案訊供管押定期昨晨開特别法庭復訊在案茲悉中央政府代表瓊司律師因所得各方面各種證據電稿尙未完全譯出且聞章之同志擬一添延律師到堂辯護而陪審西官德領師君亦另有要公故昨由公廨咨照兩造律師並傳諭捕房毋庸將章解案候再訂期會審 
[巡閱使電調兵艦]  
　　駐滬海軍總司令李鼎新君前日接長江巡閱使張勳電稱頃奉令辦鄂湘蘇贛皖五省江面水上警察事宜由部飭撥湖鵬湖鶚建威建安四軍艦以資調遣查該四艦向歸尊處節詞因急欲開辦請飭該四艦迅速來浦候調等語李總司令查得現泊浦江者祇有建安砲艦一艘除令飭該炮艦卽日開往外其餘三艦現在漢口等處亦巳於昨日分别電致建威湖鵬湖鶚三艦長赶緊馳赴浦口聽候差遣一面電復張巡閱使查照矣 
[奉天需用車輪砲]  
　　上海鎭守使兼製造局督理鄭汝成君近接陸軍部電令迅速配解七生五口徑雙管退車輪炮十尊運至北京以便撥濟奉天剿辦鬍匪軍用等因現鄭督理巳飭炮廠委員趕速檢查裝配起解矣 
[海軍司令部租賃操場]  
　　海軍司令李鼎新君以海軍操場本在西炮台下之空地上該地爲局中運堆貨料之地殊多不便現巳商准鄭鎭守使另覓浦東白蓮涇南首朱姓空地約十餘畝爲海軍操場巳向朱姓賃定昨日李君特偕各兵輪管帶及海軍敎練員等乘坐小輪前往勘明四址酌度形勢於場内築造泥土靶牆一座並於沿浦建築碼頭俾便土落李君勘明後即飭各管帶各派軍士卽日勤工一俟工竣即往新操場開操 
[北警輪流巡夜]  
　　駐紥滬南圖書公司舊址之北洋警察隊係由淞滬警察薩督辦呈請中央調來尙未派差茲由薩君命令該警長將北警分爲二十餘班每班六名第一班在滬杭火車站第二班南碼頭第三班在董家渡及大小南門十六舖裹外馬路西門斜橋等處分段挨派於晚間七時後各帶鎗械子彈輪流巡邏至天明落差警察隊官副官均騎馬查差以察勤怠已於昨晚開始出巡矣 
[漁團總監視由滬往蘇]  
　　南洋漁團局現奉中央命令以長江巡閱使張勳爲督辦定於月内開辦現張勳巳委曹省五爲南洋漁團局總監視前日到滬暫寓後馬路共和旅館决定江蘇省之事務所設於蘇州曹君定今晨乘火車赴蘇覓定房屋卽日開辦並聞曹君到蘇後須與永警廳長鍾堯階君籌商辦法云 
[滬城深夜火警]  
　　滬城虹橋南首張家弄口五十五十二兩號門牌勝康煤炭店樓上居戶紹興人銀匠陳掌順之十四歲女孩因做女工於前夜二點三十分鐘不知如何將洋油燈潑翻登時冒穿屋頂殃及貼隣四十九號徐姓荐頭店四十八四十七號倪茂興銅錫店四十六四十五號張寳生所開之老虎灶連同内進共燬樓房十餘幢平屋數間對門面西正隆米店恆順烟紙店等門窗亦均爲火灼傷至五句鐘始熄該處二區第二分署范巡官立飭探警將陳掌順拘署略訊一過以事出無心且甚貧困從寛判罰洋二元開釋聞火熾時二十舖救火會員王信康手持皮帶龍頭在場注射不料磚牆坍下該會員不及避讓壓傷腰肋等處不省人事當由同社各會員扶掖而起即雇工人舁送滬北仁濟醫院療治未卜能保無碍否 
　　另一訪函云西門内大街虹橋南張家弄煤炭店樓上借於陳章成夫婦居住陳在法大馬路裘天福銀樓爲夥家中祗留其妻陳周氏及十二歲女孩因有幼孩將尿布烘焙詎於前晚三時許竟致起火焚燬房屋四幢十二歲女孩灼傷手臂並有救火會員被坍屋壓傷均送醫院救治聞尙無性命之虞云 
[南市迭報火警]  
　　昨日午後三時滬南新碼頭裏街周義泰米行樓上不戒於火幸有附近洋驡到場救熄僅燬牀帳等物後由四百二十九號巡士將行夥高俊拘至第一區警察署問明罰洋三元以儆又前晚八時南市裡施家弄華春生家亦肇火災幸卽撲滅卽由三百三十八號巡士報告第一區警察署飭探查明候傳究罰 
[茶葉店失愼受罰]  
　　法馬路萬春茶葉店保有火險銀三千兩日前起火延燒隣居樓面五間昨由捕房將經理人陳國良及夥陳阿寳吳毛林許文才汪仁奎等傳解法公堂請訊陳國良供此次火災被陳阿實所誤是實阿寳供在樓上烘茶葉因爐火太旺以致延及什物起火聶讞員判罰銀三百兩陳阿寳着押七天 
[屢次起火之原因]  
　　新閘路北興里醫生秦鏡秋家屢次起火未成被捕房查悉因多積稻草所致故於昨日將秦傳至公堂訊未保險姑寛判罰洋三元充公 
[救火聯合會公宴穆杼齋]  
　　救火聯合會於七日午後四時在會設筵公宴卸任淞滬警察廳是穆杼齋君並邀請政界諸君陪坐到者爲前縣知事吳懷疚君審判廳長張蔭公君國會議員姚子讓君縣市議長莫賈二君市總董陸松侯君等三十餘人先在警鐘樓下共攝一影然後入席先由會長毛子堅君演說謂本會成立迄今七年對於地方火政雖巳竭力整頓尙難完全殊深負疚惟查上海救火會在光緖二十五年間有人提創設一統屬機關組織一切巳承穆君贊助歷年以來又承穆君在在輔助穆君任警務時即引地方火政與警察行政上有密切之關係所以消防雖爲本會專職而事前之防範臨場之彈壓事後之檢查種種設施無一不仰賴警察爲輔佐今穆君雖巳卸任好在穆君係上海人以後尙望時賜指敎是所感盻云云穆君起言今日承貴會諸君子厚意實不敢當湘瑤對於改良火政十年前雖有此心因當時總工程局經費支絀無力興辦所以中止查火政按照市鄉制本隷屬於市政範圍又中央規定京外劃一巡警章程亦有消防一部凡商埠之處設消防督察長由省長呈請大總統任命足見國家對於地方消防甚爲鄭重前湘瑤任淞滬警察廳時亦經規劃閘北設二處南市設二處浦東設一處吳淞設一處共計六處尙恐難以周到預算建築消防所添購消防器具約計六萬常年經費消防警察四百名及上級人員年約萬元因省費支絀無從開辦查租界火政每年經常費八萬兩特别費四萬兩均由工部局担任經濟如是之充足成續如是之昭著豈不甚美我南市火政不支公家一文七年以來進步神速旣散而爲總復由總分爲七區均建築高大龍所並向外洋添購救火引擎及種種器具費在十萬元以外定一年完全得不佩服子堅先生及諸位辦事之毅力苦心哉吾上海人對於地方公益足稱竭力贊助經費足稱踴躍諸君子維持火政不獨爲地方謀公安於租界密邇之處亦足以爭勝焉云云散會時巳鐘鳴六下矣 
[徵收水爐茶館捐之布告]  
　　上海縣公署佈告云查接管卷内上年十二月三十日上海市總董呈稱准市議會移交本年冬季議會議决水爐茶館一律徵捐案一件請董事會照原交議案徽収等因查上年議事會議决徵收茶館月捐曾經總董呈請出示曉諭在案惟自徵收以來據查茶館有水爐扳爐之分扳爐歸先春公所水爐另有水爐公所水爐茶館之營業與扳爐相等或有較勝於扳爐小茶館者本年所收茶館月捐僅屬扳爐似不足以昭平允應將水爐茶館一律徵捐其檯不滿四者方予免捐經於本届冬季議會交案請議茲准移交議決案前來自應照案辦理合行呈請迅賜出示曉諭自明年一月一號起所有本市區之水爐茶館除檯不滿四者方予免捐外其餘悉照扳爐茶館收捐辦法一律徵收月捐庶昭公允等情前來查此案前據該總董呈准市議會移交元年冬季議决徵收茶酒店及紙烟店攤月捐以充地方經費等情業經前知事出示布告並函請前商埠巡警局查照在案現在旣經議會議决水爐茶館營業與扳爐相等所請自本年一月一日起悉照扳爐茶館收捐辦法一律徵收月捐自應照准以昭平允除捐令上海市總董查照外合行布告仰該市區各水爐茶館等一體遵照毋違切切特此布告民國三年一月七日 
[何維周押解到申]  
　　山東濟南交通銀行夥何維周前因押運該行鈔票銀元共一萬零一百元至棗莊交付分行何在中途吞没逃逸無蹤經該行函請上海交通銀行報告薩督辦轉飭各屬警署一體緝拿在案茲由蘇州警廳長石人俊函告薩督辦謂該犯業巳在蘇獲住將押運到車獲解來申務請派令警探至車站迎提歸案訊理等語薩君卽撥馬車派員協同警探將何維周提回警署留候司法科預審 
[整頓警政之預備]  
　　督辦淞滬水陸警察事宜薩鎭氷君昨日午後在鎭守使署與鄭汝成君及顧問官卜羅斯君等會商水陸警察進行事宜比至三時即與卜君同乘馬車至警署内導引卜君至各科員辦事室曁司法科等處參觀旋至舊道署察看一周而散 
[縣知事集議賽會事宜]  
　　上海縣洪知事致市政廳函云案奉江蘇行政公署訓令以各縣應設巴拿馬賽會出品協會分會組織事務所限於民國三年一月以前成立具文呈報等因奉此業將奉發章程規則備函送請貴市政廳查照籌備在案查各縣出品協會分會規則第三條規定分會由縣行政長官召集商會及其他各團體組織之茲本公署定於一月十四日爲召集之期合先函逹務希察照准於是日下午二時齊集本公署商議組織方法即希准期蒞臨至爲盼荷 
[小孩弄冰之禍水]  
　　前充第三初級檢察廳司法警察之畢子卿現在南市水巡隊充當巡士家住浦東爛泥渡有一六歲男孩於昨日三句鐘時出外玩耍至小河内弄氷失足落河約歷半小時始有人得悉撈起其胸前尙稍有熱氣當卽設法施救無效而死乃知照其父到家收殮 
[賣舊貨人之衝突]  
　　西門外南新橋一帶皆係販賣舊貨者居住昨有賣舊貨之孫金文投第二區警署控被趙煥臣等紏衆兇毆受傷錢署長飭將趙拘留候核詎孫金文之夥楊什居以孫被毆時有趙長根在内帮凶是以糾仝周玉崑鮑正標等十餘人至南新橋茶館内將趙長根毆傷亦由第二區巡警拘案經署長訊問一過着將受傷之陳趙二人送請新普育堂醫治餘着拘留聽候訊辦 
[檢察廳預審逸犯]  
　　盜犯葉阿七由公共公堂移送上海地方警察事務所之後即經司法科提案研訊判令解送地方檢察廳訊究昨日午後由陸檢察官提案預審據葉供本邑夏家嘴人今年二十七歲前因在外搶刦由警拘送審判廳判决監禁二年舊曆六月二十一夜小民見衆犯逃出亦卽隨之而逸嗣因乏本貿易不得巳與在逃之王梅亭等到處行刼曾在曹家渡附近搶過二次日輝港航船上搶刦一次浦東某姓家亦搶刧二次以上共犯刼案五起皆由王梅亭等爲首但北橋典當與嚴家橋稅務分所兩事小民實不與聞求察陸君一再駁詰執定如前陸君判令釘鐐收所候起訴審判廳訊明判决 
[利用冲喜之俗例]  
　　金和尙憑媒林陳氏聘定張海南之女阿四爲室阿四在閘北寳康絲廠做工前日金紏衆至廠前搶親被四區第二分署崗警一併拘署移交初級檢察廳經戴檢察官預訊金供因母病垂危俗例有冲喜之舉故擬接妻到家判金取具的保將阿　領回俟母病痊可擇吉成婚 
[拐案送廳訊辦]  
　　柴仁謙前日扭于靑至四區警局控拐其妻柴丁氏請爲究追當經崔署長預訊于供詞支吾判一併移送初級檢察廳訊明核辦 
[不認拐逃]  
　　江西人羅廷標在南市開設碗店前於原籍出洋三百二十元納一妾帶來上海去年被洞庭山人賣眼鏡之周阿富誘拐偕逃匿居义袋角前日被羅偵知投報四區第二分署署員劉秉倫立飭探警將周逮案訊供不認解經崔署長判送初級檢察廳請究 
[誘拐有夫婦女]  
　　南翔人汪裕生因於陽曆去年十二月二十二號在城内誘拐有夫婦女陳愛林逃匿租界被控地方檢察廳移請公廨轉飭捕房將汪緝獲昨解公堂請究由見證郭煥章上堂訴明前情訊之汪供多推諉中西官以旣據證實判汪押候檢察廳備文來廨移提歸案訊辦 
[董保果盜賣墳地耶]  
　　單永春控西門外董事楊聲甫串通二十五保十三圖地保沈雨春盜賣祖墳餘地一案昨日午後由地方審判廳惲推事等開庭辯論單供有祖墳一座坐落斜橋附近計地五分有餘執有單串爲証詎被楊串通賣去一半今始查悉控侒楊今日情虚不到求察質之沈雨春供當十三圖地保此事係薛某等所爲請察問官以人証未齊判候傳提一干人到案再訊 
[擅賣電報局股單]  
　　龐芝閣控俞榮甲（卽小兪）擅將值價洋五千元之電報局股單等私自變賣等情前晚由廨傳訊兩造各延律師到堂辯護良久聶襄讞以兪不應私售判交五千元人洋並保赶緊自向原告理處 
[上訴須繳保證金]  
　　蘇州人李雲章與龔順興車行主龔子琴爲包造黃包車糾葛在廨互控一案及奚鶴鳴控同族奚慶發奚慶慶造屋佔地不案均經公廨分别傳訊判决茲李雲章與奚鶴鳴以所控不直不甘遵斷復延律師先後具禀公廨聲請上控故於前晚由廨傳訊兩案原被代表律師均到堂辯論聶襄讞以李與奚鶴鳴旣不服判决禀請上控應予照准判李雲章奚鶴鳴均着於一禮拜内各繳存保證金一百兩准予照章具禀上訴如逾限不將保證金繳存公堂上控案即行註銷 
[繳款啓封]  
　　日商謄寫堂控民國第一圖書公司不理所購印刷機器及鉛字等件價洋一千四百餘元經公共公廨飭傳未到故將該公司發封在案前日午後該公司經理唐景遠偕代表律師投案愿將該欵洋一千四百元繳存公堂請卽啓封以便營業王襄讞與日領西田君會商之下判將所呈洋一千四百元暫存公堂准予卽日啓封並着具結於此案未訊結之前不准將所購機器等件擅自移動該公司經理唐景遠卽遵諭當堂具結退候訂期會訊 
[虚設店號之騙局]  
　　騙子胡某近在漢口路三百六十九號屋内虚設裕康洋貨號雇測字人婁寳元爲司帳將僞支單騙取附近宏泰號值洋一百四十元之羅緞及法租界協祥洋貨店海虎絨等物潛逃經宏泰號查悉控由捕房於昨日派探周志仁將婁查獲解送公共公堂經聶襄讞會同美領墨君略詰一過判婁押候查明於下禮拜四再訊 
[失竊鑽戒之嫌疑]  
　　泥城外同孚路二十一號居人葉鐡　因失竊值洋六百元之鑽戒一只疑係女傭高阿四所竊控由捕房昨派包探將高女拘解公堂訊供不認判押候查明再訊 
[流氓攫取首飾]  
　　沈謝氏控流氓陳阿金在虹口蓬路攫取金挖耳昨由捕房將陳拘解公堂經王襄讞會同美領卓君研訊屬實判陳押西牢四月 
[行騙與銷贓並究]  
　　施照明以兜售洋紗爲由向小販王瑞福騙洋十元被控捕房昨由包探將施查獲拘解公堂訊知施兜售之洋紗係是賊贓不應代銷判還原告洋十元再押五天以儆 
[澈究洋紗來歷]  
　　三菱公司代表蔡守臣控金阿四竊取洋紗等情由廨訊供不認判金押候傳證質訊在案昨由捕房傳同見證吳永興到案訊據吳永興供稱洋紗確係本店向瑞和日新等行買來轉售於金據包探蔣榮生投稱吳永興係天津帶店洋紗祗有買進斷無售出且查發票日期亦係塗改請爲明察訊之金阿四供稱實因探夥吳榮生圖詐不遂挾嫌誣指卽據吳榮生投訴此項洋紗實係來歷不明况金曾至嘉興路捕房控告當經捕頭詢非圖詐誣指釋出求請察核中西官以代表人不能證明是項洋紗是否原贜判金還押餘人開釋候傳該公司買辦到堂證明再核 
[寓客失竊之賠償]  
　　盆湯弄新橋北堍江浙怡樂旅館茶房倪永生因竊取寓客趙良伯大小銀洋一百餘元被控捕房由探將倪拘解公堂訊供押查在案茲由該棧經理折賠洋七十元商准原告於昨日投案求銷中西官准之判令將倪開釋 
[禁押竊賊]  
　　應子山等控徐銀根張子美串竊衣物昨由捕房將二人拘解公堂訊供不諱判徐押西牢一年張押九月又過犯王和尙復來租界行竊由探查獲昨將王解至公堂訊實判押西牢一年期滿仍逐出租界 
[婦人縱逃竊賊]  
　　四十一號華捕至法公堂禀稱在途拘獲行竊木料之賊一人行經城河浜有舊貨店主婦唐朱氏出場將巡捕兩手扭住縱令該竊逃去故將朱氏解案請訊氏供此人實非竊賊故向巡捕相勸不敢縱逃求宥判押二十一天以儆 
[聚賭抽頭]  
　　向爲輪船生意之陳靜香因在虹口狄思威路一千四百三十八號屋内聚賭抽頭被捕房查悉昨派包探將陳傳至公堂訊明判罰洋五元充公無洋改押七天賭具銷燬 
[煮豆燃萁]  
　　紹興人陳夏甫控胞弟陳四福借錢吵閙等情昨由捕房將被告拘解公堂訊明因被告失業一家男女六口不能過活故向原告告貸兩造係屬同胞卽着原告貼洋八元聽候備函　捕將陳四福全家送請同鄉會轉遣回籍 
[代帶烟土之受累]  
　　閘北三區警署緝獲私帶烟土之邱永祿一名抄出烟土六大包七小包當送初級檢察廳前日經戴檢察官訊問據供土係洪阿大託帶判邱繳保証金洋三十元取具妥保限五天尋交洪阿大到案核案 
[大土一去不復返]  
　　馬子光前投法公堂控稱上年有沈國楨前來借去大土兩箱計銀八千六百兩向索不還求追等情讞員因押追不交故諭原告杳明有無家産票覆候核在案今由馬禀稱沈雖無家産惟並非無力償還仍求嚴追沈供商人並無向馬借土之事初次堂訊時因言語不通以致誤認讞員姑念在押巳久從寛　出料理 
[江北女子迷路]  
　　江北女子王月琴於前日傍晚在泥城外麥根路徘徊四顧由捕查見詢係迷途當即帶入捕房轉送公廨昨晨送案請示據供家住浦東在滬做工家有胞兄等語判送棲流所留養候家屬認領 
[傾潑穢水之懲罰]  
　　福建路鴻雲樓飯館主葉萬春浙江路十六號居人金阿虎湖北路二十五號吳添源等均因將穢水傾於馬路有碍衛生被捕房查悉昨將葉等傳至公堂判各罰洋一元以儆 
[雉妓强曳狎客]  
　　雉妓王月仙錢老五沈阿寳周陳氏等均因在途拉客違背警章由捕查獲一併送押公廨昨由官媒解案經中西官訊明判各罰洋三元充公 
[傳諭車夫遵章行走]  
　　華界拆城填河之後與法租界沿河浜馬路毗連交通無阻前由法領事與縣知事訂定章程所有華法兩界之東洋車可以在兩界馬路内互相行走不分畛域惟租界向章車輛往東須在左首推行往西者須在右首推行今華法兩界各車夫往往不照定章任意亂走時有碰撞之虞事爲法捕頭查知飭令各巡捕傳諭各車夫遵章推行如違究罰 
[照數賠償]  
　　如飛脚踏車店主投法公堂控稱陳生福前來租去脚踏車輛僅洋二十五元一去不返今巳尋見向索不交求請訊追陳供租車有之實已被人竊去故未交還判交保賠洋二十五元 
[洋人積欠房捐]  
　　僑居虹口崑明路念六號洋房之某英人因積欠房捐被工部捐務處在英署告發昨經該署傳某到案由英領訊明屬實判令照給銀五十兩了案 
[吳牧師作古]  
　　靑浦傳道會牧師吳元德君因患病來滬在同仁醫院療治無效於前日逝世昨經吳之親戚等到場備棺收殮 
[雜評三（訥）]  
　　搶親冲喜 
　　爲母病搶親冲喜莫不笑爲愚民之迷信然而今日之國事皆可作冲喜觀也 
　　國會垂斃矣而各省猶忙碌於候補人之呈報以期其復活是亦冲喜類也 
　　財政危殆矣而政府幸賴有小借欵渡歲以偷安一時是亦冲喜類也 
　　夫世俗之所謂冲喜者因病爲醫家所束手不得巳而爲萬一之希望也以是而喜喜亦無幾矣然而一時之喜人頗甘之 
專件 
[塲産整理處塲地測繪條例]  
（甲）測量 
　　一全隊分兩組每組分三角地形兩班 
　　一三角班之職務於每鹽場區域内擇定基線與三角點並測定各線方位角度及其距離繪成全部一般之骨骼 
　　一地形班之職務沿三角班所定各線範圍内之鹽灘而詳測其形狀及高低水位繪成完備之圖樣 
　　一如每場鹽灘自成段别不能連貫者可分區測繪 
　　一凡與鹽務有關係之河川潮流水位及場屋等件俱一一測定記入地形圖内 
　　一凡關於鹽務擬改革之河流及興築之　道道路碼頭及署所鹽棧鹽倉場警駐所等建築品俱一一由調查主任勘定載入地形圖内 
　　一尺度槪用法尺以米突爲單位 
　　一三角形每邊之長自一千米突至四百米突爲限 
　　一高低水位有非一時所能測定之處應向就地詳詢而記入之（乙繪圖） 
　　一繪圖縮尺槪用五千分之一之比例 
　　一三角圖之三角點用經緯距表示之並須表明各線之距離及角度 
　　一鹽灘地點須按照土名記入之 
　　一記高水位於地形圖時沿其位置以藍線表示之低水位則藍 
 
 
 

Page 11

 
 
虚線表示之 
　　一各場附近之縣城市鎭鄉村碼頭及較大之河川山脈鐡道等須按照中國原有各圖繪入地形圖内並記其名稱 
　　一繪圖記號按照另訂場産測繪量圖例表示之若關於鹽務擬改革之河流及興築之鐡道道路碼頭及署所鹽棧鹽倉場警駐所等建築品俱按照圖例改爲虚線表示之 
　　一地形圖内須記明縮尺並附載圖内所有之圖例及方向 
　　一各圖内須詳載場名地名並測量年月及測量繪圖者姓名附則 
　　其餘有未完備之處臨時酌定知照各隊以歸一律 
[旅滬各省粤路股東維持會簡章]  
　　一本會爲旅滬各省粤路股東共設之機關以維持粤省路事爲宗旨名曰旅滬各省粤路股東維持會經於本年十一月十五號報告交通部有案 
　　二本會應維持之事不僅三期股銀一端凡屬粤路股東無論何埠巳否繳足二期三期股銀者均得入會爲本會會員不收會費 
　　三凡入會諸股東其在本埠者請將股票收條號數至本會註册掛號其在外埠者亦可將股份戶名號數及通信處郵函本會掛號槪不收費 
　　四本會會員應遵守商律本股東應有之權利爲公司監察之機關對於公司有忠告指　及監察之任務於公司行爲有認爲不正當者得施行以下兩種辦法（甲）呈請交通部及相當之行政機關求其協力維持（乙）援照商律請其招集股東開會公决以昭大公而資挽救 
　　五凡經本會掛號爲本會會員者本會有保護援助之義務本會設正副會長各一員總持一切會務評議員暫設二十三員討論會中進行事件本屆評議員公議卽以目前所舉之各省股東代表充之會員日盛評議員隨時增加又書記一員担任掛號及往來函牘會計兼庶務二員管理一切庶務事宜除書記一員酌送津貼費外會計兼庶務二員現皆當義務 
　　六本會評議員係維持路事熱心公益不受薪水夫馬費應於每期大會時由衆股東公推其正副會長無分畛域由各評議員再行推舉 
　　七本會每年定期開大會一次以每星期一爲常會之期如遇重要事件得開臨時會 
　　八本會會議由正會長主席如有事不能出席由副會長代行若均有事則公推列席議員中一人主席出席議員須得過半數方可開議多數取决其缺席未到者須具意見書如無意見書遞到者作爲默認事後不得異議 
　　九本會各職員任期均以一年爲限得連舉連任 
　　十本會經費由各省代表暫墊如有心無力者不用代墊惟開會務請必到各攄所見以盡義務 
　　十一本會爲集思廣益罔顧大局起見無論本埠外埠各股東如有偉論均請賜敎轉逹公司以備採擇施行幸勿避嫌爲盻 
　　十二本會事方創始以上簡章如有未盡事宜及應損益增改之處由會員五人以上提出意見書經常會多數贊成通過者得隨時修改 
　　本會會所設上海寗波路廣肇公所樓上 
　　公推本會正副會長及各省股東代表評議員列後臨時正會長梅君竹廬臨時副會長王君文典 
　　本會各省股東代表評議員 
　　周君扶九譚君幹臣唐君翹卿童君韞山陳君可良何君雲裳陳君可揚梁君綸卿崔君維周吳君川如蔡君烈昌郭君竹樵陳君星帆鄭君陶齋黄君少岩陳君炳謙陳君煥之張君茂林周君淸泉譚君海秋陳君翊周鄭君業臣許君奏雲 
　　附啓粤路公司凡重大事件不開全體股東大會公决違背商律蔑視股東擅定罰息及剝奪股東權利苛章我股東萬難承認日前成立股東維持會以遵守商律保全血本爲宗旨本埠及外埠股東如表同情者請將股票號數到寗波路第十號廣肇公所樓上本會内掛號合力維持共保血本所有掛號槪不收費合並聲明 
 
 
 

Page 12

 
 
   
 
 

Page 13

 
 
自由談 
游戲文章 
[嫖賭喫著說] [  鄭織雲]  
　　問挾妓有何樂乎曰我心如鏡人面皆花境過情遷樂不可久問麻雀牌有何意義乎曰有中者中心也中心欲發逹須洗刷其心使之白凈故曰中發白索者研究也萬羣也研究合羣之理進於大同故曰索曰萬曰同東西南北合同而化可以共和矣然則和而曰碰何也碰破壞之謂也吾國自滿人專侗以來二百餘年漢人受困碰和曰拆搭子搭子者韃子也韃子拆去漢人結成團體而共和之基兆矣惜乎南人團體不堅專思破壞不思建設自有第二次之革命而南北無共和之秋矣噫問嫖賭之外喫著果有害乎曰食色爲性告子嘗言之矣惟色是物吸我的食是我吸物的諺有之曰嫖精空吃眞凶又曰著威風吃受用所怕者吃鴉片烟耳煙之爲害半人半鬼幸今日禁令森嚴不至十年吾知免矣至於著則錦衣孤裘下流崇拜與尊衣冠之說亦不相背獨患金玉其外敗絮其中爲可恥耳 
[擬投稿人致鈍根索還廢稿書] [  道一]  
　　（上略）余亦嘗曆試諸報館矣或爲共和機關或與民黨一氣投以文字莫不響應不三日而報上皇皇賤名披露祇博虚名不求酬謝僕之本心固有在矣是以扣婢僕工作之費奪小孩糖果之錢三分郵票外加日報一張一片苦心只爲大名兩字筆秃手酸而不辭蓋精神上之愉快有足爲朋輩誇也今者投稿於貴館不爲不少矣精力不爲不疲矣妻孥相責朋輩相譏不爲不至矣余雖善辯亦無從置喙以一雪其耻昔日光榮霎時掃地今年悔氣白虎當頭人謂一登龍門身價十倍我則自投貴報而苦惱無窮嗚呼逃空虚而不聞足音捧報章而何來手筆難似登天羞無餘地足下亦太忍矣雖然人非朽木未必難雕愚者無能亦有一得足下旣不細察其用意而惟文字工整之求則予固非其人足下其别就乎顧趙璧不歸相如睨柱秦廷逐客首相上書縱足下棄如敝屣而僕則寳似黃金詩賦文章統計不下千篇望開紙簏放歸棄材　成一束由局寄下如蒙足下哀憐預付寄費則僕縱不才尙堪爲頒德之文以表張盛意昔科舉有落卷之領今投稿有棄紙之收事雖不類情實相同嗟乎江淹才盡羞登詩賦之場阮藉途窮痛洒江湖之淚攀龍髯而不得附驥尾以何年天乎人乎時耶命耶自此焚筆硯於空山藏詩書於石室長與足下生死辭矣謹勉先生毋替筆政 
尊聞閣詞選 
[解語花冬至舟夜用玉田韻賦以排悶] [  東園]  
　　一舟繫芥六管吹葭人被燈花笑篷牕夜得酒放開懷抱生涯草草恁佳節客中過了更漏遲幾陣西風幾陣閒愁掃海上仙山縹緲記舊時樓閣燕昏露曉採薌人杳天涯遠算只月明相照花前暗惱應羞說那時年少梁伯鸞廡下依人不熱如何好 
[水調歌頭月當頭夕有懷舊時文讌之盛寄揚州張幼齋]  
　　今夕是何夕明月又當頭酒樽詞卷零落孤館不勝愁江海迢迢千里衣帶盈盈一水何處認揚州東望白雲起倚笛最高樓漏沈沈燈黯黯思悠悠故人天外書斷懶問舊時鷗雨夜幾回燈火雪夜幾回簫管吟夢冷於秋張緖應無恙楊柳笑風流 
[鎖窗寒王海客雲間名士也工詩詞筆氣豪邁韻語峭拔是合蘇辛姜張爲一家者今絶響矣余悼之五茸客次用張玉田弔王碧山韻]  
　　泖嶺雲沈華亭月凍鶴飛天外少陵身世大半病中愁裏想吟魂到今未醒玉樓夢語秋聲碎自紅羊刧後酒人詞客總無情致　投稿者漁郎 
　　鄒魯字敬初文號小酒丐江蘇無錫人住徐家滙天主堂西一百九十一號 
多少凄凉意但蔓草荒烟落花流水傷離經亂料也悲呑山鬼當年誰是　仙黄金鑄出相思淚剩斷箋零稿摩挲燈火寒簾葦 
[舟泊舉口] [  閩中翁莘老]  
　　風動山花高下飛叢　深處幾船歸榜人吹火暖村釀四寸香魚入饌肥 
[岳祠銅爵]  
　　諸君痛飲黄龍府三字獄成寃終古此爵幸未淪灰土三百斤弓八石弩背嵬一軍勇如虎蘄王亦有金鳳瓶傳酒行間助戰鼓中興將略誰繼武爵乎胡不化爲戈與鋋先鋒河北擊胡虜區區酹酒招忠魂老檜參天醉且舞 
[訪唐六如桃花庵]  
　　杜曲梨花灞陵草生不逢辰死便好誰將杯酒酹詩魂幾欲囊金購畫稿西園雅集龍眠圖先生妙筆世所無凄凉夢墨奇何在露電泡影眞須臾玉章小字没塵土風流第一自千古行人莫唱悵悵詞花開花落爲誰主 
遺聞軼事 
[北京之新事] [  遠生]  
　　扶乩之事記者初亦以迷信或謬妄視之及日前實見乃大驚異或仙鬼實有之或心理學上之潛在意識有如此作用如催眠術等等者然或於哲學等另有别解若在外國必成爲學術上一大問題也 
　　掌壇之人爲記者一極有心思道德並無營業關係之好友綜之絶無欺罔又絶對不能爲欺罔者也奇蹟甚多姑述其一與近局有關係者乩仙來者自稱王椿年貴州人嘉慶時錢塘令二十四而仕二十六而作錢塘令二十九而殂余問當時朋舊是否在一處答大半風流雲散問親族同聚否答無惟歌妓嚴姗姗時相過從來話當年影事耳余問彼之對於時局之感想答金勒馬嘶芳草地玉樓人醉杏花天李國珍問議會結果答小樓一夜聽春雨深巷明朝賣杏花時新年初二正政治會議審查救國大計之日也余問天上生活如何答天上事不可說問仙人如此游行自在如歐美亦可去否答何戲我往亦殊易但我生平未曆其境且天國無官費送往留學漸愧不如其降壇詩云裙屐場中幾少年算來飄泊總堪憐靑衫落拓張三影紅袖飄零鮑四弦風月抛人行樂地鶯花混我坐禪天倘敎細寫當時事銷得雲藍百幅牋塵中人無一知鮑四弦爲何人者明日查書乃知之 
　　又有一女鬼作詩甚佳和者不及其詩限闌寒珊韻作和俱畢謂欲作一首滑稽詩可乎詩云嚇殺江西王有蘭未曾解散膽先寒書請續二字有人續云逃魂裊裊歸何處（王在名捕中）乩卽續云欲覔眞同網海珊押珊字眞匪夷所思可見世間如有仙鬼彼乃眞能洞澈時事也 
　　天下第一武旦之九陣風近因聽信後妻一拳打殺其前妻之子被拘將定罪監禁十年此才將以獄廢　能傳九之衣鉢者一年桂芳而巳殊不愜人意 
　　王鳳卿梅蘭芳到京未久梅即照常入天樂演戲聲明劇於未離京時兪振廷前以在廣德樓夜戲場中毆人官中指捕穿白袍之趙子龍（兪去趙）坐刑六月今已出獄兪係文明班主故邀王入該園登演未及二日而鳳卿瑤卿麗卿並以在家被搜獲疑似之烟具等被傳今日（初五）送往檢察廳鳳卿或可無罪云 
　　自小叫天案發後伶界厄運不絶聞官中人言龔雲甫楊小樓劉鴻昇及王等皆在煙禁嫌疑指捕之列有老官歎息云若在前淸彼等赫赫安有此事身世之感想俱同之 
小說 
[偵探小說寄生樹（四）] [  不才譯意]  
　　其翌日夜余等乃往路易街一偵彼富人之行動乃夜復一夜直至其第四日竟見亨利來其友入室中矣來時以匙啟其戶旣入又扃之毫無聲息彼留其間由夜一時以至於四時乃復出而往城之彼端以歸家焉 
　　余等旣蹤跡之直至亨利之戶而止曼若謂余曰大奇事彼與吉樂爾終夜相守必有異事此必秘必行爲無可疑者 
　　習日晨余於是復返倫敦就死者之夥伴而詢之彼等示吾兩函皆單惕君死前一月得自吉樂爾者也書中所述大都兩人財政上秘事謂單惕苟不稍爲之助則吉樂爾將受莫大之損失云此兩函之覆書以無存稿莫或知之惟吾能憶自由俱樂部中彼所受之函則確係外國郵票而來自比利時者所可斷言也 
　　其夥伴有名何韋德者旣以函授余乃語余曰彼可憐之單惕卒未嘗以與吉樂爾所事一語吾也蓋此二人間之行爲隱密特甚彼吉樂爾者吾决其必能以單惕財政上事詳以告爾 
　　吾聞此又匆促返不魯賽爾曼若來吾旅館計議者久之而事之令人迷惘者仍衆如金寄生樹也内室之奇異聲息也以及吾友之被殺而其窗戶又一一封扃如故一如其主人未去之先也是則吾徒偵察之結果不獨不能稍輕其困阻反視昔爲加矣 
　　雖然前於小樓之臥室中所見之暗淡光影實吾所目覩决意復偵察之故於曼若去後吾於是夜復去以探之 
　　乃今又見之矣是則毫無疑慮之可存而必有一物於其中矣第果爲何物吾仍無從而揣度之也翌日晨曼若來報告兩事其一則寄生樹所存之果乃鍍金之玻璃而非金也其二則彼曾往路易路偵彼富者之屋見有一老者髮蒼蒼而多髭曾於夜間一時以匙啟戶而入不一刻鐘亨利又來而復入惟此老者迄未外出而亨利則於四時歸家一如恒也 
　　余曰或此老者有秘事來面亨利歟是則吾徒所事見進步矣 
　　彼偵探乃答曰此無疑稍待將見之矣語時聲甚决 
　　繼以吾之提議曼若乃往殖民部中詳細調查雇員亨利之爲人彼供職部中者約歷年二十舉止殊合乎規度以嫉之者衆頗有謂其積資甚富者也惟有一事大滋吾二人之疑竇則於十一月間之第二星期亨利曾乞假十四日而未之允彼以是乃堅乞之謂其妻父新死必往雷格一行以處置其家財以遺囑畀之有此也旣允其請而部中領袖又聞彼實未他適僅携其妻及其眷屬以處京城之彼端一僻壤耳 
　　曼若乃以誠懇之音語余曰龐生君吾終信今之所事得其端矣時機一熟將知之也 
　　自此後曼若乃竭其精神夜以繼日以偵彼微賤之雇員而余則凝神壹志以探小室中之怪異上下其間無時或己且悟彼閃爍之玻璃卽寄生樹上所失之果於發明死者身死之後而踏碎之耳一日夜余方以極大之顯微鏡就地氈而查察之冀或得前此之玻璃屑也查察者久乃取一椅之巨者坐而吸菸焉日垂暮矣乃忽隣室中又發前此之聲息余急奔入執行杖於手是時也余爲之大震蓋有一物大而有光直躍余前旋睨之一碩大之黑貓也前來撲余其齒利其目凶暴而其尾且挺然上指則此獸必瘋無疑繼見其體上乃滿被以發光之末屑方彼撲吾時吾爲自衛計舉杖擊之繼以其快捷無似也吾急躍去彼又直奔吾前然是時也杖擊之兩次其一中其背而此貓仍旋退旋進撲吾不已幸以一擊傷之始棄而去是時窗與戶無不嚴扃然則是獸又何自來耶乃不轉瞬間而得奇異之表示矣蓋此瘋狂之獸自經余之奮擊負痛而鳴聲甚烈徑奔室之彼端由室隅之火爐以入吾聞其聲知其行於爐突之間而此突者則蜿蜒以入屋壁者也是其去路卽其來路矣（未完） 
[滑稽短篇舅媽與炸彈] [  瘦蝶]  
　　夢回紙帳紅日上窓寒戀重衾遲遲未起余方倚枕擬思欲作滑稽小說搜索枯腸苦無資料𨺗聞樓下有人呼曰賣舅媽！賣舅媽！！ 
　　咄咄怪事舅媽乃可賣耶世風日下誘姦拐賣之案報不絶書然惟見之於通商大埠内地僻陋尙屬僅見何圖愈演愈烈潮流及於鄉僻至有人喪盡天良不顧渭陽之情竟敢以舅媽出賣噫吾不知谁家之賢宅相謬妄一至於是惡劣社會之程度日漸進步寗可一日居耶 
　　余正思潮起落忽又聞一可怪之聲起自街頭其聲厲而亢曰賣炸彈！賣炸彈！！ 
　　今日胡多奇事乃爾炸彈乃危險品物豈亦可明目張胆而出售耶噫吾知之矣是必某國人無疑聞某國人在上海曾出售此物每枚價洋十三元販賣危險品例干禁令我國警廳何竟視若無覩不敢干涉辱我主權實甚共和以後此種物品恆出現於社會殺機徧地流入四鄉未始非人民之不幸也 
　　疑詫未巳一童子搴帷人蓋余子材兒也時方八齡嬉笑自若正在不識不知之時代呼余曰阿父起身未余曰然余將起矣汝亦知街上有賣炸彈者乎曰然形狀若何曰其形圓其色黄而微黑其人所携甚多蓋足有兩筐也 
　　余頷之復詰曰汝當知復有人呼賣舅媽者乎曰有之曰然則舅媽之容色汝見之乎曰是誠見之甚淸潔而且苗條阿父倘見之當亦甚愛阿父果愛之乎兒當請於阿母買歸以供阿父何如方未巳余妻亦至聞余與兒言作吃吃笑旋以手麾兒出余怪詢之余妻笑曰君爲兒所誤矣雖然君非重聽奈何亦自誤若是君知當街呼賣者爲韭芽與糟蛋非舅媽與炸彈也君奈何自誤若是 
　　余始恍然悟己之所聞乃諧音所誤不禁狂笑而起曰尋提究柢幾費乃公淸心雖然亦滑稽小說之資料也趣錄出寄登自由談以博投稿諸君一笑 
[短篇小說觀察使] [  徐州濟航]  
　　晚餐巳罷偶步街衢見負擔者步行者騎驢者喧譁擾攘絡繹不絶車聲鈴聲叫賣聲雜然並至時振耳膜無何有燈光自南來但聞行人相呼曰大人來了大人來了履聲軋軋行漸近旋有人呼曰兩邊站兩邊站霎時間寂無人聲行人乃相與駢肩累跡屏息立道旁若警蹕然余亦避身人叢中引領望之見衛兵數十人列隊前行肩荷鎗足革履步伐整齊勢頗森嚴有圓燈小燈數對耀若燭龍中四人肩輿一侍從皆左右隨頂馬跟班前後約十數人但聞輿夫呼曰滑滑滑小走左右靠前呼後應路不絶聲未數武肩輿停從者高聲呼曰回衙門輿夫應聲曰走人馬轎夫乃直向北街而去矣余詢之路人曰此觀察使某大人也余唯唯而去 
文字因緣 
[朱姬墓誌] [  大大]  
　　姬氏朱名亦平蘇之吳縣人也父士標甘肅環縣典史淸光緖二十年卒於官母潘孺人相繼病殁時僅六歲會族父廉訪公由禮曹出守甘肅之西寗道經環縣買婢見姬明慧納之姬大號不肯行詰之以未葬父母對奇之出資營其葬伯母彭太夫人亦吳人尤憐姬無女視之如猶女九歲太夫人以孝經女誡訓之勤奮于學過目輒解太夫人性嚴肅每盛怒非姬一言不能解其寵雖若是然終始謙抑未嘗有挾而驕太夫人病姬事之晝夜足未嘗逾戶限歲乙巳廉訪公乞病歸流庽吳中未一年而卒又四年公子某夫婦相繼亦卒太夫人悲甚而病益劇姬上奉夫人下持門戶備嘗艱苦内外井然未嘗由勞而怨姬性淑愼舉止安詳略嫻文翰兼工點染廉訪公自黔乞病歸道出長沙時　陽端公撫湘以興女學爲己任與廉訪公有雅故延姬至署試以詩應聲賦呈揮毫點綴合署嘆爲寄才公曰此詩畫女大家也欲聘爲女師姬不忍與太夫人别力辭公不可姬曰公不聞腐木不可以爲柱卑人不可以爲主乎公笑而罷之歲庚戍隴上大飢姬勸太夫人出資助賑不足則益以己之簪釧是則姬之行誼固非庸婦所能逮也蘇之人聞姬賢爭相委禽太夫人與姬影形相隨未敢輕言别遲未果余家故爲杭望族洪楊之亂杭城陷族人死喪殆盡父行存者僅三人一爲廉訪公無子螟蛤一子某以壬子官雲南蒙化同知庚戍夏卒於官一爲游戎公亦無子一爲余考儒林公生二子長卽余出嗣忠義公後次某兼祧游戎公江蘇裁取同知亦於庚戍夏卒生二子即某某庚戍冬余至蘇營廉訪公葬太夫人欲擇孫爲後不能得欲以姪媵余待其生子爲廉訪公後時方以我國多妻陋習爲害告之恐傷其心而病加劇乃曰余妻年幼宜男姬事母孝若媵之無乃不可乎宜别擇婿以報之太夫人以告姬俄頃姬隨太夫人至余室跽而請願媵余自廉訪公居吳中余歲必一至至則太夫人必止余宿從未見姬面至此始得見之姬退太夫人乃曰此兒玉質豔姿才德兼備術者謂其有子惜又謂其行年在子當死耳遂强余納爲妾壬子春余至蘇臨行姬歔欷謂余曰子自愛我夢不詳子重來當求我於白楊靑塜矣余再三慰解而不知其竟成讖語也嗚呼哀哉是年十一月十四日姬産一子越二日卒年僅二十有四臨終執太夫人之手而泣曰曩者大人以不得孫爲恨今幸得男他年祭掃有主我之責盡矣隣里聞姬之死咸歎息慟哭太夫人哭之哀命葬姬於鄧尉生壙之側曰使其魂魄長依我也將葬乃誌其生平事蹟可錄者納諸墓中 
 
 

Page 14

 
 
   
 
