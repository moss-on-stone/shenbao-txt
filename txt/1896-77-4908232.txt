# 1896 - 77 - 4908232

 

Page 1

 
 
[珍物待購] [  申報館恊振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之寶旣承割愛相投而美玉之沽尤賴知音鑒賞特將各種珍玩羅列於下倘蒙仁人君子慨擲廉泉旣能廣積隂功且可增輝藝圃誠一舉而兩得也計開朱漁珊帖一部高澹游山水一幅天青縀馬褂料一件 
[中日戰輯出售] [  三馬路申昌書室啓]  
　　是書爲東莞王煜初先生所輯縷紀中日戰事自同治癸酉韓日齟齬以迄去歲李傅相在馬關定約原原本本洽見殫聞而唐薇卿民主扼守臺灣改稱伯理璽天德諸事亦附見焉外有水陸戰圖春秋地圖十八省圖地毬圖臺灣圖六幅界畫明細五色相宣刻已印釘告成毎部實價洋銀一元二角諸君子有留心時事者請惠臨選購可也 
[論本報紀製局失銅事]  
　　本月初三日申報紀製局失銅一則其詞曰滬南製造局於上月二十八日開工後有砲廠於上年製造之八百磅子之砲墊砲箍等件存在棧房至是忽然不見經該廠委員劉君禀知總辦一面查知由虹口成和機器店收買遂卽至英公廨拜會屠别駕請派幹差同往成和查看失贓别駕遂派姚恒隨同劉君知照美捕房至成和查詢一切該店主嚴長生支吾以對及弔閱日記帳簿查出該店先後共收四次計機器銅八百餘斤問其現存何處則稱業已鎔毁此銅由掮客余紀生經手向住居滬南廿三七鋪之李阿毛處購來等語當將嚴余二人拘押公廨一面函致廿三七鋪巡防局請將李阿毛拘獲歸案訊究云云又初四日紀失銅再述一則略云李阿毛業已聞風逃避惟其父及夥伴某甲已於昨晨由高昌廟巡防局委員前往拘獲暫押局中想一經屠别駕函提自必將李等一并歸案以便澈底便究也本館執筆人閱此不禁慨然曰聖人稱虎兕出於柙龜玉毁於櫝中是誰之過與所謂典守者不得辭其責也上海製造局之設二十餘年矣始就虹口設廠旣而遷地滬南興工建造厥後逐漸開拓月異而歲不同遂至高昌廟近局一帶皆成村落計自局員司事以及工匠人等凡倚此局爲生者不下數千人局中製器旣多龍華則有分造火藥之廠松郡則有存儲火藥槍子之局而進貨造貨皆以本局爲大宗舉凡銅鐵鋼鉛煤墩諸貨分儲各廠各有專司設有疎虞應惟專司之人是問委員不過總其大綱欲其件件過目事事留心勢亦有所不能至於各廠司事之外局門則日有稽察通局則夜有巡邏此外更有護局之防營巡防之委員勇丁似此逐處嚴防雖值前歲中日有事之時局中未聞有所遺失况當去冬大憲派員清查之後尤當加意防守而乃忽有此事詎非出諸意外耶夫機器銅八百餘斤非渺爾小物可以手挈而袖携也若於日間明運則門者豈無詰責若於夜間潛運則邏者又豈無見聞意或别有影射戤託之法以致莫敢誰何乎抑以上諸人皆通同一氣乎至於該廠司事何人何竟不聞詢及彼李阿毛者固何如人也人不涉於廠中店實設於南市而竟有如許神通使局中存貨不脛而走不翼而飛若此神奸巨蠧倘不因案發覺則此後之事何堪設想耶抑又思之中國軍竇之藏豈特滬南機器局一處而已哉福州之船政局一毁於法人旅順之船隖再失於日人而臺灣全省旣讓卽機器局化爲烏有我國家之所損亦已多矣若李阿毛者殆謂我儕小人無有遠圖姑爲是效法於萬一耳然而涓涓不塞將成江河刻下滬局此事倘不清究嚴懲恐將來天津山東南京等處之局種種弊竇因之叢生其爲大局害更非淺鮮而謂可以置之度外耶推而論之中國積弊又不特軍實一事也各處倉庫之存儲各省州縣義倉積榖倉之新舊出入各路局卡之出納支銷自大員至下僚以及司事巡丁何一非可以作弊之人何在非可以作弊之處勢難一一清查要之害必去其太甚源必清於在上視當途者之清愼嚴明與否耳倘必察及淵魚務爲綜密之政微特勢所難行抑豈聖明寛大之朝所宜出此哉 
[本館接奉電音]  
　　昨下午一點鐘京師電傅上諭一道敬謹譯登○二月初六日奉上諭福潤奏開缺巡撫在籍病故代遞遺摺懇恩賜卹一摺劉銘傳秉性忠勇卓著戰功咸豐年間髮捻竄踞安徽倡辦圑練爲曾國藩所識拔同治初年隨同李鴻章募兵東下連克郡縣會合諸軍苦戰克復常州積功特授直隷提督剿捻山東河南等省與悍賊縱横追逐大小數百戰旋授三等輕軍都尉世職復與諸軍窮追首逆張總愚斬馘無算捻匪一律蕩平晉封一等男爵復特授巡撫加太子少保兵部尙書銜於一切應辦事宜克稱厥職嗣因患病准其開缺回籍調理方冀寵眷克承長資倚畀兹聞溘逝軫惜殊深劉銘傳著晉贈太子太保銜照巡撫例賜卹加恩予諡准其於立功處所建立專祠生平戰績事實宣付國史館立傳任内一切處分悉予開復應得卹典該衙門察例具奏伊長孫劉朝仰著賞給員外郎伊子附貢生劉盛芸著賞給舉人准其一體會試附貢生劉盛芾著以員外郎用用示篤念藎臣至意欽此 
[撤防再誌]  
　　鎭江訪事人函云前督辦江防務馮萃亭宫保於正月初五日督率親兵營及中軍中營左軍前營乘駕時斯美兩輪船遄回欽州早紀前報兹悉斯美輪船業於二十七日下午由欽回鎭總理萃軍營務處蔡麗勛太守現奉宫保檄飭統率駐鎭萃軍三營卽附該船回欽遣散太守卽於二十八日發餉並將營務各事摒擋就緒又飭各營官詣轉運局呈繳軍裝各弁勇行裝由地方官預備駁船多艘駁上輪船太守擇於初一日起程清晨躬往各衙署辭行午後出行臺由小市過千字橋出西門在總巡局小憇由官碼頭登舟在城文武紛紛至舟相送茗談半晌而别太守卽命啓輪衝波而下寶蓋山新兵前營在江干列隊恭送行旌 
[京華人語]  
　　訪事友函稱京師邇來傳言鐵路工程於二月初二日開工刻下蘆溝橋左近一帶地界已預催人揀拾石礫堆如山阜比櫛羅列將來卽用碎石攙土築路行車則鐵路基址鞏固不虞坍塌矣○天橋迤西三仙洞地方皆娼寮所在正月十七日有賣瓜子某甲手中積存沙錢三千無處使用因邀其友某乙之賣白菽者同逛娼寮臨去甲出沙錢與娼娼嫌錢小語涉誚讓乙怒反唇相稽詎娼有護符某丙者輕甲乙輩呼人毆之甲遁去乙大受撻楚雖帶墅傷猶駡不置丙復加以利刃乙遍體鱗傷終不緩頰旋有和事老人出爲排解派丙日出京蚨三千與乙養傷乙更有老母倚乙日謀蠅頭利度活丙又按日給乙母養贍錢四千俟乙傷愈而後已○正月廿二日一僕婦將赴前門外柴兒胡同故主人家閒走時已黄昏途遇一不識面男子尾其後漸與之語婦驚詫奔及主人門剥啄甚急男子伸臂抓婦髻攫銀簪去婦大號呼男子狂奔適對面來一某甲將其揪住不釋婦亦繼至向索男子謂攫簪者非我也搜之不得正喧閙際　男子袖中露出挽髻假髮一綹衆知非誣批其頰將送官究詰男子懼乃央人解勸認賠且脫棉衣作質而去移 
 
 

Page 2

 
 
時持京蚨四千來贖棉衣旁人乃勸婦還其衣而放之○東四牌樓年前被燬一隅兹於上元後鳩工修飾已將北面牌樓修理奐新正月杪卽可竣事矣○西四牌樓磚塔胡同旗籍某兄弟三人伯仲皆任世襲佐領叔亦武職伯夫婦早逝無子仲嫡室遺一子接襲伯職仲繼娶某氏有才幹仲父子公事皆取决於氏氏有司晨之權而與嫡子積不相能客歲仲物故氏卽逐嫡子於外子雖逐而襲伯職之印信仍在氏手遇有公事依然入奉慈教而後行氏無所出乃嗣叔子以爲已子招與同居叔之子亦不肖氏又逐之而仲遺世職迄未承襲叔之怨氏不待言矣新正十九日值開印期兩佐領印皆在氏手叔與嫡子偕來開印氏知叔銜已慮懷叵測因爲先發制人之計預懷印而設空盒於案且云印已開過叔不之理啓視見盒空無印大憲將搜求詎氏已濳付兩印於侍兒使之携出聞將搜卽自脫外衣任叔搜尋竟不可得叔益怒毆氏於室傷其額嫡子在側亦不解救次早氏往東四牌樓大街候步軍統領左堂轎出攔輿叩訴叔毆嫂云氏誠有作爲哉將來案懚如何容再續訪 
[登州海市]  
　　烟臺訪事人云各處海口稅務分局近將所有委員一律更換新委均由省紛紛蒞止次第接管稅務聞省憲已飭令於額征餘欵項下點滴歸公以充　課而濟時艱云○海防營拳文裁撤上年曾由闈街聨名公禀求請大憲酌留百餘名以資彈壓今蒙批示准其挑留一百二十名作爲道轅護兵照常查街巡夜○拳勇之技出於少林而江湖賣技之流皆假訐以裝門面蓋若輩另是一種生意當塲賺取錢財非眞欲賽手叚也正月間市上有賣技者竿木隨身逢塲作戲觀者喝采以見所未見紛紛擲錢以賈其勇詎此人竟夜郎自大狂言吠語旁若無人有好事者聞之不服相與比較賣藝人爲其所窘抱頭縮尾而逸說者謂此人非惟技藝不精而且生意不成宜乎有人挫折之也○一昨鑼聲亂鳴轉瞬卽熄嗣悉某鋪灶前積有荒草燎灶之時烟從灶出不覺氤氲滿室該學徒不知輕重疑灶前之草燃著遽然告警繼知其誤始噤無聲聞著咸以該店旣已疏忽於前又復孟浪於後爲之訕笑不置○某營哨弁楊某平素無惡不作上年經大憲查拿逃匿無蹤日前有該營營務處某君由省回烟途次遇楊卽飭親兵當塲拿獲隨帶詎楊乘某君不備之際用石擊傷某君頭顱而且目睛突出一息奄奄旣至營該營統領以楊罪重大未便久稽誅戮卽於正月廿七日令在營前正法示衆○有自威海來者言該處日兵現存無幾大約載回本國爲調遣出征之用由此觀之則高麗一隅恐不免指日有意外事矣 
[東瀛雙鯉]  
　　日本某日報云長崎縣知事大森鍾一蒞任四年推愛華商與本國之民無異中日失和時恐匪類於租界肇事特派憲兵并諭梅香崎警察署添派巡捕周圍防護去年議和後各號商陸續來崎整理商務所有貨物進出與日商貿易及尋常一切事宜均無窒礙商人僉稱知事及警察署長三崎道安之力因是三江紳商議設筵以饗知事以下各地方官由湧記號主人毛君子簡會同豐記三餘昇昌裕恊記源記各號及敦大等客號共十七家具柬敦請擇定華歴正月廿九日設筵於興福寺内三江會所所中先期懸燈結彩陳設一新重門俱懸玻璃聨額大門額曰四海同春聨曰材萃三江和衷創建商通萬國恊力振興二門額曰瓊江勝會聨曰好景無邊花香鳥語良宵設飲燈爛星輝廳事前額曰共慶昇平聨曰賓主言歡情聨兩國簪裾雅集春滿一堂甬道兩旁懸燈球二百餘盞如開不夜城方張燈時諸賓挨次戾止計大森知事三崎警察署長外稅關長渡邊至郵便局長渡邊修書記官水上浩躬叅事官薄定吉及郡長市長商董郵船會社長十八國三井兩銀行長水上警察署長總警察署長鎭西長崎商報三新聞社主筆共二十人主人出迎至别室欵以茶點鐘鳴七下肅客入大廳是時爆竹聲喧主人送酒定位首席爲大森縣知事酒過三巡主人出席向首席施禮朗讀頌詞曰今日本會所公具粗筵蒙大森知事大人閣下及諸長官紳士光臨不勝榮幸之至伏以商等來崎有年承歴任知事大人情深柔遠賓至如歸迨閣下蒞任以來一視同仁於我華商尤加惠愛商等感激莫名用獻杯酒謹祝閣下萬福并諸長官紳士萬福誦畢來賓咸拍手喝采有頃首席起座作答詞曰今夕辱蒙三江諸紳商招飲享禮優加實深感佩所願貴國與敝國唇齒輔車盛通貿易以謀興亞之道清日永敦和好鄙人實有厚望焉謹代同儕答陳祝詞并祈貴主人褔祚無疆主人俟誦畢出席禮謝復入座殷勤勸飲酒酣肅客出外廊看烟火内則洗盞換席烟火旣罄主人復肅客入座出藝妓十人侑酒斯時舞於前歌於後飛觴遞盞暢飲忘嫌直至鐘鳴十一下客各盡歡告辭主人咸在大門恭送珍重而别越日各新聞盛紀其事以爲如是珍羞欵客爲日本慶應以來未有之盛舉云○樺山資紀自臺灣回國已紀前報至京陛見後越數日卽上表辭官擬歸鹿兌島鄉里置邸宅以休養○日廷派伏見貞愛親王往俄賀俄帝戴冠卽位禮曾紀前報本月八號親王由京起程午前九點鐘王公大臣文武諸官及貴衆兩院議員咸至新橋汽車塲送别日廷亦敕使來送親王身御陸軍少將軍服帶同隨員至停車塲入待客室少坐與王大臣等話别迨汽車吹號啓行送　咸脫帽聲呼伏見萬歲十點半鐘到横濵神奈川縣中野健明以次各官出迎親王與海軍大佐有栖川親王同乘馬車至海岸碼頭下法國矮司托洒蒙郵船是日郵船會社第一期開往歐洲同船滿掛旗帆以表祝意俄國軍艦排米子托阿榮燃砲廿一門以送先是續派赴俄大使山縣大將本定與親王同行因患感冒延期大約廿二號附船赴俄云此次日廷備贈俄帝禮除織物刺繡金銀彫刻七寶類外又六尺四寸見方象牙細工製大鷲一目下宫内省已經準備○日本軍艦和泉下椗品川港本月三號忽焉火水爆發海軍少尉田中安太郎三等水兵山田仁太郎卽死其他負重傷者六名查火由下甲板塗具倉掃除之際所贮揮發油與安全燈火氣觸動而起 
[西湖佳話]  
　　杭州水師營恊鎭林副戎耀光經廖榖帥委令升署處州總鎭於二月初一日下委所遺杭恊副將一缺委湘軍江防水師統領叚參戎生福署理○杭州下皮市薦用男女僕婦之中人夏某前因薦一女僕偷竊主母金飾脫逃夏某允限期查歸已誌前報刻下限期已滿無可歸償主人大怒立將夏某送縣押追正在託人緩頰又有興忠巷某姓雇用一婦亦由夏某推薦於二月初一夜亦偷竊洋銀數元爲主母所見當卽扣住而該僕反欲詐死立喚地保押出地保因其人無可交付找尋中人時中人覊押在班房之内祗得赴縣存案而夏某則罪上加罪勢不能卽日釋放矣薦人不愼受累無窮爲中者可不愼歟○浙省龍龍仁陔方伯飭製籖筒一具設籖二十校令各員自擊先後按次差委毎傅二十員掣籖一次其次數之先後以其人之賢否及有無勞績爲準如此辦法可謂至公至明者矣 
[鴛水微波]  
　　嘉興訪事友云嘉善神仙祠旁某孀婦門面餘屋租於成衣匠某甲已有數年後婦與甲姘識甚睦去年婦又與對門烟館主某乙相染後竟視中如仇頓下逐客令甲一再延約至前日婦又欲逐之致兩相口角且至用武甲持剪刀向婦亂刺不料悞刺在頸用力過猛竟將喉管刺破頃刻魂赴九泉甲知擾禍遂投縣自首江邑尊得禀飭卽收押往騐屬實回署提甲訊供招實收禁想須照例申詳懲辦也○前報紀宗郡守因公赴省已於正月三十日回轅矣○縣中定於初二日開考是以嘉秀兩縣考童已陸續來城於初一日五鼓時投縣應點入塲也 
[沙渚春禽]  
　　沙市采訪友人云上元佳節燈市中咸裁筠翦紙製就人物花果鳥獸龍魚以覓蠅頭之利其市在管家牌樓一帶入夜燃燭其中遠而望之幾若繁星朗月因之遊人雜遝擁擠不堪有失屨者有遺簪者有被妙手空空兒乘間施其伎俩者至二更向盡游人始漸漸散歸○有夏麻子者漢陽府屬孝感縣人歴年在沙市爲人運鹽以資餬口去歲六月武漢打降一役與張宏發各逞男兒好身手殺斃多人旣而張由水會中人擒獲夏則潛匿無蹤江陵縣張邑尊特派捕役胡國泰赴孝感明偵暗勻旋於去臘二十日獲住押解到沙經何甲局龍提調刑訊一次然後移送縣署至啓釁之祝縫工聞已逃往江蘇迄今仍未弋獲也 
[豫章談屑]  
　　江西訪事友人云江省近日喧傳去冬言官奏叅江西關節舉人數名欽奉諭旨著學政查明覆奏按鄉塲之弊在所不 
 
 

Page 3

 
 
免乃至今日而更甚也有傳遞者有換卷者有出塲之後飛信入謄錄所改易文字者有俟接塲之人混帶文字入號中始行抄寫者至於連號猜代之類以同考生爲之猶屬弊之小者也他如主試交通關節罪本極重然稍顧聲名者尙不肯爲之其弊之最甚者則莫如拜房一事毎有卽用大挑知縣到省富家子弟先生拜認師生一得闈差則先送關節分房者不過十餘人大抵各有所私則互相知照主司取中者半墮其術中約計近科舞弊倖中者殊不乏人其四書尙未成誦文理隻字不通亦得高標虎榜以致眞才屈抑文字無靈近爲某御史據實入告倘得以後認眞辦理則科塲之弊庶幾廓然一清乎○去冬被言官奏叅各嗣昨經牌示撤任龍泉縣任國銓撤任遺缺以補用縣王祖彝酌委署理新昌縣周文潮靖安縣姚景曦安仁縣左秉鈞委署星子縣陳懿範均卽撤任所有新昌縣印務以籖掣第一卽用縣陳國楨靖安縣印務以籖掣第二候補縣高隆謙安仁縣印務以籖掣第三卽用縣黄大琨星子縣印務以籖掣第四候補縣康佩謙均輪委署理又委署星子縣康佩謙前經請假赴九江措貲並未回省銷假復據九江府查覆並未在潯星子縣印務以補用縣陳兆棻改委署理 
[潯江春鱗]  
　　訪事人云九江鎭宋頌臣軍門日前赴江寍謁見制軍叩賀任禧於初一日附元和輪船遄返標下各員弁及兼查輪船之江防廳曾葆農司馬均赴江滸迎接○初二日郡伯尹西庚太守在貢院攷試闔郡生童甄别生題子曰片言可以折獄者其由也與子路無宿諾子曰聽訟吾猶人也必也使無訟乎詩題賦得中和節進農書得和字童題何如斯可謂之士矣子曰行已有恥詩題賦得原隰荑絲柳得荑字○同日前營遊擊周梯山恊戎附江寛輪船赴金陵叩謁制軍任禧○稽查輪船兼保甲總局委員吳儀生明府權代瑞昌縣事務昨日下鄉勘案有民壯得錢二百文因笞責三百板革退○日前長勝營遣散勇丁道經潯傷在招商躉船閙事毁壞什物經府縣彈壓管帶官交出六人送縣訊究慶西垣明府與陳周二恊戎會商賠洋四百翼其六人擬遞解回籍了事 
[虎阜春雲]  
　　蘇州訪事友人云○閶門内倉橋浜一帶爲娼寮妓院聚集之所管絃絲竹之聲不啻滬上之四馬路胡家宅等處是誠花柳之淵藪也毎逢節下舉凡游手好閒不務正業之輩均須向索陋規聞有三四千人之多各娼寮不耐煩瑣爰倩本地人戴阿大者爲之承包計娼院二十七家毎節合湊洋蚨千元交戴阿大一人散給如是以來已有年所去臘某娼院龜鴇因生意清淡無以應節規之例詎戴卽於下旬之某日糾同無賴數人至該妓院尋釁口角之餘竟將該龜痛毆不料該龜竟於翌日殞命當經其妻子各處尋戴詎已聞風遠避旋經人出爲勸解令將死者棺殮後再向理說該龜妻子自料與戴勢不相敵且恐到官亦有不便之處因憑經勸自行棺殮詎戴自匿之後直至年關竟絲毫不拔悉飽已囊於是索規之徒咸至各妓寮紛紛吵閙幾釀禍端事爲蘇州府桐太守訪悉於正月某日飭差拘戴阿大到案候究戴倩人保出候訊旋又爲吳縣凌大令訪聞卽於本月初四日飭差拘拿下午戴正在吳趨坊留園烟館樓上開燈過癮縣差哄然而至將戴當塲拘去若何訊究容俟續聞○胥門内三多橋裕源典當於去冬某日被匪人濛混當入銅練一根計本錢一千四百文嗣因隨處劉心防其再混本月初三日下午來一十七八齡之女奴手持衣包一个内計破衣六件又銀練一根粗而且長秤之約重二兩許典夥查姓詳加閱看以銀色較滯不無可疑當將外國藥水試騐立獻銅質當將衣包等一併扣住查問該女奴來歴詎該女奴非但不肯認過反出惡言查曰姑念汝年稚女流僅扣質物不然立喚地甲送汝到官則鞭責之下不怕汝不吐眞情也旋經旁人向該女奴開導令其回告主人囑主人親來領取可也該女奴始唯唯而去 
[傅相拜客]  
　　昨日午後傅相命駕出轅至各領事署答拜首先至瑞典駐滬領事署繼至德意志日斯巴尼耶日本奥國英吉利俄羅斯和囒等國駐滬領事署並新關等處均飭擋駕辭不敢當云 
[司馬回滬]  
　　本埠升科局委員葉臨恭司馬大莊現奉江蘇藩憲鄧方伯札委署理松海防同知葉司馬赴金陵並吳門各憲轘謝委已列前報兹悉司馬於昨日由蘇返滬並聞定於本月廿五日接篆回未見有明文也 
[黄牛已獲]  
　　滬上有一種江河流丐毎於春二秋八兩月中結隊至各處城鎭市廛索取陋規往取時必各帶刀槍器械以防他處之丐爭奪如或相遇必互相械鬥甚至各出火器置性命於不顧故前數年蔡慶尖頭麻子等在某鄉釀成人命蔡因此正法自此以後此風稍息近來又有小黄牛小鐵墩石墩子等六七十人爲首出外依然索取陋規平時則在上海租界附近魚肉鄉愚拆梢打架無所不爲如有賭局彼等卽相率前往拆取小頭不遂所欲卽奪取檯面洋銀各賭徒受其天噬無敢聲張蓋因聚賭亦法所不宥故也此等事向惟在租界之外耳乃近竟時在租界肇事英捕頭正欲訪拿不料日前有當捕役之惠阿連卽小阿連假四馬路西薈芳里錦華所開之妓院内糾人聚賭事爲小黄牛等所知帶同黨羽余小寶王福生賈阿掌王春榮李阿連等入内吵閙阿連恐釀事端當卽出洋四十元小黄牛始率領各人散去事經包探黄四福顧阿六趙銀河孔阿才等查知立卽分投緝拿當卽在蕪湖路第五十七號門牌吳喬氏所開客寓内拿獲余小寶王福生賈阿掌王春榮李阿連薛瑞生等六人並在房中起出刺刀鐵尺連環棍諸般兇器並洋銀數十元而王春榮李阿連二人更犯有竊案未幾又在寶善街拿獲賭徒惠阿連及至薈芳里拘拿窩賭之錦華則已遠颺僅獲其妻黄曹氏一併送入捕房捕頭著將小黄牛等及惠阿連押候補緝餘黨於禮拜一解案其吳喬氏黄曹氏二婦人則先生送廨暫押候訊並悉若輩羽黨甚多有盤踞於法界寶心園烟館可擬禀請公堂移文法廨飭探恊拿到案嚴懲 
[失物待查]  
　　法工部局董事某君所備之東洋車失去皮逢一架報知捕房捕頭飭探嚴行查緝 
[上海縣案]  
　　去年十一月十一日地保楊萬春投報縣署禀稱引翔港民人趙華華被醮妻弟莊國卿及前夫弟張金虎戳傷身死一案當經黄大令詣騐緝兇旋有張金虎投案前經帮審委員曹明府訊問供詞含糊暫收自新所再行覆訊在案前晚曹明府升堂提案覆訊先詰莊翠咸供年十七歲父親莊國卿在逃何處尙不知曉趙華華如何身死情形小女子住居遠隔亦不知悉求察研訊張金虎初供做籮間爲業常在本城小南門謀生寡嫂趙莊氏於去年十月廿四日再醮於趙華華爲室小的當不知道至十一月初十日胞姪咸松年纔十四歲特到小的籮間内來哭訴稱趙華華責備他不呌父親辱駡毆打並欲逐出門外等語小的聞之怒從心起卽於是晚下鄉先將寡嫂責斥一番正在言語間趙華華挺身而出用尖刀戳來小的以大手巾繞住接奪過來復用板凳擊擲又爲小的雙手接住還擲傷其左脇倒地其時黑暗門首適有鋤頭一柄磕傷足骨呼痛連聲移時殞命莊國卿並不在塲小的亦未用刀别無帮兇之人求鑒明府號當經騐明傷痕有木器傷三處據爾所供大與傷痕不符究竟如何情形從寛供明免受刑責研詰至再始供木傷三處皆用板凳所擲刀傷三處卽用所接之刀趁勢連戳叩求施恩明府得供仍飭還所女子莊翠咸仍交官媒看管聽候禀詳核辦○候補道楊觀察聽鼓金陵娶妾　氏生有兒子某日乘觀察公出携孩逃遁觀察公回以妾捲物奔逃並帶其子怒不可遏偵騎四出查悉藏匿滬上英租界立卽函知本縣黄大公請飭差捕訪提大令披閱來函卽飭捕役柴樛在英界某客棧拘獲由英公廨轉解縣署前晚黄大令立卽升坐花廳隄訊楊浦氏供貴州人嫁楊數載生子名裕生尙在襁褓不能遠離故此隨帶來滬並非捲逃因有正事兼稍遊玩卽行回去刻已事畢本欲買棹言旋不敢逗留滬地黄大令得供之下飭差看守仍住客棧聽候備文解往金陵 
[英廨早堂]  
　　竇如海倪順泉兩包探禀稱何子良等串同周雲章在美界密勒路賃屋僞作醫室至三井洋行保險銀二千兩縱火自焚圖得保險銀兩一案現經小的查得何等前住在雲南路火焚後得過保險銀一次計一千兩住在無錫路又得過保險銀一次計七百五十兩又三百五十兩住在唐家弄又得保險銀一次計九百兩住在山西路又得一次計一千兩住在江西路又得一次計四百零二兩先後共得過五次 
 
 

Page 4

 
 
均由向作保險生理之余生初兠攬故亦拘案其何芳品之兄何阿元則在法租界拘獲現押在法捕房須請出　往提屠别駕得供商諸薩副領事著將余生初及周雲章生子梅押候提到何阿元於下禮拜五覆訊○陸金海前曾當過巡捕業已斥革前日因與瑞綸繅絲廠司事温洪申口角爭毆由捕房飭包探范進才拘案請訊温洪申供廠中有女工欲往他處工作被廠中扣住工洋陸出頭硬索小的向言沿中章程如此伊卽不問情由扭住毆打雖則並未受傷若不懲儆恐有效尤故報捕拿解請究陸金海供與温素不認識安能與伊爲難求鑒核别駕判罰洋五元以儆○包探趙銀河禀稱王阿狗竊取張銀萬家烟鎗兩支由小的緝獲人贓送究張銀萬投案領贓質之王阿狗供崇明人行竊該死求寛宥别駕判笞五十板押送回崇明○張蘭生竊取陶阿鴨家木鐘一架報捕後包探孔阿才緝獲人贓送請訊究陶阿鴨投案領贓質之張蘭生供因失業無聊不得已而行竊求恩别駕判笞一百板贓給還失主○包探黄四福禀稱日前四馬路失愼時有楊金生在火燒塲攫取綢布衣數件經小的查獲送究楊金生供本地人失火時在彼經過見衣在地小的貪小拾之並非攫取求恩别駕以楊金生火塲攫物殊爲可惡判交捕房管押一月○黄包探又解野雞倡婦張郭氏到廨禀稱此婦在路拉客由小的拘獲送判張郭氏供蘇州人因有親戚在途相遇故而立談數語並非拉客求鑒别駕判押二天○包探沈金隆禀稱唐軒章在洋人梅登處爲侍者日前失去木鐘一架疑係唐竊然查無實據故解請訊究唐供小的向來安分不敢竊物别駕著將唐交保帮同查緝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[白門官報]  
　　正月三十日藩轅牌示請調甘泉縣陳守晸前經飭令先行署理現在　省　　　　　缺查有山陽縣程鑫調署甘泉縣事遞遺山陽縣以委署江都縣之阜寍縣盧經雝改調署理所有江都縣仍以現署斯　之葛毓　　　　　　　安司巡檢邱方栻病故遺缺查有鄭工遇缺先巡檢方義範請補應飭先行署理又甘泉縣土官司巡檢王永言叅革遺缺查有鄭工　　　　巡檢德齡阿又寶應縣衡陽司巡檢曹夢齡丁憂遺缺查有海防新班先補用巡檢馮秉智又泰興州邱莊司巡檢仲呈材丁憂遺缺查　鄭工　缺先補用巡檢施文殿均堪以署理 
[禾郡試題]  
　　嘉興已冠題至於武丁次冠者未冠題使之主祭次童子通塲詩題賦得落花水面皆文章得章字五言六韻計考童一百零一名初四日午後出圖初五日初覆計九十名○秀水已冠題子曰珵不與祭次榖不可勝食也數罟不入洿池魚未冠題秀次水通塲詩題賦得春寒花較遲得遲字五言六韻計考童一百四十九名初四日下午出圖覆一百四十名亦於初五日初覆也 
[美捕房瑣紀]  
　　偷兒陳阿三前晚溷至武昌路蜜勒路轉角處某木作内竊取松板數塊負至中途經某號走街華捕捉獲拘解捕房捕頭令押候倩包探石金榮查明送廨訊究○積竊曹阿四爲犯竊破案已遞解數次兹又潛至滬江竊取北山西路德安里五十六號屋内古銅香爐一隻值銀百餘兩失主報知捕房一面四出訪尋至前晚始尋獲卽扭送捕房押候送廨訊辦○徐阿心等數華捕在吳淞路某竹器店内賭博經黎捕頭拿送捕房屠别駕庭訊之下判將各華捕管押四個月竹器店主罰洋五十元均列前報前日下午捕頭復派包探施奎江前往將竹器店主婦母太二口拿至捕房禁押○薙髮匠嚴延林住天后宫後面開設整容店有謝錦元者前晚糾集流氓蜂至店内將器皿搗毁一空嚴因衆寡不敵任其揚長而去事後控諸捕房捕頭許派包探訪拿 
 
 
 

Page 10

 
 
   
 
