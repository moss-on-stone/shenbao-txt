# 1896 - 307 - 4908421

 

Page 1

 
 
[闕書求補圖] [  圖書集成局啓]  
　　韓文故一書爲福建光澤高雨農先生㴻然評點本局承友人諈諉重付手民排未竣工偶疏藏庋被鼠嚙去卷一第六十一六十二兩頁及卷三第一至第十七頁以致排工暫輟不得不重事搜求敬告海内藏書家如鄴架中儲有是書者乞借補鈔以成完璧本局願贈新書或洋銀若干聊獻微芹以酬雅意至於原本仍當歸趙决不破損沾污倘許玉成請惠寄上海三馬路申報館或福建南臺怡興洋行轉交爲盼手此布陳維冀雅鑒 
[東周列國出售] [  圖書集成局代啓]  
　　東周列國一書久已盛行海内卽耳食之鄉里亦能口講指畫幾與三國水滸並駕齊驅雖稗官野史閱之亦可知國運之興衰人才之消長且事事歸實與正史無異不同海市蜃樓憑空結撰有讀法有批語有圖像自周宣王起至秦始皇改立郡縣而止洵爲雅俗共賞之書今倩本局用新鑄鉛字排印字旣精工紙尤潔白加工裝訂每部定價碼洋一元六角不日出書欲購者祈移玉至大東門外直街觀瀾閣購取可也 
[民間用稱宜歸劃一說]  
　　虞書舜典歲二月東巡狩柴望秩于岱宗肆覲東后同律度量衡四月南巡狩至于南嶽八月西巡狩至于西嶽十有一日北巡狩至于北嶽皆如之所謂同律度量衡者律樂律也度丈尺也量以量物之多少如斗斛之類衡以衡物之輕重若今天平砝馬及民間所用大小各稱皆是衡法起於纎塵積而至於忽絲釐毫十毫爲分十分爲錢十錢爲兩十六兩爲一斤此古今不易之定法也律度量衡有不同者當巡狩之歲帝命所司準定法以同之此古者巡狩之典所以合遠近統鉅細無不秉一王之制而四方不自爲其風氣也武王克商謹權量審法度修廢官月令亦有較斗甬正權概之文權卽衡也三代以下巡狩之典不修官司目爲細故而不之理其丈尺半斛用處猶少惟稱則比户所儲逐日需用沿至於今所謂十六兩爲一斤者幾於有名而無實其在官商銀兩出入計兩而不計斤則有庫平漕平湘平規平松平等名目因地制宜毫釐不爽至於貨物買賣所用平稱則雖一鬨一巿數十户之集大小輕重均難劃一輕而至於十二兩爲一斤十二兩八錢爲一斤十四兩爲一斤十四兩四錢爲一斤十五兩一錢爲一斤重而至於十八兩爲一斤二十兩爲一斤二十二兩爲一斤二十四兩爲一斤甚至三十二兩爲一斤任意叅差小出大入若不以十六兩之稱相較而但觀其稱則固皆十六兩也此項大小各稱大率居民用者尙少惟鋪户所用較多今制僅醬園一業由各省鹽務中委員較準其大稱卽俗謂之杠稱是也此外常用小稱曁以外各業之稱皆不較準每見肩挑背負之鄉人以食用各項貨物求售於城鎭店鋪者輙用大稱權之其貨本重百斤者祇以七八折計算倘鄉人不願折售去而之他則易地皆然或且殆有甚焉以鄉人胼手胝足所得之資坐令暗中蝕耗殊欠公道且凡豆麥花米六陳地貨水果鮮魚等業行販往往以大稱買進以小稱賣出一轉移間何啻利巿三倍此風江浙各屬大抵皆然推之他省倘亦不免欲除此弊宜由州縣官分飭吏役協保同赴城鎭各店鋪以十六兩官稱較準火烙鐵印爲憑方准行用此外大小各稱一律收燬一面由官示諭各項行販再有私用小稱稱入大稱稱出者准城鄉人等指控究治不貸地保鄰右不舉告者同罪至民居各户之稱准其自赴縣署工房較準一體烙印由近及遠不難遵辦或者謂凡事由官經辦恒無實濟徒以擾累民間卽如地方官衙門於一切聚賭窩娼私鑄小錢宰殺耕牛等案每歲援案出示飭差持票行查不過奉行故事照例納賄而於一切弊端何能禁革今若多此一事徒令若輩多一生財之道店鋪多一加派使費暗中尅扣仍累小民則亦何益之有不知聚賭窩娼等案之得收規費者以事皆違禁故屯若稱爲尋常日用所需卽有大小各稱查出銷燬並不咎其旣往且擬吏役人等每烙大稱一桿准收辦公費錢四十文小稱一桿准收二十文此外不准再有分文需索倘有納賄狥庇情事查出責革仍將所得之賄罰繳充公如此恩威並用旣不令吏役人等枵腹從公亦不至於徇私枉法安見其有弊而無利哉人必有眞精神而後有眞事業凡事皆然當官尤甚固不僅在區區文告間也此事雖小而於小民生計頗有所關用特借箸籌之以爲父母斯民者告 
[諭旨恭錄]  
　　八月初九日奉旨麟書等奏崇文門徵收稅課盈餘未能足額一摺着户部議奏餘依議單三件併發欽此 
[本館接奉電音]  
　　昨日午前京師飛電傳來上諭一道敬謹譯登○八月十八日奉上諭湖北武昌府知府員缺緊要著該督撫於通省知府内揀員調被所遺員缺著余肇康補授欽此 
[部臣奏疏]  
　　户部謹奏爲本年京餉已屆初限請旨嚴催報解以供開放恭摺仰祈聖鑒事竊查上年十月間奏撥本年京餉銀七百萬兩嗣因部庫存欵無多每月放欵甚鉅當於本年三月間援案添撥銀一百萬兩共銀八百萬兩均限五月前解到一半年底一律解清先後奏准行知各省關遵照在案今查截至本年五月底止除劃撥及已解報解過半並劃撥已解報解起程及半各欵外其解不及半曁絲毫未解各省關本應分别叅處第念本年五月以前放欵尙無貽悮仍請照案暫免開叅總計本年原撥續撥京餉各省關未解共銀五百四十二萬兩分晰繕具清單恭呈御覽惟部庫現存正項爲數無多開放時虞不敷各省關若再報解遲延實有支應不及之慮相應請旨飭各該督撫將軍鹽政藩司運司鹽道監督等各將未解京餉赶緊陸續提前解部以供開放統於年内掃數解齊倘再諉卸拖欠致誤要需臣部定行照章叅辦其現在解不及半及絲毫未解等處經此次奏催後仍不完解卽由臣部隨時指名嚴叅謹將催解京餉緣由恭摺具陳伏乞皇上聖鑒謹奏 
[漢口小火]  
　　漢口訪事友人來函云邇來漢鎭失愼之事時有所聞至失愼之由大半因賭所致月之十三夜四點餘鐘有賣猪肉之江西人數輩在長盛街廣大雜貨店間壁已收之某姓茶館樓上作牧猪奴戲正在興高采烈之時忽將桌上洋油燈悮觸落地一時不及樸减星星之火頓成燎原嗣賴各鋪水龍馳救餘燄始殺計燬鋪户約廿餘椽惟人無恙尙稱幸事 
[餉鞘被竊]  
　　皖省訪事人函稱月之初五日聞有江西京餉由太湖縣過境共三十軍每車兩鞘計銀二千兩某委員已由太湖縣撥換夫役離城約二里經過某山之旁是日清晨各人正在趕路忽有一車落後該車夫云草鞋破損因須更换請大衆上前俺隨後就到衆人見一帮人衆又在白晝並未生疑遂各邪許前進豈知换草鞋之車卽在山回偏靜處開鞘取銀抛車而循家人報知該委員折回查看立馳詣太湖縣請將車頭提案訊究當堂嚴刑再比並無夥竊知情等事惟逃夫係徐州人無家屬在城年約三十上下初賣辫帶營生次賣油條餬口現因農忙無人應差該車頭 
 
 

Page 2

 
 
雇甲代之現今車頭在押已行文鄰縣一體緝捕並飭幹役於省城沿江一帶緝拿護餉諸君盍以此爲前車之鑒耶 
[八閩魚書]  
　　福州訪事友人來函云福州學憲王宗師於上月二十六日按臨鰲峯鳳池二書院考課照例一文詩外加經解雜體 
鰲峯文題生之者衆食之者寡賦得四時爲馬得時字經解履者禮也是否序卦正文說高宗彤日書序史記二說不同辨齊時采蘋在草虫以前駁議讀惠學士春秋說禘祭書後登席不由前爲踖席辭鳳池文題康誥曰作新民二節賦得畝數盆得盆字經解井鼎上爻元吉大吉辨在治忽史記作來治滑漢書作七始詠義證居居究究傳箋非釋字義辨宣榭服社異訓釋伊耆氏一見周禮再見禮記是一是二考地塲雜體天文推日食有時氣刻三差考輿地内外盟蒙古爲中國北方藩衞說五大洲所造鐵路多寡並造費數目考重學兩物連繞何以必環重公心說化學凝質使流流質使凝恃氣不恃藥論光學大戴禮火日外景金水内景之說與泰西光學是否相通釋氣學今有方錐一所不方七丈二尺高九丈六尺於上方一丈八尺截成方台應截高幾何時務鐵甲輪船擬勸在洋旅居華商捐貲廣購說擬開拓鐵路應歸各省或招商股或勸民捐分任建築策中國土貨宜與洋商合設公司以便自運而杜龍斷議機器准開民廠利弊若何說擬省會書院增試格致算學藝文規條擬彭剛直公論洋務十三篇書後○漳郡有觀音大士神像一路巡遊而來現駐南台北館廟中一時漳泉商販人等相率鳩貲製造台擱訂初九初十兩日舁像巡行上下抗過橋一閩人士聞風相率往觀定有一番熱閙也○北關外村婦某氏爲姑所不容日遭鞭撻氏無地自避卽匍伏床下姑尤以木棍亂搗之致遍體鱗傷幾無完肉氏進退無計雉經而逝姑恐媳家之人爲難雇壯漢數十輩以保護草草殯殮聞入棺時因停屍二天腹高如阜棺不能容姑以小刀刺其腹使洩而後殮可謂殘忍喪良現聞媳之母家已據情控官恐不免涉訟公庭也○侯官某鄉甲某農人也與兄嫂素不相睦一日間偶爾口角將嫂毆打該嫂忿極投環嫂之母家興問罪之師甲恐不敵挽人說情許以從豐殯殮事始了○南街安民巷口新開某大錢鋪主人寍波人屋面開拓欲攬匯解洋欵但此欵向係各匯兌局承辦已久故該局中人聞知禀明上憲現仍照舊承辦該錢鋪祗能向隅矣○南門外板橋頭有美少年乘馬飛馳忽爾墜騎爲馬踏傷霎時昏倒逾兩時久經路人雇輿擡回未知有性命之憂否又有公門中人甲某乘馬以侯官縣前馳聘而來將某委員所坐之轎撞倒轎内玻璃盡行打碎某委員幸未受傷欲送縣究辦而無如甲已飛奔逃逸矣○四鐺有麻仁厝妓院姊妹花不下十多人於本月十二日八點半鐘女傭將洋燈添油吹火試點誤將洋油箱推倒以致引火蔓延龜子一見火光恐外人搶刦先將前後門關閉奈救援舞策回祿神采高興烈各妓當在黑憇鄉中突聞火警祗穿小衣冐火由後門破壁逃命是役也因該妓院四圍高垣祝融氏不能越雷池一步以故附近居民不過館受虚驚耳 
[月帶橋步月記]  
　　温州采訪友人云新任永嘉縣葉詠霓大令之瀛眷於本月十一日已刻附招商局海琛輪船至郡旋於十二日清晨入署○瑞安縣蘇運卿大令近由大憲題補蘭谿縣缺郵筒遞至寅好皆衣服往賀高車駟馬爛其盈門○瑞安縣所轄有地名大嶨者紳士創建義學甫於本年季夏落成敦請鄉先輩黄潄蘭大銀臺主講席仿照玉尺書院章程擇吉本月初旬開課○近有某國白色兵輪船駛入玉環廳所屬洋面放下小艇二號從塗邊沿磡測量水勢約厢三點鐘之久迨汛兵瞭見急赴叅署禀報王叅戎隨派陳守戎駕船往詢至則此船已杳無影響矣○本月初二晚西門外上門殿演戲酬神金鼓喧天觀者雲集忽戲臺上砉然聲震無殊地裂山崩人皆駭懼而奔撞倒水果點心各攤無算須臾人定而戲已停觀者皆廢然而返 
[粤東試事]  
　　廣州采訪友人云周太守考試各縣文童防閑嚴密覆試時將前列者提入内塲終日巍坐監視○廣東提督學政惲文宗彦彬科考高州各屬文童招覆者不卜畫而卜夜每當點名旣畢各歸坐號始將題目及試卷發去令舉燭看題旋卽將燭吹滅令各童效王子安之腹藁越刻近復點燈繕寫卷俾槍替者無從下手文宗亦可謂大費苦心矣 
[課題類誌]  
　　杭州詁經精舍於本須初六日考試官課由藩憲龍方伯主政題自附後以三十年之通制國用解中西學術源流考李吉甫上元和國計簿賦以題爲韻賦得聖言如水火得言字五言八韻初八日孝廉堂須課亦係方伯主試文題子曰歲寒然後知松柏之後彫也三章賦得八須枚乘筆得濤字五言八韻 
[黄樓鶴語]  
　　湖北采訪友人云安襄鄖荆道缺出上游檄令襄陽府王筱雲太守暫攝近已委候補道黎觀察署理矣○漢口緝捕局員李竹虚觀察前經上憲委令會辦牙釐總局兹者局中總辦黎觀察已署理安襄鄖荆道篆務乃以李觀察改爲總辦所遺會辦一席另委蠶桑局總辦札觀察瓜代○武昌府通判恒敷庭别駕榮兹經上憲委署監利縣事遺缺着儘先補用通判劉别駕木樾署理○宜昌府屬東湖縣出缺經上憲委候補縣許明府之璉署理○江漢關裴稅務司出示八須十五日開辦郵政連日各民局紛紛前往掛號一律不取號金○漢口瞿家巷烘糕店火災延及黄陂街信和匹頭號事後號主雇工收拾燼餘本須十一日午後墻忽倒下壓及對面紫來公客棧傳聞壓斃三人亦无妄之災也 
[銅梁望須]  
　　重慶采訪友人云七須中旬巴縣周子達大令舉行縣試正塲首題惟善以爲寳至人之有技若己有之次題未詳詩題賦得大富貴亦壽考官韻亦未詳洎案出約取一千四百名前十名之文飭抄胥繕寫一通黏貼試院外俾衆共觀至二十日卽覆終案首爲郭君受齡○重慶府王太守遵文勸辦賑捐民間不甚踴躍太守乃於鞫案時遇有頂戴上堂者必查騐執照稍有不合飭令另捐現已捐集銀二萬兩左右矣○重慶自准日本人通商後至今毫無動靜亦未見有寛衫曳屐者來往其間僅日領事及繙譯等員在大梁子下榻近又嫌房屋太隘另賃厦屋一所筮日鶯遷○前者川東道禀請在王家沱修築海關以榷中外商人稅課嗣以各口海關房屋均仿洋式必須洋匠監修擬照請總稅務司再行定奪 
[上海官塲紀事]  
　　正任太倉州蔣羹臣直剌體梅日前蒞滬已紀本報兹直剌公畢將返婁東因於昨午分詣各衙署辭行○福建候補道許秋槎觀察星翼因公蒞申駐節英租界昨午乘輿入城分頭拜會至縣署黄大令飭丁擋駕○乙未科翰林院編修章縵仙太史華昨日文旌蒞滬乘轎進城分詣各衙署投剌及至上海縣署黄大令延入花廳茗話半晌興辭而出 
[縣示照登] 本縣黄愛棠大令接准辦理湖北賑捐總局憲王觀察來文丙開上海地廣人稠添委江蘇卽補巡政廳禹仁山二尹定厚來申帮同設法勸辦等因緣特出示曉諭士商紳富竭力助賑示文錄後欽加鹽運使銜在任候選道江蘇松江府上海縣正堂卓異加一級紀錄十二次黄爲出示曉諭事奉欽加二品頂戴江蘇卽補道辦理江南等處湖北籌賑捐輸總局憲土文開案准湖北藩可咨請在於江南等處勸辦湖北賑捐事宜業經委員分往各州縣行勸在案所有上海縣地方前經札委江蘇候補縣丞黄傳烺前往辦理兹查該縣華洋雜處爲貿易者會萃之區捐輸諒必踴躍第恐事繁任重黄委員一人難以料理亟應再行添派委員帮同辦理以重賑務除委江蘇候補巡檢禹定厚前往上海帮辦外合行照會該縣卽便遵照一體會同勸辦等因下縣奉此除會同勸辦外合行出示曉諭爲此示仰合邑各行鋪户紳商人等知悉爾等須知湖北被災甚重飢民嗷嗷待哺望賑孔殷務各踴躍捐輸俾資接濟切勿觀望遷延是爲至要切切特示 
[小孩慘斃]  
　　潮州人郭某賃屋吳淞路第三十三號門牌開設小烟間後來貲本稍豐購土自煎前晚十點鐘郭在屋内燒烟妻某氏抱二歲之女在爐旁觀看其時爐火通紅鍋中鼎沸該氏偶一失手孩卽倒栽内赶卽救起已奄奄欲斃卽送往同仁醫院不及醫治而死 
 
 

Page 3

 
 
[會訊案略]  
　　日斯巴尼亞商人福餘南控華商丙和雜貨號主陸丙榮欠銀不還等情由總領事余俩禘據情照會英讞員屠别駕定於昨日午後兩點半鐘會審屆時原被告齊集公堂余君委副領事福纍忒偕繙譯魏君到堂先據福餘南洋行買辦曾少卿稱丙和號主陸丙榮於光緒八年向行中取去白籐雜貨共該價銀一百四十四兩零旋卽倒閉至今已歴十五年現在陸饒有資財因向索討前欠經陸之親戚楊姓出勸許連利共還銀三百兩了結詎陸不允無奈控告陸供此案在法公堂涉訟已遵斷將銀一百四十四兩繳呈法公堂早已了案曾不往領又來此處控告楊姓與我雖屬親戚素不往來實是酒後醉語安能作准且中西往來貨欵向不加利若是借欵亦不敢不出利矣别駕商之福君謂此案本分府公斷着陸加利銀一百兩福君深以爲然遂判陸丙榮除繳本銀一百四十四兩再繳銀一百兩予限五日陸聞斷曰生意往來向不加利今欲出利銀一百兩實所不願但旣經公斷准於五日内繳清本利銀二百四十四兩可也案遂結 
[滬南紀事]  
　　報記南巿趙阿順之妻於前夜三更時脫逃一事兹悉趙妻於脫逃之先將火油澆於柴上放火焚燒幸家人知覺後竭力灌救始得撲滅○綽號小鬎鬁者流氓也前日羅錦發被嚴阿息刺死一事該流氓亦在其中昨日在滬南高昌廟左近被該處局勇訪知係命案内要犯卽往拘拿當卽送縣究辦○北巿陳士卿之子於本須初六日被包車夫周和尙拐逃四出追尋杳無蹤跡昨陳訪知伊子被周拐逃後在小南門外倉橋北老虎灶内蟻媒徐趙氏處由徐趙氏邀同高得全販賣於十六鋪如意街福建人丁禮炳爲義子陳尋後卽往十六鋪中局喊控季蘭史二九准之立飭甲勇將人證一併提局審問判責周和尙五百板高得全二百板徐趙氏判罰洋四元以充善堂費用陳子交陳領回收養○唐仁子唐三寳陸三卿皆掌沙船爲業昨陸不知何故邀集多人將唐等軋至某茶肆内評理繼各毆打被十六鋪中巡勇巡查瞥見一併帶局究辦經李蘭史二尹審訊判責陸三百板交保了案 
[上海縣案]  
　　前日城廂内外保甲總巡鍾守伯明府函送毆傷顧阿順之流氓阮阿二王阿四等到案當晚由黄大令提訊李升供充九鋪地甲顧阿順在馬弄内老虎灶挑水與滬軍親兵許德標素識許德標未曾當勇之時亦挑水度日顧阿順事事周濟詎許旣當勇忘却前情視同陌路爲顧責備許因而懷恨至昨晚許糾同阮阿二王阿四等到顧寓所蜂毆比小的聞信往視許已逃去經顧扭住阮王二人解入總局轉送案下求鑒訊之阮阿二供原籍通州人年二十九在城内曲尺灣聚寳樓茶館内傭工與王阿四素識昨日同王阿四在東局鄂王廟門前遇許德標告以欲與顧尋仇紏同前往見顧卽拖出街心許須顧頭王阿四踢顧腰肋小的取方凳擲去中顧左面頰許旋逃去上的等經顧扭住解局送案至於向顧硬索酒席係許所囑自知不合求恩王阿四供年一十九歲江寗人亦在曲尺灣王大隆剪刀店學業昨天阮糾約小的到邑廟内游玩後由許德標率同至馬弄老虎灶見顧方在晚膳許先將顧拖出小的等帮同踢打自知不是惟求開恩顧阿順扶掖上堂供稱小的通州人在馬弄老虎灶擔水餬口今年正須内阮阿二來過二次說小的不應話壞許德標聲名勒小的備酒席陪禮旋小的祖母在籍患病當卽回去本月初十才到上海進店做工十三阮阿二又來說佋果不肯備酒决不許小的在城内做工昨晚小的正在晚飯阮阿二來喚小的出外吃茶說許俟在外邊小的不肯就被阮將凳擲傷左頰跌倒地上王阿四攔腰就踢許進來拖住頭髮尙有一人呌許四把小的倒拖又有吃糧敲銅鼓之人蜂來毆打人多記不清楚求請騐究大令飭仵揭衣袒背察視旋據喝報顧阿左面頰受木器傷青紅腫左肋有脚踢傷青紫右腿膝須擦傷大令親閱無悮旋有葛有才投案禀稱小的係九畝地滬軍營什長派在東局當差許德標係小的手下散勇昨晚出去閙事小的未知此刻許已逃逸求限明天緝獲解案大令諭以赶緊交出斥退阮阿二王阿四實屬兇惡異常各命重笞一千板收押自新所顧片送仁濟醫館醫治一面著原差持片至局請將許德標交差帶案候訊○昨報紀製造局水雷廠小工陳福因與子藥廠小工佘大洪口角扭跌日暉港内經高昌廟巡局拘陳送縣等情兹悉投縣禀報之地保只廿七保頭圖沈步雲之子沈瑞興一人十五圖顧隆基並不在内前晚黄大令先提地保沈瑞興供稱昨日陳福佘大洪扭跌日暉港内小的適催辦錢糧未及赶往察視旋兇手經高昌廟巡局拘獲傳喚小的始往蒙諭令投案禀報佘嚴氏供年廿三歲丈夫佘大洪高郵州人年二十九歲在龍華子藥廠做小工現在高昌廟浦濵搭蓋蘆蓬住宿朝出暮歸日暉橋係必由之路十六日丈夫回來說起有水雷廠内小工陳福硬要借洋十元經同鄉張四等勸散到十七五點半放工後丈夫走至日暉橋詎陳福守候在彼扭住毆打滾入日暉港内不知下落張四等走來看見本欲將陳拖住因要救人不及兼顧小婦人聞信赶至見丈夫所穿草鞋尙遺在河邊丈夫一人頂三姓香烟去年九須纔生一子尙未離乳今爲陳福硬借洋元被逼不過扭落河中不知浮沈何處求請伸寃佘增供係佘大洪之姪嚴氏是嬸母向在虹口發昌機器廠做工聞信帮同嬸终找尋屍身無着求鑒陳福供高郵州人年廿五歲在水雷廠做小工住居龍華地方佘大洪張四等均是同鄉哥哥前曾得過標會洋三十元借給佘大洪還過廿元前月去世尙欠棺木洋四元未還十六日向佘索取經張四等勸俟明天再說十七晚上又向索取佘說錢實没有祗有性命就此互扭入河帷時潮落水急小的抱住木樁得以爬起佘竟不知飄流何處致被拘案求開恩張四朱大朱和尙同稱均是高郵州人與佘親戚小的均在龍華黑藥廠做不工放工略晚一刻十六陳向佘借洋小的勸過並没說起借票會洋錢之事十七晚上放工遙見前面二久扭滾港内赶上看視陳已起來佘已不見沿浦跟尋未獲將陳拘住後經巡局獲送案下求鑒大令謂陳福索欠無憑瞻敢拖人落水至今存亡未卜著先具結如其佘死應令抵償交差帶同尋獲屍身禀報蒞騐屍妻等一干人証亦著出外帮尋 
[英早堂案]  
　　過犯劉雲生曾因犯竊遞解甫經數日又復來滬在洋人士軋司家門首東張西望適爲士軋司所見且家中時時失物疑卽劉所爲當卽拘送捕房查其身畔帶有鑰匙等件昨晨由捕解案劉雲生供寗波人前雖犯案此次甫於十七日到滬實未竊過洋人家物件求鑒别駕以過犯圖竊判責一百板再行遞解○包探沈金隆禀稱龜奴徐小弟前日至四馬路萃秀里妓女王三寳處倩人舉薦生意後竊取該妓房中銀水烟袋一支而逸報捕後經小的查獲吊到原贓送請訊判王三寳遣女傭顧汪氏投案請領失贓質之徐小弟供蘇州人因失業已久與王三寳素來熟識本不應私取烟袋求恩别駕判押兩日贓還失主○包探石金榮禀稱過犯王阿貞前因私造僞銀飾懲辦今又以僞銀飾多件持往吳金才所開押鋪押錢當被看破拘送捕房今特解案請究吳金才投案供稱此人素以僞銀飾騙人小的已受愚不少求爲究辦質之王阿貞供本地人實因無業不得已出此下策叩求恩典别駕判責一百板僞銀飾交捕房燬銷○包探倪順泉禀稱小竊魏仲山竊取陳陽奉家水烟袋一支經小的緝獲人贓送究陳陽奉投案請領失贓魏仲山供杭州人行竊該死以後不敢再犯求恩别駕以行竊有贓判責一百板以儆○包探黄四福禀稱徐阿毛向在新閘藥水廠做工該廠經理洋人失竊寳石金鋼鑽各一枚經小的查得係徐所竊吊到贓物送案請究洋人投案領贓徐阿毛供在藥水廠做工有工洋七元未曾算出現有要用無奈出此求鑒别駕得供判徐阿毛笞責一百板工洋自向理算○包探趙銀河禀稱積竊徐金虎迭經犯案懲辦今又身帶鐵鑿等各種賊具在租界行走適經小的查見爲特送案請究徐金虎供前雖犯案蒙辦後不敢行竊求恩别駕以徐金虎委係過犯判責三百板以儆○包探顧阿六禀稱小孩吳瑞生挖門行竊朱洪才家布衣什物及錢一千六百文經小的查獲送究朱洪才投案領贓吳瑞生供年十二歲寗波人原籍尙有母親求恩别駕判將吳瑞生交捕房押送回籍○包探孔阿才禀稱楊雲卿在某茶肆向王阿堂强借洋五元不遂卽與爭閙適經小的查知送請訊判王阿堂投案申訴前情楊雲卿供有急需一時情急以後不敢矣别駕判責五十板 
 
 

Page 4

 
 
[美界捕房瑣事]  
　　寗波人張茂茂前晚投捕房稱住篷路第八十七號門牌向與虹口菜巿街第五百二十號門牌一林春茶肆堂倌熟識昨有衣包一個内係綢衣數襲並英洋十八元寄存該堂倌訂定是曑晚間收取詎彼取此逃逸刻因追尋無著求請查緝捕頭謂爾旣稱與彼熟識又以重物付託自行查訪可也○前晚有十餘歲女孩一口在西華德路行走四百四十八號華捕恐入匪人之手因送至捕房旋由住居元芳路某姓投案領回○寗人某甲前晚酒醉後在西華德路不能成步尙欲向行人滋鬧經三百四十五號華捕拘送捕房捕頭令禁押至昨晨開釋○有西洋婦人住居北四川路第一百二十號屋内前日傍晚出外購物甫出户突有小流氓四五人將婦胸前所懸金針一枝攫之而去婦追之不及奔告捕房捕頭許遣各包探查緝○前晚有甲乙二西水手在蓬路第一百十八號門牌粤妓劉阿桂處尋歡未知如何觸犯大肆威風將玻璃窓格盡行打破妓出喚四十一號英捕到來甲乙異常兇横捕非所敵因號召八十四號一百二十二號二印捕帮同拿至捕房捕頭令押候解送該管領事署訊辦○前晚未知何人將男屍一具用門板抬至蓬路三元宫後面連板棄於隙地昨晨經三百八十七號三道華捕報知捕房捕頭飭傳三圖地保王順和查明何人所棄並有無屍屬再行核辦 
[懇助永定河急賑啓]  
　　永定河北岸决口災民困苦尤在其次其最急者莫如人在高處如屋頂樹枝不死於水卽須於饑此次災聯五縣大興宛平永清東安武清幾於賑不勝賑而距京最近最重之區上游則大興爲首已經徐蔭軒中堂撥米由宗室寳瑞臣熙太史葉楊卓齋俊農部陸竺齋學源比部諸君往黄村禮賢一帶用筏渡下棲住高處之人分給燒餅窩窩頭米糧暫糊其口下游則武清爲重已由丁子襄乃安農部錢子良開祐比部前往武清最重之區一帶携米與餅餌先放急賑夏厚菴敦復比部在京策應後路總籌一切此皆在黄愼之少司成諸位之外者卽往年同人義賑處也惟所費不貲籌欵不易懇登報章廣爲募捐捐寄上海施子英太守處代收轉交是爲至懇京都同人義賑處啓上海北巿絲業會館籌賑公所制施則敬子英甫鈔登 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英晚堂案]  
　　蘇鄉婦人孫王氏偕母王朱氏投捕房報稱被上海縣執帖華子春串同著名女流岷麻皮大阿姐卽老鴇朱錢氏贖夫阿膀逼娼等情經捕頭飭包探顧阿六將串同在案之流氓小山東卽高仁德姚福生其夫孫阿膀等拘争公堂經屠别駕訊問以鴇母長隨目無法紀判押過堂復訊究辦各情已詳前報前晚别駕又將一干人提案研訊孫王氏供蘇州蕩口人年廿八歲於廿一歲時在籍配與捕漁爲業之孫阿膀爲妻今已七年生而不育十八年丈夫貧苦囑小女子來滬帮傭抵申後與玉　擯客名雙得著姘識在寳和里第一弄居住月貼十餘元小女子另就梳頭傭每月得洋三四元離鄉巳四年所賺錢洋交航寄夫每年冬間返鄉一次前日有上海縣執帖華子春與氏夫在西園烟間與大阿姐計議要將小女子價押在伊所開之花烟間賣娼取洋一百五十元經小山東卽高仁德姚福生等在塲說妥因小女子不愿華卽將小女子帶入伊家在縣西丹鳳茶樓對面七月廿八日進去至八月初二日母親朱氏聞信來申尋到華處與母會面丈夫阿膀被華藏匿不見及至大阿姐花烟間内華子春聲言不准隨夫回去故投捕房控訴雙星日前已往廣東兹夫到案願隨回去華處之衣服求恩追給王朱氏供在鄉聞信婿將賣女爲娼因卽至申餘事不知姚福生供無錫人先在吳淞打鐵今已失業在署前賣粥因夏如春知該女子不願隨夫回籍令伊姘夫出洋過割等情小的曾勸令回鄉現被拘案乞宥高仁德卽小山東供開車行該女姘夫雙星因在西園有拆姘之說小的不敢多事乞宥夏如春供須該女在籍係東西鄰舍知他已嫁孫阿膀於十八年分逃至上海今已四年曾託小的找尋嗣聞該女在寳和里第一弄第十六家與流氓名雙星者姘識因信知縣阿膀來申領回不允故將該女寄居城内復至朱錢氏卽大阿姐家居住卽被其姘夫雙得刁唆該女赴捕房誣告逼他爲娼被探拘案朱錢氏前開過花烟間其妓已嫁小的爲妻就此閉歇乞恩明鑒朱錢氏供小婦人於今年五月間女兒嫁夏如春卽子春爲妻卽行停歇一日雙星來氏處說及孫王氏係他妻子巳歴六年至八月十三日雙星又來與該女及女母私語多時後該女母等卽赴捕房控告不敢勒倡求恩明鑒孫阿膀供年廿八歲廿三歲時成親後妻卽不安於室逃走至今已歴四年找尋無者並無一年回鄉一次及洋元音信寄回之說均係謊供日前航船上人知照知在上海寳和里居住故來令他回去不允小的寓在夏如春家到案之阿銀乃係嫡叔同求具領完聚雙星並未赴粤同黨流氓極多恐其强搶求恩作主訊之阿銀供與其姪同别駕將此供反復研詰均矢口不移遂謂該女孫王氏曰爾與雙星姘識已歴四年伊姦佔有夫之婦今未到案幸逃法網否則三尺刑章决不爲其寛恕爾不願隨夫回籍依戀姦夫反赴捕房控告今已訊明究誰之咎該女嘵嘵分辯别駕大怒喝令從重掌頰二百下諭交官媒管押俟孫阿膀覓定蘇州船隻禀候飭差押送下船已免該姘夫雙星别生枝節仍取孫領賣結送查華處衣服准去取回餘人訊明無干一併逐釋案遂結 
[法捕房瑣紀]  
　　江西老表者長江一帶胠篋中之巨擘也去年冬月偕同黨鍾徐兩姓來滬假寓英界某客棧潛入法界後在某輪船爲包探拘獲身畔有號衣一件係蕪湖何甲總局巡丁當向盤詰稱有公事來滬卽往某客棧查問果有鍾徐兩姓自稱委員奉總局憲差委來滬卽將江西老表釋放不旋蹤在英界犯案破獲解堂懲辦期滿釋出前日江西老表又來滬上在法大馬路爲包探拘獲解送捕房捕頭命押候堂期解請問官究辦○城内某紙作坊工匠甲乙二人至法界二號弄内某花烟館開燈不知因何觸怒大肆砲哮爲龜奴鳴捕拘送捕房翌晨經捕頭訊問禁押一宵從寛交保出外不准再向該花烟館滋擾○蘭芳里弄口某老虎灶控房客劉某欠房租洋七元捕頭著交保出外理償如延不清理著保交捕解訊○偷兒某甲在小東門竊取洋傘一柄某乙在長江輪船竊取對時表一隻爲包探拘獲一併送入捕房捕頭命押候堂期解訊○四牌樓祥懋皮貨莊執事王惠峰投捕房控蘭芳里廿五號門牌揚州龜奴董某拖欠貨洋二百五十餘元屢索不還捕頭命赴公堂遞禀控追 
 
 
 

Page 10

 
 
   
 
 

Page 11

 
 
[光緒二十二年八月初九日京報全錄]  
　　宫門抄○諭旨三道錄前○禮部尙書李奏懇恩續假並請派員署缺摺○皖撫福奏續叅不職州縣及教佐各官摺○督辦滇礦大臣唐奏委解十六起頭批京銅起程日期摺○雲督崧奏爲揀補同知摺○大臣桂等奏請嚴查喇嘛積弊片○東撫李 
奏請改奬剿匪出力人員摺○都統鍾奏留員差委片○八月初九日户部通政司詹事府正白旂値日兵部引見二十名内務府十二名正黄滿五名錫光假滿請安○卓公興伯各續假五日○英信吳樹梅各續假十日○掌儀司奏十一日祭奉先殿橚貝子行禮○召見軍機張蔭桓楊頤皇上明日卯初至奉先殿壽皇殿行禮○○臣李鴻藻跪奏爲懇恩續假並請派員署缺恭摺仰祈聖鑒事竊臣自五月十七日因病請假以來疉次蒙恩賞假乃時閱五旬多方調治而舌蹇臂痠諸症仍未就痊步履亦未能照常曠職日久焦灼難名再四思維惟有仰懇天恩再賞假一月並派員署理禮部尙書之缺臣病本以濕熱藴結所致入秋氣爽從容調理或易奏效一俟全愈卽行銷假當差所有微臣因病續假並請派員署缺緣由謹繕摺具陳伏乞皇上聖鑒謹奏奉旨己錄○○尙書銜安徽巡撫奴才福潤跪奏爲續查安徽省不職州縣及教佐各官據實叅劾俾示懲儆恭摺仰祈 
聖鑒事竊維求治以得人爲要安民以察吏爲先牧令係親民之官教佐有輔助之責皆爲地方休戚所繫必須考核嚴明奴才先後查知庸劣各員疉經具摺糾叅冀以轉移風氣一面時加教誡留意訪詢遇有闒緝不職之員察其狃於錮習仍應隨時甄别以肅官常兹督同藩臬兩司查有六安直隷州知州王懋勲辦事竭蹶卸署無爲州知州試用通判劉芾縱容家丁怠於治事銅陵縣知縣姚鵬翕辦事模糊難期振奮調理建平縣事蕪湖縣知縣王萬甡聲名平常操守難信舒城縣知縣劉家序人地不宜霍邱縣訓導宣紫詔妄事干預敗壞士習太和縣教諭王大觀性情偏執不洽士情和州訓導章定嚴專謀利已見鄙同僚署徽州府經歴試用府經歴王慶溥藉差兇閙署鳳陽縣典史試用州吏目蔣可憲擅受呈詞試用縣丞朱良材關說營私試用巡檢許衡巧於營謀不知遠嫌試用從九品莊炆久充關差熟於弊混補用典史茅纘容卑鄙牟利試用典史湯文炳任意妄爲肆無忌憚相應請旨將王懋勲劉家序開缺留省另行酌補劉芾以府經歴縣丞降補姚鵬翕勒令休致王萬甡宣紫詔王大觀章定嚴王慶溥蔣可憲朱良材許衡莊炆茅纘容湯文炳一併革職以示懲儆謹恭摺具陳伏乞皇上聖鑒訓示再所遺六安直隷州知州題調要缺及舒城蕪湖等縣知縣衝繁中缺安省均有應補人員應請扣留外補其銅陵縣知縣曁太和縣教諭霍邱和州等州縣訓導各缺均請歸部銓選合並陳明謹奏奉硃批另有旨欽此○○三品頂戴督辦雲南礦務臣唐炯跪奏爲委解十六起頭批京銅運員考語及起桯日期恭摺仰祈聖鑒事竊據雲南布政使裕祥詳稱十六起頭批京銅現當起運自應遴員委解准糧儲道英奎轉據雲南府知府興祿申稱查有補用知縣張俊辦事謹愼銅務留心堪以委運由道覆查該員人尙樸實辦事奮勉復加查看尙與考語相符並接該運員禀於光緒二十一年七月初七日自滇起程臣已檄飭赶緊赴瀘兌銅雇船開運毋得躭延至委員鈐結隨解樣銅應俟該運員到瀘兌收禀報至日另行專咨報部合併聲明所有委解十六起頭批京銅運員考語及起程日期除咨部查照外謹會同雲貴總督兼署雲南巡撫臣崧蕃恭摺具陳伏乞皇上聖鑒謹奏奉硃批户部知道欽此○○頭品頂戴雲貴總督兼署雲南巡撫奴才松蕃跪奏爲揀員請補要缺同知以裨地方恭摺仰祈聖鑒事竊准吏部咨雲南蒙化直隷同知夏廷燮大計叅劾降調光緒二十二年二月二十日奉旨等因應照例以奉 
旨後五日作爲部中行文日期照限減半計算扣至本年四月二十日五十五日限滿歸於四月底截缺係屬題調要缺毋庸掣簽業將截缺日期咨部在杂查定例知縣以上官員如遇例應題調缺出及烟瘴地方俱准升調兼行又定例道府同知直隷州凡係應歸候補班補用者均無論應題應調應選之缺令該督撫酌量才具擇其人地相宜者悉准補用各等語今蒙化直隷同知漢夷雜處政務殷繁一切撫綏巡防在在均關緊要非精明幹練熟悉夷情之員不足以資治理奴才督飭藩臬兩司於通省應調應升人員内逐加遴選非現居要缺卽人地未宜實無合例堪以升調之員惟於現任應補人員内查有調署黑鹽井提舉事在任補用同知直隷州實缺昆明縣知縣何高標年四十四歲湖北武昌府江夏縣人由貢監報捐中書分發到科學習行走經惠陵承修王大臣奏充監修差使捐升同知改捐知縣不論雙單月選用並加捐同知升銜嗣欽工告竣出力保奏光緒五年閏三月初四日奉懿旨著以知縣不論雙單月儘先卽選並賞戴藍翎欽此七年三月選授陜西略陽縣知縣旋於是年七月丁父憂復接丁母憂十四年四月服滿起復赴部投供候選十五年五月簽掣雲南通海縣知縣六月初六日經吏部帶領引見奉旨著准其補授欽此十六年三月到滇六月二十六日到任因剿辦越南游匪出力保奏請以同知直隷州知州在任補用經部議准覆奏於十七年十二月初八日奉旨依議欽此嗣因同知直隷州試用期滿復甄别在任補用調補昆明縣知縣奉文覆准於二十年十月二十一日到任本年二月内調署黑鹽井提舉該雲南布政使裕祥到任未及三月例不出考該按察使湯壽銘查明該員才具精明任事强幹請以補授蒙药直隷廳同知實屬人地相宜與例亦符等情詳請具奏前來奴才覆查該員何亮標才優識練明幹有爲合無仰懇天恩俯念員缺緊要准以實缺昆明縣調署黑鹽井提舉事在任補用同知直隷州何亮標補授蒙化直隷廳同知實於要缺有裨如蒙俞允該員係現任知縣保舉以同知直隷州在任補用今請補同知俟奉部覆准照例給咨送部引見恭候欽定所遺昆明縣係省會首邑例應由外揀選調補亦俟接准部覆再行遴員請補所有揀員請補要缺同知緣由謹恭摺具陳伏乞皇上聖鑒敕部議覆施行再雲南巡撫係奴才兼署毋庸會銜合並聲明謹奏奉硃批吏部議奏欽此○○桂斌等片再本年四月間據堪布巴勒黨吹本巴勒呈報從前該胡圖克圖例貢京使屢被留難等情業經奴才等附片陳請於四月二十七日接到原片奉硃批另有旨欽此所奉諭旨迄今未准行知現在案内要証楚勒圖木因案飭傳到庫訊據供稱現任隆福寺劉達喇嘛依什札勒叅於光緒十九年爲託辦胡圖克圖事件由伊手收過銀四千兩隨向告知伊兄貝勒銜拉旺哷克珍應放盟長現在有缺如肯出銀三千兩可爲代辦並稱各札薩克旗盟官事託伊囑辦者極多伊當時强已應允並未付銀等語是依什札勒叅屢經指官撞騙已有明徵較之達什多爾濟等前供尤爲確實惟此等巧猾之輩變詐多端彰經附片奏明未知已否傳案現據楚勒圖木所供似應確切根尋未便令其漏網若支吾影射難免别滋事端除將楚勒圖木詳細供詞分咨理藩院步軍統領衙門查照並將前奉諭旨咨請該衙門恭錄行知遵辦外所有隆福寺當差之劉達喇嘛依什札勒叅應否革任嚴拿在庫候質之喇嘛楚勒圖木等應否解京質訊之處相應請旨飭下理藩院步軍統領衙門酌量實情認眞核辦無任久延奴才等爲澄清弊源起見是否有當謹附片奏明請旨奉硃批另有旨欽此○○降二級留任又降二級留任山東巡撫臣李秉衡跪奏爲前保曹濟各屬剿匪出力人員遵照部駁改奬恭摺仰祈聖鑒事竊臣於光緒二十一年十二月十八日遵 
旨奏保曹濟各屬剿捕要匪出力員弁奉硃批該部議奏單併發欽此兹准吏部咨稱查候選鹽大使曾廣寰所請加五品銜有逾加銜限制應將此次保案全行駁回請旨飭虑按照章桯另覈奏明請奬等因伏查曹濟各屬先後捕獲要匪共計六百餘名臣出力文職僅保四員又均係照尋常勞績請奬實屬愼之又愼惟曾廣寰一員旣逾加銜限制自應另核請奬應請將候選鹽大使曾廣寰改請加六品銜其前保署城武縣知縣候補知縣楊義鬦等三員均請仍照原保給奬仰懇天恩飭部照擬給奬以昭激勸除咨吏部查照外理合恭摺具奏伏乞皇上聖鑒訓示廑奏奉一硃批吏部議奏欽此○○鍾泰片再奴才於上年軍務喫緊操防差委需員曾經咨調山西隰州營都司春愷來甯差遣復據甘肅候補同知吳人壽告假來甯省親之工部候補主事傅維烈呈請投營効力查該員等隨同辦理營務尙屬得力似可留營差委奴才未敢擅便理合附片聲明伏乞聖鑒謹奏奉硃批著照所請該部知道欽此 
 
 

Page 12

 
 
[光緒二十二年八月初十日京報全錄]  
　　宫門抄○諭旨一道錄前○直督王奏永定河水勢奇漲北中汛漫口奪溜分别叅辦摺○府尹孫等奏特叅管　官革職拿問摺○又奏順屬被水現辦大概情形並懇飭催原撥銀欵摺○八月初十日禮部宗人府欽天監正紅旗値日無引見○徐中堂因伊子謝授太常寺卿恩○又熙假滿請安○三德謝授大理寺卿恩○八額駙續假十日○掌儀司奏十三日祭奉先殿崑貝子行禮旨見軍機陳學棻○○降三級留任直隷總督臣王文韶跪奏爲永定河水勢奇漲北中汛漫口奪溜分别叅辦恭摺仰祈聖鑒事竊本年六月後大雨時行河流漲發迭飭各河道並永定河防局認眞防護節據永定河道陳慶滋會同河防局道竇延馨張蓮芬禀稱入伏後河流節次增漲分飭廳汛員弁加意防守六月十六日河水陡長各汛大險迭出歴數晝夜風雨無間始得搶護穩固此後連日大雨如注自二十一日辰刻起上遊塞外各山之水接踵漲發積至二十三日戍刻據石景山外委簽報水深二丈八尺該處水誌向止二丈四尺嗣經加高二尺此次水勢尙高過水誌二尺蘆溝橋全虹漫溢建瓴而下勢如倒海排山全河不能容納蘆溝橋以上南岸減水石壩南二金門閘北三求賢壩同時啓放過水三四五六尺不等而正河水勢尙拍岸盈堤異常洶湧南北兩岸各汛或埽叚沈陷或堤身潰塌或全壩浸没且多水漫堤頂之處全河皆成危局該道等分投兩岸督率廳汛員弁撒手搶辦漸次就平惟北六之七八九號横河頂衝水高於堤風浪一湧卽漫越堤頂一二尺搶掛柳株塡築子埝均被冲失竟由八號漫溢出水刷成殘缺四十餘丈幸未掣動大溜北中汛六七八號本係平工十六日以後陡生新險老坎刷盡大溜突至堤根赶築新埽十二叚以資抵禦二十二日西北風大作大溜坐成横河直注不移該處土性純沙新埽無根入水沈蟄堤身坍潰百餘丈赶緊跑築柳壩二十三日夜河水復長六尺浪高堤頂噴湧外溢時在黑夜人力難施二十四日子刻由七號漫水六七十丈廳汛員弁猶奮不顧身率同兵夫捆柴負土力與水爭無如前漲未消續漲繼至溝槽愈刷愈深竟於是日已刻掣奪全河大溜勘騐口門連上下殘缺約寛百餘丈其北六三八號漫水漸成旱口禀請叅辦前來臣查永定河身久經淤墊受病巳深兩堤全係浮沙汛漲卽虞潰漫查自光緒十三年以至十九年計七年之中漫决五次二十年春間前任東河督臣許振褘奉命勘治該河會同前督臣李鴻章奏明在於蘆溝橋以上南岸添設減水石壩分洩盛漲藉資補救是年及二十一年汛水較小幸保安瀾本年入伏後上遊直晉塞外諸山來水接連六次非常異漲水勢共深二丈八尺與十九年最大之水相等壩閘分洩不及驚濤駭浪高過堤巓以致漫溢成口臣前已將大概情形電陳在案兹據該道局詳細禀報實因水勢奇漲人力難施但旣失事咎無可辭自應分别叅辦應請旨將汛員調署北中汛武清縣縣丞支兆熊革職留工効力廳員石景山同知張恩霨革職留任其前經漫水漸成旱口之廳員下北岸通判蔣廷皋汛員六工霸州州判陳麗生均摘去頂戴以示懲儆永定河道陳慶滋統轄全河疏於防範河防局道員竇延馨常川駐局恊防不力應請一併革職留任道員張蓮芬專駐石堤工局會辦河防局務責任稍輕應摘去頂戴臣督率無方並請旨交部議處現又據報二十六七等日水勢續漲南岸各汛亦復紛紛報險仍嚴飭防護並將漫口赶緊盤築裹頭以防續塌此後情形俟於勘估案内續報其堵口大工由臣揀派熟悉河務大員前往詳細勘估籌辦另片奏報一面督飭司員設法籌欵濟用該處被水災民已由臣派員查放急撫其過水成災村莊會同府尹臣一體確查撫恤俾免失所理合恭摺由驛馳陳伏乞皇上聖鑒訓示謹奏奉硃批另有旨欽此○○臣孫家鼐臣胡燏棻跪奏爲特叅疏防監犯越獄脫逃之管獄官請旨革職拿問恭摺仰祈聖鑒事竊據懷柔縣知縣榮恒禀報該縣於光緒二十二年六月初四日赴京公出期内初五日午後在途接據典史陳廷勲申稱是日辰刻時分獄犯范二卽范茂淋言連升趙得魁王彦堂四名乘風雨大作禁卒人等在廚房做飯之際扭斷鐐銬扳斷籠項木板竪立上墻越獄脫逃追捕無蹤當經該縣馳回勘明飭差嚴緝卷查范二卽范茂淋係因聽從白景補夥搶良婦郭劉氏已成案内擬絞監候已入本年秋審之犯言連升係因用鐵鍬等械共毆王忠致傷越日身死案内擬絞解省審勘發回候示之犯趙得魁王彦堂均係迭次向吕永順等關禁勒贖訛詐得贓案内趙得魁爲首擬遣王彦堂爲從擬軍尙未解司審勘之犯提訊刑禁人等僉供委係一時疎忽並無鬆刑賄縱情事請委員覆勘提審等情正在叅辦間旋據報於是月十五日恊同昌平州捕役追獲擬遣之趙得魁一名禀請核辦前來臣等查管守監獄爲典史專責今於印官公出期内並不督率刑禁人等加意防範致令在監絞候及擬遣軍重犯同時越獄脫逃至四名之多實非尋常疏忽可比雖於十日内追獲擬遣之趙得魁一名尙有絞犯范二言連升及擬軍之王彦堂三名在逃未獲自應從嚴叅辦以儆玩泄相應請旨將管獄官懷柔縣典史陳廷勲先行革職拿問提同刑禁人等嚴訊有無鬆刑賄縱情弊分别辦理有獄官懷柔縣知縣榮恒據報先期公出是否屬實應飭北路廳查明禀覆再行核辦除飭嚴緝該逃犯范二等三名務獲究報外理合會同直隷總督臣王文韶合詞恭摺具奏伏乞皇上聖鑒訓示謹奏○○臣孫家鼐臣胡燏棻跪奏爲順屬東南兩路各州縣被水現辦大概情形並籲懇天恩飭催原撥銀欵以資接濟恭摺仰祈聖鑒事竊查順屬本年麥收中稔人夏以來雨暘應時禾苗暢茂秋成可望豐收乃自六月初旬以後雨水略多雖隨時晴霽而河溜宣洩不及不免漫溢初據保定霸州禀報雄縣大清河龍灣下遊楊家塲北埝决口淹及霸保等四十餘村當經咨會直隷督臣王文韶札飭清河道督縣迅籌搶堵又據寳坻禀報青龍灣减河因北運河之王家務减水壩分洩下注致將李家排西堤漫成口門一道被冲寳邑大寳莊等三十餘村亦經委員會同直隷水利局派員勘辦在案此外通州運河東西兩堤與武清鳳河東西兩堤並管兒港减河北岸均有漫溢處所據該州縣禀稱被災村莊尙不甚多當飭各牧令等督率民夫先行搶堵一面查明是否成災聽候撥欵賑撫詎於六月二十六日據直隷河防局候補道竇延馨等與南路同知趙文粹同時禀報二十三日申刻永定河北中六七號同北汛先後水漫堤頂頓時北中口門刷寛至數百丈次日奪溜南趨北六卽成旱口黄村一帶均已被水等情禀報前來臣等查永定河水勢猛烈此次口門過寛大溜所過之處恐有損傷禾稼倒塌房屋淹斃人口各情事當卽遴派候補知州古銘猷候補知縣胡光泰前往被水之區查勘災情去後據該員等禀覆馳抵北中汛六七號口門查勘共寛三百數十丈大溜由宛平縣之前後辛莊並辛立莊分作三股趨東安縣境仍應由鳳河歸入海河大宛兩縣被災共三十餘村以白家塲爲最重房舍被冲淹斃老少男婦十三名口後辛莊等處爲次重辛立莊一股又次之現尙四外皆水急須撫卹等情臣等當派候補知州張兆珏候補知縣徐國楨分往大興宛平被災各村酌帶乾糧並撥賑銀二千兩會同地方官先行查户换錢散放如果災重人多欵項不敷准其從速查明禀覆籌欵接濟一面札飭古銘猷等速往東安武清等縣查勘遇有災重村莊應辦急撫者卽會同該縣等酌提備濟銀兩赶緊核實散賑以資拯救而免流離失所惟臣衙門賑疑早已動用無存此後賑撫隄工需欵甚鉅南省一再勸捐已成弩未卽廣爲勸募亦緩不濟急因查前經户部議定湖南漕折銀七萬二千三百餘兩又各省每年應解備荒經費銀十二萬兩遇閏加增一萬兩專備順天賑撫之用均蒙恩旨允准在案以上兩欵如能一併解足共計有二十餘萬兩此次渾水所經災情過重幸此外决口被水之處無多災境尙不甚廣惟望從此天氣暢晴其餘各屬秋成猶無妨礙僅辦大宛東武等州縣災賑儘此兩欵提用約可勉强濟事應請旨飭下户部查明湖南漕折及畿輔被荒經費兩欵已解到部者迅卽開單咨會以便派員領回備用尙未解到者嚴催該各督撫藩司刻速如數解部不得因循拖欠貽誤賑需除將辦理詳細情形並應否請撥漕米各事宜均飭屬查明被災輕重妥籌覈定另摺續陳外所有順屬被水現辦大概情形並懇飭催原撥銀欵緣由理合恭摺具陳伏乞皇上聖鑒訓示謹奏奉旨已錄 
 
 

Page 13

 
 
[光緒二十二年八月十一日京報全錄]  
　　宫門抄○豫撫劉奏審明强刼重犯照章懲辦摺○護陜撫張奏左旗馬隊分别裁留片○將軍依奏侍郎因病出缺請旨簡放摺○御史秀等奏請將五城可坊官改用正途片○署新撫饒奏同知呈請開缺回籍養親摺○又奏新海防第四次收捐請奬摺○又奏查明各屬徵收稅契銀兩尙無侵蝕情弊片○署吉林將軍延奏請調員差遣片○八月十一日兵部太常寺太僕寺鑲白旗値日無引見○記名提督鄒復勝謝恩○志覲謝授浙江湖州府恩○直隷副將傅介壽謝恩○恩輝續假十五日○明桂請假十日○火器營奏派蘆溝橋演放砲位派出端王○召見軍機鄒復勝志覲皇上明日辦事後至頤和園皇太后前請安後駐蹕○○頭品頂戴河南巡撫臣劉樹堂跪奏爲審明强刦重犯照章懲辦恭摺仰祈聖鑒事竊查前因豫省盜風未熄先後請將夥衆强刦重案及土匪游勇並搶奪良家婦女殺人輪姦重犯一體就地正法按季彚奏均奉旨允准並將光緒二十一年冬季分懲辦搶奪良家婦女殺人重犯彚案奏咨在案嗣據許州禀獲匪犯理鳳坤卽陳復子又名張改成宋長法卽宋毛一名張五又佝陳五等二名訊認先充營勇革退後糾夥執持洋槍行竊該州城内天太誠錢鋪臨時强刼得贓不諱覈其情罪重大未便稽誅當經批飭覆審明確禀經批令將陳鳳軒宋長法照章就地正法傳首犯事地方示衆以昭炯戒兹據按察使長祿詳請核奏前來所有光緒二十二年春季分懲辦强刼重犯緣由謹恭摺具奏伏乞皇上聖鑒謹奏奉硃批刑部知道欽此○○張汝梅片再據善後局司道詳稱前因派營入衞永定馬隊復加整頓曾由防陜之撫標左旗馬隊内挑選精壯頂充以期得力從去歲三月起左旗馬隊所遺缺額卽飭另爲補足是以二十二年餉項仍舊按照估計造報陸續給領尙未籌發清楚旋因甘回倡亂陜省派勇援勦甚爲吃緊該營續募之勇又復挑充援廿之軍致未募補齊全署司道等公同酌核擬將撫標左旗馬隊截至光緒二十二年五月底除留精壯得力哨官一員馬勇五十名長夫七名仍歸叅將舒秀松兼帶駐防陜省毗連之乾州一帶外其餘全行裁撤計確核未發之餉以及缺曠等項共應存庫平銀一萬一千八百三十八兩一錢三分二厘如數仍解交司庫另欵收存統俟二十二年列收造報等情請奏咨前來臣覆查無異除咨部外理合附片陳明伏乞聖鑒謹奏奉硃批户部知道欽此○○奴才依克唐阿跪奏爲侍郎因病出缺請旨迅賜簡放並代遞遺摺恭摺馳陳仰祈聖鑒事竊據盛京工部侍郎鳳秀之家人劉順呈稱伊家主侍序鳳秀前患失血之症時發時愈於本年七月初一日舊疾復發醫治罔效詎於初四日因病出缺等情並將鳳秀口授遺摺呈請代奏前來奴才查該侍郎先後兩任兵工二部辦事諸稱妥善兹因一病不起僅有妻女抱姪並無子嗣現以孫福源承繼年未及歲身後蕭條情殊可憫除將該侍郎家屬應辦一切事宜由奴才會同府尹松林妥爲照料外其盛京工部侍郎印鑰照例遞交盛京户部侍郎良弼暫行兼署惟員缺緊要應請旨迅賜簡放以重職守所有侍郎因病出缺緣由理合恭摺具陳並將該侍郎遺摺一件附摺呈遞伏乞皇上聖鑒再新任副都統宗室溥蔚尙未到任合併聲明謹奏奉硃批另有旨欽此○○御史秀林等片再五城司坊官承辦詞訟而緝捕命盜之案尤關緊要誠以輦轂之下五方雜處最易藏奸不同外府州縣便於稽查故非公正廉明之員不能勝任無愧自捐例一開膺是職者非致富之商人卽年滿之書吏平時未讀詩書不知禮義廉恥爲何物遇有詞訟專視人情財賄之重輕以叙供招以判曲直仕宦之塲竟同巿儈至竊盜案出在宦家者不過往騐一次平民則置之不理又安望破案乎甚且縱役庇賊坐地分贓一 
以致京師重地竊盜滋多蓋賊有所恃而不恐也苟欲正本清源非將司坊官改用正途不可查例載兵馬司指揮有輪用進士知縣者副指揮有輪用舉人知縣者然數十年來不曾經見偶一到班正途人員又恥與商吏出身者爲伍因規避而改官故五城印委各員並無一正途者今擬正指揮出缺以進士出身者揀補無人以舉人揀補再無人以五貢揀補副指揮出缺以舉人揀補無人以五貢揀補冉無人以廪貢揀補吏目出缺以廪貢揀補無人以增附貢揀補監生吏員供事出身者概不准補其已經現任候補之員可於對品中酌改别官如此則仕路澄清而宿弊可以盡革矣謹附片具陳伏乞聖鑒謹奏奉旨已錄○○署理甘肅新疆巡撫布政使臣饒應祺跪奏爲同知呈請開缺回籍養親恭摺仰祈聖鑒事竊據護理新疆布政使丁振擇署鎭迪道兼按察使銜英林會詳據庫車直隷廳同知劉人佺禀稱現年三十九歲湖南湘陰縣人由俊秀報捐雙月選用府經歴投効軍營歴保以知州不論雙單月儘先選用光緒十五年奏留新疆試用十七年准補庫車直隷廳同知十九年四月二十二日到任二十二年二月初十日卸事任内正雜交代已經後任結報清楚該員離家十有餘載伊母年近七旬屢接家書知精神日京衰憊呈請開缺回籍省視等情詳請具奏前來臣查該員劉人佺並無經手未完事件因親老陳請回籍省視委無揑飾規避等情自應准其開缺以遂烏私除咨部外謹會同署陜甘總督臣陶模恭摺具陳伏乞皇上聖鑒至所遺庫車直隷廳同知係衝繁缺分應請援照變通章程扣留外補此案改題爲奏合併聲明謹奏奉硃批吏部知道欽此○○署理甘肅新疆巡撫布政使臣饒應祺跪奏爲新疆第四次遵辦新海防再减一成捐輸懇恩飭部核奬恭摺仰祈聖鑒事竊照新疆海防再减一成捐輸自光緒二十一年十一月十一日起至二十二年二月底止作爲第三次捐案業經臣奏請核奬兹據護理新疆布政使丁振鐸詳稱自二十二年三月初一日起至六月初十日止據各捐生先後報捐實官三十二名共收正項庫平銀四千八百五十兩分别塡發正實收給予各捐生收執所收捐銀加欵存儲聽候提撥隨收飯銀照費存俟彚解造具各捐生履歴清册齎呈副實收詳請奏咨换給執照前來臣覆核無苏相應仰懇天恩俯准分别核奬以資觀感除將清册副實收飯銀照費咨送吏部户部國子監外所有新疆第四次遵辦新海防再减一成捐輸懇恩飭部核奬緣由謹恭摺具陳伏乞皇上聖鑒訓示謹奏奉硃批户部議奏欽此○○饒應祺片再前准户部咨議覆給事中張嘉祿陳奏各省州縣侵漁稅契一摺飭令各該督撫澈底清查毋稍含混等因具奏奉旨依議欽此欽遵咨行到新當經升任撫臣陶模行司遵辦尙未詳覆旋准咨催臣督同護理藩司詳加稽核查新疆自設省以來稅契一項向係各屬豫領未用印信契尾俟民間置買田房赴署投稅隨時黏用按季彚總齎司蓋印發交各業户收執爲據每止價銀一兩完稅銀三分就地解繳可道各庫列歸例欵項下開支造報歴係如斯辦理訪查各屬尙無額外加徵及暗中侵蝕諸弊無如關外異常瘠苦户口惟南路尙繁北路殘敝凋零頻年設法招徠迄未就緒通省歲收契稅共僅三千餘金區區之數無裨要需第値此朝廷需欵甚急多得一分入欵卽可少一分焦勞擬請自光緒二十二年起將前項稅契銀兩儘數報解户部以備撥用不再列入例欵開支仍隨時清查整頓務使稅契日有起色涓滴歸公儻有不肖州縣藉端加派擾累煩苛卽行從嚴叅辦以儆貪黷等情由護理藩司丁振鐸詳請奏咨前來除咨户部外謹附片陳明伏乞聖鑒飭部查照施行謹奏奉硃批户部知道欽此○○延茂片再圖治之道首在得人而取人之法必以品行心術爲最先查吉林地方遼闊政務殷繁邊防練軍緝盜聽訟以及興礦開荒諸務必須品行不苟心術清正之員方足以資助理查有正黄旗滿洲文舉人世襲子爵文褊正黄旗滿洲文舉人内閣候補中書容賢廣東駐防漢軍繙譯進士前奉天安東縣知縣潘文鐸該三員均係居心篤實辦事認眞且能　介時身知恥自愛相應請旨飭下正黄旗滿洲都統廣州將軍分别飭令該員等迅赴吉林以資臂助復查潘文鐸一員前經安徽巡撫福潤奏請調往安徽在案伏念吉林地處邊疆與内地迥異求才更難惟有仰懇天恩飭令該員仍歸吉林差遣又容賢一員係奴才　次隨帶司員現在隨同到吉尙未起程合併聲明謹附片請旨奉硃批除言福一員已著該旗飭令前往外潘文鐸著延茂分咨廣州將軍安徽巡撫迅飭前赴吉林差遣欽此 
 
 

Page 14

 
 
[光緒二十二年八月十二日京報全錄]  
　　宫門抄○諭旨一道錄前○江撫德奏設局開辦蠶桑謹陳辦理情形摺○署吉林將軍延奏請揀發實缺正途人員摺○大臣達奏報到任日期摺○湘撫陳奏道員在籍患病呈請開缺摺○江織造常奏辦解長春宫各項活計摺○又奏辦解各項紙張片○川督鹿奏調署知縣片○八月十二日刑部都察院大理寺廂紅旗値日無引見○杭州將軍濟祿到京請安○直隷布政使員鳳林到京請安○橚貝子請假十日○芬車續假五日○毓秀椿壽各續假十日○都察院奏派專司稽察派出許應騤○掌儀司奏十五日祭奉先殿澤公行禮○召見軍機濟祿員鳳林○皇上明日卯刻由頤和園還宫辦事召見大臣○○頭品頂戴江西巡撫臣德壽跪奏爲江西省城設局開辦蠶桑以廣利源謹將辦理情形恭摺具陳仰祈聖鑒事竊查前准總理各國事務衙門咨會同户部議覆署兩江督臣張之洞奏江西在籍紳士蔡金臺等禀請將高安縣地方設立蠶桑學堂考求種植所購浙湖桑秧蠶種及新出繭絲均准暫免厘稅一摺奉硃批依議欽此抄錄原奏咨行欽遵辦理等因到臣當經行司遵照兹據布政使翁曾桂詳稱查江西地多低漥輒遭水患物畜所入事産維艱偶遇秋收歉薄四野嗷嗷益困不可支欲爲之開闢利源惟蠶桑可補農事之不足考江西爲禹貢揚州之域有厥篚織貝之文隋史地志豫章一年蠶四五熟則江西之宜蠶徵諸古而已然且蠶性喜暖江西界線在地球東北距赤道二十餘度與江蘇浙江氣候相若靜察天時土性知於種桑育蠶甚爲相宜雖經紳士蔡金臺等請於瑞州府之高安縣地方建設學堂舉辦蠶桑然僅在偏隅小利邑源恐難大開是應於省城適中之地廣植桑株設局開辦以爲先倡庶民間鼓舞奮興之有效遵卽籌欵設局札委現署南昌府知府江毓昌總司考核通判閻賡良提調局事候補縣丞江忠修等隨同照料延聘熟悉蠶桑幕友一人招雇浙江蠶師三人於省城東北隅永和門内購得園地一叚縱横百數十丈徧植湖桑建造育蠶繅絲各屋宇六十餘問爲教導鄉民接桑養蠶公局先就本地野桑試育春蠶召集鄉民頴悟子弟給以飯食使之學習飼葉接榦諸法長年住局俟學成之後量其才能推升工師酌給辛資令分赴各州縣轉相傳授並先於今春札委候補主簿萬中傑赴浙江湖州購到桑秧十數萬株聽紳民承領分種不取一錢使知簡便易行數日之内卽已發盡無餘而願領者猶紛紛未已察看民情頗甚踴躍復刊刻蠶桑輯要全書並種桑秧簡便法及種桑事宜養蠶良法頒發十四府州飭令率屬審察土宜廣爲勸導實力舉行不得虚應故事以期日起有功惟甫經創始速效難期擬明春集資多購湖桑徧發種植並收買蠶繭俾民間知有銷路利之所在自必羣相爭趨風氣廣開地方可臻富庶至建局購桑以及薪工費用均係就地設法勸募籌集並未動用庫欵等情詳請具奏前來臣查江西民情困苦實因物産無多審查土宜惟種桑養蠶可爲民間無窮之利除飭督率委員人等認眞興辦以期速效及通行各屬廣爲勸導實力舉行外所有江西省城設局開辦蠶桑大概情开緣由理合恭摺具陳伏乞皇上聖鑒謹奏奉硃批知道了欽此○○署理吉林將軍奴才延茂跪奏爲吉林政務繁劇治理需員請揀發實缺正途人員以資差委恭摺具陳仰祈聖鑒事竊維圖治之道首在得人而人才之優絀當於心地之誠僞步趨之靜躁覘之查吉林自前將軍希元長順奏請揀發後所揀人員均己將次用竣而歴任將軍於投効各員有保奏留省者是收才之權不爲不寛然用才之法當嚴整其實奴才自接署以來與該員等接見考其政事不無明幹之才而心術之僞步趨之躁者亦不免焉矧吉林現在交涉事件日見紛繁墾礦各端急需經理斷非蹈常習故所能補苴惟有力求心術端正步趨篤實之員方能以資助理相應請旨飭下吏部於實缺正途人員揀發同知通判知縣各二員來吉以資差委俟該員到省後應與原留各員由奴才認眞察看加意裁成如實係難於造就者自當隨時甄别萬不敢引嫌避怨自蹈欺蒙奴才爲維持吏治起見是否有當理合恭摺具陳伏乞皇上聖鑒訓示遵行謹奏奉硃批吏部知道欽此○○奴才達新跪奏爲恭報奴才到任日期叩謝天恩仰祈聖鑒事竊奴才於光緒二十一年十二月十五日奉上諭達新著賞給副都統銜作爲科布多帮辦大臣照例馳驛前往欽此欽遵當卽恭摺叩謝天恩於二月初十日跪請聖訓並請假一個月修墓先後仰蒙召見二次訓諭周詳無徵不至奴才跪聽之餘莫銘欽感於三月二十六日由京起程於六月十九日行抵科布多本任奴才當卽恭設香案望闕叩謝天恩祗領任事伏思奴才滿洲世僕受恩深重報効毫無兹蒙鴻施畀以邊疆重任奴才惟有竭盡愚誠倍加奮勉將任内應辦事宜與奴才魁福和衷商酌辦理以期仰答高厚鴻慈於萬一所有奴才恭報到任日期並感激下忱緣由理合恭摺叩謝天恩伏乞皇上聖鑒謹奏奉硃批知道了欽此○○頭品頂戴湖南巡撫臣陳寳箴跪奏爲道員在籍患病呈請開缺恭摺仰祈聖鑒事竊臣據二品頂戴甘肅鞏秦階道三等男李光久禀稱光久現年五十二歲湖南湘鄉人於光緒二十年九月自江寍奉旨率軍出關二十一年八月奉旨送部引見比卽請咨赴都正赴吏部騐到適於九月初十日欽奉上諭甘肅鞏秦階道員缺著李光久補授欽此十二日具摺謝恩比蒙召見訓誨周詳跪聆之餘莫名欽感嗣經吏部奏明應否另行引見十四日奉旨著毋庸帶領欽此旋卽赴部領到文憑並請假回籍修墓蒙給假一個月並給執照十月自山海關帶隊回寗奉檄將所部挑留兩營餘均裁撤十二月初間遺留就緒禀辭回籍本年正月行抵湖南省城因軍中陣亡弁勇卹銀有上年漏而未發者卽在省城設局散放原擬辦妥後卽回湘鄉赶速修墓假　赴甘任事無如賦質孱弱向患頭痛之證前以冐雪臨陣者數月受風傷骽勞困過甚積痼益深比經隨時醫治數月間幸未發作尙可勉强支持客冬舟次鄂渚忽遍身骨節疼痛呻楚異常延醫隨船診視見效綦遲開春後頭風迭作加以心血損虧精神紊亂動作疲憊拜跪艱難非息心靜養實難就痊查鞏秦階道地方遼闊民番雜處茶馬屯田在在俱關緊要現値回氛未靖亟須保境禦侮尤爲責重任繁斷非傷病餘生所能勝任呈懇奏請開去鞏秦階道員缺俾得還歸故里攝養宿疴一俟調理復元自當勉效馳驅以盡區區犬馬之忱斷不敢自躭安逸並將文憑及給假執照呈繳等情到臣當經就近飭委善化縣知縣顧玉成騐明屬實加結詳送奏請開缺前來臣伏查該員性質沈毅堅忍耐勞常懷報効之志將來病痊自堪起用目前患病猝難就痊屬實除將繳到文憑執照及委騐供結分别咨送部科及陜甘總督查照外所有在籍甘肅鞏秦階道李光久患病呈請開缺緣由謹恭摺具陳伏乞皇上聖鑒訓示謹奏奉硃批另有旨欽此○○江南織造奴才常山跪奏爲奉辦長春宫需用各項活計一律齊全派員解京交納恭摺具陳仰祈聖鑒事竊奴才前奉内務府來文恭備長春宫搭蓋彩棚彩台等項活計曁有應備另項要差需用縀綢等項計上用緌縀二十匹縀五十匹素縀五十匹官用縀一百匹杭綢二百疋彩綢八百疋細布三千疋開單劄令赶辦等因當經奴才照案估計料工奉部核覆咨由江寗藩司籌撥銀欵現已織辦齊全敬謹裝箱封固委派筆帖式裕盛帶領妥役於四月二十七日由江寗省城領解起程照章航海運京交納除蔣動用料工銀數彚案奏銷外謹恭摺具陳伏乞皇上聖鑒謹奏奉硃批該衙門知道欽此○○常山片再奉造辦處文開懋勤殿奉旨傳辦上使硃紅絹福方八百張見方一尺九寸五色灑金蜡箋紙二百張長六尺寛三尺五色素蜡箋紙二百張長六尺寛三尺五色絹二百張長一丈六尺寛八尺白畫絹二百張長一丈六尺寛八尺拉膠礬徽墨六百錠重二兩劄令赶辦解京等因當經援案估報料工咨撥銀欵按照原傳式樣現俱敬謹製辦齊全應一併運京呈交除將動用銀欵數目彚案奏銷外理合附片陳明伏乞聖鑒謹奏奉硃批該衙門知道欽此○○鹿傳霖片再署大邑縣知縣牟思敬年滿遺缺查有威遠縣知縣于德楙堪以調署所遺威遠縣卽以准補大邑縣知縣陳兆棠署理該員于德楙任内並無經徵錢糧未完肢叅及承緝盜刼已起四叅案件兹據藩臬兩司會詳前來除分别批飭遵照外理合附片具陳伏乞聖鑒謹奏奉硃批吏部知道欽此 
 
