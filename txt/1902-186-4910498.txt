# 1902 - 186 - 4910498

 

Page 1

 
 
[開雕新編九通序目啓] [  圖書集成局謹白]  
　　本局校刊九通工已逾半深知全書卷帙浩繁披閱不易皇朝三通條目尤多而又爲當今政治家所宜融會貫通方能言之有本有末本局爰不惜鉅資禮延通才博學將是書條分件繫編成九通序目一書事無滲漏語節繁蕪挈領提綱鈎元扼要不徒購有九通全書者先閱序目可便檢查卽未購買九通但取序目觀之凡九通中所載之事亦已瞭如指掌是誠不可不家置一編者也業已開印不日出書特此布知諸維雅鑒 
[欽定續通攷出書啓] [  圖書集成局謹白]  
　　本局用新鑄大號鉛字排印九通全書其皇朝三通已於正月告竣續三通晝夜赶印亦次第竣工惟邇來滬上釘作擁擠異常一時遽難釘出現在僅將續通考釘就若干部先行運赴川省蓋因楚蜀之交夏秋水漲貨物萬難載運不得不先乘此時運往也此外各外埠及本埠一俟日内赶釘齊全卽行登報發書此啓 
[平糶慨言]  
　　平糶與振濟異振濟者當凶荒猝遘之年遍野哀鴻無可謀食大吏則奏請撥欵紳士則自行籌捐其法或施錢或施米或施粥但使溝壑餘生得延旦夕之命亦足慰衆望而昭仁聲若夫平糶則因是年收成歉薄米價奇昂升斗小民力有不逮彼留心民食者羅致黄粱白粲平價而沽其意以閭巷貧民能每升省却數文錢果腹自較易易且官中米價旣賤彼奸商猾儈亦無敢任意囤積龍斷居奇此固平其所不平法至良意至善也本年自春徂夏米價之貴每石自洋銀五六元漸增至八九元初以爲滬上然旣而察之内地亦莫不皆然一時人情洶洶向所稱尚堪温飽者至是竟惕惕焉有饔飱難繼之慮况彼負販者流終日所得幾何更屬難謀一飽然則平糶一策非此時所宜行之要政哉雖然言及此而不禁悄然矣蓋平糶一事貴簡捷而尤貴迅速簡捷則無糜費之虞迅速則無屯膏之患乃今之辦平糶者他處未能深悉卽以某省某郡言之其初議此事也時方在四月間或言宜碾積榖或言宜購外洋秈米或言宜勸本地富户出其積儲暫救眉急紛紛集議幾於道旁築室三年無成迨旣定提積榖餘欵以爲挹注之資民間卽奔走相告以爲某日可開局平糶矣及至某日而寂然又以爲某日眞可開局平糶矣及至某日而仍寂然徐而察其遲滯之由初則官與紳董之議論未洽也繼則總董與分董之意見未孚也幸而稍有眉目借公所設總局今日設盛筵曰議平糶之章程也明日備盛饌曰議平糶之節目也門以外輿馬喧闐門以内僮僕蹌濟凡一茗一點一烟以及起居服用之類物維其精事必求備其中有專司報名者有專司造册者有專司塡票者終日酒霧蒸騰興高采烈旁觀方爲之齒冷而當局者猶詡詡然曰吾之辦此平糶爲桑梓計也嗟乎貧民之望眼將穿董事之老饕未饜吾不解當其淺斟細酌之際高譚雄辯之時曾亦思彼飢民之待哺嗷嗷固有難以言語形容者耶尤可異者地方之有積榖所以備緩急也旣有紳董以總其成又有司事以分其責意必於每歳秋稼登塲時出陳入新經營盡善卽榖性耐久不必如米粟之歳歳易新然每間數年亦須爲之更易庶一旦米價陡貴不妨以賤值售之於民乃聞今某郡之積榖自光緒二年糴進後迄今二十餘年從未見有更動試問爲日如是之久豈有不菁華悉去醩粕徒存者雖或爲餐焉能果腹夫有名無實至於此極宜乎經理積榖者一聞平糶之言滿志躊躇再三撓阻也或曰子言辦理平糶之不善似矣然天下之善舉何一非平糶例乎子言某郡辦理平糶之不善似矣然天下之辦平糶者何一非某郡例乎是說也殆有激之言耶抑持平之論耶筆而存之彼有經理公事之責者其亦覽此說而怦然有動於中哉 
[寄諭補錄]  
　　徐家匯匯報登有廷寄一道敬謹補錄左方○光緒二十八年五月十四日軍機大臣字寄各省督撫奉上諭有人奏各直省衛所屯田請飭清查繳價以裕國帑一摺據稱近來各直省屯田半係民户頂替其私售價值約得民田常價之半現在衛所旣已裁撤若將屯田一律清查可得巨欵於籌餉大宗不爲無補等語著該督撫迅卽認眞清查分别妥籌辦理詳晣具奏毋稍延宕原摺著抄給閱看將此通諭知之欽此 
[電傳宫門抄]  
　　昨日薄暮京師友人專電告知本館云六月初六日皇上召見軍機大臣及謝化南是日並無明發上諭 
[宫門抄]  
　　五月二十四日刑部都察院大理寺廂藍旗值日無引見復州城守尉德裕謝恩倫貝子假滿請安永隆請假五日順王續假五日謨貝子續假一個月召見軍機及貴恒二十五日工部鴻臚寺八旗兩翼值日工部引見十員正黄滿二十八員廂紅蒙六員茶膳房三十員察哈爾總管奇莫特哩克津謝恩記名總兵李福興謝恩阿王續假十日成公假滿請安延侯請假十日召見軍機及鐵良二十六日内務府國子監侍衛處值日無引見綽哈布等因伊弟以主事用謝恩德公假滿請安阿公請假十日兵部奏派演放水師砲位派出明安善旌吏部奏派騐看月官派出敬信張英麟桂春葛寳華景澧陸潤庠張仁黼朱祖謀潘慶瀾左紹佐秀林陳嘉言王金鎔文瑮高熙喆王振聲又奏派揀選官缺派出戴鴻慈特圖愼李昭煒景澧掌儀　奏六月初一日祭奉先殿洵公行禮召見軍機及綽哈布 
[專使已回]  
　　中朝簡赴英國專賀加冕盛儀之振貝子於五月二十五日由英京倫敦返斾前已紀諸報章兹閱天津大公報云貝子所齎禮物刻皆留存中國節轅將來英廷補行大典時當由駐英使臣代爲呈進大約不復再簡親藩矣 
[英廷稱貸]  
　　日本國民新聞云我日駐英領事荒川君報稱英政府因歳計不足特委英蘭銀行募集公債計 
 
 

Page 2

 
 
英金三千三百萬磅富紳勒斯查土聞之卽願輸一千一百萬磅莫爾坎同盟公司亦願輸五百萬磅其餘如卜式之毁家助邊者更不可以數計甫閱二日共得三億二千萬磅蓋已溢出原額二十倍矣英人眞急公奉上哉 
[旅日人數]  
　　西字報云各國商民之僑寓日本横濱者就西歴五月杪計之共得五千五百八十八人其中英人五百十五名口美人四百五十二名口法人一百三十二名口俄人一十四名口德人二百三十六名口西班牙人二十三名口葡萄牙人四十九名口荷蘭人六十六名口義大利人一十八名口瑞典人七十四名口丹墨人二十七名口斯光的那人十四名口中國人三千五百五十名口 
[會議還津]  
　　天津直報云日前前直隷藩司簡升山東巡撫周玉山中丞與各國使臣會議交還天津及鐵路各事各使均不甚堅拒惟俄使自始至終不贊一詞誠未知其何故也 
[德使遄回]  
　　天津大公報云駐京德國使臣穆君已於上月下旬某日行抵津門附某輪船回國大約至早須于明年三月來華若是則交還天津之期刻尚從勞盼望也 
[修律述聞]  
　　天津大公報云兵部侍郎沈子惇少司宼家本前曾奉旨著會同駐英大臣伍秩庸星使叅酌中西律例攺訂新律等因雖已選派司員擇地開局然諸事尚未得有眉目雖日與星使函電往復而遥遥數萬里終不能如一室晤言大約須俟使傳回華方克會商舉辦也 
[罪人斯得]  
　　徐家匯匯報云前者直隷威縣奸民羣起閙教致天主教士羅澤甫被戕殞命疆吏奏奉諭旨務將兇首嚴拿等因欽此刻已在某處緝獲尹廣聚一名訊之知係渠魁景廷賓死黨尚有名李二猴者在逃未獲又聞景廷賓實未被拘官塲所言或爲邀功起見未可知也 
[又弱一個]  
　　前報曾載烟臺小學堂中有西童十二人因食雞龜中毒而斃昨得續電云當日共食者計一十四人閱日又斃其一尚存一人大約不致殞命至前斃之十二人中有一屍身刻已載來滬上　欲請西醫剖騐臟腑中受毒情形也 
[粤生游學]  
　　徐家匯匯報云粤東赴日本講習速成師範生共二十七人上月十一日督憲陶芷芳制軍派洋務委員沈喜男大令護送至香港至則知日本輪船名廣島丸者早已開行乃擬攺乘日本丸惟日本丸新章凡由香港有疫日岸登船者須先薰沐諸生初出國門聞之頗有難色大令晤商管理薰浴之洋醫生謂此行皆上等人並無疾疫如能豁免便易良多醫生許之言俟上船後再行察看而楊生玉銜彭生金銘周生祥鸞仍以爲患謂另附備後丸可免此事大令再三撫慰謂爾等初經滄海難免眩暈之虞備後丸直抵神户横濱當兹天氣炎蒸尤爲苦事不若日本丸之宏敞且上海長崎馬關神户横濱各口岸均當寄碇儘可登岸一游楊彭周三生疑慮如故遂偕朱生念慈陳生廷泰謝生祖詒苑生公黨陳生懋功蔣生禹廷另乘備後丸至胡生衍鴻等十六人仍隨大令至美國紅十字會薰沐船以前情告醫生醫生檢視行囊類皆潔凈遂得徑上日本丸未幾醫生察得沈生稍有倦容持寒暑管測之見熱度過高因令下禮拜再附他船而浼周生在横濵守候計備後丸於十九日抵横濱日本丸因各口岸稍停須遲一日抵埠 
[爲地擇人]  
　　南昌訪事友人云江西鹽巡道唐觀察現由上憲檄飭調署贛南道而令署督糧道丁觀察兼理鹽巡道篆務俾唐觀察早日交卸赴贛履新上峯爲地擇人此中殆有深意焉 
[令嚴防疫]  
　　鎭江訪事友人云上月二十五日常鎭通海道兼鎭江關監督長久山觀察出示曉諭曰照得時令不正疫氣流行訪聞民間感患㿜螺痧及霍亂吐瀉瘧疾等症者比比皆是且症甚險速醫藥稍遲卽致不救言之殊堪憫惻兹准鎭關税務司以此種時疫雖由天時失序亦半田人事未盡所致擬有防疫數條函請酌示前來本道細加察核内如清理街道積穢戒食生冷水果及不潔之水實於防疫衛生之道大有裨益除行鎭江府轉飭丹徒縣及保甲局一體示諭遵辦外合亟列條曉諭爲此示仰居民鋪户及諸色人等一體知悉務照後開各條互相戒勉實力遵行免致傳染疾病致傷身命是爲至要切切特示計開一大小街道巷頭弄尾務宜打掃潔凈不准堆積汚穢垃圾免致濕熱薰蒸釀成疫疾如違由保甲局員隨時懲辦一民間汲飮宜擇潔水凡井邊不准洗濯衣物傾倒汚水並應於井邊四周開挖溝道使地面汚惡之水由溝而出不致沁入井内以潔汲飮一夏令時疫流行生冷瓜果務宜戒食凡削切零售瓜果經蠅蚊飛集及不潔之水澆灑者尤宜戒食一蠅蚊生集之處皆極汚惡之地飛集人身食物最易傳疫居民之家宜勤燒蒼术芷艾使之趨避凡病人屋内宜地布石灰或用灰水洗刷借灰氣以除疫氣最爲便捷於人無損一生冷之水切宜戒飮凡物均宜熟食不宜生吃一鎭關及内地會現均備有藥物有患病之人可往求診治不願者聽一近見街巷貼有方單言用古錢嚼口可治時痧諒係經騐之方第查古錢上有銅緑絲日久霉蒸而成入人口腹恐有損害宜以康熙順治青錢刷凈霉緑代用一禁止借禳疫爲由聚集男婦燒香拜佛 
[浙省官塲紀事]  
　　杭州訪事友人云浙江温州鎭總兵劉吉園鎭軍于上月下旬某日赴省禀見撫憲任筱沅大中丞籌商軍務旋卽起節回甌○台防緝捕營管帶某君現經挑選練勇二棚由哨長吳千戎玉華管帶來省○新選縉雲縣學訓導林廣文鼎梅麗水縣學訓導柯廣文錫圭奉撫憲任大中丞傳集撫轅考騐以便給憑赴任○杭垣中防同知胡司馬嗣福因承修塘工未能鞏固奉藩憲任大中丞撤任遺缺委試用同知陳司馬恩普署理○調署鄞縣黄鞠友大令大華在錢塘縣任内未將去年冬漕解清日前藩憲誠果泉方伯札委候補縣丞鄧二尹超林赴寍波守催○前金華縣黄大令秉鈞大計被劾遺缺由部選毓質夫大令彬補授上月二十四日領憑來省因途次受熱飭丁赴兩院請假五天○湖墅保甲總巡鄧大令嘉禾現奉藩憲誠方伯委辦青田釐捐遺差由臬憲湍靜臣廉訪會同督辦戴觀察札委候補通判徐别駕恭立接辦○温處道童觀察于上月二十二日由甌來省親赴撫轅禀承方略同日署嚴州恊趙蘭亭協戎昌榮因公來杭禀兒撫憲任大中丞後復赴司道及防軍督辦各營統帶等處投刺○准補温州府經歴劉叅軍廷俊現奉吏部核准上月下旬某日由撫憲任大中丞下札飭知○新選金華縣學訓導陳廣文蒞常於五月二十三日赴撫轅考騐以便領憑赴任 
[瀛臺抱爽]  
　　聞之京師友人云順天府府尹陳玉蒼大京兆因西陵工程緊要恐委員布置一切未盡合宜因於五月二十五日起程前往監視○五月二十五日午前十點鐘越二十分時刑部提出斬犯七名絞犯一名綁赴菜市口法塲依例處决時有數西人各携照相器攝映臨刑情狀蓋亦好奇者也○五日某日吏部出示曉諭曰光緒二十八年五月分月選官知府劉更夀一員知州張傑一員通判陳景沅等二 
 
 

Page 3

 
 
員知縣原恩瀛等二員補議四月分同知曾鈺彝一員知縣慶勳一員共八員相應出示傳令各該員務於二十五日黎明赴本部過堂二十六日聽候掣簽如有不到者立卽題叅毋違○五月某日外務部批示候選知府吳太守炳南試用知縣薛大令運域禀詞曰據禀請試辦汝州寳豐煤礦并另請試辦南汝兩屬銅鐵各苗等情查河南已設豫南公司各該處鄉富若欲集股開礦自可就近向該公司妥籌商辦何必再託該員在京遞禀所請應毋庸議 
[保陽客述]  
　　天津大公報登保定友人來信云日前署直督袁慰庭宫保札飭保定府陳太守轉飭所屬各府州縣嗣後每逢令節不得備物致賀以省浮文○傳聞由西陵至保定府須建一鐵路定於秋後興工○某日督轅牌示新選廣平府訓導沈鈞定於五月二十八日來轅聽候考騐○分發直隸試用縣丞盧志古定於五月二十八日自帶白摺三扣來轅聽候試寫履歴 
[上海官塲紀事]  
　　江蘇撫轅文巡捕吳橘泉二尹近奉撫憲恩藝棠大中丞檄委押解貢木入京昨日道經滬上午前命駕入城赴上海縣署拜會縣主汪瑶庭大令茗談片刻而别○江蘇候補縣伊俊齋明府於昨日由蘇來滬行裝甫卸卽命駕赴縣署投刺縣主汪大令延入清談移時始出 
[遏糴文言]  
　　揚州府石太守會同江都縣劉太令甘泉縣謝大令申禀撫轅以轄境邵伯鎭仙女廟七濠口等處雖係産米之區近來閩商前來採辦爲數甚多每口共有七八千石之譜以致米價日昂日來飢民搶米之案曾見迭出况現在青黄不接之際民食維艱設或將來秋收歉薄更不堪設想現擬設局平糶禀請移咨閩省大憲禁止再來採辦以保民食等情撫憲恩藝棠大中丞據禀立卽移咨浙閩總督許筠帥曉諭各商暫免赴揚州等處採米一面通飭所屬各州縣禁止運米出口至内地仍准照常流通切勿誤會等因上海縣汪瑶庭大令奉到憲札昨已出示曉諭俾衆咸知矣 
[暫緩行旌]  
　　新委上海籌捐局總辦文太守自奉江蘇巡撫恩藝棠大中丞札文卽定期本月初六日來申視事嗣因省垣有事覊絆未克如期大約須另詹吉日矣 
[江橋命案]  
　　昨日午後有何品山者投上海縣署報稱家住治下三十保十圖江橋鎭附近兒子何阿弟被堂兄何甲毆傷身死求恩蒞騐伸寃縣主汪瑶庭大令撫慰一番諭令回去旋飭差傳地保來縣訊悉實情然後往騐 
[滬城火警]  
　　昨日黎明時本邑新北門内姚醫馬弄口某姓家中人搜捕蜰蟲火燃蚊帳頃刻轟轟烈烈勢若燎原地甲聞之立卽鳴鑼報警遠近各水龍陸續到來吸水激射移時始滅計焚去平屋四椽當火熾時縣主汪大令保甲總巡朱明府以及各巡局委員均到塲彈壓 
[整頓街道示]  
　　滬南馬路工程局翁爲出示曉諭事案奉道憲袁文開照得十六鋪裏街添設電燈分派巡捕接通馬路仿照外灘推廣辦理並將該處地方保甲事宜併歸工程善後局統轄辦理以一事權緣由除出示曉諭並分行上海縣保甲總巡曁十六鋪南北中三巡局一體遵照外合亟照會該守卽便遵照辦理等因到局奉此查滬南一帶地方遼闊行鋪如林前經外灘開築馬路設立電燈選派中西巡捕開辦至今商民無不稱便現在本局已將電燈裝設大馬頭裏街尚未竣事兹定於本月初六日先行添派巡捕在已裝設電燈各叚周歴梭巡以期保護華民而免宵小潛蹤以後再相度情形逐漸推廣所辦各項概仿租界章程次第舉行凡居民店鋪侵佔官街屋旁支搭凉棚欄杆一應有碍道路者須照章一律拆讓其餘水果菜蔬一應食物攤概宜移設横街蓋因街道一闊車馬往來無慮窒碍事屬初創亟應整頓除飭差捕傳諭外合行出示曉諭爲此示仰商民人等一體知悉自示之後爾等務各遵照後開各項章程赶緊拆讓俾得街道寛闊便於行旅將來商務振興利源所在受益非淺倘敢故違以及無知棍徒從中阻擾一經察出定卽提究不貸計開章程一本局現於六月初六日起添派巡捕在裏街已裝設電燈處所晝夜巡察其未裝各叚亦卽次第推廣所有地方常行事宜仍歸各保甲局經理二凡裏街各叚現經本局派捕巡緝所有各店家在門限以外裝設欄杆及地閣等類實屬有碍街道應卽一律拆去三向來裏街各處均有食物攤以及各種小本貿易之攤横擺當街有碍道路派捕傳諭一律遷去如有不遵拘局罰鍰四早晨菜市魚肉菜蔬等攤仍准照常擺設售賣照租界章程定以十點鐘爲限街道一律收拾清潔如有逾期查出拘罰惟每逢節日准寛限至十一點鐘以示體恤五各鋪招牌平時掛於低處者今定章掛高至離頭一尺五寸俾行人往來並無妨碍六本局雇清道夫打掃街道凡各店鋪行棧均於早上九點鐘以前將垃圾堆在街旁以待清道夫前來挑除潔凈惟旣挑凈之後例不准再倒如違查出嚴罰七裏街各叚房屋向來各業主臨街佔造以致街道狹窄有碍行人兹照租界定章凡有拆造攺造等類均由業主先到局呈報由局派人到地丈量立定界限給照翻造其造屋須依限定地叚開工蓋造工程亦有限期塡明執照如有逾限不完工者照章究罰八沿街所搭竹木席篷及户鋪門窓外面占出兩板旣屬遮碍街道且遇風火不測之事尤易延累派捕傳諭之後如有故違不拆者查明嚴加科罰九凡馬牛羊豕或無關闌或無管束不准在路上放蕩如違卽將放蕩之畜牽至本局公廠並不准倒提雞鴨等物違則拘局酌罰十大便歸於小巷坑厠小便則另設尿櫃以便行人如違由巡捕拘罰十一凡小竊到人家店鋪行竊倘由失主拘住不論有贓無贓准交巡捕帶局聽候訊究十二各項店鋪行棧門首不准堆積貨物竹木石料以免有碍行人如或不遵一律重罰十三凡東洋車小車包車等類均須隨帶本局執照方准行走如遇巡捕及本局人員查詢應將捐照交出候騐至馬車能否在裏街行走必須察看該處情形再各車勿許在路中停歇夜行必須點燈如違拘罰十四以上係草創章程尚有未盡事宜當隨時酌添陸續整頓 
[虹口盜案]  
　　前日夜半有盜數十人明火執仗至裏虹口巡防局東首邢德興米店用石擊毁其門蜂擁而入店主邢某從睡夢中驚醒瞥見若輩各持利器恐遭毒手不敢聲張任其倒篋翻箱盡括所有而去事後檢點所失約值數百金當卽開明失單投巡防局禀報未知局員李二尹若何核辦也 
[美租界捕房紀事]  
　　前晚廣東小竊某甲混入西華德路某姓家竊取麻袋若干口適爲包探倪順泉所見連贓帶入捕房捕頭令押候轉解公堂禀請讞員張柄樞司馬訊辦○木工陸炳生與同業顧某揮拳互擊致顧身受重傷昨晨作頭顧蘭洲投訴捕房捕頭令包探倪順泉前往查明然後將陸拘解公堂禀請司馬核辦 
[饋藥高風]  
　　昨承滬北仁濟善堂以純陽正氣丸萬應靈丹臥龍丹飛龍奪命丹見貺當此溽暑蒸灼諸疫叢興得兹妙藥回生無異楊枝甘露矣除代爲施濟外謹書此以志高風 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示恤老生]  
　　南昌訪事友人云本年江西省補行庚子辛丑恩正兩科鄉試所有貢監錄科事宜現由學憲吳絗齋大宗師查照章程出示曉諭曰現准部議嚴查借照頂冐諸弊凡應試年老例貢監生捐在十科以前曾應鄉試扣算照内年歳實屇八十以上者取具廩保十人公同保結由縣加具印結者方准作老生其原領執照卽扣存俟鄉試三塲完竣送部核辦其不係年老例貢監生應試仍照例取具同考生五人互結如有借照及頂冐故照假照并揑增年歳者將保結互結各生一併究辦至生員年屇八十以上者必入學在三科以前扣算入學年歳實年相符者卽令廪生十人公同具結方作老生應試正途貢監亦照生員例辦理如俊秀雖年逾八十九十而報捐未滿三十年或已滿三十年而未應過鄉試及生員正途貢監年歳雖已屇滿而入學未滿十年者均例不准作爲老生特示 
[南昌試事]  
　　南昌訪事友人云江西提督學政吳絅齋大宗師於上月某日回省後卽舉行南昌府屬科試兹將所定塲期照錄於下五月十七日考九學生員經古十八日考南新豐進四縣童生經古十九日考義武奉靖四縣童生經古二十日覆生員經古二十一日考府學及南新三學生員正塲二十二日考豐進義武奉靖六學生員正塲二十三日覆童生經古二十四日考進賢奉新二縣童生正塲二十五日覆一等生員二十六日考豐城靖安二縣童生正塲二十七日挑覆進賢童生二十八日考南昌新建二縣童生正塲二十九日挑覆豐靖童生六月初一日考義寍武寍二州縣童生正塲初二日挑覆進奉童生初三日挑覆南新童生初四日挑覆義武童生初五日貢監錄科初六日總覆新進童生初七日奬賞 
[上海縣署瑣案]  
　　北新涇巡防局移解陳福南控金少卿金木生訛詐行兇一案至縣前經縣宰汪瑶庭大令研訊將兩金鎖繫石墩發頭門示衆前晚提案復訊金少卿供陳福南向習師巫術與沈紀仁不知有何仇恨被沈誘至北新涇勒詐洋元小的適道經彼處沈唤令將陳看守小的一時糊塗唯唯應允務求恩宥以後誓不再滋事端金木生供小的亦受沈之愚無知悮犯求賜恩寛大令飭各收禁攺過局半年○前者周云江控蔡富榮圖賴貨銀曾奉大令訊供將蔡押追在案前晚提蔡復訊蔡供貨欵早已料理清楚此項實係博進資前經大老爺斷還洋銀六百元今由父親措得一百元繳案餘欠求恩准交人保出清釐大令准之飭即覓妥人具保○前日顧毛毛扭徐阿二至縣大令升堂研訊顧供三月某日徐錫錫徐金桂在徐鶴泉家宴飮適小的道經彼處金桂見之即糾同錫錫訛詐洋銀十元小的不允致被阿二及炳全凶毆今日偶在途中相遇爲特扭阿二到案請懲阿二供金桂係小的叔父錫錫係小的堂兄伊等與顧毛毛因何爭閙小的實不知情叩求明鑒大令飭交人保出聽候查明核奪 
[英美租界公堂瑣案]  
　　有羅阿福者專爲虹口胡家橋等處賭塲招攬賭客前日正在路口誘人適被某號西探及華探孫阿星拘獲昨日解送公堂禀請究治羅堅不承認讞員張柄樞司馬商之美總領事署海副領事官判令遞解金陵請地方官嚴加約束○陸阿狗行竊朱福元家螺螄鉗一柄由包探顧福其拘解請究司馬判責四百板○李友生行竊周元茂家烟槍及衣物若干由包探孫阿星拘解請究司馬判責二百板○李小弟孫周氏在虹口開設小烟館樓上烟燈並未報捐領照事爲工部局中人查悉送案罰鍰事後李疑鄰人畢毛氏唆使遂約孫周氏至畢家滋閙擊毁器物良多畢毛氏忿甚投訴捕房捕頭派某包探將李及孫周氏拘解請究司馬判各罰洋銀一元另賠所毁器物五元○流妓周三寳錢周氏沿途拉客由巡街捕拘解請究司馬判各責手心四十下○某店主朱炳家已歇夥朱業棠私取漳縀及鞋底等物由包探李星福拘解請究司馬判責三百板押三月○頑童劉光芝行竊其叔桂龔家金戒指及衣物由某包探拘解請究司馬判責手心三百下押候其叔自行投案領回管束 
[法租界公堂瑣案]  
　　張永生前持僞銀臂釧兩副向朱大華所開押店質得洋銀二元五角昨日復往嘗試被店主察破扭控公堂讞員杜枝園大令商之法總領事署費繙譯官著押追同黨到來訊核○王阿開與陸阿三錢阿大在途爭鬥被包探拘獲解案王供伊等誘得七齡女孩售與廣東人議定身價洋銀六十元後因分贓不匀互相爭閙大令弔閱筆據係周姓出名遂著一并押候傳周訊核○本年三月采章綢縀莊主汪啓綬與其弟蓉孫承辦永泰廠乾繭一百擔議定每擔價銀一百二十兩曾付定銀六百兩由祥和糖行執事人張雲伯擔保後因延不交貨廠主迭次控追大令著張交案張恐被株連請提汪訊究汪供此項乾繭係胞弟蓉孫承攬與職商無干大令著仍交張保出限五日内交到蓉孫○宏順昌出新衣店被火後捕頭查得曾保火險銀二千兩因將店主夏晉生解請大令訊供昨日保險行西人檢呈帳簿保單請爲察核大令著將夏交人保靜候復訊核奪○沈桂生前因犯賭經大令判罰洋銀十元昨日復被包探解案禀稱沈無力措繳請爲察核大令判笞責三百板○林長發前控楊永發行竊烟槍旋經包探查獲原贓解案大令判責一百板○無賴周阿二王阿根釋出未久又至某姓家行竊經包探拘案請辦大令判各枷號一月責四百板 
[江西官報]  
　　户部主事鄧福初新淦縣籍來省候補知府方霆辦樟樹釐卡花翎指分試用知府袁鳳忠劉楨元俱禀到知縣邱昌奎謝咨進京朱修圻往彭擇公幹徐象藩往湖口監修砲臺張遠猷淘貢院水井府　沈紹濂辦湖北土藥水運局程鴻濤辦廣昌保甲指分道庫黄廷棟何推檀師之銑胡咸元孫濟夏俱騐看分省候補道敏勇巴圖魯潘乃光由金陵來省在任選用道新授贛州遺缺知府林開年禀到知縣吳傳榮解堂欵赴九江回涂家鼐進京赴引州判皮嘉祜張承鋆俱淘貢院水井攺指府經范如韓禀到試用道范德孚禀到代安福縣沈秉權缷事回徐維則分缺先用行知建昌守借王起麟禀到欽賜翰林院檢討鄧光華由安徽籍來江親拜前贑州府連文冲卸事回候補縣石紹曾往長江催運白士元委管永平藥庫廖恩光撫州公幹回代理新建典史憑增耀禀任事贑州遺缺府請補廣信府林開章現已到省應飭先行赴任典史尹志和往袁州措資王芝祥禀謝奉准以道員補用户部郎中丁繼瑜往潯堤查壩工放義賑候補縣翟鳳儀接查育嬰局宋家棣辦安仁保甲指分縣丞徐楨孫熾昌熊鎭湘俱禀到祝廷熙貢院淘水井署東鄉縣張察缷事回徐惠全查惠内保甲吳契澄葉景襄俱騐看李湘森分巡常借軍左營王廷珩廣信候差回南昌府照朱建勳開辦禮樂局候補府姚廷棟謝咨進京知縣徐寛濟往新淦公幹王濬道結清嚴故令差欠回鄭季相王濟中王儒楷高先庚何舉鍾綸元俱進大學堂姚元揆收發公文所李鳳翔瑞洪卡當司員潘志暉辦袁州土藥分卡彭祖産營務處繕校指分試用縣汪丞豫赴引回道庫黄廷棟禀到高安典史何應禧撤省察看以程鴻賓署理新喻水北司朱蘭成撤省察看以劉鴻政署理浙江知縣趙寛會同總辦文案鄧在岷查惠民門陳希曾提前拔委知縣優缺一次新建典史熊杰標報久病不痊請假調理以嚴宜焕署理鄧玉堂陶鈞鑅俱進京赴引孟繼榮酌委本班一次指分主簿申濟友禀到截取同知嚴家熾禀到湖口典史劉榮茂病故以周淮清委署 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年五月二十一日京報全錄]  
　　宫門抄諭旨均錄前○安徽巡撫聶奏爲調補知縣摺○禮部奏請簡放福建考官摺○又奏請欽命滿洲繙譯鄉試題目片○山東巡撫張奏留道員片○又奏爲派員致祭泰山片○伊犁將軍長奏報廢員期滿懇恩准其照例選用片 
　　頭品頂戴安徽巡撫臣聶緝槼跪奏爲揀員調補知縣要缺以資治理而重地方恭摺仰祈聖鑒事竊照合肥縣知縣鄭思賢調懷寍縣知縣遺缺經部覆准扣留外補在案伏查定例外官道府以至佐雜等官緣事開缺無論何項缺出凡係由部題覆奏者卽以題准奏奉旨五日行文以接到部文之日作爲開缺日期每月自初一日起至三十日止截缺一次等因今合肥縣知縣鄭思賢調補懷寍縣知縣經部議准奏覆于光緒二十七年十二月二十二日奉旨坐十二月二十七日行文按安省照限五十五日减半計算扣至二十八年正月二十五日接到部文之日作爲開缺日期歸正月分截缺係題調最要缺例應先儘實缺人員請補兹據布政使湯夀銘按察使聯魁會查有花翎同知銜歙縣知縣開邦襄堪以調補合肥縣知縣詳請具奏前來臣查定例知縣題補要缺俱令於現任人員内揀員調補又調補知縣必歴俸三年以上方准揀選題調各等因今合肥縣知縣係衝繁疲難四字題調最要缺例應先儘實缺人員調補兹查有花翎同知銜歙縣知縣薛邦襄現年三十七歳江蘇無錫縣人由監生恭逢光緒十五年二月恩詔承蔭正三品蔭生十八年五月二十四日經吏部帶領引見奉旨著以知縣用欽此是年遵新海防例在直隸振捐局加捐本班儘先選用二十二年赴部註册投供候選加捐同知銜二十三年八月經部簽掣安徽歙縣知縣九月初五日經吏部帶領引見奉旨補授欽此湖北籌振捐輸議奬花翎領憑到省奉飭赴任於二十四年閏三月十五日到任二十六年四月初六日交卸來省現委調署五河縣篆務該員年力正强才具幹練以之調補合肥縣知縣實堪勝任與例亦符合無仰懇天恩俯准以該員薛邦襄調補合肥縣知縣俾資治理而重地方如蒙兪允該員由實缺知縣調補知縣銜缺相當毋庸送部引見亦毋庸列叙叅罰除將履歴咨送吏部科查核外謹會同兩江總督臣劉坤一恭摺具陳伏乞皇太后皇上聖鑒勅部核覆施行再所遺歙縣知縣員缺安省現有應補人員應請扣留外補合併陳明謹奏奉硃批吏部議奏欽此 
　　經筵講官禮部尚書臣世續等謹奏爲請派福建考官事查定例各省鄉試正副考官由臣部將各衙門送到進士出身侍郎以下京堂各官銜名並考過試差各官銜名分繕清單恭請簡派其各該員等籍貫俸次及從前出過試差學差鄉會試分房均於各銜下分註歴經辦理在案又道光二十九年六月奉旨嗣後禮部進本請簡各省鄉試考官將未經考差之京堂各官另繕一單隨本同進毋庸註明未考緣由欽此欽遵亦在案今光緒二十八年福建省補行庚子辛丑恩正併科鄉試應差正副考官各一員除現出各差及應廻避人員銜名扣除外謹將各衙門送到本年曾考試差及未考試差之進士出身侍郎以下京堂各官銜名與吏部送到本年考差各官銜名分繕清單照例將該員等籍貫俸次及從前出過試差學差鄉會試分房翰詹人員大考等第名次曁考試試差人員内有由捐納後中式進士及中式進士後加捐者均於各銜下詳細註明恭請欽派福建正考官一員副考官一員俟命下之日臣部轉行兵部給與勘合遵照定例於五日内馳驛起程其在途入境閱卷揭曉等事俱照科塲例遵行所有上三屇比較名單現因案卷遺失無從開列至考官題本向係密封進呈現旣攺題爲奏仍應嚴密封固再查向例題派福建考官係五月初九日送閣十二日紅本發出今酌照題派日期於本月十一日具奏十二日恭請簡派十三日宣旨謝恩合併聲明爲此謹奏請旨奉旨欽此 
　　禮部片再查例開各省駐防繙譯鄉試題目試以四書清字論題一道滿洲蒙古繙譯題各一道滿洲用漢文蒙古用清文臣部於題派該省鄉試考官本内夾片聲明恭請欽命繙譯鄉試題目由該考官於起程前一日親赴軍機處恭領帶至該省内簾嚴密收存屆期面交該監　俟試日點名後拆封刊刻等語又上年奏准變通科舉章程内開繙譯考試凡有論題者均攺試中國政治史事以昭畫一等因在案今福建省駐防繙譯鄉試據該將軍將應考滿洲人數咨報到部應請將可例四書清字論題一道攺爲中國政治史事清字論題一道並漢文滿洲繙譯題一道恭請欽命照例封固發交軍機處臣部知照該考官於起程前一日親赴軍機處祗領齎往再查此次該將軍並未將應試蒙古生員人數咨報到部其蒙古繙譯題目毋庸請領合併聲明謹夾片請旨奉旨欽此 
　　張人駿片再查有分省補用道楊晟才具明通熟諳交涉曾經隨使德國並在總理各國事務衙門充當德文繙譯有年前經升任撫臣袁世凱奏調來東委辦洋務局曁會同辦鐵路鑛務各事宜均能措置裕如上年五月全權大臣電調赴都隨辦公約德文繙譯十一月竣事由外務部咨回東省當差臣仍委該員辦理洋務局並令會同德領事議訂鑛務章程因應咸宜深資臂助查山東交涉日益繁重而與德人時有商辦事件需用德文尤繁該員嫻習德文才堪肆應實屬相須甚殷合無仰懇天恩俯准將分省補用道楊晟留歸山東補用並免繳留省銀兩以備委任之處出自鴻施逾格除將該員履歴咨部查照外謹附片陳請伏乞聖鑒謹訓示奏奉硃批著照所請吏部知道欽此 
　　張人駿片再每年四月十八日致祭泰山歴蒙欽頒香供由巡撫藩臬兩司内酌量一人前往致祭本年香供經内務府奏派郎中恒裕齎送到東臣謹派藩司胡廷幹於四月十五日恭齎香供前往泰安如期齋祓登山敬謹陳設致祭以仰副聖主爲民祈福之至意理合附片奏聞伏乞聖鑒謹奏奉硃批知道了欽此 
　　長庚等片再據伊犁駝馬處章京常斌呈稱竊章京前由廢員記名經軍機處奏請給與主事銜派往伊犁充補辦理駝馬事務章京光緒二十四年二月十五日奉旨依議欽此遵卽領照起程於二十五年二月二十五日行抵伊犁接辦駝馬事務連閏扣至二十八年二月二十九日三年期滿呈請照例更换等情前來查定例伊犂駝馬處章京二缺一用在京廢員一用本處人員各按底缺更换如係廢員之缺由軍機處請旨派往三年期滿更换又廢員賞給主事小京官等職銜派往者三年該管大臣專摺具奏吏部無論從前公私情罪將該員革職原案詳叙事由帶領引見恭候欽定如奉旨照例用者按照所給職銜歸於不論雙單月五缺之後選用不准先行分部行走各等語兹據該章京呈報期滿自應照例更换所有伊犁駝馬處京員章京一缺應由軍機處請旨簡派以重戮守至該員常斌係由廢員記名賞給主事銜充補伊犁駝馬處章京到任以來已歴三年辦事實心並無貽誤應俟該員回京後由吏部帶領引見可否仰懇天恩准其照例選用之處出自高厚鴻施除分咨軍機處吏部外理合附片具陳伏乞聖鑒訓示謹奏奉硃批該衙門知道欽此 
 
 

Page 14

 
 
[光緒二十八年五月二十二日京報全錄]  
　　宫門抄諭旨均錄前○伊犁將軍長奏爲揀員請補酌復糧餉章京員缺摺○又奏爲伊犁滿蒙標練各營防戍出力歴年已久懇恩併案奬叙摺○安徽巡撫聶奏爲更换防營管帶片○甘肅新疆巡撫饒奏爲同知因病呈請開缺回籍調理摺閩浙總督許奏報海關洋藥釐金撥解新案賠欵銀兩緣由摺 
　　奴才長庚廣福跪奏爲揀員請補酌復糧餉章京員缺恭摺仰祈聖鑒事竊奴才等前以伊犂糧餉處章京曾於額設四缺内裁去二缺近年該處事務較繁且有收發糧石經管屯糧等事章京二員實難兼顧奏請於前裁糧餉章京一缺内酌復一缺按照錄用本處人員之例由本處經制筆帖式内揀員奏請賞給主事職銜頂補辦理章京事務七年期滿更换於光緒二十七年四月十九日奉硃批該部議奏欽此欽遵在案旋准吏部議覆所議酌復糧餉章京一缺係爲辦理收發糧石需人起見自應准如所請以此次覆奏奉旨後由該將軍於本處經制筆帖式内揀選才堪造就者照例奏請賞銜頂補辦理章京事務七年期滿部更换等因欽奉硃批依議欽此欽遵咨行查照前來奴才等於本處經制筆帖式内逐加揀選查有六品藍翎糧餉處經制筆帖式富里善自光緒十五年請補經制筆帖式業已三次年滿辦事實心始終勤愼合無仰懇天恩准將該經制筆帖式富里善賞給主事職銜補放酌復糧餉章京員缺以專責成而資熟手如蒙兪允其遞遺經制筆帖式等缺俟奉到諭旨後再由奴才等照例揀員咨部註册除飭取該員履歴清册咨部查核外所有揀員請補伊犁糧餉處酌復本處章京員缺緣由理合恭摺具陳伏乞皇太后皇上聖鑒訓示謹奏奉硃批著照所請該部知道欽此 
　　奴才長庚廣福跪奏爲伊犂滿蒙標練各營防戍出力歴年旣久籲懇天恩准其併案從優奬叙以示鼓勵恭摺仰祈聖鑒事竊奴才長庚前因伊犁各營防戍十二年出力曾於光緒二十三年四月二十六日奏請照新疆塔城邊防成案分别奬叙旋准兵部遞回原摺六月初七日奉硃批准其照案擇尤酌保毋許冐濫欽此欽遵恭錄分行在案嗣因各營應造履歴多未送齊致逾定限旋值中外有事未敢瀆陳迄今又屇五年據各將領呈懇奏請奬叙前來奴才等伏查伊犂遠處極邊强鄰緊逼幅員遼闊種類繁多俄屬哈薩克以及投俄逆回環居境外往往勾結内地匪徒搶掠偷竊全賴各將士不辭險阻不避艱辛或巡道路以護行李或搜山谷以絶窩藏或查邊界以禁繞越或守卡倫以杜往來溯自光緒十八十九兩年拿獲俄屬盜賊逃人一千餘名後復於沿邊要隘添卡添兵統籌會哨每年陸續拿獲或百餘名數十名不等均隨時照約解交俄官懲辦邊境藉以獲安二十一年甘肅河湟回匪之亂新疆綏來莠回炎起煽變布散謡言伊犁土客各回驚疑尤甚各營嚴防密備罔敢稍懈旋值回酋劉四伏率黨數萬西竄出關經奴才長庚添派官兵分紥要隘並派漢隊扼紥那喇特册嶺以固東面門户幸得帖然無事以上各情前次請奬摺内業經詳細陳明光緒二十五年綏來逆回馬玉章等作亂竄及石門子地方該處距伊犁僅隔一山伊犂回族衆多尤易勾結當派弁兵扼要防守加意盤查幸該逆等隨經撲滅未至蔓延爲害二十六年秋間復有天津拳匪潛來伊犂傳習邪教意圖煽搆當飭文武選派兵役拿獲李金山黎萬順等交地方官收禁審辦餘黨登時解散地方如常安謐亦先後奏明有案凡此仰賴聖主威福俾克綏靖邊陲該文武員弁等歴年防守巡緝實不無微勞足錄且伊犂與新疆塔城事同一律自西陲戡定以來新疆塔城防軍均已兩次請奬惟伊犁各營將士前因防戌十二年出力奏蒙恩准照案酌保祇以逾限未能保奏不獲與新疆塔城同沐恩施未免向隅現計又屆五年歴時愈久該將士等勞苦愈深惟有籲懇逾格鴻慈俯准併案列保以奬前勞而策後效如蒙兪允俟奉到諭旨後即由奴才等查明實在出力各員弁分别異常尋常勞績等次開單彚奏斷不敢稍涉冐濫致負聖慈所有伊犂滿蒙標練各營文武員弁歴年防戍出力懇恩併案從優給奬緣由理合恭摺具陳伏乞皇太后皇上聖鑒訓示謹奏奉硃批准其擇尤酌保毋許冐濫欽此 
　　聶緝槼片再安徽省練軍防勇各營更换管帶歴遵前奉諭旨隨時奏陳惟自前年以來北方事起防務倥偬遇有更换僅於按季達部摺内登明現在時局大定自應循章辦理兹量管帶練軍定安左營副將徐思祥請假銷差攺委記名總兵李桂馨接帶又管帶皖南鎭標練軍馬隊遊擊胡光華調署右營都司攺委補用守備周德裕接帶又管帶新募武衛楚軍中營副將柳開仕另委遺差攺委記名總兵胡玉蘭接帶又管帶新募武衛楚軍副前營遊擊譚華忠請假回籍攺委記名總兵趙焕湘接帶又管帶新募楚軍正後營提督李榮發病故攺委叅將龔先第接帶又管帶卓勝右營提督郭占榮久病勿痊攺委補用守備郭冠軍接帶又管帶卓勝營馬隊叅將焦承佑請假回籍攺委儘先副將隋君生接帶又管帶威靖營馬隊副將傳定病故攺委儘先遊擊李心密接帶又統領精健等營並兼帶右營副將徐學仁請假辭差攺委記名提督李定明兼統所遺右營另委補用守備袁明翼接帶又帮帶精健右營遊擊成國安撤差攺委候選同知周明夀帮帶又管帶精健前營都司劉衣章撤差攺委補用叅將李泰發接帶又管帶澄清水師營遊擊龔先第另委遺差攺委候補知縣彭鴻年接帶又管帶吉安小輪船知縣彭鴻年另委遺差攺委補用都司彭山峻接帶除飭令一體認眞操練嚴密巡防並咨兵部查照外謹附片陳明伏乞聖鑒謹奏奉硃批兵部知道欽此 
　　甘肅新疆巡撫臣饒祺跪奏爲同知因病呈請開缺回籍　理恭摺仰祈聖鑒事竊據卸任庫爾喀喇烏蘇直隷廳同知王廷贊禀稱現年六十三歳湖南湘隂縣人由貢生投効恪靖大營歴保在任候補知府留甘補用同知委署阜康縣知縣補授庫爾喀喇烏蘇直隷廳同知復委署温宿直隷州知州光緒二十二年六月初六日到同知本任二十七年十月初三日交卸回省近來中受風寒手足偏枯舌端蹇澀言語維艱精　恍惚難於辦事懇請開缺回籍調理等情當經札飭署布政使李滋森照例委騐去後兹據詳稱遵委候補同知孫傳溎騐看屬實出具印結查該員並無經手未完事件應請奏咨開缺前來臣查該同知王廷贊心術端正守潔才明歴任各缺官聲均好實於地方有益現在告病旣經委騐屬實並無揑飾規避情事例應開缺回籍調理將來病痊尚堪起用除將印結咨部並給咨該員回籍外謹會同陜甘督臣崧蕃恭摺具陳伏乞皇太后皇上聖鑒訓示至所遺庫爾喀喇烏蘇直隸廳同知係衝繁難三項要缺應請扣留由外揀補合併聲明謹奏奉硃批吏部知道欽此 
　　許應騤片再查案准户部咨議奏閩浙總督許應騤奏閩省舊有洋藥釐金現擬湊撥攤派賠欵係爲洋債緊要先其所急起見自可照擬辦理應請旨飭下福州將軍卽將閩海關福州厦門二口歳徵洋藥釐金在於應解閩省税釐局銀二十九萬兩内每月提銀二萬兩按期匯解江海關以備凑還賠欵奉旨依議欽此咨行遵照前來業經前任將軍景星劃解閩省本年三月第四期新案賠欵銀二萬兩分别奏咨在案兹再就洋藥釐金項下設法籌銀二萬兩作爲閩海關洋藥釐金應解税釐局藥釐劃解閩省光緒二十八年四月第五期新案賠欵之需塡具文批於四月十三日發交號商源豐潤新泰厚蔚泰厚蔚長厚承領匯解限定五月初三日内解赴江海關道投納以副要需除分咨報解外合將閩海關洋藥釐金劃解閩省本年四月第五期新案賠欵銀兩緣由謹附片具陳伏乞聖鑒謹奏奉硃批該部知道欽此 
 
