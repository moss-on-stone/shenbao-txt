# 1918 - 298 - 4916421

 

Page 1

 
 
   
 
 

Page 2

 
 
時評 
[稍變（冷）]  
　　京電云討伐消息到京時局稍變所謂稍變者其變至若何程度耶 
　　以前時局趨於平和也所謂變者豈和而又變爲戰耶所謂稍變者豈和戰之間又有疑問耶我以爲至今日而言變恐有所難能矣變而僅曰稍雖變亦無益矣 
　　當其釀成平和時局之始豈不料及南方或有類於討伐之舉動耶又其釀成平和時局之原豈爲南方不宣布討伐所能成耶然則時局之稍變以我度之不能變也即變亦决不爲此也 
[命令]  
　　十月二十九日大總統令吳漢鑫授爲陸軍少將此令 
　　又令任命王正特署陸軍第二十一師參謀長羅緯署陸軍第二十二師參謀長此令 
　　又令任命孫震爲陸軍第二十一師步兵第八十一團團長范世傑爲步兵第八十二團團長李雅村爲步兵第八十三團團長李宏錕爲步兵第八十四團團長舒榮銜爲騎兵第二十一團團長吳定遠爲砲兵第二十一團團長陳廷傑爲陸軍第二十二師步兵第八十五團團長潘文華爲步兵第八十六團團長楊建業爲步兵第八十七團團長李宇桃爲步兵第八十八團團長彭斗勝爲騎兵第二十二團團長此令 
　　又令陸軍總長段芝貴呈請任命駱季愉爲陜西督軍公署軍務課課長應照准此令 
　　又令參謀總長蔭昌呈請任命趙忠培署理陸軍第二十一師二等參謀官應照准此令 
　　又令陸軍總長段芝貴呈請任命余光武爲陸軍第二十一師副官長曾憲棟爲工兵第二十一營營長周啓燮爲輜重兵第二十營營長侯建國爲陸軍第二十二師副官長李根圃爲砲兵第二十二團第一營營長吕保和爲工兵第二十二營營長趙錫之爲輜重兵第二十二營營長均照准此令 
　　又令張嘉璈給予二等文虎章此令 
　　又令方仁元給予四等寶光嘉禾章此令 
　　又令許福世楊毓璋賀碩均給予四等嘉禾章此令 
[專電]  
　　北京電協商國提出十二項（一）緩付賠欵無益消耗（二）對内忘參戰（三）津浦隴海各路之匪患（四）突欲派使敎廷（五）不認眞查封敵僑財産（六）滬津敵人營業放任察哈爾則禁止美國開車（七）禁止對敵通商徒有條例（八）北京尙有敵人營業（九）黑河道尹有助敵嫌疑不加撤換（十）放任敵僑（十一）審訊敵探不許協商國人觀審（十二）不全盡協商條約義務 
（三十一日下午十鐘） 
　　北京電東海對各方請下停戰令之覆電言能確守則令可下（三十一日下午十鐘） 
　　北京電南方討徐消息到京時局稍變（一日下午五鐘） 
　　北京電提出錢能訓總理咨文明晨送衆院 
（一日下午五鐘） 
　　北京電張樹元代理魯督改爲署理即發表 
（一日下午五鐘） 
　　北京電四年公債應二月抽籤延緩至今財部以鹽餘金有二百餘萬欲提爲抽籤用使團恐移付他途尙未允（一日下午五鐘） 
　　香港電軍政府决議答覆熊希齡關於平和期成會之電謂唯合法與持久之和平始能承認（一日下午二鐘） 
此處作爲廣告地位如欲登者請與廣告處接洽 
 
 

Page 3

 
 
　　香港電兩院發電反對議和譚浩明有電贊成和議 
（一日下午二鐘） 
　　杭州電省會副議長今日已選出到一百四十二人陳琪得九十五票 
（一日下午六鐘） 
[外電]  
　　海參崴電據乞里亞平斯克無線電稱土耳其斯坦奥德敎會每月遵照訓令受盧布二千二百萬元謂爲輔助戰俘之用其實此欵乃用以就俘虜中組織軍隊及發刋德文報紙一種名國民自由云外貝加爾鐡路局因邇來火車乘客殊爲擁擠建議於伊庫次克與滿洲里間開行專車惟須中東鐡路局允將車務展至海參崴（二十九日） 
　　哈爾濱電哈巴羅夫斯克電稱日者有郵便列車出軌毁美國醫院車一輛美兵死者九人傷者七人後貝加爾鐡路有載日兵之列車與載貨火車相撞死兵一人並傷及十八人哈巴羅夫斯克居民苦饑日兵今在該處發給糖與麵粉及其他日用品日兵近所俘之數千人現正解至海參崴 
（三十日） 
　　哇姆斯克電全俄政府與西比利亞政府會商以下數點邇來頗有進步（一）承認全俄政府（二）西比利亞閣員歸全俄政府支配（三）組織總内閣大約將以伏諾哥特斯基氏爲總理（四）全俄政府承認西比利亞之自治（二十六日）以上路透電 
　　北京電協商國方面各公使所提議關於中國參戰義務之希望條件十二條本日下午由内務部員及參衆兩院特派員在外交部協議後卽將於明日提出於國務會議（一日） 
　　北京電協商國方面各公使所發中國不履行參戰義務之記録已於前日非公式通告外務部各公使並擬於下星期一日訪徐總統正式提出說明書但政府方面聲請各公使再緩十日提出此項說明書或謂政府將於此十日内講自發的方法也 
（一日） 
　　北京電據某協商國公使館方面消息前日非公式向中國政府提出之記録在當初係由美國公使芮恩施氏等所倡議意在勸告中國速息内爭專致力於履行參戰義務其後經公使團屢次之會議始如外間所喧傳而將其内容議决協商國各公使擬約齊同謁總統面致勸告旋因外交總長之懇求遂暫將此舉中止僅將記録非公式呈遞中國政府而已但恊商國並非將所决議者完全停止實行尙須觀中國政府此後之態度如何也（一日） 
　　北京電衆議院本擬於今日討論對德奥宣戰追認案因國務總理不出席而中止（一日） 
　　北京電錢能訓爲正式總理案即將提出於參衆兩院而俟其决定此外各總長亦將提出於兩院其全體閣員名單除靳雲鵬長陸軍陸宗輿長財政外餘均照舊（一日） 
　　北京電十月三十日薩鎭冰等由閩省電致政府謂已遵中央命令與李厚基協議復與南軍協議從十一月一日起雙方停戰（一日） 
　　北京電本日參議院决議以中國國會名義致戰勝之祝電於協商國國會（一日） 
　　廣東電據十月二十八日沈鴻英來電云龍軍投降者計有一營與一連近日即擬來降者有一營此外表示投降之意者極多（三十一日） 
　　廣東電據督軍方面之消息云日前傳說在臨高方面受創旋即身死之高音爵（譯音）實尙未死現似匿於香港正在從事療養（三十一日） 
　　廣東電有軍艦兩艘（名未詳）於二十九日晚間由廣東出發赴厦門（三十一日） 
　　廣東電本日爲日本天長節日此間日本總領事館於本日午前十時舉行在留日本官民遥拜式午後開運動會晚間在俱樂部開祝賀會（三十一日） 
　　東京電本日之報知新聞竭力主張日本駐華使節有昇格爲大使之必要並謂小幡酉吉氏之人格經騐意見公正熟悉中國情形爲第一任之駐華大使皆無缺點吾人當以好意迎之且希望小幡氏不惜爲中日兩國盡其全力以謀至善之方法（一日） 
　　東京電時事新報云日本政府對於中國之時局擬不取所謂妥協勸告之顯然之行動或僅對於此事發表一種之聲明亦未可知（一日） 
　　東京電本日日本政府頒發勅令公布免除糧食進口稅期限從實施之日始以一年爲度（一日） 
　　東京電本日樞密院已將增補皇室典範之件可决一俟於十一月二日付皇族會議後即將奏請勅裁然後再以特别諭旨宣布内外（一日） 
　　東京電日皇病已愈今日已聽講憲法（一日） 
　　以上東方通信社電 
　　東京電南洋航船因講和聲浪之益濃厚而愈就沈衰運賃亦因而暴落（一日） 
　　東京電三菱及川崎造船所此番將着手製作摩托車及飛機期待將來之發展（一日） 
　　東京電日本流行感冒益極猖獗有數地方之郵政局及兵營等全人數三分之一染此者有之解熱藥之市價因而暴騰（一日） 
　　東京電日堂局雖已接得上海中國巡捕問題拒絶其所要求之詳報惟總領事對此尙未發表何等意見（一日） 
　　東京電林前駐華公使將於明日由東京車站首途赴北京（一日） 
　　以上共同通信社電 
　　北京電奉吉兩督謁合肥談時局合肥勸聽中央主持（三十一日） 
　　北京電内閣改組梁王力任疏通可望通過 
　　（三十一日） 
　　北京電財政定陸宗輿陸軍田文烈不願張懷芝有望（三十一日） 
　　北京電某名流言南北多數同向平和其爭點惟在名義近吳佩孚熊克武等皆承認新總統名義爭點可望漸次解釋（一日） 
　　北京電各督會議主旨第一鞏固北派不使分離副座問題將於此會决定（一日） 
　　北京電任可澄昨電東海西南主戰者皆文治派空談法律岑陸唐均贊和（三十一日） 
　　以上中孚通訊社電 
[戰電]  
　　巴黎無線電據報界訪電云官中宣稱土耳其已於正午簽定休戰條約（三十一日） 
　　亞姆斯特丹電土國各報頗信外間所傳土國現與協約國進行談判之說與情贊成開放韃靼海峽許協約國艦隊駛過俾派兵登陸監視實行解除動員（三十日） 
　　巴黎電此間現開協約軍海軍重要會議大約將規定關於休戰之要求英海軍大臣吉特士爵士海軍第一司令維米斯大將皆在英國代表之列 
　　（三十日）　 
　　倫敦電英國復發表白皮書紀敵人虐待俘虜情事預料即行釋回俘虜將爲休戰前必要之條件 
　　（三十日） 
　　倫敦電波拉勞氏今日在下院宣稱自德國答覆威爾遜總統通牒後其退兵方法業已更變潛艇雖仍毁沉船舶但載客之船均未加轟擊云 
　　（二十九日） 
　　華盛頓電華盛頓復接德國公文蓋追補上次所傳内謂德國候協約國提出休戰者此次公文詳述德國政治改革證明德皇已無宣戰媾和之權又謂德政府眞正之權力與責任均已移動云 
　　（三十日） 
　　倫敦電今晚海格上將報稱英軍在安格爾方唐東北襲敵獲勝俘虜七十人並在法瑪斯北面敗進攻之敵軍（二十九日） 
　　倫敦電海格上將今晨報稱英軍於斥堠隊戰事得有進步俘虜若干人（三十日） 
　　倫敦電英國公報紀比境戰情云協約軍自十月十四日起至二十七日止共有佛蘭得俘虜一萬八千四百九十三人計比軍俘七千九百六十二人英第二軍俘五千三百五十四人法軍俘五千一百七十七人自九月二十八日至今共已俘虜三萬餘人自十月十四日起至二十七日止共獲砲五百零九尊並機關槍一千二百架（二十九日） 
　　巴黎電今晚公報公瓦斯河塞爾勒河間有活動之砲戰第五軍在夏圖波爾細安西面小聖康丹與塞爾比間廣二十基洛邁當之陣線進攻戰鬭極勇敵軍奉命死守抵禦殊爲悍猛法軍於左面冒機關槍之彈雨由小聖康丹衝出佔據巴洛業西面之一三七山法軍在中央前進迫敵退過勒柯夫蘭斯路右面之法軍佔據一五六山向東而進是日俘虜逾八百人（二十九日） 
　　巴黎電星期日晨間開始在法國第一與第十軍前廣十六哩之陣線退走之德軍忽然停止大舉反攻與句維斯鎭附近尤爲劇烈敵軍之志顯在清除後路之戰品惟德國今獨當長勝之協約軍德軍參謀部漸露窘狀塞爾勒河陣線旣被傾動克勒細須爾塞爾勒之總保障亦被佔據亨定斯台倫陣線被破愛恩被圍敵軍萬不能不退離此數陣地 
　　（二十九日） 
　　巴黎電今晚公報云法軍在句維斯北面沿瓦斯河北岸前進佔據萊斯基愛萊西面之波福爾田莊貝朗河右岸之法軍復在新芒沙東面前進 
　　（三十日） 
　　倫敦電美國公報云凡爾登北面之美軍佔據愛克勒維勒村列陣於該村北面（三十日） 
　　倫敦電美軍司令部路透訪員電稱據美國觀察員報告德軍已委棄大克勒里勞蘭之大部分與亞爾薩之地若干已由德軍改爲一大防壘奮力防禦美資及北面陣線之回旋點（二十九日） 
　　羅馬電今晚公報云第八軍與第十軍由正面攻擊敵軍第十軍則襲其側翼敵軍已委棄比亞夫河左岸高地之陣地現正倉皇退走意軍佔據村莊多所且緊追敵軍敵軍炸毁芒蒂加爾河上之橋意軍已入柯尼格里亞洛北面比亞夫右岸之意軍會同左岸之軍激戰後進至加爾細洛湍流之外格拉巴境仍有劇烈戰事意軍俘虜數千人獲砲一百五十餘尊已用多尊轟擊敵軍（二十九日） 
　　倫敦電奥國公報云奥軍委棄戰線一帶受至猛攻擊之陣地（三十日） 
　　羅馬電公報云意國陸軍四分之三現會同英國第十四軍團又法兵一師美兵一團戰於白倫太河與海濱之間數獲勝利共已俘虜三萬三千人獲砲數百尊（三十日） 
　　倫敦電據最近消息塞國北部之塞軍距多瑙河僅四十里哩另有一軍已近波斯尼亞邊界孟國土地克復近半（三十日） 
　　倫敦電星期日柏林顯有重大之擾亂雖無正式詳情但官場文告曾承認禁阻社會黨會議五處維也納糧食現局日見惡劣維也納貯蓄銀行均大受擠十九日止之一星期内維也納患流行病死者一千五百人（二十九日） 
　　倫敦電瑞士消息匈牙利之革命風潮現正在醖釀中匈京有十萬人開會贊助加羅里並主張媾和取消奥德盟約既而衆圖進抵若瑟大公之宫爲來福槍與機關槍所轟死傷者甚多匈京已宣布戒嚴令加羅里伯爵尙未任爲首相因國君不贊成其政綱之故其政綱中有匈牙利獨立一條外間復有德皇行將遜位之謡言佛蘭克費特報爲德報中最負責任者之一亦促請德皇遜位此節頗關重要 
　　（三十日） 
　　亞姆斯特丹電奥國檢查報紙例業已取銷 
　　（三十日） 
　　丹京電維也納電稱捷克斯拉夫國已在泊拉格宣布現全由捷克斯拉夫國會依軍法管理之 
　　（三十日） 
　　巴黎電哈何斯大佐昨日晋謁法總統 
　　（二十九日） 
要聞一 
[和平聲浪日盛之原因]  
　　大陸報二十七日北京通訊云北京確有贊成南北和解之運動天津尤甚和平期成會原爲梁士詒計畫之一今得人日多凡不滿於武人制度者皆加入焉以實際言此會人物皆不信段祺瑞可以保全國家且素主張改組内閣但一般人今所以主和者非僅因反對段氏實有他種原因第一歐戰將了列國公會或可告成之說頗有重大影響使歐戰結束無期則中國除日本外無慮他國干涉即日本爲自己理由亦未便進行過遠也中國武人政治家不知世事爲何物若輩以爲歐洲議和磋商數分鐘即可了事戰事一旦休止列國公會即可組成至於議和大會須有數月之討論解散軍隊須有數月之佈置皆非若輩所知若輩僅知和局今日告成則世界將於明日移注其眼光於不能自治其事之國家如中國等耳是以亟願南北和解以免西人前來干預其意旨似頗眞摯也第二一般本不願和者今因處境困難戰費無着亦不得不改趨於和平一途近來美使署亦聯合各使署反對金劵條例此事亦頗爲武人黨所震駭者若輩前以爲美國不許資本家加入銀行團乃無意於中國之表示又以美國參戰方殷無暇他及不致注意於中國今見美使署亦步他使署反對金劵條例之後塵乃知美政府對於中國固非常注意且可見他使署此種反對非泛泛者可比否則當不致請美國附入抗議之列也平素依據主戰派者今見其衣食所寄之根據已形摇落遂相率棄主戰派而謀立身於主和派旗幟之下矣第三一般國人厭戰望和尤以商界爲甚國内盜匪横行官吏貪婪武人惟權利是求不復顧及民生國人之仇恨武人亦固其宜今民間公然表示觖望者已漸有人此亦武人所引以爲慮者對南作戰虚張聲勢固若輩所擅長然若激成民變致破壞其地盤則又非若輩所願有也因是之故赳赳武夫今漸抱和解之觀念矣再徐總統亦復運用其勢力趨向和平故一般人推測以爲在今日和局較前爲有望也 
[北京特别通信（靜觀）]  
　　北京軍界之内容 
　　北京軍界内容局外人往往苦於無從探悉記者固亦局外之一人也以習性好攷察各種社會故於軍界一部分亦不能置之恝然兹竭數日之力從各方面詳加調查用將所得之結果介紹於讀者所謂北京軍界應將陸海軍部將軍府參謀部及附屬於陸軍部之諮議候差員各機關各社會除去而僅述駐紥於京城内外之現在軍隊其種類數目及内容分别論列如下（一）陸軍第九師全師駐紥南苑初爲模範團繼則擴充爲敎導旅最近乃擴充爲師所有中下級軍官大都受過相當教育平日敎育極勤每日必至講堂講授二次赴操場操演二三次秩序整齊規模嚴肅當推爲駐京軍隊之冠惟兵數不足近方添募第所募新兵大率來自河南其程度未知何如耳該師上級軍官無黨派大約於馮段兩系間無所偏倚也（二）陸軍第十一師該師原駐南苑已開赴湖南僅有二連在此留守師長李奎元現與馮系較爲接近（三）陸軍第十三師該師有一旅駐張家口留京者只有兩團一團駐城内一團駐西苑駐城内者大部分在西安門外一帶師長爲李進才（四）陸軍第十五師該師高級官大率爲馮系一切訓練尙好全師駐南苑近調第六十團一團進總統府任守衛其外復有兩營分駐大名府前段閣屢有撤換該師師長之意以碍於馮氏面子未果實行師長劉恂前以軍餉事受陸軍部處分亦黨派不同之所致也（五）陸軍第十六師該師係禁衛軍改組禁衛軍當清季即號稱北洋勁旅一切服裝優異於衆技術亦頗精良以前訓練該師馮亦頗費心血（馮氏猶有軍統名義）至今該師上級軍官猶多數與馮接近現有一團駐西苑飭均駐紥城内守衛清宫每至北上門必見有該軍隊荷槍植立儀容頗美去歲復辟之際該軍隊以守衛清宫嚴守中立說者謂其能不受威脅不爲利誘頗知大體焉（六）陸軍第十六師補充旅係府衛隊所改組該軍隊多係南京陸軍警察頗有知識去歲隨馮入都共有五營守衛公府嗣又由殷鴻壽增募一營現分兩團一團仍駐城内一團移駐南苑（七）毅軍有二營駐城内北海一帶任守衛公府及國務院該軍隊仍屬老營風派頗有服從之美德東海調入都門拱衛公府亦以此故軍人服裝異於普通陸軍藍布袄褲紅色領肩章項下鈕扣不結者居多數聞該軍内外堂功課均不甚勤其訓練方法亦與新陸軍微有不同（八）步軍統領游擊隊該軍共有二十營分駐城内外仍照舊緑營編制有參將游擊等名目該兵多係土著大約半月入伍半月回家風紀尙好亦時常操練捕盜尤有能力對於維持地方亦極熱心去歲復辟之亂該軍隊與警察甚有功於社會焉 
 
 
 

Page 4

 
 
此處作爲廣告地位如欲登者請與廣告處接洽 
 
 

Page 5

 
 
   
 
 

Page 6

 
 
要聞二 
[協約國對我處置敵僑之責備]  
　　北京英文導報云中國之親德派在天津方面極爲堅固内務部會兩電直隸省長曹銳及警廳長楊以德令速解德人漢納根往北京囚禁但此官吏並未奉行反以漢納根現患重病爲塞責據吾人所聞漢納根除凍足之外無他病症自囚禁敵僑消息傳播後彼之重病方始發現此等親德官僚若協約國甘心放棄在東方利益則已否則當極力抗議吾人今特分條列表徵明曹省長及楊以德不能滿意之證據吾人敢謂此等官員實不能稱其監督及看守敵僑之責任矣（一）彼（卽指曹省長及楊處長）不允與協約國領事共同施行所擬計畫以排除德人在天津之陰謀（二）將協約國愼密之請求同日洩露於德人（三）楊以德不但不允與協約領事共事且違背政府代表與協約使署人員之訓令請彼代表政府依據領事之辦法行事（四）將協約領事與彼之談話洩漏於外（五）曹楊二氏謂漢納根患病者乃欺藐中央政府（六）中國雖與德宣戰十五國月而距京不過百里之所在竟不加譴責任一高等官吏立於反抗協約國利益之地位並以違背及放棄之辦法掩飾應加禁錮之敵國僑民云云日前傳說協約國方面對於中國將有宣言者此特其一節也據外交團消息云此事關係重要因歐洲將來舉行會議時協約國方面頗有不願中國參預列席者此所宣言即此一問題之張本大約此項宣言外另有似宣言又似警告之十二條其條文内容係列舉歐戰以來中國對於協約國並不盡其義務且時有偏袒德人不加注意之點此項條文已擬出發表（參觀本報專電）據東京來電云日昨東京外務省已有咨文提出駐日之協約各公使大約亦係關係此一問題又一消息云協約國方面前以中國對於捕獲敵俘敵探之審訊不予公開及滿蒙有敵探暗事活動不能預爲防止等情頗有不滿意之表示近復因黑河道尹張壽增不予撤換一問題愈不滿意阿穆爾省激黨敗後内有德奥俘虜數千逃入黑河本應即行拘捕分别收容而張道尹不肯如此辦理以是種種認爲中國未能實行參戰之藉口也 
[藏事之外人觀察]  
　　字林報十月五日打箭爐通訊云川邊鎭守使陳遐齡將軍與劉師長關於占領雅州一事已商定條件陳得欵二萬元鎗彈五萬發由該城撤兵至九十里外之榮經與清溪該軍司令孫漢（澤音）已來打箭爐與陳會商一切南軍領袖最後目的大約乃在迫陳與其軍隊退出通滇之路該路穿建昌而過顯爲南軍控制川省之要物目下陳軍梗阻於寗遠雅州之間陳如傾嚮南軍則時局將爲大變固無庸以恫嚇與賄賂使之退出雅州矣陳如傾嚮南軍當然爲南軍所歡迎第陳今尙未出此總之陳仍偏袒北方之主義彼之被視爲西部政局危險分子者顯因南方領袖欲壓服之而力有所未能耳且陳之勢力亦未可輕視然南軍確以陳氏爲畏蓋雅州爲入成都平原之要道陳旣退讓彼等已能堵塞其他道路日者傳聞天全已爲熊軍占據而濛江（譯音）亦將入其掌握云打箭爐西面之邊務仍待北京解决華員中有謂甘孜華兵並未敗北甚欲續戰今乃奉陳鎭守使之命令停攻藏人云云但據確實消息七月間絨巴岔一役華兵大受挫衂將士皆殷望勿再啓釁且以休戰藉得寗息爲慰陳之顧問某氏數日前曾告余（通訊員自稱）謂南軍領袖不欲抵禦藏人之侵逼俟西部政局大定再以全力對付之於是可由川滇黔合派大軍制服藏人但彼等雖公然表示此意而仍望藏人留於今所在之地勿再向打箭爐前進故華人頗願休戰期限之展長此種計畫如果成事實將使時局爲之紛糾而難期早得和平解决矣藏人與北京政府之談判現由英領事台區君居間進行藏人曾提出要求惟視北京政府將如何作决耳如北京政府承認藏人要求而南方領袖不表示同意則大局仍難安靜也 
[張孟入京時之奉聞]  
　　南北和戰問題迄未解决近日政府除通電徵求各省意見外並電召各省督軍晋京磋商時局辦法聞張使之隨行人員除俞恩格趙錫福外擬帶衛隊一連差官十名準於明日（二十九日）乘京奉特别車啓行一切職權仍由張代師長兼攝 
　　吉林孟恩遠督軍奉中央電召晋京參與時局會議於今日（二十八）午前八時半乘南滿車抵奉張使當派吳俊陞中將以下二十名赴站迎迓方擬改乘汽車入城其時忽有一婦人上前將孟督摟抱哭泣不止左右疑爲行刺大爲驚恐當將該婦人拉開孟督即登車入城赴督軍署會晤張使孟督所帶人員及兵弁約二十名當時即將該婦人帶城據聞該婦人狀甚可憐惟聆其語言似患瘋癲者孟督將於明日同張使入京 
　　政府於二十三電致張奉督對於奉軍調遣事宜有所籌商張奉督昨已電復略云頃奉漾日通電欽佩曷旣當卽遵飭各防軍隊嚴愼服務所有奉軍全部關於重大案件者仍由作霖節制調度其餘一切機宜應請隨時令飭孫副司令烈臣遵辦以免疏延隔閡之虞此外並有電致參戰處參陸處略云奉吉黑三省國防事宜正在趕緊籌備關於後方軍隊補充槍彈接濟各事請責成靳處長雲鵬專任辦理 
　　在京津之奉軍副司令孫烈忱與二十八師師長汲海峯二十九師師長吳興權并馬弁五六十名於二十六日晚八點三十分乘京奉車到奉旋即改坐汽車入軍署面謁張使陳述一切當局以其遠道歸來卽由松鶴軒購備高等酒席爲之洗塵又聞孫氏準於明日仍隨同張巡閱使晋京觀孫氏行踪之匆忙可知其關於時局前途極爲重要矣 
　　駐紥湘省醴陵之暫編奉軍第一師調遣回奉派充國防是項消息喧傳已久兹聞張使以時局尙在未定之中軍隊不可遽爾更調已電令該師仍駐原處暫不回奉又聞駐紥洛陽之奉軍一旅欠領餉項迄未奉發該旅長鮑子揚特派副官朱長貴專程至京赴參陸處陳述困難情形請迅速發給餉欵聞已奉允即行籌撥昨已電告奉督矣 
　　昨晚（二十七）第七混成旅參謀張鳳閣由北京歸來車抵青堆子站附近時有同車第一師之張參謀因拂拭手槍觸發機簧一彈飛出誤中張鳳閣之腿部受傷甚重今早張氏已入南滿病院診治矣 
[和平聲中之湘戰訊]  
　　湘城自夏曆五月中旬以後即謠風大起風鶴頻驚一般商民異常恐懼一若省城糜爛即在目前者然直至近數日間始稍爲寗貼蓋以前方尙無重大變故謡風亦已稍爲止息也 
　　前傳衡陽方面之直軍已將其主要隊集中衡山有攻取潭長之意今悉並無此事但直軍亦以謡諑繁興謂某師將有乘其不備暗襲衡陽之舉吳氏爲防範計遂移其軍隊之一部分分布衡山各緊要隘口以昭周密外間不察遂致有此謡傳耳 
　　聯軍屢次進取必出湘東路一帶地方形勢優勝由郴桂向下攻擊得高屋建瓴之勢較之中右兩方較易爲力聯軍旣迭由該路進攻北軍亦不能不重視其地茶攸一帶現有大隊奉軍節節防守第七師軍隊亦厚集於此北軍設備旣嚴南軍進攻亦遂不易爲力日前南軍數由安仁酃縣各方面猛力衝鋒終難得手以故外間所傳茶攸失守之說殊未可靠（近傳茶陵已爲南軍佔領惟攸縣尙得保全目下南北兩軍戰鬭甚烈）又據某軍官言湘東布置極周暫時决無他慮右路寶慶不守久已喧傳現聞此說業經證實北軍並已退過界嶺惟寳城究爲南方何項軍隊駐紥則不可知據北軍中人傳述係該縣土匪實則此說純屬官話不足爲憑又聞當北軍退離寶慶時又曾縱火焚燒但未久即經撲滅損失尙不如前此之浩大也 
[厦漳又開戰矣（厦門通信）]  
　　予於前日通信猶謂厦門附近已不見戰事矣乃二十一號下午予散步海濱忽見小火輪一艘内載傷兵甚多由嵩嶼而來予駐足而觀見傷兵由打鐡路頭上岸有折手者有傷足者有滿而蒙血者計百餘名踉蹌入城内少頃卽有浙軍五百餘名由城内來携三十二年式大砲兩尊及子彈五十餘箱即由該小輪載往嵩嶼予至此始知閩粤軍又已開戰亟爲詳細調查則戰事開始已歷三四日矣當停戰之際南軍駐於江東橋北軍駐於金同及蔡店以北方所擬條件不能妥協十八號粤軍司令熊略親率大軍襲擊金同辛桂芳之北軍與之迎敵連戰一晝夜十九號晨北軍退至蔡店粤軍乘勝進攻蔡店臧致平之軍與辛桂芳之軍合力與粤軍戰至近午粤軍稍退却午後一時關國雄之粤軍與夏述唐之滇軍齊至奮力進攻遂成大劇烈之戰爭戰至越日二十號北軍退至曾厝南軍又進攻斯時又有浙軍援助混戰一晝夜二十一號浙軍及臧軍已退至通津亭辛軍已退駐嵩嶼矣南軍則駐於曾厝劉宅等處並不窮追此二十一日下午所以有傷兵運回也計三日間之戰南軍死者百餘名北軍死者五百餘名二十一日開往之浙軍係由城内副司令部開往二十二號又將崇實學校所駐之一營浙軍開往嵩嶼二十二號北軍進攻劉宅又大激戰但未悉其勝負若何當未啓戰之先歸附南方之浙軍團長陳肇英由漳州派營長王某軍需課長陳耀雯庶務長陳國彩三人來厦說童葆暄向南童不聽並將三人扣留現尙拘押又聞土匪於二十一號乘閩粤戰爭之際撲攻同安縣城是日有逐電順與兩小輪由厦開往同安行駛近岸忽被土匪開槍轟擊幸不中彈急即駛回厦地駐同安城之北軍聞警立與交戰至晚匪不能支乃潰散而去此漳厦停而復戰之初幕也漳屬之東山縣被南軍佔領已久但未得其情况昨據由東山來厦之友人所述頗有可紀者嘗北軍與童葆暄之浙軍退盡後粤軍湯銘盤營長始率隊入城兼理知事出示安民某日下午又有李世藩營長陳策營長蘇洪發營長各帶兵到境亦出示安民李世藩亦稱兼代知事陳策之部下陳其猷亦稱知事一日之間一縣三知事越日由蘇洪發營接見城中紳士議派糧食每日給米二十四包但三知事各處理行政事務民罔所從互相犄角者七八日人民恐其生變寢食不安嗣有浙軍張百度營長即陳肇英部下到雲睹此情狀出爲斡旋嗣三知事各退職公推張爲知事始得無事此東山縣之近情也前日在德化背北歸南之陶朱兩營長係閩軍王琪旅長所部當時李厚基由厦馳回福州恐王旅有變王即召集全旅兵士諄諄誥誡均稱不敢有異日昨福清縣之失守亦係王旅長所部之吳俊杰營長率全營兵士歸降南軍李厚基得訊益忌王旅乃設法奪其槍械王旅在省兵士僅有江傳顔王四營及工程營李厚基日昨以五千元給王令其召集所部兵士在旅部點名發餉於是各軍官兵佐均到旅部領餉每名祇領二元李厚基另派北軍分赴各營部收其槍械發餉未畢李厚基以電話告王旅長云姚師長欲赴延平因槍械缺乏將借用貴部槍械非有他故云云王琪雖知中計亦不敢與較蓋恐不免禍及於身也 
[閩粤戰事之近聞]  
　　廣東消息云援閩粤軍自潮汕逼入閩境直擣漳泉雖已克復全閩之半惟敵軍憑厦門之險死力抵拒日來且利用自北南來之兵艦梭巡厦門海面輸運新兵往來不絶陳競存司令以爲非將厦門封鎖斷絶其内外交通勢難攻下而封港政策非仗海軍不爲功爰託某部長商於當道代請海軍部撥派巡洋艦數艘前往進攻而執政者商議之下有以爲閩中所恃者爲第二艦隊彼早允不爲閩省出力是無派艦之必要者有以爲粤軍勞苦功高不可任其終虧一簣是宜姑如其願聊派一二艘者又有以爲派則多派不派則不派若徒遣一二艦頗類敷衍情面顯出絶無誠意者更有以爲攻瓊防粤兵艦尙嫌不敷調遣保守未遑進取可緩不宜再派者諸說紛紜莫衷一是以故派艦之舉粤軍雖盼望甚殷而當局尙無眉目也 
　　陳總司令來電云江東橋一役炯明親自督戰擊散臧部一營奪械八十餘桿敵人僅存一連餘生還灌口一役斃敵新升團長葉某一名延平文日猛攻峽陽斃敵七十餘名傷百餘名我軍陣亡兵士四名傷十一名南平縣西芹方面斃敵亦衆現仍在圍攻中泉州方面哿日收降敵兵高義一營得械四百三十桿司令王樹林來歸泉州日内可下我軍决定由延平猛攻福州浙軍第一支隊已到漳州即日當可會師前進又據厦門通訊云龍濟光前由浦口第二次運來軍隊因被干涉不得登岸業於日昨改僱商輪駛往福州港至同安東溪所駐粤軍因臧童兩部敵軍乘戰事暫歇紛在晋江沿岸趕築堡壘以備持久洪許兩司令恐彼建築完成得資掩護即於二十日繼續猛攻連日戰爭極形劇烈又據援閩粤軍司令部員返省報告云南北兩軍現仍在相持之中時有激戰水陸要隘悉有大兵把守除長泰一路至萬花由灌口深青舖頭漳州龍溪一路至萬松關江東橋蔡店海澄一路至石碼浮宫等要隘業由粤軍佔領外其餘同安至英埭頭一帶嶼仔尾至打石坑港口一帶則仍在北軍之手至障厦鐡路則東頭爲粤軍佔領西頭爲北軍佔領其厦門海峽以迄鼓浪嶼嵩嶼一帶海道仍由駐厦艦隊梭巡警備上游形勢實已瞭如指掌矣 
[廣東之潮梅督辦問題]  
　　陳炯明辭宣撫使 
　　廣東潮梅督辦問題爭持已久昨日軍府政務會議（星期五）列席者爲伍總裁郭參謀長饒參謀長徐部長趙部長伍廳長金秘書長及各省各軍代表等二時開會所議潮梅事項頗多其最要者爲潮梅督辦問題及維持陳炯明援閩之後方接濟問題聞已議定具體辦法所有粤浙滇各軍軍餉統由籌餉局支配至礦捐則概仍舊由陳總司令派員徵收海陸豐兩縣曁汕尾一帶統由粤軍完全負保持治安之責 
　　昨日軍府政務會議復省議會函云逕復者昨接貴議會電開本會議員容伯挺動議日前本會公推陳議員世恩等面謁莫督軍磋議緩撤惠潮梅督辦一節業荷面許陳總司令炯明仍舊在潮汕地方籌劃軍餉惟緩裁督辦未便照行等語竊以在粤地籌餉而無一定職權誠恐地方發生誤會何能措置裕如查李根源刻充湘贛粤邊防督辦事同一例可否懇請軍政府委陳炯明爲閩粤邊防督辦似於軍事餉需前途尤爲有濟隨付表决多數贊同相應將議情形敬陳鈞聽應請俯念就地籌欵必先正名如不假以名器在籌欵者則跡近勒收在捐欵者亦難甘服可否察核施行至爲盼禱等因查陳炯明業由本會議議决任命爲福建宣撫使仍兼援閩粤軍總司令矣合亟函復希即查照此復廣東省議會政務會議啓 
　　然陳炯明尚不允接受宣撫使職昨已發出辭電云軍府公報載特任陳炯明爲福建宣撫使兼援閩粤軍總司令等因炯明此次率師援閩純爲護法而戰絕無絲毫權利私念參雜其間受任以來幸賴諸公援助接濟致不辱命然閩李未除責任未已自當再接再厲以完護法大業乃謡諑繁興謂議和進行以先制止攻閩爲條件此等離間之言已足摇惑然後方忽爾取銷督辦署提取鹽欵惠屬接辦礦捐並派兵海豐紛至沓來皆爲粤軍後方之致命傷使炯明心志俱灰徬徨失措惟望早日擺脫兵柄毋爲集矢之的斯亦已耳惟目前護法未終援閩未竟粤軍又無以寄託擺脫無從軍府責以援閩粤軍總司令之任敢不拜嘉至福建宣撫使一職則期期不敢奉命諸公如以炯明此行無礙於最近計劃則請加意維持使後方各事稍忍須臾暫仍舊貫俾竟全功若以朱仙鎭之師爲應停止則西湖匪遙騎驢可效總之炯明進退粤軍存亡懸於諸公之手目前軍事覊絆對於督辦署裁撤一時未能返汕結束俟閩局底定當以還付閩人將各事結束後炯明即解釋兵柄歸田奉母區區之愚惟諸公鑒之炯明叩馬觀此通電則陳氏之志可見矣 
[粤舊國會議憲之開始]  
　　現在國會議員大多數之意見均趨重制定憲法惟憲法會議非有兩院議員各足三分二之數不能開會聞衆議院議員在粤者已有四百一十九人已足三分之二之數參議院議員雖報到者亦有二百數十人然尚恐近時有人離粤或至開憲法會議時不足三分二之數故特定今日（二十四）午後二時在參議院秘書廳會議室開參衆兩院各省招待員會實行調查在粤離粤參議員之人數以便由各省議員招待員設法敦促兹聞調查結果已足法定人數矣 
　　國會前次憲法審議會因參院人數不足未經開會自前日林森當選爲參院議長日昨參院議員已到百三十九人衆院議員之到會者三百零五人已逾法定人數兩句鐘開會褚副議長就審議長席宣告審議地方制度草案第八條省長任命之方法（因去歲憲法審議會已議决認爲一大體者）參議員韓玉辰與龔煥辰相繼報號發言均主張先行審議第十二條省參事會組織然後再討論省長任命方法審議長以韓龔主張宣付表决多數又以省參事會是否需要付表决多數贊成可設是日之重要討論即第十二條省參事會之組織反對與贊成者相間發言尹承福反對設參事會張知競贊成設參事會韓玉辰主張參事十三人由省議會選舉執行一切省行政周嘉坦主張參事員由省長提出省議會同意張瑞萱反對由參事負責吕復主張設參事及總參事由省長提出經省議會同意由大總統任命之龔煥辰主設參事七人但得因省議員之多寡而增損之完全由省議會選舉沈均儒主參事員不必兼任司長但參事會可分部辦事討論至六時由林議長宣告延會再付討論至（九）省行政機關組織（十）省設警備隊之規定（十一）劃分國稅地方稅三間題均行表决認爲大體應行討論者審議會停頓經年昨日乃能逾法定人數開會討論不可謂非第一佳音也 
　　參衆兩院議員組織憲法促成會其會中簡章已詳本報兹聞即定本星期日開第一次會議其通告録下啓者本會定於二十七日（星期日）假國會議員俱樂部開會會議事件如左（一）開本會成立大會並商議一切事宜（二）討論憲法上參事會之組織及權限（三）討論省長任免方法以上各節事關重要屆時務希出席爲禱憲法促成會啓十月二十五日 
[陳光遠因病赴津續聞]  
　　贛督陳光遠因病赴津情形已據京訊載録前報兹據江西通信云實業廳長夏同和前隨同陳督入京今日二十六日有函來省謂陳督軍因奔走國事過於勤勞且京中交游甚廣應酬較繁以致政躬不能靜養失眠舊疾復發云云又十二師騎兵十二團第三營營長王金逹昨有信來省謂陳督軍在京公畢因應酬過忙致發舊疾現已擇於二十六日赴天津就醫督軍公署軍需課長高蔭昌係陳督妹倩因聞陳督失眠舊疾復發擬親自赴津問候不日由贛起程所有軍需課長事務暫以一等課員劉鴻逵代理 
[頭破血流之贛議會]  
　　江西省議會自日昨副議長選舉會大閙風潮至破頭流血散後先由讜言社議員郭衛城等至南昌地檢廳報案請求檢騐傷痕當經孟檢察官善言勸慰迨晚間十鐘時合羣社議員王鎭寰劉子貞等亦效郭等所爲檢察官勸慰如前劉云傷勢事小妨害選舉事大堅請要求檢察官受理然因爲時過晚乃暫返合羣社報告一切即晚該社發出長篇通啓邀集同黨准今日午後二時開會討論對待方法至今日下午三句鐘開會該社黨員到者約一百十餘人均各激昻慷慨最後籌定三種辦法（一）發表宣言書歷叙此次自選舉以來經過之情况（二）通電各省請求公判（三）具狀控告毆人之議員及種種妨害選舉之行爲聞宣言書已推定李政準涂澍霖兩人起草限今晚脫稿明日宣布狀詞則委託曹俊以律師資格代辦讜言社聞亦於今早在毛家橋本部開會聞亦有通電各省之舉至對於將來之選舉競爭仍絲毫不肯放鬆必須爭到副議長一席而後已否則小之閙到年終不能開會大則閙到全體解散亦所不惜至互毆之刑事案則指控合羣社激烈份子數人並控龍議長維持不力 
　　又聞合羣社受傷議員王鎭寰已指控陳鍾傑劉子貞則指控黄炳煥王爲臨川人陳爲崇仁人劉爲贛縣人黄爲定南人各控其同鄕亦頗有趣讜社之穏健份子如葉晋馨李凝等事前頗不直同輩所爲曾當衆宣言曰政黨之競爭當有正當手腕若曰君子成人之美使余輩投票固可若曰打降兇毆則敬謝不敏故昨日避未出席今日雙方旣各會議對待方法而議場搗毁噐具亦一時趕修不及故暫停開會一天又聞讜言社宣言如再開會則預藏贛南廣饒一帶之力士多人分佈於場外及旁聽座等處此輩均精於拳勇素善械鬭一俟再有打降情事發生即一擁而上不分皂白打一個落花流水此爲恫嚇之言乎抑事實乎 
　　二十七日兩社復開秘密會議準備文武兩種搗亂方法兹將所得情形分誌於下合羣社以讜系議員旣將王鎭寰劉子貞等毆傷自應起訴法庭日昨已公推曹俊以律師資格訴於地檢廳并主張散佈宣言書宣佈讜系阻撓選舉罪狀今晨十鐘遂由涂澍霖起草將宣言擬就飭役送至省議會龍議長鑒核以便付印時龍議長以兩系各不相讓恐誤大事遂託某政客逕赴讜社徵求意見爲調和地步擬將宣言書暫緩發表因該系大多數主張根據昨日成議遂約定於本日午後二時開茶話會解决一切屆時到者八十餘人首由胡廷鑾報告開會事由次由曹俊發言云本社原主張先從調和着手因讜社方面先已實行赴檢廳起訴本社似覺礙難退讓鄙人承諸同志委託已勉强據王劉二君被毆事實擬成訴狀請大家斟酌狀中聞係告饒諧五頭名王鎭寰以與饒誼屬師生又屬戚好不便以個人名義起訴主張先由本社公共告發宣言書則大多數主張更改事實並擬定明（二十八）日續開選舉會以免延誤時間讜言社則以合羣系欲將三議長一網收盡大不甘心必欲於副議長佔得一席惟該系議員僅六十七名萬難爭勝今日聞已籌得兩種辦法（一）實行控告正議長龍欽海壟斷選舉使成刑事犯不能開續選副議長會（二）以名利兩種勸誘中立議員此種辦法現已實行觀此情勢恐以後尙有後文矣 
[九江近事]  
　　贛籍國會議員劉樹棠由京返潯據言此次出京係避副座風潮並云張勳獲赦後將運動某項位置聞贛籍議員同時出京者尙有宋育德邱珍葛莊四五人 
　　志和錢號虧空台灣銀行一案該行屢促傅道尹嚴究惟以重要犯謝偉臣久無蹤跡終未解决昨警廳董巡官在南康縣將謝緝獲解廳當即履行賞格給洋五百元據謝供稱當志和將倒時曾向大股東湯海曙聲明不能再支如股東不設法維持惟有閉門潛逃湯唯唯并給我盤川洋八十元等語現聞謝已由警廳送交九江縣署押候研詢矣 
　　潯商會提倡建築龍開河木橋事籌欵已有把握業由商會長金至大赴滬購買材料返潯後卽可動工 
　　九江近因天氣乾燥久晴不雨以致火災疊見疫症流行沙河一帶傳染疫症尤甚死者無棺可購生者接踵而亡亦云慘矣 
　　江西高等檢察長范之杰來潯查勘地方監獄工程聞與九江地方檢察長朱孔文磋商建築方法已有頭緒事畢即返省 
　　傳道尹太夫人靈柩由滬搬運來潯昨扶櫬至廬山脚下之蓮花洞安葬軍界自吳帮辦以次政界自景監督以次均往送殯 
[省議會平和主張之響應]  
　　江蘇省議會得河南省議會電云北京大總統國務院參衆兩院廣州非常國會軍政府轉南北雙方前敵各司令各師旅長各省督軍省長議會轉各報館均鑒慨自時局紛糾南北失和戰雲瀰漫瞬逾一載土匪乘機以竊發潰卒到處而騷擾商困於路金融凋敝農困於野室廬址墟小民何辜遭此荼毒然兵兇戰危古有明訓天道以好生爲懷不戢自焚民心有厭亂之機衆怒難犯值此歐戰將終不安内無以對外行見邊患日亟非合力不足禦侮旣切同舟之誼何來鬩牆之爭政見雖有異同南北本爲一家在中央欲求統一自當依法以爲歸宿詎武力所能壓迫在西南名爲護法亦宜就事實稍爲遷就豈偏安可以割據近者前敵雙方將士及長江三督電請息爭於前各省商會代表同在野名流奔走調和於後全國民意於此可見敝會爲人民代表不忍緘默敢請大總統迅頒停戰命令飭南北兩方派遣代表擇定地點速闋和平會議以定國是則人民幸甚國家幸甚臨電不勝迫切盼禱之至汴議會叩敬印又得吉林省議會函云逕啓者比歲以來天禍中國南北政見背道而馳集權者以爲非撻伐不足以彰中央之威嚴護法者以爲非對抗不足以鞏共和之基礎雙方均趨於極端一意偏訴之武力如川滇黔桂鄂 
 
 
 

Page 7

 
 
閩粤諸省烽火燎原不可嚮邇民生塗炭至斯已極凡我同族具有心肝目擊身受能無惻然然默查民生所以忍創負痛存有一綫希望者以爲選舉總統問題解决政治定可刷新内訌當然消釋乃總統業經選出非常國會適復開幕新舊國會屹然對峙是一國而有兩政府分裂之局愈逼愈眞戰亂之禍無時可弭前此民生望治之心至是已成畫餅充飢之幻想中國前途豈其有幸夫當閉關時代以中國疆域之延袤即分爲南北朝甚再分爲若干之諸侯國此起彼仆甲謝乙代不過楚失楚得已耳民生雖受一時倒懸之苦尙不至淪爲滅種之慘其患固未足深懼也若夫時至今日外侮紛乘朝難謀夕倘歐戰一旦告終即中國存亡關鍵彼時雖合全國之力以禦之猶恐難於幸免况先事分割以自弱乎且當此國防日緊警告頻來同盟出兵尤不敢後設長此黷武窮兵内亂不已不惟同室操戈遺笑外人卽此借欵抵押何異拍賣國土以表面觀之似南北交困於兵以内容言之實南北交困於財財匱力竭兩敗俱傷國雖欲存不可得已竊念當此中國一息尙存之秋正各省議會新成之日本眞正之民意爲最後之呼籲擬聯合各省議會各舉代表二人以南京爲地點組織一眞正民意機關預作調人基礎通電南北當事諸公表示人心厭亂之切倘天不棄中國藉此或可統一除徑電大總統曁聯合軍政府外相應函致貴會一致贊同電覆爲盼此致 
[南京快信]  
　　政府來電詢李督病狀並謂此次召集各督到京與閣員合開會議爲討論内爭並國防歐和問題 
　　李督接駐京代表韓德銘來電報告邇日中央接各省贊成以舊法召集新國會電十餘起 
　　平和期成會通告冬日開成立大會聞省議會商會省敎育會地方公會均已復電贊成 
　　李督病稍痊昨批閱近日與西南接洽電文後卽彚集電呈中央察核 
　　李督因病不能晉京參與督軍會議擬改派齊鎭守使代表赴京列席 
　　鄂督王占元昨續來電感日因事尙未首途緩期北上馮河間已出京回籍聞昨有電致李督對時局頗抱悲觀不日返京說恐不確 
　　省議員膚瀚蔭提議發起省議會聯合會已有四十餘人連署 
　　汴閩吉省議會均復電蘇議會贊成和平主張 
　　吳佩孚復電李督稱南軍希望和平現仍各守疆域兩不侵犯外傳謀大舉反攻實無其事 
　　淮揚鎭守使馬玉仁昨電軍署報告泗陽匪勢已滅現加派黄營長駐防該縣以固冬防 
　　軍署電揚州第一補充旅黄旅長分配所部駐防各要隘其他防務佈置巡緝隊統領劉槐森協商免滋悞會 
[杭州快信]  
　　紹興餘姚上虞各屬時疫流行死亡相繼省署得報委候補知事陳炳業馳往調查昨已回省報告近且蔓延錢江上游一帶杭屬亦遭波及省會警廳已連日謁晤西醫梅藤更磋商防疫辦法 
　　蕭紹塘工有獎義劵收入劵價除給獎外所餘無多工程浩大仍慮不敷分配現又擬添設副劵日來正在籌畫進行 
　　各屬冬防限定本月一日次第成立業已開辦於潛素爲盜匪出没之區關係重要現由汪知事呈請省長暫留前警佐曹文彬辦理免赴省會一區六分署新任以資熟手奉令照准 
　　舊旗營菩提寺向有基地三十餘畝光復後由官産處拆卸標賣現經白衣寺僧慧安呈請撥還回復古蹟已由該處呈奉財政部核准撥還三畝另建寺保存 
　　金華地審廳學習推事錢特飛奉令調充高審廳推事遺缺委王之屏接充 
地方通信 
[松江]  
　　編訂船隻牌號張堰附近所泊之艒艒船及往來上海平湖松江亭林南橋新倉洙徑各埠之划船航船等統共約有八百餘號該鎭警佐徐亞伯以瞬届冬令恐有宵小混入擬一律爲之編訂牌號俾便查考並令每五船出具連環保結一紙以昭愼重兹已通知各船定陽曆十一月五日起從事調查限十日内編配定當 
　　招收游民習藝邑紳雷繼興所辦之游民習藝所以前婁縣待質所爲所址業已粉飾一新定十一月一日開幕惟藝徒之已經報名者爲數尙少爰於十月三十一日柬約城廂巡官尹子蓮馬秋颿徐惠霖沈永康等四人籌商收羅游民送所習藝辦法聞所定標準爲性質馴良别無嗜好可期造就者不識能得此多數之良好游民否 
　　僧人炫技召禍楓涇人葉平之家被祟於狐衣裳牀榻時或無故自焚葉不堪其擾在青浦縣延一游方僧爲之施術驅除事後由葉酬以洋蚨四十九枚僧回青後自述其驅狐之效並探錢示證當被地甲所見意圖沾潤僧峻辭拒却遂被以形跡可疑爲名拘縣管押葉聞訊往救亦幾被覊聞葉將爲之赴蘇上控云 
[蘇州]  
　　地方紀念日之會操吳縣勸學所長潘振霄君昨日邀請公共體育場場長彭應昌第一高小校長杜魯林第二高小校長徐徵之第三高小校長李叔良第四高小校長朱遂生商業校長章小洲女子高小校長孫郁文哲在敎育會開會議决定於十一月五日地方紀念日聯合各校學生在黄廢基公共體育場會操以觀成績現下各該學校已紛紛預備届時會操矣 
　　審理騎巡隊長被控案警廳騎巡隊巡士楊學義控告騎巡隊長沙恂溺職違法等情經崔廳長飭將楊巡士與沙隊長一併解縣審辦各情已記前報兹悉崔怡庭廳長以沙隊長被控各情頗關重大自應撤差歸案質明辦理特飭將該隊長沙恂撤差遺缺即委該隊副隊長王全生暫行代理此案解縣後卽經承審員曾國霖開庭傳訊先由楊學義將所控八欵逐一供明沙恂則堅供楊挾嫌誣告經曾承審員諭令楊學義沙恂各取的保聽候調查證據再行審訊 
[南通]  
　　淮揚鎭守使離通淮揚鎭守使馬玉仁君前日因墾務事宜來通與張紳退庵接洽抵港時警備軍樂各隊相迎如儀在城共勾留三日三十日晨公畢去通矣 
　　商會開聯合大會江北各商會派遣代表於二十八日一律齊集通總商會開聯合大會籌議反對病商苛稅要求減輕稅率等項案件開會期擬定以一星期爲限云 
[南京]  
　　警廳嚴飭領照省會警察廳三十一日布告略謂本廳規定商民各項執照原爲調查户籍及保持治安起見近查商民人等對於該各項執照視爲具文往往應領而不領兹仿他處通例規定各項執照收費及處罰辦法自本年十一月一日起實行業經呈奉省長令飭仰商民人等一體遵照如再玩忽不領照違警辦法或呈定單行罰則嚴行處法决不寬貸云云計（一）營業開張執照銅元五枚（一）建築執照銅元五枚（一）婚嫁執照銅元二枚（一）遷居執照銅元二枚（一）增丁執照銅元二枚（一）運柩執照小洋一角 
　　警所畢業與開學之儀式警察傳習所於一日下午一時舉行第一班畢業式並舉行第二班開學禮李督軍派交際課副官葛權齊省長派第二科長湯文鎭代表赴所致訓詞軍警政各長官均擬親自到所參預舉行儀式所長熊開先敎員陳榮康等籌備發給畢業證書及招待來賓齊省長對於新舊兩班均有訓詞云 
[杭州]  
　　何紹韓願讓副議長三十一日下午二時省議會第三次選舉副議長出席議員一百二十九人仍係抽籖入座秘書長孫智敏不到由書記代席周議長報告日程畢由速記按組分給選舉票各議員投票甫畢時又到俞弼一人補給選舉票向投票櫃投畢議長報告大會宣告開票檢點名刺一百三十張選舉票一百二十九張又少一票從多數議員主張認爲無效重行投票復點在席人數爲一百二十九人仍由速記照例分票各議員先後繕寫投票畢時已四鐘即由代席秘書長宣告開票逐票唱名陳琪得五十八票何紹韓得四十九票查照本日出席人數應以六十五票當選今陳何二人均不足數定一日舉行决選餘如陳樹基得九票秦炳漢四票屠善生一票林福鏡一票廢票二票白票二票又有書厚面皮黄金台金錢運動罪無可逃你運動我我知道了等字者散會後外間傳有何紹韓致陳樂書函云樂書先生速轉諸同鄕交好鑒此次省會選舉正副議長紹韓得鄕先輩與諸同事諸交好之贊助初亦從事接洽迨屆競爭過激之時心已有所不安重以周阮二公一再决選氣象不佳區區之私頗欲脫身於選舉之外犧牲自己周旋其間對周對阮對同鄕均已有所表示不知紹韓有犧牲自己之愚忱而無調和全會之能力前日正議長旣經選出本可脱身事外而副議長之競爭猶復身列嫌疑豈犧牲自己亦有所未能耶夫亦天人交戰未能决然舍去耳然犧牲自己有言在先掩耳盜鈴適增其咎捫心清夜何以自安即使當選亦必不受祗乞鑒其愚誠毋再進行凡有關係之人並希善爲解脫各遂其主張云云或謂何紹韓已於二十九日赴申須一日旋杭故近日均未到議會如此則副議長問題將解决矣 
　　誌本報會秘書長問題省議會孫秘書長辭職已兩誌本報自二十九日議場中於保存選舉票一事頗有人致疑於秘書處謂如何危險云云孫以旣不見信於議員何能一日安爰即於散會後函致周議長聲明即時交卸略云今日議場言論以辦事處爲不可信任此番選舉聲名狼藉皆當局者自陷泥塗雖至交戚好愛莫能助亦復於他人何尤今以辦事處爲不免有弊則盜名盜利同一非法智敏顔厚不敢再行到會所有總務科文件鑰匙一個謹即奉上並乞即行派人到會保管免致貽誤云云又日前外間傳述周議長擬請毛酉峯君爲秘書長毛來函自辯略云鄙人夙曾投身議會年來深感苦痛始歎議會萬惡尤不可爲是以本届各種選舉皆屏不預聞貧可爲丐寗有不買議員而覥然爲秘書長仍日與議員之面目相接觸者云云然則此席尙不知誰屬也 
　　現洋弛禁之有望禁止運現出境一案峽石米業省垣錢業紛請弛禁已久前日錢業會館接准杭總商會函請覆議運現開禁究與各業有無妨碍三十日午後召集同行會議多數主張弛禁以各路客商自禁現出境殊形不便現他方面已有破壞禁令者是運現出境尙無重大關係會議之後當赴總商會報告聞須俟與銀行及各業計議應否弛禁再行决定 
[安慶]  
　　撥欵擴充測量局陸軍測量局局長李先知以屋宇狹隘不敷辦公擬與女子蠶桑講習所互換呈請軍署參謀長函商省署黄省長以兩屋互換彼此損耗均屬不資不如撥疑建築較爲便利當經函覆軍署轉令切實估工繪圖呈報以憑核辦至所需之款即由軍省兩署分撥應用刻下李局長估計工價需洋三千八百元之譜業已呈奉軍署核准黄省長以現時財廳異常支絀須俟十一月間始能有欵撥付函請軍署將分撥該局之欵先行發給以濟急需 
　　敎育廳改組小學校敎育廳長董嘉會以省城舟車輻輳四方人士流寓較多應有完善小學容納一般子弟且省城學校爲各屬觀瞻所繫尤應竭力振興特呈請省長將原有第一二三公立小學及女子第三小學均改爲模範小學正課外須各專一種職業以爲外縣倡擬自明春改組起追加經常費四千元云 
[武昌]  
　　萍煤議改車運萍鄕煤炭運鄂向係輪駁兹漢冶萍公司以株萍與長株武長已經聯運故爲便利起見擬定萍煤改由車運直由萍鄕運鄂乃商之路局路局總辦顔德慶於二十四日親行赴湘並到萍鄕查看二十七日已向該公司答覆允准車運並邀派員到局磋商條件俾昭愼重 
　　維持荆旗生計之辦法荆州旗民前經資遣各縣自謀生計去年荆州自主紛紛回籍貧苦無依者男女數十人兹由駐荆王汝賢師長妥擬維持方法查有前充兵士退伍之壯丁千餘人擬即收集編成備補兵其男女平民則就萬城大工廠擴充三分廠以資安插咋特條陳軍署轉呈中央核示 
[廣東]  
　　廣州拆城之進行市政公所謂城垣爲天然障碍不拆絶無市政可言呈准實行拆卸粤人已一致贊同而住居沙面之洋人亦深以此舉於廣州商業具有密法城牆拆去後趕築馬路所拆舊料概爲承接人所得其出價投票以至高者得取價則以至少者得開工前先交一半完工交足均以毫銀交收不折不扣前已變旗産十餘萬元今再擇旗産數處召變即可充用定由動工日起計限三十日爲投完時期除遇有天災或其他關係大局之事故發生阻碍進行外倘有遲滯每天須罰該承拆人二十元俾免貽誤十一月四日即行開投以此推算則民國七年十二月即爲城之命運告終時期矣至此中詳細計畫尙有數端併誌如下（一）大西門祗先拆去城樓全座由樓頂拆至城基面爲止原有城門拱仍留出以作將來拆城基時安置鐡軌搬泥之用城門内鐡門仍先拆去但甕城城門則由頂拆至脚止（一）除大西門外餘如歸德門大南門小南門大東門（以上均雙重門）太平門普濟便門（卽竹欄便門）小東門文明門五仙門靖海門油欄門竹欄門永興門鷄翼城便門各城門及甕城門均須一律由頂拆至脚止（十）除大西門外其餘城門均由城門中線起左右自頂至脚拆至三十英尺爲度再將兩便掘開之城基由脚至頂掘四十五度斜坡以免泥土瀉下（一）所有拆下之磚瓦木石等舊料須由承辦此項工程者在附近覓相當地點暫時安置不得隨地安放致碍行人俟工竣時同時須將各材料搬清不得託詞延滯其餘泥土准在城基面攤放惟必須安放平坦不得積厚過一英尺如承辦人另有私家地方需用泥土聽其運往（一）當拆各城門時所有工程上之進行該承辦人或其雇用各人均須受市政公所工程科長及特别派出人員之指揮務使進行妥善如違即將合同取銷另行議罰（一）工程竣使須由市政公所派員勘明點收方作完竣又聞太平洋建造公司總理弼魯（譯音）函致當道云前年奉委測勘廣州電力車路及繁盛地點情形熟悉請以太平洋建造公司名義與貴省訂立條件所有拆毁城牆遷運物料安設路軌各種工程均願用中國建造人承辦由本公司監督進行一俟電車路工竣再推廣郊外各處電力車俾省會交通益形便利云此亦拆城後應有事也 
專件 
[法國高等專門學校調查記（五）]  
　　國立海軍學校國立海軍學校成立於千八百二十九年以養成海軍將校爲目的若在平時全校設立於一巡洋艦之上該艦即寄碇勃來斯脫軍港凡未滿二十五歲之青年身體强壯已在中學校畢業者均可應入學考試試騐科目爲高等算術物理化學法文歷史地理外國文（英文或德文）學生於登艦之先即列爲艦員之一修業年限兩載學年之末有一定假期若干日敎授大致分爲兩項（一）普通學科科目爲機械學天文學物理化學法文外國語歷史海洋地理（二）專門學科科目爲航海學駕航學造船學應用機器學砲兵學步兵學電氣魚雷學講堂功課之外時復參觀兵工廠及海軍各機關每日並在附屬於學校之巡洋艦魚雷艇帆船及運船中實習學生須嚴守紀律其生活與尋常水手同且注重運動以鍜鍊學生之體魄第一學年之末換登另一巡洋艦開往歐洲沿海岸實習修業年滿考試及格者升充海軍候補生復在實習艦習練一載考試及格者補海軍士官外國學生由各該國政府申送作爲特别生學費年納七百佛郎服裝費約八百八十五佛郎云 
雜評一 
[和之實質（默）]  
　　今日和之聲響南北同矣此爲和之第一步也由聲響而進論實質則爲和之第二步西南主張願爲合法之和永久之和是即西南實質之表示也北方欲以副座爲條件舍法律而論事實是卽北方實質之表示也然南方所謂永久之和須以合法之和爲根據北方以副座條件爲和即爲舍法論事實之表現是則以議和之實質論程度相去不知幾何此即第二步議和之難點 
 
 
 

Page 8

 
 
此處作爲廣告地位如欲登者請與廣告處接洽 
 
 

Page 9

 
 
   
 
 

Page 10

 
 
本埠新聞 
[商會贊成和平之覆電]  
　　上海總商會昨覆北京總商會電云安會長鑒艶電悉南北紛擾各持一義兵災匪患棘地荆天商民無辜遭難如水益深如火益熱前經敝會與漢口總商會發起要求和平極聲呼籲嗣由商會聯合會通電勸告徒勞苦口之爭未解燃萁之厄現值歐戰將終潮流日急若再紛爭不已傾覆堪危希望和平人心一致速望挈銜進行隨時見示不勝急切盼禱之至 
[决勝公債已逾原額]  
　　英文滬報云法國决勝公債截至今日（一日）午後四時止共已售出一千九百二十一萬九千佛郎計東方銀行收入一千二百七十四萬五千四百佛郎道勝三百二十九萬一千佛郎中法二百八十萬七千佛郎滙豐三十七萬五千六百佛郎查在中國募集之原額爲一千五百萬佛郎兹未逾七日已超過原額法人及其友邦之熱誠於此可見現外埠募債報告尙未到滬至最後總結之時上海必居其首可預斷也 
[遠北難民無衣]  
　　英文滬報云海參崴都恩婁醫士昨有急電至中國美紅會略謂現在嚴冬已屆若不添助衣服急送至西伯利亞則苦寒者必多等語故本埠美紅會分會已通告境内居民請各檢視笥篋如有餘剩舊衣撥濟遠北難民無任盼切云 
[和屬弛禁華茶入口]  
　　上海總商會昨接北京農商部第九一六號訓令云查南洋和屬禁止外茶入口一案前准外交部咨轉交涉情形業經令行知照在案兹准外交部咨開和使照會和屬總督電稱此時海船容量無多所有和屬應用外來之貨物不能不設特别之方法使來路通暢以致對於和屬本地自産足用之物品不能不禁止同類外貨之輸入本年九月十五日以後禁止外茶入口即本此意如有特别情形可以從寬弛禁貴總長旣請求變通辦理該總督對於中國運來之茶有意實行弛禁定立限制暫准中國茶葉照數入口等語惟究擬如何限制應俟駐爪哇總領事聲復再行核辦咨請查照等因到部合亟令抑轉行各茶商知照此令云云總商會刻已轉函本埠茶業會館通告茶商知照矣 
[關員搜查烟土續紀]  
　　海關緝私隊華洋巡員等前日海參崴來滬之某輪船上搜獲大宗烟土已誌本報昨晨六時華洋緝私巡員復登該輪搜查在煤艙等處查獲紅邊土約八十餘磅又在機器内搜出紅土八包約重四十磅前昨二日共獲紅邊土三百數十磅並悉前日在該輪鏈條艙内所查獲之紅土一百八十餘磅估值洋二千七百餘元云 
[建造炮兵營房之估價]  
　　松滬盧護軍使以炮兵第十團所部三營因無軍房分駐數處指揮難以統一會操亦不便利故擬就龍華新築操場内建造軍房以便駐紥操演業已咨部核准昨日繪圖飭令工頭劃地插標共建軍房一百八十五間所需材料均歸自備工資每間約需二十元工頭估計後當即呈請盧使核示遵行 
[孟傳義在押自盡]  
　　何少林與湖北官礦局代表毛家驥在公共公廨控住居新閘淡水路三十一號門牌之山東人孟傳義於去年十月三十號以江西牛形嶺煤礦賣歸湖北官礦局開採爲由騙取洋九萬四千元由廨迭次訊供判孟交總巡捕房帶回還押候再復訊在案兹悉孟傳義管押迄今已歷兩月前日夜半忽萌短見在押所内解帶自縊於栅門之鐡柱上迨管獄西捕覺察已經氣絶當即通知捕頭於昨晨飭探將尸舁入斐倫路騐尸所報請公共公廨李襄讞與英白副領事於十一時同乘馬車蒞所騐得孟傳義委係自縊身死飭承塡明尸格復升公座由總巡捕房西捕禀稱今晨六點二十分鐘由本捕房廚役瞥見死者用白巾吊在鐡栅門口之鐡梗上當即大喊無人答應遂至我處報告急往解下車送仁濟醫院醫治已經氣絶查該押所内僅僅有此一人故當時無人覺察云云中西官判着屍屬領尸棺殮候再核奪 
[菜地上發現女屍續誌]  
　　閔行鎭附近郭家宅地方曹玉剛之妻蔣氏被人謀害抛尸菜地上經第一分所縣警察將曹玉剛徐阿香等拘送地方廳請訊並由二十保八九圖地保郭阿四報請地檢廳相騐已紀昨報兹悉林檢察長已於昨日委派許檢察官沈檢騐員等同乘小輪前往閔行轉赴郭家宅相騐曹玉剛徐阿香二人仍命收押毋須帶往備質 
[工部局發表虹口鬧事之特别報告（六）]  
　　公共租界工部局於上月二十八日發表本年七月間虹口鬧事之特别報告全文頗長本報即於是日起陸續譯載今甫完竣所有原文無不迻譯俾閱者得窺全豹惟鬧事處之地圖緣報告書中地點已詳不復刋列閱者諒之　　 
[工部局之决議書]  
　　警務董事於一九一八年十月七日與十四日開特别會議考察關於鬧事之各證據與一切報告時决定下述之意見及辦法送交工部局覆議旋於十月十六日由工部局議决認可全文如下（一）自七月十六晚起至七月十九晚止之鬧事其性質純屬反對華人（二）華捕因已身與中國平民無端倐被日人毆擊而生之憤懣姑勿具論後來對於日人之舉動與七月十九日之鬧事實可謂因積有惡感而起華人某部分抱此惡感由來已久激起此惡感者爲北京政府屢次借債之故而鼓動此惡感者則爲華文報章與一部分西文報章也一九一七年納捐人通過之副律曾有報館領取執照一條嗣因領事團不加許可工部局遂無法管理此項報章（三）七月十六日鐘表舗之爭端事殊細微後此鬧事固發端於此然若謂主因在此則殊不足信是以眞正之原因必於他處求之雖未可確切斷定然其主因殆在日僑之一部分有意釀成一種情勢俾得利用之以逹其心目中之特别目的也（四）工部局前因東北兩區日僑增多曾决議將日捕自三十名增至五十名以資保衛尋於上届納捐人會議當衆宣布日僑之一部分猶未知有此事是以日人特别目的乃在大增日捕使虹口一區全由日捕管轄一說確有可信之理由如日本僑民居留會之要求如擴充日本領署巡捕職權之顯明意嚮皆其證也當鬧事之際與夫總巡後此報告各節目領署之日捕確有與工部局捕房職權抵觸之處也（五）上節所述日領署巡捕園於工部局捕房職權一事宜向日本領署當道提出抗議因租界善務乃按照地皮章程交託工部局管理也（六）第二節所述對於日人之惡感華捕當亦具之惟紀事文所謹據載切實證明當四捕頭里夫斯於七月十九日下午十一時四十分鐘經過聚集虹口小菜場之華捕前而回虹口捕房時目覩若輩其爲安靜後此敏分鐘内必生特别事故致使此華捕之舉止完全更變而於特别事故爲何未得確證第董事會之意當夜成羣結隊之日人分集於虹口各處（其中多有持武器者）又有一羣日人先集於林公館房子後由乍浦路衛入蓬路而南潯路藻路轉角處復有某日入向其同類演說發勿間理由往攻華人之言以上事實皆有證據加以在吳淞路爲日人刺傷之中國小販之證詞皆足證明由蓬路趨向小菜場之日人一羣或曾攻擊中國平民或曾攻擊華捕因以激怒聚集該處之華捕於是華捕遂不能自制而參與後此開槍損壞産業之舉（七）日捕於此次鬧事始終守法舉止可嘉某某方面謂日捕於此次鬧事殊難卸責云云此實毫無理由（八）日捕仍當維持原定額數惟以居民某某部份對於增加日捕間題具有意見故暫止續招以待納捐入於下屆常年會議時表示意見（九）七月十九日鬧事前三日及十九日與後此數日所施保護生命財産及阻止騷亂蔓延諸方法處置甚爲適當蓋以事前斷無理由以料虹口鐘表舖事故發生後所有之爭持竟致釀成七月十九日之事端也（十）華捕自服務以來素守紀律殊可滿意此次於七月十九日之前三日内受有挑撥遂致釀成十九日之事雖事不可恕然情有可原其犯破壞紀律重大之罪者宜加懲辦（十一）發給華捕之短銃因平日檢查未周故除發給第九百六十四號者與某銃外不能證明孰於鬧事之夜確曾發彈而第九百六十四號所發之彈亦無殞命者爲其所擊之證據另一銃則不能查明曾經發繪何人（十二）董事會曾以工部部所有證據能否（甲）控告與七月十九日鬧事有關之華捕以暴動之罪（乙）以刑事案控告第九百六十四號華捕二事就正於法律專家據稱證據不足未能爲之董事會之意懲辦華捕一節除照總巡所謂按照紀律自行懲戒一律畏期降級外實無其他方法（十三）捕頭波爾克主持虹口巡捕房事務於短銃孰曾發彈一節宜有切實之證明而使工部局得以有所處置乃因失察之故致使工部局爲難宜有以儆戒之（十四）鬧事時因傷殞命之日捕其遺妻給以撫恤洋六百元可謂寛厚（十五）生命之喪失之身體與財産上之損傷工部局概無賠償之責（十六）日本僑民居留會交由日本總領事轉致工部局之日捕殯費清單計洋六百二十元八角七分所費過巨按西捕殯費與建立石碑費用每名規定銀一百六十兩今以特例論工部局應照撥相同之數以供此日捕之殯費（十七）向工部局提出支配巡捕之意見實未確知租界特殊需要者所爲蓋支配巡捕乃工部局參照總巡條議獨自决定之問題惟日與租界捕務接觸而隨時研究者始能對此問題有穏善之判决也（十八）宜請日本總領署注意於總巡之鬧事報告書第三節租界中有許多下級無秩序且顯無恒業之日人與租界治安及良好之秩序頗有關係宜請日本當道施行可使租界除免危害之方法（十九）安頓傑克森與斯泊萊三君審查其覺書所根據之證詞頗爲辛勞工部局宜對之表示謝忱（二十）工部局宜按照此文中所載董事會之意見答覆八月十五日總領事之函 
[工部局議董伊吹山之函]  
　　工部局議董日人伊吹山氏於十月二十三日致工部局總董一函如下丕爾斯君鑒展讀捕房總巡所具關於虹口鬧事之紀録與報告書全見中有數端按諸余所聞於日人方面者似不符合孰是孰非余不知之余處於困難地位目前毫無查究此事之意此層想爲閣下所深知也但余願聲明於此者余不能謂余個人對於上述之報告書完全同意而視此報告書所言各節爲榷切不移也伊吹山具 
[工部局書記致審查員函]  
　　工部局代理書記李台爾氏於十月二十四日致審查員安頓氏一函如下安頓君鑒余奉命令將十月七日與十四日警務董事特别會所擬定並爲十月十六日工部局議會所核准關於虹口鬧事之意見與辦法謄録數份附呈閣下及傑克森與斯泊萊兩君查閱上述意見與辦法及閣下等所送交之覺書鬧事之記録總巡之報告書以及他種文件行將彚齊編爲工部局之特别報告下星期一日可望發表暫時尙希視爲秘密文件閣下與傑克森斯泊萊二君審查總巡之紀事文與各方面之證詞並會擬覺書辛勞殊甚工部局議董特囑余轉致謝悃焉李台爾具　 
[工部局總董致日本總領事函]  
　　工部局總董丕爾斯於十月二十五日致日總領事有吉明一函如下啓者工部局將於下星期一日發表七月間虹口鬧事之報告兹謹將此報告一份先行附呈備覽報告内容爲根據查案時證人所言而編成之鬧事紀録審查鬧事紀録人安頓傑克森與斯泊萊三君所具之覺書總巡之報告鬧事地圖及工部局之意見與辦法書展讀此項報告即可見八月五日尊函所言及數事報告中已暢論之但有下述數點余依同事之請謹請閣下注意焉（一）鬧事中被捕之日本水兵與平民日領署如何對待之工部局未有所聞（二）總巡於其報告書中言及租界中及其附近有種下流日人據工部局意見此種日人之行爲確然激成七月十九日之事變此輩多無顯明之生業對於領署官憲之權力且不恤加以侮蔑實與租界治安及良好秩序有關且傷及日本國及其人民之最好利益工部局深信此輩在滬關係於日本人民者至非淺鮮故工部局深望閣下能設法爲租界除免危害焉（三）工部局决定於納捐人在下屆年會表示意思以前暫停關於添募日捕之磋商余恐外問不察而起日捕對於鬧事負咎之誤會謹一再聲明於此曰日捕自成租界巡捕一部份以來其舉止殊可嘉尙至於工部局所以决定暫停招募日捕之理由另詳載於附件中（四）工部局不能接受以虹口區域全用日捕巡邏爲目的之建議支配巡捕乃工部局參照總巡條議獨可决定之問題工部局逐日接洽租界捕務時常研究覺虹口境内　用若干日捕固屬適宜但逾分之增多則殊可不必也（五）余於討論上述巡捕問題將畢時謹以日領署巡捕在租界中執行捕權事爲閣下告焉租界中之捕權乃依照地皮章程第九條專寄託於工部局者此條規定之妥善毫無疑問蓋若租界中有領事爲代表之國人各自有其巡捕行使職權於租界之中則必引起不堪設想之事勢是以余謹表示工部局至懇切之忱希望日領署巡捕勿復侵佔工部局巡捕所應行且爲其獨有之捕權（六）此次鬧事竟致發生而日本人民竟致殞命或受傷或遭産業上之損失余對之特表示工部局之不安尙望對於中國居民與華捕之受同樣損失者亦有同樣之表示而以日本人民名義出之工部局之有此希望乃重視養成中日居民問友好感情之關係蓋如是則中日人民一部份現有之種族上惡感曾顯見於此番鬧事中者卽可早日消滅此中關係當無待余凟言也丕爾斯具 
[齊省長重申米禁]  
　　滬海道尹公署近奉江蘇齊省長訓令案准江蘇省議會咨開查米麥等糧運往外國向懸厲禁中英條約訂載甚明邇年雨暘不若螟蟲迭告本省所産僅以自供猶懼不給以故京津及鄰省告糴每苦愛莫能助迄難弛禁條約所定詎容破壞乃奸商惟知射利罔恤民艱出省出洋時多偷漏米價翔貴職是之由每當青黄不接之交哀鴻嗷嗷危於鹿鋌本會爲維持治安起見於十七日提出會議多數可决咨請貴省長重申米禁嚴杜私運以維民食而弭亂萌大局幸甚等因除咨復外合行訓令該道尹一體查照辦理 
[重申革除捆墊之禁令]  
　　上海縣知事公署近奉江蘇財政廳訓令本年十月二十四日奉省長公署訓令内開案准省議會咨開准章議員記綱等十一人提出捆墊弊害何以尙未革除質問書一件合依省議會暫行法第十九條之規定抄具原書咨請查照答復等因除先行咨復外合亟令行該廳仰卽迅速查明即日具復一面通令各縣重申前禁此令計發質問書抄存即繳等因奉此查此案前經省議會議决曾奉省署指令核復即經呈准登報公布令各縣知事一體禁革嗣據各該縣查復尙無前項捆墊情弊上海縣則稱捆而不墊有無利弊聲請仍循其舊復奉省署指令由廳呈准應如所擬辦理惟案經公布切勿藉詞延宕轉令遵照各在案兹奉前因捆墊係屬積習相沿已久難保無陽奉陰違情事自應嚴切行查重申前禁以絕根株除查案呈復並將質問書録存附繳外合照抄發質問書通令該知事遵照永遠禁革並將現辦情形切實具報查考毋稍隠飾違延致干未便 
[職業學校新得之捐欵]  
　　中華職業學校募金結算後各處繼續捐欵仍頗踴躍迭誌前報兹悉黑龍江鮑貴卿督軍對於職業敎育極爲注重特捐大洋一千元以爲提倡該省政務廳長鄭鴻之君謙財政廳長董右岑君士恩亦各捐江省通用小洋二百元又吳寄塵君以太夫人壽辰體母訓守儉戒殺之意特移筵資之半捐入該校又郭秉文君述某某兩君值兒女婚嫁兩親家協商將以筵資悉數捐充該校經費云 
[紅會救治時症之忙碌]  
　　紅十字會赴紹醫隊前日有電來滬云沈會長朱理事長鈞鑒儉電諒逹台閱昨日餘姚第四門自治會會長謝魯珍李寅初二君函稱敝邑時疫盛行請貴隊赴姚救治云云崧鎭區域四日内共診五百餘人本隊隨帶藥品現已用罄藥單另附快函配就火速寄姚爲盼鮑康寗艶叩 
　　紅十字會接湖州來函云仲禮先生偉鑒敬啓者緣吳興天氣亢旱時疫盛行其傳染之速等於影響以致死亡枕藉不下紹屬近日南鄕一帶如菱湖雙林荻港等鎭棺材均已賣空故生者之恐慌如有倒懸之厄而撲滅方法仍乏把持敝會施藥聯單雖已送盡而苦無良醫救治效果不生惟有請求大會派醫生來湖施救敝會已備臨時治疫事務所代爲布置一切如蒙許可祈先行函復俾慰湖人雲霓之望則全邑銘感肅此祗請慈安吳興輔善會會長譚德潤率同全體會員謹上該會當即覆電云湖州北門外亥業公所轉輔善會會長譚竹軒君公鑒三十函悉敝會救疫醫隊均已出發已設法另派醫隊赴湖救治餘函詳沈敦和三十一又續發覆函云吳興輔善會會長譚竹軒先生公鑒頃奉來函以吳興天氣亢旱時疫盛行以致死亡枕藉近如菱湖雙林荻港等鎭均經延蔓撲滅方法首以良醫救治爲急務惟有請求大會酌派醫生來湖施救等因展誦之餘殊爲驚駭查敝會救疫醫隊均已派往紹屬救治刻經電請杭州梅醫生處借派醫生看護組織成隊携藥來湖事關救濟除先電復貴會計荷台鑒外相應函復並附避疫法一紙至請察收並乞傳知爲荷 
[電車新軌道之通行]  
　　華商電車公司在南車站後面接通高昌廟一帶之軌道佈置工竣本定十一月一日（昨日）實行通車兹悉該公司因車輛不敷分派暫緩至陰曆十月初一日通車所有在廠修理油漆各車輛現正日夜趕工俾於今明日先在該處路線試車云 
　　又據英文滬報所載與前微有不同該報云南市電車昨日（三十一）已由高昌廟進行至滬杭車站之南偏此路久經築成但以各種謡言軍人當道阻其通行新近因該公司呈請始允開車惟旅客必在車站之一邊下車步行至於站之另一邊上車故仍形不便但製造局及江南造船廠各工人已覺便利多矣 
[火車頭軼出軌道]  
　　昨日午後一點三十五分時南火为車站開往新龍華接拖由杭駛滬慢車之機器龍頭正在開駛時因失落機上之螺絲釘一枚以致駛出鋼軌不能行動立由該站長電知日暉港機房另派龍頭一座急往南站設法拖出幸無損害 
[木船陸續來滬]  
　　南市各木行赴閩省採辦杉木因裝運之船索加運費迭次磋議未决各船均在閩稽延停止裝貨以致木植久未到滬經各行去電疏通勸令各船主到申議加等情已紀前報兹聞上海天泰祥泰兩行前日已有三艘到申皆係自備之船而代客裝貨者現亦首途同帮開出者聞有三十餘艘大約不日亦可進口矣 
[周樹模晉京]  
　　滬上寓公前審計院院長周少樸君昨奉徐總統電召赴京已得周君同意聞今日滬寗路局接奉交通部電飭預備花車准午後快車赴寗轉車北上任局長因在京未回經派代表隨車照料並由沿路巡官妥爲保護云 
[鐡路局長返滬]  
　　滬寗滬杭甬鐡路局長任筱珊君上月因公北上已歷二旬兹聞統一會計委員會會議業已閉會任局長已將提議事件提出該會即付公决一面將聯運事宜與聯運處接洽一切均經解决路局昨得京電知任局長准於今日早車到滬云 
[國貨維持會開評議會]  
　　中華國貨維持會致各會董函云陽曆十一月一日（即陰曆九月二十八日）星期五晚八時半開評議常會提議旅滬商帮協會爲本埠創設取引所事函請本會聯名電致中央力爭届時務請蒞會共同表决是所至盼 
[碾米業常會紀事]  
　　南北市碾米廠同業昨日午後四時在總商會三層樓開常會到者二十餘廠由該業公所主任張樂君錢貴三將各議案提出交議（一）南京運輸公會來函取締以麻袋加入押欵（二）斛條通告各同業行家以後須行蓋章以昭鄭重（三）追償恊泰仁倒欠客欵（四）新舊廠家增入公所議訂收取會費（五）粞糠規定價值以上各案經衆討論公决以七折爲標準此次加增過大同業應各否認應即據此函復至米糠價值每擔應加一角頭糠每擔加七分其餘均照前價議畢散會時已傍晚矣 
[冷作鐡工又停工作]  
　　冷作鐡工所製之軋花刀創行以來爲時未久故工人尙不甚多近來各工人屢次要求增加工價店主方面以營業艱難業於日前在邑廟該業公所集議後允許略予增加詎各工人尙不滿意又於前日由許阿順李鶴泉等迫令同行停工要挾店主方面即公推顧壽生等邀集許等在公所開會籌商咸以料貴工鉅難以應命爲詞而許等仍要求長刀每把加增二分短刀如一分雙方堅持不能允洽後雖經人調處令各工人照常開工再行磋議加價辦法仍無結果而散 
[嘉定董事組織聯合會]  
　　滬海道屬嘉定縣各市鄕董事因謀地方公益起見就該縣市公所組織市鄕董事聯合會公舉葛學謨徐全壽爲正副會長呈請該縣知事曁省道各署備案兹將該會緣起簡章録下 
　　緣起我邑壤地雖小而東西南北之距離最遠者計六十里市鄕計十有九人口得三十餘萬凡任地方公務者無不以地方公益爲前提以積極進行爲宗旨惟各市鄕董事每以路途遥遠致遇事不能互相參攷以收集思廣益之效同人等爰組織市鄕董事聯合會俾地方應興應革事宜得以彼此聯絡進行於地方公益前途獲益實非淺鮮爰擬簡章八條即希公鑒 
　　簡章（一）定名本會由各市鄕董事組織而成故定名曰市鄕董事聯合會（二）宗旨本會聚集各市鄕董事研究地方要政同心協力一致進行俾地方政治日臻完善爲宗旨（三）會所本會暫借城市董事辦公處爲會所（四）會期本會開會時期定每月一次以每月之第一星期日下午二時爲會期天雨延至第二星期日（五）職員本會會員以各市鄕董事充之公舉會長一人副會長一人書記庶務一人由城市董事辦公處書記兼任均不給薪（六）經費本會用品及開會一切雜費由各市鄕分任各會員往來川資均歸各市鄕自給（七）責任本會議决事件由各市鄕董事均負執行之職（八）本會簡章如有未盡事宜開會時公同修正（附則）本簡章以以奉縣知事指令核准施行 
[浦東洋商廠棧近况]  
　　美商大來洋行在浦東白蓮涇口購地數十畝建築碼頭棧房業已開工該洋行專事經營板木材料等物俟棧房工竣後尙可堆儲各項雜貨逐漸擴充營業聞其工程頗爲堅固須至陰曆年底全部告竣明春方可開始營業云 
　　洋涇港口日商三井煤棧近來營業頗爲發逹自本年起將碼頭從新建築略爲放出工程較前堅固並於近浦建造洋房一所作爲辦事室及辦事日員眷屬之住室佈置一新近復裝置機器燃燒電燈以便夜間工作業於前晚開火矣 
　　老白渡同春福碼頭棧房及毘連之長義源茂榮大等三棧售於日商業已大致妥定惟同春福棧因有他項關係尚待磋商故壳件洋行等所儲貨物尙未遷去其長義源茂榮大等三棧業已將貨搬出所有房屋刻正由日商雇工拆卸以便必建 
[僑商發起製碱公司]  
　　僑商戚詠笙以洋碱一物爲日用所必需每年銷場甚巨取諸外洋利權外溢誠爲可惜爰發起立大股份有限公司專事製造洋碱純碱燒碱漂白粉及化學等品以資應用而挽利權業已照章呈請農商部註册矣 
[查禁冒警索詐之佈告]  
　　淞滬第四區警察署署長張運昌昨出佈告云照得本署長警奉派查辦案件咸必身衣制服旣便人民之認識復昭體制之尊嚴乃近查有無業流氓在外搜查烟賭冒充本署便衣長警以遂其需索之私此種不法行爲深堪痛恨若不從嚴查禁何以伸法紀而衛善良除督屬嚴密查拿外合亟佈告各色人等一體知悉須知未穿制服卽非本署奉公差遣之長警倘有擅入民家肆行滋擾者准卽隨時扭交崗警解究以憑訊明嚴辦本署長以除暴安良爲己任故不憚言之諄諄也此佈 
[西砲台定期試砲]  
　　松滬護軍使署昨日發貼第十一號布告云准上海兵工廠函稱本廠向來造成山陸各砲歷在西砲台地方試放迭請布告在案兹有新造山砲數尊定於十一月四號起仍在西砲台試騐請預爲布告以免誤會驚疑等因准此除分行外合亟布告仰附近居民人等一體知悉屆時該廠試砲係屬研究性質並無别項情事幸勿誤會驚疑爲要此布 
[夜行船均須懸燈]  
　　駐防高昌廟之水警一區第三隊隊長王壽良以浦江行駛之民船每於夜間不懸燈火殊爲危險昨特規定罰金發出布告如下照得民船夜行必須一律懸燈以期行船來去遠近一望分明旣無可疑形 
 
 
 

Page 11

 
 
跡又免危險發生現行取締規則違犯即須罰金大中小船分等一角五元爲衡所在砲船處分守法自不徇情用特明白布告仰即一體遵循此外如有苛待並許報候究懲 
[查禁私募工人出洋]  
　　江蘇特派交涉公署昨奉南京軍民兩長訓令頃准國務院咨略謂自僑工出洋條例頒布後雖已施行有效惟聞各省仍有私募僑工出洋情事請爲通飭所屬各機關一體嚴禁私募等因除通飭所屬各道轉飭查禁外合行令仰該交涉員即便令廨一體查禁 
[復訊游戲場炸彈案]  
　　某游戲場影戲院門首於上月十六號夜發現炸彈炸傷游客張少山之足骨旋由老閘捕房特别機關中西探目緝獲嫌疑人許成逹徐釗秋楊卓民鮑金榮謝濟清沈子儀陳晋卿（卽洪兆麟）等七名拘解公共公堂訊供管押業已迭紀前報昨晨又由捕房將全案人證解廨經關讞員與英卓副領事會訊先由捕房代表牛門律師上堂陳明案情並稱該游戲場經理迭次接到洪兆麟具名信函嚇詐鉅欵不遂抛擲炸彈炸傷游客後經捕房拘獲許成逹一名復又設法在福建路一百九十一號門牌蘇寗旅館内將徐楊鮑陳謝沈等六人分别拘獲該被告等在捕房内均已承認今將供單呈案請察次由西探目壳羅香投案禀明拘捕被告情形並將所拾之炸彈壳及張少山之醫單呈察繼由見證蘇長生證明當時炸彈炸裂狀况並由老閘捕房九號副捕頭棣上堂禀明該游戲場於上月十六號夜發現炸彈時我亦在場帮同追獲許成逹一名被告徐釗秋謝濟清各延律師到堂代辯良久中西官判各被告一併還押聽候復訊核奪 
[北橋警佐又被上控]  
　　北橋商家程恒泰程厚生曹和興曹承吉萬泰曹行林久安泰康靜儂聚昌張樹山長安泰康柳東協興潘叔麒等前曾聯名至上海縣公署禀控縣警察第二分所警佐程渭南恣情賭博縱賊殃民請求查明撤委等情當經上海縣沈知事令飭委員查無實據置之不理嗣又經該商號等繼續起訴指該警佐在張家廳與該分所巡士汪以舟佐子貽汪炳生等之妻聚賭麻雀作爲不顧局中竊盜案件之證據經沈知事復將汪以舟等傳局派員詰問汪等不認其妻犯賭沈知事諭候核示在案兹悉該商等以該警佐程渭南一日不離北橋則北橋鎭商一日不能安寗故又於前日聯名具狀蓋章推潘叔麒爲代表分投道尹及省長公署上訴 
[續誌騙取食米之敗露]  
　　前日有小車夫張福瑞持僞造之南市久大米店字條至鹹瓜街蘇芳聚桂圓店聲稱爾店中所購之食米尙須調換故來車運等語當經該店察係假冒將張扣住知照久大店夥陸潤生將張扭控一區警察署請辦旋又由民太店夥徐建章協隆店夥李德明等投署請求附追被騙食米等情已紀昨報昨午由該署趙署長備文飭警將張福瑞押送地方檢察廳一面傳諭各原告自投檢廳候質旋經檢察官預審一過命將張福瑞收押候究各原告退去候示 
[復訊妒姦殺弟之兇犯]  
　　住居楊樹浦鞱朋路九百七十六號門牌之揚州人田德福（即田老大又名二豐）於本年七月二十七號夜因妬姦起畔糾黨持刀將伊弟田和尙謀斃案發逃逸嗣被特别機關華探目張芝卿西探目壳羅香將田緝獲解送公共公廨訊供管押聽候核辦咋晨又由捕房將田解案經中西官略訊數語判令還押候特别訂期訊斷 
[最近回國之留美學生]  
　　我國留美學生近來益形發逹本年暑假迄今畢業回國者不下百人均得有相當之位置抵滬時皆由寰球中國學生會招待兹將回國學生姓名籍貫等録下 
　　姓名　籍貫　在美學校　　　學位　現在通訊處 
孫　科　廣東　加利福尼大學　碩士　香港實業銀行 
任鴻雋　四川　哥倫比亞大學　碩士　上海寰球中國學生會 
楊　銓　江西　哈佛大學　　　碩士　同上 
趙志道　江蘇　　　　　　　　　　　南洋路十號 
黄新彦　廣東　芝加高大學　　碩士　北京協和大學 
黄日新　廣東　意理拿大學　　學士　上海九江路二號 
戴備騊　湖南　波斯頓工藝大學學士　湖南常德府 
陳宗嶽　廣東　澳柏林大學　　學士　廣東海防郵政局 
鍾啓祥　廣東　紐約大學　　　學士　廣州 
李啓藩　福建　青年會　　　　　　　上海青年會轉 
龔文芳　四川　密歇根大學　　碩士　 
沈彬貞女士江蘇芝加哥大學　　碩士　北京女子師範 
張梅峯女士　　三省大學　　　學士　上海南京路八十三號 
梁基泰　廣東　威士康辛及加利福尼大學碩士香港太子屋第二層 
白護衛　厦門　斯旦復大學　　　　　厦門古浪沙四十二號 
趙　訒　山東　　　　　　　　碩士　山東 
郭蔭棠　廣州康乃爾大學紐約大學碩士廣州 
王宗仁　厦門　　　　　　　　　　　　上海青年會 
傅　智　浙江　威廉其弗爾大學　學士　浙江湖州 
廖照超　厦門　　　　　　　　　　　　上海同仁醫院 
王　賡　江蘇　潑林司登大學　　學士　北京清華學校 
宋王芝女士福建　　　　　　　　　　　天津 
李性晟　湖北　胡世德大學　　　學士　漢口青年會 
聶紹經　蕪湖　惠斯來陽大學　　學士　九江威廉奈虚學校轉 
楊錫宗　廣州　康乃爾大學　　　學士　香港 
高斐君女士　　胡世德大學　　　　　　上海商務書館 
趙　昱　廣州　　　　　　　　　　　　香港 
陳應榮　廣州　　　　　　　　　　　　香港康寗保險公司 
徐傅元　江蘇　波斯頓工藝大學　學士　北京東城 
彭帝相　廣東　密歇根大學　　　學士　廣州 
楊錫珍女士江蘇孟霍利大學　　　學士　上海中西女塾 
客顯麟　廣州　歇非特大學　　　博士　香港麥加利銀行 
杜　俊　河南　威斯康辛大學　　碩士　河南衛輝府 
余日宣　湖北　威斯康辛大學潑林斯登大學碩士天津南開學校 
張石麟　江蘇　哥倫比大學　　　碩士　仍在哥倫比亞大學 
王光宇　　　　澳柏林大學　　　學士　湖南長沙也路大學 
馮　甫　　　　哥倫比亞大學　　學士　甯波日日新聞社 
葉芳哲　福建　波斯頓工藝大學　學士　福州 
潘珍寶女士直隷澳柏林大學　　　　　　北京 
誠宗弌　直隸　曼來蘭製藥學校　　　　北京協和大學 
張弼珍女士江蘇澳柏林大學　　　　　　上海西門外大吉路 
牛惠生　江蘇　　　　　　　醫學博士　上海仁濟醫院 
程孝剛　江西　普渡大學　　學士　　　江西宜興 
陳蘭生　　　　意理拿愛大學碩士　　　北京西門内西交民巷 
孫恩鏖　江蘇　阿哀華大學　碩士　　　南京第一農校 
張福運　山東　哈佛大學　　碩士　　　山東烟台政記公司轉 
　　（未完） 
[貧民學校第一日開會記]  
　　南市大南門外中道橋南首市立貧民學校於昨日下午二時開十周紀念會並舉行懇親會是日天氣乍晴各生家長及各界來賓到者甚衆並有全國敎育聯合會代表諸君到場先由職員招待入覽成績次振鈴開會奏歡迎歌先由主任報告乃請來賓顧霖周君演說（演詞甚長不及詳載）次奏十年紀念歌又次學生表演游藝至四時半散會是晚又由青年普益社開演幻燈其熱閙情形不亞於日間也聞該校第二日開會政紳商各界均派代表到校並於是晚舉行提燈會云 
[中國體操學校運動會豫誌]  
　　西門外林蔭路中國體操學校定於陽曆十一月十日（陰曆十月初七日）上午九時始假斜橋公共體育場舉行第十五次運動大會此次所表演者合於中小學校敎材爲多届時無須入場劵均可往觀云 
[青年會舉行菊宴之預備]  
　　四川路青年會會員部舉行第二次菊宴已由該部主任徐可陞陳設良菊數十種並備陽澄湖大蟹佐以時鮮佳肴宴畢赴同樂會觀最新長片影戲宴費及觀影戲每客統計小洋六角有興與宴者皆可入座定座以星期五下午五時截止如單觀影戲者可當時購券入座云 
[觀濤學校開會預誌]  
　　南滙觀濤學校經省視學視察後評爲各高小學之冠現定十一月五號開十七週紀念運動會並請浦東中學拳術部田徑賽部來校運動又敎育會長陸以鈞於是日敦請職業學校主任顧蔭亭等蒞校講演職業敎育届時當有一番熱鬧也 
[學校移用吳淞賑欵之反對]  
　　吳淞被災商民張曾階謝藹光繆恭寅楊天瑞須家楨朱淵致該處經董函云此次淞鎭火災蒙省署頒發急賑俯惠災民前經貴處按户查明發給外尙有復查不符各户扣除銀一百五十二元聞學務委員有禀請縣長撥給私立崇德女校之用又貴處經募各大善士之賑欵該學務委員亦有希圖禀請縣長撥給該校之說災民等伏思此次賑欵散給無告災民斯爲正當辦法若以私立之崇德女校享此賑欵在災户碍難默認此次火會火具均遭焚燬路街亦已毁壞不堪善後用途正需籌集應請貴處轉呈縣長取消學委所請仍舊平允酌給無告災民否則悉充火政路政之用則二百餘家災户咸感德無量也 
[天主敎會之令節]  
　　昨日爲天主教諸聖瞻禮今日追思已亡均爲彼敎中令節駐滬法總領事昨特令知法工部局巡捕房傳諭内部辦公人員循例給假二天法公廨應訊案件亦暫停兩日 
[進德會英文聖經班開課]  
　　北京路思婁堂進德會每星期日上午十一時至十二時附設之聖經班自本學期開課以來前往研究者已有數十人惟英文班領袖美國費吳生君近因其太夫人逝世未及兼顧以致遲遲至今尙未開課今費君已事畢回申准明日上午十一時開課凡有志研究英文及德育問題者無論何人皆可入班聽講其他各華文班亦有餘額可補云 
[德泰洋行下旗誌哀]  
　　美商德泰洋行買辦張雨若前日在新閘南成都路一百二十三號門牌庽所内洗澡時將電燈線移動突然觸電身死昨由其家屬訃告洋東即懸半旗誌哀 
[浙關稽查來滬]  
　　浙海關稽查員葛和卿昨日由甬搭乘新寗紹輪船來滬聞小作勾留即須回甬銷假云 
[温州旅滬同鄕會近聞]  
　　温州旅滬同鄕會係去歲十一月十一日成立現屆周年期滿定於十一月十號（卽陰歷十月初七日）下午二時仍假斜橋台州公所開常年會改選正副會長曁幹事員現已分發傳單召集全體會員矣又聞該會以普濟罹刧一案招商局對於處置被難各家屬絶無辦法未免偏執爰偕旅杭温處省議會議員曁温處十六屬各商會電請北京司法交通二部請援江寬成案電飭蘇省法院審究 
[紹蕭塘工獎券之推銷]  
　　上海縣知事昨出布告云案奉滬海道尹公署第九八三號訓令内開案奉江蘇省長公署第一八二號訓令内開准浙江省長咨開案據財政廳長兼協濟紹蕭塘工有獎義券事務局總辦張厚璟呈稱竊照本局籌辦協濟紹蕭塘工有獎義券發行在即各外埠所銷數目以上海一處最爲踴躍現擬在滬設立辦事處派員經理印刷推銷各事務並擬仿照上海慈善救濟券辦法於法租界内委託商號分銷此項義券惟發行伊始非山當地行政官廳量予維持不足以廣銷路兹檢呈發行承認兩項章程各二十份應請鈞署分咨江蘇省長曁松滬護軍使備案飭屬協助推行並咨請令行特派上海交涉員會商駐滬法領事署給示曉諭以昭愼重即祈省長迅予鑒核施行實爲公便等情據此查此項義券係因浙省紹興蕭山兩縣轄境塘閘工程險要情勢危急前由本公署呈請中央撥欵興修經部提交國務會議决定分作五年施治第一年應需經費四十一萬六千元由中央地方各認籌墊一半由財政部先行籌撥十萬元以便尅日興工第二年至第五年應需經費八十萬七千八百一十元發行塘工有獎義劵收入開支所有中央地方認墊之欵將來仍由捐款項下分期撥還迭准内務財政兩部電咨前項辦法前來業經設立紹蕭塘閘工程局遴委專員將逐年應辦工程次第開工趕辦一面設立協濟紹蕭塘工有獎義券事務局委任該廳長兼充該局總辦籌辦發行獎券事宜各在案據呈前情自應准如所請以便行銷而全義舉除指令並分咨外相應檢同原送發行承銷兩項章程咨請備案飭屬協助推行並令行特派交涉員會商駐滬法領事署給示曉諭並希見復至紉公誼等因准此除分别咨行外合將章程令發該道尹仰即飭屬協助推行等因奉此除分行外合行令仰該知事協助推行此令等因奉此合行抄録章程出示布告仰各色人等一體知照特此布告 
[遼河口船浮移動]  
　　中國署理各口巡工司額君通告航商略謂山海關稅務司所屬界内奉天遼東灣遼河口攔江沙中沙之旁西沙之東沿曾設黑色警船浮一個現自原處移泊爲南三十一度東相距海里百分之十五自浮視升旗處爲北五十度十五分東相距十六里四分其餘形式照舊各處船隻務宜留心詳記以免疏虞云 
[養媳要求迎娶之交涉]  
　　南滙人王和尙之子阿錦自幼憑媒楊鴻生說合聘定陳阿兎（卽王和尙之甥女）爲妻五歲時即過門童養至十一歲時由其母陳楊氏領回住居南市倉橋設攤賣菜今已十七歲當時付過禮洋二十元近王擬爲子完姻屢次接女詎其母不放要求迎娶前日王同子及媒證來滬與氏交涉旋即扭控一區一分駐所經王署員慰勸不從當飭一併移送警廳司法科訊核 
[騙銀並無證據]  
　　烟台雙盛泰等六十餘户之代表紀耀西延請律師在公共公廨刑事科控告海順興商號執事山東人劉敏亭（即劉敬亭）私用貨欵銀三千兩潛逃來滬等情由廨訊判劉交一千元人洋並保候備文咨請駐滬特派交涉員轉飭烟台地方官廳着原告檢帶證據來廨質訊在案兹因尙有邢子清被劉騙去寳銀兩錠投廨禀請附追故於昨晨復由牌票間西探目梟與華探楊泉福將劉帶案經李襄讞會同英白副領事訊據原告邢子清訴稱七月五號劉問我購買寶銀兩錠計重一百零三兩囑令學徒米家熙送往海順興號向被告收銀時被告囑一夥友同米至另一店中取銀忽然乘間逸去請爲追究並延律師到堂代爲聲訴劉亦延博良律師上堂辯稱是項寶銀並非原告親自送去送銀之人今日亦未來案作證應請將案註銷中西官會商之下以邢子清所控騙銀一案並無證據判令註銷至紀耀西等控案應候烟台地方官復函來廨再行訊核 
[遇人不淑之援救]  
　　婦人沈小寳前山伊夫陳某押入法租界湯陳氏所開之花烟間内爲娼詎陳於日前前往强欲領回以致口角當由巡捕將小寶帶入捕房昨解法公堂訊據小寶供稱實因丈夫來領致起口角湯陳氏供小寶押下時言明以三年爲期現未期滿因陳强欲領去故與爭論求察中西官以陳將妻押爲娼妓已無情義今又强欲領回必又有飽種惡意遂判小寶發堂另行擇配與陳脫離關係 
[私開烟館之處罰]  
　　法租界大自鳴鐘捕房捕頭偵悉張小狗家私賣燈吃當經帶同包探前往該處抄出烟槍等物帶入捕房又小東門捕房捕頭在錢紀生家抄出烟具帶入捕房諭各存洋出外候訊在案昨日傳至法公堂詰問張錢兩人均供認私賣燈吃不諱判張罰洋三十元錢罰洋二十元充公烟具銷毁 
[恤欵展期追繳]  
　　汽車夫李根生日前駕車至法新租界貝勒路地方將孫嘉賢家之十歲小孩撞斃後由捕房將李解送法公堂訊明判押西牢九月並貼償原告撫恤費洋一百五十元在案兹因分文不繳又於昨日提訊李供實因貧苦無力措繳求恩寬免中西官判李還押展期七天繳洋如違須將刑期酌量增長 
[一再騙煤之敗露]  
　　俞昌興煤炭店主俞金芳昨至法公堂訴稱華隆路十號洋房日前打德律風至商人店中據稱洋東要購白煤若干噸商人信以爲眞立卽派人如數送去後由商人前往取欵據該洋房内之用人言洋東已往外埠並無購煤之事商人知己受騙正在偵查乃前日又來電話囑令送煤故由商人前往扭獲張安昌一人送案請究並請追還前次騙去之煤價洋五十三元詰之張安昌供認騙煤後售於洗衣作主應得利得洋四十五元民人實因虧欠該洋房内用人陳岳連飯資及借欵屢被催逼無奈作此不端之事除還陳洋十一元外餘洋自用求宥陳岳連供日前張向民人借打電話與朋友接洽民人不疑其另有作用後見有煤送至門前張卽僞稱由伊向煤炭店掮來民人並未向張索取飯資借欵亦無串同騙煤情事求察並據姜阿月稱民人在陳岳連處爲下手見張時常前來吃飯是日見有煤送至門口張安昌即着民人至洗衣作内兜銷旋因民人不允張即自往接洽餘不知情質之洗衣作主應得利供稱張安昌將煤送來之時自稱爲煤炭店掮客商人故敢購下是實中西官判張安昌押西牢二月並賠還原告煤價洋五十三元陳岳連罰洋五元充公姜等無干諭令退去 
[老虎竃夥友受創]  
　　北京路長興園老虎竃夥江北人陳淦全昨晨五時餘在門前掮排門至對面馬路時適有某號汽車疾駛而來將陳撞倒跌傷不能起立由總巡捕房四百六十三號華捕查見抄録汽車號數押令該汽車夫扶受傷人乘坐汽車載送仁濟醫院醫治一面帶該汽車夫至捕房禀候捕頭發落 
[破獲北山西路之烟窟]  
　　住居北山西路六百四十一號門牌之黄狗郎熬煮烟膏秘密挑售並容留外人開燈吸烟毫無願忌兹被包探金福壽查悉以其有違禁令立卽協同西探目泮林士前往將黄拘獲連同烟具帶入捕房昨解公共公廨經中西官訊明判黄押西牢兩月或罰洋五十元充公烟具銷燬 
[托抵古玩之糾葛]  
　　劉問芻在公共公廨控包蘭文吞没託抵古玩之欵項前日傳訊先由原告代表律師上堂陳明案情並詰據劉問芻聲稱我於六七年前託被告將古玩等物抵欵其中有披霞一塊值價頗巨當時我因有事晉京無暇向包詢問迨返滬後查核細賬並無此項收入始知被包吞没應請究追被告亦延律師到堂辯稱原告所控之事係在六七年前被告未與涉訟之先何以竟不追究應請堂上鑒察李襄讞得供後商之英副領事卓君判被告退去候再訊核 
[妓女請求超豁]  
　　昨午有無錫女子桂囡至上海地方檢察廳具禀略謂年十七歲父母均故九歲時母親病篤將女子面託與陸姓婦人撫養迨母故後即隨陸姓婦人來申邇來該婦在公共租界六馬路福康里開設妓院令女子作皮肉生涯近因懷孕臨盆在即該婦尙欲女子接客女子不允該婦即施鞭撻受苦難堪爲此來案請求超豁云云當經林檢察長派員提訊一過諭着發送新普育堂留養候示 
[屯田繳價之起色]  
　　上海縣屯田繳價處主任謝酉山以值此新榖登場鄕民經濟稍裕故特委派督催員胡揚貴等下鄕分投傳諭大致謂各處屯田未經繳價之前所有買賣典質曁建築等事一切均不能自由一經繳價旣裕國庫又重産權務各從速繳納勿再觀望等語故近日繳價者漸見起色云 
[大世界贈品月券開標]  
　　大世界俱樂部售出之陰曆九月分贈品月券於昨日午後二句鐘仍在共和廳開標共售劵一萬號得標者一百六十號計頭標一千一百三十七號二標二千四百八十二號三標一千八百十五號四標四千零十號五標八千七百十五號 
[淞滬警察廳批示兩則]  
　　談趙氏批呈悉查爾子四十子串同偵探遇事招摇正在押候查辦之時何得率請開釋所請着不准行此批 
　　張朱氏批呈悉姑准俟張阿大等到案後再行集訊核奪此批 
雜評二 
[國人思之（訥）]  
　　今人聞議和之聲而色然喜矣吾第一問一言和即能逹最後之成功否和即成功矣能遽享太平安樂之幸福否 
　　夫一和而即可享太平安樂之幸福吾人固可安然以待之然試問天下有此幸事否歐戰將平人皆言戰後之籌備則國内之戰爭平我人戰後之籌備又將何在國人而果欲享太平安樂之福者當於此思所以奮其振作之勇氣思所以完其國民之責任 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
時談 
[動物性復原] [  曹蝸厂]  
　　集同類之二蟲於一器集同類之二禽於一籠集同類之二獸於一地使非牝牡爲偶則激烈之爭鬭生焉證之以蟋蟀與雞牛皆然也其所以然者動物之本性然也稚兒同處每至爭鬧蓋動物性未消滅使之然也今日之武人時而槍彈横飛以報睚眦時而揚言獨立以召兵戎時而火人民之廬舍赤地千里時而刧黎庶之資財凶狠如狼一舉一動非戰爭卽破壞人謂其頭腦簡單吾謂其動物性復原 
老申報 
[公子病瘋]  
　　（見光緒十四年六月十一日） 
　　果報之說儒者不談然事旣新奇足資勸戒正不妨筆之於書俾見者觸目聞者驚心也某公子浙人也諱其姓氏其尊人現宰官身需次熱河歷署要缺現補某令尹曾受暮夜金關人高某復助紂爲虐高有弱媳現年十九歲歸於公子主僕論婚此中情節已可不言而喻現以人言可畏公子由任所驅車挈眷回籍於六月初一日到津計車兩輛牲口六頭車中除行李外公子夫婦曁一僕一婢共四名剛至半道騾馬不前御者痛加鞭策趦趄如故一似任重而力不能勝者方詫異間公子嬉笑怒駡譫語大作車行數日旣抵楊利卸裝於某旅邸遽投某營聲訴來踪去跡稱於途中被盜搶刼懇請緝盜追贓仍恐萑苻不靖乞撥營兵護送語皆有條不紊統帶信以爲眞派弁行查而公子先歸旅邸手持兵刃作格鬭狀研詰被刦情形語不成聲其家人代白公子染患痰迷時發時愈所報係屬子虚并恐肇事奪其利刃飭僕加意防閑覆命以去翌日到紫竹林寓於佛照樓當卸車時猶向居停寒喧絶無瘋態比魚更初躍忽作劉四駡人稱伊帶有眷屬何以内外不分良歹不齊入此室處盡力咆哮聲振屋瓦時棧主曁客少長成集而公子室内一燈明滅除夫人與幼婢外闃其無人顧詈駡聲與乞饒聲更番迭作叩其紀綱之僕知係病狂當囑抱關擊柝者謹愼支更嚴防門户而公子聲如鼎沸澈夜不休比東方旣白聲始寂然以爲就枕詎伊係住樓房於五更時將茶調洋烟勸僕吸飲僕辭之公子謂我死不能任汝獨生僕遂如醉如痴一口吸盡公子從樓後穿門躍下落於棧後億成德雜貨舖中了無傷痕大步踏出坐於佛照樓鄰右豆腐店門前狂態大作觀者如堵棧夥認係下榻陳蕃而怪其出不由户億成德夥代訴情節知其如天上將軍從空而下挽之入棧抵死不行時有熱河鑛務委員隴西氏同作寓公向與公子似曾相識亟前問訊清醒須臾俄而醜態又作且述被殺埋寃尋仇報復等語隴西氏駭嘆久之亟覔其僕偃息在床奄奄一息問以何爲婢稱目擊已服洋烟約計碗許語氣安詳神情暇豫一若不知烟毒之能殺人者異矣棧主亟覔木棉花燃灰灌救方慶更生且恐干連諸多未便情其主僕携同眷口遷於紫竹林四合棧以免意外云 
新拾遺 
[歐西森林之浩刧二]  
　　比利時境内受德軍之蹂躪尤酷全國林木斬伐靡遺即各市街兩旁之裝飾樹亦同罹是刧全國之内欲求幾葉之緑蔭幾個之棲禽杳不可復得直可謂全體不毛之裸國矣戰爭以前德法義比和皆木料輸入國也故戰爭之初英國所需木材由俄國瑞典那威坎那大輸入至戰爭而全絶彼中歐諸國新築幾千百之兵房需木材焉幾多之俘虜收容所需木材焉幾多之軍需堆棧需木材焉而各國煤斤不足之影嚮又需木材焉其尤鉅者則德奥之以紙織物代棉毛是也紙製衣帽始於去年今則紙織物工廠之繁盛不啻戰前之毛織物工廠僅就奥國計已有此等工廠三百六十處奥之軍帽早已改用紙製德奥對於俘虜及避難民均令服紙製之衣謂紙衣冬温而夏凉輕便適體而易於染色故各軍隊之定製者殊應接不暇也（此種紙織物經紗全用紙質緯紗則以羊毛棉絨夾入之）德國之用紙則更進於此女服檯布莫非紙織物商肆所陳列之絨毯襯褥等美妙巧麗有令人不敢信爲紙織者又製爲裹衣空氣旣極疏通且儘加洗濯而不壞試觀其電車中之女賣票人上自帽子下迄長靴直裏其全身於紙中思之令人失笑德國近又發明所謂善琅Zollon者蓋木質絲也以木質所成之紙料納入金屬器加以英大之壓力令由鋼板之細孔擠出即成爲絲即可代黄麻棉花之用依此推想木材之需要尙可限量乎而歐西森林萬刼不復之運命亦於是判决已 
常識 
[英人迷信之一斑] [  慕蘭]  
　　守古之英人多以爲人之品行際遇皆可視其指甲或兩耳則能知之云其法與我國相法亦不過大同小異耳今譯之如左指甲尖有一白點則是人將有不幸事指甲之色發灰白或青等色則是人必有憂鬱事指甲窄者則是人必善詐僞貪名利好爭辯易口角之徒指甲闊者則是人必文雅温柔膽力薄弱之人人之多機警富思想者其指甲必圓嗇吝者喜自誇者或愚笨者其指甲必皆小聰慧敏捷不畏艱難之人則其指甲必常現紅色品行惡劣者或身體多疾病者則其指甲必常現灰白色無絲毫之血色云耳之薄且垂尖者其姓情必惡劣凶狠耳之薄且小者其搜索力必富足耳之厚且大者是人必好色慾性情必鄙俗耳之大者且耳垂豐腴向下垂者是人必爲一大政治家或極富理想之人云 
　　人無端鼻癢則主將有煩惱之事右眼癢則主佳運至左眼則主凶蜘蛛自屋頂下垂於身前則主將有友人贈遺之物燭火之光忽發碧色或暗者則主將有生客至或有鬼物鞋帶之結忽鬈散則主情人念彼或與他人談及彼云苟人與其情人偕行時蹩其右足之靴則以爲其情人將極表愛情於伊苟時蹩其左足之靴則以爲表情人之不欲與伊偕行云 
[通民除瘟之新法提前過年]  
　　昨日總理交諭内務部行咨京兆尹及直隸省長公文各一件内稱國家令節載在憲章政府既不能任意增加人民更不得妄爲出入兹查通州因癘疫盛行民間有提前過年爲避除瘟魔之舉殊屬變亂國章過深迷信仰卽通知所屬道縣從速調查將行者力爲禁除未行者詳加勸戒免駭聽聞以杜謬舉云云按鄕間民風因瘟災之來祈禱逐瘟者有之然因瘟厲之流行而提前過年者則實未之前聞也通民此舉實屬謬妄官廳查禁宜也 
益智新畫 
 
[文具類] [  鴻銓稿]  
　　筆架 
小說 
[偵探奇遇] [  常覺覺迷同譯]  
　　賽鷹曰然則需酬幾何其人曰朋友實告君邇來予運至否今日幸遇一少年令予通譯給予一法郎始得至此果腹此間舌人通例每日恒取十法郎惟予但取五法郎足矣君信予法語不下於若輩土著可矣賽鷹曰予雁君可矣其人曰謝君君稅居何處可得聞歟賽鷹據實告之其人曰然則請君指示明日何時需予曰今夕即需之也其人欣然曰然則佳甚賽鷹俟其食畢語之曰吾人盍出其人曰君欲何往曰吾人今先一往美術家及文學家薈萃之處一聽若輩研究文學美術以消長夜其人意得曰此時殊實適宜蓋若輩濁劣之酒正方飽嘗所有正事亦已談畢摩拳擦掌互相角藝此其時矣吾人果從旁觀波爾遇事至機警尤有膽力惟嗜飲其貧困之原因殆即爲此賽鷹每至一處必細察各人面貌顧無一人與匈加利人小影合者碌碌終宵直至破曉始回旅館兩人分袂之時賽鷹謂史波爾曰視汝爲人頗多佳處明日願君早賁史波爾哂曰辱承獎借予實愧作無地惟予自問以前固多佳處若在今日所有佳處悉入垃圾桶中矣尙何佳處之有賽鷹曰君之佳處乃能傾入垃圾桶中耶是誠奇矣史波爾曰予生平嗜飲每飲一次必有幾分佳處沈入酒底日積月累而予所有佳處悉沈酒底而入垃圾桶中矣賽鷹曰但須自振不難恢復舊觀明日過我之時願君易爲新衣以壯觀瞻史波爾蹙額曰然則予又失去此番貿易矣賽鷹曰何耶曰予彰身之具實止於此安得有錢製備新衣予惟請辭耳賽鷹曰是殊易易吾今給汝二百五十法郎明日新而衣整而容至吾逆旅吾人各以朋輩相視君但呼予爲賽鷹可矣史波爾乃作感謝聲曰君待我如此是何異再造之天以後先生設有所命敢不勉力報稱賽鷹曰吾固信君能如是也自後一星期中二人奔波跋涉其忙乃如無頭之蠅巴黎各處亦幾走徧而匈加利人與露西踪影仍自杳然而史波爾則猶未知底藴正不知賽鷹爲何事忙也一日之晚賽鷹始以顚末告之史波爾以得大偵探之信用意乃得甚且曰吾人如果奮力進行不患不成予於巴黎大小旅館知之都稔女郎無論匿跡何所必能得之翌日賽鷹即取畫照攝爲影片向各旅館探詢僕僕終日所至凡二十餘家而無朕兆如故次日向晚二人入下等咖啡館沽飲以爲此等處所或有線索可尋二人抵掌閒談之時忽有兩少年入蓋土著也衣裳楚楚似爲商業中人惟以酩酊言乃不檢一少年曰汝邇來亦遇美國美女郎乎一少年蹙額曰嗟乎女郎殆失踪矣一少年美女郎也予愛女郎甚實欲娶之久矣一少年曰然則汝亦嘗向之求婚歟曰否予實不敢孟浪蓋女郎爲人冷雋非可輕與言此然予思久後必能遂予之願庸知女郎突然失踪徒呼負負一少年曰女郎殆回其祖國矣一少年曰嗟乎予亦但望其如此以我度之事或大謬不然女郎殆遭匈加利伯爵之毒手矣 
[自由談之自由談] [  不冷]  
　　棋之無分勝負者曰和牌之得有結果者亦曰和和固中國所尙也凡不抬之牌名曰平和然則平和讖語發現亦已久矣 
 
 
 

Page 15

 
 
   
 
 

Page 16

 
 
   
 
