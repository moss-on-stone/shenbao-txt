# 1917 - 191 - 4915957

 

Page 1

 
 
   
 
 

Page 2

 
 
時評 
[徐世昌總統說（冷）]  
　　東方電屢傳徐世昌入京有希望總統之說證以各方面間接之朕兆其言未必有盡虚者 
　　雖然徐世昌果若何而能得總統之資格耶以法言非黎則馮他何能及也以實言徐亦有復辟之嫌不究已屬寛大也以才能言自淸季至於民國一試再試徒有虚聲未嘗有成績也然則若徐世昌者果若何而能得總統之資格耶 
　　雖然以情理言固爲必無之事然今日人心正在倒行逆施之秋情理决不能用以斷事故余亦有未必虚之說也雖然苟或非虚國事將愈入窮境矣 
[命令]  
　　七月十六日大總統令　浙江督軍公署参謀長趙禪智勇兼備沈毅有爲少壯從戎勤勞卓著兹聞被剌殞命殊罙惋惜著交陸軍部照陸軍中將陣亡例從優議卹並著浙江督軍省長暨各省地方官一體嚴緝凶犯務獲懲辦以申法紀而慰英魂此令 
[專電]  
　　北京電　昨黎宅案殺死王鳳嗚馬占成賓世禮三名傷李保甲張洪品二名兇手王德祿山東曹州人因羞憤瘋狂與政治無關黎已遷回擬赴青島避暑（十七日上午十鐘） 
　　北京電　黄陂衞隊昨日之變幾被暗殺幸逃往法國醫院現將該隊解散（十七日上午十二鐘） 
　　北京電　聞黎衞隊肇禍係因分派從張勳處得來之贓物啓釁現贓物已在東四牌樓某店搜獲（十六日下午九鐘） 
　　北京電　黎决絶不回任段已專員迎馮北來（十六日下午四鐘） 
　　北京電　馮確有通電請黄陂復職但黎意堅决則馮必勉任（十七日下午十鐘） 
　　北京電　王克敏昨由甯來京言馮近即北上故政府派靳往迎（十七日下午十一鐘） 
　　北京電　徐世昌來京商改優待條件議附加制限於條件之後（一）去帝號（二）改服制（三）移宫（四）廢上諭等名目經費仍舊（十七日上午十一鐘） 
　　北京電　徐准今午來商辦結束淸室事復辟内幕將全部表暴（十六日上午十一鐘） 
　　北京電　徐到京住三條本宅聲言此來專保淸室優待條件不含政治意味惟入都見大事未妥此亦未容開談（十六日上午十一鐘） 
　　北京電　比公使昨訪段總理與黄陂事有關（十七日上午十一鐘） 
　　北京電　處置張逆問題外團一再研究學說上不論罪事實上可引渡結果視我外部手術如何爲斷（十六日下午四鐘） 
　　北京電　梁啓超昨晚到京梁允長財政則次長爲金還張仲仁不就教育仍以范源濓繼任（十七日下午十一鐘） 
　　北京電　汪大燮昨就任即訪各使仍以高爲次長劉冠雄擬今日來京就任（十七日下午十一鐘） 
　　北京電　中央將開高等軍法會議審雷張判事長爲曹錕判事爲曲同豐傳良佐（十七日下午十鐘） 
　　北京電　段内閣日内尚難完全成立（十六日上午十一鐘） 
　　北京電　善後用欵需三百萬擬籍没張勳一部分財産抵充（十六日上午十一鐘） 
　　北京電　討逆總司令部調用三路車輛現已全數發還（十六日上午十一鐘） 
　　北京電　院秘長張志潭昨到任各秘書照舊復職（十六日上午十一鐘） 
　　北京電　舊進系報紙均遷回出版（十六日上午十一鐘） 
　　北京電　曹錕昨帶將校二十名兵三百回保定（十七日上午十一鐘） 
　　北京電　財内交法四總長仍照前單發表梁已到業允暫就進系議員紛紛謁段求事該黨既不能阻黨魁入閣即無以禁黨員活動（十七日上午十二鐘） 
　　北京電　汪大燮昨就職後即赴院開第一次國務會議决向外團要求引渡罪魁中追加梁敦彦用公式照會送逹（十七日上午十二鐘） 
　　北京電　王士珍謁段誓不再幹所遺参謀總長保蔣作賓（十六日上午十一鐘） 
 
 
 

Page 3

 
 
　　北京電　張作霖來電保馮德麟已嚴詞駁復（十六日下午四鐘） 
　　北京電　政府请和蘭使署監視張逆（十七日下午十鐘） 
　　北京電　今日大栅欄一帶商店仍未全開段總理布告勸安業如有假冒軍人執法以繩（十六日下午四鐘） 
　　北京電　参謀長定陳宦（十七日上午十二鐘） 
　　北京電　雷張馮三犯頃送交大理院聞將來結果須按内亂罪處决（十七日上午十二鐘） 
　　北京電　浙参謀長令以范毓靈繼任（十七日上午十一鐘） 
　　北京電　西山放出之德兵現仍驅回管束（十六日上午二一鐘） 
　　杭州電　今日下午五鐘宣布戒嚴頒條約九（十七日下午九鐘） 
　　廣東電　段電兩粤督大局尅日可定勿勞遠師（十七日下午二鐘） 
　　廣東電　唐繼堯電陸使解釋滇桂兩軍嫌隙滇軍小部在英德青蓮墟譁變藉口索餉外間謡言遂謂滇軍有他種事變陳督已電商滇軍勿遽來省免驚市廛並飭財廳籌撥欠餉出發事仍待陸使决定現狀安靜（十七日下午二鐘） 
　　東京電　日本興業銀行船舶金融業兼營案雖未成立以對於中國方面發展業務須巨額之資金故仍按照前此計劃將於八月一日之總會提議一千二百五十萬元增資案 
[外電]  
　　北京電　黎總統已入法人醫院養疴黎發長電致各省不願復職（十六日） 
　　北京電　黎總統之赴法人醫院似非因病而起緣今晨五時許黎之私邸中有一兵士發狂持捧撃死排長一兵士二傷隊長與兵士各一後又奪取被害者之手鎗連放數響黎總統受驚故入醫院（十六日） 
　　北京電　徐世昌已到京（十六日） 
　　廣州電　國民黨領袖陳炯明章太炎等昨由汕頭抵省孫中山隨後即來李烈鈞因北伐軍已非必要將去粤赴滬聞孫中山等主張西南諸省宜有較今更爲有力之聯合（十四日） 
　　廣州電　孫中山等昨已抵省又有粤籍國會議員數人亦由上海回粤　朱省長任魏邦平爲警廳長並宣告苟有傳佈戰事將作之謡言者定予懲辦（十六日）以上路透電 
　　北京電　黎總統到法人醫院時又見一不樂之景象蓋黎登樓之際忽見張勳之参謀各員皆匿於醫院中也此輩似已將張勳貴重物件及文件隨身携出後即與外界通遞消息目下已被移往法軍營當可得較好之監視兹悉星期四日戰事雙方兵士及中外人民共死二十五人傷四十五人（十六日） 
字林報 
　　北京電　今晨十一時半徐世昌抵京江朝宗段芝貴等大員皆往車站迎接（十六日） 
　　北京電　馮國璋已辭代理大總統之戰大約徐世昌不久可被舉爲總統（十六日） 
　　北京電　黎總統昨率衞兵兩隊回東城私邸今晨六時衞隊與附近軍營之兵士衝突致起爭鬭死三人傷二人受傷者皆即抬往法人醫院黎　統與其家屬皆頗驚恐自願由警兵等送往法使署總統衞兵兩隊皆已繳械大約黎將率眷赴津（十六日） 
　　北京電　外間所傳在京覊留之德兵助張勳作戰及護送張勳避入和蘭使署兩說皆絶對不確德兵係歸和使保護管轄再張勳之避入和署乃以和使刻爲公使團領袖之故德人與此事全無關係（十六日） 
　　北京電　段總理遣靳雲鵬赴甯勸馮早日北上（十七日） 
　　北京電　段總理議組織特别軍事法庭訊辦與復辟有關之軍人擬任曹錕爲庭長而以傅良佐曲同豐二人副之（十七日） 
　　北京電　北方軍界領袖通電各省建議廢除清室優待條件削除帝號没收清室産業與宫殿改爲國産（十七日） 
　　北京電　黎總統擬移居青島養疴（十七日） 
　　北京電　公言報云協約國公使皆賀段總理復職並詢以將來對德之政策（十七日） 
　　北京電　汪大燮昨就外交總長職拜會日使林權助（十七日）以上德文電 
　　北京電　汪大燮今日午前往訪和蘭公使謂收容萬壽山附近海淀之备國兵與復辟同時解放入京請再收容海淀並協議引渡張勳之件該公使於處分德兵之件已經承諾云（十七日） 
　　北京電　段祺瑞昨向和蘭公使聲稱張勳復辟一事現將雷震春張鎭芳馮麟閣交付法庭訊問其结果若復辟爲德國之陰謀有關係應請將張勳引渡並求不許張勳以和蘭公使館爲中心有政治上之活動（十七日） 
　　北京電　此次之事清帝宣統雖屬年幼亦甚痛心風聞有因此罹重病之說（十七日） 
　　北京電　盛傳徐世昌或就總統之職亦未可知（十七日） 
　　漢口電　王督軍受段祺瑞諮詢二事如左（一）黎總統可否復職（二）清室優待條件之存廢王督軍當即召集重要部員密議一切（十七日） 
　　漢口電　湖北宫民於黎元洪氏之辭職頗爲遺憾以黎氏之心事雖屬可諒然當此時局困難之際仍望速即復職（十七日） 
　　漢口電　吳光新應段祺瑞十五日之電召北上商議時局善後之策（十七日） 
　　東京電　海軍省公報曰日本海軍中佐江渡恭助於大正五年八月附乘英國軍艦邦加特號以來於北海之戰場参加策動數次從事協同動作大正六年七月九日之夜該艦在某地點警戒停泊之際爆沈中佐亦即陣亡（十七日） 
　　濟南電　日本軍隊慰問侃中田侍從开官昨日來濟今日蒞守備隊傳逹聖旨明日折回青島（十七日） 
　　南京電　第十九師長楊春普應齊代理督軍之電於昨來省會議防務（十七日） 
　　南京電　段祺瑞氏爲請馮國璋氏上京特派江天鐸來寗（十七日） 
　　南京電　砲艦楚觀號昨由上流駛抵下關椗泊（十七日） 
　　東京電　第一高等學校教授葉山萬次郎公立學校長原悌吾公立高等女學校長吉野臻等三氏今日奉命出差中國（十七日） 
　　東京電　寺内首相今日午前訪問山縣公爵報告重要事項（十七日） 
　　東京電　第七次臨時外交調查委員會今日午後在宫中開會由本野幹事長報告外交問題並就重要事項協議（十七日） 
以上東方通信社電 
[戰電]  
　　倫敦電　海格將軍報稱英軍在亚美蒂愛爾附近等處逐退襲撃之敵軍　英軍在哇比襲撃獲勝（十六日） 
　　巴黎電　今日午後公報云昨晚敵軍猛轟數小時後以重兵攻撃塞尼西面法軍之凸點兩軍終夜激戰互相進退敵軍用力雖巨且廣施流火終不能扼守攻入之法軍戰壕僅佔據廣五百碼法軍第一道陣線數段昨晚法軍以砲隊備戰後在香巴業二地點竭力進攻盡得化特山北面與台登山坡之目的物奪獲廣八百邁當深三百邁當固防之戰壕敵軍接續猛力回攻數次肉薄後大受損失法軍仍固守所得之陣地是役法軍俘虜三百六十人内有軍官九員法砲隊曾重創聚集之敵援兵　今晚公報云塞尼西面砲戰已弱　昨日法軍所得香巴業化特山北面與台登山之陣地今防務已固（十六日） 
　　俄京電　十一日德軍以武裝火車及摩托車助戰回攻加魯施甚爲悍猛故得重佔該鎭俄軍以鎗剌與敵巷戰復將敵軍农出加以重創是役备軍曾用爆裂性之鎗彈故俄軍俘虜無多（十四日） 
　　倫敦電　英艦先鋒號之沉没死將士八百零四人（十六日） 
[公電]  
　　劉存厚通電　各督軍省長均鑒存厚上月退住城外即分派所部各處清鄉僅留少數士兵保管城内舊司令部兢兢業業顚覆時虞詎戴督對於存厚既多慚德復懷忌刻肆虐軍民甚於專制復辟電至厚受僞命之污自當亟電共討乃戴督將郵電把持壓擱不發五號夜半派兵攻厚城内舊司令部士兵力難死守退至城根戴軍忽火燒民房縱兵擄掠全城鼎沸呼號震天災民紛投泣求救護各士兵憤不顧生乃於六號午後派隊入城救火防止搶刧帮將四城火頭陸續撲救各街亂軍次第驅除戴軍乃將搶得財帛輦入督署戴督不亟引咎安民仍横施巨砲向厚軍猛攻轟斃人民甚多省城焚燬過半災黎十萬無路逃生似此情形亂將胡底爲此籲懇俯念川難主持正義速電戴督即日罷兵庶幾護國義旅固獲矜全而殘破錦城不至盡成焦土有造民國感德無涯迫切泣陳不勝待命之至川軍長劉存厚叩陽 
　　海州來電　申報時報各報館鑒敝縣文夜土匪潛襲福城旋即撲滅現已安堵如常籌辦善後乞登貴報公布是懇東海縣知事段士璜篠 
　　孫洪伊等致西南各省電　雲南唐督軍南寗陸巡閱使譚督軍廣東陳督軍朱省長李協和先生長沙譚督軍貴陽劉督軍各省議會均鑒月初外間所傳黎大總統特任段祺瑞爲國務總理命令一道查是時黎大總統已被逆軍監視失其自由何能發布命令况證以丁槐君之報告則事實全非按之約法之條文則根據盡失我國民若承認此非法僞造之總理是不啻將中華民國完全推翻况復辟逆謀發始於徐州會議而叚實爲主動派徐樹錚爲代表通國皆知厥後嗾使叛軍團圍攻議會入寇京師乃成復辟是亂法叛國均以叚爲首犯加以僞造命令自稱總理斷不能因張勳既敗遽漏吞舟貽國大害公等既决定護法討逆望即日出師覈右叛徒隠幕並通電内外所有非法僞内閣之行動無論對内對外均不承認使全國曉然於叛徒之罪狀則倒行逆施之毒燄或可稍滅補救亦較易爲功若再遷延國將無幸臨電髮指鵠候義聲孫洪伊蕭晋榮彭介石劉成禺田桐王傑周珏同叩删 
要聞一 
[北京之善後問題]  
　　聞段總理本定於昨日晚十時乘專車晋京其未晋京以前京中一切軍務俱由東路司令管理旋又改於今日（十四日）入京關於清室處分並組織正式政府及自戰鬭以來與各國之交涉問題擬概由在天津所任命之閣員辦理又聞段先本擬日前偕同湯化龍君專車來都收拾一切嗣因得傅次長良佐電話云有要事須至津面商請暫勿動身遂未首途兹聞傅次長已於日昨去津面謁總理密談約數小時之久總理面授以機宜傅遂就晚車回京布置一切段總理并告以仍當同湯君北上至關於取消復辟一節聞由民國政府公布明令不再由宣統宣布先是當討逆軍四面圍攻及飛機於皇宫上方遊行時清室瑜皇貴太妃對於張勳已多惡言又外間前傳徐世昌勸令張勳解除武裝將所部開出外郊即允來京一節今悉徐因現已如此結局善後頗難處理且某項位置亦難逹到目的暫時不來惟昨日消息徐又有來京意任辦理清室善後之仲介聞清室亦派員預備接待矣又聞瑜太妃爲向民國政府申訴被迫復辟並急欲向民國政府議商保全優待等問題昨已派定世續陳寳琛並某貝子等三人爲代表有即日函請政府當局定期會晤之說並聞段總理以此項問題關係頗重有俟日内將緊急内政外交略定後擬先通電各省徵集政見方能與清室接洽其在商民一面當段軍入城之後已高揭五色旗者崇文門附近東單牌樓一帶商舖有已開始營業者惟其餘地方仍均閉户又前門外仍不見民辐旗商舖一律閉户各胡同仍設栅欄不准通行嚴行警戒又聞前門外最繁盛之胡同如大栅欄廊坊幾條等昨晨已由警勸諭開通旋因某事又復關閉至下午而廊坊某條等亦復關閉是日（十二日）各大街商店均閉門惟菜巿大街之西鶴年堂藥店照常開門營業詢之該店主人却有理由謂購藥爲救濟生命最緊之事存亡於頃刻之間焉能拒而不賣故照常開業以爲之倡又直隸曹督軍於十三日晨遍張布告及十二條軍律以維公安現在北京雖暫劃入軍事範圍行政方面仍由警廳及步軍統領擔任至昨日前門外各大街商店仍以閉門休業尚多中交兩行鈔票仍無一定行市中票只兌銅元七十枚交票則六十餘枚并聞警廳力促錢行巿翌日開業又昨日上午順治門尚有第三師阻止行人出入前門雖通行然前門大街一帶不免有一種凄惨之狀况除各商店之房屋多被砲彈損毁外大栅欄之　門尚緊閉不能通行此外各商店僅供飲食之店有開門者餘皆關門直至越日巿面一切平靜如常警廳又挨户力勸始一例開門云 
　　昨日正午各國公使在法使館關協商國公使會議其會議内容嚴守秘密外間不得而知兹據探聞係討議張勳因由荷使館移入協商國敵國兵營事即　動及請室與德國有無干係實爲本會議之問題　緣日前各國公使迭經協議因國際之情　對於張勳屢次提議和平解决事件段芝泉再四遣人勸其妥協而張勳頑强不應惟稱一死及至戰端一開中途逃入荷蘭使館並請該使出爲調停其態度實失墜一生之價值旋於利夜遷入德國兵營其行動殊屬可疑現外交團方面關於張勳之處置其說不一有謂此等無名之戰實非政治犯僅殺傷市民之匪亂而已故引渡張勳於段軍誠屬至當辦法現主張斯說者頗有勢力 
[蚌埠擾亂之西訊]  
　　大陸報十五日蚌埠通訊云蚌埠爲倪嗣冲之根據地今亦有嚴重之擾亂不獨倪軍與張軍間發生衝突即倪軍亦犯掠搶之罪甚至揚言恫嚇謂將轟毁統領之衙署自復辟不成此間張軍統領與倪嗣冲屢議調停但無效果倪要求張軍繳械而張軍不從星期五夜張兵一部向倪署轟撃惟無損傷同此間煤公司爲倪兵所搶刦於是居民惶恐稍有方竟紛紛避居他處昨日倪以哀的美敦書致張軍限其於今晨四時出境否則以兵力驅逐張軍果遵限出境今駐於淮河之對岸倪軍刻以搶刦蚌埠與倪署爲言但尚未見諸事實頃有火車裝載馮國璋之討逆軍隊由此經過開往徐州云 
[南京快信]  
　　聞河間辭代總統職意甚堅决惟黄陂亦來電此後决不與聞國政即到津養疴傳聞某老覬觎總統位已得某派同意此事頗注意 
　　馮代總統得京電討逆軍有向京商會索餉酬勞說馮電段總理查究有無其事 
　　魯督張懷芝解散兗州辮兵報銷三十萬馮代總統電張向段總理處請欵 
　　馮代總統續派某諮議赴徐辦善後聞徐州近日尚閉城店舖全罷市 
　　聞臨淮滁州烏衣等處俱被辮兵搶刦焚掠糜爛不堪 
　　滬軍已奉令開赴運河截堵辮兵 
　　碭山豐蕭沛各縣知事飛電告急稱辮兵躍躍欲動人民一夕數驚現各處土匪乘勢崛起蔓延各縣 
　　各省請廢優待清室條件之電積至百餘起聞馮段同意仍主有效 
　　龍濟光之代表周沅昨沿津浦車北上 
　　楊善德以参謀長趙禪隨節蒞浙贊劃軍機頗資倚畀兹被人暗殺深爲哀悼昨電馮代總統請予援照陸軍中將例從優議恤 
　　蘇省選舉舞弊案經告發人請求地方廳移送蘇州高等廳提起上訴兹聞高等廳昨發傳票通知原被告定七月二十三日公判 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[張勳失敗後之北京刦餘灰]  
　　停戰後某君於十三日上午親赴張勳私宅左近察看一切是晨五時先至先農壇後香厰一帶查視見東西通路中臨時挑挖之土穴甚多相距三五步一處兼有在墳塚後挑穴均作爲交戰時之障礙物再東即壇之北方圍牆其上面鎗彈痕跡甚多再東已阻斷交通於是北行沿途討逆軍布崗及往來購物者絡繹不絶香廠東大街中空曠處有蘆蓆馬棚一處長約八丈餘棚下息馬甚多其馬隊各軍官兵士皆在棚外就地休息再北出牛血胡同即西珠巿口大街巷口内外亦均討逆軍出入往來牆壁間張貼段總司令之布告數張人民圍觀者頗多再東至西珠巿口見路中尚有前日交戰時所備之土崗積石等障礙物甚多兩旁步軍官廳及商務總會前均有大隊討逆軍作臨時之休息再北直入正陽門見華門（現仍懸大清門匾額）前之土圍土塊已被繋散亂係爲辮兵禦敵之防禦物再北入户部街見路東之德豐軒茶飯館内外及天安門東方門警察廳一帶尚有解除武裝之辮兵約百餘人均爲討逆軍所監視聞係投降及戰時之俘虜又牛血胡同内亦見有辮兵數名提籃購物入東長安街見沿途樓房牆垣尚無十分損壞沿途街巿除巡警游緝隊照常站崗巡邏外東交民巷公使界各巷口仍由保安警察隊嚴裝駐守兼有討逆軍步哨協同保衞是時正陽門内外各商店尚仍閉門或云間有已受損失不能營業其西河沿勸業場均關鎖未開正陽門大街路西各巷口均斷絶交通口外均有討逆軍把守又内城南池子南口方門前之沙堆石塊亦不似前日調查時之整齊並已由討逆軍佔領門内東方原有游緝隊暫息所一處亦被撃破壞圍觀者甚衆據云屋内有撃斃辮兵數名記者因驅車急赴張勳私宅未即往看隨過橋入南灣子過步軍統領江朝宗私宅門前見其東西兩大門均緊閉西門已雙插五色大旗兩面並於兩門左右加掛步軍統領江之紅紙木牌出東口即南河沿南頭沿途觀看者甚多兼有西人往還查視隨過橋至北岸見沿岸帳棚多已改換討逆軍惟辮兵營帳下之地盤尚在又南岸被砲撃折大槐樹一顆樹旁死馬兩匹又另有已被鞍之洋馬兩匹亦斃於樹下惟韁繩尚繋於樹上張勳宅之兩大門及院中樓房皆成焦土惟馬號大門尚有臨街車房三間未至延燒僅餘馬槽一二架警察廳消防第二第五兩隊尚持救火器在内施救餘燼免其復燃途中水流成河沿河岸有撃斷及燒毁之電線甚多東面皇城牆中亦於攻撃時由討逆軍拆穿尺餘口徑之圓洞三四處向内攻打又牆上之黄琉璃瓦亦打落甚多而北岸上尚有建築未畢之兵房數間亦被撃破壞二道橋東面斜對東南方停有已被撃壞之裝甲汽車一乘車後仰臥已死之車夫年約三旬面部蓋有汽車上之電匣想係致命傷處車旁地上有巨大之西洋皮包兩個均由旁處穴穿又南岸北方樹下有死屍二具一衣黑色一衣黄色似是巡警河下北岸内偏南有已死辮兵一名身軀非常高大北邊有已死討逆軍一名兩軍人均係頭部受傷討逆軍之傷處尤惨右偏額骨已無腦漿滿地其已死辮兵頭之四面亦有二尺面積之血痕是時消防隊已勤務完畢共驅水龍車及其他救火器擁出火場歸去惟地下水龍皮袋尚未起去再北即東安門業由討逆軍駐守斷絶交通大橋迤西亦阻止通行仍由南河沿而返 
　　另一報告云前門景况與前三日大不相同工人正搭木架撤換大清門辮子兵無一人在焉惟血跡與包子彈紙滿地南河沿至天壇前門居中勢甚衝要兩軍開戰在所必爭無怪然也而各界人等往觀者甚衆自天安門南至天壇一帶道爲之塞討逆軍則分守於前門内珠巿口及天橋東西各要地且有紅十字會與馬巡軍隊等往來其間巿面雖然恢復尚未完全開門貿易惟商户一無損害故無驚慌情狀至天橋附近見有三五成羣卸除武裝之辮子軍或在茶棚飲茶或在舖户買物惟所買者便　草帽居多甚有一人買四五頂者想係爲剪髮後之預備耳過天橋即見先農壇牆上有討逆軍伸首遥望隔若干遠一人約有數十人而對峙之天壇則無一人形影焉但見牆壁許多鎗痕牆頂之上瓦爲之折或穿成洞至天壇大門則更甚門右之房側有血跡想係小商人中彈而死就埋於此門左之小偏門辮軍出入焉大門内支搭仗棚辮子兵等空手往來各自爲謀意甚索然其狼狽情形不可言狀有討逆軍隊持鎗挾彈進壇監視或爲探詢亦有遊覽者且有西洋人等乘坐汽車并載照像器具進内照像惟普通人往觀羣圍於門外此去彼來幾無隙地大有四月二十五日儲蓄票開彩之景况但不能入内耳門外每一辮兵即圍十餘人或數十人聽該兵等之言論大概皆係怨恨張勳之詞曾聽一兵言李淵勸將之故事惟言談和靄過非昔比垂頭喪氣轉爲可憐亦足見該兵等之苦衷矣又有在門外買器具者曾見一辮兵賣二柳條筐得銅子十八枚彼復言亦要賣鍋想該兵等知必遣散故預先變賣耳旋由壇内抬出一新靈柩後有十餘辮兵跟隨向西南過先農壇東北角而去想係下級軍官陣亡者至於先農壇方面有多數討逆軍荷槍守門無一人前往觀看遠望之亦無鎗傷痕跡說者謂辮子兵自被攻撃後並未反撃即爲投降不知確否子午炮一響復轉進城直奔南河沿張宅焚燒之狀况惨不忍覩但未燒及民房亦一幸事橋後有辮兵死屍數具體已澎漲尚未掩埋撃斃之馬仍繋於樹上打破之汽車傾覆於河内對張宅之牆鑿有穴洞対逆軍之大砲由此攻撃甚爲得力而辮子兵等不知何往沿途之要口均爲討逆軍嚴守昨日今朝情形遂大不同矣 
[雷張覊押豐台之所聞]  
　　僞陸軍部尚書雷震春僞財政部尚書張鎭芳前在豐台被捕覊押該處日前豐台司令部移永定門該兩逆仍由段司令芝貴交某師長看管覊押於豐台某小客棧聞該逆等曾有電緘致京津諸當路求爲援手併求人轉懇倪嗣冲緩頰兩逆所發各電概爲電局扣留未發當路請人有接得其求救之信者咸以兩逆爲罪大惡極法所不赦未便以私害公曲爲邀免均已置之不理至兩處置之法聞有交法庭之說方雷逆之爲僞陸軍部尚書也現在看管兩逆之某師長時適在京往見雷氏雷本與有舊而又挾有微嫌者因於吞雲吐霧之時進某師長而見之一鎗吸完揚目視某師長曰汝爲某某人乎汝尚認得我乎意將以此驕人也乃堂官祇做了幾天又一變而爲階下囚寃家路窄恰恰落在某師長手中看管未知某師長對之又作何語也 
[滇桂軍已有妥洽說]  
　　近日滇桂軍將有衝突之說暄傳已徧兹聞此事已調停就緒特將最近情形詳紀於後 
　　昨日朱省長通電韶州楊道尹英德孟知事云據　洸商會長豸福田等魚電稱青蓮滇軍微日叛變搶刦商店十餘家地當衝要兵單匪熾火速撥隊鎭孱等情此事未據縣報究係如何情形仰縣速查電復應否撥隊即往仍請督軍裁奪示復慶瀾叩眞印十一號旋據陽山縣知事電報謂駐縣滇軍六團第三營兵士五號夜間同時叛變先刦青蓮墟隨擁至城圖刦縣署全城知事親督團警奮力抵禦該兵不敵斬關逃竄全城秩序報保無虞惟縣屬無兵防守深恐土匪乘機竊發乞速派大兵下縣駐紥藉資鎭懾云云軍長李烈鈞已爲此事電飭張師長將肇事原因查復在案兹聞該營兵士此次鼓噪實因出操鐘點增加藉口餉糈無着饑餓難行該管長官將其薄責羣起反抗至入夜後有小數下士奪營外出李連長以其不受約束恐挾械潛逃即率軍隊將其兜截該兵士等走至青蓮墟適與李連長相值多數避入商店毁壞商人器物甚夥尚無搶掠情事除兵士張叢等十二名畏罪避匿外其餘多已回營英陽兩屬如常安謐以上情形現已呈報李烈鈞矣 
　　韶州鎭守使張開儒電稱據李鳳岐馳報該團三營小隊譁變分向連屬潰逃經立派團副莫樹榮率談隊長分投追截獲叛兵多名收拾餘衆地方秩序如常肇軍處所已派梁副官勗馳往查勘具報滇軍方師長則以此次陽山兵變不過一小部分之兵士鬧餉滋事與地方無甚影響而訪聞此間謡言遂謂滇軍將有何等舉動致商民不察引爲驚懼聞昨已下令將各營兵士子彈一律收繳從嚴約束以息謡諑 
　　近日滇軍抵省漸多又見曲江英德迭次發見事端致外間謡言頓起朱省長連日特邀李軍長烈鈞籌議并會商陳督軍飭廳趕速籌撥滇軍欠餉陳督軍已允令行財政廳先就截留解京餉項下撥付若干一俟籌餉局欵項有着再行清撥即日並飭廣西轉運局挪借十數萬交付朱李昨又邀請滇軍第四師長方聲濤暨連長以上各滇軍軍官到署告以出發北伐各事須候陸巡閱使到省商定此時駐省軍隊總須顧全地方治安等語一面并派員馳赴韶城向滇軍第三師長張開儒陳述意見請其轉諭所部保衞地方以免惹起各方面人民之驚疑 
　　駐粤滇軍邇因出師討逆着着進行所有籌備事宜經張方兩師長妥爲佈置各情業見紀載頃聞當道以駐韶滇軍現定日内來省請令首途誠恐一時屯兵過多省會居民致生驚懼昨特電商李軍長請與張方兩師長妥爲商榷俟籌餉局欵項有着即將滇軍積餉陸續清發無庸急切來省致滋驚擾 
　　滇軍師長張開儒昨擬拔隊來省請命出發已將粤漢車輛留駐韶關預備運載詎至昨早忽將留韶車輛一律交還車務處仍作客車并傳令各營照舊駐防無庸開差來省又聞陸巡閱使術隊兩營昨由肇慶抵韶後分往源潭英德兩地駐紮 
　　陳督軍以此次滇軍調集來省聽候出師暫紮各地均屬繁盛之區殊多不便頃特擇定城外東郊着概遷往安置 
　　李烈鈞因所部滇軍多已調省特於昨十一號午在農林試驗場召集各營軍官大開會議宣佈出師討逆方針徵集各員意見籌商一切進行並以軍隊現紥城中自應認眞恪守紀律毋得驚擾商民着令各員迅將此意轉諭兵士嚴爲誥誡 
　　留粤滇軍近已紛紛調回省垣十一日下午陳督軍特請該軍全體將官自營長以至師長到署叙會并着東亚酒店備辦酒筵甚爲熱鬧陳督軍與滇軍將官如是交歡最近之謡言當可釋然矣 
　　唐繼堯昨致陸榮廷電云頃聞駐粤滇軍與桂軍因餉項之故互生嫌隙不勝訝異軍士責任即在公忠當以國家爲前提不能以餉項爲奇貨冒報濫取者不義偏枯薄待者不公滇桂兩軍意見爭持想必因此問題以致雙方誤會若必相執不稍讓步激烈生變禍曷勝言民國以來迭起兵釁粤城迭生内潰人民屢苦遭殘凡我鄉鄰共深太息若此次再加糜爛其何以堪况保障共和南方是賴南方重要粤省居津倘自相屠燬不保治安敢云征伐逆賊乘勢大肆强横民國前途何堪設想不忍一時之小怨致釀無限之巨禍利害得失甯不顯然我公望重德隆爲衆欽仰疏通排解諒必服從懇速駕抵羊城息玆嫌疑以免裂潰庶能同心戮力共濟艱難撲火始燃塞流始逹幸勿姑緩企禱殊深謹此電馳伏希垂鑒繼堯叩庚印 
[復辟失敗後之鄂聞]  
　　湖北第一師二旅劉旅長佐龍率所部之三四兩團駐紥德安沔陽一帶已久此次張勳叛國元首坐困第一師長石星川第九師長黎天才皆義憤填胸聯電王叔軍自請出師北伐並各將所部分防各地軍隊調集一地聽候命令出動劉之第二旅奉該師長令已集合於襄水下游沌口儼有逼迫王督迅速出師之意（前王督所編遣隨同吳光新之北伐第一支隊係就北軍各師旅抽調並無酃軍）現因得段總理蒸電以張逆在京兵隊已議繳械投誠尊處兵隊可緩北上且奉馮代總統通令非有命令不得出發故王督又飭該旅仍留守原駐地點其已移動者均着迅返迅地勤加訓練照常准備將來奉令調遣蓋以張逆雖平而此後各問題之枝節難保不逐漸發生故今日之發備師干當必另有用意矣 
　　黎黄陂復任總統與否爲現今一般人所注意依法理而論復任本爲當然依事勢而言又不免多所捍格兹聞湖北督軍王占元前於復辟發動時曾派参謀穆恩棠赴京調查頃復辟夢終穆君由京返鄂將在京情形密陳於王氏據聞穆於張勳逃後曾兩次晉謁黎黄陂探其意見黎云馮段能力足以統治全國余可謂付託得人爲國民慶幸也乃有人不顧大勢欲我再爲馮婦是非愛我適以害我余將從此遁跡林泉不問國事程璧光之迎我南往决不去也云云 
　　岑春蓂前月初來漢一時誤傳爲岑春煊聞岑氏之來係因百川通票號欠伊巨金久置不償特來漢親索寓英界一馬頭揚子街名醫楊聞川宅中並不含絲毫政治臭味詎近有人因黎天才主張北伐竟致疑於岑氏昆仲刻岑氏已於前晚返滬聞百川通欠欵僅收回二成 
　　復辟聲中武漢人士罔不驚惶失措商界亦有戒心銀根爲之大緊銅元飛漲每官票一紙竟扣至一百一二十文不等與各冬錢荒情形相似兹幸張逆滅亡宣統退位之消息傳來人心大定王督復剴切曉諭維持安寗秩序故近日市面大有轉機不惟官票價已提高每紙兌現只折扣八十文而商業亦大活動爲近數月所僅見蓋自倒閣以來政局俶擾不定各地商店皆不敢辦貨現在存貨既空急待添補以故漢埠銷場頓旺稅捐亦大有起色惟印花稅因復辟影響銷路甚滯昨商會已諄勸各商貼用矣 
[湘省仍主出師]  
　　馮代大總統昨電譚督謂馬廠直隸山東之兵已逼近京畿不日可望回復原狀自無須多軍北伐既耗軍費且多紛擾特請將已出發之兵退回原地未出發之兵停止出發譚以此次非南北軍隊會師京畿不足以斬草除根且軍氣激昻斷難遏止已電復馮公知照第二師軍隊已於日前誓師北伐昨九號下午駐烈士祠及貢院内師部第五團軍隊奉陳師長命令正式出發赴漢作爲前部當肇隊出城時鼓號鏗鏘軍歌慷壯觀者同呼萬歲游弋岳州以上地域之楚同軍艦近聞湘省義軍出發武漢會師北討除電知第二艦隊司令温君外昨特派駛長沙願任輸送大本營軍隊長官赴漢以利戎機聞當道將預備犒謝督軍並委在漢守候運送軍馬副官林益簡在漢籌備設置一切應需之欵暫在漢口湖南分銀行撥用以期便利 
　　湘軍第一師長趙炎午日前通電討逆現第二師正式北伐趙師長故亦爲行軍之準備聞李佑文旅長擬親率所部軍隊開赴湘陰換駐湘陰之第二師軍隊以爲第二師聲援並保守湘陰門户國會議員彭允彝陳家鼎陳嘉會等已先後旋湘對於討賊事宜極端贊助近見省庫無儲軍需待籌遂願輔助政府勸集捐欵藉爲人民倡聞昨在北區右局巷彭君宅内協商辦法决定擔任一切費用設組辦事 
 
 
 

Page 7

 
 
處募集餉捐刻正與政府中人接洽一切矣 
　　鄂省議會昨將議决關於國事問題電請湘省議會一致主持（一）處清室以附逆罪取消優待條件（二）殺張勳並解散辮兵以謝國人以死力拒絶調和（三）移國都於南京（四）速恢復舊國會（五）此次南北軍隊務逹會師北京之目的不受阻師命令 
　　吳光新昨電致譚督云萬急長沙譚督軍趙陳兩師長鑑虞電計逹頃據兵電貴處派張参謀來告出師計畫義舉誠堪欽佩惟昨已奉段總理電令東西兩路討逆軍連獲勝利已進逼豐台長辛店逆軍潰敗現在追撃京師響應指顧可復北方義師既已雲集數逾二十萬著新率所部即日回防免徒勞師湘省伏莽堪虞聞有人頗抱詭謀貴軍尤不宜輕動爲人所乘致生驚擾新義屬同舟再進忠告特先電逹尚希明教吳光新支 
[山東之辮兵消息]  
　　山東兗州地方向有辮子軍六營駐紮聞督軍署日前接施鎭守使從濱電云張勳軍隊向有六營駐紥兗州現已遵令繳械投誠業經本鎭另擇空營安置專俟大局解决再行發給恩餉遣散除電禀馮總統外特此馳聞云云至在辛莊營房内被扣之辮軍四十餘名均文明遇待日昨雷營長又在該處向辮軍演說大意謂國家養兵原以護國衞民凡爲軍人者首當以國民爲前提張勳此次主張復辟置民國大局於不顧是誠天下之公仇非個人之私敵凡有血氣者無不痛恨云云該辮軍聞之一時亦頗爲之感動日前徐州辮軍兩營突變已誌本報兹探得該處消息該兵變後並未與我軍開戰惟與其内部開鎗互相攻撃多時後經各路軍隊包圍彈壓均已繳械降服現正議處置該變兵之辦法 
　　日前討逆軍入京張逆逃往荷國使館天壇及南河沿張勳私宅所有辮軍除少數逃亡死傷外一律繳械投誠昨日早八點鐘津浦路自北來南之火車内有列車十八間載辮軍千餘人到車站停駐即有少數下車者數皆蓬首垢面懨懨無生氣並有陸軍監視其旁詢諸監視者則謂將押回其本籍安插者也及下午六鐘陸續載來者尤夥想北京已無辮軍蹤跡矣 
[徐州兵變紀（普）]  
　　本月初張勳復辟信到徐所有辮子軍之頑冥軍官以及各兵士均躍然自喜皆謂大帥已扶大清復政大師做宰相我輩定武軍官下至伙夫皆交升官好運飛揚跋扈不可言狀孰知興未盡而悲已來迨六號張之心腹徐海道尹李慶璋奉張命回徐在馬廠被拘津浦路北段凡持有定武軍免票及挾有定武公文者無一得免糧台總辦旗人童某亦於是日到徐旋與留徐定武全軍司令張文生招集各級軍官會議謂大帥此舉各省已皆反對恐無好果時張文生對衆大哭各辮子兵一時如凉水澆頂升官既已絶望發財思相乃以勃發（張之部兵全是山東徐州一帶土匪）醖釀結合至十二號下午九點半而禍作矣雲龍山五十五營先發鎗聲四起城内已知有變即扃城門接續又聞數鎗駐城南雲龍山之五十四營駐鐵佛寺之六十二營駐幽冥鐘之衞隊駐津浦車站之馬一二三營均同時響應鎗聲齊發連續不絶城南各街與津浦站附近一帶加以土匪乘勢不數時間而精華立盡十點半南關外火燄燭天鎗聲盈耳延燒至下三點上街至南關外街一道計長半華里門面數百間皆成爲一片焦土有德成廣貨店及某藥號索逼銀洋未能滿慾被鎗殺二人亦云惨矣聞徐州定武司令張文生於七號已投降南京馮總統說者謂如馮總統眷念徐民能早派共和軍來徐監視則徐民斷不致遭此惨刧也今徐州已遭大害三日南京至徐鐵路不過數點鐘聞派浙軍一旅僅移駐徐州南三十里之三堡地方云 
[徐海兵變後之江北]  
　　徐州東海（昨誤作板浦）之辮軍於七月十二日夜同時譁變四出搶掠於次日午後兩句鐘猶未已也板浦爲鹽務出産之區富商大賈僑寓其間尤爲若輩所注目因有緝私營兵三營駐防未遭糜爛其時遥望東海城内火光燭天商民爲之膽落淮陰西壩鹽商與該處有財産關係接電後立電馮代總統速調揚州季統領緝私營兵數營星夜馳往防備 
　　駐浦第一混成旅軍隊既已扼要防守一面將各警備區域布告商民俾於檢查行人或船隻時不得違坳（一）城内　甲第一混成旅司令部東西街　乙第二團本部前街　丙東西南北小北五城門（二）城外北面　甲黄河漢　乙王營　丙西壩　丁湯家集　戊漁溝鎭（三）城外西面　甲楊莊　乙馬頭鎭　丙雙新閘　丁西門外普應寺（騎兵連駐在地）一帶（四）城外南面　甲大校場乙石工頭　丙武家墩　丁高家埝 
　　沭陽泗陽宿遷等縣均有辮軍駐紮現狀雖云安謐然呼地居民終難恝然無慮恐慌現象所在不免沭陽縣竇知事於此時機急迫之際特將眷屬箱籠盡行離沐有該縣警備隊馬步兵若干人保護來浦竇亦同行乃初入縣境一般鄉民驟覩斯狀頗疑辮軍南竄大起皇恐淮陰縣知事得報立派警備隊隊長王振鵬往查探悉前情由趙知事派王承審員代表分赴道署旅部說明人心始行釋然現竇寓河北岸前第十三混成協協統徐占鳳宅内 
　　淮揚道尹左杕周以徐海兵變南竄堪虞清江兵力不厚特電請軍民兩長調撥駐高寳之警備隊一團來浦協同防守其他各界紛紛電省請就近電令揚鎭軍隊數營來駐未知若何答復 
　　淮陰二市湖灘各集自防撤回以來土匪横行肆無忌憚張宗圩在浦城西南四十餘里爲淮陰淮安兩縣教育欵産處所管之公田匪首王西毛等糾黨數十人於七月十三夜將圩攻破入内焚搶公田局已付一炬所存小麥數百石亦被搶一空次日復將趙家集搶掠殆盡先後殺死狄某朱某等多命圩内居民遷避來浦者城内外小客棧爲之住滿巿董某拿獲匪探一人送縣審究一面請派得力軍隊駐防以靖匪風 
　　昨日縣公署奉督軍省長元電略以徐州張軍一部分文日在火車站爲匪勾結略事搶刦據張文生電業已平靖又東海白軍譁變現已設法消弭不致影響浦壩務勸商民各安生業勿自驚疑 
[南通掘港兵變紀詳]  
　　駐掘緝私營營長萬震迺係叛逆張勳参謀長萬繩栻之堂弟自復辟事實發現後其所屬辮兵常有附逆情形流露於色終因無端可藉暫遏其鋒嗣馮代總統查得通地緝私營中多張逆之舊部深恐有附逆情事特派妥員前來調查時適掘洪兵士圖謀起事爲所訪聞當即以調查所得禀覆總統奉令飭鹽運使署立將該營長撤差遺缺以王某前往接替以絶亂萌詎兵變之禍機即伏於萬震卸職之後又適有某甲潛赴煽或於是遂突然暴發是夜人聲鼎沸驚惶異常變兵以軍餉未發爲名四出滋擾商店居户均遭搶刦孫董文泰聞信出爲調停惨被撃斃巡警因勢力不敵全體罷崗王所長除率警防禦外並派妥員賫文至通海鎭守使署報告管使因公赴寗當由参謀長丁勤略飭警備隊馳往剿伐 
[杭州快信]  
　　省城擬即宣布戒嚴令今明兩日當發表頒布條約 
　　國務院來電叚總理寒日午刻入都秩序如常第一師派副官吳霨第二師派副官陳璆携帶犒賞品赴浙軍前敵慰勞 
　　浙省擔架隊已於十五日由寗開赴明光 
　　泗安與皖省廣德毗連界牌關爲入浙要道已由第一師飭第二團第一營派兵駐守以防辮兵竄入 
　　二師第三旅長葉煥華昨電到省報告甬郡防務情形并力任維持秩序保衞地方 
　　齊省長辦公室准明日移至財政廳大堂後面（省署毗連本通出入）業已佈置完備裝設電話鋪陳一新各縣模範繅絲廠前曾核准撥借公欵目下庫藏奇絀碍難動放財政廳已飭暫緩開辦 
　　段總理由北京來電准趙参謀長照陸軍中將例賜卹并撫慰家屬墊賻三千元 
地方通信 
[松江]  
　　戒嚴聲中之盜刦　城西三五十九圖耿紳家墳屋内於昨晚被盜十餘人打門肆刦將看墳者捆縛所有房中銀錢衣物盡被掠奪聞盜黨俱執刀械昨已具報縣署派委二等警佐徐霖溥馳往履勘並令行水陸探警嚴行跴緝矣 
　　可以出而仕矣　前松江常熟縣知事謝宰平君前日由浙江楊督電召赴杭畀以督署秘書之職所有謝君在松擔任之監造公共體育場等職務聞將交卸於縣署委任之體育場鹽察員吳伯庚君接任又沈和敬君曾以保送免試知事分發四川刻由該省戴省長委任爲峨眉縣知事亦將不日赴任矣 
　　檢查警拿獲烟犯　自宣布戒嚴後防務已屬加嚴近因浙督署趙参謀長被刺消息傳來是以更加緊戒備所有檢查旅館等事尤形嚴密昨晚縣西來安客棧因借宿烟客被檢查警搜獲烟具故即連同棧主烟犯併解縣署法究 
　　區員暫不調動　城内第一分駐所區員沈咏康早已奉有縣長命令調充東外第四分駐所區員而以第四分駐所楊根龍區員調回警署督帶内勤巡士以檢查長尹子蓮昇任第一所區員惟現因兩處商民均聯呈縣署堅請收回成命故沈楊兩區員現又奉到縣令許其暫不調動矣 
[蘇州]  
　　金店被騙金飾　蘇垣玄妙觀東首天成銀樓前日午後有身穿白夏布長衫鼻架金絲邊眼鏡口操皖音年約四十左右之某甲乘轎而來帶有傭婦一人手提皮包一個進店至命客室坐定甲與店夥略談數語即取皮包解開内有形似一百元洋錢之紙包三個又零星洋錢三四十元小角數十個甲即取洋兩元交傭婦囑令赴大東陽購買火腿一只該婦去後甲即看金飾各物計看定金鐲一付金練條一條金挖耳金圈金戒指各件共計八兩有零甫經看定該傭婦買得火腿到來某甲向店夥聲稱小姐現在觀東脚門口某店買物我取貨去令小姐一看並囑傭婦看好皮包在此少待我去云就來該店夥信眞應允詎甲去後數鐘尚不見到來心知有異即向該傭婦盤詰言語支吾即將皮包解開查看所有紙包中盡係鉛餅立即鳴警到場將鄉婦連同皮包一併拘解南區第五分駐所經該區劉巡官訊據該婦供稱孫張氏年六十六歲常熟人向在上海帮傭主人僑寓上海偷鷄橋伊新進門三天故不知主人姓名職業但聽說家開二店並有妻妾多人昨日夜車同主人鶆蘇伊住客棧主人住朋友處今日十一時進城在飯店吃飯後即在離金店約隔十餘家之一店内主人之阿叔處取出此皮包銀洋等物遂至該金店購買金飾實不知銀洋是假的主人阿叔是大塊頭年約五十餘歲如若不信可以找尋該店夥又盤詰再三矢口不移劉巡官即命解送南區警署轉送廳署交司法科審訊一面已派探密訪該騙之叔住處復候核送矣 
　　流氓糾衆行兇續誌　西區黄　坊橋鴻福樓茶室内有流氓小金寳等糾衆行兇將坍眼阿春即奚阿春毆傷又用沸水灌傷一案經崗廳派探將流氓小鍋貼等三犯拿獲等情已記前報兹悉受傷之奚阿春當時送往天賜莊醫院醫治無如傷勢過重延至二十五日晚奚阿春已因傷殞命其母痛子情切立即奔赴吳縣公署具呈請求派員驗明嚴行緝拿各流氓依法懲辦以雪沈冤孫少川知事立派周承審員帶同檢騐吏前往相驗警察廳亦已將獲到之帮兇小鍋貼等三犯移解縣署收押一面由縣令飭偵緝隊長潘君嚴密訪緝務將該流氓小金保等按名獲解以憑究辦 
[無錫]  
　　續誌别局生面之盜案　無錫后暘坊前鎭元聚夏繭行於開秤第一日夜間被乘坐汽油小艇之衣冠中人以投函爲名引入賬房掣出手鎗恫嚇招引同類刧去現洋二千餘元事後由經理倪某報縣請緝各情已誌前報此案自發生之後社會上傳說紛紜莫衷一是楊知事亦頗注重翌日除派吳警佐赴鄉履勘外並飭偵探員蔣松齡及水警巡官吳正榮上緊跴緝蔣偵探員以該匪已雇坐汽艇而去必有蜘絲馬跡可尋特向當地各汽船調查之下果有毛狗所有之小汽船於肇事之日曾出租在外知有關係即將該艇駕駛葉萬生及阿三等拘案鞫訊葉等供認於陰曆十九日被不識姓名之衣冠中人佯稱查烟雇往鄉間同去之人數有六七及刦後方知是盜欋其手鎗不敢聲張云云於是蔣即帶同該駕駛作爲眼線赴滬在繡雲天獲住與此案有關之韓傑張得林二人押解來錫訊問兩次尚無口供日昨縣署忽接署名張企平之信一通内容係對於元聚刦案指明爲季某嚴某所爲楊知事接函後即發出拘票交由法警倪陸兩人限日往拘倪等即在車站守候果於昨日下午滬車到時見張函中所指爲要犯之嚴維江挾極大紙包一個自車躍下尾追至新世界門口上前獲住檢查其紙包則爲大土十包紅土四包土皮三包料子一包約值一千餘元並於身畔搜出社會上喧傳與此案有嫌疑之鄭義芳卡片兩張復得日記簿一册忽一轉瞬嚴將日記簿撕下兩頁據塞入口中旋解往縣署審訊嚴供販土是實不承認與此盜案有關惟嚴係曾服務於滬寗鐵路爲查票之職素日均服西裝而今則已易華服唇上之黄鬚亦已剃去不無令人可疑聞此案盜匪有六七人今僅獲到三人未有確供非全數緝案不能證實又聞嚴維江於新世界發生炸彈案後曾赴滬往晤經理徐孟淵願擔任接洽亦屬嫌疑之一如此次刦案訊確則新世界炸彈案或亦不難水落石出也 
　　警備隊來錫塡防　駐錫陸軍警察開拔赴甯後即由南京軍署電調駐常州之警備隊一連來錫塡防兹悉警備隊團長于有富特派第二營營長劉元長隊官朱爾遜來錫與縣署商榷駐軍地點聞已規定分駐火車站舊陸軍警察大隊部及東門延壽司殿南門南水仙廟三處該隊排長爲汪敦富楊光圻劉錫坤全隊准於今日由輪運送到錫 
[揚州]  
　　連刦六家　揚州西北鄉杭家集屬之夏家莊地方於本月十三日夜突來盜匪數十人蜂擁至該莊持械衝門一連刦至六家擄掠銀洋飾物約計萬金之多事主夏淦卿等業開具實單於今日（十六）報縣請驗並求緝追聞周知事已委承審員前往履勘並派探警跴緝兇贓究辦矣 
　　搜挖蝗蝻　本年亢旱雨澤稀少皖北一帶蝻子萌生勢將爲害稻糧天長縣知事爲此昨特咨請江都縣署嚴飭董保無分畛域凡遇濱江低窪之區一例實行搜挖聞周知事業分令與天長交界之各警區及保衞團董認眞搜挖矣 
　　防軍奉調過揚　如臯縣駐防陸軍係第二師第五團張團長所部之軍士現奉令調信蘇州業於昨日過揚江都周知事及防守張司令派員護送出境 
[鎭江]  
　　站長防護路線　滬寧杭甬鐵路周代長以沿路安設之電話電報兩線係爲傳遞緊急消息之用自宜妥爲保護除分飭各站巡警防範外並函到驻防各橋樑之陸軍一體知照 
　　偵獲張逆逃兵　要塞司令部日前密諭駐鎭各團營督飭士兵偵查張逆辮兵後一面又逐日派步哨兩排沿寗車站路線更番巡邏徹夜不休聞日昨該哨士巡至寳蓋山下某草屋内見有垂辮侉民八人行狀異常兇惡上前盤詰確係張逆軍中逃散之兵士一併拘獲到部經軍法長預審後解送縣公署核辦尚未知如何發落 
　　講習會又將組織　去歲暑假期内本邑各校長教員特假地城内縣立第一高等小學校設立教育講習會研究教育上管理教授等方法兹届本月十六號縣立公立市立高等民國各學校均已一律放假縣視學員徐君等又擬仿照去夏辦法組織講習會贊成者已居多數日内正在籌議進行惟該會地點及開會日期尚不知其詳也 
[杭州]  
　　火車碾斃老嫗　昨日（十五）下午由滬開杭之快車駛至慶春門外車栅相近之處適有該處農民胡保全之母黄氏年已六旬因赴城購物在軌道内走避不及車輪由伊身上碾過兩腿俱爲斷落頓時斃命血肉横流惨不認睹迨伊子聞耗趕至始將裂尸抬入家内買棺成殮亦云惨矣 
　　杭垣調駐重兵原因　省軍隊自抽調赴寗後省垣兵力甚爲單薄近且暗殺事起尤覺防範難周楊督軍昨特電令駐紥松江之第四師第十四團營兵即日來浙駐防並函咨路局抽撥車輛（昨日四等車因以箱車代之）在松預開專車二次其一二兩營兵士約一千人帶同鎗械馬匹於昨（十五）夜二句鐘到杭分駐督署及方谷園一營舊址其第三營約五百人則於今晨（十六）六時到　橋駐紥並聞松軍調省之急迫確爲参謀長被剌起見且風傳有黨人圖浙故不得不爲之防堵又浙江所發北伐軍隊除楊督軍所部第四師工程一營外餘俱由浙軍第一第二兩師内抽編致本省防軍亦難分布故此次徵調實有種種原因也 
雜評一 
[總統與印（一子）]  
　　總統則黎以讓之馮馮以讓之黎雍容揖遜古道可風而總統之印送南則北爭送北則南爭送印之丁槐幾有左右爲難之概夫國人之承認總統與否不以其印之有無爲轉移也又非無論何人得印皆可爲總統也故爭印已可怪而今乃爭印於總統相讓之時不尤可怪耶 
[張徐與清]  
　　人謂忠於清者一張勳吾謂忠於清者尚有一徐世昌也復辟而成張勳爲首功復辟不成徐世昌將爲保全清室之首功矣不有行者誰爭帝位不有居者誰商優待張與徐非皆清室之忠臣乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[滇督軍之來電]  
　　旅滬兩院議員通訊處昨接雲南唐督軍來電云（銜略）頃接芝泉支電有奉總統命令遵於本日就總理職等語又魚電謂大局即可解决各省軍隊非奉副總統及本總理命令不得擅離原駐地並不得另立名目添募軍隊等語言多不經殊堪訝異張賊擁兵入都乃藉故於調停叛督叛督之稱兵搆禍實由段内閣與國會作梗之故此次變亂即段氏所釀而成事實上安能再居總理之位黎總統以非法解散國會又誤引張勳入都以致復辟業已違法失職且在孑然一身顚復流離之際遂下命令以任命總理在法理上尤難認基有效乃芝泉復欲鉗制各省不許動兵殊屬百思莫解張賊作亂推倒民國火燎中原由我同仇自應殺伐用張以圖撲滅芝泉不許各省軍隊擅離原駐之地未知包藏何種禍心非欲故縱元兇即欲圖居功首倘辮軍大奮死守力戰而各省遵命按兵不動我恐芝泉寡弱不能自持逆賊奏功貽禍伊於胡底段氏荒唐無論其總理無效即准其例外通融然所出計劃祇顧已私不籌全局繼堯雖愚誓不承認公等高明採取如何態度謹即電馳企候明教繼堯叩 
[民黨各團體公推代表赴甯]  
　　旅滬民黨各團體在護國軍後援會開會公舉代表赴寗謁見馮代理總統請示解决國事已誌昨報兹聞各該團體現公推公民會幹事錢剛後援會文牘主任王開疆二人前赴南京求見馮總統代表陳述一切 
[謡傳寗波獨立之不確]  
　　昨日本埠喧傳寗波獨立旅滬甬人紛紛用電話至同鄉會探問消息該會即發電至甬探詢嗣於下午二時接甬江復電謂甬巿安靜乞轉告同鄉爲要云云則寗波獨立之說實不確也 
[水警毋庸北伐矣]  
　　水警第二廳長趙會鵬前擬在所屬第一二三各專署内挑選精壯警士一千名編制北伐討逆軍隊曾經電呈馮代總統允許通令各專署長挑選在案兹馮代總統以盤踞京師之各叛逆均已畏罪潛避附逆之軍官士兵亦經繳械投誠刻正給餉遣散押令回籍歸農京城秩序現已恢復所有該廳前擬選兵北伐一節自當責令該管區域之水警嚴加防緝以維地方治安昨已令知水警二廳趙廳長遵照辦理矣 
[護軍使阻談國事]  
　　盧護軍使以近來租界一帶新立團體名目繁多時有開會集議國事情事惟恐愚民無知反致驚疑誤會妨礙治安自宜勸阻除函致朱交涉員轉請捕房凡遇團體開會日期希即派探知照禁阻不得演說國政以免誤會外並已派員分投調查各項團體名稱每逢開會前往旁聽以便商勸勿談國事 
[軍隊嚴申門禁]  
　　松滬盧護軍使昨日通令駐防淞滬之陸軍第十師各旅團營長官略謂近因防務戒嚴所屬各旅團營之官佐士兵業經通令不得擅離職守及概勿准給假在案查軍隊規制原有不准容留親友住宿之禁令當此戒嚴期内尤宜愼加注意倘有不遵禁令者查出定惟該管上官是問設或軍官士兵有外來親友欲來謁見者須由守衞士兵詢明來人姓名籍貫欲見何人註明稽查簿内令其暫候門外然後進内報告須得許可方能任其進内以重防務 
[浙省軍隊調防紀]  
　　駐防松江陸軍第四師步兵三營係何豐林旅長所部自第四師南下即塡紥彼處前楊師長入浙因該處防務緊要經盧軍使商明楊督暫留未拔此次趙参謀長被剌後浙省謡言迭起人心惶惑是以由楊督軍電飭何旅長抽調赴浙塡防以厚兵力一面電商盧護軍使於第十師軍隊内拔調前往換防何旅長奉電後當即帶同軍械商由杭路局加派火車二十七輛裝載三營官佐士兵於前日午後乘車赴杭聽候楊督軍指派駐防地點浙省楊督軍自駐松軍隊到杭後以前與馮代總統商允編制之衞戍隊雖經飭令浙省第一師抽拔一營尚未出發現松地防軍既已奉調來省自應飭令開拔故於前日諭令童師長遵照出發該軍隊當即乘滬杭車來滬轉道赴寗矣 
[浙軍署參謀長被刺五誌]  
　　浙省督軍署趙参謀長被人暗殺殞命之後曾由楊督軍電致滬埠軍警一體緝兇在案兹因兇手迄未弋獲究竟正兇已未逸出浙境亦難明晣是以凡有由滬駛杭之火車到站即由駐站軍隊將旅客逐一檢查非常嚴密並由楊督軍昨又電致盧護軍使謂上海南北兩站均經派探緝兇惟由杭赴滬之小輪泊於蘇州河上岸即係租界恐兇匪或乘小輪赴滬希即轉致公共捕房准予浙探候在杭班輪埠嚴緝兇匪並請派探協同查緝等因業經軍使於昨致函朱交涉員照會公共捕房西總巡請爲准予照辦矣 
　　松滬盧護軍使淞滬警察徐廳長昨均接江蘇齊兼督軍電飭以此次浙軍署参謀長趙禪在途被剌至今兇犯遠颺若非趕緊追緝深恐日久漏網除通令所屬一體帮同協緝外着即轉令所屬嚴加偵緝以期務獲解究等因盧護軍使昨即面諭稽查長轉飭各稽查從速覔線嚴緝徐廳長亦諭令翟世清隊長上緊追緝是以近日車站輪埠密佈探夥異常注意每於晚間至客棧旅館搜查甚嚴咸欲設法破此要案得獲重賞云 
[小兒玩弄銅彈之惨劇]  
　　昨日下午一時半長洪路修德里三百八十三號門牌何慶暄家有二小孩玩耍長約二寸之紫銅彈二枚戲用釘力鑽詎一彈忽爆裂炸傷何長子（年十二歲）之左手胸部幼子胸部及何妻某氏之後背何房東王姓小孩亦被炸傷並炸毁玻璃窗炸時其聲甚響四隣咸往觀看見血肉横飛濺於牆上狀甚可惨旋即將受傷最重之何之長子送仁濟醫院求治一面報告捕房聞此項銅彈係王姓舊隣住居淡水路麗水坊廣東人李姓之婢於一月前所送共有十四枚王姓不知爲危險品認爲小兒玩物隨意收藏昨日取出由小兒玩耍致肇此禍現捕房詢悉前情已派探將李姓及其婢女并餘彈十三枚一併帶入捕房盤問此彈來歷矣 
[太倉知事報告獲匪之電文]  
　　太倉匪徒希圖勾結軍隊舉事業已拿獲一事略誌昨報兹將軍署所接太倉縣知事温紹樑電文錄下龍華護軍使鈞鑒本日夜分三時據一等警佐張建勳報告在小客棧查獲匪徒譚金生一名假借北京政變名義煽惑滋事送請訊究等語據經一再嚴訊據該匪徒譚金生供認聽從逸匪馬俊顧德玉等糾約來太意圖勾通軍隊掠奪鎗械錢糧佔據崑太兩縣再圖舉事等情不諱除飛電崑山及隣封各縣查拿防堵一面分飭警探嚴密跴緝並電督軍省長道尹外理合將本案訊供情形連同逸匪名單飛電呈報仰祈軍使迅賜通令軍警防緝實爲公便云云聞軍署接電後以逸匪未獲情節可疑恐有設阱陷害圖賞邀功情事特電該知事將當時查獲情形及有無確實證據據實詳復一面姑先按照名單通傳飭緝 
[艾家弄刦案三誌]  
　　滬城艾家弄四十一號門牌前清候補道貴州礦務局督辦現在北京政界辦事之陳哲甫家於舊曆本月二十六夜被盜行刦去鐵皮箱一只值價二三千金由陳子師岳等報告二區二分駐所請緝等情兩紀本報兹悉是晚該匪等將陳師岳等先後賺出後即入内行刦將年近花甲之傭婦王氏撳倒在地任意凶毆以致該氏胸前兩肋被毆受傷並撃落牙齒五枚昨日倒臥床上傷勢大發不進飲食陳師岳於出事後因事關重大難以專主於二十七日已據情拍電至北京禀告乃父當各匪行刦時王氏聽得匪當大呼文才二字文才者乃昔年哲甫在家時雇用之家丁文才之母亦同在帮傭後因文才不務正業由陳將其母子辭歇去年秋間陳家曾失竊鉅贓後破獲竊賊即係文才起獲原贓大半曾經警廳將文才押辦此次王氏既聽得文才二字乃報知主母陳曾氏轉禀警察廳徐廳長即飭偵緝隊偵查文才蹤跡該隊長翟世清查得文才去年犯竊係在本城花草浜住處拘獲到隊送廳懲辦目下既涉嫌疑亟應獲案究懲昨日通飭各隊士購線四出查拿務獲究辦 
　　又函云本城艾家弄陳質夫家被盜一案詳情均紀昨報兹悉該匪等刦得洋鐵皮箱出外雇黄包車時適站崗警察某在彼見而上前詰詢何往該匪答稱今日家主出門往北京登船後遺落此箱在家未曾帶上輪船故囑我等急急趕回携往船上云云並口囑車夫速速該警一時不知其僞任彼等坐車向北而去初時一匪在弄口喚車弄口店内聽說至火車站故料其必往車站而去現該失主於昨托人尋至當時推薦文瑞爲僕之薦保人及平日熟識文瑞之人爲眼線帮同追緝昨淞滬警廳各隊士亦前往勘明詳詢一切以便從速偵緝 
[寳山縣境發生刦案]  
　　滬寗鐵路北寳山縣境趙家宅某鄉民家前晚被盜匪毁門而入刦去銀洋衣物等件事後由失主投報寳山縣公署請爲勘緝昨爲閘北偵緝隊得悉當即前往勘查一週飭探分頭跴緝贓盜獲辦 
[三誌夏粹芳被害之舊案重提]  
　　河南路商務印書館前經理夏粹芳於西曆一千九百十四年正月十號晚被兇徒王慶瑞暗殺斃命由捕將王當場追獲供出係周棲雲（即李海秋）指使由英廨出票緝提未獲近周潛至法租界被總巡捕房包探王潤甫偵知禀明捕頭協同西探將周移提至廨諭着押候訂期研訊已誌前報前日午後由捕傳集人證將周解送公堂復訊先由捕房刑事科代表牛門律師上堂譯明案情並稱被告係犯中國刑律三百十一條三百二十條謀害指使罪應請嚴究即據被告周棲雲之代表律師聲稱現在原告控告被告之案由係屬二層一係謀害夏粹芳一係指使王慶瑞暗殺夏粹芳未識究竟以何一層爲主今日堂上開庭是否預審抑係正式應請明示云云斷據滙司捕房西探目泮林士上堂聲稱西曆一千九百十四年正月十號晚出事之時我在總巡捕房彈子房内陡聞鎗聲兩響知有變故急即探視見有兩人向南飛奔我即尾追其時夏已倒臥於該書館門首當經夏之小馬夫與五百十一號華捕等將王慶瑞拘獲尚有一人已經兔脫等語又據包探張林泰投稱前充五百十一號華捕時將王慶瑞拿獲抄出手鎗並將兇手拘案訊實等諮又據西探目依克上堂證明此案發生後伊曾帶同西探西捕至楊樹浦周棲雲家中搜查周已逃逸當將郮之照相片黨證護照等各種證據帶回捕房禀廨出票緝拿等情當將各證據呈案請察又據見證王培元上堂證明伊在北京路某學校爲教員時被告曾至伊處讀書是以相識等語旋由被告代表律師向各見證逐一盤詰後復向堂上聲稱查王慶瑞在捕房所供口供之時公堂尚未將彼定罪不能作爲臨死之言且臨死之犯將情傾吐堂上必須察其是否說出之後希圖減輕罪名然該被告在捕房所供與在護軍使署之口供大不相同其在軍署所供係由陳其美指使然此種口供究竟如何敝律師並無證據呈出惟按照英國法律被告周棲雲既由王慶瑞供出必須出之人到堂證明始能有效現在兇手已經伏法則此種口供不能作爲證據云云訊至此因爲時已晚經關讞員商之美博副領事判周棲雲還押候明日午後再訊 
[菸酒公賣總署之通電]  
　　江蘇第二區烟酒公賣分局謝局長昨接北京烟酒公賣總署鈕署長通電云南寗陸巡閱使各省督軍省長財政廳長菸酒公賣局長順天府歸化廳庫倫都統財政廳菸酒公賣局長均鑑傳善隨同總理行轅在天津暫設辦公處業於麻日電逹在案現在局奠定總理入都傳善督同各員仍回京署照舊辦公現在中央需欵孔亟各公賣局長務須切實整理將徵存之欵源源解京爲要鈕傳善銑印 
[絲綢出口之細數]  
　　邇來印度孟買及法國萊痕等埠華絲銷路極爲暢旺前日英公司船大華來號由滬出口裝運印法兩行商絲綢細數列後祥利洋行白絲七包黄絲五十三包永興洋行絲吐頭四十三包高倍洋行黄絲三十二河南綢十二件怡和洋行白絲十包黄絨二十一包絲頭下脚十七包祥茂洋行絲頭下脚四十一包有餘洋行白絲五包黄絲二十包祥記洋行黄絲八包大昌洋行白絲四十包絲七十九包惇信洋行白絲五包美大洋行黄絲十七包信孚洋行白絲三十六包黄絲三十四包克昌洋行黄絲二十六包義昌洋行灰絲三十包黄絲五包三星洋行白絲十二包黄絲八十六包雙宫絲七包八巴利洋行白絲一包伯興洋行黄絲三十五包泰和洋行白絲五包魯綢三件百利洋行亂絲頭五十七包庚興洋行白絲九包黄絲四十七包公安洋行白絲五包中和洋行白絲二十包老沙遜洋行白絲二十五包黄絲十一包法昌洋行白絲五包三井洋行白絲二十三包瑞康洋行白絲二十包黄絲十八包百多洋行白絲二十一包逹昌洋行白絲十包新時昌洋行白絲十包通順洋行白絲三包 
[推放西南城電車軌道近聞]  
　　華商電車公司在西南城推放軌道業已開工建築已紀前報兹聞此項工程興建以來估計線道約有五百餘密逹所需鋼軌電線等材料均已由外洋運來次第配置惟電桿一項適值歐戰時期此種材料竟付缺如該公司遂擬改用水門汀質之桿料惟其中心仍須用鋼質物料目前亦屬稀少且工作無人承包因又議定改用木質惟須擇堪用五年之材料以俾將來陸續換用鐵質聞此項工作約九月初旬竣事即可實行通車 
[質問毆辱教員之覆函]  
　　淞滬警察廳長徐國樑因親自毆辱教員以致學界大動公憤由上海縣教育會去函質問已誌本報兹悉該會已接到警廳司法科復函當以其詞多遁飾與當時實不符愈形憤懣兹將原函照錄如下　敬復者頃奉廳長發交貴會大函一件以據會員奚敬堯潘實書朱光熊方存廉姚鴻翥等來函報告以時化教員張海雲被拘一案请爲核議前來又當時張君違犯何項警章請煩逐一詳示各云云函中所謂張海雲想即係日前張文瀚違警詈駡一案查張文瀚於本月九日晚當戒嚴期内在麵筋弄地方因酒醉後對於本廳廳長公館當衆肆口詈駡甚有欲殺敝廳廳長全家之語現值國家多故黨派紛歧該被告發現此等行爲實有查究之必要故經一區三分駐所崗警之舉發解案 
 
 
 

Page 11

 
 
旋經由本科訊明實緣酒醉尚無他故即張文瀚亦自知不合當堂認咎不遑願具甘結並經姚紳具函力保無他是以陳明本廳廳長依照違警罰法四十四條三項從輕處罰具結保釋完案在當時因該張文瀚聲口詫異不得不加注意後經面訊知爲學界中人故不再深求然詈罵屬實違禁又無免訴之規定爰照定法處斷但事屬細微業早完案至稱被毆一節顯見酒醉糢糊似屬不確夙仰貴會關心教育後學津梁而本案張文瀚違犯警章亦事出偶然雖賢者亦有時不免辱承下詢特以奉聞專復教安　江蘇淞滬警廳司法科啓 
[豆餅與苧蔴之市况]  
　　豆餅爲肥田原料銷路向以夏間爲最旺該業賣買抛盤者亦以此時爲多進出甚巨自本月江浙各路銷場未見暢旺價格亦隨之疲落近各埠來函述及去冬天時奇冷農田凍損耦種不發以故用途甚少本埠同業賣買抛盤者以五月下期之貨爲多昨日同業催促出貨者甚多因價格較前又跌抛進者頗受虧耗也 
　　苧蔴前因洋商購辦較少價格隨之疲軟近日到貨頗多惟銷路仍極清淡前數日竟未開盤昨日該業接到湘省電稱銀根奇緊急欲現銀須即從速脫貨等語接電後旋即到巿開盤絲蔴統貨開十三兩六錢次貨開十三兩四錢較前每擔又跌價一兩當被日商購去二千擔西商購去一千擔聞外商購去係織綢緞之用現巿上存貨頗多逐日到貨亦旺銷路異常清淡故價一時難望轉機云 
[研訊游民騙財案]  
　　閘北恒豐路智和里劉世祺借慈善團爲名到處騙錢爲淞滬四區姚警正拘獲起出各項證據忽有劉維洪以銀洋碱百五十元到區行賄爲姚拘留一併申送警廳轉送地方廳訊辦在案兹悉此案連日經該廳檢察官提案研訊劉世祺推諉不認供稱此項機關爲某某等發起組織即使騙得銀元亦由伊等分派等語問官得供以若輩將慈善名義騙取錢財實與滬上各慈善團機關大有障礙必須澈底根究以除後患遂判令還押候示昨日又派法警赴閘北一帶緝獲羽黨到案再行訊辦 
[小保險公司倒閉案近訊]  
　　愛衆聯保壽險公司倒閉後由蘇州保險掮客顧玉麟等十七户與本埠各保户投報法捕房飭由包探韓邦逹拘獲該公司協理鍾安樵司賬邱容軒鍾雲生等解經法公堂訊判兩司賬交保鍾安樵管押諭公正人將賬目清理究虧若干禀覆候核在案現由公正人將賬理畢實虧洋九萬餘元禀覆到廨因又提鍾安樵詰訊據供總理等均已避匿商人在押實難設法交案求請交保出外方能尋交到案中西讞員會判鍾安樵准交尋常保出外限交總理等到案訊辦該公司虧欠各保户銀兩被控之案候下堂諭定斷 
[各學校消息彙誌]  
　　崇實小學　本月十五號法租界霞飛路康寗里崇實高等小學舉行畢業午後二時摇鈴開會高等生奏音樂初等生唱校歌後由教職各員率領各級學生向國旗行三鞠躬禮次由各生相向行一鞠躬禮即由主席報告該校各種成績次校長尹光宇致訓詞次教職員及來賓相繼演說最後發憑給奬畢由學生致答詞禮畢休會并以中西茶點欵待來賓而散是日所發畢業各生之奬品爲風琴鐵琴等得者共四人爲葛興根馬維亨周天健李廣志此外升級者二十餘名均各有奬聞該校下學期增聘教員擴充校舍暑假期内設補習科使學生不致空費光陰現已有新生多名前往報名 
　　培德學校　虹口清雲里粤僑私立培德學校前日（十五）午後舉行高小初小第一次畢業式首由校長盧頌虔報告歷年辦理情形次由來賓崔通約周錫三盧偉昌魏德容等相繼演說後由各學生分演學藝而散是日學生家長及男女來賓到者約四五百人晚間復在校内開演影戲並奏音樂以助餘興計是次高小畢業者張國熹唐玉仙唐瓊仙盧慧娥陳謍珠初小畢業者黄永康鄭關乾陳慧存唐振英陳蕊珠梁乃光鄭宗燡盧竹旺鄧民安曾耀光 
　　比德學校　法租界寳隆路上海巿立比德國民學校於本月十六日上午九時行第四届畢業式兼休業式是日來賓到者頗衆首由主任報告一切繼由紳董錢廣甫暨職員何志翔湯蔭南等致訓辭後由陳仲臯錢勉辛等相繼演說並有錢廣甫陳雲堂吳文甫韓孝嚴四君捐助奬品以奬學生藉資鼓勵 
　　三林第一小學　浦東三林鄉海會寺對河三林第一小學校於四年八月開辦去年因學生衆多另建校舍本月十二日舉行第二届畢業計畢業者龔希聖顧季生周省耕龔梅春等四人由邵校長親自給憑 
　　西成小學　西城小學於昨日行暑假休業禮當由校長葛尚杞函請縣公署派第一區學務委員蒞校分發休業證書 
　　勤業女子師範　法租界勤業女子師範學校原址本在南京自二次革命後經費無著校務停止去年在江蘇省議會開會後經該校長朱震寰籌欵並請省議會議撥經費遷至上海法租界繼續招生開辦共分初等高等及手工專修等三科計學生七十名於昨日舉行暑假休業禮各學生俱向校長教員行鞠躬禮繼唱校歌並由校長朱震寰致訓詞大致謂海上女校亦夥矣問其能除現在風行之習慣其有幾乎要知女學生之資格頗不易言取得少有瑕疵即爲世人所詬病故學問之道首重修身並須實地練習家政務使將來能以自立本校自開辦以來凡染海上惡習慣之學生幸能絶跡諸生當此暑假期内各宜勉力爲學問之補習屏絶一切繁華習氣從事家庭之操作俾作良母賢妻之模範則鄙人有厚望焉云云勵畢即散聞該校現定於暑假内補行免費手工花邊傳習科不限年齡及畢業日期但能獨自工作即可畢業其材料出品均由該校擔保云 
[通俗宣講社附設圖書館定期開幕]  
　　通俗宣講社於夏季時每逢星期三星期日除往來本埠及浦東一帶擔任夏期宣講外又在南巿小南門外水神閣樓上學商公會附設圖書館一所蓋以該處爲南北往來要道社會中人公餘之暇閱覽圖書頗爲利便刻已贈劵各界定於七月二十二日（即陰曆六月初四日）晚開幕近日該社發起人王立才顧翁周願旭侯袁頌豐諸君徵集各種通俗圖書佈置一切頗爲忙碌其展覽時間定每晚六時至九時聞無劵者可向大南門外巿立貧民學校函索惟須附郵票云 
[青年會今晚演講]  
　　四川路青年會於今晚（星期三）八時半請柯駿行君蒞會演說題爲二十世紀之新家庭此項問題對於社會上之進化青年人之立身處世均有密切關係届時願往聽者無需劵紙皆可入座 
[絲繭總公所通告]  
　　本埠絲繭總公所昨通告各絲廠云現在新繭上巿正值加添女工開車工作用煤甚夥各廠向往來煤號訂購每月用煤多少價格均須載入合同嗣後煤價漲落雙方應照合同辦事庶免日後煤價上落致受影響故特通知云云 
[禁烟公所裁撤後之保管文卷]  
　　蘇贛粤三省禁烟特派員駐滬公所前奉部令裁撤外交部特派員公署奉有京都電令所有該公所文卷器具均着移交該署保管朱交涉員奉電後遵即派員按照清册點收後呈報中央備案並聲明祇任保管文卷之責其他仍由部派員辦理云 
[發票漏貼印花]  
　　向在招商局江寛輪船爲水手之甬人徐行榮此次由漢口購米二石五斗來滬因發票漏貼印花爲崗警查知帶至三區經解警正略詰一過判罰洋一元 
[限遷妨碍水面交通之樹料]  
　　浦東陸家渡河内近被該處湧秦木棧將樹料堆積以致舟楫不通昨由附近各廠棧公函三區警署解警正飭派長警前往將該棧主湯阿林傳署勒限五日内將河内樹料一律遷移他處以利水面交通 
[閘北人力車亟宜取締]  
　　閘北華界之人力車車身既破爛不堪而拖車人每以十餘歲之童子或五六十歲之老叟充之即偶有年輕力壯之人亦係新從江北崇明等處來滬者不獨路徑不熟言語不通且對於車行馬路之定章亦茫然不知往往因以發生危險昨報記撞倒打盆女工管蘭子之車夫嚴學堂即係年未成丁之童子昨經司法科段科員覆訊一過因該女傷勢沉重判送地方檢察廳核辦惟此種易肇危險之車輛若能取締淘汰之亦保衞行旅之善政也 
[公衖不准建造過街樓]  
　　小南門内俞家衖葉姓房屋中昔年有便衖一條通逹喬家浜現在喬家浜已塡築馬路葉姓即在便衖口搭建過街樓正在動工之際爲該處圖董郁懋培等所悉以該便衖載在上海縣志原爲公衖並非私有即向阻止工程並呈請工巡捐局吊回執照昨經朱局長批示云據禀已悉業經吊回執照註明不准建造過街樓飭令該業主遵辦矣仰即知照此批 
[清潔捐無人投標]  
　　承辦東南區清潔捐之汪洽記因届期滿由工巡捐局朱局長照章佈告招商投標訂定十四日下午開標詎至期投標者竟無一人蓋因前次各商任意加增捐數希圖奪標及至得標後有虧無盈以致積欠公欵故此次不敢嘗試也兹聞朱局長擬諭原認之商人汪洽記仍照原定捐數繼續辦理以一年爲期昨已飭着照章預繳捐欵三個月存抵矣 
[放生局夏令施醫]  
　　大南門外陸家浜放生局向例每届夏令施醫給藥不取分文今届定陰曆六月初一始逢單日上午九時至十二時延請内外幼各科醫生在局設診昨已遍貼廣告俾衆週知矣 
[擅動火表之判罚]  
　　英美電燈公司稽查西人海淀指控北浙江路福安里四百七十九號門牌婦人梁朱氏擅動火表盜用電汽等情由捕將氏拘解公共公廨訊供判交五百元人洋並保候訊在案昨晨由廨復訊據工部局代表牛門律師上堂譯稱被告舞弊盜用電汽請爲訊辦訊之梁朱氏延朱斯芾律師到堂辯稱被告將竹片插入火表内以爲游戲並非貪小竊用電汽應請格外寛容等語中西官核供姑念被告無知從寛判罰銀五十兩充公着令繳銀開釋 
[無端戳傷髮妻]  
　　張少慶於日前無端將髮妻某氏戳傷甚重後由巡捕到來將張拘獲連同受傷人一併帶入捕房當將該氏車送醫院醫治昨由捕房將張送法公堂請究詰據張少慶供實因髮妻不守婦道時常將家中物件竊出變賣化用故民人一時憤恨將妻戳傷求宥中西官判張交尋常保出外俟該氏傷痊再行核辦 
[淞滬警廳招領男女小孩傳單]  
　　（其一）爲招領事案據二區警察署呈送迷路男孩胡一祿一名帶廳請核前求當經發科訊據該男孩供稱十三歲通州人家有母兄陰曆五月間由母親託人帶到上海爲鞋店學徒該店招牌住址均不能說出昨日早晨母親託人來滬喚我回家行至途中失散以致迷路被警查見送廳等語查該孩身穿小藍方格布掛褲赤足無鞋除將該男孩送新普育堂劉養外合亟通傳招領仰該迷路男孩家屬迅即前往認領可也此傳 
　　（其二）爲招領事案據一區三分駐所呈稱竊據警劉寳峯查見大東門地方有一女孩徘徊啼哭形似迷路帶所請核前來當即詢問該女孩姓名住址一概不語查該女孩年約四五歲面圓頭梳有三小辮身穿紫色綢褂方格布褲足着元色布鞋無襪除懸牌招領外理合備文呈送鑒核等情據此除將該女孩送新普育堂劉養外合亟通傳招領仰該迷路女孩家屬迅即前往認領可也此傳 
[押店主違犯烟賭禁]  
　　楊樹浦路八百三十六號門牌某押店主甬人翁耀南近因充當大成花會大廠内之聽筒誘人賭博並私賣烟膏被楊樹浦捕房包探李和卿查悉當往搜出烟膏數十盒及花會字據等物將翁拘入捕房經捕頭略詰一過諭飭押候解廨請辦 
[賣荷蘭水不捐執照]  
　　美租界西華德路二千五百零六號門牌粤人文耀章因售賣荷蘭水不捐工部局執照被六十四號西捕查見以其違章歸禀捕頭諭候請廨出單傳文到案訊罰 
[皮箱店發封拍賣]  
　　滬城小東門内東街源盛皮箱店爲數十年來之老店兹因營業衰敗虧負頗鉅由各債權人控經地方審檢廳飭將源盛號先行發封所有已封生財各貨昨經各債權人禀准該廳派員鑒定即日拍賣 
[研鞫指控冒簽支單案]  
　　美以美教會西人在英公廨指控陳天俠冒簽支單私用賬洋等情由廨訊判被告交保候訊在案前日午前經王肇之襄讞會同美柯副領事提訊先由原告代表律師上堂譯明案情請究訊之被告亦延律師到堂辯稱原告呈案之支單並非被告簽字而見證錢文炳有冒簽支單之嫌疑查錢於西曆一千九百十三年在寳豐洋行報關時冒簽支單舞弊賬洋千元曾經該行大班西人戤素而控諸捕房飭提錢即逃逸繼由錢之保人賠洋六百元了事云云繼據錢文炳投稱寳豐之事實係前經手報關之馮斌舞弊與我無涉並延海德禮律師到堂辯護中西官得供判被告交原保候查明證據再行復核 
[蔬菜抛入西牢之禁押]  
　　婦人王沈氏日前手持大荳菜一大包往法新租界薛華立路向西牢内抛擲當被該管西牢捕頭查見即將沈氏拘入捕房昨解法公堂先由該捕頭上堂禀訴前情並將大荳菜呈案請察詰之沈氏供因有友人犯事被押在内無從探望故將此菜抛入不意被捕頭察悉拘案自知不合求宥中西官判姑念女流無知從寛禁錮二禮拜以儆 
[流氓毆傷店夥]  
　　前日午後浦東陸家嘴地方有流氓吳和尚向開設小鐵店之楊雨生索借不遂糾集同類數人前往尋釁與楊未遇即將店夥倪阿二扭住兇毆傷及腰脇肩背等處旋經三區崗警到來將吳和尚倪阿二併帶至署經解警正略詰一過驗得倪阿二受傷屬實判原被併解地檢廳訊辦 
[拍賣生財抵房租]  
　　方殿揚投法公堂控房客陳毛毛虧欠租洋二百二十元向索不付人即逃避棄下生財什物控經捕房前往檢點約值百餘元求請核示聶讞員判生財拍賣備抵完案 
[竊賊與收贓并儆]  
　　作頭黄廣記前投法捕房控稱被賊竊去泥桶五十二只求請查緝後被包探許福卿拘獲張正其（即小紅子）當在民國路趙文明之舊貨店内吊出原贓一併帶入捕房昨解法公堂請竟張認竊不諱趙供由張持來出洋收下是實中西讞員判張押十四天趙罰洋五元充公示儆 
[毆捕分别判罰]  
　　總巡捕房三百十三號華捕與朱阿四指控邵光和于財發周寳發任阿慶乘醉行兇扯碎警服等情昨由捕房將邵等四人拘解公共公廨請究先由原告投訴前情繼由邵光和供稱昨晚我在山東路弄内便溺時原告朱阿四糾黨多人將我所携草帽香雲紗長衫搶去上前追拿反被兇毆且我並不酒醉亦未毆打華捕凊爲調查等語訊之于周任三人供詞相同並據三百五十八號三百二十一號等四華捕上堂證明當時被告行兇情形經王襄讞核供商之美博副領事判邵罰洋十元于等三人各罰洋五元一併充公示儆 
[控告押店收贓]  
　　新閘白克路九百十四號門牌某押店主詹明山與夥程春航因收滙山碼頭聽差李阿福與馬夫邱根木串竊仇春生值洋八百元这翡翠被控捕房由探將李邱兩人獲解公共公廨訊押在案昨由捕房將收贓之押店東　詹程兩人併傳到案請究先由中西包探禀明前情將被告　人解案即據詹之代表律師上堂譯稱敝律師祇知捕房欲將被告押店執照吊銷未知控告被告收贓辯護手續尚未預備請爲展斯研訊云云中西官核供判李邱兩人還押詹程二人退候禮拜四再訊 
[緝獲行竊西藥之偷兒]  
　　南京　八十三號門牌向爲掮客之甬人江芝和因收買李阿福　竊福州路二號洋棧内值洋八百元之散拿吐瑾（係益壽延年之西藥）五箱被捕房查悉將江拘解公共公廨訊押在案前日經總巡捕房包探李阿三將李阿福緝獲拘押昨晨解送公廨請究經中西官略訊情由判李與江一併押候查明於禮拜四訊核 
[攫挖耳判押四月]  
　　蘇州人顧根生前日午後在漢口路攫取張顧氏金挖耳圖逃經氏鳴捕將顧追獲帶入捕房昨解公共公廨請究經中西官訊供屬實判顧押西牢四月示儆 
[綢衣來歷不明]  
　　江北人馬雲海前晚携有綢衣一件在雲南路行走被探查見以期形跡可疑上前詰問不能指明來歷當被拘入捕房昨解公共公廨請究經中西官訊供一過判馬押候查明失主再行訊核 
[道尹公署批示兩則]  
　　羅維良等呈爲經董濫用職權民怨沸騰曾經控縣委查有據環求迅賜飭縣撤懲由　呈悉該縣經董馬文彬種種劣跡既經爾等呈准葉知事查明有據何以延擱不究一面之詞殊難憑信第控關經董濫用職權虚實均應澈究候令南滙縣知事查案具復核奪此批 
　　沈鳳翔呈爲變更路綫侵佔地基提出訴願請求調卷勘明訓令飭遵由　呈圖均悉一面之詞殊難憑信候令工巡捐局長錄案呈復核奪此批 
[中華職業教育社通訊]  
　　七月十一日收到安徽省立第二師範學校教育方針及教科標凖之商榷摘要如左　職業二字以廣義言凡能有所盡力於社會者皆是若論此時需要最亟者則爲能辦實業之企業家以得一企業家辦一大實業不但多數人易謀職業且能增進其國内貿易國際貿易之地位也此時歐戰將畢世界經濟競爭之趨勢且以吾國爲中心吾國民若不能明瞭社會經濟學之原理原則而多辦各種實業使成有系統的國民經濟組織以預爲抵制恐畇畇禹甸行將爲列强經濟領域之逐鹿場矣 
　　雖然企業非易事也一地方能爲企業家者曾有幾人其大多數之就職業於公司或爲個别的職業者皆不可無職業的教育以爲之準備吾意吾國此時在各省内地之普通教育先必增進其職業之智識熟練其職業之技能養成其職業之道德與夫强壯其擔任職業之身體與精神夫而後出學校入社會乃能適於各種職業而國民富力乃日益增加否則學校畢業以後多與社會情形枘鑿而不能相容其智能既不足其體力又不充不適於指揮而徒艱於待遇宜其被工商各界之排斥而終爲無業之遊民也職業與教育分離其結果必致職業與教育兩者均歸失敗 
來函 
[棕欖公司來函]  
　　昨日棕欖皂開奬廣告第七奬第二行中文號碼第三○五三六號旁外國號碼貴報誤刋３０２３６應照３０５３６號爲準請爲更正 
雜評二 
[浙省謡言（步陶）]  
　　寗波獨立之謡今由甬江覆電證明其非事實我旅滬浙人其殆可以稍釋梓桑之危疑矣惟是浙省軍界之暗潮在督軍團兵迫首都時早有無形之醖釀最近趙禪被剌杭垣各界尤不勝其慄慄危懼之隠情故此案一發生杭商會即爲分發通告以向甬滬等地商曾詳爲分解同時軍事當道又爲趕調師旅以嚴爲防範此其内幕不寗之情狀寗不可以想像而得耶本此而推之一方有所惕而極力以從事鎭懾一方有所不洽於懷而多方求爲一般心理之抗拒此寗波獨立之謡傳所以盛播一時也 
　　浙省内部之潛爭表面雖無從知其將來之所届而官場則粉飾外觀人民則隠懷疑慮究其極終非兩浙人士之幸福可斷言也然　有浙省治安之責者其　漫然聽之而已乎曰去機心敷誠意凡事一循國憲之正軌斯日月經天雲霧自消雖不必沾沾焉從事於闢謡其謡言又安有發生之餘地哉嗚呼小之浙省大之全中國其現象固莫不如是也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[自由談人名詩（集句）（一）] [  獨一]  
　　蕉窗夜雨頓觸游子鄉心旅館孤燈偏惹離人舊恨焚香默坐藉度小年把卷高吟足消永畫詩成七絶中嵌自由談部員之芳名學愧三餘聊博投稿家諸君之莞爾 
　　烏衣巷口夕陽斜（劉禹錫）孤鶴上天衝碧霞（謝翺）香返梅魂春一脈（張養浩）曉寒劉得一分花（陸游） 
　　畫船來往碧波中（花蕊夫人）野蝶雙飛尚繞叢（梅堯臣）落筆已吞雲夢客（蘇軾）一帆江月上疎篷（姚門） 
　　月上天河影欲無（薩都剌）只餐秋菊養詩癯（樂雷）東園載酒西園醉（戴復古）一片冰心在玉壺（王昌齡） 
　　紅樹吟風葉葉秋（高翥）白雲如雪滿溪流（廼賢）痴兒不了公家事（王庭珪）月落長歌起飯牛（陸游） 
　　紅袖黄華送酒籌（曹文晦）斷猿晴月引孤舟（權德興）寒蟾千里夜如畫（黄庚）漁唱一聲天地秋（陸游） 
　　閉門聊得養天眞（陸游）日滿東窗暖似春（范成大）小小竹窗醒惓鶴（朱繼芳）月明南内更無入（張祜） 
　　紅樹入家小閣西（余懷）連天芳草鷓鴣啼（謝肇瀏）南湖一頃菱花白（李賀）應似飛鴻踏雪泥（蘇軾） 
　　夜深野鶴掠舟飛（李晏）一徑寒松僧獨歸（于石）兩岸晚烟橋上遇（李中）綠荷消瘦碧蘆肥（范成大） 
　　集成句如己出絶不作勉强凑合語風韵格調俱高在絶詩中已佔上乘正不必以嵌字見長也　栩誌 
家庭常職 
　　止血　僕於上星期六在舍下研究工藝之術偶不經心爲鐵片割傷食指流血不止其血紅黑色僕憶前閱西醫書載有止血之法是用（單寗酸）敷之立止僕姑試之果有神效用敢錄告[  葉澤庭]  
　　騙撲燈蟲　用葱一支作圈式圍於燈泡上蟲即遠颺 
　　燭油污衣　取紙一方（洋紙無效）隔衣烘於熱茶壺上則油全印紙上矣[  仇範]  
　　騙子子法　水缸中多生子子欲騙除之其法甚簡只須投入鯽魚一二尾不一日即爲食盡 
　　騙除蠧魚　書廚内每多蟄蠧魚爲害甚大若以無寒之瓶滿盛以濃厚之臭藥水置谥厨中則蠧魚自避矣[  鏡天] 不受酬 
　　衣類去穢　如浣黑白色棉布衣料加食鹽少許則其穢易去[  郭超] 不受酬 
　　楊梅餅　用麫包屑兩杯半泡於一斤牛奶内俟其軟時再加糖半杯鹽小半勺鷄蛋三枚檸檬皮一撮牛乳油一勺以湯勺用力攪之攪匀後傾於極淺之洋鍋内（鍋中先須擦香油少許）復置鍋於微火之爐大約半句鐘即由鍋取出置於冷石板上乃將捶碎之果物鋪於其面又置爐上烘之見其黄時以楊梅漿灌其上即成[  彭年]  
工業須知 
[冰其林之製法] [  一帆]  
　　冰其林爲西人夏令消暑佳品其製法甚易原料隨處皆有小經濟家若藉此以謀利亦足以餬口固亦工業須知之一也兹將鄙人所親試製者及現於册籍稍加修輯彙而成篇付刋本欄以公同好抄龔之罪固不容辭知我罪我是在高明包山徐一帆識 
　　（一）單冰其林　其法有二（甲）乳酪三合藕粉五分先加藕粉於半分（一合半）乳酪中調和之次取所餘之乳（一合半）徐徐入釜煑之迨其沸騰即止攙入前所調和之乳酪及餘量之白糖　於凍結器而使成冰（乙）牛乳一杯和藕粉二三匙取鷄蛋白二個蛋黄一個攪拦使和傾入牛乳中另煑牛乳六合迨沸即　於前製之混合牛乳中及半更反注之時時拦攪待冷更和入乳酪三合入凍結器使之凝結 
　　（二）檸檬冰其林　乳酪三合白糖六錢（上二物下固）檸檬六個先將檸檬（去皮）搗碎取其汁更以其皮置於陶製器中注入其汁浸漬數小時用紙瀘過和入乳酪及白糖於其瀘液俟凍結即可供食（栩按用藥房中現成之檸檬油以酒精汽水化之成液則手續可省若用玫瑰油亦佳） 
　　（三）咖啡冰其林　以咖啡豆二錢半置於鐵鍋内拦攪之待其成濃褐色加文火焙之浸渍於乳酪與白糖之混合液中越二三小時濾過將其濾液傾入凍結器而使凝結（餘如香蕉波羅櫻桃等均可類推兹不贅）咖啡用現成者亦可 
　　（四）取乳酪法　以牛乳靜置於寒冷之處越一宿則牛乳中之脂肪盡浮於面是爲乳酪使分離之即可應用然以牛乳代之亦可惟味不若乳酪之美耳 
　　（五）凍結法　依上述諸法調味後即移置於凍結器内（此器西洋食品店有售）器之週圍滿置生寒劑（配合法見前刋人造冰内）或圍以冰與食鹽之混和劑功效相等價亦較廉（試製可以大小碗各一疊置之以代凍結器内置原料外置生寒劑或冰鹽亦能凝結惟稍遲耳） 
 
[畫謎之十]  
　　右畫請集六才四句陽曆七月底截收 
長篇小說 
[寫情小說柳暗花明錄] [  常覺小蝶天虚我生合譯]  
　　第二十二章（一） 
　　斜陽已匿山背餘光上射天末乘雲霞之反映乃自紅瑶村折其光線照臨於泰晤士河上作作銅色衆議院與泰新醫院夾峙河水而立河光上撲煊成金碧河岸架以紅橋略勺上有憑闌之人悄然獨立則羅倫也近以病愈益見消瘦雙眉乃起重繭夫使他人而處羅倫之境則必忿恨塡胸或且作狹邪游以消其積憤然羅倫秉性高抗珠異常人但以滿腔悲鬱付之河水顧此波光霞影之中似適涵有紅瑶村之返景凡慧德之聲容笑貌一一隨波譎雲幻而現則大悲以手自掩其面歸其西汶街旅館之中其地頗冷靜車馬鮮至而旅客亦不多於時正届晚餐羅倫返室亦殊無心進食即食亦不知味廻顧室中行李滿庋行色至匆匆因念今日長行安可無書以致慧德因出紙筆伏案凝思顧其心緒棼亂幾無從抽其一絲將自叙其離衷乎則别思萬千將從何處下筆如爲套語又不似對慧德之言則微微自囓其唇拈筆書曰今且長别遂不得不致書於君書至此忽有叩門之聲羅倫乃停筆曰進進則爲侍者居恭曰貴爵有客請謁顧羅倫此時殊無心見客曰誰歟可覆之言時又握筆欲書而其人已進乃蘇惠恩也羅倫見入者爲蘇惠恩心殊不懌而蘇惠恩亦頗詫羅倫容狀之改羅倫此時額紋猶未盡展覿面向客亦覺蘇惠恩殊有不寗之狀雖迸其唇而唇尚徹顫羅倫曰蘇惠恩汝來見我何爲蘇惠恩曰伯爵無事亦不敢造謁言時含意未伸羅倫微不耐曰勞君降臨吾殊抱歉唯予行色倥偬明晨且赴南斐若有事商洽者固不妨與維廉言之 
 
 
 

Page 15

 
 
   
 
 

Page 16

 
 
   
 
 

Page 17

 
 
老申報四十年来之囬頋尊聞閣選 
四十年前之絲業 
[法人論絲業近情（見本報壬申年四月十六日）]  
　　法國湖絲公司致信於上海商人公所據稱法國人買中國絲每包中好歹不一每把中外面均佳中間不佳總須將一把全行開看方知好否不但雜牌如此即正牌亦往往如此而且正牌每年先倒者稍好後到者便減色第三號絲祗能抵第四號因此國中買絲人互相爭論現有電線可以寄信樣絲有一定好歹則可以由電信照牌而買若每牌好歹不同則交易即難以後買絲要將把子全行拆開細看方能定價緣前已有人受騙故不得不加小心從前東洋有人販絲來本國因其絲内外不符無人顧問以致價值大減每百兩少賣二十五兩之多恐中國人過於大意將來亦與東洋一樣豈不可惜刻下歐羅巴絲一年勝於一年其地已有能做綢緞者願買歡羅巴絲者不少倘日後中國絲質日劣則將盡用歐羅巴之絲矣望貴公所知會中國絲商今年之絲要較去年更勝牌子要格外正當如仍與去年一樣生意恐大爲減色中國絲商應發信到出絲地方令其於繅絲時務須留意不可令兩色絲合爲一把以致雜亂一包之中總須如一一把之中亦須如一如能依此而行則不患不如歐羅巴如不能依此而行則恐生意有減無增矣至我國（指法國）商人看絲時亦宜小心萬母大意以致受騙也法國公司來信如此吾中國絲商亟宜檢點母貪小利而壞大事爲要（２７） 
尊聞閣筆記 
[咬知尖（見本報壬申年十月二十日）]  
　　越中有某甲某乙者居同里學同塾至相得也其後甲旁涉申韓術遂槖筆遠遊而乙則守妻孥安弦誦如常是年甲偶歸里適遇秋試期乙遂邀甲至家授館書房中朝夕相與攻苦每至宵分甲必詢曰今夜入内寢否乎入則遂飄然辭去否則作聯牀之話相習以爲常蓋乙於每日離粧閣時其妻亦必詢以晚間來否故塾中之所以答其友者一如閨中之答其妻者也忽一夜入寢未久據瞥然出詢之故不答徑登榻而　甲知有異固詰之且曰如吾兩人何事不可告語且或有分憂之處亦未可知爰太息而言曰予今日在閨中本言不歸寢矣頃忽心動入内甫過小廊閨房中有笑語聲大疑亟屏息潛行舐窗紙而覘之見予妻擁一男子於膝上方其食湯漉之粉圓予妻含其半於口中男子笑索之遂以唇接而舌度其謔態浪語殆不可耐然予家榘範嚴無外人得入中門者而此男子則面目殊不相習既非戚屬又非工作且又非外家之戚屬工作何緣得與通姦者甲爲沉思亦莫能曉但深相勸慰堅令安睡明日當有妙策乙無奈從之至次日令囑其妻以今晚歸寢我自有作用但必須强作歡笑云及夜分則授計曰君至閨中則索食粉圓至食時亦必令擁之膝亦必令度之唇必與昨所見之情形分毫無異既食則疾趨而出切勿多贅一語多延一刻冉三叮囑而去乙如計行之既出則又戒曰君宜速入尊夫人必已懸梁速救之下並竭力安慰曲意温存以解其羞憤之思今夜宜即與共枕席若曰卿本名媛慧質爲匪人所誘耳我知卿意者何肯因此失和反令外播耶至其情好愈篤之狀則在君自爲矣總之須不令有一毫耿耿爲妙如是者三夕則曰是可以詰其人矣蓋非盡解其羞憤愈篤其情好而突防詰之則益速其死耳否則亦萬不肯吐其實耳乙又如計行之次日則復於甲曰已得其人矣爲之奈何曰人何若曰有賣花嫗常出入閨閣者一日忽偕一村婦至曰此予鄰某姓婦也不識路徑令我從某村領歸指其手中匣曰我今日尚未發利市須往某某家冀有所售携之往頗不方便辱娘子深愛老身當無妨碍請暫借小坐我即來挈之行也詎嫗一去無踪而日暮雨淋不得已因留宿焉夜間突起則闖然男也倉猝之間本不及備又爲其媚藥所迷遂至不能自主蓋其人乃前村某屠户也於觀燈賽會時窺面艶之侦知賣花媪時來予家故設計如此其人並挾以求曰汝夫不入内寢時必樹表於後國以國歡會否則必遍處宣揚也懼而忍辱從之由來蓋不止數月矣甲聽畢沉思久之拍案笑曰得之矣令其妻於今晚仍約之來仍與食湯圓食時則向索口中之半曰疇昔之夜玉液度君今夕宜相酬也俟其舌盡度則竭力咬之必捷必斷必留其舌君則在窗外守之俟其呼痛一聲則大聲疾呼如趨進擒捉之勢則彼必負痛奔去否則委頓臥地矣乙又如計行之復於甲甲授以利刃曰此行勉之乙駭然曰豈欲我殺予妻耶曰非然也子速携刀並斷舌往急叩賣花媪之門吾知嫗家中無人必自起應又加以亂撃白板云有急事則老嫗必睡眼矇矓跣履披衣而出矣乘其開門時急以刃剌之必令死俟其倒地急以舌塞其口中並置刀屍旁切勿携回乙如計行之寂然而歸次日喧傳賣花嫗被殺官詣驗而口中之舌見焉以爲强姦被殺無疑而某屠户適斷舌遂拘往質訊言不成聲無從置辯遂處處以法云（２６） 
[記聞（見本報甲戍五月二十日）]  
　　有附輪舶至漢口者述及大通之四方衖口有曹姓篐桶匠夫婦年俱四十餘歲産一奇胎落地聲如牛鳴一身而兩首耳目手足亦各具四數腹大如箕其父母以爲不祥立置之死然初生時觀者如堵牁門限幾爲之穿又述二十三日道經青陽縣屬之梅村　忽遇狂風驟雹自北而南勢如山崩海倒俄見雷電交作繋堕一蜈蚣於北流橋下長約三尺五寸赤頭鐵背羣足皆紫金色鬚長約五寸而雙箝環如巨指覩之者無不咋舌以爲不經見也（２７） 
文苑 
[滬北竹枝詞（見本報壬申年七月初九日）]  
　　洋涇風景儘堪誇到處笙歌到處花地火熒熒天不夜秦淮怎敵此繁華　金丹二桂戲超羣滿座簪纓未足云别有一番新點綴風流强半擁紅裙　萬錢不惜宴嘉賓朝上同新暮復新同嗜甘鮮貪口腹那知滋味菜根眞　茶館先推麗水台三層樓閣面河開日逢兩點鐘聲後男女紛紛雜坐來　洞庭春色佐春茶飲罷徐徐上小車聽說客從何處去西金衖内訪桃花　乍來望見玉壺春只道其中式宴賓不意滿堂寒夜客高聲紅淡喊頻頻　萬里雲烟遠近誇冷籠陳士小壺茶横陳短榻氤氲裏更有何人肯憶家　小燈一盞設簷前窄窄扶梯當户懸堪笑紅簽門首貼直書樓上有花烟　出局時分坐馬車也將晶鏡障塵紗磷磷聲徹人先讓不徧洋場不返家　相招臨發復枝梧難免青樓習氣無未出輿前三五步裝腔賣俏情人扶　愈時髦亦愈矜憐巾帼衣冠任倒顚不信但看彈唱女年年也用小紅箋　鶯喉歌罷億秦娥拇戰聲中巧五多弱態生嬌微雨後向郎明夜復如何　鮫綃徑尺染牙藍携弄街前不自慚恰被游人相批點决非么二與長三　羅裙高繋袴低拖盈尺蓮船穏步過輕脆語音蘇大姐慣將秋水送微波　衣衫華美習爲常抱布貿絲作大商幾句西人言語識肩輿日日到洋行　京式盆湯澡罷身杏花樓畔又逡巡貪看一齣髦兒戲也算風流隊裏人　前後單輪脚踏車如飛行走愛平沙朝朝馳騁斜陽裏颯颯聲來靜不譁　獨對游僧笑不禁如何閙巿作禪林烟花滿目先勲醉那有工夫参道心　虚盈消長本常情平着心田到處行一自小車初製後不聞道上野鷄聲　一椽一築樂依栖午枕酣餘日向西搜取殘箋三兩叶聊將巴曲紀鴻泥 
[雜錄]  
　　乳　乳癤　鮮蒲公英連根洗淨打取自然汁半杯和入等量之陳酒服之每日三次將餘渣敷於患處數日必愈 
　　治驚捷法　不論急驚慢驚用雄碎毛雞（又名剌毛雞青足青喙形較普通雄鷄略低小因其毛羽碎　故有是名）一隻使立小兒腹上將喙對準臍孔鷄即蹲定收驚良久雞奔即愈 
　　胃氣良方　延胡索一錢高量薑一錢五分草果仁一錢製乳香一錢五分右藥四味煎湯服下二三次即愈此係友人傳與家嚴試之頗驗後未復發閱者幸勿輕視（乜小仁）不受酬 
 
 
 
 

Page 18

 
 
   
 
