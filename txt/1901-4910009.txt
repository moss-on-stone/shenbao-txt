# 1901 - 54 - 4910009

 

Page 1

 
 
[論辨難未嘗無益] 　續前稿 
　　此特方輿大概甚粗淺易知而某報猶顛倒錯亂若此則凡地學中層累曲折之故更非彼所與知與能即本館亦難為淺學者詳細言之兹姑摘其所已能徵引者啓發一二可乎如某報云日本與俄所易之地地名唐太不知日本現行官書及公事文牘俱稱此地為樺太不名唐太也唐太云者流俗所稱蓋從唐人二字取義猶云唐來大洲也私家著述間或用之某報所以知此二字者必是因新聞紙中常見之故再宜以官書折衷之也某報又云唐太即中國之庫頁島不知日本何時據為己有此則據葛氏續經世文編所載姚君籌邊論中之語不知姚君籌邊論九篇總署初印係光緒六年其時尚未知庫頁島如何没於日本及光緒七年姚君隨使日本於東京地學協會中查得鈴木大亮唐太沿革考即已得悉其原委當時為地學中添一叚掌故故凡講求此學者互相傅説無人不知光緒十年某星使將姚君所著日本國志一書咨由總署進呈御覧則鈴木氏沿革考一篇已采錄於第十三卷之末此書雖至今未聞刻發而外間傳鈔之本極多距今幾二十年學者早視為陳説某報何以獨未聞知而猶曰不知日本何時據為己有耶想某報既未能知此島何時屬於日本必亦未知其先如何屬於中國則試節取鈴木氏所述以告之其一云安永年間唐太土酋至三姓城見滿洲某大員此大員喜而命以名曰楊忠貞授以印札令轄治所屬印方二寸許半刻篆字半刻淸文曰管理三姓地方等處副都統印最上氏廵視唐太時曾親見之此一條為其内屬中國之確據又其一云三姓人嵗齎木綿繡子錦帛烟管來此島易獺狐　及水豹等皮欺其痴騃不知書札嵗加重息盤剥無饜或至質子女為奴婢島人不能平於寛政元年其酋遣五人來宗谷請屬於松前氏獻寶物抒誠悃翌年松前氏遣其臣高橋寛光撫綏之文化四年幕府交岀　皮二千六百四十張代為償淸三姓債負由是與三姓往來遂絶此其改屬日本之原由也鈴木氏原文洋洋數千言幅隘不能備登某報可自訪閲至中國地圖庫頁或作庫葉一統志則云混同江口有大洲不著其名盛京通志稱黑龍江為薩哈連江故或亦稱此島為薩哈連島薩哈連譯言黑也此皆中國官書人所共見無煩贅述矣某報又云蝦夷所居島即日本之北海道雖唐太或偶有北蝦夷之稱然蝦夷究以北海道為主云云是又未知蝦夷者種人之名非地名也何得臆指為主於某地豈某地之外雖有蝦夷乃皆不為主而為賓耶是可一笑蓋蝦夷巢穴本在陸奧岀羽之間為今東山道之磐城國岩代國陸前國陸中國陸奧國羽前國羽後國皆是蝦夷所居即不能主於一地之明證自田村麻吕征夷而後始渡海而北當時未有北海道之名因直稱其土為蝦夷蓋置諸畿内七道之外也及明治維新分其土為十一國八十九郡改定其名曰北海道置開拓使旋改置三縣視同内地而蝦夷則已絶跡矣某報猶指為蝦夷所居是彼一時而非此一時也若夫北蝦夷之稱亦知昉於何時乎為官稱乎為私稱乎蓋唐太一島日本初名之為空子文化六年官定其名曰北蝦夷所以定為北蝦夷者别乎口蝦夷奧蝦夷西蝦夷而名之非謂其在主島之北也某報誤會一北字故有北海道為主之説此又望文生義之過也　未完 
[上諭恭錄]  
　　○光緒二十六年十二月十五日奉上諭兵部奏遵議處分一摺雲南開化鎮總兵蔡標應得革職處分加恩著改為革職留任欽此同日奉上諭降補蒲州府知府惠格著送部引見欽此同日奉上諭山西蒲州府知府員缺著楊樹補授欽此 
[宫門抄]  
　　○光緒二十六年十二月十五日内閣奏請欽派王大臣騐放一摺奉硃筆圈岀睿王崑岡徐郙徐會灃又吏部奏派騐看月官一摺奉硃筆圈岀崇禮敬信曾廣漢特圖慎景灃李端遇秦綬章國秀鄭思賀忠廉宜烈徐士佳誠壽陳璧閻錫齡又奏請簡放漢御史一摺奉硃筆圈岀高枬劉秉鈞王祖同蔡曾源陳秉崧楊士燮于式枚又奏請簡放滿中允一摺奉硃筆圈岀連甲又奏請簡放滿少詹事一摺奉硃筆圈岀恩順又奏請學政綿文等應否留任一摺奉硃批綿文載昌均著留學政之任欽此 
[死事慘烈]  
　　○京師友人來函云崇尚書綺性極迂執不滿人口然聯軍入京時死事之慘當以尚書家及奕貝子功為最聯軍進京尚書西行隨扈公子葆部郎聞城破掘大坑盡驅家人入坑身亦隨入而令僕人以土掩之預修禀遣奴告之尚書時尚書已至保定聞信後又因追扈聖駕不及即在省寓自縊奕貝子功係慶親王之弟自拳匪起事終日憂愁其邸與黑龍江將軍延公茂比鄰晨夕過從求自處之道於延延告以事不可為我兩人同殉國可也二十一日内城破延公闔家殉難并遣人告之奕貝子貝子邸内有二井驅令家人分别男女各投一井其少子年僅六齡有家人某跪求留此一脈貝子堅執不允立逼入井而後已身隨之 
[好義可風]  
　　○京師友人來函云奉天人保君善理藩院筆帖式崇尚書之門生也聞尚書闔家殉難無人為之料理身後事孑身進京邀同志數人為之買棺盛殮計棺十七具共用銀六百餘兩保係寒士無從措墊乃向崇宅各莊户集資償之且為擇地淺葬以俟他日立嗣後再行遷移 
 
 

Page 2

 
 
[砲臺失慎續聞]  
　　○金陵下關江口獅子山砲臺於去臘二十四日失慎已紀本報兹接金陵訪事人續函云是晚守臺軍士共作投瓊之戯呼盧喝雉興烈彩高忽起争端悮將洋油燈觸翻致肇此禍江口泊有某國兵艦守夜水勇見砲臺上紅光燭天不知其故亟告知管駕登桅瞭望並燃放電光以照之見砲臺火大熾時附近居民有中夜未寢者猝見兵艦大放電光照耀如白晝駭而馳探始知砲臺火災乃各舁水龍往救臺兵亦已收拾賭具舁洋龍灌澆得不致將砲位藥庫延及然亦險矣 
[賠費未了]  
　　○廣州訪事人云前者沙面禮和洋行西人往順德縣境黄連地方中途被匪槍斃水手一名槍傷西人三名禀經領事照會督憲嚴行緝捕旋經督憲派委李直刺家焯帶勇前往緝捕現已擒獲匪首三名擬即就地正法將首級發回犯事地方懸竿示衆惟索賠及醫傷之費尚未議結云 
[帥節暫留]  
　　○武昌訪事友人云正任湖北廵撫景月汀中丞欽承　　簡命擢授福州將軍所遺湖北廵撫篆務奉　　旨飭湖廣總督張香濤制軍暫行兼署制軍接奉　　恩旨本擬客臘二十八日接受關防嗣因政體偶有違和督轅政務殷煩難兼顧爰商請中丞暫緩交缷一面電致新授湖北撫憲聶仲芳中丞早日啓節來鄂俾景中丞得以缷篆赴閩想旌節啓行當在上元節後矣 
[撫轅失竊]  
　　○武昌訪事友人云鄂中五方雜處良莠不齊以致竊案煩多捕務日形廢弛客臘某日撫署簽押房中忽失去貂掛朝珠諸貫物署湖北臬司扎鳯池廉訪聞之立即詣撫轅勘一面諭飭武昌府余堯衡太守江夏縣陳介菴大令嚴比捕役勒限緝拿迄今尚未破獲撫憲景月汀中丞以此案延宕多日贓賊諒已遠颺若追比過嚴深恐捕役人等畏罪妄拿轉致無辜被累幸所失尚不甚鉅現值交缷在即因諭廉訪傳知府縣從寛辦理不必深求聞者無不稱中丞之仁厚焉 
[票匪正法]  
　　○宜昌訪事人云前報紀河西地方拿獲會匪多名有萬姓者四川人在河西蓋造房屋一所名為小聚會處萬在内開堂散票被地方官查悉拿獲抄岀册簿照册查拿各犯去臘初八日之夜東明縣接到釘封文書即於初九日黎明時將萬等三人在獄中提岀如法捆綁押岀東門外法塲斬决内一范姓者係河西保正有屍親求自收殮餘均懸竿示衆 
[海航失事]  
　　○松江訪事友人云南鄉金山嘴一帶逼近海濱與甯波岱山僅一水之隔去嵗臘月十九日之夜胡二根所駕行海航船揚帆駛至張家庫海面忽遇東北風甚波浪如山搭客皆驚駭失色偶一欹側遂覆於水船主及客四十餘人同入蛟宫深處事為是處紳董陳周兩君所知飭人打撈當獲屍身二十餘具聞罹是難者共有三十餘人半隸浙江之紹興甬江等處大都食力中人吁亦可慘矣 
[定期院試]  
　　○金陵訪事人云新任江蘇提督學政李蔭墀大宗師於去臘行文來定期辛丑二月初一日取齊江府屬生童聽候按臨補行庚子科試江府王鹿峰太守接奉憲札立飭所屬各學示諭應試各生童 
[越郡官塲紀事]  
　　○紹興訪事友人云紹屬沿山濱海一帶沙地現均種植鶯粟收漿期豐前自省城設立土藥漿捐局抽收印花捐税即在紹郡創立漿捐分局照章徵納去嵗臘月某日局員盧大令金章已屆瓜代之期由藩憲榮伯衡方伯札委候補縣高大令廷瓚前往接辦○私鑄小錢向干例禁紹郡此風尤盛雖經地方官從嚴查辦若輩依然不稍潛蹤去臘會稽縣俞振巖大令訪知山僻處時有匪徒開爐鼓鑄情事立即飭差拿獲訊明口供詳請省憲嚴行治罪旋由署臬憲許豫生廉訪札委何少尉傳烈來紹查核未知若何懲辦也○去臘儲憲鄭芝巖觀察以餘姚等縣經徵漕項報解寥寥札委戴少尹有慶來紹分投催解以重正供○署上虞縣吴紹春大令世欽瓜代及期上憲念其修築石塘辦理防務勤勞頗著札飭調署嘉興府屬秀水縣缺旋復委兼嘉興營務處提調差俟擇定吉期再行赴任○去臘紹郡試事由府尊熊再青太守精心鍳别士論翕然至終覆後發岀正案其八縣首選山陰為薛烺熙會稽為沈夢弻蕭山為張星耀上虞為管佐勳諸暨為孫誦洛新昌為陳章嵊縣為俞朗熙餘姚為黄際淸○去嵗嘉平月二十二日紹興協范雅白協戎禮彬晉省叩見新任撫憲余晋珊大中丞禀陳軍務事畢即鼓棹而回○義橋鎮釐捐局員吕大令遐繹前曾留辦兩次現屆期滿由藩憲榮方伯札調土藥漿捐局員盧大令接辦 
[不准瀆禀]  
　　○廣州訪事人云去臘小闈姓公司商紳盧華富遞禀藩轅稱有新公司派人在外招摇向各子廠承辦等情旋經藩憲丁方伯批示云小闈姓捐項原因練兵籌餉欵巨事繁故為此萬不得已之舉該商承餉認辦應如何急公輸納以副委任乃自閏秋以來洋債賠欵供億浩繁庫儲艱窘萬分屢經善後局傳諭該商認真加餉以顧大局該商一味觀望諉缷不前今有加餉認辦多於一倍者其報効一項亦較該商多岀五十萬際此時艱孔亟豈能任聽該商之獨享厚利不為公家損益計耶本司總核度支但求有裨於公别無成見徇私偏袒之事斷斷不為該商如有後議自赴善後局具禀可也所請飭查之處應毋庸議 
[京師近事]  
　　○京師訪事人來函云有王五者混名西壩天前因控案纍纍被西直門保民公所收押待質所既而王之財物被西直門外土匪劫掠争盡其家人投公所呈訴旋經差役廵丁拿獲土匪一名并起獲贓銀百餘兩解案訊辦餘匪則尚未獲也○有甲乙等在美國暫管界創設浄糞公司曾經某繙譯官禀明美提督戴君甲乙等聲稱挨户除糞運岀城外以免臭氣薰蒸即將售糞之錢以充經費並不向居民需索分文戴君俯允其請詎知設公司後甲乙假公濟私每家勒派有一溺桶月岀京蚨四百文丁多之家一家數桶或十數桶不等合而計之月費不貲民多怨言而尚不知西員之不准索錢也甲乙等更抑勒雇夫少給工食於是衆怨沸騰相率裹足甲乙等怒雇夫挾制潛通某繙譯官勾串西兵數吣往捕數人送交官廨押禁敺扑逼令除糞衆夫取保釋岀迨臘月杪衆夫赴提轅前攔輿訴稱甲乙私歛民財勒掯壟斷并串通西兵藉欺凌各情戴君赫怒轉飭本界協廵公所華廵丁立至公司抄去勒捐帳簿及夥三人甲乙等暨某繙譯官均聞風逃遁刻尚搜捕未也○俄人施放禄米倉餘米貧民男女日往領米者不下數萬口頗形擁擠孱弱老病時被擠倒甚至受傷臘月杪有一領米老嫗為衆擁跌於地踐蹋斃命俄人詢知嫗係西壩人與此處遠隔二十餘里遂雇人舁送嫗屍且給米二石以恤其家○臘月二十日德兵於街頭拾得華人衣服多件駐京德國知府格君岀示招人認取以華十二月底為限逾限不領變買充公又德界人民從前有因犯罰欵者不一而足刻知府格君因聞民人等釋岀後尚皆安分於臘月杪岀示曉諭將從前所罰各洋銀均存府署令受罰之人親身來署原數發還限至二十七年五月底截止逾限不領者始將欵充公又德界知府格君於臘月杪示諭本界居民知悉禁止然放鞭砲略謂現屆年終仍不准華民然放鞭砲恐黑夜之間西兵認作放槍悮傷華人性命云云是以除夕元旦英美兩界咸聞祀神鞭砲之聲綿綿不絶而德界則寂然也○前報紀四恒錢店開發票存一節兹悉各店均報明日本警務署張貼告示恒興恒源恒利三家自臘月二十五日開發恒興每票一兩付銀四錢恒源恒利俱開發五錢銀數過千兩者暫緩不付年終截止如有未及來取之票仍不作廢俟定日岀示再行補發其恒和　家刻因存欵無多亦已報明示諭展限三月開發票存或謂泰元錢店同時開發今知并無其事實傳聞之誤也 
[彝陵雜誌]  
　　○宜昌訪事人云去臘初十日日本領事官山崎君由重慶來宜船泊鎮川門外登岸拜會各當道各官旋即回拜極盡賓主之誼○瑞生輪船失事後現由德國美最時洋行派人來宜向地方官商請前往將船提岀聞該輪船曾經美最時行保險故代為之設法也○前任宜昌英領事韋禮數君調任重慶因瑞生輪船半途失事行李全失折回上海置辦器物去臘初八日重抵宜昌雇民船上駛地方官派紅船護 
 
 

Page 3

 
 
之○瑞生輪船失事時有某宦公子落水淹斃直至數日後始經漁人在白洋地方將屍身撈獲其家丁聞信來宜備棺收殮聞屍身已殘缺不全矣慘哉○輪船到宜時因查私嚴密須俟扞子手查徧後方准划船接客以免偷漏去臘某日輪船抵埠划船仍争先恐後當被關差將某划船扣留翌日送舟子至縣枷號示衆○河西臨江邊孝子巖相傳漢時姜孝子名詩同妻龎氏挑水奉母處也故又名為姜詩溪山不甚高而一派淸泉由山石間流岀淸澂無比味甚甘芳往來行人不論寒暑皆藉以解渴其泉日夜長流從未枯竭近有西人雇划船專取此水供日用之需據云較之他泉淸潔最宜養生○前者漢口票匪事發拘案後供岀王伯潛部郎旋即拿獲監禁王在獄致信其家請人作保有甲乙某紳耆前往省垣遞禀求保而大憲仍不准開釋不知將來能邀寛典否也○太昌洋行洞庭輪船在新堤擱淺已逾兩月直至去臘上浣水陡漲數丈該輪船始得浮起經沙市輪船拖之岀險惟機器俱已銹鈍刻下雖已到漢須俟修理方能行駛也○自立春後連日暢晴故米價較前漸跌亦小民之幸也惟魚價昂貴異常每斤須錢一百數十文猪肉每斤錢九十餘文柴薪每擔錢二百餘文板炭每擔錢八百餘又西人所用之銅炭每擔約錢四吊數百文 
[蕺山挹秀]  
　　○紹興訪事友人云會稽陳紳向充團董家道頗豐人尚誠厚近因同族無賴私在祖墓前魚池中捕魚陳以族長不忍膜視迭次赴鄉戒止諸無賴抗違不遵去臘某日陳聞知其事立偕團勇四名前往諸無賴恐被拘拿自恃人多一擁而前將陳與四團勇扭至祖祠内悉數綑綁反扃其門而去越二日始由陳之家屬㝷蹤而至急即釋縛舁歸四勇幸尚精壯可保無虞陳素染烟癖益以飢餓力不能支竟爾殞命其家即投縣禀報未識如何辦理也○獻嵗以來天氣暢晴四民之賀嵗嬉游者尤覺興高采烈紅男緑女來往如梭而江湖賣解者流則藉此風日晴和以博蠅頭微利亦頗足動人游覧焉○本月初四日之夜五雲寺前徐某家迎接財神燃放爆竹火星悮墜庭前積薪中幾兆燎原之禍幸即覺察召集鄰人竭力灌救得即熄滅 
[定期辦漕]  
　　○昨日江蘇海運滬局總辦鄧心茂太守由公館命駕至局傳諭司事斛手人等部署一切應辦事宜蓋已定於本月十六日開兑漕米故先誥誡諄諄也 
[英界火警]  
　　○昨晨四點鐘時英租界北京路紫陽里四百五十一號門牌某姓家不知何時遺火積薪以致烈燄熊熊冒穿屋頂當由瞭望臺上鳴鐘報警救火會各西人急驅皮帶車馳往灌救得即熄滅僅焚去披屋一間當火熾時左右鄰人倉皇遷徙匪徒乘之搶劫財物有某姓家失去衣服不少殊可惡也 
[何故輕生]  
　　○前日本邑南市大東門外升吉里某公館婢女不知有何抑憤不欲生潛至附近義井聳身躍下以圖畢命幸由鄰人某甲瞥見設法救起送回其家收養殊可憐也 
[上海縣署瑣案]  
　　○張明德控地保丁向榮盗賣田畝等情前晚經縣主汪瑶大令提訊張供有地五畝一分餘咸豐五年換新方單時因留坍埠單中祗載二畝前年由升科局丈量諭令照單管業餘被充公兹有洋人前來丈地將小的有單之地二畝亦丈在内詢之據云已買自鄉人顯係地保丁向榮蓋戳盗賣叩求究追丁供張明德有單之地可以淸還大令判著原差押同兩造照單指交張地二畝由張管業○王松巖在英美租界公廨控胡阿昌倪石年張章生陸少泉將僞田單抵洋銀五百元一案由公廨移送胡阿昌等四人到縣亦經大令提訊倪供胡阿昌將田單托小的向王松巖抵押不知真假張供胡阿昌邀小的至一林春茶館頂認業主姚姓分得洋銀兩元胡供此單係韓某交與小的轉交倪石年抵押乞鍳陸供此事並不干預實被悮拘求釋大令以彼此推諉判將張陸交保胡倪收押再究○日前縣署差頭偕同内署家丁在西門内鐸庵拿獲賭徒六名解縣看管前日經大令提訊内有淞滬釐捐總局内辦公之趙景王阿二張長生三名為某宦保去僅提張春桃高仰山沈阿二到案究辦張沈同供本邑人因在新年與友人在鐸菴鬥牌消遣叩求施恩不敢再犯高仰山供小的在菴内看門陶玉林在菴内抽頭小的並不與賭求察大令謂高曰姑念新年沈張供認求恩尚可寛恕爾何刁賴若此命笞責二百板各具遵斷結從寛釋岀如果再犯到案定予嚴辦三人叩謝而退 
[南市捕房紀事]  
　　○前日午後南市正和洋貨店夥某甲行至浦灘新馬路中與划船户陳念四洪寶華相遇向索舊欠貨價洋銀若干元致相齟齬由某號廵街捕一併拘入捕房既而店主徐奇泉不欲終訟挽人具保捕頭遂命陳洪邀管帮人洪阿四交令保去○昨日黎明時本邑老北門内南香花橋左近某姓所開彈花衣店學徒朱阿根周杏卿不知何故相約偕逃行至南市新馬路二十一號廵街捕見其形跡可疑帶至捕房捕頭令即管押後由其師陳良祖領回管束○去年本邑人周庭榮之妻張氏私將九齡女孩憑媒王寶生過繼與陳仁保為螟蛉女曾得洋銀二十元某日周邀女歸家久而不返陳親自往領周忽不允陳大怒遂將王扭交某號廵街捕送入捕房捕頭令押候傳到張氏然後移解馬路工程局禀請總辦葉孟紀司馬訊究 
[法租界公堂瑣案]  
　　○去年十二月二十四日樂德安熊子英陳富堂等附長江某輪船來滬因與竊賊同伴致為包探拘入捕房解經讞員杜枝園大令訊共押候查明復核嗣樂在押患瘋准暫交保既而有章長林者在英界犯案被獲供認與樂等同禀徐寶山遊戎與洋人勃郎訂立合同欲保長江各輪船失竊之險大令聞知其事爰於昨日飭將樂等帶案會同費繙譯升座覆訊英界包探趙銀河偕西包探送章至案禀訴情由並將合同呈騐章供小的係鎮江人此事因金壽貞與洋人勃郎相識故與商議欲為長江各輪船搭客保險免遭胠篋之虞禀請徐寶山遊戎轉禀兩江督憲給示准行勃郎現住英租界四馬路不意正在議訂合同時即被包探拘解英美公廨求鍳大令謂爾等所立合同何以並無保險縁起供稱另有一紙現存英美租界公廨小的處尚有底稿今併呈閲大令商之費君判將章仍交趙探帶回樂等三人押候復訊核奪○去年十二月二十六日魏人鳯控同族魏永昌欠銀一千兩延宕三十餘年當向永昌之孫連奎索取置之不理經杜大令提訊適連奎因事赴甬遣司帳魏汝霖到堂代質准予交保提連奎候訊昨日連奎投案大令提訊之下魏人鳯供職員兄弟三人職員最幼兩兄均在紹興原籍大令謂爾既有兄長何以並不列名况祃在上海閲時已久何以遲至今日始行控告顯有不合魏連奎供稱雖與人鳯同族並不來往既有欠欵何以並未到門索過所呈票據顯見揑造况先祖在日均用同源肯記圖章何得憑空妄圖索詐求恩明察大令謂爾等既有一本之誼不應争訟著魏連奎將同源肯記圖章檢呈候核○俞王氏禀稱小婦人有二嵗女孩被族姪俞德成抱去向領支吾是以扭案請究俞供小的向為車夫前日在老閘橋遇見族弟阿三知孩被其弟阿四抱去小的並不知情大令著交的實人保岀飭包探帶同阿三找㝷阿四到案再行訊究○匯德豐錢莊主柴如桂禀稱莊夥張聽生私竊洋銀三百元賭負因將保人王金和一併扭案請追王不認擔保張供莊主販賣銅質僞洋銀獲利無算曾許給小的花紅今因分文不付是以私取洋銀業已輸盡大令謂王不得置身事外著與張一併交人保岀勒限如數交還延干追比○包探禀稱張阿戅沈海泉汪阿金三人同竊太古洋行牛莊輪船所裝夏布數十疋質在南市某典鋪張又在某處竊取烟煤為西人拘獲送案請辦大令著押候弔馘核辦○包探禀稱洗衣作主郁阿新兠攬洗衣雇舟將西人衣服送至兵船為小輪船撞覆衣服盡濕兹郁避匿不到將夥陳月明拘案請究大令著押候提郁到案再核○洪雲福稟稱胞兄景福被賣水菓人章幹明刺傷肚腹舁送醫院醫治將章拘案請辦大令著押候傷痊再核○包探禀稱新開河全信元皮絲烟店本月初四日不戒於火並不撲救祗自搬取物件故將店主戴虎亭拘案請辦大令判罰洋銀二十元充公 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界公堂瑣案]  
　　○新閘左近樊公館有婢女名富貴者年僅十七前被王正祥串同家丁程升拐岀賣與南翔鎮某姓家得身價　銀六十元經樊家查知投報捕房派包探顧福其將王拘獲程已被逃逸將其妻程吴氏一併解案請究樊公館主人投案伸訴前情王直認不　讞員張柄樞司馬商之佛繙譯判令押候提程及婢到案覆訊核辦○船户李才忠竊取美最時洋行裝運之煤五墩售與江北人某甲得價洋　八元經水廵捕何瑞福拘解請究司馬判令押候飭提收贓人到案再行究辦○外國成衣匠干長洲控夥袁教生私用客帳洋銀一千二百元　包探張阿五拘解請究干投案請追袁供小的僅收洋銀三百十六元叩求明察司馬判令帶回捕房俟禮拜六提案覆訊○張金林竊取蕭　　所置東洋車經包探劉光震拘解請究司馬判令笞責二百板○偷兒王阿小王阿福串竊趙淸奎家鐵鍋二只經四百五十六號廵街捕拘解　究司馬判令各責二百板○野雞妓王巧仙携傭婦吴周氏在福州路一帶拉客六百三十七號廵街捕以其有違租界章程拘案請究司馬判　各罰洋銀五元 
[美租界捕房紀事]  
　　○前晚十點鐘時甬人許阿大手持利刃闖至外虹口靖遠街五號門牌房屋日本人某甲家維時甲已他岀僅婦　家許口操日語向婦硬借洋銀若干婦恐遭毒手即從樓窓躍下致頭額跌傷許乘間將臺上所有制錢三百文攫之而去後甲回家見婦　受　傷詢悉情由飛報捕房請即拿辦捕頭以許形同刦盗即令四十三號西包探及華包探倪順全將許查獲拘送捕房押候轉解公堂禀請讞員　柄樞司馬懲辦○江北人奚喬年在穿虹浜第二百六十三號門牌房屋内開設車寓前晚十一點鐘時與鄰居施鳯祥因賭起釁互相兇毆施　岀利刃向奚腿上猛刺七刀血如泉湧奚痛極狂呼為五百二十二號廵捕所聞將兩造一并拘入捕房捕頭騐得奚傷屬實飭送同仁醫院醫　施則押候解送公堂禀請訊辦○前晚江北小工陳小寶陳成金曹阿洪王阿勤等六人至黄浦路五號棧房毁鎖而入竊去川土八件昨經包　張阿五查知將陳等一并拘入捕房押解公堂禀請審究○昨晨漢璧禮路工部局馬房後有孩屍一具由某號廵街華捕投報捕房捕頭令傳　圖地保轉報善堂備棺收殮舁至義塚掩埋 
[蘭州官報]  
　　○光緒二十六年十月三十至十一月初二日候補知府羅委辦安定厘局差委署伏羌縣知縣王肈基靖逆營遊擊康順年委署山丹縣典史錢燿圻俱禀辭赴任委署毛目縣丞何靈鳯銷慶安門保甲差　初三初四日委署平羅縣知縣王樹槐赴任候補知縣趙樹棠赴陝西解軍裝委查河州蓮花渡工程知縣鄔緒棣赴河州委署毛目縣丞何靈鳯赴任俱禀辭河南即用知縣史堃解餉　初五初六日藩憲牌示署固原直隸州知州張元潹請假遺缺以秦州直隸知州張珩調署所遺秦州直隸州知州委請補固原直隸州知州現任臯蘭縣知縣楊宸模署理臯蘭縣知縣缺委候補知縣黄燾署理山丹縣知縣劉至順請假遺缺委任平番縣知縣鄭業啓署理准縣丹噶爾同知署金縣知縣陳昌丁憂遺缺以准補該縣知縣王譯來飭赴本任平遠縣知縣缺委即用知縣翟鍹署理成縣知縣缺委大挑知縣朱海署理敦煌縣知縣缺委候補知縣鄔緒棣署理隴西縣丞缺委調署古浪縣典史凌華淸署理委辦安定厘局知府羅禀銷軍裝局差循化同知王開斌委軍裝局總辦差禀知入局涇州直隸州賈勛叩謝咨文狄道州吏目張輔宸委辦慶陽鹽局差 
[蘇省官報]  
　　○光緒二十六年十二月二十四日督辦松滬釐局候補道錢志澄由滬來知府莫枚由奉賢校閲團練回知縣陳玉斌由鎮江來周慶賢由常熟公幹回章恆淑禀辭回滬委署太倉直隸州州同臧毓麒禀辭赴任統帶滬軍安字營補用總兵顔瓊林由滬來管帶蘇防後營升用參將王萬美禀知赴常岀防即辭　二十五日蘇松太道袁督辦松滬厘局候補道錢統帶滬軍安字營補用總兵顔瓊林均辭行回滬知縣郭重光禀知奉委赴常屬一帶公幹即辭指分江蘇試用縣丞傅楨山東人奉撫憲騐看到省　二十六日通判孫毓驥禀知奉委赴宜興公幹即辭知州趙謹琪由盛澤厘局來知縣郭曾程禀銷催提長洲青浦漕項差陳玉斌禀辭回鎮江委辦金陵東北總廵候補知縣毓楨鑲紅旗人由解餉來即辭徐州府教授王亦曾由徐州來布庫大使謝鈞由漢口回　二十七日前湖北學憲王同愈由湖北來知府張慶勛禀辭赴滬見道憲勞乃寛禀辭赴滬到松滬局總廵差知縣王慶燿由南匯報解來周慶賢禀辭赴吴江公幹府經歷屠仁溥由吴淞貨捐分局來典史鈕家墉禀知奉飭派蘇差委　三十八日同知許　由滬回通判俞鳯琴由滬見道憲回請補桃源縣武麟由甯見制憲回知縣張峻基禀知勸辦山西賑捐差劉廷鳯由常昭内河厘局來葉在泗由滬來 
[維揚官報]  
　　○光緒二十六年十二月二十一日運憲公座封印各官商禀賀汪分轉壽祺辭回高溧句差次蕭鹺尹應鍸辭回白塔河卡鄭鹺尹鴻綸由淮北來　二十二日委署丁溪塲尹鹺尹融禀知赴任黎擬尹洤由省回吴鹺尉嘉澍銷北鹽許鹺尉承廣起復回淮　二十三日方分轉辭解甘肅餉起程吴分轉用實由差次來揚　二十四日方分轉委解甘餉起程汪鹺尹丙炎由周莊卡來　二十五日永豐盛分轉增緒禀到　二十六日祝鹹尹傳望銷化湖口差署廟灣塲章　尹缷事回趙繼尹爾旗由臨淸河來　二十七日郭鹺尹鼎臣葉鹺尹廷颺均由省回銷解餉差分發經歷張鹺尹順興山西人禀到 
　　 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏藳錄]  
　　奴才長庚拉禮跪奏為循例揀選伊犂舊滿營協領等缺擬定正陪恭摺仰祈聖鍳事竊查舊滿營左翼協領和陳泰於光緒二十五年　二月十五日因病岀缺當經奴才等附奏請以右翼協領庫普素理暫行兼署等因一片奉硃批著照所請該衙門知道欽此欽遵恭　行知在案兹據辦理伊犂滿營事務擋房呈稱和陳泰所遺協領等缺應請揀員補放以資協理旗務等情前來奴才等當於該營應升人員内逐加考騐和陳泰遺岀舊滿營左翼協理一缺揀選得正紅旗佐領博貴堪以擬正鑲黄旗佐領烏凌額堪以擬陪其博貴遞遺正紅旗佐領一缺揀選得正黄旗防禦穆特春堪以擬正鑲紅旗襲騎都尉兼一雲騎尉烏勒西蘇堪以擬陪其穆特春遞遺正黄旗防禦一缺揀選得正藍旗驍骑校精吉那堪以擬正鑲藍旗驍騎校伯奇春堪以擬陪其精吉那遞遺正藍旗驍騎校一缺揀選得正紅旗委催總海志堪以擬正正黄旗委催　　産烏圖堪以擬陪謹將該員等履歷另繕淸單恭呈御覧伏候　定其請補協領佐領一俟遇有差便給咨送部補行引　　　　　制所有揀選伊犁舊滿協領等缺擬定正陪縁由謹恭摺具陳伏乞皇太后皇上聖鍳訓示謹奏奏旨均著以擬正　　　　　餘依議單併發欽此 
　　頭品頂戴江蘇廵撫臣鹿傳霖護理直隸總督布政使臣覺羅廷雍跪奏為陳明蘇省援軍營數現擬由直另募暨懇留客軍備防恭摺仰祈聖鍳事竊臣廷雍前欽奉七月十六日上諭現在鹿傳霖所部六營將抵保定即著留於該處該護督即將一切布置情形會商妥籌辦理等因欽此臣傳霖于十八日涿州途次奉到寄諭遵即取道保定晤商廷雍辦理伏查臣于六月初五日在蘇奏報起程片内陳明酌調衡字三營並添募勁勇之營共成六營加緊調理北上在案嗣准兩江督臣劉坤一咨稱江海防務要衡字三營未能應調彼時臣正束裝輕騎先行不及另調他軍僅有新募三營甫經成軍遴派副將佟在棠統帶隨行北上又值沿途暑雨淋漓泥水没踝道路異常艱難以致師行阻滯到直尚須時日且勇係新募尚須大加訓練方足以資得力保定為直省重地防務急莫若就各路散卒擇其精壯有槍械者酌募數營即可旦夕驅策慎固省防隱消巨患實一舉兩得之策臣廷雍意見相同業經派員成招藉厚兵力所招營隊即由直隸籌餉事竣遣撤以節麋費蘇省新募三營現既緩不濟急自應及時遣散又總兵陳鳯樓所統七營沿途亦行走遲延且紀律不嚴難期得力亦應飭令仍回原防以免虚麋查前敵各路兵隊現皆退向保定一帶擬無論沙路擇大枝得力之勁旅留防省城合無仰懇恩准實于大局有禆所有陳明蘇省援軍遲滯分别遺散回防暨現擬由直另募並懇留客軍各縁由謹合詞恭摺具陳伏乞皇太后皇上聖鍳訓示再此摺係臣廷雍主稿合併附陳謹奏奉旨著照所請該部知道欽此 
　　山西廵撫奴才錫良跪奏為揀員請補要缺直隸州知州以重地方而資治理恭摺仰祈聖鍳事竊照代州直隸州知州吴匡欽奉諭旨補授太原府知府業經截缺報部在案所遺衝繁難兼三要缺例應在外揀選題補該州管轄三縣政務殷繁地居衝要為晉省北路門户表率稽查均關要必須精明幹練之員方足以資治理奴才督同藩臬兩司在於各項候補直隸州知州班内逐加遴選雖有記名分發並原任實缺勞積保舉候補本班暨現任州縣保舉以直隸州知州在任候補候升各員均於此缺人地甚不相宜未便稍涉遷就惟查有三品銜補用知府另補直隸州知州張喜田現年五十四嵗浙江錢塘縣人由監生遵例報捐通判指分山西試用光緒元年十月十五日經欽派王大臣騐放堪以發往十六日奏奉旨依議欽此十二月十七日到省十年三月奏補遠撫民理事通判十一年二月到任以會辦薩拉齊六成官地押荒岀力奏保以直隸州知州在任候補嗣因勸辦蘇皖振岀力奏保候補直隸州後以知府用順直振捐岀力保候歸知府班賞加鹽運使銜捐助蘇皖賑奬叙花翎均經先後奉部覈准各在案十八年三月奏補解州直隸州知州並赴部補交免保銀兩十九年二月到任照例以知府在任候補二十二年三月奉旨開缺留省另補奉文以是年三月二十一日作為另補直隸州知州到省日期湖北振捐案内移奬三品升銜本年八月恭擬行宫岀力奉旨賞給三品封典欽此奴才與布政使許涵度到任均尚未及三月例不加考惟著按察使恩銘查　該員識練才明講求吏治曾歷繁劇均能措置如奴才服官晉省有年前在署藩臬兩司任内亦深知該員練達周詳辦事明敏歷委經理要公並無貽悮以之請補代州直隸州知州洵堪勝任與例亦符據該署司等會詳請奏前來合無仰懇天恩俯念員缺要准以另補直隸州知州張喜田補授代州直隸州知州實於治理有裨如蒙俞允該員係留省另補直隸州知州請補直隸知州銜缺相當毋庸送部張見該員亦無叅罰案件所有揀員請補要缺直隸州知州以重地方而資治理縁由理合縉摺具奏伏乞皇太后皇上聖鍳訓示謹奏奉硃批吏部議奏欽此 
　　錫良片再晉省應解本年甘肅新餉銀兩據署布政使許涵度詳稱遵在司庫於光緒二十六年十月初三日籌動銀十萬兩以六萬兩交協同慶商號以四萬兩交天成亨商號均匯赴甘肅布政使衙門交納作為山西省本年應解甘肅新餉等情詳請具奏前來奴才覆查無異除咨部外謹附片陳請伏乞聖鍳謹奏奉硃批户部知道欽此 
　　太子少保頭品頂戴兩江總督臣劉坤一䕶理江蘇廵撫布政使臣聶緝樂跪奏為揀員調補沿海沿河要缺知縣恭摺仰祈聖鍳事竊照阜甯縣知縣盧淮調補江甯縣知縣於光緒二十六年三月初一日奉旨後第五日行文照限减半計算扣至四月初一日作為開缺日期歸四月分截缺所遺阜縣知縣係沿海沿河繁疲兼三要缺例應在外揀員調補該縣地處海濱民情强悍撫綏廵防在在均關要必須精明幹練之員方足以資治理兹於通省現任知縣内逐加遴選查有儀徵縣知縣張樞年五十一嵗直隸南皮縣監生遵例報捐知縣分發湖北並加同知銜先後貴州淸平蘆城保歸候補班遇缺即補全黔肅淸保俟補缺後以同知直隸州儘先補用於光緒元年呈請分發八月到省署湖北應山縣知縣十二年十月到任廻避改指江蘇嘉定縣知縣十七年四月到任海運銀米首先全完保俟補同知直隸州後以知府用捐奬花翎二十一年又因廻避改掣江南請假未滿伊堂叔張之洞回湖廣總督本任奉飭仍歸江蘇即用班補用旋補授儀徵縣知縣二十四年十月初二日到任兩淮鹽捐請奬過班知府在任候補查該員氣局安詳公事穩練于河工情形亦甚熟悉以之調補阜縣要缺知縣人地相宜實堪勝　歷俸已滿三年較與請補之例亦屬相符據江寧布政使恩壽等會詳請奏前來臣等往返函商竟見相同合無仰懇天恩俯准以儀徵縣知縣張樞調補阜甯縣要缺知縣實於河工地方均有裨益如蒙俞允該員現任知縣請調知縣銜缺相當毋庸送部引見至該員任内並無積案未淸欠解錢糧承審案件及承緝盗案已起降調革職叅限情事再所遺儀徵縣知縣員缺江蘇省現有應補人員應請扣留另行遴員請補合併聲明謹會同漕運總督臣松椿合詞恭摺具陳伏乞皇太后皇上聖鍳訓示謹奏奉硃批吏部議奏欽此 
　　自聯軍入京乘輿西幸臣工章奏久未發抄本館特派友人馳赴西安輾轉向行在内閣抄錄星夜置郵除有關要事機排日錄　　登正幅外其餘恐致積壓特於今日添印附張一俟皇上回鑾邸抄刊布本館當仍循曩例每日付刊也閲者鍳之 
 
