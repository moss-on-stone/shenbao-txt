# 1903 - 115 - 4910786

 

Page 1

 
 
[九通全書告成并附送校勘記啓] [  圖書集成局白]  
　　本局用大號鉛字鑄印九通全書其皇朝三通續三通正通志正通典早經印就發交各股爰現正通考亦已告竣諸君在滬購票者請即日至申報館繳票取書其各省經售處速將短繳之欵悉數匯申以便核數將書裝出此項書籍運至六月杪爲止逾期則須持票逕行來滬領書至局刻訛誤脫落之處正三通已據元明本校正付刊皇朝三通續三通則敦請名宿赴杭垣就文瀾閣本重校繼又至蘇垣借程氏家藏精抄本核對計成校勘記百餘頁叧訂兩册隨書附送敝局所以不惜重貲延聘通儒碩彥經時歴日再三讐校者原因此書爲掌故淵藪稍有不愼必致貽誤藝林彼外間所行石印九通僅據浙本因陋就簡全未詳校者其得失優劣有識者必能鑒及也區區苦心諸維諒察 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彙案爲主而叅之聖訓諭旨及欽定專門諸書自嘉慶季年至光緒二十八年以聖訓論旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子自條分縷析開卷瞭然舊章新政依類比附西政西藝經奏定通行者亦臚陳終始備　靡遺方今崇尙實學朝野上下　究心經世之務官書卷帙繁重購寘匪易私集事　龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緒不啻舉八百餘書之菁英彙爲一編書凡五百卷千餘萬言可謂體大思博政典之淵海矣茲用本局大號鉛字鑄印裝訂一百　本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之厓略矣外埠各坊均有出售此啓 
[美儒李佳白先生講義]  
　　英國屬地甲於天下徧於六州夫人而知之矣若印度若堪拿大若澳司大利亞是其最著者也印度與堪拿大政治之比較前已言之今又届演說之期承諸君子辱臨幸莫大焉謹將印度與澳司大利亞政治之異同陳之尙乞匡我不逮焉一曰大槪情形印度爲亞洲之古國人民衆多物產豐饒澳司大利亞爲澳洲之新邦土地廣大牲畜繁盛印度之地僅得澳司大利亞二分之一而澳司大利亞之民僅得印度五十分之一英人初入印度在三百年前使其變法在百年前英人初入澳司大利亞不過百年收服其地不過五六十年先是英民之負罪者徒於澳後聞土地肥礦產豐乃移民於彼以開闢之經管之始有今日之景象此印澳大槪情形之異者二日國主印度一面有太皇帝一面有國主其大皇帝卽英國之王其國主卽英王所選之總督駐劄印京代英王管理印度全國政務者澳司大利亞並無皇帝之稱惟有英國之王並英王所派之大總督執掌一切事務此印澳國主之同者三曰聨邦澳司在利亞數十年前卽分六邦各有巡撫皆由英王派來而行政施法各行其是不相聞問五年前始興聨邦之議立章程訂律例送呈各邦議准由各邦送至英京上下議院議准越二年遂聯合六邦而成現行之政矣印度雖有八邦合一總督而究不爲聨邦蓋此八邦無舉人議事之權耳而澳則反是此印澳聯邦之異者四曰議院印度並無議院惟有議員數人代總督議行政治澳司大利亞聯邦上議院三十六員係由六聯邦各舉六人下議院七十二員然此乃聨邦議院行之不過三年而各邦亦有議院各司其政此印澳議院之異者五曰屬地印澳皆爲英國屬地印度總督或各巡撫或議員中之數位有由英王派者而澳之議員非英王派非總督選乃人民公舉者且澳不第總督係英王選派而六邦之巡撫亦係英王選派此印澳屬地同而屬權不同者六曰自主印度自主之權十居二三其餘皆英國之權也澳司大利亞自主之權十居八九以其爲聨邦故也且印度官員英人佔三萬之多而澳除督撫係英人外其他皆爲澳人故印自主之權頗不及澳此印澳自主之異同者七曰軍務澳兵不多兵艦亦少蓋其獨峙海中無强鄰虎視之危印度兵丁頗衆留心軍務因其地處俄德法數强之間不能不整備此印澳軍務之異者八曰教務印度有玻拉曼回回等教澳司大利亞有天主耶穌等教教與民和民與教安鮮有齟齬之端而人民信從何教亦均自便此印澳教務之異同者九曰商務印度近來商務大興其出入口稅倍於中國澳司大利亞商務雖不及印度而毛絨麥麫五礦牲畜輸於各國者爲數頗多此印澳商務之異同者總之印澳之政治情形雖有優劣有異同而要皆有蒸蒸日上不可限量之勢也然使非英人培植之功澳司大利亞何以有今日哉使非英人提倡之力印度亦何以有今日哉則英人之才德誠不淺矣 
[遼事電音]  
　　日本東京某日報云東歴四月二十四日午前得中國京師來電悉滿洲之約俄人列欵相要詞氣之閒頗甚縱恣外務部領袖慶親王明告以此事所關非細貴國須先將撤兵之事實力施行然後互相商議事聞於英日駐使皆向政府密陳所見美法兩使則舉動甚爲靈活刻尙未悉中國何以平之至午後又得京師電信云俄人白諸政府謂貴國如允所求則敝邦必付還所據牛莊并實力施行撤兵之事中國政府或主力抗或主婉商惟執政大臣則堅持俄人保護東方鐵路之兵務必定一限制又大坂某日報云東歴四月二十五日午後得京師電信悉美國駐京使臣之意東三省各地已允開作萬國通商口岸有梗議者當興師抗之隨又得奉天來電云俄人明告奉天將軍增軍帥謂我軍撤退之後願將營口交還惟請准召募華人保護火車鐵路又一電云風聞俄人要求中國互訂密約關涉蒙古伊犁西藏事宜大旨言蒙古兵營學堂及其他一切政治須守定目前規制惟各國所得權利則當更進一層　本駐使田内君聞之謂俄人如此行爲各國皆不免失望其中除營口外不准另闢通商口岸及各處海關皆用俄員司槯画關重大恐各國不能默默無言也 
[記俄國艦隊]  
　　俄國於一千八百九十八年所造戰艦六騪及巡艦水雷艇等若干艘皆擬編入東洋艦隊内有奪維珍及柏彼達兩艦刻已落成將卽進水又芝脫列維基號不日亦可工竣其柏基羅號奥奈號及歴山三世號則 
 
 

Page 2

 
 
期於明年興工此外如斯維亞諾及斯拉維亞戰艦已在波羅的克海某船塢興工建造斯維亞諾號期於明年竣工斯拉維亞號明後年之間亦可告竣近聞該國又議新建軍艦已定本年興工其間有巡艦破壞艦數艘一萬六千墩之頭等戰艦六艧皆在波羅的克海建起限期一千九百六年落成遣往遠東各港遊弋各艦告成之日該國東洋艦隊之勢力實已大莫與京其與俄國有直接利害之關係者甯可不留意於兹乎錄北洋官報 
[六續四川總督岑制軍奏設成都勸工局章程]  
　　七卒業後出廠營業之人其所營之業仍當受本廠檢查以防窳敗作僞諸弊有害本廠聲名六奬罰規則一此規則應分教師之奬罰與學徒之奬罰二教師之奬有三一卒業限内學徒卒業成品可觀得十分之六以上者應酌奬二教四川未有之工藝卒業卽在本廠製造者三年之内應提紅息十分之一以爲奬酬三在卒業期内教師中如有教導尤勤三月之内並無一日曠輟者由總辦及督工委員隨時查看酌奬三教師之罰有三一不守工塲規則者酌罰薪水十分之二以内二每月無故輟教至三次以上者同上酌罰三及卒業期限所教不完者辭退四學生之奬有二一學成特别工藝本廠効力期内弔論爲教師爲工匠皆别提所製貨物紅息十分之一公分二在學藝期内能勤謹不閒功課不違規則三月如一日者由總辦及督工官隨時查看酌奬千錢以内五學徒之罰有四一不守一切規則一次告誡不改者輕則送行法官戒責重則斥退二不愛惜材料有意毁壞者罰三一月輟學至三次以上者斥退四卒業期至因怠不卒業者斥退並追繳在廠費用[  章程未畢容再續登]  
[局務易員]  
　　金陵訪事友人云金陵官電報局向由支應局郭月樓觀察兼辦兹者觀察奉督憲委署鎭江關道支應局委李觀察經翰經辦惟官電報局亦由李觀察兼辦銀元總辦志仲魯觀察邇被多人聨名控於督憲歴指各種弊竇凡十數欵督憲魏午帥訪查事非無因爰將觀察撤差札調籌防局沈幼彥觀察總辦又札委候補道楊觀察鴻度接辦籌防局務大約兩觀察不日均將到差矣 
[惠州匪耗]  
　　廣州訪事人云博羅縣屬之禮村被匪行劫爲周副戎天意部下拿獲首匪鍾大王江一名方解營懲辦詎爲匪黨水陸並攻匪衆兵單遂將鍾大王江奪去並擄云將弁黄載興水勇陳濟平蔡振超又奪去毛瑟槍數枝黄載興身受重傷臥於水次而陳蔡則砍分數叚用火焚之尙有陶其祥亦身受刀傷勇丁劉華等六名均受槍刀傷實爲狼狠又聞匪黨肆行劫掠各鄉鋪户被匪搶焚殆盡紳耆向熊太守面禀情形未知太守如何設法也 
[密拿會匪]  
　　聞之松郡官塲中人云前日郡城文武各署接奉兩江督憲魏午頒到排札飭令沿江沿海一帶嚴密訪事會匪上月二十六日又奉到五百里加緊釘封札文略謂訪聞長江上下游近有不法會匪創立普陀山道德堂名目狡焉思逞飭卽一體嚴拿等因其各種僞號及各匪姓名附列於後計開正山主文淮副山主彭安龍雲吳亭曾永香掌楊友勝洪辛盟訨李文光蕭有德陳正南總堂洪春林趙玉堂殷金臺陪堂謝金張陞楊清禮堂明水洪李雲陳鎮許林馮孔光執堂李有德泰才劉得勝刑堂李貴陞何海淸心膓吳海清羅益周三貴聖賢楊光總理當家三爺劉丙文蕭意汪起總理紅旗謝林趙源管事李芝友陳昌巡風唐清陳桂生江口劉友勝管照金牌周德吳有貴大滿楊金彪總滿胥金滿 
[巡勇肇禍]  
　　廣州訪事友人云上月某日城内朝觀街有徐金弟張亞鑛二人在彼處索欠起釁大肆喧譁第三叚巡警局勇丁梁洪標聞之悞爲匪徒行刼奮勇追之旋竟放槍遙擊時適童子古錦華道出其間中彈殞命有余隱者開門出視亦被轟傷並及收拾字紙之工人馮某尙有聞聲赴援之勇丁四名各受傷痍正在爲難之際南海縣裴伯謙明府排導而來查悉情形一一察騐憐念若輩無辜被累慨頒廉俸給古收殮費洋銀二十元卹其家屬七十元余馮各給醫費二十元其受傷之勇則舁回第三叚局中自行調理徐張當塲拿獲解局訊辦特未知肇禍之勇若何重懲也 
[兌洋肇事]  
　　金陵訪事友人云江寗藩司李薌垣方伯前奉制軍面諭出示禁止錢儈短抑銀洋價値每元至少換錢九百文前有某營兵在花牌樓某錢店以洋易錢店中人給錢八百十五文兵謂司示煌煌何得仍前抑勒以致口角該處商團局出而排解給以八百八十文謂此乃旁觀息事者所增添並非錢業中有此換價詎該兵出號於衆謂某錢店洋價已漲每元九百文軍民多聞風紛集其門換錢該錢店懼欲關閉而衆人已擁入乘風搶掠錢物一空當經該店鳴知鄰佑扭住二人送入北路保甲局該營兵丁聞耗全哨齊出蜂擁赴局恃衆滋閙局中人衆寡不敵紛紛逃避營兵遂得將錢店扭送二人劫去總巡當夜赴禀總局徐次舟觀察卽據情上禀督轅魏午帥立傳總統前來大加申斥當將該營官撤差示儆哨官以軍棍責之並查明爲首滋事之兵丁二名立卽就地正法以爲不守營規擾累商民者戒 
[輪船出險]  
　　廣州訪事人云廣州灣地方於三月初四日有法國商輪船載貨往來行至番禺縣屬白鶴屯頭河天色昏暗忽觸礁石勢極危險幸遇吕統領文經乘坐雷虎雙雷艇巡河至此遙聞警號速駛往救一面令匠人等將船頭搶修設法拖拽始得出險 
[糧船賈禍]  
　　松江訪事友人云奉賢屬之南橋鎭烟户繁盛店鋪如林鎭上有一種好事之徒創設三刀一篙子名目糾合羽黨置備槍械與亭林錢家圩等處好勇很鬥之輩聨絡一氣專事辦梟匪光蛋捍衛鄉閭入夜更結隊巡行各處街衢居民頗賴安枕三刀者係泥水匠一皮匠一薙髮匠一篙子舟人也上月杪瞥見江北人某某等駕一船滿載米石賤價求沽因形跡可疑扣留盤詰旋偵知此米盜自浙省某糧船上先是浙江嘉興所屬某縣雇船二艘裝運糧米赴滬道出閔行遇某某等人先將船主謀斃盡取其米然後鑿穿船底而棄之僞爲失事者遂赴閔行查察糧船蹤迹時兩糧船浮沈浦江中已由救生局設法繫住惟屍首則尙未撈獲因卽回奉禀知縣主傳伯枚大令略訊口供轉解上海歸案訊辦 
[蘇鄉盜案]  
　　蘇州訪事友人云日前有客來自距婁門十餘里金鷄河畔之某鄉者言及三月初二夜彼處陸姓家突來盜匪多人持械入室行刦多贜并及左右鄰某某等三家時有某姓子年甫弱冠乘間猱升屋頂鳴鑼呼救盜黨啣之一躍而上出利刃連砍四下登時殞命餘人噤不敢聲遂任若輩翻箱倒篋呼嘯而去事後查檢所失共値二三百金未知地方官亦有所聞否 
[淫婦伏誅]  
　　姑蘇訪事友人云本月初二日臬憲效述堂廉訪接到刑部釘封文書著將溧水縣謀殺親夫之淫婦何姜氏正法等因卽飭長洲縣蘇靜菴大令按照辦理大令奉札飭由女監内將何姜氏提出升坐在堂略詰數語喝令劊子手如法綑綁隨會同中軍守備夏亮廷守戎大明帶兵數十名押赴北寺大校塲凌遲處死至奸夫林某已於上年某日議斃獄中聞尙須循例戮屍以昭炯戒也 
 
 

Page 3

 
 
[粤東譚屑]  
　　廣州訪事人云粤西王中丞出有賞格云拿獲土匪梁果周賞銀一千元拿獲在南寗府屬境内滋擾之土匪黄和順滕雲高各賞銀五百元拿獲在柳州府屬境内之土匪温士生賞銀五百元拿獲在潯州府屬境内土匪梁國成賞銀五百元以上五名不論軍民人等如能拿獲解到騐明審實一併給賞如係該匪黨類並其親族叔伯弟兄將匪綑解到案准其免罪並照賞給其附從各匪准其攺過自新並不株累倘再附和滋事仍從嚴懲辦决不姑寛若附從各匪黨能於大軍剿捕之時或先期或臨陣設法將各匪首擒斬棄械來營投獻者不但免罪并予從優給奬○粤臬吳廉訪引孫升授新疆布政司例須晉京陛見聞督撫兩院憲以廉訪經手事件尙多辦理武備學堂已有頭緒警察事務亦經營伊始未便遽易生手奏請暫緩陛見俟新臬司到省然後交卸晉京云○廣東鹽運司國都轉請假回旗現聞上憲已俯如所請由督撫兩院憲牌委現任督糧道周桂午觀察署理遞遺督糧道缺委補用道姚績臣觀察署理兹聞周都轉姚觀察均擇本月十二日午刻接印任事○三水縣西　埠永和公司前月開辦猪捐各屠户因而罷市局中恐激而生變緩至三月初五日起抽乃初六日各鄉運載猪隻前往發賣又爲秤手狡詐以輕報重以致販客互相爭執激成衆怒初七日麕集二百餘人到塲滋閙且有放槍傷人情事現該埠屠户不肯多宰肉價頓昻未知將來如何調處也○粤東軍械局督辦責重事繁現當裁汰營勇提回槍枝及欽廉用兵隨時撥給軍棧辦理局務倍見紛紜現兩院特派委劉觀察淸泰爲會辦該局事務云 
[隋苑春鶯]  
　　揚州訪事人云江都縣境東南隅沙頭地方堵築攔江大壩經運憲程雨亭都轉檄飭淮南局員會同劉董於上年正月間興工直至仲秋尙未竣事緣金門過寛水勢太溜加以辦理未盡合法遂致工廢半途而糜費工需官撥紳墊統計數已逾萬嗣董等無奈遂以黄士難求至總局具禀懇乞停辦當蒙局員詳奉運憲批准在案兹聞省中大憲又遴委候補知府凌太守家森來揚專辦壩工太守已奉檄抵揚隨詣運憲衙門禀到日内卽擬前往工所先行勘視情形然後再議興工○揚城沙牌坊地稍偏僻本月某日傍晚有少年某甲行經其地突來一人從後將甲推倒搜其身畔有洋銀八元遂攫之而去少年窮追不舍至某在保門首地保聞聲出視始得擒獲當就近送請防營嚴行訊辦○揚郡今年雨水過多天時寒冷以致陽遏於内不能發洩邇來患春瘟症者不一而足岐黄家飛輿紛馳異常忙碌然著手成春者實寥寥可數蓋此症初起時醫者稍不愼卽易於價事也衛生者可不加之意哉 
[西湖放棹]  
　　杭州訪事人云浙省蠶桑之利甲於天下杭嘉湖三府鄉民業此者實繁有徒惟蠶性惡混喜晴畏寒宜暖杭地二月以來陰雨連綿天氣異常寒冷現當浴蠶已過鄉民憂急非常府憲莊堅白太守深體民情爰飭兩首縣於二月二十六日起在城隍廟設壇祈晴未識蒼蒼者天能俯從民願否也○省城詁經精舍於二月間由撫憲誠人中丞甄别發案後因山長汪柳門少宰僑寓蘇垣未曾開課於上月二十日少宰命駕來杭示期三月二十五日考試二三兩月望課 
[九峯滴翠]  
　　松江訪事人云東門外耀河浜周姓有田若干被戚串張某盜賣殆盡周乃控諸縣經華邑尊陳仲陶大令提訊勒追本年張族叧倩買户其乙出名赴案開租致有縣差陳阿熙下鄉向地保張根全恣意勒索陳不堪其擾投案禀明上月十八日奉批此案經本縣提訊兩造將田仍歸周姓管業某乙朦請追租之案卽著原差繳銷印票該差在鄉有無索擾並著禀候察究云云詎阿熙聞信匿票不繳復馳舟下鄉横肆婪索張保不採竟被鎖縶來松錮諸密室一面遣人送信復索洋蚨若干張保眷屬見張多日不歸惶急暪狀遂偕周姓來城赴案聲訴想須澈底根究也○近數日天氣晴朗城廂市河逐叚開浚其已經工畢之處由知廳沈參軍偕華邑尊陳仲陶大令親往逐一勘騐○東鄉十字莊頭圖趙某之寡弟媳孫氏因被土著逼醮在途暴斃報經縣主陳大令馳往騐係放血身死因提此案要證潘阿二等一再刑鞫飭上挺棍並判笞臀若干潘一味熬刑不肯承認遂飭還押再訊○婁署某差役因事開罪於某處巡檢司致被攻訐事爲府尊許太守所知札縣拿辦婁縣屈吉士大令奉札立將該差斥革押候訊懲 
[議免加稅]  
　　蘇松太兵備道兼江海關監督袁海觀觀察前因常關徵收各項稅銀時被各商船以多報少爰嚴定章程嗣後納稅槪照關平曾會同稅務司好博孫君出示曉諭俾衆周知邇來各商號投道轅環叩免加觀察立予批斥旣而李愼記恊泰等同號復投貨捐局重申前議總辦掦述亭太守亦未批准於是個中人邀集同業在南市商船會館會商辦法冀得轉圜未知能如願否也 
[整頓局務]  
　　本邑江南機器製造局總辦趙渭卿觀察查悉局各工廠所用司事多至四十餘人其中優劣情形從未考察殊非鄭重之道爰　情申請兩江總督兼南洋通商大臣魏午莊制軍以便訂定考騐課程實力整頓 
[續議設學堂]  
　　李佳白先生曰六年前諸君爲創立尙賢堂初會於滬不數月中外同志卽捐資二萬兩整可知此堂之設中外有同中銳志之慨也四年前余自歐美募捐而還諸君復會於滬妥議一切名言在耳溯余之所以跋涉十餘國往返十萬里者無非助此堂之落成作心國之人才耳彼列國王公大臣佳予志壯予行樂捐之資足爲購地建堂之用惟須中國政府實意欽佩明文允准後始可匯兌故予旋田滬赴都將列國仰華情形陳報中政府以圖定議不幸拳教相鬨厄於使署負傷歲餘之久不能開議鑾迥後晉謁軍機大臣榮相國仲華王相國夔石鹿尙書芝軒瞿尙書子玖並外務部大臣慶親王王中堂瞿尙書那琴軒侍郎聨春卿侍郎各王公大臣雖皆佩服而無一人獨任提倡惟云申江爲通商要區風氣早開不如移之爲易也余遂辭都返滬未浹辰赴鄂謁張宫保端中丞道經石頭城謁劉峴帥崇留守商議辦法均優禮有加欽佩彌殷惟張宫保囑余仍遵前議建堂燕京余避廣對曰宫保眷言五内深銘但一木不能支大厦丸泥焉可封函關余雖有此志而非一人之權力所可成旣返滬商諸中外官紳亦以滬地爲宜本堂紳董亦偉此議此尙賢堂攺設滬上之緣由也客春本埠英美工部局議立公衆大學堂與本堂宗旨無甚相悖作意將尙賢堂附入併行紳董等亦無異言後以地基轇轕所易之地倍小於闪僅足該局學堂之用此議遂罷此尙賢堂不能附入公衆學堂之情形也[  未完]  
[英員恤囚]  
　　英總領事署繙譯官迪比南君自娶公和洋行主人之女爲室念及各捕房枷押之犯其中頗有情尙可原者因命將判定枷押二月尙未滿期者槪解公堂核釋昨晨捕頭令包探趙銀河將沈三富等三十六名一併解案襄讞委員魏蒓塢大令商之代理繙譯官土君略訊數語槪予開釋以示恩施 
[上海官塲紀事]  
　　昨日駐紥滬南撫標滬軍營管帶龍葆珊遊戎詣縣署拜會縣主汪瑤庭大令晤商公務良久辭退○上海縣汪大令昨日偶樱小極遣家丁投道轅禀知蘇松太兵備道袁海觀觀察請假一天以資調攝 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竟被兎脫]  
　　江湖惡丐蘇阿如及浦東流氓趙和尙前奉縣主汪瑤庭大令拘案訊供發收攺過所覊禁前月因病送普育善　治越日忽乘間偕逃堂董葉棣華親詣縣署謁見汪大令面告情形大令卽飭差役設法查緝 
[上海縣署瑣案]  
　　本城西門巡防局移解顧春生控李金生誘姦伊妻顧吕氏一案至縣前晚汪大令升堂研訊顧供住治下西門内有李金生者時至同居之陶永林家閒談乘間與小的妻子調笑前月二十三日之夜小的回家據妻子云失去首飾匣一只查家中别無他人惟李時常來往至二十七日夜小的回家目見李從妻子臥房中趨出避入陶家小的爰將李扭局控奉移案求究失單呈電吕氏供被李時來調戲上月二十三日小婦人將房門反扣出外購物回家見房門大開查有飾匣一只及皮襖一件已無蹤影必被李所竊求鑒李供與陶同業故傍晚歇工時至陶處閒坐並無與顧妻調笑之事大令核供以顧所控無憑惟李不應時至陶家判掌頰五十下著具結交保一併叱退○銅業作主沈大益王阿言倪祥明控顧梅生違議等情亦經大令提訊沈供紹興人小的等同業十二家共計工匠四十餘人遇有病故及無資棺殮者向由同業捐助邇因米珠薪貴乏力之家未能照捐故小的等現議向各銅鋪商懇酌加工價每件加錢三十文以二十文資貼作主工匠等飯食工資以十文積存如有老弱病故者卽以此爲棺殮之費其錢由同業每月輪管現有八九家已經允洽惟顧梅生與兪三元等違議爲特扭求訊究王倪供與沈相同顧供向例同業中身後無資棺殮者各家捐資相助今沈别出心裁强令每件捐錢十文因小的不允是以被控求鑒大令以沈不應私行勒捐著掌頰二十下判各退去仍照舊規不准加捐 
[上海巡局瑣案]  
　　前日朱陳氏扭鄰人朱周生至二十三七鋪巡防局控稱被伊引誘媳婦彭氏致將兒子朱虎山刃傷兩臂等情局員徐錫臣二尹提案研訊以朱周生不安本分判責二百板命給虎山養傷費洋銀二元彭氏不守婦道掌頰二十下交其姑領回管束○東洋車夫殷阿大扭同業朱順至十六鋪巡防中局控稱被欠會項洋銀一元五角局員黄衡堂二尹研訊之下斷令朱交人保出分期拔還 
[英美租界公堂瑣案]  
　　包探王長桂解徐木林周知尙到案禀稱此二人同至趙阿大陸根標等所駕糞船勒索捐錢五百六十文報經小的拘獲請究襄讞委員魏蒓塢大令商之英總領事署代理繙譯土君判責徐五百板枷號一月發押捕房半年周姑念年幼無知責手心三百下逐出租界○包探倪須泉解陳阿寶到案禀稱此人行竊某西人家油衣等物報經小的拘獲送請究懲大令判責三百板管押半年期滿遞解回籍○包探李星福解王阿二王阿四金阿三到案禀稱阿二在謙信洋行當出店之役瞻敢行竊洋東所置藥水燈交阿四阿二售錢花用爲此一併拘請究辦大令判將二王各責三百板管押半年期滿遞解回籍金責四百板管押一年○包探徐阿華解張寳生到案禀稱此人行竊朱銀槎家衣物報經小的拘獲請究大令判責三百板○包探李星福解王阿生張蓬頭王阿福陸福求等到案禀稱伊等四人夥竊老公茂棉花八十包拘請訊究大令詰知事由王阿生起意判責五百板管押半年張責四百板枷一月押三月王阿福陸福來各責四百板枷一月○包探趙銀河解施關富到案禀稱此人誘拐孫炳仁家小孩報由小的查獲送請究懲大令判責四百板管押六個月期滿遞解回籍○包探石錦榮解顧阿大到案禀稱此人在袁琴生家當執御之役膽敢誘拐婢女阿秀請爲究懲大令判責五百板從寛開釋阿秀發棲流所留養三月期滿給原主領去○包探竇如海解陸小弟到案禀稱此人行竊葉仲翁家銀質對時表及洋銀衣物報經小的拘獲請究大令判責三百板押六個月 
[法租界捕房發落]  
　　同裕冰鮮行主徐炳生前控孫錫寳由杭州販筍來滬投行銷售與伊友張某同宿行内乘間竊取洋銀六百元潛行逃逸扭求追究等情經大令訊供押交張某到案訊究迄今日久尙未交到昨日命提復訊孫供與張在某烟館開燈初次認識據稱往杭州販運木料不日求滬大令著交保尋緝因滬上並無相識之人著還押再核○無錫人榮錦芳前因吞没小麥銀二千餘兩被控到案迭奉大令訊供案懸一載尙未了結大令備文至無錫縣查明榮之產業祗有房屋三間桑田一畝當經無錫縣發封備抵汪敷尙鉅大令著榮具結送縣覓保限二個月内至天津邀同賈客劉子美來案候核○流氓宋海山前因强劫某姓婦人金飾被拘到案奉大令訊供補拿同黨未獲昨日命提到案著先行枷號一月期滿責放○長江積竊徐桂和前奉大令訊供判枷一個月昨日期滿命帶案疏枷重責五百板發改過所監禁三個月期滿另候發落○偷兒顧阿根藍阿四毛瑞倫均奉天令訊供押候分别責懲昨日命提到案著照原斷顧責六百板藍責五百板徐責四百板一并斥釋 
[美租界捕房紀事]  
　　昨晨偷兒陳阿榮濳入西華德路范姓家竊取衣飾携之而出爲四百九十五號巡街華捕所見連贓帶入捕房捕頭令押候解送公堂禀請讞員張柄樞司馬訊辦○昨日午前廣東小竊蕭阿慶手持衣服至吳淞路某押鋪内求質錢文爲包探劉阿炳所見向之詰問知係窮自蘇州河某姓駁船上遂將人贓拘入捕房捕頭令押候解送公堂禀請懲辦○昨日亭午時舟子王阿茂等數人在公和祥碼頭因泊舟起釁彼此互毆適爲某號巡街捕所見一併帶入捕房捕頭詢得王等各有不合令押乞丐牢半天以儆 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十九年三月二十一日京報全錄]  
　　宫門抄諭旨均錄正張○熱河都統錫奏爲報銷圍塲地糧摺○東撫周奏爲東省振捐限滿仍難停止請再展限一年摺○江甯將軍信奏察看甯防兵制餉章亟應釐正並淸查洲欵以資公用摺○盛京將軍增奏保案重複懇請改奬片 
奴才錫良跪奏爲圍塲地糧報銷遵照新章由題攺奏𢚈摺具陳仰祈聖鑒事竊查圍塲開墾地畝始自同治二年設有裕課總局經理收支欵項嗣經奏請照旗租例造册報銷又奏准仿照承德府屬經徵地糧加一徵耗同知等官應支養廉俸工等欵均在於徵存地糧銀内留支造報擬自光緒五年爲始圍塲地糧統歸熱河道庫另欵存儲不得擅行動用仍與各屬奏銷彚齊詳辦其同知等官例支養廉俸工一切欵項或由正欵留支或應歸入不敷經費銀兩項下估報均照承德府等處一律辦理奉旨允准又准部咨餘地課銀自光緒八年起歸入地糧册報又因沿河地畝被水冲失勘明不堪懇復奏准自光緒十二年起豁除糧銀各在案又定例正項錢糧統計分數以定考成分别議叙議處儻正耗報解不敷嚴叅查辦兹據熱河道錫恆將圍塲糧捕同知經徵光緒二十七年額徵地糧課耗及留支各欵分晰造册呈送前來奴才查得該道册造圍塲廂黄等七旗上中下三則升課地並兵租餘墾熟地及換照餘地除十六年被冲外尙計現存地四千八百三十二頃四十畝零五分二釐零七絲一忽每畝徵銀不等共徵銀一萬五千六百三十四兩三錢一分一釐九毫三忽三微耗銀一千五百六十三兩四錢三分一釐一毫九絲零三纎新收換照下則餘地六頃二十九畝七分應徵正銀十八兩八錢九分一耗釐銀一兩八錢八分九釐一鵉開除無項實在各荋共地四千八百三十八頃七十畝零二分二釐零七絲一忽每畝徵銀不等共徵正銀一萬五千六百五十三兩二錢零　釐九毫零三忽三微耗銀一千五百六十五兩三錢二分零二毫九絲零三微三纎内除民欠未完地糧正銀二千八百六十四兩三錢四分四釐一毫一絲五忽八微耗銀二百八十六兩四錢三分四釐四毫一絲一忽五微八纎叧揭請叅外實計徵完起存正銀一萬二千七百八十八兩八錢五分八釐七毫八絲七忽五微内除存留坐支銀一千八百一十兩零八錢零三釐四絲尙計應解起運正銀一萬零九百七十八兩零五分五釐七毫四絲七忽五微起存耗銀一千二百七十八兩八錢八分五釐七絲八忽七微五纎已據該廳完解道庫由熱河道分晣造册並將未完各官開揭詳送前來奴才覆核無異自應遵照新章奏報核銷除將動存各欵數目清册咨部核銷外理合恭摺具奏伏乞皇太后皇上聖鑒敕部核覆施行謹奏奉 
[硃批户部知道欽此]  
　　頭品頂戴兵部尙書銜山東巡撫臣周馥跪奏爲山東省賑捐限滿仍難停止請再展限一年以資接濟恭摺仰祈聖鑒事竊查山東省賑捐前因限滿勢難停止經前撫臣張人駿奏准展限一年接續勸辦計自光緒二十八年三月初九展限之日起至二十九年三月初九又届一年限滿察看地方情形仍難停止緣東省濱河各屬頻年被水民困已深加以上年惠民利津等縣黄水漫溢災重且廣雖經臣奏請頒發空白執照派員分投勸募乃收數仍未踴躍當此靑黄不接之際必須廣爲賑濟以蘇民困惟庫藏告匱全賴賑捐挹注若遽行停止更難籌補明知近日賑務已成弩末勸辦維艱然舍此尤屬一籌莫展且各省籌墊應行歸補之欵以及南紳撥放義賑之欵必須分别籌補核奬更難截止據工賑局司道詳請展限前來臣查該司道等所請均係實在情形合無仰懇天恩俯念山東賑需緊要再行展限接辦一年以資接濟出自逾格鴻慈理合恭摺具奏伏乞皇太后皇上聖鑒訓示謹奏奉硃批户部議奏片併發欽此 
奴才信恪跪奏爲察看甯防兵制餉章亟應釐正並淸查洲欵以資公用恭摺仰祈聖鑒事竊奴才仰承恩命調任江寗夙夜　兢深慮任重才輇有辜職守况閱三月考察漸有端倪謹縷晣爲我皇太后皇上陳之伏查寗防自兵燹之餘僅存馬步甲兵四百餘名嗣由荆防撥到甲兵一千一百一十六名八旗僅編爲頭二三里其時初六軍伍挑補每多率就以致此翼之官借補彼翼之缺此旗之甲借挑彼旗之兵幾至習爲恒事現承平垂四十年生齒日繁自應漸謀規復况旗分淆亂餉數叅差不獨按籍難稽易滋流弊且官兵與甲兵旣無出入友助之親即無手足頭目之衛浸失祖制非細故也擬請將各翼借補之官俟本翼缺出先儘調還其遺缺由該翼准補各旗之兵如有互介挑補之甲卽予查明對調其無可對調者俟該旗再有甲出先將借挑者調還其　甲由本旗挑補不准再行借補借挑如此一二十年後則官兵皆可歸翼歸旗不至紊越此營制之亟應釐正者也又甯防甲兵先於光緒七年立精銳營練步隊五百名九年添練馬隊五百名二十二年又添練馬隊二百五十名由江寗藩司月給練餉錢一千二百五十串文二十六年立捷勝營挑練勁旅五百名由江寗藩司月給練餉二千兩嗣奉旨攺練新軍乃將捷勝營五百人精銳營五百人一併作爲常備所餘精銳營五百人作爲續備尙餘二百餘名作爲巡警兵第同一常備而加餉有錢二千銀三兩之殊軍心未免觖望而巡警兵僅二百餘人亦屬不成片叚奴才擬請重加挑選凡年至十六歲以上二十五歲以下槍砲有準技藝可觀者乃挑入常備軍以伍百人爲額每名仍加餉三兩其年已逾歲及技藝較遜者卽退爲續備每月各加錢二千亦以五百人爲額尙餘五百人編爲巡警營飭令分叚晝夜巡邏略仿近日各省巡警之制亦各加銀五錢餘人旣有餉飭歸本伍差操如此則餉項均平並不增加公欵又各營旣有營官則原設管帶一員係屬重複應攺爲三營統帶以重事權此外營哨什長正兵火夫等項人數多寡不齊與勇營營制不甚相合而碍於操防者容奴才悉心考校分别更正再行詳晰奏陳此餉意之亟應釐正者也又寗防向有八卦洲蘆攤一區本係八旗官兵公置私產遭難後招佃取租以共炊爨嗣因公費無出經前兼署將軍張之洞提充公用永禁公攤名目歴經各任將軍先後奏明並通行立案乃近年來輪派管理之員收繳未能足額以致公欵虚懸自應澈底淸查究明民欠官虧分别追繳且該洲歴年坍漲無常地方有司屢請照例丈量以淸蘆課而旗員畏難推宕延不辦理其中包户欺隱經手侵漁均所不免現已會商督臣派委漢員前往勘丈並飭統籌辦法務使公帑無虧官民兩便以期核實而垂久遠但係旗營自置公產仍照前將軍穆騰阿奏定原案　造報銷所有奴才到住辦理論務緣由是否有當理合繕摺具奏伏乞皇太后皇上聖鑒訓示謹奏奉硃批著照所請欽此 
增祺片再准吏部咨開上年奴才等酌保辦理耶穌教案出力各員内同文館肄業生胡祖楷應改爲以巡檢選用等因於光緒二十八年八月初七日具奏奉旨依議欽此當經札飭去後兹據交涉局呈據該員胡祖楷禀稱前於光緒一十三年由總理各國事務衙門派赴出洋在海參威商務衙門充差　三年期滿按照出使章程經海參威商務委員李家鰲禀准外務部奏奬内開繙譯官前同文館學生胡祖楷請以部寺司務不論雙單月遇缺儘先前選用光緒二十八年七月十七日具奏奉旨依議欽此兹蒙保奬巡檢係屬重複等情由該局呈請攺奬前來奴才等覆核無異合無仰懇天恩可否准將遇缺儘先前選用部寺司務胡祖楷改給選缺後以同知儘先前選用以示鼓勵出自鴻慈逾格除飭取該員履歴咨部外謹合詞附片具陳伏乞聖鑒敕部核議施行謹奏奉硃批該部議奏欽此 
 
