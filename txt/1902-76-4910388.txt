# 1902 - 76 - 4910388

 

Page 1

 
 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時日至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之十皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[請開西學特科議]  
　　書院之改爲學堂也考試八股之改爲策論經藝也凡以爲作育人材計也夫中國自漢以降聰明才智之士所學皆務於虚或矜班馬之文章或講程朱之義理究之不適於用無濟於時沿流迄今學術益壞蓋自李唐以科目取士士人進身之階大都以此爲發軔明太祖又以八股束縛之英雄豪傑皆受範圍而才無所騁於是心思日汨學益空疎而所謂人材者乃盡成天下之廢材爲世詬病朝廷知今國勢之衰弱皆繫乎人材之不能振興亟思改絃而更張之以備他日器使之用罷斥八股創興學堂使郡國士子皆務經世有用之實學而不蹈於空虚猶恐不足以鼓舞之作興之乃先爲搜巖採幹之計詔開經濟特科嗚呼國家待治之亟求賢之殷蓋亦於此可見矣而愚竊以爲猶有未盡者爰更爲之謹進一說焉今夫天下有病夫焉或患虚弱之症或感風寒之邪病不一求醫亦不一醫師之良者能治虚弱之症亦能治風寒之邪故羅病者於門無不可應手而奏效中醫以下則不能矣或善於攻或善於補學未能融會貫通故技祇局於一偏而止求醫者患虚弱之症而使善爲攻之醫師治之則病不愈感風寒之邪而使善爲補之醫師治之則病亦不愈今國家與各國通商互巿交涉繁多則所要者乃洞知洋務之材也國家之病在於無此種人材以西法爲善事事倣而行之則所求者乃精研西學之人也國家之病在於無此種人材愚不敢謂經濟特科中絶無洞知洋務精研西學之人然其所謂洋務西學者大都就繙譯書中得之是猶醫者之僅以經騐良方爲人治病而於病情藥性則皆茫乎未知也治病以經騐良方容亦有一二效騐然究不若深知藥性體察病情臨症按脉之爲親切無誤也今國家之病旣在於無洞知洋務精研西學之人材而僅開經濟特科以醫國之病是何異於患虚弱之症而求善爲攻之醫師以治之感風寒之邪而求善爲補之醫師以治之乎終見其鑿枘而已矣卽此中間有能知洋務西學之人而皆取資繙譯書籍是又何異於以經騐良方爲人治病而初未嘗知病情藥性臨症而按脉乎終亦見其隔膜而已矣然則朝廷開經濟特科尤宜開西學特科或曰今之能誦習西文精通西學者誰乎且卽有之其能辨别高下評定甲乙者誰乎應之曰是不難閱卷者延泰西通儒則西學之淺深不難立判而仍兼試之以中國文字則中學之優劣亦可區分二者俱擾卽登上第如是則洋行之買辦服役之細崽斷不致濫厠其間貽薰蕕同器之憾而又愼其試事嚴其關防俾易卷捉刀一清其弊則中國之大亦豈竟無一二眞才縱使今者風氣尚未大開精研西學之人詎能多覯然以此鼓舞之作興之則方聞之士咸當曉然於朝廷之崇實學兼重西學而不惜殫精竭慮以學之矣數十年之後中國學子無一不識西文而後於西政西藝自然無不通曉或則宜師法之或則宜磋磨之冰生於水而寒於水青出於藍而深於藍安見步人後塵者不能駕而上之乎人材之出殆在此時歟國家之强殆亦卽在此時歟夫書院之改爲學堂也考試八股之改爲經藝策論也朝廷非謂一轉移而卽可以得人材也先之以詔令開經濟特科朝廷亦非謂人材卽在此中也不過鼓舞之作興之已耳然而鼓舞之作興之莫亟於開西學特科愚故貢其一得以備芻蕘之採焉 
[本館接奉電音]  
　　昨日午後京師飛電傳來上諭二道敬謹譯登○二月十二日内閣抄奉上諭特圖愼著調補禮部左侍郎盛京禮部侍郎著榮惠調補欽此同日奉上諭河南陽鎮總兵著孫萬林調補姚旺著調補陜西河州鎮總兵欽此 
[俄求畫諾]  
　　西字報云日前俄國執政大臣移書華政府略謂貴國如允將滿洲條約畫押施行則我俄兵士之占據滿洲者准於十八個月中一律撤退 
[冀分礦利]  
　　日本報云中俄兩國所議滿洲一事迄今尚轇轕未汪以鄙意論之若英美德法四國各得開礦利權則此事卽不難迅速了結矣 
[地震慘聞]  
　　西字報云西歴二月十三號俄國希馬克哈鎭忽然地震其情形之慘酷實有難以言語形容者鎮上约有房屋四千間一震之後僅存二三百間壓斃人民不知凡幾嗣經某武員派兵在磚瓦中尋獲屍首八百餘具中有回教婦女及幼孩數百人方在堂中禮拜堆胾殘骨無一完全當地震時多有人避至附近巴苦省中露宿荒野飢不得食寒不得衣現有善士搆就木棚作爲醫院延醫生以療受傷人惟藥料須募諸各處耳俄皇鑒奏爲之惻然立卽由國庫中撥出五萬羅布振之又由海軍額外用費中提出三萬羅布作爲救急之用聞巴哈拉總督適於是時往俄京路經遭難處目擊情形因亦捐助三千羅布 
[西民不靖]  
　　英京倫敦來電云有排衰六那者西班牙東北一要港也人民約三十餘萬鐵道四通八逹平時 
 
 

Page 2

 
 
工業殷繁邇者無政府黨勢漸披猖以致商工輟業者多至八萬家鐵道火車遂亦不能轉運未知何日始克敉平也 
[英官防疫]  
　　昨日香港來電云彼處英官現以滬上有爛喉　及霍亂吐瀉等疫症最易傳染因令輪船之自滬赴彼者須一律查騐俾毒氣不至流入港中 
[榖賤妨民]  
　　日本長崎訪事友人云去年農商務省詳查國内所收榖米計共四千六百八十五萬四千五百十二石比前年所收百分中多十三分按日量每二百三十五斤爲一石合之中國石數得十一兆一億八千一百零三石有奇刻下巿中米價過廉各項生涯亦從而减色且自海參崴增稅後出口之貨銷路益疲以故利覓蠅頭者無不愁眉鎖雙也 
[奏摺譯登]  
　　香港循環日報登東報所譯直隸總督袁慰庭宮保密陳近日英日聯盟之舉關繫中國及以後中國政務應如何措置等情摺稿言於正月初十日入奏惟旣由華文譯作和文旋復從和文譯出詞意輕重容有不符轉錄報端閱者勿以詞害意可也其言曰竊臣據外間傳聞英日兩國因欲保全我國及朝鮮主權并欲使兩國贸易商務振興永遠鞏固起見故兩國特聨盟約互相輔助大旨謂聨盟之國若一國用兵則彼一國嚴守局外中立之條或有某國攻其聯盟之國致有妨碍之處則該聨盟之一國不能守中立之例應出力相助一切戰中等因臣竊念英日兩國此舉其志實欲抑制俄國之跋扈並阻遏法國助俄之聲勢耳蓋就兵力而言東方陸軍無有勝於日者西方海軍無有勝於英者若一旦有戰務日本調集陸軍瞬息可以滿佈東亞大陸加以英日兩國海軍互相聨絡嚴抛東方各要港雖有二三强國欲入而干涉恐已無駐足之餘地是英日聨盟之舉洵足爲列國之大患然亦可爲國於東亞之邦一大戒以也臣默計英日兩國互相標榜之處雖云保全中韓兩國維持利益但臣愚以爲彼兩國所計畫者無非爲一已之利起見旣爲一已之利起見豈肯爲我中國出力而甘糜其巨金乎故無論何事皆不能望其有利於我國也抑臣聞國家之要務首在自强兵力貴豐足財力貴充裕是說固不待言然欲保全本國疆土而仰望於别國聯盟之餘力則國家之恥孰有過於此者若欲雪此恥則我中國務宜從速變法自强兵士宜速練利源宜速開欲嚴本國之防禦非仗本國之實力不可若徒仰别國之聯盟則毫無足恃矣此臣所以願我皇上鑒此微忱取法自强勵精圖治也况英日兩國所期望者雖與我中國所期望者符合如一寸之地一灣之港均不可割讓與他人然彼兩國豈眞有愛於我蓋恐商務利權爲人把持不能不先爲戒懼耳爲中國計一面急宜力求變法自强廣興教育以爲自衛之策一面宜將聨盟之事視爲我中國目前一大隱憂臣恐懼憂惕川敢瀝血上陳謹奏 
[地不愛寶]  
　　香港循環日報云中國生財之道以開礦爲第一要義粤東礦産隨處皆有若果善爲採取足國足民之策更何事他求乎日前大吏查悉清遠縣境礦産極饒札飭縣主董大令元度細察情形禀候核奪兹者大令已親往石馬堡石門坑查勘矣又聞高要縣所轄大灣鄕楊梅山素饒金礦近來礦質暴露山中墨行俱現金星附近土人取而鎔化未得善法所獲無多倘有具大力者集得巨資購機開採則取無盡而有不竭談礦務者其可忽諸 
[示期課吏]  
　　杭州采訪友人云浙江撫憲任筱沅大中丞奉旨設立課吏館札委許豫生觀察會同藩臬兩司辦理定期本月十六日在督憲行臺扃門課試凡候補同通州縣以及佐貳雜職限十三日以前赴行臺報名塡册凡同通州縣未經引見曁佐雜之捐免騐看未奉部中核准者暫不得與課先期經藩憲誠果泉方伯明晰列榜官廳并牌示轅門一面飭杭州府宗子材太守及仁和縣蕭藴齋明府錢塘縣汪半樵明府傳令一體遵照 
[大學將興]  
　　漢口訪事友人云鄂省自奉旨開設學堂後一切興學育才之地尚未布置周詳湖廣總督張香濤制軍以大學堂繫全省觀膽規模尤須式擴爰委員就獵馬廠一帶相度地址督工建造大約本月中旬卽須雲斤月斧經之營之矣 
[續錄湖北各州縣通行簽捐票章程]  
　　一各州縣留給彩票之欵應由該牧令擇定在城殷實鋪戶此次卽係承銷彩票之家妥爲存放責成經手收發仍一面出示曉諭俾衆周知每月俟省局開彩對號單到先給該鋪一張以備查核何戶何票得彩若于卽可持票赴該鋪查對中彩號單分别領取俾資簡便不可令赴衙署領取尤不准胥吏丁役經手致啓需索扣减留難之弊該鋪亦不得折扣壓擱致于查究一各州縣票價應繳五成入公以期爲數較多庶可湊濟賠欵各州縣每月領銷捐票一屆開彩之期無論已未銷完而此歸公捐欵應惟州縣是問如該州縣體察地方情形不能行銷此票應於奉文日先行飛速禀覆一面由該州縣自行另籌辦法或認辦别項捐總須各就本地自籌確實有著該州縣果能按月籌足簽捐所派應繳之數卽可不必定辦此項簽捐若推諉簽捐不辦而又不能就地籌出鉅欵亦惟該州縣是問查按糧捐輸係專取之農家業戶若士民工商住宅一律派出房捐則通省有業無業之人均須輸納不免擾累惟此項簽捐分票分條不論何項人等均可出其有餘量力報効此乃督撫憲因籌欵浩大部限嚴切體恤民艱不得已而籌此策製票開彩又均由省城總局經理大公無私毫無弊竇旣可免加派丁漕之糧捐及按戶抽收之房屋捐而所買捐票又可得重彩以收千百倍之利該州縣若能仰體諭旨切力籌措不准絲毫短欠不得稍有遲悞之訓實力奉行設法勸導地方紳富當無不感發興起踴躍爭先者倘有地痞衿棍倡言阻撓以致籌款無著終歸於按糧加派丁漕按戶抽收房捐則是該痞棍等不顧大局貽累鄕閭卽由該州縣拿究勿稍寛貸 
[鄂省蒐軍]  
　　漢口訪事友人云鄂省各營軍士現經湖廣總督張香濤宮保會同撫憲端午橋中丞定期本月初八日大閱熊羆之士皆先期列隊勤操冀邀大帥青睞 
[松郡縣試八誌]  
　　松江訪事友人云本月十二日爲婁縣屈吉士大令縣試三覆之期題爲惟精惟一義旋酌傳前列數名至案前面試愼重選政於此可見一斑 
[府試文告]  
　　松江訪事友人云日前府尊余石蓀太守出示曉諭曰特授松江府正堂加十級紀錄十二次隨帶加三級余爲科考事案奉學憲札飭考試文童等因奉經通行遵照在案今本府擇於光緒二十八年三月初一日開考所有華奉婁金上南青七縣文童應於二月二十八日齊集郡城聽候分塲扃試除飭各縣學一體出示曉諭並備造册卷送試外合行出示曉諭爲此示仰各縣與考文童及廪保人等知悉爾等卽遵示諭依期赴郡聽候扃試毋得自悞 
[粤東火警]  
　　廣州訪事友人云正月二十四日之晚九點鐘時東莞縣屬石龍迤東六元街某鋪失火轟轟烈烈勢甚披猖頃刻延及横 
 
 

Page 3

 
 
街故衣街竹器街劉屋巷竹絲册等處共燬房屋三四百椽二十五晚初更時白沙村某店又兆焚如經人汲水灌澆僅焚去屋宇數間得卽熄滅二十六日官窰觀音寺大開生菜會演劇酬神舟車雲集附近小販所搭蘆棚偶不經心遽稅祝融之駕延及戲臺悉成灰燼旋復波及各食物店幸尚未傷人口 
[隋堤柳影]  
　　揚州訪事人云署揚州府石太守蒞任後訪聞邗上素多地痞娼竂賭局近亦棋布星羅因開列條欵出示通衢一嚴拿青皮地棍二訪拿賭棍三驅逐流娼一面飭匠預製梅花式巨枷數面如有所獲卽行枷示若輩聞之當稍稍斂跡矣○揚城河道年久未濬日漸淤塞不通舟楫往來殊多窒礙現經本郡各紳商禀請兩淮運司程雨亭都轉撥欵疏鑿都轉慨然允諾大約日内卽須派員勘明責令各防營勇丁從事畚鍤矣 
[致祭風神]  
　　昨日爲春祭風神之期清晨九點鐘時上海縣汪瑶庭大令率同縣丞劉耀庭二尹主簿孫立幹少尹典史趙敬臣少尉城汛周鑑之千戎守備程厚菴守戎命駕至大東門外龍王廟小憩旋易朝服行禮事畢始分道言旋 
[主政謁客]  
　　鑾儀衛主事延主政齡現經出使英義比三國大臣張在初星使調充隨員旣隨星軺至滬卽於昨日命駕入城赴道縣各署投刺拜會 
[示期勘犯]  
　　前者糾搶太倉民人陶香桂之媳鮑氏圖賣未成案内擬絞之高祥雲擬流之曹仁甫夏和尚三犯經州尊蔣羹臣直刺訊實派差押解到滬申請蘇松太兵備道袁觀察勘訊觀察發交上海縣監禁昨日牌示署前定於二月十四日午堂提勘 
[批示染坊]  
　　昨日蘇松太兵備道袁海觀觀察發出批示懸諸頭門曰據染坊董事石時濟禀批先後接英法總領事來函業經分别酌復並行上海縣查明究竟矣著卽傳諭同業安分營生切勿爭執生事爲要違式特斥 
[縣試正案全錄]  
　　上海縣試終覆題已登諸前日報簡至前晚縣主汪瑶庭大令頒發正案粘貼敬業書院校士館前兹特照錄於下唐迥李景鎬王臨照王承恩周澂李文浦曹浩張之綱陳其藻姚明燐曹蔚深項鎮方沈澄清艾唐悌顧昀孫壽康丁光弼邱復胡嗣型張仁龍尚在章凌希曾蔣示詡孫燾葛士煕楊兆鵬瞿慶鴻李維華秦之望朱樹蒸潘曾黌陳鴻清吳恭瑩王臨垓金澍康建勳范永增潘浩朱開烈唐志賡楊書誠潘樹元張景范黄嘉賢周士清黄圭陸樹棟孟忠王茂功楊世勳張其垚劉濤高壽基李景厚楊兆鳳王汝楫陸耀楷何維章高壽田趙承𢡱王承綸金希聲曹如堯黄燮趙鴻鈞王文翰胡尚利方彦章張之煥蔣魁楊洪鈞黄耀鍾棠奚維壎潘崇垣王文藻印鈞唐寶鑫趙承義鈕永祺謝其駿裴邦藩邢志清吳樹祺朱炎顧昕嚴祖欽陳士謨范曾煜楊昌煜楊心正尤桂芬徐寶璜龔福常樊葆深朱垚胡光聯唐寶青曹堅姚明輝陳爻吉張佑辰程宗鵬周承翼瞿慶勳戚朝爵倪鍾浚張嘉吉季鴻勳秦錫璋周岐鳳曹慶祺秦錫瑨陳兆和葛懷趙純煕喬國英張之紀瞿慶同曾廣釗徐世光姚寶文徐日照趙温克周成德楊春緑姚其棟胡明璠陳其經藍傑才王鎭功范灉鍾管鍾百瑩胡明堂張之綸張慶煕吳豐儀朱榮錦錢樹堂楊德圻王承梁陸唐楨朱學信張鏜潘鍾杰金鉞沈慶蓮梅祖蔭蘇海顧型周賢蔣貽孫范欽謨李祖同張啓佑夏建德陳湘楹丁承謨沈聨桂王瑞章葉永鎏張士瑾金聲振杜翔聲奚燾顧鏡清吳其澄殷榖祥丁文龍干思頣陶錫章 
[召領屍棺]  
　　昨日上海縣汪瑶庭大令發出示諭略謂前據二十五保三圖地保曹福鄕禀小東門外戲館街丁阿全烟館内送一呑烟之無名男子到仁濟醫館救治無效身死當經騐明棺殮厝壇在案迄今未據屍屬認領合行出示召認如有家屬出外不歸者准卽來案認明後開年歲服色相符者可卽具結領棺計開該屍年約三十餘身穿藍布小棉襖白布短衫白布肚兠白布襪無鞋 
[滌穢須知]  
　　日前滬城清道局委員張哲卿明府以邇來天時久旱城河水涸穢濁難堪推原其故皆因居民任意傾倒垃圾所致爰示諭居民鋪戶嗣後如有穢物須於每晨九點鐘前一律置諸門外不可抛擲河中違干查究 
[工師讌客]  
　　昨日午後兩點鐘時本邑江南機器製造局砲廠洋教習柯尼司機器廠洋敎習篷逹柬邀商會中各柾人及某兵艦統帶宴會隨赴各廠考察一周藉以講求工藝總辦毛實君觀察恐小民無知不免少見多怪諭令高昌廟巡防局員馬午橋叅軍派出勇丁在局前照料 
[上海巡局瑣案]  
　　前日益昌當鋪夥某甲以趙阿如將僞金鑲藤臂釧混質扭送十六鋪巡防中局局員黄衡堂二尹研訊之下判責一百板以儆○前日陳仁記携棉布二十九疋至明興押鋪求質櫃夥察得來歴不明扭送十六鋪巡防南局局員陳禾亭二尹升座訊明判令掌頰二十下將原贓存候失主具領 
[闠澤覃敷]  
　　日前本館協振所承本埠後馬路慶餘洋貨號陳逸卿大善士助來洋銀一百元媵以一函略謂正月十二日爲家母盧太淑人七十壽辰蒙各西商諸親友惠賜隆儀理宜設筵酧謝嗣念目下長江一帶待振孔殷爰將此欵移助爲諸君子造福又瑞康盛記寶號大善士移助春酒筵資洋銀一百元又溧陽退思齋主人助江西災振足色曹紋銀一百兩合規元一百零七兩五錢五分又長利徐大善士鐘倫以沈王二人在外冐名騙銀自願受罰移助洋銀五十元又筆耕主人助長江一帶春振龍銀二十元竊惟邇來長江一帶及江西内地被災甚重小民室如懸磬待哺嗷嗷慘惻情形雖鐵石人見之亦當下涙今諸大善士移緩就急慷慨樂施俾溝壑餘生同登衽席詩曰樂只君子福履綏之天道報施可操左劵豈獨飢黎同聲感德而已哉拜登之下謹書此以表頌忱 
[來電附登]  
　　啓者頃接劉蘭階善士由江西來電云各振所諸善長鑒昨抵省沿途災狀較蘇皖尤重粥廠無費已停餓斃益多芬目見此災民食觀音粉以延殘喘久旱尤礙春熟人心皇皇現與官紳妥商擇尤查放惟災廣欵微似難下手請轉禀宮保並諸公速接濟餘函詳亟求附登報尾伏求海内仁人迅賜解囊源源接濟早賜一日早活一人多賜一金卽多全一命不勝急切叩禱之至上海陳家木橋電報總局振所謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前日顧春山顧金茂季維卿三人聨名控已革某圖地保顧榮堂掯勒田單不許回贖等情至晚縣主汪瑶庭大令升堂研訊春山供光緒初年小的將田售與榮堂計錢三十二千今兹備價向贖竟不允許金茂供小的有田一區售與滎堂得錢十五千季維卿供小的有田一區售與榮堂得錢二十二千榮堂供彼等三人將田售與小的已歴二十餘載今因地價飛騰忽欲回贖大令察核所呈契據並未有賣絶字樣飭金茂照原價加錢十千維卿加錢五千各將田贖回○前日英美租界公廨讞員張柄樞司馬移送漏捐船戶兪永孚楊石卿到縣大令升堂研詰兪楊同供小的等向在嘉定原籍販之鴨蛋來滬銷售從前由内港行駛照章納捐刻因天旱水淺改道浦江售諸虹口蛋行沿途並無捐卡故未報捐不料被蛋業認捐公所中人禀控公堂拘送案下楊所供大略相同大令謂此後無論内港浦江均須報捐著具呈遵結派差押往該公所照繳 
[英美租界晚堂案]  
　　日前李大興以朱趙氏薛王氏設計賴婚扭至公堂控訴前晚讞員張柄樞司馬升堂研訊李供小的係浙江寗波府屬某縣人向在治下以興販水菓爲業去年由沈仲甫薛王氏執柯聘朱趙氏之女招弟爲妻現忽悔婚叩求究辦朱趙氏供女兒招弟現年十九向在某自來火廠工作鄰人李大興圖姦不遂串出沈仲甫砌詞誣控求恩明察沈等供詞一味含混司馬飭將李掌頰二百下攆逐出門不予准理 
[英美租界公堂瑣案]  
　　前者馮少蘭僞繕票據向朱杏生訛詐洋銀三百元經朱投控公堂讞員張柄樞司馬准詞飭差往提馮懼避匿虹口日前被朱所見扭入捕房旋由廨差夥役某甲聲請帶案訊究捕頭不允昨日解送公堂司馬商之佛繙譯將甲笞責三百板馮發回捕房聽候質訊○恒泰店主謝公興被繆載明積欠皮貨銀九千四百兩向索不還反纠人毆擊謝忿無可洩報諸捕房捕頭令包探李星福將繆拘解請究司馬飭過堂質訊○頑童趙槩梁福生竊取金吳氏家水烟袋一枝經包探張天林拘解請究司馬判令各責手心二百下逐出租界○有張根者竊取丁阿甫家馬褂一件經包探金立生拘解請究司馬判責三百板○積竊王阿六竊取張華記家綢衣兩件經包探竇如海拘解請究司馬判責五百板押捕房半年 
[法租界公堂瑣案]  
　　前日浦東人某氏因事來滬途遇歹人王少卿誘至某小客棧姦宿一宵旋將衣物付之長生庫翌日氏投報捕房捕頭派包探至菜巿街將王拘獲昨禮拜六堂期解案請訊讞員杜枝園大令大令判枷一個月責五百板○前晚專竊往返沿江各埠諸輪船衣物之歹人蔡心和陳月生濳入鄱陽輪船竊取某客所携之物十二號包探見而拘拿膽敢恃强拒捕攫取吹號呌抛入浦中旋經三十六號華捕帮同拘獲解案請辦大令判各責三百板○李三郎陳根郎濳入某碼頭貨棧中竊取所儲藥料及白蠟等物被管棧人拘獲解案請辦大令判責李三百板發改過所監禁半年陳責一百板○無錫人榮錦芳向當掮客前年四月爲劉子英向德裕號購小麥七百五十餘擔計銀二千一百兩運至天津銷售至五月拳匪肇亂榮倉皇南下逃向錫山德裕號主王芬向索貨銀分文不付迨函詢劉子英知此欵早經付訖遂投分廨控訴大令准詞備文至無錫關提質訊王芬偕榮炳南投案呈遞信函請追貨欵榮錦芳供並未收到大令將信函給閱仍一味强辯因諭令押候嚴比○余金生前控朱長林誘拐傭婦侯氏等情大令飭差拘朱管押昨日余偕薙髮店主陸金發投案訴稱證人陳福生因患喉症不能到堂朱狡展不承大令著押候嚴比○楊顧氏訴稱小婦人提籃至菜巿街購物被流氓陳阿四攫去簪環是以扭案請辦大令判責三百板○江北人王成遠竊取新租界中所築竹笆被包探拘獲解案大令判責三百板○一百八個黨竊犯傅阿六卽李阿二行竊某輪船上皮箱一口避匿浦東昨由包探查獲拘案請辦大令判枷一個月責三百板發改過所監禁三月○劉錢氏誘拐許姓婢女售與羅店人被許扭案請究大令迭次訊供押缴身價洋銀及所携各物昨日有沈福者呈繳洋銀一百二十元求將氏開釋大令准之將所繳洋銀飭原告具領 
[美租界捕房紀事]  
　　昨日午前甬人李阿莊投捕房訴稱頃間道經武昌路突遇流氓榮桂勒借洋銀不遂所求遽肆毆擊捕頭令包探倪順泉前往查明以便拘解公堂禀請讞員張柄樞司馬核辦○前晚女棍某某氏等呼姨挈妹至漢璧禮路某姓炒麫店果腹忽與店夥爭論大張雌虎之威擊毁店中器物事後店主某甲投報捕房捕頭允派包探查拿以便解送公堂禀請究辦○前晚偷兒王阿四掩入裏虹口鄕民某姓家行竊被事主拘送捕房捕頭令押候解送公堂禀請訊辦 
[蘇州官報]  
　　二月初七日撫轅牌示二月分候補同通州縣直隸州州同州判各員月課定於本月廿二日考試儲憲羅由滬回候選道嚴開第辭行回滬調署甘泉縣謝元洪禀到指分江蘇試用府經歴賈慶恩縣丞胡紹唐均浙江人由津領咨來省禀到又陳繼鶚湖南人由籍騐看領咨來省禀到初八日正任江陰縣劉有光由寗回知縣王毓江由寗來從九萬毓桂禀知交卸署長洲縣典史任事又李恩植由寗來調補長洲縣典史陶寶潤禀知接印任事初九日候補道李璜赴都引見卽辭通判梁書祥禀知奉委赴太湖江震公幹知縣范一福禀知奉委赴錫金宜荆公幹卽辭楊士晟禀謝奉委運解硝斤差卽辭府照磨梁鼎元禀辭赴松江公幹指分江蘇試用縣丞周寶珍鑲白旗漢軍人分缺先補用巡檢朱宗彝浙江人均由京騐看領照來省禀到初十日知府應德閎禀知赴寗見制憲卽辭金陵洋務局提調候補知府徐乃昌禀亂回寗甘泉縣謝元洪禀辭知縣褚成憲由上海糖捐局來陳翼鍾由寗來指分江蘇試用縣丞包希喆程文賢均安徽人從九品徐長齡浙江人均禀知奉撫憲騐看到省 
 
 
 

Page 10

 
 
   
 
