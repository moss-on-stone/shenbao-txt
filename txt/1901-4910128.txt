# 1901 - 173 - 4910128

 

Page 1

 
 
[勸募順直秦晉急振] [  申報館協振所謹啓]  
　　畿輔一帶自遭兵燹居民流離轉徙家産蕩然困苦情形筆難殫述而秦晉兩省又旱魃爲災徧野哀鴻嗷嗷待哺甚至易子而食析骸以炊不顧害理忍心以兾苟延殘喘其稍存惻隱之心者每致全家餓斃傷心慘目雖鐵石人見之亦當爲之涙零朝廷疉降恩綸勸募振捐以救被災黎庶本館協振所自慚綿力無補車薪維藉四方善士海内仁人慨解囊金以蘇涸鮒聚沙爲塔集腋成裘但求振欵能多募數金即災民可多活數命立待彚解乞勿延遲功德之深無有涯涘肅此謹佈諸維德鑒 
[江西巡撫李勉林中丞覆奏變通政務摺稿]  
　　奏爲遵旨叅酌中西情形籌議政務恭繕清單仰祈聖鑒事竊臣於光緒二十七年二月初二日准吏部咨光緒二十六年十二月初十日奉上諭著軍機大臣大學士六部九卿出使各國大臣各省督撫就現在情形叅酌中西政法各抒所見通限兩個月詳悉條議以聞等因欽此臣恭繹詔旨於古今治亂之本原中外政教之得失與夫臣工之積習時局之遷流罔不洞鑒隱微至爲深切天下臣民仰深宫之憂勤惕厲而不爲之感激涕零奮發興起者無是理也以今日列强環伺變故多端餉絀兵疲民窮財盡論者幾謂無可措手然臣以爲從來運會之興衰不在乎戰事之成敗而視乎人心之轉移自昔太王避狄句踐破吳皆以多難而興邦並著美談於載籍稽之歐洲各國德法之迭爲攻伐咸將一蹶不振未幾皆雄視環球以我中國地大物博之區重以皇太后皇上勵精圖治之切何難變兹貧弱光顯丕基臣受恩至深救時無術每念乘輿播越彌覺寢饋難安謹就平日所見聞叅合中西之政要條陳十事另繕清單恭呈聖明採擇其條目曰舉行特科整頓學校考課官吏廣設銀行行使銀紙維持圜法仿立保險修舉農政講求武備編設巡捕以上各事綜其大綱要不過求賢任官理財之常經而及其成功未始不可爲興利弊除安内攘外之一助蓋丁兹積重難返之時决無一蹴可幾之事故臣之所言惟取簡而易知實乃卑無高論欲求美備尤待擴充如改科值設學堂亦求賢之要務而風氣未開錮習難去尚宜緩緩圖成增廉俸裁冗員實任官之微權而經費未充憲綱歉定當爲徐徐振起理財則鐵路礦政前次巳具規模經武則團練保甲自來皆著令典此但宜隨時以因應而無待　縷以上陳至於稽核錢漕整頓釐稅剔除中飽裁節糜費皆地方應辦之事臣現督飭司道次第籌議舉行容當隨時具奏抑臣更有請者則尤在用人一事大抵天地之生才恒足以周一世之用特患用之無其道則成功不可期邇者官塲積習日以徇私無弊爲能事多用一奔競之徒則塞無限賢豪之路惟在我皇太后皇上虚懷宏獎賞罰嚴明得一善必予以不次之超遷見一惡必加以不測之斧　行政務求實際盡罷虚文則人才皆樂爲之鼓舞奔走百官庶事不難日起有功矣所有微臣籌議政務緣由理合恭摺具陳伏乞皇太后皇上聖鑒謹奏謹將微臣酌擬政務十條繕列清單恭陳御覽一曰舉行特科國家設科取士原期網羅英俊宏濟艱難當天下無事四海晏然雖有撥亂反正之才幾若無以自試故但得一二章句之儒拱手而談性命埋頭而治文辭未嘗不可以黼　隆平今則非其時矣外侮憑陵儳焉不可以終日而士大夫猶持閉門自守之舊學於中外形勢懵無所知豈足以臨敵制變匪惟不足臨敵制變也卽目前興舉庶政百度維新環　羣僚亦正恐不敷給事此臣所以亟亟以開特科爲請也伏查康熙乾隆年間再舉詞科一舉經學一時朝野嚮風用以成二百餘年文明之治徵之前代則漢武帝有舉茂才異等可爲將相使絶域之治唐宋之世自賢良方正以至直言極諫等科皆視其所需令大臣薦而試之名儒碩輔多出其中求賢之妙用似無逾於此者竊願我聖主上法聖祖高宗之成規旁采漢唐宋之遺意飭下在京三品以上大臣曁各省將軍都統督撫藩臬各舉平日所知精通中西政學之士俟回鑾之日定期考試京官自五品京堂以及翰詹科道外官自道府以下逮於布衣均聽給咨赴部試後分别按階遷除並各就其所長派以軍機處總理衙門章京及出使叅贊外官則歸特用班補用此後遇應開恩科之期均一律攺行經濟特科以漢儒經學之盛班固猶謂利祿之途使然臣固知特科行而人才不可勝用矣或謂今日士流之患在於所學非所用卽有號爲能通時務者類皆拾西人之皮毛而昧經世之大法就令大臣薦舉豈能盡得真才無非徒開捷徑不知天下大勢恒視上之所向爲轉移上未嘗以是求則下無從以是應耳以中國四萬萬神靈之胄而謂無一二奇才異能臣不信也攷唐宋以前取士皆尚薦舉唐宋以後乃有科目考試之法今日特科則合薦舉考試而一之固視暗中摸索於文藝之末者爲有據矣縱或大臣所舉徒采虚聲而一經考試亦斷難濫竽充數又何必因噎而廢食哉此摺甚長容再排日登報 
[節譯西報論中國償銀事]  
　　英京倫敦來電云日前美京華盛頓傳聞中國政府雖允償各國銀四百五十兆兩其實各國意見尚有叅差云云某西字報從而論之曰中國此次賠欵不爲不巨倘某國欲酌减其數亦係平情之論本館頃得登州友人來信請從此欵中籌出若干供中國十八省開設新學堂之費惟堂中一切須由西人經理此議一出吾知必有樂從之者而我尤望英國朝廷將賠欵悉數蠲免美國亦照此而行責令中國將應付之銀就二十一行省中多設西學堂以冀振興新學蓋我輩深知中國執政大臣之籌集此欵必向民人剥削而來今我若慷慨樂輸則東南各省之民必將額手稱慶我輩旣明示不願分割中國土地還示以體諒中國之心若是則中國民人必感西人於不朽此後和約一定吾輩商務卽可望日漸擴充矣亦何憚而不爲哉 
[議籌償欵]  
　　日本長崎埠訪事友人云此次中國允償各國之欵四百五十兆經總稅務司議及現在可靠者惟新行印紙稅每年可收銀五百萬兩内地洋藥稅加收一千萬兩房屋地租加收二千萬兩合計每年三千五百萬兩之譜餘則惟有通行各海關一律加稅然必先裁去釐金方能從事也 
[比索償欵]  
　　比字報云前者比廷所索中國償欵外間均謂多至法銀一百三十兆勿郎克實則僅勿郎克三十兆枚祗敷京師所毁使館教堂及順直鐵路而巳此外别無所求也 
[英計軍需]  
　　英字報云上月某日英廷核計自西歴去年中國北方拳匪變起以迄目前英國派艦設防所耗軍需多至英金三百五十萬磅之譜本年尚須耗費英金二百一十六萬磅統而計之共費英金五百六十六萬磅可謂 
 
 

Page 2

 
 
巨矣 
[英人公論]  
　　英京倫敦太晤士日報云上月某日占據中國直隷省之德軍總營務處照會各國統領云探知直隷正定府迤南屯駐拳匪大隊刻巳預備整兵往剿請列國派兵相助云云斯舉也惟願英軍勿聽其言遽以戎衣相見夫德將之所以爲此者不過欲在直隷肆其殘酷以示軍威耳我意直隷民人多由德軍妄作妄爲以致不能安靖此後如不俟中朝之命仍任德軍四出則民人斷不能服地方斷不能平其言如此亦可謂之公平矣 
[俄謀叵測]  
　　英京倫敦來電云俄國政府近得某軍統帥矮來欺每夫氏急報請卽添兵往援當卽派出戰艦二艘巡洋艦四艘鼓輪駛往中國說者謂目下和議巳定各國方議撤兵而俄忽有添兵之舉誠不知其是何居心也 
[俄變述聞]  
　　日本長崎埠訪事友人云近閱九州日出報知某日俄國都城忽有匪黨變亂情事旋經騎兵憲兵奮勇擊退然巳陣亡六人至因何起釁刻尚未得而知也 
[堅辭連任]  
　　英京倫敦來電云美國總統麥金利氏當衆聲明不欲衆人公舉再踐第三任總統之位按美國定例總統以四年爲一任其人果賢能出衆爲國人所悅服則可再任四年然總不得過八年今者總統之辭殆因限於成例耳 
[日員抵俄]  
　　俄字報云前者日本商務農務省大臣派出屬員某君航海往俄國察看商情兹巳行抵俄之澳爹沙埠行將前往和梳基輔麽士高及俄京聖彼得羅堡諸處遊覽講求派船來往日本及黑海各口岸之事以期廣闢利源 
[派船來往]  
　　法字報云邇者西貢法員與某公司訂立合同添設商輪船三艘每艘容積四百墩常川來往暹京濵角及南洋星加坡每兩禮拜開行一次 
[醕邸隨員銜名單]  
　　香港循環日報云此次醇親王銜命赴德意志除奏派廕午樓都統張燕謀閣學爲叅贊外另帶隨員四人譯員二人醫員一人德員二人兹將銜名列後隨員候補道劉祖桂户部候補員外郎象賢刑部員外郎曾廣鎔候補直隷州知州麥仁堅譯員英文候選知縣楊書雯東文同知銜分省補用知縣楊家楨醫員太醫院八品吏目王應瑞德員勞賀係華爾德西之姪巴測係北洋海軍隨員 
[贑試不停]  
　　昨得南昌采訪友人手書云本月初旬某日江西省垣接西安電信悉恩正兩科鄉試仍於本年八月初八日舉行惟鄱陽一縣因教案牽涉停試五年多士聞之皆有喜色 
[盛京不靖]  
　　法字報云頃得西歴六月二十七號卽華歴本月十二日烟臺友人所發電信略謂刻下滿洲盛京各屬馬賊横行越貨殺人肆無忌憚甚至黑夜縱火將居民村落焚至罄盡無餘者雖有俄國派駐彼處之兵然爲數無多不敷圍剿以致土人慄慄危懼多挈家避往山東地方不靖如此誠可憂也 
[詳述海盜伏誅事]  
　　前者鎮海兵輪船在山東海豐縣境埕子口洋面緝獲盜船一艘盜匪二十餘人解經登萊青道某觀察訊明分别正法等情巳照烟臺訪事人來函錄登本月十一日申報兹者日本長崎埠訪事友人郵書相告云此股盜匪水陸皆有而以大三河半角溝虎頭崕龍口登州大東溝各處爲出没之區來往商船無不遭其刼掠以致行人咸有戒心西歴五月二十五號即華歴四月初八日埕子口有盜駕船四艘將某商船搶刼鎮海兵船追蹤而至意欲拘拿所苦船上僅有小砲兩尊不能制其死命正在無可如何之際幸由大沽馳往芝罘之德國砲艦衣羅開怀吸英國水雷船槐衣金枯鼓浪而來開砲相助將盜船擊沈其二尚有兩艘隨被鎮海擒獲遂連船上盜匪五十七人帶往芝罘解交某觀察詳加研訊内有二十八人乃被擄良民卽行開釋餘則於二十八號在東海關碼頭正法十一名三十一號又正法十四名其首級皆發犯事處懸竿示衆 
[巡船獲盜]  
　　紹興采訪友人云大嵐山盜匪雖經浙江大憲撥勇剿平而各屬伏莽未清依然劫案迭出上月二十日夜二鼓後有甲乙餘姚西南鄉距縣城十三里之夏家渡突遇盜匪九名誤爲商船飛槳追截二巡船弁勇俟盜躍入艙中開槍擊之盜駭而退當被弁勇砍斃兩名二巡船行經擒獲四名迨天明綑送餘姚縣收禁是晚竹山港釐局巡船亦擒獲一盜解縣請懲 
[續昨報所登東撫袁慰廷中丞飭議編書札]  
　　惟據該生等云編書之事莫難於經莫繁於史事屬創行决非冐昧所能從事卽如經學爲立身根本首宜致力然各家箋注林立全續旣無此暇節取又近武斷若但存經學之名不爲編出定本恐凡不在功課書之内者一切皆置高閣豈有學通中外反於甲部之書略不涉意者此裁决之難也一經之中注者百家議論雜出專取訓詁則宋學家非之專取義理則漢學家訾之兼收並采譏爲騎墻自立法門指爲妄作此棄取之難也不但此也學生以三年爲卒業每年在堂不過二百五十日每日中學功課不過三小時旣名溥通又不能專此棄彼應讀之書如此其多讀書之時如此其少若非將所編定本减之又减斷不能刻期卒業篇幅旣少采擇即難詳備外人不知用意所在必至毛舉細故訾議繁興此删節之難也學堂行卽開設書局編出一課學生方治一課爲期甚促爲書甚多數人目力有限一時旣難遍及且書不全備遇有停筆待考者便須延擱時日旣不能因爲時太促而任有遺漏亦不能因諸待詳考而有誤課程編出之書將來難保不須重定此又編輯之難也凡此委曲情形不能不先事慮及生等材識駑下恐難勝任宜延通人主持等語卑府詳繹其說大概皆事所應慮惟學堂旣以中學爲重編書自不容緩往歲京師大學堂卽有編繹書籍之舉事雖開辦並未成書此次設局編纂究屬創見之事其中頭緒之繁指摘之多誠不免如該生等所慮然卑府愚見竊謂近世學校衰敝巳久多士不務有用之學所以挽回風氣者全賴學堂學堂若不編定功課必又蹈各省故轍雖有崇尚正學之名並無講求中學之實將來成就人才仍歸無用可慮者正在於此若但慮書成簡陋猶未免學人好博無實之見與其三年玩忽視中學爲具文何如略涉初階通各學之門徑况旣名爲溥通學書則各種學問皆應備具勢不能以七八百課之書包括古今不遺一說編書專以切於實用爲主則一切門户之見自可衰息該生等所慮之處細爲剖析似亦無庸過計但此事關係學術不厭求詳應請憲台將卑府此禀並該生等所議章程發下司道並各書院山長公同會議定一確實辦法並懇飭發官報局刊布各府州縣以期集思廣益免蹈鹵莽之愆卑府爲慎重學術起見是否有當伏求憲明裁酌除將學堂詳細章程另議禀陳外所有先行籌辦編書情形事合錄呈生員李熙等所擬章程禀請鑒核批示祗遵又據禀笛敬再禀者開辦學堂以編書爲最急目下爲日巳近似宜從速舉行卑府查該生等學識尚正應請札委順天生員李熙專司編書江蘇舉人袁大啓順天舉人李點幫同編書如蒙允行卽可開辦惟幫同編書尚須二人俟由卑府延訪明妥後再行禀候憲委再編書局本係創辦所有經費無可仿照該生等薪水等項擬請批示遵行實爲公便各等情到本部院據此除禀批禀單均悉編書事原創始關係綦重應如所請分行司道等妥議詳覆再行酌核飭遵仍一面飭由官報局刊印所議章程分發各府州縣約同在籍紳士及書院山長公同酌議隨時彚覆以備採擇所有設局應用經費及應支薪工等項仍由該守酌量籌定迅速禀覆以便飭由藩司核明籌撥漙通學功課擬援照京師大學堂章程三年卒業爲期未免過促應如何展寛年限之處仰候西學教習酌定功課時卽由該守妥商辦理以期融貫而收實效繳册存印發并分行外合亟札飭札到該縣卽便妥議詳覆以便核定確實辦法尅期開辦俾免延悮所有應需經費並飭藩司暫於雜欵項下設法妥籌一 
 
 

Page 3

 
 
面飭由官報局刊印所議章程分發各府州縣約同在籍紳士及各書院山長公同會議尅日彚覆以期集思廣益毋違切切特札 
[越郡官塲紀事]  
　　紹興訪事友人云紹興府熊再青太守近因諸曁匪人釀成閙教之案特於上月某日親臨勘辦邇又赴嵊縣等處稽查蓋恐匪徒滋生事端故擬廣爲勸導也○上虞新昌嵊縣應徵本年地丁銀兩當上忙開徵後所收甚微月初某日浙江藩憲誠果泉方伯札委候補知州閏刺史楨分赴各縣催繳○去秋紹郡各屬西教士因北方告警避赴申江近又陸續前來地方官恐保護難周擬聘洞達世務之人會同紳董設局勸導俾釋愚民仇教之心○紹郡水陸各防營軍容素盛兹者大憲因帑項支絀擬厣中裁汰以節餉需至前年所募團丁所需月餉向由各店鋪紳富認捐兹見商情疲憊不堪議卽禀請遣散○正任蕭山縣李香畬大令前奉大憲調省近復來紹禀見府尊熊再青太守核算交代○署諸曁縣李石朋大令奉文調署長興縣篆本定於上月中浣赴任後因教案迭興以致新委諸曁縣李少白大令不肯接任兹者西教土柯卜兩君巳允從寛議結惟由鄉民綑送到縣之四犯尚非滋事正兇以故李大令仍應留緝 
[皖省官塲紀事]  
　　安慶訪事友人云福州將軍裕留守長由行在請訓陛辭遵陸東下四月二十一日軍麾行抵省垣就銀圓局暫駐○四月二十二日皖南營務處喬觀察聯寳因公赴省謁見撫憲王芍棠中丞藩憲湯筱秋方伯面陳要公旋卽返斾○池州府通判陳别駕宗器因病出缺藩憲湯方伯委候補通判周别駕儁前往署理○正任安徽撫標右營遊擊楊芝田遊戎前經撫憲王中丞委署蕪采營叅將近以實任蕪采營叅革叅戎將次到任遊戎因卽交卸回省中丞飭回本任遂於四月二十八日接篆視事○督查北門街道保甲委員陸别駕永鎬奉撫憲王中丞委辦蕪湖洋務保甲局務遺差經保甲總辦馮觀察申詳臬憲聯星橋廉訪會委候補知縣王明府培璧接辦○電報局員兼辦軍械所事候補知州彭剌史名保奉撫憲札飭專辦製造局事所遺軍機一差委候補知縣董大令玉書接管○東門渡釐卡委員某君瓜期巳届撫憲王中丞札委候補縣王大令懋清前往接辦 
[白門夏諺]  
　　金陵訪事友人云每届端陽佳節選事者製就龍舟效楚人競渡之舉秦淮十里烟月雙徿鬢影衣香觀者雲集青皮無賴轍藉此滋生事端本届上憲以時局艱難民生凋敝特飭上元江寗兩縣出示嚴禁是亦保衛地方之一端也○昔年有卞彬者在江寗府署前開設賭塲某巡員督勇往拿被卞撕毁號衣折斷令箭業經拘獲嚴懲其黨有李小六百日久在逃依然怙惡日前應流氓某甲之雇擁至某處搶親府署差役某乙見之暗令各夥役兠拿李竭力抗拒嗣以衆寡不敵大受傷夷家屬遂以流氓聚衆攢毆控諸江寗縣署乙亦據情投縣禀白縣主孫鼎甫大令飭將李收押外所候醫治痊愈然後訊懲 
[盜犯待解]  
　　前者浦東張家樓屈姓南貨店被盜行劫旋在法租界及南巿各處次第拿獲盜犯劉明山傳才喜李萬富李金生王明榮袁晴風張澤月等七名解經上海縣主汪瑶庭大令訊實口供收禁獄中申詳各大憲隨奉督撫憲批飭將首犯劉明山就地正法其餘各從犯解省勘招大令奉批之下立卽將劉犯斬决其餘傅等六名飭吏繕備申文特於昨午札令典史趙敬臣少尉升坐公案略加詰訊騐明面貌箕斗仍飭還禁聽候派差押解登程 
[抄章備閱]  
　　日前兩江督憲兼南洋通商大臣劉峴帥札委江蘇候補道何觀察福海來滬辦理吳淞開埠事宜及馬路工程局務觀察旣戾止卽函致馬路工程局總辦葉孟紀司馬飭將開辦馬路一切章程詳細抄送司馬遵卽飭吏繕就册籍送請稽查蓋亦集思廣益主善爲師之道也 
[局憲謁客]  
　　昨日淞滬釐捐總局督辦朱詵伯觀察因有要公特於午前命駕至上海縣署拜會縣主汪瑶庭大令適大令别有要公飭丁擋駕 
[讞員示疾]  
　　昨日禮拜六爲法租界公廨訊案之期適讞員杜枝園大令偶沾清恙飭丁赴蘇松太兵備道轅請假並咨照捕房暫停讞政 
[棄婦可憐]  
　　清江婦人張田氏因其夫張得渭寄跡滬上别有所歡累月經年棄家不顧遂於前日尋蹤而至遇諸九華銀樓張愛鶩情深置之不理田氏自傷命薄怨恨交加躍入捕江計圖自盡一百十九號西捕見崦救起解送英美租界公堂禀請妥爲安置讞員張柄樞司馬憐之著暫交官媒收管候傳其夫來案具領 
[英美租界公堂瑣案]  
　　陸毛毛串同船户行竊泰和洋行花旗布四十匹藏諸侯克先所開京貨店内潛倩掮客朱元卿售與正豐順洋布店經包探張全林查獲將陸侯朱一併拘案請究讞員　柄樞怀馬商之佛繙譯判責陸四百板枷示兩月罰侯賠洋銀五十元朱七十元責二百板如不能繳則加押捕房半年○游勇陳桂根向金寳訛詐洋銀十元不遂所欲以致扭毆經包探劉森堂拘獲解案請究司馬判責三百板遞解回籍○積賊陳忠星不知在何處竊得銀質對時表及眼鏡等物同某包探拘獲解案請究司馬判責一百板遞解通州原籍贓物變價充公○陵才尚竊得某姓東洋車上所置洋傘一頂經包探徐榮珊拘獲解請訊究司馬判責一百板管押兩禮拜期滿遞解回籍○張慶和行竊陳開泰家衣服數件經包探顧福共拘解請究司馬判責二百板 
[美租界捕房紀事]  
　　粤人梁阿培儹居司各脫路某號門牌屋内昨晨擅將垃圾傾諸門前適爲十一號巡街西捕所見拘入捕房捕頭令罰洋銀一元○昨日清晨小竊陳四卿掩入西華德路甬人范大成家竊取衣服若干件携至某押鋪求質適爲包探劉光震所見帶入捕房捕頭令押候解送公堂禀請讞員張柄樞司馬究辦○昨日天將破曉時偷兒張順來濳至吳淞路日本人某甲家竊取衣物携之而出適爲包探劉光震所見拘入捕房捕頭令押候解送公堂禀請訊究 
[仁聲洋溢]  
　　日前本館協振所承延康莊洪益三善士交來陳文澄大善士助晉振洋銀二十元復勸募各户洋銀十元媵以一函云頃聞官商之由晉來者述及晉省苦旱秋收歉薄巳閱三年去歲自夏徂秋絶無雨澤雖冬間見雪少許今春三月下旬得雨數雨無如久旱之餘地士乾燥數十州縣巳苦旱荒竽以籽種缺乏未及揷秧目下赤地千里餓殍盈途鄙人在善堂收檢字紙歲入無多聞此情形不忍漠視爰節省日用洋銀二十元并勸小工之同志者二十人合捐洋銀十元聊爲杯水車薪之助但願四方善士聞風興起云云又禮耕堂詹大善士求保合家人小平安助洋銀一百元當此青黄不接之時得諸大善士義粟仁漿源源樂助雖善量有大小而其救災卹鄰之道自可獲福報而感天心拜領之餘謹書數語以鳴謝 
[申報館協振所經收順直陜西振捐五月初一日至五月初十日止第十三次清單]  
　　初一日劉屈氏求夫身健病除洋一元泰亨英洋五元又銅洋三元棉力子洋三元○初二日吳淞黄叔華求妻肝旺病除根洋二元海門洪慶餘翁洋二元陸成富小洋三角王永甫洋十元○初三日莫釐多病子求病速痊俣家平安洋十元黄石港汪安垣英洋八元又花洋二元○初四日南潯鄭鳳政經募十三户小洋廿角鎮江合記洋一元○初五日無名氏銅洋一元四明無名氏求合家平安洋十元○初七日受累主人銅洋二元○初八日高橋司洋六元湯恭壽堂英洋一元又花洋一元無名氏銅洋一元○初九日黄叔華求合家平安洋二元南通州福利號求各事平順寄來小洋三百四十八角兌見英洋三十一元七角又銅小洋五十二角○初十日禮耕堂詹求保合家大小平安洋一百元紹德堂洪求保祖母合家大小平安洋二元以上總共收洋一百九十七元花洋三角銅洋七元 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[禹穴探奇]  
　　紹興訪事友人云城内草茅橋畔學士第杜紳家於上月某夜忽然失火坊保鳴鉦告警各水龑扶爭先馳至竭力救滅共燬平屋三間○暢晴日久河水漸乾新秧尚未揷齊農民畫夜戽水月朔之夜忽大沛甘霖大約旬日之　新雨一犁可望秧鍼如繡矣○紹郡米價現又騰貴上白者每石增至錢五千文之譜值此青黄不接之際恐難遽望從廉也 
[灊江梅汛]  
　　安慶訪事友人云霍邱縣民人某甲因事赴省上控月初某日安徽臬憲聯星橋廉訪委候補縣叚大令慎徽馳往霍邱會同縣主某大令秉公訊斷○省垣東門外某山向爲盜賊逋逃淵藪月初某日經團勇馳往拘獲某案盜犯四名起出各項利器解赴懷寍縣署聞此項刼盜共有黨羽十餘名盤踞山中恣行不法團勇偵知圍捕得以一鼓成擒大約一經訊實口供卽當按律懲辦矣 
[上海縣署瑣案]  
　　崇明縣人黄夢榮控其妹施黄氏潛逃至滬等情縣主汪瑶庭大令升堂研訊飭將施黄氏暫交官媒看管候傳其夫施阿二來案具領前日施阿二由差傳到至晚大令向之詰究施供小的在鄉間耕田爲業暇時來申御小車妻子黄氏自幼童養家中成婚後挈至治下傭工並非誘拐求恩給領施黄氏所供與施相同大令飭施具狀領妻回籍○前者盛杏蓀丞堂飭丁送華盛紡紗廠司事吳心田到縣大令訊供之下著押繳所吞各欵一面簽差補提袁廷貴陸榮章到案訊追日前將袁提到至晚大令升堂訊詰吳心田供前由廠中執事人派小的至海門購取木棉花小住袁陸所開永大昇花行内初次由廠中匯來銀一萬二千兩隨將棉花裝運來申後又續匯若干被袁陸用去五千餘兩小的虧欠四千餘兩惟尚應算還使用三千餘兩淨欠銀一千二百兩曾將常熟房屋單契作抵盛大人不允遽送小的到案袁供小的與陸股開永大昇花行此欵小的祗用一千餘兩餘均由陸乾没陸現巳逃匿小的所欠之欵情願變産歸償大令著一併還押諭令赶緊變産繳銀○去秋地販談彩亭造謡生事大令飭差拘案訊押兹由族人談學夫談厚記談秋亭親戚高閱發朱永昌張楨甫金祝山投案求保大令訊究之下同供彩亭之母現方患病求恩將彩亭開釋小的等願保其出外安分營生大令謂彩亭案尚未了未便允從 
[上海巡局瑣案]  
　　本邑小南門外南倉街日增南貨店主許少雲私刊小彩票入巿混售經二十三七鋪巡防局員邱友林二尹傳案訊供姑念業巳知過著將餘票銷燬允向保甲總巡朱森庭明府求恩明府以許瞻大妄爲未便輕恕令二尹解局親訊許一味哀求明府諭令交差看管候飭差訪明代售各家一併提究○前晚汛捕陸升行至南馬頭見　夫孫關保挈一鄒婢携帶衣服十餘件在黑暗中怱怱行走形跡可疑因卽拘至二十三七鋪巡防局局員邱友林二尹研訊之下婢供小字蘭貞在沈姓家服役被孫誘逃二尹命將孫笞責二百板婢留候家主來案領回 
[英美租界晚堂案]  
　　協餘錢莊主程旭東控喬芝田積欠銀一千二百八十兩延不清還前晚讞員張柄樞司馬提喬研訊程投案供稱職員前與喬合開砑布公司被欠職員所設錢莊上銀一千二百八十兩叩乞訊追喬供職員與程合開砑布公司所用經理人夏雲松司帳人張列山均由程保薦嗣被夏張浮開帳目乾没銀兩至職員所欠並無如許之多叩求鑒宥司馬惡其狡展諭令暫行管押限半月内務將欠欵如數　還違則提案嚴比 
[英租界捕房紀事]  
　　著名賭棍瞿桂寳之子龍龍前因犯案在逃未獲近經英界包探趙銀河等查知匿跡楊樹浦怡和紡紗廠内遂於前日協同五十號西包探前往拘獲帶回福州路老巡捕房押候解送公堂稟請讞員張柄樞司馬嚴辦　英界福建路景和銀樓主周月金前曾收買賊犯桂汝金所竊某西人家銀質自來火盒一枚案發由法界包探投英界捕房請准移提歸案捕頭允之派令包探張寳成將周拘到略詰數語交法界包探帶回 
[法租界捕房紀事]  
　　日前通州人徐金發投捕房訴稱姪媳徐俞氏不守婦道時時出外不歸訓斥之餘反敢辱駡大令派包探帶同至美租界北河南路將氏拘押候堂期解請讞員杜枝園大令核奪○昨日流氓張阿才向某甲借端訛詐不遂其欲行兇肆毆被巡街捕拘入捕房捕頭命押候解送公堂禀請訊究○偷兒曹阿四竊得銀質對時表一枚持至護城河畔某押鋪求質包探見而盤詰認竊不諱遂連贓帶回捕房捕頭命押候解送公堂禀請究辦 
[至誠感神]  
　　海鹽張小珊善士爲父母冥壽將懴資移充振欵祈資冥福計交到洋五十元懷杜氏洋七十元懷申氏洋二十元奚秦佐洋一百元慎菴爲子崧寳週歲筵資移振洋二十四元無名氏原銀十四兩批見申規銀十四兩七錢三分半又洋十元恒孚銀樓經募洋七十六元七角樂善生來丁劉氏求病愈洋十五元同盛米號來沈隱名爲子　求愈洋五十元以衆善之輸將拯兆民之困阨風高任卹誼薄雲天福祉之集正未可量乞登報牘藉達頌沈[  上海六馬路仁濟善堂籌振公所施則敬等謹誌]  
[金陵官報]  
　　四月二十九日統領新　等營新授湖北鄖陽鎮陳基湘到見總統護軍新元等營楊禀知看護軍新元　營操舉候補道章蔭謝委揚州保甲局差上海籍　捐局知縣朱枚辭平錢輪船馬儉餘辭赴瓜州公幹前江西巡撫德馨總統武衛先锋左軍調補雲南提督張春發均會洋務局候補道汪水師學堂方鎮江洋務彈壓知縣邵文炳辭均見五月初一日蕪湖米釐候補道志鈞楚西掣騐劉秉楨均到常鎮道長恆請補桃源縣武麟均辭初二日督轅牌示常州營左軍守　員缺本部堂查有請補淮揚鎮標中營守備現署寗城守左營守備金作鼎調署所遺員缺　以常州營左軍守備張延壽調署初三日花翎三品銜卽選道江寗遺缺府鈺斌到任正任邳州孔祥霦辭赴蘇試用運判盛曾緒奉示考試指分江蘇試用縣丞葉苹禀知到省初四日藩轅牌示署海州直隷州章邦直丁憂遺缺查有請補斯缺之傅昀章堪以署理蕪湖米厘局候補道志候補道周家駒謝委辦軍械所差前蘇松太　蔡鈞知府桂　殿謝委内河總巡各釐卡差孫明亷謝委大勝關厘捐差知縣袁國鈞謝委厘捐局稽核差崔作球謝委三河叉木釐分局差運判盛曾緒常州府總捕通判李彦鋪左營守備金作鼎叩謝牌示署常州左軍守備巡檢吳炳龍從九洪忠恂均見知府吳炳仁禀知總巡各釐卡回凌家森謝委軍械所提調差通判張景祜謝委厘捐文案差請補海州直隷州傅叩謝牌示先行署理知縣胡文　謝委通港厘捐差初五日辦揚州保甲局章蔭辭赴差會辦下關掣騐馬聲炳均見通判潘世杰辭赴鎮陽關公幹武穴分銷局知縣李川松到初六日總統武衛先鋒左軍調補雲南提督張春發會花領三品銜卽選道江甯遺缺府鈺斌請補海州直隷州傅昀章叩謝牌示卽辭通港厘捐知縣胡文　三河汊木釐分局知縣周衍齡謝委調辦吳淞騐補捐差辭赴差 
[杭州西湖恊德堂經收三月份捅捐徵信單]  
　　計開直嬰堂大洋一元小洋九角錢四百三十文九角錢四百三十文銅洋一元二角同善堂小洋七角錢一百五十九文銅洋一元普濟堂小洋八角錢三百二十文鼎記莊大洋一元小洋十九角半錢三百五十七文銅洋二元四角宓大昌大洋十一元小洋十四角錢一百六十三文銅小洋一角慶福莊小洋十四角錢三百七十八文銅洋八元二角鼎泰莊小洋三角半錢廿五文義濟米行小洋五角錢五十文開泰布莊小洋六角開泰錢莊大洋一元小十七角半銅洋一元舒蓮記大洋六元小洋十八角錢六百五十四文楊天源小洋一角半錢二百五十二文藕香居小洋十八角錢九百四十文同太布莊小洋十三角錢二百廿一文同濟常大洋二元紹城　大行大洋四四上洋四十二角銅小洋四角又增美土棧小洋十角安昌謝正大行大洋五元小洋六十角錢一百十八文餘杭葛載初醫室大洋二元小洋廿二角新巿同茂永土棧大洋一元小洋廿六角錢一千六百五十四文銅洋一元又仁泰小洋十九角錢一千一百四十八文又協昌大洋一元小洋一角錢三百八十文銅洋二元硤石受昌土棧大洋六元小洋十九角錢六百零九文又許泰生大洋三元嘉　　大昌大洋十八元小洋三十六角錢七百五十四文又鴻昌大洋五元小洋十三角錢五百八十二文安昌厘局大洋三元小洋十角銅小洋二角以上共收大　七十元小洋四百三十一角大小錢九千一百九十三又銅大洋十六元銅小洋十五角[  上海絲業會館施則敬鈔]  
 
 

Page 10

 
 
[上海虹口元濟善堂經收三月四月份一文愿常捐清單]  
　　陳匯記每月五十愿　岐記三十愿梁日三廿五愿禮和帳房廿愿華榮和鄭勤修堂怡珍居戚益齋潤德堂巢子餘巢金氏七户各十愿致寳長七愿至義　六愿守拙子湧幢氏靜慮居邵春榮姚子峯朱見梅張雯波謝烈卿沈雲芳同源茂十户各二愿華榮昌黄式章二户各五愿筆喇帳房張鏡清二户各四愿陸壽生禮發押熊記陳三元信長五户各三愿李芹香邊　周顧惠明窶樂氏王延華羅義成胡少雲畢正卿張坤和陳瑞增徐爕生東海氏丁桂山毛榮貴江炳榮孔雲淡傅伯勳張　卿十八户各一愿共二百七十九愿共計收錢十六千七百四十文鍾聖輝六愿正二三月錢四百五十文何麗初王禮堂鄭梅庭三户各五愿正二三月共錢一千三百五十文王尊勳　烴珊二户各三願正二三月共錢五百四十文譚始端二願錢一百八十文恭壽堂徐宗潢昭敏氏三户各一願正二三月共錢二百七十文袁五願三月至十二月錢一千五百文施徐周李陳五户各一願三月至十二月月共錢一千五百文俞馮二户各二願又共錢一千二百顧菊生二願三月錢六十九章號不計願洋一元二角湯鴻賓又六角老升和又一元洽盛恆又二角梁穆初又四角温秀宋又二元余明三麥羲民二户恤釐各錢一千二百統共收錢二十六千一百九十文洋五元四角 
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴安徽巡撫臣王之春跪奏爲揀員請補知縣員缺遵照新章攺題爲奏恭摺仰祈聖鑒事竊照蕪湖縣知縣吳雲翔病故遣缺業經聲請扣留外補在案伏查定例外官道府以至佐雜等官在任病故之缺應以病故本日作爲開缺日期每月自初一日起至三十日止　缺一次如下月報到上月所出之缺應勒歸上月截缺等因今于光緒二十六年十月初四日據徽州府申報調署黟縣知縣本任蕪湖縣知縣吳雲朔於九月初七日在任病故應以病故本日作爲開缺日期歸二十六年九月分截缺是月分並未出有缺項相同之缺毋庸制籖　卽按班遴員請補兹據布政使湯壽銘按察使聯魁會詳查有新海防遇缺先補用知縣李文斛堪以請補蕪湖縣知縣詳請具奏前來臣查例載知縣告病病故休致三項缺出以一缺題補候補並進士卽用人員以一缺題補本班前先用大挑舉人以一缺題補本放大挑舉人又試用正班到班應將分先分間人員分班揷補又奉通行新章内外補班次自道府以至佐雜等官無論何項所出留補選缺何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項輪用班次一人以五缺爲一週又奉通行新海防章程内開報捐外官分發各省新海防遇缺光分缺先分缺間各項本班儘先補用人員仍照鄭工事例銀捐次數卯數分别掣簽按班銓補又奉通行章程内開道府以至未入流輪用鄭工遇缺先及新海防遇缺先兩項時無論請補何項所出之缺均核其截缺月分以六個月爲限在省加捐班次人員以該省接到新班過班知照部文在六個月以外所出之缺領照赴省人員以到省後在六個月以外所出之缺方准請補各等因臣查安省知縣病故休一項上次青陽縣知縣缺出巳於大挑正班之前揷用正途分先人員止今蕪湖縣知縣照章應用第一鄭工遇缺先人員查鄭工遇缺先無人應以新海防遇缺先人員請補查有新海防遇缺先補用知縣李文解現年三十七歲係湖北荆門直隷州人由附生於光緒八年在順直賑捐案内報捐監生二十年在臺灣南局遵新海防例報捐知縣不論雙單月選用九月在部庫捐免保舉復在順直賑捐案内報捐同知升銜並戴花翎二十一年在順天義振捐内補捐貢生復在江甯藩庫遵新海防例報捐以知縣分發指省安徽試用五月二十四日赴部騐到二十八日經欽派大臣騐看閏五月十六日經吏部帶領引見奉旨著照例發往欽此二十一日奉給執照遵領起程於二十一年六月十七日限内到省嗣遵新海防例加捐分缺先補用免試用復遵原例加捐遇缺先補用承部過班知照坐光緒二十五年八月二十日行文扣至九月十七日作爲遇缺先到省日期核計截缺月分巳在六個月以外現署石埭縣篆務該員才具渾厚任事精明以之請補蕪湖縣知縣實堪勝任與例亦閱相符合無仰懇天恩俯准以該員李文斛請補蕪湖縣知縣俾資治理而重地方如蒙俞允該員由新海防遇缺先知縣請補知縣銜缺相當毋庸送部引見除將履歴册咨部查核外謹會同兩江總督臣劉坤一恭摺具陳伏乞皇太后皇上聖鑒敕部核覆施行再該員係捐納遇缺先之員照章應令試俸三年又安省新海防遇缺先班内係該員名次在先是以請補合併陳明謹奏三月二十七日奉硃批吏部議奏欽此 
　　頭品頂戴安徽巡撫虑王之春跪奏爲揀員请補要缺知縣以資治理而重地方恭摺仰祈聖鑒事竊照准補蒙城縣知縣朱本丁憂遺缺業經聲請留外揀補在案伏查定例外官道府以至佐雜等官丁憂之缺本日作爲開缺日期每月自初一日起至三十日止截缺一次如下月報到上月所出之缺應勒歸上月截缺等因今光緒二十六年十一月十一日據懷寗縣申報准補蒙城縣知縣朱本於十月二十二日在省寓聞訃丁憂應以丁憂本日作爲開缺日期歸二十六年十月分截缺係屬調缺毋庸掣簽應卽遴員請補兹據布政使湯　銘按察使聯魁會同遴選查有五品銜正途曾任實缺候補知縣謝士彬堪以請補蒙城縣知縣詳請具奏前來臣查例載應調缺出俱令于現任人員内揀選調補如實無合例堪調之員准以奉旨命往曁曾任實缺候補並進士卽用人員酌量請補又查定例州縣以上應題應調缺出如係題缺請升調缺請補或題缺請調調缺請升俱令于摺内詳細聲明各等語今蒙城縣知縣係繁疲難兼三調要缺政務殷繁民情强悍素稱難治非得精明幹練之員不足以資治理臣與布政使湯壽銘按察使聯魁在於現任各員内逐一遴選非現居要缺卽人地不宜其進士卽用曁佐雜應升人員内均難勝此繁劇之任亦無有奉旨命往人員應卽在於曾任實缺候補各員内詳加揀選查有五品銜正途曾任實缺候補知縣謝士彬現年三十六歲江西崇仁縣人由監生應光緒巳丑恩科本省鄉試中式第四十名舉人十六年報捐教諭遇缺先選用十八年選授德化縣教諭二十一年大計保洊二十二年由教諭卓異候升捐足三班以知縣用指分廣西歸候補班補用二十四年閏三月十七日經吏部帶領引見奉旨著照例發往欽此領照起程九月二十七日到省二十五年在江西捐局遵新海防例捐離廣西攺指安徽仍歸原班補用十一月經廣西撫臣黄槐森給咨二十六年正月在江西賑捐局加捐五品銜於是年二月初九日領咨到省捐案奉部覆准坐二十六年五月二十日行文應扣至六月十七日作爲到省日期照例毋庸甄别該員年强才裕辦事精勤以之請補蒙城縣知縣實與要缺地方有裨與例亦符合無仰懇天恩俯准以該員謝士彬補授蒙城縣知縣俾資治理而重地方如蒙俞允該員係實缺教職卓異應升知縣請補知縣銜缺相當毋庸送部引見除將履歴清册咨部查核外謹會同兩江督臣劉坤一恭摺具陳伏乞皇太后皇上聖鑒勅部議覆施行謹奏三月二十七日奉硃批吏部議奏欽此 
　　王之春片再據布政使詳稱據懷寗縣轉據紳士孝廉方正王志行等聯名公禀巳故二品銜前安徽候補道吳脩敱係江西新建縣人由監生報捐府經歴職銜於咸豐七年從其胞兄贈内閣學士銜前署安徽巡撫原任布政使吳坤修在籍創辦團練助剿髮道疉著戰功九年其奉調率師來皖次年賊踞建德勢甚猖獗該故道以少擊衆衝鋒冐險卒能力解重圍十一年由無爲廬江一帶攻克黟縣太平建德石埭等城自是軍聲大振所向有功同治元年其兄移駐蕪湖與寗國江寍大軍相犄角維時宣城之金保圩水陽新河莊各要隘及江蘇高猖等縣賊壘林立該故道妥籌進剿身先士卒左臂爲流失彈傷深入寸許伏鞍嘔血斗餘猶自督戰不懈賊勢窮計蹙棄械乞降者二萬人削平東壩賊巢各城漸次克復該故道厥功之最偉在此一役二年援剿金陵雨花臺異常出力經前兩江總督臣曾國藩奏奉諭旨以知府留於江蘇補用七年直東一律肅清積功洊保道員光緒四年捐離原省攺發安徽旋於籌辦晉振捐輸案内奉旨賞加二品銜復奉接統團防委辦營務處整頓營規嚴拿會匪賑濟灾黎並籌欵修築廣濟圩隄　均能有功於民彼都人士至今稱道弗衰八年因安省道員並無可補之缺禀經前巡撫臣裕祿奏奉部議准其攺發江蘇十六年因績勞成疾殁於金陵差次該紳士等聞信之餘同聲感泣追思舊德念切表揚援案禀請附祀省城吳坤修專祠以隆報饗等情到縣造具事實册結呈由藩司轉詳請奏前來臣查安徽省巳故道員張保慈陸廼晉范先謨錢祿曾皆以功德在民曾經奏請附祀有案今該故道伯仲從戎轉戰江皖蘇豫直東等省生平戰功政績昭昭在人耳目者惟皖省爲最多而復推行德惠施及士民與張保慈等事同一律合無仰懇天恩俯准將巳故二品銜前安徽候補道吳修敱附祀其兄赡内閣學士銜前署安徽巡撫原任安徽布政使吳坤修專祠由地方官春秋致祭以彰忠藎而順輿情出自逾格鴻施除册結咨送部科查核外謹會同兩江總督臣劉坤一附片具陳伏乞聖鑒訓示謹奏三月二十七日奉硃批著照所請禮部知道欽此 
 
