# 1892 - 82 - 4906799

 

Page 1

 
 
[新增正續刑案匯覽] [  圖書集成局啓]  
　　刑案匯覽一書爲申韓家金科玉律學者苟揣摩有素則片言決獄卽無難譽起靑油近又增輯續編三編於是搜采愈多卷帙益富鏡古書屋主謂亟宜出而問世因倩本局排以新式鉛字用　白連史紙印成准在三月杪卽可告蕆如欲預定乾計每部價洋六元可至申報舘帳房先付三元掣取書票書成之日再付三元卽可取書一部若欲觀樣張則請移玉至申報舘至出書後購取則當另定價值不能若是從亷矣此啓 
[輪船防賊宜籌良法論]  
　　近來江海行駛之各輪船往往常有失物之事本報所載不可枚舉今年爲壬辰會試之期各省孝亷之計偕北上者大半附輪而去以故上海一隅尤爲會試諸君所薈萃盖雲南貴州四川湖南湖北江西安徽浙江福建廣東廣西凡江海之所通舟楫之所達無不畢至而江蘇更無論矣胠篋者流藉此以爲生財之大道凡沿江沿海各輪船其水脚之費少者不過數元大亦不過十數元若輩竟出資購票附搭其船一經上船則可以隨處留心某也行李豐富某也提挈煩多若者可以潛偷若者可以計取一一默識於心而後乘時覷便擇肥而噬如取如携内而長江一帶外而海道各埠無日不聞有失竊之事其中有破案者有不破案者要之大足以爲行旅之害而壞商務之局彼出門之人雖亦不乏老於江湖之輩時時留意刻刻當心不至墮匪人之術中然亦未嘗無照顧不及之時况旅人未必皆老手則其受害有不堪設想者矣至於會試諸君其爲世家大族或奴僕衆多沿途保護雖行李重大繁碎而人多眼衆自不難照應周到若輩亦無從下手最苦者一肩行李照應無人上下舟車全賴躬自料理而又向來閉戶用功從未出過遠門正不知世道之險夷人心之刁詐一登輪舟蹀躞艙面昻頭四望水天一色飛行絶迹如入畫景顧影徘徊流連不止頓忘其爲出門之人而若輩中人則眈眈於客者巳久隨機而動搜括以去迨客興盡下艙則行裝所携已歸烏有愕然以驚噭然以呌皇然以查甚而至啜然以泣而囊槖中物則已不翼而飛不脛而走青蚨一去不復認子母而飛還矣夫進京盤纒大都　定卽使有特至上海分卷子打抽豐以壯行色者然亦大半消耗於酒地花天且惟新科孝廉有之若老孝廉卽并無此一項進餉其所携資斧往往由摒擋設措而來一旦中途失去不覺進退維谷夫寒士羅掘一次進京齍費談何容易雖此行中否不能預必而身入會塲則亦可作萬一之望若半途喪貲不能入都則將何以爲情其同伴有至親好友或沿途有可張羅之處尙可設法否則不可設想讀書人性多迂執竟可以有性命之憂彼妙手空空婚固不足　誰與司輪船之事有稽查之責者而顧無一法以濟之乎今年太古怡和招商局三公司重立合同同心合意以謀大利則亦必宜同心合意以除大害前以會匪私運軍火之故輪船裝運貨物稽察頗極嚴密而私運之案果不多見可知苟能實力稽覈則匪人究亦無所施其伎倆今者輪船失竊之案層見疉出大足爲行旅之害倘不早爲設法則於商務大局殊有關礙當事諸君所當悉心計畫力杜其害然而杜之實難或謂亦照禁私之法凡客之上船者必須有切實保人方准購禀則人類不至混雜而匪徒無自潛蹤於其間然我能往宼亦能往彼旣有竊物之伎倆安知無覔保之方法乎或謂輪船上專派一人照顧搭客上下出入祗容一門凡有入而復出出而復入者必察焉如此則賊卽竊得物件亦不能携以上岸然船中本有稽查之人苟能時時認眞卽亦何必另派若有稽查之名而無其實則另派亦無濟也或謂船上進出多門稽查實難不如於碼頭設立栅門特派妥人司其宪鑰一遇有失物者將栅門守住則彼得贓者不能踰雷池一步可以逐人搜查獲卽送宫懲辦若輩自有所懼憚然輪船當寄椗之時人貨上下棼如亂絲又孰能逐細稽覈卽有栅門而出入之人豈能一一細察且各埠更有無碼頭之處又將奈何竊以爲外洋之船何以從未聞有被竊之事則其中必有妙法也沿江沿海各輪船亟當仿而行之庶幾行人不至視輪船爲畏途其所裨於商務大局者豈少也哉 
[濟寗電信]  
　　昨接濟寍電信云原任山西巡撫劉謹帥靈柩於本日行抵濟寍想故舊親朋當有望素旐而灑涕者矣 
[買辦虧逃]  
　　昨日香港來電云香港匯豐銀行買辦虧空該銀行洋五十餘萬元該買辦已乘間逃逸現在四處緝拿未知卽能尋獲否也 
[宫花笑日]  
　　京師來信云祥許兩倉帥以倉塲衙門額設筆帖式僅止四員一切摺奏是其專司而此項筆帖式隨轅當差三年期滿咨由吏部咨取各衙門一等筆帖式奏請欽派揀選帶領引見請旨簡補往往出缺後非至數月不克補到辦理摺奏等件時有不敷若不酌量變通設有貽悞咎將何歸擬添設倉塲衙門學習筆帖式二缺以敷差遣仍由吏部咨取各衙門一等筆帖式奏請欽派考試擬取正陪帶領引見奉旨往倉塲學習行走二年期滿分别去留其留心公事由倉塲出考奏請留轅遇有報滿出缺相問補用其才力平常者仍咨回原處當差另行考取充補等情奏交吏部覈議刻已由吏部議覆奏准添設矣○朝鮮國王李熙遣正使二人副使四人進京朝買元旦所有呈進正貢奉旨賞收後經禮部具奏朝鮮呈進止貢請循案應頒例賞等情奉旨著照所議欽此遂由禮部訂於二月十二日午刻在午門前頒發例賞除分行戶工等部内務府上駟院循例將應賞朝鮮使臣等及朝鮮國王金銀綢縀尺頭布疋貂皮古玩蟒衣靴帽馬匹鞍轡等物備齊屆期在彼陳列外並檄知明鮮使臣是晨進署派員帶往午門前伺候○吏部示傳所有擬補南城兵馬司正指挥劉景韶擬補兩浙黄巖塲鹽大使何清高擬補兩淮石港塲鹽大使許寳蓮等三員本部於二月十二日帶領引見相應示傳於初十日午刻衣冠赴部演習口奏履歴如不行赴部扣除引見並傳於十一日晚在西城左近歇宿十二日丑刻穿天靑褂備帶補褂元靑褂佩帶對子荷包忠孝帶赴西苑門外六項公所吏部公所書到聽候點名帶領引見如排班時不到卽將緑頭簽撤下再該三員是否原任現任一二品大員子孫抑或現任一二品兄弟卽行赴部呈明毋違○戶部司務廳爲禮儀事照得本部新署滿左堂松定於二月十二日辰時上任爲此示仰闔署官員吏役人等至期進署謁見各宜凛遵毋違特示○值年旗准兵部爲咨取事山西右衛城守尉文順病故所遺之缺應卽咨取正三品各項大員會同御前大臣揀選帶領引見候旨簡放相應咨取各衙門於頭等侍衛冠軍使驍騎叅領前鋒叅領護軍叅領鳥槍護軍叅領營總翼尉中擇其管轄嚴明營務嫻熟者保 
 
 

Page 2

 
 
送一二人出具切實考語開造履歴卽日咨覆以憑彚齊揀選○奉恩輔國　溥芸因病奏准閣去差使所　補　王六　一差　　人　　　　要差之王公銜名奏請派補二月初和日奉硃筆圈出和碩怡親王溥靜欽此○管理太常寺事務禮部尙書臣宗室崑岡等謹奏爲題請欽派事查祀典内開每歲仲春仲秋致祭旌勇祠由欽天監擇日由臣寺開列散秩大臣銜名題派一人往祭歴經循照在案今光緒十八年二月二十九日春祭旌勇祠准侍衛處送到散秩大臣銜名臣等繕入清本進呈恭候欽遣一人俟命下之日再由臣寺知照侍衛處轉行照辦謹此題奏請旨二月初七日奉硃筆鈐出委散秩大臣和碩額駙品級文熙欽此○吏部爲知照事禮部堂主事聨榮題升禮部科甲員外郎所遺堂主事一缺業經由本部將俸深之光祿寺筆帖式崇山掣選知照在案本部於二月十二日帶領引見相應知照貴寺傳令該員於是日丑刻穿天靑褂備帶補褂並佩帶荷包手巾赴西苑門外六項公所吏部公所書到伺候排班帶領引見萬勿遲延因用印不及經行白片○廂紅蒙德副都統隆調補廂藍滿及恩都統佑升授廂藍蒙所有廂紅蒙等三固山槍營專操大臣應卽另行奏請派充刻經值年旗分繕各固山都統副都統清單請派專操大臣各一摺於二月初十日奉硃筆圈出都統文秀充補廂紅蒙專操大臣副都統德隆充補廂藍滿專操大臣都統恩佑充補廂藍蒙專操大臣欽此除由值年旗分咨八旗各固山查照外並知神機營查照○山西巡撫委員管解山西地丁等項京餉曁河東道批解新海防捐輸等銀計共十四萬餘兩分裝木鞘於二月十一日遞解入京抵農部卸鞘後由原解兵役赴當月司挂號雇夫分擡至後庫院内堆存鎖繫日夜看守俟委員投納文批後方可開庫騐收 
[及瓜而代]  
　　林文伯司馬署理北通州篆已及一年前奉尹憲來文調署涿州篆務連日紳商製送德政牌匾者實繁有徒蓋以近來風尙　然各官交卸時皆有此等繁文縟節也至上月十五日司馬卸篆後卽於十六日赴涿州新任所遺通州篆務尹憲暫委東路廳郝司馬兼攝 
[噩耗遙傳]  
　　河南候補道孫海岑觀察雲錦於正月廿八日仙逝按觀察藉隸安慶桐城縣由俊秀投効軍營疉登荐牘保至太守厥後軍務敉平赴都引見籖分江蘇候補到省後爲上游所器重疊委優差繼補淮安府在任甫數年調補江寍府宣猷兩載譽起循良又奉恩命調補河南開封府未幾黄水横流堤埂墊陷觀察勷辦河工不辭勞瘁經吳清帥封章入告保升道員仍留河南候補本擬俟交卸開封府篆入覲龍光旋以南北奔馳巳閱數十年故里松楸未遑省視未免惄焉於心由是奮著歸鞭回里省墓近年本擬請咨北上再効馳驅孰意天不假年巫陽下召時耶命耶不得而知已 
[榕城賸語]  
　　蒼霞洲有綽號阿電者緇衣大夫之流亞也養雛妓月英年甫及笄潤臉嬌花圓姿替月裙下雙鈎瘦削如春笋足使臺江粉黛相對羞顔室有名花門盈車馬阿電獲纏頭資無算因此後以揮霍自如日前阿電在附近廟前作摴蒱戲有某甲欣然共博一言不合遽起爭鋒甲力不能敵避入祥泰烟館中尙恐追兵之至躍入水缸中覆之以板有頃阿電入室四處搜尋杳無所見以店主人之包庇也遂遷怒於彼將所有烟具物件摔毁殆盡始分飛而去店主人以此風斷不可長具禀海防廳署蒙批准卽籖差拘辦　電自知鹵莽給店主錢二十千始得轉圜不致匍匐公庭矣○福州於正月初旬天氣晴霽下澣以後則雨多晴少二月以來幾於無日不雨十四日早滕六稅駕萬片梨花從空而下幾使銀海光搖俄而四面層巒一望皆白又添幾許畫意至亭午時雪止正氣寒甚幾欲滴水成冰此爲數年以來所未有何氣候之不正歟○南臺妓院林立私娼亦復不少滬俗所謂臺基閩俗所謂棚主眞人廟地方有某氏婦半老徐娘尙饒風韵以撩雲撥雨爲事有著名地棍某甲糾率黨羽數人昻然入内欲令姊妹花殷勤欵接其實醉翁之意不在酒無非爲索詐地耳婦不爲所動以閉門羹相待中因此啣恨閱數日又約二人同來將婦綑縛手足以次輪姦後　人擒獲送往海防衙門李司馬立時提訊婦泣訴根由司馬大怒喝將甲等重責二千餘板并令荷枷遊街示衆蓋以南臺一隅賢醜不齊該婦有無淫穢難以盡知遂將甲等從輕發落先行鎖墩示衆再候酌核辦理亦罪疑惟輕之意也○福州府俟仙舫太守於二月十七日傳集城内外保甲委員諭話其時閩縣王吉人大令侯官李文卿大令總局提調朱子湘司馬以及各叚委員衣冠齊集太守各各勸勉大略謂諸君須認眞公事功則有奬過則有罰各員唯唯而退○有朱才者游手好閒無以爲生致作奸犯法胆敢私雕假票板貽害市廛現已破案由閩縣王吉人訊實飭令荷枷鎖在公估官局前示衆聞者快之○寓閩西人每歲春秋在倉前山賽馬兩次今屆春季賽馬之期已定於二月十七十八十九等日舉賽草色芊緜馬蹄雜遝想個中人興復不淺也○南臺稅厘總局督哨官鄭少卿千戎現巳告假督辦吳觀　另委陳浦庭都戎接帶此差有緝捕漏私之責臺江港汊分岐陸路亦四通八達販繞道走漏奸計百出非精明幹練之員無以勝此重任也○南臺白湖厘卡委員鄭少尹恩隆請假回籍省親所遺之差何人接辦現尙未見明文也 
[寗波試事續聞]  
　　浙江學政　六舟宗師考試寍波各屬文童更覺嚴厲不特内外逐一搜檢且間有親自搜檢者唱至各童姓名皆須高聲答應其有不應　必面問年貌履歴以免頂替之弊命題後將陳文中對題者一一表出牌示堂上俾免剿襲廿一日考奉化文童出塲後提覆八人令各作一講并默出正塲文中所用各典迨案出八人中僅取三人廿七日考鄞縣文童向例牌燈上每牌二十名是日第七八牌多書十名以致各童爭先落後擁擠異常待點畢封門日已東升矣題目錄左慈谿曰有心哉擊磬乎旣而曰鄙哉硜硜乎象山是知其不可定海子曰果哉通塲次題庾公之斯也詩題賦得脚著謝　屐得吟字覆試生員題喜怒哀樂之未發二節詩題賦得蓄室每希聲得希字某日牌示前日遣回幼童三人諄諄告誡昨日仍有幼童七人本院不忍拒之門外姑令提堂則竟有一卷勦襲不對題之文而去前示之言愈騐矣試商榮乎辱乎此童他日奮志讀書功成名就回憶幼時之恥其可湔　乎仰各學官再　諭爲父兄師長者　之特示又示提覆起於近年無非愼重周詳之意或多或少可有可無總之仍以覆試爲重諸童毋得誤會特示 
[桃渡春波]  
　　金陵省會之區每有無賴游民横行街市販夫鋪戶受其　者不可勝計代理江寗縣王秀山刺史接篆後卽出訪牌各處嚴拿前日拘獲著名無賴八人當堂訊供除將張崔二人收押另行懲辦外所有豹子頭蔡小葆　城虎喬光裕爬山虎嚴二及無名日之周老三聶桂山張和尙等各責五百板荷以頭號巨枷在縣門口示衆若輩雖爲階下囚依然談笑自如毫無忸怩之態是眞梗頑不化者矣○金陵粥廠例於二月内停止已將委員禀知撤廠情形登諸前報兹聞城外粥廠尙餘米數十石司事等僱夫擔回爲難民所見謂紅蓮黑租絡繹於途無非爲若輩侵肥顧令吾儕小人啼飢號寒坐守困窮何不分而有之得以暫時果腹乎於是一傳十十傳百傳瞬間已集千人大有如取如携之意局員告以此係歸公之米並非私物爾等不得無禮然言者雖誖誖而聽者已藐藐矣竹筐之内俄頃皆空鶉衣百結之徒均歡天喜地而　委員大怒擬禀請府憲查辦云○金陵新設四鄉保甲專委紳董數人辦理前方伯許公謂以土人編查門牌孰莠孰良最易區别且免騷擾之弊法至善也孰意相沿旣久有名無實稽查之事視若具文日前江寗縣屬殷鄉地方被盜事主受傷者五人大略情形已登前報迄今此案尙未破獲代理江寗縣王刺史函致保甲紳董請其赴鄉督率鄉董代爲緝拿並派幹役多人相助爲理庶不負大府添立保甲之至意紳董接信後始恍然於責任甚重未知能勉力從公以副當道委任否也當創設此局時曾由太尊通禀督撫憲力言辦理之善今剛中丞委員來寗稽查一切　果有和無弊蘇屬亦擬照行但恐此間敷衍文章不堪仿效耳○二月廿二日三方巷有乞兒斃於道旁年約五十餘經地甲舁入草棚内正擬禀官收殮忽一老嫗携子女二人尋蹤而至見其夫已爲異物放聲大哭蓋死者久爲二豎所侵固巳憤不欲生早間妻與子女各自出外沿門托鉢遂乘間逃 
 
 

Page 3

 
 
去擬赴清流初不料其力竭於斯也欲求薄槥而不可得擬賣幼女以殮其父聞者惻然爲之集腋成裘始得草草棺殮 
[蘇省官報]  
　　二月十五日總辦蘇省五屬督銷局浙江候補道蔣國楨辭行赴杭州通判陳鎬禀銷中路總巡差和縣郭寅　禀知到中路總巡差鄧復興由滬提洋硝回縣丞趙雲倬典史應德麟均禀知奉委調辦城内試院前一帶水巡卽日到差分發江蘇試用府知事沈廷銓浙江人由京騐看來省禀到巡檢許秉五稟銷常州府差遣省十六日同知熊良瑞禀知奉潘憲委解京餉差知縣范端揆蒙給咨攺省赴川卽辭荆溪縣張渚司巡檢于瑞麟專丁來省禀謝遵例加捐雙月縣丞在任候選並免離任奉部　准給領執照十七日知縣汪瑞曾禀銷洋務局差卽辭赴臺灣劉誥禀知奉撫憲委清訟局差典史姚彝典禀知奉飭由部核准歸海防新班卽補用胡得寛禀銷江北緝捕关十八日辦理善後局候補道魏嘉齡由金陵來候選通判戴廷傑湖南人由金陵來前直隸阜城縣曾錫齡辭行止都 
[粤東官報]  
　　二月初一日廣糧廳陸維祺禀知由順直賑捐案内保二品頂霬卸化州知州杜紹唐禀辭赴湖南查引地初二日試用通判許培楨禀知委解京餉試用同知沈秉模禀知委善後局文案差初三日卽用縣薛賀圖禀知委赴佛岡三水等廳縣查米數差初四教習知縣熊况奇禀謝委署繁要州縣缺一次初五日候補通判費紹褘禀知委解萃軍餉往亷州補用縣彭貽孫禀銷石龍釐廠差試用典史錢國泰禀到京來初六日委署陽江廳高紀禀辭赴任初八日候補縣奇拉布禀知委騐修粤秀書院工程未入流劉兆麟禀辭委赴歸善緝捕初九日補用縣張炳麟禀知委催廣屬各縣解費督轅文巡捕秦廣綬禀謝保舉以知縣用初十日試用巡檢潘國琛禀謝委白廟緝私試用縣兪瑛禀謝委積案局差 
[鄂省委解京餉單]  
　　第一批試用通判金講廉新海防例試用知縣丁炳廷○第二批補用知縣胡金尝拔貢試用知縣歐陽炳榮○第三批試用通判胡子斌卽用知縣劉延坦○第四批儘先補用知縣曾紀雋試用通判王作霖○第五批拔貢試用知縣陳澍霖在任候補縣按察司經歴張酃　○第六批大挑試用知縣羅葆熙試用通判林宴春○第七批補用知縣方朝佐補用知縣劉綬靑○第八批試用通林源儘先補用知縣馬驥○第九批候補班本班儘先補用知縣朱桂馨候補班前遇缺先補用知縣孫長焯○第十批大挑試用知縣徐躍鯉錢錫渠○又單十二員備委新海防試用通判梁承潤候補班前先同知薛華城補用知縣李頴名新海防試用通判羅志温試用通判劉宗植試用知縣徐嘉祥卽用知縣張文瀚大挑試用知縣洪錫庚海防試用同知李濟川儘先補用通判王璠候補班前先補用知縣姜光裕鄭工試用通判李鴻儀 
[漢上題襟]  
　　湖北學政孔大宗師於二月十二日出棚由水道往德安府歲試○漢陽府沈太守於二月十五日出示取齊五州縣文童准於十八日開考○漢陽府黄陂縣大西門外離城三里王村地方有彭氏者當其夫在時忽得一孕自懐孕後腹中時覺疼痛起居坐臥未嘗片刻得安一日産下乃頭大尾小之蛇也未幾蛇斃是年冬藁砧逝世氏自號未亡人願守柏舟之節志堅金石操凛冰霜去冬獨坐一室忽被狂風一吹遂覺身體不安自料被風所吹致有此疾當無他故至上月某日忽産一猴不久猴亦斃以完貞履潔之人遭此怪異大是奇事可補述異搜神所未備錄之以當談助○漢鎭黄陂街　和錢莊於上月十一日關閉聞因二月半比期入不敷出故耳約計虧空往來各帳計銀十萬餘兩而藥材帮被欠尤多銀根支絀倒閉疉聞可慨也 
[槜字韶光]  
　　二月十七我初更時見水龍飛馳而出探係東栅口某燭鋪作塲内遺火遂致延燒及人知覺則已冐穿屋頂迅卽鳴金報警遠近各坊水龍紛紛齊集幸爲時尙早人手衆多起水亦便得以立卽救熄計焚去樓房四幢後進房屋亦被波及云○林驛廳病故遺缺經宗太守札委府照廳儲君兼署聞已赴府禀謝卽於日前任事云○北門内大街某衣莊之子今年三十一歲素有痴疾近抱鼓盆之戚鬱鬱不樂遂致觸動舊疾日赴　肆沽酒酩酊而歸父母略加訓斥子亦瞢騰就睡不意至半夜時乘人不備忽在牀上自縊次晨女傭往視見而大驚家人聞聲齊集急爲解救則　氣絶多時矣此豈前生孽報耶○嘉屬厘鹽總局楊總辦於前晚乘舟赴省面禀大憲商酌要工○縣考終覆題目錄後嘉興聞絃取瑟擊磬播鼗作四起講秀水亦助也設爲庠作起講次題學問之道無他求其放心而巳矣孟子曰今有無名之指詩題賦得春氣欲歸寒不歛得寒字 
[閩中官報]  
　　二月初七日同知梁廷錫稟委漳州府稅厘局同知黄運昭卸福鼎縣事初八日委署汀洲鎭總兵戴名山禀辭初九日准補福防同知徐承禧禀明委解京餉晉京引見回省禀到同知羅承祖奉委漳州北溪厘局新選清流縣吳宏成稟謝赴任牌示飭知知縣程祖伊禀明丁父憂初十日卽用縣彭光德奉委蕭厝釐局知縣兪秉焜奉委調台差遣署興化協孫得友卸事到省聞官聲甚好臨行日地方士民送萬民衣傘絡繹不絶於道十一日知府馬宏彬禀辭赴厦門厘局提調十二日署壽寍縣吳巖卸事巡檢康永昶奉委南臺上横路保甲差十三日知縣蔣唐祐禀明隨同興泉永道赴厦門新選嵐卞縣丞馮鏡海禀辭赴任十四日藩牌示照得署連江縣東岱巡檢本任五虎門巡檢周濂署五虎門巡檢王文錦各飭回本任十五日委署漳河巡檢余懋熙卸辦南臺保甲局差禀辭赴任 
[滬江臣轍]  
　　新授四川藩憲龔仰蘧方伯由津乘坐招商局豐順輪船來申已列前報昨由上海縣袁大令飭辦差人等赴金利源碼頭伺候迎接○閩浙總督卞頌臣制軍將次北上道出申江前報已紀之矣兹悉制軍已於昨晨起節本埠印委各員恭送如儀 
[嚴申門禁]  
　　去秋因長江一帶會匪滋事各處查究匪類極爲嚴密滬凟一隅五方雜處良莠不齊巡邏尤應加意經城守營等諭飭各城門官限於晚間十點鐘爲止一律閉門不准無故輕啓邇來新任提右營傅叅戎深恐日久玩生因於昨日復諭各門汛弁務當恪守新章愼司啓閉庶使宵小不敢潛蹤閭閻得以安枕云 
[賭徒送縣]  
　　山東候補知縣直隸人孫暹投英公堂控訴治下登豐棧主徐仁山卽蔴皮阿慶借去洋銀二百元意圖吞没且訪知徐是牌九司務專以局賭害人蔡太守訊供之下飭蔴皮阿慶交包探沈金隆帶回查明曾否在劉姓娼寮賭博携洋銀鉅萬元之鈔票提出十元賞給男女龜傭覆候核辦此皆已詳前報者也昨日沈探禀稱小的查得孫被蔴皮阿慶借去洋銀原無憑據至上年十二月十九夜同在某娼寮飲酒付過洋銀十元然亦無人目見其携帶許多鈔票孫訴稱職員被蔴皮阿慶誘賭原言欲捐官職曾邀至娼寮飲酒携有鈔票甚多當塲給龜子洋銀十元職員意其係滬上財主是以後來商借卽借給洋銀二百元雖無筆據然是實情請照例究追可也蔴皮阿慶供稱小的在治下開登豐棧確曾與孫賭錢被孫贏去洋銀若干然係萍水相逢安有借給洋銀二百元之事蔡太守以誘賭最爲可惡飭卽移送上海縣請袁大令訊供核辦 
[縣案彚錄]  
　　前晚西門外巡防局解送受傷人左順行兇人韓坤林至上海縣署晚堂由袁海觀大令提訊左順供稱係江北人現在治下推車度日今日小的手持油瓶一個至西門外糟坊内購買荳油廿文因嫌太少懇令加添韓非但不允反將小的頭額擊傷扭至保甲局中轉送到案叩求騐五韓供稱現在西門外吊橋左近永茂槽坊爲學徒今日午後左來購油廿文小的照數付給不料伊尙不滿意將油倒出濺著小的衣服當向理說一味兇横小的不敢行兇左實裝腔作勢求恩鑒察大令騐得左　受之傷不關緊要判將韓坤林戒責一百下並令出錢二百 
 
 

Page 4

 
 
文給左養　左堅不收領大令曰旣不領錢著將左送至仁濟醫院醫治韓交十圖地保帶去○范良生控陶金發誑騙英洋七元由新閘巡防局送縣訊辦前晚袁大令升堂提訊范供稱小的素以操舟爲生上月初有陶金發雇定小的之船據稱有陳子卿令伊代雇言明舟資洋十二元陶向小的言如陳來問則言船資共廿四元計可從中得利小的信以爲眞卽被騙去洋七元向索無著在途遇見扭至巡防局轉解到案叩求究追陶供稱小的　爲小本生理二月初三日范至小的家中適小的有事他出范遂與他人賭博輸去洋銀三元四角初四日范又來賭錢又輸洋四元前後共輸洋七无有奇小的實無誆騙之事求恩鑒察大令謂陶曰爾處旣有聚賭情事從寛不予深究著繳洋七元以便給范具領陶又稱小的窮苦異常安有洋銀交出大令曰無力交洋著枷號一月發新閘局前示衆並諭范赶緊回里范唯唯而退 
[英界公堂瑣案]  
　　副捕頭禀稱昨日見周鶴仙在黄浦灘駕馬車飛駛幾肇禍端有違定章由捕拘案周供稱小的在龍飛洋行當細思未嫻磬控致馬飛奔蔡太守判罰洋銀五元○二百六十號巡捕禀稱昨日小的巡路時見石阿元將馬車停歇路旁倦伏車中磕睡是以拘請罰鍰石供稱其時小的疲倦異常以致磕睡此後自當隨處留神矣蔡太守判罰洋銀兩元撥充某處西醫院經費○嚴德林譤稱招商局新順輪船二副西人某甲倩小的將對時表交和盛鐘表店主梁阿友修理後向索取一再支吾旋知已付長生庫中矣無奈報知捕房將表贖還二副梁供稱小的係廣東人現在治下開和盛鐘表店暫將主顧交修之表質　原是不合然現在已交還矣捕頭禀稱梁前曾質過主顧託修之表今又違犯請　重懲蔡太守判令管押一月○沈洪林訴稱昨夜小的挈妻劉氏至親戚家夜膳而回途遇陳毛毛故意冋妻調戲妻與理論竟被兇毆妻年祇十九歲被推跌仆致將頭面磕傷陳卽奔逃經小的追獲交捕妻因受傷不能投質陳供稱小的係寍波人在某處當馬夫昨夜有不識姓名人與此婦碰撞以致口角小的早經解勸如今只乞施恩蔡太守判令枷號一禮拜發頭門示衆○二百十三號華捕禀稱昨日小的巡至某處見王阿烟携銅杓鏟　脚爐等物形迹可疑詰得在浦東某姓家竊來今將人贓送案王供稱小的係浦東人各物竊自洋涇鎭上不知姓名人家蔡太守判令管押兩禮拜贓存候失主認領○包探沈金隆禀稱宋阿桂鐘表店學徒沈新發竊取店中銀銅表各一枚旋將銀表質得洋銀兩元銅表質在李三押鋪得洋銀四角蓋李明欺孩子來歴不明是以出價無幾也今小的奉捕頭之命吊出原贓將李送案宋訴稱小的係寍波人在大馬路開鐘表店沈竊銀銅表各一枚質錢花用今巳由包探拘沈吊贓請爲給領沈供稱小的係寍波人年十五歲李供稱沈持銅表至小的店中求質自言祗須洋銀四角沈供稱小的並未言須四角蔡太守判令沈戒責手心一百下交宋領去邀到原荐保人送回其家管束李不應以賤價收押幼孩之物罰洋銀三元質本一槪不追所有罰欵及沈用剩之洋銀均充某處西醫院經費○兪金鰲訴稱監生係江西人在治下教讀餬口與劉子榮同鄉曾被借欠洋銀五元連次追索不還反圖再借爭執間竟被毆傷爲此交捕送案劉供稱小的在治下開薙髮店並未借兪洋銀兪來纏借不休且動手先毆如今只求恩斷蔡太守判押劉一禮拜 
[法捕房瑣事]  
　　蘇州人張某自幼學習洋貨業數年前在法界公館馬路復與里對門開設張湧　洋貨店生涯頗盛益事擴充遂在新街口分　張湧泰新店長袖善舞貿易塲中亦皆深信不疑由是來往日多近與同業訂買空盤虧耗鉅萬東拖西拉終難彌補忽於前晚將值錢物件暗運出外匿跡銷聲希圖避債昨晨經鋪戶赴大自鳴鐘捕房呈帳控訴捕頭著各自留心若與張某遇見准卽扭送來案以便究追○偷兒某甲雖以胠篋爲生然蹤跡離奇見者幾謂其爲佛門弟子常携木魚念三官經向私街小弄任意游行乘人不隄防時立卽肆其伎倆前日在英界二馬路某處門樓上竊得棉被一條携至法界　被捕房包探查獲送入捕房營押○小竊某昨日入法界某處空屋内挖取門鈴一個當經巡街捕所見拿獲人贓扭送大自鳴鐘捕房著押候解公堂請究 
[甘露宏施]  
　　昨承尙志堂不留名大善士以荳規銀三十兩送交本館協振所充入振捐當此春光明媚之時而晴少雨多恐　麥易　霉爛災　黎庶其何以堪得此巨欵慨施正如以一握楊枝灑甘露於大千世界其爲慈惠不亦大哉除掣奉收照外謹誌數語以表謝忱 
[萬姓蒙恩]  
　　蓋聞有陰德者必膺顯報有大德者必享遐齡昨由蘇州源康寳號託惠泰莊交　錢塘隠名氏大善士佽助敝堂施　贈藥一文愿洋一百四十元計全年十四萬願拜登駿惠感戴鴻慈從此貧民百病回春苦境化成樂境咸頌施主三多萃吉心田卽是福田翹首仁風莫名帆露謹刊報牘以誌奉揚[  上海虹口元濟堂同人等謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[九江官報]  
　　去歲德化縣羅少垣明府奉檄隨同九江鎭總兵何采臣鎭車拿獲會匪多名詳解省垣訊明後恭請王命梟首示衆德大中丞以明府緝匪出力籲恩奬勵業己奉到批摺著照所請欽此明府接奉飭知卽於二十四日赴省叩謝憲恩并禀呈地方公事○德化縣試武童於十八日攷馬箭連日接考线刀石二十二日攷畢發案 
 
 
 

Page 10

 
 
Belloc 'sUharco　　PowderandLo　enges 
　　 
 
 

Page 11

 
 
   
 
 

Page 12

 
 
[光緒十八年二月十九日京報全錄]  
　　宫門抄○發抄硃批四道○杭將軍吉等奏動支牧租錢文發典生息作爲杭滿營梅靑書院生童膏火摺○御史訥等奏保奬獲盜出力各員摺○粤東學政徐奏恭報接篆日期摺○前粤東學政樊奏報交卸日期摺○桂撫馬奏呈請兼襲世職摺○豫撫裕奏請准酌保河工出力人員片○二月十九日刑部都察院大理寺廂藍旗值日戶部引見二十四名禮部二名提督衙門三名廂黄漢二名正紅滿四名廂紅滿九名正藍漢一名圓明園十六名○徐中堂等塲差完竣覆命○麟公恩公色　額各假滿請安○　貝子守護陵寢謝恩○海公由白龍潭回京請安○福建知府劉傳福謝恩○烏接喜崇阿請假十日○慶福請假五日○都察院奏派專司稽察派出奕杕徐致祥○召見軍機崑岡清安張蔭桓劉傅福○發抄李鴻章奏請將口外旗缺都守援案攺爲滿漢兼用奉硃批兵部議奏欽此○又千總李堃補用州判石儒珍攺奬奉硃批該部議奏钦此○邵友濂奏上年上忙錢糧造報奉硃批戶部知道欽此○又本年正月以前命盜舊案免計審限奉硃批着照所請刑部知道欽此○○杭州將軍世襲一等子奴才吉和頭品頂戴浙江巡撫奴才崧駿杭州　都統奴才常恩跪奏爲動支牧租錢文發典生息作爲杭滿營梅靑書院生童膏火以示鼓勵恭摺仰祈聖鑒事竊查光緒九年間浙江省杭滿營添設義學經費不敷由候選道盛元捐錢一千串又於司庫牧租項下支錢三千串發交杭州府發典生息以充脩膳之需經前護撫臣德馨會同　杭州將軍臣古尼音布奏報在案兹振布政使劉樹堂詳稱准杭右司移稱該營梅靑書院爲旗籍生童肄業之所近年在院人數已有八九十名較前增多脩膳膏火均應加添情形支絀籌捐爲難可否援照光緒九年滿營添設義學成案撥欵發典生息俾月課生童得以膏火有資移司酌籌等因當經前藩司龔照瑗查照牧租一欵本爲杭乍滿營一切應用現再於本　項下動支錢三千串發交杭州府發典生息以資月課奬賞等情詳請具奏前來奴才等覆核無異謹合詞恭摺具奏伏乞皇上聖鑒再此摺係奴才崧駿主稿合併陳明謹奏奉硃批該部知道欽此○○巡視北城江西道監察御史臣訥清阿等跪奏爲遵保拿獲疉次結　持械臨時行强搶刦盜犯碾爲出力之司坊紳董請旨奬勵恭摺具陳仰祈聖鑒事竊淮步軍統領衙門移稱據左翼協尉德瑞禀稱會同北城揀發吏目查鴻翥等拿獲迭坎結夥持械行强搶刦盜犯孟冬兒等一案業經奏交刑部審辦嗣准刑部訊明擬結孟冬兒卽孟三明秃子卽王舜又名明奎張狗兒卽王狗兒又名張智恒趙祿兒卽小木人均合依强盜已行但得財者不分首從律皆斬擬以斬立决係在大宛兩縣所屬地方行刦照例加以梟示王小辮聽紏持械行竊結夥三人以上　應按律問擬王小辮合依尋常竊盜糾夥三人以上但有一人持械者不計贓數次數爲從者杖九十徒二年半例擬以杖九十徒二年半照例刺字經刑部訊明後奏請奉旨孟冬兒卽孟三明秃子卽王舜又名明奎張狗兒卽王狗兒又名張智恒趙祿兒卽小木入均着卽處斬梟示餘依議欽此欽遵在案並聲明原拿此案之文武員弁照例由各該衙門自行請奬並鈔錄原奏及獲盜官紳銜名知照前來現准步軍統領衙門移會到城臣等查該司坊紳董等均能不分畛域弋獲搶刼盜犯緝捕尙屬認眞未便没其微勞謹將尤爲出力各員照章分别請奬以昭激勸並繕具清單恭呈御覽除將該員等履歴送部查核外伏乞　皇上聖鑒飭部核覆施行再此摺係由臣城主稿會同西南二城辦理合併陳明謹奏奉硃批另有旨欽此○○廣東學政臣徐琪跪奏爲恭報微臣到粤接篆日期叩謝天恩恭摺仰祈聖鑒事竊臣蒙恩簡放廣東學政仰蒙召見二次訓誨周詳莫名欽感跪辭後遵卽束裝起程於十二月初七日行抵廣東省城隨於初九日准前任廣東學政臣樊恭煦委廣州府學教授陳裔寬將關防文卷齎送前來臣當卽恭設香案望闕叩頭祇領任事伏念臣浙西下士備職詞垣曩時山右　衡旣涓埃之未報此　嶺南校藝更兢惕之彌深且廣東乃講求經術之邦學政以識拔眞才爲重如臣檮昧懼弗克勝惟有恪遵聖訓嚴密關防隨事隨時益加勤愼以期仰答高厚鴻慈於萬一再臣經過地方麥苗暢茂民情亦俱靜謐堪以上慰宸厪除接篆日期恭疏具題外所有微臣感激下忱謹繕摺叩謝天恩伏乞皇上聖鑒謹奏奉硃批知道了欽此○○廣東學政臣樊恭煦跪奏爲恭報微臣交卸學篆日期恭摺仰祈聖鑒事竊臣蒙恩簡放廣東學政三年任滿已於本年十月初三日恭疏題報在案又於保薦教官生員摺内附片陳請賞假三個月回籍省親已邀兪允兹新任學政臣徐琪於十二月初七日行抵廣東省城臣當將學政關防並文卷於初九日委廣州府學教授陳裔寛齎送新任學政臣徐琪祇領臣卽於是日交卸束裝起程回籍省親一俟假滿卽　回京恭覆恩命所有微臣交卸學篆日期並回籍省親緣由理合恭摺具陳伏乞皇上聖鑒謹奏奉硃批知道了欽此○○頭品頂戴廣西巡撫臣馬丕瑶跪奏爲呈請兼襲世職恭摺其陳仰祈聖鑒事竊據廣西布政使張聨桂署按察使張人駿會詳據西林縣知縣邵利仁詳稱據遇缺簡放道岑春榮冢丁連升具呈家主岑春榮現年四十歲係廣西泗城府西林縣人由二品廕生報捐郎中不論雙單月選　簽發戶部分江南司行走光緒十二年八月調赴東三省隨營差遣十四年仍回原衙門行走是年四月報効海軍經費五月初七日欽奉懿旨著發往山西以道員卽用欽此六月十一日引見奉旨著照例發往欽此九月到省十五年委署鴈平道篆是年五月初九日到任是月十五日接獲電報知親父老家主岑毓英在雲貴總督任内病故家主係屬親子報歸丁憂離省馳往雲南扶柩　籍守制恭讀内閣抄出光緒十五年六月初二日欽奉恩旨山西卽用道岑春榮著遇有道員缺出請旨簡放欽此兹家主守制服闋業經報明起復伏查老家主前在雲南督軍克復大理府城首逆伏誅全郡肅清案内同治十二年正月二十四日奉上諭雲南巡撫岑毓英著員穿黄馬褂並賞給騎都尉世職欽此又於攻克騰越廳城並各處賊巢雲南全省肅清案内同治十二年閏六月初十日奉上諭雲南巡撫岑毓英著加太子少保銜該撫前經賞給騎都尉世職著加恩攺爲一等輕車都尉世職欽此又在雲貴總督任内遵旨帶兵出關於越南之宣光洮州等處大獲勝仗於光緒十一年五月十五日奉上諭岑毓英　賞一雲騎尉世職欽此欽遵在案家主岑春榮係屬嫡長子請由道員兼襲一等輕車都尉加一雲騎尉世職支食全俸備具親供及族隣甘結開具出身履歴三代宗圖呈請兼襲等情由縣加結詳司由司核明會詳請奏前來臣查前准兵部奏定兼襲世職章程内開嗣後文職襲世職凡三四品官請兼襲子男爵五六品官請兼襲輕車都尉特旨賞給文職各官請兼襲輕車都尉騎都尉均係例准兼任之員臣部帶領引見特請旨准其兼襲等語今遇缺簡放道岑春榮請兼襲一等輕車都尉加一雲騎尉世職支食全俸與例相符該員　闋起復已請咨赴部應俟到部帶領引見請旨遵行除將宗圖册結送部外謹會同兩廣總督臣李瀚章恭摺具奏伏乞皇上聖鑒勅部查照謹奏奉硃批兵部議奏欽此○○裕寛片再閿鄉縣城濱巸黄河前因河勢南徙大溜直趨城下關廂民房全行冲没城内街市二道及衙署後房二層亦塌入河内北面刷成陡岸情形十分危險經前撫臣倪文蔚議建石壩請欵興修以資保衛奏蒙恩准在案當卽飭發舉辦經前河陜汝道鐵　督率閿鄉縣知縣孫叔謙輪流駐工往來督催調集文武員紳帮同辦理按照所估工程隨時相度加抛石壩添築丈尺俾得擎托得勢挑溜外移並就欵撙節兼辦城南澗河堤工該縣城垣有此保障可免水患小民得慶安　無不歡欣鼓舞共頌皇仁現在各工一律完竣已飭藩司委員前往騐收容俟將圖册委騐保固各結送到另行奏報咨部查核外奴才伏查閿鄉縣黄河壩工雖係向無工程處所惟該縣城垣已被冲嚙民居多經塌陷工程實關緊要經在工員紳悉心籌　協力興修雖當大雨時行盛漲暴至不避艱險於洪流巨浸之中趲催工作且購石運料水陸兼籌洵屬異常出力可否由奴才擇尤　保以示鼓勵之處出自逾格鴻慈謹附片具陳伏乞聖鑒訓示謹奏奉硃批准其酌保數員毋許冐濫該部知道欽此 
 
