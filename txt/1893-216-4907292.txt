# 1893 - 216 - 4907292

 

Page 1

 
 
[赶印京報放大附張啓] [  申報舘主人謹白]  
　　臣工章奏薄海願聆偶一濡遲無不延頸跂足是以本舘特倩妥友每日在内城赶緊抄寄印入報章卽凡邸抄及摺報中所偶遺者亦必設法抄來按日前排印務期較尋常京報從速有時奏摺過多每本非一頁所能盡則擴爲二頁以饜觀者之心至於各處新聞益復旁搜博訪遠而海外近則目前上逮官場下迄閭巷瑣聞佚事纖悉靡遺綴錄報端多至倍蓰是以將公堂案牘及一切巷語街談酌量列入附張以冀多多益善敬告閱報諸君尚其府賜鑒察爲幸此啓 
[新印六部處分則例告成] [  圖書集成局啓]  
　　是書臚列各種處分事例進呈列聖睿鑒條分縷析詳盡無遺凡有新例增添者更隨時附入所以設官守定考成若準繩然無所偏倚誠居官者所不可不讀而佐治者亦須融會貫通者也坊間雖有木板流傳而亥豕魯魚殊多紕繆本局悉心校勘積日累月訛悮胥刊然後用新鑄鉛字排成印以雪白連四紙分裝八册盛以錦匣核定每部碼洋一元二角賜購者請移玉上海申報館帳房及各埠申昌書室均可 
[育才說]  
　　有自劍閣郵書本館者謂川東所設洋務啓蒙學堂奉南北洋大臣批示准俟三年期满擇尤咨送同文館肄業黎蒓齋觀察擬添請西人之精通各種學術者教授洋文以期造就人才惟經費不敷尚須籌措云閱之不禁爲之一喜一懼喜則喜人才之從此可期輩出也懼則懼夫用才之恐未免有所遏抑也夫中國之講求洋務者在京都不過十中之一二總理衙門中固無不講求洋務者此外卽寥寥焉軍機内閣六部九卿大半諱言洋務余曾聞有友人入都與某大員爲姻戚一日某大員見友人名片用機器紙爲之蹙頞曰此外洋之物何必用之哉夫機器爲紙固創於外洋其實則友人所用之片紙乃上海造紙局之所購亦中國人之製也而彼大員者尚且有所不满於意揣彼之意直欲令中國之人皆不用外洋之物且人人深惡外洋之物口不道洋語目不見洋貨如是而後其心始快然則試問其有何法以致此則亦一籌莫展此直諺所云書獃子耳夫中國此時旣與泰西各國訂約通商大開海禁洋人之來中國者各處皆有洋貨之來中國亦各處皆有而且洋貨之來中國中國之人莫不喜而用之彼欲以一人之偏見而屏去洋貨烏可得哉夫因有洋務之故而竟有人酷而好之非洋事不談非洋貨不用甚至有酷好洋藥以爲乃亦趨時之一法者此則可笑之甚者也而矯枉過正者則又絕口不言然則如何而後爲得其中也乎夫洋人之所以能來中國者以其深知中國之底藴故也中國之語言彼則解之亦能言之中國之文字彼能識之亦能用之中國之風土人情彼則留心而伺察之中國之土宜物産彼則加意而訪求之旣熟於中國之所有而後乃坦然而入中國而中國乃不復能却之旣不能却之則必思所以與之相抗者於此時也而必欲守我故法以與西人相抗則是欲以且夫嘗謂子曰詩云爲禦砲之具攩槍之牌彼口不談洋務者返躬思之其亦能耶否耶不能則安得而不重洋務所謂重洋務者非必其爲偏重之勢也但使西人之所能者不必盡能之無不盡知之以彼之所以知中國者而中國之人亦無所遜焉則已足以與之抗矣若此則儲才之事亟也近來中國之大員非盡口不談洋務之人故留意人才者亦尚有其人如上海之廣方言館天津之各學堂福建亦有各學堂凡所以爲教習洋務者不止一二端而此中人才之傑出亦頗不乏人惟川東之學堂實爲初創黎蒓齋觀察自出使日本之後秉節川東乃創此學堂以爲教育人才之地今得南北洋大臣批准俟三年期满可以擇尤保送同文館肄業則是學堂中之學生皆有出身之望當無不殫心習學者矣顧吾竊異夫中國近來之講求洋務格致諸事者往往僅取紙上之空談洋洋灑灑條陳議論幾千萬言其實皆由翻查抄襲而來而見者且舌撟而不下以爲吾怖其言如河漢而夷考其實仍復此中空空若此者往往而有積而久焉勢必亦同於八股之文寛廓冗漫人云亦云以他人之經濟學問皆視爲文字中之詞頭無有一躬行而實踐者在上者如因此而受其欺則大負作育之本意且用才者亦必有卓識有定力擇尤保送則亦必擇尤而用之而近來保送之人逐漸增多未免有瞻徇情面等弊而用之者亦復虚應故事竟有雖經保送而無所抉擇者卽其所抉擇亦未免有所瞻徇若此而欲使人才之蔚起也又安可得耶天下事不難於創始而難於圖成創始者一番良法美意而相與圖成者或心不相印且别一調也則其流弊有無窮者已吾於中國近來各處教習洋務之學堂不禁有嘅乎其言之 
[諭旨恭錄]  
　　六月十八日兵部題考試繙譯童生騎射監射大臣監試御史各一本奉硃筆著派熈敬崑岡監馬步射欽此同日奉硃筆這監試着烏爾慶額去欽此○十九日軍機大臣面奉諭旨本月二十五二十六二十八等日俱著推班钦此同日奉上諭崧蕃奏已故知縣虧短米價銀兩請旨革職查抄等語已故貴州前署畢節縣知縣候補通判黄道安虧短秋糧餘米變價銀兩爲數甚鉅勒限完繳仍未解清該家屬輙回原籍殊屬玩延黄道安著卽革職並著廣西巡撫將該故員原籍家産嚴密查抄備抵一面勒限嚴催該家屬赶緊完解以重庫欵該部知道欽此○二十一日奉旨刑部員外郎員缺著瑞澂補授截取刑部郎中李念兹兵部郎中沈維誠張兆蘭俱照例用分發直隸補用道李肇文廣東補用道楊文駿江蘇試用道陳壽庚江蘇補用知府孫葆珪浙江補用知府蔡增光南河補用同知沈璿慶浙江補用同知葉元芳福建試用同知翁傳煦廣東補用同知章廷綸江蘇試用同知汪鴻年四川補用知州霍勤媁四川試用知州張桂林雲南補用鹽提舉鄭永齡福建試用通判陶聞遠直隸補用知縣李汝霖常瑾芬山西補用知縣周炳奎陜西補用知縣蔣澤煦浙江補用知縣寗本瑜四川補用知縣曹和瀚吳以本廣西補用知縣陳鳳樓直隸試用知縣黄國瑄江蘇試用知縣壽慶慈查亮采山東試用知縣韋繡孟山西試用知縣于大淵陜西試用知縣王景檀湖南試用知縣袁乃虞四川試用知縣李瑞麟劉昌恒沈兆蕙廣東試用知縣李馪雲南試用知縣鈕承植兩淮試用鹽大使吳體芳龍覲光劉廷錫浙江試用鹽大使俞錫祥廣東試用鹽大使金振俱照例發往廣東補用道楊文駿著以道員遇缺提奏明保浙江候補知府郭式昌著以知府仍發浙江儘先卽補並交軍機處存記補授浙江定海直隸廳同知在任候補知府趙惟崳著准其補授照例用於知縣任内卓異加一級保舉山西補用直隸州知州余駿年山東補用知州陳觀圻奉天補用知縣吳鼎澂河南補用知縣汪士杰俱照例用補授雲南永昌府騰越廳同知韋勳承著准其補授前福建建寗府知府景春著仍以知府用卓異俸满浙江嘉興府知府宗培着回任准其每次卓異加一級仍註册候升 
 
 

Page 2

 
 
江西臨江府知府王之藩著回任准其卓異加一级仍註册候升並交軍機處存記吏部文選司員外郎缺着孫承烈補授擬補吏部主事陳應禧著准其補授欽此 
[核扣廉俸]  
　　户部爲欽奉事北檔房案呈准軍機處交出會奏中外臣工報効廣典工需一摺於六月初五日具奏奉旨依議欽此兹將原稿單各一件封送希卽照錄通行京外各衙門一體遵照再此項經費係查乾隆年間成案於各官廉俸内按二成五厘核扣應由户部一併通行知照等因前來相應將原奏清單恭錄諭旨咨行在京各衙門遵照再查原奏清單内開報効經費數目係按京外文武各官所支廉俸核扣二成五厘旣經奏定應以此次單開數目爲準自本年秋季起先行核扣一半明年春季再行核扣一半湊足奏定之數京官俸銀應由本部自本年秋季起按季核扣另欵存儲以備應用可也須至咨者 
[金焦黛魚]  
　　統領新湘等營陳宇山軍門前赴姑蘇謁見奎大中丞十七日午刻自蘇起程乘天成小火輪由内河行駛於十九日早九點鐘時抵鎭在小閘口停泊旋卽登岸赴道府廳縣各衙門拜客午後換坐大號紅船至焦山遄回统署標下各營弁兵均在東碼頭恭迎槍砲之聲隆然震耳○鎭城自入伏以來隂晴不定寒燠無常十四日午後大雨滂沱通宵逹旦一味嫩凉恍似新秋時候至十八九等日仍復酷熱寒暑表升至百餘度城廂内外患時疫者甚多大街小巷哭泣之聲時有所聞岐黄家如在山隂道上應接不暇○城内外街道齷齪比比皆然保甲總局劉照青少尹頒發六言告示云街巷穢污堆積暑天易感疾疫憲諭雇夫挑清每夫給錢一百逐日計用廿名經費府憲籌發各業照舊助捐三月仍捐兩月五方四局兼理督工無分雨晴方掃又堆街路提罰斷不容情○近有汴梁城道士四五人手持毛竹筒頻頻搥撃其聲閣閣然以建造鐵蓮菴爲名沿街募化每至晚間或宿於雲臺山上或集於牌灣客寓爲保甲總局劉少尹所聞立卽派差往拘到案少尹高坐堂皇謂爾等假作道士强索硬化法所不容况去歳徒陽荒歉各業助捐甚衆元氣未復豈容爾等募化飭道紀司查明並無牒文少尹令取竹篦每名笞臀五百下復以巨枷梏其頸遊行街巿五日後驅逐出境○天氣凉爽時西瓜每斤祗售錢三四文尚無人顧間販瓜者莫不愁眉雙鎖近日轉凉爲熱邵平聲價爲之增長販瓜者亦利巿三倍○南門外觀音菴香烟最盛十九日爲觀音誕辰天氣晴朗四鄕婦女進香者倍於往歲日則誦佛念經晚則迎燈賽會纔出南門卽見香霧冲霄仿彿赤城霞起迨至薄暮各色彩燈在南門大街排齊出皮巿街而北繞范公橋至草巷口又折而西如鰲魚燈鳳凰燈獅子燈牌燈八角燈滾球燈以及奇禽異獸均以五色紙紥成窮工極巧内燃蠟炬紅光照耀直至魚更三躍始收燈而返村夫巷女相率來觀途爲之塞城守營何守戎恐人多易於滋事派營兵五六名往來彈壓自始至終尚稱安謐○北門大街有某甲者以犁雲鋤雨爲生涯二十日午後大雨傾盆電光閃閃忽霹靂一聲將甲震斃聞鄰人言甲平日兇悍異常不孝父母五年前與某氏婦結露水因緣如膠投漆婦將親夫謀斃豐隆君所以降罰也同時城外寳蓋山下福壽菴南首有大楊樹一株亦被雷撃聞樹中藏巨蛇長約一丈三四尺轉瞬間化爲黑氣隨風飄散 
[潯江夏汛]  
　　記名簡放提督署九江後營遊府邱雨亭軍門時成奉兩江總督劉峴帥札飭調署江西廣信營叅將所遺九江後營篆務卽以江西候補遊撃王木生遊戎署理邱軍門俟王遊戎蒞潯接印卽當赴省謝委再履新任○稽查輪船委員薛俊甫明府輇於十七日接事○署理九江鎭標城守營陳守戎　奉憲檄飭回本任所遺城守營事務札委藩輔弼守戎玉桂署理守戎抵潯後普謁鎭道營憲拜會同寅已於十七日接印○邇來氣候不常有時紅日行天熱如熾炭有時黑雲羃地寒若履冰染疾者因此而多七八歲至十四五歳之童子多患咯血症形消骨立聞二十年前曾有此症須加意靜調方保無恙也○前報載飛雄輪船過潯經小划船渡客登岸時值黑夜人多致饒姓墮水溺斃云云兹由屍親控告官符飛下將廣豐洋棚主姜碧玉管押棚夥畏罪遠颺姜妻以身在異鄕夫覊囹圄日夕號哭遂於廿一日吞阿芙蓉一盞經同居者覺　抬至西醫院乞賜刀走不知能出死入生否 
[圓泖凉波]  
　　松江迤大倉橋西南某村落某夜泊有城賊船一艘適被捕役覷破率黨拘拿賊匪共有五人本領高强一婦手持利刃獨立艙面縱横飛舞閃鑠有光捕役寡不敵衆大聲喊捉此時四郊農民方以桔　灌水聞聲趨赴四面兠拿賊匪已鳬水而遁惟留一舟中有衣服雜物爲數甚多未幾在附近田間拘獲男女賊各一男則赤條條不掛一絲縛而載之擬解送婁縣女則叩頭如搗蒜再四求饒衆不忍絕其生路縱之使去○手藝帮中如槍作打線小木工薙髮匠豆腐傭等偶遇微嫌細故動輙結類成羣邀啜講茶口舌不能勝則以拳足從事西郊錢涇橋巷篾作帮某甲與某乙亦因口角起釁結成不解之仇陡於十九夜乘乙不備大逞兇鋒致乙頭破血淋鱗傷遍體延至次日下午乙家以傷勢加劇倩人舁赴婁縣請騐經張大令騐明受傷甚重飭差拘甲到案以待懲辦○邇來忤逆之案層見疉出上月下澣有候補把總許某與母勃谿毆傷手指當卽扭入華亭縣經王大令移請叅府張鎭戎禀請提憲立予撤叅覊禁縣署内監至本月望後府署對河宋某又以子阿五癖染烟霞任情揮霍屢戒不悛禀縣究辦刻已抱入公所聽候嚴懲又聞張大令放告之日復有七寳鎭某甲禀訴其子不法已蒙批飭拘究矣 
[命案兩則]  
　　上元縣東嶽廟某孀婦人頗少艾素與某甲有染以孤飛之野鶩爲同宿之文禽數年來如一日近復楊花逐水桃葉爭春甲聞而恨之前日夜間懷利刃潜入婦室燈光之下霜鋒凛然婦口噤不能成聲有七齡女在旁大呼救命甲立時刃斃復斫婦七八下婦猶未死忽聞有步履聲甲乃棄刃而逸倉卒間爲有力者所獲報縣請騐王欣甫大令察看情形將凶手帶回照例懲辦越一日朝天宫地方又出命案較前尤奇緣有命婦查姓年已五十餘與府學某廣文有世誼卽卜宅於學署之旁應門無五尺童惟皤然隻影而已前日有人荐一女僕將往服役次晨往扣雙扉寂然不應剥啄多時如石沈海廣文家奇之破門而入見婦臥血泊中頭面蒙以麻布口袋旁遺新切菜刀一柄查點箱籠均已翻亂而衣服無所失向有私蓄數百金埋床前地下化爲烏有當卽赴縣報案旋爲上憲所聞委江寍縣藍大令會同本縣王大令親來相騐騐得背心二刀胸前頸項三刀塡明屍格細查前後門窓有出路蹤跡而無進路蹤跡此賊係圖財而來不知寄頓何所且以麻袋蒙首盖恐婦識其面貌大聲呼名也此皆兩大令當塲擬度之詞究竟如何未敢預必當將各箱籠封鎖存案候飭查姓族人具領廿二日上元縣差復拘附近居隣十七家訊問顚末究竟凶手爲谁何時弋獲俟有續聞再述 
[香巿紀盛]  
　　揚州天寗門餐北行八九里有觀音山居蜀岡之上距平山堂數武遥遥對峙亦勝跡也每届六月十九日大士誕辰香烟繁盛大江以北首屈一指由月初起各鄕鎭香客卽相屬於途迨旣望以後寳馬香車更覺如雲如水下街茶社咸懸燈彩售賣燈茶小本營生者列攤售貨幾如蟻聚蜂屯河下畫船今年已增添數艘猶覺應接不暇蘭橈桂楫來往如梭欵乃之聲通宵不絕加以今年節令較早平山堂下芙蕖盛開翠盖紅裳一望無際迨夕陽西下清風徐來韻士騷人多艤棹花叢邀凉滌暑舉杯喝月披襟當風聽采蓮之歌觀朝山之會閒情勝槪不减西子湖頭黄昏以後各村鎭咸舁觀音像賽會朝山由小金山平山堂經過天寍門北門自十七日起十九日止重門魚鑰徹夜不扃聽人出入通城文武衙門曁保甲局均派文武員弁各帶差役兵丁分投彈壓昕夕不輟故平山十里中尚稱安謐亦近年所僅見也 
[漢水明璫]  
　　鄂督張香帥有贵戚乘輪抵漢上岸時被扒手竊去枕頭盒一個内有公文及緊要物件當經香帥飭漢陽縣薛大令漢口 
 
 

Page 3

 
 
清軍府厲司馬派捕嚴緝日久未獲厲司馬將漢口總捕頭秦太者笞責一千板又將大智坊捕頭王順笞責五百板收押又見招商局門前懸有賞格一張略謂某昨搭昌和輪船到漢過船時失落楠木小盒一個内裝銅鐵古錢各一百餘元又播喴表信封等件如有拾得者請送至萬福樓謝銀二十元觀賞格所載或卽指此也○本月初旬譚撫憲出有告示禁止烟館兹聞撫憲又諭各員嚴禁賭博近日漢口差保巡查嚴緊卽民間偶作葉子戲及擲骰摇會者亦一律禁絕風行草偃於此見之○黄陂縣西南鄕離城六十里地方有十餘邨落哆患瘧疾死者無算有陳啓桂者患瘧經旬飲食俱廢其嬸母與弟婦亦然先後同登鬼籙安得誦杜老子璋髑髏之句使瘧鬼退避三舍耶 
[訛詐撤差]  
　　藉端訛索多係闖棍與武弁爲之客冬厦門楊把總見某番客回厦親友設宴洗塵招擱且幼妓侑酒遂藉犯夜爲名將番客土妓帶至城樓私押勒索洋銀若干元事爲許觀察查知函請水提中軍叅府查辦撤差記過此風稍歛不料日前又有汛防楊把總亦步後塵探得某姓招妓侑酒率勇往拘幸某姓早有風聞將妓遣去隨挽許姓向楊央懇愿以洋銀二十元爲和事老始脫虎口旋爲提署訪悉楊西園軍門一秉至公飭將汛防撤差尚擬叅辦由馬提調再四挽求始允記過停委三年有此一番整頓若輩當不敢肆行魚肉矣軍門爲地方造福誠非淺尠 
[眞除在卽]  
　　分巡興泉永遺缺道去歲簡放英觀察璞今夏英道憲由陸抵閩惟興泉永道爲海疆要缺一時無合例之員堪以調補譚文帥卽專摺奏請以英觀察補授興泉永道缺於五月下浣拜摺六月初旬飭知先行赴任而署理是缺許秋槎觀察辦理砲捐事宜尚未了结卽暫駐厦門俟砲捐撤局始可回省日前接省中電信英道憲卽於七月初旬來厦履任許觀察所辦砲捐赶束辦理亦擬於本月撤局云 
[派員查礦]  
　　池州府琉玻璣銅礦自粤商楊明軒糾股開採折閱數十萬金並虧負公欵若干無術支撑憂焉中止陽吞隂蝕爲衆怨之所歸侘傺經年遽悲鶴化該礦遂奉省憲封禁並將廠中屋料查封備抵迄今年餘猶未清理近日蕪湖道袁觀察特派婁午峯少尹前往查閱情形俟明白覆禀再行核奪 
[微服巡行]  
　　福建水師提督楊西園軍門履任以來嚴飭標下將弁認眞巡緝俾免海盜披猖無如各營將弁玩愒相仍驟難振作軍門念時事多艱每於酒酣耳熱時撫膺浩歎近日盜風愈熾遂嚴檄各師船分期出洋巡緝而軍門則不按時日或於夜半自帶將弁十數人乘坐小船或在洋面或在内港偵緝盜蹤並察核各師船勤惰分别勸懲本月十二日軍門又往高崎蟳尾各海口巡視一周至十五日始回鷺江 
[弱媳含冤]  
　　從來虐媳之事每出於姑未有出於翁者有之則自金小波始金不知何處人現住滬城石皮弄内在滬北爲庖人藉謀生計生一子名仲山年已弱冠在某洋行經收房租早年娶某姓女爲童養媳過門以後標梅迨吉結褵交拜式好無猜惟小波慳吝性成日用之米必核算何日食完何○再糴齗齗計較不爽毫厘如是者已非一日前日小波回家媳以米盡爲言小波屈指計之謂尚有五日之糧莫非被爾竊去私售他人媳謂日來食量稍佳多食些則有之不敢竊售也小波不信卽持白木棍作當頭棒喝媳大聲呼救聲聞於外鄰人等素畏小波兇横不敢干預小波餘怒未平再接再厲致媳遍體鱗傷僅存一息延至昨晨斃命小波急欲備棺收殮鄰人代抱不平喚八鋪地甲至欲赴縣中禀報旋經人攔阻謂匍匐公庭不若從長計議未知一重公案能以三寸不爛之舌了之否 
[唱歌聲釁]  
　　滬城南北各處每有無賴之徒短衣窄袖游行小街僻巷口唱吳歌淫詞褻语入耳難堪敗俗傷風莫此爲甚此官斯士者所以出示禁止也無如言者諄諄聽者藐藐昨日清晨有甲乙等小流氓十餘人在王家圈地方此唱彼和揚揚自得乙以甲歌有心諷已遂亦撰歌答之於是針鋒相對旗鼓相當久之甲意窮詞盡竟同反舌之無聲不覺惱羞成怒互相扭毆各有黨類愈聚愈多儼然如臨大敵爲巡防局所聞立飭勇丁往拘甲乙聞信始鳥獸散下里巴人本無當於大雅况其爲靡靡之音乎所望地方官令出惟行遇有此等無頼重懲不貸於風俗良多裨益也 
[烏龜難做]  
　　寍波人阿才不詳其姓向爲大餐司務邇來失業無聊遂將其妻某氏携至滬上僑居虹口亨勃倫路永祥里每至斜日銜山卽令其妻抹粉塗脂倚門賣作爲衣食言有同鄕人董生發者向爲輪船水手好作狎邪游與氏訂嚙臂盟流連忘返久之風聲漸洩爲其妻所聞大含酣意昨晨天將破曉偕董之舅父某甲及其姑馳至該處破扉直入比翼鴛鴦雙棲正穩不覺柳眉倒竪星眼圓睁在錦被中被董曳出屢批其頰又將氏兇毆喧聲逹於户外圍而觀者若堵墻皆掩口胡蘆阿才曳尾泥中不敢出頭被甲在床隅尋見欲將龜殻撃碎阿才納頭便拜诺诺連聲嗣有魯仲連其　爲之調處令阿才向董妻服禮董妻始歛虎威將童曳去所可笑者阿才賠了夫人又磕了無數頭龜殻雖未撃碎龜瞻早已嚇破矣 
[龜子請客]  
　　小東門外一枝春街對面烟鴇大弟子及如意巧雲等三人爲花叢之領袖素有瞧虎之目無敢蹈其尾捋其鬚者同業廣東奶奶之龜子名小弟及爛污阿寳之龜子名阿榮與天津伶人結爲十弟兄以綠頭巾爲傳家衣缽忘却本來面目轉至别家烟妓處尋歡諺有龜嫖龜要罰三擔燈草灰之語蓋此中亦有一定規例也如意之姘夫潮州人某甲見龜子學作狎邪遊嚴詞厲色呵斥一番龜子不以爲然與甲反唇相稽甲邀同大弟子姘夫天津人某乙及衆伶人向小弟第評論是非嗣經和事老排解前晚在小東門醉樂園陳設酒肴兩席請潮州人及大弟子等赴讌龜子執盞殷勤相勸蝦兵蟹將拇戰歡呼至十點餘鐘始興盡而散此兩席也謂之謝媒酒不得謂之合歡酒亦不得則直謂之龜子請客而已矣 
[叉桿揚威]  
　　寗波人某甲衣履翩翩不知者以爲非金張貴胄卽紈侉豪兒而不知其竟爲勾欄中之叉桿甲與長三妓院某妓結歡喜緣妓固以房老自居甲以披蓑自任所蓄幼妓在四馬路妓院爲夥妓所用之男傭某乙與院主所用之男傭某丙前日因細故打架經人勸散丙往四海論交樓作烟霞供養乙則在甲前播弄是非甲大怒與乙同至烟館大聲問曰與乙打架者爲誰丙應聲曰我也汝將何爲甲裝出大老官模樣突揮一拳致内鼻孔受傷鮮血噴射丙飛步出門揚言欲赴上海縣喊冤當經院中各傭人再三苦勸丙始含怒而回义桿手叚如是如是世有動輙揮拳者殆得义桿之傳授也歟 
[假人命]  
　　蘇人許益寳經英租界中巷街爲繡貨鋪代描花樣技擅寫生所得之資儘堪餬口前與師弟阿榮因細故口角未幾阿榮回家患病阿榮之父某甲遂扭許益榮至英公廨控稱兒子阿榮被毆撃受傷身死蔡太守委幫審委員宋别駕訓供許不認行兇别駕以案關人命飭將許暫押傳二圖地保偕某甲投縣報案旋由同業人以許與阿榮雖曾口角並未行兇罰甲息事惟令許出資超度想可言歸於好矣 
[儲油被罰]  
　　法大馬路正大源洋貨店前日下午六點鐘時搬進火油爲四十四號華捕所見上前查問店中人指爲多事與之紛爭適三道頭捕張湘寳經過見此情形回告克捕頭飭包探孫錦榮帶同探夥往該店查察恐其效同行錦盛故事儲火油於梯下也旋在店内細視一周見後窗口有火油痕隨將存儲之火油三箱及店中司事學徒等共九人一并拘入捕房捕頭著照章罰洋五元充公所押之九人於翌晨七點鐘釋放 
 
 

Page 4

 
 
[客棧違章]  
　　南巿洽興街甡記同發祥裕森泰三客棧不將循環簿送局查對爲日已久前日被十六鋪南局鍾二尹所聞飭傳到案判令甡記裕森泰二棧具結同發祥迭次犯事限於本月閉歇違干究辦 
[漏捐送縣]  
　　前日貨捐總巡袁君飭將偷漏洋紗案内施阿茂之弟施阿二及保人李樹亭送縣訊辦 
[冒牌被責]  
　　滬南王家碼頭莊仰山所開莊恊成士居假冒同業郭協盛牌號被郭在川沙船户魏長春手中查獲六包扭至十六鋪巡防南局已記前報前日由鍾偉臣二尹提訊忽有丁耀福投案供認冒牌是實二尹飭將丁戒責數十下具結交保起案圖章當塲銷毁 
[命案已了]  
　　前報記鄕人唐某搭船渡浦行至中流被米包船碰落浦中云云兹悉屍身由親族雇人打撈已於前日撈起屍屬以唐死於非命向米渡兩船户理說旋有人解勸令兩船户合出洋五十元給予屍屬以了其事 
[人犯發回]  
　　菱船户周克義在西鄕落櫓撃斃航船户孫春亭一案由縣訊實起解由府而回已記前報兹悉該犯由蘇省發回解差於前晚投縣黄大令著收禁候示 
[虹口瑣談]  
　　美租界中虹橋東華路有某店係洋人之産前晚七點鐘時所掛洋油燈滲漏油卽湧出火勢飛騰經登坑人瞥見大聲嘶喊左右鄰聞警馳至取水灌救得以卽息僅焚焦樓板而已○虹口三元宫建醮已登前報兹悉自七月初一起至初四日止延粤東羽士盛醮壇召一切孤魂來受甘露味届時裙屐來游自必異常熱閙也 
[巡局瑣紀]  
　　前晚有陳伯十仔混至南巿元亨木行行竊正在下手被出店瞥見立時拘獲扭送十六鋪南局鍾二尹提訊之下陳供係江北人年纔十三二尹念其年幼初犯從寛斥釋贓交失主領去○張裕生向在滬南萬瑞碼頭駕駛划船前晚九點餘鐘往大碼頭韓咸林所開飯店呼酒喚菜店夥告以夜已深矣缾已罄矣冷炙殘羹不可以餉客張不信拍凳敲檯聲色俱厲未幾將韓軋至萬楊樓茶館評理韓以中衆我寡料不能敵扭張至十六鋪保甲北局請訊祝翼雲二尹飭勇往查旋查明兩造均非安分之人一併逐出不理○沈桂生韓富林二人素有飲癖在糟邱臺畔結忘形交前日同赴壚頭覓醉不逾時已爛醉如泥酒德平常各出不遜語旋扭至巡防南局鍾二尹訊供之下以其酗酒肇事判將沈笞八十板從寛交保韓供情願罰錢叩求免責二尹著罰神前清音一堂同一酗酒一則受笞一則判罰錢神之力大矣清音一堂固勝於肉鼓吹一部也 
[畛域無分]  
　　本館協振所昨承浙東寄鷦居士助山右賑洋三十元又接常熟張存耕堂惠烟云秋風倐至適值先慈二週之期追思罔極勉備英銀十枚及自製藥茶一千八百服請彚解災區藉資冥福云云寄鷦居士身在浙東心馳山右苟非一視同仁斷不能有此高誼張存耕堂以追薦之資爲振災之舉詩所謂孝思不匱永錫爾類可以當之而無愧矣彚而紀之以勸來者非敢效龍門合傳也 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨瑣案]  
　　孫萬銓扭王錦堂控稱被王播弄是非唆使東家停歇生意當由孫東家奚姓之友人盛少林出爲調停禀求免究蔡太守准其銷案○鴇婦黄張氏以妓女桂卿被狎客胡瑞源藉燒香爲名肆行領去扭胡爭閙爲二百三十九號華捕所見將胡拘至捕房捕頭飭將該氏及胡移送到廨蔡太守飭候訊 
[法捕房瑣事]  
　　某甲在法界開設小烟館入其室者無非卑田院中人前晚失去烟槍一枝向傭人某乙根究乙不肯承認被甲拘送捕房押候訊辦○邀喫講茶本干例禁法界玉露春茶館前晚有甲乙丙丁等人麕集一處擾擾紛紛漸至用武爲巡街捕所見上前拘拿始各紛紛走散僅獲二人捕頭飭押候解訊 
[朝珠藍翎花翎助振]  
　　顧雲錦綢莊交來無名氏助朝珠二串白玉扣帶頭二副藍翎一條花翎一條囑本館恊振所變價助賑旣可澤逮窮檐又可輝噌華袞此庬一舉而數善備者如蒙購取請移玉本館帳房爲盼 
[桃塢瀘重杭紹鎭滬蘇各公所晉振記三十八]  
　　六月中旬敝處共收銀洋錢合規銀一萬二千三百九十八兩零七分八厘細數另行登報接清江晏蓮翁電續募四百六十四元六角奇連前共一千元厦門葉亮翁來二百四十四兩五錢奇連前四百兩合洋八百九十二元奇紹興公所來洋三百元四明存心主人五百元化翼先生募二百兩三十元均歸十五批起解以副德意○張家口商家接歸化城客號五月望書略云山前山後得雨種地者不及一半因妻離子散有田未種及向來趁傭者目前得振并割青草和食尚可度命一經停賑不問可知張家口庫倫恰克圖一帶大夥販賣子女至外帮者仍絡繹不絕蒙部亦連年被旱云傷哉此災民也敬繹六月十二日邸抄晉大中丞張公復奏俟届六月應卽察看情形陸續停賑除飭各印委現仍妥爲散放毋以賑久生懈届時禀報聽候核示停止云云原期上顧國帑下濟民生良臣忠愛之忱溢於言表本非一届六月官賑全行停止也况我朝聖聖相承德隆萬古恭讀順治十三年八月丁酉上諭户部年來水旱頻仍小民失業生計蕭條已蒙皇太后發帑賑濟朕因念被災窮黎救死不瞻若以國賦急需責之照舊輸納轉徙溝壑勢必難免恐非所以仰宣皇太后特施拯恤之德意康熈二十年五月壬戌上諭户部比年以來宣府大同疉罹飢饉而邊外蒙古亦復凶荒朕思邊境糧儲所關最要可發京倉米二十萬石運往宣大備用六月丙戌上諭穆稱額等爾等奏飢民因賑濟又得雨澤不至流移各安其業頃朕復遣人往被人民飢餒流移如故雨澤猶然未降則所云賑濟尚未徧及矣前此姑置不問爾毋自護前非朕知之最悉等因欽此大哉王言布在方策萬世法程爲臣子者自必仰體列祖列宗及今皇太后皇上厚德深仁毋使一夫失所也杞人憂天喁望孔長 
[從善如登]  
　　金陵勸捐義賑前後批解五千餘元蒙諸善士經募捐册計尚有一百餘册未繳兹先後奉到魏文泉翁經手無名氏求母病速愈英洋十元李爵卿求病速愈英洋二址元鄭松亭經手十二齡童子捐銀六兩一錢陳木天文經募泰州韓石生程淦泉鄭春舫沙子珊等十五户英洋五元又王月秋等十一户英洋六元中丞第劉聚卿兄續募承德堂求母病速愈曁念三户捐助英洋五十元另錢六百文又募漢口典當帮十一户英洋五十七元五角另夾銅洋一元又募揚州源豐典同仁移午節席費六月瓜資英洋三十二元樊汊厘捐總局恩楚香司馬曁喆嗣禄伯銘捐募足制錢二十五千八百文又洋二元金陵駐防八旗文童捐助崇文書院一月課銀十一兩三錢三分以上諸大君子樂善不倦慷慨性成或錫類捐湯藥之資或總角節餳飴之費或沛恩波於鯉訊將伯助予或分膏火於螢窓譽髦斯士仰見心心相印善善同根無量慈悲正不啻恒河沙數也敬代災黎望風下拜並乞先登報牘叩謝鴻施所有漢口揚州泰州樊汊各捐助姓氏容再開具細數清單呈電金陵勸捐山西協賑同人謹啓 
[三善同歸]  
　　竊謂神惟德輔盡人自可格天福與善依行惠卽能迪吉敝堂循章施藥正當籌欵維艱迺蒙以昭氏爲喜育麟兒求保母子平安加助施藥洋十二潤德堂寳號加助天中茶二百服又楊隱名氏慨助造堂經費次第交來共合規銀一百兩先後拜登想見諸善信惻隱同深扶持共切震占一索徵果報之允孚泰闢三多效華封而晉祝凡屬推恩無已咸宜納祜孔長謹展谢忱用彰盛德上海虹口元濟善堂同人等拜啓 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖十九年六月十八日京報全錄]  
　　宫門抄○諭旨四道錄前○川督劉奏展辦新海防三十六次收捐銀數造册請奬摺○又奏川東重慶關徵收洋稅土稅數目摺○又奏籌解第三批甘肅新餉摺○又奏機器局委員採賈牙硝緣由片○又奏籌解貴州恊餉銀兩片○浙撫崧奏查明四月分海塘沙水情形摺○護桂撫黄奏請議卹片○晉撫張奏各營旗領用軍火數目片○六月十八日吏部翰林院正紅旗值日軍機處引見三十四名户部三庫十名兵部二十四名○福中堂假满請安○福建布政使黄毓恩到京請安○長江水師叅將陶樹恩謝恩○臺灣副將張世香謝恩○繼公續假十日○召見軍機黄毓恩宗禮徐用儀○○頭品頂戴四川總督臣劉秉璋跪奏爲展辦新海防三十六次收捐銀數造册請奬恭摺仰祈聖鑒事竊查展辦新海防事例自光緖十六年正月二十一日起已將初次至二十五次收捐銀數曁各捐生姓名年貌籍貫三代先後奏咨在案兹據布政使龔照瑗詳稱今自十九年二月二十一日起至三月二十日止届满一月並未收有捐項無憑造報又自三月二十一日起至四月二十日止届满一月計收實官一名祗收庫平色銀三百兩四錢飯食銀四兩五錢六厘照費銀二錢國子監飯食銀一兩照費銀二錢除將收捐銀兩存儲備撥並將部監飯照銀兩存俟搭解外所有再接展新海防第三十六次收捐造具讠捐生姓名年貌籍貫三代清册詳請奏咨前來臣覆查此次收捐銀數核與新海防事例相符合無仰懇天恩勅部迅予給奬頒發執照來川以便給發用昭激勸除將副實收清册分咨部監外所有再接收新海防收捐銀數理合恭摺具陳伏乞皇上聖鑒謹奏奉硃批户部議奏钦此○○頭品頂戴四川總督臣劉秉璋跪奏爲川東重慶關第一百三十結期满徵收洋稅土稅開呈清單恭摺具奏仰祈聖鑒事案據川東道監督重慶關稅務黎庶昌詳准宜昌關抄件内稱案奉户部咨抄奏内開重慶關月支經費请如所奏辦理並將徵收各項洋稅銀兩開列清單按結奏報不得以收支數目串入原摺以致混雜不清一面造具細數清册分咨總理各國事務衙門曁户部户科核销奉旨依議欽此欽遵在案兹據重慶關詳報徵收正半各稅及另徵土藥前已截至光緖十八年十一月十三日第一百二十九結止分别開單造册奏咨在案今自光緖十八年十一月十四日起至十九年二月十四日止第一百三十結期满所徵正半各稅並另欵徵收土藥洋藥稅厘及罰欵銀兩除照章開支外其實存銀兩仍按四結期满再行報解所有第一百三十結徵收正半各稅及另徵土藥洋藥稅釐並罰辦各案支銷經費銀數遵照部咨分造册單詳請奏咨前來臣覆查無異除將按結造具商名貨物斤兩件數收支四柱支用經費曁各總數清册分咨總理衙門曁户部户科南北洋大臣查照外理合照繕清單恭呈御覽伏乞皇上聖鑒再洋商雇用華船現由常關徵科無憑造報併陳明謹奏奉硃批该衙門知道單併發欽此○○頭品顶戴四川總督臣劉秉璋跪奏爲籌解光緖十九年三批甘肅新餉發商匯兌以濟要需恭摺仰祈聖鑒事竊臣准户部咨四川指撥十九年甘肅新餉銀九十八萬兩飭於十八年年内解三成十九年四月解三成統限九月底掃數解清當卽轉行去後隨據藩司籌解過頭二兩批餉銀三十六萬兩發商匯兌甘肅藩庫交收詳請奏咨在案兹據布政使龔照瑗詳稱現於司庫湊得添扣銀一萬五千兩减扣銀五千兩京平銀一萬兩津貼銀二萬兩貨厘銀三萬兩十九年捐輸銀八萬兩共銀十六萬兩作爲光緖十九年三批甘肅新餉内扣前駐藏大臣長庚長支藏庫銀五千一百四十四兩七錢七分二厘八毫七絲一忽奉准部咨在於十八九兩年甘餉内每批扣回銀八百兩以清公欵除前六次扣過銀四千八百兩今於十九年三批甘肅新餉内又扣回銀三百四十四兩七錢七分二釐八毫七絲一忽以清欵目外實解銀一十五萬九千六百五十五兩二錢二分七厘二絲九忽仍援成案並按照新頒法碼逐平兌足於十九年五月初八十八等日發交該商協同慶等號承領飭令赶緊匯解甘肅藩庫兌收統限本年七月底依期如數上納所需匯費銀兩仍請查照成案在於厘金項下支銷等情詳請奏咨前來臣覆查無異除分咨户部曁陜甘督臣查照外理合恭摺具奏伏乞皇上聖鑒謹奏奉硃批户部知道钦此○○劉秉璋片再查光緖十八年十一月初七日准户部咨議覆軍餉善後報銷章程内開各省設立機器局如有採買機器等項事前報部立案事後方准覈銷等語奏奉諭旨依議欽此當卽欽遵行司移局遵辦在案兹據辦理機器局成緜龍茂道承厚候補道江希曾詳稱局中製造洋火藥需硝甚多必須委員速爲採辦方免停工待料之虞現查藥局所存牙硝將次用罄擬在成緜道庫士貨厘金項下提撥銀兩飭令委員帶銀前赴茂州一帶地方購買頂上牙硝十萬斤運解回局以資製造等情前來除飭愼選妥員速往採買俟購辦齊全核實彚案報銷並照章開具名目清單先行咨部備查外所有機器局委員採買牙硝緣由理合附片陳明伏乞聖鑒謹奏奉硃批户部知道欽此○○崧蕃片再查官運局每年認解貴州抵捐銀四萬兩又奉部議將川省原奏解部之餉每年分撥貴州恊餉銀十二萬六千兩又黔省征收川鹽稅厘兩项前經議定由川官運局每年代徵銀十八萬兩所有光緖十八年春夏秋冬四季應解銀兩業已如數解清按季奏咨在案兹據會辦滇黔官運局候補道文天駿會同布政使龔照瑗鹽茶道延煜會詳光緖十九年春季分應解貴州抵銷協餉銀四萬一千五百兩又代徵銀四萬五千兩均已如數提撥分作三次發交天順祥商號匯解貴州藩庫交收以足本年春季分應解之項等情詳請奏咨前來臣覆查無異除分咨外理合附片具陳伏乞聖鑒謹奏奉硃批户部知道欽此○○頭品顶戴浙江巡撫奴才崧駿跪奏爲查明本年四月分海塘沙水情形恭摺具奏仰祈聖鑒事竊照浙江省仁和海寍二州縣海塘沙水情形向係按月繪圖具奏兹據布政使劉樹堂杭嘉湖道王祖光會禀稱四月朔望兩汛時届孟夏潮勢旺極查勘得東塘尖山護壩併西塘范公塘兩處沙塗及南岸各山之外新舊漲沙誌樁丈尺曁東塘念尖二汛海中新漲隂沙逐細查量均無升刷與上月相同等情禀報前來奴才復查無異謹缮單繪圖恭摺具奏伏乞皇上聖鑒謹奏奉硃批工部知道單圖併發欽此○○黄槐森片再查同治三年十一月二十九日准兵部咨勦匪陣亡之陽朔縣人分發湖北試用州判徐維謙照把總外委例給卹銀一百兩應得襲廕移咨吏部辦理等因同治三年六月二十五日奏本日奉旨依議欽此因日久未奉議給襲廕據該故員之子廪生徐新勉呈由陽朔縣知縣瘳如鵬詳經撫臣張聯桂咨部查覆去後兹准吏部咨此案查據兵部覆稱係據咨議卹之件並無該撫請卹原奏本部向不據咨辦理等因查分發湖北試用州判徐維謙前於咸豐年間在籍奉飭辦團剿匪同治元年十月逆匪張羔友率黨竄擾陽朔縣境該員會同官兵鄰轉前往堵禦打仗陣亡前據軍需總局查明詳經前撫臣張凱嵩據情咨部議卹經兵部議給卹銀在案該故員督帶練勇打仗陣亡殊堪憫惻若因當時咨而未奏竟不獲仰邀襲廕似不足以慰忠魂而昭激勸兹據署藩司胡燏棻詳請具奏前來合無仰懇天恩俯准飭部將該州徐維謙照陣亡例議卹出自逾格鴻章慈謹會同兩廣總督臣李瀚章附片具奏伏乞聖鑒訓示謹奏奉硃批該部議奏欽此○○張煦片再據藩司胡聘之之同清源局營務處司道詳稱前奉部咨凡軍火等項動用銀兩應行奏咨立案方准報銷等因歴經遵辦在案兹查晉省練軍需用軍火源定章程撫標曁太原鎭各營旗操演烏槍係用土藥大同鎭各營旗操演洋槍係用洋藥歲需經費均經奏咨有案並報銷至光緖十七年止嗣自光緖十八年正月起經撫標太原鎭各營旗以洋槍究爲行軍利器禀准前撫臣仿照大同鎭各營旗除擡槍仍用土藥外其烏槍一律改用洋槍洋藥以期人靈捷制勝統計土藥洋藥火繩皮紙銅帽鉛丸等項歲需工料銀一萬五千五十一兩八錢零遇閏加增銀一千二百五十四兩三錢零又盛藥皮　自光緖十二年起至十八年止共用工料銀五百三十一兩五錢又太原大同二鎭練軍十四營旗赴省請領軍火需用雜費銀二百一十兩以上二項均係領用軍火必需之項又光緖十三年十六年係有閏之年所有閏月加增土藥洋藥火繩皮紙銅帽鉛丸等項共用工料銀二千一十兩二錢零該年奏銷因立案時漏未聲叙閏月未經造入請銷其實各營旗遇閏之月一律操演照數領用軍火應請一併補銷以昭核實分晰造具細册清單呈請奏　立案前來臣覆查無異除將册單合部外理合附片具陳伏乞聖鑒勅部立案施行謹奏奉硃批　部知道欽此 
 
 

Page 13

 
 
[光緖十九年六月十九日京報全錄]  
　　宫門抄○諭旨三道錄前○江督劉奏查明徐州倉奏銷案未完一分以上職名及已未完銀數分數摺○浙撫崧奏請開復鹽大使原叅處分片又奏請將已革故縣抄追家産備抵虧短各欵片○又奏浙海關徵收華洋各稅銀數摺○又奏籌解鐵路經费片○又奏籌解地丁京餉片○湘撫吳奏耆紳年届百齡五世同堂籲懇恩施摺○湘撫吳奏請更正武員底缺片○又奏道員請兼襲雲騎尉世職片○六月十九日户部通政司簷事府廂白旗值日無引見○麟中堂文秀海緖各假满請安○鄭王等搜檢覆命○儘光副將李德勝謝恩○陜西叅將楊廷弼謝恩○吳樹梅謝仍在南書房行走恩○絪貝勒請假十日○崇禮請假五日○花尚阿請假十五日○巴克坦布續假二十日○志顔續假五日○倉塲奏漕船五日回空○内務府奏派致祭雷神派出崇光○值年旗奏派管理新舊營房派出漪貝勒○召見軍機容貴張蔭桓○○頭品頂戴兩江總督臣劉坤一跪奏爲查明光緖十八年分徐州倉奏銷案内未完一分以上職名及已未完銀數分數遵章開單恭摺奏報仰祈聖鑒事竊准户部咨條陳籌備餉需摺内嚴核各項奏銷一條自此次奏准後所有錢糧奏銷合依定限令該督撫一面具題一面先將未完一分以上各員開具簡明清單專摺奏報由部核定處分先行核奏仍各於題本内將業經具奏各員聲明備核其有具奏後續完者准其續行奏請歸本案開復續准部咨嗣後奏報未完職名務須開單註明各該員已未完分數及實徵已未完各銀數以憑考核各等因兹據江安糧道馬恩培詳稱光緖十八年分徐州倉錢糧奏銷今届造報之期遵照新章將未完一分以上員名及已未完銀數開單詳請具奏前來臣覆核無異除各縣未完細數照例造册另案具題外理合先行繕具清單恭呈御覽謹會同漕運總督臣松椿江蘇巡撫臣奎俊恭摺具奏伏乞皇上聖鑒勅部查核施行再此案該糧道係於五月初七日出洋臣亦於五月内拜發均未逾限合併陳明謹奏奉硃批户部議奏單併發欽此○○崧駿片再查案准咨户部具奏籌備餉需摺内聲明錢糧奏銷各依定限一面具題一面先將未完一分以上各員銜名開單奏報由部核定處分先行復奏其奏後續有報解全完者准其續行奏請歸本案開復等因恭錄諭旨咨行钦遵辦理在案兹據鹽運使惠年詳稱寗紹分司屬之長林塲大使和廷彪額解光緖十七年分竃課錢糧初叅案内未完正課滴珠銀八十三兩三錢八分六厘計未完考成二分九厘九毫三絲當將經徵長林塲大使和廷彪職名於上年十二月間開揭詳請奏叅並咨部核該在案今據該大使和廷彪將前項未完銀兩如數批解全完應請將原叅職名詳請開復其前項解完竃課滴珠銀八十三兩三錢八分六厘應　光緖十九年秋季册内造報候撥等情具詳請奏開復前來奴才復核無異除抄摺咨部查照外理合附片陳明伏乞聖鑒謹奏奉硃批著照所請户部知道钦此○○崧駿片再查已故前任樂清縣知縣申祜樂清任内短交银七千九百三十三兩零業經會摺奏叅革職勒追在案所有該故員經手常平倉榖節飭满州府委員會同現任樂清縣核實盤量詳報去後兹據布政使劉樹堂詳據温州府知府德克吉訥詳稱督同委員曁現任樂清縣開倉盤量計短缺榖五百二石四斗八升查係申祜任内倉厫滲漏監守不愼以致霉變揭請叅赔到司查已故前任樂清縣知縣申祜係漢軍正白旗監生欠解交案銀七千九百三十三兩零該家屬於奏叅革追之後迄無絲毫完解開倉盤量又有霉變短缺榖五百二石四斗八升自應一併嚴叅追辦詳請察核具奏前來奴才覆核無異相應請旨將已故叅革前任樂清縣知縣申祜旗籍及任所寓所分别查抄備抵以儆玩愒除咨正白旗漢軍都統轉飭查明該故員家産抄封估變解浙並飭杭州温州二府密查該故員任所寓所有無資財隱寄查抄備抵外謹會同閩浙總督臣谭鍾麟合詞附片具奏伏乞聖鑒訓示謹奏奉硃批著照所請該衙門知道欽此○○頭品頂戴浙江巡撫奴才崧骏跪奏爲浙海關第一百二十結徵收華洋各稅銀數遵照新章繕具四柱清單恭摺仰祈聖鑒事竊浙海關洋稅收支數目前經部議按結開單奏報以期劃一又該關四成華稅自光緖六年正月起應照新章與洋稅四成合爲一定分解南北洋以充海防經費又准部咨嗣後每結期满務須遵照奏案將華洋各稅管收除在數目逐欵開列四柱清單送部查核各等因行關遵辦在案兹據護理浙海關寗紹台道吳引孫詳稱遵將寗波口自光緖十八年十一月十四日起至十九年二月十四日第一百三十結期满止所有華洋各稅並支銷各欵銀兩數目開具四柱清單詳請具奏前來奴才覆核無異除分咨查照外謹缮具清單恭摺具奏伏乞皇上聖鑒謹奏奉硃批該衙門知道單併發欽此○○崧駿片再案准户部咨奉撥鐵路經費自光緖十六年起浙江省按年籌銀五萬兩等因嗣准直隸總督李鴻章奏請自光緖十七年起各省應解鐵路經費徑解天津以應急需奉硃批著照所請該衙門知道欽此咨行到浙業經飭據將光緖十六十七十八等三年應解銀十五萬兩分别解交投納奏咨在案兹據藩司劉樹堂詳稱在於司庫正雜項下動支銀二萬兩又移准運司解到綱票課厘銀一萬五千兩厘捐局解到厘捐銀一萬五千兩共合銀五萬兩發交日昇昌商號匯解天津直隸總督衙門投納作爲浙江省籌解光緖十九年鐵路經費等情詳請奏咨前來奴才覆核無異除分咨查照並取匯解日期咨報外理合附片陳明伏乞聖鑒謹奏奉硃批該衙門知道欽此○○崧駿片再承淮軍機大臣字寄欽奉上諭户部奏撥光緖十九年京餉限五月前解到一半十二月初間全數解清不准截留改撥藉詞延誤等因欽此並奉鈔單内開撥浙江地丁银四十萬兩業經先後三批共籌解銀十五萬兩奏咨各在案兹據布政使劉樹堂詳稱動支光緖十九年地丁銀五萬兩派委補用知縣桐廬縣縣丞葛錫爵管解循案由滬附搭輪船運津解京交納等情具詳請奏前來奴才覆核無異除分咨查照撥護並取起程日期咨報外理合附片具奏伏乞聖鑒謹奏奉硃批户部知道欽此○○頭品頂戴湖南巡撫臣吳大澂跪奏爲耆紳年届百齡五世同堂籲懇恩施以彰耆德恭摺仰祈聖鑒事竊長沙縣二品封職陳開燏係陞用總兵浙江候補副將瑞齡之父生於乾隆五十八年現在已届百齡該封職秉性和平持躬端謹幼嫻禮教孝友無間於人言長懋行修言動必遵夫古訓敦敬宗收族之誼鄕黨許爲完人高解衣推食之風交游稱爲善士秉義方以教子執殳克著勤勞本忠厚以傳家累葉漸臻繁茂數大撓之甲子已積算於百齡看繞膝之曾元更同堂於五代洵屬熈朝人瑞允宜曠典褒嘉據該縣紳士頭品頂戴記名提督彭芝亮等造具宗圖册結呈由長沙縣詳請具奏前來臣查例載三品以上文武大員之父母或年未届百歲五世同堂例得建坊給匾者請旨　交内閣另擬字樣恭候欽定又年届百歲或未及百歲子孫官至三品以上者准其自行呈請旌表各等語今長沙縣二品封職陳開燏年届百歲五世同堂覈與定例相符相應籲懇天恩俯賜旌表以彰耆德而資觀感除將宗圖事實册結咨部外謹會同湖廣總督臣張之洞恭摺具奏伏乞皇上聖鑒謹奏奉硃批禮部議奏钦此○○吳大澂片再臣前於巡閱南路營伍完竣摺内隨將庸劣員弁奏叅在案内有宣章營右哨之外委把總劉正魁底缺本係外委前次繕摺時悮書以外委降補兹經查照應卽更正擬以額外外委降補隱咨明兵部查照外理合附片具陳伏乞聖鑒飭部更正謹奏奉硃批兵部知道欽此○○吳大澂片瑞查定例兼襲雲騎射人員如本身文職品級相等者准其照例兼襲毋庸送部等因兹據城步縣知縣沈贊颺詳稱據花翎三品銜分省補用道龔盛階呈稱係城步縣人伊父原任湖北鄖陽鎭總兵龔繼昌於光緖十五年冬因會哨陜邊偶患感冒觸發舊傷於十二月十九日在任病故先於同治十一年蕩平貴州烏鴉坡生擒苗首張臭迷等苗疆一律肅清隨摺保奏是年五月十三日奉上諭賞給雲騎尉世職欽此欽遵在案龔繼昌並無嫡出子孫盛階係庶出長子由監生於同治十年在貴州籌餉捐局報捐同知雙月選用同治光緖年間隨同援黔各軍先後剿辦貴州下江古州丹江黄茅嶺六洞等處逆匪積功洊保分省歸候補班前補用道光緖四年在雲南捐局報捐三品銜遵例造具册結呈請兼襲雲騎尉世職由縣詳請奏咨前來臣覆核無異除册結咨部外謹附片陳請伏乞聖鑒勅部核覆施行謹奏奉硃批兵部議奏欽此 
 
 

Page 14

 
 
[光緖十九年六月二十日京報全錄]  
　　宫門抄○諭旨三道錄前○新撫陶奏援案預估光緖二十年分新疆等處新餉懇恩飭部指撥摺○府丞張奏科試奉天府屬及東三省歲科試一律完竣摺○將軍豐等奏江甯駐防陣亡殉難官兵婦孺請准列入祀典摺○湘撫吳奏醴陵縣等處災疫情形请發給帑分撥賑濟摺○浙撫崧奏光緖十七年分修築三塘柴料等工動用銀數摺○六月二十日禮部宗人府欽天監廂紅旗值日吏部引見五十七名欽天監三名正紅满二名○謨貝子葆公崑岡各假满請安○漪貝勒謝管新舊營房恩○浙江臬司趙舒翹到京請安○兩廣叅將成聚謝恩○召見軍機麟中堂敬信趙舒翹皇上明日辦事召見大臣後還宫○○頭品頂戴甘肅新疆巡撫臣陶模跪奏爲援案預估光緖二十年分新疆等處新餉懇恩飭部指撥以濟要需恭摺仰祈聖鑒事竊查光緖十九年餉數上年經部指撥銀二百六十萬八千兩兹届估撥二十年新餉之期飭據布政使饒應祺議覆新疆撫標提標巴里坤阿克蘇兩鎭標應需俸餉銀一百五十六萬兩軍裝器械銀十萬兩地方例支雜差車脚口分銀五萬兩古城旗營經費銀六萬五千兩司庫例支不敷歴年估撥銀十五萬兩係專指鎭迪阿克蘇喀什噶爾三道所屬廉俸驛站而言迨伊犂塔爾巴哈臺設立道府廳縣歳增銀三萬八千兩暫由軍需善後項下挪用此支彼絀殊不足以經久遠應請設法通融以備支發查新疆善後歲估銀十四萬兩並以此項彌補北路城工經費現擬减銀七萬兩請撥銀七萬兩仍由所减七萬兩内提銀三萬八千兩撥補司庫例支連舊估十五萬共銀一十八萬八千兩請作爲常欵計新疆實節省銀三萬二千兩請撥銀二百三萬三千兩伊犁鎭標俸餉軍裝器械地方善後十七八九三年每年指撥銀三十九萬兩内除户部因伊犁甫經接辦於伊塔道庫應存項下騰撥銀五萬兩外計銀三十四萬兩前項騰撥銀兩未便於三年後仍請撥用再於三十四萬兩内酌減銀一萬兩請撥銀三十三萬兩塔爾巴哈臺恊標俸餉軍裝器械銀十二萬三千兩善後經費銀三萬兩仍請照舊指撥等情詳請具奏前來臣查新疆等處新餉上年估餉摺内聲明如可裁省當撙節支給等因在案現除户部騰撥銀五萬兩並新疆伊犁兩處共節省四萬二千兩總計光緖二十年分新疆伊犁塔爾巴哈臺共需銀二百五十六萬六千兩相應懇恩飭部照數指撥由甘肅藩司統收分發以濟要需仍俟各處善後完竣再行核减不敢稍有浮冒至新疆藩庫伊塔道庫塔爾巴哈臺同知庫另撥封存銀兩並懇飭部核議所有預估光緖二十年分新疆等處新餉緣由謹會同陜甘總督臣楊昌濬恭摺具奏伏乞皇上聖鑒訓示施行謹奏奉硃批户部議奏欽此○○奉天府府丞兼學政臣張英麟跪奏爲科試奉天府屬旗民生童事畢東三省歲科試一律完竣恭摺具陳仰祈聖鑒事竊臣於四月十八日業將科試錦州府屬生童情形具摺陳明在案回省後當飭提調官調齊各學册卷五月初一日詣學行禮講書初二日扃門分塲考試十八日生童試竣竊查奉天府一棚满合兩號應試者幾及千人而昌圖興京鳳凰等府廳州縣均在省城附考人數較多易滋弊竇臣於試日嚴密稽查加意防範士子均能安靜守分並無拿獲槍手及查出别項弊端文風亦與歲試大略相同臣悉心校閱生卷擇其清眞者列之優等童卷擇其明順者取進如額又科考向有文武生隨棚錄遣一塲亦於二十日考畢發落時日朂以敦行立品勵志讀書以期仰副朝廷興學儲才至意所有微臣科試奉天府屬旗民生童事畢並東三省歲科試一律完竣緣由理合繕摺奏聞伏乞皇上聖鑒謹奏奉硃批知道了欽此○○奴才豐紳致麟跪奏爲江寗駐防陣亡殉難官兵婦孺援案籲請列入祀典春秋官爲致祭以彰忠節而隆報饗恭摺仰祈聖鑒事竊惟我朝原設各省駐防满蒙世僕渥霑聖化忠孝大節彪炳史篇自粤逆倡亂駐防殉節之烈遭害之慘尤爲可敬可憫兹據八旗恊領文瀛等禀稱江寗駐防官兵婦孺承平時原有三萬餘人自咸豐三年二月間粤逆自楚東下衆號百萬攻陷省垣八旗官兵猶復拒守满城晝夜血戰終以寡不敵衆數日满城亦陷其時官兵巷戰捐軀婦孺聚火自焚闔門殉難視死如歸其忠烈之氣足以貫金石而泣鬼神嗣經歴任江寗將軍三次奏請議卹渥蒙恩旨允建昭忠節烈各專祠惟因善後籌欵維艱僅於同治二年在满營内建造昭忠祠一所凡屬陣亡殉難官兵婦孺均皆設立牌位特未聲明列入祀典每逢春秋但由鄕黨自行致祭恐不足以昭誠敬而隆報饗伏查杭州乍浦二满營陣亡官兵婦孺經浙江撫臣崧駿奏請列入浙省祀典春秋官爲致祭蒙奉恩准在案江寗駐防事同一律詳請奏明援照辦理等情前來奴才等伏查江寗駐防官兵婦孺三萬餘人同時盡節孑遺無幾洵屬忠烈可嘉前雖建有專祠尚未列入祀典自應援案補行奏請以慰忠魂合無仰懇天恩查照浙江駐防成案列入祀典每逢春秋官爲致祭所需祭品銀兩援照祭昭忠祠例每歲由藩庫發給銀八兩飭交江寗理事同知領辦致祭庶可垂之久遠昭示無窮謹會同兩江督臣劉坤一江蘇撫臣奎俊恭摺具陳伏乞皇上聖鑒訓示謹奏奉硃批着照所請該部知道欽此○○頭品頂戴湖南巡撫臣吳大澂跪奏爲湖南醴陵縣等處上年秋成歉薄本年入春乾旱疫氣盛行飢民待哺孔殷懇恩發給帑銀分撥賑濟仰祈聖鑒事竊查湖南醴陵縣境濱臨綠水山多田少民間素少蓋藏地處偏隅榖米轉運不易全恃本境所入以供民食該處上年秋成歉薄各鄕分數不均有收至七八分有收至五六分亦有僅收一二分者並有顆粒未收之處皆係被水被風之後禾苗生虫多成糠粃該縣去冬以民間稍有存糧尚可敷衍僅就四鄕牽算禀報分數未请賑濟詎本年入春以來天氣亢旱瘟疫盛行死亡相繼隔歲存儲早已食盡值此青黄不接之時飢民無以餬口至有掘取草根樹皮煮食扶老携幼流離道路慘不忍言現經臣督飭司道倡捐購米派員前往給賑並勸地方紳富酌量捐助以資接濟茶陵州與醴陵相距不遠情形大略相同該州所屬茶鄕一隅尤爲困苦誠恐零星勸捐緩不濟急臣飭厘金總局先行借撥銀二萬兩派員購米分赴醴陵茶陵等處擇其最苦之鄕核實散放以濟急賑惟湘省釐金關係支解防恊各餉難以日久借墊此外别無閑欵可籌相應籲懇天恩俯念災黎待哺孔殷湘省籌欵維艱及時撥賑以蘇民困請旨發給帑銀三萬兩分别歸墊及撥往災區賑濟臣當宣布皇仁督飭屬員按户確查核實散放不假胥吏之手俾得普霑聖澤實惠及民無任一夫失所所有醴陵等處災民待賑緣由謹恭摺具奏乞伏皇上聖鑒訓示謹奏奉硃批另有旨欽此○○頭品頂戴浙江巡撫奴才崧駿跪奏爲浙江省光緖十七年分修築西中東三塘限外掃工裏頭盤柴工柴壩各工叚落字號丈尺及做法高寛動用銀數彚案開單恭摺仰祈聖鑒事竊照光緖十七年分春潮頗旺兼之東南大風不時猛作潮乘風勢已形洶湧霎令之際霪雨滂沱山水泛漲急溜貫注伏秋兩汛風潮鼓盪縱横搜撃勢益奔騰念汛新漲浮沙中流横亘東南兩潮至此匯撞遇沙阻遏冲爲數起至鎭汛迤西復合而爲一浪花捲擄高與簷齊直漫塘巔以致三防限外柴掃盤頭等工無不冲損潑險節據該管廳備禀報勘修當經前署杭嘉湖道王景澄現任杭嘉湖道王祖光先後赴塘督勘明確飭令擇要估辦旋據西防同知趙篤恩中防同知胡嗣福東防同知高英升署海防營守備湯廷熊等確擇西塘自李家埠汛西染字號起至翁字埠汛湯字號止間共掃工長二百九十二丈七尺裏頭工長四十丈柴壩工長一百四十三丈五尺柴盤頭一座柴工長五十四丈中塘自翁家埠汛霜字號起至戴家橋汛彼字號正間共柴壩工長二百五十一丈東塘自念里亭汛肥字號起至獄字號止間共掃工長六十八丈柴壩工長六百五十六丈六尺四寸該工或冲撃凈盡或潑缷坍坐或搜空根脚或椿斷柴霉復勘情形均屬險要惟工叚稍多若概行折築需費不赀自應酌量分别折築加鑲俾舒經費而資捍衛節據該管廳備核估统共實發工料銀八萬二千一百餘兩均經該道等核明確實分案詳委承辦所需工料銀兩並由塘工總局於歲額厘金曁鹽課綱息各欵内動支仍循例扣收部平等欵給辦各在蒙兹據布政使劉樹堂杭嘉湖道王祖光飭據各工員將承辦工叚字號高寛丈尺做法銀數開摺核明具詳並聲明修築西塘大龍頭　　　石坦各工另取清摺核詳等情前來奴才復查無異除飭取册結圖說另行題銷外合將光緖十七年分修築三塘柴料等　　　　結清單恭摺具奏伏乞皇上聖鑒勅部查照施行謹奏奉硃批工部知道單併發钦此 
 
