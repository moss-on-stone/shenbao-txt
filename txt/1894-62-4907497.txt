# 1894 - 62 - 4907497

 

Page 1

 
 
[續印二十四史出售] [  圖書集成局啓]  
　　本局續印二十中史校對精詳字跡淸晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[新印仁在堂全集告成] [  圖書集成局代啓]  
　　盩屋路閏生先生文壇老宿海内皆奉爲經師坐擁臯比門盈桃李一時承學之士及門箸錄者多至數千人所居講舍曰仁在堂其集因以堂名名之初時刻于關中後經各省翻刻魯魚亥豕辨認良難初學蒙童貽悞非淺茲覔得關中初印本用大號鉛字從新排印以廣流傳圈點眉批一仍其舊紙墨裝訂務極其佳刻已告成定於月杪出售集分十四種曰時藝引曰時藝辨曰時藝核曰時藝課曰時藝綜曰時藝階曰時藝話曰課士詩曰課士賦曰文藝金鍼曰訓蒙艸曰時藝核續編曰訓蒙艸注釋曰賦大抵窮源竟委由淺入深理法詞華兼擅其勝而又悉心評　細意推求　出鴛鴦金針暗度學者苟揣摩簡練昕夕咀含則破璧而飛正不難于此操左劵焉計全集分裝十六本碼洋三元賜購者請臨本埠三馬路申昌書室江左書林及蘇申兩處掃葉山房爲盼 
[客談再述]  
　　天雨泥滑深山逸客手持繖足着屐衣之齊前後皆淋漓盡致猶蹀𨇾於三四馬路左顧右盼不忍遽去江上丈人見而招之曰客亦畏雨乎曷勿更上一層樓以暫避之逸客若不聞再呼之始噭然以應拾級而登倚繖於欄脱去外罩濕衣揖丈人而坐索火吸淡巴菰有頃始言曰僕不畏雨畏金鼓聲又畏車馬衝突或相擊撞致受其傷夫是以丈人再呼而始聞蓋心無二用故也僕在山中閲報見論及四馬路各書塲之鑼鼓聲足以誤人行路致人損傷甚而至於喪人性命可謂深切著明矣中西官從善如流見所言有理立起見於行事去年大申禁令已經一槪禁絶淸議贊之行人頌之僕以爲此風可以從此息矣顧何以今日行經是處仍復熱閙如此耳根不得一刻淸凈目光不得一刻安穩豈報上所云竟無人焉一採及之乎顧何以去歲又有禁絶之説此何故也丈人曰中西官之從善如流聽言若勿及誠有如客之所云去年之禁果有之也自禁之後往來是處者身體爲之一穩游覽是處者耳目爲之一爽無不交口頌中西官之善政不置乃曾無幾時而各處書塲以爲生涯因此而淸淡因復漸漸嘗試當禁絶時各書塲止許用絲竹而不許用鑼鼓然鼓則用以拍板不能盡絶鑼聲則寂然無聞今箇中人忽逞狡獪易鑼以鈸夫響器之中鈸本所以配鑼其音之響震去鑼僅一間耳若以爲官之所禁在乎鑼而鈸不與焉於是乎以鈸代鑼而其繁響依然如故且一處作俑各處效尤鼓鈸之聲反較前此未禁時更爲繁盛彼以是爲招徠生意之道其實則生意之優劣不繫乎此我能用鼓鈸人家亦能用鼓鈸則所有幾家書塲仍復一律無分高下如屏去鼓鈸而不用則安知無喜於淸靜者反以是爲樂境也書塲生意固有高下而其所以高下者則不關鑼鼓之事彼蓋以爲無鑼鼓則人或不知其爲書塲將過而弗商焉而不知門前置高杌一人危坐其上高呌先生來矣見人則呼口不停聲豈尙不足以爲招徠之道乎此等招呼之人其先聲音亦頗幽雅迄乎今日其聲惡濁且隱隱雜以愁慘之音其形狀先時亦尙文靜迄於今則忽坐忽起大有似乎野雞妓女之拉客醜態畢露故凡海上名花果其色藝雙絶稍有豔名者不屑上書塲誠亦以書塲上醜狀之難當也夫其招徠之法至於如此其醜而猶惟恐失之交臂復顯違官禁自逞狡猾大鈸震耳鼓聲如撒豆以是爲取悦於人之計轉致行人駐足不前車馬馳驟心思耳目爲之紊亂易致肇禍今幸捕房令每日下午馬車東洋車之行經四馬路者止准向西不准向東故尙不致十分擁擠倘如他處街道輪軸馳騁此往彼來則碰撞傷人之禍四馬路一帶可以無日無之雖然禁於前而弛於後者固不僅書塲之金鼓而已也野雞妓女在門前街上招誘狎客前此幾於徧地皆然自捕房下令禁止見則拘入捕房送案懲辦有一日而拘獲十許人者有一日而拘六七人者而粥粥羣雌見影而伏不敢自炫其毛羽街路爲之一淸氣象爲之一變曾幾何時而近日復有翺翔於八達之康九達之莊者特較之以前稍覺文雅此亦如書塲禁鑼而易之以鈸同一心思同一景象以巡捕包探之認眞禁緝尙且死灰可以復燃則華官之所禁者又安能保其不復也乎然而令之行與不行亦視乎出令者之何如人耳禁鑼鼓一事乃蔡二源太守商之西官始得出示禁止今太守已請假代理者爲宋莘樂别駕固亦久佐讞務不啻駕輕車就熟路其於洋塲上之利弊知之已悉慮之已深吾知必有極力整頓重申禁令者决不以五日京兆而置地方上之事於不問也客勿言請靜以俟之當必有禁絶之一日 
[本館接奉電音]  
　　昨由京友電傳上諭二道敬謹譯登○正月廿九日奉上諭福錕等奏續陳審訊要案情形一摺據稱編修饒士騰於呈遞親供後服毒自盡丁惟褆所供囑託關説各情與饒士騰親供大致相同惟於賄囑詳細情節尙復支離閃爍請將編修丁惟褆暫行革職嚴訊等語丁惟褆著暫行革職卽著福錕等督飭承審各員嚴行審訊務得確情據實具奏欽此同日奉旨上駟院卿著增潤補授欽此 
[紫閣祥暉]  
　　吏部咨行八旗滿蒙漢固山稱准國史館文稱本館現在纂修史傳書籍甚多需用滿洲繙譯官滿謄錄官咨部傳送到館等因查候補滿洲繙譯官滿謄錄官現在候補已竣無人傳送自應照例奏請考取以備送　相應咨行八旗卽將舉貢生監等員有情願送者造册務於十日内咨送到部以憑辦理至漢軍義學生兼充養育兵者仍准送考其有兼充領催馬甲敖爾布者不准送考其八旗優學生官學生應咨由管學大臣按照奏定新章先由本學考試擇其繙譯明順字畫端楷者咨部送考以符原議○管理太常寺事務禮部尙書臣宗室昆岡等謹奏爲具題請旨事恭照光緒二十年正月二十九日孝儀純皇后忌辰應行遣員恭詣裕陵讀文致祭謹案臣寺祀則應由陵上守護公等中題遣一人就近恭往主祭准宗人府將守護公意普光裕等銜名開送前來臣寺繕入題本進呈恭候欽遣一人俟命下之日再由臣寺轉行遵照謹此題奏請旨光緒十九年十二月二十日奉旨遣奉恩輔國公意普行禮欽此○年例正月元旦皇上御乾淸宫筵宴近支王公名曰宗親宴所以重懿親也光緒二十年元旦適値舉行太和殿筵宴遂照例於初二日筵宴宗親先期奏事處開列近支王公銜名於去歲嘉平二十有六日具奏奉旨派定東邊第一桌多羅慶郡王奕劻郡王銜多羅貝勒載瀅郡王銜多羅貝勒載濂第二桌固山貝子漙倫不入八分輔國公載瀾鎭國將軍載津頭品頂戴漙僎西邊第一桌郡王銜多羅貝勒載澍貝勒銜固山貝子奕謨第二桌奉恩輔國 
 
 

Page 2

 
 
公載澤鎭國將軍載瀛鎭國將軍漙侗頭品頂戴載振派固山貝子漙倫拿酒欽此○兵部爲咨行事職方司案呈本部議覆甯夏將軍鍾泰等奏以凉州正黃旗滿洲防禦雙魁年老力衰觸發從前軍營所受傷病呈請休致並聲叙出兵省分功績等因到部查原奏内稱雙魁曾出征甘隴等省積功升授今職惟因年老多病乞休自應照例准以原品休致至援案可否給俸應請旨遵行十二月十四日具題十六日奉旨雙魁曾經出征打仗殺賊捉生受傷著以原品休致加恩給與全俸以養餘年餘依議欽此欽遵到部相應抄粘原奏咨行寍夏將軍凉州副都統查照○廂藍蒙印務叅領啓賢等以本管六甲公中佐領恩綸現在因病出缺應卽咨取文武各項人員揀選請補所有該佐領圖記未便無人掌管應先派員署理以資辦公等情禀請本管都統點派恩佑庭都統諭派公中佐領榮錫兼署該佐領圖記以資辦公而專責成○本年皇太后六旬慶辰文武各官咸蒙賞賚至内廷總管首領太監有賞加翎枝頂戴者有加給月支錢糧者其最優者爲總管李運英賞給二品頂帶劉德蔭賞給三品頂帶○禮部爲知照事所有本年正月初十日皇后千秋應行禮節摺件本部於正月初四日具奏相應知照各衙門凡遇有應行廻避事件勿與同日呈遞○正月初一由在京各國欽使署咸高揭本國綵旗以伸慶賀各欽使復率同叅贊繙譯用紅柬投遞總署約期親往賀年總署堂司各員亦以名片相答循曩例也然亦足見中外輯睦之一端○侍衛處爲知照事正月初一日奉旨朕於明日辦事後卯初二刻出景和門至坤寍宫率諸王大臣入座吃肉畢還養心殿用膳召見大臣午正走吉祥門鳳彩門至乾淸宫升寳座入宗親宴畢還宫欽此 
[宜昌載筆]  
　　北門外某甲向作豆腐店生理某日倩某乙作豆腐一箱初因太嫩後又赶做一箱　嫌太老凡作豆腐其漿桶必以蓋蓋之是日因嫌漿老遂未將蓋蓋上甲之子年約六七齡在外嬉耍身體暴躁將外蓋衣裳盡行脱去僅穿單衣踴躍上樓立足不穩跌入漿桶内甲赶往提出孩身已悉被熱漿燙壞皮開肉腐慘不忍言越一夜而殇甲年過三旬僅生一子一朝慘死痛可知已○宜地風俗每逢寒冷必以篦烘籠作向火具東門外某乙家小兒約四五歲其母往屋後收取衣服孩遂將小烘籠藏於衣内搖搖擺擺仰後跌倒小烘籠當卽翻覆孩身孩喊哭聲嘶其母猶以爲尋常哭泣也喃喃詈之迨經旁人覺察孩已口不能言急將烘籠向衣内取出　腹均已燙傷奄奄而斃○正月十二十三十四三日天氣和煖異常人皆易裘而棉每夜月明如晝景象不亞中秋船帮中人興高采烈紥就紙龍燈向街前後迎賽鑼鼓喧闐如雲如水各家亦爭燃鞭爆以迎之好事者爭妍鬥勝裝扮採蓮船一艘向各家門前跳唱以爲笑樂至十五日起天氣陰寒朔風撲面黃沙滿天則又似三冬氣候矣○南門外之賭博今歲較上年爲尤盛無賴之尤競用假骰子騙人財物迨經旁人察出紛紛擾擾聚訟不休不知地面官何以充耳不聞也○有染芙蓉膏之癖者一燈相對其樂陶然旣而深入睡鄉忘却將燈吹息及身上被燒疼醒乃知火由燈上起燃及蚊帳並及已身徧體竟無完好惟幸旋卽救滅不致波及房屋云 
[閩雜俎]  
　　閩中市面向來使用時錢蓋其錢大半攙雜私鑄小錢雅合時尙故謂之時錢也自官吏禁止小錢後市中買賣槪行九折而粿麫豆腐乾等店暗將貨物高擡價値平民已陰受其虧乃南臺玉藍亭賽玉亭淸湯店今年膽敢集衆定議於舊價外更議加一都人士頗不滿意僉議具禀有司衙門以冀挽回末俗○林某向充練兵住居水部門外五福巷妻某氏弗安於室與里中綽號保長四者有私眞不數東海有比目之魚西海有比翼之鳥也林雖有所聞噤不敢發某夕四又伺隙而往楚襄神女歡會正濃林貿貿然歸重門雙扃剝啄久之氏始驚悉急令四暫躱樓上然後啓户林頗加究詰氏以他詞掩飾之林始不疑旋以飢火中燒往廚下煮點心上樓携取積薪四悞以爲搜捕也聳身躍下奪門面去林以眞贓已得厲聲責其妻林兄某甲以爲是可忍孰不可忍唆林置氏於死地林乃出砒霜小刀洋烟等物令氏自裁氏料無生理遂服芙蓉膏而逝外家戚眷廉得其情不予深究當卽草草殯殮事後林愈思愈憤親到氏靈前焚香默告并將氏所穿舊鞋持向四之門首喃喃禱祝令其向四索命是晚氏一點寃魂果附於四母身上纒擾不休務欲令有情人同往閻羅殿前一訴誘奸罪狀訪事人言之如此姑錄之以爲犯奸者戒○福州金價騰貴有竿頭日進之勢現在金葉每兩價値五十二千有零緣洋人售賣洋貨向可折銀算回者今則銀錢槪不准抵必須換金還帳換者愈多金價遂因之日貴也○臬司衙門久未修葺日就傾圯兹經張笏臣豸憲飭匠重加修理土木一新殆可增政治之光乎○閩中花會自官吏嚴禁後文儒坊一帶均已停歇惟慶成寺鄭家黃巷梁家尙逐日私開只准婦女小孩進内猜壓地方官役無如伊何亦一巨蠧也○近來閩中拐帶甚多南臺港下州有甲婦年當花甲膝下兒纔八齡耳老蚌生珠愛護殊甚日前竟爲拐徒匿帶他處偵騎四出杳無影響婦家徒壁立控告無門逐日身背黃紙狀沿街哭告見者深爲則然又塢尾桶街某乙之子被拐徒誘往下府現被乙查出將拐徒擒獲到鄉吊諸屋梁嚴加拷打詎拐徒生成賊骨雖甚痛楚堅不吐實聞刻已送往地方官衙門研究矣○南臺税厘局文案委曹少尉辦理已紀前報刻尙未見明文大約乃官塲揣度之詞也 
[地棍潜蹤]  
　　江甯府憲飭上元江寗兩縣嚴拿著名地棍王趙兩邑尊奉札之後密派幹役多名照單弋獲有見機者先期逃遁矣街市之間一時肅然咸交口而頌太守德政云 
[學憲行程]  
　　浙江學政陳六舟宗師調任順天府府尹順俟新任徐季和宗師履新再行北上正月二十五日由杭州秉節赴衢嚴兩府舉行科試各員恭送如儀 
[古樂重興]  
　　揚州文廟兵燹後每値上丁釋菜主祭官惟祀以太牢拜跪雍容旅進旅退而已其於禮器樂器久付闕如執事諸生從未見前朝制度邇者在郡搢紳世族以事關巨典不可不規復前型因公議禀商兩淮運司設法集貲隨時置備江都轉允之遂查照舊章如爵如登如簠如鐏如簠如籃如籩如豆如笙如磬如簫如筦如壎如篪如琴如瑟如鐘如鼗撫繪成圖招雇名工仿製客臘之杪已一律告成而佾舞雍歌一時頗難其選惟悉舊城有諸生某姓昔時曾充文廟執事現雖年邁尙可述其梗槪付諸後生於是廣延閥閲名門書香子弟無論本籍寄籍在庠與否按日齊集崇善堂學習至正月二十二日復至府學大演以免二月初十日丁祭時臨事失儀是日淸晨府縣學諸廣文曁諸紳皆衣冠肅立明倫堂爲之督率計佾舞生三十六人另選四人爲司樂蹌蹌濟濟肅肅雍雍誠上儀也亦巨典也 
[雨中發引]  
　　揚州訪事人云前總辦揚屬堤工局歐陽觀察之太夫人仙逝後擇期正月二十五日巳時發引是日適雨師税駕屐齒得得檐溜淙淙待至十點鐘時雨勢更大不得已冐雨啓行柩用龍頭獨杠舁以三十二人前導開路神曁執事人等衣服鮮妍無不淋漓盡致銜牌約百餘對另有奉天誥命一品夫人御賜樂善好施等黃牌數對隨以黃亭魂轎長旛功布翣牌孝子孝孫傴僂於孝幃中麻鞋徒步由花園巷公館迤邐至南北皮市街出觀巷過東門大街逕達天寍門外天寍寺暫厝沿途路祭甚多觀察飭人預爲辭謝蓋恐奠者於泥淖中行禮深抱不安也 
[漢口叢談]  
　　正月望後某日有一屍骸抛擲三義殿對面泥漥中年約三十餘衣服藍縷如丐後由數人舁棺木殮之聞屍爲祝姓店夥祝倒閉濳逃債主扭夥送某署管押數月今正因病釋出不日卽倒斃於途是可憐已○正月二十日頑雲羃　朔風怒號冷透蔦肩重裘不煖二十一日檐溜浙瀝下午忽花飛六出幾如柳絮漫天閲時寒益甚推窓四望長林枯木不啻千樹萬樹梨花開及雪止微雨繼之高下麥苗靑葱可愛老農老圃又將安排襏襫望杏開田矣正月二十三日淸晨英租界阜昌洋行煤棧小工不戒於火幾兆焚如幸行中儲有洋龍急以皮帶吸 
 
 

Page 3

 
 
水灌之祝融君遂歛威而退 
[杭諺]  
　　杭州訪事人云落燈時節春寒如水細雨廉纎暮暮朝朝沾衣欲濕至二十五日一角殘雲晴光微露及晚忽聞阿香車隆隆然從東北方戾止旣而雲痕堆黑電影飛靑雨勢奔騰幾若千軍猝至一聲霹靂房屋岌岌動搖約閲一點餘鐘雷始收聲而雨尙點點滴滴也○敷文書院經護撫憲劉中丞出示於二月初二日在試院中扃門甄别同日藩司趙方伯甄别崇文臬司王廉訪甄别紫陽○每届冬令四城隅開設粥廠以濟窮黎今擇於二月望日一槪閉歇然未張掛示諭確否不敢必也 
[厦門燈市]  
　　上元佳節各廟爭燃巨燭其大如椽各處天宫堂更互相比賽自十三夜始銀花火樹照徹層宵緑女紅男肩摩踵接亦一年盛會也○厦島向無燈會上元佳節街市寂寥近日風氣漸開好事之流招集京華子弟數人沿途度曲如教子採桑回窰探母二進宫捉放曹之類聲音之妙直可裂石穿雲而土人咸不解官音往往聽而生倦反不如無賴少年所扮車角公車角婆之類津津有味聽者如雲嗟嗟瓦釜雷鳴黃鐘毁棄艾蕭入室蘭茝不馨天下事大都如斯獨歌塲舞席乎哉元夜各處復燃放烟火池厝墓地方空闊烟火分外精奇是以掃眉掠鬢之儔薙面薰香之輩或乘油壁或跨連錢直至斗轉星稀猶是蜂圍蝶繞突有滿天星一架火星橫竄人皆走避不遑一小孩跌仆於途幾遭踹斃亦可謂樂極生悲矣 
[繙譯書目]  
　　總理衙門同文館歴年繙譯之書汗牛充棟兹摘其目錄列於左方攷西學者其亦知所取法乎○萬國公法總教習丁韙良譯○格物入門總教習丁韙良譯○化學指南化學教習畢利幹譯○法國律例化學教習曅利幹譯○星軺指掌副教習聨芳慶常譯丁韙良鑒定○公法便覽副教習汪鳳藻汪鳳儀等譯丁韙良鑒定○英文舉隅副教習汪鳳藻譯丁韙良鑒定○富國策副教習汪鳳藻譯丁韙良鑒定○俄國史略副教習貴榮等譯待刊俄文教習夏干鑒定○各國史略學生長秀楊樞等譯未完○化學闡原化學教習曅利幹譯副教習承霖助譯○格物測算總教習丁韙良口授副教習席淦貴榮胡玉麟等筆述○全體通考醫學教習德貞譯○戊寅中西合厤天文教習海靈敦算輯學生熙璋等譯已卯庚辰中西合厤天文教習海靈敦費理飭算輯熙璋等譯○辛已壬午癸未甲申乙酉丙戍丁亥中西合厤天文教習駱三畏算輯熙璋等譯戊子已丑庚寅辛卯壬辰癸已中西合厤駱三畏算輯熙璋譯○公法會通總教習丁韙良譯副教習聨芳慶常等助譯○算學課藝副教習席淦貴榮編輯算學教習李善蘭鑒定○中國古世公法文略丁韙良著汪鳳厚譯○星學發軔熙璋左庚等譯駱三畏鑒定○新嘉坡刑律汪鳳藻譯待刊丁韙良鑒定○同文津梁丁韙良著待刊○漢法字彚畢利幹著○電理測微格物教習歐禮斐口譯纂修官貴榮筆述○坤象究原副教習文祐譯歐禮斐鑒定 
[快著先鞭]  
　　昨接析津來電知此次北上各輪船以招商局之新豐輪船爲最先於初一日淸晨七點鐘駛到新裕輪船次之於八點鐘駛到均安抵紫竹林馬頭是可喜也特誌之 
[祀事孔明]  
　　昨爲吳公祠春祭之期上海縣黃大令適在省垣因由松海防同知劉乙笙司馬代爲行禮淸晨鐘鳴八下司馬乘輿戾止祠丁已預備祭儀司馬整肅衣冠恪恭將事禮成而退隨卽回衙聞初三日祭文昌帝君初四日祭呂祖先師初五日祭劉陳袁吉諸祠初八日祭社稷壇及風神土地初九日祭龍王初十日祭至聖先師十六日祭天后聖母十八日祭關帝云 
[頌德歌功]  
　　昨日午刻本邑東北鄉引翔港及虹口等處人周樹蓮王增禧製備紅縀金字萬名傘及德政匾一方德政牌四對送至英公廨蔡二源太守再四謙讓而受之邀至花廳欵以香茗蓋地方官交卸之際董事例得備此以表頌忱雖曰故事奉行亦題中應有之義也 
[南市雜言]  
　　前晚二十三七鋪巡妨局員鄭厚餘二尹督率勇丁巡邏街道行經裏倉橋畔見栅門洞啓行人來往如梭遂飭將栅夫帶至輿前喝令重責栅夫連稱該死一味哀求二尹諭以此後如再違章定當加等處治栅夫諾諾連聲而退○本邑人某甲在小南門外開設烟寮生有一子鹵鈍異常無可謀生遂在烟寮中供値堂之役前晚有某乙高喚開燈一榻橫陳吐呑雲霧後不知如何與甲子口角以致各奮老拳甲與妻某氏見子力不能支止前相助乙寡不敵衆被氏舉掌摑其頰以爲大不利不肯甘休後由老七等排解再三令甲具香燭服禮乙孡首肯而罷○無錫人某甲挑售油煎豆腐乾日向街頭蹀𨇾昨日午後行經王家碼頭内街適有一松江人挑槄草而至悞將甲擔撞翻釜中熱油盡傾中之足上以致皮開肉爛痛極聲嘶遂扭住其衣務欲與之拚命松江人自知理屈央人調處願賠還鐵鍋及豆油若干斤甲無可奈何忍氣呑聲而去○高昌司每於三元令節隨城隍神偶像出游美其名曰振濟無祀孤魂實則惟招搖過市耳兹好事者議於二月廿四日舉行届期必有一番熱閙也 
[墮江兩志]  
　　前日午後四下鐘時江海關某小輪船行至虹口浦江中司舵者偶不經心將某甲所駕杉板船撞覆甲立足不穩堕入波心幸在日間經人援起然已遍體淋漓矣○寍波人包守炯年四十餘冋在某輪船當火夫近有人薦至安定挖泥船執役遂於前晚整頓行李雇杉板船裝運上船相距非遙一躍而上風斜雨細夜色朦朧偶一欹傾堕於水次幸有杉板船户見而赶至竭力撈起得免喪身然亦險哉 
[打架被拘]  
　　元和輪船水手頭目桃花阿根年三十許膂力方剛前日午後四下鐘時與同船舵工福興在外虹橋含香齋烟寮一榻　陳互相嘲謔旋忽口角以致爭毆脚去拳來兩不相讓擾擾紛紛之際失去烟槍及水烟袋各一枝値堂人向之索償聲色俱厲巡街捕聞聲而至一併拘入捕房捕頭令押候翌晨解赴公堂請宋别駕判斷 
[暫行交保]  
　　刃斃泰安棧接客夥朱阿萬之正兇厲三在逃未獲其妻厲吳氏由上海縣署帮審委員葉司馬飭令寄養善堂氏不進飲食此已紀諸報章昨日堂董恐有意外之虞送歸縣署司馬著暫交同居之倪任氏保去俟黃大令回署後冉行定奪 
[欠債呑烟]  
　　滬城小東門外舟山路第六號房屋申泰源海味雜貨行與南市元大亨莊往來積欠規銀一千餘兩上月杪該莊司事陸錦元向索欠欵申泰源執事陳本初轉向司帳嚴啓然索歸而嚴用虧銀九百餘兩無從措置陳惶急異常私購阿芙蓉膏呑服延至前日十二點鐘毒發身死當赴小東門外捕房通報用德律風轉告大自鳴鐘捕房克捕頭立飭包探郁廷湘往查情形並將司帳嚴啓然傳至捕房禁押候堂期解訊並飭該包探赴縣請騐適黃大令公出未回申泰源遣夥投訴捕房聲稱死者之叔陳啓邦現在滬北已發信至甯波催其家屬來滬成殮並請免赴縣署報請相騐克捕頭飭令投縣禀請免騐其餘細情尙容續述 
[法捕房瑣事]  
　　剪綹賊張成山與其徒王文新雇坐小車行至法大馬路爲包探所拘在王身畔搜出小剪刀一把及洋銀兩元解經葛同轉訊明押候傳到王之胞姊再核昨日包探將林王氏傳到供稱胞弟文新向在同文書局某老爺處爲長隨後充巡捕又爲舊貨生意上月廿八日下午往南市訪尋友人身帶洋銀兩元往收舊貨設攤求售至晚回來並不出外同轉命提在押之成山到案供稱與王氏並未覿面包探又禀此人前在英界爲英探顧阿六所拘解送公堂判令遞解回籍同轉謂因犯何事遞解張供並不犯案亦無遞解之事同轉謂爾前經本委懲辦尙敢狡賴乎又據包探傳到隣居趙阿心兪新揚供稱林王氏因伊弟轉租小的房屋去年八月間見張成山不時來往又與林王氏同住同轉命提王文新到案謂此案業已查明不必狡賴爾與張成山究竟如何串竊供稱去年四月間在茶館中會晤此後常來尋小的夜間並不住宿剪刀 
 
 

Page 4

 
 
實係買來並不知張操何業同轉謂現在一處豈有不知之理供稱只知伊以跟官爲事先在甯波認識又問張成山供稱實於顔面攸關同轉誩爾係胠篋中之老手尙欲遮掩耶王又供張於八月以後又往别處行蹤無定同轉命將張帶進謂王文新曰爾可從實供認不必狡飾王供稱昨日係張成山所教小的向在老北門外河濵設攤售貨同轉謂去年八月至今所作何事爾如供明卽可釋放王供剪刀亦係張成山給子小的同轉謂爾昨供自已買來顯見所供不實著掌頰二十下始供伊在陸家石橋拆字攤前人叢中竊得洋二元交與小的藏在身畔又教小的不可直供同轉著再掌頰二十下命帶張到案問洋從何處竊來供稱持衣冋當鋪典質同轉謂王文新已供認明白爾尙敢狡展實堪深惡著從重笞責一百板供稱用錢竊得同轉以其刁猾著再笞一百板林王氏供丈夫在日曾在蘇州爲庖人及夫故後小婦人卽遷至上海同轉謂張曰歲底捕房中報失甚多爾此次共竊幾家張供洋在南碼頭竊來又問因何將剪刀給付王文新供稱欲圖諉過耳同轉著從重加笞五十板押候遞解回籍王文新押候交保限十日内同伊姊林王氏自行回籍不准逗留○吳阿玉控同鄉人林記佔妻逼據一案葛同轉訊供之下著補提人証聽候覆訊已紀前報昨據包探傳左鄰陳仲甫右鄰湯有慶並同賣水菓之徐仁金鍾阿林等到案徐仁金供在四馬路靑蓮閣設攤售賣水果上月廿六夜吳阿玉不肯回家小的伴伊同去其時約在十點鐘但見林記與吳妻同坐牀上將刀取出由吳奪下倩小的帮同綁縛旋被吳將妻鬢髮及林記髮辮一并剪下鍾供亦以賣水果爲事但在門首經過聞喧譁聲入内看視見吳已將林辮拉住未幾有巡捕至小的亦卽出外陳供但聞人聲鼎沸至第二夜又聞喊聲入内看視見男女均不穿衣仁金又供二人同坐被内湯供上夜但聞人聲嘈雜至次夜又聞喊聲小的恐有火患啓扉出視見有多人在内餘不知情吳阿玉供上月廿四夜回來林與妻同坐牀上勒寫筆據典妻十年小的不允伊卽用刀擲來小的大呼救命逃至靑蓮閣邀同仁金回家將男女雙雙拘獲兩人鬢髮均係小的剪下同轉謂爾妻作此不端事爾意如何供稱願退回母家其叔名阿章聞住英界五福弄其弟名昌隆在善鍾馬車房爲小馬夫又問小孩如何安頓答稱擬寄養别家同轉以通奸之事或非子虚命將張氏及林記押候再核鄰居及見証共四人候傳案備質○又提花烟館鴇婦王氏所控酗酒滋事之陳文元者先行枷號半個月期滿責放○又提鮑笏臣控糾賭行兇之王發泉著照原斷笞責一百板候具結交保○又提陳夢金控竊取衣服之楊阿四著照原斷笞責一百板禁押三月期滿釋放○又提誘拐婦女案内之吳蘇小以枷期已滿著開枷照原斷笞責二百板還押聽候具結交保 
[鉅欵助賑]  
　　三代以上惟恐好名三代以下惟恐不好名而未可一槪論也有時陰行其德不署其名欲隱而惟虞或顯者其識見洵超卓焉正在籌欵維艱得隱名氏大善士助順直賑洋五百元委解拯濟殷殷救急不求人知彼蒼决弗爽報耳[  上海北市絲業會館籌賑公所施]  
善昌謹識 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[總理衙門同文館課程表]  
　　首年認字寫字淺解辭句講解淺書○二年講解淺書練習句法繙譯條子○三年講各國地圖讀各國史略繙譯選編○四年數理啓蒙代數學繙譯公文○五年講求格物幾何原本平三角弧三角練習譯書○六年講求機器微分積分航海測算練習譯書○七年講求化學天文測算萬國公法練習譯書○八年天文測算地理金石富國策練習譯書○以上課程惟漢文熟諳資質聰慧者可期成就否則年數雖加倍亦難望有成至西語則當始終勤習無或間斷而天文化學測地諸學欲精其藝者必分途而力求之或一年或數年不可限定此其大綱至於細目仍宜與各館教習隨時體察酌量變通也○其年齒稍長無暇肄及洋文僅藉譯本而求諸學者共須五年○首年數理啓蒙九章算法代數學○二年學四元解幾何原本平三角弧三角○三年格物入門兼講化學重學測算○四年微分積分航海測算天文測算講求機器○五年萬國公法富國策天文測算地理金石○至漢文經學原當始終不已故於課程並未另列向來初學者每日專以半日用功漢文其稍進者亦皆隨時練習作文至醫學未列課程者因非諸生必由之徑或隨時流覽體骨等論以廣學識或俟堂憲諭令而專習之皆可○附堂諭總教習會同各館教習前擬課程表一紙呈堂批閲兹遇整頓館務著將課程表繙譯洋文以漢洋合璧刷印三百本交在館生各執一本俾知趨向 
[滬城瑣記]  
　　本城縣橋東首某豆腐店主每日令藝徒某甲設攤四牌樓口昨晨有某姓傭婦往買豆腐爭多論少口角不休傭婦力大如牛突擎木桶擊徒之頭以致頭破血流昏暈仆地傭婦見勢不妙飛步脱逃旁觀者恐釀事端紛紛追逐而婦已不知去向乃告知店主將學徒舁回○唐家弄内有販珠寳婦陸氏居焉前晚八下鐘時氏手提小包怱怱而返將及門忽有一匪自後將包攫去氏大呼拿賊旋經人將匪追獲言欲送懲氏不欲見官擬卽釋去旁觀者遂爭以老拳奉敬然後釋回 
[英界公堂瑣案]  
　　包探秦少卿禀稱張華芬手持匯豐銀行已註銷之支票向之支銀匯豐行中人答以此票無所用之張以有票卽有銀與之爭鬧西人聞之將張送入捕房捕頭令人喚小的前往查問張竟乘間逃去正在緝拿問張至會而生洋行將此項支票購取對時表當經行夥看明報捕拘獲計此種支票共有三紙一持至銀行支銀一持往買表一在身畔搜出據匯豐西人言此票已付銀兩早經註銷積有五十紙存放寫字房如果遺失外間則共有五十紙之多尙須查問張堅稱拾得三紙並無餘存匯豐西人申訴前情會而生亦投案訴明廢票買表之事張供此項支票實在路上拾得持往支銀買表自知不合宋别駕商諸薩副領事飭泰探帶張去搜查有無廢票存匿再行核辦起案之票暫存捕房○包探張阿五禀稱陸阿弟竊取西人某甲之大衣等物倩李阿瑞押錢經小的拿獲人贓解送案下陸供　行竊泥首求恩李供稱小的不知竊贓是以代爲付質張探又禀稱陸是積竊宋别駕判令將陸笞責一百板管押二月李管押五日贓存　　　西人具領○烟娼施王氏在萃芳園烟館吸烟有違禁令經某包探拘送公堂宋别駕飭交官媒收管俟補提烟館主再訊此已列入報章昨日包探黃四福禀稱小的已傳到烟館主張阿四請卽譸懲張供稱小的係廣東人在治下閲萃芳園熼館一再知照堂倌不得任容婦女開燈過癮現據堂倌言先有男人來此不隄防此倡隨後卽來副捕頭禀稱萃芳園已第二次違章矣宋别駕判罰張洋銀二十元烟倡罰五元○二百四十一號華捕禀稱王春泉飲酒過醉與朱阿二打架致朱頭面受傷小的見之拘王送案副捕頭禀稱王是流氓朱供稱小的與王爲鄰不知伊因何突來將小的兇毆楊和尙供稱小的與朱同在某處見被王毆王供稱小的被酒毆人乞施恩典宋别駕判令管押兩禮拜○徐四福將病馬毒毆西婦見之報捕拘徐送案宋别駕訊供之下著補傳其主人小園再訊此已見諸報章昨日包探黃四福傳到小園卽江小炎請究徐仍執前詞江供稱小的在治下開馬車行馬忽患病是以舁歸小的並無喝毆之事别駕判罰洋銀十元如數充某西醫院經費○包探　金隆禀稱從前劉介臣持金銀對時表各一枚至某質鋪質得洋銀二十一元由許榮堂作保小的查得金表是某西人所失銀表是某華人所失因卽拘劉送案劉供稱二表向胞妹趙劉氏借來當奉蔡大老爺諭令押候傳氏覆訊兹小的查得西人尙未來滬華人則已將銀表領去是以傳氏請訊劉仍執定前供趙劉氏供稱丈夫在臺灣某營當什長時將表寄回現在丈夫已病故兄長向小婦人商借洋銀小婦人因無有遂借表付質許供稱小的作保後質鋪來追質本洋銀二十一元小的當卽繳還現求追取宋别駕檢閲接管卷以劉管押已久失主仍未來案姑飭交人保出繳洋銀二十一元金表仍存捕房○包探唐靑山禀稱日本某輪船主失去約指一枚在船查究傭人梁阿全卽將約指抛入江中因卽送交捕房兹小的查得梁尙竊同船李阿市王阿州之衣物是以吊贓送案李王均投案領贓梁供稱小的係廣東人以後不敢如此矣宋則駕判派發捕房管押二月贓給各失　分别認領○三百十五號華捕禀稱陳阿志席阿莫結隊閒行陳無端向某姓女郎小便以致口角忿爭小的聞之將陳等拘押今特送案請懲陳供稱小的事出無心乞恩寛恕席供稱小的與陳同行伊忽小便以致口角小的並不與聞宋别駕判罰陳洋銀一元席無干開釋○葉福星訴稱小的在元和輪船當舵工某日令水手施阿根施阿塔做工二施不依口角之餘突被毆傷是以報捕拘案二施同供稱小的等皆船上爲水手正在工作葉又喚令作他事小的等告以無暇卽被辱駡故與口角並不行兇副捕頭禀稱曾送葉至某西醫院騐明微有傷痕尙無大碍宋别駕飭將二施交人保出不行再肇釁端○水巡捕頭禀稱昨日下午見王阿才將糞傾入浦江是以拘案請辦王供稱小的由頭目王阿三雇令裝載垃圾所裝過重略卸些微水巡捕頭又禀稱頭目疏忽難辭請爲判罰宋别駕判令將王枷號五日發頭門示衆再傳頭目至案罰洋銀五元 
[鄂省官報]  
　　新正月十五日候補府高寳瀛奉委辦襄陽釐局委辦襄陽釐局候補同知朱瑜奉委調辦鵝公頸釐局准補榖城縣章冕奉委辦仙桃　釐局供禀謝　　頸釐局候補府吕縉雲禀辭○十六日候補朱滋澤奉委辦興國釐局禀謝候補縣史恩綿管解七批京餉回省禀到○十七日候補道曹赴湘調署蒲圻縣事漢陽縣薛署　　州事葛振元署漢陽縣事李觀濤署江陵縣朱有寛俱禀見謝委○十八日署漢陽府經歴董治勛禀謝給咨文赴京引見候補州同陳鴻文赴大冶縣李士墩煤務差遺落　牌示竹谿縣知縣要缺改請以卽用知縣夏泰題補○十九日總辦織布局兼訪紗局事務候補道趙濱彥禀知進局禀辭回宜昌交土税局候補同知黃秩柄奉委調辦武　府讞局候審所禀知謝通城縣舒恭壽禀到調法泗州釐局候補從九徐經繚回局候補主簿謝琦奉浙憲委解公安縣提　銀兩俱　辭○二十日藩台王臬台陳糧道岑鹽道　漢黃德道惲候補道恭彭武昌府李漢陽府候補府札勒哈理徐家幹武同知長江夏縣諸漢隄縣薛通城縣舒恭壽在任候補縣漢陽縣縣丞黃新　島口茶釐分卡候補典史鮑鼎分發候補巡檢龔傳璋候補典史葉程黃鑾俱進見調辦鵝公頸釐局候補同知朱瑜署蒲圻縣事劉春生候補縣湛福春回招賢里保甲局俱禀辭候補州李世英銷江漢關堡工局差調辦沙市釐局候補同知陳世本任雲夢縣劉秉彝缷署武昌縣事回俱禀到調署監利縣陳富文禀到見東湖縣周瑞變禀見辭候補遊　蔣聲耀候補縣吕賢笙俱奉飭隨同謝提督李道公幹俱禀謝藩憲示荆門直隸州知州印務詳委江夏縣知縣諾可權崇陽縣知縣印務詳委恩施縣知縣黃承淸俱　署江夏縣知縣印務詳委本任黃梅縣知縣徐士彥通山縣知縣印務詳委用知縣葉熙錕恩施縣知縣印務詳委本任崇陽縣知縣鄭敦祜俱署理 
[邗江官報]  
　　正月二十一日通分司項分轉由省回揚○二十二日吳主政蔭培抵揚○二十三日章鹺尹績委赴泗源溝鄭鹺尹貽泰委赴泰州南門章鹺尹鴻　委赴大團閘緝私均到轅謝委朱分轉之柟辭回姜埝差次○二十四日興化縣劉大令德樹到揚鄭鹺尹長椿委赴臨淸河卡 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
