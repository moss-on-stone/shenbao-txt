# 1885 - 284 - 4904496

 

Page 1

 
 
[勅授文林郎截取知縣八旗官學教習兼襲雲騎尉歲貢生沈君哀誄] [  尊聞閣主拜手]  
　　歲乙酉九月初十日乙巳友人沈君卒於上海之寓所其子某奉君遺骸於翌日丙午大殮禮也按君諱定年字飽山浙江山陰縣人少敏慧沈酣書籍䆳於經學旁及史子不願以世襲自見由歲貢生投充八旗官學教習俸滿以知縣截取乙亥歲來游申江僕以禮延請來舘凡有議論多出君手海内觀者無不佩服仰之如山斗僕亦深相依賴不圖今秋忽攖疾纒綿床第者兩月餘竟爾玉樓赴召享年四十歲嗚呼哀哉 
誄曰以君之智可以濟世以君之才不愧瓊瑰强仕之年遽歸九泉十載之友於焉分手君有高堂幸尚康强君有令嗣書香克繼君雖祿終千載譽隆濡墨和涙爲君涕洟君如有知尚其鑒兹 
[五十四號畫報出售] [  申報舘主人啓]  
　　本年交秋以來各處疫癘流行而漢陽一帶爲尤甚好事者謂迎神可以逐疫於是羅列儀仗賽會巡遊一時鉦鼓喧天旌旗耀日並裝扮各種名戲仰答神休其卽儺以逐疫之遺意乎爰繢圖以供衆覽畫譜一象一松鼠係任阜長先生所繢著墨不多栩栩欲活後仍附淞隱漫錄圖說一則准於初六日出售此佈 
[論整頓車夫事宜]  
　　近閱西報見有來信兩紙均言車事一則謂小車重載之非宜某日有小車載茶葉八箱不勝重累車夫竭力推送大有力不能勝之勢此工部局所宜明定章程使小車每輛止准載重幾何違則或應議罰是盖爲輀車夫氣力起見仁人之用心也一則謂東洋車太多其中多有齷齪疲軟之車夫勉力馳騁膨脝碍路殊足爲行人之害亦應請工部局明定章程凡有齷齪疲軟之人拉車攬載應將車子扣留議罰車主以應得之罪或令巡捕隨時指教俾東洋車夫皆知車行規矩勿爲行旅之闏此又爲街衢行人起見亦見其思慮之周且密矣西報旣登此兩信又從而論之以爲此等事皆工部局所應管必須早爲整頓夫整頓誠工部局之責然亦有難焉者在也小車重載例諸小舟重載事同一律船小人多易致誤人性命車小貨重則車夫必將力乏一或傾覆貨亦易致損傷并將有碍於道途倘工部局定一章程止准載重若干倘有多載無論其爲西人之貨華人之貨皆當議罰此事尚在可行所慮者貨倘出於西人則雖欲照章議罰西人必將强爲出頭與工部局爲難工部局未必遂能力與之爭是則或不免有所扞格耳若夫東洋車之多則本足爲道路之害顧彼業此者大都係婦女孤寡之輩製東洋車一二輛或十餘輛不等出租於人藉以收取租錢以資餬口一車之費已需洋十餘元加以每月捐照之費法捕房需洋一元英捕房需洋一元五角此外又有錢一百六十文以一百二十文爲烙印之費以四十文爲號費計每月一車應出錢三千左右而出租于人則一晝夜止取錢二百文其車夫之無力者尚或與人合租在車主每月所獲祗六千文除去兩捕房捐洋二元五角及錢一百六十文每輛不過二三千文若偶因違章議罰則彼又將何以餬口且車主有車待賃苟有受賃之人卽無不樂于出租豈能從中披擇必賃與强壯之人是必不能之勢也况賃車之人或輾轉託人擔保則卽使明定章程車主出租車輛必不得租與老弱而彼旣受賃又何難頂冒影射其中獘端百出車主豈能盡悉乎若云令巡捕隨時指點則巡捕除巡街而外原有派立四叉路口凡見車輛駛過時爲喝阻或令避讓或令緩行然熱閙之場則有之其冷落僻靜之地未必皆有若凡車行之處委派巡捕以司教導則巡捕恐未必有如此之多故爲此說者其意雖善其事實有難行然則租界中而欲整頓車務不亦戞戞乎其難之哉而吾以爲無難也本埠之有車輛屈指不過十數年其先止有小車並無所謂東洋車者自有東洋車其先惟洋行中人乘坐其價甚昻較現在之野鷄馬車尚過之無不及繼而日漸增多價乃頓跌至於租界中東洋車最盛之時約計在五六千輛至七八千輛其碍路尤甚於今日而且前此之車有一車可坐兩人者其大亦倍於現在嗣經巡捕房核定數目議合捐照照有定額車有定數由是稍减其數然以租界之地而尚有東洋車數千輛則猶苦其礙路而且不善拉車之人往往亂闖肇事其疲老軟弱之車夫又不能疾行避讓不但不雅於觀瞻尤足竭蹶以肇禍捕房乃復行定章必令强壯之人始准拉車其有髮種種而步踽踽者屏勿給車之損壞者亦如之自經整頓而氣象稍變至今日而又有日久弊生之勢倘能再定章程令車數更行核减車數旣减則車價可以稍增車價卽增則彼車主之所獲者亦漸厚於是而令其遴選車夫擇人而賃倘有違章從而議罰如是則於事無碍在車主亦不至大爲苦累而其令可以必行第工部局於此等事皆當在總集議事之時予以權柄俾得令出惟行絶無掣肘之虞乃可以悉以核定一力整頓否則工部局欲力圖整頓而衆口嘵嘵沸騰物議動輒惹人譏評又將何以力持於將來也哉 
[上諭恭錄]  
　　八月二十九日奉上諭步軍統領衙門奏拿獲刨挖墳塜盜取財物賊犯請交部審辦一摺所有此次拿獲之張三卽快馬張三張二趙二成均着交刑部嚴行審訊按律懲治其未獲之張大等犯仍着嚴緝務獲歸案究辦至獲犯出力之員弁着俟刑部定案時聲明請旨欽此 
[乙酉科湖北鄉試題名錄]  
　　石振張六翮關紆趙節賀作霖余聨潢胡孚炳黄士榮程仁馥魏華龍夏汝鏞李遠棟左宜之羅金聲郭集馨金永森錢儒儁閔兆棟王榮先文沖周從蓂虞太濂涂子中范文苑徐永淸方序喻陛鏘孫懋勳李漢源張延鍇熊文壽熊登校李瑞龍鄭出燄郝致龔寳琅陳彝鼎錢桂林陳佑炳熊命官張之鴻黄福吳鍾麟盧靖方漸升余聨澐張鴻騰劉國珍范龍光馬文燦宿恒李淦文江振漢袁承澤范龍周樹楔劉擇進吳裁紆榮祺全奇素許士瑩副榜顧玉樹王業樹時柏晋姚純瀹蕭延齡劉錫庚 
 
 

Page 2

 
 
陳若水劉後發萬献萬平漢 
本年湖北鄉試于昨日揭曉所有題名全錄先照電信印登以供諸君快覩惟輾轉繙譯未免有脫悞之虞且籍貫亦未及詳錄一俟郵到官板題名錄再行補登可也 
[京員募賑]  
　　天災流行方興未艾各京員情深饑溺念切痌瘝蝕立捐簿題曰拯溺救命捐分投散募不憚辛勞誠盛舉也具名者　翁叔平大司空以下七十八人其序云竊以木飢水毁流患無窮救灾恤隣行道有福本年廣東廣西大水江南江西安徽亦各被災而粤省爲尤重新會一邑溺斃十餘萬人其幸免於難者中廬已没道殣相望漂泊餘生待賑孔亟曡荷朝廷之頒帑更邀紳富之解囊惟沈蓄　苦其過深要撫卹不嫌於至再同人近依首善尤切心憂知一木之陰無多思千狐之腋可集惻隱皆有飢溺爲懷爰立救命之名用宏拯溺之舉各携　册分募衆捐庶藉鳩資稍安鴻澤倘馳函於梓里更告糴於隣封允資九鼎之言自得千金之助洪由纎起遠白近基胥賴衆擎要歸　濟凡我同志希鑒此忱謹啓○章程列後○一捐欵不論多寡自數萬金至數十百文悉隨人意每册一本湊集約有五金卽希隨時送交其有願捐巨欵能活多命者尤爲功德無量○一捐册編號加騎縫圖記另立底簿書明某日發出某人經捐於二十天内交淸連册並錢自送果子巷内同豐銀號　收照市價核實兌銀存帳以備稽查由該店出具收條爲信其有逾限未交者由領募人催取空白亦須交卷底簿捐册存繩匠胡同内閣　燕孫處○一領募人由各友輾轉相託領去若干本或自募或託人募或寄外省務將募捐友名姓及寄外省捐册號數隨時逹知趙處分註底簿○一外省均由同人分别函託募捐之欵徑寄京師同豐銀號内取收據爲憑或寄交函託之人轉交至同豐銀號收到捐欵卽按册塡掣總據無總據者卽與同人無涉○一查賑人現推定蔡輔臣連聰肅葉茂如趙燕孫吳芷林吳佑之蔡鷺卿陳和秋孫少鼎趙貫之國子餘承鼎銘分爲六班每班以二人往查五日一次周而復始卽將此五日所收捐册内捐數捐士名姓由二人分書榜貼○一現在水灾廣東廣西最重江蘇安徽次之將來收有成數視災之輕重爲濟之多寡由列名首士作主○一此次刷刊捐册以及零費等欵均已措備不動絲毫捐欵至匯兌賑銀各向殷實票號商酌不用匯費更妙倘必須酌付卽照數開支以期妥速觀此具見各京員仁心仁術藻密慮周而張朗齋中丞先捐銀二千兩寄往粤西尤徵好義急公愛民如子他日履新以後其造福於桂民也豈有涯哉 
[輦轂觀光]  
　　前報載醇邸李傅相及軍機大臣在總署會議設立海部一節兹悉是日議畢之後醇邸先行李傅相次之旣而禮邸額中堂張子靑大司宼等相繼出署慶邸及總署各大臣則仍照常例金烏西墜始各命駕言旋翌日總署又設盛筵宴待傅相李丹崖張樵野二星使亦皆在座○張樵野星使自拜出使美日秘大臣之命各寅僚以隨員推荐者紛至㳫來薦條已不下百餘紙具見人才濟濟日起有功而官塲中之拔茅連茹亦有足多也惜星使以限於額數未能並蓄兼收滄海遺珠在所不免彼懷才欲試者其悉能如願以償乎至繙譯一項則徐孫麒星使條議中已言之綦詳張星使亦深以爲是故擬在同文館學生中擇優酌帶二人以資襄助云○本月初五日甲辰科各京員公備盛筵宴李傅相於順治門外財盛館中并雇名班演劇頌德歌功一時衣冠肅穆車馬喧闐而曲奏霓裳筵開玳瑁尤足令上相賞心而伸主人薄悃云○山東秋汛決口復罹水災官紳散賑兩年業已計窮力竭東撫陳雋臣中丞痌瘝在抱慨焉傷之具摺乞恩以虚銜封典貢監减成開捐業已奉 
旨允行各處開辦當在指顧間矣○出使日本隨員謝君傳烈病殁東瀛經徐孫麒星使具摺請卹日前奉旨着吏部議奏欽此前任黎蒓齋星使之各隨員刻已三年期滿經徐星使代奏乞恩請照異常勞績給予奬叙當日奉旨依議欽此海外宣勞頭銜疉等誠非常之榮幸也○前報載金軍憲順咨調自俄回華之桂部郎榮前往伊犁教習俄國語言文字桂君定於重陽時節起程出都前赴差次行見春風所被桃李成陰他日人才之盛正可跂足待之矣○黑龍江一帶與俄之海參崴連界近來交涉繁多辦理頗非易易希將軍有文書到京調取通曉俄文之員數人以資差遣當道擬派何人刻尚未定○宗人府定於九月初二日考試供事當晚揭曉翌日覆試凡錄取之人須邀出結官到府識認以昭鄭重 
[闈事餘譚]  
　　浙闈謄錄房中病疫死者不下數十人患瘋者更不知凡幾且書手較往年爲少而實策則較往年爲多以致二三場卷皆不能十分認眞傳聞二塲中失去一卷尋覓兩日一夜絶無蹤跡不得已禀知所官共拜狐仙焚香禱告次日果尋得其卷於長桌之上一字無損三場卷已於初四日一律告竣夜間卽可掃塲初五日卽將書手放出○揭曉之期定於十三日寅初監臨於十二日六點鐘入闈辰初塡榜至三更後卽可送至撫轅張挂矣謫仙誰是拭目望之○杭垣於大比之年輒有好事者或撰聨語或編歌詞以談論時事其中嘻笑怒駡隱語　詞兼而有之此爲士林中第一惡習有識者原不過以蛙鳴蟬噪視之然其詞意之刻薄運用之尖新有足令人呌絶者今歲三場中有人以五色花箋書晉唐小楷新撰聨語貼諸魁星樓上其句云金山寺斗踢文魁難逃覆鉢紫石街簾挑武嫂密約裁衣觀者咸爲呌絶 
[鄂闈紀略]  
　　本届湖北鄉試聞有一萬三千數百人因號舍不敷添蓋蓬號七百餘間場内約斃十餘人二場明遠樓邊珠字號中有一人自戕釘插入腦門致隕其命又一人被蛇咬死有見之者謂蛇身約長丈餘　人追捕卽已滅影潜蹤此豈有宿孽歟此外之考終命者尚有數人其屍均用撐杵弔出置於圍塲後面十五日四點鐘時又有一人斃於明遠樓下至於塲規則寛嚴互用各士子亦能恪守初九日忽傳西號火起及監臨官等出外看視並無火焰方知爲文光射斗也 
[火油肇火]  
　　京口西門外泰和廣聚源二廣貨店俱在鎭屏巷另賃棧房存儲各貨本月初六日各由駁艇起運火油入棧泰和先起計有二千箱廣聚源其數倍之泰和司棧者見油有滲漏卽倩錫匠將箱修補匠性粗鹵將炙紅烙鐵酬置拭箱之油紙堆中猝然火發狂燎飛揚匠懼禍私逸眴息間屋宇通紅黑烟四冒延及比鄰致廣聚源所儲油亦遭焚燬幸二棧風牆高竣亦無助虐飛廉祗焚去瓦屋十餘楹尚不至池魚殃及然自下午三點半鐘起火直交夜半子時尚濃烟騰起殊可駭也當下午四點鐘時道府縣以次印委各員曁武營將弁聞警而至分督洋龍八架水龍十餘架環繞噴灌夜央方歸臨去仍嚴飭各龍常日澆撲勿任延及隣居其附近之德和洋行和泰源炭行零屋數户十餘椽自行拉倒以免蔓延火盛之時店主招呼貧户及乞兒能有冒死入内搶出火油一箱者酬值在文事後查悉所燬約值萬餘金誠巨灾也 
[鳩江火患]  
　　本月初四日下午六點鐘時蕪湖南門打銅巷前街某姓新造市房尚未出賃不知因何忽筮焚如之兆火光熊熊不可嚮邇各洋龍聞警畢集極力噴澆延燒一點餘鐘祝融氏始命駕而返新屋悉付一炬並燬隣屋三四幢 
[守履新]  
　　新任甯波府胡練溪太守於初七日到寗擇於初八日卯刻接篆因前任陳太守之靈柩尚未出殯故暫假校士館爲公館 
[奥員回滬]  
　　奥國夏正領事出遊經德國連繙譯代理會訊已列前報兹悉夏君業已回滬昨赴公堂與羅太守會判公事矣 
[委員訊案]  
　　前年松江某航船駛至本邑西門外羅家灣被盜戳傷船夥王三省一案經前縣范大令勒捕緝獲盜犯胡黛榮訊明收監詳請定奪上憲以似此户案定有同黨因卽批飭究追案擱多時迄未定讞日前藩憲札委黎壼山明府來滬會訊此案明府于前日抵滬暫駐署内淸道局中定於昨晚會同莫邑尊提胡研訊俟有所聞再行照錄 
 
 

Page 3

 
 
[藥舖毆人]  
　　前日巡防中局解送萬年靑藥鋪夥俞蓮堂曁打架受傷之莊勝寳至上海縣署下午由帮審委員　鴈臣司馬升堂集訊莊供小的在本城楊姓家爲庖人前月主人飭往魚行橋堍萬年靑購藥一劑該店夥結算需錢五十四文昨又往購索錢六十文當卽將藥擕回告諸家主家主以先後數目不符嘱小的至該藥店詢明緣故詎該藥店一味恃蠻將小的毆擊受傷求請騐究司馬騐得莊略受微傷並無妨碍卽飭退去旋詰俞蓮堂供稱莊來店購藥確曾口角然並無毆打事情司馬謂莊身上現有傷痕爾尚敢狡賴乎本應究懲姑念生意中人着卽自往楊家賠罪並速延醫爲莊調治並諭令交保出外嗣楊以俞係生意中人不應若此强横不肯將就了事尚欲具控琴堂云 
[飭堂棺殮]  
　　身死不明一事前日莫邑尊飭提李文林訊供飭查至傍晚原差回報該屍係蘇文德實因久病身亡並無傷痕及被毆形跡邑尊隨飭善堂棺殮發壇 
[盜案紀餘]  
　　法租界三洋涇橋堍潤康錢莊盜劫情形已列前報兹聞該莊被盜之前在八月二十八日有口操山東音狀似軍營哨官者將元寳一只向該莊換洋計應兌洋七十餘元其人言明祗先取洋十元其餘待需用時陸續再取及去後三次來取洋末一次在午後三點鐘方始取齊其意盖欲借取洋以觀該莊之動靜當時適有人送洋五百元至該莊放入銀箱爲該盜所見故當夜糾衆往刼方其進門呼嚇及搜劫財物出外奔散時均有口號洵是緑林客之老手刻下英捕房西包探帶同諸華探於每日黎明在租界各小客庽稽查殊屬認眞法捕房包探亦遣人四出緝拿說者謂前數年英界郭新興土行被盜捕房探得該盜雇舟前來必往蘇省特雇小火船追至周太僕廟果得人贓並獲此次之盜亦係駕船來者惜未雇小火船追之耳 
[獲土受賞]  
　　洋藥局巡丁頭目賴千戎督率巡丁協同捕房十號西包探及華包探陳阿九楊阿炳并會審署差役人等搜獲同成土行之各種漏捐洋藥及在貼隣姜衍澤藥舖并空屋内搜出洋藥川土一案經羅太守斷該藥鋪罰洋二百元充賑該土行之土送歸洋藥局充公均列前報兹以繳到罰欵該行夥周信來藥鋪夥曹承久均得開釋其土則已變價以七層奬賞巡丁及捕房包探公廨差役人等業由洋藥局送洋六百八十五元五角至公廨請太守派賞出力獲土之中西包探及差役與在堂辦公之書吏人等聞太守擬將是項奬洋當堂分别給賞云 
[游勇傷人]  
　　吳淞友人述及本月初二晚二鼓後有遊勇二十餘人闖至同芳弄某客棧借宿棧主見其形跡可疑不敢下榻遊勇遽向尋仇一時拔刀相向店主急避上樓跳窓而遁以致跌仆受傷立時殞命旋經店夥三四人出爲勸阻均被操刃戳傷隨卽紛紛遁去次日由該店家人投縣具報未知能否弋獲也 
[拐孩破案]  
　　徐文進投法捕房控稱家住城内開設老虎灶有五歲女兒於本年四月間被人拐去曾經遍貼招紙前日得人通信云女係無錫人朱三所拐朱在西門外及往該處朱便欲逃逸故卽獲住送究等語當經法捕頭飭法包探盤詰朱供出同黨之李老松蘇州人拐女後寄與李阿大及伊妻名翠寳處後託張太太經手賣與東洋涇浜臨平里廣東人家得身價洋二十六元當時朱三分洋十元李老松四元李阿大四元其妻翠寳四元張太太三元零用去洋一元李阿大夫婦現住甯波會舘後面八號門牌内等語當經法包探嚴頌眉往拘李老松早已颺去李阿大在外啜茗聞信欲逸法包探先將翠寶獲住料李阿大必回家取物着探夥等在伊門首守候俄頃李果回家當卽拘住一併管押先是嚴頌眉將朱三帶往臨平里着伊認明廣東人家門户朱卽指引明白進内問信據粤人莊平寳稱從無買孩情事法包探見其家另有一五歲光景之女孩詰其來　莊稱是親生後該句探知是買來因將莊平寶帶回於昨日解法公堂請訊翁太守詰之原告徐文進照前伸訴并稱溧水人女兒名毛囡詰之朱三亦供認拐孩寄與李阿大家由張太太經手賣洋二十六元分用現在張太太已去世故廣東人不認詰其拐孩之後於何日賣去答稱廣東人家由張領去記得是十六日所賣由張出名我等皆爲中人有四個人到塲旋據原告徐文進稱聞是朱三出面故用洋十元詰之李阿大據供朱於八月初七日來住此事我實不知翁太守謂四月間事如何八月初七始來旋詰翠寳初亦推說不知繼稱有名大九者分與我洋二元大九亦同住一家詰之莊平寶如何買孩可將契紙呈案答稱做領港生意從未買孩並無紙張可繳嚴頌眉禀稱初時伊亦如此說後稱五歲女孩在伊門首求賣伊不要另有一廣東人買去况伊家中尚有一孩亦是買來翁太守謂何不直說莊始稱是朋友所買現在虹口復詰李阿大據供分得洋四元朱三實名李三與薙頭張阿二串同將徐姓女孩拐出大九先在張阿二店對門烟間内張與大九吸烟說起到盆湯弄將朱三尋到方由張太太經手賣與廣東人家復詰莊平寳堅稱是虹口廣東人買去太守着將莊分别管押不准與朱三李阿大說話翠寳交保 
[英界公堂瑣案]  
　　包採唐靑山禀稱王花桂持西國銀票洋五元無從領洋商之葉友福則稱本欲贖取衣服不知押鋪肯用否土隨將票交葉葉又轉交王阿標一去不返由王報捕根拿一起人送案包探顧阿六禀王阿標專騙小孩衣服今有張阿春報被騙衣張亦投案土花桂申訴前因張阿春禀明前情葉友福供認取王之票交與王阿標是實王阿標供詞游移羅太守隨判王阿標笞責四百板葉友禍减責二百板以儆○包探顧阿六禀前獲木椀塲賭犯奉飭補提開賭之小德紀今已查獲解案小德紀供本邑人現開茶館無開賭情事羅太守問小德紀前曾犯事到案否該包探答稱犯事在縣署未到此間太守隨判小德紀發捕房管押一月○華捕禀稱販牛之陳根得張友喜牽牛三頭行至大馬路西首見王阿三駕馬車駛來牛竟亂跳馬亦狂奔致碰壞西人馬車及撞倒王順生東洋車兩車輪盤及車身稍有損壞東洋車祗碎葉板今將牛客送案王阿三與西人各訴前因王順生供東洋車須償洋十六元陳根得張友喜同供因牛驚躍無力阻止以致擾事夏正領事謂車夫王順生希圖藉此訛詐殊屬非是旣碎葉板修理之費祗須一二元足矣羅太守深以爲然惟販牛之陳張二人總有疏忽姑判罰洋十元俟捕房細核應償修理費若干分别酌給○包探顧阿六禀尤小寳至捕房訴稱手持錢四百文被嚴阿龍取去捕頭知嚴疉經犯事命我送案尤小寳申訴前因嚴阿龍供爲裁縫與尤爲友並未取錢羅太守以嚴怙惡不悛押候過堂笞責四百板○德和洋行經收房租人王渭亭稟稱被胡雨林積欠三個月房租洋九元向索無着交捕送案現在情願待伊住至月底請令搬移不算二十天房租惟請追前欠胡雨林供房爲親戚代租情願賠一個月房租洋三元夏正領事謂旣稱每月租洋三元何致被欠三個月實由收租人自悞旣被積欠如許而始交捕請追公廨豈專爲爾等收租乎嗣後倘再如是概置不理羅太守亦以收租人自已延玩姑着胡繳洋三元卽令赶緊搬遷○周阿發稱我子在間壁烟館前玩耍詎開烟舘之王阿金以我子吵閙拖進毆打我妻馮氏聞聲赶往亦遭毆打爲此訴捕拘王送案妻受傷尚輕今亦投案兒子傷重不能投騐其妻馮氏申訴前因并請騐傷王阿金供伊子時到我處吵擾及告伊妻反敢辱罵致與爭執羅太守騐得該氏頭面受傷判將王阿金铣笞二百板再行管押察看周子傷勢如何再行核辦○繅絲棧西人稱雇陸阿得之小車裝載湖絲陸竟用刀割竊包繩送案請辦陸認竊求恩羅太守商之夏止領事判陸枷號七天發頭門示衆贓交失主○李何氏稱葛雲卿同妻借住我屋因我失竊小匣一只銀洋六元及銀簪等件查無形跡嗣見葛袖内墮一紙包且有銀洋響立卽搜出押票一紙託人觀看的係我之失贓與論爭執交捕送案况見者不止一人質票呈閱葛雲卿堅不承認華捕禀該氏與葛爭執喚我拘拿時據大衆言固見葛袖内落下票紙羅太守飭將葛雲卿押俟查明核辦 
 
 

Page 4

 
 
[上海絲業會舘施少欽來啓照登]  
　　嶺南屈星槎善士以患病危險許愿助賑洋十元後病卽漸痊今又續助五元囑解兩粤三元山東二元並囑登報以爲同病者勸○同日培德堂交來鹽邑和豐號經募指助江寗賑捐洋一百四十元計念四户亦囑登報以代經手函復九月初八日 
[江督轅門抄]  
　　九月初二日知縣黎功叙稟到由臺灣咨送回省○初三日蘇撫臺譚拜會辭行○初四日江西布政使劉瑞芬新授鹽運司張候補道湯壽銘辭赴上海前安徽候補道劉傳楨同知裘如林知縣成泉逹候選同知王希祐知縣甘調鼎禀知　司委採辦積榖江蘇試用道庫大使陳錫炳由京來到省 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
++- *9++ 
 
 

Page 9

 
 
   
 
 

Page 10

 
 
[袁江官報]  
　　南河試用閘官吳曜春錢步墀均於八月十四日自部騐看回工○管帶淸淮中營馬隊候補叅將鄭永泰於十六日赴漕轅禀知帶隊赴宿遷駐防○淮揚鎭標左營叅將王樹標於十六日公出閱邊○新選襄陽衛守備玉啓新選嘉湖衛守備楊祖萱均於十八日自都來浦領札赴任○親兵水師副營奉漕憲委候補副將汪陞發管帶○松帥於二十日三點鐘登舟赴省日行事件暫由道憲代拆代行 
[鄂渚官報]  
　　八月十九日委解甘肅新餉湖南候補縣張春林譚澤湘來省禀到二十日候補縣何葆修劉春生俱解第九批京餉禀知巡檢李兆庚奉江漢關委帮辦漢鎭堡防局二十一日候補縣張樞自廣東偵探回盛在福解繙譯卷赴京禀辭藩憲牌示施南府經歴缺以改發試用縣丞黄廷樞天門縣乾鎭巡檢缺以儘先補用從九品未入流文鼎巴東縣野三關巡檢缺以試用從九汪瑛按察司司獄缺以候補班本班儘先補用巡檢伍紹美俱署理利川縣建南巡檢准補之趙岫雲赴任二十四日本省提督程從周軍門辭行赴任署江夏縣嚴鷟自署荆門直隸州本任江夏縣羅緗缷江夏縣事俱禀見禀知藩憲牌示應山縣缺委遇缺儘先補用縣梁家鈺署理藩憲牌示於九月初一日換戴暖帽同日署理江夏縣嚴菶雲直牧鷟昌於八月二十四日已時上任履新係四川人撫憲出闈○二十五日候補同知王肇泰解白蠟赴京禀辭候補縣鄧焯煐奉藩臬憲委武昌府發審局學習差委辦駐宜荆沙補厘分局候補縣程晸堃禀辭赴局 
[法界公堂瑣案]  
　　昨晨會捕局勇鄭錦和在鄭家木橋南首拘獲賭徒曹金福孫長林兩人并賭具賭錢一併解案又准英公堂送到王子山一人據法包探禀稱王子山在英馬路與人打架經捕將兩人拘解羅太守詰得王子山爲鄭家木橋賭首因送法公堂辦理翁太守見王子山前曾犯案詰其綽號據稱名小蓬頭復詰爲首之人據稱實是淘沙和尚阿忝金榮等人又詰之曹金福孫長林均不承認又問贏錢如何分法答稱亦是爲首者所得我等每日所得不過數十文不等翁太守着將搜到之錢悉數充公曹孫王三人一併管押俟獲到爲首之人連符長生併辦包探又將寄頓賭檯之老虎灶夥徐東生解案據供店主染病不能前來翁太守詰其賭儘何人所寄徐稱實是堂倌經手太守着將徐父保另換知情者到案禀明○前報列陳戴氏欠傭婦陳楊氏之洋因欲想賴洋將據誑騙等情經翁太守諭陳戴氏交保限日還洋在案昨日陳楊氏投案請追據稱前經人說還洋八十元我尚未允現在無人來說是以請追陳戴氏未到案鄭某禀稱有衣鏡一面琵琶二隻自鳴鐘一架在陳楊氏處可值洋四十元照前講之八十元扣算祗須還四十元詰之陳楊氏可有物件答稱已交淸太守謂可是還與同和棧中答稱六月初九日在肇富里時交付詰之鄭某據供陳楊氏在同和棧主處已認過可以質對太守着傳進鄭又稱伊在棧内研詰再四鄭總以物件爲詞太守謂伊手中借據尚可騙去來案誣告何况物件着於下期交洋否則押追○瑪禮遜洋人偕收租人馬樹堂請追眠雲閣所欠房租一案經法包探往傳旋據該店夥林長興呈繳洋二十二元七角五分并稱店主母染病不能到案前欠由孫姓理直該烟館現歸馮吉記翁太守謂前次到案尚是孫蔡氏何得牽涉卽使該店歸與馮姓亦應當時說明現在繳到之洋着馬樹堂先收姑由捕房派捕到該烟舘看門待料理淸楚再撤○吉祥街淸芬堂烟館經手人俞富祥稱初三日失去烟鎗一支昨日又失洋燈鞋子等件當傷獲住人犯送究詰之解案人供名周大順武昌人法包探將當押票十數張呈案稱從周身畔搜出着將周大順管押又諭俞富祥回去與店主說明現在英界禁婦女吃烟茶法界事同一律如敢容留惟爾自問俞唯唯而退 
[上海三馬路與昌絲棧陳竹坪經募兩廣山東沙州賑捐九月初六日第九十二次淸單]  
　　無名氏大善士求病速愈助兩廣洋二百元又助山東洋一百元又助江寗洋一百元又助沙州洋一百元以上四户共來洋五百元○謙吉祥交來緖綸公所重陽日酒席淸音費移助洋三十元○恆昌永因隣居失愼天祐無恙洋十元四齡童子王章祈保母病速愈洋十元嘉定朱新淦祈朱門喬太孺人七十冥誕移助以增冥福洋十元杭州吉林廷公舘助棉衣十件價洋七元泉唐知命庸人求合家平安助沙州洋四元無名氏洋二元萬順陳借巢三槐堂夏姓花有善王變卿助沙州五户各洋一元泰源公售出碎錢錢二百六十文子記少記合小洋二角○張祿初先生書潤移助洋二元六角又洋一元又小洋四角以上四户共洋四元四角○西塘沈志節病愈完愿銅洋廿元知非子助山東洋十四元鎭江復春號銅洋五元浙寗杜鳳書乾茂二户各銅洋四元杭城運司大門内顔公舘寄來味淡居士銅洋四元○彭城森記江寗銅洋三元嘉興裕昌銅洋一元無名氏銅洋三元五角碎銀一錢六分○昌字一千二百八十九册鎭江陶聚茂福鄭耀廷善士經募楊順源手耿洋五元復昌陶紹寛陶二順陶三順陶巧保陶金保陶菊保七户各洋二元無名氏無名氏羅德廣和發源甡義巽錦元泰六户各洋一元凌蓉村錢六百文華春芳鄭耀記楊恆源出發榮蘇在明五户各錢五百文劉裕德錢四百文凌鶴記錢三百文無名氏吳學才吳錦江三户各二百文以上廿五户共來洋廿九元○黄駿聲翁交來聊盡我心人紋銀四兩○無名氏祈保合家平安指助棉衣足四開廿二元虚四開十八元合小洋九十一解婁氏祈子腿疾速愈徐氏祈女平安二户各洋一元房馮氏祈身康健體銀耳挖一只徐氏祈子聰明銀項圈一个胡梁氏祈女臂疾速愈銀鎖一把銀耳挖一只陳林氏祈子平安銀耳挖一只楊曹氏乳娘祈少爺康健銀針一枝五户共飾六件重一兩九錢王崔氏祈小姐平安老娘康健三百文又祈喘病速愈二百文汪江氏黄胡氏二户均祈老小平安各一百文以上十二户共來洋二元小洋九十一角錢七百文飾銀一兩九錢○昌字五百九十九册漢口大有德典經募方芹香方大記方天位夏少記四户各錢一串芹藻記唐姓二户各五百文定候記程勉齋劉閉山羅福田程秋農汪希魯劉樹山無名氏不書名九户各三百文王雲卿汪子靑余甫臣游潤生願重力微人劉洪茂六户各二百文夏菊泉金萼樓金瑞卿汪裴臣章用相汪煥章杜起順劉春山李觀保王詩亮徐衡山十一户各一百文以上三十三户共來洋八元銀五錢○寶善街際興三次桶損白帋包銅洋二元又銅洋一元散小洋三角散錢七百文○本日共收洋六百廿員銅洋六十一員五角虚對洋一員小洋一百零五角錢一千六百六十文紋銀四兩一錢六分飾銀一兩九錢合併聲明 
 
 
 

Page 11

 
 
[光緖十一年八月二十九日京報全錄]  
　　宮門抄○諭旨四道錄前○發抄旨四道○御史文奏爲請旨飭禁婦女聽書宴會摺○川督丁奏請仍照原案給奬摺○粤督張等奏請調員留營差遣片○河督成奏遵查聲明請飭部核議片○東撫陳奏爲奏聞片○閩督楊奏請飭加封號並列入祀典片○皖撫盧奏甄别通判片○雲督岑奏請飭部更正片○八月二十九日刑部都察院大理寺正黄旗值日無引見○桂公謝充族長恩○甘肅學政秦㴻春請訓○錢應溥謝候補五品京堂恩○熙貝勒續假五日○召見軍機秦澍春○發抄吳元炳奏接任皖撫謝恩奉旨知道了欽此○又藩司盧士杰各回本任奉旨知道了欽此○張端卿奏回任皖臬謝恩奉旨知道了欽此○岑毓英奏請將完交欠項之前辦湖南滇捐局員候選令蔣鴻烈開復原官奉旨着照所請該部知道欽此○○山東道監察御史奴才文海謹奏爲婦女聽書宴會請旨飭禁以維風化事竊思京師爲首善之區風俗本厚後前職官眷屬固不肯逛廟逛街卽兵丁眷屬亦咸知安分度日鮮有閒游者乃近年以來街市之中少年婦女甚衆雖亦有家寒無役自買衣食出於不得不然者而艷妝冶游正復不少尤可怪者書館書廠竟有婦女聽書飯鋪酒肆亦有婦女宴會男女混雜顧忌毫無實屬不成事體有傷風化若不嚴行禁止恐世風愈趨愈下關係豈淺鮮哉相應請旨飭下步軍統領順天府尹五城御史出示嚴禁嗣後如有婦女再入書館書廠聽書飯舖酒　宴會有跟人者卽將跟人拿獲無跟人者卽將該婦女拿獲訊問明晰罪坐家長官則奏叅兵則責懲並將賣女座處所查封究辦至婦女上街原不能一律禁止應飭該家長自顧體面毋使艷妝美服任意玩遊也奴才爲世風起見是否有當伏乞皇太后皇上聖鑒謹奏奉旨已錄○○太子少保頭品頂戴降三級留任四川總督臣丁寳楨跪奏爲川省官運局接辦辛壬兩綱出力局員覊恩仍照原案給奬以照激勸恭摺具奏仰祈聖鑒事竊查川省開辦官運歴年行銷引張徵收課稅並帶銷積引久已大著盛效開辦之初經臣奏明如辦理二年著有成效奏請奬勵業將丁戊巳庚四綱出力各員照章兩次閱單請奬奉部覆准在案嗣將接辦辛壬兩綱出力局員援案請奬接准部咨以鹽局事務係屬應辦之件不准保奬等因查例載兼管鹽務之知縣知州知府直隸州知州欠不及一分者停其升轉欠一分以上者降俸一級欠二分三分者降職一級欠四分五分者降職三級欠六分七分者降職四級俱令帶罪督催停其升轉完日開復欠八分以上者革職又各省經徵鹽課督銷鹽引各官能於奏銷前徵銷全完或前官任内並未徵銷接任官於奏銷前徵銷全完者總以一官全完一年課引爲斷無論正署俱照地丁錢粮例議叙各等語覆查川省自開辦官運以來引由局配課由局徵州縣經徵處分統歸廠岸各員如其銷引不力照例開叅與州縣官無異是銷引處分綦嚴該員等旣有經徵之責而無奬叙之寔罰同賞異與定例奏章均不符合且該員等於配運督銷各事宜均能始終認眞不遺餘力故七八兩年應徵引課並帶銷積引課銀於奏銷前一律掃數全完藉以接濟軍餉毫無貽悞實非尋常局務勞績可比前辦局員均得仰邀奬叙接辦之員不獲邀奬未免向隅且事在光緖九年六月初四日奏改新章以前不在嚴核之列援案請奬與原定章程及歴辦成案相符毫無冒濫由官運局總辦鹽務候補道夏峕詳請奏咨前來臣覆查各省經徵鹽課督銷鹽引各官能於奏銷前全完者例得謙叙今各省鹽務改爲官運分試局廠委員辦理或在總局籌畫勾稽不遺餘力或在廠岸經徵購運悉合機宜其責任旣與州縣無殊若不援案請奬殊不足以昭激勸而勵將來雖局務係屬應辦之事究不無微勞足錄合無仰懇天恩俯准勅部將接辦辛壬兩綱出力各員仍照援案淸單分别核給奬叙出自鴻施是否有當理合恭摺具奏伏乞皇太后皇上聖鑒訓示再此案請奬銜名前已開單咨部有案請免開送又單内射洪縣知縣孫秉璋候補知縣沈樹樺均已病故應請扣除合併聲明謹奏軍機大臣奉旨着照所請吏部知道欽此○○張之洞等片再粤省上年辦理海防兼援台越一切營務洋務在在需員差委　有前福建古田縣知縣降補府經縣丞魏𫒗翰講求海防樓通洋務曾充閩省通商局文案當卽咨調該員來粤差委該員淸理交代經手查件於十月二十二日到粤當經臣咨部查照嗣遴派該員於正月間馳赴關外前敵差遣並咨明廣西護撫臣各在案兹准吏部咨稱軍務省分請調候補候選人員飭令遵照定章奏明辦理等因咨覆前來臣查降補府經縣丞魏𫒗　熟悉營務洋務經臣飭調來粤復派赴前敵差遣兹准部覆行合奏明辦理合無仰懇天恩俯念邊防緊要准以降補府經縣丞魏𫒗翰留於兩廣軍營以資差遣理合附片具陳伏乞聖鑒訓示謹奏軍機大臣奉旨著照所請吏部知道欽此○○成孚片再奴才前准户部咨准前河南候補道啓續呈稱前官河南曾在上南廳河工捐廉購條磚三百方令卽查明數目是否相符前項磚方已歸何案工程動用迅卽奏明辦理等因當卽轉行開歸道查覆去後兹據覆稱前河南候補道啓續於光緖七年捐購條磚三百方運交上南廳鄭上汎工次飭據該廳查報現仍如數堆儲並未動用應俟將來抛用時再行專案具報等情前來奴才復檢擋卷該員啓續於光緖六年四月經前河南撫臣涂宗瀛以該員熟悉河務由署鹽糧道任内奏委調署開歸陳許道篆夏汎駐工巡防適上南廳鄭上汎頭堡無工處陡出奇險屢瀕於危經該員審度機宜督率廠營汛弁扼要抛築磚石壩一道乃得化險爲夷由前河臣奏明有案歴年汎漲溜趨該壩屹然穩固於上下首工程深資依護復因上南工需待料情殷報効於七年五月捐購條碍三百方運交胡家屯工次以資備防禀經前河臣飭廳騐收並據聲明輸捐出於至誠不敢仰邀議叙等情亦在案查前項條磚三百方照例價合銀一千八百兩雖該員聲明不敢邀奬而其急工報効實屬有益工需旣經户部飭查理合查案聲明伏候飭部核議至此項存磚應俟將來動用時再行奏明歸案報銷合併附陳謹奏軍機大臣奉旨户部知道欽此○○陳士杰片而各省鄉試例應巡撫入闈監臨本年山東省乙酉科鄉試應辦科場事宜臣先期循照舊章飭屬預備並將地方緊要事件分别淸厘遵例於八月初六日入闈監臨督同提調監試等官認眞彈壓稽查以昭嚴肅臣入闈後署中日行公事及解審命盜等案循例飭委藩司代行代勘所有臣入闈臨臨日期除恭疏題報外理命附片奏聞伏乞聖鑒謹奏軍機大臣奉旨知道了欽此○○楊昌濬片再據福寗府霞浦縣紳士張國綸等僉呈郡城朝天坊奉趙眞君香火眞君名昱字仲明蜀之峨眉山人幼時勤學能文聰頴邁衆長爲嘉州守斬蛟拯民後不知所歸衆思舊德立廟於灌江口祀之宋慶元間邑令李雄自蜀奉昱香火至霞浦邑人爲立祠由宋迄明疉顯靈異曾封靈惠威正博濟眞君志乘可攷我朝乾隆以來捍灾禦宼有禱輙應同治十年光緖元年飛蝗驟起禱不爲災三四年間疫癘流行繼以亢旱詣廟䖍求疫止十足實有功德於民理合造具事實册結僉懇轉詳列入祀典並加封號以答神庥等情該管縣府遞加印結送由藩司沈保靖核詳請奏前來臣等查廟祀正神能禦灾捍患有功德於民者例得請加封號並予列入祀典今霞浦縣朝天坊崇祀趙眞君生爲循吏殁著英靈波捍蛟宮慶安瀾于巴蜀雲飛鶴馭沛甘澍於甌閩起疴則術妙金丹禦宼而芒銷玉弩飛蝗屏迹嗷鴈無聲凡兹顯赫之神威宜荷褒崇之盛典合無籲懇天恩俯准勅加封號列入祀典春秋致祭以順輿情除册結送部外臣等謹附片陳奏伏乞聖鑒訓示謹奏軍機大臣奉旨禮部議奏欽此○○盧士杰片再勞績保歸候補班人員應於到省一年察看考核分别煩簡補用歴經循辦在案今查有鹽提舉銜候補班補用通判鮑昌自光緖五年十一月二十到省之日起扣至六年十一月二十日止試年一年期滿例應甄别據藩臬兩司會詳前來臣覆查得該員鮑昌年强才裕堪以留省補用除咨部外謹會同兩江督臣曾國荃附片具陳伏乞聖鍳謹奏軍機大臣奉旨吏部知道欽此○○岑毓英片再據花翎儘先選用知縣吳本義禀稱該員係直隸順天府大興縣人原籍江蘇常州府陽湖縣民籍由監生於同治十　年十月十六日在駐渝黔捐局報捐不論雙單月選用縣丞投効雲南軍營於迭次克復雲南永昌府等處五城七巢案内出力保奏於同治十二年五月十三日奉上諭候選府經歴縣丞吳本義着免選本班以知縣不論雙單月儘先選用並賞戴藍翎欽此接奉行知在案惟原捐係選用縣丞保單内誤開作候選府經歴縣丞坐銜不符請照章奏咨更正等情前來臣覆查無異合無仰懇天恩賞准飭部更正以昭激勸謹附片具陳伏乞聖鑒訓示謹奏軍機大臣奉旨着照所請吏部知道欽此 
 
 

Page 12

 
 
[光緖十一年九月初一日京報全錄]  
　　宮門抄○上諭兩道錄前○江督曾奏爲查明水師欵項無可減併摺子○晉撫奎奏爲請補同知摺○東撫陳奏爲請頒匾額摺子○粤督張奏請照例補給卹銀片○江撫德奏請開復知縣原官摺○將軍希奏請調署廳縣片○九月初一日工部鴻臚寺正白旗值日無引見○廷楨假滿請安○廣東學政胡瑞瀾請訓○王鴻年謝授直隸大順廣道恩○莊王續假十日○内閣奏冡騐放之王大臣派出豫王恩中堂畢道遠孫詒經○吏部呈進月官卷○召見軍機胡瑞瀾王鴻年○○太子少保兩江總督一等威毅伯臣曾國荃跪奏爲查明長江水師通年收支欵項無哉栽减歸併恭摺具陳仰祈聖鑒事竊臣欽奉上諭現在海防善後用項浩繁必須通盤籌畫核實經理各該省關每年所入之欵究竟實有若干其常年例需及現在添支防勇局卡餉需薪水各欵實在費用若干此後常年可以裁減歸併節省之欵若干着切實核計逐欵開單限一月内詳細奏報等因欽此當卽恭錄分别轉行遵辦去後兹據江同鹽巡道田國俊詳稱長江水師當立營之始經前督臣曾國藩奏明指定安徽皖南大通江西湖口金陵蘇省松滬各牙茶木厘總局所收厘金額解銀五十一萬兩支放三江境内十四營經制官弁兵書歲需養廉俸薪粮餉米折衙署親兵口粮及各營應用皮紙火香折價飛划津貼製造本洋火藥價值金陵湖口兩船廠工料等項之用額收額放本無餘存近因厘收短絀報解多不足數而計授要需又難緩缺每届放餉之期尚須多方借墊勉强敷衍實無可以裁減歸併節省之處開具每年收支各欵詳請奏咨前來臣查長江水師一切用欵當立營之初卽已力從撙節是以光緖九年曾准部咨飭將長江水師兵丁口糧酌擬奏减以節經費卽經左宗棠彭玉麟等以無可酌减合詞具奏奉旨允准在案察核該道所詳係屬實在情形除淸册咨部外理合會同江蘇巡撫臣衛榮光恭摺具陳伏乞皇太后皇上聖鑒勅部查照謹奏軍機大臣奉旨户部知道欽此○○頭品頂戴暫署山西巡撫調補直隸布政使臣奎斌跪奏爲遴員請升要缺同知以裨鹺政仰祈聖鑒事竊照河東監掣同知張元鼎籖升甘肅慶陽府知府接准部咨應以四月二十日奉旨第五日行文按照限减半計算扣至五月初九日作爲監掣同知開缺日期業經截缺咨部在案所遺員缺係煩難要缺例應在外揀選題補該同知監掣鹽引緝捕私販催徵鹽課事務紛繁近年鹽引滯銷尤須設法疏通非熟悉情形之員弗克勝任查定例應題同知缺出候補無人准將試用人員題署亦准於現任人員内揀選請升晉省雖有本班候補曁試用人員非初登仕版卽於鹽務情形尚欠歴練隨於卓異應升人員内逐加遴選查有聞喜縣知縣張貽琯現年五十一歲係山東海　縣人由增貢生遵籌餉例報捐府經歴指分山西同治元年二月到省十年以攻拔洪岡賊寨出力保奏免補本班以知縣用十二年六月引見是年因防河出力保奏俟補缺後以同知直隸州用復加捐同知銜歸新班遇缺補用補授太谷縣知縣十三年七月到任光緖二年以隨同剿賊出力保奏換戴花翎四年調補聞喜縣知縣大計保荐卓異五年因辦賑出力保奏俟補同知直隸州後以知府升用八年二月到聞喜縣任業將卓異俸滿併案給咨赴部引見回任候升在案該員才明識卓幹練有爲歴任煩劇措置均能裕如任内並無積案及欠解錢粮承緝未獲盜案處分以之升補河東監掣同知實堪勝任合無仰懇天恩俯念員缺緊要准以聞喜縣知縣張貽琯升補河東監掣同知洵於鹽務有裨如蒙俞允該員係卓異引見回任候升之員毋庸送部引見該員尚係初升任内叅罰例免核計所遺聞喜縣知縣員缺係屬要缺應俟接准部覆另行截缺請補合併聲明據藩司高崇基署臬司丁體常會詳前來理合繕摺具奏伏乞皇太后皇上聖鑒謹奏軍機大臣奉旨吏部議奏欽此○○山東巡撫臣陳士杰跪奏爲神靈顯應籲懇勅加封號並頒賜匾額以隆報饗而順輿情恭摺仰祈聖鑒事竊臣前據蒲臺縣轉據紳董聨名禀稱該縣城隍素稱靈異地方遇有水旱疾疫祈禱輒應近數年黄水爲灾該縣河面上接濵州下逹利津綿長七十餘里伏秋兩汛期内各處如有漫决縣境或被波及或出險工每當風雨昏夜人力難施之際官紳赴廟䖍禱均獲轉危爲安故年來臨河各屬迭被奇灾而該縣水患尚輕士民人等咸以爲神功默佑懇請具奏勅加封號並頒賜匾額又據藩司轉據靑州府詳據益都縣紳耆鍾傳淸等禀稱益都城内舊有關聖帝君廟宇民間祈禱輒著靈應未歲一冬無雪今春又復少雨百榖難種二麥將槁人心驚惶當經該府縣督同糾民設壇於帝君之前一體䖍誠祈禱旬日間兩得透雨藉以轉歉爲豐懇請奏頒匾額以答神庥等情前來臣查廟祀正神有能禦災捍患功德及民者例得請加封號匾額今蒲臺益都二縣所稱各情均屬靈應昭著合無仰懇天恩俯准勅部議加蒲臺縣城隍封號並頒發匾額二方由臣敬謹摹製分别懸挂俾得上酬神貺下順輿情爲此恭摺具陳伏乞皇上聖鑒訓示謹奏奉旨已錄○○張之洞等片再前准兵部咨同治七年九月分各省督撫將軍府尹等將歴年出師陣傷亡故文武員弁生監生等咨部議卹謹按定例章程議給卹銀世職應請將陣亡照例議卹之從九品蔡喜澍蔡錫光均照經制外委例各給卹銀一百兩同治七年十二月二十二日具奏本日奉旨依議欽此等因當經前督臣轉行遵照嗣據嘉應州知州姚克濬詳據州民蔡繩紀蔡繩祺禀稱竊繩紀祖父蔡喜澍繩祺嗣父蔡錫光各於嘉慶二十五年及咸豐五年在部報捐從九品職銜咸豐九年二月　髮逆石國宗由閩竄攻嘉應州城繩紀祖父蔡喜澍繩祺嗣父蔡錫光均在城内辦團督勇固守城陷巷戰力竭被戕荷蒙彚奏請卹奉准兵部咨照經制外委例議給卹銀一百兩惟日久未奉議給世職禀懇轉詳奏請補給等情卽經飭據廣東善後局司道查明嘉應州城于咸豐九年間被賊攻陷在城奉辦團練督勇隨同官軍守城禦賊被害死難官紳人等或已議給世職於當時或請補給於事　業經部議照准在案今從九品蔡喜澍蔡錫光事同一律祗奉兵部照經制外委陣亡例給卹銀一百兩日久未奉議給世職未免向隅等情詳請奏明補給前來臣等覆核無異合無仰懇天恩勅部將被戕從九品銜蔡喜澍蔡錫光照例補行議給以慰忠魂除咨部查照外謹合詞附片具陳伏乞聖鑒謹奏軍機大臣奉旨該部議奏欽此○○江西巡撫臣德馨跪奏爲知縣原叅徵存未解銀兩已據叅後全完懇恩開復原官恭摺仰祈聖鑒事竊查候補知縣萬世毓前署靖安縣任内徵存未解各年丁漕正欵銀五千一百餘兩延不完兌經前撫臣李文敏會摺奏請暫行革職勒限全數完繳欽奉諭旨着照所請該部知道欽此當經轉行欽遵勒催完繳去後兹據藩司劉瑞芬署督粮道陳志培會詳稱據南昌府知府賀良楨詳據現任靖安縣知縣梅雨田禀報該革員萬世毓徵存未解各年丁漕正雜欵銀五千一百四十一兩零叅後分别兌解補抵淸楚並無虧短出具總結禀報到司伏查革員萬世毓於被叅後完解光緖三年地丁正銀五百兩耗羡銀五十兩四年地丁正銀六百九兩零耗羡銀七十七兩零五年地丁正銀一千兩耗羡銀一百兩稅契銀一百九十九兩零均於光緖十一年五月二十三日解司兌收容俟造入十一年秋撥册内新收項下報查又完解光緖四年漕折銀六百八十八兩零四年贈扣米折銀三十六兩零四年漕粮脚耗銀二十二兩零均俟造入該年漕糧奏銷册内報查其餘銀一千八百五十八兩八錢零係屬隨解到庫提補捐欵公費並移還外縣墊欵以及補抵應支俸廉等欵核計該叅令徵存銀兩均已分别完解補抵淸楚並據現任靖安縣知縣梅雨田出具摘受交代淸楚總結到司自應照案詳請開復以昭激勸等情詳請具奏前來臣查該革員萬世毓徵存錢粮於被叅後埽數全完尚知愧奮合無仰懇天恩俯准將前署靖安縣事暫行革職候補知縣萬世毓開復原官仍留江西歸本班補用俾資觀感再該令係因交代查有徵存未解銀兩被叅今據叅後全完于本案開復查照例意毋庸送部引見除咨吏户部曁湖北撫臣外臣謹會同兩江督臣曾國荃恭摺具奏伏乞皇太后皇上聖鑒訓示謹奏軍機大臣奉旨着照所請該部知道欽此○○希元等片再現署雙城廳通判郭錫銘前經奏補五常廳同知業已奉部覆准應卽飭赴本任以重職守其現署五常廳同知胡傳自應諰省另行差委所遺雙城廳一缺查有現署敦化縣知縣趙敦誠勤奮有爲堪以調署遞遺敦化縣一缺查有揀發委用知縣劉調元穩愼安詳堪以委令署理據分巡道孫堪詳請具奏前來除飭分檄遵照外理合附片具陳伏乞聖鑒謹奏軍機大臣奉旨吏部知道欽此 
 
