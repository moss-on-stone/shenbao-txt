# 1894 - 190 - 4907625

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十六種洋五元○刑案匯覽洋七元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元五角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈 
[繪圖後施公案出售] [  圖書集成局代啓]  
　　施公案一書始於江都縣令終於倉塲總督而以後許多情節離奇變幻可泣可歌迄未叙入閲者憾焉本局不惜重資延請海内知名之士採輯處公軼事凡名臣傳方略實錄無不搜羅殆盡其事實旣蟬聯而下而其叙次之周密用筆之精奇尤駕前刻而上之而施公之政蹟於是乎全也急用新鑄鉛字排比成帙并倩名手繪成圖像冠之篇端至其紙張之潔白刷印之精良猶其餘事每部六本碼洋八角卽日出售欲購者請向天津文美齋本埠江左書林文淵山房掃葉山房三馬路申昌書畫室可也此佈 
[論日使致書問朝鮮是否中國藩屬]  
　　五月二十七日韓京來信述及傳聞日本駐韓之大鳥公使於前數日致書於朝鮮外務大臣問朝鮮是否中國藩服抑係自主之國請卽據實聲覆云云此説得之傳聞恐言之非其眞也若果有之則日使爲失問矣夫朝鮮之爲中國藩服豈一朝一夕也哉前朝之事姑不置論卽本朝而論貢獻不絶正朔時頒三百年來不侵不叛薄海内外誰則不知誰則不聞日使乃在睡裏夢裏耶日本之覬觎朝鮮處心積慮其謀已久故時時存幸災樂禍之意專望朝鮮有事變則彼卽可乘機而動伺隙而入其所忌者爲中國也旣欲謀取朝鮮而又顧忌中國果其畏之則何如知難而退之爲愈如貪得之心重則亦不必作此一問所謂寡人以無道行之憑勢力仗詐謀不顧人言不恤物議得寸則曰我之寸也得尺則曰我之尺也後世雖有議其貪鄙者而尙不失其狉獉之舊也若旣有此一問則朝鮮何難名正言順以對曰敝國秉正朔於中國數百年於兹矣其他不必問但每年請頒時憲書一節謂之非藩服得乎以此爲答日人又將如何夫不知爲中國之藩服而欺之不過欺朝鮮而已若旣問之後則已明知爲中國之藩服而猶欺之是欺中國矣中國並無開罪於彼而彼乃欺我之藩封是何異弄兵於潢池此而不奮天戈以驅强宼誰則尙能忍之且我有藩封爲人所侮又安得而作袖手之旁觀保護藩屬無滋他族實偪處此我固有辭矣日本有此一問則朝鮮必不能諱飾以爲非中國之藩服旣據實以對而猶不罷兵則明與中國爲讐特借朝鮮以爲題耳而中國則堂堂之陣正正之旗萬國之所共見又何懼於日耶或者曰日本所謂潘服者乃分封之親王郡王等類其國中政教號令一切皆秉承於中國然後謂之藩服若朝鮮之政教號令中國初不預聞則彼當日爲自主之國故有此問將來朝鮮據實答覆之後必有强詞奪理之言以逞其私臆猶之前此之取琉球而以爲地在東海本當屬日不當屬中其强　蓋如此者今且欲等朝鮮於琉球故亦作此狡獪試問南洋各島國屬於泰西者不知凡幾若皆以地在南當歸之南則印度新加坡澳門等處皆可歸之中國矣謂大者可以并小同在一洲者不防弱肉而强食則亞洲之大無過於中國宜乎同洲之國皆屬於中不特朝鮮爲中國之藩服卽日本亦可爲中國之藩服日本其亦以爲然乎否乎朝鮮之所懼者俄國也然俄國偪近朝鮮至今不敢有所舉動則以恐觸中國之怒故也日本之人急向洲之難爲朝鮮禦侮以盡唇齒之誼則隆情俠氣足以彪炳乎史乘興亞之會果非虚設海外諸邦且將欽之重之如英法諸大國之助土耳其以遏俄羅斯不得逾黑海之口至今咸嘖嘖稱道之彼英法諸大國又豈有覬觎土耳其之意又何必問土之何屬也哉日本之於朝鮮亦若是則已矣而乃忽焉有此一問此本不必問不容問不可問日本則贸贸然故作此問彼蓋自以爲將執此以爲辭可以關中國人之口而奪之氣可稱絶大智慧矣而不知其智也正其愚也其强也正其弱也其横行也正其自縳於繭中而不能出也以故中國之人一聞日本有兵赴韓儼與中國相抗無不攘袂而起奮臂而興或獻良謀或獻勇力爭欲得日人而甘心焉此非中國人之盡力以保藩服正中國人之盡力以振中國也欺我藩屬猶可解也欺我藩屬而竟不容其爲我藩屬明知之而故問之其所欺者實在此不在彼而於是中國之人莫不大動公憤矣近聞泰西各國相約照會中日兩國撤去駐紥朝鮮之兵中國已允其請此説亦不過得之倫敦電報未知果否如何而中國之人聞之已若有不勝忿忿者且亦未知日人允否夫以大鳥公使老謀深算而爲此語以問韓人則其意必不認朝鮮爲中國藩屬然正惟有此一問而朝鮮之向來服屬中國益爲顯著名分旣著而勝負猶其後焉者也日人抑何可笑乃爾 
[諭旨恭錄]  
　　六月初四日奉旨山東武定府知府著尙其亨補授地隷阜城縣知縣著土炳韋補授河南虞城縣知縣著劉庭燝補授廣東曲江縣知縣著楊鎭榮補授陜西三水縣知縣著王國恩補授截取舉人吳榮庚俸滿教職吳本基俱著以教職用吏部筆帖式著增寳補授太常寺筆帖式著金采補授起居注筆帖式著延勛補授廕生榮惠著以旗員用沈全保著内用黄應周唐遠𣇰羅仰懷鍾文海俱著外用截取陜西道監察御史曹榕大理寺左評事朱莘生俱照例用京察調部官起居注主事聯盛太常寺寺丞祥厚俱准其調部保送分發浙江補用知府楊晉笙河南補用直隷州知州法良甘肅補用直隷州知州何慶衍河南補用直隷州知州怡齡四川補用直隷州知州紀夔俱照例發往黑龍江綏化廳理事通判著文貴補授卓異俸滿前浙江杭州府知府李士彬著循例俸滿准其卓異加一級仍註册候升浙江台州府同知張毓麟著回任准其卓異加一級仍註册候升前江蘇江甯縣知縣陸元鼎著循例俸滿准其於知縣任内卓異加一級註册保舉山東補用知縣程念典著照例用奏留吏部主事關榕祚著准其留部擬補内閣中書萬啓釗刑部司獄唐啓渭盛京兵部筆帖式紹卿俱准其補授欽此 
[南薰水緑]  
　　向例新科庶吉士旣入館選應派翰林院官八員充教習庶吉士本年甲午科經翰林院開繕清單請派教習庶吉士一摺於五月二十四日具奏奉硃筆圈出侍讀學士文廷式侍讀王懿榮侍讀樊恭煦升用侍講學士編修陸寳忠侍讀學士馮文蔚編修陳名珍柯逢時李盛鐸均著充爲教習庶吉士侍讀學士文海著充爲繙譯 
 
 

Page 2

 
 
教習庶吉士欽此○吏部爲批示事據分發江蘇試用知縣唐天爵呈稱竊職湖南監生由江蘇試用府經歴遵例報捐按經歴改捐通判遵新海防例改捐知縣指分江蘇試用因資斧不繼禀請措領有批禀呈請騐看分發到部查分發江蘇試用知縣唐天爵並未起有交代咨文亦未呈騐批禀所有本月分騐看應行扣除相應批示可也○禮部爲曉諭事恭照光緒二十年六月初五日　暑日起七月初七日立秋日止禁止砍伐靑樹及上墳焚化紙錢爲此示仰軍民人等知悉一體遵照毋違特示○吏部爲批示事據遵新海防例捐納試用府經歴羅汝澤呈稱竊職由福建試用巡檢在福建臺灣遵新海防例捐納府經歴指分福建試用呈請驗看到部查該員未將所捐執照呈騐亦未投遞咨文所有五月二十八日騐看暫行扣除應俟將所捐執照呈騐並投遞咨文後再行核辦相應批示可也○考試漢廕生已錄前報兹經吏部開列大學士九卿等銜名於五月二十四日具奏請派奉硃筆圈出閲卷大臣禮部尙書李鴻藻户部右侍郎陳學棻兵部右侍郎王文錦監試御史烏爾慶額戴恩溥去欽此宣旨後李蘭蓀大宗伯等先後由西苑門趨抵内廷上諭館遂卽點名給卷沈全保等六人内惟鞠飛熊一人唱名未到餘皆領卷各歸座號命題考試所有試卷俟閲卷各堂擬定等第卽於翌晨覆奏○日講起居注官現懸三缺經翰林院揀擇翰詹人員於五月十四日帶領引見奉硃筆圈出翰林院侍讀學士文廷式翰林院侍講學士秦綬章翰林院侍讀王懿榮均著充補日講起居注官欽此○婉貴妃金棺暫安吉安所於六月初二日已時行初祭禮六月初十日午時行大祭禮按初祭大祭俱係讀文致祭例應奏請欽派親王各一人按期承祭經禮部將宗人府開送各王銜繕單請派婉貴妃殯宫前行初祭大祭禮一摺於五月二十四日具奏奉硃筆圈出和碩睿親王魁斌和碩莊親王載勛欽此○吏部爲曉諭事所有光緒二十年五月分月官知府尙其亨知縣王炳章劉庭燎王國恩楊鎭榮等五員於五月二十八日黎明赴上諭館考試畢同截取舉人吳榮庭布政使司經歴白荃等二員赴午門前聽候騐看再知縣王國恩應令取具六品以上同鄉京官職　印結並令出結官赴午門前騐看時識認如無識認印結或出結官未到應不准其上班騐看毋違行示○兵部爲咨行事武庫司案呈准内務府文稱六月十四日寅時奉移婉貴妃金棺至順水峪園寢暫安等因照例沿途護送金棺應由本部奏派副都統二人帶領官兵送往相應咨行值年旗轉行八旗滿蒙漢固山卽將副都統及署副都統銜名務於三日内開送本部以憑辦理事關要差勿稍延遲○吏禮二科漢給事中缺經吏部於五月二十四日帶領引見惟此次引見係給事中二缺應俟奉旨圈放單由軍機處發出後由吏部備簽在吏部值廬吏部堂官眼同新圈之員自掣某科兹悉圈放之員係揀列第一第五二員内　林給諫在此聽候然恩旨旣下科次宜分遂經林給諫燦垣自行掣出禮科缺其吏科卽以褚給諫成博坐掣刑部於五月二十四日早六點鐘提出貴州司承審明火斬梟盜犯三名當堂绑縛由刑部南門扶出裝入囚車每犯一車内有一役在身後扶護另有二役把守車門由巡京營調到弁兵十餘人在囚車左右擁護該　身坐車中猶復唱歌自得由刑部街走交民巷迤邐出須治門至瑞露居捨酒處飽灌黄湯然後至菜市口法塲先令各犯下車在囚棚暫憇迨駕帖到時然後逐名正法作惡頻新駢誅一旦猛如虎者貪如狼者其亦知所儆戒乎 
[聖謨廣運]  
　　朝鮮東學黨作亂經合肥相國奏明遣兵保衛屢紀前報兹聞皇上密諭統兵大臣等此次朝鮮亂黨滋事我朝徵兵遣將原係護藩邦該大臣奉命前往務當仰體朝廷眷顧藩封德意嚴飭官兵整軍以待不可遽加剿伐總以朝鮮爲我屏藩三百載恭順勿替際此亂作當　幾辦理不得任其疆野爲人侵漁云云讀此益見聖天子宰制六合其仁如天其智如神彼管窺蠡測者烏足以知之 
[西電譯要]  
　　倫敦初十日來電云美國金山地方亂黨滋事益形猖獗擁至鐵路突放手槍擊斃管機器人並將車輪離開鐵軌於是車與人均墮入河中官府調兵帶格林砲進剿亂黨聞官兵至勢稍平靜又云土耳其京城地震查明死者一百五十人有許多地方被毁惟衙署依然無恙 
[日本詭謀]  
　　西字報云有人見日本大臣問高麗事日本有何主見内閣大臣答以看視情形東邊極太平惟此太平之局不能常保因西邊各國有常垂涎中國高麗地方者至今尙未入口因一切均未預備故未動手如不及早留心不出三五年卽不能保太平其時俄國黑龍江鐵路造成法國亦盡得暹羅地方東邊卽自此多事至其時卽有變故所以日本應籌善法以預防之又有大臣云高麗如歸中國管轄高麗便成烏有因此日本欲令高麗爲自主之國俄英法等國皆不應强預此事如欲强預卽當置諸不理惟有一事可爲寒心恐本國朝廷不肯速定戰事遷延時日如爲中國所騙將日兵撤退此時在高武官激於公憤恐不免自行開仗是以深望朝廷速定戰事免致武官自行動手本國並非富厚然調五六萬人赴中國尙有此力量用五十兆或一百兆元平中國驕傲之氣日本亦甚樂於從事所望本國不再遷延致讓中國爭著先鞭以上諸説皆自西字報譯出確否所不敢知譯之以見日本之陰謀詭計覬觎高麗已非朝夕惟其言大而夸自中無人足令有志之士聞而眥裂至所云調兵五六萬赴中國之説尤爲狂悖中國名將勝兵所在皆有區區五六萬何足膏我斧鉞况彼能以五六萬來我獨不能以五六十萬横海而東踏平三島乎多見其不知量耳 
[臺防續述]  
　　臺灣備辦海防已登本報聞統領基滬兩處防勇之張月樓軍門因奉撫憲札飭遂將滬尾定海中前兩營移駐基隆合之向駐是處之銘字砲隊等營概由張軍門統帶扼要防堵以壯聲威軍門業於本月初四夜由滬拔隊前往至滬尾一處初六日卽以向駐府城東門外之定海右營移駐一俟新募精壯數營到齊後均由朱又懋太守上泮統帶按軍門與太守皆爲老成宿將智勇兼優固可奠兩處於磐石之安而撫憲邵大中丞與藩司唐薇卿方伯智周慮密常作未雨綢繆之計又委候補都司張君李成另於本地招募勁旅一營以備臨時調遣查張君爲本地人勇敢善戰昔年法人擾我臺疆前福建陸路提督孫庚堂軍門督兵駐防滬尾屢挫其鋒實得張君之力今雖事過境遷大府知人善任將藉以收駕輕就熟之效焉又恐沿海一帶居民或因防務吃緊有乘勢滋擾等事海面捕魚船隻慮爲敵人引誘甘作間諜遂委本任基隆同知方樾亭太守督辦淡水基隆新竹一帶海岸保甲並辦理漁團等務以此觀之臺地海防可謂十分周密區區日本如敢稱兵内犯我師電掃風驅當使隻輪不返 
[鴛湖泛棹]  
　　嘉興縣劉邑尊曉諭闔邑生童定期於本月初十日觀風投考諸生童先赴禮房報名塡册至期命題給卷限日繳齊想玉尺親操東箭南金盡歸珊綱矣○嘉協張恊戎於初七日乘舟赴省謁見撫憲禀商要工○前紀東塘灣某棧後河停泊客船有一客失足墮水打撈無著云云聞此舟開赴平湖鄉間報信其家屬來禾尋訪屍已浮起順流汆至蘇州塘經大王廟僧買棺收殮卽向僧認領載回鄉間俾安窀穸鬱鬱靑松深深黄土魂魄有知可免飄零之感矣 
[會看砲臺]  
　　本月初八日浙江提督張奎垣軍門會同寍紹台道吳福茨觀察乘坐超武兵船鼓輪出口閲看招寳山等處砲臺並察閲口門形勢寍城文武各官均至眞武道頭恭送六營兵勇　皆列隊新江橋上燃鎗誌敬兵船上施放巨砲以壯聲威隆隆之聲江水爲之振動 
[刓肉賭錢]  
　　蘇州訪事人云本月初四日午後閶門外上新橋客民李某獨行至湖澱上賭塲突出小尖刀剜取腿肉一塊鮮血淋漓置白虎門上大聲曰以此押大錢五千文可乎衆皆駭然奔告賭　某甲甲飛步前來見而大怒喝令各賭徒將李擁至場外敬以老拳李孤掌難鳴一任若輩兇毆直至口噴鮮血身不能動繟終默無一言旋　各賭徒舁回上新橋家内　傷勢甚重恐難保無性命之虞也 
 
 

Page 3

 
 
[節麾將蒞]  
　　安徽巡撫沈仲復中丞奉旨進京另候簡用上海縣黄大令聞旌麾將次過滬預派辦差人等在小東門外金利源碼頭備辦供張懸燈結彩以備迎迓並在廣肇公所陳設一新以便旌麾暫駐聞中丞約於明日可以蒞滬矣 
[豸旌已發]  
　　昨報江南鹽巡道胡芸臺觀察擬於前晚登程云云兹悉觀察於前晚十點幢時由後馬路聯元棧乘輿赴金利源碼頭登江裕輪船返金陵瀕行時本埠印委各員咸赴江干恭送如儀 
[法使將來]  
　　代理法總領事正任法繙譯官祁理恒君及現任法繙譯魯鼐安君探悉法廷新簡駐日欽使乘法公司輪船蒞滬大約禮拜六可到遂飭法捕房預設一切以備届時迎迓 
[懸燈暫輟]  
　　本月十二日卽西歴七月十四號爲法蘭西改爲民主之日寓滬法國官商往年於此日懸燈共伸慶賀兹因法總統被刺哀思難忘懸燈之事遂不復舉行銅街紫陌間不獲覩火樹銀花之盛冶游士女又掃却一番興會矣 
[良夜清游]  
　　近來酷暑蒸人斗大蝸廬每覺招凉乏術華人之逭暑者每於晚餐後駟馬高車赴愚園等處游覽衣香扇影絡繹而來西人則至外大橋堍公家花園納凉小憇每夜七八點鐘時園中遍燃地火燈並各持檯椅而至或飲酒唱歌或連袂散步直至漏下三商始各散歸斯時也凉風習習溽暑都忘較之古人秉燭夜游其逸興正復相似 
[觀馬戲記十二]  
　　平疇廣幙可以招凉曼衍魚龍可以娱目二者不可得兼兼之者其惟哈驀斯敦馬戲乎沈李浮瓜之暇披襟曳履而來則見霧縠冰　羅十洲之粉黛釵痕髩影生四座之光輝八駿爭馳索連環而共曳一竿直上勢翔舞以若飛足承百尺之梯是向神勇馬躍數得之栅範我馳驅有時屈膝乞憐甘效權門食客忽爾揚　挺立居然白日驕人戴假面具以登塲歌泣則動人感喟示眞本領於踏槓往來則任我騰驤惟此絶技之超羣足荷旁觀之贊賞鼓掌則聲若春雷拂扇而凉疑秋雨歸鞭徐拂爭誇此夕之清游秃管頻揮聊記一時之勝賞 
[鴛鴦同殉]  
　　西婦自盡一事已列初九日報中後巡捕赴美國領事署禀報領事答以此人姓名不在册内故置不理巡捕又往德領事署禀報領事亦以册内並無此人不予訊理捕以已死之西婦係英國人報請英領事往騐將男子帶至衙中訊問男子立時作顚播狀言語亦無倫次乃命回家至次日再訊詎料至次日因天氣太熱飲酒過多已登鬼籙矣傷哉 
[魂赴鮫宫]  
　　打包司務某甲以天氣炎熱至南市增祥碼頭浦中洗澡祗以水性未諳身甫下水泛泛乎如滄海之一粟不能自主遂入鮫宫深處前日屍身在救生局碼頭浮起則已腐爛不堪矣經救生局司事騐明無傷給棺收殮發壇召認 
[墮井續述]  
　　前報紀井有仁焉一則兹悉西門外萬和醬園雇泥水匠矮子老榮工作老榮家住南市大校塲地方領學徒某甲年甫十四五係西南鄉龍華人本月初由老榮携往醬園作工日暮言旋行未數武甲忽念及有布衫一件未及携取告知老榮欲回至作工處取出老榮以其卤莽太甚掌頰一下甲不敢作聲忍氣急奔至醬園中有瓦井一口甲慌張直前以致墮入其中此時並無人知迨老榮回家守候良久不見甲歸疑其因掌頰含忿逃避他處矣至初五日仍不見始覺驚慌令人四出找尋至醬園中詢問亦無端緒適有人至井中取水見有男屍一具急告老榮細認無司乃將屍身撈起一面倩人至鄉間報信甲父某聞信急至醬園詢問其子如何墮井當經衆人對以失足墮下某亦無可如何遂用板門舁回鄉間由醬園主贈以洋蚨若干爲棺殮之費某亦爲之首肯其事遂寢　 
[書塾被竊]  
　　滬城南三鋪地方果育善堂有某紳商延師課子昨日一點鐘塾中人他出將門鎖閉被妙手空空兒將鎖扭斷入室行竊所失皆貴重之物迨旁人知覺奔告塾中諸生始通知地甲赶爲查緝未知能珠還合浦否 
[扣留火藥]  
　　提標某營派弁督解火藥一船前晚行經浦東嚴家橋厘卡巡丁喝令停摇上船查看見有洋藥三桶火藥七桶又無號衣記色某弁不在船上巡丁疑是私運火藥喝問爾之火藥從何處裝來如此胆大船户答稱有人督船囑我駕駛可去尋本人來請向伊詢問可也厘卡將火藥船扣住令其往尋本人詎料該船户一去不回巡卡於昨午將洋藥七桶一併解送上海縣請示黄大令飭暫收存候訪查明確再行核辦 
[苦求免責]  
　　滬人雙喜者小流氓也日前在廿三七鋪地方向某店鋪滋擾後逃至英界經該店主赴廿三七鋪巡防局控稱雙喜兇横異常到店滋擾求請訪拿究辦以靖地方局員戴憶珊二尹察得雙喜甚不安分逃逸租界禀知保甲總巡葉臨恭司馬函致英讞員宋通刺一面派縣捕赴租界將雙喜緝獲逕解保甲總局葉司馬於前晚在縣署問案畢回總局訊問雙喜供家住小南門外素爲小生意餬口從未犯事司馬曰爾向店鋪滋擾該店主赴局控告尙稱並未犯事耶喝令笞責旋有雙喜之母跪伏案下訴稱天時炎熱叩求免責雙喜亦叩頭如搗蒜司馬曰本應重責姑念初犯爾母子一再苦求從寛免責申斥一番交伊母領去著具改過結存查嗣後倘再犯事或本委訪聞或被人告發定當加倍懲處雙喜母子唯唯而退 
[飭呈方單]  
　　本邑西鄉虹橋人張春泉以族弟張金茂小亭兩昆季佔地於去臘控上海縣署黄大令准詞飭差提集人証於前晚　帮審委員葉臨恭司馬升坐花廳提訊張春泉供小的之出路地皮被張金茂小亭佔造房屋去年十月十六日停喪後於十一月初起造房屋佔地八尺有餘且出路被佔遇有婚喪事諸多不便叩求恩斷張小弟供是族長當分地時小的不知其詳但知春泉身畔帶有合同議據囑春泉呈大老爺察閲司馬閲畢　金茂昆弟如何佔地供稱以田園與春泉調換立有調換據且有方單又問方單可曾帶來答未帶蔣錦堂供是地保張春泉與金茂係五服之外弟兄以前調換之事小的不知聞張金茂言有憑司馬得供諭春泉曰凡佔地糾葛之案總以方單爲憑地能佔方單不能强奪爾祗有合同未有方單不能憑空核斷飭金茂昆季速將方單逞候察核再行定奪一干人均遵諭而退 
[惡姑離媳]  
　　俞氏投英公堂控寡媳朱氏不遵訓誨前晚由宋通刺升堂提訊俞氏供丈夫及兒子生時均以駕舟爲業數年前相繼病故寡媳朱氏常與小婦人尋釁吵閙異常不堪其累此後情願聽其自便求大老爺恩准斷離朱氏供年十九歲過門未及一年夫君見背自知命薄情願苦　清貧不料婆婆心懷叵測日前帶領男子來家逼令小婦人與之姘識小婦人正色拒絶婆婆曾與姘夫商通欲將小婦人售　當求靑天鑒察通刺謂爾母族何在答稱母親已故父在杭州藉縫衣度日久無音信現有胞兄在跑馬塲洋人處爲庖人胞姊在虹口中虹橋堍開銀匠鋪小婦人願到彼處苦度通刺復謂俞氏曰爾媳年輕爾須收領俞氏堅執不允通刺遂令俞氏出具離異切結存查朱氏暫交官媒候傳到該氏兄姊來案再行訊核 
[英界公堂瑣案]  
　　西人低士美吔控稱隣婦李卞氏所開老虎灶烟囱太低以致烟煤飛至家内被壞衣物不少請飭令該氏將烟囱加高六尺旋據李卞氏供江北人所有烟囱自西人關照後業已加高至二丈如再欲加高恐日後倒塌宋通刺謂如慮倒塌可換馬口鐵之　囱遂予限三日勒令改過違干提究李卞氏乃唯唯而退○小工沈萬仁前因在虹口某馬頭爭奪生意手持剪刀　戳傷同業宋耀史腿際由包探　解以案通刺判將沈押候宋耀史傷痊再行判斷至今已閲三禮拜而宋之傷痕仍未告痊通刺遂將沈等提案再三研詰判沈萬仁罰洋十元給宋爲養傷費如不繳案改爲遞解回籍○包探黄四福及十六號西捕同拘在家賭博之周夏氏王華華俞桂生陳阿六等四人到案請判局　　 
 
 

Page 4

 
 
供寗波人因天時炎熱異常不能安睡偶以挖花消遣王等供與相同通刺判將窩賭之周夏氏罰洋二十元王華華等各罰洋十元充醫院經費○包探顧阿六拘解錢阿交王三寳胡阿寳三人到案禀稱伊等昨日騎馬疾馳喝阻不理故送案請判通刺著各罰洋十元○五十一號印捕拘送馬夫胡　隆到廨禀稱胡所駕馬車與别車爭先違犯定章解請訊究通刺判罰洋五元○包探施富寳禀稱東洋車夫奚阿松昨有坐客遺忘縀鞋一雙並不投報捕房有違租界章程解請訊判通刺著管押一日以示薄懲○潮人韋雲卿前因竊賊王阿松指伊收買銅香爐等物當經通刺判將韋管押捕房飭探查明再訊昨日早堂包探黄四福禀稱奉飭後查無實據通刺著管押五天 
[法捕房瑣事]  
　　寳山縣江灣人談金和控被周王氏將妹應談氏藏匿經葛同轉訊供飭探帶同應談氏至英界恊提堂倌小阿五到案復訊同轉以周王氏瞻敢藏匿婦女著押候責懲昨有人投案遞禀稱周王氏年逾古稀向來尙屬安分且與其子有世誼代求免責葛同轉俯如所請命提周王氏到案謂藏匿婦女本當重懲姑念有人代求從寛斥釋周王氏叩謝而退○積竊王阿二上月廿三日送縣遞籍復來滬上因在舟山路搶奪鵰翎扇爲包探拘獲解經葛同轉訊供著照原斷笞責二百板問城河浜攫扇同黨共有幾人王供晚臥木排上共五人小的此次遞回原籍斷不敢再至法界包探禀稱舟山路一帶時有人攫物同轉命押候過堂仍遞靑浦原籍○長泰北貨行徐子欣楊敬清投案禀稱本月初九夜被賊挖洞而進竊去各物開單呈電昨閲申報見竊賊已獲投案領贓同轉飭探將單開各件逐一檢點尙少長衫三件短衫二件白絨布衫一件命提竊賊陸阿四到案問尙少之贓當在何處供老北門城阿浜及城内兩家當票已失當本錢一千八百文尙有别處竊來之衣二件共十件又吉祥街某當内五件當本一元一角同轉飭探帶同陸阿四吊贓失主斥退俟吊齊贓物下期投案具領○李阿毛在十六鋪某水菓行竊衣行經法界爲包探拘獲昨日提案同轉著照原斷笞責六十板押候再核○法工部局垃圾夫頭唐來順偕違章傾倒垃圾之船户施財發投案禀稱本月初二日因潮汛未漲不能攏岸是以傾在浦灘同轉謂其時適值潮水大漲何以託辭推諉以後務宜格外留心酌定時刻不得任意傾倒致干究罰又諭夫頭唐來順將如何辦法向工董局禀明唐唯唯而退○泰來洋行失竊各物飭司閽人投報捕房由包探拘獲竊賊邵洪生朱桂生解經葛同轉研訊飭探吊贓已記前報昨日包探郁廷湘在大東門内恒和當吊到銅鼎一隻禀稱此係百年前物洋東愛如拱璧鐫有名字今已吊到再有眼鏡一副俟拘　竊賊再行吊案同轉命將銅鼎暫存捕房待領 
　 
 
 

Page 5

 
 
[神效驚風救命丹]  
急慢驚風雨　也急驚屬實熱宜用淸凉慢驚屬虚寒宜用温補二病若天淵之和别此丹方靈藥妙可包治每顆一元 
[老山人參再造丸]  
此丸除風除痰聖藥治痰迷心竅中風中痰四肢麻木手眼歪斜半身不遂步履艱難小兒驚風等症每顆一元 
[戒烟善後紫金丹]  
戒烟美專全憑藥力藥不得法百病叢生此丸功效其速妙在聞烟卽吐遠近戒脫數萬人大瓶一元小二角半　 
[龍涎參茸戒烟丸]  
此藥培地固本爲主以龍涎人參爲君戒烟極易陳癮最靈凡年深月久　十九天包戒凈大瓶一元小二角半賜顧信力自給只此一家並無分局 
[換骨金丹]  
[孔聖枕中益智丸] 　 
專治心虚健忘神思恍惚夜不成寐腎虚精滑心腎兩虧神效常服聰耳明目益智安神每瓶八兩價洋一元 
[神效善法耳聾丸]  
治男女陰虧陽旺相火妄行虚火上炎耳嗚口乾舌燥眼目昏花兩耳聾不聞氣閉耳竅等症大瓶二元小一元 
[神效善治遺精丸]  
治病求本凡内傷之症多生於腎因腎水枯竭虚火上炎銷鑠肺金脾土不運致有遺精等症此丸包治每兩半元　 
[神效專治遺精膏藥]  
益精補髓助陽滋陰去邪火療虚損强精壯骨治男子諸虚百損房事過度玉關不閉夢遺滑精等症每張六角賜顧認明京都同德堂高懸卅二方匾額爲記只此一家並無分局 
[婦科妙品]  
[神效勝寳女金丹] 　　 
治婦女氣血虚弱身體黃瘦經水不調或前後胎漏血崩常患小產骨蒸潮熱心痛氣痛經腹疼每兩二角 
[調經止帶止痛丸]  
經云崩中日久爲白帶漏下多時骨髓枯若不早治勢成勞症此丸止痛調經種子療赤白帶下大瓶二元小瓶一元 
[立止赤白帶下丸]  
能調經種子除膓疼去頭昏治骨痹消積化痰涎舒鬱結補眞陰煖子宮治五色赤白帶下大瓶四元小瓶一元 
[婦科人參必孕丹]  
此丹以藥六十四味製成爲種子靈藥服之精神强健飯量加多夫婦和好百病不生每粒一元小丸每兩二元天下馳名五福弄口　京都同德堂藥局製 
[包醫男女花柳毒門妙藥]  
[八寳解毒犀黃丸] 　　 
此藥品極珍貴治痰核橫痃流注肺癰楊結毒男女一切毒門及久爛不堪將見肺腑一切不起重症每兩八元 
[楊梅結毒回生丸]  
花柳之毒因循不治卽染下疳橫痃玉莖腫爛面申頂楊梅結毒及悮服藥品此丸包治大瓶二元小瓶一元 
[極品花柳搜毒丸]  
花柳之症層見迭出旣易傳染尤宜早治一經毒發爲害不成本堂特製此丸能將毒氣搜盡百病不生每兩一元 
[神效珠珀白濁丸]  
淋濁之症由花柳酒濕傳染小便不通尿管刺痛色分其五如稍救遲必變各種毒門此丸包愈大瓶二元小一元天下馳名上海五福弄口京都同德堂大藥局謹白 
[匯豐銀行]  
啓者本行收足資本洋一千萬元公積洋四百二十萬元另議定備用股本洋一千萬元總行開設在香港分行在倫敦厦門暹羅包帶維亞孟買加拉吉打古隆北福州荷蘭漢口神户長崎意陸伊羅禮容呂宋紐約檳榔冷宮西貢舊金山新加坡天津橫濱其上海行與各商往來暫存本行之銀每日結帪者其息長年二厘存至二十萬兩爲止存三個月者其t息照長年算三厘存六個月者四厘存全年者五厘代付本埠匯票並辦理銀行一切應辦事宜匯票可以匯至倫敦及歐洲印度新金山美國中國東洋等處大通商碼頭特此佈聞　光緒　二十年正月廿五日 
[上海花影大觀]  
新出石印精繪名妓眞相内載洋塲遊玩景緻閨閣靑樓起居雜事各樣妝飾點綴補景其書名曰上海花影大觀 
上海繁華甲於天下青樓林立名花薈萃掄花主人廣識名妓遍索小照於諸名花處共選最佳者四百餘人倩名家重爲繪募如坐馬車打彈子女書塲吃番菜串戲出局及東西洋妝旗妝時妝凡所繪各妓之神情意致無不畢肖俾識面者恍如晤對卽身居他處一展斯圖亦如親見諸花眞面至於花榜艶跡姓氏住址又必一一載明並附各校書手寫信札而一種兒女纏綿筆墨尤爲可觀不但尋芳訪艶可作指南針之助且花間閒吟雜記無不搜羅盡備誠大觀矣裝潢錦匣實洋六角托上海四馬路文宜書局江左書林醉六堂代售倘若翻印無益 
[戈製半夏]  
眞正起首第一家戈老大房善慶堂秘製半夏老鋪 
本堂祖傳秘製半夏專治痰疾氣喘等症於乾隆廿四年我祖復齋公獨創爲始向在蘇州閶門外上塘楓鎭米市老宅發兌迄今百有餘年素蒙客商信服迨前數年間竟有假冐隱戤甚多爲此小號在庚寅年備案辛卯年登明申滬兩報使狡獪之徒無從施其伎倆不致仕商受其欺朦逾今四載相安無異詎料近今外面仍有隱冐本堂牌號將贋藥混售誑騙仕商致干要症爲特本堂再登申報以别魚目混珠惟本堂嫡傳原方秘製眞藥服之無不應騐如神倘若仕商誤購别處贋貨不騐者姑向小號一试服後立判眞僞賜顧者認明上海城內三牌樓大街蘇州仍在閶門外上塘宜慈巷底石庫門內只此兩家别無餘分 
[請换新股票聲名]  
啓者四月初間偶因急需乏欵欲將本名之中華匯理銀行股票十紙暫行抵借應用當陳友葆之云有欵可籌祗須先將股票交出俟核對無訛卽兌銀過户不料自股票交陳後被惠泰莊昧騙收貯作塡陳友往日積欠嗣陳聞之隱而不言覓是拖延時日及至予欵來申向索原交股票逼取再三始說惠泰莊吞匿不繳緣由予已數次到銀行詳訴頓末據云本銀行向有刊印定章每凡股票易人須由原股主人親手簽字方得過户更名今登中西報聲名一月期滿卽將惠泰莊所匯股票十紙底號消除作爲廢紙另換新股票　執照刻因惠泰莊至今仍不交還顯係張冠李戴恐其移害於人謹此佈告聲名免悞自華五月十八日起六月十八日止　　原主股票人程六滄告白 
[廣東普仁堂龍涎香戒煙丸]  
夫洋烟一物產自泰西人皆知之初來原爲藥引有益無損迨後之人熬作烟膏或借以消遣或藉以叙談日久遂成痼疾每每欲求善法戒之但慮其戒後病若叢生是以欲戒不敢屢戒不成此非戒烟之心不堅其實未得良藥者也本堂之戒烟丸用正龍涎香爲君去其烟積配入正高麗參鹿茸末以培元而補氣其餘助以术茋苓草化州橘紅並自藏數十年廣陳皮化痰等藥熬膠去渣取其精液爲丸故服而不滯服丸後不思吸烟由次漸减不半月其烟癮盡除精神加倍容貌光彩皆由不入烟膏烟灰故得永無後患更喜者腎元復固提神益氣正本清源眞誠戒烟之第一良藥也均稱靈效請嘗試之○每大瓶價洋五角小瓶洋二角半　　廣東普仁堂鋪在上洋棋盤街開張　　 
[汪恒春堂中國大藥房久設在上海四馬路口老巡捕房南首]  
辟瘟丹每洋十塊小廿塊○辟瘟保安丹每洋百塊○辟瘟神茶每洋七匣每匣廿塊○午時茶價仝上○恆春痧氣丸每洋七十瓶○塘樓痧藥每洋百瓶○臥龍丹每洋百瓶○紅靈丹每瓶一角小每洋卅瓶○飛龍奪命丹每瓶一角○諸葛行軍散每瓶二角半其餘丸散膠丹蠟丸膏藥傷科毒門花露藥酒香料細藥精製飲片人參鹿茸東西洋參官豪燕本藥房素鮮登報近觀各報所登香港廣東瘟疫甚行死亡相繼誠恐流傳别埠殊爲憫惜故登以上各藥皆辟瘟之妙品逐疫之神丹有力者施送無力者自備凡居家鋪户坐賈行商皆須備帶轉輾請人救危功德無量如有僞藥悞人性命雷劈火燒本藥房主人汪劍秋精醫煉藥廿餘年門診貧病不計出轎隨送不論轎金二百文遠酌加未前門診　　 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[研訊盜犯]  
　　本邑西鄉虹橋鎭豐崙家去冬被刼一案經黄大令飭捕役緝獲陳阿五焦湖阿小顧阿妹等解案黄大令迭次訊供均登前報所有供出逸犯名姓飭承備就公文移知鄰封營縣一體查拿嗣經華亭縣童明府拿獲逸犯朱偉靑朱瑞堂周阿狗三犯解至上海歸案訊辦黄大令卽飭釘鐐收禁聽候堂訊前晚大令升坐花廳先提投首之顧阿妹到案大令問曰爾等行劫有朱偉靑在塲否答稱有又問爾當塲目覩否現在仍能認識否答稱當時目覩現在認不明白又問朱有别名否答　不知小的皆係直言求大老爺明察又問朱瑞堂周阿狗二人是否有份答稱其時朱周另坐一船不在小的船上聞伊呼有二人名字但不是現在到案之朱周兩人當時在塲之朱周年歲尙輕現在到案者年歲已大又問爾旣不與伊同船何能知其年歲之大小答稱日前大老爺飭捕帶領小的到各處吊贓經過松江聞松江差役言朱瑞堂周阿狗不是正盜與在塲之朱周同名故遭牽累正盜朱周年紀尙輕大令退堂晚膳畢復坐三堂訊鞫龍華阿五焦湖阿小均執前詞尙無改異大令又提朱偉靑到案供湖南湘鄉人向在松江當營勇後因犯賭斥革僑寓松江小的嘻賭則有之至行刦之案從未犯過今次被誣實係冤枉求恩明察大令曰在塲同盜者皆供有朱偉靑其人爾不得狡賴喝跪大練上挺棍良久堅不承認口呼冤枉不已大令著放下又提朱瑞堂周阿狗到案供松江人向以行乞度日從未爲匪今因盜案逸犯名姓相同致被悮拘小的等甚是冤枉求大老爺明鑒大令曰爾行乞度日何以在松江拿獲解到本縣處訊究總非無因喝掌頰至六十下二人仍執前詞堅不吐認大令又提龍華阿五曰爾認識朱瑞堂周阿狗否將二人與觀阿五諦視良久供稱不是正犯朱周年歲尙小不是此二人大令判龍華阿五焦湖阿小還禁顧阿妹朱偉靑朱瑞堂周阿狗仍交原捕小心看管再行覆訊核奪傳聞譚軍門函致黄大令略謂朱偉靑不似行刼之人請推求訊鞫故黄大令悉心研訊候訪明確情再行定奪 
[兒女情長]  
　　二百八十六號巡捕拘解沈王氏黄王氏及女郎翠英至英公廨經值日差向之盤詰沈王氏稱女兒翠英自幼過寄與黄王氏爲螟蛉女因被凌虐故向理論黄王氏稱過寄沈女翠英將及十餘年今翠英年已及笄沈王氏時來誘去藏匿他處希圖婪賣及小婦人尋見反遭誣訴捕房謂小婦人虐其女值日差據情禀明宋通刺飭一併交官媒聽候晚堂訊究 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十年六月初三日京報全錄]  
　　宫門抄○諭旨一道錄前○湖督張等奏請准已故總兵在湖北本籍捐建專祠摺○陜撫鹿奏查明下忙錢糧已完數目摺○撫吳　奏報解二批京餉摺○又奏解備荒經費片○六月初三日吏部翰林院廂藍旗值日吏部引見西十四名户部十七名刑部四名太僕守二名國子監一名侍衛處六名廂黄漢四名正白蒙六名廂紅蒙二名○伊犁領隊大臣崇勳到京請安恩佑請假十日○花尙阿請假五日熙元徐兆瑋預備召見○工部奏派婉貴妃金棺奉移派出鳳鳴○召見軍機崇勳熙元徐兆　○頭品頂戴湖廣總督臣張之洞頭品頂戴湖北巡撫臣譚繼洵跪奏爲已故總兵在湖北本籍卓著戰績有功於民援案懇請在本籍捐建專祠以順輿情恭摺具陳仰祈聖鑒事竊據湖北應城縣知縣高培蘭詳據舉人王承禧呈稱已故記名提督原任浙江處州鎭總兵陳國瑞功在桑梓愛慕弗忘已蒙恩於立功地方准建專祠請在於原籍應城縣地方援案捐建專祠等情詳經批飭司局核覆去後兹據湖北布政使王之春按察使陳寳箴會同善後局司道詳稱已故記名提督原任浙江處州鎭總兵陳國瑞於咸豐初年投隷戎行轉戰安徽江蘇河南山東山西直隷等省及湖北本省地方所向皆捷生平戰績業經各督撫統兵大臣臚列具奏蒙恩宣副國史館立傳毋庸贅逆而其在湖北剿賊之功則麻城一役尤爲卓著同治三年僞浮王陳得才等糾合陜西皖豫悍賊數十萬竄入楚境屯踞麻城縣屬處連營築壘勢甚猖獗迤北一帶多樹木栅長四十里該賊大股久踞麻城東南則分擾黄崗黄陂孝感西北則分擾安陸雲夢到處蹂躪民不聊生該故鎭奉命由皖豫入楚剿賊冒暑前進兵纔八百人不俟大軍齊集卽於是日三鼓分五路進兵拔其木栅破其土壘擒斬大小頭目百餘名餘衆驚潰下竄復追賊於斬州　水羅田廣濟等處至治溪河與賊大戰殺賤數千人斃捻首賊目亦衆賊敗奔潰至英山霍山之界其衆尙逾十萬該故鎭與楚皖官軍合剿正酣戰時賊望見國瑞旗幟驚呼大敗擒僞端王藍成春於陳得才服毒死遺散脅從難民無數楚省賴以安堵江北大定其功最偉以上諸戰功均經大學士李鴻章咨送國史館有案推之倡輸鉅欵以興闔邑善舉並捐鹽本銀兩加廣永遠學額遺愛至今繫人思慕兹據該紳士等籲懇於本籍建立專祠係屬援案辦理詳請具奏前來臣等查該故鎭陳國瑞轉戰各省迭著奇功山東江蘇立功地方已蒙恩准建立專祠兹湖北本籍亦係該故鎭立功之地所請捐建專祠事同一律合無仰懇天恩俯准援案將已故記名提督原任浙江處州鎭總兵陳國瑞在於應城縣本籍由紳民捐建專祠列入祀典地方官春秋致祭以彰勳續而順輿情臣等謹合詞具陳伏乞皇上聖鑒謹奏奉硃批另有旨欽此○○頭品頂戴陜西巡撫臣鹿傳霖跪奏爲查明陜西省光緒十九年分下忙徵收錢糧鹽課等銀已完數目恭摺仰祈聖鑒事竊查前准部咨陜西上下兩忙錢糧册籍以實徵之數依限造報並令將耗羡存留及起運已完銀兩歸入某季撥册一體分造各等因所有光緒十九年上忙册籍業經遵造分别奏咨在案兹值造報下忙之期查陜西省光緒十九年分額徵民屯更起運除荒災不計外原報實熟地應徵銀一百二十三萬八千七百二十兩零下忙查出續墾荒地應徵銀二百二十一兩零上忙已完銀九十三萬一千一百二十五兩零造入十九年秋撥銀七十三萬三千八百五十七兩零下忙續完銀一十二萬三千四百七十七兩零同上忙餘存銀兩共造入二十年春撥銀三十萬二千二百三兩零尙未撥銀一萬八千五百四十二兩零俟二十年秋撥再行造報其未完銀兩内除高陽華陽二縣水衝地畝案内豁免銀一百九十三兩零又除臨潼富平二縣十八年雹災案内奉文緩徵以前已輸在官准其流抵十九年正賦銀二百四十三兩零又除臨潼延川延長扶風沔縣褒城商州等七州縣水雹災案内奉文蠲免銀一千二百一十兩零又作咸甯長安臨潼咸陽興平三原涇陽富平醴泉高陵耀州同官延川安塞延長膚施安定甘泉保安鳳翔榆林葭州神木府谷蒲城淳化乾州武功綏德米脂等三十州縣水雹旱霜各災案内奉文緩徵銀一十五萬六千三百八十一兩零實未完銀二萬六千三百一千兩零又額徵民屯更起存耗羡共銀二十三萬七千五百兩零内除興平褒城朝邑武功高陵華陰六縣水衝地畝案内豁免銀八十九兩零併荒實應徵銀二十二萬二千七百八十五兩零下忙查出續墾荒地應徵銀四十四兩零又下忙更正上忙已解耗羡應找發留支各官廉費銀二千九百七兩零上忙已完銀一十六萬二千五百二十八兩零下忙續完銀三萬三千九百六十八兩零其未完銀兩内除臨潼富平二縣十八年雹災緩徵災前已完准其流抵十九年耗羡銀三十六兩零又除咸甯長安三原興平高陵臨潼涇陽咸陽富平醴泉耀州同官膚施延川甘泉安塞延長保安靖邊鳳翔榆林懷遠葭州神木府谷浦城淳化乾州武功綏德米脂商州扶　褒城沔縣等三十六州縣水雹旱霜各災案内奉文蠲緩銀二萬五千二百四十四兩零又除咸陽縣請留免耗銀二十五兩零實未完銀三千八百三十三兩零又額徵民存留俸工等項除荒並水旱各災蠲緩外實熟地應徵銀九萬三千一百四十一兩零上忙已完銀五萬六百四十二兩零業已報解留支清楚内除旱箱水雹各災緩徵並豁免共銀一千九百四十六兩零下忙續完銀四萬五百五十二兩零復解司裁汰俸工等項銀七百六十兩零留支銀三萬九千七百九十一兩零亦已全數報解留支清楚又額徵民屯存留驛站等項除荒被荒緩徽外實應徵銀一十七萬一千二百五十七兩零下忙查出續墾荒地應徵銀七十七兩零上忙已完銀一十一萬三千四百六十兩零已全數報解留支清楚下忙續完銀五萬三千三百八十五兩零内解司站支邊塘協濟等銀一萬三千六百一兩零及漢中府供驛銀六千二十二兩零留支銀三萬三千七百六十二兩零其未完銀兩内除西安延安榆林綏德四府州屬各州縣被災奉文緩徵銀四千四百三十四兩零實未完銀五十四兩零又額徵屯存留俸工雜支等項除荒蕪緩徵實熟地應徵銀九百八十兩零上忙已完留支銀四十一兩零下忙續完留支銀九百一十八兩零實未完銀二十兩零額徵鹽課銀除荒地並被災豁免實熟地應徵銀一萬七千九百五十六兩零下忙查出續墾荒地應徵銀四兩零上忙已完銀六千一百一十兩零下忙續完銀九千五百一十七兩零其未完銀兩内除沔縣膚施延川安定保安靖邊延長安塞甘泉米脂等十縣水雹旱各災案内奉文蠲緩銀一千一十八兩零實未完銀一千三百一十四兩零由藩司張岳年分晰造册具詳請奏前來臣覆查無異除清册咨部外所有查明陜西省光緒十九年分下忙徵收錢糧鹽課等銀已完數目謹繕摺具陳伏乞皇上聖鑒謹奏奉硃批户部知道欽此○○頭品頂戴湖南巡撫臣吳大澂跪奏爲報解本年二批京餉銀兩恭摺仰祈聖鑒事竊照湘省應解奉撥本年京餉業經解過頭批地丁銀六萬兩内除奉截留銀二萬兩實解銀四萬兩厘金鹽厘銀各一萬兩東北邊防經費銀二萬兩固本軍需銀一萬五千兩又搭解漕折二米等銀七萬五千兩恭摺奏報在案兹據藩司何樞詳稱籌備地丁銀七萬兩又會同總理厘金局務候補道周麟圖籌備厘金銀一萬五千兩鹽厘銀一萬五千兩並籌備邊防經費銀二萬兩又由司籌備光緒二十年四五六月固本軍餉銀一萬五千兩以上共銀一十三萬五千兩作爲本年二批京餉派委候補同知湘溥候補知縣於以仁領解赴部交納又據糧儲道担湘良詳開支光緒十九年漕折銀一萬八千兩二米折銀一萬二千兩共銀三萬兩均交委員湘溥等搭解赴部分欵具詳呈請奏咨前來臣覆核無異除照繕咨批護牌飭發委員候補同知湘溥候補知縣於以仁領牌起程另取起程日期咨報一面分咨沿途各省飭屬妥爲撥護仍飭該司道等將未解銀兩接續委解外所有報解本年二批京餉緣由謹會同湖廣總督臣張之洞恭摺具奏伏乞皇上聖鑒謹奏奉硃批户部知道欽此○○吳大徵片再據藩司何樞會同總理厘金局務補用道周麟圖等詳稱前奉部咨指撥湖南備荒經費每月厘金銀一千兩行令隨同京餉搭解赴部交收等因現已籌備光緒十九年備荒經費厘金銀一萬二千兩交管解光緒二十年二批地丁京餉委員試用同知湘　候補知縣於以仁搭解赴部交納詳請奏咨前來除照繕咨批飭發領解並分咨經過沿途各省飭屬一體撥護外所有起解備荒經費緣由理合附片具陳伏乞聖鑒謹奏奉硃批户部知道欽此 
 
 

Page 14

 
 
[光緒二十年六月初四日京報全錄]  
　　宫門抄○諭旨四道錄前○大學士張等奏嚴定保舉章程請旨遵行摺○新授皖撫李奏恭謝天恩摺○又奏懇恩賞假一月片　太僕寺寳等奏司員誤公據實叅劾摺○成都將軍恭等奏查明土藥厘金餘銀萬難動支緣由摺○六月初四日户部通政司詹事府八旗兩翼值日無引見○于齊慶曾廣鈞預備召見○召見軍機容貴文廷式于齊慶曾廣鈞○○大學士管理吏部事務臣張之萬等謹奏爲嚴定保舉章程分晰准駁請旨遵行事竊於光緒二十年三月二十五日奉上諭國子監司業瑞洵奏瀝陳外省附保積弊請旨嚴禁以杜倖進一摺近年各省濫保之弊屢經降旨嚴飭在案積習相沿原保大臣瞻徇情面其附名濫列者仍復不少如該司業所稱未曾在事出力轉相乞請濫登薦剡甚有兩處同時並保者種種情弊深堪痛恨著通諭各省督撫將軍都統及邊疆大臣遇有保案務當秉公覈實不准稍涉冒濫其實在出力各員均應恪遵部章先行奏咨立案嗣後各項保奬著吏兵二部嚴行查覈如有一名不符卽將全案駮回以重名器欽此欽遵鈔出到部臣等跪聆之下仰見皇上鼓舞眞才實事求是之至意竊思保舉之設所以勵能奬功臣下藉此爲驅策之權衡朝廷由此收奔走之實效也故勞績旣各有等差保舉亦各有限制中外大臣果能覈實奬勵恪守部章何至有冒濫不符之弊乃近年各處請奬之案全案合例者甚少在原保大臣豈必故爲逾格之請冀邀特旨恩施推原其故蓋亦有由緣各項保舉章程歴年旣久案牘繁多兼以請保之案門類紛歧開保之員名目雜出或疉經臣工條奏或歴經臣部嚴覈當時雖通行各省然遇一保案若不將前後章程互稽叅考融會貫通難免無疏漏誤會之處故每遇一案到部往往不能全案與例相符其情亦有可原至中外大臣瞻徇情面附名濫保如同　兩處列名此省服官而彼省請保屢經臣部查出均卽飭駁有案竊惟興利欲久除弊務盡以皇上恩施優渥錄及微勞凡兹臣庶未有不感戴鴻慈力圖報稱者無如積久弊生殊負朝廷論功行賞之意今欽奉諭旨飭臣部嚴行查覈臣等公同商酌悉心釐定除襄辦典禮軍營打仗河工搶險及奉特旨允准之件事非常有並履歴未符底銜無案捐案未經到部各項題請議叙均仍照舊例辦理外嗣後凡非應保之案率行列保者全案撤銷例有年限保案未及年限列保者全案撤銷其有尋常勞績照異常勞績請奬者全案駁回另行更正或全案合例有一員在不應保之列者卽將該員保案撤銷或全案合例有一員在不符者將全案駁回俟更正到部將合例之員議准不合例之員撤銷不准再行請奬至駁令更正之案該大臣仍以原保請奬者卽將全案一律撤銷並將原保大臣議處雖有合例之員亦無庸給予奬叙如此分别　辦准駁嚴明於鼓勵之中力杜冒濫之弊庶保奬皆歸覈實人才咸知感奮矣所有臣等分别厘定保舉章程請旨緣由是否有當　繕摺具陳再此摺係吏部主稿會同兵部辦理合併聲明伏乞皇上聖鑒訓示謹奏奉旨已錄○○新授安徽巡撫臣李秉　跪奏爲恭謝天恩仰祈聖鑒事竊臣於光緒二十年五月二十二日在直隷滿城縣寓所接據盛京將軍臣裕祿奉天府尹臣興陞由驛遞到來咨轉准吏部咨開光緒二十年四月二十一日内閣奉上諭安徽巡撫著李秉衡補授等因欽此當卽恭設香案　闕叩頭謝恩伏念臣以凡庸之質蒙特達之知由牧令洊升廣西藩司護理巡撫因病籲請開缺頻年調理尙未復元每念恩知未能報稱瞻九宸於咫尺常五夜以徬徨豈期衰　之餘生猶荷聖明之垂注擢從田里超領封圻自顧何人忝膺非分卽摩頂踵詎答涓矣感極涕零匪可言喻竊維皖省地居衝要撫臣任總軍民深虞多病之軀莫挽積頽之俗惟旣仰蒙驅策但使勉能支持何敢稍耽安逸自外生成惟有誓殫血誠力圖整頓以冀仰答高厚慈施於萬一所有微臣感激下忱謹繕摺叩謝天恩伏乞皇上聖鑒再臣現寄寓直隷保定府屬之滿城縣此摺就近借用直隷藩司印信拜發合併聲明謹奏奉硃批知道了欽此○○李秉衡片再臣現蒙特恩補授安徽巡撫應卽趨叩闕廷跪聆訓誨緣前在護理廣西巡撫任内久駐龍州鎭南關感受　濕致骽足痠軟不良於行且向患肝暈觸發增劇不得已疏請開缺仰荷恩允從前久官直隷醫藥良便北歸後卽寄寓滿城醫治多方漸見痊可前年冬間復犯咯血舊證今春始愈而氣血因之虧損足力尙覺不及合無籲懇天恩賞假一個月俾得從速調攝練習筋力一俟假滿步履稍健卽當　程赴京不敢少涉遲延謹附片陳請伏乞聖鑒訓示謹奏奉硃批著賞假一個月假滿後卽行來京陛見欽此○○太僕寺卿臣寳昌等跪奏爲司員誤公據實叅劾仰祈聖鑒事本月二十四日内閣奉上諭本日太僕寺帶領引見該堂官全未到班殊屬非是太僕寺卿寳昌少卿松安岑春煊均著交部議處欽此臣等聞命之下彌切悚惶伏查臣等於是日帶領察哈爾右翼正紅旗騾馬羣恊領一缺臣等及應行引見之員均於寅刻在西苑門外恭候宣傳乃承辦緑頭牌之筆帖式隆恩届時未到以致不克帶領實非尋常疎忽可比右司掌印員外郎奎鳳應有備牌一分並未隨帶亦屬疎漏臣等督率無方奉旨交部議處實屬咎有應得該司員等於此等緊要公事漫不經心若不予以叅處恐不足以儆將來相應請旨將員外郎奎鳳筆帖式隆恩交部分别議處以爲玩忽公事者戒所有司員悮公據實叅劾緣由謹合詞恭摺具陳伏乞皇上聖鑒謹奏○○成都將軍兼著副都統事務臣恭壽太子少保銜革職留任四川總督臣劉秉璋跪奏爲雅爾堅奏請添練洋槍以操代防一案謹將土藥厘金餘銀萬難動支緣由恭摺會陳仰祈聖鑒事光緒二十年四月二十五日准軍機大臣字寄成都將軍四川總督光緒二十年四月初七日奉上諭雅爾堅奏請添練洋槍以操代防一摺據稱川省黎民强悍好生事端必須演練洋槍方足以備緩急成都駐防現有精鋭營兵五百名擬請改練洋槍並將餘五百名及在精壯閑散内挑選一千名演練洋槍所需軍火在機器局支領每月應需公費津貼銀三千四百七十兩請在藩庫土藥厘金項下動支等語所奏是否可行着恭壽劉秉璋體察情形妥議具奏另片奏餘兵五百名内如有不堪演練洋槍者擬由步甲養育兵挑取及挑補巡查兵補咨兵各缺等語著恭壽劉秉璋一併核議覆奏該副都統前經奏明俟恭壽到任後再會商辦理續練各事宜該將軍到川雅爾堅曾否與商恭壽意見如何並著據實覆奏原摺片均著鈔給閲看將此各諭令知之欽此等因遵旨寄信前來臣等伏思練兵必先籌餉餉有著落然後兵可添練雅爾堅請於旗營挑選一千五百名演練洋槍若果有餉豈不甚善然每月需公費津貼銀三千四百七十兩以一年計之須銀四萬餘兩十年百年計之爲數實鉅雅爾堅請在藩庫土藥厘金項下動支伏查川省土藥厘金由前督臣丁寳楨奏准作爲機器局經費開辦之初用費較鉅歲入厘欵不敷應用尙有備用藩鹽兩庫之欵光緒十二年冬臣秉璋到任後稔知該局支用浩繁逐欵删節認眞整飭自是以來歲餘銀二三萬兩不等雅爾堅原奏内稱前署藩司德壽曾經面回總督近年土厘餘銀四萬餘兩暫作外銷以備緩急等語查此四萬餘兩並非一年所積該副都統旣知預備緩急何又練槍經費復向此項開支顧此失彼勢所必至况演練洋槍歲需四萬餘兩每年土厘所餘之數不敷練槍撥支之數兵餉旣加萬難復减厘金豐歉靡常撥欵不敷勢將譁擾非若偶有邊務暫時募勇可以隨募隨撤也再該副都統上年護理將軍時經一載其添練洋槍之事從未與聞自臣恭壽到任後卽與臣秉璋通盤籌畫請將解部土税一項截留若干成除補常平倉榖之餘尙可酌撥練兵之用後經部駁遂作罷論此事雅爾堅盡知其詳何得以道聽塗説妄行入奏臣恭壽自到任以來與臣秉璋遇事開誠和衷彼此相商從無偏執之見今雅爾堅所奏志在以虚詞粉飾見好旂營但稱練兵之美名不顧餉欵之難繼况各省旗營事同一律若皆請加練餉户部亦恐爲難臣等再四籌維碍難曲徇該副都統之議所有雅爾堅奏請添練洋槍以操代防一案謹將土藥釐金餘銀萬難動支緣由恭摺會同覆奏伏乞皇上聖鑒訓示遵行謹奏奉硃批另有旨欽此 
 
