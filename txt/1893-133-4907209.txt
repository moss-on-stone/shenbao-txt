# 1893 - 133 - 4907209

 

Page 1

 
 
[新印臨證指南醫案出售] [  圖書集成局啓]  
　　吳門葉天士先生以頴悟卓特之才研精醫理於書無所不讀融會古人之精意而參以新機故其立方也一二味不爲少十餘昧不爲多習見不妨從同獨用不嫌立異輕重繋於杪忽取效在乎呼吸和緩盧編不是過也及門弟子隨時抄錄諸方遂有臨證指南醫案之刻誠歧黄家所不可不讀者本局以新鑄鉛字排印紙色旣白裝釘尤精每部碼洋一元五角欲購者請移玉申報舘帳房及各處申昌書室可也 
[雉鳴篇]  
　　上海有一種流妓終日遊行於街巿裝點則花嬌柳媚見人則眉語目挑或時至茶寮中以招引狂蜂浪蝶土人名之曰野雞初不知其命意居何等也旣而知野雞者雉之别名也漢時以吕后名雉諱之故稱雉爲野雞詩曰雉鳴求其牡禽曰雌雄獸曰牝牡雉鳴不求其雄而求其牡則非所求而求矣流妓之招引遊客蓋亦非所求而求者故以名之由此推而廣焉則凡非所求而求者皆以野雞爲名如野雞馬車野雞輪船野雞挑夫之類義俱同也租界野雞妓女先時烟館茶樓無處不到而遊人之逐臭成癖皆滾滾焉從其後在坑满坑在谷满谷大爲風俗人心之害有地方之責者目撃而心傷之於是中西官會商嚴申禁令凡野雞不得入烟館與游人横陳一榻呼吸烟霞是亦去其尤甚之意而茶樓則不在禁例殆亦開一方便之門俾得止其所止也而野雞亦遂安不然議者則竊竊焉以爲獨禁野雞至烟館而不禁其至茶樓若不足以昭平允顧烟館本爲藏垢納污之所其男女並臥短笛遞吹形狀殊不雅觀故嚴禁之茶樓則不過瀹茗清談卽使相視而笑　逆於心或卽一言契合相將俱去雖曰非禮猶不止於大傷雅道也故禁之暫從其緩乃至於今日而風氣之愈趨愈下竟有不堪入目者矣余之不涉足於茶館也久矣近日風和日煖公餘稍暇與二三友人至茶寮啜茗余素喜清淨之地而友人有欲逐逐於紅塵者重違其意乃相與至熱閙塲中則見大好樓臺竟無插足之處傍窗一桌有所謂野雞者三四人皆背桌而坐見茶客行過其側則嬉嬉然恣其笑語其有衣服麗都翩翩年少者則或拍桌傍空椅令其入坐有稍涉以遊語者則竟舉手拉之余以爲詫異之甚夫街頭巷尾有拉客者巡捕則可以拘入捕房解送公堂科以違章之罪而乃於大庭廣衆之間耳目繁多之地竟肆其拉扯之手叚尚復成何體統彼蓋以茶樓之上巡捕所不到故毫無忌憚若此友人曰子所見止此乎試縱目觀之余因舉眼四望則見若此者竟不一而足甚且有與茶客並肩共坐依偎作態令人目不忍覩遂决然不復入坐循梯而下友人亦惘惘然相隨俱下適奚童來謂有鄕友送新蠶豆至已熟之矣請歸嘗新因亦不復啜茗與友偕歸取豆共食之命童烹惠泉水瀹碧羅春注於宜興壺相與斟酌品評友人善琴時余新得一琴原有題名曰剪繁機雖近製而音韻甚佳因爲我鼓墨子悲絲一曲余慨然而興曰墨子之悲絲悲其入於染色而不復能見其素質也今日之時世誰則能保其素質者哉琴曲中有雉朝飛一闋傷無偶也然鳳而求凰猶屬常情之所有若今日所見之雉鳴者大都皆求其牡而不求其雄者也惟其所求爲牡故亦自忘其爲雌雉而人之惑之者或亦不視之爲雉而誤認爲凰風俗之壞世道之憂也竊以爲此等形狀此種觀瞻夫豈地方之福哉上海本五方雜處之地良莠原屬不齊而且少年子弟情竇初開者正復不少耳濡目染將有不自知其爲非者觀於蘇垣有二童子喫醋一事見於日報一止十一歲一亦止十三歲而居然撚酸打降匍匐公庭庭訊之際直言不諱一若理直氣壯也者豈近來人心之壞一至於此極哉亦以司空見慣習久自然遂至不可收拾耳上海之野雞其所以壞人心而敗風俗其害有不可勝言者然而見之者若無足異行之者若無所事不亦大可以痛哭流涕長太息耶友人曰子毋然今且有人焉出而禁之矣向之止禁烟館而不禁茶樓者以爲彼善於此也今則彼日甚於此矣中西官而不知之則已苟其知之其有不嚴申禁令者乎子姑待之余曰唯唯 
[本館接奉電音]  
　　昨由京友電傳上諭二道敬謹譯登○四月初二日奉上諭廣東左江道員缺著瑞霖補授欽此同日奉上諭吳大澂奏考察屬員分别舉劾一摺湖南醲陵縣現署武陵縣知縣董耀焜桃源縣知縣余良棟署沅陵縣知縣吕汝鈞據吳大澂瀘列該員等才識政治均堪備循吏之選卽著傳旨嘉奬並飭令該員等益加奮勉毋得始終易轍永定縣知縣奎英聽斷粗率逞性用刑沅陵縣縣丞謝有壬擅受呈詞輿情不洽代理芷江縣典史試用從九品吕麟昌縱役殃民不知檢束黔陽縣石橋司巡檢諸欲珍遇事生風聲名狼藉均著卽行革職以肅官方該部知道欽此 
[軍帥起節]  
　　昨接吉林電信云長軍帥於初二日早起節乘輪赴黑龍江 
[銀行疉倒]  
　　三月三十日倫敦發來電音言新金山有鈒行四家同日倒閉按新金山銀行倒閉前此已屢有所聞今復接踵而起幾如銅山西傾洛鐘東應留心世故者能不感慨系之 
[上苑雲璈]  
　　吏部爲批示事所有揀補黑龍江呼蘭廳巡檢一缺據鄭工遇缺先巡檢史樹楨勞績五缺後用巡檢王靜臣等呈請列揀到部查史樹楨係告近人員黑龍江並非近省王靜臣赴選文結與開缺到部同月該二員均不准列入揀選○吏部爲曉諭事所有揀補奉天康平縣知縣一缺本部定於三月二十六日奏請欽派揀選相應傳令應補知縣陳善寳梁亨吉白希李李葆芳魏雲鴻吉元等六員於是日黎明赴天安門外本部朝房報到以備點名揀選有執照者携帶呈騐毋違特示○侍衛處爲知照事二十日奉旨朕於明日辦事用膳召見大臣後　轎出順貞門神武門走隨墻門進陟山站至畫舫齋少座升黄察察里看侍衛步箭　仍出陟山門走隨墻門進神武門順貞門還宫辰正預備欽此○上駟院謹將各處所進恭備御　貢馬繕具木牌註明某馬名號是何毛齒脚力係某員於某年月日呈進於前日進呈馬牌請旨鈐定一匹以便壓騎恭備御騎本日由奏事處口傳奉旨著用粉嘴花馬欽此○四月十三日寅時莊靜皇貴妃等位金棺奉移陵寢例應由禮部堂官各請派一員恭送兹經禮部開列堂銜於三月二十日具奏請派恭送莊靜皇貴妃玟貴妃金棺至順水峪園寢奉安之臣部堂官一員本日奉硃筆圈出禮部左侍鄖長麟欽此又請派恭送佳貴妃金棺至慕東陵園寢奉安之臣部堂官一員本日奉硃筆圈出禮部右侍郎景善欽此○吏部示傳所有擬補兩浙雙穗塲鹽大使胡幹擬補四川雲陽塲鹽大使王壽桐等二員本部 
 
 

Page 2

 
 
於三月二十二日帶領引見相應示傳該二員於二十日午刻衣冠赴部演習口背履歴於二十一日晚在内城左近歇宿二十二日丑刻穿天青褂備帶補褂元青褂並佩帶對子荷包手巾赴左翼門外本部朝房書到伺候排班於膳前帶領引見毋違特示○吏部爲曉諭事所有揀補廣西太平府萬土州州同一缺本部現定於三月二十六日奏請欽派揀選相應傳令在部投供之候選州同陶鴻鈞王鴻熈袁崇節高在廷陳德淞柳成林等六員於是日黎明赴天安門外本部朝房報到以便點名預備欽派揀選有執照者呈騐執照毋違特示○正白旗满洲都統多羅克勤郡王爲咨行事印房呈稱本旗公中佐領喜亮病故遺缺照章咨取三四五品京堂科道理事官郎中侍讀副理事官員外郎頭二三等侍衛冠軍使雲麾使治儀正前鋒叅領侍衛正副委護軍參協尉副尉門領步軍校等與本旗應升人員一體揀選相應咨行貴衙門卽將前項人員保送一二員務於卽日咨覆本旗以憑訂期揀選○吏部爲片行事所有揀補四川總督衙門筆帖式一缺本部現於三月二十六日奏請欽派揀選相應貴衙門傳知前經保送之筆帖式等務於是日黎明赴天安門外朝房報到聽候欽派揀選毋得自悮因用印不及先行白片 
[高員抵津]  
　　西字報云有高麗正領事李君副領事許君行至天津於三月十七日謁見李傳相以所齎國書示之前駐天津之領事亦將高廷飭令回國之書呈傳相閱看傳相於十八日令洋務局設宴欵待以伸東道之情 
[析津近事]  
　　天津人周某在紫竹林開張木鋪雖無資本然非斷梗飄逢迄無根蒂者屢向華豐洋行工作引繩削墨已非一朝上月某日該行又雇周修理適值午餐帳房人等囑周暫看門户免爲宵小所乘詎周於衆人去後潛入帳房摸索於帳桌抽屜内竊得圖章乘間繕寫憑條向某錢鋪取洋四百元該鋪執事人細騐圖章雖是而筆跡全非不肯付給詭以乏洋對周謂洋東相須甚殷索之益力鋪夥愈疑分文不付旋將銀洋四百元飭送行中以騐眞僞並取收條司帳人等見而大駭謂無取洋情事當詰取洋人面貌時周適已回工作夥伴指之曰此人彷佛似之詰周周無詞以對當被行東拘送該管領事解向租界委員轉送海關道嚴究先是行中陸續失去刀叉表鍊等物并洋四十一元偵察俱窮莫知賊之蹤迹一經懲責周併將從前行竊事和盤托出贓則並未售去由其家内吊到銀洋業經用去三十九元祗餘二元在笥道憲飭將吊到各贓先傳失主認領一面將周管押限繳贓洋再行發落○鼓樓東潘氏婦胭脂虎也其夫有季常之懼向遭奴視莫敢誰何潘有婢年十一矣奉匜沃盥稍不經心卽遭毒毆上月中旬婦爲婢裹足又觸其怒據并州快剪將其脚趾剪斷一節婢昏倒不知人事潘恐釀成命案暫被株連遂據情報案由縣署讞員提騐屬實飭將該婢發交育黎堂調養氏則責押官媒示儆潘以自行檢舉得免干咎云 
[營口巿情]  
　　營口自今春开河後銀價太昻以致南貨洋貨等不易銷售蓋營街門巿一例錢盤　價太昻則货不漲而價自大矣四鄕上城銷路壅滯職此之故甚至在申各營庄買定洋貨亦皆在申售出營巿之冷落可知近來銀價稍跌巿情漸覺活動是可喜也 
[甬東試事]  
　　浙江學憲陳六舟宗師接試寗波塲規極形嚴肅在東西兩郎中留出一號派親信家丁不時升高瞭望又親自往來兩廊查察上月廿六日考試二塲童生有慈谿二童坐於前後號將卷互相觀看適被家丁所見卽將該二童扭至堂上罰令長跪至放牌時逐出又牌示大門外云督學部院示本日當塲查出前後號說話形迹可疑之慈谿西號十二西闕十童生姑寛審辦仰該學查明存記嗣後不准更名與考仍將姓名呈報特示並聞考闔屬生時有東巨十七號卷於首篇後不對策而另寫文一篇詩後另冩詩一首稱係補歲覆試學憲因此卷非歲非科殊堪詫異除不錄外亦牌示申斥兹將覆試生經古及二塲童各題錄下經解九賜九命異同攷申公羊傳濊楨也義南風謂之凱風解○古學李義山鄠杜馬上念漢書賦以唐人重漢書如此爲韵賦得城隅進小船得隅字五言八韵○算學橢圓取四分之一内容平方有半長徑半短徑求究方邊當用何法今有直積加平得三百三十六歲只云平羃加較得二百六十步問長平幾何○慈谿童生首題王請大之一象山童生首題王不待大定海童生首題大則以王通塲次題五霸者縷諸侯以伐諸侯者也　詩題晴日暖風生麥氣得風字 
[寍郡辨志精舍壬辰冬季課案]  
　　漢學超等陳得善王亨彦潘任施世杰梅鼎恩韓珪蔣元慶鄭丙韓葉瀚張宗錄特等吳廷採陳祖蔭林授經胡元縉陳錫哉施仁紞張鴻鄭鈺王亨兆李永康○宋學超等王亨兆周震隆陳培壽王亨彦張德容李永康特等戴鴻吳廷採孫康祺葉繼鈞王紹祥張宗錄沈重光許克勤葉慧業黄家襄竺士康宋　煐○史學超等林景綬夏啓瑜竺士康張世銓張茂炯陳康黼陳得善沈桐生蔣元慶鄭傳綏特等孫表卿胡家鼎許文蔚王崇張仁安陳培壽吳璿蘇象奚施昌熾戴康○天算超等陳其虎曹仰欽林一山胡飛鵬韓珪馮濂任燮元韓保徵李鎭恒盛　聖特等陳繼中陳文虎王德泗秦偉桐朱熈李燾程之駿馮徵王汝成盛沛林○地輿超等許克勤吳廷採施仁紞周震隆許克　吳壽萱汪開祉陳秋壽許文鞺秦在鎔特等張鴻張宗錄張德容王徵泰劉邦霖張茂鏞許祖杞吉城姜莊臨張魚雯○詞章超等張景韓俞鑑潘鴻馮善徵馮鴻坻金士駿金曰范特等陶恩章江于灃俞鎭李愼叔潘承謀孫紹璟許文蔚江希聲 
[北般鳥金礦]  
　　北般鳥島地居南洋土多膏腴水土合宜天氣和暖每歲孟冬以迄新正大雨時行靡日不然惟自仲春則雨少氣和居民之採金者咸於此時從事焉前者有人在司林港查出金礦然來源如何則未能細察兹接仙逹根埠官塲來信藉悉北般鳥督憲於數禮拜前特委甲丹庇士頓往該港查察金礦務期竟委窮源盡知詳細現探得離該港水陸路程各三點鐘有一河名他必亨河干及岸上高陵皆産金砂粗逾尋常爲數年來所示肖曾見挑夫二人在該處採掘約七點鐘之久卽得金砂半兩則所産之富掘取之易已見一斑由此河以逹寳路河縱横约二十英里觀其形勢無論在河在岸皆産金苗且甚豐旺惟是處水土不甚佳倘遇雨水未免易生疾病邇來金山各埠逐客不乏能耐烟瘴習慣開礦之人倘在是處試採亦一謀生之路也 
[力士抵港]  
　　西人慳閣力健能行每與人角莫之與京故足跡所至咸耳其名兹聞慳閣行至香港擬於上月廿八日下午五點鐘在黄坭涌賽行以四英里之程爲度每行半里卽用一力士與之並駕齊驅以决勝負已由軍兵中擇定八人以便届期角逐港督羅制軍亦將於是日命駕前往作憑軾之觀焉 
[日人踞島]  
　　南洋飛獵邊之東四百五十西里近加羅連海島西處有羣島焉名曰秘路土地膏腴中有居民約萬人向祗土酋管轄各國皆未隸入版圖兹據西班牙京城消息言此島現爲日本所踞以故西國之人甚爲鼓嗓緣是島曾由西人覔出故應歸西班牙管轄也現飛獵邊島總督已電請西廷增派軍兵前來是否欲與踞島之日人爲難則非外人所得而知也 
[古樂沉淪]  
　　西報言丹國及瑞典德國毗連之處有大澤焉沙明水淨巨浸汪洋近有人在水之湄覔出樂器二十具皆古銅爲之長約六七英尺形如獸角置於丹國京城博物院中以擴遊人眼界嗣有精於音樂者將數具修理而鼓奏之音韻悠揚異於常樂有識者謂此係三千年前名家所製亦不過臆斷之詞耳 
[珠海濤聲]  
　　准補羅定直隸州楊刺史文駿奉部調取引見由督撫兩院給以咨文刺史卽赴轅禀辭束裝就道○武弁楊君佐清佐 
 
 

Page 3

 
 
才昆弟二人素在廣協標下當差緝暴除奸勤勞倍著蒙督憲賞給六品頂戴以示鼓勵○南番兩邑宰於上月初三日考試文童首塲初五日考二塲取兩塲試卷合校然後揭曉盖恐各童資斧無多不能久候故從速辦理以示體恤也兩邑宰延請同寅科甲出身者數人連夜披閱定於十一晚列榜十三日再往貢院覆試○上月初八日下午時河溪捷龍北約廣合興料器店因各夥同往茶館消遣未將爐火潑息以致延燒他物幸時當白晝人力易施僅焚半間卽行救息○陳某番禺人來省應試僑萬仙湖街某試館素有劉盤龍癖日往賭塲樂而忘返所有衣物銀兩悉數輸去陳恐回家爲父兄所責計無所出遂購洋烟吞服有頃毒發館主聞其喉間痰湧格格作聲急爲解救得以不死賭之害人烈矣哉○潮州府楊子和太守霽因事開缺所遺府篆經藩臬兩司會詳兩院札委候補府方柳橋太守功惠署理按太守前曾署理是缺此次舊地重臨當有勝任愉快者矣○上月廿一日關憲聯榷使太夫人壽誕各屬員先期餽送禮物權使概行璧謝是日督撫將軍司道各官均往祝嘏榷使開筵宴客酒肴霧霈談笑風生非太夫人福德兼隆曷克臻此○督標中軍副將楊軍門安典奉督憲面諭統領兵輪駛往虎門操演並順道閱看各砲臺軍門立卽起程部下健兒咸至河干恭送○城内東嶽廟素著靈感紳民定於上月廿六日奉神出巡所有彩色頂馬皆由富家認送共有百餘起届時士女如雲當不减曲水湔裙之盛也 
[學憲出轅]  
　　廣東學憲徐花農文宗於上月初八日登舟往廉州巡試是日督撫司道各憲均詣河干恭送長隄一帶車馬塡咽熱閙異常又聞學憲此次巡試廉州次及欽州本擬竣事後折回省城接辦廣州科試並錄科事宜現聞高州府士子一再具禀大憲言該府歲科兩届府縣試早已考竣士子皆齊集郡城守候務懇學憲依次按臨免至時日久延旅資難繼情詞迫切出於至誠大憲愛士情殷俯如所請遂咨商學憲俟欽廉二州考畢卽由陸路徑往高州屈指七夕前後學憲可以回省卽須接考遺才至廣府科考當緩至八月下旬然後舉辦云 
[刧盜横行]  
　　粤垣清平下陳塘有翻攤賭館一處初九日午後聚衆賭博采烈興高忽有綠林豪客突如其來拔出刀槍向衆指嚇遂將臺上錢銀搶去賭徒率黨窮追盜匪放槍格拒且戰且走行人畏其兇燄莫不退避三舍至簑衣街口有甲乙二人走入某店暫避不料槍子從旁飛來適中二人要害鮮血淋漓昏暈倒地街鄰舁往賭館勒令代爲醫治不識能保全性命否○鹽步鄕人梁某携其家人買舟至省往河南戲院觀劇興盡而歸開行過早舟至泮塘海口有盜駕舢板而來一躍而登將婦女衣飾搜掠一空鼓櫂而去時在烟消日出四顧蒼茫惟有搥胸頓足輒喚奈何耳○上月二十日有婦女數輩入城隍廟進香衣服首飾俱極富麗匪黨見而垂涎隂躡其後行至長塘街突然搶掠婦大聲呼喊適某營兵迎面而來將匪兠截匪兇悍異常拔刀相拒幸此勇孔武有力將刀奪下始帖耳就擒解交番禺縣審辦 
[秣陵聞見錄]  
　　金陵訪事人云某日門西有一老嫗　　街頭線役見之知非善類密令縣捕拘回管押以待禀請訊懲上月二十二日午後忽有中年婦二人偕一老婦至内橋某飯肆小飲清酒未及一樽而黑索已從天飛下一瞥眼間早由如狼如虎之公人若牽豕羊而出說者謂若輩皆拐犯以官差追捕甚急故易雄爲雌鬼蜮隂謀亦可謂出人意外矣其亦知天網疎而不漏斷不能幸免刑章乎傳聞上憲擬擇其尤者以站籠處死果爾亦快甚○東牌樓小黨家巷口某姓靠街樓墻忽於上月二十二日𥒐然塌下適一人在道旁小溲零磚碎瓦撃及其顱雖未重傷然亦異常狼狽矣是故知命者不立於巖牆之下 
[杭事摭聞]  
　　杭州訪事人云三月二十六日之夜鼉更五下東方未明忽封家姨自西北方來跋扈飛揚大有振鐸鳴條之勢至侵晨餘威未息依然虎嘯龍吟天慘慘而雲低塵漫漫以路斷直至已初時節風始漸平雲翳忽開踆烏躍出青天萬里蔚爲一紙雲監未申之交又見香霧空濛纎雲重疉如酥小雨徧灑芳郊云○春末夏初時雨時晴燠寒屢變頭蠶較往昔略遲數日目下三眠初届所望天公做美氣候温和否則不過六一分收成也東街一路絲行聞定於四月初一日開稱○痘瘄兩症爲幼孩最要關鍵保赤者咸鄭重視之今春牛痘局傳種者莫不着手成春卽鼻苗亦皆順手惟瘄症因正二月間天時寒冷發息難周歧黄家視爲畏途莫不望而束手今則染是症者罕有所聞間或有之亦莫不勿藥有喜也 
[添設廠房]  
　　製造局總辦劉康侯觀察於去年夏初在局旁購地一區建造鍊鋼廠嗣因基址太狹欲購毗連民田藉以擴充函請黄大令飭傳該處地保到案諭以如有民田願售與局中者照巿價給償該地保奉諭卽向附近鄕民知照鄕民願得善價競以良田出售局中遂建廠房數十間土木繁興已於前日竣工矣 
[滬濱雜志]  
　　前晚十下鐘時有難民十餘人行經滬南水神閣地方據云係浦東祝家橋人向在乍浦墾種荒田上月某日之晚因作炊遺火積薪中初未知覺及就枕後星星之火遽爾燎原從睡夢中驚起則已熊熊回回不可收拾該處取水甚遠無從施求竹籬茅舍頃刻化爲刼灰無處枝棲只得遄歸鄕土吁慘哉○大南門内某姓傭婦家住浦西昨因偶染微疴雇江北人鳳岩之車遄回家内行至浦江邊乘杭葦之便以濟控縱之窮詎人車俱上渡船役駛至中流船身偶一欹側鳳岩及小車均翻入波心鳳岩在水中一手將車拉住泅水直前渡船上人急援之以手始獲誕登彼岸旁觀者咸服其力之大然亦險矣○時届夏令各處鋪户居民咸搭蓋凉棚以避炎暑水神閣寺方圖董諭令該處小菜塲一帶不得支搭凉棚以致捐壞瓦屋○滬南北施家弄口仁裕土行昨日遣學徒阿香至升吉里收取帳目行出弄口突有小流氓阿更及呌化阿得向之攔阻曰爾何人斯膽敢來此吊挷子繼而磨拳擦掌勢欲行兇旋有混名福州人者從中做好做歹將阿香圈至復興樓啜茗阿更等務欲罰阿香酒筵一席英洋一元福州人又從中理勸令阿香先惠茶鈔酒席洋銀等則令跟往土行中歸取紛紛擾擾不知所終 
[騐看探捕]  
　　新任法總領事吕倍業君蒞滬各節情形屢登報牘昨日三點一刻鐘中西各捕齊集大自鳴鐘花園左右分班鵠立西捕執槍華捕執棍左右分列克總巡及谢副捕頭戎裝佩服王孫郁三包探亦侍於側至四點三刻領事乘坐馬車自密釆里公館至捕房門首正副捕趨前迎接西捕擎槍致敬華捕脫帽盡禮吕君檢視一週克總巡陪之入内片時卽出諭以勤愼當差不可有悮旋卽退出 
[調戲婦女　]  
　　裁縫保生者係著名流氓也盤踞外虹口地方劣跡昭著屢經公堂究辦前晚十二點鐘時行至老街小弄口適其友阿順之妻某氏經過此處被保生所見四顧無人攔住去路任情調戲氏駭極狂呼保生見事不諧遂將銀臂釧捋去飛奔而逸後爲阿　所知遂於昨晨投美捕房控訴黎副捕頭以此風斷不可長立飭包探王阿二往拘保生聽候懲辦 
[悍姑虐媳]  
　　沈金氏者早喪所天毫無倚賴遂挈子女在虹口新三官堂間壁弄内居住已則在洋人處爲傭博得工資以供食用其女小字阿三於十四歳時由三元媽媽爲媒許字與鬥鷄塲地方張馮氏之子永全爲童養媳馮氏潑悍異常每遇盛怒時咆哮如虎年届知命不慣獨宿與無錫人綽號阿妹者姘識視阿三如眼中釘有意凌虐之稍不遂意卽曳起鬢髮箠以籐鞭阿三宛轉呼號鄰里聞之咸爲酸鼻前晚又因小忿將阿三雲鬢用并州快翦刀剗去大半意猶未槏横加撻楚遍體鱗傷罰令跪至天明如敢呼痛當致之死地阿三此時如犴狴中人對獄吏之尊俯首下氣不敢出一語昨晨乘馮氏熟睡時逃歸母處哭訴情形金氏見女如此心似刀割涙如潮湧旋至美捕房控訴黎副捕頭逐一詰問阿三備述受苦狀並稱該馮氏已在無錫另聘姪女爲媳定於今冬回里成婚故將我凌虐捕頭細視阿三自　至踵幾無完膚惻然憐之遂令金 
 
 

Page 4

 
 
氏將女領回妥爲撫養立飭包探唐寳榮將馮氏拘押捕房候解英公廨請究 
[賭棍罰鍰]  
　　蘇人潘太觀卽潘稻齋控被陳小餘卽陳小漁等誘賭一案已由蔡太守訊供飭包探查明再行覆訊此已列報兹悉捕房以此輩係著名賭棍飭包探帶至拍相處各留小影王景星卽王三麻子拍第一千一百零三號王子元卽黄致元拍一千一百零四號陳子帆卽陳子範拍一千一百零五號江康甫拍一千一百零六號陳小餘卽陳小漁拍一千一百零七號之照帶回捕房仍行管押包探何瑞福昨日至公堂禀稱奉飭查明潘太觀控告誘賭案實輸洋銀共有四百餘元僅據王景星卽王三麻子等交存捕房洋七十九元六角三分至任伯祥尚未查獲原告亦不投質請將此案卽行發落並稱王子元王景星在塲賭博時自稱爲洋行買辦王景星供係紹興人當時同賭原有不是向爲掮客並未自稱買辦至潘太觀輸洋實無四百餘元之多小的贏得九十七元計收現洋五十元金鑲籐鐲抵洋四十七元籐鐲先已歸還現洋亦經交出王子元供係寍波人實祗鬥牌未犯别項賭博前已供明亦未自稱買辦陳子帆供係本邑人當時僅挑頭圖利不敢串騙局賭江康甫供與同陳小餘供係蘇州人職員與潘太觀有葭莩誼伊往賭時曾同小妾借金鑲籐鐲抵在王景星處旋由職員湊洋贖還不料反被含混牽涉蔡太守謂此案業已查訊明白毋論是否局賭但犯賭博亦干禁令判自認抽頭之陳子帆江康甫各罰洋一百五十元陳小餘罰洋五十元均令具保繳洋連現在捕房之洋一併撥充善舉王子元王景星押候分别遞籍仍飭捕房補提任伯祥再行訊究 
[嚴懲騙子]  
　　蘇人周錫山誑騙許錫甫等玉器物件由捕房包探張九意拘獲吊贓已列前報昨據引九意將人贓解案禀稱周錦山卽周經山向爲書畫掮客現被許錫甫等控告誑騙已將典押各贓吊案請訊許錫甫嚴申甫居錦春謝阿三張永清陳雲全等同稱周經山詭言有主顧騙去仇十洲手卷及香爐古玩等物先後典押現已吊齊原贓求請給領周供係蘇州人向藉骨董餬口此次掮銷各貨不敢誑騙祗因生涯拮据暫付質庫以應急需耳質鋪夥呈票請追質本蔡太守判周管押一年期满笞一百板諭各失主給償質鋪半本始准領贓 
[重懲誘拐]  
　　金陵人吳士寳娶蘇人任氏爲妻卜居姑蘇臺畔吳以重昨輕離遂在申江浪跡任氏寂守孤檠自甘冷落忽被周貴堂誘至鎭江舉目江山有異地飄零之感乘機逃逸泛棹來滬欲尋藁砧蹤跡差池不遇傭於滬城晝錦牌樓開設紙作之田友卿家聊資餬口上月杪周躡蹤而至仍將氏據爲已有適吳於前日行至田處與任氏邂逅而遇正欲領回周忽出頭强霸吳遂喚八鋪地甲張瑞將周及氏扭至縣署請辦昨日午後四點鐘時帮審委員葉司馬升堂研訊吳供係江寍縣人在治下爲南貨業妻任氏向居蘇州去年秋間被匪人誘拐四處探聽查無消息忽前日始在田處尋見正欲携回家中忽被周貴堂强霸扭案請究任氏供三十三歲去年在家忽有周貴堂言與丈夫爲友揑造丈夫家信令小婦人收拾物件往鎭江同住一時悮信其言與周同至鎭江不見丈夫始知受騙正欲回家被周霸佔且將衣飾典盡小婦人知非久計乘間來滬尋夫不遇遂投田姓傭工周亦踵至前日丈夫前來周竟與夫爲難小婦人願隨丈夫回家田供係金陵众在治下八鋪地方開設紙作雇任氏爲傭曾與小的言及被周誘拐事周供係鎭江人向在蘇州爲鞋底作夥去年因内顧無人出洋九十元娶任氏爲室不知伊本有丈夫實非誘拐任氏稱尚有庚帖及零星物件藏在箱内亦被周吞没司馬以周誘拐有夫之婦殊堪痛恨喝令重笞二百板再著枷號差役禀木枷均已發出司馬曰可將周收所待日後補枷任氏給吳領回田友卿訊無干涉飭令退去 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[事關誘拐]  
　　閔某現在浦東金家橋從事田畝不管人間理亂事因中饋尚虚遂於去冬娶同村人胡姓之女爲室方謂比翼鴛鴦不虞孤另有金阿二者在滬上小東門協順祥烟館爲堂倌其家與閔住處相離不遠上月中胡氏與金勾引成姦相約來滬避匿南巿閔於前日探知蹤跡卽至該烟館向金理論金一味支吾該烟館經事恐遭拖累立將金辭歇閔不肯干休昨日又往理說恐難免雀鼠爭也 
[縣案彚錄]  
　　王泉榮控蕭福興欠銀二百六十餘兩一案葉司馬以供詞各執著原差督同兩造算明帳目再訊昨日午後原差禀奉諭協同原被核算帳目共有四百餘兩除收過之外實欠二百六十四兩與王泉榮所控數目相符董小福供兩造涉訟後曾爲理勸因蕭固執成見尚無端緖張德太邱大四同供曾爲中人此案蕭實有不是司馬衡情判斷著蕭折償洋一百二十元其餘令原告情讓兩造遵斷具結而退○猪行主周洪川控林啓賢欠錢九十四千文一案葉司馬以數目不符著差算帳在案昨日下午周投案請追原差禀在土地祠與兩造將帳算清業已具禀案下司馬察閱卷宗判林繳錢五十千於一月中分二期措交餘錢免追林周均遵諭旋有吳厚生訴稱係本邑人前年徐長發與林啓賢拆股時城内猪作亦奉裴大老爺諭遷出城外林將一股售與小的計洋三百五十元忽有徐長發周洪川不准小的接做心實不甘特來控告司馬問周曰猪作章程如何答稱前在城中時股分不准出售自遷往城外後章程已紊亂矣司馬以此案紏葛頗多著兩造暫行出外候函知該業董事理勸○虹口人王樹堂因違忤伊父扭送英公堂轉送到縣昨日下午經葉司馬研訊王供向來安分不敢違忤司馬著笞一百板收所候傳伊父到案具領○英公堂解送小竊陳小亭至縣已收入所中近有人投縣控陳小亭將妻誘拐昨日下午葉司馬提陳至案陳供並無誘拐實被誣控司馬著還所候核○昨日下午四點半鐘柴船主蕭子鳳扭行凶人謝阿梅受傷人曹亭蘭至縣控稱此次由杭來滬販柴圖利昨日柴已裝齊因捐票尚未取到先令船夥謝曹二人及朱家洪等先行開駛今晨駛至龍華鎭謝阿梅因吸旱烟與曹亭蘭爭奪兩不肯讓以致用武謝偶一失手將曹頭顱撃破經人知照小的往看屬實故將兩下送案請究黄大令飭候騐訊 
[英界公堂瑣案]  
　　老船塢西人訴稱被工人趙木春竊鐵爲黎阿沛所見阻獲人贓交捕黎稱見趙竊鐵告知西人因而拘獲趙供貪小犯竊蔡太守判管押十日贓給西人領去○石阿大訴稱有餘屋轉租與朱順奎向索房租一味凶横致被撃傷左眼角交捕送案朱供係崇明人爲木匠所欠房租約緩日歸還伊堅執不允致相口角現願照付蔡太守騐明石果受微傷判朱管押十四日以示懲儆○杜紀紀訴稱開設餅店有小孩來買餅因錢數不對店夥囑令回去旋有郭裕堂前來謂不應欺侮小孩藉端尋釁撃傷頭顱是以報捕拘案郭供係北京人因小孩被毆故往理論不敢行兇蔡太守判郭管押十四日並酌償杜紀紀養傷費○三百二十一號華捕禀昨夜在無錫路見沈長生扒上地火燈桿將火吹滅不知意欲何爲拘案請訊沈供係湖州人路過此處誤被拘獲蔡太守以沈遊手好閒判押一日以示薄懲○包探黄四福禀陳阿榮前因犯案遞籍今又來滬是以拘送案下陳供係鎭洋縣人前因賭博逮案今已改過蔡太守判陳笞一百板押候備文遞籍○邱大青訴稱有小車停歇道旁被陳阿順竊取飛步追獲交捕送案陳供係本邑人家貧無以餬口出此下策蔡太守判管押十日小車給邱領去 
[法捕房瑣案]  
　　小東門外仁發客棧於深夜時有人圍坐作葉子戲巡街捕以違犯租界章程將人及桌上之大洋一元小洋六角一併解至捕房捕頭以事屬細微將洋罰充公費人則當塲叱退○有住居虹口之某侍者雇坐東洋車至法馬路因爭論車錢致將洋傘柄撃傷該車夫眼角扭入捕房捕頭見傷勢甚微尚無妨碍飭該侍者出洋兩元給該車夫爲醫傷費○工部局棧房失竊鐵栅三根翌晨小工頭阿三見有鐵匠模樣者肩荷鐵栅而走上前盤詰一味支吾意圖走脫經巡街捕拘入捕房押候解送公堂待訊○天主堂街某報關行經手某甲將銀五十餘兩盡數吞没經行主扭送捕房詢問之餘據云悉數輸在虹口老檯捕頭命押候追繳○揚州人應某習岐黄業懸壺法界有一妹饒有姿色某號華捕與應有葭莩親前日忽將應妹藏匿於八仙橋西首歸安里嗣爲應訪悉卽投八仙橋巡防局訴知該處地保周小弟同往尋獲將人拘至局内不意其母反將其婿阿勝扭入捕房并云串同其子將女拐賣作妾捕頭詢知人已拘入局内無庸再至此地控告命一并至局聽候問官發落 
[浙江官報]  
　　三月廿二日候補同知張寅亮交缷南田墾務回省禀見候補縣史恩煒禀知臬司飭知記大功三次拔委優缺一次○廿三日縣丞白曾蔭禀辭赴富陽絲捐差○廿四日運副司徒珂禀銷閩臺查探硝磺差候補縣張縉雲禀知臬司飭知蒙記大功三次首先拔委優缺一次調補昌化縣李蟠根禀知臬司飭知蒙記大功三次前先拔委優缺一次咨補富陽縣劉能繼由海運局專丁來省禀知奉藩司飭知咨補富陽縣缺 
[金陵官報]  
　　三月十六日糧道馬北上候補道懋績赴江西催提南洋經費督轅牌示照得徐州鎭標中營夏正汎守備員缺業經飭據標中軍開單呈請傳騐前來本部堂查有儘先都司方寳怡又江西寗都營守備凌本材叅劾遺缺本部堂查有守備徐夢熊均堪請補○十九日候補道凌蔭廷謝委統領老湘營兼帶中營○二十日巡檢沈蔭章謝委署邵伯司巡檢藩轅牌示江寗府檢校丁昌松撤任遺缺查有巡檢劉壽蘭堪以署理○二十二日辦理安徽皖北土藥稅釐提調補用府候補同知周心培由皖來○二十五日同知沈敦和奉飭知蒙保知府留省補用前署睢寗縣徐樹鍔交缷回辦理安徽皖北土藥稅釐提調補用府候補同知周心培辭知縣周瑞麟叩謝南洋請奬案内蒙保仍以知縣留省補用兩淮試用鹽巡檢梅𨦮到由京來藩轅牌示新選江寗府秣寗司巡檢李壽均禀繳文憑到省自應飭赴新任○二十七日海門釐捐知府王澧到海門來禀知過道員班並換二品頂戴禀謝江蘇候補縣主簿沈瑞麟到由京來 
[廣東官報]  
　　三月十七日補用道周炳勳禀謝保舉署增城縣孫多璐禀知由籌防案内保舉俟補缺後以知府留省補用候補鹽巡檢富斌禀知由捐賑案内奬叙藍翎○十八日補用直隸州張宏運禀到服闋回○十九日開建縣王耀曾禀到缷事候補通判方政禀見禀辭赴韶州西釐廠總辦新安九龍司周維屏禀辭回署補用通判梁繼曾禀謝委肇羅陽讞局差禀見候補縣陳廷蔚禀知在南海署審案禀見准補新安九龍司黎純熈禀銷黄埔砲廠差禀謝候補縣丞張煥斗禀知委槍彈局差禀見○二十日補用通判梁繼曾禀謝委肇羅陽讞局差候補縣丞張煥斗禀知委鎗彈局差禀見沙灣司覃樑勳禀見呈履歴禀辭赴任番禺慕　里司祝新安九龍司黎俱禀銷報銷所黄埔砲廠差禀辭赴任新寗縣丞董禀見禀辭赴任白石塲裘禀到缷事回○二十一日候補鹽運同方觀濤禀銷點騐太江鹽包差候補巡檢胡安吉禀謝委韶州西釐廠辦事禀辭 
[奉天官報]  
　　新選天橋廠巡檢陳德慶到省繳憑飭赴新任准補中後所巡檢葉其臻准補遼陽州吏目顧承瀛均各飭赴本任海龍廳巡檢徐承烈調省察看所遺員缺以候補主簿俞寳仁署理許浦仙大令三月初五日卯刻作故舜明陳司馬三月初二日由海龍廳交缷回省謝覲光捕廉二月廿四日由省起身接署海城縣典史徐瑞臣于廿五日起身赴鳳凰城接署經廳事東邊道奭觀察由省回任興京同知徐璵齋司馬引見回任楊慰三高藹仁二大令均奉督憲派委發審局帮審差增子固大令派委承德縣帮審差 
[上海北巿絲業會舘籌賑公所施少欽經收順直山東河南山西賑捐三月初一至初六日第三千五百十六至廿一次清單]  
　　初一日蘇城陸黄氏爲夫病求卽愈初一日蘇城陸黄氏爲夫病求卽愈洋廿元劫餘子十元倪錦榮酬願十元葛永源求平安一元乾泰士棧求保生意興隆合店平安五元榮陽筠記移筵資四元蘇州同泰亨隱名氏求身體平安一元又求兒平安二元無名氏求子瑞生病速愈一元隱名氏求平安五角○初二日玉署覺因道人募玉環山牧求母病速愈祈保平安由吉羊樓來紋銀一百兩合洋一百四十元又壽萱堂洋十二元李芷華由源豐潤來規元一百兩又李吳氏規元一百兩源豐潤號陳連城爲兒莞姻諸親友賜儀並谢筵資移助代種福田洋五十元松江存養齋主人爲内子怔忡求速痊由三泰行來洋一百元青浦縣署帳房募賜玉軒洋一百元又樂善齋四元又自悔齋十元漢口升昌典項順祺四十壽辰承至好惠儀七元並謝筵次十元移助心祈氏二元庸碌人求病速痊十元梁溪寓客爲天花平安十元湖北興國州晉泰衣莊有心無力人八元江蘇隱名氏以三兒周歲之吉移資六元祥發元募不留名六元九江二套口厘局趙宜璋宜珩爲爲胞弟趙培二十冥誕惟冀超昇仙界四元無名氏一元又銅洋六元福記銅洋十一元○初三日浙寗古謹無名氏求父母安康曁合家人口平安印送感應篇資移助直隸洋一百元又助山西五十元鄞縣不留名求已身疥患速愈五十元漢口無名氏保安太平助山東廿元又助順直三十元韓晨祉求合家平安由升大莊來念元松江不留名求病卽愈四元又求合宅太平二角李壽根正月份捐一元蘭谿類香氏一元慈邑無名氏一元須文海一元吳淞周渭川募蔡豐合求父母康泰虚開洋一元又廷記求母清吉五角又隱名氏求合店順遂小洋十角太倉盛純山銅洋一元○初四日許春榮爲次兒廉續室蒙諸親友賜儀理合備筵酬謝兹將該资移助洋六十元蕭惠農求天保佑身體平安廿元蕭王氏求天保佑身體復元永不小産十元蕭敏春敏元敏羣幼童押歲資求天保佑身體四季平安六元蕭敏羣求天保佑平安用心讀書四元蔡陳氏求病愈廿元蘇城顧求病速愈十元顧三保求病速愈十元周子禳求父病速痊十元張克蕃四元守愚堂高湯餅資移助三元不留名求平安由招商漢局寄來二元蘇城金鼎一元貝瑋二角貝龍珍求膝症全愈二角存心氏銅洋廿四元無名氏銅洋廿四元○初五日如臯延壽堂亦手由步翁來洋七十三元又貞凈氏十元又樂古堂一百三十元楚寳善士由電報滬局來洋一百元珠家角陳蓮舫廿元安記二元銅洋八元陳煥榮洋三角○初六日無名氏由張雪翁交來漕平銀三百兩合現元三百廿四兩九錢九分天水仰訓書屋主人求痰癎永不復發洋三十元浙省人和布莊十元小山求病愈五元高郵丁玉軒募趙吉人手二元又無名干子畏記各一元又不留名對開一元無名氏洋二元維揚黄蔭森還宿願二元朱榮記二元京江楊氏銅洋三元蕪湖同興號無力氏銅洋二元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緖十九年三月二十六日京報全錄]  
　　宫門抄○諭旨一道錄前○教職單○粤督李奏保舉知縣請准送部引見片○又奏保舉道員請准送部引見片○又奏查報十五年分海防善後案内支用各欵摺○又奏兵輪工竣派員辦理情形片○豫撫裕奏各屬繕報交代起數摺○鄂撫譚　奏厘金項下奉撥京餉委員起解片○又奏地丁項下奉撥京餉委員起解片○直督李奏遴派大員前往山西邊外各災區籌辦賑撫摺○又奏直隸兼辦晉捐仍請專案奏奬片○又奏彚報各屬交代已未清結各案片○又奏請飭將已革知州虧短各欵查抄備抵片○湖督張奏籌解淮軍餉銀片○又奏請准仍以李國明補授放南協右營守備片○陜督楊奏請將各武員留陜補用片○又奏請更正武員保案片○又奏保安營都司因病出缺片○三月二十六日吏部翰林院正紅旗值日無引見○福中堂海公祥祺各假满請安○㴻貝勒續假五日○成公謙光各請假十日○吏部奏派揀選官缺派出懷塔布長麟李鴻藻張蔭桓○兵部奏派察齋派出阿克丹恩普德隆耆齡福森布善耆崇年灃深○侍衛處奏派恭送金棺派出定公豫公恩輝銘公連印○值年旗奏派備查壇廟派出澧深崇年花尚阿○召見軍機福中堂崇禮阿克丹皇上明日辦事後至頤和園皇太后前請安畢還宫○光緖十九年三月分教職單教授直隸保定于宗翰永平甲四川龍安劉讀黎綏定甲正諭吉林五常劉鳳儀深州安徽涇縣許鑾安慶河南内鄕齊玉庭懷慶陜西華州王文炌西安韓城李淇章漢中廣東歸善劉文照廣州新會韓芍春瓊州廣西左州張炳宸桂林俱舉訓導順天懷柔解延慶天津順義孔憲墀河間陜西中部范炑同州江西定南羅以信建昌湖南東安吳梅長沙廣東平遠周元蘭廣州長樂馮玉光肇慶陽山黎文煇廣州廣西馬平蔣名材桂林貴州湄潭高愷貴陽俱舉四川雙流任汝霖敘州拔奉天海城郗芝馨永平歲江蘇碭山談人格揚州優山東館陶田明菊思州拔復諭安徽祁門許勤恩安慶恩山西垣曲王文杲蒲州河南羅山王鳴西衛輝郟縣蔣開第衛輝江西貴溪盧同逑南安俱廪甘肅文縣楊茂春鞏昌舉湖南寍遠鍾蔚華岳州歲四川新繁喻鎭藩順慶廪復訓山東濱州王玉璇東昌廪浙江黄岩程琳杭州附浙江寗波孫樹義杭州舉湖北漢陽阮恢藻武昌拔湖南綏寍梅安常德廪四川重慶龔運炇叙州歳貴州八寨田相奎思州拔福建建寍顔希玉永春優○○李瀚章片再爲政之要首在得人而才行兼優者實不多覯查有二品頂戴在任候選道防城縣知縣兼襲雲騎尉陸經祺上年二月經臣附片奏保奉旨著交軍機處存記欽此該員明體逹用操履貞純諳練交涉事件長於吏治前署湖北松滋縣事卓著政聲在粤八年情形熟悉所有海防洋務以及地方事件措置咸宜從前兩廣督臣張之洞湖南巡撫臣王文韶互相奏調蓋以其才行優長冀資臂助也臣歴試以事知之甚深當此時勢多艱需賢孔急若知而不舉殊乖以人臣事君之義惟該員現在辦理洋務要件可否仰懇天恩俯准俟經手事竣送部引見應如何擢用之處出自鴻慈理合附片具陳伏乞聖鑒訓示謹奏奉硃批批照所請吏部知道欽此○○李瀚章片再二品頂戴按察使銜廣東候補班前先補用道周炳勳精明幹練熟悉地方情形歴署督糧道高廉欽道篆務措置裕如派辦營務多年會督防軍清鄕緝匪始終不懈光緖十七年夏間提臣方耀出缺臣因水師緝捕統攝無人暫派該員辦理加意整頓獲犯多名盜風未致復熾現在緝匪各員經臣遵旨酌保似未便没其微勞惟階銜班次無可擬奬查該員前於順直賑捐案内奉旨交軍機處存記欽此可否仰懇天恩俯准送部引見應如何錄用之處出自鴻慈理合附片具陳伏乞聖鑒訓示謹奏奉硃批周炳勳着交吏部帶領引見欽此○○頭品頂戴兩廣總督臣李瀚章跪奏爲查明廣東省光緖十五年分海防善後案内支用各欵先行造報四案謹缮清單恭摺具陳仰祈聖鑒事竊據管理廣東海防善後局廣東布政使成允等詳稱廣東辦理海防各項用欵截至光绪十四年年底止業經分起造報在案嗣准督飭各員將光緖十五年正月初一日起至十二月底止一切用項分造細册凡有例案可循者悉照例章辦理其無例案可援者均係據實開報惟款目紛雜册籍繁多應仍分案分起造報以免延壓兹將旗兵練習洋操爲一案内河外海巡防水師爲一案陸路兵勇及修築砲台運造軍械攔河設燈等項爲一案辦理欽廉防務及瓊州撫黎爲一案計先行造報四案共請銷銀一百六十五萬八千一百九十二兩八錢一厘均係查照光緖十四年以前辦理海防善後報銷各案及歴次奏咨立案章程辦理其所支銀兩係在收存藩運各庫撥欵及厘金等欵項下匀撥動用俟各起支銷册籍一律造竣再將收欵另行開報除將此外用欵督飭接續造報外開具清單造具細册詳請奏咨准銷前來臣覆核無異除將細册送部外謹繕簡明清單會同廣東巡撫臣剛毅繕摺具陳伏乞皇上聖鑒敕部照案覈銷施行謹奏奉硃批該部議奏單併發欽此○○李瀚章片再粤東船局自製廣戊廣已兵輪二艘於光緖十三十四兩年先後工竣均經奏明派員管帶分駐巡防嗣以惠潮高廉一帶海面巡防需輪復經前督臣張之洞奏請仍由船局接製鐵脇鋼𦨭鋼殻雙桅兵輪二艘名曰廣金廣玉每艘工料估需實銀一萬七千餘兩礟價未計其廣金一艘備欽州海面常川巡防之用廣玉一船備瓊州海面常川巡防之用所需經費仍照戊已兩艘成案由文武官紳公籌捐欵支用亦經奏准免其造報在案兹查廣金於光緖十六年五月下水騐得該兵輪馬力五百匹長一百五十英尺寛二十三英尺吃水深一十英尺因係專駛外洋所有員弁水手人等悉照戊已兩兵輪先行酌配管帶官一員帮帶官一員水勇人等六十三名每月共支薪糧銀七百七十九兩八錢四分公費銀一百五十兩均自十六年七月初一日起支至十八年三月底止嗣於十八年四月初一日斟酌裁勇八名核定月支薪糧銀六百六十四兩八錢四分公費銀一百二十五兩卽於是日起支廣玉於光緖十七年十月初三日下水騐得該兵輪馬力五百匹長一百五十六英尺寛二十四英尺吃水深一十英尺即照廣金兵輪章程酌配管帶官一員帮帶官一員水勇五十五名薪糧公費銀亦照廣金開支實數於光緖十八年正月初一日起支據廣東海防善後局司道造册詳請奏咨立案前來臣覆核無異除册咨部並批飭該局迅將支過該二輪薪糧公費銀兩各細數彚案造册報销外謹謹同廣東巡撫臣剛毅附片具陳伏乞聖鑒敕部立案施行謹奏奉硃批該部知道欽此○○頭品頂戴河南巡撫奴才裕寛跪奏爲遵將光緖十八年分各屬結報交代起數開單彚奏恭摺仰祈聖鑒事竊准部咨各省算結交代統於歲底開單彚奏等因歴經遵辦在案兹據布政使廖壽豐詳稱豫省交代每届半年分别已結未結彚奏一次其已造送細數册結者仍應按年彚開奏報兹查光緖十八年分已結温縣等四十五州縣正署各任交代共五十案均已造册詳咨現届彚報之期理合列摺呈請奏咨等情前來奴才覆查無異除咨部查照並仍飭該司將未結各案赶緊清厘造報照章歸於半年彚奏外理合將光緖十八年分已結交代起數敬繕清單恭呈御覽爲此專摺具陳伏乞皇上聖鑒謹奏奉硃批户部知道單併發欽此○○譚繼洵片再湖北省厘金項下奉撥光緖十九年京餉銀十二萬兩應卽分批委解兹據湖北布政使王之春會同善後局司道詳稱在於厘金項下動撥第一批銀三萬兩飭委候補班儘先補用知縣朱桂馨候補班前遇缺先用知縣孫長焯管解赴京交納等情前來除繕咨轉給各該委員等小心管解並飭將應解銀兩續籌委解外理合會同督臣張之洞附片具陳伏乞聖鑒謹奏奉硃批户部知道欽此○○谭繼洵片再查光緖十九年京餉湖北省奉撥地丁銀四十五萬兩應卽分批委解兹據湖北布政使王之春詳稱在於地丁項下動撥第一批銀五萬兩查有候補班本班儘先補用知縣朱桂馨候補班前遇缺先用知縣孫長焯堪以委解詳請奏咨前來除繕咨轉給該委員等妥速赶解並飭應解銀兩續籌委解外謹會同督臣張之洞附片具陳伏乞聖鑒謹奏奉硃批户部知道欽此○○大學士直隸總督一等伯臣李鴻章跪奏爲遴派大員前往山西邊外各廳災重地方會督員紳籌辦賑撫恭摺仰祈聖鑒事竊光緖十九年三月初九日奉上諭前因山西被災較重賞發部庫銀十萬兩賑濟旋據張煦覆奏冬春賑撫及籌欵購糧情形該省已發銀二十五萬兩米數萬石嗣復據徐桐等奏捐米二萬石李鴻章奏陸續籌捐銀二十餘萬兩總計各項銀米源源解往諒可稍資接濟惟聞該處災民衆多嗷嗷待哺爲日方長殊深軫念 
 
 

Page 14

 
 
加恩著將湖南湖北本年應解正耗漕米六萬五千餘石迅速核實變價同水脚運費等欵一併核擬徑解天津交李鴻章發交辦賑各員確查災區妥速散放毋得稍有弊混用副軫念民艱有加無已至意該部知道欽此仰見聖慈垂念飢黎恩施重迭詔書下逮薄海同欽查本年湖南漕米係派候補道陳允頤承辦湖北漕米係派上海招商局承辦湖北報解漕米三萬二千九百十七石五斗應交折價銀五萬五千三十二兩零又水脚運費等項照章開支銀一萬六千七百四十二兩零共合銀七萬一千七百七十四兩零臣已電飭招商局先行照數籌墊尅日匯解來津湖南應交米價運費亦與湖北相同現經飛咨湖南撫臣吳大澂轉飭承辦委員迅速核解惟晉邊災區待賑孔殷誠恐緩不濟急當飭籌賑局暫行酌量挪墊以濟要需仍由湘省變價歸還統計兩省漕折運費等項約共合銀十四萬餘兩災區得此接濟裨益實非淺鮮至此項米石本已採買齊全現旣飭令變價輾轉運售難免虧折將來變賣完竣核與原支之數是否相符再行奏明辦理晉省災情以邊外七廳爲最重迭經撥欵派員前往豐鎭歸化等處確查散放此次渥蒙恩賚尤應妥籌辦理查被災地方周回二三千里應賑户口多至百萬事極繁重必須綜理得人方免貽誤北洋委用道劉啓彤辦事精詳熟悉賑務現將前項漕折銀兩發交該員飭令迅速赴晉邊各廳會督印委各員及原派各紳察酌災情分投認眞查放務須實惠均霑不准稍滋弊混庶幾仰副宸厪所有籌墊湖廣漕折銀兩並派員前往辦賑緣由除分咨查照外理合恭摺具陳伏乞皇上聖鑒謹奏奉硃批户部知道欽此○○李鴻章片再山西北邊災情甚重經臣督飭司道設法籌捐並電商南省義紳廣爲勸募旋由天津紳商集捐銀一萬兩派委員紳解往濟賑業經奏明按照順直賑捐章程核給奬叙其南省義紳勸捐之欵已解往山西豐鎭歸化一帶賑濟銀十餘萬兩亦應照案給奬俾資觀感查光绪三年各省籌捐接濟晉賑經臣奏准各歸各省就近飭取履歴造册咨部給奬以免輾轉稽延現在天津恊籌晉賑事同一律擬請將直隸經勸南捐津捐解晉各欵統歸直局援照前辦晉捐成案刊刷三聯正副實收隨時塡給捐生收執按月分次專案造册咨部核奬頒照換領其實收蓋用津海關道關防與順直捐案亦不致牽混俟捐賑事竣仍照奏案免其造册查明收支實數開單奏銷以歸簡便理合附片陳明伏乞聖鑒敕部查照立案謹奏奉硃批該部知道欽此○○李鴻章片再據藩司裕長詳稱直屬各州縣交代前奉部議自光緖八年起依限交收清楚先行造册結報半年彚奏一次業將光緒十八年上半年交代開單詳請奏咨在案兹自光緖十八年七月初一日起至年底止又届半年彚報之期該司將各案交代分别已未清結彚開清單已結者造具妥確册結咨部二叅限满尚有交項未完者詳請專案叅辦其未满二叅各案歸於下届彚案辦理等情前來臣覆核無異除將送到詳細清單咨部外理合開具簡明清單附片具奏伏乞聖鑒勅部查核謹奏奉硃批户部知道單併發欽此○○李鴻章片再據藩司裕長詳稱已故前署晉州知州本任安州知州宋彭壽虧欠晉州任内地糧正耗並内結雜欵銀四千二百九十兩四錢八分一厘七毫雖有薊州等任内應領兵差備抵銀四百九十餘兩尚未奉部准銷前因延不完解詳經奏叅革職勒限兩個月追繳在案今已逾限仍未據家屬完繳分厘詳請從嚴叅辦前來除飭查該故員歴過任所寓所有無資財隱寄嚴密查抄追辦外查宋彭壽係江蘇溧陽縣人應請旨飭下江蘇巡撫迅將該革員原籍家産一併嚴密查抄備抵以重庫欵理合附片具陳伏乞聖鑒訓示謹奏奉硃批另有旨欽此○○張之洞片再前准户部咨議覆直隸督臣李鴻章奏淮軍月餉支絀請將江漢關應解額欵於四六成洋稅項下通融匀撥案内議令江漢關應解淮餉如六成洋稅無欵卽在四成洋稅及五成二釐招商局稅内按數提解等因奉旨依議欽此咨行欽遵辦理查江漢關奉撥應解直隸督臣李鴻章淮軍月餉四成洋稅銀二萬兩六成洋稅銀三萬兩均解到光緖十八年九月分止隨時奏報在案兹應解光緖十八年十月分四六成淮餉卽在第一百三十結所徵四成洋稅項下動支庫平銀二萬兩因六成洋稅無欵可撥並在是結五在二厘局稅項下動支庫平銀三萬兩作爲直隸督臣李鴻章及提督劉盛休所部准軍月餉委解湖北淮軍收支轉運局交收轉解所有欠解四六成淮餉銀兩容俟徵收有項再行補解據署湖北漢黄德道監督江漢關稅務恭釗詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此○○張之洞片再湖北施南協標右營守備德亮病故遺缺前經臣請以儘先守備李國明擬補並照章將儘先名次在前之劉春發等均與此缺不宜各緣由分别聲明在案兹准兵部咨名次在前之易發家係湖北人改歸湖南撫標候補未據該省奏明改發此外湖北省尚有在前之陳玉春劉豐玉二員摺内並未聲叙礙難議准應令查明聲覆到日再行核辦等因移咨到臣查儘先守備劉豐玉一員於光緖十一年十月内據署湖廣督標中軍副將汪迎順以該員傳考不到不守營規詳經前署督臣卞寳第咨部革退隨營陳玉春一員已於光緖十三年十二月二十六日因病身故業經前督臣裕禄恭疏題報各在案至改發湖南撫標差遣之儘先守備易家發現准湖南撫臣吳大澂咨據湘隂縣知縣韓受卿呈報易家發已於光緖十八年九月十一日病故是劉豐王陳王春易家發三員於湖北官册内均應除名臣覆加查核斯缺地處萬山匪徒最易匿跡非精明幹練之員難期勝任該員李國明雖儘先名次在後而明白幹練熟悉情形其名次在前各員均與此缺人地不宜前奏業經照章按名聲叙合無仰懇天恩俯念員缺緊要准以李國明補授施南恊右營守備實於營伍有裨如蒙俞允俟部覆到日給咨送部引見以符定制理合會同湖北巡撫臣譚繼洵湖北提督臣程文炳附片具陳伏祈聖鑒勅部核覆施行謹奏奉硃批兵部議奏欽此○○楊昌濬片再武職在營出力材堪任使疉經臣隨時奏明分别改留以資差遣兹查有頭品頂戴記名提督彭明逹記名提督留甘補用總兵謝榮陞記名總兵黎定斌王功崇花翎總兵銜儘先補用副將龍德和儘先補用叅將談春和花翎升用叅將儘先補用遊撃陳香慶儘先補用遊撃羅玉清藍翎儘先補用都司童名鰲花翎補用守備易鴻鈞花翎儘先守備周永釗等十一員均隨片陜甘有年歴著戰功情形熟悉若以原官原銜留於陜甘補用實於營伍有裨兹據西寍鎭總兵鄧增署漢中鎭總兵趙福元督標中軍副將鄧全忠先後呈請具奏前來臣覆查無異合無仰懇天恩俯准將彭明逹謝榮陞黎定斌王功崇龍德和談春和陳香慶童名鰲易鴻鈞周永釗十員一併留於陜甘按班序補羅王清一員歸於陜標候補以資差遣而裨營務除查取該員等履歴清册另咨送部外謹會同陜西撫臣鹿傳霖附片具陳伏乞聖鑒訓示謹奏奉硃批著照所請兵部知道欽此○○楊昌濬片再臣前准兵部咨留甘補用叅將姚進美於解圍鎭番縣城保案由藍翎儘先即補把總免補把總免升千總以守備儘先補用前經部議改爲免補把總以千總儘先補用克復狄道州城保案係免補守備以都司儘先卽補並換花翎奪取新路坡案内係免補都司以遊撃儘先卽補以上三案保奬因何名字不符是否其人應令查明報部核辦又歴年防剿案内保以遊撃儘先卽補經部改議俟補都司後以遊撃儘先即補並令更正等因當經行據督標中軍副將鄧全忠據該員姚進美禀稱前於鎭番縣城解圍保以守備經部改爲免補把總以千總儘先補用是保守備一層尚未著實伏查新路坡案内已保免補都司以遊撃儘先卽補復於歴年防勦案内仍保俟補都司後以遊撃儘先補用係屬重複應請將歴年防剿保俟補都司後以遊撃儘先補用之案改爲免補千總以守備儘先補用庶於克復狄道州及新路坡各保案均屬相符該員原名進美其進字訛寫近字想係開條時筆誤所致等情轉請核辦前來臣覆核無異查該員姚進美從征年久勞績卓著前旣保案重複名字互異自應陳請遞改更正以昭核實合無仰懇天恩俯准飭部遞改更正除該員履歴前已咨部外理合附片陳明伏乞聖鑒訓示謹奏奉硃批兵部議奏欽此○○楊昌濬片再據督標中軍副將鄧全忠呈報陜西河州鎭屬保安營都司張鼎雄在省寓得患時疾牽發傷癆舊症調治罔效於光緒十九年正月二十日因病出缺呈請核辦前來臣覆查無異相應請旨開缺除查取劄付並承查印甘各結至日另咨送部外其所遺保安營都司員缺係邊要缺陜甘現有應補人員容臣另揀請補理合附片陳明伏乞聖鑒訓示謹奏奉硃批兵部知道欽此 
 
