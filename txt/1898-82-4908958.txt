# 1898 - 82 - 4908958

 

Page 1

 
 
[急求施振] [  申報館協振所謹啓]  
　　天災流行國家代有然未有甚於今日之江北者災區廣至數十州縣災民多至數百萬人不特室盡磬懸且更途盈餓殍若不急爲拯救勢必淮海徐郡日後靡有孑遺何天之酷待斯民竟致若此耶本館旣從事於籌振斷不敢以計窮力竭遽謝仔肩重以嚴佑之先生疉發電音諄諄催促讀未終帙已將雙淚涔涔所望海内仁人勉力佽助稍損一絲半粟卽可多活數人不特飢民戴德銘恩卽本館亦没齒懷仁劌心刻骨矣肅此布陳伏維垂鑒 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元五角○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元五角○三家醫案碼洋三角○醫醕臏義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒　姻緣碼洋一元四角○　芳錄碼洋一元二角○中東戰紀本末洋一元五角○續中東戰紀洋七角○文學興國策洋二角○正續中東戰紀興國策合一部洋二元○時事新論六角○中國度支考一角五分○諸君欲購者請移玉至三馬路申昌書畫室或申報館帳房可也此佈 
[報紀考騐司員一則書後]  
　　上月廿六日本報所紀考騐司員一則據京師訪事友函云吏部傳知各部院九卿大小衙門令各該堂官謹遵諭旨考騐司員賢否秉公舉劾毋稍徇情此固今日中國内修政事之第一要圖也粵稽上古雲鳥紀官史册鮮載周禮六官之制惟闕冬官尚書周官篇文足以互證如云冡宰掌邦治綂百官均四海司徒掌邦敎敷五典擾兆民宗伯掌邦禮治神人和上下司馬掌邦政綂六師平邦國司宼掌邦禁詰姦慝刑暴亂司空掌邦士居四民時地利六卿分職各率其屬阜成兆民此卽今制六部之權輿也惟今制六部之外尚有院寺各官而在周官則皆綂於六卿此古今官制煩簡之異周室旣衰列邦各自爲其政治秦并七國廢封建而爲郡縣官制與周迥殊漢家之治王霸雜用設官多沿秦制自後晉魏六朝遞有沿革至唐而始備六部之名然吏部則始於晉户部則爲民部後避太宗諱更曰農部宋制尚武兵政掌於樞密明則掌於兵部稱爲本兵猶國朝之有軍機處也今六部之名皆本明制此外都察院通政司大理太常太僕光祿鴻臚諸寺及詹事府國子監兵馬司欽天監太醫院俱與明同惟宗人府鑾儀衛曁滿缺之内三院卿諸官爲明所無而明之尚寳寺錦衣衛東西廠則今俱裁省大率六部九卿之政由各司員承辦而奉堂官畫諾準行此各衙門所同也顧司員之多寡則各衙門殊有不同自捐例開後除吏禮二部之額外司員皆由正途出身外其餘户兵刑工四部皆有捐納人員而户刑二部尤爲擁擠郎中員外主事實缺每部不過數十人惟各司之掌印主稿帮稿各員分辦部事此外皆屬陪員數十年不得補缺僅恃印結分費以度歲月至補缺之後非得堂官青目出人頭地亦不得望京察一等以期外放長安居大不易京員貧苦甚於外官此中宦海浮沈不知屈抑英才幾許際此遵奉特旨考騐之時想當合額外司員綂行甄别不僅如歴届京察之奉行故事已也前代名臣如秦文恭公由禮部司員洊升大宗伯戴簡恪公由刑部司員洊升大宗伯始終歴官不出一部宜其熟諳庶政爲部吏所不能欺今世如閻朝邑相國之任户部剛大司宼趙少司宼之任刑部猶有此風誠今各堂官皆能不徇情面秉公舉劾將見各部司員均思乘時自効盡展所長又何慮部事之難於振作也哉自來澄叙官方固以甄别人才爲始而尤以力矯積習爲要竊聞京官積習大抵唯唯諾諾旅進旅退無一事不依樣葫蘆惟部吏之長是賴此輩胸羅成案視賄賂之多寡以上下其手故論者謂本朝之天下爲胥吏之天下良非虚語其有少年新進偶思振作有爲者同儕必嗤之以鼻長吏亦多不喜其所爲必至屈抑浮沈顚倒於梨園酒肆之中以自放廢卽所稱合時宜者經二三十年之磨鍊世故熟而氣骨融迨年過服官出爲外吏欲求其不爲巧宦而不可得人才如此國政可知天下人民又將安賴哉然而考騐之方亦不宜憑虚文爲去取也尚書言敷奏繼以明試爲千古不易之法今誠師此意以爲準凡部中辦一案應令合司司員不分實缺額外各抒所見以别才具之短長平日則課以成例務令嫺熟必司員能擅部吏之所長而後能裁制部吏之權俾司員各勤於其事若夫濫竽伴食之輩則雖放歸田里亦不爲過否則冗員未汰能員不可得而識黑白混淆卽有志之士所爲長太息也願爲當事者借箸以　之 
[簡員會議]  
　　前日本報屢登俄國欲租賃旅順口及大連灣并接建鐵道等情朝廷特簡許竹篔星使赴聖彼得羅堡與俄外部互商兹得寓京西人來信謂俄外部答以事關重大不能在此商量朝廷因另飭李傳相及張樵野侍郎與俄國駐京使臣公同議定不知能言歸士好否也 
[股票設局]  
　　粵垣大宣接奉諭旨開辦昭信股票曾在廣雅書局會商一切兹悉已設局在城内大佛寺札委陳太守爲提調林明府爲文案蔣參軍鄧少宰襄理局務日内當定有條欵出示曉諭矣 
[續獲巨梟]  
　　金陵訪事人云保甲總局袁榆生觀察拿獲梟婦白寡婦一案已誌前報兹悉觀察所轄之督捕營弁勇日前又在瓜州七濠口地方拿獲巨梟一名於上月二十八日清晨押解來省送交江寍縣懲辦經趙小帆大令訊得該梟名嚴二又名嚴二都督卽白寡婦黨之大頭目白寡婦所犯各案大半與嚴二同謀該梟始猶狡展經大令多方研鞫又提白寡婦到案對質始供不合悮入梟黨惟訊以所犯各案依然不肯承認遂飭釘鐐收禁再行訊究 
[供詞閃爍]  
　　金陵訪事人云坊口大街豫昌錢莊被盜刼去寳銀一千六百兩當經拿獲由江寍縣趙小帆大令審訊等情已誌前報兹悉所獲之三人初自認爲鹽梟繼又自認爲夥搶豫昌錢莊之犯至詰以贜銀寄頓何處則忽供爲主謀之某人携去忽供投入江中二月廿七日保甲總局袁榆生觀察又在某江船緝獲寳銀廿六錠疑是此案原贜當將船户送縣與三人對質彼此皆供不相識豫昌執事人又謂所獲之銀並非原贜故此案仍無著落也 
[購米平糶]  
　　廣東訪事友人致書本館云前年粵西飢荒東省各善堂紳董籌備巨欵不造餘力運米至西省源源賑濟去年西省豐收刻下粵垣善堂紳董籌備巨資往西省辦米回東平糶詎西省不許米榖出口故善堂紳董與 
 
 

Page 2

 
 
香港東華醫院紳董熟商改由港辦勸諭港號之最大米行源發公源二家如有由安南販來之米務必分船徑駛省垣不得全行在港發售聞已允許各善堂已有長紅遍帖通衢日間卽有米來省平糶矣 
[創興善會]  
　　上海孫君實甫名淦多財善賈久客日本大坂埠握算持籌之暇時以濟人行善爲心近見中國軍制皆效法泰西而軍中　少良醫當夫兩軍相見之餘滿目瘡痍誰爲敷療爰擬創設紅十字會隨營施治俾軍人咸得免疾苦而少死亡月前具禀駐日大臣裕朗西星使具文洋洋灑灑曲暢旁通噫若孫君者眞天下之有心人哉其禀詞曰禀爲仿行萬國善舉創設紅十字會以贊軍政而聨與國懇恩批准轉咨總署立案事竊惟自古用兵咸有軍醫所以恤瘡痍重民命意至善也然兵凶戰危君子所愼有司之事易成具文是以泰西善士有紅十字會之設當兩軍交綏之頃存一視同仁之念於萬不得已之内體上天好生之心救災恤鄰無分人已博施濟衆意美法良始則創於瑞士繼乃施及列邦初僅三五善人後則千百萬衆聞風興起踴躍爭先當我中國同治二年間於瑞士之日内瓦府設萬國會議公局諸政府訂約聨盟優加保救各醫士苦心孤詣悲憫天人迄今垂數十年凡各地遇有戰事則其國公會必公議醵金集藥派醫員馳往戰所或有善士慈媛自願隨往乃至后妃世婦之尊亦赴疆塲不避穢污不辭危險澣濯膿垢紥束傷者秤水量藥看護病兵故軍事一起無不受此會之大益地球各國除非洲南洋諸野蠻外莫不有此會上自君相下及小民皆覩其利贊頌弗衰萬國公法之中以此會爲近數十年至善之大政凡有軍事必認此會爲中立其有加害萬國得而討之其愛人也如彼其見重於人也如此此萬國之所同也東亞諸國向乏此舉日本自明治十年西南之役始行仿立名博愛社　后條氏曩嘗加以榮施其相伊藤君亦屢加之奬勵後與各國聨約列於公會隨從征討屢著賢勞萬國稱之我國以堂堂大邦文敎之隆甲於大地近歲海疆多事軍興頻仍而數十年來未創此會行伍疾疫未嘗預防士卒傷夷委之而去中東事起萬國總會亦嘗派員醵金馳往惜我國未有此舉不能聨絡坐令日人得沾此利至軍書旁午之際而我之軍醫不敷調遣將帥徬徨束手無策未用兵者用其氣而已軍中防病有術療傷有法則士卒不恃無恐勇氣白倍苟反其道軍心一餒則立蹶焉此固兵家所大忌也以亞洲文明之大國而萬國共行之善政我獨闕如坐令西方之人以野蠻相待蔑我滋甚其於國體所關匪輕往者日本會衆於營口設立醫院療治病兵中國之人萬　共覩吾軍士之受彼拯救者難可僂數凡各報章具有稱述嗣經北洋大臣王制軍奏逹天聽聖恩高厚錫以寳星是此會利益早在聖明洞鑒之中矣某服賈大坂厥有歴年竊矢愚誠曾人斯會並承東邦善士將日本會章譯成漢文見示諄勸中國官商合力興辦某等揣其情實實以爲中國若興此舉厥有四利疾傷有恃軍士氣壯鼓行而前圖功自易一利也萬邦善政是則是傚結盟諸國人不敢輕二利也國有病疫大凶大札會衆療治保全必多三利也我國醫學講求未精此會若成研究益易四利也具此四利而無一害用敢不揣冐昧欲在中國各地捐集鉅資試辦斯會惟是事屬創始必得政府允許大賢提倡乃易有成用敢合詞上陳叩請轉逹倘無違礙乞賜施行伏惟欽憲大人德惠及民痌瘝在抱凡操商業往來東瀛者莫不愛戴仁恩謳歌德邇來各省地方每有善堂之設凡捐金一千兩以上例能專摺奏請天語褒嘉兹雖創舉事同一律可否仰懇大人據情咨明總理衙門代爲上奏從此勝殘去殺一體同仁免罹鋒鏑之危大振勇忠之氣上張國體下恤軍民皆感大德於靡旣矣除將日本紅十字社章另摺抄呈外爲此具禀伏乞大人恩准給咨立案施行實爲公便○欽差出使日本國大臣裕批查紅十字會西人謂之而哀脫格老司所舍的拯災濟衆最稱善舉本大臣亦曾目覩該商所禀各節具見心存利濟惟善舉之設事出衆擎允准之權應聽政府仰候據情咨請總理衙門核奪可否　速應俟覆到之日再行飭遵聞孫君將於日内回申此舉若成則中國白餘萬荷戈執戟之士當同感大德於靡旣矣 
[設壇祈雨]  
　　廣東訪事人云粵垣開正以來未獲甘霖不但高田不能耕種低田被鹹潮所浸亦難下種各憲關心民食於上月廿二日 
在城隍廟設壇廣州府及南番兩縣尊詣壇求雨不知能否感格天心也 
[商領票]  
　　皖省勸領昭信股票擬先由官爲倡並已委定候補道維幹臣張曼農二觀察分赴皖南北會同各地方官悉心勸辦兹悉各州縣及文武衙署均已奉到省憲鈔錄奏案内開凡有搢紳商富急公好義首先倡借者卽由地方官出给给收俟部票到時再行換執並悉撫憲所委維張二觀察所以姗姗來遲者因大部並無一定章程故特繞道赴金陵謁見劉督憲請示江省現辦成規如果可以仿照卽不妨蕭規曹隨且聞維張二觀察至遲本月二十外亦必雙旌蒞止因部文有限以兩月卽須集有成數也 
[文旌蒞越]  
　　紹興訪事友云浙江提督學政陳桂生大宗師按臨寗波刻已試竣於二月二十七日起馬按試紹郡三月之朔舟抵五雲門馬頭當卽排道入城進駐試院懸出牌示卽日申刻詣聖廟拈香後放告閱視圍墻初二日考試補歲及生員經古餘尚未見牌示 
[禾試二志]  
　　嘉興采訪友人云嘉興秀水兩縣正塲題已詳前報於上月二十日初覆嘉興四書題猶可以爲善國書曰經題豐年穰穰來假來饗降福無疆詩題三階平則風雨時得時字五言六韻秀水四書題人亦孰不欲富貴經題匪東方則明月出之光詩題興酣落筆搖五嶽得酣字五言六韻 
[嚴禁馳馬]  
　　杭州訪事人云杭地馳馬傷人之事層見疉出歴經官憲查禁嚴加懲辦近來城中馳騁日漸稀少卽有偶爾乘坐亦不敢放轡疾馳而賃馬者終以利之所在每將馬匹在于城隅左近　攬生意故上自江干下至湖墅以及六橋三竺之問尚不乏馳驟之人值香市之際西湖一帶鄉民往來絡繹不絶廖中丞訪知其事因特重申厲禁出示曉諭如有私賃馬匹者一經訪聞立將該馬入官馬保枷號示衆乘坐者不論士庶軍民人等概行照例懲辦凡年輕子弟不知利害務必父戒兄勉以免滋事肇禍倘有不遵并提家長一體治罪至公門中人有事乘騎必須頭戴大帽在小街僻巷按轡徐行以示區别并飭兩縣會同保甲各員隨時訪查等語似此嚴禁之後此風或庶可漸息也 
[浙省官塲紀事]  
　　上年奉化縣黑養泉大令因事罣悮其缺委但大令懋祺署理現因調省差委近由藩憲札飭候補知州郭刺史文翹接署其奉化實缺前由藩憲以大挑知縣馮大令炳奎請補刻已奉到部覆准其補授馮大令現署桐廬縣篆務俟交缷後再候飭赴新任也○浙省現解二批地丁京餉藩憲定於二十九日卯期兌銀釘鞘暫存外庫管解委員係候補同知吳司馬清商也○浙省各屬辦理厘捐委員向來每届一年比較優絀以定去留現在藩憲惲方伯酌定章程必須按月比較如有徵收不力較前短絀者立卽更換特委候補縣丞馬二尹藩汪二尹杏　專司其事庶厘金日有起色也○程大令忠詔前在發審局帮審有年前歲丁憂回籍刻已起復來杭丁廉訪仍委是差以資熟手 
[吳山春眺]  
　　杭州訪事人云浙省發審局正審委員張大令介祿現經藩憲札委署理臨安縣篆務所遺發審局差另委陳大令常鐸接辦○浙江提督學政陳大宗師按臨寗波大約二月二十六日可以竣事先期行文定於二十五日取齊紹興○某署差役茅某之子前因藉端索詐沈姓綢莊學徒由莊主送入保甲局懲辦嗣悉總巡沈大令以士棍横行不容輕釋遂轉送仁和縣照例嚴懲現聞蕭邑尊擬發遷善所拘禁矣○杭地米價去年每石漲至四千六七百文現因來源甚稀日漸加漲二月二十日復加至五千二百文相彼窮民殊難度日也○春雪纒綿天氣寒　春熟收成必致瘠薄不知何日得舒民困也○浙省敷文崇文紫陽三書院於正月二十八日考試甄别刻已發案敷文共取生員三百二十名童生一百二十名崇文共取生員三百十一名童生一百六十名惟紫陽丁廉訪以諸生童有志讀書深恐向隅者多是以格外從寛錄取生卷七百餘本童卷二百餘本刻已由各監院禀請山長示期開課矣 
 
 

Page 3

 
 
[古越春鱗]  
　　紹興訪事人云出郡城稽山門十里有禹陵焉十巖競秀萬壑爭流陵旁建有禹廟殿宇巍峨階前古柏數株尤有蔽日千霄之勢廟多古碣如岣嶁繹山諸碑猶有存者廟之南高峯揷天名香爐峯峯顚建觀音殿三楹每届杏花時節大士誕辰進香者必先經禹廟香事寳馬絡繹於途今歲自中和節後春寒料峭春雨連緜以致進香客遊遊人皆裹足不前香市殊形寥寂也○越中自二月以來杏花春雨罕覩晴曦十六日雨師風伯相繼而來夜半雪花飛舞滕六君居然稅駕蠡城十七晨起但見一白無垠已裝成琉璃世界而玉龍尚未戰罷直至黄昏時候始得返斾次早則杲果日出果然快雪時晴矣 
[江春汛]  
　　温州訪事人云温州府王雪廬太尊琛晉省賀年已綴前報上月二十一日趁豐順輪船公旋印委各員均赴招商局馬頭恭迓如儀○永嘉縣周竹卿大令之夫人於上月二十一日趁豐順輪船來甌辦差丁役隨卽齊備執事預在朔門馬道伺候魚軒迨十二點鐘夫人端坐　轎前導有銜牌十餘對德政牌三十餘對萬名傘十七柄以及儀仗全副迤邐入城從大街直進縣署觀者稱羡不已咸謂較前如夫人至署時輝煌十倍云○温處道王心齋觀察於上月十九日開課肄經堂生員題東山絲竹賦以題爲韻賦得小軒臨水爲花開得軒字且園晚眺擬謝靈運登池上樓不拘體韻童生題晉王右軍墨池賦以題爲韻賦得江寒晴不知得江字江中孤嶼行限三日交卷有數十卷延至廿二晨始繳概不收閱亦足見功令之嚴矣○前辦温處鹽厘總局沈子榖司馬來甌八載惠澤及人而於地方公正之紳十尤雅意拳拳深相契重是以此次去甌刊有留别七律四首各紳士亦均有和章宋艷班香琳琅滿幅不可謂非韻事也○季阿標者柟溪茶坑産也近爲絲業擔脚來往蘭亭禹穴間已成熟徑上月十七日爲益順各絲號携帶洋六百餘元赴紹購絲十八晚投宿韓埠底飯店爲匪人窺伺以致洋銀刼去身亦被戕其弟聞　遂赴永嘉縣喊報周大令立卽飭差往查○上月初黄昏時有興化鹽船在瑞安洋面遙見紅頭艇揚帆而至疑是商船因圖截刼及駛近船夥三人一齊躍上不圖墮落中流杳無蹤跡滿江都是燈火纔知爲神船悔之無及船中尚有九人閱三日已殞其八其一人亦患寒熱赶卽移泊北嶼街勉强往三盤嶼尋覓素識之牙户囑令將鹽銷售代爲置備棺衾及歸舟而碩果又不能存金乃頓起貪心遂以鹽歸已九屍草草成殮方謂天賜横財從此面圑圑作富家翁矣詎知財星未降惡燿旋臨旬日間一家六口相繼云亡僅遺寡媳零丁孤苦亦可謂報施不爽矣○新任平陽縣丞彭二尹　堉於上月廿一日趁豐順輪船來甌禀見道府不日卽須赴平接鈐○新委瑞安縣厘局趙子威二尹承鉞於上月廿一日抵甌禀見温厘總局憲將赴局接辦 
[石頭城瑣記]  
　　金陵訪事人云金陵王府園有某甲者不知何許人亦不知其作何生業平日晶其頂而藍其翎自稱　兩江督標候補千總武備鄉曲魚肉善良鄰居馬姓孀婦有菜地數畝甲以婦女可欺據爲已有淮安人某乙馬之葭莩戚也異鄉落魄依倚全無在菜地結茅而居以蔽風雨已數載於兹矣近日地爲甲據乙尚不知上月某日甲帶領多人突至其地將乙之茅屋盡行拆毁乙正茫無所措甲又大聲斥責謂其久佔有主采地定將送官重辦治以應得之罪乙本鄉愚悚懼殊甚誠恐捉將官裏去不知我罪伊何遂飲一盞紫霞膏藉芙蓉城爲逋逃藪次日里中人知乙威逼至死乃相約造甲門與之理論甲早有所聞避匿無蹤倩人關說擬將番佛三十尊爲乙料理身後一切里中人姑允其暫殮現公具書信報知屍親盖以事關人命恐受拖累也○通濟門外七橋甕地方有土地廟一所傾頽破壞香火無多惟一中年僧焚修於此上月二十四日有柞塘村某甲向在城中某市店爲夥因家有喜慶事向店東支得薪水十數元冐雪而歸行經其地天已昏黑因叩廟門求宿僧欣然納之待甲睡熟探囊盡取其財後用繩將甲四體綑縛又以棉絮塞其口旋負出廟門抛入田間次日天甫黎明有某乙荷薪入城行至該處見有　人似倒斃者卽而視之周身繩縛知爲匪人所害察其鼻中尚有微息遂盡解其縛負之至家煎薑湯以灌之見滿塡敗絮急爲抉出俄而漸蘇爲乙言昨宵事乙驚憤殊甚立約鄰村多人赴廟尋僧至則廟門虚掩禪室無人一個惡秃顱早已杳如黄鶴矣 
[定期課試]  
　　浦左三林書院現奉縣示定於三月初十日開課有志觀光者想又當磨厲以須也 
[欵待西賓]  
　　前晚關道憲蔡和甫觀察在北洋務局邀請各國駐滬正副領事及泰西各紳商宴會七下鐘時西賓陸續戾止筵開玳瑁水陸紛陳並有跳戲以娱賓客簉座者則爲英讞員張賡三直刺道署繙譯鳳虁九太守也 
[踏車搖會]  
　　踏車之制創自泰西風氣所趨近日尤盛本埠大羅洋行有三輪機器脚踏車二輛購者紛紛不能遍給欲向外洋定製來華而諸買客又不願此貨之孰爲先得主人爰思得公平一法分股搖會得彩者卽取車而去以見無偏袒之意也 
[本城火警]  
　　前晚三點半鐘本城道前街馬家弄王宇周家因潑翻火油燈致肇焚如一時紅光燭天火鴉軍銳不可當幸同仁輔元堂洋龍近在咫尺舁至灌救移時漸熄計焚去房屋共三幢當火熾時道憲蔡觀察以及左近各官皆到塲彈壓黄大令輕輿飛往至半途地甲禀報火已熄滅遂返駕 
[紗廠同火]  
　　浦東陸家嘴角茂生紡紗廠昨日午後三下鐘時機器樓上不知如何失愼燃及花衣霎時間濃烟密佈火光直冲各工人爭先恐後四竄下樓以致受傷七人中有二人傷勢更重一息奄奄不知能免性命之憂否○滬此楊樹浦老公茂紡紗廠内同日亦遭回祿立時烟霧迷漫轟轟烈烈幸爲巡捕所見立卽報知捕房黎捕頭立飭通班印華各捕前往施救得卽熄滅僅焚去花衣數十磅然各小工已受驚不淺矣 
[失愼卽熄]  
　　虹口老街後面有某姓堆積柴薪昨夜魚更二躍時忽然失火勢甚熊熊五百廿五號華捕見之立卽喚集多人設法救熄得未釀成巨災然亦險矣 
[逃犯未獲]  
　　本城改過所覊收押犯非滋閙卽逃逸前晚又有十餘犯越墻而逃至今尚未弋獲管所委員高雨之二　焦急異常以致政體不舒云 
[喊寃姑誌]  
　　潮州人吳長林因被三百十九號華捕方堯琴誤爲乞丐拘入捕房旋于次日身死報請蒞騐已紀本報昨晨忽有小孩吳文熙至英界公廨口稱死者吳長林係其父親因素嗜烟賭以致流落在滬小的在四馬路宴會樓習業昨聞人言潮州人吳長林被捕毆打致死是以投案有好事者向孩指點謂何不尋值日差託其禀官候示孩唯唯以後究不知若何俟有續聞再錄 
[搶親被拘]  
　　姚阿生不知所操何業家居虹口裏虹橋堍第八百三十四號門牌生有一女小名大寳珍愛逾常與掌中珠無異去歲姚將大寳許字本地人徐連連爲室徐以家計蕭條難以完娶不得已於昨日招集鼓樂人等肩輿至虹口瑞綸絲廠附近見女出外遽卽搶入轎中正在紛擾之際適被一百十八號華捕所見一併拘入捕房捕頭立諭包探吳至剛查明禀覆 
[美界捕房紀事]  
　　寗波人周寳生家居虹口東唐家弄第五百二十八號門牌前晚竊取同居顧毫昌之棉被布衣等件詎甫出門卽被包探石金榮所見拘入捕房押候解送公堂究辦○小流氓王阿五朱阿金昨日身藏賭具同至北河南路天后自内擺攤聚賭誘人入局正在采烈興高之際被包探　瑞龍查見喝阻恃蠻因卽拘入捕房押候解送公廨懲究○揚子路碼頭小工袁三郎崇明産也昨日工作之際竊取舊鐵三十磅肩負而遁行至中虹橋被六百十七號華捕所見拘入捕房押候解送公堂訊辦○昨日午後有甲乙二人偕至西華德路三春園老虎灶 
 
 

Page 4

 
 
啜茗不知何故初則口角繼竟攘臂相爭正在兩不相讓之際爲二百十六號華捕所見一併拘入捕房押候解送公廨訊究 
[施當其厄]  
　　本館協賑所接到松江韓寳稼大善士求患速愈立愿助賑洋五百元今先交到二百元又鄂垣龍江居士求父母康健交來助賑洋十四元并另募退思軒主人節費助賑洋十五元當此淮徐需欵之候本協賑所盼如望歲蒙諸善士解囊相助當卽解赴災區以蘇涸鮒除掣收條外再代災民叩謝 
[鉅欵助賑]  
　　頃承葉澄衷觀察交到京口隱名大善士慨助淮徐賑欵規銀一千兩祗領之餘仰見德性慈祥保全桑梓之誼欽佩莫名且查該處被災沈重需欵正殷當厄之施厥功尤偉除備函奉覆并掣奉收照外肅登報牘叩謝鴻施又奉到泰州老福興不留名集募洋四十五元清氷堂洋五十元壽珉氏洋三十元三泰米行洋念五元合併聲明[  上海六馬路仁濟善堂籌賑公所制施則敬等謹誌]  
[朱煦庭壽儀助賑第四批照登]  
　　劉君貫經移助洋十二元游君桂馨移助洋六元張君紹甄張君受甄合助洋六元嚴君芝楣顧君勉夫楊君錫之各移助洋四元劉君蘭階章君壽康邵君友萱邢君厚莊吳君少春張君雪堂林君湘如各移助洋二元邵君湘士同弟桔孫移助洋二元嚴君春旋士君仲甫謝君槐卿顏君寳泉陳君明齋周君福楙徐君寳琛周君榮熙吳君連生沈君祿增屠君雨卿程君慶甫郁君庚菴茹君佑卿邱君梅庭各移助洋一元嚴君潤君移助洋五角以上共計洋六十七元五角合併聲明[  上海北市絲業會館籌賑公所制施則敬謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前有俞道霞在上海縣呈控吳松林等乘喪毆辱及庶母吳氏吞没父遺資産等情前日帮審委員李葆初二尹升坐花廳提訊俞道霞供稱監生父親於去秋病故監生在籍聞耗立卽奔喪詎庶母之弟吳松林喝令多人毆打庶母又掌頰數下父親所開俞天順漆店生意甚佳遺産有二十餘萬監生分文未得二尹曰爾父於十七年分備案稱爾爲恩撫子爾究是螟蛉否答稱並非螟蛉光緒十年母親去世父親定監生爲哀子有當時訃聞喪牌可証伏求明察顧元發亦供稱監生與俞姓兄女姻親道霞是監生女婿當時由親家俞明尚主婚一切名帖均稱長子並無異說如果螟蛉監生亦不肯輕許光緒十七年明尚向監生說家庭不睦竟無一日安靜因勸婿與女兒暫且另居被吳氏所阻明尚亦無可如何俞明清供是明尚之堂弟俞紹滿供是明尚之堂姪同供道霞係明尚髮妻張氏所生明尚家産確有二十餘萬前奉諭令理處曾議提一萬兩爲明尚祭祀一萬兩爲明尚嫁女妝奩尚餘十八多萬兩應作六股均分道霞一股長孫紹咸次孫紹延三孫紹翔合得一股吳氏所生四子各得一股無奈吳氏不允長孫俞紹咸投供稱米業爲生祖父遺産二十餘萬去年祖父患病時親許將俞天順漆店孫家弄住宅分給與我今被庶祖母覇住求恩追究吳氏供十六歲時嫁與俞明尚爲妾現生四子均幼所有家産不過四萬金日用尚難敷衍二尹駁之曰親族皆說二十餘萬爾不可存私見况明尚之子孫雖非爾出總是爾之子孫務宜與親子一律看待吳松林在案下嘵嘵代辯二尹怒曰爾是何人供是吳松林二尹曰此係俞姓之事不要爾在旁揷嘴大加申斥又將吳氏細爲開導遂諭道霞將各産業開明清單呈候察核一面仍著原勸親族妥理再行禀復核奪 
[上海巡局瑣案]  
　　前日有向小初至江南製造局砲廠門前拆取竹片十餘斤售於附近之江北人爲管廠人查知喚十二圖汛捕拘送高昌廟巡防局請究魯介彭二尹提訊之下向認竊不諱二尹判責二百板令將竹片如數交出○積竊李阿二前日潛往製造局工匠某姓家竊取布褲一條適被汛捕所見獲送高昌廟巡防局魯二尹判責二百板逐出贜候失主具領○小竊王阿六昨日午後在滬北楊樹浦永興街某姓家竊取布被等物携贜而逸甫至大德榨油公司門首卽被巡防局勇丁查見上前詰問言語支吾當將人贜一併拘局姚殿卿二尹飭看管候訊○本地人沈林林其子名老佛向以耕種度日前日不知何故父子二人突至沈萬萬家將沈任意兇毆沈報知二十三保頭圖地保楊鶴廷同至圓通寺巡防局喊控李蘭史二尹立飭勇丁前往將林林父子二人一併拘局升座研訊喝令將林林重笞二百板老佛重笞手心三百下沈亦有不是自行延醫調治 
[馬路善後局紀事]  
　　日前本報紀江北某邑人湯桂生肩挑豆担在新馬路上停歇與人賭博爲馬路善後局巡街捕勇所見上前驅逐湯不但置若罔聞反敢與捕爲難向之扭住同黨人羅俊帮同打架捕窘甚當由衆捕前來將湯獲住解局經局員孫星垣直刺提訊供認不諱并言羅俊在塲帮兇當卽派差拘提判押捕房在案前晚孫直刺飭將人証帶案覆訊嗣據第三號捕勇投案禀稱小的在馬路中彈壓是日有湯桂牛將豆担停在中途担中安設骰子與人賭博圍聚滋閙當卽喝令他去詎知其持蠻不服招呼同黨羅俊將小的扭住任情毆打　爲訊究羅俊供係江北泰州人向賣沙炒豆爲生是日與湯桂生同在馬路上設攤由该捕前來驅逐先用木棍猛毆頭額是以與之爭論被拘來案叩求大老爺從寛恩斷直刺以湯等玩法已極判令笞湯五百板笞羅二百板釋放 
[英界公堂瑣案]  
　　縫工姚雲軒具控英界公堂稱顧阿發將震元德豐兩莊期票貼去現洋八百元後各莊相繼倒閉以致票洋無著向理不睬求請追給張賡三直刺卽於昨晨將顧傳案供稱德豐莊票洋五百元前曾有洋三百元交與莊主孔阿才此欵應歸孔交付姚稱孔言收過票利洋一元顧則堅稱付過洋三百元大令以兩造各執一詞著值日差偕同姚雲軒將顧帶至孔處面質再行核奪○包探朱阿高拘解流氓高阿毛至案禀稱此人曾因拆梢打架逮案懲責昨晚又身帶利刃在胡家宅一帶游行誠恐釀事故特拘送請究質之高供本地人不敢肇事尚求明察張賡三直刺商之薩副領事以高身懷利刃情殊可惡判責五百板管押捕房一年○流氓王四寳前晚在泥城橋左近攫取張永年所持洋二十餘元被張扭住交某號華捕於昨晨送案請究張投案申訴前情求請懲辦質之王供因窮迫所致以後不敢再犯尚求恩典直刺判責三百板管押六個月○包探石金榮拘解朱金生至案　稱此人本是馬頭小工此次竊取怡和棧之廢鐵經小的拘獲送究怡和管棧人投案請究質之朱供認行竊惟求恩典直刺判枷號七天期滿笞責一百板○工部局洋人控楊部九拆取空地上所圍之竹籬送案請究並稱是處竹籬已屢次被竊此次務請嚴辦楊供江北人拾取舊竹尚求恩宥直刺判責一百板後枷號七天○捕送陳沈氏張陳氏至案禀稱二婦在途與朱王氏口角　毆是以送案請究朱王氏投案供被毆傷沈氏陳氏同供因事口角並未毆打求爲鑒察直刺著押候查明再訊○包探趙銀河禀稱　四寳陳阿炳串竊胡子林家珠飾衣服等件報捕後經小的拘獲贜已無存送案請究十四寳供認行竊得贜後與陳分用陳供一時貪小作此不端父親在滬生理可以料理直刺判將王笞責三百板暫押三倒月陳押候提其父到案追贜 
[法捕房發落]  
　　昨禮拜五鄭大令蒞捕房會同謝副捕頭發落各案命提竊犯年少卿照原斷笞責二百板旋據紅班禀稱該竊杖瘡未愈腐爛不堪大令著還押待痊愈再責○偷兒陳利橋在崇明犯案携贜來滬爲包探拘獲解經大令訊供著照原斷笞責二百板還押○潘阿五卽台州阿五犯案重重經公堂懲辦禁押捕房因患病著再重笞二百板驅逐出境不准逗留○偷兒張本生在老閘小烟間内竊取烟槍一枝行經法界爲包探拘獲人贜解經大令訊供著照原斷笞責五十板從寛斥釋○流氓洪金發在小東門花烟間内口角爭毆持刀傷人著照原斷先行荷枷一個月期滿責放○流氓周利生在日增盛洋貨店搶奪洋银二元二角爲巡街捕拘獲大令著押候嚴比昨日該店學徒殷榮生投案質證周矢口不承大令以其狡展著從重笞責二百板始供所搶之洋當被毆時已經失落大令著還押過堂定讞○李雲壽李雲山王子卿三人販運銅洋來滬混售寓永安客棧爲包探緝獲昨命提到案復訊二李同供在杭州清和坊盈豐錢莊買來大令以其顯干例禁著各責二百板還押過堂復核○賭棍王阿狗水學甫唐桂春張和尚張福生在四明公所左近設攤聚賭爲包探拘獲解堂昨日命提到案著如照原斷先行枷號發犯事地方示衆期滿分别責釋○梓人瞿松溪因貼票虧欠巨欵爲西洋人扭訴捕房交薙髮匠朱福堂保出逃逸無蹤飭傳保人押交在案昨日大令飭探帶出覓保途遇葉俊卿朱福堂卽扭住交包探帶回捕房解案訊供葉稱與瞿松溪中表兄弟並不知情朱稱葉卽松溪之弟請爲嚴追大令著交保出外找尋瞿松溪到案究追○王和尚卽紙札和尚又名王廷芳在英界開設　萬泰小錢莊濫出空票六萬餘元逃逸無蹤至去年歲底潛回滬上本年正月爲天仙茶園主趙春元具控法廨稱被欠洋四千五百元經大令提訊押交在案兹在押已有一月昨日　　案求追大令命提王到案而因何挺押不理王供小的亦被俞藍生袁際堂瞿松記各欠巨欵大令以其任意頑延著拖下重責王叩首求恩大令著還押覓人銀並保限十日内赶緊理楚延干重比 
 
 

Page 10

 
 
   
 
 

Page 11

 
 
   
 
 

Page 12

 
 
   
 
