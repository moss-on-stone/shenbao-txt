# 1892 - 173 - 4906890

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[第三印心編告成] [  申報館主人啓]  
　　快心編一書蓋　花才子所撰章回小說也雖同一叙才子佳人之漕際而和平雅　絕無淫褻之詞中間雜以記騙子記匪人語　　　　上以及老僕之忠肝　膽惡奴之巧語花言無不如顧長康頰上添毫神情栩栩欲活以故緑竄麗質靑瑣才人酒尾燈脣一編閒展頗足鉤　　　　魔實近時　部中妙品也前　二次排印購者趾錯於庭寒暑未更篋笥己罄兹者重加讎校付諸手民刻己告成照常出售計每　十本碼洋五　諸君子有說部之癖　　臨本埠申報館帳房申昌書室及各埠申昌或經理申報人　購閱可也 
[補録唐景星方伯祝嘏事并書其後]  
　　官塲三節　壽常例也夫何足奇卽或時值大慶或雙壽寅僚戚族奔走趨祝相與頌南山之詩晋西池之觴亦不過十年一舉照例文章更何足奇所奇者同一祝嘏而中外人民咸歡忻鼓舞絕無間言同申頌禱此則非可以强致非可以倖邀苟其平日不足以服中外人之心副中外人之望曷克臻此則景星方伯祝嘏之事有足誌焉方伯以四月二十日六十大慶與其德配陳夫人齊眉雙壽中外官商爭欲爲公介祝而公撝謙不敢當在津諸西人上自領事下迄各行商人皆預備陳設於戈登堂宏開壽宇而公辭不至二十一日發電信往請而回電仍固辭於是李傅相特以所御之火車於二十三日遣派前往必欲迓之以來公重違其命乃不復辭乘坐火車而至惟時車上懸旗車棧結緣中西人士之前往車棧敬迓者計數十人鳴砲致詞殷勤拜祝後乃相隨至公邸第欵以茶酒始各散至二十五日戈登堂之祝嘏則尤爲縇赫無比泰西各官商爲之主以公爲客而以李勉林黄花農盛杏蓀羅稷臣諸方伯爲之陪大門懸掛彩球一路香花排列堂中懸挂各國綵旗並以前此李傅相所惠壽幛屏幅高揭四隅並中西各官祝頌公之壽屏壽幔若干幅其中頌詞無非德隆望重體國安民遠來近悅利物濟人望重泰西恩深北闕等語皆足以名副其實非尋常泛泛者可比宜乎許少司徒所撰壽序歴舉唐氏古來才德兼優聲名卓犖之士而於公歎觀止焉夫公棄舉業專務有用之學凡於西國語言文字無不精且博而一意爲國家大局計其平日之所建樹皆爲他人所不敢爲亦皆爲中國所從來未爲卽如招商一局得公創始而中外之商情以洽至今咸嘖嘖不去口輪船之利向惟歸之西人而自有招商局以來分西人之利幾半中國風氣爲之大開又如開平煤礦所以收天地自然之利而自得公整理有條不紊出煤日旺凡津滬來往各輪　之煤皆可取給於此是又所以奪西人之利而開中國之利源者也中國向無鐵路有之自我公始厥後陸續推廣迄今全　數白里之長去歳會匪蠢動熱河朝陽告警倘非有鐵路以裝軍士運糧餉收功安得如此之速未百日而匪己敉十則鐵路之明效也此三大端己足見公之事業至若厦門以電線一事幾啓釁端得公一言而事遂寢西班牙帆船　刼於臺灣纒訟未了得公之往八日而渙然冰釋此皆人之所難能而公處之裕如則其才之有足多矣他如開半之外添設林西煤礦接辦熱河承平銀礦於胥各莊開通河道長百餘里釁於唐山創造細棉土廠細棉土者卽所謂塞們得土也鍊土堅硬如鐵用以治黄河可以永固金湯爲中國從來所未有此又於格致工夫中試騐而出然此皆其餘事也觀於輪船招商及煤礦皆足以奪西人之利權而西人並無所怨且不特不怨咸以公能公忠體國上以裕國下　利民無不佩之欽之以至於心悅誠服念兹在兹卽於祝嘏之時觀之己可見公之所以取信於西人者深且至焉夫西人之恭敬其人也不以其勢不以其力不以其官不以其利必其人之品行名望才德並隆衆情咸服然後尊之敬之　無異　公之得此於西人夫豈易哉其平生初無志於高官大秩所以出而用世者實欲使中國克自振興有可興之利公爲興之有當除之害公爲除之必欲使中國舍其所短以用西人之所長久之而中國之所長且不减於西人　西人不得以其所長傲我之所短如　而後快然於心卽此意也己足以格天人而感中外以故西人之敬公較之華人尤覺眞切旁觀之人莫不豔之羡之以爲公果何修而得此而不知其生平積誠所以入人者深也聞各國大員及政府中有電賀者有函祝者以是益見公之德望無遠弗屇惜余以關山遠隔未得躬與其盛以斗酒爲公壽徒於逖聽之餘執筆爲公記此盛事以爲翰墨之光並祝公之子若侄繼起有人與公後先相輝映此則區區之意想公見之當必啞然而失笑也己 
[魏闕祥雲]  
　　吏部爲批示事據護理貴州巡撫黄咨稱案查光緒十二年七月二十八日准吏部咨開内閣抄出光緒十二年六月二十三日奉上諭貴州黎平府知府郭懷禮興義府知府吳宗蘭均著開缺送部引見欽此當經轉飭該員遵照等情兹據前貴州黎平府知府郭懷禮禀請給咨赴部查該員在滇年久屢任煩要懋著循聲曾經卓兵以及明保顯係才識兼優况明練有爲兼習洋務給咨赴部請煩查明帶領引見等因前來查前貴州黎卒府知府郭懷於光緒十二年六月二十三日奉上諭著開缺送部引見欽此本部當經行文調取在案應卽給咨赴部查原文内稱該省於光緒十二年七月二十八日接准部咨今該員於十七年四月二十八日始行領咨赴部本部碍難帶領引見除移咨該撫查明因何給咨遲延及有無逗遛等項各情事並將因何逗遛之處一併查明聲覆報部再行辦理外相應批示○戶部山東司示傳廣東解餉委員貴全等管解内務府經費歸還部墊銀五千兩迅卽改解内務府交納莫悮○吏部示傳所有擬補江寍布政使司庫大使鄒恒勵一員本部於五月二十日帶領引見相應示傳該員於十九日晚在内城左近歇宿至丑刻穿天靑褂備帶補褂靑褂並偑帶對子荷包手巾赴西苑門六項公所吏部公所書到伺候點名帶領引見再該員是否現任原任一二口大員子孫抑或現任一二品大員兄弟立卽赴部呈明毋違○沈仲復皖撫秉成奏稱從前兩江總督曾忠襄公率師征剿髮逆皖省各州縣迭著戰功捍禦皖民厥功甚偉及督兩江遇有皖省水　立籌賑撫民霑實惠近由皖藩倡捐廉銀及紳商集捐遵旨就安慶府城建立該故督曾國荃專祠委員 
 
 

Page 2

 
 
督修現己工竣請列入祀典每歳春秋由地方官致祭以隆報享而順輿情五月十八日奉硃批著照所請禮部知道欽此○新任太常寺卿楊蓉浦典常頤於去歳交卸江蘇學政篆務請假回粤東茂名縣原籍兹己假期届滿於五月十七日進京暫假叢林歇宿繕具安摺交太常寺筆政於十九日子刻齎赴西苑門交奏事官呈遞並將膳牌遞入及寅刻趨詣西苑門預備旋由内傳令第二起入見上御勤政殿召　數言楊典常一一奏對然後退出西苑乘車回寓所○河南巡撫委員管解京餉銀四萬兩分裝木鞘押解入京五月二十日午刻抵部赴當月司掛號訖雇夫分舁至後庫院内堆存鎖固令原解兵役在彼看守以俟銀庫示期騐收○吏部爲批示事前據國子監咨送考試翰林院孔目之肄業拔貢張槐森一員經本部於五月初七日示傳並知照國子監定期三日内令其取具同鄕京官印結赴部投遞履歴以便考試復於五月十二日定期十四日截止亦經示傳並知照各在案今該員於截止以前未經赴部投結應不准其考試○侍衞處爲知會事五月二十日奉旨朕於明日辦事後由勤政殿檐前乘轎出德昌門西苑門走北長街至大高殿拈香畢走三座門福華門至時應宫拈香畢進德昌門還瀛臺更衣用膳召見大臣卯初二刻伺候欽此○鑾儀衞掌衞事多羅慶郡王爲咨送事正黄旗護軍統領來文本旗出有護軍叅領一缺咨取本衞應行送放人員等因查本衞雲麾使崇厚堪以送放本旗護軍叅領之缺應將該員銜名咨送正黄旗護軍統領查照○太常寺爲知照事恭照五月二十七日夏至大祀地於方澤自二十四日起齋戒三日例應由本寺於二十四日寅刻呈進銅人奉置於乾淸門堦上相應知照景運門值班護軍統領轉飭西長安門天安門端門午門協和門景運門值班官兵於届期呈進銅人時一體啓放各正門照例預備○本年春季八旗官員俸米業經戶部刷票開放依限支領屇期八旗人員持票赴倉領米倉中百計刁難及發出又米色霉敗不堪下咽是以領米者少售票者多而米票價值每石祗四錢許至二十日始貴至七錢未卜以後如何也 
[輪船失事]  
　　本月初三日天將明時招商局新盛輪船行至烟臺海面忽然遇險適有飛馬輪船鼓浪而至將船中諸人救往烟臺新裕輪船復泊在一旁意圖援救而風狂浪大苦於無法可施現在局中又放普濟輪船携水龍吸水器及各物前往矣所有詳細情形且俟探明再録 
[粤東人語]  
　　上月十九日有貨船一艘由廣州省河開往梧州途遇颺風顚簸不定舟子竭力撐拄惟見洪濤滾滾幾若萬仞銀山不覺膽悸心驚墮入河内少焉船亦傾覆船中男女諸客溺斃十餘人惟舵工及水手三人遇救登岸貨物亦悉數付之東流噫慘己○二十日省垣西鄕農夫某甲荷鋤而出從事耔耘時則驕陽麗空揮汗如雨忽黑雲起於西北頃刻天地晦冥逆忖驟雨將來未携襏襫乃暫輟耒耜提饁具而歸未及抵家而風伯雨師己聨鑣而至望見邨前有一古榕樹大可蔽牛枝葉扶疎濃翠欲滴乃起而立於其下以免沾濡不料風勢顚狂樹頓摧折甲竟壓斃其下血肉淋漓吁傷己○有諸賭徒羣聚省垣某試館設局誘賭藉以抽頭某夜更鼓數敲銅壺將竭保甲局勇丁巡綽至此窺諸門隙燈火煇煌側耳聽之則牌骰丁丁然間以人聲嘈雜遂破扉而入立拘數賭犯解回局中禀請委員訊取口供各笞數十板枷號示衆而經理試館者何以縱容若輩設迷龍之陣問官並未飭查嘻幸己○河南岐興里某姓家素喜媚神時時焚點香燭寓前以祈神降之福一日又因祀神遺火致神龕中登時烈燄飛騰穿屋而上嘻嘻出出遠近聞聲幸時在日中人力易於施救僅燬去房屋半椽某姓猶爲平日奉禮虔誠故臨急得邀神佑嘻妄己 
[神山淬劍]  
　　蕪湖道楊子通觀察赴省公幹於五月廿六日乘坐江裕輪船還轅屬吏迎迓如儀○今年大江南北二麥收成尚稱中稔蠶豆菜子亦皆大有頻書惟秧歌唱能迄今未得雨澤秧苗乏水滋養未免憔悴堪憐望雨極爲殷切上月廿五日雲隂匝野雨氣壓山入夜雨師惠然肯來銀河倒瀉玉女翻盆直至翌午始止約計得雨六七寸許不但四野旣沾旣足卽蝗孽亦復冲洗一空可見蒼蒼者果甚愛我民也○督辦保甲袁觀察赴金陵公幹於上月廿五日言旋所有團捐翻覆一役現聞已蒙撫憲批准卽札委候補縣張玉甫大令樹建及候補知府某太守卽日來蕪襄辦此舉善爲勸導兾底於或○江口新義和珠行　爲此中之綽有聲名者有某紳偶存巨欵於其中由是各省採辦軍需賑米亦多托伊經手去春天津籌賑局派商來蕪採辦平糶二萬石由該行遣夥赴各路收買經過累十　有　　大　　　　　　　　　　　　　　　某卡員疑爲贋鼎與之爲難大起風波以致各路主顧少爲震撼後經天津籌賑局禀蒙李傅相飛咨南來始得水落石出該卡員亦卽因此撤差人咸謂當道辦理之公允○梅雨初霽散步街頭見有三人共荷一長枷中間一人尚穿紡綢長衫蟹行狼狼嬉笑自如初不知其何修而得此繼悉其人慣以錫餅包裹僞充銀洋賭塲之老斵輪手也匿跡廣發客棧日與三河少年徵逐於秦樓楚館中人咸不識其所爲兹經保甲局眼綫窺破機關將黨羽三人一併捉將官裏去並起出錫餅數封局員訊實後卽賞以兩部肉鼓吹並長枷一面令其誇耀都巿並將錫餅數枚掛於枷角一連三日巿人無不掩口葫蘆○安徽學憲吳肅堂文宗在皖垣試竣按臨廬州於上月廿五日蒞止示期開考一俟告竣卽當秉節渡江回轅避暑前聞太平府院試亦當蟬聨而下兹因該郡蝗蟲爲患地方官俱赴鄕間辦理迄今府縣二試尚未舉行想須俟暑退涼生時始可向文塲角藝也○宣講鄕約有益於世道人心實非淺尠無湖自止月間由縣學王瑞臣汪霽坪二廣文遵奉欽頒勸善要言朔望宣講以來迄今己漸有成效每　來聽者黄童曰叟不下千百人屏聲息氣似己人人領悟兩廣文因是益形振作除朔望仍在明倫堂宣講外每逢三六九等日移壇城隍廟關帝廟閒人　集之所敬謹講解並將近日本報所列南匯縣勸孝告示以及邇年各省齊風敦俗條教逐一抄出每期附講數條遠近人士無不聞而鼓舞二廣文可謂實事求是洵無愧司鐸之任矣 
[蝗孽就殲]  
　　當塗縣蝗孽萌生疉誌本報兹聞自五月望後其勢漸衰二十日以外則己一律肅淸道憲所派鄭子煊鄭蘅浦胡新鎰各委員及老湘後營譚馥亭軍門均於上月廿四日率隊回蕪撫標練軍王良臣軍門亦於廿五日帶領部伍乘坐長龍船六艘導以澄淸小火輪溯江上駛遄返皖垣督辦吳士靑太守則於廿七日抵蕪與道憲晤談良久次日乘輪回省銷差觀此而知么麽盡掃正可當露布之傳遠近人民應亦聞而額手惟鄰境如江寍溧水及蕪湖東鄕淸水河一帶尚未攙槍盡滅須煩賢有司運籌帷幄耳 
[珠還無望]  
　　蕪湖下水門外某姓家新從北里購得解語花一株培植後庭藉以安排綺興惟鸚鵡驟置樊籠中雖不能奮飛然時作朧頭之夢每當鴛針繡罷恒喜携知心靑衣小立門外藉以豁目怏心一日見有口操東臺音之某甲肩挑羅匐乾高聲喚售姬不覺棖觸於懷蓋錢塘蘇小同是鄕親也引與閒話兼及里居甲忽欠身再揖曰僕此來並非志在蠅頭蓋有姪女名玉林七八年前由此間開妓院之李五出價典去携以出外迄今年限己滿一顆明珠未見重還合浦天涯飛絮更不知飄墮何方千山萬水踏破芒鞋實欲訪雲英消息耳姬聞言脉脉若有所思良久曰曷赴縣喊寃汝不識路當與家奴伴汝前去於是亦步亦趨不知如何悮投縣東城守營衙門布鼓一撾卽聞屏風啞然翎頂煌煌者高坐其上籖拘李五到案叱問玉人何在李囁嚅而對曰玉林固有其人然早己蓮出沪泥且由其父母作言收還身價與甲所言全不相符顯係無端索詐叩求明察云云甲稱李實飾詞抵賴遂將李交差帶去旋有和事老爲之排解勸李出洋三百元了此一重公案李謂有如許孔方豈不能赴縣與彼决一雌雄耶勸者恧然而止尚未知如何定案也 
[浙省官報]  
　　五月十四日牌示試用從九品何佐臣典史鄭崑齡知悉卽於本月十五日己刻來轅聽候本護院騐看毋違特不候補道 
 
 

Page 3

 
 
彭進見中協白禀安銷武聖宫行香差候補府楊鼎勳禀見禀辭回紹同知季綸全禀知厘捐局委洋貨捐局差禀見叩謝繆鈺山蕭諸三縣齊憬琛温屬俱禀知藩司委催提米石差禀見叩辭程煜禀知奉委催瑞安袁劉二令彚算交代差禀見通判高耀祖禀請痧氣假三天仁錢二縣禀祭火德廟大挑縣范澤溥禀知藩司委催嘉屬南糧雜米差禀見叩辭候補縣歐景棻禀見銷上新嵊三縣地丁差金廷楝禀見銷桐廬會審案件差候選同知陳鉞禀見仁和塲邊禀銷假叩見江蘇候補巡檢許秉玉江蘇來浙禀到十五日憲駕黎明出轅詣火德廟行香畢赴撫署見客將軍吉杭都統常乍都統忠織造英俱差賀○十五日藩司黄差人禀請假二天臬司王運司惠嘉湖道宗候補道彭俱進見鄒差人禀安請假一天李差人禀安請假數天糧道世差人禀安杭中協林白省防統領劉候補副將郭榮桂李成林鄭尊友劉瑞卿叅將唐連勝遊擊蘇長慶俱禀見八旗協領四營都守省提塘蔡杭嚴衞韋俱禀安學習騎都尉朱陳善由京引　見回省禀到杭府陳代理湖州府張候補府潘祖頤劉宗標葉百川俱禀見徐士霖禀奉委赴嚴州公幹禀見禀辭袁學彬禀安沈庚垚龍風神候補同知黄瀛海岳王廟方駿錢王祠候補通判李炳堃于公祠徐光鎣水星閣杭理事溥玉皇山杭通判陸法喜寺嘉分司黄倉聖祠寍分司高天后宫仁和塲邊昭忠祠杭府經歴許伍公廟俱禀安銷行香差候選同知陳鉞禀辭回蘇丁憂江蘇候補同知何希曾由蘇來浙禀見仁和縣伍錢塘縣朱俱禀見東防廳高中防廳胡西防廳趙候補通判葉元芳候補縣程贊清葉承鈵三學五監院各首領佐貳候補文武各官俱禀安叩賀候補縣侯康田禀知藩司委催東陽浦江湯溪三縣南米差禀見叩辭劉能繼謝文海俱禀請展假數天周秉鈞禀請嘉湖措資假福建候補縣史鑑淸由紹來浙禀到叩見卽辭江蘇候補巡檢許秉玉禀見靑田縣丞蔡愼銓禀知藩司飭知赴任叩謝署乍浦巡檢陳承鍠禀奉藩司委署禀見叩謝禀辭赴任並銷分紹差遣差署浦江縣典史李景雲禀知藩司委署禀見叩謝並銷鄞慈二縣漕項差候補府經歴楊際雲禀知糧道委餘喋二縣漕項差叩見縣丞傅萬禀辭赴關嶺釐局差稅課大使汝光祖禀銷海運滬局差請感冐假數天巡檢席興壽禀請感冐假數天從九品何佑臣典史鄭崑齡俱禀候騐看叩見未入流姚濬禀見 
[營勇犯姦]  
　　金陵訪事人云某營弁勇奉憲檄赴各鄕捕蝗蝻上月二十八日有勇七名約伴至某處時則天低野曠四顧無人驀一女郎瓜字初分花顔殊麗隨一二十許男子彳亍中途而來貼地金蓮香痕細印盖兄妹也七勇陡起不良之心叱男子曰爾何人斯敢約少女偕逃乎男子未及回言拳卽如雨點下乃駭而奔避不復顧及弱質伶仃勇藉草成茵支石爲枕曳女使臥次第輪姦比其兄號召鄕人追蹤而至則女己而污狼藉魂赴泉臺矣鄕民圍而擒之七勇無一漏網者遂擁至營官之前申訴並舁女屍請騐事爲統領所悉飭將七勇押解營務處會同上元縣推鞫當堂供認不諱因開明供摺由統領及管務處江寗府江寗上元二縣面禀劉峴帥峴帥勃然大怒諭令以軍法從事大約一二日内卽當受駢首之刑矣君子曰是可爲作惡者之殷鑒 
[劇盗駢誅]  
　　前者金陵江寗縣屬麻田有盜刼傷人旋卽緝獲四犯經前任江寗縣主趙小帆大令及署任之王秀山司馬先後刑求直認不諱遂將各犯下諸獄内禀請督憲示下五月二十九日劉峴帥批令將己獲之盜請令正法當日卽由營務處曾觀察會同三大營主曁江寍府李太守及陶藍二明府在江寍縣署點名上綁押赴水西門外大街斬决一時槍砲齊作厥聲隆然及聲寂烟開推見鮮血一泓諸犯皆身首異處矣聞一李姓一秃子一劉小二其一未詳姓氏均　子云 
[中丞蒞申]  
　　新任江蘇巡撫奎大中丞將臨申浦官塲預備　　此己言　　　　　　丞乘招商局之海晏輪船於前晚行抵吳淞至東方欲曙時展輪進口淸晨五點鐘時下椗法界天津碼頭其時本埠道營廳縣以及文武印委各官提右營兵丁督標忠信兩營滬軍營均至江午迎接法界讞員葛同轉預飭會捕局通班深勇捕房中亦派包探巡捕在碼頭伺候上海縣辦差家丁己備緑呢大轎中丞旋卽登岸排列儀仗前呼後擁至天后宫旁行轅暫駐襜帷各官又遞職名入謁聞中丞卽當赴蘇履任云 
[雙鳬蒞止]  
　　南匯縣吳子佩明府寶山縣馬漁珊明府均於前日乘舟來申恭迎新任江蘇撫憲奎中丞 
[滬上官塲紀事]  
　　前河道總督吳淸帥由原藉抵申己登前報兹悉淸帥己於昨晚乘招商局豐順輪船北上矣○英廨讞員蔡二源大守因迎迓奎中丞手版脚鞾異常栗六遂飭知各捕房停公一日 
[滬城瑣誌]  
　　某氏婦浦東人也上月間背夫私循匿跡滬城老學前相近前日其夫與其母來滬　覔與婦邂逅相遇當卽扭住頭髮倒拖出門婦倔强不行嗣經旁人解勸始隨之而去未知以後能相安無事否也○滬城三牌慺縣西街左近某飯店昨日亭午時正在熬油因火力太猛遂致鍋油亂沸烈焰飛騰店夥見之大聲呼救旋經衆人上前設法施救得以安然無恙亦云幸矣 
[船主兇惡]  
　　蘇州航船主某甲去歳與法租界西馬路廣森源土店交易至年終積欠貨洋廿五元店主屢次向索甲付金約指一枚約值洋六元餘洋尚未歸楚迄今半載遷延不理前日甲在法界行走被店夥所見向索前欠甲婉言答之約於晚間如數歸趙店夥知甲變幻不側佯爲應允隂遣學徒前往看守船隻良久甲欲解維被學徒所阻情急異常竟將學徒推落洋經浜中其時正值漲潮學徒幾占滅頂竭力游泳始得扒上他船大聲呼救旁觀者代抱不平將航船扣住一面遣人至廣森源通信店主立派數人前往甲自知理屈早己乘間兎脫店主遂將舟子某乙扭送捕房據情控訴捕頭著將乙管押并將航船扣住以待解案請究 
[縣案彚録]  
　　源豐衣莊主楊錫瓚控經事王鶴亭吞没銀兩一案袁大令請帮審委員宋二尹集訊之下飭將王交差帶出先將店中存貨檢交楊錫瓚收領此己列報日來又有萬仁恭李振華控楊欠銀不還大令准詞飭差提集人証於前晚請宋二尹訊問楊訴稱係南匯縣人光緒十四年間在石路開設源豐衣莊用王爲執事每届年底向王查間生意盈虧王總稱有盈無絀直至去冬見王情有可疑查點之下虧銀一千有奇尚存現洋七百餘元亦被王與各夥侵用不得己而控告奉訊之下將貨交我收領遂將各貨運往南邑銷售尚有王之戚串借去洋八十元及各夥宕帳洋三百四十元令王帮同追取而王不將洋銀歸還反暗中唆使萬李二人來案控告此欵須俟案結後歸還且到案之胡小華並非本人求恩補提萬仁恭主曹賓門李振和執事沈子良到案訊斷王供稱係徽縣人向習衣業楊虧欠萬仁恭等銀兩萬等早欲控追並非小的主張小的欠伊之銀早經董事理明由小的立票並還現洋過割求恩詳察胡供稱胞兄現在萬仁恭米行爲夥該行開設在治下大碼頭行主曹某家在南匯源豐前與該行往來被欠銀兩是以到案控追今奉提訊卽令小的投案候質李振和店夥王姓投案供稱執事沈子良今日因事未到我店亦被源豐欠錢五十一千叩求究追二尹訊得楊錫瓚控王一節雖據董事禀覆原告尚未具結了案今胡到案控楊欠銀胡旣非原主卽著退去往邀曹賓門到案王亦係代賛喝令斥退候提沈子良到案飭差帶同兩造淸算帳目再行核奪○朱德華毆傷划船戶楊榮華由楊投縣喊控袁大令請帮審委員宋莘樂二尹提訊之下判將朱枷號半月發老白渡碼頭示衆此己詳列前報者也前日朱枷期己滿由原差解案晚間仍由二尹研訊朱供稱係本邑人駕駁船度日當日小的在浦難挖取草坭被楊覇阻遂與爭論失手悮傷迄今小的己知悔悟叩乞施恩二尹著開枷保釋○張阿增在滬北天后宫滋擾由地保拘至閘北巡防局轉解總巡局朱明府飭將張送縣訊辦此爲前報所己紀前晚袁大令請宋二尹提訊張供稱係紹興人來申己久安分貿易迄今賦閒在家昨日在天后宫遊玩旋在測字攤上觀看後面忽有一人手持摺扇擊一下小的回身 
 
 

Page 4

 
 
看視其人己不見小的正在查問卽被拘至局中解送憲案叩求明察二尹曰若不胡閙何致被　爾之不安本分己可慨見判令枷號半月發頭門示衆期滿責放○糞船戶沈金虎撞沈無錫縣糧米船袁大令提訊之下判令沈等各賠洋五十四元别人均己交淸而沈尚絲毫不繳大令諭飭交保限期措繳在案迄今逾限己久復由宋二尹訊比沈供稱向與楊四四卽楊月蘭合股做糞船生意小的撞沈糧米船奉斷繳洋五十四元然小的窮苦異常實難如數措交尚有股東在英公堂控楊吞銀小的名下亦被楊欠去銀二千餘兩求恩提楊究追二尹曰現將爾仍交原保出外自向楊索取如楊不付准爾到案禀明再行提究沈叩謝而退○孟金氏控族姪孟和根紏同無錫流氓王吉甫沈仲明盤踞滋詐袁大令飭提到案於前晚請帮審委員宋二尹集訊孟金氏訴稱係無錫人今年三十八歳家住治下西門内廿二鋪地方丈夫名福康翁名叙伯前年丈夫病故翁亦逝世　下房屋十六間坐落治下八鋪地方當翁臨終時立有遺囑令將房屋給與小婦人爲養贍資目下小婦人拮据萬分遂將房屋售與李榮堂管業作價一千五百五十千當收一千千不料族姪孟和根悮信流氓王吉甫等唆使盤踞詐擾小婦人一再開導置之不理不得己來案控告求恩　辦和根供稱今年十五歳在洋貨店學業叔父福康逝世後因無子嗣議立小的爲嗣遺下房屋現被嗣母出售所得房價小的亦應分派並無盤踞情事王供稱係無錫人向習醫業沈供稱現爲羽士與王孟同鄕兼有戚誼所居之屋亦係孟産並未竣使滋詐二尹以兩造供詞各執判將孟和根交孟金氏暫行帶回王吉甫沈仲明諒非安分之人著交差看管聽候查明究辦 
[英界公堂紀事]  
　　同文書局承辦欽定古今圖書集成所雇描字人多至三百餘名其中良莠不齊易滋事故兹查得彭鍾毓所描者有將玉字加一點作玉字江字加一畫作汪字上字加一直作止字戊字加一點作戍字顯係有心佈弄視同兒戲而彭則稱被同桌描字人徐子雲乘其不備信筆增添又有龔少泉者于短行空格上添寫對字現在徐龔均不在局總其事者因先將彭解送公廨蔡大守飭交差收管聽候訊辦○殷恒有與　和壽僦屋同居因偶挾微嫌互相吵閙殷以兒子受驚身死陳謂爾子因痘而夭與人何干以致各奮老拳誓不兩立事爲包探何瑞福查悉一并帶至捕房捕頭命移送公廨蔡太守諭令靜候訊供發落 
[法捕房瑣事]  
　　點心鋪主某甲前日至小東門外登樓萬里春樓下點心店内向夥某乙索取夙欠店中人與啜茗之潮州人某丙等五六人大喝曰别處欠錢不應在此處索取遂將甲肆意毆辱爲巡捕所聞當將六人拘出管押一宵昨晨解送大自鳴鐘捕房經捕頭訊明事屬細微著暫交保自行投　質訊○洋行街　糖行夥某甲前日在浦灘畔攀折樹木被巡捕所見立卽拘押昨晨經捕頭訊明原委謂損壞租界中樹木例應究罰著押候交保自行投案候示○某姓女于歸後伉儷不敦常歸母家前日其姑至母家迎接母家不肯由是兩親家大遑吉鋒竟以千戈從事當經巡街捕拘押捕房昨晨備捕頭訊問之餘女等姑雖半老徐娘尚澆風韻慣與人軋姘頭是以不願前往捕頭以誼關姻婭准其交保 
[商輪助善]  
　　啓者微所自禀設以來凡應辦之棲流戒烟養病給藥種痘及新添惜字等各善舉經費係勸由滬北各業樂助迄今有年貧民感戴今懇蒙招商局沈子眉觀察勸承各輪船執事月助善欵附録於下江裕朱君煦亭江寛徐君枚臣江天朱君子堯海晏倪君三如豐順劉君曉嵐新盛黄君煜齋富順陳君玉南江孚張君仲延江永潘君二江江通林君湘泉並濟陳君積餘海定劉君松珊海琛邵君榮椿廣利李君菊孫新裕陳君望生等諸君於今年正月起按月各助經費洋二元新豐陸君雨生於四月份起按月助洋二元新濟金君雅泉於五月份起月助洋二元海昌張君玉書永淸楊君彭之廣濟張君午峯圖南鍾君沛泉日新魏君培園美富李君菊坡拱北土君梅生鎭東鄧君桂庭致遠李君性衢彞陵張君建臣等諸君於今年正月份起按月各助經費洋一元仰見火輪穩渡快瞻異地之春銀海遥逋定獲興家之業合先臆祱以誌善懷○六月初三日午後有人送來洋十元問其善士姓名堅不肯說祗說住居抛球塲因是以隱名氏善士登册給據此眞好善之隱君子也　滬北棲流公所司董謹録 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年五月六日京報全録]  
　　宫門抄○諭旨一道録前○教職單○蘇撫剛奏臚舉人材籲懇簡用摺○河督許奏爲遵旨瀝陳摺○粤督李奏爲紳民捐建廳城奏明存案摺○陜督楊奏查閱寍夏滿緑各營官兵情形并回省日期摺○五月二十六日禮部宗人府欽天監正黄旗值日無引見○希朗阿假滿請安○松溎等各謝署缺恩○成公續假一月○八額駙請假十日○兆伯請假五日○值年旗奏派專操之大臣派出福中堂巴克坦布○富秀海秀預備召見○召見軍機富秀海秀○皇上明日丑正至地壇寅正上祭禮成後還海辦事後至頤和園皇太后前請安畢還海○光緒十八年五月分教職單正諭直隷束鹿杜世楷奉天山西曲沃劉丞怡代州湖南攸縣劉暎煇寶慶廣西融縣許維香桂林四川蓬州李壽萱成都廣東連州鄭其華廣州俱舉訓導直隸柏鄕潘其渤　州山東東阿莊畏沂州山西太平焦鳳翽潞安河南寗陵張培芸南陽湖南桑植兪鴻慶長沙四川江北馬長卿成都永寗方起庸成都彰明王式彞重慶納谿周世縉敘州璧山林人龍錦州俱舉江西會昌胡壽康南昌優復諭直隸完縣馬鍾魁冀州陜西興平程先甲商州四川南江吳才矩酉陽華陽劉瑩保寗俱廪安徽夥縣江鑑安慶舉山東寗陽李椿齡萊州副山西崞縣仇汝誠平陽舉河南封邱莫秀升開封附湖南桂陽張雲衡州拔四川洪雅余益保寍恩綦江戴蒓潼川舉復訓直隸獲鹿傅錦墀廣平甘肅安化陳寶三鞏昌湖北石百田明昶武昌四川屏山江縢蛟龍安雲南石屏吳保廷廣西福建長泰陳齊璇龍巖俱廪山東濰縣吕鍾岱東昌增陜西韓城詹爾敬西安附福建長汀陳應棠福州副潞○○江蘇巡撫奴才剛毅跪奏爲臚舉人材籲懇簡用恭摺仰祈聖鑒事竊維宣猷敷政端賴賛襄舉賢薦能務求核實比年以來直省疆臣有以賢員奏保者無不渥邀兪允立加拔摧逾格施恩凡屬臣工皆當屏除私心引汲善類用副皇上勤求治理鼓舞群材之至意奴才到任迄今將及三載刻刻以識拔人才爲念每於考課諸吏接見僚屬之際留心審察隨時體騐固不容偏執曰見尤不敢泛采虚聲但視其人之實跡成效爲斷蘇省文武各官循分供職者居多而能忠君愛居眲心不叅私家利禄之見者實難多覯惟查有補缺後以道員用候補知府周蓮操履貞淸心精力果忠愛性成處公事如己事候補知府蘇州府總捕同知惠榮宅心公正氣宇宏博勤幹有爲介然自守候補知縣諸可寶才識閎深明體逹用學究治道頗有血誠署長洲縣知縣候補知縣沈佺才具明敏操守廉潔端属有恒實心任事以上四員雖無奇材異能均屬言行如一肫篤不渝堪期遠大之用奴才在任己久知之最深特爲人材難得起見不揣冐瀆謹加具確切考語據實上聞合無仰懇天恩飭下部臣帶領引見應如何量材録用之處出自鴻慈恭摺專陳伏乞皇上聖鑒訓示施行謹奏奉硃批周蓮等均著交吏部帶領引見欽此○○頭品頂戴河東河道總督臣許振褘跪奏爲遵旨瀝陳仰祈聖鑒事竊臣於三月十二日准工部咨具奏東河修防事宜請防流弊一摺並抄録原奏恭録諭旨等因咨行到臣伏查原奏内稱今年實餘六萬兩來年卽可少撥六萬兩不得以歳請額欵爲定數此誠愼帑項之至意也但部臣主於惜費亦必不忘防險微臣則主於防險其實兼寓惜費臣改章一摺請歳額六十萬兩爲數本不寛餘並聲明尋常小險不另請欵以臣之愚所以敢任此艱鉅者總以整躬率屬實心實力實用實銷使先事預防四時又不斷之工作以收曲突徙薪之効去歳試辦之初仰賴聖主鴻福河流順軌爲邇年所僅見故臣得以節省欵項儘數購石加抛河工積疲己久譬之元氣虚弱之人非漸次培修難資捍禦鑲埽爲一時之計石工爲不朽之基用一錢必有一錢之益而其費先雖較埽工爲特多後實較埽工爲特省惟兩岸應辦之工實屬不少若欲同時並舉不但臣不敢請此鉅欵且有必待河溜逼射方可抛石築壩者故非一時所能辦成亦非一時所能盡省也惟冀事機順手逐年節省逐年擴充將來石壩愈多鑲埽自少增卑培薄永固金堤此卽臣培養元氣之說也亦卽臣節省經費之策也河流善變自古己然設遇三汛盛漲迭出險工則河防局十二萬兩竭力支持己屬不易若復核减額款臣又安能赤手空拳爲未雨綢繆之計乎設以工欵拮据致生意外之虞臣之獲咎固不足惜其如下游數百萬之生靈何此額欵萬不可核减之實在情形也原奏又稱河工尚有分賠之例應將河防局辦工委員銜名隨時咨部此亦綜核名實之至計也臣竊以銜名之報與否與分賠之例殊不相妨臣所轄黄運兩河文武廳汛升遷調補向無隨時咨報工部主事河防局及監工委員事同一律臣署委札昭然設使咎干分賠一經查取職名斷不能倖逃法網此又銜名之無庸隨時咨部乞部臣稍爲寛假以歸簡易者也總之部臣之意重在守法故於法寗之又密而惟恐其疏微臣之意重在任人故於工愼之又愼而必求其穩與其牽義拘文貽悮於事後不若竭誠據實瀝陳於事前臣與部臣愼工惜費之意大概相同雖目前有變通而其相與維持防河大局則一也管蠡之見是否有當伏乞聖鑒訓示遵行謹奏奉硃批着照所請工部知道欽此○○頭品頂戴兩廣總督臣李瀚章跪奏爲紳民捐建廳城奏明存案恭摺仰祈聖鑒事竊照廣東赤溪同知駐紥地方原議以寨城改建廳城而寨城久廢無基可憑事同創始需欵浩繁日久未能興辦前據該廳附生鍾鳳翔等集議捐建禀經前任赤溪同知喻增偉具詳行司委員會同該處文武各員督率紳耆人等周歴查勘建城處所於民間田房尚無窒碍擬建新城北門至東門計二百十五丈約用稅田十五畝二分八厘東門至南門計一百四十三丈約用稅田七畝八分五厘南門至西門計一百七十丈五尺約用稅田八畞三分二厘五毫又另改河道一百九十四丈又　基二丈寛三丈共用稅田十六畝二分西門至北門計一百三十三丈約用稅田三畝三分二厘五毫所用稅田每畝議給價銀四十三兩二錢所需物料匠工以及田地價值遷移民房共估需銀四萬兩有奇公議勸捐應用不領官欵衆情允協收銀一萬三千餘兩於光緒十七年十一月初四日集料興工該處地近海濱應按照最精做法工歸實濟欵不虚糜查同治七年准部咨各省捐修城工之案於議修議築之始先行奏明存案卽將修城地方有無軍務詳細聲明等因今廣東捐建赤溪廳城地方並無軍務由該廳同知詳報藩臬兩司詳請奏咨存案前來臣查赤溪廳治地接澳門水陸交錯内奸外匪防範宜嚴祇以鉅欵難籌迄今尚無城郭旣據該紳民等情願捐建衆志允孚自應准其建城以資保衞除飭認眞經理外理合繕摺具陳伏乞皇上聖鑒勅部存案再廣東巡撫係臣兼署毋庸會銜合併陳明謹奏奉硃批該部知道欽此○○太子少保頭品頂戴陜甘總督臣楊昌濬跪奏爲查閱寗夏滿緑各營官兵情形併回省日期恭摺奏聞仰祈聖鑒事竊臣前將查閱過靜寗固原各營情形具摺奏明在案隨於三月二十四日自固原起程四月初二日行抵寗夏府城次日卽赴滿營校塲會同將軍臣等將各旗官兵逐加校閱排演各項陣式進退如法施放連環槍砲聲勢聨絡步箭騎射均皆有準馬上三槍三箭併五子過堂鳥槍以及刀矛雜技無不輕利嫻熟皆由將軍臣鍾泰護理副都統臣平福訓練有方故部伍糊實洵堪列爲優等寗夏鎭標並所屬各營汛官兵經臣預爲調集隨同防練馬步各旗一併合隊校閱器械銛利旗幟鮮明操演香山速單等陣步伐整齊施放連環槍砲噴筒火彈均極靈便比較刀矛籘牌亦屬趫捷馬上放槍悉能收發自如步射俱各有準槍箭中靶者亦皆足額統計在八成以上堪列爲一等以上滿緑各營軍裝器械馬匹委員點騐並無虧缺臣仍擇其優者當塲分别奬賞間有一二槍箭生疎卽分别記過責懲勒限練習一俟限滿卽由該管主將再行覆騐其滿營内有弓馬最爲嫻熟騎射較優官兵並擬分别給予頂戴以昭激勸仍屬將軍臣鍾泰並署總兵李培榮督率所屬勤加操練務期精益求精有勇知方以冀仰副聖主整飭邊防修明武備之至意臣查閱後卽於四月初九日由寗夏起程二十日到省將臣署應辦一切事件次第淸理一俟秋凉再赴西路查閱甘凉肅州西寗各處營伍屆時另行奏報所有校閱過寗夏滿緑各營官兵情形及回省日期理合恭摺馳陳伏乞皇上聖鑒訓示再臣經過北路一帶地方渠水暢流雨亦不缺麥苗靑葱夏收可期豐稔民情極爲安劾堪以上慰宸厪合併陳明謹奏奉硃批知道了欽此 
 
