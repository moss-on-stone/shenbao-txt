# 1912 - 130 - 4914095

 

Page 1

 
 
評論 
[中央財政概論（續）] （杜亞泉） 
　　吾輩於民國財政旣無他項材料可以依據卽就二氏之概算而推測之則民國元年之歲入如釐金必當免除之類自當較宣統元年减少熊總長之概算較爲可信始以五千萬兩計之是爲歲入減少欵至歲出增加欵則師團餉額熊總長作全歲計算其數爲三千萬兩然軍隊之必須裁減已無待贅言宣統豫算新軍餉額不及三千萬兩今縱不能將新招之軍盡行裁撤以復前清之舊額然宣統豫算中有綠防營餉額今綠防營裁遺已多可以抵補豫算中又有綠防營裁遣費軍事擴充費等約一千三百萬兩亦可提充以作新招之兵餉則新招之兵僅裁其半其餉額已無待另籌應裁之半額設以本年七月爲遣散之期則此增加之餉額可作半年計算其數當爲一千五百萬兩遣散經費以全年餉額四分之一卽三個月餉計算其數爲七百五十萬兩此外傷亡兵士之撫恤費商民損失之賠償費其數雖難臆定今姑以臆見推測作概算如下 
依宣統三年資政院决議豫算案之標準 
歲入減少　五○○○萬兩（依熊氏原算丁欵） 
歲出增加　四○○○萬兩（欵目列下） 
新兵餉額　一五○○萬兩（依熊氏原算戊欵作半年計） 
軍隊裁遣費七五○萬兩（依熊氏原算戊欵之四分之一） 
南京財政部支出七○○萬兩（依唐氏原算辛欵） 
各省新借外債利息五○萬兩（袁總統宣言各省外債約一千萬兩其利息以五釐計） 
傷亡軍人撫恤費商民損害賠償費其他各費約一○○○萬兩（此等數目無可標準縣定此數） 
　　以上所得係局外之推測雖未必盡當於事實然局中之言旣難盡信我輩推測祇能如此若據此以爲準則本年歲出入相抵約差九千萬兩不過宣統在年歲入之四分之一而已何必亟亟焉借外債纍纍焉借十億圓之外債乎 
　　歲出旣超過九千萬其救濟之法就吾輩所見較爲穩妥者言之一爲土地登記稅二爲短期公債土地登記稅即前清之契稅民國成立以後重行登記不特事理上所可行亦政治上所不可不行也孫前總統謂此款約計當不下四十億圓今固不須此數但得其百分之一可矣姑以最低之額計之依田賦爲準去年田賦業已免除今登記稅準於田賦於民間擔負實未增加此項收入計五千萬兩適以抵减少之歲入其歲出增加之四千萬以短期公債補之爲目前救急之需比欵已成其數似可更减今姑舍去外債僅就内國公債設法内國公債募集之難易以民間信用與否爲定欲其信用之增加則在償還之確實茲擬辦法如右 
　　一短期公債定額爲四千萬兩或六千萬圓 
　　二公債借入之期以民國元年九月爲限 
　　三公債償還之期以民國二年九月爲始 
　　四公借年利一分 
　　五民國二年九月以後此募債之本利可以完納國家及地方各種賦稅或向政府所指定之銀行銀號支收現銀 
　　六債劵發行之方法其半額可分配各縣勸該地納稅較多之人民應募其半額則發商埠市塲勸商民應募 
　　此項公債旣有相當之利息不患耗損可以完納賦稅不患停付人民自必信用與其受難堪之要挾以借外債何如出稍重之利息以募内債乎 
　　或曰以本年之債劵納次年之賦稅是無異豫收次年之賦稅也民國二年旣無登記稅之收入又須償此四千萬兩之短期公債財政不更棘手歟則答之曰民國二年之收入當不至有五千萬兩之短少釐金必須裁撤加稅自當實行袁大總統宣言業已及此又謂仿照新法整頓鹽政可增課五千萬兩云云吾輩所論僅爲救濟現時財政計民國二年之歲計自當全行改訂决不能以宣統之豫算爲標準矣（完） 
[專電]  
　今日（十八）外交團照會外部預定本月二十五日先致正式公文承認中華民國國書另行呈送 
　　參議院以臨時借欵條件内有裁减兵額須會同稅司辦理一節諸多不妥要求酌改熊總長以稅司爲中國自僱之人並非由各國特派不願再改 
　　借欵條約略有改動議自交欵日起三個月内由審計院統計歲 
 
 
 

Page 2

 
 
入歲出並將動用借欵數目公布 
　　國務員議定各署經費不用借欵俾免外人干涉行政 
　　近日各省都督聞借欵有成咸思分潤紛紛向政府請求協欵日必數電 
　　借欵稽核員陳錦濤不日即須任事 
　　唐總理急欲退職已向袁總統聲請自願辦理海關加稅事宜 
　　上議院制議决不取地方代表主議 
　　華僑代議權議案經參議院議决俟研究國會組織法及選舉法時併案討論 
　　江北爭設民政司財政司推沈許姚曹四人謁見袁總統痛詆張某偏聽蘇人之言 
　　陸徴祥由俄電告袁總統約本月二十二日到京並主張收回治外法權 
　　直隷各界公舉馮國璋爲都督閻鳳閣爲民政總長 
　　十一夜天津幾釀變端聞因巡警與楊以德有隙所致袁總統現飭查辦（以上北京） 
[公電]  
　　福州孫都督電萬急北京袁大總統武昌黎副總統南京黃留守各省都督均鑒旅閩選舉專額業經議定尙在參議院未成之先道仁元文兩電備陳爲難情形請示方針頃奉電復已經交由國務院轉交參議院等因當即傳知旅閩公會知照惟參議院尙無轉圜明文羣情洶議論紛紛莫衷一是旣不能喻之以理又未便脅之以威倘因疑致誤因誤啓爭殊與地方治安大有妨碍道仁午夜籌維智窮力竭仍難解决道仁亦是旅閩一分子理應迴避難負責任惟有仰懇大總統迅簡深明法理洞悉與情之員來閩妥爲籌辦以免貽誤並將道仁立刻解職以謝兩方面而息爭競臨電不勝迫切待命之至閩都督孫道仁篠 
　　安慶署都督電大總統國務院參議院黎副總統黃留守各都督民政長各報館均鑒鴉片爲禍至深滿清末年政治窳敗惟有嚴禁鴉片一事差强人意光復以後軍務倥偬煙禁反多廢弛殊爲國民之玷敝省前已重申嚴令禁種禁吸期絶根株乃土稅膏捐猶復照常徴取雖意在寓禁於說而承辦員司往往不知用意所在貪圖稅項擴張有增加而無制限揚湯止沸實非政體所宜擬將皖省土稅膏捐一律停止統限一年内禁絶不使稍留餘毒病我同胞方今政尙共和一切皆從寛大此等鉅害國家種族强弱榮辱所關如有甘爲廢民不得不執峻法以隨其後謹希郅見伏乞主持提倡并嚴訂禁條俾各省一律通行以期除惡務盡無任感盼皖署都督栢文蔚删 
　　江北蔣都督電南京留守府北京陸軍部各省都督各軍師旅長各埠報館各衙門均鑒劉護軍使之潔於五月十七日到浦所有江北一切事宜業已分别交代接任雁行卽行離浦特此奉聞蔣雁行巧 
　　南京陸軍第五師劉長電各省都督各司令各報館均鑒頃讀黃留守銷職電文又奉大總統覆周師長電諭仰見當事者之苦心孤詣救國熱誠凡有血氣靡不感動憶自鄂師倡義四方嚮應幸賴羣力光復河山兵以革命始自當以革命終矧值民國肇興庶政待理財政困難已達極點論者皆以兵多爲病設兵本以衛國今將因擁兵而召亡其何以對國民更何以對死義之先烈此毅所爲日夜徬徨俯仰跼　者也徒以所率兵士就道需時勉强支持以至今日茲籌畫已有端緒擬以所屬步兵第十旅暨礮兵獨立營陸續移歸太平李總司令調用至所屬步兵第九及騎砲工輜各團營甫從上海移駐江陰一時無可歸併擬即責成該旅長陳漢欽統率當能實行整頓陸續裁汰所有司令部機關自應撤銷以節糜費一俟交卸清楚即當解甲歸田以遂素願伏希亮察南京陸軍第五師師長劉毅銑 
　　山西都督電各部總次長黎副總統黃留守各都督各報館公鑒已故吳公祿貞於游莊被剌普天同恨前已通告鑄造銅像茲擬於六月十號在太原大敎場開追悼大會民黨鉅子同聲一哭座列來賓倘枉駕賜奠或遣派代表謹虚席以待肅電奉聞晉都督閻錫山叩删 
　　吳敬恒等電北京袁大總統黎副總統段陸軍總長王司法總長施軍法司長鑒常州司令趙樂羣參謀粟養齡誣殺陳大復案已由黃留守訊得確供呈請定讞乞速按律定罪以雪奇寃面維人道吳敬恒陳陶怡章士釗王世澄沈步洲胡敦復高劍公徐公錫葉楚傖柳亞盧沈礪費硯朱葆康吳起潛顧寳瑚華錫綸鄒亞雲張家珍程勁張傳本平衡吳繼臯錢秉瓚陳洪疇朱明周培炳陳惟儉郁德基何震生同叩巧 
[譯電]  
　　舊金山商會董事大賴君近由該商會舉爲特别代表赴華遊歴回國後以所見各節報告商會並提議促請政府速於各國之前承認中華民國即經該會各董採納聞不日將聯合太平洋沿岸各商會要請政府實行此舉（華盛頓） 
　　達賴喇嘛聲明外間所傳彼與班禪喇嘛衝突之說實屬不確拉薩藏人向華人求和之舉業已失敗現復開戰有華兵八百名佔據喇嘛廟一所藏人向之開砲轟擊惟華兵子彈恐有短缺之虞（西姆萊） 
　　德國國會已將膠州預算案第二次宣讀通過當時有社會黨議員反對增加膠州戍兵一事海軍大將屈里批茲答稱各領事署會請政府遣派兵隊而中國當道亦有此請此非鞏固青島防務實係增厚遠東德國之兵力云（栢林） 
　　英國陸軍部發出通告招人製造軍用飛船其奬金頭等英金四千磅二等英金二千磅無論何國之人均可競造另備奬金九份專供英人競奪共金一萬零王百磅（倫敦） 
要聞一 
[參議院催辦預算决算]  
　　田駿豐提議咨請政府催辦預算决算案已經初十日由參議院議决茲得參議院咨大總統文云五月十日本院議員等以民國建設之始百凡需財而内外庫空如洗何能無米爲炊商借大宗外債自係目前救急辦法但借債而不注重用途消費過甚補救無從將使國家陷於破產之地位前途危險弗可思議按照臨時約法第十九條參議院有議决臨時政府預算决算之權預算未定政府卽不能自由借欵任意濫支使我國民負嗳味之債務報章所載政府於外國資本團磋商借欵開議已久而政府前此支用各欵之决算案及本年預算案至今尙未交院謂理財部甫經成立無暇及此耶則南北度支財政兩部不過改易名稱合併爲一機關并未中斷所司何事竟置重要問題於不顧政府財政計畫何能如此輕率竊以爲預算不成則用欵無一定標準而債成遂難免揮霍此吾國民所痛心疾首不能承認者也擬請咨催政府迅將自南京政府成立之日起所有支用經費及同時北京政府支用之經費造具决算交院追認民國肇造迄於統一爲民國開基之一大結束且政府用欵當昭大信於中外茲後建設政府事務殷煩嗇縮固不可以圖新虚糜尤當引爲深戒宜有正式之預算案提交院議使國民曉然於政府之措置以堅其信用之心萬一正式預算難卽編成請先期編出概算書由本院提前决議後再行編製詳細預算總之政府必先有施用方針而後可言借款萬無待借欵成立以後始定方針之理行政經費之概算卽政府方針之所寄内閣成立已久自當早有定衡擬請財政總長卽日到院說明財政方針借欵之用途旣明人民皆諒政府之苦心羣疑自能盡釋等情提出議案經由本日常會討論公衆可决相應咨請照迅予施行 
[新借欵交涉之内幕]  
　　北京特别通信云銀行團與熊總長晤後情意較洽日本資本家代表小田切萬壽之助君又力以斡旋自任其實銀行團之要求可分爲兩種一論理的要求一感情的要求前者原於唐總理之濫用借欵因濫用則所借之欵將無底止則對於他日償還之能力如何不可不先調查且民國國民對於濫用之欵能否承認綜此二因於是不得不於担保品有所干涉并不能不確知其用途旣須知其出欵又須知其入欵合而言之監督財政而已後者原於唐總理之别借比欵破四國壟斷之謀又對於銀行團使氣任性因提出極難堪之問題俾知開罪銀行團爲不易也外人之蓄意如此而唐總理一昧濫用又復使氣任性外人益有所藉口乃兩種要求同時並進今唐知難而退熊總長出任其難外人乘機轉舵乃先示意感情上之要求可以撤去而論理上之要求則不可破也譬彼售貨者索價二倍而獲其一出資者意慊而去售貨者亦如願以償此借欵之内幕也昨銀行團已允先付六百萬兩以應中國急需此爲三月九號以來第一次之確實進步惟南京留守府初以借款决裂主張國民捐今聞事有轉機仍堅索先撥三百萬不知中央政府又將如何應付耳 
[新借欵成立三紀]  
　　字林報北京電云外國銀行預交之英金一千萬磅中政府將派陳錦濤爲稽核員其權力當較財政總長爲大 
　　又據倫敦電稱萬國銀行團大會現已議决不日尙須續議惟有代表數人已離英倫回國與本國商議一切 
　　奥國外務部雖請六國政府准其加入中國借款團内惟此次大會奥國并未派有代表與議 
　　又文匯報北京電云今日（十七日）銀行團預交之欵俄國道勝銀行及日本穔濱銀行均不在内聞因倫敦銀行團大會時俄日兩國代表要求關於滿洲蒙古及中國西部之特别權利其餘四國代表未允故俄日兩國不願預交借款也據是以觀則俄日兩國目下尙不得謂爲加入借欵團也 
　　銀行團通告中政府謂擬派朗浦君爲總稽核司理預交各欵之用途此事必可得中政府之承認 
　　又一消息銀行團計預交銀三百萬兩由英美德法四國合出俄日兩國因於抵押物要求之特别權利未能滿意故預交之款兩國並未與聞 
　　連日以來雖交涉時時有議結之望然直至今日（十八日）正午始臻此點當時上海匯豐銀行總理接北京該行來電囑其將欵交付中國當道本日適爲星期六日以接電過遲故未能實行交款聞將陸續交付計數一百五十萬兩北京亦將交銀一百五十萬兩此款聞約定作爲收回軍用鈔票之用一俟收回之後大約即將開議較巨之借款也并聞該欵將由財政部駐滬辦事處代收轉交上海當道應用 
[法制局將設法典編纂會]  
　　法制局自開辦後事務極繁而局長以下僅設參事十二人值茲參議院開議又須陳述意見實屬不敷分布刻下并將接収法律館將來又須編纂大部法典更非局中現設各員所能担任聞局長章宗祥君之意見局中參事無庸添設擬另設法典編纂會即由法制局長兼任會長另聘專門人員分司編纂如是則經費旣可節省而事務亦不至廢而不舉即日草擬章程提交院議矣 
[國務院關於禁烟之通電]  
　　國務院爲禁烟事通電各省云武昌黎副總統南京黃留守各省都督鑒連日接各省來電均以禁烟進口修改條約爲言立意自屬正當惟民國創造之初聲明前清與各國訂定條約一切作爲有效查宣統三年四月初十日中英政府再行商定禁烟辦法第三條内載無論何省土藥已經絶種他省土樂亦禁運入顯有確據則印藥亦不准運入該省等語又第四條在此條件年限内英國政府得派一員或數員會同中國政府所派之員隨時就地考查减種情形等語是印藥之能禁進口與否必視該省土藥之能絶種絶運與否惟東三省山西四川等省去年禁種業已凈盡近聞晉蜀二省私種漸多四出販運若外人援第四條派員考查必至授以口實現在政府成立伊始各國尙未承認修改條約未便提議昨經國務院會同熟商僉以禁運必先禁種尤在禁吸如果各該省確無吸烟之人種煙之地他省土藥亦無輸入自可援照約章禁止印藥進口望飭下各屬嚴密考查對内無可抵之瑕對外始有操劵之效除另電四川山西都督眞禁種外特此電聞國務院銑印 
[吉議會之平調解法]  
　　吉林前諮議局奉文改組省議會局長等擬照各省辦法由公民選舉乃商務總會等十五團體要求就該會選舉議員加入省議會堅執不允因之大起衝突兩方面各電請大總統核示當時大總統已擬有辦法三則（已紀前報）嗣國務院以對待稍涉强硬恐惹起激烈之反動主張和平調解前日電復吉林都督略謂吉省各總會要求選舉議員加入議會雖由於尊重公權然祇可向議會和平請願該議會縱有堅持過甚不洽與情之處亦不能任私人團體騷擾追脅祈設不調解一面保護議會議員一面曉諭各總會勿爲激烈之舉動如有意見依法向議會請願勿任决裂云云陳都督得電後已分行各團體遵照惟聞此次兩方面爭執半月所損電費至鉅省議會計費六千餘元各團體亦費五千餘元嗚呼此何時此何事此又何種經費耶 
[津埠又受兵變虚驚]  
　　初十日天津特别通信云昨（十一日）夜津埠又有兵士暴動之警耗查各營粮餉不過半月未發實緣兵心不固已久故日來謠言頗甚幸當局覺察尙早昨日張都督隻身往諭警兵飭令是夜不必站崗分别伏防河北一帶要口夜間十時又將金剛橋拉開俾不得竄掠河南迨十一時果有張懷芝部下兵士（幸數不多）在河北衝出適爲埋伏之警兵暼見排隊堵截放槍數響即行散去居民均未被焚掠尙屬幸事惟自昨晚傳出警信後居民遷避租界者甚多若大難將臨者然而此次得以無事則不得謂非警兵之力也傳聞今日已捕獲五兵并聞法領事因此警耗已照會當道謂津埠如果有警當以所駐兵之半額保守租界其餘兵隊將出爲津地維持治安惟此項兵隊一時不能卽撤須俟他日中國有自治能力再商云云 
[西報紀皖省近狀]  
　　大陸報安慶通信云安徽代理都督柏文蔚君因財政支絀現向某日本公司商借洋二百萬元兩方面約定將來以銅官山開出之鐵沙或鐵塊陸續售與該公司此項貨 
 
 
 

Page 3

 
 
價即在借欵内扣除并聞此欵係供發付軍餉及行政之用 
　　又蕪湖財政長唐君請山蕪湖興造鐵路通至南京唐君自認股本洋五百萬元并擬於出口米石每担捐銀一分以補費用現已設立籌辦局進行各事 
來稿 
[王清穆勸募公債說畧]  
　　吾江蘇自光復後以財用支絀卽擬舉辦公債忽忽半載猶未發行蓋以機關之不備信用之不堅正恐一旦發行其應募者未必踴躍也頃者省議會决議先募一百萬元以補政費之不足清穆不敏忝司財政責任所在自當照案執行惟念此事關繫重大斟酌不厭求詳吾江蘇政費不足實爲軍隊太多餉糈浩繁之故按諸現狀僅僅募集公債一百萬元於事何濟况中央財政部旣有軍需公債委託招募而吾江蘇自集公債同一耗之於軍需旣與中央辦法複雜而尤異乎地方公債之性質清穆竊不自量昕夕籌思爰擬變通盡利之方藉爲積極進行之計所謂變通盡利者何本省公債原議以五百萬元爲額今宜先募三百萬元專備擴充江蘇銀行資本另爲中央代募軍需公債二百萬元歸入整頓軍隊之用不足則請求中央補助按省議會决議江蘇銀行資本金一百萬元應以現金一次繳足今銳行開設半年矣資本尙短六十萬元（原撥股本内有津浦票十九萬元有奇實銀只四十萬圓有奇故謂尙短此數）當此庫藏空庫點金乏術安得此六十萬圓餘欵充作銀行營業之資然不能照撥則違背議案膜視公務之咎皆財政司尸之而江蘇亦何貴有此區區四十萬元之銀行若能募集地方公債以充銀行資本則債欵投之生利事業吾父老昆弟當必有樂於應募者至中央公債爲一時接濟軍需之用在國内能多募若干則外債便可少借若干此清穆愚見以爲中央地方兩項公債不妨同時並募者也所謂積極進行者何各國經理公債皆以銀行爲機關吾江蘇銀行目前祇有蘇滬兩處卽使撥足一百萬元資本亦無通省徧設分行之力况并不能照數撥足乎清穆之意先募地方公債三百萬元以一百萬元爲總行資本以二百萬元推廣分行十所每所二十萬元預計日後銀行機關每縣至少必須有一代理店現在發行中央地方兩項公債票通係五元十元百元千元四種而五元十元票額較多幾與紙幣相似雖到期債票有准其完納賦稅之明文然執有債票之人未必皆應納賦稅之人欲保債票之信用仍以到期照付本息爲第一關鍵果能多設銀行不特地方金融敏活實業可興卽未到償期之債票亦復便於流通其裨益已非淺鮮且此項公債本屬短期并可勸告債權者利用此現成資金集股籌辦商業銀行與官立者互相聯絡以厚勢力倘此法能推行各省將來中央政府續募公債吾國内自有銀行團可以承攬經理何必時時仰外人鼻息耶此則清穆私心竊計以爲整理金融機關刻不容緩不如是不足以立國也雖然民生彫敝如今日金融阻滯如今日驟擬於一省之中募集公債至五百萬元何其言之易也而清穆獨以爲不難有一比例於此鴉片耗資何可勝數假定每縣年耗一百萬元蘇省六十縣年耗六千萬元今值禁烟時代姑以折半計尙須年耗三千萬元此項債票卽專向烟户勸募出其烟資六分之一已得五百萬元况吾父老昆弟不嗜鴉片者實居多數熱心愛國豈乏其人果盡吾心以勸導而吾父老昆弟更能輾轉相勸以爲之助則此五百萬元債票幸得全數發行亦意中事也至於勸募方法酌量選派募債委員二十人分途四出以六個月爲限所需經費即就公債五百萬元中提出五萬元分配川資酬勞之用開始先行借墊不得過一萬元委員資格如下（一）操守不當（須得資本家之保証）（二）明算術（三）耐勞苦（四）能演說（以上三項面加考驗）四者備具方爲合格其募債規則另訂此次辦法祇因銀行機關未備不得已而出此自江蘇銀行開辦鎭江南北各屬紛紛請設分行無不視金融機關爲地方命脈所在正當相機勸導以助其成倘一處能認購公債至二十萬元者不詢城鎭卽予分設銀行一所俟六個月限滿地方債票三百萬元全數售出則分銀行十所可以同時成立（刻擬招集會習銀行業務者趕辦銀行專修科以備選派分行執事）來年續募地方公債二百萬元再添分行十所並爲中央代募公債三百萬元以備償還外債之需兩三年後銀行機關漸臻完備初次公債陸續償還信用昭著内國債票隨在流通於斯時也上下相孚緩急可恃經濟充裕庶政聿興民國昌盛之基實始於此匪細故也或謂債票五百萬元在外國市場發行不過數點鐘可以畢事而吾中國情形恐六個月尙嫌爲時太促届時募不足額如之何則應之曰清穆亦曾籌慮及此設使六個月限滿不能募足五百萬元則清穆不爲吾父老昆弟所信任卽不能爲地方造福不足爲國家効勞届時决當呈請罷職以謝桑梓并使後之言内國募債者知所審擇焉是不過去一募債不力之財政司長而已於江蘇固有益而無損也除籌議通行外謹具說略布告以斷吾父老昆弟及海内明於理財之君子不吝敎誨匡其不逮幸甚 
雜記 
[清逸民記（留京記者）]  
　　南省某君留學西歐久精英俄德法語言文字於中土古籍亦稍稍窺見塗徑性好罵座識尤迂謬頑舊之名遍傳遐邇革命後北走燕都寄居東交民巷髮辮垂然如故聞海上有强迫剪辮事怫然怒曰辮如應剪大總統通令全國限期剪除違者論如律否卽任人自由耳今上無令而下輙强迫剪法紀蕩然於茲可見豈共和國宜爾耶又曰革命者將革暴者之命而易以仁往乾滿親貴驕恣無度革之宜也奈何以謟呈滿親貴者代之若某若某非民國開幕之總理及國務員乎余嘗目覩其以歐西玩具饋奉親貴并密徴春意影片爲結懽之禮今貪天之功自命爲民國新人物而視向所結懽者爲亡國大夫嗚呼我亡國耶亡人之國耶天下有心人必能深味乎此言見歐裝者必責之曰吾國人智識不如歐人生活程度不如歐人而惟形式是效揣其意直欲充外國人以示豪於同國人卑汚下流狗彘寧食其餘聞者色沮尤好大言謂吾國人之識外務者莫尙於余諗各國語言文字者亦莫如余余顧有羞恥心不願與若輩徒戴人面者伍旣及我身而亡國惟常託外人肘腋下以老且死安能隨時流作共和國之民 
　　外史氏曰識其人聽其言世所謂傷心人别有懷抱者非歟記之以愧夫朝秦而幕楚者 
[清談（東吳）]  
　　專制時代我人民雖無參預政治監督政府之權偶聞借一債則譁然拒之偶聞抵押一實業則忿然爭之良以痛切剥膚急不避禍誠恐全國實業權將爲他人所握而我國之財政不免永永在人監督之下也 
　　今者共和成立借款雲起稽查實業監督財政之事卒不能免而我參預政治監督政府之公民曾不聞旁叅一議反抗一電者何耶 
小說 
[俄王之偵探（七十七）] （無名） 
　　余甚不以爲然對他說道你前次也這麽說法你若眞個忠心於我定當告訴了我和我爲仇的人是誰因何和我作對的我纔好防備着霍林忒道他們因爲見你怕所以和你作對至於他們是甚麽人我也見他們怕所以不敢告訴你余知他萬不能說因又將别的話問他道你曾聽得過有人叫做來脫考脫的麽霍林忒聽了若有所觸點頭道我郤知道的余問道他和你怎樣霍林忒道我極不願提起他余道他是我的仇敵麽霍林忒道想來决不是你的朋友余道他還有個女兒已經和人訂了婚了霍林忒道正是如此余道他是我的仇敵麽霍林忒道我郤不知余道你和來脫考脫是什麽認識的霍林忒道我知道他時他還十分窮苦哩後來第二次見他郤見他富有了他雖有一住宅在這城内但是平時郤住在客店裹的時候多他若來到倫敦總和他妻女同來但是他平常時候大概坐着自己的游船在各處游歷余道他的財從那裹得來的呢霍林忒道我也不知道余此時又想霍林忒如能說出那夜的事來我於現在的疑團實有多少光明他却爲何總不肯說第一樣或者怕我知道了心中恐懼更甚第二樣他於其中也有多少牽連因此不敢直說以我私心猜度大概第二樣的關係爲多此時且談且行我兩人已到了監督街的盡頭霍林忒多方問余隱探那來脫考脫的事余亦不多說 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[新野知事被槍之駭聞]  
　　王庚先君於陰曆正月自樊城歸宛路過新野該縣紳董以地方不可一日無主遂公舉一君爲新野知事但新野經大兵之後加以飢饉　屬搶刧案放火案及圍吃大户案層見迭出王君徧請新野各富户勸其借糧於貧民俟麥熟後加一歸還惟必具有證人保證物以免强借刁風示出後四鄉各富户皆爲保守自己財產計爭以雜糧貨貧民而貧民以是感其德月餘間鄉里無一槍刧案王君方與各紳董謀立學校籌辦巡警以及開設工廠諸要事逐漸創建粗具規模不意該縣有魯祖昌者私招兵隊八百餘人自稱標統毁壞中學堂儀器抄掠志願軍行李屢屢縱兵拉人馬匹近又挾干舉詞訟之嫌於陽曆四月十四號竟率隊鬨擊衙署將案卷銀錢馬匹槍械等件抄掠一空時王君在北鄉棉花莊魯祖昌竟差馬步隊武澤之等百餘人迎截出其不意用快砲轟擊王君頭部血流被面暈墜馬下移時方甦又將王君護衛馬隊葛汝朋等十二名轟傷所有馬匹快砲等件盡行掠去將王君捉至城中關帝廟意欲加害幸馬雲卿至始將王君放出 
[貴州又有順天國出現]  
　　貴州沿河司東鄉黨團楊克之鄒丙熙冉崇尙等與劣紳崔狼神狼狽爲奸聯合匪類數千意圖反抗共和私置朱紅大旗八面旗上大書順天國字樣不時率其黨徒游行街市其號衣均載有順天國親兵等字人民見之無不惶恐 
[自貢設縣問題]  
　　自貢兩廠產鹽爲全川冠歲輸釐課二百餘萬兩鹽塲斜袤數十里井灶林立人民輻輳繁盛蓋亞一小都會顧其區域乃犬牙相錯於富榮威三縣之間遇事牽製展轉轇轕曠時廢事公私交病廠人患之屢次畫疆分治以滿清專制卒不獲達其目的去歲變起富榮兩縣知事因懸隔故皆視同甌脫致遭蹂躪糜濫獨深該廠創鉅痛深始恊謀自理合組自貢地方自治團體對於客軍委曲求全要以不失主權爲目的秩序得以稍復於是懲前毖後亡羊補牢相與聯合鄰近鄉鎭各舉代表於陽曆元年二月二十四日在自流井井神祠公開會議擬就富榮宜威四縣邊境各劃一部以成一廳或一縣使兩廠及鄰近鄉鎭人民同受治於一官廳監督之下無此疆彼界之分收勾聯互結之效計當日赴會共十餘鄉鎭六十餘代表皆籤押表决并舉代表專員晉省投呈政府其條議分隷各縣之窒礙有八一政令歧出奉遵困難文書轉遞坐失事機礙於行政二成廠遙隔利弊不悉應變施治動多隔膜礙於鹽務三地域區隔權不越境巡警所及咫尺生障礙於警務四訟師弄弊歧控移關廢時棄業俱傷兩敗礙於民事五鹽釐附稅收由自廠分隷罰　必起鉅爭礙於地方財政六商會兩峙互謀抵制礙水礙火衝突轉多礙於商業七鑒井蔓廷候入鄉保久不規畫區域糾紛礙於地方自治八縣境錯雜盜匪出没協緝會拿緩不濟急礙於防捕聞代表某某等己具呈上達餉源重地想政府必能熟籌之也 
[關外蠻雲片片]  
　　鍾頴慘殺同寅前藏事變後范君秋南等卽推鍾頴爲西藏總經事嗣因鍾頴不才范秋南等欲另易賢能事未行鍾頴知之即將范秋南李維新等十人正法吁何慘酷之甚也 
　　定鄉蠻民蠢動邊務新設定鄉縣卽前清光緒三十二年攻克之鄉城也地方數千里人民數十萬去年該處居民忽有蠢動之舉後經派兵彈壓事卽中止至去臘邊務無人該民等即將委員驅逐出境聲言與各土司復仇邊務總代表顧君派營隊攻剿自去臘至今已三閱月現聞顧君又添派營隊前往想不日可以蕩平矣 
　　委員竟無下落邊務所屬之得榮縣卽前之浪莊等處地爲川滇邊交界之區與滇省麗江府屬地只一水相隔地勢險要人民野悍向以搶刧爲生去年三月經趙爾豐派兵搜剿該兵等始來投誠即委丁時俊管理該處事務現聞該喇嘛等將委員抛河斃命詳情如何探得再誌 
[陜西官膏局簡章]  
　　陜西官膏局於本月十八日開辦已紀前報茲又將總局分售處簡則錄下（一）凡妥實商號並覓有保證經本局認可者均得交價領售爲本局分售處（二）凡分售處代售無論多寡均作一九折扣以資酬勞（三）凡分售處務必向本局領分售憑牌並交保証金庫平銀一百兩如異時不願代售應隨時聲明交牌其有保證金亦即照數歸還（四）分售處無論分售若干必須憑摺取膏按期清價如有拖欠即撤銷憑牌並追交短數（五）價值由本總局規定無論何處發售均應與本局同不得私行增减致干重罰（六）經本局認可爲分售處者均不准私行分售如有價領一處憑牌兼營一處以上之分售處者查出重罰（七）分售處有稽查販運私土及偷造膏棒之權但必查有確據報告總局照章處罰總局亦與以相當之酬勞惟不得任意挾威滋生事端亦不得隱匿不報致干察究（八）分售處代售分稀膏膏棒兩種稀膏用廣鐵盒裝置分四等（一）售銀二兩（二）售銀一兩（三）售銀五錢（四）售錢三百五十文均印有本局標識以防僞造膏棒分三種（一）售大錢九十文（二）售大錢六十文（三）售大錢三十文均有本局標識以防假造（九）凡分售稀膏銀錢各票一律通用惟出售膏棒均用現錢不得以銀錢票買（十）此簡則係就現時情形酌定如有窒碍應隨時改良 
[浙江借欵電牘補志]  
　　浙江蔣都督因軍票兌現届期向禮和洋行借六百萬馬克經誌前報茲探得其與北京往來要電彚錄如下五月初二日蔣都督電北京文曰浙省自借外欵以浙鹽作抵前蒙允准向華比銀行妥商感激涕零惟近日華比之欵似難急切定議連日與德商克虜伯代表禮和洋行磋商已允借六百萬馬克仍以浙西鹽課作抵須俟中央宣示承認方可開議值茲軍票兌現轉瞬届期寗軍回浙萬難展緩飢民待救奄奄垂斃目不忍覩耳不忍聞赤手空拳一籌莫展尊簋事前無術補救致臨時倉皇告哀誠屬咎有應得惟念浙省自光復以來將士協力同心商庶保安紓難危急迭乘秩序不紊始有今日倘以金融恐慌全局糜爛使吾浙父老同遭慘禍尊簋即舍此生命亦不足以自贖且浙不自支中央又忍坐視與其恢復於旣敗之後何如扶持於將傾之時用特瀝陳目前實在困難情形仰懇迅頒明令承認由浙自向禮和商借以救燃眉一面并懇將特允濟浙之五十萬全數電匯庶市面賴以安寗軍餉賑糶藉資周轉臨頴惶悚迫切待命初六日又電北京文曰浙省財政困難情形早在洞鑒現在軍票兌期僅六日治兵之需刻不容緩華比借款未成中央撥濟未至危迫情狀更甚於昔因不得已向德虜伯廠代表禮和洋行商借德銀六百萬馬克並無折扣年息七厘以五年分期償還各已磋商变緒惟該廠要求借欵内扣購軍火三百萬馬克商之至再始減至二百萬馬克明知划此巨欵以購軍火實非目前急務然該廠固以此爲最要條件而浙省又舍此别無善法似不得不權衡輕重稍事變通以救眉急而保危局是否可行尙乞迅賜電示遵行不勝屏營待命之至是日又電北京文曰浙省自借外款迭蒙俯准現因賑糶軍費待用孔殷華比銀行又難急切定議特向禮和商借六百萬馬克當將大略辦法電陳鈞座一俟奉令承認即可交款濟急久候未頒束手無策任大責重無術勉支用再冒昧瀆陳伏乞迅賜核示 
[浙省疊報陸海匪警]  
　　東陽縣知事董策急電軍政府云東陽坑口地方聚匪數百圍刧東庄擄槍知事聞警馳救竟敢開槍嚇制昨派防營進攻劇戰至兩小時幸獲勝仗毁匪巢穴匪衆始退營兵計傷十餘人合急電聞詳情續呈董策諫叩 
　　平湖海鹽交界各處饑民受匪鼓激聚衆暴動糾搶米店紳富平湖知事屠丙華聞變當卽派員馳勘並飛請防營酌派師船彈壓昨已據情電禀省軍政府請示矣 
　　塘棲商會電禀都督云本鎭絲繭現已登塲邇來盜匪充斥深恐爲所覬覦原有駐防及致果兵艦離鎭旬餘迄未囘塘以致衆商惶恐萬狀叩請速飭該兵輪回鎭以維商業而保治安塘棲商會叩 
　　旅閩浙省木商續電都督云元電商帮永財太利兩船被洋匪擄去六人諒蒙飭辦本日又據寗電金順祥沙船復在寗屬力魚山洋面遇匪擄去蔡思施賀賢方二人刧去草子豆餅四五百担衣物槍械俱盡海盜横行航商裹足關係甚巨懇乞飛飭沿海師船營汛嚴勦補救以靖海氛旅閩兩浙木商公叩銑 
[褚司長嚴辦冶遊科長]  
　　浙軍財政總金庫長鍾寅賓日前在警署對門土娼財神菩薩家開燈吸烟爲調查員窺破當場拘獲詎鍾庫長恃與禁煙局董事有舊僞稱葉姓要求同往禁烟局即囑由該庫課員温玉私行保釋日前突被某滬報揭破内容杭城某報復據而轉載之民政司長褚輔成君見之大怒即嚴飭杭縣民事長云違章私吸適用刑律旣經查有確據則無論何人自應按律罰辦何得竟予保釋甘蹈違法之咎且私吸係刑事犯禁烟局查獲應送法院核辦報載如果屬實除將烟犯照律嚴懲外並將禁煙局董治以刑律第二百六十六條之罪本司言　法隨决不姑寛也 
[鄂都督府近事紀要]  
　　鄂都督府成立於起義之日府内官制屢有變更茲黎公爲節减經費各担責任起見特手訂章程數條於日昨發表如下一顧問以各司性質定名專參與該司禀陳都督事件及都督飭辦政務每司定額三員二參議補顧問之不及分課定額每課限定二員三各司稽查官改爲糾察四秘書設秘書長一人其餘秘書均按各司名稱分課改名爲課長課員分任文牘批判繕校錄事收掌等項俟中央政府頒行官制後即行取消 
　　黎副總統以鄂軍現有八鎭之多品類複雜良莠莫分干犯法紀之行動時有所聞刻下中央軍律尙未頒佈亟應編定暫行軍律條例通行各鎭演成白話講解周知俾軍人知所遵循或不致再有踰閑蕩檢之行爲爰令軍事叅謀處軍學處會同軍法局參照各國軍律規定爲一百零八條呈復核准通飭遵守以維紀律而保名譽 
　　都督府各辦公職員皆潔身奉公每月除領津貼二十元外别無生財之方故現届夏令猶有着棉夾衣服者日昨各員特向黎公縷陳困難情形請每人給置夏衣費二十元　壯觀瞻　公以各員爲數太多共計需銀四五千元且一經動支各司處鎭恊職員難免不援例要求是以不准所請 
　　陸軍某營管帶李某出防壽昌縣（武昌改名）强搶民婦爲妾并搶傷阻攔鄉民經都督府派出秘查官報告飭提該管帶來省昨經黎公親自審問卒因人證確鑿無詞可辯俯首求全黎公以其罪無可逭飭發交軍法局收押日内即須槍斃以彰法紀云 
　　前湖北籤捐彩票局管票委員吳鐘鑾因經手售票尙有數萬未解當事者以該員舞弊收押模範監獄追賠嗣民軍起義該員被釋出獄現財政司因公款奇絀羅掘已窮查得前清時各署局管理銀錢收支及辦理稅捐堤工局差各委員於起義後捲逃私呑者不一而足此皆下民脂膏未便任其侵蝕私肥業禀准都督諭飭有經手銀錢未完各員限一月内各自呈繳逾期嚴追刻甫届期限財政司爲懲一儆百計特首傳吳鐘鑾監追以重公款一面通告各員俾知以吳爲鑒 
[武漢社會觀]  
　　提倡國民義捐南京留守府科員李步青君昨電卾軍第八鎭統制季雨霖君云政府借款爲難現由黃克强君發起國民義捐各處均表同情南京軍界踴躍樂輸已集有成數鄂省爲起義首邦民氣至壯得人提倡必有可觀此舉關係輕減外債卽所以保固國本請速圖之勿落人後季君以鄂省前因軍務緊急曾募國民義捐除華僑外内地及本省祇共集銀二十餘萬元杯水車薪無補大局後經黎公分别奬以金銀銅磁四種奬牌即行停止現惟有再倣此法辦理業已會商財政司長並電請李君抄寄南京現定章程以憑參酌舉辦矣 
　　維持國貨盛會漢口國貨維持會係紳商學界所發起凡入會者以不着外國衣履帽爲第一義務其餘如日用玩好等品亦不得購用舶來品須經會中審查視爲必要者方准購用成立以來入會者頗多近以參議院即將提議改定服制深恐議及改革人民常服則土產絲綢必將無人過問爰電京師部院云北京大總統各部總長參議院諸公均鑒參議院成立在卽提議服制自不容緩竊謂禮服宜取大同而原料必用國貨常服無須更易爲國貨留一地步卽民間少一漏巵毋任仰望之至漢口國貨維持會叩 
[皖人挽留三司長之懇切]  
　　皖垣五司長業奉大總統正式委任惟因正任一時不能蒞皖必須委人代理故栢都督由寗返皖時當已委劉君廷鳳代理民政司長史君推恩代理財政司長乃各界對於舊三司長猶復開會挽留而以軍政司長桂君丹墀尤爲商界所心許蓋以桂君於上年光復時頗能維持治安深恐一日更換舊日同甘共苦之兵士設有激變無人能調和也特不知果有效力否也 
[皖江餞别會紀略]  
　　前皖都督孫君小侯前以政體違和請假就醫業蒙大總統許可嗣因栢署都督因公赴寗特請孫君暫留數日現栢公已於日前返皖視事故孫君即於五月十四日乘輪赴滬是日自柏署都督以下以及政軍各界均備盛讌餞别以盡歡送之忱 
[皖省政界人物誌]  
　　劉芳彬全皖警察廳長潘君世琛蒞任以來勞瘁過甚以致身體違和迭次辭職當蒙前都督孫君允准暫委劉君芳彬署理乃劉於警務素少經騐接篆數日頗爲該廳科長課員所輕視均不願與之同事紛紛託病告退并聞巡士等亦有不承認之說不知何以善其後也 
　　傅炳章前清典史傅炳章本一市上庸醫因與前安慶府同知志瑞結葭莩誼倚爲奥援得以鑽營差缺迨皖省光復後更施其運動手段得委青陽知事曾爲該處士紳所不承認詎傅尙以此任不能達其目的近復勾結泗州議員杜炳鈞代爲鑽謀獲署泗州知事并親赴該州爲傅斡旋當經該州各法團偵知杜傅狼狽爲奸情狀又聯名上控都督府臚列罪狀十條請即派員前往查辦以儆官邪 
　　孫傳鼐貴池縣屬殷家匯鎭前清時代向設有里陽巡檢一缺原任孫傳鼐於光復後仍得留任旋由黎宗嶽派劉文輔前往接署詎孫戀棧情殷與劉各設公堂一鎭兩司誠爲奇事現黎已取銷分府劉亦因此無倚而孫尙欲保其祿位昨特以辦事掣肘爲詞禀請都督核辦然皖省地方官制巡檢名目早已取消乃孫劉兩君猶復慒慒爭持誠可謂利令智昏者矣 
[南京警潮未息]  
　　程都督又指令南京各團體云此事前據各團體公呈當經指令南京府知事召集各團體詳切曉諭意在開誠心布公道與吾地方人民在事實上研究眞正利害實無絲毫偏畸之意存乎其間方謂區區忱悃必當見諒於地方乃來呈仍申前說殆由本都督積誠未至不足感動吾民閱呈爲之憮然查南京留守條例第四條南京巡警歸留守管轄第五條南京官廳人員統由留守會同江蘇都督任免又於本月十三號奉大總統令比來政團學會以次發生組織固聽自由而機關非由法定地方官廳應受省議會之監督其他私立團體但可陳請建言以資博採不許動輒干涉致妨 
 
 
 

Page 7

 
 
進行等因本都督謹守法令未敢偭越據呈前情應候留守察奪辦理仰南京府知事傳諭知之此令 
[袁程政見之脗合]  
　　大總統復程都督電南京程都督鑒電悉清恙調診有效甚爲欣慰蘇省政權漸臻統一爲民造福其無涯量大總統印又電云南京程都督元電悉黃留守提倡國民捐公極力贊成具見熱誠愛國來電所擬勸捐收欵各種辦法簡明周至條理秩然至尊意注重敎育實業二事尤爲探本之論曷勝敬偑頃己將來電交國務院併案核議矣大總統寒印 
[蘇都督指令一束]  
　　選舉訴訟寳應公民居福焜等具呈都督府經程都督指令云此次寳應市補選議員各節前經該縣民政長呈報當以不合定章指駁在案至吳錫英王學曾房植三人據該民政長呈稱以確有職業不能常居境内援禀告退所稱該三議員所充職業皆在境内如果屬實該市議事會應有所聞該生等應靜候該議事會核辦此令 
　　攻訐法官高郵農工商學各界公呈都督府請撤該法官朱張二員以順輿情等情經程都督指令云該民人等旣以姚民政長對於地方人士取舍甚難無從位置積此數因致司法機關日久不能成立爲言然則地方自行組織司法自行任用人員其結果乃至徒事爭權攘利之媒無益實事適滋流弊該民人等得此經騐當亦可痛心疾首引爲殷鑒而廢然思返矣來呈尙復一再以排斥省委之朱張二員爲言何其迷而不返如是耶須知該二員旣由本都督委任前往甫經組織尙無功罪可言若遽徇人民請求予以撤換以後法官辦事尙能執法不阿勵行其職權否該民人其平心靜氣而三思之毋徒挾持意見爲也此令 
　　不准立校南洋方言學堂敎員徐建生等具呈都督府以南洋方言學堂半途停輟可否改爲文科中學校撥給校舍器具以便開辦等情經程都督指令云中學文實分科係滿清舊制民國雖未經規定以一般學者之研究按之本國社會情形証以舊制推行狀况大都否認分科主義且立校必先辦明性質如係私立必須籌集的欵勵非僅有校舍器具所能開辦如係省立爲本届省議會議决預算案所無何從增設所請碍難照准此令 
　　請免認稅蘇垣商人程瑜具禀都督府謂前次城外被兵匪搶掠時伊店貨物被搶内有征存認捐稅欵亦被搶失可否將此項稅款豁免等情經程都督指令云城外槍失貨欵業已另案辦理該商收存認稅雖爲數無多然欵關要需碍難豁免至上年報効軍餉欵項早經彚集撥用無從扣抵應由蘇城稅務公所轉知遵照此令 
　　取消船會江蘇商船會社總理藍宗浩呈請質問省議會取消商船會社是何理由飭令明白宣布以安衆心等情經程都督指令云該會社業經省議會議决取消另文公布在案仰即查照一百十四號府令辦理 
　　爭捐料石木凟相近之金山焦山兩處向出料石歴由該處鄉董姜某認捐去年光復時生意阻滯捐務亦因之停頓至本年二月間姜某呈請繼續辦理忽有柳某自稱該業中人亦情願認捐比姜某多認若干乃由貨物稅公所以姜某係原辦之人柳某認數較多呈請都督核奪旋奉指令照會木凟市公所公議現在聞已議决呈復柳某並無其人應仍飭令姜某認捐惟須較原認之數略爲增加若干以裕稅額 
　　請認茶稅商人季允和等具呈都督府茶葉一項請准予包認捐稅等情經程都督指令云所呈是否屬實應否酌中定額准予承認卽由上海稅務公所確切查明呈復到日再行核奪 
[留園開放後近事]  
　　程都督示云照得留園爲游觀之地茲值春夏之際光陰和煦自應准予開放藉供游覽惟游人紛雜深恐良莠不齊或有藉端滋事損失園中物品等情除派衛隊官長帶同兵士隨時彈壓外爲此示仰各色人等一體知悉須知公園爲大衆游賞而設其中修理看管在在需費應照現定章程收資入看凡游人等務各尊重公益園中花木物品須加珍惜如有滋生事端甚或冒充軍人恃强肆擾准由該衛隊隨時拿辦决不姑寛無謂言之不預也 
　　蘇州留園開放游覽定章每客收洋一角童稚及軍學界穿制服者概收半價均給票劵爲入園之証游客付資納劵到園時卽將劵証交由騐票員查驗後由收票員取消日來游人擁擠忽有某甲持有該園票劵直入園門當經騐票員察得此劵並無本園印章隨卽扣住追究某甲從何而得渠即含糊回復趁此人多之際抱頭鼠竄而去 
[洋員參觀鎭軍]  
　　五月十六日早八時英國軍務參贊某君由南京乘車蒞鎭當於午刻偕同駐鎭英領事慈必佑君暨西賓四人乘與進城往謁駐鎭陸軍第十六師師長顧忠琛君略叙片刻當由顧君欵以西式茶點隨卽率同十六師一等參謀官王君觀鎬與該參贊領事西賓等同至北固山左近校場參觀步兵六十一二三四各團合操各種陣法各兵團均能步伐整齊軍容嚴肅頗爲該叅贊等所稱許閱畢後仍回師部讌飲並索觀機關槍直至傍晚始握手而散 
本埠新聞 
[哥老會投効民國續紀]  
　　太華山山主劉彬由滬防全軍統領李英石君招撫投効委爲探訪長已誌昨報茲將劉投効禀詞及批示委任狀續綠於後 
　　劉彬謹禀統憲鈞鑒敬禀者竊彬籍隷湘楚　　江南已有多年奈具光復之志默恨力不從心現在欣逢統帥暨各同胞已光復大漢時局初定正志士用武之　善後孔長個人均有應盡之義務彬蒙恩深重總思報効爲此不願他求惟祈大德垂青定卽力圖建白所有彬前此聚結之團體早已解散永享國民之幸福矣倘蒙錄用以素具之熱血雖赴湯蹈火亦所不辭區區愚忱仰祈鑒　冒昧之處諒邀鴻宥臨禀不　　　待命之至肅此敬叩鈞安 
　　李統領批示云禀悉該員久歷風塵熟悉世故本統領方思延聘來部藉資襄贊茲該員旣自願投効前來尤深欣慰惟該員從前聚結之團體宗旨雖尙純正難保無魚目混珠致該員受不韙之名本統領擬詳請都督力保該員爲木部屬員所有從前舊案一律取消候奉都督核示後卽行委任可也 
　　又發委任狀云爲委任事照得本軍職任防務不可無探訪專員以通消息查有劉彬老成練達聲氣廣通堪以派委爲本軍探訪長爲此合行委任該員卽便勤愼任事遇有確實見聞務須隨時報告毋違切切此狀 
[大閙貨物稅總公所]  
　　南市貨物稅總公所自奉蘇都督委令張壽鏞來滬爲所長卽將稅章更改加征苛派已經油豆餅業全體要求減輕由所長禀奉蘇都督准予通融業已照常營業不意昨晨十時該業前往完稅據司事云須按新章繳納否則須待所長來時面商該同業一聞此信以其有心欺虐大抱不平遂各動手將辦事處器具什物盡行搗毁後經農工商務總長王一亭君聞悉立卽面商所長仍照舊章辦理現張君已允再電程都督請示核辦矣 
[民政長兼辦土藥稅]  
　　上海土藥統稅現由蘇都督委令上海民政長吳君兼辦以便將稅餉就地撥充公用吳君業已在南市市政廳内設立事務所卽日開辦 
[學徒突遇匪徒]  
　　外鹹瓜街發順京貨店昨日午前遺令學徒張阿牛携帶鈔票洋二百元將票包於舊報紙内送至荳市街茂豐錢莊不料行經毛家弄突來匪徒二人將包攫去該學徒當卽追上抵住一人將包索還詎啓視包内已非原物而該匪等已乘間逸去現該店已報告市政廳請爲查緝矣 
[小工頭當堂認罪]  
　　揚子輪船小工　王甫文何如二人打破小工李正益頭顱昨經洋水巡解至華洋裁判所經徐紫蜂君提訊被告延候魯公歐陽剛兩律師到堂辯護訊至午刻退座復於下午二旬半時續訊先由候律師曰此案已經詳訊各被告自願認罪可否從寛判罰是時各被告均當堂認罪徐君遂按現行刑律第三百零七條判王甫文何如各押兩個月零一天准照第四十四條贖罪另着各賠原告養傷費洋十元 
[催送參謀履歷]  
　　滬軍都督命令陸軍第二十三師師長黃郛及第十師師長吳紹璘光復軍統領李徴五等云爲令行事五月十六日奉北京參謀部删電稱本部業經成立所有尊處各軍參謀人員請飭迅繕詳細履歷並由台端出具切實考語咨送本部以便備案實級公誼等因奉此相應令行該師長統領著卽將該處參謀人員姓名履歷考語尅日呈報本府以便彚齊呈復北京參謀部此令 
[婦女宣講會預誌]  
　　下星期日（十九）南市竹行碼頭城東女學婦女宣講會第八次宣講請張士一李墨非二君主講李君演講關於女界極有益之小　届時女界前往旁聽者均無須入場劵 
[豁免米麥稅之請求]  
　　民生國計會　宛明君等昨致民政總長李平書君函云民食維艱匪伊一日米價昻貴已達極點麥爲濟米之後援敝會業經發起以麵代食現邀允准故米麥兩稅統應豁免前經敝會等遣派代表由寗至蘇由蘇至寗郵電交馳爲民呼　其宗旨無非爲　萬平民力食之維艱并補助貴總長之不及明知政府經濟困難一方面爲國計着想故敝會前曾献議擬將大達碼頭徴稅以抵米麥兩稅袁孫二總統及唐總理均以豁免爲目的乃不料蘇省議員名爲江蘇人之代表竟不顧輿論不念民食偏聽包捐人之運動甘冒不韙之名現米價已漲至十元之外民不堪命敝會明知捐稅甚微無關輕重而無知鄉愚不免因米貴而反生誤會以致浦左風　甚劇於治安前途殊屬堪虞務請　切曉諭以維治安並懇電達蘇都督通令豁免以順與情而維民食至於政府經濟困難敝會擬邀各團體担任籌還抵補之策以期民生國計雙方並顧是否可行速候鈞覆 
[組織國民捐勸導會]  
　　神州女界共和協濟社昨日分布傳單云民國新建百廢待舉需欵孔亟而財政匱乏當道謀假外債致肇外人監督財政之野心一旦實行滅亡立至埃及印度殷鑒不遠國家興亡匹夫有責矧吾共和國國民乎欲挽危局非急籌國民義捐不可同人椎心泣血發起國民捐勸導會於五月十九日午後二時（舊歷四月初三）假愛而近路紗業公所開會研究辦法凡愛國君子及各界各團體同志務乞惠臨賜敎俾羣策羣力共襄善舉幸甚幸甚 
[對付莊炎之預備]  
　　大同民黨昨發通告略謂南匯民政長莊炎處共和聲裹行專制手續動引清例爲據日前復槍斃民命如此蟊賊法理難容現訂於陽曆五月二十一號（即陰曆四月初五）午後一時在本埠西門外江蘇敎育會特開團體大會提議公舉代表前往對待 
[再誌殺人放火之嫌疑犯]  
　　靜安寺路前清廣西提督丁槐家内發現殺人放火重案後經卜總巡偵悉同居靜安寺路四百十六號屋内之許阿泉陳金生俞桂生周阿狗等四人與此案似有關係一併拘押新閘捕房在案昨由該捕房將許等解送公共公堂請爲訊究關讞員與德師副領事以此案情節較重判仍帶回捕房候下禮拜六詳細研鞠 
[房客反對加租]  
　　法租界菜市街寳裕里各房客約二百餘户近因房東欲將房租每幢每月加洋兩元以致羣起鼓噪與收租中西人互相爭論擁至捕房由捕頭同至公堂請爲核奪聶襄讞卽與李副領事升座傳各房客代表張寳卿等六人至案諭曰現在市面清淡經濟困難固是實情惟須熟商房主減讓不可聚衆恃蠻准候下期到案核示届時各房客亦不必盡行到案祇須代表投訊衆唯唯而退 
[守提慘殺志士之帮兇]  
　　滬都督陳英士君命令山陽縣民政長盧震鋻云案查姚榮澤慘殺周玩一案前由司法科組織臨時特别法庭經承審官公開判决宣告死刑嗣奉大總統恩命特赦免其死刑除該犯自愿繳欵一萬元作爲周阮撫恤及建祠遷葬之費並照章減等處罪由上海地方檢察廳執行監察外所有經姚犯指供同謀慘殺之顧震福秦少文何子久何本山丁迺嘉潘際炎于述祖等七人旣係同謀於前自應嚴究於後業奉唐總理諭令該案内除分撥周阮家屬一萬元外尙須罰洋二萬充作養賑從寛免究等因顧震福等應如何激發天良協咨呈繳藉興公益乃閱時已久除姚榮澤外皆依然逍遙法外旣未受罪又未繳欵其爲毫無悔悟可知若不按名拿解到案訊究何以伸公罰而昭懲戒至在場帮兇之楊建廷周域邠二名情節較重理應一體拿辦俾無偏倖除特飭本府軍法司派員守提外合亟令飭令到該民政長迅速選派兵警將顧震福等七人及楊建廷周域邠二名一併嚴密拿獲轉交來員解府懲辦以彰國憲而儆漏網切切此令山陽民政長盧震鋻 
[來其南來]  
　　北市白克路來其公司所製之豆付乾滋味鮮美銷行日廣茲以南市及城内居民路遙不便往購特在城内太平街中設分銷處招收負販團可以直接交易現在天氣漸熱一般衛生家之講究素食者已莫不爭先嘗試矣 
瑣聞 
[城内]  
　　民政長告示○本月十四日奉國務院眞電内開本日奉大總統令共和以法治爲基民權以財產爲重（以下已見前報從略）等因奉此合亟出示曉諭爲此諭仰　邑各界人等一體知悉切切特示 
　　審判廳民科批示○林衛氏呈批狀悉金媒徒於去年租種汝田玩租不繳理勸不聽金復要分汝種之小麥向阻揪扭兩肋受傷訴由檢察廳驗明並無傷害等語究竟此項田畝金媒徒佃種幾年從前有無欠租情事目下田内小麥是否係汝所種所訴殊未明了事極細微儘可和平理楚毋遽興訟滋累趙勝祥呈批爾將田單抵押銀洋僅閱兩日卽將會洋履行債務如果並無别項糾葛顧毛毛何至掯單不交楊炳春弟兄等事不干己尤無出覇圖呑之理且所訴各節押偕旣無押借爲懇還偵亦無收劵爲証始終經手其間又一氣中証契約足以爲此事証據顯係空言妄凟所訴應不准行 
　　傭工串竊○喬家棚孔鯉庭家失竊羊皮統子三件元色緞裙一條鋼表一只烟灰數兩報由上海警務所派探緝獲竊賊張全行毛生福二名並贓物當票三紙經司法股長訊判移送上海地方檢察廳豫審屬實訴由審判廳特開刑庭由推事提訊張全行供上海人廿三歲爲成衣業去年四月間孔鯉庭雇我到家傭工旋被歇出嗣雇毛生福爲傭至六月間孔家延僧誦經我往帮忙是日先與毛起意商同行竊乘主人熟睡進房偷得皮緞統裙鋼表烟灰等物打成一包於黎明時由後門逸去質洋十一元五角後隔三天邀毛到小茶館分給伊洋五圓惟質來之錢早已用　今旣被獲惟求寛宥毛生福供上海人年廿四歲亦爲成衣業餘供相同推事以張毛二人偷竊主人物件實屬不法姑念貧苦無力　洋免迫當票三紙給還失主自行備本贖回遂判張全行毛生福按照刑律第三百六十一條處以四等有期徒刑監禁一年 
[南市]  
　　市政廳批示○民人俞澄壽禀批禀及簡章均悉清潔一事係經議事會公决交董事會執行三件至諭令沈昌記承辦亦係奉民政總長指令並經呈報蘇都督立案沈昌記曾每月納地方公用銀四百元不得謂之圖個人之私利察核情詞意在破壞成局仍行糞行之舊習斷難照准商民李永泉禀批禀悉埠頭捐一項已奉民政長示諭永遠革除凡從前曾爲埠頭者自不應私自再收致干咎戾爾之抑勒需索久爲灘船户所痛疾今旣稱安分營生則所謂藉名苛勒者非爾之羽翼誰敢爲此候卽訪查如果與爾有關係仍不能脫身事外也愼之 
[閘北]  
　　裁判所批示○工人時桂明禀批商家牌號關係信用仿刻假冒律禁綦嚴爾父時灶茂自製之墨冒用查二妙堂牌號以僞混眞損人名譽本屬咎有應得據呈墨業工人向有分派雇用定章迹近把持究竟當日有無條約事在何時何所依據揆諸情理語甚牽强殊難深信縱實有其事如果查二妙堂紊亂行規有害工人生計亦當邀請業董及該店東赴商會開正式談判聽候秉公理處解决何得出此等抵制下策自蹈刑章總之違背舊章乃係同業公忿假冒牌號出自一人私情公私兩不相侔豈能藉口抵制况事之虚實尙不可知未便任聽狡賴爾父旣抗不遵罰現准警務公所已將全案移送前來着候訊明核辦毋庸飾凟 
　　偵知下落○秦偑中前因鐵路巡警王希三奸拐伊妻沈氏控奉警務公所訊判王罰洋十五元沈氏交秦領回在案詎沈氏於前月復又潜逃秦復控奉裁判所提王質訊王不承認秦供已偵知現在匿居租界愛而近路孫所長判王交保看秦自赴公共公堂起訴 
[英租界]  
　　賠償虧損○恒記洋貨號主孫松年控余萬順花行主余麟書違背合同不交定花以致日商益泰洋行向伊控追虧損遭寃覊押等情迭經公堂集訊押限清理並候函請日領查明應賠虧損實數復行核斷在案前晚復訊之下聶襄讞以據日領函復孫松年應賠日商虧損洋二千一百元因與觀審西官美海副領事判孫因另案還押余交二千元人洋並保限一個月向原告將應賠日商虧損理清如違定行查封家產抵償 
　　交保理處○漢口愼昌祥號主胡樹滋因不理結欠成豐鉅昶誠等十餘户貨銀二千餘兩經各原告聯名控奉公廨傳胡到案於前晚經聶襄讞訊據被告供認屬實並稱該號於去年因遭兵燹焚燬求恩寛限判交妥保限一個月向各原告理處 
　　催索撫卹○英美工部局馬路小工包聖各被五十五號電車司機人徐阿三撞斃後由廨將徐提案訊明判給屍妻唐氏撫恤洋二百元在案詎徐祇給棺殮費洋四十元其餘延不照給唐氏一再赴靜安寺捕房領取無着故特投廨禀稱夫故家貧且急欲盤柩回鄉乞恩催令照給讞員准之氏稱謝而退 
　　巡捕淫惡○新閘捕房六百九十八號華捕林鳳歧前晚落差後在泥城橋沿浜將住居福源里之婦人蔡費氏攔路調戲經氏之胞弟費仲英及氏戚徐春生蔡萬卿正言斥責反被紏人毆傷旋卽扭控捕房經捕頭詢明卽將該捕拘留昨解公堂請究林捕供稱因見氏行至沿浜恐其跌下爲之攔護實係原告悮會乞察讞員詰林各人因何受傷該捕始俯首無詞着押西牢九月以照炯戒 
　　人証未齊○李阿林馮阿寳因在山東路六十一號屋内私設總會聚賭售烟由捕查悉已將賭徒陳阿明等拘解公堂訊罰並飭傳李馮訊辦在案昨由捕房將李妻張氏與馮一併拘案請究將氏斥退馮交保候提李到案併究 
　　挖竊白米○江北劣孩李清山婦人王李氏沈陳氏等在各碼頭挖竊白米等物前日又竊有白米一小袋携至虹口狄思威路被捕查見一併拘入捕房分别收押昨解公堂訊實判李孩押改良所三月兩氏各押女所七天白米與挖竊器具盡行充公 
　　仍照前斷○汕頭路延昌押店代表王金初控學徒汪連生與汪念和等串竊值洋三百餘元之衣飾向新昌等各押店質洋分用一案業經公堂訊實判汪念和繳出當本洋五十六元管押四月汪連生因有人介紹料理管押兩月所有汪連生自押各物諭着延昌照給當本否則弔存捕房各贓准各押店自往領取茲延昌以押店向章弔案贓物例不給還當本昨復延請律師哈華托到廨聲明前情請將贓物給還新昌等各押店則延葛福來律師上堂辯稱此項贓物係該店學徒監守自盜非外人所竊不能援照向章聶襄讞商之德祜副領事以案已定斷未便翻異着照原斷辦理 
　　限期交人○王三王錦臣前將十六歲女子了頭得洋六十元賣與吳陳氏家爲婢後復串同羅侯氏晙使該女捲取金表飾物逃逸經氏偵悉控由捕房於昨日派探將兩王與氏一併拘解公堂訊供一過判分别押限七天將女交案再核 
　　雉妓被獲○西恩王聲香竊取洋東鈔票洋一百五十元價買雲南路四十五號門牌雉妓趙紅寳經該洋人查悉報捕請緝後被大餐司胡喬二通風王卽挾妓逃逸業經捕房將喬與鴇婦趙徐氏拘解公堂判趙鴇交保喬押候查究在案昨由捕房將趙妓查獲解廨請究判押候下禮拜一與喬等質訊 
　　是眞賊秃○貧僧善性前日携帶棉被兩條在馬路行走由探查見盤詰言語支吾當卽帶入捕房昨解公堂訊知係在江灣地方竊來判將人贓解送閘北裁判所訊辦 
　　小孩被拐○男孩高和尙前日在蘇州路迷途啼哭由捕查見帶入捕房昨送公堂請示據供年八歲山東人被人拐帶來滬餘語不甚清楚判留候認領 
　　汽車違章○汽車夫武炳揚在黃浦灘駕車疾馳由捕查見昨將武傳至公廨訊明判罰洋五元充公 
[美租界] 　　 
　　一條老命○武昌路仁智里房屋被風吹倒壓傷老嫗陳鄧氏已記前報茲悉該嫗因受傷過重已於前晚身死昨請中西廨員蒞所驗明房主老沙遜洋商投案聲稱願償棺殮費數十元卽着尸　具結收殮 
　　一條小命○前日下午工部局材料汽車駛至楊樹浦撞倒張文生之歲男孩碾傷斃命昨由中西廨員驗明由工部局給張棺殮費洋二百元了事 
　　小兒跌傷○前晚有八歲男孩杜阿小在百老匯路被四十九號電車撞跌傷腦由捕車送同仁醫院療治再核 
　　小兒迷路○昨有年約三四歲之小孩在吳淞路迷途啼哭由八百廿四號巡捕送入捕房候領 
　　一場胡閙○顧阿二陳寳順因會洋紏葛昨在西華德路爭閙由捕併送捕房斥退不理 
[法租界]  
　　地保可惡○地保張文祥張共祥弟兄二人因將圖内吳順庠田中之泥土陸續掘買吳向論不睬控由公堂將兩張拘案供稱此田吳並無方單故敢掘賣得價洋十七元判交保限五天將地照原樣塡平如違押究 
　　拐賣小孩○楊德全前控王　生萬阿二串拐男孩茲經包探查知該孩係由蟻媒蔡姓經手售與粤婦難金氏故卽拘解公廨訊實判王押三年萬押兩年蔡氏開釋俟補拿其夫到案究辦 
　　追還房租○甘炳福虧欠房租洋廿一元私搬罰賴爲收租人查知扭捕解廨訊究甘供有金戒一枚可抵判將金戒給還被告變價償還 
來函 
[中華律師聯合會事務所函]  
　　逕啓者南匯律師沈維禮等前所組織之中華律師聯合會在上海英界卡德路張家宅業已成立由會長伍廷芳先生極力提倡凡已註册之會員卽日給發執照以便前赴各處理事現因各省法政生持憑投驗者日衆且程度不能一致故沈君商妥伍會長擬倡辦中華律師專科大學校校章業已擬就不日卽行宣佈至敎員擬請東西洋法律大家主任敝校成立後與民國司法前途不無禆益貴主筆素持改良社會主義對於敝校亦必有以鼓助也祈將以上情形宣布爲昐書記汪　府謹上 
[吳少茨君上南京黃留守書]  
　　近閱報章悉公提倡國民捐此乃當務之急曷勝欽偑邇來外債急迫凡我國民均有應盡之義務與其蹈埃及之覆轍而亡國就若效法民之籌欵而圖存雖其中貧富不等無論多寡苟能量力捐輸不難集腋成裘况中國不止四百兆人如能人人有愛國之心合上中下三等社會平均計之一人担負一金卽可立集鉅欵粹賢僑庽申江自慚棉薄目擊時艱殊深感慨茲特勉力捐洋二百元由上海中國銀行匯上卽祈察收高滬揚州公民吳粹賢謹禀 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[嚴嵩致盛宣懷書] [  愛]  
　　杏蓀知已閣下僕在九泉聞足下創鐵路國有之策竭萬姓之脂膏以媚一人以富貴一己足下固寵之才僕所望塵勿及也不胆僕望塵勿及即神奸如操檜亦恐瞠乎後矣惜公不早生於漢唐宋明時而生於六合開通之世也如無革命之事以梗公議公之偉業早已成矣公之貴必王公矣公之富必敵國矣何至飄泊海外求生還而不得哉僕爲太師公爲郵傳部爵同也僕好爲謟上驕下公亦如之性同也僕事敗削職公亦如之事同也僕落卑田院公逃日本國流落同也僕與公雖明清異朝陰陽異境然論遭際性情無一不同公眞我之知己也惺惺之惜古來已然僕本思謁公一傾積慕奈由陰城至陽界諸多不便公曷弗一枉顧僕而爲西窗剪燭之談耶韓昌黎云今而後吾其無意於人世矣此老雖今在陰間但與僕宗旨不合不樂與談慕公已久而公竟戀戀不捨陽世豈新國務卿中尙有公之位置耶抑三千萬私蓄之金尙有所安頓而未盡充公不忍恝然置之耶公之進退不得猶忍辱含垢覥顏人世必居一於以上二端故不肯惠然顧我也不然如公之爲人亦無味甚矣不自首途尙望刑戮以送公歸耶明達如公當必有以敎我正不須僕之葸葸過慮也書不盡意恭待來命 
[改良社會新劇烟丐嘆（三續）] [  愛]  
　　（鮑白）這蠻鄙二字狠覺不雅何不改去（店夥曰）我的戒烟丸本來是嗎啡做的因爲不好說是嗎啡戒烟丸只好說是蠻鄙戒烟丸也是取他諧聲的意義（鮑白）啊呀呀嗎啡戒烟丸我起初不知道是那個做的郤原來就是你桑良興做的啊呀呀桑良興吓（唱）聽說一聲桑良興不由在下恨在心嗎啡造藥眞毒計售藥愈廣愈害人你的招牌快收進不收莫怪俺無情將言請問過路人如此辦理公平不公平（衆白）理應這樣辦把這個賣嗎啡戒烟丸藥店封了起來不經官長責罰命他私自閉歇也算便宜他了（店夥收招牌介唱）我桑良興氣數己窮今日忽然遇了趙子龍打抱不平我眞理屈詞窮嗎啡造藥實爲天理難容（下）（鮑白）咳這種人只顧利已不顧害人眞是害羣之馬若不略予懲戒貽害無窮正是萬事若非由正道銅筋鐵骨也難强（下）（完） 
海外奇談 
北美酒徒[  頌斌]  
　　上月十八號法京日報載一酒徒名特米士者本係英產寄食美國有年其酒量之宏出人意外聞其幼時初不善飲有時偶飲一杯便致玉山頺倒年十六忽喜醇醪甘之如飴於是愈飲而其量愈大終日沈湎於酒而不能自克矣且此君終日不食麵包等物惟以醉酒充饑日須飲酒六十餘斤迄今已十餘載毫無他病惟每晨將起身時先須飲酒四五斤方能起而辦事否則精神委頓無異烟癮及晚將睡又須飲酒十餘斤方能入黑酣鄉此亦酒史中一段佳話也 
[不銹之新金屬]  
　　美國有魏兒梧者近來發明一種新金屬曰司太爾賴特此金屬係克巴特與庫羅秘梧牟合成者其不銹之特性如黃金而品質銳利優於鋼鐵氏自一千八百九十五年著手試騐經十餘年始得今日良好之結果其初以金與鐵及庫羅秘梧牟鎔合實騐無效繼又加以阿魯秘尼梧牟實騐之仍無效最後之克巴特與庫羅秘梧牟鎔合實驗始得此新金屬該氏自造之刃物以供實騐者已有數種其所製之刀試用二年毫無磨耗銳利如故據彼自言當此金屬未收此種成效時先發見其能切斷鋼鐵之特性以此金屬所造正方四分之一寸小鑿可以同時切斷洋釘二根所造之鏃刀可削鋼鐵類較鋼鐵製者尤其速利云云據以上之實騐則此金屬之性質及效果可知至其今後使用於世之程度如何雖是未定之問題然就其不銹及優於鋼鐵之特質觀之其刃物之用途定當駕諸鋼鐵製者之上也 
尊聞閣詞選 
[舟次感賦] [  瘦梅]  
　　昨夜仙風枕上起霎時吹我二千里　家還認綠楊村風景依稀門巷是入門阿母喜不支笑道我兒歸何遲母旁　有呼兄者阿弟别來無恙也妻下櫗嫂爲炊平似當年季子歸女兒小索藜素繞膝呼爺呼不了一人到家數人歡陡覺庭中天地寛數人聞訊一人答宛似主賓相契闊酒一瓶人數口圍纑賓坐杯在手弟勸兄兮子勸母暢飲自午直至酉飲　起舞高堂前萊衣一試興翩翩骨肉團圓眞快絶此時此景勝登仙大笑一聲夢忽破此身仍在舟中臥回首家門隔萬山尙記昨宵人箇箇吁嗟乎人子思親心如擣便是夢歸歸亦好人生至樂在天倫底事醒來偏太早莫謂醒來偏太早世間好夢俱艸艸君不見黃梁夢裹富貴忙醒來猶未熟黃粱 
[春暮] [  佐彤]  
　　垂柳絲絲晝掩門落花無語有啼痕夕陽滿地　脂冷銷盡千秋杜牧魂 
 
 

Page 11

 
 
　　一灣流水映柴門杜宇聲聲日漸昏漫道採桑村女俗也憐芳草怨王孫 
　　徘徊搔首欲何之冷淡生涯筆一枝梅子輕肥蠶豆大無端又過送春時 
心直口快 
[嗚呼我同胞何樂爲亡國民]  
　　我聞津海關報告春季収得草帽進口稅一百二十餘萬我哭 
　　津海關如是江海關當數倍之我同胞剪辮之後何以必欲戴外國草帽耶我哭 
　　草帽一項漏巵已如是之鉅其他外國綢縀呢紗皮革之屬更何可勝計我中國區區財力其足供幾日之揮霍耶我哭 
　　我聞外人欲監督我財政我哭我聞外人欲派軍官遣散我兵隊我更哭 
　　我聞天津兵士爲亂法領事照會華官將以駐兵氏護華界法兵所至即爲法國佔有地俟中國有自治能力時再商云云嗚呼是己亡國矣尙何新共和國之足云我於是痛極而號淚盡而繼之以血 
　　嗚呀覆亡在即何我國上下猶醉生夢死挾妓飲酒營華屋購美妾以爲垂死之樂耶吾觀上海一埠奢華尤甚紳民之無知識尤甚茶寮酒肆戲園大菜館游人充塞皆若樂不可支者嗚呼託身於外人權力之下且有若印度人之恬然爲亡國民者嗚呼民心如是而欲國之不亡烏可得哉我於是淚血俱盡欲哭而不能矣 
戲攷[  健兒]  
[陰陽河一名地府尋妻]  
　　山西商人張某往四川貿易解裝投寓後信步閒遊不覺至陰陽河邊見一女汲水其中似曾相識細審之貌似已妻大啓疑竇急趨前欲問姓氏而女已飄然去追之不及林樹蒼茫之際但見其隱隱而没張沉吟半晌蹣跚而囘店小二見其神思恍惚呆若木雞怪問之張即述所遇小二告以女名李桂蓮係山西商人之妻因干犯天譴被陰曹勾攝其魂配與陰差爲妻罰往陰陽河汲水以贖前愆張始知果係已妻己謝塵世不勝悲悼并疑小二亦非生人小二乃爲說明該處地介陰陽之間時有鬼卒往來故能言之鑿鑿張即匆匆出門聲言再往探訪以覘虚實小二堅阻不從遂以叩門暗號告之張如法叩門女子應門而出彼此熟視大爲驚駭夫婦相抱而哭一慟欲絶桂蓮乃導夫入門苦訴緣由語未畢而陰差至責其招納生人遽下逐客令桂蓮謂係親兄始厚待之旋陰差因事往山西桂蓮亦以幽明異路勸夫急回待三月謫期滿後再圖團叙叮嚀再三各怏怏而别故二本陰陽河中有還陽團圓等情節滬上止見小如意演過出鬼門關時從三只檯上甩下亦惟小如意能之頭本見小子和夏月珊演得最爲入情入理令人酸鼻陰陽河邊荒林寂寂衰草凄凄板橋橫架界碑屹立用綠色電光烘染慘淡凄凉佈景妙絶 
小說 
[零碎小說摹西] [  鈍根]  
　　摹西者新少年也妻曰醉歐女士兩人皆喜作外國裝競尙華貴摹西一冠必三十金一杖必四十金一大衣必百金衫褲必五十金革靴必三十金眼鏡百金鑽戒二千金領結十金鑽針千金襯衣四十金其他種種稱是周身無慮四五千金其妻妝費數倍之皆購自外國商店 
　　冬衣用毛厚呢春衣用嗶嘰夏衣用法蘭紗價皆上等每式衣必數套稍舊即棄之其妻則羽冠珠串長裙銳履種類更不可計數 
　　家有外國厨子二外國理髮匠一日本下女四室皆外國器出必汽車進外國菜館一飲必數百金又喜御外國浴堂每浴費數十金外國女子來擦背且按摩侍奉周至摹西樂甚 
　　摹西每與醉歐招搖過市路人爭羡之曰是眞外國派是眞渾身來路貨有外國人見之則不贊而笑 
　　今年春摹西產已罄然猶見其以三十金購一拍拉買草帽 
　　近日復見之則蓬首垢面彳亍路隅自言向頗自信深得外國派今乃求爲外國車夫而不得妻亦不知所終云 
[零碎小說五日之委任狀]  
　　恭喜恭喜委任狀已下了 
　　哈哈有志者事竟成捷足者必先得上天降福祖宗有靈委任狀竟下了 
　　赶快赶快僱用人打時式轎子製備時式衣服給老婆打首飾 
　　拜客謝委 
　　請酒坐新轎子拜朋友 
　　閙得一天星斗頭也暈了脚也疫了 
　　第一日去辦事糊糊塗塗 
　　第二日去辦事忙忙碌碌 
　　第三日第四日去辦事尷尷尬尬 
　　第五日去辦事請回請回不必費心 
　　恁樣了恁樣了上面已把你撤委了 
　　啊呀呀難道是做夢嗎難道是騙我嗎 
　　眞的眞的不錯不錯竟撤委了 
　　赶快回去散去用人當去時式衣服賣去老婆首飾用根稻艸在轎上插個草標在門口出賣轎子 
　　客也不拜了酒也不請了只便宜了幾個吃白食的朋友吃了一頓恭喜酒 
 
 

Page 12

 
 
   
 
