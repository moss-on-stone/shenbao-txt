# 1895 - 272 - 4908066

 

Page 1

 
 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[張氏醫通告成出售] [  圖書集成局代啓]  
　　醫通一書爲長洲張君路玉所撰會集前人方論精而且詳挈領提綱分門别類康熙朝○南巡至吳家以書献深當○上意尋○命醫院校勘置之○南薰殿於是流布日遠然肆間坊板未免魯魚亥豕之誚本局覔得原刻精本用新式鉛字以潔白連四紙印成裝訂二十本出售每部實洋三元欲買者請向蕪湖文苑山房及本埠博文書局購取可也此佈　 
[嚴懲僞善騙錢議]  
前者本報記余世淸及徐某等糾同無賴五人在本邑西門外八仙橋左近私立輔仁社僞稱施棺濟貧等事四出斂錢其實皆供彼等烟賭之資事爲巡防局員訪聞拿獲同黨沈厚生王鴻生移請縣署研訊限三日内交到余徐等五人嚴辦報筆人讀至此不禁憮然曰噫吁嘻何匪棍騙人竟若此之無奇不有哉夫騙人之事誠不一而足矣曰娼曰賭皆事之顯而易見者至舍娼而爲放白鴒紥火囤因賭而爲倒脫鞾翻天印此則情同鬼蜮幾令人防不勝防然苟被騙之人自行出首或經人破獲解送到官律有明條雖有慈祥忠厚之長官亦斷不能曲爲之恕若夫善舉則爲施粥爲施醫爲育嬰爲養老以及振飢惜字捨藥給棺不特官長萬不能出示禁之且必更從而護持之於是彼專慣以放白鴒紥火囤翻天印倒脫鞾作生涯者亦匿其蛇蜴之心腸堂堂然自居爲善士賃得一椽矮屋門上懸善堂匾額不知是何手叚竟能朦請縣主告示一通硃印燦然懸之門右其有肆無忌憚者復設虎頭牌及軍棍以示威嚴四出募捐甜言蜜語撰爲小啓六儷四駢或則隱戤紳耆如竹鷗方伯印承基則冐其名曰王成基已故之竹坪善士諱煦元則故意悞書曰陳照元彼樂善好施者一不加詳卽悞入其彀腰纒慨解毫無吝容猶恐租界之中捕房耳目通靈必致聞而查辦乃於八仙橋北泥城橋西華綫路盡處或南市以及西門外落鄉要使地離租界非遥而又爲捕房所不及管轄者然後可目無法紀恣意騙錢更恐上海一隅人皆知其作僞情形不肯傾囊以助則又句串斯文敗類充作綫人偵知某省某縣某鎭某鄉有富戸而喜結善緣者卽繕就信函寄捐册往募得錢則或對剖或四六分在僞行善事者烟霞窟裏固不愁餬口無資而斯文敗類之甘作綫人者亦得狼狽爲奸以資果腹旣受實惠又得善名較之放白鴒紥火囤翻天印倒脫鞾勞逸情形不誠懸如天壤哉近數年内滬上此種騙局幾於棋布星羅捐戸屢受欺蒙懷疑不决以致眞心行善者反無從勸募善事難行自去年同仁永善堂涉訟公庭互訐短處黄大令燭知奸慝將堂封閉不准復開竊以爲凡若此者皆當畏法懷刑稍稍戢歛寍以放白鴿紥火囤翻天印倒脫鞾爲生計不復敢以僞善騙錢矣不料前月接江西訪事人來信謂有上海某善局函稱各善士捐助珍物急切無可變錢因製成采票若干乞爲分售及售罄之後如數將錢寄滬遲之又久杳無開采之期一日忽寄來對號單騐之購票者無一人中采其爲騙局不問可知無幾何時而輔仁社乃以騙錢拘辦可見虛虛實實自有眞知官法雖寛無有不破今而後彼爲淸爲仁爲濟爲全爲善爲鴻之各處僞善堂僞善社或可潛鱗戢羽不復敢借善事以誘人乎顧僕竊有疑者邇來城内外各堂多有被人告發之事猶曰所行善事昭昭在人耳目間卽或帳目稍有不淸猶可曲爲原諒耳至於此次所辦之輔仁社等全無善事一味騙人官長亦旣明察秋毫奈何旣限三日内將余徐等人交案嚴懲而迄今事已經旬竟爾寂無聲息豈凡事固不妨虎頭蛇尾耶抑旣已交案懲辦而館中訪事者漏未報知耶論者每謂滬上納汚藏垢之區莫有甚於佛店者僕則以爲佛店穢蹟昭著懲之固不容寛然所騙者惟愚夫愚婦之錢而在店衆髠奴亦皆甘處下流不欲與凡民爲伍雖曰可惡猶可恕也至於此種僞善堂僞善社旣隂肆騙錢之技又陽居行善之名刁惡之謀幾令人無從識破我知三日之限雖過黄大令必懲一儆百决不任其終爲漏網之魚而事爲上憲所聞亦當以治佛店之法治之使若輩不再生萌孽也謂予不信請立而俟之 
[上諭恭錄]  
　　八月初六日旨這所叅疎防監犯越獄之管獄官陜西調署臨潼縣典史渭南縣典史倪大勳著革職拿問交張汝梅提同刑禁人等嚴行審訊有無鬆刑賄縱情弊照例懲辦有獄官臨潼縣知縣施劭雖據聲稱因事下鄉究屬疎於防範著革職留任仍勒限緝拿逸犯袁老二等務獲究辦餘著照所議辦理該部知道欽此 
[本館接奉電音]  
　　昨日午前京師飛電傳來硃筆一道敬謹譯登○八月十三日奉硃筆黄卓元補授内閣學士兼禮部侍郎銜欽此 
[譯西報述閩中亂耗]  
　　香港西字報載有汕頭八月初二日消息云汕頭相近有澄海長樂永春三縣已爲亂黨所佔縣令及佐雜等官紛紛避去所有衙署均被匪人縱火焚燒紅光燭天黑烟繞地並被將獄中罪犯縱去約計匪黨共有一萬五千名均穿紅衣此殆於赤眉白馬之外别立一幟者所放鎗砲間有命中蓋皆挾不畏死之心以來也其行飇忽如狂風奔騰如急雨所過之處肆意摧殘無一瓦全凡教堂房屋什物等均被毁壞八月初二日華官調兵二千由潮州府馳往剿辦未知能迅奏膚功否亂黨謬謂渠魁之有本領且富資財也於是羽翼日多裏脅日衆此處附近鄉民皆不肯聽官府號令不繳捐稅甘爲亂黨星星之火將成燎原涓涓不塞流爲江河外侮未已内變方滋傷時之君子能不爲之慨然 
[譯西信紀劉軍門將略]  
　　厦門西人來信云劉淵亭軍門扼守臺南布置甚爲嚴密眞有一夫當關萬夫莫開之勢雖以彈丸黑子竟能砥柱中流其威望實有大過人者至用人尤能精心選擇凡病困衰弱或性情倔强不聽號令者立卽裁撤每名給以洋蚨二圓作爲船資載回厦門其得仰邀靑眼用備驅馳者皆擇無病精壯性格馴良肯聽號令者而用之因此麾下雄師選擇甚嚴分别去留悉以精心决擇惟有知人之明故能建不世之業也一日太律師輪船大副上岸被劉軍門部下擒獲送至劉軍門營次吆喝數聲㦸門大啓軍門見面目奇異似非相識者自知倉猝有錯誤認顔標遂再三謝過贈以許多禮物並待以國士之禮將平日自坐之緑呢大轎使彼乘坐派兵十餘人前呵後擁護送至船觀此可見軍門之豁逹大度善於操縱故能相機應變舉重若輕也七月廿九日劉軍門斬土民七人皆由部兵擒獲 
 
 

Page 2

 
 
因其中有五人置毒物於水中二人甘心從逆願作間諜身畔搜出日本秘札是以立時處死日人與劉軍遇已開小仗數次有日本先鋒小隊十九人被劉軍擒獲此時劉軍門正在布置防務大加整頓將與日人决一大戰是時輿論皆謂軍門運籌帷幄定變疆塲出奇無窮實可驚風雨而泣鬼神豈非當今之人傑哉振筆書此以見捷書將至鐃唱非遥盍傾耳之聽之 
[大甲捷書]  
　　厦門訪事人云七月二十四日海龍輪船由淡水回厦門有某茶棧友人來信云日本之得以占據彰化城者乃由土匪頭簡大度爲之引帶由山徑中抄襲義軍後路以致義軍不能對敵旣而日兵將簡弟殺害簡忿甚投効劉淵師麾下愿殺日人以圖報復劉淵帥卽派一心隊兵二百名爲之接應並檄令前敵四營兵奮擊日兵出奇設伏簡又引日兵入絶峽用火焚燒截分數處日兵遂大敗死傷不計其數另有引入山徑之日兵數百人均被火箭射死義兵遂乘勝追殺卽將大甲彰化一帶克復信中並言親覩日本敗殘兵四五人渾身血汚奔赴淡水城内日本官署泣求援救此爲劉帥初次與日兵中路接仗大捷之佳音也書此以當露布 
[臺事客述]  
　　厦門訪事人云八月初一日爹利士輪船由臺南安平埠駛返廈門詢之船上友人述及近日劉軍門佈置嚴密鎭日裘帶雍容若竟忘日本之在中蹤交戰者然每至夜間則必親自督同謀士戰將赴各路險要分設伏兵一切機宜令人莫測彰化苗栗克復後日兵方信軍門之兵果然驍勇不似北洋新招之勇紀律全無是以每見墨旗望風而靡某日退出大甲忽又攻取相近之某嶺聞之由笨港回者言親見日兵在路旁樹林中自縊署甚多後詢諸日人則言日本營規整　法令森嚴凡出陣時身未受傷而遺失軍器者回營問以死罪此種自縊之兵大半因失落軍械加之不堪受苦故相率雉經也又言日本政府初不料臺灣之兵民如是之勇猛善戰臺地内山道路如此之險阻崎嶇若早知之斷斷不敢索取矣傳聞日皇諭限兩閱月奪取全臺否則已無力添兵籌餉樺山資紀早已病死於淡水刻下統率在臺日兵者爲高島氏凡有告示均書高島姓名云 
[兼綰軍符]  
　　福州將軍慶軍帥因病出缺後閩浙總督邊潤帥飛電入告欽奉上諭著潤帥兼署軍篆遂擇吉本月初三日未時接受關防所屬文武官員次第趨轅叩賀 
[商舶如梭]  
　　宜昌訪事人云快利輪船前由江南裝載散勇來宜據云散勇約二千餘人分載快利沙市兩輪沙市初不肯裝兵後允裝六七百人惟快利載至千數百人其在南京光頭山上輪時先由統帶謝鎭軍得龍將各兵搜檢不准携帶兵器當搜出小刀三百餘把卽令充公然後上輪每人給腰牌一面及至前路上岸時繳還腰牌發給糧銀魚貫而去幸未滋事惟快利船内共斃四人先四統帶預備棺木甚多隨斃隨裝行至宜昌方運上坡岸次第掩埋尚餘空棺送往善堂船過漢口及各口岸並不停泊至荆口時有數十人登岸至岳州又有四百餘名至荆沙又有四五百名先後上陸及到宜昌僅存百數十人耳沙市輪船亦然○又云南京上輪時有散勇患病船主不肯裝載多至三百餘人由張制軍另派官輪送至宜昌不日卽可駛到仍須謝鎭軍親往荆沙押運來宜尚不知其中存亡多少若干耳○日前輪船抵宜時有快利沙市昌和三輪俱於一日内駛到快利沙市二船並無客貨惟昌和裝貨數百件來宜次日固陵彝陵亦裝貨到宜沙市快利二船相繼駛回漢口裝運客貨以近日貨物在漢甚多故停泊不久行期甚速云 
[曹莊水厄]  
　　天津來信云城西河南曹莊子以下地極低窪每遇大雨時行或河流盛漲莊外四圍悉成澤國微特夏秋兩季有一片汪洋之勢卽至冬令朔風裂指層冰在鬚水勢仍難稍减從楊柳靑至津計程三十里竟可陸地行舟冰牀之來往更可自如殊無阻隔然於大水之年偶一見之並非年年若是也今年則水不甚漲而曹莊被水下至卡莊數里之遥茫茫無際蓋因西河之水獨漲云 
[河水傷稼]  
　　今年津郡麥秋中稔而大田多稼亦屬豐登卽附近之文安大城比歲不登者今屆亦非惡歲惟地土有高下之不同故收成有厚薄之各異耳惟靜海縣西向患滹沱河洪波直灌禾稼難收今歲河水爲患與前此相同靜海縣之西仍成歉歲前有災民來縣報災迄今又災民先後前赴道轅乞賑說者謂河道一日不修卽賑務一日不了誠哉是言也 
[調營勦匪]  
　　前報列廣東高州府屬土匪嘯聚爲亂兹接羊城訪事人來書云日内此項土匪尚未剿除勢轉猖獗某縣城已被其圍困岌岌可危省中大憲接得府尊告急公文遂檄調安勇五百名委補用副將莫副戎善喜統帶馳往剿辦想天戈所指定能使妖霧潛消也 
[白下官塲紀事]  
　　金陵訪事人云本月初三日乃兩江總督張香帥誕辰文武各官齊集督轅叩祝香帥預備精潔殽饌數席欵留藩司瑞方伯鹽巡道桂觀察江寗府李太守以及印委各官談笑忘形盡歡而散○是日藩轅牌示照得如皋縣主簿缺前經請以候補主簿李澤愷咨補現已奉部覆准自應飭赴新任以專責成除詳院憲外合先牌示 
[白下秋聲]  
　　聚寳門外某甲有祖遺基地一片坐落小河沿西首某乙在上搭蓋草屋兩間原係情商暫借約三年後拆屋還地今當期滿甲因囊中拮据意欲售與某丙執業丙知乙性强悍拒而不受後甲詢其所以知爲畏乙之故遂向乙索地乙知售與某丙須銀餅數十圓始肯拆讓甲因傲很太過鳴保理論詎知觸乙虎威反以老拳相奉甲不得已祗得具詞投保甲局呈控總辦鍾觀察提訊之下限乙半月後拆屋讓地著甲貼償鷹餅三枚作遷家之費於是兩造遵判結案○聚寳門外脚行向例十七家共計三十四班業經公禁毋許添設本月初一日有宣姓者在上碼頭新設一班十七家以違禁例與之理論宣姓不由分說以爲强者爲勝遂邀約多人與之爭鬥以致十七家到官呈控江寗縣翁大令閱在上碼頭新設一班十七家以違禁例與之理論宣姓不由分說以爲强者爲勝遂邀約多人與之爭鬥以致十七家到官呈控江寗縣翁大令閱禀之下惡其兇横一面將宣姓提訊知有强佔等情予以重責飭令閉歇具結銷案 
[武林盜案]  
　　杭州淸波門外離城十五里之遥地名稽留山者俗呼爲雞籠山北通茅家埠爲往天竺之要道南達翁家山以至徐村山間居民十餘家皆以管墳爲業有馬姓者家稱小康近又攬得某宦營葬事外面傳言約有千餘金可賺實則除去工料所餘亦不甚多也無如謡言一起遂遂匪徒所乘某夜三更時突來盜匪多人搶刼一空馬伏於廚下　敢作聲家人等亦皆藏匿其人均手執畚挶狀甚兇惡次日具呈到縣當由束季符大令親往踏甚卽傳事主鄰居略問情形僉謂盜匪俱向西北而去大令回衙後立派差役捕快四處緝訪後聞小和山後面荒嶺之中有破墳堂一所時有匪人藏匿其中差等得信後卽到縣禀報添差幷由營撥勇多名於初六夜往拿盜匪正在豪飲以此得拘獲六人送縣請究束邑尊升坐花廳嚴鞫供認行刼馬家不諱盜匪均係温台帮中人向在留下等處開墾荒山因所行不善爲同帮中所逐尚有脫逃者數人邑尊將所供姓名開單仍令差捕密訪嚴拿先將所獲之犯釘鐐收禁又初八夜艮山門外吊橋下某錢店有匪徒撞門而入搶去洋百餘元此店係零兌銀洋貲本無多當行刼時鄰店俱不敢聲張而巡更人遥遥望見卽通報保甲局局員率勇而來盜匪去尚不遠極力追逐擒獲一名送縣相此案旣有堂塲擒獲之人則餘黨自不難按圖而索也 
[接印改期]  
　　前報新任甯波府程稻村太守定期十二日接印兹悉太守由省到滬乘小火輪船於十二日淸晨抵甬屬下各員均至江北岸碼頭迎迓因舊任錢甘卿太守尚未讓署故暫假校士館爲行轅已於十三日已時接印 
[小人命]  
　　寗波南鄉茅山有徐松殷者將住屋押與族人某甲尚爲鵲巢鳩佔之計遷延不讓甲覩此情形不甘再忍立卽棄文用武將屋拆卸不隄防瓦片漏下適中殷之幼子年僅週歲頭破血流立時殞命殷遂抱孩星夜入城赴縣喊控當經楊大令至頭門外檢騐孩屍受傷屬 
 
 

Page 3

 
 
實一面委捕廳下鄉代勘拆屋形迹據實回報現已簽牌飭差提甲訊辦矣 
[篷匠墜地]  
　　杭友信云每屆夏令杭州富家無不高搭凉篷以避炎熇邇者金風送爽玉露團秋所搭凉棚均須雇匠拆卸日前羊市街顧姓家因拆逢之時有一匠從高墜下霎時血流如注當卽延請傷科救治血雖止而氣息奄奄不省人事卽倩人舁之而歸未知存亡若何聞其墜下之由因兩木交接處本用篾綑縛歴久霉爛此匠未及經心致遭意外之變是可傷也 
[浙省决囚]  
　　本年五月間由臨海縣派員押解要犯一名至杭此犯姓張名茂龍係犯挾嫌故殺人命之案由司審實詳院出奏現於初七日奉到刑部釘封文書次日撫憲卽委錢塘束季符明府監斬明府奉札後卽將該犯由監提出如法綑綁押赴清波門外斬訖回衙循例先至土穀祠拈香進署後升坐大堂各差役站立兩旁排衙畢始退入内署 
[秋浦調弦]  
　　九江信云升授長江水師湖口總兵許步靑鎭軍雲發奉檄履新乘坐長安輪船於初十日午刻抵潯標下中衡王吉階遊戎率領都守千把各戈船至潯城迎接鎭軍入城拜客卽赴湖口於十二日接印○卸署湖口水師總鎭魯鎭軍洪達履任以來督率有方軍民愛戴有公送萬民傘德政牌者但聞鼓吹聲洋洋盈耳○初九日天未黎明關道憲誠觀察率同尹太守等詣至聖廟行秋祭禮肅肅雍雍恪恭將事○初五日爲關道誠果泉觀察之夫人設帨良辰凡在寅僚賓從有以禮物敬饋者一概璧謝惟幕中佳客歡笑捧觴而已○署九江鎭宋頌臣鎭軍因公赴金陵於初五日附輪東下標下各官恭送如儀○卸辦二套口厘卡趙朗元直剌交卸畢於初七日買棹回省○德化縣王涵之明府於初八日經過此處拘獲滋事之流氓楊興元一名痛笞一百板枷號示衆 
[觀察閱所]  
　　昨晨江海關道黄幼農觀察上海縣黄愛棠大令鳴騶蒞改過所由新委駐所委員揭二尹及本縣主簿林少尹迎入正廳依次而坐觀察以局中人犯屢次脫逃或因墻壁不甚堅牢之故爰躬赴號所勘閱一週閱畢擬將墻垣築固加高復諭令揭二尹認眞查察並商諸大令仍仰吕二尹林少尹幫同照料以期妥愼及觀察去後大令升坐大堂命提疏忽之看役四名到案名笞責二百板再提圖逃被獲之押犯陳榮根周裕卿訊詰兩犯同供稱是日同約起意者共五人除小的等二人外尚有朱金金王阿根王福生未及出門卽行拘獲大令飭提研訊直認不諱遂喝將五犯各笞責三百板仍收所中復飭書吏卷查五犯計朱是地棍其餘皆竊賊因加派看役三名嚴爲防範 
[祭祀以時]  
　　昨爲致祭關帝之期黎明時上海縣黄大令偕主簿林少尹典中蔡少尉守備程守戎城汛李千戎詣西門内武聖宫官廳小坐有頃提右營叅將廖叅戎江海關道黄觀察鳴騶而至各官迎入官廳其時辦差人已將正殿灑掃一淸供設牲醴禮生導引各官趨詣丹墀行三跪九叩首禮上香獻爵鼓樂齊鳴禮成退入官㕔茗談片時分道而返 
[盜犯正法]  
　　搶刼新陽縣主王爾蘭家之盜犯汪幅星張仁山曾大成兪昌江陳載可方祥裕鄧恒富江會興胡國成應雲喜楊喜林沈茂正顧紀香十三名經上海縣黄大令會同新陽縣蘇大令訊實後蘇大令於上月杪赴蘇垣面禀各憲趙大中丞諭令回申將犯解赴道轅勘訊後請示施行蘇大令因於日前來此將犯順供解道黄觀察研勘供詞無異據情申禀撫轅昨日奉到札文以該犯等明火搶刼縱火傷人罪無可逭除將船戸楊喜林沈茂正另議外其餘汪幅星等十一名著就地正法毋稍遲延等因觀察立卽札縣遵照辦理黄大令奉札之下立時移請城汛李千戎提標滬軍營帮帶劉遊戎駐紥九畝地之滬軍營哨弁高守戎於午後三點鐘時帶勇到縣上儀門下站隊少焉堂上連發三梆蘇黄兩大令升坐大堂傳齊通班捕役發出監牌飭將斬犯十一名按名提出由東角門入擁至案前跪唱犯人解到兩大令用硃筆標斬條擲下喝令綑綁並用小竹牌寫該犯名字繫於髮辮以便認别首級綁畢押赴九畝地營前兩大令升坐演武廳硃標行刑牌但見刀光閃爍身首異處其時馬隊四圍簇護各勇然放排鎗觀者人海人山齊聲呼哨劊手獻上首級兩大令以硃筆點之隨排導而回循例排衙而報時鐘鳴已五下半矣逾時兩大令復詣道轅禀覆然後將各犯首級封入木籠由蘇大令帶回犯事地方示衆 
[釁起蕭牆]  
　　昨報紀刼案送縣一則兹聞在押之徐秉成卽徐正鈞係徐子靜觀察之公子曾登賢書其已送縣之徐周氏乃係觀察之夫人徐龔氏則爲觀察之媳實因家庭不睦以致肇此釁端其實乃係家事並非刼案昨晨經秦何顧三包探將徐正鈞及箱籠什物解案别駕據情商之薩副領事以此案原告徐子靜並未到案且經在縣報案不若將徐正鈞暫留候送縣核辦薩君曰諾此則與下列巨案移縣一則事本相貫語稍兩歧緣係兩人所報正不妨並存之也 
[巨案移縣]  
　　昨日英公堂移送徐子靖觀察士愷家之巨竊徐秉成徐周氏徐龔氏葉李氏幷原贓箱籠等物至上海縣值班捕快據情入禀黄大令諭令將贓物暫存稿案案房徐秉成等男女各人分别看管候訊 
[包探被毆]  
　　台州人尤善記賃居美界百老匯路正豐街第五百六十六號房屋日以抽頭聚賭爲事事爲黎捕頭所聞於前日倩華包探范進才及二十二號西包探往查衆賭徒不服二探遂據情回告捕頭禀明英讞員屠别駕隨於昨晚九點鐘時復倩范探率領夥役並一百七十四號華捕往拿衆賭徒將探捕誘至屋内一聲暗號擁上樓頭先將范探所穿縐紗夾衫褫下幷攫去對時表一枚洋銀四圓復取剪刀將髮辮齊根剪下裏衣亦撕毁殆盡赤條條捆以繩索高弔梁上竭力痛毆直至遍體鱗傷復聲言俟十一點鐘時棄諸黄浦范探極聲呼救寂無應者衆賭徒正欲向華捕及范探夥役行兇比鄰居人恐釀禍端喚一百八十三號巡街華捕至直告情由捕飛報捕房黎捕頭傳齊通班中西探捕親自率同馳往破扉直入將范探解下舁至捕房當塲擒獲尤等賭徒二十名婦女一口復倩中西各探在附近一帶細細搜查凡與賭之人須盡數拿獲毋任脫逃 
[幸免火災]  
　　前日下午美界北四川路第十三號門牌某京貨店夥某甲劃取自來火誤墜火油箱内以致火光四射幾致成災驚動四鄰齊集救護覆以衣服得不上炎然已不免小鹿兒在心頭撞矣 
[飛車肇禍]  
　　前日午後二點越數分鐘時法公館馬路同春茶樓左近有一野鷄馬車疾馳而過御者不嫺罄控以致撞倒某姓小孩足踝碾傷就地痛哭迨旁人報知家屬將孩舁歸而御者已驅車而逝矣 
[英公堂案]  
　　包探黄四福禀稱船戸周和尚昨在大馬路烟飽内悞取同館吸烟之陳錦和綢衣一件當經陳扭交華捕送請訊判陳投案申訴前情周供因主人遺忘綢衣一件在烟館中囑我往取偶致錯悞屠别駕訊得周委係無心錯失判罰洋一元示儆○馮阿仁先後行竊陳阿金等五家衣物甚多經包探黄四福拘獲人贓送究陳等投案請領失贓馮供認行竊别駕以馮屢犯行竊未便從寛判笞四百板管押廿八天○包探孔阿才拘送張恊連李四法等到案稟稱伊等二人不知因何在路互毆適經小的所見爲此解訊張李同供醉後滋事以後不敢再犯矣别駕判各具改過切結釋放○張阿金竊取周桂南舊綢褲一條經包探顧阿六拘獲人贓請訊周投案訴請領贓張供寗波人因流落滬江無資餬口所致别駕判笞五十板○王大元竊取西人愛文士家女帽一頂報失後經包探竇如海緝獲人贓請訊愛文士請領失贓王供因見西人家無人看管故入内竊取别駕判笞五十板○劉阿桂在虹口馬頭竊取王立坤之芝蔴十餘斤經二十號印度捕查獲送究别駕判笞五十板○華捕拘談道到案禀稱此人醉後在途滋事向之喝阻竟被扭住行兇爲此送請訊究談供以後自當改過别駕判罰洋一元 
 
 

Page 4

 
 
[暫停發落]  
　　昨日禮拜三爲法捕房發落之期讞員鄭大令飭家丁咨照捕頭改歸下期發落 
[美界捕房紀事]  
　　本邑人沈小弟僦得吳淞路第三百零五號門牌房屋開設小烟館族弟小狗金寳屢向告貸小弟一毛不拔以致積怨成仇昨日午前十點鐘時糾集流氓十餘人蜂擁至小弟家藉端開釁將屋中器物搗毁一空小弟料難與之爭衡奔赴捕房聲訴捕頭令喚巡街捕拘拿而衆流氓已走不知所之矣○有一駁船裝運石板由某處駛至蘇州河旣刺篙卽運石上岸昨晨四百零二號巡街捕查至是處惡其違犯定章因將甲乙二舟子均送捕房捕頭令暫行看管旋倩某包探傳語仍將石運回船上甲乙始得釋歸○昨晨丙丁二寍波人在漢璧禮路菜市前相遇甫數語卽互相格鬥繼復扭入捕房丙自言向操煤炭業與丁來往被欠洋銀八十餘圓丁所言不甚明晰捕頭令扭向英公堂控訴○鄉人張阿炳駕舟至滬販賣稻柴昨日午後三點鐘時行至吳淞路向瞿阿三索柴值瞿謂並未買爾之柴爾得毋錯認乎張堅不引咎瞿怒喚三百八十號華捕至拘送捕房捕頭令將張押候核奪 
[助賑摭要]  
　　常熟孫樹德堂助規元一千兩婁東自勉齋規元五百兩携李旅吳子求尊堂病速愈洋二百元揚州增壽氏張履安求病速愈杭州師竹主人還愿由餘大莊來洋揚州韵韶閣主人移醫金求保平安由惠泰莊來王氏爲令郎病愈完愿無錫過百全因病求愈由惠泰莊來王恩溥求病速愈各洋一百元趙煇爲尊人蓉生八十冥壽尊堂愈太夫人七十四冥壽資冥福由彚康莊來規元五十兩程松亭女求尊人病速愈琴伊堂由信昌隆來李吁飛求平安吳興氏得慶再生還求合家長幼均安張氏求令郎平安無病振宜堂不留名求病速愈由惠泰莊來慈水西鄉永記爲令次嬡求病速愈各洋五十元横峯主人求合家平安由恒興來葉河那子言各洋四十元災區傾鉅欵以匡時彼溝瘠無依者當轉枯爲潤矣[  上海北市絲業會館籌賑公所施善昌謹誌]  
 
 
 

Page 5

 
 
本堂秘製固精膏一方按道藏良法虔誠修合治四種遺精無論有夢無夢不時泄洩甚有玉關不固遇動卽滑此患皆由腎水虧心火亢也五勞七傷無不由此而作將此膏貼在關元能砥柱中流之力復有坎離旣濟之功固精髓益腎水壯元陽助命門下焦有助而精神百倍每張六角雙料一元○本堂此膏出售有年馳名四遠近有不肖之徒冐充固精膏妄稱包治遺精混淆已極明眼人諒所洞悉　光顧者向本堂寄售處購取可也仿單石印綠墨宋字不悞○再有婦科調經種子膏用眞正西藏紅花上上猺桂耑治婦人血海空虛月信失期或前或後其色或紫或淡行經腹痛帶下赤白子宫寒冷久不受孕等症俱宜貼在臍中調經之妙藥種子之神方每張七角○光顧者祈向英大馬路葛同昌廣貨號發售○一在棋盤街恊記吕宋票號發售○一在寗波日新街興號綢莊發售餘者假冐 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[薄罰賭徒]  
　　法界菜市街某姓房屋時有匪人在内聚賭前晚經巡街捕拘獲六人連賭具送入捕房捕頭詰問之餘著各罰洋銀一圓從寛開釋並告以此後不准再犯違則送懲 
[押解兇龜]  
　　龜子陸香泉卽陸瞎子前因勒令倡婦李文蘭不許從良事發到官經黄大令斷令發堂擇配陸龜心不甘服赴府上控恩太守批飭從嚴究辦大令遂倩帮審委員夏明府提訊之下笞責五百板收入自新所候備文遞解蘇州原籍交地方官嚴加管束昨日發出遞解公文飭差役押解就道毋許逗留 
[誣控誘拐]  
　　二百十號巡捕解送孫阿桂葉銀林至廨前晚由屠别駕訊究孫供本邑人現在天仙戲園充飯司之役姘婦某氏住居美界前月遭友人葉銀林勾誘捲物潛逃姘婦不知去向與葉理論一味蠻横爲此訴捕送究葉供小的係蘇州人向爲薙髮匠家有父母及未婚妻等小的前與孫阿桂爲友確曾到孫家中數次並無誘拐姘妻捲物逃逸情事昨日淸晨小的尚未起身孫竟敢糾集和相之副役五六人破扉入内將小的拉至虹口三星樓茶肆任意敲詐不遂所欲致被喝衆强拉至秋月樓評理後遇巡捕不服彈壓一倂拘至捕房轉送案下今求究懲别駕訊明兩造均非安分之徒本應嚴辦今姑從寛申斥揮之使去孫葉皆叩首而退 
[斬斷訟藤]  
　　蘇婦潘朱氏投英公廨控稱氏子增福自幼憑中寄名與林鶴亭爲螟蛉子迄今已有十載之久林忽翻悔將增福驅逐及與理論一味逞蠻求爲作主屠别駕准詞簽差提林到案於前日晚堂訊理朱氏挈子增福投稱原籍蘇州卜居治下已歴多年丈夫阿根素以負販爲餬口計近來患病日久行動艱難且所生兒女頗衆遂致家貧如洗度日維艱不得已曾於光緒十二年間將所生六個月之男孩名增福者憑同鄉朱靖英爲媒過房與林鶴亭爲螟蛉子當得身價洋銀三十元立有文契據上載明日後不許往來迄今將屆十年先尚相安無事今年二月間因增福疲玩失足墮河當經暫行領回照管數日卽行送還至六月間因林妻寳姓患病棄世後林頓生異志卽於七月初三日將增福驅逐出外不肯收留向論逞蠻爲此具控並呈過房文契今求公斷小孩林增福供小的年十歲本姓潘因父母貧苦自幼憑中過寄與林鶴亭爲螟蛉子林夫婦素來愛惜令在學堂讀書已閱三年本年六月間寄母物故後不料寄父將小的逐出退還生身父母收領餘供與伊母略同林供亦蘇州人前曾憑朱靖南爲媒過寄朱氏之次子爲螟蛉子迄今十載此孩幼時尚聽管教自上年起疲玩難堪且不受小的訓教近來朱氏時在途中向孩引誘且朱氏屢至小的處索還其子吵擾不休小的於二月間邀集原媒朱靖南連同過房文契一倂交朱氏收領自行撫養且當時憑中三面議定將來增福長大成人娶親等事均由其親生父母作主與小的毫不相干至六月間小的妻子逝世後朱氏屢來向小的吵擾不休今奉提訊伏乞恩斷别駕訊明兩造各執一詞惟查林鶴亭旣經憑中將螟蛉子退回潘朱氏收領歸宗自應冩立收領據爲憑今旣無收據且念朱氏貧苦情眞遂衡情酌斷令林貼償朱氏洋銀一百元各具遵斷切結存查並諭朱氏以後不得再向林纒擾兩造皆遵斷而退 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年八月初六日京報全錄]  
　　宫門抄○諭旨三道錄前○粤督譚奏揀補水師都司摺○文奏揀補水師守備片○又奏揀補水師都司摺○　兵鄧　奏報出洋督巡日期摺○署總兵潘奏報歴過洋面情形摺○浙撫廖奏更換防營管帶員弁片○蘇撫趙奏收支厘金數目摺○八月初六日兵部太常寺太僕寺八旗兩翼值日無引　見○濂見勒豫公溥侗各假滿請安○張中堂等同鄉官謝恩○候補知府陳蠶聲謝恩○那公續假五日○恩公載津各續假十日○錫侯續假十五日○王綽王鵬運王嘉善預備召見○召見軍機　王綽王鵬運王嘉善○○○太子少保頭品頂戴兩廣總督臣譚鍾麟跪奏爲揀員請補外洋水帥都司恭摺仰祈　聖鑒事竊照廣東赤溪恊中軍都司缺應用儘先人員經前督臣李瀚章以都司宋文翽李西揚先後奏補均經部駁令另揀員請補等因兹於儘先都司班内詳加揀選除楊樹嘉張連陞陳聲張煜良鄭兆宏王澤喜李炳超黄麟瑞趙希祖鄭廷宗均籍隷本府不計外其名次在前之徐桂田已據報病故劉華靑告假離營吳嘉德梅文炳行查保案未據查覆均未便請補查有陽營儘先都司楊連陞年四十八歲廣東電白縣人由勇目遞保守備嗣于全黔肅淸案内保准免補守備以都司儘先補用回粤改用外海水師飭發陽營効力咨部覆准該員年强技練久歴風濤前在外省軍營並無叅革朦保情弊惟攺用水師尚未保題與例稍有未符謹隨摺聲明合無仰懇天恩俯准以楊連陞補授赤溪恊中軍都司俟部覆到日倂案給咨送部引見以符定制謹會同廣東水師提督臣鄭紹忠合詞繕摺具陳伏乞皇上聖鑒勅部覈覆施行謹奏奉硃批兵部議奏欽此○○譚鍾麟片再廣東崖州恊水師守備會顯魯遺缺係外海水師題調要缺經前督臣李瀚章查明無員可調以千總蕭翰許瑞邦先後奏請升補均經部駁令揀俸滿引見回任候升人員先儘升補等因兹查有水師提標中營右哨千總陳殿翔年五十一歲廣東新安縣人由左營兵遞拔今職光緒十年七月十七日接劄十六年俸滿豫保守備晉京引見奉硃批圈出著准其豫保註册回任候升欽此該員年力强健熟悉水務並無在外省軍營叅革朦保情弊合無仰懇天恩俯准以陳殿翔升補崖州恊水師守備勅部發給劄付令其赴任謹會同廣東水師提督臣鄭紹忠附片具陳伏乞聖鑒勅部核覆施行謹奏奉硃批兵部議奏欽此○○太子少保頭品頂戴兩廣總督臣譚鍾麟跪奏爲揀員請補外海水師都司恭摺仰祈聖鑒事竊准兵部咨廣東碣石鎭右營都司武永康升補遺缺輪用應補人員經前督臣李瀚章以儘先都司鄭廷宗請補前經部駁應補班内旣無可補之員應以應升人員抵補令另揀員升補等因查定例外海水師缺出先儘歴俸一年以上者保題實授等語咨會同廣東水師提臣鄧紹忠在於應升班内遴選查有碣石鎭右營守備黄炳麟年六十四歲廣東香山縣人由勇目遞補今職光緒十四年三月在京接劄該員久在水營沙線熟悉並無在外省軍營叅革朦保情弊合無仰懇天恩俯准以黄炳麟升補碣石鎭右營都司俟部覆到日再行給咨送部引見以符定制謹會同廣東水師提督臣鄭紹忠繕摺具陳伏乞皇上聖鑒敕部核覆施行謹奏奉硃批兵部議奏欽此○○頭品頂戴記名提督廣東碣石鎭水師總兵奴才鄧萬林跪奏爲恭報出洋督巡日期仰祈聖鑒事案奉上諭嗣後沿海水師提鎭着於每歲出洋時具奏一次俟出洋往返事畢卽將洋面如何情形據實具奏欽此欽遵在案伏查廣東碣石鎭屬洋巡向分上下兩班每年自正月初一日起至六月底止輪值奴才轄屬平海營叅將上班統巡自七月初一日起至十二月底止輪值奴才下班統巡兹下班洋巡期屆奴才遵於光緒二十一年七月初一日赴洋接管兵船督率中左中右平海四營值巡將備兵民船隻在於上下交界洋面往來梭巡認眞緝捕務期海洋綏請商買义安以仰副聖主愼重海疆之至意除將出洋督巡日期呈報兩廣督臣查核仍俟洋巡班滿另將歴過洋面情形據實奏報外所有奴才出洋督巡日期理合恭摺具奏伏乞皇上聖鑒謹奏奉硃批知道了欽此○○記名提督署廣東高州鎭水陸總兵官優勇巴圖魯奴才潘瀛跪奏爲恭報奴才洋巡班滿歴過洋面情形仰祈聖鑒事案查道光二十二年十一月初七日欽奉諭旨嗣後水師提鎭著於每歲出洋時具奏一次俟出洋往返事畢卽將洋面如何情形據實具奏其實因公不能出洋卽著自行奏明均令咨禀該省總督以憑查核等因欽此欽遵在案又查奉行變通巡洋章程遞年巡洋上班自正月初一日起至六月底止改以高州鎭水陸總兵出洋統巡下班自七月初一日起至十二月度止改以陽江營遊擊出洋統巡等因兹據光緒二十一年上班出洋統巡日期恭摺奏明在案遵卽统領兵船出洋周歴巡緝於三月初十日帶領陽江電白各營兵船到黄茅洲洋面與中路水師提標右營遊擊兵船會哨一次又於五月初十日帶領陽江電白吳川𥒚洲東山各營兵船到𥒚洲洋面與西下路海口營叅將會哨一次歴巡所屬各營洋面均皆安靜現屆上班統巡期滿奴才遵於本年七月初一日回營所有下班統巡事務卽日札交署陽江營遊擊梁國桐接管飭令嚴督值巡員弁認眞巡緝務期有盜必獲洋面肅淸仰副聖主綏靖海疆之至意除將出洋班滿日期呈報兩廣督臣查核外所有上班出洋統巡期滿歴過洋面情形理合恭摺具奏伏乞皇上聖鑒謹奏奉硃批知道了欽此○○廖壽豐片再案准兵部咨行光緒十五年十月二十八日欽奉上諭各營如有更換管帶員弁或移紥他處着隨時奏聞等因欽此欽遵行文到浙歴經遵辦在案前因漁汛屆期巡洋緊要將定標左營遊擊張連登兼帶之定防靜安新勇委儘先把總蘇高邦管帶督巡又原帶親兵小隊左旗遊擊陶全盛因病卸差改委樂淸恊中軍都司楊文蔚接帶又管帶湘軍雲字副後旗遊擊楊洪發請假回籍修墓攺委辦理鎭海北洋各軍營務處候補知縣黎錦袚兼帶又管帶親兵小隊後旗遊擊劉百勝赴提標左營遊擊新任所遺旗務改委候補縣丞張善友接帶楚軍寅字後旂澉涌營千總土祥玉代帶旋委應補遊擊劉繼泉管帶又駐防湖州水師分統營務前派湖州恊副將張聲堂暫行代管數月以來整理尚屬認眞卽委該員分統楚軍水師新左湘軍水師後三營並兼帶楚軍水師巡江右營又管帶提標練軍副中旗遊擊李培林飭赴温州鎭標左營遊擊張興元接管又原帶温標練軍營遊擊胡碩功委署鎭海營叅將所遺營務由温州鎭總兵劉祥勝另派温標右營遊擊秦龍標管帶又分統駐防嘉興楚湘水師正右前左等三營兼帶楚軍巡鹽水師營升任乍浦恊副將陳旭上年調赴鎭海差遣當將所遺分統事務委統領乍浦防軍副將楊美勝暫行兼帶巡鹽營務飭交該營帮辦守備姚正賡代帶附片陳明在案現因陳旭已升江南蘇松鎭總兵由臣調委平陽恊副將費金綬分統楚軍水師正右湘軍水師前左三營仍兼帶楚軍巡鹽水師營又管帶超勇營副將李世祥委者平陽恊篆所遺超勇營改委原帶寅字後旗遊擊劉繼泉管帶據防軍支應局司道詳請奏咨前來臣覆查無異除咨部外理合附片具陳伏乞聖鑒勅部查照施行再親兵小隊左後楚軍寅字後三旂曁超勇營現因海防解嚴已分飭汰弱留强裁改歸倂至前派劉繼泉張善友管帶之楚軍前後二營亦已裁撤合倂陳明謹奏奉硃批該部知道欽此○○江蘇巡撫臣趙舒翹　奏爲江蘇省蘇州松滬兩厘局光緒二十年下半年收支厘金數目分繕淸單恭摺具陳仰祈聖鑒事竊各省抽收厘金欽奉上諭飭令查照兩淮鹽厘章程按半年奏報一次等因業將蘇州松滬兩釐局同治八年上半年起至光緒二十年上半年止出入各欵先後開單奏報在案兹據督辦報銷蘇州布政使鄧華熙等將蘇州松滬兩釐局光緒二十年下半年收支厘金欵目逐卡開列細數同各卡委員銜名分别造具淸册詳請具奏並據聲明本屆蘇州松滬兩厘局並未收有土樂捐欵其茶葉糖斤兩項奉文加抽二成捐欵銀錢另欵存儲聽候撥用等情前撫臣奎俊未及核辦移交前來臣覆核無異除飭將二十一年上半年出入數目依限截淸造報並將所造淸册咨送戸部外理合會同署兩江總督臣張之同分繕收支淸單恭摺具陳伏乞皇上聖鑒謹奏奉硃批戸部知道單倂發欽此 
 
