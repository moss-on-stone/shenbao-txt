# 1895 - 195 - 4907809

 

Page 1

 
 
[新印二十四史價目] [  圖書集成局啓]  
　　本局前印二十四史字跡明朗書式精良較他家之細若蠅頭模糊莫辨者眞有天壤之殊是以海内風行幾至不脛而走兹復重加印釘精益求精分裝三百九十二本盛以　木箱三口定實價洋每部五十元世有留心乙部者請臨申報館帳房購取可也 
[增廣華英字典出售] [  三馬路申昌書畫室啓]  
增廣華英字典一書爲粤東鄺容階司馬所輯其中縷析條分便於檢閱較初印本更爲美備誠牑人之責筏度世之金針也爰付　　以廣流傳每部訂成二本碼洋六角欲購者請至本埠三馬路申昌書畫室曁外埠申昌售申報人購取爲盼此佈 
[論法當因時變通]  
　　從來治國之道有因有革蓋道無往而不復法歴久而必變易曰窮則變變則通况乎時有今昔國有貧富民有衆寡人有强弱勢有盛衰苟盡率由舊章而狃於安常習故不知所以變通則國家何以久安長治哉孔子生於三代之際不欲徒守一王之制度典章其於顔淵爲邦之問而必曰行夏之時乘殷之輅服周之冕樂則韶舞自古有王者作改正朔異器械易服色制禮作樂類皆然也此亦變通之一道也是故殷因於夏禮周因於殷禮皆有所損益以期斟酌盡善焉三代而下車戰變而爲馬步井田變而爲𤱶畝封建變而爲郡縣因時制宜不得不爾或謂自三代以來治不古若人才亦遠遜於古良由取士之道未得歟漢行鄉舉里選之法人才輩出最爲近古今夫士爲四民之首國家得士則盛失士則衰自教養不施而天下多游民矣漢聚天下之士於京師而厚其廪餼士無不奮勵自勉出則教授鄉里愚民多知向學夫使士勤於學校農勤於野工勤於肆商勤於市天下奚由不治而游民何由而生竊觀今日士農工商四者皆未能各事其事各治其業率舍其事業而嬉放蕩邪侈無所不爲此天下之所以窮也推原其故教養之道失也朝廷之設學校原所以教士而卽爲儲材地也學校之由來已久其教養亦多術矣黨庠術序三代不同制鄉學國學隨地異其名三代而下取士之法雖各以詩賦詞章時文試帖然皆不外乎文字而已古者禮樂射御書數謂之六藝士並習之爲士者幼而學之壯而行之出其家修以爲廷献學而優則仕仕而優則學仕學並行文武一貫今也不然刑名法律率皆操之於吏胥問以錢榖不知問以簿書莫對徒使胥吏得握其權上下其手如盲人之需相如水母之目蝦平日所學非所用所用非所習雖設有書院教官具文而已每逢考試之期所簡之主考學使亦皆從時文出身奉行故事而已竊思自明以來五百餘年其法亦當一變泰西諸國近年來講求學校之制務歸實際無人不學無事非學其教法月異日新然則學校一門今與古殊中與外别究其法制孰善所當取則此學校之法所當變通也治國之道首在教養設立學校所以教也通商務農勸工使之各盡其職各勤其事所以養也學庸一書已略言之昔衛文公治蕞爾之衛其效已可略見孔子適衛歎其民庶曰庶矣必當富之富矣必當教之此教養兼施也今日我中國於教養之道似爲缺如州牧邑令原爲親民之官專爲民設無如徒有其名臺無其實民之疾痛疴癢絶不相關如秦人之視越人肥瘠而已民或有事高坐堂皇以笞撲了之而已徒知奔走承奉上官而已其不理民事不擾民情尚爲好官否則横征暴歛納賄狥私上官輙以爲能報最上聞而民受其殃矣泰西首重通商設立商務大臣專司厥事農則務穡事講植物設立農部訓之以時工則有師督其課程俾効能而呈技一切皆由在上者爲之訓導焉爲之匡助焉上下一心官民盡力富强之本卽繫於是我中國何不采取其善法而行之此教養之法所當變通者也中國物産之盛中於天下而富强之效未著者何哉由於工作製造之不能講求也古者物勒工名器無　苦一切梓匠輪輿造作皆有專官周禮考工記一書言之綦詳其造作之精巧者如黄帝之指南針周公之飛車公輪子之木鳶能飛諸葛武侯之木牛流馬祖冲之之千里船不因風水施機自運其餘測天儀器能自轉旋日月五星運行不息節氣時刻不爽累黍如是慧巧當時原不乏人今則奇技異能不少概見上亦未遑留意於此焉卽如絲茶兩項爲我出售於外洋之一大宗近來消塲漸不如前泰西諸國皆已植桑育蠶栽樹採茶我之利藪將爲所奪而我於繅絲焙葉諸法仍不講求官但知重徵釐稅而已而絶不爲之一計及也泰西諸國則不然專設藝術院以教百工按時呈能申明賞罰勤則有奬惰則有懲故其造作日新月異而歲不同倘有以新法製器者呈之於官許專其利若干年他人毋得倣傚或以奇思慧想製一有用之物而資用不集者告之於官官爲之出貲以助其成工作之商運之販諸遠方獲利無算以是國家之餉項日充商賈之貲本日擴國勢蒸蒸日上近且專倣華物以攘我中國工商之利以致織婦紅女販夫賤賈束手無策仰屋興嗟若不早圖變計必致坐困此工作之所當一變也此三者其大綱也其餘所當因時改革者尚不勝枚舉士習旣精可出而報効於朝廷爲上者乃得舉賢使能任事授官各當其才各適其用而無患其素餐溺職焉推而至於農務耕耘野無曠土室有餘糧工勤製造器物新奇消售捷速商之負販徧於遠近徵貴賤通有無轉輸倍迅操奇計贏其利溥焉民足而君無不足而國家有不富且强者未之有也當軸者其盍急思變計哉 
[諭旨恭錄]  
　　十二月初一日内奏事處口傳奉旨明日皇太后皇上不還海毋庸穿蟒袍補褂欽此○初二日太常寺題歲暮致祭太廟奉旨朕親詣行禮東廡遣銘勛西廡遣黄永安各分獻　殿遣溥靜中殿遣　泰行禮欽此又題歲暮致祭太歲壇奉旨遣凱泰行禮兩廡遣慶福徐承煜各分獻欽此 
[本館接奉電音]  
　　昨由京友電傳上諭四道敬謹譯登○十二月十七日奉上諭前因黑龍江釋回太監董雙福等沿途滋擾解差官驍騎校巴彦珠拉等不能彈壓降旨交部議處兹據兵部遵議覆奏驍騎校巴彦珠拉雲騎尉玉慶均著照部議卽行革職以示懲儆餘依議太監董雙福等現在曾否解到著内務府查明先行覆奏如尚未到京仍著咨行經過省分飭公迅速解送不准逗留欽此同日奉上諭兵部奏遵　處分一摺綏遠城將軍克蒙阿土默特曉騎校巴圖納　珠力杭阿尼德力庫綏遠城廂紅旗滿洲佐領巴圖隆阿正藍旂滿洲防禦吉瑞均著照部議降三級調用欽此同日奉上諭張之洞電奏署蘇松鎭本任九江鎭總兵朱淮森因病請假回省調理迹近規避請以副將降補等語現在軍務緊要各將士正當及時自効該總兵率行請假實屬意存規避朱淮森著以副將降補以示懲儆欽此同日奉　硃筆堃岫補授内閣學士兼禮部侍郎銜欽此 
 
 

Page 2

 
 
[敗卒受傷]  
　　本館派赴天津採訪軍情之友人來函云旅順及蓋平失守我軍敗衂受傷兵士現已陸續回津就醫診治實繁有徒查騐傷痕均在於背甚有受三槍者更有一人鎗子自背而入洞胸而出内傷肺葉猶能間關跋涉徒行數百里至津醫治謂非錚錚鐵漢歟倘使統帶得人訓以有勇知方安在不可斬將搴旗立功疆圉何至聞敵而逃鎗子一一中於背上也又聞各營潰敗動輒沿路喧譁牽掣未動之營相率逃遁統帶亦聞風而靡怯懦如此何怪有天險而不能守敬欲振作士氣大奮軍威非嚴懲不爲功 
[赶製擡鎗]  
　　天津訪事人書云倭奴自得平壤渡鴨緑江後一似所向無前然遼陽州以一孤城竟與猾敵相持數月不下可知倭虜非能戰必勝攻必取也惟我軍素無紀律往往遇敵而逃卽或與之交鋒而彼之鎗砲較利於我對陣交轟不免傷亡較衆各城之所以失守未始不由於此聞我軍所用洋槍僅及六百碼而倭奴所用之槍能及七百碼之遠我軍爲懲前毖後計現由津郡試製擡鎗子藥所及能逾八百碼外禀於當道飭令鐵鋪加工赶造以便解赴軍前滅此朝食 
[轅下捐軀]  
　　天津信云鐵路公司火車除日行三次外加開兵車一次裝載軍士赴山海關間有䟎程遲滯不及坐兵車者則由客車附載以免貽悮師期初三日火車載有兵士馳至唐山車站停輪時有某勇下車游玩正插塵中之脚昻天外之頭而車已開行該勇赶至車旁扳車欲上詎車行甚疾手挽不牢登時墜於車下被車壓斃統帶以咎由自取與人無尤卽著車站司事置備棺衾葬於唐山未能效命行間竟爾捐軀轅下殊不值得 
[犯官過境]  
　　北通州訪事人云奉旨拿問之各犯官中計已革直隸提督葉志超海軍提督丁汝昌旅順船塢總辦龔照璵寧夏鎭總兵衛汝貴月前已由天津押解起程天津距通州祗三站之遙大約日内當可經過矣 
[湘勇抵通]  
　　北通州訪事人云十一月二十六日有湖廣愷字砲隊四營馳抵通州在南門外校塲駐紥二十九日續到湖廣愷字砲隊六營卽偕先到者拔隊往天津乘火輪車赴山海關聽候宋宫保調遣三十日又有湘軍鐵字十營戾止 
[上書言事]  
　　川東道黎蒓齋觀察往年持節東瀛熟悉彼國情形近因時事孔棘忠義之氣不能自遏特擬條陳數千言電請李傳相轉奏電局委員阮君見之深懷疑異商同府縣前往勸阻觀察拍案大怒嚴加申斥乃將電信發交萬縣電局傳遞觀察誠今之有心人哉 
[調兵北上]  
　　金陵信云風傳欽差大臣劉峴帥檄調駐紥金陵之老湘營果勝軍健勝營長勝軍共二十一營北上或謂兩江督標營亦奉檄調約於黄羊祀灶以前開差北上未知確否 
[英將抵寧]  
　　英國水師管帶登祿君偕上海怡和洋行主顧璞君於十三日行抵江寧赴督轅晉謁張香帥啓中門迎入照西例欵以酒點商議良久據聞係整備各口岸事宜云 
[浙撫巡臺]  
　　十一日下午浙撫廖榖帥由甬乘元凱威遠等兵輪赴鎭海閱視砲臺鎭海文武各官於是日四點鐘時排導至大道頭伺迓節麾南北兩岸各營均出隊伍分列站隊約有五里之遙推見五色旌旗鮮明映日鎭海縣高大令預飭辦差人等設行轅於考栅以備旌麾暫駐至五點鐘時遙見輪烟直冲霄漢知棨戟已臨江于所站各隊一齊燃鎗恭迓聲若殊連停泊口内之各兵艦亦升砲致敬招寶金雞兩山各砲臺亦連放巨砲隆隆之聲震耳欲聾鎭海叅將及高大令等俱坐官舫帶以小火輪遠迎於數里之外迨憲舟駛抵大道頭在江中下椗各營統領及地方各官次第登船呈遞手版禀見榖帥一一傳進略叙寒暄旋卽興辭榖帥遂卽登岸砲聲迭起鼓樂齊鳴撫轅親兵吹角拔隊簇擁而行前導有頂馬二員提標練軍中營寧防營緑頭勇及防營各勇皆持洋鎗排隊齊行次爲會辦營務處超果等營勇丁十餘名再次則爲浙江巡撫部院護衛親兵數十名後卽戈什哈八員跨刀在輿前護衛又有晶頂官四員在左右扶轎呵殿而行經過之處觀者如雲並不喧譁迤邐進南門入考棚暫駐襜帷各官均進行轅禀安畢或回本署或回營次次日清晨榖帥乘輿出東門登招寶山先詣觀音大士前拈香畢徒步閱看礮臺統領鎭道各官在後隨行榖帥勘視一周遂令演放巨砲響震山谷演畢各官迎入砲臺官廳午膳張奎垣軍門曁丁吳二道憲陪坐午後下山渡江閱看金雞山砲臺畢演放水雷先置舢板於江中爲靶水激數丈之高舢板從空而下碎如虀粉榖帥以温語奬之閱畢天色已晩張軍門欵留榖帥在振字中營盛設筵宴恭請榖帥讌飲陪坐者爲定海鎭陳鎭戎營務處丁觀察寧紹台道吳觀察洎乎鐘鳴十二點始撤席分散榖帥仍渡江回至行轅十三日清晨出轅渡江赴穿山柴橋等處察看防營順道赴育王天童各要隘並赴澥浦察閱防堵情形王事靡盬不遑啓處可爲榖帥詠之矣 
[月城失火]  
　　寗波訪事人云本月十五夜皓魄如銀鼉更三轉靈橋門月城内新順布莊帳房忽有火油燈炸裂以致火勢上炎警鑼　鳴水龍麕集吸水噴救奮勇異常在城文武各官次第到塲彈壓約焚二點鐘許共燬去樓屋二十餘楹 
[潤州火警]  
　　鎭江西門外寶塔巷南首係江北客民誅茅結屋編竹爲籬蟄居其内不料本月十三晩更魚初躍月明如晝忽見黄茅白葦中火龍蜿蜒而入方欲抱甕灌救而火已冐穿屋頂不可嚮邇遂延及左右隣居濃烟匝地烈焰冲霄燦爛如霞半天盡赤一時警鑼亂鳴哄傳遐邇城外各善堂水龍聞警咸星馳電掣而至地方印委文武各官先後臨塲指揮照料各龍奮勇爭先四面澆灌約焚一時許始得撲滅計燬草房十餘間當火熾時近隣周姓木作諸貨甚多雖未被焚然已虚驚飽受自入冬以來城廂内外火患疉見蓋緣亢旱已久風乾日燥偶不小心卽兆斯禍所以居人日盼甘霖以冀少罹此害云 
[統將治番]  
　　臺北大嵙崁一帶内山生番近來時出滋事因此處所産樟樹甚夥商民就山設竈取樹之汁熬成樟脑名曰脑竈熬脑之人多係土著名曰脑丁其地皆與番社相近一有齟齬兇番輙率十數人或數十人不等不分晝夜伏於深林密箐中伺有脑丁路過竟敢開砲　鎗突起截殺並割頭顱而去大憲曾在崁地設一分防委員兼辦查脑事務凡是處隘勇屯兵概歸節制事繁責重所以使之保護民番者至周且密前局憲孫蕚齋太守奉檄升署臺灣府篆後大府卽委某别駕接辦到差未久卽有相距二十餘里之南湖地方脑丁在此支搭草屋設竈熬脑一日時方嚮午忽有生番多人突至肆意戕殺脑丁猝不及防紛紛逃竄卒被戕斃兩男三女焚燒房屋擄掠牲畜而去歴久未聞查辦脑丁死於非命論者莫不寃之撫憲唐中丞略有所聞以此地番民雜處凡巡山守隘各事非老於軍務之員誠不足以資控馭其向由脑務局節制各營今委余石泉軍門前往統帶是處向有隘勇四哨及屯兵一營近奉中丞札諭著將隘勇四哨添一中哨俾照淮軍章程足成一營軍門奉檄後涓吉到防旋親赴内山之水流東分水嶺竹頭角馬武督等處察閱　堡並點騐隘屯各哨弁勇軍裝嚴飭認眞巡防又查從前生番尚近愚蒙今有漢奸潛入其中教之施放鎗砲負嵎抗拒兇狡異常我軍剿撫兼施擬擇緊要之處如水流東馬武督三角湧分水嶺竹頭角五指山雙溪六處各設後膛鋼砲一尊以補兵力之不逮現值海防吃緊之時禦外必先靖内軍門老成持重布置有方干城之倚其在斯乎 
[爲地擇人]  
　　臺灣府屬爲臺南北居中要地有鹿港番凹等口俯臨大海中日搆兵後大憲愼重防務已於此處添置水勇防軍扼要駐守前本以陳仲英太尊辦中路營務處兼統各軍自太尊升署臺灣道篆所遺府缺委孫　齊太守署理太守本辦地方團練保甲諸事近又兼辦中路一帶脑務恐不能兼顧營務禀請仍兼營務處事至海口各軍則求另委知兵大員統領唐中丞遂於福省札調鹽運司銜本省候補道楊晴 
 
 

Page 3

 
 
川觀察汝翼至臺檄令就省招募翼字中左右三營馳赴中路兼統海口各軍觀察已於日前乘輪抵臺在郡小住數日請中丞親詣校塲點名二十二日赴轅禀辭將率中營五百人遵陸赴防至左右兩營已先遣伏波兵輪運往中路又有候補道賴觀察鶴年係廣西人由翰林遵海防例捐升是職近奉中丞檄調來臺委以會辦全臺籌防局已於上月二十日視事　城文武各員莫不前往　　 
[愼重招兵]  
　　上月間揚城有某委員貿然在天寧寺招勇並無文憑本報巳紀其事兹悉府憲沈太守懲前毖後特發告示一通略云現在海防戒嚴稽查緊要凡各路軍營來境招勇本處地方官須奉督撫憲行知一同出示方准開招如未奉督撫憲行知以前槪不准招募以昭愼重而免滋擾除通飭所屬各州縣遵辦外合亟出示曉諭爲此示仰軍民人等知悉此後各路來境招勇如僅貼招單未見地方官印示爾等報効者不得輕信遽往應募倘敢不遵定行驅逐嚴懲至寺觀客店如未經地方官知會亦不得容留外人住宿開招如違除將開招之人禀辦外定提寺觀住持及店主究辦房屋封閉其各凛遵見者咸曰倭奴狡獪奸諜頗多太守此示思患預防之道也 
[調將赴防]  
　　浙省防軍局委員辜副戎祥發久列戎行夙嫻韜略係温州鎭劉吉園軍門舊部也刻奉軍門札調赴甌襄理防務以資臂助副戎接札後遂禀見中丞以便交卸起程 
[銀根甚緊]  
　　浙省每屬年關銀根緊急今年各貨滯消　難轉運自冬至節後拆息日重一日調期向係三日現在兩日一調每百貼息三角尚多不能調者儘有極大錢莊而所存現洋不上一千市面蕭條一至於此殊可歎也 
[茅龍更衣]  
　　初三夜杭垣太平門外新塘地方王某家因午炊失愼燒去草屋五間王本務農爲生家中新收米榖二十餘石均爲祝融君取去天乾風燥可不愼歟 
[擬築油池]  
　　漢鎭太古洋行擬設火油池一所擇地於通濟門外沙灘上此處瀕臨江岸貨物上落較易現已修砌院墻明春卽當開工興造 
[蠶桑興利]  
　　鄂北蠶桑之利雖未及江浙之饒沃然漢沔一帶沙湖河溶各處每歲所産絲斤不下數十萬金上憲旣知利有可恃四鄉男婦又勤耕織大可鼓舞振興遂於省垣小東門内偏僻處造一高閣顔曰蠶桑局委候補道彭器之觀察監修頗擅花木亭臺之勝沃土數畦徧植桑秧以爲鄉農之勸各大憲每遇春秋佳日輙一臨存登樓遠眺烟火數百萬家盡歸眼底山阜如屏江流若帶風帆沙鳥歴歴在目誠有城市山林之概每於桑秧滋長時派員分給　民栽種又於黄鶴樓後設局分派並委候補縣黄大令新鍔親赴四鄉教民以栽植法年來頗有成效近以秧枝不敷分派復委調補江夏縣巡檢錢寶書二尹赴浙採辦以資接濟似此實心經理庶幾利源可開漏巵可塞矣 
[渝城火警]  
　　渝城訪事人函云十一月十七日將晚六點鐘城内大樑子左營衙門外某欄干鋪因學徒在樓上誤將燈火引燃牀草遂成燎原之勢綏慶營勇及左營兵丁恊同救護衙署得以保全火乃從神仙口直趨幸封姨並不助虐又得各水龍分投灌救火勢頓熄是役也僅焚去鋪户五十餘家惜街道過窄擁擠異常踏斃平民共十四名之多是亦无妄之災也 
[厦門患疫]  
　　厦門時疫盛行迄今未已死亡枕藉人心爲之惶惶各街巷無不設醮祈禳而水遠飛殿及靈惠宫兩處董事又創造王船以送疫爲名實則歛錢入槖遊手好閒之輩又復踵事增華帮助會内各種景色如擡擱　韆之類不下數十起上月十五十六兩日水遠飛殿迎賽十九二十兩日靈惠宫遊山請神共賽數日夜花費金錢數萬各街禮懴懸燈又召梨園子弟袍笏登塲笙筆競奏以有用之財擲諸無用之地其愚誠不可及然厦門一隅財力之富巳可概見溯自夏秋以來患疫而斃者踵趾相錯據棺材店同行查得自夏末秋初起以迄於今闔厦共售棺木計有六千五百餘具此誠非常浩刼也豈迎神賽會所能挽回於萬一哉卽分送救疫丸藥亦覺有效有不效謂非關乎定數哉 
[浙省决囚]  
　　遂昌縣民吳金發與鄰居華宋氏之孀媳王氏通姦其姑覺察與其次子持刀同至姦的捉姦金發意欲脫逃爲宋氏扭住遂舉足將宋氏踢倒并奪其刀刃斃宋氏并殺其次子而逸當由華氏族中赴縣控告經邑尊相騐先將王氏帶回審問一面緝獲兇手旋卽拘到詢明王氏雖係通姦並無同謀審實後擬以故殺二命定罪處斬由府詳司押解來省王氏業已在監病故經臬憲王亷訪覆訊案無遁情卽詳院咨部現於本月朔日接到刑部釘封文書撫憲卽於初二日命錢邑尊束大令將兇犯吳金發　赴市曹處斬卽將首級裝入大桶解回原　在犯事地方梟示束邑尊監斬畢後排導回署先至土榖祠拈香循例端坐大堂排衙畢然後退入内堂 
[格致書院冬季課題]  
　　今年冬季格致書院正課由招商局總辨鄭陶齋觀察命題共題四道其一三　以上黨庠學校以教以養統隸於官故人才之盛衰關國家之興廢自秦始皇焚書坑儒以愚黔首漢初崇尚黄老私家傳習各守專經東漢以迄唐宋雖設學官有同旒贅朝廷以科目取士士亦竭畢生精力沉溺於詩賦時文帖括之中書院介乎官私之間雖亦能作養人才而其所傳習亦不離乎三者近是泰西諸國學校林立無人不學無事非學大學小學教無躐等綽有三古遺風其經費皆出於官歟抑多由私家捐難歟其章程之不同者安在中國將統古今合中外使積習丕變而民聽不疑設學將以何地爲先取法富於何國最善科考與取士於學校之法孰優可詳悉言之歟昔年資遣出洋學生所費頗鉅中途而廢說者謂年歲太小中學未通故爲人所詬病不悉日本歴派出洋　業諸生有無成效應如何變通盡利使之事半功倍歟其悉抒讜論毋隱其二伊古黄帝分疆畫井禹平水土主名山川烝民乃粒后稷播時百榖成周遂以穡事開基今所傳區田之法出於伊尹行之或效或不甚效孟子所謂上農夫食九人其次食七人最下食五人者知上古農書必有專學洊經兵火寖至失傳其散見於經史者能略舉之否今齊民要術農桑輯要諸書間存什一或未能通俗或情形不同應如何準古宜今家喻户曉泰西近日講求化學植物之最不可少者何質試詳言之西人耘田用海島鳥糞中國不易致能以他物代之否古者溝渠畎澮樹藝有經今北方水利若何修復開渠築塘濬井何者宜先英人治北印度在高地蓄水售與農民可參用之否泰西農部種樹有專官以爲樹多致雨瘠地可變膏腴規制若何願聞其略南北各省寒暖迥殊五土之宜應如何肇興大利立富强之本中國農民太愿弗厭詳求以開風氣宜推廣言之其三古時勸百工之法日省月試旣禀稱事曲臺記著於九經自周禮冬官經亂而逸以考工一記補之自漢以來漸亡古制百工居肆間有傳習高曾規矩日敝日窳聰明才智之人夷諸賤隸亦遂無能克自振拔者皆國家無　勸之故也今泰西巧思奇器日異月新竊思名物象數授受必有淵源其由何時何人何法能不使各國仿造能约略言之否華人才智豈皆遠遜西人惟用志不紛乃凝於神非童而習之終身行之子孫世守之不能精進不已也宜如何設藝塾以教之立藝科以奬之賜金牌給憑照以維持之試參酌中西詳言規制美國外部考察船砲物美價廉官廠不如商廠商廠費省而成功速非出新意不能銷售故也中國尚無商廠應若何逐漸振興勸商民設立請試言之其四中國古者衆建諸侯各有分土惡民之輕去其鄉故有崇本抑末之說然官山府海齊用富强　賈牽車衛隆孝養日中爲市貨殖成書陶朱計然古有專術維時國家賦稅取於農民惡商之操奇計贏以剝之故抑之耳自漢以來土宇益廓鹽茶轉運亦國計所關迨此次軍興及五口通商而後厘金洋稅數將地丁中國度支農與商遂各居其半商務盛衰隱關國本安可侈言舊制坐受困窮惟中外商情西巧而華拙西大而華小西富而華貧必若何而後能維持補救歟說　謂中國官商隔閡剝商之政太多以至於此近日華商剏設公司陰圖專利不公不溥適以病商應如何參用西法盡衼其弊泰西商部規制若何商律之保護商民者何在商學之開益神智者何方 
 
 

Page 4

 
 
現在之商務若何保全將來之利源若何開濬北省出産益少若何振興諸生關懷時局留意有年望條舉所知以資商榷夫天下之民不過士農工商四者而己今陶齋觀蔡以此四者命題蓋己握其大綱綜其全局爲我中國籌富强之本培人才旺物産精製造裕貨財胥於是出焉觀察學貫中西識超今古無物我之見泯畛域之分專心致志於洋務者已數十年所著有盛世危言一書早已風行於二十年前海内之談洋務者所當取則焉今自出題之日爲始限至明年二月十五日止截逾期一概不收凡院中　業諸生所有各卷仍交於三馬路格致書室可也所有今年秋季特課題目業已禀請南洋大臣兩江制軍張香帥命題香帥素以愛重多士鼓舞人才爲已任所至設立書院規模遠大拔權眞材况乎當今首重洋務格致一門所包者廣實與洋務相表裏今香帥莅任觀風當先興起格致之學俾得與泰西並駕齊驅不禁引領以望焉 
[古華亭雜錄]  
　　已革地保徐桂林蹯踞阮巷左近村落中設局誘賭受其害者往往蕩産傾家事爲奉賢縣楊大令訪聞拘獲嚴懲押令枷號游行示衆衆賭徒遂懷刑畏法相與屏息斂氣不敢以五木作生涯矣○大令到任甫經兩月見差役疲頑實甚因嚴定賞罰章程某日有陳姓土棍糾衆强刼張姓女郎張據情控訴琴堂大令飭差役於三點鐘内將女郎及搶犯一併拘安訊供蓋恐遲則木已成舟必致無從挽救也差役果如限拘到大令賞給錢若干千一面將搶犯重笞站籠示儆說者咸頌大令保全名節陰德無涯云 
[鵠候旌麾]  
　　張樵野星使奉命赴日本議和已見前報兹聞上海縣黄大令探悉星使出京後遵陸南下由清江浦至鎭江乘招商局輪船啓行將次抵滬遂飭辦差家丁在招商局金利源碼頭預備供張恭迎憲節 
[俄人改歲]  
　　歐西各國歴法皆同惟俄羅斯獨遲十三日昨爲俄國一千八百九十五年元旦提標右營叅將廖楚材参戎上海縣知縣黄愛棠大令法讞員葛蕃甫同轉道轅繙譯鳳夔九太守齊集英界公廨會同洋務局提調蔡二源太守英讞員宋莘樂通刺至俄羅斯領事館道賀領事欵以茗點晤談良久始各分道而回 
[押閉信局]  
　　日前信業公所董事金璠具詞英公廨稱有李愷生者在治下私開天成長江信局並未赴公所掛號請卽訊懲采通刺飭將李提押翼房旣而金又遞詞催訊通刺乃將李提出諭以從速閉歇不得玩延 
[烟妓從良]  
　　蘭芳里某花烟間之妓素與流氓某甲　識不意妓水性楊花生成輕薄近來又與某乙結露水之緣如膠似漆前日被乙領至西門賃屋而居旋爲甲尋至該處向乙理論妓自願從良不甘再居火坑於是共投西門巡防局向局員伸訴蔡二尹判乙出洋五十元給甲收領如不遵斷送上海縣發堂擇配 
[相騐刃斃]  
　　十七晩八點餘鐘滬南滬軍營統領蕭雲卿軍門飭弁並派親兵押解兇犯宋正標到縣函請訊騐一面禀知關道憲劉觀察黄大令立坐花廳提訊先問地保吳正發供是十二圖地保今日五點鐘聞游勇蔣復元被宋正標持刀戮傷死於營前照墻脚下後又拖至仙龍潭東首大令諭曰旣已送來明日自應詣騐爾可補具報詞並備屍塲明晨九點鐘相騐並有回人一封亦飭送至蕭營再問宋正標供是河南辰州人年廿一歲父親巳故母親尚在弟兄三人小的第二死者呌蔣復元又名蔣得勝貴州人年約四十左右在漢口相遇在漢巳有口角兩次本月初八日一同來滬共有弟兄一百餘人今日他飲酒至醉怪小的燒飯燒得不好因而口角打架又呌小的出外小的隨伊到外邊伊卽拔刀戳來小的接住回戳中其左脇身死小的是一時之氣求恩典大令察閱兩手均無傷跡曰爾若接刀手中必有帶傷照此必是爾自帶之刀從實供明研詰至再供是接刀現被衆弟兄奪去大令當飭鎖練交差小心看守十八日十點鐘黄大令帶同刑仵書役人等鳴騶出城臨塲相騐地保預備公案大令升座先問地保吳正發供小的查悉宋蔣兩人前日在某飯店内吃夜飯亦曾口角想係素有夙仇餘供與前晩相同大令飭仵騐看該屍左脇果有刀傷屬實再訊宋正標供詞如前詰問兇刀究是何人所帶研鞫再三供認各人均有帶刀其刀祗有五寸長大令得供飭將兇犯帶回縣署由營中買棺收殮飭交地保發壇存厝事畢大令飭丁持片至營拜謁蕭軍門號房趨出稱軍門公出未回不及請見軍門意見欲將兇犯照軍法辦理大令卽返駕回署據情禀請關道憲劉觀察裁示施行 
[輕生續紀]  
　　昨報客死可憐一則兹悉死者天津人張仁硯向在上海永安街春裕成棧内坐莊販運米麥生意黄大令查閱該屍身上寫明字條知有友人黄緒東季錦齋現在租界飭傳到案訊問情由前晚升坐花廳訊問黄緒東供天津人向與張仁硯認識小的十月初一來滬初十進四馬路恒記鞋子店爲夥張於十一月初間途中會過一次本月十二日小的出外洗浴張托人送來一信迨小的回來閱知伊有死志奈四處找尋無著今將信呈上大令閱畢曰爾知伊有無别情答聞說他是要塲面之人空莊欵八千兩及散户借有一萬餘兩現在各家天津均有銀兩滙來歸欵伊因未接天津來銀是以著急致萌短見李錦齋供亦是天津人在上海開設報關行與張熟悉小的查問初八日由棧動身雇船開往蘇州棧内衣物並有洋六七十元仍放在棧不帶動身後開至蘇州相近尚未到蘇重復折回囑船户挑烟四錢吞下船户問何故答稱烟癮太大之故後又哭泣旋卽登岸死於柴堆内蒙大老爺騐明服毒小的已將棺木寄厝蘇州義園候伊屍屬到來帶回大令問有人向他威逼否答稱没有各莊家討則有之並無威逼口角情事小的行内去年多欠至三千八百餘兩除歸仍欠八百兩過年現下祗欠四百餘兩小的不向伊討大令曰旣是自行服毒爾等赶卽電信通知伊家屬來滬領棺兩人遵諭而退 
[人証未齊]  
　　應義衡控山雨香欠押欵三千八百餘兩請追一案黄大令訊供因案中要証奚朗如未曾到案飭差傳案復訊在案前晩黄大令升座催差赶提應義衡山雨香亦卽投案候訊並有恒洋行洋人金絲美偕同赴縣署觀審因奚朗如仍未到縣無從訊理大令飭應等暫退候明日奚到案再行訊斷 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[五茸募勇]  
　　上月下旬滬軍營蕭統領派某弁至松江假館普照寺前某藥材行出示召募勇丁旬日之間報名者約得八十人左右某弁遂請縣主封雇船隻於本月初三日八下鐘時押送就道不料所募者多膽小如鼷有二十餘人藉端逃脫嘻男兒好身手果如是　 
[掌珠復得]  
　　漢上五方雜處外來游匪拐騙之流最易匿跡拐騙盜賊充斥閭閻雖經官府明查暗訪稽察周密若輩具廣大神通殊多漏網月之初四日漢鎭籃子街陳宅失去小孩一名年約八九歲比鄰亦失去小孩二名皆同塾肄業竟夜未歸其父若母倩人偵騎四出蹝影　無迨至初七晩鋪門己閉忽聞户外車聲轔轔啓户出視突見其子偕比隣二小孩自車而下合浦珠還喜從天降急詢始末車夫代爲致詞曰我係黄陂鄉間黄花澇飯店傭人奉主人命送三位相公來漢聞係府上故先至尊處陳詢子曰汝何至彼竟不向家中說知小兒曰我　　人　街閒耍遇一人曰黄陂會塲熱閙觀者人山人海曷隨我往觀並與糖吃遂不覺隨之而去行約五十餘里足跛難走因就飯店歇焉次　　　　給飯食其人要我脫衣爲質因我不允故驚動店主詢我何處我以家中對因命人駕車送回陳姓係在某洋行司事見子已回亦不深究　　　二孩送歸各家並備禮物數事靑蚨數百翼以酬其勞車夫醉飽而　 
[英廨晩堂紀案]  
　　前紀李金寶控蟻媒高成瑞等乾没賣孩身價洋銀一案宋通刺判將高交差管押候補提供出之蟻媒　　　　到案再行訊奪在案差役於前日往提張鳳氏卽鳳姑娘張陳氏卽二阿姐張程氏卽三姐解請訊究通刺旋於晩堂集訊李供江北呂　　　　來治下與高成瑞同居以推車餬口生有子女四口兹因人口衆多衣食不繼不得已將襁褓中三男孩托高成瑞轉托鳳姑娘等鬻與粤　　氏爲螟蛉當議定身價洋銀三十五元詎高僅交小的洋十三元餘洋均被高等吞没是以向論反遭蠻横爲此扭控案下今蒙復訊務求嚴究高供曾因李貧困不堪屢托小的等爲中將幼孩售與粤婦某氏其身價洋銀三十五元當時三面交明李金寶夫婦手收小的並無吞吃分毫　求開恩鳳氏卽鳳姑娘陳氏卽二阿姐程氏卽三姐同供稱小婦人等曾憑高成瑞說托將李金寶之子售與某氏爲螟蛉其身價洋三十五元當三面交與高轉交與李收去小婦人等惟各得媒洋三元環求恩宥通刺訊得高成瑞等均屬著名蟻棍罪無可逭著將高重笞一百板押交洋銀十元高稱小的實因貧苦不堪一時無力籌措叩求大老爺格外恩典通刺著加二百板並具改過刀結斥釋鳳氏陳氏程氏各掌頰一百下並押令各繳洋銀三元着俟洋銀繳齊後交李金寶具領完結李遵諭叩首而退○寧人俞永賢扭控莫桂咸至廨以莫藉端索擾聲求訊究宋通刺提訊之下俞供寧波人小的現在四明公所當司事昨因友人羅雲峰完姻倩小的爲司帳有媒人莫敬濤之胞弟桂咸突來硬索媒禮洋銀若干經小的等與之好言勸慰奈莫等一昧蠻横是以扭請　究莫桂咸供胞兄敬濤曾與現居三馬路爲醫生之羅雲峰作伐娶某宦之女爲室於昨日完姻前日羅有請帖前來請於昨日午刻吃喜酒及屆時敬濤如約前往詎羅出言不遜以致互相爭執曾被羅將敬濤扭至捕房蒙捕頭略詰情由不理一併斥逐曾經小的之母親向羅理論仍遭羅毆辱失去銀飾等件乃俞永賢竟敢出頭硬霸致被扭案伏求鑒核通刺訊悉情由判將莫交保不得再至羅處滋擾並令俞傳諭羅雲峯將應酬媒禮自向莫料理完結 
[美界捕房紀事]  
　　女蟻媒某氏誘得一女郎附舟來滬行至黄浦路與一百八十八號巡街華捕遇婦情急奔逃華捕乃送女郎至捕房捕頭詰問之下女郎低聲細訴曰奴姓張小字品招家在崇明縣境父親名阿根在故鄉操農業奴被虔婆所誘以致露面抛頭言已兩頰飛紅不勝羞恧捕頭遣捕　至英公堂請宋通刺辦理○寧波人阿連不知其氏族航海至滬賃居北河南路某弄第七百八十六號門牌屋内陽設小京貨店陰則聚賭抽頭前晩有張德元者入局角　三戰三北罄其腰纒不得已以僞洋銀作孤注焉衆賭徒見之互相詬詈馴致飛檯擲凳大肆兇鋒張雖力大如牛奈衆寡懸殊致被擊傷其面　奔赴捕房控訴情由捕頭謂釁由賭博而起爾亦不能法外逍遙姑念受傷從寛免究隨遣包探張阿五竇如海前往查緝至則諸賭徒巳杳然矣 
[法捕房瑣案]  
　　虹口裕新牛肉莊夥許洪卿投法公堂控包再卿欠貨洋一百六十元有寄圖賴不還求提追究葛同轉准詞出票拘提昨日上午許遇包於途卽鳴捕扭和捕房捕頭暫准交保俟堂期解請讞員究訊○法大馬路西首某冬菜莊以論價不合與買客口角互相爭扭打碎冬菜四　扭入捕房伸訴捕頭以事屬細微著照價賠償卽子斥釋 
 
 
 

Page 10

 
 
[光緒二十年十二月初一日京報全錄]  
　　宫門抄○諭旨六道錄前○晉撫張奏查明大員被叅各欵據實覆陳摺○兼護湖督譚奏清理京控案件已未結起數摺○晉撫張奏請免騎射片○晋臬張奏報祝嘏旋省回任日期摺○東臬松奏報祝嘏旋省回任日期摺○十二月初一日兵部太常寺太僕寺鑲黄旗值日無引見○恭王等謝充方略館總裁恩○慶王謝在西苑門内乘坐二人肩輿恩○兩江總督劉坤一到京請安○阿克丹等各謝署缺恩○大額駙耆齡啓侯各假滿請安○淮安關監督文紳請訓○恩輝續假十日○吏部呈進月官卷　　防衙門奏初五日大高殿拜表謨貝子行禮○召見軍機劉坤一文紳皇上明日用膳辦事後還海○○頭品頂戴山西巡撫臣張煦跪奏爲遵旨查明大員被叅各欵據實覆陳恭摺仰祈聖鑒事竊臣於光緒二十年十月初二日承准軍機大臣字寄本年九月二十七日奉上諭奎英奏綏遠將軍克蒙額私娶屬下土獸特蒙婦爲妻妻弟巴圖納遜等出入衙署肆行無忌復敢串通將車旗蒙女妻配與克蒙額之子爲妻請將土獸特蒙古驍騎校巴圖納遜額德力庫綏遠城廂紅旗滿洲佐領巴圖隆阿正藍旗滿洲防禦吉瑞一併革職等語所奏是否屬實著張煦確切查明據實具奏毋稍徇隱原片著抄給閱看將此諭令知之欽此遵旨寄信前來臣遵卽扎委雁平道恩霖馳往禀稱於十月十三日自代州起程沿途留心查訪二十日馳抵該處飭據歸化廳同知方龍光傳集　訊人等並酌調綏遠城將軍署内册檔督同委員大挑知縣林步　按照原叅各欵　　查調如原奏所稱綏遠城將軍克蒙額私娶屬下土獸特蒙婦爲妻係滿洲佐領巴圖隆阿防禦吉瑞驍騎校額德力庫商約勾串將土默特蒙古驍騎校巴圖納遜之姊配與克蒙額爲妻一節查將軍克蒙額年逾八旬生有三子成丁後俱先經物故其家丁王蔭甫因克蒙額晚年乏嗣央託商民彭萬春玉全等媒說納巴圖遜之姊孫氏爲妾光緒十四年八月過門並非爲妻據該佐領巴圖隆阿等供稱均無商約勾串情事惟孫氏過門時克蒙額派佐領巴圖隆阿防禦吉瑞迎接是實原奏謂該佐領等商約串配殆由於此又如原奏所稱巴圖納遜係孫氏之弟額德力庫係孫氏之姊夫夤緣出入衙署朋比勾串倚權肆行無忌一節訊據軍署内差家丁王姓供稱將軍之妾孫氏母家親屬非經將軍傅唤來署向不私自擅入本年將軍進京多傳數次是有的並未干預公事詳加訪察互相考証與所供相符似尚可信原奏謂巴圖納遜等朋比夤緣出入衙署不爲無因又如原奏所稱額德力庫巴圖納遜串通將本旗蒙女配與將軍之子爲妻一節查克蒙額親子均故惟收巴彦珠拉爲義子籍隸陜西光緒十五年五月經將車之妾孫氏央媒潤虎爲巴彦　拉娶土默特驍騎校珠力杭阿之女爲妻並非巴圖納遜等媒合串娶等情禀覆前來臣復明查密訪悉與該道等所禀無異該佐領巴圖隆阿防禦吉瑞驍騎校額　力庫查無爲將軍串娶孫氏及爲巴彦珠拉串娶珠力杭　之女爲妻曁倚權肆行無忌各情事實據惟查土獸特係綏遠城將軍兼轄地方克蒙額身任將軍輒納所轄土默特驍騎校巴圖納遜之姊爲妾復爲其義子巴彦珠拉娶土默特驍騎校珠力杭阿之女爲妻巴圖納遜將其姊孫氏給克蒙額爲妾珠力杭阿將其女給克蒙額義子巴彦珠拉爲妻私娶部屬婦女均屬違例滿洲廂紅旗佐領巴圖隆阿正藍旗防禦吉瑞聽從迎接孫氏過門土默特蒙古驍騎校額德力庫聽傳出入衙署亦屬不知避嫌應如何分别懲處之處微臣未敢擅擬恭候聖裁再克蒙額等恭逢恩詔事犯在光緒二十年正月初一日以前合併聲明除咨兵部外所有遵旨確查大員被叅各欵據實覆陳緣由伏乞皇上聖鑒訓示謹奏奉硃批該部議奏欽此○○頭品頂戴兼護湖廣總督湖北巡撫臣譚繼洵跪奏爲遵旨清理京控積案勒限催審謹分别已結未結各案繕具清單恭摺覆陳仰祈聖鑒事竊臣接准都察院咨具奏清理京控案件一摺欽奉上諭著各直省督撫遵照該衙門所奏子限半年將積年未結各案分别查銷審結其十九年四月以後奏咨各案仍照向章依限審結不得再有遲延積壓等因欽此並將光緒九年三月以前未結各案開單咨行到鄂卽經轉飭欽遵辦理去後兹據署湖北布政使陳箴署按察使瞿廷韶查明已未結各案開具清册詳請奏咨前來臣覆查湖北京控案件從前均係提省審辦嗣以控案逐年增多控情復多不實紛紛提省不免拖累正擬將情輕之案飭發該管道府就近提審適前任湖南撫臣卞寶第于光緒八年奏請將咨案之事涉細微及未在本省控告著飭發該管道就近審擬其情節較重並奉旨交審案件仍督同臬司親提審訊以期輕重得宜而杜訟棍株　等因經刑部議奏奉旨允准通行各省一體照辦此後京控咨交之案遇有情節輕微遂卽照章飭發該管道府提審其情關重大者仍提省審辦迄今十有餘年不惟結案較速民鮮拖累而刁告之風藉以稍戢惟其中實有難以依限審結著不得不援例聲請展緩而歴任督撫臣曁臣等仍隨時嚴催現查都察院單開各案件已訊結八起其尚未結者二十二起實以要證關傳未到驟難完結曾經咨部辰限在案尚　藉口遷延餘仍督飭該司等認眞稽核勒催務期舊案依限清結新案隨時審辦不得再有遲延積壓如敢玩泄因循卽行嚴叅並將清册分送都察院刑部步軍統領衙門查照外所有遵旨清理京控積案勒限催審緣由謹分别已結未結各案繕具清單恭摺具奏伏乞皇上聖鑒冉湖廣總督係臣兼護毋庸列銜合併陳明謹奏奉硃批該衙門知道單併發欽此○○張煦片再據署人同鎭總兵沈玉貴咨稱該總兵現年五十八歲湖南長沙縣人咸豐八年在江西吉水縣　賊肩背及足受槍傷三處十一年攻撲安徽歙縣賊壘鼻準左　俱受鎗子重傷同治四年在山東濟寧州剿賊左手掌及無名指小指俱被刀砍傷損筋骨計共受傷三次均經騐明列入頭等雖隨時醫治就痊而左膀不能舒左手尤屈而不伸實於挽强命中有礙咨請奏免騎射前來臣查騐實核與軍營打仗受傷准免騎射之例相符合無仰懇天恩俯念該總兵屢冒危險臨敵受傷准予盆部駐册免其考騐騎射出自逾格鴻慈如蒙俞允仍飭該總兵改習槍砲以符定章理合附片陳明伏季聖鑒訓示謹奏奉硃批著照所請兵部知道欽此○○頭品頂戴山西按察使臣張汝梅跪奏爲恭報微臣祝嘏旋晉仍回臬司本任日期叩謝天恩仰祈聖鑒事竊臣前奉諭旨飭令進京隨班祝嘏當卽交卸臬篆由晉起程於九月十八日到京祝嘏禮成於十月二十日奉旨張汝梅著卽回任欽此二十二日陛辭仰蒙訓誨周詳莫名欽感隨卽束裝出京於十一月初十日馳抵山西省城奉撫臣張煦行知飭回臬司本任十二日准署按察使冀寧道俞廉三將印信文卷移交前來臣當卽恭設香案望闕叩頭祇領任事伏念臣中州下士三晉備員逢壽宇之宏開瞻天顔而有喜荷温綸之下逮叨異數以滋漸兹復渥被隆施重持憲紀查山右地鄰畿輔臬司職掌刑名雖軌轍堪循敢曰駕輕而就熟而典章宜飭時虞綆短而汲深檮昧如臣懼難勝任惟有隨時隨事禀承撫臣認眞經理愼司庶獄期情法之持平格守官方冀觀聽之並肅殫竭駑鈍冀答鴻慈所有微臣祝嘏旋晉仍回臬司本任日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○頭品頂戴山東按察使奴才松林跪奏爲恭報奴才祝嘏　都馳回山東接印任事日期叩謝天恩仰祈聖鑒事竊奴才前於九月初四日交卸臬篆遵旨來京慶祝當卽恭摺具　在案到京後瞻依壽宇歌九如天保之詩慶祝璇宫附萬國冠裳之列並蒙天恩召見跪聆聖訓周詳叩辭出都於十一月十一日馳回山東當奉撫臣李秉衡檄飭回任旋於十二日准署按察使鹽運使李希蓮將印信文卷移交前來奴才恭設香案望闕叩頭祗領任事查山東正沿海籌防之日臬司爲提刑專責之官攘外以靖内爲先安民以察吏爲本奴才　昧懼弗克勝幸已莅任數年粗知端緒現惟隨時隨事禀商撫臣認眞經理冀答高厚鴻慈於萬一所有奴才馳回山東接印視事日期並感激下沈理合恭摺叩謝天恩伏乞皇上聖鑒謹奏奉硃批知道了欽此 
 
 

Page 11

 
 
[光緒二十年十二月初二日京報全錄]  
　　宫門抄○上諭七道錄前○東撫李奏籌撥黄河防汛經費摺○又奏請將疏防各官革職議處摺○陜督楊奏校閱秋操事竣摺○又　奏請免騎射片○將軍定奏調充練軍總統摺○又奏調充統領片○十二月初二日刑部都察院大理寺正黄旗值日無引　見○端王假滿請　○福州將軍慶裕請訓○成公明惠各續假十日○召見軍機慶裕　○○山東巡撫臣李秉衡跪　奏爲豫籌光緒二十一年黄河防汛經費懇恩俯准照數撥用以資修防恭摺仰祈聖鑒事竊東省黄河兩岸工叚綿長千有餘里並無專管廳汛向係分派員弁雇募勇夫駐防用人旣多需欵因之亦鉅且河身淺窄水行地上全恃隄埝收束掃霸護持工大費繁倍形吃重溯查光緒十五十六兩年前撫臣張曜用欵至八十八萬及九十七萬兩不等遞年節减至十八年爲始每年額撥經費銀六十萬兩内司道各庫籌撥銀五十萬兩藩道二庫截留籌備餉需銀十萬兩嗣因大汛搶廂險工購辦　料額定經費不敷復經前撫臣福潤奏明續撥藩庫銀五萬兩統共撥銀二十五萬兩固非徒事虚糜實以工程浩大勢在則然也臣蒞任之初正臨秋汛黄流刷底淘空埽叚多被蟄陷迨節屆霜降水勢仍有長無　奇險環生幸得在工各員搶護平　所儲料物早已告罄無存來歲春廂事宜必須提前籌辦採運　料磚石添修埽　皆爲防汛所必需乘此冬合料價稍平及早分叚購備庶免臨時束手臣昔官直隸於河務亦曾留心講　東省河工更巨負荷愈重仰蒙聖恩　以疆寄責任宣防無日不惴惴恐懼值此海疆多事自應格外撙節然經費固當從省而要工尤宜保全設有疏虞則工振兼施需費動逾倍蓰又何敢輕於一試致妨全局現在督同河防局司道通盤籌書來年防汛經費擬請照案籌撥銀六十萬兩除司道各庫撥銀五十萬兩外仍將藩運兩庫應解籌備餉需銀十萬兩存留動支臣請撥一分正欵期盡一分實心必當破除情面督飭在工各員核實支銷如有餘剩留作下年撥用之項斷不敢任其稍有糜費合無仰懇天恩俯准照數撥用以資修防出自鴻慈所有豫籌光緒二十一年黄河防汛經費緣由理合恭摺具陳伏乞皇上聖鑒訓示謹奏奉硃批著照所請户部知道欽此○○山東巡撫臣李秉衡跪奏爲疏防絞犯越獄脫逃四個月拿獲請旨將管獄官革職照例議處恭摺仰祈聖鑒事竊查接管卷内據署招遠縣知縣許源清禀報光緒二十年五月二十三日據典史黄壽彝申稱二十二日夜四更時分風雨交作更夫進屋避雨與禁卒人等各因困倦睡熟詎絞犯楊辛未乘間扭斷鐐銬越獄逃逸該署縣亦先聞信會督營典馳往勘騐率領兵役人等追捕無蹤提訊刑禁人等僉供一時疏忽並無鬆刑賄縱情弊請通飭緝拿等情當經前撫臣福潤批司將該典史黄壽彝撤任委員前往接署同刑禁人等一併委提至省發委濟南府審辦旋據諸城縣知縣王曾俊訪聞該犯楊辛未逃入該縣境内飭差協同招遠縣兵役並黄壽彝派出家丁及禁卒家屬於六月二十二日將楊辛未拿獲訊供通禀復經福潤批司提省歸案訊辦兹據該管府道詳咨藩臬兩司揭參前來臣查該犯楊辛未係根傷同姓不宗之楊討牢兒身死案内罪應擬絞秋審緩决三次牢固監禁之犯該管獄有獄各官並不督率刑禁人等小心看守致令絞犯越獄脫逃雖於四個月限内恊司諸城縣拿獲尚知愧奮究屬疏於防範除咨部將楊辛未於秋審案内扣除外相應請旨將管獄官署招遠縣知縣許源清敕部照便議處仍俟訊明刑禁人等有無鬆刑賄縱情弊按例擬辦所遺招遠縣典史一缺東省現有應補人員應行扣留外補合併陳明理合恭摺具奏伏乞皇上聖鑒訓示謹奏奉硃批另有旨欽此○○太子太保頭品頂戴陜甘總督臣楊昌濬跪奏爲校閱省標各營官兵秋操事竣恭摺仰祈聖鑒事竊照陜甘督標五營並蘭州城守共六營馬步官兵向按春秋二季合隊操演查本年春操臣已將校閱情形具摺陳明在案兹值本年秋操之期臣於九月二十一日率同司道親赴教塲將各營官兵與新練步隊並防營中旗步隊左旗馬隊合操逐一校閱器械利銛步伍整齊操演香山速戰等陣奇正相生進止如法施放連環槍砲並噴筒火彈聲勢尚屬聯絡比較刀矛籐牌亦殊趫捷馬隊陣式分合進退馳騁嫺熟馬上放槍均皆穩速有準臣當擇其技藝出衆者分别奬賞以示鼓勵仍嚴飭各營將備按月勤加操練以期精益求精兵得實用仰副聖主整飭戎行修明武備至意所有臣校閱省標各營官兵秋操情形理合恭摺具陳估乞皇上聖鑒謹奏奉 
[硃批知道了欽此]  
　　○楊昌濬片再前准部咨打仗受傷武職員弁必須手足受有重傷方准請免騎射一律考騐槍礮等因兹據頭品頂戴記名提督現署陜甘督標右營叅將多托哩巴圖魯潘長清禀稱該員前於咸豐八年投入湘軍五年在湖南永川東安縣打仗右骽中槍子傷一處同治三年攻打江甯省城踞賊右脅受礮子傷一處八年攻打甘肅金積堡右手背受礮子傷一處十三年攻勦河州回匪右手小指受槍子傷一處以上共計受砲子傷五處雖隨時醫治痊愈而創痛尚在亦有傷及筋絡者每逢節序輙作痛楚挽弓維艱懇請奏免騎射等情前來臣親騐屬實並無揑飾情事合無仰懇天恩俯准該員潘長清免其騎射改習槍砲以示體恤出自鴻慈除咨部查照外謹附片具奏伏乞聖鑒訓示謹奏奉硃批著照所請兵部知道欽此○○奴才定安跪奏爲練軍總統現因患病調養未曾復元打仗恐難得力擬與該軍督統互相調轉以免貽誤恭摺具奏仰祈聖鑒事前因派兵征剿經奴才飭調三省練兵由各該軍總統分帶先後馳赴前敵以期戮力同心相機堵擊吉字營總統副都統銜乾清門頭等侍衛富林布於八月間統帶馬隊五起由吉林來奉旋因患病請假飭令在營醫調月餘以來雖經醫治就痊聞其精神尚未復元值此臨敵之際總統爲一軍之表率自未便稍涉遷就致滋貽誤應亟遴員更調俾得各盡所長查有該軍帮統頭品顶戴記名副都統前伊犁錫伯營領隊大臣世襲雲騎尉志勇巴圖魯果權曾在新疆帶隊久臨陣戰卓著勳勞以之調充吉字營練軍總統指揮調度可期得力其所遺帮統一差富林布現於戰陣事宜雖未能責其盡心措置第其平日督飭操演尚能認眞辦理營務將士亦均翕服應卽以之充補似此一轉移間洵屬兩有裨益該軍現在駐守鹻廠一帶地極緊要除赶緊飭調果權迅速由吉來奉赴營接管隊伍妥爲布置外所有練軍總統與幫統互相調轉緣由理合恭摺具奏伏乞皇上聖鑒謹奏奉硃批著照所請該衙門知道欽此○○定安片再盛字營右翼練軍馬步統領恊領德源於本年六月間派隨該軍總統豐陞阿出隊駐紥大東溝沿海地方潮濕觸發舊患骽疾痠痛異常動履維艱於九月十二日禀由豐陞阿轉請給假一個月調治當經批示照准嗣因假滿疾尚未痊復經續假二十日飭令赶速醫調在案兹據德源以假期屆滿多方調理因年逾六十氣血己虧醫藥無功現值軍務吃緊時須乘騎督剿仍此骽疾纒綿未便濫厠戎行轉致貽誤懇請開去差使派員接替等情呈報前來卽經奴才委員查騐結報屬實查現在軍務緊要防剿需人軍營帶隊之員本難遽行撤换惟該統領德源旣患骽疾乘騎不便若仍令從事行間亦屬無濟於事應卽遴員接替以免貽誤查有盛字營管帶正藍旗步隊營官記名副都統信勇巴圖魯魁多樸誠勇敢熟悉營務堪以接充統領其所遺步隊營官容俟揀員委派除分飭遵照並咨報總理海軍事務衙門查照外謹附片具陳伏乞聖鑒謹奏奉硃批著照所請該衙門知道欽此○○定安片再三省練兵全營翼長甯夏副都統蘇嚕岱前因晉京祝嘏經督辦軍務王大臣奏請留京當差知照到營所遺練兵全營翼長爲全軍之樞紐兹當用兵之際尤非廉明幹練之員不足以勝任查有現署全營翼長文案翼長花翎二品頂戴奉天候補道余濬規模閎遠識略兼優以之補充斯差實於軍政大有裨益所遺文案翼長一差查有支應局總辦鹽運使銜甘肅補用知府汪廷棟才長心細勤幹有爲堪以派委仍令兼總支應局事宜以資熟手除分飭遵照並咨報總理海軍事務衙門查照外謹附片陳明伏乞聖鑒謹奏奉硃批著照所請該　門知道欽此 
 
 

Page 12

 
 
[光緒二十年十二月初三日京報全錄]  
　　宫門抄○諭旨三道錄前○直督李奏審明逆倫重犯照例辦理摺○又奏津海關洋稅收支各數指○又奏籌備軍餉片○又奏東海關洋稅收支並舊管實存各數摺○又奏揀員借補都司片○將軍恩奏派員署理副都統摺○又奏請准副都統幫辦邊務片○織造　　奏保留庫使片○十二月初三日工部鴻臚寺正白旗值日吏部引見三十五名户部十二名侍衛處八名廂黄漢五名正黄漢五名廂白蒙二名廂藍蒙十名圓明園十六名○謨貝子博公各假滿請安○剛毅謝授正紅蒙副都統恩○裕德請假十日○文煕續假十日○福中堂續假一個月並請派署差使○户部奏請更换左右翼監督○内務府奏派雍和宫熬粥派出啓秀○召見軍機麟中堂劉坤一啓秀○○革職留任大學士直隸總督一等伯臣李鴻章跪奏爲審明逆倫重犯照例辦理恭摺仰祈聖鑒事據肥鄉縣禀報縣民楊連城因瘋用短鎗札傷親父楊逢隆身死一案臣因案關逆倫情罪重大批飭提省審辦嗣據　署臬司潘駿德督同保定府朱靖旬審明擬議解勘值臣駐津飭委藩司裕長代審無異臣覆加查核緣楊連城籍隸肥鄉縣已死楊逢隆係其親父平日侍奉並無違犯光緒十四年四月間楊連城染患瘋病時發時止地方師太和鄰佑楊林東犯叔楊逢吉本欲報官鎖錮楊逢隆因其並不滋事勸阻不報二十年六月初九日午後楊逢隆在村中水坑南邊乘凉　臥楊連城瘋發昏迷携取短鎗將楊逢隆右𦚼䐐右後肋札傷經楊逢吉瞥見奪下短槍將楊連城捆住楊逢隆移時殞命報縣騐訊將楊連城瘋病醫痊禀經批飭提省審辦據供前情不諱查律載子毆父殺者凌遲處死又例載子毆殺父之案無論是否因瘋悉照本律問擬若距省在三百里以外卽在省垣正法仍將首級解回犯事地方梟示又瘋病之人其親　鄰佑人等容隱不報不行看守以致瘋病之人殺他人者照知人謀害他人不卽阻當首報律杖一百各等語此案楊連城因瘋病發用短槍將伊父楊逢隆札傷身死合依子毆父殺者凌遲處死查肥鄉縣距省在三百里以外經臣飭委前任藩司裕長於審明後會同前署臬司潘駿德督標中軍副將陳飛熊恭請王命將楊連城鄉赴市曹凌遲處死仍將首級解回犯事地方懸杆示衆以昭炯戒地方師太和鄰佑楊林東犯叔楊逢吉均依瘋病之人其親屬鄰佑人等容隱不報不行看守以致瘋病之人殺他人例擬仗一百折責發落地方師太和係屬公罪免其革役徐備錄供　咨送刑部外所有審明辦理緣由理合恭摺具奏伏乞皇上聖鑒敕部知照謹奏奉硃批刑部知道欽此○○革職留任大學士直隸總督一等伯臣李鴻章跪奏爲津海關續徵第一百三十六結洋稅收支各數繕單恭摺仰祈聖鑒事竊津海關收支洋稅截至光緒二十年五月二十七日第一百三十五結止業經奏報在案兹據津海關道盛宣懷詳稱自光緒二十年五月二十八日起至九月初二日止按英國三個月一　係第一百三十六結期滿除外國船隻江海等關免單銀二萬三千二百八十七兩一錢五分九釐招商局船隻江海等關免單銀四萬九百七十八兩六錢五分三厘並未收銀外實計徵收進出口各稅及船鈔銀十五萬六千五百七十九兩九兩九錢五分八厘督飭委員會同稅務司詳細稽核調取收稅總册較對數目相符又收東海關解到機器局經費四成銀五萬兩計開支餉需經費薪工各欵統共發過銀十九萬一千五十三兩一錢六分一厘九毫二絲除俟分項造册詳咨外所有津海關經徵第一百三十六結洋稅收支數目開單請奏前來臣覆核無異理合繕單恭摺具陳伏乞皇上聖鑒謹奏奉硃批該衙門知道單併發欽此○○李鴻章片再北洋增募勇營需欵甚鉅經臣奏准將江北江蘇河運漕米全數截留接濟軍食並將隨漕輕齎等銀湊發軍需嗣由倉塲總督奏經户部議覆援照光緒五年奏案將個兒錢一項徑解直隸抵作運費其輕齎等銀仍由各糧道解交倉塲衙門兌收咨行遵照在案兹查江北河運漕米七萬六千六百八十三石二斗四升一勺隨交餘米五千三百六十七石七斗五升六合八勺江蘇河運漕米五萬石隨交餘米二千八百八十四石六斗一升五合四勺已於九月初九日如數交清飭由海防支應局騐收分别存儲按營搭放並派候補道李興銳委用道劉啓彤專司其事至個兒錢一項江北應交銀一千二百二十六兩九錢一分六厘江蘇應交銀八百兩亦經解交支應局作爲運費其輕齎等銀仍由該糧道等解交倉塲衙門兌收理合附片具奏伏乞聖鑒敕部查照謹奏奉硃批户部知道欽此○○革職留任大學士直隸總督一等伯臣李鴻章跪奏爲東海關續徵第一百三十六結洋稅收支並舊管實存各數目繕單恭摺仰祈聖鑒事竊東海關徵收洋稅截至光緒二十年五月二十七日第一百三十五結止業經具奏在案兹據東海關道劉含芳詳稱光緒二十年五月二十八日起至九月初二日止按英國三個月一結係第一百三十六結期滿計徵收進出口各稅及船鈔銀七萬七千二百十四兩六錢七分八厘經該道督飭稅務司曁委員檢齊册籍　查照紅簿逐細核算數目相符一切支發各欵共銀十三萬四千七百五十三兩二錢七分九厘一毫七絲七忽二微連前結舊管共實存銀八萬四千九百四十七兩一錢四分九厘四絲八忽八微已於九月以後分别借支撥司除另行分項造册呈報外所有東海關經徵第一百三十六結期滿洋稅收支並舊管實存各數目開單詳請具奏前來臣覆核無異理合繕具清單會同山東巡撫臣李秉衡恭摺具陳伏乞皇上聖鑒謹奏奉硃批該衙門知道單併發欽此○○李鴻章片再高蘭鎭標曹家路都司舒志於光緒二十年三月初十日在任病故應請勅部開缺所遺曹家路都司轄境遼濶緝捕巡防極關緊要非精明幹練之員弗克勝任查有花翎副將銜儘先補用遊擊田尚霖年三十五歲大興縣人由武童投効軍營剿匪出力保以把總儘先拔補嗣歸直隸收標候補因挑挖靑龍灣河工並歴年辦理海軍及剿辦熱河教匪搶堵永定河南上汛漫口大工出力歴保以遊擊仍留原省儘先補用又因海防五年期滿保加副將銜該員年强才裕熟習行陣以之借補馬蘭鎭標曹家路都司員缺實堪勝任亦與例章限制相符應請准其借補以裨營伍除飭取舒志病故委騐各結並田尚霖出身履歴咨部外理合附片具陳伏乞聖鑒敕部核覆謹奏奉硃批兵部議奏欽此○○奴才恩澤跪奏爲遵旨請派署理吉林副都統員缺薛摺仰祈聖鑒事竊查吉林本任副都統沙克都林扎布前奉寄諭已於八月初四日啓程赴京經將軍長順因吉林旗務軍政副都統亦有貴成奏請應否暫行派員署理欽此等因奴才查吉林爲根本竽地又時有盜匪竊發擾害閭閻諸凡練兵整隊布置輯綏均須籌策如奴才材識庸昏深虞未能措置咸宜查有寧古塔副都統富爾丹老成練達洞悉地方情形前曾署理斯任合無仰懇天恩俯准將吉林副都統印務可否仍以該副都統富爾丹調署用資臂助所遺寗古塔副都統一缺查有副都統銜兩次記名副都統吉林滿洲廂黄旗花翎恊領富凌阿前曾署理三姓副都統印務二次署理雙城堡總管印務一次均能措施裕如擬請以之遞署寧古塔副都統亦堪勝任可否之處出自聖裁所有遵旨揀員署理副都統各缺　由理合恭摺具奏伏乞皇上聖鑒訓示謹奏奉硃批著照所請兵部知道欽此○○恩澤片再奴才恭承恩命署理吉林將軍所遺琿春副都統印務經長順奏委副都統銜軍機處存記靖邊前路統領花翎協領恩祥暫署在案惟幫辦邊務一差未經陳明貴成兼署查琿春相去千餘里必須幫辦得人就近調度俾各軍將領有所禀承方不至稍有貽悮查恩祥統軍多年曉暢戎機可否卽以該員兼署之處出自逾格鴻慈理合附片具奏伏乞聖鍳訓示謹奏奉硃批著照所請欽此○○英瑞片再查奴才衙門司庫筆帖式庫使等員向例五年任滿呈請更换如有當差得力歴經懇恩留年在案兹查庫使長存於光緒十八年四月間經奴才保留二年後至二十年又屆期滿例應呈請内務府揀員接替惟查該員當差勤愼工匠咸服現在正值各項活計緊要之時督　工匠方資熟手合無仰懇天恩俯准將該庫使長存再行留任二年之處出自逾格鴻慈謹附片具陳伏乞聖鑒訓示謹奏奉硃批著照所請該衙門知道欽此 
 
