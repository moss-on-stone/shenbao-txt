# 1918 - 11 - 4916134

 

Page 1

 
 
   
 
 

Page 2

 
 
   
 
 

Page 3

 
 
時評 
[新勢力（三）（冷）]  
　　直接之國民 
凡人在國家範圍以內者均得之謂國民然國民之中實有直接國民與間接國民之分何謂直接國民以其個人之利害直接及於國家之利害而國家之利害又能直接及於其個人之利害故也 
　　例之於農出產豐則國家之賦稅增出產歉則國家之賦稅減是個人之利害與國家利害直接有關也國家平治則得致力於隴畝國家擾亂則將爲人所蹂躪而侵掠是國家之利害與個人利害直接有關也推之商亦然推之工亦然推之---切有切實之職業以營生者皆然此即直接國民之界說也此直接國民之新勢力一旦出現而後中國之時避乃能一變而有望 
命令 
　　一月九日大總統任命蔡寶善爲江蘇政務廳廳長此令 
　　又令內務總長錢能訓呈司長殷錚現經財政部調用請免去本職殷錚准免本職此令 
　　又令任命曾維藩爲內務部司長此令 
　　又令財政總長王克敏呈本部司長丁道津因病懇請辭職丁道津准免本職此令 
　　又令任命李光啟爲財政部司長此令 
　　又令財政總長王克敏呈山東財政廳廳長王璟芳調京任用請予免職王璟旁准免本職此令 
　　又令任命安茂寅爲山東財政廳廳長此令 
　　又令任命景圻爲九江關監督兼辦通商交涉事宜此令 
　　又令調任林棨署江蘇高等審判廳廳長兼充地方捕獲審檢廳廳長此令 
　　又令調任沈家彜署京師高等審判廳廳長此令 
　　又令任命葉爾衍署奉夭高等審判廳廳長此令 
　　又令海軍總長劉冠雄呈視察李國圻科長林廷鑒林海魁均請免去本職應照准此令 
　　一月十日大總統令內務總長錢能訓呈綏遠五原薩拉齊兩縣及包頭地方發生時疫按照傳染病豫防條例請指定施行區域即日施行等語綏屬五原薩拉齊生時疫症應即定爲防疫施行區域其東路之豐鎭係交通孔道應一併指定以便先事籌防卽日由該部督飭分別施行並交外交財政陸軍交通等部會同辦理餘如所擬即責成檢疫委員切實籌辦以杜傳染而重民生此令 
　　又令陸長佐晋給三等嘉禾章此令 
　　又令王毓芝陳維楨顧承曾均給予四等嘉禾章此令　　又令危耀奎給予四等嘉禾章此令 
　　又令孟彥倫汪正綱均給予四等嘉禾章此令 
專電 
　　北京電主戰派現在計畫先逼下討伐令第二步即要求須段爲總理段决不出使馮孤立如不下討伐令則以對黎之法對馮（十一日下午五鐘） 
　　北京電馮即主戰而某派排馮運動不息現先逼下戰令使李督等難馮一面鼓吹王辭使閣倒後馮無法祗得去職但現在王尚未辭且言非至萬難維持必不去職（十日下午六鐘） 
　　北京電各報流布將下討伐令絕非事實王此時亦不辭職必至無可維持始行撤手惟荊襄獨立政府認爲必須討伐亦不下明令（十一日下午六鐘） 
　　北京電李督與馮王間關係絲毫未變南京雖有國會議員多人謁李均未親見現已漸散開會不成事實至議員布告攻擊馮王聞係某系故意流布以間李與馮王之策（十一日下午五鐘） 
　　北京電李王等督來電將自護說不確但李代表見馮王時曾言外傳張曹等出兵係逼蘇省果如是則亦忍無可忍馮昨與言余與王居當局豈有此事勿信挑撥（九日下午十鐘） 
　　北京電政府頃頒電令申討荊襄指石黎與王安瀾瀏興讓等多方擾亂責成第一路總司令曹錕湖北督軍王占元各派得力隊伍剋日分路會攻 
　　北京電非常國會移甯聞已得當局默認將與省會聯合會同時開幕當局對津派請下討伐令亦已照准其態度益使人莫測（十一日上午十一鐘） 
　　北京電滬盧永祥因滬甯形勢問題奪員到京要求中央迅予解決（十一日上午十一鐘） 
　　北京電參陸處奉令飛調馮玉祥所部回京（十一日下午三鐘） 
　　北京電公府昨開大宴會軍政界到五百餘人馮即席演說謂西南火氣太重余當以兵事使之稍降俾一朝火退融爲一致（十一日上午十一鐘） 
　　北京電王聘卿以箇人名義電復十六省區贊許原電反對舊國會之三理由而於臨時參院行國會職權極言有兩不可頃曹錕等再電要求堅持前議中央甚費躊躇擬暫擱置 
北京電津派聯電要求罷免蘇贛兩督以張敬堯督贛盧永祥督蘇或將楊調蘇升盧督浙 
北京電王士珍面諭秘廳今後關於各省區軍事來電院中槪不拆閱立送公府參陸處聽其核辦（十一日下午三鐘） 
北京電甘督電告西北安謐（十一日上午十一鐘） 
　　北京電譚浩明電陳光遠湘贛交錯之處當嚴守原地不越雷池半步（十一日下午五鐘） 
北京電趙倜報告王天縱與黎天才不合（十一日下午五鐘） 
　　北京電靳雲鵬對人言考日本所以強國有海陸軍爲中心極欽服山縣其論時局兩方皆痛駡並言與徐樹錚之意見根本不能相容云（十日下午六鐘） 
外電 
　　豐鎮電肺炎疫於六星期前發見於蒙古南部之巴塞波朗（譯音）繼傳染而東延至包頭薩拉齊最化廳今已沿京綏而至豐鎭大同伍連德醫士之辦公總機關設於豐鎮伍之來此本屬調查疫情今不得不設法以防疫症之蔓延伹伍未有厲行防疫法之充分權力耳法醫士約夫勒氏與伍同在此間已會同施行細菌學之察驗診明此疫爲肺炎疫今晨奉交通部之訓令京豐間之鐵路已不開車疫地醫士必須有聯合之行動與更大之權力方可掃除此疫（九日）[  字林報]  
　　哈爾濱電伊古資克與俄羅斯之電報交通業已恢復今日到有被攔之俄京電報甚多過激黨已允於一月十八日召集國會惟議員須滿法定四百人之數里林黨似已自覺勢力日弱俄京該黨僅數十萬人除兵士六萬外餘均學童與雜類人等工人已全脫黨克里倫柯將軍已赴前敵志在重整陸軍哥薩克軍於桐河流域大得進步加柯夫錢現被圍不日可下基夫境亦由哥薩克軍控制烏克蘭軍現與哥薩克軍提携作戰貝加爾與烏蘇里之哥薩克兵集隊頗速老少一律入伍伊古資克以東一帶過激黨已無權力可施人民皆知若輩之伎倆（九日） 
[  以上字林報]  
　　北京電在北京及北方各地之民黨系前參衆兩院議員等有將應勸誘前往南京之形勢故參議院或可達法定人數（十一日） 
　　北京電傳聞馮總統慮南京發生事變危及李純之身特向上海盧護軍使發電撫慰以勿輕舉妄動相戒（十一日） 
　　北京電昨日參陸辦公處奉大總統之命電命王占元曹銀趙倜速討石星川黎天才 
（十一日） 
　　漢口電日前南軍總司令譚浩明及程潛因進攻岳州預備已畢特電中央政府與王占元曰將段祺瑞段芝貴龍濟光三人免職並將岳州北軍撤退不然即取自由動王督軍仍取平和調停手段特派代表赴長沙請在武昌開會議（十一日） 
　　漢口電王督軍電中央聲明反對天津會議要求撤回停戰令之舉（十一日） 
　　東京電近日日本民間發表一種言論極爲各界所注目略謂極東形勢驟變將於何時發生何項變端皆難豫測我國目下正在研究萬一有事將何以維持極東之治安何以保護我國人民及聯合國僑民又際此危急之時局中國南北互爭不已實有大不利於東洋之大局故兩方互讓以圖國力之一致實爲中國目前之急務云云（十一日） 
　　東京電日本借與中國之幣制借欵一千萬元决計由銀行十八家分任每家各擔任五十五萬五千元不向民間募集此欵定於本月十四日彙齊（十一日） 
[  以上東方通信社電]  
戰電 
　　亞姆斯特丹電今日白里斯特里土夫斯克開媾和大會德國仍盛傳魯登杜夫將軍辭職之說佛蘭克費特報表示意見謂謠言之作乃欲加壓力於今在白里斯特里土夫斯克議和之德國外相庫爾滿氏耳（九日） 
　　倫敦電工部大臣勞白資氏昨在赫特斯菲爾特演說謂非俟恢復比國予以完全之賠償恢復亞爾薩斯勞蘭斷不能開媾和會苟非擊敗德國和平難以持久云（九日） 
　　俄京電據當局宣稱白里斯特里土夫斯克之討論會昨復繼續開會雙方代表曾述及擇一中立國地點開媾和預備會議一切現正順利進行 
（九日） 
　　亞姆斯特丹電德國宣布擴張潛艇區域謂目下在德國封鎖新區域各港之中立國船舶如於一月十日取最近之航路入海則可免攻擊並以通融時期給予未先知覺駛入禁區之中立國船舶（八日） 
　　巴黎電意國陣線法炮隊司令里碩將軍陣亡（九日） 
　　華盛頓電盤谷（遜邇京城）美使署電稱暹邏大水高及屋面農民現皆棲居屋上收成被毀損失甚巨（六日） 
要聞一 
[西報論南北和戰之趨勢]  
　　字林報七日北京通訊云南京似將有事徵兆已見非同虛擬李純在寗有兵一師而浦口則有馮玉祥所統之一旅記者前稱開赴江西頃聞此旅仍駐浦口陸軍部雖有訓令將此旅併入南征第二軍歸張懷芝節制惟據都中有識華人之意見此旅必從李純意旨行事而不受北京訓令也聞蘇督李純贛督陳光遠刻向政府抗議反對魯軍南下溯天津會議而後督軍團所以表示其政策者其第一着卽派魯兵一旅南行赴滁滁在浦口西北相距約二十英里未幾又有魯兵一旅似亦抵滁或方在途徵聞督軍團尙擬續派軍隊南下大約張懷芝擬率其軍隊假道贛省抄擊湘省南軍之後此計必經蘇贛兩省而後可以實行今據現象觀之蘇贛兩督完全反對之大有此計苟不取銷則以武力相拒之槪第李純亦有躊躇顧慮之處蓋牽掣其後者有上海之北軍也當此權詐百出詭譎無常之時浦口馮軍與上海盧軍將來有何舉動非目下所能言吾人所可言之無傷者李純之態度將視長江上下游能否確爲其後援而定耳使李有此後援也則張懷芝未必敢發難於江南自吾人觀之此非戰局也殆棋局耳凡善運用其士卒者輒可不流血而獲勝仗也北京報紙之消息不盡可恃常使人墜入五里霧中如星期日北京導報所載新聞卽其一證該報載稱政府接電龍濟光屢勝已於三日入廣州以觀音山爲駐節處莫榮新之軍隊經龍砲擊已被逐出刻省城全歸龍管轄云此條新聞全屬揑造吾人僅知龍濟光刻距廣州約二百英里廣州雖有戰事但不過軍艦二艘之轟擊督署而已導報所載者當係陸軍部無中生有之僞造消息想非導報主筆所爲也 
[雙管齊下之中央政策]  
　　中央之應付時局始終用雙管齊下筆法一面對於西南盡情敷衍以冀調停之局或有萬一之望故與陸榮廷岑春煊李純等函電往還始終無問即荊襄之石星川黎天才亦累囑陳宦蔣作賓孫武等發電勸告並電王占元勿宜操之過激石黎等如有拍致中央電報仍予照轉不必扣留據此種種似乎中央仍就和字上用功夫然據又一方面消息則謂元首已知和議無望將於星期四開特別會議於懷仁堂討論收回停戰成命另下討伐命令日前政府發致用兵省分之文電亦實表明此意略舉其一二如下一參陸辦公處致龍濟光蕭電曰香港轉龍巡閱使鑒有沁兩電所稱李司令嘉品率部攻潰桂軍並進攎雷州情形該司令調度有方士卒用命良爲欣慰應先傳令嘉獎仍飭督率所部努力進取以竟全功奉諭特達參陸部蕭（二日）印二參陸辦公處致龍濟光冬電曰香港轉龍巡閱使鑒徑宥兩電悉岳閩各軍此時轉守爲攻與貴部遙遙相應自是善策惟兩處地位與粵中㣲有不同未可輕於進取現正續撥大軍分投出發一俟軍力充足即當尅期進行所需軍艦業由海軍部趕速設法另電奉達參陸部冬（二日）印三參陸辦公處致王占元支電中有荊襄方面應從武力解决望轉飭前方隊伍舊力進行期速底定等語以上三電足以證明政府决定用兵之意而有餘然觀於前述種種平和運動則又萬不能謂政府已舍和言戰在政府當局或以爲執兩用中自誇其操縱之妙究其極則主戰者疑政府無主戰之心主和者又疑政府無言和之意兩皆不勝其憤時局遂益混沌而不可收拾中央之態度旣如是矣返觀主戰派各督則因得前敵仍在進攻之信紛向當局建議張敬堯電最激曹錕電請改發宣戰命令張懷芝則　嚴詢調人倪嗣沖楊善德盧永祥諸人亦均有主戰之表示天津方面連日開會徼聞不久將由十六省處聯名發一電報有所主張至西南方面則譚浩明近仍在通電攻擊政府之用人行政昨日政府又接南方轉來之譚浩明一電該電係譚致李純陳光遠王占元三督軍者略謂中央一面布告停戰一面增兵岳漢一面又用段合肥爲參戰督辦段芝貴長陸軍龍濟光巡閱兩廣對於西南諸要人詰責之電並無滿意之答覆足徵中央絕無議和之誠意請轉電中央如不取消二段一龍之職權及撤退駐岳之北軍雖有前此布告罪斷無議和之餘地卽前此停戰之布告南軍亦不能　照公等儘可不必力作調人云云 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[國務會議之所聞]  
　　據國務院消息昨日（八日）午前十時開國務會議至十二時半始行散會時出席人員除陸曹兩總長由高葉兩次長代理出席外各部總長槪行列席重要議題爲討伐四南政策當時段陸軍總長曾將曹錕張懷芝要求發布討伐令之電報並南北兩軍現下之動靜詳細報告嗣卽開始討論和戰問題議論紛出並未决定採何政策又一消息云昨日（八日）星期二國務院例有會議聞開議時間甚短對於時局僅報告各處督軍護軍使如張懷芝張敬堯盧永祥等依舊主戰情形以現無重大發展閣員亦絕不發言至所議例案目下最緊要者爲防疫問題內務部對此頗爲鄭重其事昨日詳細報告辦理經過手續及派定委員等情並云日內卽有呈文到院請以敎令公布防疫辦法條例不久可見明文第二項即爲財政問題關於軍費及借欵用途之核定等皆曾討議又報告山東財政廳長調京任用即以該省政務廳長轉任財政今明當有命令發表其餘未有議及 
[天津會議先後情形]  
　　中央政聞社消息云天津主戰督軍代表會議一節各報喧傳已久今探明會議先後之內幕及與時局關係之重要各節情形如下在南北和戰問題未解决之前（去臘陽曆十二月十五以前）皖省倪督關心事局特派其子倪道烺赴津與曹督討論解决時局之法討論之後曹督深以爲然各省督軍聞知此信均以爲關係大局當經商妥由各省督軍分派代表山東代表張督之弟張懷斌奉天代表係奉督署參謀長楊宇霆皖督代表大約係倪道烺上海代表爲盧護軍使之子盧小嘉其餘各省代表則未探明各省代表到津之後會議數次其議决宗旨則在反對停戰主張討伐反對召集舊國會並有內閣之根本問題等三四項（尙有反對長江某某二督之事）此開會後之情形也中央方面聞知此信之後頗爲焦灼以爲和戰問題允宜細心商酌當即派人赴津調查詳節中央以停戰布告一經宣布此時若再議戰殊覺爲難上星期於是急派陸錦赴津設法與各代表疏通一切並聞中央之意以爲各督軍代表爲關係各人行動則餉縃戰備中央難以設法而討伐命令此時亦有難以遽下之情形陸氏到津與曹督軍及各代表接洽之後曹督軍特派參謀長趙玉柯隨同中央陸代表於新正六號一同入京一則與政府接洽討伐事宜一則爲總統拜壽現在此一問題尙未十分解决但各督軍之意非常堅决並似已推曹督代表各省主持一切此時各督均暫按兵不動俟中央發布討伐明令後再行發兵 
[京訊中之鄂豫警耗]  
　　連日時局形勢轉急鄂局尤爲危殆荊襄間奌報時至昨午後私人方面接漢口電訊稱岳州前方之新橋地方南北兩軍已開始戰鬬同時公府消息曾接到駐岳司令王金鏡電報亦稱新橋已有戰事岳州戰事旣起鄂省益加吃緊而政府昨接吳光新陽電（七日發）報告探悉確信荊襄兩軍已决定進攻武漢擬分三路進兵其路線聞所報告如下一由襄陽攻漢口一由荊門攻漢陽一由荊州攻武昌漢口下游之田家鎭砲台在黃崗附近爲鄂贛交界重要門戶昨政府亦得失守之報惟係何種軍隊佔據尙待詳探以理度之當與黃崗有關連是否亦爲石軍所佔領未可知也聞政府以鄂中局勢至此立求應付現定計畫擬令吳光新等敵荊州曹錕敵襄陽冀先收拾鄂局昨日參陸辦公處曾奉諭電令吳光新兼任宜昌總司令並訽其所部軍隊究有若干可以戰鬬命其速行準備作戰同時電飭漢陽兵工廠接濟吳氏械彈又聞鄂督前迭電請政府轉商直省軍隊迅速開鄂業經政府與曹督往返嗟商曹督允即令已開出之軍隊向岳州進發昨並派員來京領去子彈三十萬發以便解運前敵其續派之三營日內即由保定出發 
　　荊襄方面軍事漸急駐京漢路南段唐天喜旅長率部進駐雲夢又第十三師李奎元所部之現駐武岳路車站之四十一團一二兩營開往監利又李部四十二團步隊三營砲輜各一營亦開往監利一致協防又聞日前馮總統曾飭陳二菴由京拍致黎天才要電一通國務院五日已經接到黎氏復電其文曰國務院轉陳二菴先生鑒華密頃由荊州轉奉東電關愛倍至感佩交縈天才此次宣告自主實因地方情勢所趨亦爲部下激烈所迫事出權宜藉維秩序如果西南各省表示取消自當一致從同斷無異議惟近日曹錕軍隊已由隨縣進逼唐縣鎭攻我防營此豈中央息爭之誠意天才百戰餘生有無顧慮將士六年憤慨咸具熱心由來未肯進取者實望大局和平俾免生靈塗炭倘逼人太甚則鎭壓爲難謹抒下誠敬祈明敎黎天才叩豪印 
　　河南督軍趙倜氏於虞日（七日）以加急密碼要電拍致大總統略以荊襄石星川黎天才近日北窺之意甚急昨據南陽鎭守使吳慶桐報告現在偵得湖北獨立軍北伐計劃已定目的尤在直搗南陽以憑佔據河南屈服北軍各等語請即頒佈明令征討以伸中央威信並謂倜現已整軍以待候令出發云云 
　　前傳王天縱將在豫起事各情當時王尙在京外間頗以爲疑至日前而王天縱有出京之說昨日則聞王已抵南陽現在鄂豫境上設立河南靖國軍總司令行營自稱豫軍總司令號召舊部圖襲武昌其通電原文云國家不幸大憝迭出一誤於袁再誤於段三誤於督軍團袁氏已召天誅段逆尙稽顯戮爾逎藉名參戰潛握軍符嗾使督軍天津會議對於主命之總統抗令不遵蘇贛二督尤遭疑忌下陵上替禍國殃民近雖頒發停戰布告逆督仍復遣將調兵天縱職司督察知之最詳深恐各方義師遭逆暗算急不暇擇誓師豫中謹本愚誠宣佈宗旨一爲恢復約法保持中央尊嚴一爲驅除逆凶誓殺亂國禍首借國家於法治杜武人之專橫不達目的决不罷兵諸公愛國尙不我後如承賜敎請拍至荊襄電局探送河南靖國軍總司令行營爲禱豫軍總司令王天縱叩支 
[張敬堯請明令討伐之支電]  
　　日來主戰各將領紛紛電請明令討伐昨報所載張督辦之歌電其一也茲聞張於歌電以前已有一電請政府速定大計其文曰北京大總統國務總理參陸兩部鈞鑒正密自明令公布雙方息爭所有自敵各軍均由各總兵長官完全負責不得陽奉陰違暗圖進取是中央對於西南業已開誠布公委曲求全冀以息事寗人免全國上下共罹鋒鏑之慘禍德音旣經遠播兵氣似可潛消乃明令雖頒起視國內紛擾之狀較前尤甚其執調停之任者或藉口於政府用人之失當而任意干涉或託故於國會解散之非法而力謀恢復積非成是强詞奪理非彼輩個人權利問題趁此時機要求滿足對於政府調和之苦必置若罔聞絕無絲毫之原諒然對外宣言不曰衰朽餘生無心問世卽曰養病里門謝絕塵緣敬堯觀於此等陰謀詭計者之論調而知今日政局决無和平希望者一也再則䟦扈將士强梁黨魁或假獨立之名截堵國軍奪其餘械或倡自主之論違抗長官妄起兵戎此方增兵彼方籌餉殘民以逞竭澤而漁號稱曰靖國顧名思義恬不知羞敬堯觀於軍隊敗類犯上作亂者之毫無顧忌而知今日政局决無和平希望者二也外則賦閒政客無業流氓好爲空言不求實際憤政權之拋棄而失其尊榮慨氷山之頹倒而無所依賴始則祗以內閣任用非人乃內閣已倒而囂然如故繼則以停戰未有明令乃布告允發而倡亂依然窺其用心非將內閣國會槪由彼黨中人操其實權則無往而非違法而非徇私蓋視法律爲彼黨所特設政權亦彼黨所私有私願未遂一波未平一波又起無論政府如何牽就終難滿足其慾望倘任其要求則愈出愈奇國內斷無安寗之一日敬堯觀於此輩之蓄心思亂而知今日政局决無和平希望者三也就以上各節觀之大局之不能和平解决路人皆知而自停戰以後我軍因彼黨進攻取得勝利歷歷可數如四川則有劉督軍克復古宋之捷報查古宋地方逼近永寗爲滇軍退路所必經一經克複旣足牽制前方之敵軍復能截斷敵人之歸路川局底定可爲預卜兩粵則龍軍在雷州一帶業已戰勝桂軍斃敵千餘獲鎗無數莫榮新李烈鈞等刻下正以全力抵禦乃岑陸諸人藉此蒙蔽中央謂已勸告兩粵取消自主中央若能悟其奸謀嚴爲拒絕粵事亦不難平至若湖北方面石星川率師三面攻宜亦被吳軍朱旅長奮力擊退傷敵數百奪獲快砲五尊大獲全勝中央若能乘此時會明令討伐集中曹軍於武漢俾王督將率所屬軍隊與宜昌吳軍聯合上下夾攻克復荊州指日可俟荊州旣下襄陽勢成孤立黎氏獨立亦難久持湖北亂事當能掃平鄂局旣定再命曹張兩軍分道進取剿撫兼施相機而行曹軍與劉聯合共圖滇黔張軍與龍聯絡共圖兩粵湘省爲我軍包圍外援旣絕即以駐紥岳州軍隊進取長沙全勝之數亦能必操此敬堯近日以來對於全國軍事通盤籌算而審時度勢切盻中央乾綱獨斷萬勿惑於和平之說而猶有所疑慮者也總之選舉總統召集國會組織內閣均爲鞏固國家之急務南北意見斷難强同偶有不合終必以武力相見不如趁此時機先謀統一然後組織正式國會修正憲法早日公布俾總統內閣均得依法任職如此則民國基礎不至動搖南北意見亦能融化此千載一時之機內審人心外觀世變不可一誤再誤有所遲疑置大局於不顧時危事迫急不擇言人之愛國誰不如我用敢披瀝上陣敬祈鑒察是否有當伏候訓示祗遵張敬堯支叩 
[晋邊防疫之西訊]  
　　字林報七日北京通訊云美國醫士於一星期赴晉調查今來報告謂該處疫症之性質已不成問題確爲肺痰疫種種徵象皆與從前西比利亞與滿洲之疫患適同聞某一地點染疫待斃者現有百人此外有幾何死亡無從斷言但事之駭人聽聞者爲歸化廳官場之腐敗該處已有疫症多起而官場猶不承認其存在數日前山西督軍竟敢電告北京謂晋省無疫嗣後晉省北境官報自認有疫已死三十人左右而同時之外人敎會報告則謂已死數百人且哀懇政府設法美醫士行抵疫區時防衛方法毫未施行美醫士亟以防疫進告乃官場不獨不理其言且懷憤意記者聞晋省官場向政府呈訴有外國醫生來晋危言駭害等語幸北京政府頭腦冬烘尙不若此昨夜已明發命令承認晋省數處有疫並委伍連德及其華醫二人爲防疫事務委員又諭伍等速行必要之防衛方法矣按肺炎疫與鼠疫（即結核疫）不同肺炎症雖較鼠疫尤爲兇毒染者百無一生然其傳染之媒介僅在痰涎聞患此疫者之痰涎必傳入他人呼吸機關中始足爲害故患者入隔離醫院而傳者戴防疫面具即可阻其傳染矣至於鼠疫之兇險則較肺炎疫爲輕患者約有半數可慶更生然其傳染之媒介乃鼠與蚤虱故鼠疫一經發見防衛極難著手印度前事可爲鼠疫可怖之證印度鼠疫初發生於喀爾喀特城時爲一八九五年記者適居其地此疫係由緬甸或香港傳來印度於未有疫前業已設立驗疫局查騐有疫口岸之來船迨鼠疫一經發現印度全境即厲行防疫規則但防衛縱嚴鼠疫竟蔓延四處死者共不下六百萬人據一般推測鼠疫發生始於雲南傳至香港後由香港傳至他處統計世人之死於此疫者當有一千萬人若肺炎疫苟防禦得宜决不致如是蔓延若疫區隔絕交通則傳染自必不廣今鐵路各站及往來要道宜設驗視局以防患疫者之潛行而中國北境宜留心察視有無此疫遇有病狀可疑者即行隔離辦法果能若定則肺炎疫自不傳開矣 
[西南力持恢復舊國會電]  
　　自停戰布告發表後政府即有否認召集舊國會之宣言粵省諸要人以此正與西南宣布護法之恉適相牴觸擬聯合獨立各省電京力持恢復舊國會已電徵同意茲錄其電文云武鳴陸巡閱使唐行營唐督軍譚行營譚聯軍總司令貴陽劉督軍長沙程總司令重慶熊鎭守使襄陽黎聯軍總司令荊州石總司令均鑒有日馮代總統布告關係全國政局者至鉅護法各省似宜會銜一致電復以示鄭重且免紛歧茲擬電稿如下如蒙贊同請從速電示卽由粵拍發文如下北京馮代理大總統鈞鑒奉有日大總統布告仰見鈞座維持大局慘淡經營之苦心無任欽佩此次國會以非法解散而約法失其效力叚氏內閣旣不依法成立更造參議院非法機關以破壞國憲西南諸省乃不能不起而力爭誠以國家與法律同時存在無法律是無國家護法救亡責有攸歸本無個人權利之見更何論土地侵略之心故當事者欲息事寗人惟有依法律以解决其道無他卽恢復國會申言遵守約法則其餘善後事宜自可迎刃而解今曰祗求此後不背正軌而不得追溯旣往似謂國會旣散卽無由復者然則將仍聽非驢非馬之臨時參議院爲立法機關也耶抑另召集新國會以充之耶夫召集新國會於法律無根據則猶之段氏之參議院也託始於非法而欲納軌物於將來却行求其前莫能達也吾國自有先例有如民國二年袁項城解散國會終以西南抗議而於民國五年國會復開天下翕然無異詞以此例彼爲時尤暫則爲事尤捷當局者若凛然於非法之不可一日安耶當曉然於旣往不容不改舉國相安於法而後內外胥得其平若必廻護前失置法律於不顧則誠天下所不願聞而大負勸和平者之本旨矣某等當此外交逼迫內政廢弛災黎滿目民窮財盡之時實不忍使國家多一日之紛爭元氣多一分之消耗是以滎廷繼堯浩明等有通飭所屬各軍停止戰爭之表示滎廷並有勸告桂粵取消自主之宣言是以西南各省已表示誠意趨重和平今鈞座亦表同情良足慶幸惟有西南護法之志原求維持約法恢復國會蓋此次國會解散係軍人蹂躪法律蔑視國憲之行動此風一開則國基永不鞏固國民永無寗日是以必求舊國會之恢復非有所私愛於其間應請鈞座轉頒明令正式宣告則重兵解甲復回和平豈惟西南之企望抑亦全國人民所馨香禱祝者也至於停止戰爭而復繼續派出軍隊道路傳聞更謂有第一路第二路征南之師鈞座電聲明爲彈壓地面何勞重兵又復以粵人切齒之龍濟光巡閱兩廣海陸騷擾以全國不信用之段祺瑞督辦參戰以全國皆鄙夷之段芝貴長陸軍部國人不解中央意旨所在此亦鈞座所亟宜矯正者事關全局故敢竭誠以告惟裁察之莫榮新程璧光伍廷芳李烈鈞陳炯明叩卅印 
[時局險惡中之鄂州]  
　　鄂省北軍第二師及第二混成旅於荊州獨立後大部分已由岳州退回鄂境自固省防留守岳州者實祇一旅之衆王子春早即欲全部撤退命王金鏡回鄂以中央不許王氏置岳防於事外王金鏡遂難回省茲王金鏡確於四號將司令部移回武昌聞將消去武岳警備總司令改任爲湖北軍務會辦所有留岳之第二師步兵補充團及馬砲輜各營連均已隨之開回武昌劉曜龍之第二混成旅全軍亦移防通城刻下岳陽已無王子春部下一兵一卒以後和戰均須聽命於中央據軍界確息王金鏡之退回有三大原因㈠湘軍援荊王與譚浩明交涉撤退譚已承認惟謂鄂軍（指王部北軍）尙在岳州無以杜湘軍藉口故將所部盡行撤退以爲湘軍退出鄂境之交換條件㈡撤退岳州北軍問題王氏與總統密商已久祗以欲作爲調停條件遷延至今不决今王將其軍撤回可爲岳陽撤防之先聲㈢鄂軍在岳雖爲數不多然以王金鏡負岳防專責後方崇陽通城蒲 
 
 
 

Page 7

 
 
圻咸寗皆駐屯重兵爲其後援致對於荊襄方面反須借助中央援軍各該軍固受王指揮總不如直轄之軍肯爲已出力今將王金鏡武岳警備司令名義消去對於岳防不負責任則可調移崇通之兵以防荊襄有此三因王金鏡回省遂成事實但改任軍務會辦一事漢口鎭守使杜錫鈞與王競爭甚力究不知鹿死誰手蓋以軍力言王金鏡擁有一師一旅之衆非杜所能及（杜只轄巡緝隊兩營近新增一營）以潛勢言則杜爲湖北起義人物曾任第一軍統與鄂中黨人退伍將士多有感情任社爲會辦於收拾鄂局實多裨益惟今日時局重實力不重潛勢結果恐必歸之王也 
援荊湘軍譚浩明曾承認撤退現聞盧金山由監利來電云湘軍不獨未退且有續向公石而進者並聞有一部連合鄂之民黨軍隊潛入潛江縣城突起攻擊縣署及駐軍營舍戍潛之軍爲十八師新招之兵不戰而潰縣城遂致失守知事施鼎元攜印潛逃來省又據傳言云監利縣城亦與潛江一樣爲民黨所據該民軍中實雜有荊湘正式軍隊王督電詰譚浩明石星川均不承認係其所部然又拒王討伐似此逐漸侵襲行將圍及武漢王部諸軍官均主張急施攻伐王氏因恐牽動全局現仍擬與譚交涉撤退援荊湘軍聞又派員赴湘磋商矣 
荊襄黎石原有之軍力皆不足一師故起初未持強硬態度自湘軍入鄂以後黎石態度已漸趨強硬現據外間風傳黎石曾於三十一日聯電政府對於和議問題提出四項條㈠荊襄聯軍與西南各省取一致支行動和議條件如何須預爲示知㈡媾和會議荊襄須派代表參與會議㈢吳光新爲釀成南北分離之罪魁且縱其軍蹂躪川鄂應請中央嚴加懲辦否測荊襄聯軍須勒繳其軍械釀成戰禍荊襄不負擾亂和平之責㈣以鄂人督鄂請命王占元率北軍退出鄂省按此四大要求前三者或眞有之後一項則未必眞確蓋黎天才亦非鄂人耳 
[石星川已得洲軍援助]  
　　荊宜日前劇戰石軍已受大創然攻宜立氣並不少衰前此喧傳石軍巳得湘單援助茲聞荊沙獨立之始石氏以兵力單薄曾三派代表赴湘請湘桂聯軍派兵援助當得譚浩明氏允許惟延遲日久未得實行探其原因一由湘省財政困乏援荊軍費須由荊軍檐任一則常溰鎮守使王正雅意欲自行出師不顧桂軍假道經往返疎通石星川又派人先送現洋七萬爲出拔川資并承認餉欵譚亦改派王正雅爲援荊總司令張蓉川副之提編湘軍四梯團分道前進其前隊約一團業已抵枝江宜都二三四等團均集中石首石星川已派員歡迎有輸送兵一排押運猪羊肉數十擔汾酒四十壜前往犒勞並差民舟數十隻以一團運至監利並以主力集於沙市又聞湘西胡瑛亦率所部赴荊助援昨有電致各處報告前敵狀況茲錄如下瑛率前衛部衆於三十日抵公安我軍進逼監利北軍踰城早退宜昌吳光新所部雖與石軍死戰黎總司令已派勁旅赴援滇軍將出重慶夾攻張謝爾軍亦不日到此從此猛進倘能扼長江要隘或可促成和平解决否則北軍南下敵聲益增且段香岩長陸軍其無調和之誠意已可想見六載紛　何堪再擾務懇諸公鼎力主持亟謀聯合進行之方收一勞永逸之效瑛率所部疾赴荊州急不待命身擐弓矢惟力是視胡瑛叩 
[湘省又有反對三廳制者]  
　　湘省自程潛辭去省長後卽已實行陸武嗚所主張之三廳制而以譚浩明氏用湘粵桂聯軍總司令名義兼領湖南軍民兩政實行以來人民雖頗相安然亦有不以爲然者茲聞湘西軍官首領張學濟等亦頗持反對曾於昨電致譚總司令請廢除三廳而暫以督軍兼省長自任其原電云長沙聯軍總司令譚鈞鑒我公督師援湘所戰克捷使違法政府所遣派之宜吏鼠竄狼奔湘民出於水火之餘壺漿以迎義師欣謂重見天日其瞻想丰采者莫不跂踵喁喁望風恐後則護法之效亦從可賭巳方今敵尙當門與我相持我公方總戎兵師直爲壯讀漾日通電其與護法相始終之心昭然與全國共見凡所措施自宜一依法律爲準繩方足以杜反唇而資號召而巧電頒布之組織（即以總司令名義兼領軍民兩政及軍務政務財政三廳之組織通電）揆諸法理不無異同反復研尋未敢緘默竊以我公辭去湘督一席表示功成不居用意非常皎潔而以總司令名義兼領湘省軍民兩政轉不如不辭湘督爲允當至如三廳之設立尤礙官制之通行在設立之初心謂將於大局未定以前籍以暫維秩序非不持之有故且軍民兩政之任命仍聽令於中央似覺無復可疑而於法未協而謙抑之與口爭其失正等原段氏之竊居總理非不日待國會召集後再聽解决至國內遠法違法之聲終不能爲之恕也使上項組織而出於段氏者尙復何言惟宗旨顯殊其趨做解釋必嚴其格平情論之在省垣未下以前軍行各區可以任便組織至師行入省全省秩序可謂略定省官制具在似未便率爾易之現在戰爭未息西南各行省多在大局未定之中何以湘省獨異公如自任督軍雖非受命於中央尚非顯違夫法律辭彼出此義頗相安軍民分治之局行已數年各有長官人民安之已素縱或兼攝制仍各立驟然紛更徒事驚駭湘省究竟有無政府道途懸揣異議殊多即如湘西各縣知事省中更換之人各地方以多非出於省長委任不生信用至欲加以拒絕雖施開導難遽聽從倘因誤會而激生事變其將何以處之濟等發爲此言實因對於我公崇拜極深依歸素切叨庇帡幪之下毫無携貳之心徒爲擁護法律昭示大信以免貽人口實起見仍懇我公暫以督軍兼省長自任另換大號以壹民志而昭定名所有從前名稱請即立予廢止庶幾命令所施沛然莫禦共和法制籍表精神不獨湘省之幸抑全國實利賴之將來大局平定或由中央追認抑或移交新督以遂初懷豪傑胸襟益形磊落能行此等舉動者非公莫屬用敢不避僣愚冒昧呈請諒蒙省察不使違法敵軍轉得振振有辭也屏營待命莫知所云張學濟謝重光叩 
[任壽祺回贛後之談片]  
　　贛省議會議長任壽祺此次啣贛督陳光遠之命分往寗滬接洽時局現已回省南昌某報記者以任君此行有關大局前日特造廬詳詢一初茲將當時問答情形撮要紀錄如下（問）先生此行對於南北當局所持態度當巳盡得眞象願盡言無隱（答）欲述此行所得各方面真相當追溯於段祺瑞未下台以前其時政府因別有作用故密囑長江三督出爲調人其實名義爲調人實際則無異中立也迨段氏既倒此時若欲議和則祇須總統一言曰恢復國會大局即可從此底定詎政府計不出此遂致督軍團重演天津會議仍有曹張之備戰且老段又復上台任爲參戰督辦小段亦入掌陸軍遂使時局糾紛愈不可收拾即西南方面自視既巳勢均力敵湘中一戰竟摧去傳良佐氏五個師團故亦不肯遷就讓步此蓋停戰佈告未下以前之大略情形亦可謂爲時局紛擾中之一大氏則大抵皆云和平固所希望要恐政府無誠意者果真心議和則雙方直推誠相與何必以武裝示人至西南所主張之讓和之唯一條件厥惟恢復舊國會蓋西林以爲獨立與分權之說皆不可以爲訓若云興師護法庶足云得共和國之真詮顧護法欲自何方表現是惟恢復舊國會尙可望一良憲法留遺後世若至召集新國會則諭理亦無不可然預料新議員當選者必爲多財善票之交通系至是欲求得一良憲法則恐爲事實上難能之事他如孫伯蘭氏則猶爲深進一層其意蓋謂欲求保障國會不爲玟府摧殘則勢非懲辦天津會議之禍首不可然此亦爲政府難能之事惟鄙人與兩公話別時則謂總之西南尊重調人深佩長江三督軍之能獨見其大現時所希望於政府者約有三端㈠願政府爲有誠意之談和㈡三督須表示真確態度假使和議不成究作如何傾向㈢但使政府誠意言和凡政府提出條件西南無不尊重（問）然則李陳兩督對於此種論調又復何若（答）李秀督仍極希望和平陳秀督則主張恢復國會須附以三種條件㈠總統問題不加討論㈡通過王內閣㈢打消懲辦禍首問題（問）國會議員麕集寗垣事信乎（答）此說不確惟往來攻客則絡繹不絕李秀督幾於應接不暇即弟在寗與其把晤亦良非易易言次沉靜有間復云陸建章刻亦在寗據余觀察陸君亦爲希望和平之一人故第十六旅之停驂不發亦以陸君之力爲多（問）依先生觀察岑孫兩君是否有代表西南能力（答）足可代表兩廣若唐督軍則與兩孫亦甚接近大約除一致主張恢復國會外均無甚異議（問）現時吾民急欲知者爲李陳兩督態度蓋不得兩督眞確表示足使吾儕小民寢饋難安也（答）默察李陳兩督態度均於和平有一絲曙光吾贛無慮也 
[皖省近事]  
　　距省九十里桐城縣屬樅陽鎮六號夜一時突有黨人起事搶奪水警槍械子彈宣布獨立並樹討倪軍總司令旗幟省垣軍警得報立派軍隊及淺水兵輪馳往兜拿黨人卽分途潰散僅拿獲一人解省訊辦 
　　馬聯甲爲皖南鎮守使已見明令使署仍就蕪湖組織聞馬約中旬由蚌返蕪視事 
　　灣址釐局長柳汝藩呈准辭職財政廳已遴委任奉璋前往接替 
　　皖省自入冬以來天氣嚴寒雨雪甚少近有冬瘟症發現多不及救藥頗極危險 
[徐州短簡]  
　　史匪黨夥四百餘人刻佔據銅境之單集圩及邳睢邊境之簡城子等莊四出挷票勒索巨欵現該處董事邵理涵團總曹樹棨及各莊紳民三十餘人來城向縣知事告急並要求電省請兵或請七十四旅（現駐宿遷）前往兜擊惟勿再請七師軍隊往剿余知事已據電督軍省萇核示聞邳睢兩縣知事亦已會電省垣請兵剿匪 
　　昨午（八日）八縣地方公會開成立大會擬定簡章八條 
　　微湖營田變賣已經交涉妥洽由各業戶繳價承領惟升科納糧一節因該田肥瘠不等又生波瀾昨前兩夜城廂各商號被軍隊勒借錢文者已有十餘處又城南棠梨鄉周姓毛兵強索去小麥二十石 
　　今日（九日）爲張敬堯寵妾某氏生日特徵男女優人入署演劇名界送禮晉祝者甚盛 
[杭州快信]  
　　第二師參謀蔣健上年考入陸軍大學在京肄業現因師部事煩需員佐理昨經張師長呈准督簞以師附尉官張襄調充參謀即以蔣健調充慰官 
　　新任浙江銀行監理官吳憲奎准今日（十二）接受關防仍兼充省公署第四科長 
　　駐慈谿三區七營管帶傅映庚當甬事發生時擅自調方經常統帶密揭到省委查屬實昨已撤差遺缺委督暑守衛團第一營督隊官王文凱充任 
　　六區帮統王文彬巳升充五區統帶遺缺委劉錫蕃接替遞遺五區六營管帶以吳德鰲調任另委省署衛隊哨官李葆充五區二營管帶昨俱發表餘姚竹山港統捐局長李彥銘以近日花包出卡貨多商船絡繹偏僻區域恐有疎虞呈請分別撥哨駐紮齊省長已飭該區統帶就近調撥 
　　楊督軍委張驥爲七團八連連長郭權爲七團十二連連長周紹金爲八團五連連長馮熾中爲八團中校團附彭龍驤爲八團少校團附 
　　於潛盜犯方炳耀昨日省令執行鎗斃 
地方通信 
[蘇州]  
　　蘇聞彙紀吳縣鄕警共設分所十三處分駐所六處派出所十處凡分駐所巡官及派出所主任巡長均受分所長監督指揮惟各鄕警所自開辦以來每被鄉民赴縣禀控由县署分别派員前往調查未被控者僅止四處昨日胥門內學士街某姓空屋前有鄉人偶置稻草一擔不知因何著火消防隊警鐘樓疑爲火起嗚鐘告警各龍社紛紛赴救竟無被焚人家旋經路人說明始悉其事吳縣規復地方廳曾經高等審檢廳兩廳長屢次集議擬於本年日月成立廳址仍用舊牙釐局（現由上海分監借用）惟常年經費尙無着落能否開辦尙不可知吳縣知事署承審員曾國霖周慶高辭職後曾由吳知事以候補縣知事王邦鼐楊元消呈請高等廳委任聞未核准 
[無錫]  
　　軍隊之來去忙蘇軍第二師七團一營第三連奉令來錫駐防該營張營長除於日前先將步隊一排開抵錫地外其餘因船行至望亭適値天寒河凍乃留紮望亭數日近來氣候漸暖河氷融解放賅連全隊於昨晨到埠暫駐延聖殿不日即須遷往南水仙廟其營長張西聲則由火車來錫庽新世界旅社勾留一二日即欲遄返宜興營本部所駐無錫之警備隊早經團長于有富呈准省長開拔回常州塡防朱隊官自前日接奉開拔回常訓令後適該營營長劉誦蓀亦於前日來錫與楊知事會晤後雇定民船十二艘停泊通運橋下昨日下午三時朱隊官率領全隊兵士下船啓椗憲兵展張兩連長蘇軍武連長以及縣署警佐巡官各機關人員等均往碼頭歡送 
[鎭江] 　　 
　　設局截留饑民齊省長以鎭郡對江三汊河地方爲南北要道現届冬令徐淮海饑民往往成羣結隊相率南下滋擾閭閻特派委員二人至三汊河設局辦理資遣事宜遇有江北饑民過境一律截留不准渡江並按名給資押送回籍俾免逗留滋事 
師長因公赴省駐鎭十九師楊師長於十日乘早班車赴寗面謁李督軍稟陳防務聞三日內卽行返鎭 
一日間之火警鎭郡連日迭有火警如九日上午城內浸會堂小街王姓家城內藥師庵左近周宅均告火警幸經多人施救始未成災又城外雲台山下某姓家亦因晚次不愼失火燒去茅屋二十餘家 
[揚州]  
　　資遣投効人員兩淮劉統領現以投效人員紛紛來揚實難一一位置特於前昨兩日在統部傳見分別路途遠近給費遣回如來自北京者每名發給二十元至百元來目安徽者每名發給五元至五十元俾得還鄉度歲 
提倡貧民生活揚郡雖爲鹽富之區然貧窶人民實居多數現有某君爲提倡貧民生活起見特設協記苧歲織履公司於廣 
儲門外俾貧民學習得以謀生 
[東京]  
　　南京道德分社成立北京道德學社派叚正元來甯組織南京分社先假毘盧寺爲社址繼遷中正街以東李相府於十日下午一時舉行開社典禮到場人員如李督軍代表參謀長何恩濤濟省長代表政務廳長蔡寶善金陵道尹代表趙汝梅教育廳長符鼎升實業廳長張軼歐財政廳長代表薛家駿王桂林代表彭筱庵以及各界人士濟濟一堂頗極其盛先振鈴齊集禮堂次由社長李社員向聖位曁社師行禮末由幹事率社員向社長行禮（均三鞠躬）最後督軍省長代表致頌詞而散 
[嘉興]  
　　催完抵補金嘉興縣知事張昌慶日昨函致各士紳云查本屆抵補金業放六年十二月二十八日開徵迄今時逾十日稽核徵數尚屬寥寥給獎定限僅止半月轉瞬即行届滿將來一經截徵照章又行處罰爲大戶及各糧戶計尤宜提前輸完既盡分內文義務又得優先之利權抑且國課早完自得至樂用是函達務望趕將應完抵補金尅日赴署投納地丁銀兩如尚未完亦即一併完清俾資報解幸勿稍遲 
　　撤銷禁煙機關嘉興禁煙機關自去年成立以來各調查員之公報私仇挾嫌誣衊時有所聞甚至收受月規從事包庇遇有私吸者輒需索賄賂不遂其意則送官懲罰故司法機關收受控告某調查員索賄其調查員包庇等狀幾無虛日現張知事以各調查員如此行爲實屬不成事體特從日前將禁烟機關撤銷並將各調查員斥革其禁烟事宜責成各警佐督同長警嚴行查禁雜評一 
[兩敗] （庸） 
　　今日時局幾盡操縱於武人之手然非政客利用武人縱橫捭闔務以剷除敵黨爲快其破裂與變幻亦决不至若是 
政黨之爭不訴之於國民而借重於武力其爲黨也可知然使武力而果可長恃武人而真能利用則枉尺直尋亦不枉大政治家之苦志所懼者或如民國二年以後之兩敗耳 
諸君莫謂袁政府時爲然也臨時參議員之指派兩議長之角逐其勝利爲何如受此最大敎訓而不悟豈真以兩敗爲職忘乎 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[西報論公共租界之罪惡]  
　　十一日字林報著一社論題爲上海公共租界之罪惡略云試觀公共租界捕房總巡之報告卽可知此間警務之一斑持械強刧今仍時作但較諸已往數年略見減少此乃由於巡查嚴密之力計十二月內盜案六起持械行刦者居其五緝獲盜匪五人又租界外之搶匪二人以極不易破獲之盜案而有此結果亦可嘉已所憾者炸彈與恐嚇信之案件迄未絕跡而著名之韓恢今又復出近在一人以韓恢名義投函富戶及殷實商舖索取巨款並危詞恫嚇按工部局與補房屢次設法通告居民囑其遇有此項事件立即報告補房俾可緝捕其人第接函不理者常有炸彈隨之故華人多不願襄助捕房矣捕房於此辦理頗覺棘手惟甚願使投函索詐者終無利益可得也但有一事捕房得有責任華人之全力贊助者即掃除鴉片之私賣是聞此項貿易大半由零售香烟雜貨之小店舖爲之第此種小舖不過爲零售鴉片之機關若躉售機關則大約在公共租界之外所售鴉片半爲堆存上海之印土半爲由滿洲日本偷運來滬之私土欲將此零售店舖破獲究辦其事匪易捕房報告中已詳言之茲據華字報所載捕房目下已施行嚴峻辦法華字報於禁煙問題固異常注意也會審公廨於處置煙犯事常判决各殊輕重不一此事實爲不幸近有私販烟土十磅者公堂判罰十元或監禁十日逾日有一華人挾土較少而定罪則重竟判監禁兩年煙犯有幸有不幸當視是日堂上之喜怒而定惟讞員與會審員大可規定處置烟犯法以便遵守而免參差此固非難事也 
[地方檢察廳失竊大宗烟土]  
　　淞滬警察一區二分駐所守望巡警第十二崗位設在上海地方審檢廳後面之竹笆外前晚（十號）十二時許該分駐所長警上崗掉班經過該處之時見竹笆完全如故不料十二時以後有賊毀笆掘牆入內至檢察廳贓物庫前毀去庫上洋鎖竊去庫中保存贓物而當時無人覺察直至昨晨始由公役查見報告林仲立檢察長及各檢察官入庫檢查見庫中金銀銅錫衣服等贓物絲毫未失獨竊去烟土五十六斤値價頗鉅查此項烟土即新北門東首元龍里山東號主林熙臣販運之土當時由警拘解到廳訊判林煕臣監禁二年二個月並科罰洋一千元林因不服判斷第二次聲請上訴現正進行此次贓物被竊其他各贓均不缺少獨少此項烟土殊爲可異林檢察長除派員督飭法警偵查外又與沈檢察官等於咋午同往二分駐所告贓物庫失竊情形並要求派警同往元龍里三十五號林之住處偵查王金山警佐允之詎至元龍里詢問林寓早經遷徙林沈兩君祇得返廳未幾林君又乘馬車親詣淞滬警廳謁見徐廳長請飭偵緝隊及各區所協助偵查徐君允如所請林君刀告辭而別午後王警佐又督同巡長王之佐等親詣贓物庫踏勘當經勘明所毀牆磚並損壞之石灰竹笆等形似由內而出緣磚灰等在內面者爲多也勘畢返所卽據情詳報徐警廳長請爲核示並聞此贓物庫係是平房靠臨大街前巳失竊數次從未破獲此次被賊挖開方形大壁洞計有兩個且將烟土所包之檢察廳蓋印封條一併揭下然後竊去何竟從容不迫若是耶 
[關員搜獲夾帶進口之紅土]  
　　新關稅務司以中央禁烟條約所訂之期限業已届滿恐有奸商私行販運破壞禁令故已嚴令查驗各西員凡遇商輪進口加意稽查以杜夾帶茲於前日（即十號）午刻有博愛丸輪船由東洋來滬經新關稅司訪聞有人夾帶紅土至數百磅之多當即密令查驗洋員於是晚七時許登輪搜查如數檢獲並將販土之二華人一併拘解到關諭候備文送交地方檢察廳嚴重懲辦 
[預審兜售烟土兩騙案]  
　　土販陳錫林指控甬人沈瑞芳粵人鄧田黃金寶與西洋人達司可司脫德國人卡爾地克司及爲力姆搿林以兜售烟土爲由將伊騙至密勒路一百八十四號屋內攫取所帶土價洋一千三百元業經捕房將中西被告五人狗解公共公廨諭着分別收押在案昨晨提訊先由西探堯克上堂禀明將被台等先後拘獲情形繼據補房代表牛門律師到堂譯稱本案內告兩德國人帮助補房辦理此案毫無隱匿應請准予交保惟華人之供詞異常狡滑尤以黃金寶爲最甚該被告等請求交保一層敝律師大爲反對等語旋由被告黃金寳等所延之代表律師辯稱被告中有曾在洋藥公所充當暗探者外間仇家甚多難保無人設計誣陷如捕房無特別原因指出應請准予交保候訊中西官判被告一併還押候特別訂期研訊 
土敗陳澤文指控粵人蘇樹彬（即蘇紫彬）楊燦李興陸世英與墨西哥人柯石達史以兜售大宗烟土爲由串誘至崇明路冠鴻樓菜館內攫取所携土價洋九千九百五十元業經捕房將被告各人一併拘解公共公廝分別收押在案昨最復訊被告等延律師投廨聲請交保候訊而捕房代表牛門律師譯稱此案與陳錫林控案情形相同現在拘案之被告係是介紹之人等語旋由被告代表律師聲請准將蘇楊李三被告交保候示中西官判蘇樹彬楊燦李興三人交保聽候訂期再訊 
[捕獲審檢廳開庭前之請示]  
　　西門外王家闕路捕獲審檢廳成立以來尙未實施開庭茲聞該廳已接受應行開訊之案二起一係未得中央允許擅行來滬之德人白利夫史一係某德人欵項糾葛案現該廳已電達中央謂此次開庭能否允許敵國人延請代理或辯護之處請即核示云云 
[警廳發貼督軍省長之布告]  
　　淞滬警察廳昨將江蘇督軍省長頒發之佈告分投張貼俾衆周知其文錄下照得上年政變以後戰禍日漸蔓延大總統不忍人民之流離地方之塗炭因於十一月二十五日通電布告表示和平以弭戰患業經本督軍省長通行所屬布告周知在案惟江蘇爲南北要衝五方雜處奸徒之幸災樂禍者仍復播散謠言多方挑撥或云蘇省獨立或云魯軍來攻捕風捉影道聽塗說羣言嘖嘖人心惶惶殊於全省治安大有關係本督軍省長以服從中央爲天職以保衛地方爲前提對於南北之調和實以寧息爲本旨現中央既頒通告是大局已有轉機方謀統一之進行豈容破壞之邪說至於軍隊之設原以衛國衛民此省不甯他省協助師行所過無犯秋毫尤不得以兵隊經過妄生疑議凡此無稽調語莫非宵小流言願我軍民切勿輕信各安本業毌相警擾除通令各鎭守使各道尹各警察廳一體嚴禁造謠並責成維持公安外特此布告俾衆咸知 
[普濟輪船失事七誌]  
　　招商局行駛溫州之普濟輪船被該局新豐輪船在銅沙洋面撞沉溺斃多命種種慘狀迭詳前報茲將咋日所得消息續誌於后 
　　寗波旅滬同鄉會聯合紹興旅滬同鄉會昨日特開會議因普事前車可鑒要求招商局更換江天輪船到者數十人紹興同鄉會由代表魏清濤到會首由副會長錢達三登台宣告開會宗旨到會諸董一致主張江天船朽壞不能航行非要求招商局更換新船不足以安行旅該船往來滬甬客貨以我甯紹兩帮居多鉅商大賈恆多搭載倘遇意外不特搭客遭其危險市面大局亦有影響當經議决先由甯紹兩同鄉會具函招商局要求迅速更換如該局仍前敷衍再行組織寗紹兩同鄉特別大會以全力對付堅持到底必達目的而後已全體贊成議畢搖鈴散會茲得寗紹兩同鄉會致招商局函稿錄後會長董事先生閣下敬啓者自貴局普濟船失事以來同鄉人死於非命各家屬顛沛流連傷心慘目不忍聞問揆厥原因實由普濟船朽壞所致否則即使偶撞何至沉沒如是之速往者已矣未來之患亟應預防敝會連日疊據敝兩屬同鄉來會要求聲稱江天朽壞更逾普濟該船往來滬甬以寗紹兩屬客貨居多請爲更換他輪以免苒遭危險情詞迫切理由充分本日特開聯合會議僉謂去年曾經敝會等函請貴局迅速更換迄今時隔一載未聞貴局有所籌備如此年復一年實置我兩屬同鄉生命財產於不顧今前車已覆後患方殷緩難再緩忍無可忍應卽另籌對付方法自非積極進行實力要求萬難達此目的等語當經决定先行函請貴局迅速將行駛滬甬之江天船抽換穩妥之船以保全滬甬往來客商相應繕具公函至請鑒核務乞迅賜施行免致釀成事端以全營業而安商旅並希明定更換辦法即祈惠復俾克宣佈大衆藉資告慰迫切布懇諸維亮察 
　　溫州同鄉及徐班侯之長子徐翰青次于徐慕初孫徐士希等於昨日午後一時協同同鄉會副會長林楚雄職員林仲昭等先在江旁設奠祭江即招雇民船多艘開赴出險地點四處尋覓號泣不已遇有屍體卽鼓勇泅入水中背負而出計第一次已獲到男女屍體十五具本日（十一日）亦獲到頗多至招商局所派小輪內多窳漏死屍親屬速日在該船內既未撈到一屍而衣服均被浸濕又時有傾覆之虞云附錄溫州同鄉與交通部及浙省來往電文數則於下致交通部電急北京交通部葉譽虎總長鑒普濟撞沉家嚴慈罹難失蹤泣祈電飭招商局派小輪一艘專事尋覔闔家感戴盼復徐象藩徐象先同叩佳交通部來電上海溫州同鄉會徐翰青慕初鑒閱報駭悉尊嚴慈噩耗以未知執事行止末由奉慰茲承電示已立電該局照辦矣 
　　葉恭綽蒸致浙省電杭州楊督軍齊省長鈞鑒普濟撞沒家嚴慈遭難失蹤荷注啣感敬先鳴謝藩等分道入海探覔惟恐望洋莫濟泣乞電商滬水警廳暫借小輪俾事尋獲無任感戴徐象藩徐象先佳浙省來電上海溫州同鄉會徐翰清慕初兩兄鑒電悉昨傳噩耗駭掉殊深當即派員携欵赴滬照料茲承囑已電請盧護軍使轉商水警廳撥借小輪一艘以資探覔希逕向使署接洽尙盼節哀妥尋特復並唁楊善德齊耀珊蒸 
[鋼鐵同業之恐慌]  
　　鋼鐵爲全球注重之要品吾國雖有漢治萍及山西兩處鑛產無如歷年出數無多供給本國各種用途時虞不敷故常年仰給於歐美舶品爲數甚巨自歐戰發生以來各國因製造軍用品關係視同拱壁非惟裝運來華者日益減少而美國已有阻止鋼鐵出口之禁令日本亦因世界戰爭關係鋼鐵原料頓見缺乏復在吾國各省埠大事收羅近又擬設收買處不論生熟爛舊一例收買本埠各鐵行聞問此消息爲恐慌怫均以本廢舊鐵科旱經私自收買以致價頓增數倍稍與鋼鐵連帶各業已覺大受影響若再大事羅掘必致各國斷絕而後已咋聞該業有力者巳邀集各行會議維持辦法並擬發電忠告政府以保國產而顧商業云 
[總商會催議土布標準]  
　　上海總商會致土布業代表汪寬也函云前准江海關監督來函緣示總說務司所擬另定土布標準之漢英文及原呈各一件請會邀集土布業代表曁機器布廠代表詳細議復等由當經本會於上午十一月二十一號開會集議是日到者僅恆豐振華兩紗廠代表其餘皆未赴會土市花色繁多現當改良之際與機器仿造洋布不無混同之處所定標準能否遵辦即經函致執事邀集同業核議復會一面函復關鍳督查照事已多日未奉示復茲准江海關監督函催前來相應備函轉催即祈執事尅日議定見復以便轉答爲荷 
[華界新電車路告成]  
　　華商電車公司近在南車站北門口起沿車站路越利涉橋至尚文門爲止鋪築鋼軌計長五百四十餘丈俾與中華路之軌道銜接此後搭客由老西門之電車直達南車站日夜鋪築業巳告竣並已於前日將電桿電線一併裝置定今日柬請軍警各機關人員舉行落成禮並特備一花車試行一周准定十三號起（即舊曆十二月初一日）實行開車售票 
[浦東三榮街大火]  
　　浦東洋涇港口日商三井煤棧附近三榮街爲近年新集之市廛該處一帶小工麕集携眷卜居者日益衆多市面亦漸繁盛不意昨日午後二時許揚州人葛春生糖食店不戒於火延燒至一時之久南北街道焚燬四分之三計燬去張升昌糧食雜貨店榮江泉浴池陸桃園剃頭店陳福記大餅店等二十餘家又居戶二十餘家大半貧苦小戶共有房屋四十餘間一時江北婦女號哭之聲振動遠近當火熾時由該管三區二分駐所警佐王簡文率警蒞場彈壓協同施救事後又飭警調查起火原因以憑核辦 
[熱鬧市鎮之盜案]  
　　本色引翔港鎭西北鄉地名沈家巷爲上寶兩縣交界之區巿面亦尙閙熱詎前晚七時半街上各店尚未閉市迭來盜匯七八人各執手鎗單力擁至中市張長順南貨店中行刦當被刦去賬台上大洋三十九元小洋二百十七角銅元六千白布二十四疋各盜尚未滿意復向店主張雲生強攫手上金戒張稍與抗拒即被該盜用刀砍傷頭面血流如注金戒仍被捋去繼而各盜又至左鄰公益染坊刦得小布二百數十疋幸錢洋巳藏匿屋後未被刧去該盜等刧掠旣畢向南揚長而逸（或云共刧四家俟再調查）長順事主張雲生公益事主祝掌松待盜出門卽飭人飛報引翔港淞滬警察五區派出所轉報五區各分署分投兜拿並派出全班巡警分布各要道攔截至天曉時即拘獲懷贓盜匯三名當卽解回派出所嚴詰餘盜蹤跡知向虹口方面逸去該派出所除知照四區各分署追蹤緝捕外並備函將所獲三盜立解五區四分署轉解閘北四區署請爲核辦至昨日午後又經四區三分署崗警在胡家木橋某押店門苜有三人肩負小布百餘疋入內質當該警卽喚同隣崗各警前往捕獲解回該署嚴詰亦係是案盜匪當卽解送四區署請爲併案申送總廳訊辦故四區署即於午後將所獲六盜戴立柱王見喜胡月山王念椿李長林唐可章由押提出派令巡士十名荷鎗乘坐水巡隊小輪解送警察總廳禀明徐廳長發交司法科略訊之下判令收押候飭探往傳事主到廳詳訊再核 
[再誌緝獲搶刦瀛豐錢莊之強盜]  
　　警廳偵緝隊士張用浦四區長華松延等在义袋角厚祥里緝獲行刦南市瀛豐錢莊盜匪譚濟斌及二房東羅藎臣二名已誌咋報茲於前日經司法科段科員研訊譚已供認羅亦與有關係故已一併解送淞滬警廳預訊核辦 
[傷害西捕之蛛絲馬跡]  
　　靜安寺捕房三十三號三道頭西捕海密爾登於陽曆去年十月二十四號夜率同華印各捕在同孚路搜檢行人有無携帶危險物品被匪開鎗擊中斃命卽經該管捕頭禀請麥總巡通飭各捕房中西探捕一體嚴緝兇匪在案茲經派駐老閘捕房專查特別事件之中西探目詢悉當時該西捕被擊殞命後有一印捕亦開錯還擊彈中一匪小腹旋被脫逃故該探目等日來分住界內各醫院調查該西捕遇害之夜有無被鎗彈擊傷小腹之人到院醫治業於前日在泥城外寶隆醫院內查得是夜有江北人周壽亭（即周開樓）被人用鎗彈中小腹彈子尚未鉗出迄未痊愈當即向周詰明其同黨王鉗芝（混名王大爺）現居法租界白爾部路一百十號門牌遂報請法捕房加派中西包探協同前往將王拿緝提回押至咋晨解送公共公廨請究即據華探目李星福陳雲忠石金榮包探王寶生西探目壳羅香等上堂禀明前情並以周傷未全愈聲請展期研訊經　讞員商之英卓副領事判王押候展期兩禮拜俟周傷勢稍平再行研訊 
[擒獲天台逃滬之兇犯]  
　　淞滬警察廳據台州天台縣來文請爲協緝該處殺斃堂兄奚永罡案內之兇犯奚老包務獲解究等因徐廳長即於昨日飭令偵緝隊選派隊士王慎卿楊保庭帶同眼線馳赴法租界總巡捕房請爲派探協助當經法總巡詢明地址轉諭嵩山路捕房派出十七號西探會同華探前往貝勒路七十二號門牌將奚老包（現改許老包）當場擒獲解入捕房略詰數語即交王楊兩隊士帶回警廳收押一面備文通知天台縣知事迅即備文派員來滬提回訊辦 
[客民砍伐墳樹之兇橫]  
　　本邑四鄉近有一般江北流民成羣結隊携帶刀鋸向各墳墓砍伐所植柏樹甚至毀壞墳墓業巳屢有所聞昨日徐家滙西廟橋堍永興花園主徐姓墳墓上亦被江北流民十餘人將所植柏樹砍斷數枝下正擬携取逃逸 
 
 
 

Page 11

 
 
爲看墳婦人劉秦氏得悉喝阻不允由氏喚令伊子劉阿二前往攔截詎若輩非但不服反將劉阿二及往勸之隣人扭住行兇擊傷頭面各鄕人咸抱不平代喚崗警前來拒捕若輩仍恃衆抗拒該警即鳴警笛召集各警四面兜捕始拘獲三名並獲斧頭鋸子等物併解淞滬警察二區三分署請究該區警佐以事關鋸法科請爲訊究 
[澈究假名慈善之騙局]  
　　公共捕房刑事科查悉寓居四川路一百十號屋內之王寶衡假同仁濟善堂創辦善舉爲名發行彩票圖騙錢財當經派捕將王拘解公共公廨諭着管押候究在案昨晨復訊由西探目祁文司上堂禀明前情並將抄獲之信件彩票及前淸上海縣所給告示呈案請察中西官判王帶回捕房候切實查明再訊 
[註銷遞函嚇詐之訴訟]  
　　虹口愛而近路二十六號門牌皖人李瑞九指控寓居法租界霞飛路漁陽里十一號門牌之清江人張永森揚州人馮樹武劉顯武等以民黨名義迭次郵遞信函恐嚇圖詐業經滙司捕房派令中西包探協同法捕房探捕將張馮劉三人一併拘解公共公廨諭着收押在案昨晨由廨提訊先由中西包探上堂禀明將被告三人移提到案情形繼由原告投訴被告等遞函嚇詐恐有危險故請捕房保護並將所接信函呈案請究並據被告所延之代表律師向原告盤詰良久以原告所控無憑請求將案註銷經新任張襄讞商之英白副領事以原告所控遞函嚇詐證據尙欠充分會判將案註銷被告開釋 
[滬江大學消息續誌]  
滬江大學創設以來已歷十載畢業生約五十人俱任政學兩界要職其遊學美國者亦不少歷時雖未久而成績已斐然可觀去年校長魏馥蘭博士返美以該校情形陳說於美國敎育界要人頗蒙獎許茲接美國維琴納省敎育部來電承認該校有給予畢業生學位之權以後畢業生及已畢業者皆將授以學士之學位云 
　　又美國安狄生君畢業於特來克大學得學士之學銜後肄業於支加哥康乃爾兩大學得碩士學銜後任康乃爾演說學敎授現由萬國浸　會派至滬江大學擔任英文部敎授安君已偕其夫人由郵船支那號到滬云 
[震旦足球隊重振旗鼔]  
震旦大學院足球隊聲譽素著歷年來諸戰將紛紛畢業離校遂致該校球聲中落近來又復從事練習日漸進步與浦東中學澄衷中學南洋中學迭次比賽成績頗佳聞不日又將與聖芳繼西人比賽該校果長此不怠則不特恢復當年球譽即加入六大學中亦有此希望也 
[南洋約翰續賽足球]  
　　上星期六東方六大學足球初賽曾在南洋球場舉行已誌前報今日下午南洋準赴約翰再比二時三刻開賽約翰球場在該大學後面蘇州河東岸由該大學渡河即到或由滬杭新站過橋向北亦可此次因不助賑無須入場券想届時往觀者必甚衆也 
[國貨火柴之發達]  
　　火柴爲物雖微而近來銷額之驟增實覺出人意表良因取用旣便價値又廉以故虹口之爕昌浦東之榮昌寗波之正大杭州之光華湖南之和豐及新添者所出各種火柴大有不脛而走通行全國之勢近南洋羣島各處華僑亦多樂用國貨來電訂購者上月竟達十餘處之多聞該業見此銷額頗抱樂觀近有創議集合巨資組織極大火柴公司以供國內外之需用並擬各種應用原料除必不可免之舶品外槪用國貨以挽利權尙擬另闢專製火柴梗機廠供給各廠之用免被外人壟斷云 
[烟草公司之思患預防]  
天花一症向盛於春夏本年自入秋以來水埠租界忽發此症染之者勢甚危險茲悉南洋兄弟烟草公司因該廠所用職員工人男子數百婦女干人大都限於生計雜處於人烟稠密之地勢易傳染該總理商請工部局遴派西醫某君及女西醫張湘紋吳彝珠等爲廠中男女職員工人分種牛痘以杜傳染滬上工廠林立如能聞風興起其造福地方誠匪淺尠也 
 
[新兵之騷擾]  
　　龍華新闢營場南面有邑紳陳壽清瑞清等祖墳近被駐屯該處新兵將墳地四周枝楊笆拆毀墳丁禁阻不服竟被毆傷經陳紳禀請淞滬護軍使嚴禁保護茲將陳紳禀詞照錄如下呈爲駐屯龍華新兵拆毀祖塋枝楊强折樹木毆傷墳丁請求給示保護事竊壽清等世居滬城小南門外豐記碼頭有祖墳及墳屋一所在龍華鎭之東北隅卽新闢營場之南面墳地四周種有枝楊紥成圍籬以衛墳墓陰曆十一月十四日據墳丁來報該處駐屯新兵成羣結隊將所紥枝楊拆毀禁之不聽反欲將墳丁毆打等語當卽趕往龍華察看果見墓門四周紥成之枝楊圍籬已被拆毀即親赴營帳中訪晤新兵頭目王遠化邀其同到墳地逐段審視該頭目即認咎自責允爲約束并謂日內卽須開赴閩省等語惟比來新兵由北方陸續南下駐屯該處營場者爲數不下數千人更變本加厲竟將枝楊大半拔去入內强折樹木不僅將墳丁毆傷并闖入墳屋多方騷擾似此不法行爲殊屬有礙治安爲此不得已籲懇鈞座給示嚴禁并飭所部隨時保護至所有一切損失應如何責成賠償之處統乞訓示祗遵謹呈 
[護軍使委任滬南工巡捐局長續紀]  
　　閘北四區警署署長姚石蓀平日辦理警務輿情頗愜前次南北工巡捐局劃分時曾經閘北紳董錢沈二君呈請盧護軍使委任姚君爲滬北工巡捐局長不果經紀前報茲悉盧護軍使已委姚君爲滬南工巡捐局長業於前日奉到委任狀即赴軍署謝委一面赴淞滬警廳謁見徐廳長辭去四區署長一差尅日辦理交代預任惟尙未見明文 
[軍署會議誌聞]  
　　昨日（卽十一號）上午十一時龍華護軍使署特開會議聞與會者除各上級軍官外薩交涉員王道尹馮監督兵工廠謝廠長淞滬警察廳徐廳長上海縣沈知事亦均列席此外尙有紳商界各要人聞此次會議關係本省防務極爲秘密直至一時許始散 
[新營房開工建築]  
　　滬軍營基地因業主現欲收歸改建巿房所有現駐該營之砲四團及該團第二營均須遷移故已擇定高昌廟砲隊營舊址外面之操場建造新軍房一所所需材料工費即以滬軍營之舊營房由業主償還料價一萬二千兩如數動用設有不敷再行報部核撥均經呈部批准在案茲因急須遷移故由炮四團王團長繪成新營房圖樣一紙發交工頭雇匠建造其工料兩項總以不出一萬二千兩爲準業已購配材料並在操場內劃出基地二畝餘挿定標識於昨日開工期限二個月告成云 
[律師出庭須穿制服]  
　　法租界會審公廨向來訊理民刑訴訟案件凡有律師到堂代表均穿便服現中西讞員以便服出庭殊欠尊重故於昨日通知各律師以後投案代表均須換穿制服並戴禮帽以壯觀瞻 
[法捕房增添包探之考騐]  
　　法捕房總巡施美德以租界地方遼闊原有包探不敷差遣擬再添設若干名特於昨日傳齊各捕房富有經驗之華捕四十餘名至大自鳴鐘總巡捕房經施總巡親自考驗華文法語以便擇優升充 
[西華德路火警]  
　　前晚十句餘鐘虹口西華德路東桂芳對過二百四十四號門牌鴻大洋貨店忽然起火殃及二百四十五六號稻香村茶食店二百四十一二號上林館飯店燬屋六幢後經滙山捕房飭探陳金楊季金寶等與華探目蔣榮生查得起火之鴻大保有火險着再調查起火緣由復候核奪 
[私帶鎗彈案尙待調查]  
　　同寓山東路尙仁里同案旅館內之溫州人朱根五清江人陳立熙因帶有六響實彈手鎗被老閘捕房中西包探查獲一併拘解公共公廨訊供收押在案昨晨復訊由中西包探上堂禀明前情並以調查手續尙未完全請爲展期研訊中西官判朱兩被告帶回捕房聽候查明於下禮拜五再訊 
[拐匿小孩之追究]  
　　寗波婦人傅徐氏昨偕見證石金郎赴三區警署訴稱氏現住陸家嘴地方因三歲之子名言富被鄰居婦人馬蔣氏之夫馬珍貴拐匿無蹤請求訊追等情當經解警正飭派長警前往將馬珍貴馬蔣氏先後拘獲解署訊供狡展質之見證石金郎供稱向賣油豆腐爲業是日目見馬珍貴將傅姓小孩抱往浦西是實當以事關拐匿小孩判將原被人併證解地方檢察廳訊辦 
[男女家新親咸來干涉]  
　　賃居南市裘家弄向操水菓業王某之子近將該處張家弄許姓之女勾引私逃經雙方父母派出多人四處招尋未得蹤跡茲爲男女家已聘已許之新親所知各邀媒證大起交涉並向該管警所指控經該警佐問明事關誘拐閨女且涉及婚姻糾葛諭令兩造赴地方廳起訴毌得徒自爭擾 
[尙須詢問會丈局]  
　　普愛室前延賚美律師代表投法公堂控稱已革四國地保林鴻生將坐落愛來格路之田單一紙抵去銀一千二百兩請求訊追林又因盜賣張姓墳地被控公堂飭提逃逸故已缺席判决將地拍賣備抵嗣由實和洋行查得該單已劃出一半轉換道契祇餘六分九釐亦由林姓造屋居住禀復公堂候傳地保訊明再核在案昨田地保諸芝香投案聲稱普愛堂受抵之單地已由工部局建築馬路林姓造屋之地並非此單請察中西官判候函咨會丈局查明答復再行核奪 
[再誌婦人被毆之控訴]  
　　婦人葛高氏同母高徐氏控住居浦東花園石橋之婦人李宗氏莊宋氏等虐待伊女雲貞向之理論反遭毆傷請求驗究等情當經地方廳檢察官驗得葛高氏傷無大碍判候查明再核在案茲悉此案業經該廳查明昨飭法警往拘李宋氏夫婦並莊宋氏等到案再行訊辦 
[私帶煙膏之懲治]  
　　浦東人潘阿源前日携帶烟膏十盒擬往浦左行至黃浦灘被總巡捕房九百五十一號華捕查悉搜出烟膏帶入捕房昨由包探張林泰將潘押解公共公廨請究堂上詰問該烟膏是否在法租界買來潘供詞吞吐中西官判潘押西牢一月煙膏送往海關銷燬 
[保險起火案尚須復訊 []  
　　北山西路三百十五號門牌章明德家因保險起火田捕將章解至公共公廨諭着管押候查在案昨晨復由捕房將章解案經中西官略訊一過判章押候下禮拜五再訊 
[追索十年以前之舊債]  
　　婦人唐王氏於十年前向程劉氏借得洋一百七十元立有借據至今分文不還現被劉氏察悉王氏將次逃遁當卽報告捕房繳存保證金祥二十元飭探將王氏拘獲昨解法公堂請訊劉氏聲訴前情求追詰之王氏供認借洋是實中西官判王氏暫行交保着原告補詞到案聽候訊核 
[續請依法决定之批詞]  
　　滬海道尹公署昨批朱鑑塘呈爲遵批續請依法决定由呈悉查此案已令據松江縣知事將先後經過情形逐細呈復本公署詳加查核該縣之更爲處分係遵奉大理院之决定至其處分方法曾由該商聲明不服控奉司法部飭由高等審判廳查核原擬處分方法尙無不合詳部批准在案是案經大部核准本公署本未便更爲决定第查該商前項陳訴與此次該縣查復各情稍有異同之處候查取　全案卷宗呈候核奪以昭公允此批 
[介紹百科全書樣本]  
　　今日本報第一頁封面載有最新第十一版大英百科全書廉價發行廣告一通是書之如何精美完備自有公論無俟贅述惟本報願介紹該書樣本於讀報諸君子乞垂鑒焉此種樣本爲商務書館所印行中西合璧有美皆詳用備諸公函索不取分文且因謀函索諸君之便利特於廣告之左下角另附有空白信片一小方諸君如願得此樣本請扯下該信片塡註姓名住址郵寄商務書館當能立時將樣本寄奉樣本中附有一切詳細價目及載明種種內容閒者於此可以了然於該書之全豹矣 
來函 
[內地電燈公司來函]  
　　啓者昨報載南巿商界來函所稱電燈故意延遲放光各節查本月初老廠發電機轉動無力拆開看視孫由軸心層梢鬆宕所致當即設法修理更換心層梢需時三晝夜方復原狀停走期內用他車於日間發出電力於蓄電池以備夜問需用惟蓄電池究嫌電力不足將該車向走之各路線縮短時候此係事實上雙方並顧免致全夜黑暗敝公司固不敢謂辦事迅速而亦未嘗有所草率也素稔貴報主持公道率泐數行請登入來函以供衆覽內地電燈有限公司啓 
雜評二 
[小店] [  （步陶）]  
　　近日租界中聞仍多有私售鴉片之小店昨字林報亦頗論及之此類小店其表面雖略有掩飾然苟從細觀察固盡人能知其爲零售鴉片之機關也夫以去歲關閉煙膏店之已事言名租界當局之贊助烟禁蓋雅具熱心矣今彼狡黠之徒避烟膏店之名而攫烟膏店之實其勢力擴張如草滋蔓隱隱然駕烟膏店而上之倘使任彼暗中飛躍而長此不已則十里洋場且將盡成此類小店新闢之世界焉夫愷非大違於當日關閉烟膏店之本心乎平情度理租界當局當必有以處此也 
[闢謠]  
　　京津門對於滬寗近頗多所傳播一若東南半壁果將有若何問題發生者然而吾人近處滬濱固寂寂未見有何動靜也此李督齊使之所以亟亟闢謠與惟是時局消息瞬息萬變各方政策莫可窮詰滬與寗之自身雖不必有何事實而伺乎滬寗之側者難保不有某人良以滬寗所處地位於今日時局皆有重要之關係也雖然以目前滬上巿面蕭條之狀况吾人終望李督齊使布告之衷懷能爲各方所洞鑒也 
[本館啟事一]  
　　本館本埠訪員王佑之自陽曆一月一日起業已辭退恐未周知特此告白 
[本館啟事二]  
　　各界投稿本館素極觀迎此後各機關各團體如有應需發表之件務請逕送本館無須托由訪事人轉交 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬民國七年宣布陸年罪狀文] [  （嬾眞子）]  
　　爲宣布事照得陸年糾合聯軍大肆鵶軍之虐燄名爲靖國實爲　國之渠魁本七年就職以來曾向陸年通告各節詎伊陽爲允諾令西南諸天將士同受範圍陰接黨援乘冬臘舊曆時問互相抵禦本七年循宣南粵爲樂陽氣渡江春照耀南天思繼燭龍振光彩乃竟潛謀反抗滎新不准履䉼授意抵排武鳴輒思武壓謂本年遽口就任係謬乘陽曆之時機謂各界不表歡迎誰肯受虛皇之命令遂乃頻催臘鼓居然鳴鼓而攻牢守年關不令闖關而遇擊我春旗將吏竟敢效魯陽揮弋犯我警蹕行塵直欲使義和停馭論職務則未書交御慕容埀反肆詆誣對時局則虛與調和程不識仍圖進取揮擴大雲南主義與滇軍携手同行主持舊國會問題嗾民堂聲言反對衡湘搆亂肝腦塗中原潮汕稱兵硝烟遍內地民窮財盡內訌外憂陸年之中萬刧不復以復時爲合法謂予爲非法行爲從漢臘而甘心結黨逞野心侵略抗鈞天之任命肆虐閏餘恃殘臘之威風廻光反照茲得陸年罪狀馨竹而書尙祈五族同胞執戈相逐㈥ 
家庭常識 
[種蠶豆] [  柳橋] 　　 
近年來南方氣候大寒在八九月間所下豆種往往爲氷霜凍爛來春不能結豆以致豆種年少一年價値年昻一年且蠶豆一項亦爲農家副產品無收成即少一進欵深爲可憫今得北方友人種豆法可爲農家之補助每年秋冬不下豆種待至陰曆正月十五日下種此時所種之豆收成甚豐因正月內已交立春地氣上升生殖迅速且無氷凍之虞余已試綞一年居然結豆甚多請閱報諸君轉告農家方信余言之不謬也（不受酬） 
[粉蒸肉] 　 
以內切成三分厚之才形用頂好甜麪醬先拌和後再用米粉拌和（米粉要生粳米十之八糯米十之二）稀砌於磁盤之內燒武火蒸熟較徽館之粉蒸肉爲可口 
[蒸碎肉] 　 
以肉切長寸半四面皆一分之絲再以嫩冬筍亦如上切成絲（夏秋之間可用芋奶或茭白代冬筍亦可）洒酒少許拌和再用甜麪醬及米粉加紛蒸肉之手續其味更佳 
[粉蒸鷄] [  施時麗] 　　 
破肚去腸洗淨切塊先用酒和勻而使用全糯米紛拌勻佈於盤內武火蒸之其味無窮（却酬） 
[花生酥] 　　 
炒熟揀莢小花生去殼脫衣與芝蔴同置石臼內打至細屑後加白糖拌和之印成模型貯於瓷器內欲食取出味香無比可爲家庭自製之酥糖而年老落齒者食之尤宜 
[酒釀湯] [  陳毓清] 　　 
以酒釀滷置鍋中煑沸將糯米粉　和下煑十分鐘見熟取出食之替美異常（或雞蛋煑之亦可即俗名酒釀滾蛋）（却贈） 
[洋水仙花養法] [  平江扁舟] 　　 
洋水仙開時色香可愛然培養不適則仍不能吐蕊其法將水仙頭用小洋刀徐徐划開一二分深分作四瓣形每日置於溫暖處約十餘日即莖葉茂長開花頗速惟購時須擇其萌芽之處不宜有傷或焦爛等患（却酬） 
新酒令 
[紅樓目酒籌百種（續昨）] [  雪香]  
　　薛寶釵巧合認通靈（初次相見者對飮）劉老老一進榮國府（最先到者飮）賈雨村風塵懷閨秀（未婚者飮）冷子興演說榮國府（說他人家事者飮）賈元春才選鳳藻宮（有文才者飮）大觀園試才題對額（善書者飮）醉金剛輕財尙義俠（公敬輕財尙義者一杯）俏平兒輭語庇賈璉（善庇護入者飮）王熙鳳協理寗國府（曾居協理位置者飮）寶釵借扇機帶雙敲（先暗寫借者飮或不借者飮字様藏之逐問衆人願借否再行開問）獃霸王調情遭毒打（有向得壽者說笑即與之猜十拳）史太君破陳腐舊套（出一新令行之不能者罰三杯）賢寶釵小惠全大體（代不能飮酒之人飮酒三次）榮國府元宵開夜宴（行通關拳一次）（未完） 
工業須知 
[飴糖之製法] [  伯誠] 　　 
預備糯米二斗四升麥芽粉一斗溫水九升先以糯米浸水中一日夜後入蒸籠蒸之而後入桶中使冷却混入麥芽粉（與製麥酒用者同）五升及在攝氏六十度左右之溫湯九升上蓋以蓋蓋旁裹以稻草以防溫度之下降三小時後將其餘之麥芽粉完全加入用力攪拌之仍蓋以蓋經七時後甘味已强乃入綿布袋用强力壓榨將其榨液入釜煑沸除去其泡沬再入絹布袋中濾過其濾液重行煑沸除去浮上之泡沬至液已煑至適當之濃度時停火如此所得之飴謂之水飴將水飴再用種種手續製成無色透明之精製物入　空鍋中蒸發之面後鑵詰貯藏是爲堅飴 
長篇小說 
[二城風雨錄] [  英國郤而司迭更斯原著常覺小蝶天虛我生合譯]  
卷中第十二章（三） 
　　侯爵年事可六十許衣飾華美一如時尙五官端整如削玉潔白而瑩儀表頗偉唯鼻間略有皺紋怒時愈顯深刻則知其胸中城府固甚深也侯爵旣出宮門則有美澤之車駕以駿馬御者服飾甚都立啓車箱肅主人入鞭絲一動馬蹄四展絕塵而馳但見兩街屋宇飛越雜以行人驚呼之聲蓋各呼其子弟恐遭馬踐也而車馳速力仍不減一瞬數里御者視馬耳馬視前途如入無人之境亦以當時貴族氣燄正熾居民賤於馬足之泥即有踐蹈亦無足軋而遭禍之蒙亦但有掩淚而歸無敢哭者故馬車肇禍日有所聞固不在御者之大意也此時車馳愈迅御者欲見媚於主則揚鞭得意策其馬益力侯爵义手於胸冥目方作遐想忽車輪轉角戞然一聲車受震立停卽有多數居民攀轅而呼則御者已肇祻矣侯爵疑馬受傷亦探窻出視則見有瘦長之人蓬首垢面於車輪下搶出一物置諸噴水泉次伏地而大號聲慘乃如獸吼侯爵曰御者何爲則有一敝衣之老人兢兢就窗曰爵爺傷者乃嬰兒也侯爵曰此亦細事無庸號呌豈此兒乃其子乎老人曰不幸正吾孫也語未畢長人已捧其襁褓之死兒直奔近車狀至狂野侯爵不禁自撫其佩刀長人揚手獰齒而呼曰天吾兒死矣其聲至慘遠近聞者皆爲動容而侯爵曾不介意徐徐解其錢囊言曰吾眞不解若儕如何並已性命亦勿顧吾車每出奈何終有一二人當吾前路御者吾馬傷否言　以一鎊擲向長人曰此與汝衆人見錢立集其視線於地而長人曾不一瞬但以瘦爪掻其亂髪仰面而呼曰死矣死矣其時尤有一壯碩之人排衆而出袒其半臂發爲重濁之聲曰卡柏何爲長人聞語則立返身伏其肩上而哭曰竇瑪齊吾子死矣言時慘然指其死兒竇瑪齊曰朋友毌悲旣死矣亦不能生汝但識之勿忘夫何悲哉侯爵曰汝語尙達男子汝何名者竇瑪齊曰吾名竇瑪齊曰汝何業曰業酒耳侯爵曰佳賣酒之哲學家此一金榜與汝遂又擲與一金　遂向車座一倚態至蕭閑其視碾斃一人無異碎一盤盂但出資償之亦已耳御者方欲揚鞭忽金錢一枚飛窗而進直撲侯爵之頰侯爵乃大怒曰停車誰擲者推窗外視則長人方伏地而哭狀極悲哀慰之者已非男子而爲麤黑之婦人手中撤線曾不少停旁觀之人亦皆散去雖觀茲慘事無敢歎息出一聲侯爵鼻尖微動冷然曰狗吾恨不一一族滅之乃復糾纏無時耶嚄唶一聲車輪復動己電掣風馳而去其時道中車輛正多上自王侯下逮優令莫不高車駟馬競逐於道中而居民號哭奔散之聲依舊震天不及日暮街上已家家閉關一任貴族車馬川流而過　屈里離宮之中華盡盡燦夜宴又作矣 
 
 
 

Page 15

 
 
   
 
 

Page 16

 
 
   
 
