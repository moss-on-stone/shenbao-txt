# 1890 - 98 - 4906099

 

Page 1

 
 
[二百廿一號畫報告白] [  點石齋啓]  
　　韋君允聲粤之香山縣武舉也精嫻韜略勇力超羣受知于周文忠公天爵每與縱談古今兵法如鍼芥相投嘗與羅軍門恩舉角藝羅不能取勝特敬禮之比粤事起○朝廷命公巡撫廣西公適病迺飭韋募勇先往而爲某大吏沮撓遂致效命疆塲嗚呼其烈丈夫哉本齋聞其軼事想見其爲人爰繪數圖以補裨官野史之不及准于二十六日出售此佈 
[畫報後幅附印閨媛叢錄告白] [  點石齋預啓]  
　　本齋畫報前列之功臣圖按期陸續印出以凌烟之丰采供薄海之觀瞻閱者皆爲欣幸是圖計共四十八帙今巳告　爰爲編輯閨媛叢錄一書范攷古今史集旁及諸子說部上自中古下迄有明其間宫闈之艷跡閨閣之杳塵才色旣殊貞淫各判或秀而有藻或賢而　奇或情重而恨深或不美而性妒至若名妓之韻事仙女之幽踪亦皆有美畢收無奇不備旣可徵艷體之取裁又可供閒情之消遣洋洋乎誠一大觀也今擬仿淞隱漫錄式按每期所出之畫報附錄原書數則並取其事實繪爲半圖以饜○諸君子先覩爲快之心准於三月初六日開印專此佈聞 
[制器窮原說]  
　　自中西通商以來競以奇巧之器相角勝世俗之人少見多怪亦何足異所異者士大夫之見亦有爲其所搖者嗜西俗者每以西製爲出奇泥中法者又以西製爲詭異因而入者主之出者奴之一似中西之所以異者胥在乎此噫陋矣夫器也者大而爲輪船鐵艦小而爲酒盞詩箋中與西之不能從同勢使然也中國之飲食以七箸西人之飲食以刀义西人便於刀义則刀义而已華人便於七箸則七箸而已必謂七箸勝於刀义而强之以七箸必謂刀义勝於七箸而强之以刀义皆見之偏者也夫西俗之所以異於中國在乎風氣之殊俗尙之判其開闢也後於中國以西人視之則已爲風氣之大開在華人視之正如中國中古之世其一切器用不啻反古之道惟砲火之制爲烈於蚩　之制五兵耳而說者遂以西人之器用無一不勝於中國矯其說者又謂西人之器用獨不宜於中國其實則皆非也中國之器用其初固非大備其備也者亦由漸而來試卽中國制器之原僅就載籍中可稽者爲之略略拈出當亦可　恍然矣黄帝作旗幟又作弩又作冕旈魯昭公作卉少康子興作甲桀作瓦鯀作城郭禹作宫室伯益作井堯作圍碁　曹作博炎帝伯陵作鐘女媧氏作笙簧其臣隨作竽商辛作塤蘇成公作箎公輸般作石磑倕作銚雍文作春俱見世本　文公作旄頭見列異傳燧人氏作髻女媧氏作笄赫胥氏作木梳堯以銅爲笄周文王作珠翠卽步搖笄也唐高祖作綰髻黄帝作几俱見李尤銘舜作五明扇又作漆器詹何作綸鈎及餌舜作瓦棺士檝禹作伺風鳥見古今注蚩尤作戈戟神農作權伶偷作度量胡曹作衣裳赤翼作杵見呂氏春秋蚩尤作劍鎧見管子鑿齒作楯帝俊八子作歌舞見山海經運於作弓夷牟作矢見世說太公作九府泉見漢書神農作耒耜皇甫陰作樓及犁見魏略夙沙氏作鹽儀狄作酒見戰國策舜作筆老子作摴蒱黄帝作蹴踘紂作粉見博物志齊夷陵王作側楸棋局見馮鑑續事始劉向作彈棋見西京雜　曹植作雙陸又作明瓊見後魏李邵序漢武帝作藏鈎卽猜拳晉摯衛尉作四雜戲紙局木棋見李秀賦周武帝作象戲見後周書尹壽作鏡見天中記岐伯作鼓吹見蔡邕初志陰康氏作舞神農作琴伏羲作瑟蒙恬作筝師延作箜　帝嚳作鼓　女媧氏作簫見禮記邱仲作笛見風俗通黄帝作釜甑夏少康作箕帚昆吾氏作瓦烏曹氏作磚伏羲作網見古史蚩尤作冶見尹子黄帝作斧鉞見輿服志又作刀見洞冥記舜妹嫘作畫見說文季咸作胡面子韓信作紙鳶庸明崇嚴作買鬼宋江作差牌還無作謎語盧敖作巿語晉僧了義作翻語桀設侏儒優倡周偃師作傀儡宣王作鬥羅熊渠作弄丸句踐作弄潮無終嘉父作秋千毬踘秦武王作角觝始皇作曼延魚龍水戲漢武益以幻眼走索尋撞舞輸弄碗影戲唐元宗作舞象舞馬伊尹作麻鞋少昊作浮磬舜作崇革禹作鼗田横客作挽謌燧人氏作火制胾以炮神農作煼米軒轅作粥飯羹瞺公劉作餈糕麻團周公作湯團敬姜作不托汝頽作糉秦昭王作蒸餅漢高祖作熯餅金日磾作胡餅劉安作豆腐諸葛亮作饅頭夾餤石崇作餛飩梁武帝作麫筋俱見寄園寄所寄鈔孟莊子作鋸鑿見古史略舉之以見中國之所制其原如此雖未能盡舉而枚數之然就所如者而言其物雖有大小之分其人雖有賢奸之判而其爲制作之始則一也安必以爲德成而上藝成而下而過分作聖述明之畛域又過歧昨是今非之私見也乎然則自今以往參以西法而制益加精又何必以仿照西法爲中國諱也夫 
[本館接奉電音]  
　　昨由京友電傳上諭三道敬謹譯登○閏二月十四日奉上諭連日恭請慈禧端佑康頤昭豫莊誠壽恭欽獻皇太后轎及御營請轎之鑾儀衛校尉着再加恩每名賞給一兩重銀錁一個由廣儲司給發欽此同日奉上諭本日道旁叩閽之已革孝廉方正劉家彦文童杜殿楨民人高立方卽杜廷顯白占義黄文旺賈獻瑞宋玉寳暫革讀祝官海昇之妻温都氏民婦孫李氏沈孟氏丁冉氏之抱呈丁正林僧人文喜均着交行在刑部嚴行審訊欽此同日奉上諭昨日道旁叩閽之文童張守幹州同銜陳光熙之妻陳王氏民婦王林氏均着交刑部嚴行審訊欽此 
[温樹春聲]  
　　吏部爲批示事據内務府正白旗管領英敏圖片呈稱本管領下太常寺卿壽昌恭逢光緖十五年三月十六日恩詔應得正三品廕生請以嫡次子錫琨承廕報陳查照辦理等因到部查本部官册内壽昌於是年五月十七日補授光祿寺卿八月初九日補授太常寺卿核其補授日期均在光緖十五年三月十六日恭逢恩詔以後所應　庸議○神機營總理營務處懸備補章京一缺傳集額外効力差委各員於初八日進署經管營慶邸及各堂憲逐一遴選將排列第一之効力差委二品頂戴廂藍旗護軍叅領德元挑充備補按補章京月支薪水銀五兩　遇馬步各隊帮操中有升調出差及穿孝各事卽可升補云○户部爲片傳事所有八旗文武官員應領本年春季　米折色銀兩本部庫於閏二月十二日已刻開放爲此片傳　旗派員届期赴庫支領○新任貴州布政使王朗靑方伯德榜現由湘中原籍遵旨入京陛兄於初九日行抵都門暫假西華門外靜默禪院住宿繥具皇太后皇上安摺於初十夜由奏事處遞呈卽於翌晨趨候於西苑門外旋由内傳令於第四起入見上詢以從前防越及籍所辦 
 
 

Page 2

 
 
公事方伯一一謹奏及退値後復乘車詣各當道處禀安○十三日淸晨西歸化城奎副都統英赴南海陛辭回任奏事處傳令於第二起入見上諭以歸化爲晉北邊要之區練兵備防不容少懈副都統諾諾叩頭而退擬於三月初三日出都○十三日廂滿德都統福偕兩副都統往太平倉支領廂白滿閏月甲米花户呈騐米樣都統再四斥換始照樣支領各佐領紛紛將米携出每石卽有人以京平松江銀二兩二三錢購取○容鎭軍散値後出東華門查道經東安門朝陽門至京營交界處始折回見沿途各叚修墊平坦仍飭各官兵加意妥爲平墊勿得稍有疏虞○東直門内北新橋年久失修以致頽廢經工部勘估擬卽興修揀用舊料七成添入三成新料奉旨派工部左侍郎汪鳴鑾承修欽此照章於旨下後三日内派恆豐天德二廠商鳩工擇吉破土興修云 
[宫保凱旋]  
　　臺灣宜蘭叛番去歲狡然思逞戕殺官兵劉省三宫保大爲震怒親率吳瑞生竇雨村李本欽傅玉臣四統領督師分三路進剿建碉設堡步步爲營旣巳罙入其阻傅統領爲冷槍所傷各統領念切同仇奮勇並進焚燬番社十餘處宫保復於深林密箐及各處隘口遍埋地雷炸彈等類試以數騎誘之番衆果彌山塞谷而來及至伏處轟然一聲只見血肉横飛尸骸遍野番衆見之莫不悲號股栗率衆投誠有此一番震懾南人當不復反矣宫保遂於月之初四日凱唱師旋從征各軍亦先後回防吳統領行轅仍設艋舺大厝口聞有要公尙須作平原十日之留然後回澎湖任次云 
[桃渡春波]  
　　金陵訪事人云上新河出水西門沿江行可十五里地接江東橋爲木商輻輳之所雖係蘆洲沙葦而碩腹賈列屋而居卽粉頭兒履舃相錯眞箇消魂者趨之不眞箇消魂者亦趨之以故茶餘酒後月明星稀牡蠣牆邊誤認犬聲如豹螺師橋畔錯招貝齒如犀暮雨朝雲物原有主桃根桃葉何事干卿差之毫廛失以千里此郭舍人之聲嗷嗷尻益高所以永爲花叢中之話柄也木厘總局向有親兵護衛什長某甲湖南人也有同鄉某乙在督標營當親兵是日遇諸城外甲薄沽對酌藉叙離悰滿腹春愁又灌米汁未免興益難遣迨出門已酩酊行過鄭家木行門首見内有湘裙裊裊羅袖珊珊含笑凝粧聲似新鶯乍囀者不知其爲初次歸寗之新嫁娘也信步入内門内人知是醉漢阻而不怒甲恐嫌其爲空心大老官也者就腰間摸出草串一條上有錢可六七十文向桌上一拍曰好大烏龜你敢小覷我湖南人難道不知道我一分口粮儘爾家一頓吃不了麽自嚷自呌祗是不走時乙酒稍醒見勢不佳漸退去僅留甲站在門外堦沿上詎鄭姓早從後門溜出訴知哨官哨官率手下前來將甲拿住送請總辦曾觀察訊問情形屬實當下雖無尋花折柳之事惟闖入良户人家阻而不信不知意欲何爲且營有營規斷不容此酗酒滋事之人虚縻餉項除將該什長先責數十軍棍限十天尋獲滋閙之親兵正犯交案照例懲究外所有該哨哨官平時約束不嚴卽行革去○賭博有干例禁况屬衣寇中人捉賭已甚驚惶况屬衙門中事金陵賭風熾矣其爲害也亦烈矣計其中略分三等上焉者深堂䆳宅非尋常百姓之家策肥衣輕非白板雙扉之子以祖宗錙銖之積恣子孫沙礫之揮其不空銅山而罄金穴也幾希次則室無擔石之儲而依賭爲家不得不拚孤注家徒四璧之立而久賭成窟居然藉慰細君此種人斤斤自好若恐其白戰之塲也惘惘冥求若恐其赤貧之速也故其人雖可恨而有時却可憐最次有所謂辣局者俗稱爲剝皮賭輸贏在立談之頃聚散無可約之常謂孔方吾所求米元章不以拜石爲兄爲恥謂阿堵吾所欲何無忌不以酷似其舅爲嫌人則南北東西時則春秋冬夏甚或父蒲衣而子綺羅夫草亭而妻板屋種種幻相速於燕蒼狗而秦美人故有歌於斯者有哭於斯者有存亡呼吸於斯者上江兩縣宰下車伊始皆以國中之阱惟賭最險因勒令查明以待嚴究某日之夕忽傳　寗縣出署意在捉賭少頃又稱已微服至東牌樓時有烏師爺者方設迷龍陣誘人入局陡有以捉賭報者其黠者卽踰欄拔關以出悞墮水中迨事定聞牆外有爲公覆之呼者集人拯之氣息巳奄奄僅屬矣後根究緣由始知因某署轎班思染指於鼎而不遂其意乃造僞言以恫嚇人情做賊胆怯蛇影杯　自相驚駭幾幾乎將日下荀鳴鶴雲間陸士龍付諸濁流亦寃矣哉 
[接印有期]  
　　漢黄德道升授兩淮運司江蓉舫觀察於本月十七日交卸道篆曾列前報兹聞觀察擬於月之下旬由鄂起程先赴金陵次至蘇省謁見各大憲後卽行來揚履新涓吉三月十三日接印云 
[賞格照錄]  
　　江都縣正堂祥爲懸賞勒緝事案據監　談錦禮禀稱家住南鄉嚴家窪訓蒙　外家有妻女幼姪閏二月十三夜更深忽來人報信云家中被盜並將妻女致死急回查看妻女皆被捆縛身故衣物紊亂叩請勘驗緝辦等情據經勘騐並選差緝拿誠恐該匪遠颺合亟懸賞勒緝爲此格仰諸色人等知悉有能拿獲此案兇匪者賞洋一百元聞風報信因而拿獲者賞洋二十元本縣捐廉以待一經審實卽憑格給領决不短少須至格者 
[鹺商助賑]  
　　上年江浙水災需款賑濟兩江督憲曾爵帥檄令淮運司轉飭所屬廣爲勸募已紀前報兹悉通屬九塲各商經通分司徐星槎分轉凱切勸募各商惻然心動已認捐靑蚨五千串在於額銷鹽引内陸續捐繳各該商業已聨名禀請淮南總局憲按引捐收兹聞泰屬十一塲商人經沈子丹分轉勸募現亦認捐一萬二千串由分轉先行墊解陸續繳還淮南總局刻已接准沈分轉來文移知查照局憲遂一面禀詳鹺憲一面出示局門略云泰屬各商認捐賑欵與通屬事同一律自應循　辦理自本年正月售鹽起按引捐繳四十文一俟收足卽　停止至停收各商毋庸捐派以示體恤云云各商慨捐鉅欵固屬急公好義而沈分轉先籌墊尤爲深知緩急想該省千百哀鴻自當聞而感頌也 
[邦上官報]  
　　十九日委署桃源縣翁大令延年過揚履新泰壩半分轉到揚公幹二十日朱鹺尹凱勳起復回淮二十一日吳鹺尹明鈺由新城差次來揚 
[鳩江大火]  
　　本月十七夜兩點鐘時蕪湖長街井兒巷後火起一時紅光照耀霄漢通明各洋龍紛紛馳救極力澆灌奈其時東北風甚勁火勢愈烈幾同摧枯拉朽無從遏止直至五點餘鐘始滅計焚燬草瓦房二百餘椽罹災者七十五户挈男携女席地號哭鐵石人見之亦當爲之墮淚 
[戲樓坍倒]  
　　蕪湖自通商以來繁華靡麗逈異從前惟戲園只長樂一家在江口横街下首其中優伶類皆一時之奇爲時流所競賞每日開演時座客常滿履舃如雲本月二十日正演獅子樓謀殺親夫一齣觀者神移心醉羣相稱讚忍砉然一聲對樓官座驟坍樓上看客紛紛墜下有折臂斷脛者有頭破血淋者前辦鈔關稅務之德大令是日亦在座罹禍最慘額穿骨折僅存一息又某武弁小腿壓成虀粉皆由各家屬抬回不知有性命之虞否是日平康姊妹來應戲局者共有四十餘人釵光髩影隔座爭輝一見樓倒捨命狂奔墮珥遺簪不可勝計園主人見罹禍者多係官宦貴客恐當道拿辦立卽潛逃優伶　各鳥獸散不知所之樂事未央災生不測諺云戲塲須少至豈不信歟 
[直剌交卸]  
　　廬州府黄氷臣太守俸滿進京引見遺缺經省憲檄委本任廣德州何直剌慶釗署理直剌交卸州篆後於十九日抵蕪拜會道憲小駐兩日旋卽赴省禀到聞蒞任之期約在出月上旬云 
[妖由人興]  
　　狐狸亦獸類耳自好事者創爲誌異等書海巿蜃樓空中結構後世無知之輩信以爲眞多方附會甚矣其惑也蕪湖自月 
 
 

Page 3

 
 
望以來東門外附城居民每日必無端失愼其火皆起於屋簷梁脊比汲水灌澆則又熄滅少頃隣右又報火起如是者日必十數次七八次不等居人浥彼注兹疲於奔命驚惑異常不得其故好事者揣摩連合謂是狐仙思築廟以居爾輩必速從之可免於禍居人急不暇擇共巿香楮先向空中禱祝願不日起造廟宇禱未畢而火又起居人無如之何共將什物搬至露天以避焚燒至廿一晚急雨敲窓什物盡濕居人不得已始搬進室中然小鹿心頭猶自亂撞不巳識者謂此必奸徒隱身作禍思蠱惑愚民斂財肥已因此故神其說耳木必先腐也而後蟲生之人必先疑也而後讒入之見怪不怪其怪自絶敬告該處居民請以此語爲定盤針 
[索聘惡習]  
　　梁谿北延鄉有士族某嫁女索聘洋一百元而壻故寒素士不得已竭力摒擋數不足又稱貸而益之及于歸之日隣里有喧傳爲人馬桶者盖謂祗娶得一人一馬桶而已其壻親迎一切費用約又六七十元嗣因逋負如山無臺可避不數　竟鬱鬱以沒嗟乎如此澆風村民爲甚余所耳悉者已難更僕數不意讀聖賢書者亦以親生女爲奇貨可居也聊舉目覩一則登諸報中俾有民責者覽之或能嚴其禁定其制則此風庶可稍革矣夫 
[總辦到局]  
　　新任蘇松太道聶觀察將次接篆各情均登本報兹悉製造局新總辦劉觀察麒祥會辦李觀察家驊業已先後來滬均於昨日蒞局視事矣 
[雙鳬飛至]  
　　顓橋鎭劉姓家被刧案内之盜犯戴老耀等因訊出新陽縣盜案本擬解歸新陽訊辦前日裴邑尊接奉新邑回文以將該犯起解深恐途中有失約俟來滬會訊昨日新陽縣金明府元烺乘舟來滬午後乘輿至上海縣與裴邑尊晤商一切以憑將該犯提訊 
[流氓拔妓]  
　　鎭江丹徒縣人劉牛臯向在本城以紥鞋底爲生嗣因不務止業墮入下流結黨成羣横行巿肆向人藉端滋詐屢經地方官拿案懲辦夫冬糾仝前在寳山縣境内犯過命案之千里眼朱標並王三麻子等向小東門外花烟館持刀尋釁被巡街捕將　朱兩人拿解公堂訊押嗣被寳山縣聞知移提將朱標歸案辦理牛臯脫逃後復被法捕房拿獲判以枷號懲責上月枷號期滿送縣遞回原籍詎意牛臯怙惡不悛潜至滬上匿跡英租界地方前日下午四點鐘時糾同黨羽至英界陳家木橋東首靖遠大街附近之花烟館内硬拔烟妓過法界往南而去烟館龜鴇邀人在後緊追牛臯手持單刀攔住去路適有巡街華捕至帮同龜鴇將牛臯拿住奪下單刀送入大自鳴鐘捕房捕頭着押候解案訊究 
[躍馬傷人]  
　　每年桃紅柳緑時本邑西南鄉龍華寺香巿甚爲熱閙一路香車寳馬絡繹不絶前日有浦左廿二圖人張壽桂約伴二人策馬而去行至西門外日暉橋左近張所乘之馬忽然驚跳將田間某姓小孩左足踏傷當由孩父將張扭住理論旋由張之同伴某甲出爲解勸令張出洋五元給該孩之父作爲醫傷費其事始寢 
[口角輕生]  
　　本邑人朱錫濤充當道署號房住在本城火神廟南竹素堂地方其妻某氏素性凶悍常與夫反目前日因家内遷　事與夫口角朱以鬚眉丈夫何堪受巾幗恥辱忿不欲生迨傍晚時朱出外私購阿芙蓉膏回家呑服及毒發知覺雖欲施救已不及矣旋卽斃命是亦慘矣 
[履勘陰溝]  
　　老閘北首烟業公所積水不能宣洩議築陰溝有王奎　坤王根根王掌生等人以陰溝有礙伊家祖墳覇不許築致啓爭論前日董事訴請上海縣裴邑尊親臨勘辦午後邑尊排道而往會同董事在築溝之處履勘一周謂溝道與墳無相干涉王姓糾人硬阻實屬不應爲而爲立傳至公所中諭以毋許多事王等遵斷具結邑尊順道往徐氏園中與葛同轉朱明府應二尹讌飲盡歡始入城回署 
[小人命]  
　　陳生和投英公堂訴稱小的在治卜香粉弄中開設小客寓有紹興人林永慶者挈妻張氏妻母張戴氏及小孩借宿多日房飯資不給分文并查得失去被中棉花胎旋在林處搜出因報明巡捕拘至捕房其妻及妻母到來吵擾不休無奈又至捕房控訴林供稱棉花胎所　棉紗線是方格眼前在河南買來别處無此花樣陳妄指行竊交捕管押後妻子抱小兒向論被陳妻所毆及至捕房又被中西捕將兒子擊傷現已身死其妻張氏供與相同并稱是時小兒抱在懷中被毆帶傷以致身死張戴氏亦投案申訴前因蔡太守謂旣據林供兒子因傷身死可將一干人移送請上海縣騐明核辦及送到時裴邑尊適乘輿公出卽令停輿訊究陳訴稱小的在英界香粉弄開客寓林挈妻張氏及小孩到寓投宿昨日竟竊取棉胎而去小的見而扣留致被伊夫婦毆擊今日伊孩在寓中病斃以致滋擾不休林供稱棉胎係小的自已之物陳誣以行竊將髮辫扭住拳脚交加幸經旁人勸開而孩已受傷倒斃邑尊謂些微之事何至胡閙若此着林赶緊將孩棺殮再行訊辦 
[縣案彚錄]  
　　新疆武弁李春森控秦少眉王雲峯等誑騙銀洋一案縣訊各情均登前報前日晚堂由帮審委員詹明府集訊李春森投案候示據王雲峯秦少眉同供現在措得現洋一百九十元尙少十元叩求寛限數日據王雲峯供稱前吊呈之奬札求請給領枷犯陳錫卿俯首求恩明府得供判李春森具領狀呈案王雲峯秦少眉暫行交差枷犯陳錫卿改發頭門示衆○騙子朱東生由法公堂送縣訊責枷號各情已登本報前日晚堂經帮審委員詹明府提訊朱供現已知悔以後不敢再犯叩求交保明府以其怙惡不悛着差役鳴鑼游行城廂内外以示炯戒○前晚詹明府訊案之時有十二鋪地甲瞿瑞投案禀稱本月十一日有竊犯王阿和奉發枷號小的當派副役看管不料前日王乘看役不在乘間逸去查緝無着　應投案聲明叩求寛限十天明府不准限五日内務將該竊獲案如延嚴比 
[英界公堂瑣案]  
　　職員某姓扭李映伯至公堂請追被騙洋銀三百元蔡太守提訊之下原告稱上年三月李揑稱有友謀充商務局某輪船帳房尙少熟手之人擬延職員幫辦隨於是月十二日囑職員代辦匯豐鈔票銀一百十兩又洋一百十元約定晚間八點鐘時入城訂立合同届時至李家見人多客雜知係賭局因卽引嫌辭出後訪悉船事實係子虚急向理論李言願爲坦保旋揑寫代孫借銀之據載明五月歸還不料延約至今本利分文無着上年八月曾具禀控請究追蒙老公祖批示飭提在案李自知理絀避匿城中拖遲至今已將一載今聞將欲遠颺不得已扭請嚴究李供稱上年小的知原告有洋銀存諸施姓家因囑伊取出代爲轉放可以獲利較多原告允之遂由小的担保借與孫姓太守問孫係何人李支吾其詞初稱係一人後稱係兄弟二人并求央正豐街某米店中的實保人出限一月内理處太守准之○張長發訴稱某日小的在飯　中果腹被流氓方桂福等詐取洋銀一元並將小的抛入河中經人救起報捕獲方蔡太守飭將方押候傳到飯店主婦某氏再訊此已列諸前報者昨日包探顧阿六禀稱飯店婦入李朱氏巳由小的傳案張復稱所有洋銀在余紀生老虎灶被伊詐去因又傳余備質李朱氏稱張飲酒過醉先與某客忿爭時則店中將次閉門因卽促伊出外至後來之事小婦人並不知情太守問張在爾店吵閙時見方在塲否答稱並不在塲余供稱張啜茗時有不識姓名之四人與之爭擾後卽出外並不知有詐洋之事太守問四人中有方否余答稱方亦在内問張被人抛入河中之事爾知之否答稱確有所聞惟未目覩方供稱小的原籍寍波自幼在上海此事並不與聞問爾作何生理因何偕多人軋張至老虎灶答稱小的向以帳鋪爲業現爲小本營生太守判押候備文遞回原籍○日前山西人葉香林與同鄉人楊元興口角爭毆同入捕房葉稱被楊竊去衣物楊稱葉借錢不還反被誣竊蔡太守訊悉緣由卽行開釋昨日葉又投案訴稱昨夜行經松風閣對面弄中楊突糾集多人持刀戳傷小的頭額慌 
 
 

Page 4

 
 
急中　將　扭獲送案請懲楊供稱有馬姓與葉爭擾事與小的無干更不知有無持刀行兇之事蔡太守問捕頭曰爾曾否送葉至醫院騐傷答稱已據醫生騐視的係刀傷太守飭葉仍投醫院敷治楊押候查明究竟如何再行核斷○席阿四冒充包探唐寳榮之夥向崔元紀妻陸氏處騙取洋銀三元該包探聞之拘席送案詰之不認傳崔及陸氏對質均稱並無被席騙洋之事該包探又禀稱有蔡姓可爲見証太守飭邀蔡到堂再訊此已見諸前日報章昨日蔡投案訴稱小的名良德陸氏言及包探欲捕其夫已央席付洋三元賄免小的知包探决無受賄之事因卽告唐現在陸氏與席均已串供不認反欲向小的尋仇崔席及陸氏各執前詞太守謂席冒充探夥事非無因崔等旣不欲追姑予寛免着席央人具保崔另有趙慶餘控搬蘿蔔乾一案押候集訊察辦○粤鴇郭氏訴稱昨夜李阿三來家尋某妓適妓經人喚去是以房門鎖上李疑爲有心避面糾人前來尋釁將女傭及龜子毆傷隨喚巡捕到來在李身畔搜出鐵尺一根今特送案請究李供稱小的在某　行餬口前去玩耍並不行兇蔡太守判管押一月鐵尺存堂○張阿三訴稱小的因借用扶梯與人口角到案後奉大老爺判罰洋銀二元撥充善舉當管押捕房時有同押犯人王阿二爲首向索錢洋小的不依遂喝令楊阿新顧春元等用絨單兠住小的之頭肆行毆擊小的極聲呼喊管門捕聞而查究始得免毆今由捕房將王送案請懲爲此投質副捕頭稱查得王楊顧及郭阿大等串同訛詐爲特一併解案王等均不承認蔡太守着陸認明解案各犯究竟何人爲首何人爲從張稱王爲首楊顧爲從郭並不與聞太守判將王笞責三百板楊顧各笞責二百板郭旣不與聞姑免笞責槪　交捕照原斷日期管押并諭王曰爾等因犯事入捕房不思攺過猶敢拆梢實堪痛恨今後苟能改過自新期滿自當開釋否則罪上加罪永無開釋之期矣王等皆諾諾連聲答應而退 
[法捕房瑣事]  
前日傍晚時有甲乙兩人在新北門茶寮啜茗不知何故兩相口角以致用武霎時人多嘈雜失去水烟袋兩枝被茶博士出外鳴捕當將甲乙拘入捕房捕頭着押候賠還水烟袋並茶錢共八百文方准釋放○王三因在小菜街竊某傭婦籃内錢二百被巡捕拘獲經葛同轉判令枷號發小菜街示衆七天已列前報昨晨王在街頭見有小竊某乙在彼竊人錢物王卽告知巡捕將乙拘住送押捕房候解○前晚有某甲偷竊柴火二捆火油箱一隻行經法界被巡捕看見當卽拉入捕房管押○車夫某甲虧欠某乙車租錢甚多日前復借錢六百文去贖棉被一去不返乙查點物件被甲偷去不少請人四出找尋昨日在途中將甲尋獲送入捕房據情禀訴捕頭着押候解案請究 
[佛口婆心]  
　　山東幫三益號曹君子常介百花祠香尉導至本館協振所述及有公欵銀四十四兩本擬爲讌會之資今見江浙籌振孔殷因願移作振飢之費云云居今日而言振捐幾成强弩之末零星瑣碎集腋爲難獨曹君軫恤飢寒傾囊慷慨節一朝之口腹拯萬姓之顚連廣結善緣定逢福報矣除填掣收條外謹志數語以表感忱 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
