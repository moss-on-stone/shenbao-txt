# 1907 - 154 - 4912261

 

Page 1

 
 
   
 
 

Page 2

 
 
上諭 
　　四月二十九日 
　　上諭西安副都統經文泰奏因病懇請開缺一摺經文泰著准其開缺欽此同日奉 
　　旨西安左翼副都統着慶祺補授欽此 
代論 
[安徽旅滬同鄉懇親會演說詞（續）（胡郁文來稿）]  
　　然則所謂鍼砭之道奈何。曰是仍無以易吾向所謂組織一文明機關之說而已。何謂文明機關。卽報章是也。報章者社會之諍友。而官吏之監督也。敎育之幼稚者如何能進步。曰惟報章提挈之。風俗之窳敗者如何始改良。曰惟報章儆戒之。一切新政之未辦者。如何能發動。曰惟報章提醒之。民間疾苦壅於上聞者。如何能呼籲。曰惟報章鼓吹之。賣礦賣路秘密之交涉。如何能發覺。曰惟報章偵察之。故淮徐海與皖北同一灾區也。以有報章爲之提倡。故蘇振較皖振易集。雲南礦產旣失主權矣。以有報章爲之摘發。故外人亦改變其方針。由斯以談。報章之能力。亦可謂上捫九天下窮九幽。而烏可以忽視者。且今日各行省。如天津。如奉天吉林。如山東膠州。如福建廣東。莫不有報。乃至各府州縣之一部分。如湖州。如崇海。如浦東。如東吳。亦莫不有報。豈以堂堂五十七州縣之安徽。而竟無一片紙。一點墨。出現于社會上。諸君思之。吾同鄉之面目果何存耶。且諸君不欲推廣此學會。振興此公學則。已苟其欲之。則非設一極靈便之機關。旦旦而運之。時時而啓之。如汽車之行於經涂。無遠方之弗届。如血輪之運於四體。無一息之或停。必不可也。不佞學識檮昧。然遇同鄉公益事。靡不竭血誠而爲之籌策。疇昔曾與同志。組一安徽白話報。同學程君家檉韙其議。於東京安徽同鄉冬季例會時。倡捐日幣百元。以贊成其事。嗣不佞因擔任東山學堂敎科。未遑注力於此。同志者又復東渡。此報之壽命。區區僅一年耳。閱者咸悼惜之。今年承万君守六之招。來餘襄辦旅學。於敎授之暇。得與神州社諸君子遊。多所感觸。竊揆天下之大勢。攬世界之潮流。愈嘆吾安徽於辦報一事。更不容緩。今擬發凡例。 
　　出一月報。定名曰安徽同鄉雜誌。分部凡十五。一社說。二政法。三學術。四歷史。五地理。六物理。七敎育。八實業。九軍事。十女界。十一内地新聞。十二外部新聞。十三詞苑。十四小說。十五譯叢。十六圖畫。十七雜俎。徒以才術寡淺。經濟未阜。懷褚自馨。未逮厥志。今日幸與諸父老昆弟。情話一室中。不敢自閟。輙發表一二。諸君如表同情。或認招股份。或認任譔述。羣策羣力。聚室以謀。俾成此五千年來吾皖人之出版物。上之可附陳詩之遺。下之卽爲鄉土之史。而前途所最絶特之潜力。則能使流庽他省與游歷外洋之同鄉。聲浪相切。電力相吸。組成一有機體之大羣。此其希望尤爲無窮也。夫哥倫布之冒險探美洲。狂颶怒濤之中。同舟之人。莫不𥈭眙視之。怨懟加之。一旦發見新地。千百年後。漁童估客。播爲美談。諸君倘亦有此壯心乎。不佞將研隃麋操不律以待之。非然者。斥爲無病而呻吟。或矜愼太過。愳不足以當箸作林。築室導謀。襄衰需事。吾恐日日言愛鄉。日日謀集會。亦如微風拂于青蘋之末冷然而過如。海上之漚。起滅于一刹那頃吾恐千年文獻。傷心等埃及之碑。大好溪山。無處雪波蘭之涕。竊願眷懷宗國者勿以鄙言爲河漢也。（完） 
專電 
[電一北京（四月二十九日戍刻）]  
　　北洋大臣袁世凱奏請開放東西直沽招商開懇（慕） 
[電二北京（四月二十九日戍刻）]  
　　陸軍部接收練兵處太僕寺工部硝磺庫卷宗人員酌擬辦 
 
 
 

Page 3

 
 
法一摺奉旨知道（慕） 
[日下近聞]  
　　據政府中人云日前兩廣總督岑雲帥呈遞封奏一件内有樞臣辦事胸無成竹各有懷私以致朝令夕更政治紊亂等語摺上留中未發或謂此次雲帥雅不願復回粤任奏請收回成命又未蒙俞允故繕此摺以期觸怒當道解職回里耳然而此願未必能償也 
　　政府諸大老二十二日會議署理黑龍江巡撫程雪帥熟悉黑省情形辦理交涉亦甚和平擬俟徐督到任後考核其才保程實授巡撫並不另簡他人蓋因近日又有大力者運動此缺故有此一番會議也 
　　日前爲都察院會議之期陸總憲語各科道云趙啓霖事現已了結諸君身任言官遇事仍廳切實據奏以報國恩不可巧鑒前車遽爾中阻俾侍御抗聲曰奏摺可否先請憲台閱看然後再上總憲知其語涉譏諷一笑置之然則御史台中固猶有不畏革職者在耶 
　　民政部自徐菊帥交卸後那相事務較繁且係署任故不甚著手而左右侍郎目光如豆祇知顧京師兩廳地面其於民政綱領毫不研究左丞錢能訓現亦特簡東省叅贊右丞裕厚瞢無知識而於兩廳興辦諸要政率以無欵爲詞一槪駁斥其業經奏准開辦之外坊警察亦力持停辦民政部官醫局及醫學堂亦係奏辦之事前經菊帥委派唐郎中堅辦理建造洋樓一座將次竣工延聘中西教員亦已訂定乃近因續請欵項裕厚謂部欵支絀無從發給令暫緩辦故近日各司人員早晨九鐘到署十二鐘即散值除兩廳例行公事外竟無一事可辦不過委蛇退食而已嗚呼國家設立民政部顧如是之間暇無事乎良可慨已 
　　徐督奏咨民政部司員十餘人均留底缺先行派署故各堂諭令丞叅開單呈閱以便商酌點派詎料裕右丞厚劉叅議彭年誤會憲意竟擬定某員署某缺開單呈畵毓侍郎深滋不悅謂此係軍機處擬旨我不敢畫稿蓋向來點派署缺皆由正堂主持與左右兩堂商酌乃裕劉兩人妄自擬定不知置堂官於何地宜毓侍郎之赩然見諸詞色也 
　　聞徐督以去年赴東收受民間上控呈詞盈箱累篋當時怱怱過境祇能批飭交地方官審理此次誠恐再蹈前轍故先奏簡提法使兩員飭令到任後先設立總裁判所處理上控案件但提法使吳鈁以倉猝赴任毫無預備一切章程又須手自審定殊爲焦灼特敦促内城豫審廳正審官汪世杰一同起程以資臂助云 
　　度支部司員中以晏安瀾資格爲最深曾習經程利川輩皆所不知一旦駕乎其上抑鬱不樂不到署者己兩旬聞紹侍郎在部稍久故知此情形亦代爲抱屈特親詣晏司員宅再三慰撫晏終不懌至今尙未進署視事也 
緊要新聞 
[粤督第三次電奏黃岡亂事廣東]  
　　粤督周玉帥兩次電奏黃岡匪亂情形均誌本報茲於十九日又有電致軍機處請爲代奏照錄如下據李準電接潮鎭黃金福函黃岡土匪迭次戰敗匪村已被官兵焚毁昨晚匪盡逃散兵隊直抵匪塞已無匪蹤等語惟此匪現逃何處匪首尤須嚴拿現飭李準分兵追搜並飭兵輪清查海面俟得詳細情形再電除電閩督外乞先代奏馥 
　　附錄二十日軍機處覆電奉旨周馥電奏兩件均悉黃岡土匪究竟逃往何處匪首亡逃未獲著卽嚴飭各軍尅日偵探跟蹤拿捕務令悉數殄除至所稱此匪多由閩省漁船載來等語著會同松壽暫禁民船往來停泊並隨時稽查私運接濟毋稍疎虞欽此（愈） 
[外省官制决計從緩改定北京]  
　　改訂外省官制一事久已擱議近因某言官曁直督袁慰帥並出使各國大臣均有封章入奏擬請速改而岑雲帥面奏亦以量爲酌改謂然故廿三日慶邸召見時特行奏請訓示外省官制是否亟須釐訂皇太后諭以此事利少弊多决定暫從緩議不必太急云（武） 
[東三省議合練滿漢軍北京]  
　　東督徐世昌在京時建議東三省練軍最關緊要該處旗兵矯捷異常情形熟悉且東直一帶人民身體壯健最耐勞苦尤爲合格嗣後三省練兵應不拘滿漢聯合練習以成勁旅聞慶邸對於此事頗爲贊成云（金） 
[海軍集權中央之策畫北京]  
　　聞慶邸與鐵尙書日前協商海軍事宜尙書之意擬將水軍權集於中央而於南北洋適中之處設立水師大臣控制各艦隊其調遣一切仍歸陸軍部節制餉項亦由政府籌集惟慶邸平素主張江鄂直三督辦理故一時尙難决議云（易） 
[華洋委員勘查新奉鐵路奉天]  
　　奉新鐵路議約委 
 
 

Page 4

 
 
員周觀察長齡張太守鐸英員金逹及佛來等會同日本委員久保田政於十九日到奉翌晨即赴車站勘查新奉鐵路產業准照前議於二十一日盡行交還中國所有該鐵路上之洋員則俟至二十七再行交卸云銅 
[英領事不允禁止銅官山築路安慶]  
　　安裕公司礦師麥奎近復在銅官山擅行築路經皖撫電告外商兩部請速咨行駐蕪英領事轉飭禁止等情屢記前報茲悉駐蕪英領事日昨函復皖撫謂麥奎礦師係奉駐京英大臣電諭辦理是以載運機器來此修路敝處終難禁止云云恩新帥接函後甚爲憤懣現又電告外部請示辦法矣（時） 
[拒絶俄人要求庫屬晶礦北京]  
　　近有俄商向外務部要求開採庫倫伊羅等處晶礦經各堂官婉詞拒絶並己電飭庫倫辦事大臣設法籌辦以挽利權（其） 
[郵傳部暫緩接收郵政北京]  
　　郵傳部接收郵政早有是議各堂官以郵政頭緒紛繁且本部官制尙未釐定自應仍歸總稅務司辦理俟陳尙書到任後將部務清理就緒再行澈查接管云（武） 
[婁縣令推翻公案痛打文生詳紀松江]  
　　婁縣何大令推翻公案痛打奚文生已誌昨報專電茲悉該文生係松郡西門外奚德腴廣文之十號叔平因家中被竊未獲於二十八日下午往謁婁縣適何大令在花廳訊案一見名柬詫爲並不相識立呼之入奚乃長揖致詞而大令叱令跪奚曰此非公堂大令忿然起立竟趨出坐二堂奚遂　印前大令詰以本縣正在訊案何得闖人並語刺其父（大令因粮米事與奚紳不合）奚面駁不屈大令怒離座携戒尺迎頭痛打歸座再訊奚亦以語侵之大令再離座再打如是者三次復由差役扭奚仆地奚遂信口斥駡大令憤極取冠戴奚首謂此官請爾做復順手將公案推翻奚起立大令卽揮人反縛其手置之牆邊一面片請華亭程大令未幾程大令至署奚父亦到極口陪罪並允將子帶回重辦而大令堅不應允不知若何了局也（叱） 
本埠要聞 
[禀陳常州煤油交涉案之批詞]  
　　常州府陽湖武進兩縣禀陳何福記煤油交涉一案由美副領來常堅以通商行船約章爭辯等情奉滬道瑞觀察批示云此案節經本道函致禁阻並派員晤商尙未就範所援美約十二欵及中日續約第三條均係内港行輪准其來往載貨搭客並租碼頭棧房以備囤儲洋土藥易於裝卸並無開行設肆明文况沿江六處如安慶湖口陸溪口武穴等處雖可停輪起下貨物仍聲明照内地定章辦理外國商民不准在該處開設行棧烟台條欵第三端第一條詳載甚明常州係屬内地並非通商口岸事同一律仰即妥爲阻止仍將辦理情形具報毋違（眩） 
[部飭呈核商業銀行章程]  
　　李觀察經楚具禀農工商部擬在上海籌集股本設立商業銀行並酌設分行等情現該部已批飭將詳細章程呈報再行核奪矣（金） 
[上海禁烟事宜五誌]  
　　批飭不准展緩禁期滬道批廣浙蘇滬各幫烟業朱厚甫等禀云强種以禁烟爲要義而禁烟尤以禁絶容易誘人陷溺開燈售吸之烟館爲首要之圖非不知烟館禁絶一時各館夥謀生不易何忍盡力督迫然事關大局勢在必行本道亦豈能爲上海一隅託業烟館者稍存姑息遂置朝廷禁令於不顧京津禁歇在先上海已形落後爾等同在覆載之中如果早知悟則此六個月内爲時甚寛早可改圖别業若祇竟存觀望即令寛予期限亦不過遷延時日所請俟諸年歲豐熟再行改業無此辦法斷難照准惟各夥遣散爲難亦屬實情仰上海縣迅卽會商工程局曁廣浙蘇會館公所董事切實籌議禀復核奪仍責成各董竭盡義務妥爲約束開導勿負委任是爲至要切切（廷） 
　　批飭官紳切實勸諭滬道批上海縣李令禀云禀及附摺均悉此案先據蔡朱兩員將所議八條呈請察核業將第二條停收月捐第四條收買烟具先後文函飭遵其第一條亦經函請松滬總局將燈吸之膏捐自四日起停收第八條並分飭城廂内外巡警巡防保甲各局分所詳查烟館牌號店夥人數及烟榻多寡復核在案第三條讓收房租應由縣出示勸諭房主照辦俾資貼補此外五六七條均甚切要並由該縣會同各局督飭董保妥爲辦理仰卽查照此繳摺存（懦） 
　　資遣烟館夥友回籍廣潮帮各董事以上海烟業中人惟廣潮兩幇最佔多數一旦失業無依情殊可憫若任其流連滬上倘有暴動於廣潮帮名譽有碍爰擬購備船票俟各烟館閉歇後如有願回原籍者卽贈送一張並每人給予川資四元俾便安心回籍另圖他業（異） 
　　製造局總辦之禁烟策製造局張觀察以禁烟限期將届特派本局員委至該局附近各烟館勸令改業其廠中工匠之染有烟癖者責令匠目諭令速戒如敢抗違隱庇一經查出定行撤退並須嚴云云（夙） 
　　巡局遵飭預備防護滬道通飭各保甲局限令禁烟已誌前報茲滬南高昌廟巡防委員李葆初明府奉札後除次第勸諭外並禀明製造局張總辦諭飭砲隊營届時會同巡局警勇一體巡護以防暴動（夜） 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
奏牘 
[贛撫奏請建立前任江督曾劉二公專祠摺]  
　　爲已故督臣功績在江士民思慕不忘請旨在於江西省城建立專祠以順輿情恭摺仰祈聖鑒事竊據江西在籍紳士頭品頂戴前江寗布政使李有芬從一品封職前江蘇候補道歐陽霖工部員外郎程志和户部主事陶福祖吏部主事陳三立翰林院編修黃大壎候選道禮部主事劉景熙分部員外郎梅慶源分部郎中梅台源安徽候補道陳永懋二品銜江蘇候補道歐陽述吏部主事魏元戴安徽候補道彭家麒三品銜江蘇試用道文廷楷候選道夏敬莊三品銜湖南補用道袁蔚章四品銜分部主事曾秉鈺内閣中書曹九疇等聯名合詞以已故兩江總督臣曾國荃臣劉坤一均立功江西分别臚陳實績呈懇合建專祠以伸遺愛等情奴才查該紳等禀稱已故兩江總督臣曾國荃于咸豐六年帶湘勇二千人入江西助勦其時髮逆竄擾贛省列郡淪陷雖袁州瑞州兩郡已有湖南湖北入援之師而賊勢鴟張南路空虚吉安府爲江西膏腴之地該逆竭力固守與袁州瑞州撫州相策應江省兵單未遑攻取曾國荃建議必攻克吉安方成上游建瓶之勢因力籌所以攻復吉安之策與前任吉安府知府黃冕禀商前湖南撫臣駱秉璋勸捐募勇親率進攻是年十月師次吉安疊克數縣七年二月曾國荃丁憂回籍六月師復攻退勢仍岌岌經前湖南撫臣駱秉璋嚴檄屢催曾國荃黑絰復出痛哭誓師進紥吉安城下䟎挖長壕晝夜不休備極艱辛時江西撫臣文俊深知曾國荃忠勇絶倫能拯江西之危吉安一郡尤關全省大局必假以事權乃克有濟遂奏明總理全軍曾國荃親率士卒奮不顧身日夜圍攻相持兩載之久至八年八月始克堅城厥後江西全省軍務得手實由曾國荃攻復吉安一役控制上游故官軍可無後顧之憂僉謂非曾國荃獨具沉毅之謀堅忍之力不及此迨總督兩江繼胞兄前大學士臣曾國藩之後條敎所布孜孜求治于贛省吏冶民生亦無一禮導仁育悉臻美備此曾國荃大有造于江西厥功固甚偉也又己故兩江總督臣劉坤一于咸豐六年經前湖南撫臣駱秉璋飭募勇五百人隨同劉長佑馳援江西甫抵萍鄉卽攻克蘆溪市要隘進窺袁州探知僞侍衞李能通在賊中最久且得衆心劉坤一募購内線招令出降推誠約與並騎而行繞城大呼其黨來降者日夜不絶僞檢點張逆等遂即宵遁官軍馳入據之袁州旣下臨江瑞州諸郡皆震劉坤一出奇制敵屢復堅城七年率楚軍前鋒由分宜新喻等縣直趨臨江抵太平墟賊勢方熾令湘軍與江西水師合力圍攻臨江府城僞翼王石逹開率悍黨數十萬來援劉坤一與劉長佑定計趁賊未集三路進擊賊衆驚潰渡河溺死者無算省中賊大亂潰圍而遁遂克府城八年劉長佑請假回籍劉坤一代統各軍進攻撫州軍次秋溪賊于上游龍古渡夾河爲營劉坤一慮龍古渡之賊堅守撫州之賊出而夾擊我軍體腹背受敵遂簡銳卒三千人乘夜進攻出賊不意獲大勝踏平各壘又以湘營被圍于上頓渡復調二千人往援與湘營合力攻擊賊益不支而遁往福建得以收復撫州乘勝攻克建昌江西全境肅清同治四年補授江西巡撫專心吏治首劾貪劣守令十餘員接見僚屬必以州縣衙門積弊懇切告誡又以江西軍興後餉項報銷四十餘萬各州縣交代積壓九百餘起輾轉紏葛流弊滋多特設局澈底清查嚴劾虧空之員並議裁各處陋規酌減坐賈釐金民困以蘇餘如修圩堤興水利辦積穀設粥廠整頓庶務百廢具舉至令循守在任十年休養生息革除弊政稱頌翕然十年調任兩江總督士民不忍其去多有依戀感泣者任江督前後二十年于江西吏治民瘼諄切考求一如任巡撫時是劉坤一之忠義勳業又昭昭在人耳目者也查已故大學士臣左宗棠已故雲貴總督臣劉長佑于光緒十四年四月十七日奉旨于江西省城建立專祠今已故兩江總督臣曾國荃已故兩江總督臣劉坤一保衛江西公績昭著洵堪與左宗棠劉長佑並傳不朽理合分别臚列事實合詞懇請奏建專祠等情前來奴才查故臣曾國荃劉坤一立功江西偉烈奇勛載在簡册今因士氏感戴合詞呈請建祠以伸崇報禀懇奏乞恩施謹爲據情上陳合無仰懇天恩俯准在于江西省城建立已故兩江總督臣曾國荃已故兩江總督臣劉坤一專祠列入祀典春秋由地方官致祭之處出自　聖主鴻慈謹會同兩江督臣端方合詞具奏伏乞皇太后皇上聖鑒訓示謹奏 
内治部 
[電催鹽商繳完票本揚州]  
　　江督端午帥前飭運司補捐鹽商票本二百七十萬已誌前報茲悉札行多日該商迄未禀覆日前午帥又電催運司略謂前經電飭諭令各商補繳票本銀兩迄無成議實屬意存延宕應卽由司督飭局員嚴催各商照數認繳云云趙都轉奉文後已飛札淮南局轉諭各商尅日禀覆如再延遲定干罰辦（差） 
[組織消防偵探兩隊鎭江]  
　　會辦鎭江警察事宜周錦堂協戎以鎭郡警察現經極力整頓漸就完備而消防偵探兩隊尙未創設殊爲缺點聞近日正在提議辦法並籌算經費云（退） 
[飭查分界地名漢口]  
　　漢口後湖清丈局總辦齊耀珊觀察日昨札行漢陽縣略云夏口廳未經分治之前漢鎭一埠向歸漢陽縣管轄與黃陂縣治境接壤其間交界處所犬牙相錯俗稱地名繁多究從何處分界現當後湖清丈之時所有分界大小地名亟應飭查明晰以憑核奪安 
[准撥墾荒租課創辦警察安慶]  
　　皖南鎭標游擊李勝彪前以遵飭開辦警察學堂卽就各學挑選精壯兵丁入堂肄業日昨具禀撫帥略謂事屬創始頗費經營用縻欵絀無法另籌擬請將綠營舊有之牧馬廠草湖灘地墾荒成熟招佃承繳租課以充警察學堂經費當奉恩中丞批准業已檄行墾植樹藝局查復矣（化） 
[禀查厘卡虧短實數安慶]  
　　淮北各卡近因各處賑糧槪行免厘以致收數虧短日昨由淮北牙厘總局禀懇撫台查明各卡虧短實數准將察情形量予作抵用示體恤（美） 
 
 

Page 11

 
 
[督辦驗收萬頃湖工蕪湖]  
　　當蕪交界之萬頃湖去歲因大水冲决由江寗將軍誠果帥令該湖督辦徐次舟觀察賠修等情曾誌前報茲悉徐觀察設法挪欵四萬金委現任蕪湖縣知縣謝鳳崗大令督工修築已於三月底一律告竣程徐觀察卽於十九日至湖勘驗（支） 
[巡警學堂易委提調安慶]  
　　皖省巡警學堂提調梁昌駿日前因事辭退所遺差缺現由署臬毓廉訪檄委南洋陸軍畢業生趙廷璽接充聞趙君於警政一門素所諳悉該堂學生咸有較勝於梁之說（若） 
[太守履新揚州]  
　　署理揚州府桂殿華太守已於二十五日接篆視事暫假同知署内辦公前守榮月帆太尊於二十六日赴省禀辭（論） 
[商務局督辦將次委定蘇州]  
　　蘇省商務局督辦陸純伯觀察已經奏調赴奉所遺商務局差務撫憲陳小帥擬委正任長洲縣過班道員蘇品仁接辦日内卽須下札（具） 
[趙運司設櫃收禀揚州]  
　　運司衙門各項禀詞向由知廳收繳現趙都轉訪聞該書差等時有索取規費任意阻擱情事因於頭門内設立木櫃凡遞禀詞准由來人投入櫃内每晚親自啟櫃檢呈以通民隱而杜需索（差） 
[派員騐收監獄工程蘇州]  
　　海門廳前經撫憲札飭興辦習藝所并脩造監獄現己工程告竣由署臬朱廉訪札飭候補同知查燕緒前往騐收已於念三日奉札禀辭矣（於） 
外交錄 
[禀復勘明豆船被搶情形南昌]  
　　江西新喻縣石大令日前禀詳贛撫略謂三月二十七日據英商勝昌洋行店夥黃士賢樟樹義成行户閔光甫等禀稱伊等到縣買豆四百零石雇劉淮財船隻裝運一百三十石零四斗五升其餘交楊生友船裝載余仁齋押運十八日下午抵安和地方擱淺砂灘當喊過往船隻駁運被李朝盛率衆攔阻不准别船駁運聲稱伊爲代駁乃其詭計誆陷需索船價洋二百元未遂致令船被沈溺藉災圖搶余仁齋卽赴羅坊司喊救未回豆貨搶盡等情並據水北司所禀相同查該商等來喻採買黃豆並未執有聯單亦未來縣具報所呈僅止清江縣運照一張計豆三百石裝袋二百二十個係於三月十六由清江縣蓋印塡給隨卽親往勘騐塡單附卷隨帶被控李朝盛譚雙財譚生發到案供稱前項豆船因船户不識河路悮入砂灘被石擱傷當雇李義財船隻駁去四十餘石其餘船破水入豆子浸漲鳴鑼喊救伊等往救將豆搬起乃不給謝反誣搶劫等語並據余仁齋供稱雇船駁回乾豆二十八石七斗又二十八日經卑職飭令李金祥油榨繳出代爲晒豆子四十八石七斗伏查浸漲爛豆旣有百二十石駁去及繳出豆子合共一百九十餘石僅差十餘石究其實在情形該船被淺擱破固欠小心現將李朝盛等帶案訊追斷結了案另文詳報再奉英領事札委陶經歷志蠡查辦已於本月初六抵喻渠亦深知底藴卑職熟與磋商自易了結事關交涉恐勞憲念合將勘騐情形先禀鑒核（模） 
[俄人注意蒙古之傳聞滿洲]  
　　聞俄國遠東某官有電致聖彼得堡政府請將蒙古外交財政兩項加意注重且云現在俄國勢力樹立於蒙古者已深故經營不容忽略云云（金） 
軍事界 
[漢陽鎭考騐軍政漢口]  
　　長江水師漢陽鎭周雲卿軍門以本年舉行軍政大典所有本標員弁應入軍政例應就近調考分别優劣以便舉劾因於二十五日在大校廠考騐每員演放三槍一砲槍靶見方二尺遠以一百弓爲度當時由鎭營副將中軍游擊簰州營叅將巴河營游擊督率應入軍政之都守千總等齊集校塲考騐優劣（今） 
[鳳統制將入陸軍部北京]  
　　陸軍部鐵尙書日前與慶邸商議擬將督練大臣鳳禹門位置本部以資襄助聞慶邸亦許可想不久當有動靜矣（其） 
[陸軍部定期會議兵政北京]  
　　總理陸軍部慶親王二十二日與鐵尙書會議現在整頓水陸各軍多未完善亟宜切實研究此後各司處各科監督等官每於逢五逢十兩日宜一律咸集本部講求軍務以期隨時改良云（仁） 
[浙省裁汰制兵之阻力杭州]  
　　浙省前經張筱帥遵奉部文裁汰綠營制兵五成卽以餉需備作敎練巡警俾期普及當時卽有衢州鎭等分别咨請暫留及酌量减裁　未允准茲吕道生軍門自甬晉省謁見筱帥謂内地每多梟匪蹤跡現下巡警尙未徧設遽裁營汛深爲可慮云云故中丞欲於裁兵衞民籌議兩全之策頗覺躊躇云（士） 
[分期考校武員松江]  
　　江南提督劉華軒軍門日前札知全省各營自副將以迄外委額外均需調集松城聽候考較技藝惟各營員弁有防務緊要不能遠離汛地者爰分頭二三四排等分别期限輪流考試現頭排己定於五月初四日舉行考校（此） 
[講武堂招考新生揭曉安慶]  
　　安省督練公所講武堂新招各生己於十六日考試計取四名於日昨揭曉並示卽日赴堂隨班研究茲將所取姓名照錄於下董肇麟（准補高等科額外學員）龔蓬馬樹義焦士俊（准補尋常科額外學員）（取） 
[批准標營警察展期畢業南京]  
　　江督端午帥批壽春鎭總兵陶森甲禀云據呈送本標七營警察學生及附課名册清摺均悉仰卽查照章程督飭龔游擊等認眞辦理現在經費不敷暫由製辦軍裝及柴洲微息項下挪用所請將六個月學期定爲每年一届係爲欵項支絀藉資周轉起見應卽照准每届畢業其有功課及格程度較高之生自應分别奬勵以昭激勸其分數未能足額者亦卽無庸給奬至以品學較優警務最熟之學生保送新軍憲兵司令部一體委用是否可行並候飭行督練公所核議復奪（諟） 
[撥兵捕勦僧匪南昌]  
　　江西永寗縣日前有匪僧李官龍紏集多人由龍泉而至搶掠鄉鎭並約期聚衆起事經該縣詹大令報由吉安府許太守電禀大吏立撥巡防軍隊前往捕勦（因） 
[裁汰訓練名目安慶]  
　　皖省各標營旣有敎練官弁復有學堂講授督練所原有之訓練科無事可司徒縻欵項故皖撫恩中丞已諭令督 
 
 

Page 12

 
 
練公所三處將訓練科提調等名目一律飭裁以期節省而昭核實（賢） 
敎育誌 
[省視學員演說畧誌松江]  
　　省視學侯君保三到松後接見敎育會各員紳隨赴城廂内外各學堂逐一考察二十七日借座融齋師範學堂登台演說學界中人遠近畢集其所演說者分五大目一宣佈視學宗旨二報告調查華婁大小各學堂三研究敎育改良之方針四贊助勸學所之成立及舉縣視學之組織五華婁學界同人談話會侯君工於辭令其賛美各學堂之特色批評各學堂之缺點聞者咸服其精當云（此） 
[初等小學校開游藝會松江]  
　　青浦縣屬重古鎭崇古學堂係何君貴甫所創開辦以來進步頗速本月二十日該校舉行游藝會城鄉各學校均前往叅觀一時頗爲熱鬧云（莒） 
[柴捐未便改充學費寗波]  
　　奉化柴捐一項前由當道撥充商務局經費在案現邑紳江以中學堂經費異常竭蹶因特具禀道署請將該柴捐改撥中學堂經費昨奉寗道喻庶三觀察批示查此項捐欵前已撥充商會現該紳等擬改撥中學堂之用須俟與商會董酌量妥議未便遽行改撥（躬） 
[常郡組織學務研究所常州]  
　　常州府學界中人以郡屬學堂規則大都自爲風氣未能劃一特設立常郡學務研究所致函各縣學堂將詳細章程函報郡城以便斟酌損益釐定劃一辦法云（應） 
實業類 
[農工商部爲考查土貨事咨各督撫文北京]  
　　查振興商務目以整頓土貨爲第一要義果能從此著手加意經營使土貨日盛出口日多庶足挽回利權藉資抵制惟中國地大物博百產蕃昌各省情形互有同異本部職司商政銳意研求亟宜博訪深探調查一切用特刋表列說頒發直省令各就地考察按格塡註並將何爲大宗何爲上產何利可興何源已闢何者宜行銷内地何者宜販運外洋何者宜設法維持何者宜竭力提倡著爲略論弁諸表格用備採擇庶幾中國物產之精粗工藝之優劣無不洪纎畢備囊括靡遺本部得据以消息盈虚通盤籌畫力圖整頓之策其關係商務至爲切要（下略）（退） 
[自來水公司可望成立鎭江]  
　　鎭江自來水公司前曾豫算非四十萬金不能成立現有振太守（係南京都統之弟）及任游擊得某豪富之助力獨認二十萬兩以資提倡故該公司可不日成立矣（小） 
[水晶礦苗發現南昌]  
　　江西礦產之佳甲於他省如贛州之銅德化之鐵萍鄉樂平之煤皆名重於時茲聞星子縣破山地方又有晶石礦發現經查礦員張君加意研究謂此等晶苗實爲海内美品云（玉） 
[勸業廠售價之劃一武昌]  
　　鄂省兩湖勸業廠各項商人在内貿易其貨物均經商董核定價值不准高抬减讓昨有大興瓷器古玩店因售貨讓價被商董查知罰洋八元以助江北賑欵（泰） 
[官絲局定期收繭武昌]  
　　湖北平湖門外繅絲官局每值初夏收買鮮繭惟蠶繭以黃孝沔一帶爲最多刻該局已派司事前往修灶預備柴薪定於五月初旬開秤（讀） 
[添委礦政會辦安慶]  
　　皖撫日前接江督來咨據江安礦政調查局詳稱現在考查各處礦產事務殷繁所有印委各員勢難兼顧應卽添委候選道梅治源爲會辦幇同考察各屬產質及一切事宜以重礦務（續） 
瑣事欄 
[大沽口開濬淤沙北京]  
　　天津大沽口淤沙攔港行船頗多不便前經赫稅司委洋員費妥瑪君採辦排沙機器運沽開挖以利航行日前赫稅司報告費妥瑪已於倫敦購運頭號挖泥機器來華即日開工已經稅務大臣批准（金） 
[美使求覔古時盔甲北京]  
　　駐京美國公使前日照會外務部請速代覔無論宋元明三代盔甲一分以廣見識並爲將來賽會特色物品業已由部奏請於大庫内搜尋宋盔一件鐵刀一柄送交美使矣（仁） 
[潤州火警疊見鎭江]  
　　鎭郡城外馬廠左近王姓烟間於二十五夜十點鐘時失火延燒草房四十五家二十六日早七點鐘浮橋巷某木作亦因遺火積薪焚燬草屋三十餘户是晚上燈時銀山門天主街頭協泰錢莊忽又失愼延燒鄰居寶成首飾鋪裕盛元火腿舖乾泰首飾店復泰錢店並又穿入盧大興皮絲烟店後進堆貨棧計共焚去樓房三十餘間所有各舖器物亦均付之一烜云（應） 
[巡士見利思義鎭江]  
　　鎭郡三叚巡士張有才日昨拾得銀票一紙係鉅昌錢莊所出計銀一千兩當卽送往該莊不受酬謝事爲道府兩憲所聞立傳該巡士到轅除奬賞三十元外并着以巡長記名補用（入） 
[詳報緩解磁捐安慶]  
　　安省磁器統捐局向章專司磁商釐稅儘收儘解按日報銷日前該局具報撫院略謂今春自三月間報解後至今己届月餘長江下駛磁船並無一隻過境懇轉飭牙釐總局知照查考云云（取） 
[委查武員吸食鴉片南昌]  
　　贛省戒烟禁令極爲嚴密贛撫以武營官弁尤當振作精神因特札行左營劉某游擊馬寶山都司虞士焯查明省標現任候補各員有無吸食鴉片注册造報以便示期限戒（功） 
[皖梟就獲松江]  
　　皖梟馬得勝在浦南拒捕脫逃後經統領札拿未獲前日馬在松江西門外啜茗突爲鹽捕某哨弁遇見遽被拘入鎗艇解送省垣聽候懲辦（此） 
[嚴拿會匪安慶]  
　　廬州府會匪魏家元前經撫帥札飭該府穆太守督同首縣俞大令派役跴緝迄木弋獲現該府縣會禀撫憲恩中丞以該匪水陸往來行蹤詭密擬請飭派各汛砲船幫同游弋務獲究辦（頽） 
[裁革警察巡兵南昌]  
　　江西警察巡兵時有得規包蔽情事日昨由警察北局總辦查獲十名送請總局懲辦當奉督辦秦廉訪批飭革除以重警務（規） 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說殺婦奇寃（華生筆記）四十五]  
　　惟竊所不解者。則福曾謂此案係海太家中人所爲。而海太家中人。若赫迭。若亞登。若約克屈來。凡前之所致疑者。今一一皆非是。則此外更有何人耶。此外旣無他人。則豈竟海太自爲之耶。愈念愈惑。不復能自忍。方啟口欲問。忽聞門鈴聲又大振。未幾。一人闖然入。驟呼曰。福君。恕余唐突。余今者乃不能不舉斯事以還乞君助矣。福君乎。君其允假我一臂乎。余視之。來者非他。卽前日之予智自雄。蘇格蘭署警察長霍拉斯也。試視其面。則向者傲睨自若之容。今且一變而爲喪氣垂頭之象。前與福握手畢。赧然笑曰。福君。汝知海太君今且被釋乎。蓋已查得其的確無罪之證據矣。福曰。若何曰。余初以爲有如此確鑿之證據。是海太必爲斯案正兇。而彼赴銀行取銀之老者及童子。不過海太之同黨。或海太使之代取其銀耳。而孰意殊不然。余昨往酸來探察。竟於無意中訪得一事。實可證海太之確爲無罪者。盖是夜海太宅火發之前數分鐘。海太自外歸。適近村有一老婦。並延一醫士過其宅。遇之途中。時海太已大醉。不之覩。而老婦故識之。昨彼言之鑿鑿。謂遇海太後不及十分鐘。而海太宅卽火發。然則此十分鐘以内。海太斷不及爲此種種之事。是海太直爲一無罪之人矣。余自恨無識。當時以全副精神。專注於海太一身。以海太爲眞正兇手。而轉置眞正兇手於不問。至今日而始知其悮。則兇手已不知翺翔何處。脫余而終不能獲之者。其如蘇格蘭警署之名譽何。嗟夫。余今者如蕩舟於河。而摧其漿。失其舵。盤旋於漩渦之中。而無能自主。不復知其意指之所向矣。余甚悔不聽君言。致有今日之失敗。惟君恕我。而助我一圖之。 
本埠新聞 
[滬道示諭保護版權]  
　　昨日上海道發出示諭一道分貼英租界文曰爲諭禁事案准英總領事霍函據英商别發洋行禀稱本行乃倫敦馬密蘭印字房之代理人該廠回印學堂各種敎科圖書自有專利版權由本行銷售不准他人翻印乃有密勒路二百四十五號普興書局主人捷短富翻印本行英文法程初集及各種書當經本行向其理論該書局始將印書板片等交與本行是該書局不知各書爲馬密蘭之板權情有可原不須究問誠恐别項坊局再有翻印之事並聞禁止翻印保護板權之事曾經出示曉諭有案因閱時太多難以檢查請移出示再行申禁等情前來據此函道查照出示通諭各坊局毋得翻印　因到道除函覆外合行給示諭禁爲此示仰各書坊局人等知悉自示之後毋將别發洋行出售各書翻印致干究罰特示舟 
[務本女塾第一次家庭懇親會紀事]  
　　二十八日午後二時務本女塾開第一次家庭懇親會來賓男女共約四百餘人開會後先請來賓展覽成績會塲秩序略誌如下（一）校長報告開會之緣由學校之狀况（二）表演學藝唱懇親會歌一國文講演物理講演英文朗誦習字談風琴獨奏博物講演國文講演地理講演唱黃河歌數學講演遊戲畫國文講演歷史講演英語問答國文朗誦管弦合奏化學試騐國文講演地理講演心理問答物理試騐唱懇親會歌二和文講演地理講國文講演國文講演算術遊戲（三）校歌（四）茶話（五）閉會（川） 
[米價陡漲]  
　　近日本埠米糧又見飛漲昨今兩日驟增至八元六七角故民心又形惶恐關心民膜者不可不預爲之計也（譽） 
[道憲牌示]  
　　爲牌示事案據生員吳讓之禀呈信學原稿乞賜版權並禁翻刋等情當經批示並將原書移送江蘇敎育會查考去後茲據移復以該生所著信學體裁蕪雜詞意迂謬實未便於誦讀亦難語於流傳將原書一册移還前來合行牌示仰該生卽便知照特示（泳） 
[道批照錄]  
　　協豐等禀批此項捕盜捐欵久有定章並非自今伊始何以藉重扦一再嘵瀆殊爲不解歷來捐收之多寡自以船身之大小爲定衡向章如何區别仰捕盜局查明具復以便察核勿遲（軌） 
[縣批照錄]  
　　朱有才禀批據稱劉朱氏林朱氏係爾姪女惟查案内祇有小留子是否卽係大留子着卽備具領狀投候當堂質明給領（哲 
[法讞員視事]  
　　新委法界讞員聶榕卿司馬已銷病假昨特飭丁至捕房咨照定於今晨蒞廨視事（浩） 
[巡局請發鈐記]  
　　上海北市東北區巡警正巡官吕君因該局案牘紛繁特禀請滬道瑞觀察刋發木質鈐記一顆以資信用現已由瑞觀察准請頒發鈐記文曰上海北市巡警局之鈐記（夏） 
[工程局新屋落成]  
　　滬南總工程局前將第一進辦公處改建洋式茲已竣工於五月一日起仍由前門出入至第二進舊板房己改築牆門以别内外日來飾繪一新頗具覺觀云（夜） 
[禀請改良道路]  
　　徽寗碼頭裏街失愼後各業主已從事建造茲南區查得該處街道凸凹不齊車馬往來多所窒碍特禀請總工程局派路政處工程部前往察勘一面知會各房主造屋時務將屋基劃直俾道路不致有欹斜凹曲之害（永） 
[嚴緝行兇印人]  
　　日前英總領事霍君照會上海道路謂印人歌羅摩户答在華德路刀傷印人薩答丁遽卽逃逸如能捕獲該印人懸賞二百五十元並將該印人年貎身體形式開明瑞觀察得文除飭探弁楊金山密拿外并札上海縣李大令著即開單出示懸賞緝拿（夏） 
[巨盜成擒]  
　　英捕房包探米順訪悉有搶刧某姓家鉅贜盜匪男女十二名匿跡新閘派克路滿福里六百九十八號遂禀明捕頭協同西 
 
 

Page 19

 
 
探前往破扉直入各盜聞警登屋紛逃中西探奮力拘拿當塲獲得四名並抄出刀械及貴重器具無數遂一併解入捕房押候送解請辦（舟） 
[流氓搶傘]  
　　英界望平街轉角東裕東洋店着學徒某送洋傘一打至某號甲携傘行至江西路突來流氓四人各執小刀將傘悉行搶去分頭逃逸甲回告店主報由捕房飭中西探查緝（舟） 
[朝鮮人竊物]  
　　朝鮮國人惠輝假寓英界三馬路益豐和客棧第十二號前日惠輝出外歸來時查得被人竊去金表兩只夏布若干疋及花洋緞等物詎第十三號房之朝鮮人金東登同時亦稱失去鈔票三紙當經棧主報由捕房飭中西探至該棧查緝旋由華探在金東登房内之洋傘中搜出金表二只的係惠輝失贓遂由中西探將金東登及原贓一併帶入捕房捕頭著押候今日解堂訊奪（舟） 
[馬車傷人]  
　　前午有老嫗張王氏行經英界南京路突被馬車碰倒馬足從嫗頭上踐過受傷頗重經巡捕將嫗送入捕房飭轉送仁濟醫院療治一面飭探查明車主傳案訊奪（舟） 
[請驗自縊]  
　　廿五保十四圖地保許阿美昨日投縣禀稱有浦東廿四保廿四圖人陳榮堂經人在高昌廟巡局控告被汎捕潘榮生擅行私押致陳自縊身死報求請驗李人令遂於昨日午前往驗（哲） 
[路斃乂見]  
　　英租界乍浦路橋下昨日倒斃身穿大衣年約三旬之無名男屍一具由捕報知捕房飭保查無尸屬著報堂給棺收殮（隊） 
[美界火警]  
　　昨晨四時美界愛而近路及克能路轉角處協盛祥南貨店起火延燒泳康烟紙店源興雜貨店並昌記公盛陸稿薦三肉店順泰窰貨店等房屋十四幢經救火會驅車救熄昨捕房飭探查明起火情形禀核（西） 
[上海官事]  
　　京口駐防各學總理候補知縣王宗炎昨日到道禀見卸署太倉州州同傅振海禀知交卸滬軍營管帶吳保恕巡防四隊官袁曾劉魏四君昨均奉滬道傳見問話（車） 
訟案 
[公共公廨晚堂案]  
　　王富全楊占榮同控拐匪張阿二拐女一案前晚奉新讞員寶子觀明府提訊王富全供妻子王張氏於去秋被張阿二拐往蘇州價賣今蒙關提到案求領回管束楊占榮供女兒阿香於去冬被拐今亦求領王張氏供被余張氏計顧氏等騙到船上由張阿二帶往蘇州賣與褚姓收身價洋七十元楊阿香供亦由余張氏騙交張阿二帶往湖州賣與董姓身價洋一百元王張氏供係張阿二姘婦此事實受張愚弄計顧氏余張氏供均支吾張阿二供崇明人拐騙是實明附判王張氏交夫王富全領回楊阿香交伊父楊占榮領回張阿二與計顧氏余張氏王張氏均分别收押候辦○張紫珍前控黃崇烈翻刻中俄話本一案曾判黃收押還徐淮海賑捐洋二百元黃挺押至今昨提訊追黃供收押已久無從設法飭求交保措繳明府准交的保限一月繳洋○胡童氏前因不守婦道由本夫送廨訊押在案茲經其翁胡再昌投案求領明府准之○崇明人陳鳳臯控方摘奎拆梢一案提訊陳供撐沙船爲業前年因舵工朱姓在青浦縣境將小的船盜賣其船值洋九千元當有方摘奎來說此事須請洋商出面控追遂代請泰利洋行洋人索爾德同往青浦控追至今未曾領到原船方已屢向小的索酬紏纏不清求斷方供廣東人土行爲業與陳向不相識因妻係崇明人故轉托小的代請洋人到青浦禀控陳領罰洋一千五百元今洋人向小的索酬小的被逼是以與陳理論明府　各交妥保候函詢泰利洋人是否屬實再核（舟） 
[法租界捕房事]  
　　某押鋪夥王茂生扭丁裕生至捕房訴被吞没金釧元寳等情著王押候解堂訊究○李阿林昨持繩索兩條在途兜售爲捕拘入捕頭詢係從英界竊來飭探將李並贓一併送往英捕房訊辦○楊照春前因偷表案判押捕房後串同押犯越監逃走至今未獲詎楊昨又在市場將銅元混充銀角使用經人察出當場搜出僞銀角二十餘枚一併送入捕房押候解辦○潘正春竊某客棧被頭一條由探拘入押候解究（浩） 
[租界捕房事]  
　　前晚有西艦兵三名在密勒路乘醉胡閙由西捕拘入押候核辦○某探昨又拘獲搶犯王大買子陳三照子二人帶入捕房押候與倪阿三繆天青二名一併解訊○陳楊氏昨竊鄰人周阿金家銅鍚噐由探拘入奉飭送廨押訊○施玉成昨在西華得路與陳太生細故扭毆巡捕喝阻不服反被咬傷手指當即拘入押候解辦（西） 
 
 
 

Page 20

 
 
　　多壽藥房 
　　自來上古神仙惟服藥方能通變　凡人性命求長壽端貴養修　霏絳雪以千年可慶再生之樂鍊金丹於九轉足徵半劑之功　彭祖偓佺同躋仁壽壼公桂父遺有仙方　此皆服日月之精華嚼金玉之津液　用以無憂於　景并　得引其榆年　茲値敎育振興　壽考有作人之化竊念需才孔亟衛生卽報　國之資　是則文明之所見端安見古今之不相若　第以人須頣養宜效餐霞庶能身似菩提自爲種壽　本藥房爰輸金粟選購瑤芝　方値千金得秘傳而共賞功深九鼎期壽域而同登　不等市井之譸張化名射利素悉靈區之藴奥却病延年　金液銀丸具見淵源有自松脂桂寔可知珍重無嫓　種種之功效良多各有仿單詳註在在之流傳未廣爰將藥目刋登　交易公平業已於丙午年二月廿八日開市　諸君選購請認寗波路二百七十二號門牌　遠寄自給郵資免多延悮各界惠然賜顧預祝遐齡　　多壽大藥房經理員謹述 
清香生髮油　每瓶一元　太乙紫金錠　每訣二角　　小兒至寶散每瓶一元　　　萬應痧氣丸大中瓶二一角小瓶一分香腮艷容水每瓶一元　　　文房壽字香每匣四角嫩面玉容容粉每瓶半元　多壽急救茶每匣二角　　　自甑薄荷油每瓶一角　　　麝香臥龍丹大中瓶二一角小瓶一分宮粧紅胭脂每匣一角　　　眞福建神麯每匣一角珍珠去班粉每瓶半元阿　魏狗皮膏大小張四角二角　萬應如意油每瓶一角　　　人馬平安散大中瓶二一角小瓶一分眞光明眼藥每瓶二角　　　萬應午時茶每匣一角艷容凈面粉每瓶四角　　多壽萬靈膏大小張一元半元合口象皮膏大小匣一元一角萬應紅靈丹大中瓶二一角小瓶一分神效頭痛膏　袋六文十六封多壽回春大小瓶四元二元 
　　本局今遷移棋盤街○點石齋内莊照常交易倘有外埠信件等投送該處無悞此佈 
●明季稗史彙編複印出書明季稗史彙編搜集烈皇小識聖安本紀行在陽秋嘉定屠城紀畧幸存錄求野錄也是錄江南聞見錄粤游見聞賜姓始末两廣紀畧東明聞見錄靑燐屑吳耿尙孔四王傅揚州十日記十六種均係國初遺老著述讀之足以窺見勝朝政亂寇起之由與夫亡國滅種之慘本局以二十二年印本銷售已罄因特複印成書以餉海内弔古之士現已出板訂成六册定價洋七角●圖書集成醫部全錄每部六十本裝一木本裝一木箱價洋二十元●百大家名賢手札陸存齋對翁經濟文章名重海内一時學士大夫咸樂與之交是册皆咸同間及今上初年名公鉅卿所致對翁書也共得百有餘家或談政法或述軍情或研經史而容金石或伸祝賀而候起居藻綵繽紛目迷五色不獨尋常尺牘所罕見實足長人智識不少也茲訪得原稿付諸石印鐵畫銀鈎如覩眞蹟尤爲能品每部六本價洋八角●新輯海國春秋演義新輯海國春秋一書亦小說類也都几四十卷意創而語新情奇而理實文人學士大可藉此消閒晷醒睡魔較之尋常說部一覽卽索然意盡者有霄壤之别石印十册洋七角●繪圖羣芳花鏡秘書凡百花木雖各有本性而竭人力以爲之轉移則人巧實可奪造花是書係西湖陳扶搖花隱所輯彙載四季花木剪枝更換秘訣俗所謂移花接木過枝接葉之道盡在於是併將花果繪列成圖附及畜養鳥獸各法誠足該泰西專門之動植物學而爲近今研究物理者所必需之書也裝訂六册價洋四角●快覩軒五彩特色官商便覽八百四十種每部一大册價洋六角●耳食錄初二集是書爲樂蓮裳先生所著先生爲乾嘉間知名士著有靑芝山房文集此書則其三十二歲以前所識也其　墨之簡潔思想之奇幻較之聊齋誌異閱微草　筆記諸書殆有過之以前此祗有木刻魯魚亥豕閱者憾焉茲特付之石印悉心校正以供同好書印無多速購爲幸計用白紙精工裝訂五册價洋四角●改良笑話小說小說一　貴乎新奇而具有特别之理想乃足以開拓心胸增長智慧如近世通行陳腐相襲咸曰笑話實則令人作樂本局編著是書名曰笑話小說以雋妙流利之筆寫中西異聞奇事光怪陸離如天花亂墜爲别開生面瀏覽一過津津乎若有餘味焉人有言曰妙語解頤其殆爲是書之贊辭乎石印裝訂六册價洋三角上海申昌書局謹啓 
　　集成圖書公司小學敎科書出版敎員用書 
　　初等脩身　第一册　敎授案　已印刷　初等國文　第一册敎授案　已出版　二角半　初等習字　同上　敎授案　同上　五分初等歷史　同上　敎授案　同上　一角　初等地理　同上敎授案　同上　一角　初等理科　同上　敎授案　同上　一角初等圖畫第一册　敎授案　已印刷　初等算術　第一册敎範　已出版　一角半　初等體操　同上　敎範　同上　一角初等手工　第一册　敎範　已印刷　初等樂歌　第一册　敎範　已出版　五分 
　　學生用書 
　　初等修身科書　第一册已付印　價分初等國文敎科書　第一册已出版　一角初等習字範本　第一册已印刷　　價分初等歷史敎科書　第一册已出版　五分初等地理敎科書　同上同上　　五分初等理科敎科書　同上同上　　五分初等圖畫範本　第一册已印刷　價分 
　　程度 
　　先出初等小學第一學年九年在六七八歲而未識一字之兒童必須以此敎書之蓋惟此書方眞合初等小學用也比 
　　敎材 
　　以兒童所習見聞之事物爲敎授之材料而矯正其知識故各課皆可實物指示儀噐標本一概不用以求省費 
　　用法 
　　無論何科何課凡屬課中應問應講之語瑣屑曲折悉擬列于敎師用書中俾窘於運用之敎師照書問講而已足非其他敎授法可比 
　　定價 
　　每年二學期每學期每科一册課多者更分爲二册便于分購省磨捐易新之冗費也學生用書每本之價至多不逾一角爲學生節費卽所以便敎育之普及也 
　　預告 
　　以上所列均係初等小學第一學期所用除已出版者外其他各書儘本月内悉數出齊其第二學期用各書儘本年暑假前悉數出版嗣後第二三學年依次續出俟初等出齊續出高等再出中學先此預告 
　　奉贈總例樣本 
　　本書編纂之趣意與本書之内容悉說明于總例中茲更附已出各書之樣本目錄彙釘成册廣爲分贈購取本書全部者外凡盖有學堂圖章條示索取者立即將樣本寄奉不悮惟敎育界諸君鑒面敎之 
　　總發行所點石齋開明書店 
　　北洋新編第一最新最備最要之外交書約章成案匯覧出現按是書爲連平　顏韻伯觀察奉　北洋大臣袁宮保之命編纂觀察曾至外部調查案卷圖表綦詳門目大備海内公認爲第一外交要政全書初印五千部早經各省大吏紛紛提取發給各屬備查現又續印除官用外餘交本局發售公諸海内士林倘研究外交者必以先覩爲快也現已出售速來購取每部售大洋十元每册後面有分類檢查目錄極便查閱　總發行所上海點石齋申昌書局 
　　最新小說栖霞女侠出版　 
書爲日本嚴谷蘭軒自述而亞東破佛　儒冠和尚評思想高　　語精潔現身說法晉大　　孔腦佛膓一爐　鑄是以小說之體參上采之禪而足以點頑石之頭爲小說界之一大特色　　本書所云　　必讀者　每　　價大洋二角半 
　　總發行所華商集成圖書公司　發行所上海棋盤街點石齋○四馬路開明書局 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
 [G　　diamklim　DNAED　kliM　deetnarauG 
maerc　lluF　dlroWoht　nf　elaS 
　　企公牛乳天下馳名 
　　本廠製造牛乳歷有年所爲寰球第一色白而潔味香而濃得化學之新裁眞無上之妙品老年服之可以還童幼年服之可以强壯銷數之廣英國爲最日本香港新加坡印度南花旂舊金山盤門等處每年能銷五百萬箱亦可謂盛矣極矣當此中國力强戒烟社會林立若以此乳服之不但身體强壯可養衛生而體操諸君尤宜時服精神百倍於國於身裨益不淺賜顧　諸君請嘗　之始信言不虛謬也企公牛　乳公司主人謹白上海志大洋行經理 
　　告白 
　　本號在厦門廟後街開設鞋舖生理專配漳泉台灣南洋各埠銷售不意奸徒每將僞貨魚目混珠經禀蒙前厦防廳　憲唐示禁在案乃日久玩生故態復萌甚至各埠竟胆敢冐掛本號之名實屬可惡不法之極但本舖夥衆子侄蜚亦多倘有交接貨項賖借躭保等事須向經手是問槪與本舖無涉第自開張迄今數十載槪在本店發兌並無分出及别項生涯倘蒙　紳商賜顧者當親自駕臨毋致遭其假冐欺騙至本舖如往來賬目銀項貨物躭借保認等情務須當事之林清良及侄世南親自畫押及蓋號印方作爲　倘有以外往來槪不作憑先此陳明以免後論勿謂言之不預也此佈　林家正福安號主人啓 
　　同益和告白 
　　本號向來專辦大英各色上品肥皂洋燭雜貨批發貨色鮮明價尤克已今分設江西路門牌四十九號添辦呂宋烟公信盜船牌香烟福州各欵漆噐如蒙賜顧請至本號購定可也此佈 
　　普地球上第一等眞正好貨　軍界學界商界女界均鑒○小行之貨比别家大不相同 
　　本公司經理之英美德法諸國著名精緻洋琴風琴自行琴手拉琴花樣之多貨品之佳中外遠近馳名羣推巨孹凡軍營各樣樂噐諸色齊備貨分上中下三等貨眞價實非他項次貨可比○唱戲機噐聲比戲檯上更響且包永遠不壞實爲蓋世無雙之品近多假冒將次貨影戤實可痛恨仕商賜顧須認明本公司牌號方是眞正好貨以免受欺　上海英大馬路東首●謀得利公司謹白 
　　任祥茂外國木器 
　　鐵床籐椅再減價 
　　新到單人鐵床每只洋十二元寸半柱雙人銅横床每只洋十八元黄黑籐椅每只洋一元六角五分原箱另議製造外國木器榻木籐椅比衆公道另備洋式椅子數千只出租光顧請至三茅閣橋下棋盤街便是 
　　寳順洋行保險 
　　本行設申最先辦理火險歷有年所敝公司在上海劉歷百餘年資本頗鉅賠欵迅速恐未周知因特登報無論行號棧房生財家私一律可保價　克已倘荷見顧請至二馬路外灘本行帳房面議此佈 
　　小火輪出售 
　　本號現有堅固快捷小火輪一艘出售身長七十尺活十二尺每點鐘可行三十餘里内有餐樓裝修華　所有洋式廚房厠所均皆齊備可以拖帶帆船等用價値相宜如合意者請至虹口南潯路第一百三十九號榮泰煤號面議或有欲隨時租賃拖帶貨物者亦可此佈 
　　京都天寶齋 
　　嫩面玉容散 
　　此散治男女面上油膩墨氣烟色酒剌雀班暗晦等患每晨搓擦自然嫩嬌滋潤清秀眞整顏妙品也每瓶三角每洋照拆四瓶鋪分上海二馬路中市 
　　老太古告白 
倫敦崙格西火險公司柯里仁火險公司 
叭喇定火險公司雙司勞洽具火險公司 
家定火險公司 
　　啓者本行經理以上五保險公司事務現可代客保房屋棧房及各屋内所有衣服生財貨物　保費格外公道本行更設經理處在寗波鎭江蕪湖九江漢口宜昌蘇州杭州沙市烟台天津牛莊　處貴客欲保者請臨面議抲也特此佈 
　　ＮＯＩＳＬＵＭＥＳ，ＴＴＯＣＳ 
　　能治軟骨强壯 
　　一千九百零六年二月十四號英京荷勞威佐治街一百四十三號門牌付來證書　吾子自出世時起患軟骨及氣管發炎兩病其體質軟弱意不能養後食司各脫滋補乳白鰵魚肝油見有轉機日漸强壯心甚喜悅現他可以四處行走無礙司千脫滋補乳白鰵魚肝油無疑再造其身而他亦喜食此油咸文亞爾士了　書 
　　何以得治緣由 
　　他實因食司各脫滋補乳白鰵魚肝油而得其氣力蓋司各脫專用之油乃羅　田鰵魚肝油有非常補力之功且此油（雖爲天下最好而最貴者）亦應感謝司各脫美備製法而致極幼孩兒可以消納現獨包面有漁人負魚商標之司各脫滋補乳白鰵魚肝油有此二益别家未及譬見他人子女得此大益爲父母者能自束手不顧已之子女也耶 
　　一寳出現 
　　風波銅 
　　藏佛半尊五色如銀外現白内上口能分五味重如黄金尚有分拾三兩絲廠烟　高大樓房均可好用如有客合用請至後馬路山東路集益里觀音閣錢永泰成友店而議可也 
　　美界仁智里 
　　括打藥房經售日本全國有名藥房八十五家良藥 
　　遺失匯信 
　　僕於十八由下關乘　　上　往蕪携帶豐記上蕪寶善長第七十七號胡秉虔抬頭活期蕪　三百兩左右請騐明應付用見數目取收條爲據匯信在下關被人竊去已向前途說明作爲廢紙胡秉虔告白 
　　德潤祥告白 
　　啓者德潤祥開設　法界三洋涇橋　代客攬載　草羊生意歷經有年向　妥當凡屬銀洋來往祗係存德莊一家向無别號揭借又無担保　情恐有冐認本號　章或同伴借貸雖有德潤祥圖章槪不作據請向該經手人是問特此聲明謹告 
 
