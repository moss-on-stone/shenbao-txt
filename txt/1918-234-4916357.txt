# 1918 - 234 - 4916357

 

Page 1

 
 
   
 
 

Page 2

 
 
時評 
[最近武人之變遷（冷）]  
　　除政府不計外近日北方之有勢力者其唯武人乎觀武人變遷之跡可以略測將來時局之趨向矣 
　　曹銀張懷芝依然旅進旅退也徐樹錚已退處閒散也吳佩孚已三次主和也張敬堯已自請罷斥也童葆暄已與和平派一致也張作霖倪嗣冲已返本任也此皆所謂與將來至有關係也 
　　况乎又有其他武人現雖無明白變遷而暗中固各自爲預備者哉 
[專電]  
　　北京電段派以國會爲武器以速舉總統倒馮而馮派則以前敵軍官爲武器以緩舉總統謀和倒段均非和戰及解决時局問題仍爲馮段衝突最後之結果曹梁處兩者之間態度不明長江三督暫持冷靜如决定速選總統必更有其他表示 
（二十九日下午四鐘） 
　　北京電頃晤梁士詒對於先决時局緩舉總統似爲目下形勢 
 
 

Page 3

 
 
所不許緩舉副座或成事實在港與各派接洽知南北政治問題尚有商量餘地而法律問題則以舊國會意見不一解决甚難云云明日參院又有速舉總統建議案三起料必通過（二十八日下午八鐘） 
　　北京電今日下午國務院開招待議員會段先演説贊揚國會梁王等演詞皆普通語（二十八日下午七鐘） 
　　北京電衆院咨參院援二年先例定七日内組織聯合會徵同意參院今日開會議决三十一日開聯合會聞已定冬日選大總統（二十九日下午四鐘） 
　　北京電三十一日開兩院聨合會議舉總統案（二十九日下午八鐘） 
　　北京電吳師張旅三次主和前敵已撤退張敬堯再自請罷斥（二十九日上午十鐘） 
　　北京電吳佩孚復段敬電攻擊内閣甚力歷引古語爲證要求元首明令罷戰另電曹錕懇執諍友義向叚力爲斡旋（二十九日下午一鐘） 
　　北京電童葆暄軍態度已與和平派一致（二十八日下午八鐘） 
　　北京電官報平和縣小挫證實惟童尚無電到（二十九日下午一鐘） 
　　北京電吳光新領到軍費三十萬明日回鄂（二十九日下午一鐘） 
　　北京電段以前敵情勢變動再催曹行曹覆九月一日檢閲事畢即轉津南下新編三旅已飭開拔（二十九日下午一鐘） 
　　北京電各省封段解釋吳電誤點通電覆到者祗七省表同情長江三督尚無答復（二十九日下午一鐘） 
　　北京電軍用無線電話已歸英麻内包辦又向該公司訂借六十萬鎊半扣原價半交現欵息八釐（二十九日下午一鐘） 
　　北京電金劵擔保合同現已簽字（二十九日下午一鐘） 
　　北京電林日使定下月初旬回國無來京確期（二十八日下午七鐘） 
　　北京電日使館參事官芳澤有代理公使説（二十九日下午一鐘） 
　　北京電協商國公使下月初將開重要會議討論關於西伯利亞問題（二十九日上午十鐘） 
[外電]  
　　香港電廣州參衆兩院通過下述議案在民國總統自由依法執行其職務之前所有北京違法政府所頒布之違法法令及命令皆爲無效再違法政府所立之條約及發行之公債未依法得國會同意或通過者皆不生效力（二十八日） 
　　汕頭電浙軍與南軍商定休戰浙軍或將因此加入南方（二十八日） 
　　萬縣電宜昌上游之北軍司令現徵取民船捐以充軍餉分大中小三等大號每艘一百六十元中號每艘一百二十元小號每艘八十元民船因未付捐而被覊留者已有五十餘艘（二十八日） 
　　以上路透電 
　　北京電段内閣昨晚對於曹錕及張作霖各發一電致曹之電係囑其命吳佩孚勿撤退在湘軍隊致張之電囑其命奉天軍迅速前進以與張紹曾之兵相合（二十九日） 
　　北京電政府發給來福鎗一千五百枝與曹錕其中一千枝原係奉天軍官學堂學生用者五百枝原係北京警察廳備用者（二十九日） 
　　北京電據英國公使館方面所言則無線電話借欵合同在民國三年袁總統時代曾經缔結且已付過墊欵自此以後又暫行廢約但中國未曾算還此項墊欵以至今日故今日即就舊時所訂合同略加修改簽字爲憑作爲有效云云（二十九日） 
　　北京電據此間某方面之消息云中國與英國麥爾哥尼公司訂無線電話借欵合同已成立於二十七日簽字該合同之要點如下借欵數目英金六十萬鎊其中三十萬鎊作購入新式無線電話機二百具之代價通電話之範圍能逹一百二十華里在九個月内將無線電話機運到中國中國須聘請英國專門工程師利息常年八釐抵押品八釐公債票償還期限二十二年起初七年間免付利息從民國十三年起分五次償還將來修理機件及購入機件須與該公司合資辦理（二十九日） 
　　北京電今日參議院决議於三十一日開參衆兩院聯合會協議選舉總統日期（二十九日） 
　　漢口電馮總統送總統府之文武役員九名託王督軍設法任用又通告派王芝祥代營私宅及田園準備隠居云（二十八日） 
　　漢口電王督軍近來因復辟謡言甚盛命湖北文武官嚴爲取締同時向中央請至急宣明總統選舉期杜絶謡言又聲明國會旣已開幕議長依法選出總統選舉又在指呼之間豈有復辟路張勳之覆車者耶云云（二十八日） 
　　廣東電軍政府任命前浙江督軍吕公望爲投降南軍之浙江軍司令官（二十八日） 
　　東京電今日上午日本海軍省開重要會議自東伏見大將東鄉·井上·伊集院各元帥·出羽·吉松·藤井·各參議官海軍軍令部長以至各鎭守府長官等皆出席（二十八日） 
　　東京電中日旅客聯絡船價（運費）現因銀價飛漲之故已增至旣規定價目之八成（有疑義）（二十八日） 
　　東京電林公使奉政府之召電四五日内由北京啓程回國（二十九日） 
　　以上東方通信社電 
[戰電]  
　　倫敦電今晚海格上將報稱今晨三時英軍在斯加泊河兩岸進攻南岸加拿大兵奮勇衝破敵軍最前之防務佔據橘山繼復冒雨進佔凡柯爾與芒希勒泊勒二村北岸蘇格蘭兵佔據加夫萊勒村南之德軍防務進抵羅曷之郊克羅瓦塞萊與希尼萊間之高地均入英軍之手南面之英軍仍沿松末河兩岸前進澳兵佔據加比村而東進又佔據松末河北岸之須桑勒村（二十六日） 
　　倫敦電今晨海格上將報稱星期一日下午與晚間瑪里柯爾與巴卜末間及巴卜末北面有劇烈之戰事敵軍屢次大舉反攻爲英軍砲火重創卒不能止英軍之進步英軍已越過芒托班佔據哈愛叢林戰線右面之紐絲綸兵激戰後已臨巴卜末北郊戰線左右之澳兵刻向同比勒與須桑勒東面前進英軍自二十一日晨間起迄今已俘虜二萬一千餘人（二十七日） 
　　巴黎電今日下午公報云今晨法軍在亞佛河南岸擊販反攻之敵軍數次後使聖瑪爾境之進步更爲加速昨日法軍俘虜一千一百人内有軍官三十六員昨日德軍在瓦斯河與愛恩河間旭維尼西面反攻失敗法軍在巴業東面前進一千二百碼愛萊特河與愛恩河間夜有活動之砲戰 
　　（二十七日） 
　　倫敦電路透電社得悉特白萊將軍所統之法國第一軍今日在廣八英里之陣線前進三英里佔據羅瓦伊縝（二十七日） 
　　倫敦電法軍大本營路透訪員今晚電稱今每分鐘内輒有進步之消息傳來羅瓦伊鎭已全入法軍之手法軍且佔據羅瓦伊東北之加勒浦維村及羅瓦伊南之羅瓦柯里斯與凡爾比里愛二村今日法軍之進步有數地點深可四英里此次德軍退走甚速法軍在聖瑪爾反攻後德軍即開始退走迨法軍得前進命令時見敵軍方在退走乃改攻爲追（二十七日） 
　　巴黎電英軍衝至亞拉鎭東面大爲法國各報所歡迎衆意魯登杜夫氏雖决計退至興登堡陣線之諸陣地自蘭斯起穿聖康丹·聖哥班·娘子路而逹凡斯勒河但仍難逃福煦上將之掌握且無必要之兵力可以鬆之云（二十七日） 
　　瑪德里電西班牙汽船加拉薩號爲敵潛艇擊沉死船役六人西班牙與德國關於沉船之交涉因是益爲棘手（二十八日） 
　　巴黎電昨有數千人赴練兵場觀巴黎從未見過之大砲該砲爲十一寸口徑駕於火車之上乃八月八日澳軍在松末奪得者重一百四十九噸砲管長二十五尺每一砲彈重六百二十磅（二十七日） 
　　倫敦電利物浦棉會通過决議案於戰後十年内不與敵人贸易（二十七日） 
[公電]  
　　吳佩孚等轉楊春普徑電頃讀諸公馬電具徵愛國熱忱當經油印傳觀全體官兵同聲仰佩溯自民國肇造紛擾經年哀我同胞苦鋒鏑者久矣元首年來深痛中外同殘徒以頭緒棼如尚未盡行其志迺者内訌未寗外患乘之即舉國一心尚覺補救恨晚何意岳長旣定猶復徵調頻仍不獨兩軍驚心慘目因此流離轉徙廢業失時財盡民窮乞靈外債無論何方戰勝亡國破産之禍固已近在燃眉矣夫國家練兵備外侮也况元首尊重約法欲謀統一於和平南北本屬一家直道爭存旣無不共戴天之僨何忍再操同室之戈萬里長征四民暴骨誰無父母兄弟誰無田園室家試設身處地以思之有不惻然心動者乎敝師久戌蘇省本年五月間奉抽一混成旅援助贛防遵即開抵吉安廳公駐萬泰遂川一帶雖未親臨戰地亦常默察輿情每一念及元首救國之苦衷及人民厭亂之心理未常不權衡輕重於嚴守戰線以外急思相機而動以助我長江三督帥主義之實行也諸君子勞苦功高今者仗義執言深合古人可止卽止之義尊電謂留餘力以待外侮名言扼要實獲我心至謂未息内爭緩行選舉事關國事尤表同情想元首與三督帥及各界憂國識時之士當無不贊成罷戰以期注全力於國防者惟吉安僻處一隅消息遲滯尊處續有建議仍望隨時電示俾得勉步後塵轉危爲安在此一舉敝師所部同抱决心臨電神馳佇待明教十九師師長楊春普率參謀長趙福海圑長吳士芬張金甌曁全體官兵等同叩徑等因請以奉聞師長吳佩孚鎭守使趙春廷總指揮官張宗昌副司令陳德修旅長馮玉祥王承斌閻相文　耀南張學顔張福來潘鴻鈞張克瑶圑長朱鼎勳王起貴楊清臣同叩宥 
　　盛澤鎭公民拒土電南京督軍省長鈞鑒指銷存土無異重開烟禁奸商包辦將成事實務乞鈞座始終嚴拒迅飭各縣查禁以絶鉅害而救蘇民吳江盛澤市公民沈鵬唐昌言叩 
要聞一 
[不和·····不戰]  
　　東海仍望先决時局徐東海對於時局雖無直接表示而急盼時局之解决則爲事實前數日有某要人約晤東海東海言有病不能多談因間接派人述其意見大約東海所希望者時局於段内阁未改組以前自行解决 
　　段總理催曹錕入京曹使於二十四日抵保後曾有電來謂在保部署齊楚即日南下然迄無確定日期而吳佩孚之敬電適於其時到京果如所云前敵形勢必將大變而吳爲曹使部將此事之如何處置自有商之曹使之必要故前日段總理特派陸軍部副官李某前往保定速曹入京會商大計但曹果來與否尚無消息 
　　吳佩孚之敬電吳師長又有敬電一件略謂讀張湘督漾電悉對於師長等馬電不表同情長此以往是有意窮兵黷武實非國家之福師長等不敢贊同惟有请曹經略使轉懇中央將湘南防務飭令湘督自行派隊擔任師長等軍隊一律撤回本省旣重防務亦將以禦外侮也云云 
　　吳之有電與段之答復府院兩方於二十六日晚續得吳氏有電仍引伸前説謂本個人良心主張初無误會務懇迅即派人接替以便交卸回籍云云段總理於二十六日發答復吳佩孚第一電二十七日續發一電第二電措词甚懇切二十六日電中略謂此次用兵在圖全國統一冀以武力促進和平該師長深明大義且前此請纓破敵何得自背前言有悖軍人服從天職二十七日電責令暫維現狀不得輕率離任云云外傳國務院徵求各省和戰意見一層現國務院方面尚否認之 
　　張敬堯自請罷黜張敬堯接總理嚴電後曾一再勸告吳佩孚迄無效果前敵匪特一律捲旗息鼓表示其不再進戰之决心且對防守地點亦將有置之不顧之態度張督以部下實無分撥接防之軍隊對之焦急異常對吳佩孚師長又爲最後之忠告並急電政府請速示辦法電末云倘吳師長不顧防地湘局前途危險萬狀敬堯挽救乏術惟有自請罷黜以避賢路二十七日張湘督又有一電報告祁陽方面軍隊奉吳師長命令業將蕭旅長隊伍撤退覩此情形確已表示不戰之决心堯部田吳兩旅夙承誨訓絶不至隨聲附和云云湘督旋又有來電分致府院曹經略張總司令倪巡閲使張奉督原文甚長略謂吳師長佩孚等通電後停止戰備前線勢變幸賴各長官維持所守防地尚無其他枝節中央此時或戰或和請即速定方針並請曹略經使張總司令務萬從速南下否則湘局前途無術挽救敬堯請先罷黜由中央另簡賢能云云張督處境之困難可於言外見之矣曹錕宥感兩電原文（一）宥電云接吳師長佩孚等馬日通電不勝氣憤當即發電申斥文曰馬電悉誤會元首文電居然通電主和一意逕行將軍人天職全行忘却往事不論試以現狀言之彼方以全力攻閩復增兵韶州近又暗圖茶陵寳慶東安新寗方面且調集兵力此時籌備抵禦猶慮不周乃竟以非分之要求懈我軍心該師旅長等縱不自惜寗不惜我軍無數之生命乎且追溯旣往我心實有不能釋　者當　岳被陷之際主戰主和内外不一維時該師旅長等或聯銜或專電痛言和議之非憤然請　力任殲敵錕以該師長等義氣凌雲忠心貫日且相處有年相知有素全始全終可操信　故遂决然受命督師南下幸仗官兵奮勇一戰而復荆襄再戰而克兵州收長衡一往直前威聲遠播錕以我官兵血戰千餘里連克各名城恐疲勞過度後難爲繼故電請中央增加軍隊息我兵力非不知將士勞苦亦並非得隴望蜀也及經略使命令發表中央援粤計畫亦只以我軍堅固後援該師旅長等屢次堅執己見竟以陸榮廷趙恒惕等之言爲可信果允其要求則舊國會依然恢復也新選舉法依然取銷也如不允其要求則南北將聽其分裂耶人民永遭塗炭耶誠如是也是我未出發以前之種種危象將又見於今日且更甚於曩昔其空耗軍費罔抛械彈固屬可惜所最可悲者我更何以對於忠勇陣亡之將士於地下乎在我未南下以前北軍雖有失敗而北洋之鋭氣猶未盡墜今該師旅長等以一偏之見牽動全局此固國家之不幸亦實鄙人德薄能淺有以致之然鄙人一息尚存决不忍坐視該師旅長等受人愚哄陷家於危亡務宜速自醒悟屏除浮言勿渝以前之宗旨恪守服從之義務如仍執迷不悟則是自貽伊戚此後結果非我所能知亦非我所忍言心腹之言望詳細思之等語錕性雖愚拙耿耿此心惟知擁護中央服從命令今該師旅長等有此舉動諒受奸人挑撥欲破我輩圑體錕現在保定趕速部署一切即日南下策畫進行諸公相知最深務望時賜教言以匡不逮曹錕叩宥印（二）感電云昨接吳師長敬電擅請撤兵殊屬不合業經嚴詞責斥電令恪遵命令扼守防地不得擅自調動矣茲奉前因謹電奉復曹錕叩感印 
[歐戰特約通信（二）]  
　　一週間西歐戰區之大勢 
　　西歐陣線之聯軍似將駐馬於凡塞勒河及愛恩河流域德軍在安克河及瓦斯河間陣地抵禦聯軍之前進暫時似已奏效據吾人陸續所得之公報觀之殊可證明聯軍統帥之意志實欲及時前進實行（鎚鐵須乘鐵熾）之格言此次聯軍在廣一百餘啓羅邁當之直線進攻規模宏大而所得之進步亦極美滿瓦斯河之北亨白將軍所統之軍屢攻敵軍迫令敵軍退出拉細尼·美資·及互斯河間之高地八月二十日晨大軍前進已深敵軍在此方面失去瞭望瓦斯河左岸之瞭望所若干處同時孟琴將軍所统之軍亦猛攻瓦斯河及愛恩河間之高原大獲勝利孟軍一鼓作氣一躍而臨瓦斯河及愛萊特河間之高地以克資·勃勒朗柯爾·比原克西沿線爲駐軍中心點習日亨白將軍所統之軍與孟琴將軍之軍會合坐收苦戰後所獲之勝利拉細尼之北亦入聯軍之手有如瓜熟蒂落聯軍乃越潑勒孟高岡而進蓋潑勒孟者實一最有價值之瞭望區域與軍事之發展有重要關係者也孟琴將軍所統軍之左翼沿瓦斯河而陣進至浴瓦容北二啓羅邁當處復行進攻除前數日所俘德軍八千人外更獲德軍無算時則英軍亦於亞爾倍之北猛力停攻當吾人草此文時僅得關於此役之最初報告惟德軍已驚惶失措此役　獲佳果可斷言也 
　　自事實上言之德軍現已退至本年三月間大舉進攻巴黎之根據地彼乘俄國互解之際與聯軍劇戰四月以前所獲之勝利現已降至零點而其損失之重大則爲歷史上所未有目前德軍除由東歐陣線調用八十師圑外復調用新兵甚多現比境陣地已發見奥兵足跡法軍陣線亦有布加利兵出現豈德軍此舉在事實上爲必要與奥軍於六月二十三日在意境陣線之戰敗有關係乎抑因精鋭已盡爲自守計不得不出此下策乎要之德軍之前途業已絶望今則東亞之風雲亦復變色一九一九年春季彼人道巨　之命運或可告終矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[東京通信（心危）]  
　　美法滿洲里派兵説與日本本輿論 
　　日本之臨時西伯利亞經濟委員會 
　　金幣條例發布後日本之評　 
　　日本滿洲里出兵後關於軍事協約現已着着進行當日本外務當局文書未發表以前（十五日本報東方通信社東京電及余十四日寄出通信均可參照）東報屢言滿洲里之危急即余所謂不詳之報者也迨該項宣言發表則所記滿洲里消息無非謂過激派已退去而俄人頗爲歡迎云云此即所謂新聞政策也前日（二十二）東京日日新聞云現在海參崴之美法軍一部因援助乞克軍之在滿洲里附近者欲出動於該地要求中國政府承認而中國政府亦爲聯合國之一員當然承認其共同動作但滿洲里之派兵爲國境防備與援助乞克軍爲别一問題故美法軍欲於該處有軍事行動不可與援助乞克問題混同况海參崴之軍事行動旣由日本總司令大谷氏指挥美法軍之行動亦須得其承認云云是其對於美法出動於滿洲里之表示也其政府黨機關報紙亦不滿於美法派兵滿洲里方面之要求其理由則根據於日美宣言及中日軍事協約 
　　前日日政府發表經濟援助委員會官制以目賀田種太郎男爵爲委員長其他委員十四人幹事二人爲外務事務官松岡洋右大使館一等書記官廣田弘毅該會在外務大巨指導之下其目的對於西伯利亞供給物資恢復贸易其委員則任調查事務凡關於西伯利亞經濟上事情詳加研究幹事則爲活動之人將赴西伯利亞與俄民聯絡一方面則對於日人之欲在西伯利亞投資經營事業者與以便宜蓋日政府聞美國在該處於經濟的援助已着着進行不得不爲此抵制之策耳且邇來乞克代表及西伯利亞政府代表先後來日求其援助其動機或即在此東報對於政府此事似極贊成蓋當出兵問題發生之時一般反對者莫不言與其以兵力援助不若以經濟力援助之爲愈也惟所詬病於政府者如日日新聞朝日新聞等論調則言政府此舉已逸時機况出兵宣言但爲援助與俄國異類之乞克斯拉夫族對於俄民僅言不干涉内政而已故俄民於日本之反感尚未能釋然今旣有經濟援助之聲明則俄民亦必歡迎之惟日本僅能步他國後塵爲時已不免稍遲矣至委員之任命目賀田男爵曾赴美爲調查財政經濟委員而於俄國西伯利亞情形有研究與否實爲疑問政府旣有此舉當擢舉民間有志之士出而組織該會庶於實際有益云云 
　　我北京政府發布金劵條例以整理幣制爲辭欲舉大借欵以應急需故不待國會討議而斷然决行當此銀貴金賤之際苟政府有誠意欲改革未始非一絶好之時機况我國識者亦有主張並未絶對無討論之餘地惟政府舉動可疑之點尚多屢次欲改革幣制其目的所在非在眞欲改革乃欲藉此借得鉅欵實以改革幣制爲厲階者也去歳政府聘日本法學博士堀江歸一討論产幣制其結果如何今日又欲招阪谷芳郎爲幣制顧問其結果又如何嗣後堀江氏歸國後曾講演數次言我國政府目的在借欵非在改革蓋已洞察我政府之内情者也此次日本大致贊成我改用金本位而對於此不完全之金劵條例亦似贊成四國銀圑表示反對乃别有原因時事新報論金劵問題其研究之點（一）金劵果能流通否（二）中國現在銀行缺乏信用政制度交通機關之不完備於流通政策上進行如何（三）兌换之方法如何维持兌换劵之價格又如何（四）國際贸易關係上中國不利之時金劵之前途如何（五）銀之處分方法如何大致結論贊成惟今日我國之反對者要言之非幣制之不宜改革乃爲因幣制而借欵耳蓋純然爲兩種問題也 
[北滿軍事要聞]  
　　滿站三路司令派定日前參陸處致電黑督將滿站防軍另行編制二十七日黑督電稱按照新案編制完竣分爲三路設三司令張焕相任中路並兼督西北兩路爲滿站軍隊總司令張鳴九任西路防務爲左路司令張魁武任北路防務爲右路司令云云 
　　飭緩協攻俄黨外交界訊政府以滿洲里增兵問題尚未實行碍難協助他軍攻擊俄黨聞已擬定滿洲里三十里以外發生戰事國軍暫不援助俟增厚兵力後再定辦法 
　　捷克軍最近行動暫代黑督張焕相二十七日電稱在黑之捷克斯拉夫軍隊及謝米諾夫軍隊統歸日本籐井司令指揮有日下午三時有捷克軍一列車内載騎兵軍官十四員兵士三百二十四名馬匹鎗械等項通過滿洲里直赴加佛司加亞方面駐守探詢該軍並非開往戰地應戰者合亟電陳　　電令勿更黑邊防地二十七日參戰處密電黑代督張焕相司令略謂我軍的守防地均多扼要關係重大非得本處及鮑督軍命令萬不可輕易變更以免貽誤邊局又聞滿洲里中國軍隊日前雖有一小部分撤至海拉爾方面但重要防地並未讓與日軍云云 
　　電詢日軍出發兵數政府接黑省張焕相司令來電其大要云日軍赴滿站及滿站以西者確在一師圑以上其出發兵數事前並未函告與中央曾否接洽究應如何辦理乞示方針俾有遵遁 
　　東海濱戰况駐海參崴邵領事急電（一）我軍已於有日奉大谷總司令令由崴開拔至加貝爾駐守要隘（一）日本軍隊於敬日續到崴埠者計步兵一大隊内有騎砲兵一小隊共約二千人左右（一）在崴美軍官對於德奥俘虜與俄新黨通告黑邊之哀的美敦書異常不平並聲明如中國與激黨有戰事時美國願提倡將協約國軍隊開赴滿洲里共同協助 
　　駐崴華軍派定任務赴崴支隊長宋焕章於二十六日由雙城子來電略謂頃奉林代將來電略稱大谷司令命我軍爲後應暫在雙城屯駐望即遵照等因前來除遵照暫在雙城組織司令部外謹此電聞等語但另一訊云五站方面來電報告呢滿口一帶過激派與捷克軍交戰結果捷克軍勢頗不支嗣聯軍全部開進過激派無力抵禦退却四十里雙方無多死傷宋支隊一部已到雙城子不向崴埠方面前進即逕加入前線頗爲聯合軍所歡迎 
　　恰克圖方面之吃緊庫倫陳都護宥電略謂據恰專員電稱色林金斯克均被捷克軍佔領激黨大敗退至恰克圖境附近頗虞潰竄又據報過激派有圖搶掠買賣城消息現在恰城形勢緊急務祈仍照前請迅飭綏軍星馳抵恰以救危急 
　　中日互派聯絡員之提議日本方面前曾要求在東三省督軍署及哈埠我軍司令部添派常駐聯絡員聞我國向日政府亦有同樣要求擬派常駐聯絡員於關東都督府及滿站威埠日軍司令部並聞已揀定史久光等三人充當此選 
　　參戰軍督理處近訊督辦參戰處新設立督理處業經組織成立前曾呈請政府發給關防茲經印　局　就關防三顆由國務院頒給該處應用其印文（一）爲督理參戰軍訓練事宜之關防（一）爲參戰軍軍官教導圑圑長之關防（一）爲參戰軍軍士教導圑圑長之關防 
[中日軍隊之衝突説]  
　　八月二十六日大阪每日新聞云東清鐵路寛城子站（即長春）華兵暴行之眞相起初有華兵三十名至站中飲熱水站員以水未開囑令暫待而言語不十分通華兵誤會以爲不肯與即有兵四五人毆打站員站員逃出持煤塊石塊相擲日兵出而彈壓爲華兵鎗剌所突致有重傷華兵中一上尉吹號發戰鬭準備之令於是華兵數百實彈於鎗並將機關鎗三門裝彈示威勢益緊急日本方面接到急報山内長春領事管兵站司令香椎大佐及香田站長等急馳往該處中國方面則吉長道尹等亦至詢明原因之後日本方面提出嚴重之抗議（一）暴行者處罰（二）道尹對於日本保證將來（三）使華兵取對敵行爲之隊長應處罰應使華軍全部整列對於寛城子停車場謝罪（四）向長春站長謝罪（五）慰問被害之站員等欵中國方面深知華兵之惡故全數承認且具下開之謝罪書其文曰（一）對於車站辦事之南滿鐵路站員加以暴行且使負傷（二）對於服務車站之日本兵加暴行且使負傷（三）使一部隊及機關鎗隊裝彈示威因以上行不勝惶恐茲謹謝罪云云於是華兵全部集合站前吹奏軍號爲鄭重之謝罪此事遂告解决云 
　　按北京日報云二十七日政府接吉林孟督軍電略謂第九師營長蘇翰章所部兵士於二十三日在長春俄站二道溝與日守備兵小有衝突一案經與長春領事交涉和平了結蘇營即於敬日由長向哈開拔矣 
[復辟主張取銷説]  
　　字林報二十三日北京通訊云近日政局愈覺迷離恍惚如萬花筒爆發變幻不窮無時不呈奇觀明日若何無人能預决之而國會則破裂於威嚇與利誘之間傳言復辟之謀不復實行蓋身任復辟樞紐之張作霖鑒於中部南部諸省反對復辟之態度略有省悟自知一旦實行復辟則授人以良好機會凡能召集一師半旅咸將對北京宣戰而置身於政治舞台自命爲保障民國之人物矣是以張作霖將於星期一日由津返奉聞當道以張待遇徐樹錚能不追查其軍費用途且能取銷復辟主張故擬任張爲東三省巡閲使以安慰之云數日前謡傳有馮國璋因復辟運動已無成功之望乃野心復熾欲連任總統已羅致國會中安福議員一部份爲已效力等説旋又有議員因他方面壓力太重進退維谷决計展緩選出總統之消息當此事態變化之際安福領袖運動國會立即投票選舉第議員咸有戒心不敢贸然從事故安福領袖之運動未克發生效力茲聞主座仍擬舉徐世昌似無變更而副座則今日有段將膺選之説或謂舉叚爲副總統正所以埋没其人又有人謂段黨之所以運動舉段爲副者以身居副座不難藉事推翻老徐取其位而代有之也一般帝制派莫不歡迎東海若輩以爲徐若就職必不久於其位緣黨爭劇烈徐雖欲忍耐亦屬不堪迨憤懣已深終必悄然引退讓位於宣統滿人對於張作霖復辟之謀反對甚力視爲異常危險且難成功而對於東海則希望不小殊欲利用之以爲過渡之舟楫也 
[戰費新借欵説]  
　　字林報二十四日北京通訊云北京政府拚命籌欵撥提鹽欵千萬元以供西比利亞軍費之請求不爲銀行圑所容納而外交圑且贊成銀行圑之拒绝再曹汝霖大借外　改革幣政之計劃亦由銀行圑正式抗議而正金銀行亦在其列焉銀行圑乞外交圑爲其後援聞四國使署連日使署在内將提出反對金券條例之抗議經此一舉日人三銀行之借欵政府將不能　用之矣發起鴉片贸易者雖並未投畋現資作此經營但有今日亦不能不抱此種買賣能否安然實現之疑念借欵一事在過去數月中咄嗟立辦簡易已極但在目前則成眞正難題今日本方欲利用中日軍事協約而華人或拒絶履行條約不信任段政府而推翻之日人亦盧及之故現政府欲於此時以平易條件借得日人金錢殆無望矣雖然今日竟有新借欵之謡傳聞政府已開始磋商日洋一千萬圓或謂三千五百萬圓之借欵以供西比利亞出兵之用至於政府以何種爲此欵之抵押品則未經官場洩漏第據一般人言如政府所允之權利眞重大則借欵合同星期一日當可簽字云 
[借欵與外交]  
　　美政府允借參戰費參戰經費迭經當道再四籌商現在此項借欵由駐京美使電请本國政府借助並聞美使方面已得其本國政府覆電之允可業經正式通告我國當道雙方已在進行之中 
　　金券條例之影響自金券條例發表後外交圑及四國銀圑頗有異議嗣經我國當局竭力解釋且謂暫時並不實行形勢乃稍緩和然其疑慮並未盡釋且擬此中或含有借款關係聞二十六日已由某方面提議辦法三條隠有干涉我國財政之意則此舉或竟成一重大問題亦未可知也 
　　教廷案通使問題之解决遣使教廷案法國方面以歐戰上關係向吾國爲善意的抗議交涉亘一月之久吾國當局已允於歐戰期内暫不派使羅馬來使亦暫不接待上星期六已將此意通知法國法使亦甚爲滿足中法間交誼完全如舊 
　　日本林公使回京日本公使林權助前赴北戴河避暑現天氣漸寒又因中日出兵交涉事已於二十六日返京並聞日内即赴外交部有重要之磋商又開日本請求中國接濟米穀一事在京辦理此事者爲駐京財務員小林丑三郎 
　　外交會議期　政府鑒於外交風雲日亟曾通電各省區督軍省長都統等囑各遴派富有外交經騐之簡任資格人員來京代表參預外交特别會議其預定會議日期爲九月一日惟現查各省長官所派代表抵京者僅有四五人届期碍難開議故有展至九月五日或十日之消息並通電未派代表各省促其迅速指派以免延誤會期 
[曹錕赴保之内容]  
　　四省經略使曹錕於二十三晚起程赴保曹之無意南下乃舉世周知之事實顧今何以决然離津此中不無可以玩味之内容數日前曹忽令人入京在距車站最近地方覔屋爲經略使公署均莫測其理由所在至前日忽　總參謀長潘矩楹入京面段總理索得現欵五十萬元並允到保後再發五十萬元實行赴漢時更發百萬元潘歸津後曹乃將經略使署人員曁新軍官佐大委特委中州會館之辦公處已擁擠不下二十一日因下手諭飭辦公處各員準備二十四日起程至二十二日又改爲二十三日晚間動身計分三批走共三列車所有辦公處人員全部隨行又帶新編衛隊一旅此外新編三補充旅則令集合保定再行南下此爲曹氏决定起程時情形其所以慨然赴保者以受張作霖之敦迫爲多張之留津本自有其作用然又未便昌言因以親送三哥上車爲辭而他方面之畏張者以急欲張走故益勸曹行曹乃幡然變計勉爲一行然到保以後何時南下固不可知即是否實行南下猶在未可知之數惟聞張確已準備日内回奉（前晚將行又止）此或曹氏一走之功也據軍界有力者謂曹果南下亦與前方戰事無關因曹所倚任之吳佩孚已絶對不願再戰曹新編之四旅（内有衛隊一旅）官長多吳佩孚部曲蓋曩爲敷衍吳氏獎勵將士起見特令吳保送前敵有功將卒充新軍官長故吳部在曹新軍中勢力最大曹固萬不敢與吳翻臉曹即南下亦無可爲力也 
　　曹赴保後二十六日由保定發來兩電一電致參陸處則請再催張總司令先赴漢口一電致公府聞係與前敵軍官馬電有所申叙其内容無從探取但曹抵保後即派參議李某赴開封與趙督軍接洽某事聞須俟京漢鐵路通車後乃可啟程南下津保兩處各設留守司令部已委邢德春爲司令二十五日又派參謀長張樹勳副官張永清先行南下二張於二十六日由保定南行其預定行營地點本在漢口但政府商　　進一步故將設於岳州 
　　吳佩孚等通電主和一事中央與曹迭經電商又特派陸軍部司長姜文熙少將持函赴保定謁見曹使並請其來京議政聞姜於二十六日返京覆命云曹使允於日内來京 
[要人最近之奔走]  
　　張鮑孫吳之去津張鮑兩督軍在津起程與預備來京消息屢定屢改二十六日聞由津返京某軍官言張於二十五日晚九時三十五分返奉津報則云張作霖鮑貴卿兩督軍尚未成行現定於二十六夜間一點啓節火車業經預備出站惟至二十六夜九鐘時張督尚在行轅宴請鮑督及靳雲鵬龍濟光等究竟准行與否尚不敢知迨次日得奉天電乃知果已去津矣張之部下二十七師師長孫烈臣二十八師師長吳俊陞亦乘京奉專車聯袂返奉 
　　陸繡山赴津參謀次長陸錦二十五夜車回京後二十六日接後二點一刻又赴天津據聞陸之僕僕奔馳仍與張奉督有　午洽 
　　曾徐吳之返京曹經略使赴保之後張督軍未去之前各要人紛紛赴津與張奉督密議二十六午十二點十分車回京者已有曾毓雋徐樹錚吳笈孫三人 
　　籍忠寅之回京前國會籌備事務局局長籍忠寅日前南下業於二十五日返京當晚即赴公府晉謁元首覆陳一切 
[王家襄與舊國會]  
　　資格聽其消滅制憲堅持主張 
　　王家襄氏與舊國會之關係屢載前報茲聞最近舊國會重要分子曾數次致電王君而王君均未收到惟聞王决不赴會議員資格在法律上應聽其消滅又聞王曾覆王乃昌牟琳兩君一書堅持制憲之主張原書節錄如下所示各節彼此相同惟鄙見則以制憲終了即爲國會完全卸責之期乃爲多數不願贊同者耳弟之所以爲此主張者實以不欲演成分裂爲前提默察一年以來南北不獲妥洽之重要原因國會問題實居其一爲排除此層困難一主保持國會之尊嚴及信用計非出此不可何以言之西南護法以恢復國會爲唯一之主張北方則他事猶有磋商餘地對於國會則絶對堅持其最初毁法之政策若國會不待適用恢復二字之名詞依法自行召集以表現立法機關之權能尊嚴孰甚但國會成立以來已歷五年中間兩遭蹂躪自侮人侮貴在自省自責奈何即舉兩次會議未竟之職責賡續而完成一部憲法是也憲法制定國家機關之組織當然根據憲法以發生此際新陳代謝國會同人似可功成身退示全國以大公無我國人望治久矣吾知根本大法之成立無不額手稱慶而一切詆議員據國會爲地盤以遂自私自利之説不攻自破信用大著有斷然者國會本身現自盡其天職自謀其結束南北妥洽機會一至而不必再以我神聖之國會爲協商之條件有碍時局夫豈淺鮮頗聞持反對論者譽此議爲自殺竊以謂自殺苟重於泰山庸何傷弟之行蹤濡滯非他卽自信甚堅不肯有所遷就耳且國會開會於粤今已兩月餘矣謂繼　第二届常會乎則爲期已滿開第三届常會乎則憲法會議之主席須參院改選議長而始定况院法第七條之規定不能對於個人而有所假借時至今日弟之到會與否已不成問題矣而君拳拳之意至爲心感他日到滬容再趨談一罄衷曲再閲報見李載賡君莘提出此次開會應作爲臨時會之動議豈知臨時會亦須分别第幾届而每届不能延至一年以外至來示謂先開審議云云謀事實上之便利誠屬得計而未開大會先付審議又須注意於憲法會議規則也 
[新國會兩院開會記]  
　　衆議院二十七日一時衆院開會議員到者二百六十二人某員臨時動議請依院法第六條審查議員當選證書錢議員豫請設審查會審查衆贊成請議長指定委員指定臧蔭松鄭萬瞻高杞吳文瀚熊正琦金紹城王文芹逯長增王宗元等九人次依議事日程開議修正議事規則案議長報告續收到高議員炳麟議案一起不及列入日程分發油印品一併付議經提議之黃雲鵬高炳麟兩議員先後略説理由衆贊成請議長指定委員指定袁榮雯向乃祺杜持黃雲鵬陳光譜蔣季哲王彭胡延禧等九人次依日程開議（二三四五）組織選舉總統會　議長報告續收劉朝望議案一起分發油印品一併付議由提議之郭涵王伊文兩議員先後登臺説明理由繼由提議之黃雲鵬李 
 
 

Page 7

 
 
慶璋劉朝望三議員請併案討論黃羣登臺言選舉總統在十月十日以前爲期尚有四十餘日南北未定請大衆注意時局吳文瀚反對起言組織選舉總統會係法規定不涉時局問題王玉樹起言此非一院之事請議長咨詢參院克希克圖起言組織選舉總統會無反對理由至於日期不應在今日討論議長遂以討論終局付表决起立多數議題已畢宣告散會時尚未及三下鐘 
　　另一報告云昨日午後一時衆議院開會王揖唐主席因出席議員不足法定人數延長三十分鐘開議後報告新報到議員李俊張其密抽定席次畢指定審查證書委員臧蔭松鄭萬瞻高杞吳文瀚金紹城等九人即按照日程開議黃雲鵬高炳麟等提出修正衆議院規則案合併討論説明提案理由後决定交委員會修改後再行付議遂指定黃雲鵬等九人爲審查員次議速選總統案提出此案者除已列日程四件外劉朝望楊增炳又有臨時提案説明理由後合併討論議員發表意見者有數人皆敷衍速選之利黃羣發言謂本員於選舉總統之時期并無成見按照總統選舉法後任總統應於前總統任滿前三個月舉行選舉本届總統扣至十月十日滿期則自七月十日以至十月十日三個月之間無論何日選舉均無不可徵諸往例第一任大總統之選舉已有九十月之交距十月十日不過數天今去總統任滿期尚有四十餘日儘可從容惟時局之危險前途之慘淡絶少統一平和之望吾人極望未來之總統能收拾今日之時局故今日必當謀緩和此危險慘淡之程度使此不統一不平和之現象不致影響於新總統故吾人决定選舉總統之日期同時不可不注意於時局之發展希望現内閣能減少今日不統一不平和之程度俾未來之總統於收拾時局較易着手吳文瀚劉恩格克希克圖鄭萬瞻相繼發言略有駁詰烏澤聲提起討論終局衆贊成時出席議員二百六十二人議長即以咨付參議院於七日内兩院會合組織總統選舉會付表决起立者多數此案遂經通過議事已畢宣告散會 
　　參議院二十七日下午一時參院開會梁議長主席宣告陳議員介蔡議員國忱陳議員邦燮等提議修正本院議事細則及委員會規則案三起併案付議衆贊成將蔡議員提出之修正案逐條討論結果法制審查股改爲十五人財政股十五人内務股七人外交股七人軍事股七人交通股七人教育股七人實業股七人預算股二十三人决算股十一人請願股九人懲戒股七人院内審計股五人議長宣付表决多數通過至陳邦爕修正原案第八十第八十一兩條無甚討論表决通過遂散會 
　　另一報告云昨日午後一時半開會議員到會者先後共九十一人梁議長主席秘書長報告議件後陳議員懋鼎動議請從速組織總統選舉會行第二届正式總統之選舉其理由以爲現在第一次正式總統任期已滿且現在南北紛爭之際尤當從速選舉總統以定人心而弭亂事故請變更議事日程先討論此案陳邦燮謂應付之表决議長以陳懋鼎變更日程之主張付表决贊成者少數遂按照議事日程開議第一案係請修正本院議事日程細則及委員會規則案首由議員陳介説明提案理由嗣由議長宣告併案討論鄧鎔謂本案所提議乃當然之辦法蓋人數旣有變更組織法亦非其舊議事細則及委員會規則當然修正故本員主張本案不審查即行討論表决議長謂鄧君提議有無附議沈國均王學曾等數人均呼附議議長遂以鄧鎔之主張付表决贊成者大多數陶家瑶主張規定每日開會後報告出席人數請假人數及缺席人數共爲一條鄧鎔謂此乃每日開會之慣例無須規定林椒之主張改議事細則第十八條之十人爲五人第五條之十人爲五人第六十條及第六十一條之二十人爲十人三十人爲二十人其理由以爲全院人數旣少於從前則附議及連署之人數亦當減少譚雨三謂所以主張多定人數者實以尊重法律愼重提案之意非關員額之多寡也議長以林議員之修正第十八條之修正付表决贊成者少數又以第五十條十人改爲五人付表决贊成者亦少數至是林椒之取消修正第六十條及六十一條之提議議長遂以陳邦燮所修正之第八條及第八十一條之條文付表决贊成者多數繼續討論修正本院委員會規則案鄧鎔陳邦燮陳介等互有討論其結果議長乃以修正法典股改爲十五人財政股亦十五人内務外交交通教育實業各股均改爲七人預算股改爲十九人决算股十一人請願股九人懲戒股仍爲十一人次第付諸表决多數贊成鄧鎔主張加一條規定院内審計委員五人無討論表决多數議長宣告議事已畢散會時方兩點三十五分 
　　擬請修正本院議事細則及委員會規則案本院議長副議長業經選出開議在即所有本院議事細則及委員會規則係由前届所議决現在組織變更如委員會人數之類似難仍舊應否加以修正即請提付大會公决提出者陳介吕調元李國杰任鳳寳王郅隆連署者江紹杰沈國均劉冕執劉文煜楊以儉杜俞趙元禮曹鈞蔣棻陳賡虞林炳華朱仕清周秀文唐理淮倪道杰何焱森黃錫銓汪聲玲龔心湛蘇文選姜兆璜 
　　修正參議院委員會規則第十七條第一項至第十二項原文第十七條本院爲審查各項案件於每次會期之始選舉左列各項常任委員原文一法制股審查委員二十五人修正爲十七人原文二財政股審查委員二十五人修正爲十七人原文三内務股審查委員十一人修正爲九人原文四外交股審查委員十一人修正爲九人原文五軍事股審查委員十一人修正爲九人原文六交通股審查委員十一人修正爲九人原文七教育股審查委員十一人修正爲九人原文八實業股審查委員十一人修正爲九人原文九預算股審查委員四十五人修正爲三十三人原文十决算股審查委員二十七人修正爲十九人原文十一請願股審查委員二十五人修正爲十七人原文十二懲戒股審查委員十一人修正爲九人理由本院議員旣已減少而各股委員名額則不能不因之減少但減少額數亦當以減少三分之一爲標準是以略加修正敬請公决提出者蔡國忱連署者宋連甲楊崇山李占英 
　　修正本院議事細則第八十條曁第八十一條案原案第八十條會議日議員到院須領出席證第八十一條届期議時刻議員聞振鈴聲須一律入議場將出席證交由秘書彚繳議長修正第八十條全删第八十一條届開議時刻議員聞振鈴聲須一律入場理由查議員出席旣有簽到簿親自畫到請假又有假單之規定缺席亦載在院法議員業經到院决無不出席之理此項出席證似可省略擬請提出大會並付公决提出者陳邦燮連署者錢葆青陳寳書察漢卿黃錫銓譚雨三 
[政府邀宴議員]  
　　新國會開會已經半月兩院議長副議長均已先後選出國務院爲以交换行政部與立法部之意見計乃有茶會之請此議本已早定前星期内國務院秘書廳已函逹兩院秘書廳索取議員住址單至二十六日國務院秘書廳即將請帖備齊分送兩院秘書廳代發據聞茶會日時係訂於本星期三日（即二十八日）下午一時地點則在國務院含薰館由國務總理曁全體國務員具名届期倘兩院已到院議員四百三十餘人皆能齊集則頗有可觀矣又聞曾毓雋吳笈蓀奉段總理及徐東海之命赴津勸告朱啓鈐就任業已歸京謂朱啓鈐决定不日來京但就副議長席與否須來京後方能確定 
[最近之公府情形]  
　　二十五日係星期日上午無公事可辦總統未至辦公室下午二時四十分臨辦公室見中國銀行總裁馮耿光密談約一小時四時三十分傳見將軍府參軍趙俊卿公府參謀熊炳琦垂詢要件五時又見京兆尹王逹茗談二十分鐘王辭出至六鐘退入私室二十六日上午秋雨未止又無要公可辦故總統至下午二時始至辦公室於四時傳見江蘇督軍公署副官李登科諮詢一切歷時甚久李辭出後又與本府秘書長文羣談話片刻復閲文電數件五時後退歸内宅近日外間喧傳謂馮總統極願新國會選徐東海繼任且擬於臨退之際對於全國表明决願謀和並即下令停戰云云又據公府秘書云此説不確蓋河間息事甯人之心固未少變但旣有責任内閣又届選舉總統之際彼則積極求退凡事不欲干涉云云恐此説亦僅表面之言也 
[南軍攻閩之外訊]  
　　大陸報十七日興化通訊云閩省時局似將續有發展仙游教會曾接南軍代表通告請將一切財物移至安寗之處蓋南軍不日將與駐仙游之北軍交戰也文内又謂南軍擬先取延平仙游及其餘内地各縣續佔沿海各縣深信所有兵力必能奏功云云教會今頗形爲難遷移旣憚煩勞若不從所请則將來如有損失南軍有詞可借必不負責矣南軍進窺閩省之計畫可謂業已宣布此間人民多數贊助南軍之主義此誠確然無疑者此間土匪附和南軍者爲數甚衆由叛往南方之軍官統帶之南軍所有之小軍器尚稱豐富裝備雖遜於北軍而在戰略上實佔優勝之地位也 
[湘城要訊]  
　　電催外人損失賠欵本年春委北軍在株洲醴陵寳慶等處大肆燒殺波及外人財産損失甚鉅旋經各國公使向政府交涉經政府核定赔償十六萬元由湘政府撥交在案昨張督以此項外人損失赔欵中央迄未撥滙殊屬有失外交信用爰電致財部請迅即撥付以便轉交而踐前約頃該部已覆電來省許於日内卽照數滙湘矣 
　　電索積欠軍費張督以中央積欠湘省各軍軍費已及一百萬元前因各軍紛紛來電催索當曾致電政府請速滙二百萬元以供軍用乃爲日已久迄無回報昨張督以需欵孔殷萬難再緩因再行電致參陸處請照前數撥付如萬難作一次滙交則先請將積欠之一百萬元於日内滙寄以便分别發放 
　　代請撥發軍械馮玉祥旅長前經數電中央請發快鎗三千桿子彈稱是以利戎機而中央對此迄今未曾答覆亦未照數發給馮旅數次電催又經請由王鄂督代爲催促亦歸無效昨張督以西路軍情緊急全恃馮旅支持非有充足之鎗彈不足以資抵制爰又代電參陸處請照數從速撥發 
　　湘省又被水災湘省各屬本月已數被水災頃聞西水又復大漲南縣等屬已衝潰圍隄不少沅江縣城已全被淹没又得寗鄉友人函告該縣連日以來大雨如注山水暴發禾苗悉行衝没廬舍爲墟東門梅花橋南門玉潭橋北門千佛橋藍家巷西門小橋一帶均已水深數尺被災者約數萬户城廂内外倒牆壞屋者不計其數仙鳳鄉獅顧鎭芳儲鄉等處衝毁房屋田禾約數千畝損失財産約數百萬淹斃人口數百爲從來未有之奇災又湘鄉潭市十里峽地方忽然出蛟衝毁房屋雖不甚多而田畝衝壞不少 
[杭州快信]  
　　今日（二十九日）杭州各報所載各地拒絶煙土消息昨晚忽令一律撤去不知何故 
　　此間謡傳平和失守當道已電詢閩督尚未答復 
　　近來各縣承審員該知事等不候呈准即先擅委以致發生紹縣承審員偏斷高阿毛案經省署查悉昨已令行高檢廳轉飭一律禁止 
暫代警備隊總司令部餉需課主任程文楷仍回總核課供職遣缺另委安徽人陳祖蔭接替 
　　政警曁司法各主任昨通函所屬奉省長令飭爲大英梅醫士滕梗創立傳染病院廣募經費 
　　財政部咨請飭拿前瓊海關監督王懋侵挪鉅欵案發遠颺已下令一律通緝 
　　高審廳長昨調委杭地審廳刑庭推事熊懋儒爲本廳推事 
　　下月七日仲丁祀孔楊督派軍務課長黃元秀省長派政務廳長馮學書代表主祭並委派分獻各員教育伍廳長杭關沈監督警務夏處長代理一師留守副官長李和蔭二師副官長蔡源四師參謀王堪 
[地方通信]  
　　松江 
　　私販在押脱逃昨午駐松缉私營兵士捕獲私販一人交由嶽廟内警察第二分駐所暫押該販到所後詭稱發痧丐看守警代爲延人放痧俟其去後即潛向嶽廟後殿逸去比經覺察追捕緣殿洞穿業被逃脱矣 
　　螟蟲當衆焚燬松地自螟蟲復發後迭由省委　樹章李鷺賓螟蟲考查圑員吳步蟾顧吟香等議决提用積穀存欵在去歳被災較重之楓涇五庫小崑山小西涇四處設局收買隨時將螟蟲螟蛾解縣存貯以便彚齊解省初因卵塊難採故局中所收僅有蟲蛾兩種自前日大雨後稻葉上彌望皆灰色之三化卵塊捕採極易旋經鄉人將卵塊連葉剪下拥售局中由局逐日解交縣署封貯缸内闻日來楓涇等處每日所費均在百元以上故縣署收到附着卵塊之稻葉亦已有數十擔之多惟此項卵塊雖已封貯缸内仍能孵化且多嚙破封皮逸出缸外縣署第四科主任莊頌清君深恐其化蛾貽害爰即報請縣長會同省委驗視後於二十八日午後抬至縣前空地邀同縣農會長吳步蟾領袖警佐那鶴年監視焚燬矣 
　　鄉鎭預備賽神西鄉楓涇鎭每至古曆八月初二日舉行迎賽施神大會一次儀仗之盛爲他處所未有及民國改元後神像被鎭人所毁會遂不復舉行去歳經人重塑迎賽尚恐臨時或生障碍未敢過事鋪張後竟安然無事故今歳之會擬大加點綴現已遺人分往嘉興松江等處訂聘樂人雇用輿馬並已通告全鎭商舖届時大放燈棚云 
　　無錫 
　　創辦輔仁中學上海約翰書院無錫同學會於本届暑假期内在錫籌辦輔仁中學租定書院弄劉府園巨宅爲校舍附近王姓之西式樓房爲寄宿所聘請約翰畢業生在漢口辦學之華杏卿爲教務長無錫聖公會會長慕高文爲校長並延楊四箴等爲助教員定額一百名每月學費四元膳宿外加是校畢業後即可升入约翰大學無錫教育雖尚發逹然高級西文學校尚付缺如故報名入校者甚衆現已有七十餘名定於九月五號開學 
　　拘留所内屢起虚驚二十五日夜間縣署拘留所押犯謝阿瑞因夢魘喧閙致全所押犯哄然騷動商民飽受驚恐詎二十七夜間十二時後所内人犯忽又喧聲四起附近居户大爲恐慌嗣經警備隊長劉子久入所視察並派警加意防衛訊據押犯王長林供稱因出外小便見天井内有黑氣一圑在地亂滾驚惶之餘急蒙被而睡朦朧中猶見有無數萬鬼與之相搏於恐佈中不禁失聲而呼以致驚動全所人犯云云劉隊長得供責以手心二百下以儆該拘留所房屋本極湫隘而覊押因犯甚多皆係未判决之强盜重犯三日之間喧閙兩次有無别情官廳所亟宜注意也　　寗紹同鄉之拒土電昨日旅錫寗紹同鄉會會長朱錫朋副會長傳雲生陳寳時等聯名致電杭州紹興寗波商會云報載存土指銷浙省羣情惶駭恐成事實查自厲行禁烟以來浙省首報肅清此爲世界所公認一旦死灰復燃盡棄前功不但流毒社會竊恐釀成事端除電陳督軍省長咨部免銷外務乞貴會堅持到底浙省幸甚大局幸甚旅錫寗紹同鄉會會長朱錫朋副會長傳雲生陳寳時公叩宥 
　　吳江 
　　各圑體之拒土電北京國務總理内務總長鈞鑒鴉片鴆毒禁絶逾期今乃藩籬横决以蘇省爲禍水之壑奸商無恥爭攬包銷人民痼疾剝膚豈容坐視應請鈞座分電軍民兩長嚴禁一面已由人民組織拒土會官民合力誓以死爭吳江縣商會農會教育會市鄉公所同叩敬 
　　崇明 
　　體育界之拒土電崇明體育界秦俊雄等致督軍省長電云李督軍齊省長鈞鑒政府收賣存土實開禁例方今體育初創攸關匪淺請轉呈政府取銷前議幸甚崇明體育界秦俊雄等叩 
　　揚州 
　　監燬烟土灣邵釐税所長祝燮丞接齊省長令略謂據江都趙知事呈請派員監燬由一月至六月所獲之烟土着即前赴該縣監焚以昭大公云云祝所長遂於二十八日來揚會同趙知事在縣署大堂將積存烟土焚燒旋即返所備文報省 
　　學務彚誌邑屬共進鄉五區四校校長徐錫官因事辭職呈請勸學所長轉呈縣署遴員接替私立基聖國民學校開辦三載現因經費不充呈請勸學所長酌予補助城廂市第一區各國民學校定於下月一日假第二高等小學校内舉行第十六次畢業式 
　　糖油市况本埠各商號運銷之白糖向取給於滬鎭近因出産地運滬銷售者稀少致價格每包增加五錢之多瞬届月餅市各茶食號需用尤夥不免大受影響至煤油每箱近忽提漲一元據業此者云因外洋暫時無貨來華故火油公司抬高價格云 
　　南京 
　　通令保存古跡齊省長通令各縣知事略謂案奉内務部令内開照得古物遺跡各省所在多有年遠代荒苟非愼重保存决難歷久不弊前經本部通令各省切實調查列表呈報在案统計殘缺頽廢者十之七完全無敗壞者十之三都因改革以後無睱及此遂致荒廢無人聞問一任長此以往後之視今不無遺憾本部爲保存往古流風遺俗起見不能不切實辦理所有各省古物遺跡一經殘缺務須興工修葺恢復原狀俾壯觀瞻而垂久遠希即轉行各縣遵辦母違等因准此合行令仰該縣知事查照遵辦　　寗波 
　　關於拒土之函稿會稽道尹張鼎銘致旅滬同鄉會函云接展代電謹悉一是承示提銷存土流入浙省一節具見關懷大局籌慮至深無任欽佩惟此事未見明文弟昨因公晉省聞督軍省長已會電中央請免指銷以維烟禁斷不致成爲事實除分行各屬一體查禁外泐此奉復又奉化縣商會會長芾南傅舜遜致杭總商會函云逕啓者近閲報載鴉片製藥指銷浙省彼營私者即出運動手段多方謀辦置種種禍患於不顧詎我浙前次烟禁森嚴業經較各省早告肅清焉可假製藥爲名貽禍浙民終使吾民再入黑籍永永沉淪耶茲聞貴總會函致長官亟请让絶會蒙軍民兩長電部請免指銷仰見好惡同心無任感頌惟以部復不日到省如已取銷固可不論萬一稍有含混仍望貴總會始終堅持必欲逹此免銷目的而後已敝會同人亦浙民一分子應當列名之處惟聽貴會長裁酌施行 
　　小輪改縮航線寗波浙海關公署據寗波三北公司呈稱竊敝公司所租利泰小輪呈請專走寗波鎭海大浦瀝港等處荷蒙電交通部核准在案茲蒙飭知據海關驗明噸位大小不合所稱航路改指專走寧波鎭海因再遵具呈式二紙仰祈貴監督鑒核電請交通部註册給照將原航路改縮僅走寧波鎭海再該輪急待行駛遵照輪船定章第十一條請先發暫行船牌以利行駛俾免延擱　爲公使 
　　嘉興 
　　顧宗況等之拒土函顧宗況等致新舊省議員曁圑體主任報界同鄉函云逕啓者烟禍再作浙人同憤宗況等奔走呼號幾於涙盡聲嘶幸蒙軍民兩長會電中央拒絶指銷或不致　成事實惟查此事名義雖由商人承辦風聞黑幕中主要人物挾長袖善舞之技爲捲土重來之圖鬼　心腸慮不勝慮防不勝防近日報載製藥公司呈文及内務部敬電假製藥之名行弛禁之實以我浙江於禁種售吸三項備受創深痛鉅甫慶更生豈容再羅此浩刦宗況等本良心上之主張惟有再接再厲一面籲懇軍民兩長始終堅持爲民請命一面泣告全浙父老兄弟堅持到底合力抗拒拒之之法參照杭總商會議决辦法五條鄞縣自治辦公處議决辦法四條分别辦理如此積極抵制於法令毫無抵觸而一般承銷奸商或可冀其稍萌悔悟執事梓邦表率熱心毅力夙所欽佩務祈鼎力主持以弭浙禍并祈時賜教言匡所不逮幸甚感甚專肅祇頌公綏伏希察照不備嘉屬顧宗況沈文華王德薰唐鴻墀陳應松顧慰高陳邦彦計詠芝李廷華蔡光壽朱藹桐張一鳴同啓 
　　收捕螟蟲辦法嘉興四鄉近有螟蟲發現有碍稻桿本縣螟蟲考查圑員顧榮先等出發四鄉實地考查並將爲害情形報知省吏由省令縣將螟蟲種子設法收捕現張知事已訓令各區自治委員依法辦理各區自治委員爰於前日在署會議公决於公益項下撥洋一百元收買百部草若干擔磨成細末交由顧榮先等轉發螟蟲爲害較深之處設法驅捕至蟲卵及窠等經鄉民收捕後賣於自治辦公處每個可得錢一文以期盡絶根株 
　　杭州 
　　召集省議會日期第二届省議員自各區選出後本月十月一日召集常會之説昨得省公署消息齊省長准内務部請開常會通電後已定於十月十日（即雙十節）爲第二届第一次常會召集之期不日須正式發表未知確否 
　　籌設塘工理事會之先聲浙東紹蕭塘工業經籌儲專欵預備開工除以委員鍾壽康充任塘工局長外並須附設理事會以紹蕭兩縣原選理事改充會員專司監督工程稽徵附捐及發行義獎劵事宜將來地方補助欵項亦須由該會悉心計劃呈請省長提交省議會核議至原設事務處不日即須裁撤 
　　會議踏莊收繭辦法杭總商會昨准財政廳函開准實業廳咨開前奉省令嗣後對於踏莊收繭應確定辦法酌加限制現經函逹貴會傳集絲繭各董徵求意見並派科長唐寳鎬前往會議咨請派員一併會同核議等由准此應即照辦除委派員袁鼎赴會共同籌議並咨復實業廳外相應函逹查照等因現已定於九月二日召集杭嘉湖絲繭各商會委員公同集議以資解决 
　　教育廳之布告浙江教育廳伍廳長於昨日二十八日出有布告云案查本廳考取北京高等師範學校預科正備取各生業於本月三日布告在案茲查正取生張春陽迄未來廳報到未便久懸應以備取第一名馬兆麟遞補仰即來廳塡寫履歷並隨繳現拍四寸半照片一張以憑給函到京復試如該生三日内不到卽按名遞補母得自誤特此布告 
雜評一 
[曹錕與張敬堯（默）]  
　　吾謂今日之和戰兩派皆非眞有和戰之主張者也眞有主張之人見利不動見難不退必身徇我主張而後已今之所謂主張和戰者僅主張於電報而已一遇事實相逼則其左支右絀之狀即見如曹錕爲戰派之張作霖所逼不得已而避往保定張敬堯爲和派之吳佩孚所逼不得已而再請罷斥此尤其顯然者也 
　　使曹錕果誠心主和則不妨辭經略返督任張作霖雖副其奈我何使張敬堯果誠心主戰則不妨親赴前敵爲各軍倡吳佩孚軍雖撤退豈遂卽無人與戰乎旣駁吳電而昌言主戰又何可自退以卸責乎然而曹張一爲外界所副即陷於困難之境焉其無主張可知也 
　　夫曹張之所以無主張者無他不過患得患失心中之而已嗚呼今日之當局尚有一不患得患失者乎吾又何責乎曹張 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[兩路種樹之經過及未來]  
　　滬寗滬杭甬路局呈交通部文云爲呈復事案奉五月三十一日鈞部此電内開該路歷次共種過各種樹株及苗名若干以後遞年擬添種若干仰速查明刻日彚報等因奉此遵卽譯飭滬寗洋總管兼滬杭甬總工程司克禮阿確查具復續奉鈞部六月編電飭催又經譯催去後旋據復稱欲編成一稍有價值之報告擬請寛以時日等語當於六月廿六日先行據情電陳並聲明籌畫以後辦法在案茲據克禮阿將兩路歷年種樹情形分别報告前來謹詳加叙次爲鈞部縷晰陳之查滬寗方面統計全路所種柳樹不下數千株專爲保衛路堤之用寗鎭間成績最優無錫段亦尚優美滬至蘇一段尤費經營無如地段绵長每多盜竊或供柴薪之用或被牲畜所殘隨種隨拔防不勝防總計每年所種柳樹不下二三千株而培植長成者不過百分之二五誠爲憾事至各車站所種之樹防衛較周綠陰匝地足壯觀瞻此滬寗路歷年種樹之大概情形也又查滬杭甬方面杭段在商辦時代自閘口拱宸橋至筧橋一帶共種橡樹約一萬六千株柳樹三千株冬青一千株桃樹五百株共約二萬零五百株然種未合法每有離軌太近致礙行車及電線號誌之弊節經删除橡樹八百餘株仍有三千七百餘株亦在必删之列而歷年被竊者爲數亦復不少往往樹身徑闊三英寸即被偷斫故現在應存各樹約一萬餘株僅得原種之半而能否養成有用之材尚不可必即如嘉善一帶前兩年曾種柳樹六百餘株多被鄉人偷拔作繫牛木椿之用僅存四十餘株寗波段莊橋一帶前種椶樹數百株今亦無存近三年間復在該段種柳五千餘株鳥柏一百五十株並在各車站雜種冬青桃柳等樹三百數十株又接軌段内約種樹三百數十株均爲保衛路堤或壯觀成蔭起見别無用處此滬杭甬路歷年種樹之大槪情形也要之兩路所種樹木大都工程上作用取易生之樹使樹根與土緊合藉以防衛路基初非爲養成路材之計畫即使逐年添種保護得宜亦不過綠陰夾道稍增沿路風景對於森林之事業不敢謂有所裨益也局長迭與克禮阿一冉籌商竊謂欲養路材當從蓄樹場辦起先就鐵路空曠餘地擇其適用者作爲蓄樹場由農學專家辨其土宜指示樹種庶可依法栽植其附近又必須另有山地備小樹長成時遷種之需寛以時日方有效果查滬杭甬方面杭段内有餘地六百餘畝甬段馬渚站相近亦有此項餘地滬寗方面可在蘇州擇地興辦均足供蓄樹場或作爲森林地之用但此項鐵路餘地據克禮阿意見以爲大可振興農業曁建築房屋爲生利之謀若用作樹場就經濟方面而論未爲上策且餘地有限即使十年或數十年種植成林而産出無多亦有供不給求之勢故欲於鐵路餘地種樹儲材就此間兩路而論恐於經濟上得不償失等語疊奉鈞部提倡以種樹關係路材國家多開一分財源利權自少一分外溢裨益於路政者亦非淺鮮自應妥爲籌備以宏遠謀不敢僅計目前之小利前接農商部林務員韓安君與英人波爾登君寄來調查京漢鐵路造林計畫書學有專門語皆心得克禮阿亦接有此種英文報告極爲稱許局長商之克禮阿擬卽延韓波兩君俟新秋南來切實勘查兩路情形以便研究進行克禮頗表同意所有滬寗滬杭甬種樹經過情形及預籌辦法除於上月王電粗陳大略外理合備文詳晰呈復是否有當仰祈鈞部鑒核示遵 
[教育部注意國文教科]  
　　江蘇省教育會接教育廳符廳長函云頃奉教育部訓令第三二九號開按國文教授法原視學生資性之高下學力之淺深先示以一定之法程後施以相當之練習循序漸進迎機利導故效力之所著得之於講解者半得之於改削者亦半蓋讀文與作文時有互相聯絡之關係斯教者與學者必有純一貫注之精神庶幾洞見徵結易施鍼砭近查各省區中等學校關於國文一科多有將講解改削二者各以一教員擔任即令兩員皆稱其職各竭所長究之聽講時之領悟敏鈍衡文者不能盡知其材下筆時之規律出入司講者不能悉正其失似茲紛歧隔閡貽誤必多嗣後各校國文教科在一班中講解改削二者應令以一員專任月薪數目自可酌量增加不按授課時數計算若原係兩員分任即可以兩員之薪併歸一員庶學者本所講以發爲文自覺軌轍之易合教者從所作以施所講益徵病藥之相符以袪窒碍而速效益合亟令行仰即轉令各校遵照此令等因奉此除分行外合行函轉即希轉知各校遵辦爲要 
[日本米荒之影響]  
　　滬地各紳董近悉本埠米糧有人私運出口接濟鄰國當以有碍民食呈准齊省長飭屬嚴查禁止本埠各機關及江海關監督先後奉到省令後已由淞滬警察徐廳長撥派偵緝隊士數名在沿浦各碼頭輪埠曁南北車站等處加意密查一面令水陸各警區一體隨時查察如有私運大批米糧者立即呈報到廳设法禁止惟仍須询明有無軍米護照以憑核辦 
　　本埠米業南帮公所碾米公所仁穀公所等三圑體前爲維持農商起見擬將米糧在本國境内流通以便運逹豫魯奉天等省各災區接濟災民呈經省公署批令駁回在案乃近聞政府已允日本國要求在江蘇境内採辦米石出洋接濟事雖尚未實行而該業中囤積居奇者已接踵而起且已有人乘機私運該圑體等以本國流通尚有限制今若輸運出洋米業將大受影響而於民食前途尤大有妨礙是以聯合會議防止之法並公呈齊省長陳明利害請將流通國内及運米出洋兩問題區别情形轉詳大部迅予維持云 
　　字林報云人言藉藉謂某某華人收辦食米實有日人主持其中第調查所及尚未發現日人直接與聞之關係昨日米價最上者每石七元八角五分最普通者七元三角查米價超過七元已有多時而當此時季新穀未登之前米價漲至八元右右亦屬常事投機者預料西比利亞採辦軍米可獲厚利故囤積食米此層確無疑義傳言此米將運往日本此説不爲無因試讀八月十七日神户之日本紀聞報所載消息即可知之其文曰北京某日員近向東京大藏省建議運入華米支配米市當局根據此議已向北京政府請弛米禁准若干華米運至日本今上海消息謂華人有反對此事者以爲中國向不准米出境從前稍弛米禁商人即壟斷居奇以致米價大漲卒釀變亂若於此時運米赴日爲數稍多定將成國内擾亂之一原因亦有贊成此事者以爲天津水災日本曾慷慨捐輸今日本米荒中國亦當盡恤鄰之道江蘇等省存米不少以中國之所餘補日本之不足决不致擾及中國之民食云雙方所言不同今北京政府正研究日本之請求但恐未必照允也云云以上爲日本報紙之言可見運米赴日之説硿有由來但在今日中國食米迄未出口想日後亦未必果有此事假使食米果運往西比利亞以供給爲協約國作戰之日軍則此係另一問題祗要中國存米尚多在新穀上市以前儘可運出若干而不致妨及民食吾人固無不贊成之理蓋中國亦協約國之一以其餘糧供給北方協約軍之需亦分所應爾也中日軍事協約中想已載明此事運米赴津後再運往滿洲之消息當由此而發生但在華人觀之此爲飾詞他日米旣到津定將運往日本而不運往西比利亞使米果爲軍用則其運往之目的地當然爲西比利亞如確爲軍米而買米手續正大光明外間異議自然不作但中國官場利用其先得之消息收買餘穀增高米價以圖其個人之利益安能不招人訾議如華官確有此行動則當乘其萌芽甫作之時而打銷之也 
　　八月二十四日日本中央新聞云神户鈴木商店店員佐藤氏因買進朝鮮米問題於二十三日赴政友會向　務調查會委員報告云鈴木商店以政府之命買朝鮮米十二萬石每石二十四圓二十錢政府按石給佣三十七錢五釐（外國米加倍）連運送費等等一切在内每石不過四圓五十錢則共二十八圓七十錢而政府命以三十七圓賣出若賣三十七圓則餘八圓五十錢爲政府之利益此爲鈴木商店所不與聞但買進朝鮮之價值决不過二十四圓二十錢云云政務調查會委員問政府與鈴木商店有契約書否答曰無委員　蹙而已鈴木商店所發表果爲事實則政府於十二萬石所得約一百萬圓矣政府不嘗於調節米價再三告戒以二十圓爲度而嚴禁抬價居奇乎何又於朝鮮米上圖百萬圓之利而定每石三十七元之價乎政府於此何以自解所欲問也 
[抵制金幣借欵之進行]  
　　全國抵制金幣借欵聯合會上海分會發起人虞兆芳自發出通告以後復函贊成者業已不少故擬借張園安塏第爲會場擇期開一大會請政學工商各界演説金幣借欵之利害惟手續繁多需人尤夥刻正從事籌備所有一　開支均由虞兆芳個人負擔開會之笔並發一詳細電報通告全國俾各處熱心愛國之士繼續奮起務逹取消目的云 
[交涉公署之緊要布告]  
　　江蘇特派交涉公署昨日發出緊要布告略謂本署前聘法律顧問及年約律師均於四月間期滿呈部取銷現在尚未另聘深恐有人假冒招摇特此布告云云 
[定期召集省議會之通電]  
　　上海縣公署昨接齊省長通電云各縣知事　本第二届省議會議員業經選出茲依省議會暫行法第二十二條於七年十月十日召集江蘇省議會本年常會除公布并分咨外仰即通知在籍議員如期到會省長齊宥印 
[江南造船所成績優美]  
　　英文滬報云江南造船所爲中國海濱公司所造載重一千二百噸之新船上海第二號昨日下午試駛之後購主甚爲滿意該船長二百零三尺闊二十九尺吃水約十一尺所用器械均係最新式者將由賫賜公司經理來往於香港新加坡間又江南造船所爲美孚煤油公司所造之新式燃油船美南號亦經試駛甚爲順利日内將載煤油赴南方某海港該船長一百四十四尺闊二十七尺吃水九尺每小時能行十海哩半造者與購者對於該船均頗得意云 
[勸募美國自由借欵之討論]  
　　大陸報云勸募美國自由借欵之幹事員四十二人於二十八日下午在駐滬美國裁判所開會由代理美總領事約翰遜君主席擬討論勸募第四次自由借欵辦法及組織常設機關又中國廣告俱樂部申請願任廣告運動事宜届時亦將研究應否允從所請 
[戴生昌交涉案業已解决]  
　　大陸報云戴生昌輪船公司近因湖州華兵拘去該公司辦事人員故曾將湖班輪船停駛並要求賠償捐失洋三萬元一案業已和平解决所拘議人均經開釋　由湖州地方官酌賠損失洋若干元該公司湖班輪船已於星期一日照常開駛計停駛八日據上海該公司聲稱所付之欵乃五千元但未能徵實之湖州審判廳查明兩造皆有不合故將駕船諸人覊押數小時即行開釋上海該公司對於此案之結果甚爲滿意惟大陸報之湖州訪員則稱此次啓釁曲在小輪諸人之倚勢凌人云 
[浦東民警之衝突]  
　　浦東三林塘鎭西市梢雜貨店主張小弟（即張連山）在該處迄西南滙縣境田内種有蘆粟本月二十六號夜半張之田中有人竊取蘆粟張偕年將六旬之店夥前往察看見竊蘆粟者係三林塘鎭縣警察第五分所巡警盛祥林張即向之理論大起衝突互相扭毆彼此墮入田旁小河中衣服盡濕張大聲喊救左右隣人聞聲畢集該警即放鎗示威復鳴警笛號召隣崗並巡邏各巡警先後到場各鄉民遂紛紛散去各警乃將張小弟拘解該所到所時已夜半一時三十分該分所警佐王俊甫適回上海家内不在所中週番巡長據盛警報告後將張收押次日清晨經該鎭人到所求保不准遂由該鎭商界朱根生朱成和等聯名至上海縣公署禀控第五分所王警佐縱警竊物又糾合衆警毆傷良民請求查辦沈知事據禀後即着警佐領袖王敬常查覆核辦昨晨該分所王俊甫警佐飭警將張小弟並盛祥林及張之濕衣盛警已濕之衫褲一併解送縣警察事務所午刻經王警佐領袖諭交司法科員陸雲來提訊張小弟堅稱被該警偷竊蘆粟向論被毆受傷請求驗究而盛警則稱是晚奉派出外巡查當因近來各鄉迭出盜案巡警格外注意嗣見蘆粟田中有人躱避恐非良民急向根究詎張小弟即與警爲難奪去警笛剥我警服又被糾衆兇毆推入小河求察問官以兩造供詞各執判令還押據情稟明警佐領袖王　常着令備文於下午將兩造連同證物一併移送上海地方廳經檢察官預審一過判令分别押候再核濕衣存案 
[昨夜兩烟紙店之刦案]  
　　昨晚八句半鐘有身穿短衣之盜匪二人突至公共租界漢口路（卽三馬路）浙江路口一百六十四號門牌瑞生昌烟紙店内躍入店堂　出手鎗向店夥等嚇禁聲張當將　檯上之鐵箱一隻内貯值洋十餘元之戒烟丸藥（誤爲銀箱）搶取而逸又廣西路口二百零八號門牌元豐泰烟紙店同時亦被匪徒二人跳入櫃内出示手鎗向店夥嚇禁聲張將賬檯上代收各妓院之轎飯賬票兩紥約計六十餘千文（誤爲銀行鈔票）攫取逃逸迨兩事主飛報該管捕房捕頭立飭通班中西探捕分投追拿匪已杳然該探等遂向各事主詢明該匪等面貌服式口音回禀捕頭轉禀麥總巡通飭各捕房中西探捕一體跴緝務獲究辦 
[補緝厚生典刦案正盜]  
　　松滬警察廳偵緝隊緝獲夥刧厚生典盜犯章炳三等兩犯經司法科訊明呈解護軍使署發交軍法課嚴詰供認得贓等情已紀前報茲悉章盜等均在軍署供稱此事實由徐某爲首故鄧課長昨特備文飭令警廳趕將是案正盜徐某緝拿解辦徐廳長奉令後當即轉飭偵緝隊長迅速覓綫購緝務獲解究 
[擒獲强盜續紀]  
　　盜匪高子英苗清盛（即苗鬍子）胡錦如孫錦義王壽然張輔廷胡萬泰周小三子等迭在公共租界内糾黨持械夥刦宜昌路六號門牌張義昌及福建路等處烟紙店現洋並拒捕開鎗擊斃大有榨油廠小工某甲後匿居法租界長浜路新康里十號屋内被老閘捕房特别機關西探目壳羅香華探目陳雲忠李星福等偵知會同法捕房包探將高子英等八名拿獲當場抄出刺刀二柄寄押法捕房候禀公共公廨出票提回訊究在案昨晨由捕將高等提回傳同事主解送公堂經李襄讞會同美副領事德君訊據西探目壳羅香上堂禀明前情要求展期開審以便調查證據中西官判被告等一併押候展期二星期再訊 
[六誌德人窮極無聊之妄動]  
　　德國人卡而林道於本月十九號夜糾同西人乃爾生（卽克羅希）勞别脱等持械至金隆街金隆里仁記土棧以搜查私土爲由攫取值洋三千二百八十元之烟土現洋鈔票案發被捕先後解送公共公堂訊供管押等情已迭誌本報茲經捕房查得被告乃爾生係美國人並非德籍故於昨晨將乃爾生解送公堂即經李襄讞會同美德副領事訊據二十七號西探目彭山禀　查得被告乃爾生確係美籍請爲核示中西官會判曰查明被告乃爾生確係美籍應着解歸美按察署訊辦 
[浙軍添招騎兵]  
　　浙江督軍楊善德自奉政府抽調童軍赴閩助攻粤省離浙後因所部四師軍隊不敷调防曾經電商陸軍部添招馬步兩軍若干營以資調遣而重防務業奉陸軍部核准派員分赴淮徐招募步軍運浙訓練以待編制茲經楊督軍查得步兵業已招選足額教練成軍惟騎兵尚未開募自應從速添招趕緊編制故特委派參謀會同李副官來滬商由盧護軍使覔定閘北寳山路某號房屋爲浙省添招騎兵機關於即日起着手招募額定二百名一俟招選足額卽當遣送浙省分别教練是以連日前往報名候驗體質並試練馬上技能者頗不乏人淞滬警察徐廳長自奉楊督軍電知後業已轉令該管四五兩區一體查照並由余炳文警正飭派探警常川前往照料以免紛擾云 
[廓匪患之通令]  
　　本埠軍警行政各機關昨接江蘇李督軍齊省長第三七七號會銜訓令云案照蘇省淮徐海一帶匪徒肆擾前經令行該管文武將吏及各就所轄區域督率警軍認眞限期肅清在案查平治内匪綏靖地方各該文武固應同負責任惟匪氛未熾之時當知防患於未萌匪勢已平之後當知除惡之務盡全在地方有司督率警圑講求捕務摧除於爲虺之際搜剔於旣　之餘庶不致以屋火而燎原如死灰之復發若平時漠不加意事後漫不經心迨至匪勢鴟張乃以請兵爲解免之地非所望於賢有司也現在淮海兩屬各該鎭守使電陳督剿廓清竣事徐屬沛蕭豐碭等邑復經迭飭張鎭守使切實進行來全境廓清各軍隊自有操防我守所有零星餘匪三三五五散伏鄉村或潛逃各處應即責成各該廳縣分派警士嚴行查緝務絶根株自此次廓清以後非確係鄰省大股巨匪竄入如各屬廢弛警務養癰成患致有聚衆連刦擄贖搶掠等重案發生即惟該管地方官是問凛之愼之除另訂關於捕務考成月報表以證功過外合亟仰該廳縣一體轉知所屬各警區遵照母違切切此令 
[寗波同鄉之拒土]  
　　寗波旅滬同鄉會爲烟土事致戚松齡函云啓者吾浙官商士民拒絶烟土萬衆一心非但唤起全省各屬即蘇贛等處已如潮而起詞嚴義正非名爲製藥實則賣土之命令所能强制執行也浙江烟禁肅清最早今督軍省長已電内務部請免指銷本會疊接會稽張道尹警察嚴　長曁鄞茲奉鎭象定南田七邑知事甬商 
 
 

Page 11

 
 
會自治國體復函一致贊成拒絶本會在寗言寗料必無人敢在吾地設立運銷烟土公司乃屢閲報章登載執事與某監督及嘉興李　仙接洽擔任寗波合屬銷土事宜本會前日職董會决議以爲報載必非無因正擬公函勸告蓋吾屬全體人格名譽攸關若以一二人破壞之是謂公敵雖親友不能爲之辯護也今　四明日報八月二十七日登載杭商會函致甬商會指明執事梅墟人上海垣甡莊經理該莊係李蟾仙所開擬在甬地行銷土藥已付押信銀一萬元請爲就近勸導免受人愚致喪資本若係傳聞之誤囑即登報聲明倘執迷不悟希查照議决方法實行拒絶等語同入　竟不禁代爲媿汗因思執事在上海錢業界有年今恒甡雖中輟正有事業可圖何苦爲此傷財害民之事須知甬地好義之邦卽使設立機關第一房主不租房屋第二銀行錢莊不與往來將安所措手足乎或謂官立銀行且將獨攬此種滙兌殊不知中國銀行甬行長杭人朱暢甫君深明大義其肯爲此交易乎且滬杭甬路局長已宣告禁止運土安知我寗紹公司及各公司不絶對拒絶轉運乎論公義則不容論私利則全失想執事愚不至此叨在同鄉爲此勸告有則立卽中止無則登報聲明古人云過而能改善莫大焉敢爲一誦斯言專此藉問時祺立盼　復寗波旅滬同鄉會同人公啓 
[警廳取締外國酒店]  
　　淞滬警察廳於八月二十九號訓令五區一分駐所云案准滬北工巡捐局函開據商民陳記根林爲記等函稱虬江路第三號第四號第五號房屋現爲洋人租賃開設酒店每至夜間跳舞鑼鼓聲喧通宵不息隣近居人不堪其擾前日曾具公禀呈訴五區警長示以林息時限並具公函懇貴局長停發執照當據示候轉達警察廳長遵示辦理迄今未蒙賜行乃商民等日間經營勞苦夜間寢息不安殊傷衛生因此謹再具公函求貴局長轉逹警察廳長迅示辦法以安隣衆等情查該洋人租賃三四五聯號房屋開設酒店屢次違章敝局已有所聞並查明屬實本届秋季並未給與營業執照現各該商民所云不特騷擾地方並且藐視貴廳所定取締條例亟應照章予以相當處置相應函達卽煩貴廳查照核辦見復爲荷等因准此查各外國酒店屢滋事端迭經從嚴取締在案茲准前因是該三四五號酒店故違定章未便再事姑容合亟訓令該所仰即從嚴查案尅日勒令歇業以安地方是爲至要仍將辦理情形具報備核此令 
　　附取締外國酒店辦法（一）北四川路華租交界處各原有外國酒店現暫聽其照舊營業惟須恪導警章不得任客酗酒滋事歌舞喧閙及容留賭博秘密借宿一切不規則情事晚間以十二時爲度一律閉門停市違者輕則處罰重則勒令歇業 
　　（一）北四川路華租交界處外國酒店自後祇准閉歇不准新開如有欲開外國酒店者應在租界開設不准再在交界處所開設如在完全華界之内所定地點應報由該管警署查明呈奉本廳核准方准營業（一）自後新開外國酒店應由廳專派巡警常川駐守任保護監視之責警餉一切由該酒店擔任（一）查外國酒沾捐額租界地方每家銀八十兩華界僅銀八元現擬由廳函知工巡捐局以加重捐額雖不能如租界之鉅亦不得過形減少旣可庽禁於徵且免各該酒店避重趨輕之弊此條由廳函請工巡捐局照辦 
[中華德醫學會開臨時會]  
　　中華德醫學會前晚在四川路江逢治醫寓開臨時會其動議如下（一）定今年常年大會會期（二）修改章程（三）擴張範圍歡迎寳隆醫院醫正科入會（四）籌設貧病醫院（五）辦醫學堂海上德醫到會者爲江逢治張近樞沈堯階黃勝白孔錫朋金誦盤沈承瑜董振民朱壽田陳魯珍邱仁高陳驤黃鐘鄭邦彦丁谷楠汪寳箴董澄共十七人議决如下大會期定九月八號召集二三兩條待大會時提議四五兩條醫院學堂當同時着手學堂尤爲當務之急當場舉定張近樞黃勝白沈承瑜三君爲籌備員籌備學堂限九月十五號前成立至於醫院則由江逢治孔錫朋董振民等募捐興辦聞學校定名中華德醫學會私立同德醫學專門學校教員經費皆德醫學會中人擔任義務不日即發表招生開學矣 
[塘工局對於鴻升碼頭問題之答辯]  
　　浦東塘工善後局昨復上海縣函云頃奉鈞函案據民國七年八月二十五日據虞紳和德函稱浦東爛泥渡鴻升碼頭改讓公路一案該市經董一再爲難以致延宕至今查此案規畫一切均係該處人民公意鴻升公司爲地方公益起見是以堅持到底而該市經董未免誤會茲定二十七號午後二時會同履勘正可解决此事敬求出爲調人函致塘工局長俯念事關公益造福地方未有艾也等情到縣相應函請查照核辦等因奉此查浦東洋塘高陸四區路係董局範圍沿浦統一規劃各渡碼頭前經呈請核轉奉准會同履勘爛泥渡爲浦東八常渡之一行旅往來搬運貨物最爲繁盛公路規定闊三丈碼頭留出浦面十丈復經專案呈請鈞署核轉滬海道尹曁交涉員核准指令並請分别函轉警署及虞君查照在案昨准會丈局來函准美領事稚函開以美册二千一百六十號又二千二百十七八號契地一事現據該租主聲稱塘工局擬推廣馬路一節該租户等從前或有反對如有其事情願將反對各節取銷等情前來相應函请查照早日訂期會丈並請塘工局委派代表到場以便將馬路轇轕理清等因到局茲訂於八月二十七日星期二下午三時會丈相應函致届時即希派員到地會勘等因到局查此項美册契地即鴻升公司之産已函約洋涇市經董同往勘丈奉函前因鴻升公司旣爲地方公益起見何必堅持不允所謂人民公意如果正當行爲董局無不贊成蓋地方公益各有界限偏聽通融轉滋口實董局已築之路南如董家渡路北如北洋涇路均寛三丈洋商維持公益已有成案可稽即統一規劃碼頭留出十丈浦面如美册二千三百八十七號契地業已遵照規定丈尺辦理呈報核轉亦在案以彼證此市經董無爲難誤會之可言劃用該商契地議有契外漲地抵銷旣無損於該商實有益於大衆董局規畫路線不僅爲公益起見實於内地主權頗有關係應請迅賜函轉虞君查照前送圖樣辦理方爲正當專肅奉復仰祈垂察 
[兵士與電車查票人齟齬]  
　　昨日下午四點三刻時由高昌廟開駛之二號電車至望道橋附近有某營兵士二名欲在滬軍營搭上電車詢問車資若干售票人答以需購二分車票當由兵士給予銅元二枚售票者誤爲二人均購買一分車票當給一分車票二張該兵等亦不細閲迨至火車站有九號查票員登車查至該兵士處見所持係一分車票當以業已到站將票收去該兵士詰以欲往之地未到何故收票查票員詢其欲往何處該兵士以滬軍營對查票員囑令補購一分車票詎該兵士不允謂售票人祇索銅元二枚何能勒補雙方遂起衝突彼此扭毆嗣由查票員令開倒車至該公司門首將二兵士扭入公司一面以電話知照憲兵第一連立派憲兵二名馳往調查解勸甚久始由憲兵偕乘車之士兵二名出外而去 
[國籍尚未查明]  
　　公共工部局管理敵僑註册所西員安司以僑居卡德路二十五號門牌之德國人史周史勿狄納喬其違背處置敵僑條例請由公共公廨出單傳案訊據史周史勿供稱瑞士國人並非德籍判令退去聽候查明國籍再核在案昨晨由廨復訊中西官向史周史勿狄納喬其略詰一過判展期三禮拜候瑞士國領事來函證明再核 
[三十八圑擬建營房]  
　駐紥兵工廠内之三十八圑步兵因廠内房屋不敷住宿故擬在西栅外擇地租建營房昨已由圑部派兵數名協同十四圖地保在新橋路一帶選擇丈勘矣 
[聯運章程推行各路]  
　　滬寗滬杭甬路局奉交通部令開案據運輸會議呈稱前奉大部交議道清路局提出之請將聯運章程推行各路案經本會於六月二十七日開會討論成立並議决如某路欲加入聯運須先期報部以便知照該路爲手續上之預備經到會四分三以上之會員贊成通過並省去二三讀理合呈請鑒核通行各路遵照等情到部應即准予照辦除分令外合將原議案鈔發該路仰即查照附件（請將聯運章程推行各路建議案）聯運之法衆商旣便於轉輸鐵路亦藉　招徠而進欵亦因是而增進國有各路如京漢京奉京綏津浦滬寗五路辦理聯運成效昭然如將此項聯運章程進行各路一律辦理則轉輸之便自更勝於往日茲謹遵照運輸會議章程第六條提出議案尚希公决 
[甯波同鄉會募捐消息]  
　　寗波同鄉會建築新會所設立商業學校自募捐開幕以來今爲最後之一星期各募捐員均已紛紛繳捐茲將細目總數開列於后徐鳳鳴募到孫永年葛鳴齋二君各十元施芝薌隠名氏陳東林徐祥順周瑞棠徐齡寳夏畹香王祖木林茹香董進甫諸君各二元隠名氏徐和甫夏景康鴻昌行莊瑞堂無名氏應高生王樹堂李萬卿韓慶榮王振武章性耿無名氏張祥記各一元徐君自助六元陳曉東君捐洋五元馮芝汀君募到鼎新裕府綢廠毛士模君各十元韓瑞大君八元方汝成翁蘭方合豐號謝寳昌源源轉運公司各五元邵子賓馮卓如王茂棠嚴包平四君各三元江壽孫何經元翁輔庭韓瑞春俞恢初孫貴泉史薇三翁魯舟諸君各二元蔡福潤李維新張栽卿柯令瑞馮階榮盧馨林忻賢秉柯昭　周祖林沈先意陳守規俞新詔楊全林無名氏樂嘉治周林發諸允康王正源毛子禪各一元信康呢絨號捐洋十元徐怡銘君捐洋二十元李洪　君募到朱明倫君五十元杭州明記電燈公司申昌隆號各二十元李瀛洲君十元方錫章傳芝芳邵鞠仙三君各五元翁晉瑞君募到周雨卿君二十五元翁君自助一百元陳子常君捐洋五十元王鼎材君募到萃源號十元張炳春王明逹各五元周林生史美玉徐震生徐生仁張孝銀諸君各一元王君自助十元陳聯芳君捐洋三十元總共捐洋八萬五千零九十四元八角八分元五千一百五十五兩 
[勵志夜學定期開學]  
　　商務印書館青年勵志會附设夜學中西並重教法完善故上學期學生異常發逹有一百數十人之多茲於本學期陽曆九月一號開學時添聘胡雄才君教授英文推廣學額以免學者有向隅之憾胡君學有淵源經驗尤富且該校取費甚廉中英文兼讀者每半年三元僅讀中文者每半年一元五角有志求學者其勿失此良機也 
[香亞公司之擴張]  
　　香亞公司係美洲華僑所組織集資三十萬元先從化學着手製造各種化粧品藥品及化學藥料試辦於美洲三藩市甫及三年運銷南北美各埠大有求過於供之勢因是擴張營業改設總廠於上海兆豐路七號推余灼廷君爲總司理專採國内各種原料製鍊化粧品藥品及化學藥料務期精益求精媲美歐美各國出品以挽利權云 
[棧房失火即熄]  
　　前晚十句餘鐘英租界無錫路一號門牌同和祥字號棧房内忽然起火當由巡街捕報告瞭望台鳴鐘警告救火會西人各驅皮帶車馳往施救已經烟消火滅祇　床帳什物事後捕房飭探前往查明起火緣由復候核奪 
[焚化錠帛之受驚]  
　　前晚九時許滬城勸業場附近茂昌烟紙店因焚化錠帛不愼起火旋經就近火會驅皮帶車到場救熄未致成災昨晨一區二分所王警佐飭警往傳該店主到所候訊 
[同居串拐女孩之控訴]  
　　住居東有恒路一千八百五十七號門牌之南京人章元明控同居婦人馬王氏串同張桂生馬桂魚徐傳德等將伊九歳女孩桂寳拐賣無蹤等情昨晨由捕將被告男女四人拘解公共公廨經中西官訊實因買女之某粤婦住居何處不能指明判將被告分别還押候下禮拜二再訊 
[潮州人兜售花會票]  
　　潮州人翁阿生至海寗路兜售花會票被探查獲拘入捕房昨解公共公廨請究中西官訊供之下判翁交三十元保出聽候查明於下禮拜二再訊 
[誘騙店徒銀洋之結果]  
　　某店學徒林左維昨至法公堂控稱民人日前由店主囑令携洋三十元至八仙橋菜市街掉换銅元行經昇平里口遇見素識之吳阿炳誘騙民人至西門地方租房居住除購買木器外餘洋二十元被吳取去逃逸今始遇見請求訊究所有捕房抄出之贓洋六元並請給領詰之吳阿炳供林前在民人處讀過洋文日前在途遇見林向民人聲稱在店習業苦不堪言意欲出外謀生故由民人偕往租屋購買木器此事係林自己情願並非民人誘騙求察中西官判吳押七天抄案之洋給予原告領去 
[索欠被毆]  
　　江北人王正紀住居叉袋角恒通里前日至四區二分所控稱同鄉人孫官泉拖車爲業住居智和里因借民人欵項不還前往索取適孫不在家當向孫妻陳氏開談詎孫弟孫四遽將民人兇毆致傷腰部請爲提究當經錢署　傳到官泉夫婦質訊一過諭令交出孫四解科核辦 
[孀婦嗜賭被騙]  
　　婦人采王氏夫故未久近被夫友徐連生等串同張鐵珊等设計勾引局賭騙去銀洋數千元該氏覺悟後心不甘服乃至淞滬警察廳禀控昨由徐廳長批示云查該氏夫死孀居理應屏絶交際今乃與夫友徐連生來往致間接而受張　珊等賭騙之愚婦道有虧咎由自取本不准理第念所呈如果屬實則徐連生等殊屬負義昧心姑候飭探調查俟復到後再行核查可也 
[茶館聚賭抽頭]  
　漢璧禮路一千零六十四號門牌某茶館主揚州人蔡三留人聚賭抽頭漁利被一千一百八十九號華捕查見以其遠章卽將賭具帶入捕房禀明捕頭請廨出單傳訊 
[巡捕攔獲逸馬]  
江灣跑馬場之馬兩匹昨日逃至北四川路經三百五十五號五百十二號兩華捕查見當即攔獲牽入捕房正在調查失主適馬夫周阿友追蹤尋至認明無訛禀明捕頭請領捕頭以該馬夫不應縱馬奔逸飭令存洋保出聽候傳訊 
[兵工廠竊案自行處分]  
　　竊賊小松江周阿大二名因至兵工廠内偷竊重十六斤之鐵料二塊經高昌警區李巡　查獲解送兵工廠請公核辦昨由謝總辦訊責後判令游街示衆一面派警查拿收買贓物之王文炳務獲懲辦 
[偷菜賊持械傷人]  
　　梁安氏楊成慶郭開通等五人昨至翁家舍鄉間竊菜被事主金慕泉查見唱阻不服反以菜刀木棍砍傷金等四人旋經鄉人追獲扭解警區轉送檢察廳訊辦 
[失竊珠花之追究]  
　　南市多稼里住户顧春桃之妹朱顧氏失竊珠花一朶值洋一百餘元疑係傭婦沈趙氏所竊將該氏送至一區一分駐所請爲追究旋將薦頭人朱蓮生保人沈熊氏傳到詰問均稱不知遂由該分所一併申送警廳司法科訊究 
[奥人吵閙游戲場]  
　　靜安寺路泥城橋堍新世界遊戲場内馬戲軍樂隊奥國人克萊姆拉因於前晚飲酒過醉在遊戲場内胡閙當由經理人唤捕將克萊姆拉拘入捕房昨解公共公堂經中西官訊供之下判令從寛開釋 
[兩面均非好人]  
　　無賴趙長發於上月間在法租界吉祥街某花烟間與陳阿四鮑裕文等因爭風起釁互相兇　趙突出利刃向鮑之腿部連戳兩刀後由巡捕到來將趙扭住連同受傷人帶入捕房即將鮑等送往醫院醫治候傷勢痊愈再核在案昨因原告已愈將趙解送法公堂請究先據兩原告稱是日民人等在門前納凉忽被趙不問情由上前行兇致受刀傷求究詰之趙供實由陳等先行下手故此民人還擊惟並不持刀行兇求察中西官察得雙方均非善類遂即一併斥退 
[控告侵吞欵項之和解]  
　　南京路某公司股東甬人王某被余文明延梅華銓律師在公共公廨控被侵吞代收房租銀五千七百四十六兩由廨出票發交新閘捕房將王逮案判交六千兩人銀並保候訊在案昨晨由廨復訊據原告律師之繙譯李萊子上堂聲稱本案已由雙方在外理勸明白請將控案註銷被告亦延律師到堂表明同意中西官准即將案註銷被告開釋 
[控告同族嚇詐之判斷]  
　　某當舖主人黃心涵控族人黃菊生於前日午後糾同同鄉人姚子言林子江至嘉興路一百零八號門牌伊之家内大言恐嚇索詐洋五百元昨晨由探周耀廷與一百九十號西探目將黃菊生等三人拘解公堂經俞襄讞會同美丁副領事訊據原告投稱被告前數日糾人來家吵閙定欲借洋五百元當時给予洋二十元去後昨日又同姚林二人到來索取找洋四百八十元是以唤捕拘究質之黃菊生供與原告係堂兄弟因原告離鄉八年貧苦族人與我爲難不得已亦離鄉來滬謀事奈川資將次告罄故向原告商借洋五十元前日先付二十元昨日後取找洋三十元突被鳴捕拘案指爲拆梢求察詰之姚林二被告供與被告同鄉相識因不識路徑路令我等同往並無别情中西官以兩造係同族弟兄談論家務事屬常情惟不應帶領外人同往致違租界定章遂判黃菊生罰洋十元姚林二人各罰洋五元一併充公以儆 
[起訴權時效期限之辯論]  
　　住居鴨綠路四百七十一號門牌之王阿茂控其妻繆氏與同居人阿榮泉犯姦等情昨晨由捕將氏傳至公共公廨請究原告延律師上堂略陳案情請求改期開審被告代表律師則反對原告之請求並稱原告依據新刑律控告被告與人犯姦惟查新刑律六十九條所載最重之刑事訴訟不得逾十五年而原告與被告離開已有十八年之久當無起訴之權應請註銷中西官判令被告退去候下禮拜二再訊 
[何不提出證據]  
　　江蘇交涉公署據商人李樹彤呈訴望高氏匿名遞信大肆恐嚇請爲查究等情當於昨日發出批示云呈悉此案前據廨員來呈必須原告照章到廨聲請提出證據證明再核並准地方審判廳抄送判决書原告并未到案卽經函復轉飭原告自行赴廨聲請以憑核辦在案前奉江蘇省長訓令據該民人呈訴生命危險等情亦經令廨確查亦在案該民人旣係原告代表何難檢齊證據赴廨證明乃一再纏訟不休殊不可解仰仍到廨聲請提出證據證明該被是否判决判後避往租界則片言解决當亦不難至所稱　高氏匿名遞信大肆恫嚇各節如果屬實亦應激究仰公其界租會審廨員查明具復勿延此批 
[生財變價抵欠]  
　　收租人袁孔文昨至法公堂控房客蔡姓虧欠租洋二十八元向索不付人亦逃逸棄卜雜物報經捕房派探檢點所值無幾　爲核示中西官判將生財拍賣作抵餘欠俟被告出面准予扭案訊追 
[估看銀洋之被疑]  
　　王憲廷前日持洋一元至北四川路某烟紙店請爲估看經店夥王永道察得並非僞質嗣憲廷持往購物他店指爲銅質憲廷遂疑王永道作弊掉换訴知崗警扭送閘北五區一分所轉解司法科經段科員質訊一過兩造各執一詞遂判一併斥釋銅洋銷燬 
[否認摸竊金表]  
　　黃包車夫沈英扣子前在黃浦灘摸竊某洋人金表一只而逸後沈將表持往押店質當適爲包探瞥見詰問來歷一味支吾當即帶入捕房昨解法公堂請究先據該探上堂禀明前情詰之沈供此表實由某洋人酒醉後乘坐民人之車至黃浦灘遣在車上並非摸竊求察判押西牢二月金表充公 
[淞滬警察廳批示兩則]  
　　張汝南批呈悉查租户取保原所以防患於未然今姚耕雲租賃該氏樓房旣中人梅安生有並未作保之聲明而姚耕雲亦復任意拖欠租值自應嚴加取缔以重民産而保公安仰候傳案訊奪可也此批抄錄租契存 
　　陸吳氏批據呈已悉旣據一再陳請姑准備案此批 
[滬南工巡捐局批示照錄]  
　　滬南工巡捐局批商民吳飲之呈爲租借公地懇請核准由呈及黏圖均悉查肇周路西林路東口轉角官地案經第三區救火會函請撥用該民所请遵章承租應母庸議此批 
來函 
[宜興範正社來函]  
　　申報館主筆先生台鑒鴉片毒我華人已將百年幸值西人悔禍倡議禁除清末秕政百出惟此事爲差强人意而蔡乃煌旋議開復斯禁蔡氏旣殛方慶永絶毒苗詎近又藉口存土以蘇浙鄂贛四省爲製藥分銷之處我省除滬上一隅外禁運禁種禁吸不知損失幾許身命幾許資財始漸見廓清經此開放官土旣已准銷私土更源源不絶其流毒將不知所底嘘此已灰之毒燄陷我無識之疲氓敝會同人痛心疾首不甘緘默先電求督軍省長轉電政府乞收回成命外夙仰先生熱心公益務請將此函登入來函一門並乞登高而呼俾萬衆同聲響應况浙省已經嚴拒我省亦誓死相抗或有濟乎謹九頓首以請宜興範正社徐學曾徐致章盧葆文等百二十人同叩 
[紅十字會來函]  
　　敬啓者敝會接西安分會來電囑轉交康君季堯因敝會不悉康君地址無從投遞茲將原文抄呈請貴主筆錄入來函　内寄語康君事關善舉必能俯允特此奉懇順請日社西安來電錄下中國紅十字會總會轉康季堯先生鑒吾陜兵禍將及一年死傷疫癘瘡痍滿目先生桑梓情殷務懇於同鄉處募集捐欵接濟敝會以資救卹專此電達鵠候玉音陜西省分會叩巧 
雜評二 
[省議會定期召集（訥）]  
　　江蘇之省議會已定期開會矣開會後之第一事即爲議長問題上届議會爲選舉議長費無數光陰閙多少意見而今次之選舉議長將何如乎 
　　北京新國會之議長有挾督軍之力而得者有以黨派之關係而得者省議會之議長當無挾督軍之力以求者也又無以黨派之關係而來者也以情理言自能選舉適當之才然而人心難測除武力與黨力外豈遂無挾他種之勢力以活動者乎夫今日勢力之最大而無求之得者何物乎此勢力旣　勝於選舉議員之初又何不可寗用於選舉議員之長果爾則省會之前途不堪言矣吾終谓江蘇之議員必不至是 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[廣瘋鬼説] [  賊菌]  
　　日前安福部開歡迎會議員賀培桐演説謂國民黨之激烈有如瘋進步黨之陰謀有如鬼鬼鬼瘋瘋至七年之久故有許多慘變且謂世界皆成瘋鬼德以一國欲勝全球爲瘋中國之瘋鬼不自己治之若捲入於世界瘋鬼之潮流將來欲不爲瘋鬼而不可得語雖滑稽義自確當不過不合出於神聖莊嚴議員之口中應出於吾輩滑稽投稿者之筆端耳賊菌以爲僅爲鬼僅爲瘋其病易治今之爭權攘利諸公旣爲鬼　又病瘋痰所謂無鬼不瘋發瘋之鬼也余作斯文陰風怒號若有鬼面向余爰以鬼鬼祟祟之筆述瘋瘋顚顚之文 
　　蓋聞捉鬼莫善於天師而瘋癲不畏劍上靈符治瘋莫妙於馬實而鬼頭不食人間烟火誠以神經瞀亂則爲瘋魂魄游離則爲鬼瘋已與鬼爲鄰鬼更倚瘋作祟旣爲鬼　又病瘋魔則顚顚倒倒擾擾攘攘墨盒一飛彈烟繼起桌腿舞罷大刀已來漢高空興大風之悲宗岱難著無鬼之論矣夫鬼尚畏人瘋猶可治惟以諸般之鬼發各種之瘋陰曹那有方書冥界難逢和緩鍾進士不通靈素亂　吉莫之　瘋人院未設鄷都難覓安神之藥而且鬼臉不同形形色色瘋症各異怪怪奇奇大欲鬼則妄想總統而發瘋矣大樹合移郊外欲退而步却趦趄菊花插到鬢頭假讓而心偏着急津門兩虎眈眈四目相睜淮水一鯢圉圉兩肋亂動其欲逐逐其勢轟轟此鬼之巨而瘋之大者也夜叉鬼欲據有地盤而瘋矣出氣未能已失老巢於山左攻堅拚命欲張勢力於閩中借人勢力受看管而賭賬難交逞厥凶威受折挫而危城難守雄心未已勇略無聞此鬼之惡而瘋之舞者也貪財鬼則因欲成巨富而瘋矣回佣屢得抵押指我輩家私總理自居贸易用他人紙幣烟鬼衣如鶉結伸頭向製藥之公司貧民面似鳩形翻眼望運糧之會社或以軍糧入私槖或分借欵之潤餘此鬼之黠而發想錢瘋者也好色鬼　因思念美人而瘋矣銅雀臺方修二千里巧逢麗色水晶宫雖失兩萬金願買佳人（龍王在津愛雛妓素娟出二萬金爲之脱籍）北海運到鮑魚竟入芝蘭之室南省跑來鼠子也問桃葉之津將軍那有裏屍心商女不知亡國恨此鬼之邪而發花斜瘋者也倚勢鬼則因欲做副議而瘋矣高聲大呌牛王不肯讓人而子攸關　帥居然發令蒙古議員要循舊例鄂湘圑體欲着先鞭車馳招待之場宴設西餐之飽此鬼之小而發出頭瘋者也且媚外鬼則條約遵行熱中鬼則高官想做瘋顚大作魔鬼日多新鬼故鬼一齊出頭文瘋武瘋同時發病布袋願借　彌勒收入囊中金鞭還倩彼靈官斃諸帳下免致使刀弄棍受傷無處鳴寃扼頸探喉致死無從呼救也（六） 
家庭常識 
[安樂菜] [  壽千]  
於新秋之時擇馬齒莧之肥大者以小刀挑起去根洗凈放鍋中和水煑熟起鍋濾去綠水散置蘆蓆上曬之俟乾燥用蒲包收藏懸掛透風處勿使霉爛至冬至節或年底取出以開水泡輭用布袋榨乾再以刀切細拌以葷素作料以爲饅首或湯圓包心令小兒食之一年可保不生痢瘧等症故諺語有云吃過安樂菜一年無災害想安樂之名蓋由於此 
[治癬] [  黃温如]  
初起時以白銅制錢置石上磨熱以熨患處冷則再磨再熨頓覺癬不作癢如是日熨二三次數日卽愈 
[酸辣湯] [  讓竹]  
清水半碗澆上豆油少許取割雞之血瀝於其中以箸攪匀連碗置水鍋上蒸熟冷後刀切成小塊再切爲絲佐以山楂絲生梨絲用醋調製爲湯加胡椒末適量其味甚美有醒酒醒脾之殊能 
[滌銅器法] [  横]  
銅製器皿久則生銹殊不雅觀可向醬坊購辣椒醬（要用鹽水磨成者）數文加以清水浸銅器於内歷數小時之久即可取出再以清水冲去椒質宛如新製又銅器如練紐等件洗刷不便用此法最宜 
詩話 
　　友人守愚素在時詞零金片玉時時見　頃又將來戊午　　　琳　滿纸則更勝於前　　其　春海　　　　　　　　　　　爲　名花説到今我欲乞　花早放兩般期　一般心又　　棠云庭館秋陰没夕陽碧天垂影落銀塘秋花畢竟無多　小樣紅妝只海棠二詩一似簡齊一似誠　俱可誦[  惜餘]  
農業須知 
[魚肥之製法（續）（却酬）] [  笑園]  
　　魚肥醱酵易奏速效夫人而知之矣惜少含加里體呈塊伏致施後往往不能遂其所效故必須設法以補救之今示易行而有效之三法以資參考焉 
　　（甲）　木灰植物之於肥料三要素不可或缺然魚肥含加里較少而木含加里獨多兩者混用誠無上之妙法也 
　　（乙）粉碎魚肥製畢即行撒布（因其塊狀）則有爲鳥禽喙食分解不均之虞若於使用之先爲之粉碎則可免此虞 
　　（丙）腐熟魚肥奏效雖速然以之充補肥究嫌其遲故必須投入液肥使腐熟而用之 
　　魚粕乾魚之外亦有以魚類飼家畜而利用其排洩物爲肥料者此法於農業經濟上最爲有利蓋魚類家畜消化後則脂肪分悉供家畜之營養所剩成分反能增進其效一舉兩得此之謂也凡我農家盍其試之（完） 
集益錄 
[第一一八問] [  胡旭峯]  
　　我國所産府綢質堅耐用久爲東西各國所稱許惟絲條多不均匀且新時尚稱潔白經洗卽變作牙黃色是未盡善盡美引爲憾事有無善法以使改良而助國貨之進行望詳示於集益錄欄内不勝感切之至 
短篇小説 
[冰山奇俠傳] [  常覺小蝶合譯天虛我生潤文]  
　　原名（ＨＡＮＯＦＩＣＥＬＡＮＩ）法國囂俄著 
　　第二十章織獄（四） 
　　而亞菲爾則大愕倚其半身於案愕貽言曰雅谷汝言大奇此事初何與汝而欲强爭其罪須知爭罪非如爭功殊無味也言時頻以目示雅谷復曰雅谷須知汝爲總督冢子身受五等之勳前途何等燦爛豈可以一戲言而遂自喪其身雅谷曰謝君厚意然我之爲亂眞也夫我前途自間亦非不熣燦且子身受庭訓安有爲逆之事然我實鑒於一人之寃且永無昭雪之時故特挺身而出將一白其沈寃耳蓋此含寃之人則固守分君子至今尤居黑獄之底未嘗一聞吾謀也亞菲爾色益變其陰私之色漸漸而變爲殘認冷然曰然則汝直欲爲舒墨客脱罪歟吾誠惜汝以貴介之身而下伍於囚犯不足復將從井而救之汝之愚不可及矣吾深爲費立戈總督惜之然有此不肖子亦不如無汝旣自認主謀則汝自有其罪而舒墨客則固别有證據其罪亦當誅也雅谷吾以費立戈總督之情不遽罪汝汝其更三思之雅谷决然曰否此事實吾爲之首吾更何辭若舒墨客斯眞寃耳瓊仙聞之覺其言舒墨客三字時聲浪特重中心乃感動無倫亞菲爾則猶意存偏袒曰雅谷汝旣自爲之主謀則往賂罕恩之使者果爲誰哉雅谷岸然曰我也此語出書記爲之一驚幾欲探喉而呼曰此言誑也彼所謂使者我耳蓋此書記非他實即麥東耳果使出聲而呼則亞菲爾且立敗亦正大快人意惜其不爲耳亞菲爾則微哂曰汝言皆僞然汝用意吾亦知之汝非與舒墨客之女曾有暧昧者乎雅谷怒曰冢宰汝語宜檢須知毁人名節其罪亦同於謀叛亞菲爾亦怒曰雅谷汝言當愼須知悔辱法庭其罪亦有應得汝以私情而欲脱舒墨客於罪汝實贛矣吾誠爲汝憫之今夜旣得屈汝居獄一宵俟明日再决杏格兒身爲從犯他無可議　判决以徒刑終身罕恩積案累累宜送付冬星軍隊聽瑟汶將軍處分舒墨客則暫返蒙責俟於明日候費立戈總督意旨冉與雅谷對簿也亞菲爾言畢堂上下皆寂然無聲但聞鐵索鄉璫相擊之聲退向堂下而去此時乃有極凄慟之哭聲起自旁聽席中則瓊仙已泣不可仰矣（第二十章完） 
 
 

Page 15

 
 
   
 
 

Page 16

 
 
   
 
 

Page 17

 
 
老申報尊聞閣選四十年前之回頋 
[咸豐三年上海縣城被擾記（見壬申年七月初三日報）]  
　　咸豐三年春粤賊陷金陵揚鎭三城爲犄角之　蘇松震動標兵調方四出各屬自爲圑練　上海五方雜處閩廣之人多且勇疆吏倚蘇松太道吳道甫觀察健彰爲長城觀察故粤人練粤勇數百爲親兵並飭粤董李少卿等辦粤圑閩董李仙雲等辦閩圑滬董徐紫珊等辦本邑圑練聲勢頗壯而盜案亦甚多縣令姚以誤漕被劾蘇藩司倪良耀松江府趙德轍臨滬遴委海運局委員袁又村明府接署縣事明府力辭不獲蓋明府爲隨園先生之孫太守以名家子甚器重之故力辭弗允也明府下車整理庶事未幾監犯越獄是時所獲之盜除寄監寳山川沙四十餘犯外本監尚有六十餘閩廣人居多猝然事起明府率營兵鎗斃二名始各歛手就縛旋訊明爲首者擊斷兩脛爲從者斷一脛案甫定糧差李祥激亂鄉民持械入署明府升坐詢問衆但索祥祥　入浙明府當堂斥革飛緝不獲而祥黨潘小鏡子隷徐紫珊名下爲勇目與道署勇鬭明府立拿笞三千鞭背二千立籠示衆以上三案時論僉謂明府用刑太酷焉初張殿臣軍門國標麾下率皆廣潮人營於金陵京口間屢克敵營擄掠極富有還鄉者鄉之人艶之　産賣拏以充路費贸贸然來者踵相接也忽大帥以潮人悍且貪檄不用乃相率散而爲盜以上海爲逋逃藪日衆一日緝不勝緝乃議遣散遣而不散盜案愈多然未有逆謀也適鄰邑青浦有巨　曰周立春者抗糧拒捕多年未獲煽動鄉愚猶虞力薄時時遣人招誘諸盜相約起事潛通金陵髮逆密期八月十六日由上海發端風聲甚惡防範愈嚴正在詳報增兵練勇間而八月初四日忽報嘉定縣城已爲周立春襲陷人心皇皇不知所措是夜各官登城防守兵勇整嚴徹夜安靜次日值丁祭五鼓以後各官將詣文廟以守　故未遽往也天甫明返署更衣有新招廣勇駐紥小東門内察院署由之七百名遽開城門城外之賊蜂擁而入徑逹縣署縣中廣勇四十名一時星散有於腰間取出紅巾紥頭者有踰垣而逸者勇頭侯姓亦不知所　明府未及更衣倉皇出諭辭氣激烈衆少却一賊揮矛直前洞右脇腸出四寸有餘猶挺立不仆衆刃如雨計受四十餘創落一指遂遇害當未仆時顧謂其弟祖志曰事勢至此我惟以死報國母老矣弟須保全之弟遂倉卒率家屬遁得免於難賊旣掠縣署放獄囚遂至道署觀察公服升坐重門洞開勇丁羅列勢欲剴切曉諭者然内外洶洶語不可辨因命燃砲語未畢衆勇丁轉砲向堂上一時紅巾皆出自腰間紛紛然互相帕首左右見　急曳觀察入内署賊擁進大言曰以同鄉故貸汝一死金何在曰在庫中計被掠去四十餘萬金正擾攘間西人必里者素與觀察善率十數衆入署擁觀察並眷屬同出城賊弗　也少焉賊請觀察入城又聞觀察要以三事一曰交出戕官首逆一曰還庫金一曰呈軍器聽遣散賊不從觀察乃挈印詣京口謁中丞去是日也邑绅入署殮明府屍殯於堂之東李少卿李仙雲等先後率衆泣祭最後潘小鏡子至忿前被重刑手刃鑿棺數十創聲言欲剖棺衆勿許蓋是時兵與勇數千人皆與賊合矣粤之魁曰劉麗川閩之魁曰林阿幅云次日賊布置守城並合周立春分陷青浦寳山川沙南滙四城攻太倉不克而向星使榮之援兵至矣帶兵者劉仲山太守存厚　參戎嵩林秦參戎如虎不數月間即將寳山青浦嘉定川沙南滙五廳縣城次第收復羣賊聚上海官兵環攻西南隅東北隅爲租界故不能合圍其時許信臣中丞乃釗來督師未幾以進攻失利詔飭吉雨山中丞爾杭阿代之賊蓄衆旣多支持　久年餘之間不能遽下官弁兵勇死者不可勝計李祥復由浙入城誑賊多金並挾衆妓去浙林阿福挾巨資回閩招賊爲有司執正典刑相持之際明府屢顯靈異賊目陳阿六刑訊被擄之人親見明府浴血來前𠮟之逐率衆用火　排聲明府之柩三百餘創　後洞然邑民之陷於城中者乘夜潛　之得不毁賊括富紳郁松年金又　令日出若干洋銀以齊餉而官軍之餉松年乃慷慨捐助不勞勸諭迨四年冬賊用大匱技漸窮有倡議　賊接濟者乃與西人議自小東門起至老北門止築長圍一道以逼之董其事者吳司馬煦楊商人啓堂是也牆成而賊益不支除夕賊分東西夜遥元旦官兵西追至虹橋與民圍合盡殲之梟劉麗川首其東遁入浦者西人載赴大營咸斬之計二千餘名浙勇自南門入李祥將小鏡子縱去其餘賊目及周立春之女素稱聽悍皆就　三日中丞率百官奏凱入城蓋自失陷後歷十有八月而始克何戡定若斯之難耶明府之柩覔之於叢莽間其家屬重爲殯殮事聞諭賜祭葬詔加知府銜世襲雲騎尉入祀昭忠祠並於上海建立專祠飾終之典至優且渥説者曰此乃隨園先生數十年來作爲文章　揚忠孝之報猶記明府履任時泉漳會館董事陳主政金城贈一聯曰名德自有逹人後忠臣必求孝子門明府謙讓未　不意二語竟成讖焉功成後西人以築牆之界請爲租地從此山邱漸成華屋四方游客目覩繁華境界幾忘瞬息滄桑不知今日酒肉薰天者即昔之殺氣彌天也今之金銀布地者卽昔之肝腦塗地也紅燈綠酒之場即鐵馬金戈之所也買笑追歡之地即焦頭爛額之區也人亦安可居安而忘危哉 
四十年後之新世界 
[天外飛書]  
　　親愛之姑母賜鑒姑母知姪今在地球何處乎實言之姪已不在地球而在五千尺之天空四顧茫茫僅姪一人機聲軋軋雖己之呼息亦不之聞惟今於五千尺之處飛行甚穏故姪得以左手把機右手作書姪自思今已可稱飛行家矣蓋姪能直上雲霄而於天空作書寄我親愛之姑母也今日始收到姑母惠賜之甘豆餅姪之身旁置有小箱中盛此餅六七枚姪將且飛且食之飛行隊司令命姪曰飛於周圍一小時故姪乃駕機升至此處以木板一方置膝作書此書不亦新異乎姪今距地五千尺將下降至二千尺豁然一聲機關撥動機桿前伸突然下降已抵距地二千尺處矣此處空氣囂然撩亂人意故復上升轉瞬間又達五千尺且仍上駛不已至是冷氣侵入爲向來所未經歷因出手套套之以左手作書以右手把機今已達八千五百尺全不能見飛機營之所在此際景狀誠奇特姪已升空半小時擬高至萬尺而後回旋以歸飛機營姪今方食甘豆餅已到九千尺冷不可耐乃回旋飛行下降之際令人神經不寗故必先行自持故目下每小時之速率僅三十哩機轉矣將降矣漸降矣此際之舵柄與速率無甚關係機端下向姪身若墜速率漸增每小時之速率爲五十哩矣　七十哩矣　一百十哩矣機身旣平速率漸減九十哩矣　八十哩矣　六十五里矣今已逹距地七千尺處矣噫飛機營復隠現目前姪獨駕飛機坐前尚餘空位姑母若在坐則姪將駕機以每小時七十里之速率下逹一行人稠密之街首鐵如乘兒車而出遊使姑母受奇異之感覺姪今翔翔於飛機營之上六千尺故須廻旋以作人營之凖備姪三次作勢皆未如願蓋有其他飛機三架皆在姪下方作入營之勢彼等今一一入矣姪亦悠悠而下此時須需右手把　降地今距地千尺矣響聲復作又不便由此入營因再環營飛行以試之姪已以右手閉機而入營矣而姪書亦盡於此姪約翰尼謹上（時距地二百尺） 
　　再者姪今已降於營中廣場但已停機致須需人推動俾得飛入帳幕此次飛行計一點零十分鐘之久降地甚安惟不應遽先停機耳此書旣成姪手冷如冰但亦不負此行也姪僅須再作飛行四小時即能由四等級陞入一等級於是將習演技藝矣 
　　原按此爲十九歳之美國飛行家由法政其姑母之書載見大西洋月報讀此是知美國青年勇敢鎭靜之精神且足表示民治主義之甄陶勇士實遠勝上官之拳威也 
 
 

Page 18

 
 
   
 
