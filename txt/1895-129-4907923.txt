# 1895 - 129 - 4907923

 

Page 1

 
 
[招印書籍圖畫錢票啓] [  點石齋主人告白]  
　　本齋石印創行中國已歷二十餘年所出各書悉臻美善久已風行　潛名　姦林　自風氣大開步武日衆　利之輩巧爲掩飾遂致　　　　　惑觀聽然夷考其書淮雨别風之失魯魚帝虎之訛觸目皆然令人生厭本　　兢自守歷久不渝愛惜聲名卽以維持生意是以粤閩川鄂等省分鋪日盛銷路愈滋區區之心早邀共鑒今遷移至英大馬路西首泥城橋東堍一切校讐印釘格外認眞價亦克己海内大雅如有書籍圖晝及各省繪圖錢票五色套板不拘多寡零躉皆可代印定期無誤尅日成交　順者請至本帳房面議可也此佈 
[洋務芻言下]  
　　一曰中外交涉之事宜速斷結自我朝與泰西諸國通商五十餘年始則未知其底藴未免措置失當不免應之以　柔或失之於輕視故剛愎者多憤事畏葸者多誤事使彼漸有以窺我之微夫諸國航海東來始不過藉互市之名逐什　之利相狎既久寢有違言而又以地方官不善辦理始則不能遏其萌繼又無以善其後遂至釁端迭起竊以爲通商之地與洋人交涉事件首宜選賢能之牧令以任其事事變之來必有所千請必有所要求以期饜其欲壑全在發端之始可者許之不可者拒之切不可含糊不决委之於上司一有推諉則洋人之求愈亟其望愈奢一至總理衙門則了結　不易矣故其交接也須不亢不卑其遇事也必斷必速先之以開誠布公以理折之以情惕之以公法行之公法所恃者不外乎情理而已苟情眞理直彼自無詞近今數十年來所有因小事以致齟齬者姑勿論已其係乎國家之大事者如英之擾粤東法之擾海疆其始皆起於細微而謀臣議論不一築室道旁鮮有成見忽戰忽和累次失利紛紜者逾二十年而元氣已大損矣厥後更定約章稍持和局外警之迭起環生者幾於無歳無之既未能先事而綢繆又不知臨事轉圜馴至今日幾不堪問皆由於緩之爲害也一曰和約宜隨時變通斟酌盡善務秉公平庶不至有損而無益當從前　立和約時一切悉由洋人主藁其時當軸者未能深悉洋情旦於商務之盛衰商貨之貴賤轉輸之遠近貿易之多寡皆未能明昏然如隔十重簾幕驟觀之若甚公平細察其中實不免彼益而我損彼得而我失虧負殊多今宜令深通洋務商務者隨時斟酌損益得失之所在使歸盡善而又必參考各國商務條約按時度地或每條有所更改與之熟商或有不可則命公使商之於其國外部大臣務秉公平彼自無詞其大綱有五一曰洋人不得自往内地通商苟有犯者則將其人貨覊留并罰以重　一曰洋人不得潛遣華人往内地購販絲茶各物一曰中國非通商口岸番舶不得出入一曰小輪船只許中國自行游駛内港洋人不得隨蹤而往藉爲口實一曰華商之利洋人毋得侵佔病商害國并不許華人冐洋商之名而洋商隱爲庇護行其壟斷一曰設立機器諸局可聽商民自爲而官助其成以旺商務泰西所有一切工藝無一不恃機器故價亷而製精事半而工倍各物出多而售廣用以贏利於四方中國近設紡紗織布各局來者甚形踴躍以其獲利之饒有可得之操劵獨惜其止設於上海武昌推行未廣竊以爲此外仿造各物亦宜推廣而行之如醧酒煮糖繅絲焙茶解木冶鐵造船製器皆許民間自立公司自行設局毋庸官爲監督以分其權侵其利使之有所掣肘將見不數年間風行日遠興起必速英國以他國之物産連回已國加以人工製造販運遠方尚能獲利倍蓰何况中國物産多而人工賤乎如有别出心裁新造巧法或製作精細當行出色官加賞賚奬以功牌示以鼓勵俾其愈爲奮勉或有從中阻撓者官爲之排解如是商作官助製物必多而商務之興可翹足待也一曰不禁栽植鶯粟以爲他日禁烟之權輿中國漏巵之大者莫如鴉片洋人既不肯重榷其稅病其商人則印度栽烟之田其數不能由漸减少可知今英國教士創設禁烟會欲使中國先申禁烟之令而英國當軸者尤必欲中國盡禁内地種烟則其意存觀望可知要之鴉片一項爲　度財賦之所出藉以設官養兵苟無鴉片是無印度也豈能一旦驟禁今印度之烟日薄中國之所栽亦不及印度或者天心悔禍將使價賤而味薄漸至於不禁而自絕不能爲中國患是栽烟之終卽禁烟之始也印度烟利既失而後兩國之禁令可施矣一曰區别教民時加保護毋分畛域不使兩造藉端滋事邇來民教不和釁端易開蓋入教之民有强有弱有善有不善未必皆安分守已或由教民自恃洋人爲護符往往欺壓平民或由教外平民輕視教民動加譏刺平日以口舌微嫌兼以彼此常存毁謗之心芥蒂齟齬時所不免積之既久一旦遂至决裂全由地方官持平審斷毋致畸輕畸重平日亦宜隱爲調劑不妨使委員佐雜與教士往來隨時開導使教士耳目易周則其所收進教之人謹愼於先自不敢於爲非怙惡一有事故不難澈底查核將其曲直所在盡告毋隱教民自無遁詞而案亦易辦易結近日洋教不過兩宗一曰天主一曰耶穌雖人數多少攸殊而駕馭之法則同中國風氣各省攸異南方柔弱北方剛勁所以治之者亦當隨時化導地方官宜擇教民中正直平和之人平日略子以禮貌或有小事官使其自爲勸導自能消弭不至激成大變此則善處之道也以上數端措施既善則餘事自有把握矣若其保邦定國自有大者遠者在 
[本館接奉電音]  
　　昨由京友電傳上諭二道敬謹譯登○四月十七日奉上諭王廉奏在籍藩司積勞病故籲懇優卹一摺已故雲南布政使曾紀鳳於咸豐同治年間在雲南湖北廣東等省迭克名城功勳卓著前因呈請開缺回籍旋卽因病出缺着照軍營立功後積勞病故例從優議卹生平戰功事實宣付史館立傳並准其在本籍及立功省分建立專祠以彰藎績該衙門知道欽此同日奉上諭直隷永平遵化兩屬上年被災田畝積水未消本年四月初三等日暴雨狂風晝夜不息海水騰上沿海村莊猝被淹没寗河寳坻鹽山滄州靜海天津各境内園地民居亦遭浸淋閭閻困苦情形殊堪憫惻加恩著將本年起送交倉粟米截留十萬石以備順直振撫之需着王文韶會同孫家鼐陳彝督飭所屬詳查災區輕重酌量分撥核實散放務使實惠及民不准稍有弊混用副朝廷軫念民艱至意該部知道欽此 
[法艦赴臺]  
　　聞中國海面所有法兵船已奉命駛往臺灣有已起椗者有尚未起椗者不知其意何居也 
[激勵軍心]  
　　張香帥統制兩江以來督辦南洋防務事事認眞無微不至本月某日邦上官塲又奉到賞格一帋由六百里排單飛遞而來其中大旨謂前有倭船在海州游弋經本部堂立調各軍星馳防禦亟宜申明賞罰激勵軍心所有各營卽由各統領會議分派地叚各安營壘如某營專扼某路某口先行禀報立案遇敵之日有能殺倭人一名繳騐首級賞銀百兩兵官袖有銀線者三百兩袖有金線者六百兩如係倭人將領以上賞千兩從優保奬並奏賞藍花翎以及勇號如獲一勝仗倭兵在五百名以上者所有在事出戰各營共賞銀一萬兩倭兵在千名以上賞三萬兩三千名以上五萬兩萬名以上十萬兩如被倭兵圍攻城池以及營壘該營能堅持至一月者賞十萬兩十五日以上减半給 
 
 

Page 2

 
 
賞倘有望風而潰甚至聞警先逃營官哨弁隊長均正軍法統領嚴叅如力戰之餘偶有挫失退敗不及十里尚能成軍酌子免議如傷亡不多退至三十里以外者哨弁隊長叅革營官統領察核情形分别撤叅官弁力戰捐軀奏請賜恤並另籌欵撫恤家屬兵丁則每名給恤五十兩另恤家屬銀百兩民漁鹽灶各團一律照辦刻已飭淮運司籌欵三十萬兩解往海州存儲等語說者謂香帥此舉洵屬當務之急惟是現聞和局已成不免略嫌明日黄花然卽此亦可見大帥辦理防務事事盡心講求不蹈苟安慳吝之習其卓識長才有足多者故仍錄之以供衆覽 
[淮商好義]  
　　揚城團防經費由各塲垣商公同籌議按引認繳已詳前報兹聞四岸運商籌議多次尚未定奪又邀集同袍會議嗣經議妥由運商領袖雲豐恒具禀淮南總局當奉憲批略云據禀團防經費昨復會議擬自本年三月起每月捐助錢二百五十千文請併兩月彚繳一次並將已允捐洋一千元先行呈繳具見急公殊深嘉慰應卽如禀辦理所繳之洋存候轉發給領並詳請運憲查核一俟團防事竣卽行停捐等語一時見者咸曰淮商急公好義洵足令人欽佩以視彼席豐履厚慳吝性成不拔一毛者相去奚啻天淵哉 
[茶市開盤]  
　　漢口訪事人云兩湖紅茶到漢初十日未開紅盤十一日適逢禮拜十二日始開大盤略售數字十三日售出兩湖茶七十三字計二五箱三萬三千四百七十三箱售出寍祁茶十字計二五箱三千六百八十三件售出寍州茶九字頂盤七十八兩至七十兩祁門茶一字得價六十四兩安化茶四十七字頂盤價售六十兩至四十一兩止瀏陽三字計售二十五兩至廿三兩北洞售一字價二十八兩崇陽售三字價三十六兩至二十六兩桃源二字價四十八兩至四十七兩長壽一字價四十兩平江一字價二十一兩雲溪一字價二十一兩高橋四字價三十二兩至二十九兩聶市六字價廿三兩通山一字價二十八兩藍田一字價十九兩十三日兩湖共到茶九十一字計二五箱四萬零九百一十二箱連前共到二百六十字計二五箱十一萬五千五百二十三箱寍州共到六十餘字十四日兩湖寍祁各埠必有大盤可觀也 
[襄流急漲]  
　　漢口訪事人云襄水疉次陡漲前已略紀報端連日此間得襄電告警謂目下襄水共漲八尺有奇本月初九夜潮頭直至漢陽勢如高屋建瓴一瀉千里襄河口大小船隻一律戒嚴幸各憲飭役四出鳴鑼諭令預先准備是以祗四五船下　未穩被急水衝至江心初十日潮勢稍殺然問渡者仍不敢冐昧從事云 
[尚衣過揚]  
　　新簡江寗織造常尚衣山陛辭出都遵陸至袁公路浦換坐大號官舫揚帆南下於本月十四日下午駛抵維揚地方印委均各衣冠至徐凝門碼頭恭迓當蒙接見有差憲駕隨卽命輿入城一一答拜旋卽回舟小泊一宵於天將破曉時起椗出江赴寍履任云 
[皖票認定]  
　　署督憲張香帥抵任以來首以籌餉爲當務之急當將皖岸南鹽加添五十票每票令繳票價三千金飭令淮運使招商認辦等情早紀前報兹聞運憲江都轉奉文後立卽轉飭淮南總局遵辦局員遵卽出示局門招商承認奈海氛未靖富商碩賈非觀望不前卽猶豫未决屢經上憲札催直至本月聞和議有成始有恒豐瑞寳記裕昌和等商赴局禀認局員批准後刻已出示曉諭矣 
[設立絲廠]  
　　浙江紹興府蕭山縣所屬南沙地方前有土人照西法招集股分設立機器繅絲廠經該處紳士以地近龕山有關風水禀請撫憲禁止當奉廖穀帥批示仰蕭山縣查禁復由該廠主職員王某禀稱設廠之處與龕山相距甚遠並無關碍撫憲又派員前往踏勘果係相隔有二十餘里之遥是以准其開設現又有周某亦在彼處另開一廠生意頗爲熱鬧咸往各鄉收買蠶繭省城牙厘局已委王欽山太守總辦繭捐在紹設局也 
[禾中試事]  
　　徐學憲按臨禾郡歳試其排單已列前報兹將題目錄左○十一日考間屬生童經解古學生古學題陸宣公草奉天詔書以題字爲韻童古學題闢四門賦以詢於四岳闢四門爲韻通塲詩題十五好劍術得蓮字五言八韻○補歳考題或生而知之一欠一句二欠二句三欠三句詩題首夏猶清和○十二日考善海平石四學生通塲正題富而可求也至如不可求次題鴻漸於陸詩題芍藥花開菩薩面得開字五言六韻○十三日考優教題不知者以爲爲肉也其知者以爲爲無禮也○十四日考府嘉秀桐四學生題然而文王猶方百里起次題關石和鈞詩題中朝大官老於事得歌字五言六韻○十五日考聞屬童生題曰古之人古之人次題則曰古之人古之人詩題其數七得賓字五言六韻○十三日出經古案正取名次列後嘉學經解正取陸祖穀一名古學正取六名府學項乃登府學郁崇光海鹽富光年平湖馮敬熙秀水王大鈞平湖張文灝算學正取一名平湖朱仁積凡入塲一切規條異常嚴肅十四晚四鼓後童生入塲應點向來各認十人牌燈魚貫而入今易每一廪保所領若干人爲一牌經保首引至提調官前唱名領卷而入十五日委提調官考武生馬步箭宗太守是晨赴内教塲先閱馬箭有海鹽武生蕭某從馬上跌下被馬踏傷頭面及小腹後經同伴扶入船中不知有礙性命否閱馬箭後接閱步箭不意某生一箭破空而來誤傷看客之面鮮血淋漓祗得忍痛而去考畢時已下午尚有題目及細情容俟續錄 
[太守補缺]  
　　浙江寗波府胡練溪太守元潔已過道班留浙補用所遺員缺先由藩憲委候補府錢甘卿太守署理一面揀員請補兹悉補授斯缺者爲程稻村太守雲俶按太守籍隷江西以知縣分發浙江歷任鎭海慈谿調補錢塘　聲卓著升授杭州東防同知以勞績保舉知府歸候補班留浙補用過班已有五年去歳由廖中丞委辦江西督銷鹽局刻已交卸局務來省禀到大約端節前後卽當履新也 
[儲憲回轅]  
　　江蘇督糧道吳廣涵觀察於上月因公赴金陵已紀前報兹悉觀察業已事畢言旋於本月十五日下午回蘇地方印委官員咸詣胥門外官碼頭迎迓觀察與各官接見後卽乘輿呵殿回轅 
[販鹽被獲]  
　　何恒興者操舟爲業謀食江湖已有年所本月某日在蘇鄉之陸墓地方裝得窰貨若干駛至松江府金山縣屬銷售是處食鹽甚夥價亦極廉何見之不覺利令智昏貪心勃發乃與其夥樊喜雲私議曰蘇垣鹽價甚昻我等曷弗滿載一舟販回零售其利之豐厚當無逾於此也遂欣然購得私鹽若干包約價二十餘千之譜裝滿一舟揚帆返省詎行至中途經緝捕營巡船撞見當卽上前拘獲連人貨一併解回省垣經該營官略詰口供立卽備文將船主何恒興船夥樊喜雲解送蘇州府署請桐太守懲辦船鹽一併充公旋經府署發審局提訊之下飭將該二犯押發長洲縣刑房收管候再訊供核辦 
[染坊整規]  
　　漢鎭色布生意實爲大宗各商置貨均是皂白若染青紅五色皆托染坊染成照給染資在先染坊皆逢迎布店方可招攬生意每值三節付給染水價錢以紅錢照算近因生意淡薄染坊各受暗虧文武二帮均約同人不要紅錢須以典錢照算齟齬多時停工不染　店主人祗得允從願給大錢已於初八九日在後湖堤玉樞宫内演戲酬神以定章程云 
[航船覆没]  
　　鎭海江南江北航船約有數十餘艘往來甬江雖當潮水洶湧之時亦高掛風帆照常行駛從未聞有失事者兹聞初九日下午有江北航船自鎭開甬將近江北岸巡捕房門首舟子甲乙兩父子將帆繩緊繫正在收取船貲見有大蛇一條蜿蜒艙内衆皆驚駭之際忽來怪風一陣船身欹側舟子見勢不佳急切取刀不及將帆繩割斷船卽傾覆船中搭客連舟子共約二十餘人盡遭滅頂之兇内有自行扒上江邊及經小船救起者約十餘人其餘想均與波臣爲伍矣次日清晨撈獲屍首七具其中有城内某姓昆弟二人於前數日同母往鎭海親串家賀喜母於是日上午順道往靈峯進香得免而昆弟二人同罹斯刦次早屍身經人撈置江于其母尚在喪峯未歸又有湖西某丙平日不安本分自去歳在鎭海當勇以來並無分文寄歸今忽念及家境湊集洋銀十二元特而歸家省親不料亦遭此刦則可知在數難逃冥冥中早已註定矣　 
 
 

Page 3

 
 
[靈峰香市]  
　　寗東靈峯寺供奉葛仙偶像相傳四月初十日爲神誕聞今年燒香之人較往年尤多自初八至初十等日遠自紹台二府近自慈奉等縣男婦老幼不下二萬餘人踵趾相接江東新河頭及大河橋一帶舟楫均被雇盡而寳幢航船於此三日中亦無不滿載香客利市三倍而寳幢河頭之各茶坊飯店座無虚位山上山下之小本營生而赶香市者密如星羅棋布洵極一時之盛也 
[神山夏景]  
　　蕪湖訪事人云縣試文童已於三月初旬竣事日前縣主發出紅示舉行武試定於本月初六日取齊初八日考試外塲馬箭初九日考試步箭初十日覆試並考雜技○鈔關稅務廳魏致如大令差期報滿道憲查取夾袋中人以原辦是差之俸靜山大令詳請委辦按大令以原任銅陵縣丁憂起服到省歷辦蕪關稅務並署蕪湖縣今已題補東流縣缺行將雙鳧遠去今特借宼幾時耳○卸署太平府鳳韻笙太守於前月之杪束裝赴省詣咨引見道出鳩江王邑尊假赭山滴翠軒設宴祖餞簪裾滿座醉墨淋漓短詠長謡足爲山靈生色簉座者有道署幕友顧君石仲中江書院山長汪君仲伊同寅梁若臣太守饒芷薌刺史張小衫大令迨至銜杯話别高唱驪歌則已夕陽在山人影散亂矣至初三日太守卽附坐輪船向皖垣進發○江西湖口水師總鎭柳馥堂鎭軍因病出缺由彭紀南軍門奏委提標中協盧鴻達協戎巨源升署遞遺提標中協缺以某營遊擊陶遊戎升署上月下浣遊戎已榮蒞太平府接篆協戎則挈眷溯江而上初三日道出鳩江換坐輪船就道蕪湖水師遊擊彭遊戎並都守各人咸出江恭送江面砲船亦俱盛飾旗幟以誌敬忱○去年恩科武狀元張高同殿元鴻翥籍隷江西鄱陽縣近由京邸請假十月回籍省親道出中江下榻永安客棧當道搢紳之與有鄉世年誼者洗塵祖道紛至沓來○裕溪關稅員婁午峯少尹青弋關稅員余平甫參軍刻下俱已差滿袁觀察詳請以劉牖雲少尹接辦裕溪張鼎臣少尹接辦青弋一俟奉准院批卽可分飭任事矣○鈔關京餉二萬兩經袁觀察詳委陳小泉少尉管解兹已接准院批奉到路引因飭管庫委員袁東昇少尹開庫平銀當堂釘鞘交少尉領解於本月初十左右揚帆下駛由長江水師砲船沿江護送俟抵清江遵陸北上砲船始得遄回 
[荔灣清話]  
　　廣州訪事人云委署廣東臬司吳廉訪維允於本月初一日接篆視事文武百官均往叩賀○新授廣東臬司張廉訪人駿筮期本月初二日進京陛見先數日向各憲辭行各憲如禮往送○署廣州恊副將鄭副戎潤材爲水師提督鄭心泉軍門之長公子兹已秉節履新矣○馬玉山中丞蒞任後首以整飭吏治爲急務凡屬員之著名貪墨者均已登諸白簡兹又訪得紳士數人平日干預公事與所叅各員　比爲奸遂具摺糾劾據云前浙江學政潘嶧琴學士及闈姓總商劉問芻觀察皆在其列然確否未敢知也○欽州防務向由馮萃亭宫保督辦馬中丞以宫保移節南洋欽州辦理無人或虞疏懈因札委候補府潘植生太守馳往接辦○有楊姓武員設廠河南寳　開招勇士甫數日凡自負男兒好身手者卽絡繹而來迨將次成軍大憲忽下令遣散各勇一聞此信羣向營官索取川資營官不依各勇遂聲勢洶洶恃衆要挾營官恐　巨變每人給以番餅二枚不料各勇散出後竟四出行刦河南一帶居民驚擾異常街上栅門日入時卽行緊閉云○某晚番禺某鄉落突來强盜數十輩明火執仗行刦鄉人團勇出而窮追竟有數人被傷而遁盜遂連刦三家得贓逸去翌日邑宰聞報帶同兵差往勘飭捕緝查 
[延聘山長]  
　　揚州安定書院山長詹希伯太史嗣賢現因服闋卽應回京供職當將是席辭謝以便束裝登程適錢穉菴閣學因公抵揚運憲江都轉久欽山斗特具厚弊前往敦請閣學固辭不獲緣閣學本主講金陵鍾山書院雖相距匪遥而勢難兼顧不得已遂將鍾山一席辭去以應都轉之聘初八日到館一時濟濟多士莫不鼓舞歡欣以爲得遂登龍之願云 
[關煞開通]  
　　昨日爲滬上俗傳過關之期育麟之家莫不赴廟過關以冀關煞開通平安無碍本城各廟羽士在佛殿上以竹竿製成關橋一座週圍揷五色小旗置關煞開通四字於上用鐵綫絆住待各嬰兒齊集於此羽士將鐵綫放開各抱孩兒繞走一週以爲過關昨晨本城婦女皆抱嬰孩絡繹於道各廟香烟繚繞頗形擁擠各羽士無不利市數倍云 
[重犯解回]  
　　南匯縣境黄阿順毆傷叔父黄春祥身死一案前經汪蘅舫大令申詳上憲提犯解省勘訊已蒙蘇撫憲奎大中丞蘇臬司黄幼農廉訪提案勘訊無異發回本縣監禁候示前晚由前站嘉定縣派差押解到申投上海縣交替黄大令批發印照給來差回縣銷差卽飭將犯寄禁外監飭承赶備轉解文牘解歸南匯縣 
[枷號流氓]  
　　日前本城三牌樓耶穌福音堂爲耶穌升天之期於晚上演影戲教門中人進内觀看閒人不許入内流氓趙富根徐阿毛驀入滋事經神父函請保甲總巡夏芝蓀明府飭局差查拿先獲趙富根解局夏明府提訊供做鏡子生意因聞内演影戲入内觀看並無别意滋事求恩寛宥明府曰訪明爾是著名流氓綽號小崇明素不安分喝笞五百板枷號一月發福音堂門首示衆昨日又據局差續獲徐阿毛送解到局夏明府飭暫看管候提訊究辦該處南三鋪流氓滋事小甲何不彈壓飭傳地甲瞿愼到局申斥之下笞責二百板諭令以後遇有滋事等情務宜彈壓安妥 
[嚴懲拆]  
　　前報成衣匠陸鳳章投保甲總巡局控流氓胡阿松等向伊子拆梢銀洋一元一案夏明府飭差先後提到康壽壽胡阿松嚴訊至再供認拆梢屬實明府以滬上流氓動輙拆梢尋釁滋事殊爲可惡喝令各笞三百板枷號一月發十六鋪犯事地方示衆 
[縣案]  
　　昨日上海縣准廿三七鋪巡防局函送楊福福戳傷奚阿松夏全福并姘妻計氏一案函請騐傷核辦黄大令披閱來函卽飭看管嗣後升坐花廳訊辦計氏供年廿三歳上有一母六十一歳向住南碼頭前夫於光緒十九年分病故遺有一子度日無告素與楊福福認識因承照顧因此姘識於今五載生有一子今年三歳昨晚小婦人往北首水神閣地方收衣洗濯遇見姘夫楊福福工作回來同走路遇奚阿松夏全福開口便駡烏龜口角之餘楊福福帶有修船之鑿奚等要奪取行兇楊情急亂戳悮將小婦人小腹旁邊劃傷大令飭仵及官媒騐看與供相符楊供引翔港人年三十六歳做船匠爲生與計氏姘識五年住大南門外十二圖昨晚小的在北市工作而回行到水神閣前撞見計氏同行回家奚阿松夏全福飲酒過醉東歪西倒捱近計氏身旁小的斥以爾等也有妻室何得如此輕薄接口便駡始則角口繼則用武小的見勢不敵望南逃避奚糾多人追及圍毆小的情急持修船鐵鑿亂刺傷及三人餘無别故今奉嚴訊據實供明不敢稍有刁狡質之奚阿松供本地人年十九歳爲溝泥匠父親開設小茶肆昨晚小的做工回家路經水神閣見素不相識之楊福福與計氏挽手並肩而行計氏手携甘蔗街路狹窄旁人阻碍小的呌他讓開伊說是牛尚可牽過爾豈大於牛耶出言諸多不遜因而口角楊力大將小的撳於壁脚手持鐵鑿行兇小的受傷四處求伸冤夏全福供原籍寍波寄居治下南門勾玉弄年十八歳平日賣水菓度活與奚阿松表弟兄昨晚仝走亦被楊福福戳傷大腿餘供與奚相同大令飭仵騐得奚阿松胸背肚腹大腿共戳四鑿幸入不甚深可無大碍夏全福腿上受傷一處騐畢報明黄大令親視無異飭令地甲帶回延傷科醫治並據廿三七鋪地甲錢升供查得楊福福行兇是因行路碰撞起見並無别情行兇鐵鑿小的查尋據楊稱已抛棄小的初未知悉後由團防局巡勇頭目楊九來喚　的到塲楊福福逃回十二圖家内遂會同十二圖地甲顧桂榮到伊家内捉拿顧桂榮供楊福福向住廿三七鋪後遷至小的圖内已有五年黄大令以楊福福私姘孀婦膽敢行兇喝重笞五百板釘镣收所計氏飭退自行醫治○山東人王錦成自去冬以來時常在縣署大堂攔輿聲稱山東登州府招遠縣人販紫草來滬銷售有時稱被許某欠銀若干兩有時控被葉某欠銀若干兩黄大令訊問數語所控無憑姑念異鄉年老准提核斷訊悉王錦成係山東著名訟棍在籍犯案劣跡多端以致難以安居因集資販紫草來申求售詎意近年來外洋紅粉來華 
 
 

Page 4

 
 
用以蓋燭紫草銷塲頓止王遂無可生計又難回籍是以故智復萌藉訟圖詐等情故不予准理飭令退去自行算結迄今王同姪子殿耀日在縣前茶肆烟館評講禀批見人手携呈詞必向索觀人皆側目視之現因上月與英界山東帮雙盛泰字號藉數年前曾託人由該　匯往烟臺銀百兩之故託言此銀山東並未收到向該號踞擾經該號主檢携收條將叔姪兩人扭送捕房後經宋通刺訊無實據一併飭退王前日又到縣署攔輿喊控裝作柔容哀聲冀動官憐黄大令以健訟訛詐大加申斥王退後口出怨言聲稱不准告狀將覔死於大堂怏怏而去人謂王貌似老誠心殊狡展世有以貌論好歹者尚宜愼哉○昨報記飭查禀復一則兹據差役查明胡桂華向住同康客棧患病多日迨病　垂危舁送原船不意途中氣絕實因病斃與人無尤並據劉二等同禀胡桂華委孫病死情願具結自行棺殮載回原籍埋葬求請免騐等情黄大令准如所請具結了事至私販人口一節另案辦理再行訊核 
[英廨紀聞]  
　　臺灣後路糧臺局所轄吉安輪船失事後迭經宋通刺會同推鞫既而臺省欲提船主朱寳龍訊辦皆爲前報所已登月初宋病臥押所中經徐蘭亭保出醫藥無效延至本月十一日一命嗚呼徐遂具詞禀聞通刺以案關重大飭差往查屬實而應訊之孫蓮舟亦患病沈重遄返寗波不知以後如何了結也○前日接浙江錢塘縣移文内開據家人金祥禀稱主母曾被僕婦沈氏串通何書生竊去衣物並將婢女彩岑誘逃聞有匿跡滬上情事移請拘提旋由差役在租界將彩琴查獲據實禀陳宋通刺著暫交官媒看管聽候核奪 
[法捕房瑣事]  
　　有一廣東女子年約十餘齡不知如何走入法界沿途啼哭巡街捕見之恐爲拐匪所誘帶入捕房捕頭命暫時　養待家屬認明領回○某甲在某姓老虎灶傭工前日因有要事倩其友某乙作替工據云工資早己付給不知因何邀約丙丁二人與甲口角爭論事爲巡街捕所見以甲等不應在途吵閙一并拘入捕房捕頭訊問之下以甲倩人作替己給工資並無不合命將乙丙丁三人禁押片時以示　　 
[棺屍]  
　　昨日英租界白大橋下浮起無名男屍一具年約三十左右捕頭聞報卽傳三圖地保至令其訪查屍屬既而查之不獲乃　請善堂代爲棺殮 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　前者協泰小錢莊股東陳榮卿控執事人霍貞棠圖賴期票洋銀宋通刺庭訊之餘令將霍交人保出一面諭陳邀同中人江秉乾韋殿甫覆訊核奪前晚升堂覆訊陳稱小的與霍本不認識上年冬有某錢莊執事人撮合在仁濟醫館對面賃屋一幢股開協泰小錢莊議定十股每股出資本洋銀五十圓小的得四股李紅記得四股胞弟錦亭得一股霍亦得一股共計五百圓公舉霍執事迨今年正月核算已被霍侵用二百數十餘圓細查帳目均有弊端向詰情由霍卽倩江等爲中出立期票四紙計二紙合一百圓又二紙七十圓屆期向索一味蠻横反誣小的誘賭騙錢江供稱小的係鎭江人向在治下某錢莊爲夥與兩造均係至交今正偶與韋至倡奴張寳卿家作狎邪遊見陳霍圍坐賭錢輸贏頗鉅既而霍輸去洋銀一百七十圓一時無可應付遂致兩相爭執小的不忍坐視極力介紹爲韋作中令霍書立期票四紙計洋銀一百七十圓詎料霍心懷叵測忽然圓賴今奉傳質爲敢據實聲明韋供稱小的係蘇州人向在治下行　餘供與江略同霍供係鎭江人所出期票四紙實被陳等誘至張倡處賭輸所致通刺將陳交差看管霍仍交原保江韋亦交人保出候查明覆訊核辦○日前老椿記棧執事人何金亭控棧夥韓鰲四邱阿二等遺失棧客唐宦所帶皮箱一口通刺簽差趙金將韓邱提案研詰何訴稱小的係紹興人向在治下寳善街老椿記客棧執事前者唐大老爺晉京會試偕友十餘人來棧寄宿及起程北上時或乘西安輪船或乘旅順輸船小的囑韓邱押運行李衣箱忽失去唐大爺皮箱一口當卽投報捕房迄今贓物無著爲此控請訊追韓供稱是晚小的押運行李將唐宦衣箱四口點交與邱實不知邱如何失去邱供稱小的在棧中當輿夫從未悮事是晚押運唐大老爺及諸客之衣箱實祇三口通刺著將韓交何帶去趕緊查緝原贓邱交差看管 
[美捕房瑣紀]  
　　江灣鄉人金昃榮向居該鎭娶妻張氏未悉有無私意竟於日前潛至滬江金跟蹤至申訪求不遺餘力前晚七點半鐘尋至美界武昌路與氏相遇勒令回家氏不願互相扭拉經四百三十三號華捕至一併拿送捕房捕頭訊悉原由謂氏不應背夫逃遁理宜懲辦氏供並非背逃來滬游玩假寓胞兄張福全處兄現居武昌路可以爲証捕頭並將張傳案訊明屬實諭令張氏著夫金昃榮領回管束張福全斥退○本邑人周阿四向充飯館值堂娶陳氏女爲妻不安於室與賭徒某甲結露水緣繾綣情深尚恐春光漏洩同甲訂約潛逃前晚八下餘鐘周於裏虹口遇見該氏不禁心頭火發贈以老拳正在揪扭之時適三百六十一號走街捕巡至一併拘送捕房捕頭訊知原委命出外自行料理周訴稱不願自行調停求請解送公堂核辦捕頭立飭該華捕將周阿四周陳氏併送英公廨請宋通刺訊辦○浦東人某甲前晚投捕房控被漢壁禮路某荳腐店主林海連攫去金戒指一枚昨晨捕頭飭江阿三倪順泉二華探並八號西探等將林海連拿入捕房捕頭詰林何故攫人之物林供甲與白囡姐者姘識已久此次意欲拆姘女邀我帮助一臂故稍助言語而已至於甲失金戒指實所不知捕頭得供命將林押候拿白囡姐到案再行送辦○崇明人陳阿二昨晨潛至元芳路第址七號門牌殷義興木作内竊取木料若干肩之求買經包探倪順泉查獲拘入捕房捕頭命押候送英公堂懲辦○住居英界圓明園路之某西人前晚乘馬車至美界禮查飯館飲燕西人離車甫入車上所遺絨毯一條被某偷兒竊去經四十號西捕拿獲解入捕房捕頭命押候解至英公堂究辦○江北人某甲昨午十一點鐘肩挑炒米至百老匯路喊買三百八十三號華捕告以馬路中不能肩挑呌買甲不服捕怒拘入捕房捕頭訊悉亦怒其有違租界定章本宜送懲姑念小本營生從寛免究判罰小洋三角釋出○百老匯路成記洋貨店於日前被騙子拐去白油漆六箱價值甚鉅執事者將情告知捕房請爲查緝捕頭允之己諭令中西各探嚴密訪查 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
