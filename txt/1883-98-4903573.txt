# 1883 - 98 - 4903573

 

Page 1

 
 
[四書味根錄出售] [  點石齋主人啓]  
　　啓者本齋用石印照相法所印各書不特字樣縮小以便行篋携帶並務求點畫分明俾閱者不費目力此固久爲海內文人所賞鑒無待贅言茲又將圖書味根錄飭工照印其字雖較原本略小然仍縷晰條分無論童叟卽燈下亦堪彼誦兼之紙色潔白墨光濃淡相宜裝潢亦極精雅現約於三禮拜後卽二月二十外當可出書欲購者祈屆時至三馬路大禮拜堂南首申報館間壁申昌書畫室購閱各外埠由賣報人代售此布 
[照錄念獄青二尹呈請大府開鑿建灘說]  
　　謹查頃奉憲諭飭將綰篆奉差身歴之境灼見眞知一切情形縷晰詳陳隨時開摺送閱言無取於冗浮事必資乎考核等因伏念卑職在閩日久於全閩多係奉差及問爲綰篆之地其尋常情形自有方言地志吏牘官書足資考核憲臺博覽無遺早經洞鑒卑職不敢以故紙陳言時人餘　冗叙浮鋪贅塵清聽謹擇其一二鉅獘及有關大局者敬爲我憲臺陳之延建邵三郡之水匯流於延平城南奔騰抵省直趨赴海爲建溪其水蜿艇廻環千餘里之間險灘層疉船觸立糜上下行旅每歲沉沒喪失於此者人船以千百計財貨以千萬計奇痛極慘方之身顫今像撫李大中丞前任閩浙制府時訪悉情形靈焉傷之銳意開鑿各灘以利舟行而救民命乃官則以鑿工浩繁經費莫措諉語尼之紳則以鑿平灘石水且直下若遇洪流暴發將以省城爲壑危詞怵之而素日訛索各船重價放灘之艄工及附近灘下乘危搶奪船貨之奸民復四散謠言以有礙風水及石開水涸無以行舟惑之竟致中丞意爲之移事遂中止深可歎恨卑職於同治三年二月從軍建邵溯洪山橋經延平東溪以抵建陽旋奉委代邵武縣禾坪縣丞五月交卸由邵武放舟直下延平西溪抵省光緒五年十一月奉委署理建寍府經歴司六年三月交卸復往返溯　於延建各溪之間節次舟行每遇度險必躬起坐艙外留神密看灘石之長短寬狹遠近深淺復逐灘面詢各艄工水手何處最爲危險何石最易破船始知各灘雖間有長至數里廣至數十百丈而行船之處實不週寬闊尋丈而已灘石雖或綿亘層疉極望無際而破船之石實僅緊傍船路者數段而巳夫以寬闊尋丈之灘數叚之石仍用火燒醋潑令碎舊法需欵且不甚繁若用洋法鑿石成孔灌入火藥轟令迸散所費更屬無多三郡最稱危險各灘如南蛇鷄公秤鉤之類約以五十計以五百金鑿一灘亦以需二萬五千金已耳就閩中現在情形而論此區區二萬餘金出之公家固屬甚易卽捐之民船亦並非難何浩繁莫措之有所鑿寬闊不過尋丈及緊傍船路數叚之石並非將上下千百里灘石一律鑿平亦何水且直下省城爲壑之有且每値春汛陡漲所有各難悉沒水底水皆狂流灘面高至數丈建瓴疾瀉亦未見省城之建爲壑也若鑿深灘石令水安流灘底轉致省城爲壑耶爲此瞽說者殆心目並盲者也至艄工灘民風水及水涸之語更屬荒誕無𥡳不値置辯竊計閩省目前民瘼之鉅無逾建溪凡身任地方有父母斯民之責者誠不可交相熟視若無睹際此各屬敉平間暇無事卑職愚見竊願憲臺俯釆芻言酌飭籌欵趁兹隆冬水落石露急爲遴員勘估雇工開鑿化險爲平易危爲安利濟行旅救全生靈建前此千百載未建之功造後此億萬年無疆之福則憲臺之功德在閩又豈僅與建溪偕流無極亦富與天壤並垂不朽矣他若煙館賭廠之引誘小民吸食猜壓貽害閭閻淫祠賽會之哄騙愚氓崇奉敬信損耗資財十一府二州之地到處皆然而以福興泉漳臺南北六府爲最釀禍甚烈貽害甚深宜嚴禁以挽頽俗刁頑棍徒倘敢恃强抗違嚴法懲之地方文武倘敢禁止不力嚴議劾之弊除而利自生風清而俗可厚其爲閩省民生造福當亦無異開鑿建溪惟建溪烟館等类爲弊雖鉅究僅閩中一隅無关天下大局其有關係大局者是惟臺灣臺灣內蔽南北洋沿岸各省外接歐阿東南洋各國際此海上多故環伺於我者衆臺灣安則內地可倚爲輔車臺灣危則沿海必難於安枕今日之臺灣誠內外之樞紐安危之機捩實已並非昔日不甚關係大局者比而言治臺者顧猶視同往昔安常守故不知變計大爲興革以鞏疆圉而資屏蔽其於謀國不亦疎乎所有臺灣興革事宜爲設頗畏限於尺幅未能具及請俟異日容再攄陳光緒八年十月二十一日保准升用理問銜候補縣丞金東謹呈 
[恭錄　諭言]  
　　○二月十一日奉　上諭奕劻等奏兩翼幼官學漸形廢弛請飭整頓一摺着寶鋆等歸入會議八旗景山官學各摺一併妥議具奏欽此同日奉　旨阿克丹補授內閣學士兼禮部侍郎銜欽此同日奉　旨吳大　補授太常寺卿欽此 
[本館自己接到電音]  
　　○本館於昨日接到江津友人專發電音到本館內有二月十三日　上諭一道敬謹譯登○二月十三日奉　上諭色楞額奏揀員請補戴琫一摺後藏戴琫員缺着擬正之白瑪奪吉補授該衙門知道單併發欽此 
[土等殘殺]  
　　○湘楚客民兵燹後經楊石泉中丞招令墾荒至今垂二十年嘉湖一帶厥類尢盛往往肆出滋事土著深受其累上年水災寖盛强割禾殼截奪糧米幾釀事端刻聞本月之初嘉興府屬之桐鄕縣有湘帮客民與土著以事肇釁往還報復積仇愈深彼此嘯聚交相鬨鬥城廂內外一時騷動店舖紛紛罷市居人率多搬徒地方文武竭力彈壓而兇鬥如故比晚知客民被殺斃命者竟有三四百人之多受傷者不計土著亦互有夷傷事罷且聞各不相下再欲背城借一城中居家遷往蘇杭嘉湖省郡者日必數起當道已飛禀省憲請撥兵彈壓日來情事若何容俟續閱再錄 
[鄂省官報]  
　　○正月二十九日藩憲牌示襄陽同知缺以截取分發同知王毓𦬊沔陽州缺以候補班補用知州陸佑勤俱題補黃陂縣缺以雪夢縣吳念椿調補光化縣缺以遇缺前先補用縣葉樹楠題署二月初一日又示嘉魚縣缺委試用同知黃秩炳署理大冶縣道士洑巡檢朱錦庚江廈縣鮎魚套巡檢龍霖俱准赴任二月初五日藩憲　示逢始縣縣承缺以試用布庫大使于儀韶署理學憲高於二月初六日往兩院辭行起馬赴德安府開考前廣西學憲秦印㴻春由粵到鄂往兩陰拜會稍作句留卽與前湖南學憲陶印方錡附輪東下新　漢陽晴川書院山長戶部主事涂國盛往兩院親拜二月初七日藩憲牌示恩施縣劉鑑回任竹山縣缺委候補班補用州畢大琛來爲縣缺委試用縣廖恩樹俱署理 
 
 

Page 2

 
 
[鄂垣氣候]  
　　○鄂省自二月初一日睛霽以後至初五夜間又雨雷電以風初十晚間驟雨又至電光閃閃雷聲隆隆說者謂春行夏令豈其然乎 
[火災述異]  
　　○距漢口數十里有烽火山爲該處有鄧姓者以耕讀世其家新正初一日晚間其主人烘火禦寒而火已燃及衣襟主人不覺解衣登床而寢深入黑甜衣上之火愈熾灼及體膚痛極而醒則火已穿出帳頂衣履亦燃祇得裸體而逃瞬息之間延及鄰屋經鄰衆力救而息計焚去四五家最堪憐者有耕牛一頭牝也而非牡也孕犢已久一旦火災不暇顾此遭焚而斃次日將瓦石撥開拽出斃牛則母牛雖死而腹子未僵蠕蠕然動有好事者以手撕破母牛焦皮腹中之犢破腹而出　產者無異現在寄養產犢之家漸覺跳健此犢　謂死裏逃生矣 
[異獸駭人]  
　　○皖垣人烟稱密大街僻巷棟宇如雲卽黃花亭至北門一帶雖係僻靜之地而菜圃瓜畦犬牙相錯非若絕壑深林爲狼虎之所樓止也乃初五日亭午飲馬塘忽來一獸捕豕而食其色黧黑其口翕張其狀似驢而眼耳則似狼居人見之大聲疾呼獸亦大驚橫冲直撞奔至孝子坊則追者又有百餘人如晋人之捕鹿或犄之而或角之然無敢近獸者獸乃奔出北門直冲浮橋則前路已爲衆人所攔截獸遂折而奔北濠登山而𨓜迨有人携鎗而至則望塵勿及矣嗣聞城內居民紛紛傳說或失鷄或失猪不一而足想已葬於獸腹矣識者曰此柴狗也顧安得射生手食其肉而寢處其皮乎 
[蕭郎憔悴]  
　　○皖垣某甲卜居鐵佛𤲅之右孑然一身以貿易爲生計年四十矣前數年棄賈而爲僕隨某明府於縣署緝有積蓄奔走之暇輙徘徊於曲巷間適有某氏婦年長而寡甲過其門婦必目語而手招之甲亦心領神會而未接一言也一日甲又地施然來四目相注旁顧無人婦嘲之曰有狐綏綏在彼淇梁甲卽應聲曰心之憂矣之子無裳語畢而笑相將入室事成矣由是戴月披星往來綦密居久之婦謂甲曰郎君無婦賤妾無夫君如不棄妾願相從此間不可以久居盍營莵裘爲歸老計乎甲以爲然焚香而與之盟曰苟渝此盟有如皎日於是二人者儼然伉儷矣某明府因甲數數出外瞰知其事遂下逐客之令甲旣被逐卽携婦返故鄕檢括囊資以供食用而甲又有烟霞癖漸罄其貲婦見黔驢之技已窮稍稍詬誶之甲佯若相聞也者婦因此益肆其威視甲如陌路叉念中之委靡不堪爲中流砥柱遂與諸無賴有私甲亦佯若弗知也者而婦終以甲在室中有所未便謀所以遺之因謂甲曰我之所以從爾者以爾　養我也乃今則四壁徒存一錢難覓其何以爲生顧有一計篋中有簪珥數件質之可得錢二三千持此作小賣買亦可得微利不猶愈於餓死乎甲無可奈何奉令惟謹日則出外夜則歸家所謂良人者不過備位而已去臘杪甲赴市而歸低顏向婦曰今日大不利忙却－日仍以白手空歸婦遽大怒曰男兒不能覓食有何面目見人爾旣不能養我我亦安用爾爲遂麾之於門外甲痛哭而出訴於其友其友爲之不平令婦出洋二十元俾甲另覔生計從此伯勞飛燕各自東西吁方甲之初狎婦也柔情密意使人之意也消誰不曰三生有分也乎迨乾綱不振則視蕭郎如路人矣某甲不自憐而他人憐之安得恒河沙數苦刦衆生鑒彼迷津同登寶筏耶 
[竹西碎錄]  
　　○揚州風俗以二月初二日爲士地神生日是日也懸燈於廟焚香於爐舉國若狂及晚則取其燈送於少婦房中以爲宜男之兆相沿已久不以爲怪三鼓時忽見東北火光燭天登高而望知爲城外失火翌日探之乃知便益門外里許有某姓者送土地燈於王姓家王卽携燈挂於床帳間而出飲於外常不料燈燭忽爆延及床帳及衆人知覺則勢已燎原東風齊着力茅草舍二十五家頃刻而成灰燼最慘者一家斃一病婦一嬰兒其餘受傷者不一其人吁土地之燈亦復何異於常燈而世之艱於一索者乃欲乞靈於此愚人之愚一何可笑然又不解彼士地者必與祝融氏同丟抑何不解事乃爾○西門外下舖街後有井焉初一日清晨汲水者見一尸浮於井中呼衆曳出之則一男屍也冠履不缺身體無傷其狀似農夫年約三四十乃醵貲買棺暫爲安殮因地何惜費故未報官不知以後能蕪事否○揚州教塲有茶社二十餘家對宇望衡鱗次櫛比入座品茶者終日喧闐而笑柄亦雜出其中初三日午刻天如茶社有三人啜茗間話年皆二三十歲突有少婦艷服靚妝短衣窄袖疾趨而入直揪一人連掌其頰又人駡云我奉婆婆命來打敗家精今日定揭汝狗皮而其人則長跪乞恕呼以阿姐餘二人則呼以大嫂再三爲之緩頰婦不允拉之而去若牽犬豕然二人者亦隨去旋有好事者問之茶博士則言其人卽沙回子婦乃薛氏也沙性好購不孝而懼內婦乃薛回子之女頗精拳勇而孝於翁姑昨甘沙趁婦歸寍强拔其母之金簪出賭而輸今日二人在此勸戒不虞婦之猝至也遂轟傳以爲笑柄雖然有薛氏之孝乃可約束其夫亦有薛氏之孝乃可牽夫若犬豕而使之不敢倔强沙之懼非懼其力也蓋懼其孝也人方啞然笑吾乃肅然敬矣○葉子戯揚州人多好之而婦女尤甚舊城小東門內有曹姓者年近半百而其妻不能產佳兒不得已而納妾生一子尚在襁褓夫妻愛之有如拱壁前日妻之母及姊同至曹處午後抹纸牌爲戯呼妾入局局方半聞兒啼呱呱然妾乃入房哺之而出曹妻有不悅之色且言此局我當勝爲汝所悞未幾兒啼妾又起婦呵止之未幾兒又啼妾又欲起妻怒目呵之兒啼亦止少頃其姊入房忽大呼曰兒死矣妾與衆急趨視之始知兒伏臥於榻悶氣而死也曹自外奔入幾不欲生衆婉解之然石麒麟已歸天上矣嘻 
[情絲中斷]  
　　○諺云癡心女子負心漢此爲有爲而言也今則癡心不必是女子負心不必是男漢蓋世局又一變矣謂子不信盍觀四子之事四子者僑庽京口以擊柝爲生涯露宿風餐歴有年所囊中遂積數十金於是以母金寄人而收其子金計亦良得日則三餐夜則一睡四子固不知謀生之苦而人之從四子游者亦無不慕四子之貲羡四子之福而自愧弗如所歉者佳人難得莫慰𩻴魚岑寂耳適有某氏婦見四于而悅之四子與之定情焉自此以後變隻翼爲雙飛結同心於連理倡子和汝誓不相棄乃賃茅屋一椽爲偕老之計婦固烟霞中人歸四子後呼吸如故四子溺於所愛未有以阻之乃久之而貲漸罄不能致烟霞又久之而貲益罄并不能致薪米名花相對四壁徒存手無孔方兄奈此情人何婦知四子之不可終依也意將另抱琵琶而四子未之知也一日四子有事於外婦卽席捲所有而去迨四子歸則玉容已杳藎篋無存入室細視惟繩牀敗絮而已由是伊鬱成病偃息在牀誰能遣此鴛鴦之夢難圓問夜何其蝦蟆之更莫報淹纏旣久病勢益劇至上月十七日而四子死矣三日後各舖戶始醵貲以棺殮之至今擊柝者流爲之語曰莫言娶婦易四子尚如此前以食力生後以相思死 
[持魚募化]  
　　○募化之法有燒指以要者有長跪以請者有不食三只以餓死决後違者有閉坐一關以永訣欺鄕里者種種惡作劇幾令大雄氏清爭之衣鉢一如斯文掃地金陵堂子巷有財帛司神祠一座門首近來一僧敝衲而散髮髪垂於肩而以銅箍環其頂時風雨兼旬該僧席地未動畫夜敲木魚聲隆隆然潵於遠近該巷爲藩署後垣僧之所以持魚不去者其意大有所在也聞前有廬州府屬之三公山明心寺住持亦在此具大願力尚能得韓陵一片石恙謂此行不虛第不知該僧之聞所聞而來者果得見所見而去否 
[斷妓從良判]  
　　○桂英者江右名妓也矮而肥貌僅中人而丰韻甚佳客歲有新建人某生回籍應試見而悅之桂英亦愛其翩翩公子也願荐枕席從此兩心相戀膠藤不啻焉桂英久厭風塵以脫籍爲請生許之將納爲簉室商之鴇母鴇母終以奇貨居之生願出數百金而鴇母猶 
 
 

Page 3

 
 
百般狡猾不允其所請桂英含恨飲泣灒赴南昌縣署控訴經發審委員胡大令提鴇母對質判妓從良諭繳番佛百尊給鴇母鴇母抗不出結委員怒掌頰百下交差管押而桂英贖身之案遂定生乃挈之以去期時聽審者無不鼓掌稱快並聞從前有數客欲爲桂英贖身知被該鴇母阻令得賢令尹作護花鈴困婆子於犴狴之中拔妖娃於燕鶯之隊是固牘背之陰功亦曲中之佳話也今將判語錄左韓李氏以蜾質之螟蛤逼姦牟利縱花叢之蛺蝶戀色迷魂折柳人來五十數苻錦瑟破瓜期早十三初學琵琶果是卵雛何忍出此其爲人獸不問可知從　　地花天但計纏頭入手不管朝雲暮雨徒教失足終身肆鴇母之淫威笑啼不敢投蛾兒於烈燄痛癢無關以故妓女桂英一枝殘桂每怨樊條數點落英不甘墮溷胎留荳䓻存學而後嫁之心夢醒蘼無冀訂有前生之遇卐字欄于遍倚俏影誰扶連環杯底輕移孤芳自賞我心匪石任挫折而不回妾貌如花悵韶華其難再費千言萬語呼不　孽海之波拚九死一生跳得出情天之界罄竹難書其狀一紙忽入公門惜花未免有情三面須開法網乃該氏逞其長舌百般之開導不從我宰官具有婆心兩造之情詞可决旣准贖身有律卽當援手無疑如敢節外生枝則指使定予重究或想水中撈月則首謀更不輕饒速滌舊污勿遲革面再萌故智必悔噬臍須知定鐵案贖身給價山自加恩不領亦充公台例鍊金丹換骨從良方爲得所再誤實取咎難辭各宜凛遵毋稍輕試此判 
[錫以嘉名]  
　　○上月杪京口西門外有江快田三者緝獲二賊旁人見狀貌清潔衣服整齊頗不類賊因問此二人犯何案而被獲田三云此案出入人家來無蹤去無跡又以其乘間竊物每在青天白日之中故又名白日撞也昨日此二人又到某姓家竊物爲人拘獲云云乃將二賊送縣請辦或謂二賊雖被獲得江快而名益彰從此胠篋者又添一故事矣 
[烏龜覓死]  
　　○英租界南兆貴里有開長三妓院之某甲姑蘇人也有一妻一妾前日妻妾口角以致用武妻與妾皆歸咎於甲甲忿氣塡膺無可控訴潜吞阿芙蓉膏爲妻妾所覺急詰陳君竹坪救治得以無恙或謂某甲作女閭之領袖極視聽之歡娛亦龜族中之佼佼者矣乃以交謫之故而不肯曳其尾於泥中反欲藏其骨於櫝中耶何不與漆園吏一商之也 
[駁船沉溺]  
　　○前日午刻有駁船裝連煤斤由浦江駛進吳淞港至白大橋地方駁船忽滲漏舟子慌急無措旋由附近停泊諸船代爲搬運煤斤甫及一半而船已沈下矣 
[流氓肇事]  
　　○虹口每有外國流氓借端尋釁各店舖畏之如虎昨日午後又有外國流氓某甲至頭壩槽坊飲酒於櫃上飲畢不問價畧給數錢而去店夥與之論價甲卽持該店之銅油杓趨而入內欲將該夥毆打幸該店有後門夥得從後逸出投訴捕房捕頭囑喚巡街捕而是時巡街者適無西捕未知以後如何了結耳 
[客述十五]  
　　○舟自安民開行歴兩時許而入大洋旭日當空薰風自至布帆初挂舟向北駛萬頃碧波映日陳翠海天雲影浪走金蛇島民漁舟出沒波際帆角桅稍若隱若顯飛魚鼓翅上騰海鳥歛翼下啄期時凭窓瞻眺令人目悅神怡天機活潑景足忘憂惟覺𤍠不可當汗流如雨展視輿圖察其經度始知此刻舟行正當赤道之下也至晚風力稍勁舟如箭發微有簸揚而習慣不苦入夜陰雲密佈雷鳴電掣風聲怒吼海浪若山船搖蕩如擲坐臥莫寍同行諸子皆相顧失色懼蹈不測之淵余獨歛心默伏聽命由天不作無補之慮俄聞船主在後舵呼余就問之曰知君胆巨好奇此時何不出觀異類余聞往伏干舵樓探首外視但見海面瑩然有光如燐火之色可照耀視遠蓋乃積陰之氣被風鼓蕩所致斯時風水相激馮夷莫安於幽宮海國族類多上浮於洋面忽見船左數十丈外有物如巨石上懸二燈其光射目舟急斜駛避之去遠船主告余曰此目魚之首二燈乃魚目也若趨避稍緩彼一擺尾無完木矣又見波面浮二小舟上似有人行動余詰船主船主搖手禁勿語少刻小舟沒乃告曰適所見者巨蚌也浮起作受風之嬉耳是皆力可損舟之物言間聞有聲自遠而近如火船輪葉激水之響又如機艙油氣之聲凝睇之見里許外物大過余舟高若小嶺向南行甚速船主曰若斯巨孽非鯨卽鼉幸未相値也時將四鼓風力轉勁巨浪激舟衣皆沾濕乃退入中艙更換舟更傾側不定其勢甚危余雖素性堅定而至此不能無惕然之恐旋聞艙外水手有笑欣之聲疑而往問船主告曰將入武羅之港矣故斯輩交相慶慰也余急入告同人衆如驚定少頃浪聲漸微簸搖亦止知舟已入港俄聞岸有人語推窓視之見天色微明舟卽攏岸下椗卯刻有西人登舟查騐詢悉試地現爲荷蘭屬埠設關榷爲飯後登岸游眺見土人形容樸野黑面披髮殊不雅觀華人千餘成小市面埠外樹木叢雜地多荒蕪遠不及安民之爲林爲隴阡陌修整也緣是處地大於安島十倍土人稀少性復懶惰不知耕作力田向以沙穀米爲食荷蘭開埠以後始有自外埠運米來售者市中工商藉資華民經營又因其地貧而僻故至者寥寥覽視一周無甚可觀歸途聞書聲自林中出信步覓之見茅室中七八童子執卷吚唔其師赤足露頂巍然上坐手小籐條高喝速讀余入揖之告以舟行過此願聞是土風教師讓坐後所答非所間知其爲冬烘不足與言乃辭出師送至門適一荷人乘車駛過師忽指向余曰唐山有此快車否余曰君未讀書乎師曰書上却有但吾未之見也余笑曰先生南人也故未之　言訖急去歸舟靜臥蓋兩畫夜目未交𥈤是以倦耳稿亦俟續 
　　選錄叻報 
[登摩星嶺絕頂　在羊城北]  
　　○身在白雲中雲開氣象雄舉頭如近日側耳只聞風一覽山河盡相看天地空壯遊從此始造極幾人同○春日過雨花寺　在本鄕　溪轉岡廻一徑幽招提僻處緑陰稠重尋屐跡逢僧話悟到鐘聲散客愁野水亂侵山寺外昏煙深鎖古樓頭無窮春色供吟筆書境叅看竟日留○登鎭海樓　在粵秀山　巍樓厭勝峙山顚歴歴臨高興勃然柱礎烟雲平擁郭牕櫺呼吸直通天百川朝夕師洋匯五嶺屏藩象郡連好是南方安樂土江鄕羅布串潮田○陸賈祠　在羊城　如何秦代坑儒酷尚有斯人設百蠻嚴厲詞鋒當面讓調停嫌隙濟時艱千金裝槖監箝口重使　藩喜聖顏廟祀至今隆報賽皇華曾莅此江山　素馨斜　在羊城西　昌華往事已茫茫剩有墳標南漢疆死後不曾隨草腐生前端合愛花妝香風旖旎族荒野故國山河祗夕陽堪歎精魂猶眷戀朝開暮落自芬芳○崔清獻公祠　在羊城　天教風槪厲炎荒浮海亟時志慨慷十事疏推便民榜一生名末挂彈章君王注想延黃閣俎豆昭虔享故鄕因歎臨安諸寢廟黍離久矣感荒凉○過南園故址　在羊城　正聲矯流俗前後十先生明代詩三變南宗貫一誠文章扶出道壇坫抗風名　抗風軒名　氣節多相尚興懷古社情○遊花埭　偶向城西更復西隔河相望緑陰齊香風渡水先臨岸錦浪隨船直拍隄五色繽紛沉蝶夢千條搖曳媚鶯啼遊人恍入仙源裏却恐重來路也迷○題聽松廬奉懷張南山先生江　村碧樹靄風煙垂老幽人愛地偏福量能容成別墅濤聲洗耳合　田詞壇一代徵文獻　先生著有　國朝詩人徵異行世　菊讌重陽預壽筵　先生誕於九月旣望同人每就重陽預祝　敢向班門輕弄斧却因御李悵無緣○珠江卽景　帆景挾江聲停橈晚晾晴煙籠揚子宅潮落尉佗城永夜魚龍靜空江山月明漁家知娶婦簫鼓並船迎○貪泉　一自貪名汙此水人間流弊重苞苴會當遏絕來源濫澄叙重興廉讓居 
　　珠江杜鳳岐邠農甫錄舊作 
[浙省撫轅抄]  
　　○二月十一日何兆愷禀知嘉属差竣回省禀到　會𥡳縣兪鳳岡差人晉省禀奉　藩司飭知題准是缺禀謝　○十二晶温處道蔣因公晋省禀到進見　運判駱祥麟禀知運司綱鹽局委稽查松場商廠差　候補縣左元鼎禀知　藩司委署遂安縣事 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[京報三百六十三號]  
[光緒九年二月初八日京報全錄]  
　　宮門抄○上諭一道錄前○發抄　旨五道○大臣伯等　奏查辦控案牽涉武員遵　旨根究據實陳明摺○又　奏爲據實陳明片○大臣謙等　奏請開復主事處分片○二月初八日理藩院鑾儀爲光祿寺廂曰旂値日無引　○○寶中堂假滿請　安○陝西副考官李士彬到京請　安○召見軍機○發抄　張之洞奏清查庫欵請歸軍需報銷于六月限期一併報銷奉　旨戶部知道欽此○又晉藩庫內動存撥抵各款銀數奉　旨知道了欽此○倪文蔚奏請將胆大妄爲之候補守俻謝龍飛等革職奉　旨着照所請兵部知道欽此○又天保令兆慶等署隆安等令奉　旨知道了欽此○秦澍春奏交卸廣西學政日期奉　旨知道了欽此　○○臣伯彥訥謨祜閻敬銘跪　奏爲查辦營房工程控案牽涉前任總兵遵　旨嚴切根究謹將該副都統原奏逐節查訉據實陳明仰祈　聖鑒事光緒九年正月十三日承准軍機大臣字寄欽奉　上諭前據伯彥訥謨祜等奏查辦要案牽涉前任總兵當降旨令景瑞明白回奏等因欽此並遵　旨抄錄原奏寄信前來查此案臣等於奉　命馳抵馬蘭峪後已將次第辦理情形恭摺具奏並將滋事實起於工程偷减工程偷减原於發欵不足情事專摺馳陳今據該副都統回奏聲稱不敢欺飾非再行詳細研究不能得其確情連日督飭司員覆檢卷宗傳集人証按照該副都統原奏所稱逐層查訊謹將現在查出情事與該副都統回奏不符各節再爲　皇太后　皇上陳之查該副都統此次囘奏所稱光緒三年奏咨工部建盖營房四年遵化州指明地基交該大臣就近承修造具作法細册送部核估籌撥欵項派委萬祿懿綿隋登第李瑛徐永興盧彬經理准工部核議估需工料銀兩戶部咨由直隸總督籌撥嗣直督奏請另撥經戶部議由江蘇兩淮安徽浙江湖南江西等省共撥實銀二十一萬三千三百四十一兩二錢八分七厘八毫徑解馬蘭鎭交收仍每兩扣存六分平餘解部五年具奏添攺工程續行核估計增六成實銀二萬五千四百十七兩五分七厘並聲明將原估扣存應解减平銀一萬二千八百兩四錢七分七厘二毫抵作增工之用再找撥銀一萬二千六百十六兩五錢七分九厘八毫戶部指由江蘇釐金項下撥給總計前後兩案共應撥六成實銀二十三萬八千七百五十八兩三錢四分四釐八毫該副都統於光緒八年交卸總兵以前共收過庫平銀二十萬九百五十七兩四錢六分七釐六毫兩淮尚欠解銀二萬五千兩曾于二月十五日奏明交代等語查與該鎭原存案卷均屬相符惟查摺內所稱原續兩案共銀數目均經外委楊錫恩經管帳目一節訊據楊錫恩供稱光緒五年係外委充富戶房登記帳簿另由盧承惠登記並非外委經管復經調查帳簿自五年八月初一日以後登記筆跡實判然兩人是該副都統所奏與臣等現查情事不符者一又所稱光緒四年十一月間取有商人合同聲明作法有案一節查據現任總兵桂昂文稱檢查光緒四年並未據督修取有商人合同其原擬作法册式亦經前任總兵札行查銷無存並訊據該原派續泒監督監修等二十八員聨名結稱光緒四年十一月並未立有合同存案又嚴究該商人邢錫昌據供稱四年十一月間並未立過合同是該副都統所奏與現查情形不符者二又所稱修工銀兩解到係飭中軍兩營當堂公同發商承領取有收執附卷一節查據現任總兵桂昂文稱詳查遊擊清保到任後收過修工銀兩八次均有邢錫昌領狀清保未到任以前各省解到修工銀兩並無邢錫昌領狀存案又嚴究該商人亦據供稱徐永興手內領銀並無遞過領收前訊據遊擊萬祿面供五年間收到工銀彼時　吉地工程緊要該遊擊末能常川到署多係由徐永興經手議放並未當堂發商是該副都統所奏與現查情形不符者三又所稱光緒五年收過銀兩係遊擊守備千把總公同收發並非專由徐永興一人經手一節訊據該原派續派監督監修等二十八員聨名結稱前鎭景瑞派令萬祿懿綿隋登第李瑛及故弁徐永興革弁盧彬等監修工程時各省解到房欵均係徐永興一人經手收發遊擊等各有專司差務所發之欵遊擊等並宋經手復查該副都統此次回奏內亦聲叙徐永興隐匿餘平六千餘兩情節查徐永興旣獨能隱匿餘平六千兩之多尤爲一人經手確據是該副都統所奏與現查情形不符者四據此四節不符該副都統回奏欺飾已可槪見臣等猶恐其泒令商人成全徐永興虧項及准令各監督監修向商借支薪水二節或另有不實不盡復就人証再三研究據該原派續派監督監修等二十八員聨名結稱商人所稱徐永興被叅以先手內有少發銀二萬八千餘兩之說言風聞商人說過並據監修李蔭長等聨名禀稱光緒五年奉札接管卽令商人等立文約商人回稱徐永興以前久發銀二萬八千餘兩千把總卽令商人去見原泒督修可將此情乞轉回明抑或自已回堂遵示辦理後據商人所稱已於工次面囘景鎭等因又訊據商人等供稱徐永興短銀二萬八千餘兩實是在　吉地當面回過景鎭的並非未隨時聲明前因景鎭當面吩咐過商人暫且吃虧將來工完如果賠累我必與你籌畫因工程久未修完不知景鎭如何籌晝今蒙訊問又不敢不據實供明實非於徐永興遣戍身故始報短領等語並查據遊擊萬祿等於呈交銀兩時已各具禀呈均稱回過該副都統准令由商借支薪水現復據該監督監修等二十八員聨名結稱各官借支薪水實係回明景鎭准其由南人通融借支俟工竣時有無盈餘再行造册奏明辦理且據遊擊萬祿當堂面供實係該遊擊親自禀准等情查以上二節亦有層層供結確鑿可憑臣等反覆思維實難爲景瑞解也至該副都統奏稱徐永興未獲咎以前發交銀數與此次商人所報發放銀數不符查據現任總兵桂昂咨送帳簿並簿內另片清單所開原收到銀十二萬八千三百餘兩與商人此次所報銀數大致相同訊據楊錫恩等供稱此次原派監督經手銀數復向商人究訊亦據供稱帳內五年所收十二萬餘兩寫作一筆是續泒監督以湔的帳當時徐永興革後向續泒監督吉明煞住的面質續派監督監修等供亦相同總之此案商人修建營房今已查明合計徐永興虧短及各弁借支並商人現存銀數已不下四萬餘兩而所虧銀欵實以徐永興虧數爲多訊之官弁商人供証僉同是景瑞於此事含糊包庇其情顯見臣等督飭司員於滋事兵丁連日畫夜研鞫首從各犯已究出實情再加詳訊卽可按律定擬請　旨辦理以伸　國法惟念兵丁滋事之由究起於工程之冒濫推原禍首咎有攸歸旣經逐節嚴切根究衆供確同案卷具在卽難聽景瑞一人任意狡展以致要案久懸且該副都統又有被解任員外郎懿綿供稱光緒八年二月間面交銀條一千兩時近一年商人實無收過情事現另片陳明惟該副都統究係二品大員應如何辦理之處統候　聖裁除摘錄文呈各供咨送軍機處備查外所有臣等遵　旨逐欵嚴切根究各緣由理合恭摺馳奏伏乞　皇太后　皇上聖鑒謹奏奉　旨已錄　○○伯彥訥謨祜等片　再前據商人邢錫昌呈控　東陵工部員外郎懿綿勒索銀兩等情當旨奏請將懿綿解任歸案辦理在案查商人原呈內稱監督懿綿倚官勒索伊書吏康姓見商人傳語要使銀兩商人實無力量祇得懇將給伊墊辦要差工程欠銀二千二百兩暫爲不要並據呈出清單內開元年　暫安殿搭戧橋三座欠工料銀八百兩四年修理厫座欠工料銀四百兩七年　定東陵挂匾欠工料銀一千两等情隨卽訊據員外郎懿綿供稱接搭戧橋欠銀八百兩修理厫座久銀四百兩以上二欵因與廠商素有往來是以賒欠光緒七年恭辦　普祥峪　定東陵斗匾爲日甚迫誠　赴辦不及經前任總兵景瑞面諭現在祥茂廠　欽工未竣自行傳知該商就近支搭此項用欵共需銀一千四白餘兩八年二月間景端回京言及此事令懿綿先行湊銀一千兩於八年二月二十六日面交景瑞之手二兩平銀條一千兩以後景瑞與該商如何辦理懿綿並不知悉當訊據該商人供稱桂匾工料銀一千兩懿綿是否交與景鎭之手商人槪不知情商人實無收過景鎭手銀一千兩各等諸查貝外郎懿綿此外有無向商人勒索銀兩各節應由臣等督飭司員詳加研究再行具奏惟旣據懿綿供稱有面交景瑞二兩平銀條一千兩而商人又供實無收過景瑞手銀一千兩等情如何辦理已於正摺內彚同請　旨理合據實陳明伏乞　聖鑒謹奏奉　旨已錄　○○謙禧等片　再查前以早經拿獲之犯王洛計等原因盜馬臨拿拒捕致斃人命旣經訊因牽涉覇佔煤窰一案當卽飭派滿洲理刑主事賡音布蒙古理刑員外郎阿拉普窄會廳訉禀請核辦之間竟不遂批率行曾詳督𣳻提省實属荒謬當將該二員奏叅先行摘去頂戴留口隨時察看能否勝任再行核辦等因具奏奉　旨着照所請該部知道欽此欽遵在案奴才等隨時查看該員等自摘去頂戴以來頗知愧奮堪以勝任合無仰懇　天恩俯准將滿洲理刑主事賡音布蒙古理刑員外郎阿拉普窄均開復頂戴之處出自　逾格鴻慈謹附片具奏伏乞　聖鑒謹　奏軍機大臣奉　旨着照所請該部知道欽此 
 
 

Page 10

 
 
[京報第三百六十四號]  
[光緒九年二月初九日京報全錄]  
　　宮門抄○諭旨六道錄前○陜撫馮　奏請准建專祠摺○鄂撫彭　奏甄別不職各員摺○黔撫林　奏調委署道府片○雲督岑　奏對調知縣摺○又　奏爲委辦營務片○將軍金　奏營總情虛自盡片○大臣松　奏爲陳明夾片○二月初九日吏部翰林院鑲紅旗値日吏部引　見四十三名理藩院一名正白蒙一名○伯王閻敬銘由　東陵回京請　安○閻敬銘謝署兵部尚書　恩○浙江副考官朱琛到京請　安○麟公由　白龍潭回京請　安○俊啓續假數日○召見軍機　總管內務府大臣　○○陝西巡撫臣馮譽驥跪　奏爲已故道員功德在民懇　恩准建專祠以彰忠藎而順輿情恭摺仰祈　聖鑒事竊據鳳翔縣知縣史筆禀據绅士刑部主事朱映奎等聨名呈稱已故道員前任鳳翔縣知縣唐霈霖自咸豐十年力行善政百廢具興同治元年髪逆竄人陝境全秦震動唐前縣豫爲防備編聨保甲集練民團修濬城濠製備槍砲是年四月省東臨渭回逆竄擾鳳郡城守完備賊無所掠而去至八月東路逆回大股西竄勾結本地回民於初四日黎明焚掠東關直撲城池勢甚猖獗該逆視鳳郡當隴蜀之衝意圖佔踞期在必克雲梯地道靡計不施唐前縣親督民兵攖城拒敵隨機應變保守益堅逆回未能逞志惟决意長圍攻撲唐前縣迭次設法遺人突圍赴省請救維省垣亦在吃緊兵力單薄不遑援鳳唐前縣自元年秋迄二年冬親督兵民獵戶並招募川黔勇丁數千人與賊大小百十餘戰迭斃賊不下數千人賊雖鴟張卒未能肆其荼毒又收集各鄕難民男婦老幼四萬有奇設法安置民心益固兼籌客兵難民口糧日夜焦勞鬚髪頓白當二年六月時被圍旣久餉盡援絕唐前縣勉以忠義士民感奮誓以死守七月切九日夜賊乘風雨之際由西南城隅扳堞而登唐前縣適由北城巡查而至督同民勇竭力拒戰殄其賊目及悍黨多名民勇齊心奮擊墮城墮塹者無算奪獲雲梯十餘架槍矛數百件餘匪倉皇奔潰城圍始解該逆復往各鄕攻撲民堡唐前縣卽督隊擊其巢穴牽制其後堡圍亦解以故四鄕均獲無恙計受困連閏十有五月之久卒能轉危爲安皆唐前縣苦心籌畫所致不但鳳郡士民資其保護卽隴右亦免震驚紳民婦孺戴德銜恩至今稱頌恭查同治二年十月初六日欽奉　上諭鳳翔府守城文武官紳前經瑛棨奏請分別獎叙現在堅守待援年餘之久始終不懈卒能轉危爲安允宜破格獎勵道員用鳳翔府知府張兆棟着記名以按察使遇缺題奏知府用鳳翔縣知縣唐霈霖着記名以道員用欽此竊思鳳郡爲關中右輔隴上首冲設有疏失則隴石一帶地方實有不堪設想者此皆實在情形也今春赴省探視驚聞唐前縣於正月初五日痰喘舊症舉發猝爾捐館凡我士民莫不巷哭失聲願於鳳翔府城內捐建專祠由地方官率同士民春秋致祭以隆報饗爲此聨名呈乞禀請具　奏等語並據鳳翔府知府王贊襄查造該員守城事實册結申請核辦據軍需局司道會詳請　奏前來臣查該故道唐霈霖前在鳳翔縣知縣任內回逆圍攻府城年餘之久該員竭盡心力固守待援卒能保全闔郡紳民至今不忘本年正月病故省寓該紳等追念前勞公請建立專祠以誌遺愛察其情詞剴切實出至誠合無仰懇　天恩准將已故道員唐霈霖在於鳳翔府城內捐建專祠由地方官春秋致祭以彰忠藎而順輿情之處出自　鴻慈除咨部查照外謹會同陝甘督臣譚鐘麟恭摺具陳伏乞　皇太后　皇上聖鑒　勅部核覆施行謹　奏軍機大臣奉　旨着照所請該部知道欽此　○○湖北巡撫臣彭祖腎跪　奏爲甄別庸劣不職各員請　旨卽行革職以肅官方恭摺仰祈　聖鑒事竊惟知縣爲親民之官職司教養巡檢非民社之司要亦各有職守均不容以昏懦貪鄙者濫厠其間兹查有榖城縣知縣方敏年輕身弱嗜好過深兼有控案武昌縣訓導崔廉志趣甚卑難司訓迪漢陽縣蔡店巡檢鄧廷椿嗜好甚深難期振作沔陽州沙鎭巡檢周朝輔居心貪鄙物議沸騰臣督率市政使王大經按察使蒯德標訪查已確並據該司等具詳前來相應請　旨將方敏崔廉鄧廷椿周朝輔四員一併革職此外實缺候補人員中臣仍隨時認眞考察如有不識之員立卽叅懲仰副　聖主澄叙官方之至意謹會同湖廣督臣涂宗瀛恭摺具陳伏乞　皇太后　皇上聖鑒訓示再榖城縣知縣漢陽縣蔡店巡檢沔陽州沙鎭巡檢各缺湖北省現有應員人員請扣留外補合併陳明謹　奏奉　旨已錄　○○林肇元片　再貴西道曾紀鳳於光緒八年十月初二日交卸糧儲道篆務因卓異請咨引　見所遺貴西道缺前委候補道顏培鼐署理現將該道調省另有差遣查有補用道貴陽府知府汪元優志識宏遠吏治有聲堪以護理所遺貴陽府缺查有現署思州府事都勻府知府樊葆書通達和平廉能素著堪以調署所遺思州府缺查有侯補知府談廷桂端方詳審表率有方堪以署理除檄飭遵照外理合附片陳明伏乞　聖鑒謹　奏軍機大臣奉　旨知道了欽此　○○署理雲貴總督福建巡撫臣岑毓英雲南巡撫臣杜瑞聨跪　奏爲揀員對調廻避知縣恭摺仰祈　聖鑒事竊臣等接准吏部咨開議駁貴州畢節縣知縣劉樹勳廻避請以雲南寍洱縣知縣許維樑對調查畢節縣係竹繁難三字調缺寍洱縣知縣係烟瘴調要缺三年俸滿例應撤回內地候升臣部歴辦成案因要缺廻避對調者應於字項相同之缺對調今畢節縣寍洱縣缺項並非相同核與定例及歴辦或案不符所有該督等　奏請以雲南寍洱縣知縣許維樑與貴州畢節縣知縣劉樹勳對調之處應毋庸議其貴州畢節縣知縣劉樹勳廻避應令該督等於雲南缺項相同知縣揀選對調等因光緒八年六月十一日具　奏奉　旨依議欽此咨覆到滇當卽轉行去後玆據雲甫布政使唐烱按察使李德莪詳稱遵卽於滇省現任調缺知縣內覆加遴選查有缺分字項相同之雲南平彝縣知縣宋寶椷年五十歲係四川成都府雙流縣人由廪生應咸豐九年已未科本省鄕試中式舉人庚申科會試未第在吏部揀選知縣同治十三年甲戍科會試後投供候選十月雪南　奏請揀發知縣蒙　欽派王大臣騐看二十六日引　見奉　硃筆圈出宋寶椷著發往雲南以知縣差遣委用欽此光緒元年九月初六日到滇委署南寗縣知縣調充丙子科文闈差竣仍回署任復調署通海縣知縣卸事報捐同知升銜復委署祿勸縣知縣卸事　奏署平彝縣知縣奉文覆准光緒五年正月初九日到任調充已卯科文闈差竣於是年十一月二十日回任試署期滿報請實授奉文覆准在案該司等查該員年力正　持躬端謹任內並無叅罰案件請以照例對調貴州畢節縣知縣係屬缺分字項相同听遺雲南平爲縣知縣調缺應卽以該員劉樹勳對調該員等係調缺知縣互相對調毋庸送部引　見惟查貴州畢節縣爲四川省入境首站地方遼闊政務殷煩與平彝縣情形迥異該員宋寶　才欠開展恐於畢節縣缺分不甚相宜第滇省知縣與畢節字項缺分相同只有平彝一縣是以照例請調應俟該員到黔後由黔省察看辦理或量爲調補等情會詳前夾臣毓英到任未及三月例不加考臣端聨覆查該員宋寶椷學粹品端辦事謹愼合無仰懇　天恩准以平彝縣知縣宋寶椷與貴州畢節縣知縣劉樹勳對調係缺項與例相符惟該員才欠開展于畢節縣缺分人也恐未相宜如蒙　兪允俟部核覆後再行給咨該員赴轉由貴州撫臣察看能否勝任量爲調補以裨地方所有揀員對調廻避知縣緣由除咨貴州撫臣查照外謹合詞恭摺具陳伏乞　皇太后　皇上聖鑒敕部核覆施行謹　奏軍機大臣奉　旨吏部議奏欽此　○○岑毓英等片　再雲南練軍營務前經本任督臣劉長佑奏委道員湯聘珍辦理嗣因邊防各營事務殷煩添委候補道翁道鴻帮辦今翁道鴻已經臣等奏委署理迤西道所遺練軍營務查有奏調來滇差委候補道陳席珍堪以帮同辦理除檄飭遵照外訽附片具陳伏乞　聖鑒謹　奏軍機大臣奉　旨知道了欽此　○○金順等片　再奴才蒙古江馬隊兾長巴里坤領隊大臣沙克都林札布咨呈光緒八年三月二十一日在伊犂頭台行營接據駐扎奎屯吉林馬隊統領順喜呈報現聞托多克防營管帶二起馬隊防禦委營總薩克新圖公項帳目不清恐有虧短情事業經禀請將該營總薩克新圖飭調回營清算正在查辦間忽據該營叅領等禀報營總薩克新圖于二月十八日夜間偷食洋烟毒發身故隨飭查騐明確先行呈報等情據此奴才因事關人命公欵復飭再行確查薩克新圖因向服毒身故有無別項情事仰係虧短公欵情虛自盡赶緊呈覆核辦去後旎據署翼長松壽轉據該統領順喜等覆稱查得營總薩克新圖駐防托多克辦理軍裝馬匹各項公欵帳目未清虧短属實該員奉調回營自覺帳目未清難以核算服毒自盡餘無別故詢及該營官兵衆口如一卽將該營總薩克新圖遺物馬匹查封抵補以重公欵呈覆前來伏查該營總薩克新圖情虛自盡寔属咎有應得業已服毒身故自應飭令將所遺衣物馬匹責成該統領順喜督飭該起變價抵補不准稍有短欠所有營總薩克新圖情虛自盡各緣由謹附片具陳伏乞　聖鑒訓示謹　奏軍機大臣奉　旨知道了欽此　○○松森片　再奴才長子文舉人壽耆前於六年九月間經奴才奏帶隨任帮辦家務仰蒙　恩准欽遵在案茲查九年癸未科會塲應卽飭令回旂候試除咨報宗人府查照外理合附片陳明代乞　聖鑒謹　奏軍機大臣奉　旨知道了欽此 
 
