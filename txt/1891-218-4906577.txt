# 1891 - 218 - 4906577

 

Page 1

 
 
[五經無雙] [  點石齋謹啓]  
國家設科取士除正塲四書文外兼試經藝古學場中詩賦而外更試經解經解貴考据援引精確疏解明通訓詁之學也二者各有專家不可得兼文匯舘主人思欲兼之以公同好爰有匯解經藝羣元之輯選五經文之沉博絕麗薰香摘艶者每經得文二千有奇復倩名手擬題補文以臻美備每遇一題匯摘　解以御纂七經皇清經解十三經注疏爲主而每家專經之書復採入百有餘種逐句逐字删繁就簡弁之上層以資採用謂之詞章也可謂之考據也亦可今當大比之年秋風起兮槐花黄士子揣摩有日便便邊笥本不難取之于懷而是書則兼收並蓄無美不臻不獨經　經解可當揣摩卽策學條對亦足以資考証五經無雙是書殆可當之矣閱旣竟因書其大略以盾之海内諸同好 
[論商務以公司爲善]  
泰西競言商務其經營之法與中國亦有異乎無有也居寄計贏以其所有易其所無中國之商賈所知者西人亦不過知此而巳中國人之所爲者西人亦不過爲此而已又何異焉然而中國自與泰西通商以來商務一道兩相比較殊覺相形見絀此其故安在乎謂西人之心思勝乎華人余前者曾言及西人皆能獨出心裁華人止能相率效尤此一病也顧此一病由於怠惰之心勝不肯神明獨運甘於步武後塵其詡詡然自以爲用心獨異者第考其實皆其因人成事者也敬能各自鼓厲競相奮勉或照西國由官給照之例有能自創一業自成一器者官給憑照使之能獨擅其利者數年不准他人襲取若此則效尤之習可以去也惟最難者則財力有不同耳夫泰西商家動以數百萬計中國絕無此等大行號說者每謂西人之富有者多於華人以故生意能如此之大所謂多財善賈宜乎利權之獨擅也而不知西人之所以能創大業者成於衆非成於獨也西人行商之法莫善於公司公司者合衆人之財以成一業公於人非私諸己者也故謂之公司公司立法極嚴公舉一人以爲總理猶中國之當手也資本雖由衆股集成事權總歸經理之一人不欲他人掣其肘也有事關重大而經理人不敢擅斷者則請董其事者集而議之蓋公司中必有董事以爲衆股之首領事由律師爲之妥定章程有稽查帳目之人以故經理之人雖曰大權獨攬而絲毫不能作弊與中國人之爲當手者東家偶一不察卽致虧耗累累其情形大不相同也中國苟能仿西例而爲公司集衆人之財以資營運則中國之大人數之衆豈必不若泰西哉夫以一人之資財卽曰殷實終覺其孤而無助假如一人有家資百萬不得謂之少矣以百萬之資而創一業不得謂之小矣而設有虧折則一人之産盡矣如以二千人各出五十金或一千人各出一百金合成一百萬以創事業卽使虧耗净盡亦不過每人耗夫五十金一百金且此一二千人之中未必無大勢力之人倘有意外欲期挽回補救則卽此衆股中求之當亦不難補苴若止一人獨爲又孰從而助之此公司之益顯而可見者也前　中國曾開此風氣惜乎辦理不得其法仿行公司而居心不能盡公以致人皆視集股爲畏途盖公司者事事必期於公總理之人先宜以公存心不得稍雜以私見其章程則必大公至當絕無偏頗稽查帳目遇有可疑者指而出之一秉至公毫無瞻徇應用者用應省者省倘或查出其中有不公之處必持公道以正之試思合衆且可以成國豈有合衆人之財力以作經營而竟至於一無起色者竊思中國商人雖然失計於前未嘗不可補救於後前此集股之　皆係礦務礦務本無可把握西友曾爲余言西人開礦者百人之中獲利者不過一人此外皆耗折者也以無可把握之事而輕於一擲且辦理之人又未必皆爲可靠竟有指東話西假公司之名集衆股之資而悉以營其私事者以故近年以來無人復方及此幾幾乎有談虎色變之勢然吾則以爲懲羹而吹韲固所皆然因噎而廢食殊屬不必但以集股而振興商務而以官法治公司之所不逮以官護商以商助商如此而中國之商務有不興起者吾不信也非然者一人之資私資也但知顧其私大憲安肯統籌全局恐中國商務必無振興之基矣 
[本舘接奉電音]  
昨由京友電傳上諭一道敬謹譯登○七月初七日奉硃筆張蔭桓補授都察院左副都御史欽此 
[法員論事]  
有法員名加辣者致書於法國地輿會暢論華人出洋情事謂華人出洋謀食者甚衆向以爲中國生齒繁盛内地無可安身今始知其不然也查中國各省之中有數省地多磽瘠不能樹藝五榖以供民食如閩省四面皆山欲與各省相通殊多梗塞惟西南一隅與别處稍易來往而已其平衍之地又不宜於種植常有亢旱之患故其戸口非不殷富但無膏腴之田可栽稻米等項則生齒日衆不得不出洋就食分往英法荷吕宋所屬各埠以爲餬口之計蓋必枝棲異地始免庚癸之呼也如中國鐵路建築成功將見各省地方無不四通八逹而中國之人可就内地操工作不必遠適他國此鐵路之建所以爲中國急務也照述之以告留心國是者 
[鳳城秋眺]  
京師來信云奉恩將軍恒廣係廂紅旗二族宗室現因病故出缺膝下無人遺職應以廂紅旗二族閒散宗室挑襲族長開具閒散宗室五十餘人呈送宗人府禮克慶三邸擇點近支十四人傳令六月二十九日黎明赴景運門外朝房聽候簡選俟簡定後酌擬正陪定日帶領引見請旨賞襲○國史舘示傳吏部送到漢謄錄官李前作陳乾象曾炳熿限六月二十六日親身赴館騐到毋違○萬壽聖節内廷傳出六月廿五廿六廿八等日演戲三天繼又傳出先於廿三廿四日演戲并由南府總監傳令外邊花面劉春花旦余莊兒武生紅眼四兒入内當差○東甎胡同居人某甲年廿餘齡幼失怙恃祖母溺愛不明以致嬌縱性成流爲匪類一日祖母稍拂其意膽敢申申怒詈伊叔喝不止竟持刃作欲砍之勢叔忿極立卽扭往中副署控請重懲官令禁諸獄中以待刑訊○梁家園西夾道人孫某之妻弟某甲年甫十七八歲一日自鄕間來留寓兩日偶聞隔隣李姓於夜深調絃索因攀登屋上大伏窺之李之比鄰某姓家連夜有賊行竊因請練勇在家防衛是時見甲蹲檐際悮以爲梁上君子立卽拿解練勇局候懲大約非孫出具保結不能釋歸也○蔣家胡同冥衣匠某甲夫婦二人伉儷甚篤三四月間雇一傭婦年約三十餘歲貌僅中人而嫵媚絕倫能令見者魂銷心醉甲漸與之狎巫山雲雨暮暮朝朝蓋不復念糟糠之同甘共苦矣其妻知之頗有醋意一日竟與傭婦互扭至前門大街甬路上交口毒詈幾於耳不忍聞迨甲尋蹤到來勸令歸去則簪環瑱珥早己遺失多多矣 
 
 

Page 2

 
 
[主試過潯]  
廣東正副考官徐周兩星使遵陸南下德化縣羅少垣明府知文旗將蒞連日督同幹差在考棚内以及小池口通遠驛等處備辦行臺鋪陳壹是耳目聿新至初三日辰刻派大紅船十數艘守候小池口江岸至巳刻徐周兩星使行抵小池口詣香案前恭祭江神卽乘大紅船渡江至九華門登岸鎭道恭請聖安畢府縣等員亦各遞手版分班接見星使乘輿進城以考棚爲行臺羅明府供張一切頗費經營至初四日黎明時兩星使興辭就道鎭道府縣等員各出大南門恭送如禮 
[履勘教堂]  
港報云前者南海縣神安司屬九十六鄕内九潭鄕教民與鄕民口角肇釁致被匪徒藉端滋擾波及水頭墟鹽步顔邊大瀝曁街首大蓮塘江夏金溪瓦窰等處教堂事後經地方官將滋擾情形詳禀大憲諭飭縣宰勘騐辦理潘明府關心時事委某員前往該處勘明以憑核奪某員先抵鹽步大瀝等鄕勘畢次至金溪次至街首江夏現巳事竣回省禀覆情形矣 
[鐵路續聞]  
天津訪事人信云林西鐵路現擬接至關東沒溝營其資本旣不招商亦不借款惟於各省協項下由部撥銀二百萬兩歸官辦理以濟工需總辦爲楊谷山觀察並有西人名金逹者襄理一切傳相以金逹任重事繁或難遍及又委駐津美國副領事畢德格君爲會辦兼司繙譯於六月廿五日下札畢君隨於翌日到差視事○鐵路官局經營伊始需用鐵木各項不可勝計湖廣總督張香濤制軍現開鐵礦鎔鑄鋼鐵巳有成效函商傳相以所出之鐵仰供鐵軌之需橋梁之用傳相以物料不俟他求利源不至外溢殊深欣忭惟要工不容遷就當將鐵槽式樣寄鄂訂定鐵質如能符合鼓鑄亦復從同當卽購用現經往來核妥香帥准於下年七月將鐵解津其未解之先官局不能坐待先向外洋定購二十五萬墩動用綜計日期造至漆河搭造鐵橋當有鄂鐵運到以中國之用此誠富强之一大轉機也故樂得而書之 
[少年遇騙]  
廣東人某甲年纔十九齡其父富於資黄榜紫標盈千累萬甲雖早年孤露然席先人之餘業亦足自豪近就香港某署辦公因奉其母至港中賃住居恒母教甚嚴厲故雖富人子服御常樸素無華一日有三拐匪見之曰是可以計誘也三人者一爲店夥一爲掮客一爲工匠乘間語之曰我子旣席豐履厚何爲䋲趨矩步如此豈不知香港爲金銀澤藪花月作坊乎奈何索處家中絕不一作少年豪舉也甲曰僕雖不憂衣食然家業皆由老母掌管斷不能予取予求奈若之何三人笑曰是何難哉朋友原可通財子盍立劵貸之僕等當不辭介紹甲笑而不答意爲稍移港例皆仿自西國凡人未及二十一歲諸事不得自專設被欠銀官不爲之追理三人因誘令甲僞稱年已在弱冠以外向人貸取銀若干又從中侵蝕多多如貸千金祗給以四百先扣去六百金爲子息後須償足千金甲貸得數千昕夕與三人花費旣醉心於賭局復溺志於倡寮喝雉呼盧眠花藉柳未及數日囊槖已空始悟三人係扁馬之流向官呈控官拘三人至案連訊數次尚不招承不知將來如何定讞也 
[閩垣紀事]  
福州南嶼鄕人烟稠密環江一帶屋宇如林附近數十村皆於此出入設五縣寨巡檢藉以管轄民人二十餘年前洪水爲災衙署漂沒任此者多逗遛省會從無到任日期新署是缺之喻少尹鳳翔以鄕間詞訟繁多不可不親臨審判因飭就近賃得公舘擇吉遷入辦公○東門茶卡委員李明府麟瑞一年期滿經上憲調辦上渡木稅於本月初一日到局視事○近日謡言上府南瓦地方有拆毁教堂之事然官塲尚未言及深兾傳之非眞也○卑田院中人向有此疆彼界之分不得越鴻溝一步一日侯官縣屬丐首某甲縱令其黨越界乞錢某乙惡其攘利不公前往理論甲逞蠻不理乙遂恨之某日適遇諸半途奮力扭回以刀刳去兩眼甲忍痛奔出控請縣宰騐傷丁大令提案騐明飭仵作塡單附卷候辦○南臺帮洲著名土棍名依妹者與某甲因爭核起釁被敺受傷且連戳數刀血痕狼藉家中人舁送侯官縣署呼冤丁大令諭俟拘甲訊辦○有著名土棍綽號國太者兄弟五人兇惡無比自卞制軍通飭嚴拿之後頗能革面洗心去年在阜香洋行充管棧之職鹽倉前某甲素與國太有隙一日行至中洲相遇一言不合頓起兇鋒甲勢不能支被國太所挫辱忿無可洩卽於是夕雉經現巳瀝情控諸閩縣王大令准詞出城相騐想虚實不難一訊而明也 
[嶺南新雁]  
升任湖南按察司孫駕航廉訪北上有期遂向各憲辭行各憲亦以禮拜送冠盖往還絡繹於道廉訪定於六月廿六日束裝由海道起程云○學憲考試遺材定例以廣州府爲提調李宫山太守近以政務殷繁未遑兼顧禀請大憲委員代辦刻由大憲札委候補府徐植之太守偉文代辦提調云○上年張香帥在任時曾以海盜充斥商船受害招募勇丁千餘名分爲五路認眞緝捕以靖盜風而安行旅自此以後盜賊潛消頗著成效現聞大憲以庫儲支絀籌欵維艱飭將此項勇丁裁减一半以省縻費○額玉如廉訪蒞任以來孜孜焉以興利除弊爲已任迄今又以西關南關及河南各戲園畫夜開演聚集閒人魚龍混雜實於地方有礙遂禀明督憲擬一律禁止己將告示擬就交手民刷印不日卽可頒發矣按戲園所繳之餉爲數無多而擾害於民其禍甚烈果能禁絕未始非地方之福也○候補直隸州雷春亭直剌奉委總查河南保甲差剌史需次多年棒檄之下欣然色喜當必以安良除暴仰副委任也○内地所産榖米爲數不多不敷民食專恃外埠源源販運以資接濟今年早稱雖慶豐收而外埠運到之米日形缺少米價因此加增每洋一元只糴中等米三十斤小民餬口維艱咸有米珠之歎油價亦昻貴異常每斤需銀一錢有奇彼焚膏繼晷者深慮難乎爲繼也○秋試期近各屬士子擔囊掌榼而來巿面爲之改觀大憲恐人數旣多難保無匪類溷跡其間致爲地方之害遂飭保甲局嚴密稽查各委員奉令維謹畫夜梭巡無敢或懈匪類或可絕跡矣 
[東嘉新語]  
新任温州衛揚敬莊守戎於本月初三日乘招商局海昌輪船來郡筮期初六日履新○永嘉縣學訓導周廣文炳琛業巳來甌履任矣○前任温州衛王茞亭衛守戎在任多年行將交缷○前月廿七日清晨緝私巡船獲得鹽船一號解送局中局員訊問之餘供稱小的等由長林等處刈稻歸來田主以鹽抵付工值局員收鹽給價各人欣然叩謝而去是日午後又有鹽船四艘揚帆逕過有類梟　勇丁追獲覊留船上人卽舍舟而奔簇擁至永嘉縣署擊鼓呼寃旋復湧至鹽棧毆傷勇丁多大忙亂之中棧中失物不少時適府海小火輪船停泊局外各勇駭闖聲沸上岸閒觀亦被拾石擊傷其二邵邑尊聞信前來彈壓次晨周鎭軍德太守亦均臨勘騐如何辦理容矣續聞 
[紅橋笛韻]  
揚城左衛街三陽泰染坊係紹興人某甲所開初開時專售寗紹各貨嗣因生涯寥落不得不改絃更張帶染各色綢綾因此貿易暢旺店東以染缸司務不敷分派又於本郡招雇夥計數人以資工作内有黄姓者城東霍家橋人日前因事辭歇當日結算工帳不知何故黄忽與店東口角始則指桑駡槐繼竟拳打足踢店夥某某等見之代抱不平遂與黄揪打黄見勢不敵不待結帳忿忿而出須臾回店倒榻便臥衆見其神色有異疑而察之果巳吞服洋烟店東赶急倩人救治勢己不及遂於黎明時斃命聞黄年僅廿五歲尚未娶妻店東告知其家父母聞之糾約多人蜂擁而至入門後不問清由逢人便敺逢物卽　金腿紹酒靛缸等抛擲滿街美醖佳醪徧流四處有劉伶癖者涉足至此忽聞芬芳樸鼻五臟神幾從喉間躍出恨不能伏地牛飲其時門外觀者愈聚愈多途爲之塞嗣有魯仲連其人者出爲排解令店東出洋若干具棺收殮免致翻屍倒骨結訟公庭勸說再三其父母始經首肯於六月廿九日清晨收殮領理事乃寢息然店東巳耗費不少矣○兩淮通泰兩屬運鹽河道水勢淺涸有碍舟行當經都轉派員往查嗣又據　屬塲商禀請興挑現奉督鹽憲批准以夏秋非挑河之時着於冬令興辦兹聞官塲中人云此項濬河經費係各塲商按年捐集其數雖有數萬刻下並無現錢緣曩年因各商禀陳鹺務疲滯資本轉輸不及無力收鹽上憲體恤時艱禀准變通辦理將此項河捐錢文發借各商收用此固一時權宜之計遲延迄今尚未歸還都轉以奉准興挑開辦在卽特札飭淮南總局示諭領借各 
 
 

Page 3

 
 
商自六月起限三個月如數呈繳以濟要需局員卽於六月廿六日開列花名錢數出示曉諭矣○某僧者面如滿月性似春風到處逢迎檀越都垂青眼以海和尚呼之蓋亦五戒雖除六根未斷者也上月杪偶至舊城三元巷某姓家效生公說法某姓者非僧非俗若女愛聽梵音恒與闍黎結香火緣是夕僧正在口宣妙諦指度迷津與一切衆生解脫不料孽由自作陡來一陣邪魔麕集於蓮花座下僧尚自恃法力作金剛之努目羣魔依然不退僧不得已遂倩孔方兄邀同番佛出塲排解衆始低首降心合十稱謝而去或曰此僧名海宇現爲城外某寺住持香積廚中不動尊纍纍滿目大衆抵隙蹈瑕非伊朝夕此次偵知的耗下此毒計果得飽所欲而去近日秃奴不念法華經不理梁王懺白晝掩門幹不明不曰之事者所在都有不遇羣魔幸哉 
[别開境界]  
上海飛龍島現已易人經理自禮拜二起另備各種新奇之物以待游屐賁臨是日中西士女聯襼往觀頗有如水如雲之盛緣所費不多而有悅目賞心之趣固宜趨之若騖也寄語游人尚其於風清月白時招携俊侣同騁雅懷乎 
[公司竊案]  
本月初五晚本埠三菱公司被賊掩入撬破帳房中鐵箱將買辦所放之鈔票及洋銀竊去約共值洋七百元隨卽投報捕房飭探嚴加查緝想不難獲住人贓也 
[幾遭火厄]  
本埠法界寳興東里第三弄居人某姓向當某輪船水手賃屋一所約集四五家同居門首有竹花一堆不知是誰家之物前晚偶遺火星於内至夜半火得風力以致上炎一霎時紅光燭天延及門窓等處幸經鄰人汲水灌救始不致釀成巨災然附近人家已虚驚受盡矣 
[鞫案紀聞]  
日本人尾本福原奈良等刃斃華人沈關福一案迭次會訊均列報章前日上海縣袁大令偕英界讞員蔡太守東京使　譯員盧大令會高日本領事官鶴原君定吉升堂祗訊尾本一人聞該犯狡展異常中日官遂訂於次日再訊 
[擬罪申]  
虹口李洪濤京貨店夥黎阿坤因與東洋車夫張再香計較車資被張行凶致傷黎之腎囊旋卽斃命報縣後由袁大令詣騐將張帶回候訊前報已紀之矣昨日早堂大令請帮審委員宋二尹提訊張再香供稱小的籍隸崇明今年四十七歲父母均已去世家中並無别人有一堂兄現不知去向小的向在原籍作小本經紀此次來滬爲日未久推以推車餬口黎阿坤在虹口廣東街雇車至順泰碼頭言定車資二十四文及至該處黎祗給二十文向伊索添忽被批頰一下足踼一下小的情急順手一推不料悮中黎之腎囊以致斃命叩求恩宥二尹着將張釘鐐收禁外監候照悮傷例申詳上憲核辦 
[案待移查]  
子賓控同船水手頭目李阿水見財起意將于抛入江中一案由英公堂送縣訊辦袁大令提訊之下判將李收所候訊己見六月晦日報章前日晚堂由帮審委員宋二尹研訊于投案訴稱小的係山東人在怡和洋行挨盛輪船爲掛得買司李阿水於四月間藏匿私鹽四十包被蕪湖洋關巡丁搜去李疑小的通信將不利於小的是月廿二日晚雙輪迅駛離鎭江八十里小的適在船頭上被李將雙手反縳推入江中汆至太平橋岸側小的大聲呼救經農人袁觀道救起次日乘泰和輪船來滬在英公堂控告轉送到案小的尚有洋銀對時表寺物放在船上叩求究辦李阿水供稱巡丁搜去鹽斤確有其事惟子賓不知如何私逃上岸小的不敢謀財害命求請鑒察二尹判將李阿水還所候行文蕪湖洋關查問于曾否通知巡丁搜查私鹽俟接覆文再行訊辦 
[會訊西商控案]  
老沙遜洋行控義泰和號金瑜麟定買洋棉線三百包祗提出一百包尚存二百包延不付銀出貨前日蔡太守飭差傳金研訊供稱同事魏仁輔代牛庄永成號胡徴坡向老沙遜定貨後以貨樣不符有二百包不肯提出太地飭傳魏胡覆訊老沙遜西人呈定貨西文簿請電太守閱得華歷五月下旬某日由魏定買第十號洋棉紗線三百包每包價銀四十二兩五錢其貨爲孟買迤東彭格爾地方密而司棉紗線公司所製當日傳電至香港沙遜行轉電至公司定貨約日有貨到申由魏簽名字於上因問魏曰是否寫定後由爾簽字答稱是惟當時與胡同去言定因老沙遜與胡素不相識故代簽字問胡曰此貨是否爾與魏去定買胡答稱由牛庄永成號派來滬上寓法租界利昌泰棧己十餘年專辦洋貨本年三月辦過黑大象牌號洋棉紗線隨買隨銷五月魏來言及老沙遜尚有黑大象洋棉紗線三百包存在香港遂與交易言定每包價銀四十二兩四錢由魏向老沙遜講定旣而貨巳到滬先付銀若干提出一百包運往牛庄後來信言其中有四十五包貨樣不符意欲退去旋又接信言五十五包中買客又剔出二十三包如是則兩共計不符者有六十八包祗三十二包照原樣而已因向魏理論言次貨須每包貼還銀一兩尚未言妥以致二百包不敢向出不知魏如何向老沙遜定買此貨今被老沙遜控告是以又向魏理論魏懇令電致牛庄將次貨之樣交來以便與老沙遜理論如果貨樣不符定可退去當卽允爲寄樣前來交與老沙遜今將來信及貨樣呈閱此種黑大象牌之線三月間曾　泰來行轉向老沙遜買過四百餘包貨物甚高現在剔出之六十八包亦是大黑象牌惟西文不同貨則甚壞所有二種黑大象牌號一并齎呈老沙遜西人又稱定貨時胡魏同來魏言明代胡經辦現在行情日跌伊竟藉口貨樣不符然其所定者係老黑象牌三月間到過者亦是老牌今據明稱剔出之貨卽老牌所指新大象牌甫於華歷六月初六日到過九十八包如何五月間先買定魏稱代胡經定所得用錢無幾搓胡言貨樣不合比較良然然據老沙遜言所定者係老牌胡則言所定者係新牌此事碍難指實太守問魏向老沙遜定貨每包價銀四十二兩五錢如何胡向魏定反祗四十二兩四錢魏稱掮客號向洋行定貨九五扣用每包可提用銀二錢一分之譜其間付還客人用銀一分因此每包實價銀四十二　二錢代客交易一律皆然問魏胡識西文乎答稱不識問胡曰據爾稱所定新大黑象牌線有無憑據答稱商人交易一言爲定向無憑據謂華商向洋行定貨往往自己不識西字亦不倩人閱看定貨簿如何寫法一經涉訟西商必以定貨簿爲証華人則毫無憑據今據胡稱所定之新大黑象牌線試問以何爲証答稱憑証雖無然新大黑象牌之線由老沙遜一家經售本年三月間曾托泰來行買過四百餘包卽此可以爲証太守一再研詰各執一詞遂商諸富副領事俟傳泰來行經手人到案訂於初八日下午三點鐘覆訊屆時泰來行董桂亭投案太守問三月間曾向老沙遜買過大黑象牌洋棉紗線四百餘包究竟老牌乎抑新牌乎隨將新老兩牌給與觀看令其指明答稱向老沙遜辦過八百包其間四百餘包是代胡所辦三百餘包另有客號託辦當時惟言大黑象牌並未分别新老今之新老犬黑象牌二種稍有叅差確不能指定所辦者爲新牌爲老牌胡稱昨日問董董言前辦者係新大黑象牌今到案又稱不能指實殊見欺負遠客偏護洋商老沙遜西人又稱總之新大黑象牌於華歷六月初到過九十餘包三月間並無此牌之貨魏又稱刻下洋棉紗線行情大跌胡定之貨旣與樣不符請着老沙遜酌讓若干以待付銀出貨太守謂若論貨樣不符總須查明實在情形方可定案如謂行情日跌使老沙遜酌讓虧拆老沙遜决不允從論理惟有令胡付銀出　而已又諭胡曰爾等兩造執定新牌老牌斷斷爭論現在當發電至彭格爾密而司公司問明新牌之貨三月間曾否連至滬二如果未經連到則爾所定　的係老　如果新牌從前巳來過則爾所定者係新牌如是辦理豈不明白乎胡稱老沙遜電問密而司公司係一面之詞殊難憑信太守謂然則爾牛庄來信亦一面之詞矣况據爾稱先出之一百包旣己貨樣不符何不當時卽退至被老沙遜訐控始稱貨樣不符耶胡稱巳向　論及貼價今當信致牛庄將四十五包及二十三包一併運回退去可也太守謂若照魏供應着胡付銀出貨然本分府照此定斷恐胡尚不廿心遂商諸富副領事看 
 
 

Page 4

 
 
胡魏各邀公正商人秉公議覆 
[上海縣署瑣案]  
榮耀炳控華阿品與妻劉氏犯姦一案己紀前報昨日午堂經宋二尹覆訊榮訴稱小的係無錫人僑居滬上向爲京貨生涯迄今賦閒日久前年娶劉阿三之女爲室過門後相安無事近忽踰閑蕩檢與長興酒館夥華阿品有私是夜小的回家奸夫尚在房中上前拘拿岳父母有心袒護帮同奸婦奸夫將小的毆打鄰人代抱不平告知地甲將華拘送至案叩求究辦劉阿三供稱籍隸無錫祗生一女贅榮爲婿邇因榮不顧家計墮入下流小的並無縱女犯姦情事劉氏所供與其父相同二尹以其不知廉耻判掌頰十下交伊夫領回管束劉阿三嘵嘵置辯堅欲隨女同去榮稱求請斷離二尹遂判將劉阿三收所候再訊斷○陸春江明府綰縣篆時嚴辦地棍曾將萬高頭逮案訊押嗣以患病發堂醫治萬乘間脫逃日前縣捕偵知萬匿跡小南門外姘婦陸楊氏家前往拿獲收所候訊昨午由宋二尹研詰萬供稱前任陸大老爺將小的拘案後因患病發堂適母親病殁小的痛遭大故急欲回家不敢犯事陸楊氏供稱小婦人撑駕划船度日萬之生女寄名與小婦人上月廿二日萬來探望卽被差捕拘案小婦人並未與萬私識二尹着該氏先行具結萬笞責一百板釘鐐還所一 
[英界公堂瑣案]  
華捕稱今晨在白墮橋附近梭巡見粤女雲英投河尋死立卽援救雲英堅不欲生飮水數口髮内盡是坭漿竭力拖起帶至捕房問明因被主人敺打遁逃在外今特解案請訊副捕頭稱雲英在捕房時供明主人用籐條打傷臀背等處忿不欲生投河覔死不願再至主人處雲英供今年十五歲在郭清泉家爲婢雖被主人毒打仍願回去蔡太地騐明雲英體上果有籐條傷痕副捕頭稱雲英係粤人由捕房中粤人阿述傳話供明遭毆尋死雖蒙援救不願再回主人處現忽翻供諒係主人唆使郭渭泉上堂禀稱監生在和興公司寫西字帳家住虹口雲英雖係買來作婢然待之殊不非薄因其懶於作事故以家法處之現求給領太守謂本分府騐明雲英傷痕儼然試問家法有籐條責打之理乎富副領事謂郭在和興公司寫字應知法度奚忍處責婢女若照西律應將郭責一百板令其略知痛苦便不敢妄笞他人况和興公司極有體面所用上等人行爲如此實出情理之外本副領事須以此事告知伊主人太守謂汝僅以家法處治該婢何致憤懣尋死郭稱監生朝出暮 
室人偶責婢女確不能知富副領事謂雲英係爾所用婢女時時毒打爾豈付之不見不聞郭稱求大老爺恩斷太守飭將雲英　發棲流所擇嫁郭遵斷而退雲英求仍隨主人回去太守不准○包探沈金隆稱謀德利洋行失竊黄魚膠九十斤值洋七十三元適出店張阿富回寧波疑張行竊函追來滬盤詰之下不認行竊仔細根查有與大司務認識之桑阿堂曾至行中桑前曾犯竊情更可疑遂着張尋桑交至捕房桑承認至該行扭鎖行竊魚膠携往法大馬路新泰南貨店出售言明每斤價洋四角半秤見二十三斤半又去行竊仍交新泰店秤見三十斤有奇共收洋廿四元零與謀德利洋行報失之數不符新泰設在法租界未便吊藏今特送案謀德利洋行西人申訴前情張供幸巳破案否則小的不免拖累矣桑供寧波人行竊黄魚膠交與新泰店該店夥問尚有否答以有續往行竊一併售與新泰收洋廿四元有奇蔡太守飭將　阿堂押候備文至法公堂移提新泰店經收竊贓之　到案再行覆訊○梁愼齋控被許阿四之馬車撞倒碰碎眼鏡失去手巾包内有洋銀廿二元許阿四稱未見梁有手巾包蔡太守飭候查明再訊此已列報昨據包探何瑞福稱查得許阿四馬車撞倒梁愼齋碰碎眼鏡該處店鋪中人皆經目親惟不知手巾包洋銀梁愼齋許阿四均執前言太守　梁愼齋係體面人斷不致妄報失洋許阿四駕車不愼咎屬難辭判令酌賠洋銀十一元兩造遵斷而退○沈李　稱被親戚馬雙福竊去綢衣金戒指等件值洋二十元報捕拘馬送案請究馬雙福供與該氏有戚誼擅取衣服質洋並無金戒指如今清願賠償蔡太守着馬雙福先賠洋二十元再行候示○胡阿洪稱被李阿富行竊布衫質錢報捕拘李吊贓送案捕頭禀李阿富屢次犯竊李阿富供寗波舟山人家中尚有父母小的流落在滬與胡相識向借飯錢給以布衫付諸長生庫並非行竊胡阿洪稱與李阿富並不認識蔡太守謂李阿富疉次犯竊本應重辦姑念年幼戒責一百下押回舟山贓交胡領 
[法界捕房紀事]  
扛夫阿祥前曾竊収法公司布疋經包探查獲送懲嗣因期滿釋　得以重理舊業前日又潛人江天輪船厠内竊取鐵器若干慌亂間悮碎白磁溺器船上人聞聲而至獲送捕房想須解案請究矣○某甲連年失業景况甚艱積欠新沙遜洋行房　洋十元匿不見面前日經閽者某乙所見扭送捕房○内丁兩人不知因何爭鬥丙力不能敵稍受損傷遂邀同黨類數人向丁報復扭丁出戸外奉以老拳某號巡街捕見之拘兩人入捕房捕頭訊得事屬細微叱令退出事後丁心尚不甘復至内處尋釁又扭入捕房捕頭知兩造均非安分之徒一併管押至夜半始得釋回 
 
 
 

Page 5

 
 
 
　　 
　　 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[烟臺客述]  
今　值大比之年應試諸生皆須先期赴省錄　　入關角藝登屬各州縣距省較遠多乘風破浪附　舶　　臺然後覔得便船縱覽明湖秋影者日來郵亭候館綦　常盈老爺之聲不絕於耳特不知錦　奪　　果有人焉否耶○上年某舖　一少年騙取洋布一疋日前適爲櫃夥所遇扭住索之少年堅執不承以致互相敺擊少年忿甚欲以誣良爲賊控官旋有人出爲調亭得以草草了結○某中以木燧取火火星飛入盒中以致烈　　騰硫氣衝鼻登時昏暈口噤不言幸有人扶置他方以水噴醒然己險矣○邇來四鄕瘋犬　多被齕而斃者有之遇救得生者亦有之猶横夏初山中頗多狼患然以今觀之則犬之流毒更甚於狼矣世無提彌明安得一一擊之○上月廿八日恭逢皇上萬壽卽期普天同慶各衙署自廿五日至七月初一日俱懸燈結彩不理刑名惟北洋各兵船多在威海口外故烟臺巿上繁　不及昔年云○近有菊部來自申江子弟多至　五十人舞　歌聲並皆佳妙各　皆雇令唱演氍毺貼地鼓吹喧天竹肉聲中蓋幾不知人間熱惱矣 
[蕪湖賸語]  
久旱之後疉降甘霖大田多稼無不葱蘢茂盛早稻己有刈割者　稻亦芄芄彧彧大有生機聞之老農云今年早稻頗受損傷　稻尚無大碍惟皖北鳳六潁亳等屬好雨嫌遲大半　及補種將來合南北通盤　算總有五六分年成日内燕湖米價上　者每石約銀一兩六錢其次約一兩四五錢○委解無湖鈔關第二批京餉黄少梁少尹委解十六年分京餉冊檔陳補南少尹於四月杪先後　解北上赴部投納迄今差竣言旋於六月廿六日赴道轅禀見銷差○六月廿四日相傳爲豐隆君誕辰茶寮酒肆食物鋪相約輟業各集　貲招　　子弟在邑廟演戲自二十日起至廿七日止各業以次解囊聰歌甲部詎曲辛屏雖赤日經大而臺下萬頭攢動一似湖波蕩漾有一老　擠入人叢中角弓反張氣息僅屬後得大力者扶之而出始有轉機此老興會頗　减於少年惜精神不克自振致煩他人提掇耳 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十七年七月初二日京報全錄]  
宫門　○　抄硃批五道○豫撫裕奏被叅革員才力可用據實臚陳摺○直督李奏請將武員現署各缺分别　　補各實缺片○　奏請補都司各缺片○江督劉奏更換防營管帶員弁片○又奏甄别道員片○七月初二日吏部翰林　黄旗值日吏部引見十七名刑部二名廂黄滿四名正紅滿四名正紅蒙二名造辦處一名○蘇州織造榮廷請訓○睿王肅王莊王各請假十日○榮公請假十五日○裕公續假十五日○長春續假十日○嵩山續假五日○謙光請假五日○吏部奏派稽查覺　學派出長麟○召見軍機麟書榮廷○發抄禮王等片内閣中書連文冲署軍機章京主事鄭炳麟在額外行走奉硃批知道了欽此○張曜奏河運漕船挽入東境日期奉硃批戸部知道欽此○又候補牧謝庭芝改發山東補用奉硃批着照所請吏部知道欽此○張之洞奏上年實收准鹽鄂厘數目奉硃批戸部知道欽此○又解鹽厘京餉奉硃批戸部知道欽此○○河南巡撫奴才裕寛跪奏爲被叅革員才力可用欽承恩詔據實臚陳籲懇天恩恭摺仰祈聖鑒事恭照光緒十五年三月十六日欽奉恩詔内開自同治元年以來曾經任用現己革職官員除大計貪贓及居官不職以至失守城池各員外若有事係寃枉被革果有才力堪用者在外聽該督撫查明詳開緣由奏明請旨等因欽此仰見朝廷原情宥過不以一冒掩其微勞薄海臣僚同深欽感兹查有已革花翎知府用河南候補直隸州知州河内縣知縣徐本華初任滎陽縣調署祥符縣旋調補河内縣知縣光緒六年大計前撫臣徐宗瀛以該員精明勤幹能識大體薦舉卓異九年經言官以該員私開煤窰揚用公項勒索錢行粮行等情論劾奉旨交撫臣查辦時值前撫臣鹿傳霖到任未久密飭該管之升任彰衛懷道許振褘查覆適因該縣署日用小麥向由糧行代買由來己久因找發價值未清該糧行來省具控正逢舉辦計典前撫臣因該員欠價不清致成控案列入不謹叅劾旋據許振褘查明被劾各節均無確據其糧行麥價亦經找發清楚前撫臣以業經叅革覆奏完結旋經前護撫臣孫鳳翔照例給咨送部引見在案奴才查該員任滎陽縣時當光緒三四年間大河南北被旱成災該員籌捐施賑安集流亡不遺餘力本境及過往灾民全活無算及調署祥符縣時值大祲之後民困未蘇該員加意撫循而地居省會政務本繁尤能肆應裕如光緒五年黄河伏秋大汛黑崗奇險迭生地近省垣情勢危殆該員募夫集料殫竭心力於炎風烈日之中奔馳催　隨同搶築奮不顧身經前河臣李鶴年列入異常出力彚案奏保迢蒞河内縣任政平訟理案無留牘整頓保甲講求緝捕萑苻歛跡閭里乂安而其政之大者捐廉數千金修復廣濟河渠民田至今賴以灌溉此尤實政惠民彰明較著該員雖於計典被劾並非貪贓且歷著循聲曾膺卓薦亦非居官不職又查有已革四品銜知府用東河候補同知衛輝府衛糧通判秦培先署山東下河通判當兵燹後運道久已廢弛時值試辦河運事同創始該員挑河培隄漕船連牆無阻良中精練有素辦理得宜迨補衛糧通判在任有年修防頗能認眞不染河工習氣至如從前豫省之滎工東省之侯家林大工該員無役不從均能履危蹈險奮勉趨公至今在工員弁猶有嘖嘖稱道者光緒十三年八月鄭工失事前河臣成孚派令估挑引河維時工事甫起諸無頭緒該員測量勘估分叚計工不無稍延時日前署河臣李鶴年到任另行派員辦理旋經前撫臣倪文蔚以該員居心險很衆論譁然任意欺誕罔上營私等情奏叅革職奴才查該員奉委勘估引河雖禾能迅速興工致滋浮議惟究祗承估並非承挑旦未經手錢糧自無營私情弊險很查無事跡欺誕亦無寳據卽考其在衛糧通判任内克稱厥職亦無貽誤宣防復查此次恭逢恩詔凡獲咎較輕人員一經臣工奏請無不仰沐隆施棄瑕錄用聖恩寛大曲子自新今該革員徐本華秦培原叅均非貪婪不職其情不無可原其才實堪任用若令長於廢棄未免屈抑終身奴才敬體聖主愛惜人才之意謹據實瀝陳可否仰懇天恩俯准將己革河南河内縣知縣徐本華巳革河南衛輝府衛糧通判秦培均交吏部帶領引見酌量錄用俾得同邀曠典出自逾格鴻慈爲此恭摺具奏伏乞皇上聖鑒訓示謹奏奉硃批徐本華等均着交吏部帶領引見欽此○○要鴻章片再查北洋海軍新設副將守備各缺前因無合例應補　員卽以官小者通融　署業經臣奏奉諭旨允准並　兵部議覆俟升署三年扣滿奏請補授等因在案兹查有升署精練左營遊擊委帶康濟練船薩鎭冰自升署是缺後於剿辦臺灣埤南叛番土匪並往返朝鮮防護藩屬期滿請奬各案内歷保至叅將儘先補用又升署中軍右營都司充靖遠船帮帶大副事劉冠雄自升署是缺後於剿辦臺灣埤南叛番土匪並三屆出洋學生期滿各員内歷保至都司儘先補用又升署中軍中營守備充致遠船駕馭二副事薛振聲升署中軍右營守備充靖遠船駕馭二副事祁鳳儀升署中軍右營守備充靖遠船槍砲二副事洪桐書自升署各缺後於剿辦臺灣埤南叛番土匪案内均保以守備儘先補用以上五員續保官階　與升署各缺銜缺相當據北洋海軍提督丁汝昌呈請核辦前來臣核與新章相符合無仰懇天恩俯准將薩鎭冰等五員照現署各缺分别借補改補各實缺以示鼓勵除履歷分咨外謹附片具陳伏乞聖鑒訓示謹奏奉硃批着照所請該衙門知道欽此○○李鴻章片再正定鎭禁龍泉關都司寗德順因前在軍營所受潮濕不時舉發心神恍惚禀懇回籍調理應請剌部開缺所遺龍泉關都司轄境遼闊接壤山西捕務殷繁操防緊要非精明幹練之員弗克勝任查有儘先補用游擊張土蘭年四十五歲由武童投効淮軍隨　髮捻各逆迭著戰功歷保以　擊留於江蘇儘先補用嗣來北洋海防當差奏留直隸補用該員年强才練營務熟悉以之借補正定鎭標龍泉關都司實堪勝任又宣化鎭標張家口營都司張鳳池病故遺缺前以儘先都司萬全營守備致和請補經部議駁行令另揀合例人員請補查有儘先遊擊李經業年四十五歲投効淮軍隨剿髮捻各逆及在臺灣獲勝歷保儘先都司奏留直隸補用復因搶辦永定河南七大工合龍保准以遊擊儘先補用該員樸實耐勞深明紀律堪以借補宣化鎭標張家口營都司以上二員均與例章限制相符應請准其借補以裨營伍除飭取寗德順患病供結並張士蘭李經業出身履歷咨部外理合會同直隸提督臣葉志超附片具陳伏乞聖鑒勅部核覆謹奏奉硃批兵部議奏欽此○○劉坤一片再各省防營如有更換員弁前於光緒十五年十月間欽奉諭旨飭令隨時奏聞等因歷經遵辦在案兹查管帶慶字右營記名總兵王霞明在營病故所遺營務經前署督臣沈秉成飮委記名總兵周之楨接帶又管帶撫標親軍副前營補用副將徐文慶禀請銷差所遺營務經江蘇撫臣飭調管帶撫標中營水師副將　明山接帶遞遺中營水師營務委候補都司吳廣升接帶又原帶撫禁親軍正後營補用副將韓殿爵前因丁憂交缷所遺營務經撫臣飭委蘇州城守營叅將曾毓衢暫行兼帶嗣准撫臣咨稱該副將韓殿爵百日假滿仍飭令接帶撫標親軍正後營事務以　各專責成除飭取各員履歷咨部查核外謹會同江蘇撫臣剛毅附片陳明伏乞聖鑒謹奏奉硃批兵部知道欽此○○劉坤一片再捐納道府等官循例分發人員試用一年期滿應行察看才具分别繁簡奏明留省補用等因兹查接管卷内據江寗布政使瑞璋等會詳江蘇試用道朱成渡年四十二歲安徽人由同知職銜於光緒三年報捐同知指發江蘇試用十一年報捐花翎十三年遵海防例加捐道員仍歸江蘇試用復於山東賑捐内損加三品銜十五年十月十七日引見奉旨着照例發往欽此十二月十三日行抵江寗就近繳照到省照案加扣赴蘇州程限六日以十二月十九日作爲到省日期連閏扣至十六年十一月十九日試用一年期滿詳請甄别加考會奏等情當經前署督臣沈秉成察看得該道朱成渡心地明白稳練老成堪勝繁缺道員之任未及具奏移交前來臣覆無異合無仰懇天恩俯准將試用道朱成渡以繁缺道員留省補用謹會同江蘇巡撫剛毅附片陳明伏乞聖鑒謹 
奏奉硃批着照所請吏部知道欽此 
 
