# 1919 - 186 - 4916666

 

Page 1

 
 
   
 
 

Page 2

 
 
   
 
 

Page 3

 
 
時評 
[至可注意之二事（冷）]  
　　奉吉互爭之事一至可注意之事也其所在之地至爲危險之地其所在之人至爲危險之人故一旦而事果暴烈則其禍即在目前 
　　籌邊使官制之成立一至可注意之事也以抱有野心之輩與以絶大野心之權其危險即爲永植武力派之根據故一旦而事得進行則其禍將貽於永久 
命令 
七月十一日大總統令納木德删晋封爲輔國公此令 
　　又令　陸軍總長靳雲廳呈請授孔祥雲爲陸軍步兵中校並加陸軍步兵上校銜應照准此令 
專電 
[北京電]  
　　龔接吉省各團體留孟救危電卽於眞（十一）日分電孟郭説明此次内調非同左遷元首亟盼該督來京另有借重並傳諭高士儐等勿以孟氏遷調致生誤會（十二日下午三鐘） 
[北京電]  
　　張作霖急電請政府將現駐漢口鄭州等處之奉軍第八混成旅卽日調回奉天政府將照准）十一日下午五鐘） 
[北京電]  
　　朱啓鈐拒絶再任總代表詞意非常堅决徐定派錢接替並已得南方贊同但錢擬以私人資格日内赴滬商有辦法再正式受命（十二日下午二鐘） 
[北京電]  
　　徐樹錚亟欲實行籌邊官制今日雖爲合肥紀念不許參院放假迫令開會通過但已未仍消極反對（十二日下午三鐘） 
[北京電]  
　　籌邊使又假航空隊名義訂借日欵二千萬（十二日下午二鐘） 
[北京電]  
　　沿邊軍民長官紛電質問籌邊使權限要求明白宣示詞意頗含不滿（十二日下午二鐘） 
[北京電]  
　　姜桂題以蒙防吃緊調烏各營應需子彈甚夥特電政府請撥又稱烏得一帶抽隊防堵路途較近尙可援應至烏珠穆沁及外蒙東路各旗仍請由國防軍内抽隊防堵或由綏奉撥駐（十一日下午八鐘） 
[北京電]  
　　謝米諾夫强迫内外蒙古承認獨立運動甚亟攻蒙計劃分兩路聯絡布人及内蒙土匪某要人言謝本無仇華意因有華人煽惑以致一部分唱大蒙古主義華人不察悉歸罪於謝因激而出此（十一日下午三鐘） 
[北京電]  
　　陜軍與奉軍爲爭駐咸陽事發生衝突幾至决裂經張錫元會同特派員路孝忱赴西安興平向陳許竭力勸解頃張路來電謂雙方已言歸於好張昨返渭南防次（十一日下午五鐘） 
[北京電]  
　　陸使電告和約法政府正式批准英亦日内可批准依照約章五强國中有三國批准卽生效力（十二日下午二鐘） 
[香港電]  
　　廣州商會發出罷市傳單後各大街商店泰半閉門糧食及日用必需品立卽漲價工人請求商店啓市謂多罷市一日工界生活多受一日之損失警署出示凡强迫罷市之團體應予嚴懲商會通告當道謂該會署名罷市傳單由於强迫請予保護（十二日下午五鐘） 
各通信社電 
[北京電]  
　　吉紳商界電懇勿允准郭宗熙辭職以維現狀　院催鮑貴卿火速赴任 
[北京電]  
　　陸軍部呈請各項兵工廠添造經費萬不能停支 
[北京電]  
　　趙倜電豫民對觀音堂鐵路案開會抵制（以上十一日） 
[北京電]  
　　巴黎專使電擬向友邦調和委員提議限期使某國交還青島之擔保能否如願俟續陳 
[北京電]  
　　總統意重提周氏組閣再託合肥疏通（以上十二日）以上中華通信社電 
[北京電]  
　　院通電各省外交事正籌解决主法謡傳中日單獨談判純是臆造之詞望轉諭商民勿生誤會 
[北京電]  
　　周閣昨又經假投票仍屬少數已成絶望但段仍爲周疏通（以上十一日） 
[北京電]  
　　將以龔長期代理龔知暫難擺脱現亦願負責任着手謀統一國内應付外交各種方法 
[北京電]  
　　張作霖電調關内奉軍悉數回奉此間喧傳奉吉軍隊已起衝突但府院否認此説 
[北京電]  
　　院電慰留郭宗熙并告知以宋小濓長黑 
[北京電]  
　　傳聞日人因奉吉風潮將進兵吉省有人請徐收回調孟成命徐不允 
[北京電]  
　　朱啓鈐决不來京錢能訓擔任總代表派于寳軒南下接洽 
[北京電]  
　　法部電閩法院黄秉榮案務秉公辯理所獲屍身是否學生是否爲黄所斃務查明確俾成信讞 
[北京電]  
　　院電陸興祺速將藏地近情調查詳報以便着手與英使開議（以上十二日） 
[香港電]  
　　廣州爲省長問題十一日罷市軍府正擬議辦法或將徇衆意以伍長粤（十二日） 
　　以上中孚通信社電 
路透電 
[歐洲和約餘聞七日巴黎電]  
　　中國代表團宣稱中國雖拒絶簽字德約惟擬簽字奥約俾自動而得加入國際聯盟 
[七日倫敦電]  
　　波拉勞氏在下院答稱協約國關於引渡德前皇事迄今尙未正式致文荷蘭目下正在施行必要之辦法 
[七日巴黎電]  
　　今悉和會决定在倫敦審訊德前皇時威爾遜總統亦出席蓋於和會最後一星期由四國代表開會提出該問題者爲英相喬治氏並謂彼意各代表不致反對在倫敦審訊德前皇繼乃舉目環顧無一曰否者克勒滿沙氏頷首許可此爲非正式之消息 
[七日倫敦電]  
　　政府現正籌備本月十九日全國慶祝之舉其主要特點爲代表英軍商船殖民地印度美法意日比軍隊之男婦一萬八千餘人游行倫敦並已請中國暹邏及其他友邦派代表隊加入該游行隊在海特公園齊集取道南倫敦而至白堂向所將建築紀念陣亡勇士之巨碑行禮然後至瑪爾致敬英皇水上慶祝暫時展緩大約將在八月初舉行 
[八日巴黎電]  
　　法總理克勒滿沙氏於巡游兵燹區域時間聞受害人聲稱和約所規定之賠償德國必全數交付云　戰地法人向法政府陳訴災區善後事宜進行不速聞德人對於此種陳訴甚爲注意德人以爲如德人襄助重建被毁區域則可得機會以造成法人對德之好感情 
英國議院中之問答 
[七日倫敦電]  
　　今日下院開議時議員抨擊電報傳遞之延援尤以遠東爲甚英國商家甚受妨碍郵務大臣由林韋士氏答稱由英發往印度埃及遠東之電報十足付費者其延緩近已減少一日惟發至國内者因 * 
電報過多及因地中海重要海電一條今仍中斷故仍不見速須五日至七日之久現正設法修復該海線不日可以竣工云關於取銷電報檢查一節某議員請注意英國海外貿易因感不便日見减色邱吉爾氏稱檢查電報與需用密碼不能並存彼殊以爲憾惟目下之取締條例實宜立即廢除如延長實行數星期則乃因世界之大勢不能放棄檢查之故 
[七日倫敦電]  
　　今日下院開議時議員郝斯登氏質問南斐政府近曷爲向美國訂購路軌四萬四千噸火車千輛貨車二百五十輛而不向英國訂購以維持英國出口貿易殖民次官亞米里氏答稱内有若干乃在休戰前訂購者當時英國不能供給鐵路材料亞米里氏又答某　員之質問謂彼悉南斐政府確曾竭力謀向英國訂貨與英國製造家磋商甚久云 
[七日倫敦電]  
　　吉特士今日在下院答某議員之質問謂英政府於船舶兵險一項共獲利英金一千六百萬鎊 
[七日倫敦電]  
　　亞米里氏在下院答某議員之質問謂彼信近唯坎拿大曾訂外人入境條例議院已通過法案得以禁止曾爲敵人之僑民入境此例方在施行中惟因特殊原因屬於敵國而已宣佈獨立者或其獨立已經和會承認者或其政府已經置於代管國之下者則其人民均可免受此例管轄 
[飛船中之日記六日明伊哇拉電]  
　　飛船Ｒ三四號航行日記船中起居情形殊饒趣味日記中處處有濃雲掩蔽不能見水等語蓋程中僅偶爾見水耳水面一無所覩惟曾見冰山兩座飛船或行於濃霧之中或行於雲端受烈日之蒸炙或行於層雲之間四日午後一時五十分初見陸地旣而雲中狀况漸覺佳好日記中又述及曾飛過大松林相距八百尺其味觸鼻令人神志爽快船中之人殊爲安舒早餐爲火腿數片蛋一枚茶一杯其他各餐爲牛肉芋薯等物皆在發動機煑熟者船中置有留聲機一架以破岑寂夜臥品牀甚暖響聲與震動甚微船中員役分兩班瞭望每班十五人 
[七日倫敦電]  
　　飛船Ｒ三四號抵陸時船中僅餘可供四十分鐘應用之汽油船飛至紐芳蘭與諾伐斯柯夏之間忽遇兩道電浪此爲極危險時期風行甚速每小時達五十英哩飛船左右摇震如海船在海中遇大風者然船員或皆不作生還之想電浪經三十六小時久始息飛船遇阻故汽油消耗頗多 
各國近事記 
[七日巴黎電]  
　　海軍總長已着手改組法國海軍艦隊近因黑海發生無關重要之騷亂水兵未受煽動衆皆嘖嘖稱道之 
[七日倫敦電]  
　　上月英國入口貿易較上年四月增多英金二千一百四十萬零九百三十六鎊出口貿易增多英金一千九百五十三萬六千一百十五鎊 
[七日倫敦電]  
　　今日下院海峽隧道委員會開會布爾爵士宣稱各事都已準備測量已畢工程司亦經任定經費一節並無困難繼乃議决應開工興造並應請政府贊助此舉 
[七日倫敦電]  
　　路透電稱探悉當道因黑海南濱烏米索境發見土耳其匪隊故已决議由高加索調英兵一聯隊前往該處已開始實行 
[七日丹京電]  
　　里巴封鎖已取銷里特倫政府現在赴里加途中 
[八日巴黎電]  
　　漢志王之子費蘇爾在和會中頗露頭角兹聞有一部份仇外之回敎徒對於漢志王擬起叛變 
公電 
[衡州吳師長等通電]  
　　北京國務院參戰處外交部陳代總長陸軍部靳總長各部院王步軍統領廣東軍政府各總裁各省督軍省長各都統各護軍使鎭守使各師旅長各總司令各和平會省議會商會各學校各報館均鑒駐湘直軍各將領於本月佳日呈上徐大總統一電文曰北京大總統鈞鑒治密前奉院江電謂此次德約我國專條問題力持保留未能辦到當時未經簽字詳情續佈等語師長等以詞過簡略當於微日通電請佈詳情迄未示下兹接滬漢函電悉我國專使臨時歐會拒絶簽字甚有價值仰見我大總統俯從民意亦見我國外交尙有人也然外交至此非可以拒絶簽字四字了之勢如臨崖之馬萬不可輕策一鞭致貽後悔大總統處此一髮千鈞之際臨大疑决大計當機立斷不俟終日勿爲衆議所惑勿爲威力所屈保我主權還我故土天下後世咸被鴻庥謹將管見所及一一陳之一請速電飭專使再接再厲堅持到底並彚集各種理由陳請列强爲公道之主張更聯絡美總統懇其爲公道之援助以期必達目的萬一和會不能解决應留作懸案俟於國際聯盟提起公訴以待萬國公决一請將拒絶簽字情形宣佈全國以平民氣此後如再有勾串外人仍請簽字割地者以賣國論一請特任王專使正廷爲國際聯盟會委員因其拒絶簽字始終不撓且中日條件多係陸長外交時經手自箝其口自掣其肘終感不便與其使陸爲難不若令王始終其事收效較易（中略）謹此臚叙禀陳伏乞察納爲叩師長吳佩孚旅長王承斌閣相文蕭耀南同叩等語謹以奉聞佇候明敎吳佩孚叩元 
國外要聞 
[來函共和國與法國之關係]  
　　法國無線電社巴黎通信云來因流域新共和國之成立乃歐洲政治一大變遷之表徵所謂變遷者何則法國外交之新政策是已法國自一八七○年失敗後專力内政垂五十年對外方針不主積極僅締結俄法同盟以備德患舍此而外殆無進取但在今日則已變消極爲積極矣英美方面或有人以爲法國苦戰四年資財耗盡精力涸竭未能復有作爲作此説者殆未知法人之奇異伸縮性强烈愛國心遠大政見及其因戰勝而得之興奮力也尤有一事爲來因河以東歐陸時局中之特色者法國利益起自亞爾薩斯勞蘭舊界訖華沙止皆由一時英俊如孟琴與亨白兩將軍者掌握之此二人者不獨百戰功成善於治兵且亦外交之才孟琴行政手段如戰術然皆有條理古羅馬格言曰分而治之此亦爲孟琴所主張者之一蓋分而治之一策適 
與德國俾士麥所唱合則强之主義針鋒相對也去年七月法國某名將曾語紐約時報訪員曰俾士麥造成普魯士式之團體法國苟不分裂之將無寗日觀此則法國要人已早有定見欲分析德境而管轄之固不俟諸休戰後而始决計也戰事旣停中歐民族紛起獨立奥匈四分五裂而日耳曼系之奥國孤立無助頗有傾入普魯士範圍之勢法國遂大活動提倡改造奥國説擬組織多瑙河流域聯邦以免普魯士勢力增盛顧此政策不第爲意國所不能贊同且亦難成事實蓋波希米亞國巨哥斯拉夫國與日耳曼系之奥國彼此内部紛爭如冰炭之莫可融洽也法國乃轉其方針傾注於來因河諸省及巴伐里亞之一部以削普魯士之勢力此策較善且易實行夫時勢之造成必先有其可成立之要素在然後人謀可得而施初非無因而能造成時勢也法外務某要員曾居來因數年暢曉境内情形近向紐約時報訪員發表下述談片曰使來因共和國之成立余出於矯揉造作則將如煖室之花一遇寒風立即枯葉故來因共和國苟無民意爲之基礎則法國縱予以多量同情亦不能使之存在也以余個人察之來因人民確有主張獨立者余之觀察點有三（一）來因區域常欲脱離普魯士之覊绊此爲歷史上之事實鄉城尤甚惟已成普化之大城如柯洛恩類未必願意耳（二）來因人民篤奉天主敎因德國國會議員賀夫滿等反對宗敎故甚贊同獨立（三）以德國土地而言其在歷史上最感受法國文化者厥爲來因流域一八七○年後普魯士商業膨脹來因爲自已利益計故與之併合今則情勢逈異此後苟不與之脱離則無他實惠不過分任普魯士債務之擔負耳來因爲德國最富饒土地之一其所擔負者必甚重大此固來因人民所共知者也來因今在商務與經濟之利益上實有趨向法國之勢蓋勞蘭之煤鐵爲來因實業之要需苟欲得此以接濟其所無則其商務活動之趨向必在西而不在東也余非謂來因共和之運動乃絶對與德分離惟在政治上至少可成法普間之緩衝國而普魯士報復之希望縱不因以消滅當亦可爲之大減矣由是言之來因共和國之成立乃預防將來之一種最善方法云云 
 
 

Page 4

 
 
   
 
 

Page 5

 
 
   
 
 

Page 6

 
 
国内要聞 
[北京通信（霜羽）]  
　　内閣問題之　　 
　　自錢幹臣辭職至今屈指已届一月而内閣難産竟成不可掩之事實其中曲折外間知者固多而未得其詳者已不少蓋始爲安福對徐之留難繼變爲安福與段之齟齬而徐又轉調停於段與安福之問此亦變幻不可測之至者也 
　　周樹模之不能通過於安福外間已知其詳而段與安福之齟齬則起於此蓋此次閣潮段氏始終不主安福上臺其第一次所表示尤爲明瞭即明告徐樹錚謂吾黨以主戰稱今之外圍形勢决不容説一戰字爾亦當知之上臺而不言戰是改變主張上臺而言戰又與時機不合故不如任總統自提出總理之爲愈云云而因此之故段氏遂一言爲周樹模周旋至於日昨段氏語人猶謂安福議員反對周樹模太覺糊塗我不料彼等此次布置之議員乃如是胡閙也 
　　李王二人之魚電對周樹模而發其實是爲段而發蓋在上月底左近周樹模已是絶對不提的而田文烈旣賭咒不作總理段氏又大駡安福部之胡閙且當是時曾　雋以推榖王揖唐之説進段氏謂之曰我和揖唐交情總比你們深些我愛揖唐故不欲其當此時局之衝而望其將來之大用於是段氏又一力主周樹模組閣竟親訪周氏一次周氏謂不受條件之束縛段氏卽以自由組閣許之並允爲之疏通安福部故本月五日逕提同意案之舉已將實見其向徐主張者即爲段氏安福急得無法乃用李王二人名義發出魚電使同意案提不出來段於此時憤氣萬分竟謂你們再如此胡閙我將請總統下令解散你們的國會否則跑到天津不管你們的事故第一次段氏赴津之説亦起於是時也至段氏所以如此大怒者則以對周樹模曾硬拍胸脯此時甚覺禄福之不爲彼地步也 
　　繼此以往則彼輩一力主張朱深亦求援於段以政黨内閣爲説且一一陳述其利益而後舉朱深之名段氏拍案曰我也不過做總理他這小孩子有何資格也作總理麽然其以朱深二字與總理相連屬則昨日尙有人爲東海言之東海之於朱深組閣説在距今二十日前固已以資望太淺拒之者也昨之所答乃至滑稽其言曰法律上是説總統提出國會同意然如掉轉過來國會提出總統同意則朱深亦何嘗不可故至於今日朱内閣説雖未打消而徐段二人已一致反對矣 
　　段與安福其齟齬旣如此矣而東海方面則轉爲安福向段緩頰謂諸君何必與小孩子動眞氣而第二次段氏出京説生於前晚與昨晨之間如丁士源曾毓雋等皆百端設法阻止而東海亦派人往勸且一面勸段勿爲安福嘔氣一面又爲安福向已未疏通勿反對籌邊使官制案由對徐而起之衝突徐乃一轉而爲調人不亦奇幻莫測也哉 
　　安福之組閣眼光仍專注段氏身上自説朱深爲小孩子以後彼輩益信段尙可出聞有由各督勸駕之説今日據安福某要人所談謂各督軍中已有將通電主張者且聞主持軍事之某上將已有一種段氏上臺之預備蓋從前寺内内閣與段内閣間曾有青島問題可以商量之一語現即以此爲根據而由阪西頻頻致電本國商酌青島問題之讓步限度意欲段氏如一上臺則青島二字之名詞可以璧返以爲段氏取信於人之具至能否辦到及交換之條件如何則現在活動開始之中外間尙不能悉不然段氏果否肯出亦爲未决之問題不過不贊成今次之不簽字與自信可以向日本收回青島者確爲段氏之態度耳 
[新内閣仍無歸著之别報]  
　　内閣問題久懸不决田煥亭一再續假未允到部前日當局遣人往勸銷假視事田君依然消極昨日仍未出席閣議外交部代理部務之陳任先赴北戴河養病陸長靳翼卿亦杜門不出政府内部異常沉靜重要公事完全停擱各署過午即已散值蕭索情形爲從來所未有又聞内閣問題以周少樸氏不能提出兹案遂完全歸於停頓祗得延長龔氏代理之期而某派仍希望速以朱深提出東海方面以提人爲總統之權朱深資望不敷斷難允許昨日仍無何等發展 
另一消息組閣問題自安福系反對嶁少樸之後已無着落迄昨日止府院方面又有擬提王揖唐之説其原因係龔心湛以代理逾期已久不肯再行延長而閣員中如外陸農三部又均稱病不起政局現象極爲無聊東海决意提王以期早日通過惟王氏得此消息業已避往西山故昨午新衆院開會亦未出席 
[上海會議復活之醞釀]  
　　國内和會近已有復活之動機確聞政府擬先取得安福派之確實意見以免臨時又生掣肘昨曾由龔心湛親與王揖唐徐樹錚等有所商議關於法律問題最後讓步之程度聞已傾向於雙方制憲一層日内當即决定以便正式接洽開會 
　　據中美通信社消息近日岑西林曾電北政府陳述和會速開之必要請北方即派代表赴滬前南方所提之八條定可斟酌情形通融决議勿使長此停頓大局得早日收拾云云北方代表汪有齡輩赴滬之故或由於此惟政府又據汪有齡之請要求軍政府將南方所提之八條由兩方當局直接商妥辦法然後再開和會俾不致再生别種爭執西林覆電大意謂前提八條係南方代表所提出軍政府爲尊重和會起見未便干預表示通融辦法惟望北方速催代表赴滬早日開議南方代表已早在滬上等候春暄亦派馮皖青赴滬從旁疏通俾各問題及早解决南北統一得以實現云 
[京津各界力拒補簽之文電北京學生聯合會呈]  
　　呈爲外交日急請速定大計明白宣布以釋羣疑事竊歐電傳來我政府果能容納民意拒絶簽字國人奔走相告益自踔厲所望政府堅持勿渝困苦艱難國民願與政府共之自不簽字已逾旬日究應如何處置國人迄未聞知據昨日中美通信社發表政府現電致巴黎專使與日本交涉能得其交還青島之保證即行追加簽字果如所言則其結果與無條件何異政府旣已堅决於先諒不致二三於後傳説之辭當無足憑惟是外交變化瞬息莫測舉棋不定貽憂全局自非速定鴻猷何足以資應付專使待命於外國民仰望於内此對外方針應請政府明白宣布者一溯源此次外交失敗皆緣政府前此訂結各種秘約以自束縛遂令專使不能自解友邦空有同情錯鑄九州功虧一簣治疾探源非不可藥條件成於脅迫秘約結於利誘脅迫者可廢利誘者可贖惟視政府之决心何如耳此廢除秘約政府有無决心應請明白宣布者二又據北京晨報登載政府陽日通電禁止抵制日貨排斥外人夫以抵制日貨與排斥外人相提并論恐滋誤解國民此次動舉純以正義人道爲根據反抗强權絶無排外思想各團體宣言具在文電可徵各友邦亦多能諒解此旨毫無疑異兩月以來國内并未發生排外事件即於日人亦力避衝突至提倡國貨國人認爲根本要圖而提倡國貨之結果自必影響日貨之暢銷我何必厚爲他人計而自遺無窮之憂且抵制日貨實屬國民之自動政府萬不能認爲排外而加以干涉在政府陽電或存弭患未形之心在國人則視爲政府之過慮而友邦聞排外之言出諸政府之口其不因誤會而生戒心者幾希且日人正百方謀我謡諑横生或以義和團相况或以過激派相稱我竟自認排外貽人口實毋乃失計陽電用意實所不解此應請政府明白宣布者三以上三事冒昧上陳務請政府外審大局内察輿情分别宣布以釋中外疑慮國家幸甚不勝屏營待命之至謹呈國務總理鑒北京中等以上學校學生聯合會七月九日 
[天津各界聯合會電]  
　　北京大總統國務院廣州軍政府各省督軍省長省議會商會敎育會學生聯合會各界公民聯合會各報館鑒巴黎和會拒絶簽字實爲保存我國國脈關係至重兹聞北京政府又有訓令巴黎專使簽字之説逖聽之下不勝惶駭查青島並高徐順濟草約二十一條以及各種秘約有一足可亡國以條件而讓國土國權視國家爲營利物品少數人之侮弄國人抵死不能承認假令因力不能敵致成失敗之結果國土爲所占領强存弱亡本屬公例反是用陰謀勾結賣盡國人誠吾人所公憤是以風從雲湧反對和會簽字以死力爭實痛亡國之慘劇也兹聞此種訓令消息敝會異常惶懼悲憤塡膺國亡在即千鈞一髮用敢呼告全國同胞關於以上各欵若無完滿結果回復國土國權之原狀應矢志否認抵死拒絶爲此通電協力一致進行以救危局並望速行組織各聯合會以謀民意統一臨電無任盼切禱切之至天津各界聯合會 
[日人勸誘補簽德約之外訊]  
　　中美通信社云對德和約我國專使不簽字後日本近 * 
陰以種種恫嚇之詞威逼政府謂中國今日已陷於孤立地位非與日本政府直接交涉山東問題以謀妥協不可蓋中國如不簽字則國際聯盟不能加入奥國和約不能簽字前途危險不堪形容云云按我國以光明態度拒絶簽字後歐美人士均加贊美而謀協助之法使政府爲日本恫嚇之計所中竟與日本直接交涉則不特大背國民之期望與歐美各國之贊助且將來此問題提出國際聯盟時我國將無置喙之餘地但聞政府前日（九日）曾電巴黎專使使轉各國謂中國之不簽字係國民反對甚烈政府顧全民意是以拒絶簽字惟中國極希望於得滿意之妥協後當即行補簽望和會延長期限俾得從容討論云聞和會二星期後當可閉會矣 
　　英文京津太晤士報載稱目下有人頗用種種之魄力聳使中國政府簽押和約並謂雖正式簽字時期已過然行之於今尙不爲晚云又聞日人尙煽動華人輕信其言謂巴黎中國委員此次拒絶和約簽字恐於中奥和約簽字亦難邀各國之允准至加入國際聯盟仍恐被各國之拒絶云又聞日人尙告華人謂所有處置德國前在山東享受各項權利之問題業經巴黎和會議决辦理此時中國思欲翻案不特難邀各國之許可若更望列强之贊助恐徒成夢幻云云綜觀以上虚謊之談深望華人勿受其誘惑而變其愛護國家之初志蓋日人揑造此種之言中國若與日本直接交涉此項問題則中國方面未必獲得利益至日本聳動中國之所爲一切咸爲顧全自已權利計此則華人所急當猛省者也山東問題中國儘可聽國際聯盟之判斷無論日人如何恐嚇如何勸誘各國萬不能拒絶中國加入國際聯盟以目下形勢而論若中國得以維持現有之態度而至死不變其旨則日本當亦感困難矧中國處今之地位已得各國之協助耶 
[美報論中國不簽德約問題]  
　　中美新聞社譯密勒評論報云自七月一日得中國專使不簽和約之確耗後中國朝野咸起如下之疑問（一）不簽和約於中國有何利益（二）日本將用强力實行和約中國於山東之條件否（三）中國是否仍與德國交戰果爾則是否須另與締約（四）不簽約是否失加入國際同盟之權利（五）中國旣不簽約意欲何爲抑將作何處置乎今日有一高級華官熟諳國際公法及外交情勢者與記者談及兹事謂中國專使此舉甚善即舍山東問題而論中國在和約中所得者不啻將德人財産清理後開一清單而已並未謀將德華間將來之關係一一解决較之暹邏與德國於一九一七年七月二十二日所訂條約規定自即日起所有以前該兩國間一切契約概行作廢并治外法權亦在其内者實大不侔使中國而簽約其所得權利亦微矣哉約略可舉者（一）德人應得之數百萬拳亂賠欵（二）德人在中國境内之公共財産（膠州在外）（三）舊屬中國之天文儀器兩三件至天津漢口德租界之收回於中國並無利益不過改開爲萬國商場而已某君又稱和約條件中最不堪者莫如關於處置在中國境内德人屋産一項其條文云德國放棄其在廣州英租界内之不動産讓與英國又放棄上海法租界内德人所設學校産業讓予英法兩國以極重要之國際和約而列入此不倫不類之條件豈非怪事即使中國允從亦應先交還中國再由中國自願讓予他國斯爲正當之道乃和會中之勢力分子竟然攘奪中國之産業膠州者中國之領土也和會乃以送給日人以關其口大似行賄者所爲而其結果足爲遠東種一國際間將來糾紛之因云云據此華官之見以爲協約國之巧猾無信實爲可恨中國於此和約實絶無權利可得故不簽字乃甚正當可斷言也云又就北京開明之人士論之中國不簽字已得數項利益第一國内革命以免使中國專使而簽字者國内必起大革命且爲平民革命與前數次不同政局必因此大紛擾第二不簽字不啻使日本受一敎訓日本滿望中國甘心屈服對於五大國將惟命是聽一簽約而將山東權利拱手讓人孰知不然中國乃立定脚跟不爲張權所屈而放棄其權利日人今當知與中國交涉必須加愼苟處中國於極地且將一無所得第三華人愛國精神將因之萌芽而猝長中國之不簽字日人必大感不快甚善甚善使日本此後再有激怒華人之舉則適足助長華人排日之熱潮激進華人愛國之精神向使中國而簽字其所受痛苦國民駸駸或且淡忘今不簽字則爲民意表示之結果國民自將永以爲紀念而不忘第四中國專使此舉引起世界各文明國注意中國受不公道之待遇而使歐洲自圖私利之政治家知所顧忌勿再與日人結合以攫奪中國之領土權利（中略）此後尙望被等對於遠東問題愼重而審慮勿一味守舊第五中國若與德中行締約在勢或可得較優條件中國不必懼孤立德望恢復對華貿易必樂與中國親善若能待德人自來接洽則尤善第六不簽字使南北政爭得早解决以一致對外兩方當局皆益注意國際問題而消減其對内之意氣此又好現象也且中國不簽約並不因之失加入國際同盟之權利中國可簽對奥和約中含有國際同盟約章即中國加入同盟之根據也故不簽約决不碍中國與協約之邦交且聞中政府决將通令各省對於各國僑民依前以客禮相待循此以往日人縱横暴亦當不敢與全世界挑戰而以强力實行山東條件此固無庸過慮也北京官場大多爲親日派爲武人所用對於不簽字自爾不悦一方面亟願和會早日解决膠州問題以媚悦日人一方面又防此問題若在本國解决將發生責任問題因亟欲避去此責彼輩且宣言英法與日旣訂有密約不願扶助中國則可信此種條件已爲至善卽不簽約未必能得更優之條件况中日强弱懸殊勢不能敵北京官僚大多持此種意解無怪巴黎專使疊接政府密令簽約之電尤可笑者一則命專使簽字但保留山東問題再則曰但簽字不必保留三則曰相機辦理迨專使不簽字之消息旣證實此輩官僚乃大失望段派人且有促令政府發電切責專使之舉一般大員竟發議贊成幸爲輿論所反對此電遂止不發其實專使所處地位已極困難其所持態度尤無可責備之處試觀專使六月二十七報告不簽字情形之來電可見一斑而爲政府者縱不奬借之反忍譴責之乎 
[旅濟美人對山東案之公憤]  
　　英文滬報云濟南美國人民於本月九日電致加里福尼省參議員約翰孫氏文曰巴黎解决山東問題適增日人侵略之氣燄約中條文於中國不公允於美國觀念亦違反直是封閉門户違害遠東和平山東濟南美國人民故極力抗議反對批准現定之和約 
[奉吉間形勢嚴重]  
　　孟恩遠免職後之消息頗爲時人所注意政府昨日曾得孟督拍來佳電（九日）報告奉命之後已派副官長將印信齎送郭代督接收不日即來京供職惟據外交界之消息高士儐師長在長春之軍隊尙未完全撤退吉省軍隊之態度頗不一致公府雖屢電孟督令其約束部下而奉吉間之形勢仍不見佳但昨日下午七點以前迄未得確實之報告惟南滿鐵道權在日人處處牽扯外交其情形極堪注目聞郭宗熙昨曾有電至京請收回代理督軍職務之成命並請將其所任之吉林省長及中東鐵路督辦兩缺一併開去原電措詞異常迫切略謂頃會同孟督軍召集高級軍官剴切曉諭部曲等一聞更換之言情勢憤激非言詞所能鎭攝已將中東軍隊全調長哈迫請收回成命免誤戎機並懇將宗熙省長曁督辦各職一併開缺嗣又到一電則稱風潮已略平靜仍在勸導同時吉省三十九縣及省議會等亦有電致政府陳請勿輕更易依以上各消息觀之吉林風潮目下雖尙未完全平息然獨立之舉亦未必遽成事實大約此事結果如何須視新督軍接任之際方能决定也 
　　據中美通信社消息孟吉督調任後吉林軍隊即有不穏消息惟聞孟督自接調京命令即將督軍印信交於代督郭省長收管詎郭氏不受其印信亦向政府辭職其内幕或係郭因懼接受後吉林軍隊將暴動之故然孟督性本畏葸不致有反抗之舉惟其部下則恐孟督調京後吉省將爲張作霖之勢力範圍而聽其指揮故反抗甚力聞近在長春與張作霖部下已起衝突居民遷徒者紛紛該處各國僑民甚衆據外人視察該處形勢愈形重大使有變動或致波及外人釀成國際交涉則後患不堪設想此次吉省軍隊不穏之原動實爲高士　師長一人所致蓋高師長爲孟督之甥孟督軍柄全由其把持擬俟孟督老歸即由彼繼任督軍今政府驟將孟督調京彼之將來督軍位置全歸夢幻無怪其極力反抗也前月彼曾在哈爾濱募兵四千訓練成軍其居心自不在小且前二年之風潮亦由其一人主持今特如法泡製耳 
　　又據某外人方面消息北京派赴吉林之委員曾與孟恩遠會見數次孟氏聲稱並無反抗中央命令之意唯部下意氣激昻難以鎭撫務望中央助力慰撫於是委員往説高師長但高之態度非常强硬自高師長以下營長以上均開會協議聲稱將與奉軍一决雌雄從事一切獨立之預備以高士儐爲獨立軍總司令誠明爲副司令高峻峰爲攻擊軍司令高師長已命步兵一師團向安廣縣進發吉林軍隊約四十營兵數約二萬餘人目下正在移動唯高士　尙未發表獨立宣言裴其勳等二人態度曖昧現已嚴重監視又長春城内中國各銀行皆已關閉爲軍隊所監視自昨日起已在城内北市街設第一師一旅司令部司令官高峻峰即布戒嚴令命各店於每日下午八時後閉門於各要衝派駐步哨宛然獨立之景象聞張作霖之意見以爲吉林如果獨立即以武力解决已電北京政府就吉林有獨立宣言請即發討伐令並於昨晚召集軍事會議命第十七師長速編成一混成旅命在新民府之第五十四旅從事警備又有密電致黑督鮑貴卿及吳俊陞師長有所準備 
[京華短簡]  
　　北京各界聯合會於昨日（十日）下午三時在石達子廟開成立會到者爲正樂育化團旅京全閩學會公敎聯合會華法敎育會學生聯合會女青年會留日學生會商界協進會全國商會聯合會報界聯合會北京大學畢業同學會工界農界等十三團體之代表開會後通過章程選舉職員其組織分評議幹事兩部各舉主任不設會長當場舉定孫幾伊爲評議部主任何尙平爲幹事部主任决定向歐美同學會商借餘屋爲立事處六時照相而散嗣由評議部會商開各界全體大會之事 
　　西北籌邊使官制業已於昨日新衆院常會輕輕通過第一次交議此案時因審查省略之爭幾演武劇昨日安福部議員倚仗人多竟於五分鐘内經過三讀卽付表决多數通過主席劉恩格喜形於色忙説大多數大多數議場内亦有拍掌者是日安福出席者共二百二十餘人已未議員一見議及此事羣謂本派本爲少數除消極反對外實無他法故除十餘人外均未出席 
代理外交部務陳任先次長日前請假出京頗有掛冠而去之意現經東海疊次派員慰留已允俟正式内閣告成再行去職惟外交上重大事件則請由公府負責安福部近來大爲輿論所指摘然該部擴充勢力計畫仍不少懈現因國内和議將次重開劈頭議案必爲國會問題將來無論如何新國會之命運必不甚長恐新國會解散後該部將失其依憑故亟爲未雨綢繆之計聞已派出多數黨員分往各省（除西南五省）組織支部運動下届議員運動費已預備二百五十萬元 
　　財政部款項支絀已非一日關餘提用之後仍屬不敷兹因軍費政費積欠頗鉅無法支付擬將殘餘之八年公債一千三百餘萬向商家抵借現洋五百萬元以應急需聞本月十五日内可以成交 
　　梁士詒所組之銀公司前電歐洲新銀行團要求加入現得該團覆電允許並表歡迎之意梁已電在法之葉恭綽使代表銀公司與新銀行團接洽一切 
[山東最近之外交潮]  
　　擊毁商店之交涉　日前濟南商埠日人舉行提燈會時釀成擊毁商店風潮兹將山東日報所載經過情形節録如下　先是日人以慶賀簽字爲名舉行提燈會吾國商人迫於憂國熱誠又恐發生衝突故皆提前一律上門及晚間八鐘時城内外各商家早已嚴扃門户不聞不問而日人在沉沉黑夜之中自唱自和終覺無甚趣味因之老羞成怒到處亂敲商家之門及至二馬路太康門首忽自稱該號用汽水潑伊彩燈大聲呌喊一班赤臉紅髮之僑裝日人蜂擁而至不問情由將該號門窗亂打一陣磚石紛飛移時貨窗破矣玻璃碎矣石子透窗而入貨架上之物品几案上之陳設一掃而空全被擊碎日人興高采烈之餘復將所放之爆竹燃投窗内該號夥友見勢不佳急以汽水潑滅由電話報告城外二區警署旋該署長邀同日兵多名馳至將日人勸住令將磚石掃除一律解散日人乃徜徉而去行未多時適有美孚行經理某英人乘自動車至日人大歡急將該英人攔住大駡特駡繼欲用武英人見勢不敵急急奔逃日人隨後追趕且趕且喊及至英美烟公司已漸漸追及英人無奈急閃入該公司以避其鋒不期將車遺留在外日人先將自動車出氣一陣亂打又見該公司閉門不納甚以爲辱揎袖握拳立將公司門窗搗碎該公司經理急以電話報告日領事署令趕急前來收拾日領聞報告後以英美交涉與中國不同急乘汽車而至將肆暴之日人喝退親身步入求見該公司經理該經理出見即謂日領云此次外交風潮中國人無不嚴守秩序當爲而爲絶無逾法舉動日人素以文明先進自詡竟縱使無數浪子到處淆亂今更波及本公司搗毁門窗肆意兇殘不知是何道理貴領事旣親身前來實地勘騐對本公司之損失有無處置方法日領鞠躬曰本領事願賠償損失英人曰賠償損失耶即手指其窗曰玻璃碎矣又指其門曰門板裂矣每指一處日領唯唯稱是勘騐已畢即出門登車去未幾英領事得報急馳至該公司與經理略有磋商即同車至日領事署車蒞門日領事親身迎入英領進言云貴國人旣將敝國公司搗毁關於處置之辦法本領事不能作主當電請駐京公司開示遵辦貴領事候命可也日使唯唯英使即出乘車去此突然而起之外交史遂告一段落矣反觀吾國泰康搗毁後之第二日具呈交涉公署請爲嚴重辦理賠償損失唐道尹即往勘騐畢赴日領署交涉日領猶豫其詞抗不承認唐道尹舌辯移時最後出以嚴重之態度力加抗議日領曰此事據君所説我不能相信俟調查明晰後再作定奪云云唐道尹遂辭退出署此一段外交史亦暫造延擱矣 
　　逮捕學生之餘聞　日前日人逮捕學生及商學兩界要求釋放情形已揭前報並聞沈省長以風潮已過善後機宜允宜愼重特致函日領以後對於此等事件務須有相當辦法不得恃强逮捕致滋事端並令交涉署遵照函中所指而向日領交涉俾免再有前項事情發生以安地方兹特將原函照録於下　逕啓者本年七月一日齊魯大學學生王志謙等在濟南商埠緯五路地方向敝國運糧車輛人問訊忽被貴國人將王志謙捕去學商各界即發布告並有多人來本省長公署請求經面加勸導力任交涉不可滋事自午至晚飭由交涉員迭向貴總領事館交涉未遽釋放詎至九鐘各界忽來數千人於本公署前守候復飭交涉員向貴總領事交涉良久各界人衆在本公署守至夜深仍未得釋回之信以致鬨閙又經竭力勸導鎭定面爲講解直至天將欲曉學生索回人衆始散此當日學生被捕以致各界人心不服聚衆鬨閙力爲解散之情形也查山東人民對於本省膠島路礦主權問題痛哭呼籲羣稱貴國前有完全歸還中國之宣言今兹歐會不得要領不肯承認簽字各省亦皆罷課罷市一致迫切要求羣情憤激本省長忝爲民國長官勢不能顯違民意若有過於激切之處亦惟有剴切開導相機制止以期地面平安貴代理總領事每以取締嚴辦爲言本省長亦屢經訓飭警廳加意防範惟事之輕重必須並顧兼籌萬一操之過急激而生變轉貽地方紊亂之憂即貴國僑民亦恐受其影響是以一方面竭力勸告人民確守秩序一方面盡力保護爲本省人民計即爲貴國僑民計雙方維持力求安謐此誠對於貴我兩國睦誼深用兢兢者也當兹敝國人心全體震動之時自早在貴代理總領事見聞之中果承敦篤邦交亦必互相維繫遇事按照國際法理辦理乃屢聞貴國人時有逮捕敝國人民之事溢出法律範圍之外此次學生王志謙於途中詢問糧車並無重大情節即有不合情事貴代理總領事儘可知照敝國官廳查辦豈可遽擅逮捕假如貴國人 
 
 

Page 7

 
 
民或有不合法之行爲試問敝國能否逮捕耶萬國公共法理具在似不應有此舉動此次聚衆數千經本省長舌敝唇焦多方勸諭始克解散幸而無事倘竟釀成巨變擾亂地方有磚保護追溯原因實出於學生被捕之一舉豈不於貴我兩國交誼轉多遺憾用特函達貴代理總領事對於此次擅捕學生之人請加以相當之取締以後對於敝國人民務須出以相當之舉動愼勿恃强逮捕故滋事端俾兩國交誼愈臻親善是爲至荷此致駐濟日本代理總領事 
[舊國會之兩院聯合會]  
　　發有外交意見 
　　七月五日（星期六）國會開兩院聯合會討論關於外交問題之電稿由褚副議長主席先報告前一日在東園開會情形次由起草委員吳宗慈報告起草理由經多數詳細討論各有修正最後决定仍由原起草員五人將各修正案斟酌採入并整理文字卽行分别譯發此案議畢再討論促進制憲辦法其關重要者（一）决定廣州爲制憲地點無論議和成否均不變更（二）决定八月十五日爲制憲人數齊集日期（三）兩院共派議員四人爲招待員赴京津滬一帶催促議員從速歸粤其餘不甚關緊要者不贅述兹録外交問題兩電如下（一）致協約各國國會電（除日本）我中華民國前者憤德國潛艇政策之横暴警告不聽繼以絶交終至對德宣戰加入協約國戰團去年又隨協約各友邦與德言和凡以爲人道正義而爭力求世界有眞正永久和平之日故希望以公道始者仍以公道終也巴黎會議係我協約國基於戰勝之結果對於德國訂立議和條約卽謀所以鞏固世界之眞正永久和平凡一切條約之足以騷亂世界和平者皆應去之在我協約國中之任何一國更不應因戰勝結果反於與德議和之條約中有所損失致妨碍此次和會全體蘄求和平之目的我中華民國人民對於與德議和條約除第四節中關於山東問題三欵外其他各條約贊同協約各友邦之主張極爲滿意查關於山東問題三欵實侵害我國領土主權甚大萬不能予以承認我國對德宣戰時曾對各國宣言因與德國立於戰爭地位所有從前與德所訂各條約及一切權利當然取消决無再有由德國讓與日本之根據且同一戰勝國我中華民國於和約上反獨受領土主權之損失尤爲不平至高徐順濟膠濟各鐵路條約乃日本與我國三數私人經手私訂之密約絶非國民所能公認蓋我國約法所有條約非得國會同意不能締結也故數月以來除本會迭電巴黎和會鄭重聲明外我國商工學界全體人民能課罷市拚死力爭亦旣爲協約各友邦駐我國之公使領事所親見所以誓死必爭者一爲我國領土喪失主權受損之關係一爲世界後來之和平將因東亞問題而破壞爲我國計爲世界計均不能忍承此三欵也我國代表受全國人民重責要求於對德和約簽押以前聲明保留此三欵未蒙容納祗求聲明後日得再提議此案亦不蒙允許勢不獲已只得因此山東問題三欵不得保留之故拒絶簽約此次我國自對德宣戰以至媾和皆與協約友邦共同一致兹因對德和約中有侵害我國領土主權之三欵各友邦未能鑒諒致全約未能簽押殊爲遺憾但我國對於德國恢復和平之意實與協約各友邦無殊絶不因拒絶簽約而有所變更爲此將我國以上不得已之實情電達貴國國會議員諸君務祈諒察爲國際主持公道并望將此意轉達貴國政府深爲感幸（一）致全國電　各省督軍省長省議會敎育會商會農會工會學生聯合會各學校各公團各報館北京各學校商會學生聯合會上海全國學生聯合會商業公團聯合會平民商會外交後援會和平聯合會策進永久和平會世界和平共進會和平期成聯合會各團體各報館均鑒近據歐洲和會王專使儉電稱對德簽約因關於山東三欵主張聲明保留不獲繼持另文保留又不獲甚至請於簽字前聲明他日得重提此案亦不獲遂拒絶簽字原爲我全國民意之所主張第簽字旣經拒絶此後辦法亟須商籌（一）對於國際間亟應聲明我國拒絶簽字之理由乃因以協約戰勝之一員不應反有領土主權之喪失至於對德和約全部除關於山東問題三欵外均爲我全國國民之所贊同對於德國恢復和平之意實與協約各國無殊絶不因拒絶簽字而有所變更（一）外交所宜挽救者以山東問題爲最大而最急然與山東問題有密切關係之各種密約未經正式國會依合法手續通過者我全國國民絶對不能承認例如民國四年五月與日本締結之二十一條條約民國六年以後中日軍事協定及與日本所訂膠濟鐵路換文高徐順濟各路密約均不能發生效力是也而順濟高徐等約尤爲此次山東問題失敗之總因故欲收回山東領土主權則不能不力謀先廢此等密約惟是種種國權喪失萬非空言所能挽救今雖賴全國各界萬衆一心作議和專使之後援幸能不辱使命未予簽字然欲收回山東領土主權非僅不簽字而已今後進行之法急應嚴責北庭向國人明白宣布廢除一切私約不得以廢約須經雙方同意爲口實蓋一切不合法之私約當然不發生效力無徵求他方同意之必要而我國當决然宣布廢止並將私訂密約盜賣國權之巨蠧從嚴懲辦不能以僅免曹章陸三數奸人而遂止兩年以來内棼未靖而國家沉淪之患近迫眉睫所望全國人民本愛國之摯誠爲繼續之奮鬭不達到除盡内奸廢棄密約收回領土之目的不止議員等能力所及責任攸關誓當同心禦侮共維國艱諸希鑒察參議院議長林森衆議院議長吳景濓副議長褚輔成曁參衆兩院議員同叩 
[西南商榷維持和議電]  
　　貴陽來電　萱公豓電悉和議旣停時局因而變化段氏登臺我輩惟有力籌戰備協力禦侮如北方政局不變則從一方面觀察及一班人民渴望和平之希望而論自宜以繼續和議爲妥蓂公所籌各節世極端贊同現在外交風雲日惡事機益迫請諸公統籌應付期速解决以救國危諸公卓見如何仍祈示知顯世卅一印軍府覆電　貴陽劉督軍鑒卅一電誦悉北方政潮劇烈吾人應付時局自應相機而行和戰兩途此間適與尊見符合現在主戰派尙無登臺之表示我西南亦惟有維持和局不使决裂也政務會議江印 
　　軍府通電　雲南唐總裁貴陽劉督軍成都熊督軍廣州李參謀部長韶州李督辦均鑒銑電及蓂公冬删兩電均誦悉和議事件旣承諸公建議統歸軍府主持同人等自當竭蹶從事冀副厚望所有特别重要及有關各省事件仍當隨時電商以期妥協除具體辦法俟釐定後再行奉告外特電預聞政務會議江印 
[海口地雷爆炸之慘聞]  
　　廣州督軍省長昨接瓊崖電云冬日一鐘時海口昭應祠因前龍軍埋藏地雷忽然爆炸該祠崩塌全埠震動附近民房因而崩毁者數十家瓊崖要塞司令部軍械擋簿均儲其中損失已罄部中職員兵役曁附近人民死難者甚衆瓦木飛騰血肉狼藉情形甚慘崩毁之屋多係赤貧無力修復伏乞鈞憲即賜撫卹以慰忠魂並希發帑賑助被難民居以安人心不勝禱切瓊崖地方自治研究會叩江印 
[蔡校長再出之函電]  
　　北京大學校長蔡孑民先生已允北上就職兹得北京學生來電兩則及蔡去電録下　（一）敎育部傳部長鈞鑒宥電敬悉元培材力短淺重以宿疾迭經辭職廼辱疊電慰留並由徐秘書面達盛意感歉之餘寗敢執初見謹當暫任維持共圖補救惟日來舊恙屢發迭經醫家勸告謂係胃瘍前兆尙須嚴重攝生尙乞俯鑒區區寛以時日一經就愈即當束裝北上元培佳（二）中國銀行蔡榖卿先生轉子民先生鑒佳電敬悉惠然肯來感佩無極復蒙以誠懇之詞促其覺悟敢不拜嘉敎育前途危險萬狀希即命駕北來主持一切無任盼禱北京中等以上學校學生聯合會叩灰（三）中國銀行蔡榖卿先生轉子民先生鑒佳電蒙允不堅持初志感激之私無任涕零自先生恝然南旋生等夙夜祗懼茫無所歸不圖今兹復得承敎君子曠時廢學惟有痛心兢兢自守幸無隕越此後當益自策勵求學救國萬不至愈逸軌範以貽先生憂校務萬端待理請即日北上臨電迫切惟先生命之北京大學全體學生叩灰（四）蔡子民先生致温善甫電云北京大學溫學長鑒弟出京後承維持校務甚感弟以臥病藉圖息肩邇來各方面責望甚殷未便堅持初志惟病狀所限尙難北上敢請先生暫再庖代敬此奉聞並候電覆元培眞（五）覆浙江廣西北京各敎育會云奉惠函電敬諗諸先生維持敎育之苦心與期望鄙人之美意拜讀之餘曷勝感佩鄙人出京以後宿疾屢發本思息肩藉資休養猥承殷勤敦促重以各方面之勸告寗敢堅持初見再不共任維持惟病勢所阻尙難上道北行之期不得不稍寛時日知關錦注先此奉布並祝公綏蔡元培 
[杭州青年會之過去與現在]  
　　設會之動機　一九○九年杭州有數人函懇中華基督敎青年會全國協會特派富於經騐之于年會幹事一人來杭組織青年會全國協會之計畫乃欲先在國中各省會及通商口岸設立青年會而杭州適在當選之列遂於一九一一年新春特派由美初到中國之幹事鮑乃德君來杭籌備一切 
　　籌備之狀况　自此以後凡兩閲星霜杭州青年會乃在籌備之中初無正式組織之狀態其事業之可紀者如分送青年會各種印刷品常開大會並與各界領袖常相會晤商酌使青年會之旨趣及成績多爲一般社會所熟識迨一九一三年全國協會乃在杭州請知名之士十有二人组織一臨時董事部公推張葆卿醫士爲部長即假用保慶醫院爲青年會臨時事務所 
　　地基之指定　是年浙江政府指撥舊旗營中之曠地一方計十六畝以爲建造會所及運動場之用又蒙觀成堂助建築園牆並蒙省内軍官公衆助欵以爲建築運動場之用 
　　開幕之預備　是年秋季臨時董事部延聘馬文綽先生爲該會幹事馬君曾在東京中華青年會及雲南青年會充任幹事多年遂在第一中學對面賃屋一所以爲臨時會所即目下所有者是也 
　　組織之告竟　第一次徵求會員會以一九一四年一月十二日始是年二月七日終當此之時臨時董事部取銷正式董事部成立矣 
　　正式之開幕　是年二月十二日爲正式開幕之期是日有朱介人及余日章二君到會演説自正式開幕至今杭州青年會成立已經五年此五年中會員增進之數自四百十六而六百五十八而八百二十一而一千一百九十九而一千二百又五年中之會長姓名列下張葆卿沈藍田溫佩珊李星垣五年中之幹事及延聘諸人姓名列下鮑乃德馬文綽于楚卿（現已辭職）董人匡狄爾耐（現已改派協會學生部）姚韶文伍立夫姚鐵心陳霞青（現已辭職）程友孫 
　　會員之徵求　歷年會員皆由多數熱心犧牲之會員每年努力徵求之所致惜乎爲篇幅所限不能將歷年徵求會員會諸隊長隊員之姓名一一列入兹將歷年個人優勝得奬諸君姓名列下　一九一四年鍾更生最多黄秉元次多　一九一五年金泯瀾（得分最多） 
謝志淵（得人最多）鍾更生（得分次多）丁竹君（得人次多）一九一六年金泯瀾（得分最多）謝志淵（得人最多）阮苟伯（得分次多）金溶熙（得人次多一九一七年阮荀伯（得分最多）謝志淵（得人最多）李植藩（得分次多）王華恩（得人次多（一九一八年謝志淵（得分最多）劉輔端（得人最多）鄭師李（得分次多）金溶熙（得人次多） 
　　社會之服務　社會服務事業之最可引人注意者如三育小學防止肺癆大會森林大講演（由屈巡按使邀請往省内外大城講演）兒童保育會衞生展覽會夏令露天小學捐助天津水災（銀錢衣服皆有之（監獄佈道免費種牛痘除蠅曾徵求學生社會服務文及每年舉行一次之各校聯合社會服務演説競勝會皆是也 
　　敎育之成績　智育事業之大會爲英文夜學校夏令英算補習社日文班打字班雄辯會影燈演説會閲報室敎育講演會（到會者凡數萬人所講題目如無線電廻旋機森林之保存及敎育説等皆是） 
　　德育之事業　德育事業之著者爲每週之德育演講會多數之查經班聖經書籍及單張之表散監獄佈道及艾迪先生佈道大會等各項德育事業皆與城中各會協辦云 
　　體育之生活　體育事業之犖犖大者如運動場之建築綱球器械之設備足球隊及隊球隊之組織各校聯合足球隊之成立軍隊中足球籃球之敎授（督軍所委託）及體育演説會之開會等是 
　　社交之活動　社交事業之可紀者如茶話會修學旅行宴會游戲室活動電影音樂會戲劇幻術催眠術文虎及各種有趣味之遊戲故有大多數人因青年會而成好友也 
　　概觀之結論　統觀五年來之事業有兩事極可注意其一此五年中之事業確係數千百人所共成而非一二人所獨作此數千百人者或以金錢或以文字或以光陰惠助會務焉其二此五年中之事業乃用友誼服務熱心信仰等精神所作成斯二者乃五年以來杭州青年會最大之成績也 
　　附青年會新會新誌略　杭州青年會新會所已於本年二月十四日訂定合同簽字於二月二十二日開始動工矣由建築委辦會包工與上海及漢口協記公司建造此建築委辦會係承捐助會所經費之北美青年會所派委者也其姓名如次　委辦長爲醫士張葆卿書記鮑乃德會計朱光華梅藤更徐安眞衞爾遜溫世珍明思德韓寗工程師爲哈佛大學工程科畢業士柯鋭登　現因金位價跌物值騰昻八萬美金不敷供建築會所全部之用故僅建築一部俟將來籌有的欵再行增築然其内部裝置設備殊多足以增益會員之利便矣 
　　會所正門居新市場杭縣路及泗水坊橋之轉角上正屋坐西朝東屋面前有六尺深十四丈七尺闊之花園其東南北三面有一丈四尺闊之塞門德土平場踰此平場於東面有走廊較普通者爲闊更進即爲建築屋之正身矣屋闊十丈三尺深六丈共計三層屋頂有一大屋頂花園園中另建蓬屋一間甚爲堅固外此於正屋之西北角連有三丈四尺深六丈闊邊廂一所係用鐵及塞門德土混合物建造而成甚堅固可以防火患也建築屋内部有大接應室閲覽室遊玩室事務室敎室中西宴會室及廚房小演説廳可容二百人寄宿舍普通及學生會員浴室維持會員浴室曬台屋頂花園等此建築屋已與協記訂定除雨天外計八個月可以完工 
[吳炳湘復蘇省長辦漕函]  
　　開辦漕運章程八條蘇齊省長認爲有應斟酌者四端前曾電達財政部漕運局請予修改但漕運局總辦吳炳湘以二三兩項尙可照辦惟一四兩項疑難甚多昨復齊省長一函云逕復者接准沁日電開設立漕運局一案旣經奉令照准自應遵辦惟體察蘇省現時米市情形有應注意者數端（一）採運數目應查照前案暫以二十萬石爲限（二）無論派員採運或招商承運蘇省但認定由内財兩部所發護照爲憑（三）承運人員採運米數以及運路地點應請先期通知（四）倘到米價騰漲滬價已過八元應隨時報部截止抑更有進者旣名爲漕運局復有招商承運情事曾經外人指摘現竟宣言招商承運外人益將有所藉口應如何通盤籌畫内外兼顧俾免局外　議之處仍乞藎籌電復爲荷等因查台電内稱貴省有應注意者四項二三兩項與本局計畫正同自應照辦惟一四兩項不無略有疑難之點此次漕運本爲京津民食計但以足敷京津之需要爲度現係赴皖浙各處及貴省分期辦理爲目前計當無過溢範圍之慮但未能預定數額者則以出米地點之情形尙待調查故分别採購之數目未敢確定仍須詳察情形隨時奉商此希格外維持者一也至米價騰漲問題非獨貴省之慮亦與本局銷售之定價有關漕運性質本以平價爲主旨如果貴省米糧缺乏價值昻貴即使不有所靳亦非採運之方面所宜惟查貴省所産之米種類不一即價格之高下不同此間採運應以京津市面普通適銷者爲標準自不能與貴省上海最高之米作同一之比附若執一種價格以爲限制似亦不無窒碍之處此尙希分别酌核者又一也至台電以招商承運外人指摘爲慮藎籌極當此節部局已熟計審處所謂招商承運者不過查明現需米數由總商會指定殷實各米商承運運到之後由本局劃定價格分批各商號分銷以免設立分局之糜費而採購運輸各事仍由本局主持辦理並非假諸商人之手與普通商運辦法逈然不同用特詳佈即希亮察並希賜復爲盼 
[南京快信]  
　　東海派于寳軒赴滬接洽和議昨午抵寗謁李督晚八時李督齊省長在軍署公宴王巡閲副使齊鎭守使均陪席旋乘晚十一鐘車赴滬軍署消息朱桂莘堅辭總代表將以錢幹臣繼任于寳軒赴滬即與唐少川接洽此事 
　　李督派赴奉吉之朱參議魏諮議昨電報告奉吉暗潮日烈形勢極惡恐將决裂 
　　長江巡閲副使王廷楨奉馮河間電召准今午車赴津黎黄陂派哈漢章南下已於昨日午車赴滬 
　　南京學生聯合會昨假府東街文明劇園開演章宗祥一劇慷慨淋漓之致男女賓到數千人座爲之滿劇票昨一日售一千數百元今日（十二）接演學生潮 
　　齊省長委張和賓充本署諮議 
地方通信 
[奉賢松鹽歉收]  
　　松鹽自有封閉以後板户生機不絶如線去年官紳一再會議咸以官收滿足爲不封閉之交換條件不意今夏五月以來連日霪雨節交小暑雨仍不止産鹽勢必不多厫亦將無望各板户大有度日艱難早不保夕之勢際此稽核所主張封閉聲中而收成奇短殊可危也 
[蘇州發行官契紙章程]  
　　吳縣公署前經詳定官中裁撤後所有發賣官契紙事宜由二十八市鄉董事經理當將官契紙分發各董發行惟契税章程及施行細則並未頒發兹經各市鄉輩呈請補發昨經由縣將契税章程及官契紙施行細則分發各董照辦矣 
[烈婦殉夫]  
　　駙馬府堂前（即東大街）張某之女嫁十全街周姓次子某甲爲室甫於本年六月初六日完姻詎料至初九日甲即暴病夭亡張女痛不欲生屢圖自盡皆爲家人防止至十一日晚張女竟在房自縊次晨家人得悉告知翁姑進房查看見粧檯上有絶命書情詞悽惻哀痛異常乃翁欲削髮爲僧後經親友勸解乃止 
　　師者大率不願與考恐一經落第營業上必致遜色云 
[高檢廳脱逃要犯之截獲]  
　　九日黎明時高等檢察廳看守所内犯人蔣士春一名從凉　竹桿上屋向西首趙家衖落下逃逸迨看守警得悉報告所長張文齋立派警士多人分投追捕當時未能拘獲該逃犯係句容縣命案要犯此案經屍親以原騐不實訴經高檢廳飭縣開棺檢騐俟騐明後方可審辦現方捉解來省也現高檢廳王廳長嚴飭張所長勒限十日緝獲一面已行文各縣追捕至次日晚間該犯正欲出城行至間門城門口適遇法警立即攔住喚同崗警拘捕押解至廳由　飭發吳縣監獄加上鐐銬收禁 
[水災現狀]  
　　連日霪雨洪水爲災因雨坍倒房屋牆擘以及地土低窪之居户家積水盈尺不一而足兹聞舊元署之圍牆（在鵝頸灣）昨日亦被大雨冲坍數丈四高小學操塲圍牆坍倒丈餘郡廟橋塊道堂巷口抱角向係轎役休息所某號房屋盡行坍倒白善橋北首某姓大圍牆亦已傾圯又相王廟弄底南圍一帶田岸均遭淹没舊皇宫後而馬廠頭地形最低該處十餘居户家中均有積水尺餘甚至物件浮余門外至東小橋下塘一帶荒地甚多均爲江陰客民開墾種植洋山芋等現該墾田盡遭淹没該客民等莫不憂形於色縣屬唯亭鄉本屬低區田禾大半淹没青苗滅頂不可收拾紛紛來縣報荒求助 
[無錫大雨爲災紀]  
　　梅雨兼旬晴曦少見四鄉田畝大半淹没城内外各處街道因陰溝洩水不及積水没踝北塘一帶及三里橋曁茅醫蓬沿河及西門外棚下等處水已上岸昨日雨雖少定然水勢仍不稍退前晚大風中坍倒牆壁甚多行船亦有傾覆者聞柏瀆　馮姓之窰亦在大風雨中坍倒云西門外吊橋下水勢湍急帆檣往來殊形不便河中特設大繩一條浮水面以便逆水行舟之攀拊焉惠山寳善橋一帶河水高於陸地頓成一片汪洋附近田禾盡没黄公澗澗水暴漲衝瀉而下以致廟巷内及五里香塍均爲淹没今歲田禾之收成不堪設想米市以來源稀少昨日每石已漲兩角左右又青城市六三圖及七二圖等一帶本係低田田皆淹没農民爲補救起見皆排車戽出如東西兩華家圩及上中下三圩並北下歧等圩皆於前日一律裝車戽水若再不放晴則戽亦無效必成水災聞該市之圩最爲危險者以七一圖之北下岐圩四面朝水現雖日夜防護不知能免危險否 
[嘉興鄉民赴縣告荒]  
　　嘉興四鄉因霉雨過大已成澤或低田一片汪洋高田亦無法戽救各農民連日赴縣署告災就中以昭恩萬君　等莊田禾受災最重縣署接收荒　已積盈尺而各米肆因北京派員來嘉辦米將米價日增十日每石漲二角十一日又漲一角五各躉户又囤積居奇致各米棧存米日短貧户咸興斗米千錢之嗟矣 
[杭州水災彚報]  
　　入夏以來霉雨兼句山洪暴發河水陡漲低窪之處盡成澤國全浙各縣電陳水患者紛紛不絶即杭屬各鄉村之田禾亦被淹没殆盡頃有紳商擬循舊習停止屠宰但於包辦屠宰者有關係故已向屠宰業方面疏通如再不放晴當實行禁屠云　嘉善縣境河水增有五尺有餘低區早已上水數寸小暑節後又大雨兩晝夜水又陡漲三尺低區村莊住宅湮在澤國中者十有六七現鄉人日夜鳴鑼搶修堤岸預防水勢之侵入工作萬分惶迫據聞六月終向有飛尖一種可以告熟現因浸水過久牧成概已無望各區自治委員擬不日開會集議　嘉興四鄉田苗均已淹没而尤以北鄉南滙一帶爲甚緣該處濱臨河蕩四面環水地勢素極低窪隴畔桑地幾與河面相等雖經各農佃竭力車戽已覺精疲力盡故已由該區自治委員蔣世康君備文呈請縣長下鄉履勘　吳興屬之楊家莊八字橋牛弄塘口瓜山盧家兜鈕店橋等處鄉村適承弁山之麓山水下注勢若建瓴兼之太湖水漲被風倒灌而入宣洩不及致將瓜山之大施等圩部坍數處房屋田禾悉被淹没倘能從此暢睛或可希望惟圩坍之處田多淤積挑濬補種困難較深該邑宰督勸鄉民各將積水竭力車戽並將坍圩趕緊堵築一面電省察核　德清縣各鄉田禾均成一片汪洋連日各鄉農民紛紛具狀訴荒農會已於昨日午後開緊急會議　餘杭四鄉一片汪洋南湖一帶居民咸避居嶽廟迨將軍廟坍潰一段湖水瀉入内河廬舍始得保安全城區西北莊吳家潭塘昨晚忽潰一洞急鳴金告警鄉民畢至堵塞故未坍陷四鄉交通斷絶被災狀况如何未得確信以上所載均係浙西情形至浙東方面金衢一帶及紹蕭各縣之農業損失較浙西尤重 
雜評一 
[誤稱大總統（默）]  
　　在和議未定以前西南以護法爲標幟不認非法之新國會當然不認新國會産生之大總統三字而此大總統三字今乃兩見於西南通電一爲前此陸榮廷之豔電一則近日譚浩明譚延闓與吳佩孚等之聯電解之者曰此一時疏忽也深求之者則曰此跡近降服也陸之豔電幾爲李耀漢利用而牽及於肇軍之風潮幸經竭力辨白人始無言兩譚與吳之聯電内容固甚光明正大惟適值程潛以通敵出走之時程方疑譚有意傾軋安知不借此一時疏忽爲反攻之口實乎北方日日稱大總統不爲榮南方一稱之即視爲異數且因而生種種之揣測與謡言焉此軍政府之所以視爲重要而擬通電告誡歟 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[和平會請撤籌邊使官制案]  
　　全國和平聯合會昨致北京電云北京大總統國務院鈞鑒徐樹錚罪惡滔天已爲全國所共棄今又不知歛跡轉藉籌邊使爲叛國之根據地已未議員提出質問思患預防尙屬良心未死乃安福議員竟用通過中行則例之慣技於五分鐘通過三讀會是安福部之擁戴徐樹錚爲黨魁只顧個人私圖罔計國家利害情顯事露無可掩飾鈞座爲中國計爲邊防計萬望俯順輿情速將籌邊使官制案撤回另調内地軍隊速赴邊地會同各該地方軍民長官相機防範一面宣佈徐樹錚罪狀從重懲辦以免尾大不掉之患一面解散安福派所盤據之新國會勿令假公濟私貽誤大局迫切陳詞無任惶悚待命之至全國和平聯合會叩 
[明日慶祝法國共和紀念]  
　　明日（十四日）爲法國剷除專制第一百三十週國慶節本埠法租界照例舉行慶祝今晚除敏體尼蔭路開演影戲外並出提　會於八時三刻沿大自鳴鐘工董局出發沿法大馬路往黄浦灘後入愛多亞路經天主堂街復入法大馬路往西過墳山路沿霞飛路華龍路入顧家宅法國公園散隊明晨八時半法總領事在凡爾登花園舉行升旗與閲兵禮並致簡短訓詞與操者爲法租界兵警及浦江中法軍艦水兵十一時半法領署開招待會午後五時後法國軍總會開音樂會晚間法國公園與敏體尼蔭路皆開演活動影戲明日一切車輛僅可停於霞飛路不許直入凡爾登花園今明兩晚車輛不許經過通入願家宅公園之華龍路華人有入場劵者可入園游玩惟出入皆以華龍路園門爲限其餘園門在環龍路吕班路者皆暫關閉自晚九時起敏體尼蔭路北自霞飛路寗波路口南至華盛路口不許車行今晚提燈會出發時車輛不許穿隊越行晚間八時後如遇必要時法大馬路亦將禁止車行 
　　前昨等日法工部局工程處預派各工人將應用之旗幟等物陸續添置齊備在界内各機關各捕房黄浦灘等處竪立木桿並紥松柏牌樓上綴電燈以備届時懸旗掛燈法工部局及各捕房全體華人職員等亦已雇有紥燈巧匠紥成抬閣人物飛禽走獸各式花草紙絹紗燈數百盞定今晚加入提燈會以誌慶賀 
　　中華工會昨發通告云敬啓者法蘭西爲世界共和先進國素以正義人道爲依歸與我中華民國邦交素稱輯睦兹又值本月十四日法國共和紀念之期本會同人自應一體慶祝以表示中法兩國親善之意及吾人崇拜正義人道之忱并祝法蘭西大共和國萬歲中華工會通告七月十二日 
[萬國商業博覽會之籌備]  
英文滬報云聞西班牙現正籌備在巴斯洛拉舉行萬國商業博覽會不日將商諸各國政府估計須需經費四千五百萬披賽太（西幣名每枚值九便干半）該會定於一九二一年三月開幕至翌年八月閉幕凡各項重要製造品均可陳列 
[全國學生會消息審查會]  
　　昨日（十二）上午九時開審查會即審查該會會章事宜審查員熊夢飛李中襄黄維時劉慶平柳敏余上沅常萬元何世楨均列席審查結果第一章名稱第二章宗旨第三章會址第四章組織第五章評議部皆已逐條討論其餘各章因時急促尙未告竣猶待再行審查也 
[評議會]  
　　昨日（十二）下午二時開評議會出席者三十六人評議長陳竇鍔主席林祖烈紀事届時主席登台宣告開會後先報告會章已付審查現未完竣今日尙不能付諸大會討論并報告明日北京學生赴法留學由本埠起程本會應派代表二人前往歡送以表友誼並由本會備函託其帶致留法學生及僑民報告此次國内詳細情形并聲述對於國際聯盟應進行事項次就各代表中所提議案經衆討論之餘有成立者有否决者今將成立議案列下（一）即行通電各省各團體一致攻訐非法國會安福派議員（二）呈請敎育部指令各書坊編輯小學校敎科書時多加國恥歷史（三）本會或各地學生聯合會應多編印國恥的圖書分送或賤售各地小學校（四）由本會通函勸告全國師範生及小學校敎師請其實施敎育時應多灌輸國恥事實於一般天眞爛縵之兒童腦海中（五）通告各地學生聯合會請轉知各校提倡平民敎育（如露天演説半夜學校等）以培國本（六）致電北京政府詰問有無補行不保留簽字與中日自行解决之主張請其明白宣佈以釋羣疑當會開畢時天津各界聯合會代表馬千里到會報告天津各界聯合會情形並言當此之時全國各地應普設各界聯合會之必要報告畢由該會評議長致謝詞至散會時新鐘已五下餘矣 
[致北京電]  
　　北京國務院鑒傳聞我國擬補行簽字山東問題由中日兩國解决準之灰日外交令不無可疑盼即明白宣佈以安全國人心上海全國學生聯合會文 
[海州來電]  
　　中國學生聯合會鑒湘屬蝗旱爲災麥粉雜糧商人迭運青島接濟某國價高糧盡民命待斃乞轉呈禁止海州基督敎徒代表劉振創王長福隊 
[科學名詞審查會閉會紀]  
　　科學名詞審查會於本月五日起分組織學細菌學化學三組審查有各組審查員姓氏已迭誌本報現細菌學總論於十日審查完竣組織學於十一日審查完竣化學儀器名詞及有機化學之一部分於十二日完竣先於十日上午三組合開大會議决各團體擔任經費之辦法下届開會分細菌學化學物理學三組物理學草案由大會委託中國科學社擔任細菌學草案委託中華民國醫藥學會擔任化學草案繼續審查有機化學推陳慕唐竇維廉張子高三君依照本届審查表决之結果加以修正並推張修敏伊博恩惲季英三君搜集有機化學普通名詞編成草案下届一併審查至下届開會地點因博醫會願邀各團體代表在京開會一次并任招待之義務暫移北京協和醫學校舉行一次其推舉代表方法除細菌學物理學兩組仍照定章辦理外化學組并請全國專門以上學校之與化學有密切關係者及與化學有關係之學術團體均推代表加入審查以昭鄭重 
[商業公團遷移通告]  
　　商業公團聯合會昨通告在會各公團云敬啓者本公團事務所前因無適當地點暫設於寗波同鄉會内現以地方狹小不敷辦公定於陽曆七月十四號卽舊曆六月十七日遷至愛多亞路二洋涇橋東首十三號第三層洋房特此通知尙希察照爲荷 
[女界聯合會成立紀事]  
　　女界聯合會於昨日午後三時假法租界博文女學開成立會各會員到後先拍一照方始開會公推鈕永建夫人爲主席通過章程選舉職員鈕夫人當選爲會長李果爲副會長次書記宣讀擬定宣言書通過開始討論各種問題沈振華言儲金之必要宜急籌辦法鍾壽之言或由女界聯合會名義儲蓄或個人名義儲蓄衆贊成後説會員只任提倡每月將提倡成績報告本會主席提出討論週刋事鍾壽之言言論機關之必要現在種種雜誌非女子手筆徒言女子解放實無濟事今暫發行週刋此後尙須多設各種言論機關如日刋月刋等衆議籌欵先辦週刋義務學校請庶務員覔工廠近地設立家庭演講由會員輪流招集兹將其宣言書録下（中華上海女界聯合會宣言書）中華上海女界謹披心鞠血昭告於我邦人曰皇天不弔禍我中華内亂侵尋外交迫切南北爭持咸爲個人私欲工商輟業不過表示决心今者從賊罷職權奸仍據要津德約未簽國事尤殷疇昔外交風雲不能保持政局蒼狗無從證其悔禍斯固非旦夕苟安而宜急起直追時也興亡有責女子豈能袖手拘救多方積極消極有異奔走犧牲有學子呼號於前覺已覺人姑姊妹豈甘居後勉家人以救國毋使藉口妻孥勗同儕以復仇尤在結合羣力嗟乎江油降魏妻不與夫同生徐庶歸曹母羞與子再見女子救國非始於今時勢不同乃有直接問接之分耳兹我女子誓竭心力智能組織女界團體與工商學界相期共救國難斯言之出義無可追敬告邦人幸鑑存之 
[浦東發現虎列拉症三誌]  
　　浦東發生時疫已兩誌本報兹悉此項疫氣類多肚痛嘔吐四肢麻木初起於陸家嘴近已延及爛泥渡工人鄉民染斯疫而死亡者每日有十餘人之多而楊家渡張家浜一帶亦漸次延及公立上海醫院在爛泥渡上分設臨時醫院開幕甫經三日而掛號求診者已達二百餘人昨日人數較前更多近日該處棺木店莫不利市三倍各處道士亦異常忙碌而各鄉民則狃於迷信於昨日募集捐欵定於本月陰曆十七十入兩日將吳家廳劉公偶像舁出游巡並延請羽士設壇打醮以爲藉此驅邪免疫但疫症之源實由該處居民平日不講衛生所致該處一帶小浜小弄均污穢不堪浜水污穢變色居民尙在吸用其在沿浦一帶工人聚族而居者大都如此若不設法防止前途危險更不堪言矣 
　　又函云南市三泰碼頭公立上海醫院素來辦事克實急救時疫部已開幕匝月救治霍亂等症頗多措置甚爲敏捷近因浦東爛泥渡發現霍亂症二三日内死亡數百人經該處官紳曾署長及陳劉諸君商請該院派員施救當由該院王院長立允所請派醫員張紹修等前往應急處置後復派醫員裘諤臣等四人携帶器械藥品前往常駐設診所於渡口救火會内每日診治一二百號各醫員自早至暮竟無片刻之停所帶藥品求過於供日往浦西該院添配故該院藥局因之更形忙碌幸救活甚多疫勢當可減退矣昨日王院長親往察看情形面晤曾署長及劉陳諸君告以治標之法并謀根本之圖該處廠棧林立户口甚繁衛生素欠講求致死人如此之多自此之後居民受惠當非淺鮮惟該院前次僅通告各機關及商業團體旣未登廣告亦未發傳單致病家尙有未知情形住在浦東而往浦西求治住在浦西反往浦東求治者該院長云旣稱醫院即應能救治各病旣爲醫生必能救治病人不知上海之所謂醫院醫生者均能如該院長所云否也 
　　淞滬警察第三區署長曾永奎昨出佈告云爲佈告事照得案准公立上海醫院函開敝院於去年夏秋時期内特設時疫救急部以應時疫救急之需現在又届天氣炎熱每易發生時疫兼之地方上時有鬭毆跌撞受傷等病發生敝院爲便利救濟病人特將敝院見習生編成救護隊一隊隊分數班隊長由院長任之班長由醫院分任每日整裝以待或問出游巡遇有驟患上項疾病者得以迅速施治或由人報告或由敝院自行聞知均可派班長帶同隊員前往救治除登報通告外合行具函奉達敬希察照如蒙出示佈告以廣聞知而期普濟尤深感盼等因准此近查浦東地方因患時疫死亡者有之聞悉殊堪憫惜本署長爲便利救護起見已函請公立上海醫院逐日分派救護醫員來浦東施治並假救火會爲醫員休憇之處凡爾受患此疫者仰逕赴救火會請醫員診治可也除函商公立上海醫院即日施行外爲此佈告週知切切此佈 
　　又本埠濟生會昨日午後亦派醫生渡浦赴爛泥渡鎭假紳士潘杏亭宅内診治 
[米業公所維持民食之通告]  
　　仁榖堂米業公所昨日通告南北市同業各行號略云近自梅雨牽連浹旬累日禾苗旣受損碍加之内地河水漫漲米船艱於輸運來源頓少米價陡增當此青黄不接之候各棧廠存儲薄弱滬埠人口繁衆約計日需食米須在數千石以上設長此霪霖不止非特米價再漲社會易生恐慌即以之供需本埠糧食亦將虞其不給吾同業各行照良心上之判斷似應設法維持稍加制限應請自卽日起中遇有躉買米主顧暫緩接交以杜外運庶幾米價略平而於本地之民食亦藉以保持無恐事關全埠公衆安寗統維察納爲幸 
[昨日閘北之米價]  
　　昨日某商行得無錫快信云連日該處夏繭正在收場惟霉雨連綿河水陡漲以致北塘及三里橋皆已没水深二三尺常州宜漂等處來船均經停阻米麥各船一時不能經過來申倘即時天晴亦須二三日可以通行云故滬地閘北米價高機白梗昨每石開至八元二角 
[續誌調查假運軍米之函報]  
　　中華工業協會昨又致各國體函云敬啓者自漕運建議規復有人乘機假運軍米之虚名遂其大販出洋之私利致各埠米價飛漲小民日食維艱人心惶亟雖經各團體迭次呈請當局阻止然禁者自禁運者自運苦不得其眞象敝會對於此事曾派人切實調查昨據該員報告情形已登載各報現據敝會調查員楊子奇續報情形如左　浦東某某等棧屯積裝包收買之中等粳米今在該棧内碾白已有二十餘萬石前數日已裝出六七萬石此二十餘萬石約在兩星期内運往某國另有某國人轉委華人與交涉署有舊者代打護照每張洋八角一張計一擔代裝某某兩輪船公司輪船代運出口打包用密包式其費每包洋八分等云並擬有阻止辦法三條（一）致函總商會縣商會各聯合會學生會等共同設立檢查處於進出口岸（二）致函本省軍民長官所有此次交涉署發出之運米護照作爲無效以後不得再發此種護照並通告江海關扣留不准放行（三）由各團體函詰米業公所請力予阻止使各米商不得貪利偷運　查該調查員所報一切及所擬辦法三條尙屬正大惟究竟應如何設法阻止之處仍希貴會偉劃並懇覆示俾一致進行云云 
[昌世中學擬建新校舍]  
　　昌世中學係中華聖公會救主堂所組織創始於一九　　昌世中學擬建之校舍圖 
　　零四年之春迄今已十五週年矣其現任校董爲王閣臣張竹平韓玉麟古恩康刁信德邱道生等十五人校長爲朱葆元該校學科完備成績甚佳在一九一○年因校務發達遂將歷年盈餘之欵建築寄宿舍於虹口蓬路一號即今之思黄堂是該校創始時僅收小學生敎授嗣因學生逐日增加學科程度漸高而朱校長適自美國歸遂於去年爲始改爲昌世中學今已有寄宿生七十名通學生一百四五十名人數衆多校舍不敷應用爰擬另行建造已經朱校長將歷年除開支外所餘之欵先後購得狄思威路基地十畝餘計價洋三萬元爲建造該中學正式校舍之用現已由上海營造公司繪成圖樣計三層樓青磚宫毆式約需建築費洋四萬餘元除現有基金萬餘元外尙缺四分之三由該校校董及職員等分頭從事集募現該校正望各界熱心敎育諸君子協力輸將以期克底於成云 
[總商會全體大會之籌備會]  
　　上海總商會前訂陽曆七月二十七日（即陰曆七月初一日）開全體大會並由該會全體會董會員預備届時應行交議各案由以便臨場提議公决等情已紀前報昨日（十二）爲該會第十四期常會之期因各會董别有要案急待籌備提早一日舉行特别會議於前日午後新鐘三時開會由各會董蒞塲即將大會時應當交議各種案由先行討論良久即便提出列入議案直至傍晚始畢故昨日常會並未舉行 
[商店籲懇免加房捐續誌]  
　　昨日午後南京路福建路北四川路北京路等處各商店代表因公共工部局增加房捐問題同赴總商會謁見會董沈仲禮祝蘭舫等請求向工部局陳明商業上近時艱難狀况懇求免加當經互相磋商良久訌定星期一（十四日）午後新鐘三時三總商會齊集同赴交涉公署面禀楊交涉員陳述意見請求援助 
[一週間之金融調查]  
　　昨爲星期六調查洋商各銀行計存銀一千四百四十萬兩洋一千二百九十一萬元大條銀一百九十六條較上星期各銀行現銀少存二百八十二萬兩洋多存八萬元大條少存五百八十八條中交通商等銀行共多存七萬兩洋少存三十七萬元又查各銀行於七日至昨日止進出口數頗爲活潑以來往本國口岸者爲大宗惟現銀流出者殊少大條外國運華一百二十七條今將逐日進出之數録下　（七日）中國銀行由南京來洋八萬元交通亦來八萬元又天津來銀二十萬兩又裝赴南京銀六萬兩匯豐裝至漢口銀五十萬兩（八日）中國銀行由南京來洋八萬元交通亦來八萬元天津來洋十萬元又裝至南京銀六萬兩中國亦裝去銀五萬兩各錢莊裝至通州洋二十萬元又裝赴湖州洋五萬元又嘉興五萬元一條彩洋一（九日）中國銀行由南京來洋四萬元交通亦來八萬元又裝去銀六萬兩又裝至蘇州洋三萬元中國裝往南京銀五萬兩交通亦裝去六萬兩又裝至天津銀二十萬兩道勝裝至漢口銀六萬兩（十日）中國裝至南京銀六萬兩（十一日）中國又裝至南京銀六萬兩來洋八萬元交通亦來洋八萬元天津來洋十萬元又裝至南京銀五萬兩裝至天津銀二十銀兩各錢莊裝至杭州湖州洋共三十萬元（十二日）花旗由某公司船來大條銀一百二十七條交通銀行天津來洋十萬元南京亦來洋八萬元中國來洋四萬元又裝去銀十二萬兩交通亦裝去銀六萬兩鹽業銀行天津來洋七萬元又裝去銀五萬兩交通亦裝去銀十萬兩各錢莊裝至長安洋二十萬元又裝至浙江洋十萬元又匯豐道勝中法等銀行交由銀爐大條七百十五係囑烊寳銀今將各銀行存數列下　匯豐存銀二百三十萬兩洋一百十八萬元大條十三條麥加利存銀一百零三萬兩道勝存銀二百三十九萬兩洋四十四萬元通商存銀四十萬兩洋五十萬元東方存銀一百三十二萬兩洋二十六萬元花旗存銀九十萬兩洋三十二萬元大條一百八十三條華比存銀五十七萬兩洋十七萬元嗬囒存銀十七萬兩洋六十六萬元中國存銀一百零七萬兩洋一百九十三萬元交通存銀四十萬兩洋九十八萬元有利存銀三十九萬兩洋二十萬元中法存銀一百十六萬兩洋四十三萬元本街存底銀一百八十萬兩洋五百萬元菲律濱存銀二十萬兩洋五萬元友華存銀三十萬兩洋十六萬元尙有鹽業金城四明聚興誠興業等銀行餘洋不在其内 
[一週問之鎔銀數]  
　　調查初八日至昨日止北市泰亨源等各銀號共烊見寳紋一萬九千零六十四隻核規銀一百萬零零四千餘兩此種鎔銀係上届烊存各外國銀行運來之大條銀及本埠廢銀云 
[五日間進口之日貨]  
　　兹有人由日商方面探得吾國南方之抵制日貨較上海爲尤烈北方及漢口宜昌等處則不及故仍有日商用日船運往北方及漢口等處本埠商人仍有向日商定織疋頭者甚多近日所到之布疋係白竹布白標布粗細斜紋布及東花標布四種當抵制未發生時每日進口日貨價關銀八十餘萬兩最近平均每日約十七萬兩二相比較已減少五分之四兹將本月七號至十一號進口日貨之種類及價值探録如次　花白布三十六萬五千一百三十二兩　東煤十四萬三千九百九十八兩　銅鐵器九萬三千八百六十兩　棉紗七萬二千九百七十六兩　水白糖七萬二千二百八十八兩　各色紙一萬七千四百九十三兩　紡績具七千二百三十九兩　電具玻料六千九百五十四兩　粗皂顔料　六千零九十二兩　帶巾襪四千四百零三兩　食品一千五百七十六兩　雜物四萬零九百六十四兩 
　　就上列各項日貨計其五日間每日進口之總值則如下　七號十七萬六千六百八十二兩　八號二十萬一千六百十六兩　九號二十萬三千九百六十四兩　十號七萬三千零二十九萬兩　十一號十七萬七千五百零四兩　以上統計乃得八十三萬二千九百七十五兩 
[承造招商局輪船之競爭]  
　　本埠招商總局近因往來長江輪船不敷應用决定仿江華式樣添造一輪用投標法招各造船廠投標競造現江南造船所與外國各船廠爭競甚烈蓋該造船所以完全爲吾國人所辦爲提倡製造國貨計不得不與外人經營之造船廠爭競故其所投標數聞較他廠之價爲廉且能早兩個月交貨想招商局亦當顧念國人設立訂由該廠承造也 
[河南女生來滬實習紡紗]  
　　棉業家穆藕初等在河南鄭州組織豫豐紗廠建築部署已將就緒需用職工甚衆而豫地素重禮敎男女界限極嚴紡紗工廠旣非男工所宜而女工熟悉紡紗工作者復無其人若由男工敎授管理又多不便兹由穆君就豫省物色有志棉紗工作之女學生十二人來滬入廠實習以便歸豫後分途管敎女工該女生等已於昨日乘船到滬並聞該女生等在豫已聯合同志設立女子棉業救國團其志願不惟學習紡紗且將投身棉場實習改良種棉以開豫省前途大利云 
[愛國實業團選舉董事]  
　　中華愛國實業團於昨（十二）日下午三時假座東亞旅館四川廳開會討論進行事宜到者約五十餘人先由王漢强報告並發給選舉單投票公舉董事計當選者三十人名次如下陳炳謙劉錫基歐彬張炳榮黄煥南黄澤生卓樂生王漢强吳善卿黄朝章蕭楚南馬祖星勞敬修吳華甫郭建俠徐春榮林壽田李健良徐卓堯鄭昭斌劉永康萬選青王子鈞徐湘波慮星階尹村夫許錦芳方鴻江敬卿朱人瑞均當選爲董事陸星莊嚴嘯昭當選爲候補董事并議决進行方法數條擇定陽曆七月十五日開始發售愛國實業劵云 
[輪船上查獲大宗私土]  
　　陳阿五此次在外洋私帶大宗烟土計重五百六十餘斤值價數十萬金乘某輪船來滬於前日抵埠當爲海關托巡洋員率同水巡捕房探捕登輪查獲人證除將烟土送往海關存候焚燬外將陳阿五函送地方廳經檢察官預審之下判令收押候究 
[銘慶里仇殺案續誌]  
　　閘北梅園路銘慶里三十四號門牌爲拉車之鹽城人李吉康於本月八號晚被同居之陳學連用刀戳斃陳即逃逸無蹤當由該管四區二分所將陳妻丁氏並同居人一併拘案暫押一面諭飭二十七保十一圖地保瞿梅生報請地方檢察廳派員騐明棺殮聽候緝兇等情已紀前報兹悉此案前日由該警所警佐將一干人證提訊據陳丁氏供鹽城人丈夫陳學連與李吉康有何仇恨婦人不得而知惟丈夫肇禍之後據云前往丈夫胞弟之妻舅袁海林家暫避等語又據二房東徐連山並同居之吳大丁忠奎等供稱民人等是晚早經安睡迨聞聲驚醒披衣出救已經無及究竟因何起釁民人等均各不知請察問官得供密飭長警馳往烏鎭路袁海林家内拘拿陳學連早已知風逃逸僅將袁海林拘解到署向之詰問堅稱陳學連並未到過民家求鑒問官乃命備文飭警將陳丁工袁海林並證人徐連山吳大丁忠奎等一併解送地檢廳到廳後經檢察官提案預審一過判令分别收押候緝拿兇犯陳學連到案再行核辦 
 
 

Page 11

 
 
[楊樹浦路命案續誌]  
　　住居楊樹浦路文德里二各零四十一號門牌之揚州人管隆餘於本月七號夜半突被多人破扉直入管之臥室將管連砍十餘斧登時傷重斃命由捕將尸舁入斐倫路騐尸所報請公共公廨中西官蒞所騐明飭令尸妻管俞氏備棺收殮聽候緝兇解究等情已誌前報兹悉楊樹浦捕房捕頭强生君對於此案非常注意事後曾經飭探將尸妻管俞氏同居婦人王劉氏傳至審事間詰得當時行兇之人爲首者似係介福老大因死者與伊於本年正月間賭博起釁曾挾有嫌隙云云以故該探等業已着手偵緝矣 
[國民大會發封後之訊判]  
　　法捕房西探長石維也君華探目沈德福偵悉法新租界霞飛路二百二十號門牌國民大會將言詞激烈之傳單在界内分發當以該會分發此項傳單擾亂治安故於日有將該會發封外並將該會主任唐堯卿帶入捕房諭令交保出外聽候傳訊在案昨日傳解法公堂請訊先據石西探長上堂禀明前情並將一切傳單呈鑒被告唐堯卿延達商律師代辯稱前有廖一凱其人假國民大會名義函致無錫地方胡姓紳富家希圖欺騙洋銀後經胡某來申投報捕房前往查問該會並無其人實係被人假冒所致旋由捕房即將該會發封後被告登報聲明實係被人陷害應請堂上仍准將該會啓封俾得繼續辦理事宜等語中西官當將印刷傳單給與被告察看問曰此項傳單是否由會中發出唐答稱實係會中發出李襄讞商之法副領事德君會判以被告不應擾亂治安著罰洋一百五十元充公 
[遺産擧辦慈善事業之籌備]  
　　浦東大團鎭故紳邵憇林君易簣時遺囑捐田六百畝交由某紳收管以充地方公益之用迄今七載尙未實行兹由伊孫邵檢非君爲實行慈善事業起見特於前晚設筵在家邀集各士紳討論到者如黄菊坪宋廉波盛礪甫馬獲生吳詠佳王立如盛晴蓀王叔英韓鴻生盛爕如邵相巽邵蓮峯等即席提議（一）組織慈善會爲消極救濟（二）籌設貧民工廠作積極進行當衆公决即在邵君北宅騰出房屋設立籌備處再定期開成立大會云 
[各業認額籌備廢約]  
[南貨業]  
　　同昌號十額蘇廷鈞十額程連奎四額顧企羊二額趙秋江二額劉昌貴二額楊雲青二額高毓庚二額王錦泉二額徐平春一額華東生一額　同盛號十額蘇鑑英三額翁永齡二額冷純如二額孫福生二額朱文甫二額汪增盛二額葉耀松二額李雲綺二額談鴻儒一額錢雄飛一額許仲樵一額盛潤生一額張岳希一額　震泰號十額沈馥卿五額蔡梓卿五額王少塘十額　元大公十額王少塘十額王岐舟六額馬王張四額　洪昌愼十額顧鴻逵四額又二額吳汝舟四額又一額金慶祥五額趙慶生二額陸臣夔二額陳勤祥二額楊永春一額沈勳候二額范崇青二額夏桂明一額鄭棟樑二額以上共認一百七十額 
[估衣業]  
　　本埠十六舖估衣業認欵續録於下　源來衣莊陳景賢三百額陳輔卿十五額陳企賢十額沈南如十額馬選青十額王仁哉十額楊佩臣十額任查卿十額林志候五額胡謙六五額褚雲卿五額程訪賢五額王鳳樓五額朱　珊五額吳鴻賓五額馬蔭春五額費桐卿五額沈翰庭四額陳錦仙四額周松聲二額朱申甫二額陸志春二額陳廷甫二額方澄之二額吳仲華二額張紹祖二額祝筐南二額六和尙飯司四額胡祥生飯司二額以上計四百五十額　恒吉衣莊同人汪儀生四額翁桂三四額蕭吉生四額邵煥青四額吳松源二額以上計十八額　盛隆餘隆衣莊任雅耘二十額計展生十額黄德生二額樊連生二額朱祥竇二額吳順卿二額潘連舟二額陳錫生二額張連生四額褚　觀二額張友根二額任康元二額談琴如四額以上計五十六額以上三家共計五百念四額 
[典業]  
　　西門外方浜橋順泰典前致函典業董事姚余二君要求公所開會討論籌欵辦法至今多日未見實行該典知該董不贊同惟以國家興亡匹夫有責故並不因勿贊同而中止已聯絡順康順和久康各友認定額數專以贖廢路約爲宗旨俟典董定有辦法即將認欵交入銀行存儲認數如後　順泰四百額陳雨亭一百額劉子汀五十額程杳莊十額朱丰玉十額鄒蕚君十額吳鼎年十額顧廷藩四額劉芳辰十額金榮華四額程來富四額吳鴻喜四額戴壽昌二額顧頌恩二額劉振奎二額胡愼之二額陳福寳五額陳昌宜六額陳繼寅兩額　久康二百額黄耀庭十額范偉人十額朱繼良十額鍾繼生十額顧達三十額朱時生十額陳佩紳十額主敬修二額廋品賢四額查松林四額吳寅生四額陳晋紳四額鍾壽康四額黄觀鵬二額俞金祥二額朱純卿二額鍾子駒六額　順和四百額吳特卿十額鄒良士十額孫鹿鳴十額余和梅四額宋建蔭十額程寳昌四額吳鴻生四額王禎祥二額俞春發四額胡榮本四額黄錦泉二額楊晉康二額朱松泉四額戴壽祥四額程鳳濤四額陳兆祥二額　順康四百額陳岑孫一百額胡春生五十額黄榮華十額陳慶榮三十額張家麟十額黄步雲十額顧邦藩十額劉文達四額屠鳳岐四額汪麗生四額蔡振原二額鄒松保胡榮進二額黄炳慶二額鄒松熙二額吳金壽二額張家聲二額陳增榮十額總共二千零七十七額 
[同志愛國團]  
　　滬丁西白利南路申新紗廠内同志愛國團團員承認欵額列左（每額五角）　榮澄秋二十額鄭人魁二十額倀振千二十額施雲生十四額丁杏芳二十額嚴子才十二額榮梅福十額胡立澄十額陶文佩十額嚴惠臣十額榮家麟十額陳登泰十額丁春泉八額榮柏雲六額孫蘭泉六額劃鼎臣六額張公威四額劉有璵四額榮定安四額郁榮寳四額曹星南四額榮寳善二額許浩豐二額范鳳卿二額共計二百十額 
[押店業]  
　　東新橋和源押當夥友孫仲山發起籌備廢約同志認欵列左　孫仲山十額寗　雲四額洪祥麟一額蔡錦榮一額潘曉峯二額劉禹卿二額鄭蓋之一額侯錫奎一額寗仁康二額洪朗齋二額周勤耀二額劉震祖一額寗祖培四額陳貞伯四額謝文謨一額胡潤康一額王菊生二額黄錫九一額蔡文錦六額吳文卿二額陳廷章二額程錦章一額俞錦堂一額陳光梓一額鄭嘉樂一額施進雲二額席小卿二額黄蔚甫二額李惠鈞二額周效溪四額程守天二額金文奎二額張協臣二額吳朝□一額汪步雲一額載團良二額張　記二額吳臬二額楊侃臣二額方叔彞四額李德福二額半叔賢二額曹永豐一額葉洪初一額顔蘭泉一額吳桂林一額程景川一額胡鎔奎一額金進泉一額詹幹齋一額洪志君一額高翔鳳一額王敬之一額吳載之二額程錦華一額寗資生一額以上計一百零七額共洋五十三元五角 
[履業]  
　　廣東路福興立陳鈺堂二十額蔣高堂六額吕洪壽二額周視曉三額邵泰源二額范大華二額王仲基二額朱久德二額朱理成四額耿泰寗二額孔憲蓮二額豐士泉二額朱可池二額主少堂二額瑞良二額趙隆根一額黄一清一額紀泰奎一額唐福元一額趙正三一額以上共六十額　北浙江路　永順泰號四額石人玉四額楊金保二額陸金林二額劉金海一額陳芝亭二額朱鴻喜一額徐方榆一額王嘉溪二額汪章子一額　聚源祥號二額　陳永昌號二額　老順興號一額　慶華號四額石寳林一額胡德順一額王富春一額解源梁一額以上共三十二額總共九十二額 
[菜館]  
　　虹口錫帮長霖館菜館認定額數列左　榮志仁二十額倪鴻泉二十額榮天祥十額李壽泉六額陸裕根四額鄒書生四額朱順元二額王雲泉二額唐産根四額王阿三二額計七十四額 
[各學校消息併紀]  
[民生女學]  
　　法租界霞飛路貝勒路民生女學美術一科久著聲譽自參與生生美術公司主任孫雪泥所設立之美術展覽會（在大世界共和廳）後頗受各界稱許近聞該校校長又發明一種新美術名爲堆沙現已製就四屏送往展覽會陳列兩屏爲花卉兩屏爲地圖一圖爲日本在中國之鐵路勢力一圖爲日本蠶食中國之圖此圖并有簡單説明及警語兹將警語録下一「已亡者亡矣將亡者危矣未亡者且將垂危望國人臥薪嘗膽羣起挽救否則中國亦高麗矣」　并聞該校署假補習學校准明日開課云 
[神州公學]  
　　北京路神州公學昨日上午行暑假休業式首由校長陸東豪報告本學期經過情形及下届擴充曾法次由各敎職員相繼演説并訓勉一切奬給品物聞下學期添聘第二師範及南洋公學畢業生分級主任以期鋭進云 
[中華學校與平民義學]  
　　北四川路厚德里中華學校及平民義學於前日（十一號）同時舉行暑假休業禮首由校長蘇愛南報告次各敎員韋饒文劉鑄錯演説均以勗勉學生爲詞後發給奬品散會聞該校暑假期内設國語專修科學費雜費一概免收無論何人皆可來學現已開課尙有餘額可補授課係在晚間八時半云 
[啓明小學]  
　　愛文義路水門汀橋晋福里啓明高等小學校昨日（即六月十五日）上午行暑假休業式秋季開校期定陰曆七月二十七日 
[青年會今晚演講]  
　　本埠青年會定今晚新鐘八時請該會童子部幹事童　門演講基督敎救國精神凡欲往聽先向該會事務所索取入座劵 
[務本女校追悼創辦人]  
　　昨日下午三時本埠西門務本女校校友會爲創辦人吳懷疚開追悼會舊職員及校友之蒞會者達五百餘人開會奏樂後由會長曾公冶報告吳君創辦本校歷史將其苦心經營之事實一一達出聞者動容繼由校友會及該校全體職員學生宣讀祭文次由家族報告病狀略謂先生生平極注意衛生得病之由實積勞所致旣病又諱言故病後仍力疾從公卒致不起爲可前也旋由會長申説立碑事大致謂吾人一時雖不能爲先生鑄像立校中當先爲先生立碑以誌紀念云云末由家族致謝奉樂攝影而散是日會塲歸額滿堂其中詞意大都沈痛 
[滬東公社歡送會紀事]  
　　昨晚滬東公社因社長葛學溥君將於明日乘俄國皇后號返美特開歡送大會首由日館學生代表更美義演説葛君對於滬東公社辦事之熱心次由敎員代表吳廣培略述葛君之爲人以及對於楊樹浦人民之感情並日課師生合贈葛君夫婦領針錢袋各一葛君夫婦起立道謝並述中美人民素相親　本社即爲中美人民聯絡感情之機關中國人民倘能互相提携中國即有救藥所謂國家興亡匹夫有責焉願中國人各自勉之云衆皆歡呼而散 
[大世界之美術展覽會]  
　　二馬路跑馬廳生生美術公司近在大世界共和廳陳設美術展覽會以冀交換美術智識其中除油畫水彩畫國粹畫外尙有雕刻絹製銅質堆棉等種種手工及新發明活動國恥模型油畫掛盆國産屏風等品故觀者頗多 
[公衆閲報社今日開幕]  
　　少年宣講團附設公衆閲報社於法租界嵩山路四十七號該團總部定今日（十三）開幕不論何人均可遵章到社閲報今將章程列後 
　　宗旨 
　　報紙爲流通消息增進知識灌輸文明開通風氣之利器社會敎育之進步有賴於報紙者誠非淺鮮顧念滬埠爲全國文明中樞亦爲各地之模範惟查南北市塲尙無翻閲上海各日報之所或爲私人專有或限於團體非局外人所得閲此其社會進步前途之大疵也本團有鑒於此是以有公衆閲報社之設備有各報任人翻閲不取費用務期普及謹訂簡章規則於後尙希各界人士惠臨曷勝歡迎少年宣講團謹啓 
　　簡草 
　　設立　由少年宣講團總部附設 
　　經費　由少年宣講團會計部籌撥並不募捐 
　　報紙　本社除訂閲上海各日報外徵集各團體所出版者（暫以國文爲限） 
　　限制　不正當有背道德之報紙本社不備外閲者亦不得携帶到社 
　　階級　本社不分階級無論士農工商軍政各界均可到社閲報但須守本社規定時間及規則 
　　干涉　本社得加以干涉令其出社者如下（一）不守本社規則（二）不閲報胡閙（三）不識字（四）患傳染病 
　　時間　每日下午九時至十一時半下午二時至五時止不在規定時内恕不招待 
　　地點　上海法租界嵩山路（即葛羅路）四十七號 
　　開幕　本社謹定陽曆七月十三日開幕 
　　規則 
　　不可吸烟及淡食物　不可携帶笨重物件　不可帶領幼孩　不可坦胸赤足　不可高聲喧譁　不可隨地涕吐 
[利濟副劵第三期開奬紀]  
　　昨日爲中華利濟副劵第三期開奬之期即於清晨八時舉行至午後一時許始畢頭奬三千八百九十一號（本埠大利元承銷）二奬二萬三千九百五十六號（漢口湧記承銷）三奬三萬一千五百四十七號（本埠大運來承銷）四奬一萬九千八百四十二號（本埠大有利承銷）又四萬六千五百零八號（本埠福利承銷）五奬四萬一千六百十號（本埠永泰昶承銷）又四萬二千七百八十八號（南昌福順祥承銷） 
[施材會兼施痧藥]  
　　虹口梧州路上海聯益施材會施材瘞葬收殮路斃辦理以來成績頗著近因天時不正聞該會主任特捐已資購備時疫水多種施送患病貧民其施送處所一在該會一在公共租界四川路蘇州路轉角聯益貿易公司内 
[購地建築救火會所之動議]  
　　高昌廟鎭安救火會現因存儲救火器具及各會員聚議均未有相當房屋暫設於警區之内殊非久計故擬購地啓建會所以便辦公昨經正副會長及各會員公同議决各認捐欵擔任購置高昌廟吳興里東首空地畝餘俾資建造救火會房屋已商該處十四圖地保向業主議價矣 
[因利局施醫給藥]  
　　本城廣福寺南首思濟因利局每年夏季舉辦施醫給藥等事所需經費由各紳董捐助現届夏季故於六月初十日起以雙日爲期開辦施醫聘請内外各科醫生葛菊如沈純伯陸春芳沈志雲陳仰喬儲頤受諸君自上午八時至十二點時止到局施診給發藥劑因此貧民受惠良多 
[營長親自緝私]  
　　蘇屬緝私第二營營長薛萬有查得浦東沿浦灘一帶近日時有梟匪挑運私鹽偷渡過浦至租界内私銷故於昨日親率弁兵駕乘舢板師船駛往洋涇等處及浦東沿灘一帶嚴行查緝一而知照水巡隊協助拿辦 
[公廨署期内之辦公時間]  
　　公共公廨關正會審官以向例暑假期内所有民事訴訟暫停訊理頃將届期昨特分函陪審之駐滬各國副領事請爲查照外並諭令代理檢察西員史君條示頭門文云照得七月十六號起至九月十五號止係民事暑假期内所有木廨各辦公處辦理刑事案件每日下午概至快鐘四點鐘爲止特此通告 
[西探期滿銷差]  
　　新閘捕房一百七十五號西探勞勃生近因服務合同已滿且已受某洋行聘爲寫字故於前日禀准英美總巡麥高雲銷差遺缺昨經麥君諭調滙司捕房一百九十號西探愛樂斯接充 
[承認欠欵照數判償]  
　　派充已經倒閉同康錢莊之理賬員陳鴻烈查核賬簿内有南京路倒閉春申樓菜館主方如松結欠銀四百五十兩天潼路倒閉永盛五金店主汪坤瑜結欠銀二萬零七百三十九兩一錢二分因延律師禀請公共公堂於前日將因倒欠案拘押之方如松汪坤瑜兩名提案經關讞員會同美副領事丁君訊據方汪兩被告均供承認欠欵不諱遂判各照控數償還並着仍行還押 
[控告不理貨欵之辯論]  
　　美商美康洋行延律師在公共公廨控泰興公司不理貨價美金洋七百零五元四角二分恒和祥號不理貨欵美金洋三百八十九元二角同和興號不理貨欵美金洋二百零六元八角等情前日午後由廨傳訊三被告以向原告購貨旣不給詳細發票遂邀到見證西人兩名上堂聲明凡代客辦貨須將此貨發行之家所開發票交給買主爲正當手續等語原告亦邀見證西人三名到堂聲稱原告行内旣出發票不必定須售貨之家發票始可出貨付欵云云並由兩造律師辯論良久俞襄讞與美丁副領事核供諭候商明判决 
[造屋佔地之訊判]  
　　經營紗業及麵粉業之無錫人榮宗錦因在公共租界白禮南路相近購地建造廠屋侵入貼鄰業主東方地産公司之地皮一部份經該公司西人查出令榮拆毁榮堅持不允致被延律師控請公共公廨禁阻建築前日下午由廨將被告榮宗錦傳案研訊據原告律師上堂譯明前情並稱被告欲將此地價買於原告但原告不願何能强人所難今原告並不索賠侵佔損失祗請堂上諭被告將建於原告地上之屋拆毁云云被告亦延律師到堂認錯願出倍蓰之價購買關正會審官核供與英卓副領事磋商之下判着被告將該地建築物及笆籬拆卸 
[冒牌肥皂禁止再售]  
　　英商祥茂洋行以順泰昶號所售之比忌牌肥皂係仿造伊所經理出賣之北忌牌肥皂有意影射令行夥周姓向定一百箱取得樣子連同發票延律師控請公共公堂諭令禁止並着賠償冒牌損失業經派捕將被告順泰昶號經理丁錦豐傳案訊供諭着交舖保候核等情會紀前報星期五爲本案判决之期由廨傳集兩造經俞奠孫襄讞會同英副領事卓乃爾君升座民庭宣佈華洋文堂諭歷半小時之久大意禁止被告嗣後不准再行出售冒牌肥皂並着繳訟費云云 
[嚴緝迭犯拐案之匪徒]  
　　拐匪朱月明王桂生陳金標許德備小金全小劉等於去年在五馬路來安樓化名殷正才誘拐前爲某縣知事某甲之妾俞寳珠價賣哈爾濱爲娼又在海寗路高壽里誘拐女子寄蘭吟秋二口價賣奉天妓院爲娼又在北山西路泰安里誘拐姑嫂二人名祝阿毛阿其價賣哈爾濱爲娼以上被拐女子不願爲娼被鴇虐待不堪先後經上海中國救濟婦孺會救回上海交各家屬領回完聚　查拐匪朱月明王桂生二名在奉天被警拘獲尙有許德備陳金標小劉小金全匿跡上海小金全在正月間拐帶女子金阿寳一口在奉天火車站被向在奉天爲巨商沈朝貴查見盤詰女子時小金全見勢不佳乘間逃逸被拐女子由沈君託圖南輪帶申交救濟會囑該女家屬領回又該會調查員趙再青查得小金全串黨於正月間在泰安里姦拐女子祝阿毛阿其同黨老二即大鼻子被趙再青會同提藍橋捕房偵探蔣榮生解請公共公廨訊判押三年小金全被其漏網至今未獲又女子張阿妹小劉誘拐於六月一號乘滬寗車往南京亦被趙再青偵悉是日在車站拘獲同黨王老二張阿二等及被拐女子解送檢廳訊辦小劉被其逃逸近日小劉小金全等遣其黨羽西出紛拐並匿跡閘北北四川路交界處被救濟會調查員趙再青查悉報告該會會長函請官廳嚴緝並面諭該員嚴密偵緝務獲究辦 
[汽車碾斃行人案訊結]  
　　蘇州人顧炳卿日前行經法租界東新橋塊被某號汽車撞斃等情已誌前報昨日捕房將一干人傳至法公廨請訊先據英界七百八十七號法界二百五十九號兩華捕上堂禀稱是日巡捕等在該處站崗目見該汽車由東朝西死者由北朝南汽車開行並不疾馳且　喇叭不知如何死者置之不明以致撞倒碾傷身死實係死者之咎是實屍妻徐氏投案稱丈夫是日出外購物未回直至晚間始行得悉被撞情形請求伸雪汽車夫袁富榮供詞與兩華捕相同中西官判以死者咎由自取姑念屍妻貧苦着車主酌予撫卹完案 
[水漲冲壞軍工路]  
　　衣周塘軍工路本係護塘現因天雨連綿江水大漲致低窪之處已被冲坍數處經該處鄉民恐没及塘内田禾即馳報閘北工巡捐局派員履勘迅速塡築昨曹局長已派養路工頭督率小工前往修築 
[巡警查獲烟犯]  
　　婦人洪王氏前日身藏烟膏二百五十盒又土皮一兩欲搭滬寗火車他往被五區派駐北車站之巡警查獲昨解司法科押候訊辦 
[婦人違犯烟禁]  
　　西南鄉閔行鎭婦人李陳氏在該鎭私設洋烟燈吃並代人施打嗎啡針漁利兹爲該處土棍拆梢不遂密報縣警察第一區飭警馳往將該氏拘獲並獲烟客孫寳通抄出大小烟具數十件及嗎啡等一併押解到區略詰一過前日下午備文轉解地檢廳訊辦 
[推銷國貨員之報告函]  
　　華盛國貨公司主任謝復初昨接派赴鄂湘川等省推銷國貨員謝景泉函略謂自申起程於初九晚抵漢當即登埠擔延三日并將所帶各項國貨樣本及本公司推銷簡章表册並駐滬徵品處通告轉呈武漢商會分送各實業商號去後頗受歡迎允爲協助進行并蒙金陵大學生章君國立武昌高等師範生戴君分投帮同實地調查曁勸徵推銷異常熱忱惟所帶本公司推銷國貨及徵品處通告簡章業已不敷分送望速將以上各章續行郵寄以資應送俟漢埠事畢即赴宜昌分途進行云云該公司接函後當將各商號續送貨樣連同簡章表册封固郵寄 
[誌謝]  
　　昨承商務印書館贈第五卷第七號英文雜誌一册又中華書局贈後十五期英文週報一山謹謝 
來函 
[中華基督敎青年會全國協會通告各國青年會協會書]  
　　敝協會以發揚基督敎大同博愛之服務觀念提倡世界各國互相提携之精神爲宗旨故當一九一四年世界大戰發生時深抱隠憂繼而協約國爲平民主義作戰其義漸彰敝協會亦深表同情吾國以酷愛和平聞然於一九一七年毅然加入戰爭亦欲盡其一分子之力以求此等主義之實現耳 
　　自威爾遜總統世界和平之十四項宣布於世中國之基督徒及有智識之國民咸表同意其不贊成者祗有少數禍國殃民之强横武人旣而停戰議和原期以此十四項爲根據然和議進行時和會對於數弱國之處分不合公道而於吾國尤甚聞之能不痛心此實激使數百兆現時暫無抵抗力之人民懷莫大之憤恨唯此四萬萬之兆衆將來在世界之反動爲福爲禍將與其民衆之數相比例其所關寗不大哉 
　　吾人認國際間公平之待遇及彼此相見以誠之友善爲世界和平最穏固之保障一涉不公誠信掃地誠信一失則微細之誤會足以召釁隙而釀大患是上帝近方拯救人類出於仇殺騷擾之中吾人乃反變本而加厲其烏乎可 
　　各國青年會同人其亦以今日之不公平恒爲將來大禍之種子乎其亦以國際間之相信相愛爲世界和平最穏固之保障乎則請趕速促起各地基督徒之信念使知和會對於中國不公之裁判宜速更正藉以形成全世界之良心的主張而爲國際聯盟强固之後盾使凡愛好和平之人民内不爲利已之軍閥所制外不爲强暴之鄰邦所脅則幸甚 
　　此種要求正義善意的和平之呼籲實爲危險切迫中之吾國人共所欲洩之心聲特敢通告各國青年會協會切望向其政府及人民聲訴不公道之危害與夫講求國際間誠意之親善爲世界和平之根基試問今日吾基督敎團體對於政府與人民應盡之責舍此尙復何圖謹此宣言伏惟亮察 
[郵政儲金與敎育前途之關係]  
　　尤惜陰（續八日） 
　　此後學校儲金事業日進於隆盛之境一時熱心提倡家亦乘時屈起一致力謀此事之普及如比國之羅蘭氏盡力設立學校儲金所法國泰邁古氏熱心設立學校儲金所並百計以求國内學校儲金事業之擴展熱心奔走不遺餘力英國特斯通氏對於學校儲金之作用大表同情於一八七三年特派同志苑奇氏至比國考察學校儲金之成績伊大利之累勃德氏瑞士之葛爾模氏丹麥之亨彌氏奥國之烏桓懿氏邁卻斯氏勇恒氏及居來德夫人等均鞠躬盡瘁力謀此事之普及内中尤以德國之瑞蓋魯氏之運動學校儲金事業爲最顯著氏於一八八○年與其同志組織德國少年儲蓄協會身任該會會長之職以一人應付多方面經歷許多年月許多艱困不屈不撓始終如一傾注全力於學校儲金事業日夜謀此事之普及與發達德國學校儲金事業之大放異彩於歐洲瑞蓋魯之國民經濟主張與其悉心力行之所致也吾人試檢閲歐洲諸先進國學校儲金之歷史於郵政儲金新事業未成立以前早有多數先覺熱心盡力提倡此舉惟苦於國家向乏組織完善之儲蓄機關累經困難用力多而成功少實爲不可掩之事實迨英國於一八六三年於西部濠斯太利亞首先舉辦郵政儲金以後成效卓著於是乎各國敎育界之提倡學校儲金者之宏願乃大遂今則此項眞正福國利民之事業渡大西洋而來我國安得不聯絡我全國敎育家額手稱慶以歡迎之 
　　三　學校儲金之先例 
　　郵政儲金大概情形各國從同而其實施方法因各國有各别之國情致方法不能完全一致折衷採取則敬俟我國敎育界領袖向敎育會提議决行之請將各國儲金方法之大概約述如下 
　　比國之學校儲金方法由各學校各級主任敎員將各級别之儲金簿編號記名記入級内學生之儲金額俾各該生領取收藏校長處有全校學生之儲金總簿每星期責成各級主任敎員報告級内儲金人姓氏及儲金額以便登記校長處儲金總簿中全校各該生名下儲金總額滿一馬克（即該國之一元）以上由校長滙交郵政儲金局以各學生名義領取儲金局所備之儲金簿此項儲金簿由校長會之保管非得學生父兄或其他保護人之申請則不能貿然交付學生之手中學校中對於學生之備金雖勸導多方力求普及便並不用强迫手段使之儲金 
　　伊大利負學校儲金之完全責任者爲各校長各校長應向郵政儲金總局接洽一切須由附近之郵政支局介紹之學校中收受學生積聚金最小數滿五釐（即半分）即能接收記入學校特備之儲金簿另備不册作各該生名下儲金之謄本交付各該生使之轉示其家屬其滿若干整數交入儲金局生息時則取集合儲金法由校長親自交付郵政儲金局記入儲金局頒發之集合儲金簿中此簿領回後由校長保管設使有某學生儲金滿若干元以上遇正常需用時得向校長請求在集合簿中提出此某學生名下在儲積項中支出若干尙存若干或悉數支出除註入學校自備之儲金簿及謄清簿中將來彼某學生又有新儲入之欵及續行支取之數皆分别登記並隨時報告各家庭其擔任此項出納計算之事者爲學校中特設之出納計算部 
　　羅馬凡各學校敎習不問男女皆爲郵政儲金機關之協助人盡補助之義務又各學校不論何級皆揭示儲金之利益及關於儲金之法規學生每日將零星金錢存儲敎習不憚煩勞每日代爲送交附近之郵政儲金局生利以各生名義領取各個儲金簿視伊國之集合儲金辦流雖逈乎不同而其餘手續則頗多相同之點 
　　英國於一八八○年基於富斯敦之考案創行郵代作儲金之方法儲金人向各郵局買進郵票粘貼二十五方寸之郵儲空劵上使少額易失之金錢便當積儲此項辦法雖不僅限於學校但行之學校中覺尤爲適用雖然各學校事務所應豫向郵局購備值若干代價之郵票便利諸生而在郵政儲金局方面對於學校儲金亦力謀予以一種之便利如郵政儲金局距學校不甚遠則儲金局内每一閲月派遣局員至各學校受取儲及儲金劵立即換給儲金簿若郵政儲金局距學校較遠之區則由校長送交儲金局並得行免税郵遞法妥行郵遞萬無一失 
　　其他各學校儲金之方法不復博引蓋僅就上述諸種先例中變通採行之而已足也 
雜評二 
[籌邊使官制（庸）]  
　　新衆院於五分鐘之時間通過籌邊使官制其迫不及待情形正與通過修改中行則例案相類據外傳消息安福會以放棄中行權利爲通過籌邊官制之交換與已未相約蓋中行案不過金融權之關係而籌邊官制則含有借欵購械練兵之三要素其實力尤非占握單純之金融權可比故甯舍彼取此以爲植權怙惡之地 
　　年來軍閥所憑藉實以參戰處爲窟穴近自德約告成對德戰爭狀態完全終了參戰機關與中日軍事協定當然消滅軍閥旣不甘失所憑恃而籌邊使名義乃應運而生以爲參戰處未來之替代猶憶參戰官制當段閣將倒之頃急遽成立弋有軍事外交財政三項獨立之全權軍事協定之延長款械兩約之訂立實受此官制之賜今之主持籌邊者即昔之手定參戰官制之人物國民身受之苦痛夫豈健忘奈何繼和平會而反對者尙鮮有所聞耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
　　自由談三字皆用當代名人字跡每星期調換一次今日係沈信先生手書 
新談 
[美國郵政之沿革] [  九如]  
　　英移民初來美時絶無郵政智識且宗敎政治各不相同故英政府於一千六百七十五年始設殖民地總郵局於美移民之通信者多祖國親友經理郵務之官員即各船之船主每信取一便士不任投遞之責由收信人自往咖啡館認取一千六百七十二年紐約克總督勞夫蘭史Lovelace設立内地郵局任命年壯力强之郵員奔波紐約波斯頓間月凡一次然不久即行消滅人民之欲在各殖民地通信者須藉船主土人與旅客之力公文則由專差遞送一千六百八十三年有潘威廉者William　Peun出資僱騎人傳達信件由菲勒特而匪至屈司脱每件取費二便士至紐克薩四便士至梅蘭六便士自後逐漸推廣遍及各大城矣 
　　殖民地郵局正式成立之期爲一千六百九十一年二月十七日英皇威廉與后瑪利亞特許其嬖臣尼而專利二十一年在殖民地各處設立郵局取費得酌量情形而定尼自居英京命哈密爾頓爲其全權而任總郵務司之職哈氏幹練精明與各界多頗融洽故不數年郵政事務漸致統一惟因創辦伊始開支鉅繁於一千六百九十八年返報成蹟時虧蝕至二千餘鎊尼氏遂無意經營讓歸哈氏哈又積極進行闢郵道設支局辦理之完善堪與歐洲各國相頡頏氏卒於一千七百另三年稱爲北美第一總郵務司後其子約翰繼任之不四年英政俯收回自辦償約翰金一千六百六十四鎊加委爲北美總郵務司年俸二百鎊約翰酷似乃父瘁力於郵政事業一以便民爲主苟有盈餘則用以擴充或整理以是不悦於政府而易以勞哀特自後數十年屢有更易名士富蘭格林亦曾居總郵務司之職待彼黜免時美國革命蘊釀已將成功後國會於一千七百七十五年開會時即提議設立美國郵局以抵制英政府之殖民地郵局自是殖民地郵局遂告一結束 
　　獨立時代　當獨立之初北美同時有二郵局美局則便於謀政治上活動者英局則通歐洲消息而直接有利於商人惟不久即自行撤銷富蘭格林重任爲美總郵務司頒明令蠲免郵務人員服役之義務一千七百八十九年九月二十二日憲法始制定美總統有任命總郵務司之權於是華盛頓遂委沃斯古特Simrel　Ojgood爲總郵務司是年各州郵務長共有七十五員郵道二千里弱歲支出二萬五千圓迨十九世紀之初則由七十五郵務員驟增至千餘而二千里弱之郵道已推廣至二萬支出亦由二萬五千圓遞加至三十萬圓後西方各州移民日多郵務亦隨之進步一千八百十二年美與英二次宣戰時郵道已逾五萬英里且年可溢金六十萬圓是年因戰費浩繁郵税故亦倍增待一千八百十六年事平仍復原率一千八百十九年汽舟航行大西洋郵政事務遂一日千里有不可遏止之勢總郵務司麥克利Mclean又上書總統請將郵税盈餘悉撥該部推廣整頓之用故國内郵局達至七千餘處雖偏僻村鎭亦獲享郵遞之利麥氏任職五載（一八二三至一八二八）郵局增設至七千六百五十處郵路推廣至十一萬四千五百三十六英里惟迄此時代止（一八三六年）信封尙未見通用每信以一頁爲度二頁即須加倍收資且並無郵票郵資由收信人給付火車郵遞尙始自一千八百三十四年惟郵費過昂私家營業遂起競爭之心郵税收入無形中實受莫大損失一千八百三十六年郵務總長始正式　爲曰閣閣員之一於是改革愈易進步愈速矣 
新智識 
[童子之軍游戲（八）] [  上虞陳伯源譯]  
（十九）　攻 
　　分一隊爲二排每人以頸巾揷於腰帶上假爲後尾每排目的在奪獲敵巾又其所獲最多者爲勝進取之法不一或乘敵不備而攫之或方欲取奪人巾已尾已爲人折故此種游戲頗有可觀之處精健敏捷者必勝 
（二十）指點競賽 
取隊員軍棒八置諸地上集其一端於一處分其他端作爲東西南北東南東北西南西北八方以八人居之 
　　隊長出令如東西北則立在該方之二人即須互相調易調易地位之際每人不得跨棒而過必須取道軍棒圍外倘遲而不前或愴惶失措不知所向皆得去除一分如滿三分即須引退　　中西女塾生演劇攝影（在大英戲院） 
故愈後空位愈多調易地位亦隨之愈難 
　　有時地面狹窄或在屋内行之則其八軍棒可以用白粉畫八線以代之此種游戲可用棍十六作爲十六方惟其舉行愈覺爲難 
（二十一）犬兎之爭 
　　取圓紙數十片以膏塗其背分給山兎每於足底鐵器留跡之際山兎則以二紙藏諸其旁 
　　一獵犬見此踪跡即須鳴笛集合其類使各四週尋覓二紙獲之者可以取之黏諸所携軍棒上 
　　得紙最多者爲勝 
　　此種游戲最且使年幼隊員舉行之藉以鼓其興趣云 
小説 
[潛艇歷險記（續）] [  翠岑譯]  
　　諾愛爾厲聲曰此吾不願告汝汝去吾亦不欲與汝語矣明迪格爾聞言大笑曰孺子弗怒吾與汝後會方長汝終當告吾也汝今爲囚犯矣爲國事犯矣爲反抗俄羅斯政府之國事犯矣欲得他人之助而無能爲役矣諾愛爾不答轉身向窖門欲行德人又曰汝須知以後之境過方興未艾汝與同來之人將騙此待機遷至德境在實予亦不自知何以不使入殺汝殆以汝生當較有用於德政府耳汝在此間自有人　汝决無　　而斃之患惟欲潛謀逃走則非特無效且將得極嚴之懲罰汝其聽之德人言時諾愛爾細審自地至頂穴間之距離鐵級共六步克洛司的維區即由此遁德人之首時方下俯洞口審旣明諾愛爾突然衝攀而上敏捷無匹德人大駭而皮方覆臥於穴口石板之上一時又不能遽起遂惶急無措諾愛爾突上至最高之鐵级垂及矣不幸鐵級怱脱兩端釘入石壁之尖端自隙被壓脱出諾愛爾遂倒墜於地燈亦滅幸未傷得未幾即起則穴口之石板依然明迪格爾去矣不得已復返窖中靜坐而回味敵人之語知此番失敗僅爲與敵奮鬭之曙光日後所遇當無限量誠如彼人所云方興未艾也是時却而茂司亦醒以爲猶臥在軍艦甲板上之吊牀中也以手向兩旁扯耳理想之絨氈握空不得始悟在地窄中不禁啞然自笑起坐於地睡眼朦朧注視於熒熒之爐火中問諾愛爾曰今當值吾守望矣然否諾愛爾視其表曰在吾已得一有味之談話遂具告以明迪格爾之語却而茂司曰聞之殊動人然則吾儕竟處湯中矣（謂命懸人手）説及湯字吾乃又有一念彼俄人給事之湯得毋爲鼠湯否人言彼得格拉缺合鼠亦被捕爲羹也却而茂司方言時鐵栅窗外忽起刮刮聲若齧齒類動物之嚙堅物者繼以堅爪磨厲聲似有獸爪踏於滑氷之上諾愛爾投柴於爐懷疑曰談鼠鼠豈眞至耶因步至窗下聽之則窗外顯有動物之斥力擊鐵栅已忽繼以清利之犬吠聲似甚樂者諾愛爾即一　上力握鐵栅大呼曰嗟乎弗雷脱　汝何至是弗雷脱喜躍若狂力舐諾愛爾之手以首抵鐵栅間意欲入窖腰部毛脱受傷知其必曾與俄京之土著鬭然則動物尙有本外分又保怪二人之被囚哉諾愛爾以一手撫其愛犬久久不忍釋得見愛犬於此處固自可喜而反一思之則又可憂犬旣不得入内而脱使明迪格爾知其在外者則必斃之無疑五分鐘後却而茂司曰彼何得至是意必混入汽船中來與其初入潛艇時同耳諾愛爾曰然料必若是顧今欲送之歸難矣吾旣不能久留彼於此且不願任其流落異地嗟乎惟天知之却而茂司曰否彼必能覓道自返諾愛爾猶豫曰或者能之今適有一機開赴克朗斯太之汽船將於今晨八時啓椗也却而茂司乃大呼曰然則先生此機不可失趣草一紙藏一領圈中使艦長台列克得知吾人所在 
[自由談之自由談] [  不冷]  
[兩種運動]  
　　今日中國人之眞有心於國家者當分别擔任而有兩種運動其一關於政治之運動其一不關政治之運動蓋中國事當改善者多不僅政治一端也况乎不關政治之運動實足爲政治運動之根基苟有一部分人致力爲之他日有補於政治運動者正復不鮮也 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
老申報國内舊聞 
[論東洋新鑄大小銀錢銅錢事]  
（同治十一年五月二十一日） 
　　月前所論東洋新鑄金小洋錢最爲合用之寳亦欲中國照式鑄用以便行旅携帶商賈交易今又聞其新鑄銀錢大小不同輕重各異有若一圓者有若半圓者最重大者一圓可抵十圓之舉一面鑄一條龍紋一面鑄書其國之年號國人皆喜用春新鑄之錢而鷹洋幾至不行實因其所鑄新錢本勝於鷹其式樣又美觀也所設之鑄局大且盛也所用之機器美且全也全募之工匠至三百餘人之衆也所鑄之洋錢每年多則十萬少則亦八萬也洋洋乎眞可謂東洋之大舉矣夫東洋之與西洋其地廣大不及西洋也其人民富强不若西洋也今其國家舉動竟有不遜於西洋者昔鑄金錢今鑄銀錢現聞其又往西洋置辦鑄銅錢之機器明年又添設一鑄銅錢之鑄局鑄造各樣桐錢大者每枚一釐小者每枚半釐以一釐者千枚作銀洋之一圓半釐者二千枚亦作一圓之用其制度必有可觀者焉請以鷹洋論之每圓計銀僅有七錢二分一入中國其極貴時可作銀八錢一二分用即平常市價亦總在七錢六七分之則論其利至厚論其用至便今中國旣欲使用銀洋曷不自行鑄造何必購於外洋乎而且自行鑄造即可鑄寫中國年號於其上如東洋新鑄之銀洋不更美乎購於外洋每圓加銀多則七八分少亦三四分其爲利不亦厚乎或曰自行鑄造其鑄費須用多銀奈何曰無論每圓所加之銀可作鑄費也且外洋所行之鷹洋其銀安能盡銀也所謂土胚者其中尙有攙和之物也以攙和所餘之銀作鑄造所用之費已綽綽有餘矣其所加之價豈非長出之銀乎鑄洋十圓已多一圓積千積萬其利亦不薄矣吾故曰與其購於外洋何如鑄於中國乎此不待智者而後知也特是中國之爲工商者每多欲速見小之心欲速發財則起詐僞之念見小圖利則無久遠之謀往往作假以亂眞作低以充高其弊亦有不可以勝言者道光年間林文忠公巡撫吳門時洋價日增公以庫平寳銀七錢二分鑄成一圓銀餅以作洋錢之用亦有化一爲二化一爲四之小圓銀餅有二餅抵洋一圓四餅抵洋一圓者初亦甚便於用未幾而假者興矣始亦尙少繼則漸多遂使美意良法竟廢而不可用咸豐初年每洋一圓作銀一兩一錢有零蘇浙兩撫召匠鑄造竟與外國洋錢無異每鑄四洋加鑄工費只需三洋之銀始則謂之新板較外國老洋每圓略減價錢一二百文繼則日低日假亦廢而不能用即如咸豐時所鑄當十之大銅錢初行民間樂於使用後浙江藩司運司除竇浙局公鑄之外自行開爐私鑄錢色日低錢質日假其大錢一文僅值常用制錢四文民間私鑄匪徒又從而效尤遂亦廢而不用私鑄匪徒不必言矣以二三品大員甘心犯法其罪可勝誅哉夫東洋一小國也鑄金錢而金錢流通鑄銀錢而銀錢暢行他日所鑄之銅錢亦必無冘滯之愚其故何也無作僞之念有久遠之謀也宜其民間日躋於殷實國用日見其充足也今以中國之大竟無一人籌畫及此遂使利權獨歸於外洋也不亦愼乎古人有言道在四夷不其然乎不其然乎 
　　記者曰道光年間林文忠於蘇撫任内鑄銀幣及咸豐初年澕浙之鑄銀幣此今日言幣制沿革者所未知也浙藩運司公然私鑄雖言之未詳要亦爲世人所不習聞者而清政之不綱概可知矣貨幣之原理當時固未能窺見然其羅舉積弊言之甚切而治亂興衰之兆已灼然見於此時又孰知自鑄銀幣至今日而僅得與墨銀並行歟 
國外舊聞 
[南洋華僑記]  
（同治十一年五月十六日） 
　　有八閩舵工老於航海者自言往返於南洋最久於其地風土人情無不稔悉所至各島無不有閩粤之人流寓其間皆已有室家蓄妻子處其地或一傳數傳甚至已傳十餘世然皆自爲風氣與别種土民不相混也所聚之處咸有蒙俠慷慨者以爲之長其操業或耕種貿易或掘金採鑽多有以此致富者因探懷袖中出其前後兩目示余因爲之記於别紙以見崖略安南國華民一百三十四萬爲其客長者福建則顔洧陳慶星廣州則洪太坎民國五萬人客長則閩人黄海也坎民卽緬甸蓋西語呼緬甸爲巴民而閩音遂以巴民爲坎民也暹羅國華民一百七十八萬爲客長者劉抱忍劉抱乾昆弟行也新嘉波島華民一百七十八萬爲之客長者閩人陳金鐘余友進廣人胡亞基也麻六甲島六萬人客長陳明水薛茂元俱圖人也檳榔島十二萬人客長邱夫德李都仰光埠四萬人按仰光卽閩人所呼爲冷公埠蓋即緬甸之郎崑也郎崑爲怒江口之大埔頭其地爲西洋人貿易之所而閩廣人之寄居者亦復不少文萊箣沙勞越島共七萬人沙勞越島卽沙刺我由麻六甲過紅毛淺即至其國皆巫來由番部小吕宋三十萬人客長閩人何玉也其在荷蘭屬地者尤多葛羅巴二十五萬客長閩人陳姓三寳壟二十二萬人客長陳元泰馬瑞美皆閩人也舊港三萬人森發四萬人舊港即三佛齊故地流寓多漳泉人森發疑即崗甲産錫之區粤東嘉應州人多在此開錫山苗里十萬人崑甸四萬人井里汶五萬人文肚十萬人馬神八萬人斯里哇二萬人寮内二萬人斯里哇即細利窪一名西百里島向爲葛羅巴屬國荷蘭近立埔頭於南北均開港口寮内卽葛羅巴峽西迤北大山山麓有上蘆寮下蘆寮居民錯處故謂之寮内此其所示之前目也後目一紙約略相似特大同而小異爾今亦爲備録如下息力華民九十萬客長陳馬腰胡阿車皆閩人也息力即新嘉坡古名他如葛羅巴客長閩人陳姓三寳壟客長閩人馬姓斯里哇即士里莫客長閩人陳姓三處凡閩粤人百餘萬舊港十萬人客長閩人徐姓門社客長鍾姓崑甸客長鄧姓古達客長廖姓三處計三十餘萬人古達蓋即爪哇島中之一國也東萬力客長劉姓其人多採金取鑽石猫星務四十餘萬人其地産鴉片不令横即檳榔島計有十萬人其地産錫孟加拉十餘萬人其地産鴉片地面即吉里地悶計十餘萬人雪牙里八十餘萬人其地産金蓋即澳大利島之昔德尼粤人所呼爲新金山也沙勞畫十餘萬人出金新釘一曰新當卸敖兩處計二十餘萬人其地産金鑽安南暹羅兩國皆百餘萬人麻六甲四十餘萬人客長方姓觀此前後兩目閩粤之民流寓於南洋諸島者其數亦可得其一斑矣雖所述未免有誇詞而其生齒之繁可想也逸史王韜曰閩粤之人能堅忍工心計利之所在不憚涉歷險遠衝禦波濤輕去其鄉而不顧所居之地動輒成邑成都今計流寓於南洋諸島者不下五六百萬惜其中無奇才異能之士以爲之魁爲之傑令虬髯扶餘之事再見於海外豈不快哉顧其人之旅居於外者雖傳世至十餘葉而風俗性情衣冠言語皆持守不變與别族不相混也且無不奉正朔崇國號以揚我王靈於數萬里之外嗚呼詎不盛歟苟有能善用之者假通商以行兵法集公司以匯衆力將見不逾十年可以雄長於諸地然後我朝廷以恩威信義相維繫之設官置戍卽假其才力以爲保衞泰西諸邦之縱横人國震耀遠略即以是法也謂不足以爲荒服之屏藩南區之鎖鑰也乎 
文藝 
[過班竹溪（光緒元年正月二十五日）]  
二酉游侣曾正沅 
　　偶作風塵客臨歧欲問津荒村沽酒斾小艇渡江人水涸灘聲壯林幽烏語親遥看溪岸上怪石聳嶙峋 
[過洞庭湖前人]  
　　誰障九江水匯兹千里池波痕沈遠夢帆影逼歸思地闊秋來早天空日落遲願將蘋澡意遥拜屈原祠 
　　楚尾吳頭地三湘七澤秋乾坤開浩蕩日月共沈浮漢水昭王恨君山帝子愁風高猿嘯急千里此孤舟 
軼聞 
[羊城新聞（同治十一年五月初一日）]  
　　自古恩讐二事報應恒不爽焉近而本身遠而子孫雖隔天涯海角偏能狹路相遭人謂會逢其適吾謂天實爲之孹無可逭如司獄官郭年者可取而證也郭年之父前曾爲仇姓管家仇固號素封者郭父垂涎其富遂匿財逃走旋鄉後其子藉仇姓家資竟捐司獄官指省廣東分發惠州府屬適有候補府仇伯玉者又選遷惠州府焉在郭年已知本府是其父舊東人在仇實未知郭年即舊管家之子也郭年旣爲所統屬宜自思歛抑恪守官儀或該府知其父所爲而事過景遷亦有不念舊惡者豈知郭某非特不稍爲歛抑且加以兀傲其倨慢無禮旁觀者亦覺難堪原府憲升堂並行香等事凡在下屬俱要站班乃郭某公然自恃不循禮法且口出傲詞知府見彼行爲心極不悦欲尋一事以參其官而不得忽一日細查履歷始知乃父實爲已之家人於是將彼父之匿財逃走事詳禀大憲現將惠州府司獄郭某斥革在臬轅審訊追討舊贓若非其子捐官何以逃匿者得發覺歟觀此一事可爲感應篇添一則證據矣 
 
