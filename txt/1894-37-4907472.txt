# 1894 - 37 - 4907472

 

Page 1

 
 
[定斯附送月分牌啓] [  申報館主人拜手]  
　　春回梅蕚萬象昭蘇本館循照向章印成中西合璧月分牌花樣斬新五光十色鮮妍艷麗更勝於前兹已告成定於本月初六日隨申報附送肅此布達順頌春祺 
[三百六十三號畫報告白] [  點石齋主人一手啓]  
　　杭州人張某在荒貨店購得　象棋一副漆光黝然携歸傾落破　一二子頓露金光蓋係渾金而外塗火漆者權之共得一百四十餘兩家遂暴富保其運之亨也他若漁之遇神仙農之卜年歲狀元有　生之瑞名相有發跡之　多壽者二老聨歡種福者萬金獲報元旦則松枝　挹多另則瓜　祥呈圖旣精工事尤休吉准於　日出售另附着色麻姑晋酒立軸一幅筆法超妙隨報附送不加分文專肅佈聞伏　公鑒順賀新禧　　 
[新年滬上行樂說]  
　　六合之中一年之内何　不可以行樂何時不可以行樂春之花秋之月山之高水之曲會心不遠妙契自然苟無俗事以擾我襟懐則樂事賞心觸處皆是何必於滬上何必於新年雖然僕滬人也生於滬長於滬依人作嫁又不離乎滬然則目所見耳所聞要必以滬事爲最熟當此　花獻頌柏子添香行樂之方舍滬而將誰屬乎猶憶去冬臘盡於祀灶後四日回浦左新正三日館政將興卽於清晨乘藍筍輿渡浦而西日正午七九甫卸客有敂扉而入奢一揖道勝常忻然曰子之勞可謂極矣終年三百六旬又六日筆耕墨耨昕夕無休時或漏下三商猶就燈脣屬草晨興頮面甫畢又與管城子結竟日緣子之勞可謂極矣今者鳥語花香春光明媚盍偷閒半日俾苦中尋樂稍滌塵懐乎應之曰可乃相與携手徐行過四馬路登茗樓見萬人如蟻笑語喧譁啜茗傾談興高采烈遂擇一稍靜處促膝而坐茶博士烹苦荈進爲之罄一甌俄有慘緑少年欵步而至睨之則某部某郎固舊相識也是日適以國忌故暫停歌舞爰偕之作靜安等游車水馬龍一鞭斜照但見花圑錦簇雪聚香穠蓋未及園而已扇影衣香蜂喧蝶閙矣客素惡譁囂乃與　陟半山亭憑闌遠眺驀聞笙簫絲竹聲起自空際鶯啼燕語清脆可聽郎曰園中貓兒戲已登塲盍一觀乎曰頃已方之矣今日爲　國忌之辰凡我子民例禁鼓籥而竟忍言聽歌乎客聞言默然解視襟上對時表已針指五下乃促御者驅車歸甫入門閽者以名柬進余觀之曰惜哉客訝其語不倫叩以故余曰此日本女子鑛林花也綺年玉貌能爲飛燕掌上舞顧悾耽翰墨解作小詩尤工璧窠書余昔年有詩曰舞闌歌罷復擎杯奇字殷勤問幾回笑殺尋香痴蛺蝶只修濃福未修才蓋爲此而作也所恨失之交臂否則當屑退緑丸持薛宏度桃花箋乞取簪花妙格耳客聞言爲心醉者久之郎以日晡欲去則笑語之曰值此良辰遇卿妙質等閒孤負不將令花月笑人乎於是欵步銅街同上西式酒樓開懐暢飲酒半聞隔座有高唱二簧者不禁慨焉以歎曰雅音之不作久矣豪竹哀絲淫哇迭起誰謂昇平歌舞而用此靡靡之音乎郎曰然則君喜崑山曲乎兒當歌玉茗堂裊晴絲吹來閒庭院一折以侑清觴余曰誰謂今日而尚有崑山曲乎在元人　　音律創爲北曲原以絃　恊歌聲旣而南曲風行分道揚鏣不相混雜後又製爲南北雙調及過宫花犯之類文人詞客各出其胸中錦繡互鬥才華律法之精不容差以纍黍自納書楹譜出間以笛眼移於襯字土古法已漸卽淪亡嘉　問更有俗工彙刻綴曰裘而自作聰明改頭換面顚倒錯亂莫可終窮卽如牡彤亭爲臨川生平得意之作而驚夢尋夢中賓白竟有與閨塾相混淆者千古詞塲痛遭慘刼一言崑曲眞令人觸緒生愁矣而尚何歌乎我與卿其各罄三蕉以盡今日豪興可耳筵散郎先辭去余復邀客過日本劇塲則鑛林方裝束若天魔作烏都利舞花嬌玉軟媚態横生時麗譙已轉三更余略有倦意客曰今日之游樂乎余曰樂則樂矣然僕之樂則别有在也客曰於意云何曰我輩幸生盛世明良會合時和年豐則樂承平之有象也家庭雍睦洩洩融融嘻嗃無聞災疾不作則樂天倫之順遂也琴書可以忘憂韋布可以傲世烟霞悅志泉石娱情索逋之客不到門催科之聲不入耳則貧賤之樂可知也因樹爲屋開門對山池有潑刺之魚園多蕭森之竹雞黍可以娱賓菘韭可以入饌則村居之樂更可想也而何必以滬上爲行樂之地何必以新年爲行樂之時僕亦惟隨遇而安自樂其樂而已客撫掌大笑曰以此言樂是爲至樂彼世之求名求利擾擾紛紛者以此例之直是苦甚卽今者春江花月徵逐爲驩雖曰勝游亦非雅事今而後我將與子共樂爲太平之民而不復從事於花天酒地矣余曰諾乃一捐而别 
[本館接奉電音]  
　　昨由京友電傳上諭二道敬謹譯登○正月初四日奉上諭朕欽奉慈禧端佑康頤昭豫莊誠壽恭欽獻皇太后懿旨本年六旬慶辰允宜特沛恩綸延釐中外懋賞之典首重親賢恭親士奕訴著賞給御書匾額一方並賞添頭等護衞一員二等護衞一員三等護衞二員醕親王載澧著賞戴三眼花翎睿親王魁斌鄭親士凱泰均著賞穿黄馬褂肅親　隆懃著交宗人府議叙莊親土載勛著賞穿黄馬褂治親王溥靜著賞戴三眼花翎順承郡王訥勒赫著每年加賞銀二千兩貝勒載瀠貝勒載㴻均著賞加黄馬褂貝勒載潦著交宗人府從優議叙貝子宗謨著賞穿黄馬褂鎭國公載洵著賞載三眼花翎輔國公榮頤輔國公載卓均著交宗人府議叙不入八分國國公載濤着賞用紫韁鎭國將軍載濟頭品頂戴載僖頭品頂戴溥必二品頂戴溥倬均著交宗人府議叙御前大臣克勤郡王晉祺著賞穿四圑止龍補服並每年加賞銀二千兩慶郡王奕劻箸晉封慶親王喀爾喀扎蕯克親王那彦圖著賞穿黄馬褂並賞用黄韁貝勒載漪看晉封瑞親王軍機大臣親王世鐸著賞食親王雙俸並賞添頭等護衞一員二等護衞一員三等護衞二員藍甲二十分大學士額勒和布大學士張之萬兵部尚書孫毓汶均着賞載變眼花翎並用紫韁史部左侍郎徐用儀著賞加太子少保銜並賞穿戴貂褂御前行走奈曼郡王瑪什巴圖爾著交該衙門從優議叙貝勒載濓著賞穿黄馬褂喀拉沁貝勒熙凌阿着賞用紫韁貝子溥淪著賞加貝勒銜輔國公載澤著晉封鎭國公科爾沁輔國公那蘇圖著賞穿黄馬褂科爾沁輔國公博迪蘇固倫額駙公符珍均著賞用紫韁御前侍衞和碩額駙札拉豐阿著賞用固倫利碩補用服承恩公桂祥著賞加不入八分國國公銜乾清門行走不入八分輔國公載瀾著賞食鎭國公俸鎭國將軍載瀛鎭國將軍載津均著賞加不入八分輔國公銜鎭將軍溥侗頭頭品頂戴溥僎均著晉封一等鎭國將軍頭品頂戴載振著晋封二等鎭國將軍内務府大臣大學士福錕著賞戴雙眼花翎吏部右侍郎崇光户部右侍郎立山兵部左侍郎巴克坦布廂黄旗蒙古都統容貴均著賞加太子少保銜福錕崇光立山巴克坦布容貴均著賞穿戴紫貂褂欽此同日奉　上諭朕欽奉慈禧端佑康頤昭豫莊誠壽恭欽獻皇太后懿旨本年予六旬慶辰中外臣工業經降旨加恩軍 
 
 

Page 2

 
 
機章京承書諭旨夙夜在公允宜量予恩施三品銜卽選道户部郎中如松著賞加二品銜四品銜刑部郎中桂春著賞戴花翎四品銜户部郎中延祉著賞加三品銜户部郎中和爾慶額著賞加四品銜理藩院卽補郎中多壽著俟補郎中後賞加三品銜四品銜理藩院卽補郎中志樸著賞戴花翎知府頂戴兵部卽補郎中惠兆四品銜禮部郎中魁麟均著賞加三品銜同知銜理藩院題署主事豐陞額著賞加四品銜二品銜光祿寺卿堃岫著賞食二品俸户部郎中孚珂著賞中四品銜四品銜卽補郎中瀛桂著俟補郎中後賞加三品銜理藩院卽補郎中特圑愼著賞戴花翎四品銜兵部卽補主事穆克登額著俟補郎中後賞加三品銜户部卽補員外郎慶廉著賞加四品銜四品銜户部卽補郎中榮霈著俟補郎中後賞加三品銜四品銜理藩院員外郎承祐著俟補郎中後賞加三品銜光祿寺卿沈慂嘉著賞加二品頂戴通政使司副使顧璜著賞加三品銜吏部主事徐士佳著賞加五品銜四品銜户部卽補員外郎馮汝騤著俟補郎中後賞加三品銜工部卽補員外郎張正育著賞加四品銜内閣候補中書胡祖謙著賞加五品銜四品銜禮部員外郎郭曾昶著俟補郎中後賞加三品銜刑部候補主事李舜賓著賞加五品銜四品銜候補員外郎王汝濟著賞戴花翎四品銜工部郎中徐迪新著賞加三品銜吏部員外郎孫朝華户部郎中王頌蔚刑部員外郎李鑾吏部主事王嘉禾户部卽補郎中連文冲内閣卽補侍讀郭之全户部卽補郎中李開章均著賞加四品銜欽此 
[鳳闕書雲]  
　　已故駐藏辦事大臣予謐恭勤升竹瑞都統泰靈柩入城治喪已錄前報兹悉嘉平十有一日爲皇帝諭　之期主祭爲禮部右侍郎景善約定是日午刻在地安門外帽兒胡同文昌廟會齊升大臣孝子備八人黄亭全部鼓樂龍旗玉仗至廟迎接祭文並　官數員蟒袍補褂乘馬往　在前導引迤邐走大街進舊鼓樓大街至小石橋胡同升都統宅門左跪迎主祭率執事官以入太常寺官捧祭文前引禮部筆政四人導引至靈前主祭向立陪祭禮部祠祭司滿漢掌印左右侍立禮部司員二人展祭文太常寺官宣讀畢陳於黄案執壺盞禮部司員二人遞　主祭立奠三爵畢太常寺官捧祭文禮部筆政前引恭送至燎爐焚化孝子向上行三跪九叩禮謝恩主祭率執事官以　孝子仍於門外跪送各官升車散去○調任兵部尚書孫萊山大司馬毓汶涓吉於十二月十三日午刻進署履新經司務廰示仰闔团官員書吏馬館廐長本部効力差官各省駐京提塘並巡捕五營副叅游都守等官十六門門千總以及皂役人等知悉至期一體謁見各宜凛遵毋違特示○總理光祿寺事務崑筱峰大宗伯商諸堃沈景田四司膳訂於十二月十三日辰刻舉行京察光祿寺官員過堂以憑出考列等分保留册关史部覈辦經派辦京察處分行知會滿漢實缺候補署正署丞典簿司庫筆帖式庫使等官均於是日咸穿補褂進署預備過堂莫誤○管理太常寺事務禮部尚書臣宗室崑岡等謹奏爲題奏請旨事恭照光緒二十年正月初七日世祖章皇帝忌辰應行遣員恭詣孝陵讀文致祭謹案臣寺祀則應由陵上守護公等中題遣一人就近恭往致祭准宗人府將守護公光裕意普等銜名開送前來臣寺照繕題本進呈恭候欽遣一人矣命下之日再由臣寺轉行遵照謹此題奏請旨光緒十九年十二月初九日奉旨遣奉恩輔國公光裕行禮欽此○禮部爲咨行事祠祭司案呈本部奏請已故兵部尚書許庚身賜卹一摺於光緒十九年十二月十一日具奏奉旨著予謐欽此欽遵到部相應抄黏原奏咨行内　翰林院查照辦理○新任右翼監督長石農榷使麟右翼監督載榷使瀾擇吉於十二月十三日午刻接任視事所有該各翼委員書差皂役海巡牙行經紀人等至期一體進署預備新監督履新視事○吏部爲知照事所有年滿熱河辦事司員刑部員外郎李善初一員本部於本年十二月初十日帶領引見奉旨年滿勢河辦事司員刑部員外郎李善初着以本部郎中用欽此欽遵到部相應知照刑部查照○管理太醫院事　總管内務府大臣大學王福爲移咨事查太醫院御醫王允之病故遺缺應以起復在院行走四品銜應補御醫佟文斌擬補經内務府於光緒十九年十二月初四日帶領引見奉旨擬補太醫院御醫佟文斌著准其補授欽此欽遵等因行知到院相應移咨吏户二部查照○侍衞　爲知照事十二日奉旨朕於明日辦事用善召見大臣後出内右門走隆宗門西華門進西苑門德昌門至瀛秀園門步至儀鸞殿皇太后請安侍膳畢步出瀛秀園門乘轎出德昌門西苑門進西華門隆宗門内右門還宫欽此○吏部示傳所有擬補寧夏將軍衙門筆帖式景壽一員本部於十二月十四日帶領引見相應示傳該員穿天青褂備帶補褂青褂並佩帶對子荷包手巾於是日五鼓赴左翼門外本部朝房書到聽候排班帶領引見並先於十二日午刻衣冠赴部演習口奏履歴萬勿遲誤○户部示傳直隷總督請領本年並甲午年恩賞銀兩委員劉九祥等知悉此項銀兩本部庫於十二月十六日辰刻開放該委員務於是日辰刻以前赴庫承領毋違此傳○吏部爲此示事今出有盛京刑部本處題缺主事奎齡一缺據盛京刑部揀選得筆帖式廉卿擬正覺羅世榮擬陪給咨到部查擬陪之筆帖式覺羅世榮於光緒十四年十二月廿五日丁母憂該員並無服滿文結到部尚未准其起復到部再行帶領引見除咨覆盛京刑部查照外相應批示可也 
[漢皋市景]  
　　漢口爲九省通衢萬商雲集以去歲市面計之虧本獲利叅差不一極虧耗者惟茶商極獲利者惟疋頭聞華商辦茶者約計虧本三百萬兩當開頭盤時價值甚低華商聞信莫不胆裂魂消厥後通盤計算有將資本虧盡者有虧盡資本尚不能無　甚致吞烟自盡者茶市之疲眞覺駭人聽聞想今年採辦者必更望而却步也至若疋頭獲利要非無故凡疋頭店無論大小皆自正月初旬進貨堆積如山以待二三四五月間暢銷去歲春季疋頭諸貨仍照舊價一入夏令外洋先令票價驟跌票價跌則辦貨之價自貴凡由外洋運來洋貨布疋照春季祗值銀一兩者夏季必加銀一二錢買錢賣貴此疋頭所以獲利也泚筆紀之一爲茶商嘆一爲布帮賀 
[藥局失愼餘聞]  
　　鄂垣蛇山前黄土坡分設火藥局失愼已登前報兹聞該局拖軋火藥碾子牛計有四十八頭當火時大半被火藥冲去工匠死者數十人該局委員恩通判裕每名給棺一副白布二疋另賞銀三十兩爲家屬養赡之資事後委員赴督署請罪凡已燬之火藥硝磺燼餘房屋及一切器具概願賠還爲數正自不少也 
[難民滋擾]  
　　嘉善縣屬西塘鎭相距六七里東塘浜楊家浜丁家栅等五村去冬有難民男婦老少三百數十名絡繹而來欲索洋五百元有窰户某甲出洋十元難民之爲首者謂爾上年曾出洋十五元此次人數較多何以反出十元遂相口角批頰數下鄉民齊抱不平鳴鑼聚衆爲對敵之計無如難民兇悍異常非土民所能敵大受夷傷五村共數十人或傷或斃内有張姓子新婚祗四十日亦被毆斃該難民亦斃一二名卽經鄉　地保飛禀嘉善縣及西塘鎭糧廳求救江大令得禀當卽會同營汛水師砲船於翌晨帶同通班差捕前往及抵其處已有西塘鎭駐防砲船及分駐該鎭護軍親兵數十名先來彈壓江大令訊悉情形遂飭各兵差將難民逐一搜檢將軍器扣留并將爲首之難民拿獲十餘名其餘　縱之去大令諭各土民所有受傷及斃命自行醫治收殮如窮苦無資可卽禀明由縣給發遂將將獲之人帶回縣署收禁以便盡法懲辦各砲船弁兵亦回防所 
[嘉善盜案]  
　　嘉善縣屬大雲寺鎭某姓家於去臘某夜被盜破門而入搜刦一空並持刀砍砲傷事主手臂當經主投縣請勘飭捕跴緝未知卽能破案否 
[禾中小誌]  
　　嘉興駐防砲船去冬在鄉拿獲三男一女解至秀水縣據聞皆盜犯也邑尊飭卽收禁以待研訊○秀水縣劉邑尊置　洋龍以禦火災今已購辦齊全邑尊又向在城米鋪購買米票委心腹人在城廂内外給予貧民受賜咸頌德不置 
[預防火患]  
　　德化縣薛俊甫明府自履任以來孜孜求治百廢俱奉去冬城内八角市失愼延燒十餘家救火諸人踴躍從事取水　　 
 
 

Page 3

 
 
　　憲議觀察捐廉諭令凡運水一挑者給青錢五十文明府亦捐廉若干故人皆樂於用命又爲懲前毖後之計禀明道憲府遵備具筵席邀請紳　來团商酌在於城廂内外各鋪户童力捐貲以爲修造太平水桶添置水龍雇用人夫之費紳董唯唯遵諭現已揭示通衢剴切曉諭矣 
[北通州近聞]  
　　通屬當典曾於去年十月間减利嗣接藩憲來文以水災較重災民孔多原减至一分八厘者再减去六厘以一分二厘取　原减至一分四厘者再减去四厘以一分取贖吳直刺當卽通諭當典自臘月初一日起至三十日止一律再減以濟災民○嘉平初一日倉憲傳集漕糧經紀一百家白糧經紀二十五家當堂掣簽分號○初七日倉署京察是日滿漢二坐糧廳憲京通十三倉監督咸赴倉署禀見漢坐糧　葛振卿廳憲寳華得京察一等餘俟續聞再錄○某日坐糧廳通濟庫開庫發出布袋銀兩奉坐糧廳憲堂諭交漕糧經紀正役金袁二姓前往　莊購辦袋布限正月内一律交齊勿悮發縫爲去臘底有一種妙手空空兒躥房越脊技藝超羣道署大堂左置官轎右係庫房每夜有看庫差役四名捕盜營兵六名另有更夫支更此往彼來梭巡不斷臘月初一日張觀察傳信拜廟轎夫見轎内灰鼠裏衣不知被何人竊去當卽　明觀察大怒以大堂重地轎衣失去毫不知覺咎無可辭飭差將兵役送州究問該兵役等恐受笞責情願賠還灰鼠轎衣懇恩免送已蒙觀察俯元矣○鄉問糞車進城挖土疉經示禁近有本地不肖首事勾同地保於南鄉糞車進城拉糞時任意攔阻强將車夫皮襖剥去並肆毆擊揚言送州究辦經吳直刺該聞剴切示諭嗣後如有糞車進城准查道委員查究首事人等不得假公濟私任意刁難違千重懲 
[捕役遇害]  
　　北通州南鄉有王姓者前充州署捕役緝捕勤能破案甚夥盜賊莫不銜恨去冬有匪人某甲起意謀害約其同黨某乙夤夜入室將王手脚捆縛刺傷要害登時斃命二人欲將尸身擲入冰穴以滅其跡奈遍尋不見冰穴後將尸身拉至王姓房後擲於井内時夭已黎明被鄰右督見密約同村人將甲乙拘獲送往州署訊問之下甲認正兇乙認帮兇吳直刺帶同刑招仵作親赴該村北騐塡寫尸格當將甲乙二人釘鐐收禁人咸謂有寃魂纒繞故不煩刑訊卽吐眞情也寄語世人愼勿作昧心害理事哉 
[鐵甕寒濤]  
　　年内鎭江來信云年關已屆冬防格外嚴密關道憲黄觀察特諭城内外保甲委員於二十日起至除夕止每叚添派勇丁數名嚴加巡防以免無業棍徒四出滋擾所有經費皆由道署給發各委員遵而行之徹夜梭巡故夜行晝伏之徒不敢一試穿窬之技○臘鼓敲殘韶元將轉通衢大道之間貧苦小臣民多以春聨耍貨等物設攤求售以博蠅頭微利亦昇平景象也○義渡局施放棉衣之後天氣又和　無業流民往往將所領衣褲付諸長生庫中事爲王邑尊所聞出示禁止並諭典鋪不准收押倘敢故違立卽究辦○江北人余甲於數年前偕妻子至鎭江城内黄旗口搭蓋茅屋三間藉避風雨已則以抬轎營生妻女皆傭於大户子年十餘齡隨甲在家近年來積有餘資在四牌樓　　水　攤生意亦頗不惡不料去臘十九日因親串家有喜事其妻與子同往兩日未回甲仍照常貿易至二十日紅日已上三竿甲之門尚未啓隣石見雙扉緊閉共相駭異叩之再三迄無應者破扉而入闃其無人繼至房中見甲已懸梁自縊魂返泉臺矣乃急喚其妻子到來備棺收殮旋於廿二日　苑如甲者生死殊未分明詢其顚末並未與人口角身上亦無傷痕豈前生宿孽耶噫異哉○每至歲杪多有散給米票以濟貧民者去年丹徒縣王大令仍照舊章特委善堂司事在城内外逐細稽查將極貧户口塡註入册大口給米五升小口二升先給米票憑票領取無票者　　准領自廿三日起除夕止在招商局發米蓽門圭竇中人從此卒歲有資無不喜溢眉尖矣○臘月廿一日得雪後天宇暢晴麗日當空四鄉丁男子女來鎭購物者絡繹於途銀山門魚巷口街道狹窄肩摩轂擊擁擠不開剪綹扒竊之輩乘機攫物幾於無刻無之保甲總局劉照青明府特派差役公投巡緝以資彈壓此固整頓閭閻之一端也 
[請收原地]  
　　有某顯幕越人也薄遊白下爲大僚座上賓於今甫三四載積貲無算購善後局官基營造華屋垣墉鞏固樑棟　　非一二萬金不能竣事正在經營斧鑿忽來旗人禀知軍憲謂是處向係旗地由有司每歲交租可以暫租不可以杜賈請收回原地以符定章軍憲行文至善後局詢問顚末似有詰責之意未識當道諸公如何辦理也古人中有無地起樓臺者當時咸頌相公之　德然以今人較之抑何自苦若是耶 
[增設磨坊]  
　　津沽訪事人云機器磨麫坊創設於海大道旁其牌號曰貽來牟年來頗獲利益嗣在城西添置機器分設磨坊一所　　而工省較之騾磨者更形潔白現在風氣已開津城内外購食機器麫者紛至沓來而磨坊祗此兩家仍屬不敷分售商人逐利者多相率效　購置　器又在河北添設一家名曰大來生具禀督轅及津關兩道憲均奉批准　在機器磨坊已鼎足而三矣 
[命案兩誌]  
　　距塘沽三里之遥　家堡地方爲寧河縣管轄嘉平初八日出有路案一起死者肢體不完惟不知姓氏里居以及兇手何人其爲害命圖財亦無從訪悉已由地保投寧河縣報案又葛沽有闞大者素有瘋疾時發時愈緣被病魔纒擾延醫服藥已將積蓄用罄去冬擬赴小梁莊向丈人峯乞貸錢米行至黄家圈地方被人刃傷要害匍匐至新城海防分府署喊控而又語無倫次研究兇手爲誰答稱　葛沽魏洛劉五及張老歪等張在葛沽作小經紀人頗誠實而魏劉二人係前此殺斃葛沽某氏之犯業已擬抵赴市曹正法言畢傷處血湧如泉命登鬼錄堂上無從訊取確供只得差提張老歪送縣訊究並請縣尊騐屍縣尊飭令屍妻自行投縣備質不知張果係殺人兇犯否耳 
[縀莊被騙]  
　　騙局離奇每每出人意表至以平淡無奇之技而亦竟受其欺是則由於受騙者之漫不經心非行騙者之果有巧計也金陵人某就津城北門外開設縀莊去臘有某客衣服麗都赴莊購取元縀五疋計銀一百餘兩客令送縀同往兌取銀條莊主飭學徒　縀隨行並令小主人前往取銀比至沽衣街桂林軒胰皂鋪門前另有一人作邂逅相　狀某客告曰縀已購得其人謂如此大有伸手接　縀疋與徒分道揚鏣客令小主人隨取銀元至某錢莊客卽由左門入乘擁擠間由左門出小主人俟於門外良久不見形影向錢莊詰　茫無頭緒回告莊主以桂林軒夥騙赴官控告殆所謂楚國亡猿殃及林木者歟 
[鹿城臘鼓]  
　　温州鎭張奎垣軍門於去臘十九晨乘超武兵輪從省公旋麾下將弁咸赴北門馬道恭迎如儀○永嘉縣邵補堂明府勤政愛民不辭勞瘁雖在封篆期内尚且逐日坐堂審理詞訟片言折獄斷結積案不愧神君之譽甫於十二月十八日親詣驛頭地方相騐公旋卽於二十三日輕輿减從帶同刑仵冐雪前往柟溪檢騐命案北轍南轅日無暇晷賢有司勤勞土事具見一班○永嘉西溪司巡檢桑誦先少尹前奉者府劉玉延太守札委估勤赤帝廟重修工價約需毛詩之數劉太守因其經費無多易於修葺以故俯准所請並委桑少尹爲監修孰料鳩工之初桑少尹旋奉升署雙穗塲大使其於監修公事未免有鞭長莫及之勢一切工料悉由紳董主持以致傳說紛紛咸謂司事中飽事聞於　任徐太守諭飭少尹查覆然桑少尹一塵不染正不難秉公確查據情禀復也○温郡水利來源從上鄉三溪下瀉溪流極大勢如高屋建瓴濚洄數入小南水門支分内河四通八達直至北門尾閭陡門放水入港志書備載向未更章以故郡城七門惟大小南兩處開有水門近因人居稠密絶無曠土城内支河都被橋棚搭蓋漸成穢塞舟楫不通好事者每因邇年銀根缺乏諉咎水利市廛清議屢欲改絃加之本年恩科永邑脫榜士林中亦有惑於青鳥之說者兹經地紳等禀請邵邑侯申詳道府上憲擬從三角門西河頭另開水門以納三溪山水俾城河水道貫通非但科名鼎盤卽財利亦可振興董其事者踴躍從公惟恐今年不利方向已於客臘二十一日酉刻先行破土矣夫更張禁城水利談何容易想袞袞諸公必當斟酌盡善申請大憲然後鳩工動土也○温郡久晴不雨田疇龜坼長至之後和煦如春小户貧民共慶黄棉襖暖未禦重裘至臘月十九夜 
 
 

Page 4

 
 
突然朔風怒號同雲密布天公似有玉戲之意迨二十日早起鴛鴦瓦上錯落有聲蘇學士韻檢尖义又添却許多詩料矣詎知雨點雪珠終　不輟寒威砭骨而六出之花仍未能積迄今細雨廉纎泥濘載道彼市井經營者恐又怨行不得也哥哥矣○臘月十八爲黄道吉日女嫁男婚比尸皆是彩輿盈途甚至張冠李戴錯配姻緣西門外有某甲家花轎倒擡入門停在中堂轎門反朝背面迨伴婆開起轎門牢不可破硬將轎後　人然新人背向而坐勢不能轉身出轎甲見此情形怒髮衝冠隨喚原轎夫來贈以老拳該轎夫自知理屈挽中調停仍將彩輿扛轉順向罰以果酒花燭事乃寢息○朱浦張喜芹務農爲業性愚懦聘娶同村李姓之女未經過門旋被張丙庚唆悔搆訟硬將張氏退婚芹亦無可如何現李女改配平山某甲不旬日而新人遽殂論者謂塞翁失馬未始非福信然 
[私鑄銀錢]  
　　自廣東創設鑄錢局由官鼓鑄小銀錢各省通行人皆稱便兹香港日報云邇日多有匪類用銅鉛私鑄攙和行使爲審市廛地方官已拘獲多人行將盡法懲治若輩恐一網打盡遂擬暗中運至申江云夫銀錢現由官局開爐則私鑄者罪與私鑄制錢無異准以律例難逃身首異處之刑奈何若輩竟利令智昏愍不畏法耶雖然私鑄者固不第廣東已也執而懲之是所望於愛民如子之賢父母 
[參戎赴松]  
　　提右營廖楚材參戎於前日午後命家丁預備大號滿江紅船一艘停汨滬南大馬頭晚間排齊全副儀仗出大東門至馬頭登舟卽用小火輪拖帶向茸城進發拜賀江南提督譚軍門新禧臨行時麾下兵弁及提標右營親兵均至馬頭恭送 
[守戎回滬]  
　　本邑守備程守戎於新正初二日赴松恭賀江南提督譚青岸軍門新禧並賀松江府恩詩農太守年禧事畢仍乘原丹於前日夜半時抵滬當卽命駕回署 
[讞員拜客]  
　　代理英讞員宋宰樂二尹接印事宜已登昨報昨晨拜會諸國領事畢後順道遍拜諸客署中幕友丁僕悉仍其舊並未改絃更張云 
[爆竹遺火]  
　　前夜本邑城廂内外大家小户均迎接財神燃放邊爆以卜一年利市有某甲者家住大南門内前晚亦依樣葫蘆後放鞭爆火星墮於積薪中濃烟直冐幸甲覺察尚早恊同家人汲水灌救始保無事不然財神未降回祿已臨不幾大失所望哉 
[散票被困]  
　　本邑人王某者年近花甲類中郎之有女嗟伯道之無兒家住滬城南門相近素以樂善好施爲事每逢夏令施茶施藥冬間則施棉衣米票歴久行之不稍厭倦客歲王又出錢數十貫購得米票數百張每紙或一斗或五升於嘉平廿四日沿途散給至除夕尚存五六十張傍晚時王行至道前街左近忽來鵠面鳩形者二十餘人紛紛圍住向王索討王每名發給一張或二張若輩尚不滿意任意拉扯或拖髮辫或扭衣服致王所穿寗綢皮袍皮馬褂均被扯破如蝴蝶之隨風手中米票亦被攫一空若輩尚向王索取錢洋正在進退維各之際該處鄰人及行路者齊抱不平中有孔武有力者突入人叢中將王救出重圍始得脫險然已受驚不小矣善門難開於此見之 
[正悮]  
　　初四日報登挾仇行刦條内所有宋姓者並非鴻興東人盖鴻興係李姓所開合卽更止 
[同人吉]  
　　昨日本報方附送助振福報圖以冀樂善諸君解囊佽助卽有京都同德堂藥局同人以銀蚨十枚送交敝館協賑所並惠函云頃見施少欽楊子萱席子眉經蓮珊葛蕃輔劉蘭階諸大善長公送是圖種豆得豆種瓜得瓜頗足感發人之善心敝同人捧讀之餘公湊是欵伏乞查收示復杯水車薪深愧無補時下災區也似此樂善爲懐腰纒慨解行見福隨春至崇銜膺晉錫之榮道與時亨大業煥鼎新之色德門迪祐萬福攸同矣謹列報端藉申頌悃 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[記許生事]  
　　杭垣許某者庠序中人也彬彬然儒冠儒履藹如吉如某夜恍惚有二役卒牽之使行至一處宫殿巍峨古衣冠人如王者坐其中見許點頭略與爲禮許立兩楹間戰栗不敢仰視俄而聞王者曰爾無恐此間法律惟孝子節婦爲第一着足以超凡入聖小有過失慨可免議卽有罪大惡極之事亦僅峰作平等人而已淫婦姦夫爲第一惡犯者惟孝準其抵消否則罪無赦此外何罪則治以何刑罪大者受諸苦惱後交與家宅六神永遠拘禁不得轉輪人世爾爲速報司爾其愼之語畢前二役卒引之出復至一署蓋速報司署也堂上設席堆積名册許卽升座衆皆紛紛取册登記某某善某某惡許乃總其成自此每夜必往殆無虛夕一夜見老婦白髮龍鍾傴僂而前旁人皆肅然起敬站立兩旁許傲不爲禮旣而有一衣冠者進告曰上帝升爾楚江王明日視事但爾不敬節婦蒞任後罰俸三月次夕見輿馬來迎許卽登輿而去其署如人世州縣衙門座間設刑具三一爲逆牀編以鐵絲下用通紅栗炭焙之罪署臥牀上覆以鐵板厚半尺一爲逆籠與逆牀相彷彿一爲長鈞凡有口過者將舌根用鈎勾出離唇尺餘呼號之聲令人慘不忍聞庫書某生前與許相友善一見大悅邀與至西湖飲酒賦詩且有官妓招以侑酒其酒色如葡桃緑嗅之甘芳樸鼻每夜往來之路彷彿東嶽法華山也不見日月白漫漫似釀雪天又如飛沙天其森羅殿辦事人役生魂十居七八蓋死魂日久消滅必需轉輪人世而後不滅耳現聞許將所歴之事著書十七頁付手民刊刻俟刻竣分送各親友處此說頗近無稽然據杭友言之鑿鑿姑錄以爲酒後燈前之談助也可 
[懲辦店夥]  
　　金陵同康店夥串通外人誑取寳銀八百兩破案後店主人陳姓禀控江寧縣押追已將大概情形迭次登報兹聞店夥吳姓係京口人當提案訊供時吳直認不諱具結五日後歸欵瞬逾限期分文未繳復經趙小舫大令提到問何以延不繳銀吳忽改供云此欵並非小的騙去又未分贓前堂招認實係一時昏瞶信口胡言求大老爺施恩免究大令勃然大怒謂吳前堂已具限繳銀今又翻供如此實屬異常狡滑喝令掌嘴披左頰八十仍矢口呼寃堅不承認復笞小板數百强項如故大令喝用籐條鞭背鞭至二百始盡吐實情並供出同黨四人類皆錢店巳歇之夥大令立標硃籖提此四人對質一面將吳收押外所仍勒限繳銀如再拖延從重懲責此去臘十三日事也堂下觀審人見吳年紀未滿三十舉止頗屬温文不似輕浮子弟一旦聲敗名裂竟至於此詎不大可惜乎 
[南市小言]  
　　有各招弟者家在大南門外小家碧玉别具風流昨晨約同女伴至洋塲一覽新年景物濃妝艷裹同坐小車中途突遇一松江人肩挑蘆柴而至柴上汸泥狠藉偶一披拂垢及衣襦招弟惡之用力扭住責令拭凈而後已松江人不允招弟遂掌其頰三下○有小竊名海龍者昨持水烟袋五枝質諸董家渡北首某押店適爲補夥某甲所見帶入城中其爲處以私刑耶抑送官訊責耶不可得而知矣 
[英界瑣聞]  
　　去　水邑人周寳如控稱江西人劉餘堂自稱職官騙去金約指銀對時表玉臂釧及衣服若干件包探陳阿九拘劉解案其時蔡太守尚未告病訊供之下指交所扳王姓到案覆訊連日陳探偕周尋訪並不見王姓蹤跡蓋已聞風遠颺矣○塘口龜子李小平卽小四在清和坊開設長三倡院同族李阿水者向習木工時向小平借貸前日索錢不遂突用鐵鑿鍥傷小平右太陽旁適某號巡街捕到來卽帶阿水至捕房管押小平則自投仁濟醫院求治○某洋行失去洋貨棧單一紙旋有久持至南市晉成莊押銀某洋行主知之投報捕房捕頭立派包探陳阿九禀明宋二尹二尹飭差至晋成問明單之來源禀覆候核 
[小工跌傷]  
　　法總領事署在公館馬路浦灘巍然高聳上接雲霄因年久失修勢將傾欹法廷屢擬重新翻造以經費不敷躊躇未决去冬接到法國電音以此項工程其勢不能再緩遂登報招工承攬是役旋有向爲大工作頭卽承接新關房屋之楊阿木願承工作遂於去臘雇工拆卸直至歲底停工新正初三日卽行開工依然築登登削憑憑前日下午二點鐘拆卸之小工偶不經心在支板上跌下有兩人登時暈絶當卽舁　仁濟醫館施救不知能無性命之虞否 
[撕衣斷賠]  
　　法捕房三十號華捕巡至彩視街永興里口有鞋底作工匠某甲在彼小便該捕以其違犯租界章程欲拘至捕房照章議罰不圖甲孔武有力與該捕互相毆扭致將油衣扯破後經别捕恊同拘入捕房捕頭以甲違章小便已屬非是又敢恃强扯破該捕號衣實屬目無去紀本當解送公堂從嚴究辦姑念時在新年從寛罰洋五角賠修號衣再罰二角爲隨路撒尿之儆旋經同業中人代懇捕頭遵章繳洋五角求免再罰捕頭俯如所請將甲釋出 
[四賭啓釁]  
　　時屆新年有劉盤龍之癖者無不興高采烈法界公館馬路福馨樓茶肆對門有薙髮匠數人圑聚一處共推牌九有負者知係僞骰卽俗所云黄牌九遂將藥骰咬碎互扭一圑紛紛擾擾同入捕房捕頭以其各有不是遂一併麾之使出後入鳳鳴園烟館開燈評理旋經同業中出爲排解使兩造各惠烟鈔紛然散去 
[賭博害人]  
　　本邑美租界裏虹橋義園老虎灶花肆私設賭樹誘人賭簺窄袖短衣之輩成羣結隊圑聚其中昕夕號　易滋事故新正初二晚有小工四喜者三戰三北致失洋銀十數元湊之不足則自褫棉襖馬褲向長生庫質取洋銀數元旋將質票寄藏義園主某甲處天空海闊不知所之其外舅黄七微有所聞向甲盤問甲直認不諱允以帮同訪求然亦惟託之空言至今尚不見四喜蹤跡也噫賭之爲害如此奈何有地方之責也不思禁令嚴申耶○前日之晚九下鐘時本邑人某甲行經南市沙家石橋某姓老虎灶驀聞骰聲丁丁然不覺技癢難熬卽入局與之賭博閱時未久贏得洋銀十餘元旁有東洋車夫見之曰此活手也何諸君隨其計而尚未悟耶有某丙者一聞此說卽欲將所輸洋銀二元索還甲不依以致互相扭結揎袂　毆事後局尚忿不能平糾合十餘人拽甲至道旁猛擊並從身畔搜出骨牌一副色子二匣一并抛入河中甲受此小懲仍不斂手旋又至張家弄彈棉花店推牌九局中人疑其爲牌九司務一聲暗號相約不令入局甲嬲之不已局中人怒相與敬以尊拳甲乃横臥街心欲索錢爲醫傷費後經人言扭赴巡防局請懲甲始狼狽而去 
[賭棍賠罪]  
　　滬城八鋪石皮弄内有名阿四者開設老虎灶藉圖微利自元旦起開設賭塲初三日保甲總巡傳諭禁賭而阿四贍敢賄通該處地甲仍舊抽頭賭博前晚有著名賭棍某甲在彼推牌九地棍小徽等數人三戰三北輪洋甚多旋將甲之破綻察出遂一擁而前將檯上錢洋攫取一空甲無可如何昨晨兩造訴知地甲出爲排解令甲備香燭服禮以寢其事 
[禁賭告示]  
　　城廂内外保甲總巡葉臨恭司馬於初三日曉諭各地甲責令初四日傳諭各賭攤一律停止已兄昨報兹悉司馬令地甲傳諭後又恐各賭徒陽奉陰違特出四言告示一道發給各地甲高貼通衢其示曰歲早務閑游手無事　街面賭攤　引誘童稚茶館開局流氓麕聚再不歛迹立提究治 
 
 
 

Page 10

 
 
[光緒十九年十二月京報接錄]  
　　侍郎　　奏承修大理寺工程估欵不敷請加成數摺○豫撫裕奏查明徵收新舊錢糧完欠數目摺○　　王奏請准副將復姓歸宗片○又奏請改奬片○江督劉奏籌解旗營加餉銀兩片○又奏接開淮北壬辰綱日期片○直督李奏請准故宦附祀昭忠祠片○江督劉奏調署知州片○黔撫崧奏收到各省協餉銀數片○○臣徐用儀謹奏爲承修大理寺衡平堂等處房間圍墻等工估欵不敷請加成數恭摺仰祈聖鑒事竊臣准工部咨稱承修大理寺衡平堂等處房間圍墻等工一摺於光緒十九年十月初四日具奏奉硃筆圈出吏部左侍郎徐用儀承修欽此鈔錄原奏移咨前來查原奏内稱大理寺衙門内衡平堂等處房間並四面圍墻等工共需工料銀二萬九百二十五兩五錢七分一厘按四成發給實銀八千三百七十兩二錢二分八厘四毫臣當經遵照欽天監擇得十月十九日午時開工飭商按照估册赶緊修理今據該商等禀稱應修大理寺署内衡平堂大庫等處房間現皆坍　均擬補蓋並左右寺司堂等處及四圍大墻地溝各工情形最重應用各項物料匠夫工價無不昂貴估欵不敷工用而且重要工程又不敢偷减草率僅發四成實銀商等賠累過鉅等語臣當卽飭令司員前往履勘該商等所稱估欵不敷尚屬實情查此項工程情形較重若責令該商等勉强興作勢必藉詞推諉致誤要工查近年承修各工因物價昂貴工價倍增估欵不敷疉經奏請加成有案現當庫欵未裕但可撙節何敢因該商等禀稱賠累過鉅遽行奏請惟原估欵項實係不敷相應奏懇天恩俯准將大理寺房間等工按照工部估需四成之數再加二成實銀支領實於要工有裨臣仍當率同司員嚴飭該商認眞修理不准草率蕆事俟　命下之日行文户工二部遵照辦理所有承修大理寺工程估欵不敷請加成數緣由理合恭摺具陳伏乞皇上聖鑒訓示遵行謹奏奉旨已錄○○頭品頂戴河南巡撫奴才裕寛跪奏爲查明光緒十九年徵收新舊錢糧完欠銀數分數恭摺仰祈聖鑒事竊照上忙徵收新舊錢糧完欠數目例應專摺奏報歴經遵辦在案兹據布政使廖壽豐將光緒十九年上忙期内各屬徵解本年丁耗錢糧銀數分數及帶徵十七十八等年地丁銀兩完欠各數目開單造册具詳請奏前來奴才覆查無異除清册咨送户部外謹繕清單恭呈御覽所有查明光緒十九年上忙徵收新舊錢糧完欠分數緣由理合恭摺具奏伏乞皇上聖鑒謹奏奉硃批户部知道單併發欽此○○王文韶　再前准兵部咨厘定武職人員復姓歸宗章程除從前捐納各員弁及由軍功保舉遣撤回籍未經收標人員仍不准其復姓更名出繼歸宗其提鎭大員及副叅等官或已補實缺或現在軍營効用及業經歸標候補者如有更名復姓等項均取具印甘各結由統兵大臣曁各督撫奏明辦理等因咨滇轉行遵照在案兹據臣標中軍副將屈洪泰詳准署蒙化直隷同知李春霖移稱儘先補用副將卸署騰越鎭中營遊擊馬中馺原名孫增係雲南蒙化廳歲貢生孫承烈之第三子因咸豐年間逰西變亂遭難逃出經馬姓收養爲子取名馬中馺於同治七年投効本省軍營隨同官軍迭克府廳州縣城池曁出師越兩歴蒙保奬花翎儘先補用副將愛興阿巴圖魯名號先後委署騰越鎭中營遊擊現在本生父孫承烈曁胞兄孫培孫基早經先後病故本宗乏人承祧馬氏嫡出有子復將長孫培植成人可繼馬氏宗支而本生孫氏之嗣今請復孫姓仍名孫增歸承宗祧等情取造册結具詳請奏前來臣覆加查核與兵部奏定章程尚屬相符應懇天恩俯准將花翎儘先補用副將愛興阿巴圖魯馬中馺復姓歸宗更名孫增勅部註册出自錫類鴻慈除將册結送部查核外謹附片具陳伏乞聖鑒訓示謹奏奉硃批兵部議奏欽此○○王文韶片再前據雲南昭通鎭總兵　雄輝造具借補雲南東川營左軍三司把總王正華册開由軍功歴保補千總後以守備儘先補用並加都司銜惟册載該員前於防剿貴州各屬並攻克牛塲　苗匪及剿辦貴州大定水城苗巢在事出力保奏以把總儘先補用檢查此案原保並無儘先字樣前經行令查明所得軍功如係奉旨賞給卽照所請奬叙報部註册若係外奬軍功卽將所保把總改爲以外委拔補當經行查在案現將所送履歴並未照案聲明應令查前咨聲覆到日再行核辦又册載攻克昭通府黑石凹等處賊剿出力保奏以千總儘行拔補檢查此案原保係請以千總儘先拔補並戴花翎應照原案註册等因咨滇轉行去後旋據署臣標中軍副將李運龍詳稱查明都司銜補千總後儘先補用守備借補東川營左軍三司把總王正華歴次所保把總千總藍翎及改爲俟補千總後以守備儘先補用加都司銜各案均奉行知遵照在案惟前在貴州軍營祗領六品軍功項戴功牌並未奉有奏咨行知係屬外奬應請遵照部咨將該弁王正華前在貴州攻克牛塲聖苖匪及勦辦大定水城苗巢保奬以把總補用之案改爲以外委拔補並請將攻克雲南昭通府黑石凹等處賊巢保准以千總儘先拔補並戴藍翎之案改爲以把總儘先拔補並戴藍翎歴次防剿巧家川蠻准部核議改爲俟補千總後以守備儘先補用並加都司銜之案改爲俟補把總後以千總儘先拔補加都司銜並准將該弁拔補東川營左軍三司把總弁缺等情當經咨覆摐部盡題給劄在案兹准兵部咨稱該員王正華業經保奬補千總後儘先守備係屬奏明之案未便據咨改奬咨行查照奏明辦理等因應遵部議改咨爲奏合無仰懇天恩俯准將該弁王正華保奬各案改爲俟補把總後以千總儘先拔補並加都司銜仍以該員拔補雲南東川營左軍三司把總　敕部彙題給劄註册除咨部查照外謹附片具陳伏乞聖鑒訓示謹奏奉硃批兵部知道欽此○○劉坤一　片再江蘇省籌解旂營加餉銀兩經前督臣等奏明自光緒十二年起每年解銀三十萬兩江寗蘇州兩屬各半分認按春夏秋三季批解業已解至十九年夏季分止在案所有秋季分江甯應解銀五萬兩在江安糧道月解金陵支應局充餉欵内提銀四萬兩金陵厘捐局提銀一萬兩發交號商百川通於九月二十八日匯解起程限十二月二十八日到京交兌又蘇州應解銀五萬兩由藩司分别籌湊足數派委卽用知縣陳焴管解均赴户部交納仍俟該員具報起程日期另行咨明户部查照據江寗江蘇兩藩司詳請具奏前來臣覆核無異除咨部查照外理合會同江蘇巡撫臣奎俊附片陳明伏乞聖鑒謹奏奉硃批户部知道欽此○○劉坤一片再淮北辛卯綱票鹽前經臣奏明仍照正額辦運二十九萬六千九百八十二引於光緒十八年十月十六日開辦是綱因上洪湖水勢驟落迨交冬令以後奇冷異常冰凍丹膠停頓兩月幸經海防分司徐紹垣於春融後督催趨運設法招徠以速補遲截至本年八月三十日將全綱票鹽一律售竣於九月初一日接開壬辰新綱核計十個月限期僅逾半月其承辦各員督運疏銷委實不遺餘力據兩淮鹽運使江人鏡詳請具奏前來臣覆核無異除飭將壬辰綱票鹽循照舊案仍以正額爲準並將辛卯綱所收課厘赶緊造報外所有接開淮北壬辰綱日期理合附片奏明伏乞聖鑒敕部查核謹奏奉硃批户部知道欽此○○李鴻章片再永年縣故宦宋永譽前明崇禎壬午科舉人國朝定鼎入都謁選授陜西郿縣知縣在任遇難駡賊不屈死追贈陜西按察司僉事廕一子入監讀書廕恩騎尉世職載在邑志查該縣舉人李蔚然於同治二年任定番州知州遇賊殉難得旨賞給恩騎尉世職入祀本籍昭忠祠宋永譽與李蔚然已於同治十二年入祠附祀宋永譽尚屬缺典該縣紳耆請援李蔚然之例在於本籍昭忠祠設位致祭呈由府道轉咨藩司具詳前來臣查各直省昭忠祠建於雍正二年用祀立功致命諸臣宋永譽服官授命之時在未建昭忠祠以前是以未列祀典現經查明事蹟與入祠之例相符合無仰懇天恩俯准將宋永譽附祀本籍昭忠祠以慰忠魂理合附片具陳伏乞聖鑒訓示謹奏奉硃批著照所請禮部知道欽此○○劉坤一片再太倉直隷州知州程其珏現經調省所遺員缺應行委員接署該州地處海濵政務殷繁必得精明幹練之員方足以資治理查有奉賢縣知縣金元烺堪以調署據藩臬兩司會詳請　奏前來除搬飭遵照外謹會同江蘇巡撫臣奎俊附片陳明伏乞聖鑒謹奏奉硃批吏部知道欽此○○崧蕃片再光緒十九年八月分收到各省關協黔軍餉銀數業經奴才奏報在案兹查九月分收到四川省鹽厘稅協餉抵捐等銀三萬五百兩又七月分恊餉銀一萬二千兩共銀四萬二千五百兩又山東省恊餉銀一萬四千兩共收銀五萬六千五百兩據署布政使唐樹森申報前來除咨部查照外謹附片具陳伏乞聖鑒謹奏奉硃批户部知道欽此 
 
 

Page 11

 
 
   
 
