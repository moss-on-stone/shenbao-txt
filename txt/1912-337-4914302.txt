# 1912 - 337 - 4914302

 

Page 1

 
 
社論 
[第四次抗議與俄使之答辨（續）（寒）]  
　　其抗議之第四端曰民國於邊地增駐防兵自係完全主權俄人不得强行干涉　俄使答曰貴國增駐邊軍自係正當理由惟對蒙已屬俄主權下貴國不得施行此無效力之法律 
　　俄人美其名曰吾爲外蒙要求自治以此次俄使之言思之爲外蒙要求自治乎亦俄人自爲要求多得一附屬之領地耳不然我國增兵駐邊固無與俄人之事即對蒙而增兵亦豈有關於俄人之事耶而乃曰對蒙已屬俄主權之下也夫一國不能有兩主權俄人之主權在即我國之主權不在而俄人乃曰吾仍承認民國在蒙古之宗主權也夫俄人固以獨立之美名餌外蒙然獨立云者不容有他國之主權行乎其間也今吾國進兵而俄使乃曰對蒙則已屬於俄主權之下其視庫倫在何等之地位乎此種理論反覆思之卒不能得其確解一言以蔽之俄人此舉直無意於和平而已矣 
　　此第四次兩方交涉之情形也日來消息益惡據聖彼得堡來電謂俄皇不日將承認外蒙之獨立使中國無宗主權可言聞俄皇即日將接待蒙古派赴聖彼得堡之專使該專使儗籲懇俄皇請其承認外蒙獨立云云駐俄劉使亦有電到京稱俄皇儗俟接見庫倫專使後正式通告各國承認外蒙獨立竊以爲俄人此舉其心甚險其計甚周吾人於此不可不抉其隠使國之人知所備焉蓋俄人正式承認外蒙之說一可以威懾吾政府使承認彼提出之條件而一字不得增損吾人不入其彀則竞承認外蒙爲國家而扶植庫倫之獨立使得取國家之資格而該約乃爲有效俄人以外交手叚著稱以此觀之洵乎不愧爲最良之外交手叚也 
　　記者則以爲吾國政府决不可受其愚弄此何以故庫倫一隅地域不及全蒙之什一附庫而聨俄者亦不及全蒙之什一就令俄人承認庫倫獨立則庫倫以外之蒙人不願聨俄與不願附庫者必十居其八九不特吾政府萬無坐視其獨立之理不能不訴之干戈卽彼不願聨俄與不願附庫之蒙人亦豈肯坐視其獨立而於臥榻之旁任人酣睡哉然則俄人此舉實以激成外蒙之地爲戰事區域而責有所歸矣况乎吾國足以覊縻外蒙與否不在俄人之承認與不承認而在吾國之實力蓋就吾國一隅之地而與之訂約其約亦爲不合法之約以國際法之原則推之當爲無效即進一步而承認之亦爲不合之承認以國際法之原則推之其承認亦當然爲無效故庫倫僞政府决不以俄人之承認而取得國家之資格蓋庫倫之不能爲國家實以爲民國領土一部之故而不在俄人之承認與不承認也俄人之承認不承認在國際間直無價值之可言然則吾國今日患在無實力而巳俄人以承認之舉相要挾則固非吾之所患也 
時評 
[余謂今日之最可危者（無）（名）]  
　　余游北京而返余謂今日中國之最可危者非外患也非邊防也非財政也非黨爭也非兵變也非人民程度也任事者無責任心而已 
　　余所謂任事無責任心者非放棄責任也非推諉責任也非不知責任之所在而不知所措也人多知之人多肯任之然而必至於無可如何之時而後任之而人乃無言任之而己亦有說夫無可如何何時也事事至於無可如何而始有人任則任者之結果可知而國事將安有生機哉 
　　余觀今日政府之現狀實事事有如是者 
 
 

Page 2

 
 
命令 
　　十二月十二日臨時大總統命令 
　　張毅授爲陸軍中將此令 
　　陸軍總長叚祺瑞呈請任命毛繼成爲參事應照准此令 
　　領參謀總長事黎元拱呈請任命師端章爲河南陸軍測量局局長應照准此令 
　　陸軍總長叚祺瑞呈請任命張承禮爲軍官學校敎育長應照准此令 
　　吉林民政使韓國鈞屢請辭職應卽准其開缺仍着來京另候任用此令 
　　任命徐鼎康爲吉林民政使此令 
　　國務總理趙秉鈞呈據山東都督咨稱鹽大使黄鶴年呈控運司姚煜各節確查均無實據請將該大使即行褫職驅逐回籍等語應照准此令 
　　指令國務總理外交總長　據該總理等呈稱外交部次長顔惠慶按照初任官叙二等等語應卽照准此令 
　　指令國務總理外交總長　據該總理等呈稱擬請將外交部秘書翟靑松叙四等張煜全許同范顧維鈞由五等進叙四等等語應卽照准此令 
　　指令國務總理外交總長　據該總理等呈稱外交部荐任人員按照初任官等等語應卽照准此令 
　　茲制定各省陸軍測量局編制大綱公布之此令 
　　外交總長陸徵祥呈請任命陳恩厚爲司長應照准　令 
專電 
[北京電]  
　　十一日外交部陸總長與駐京俄使續議庫倫事件俄使仍堅持前議絶對不能取消俄蒙協約此後中蒙交涉俄須加入對於陸總長所提出之四條件均不贊成故會議又無結果 
[北京電]  
　　外傳法日德美英各公使居中調停蒙事之說並不確實 
[北京電]  
　　據外交團消息刻下中俄交涉雖甚危迫實則俄政府巳宣露其於一定限制内許中國派官駐兵之意大約將視西藏現狀爲標準移民一項較難磋商然亦非無交涉之餘地惟俄最注意於外蒙鐵路現雖未提及將來必爲交涉最困難之點 
[北京電]  
　　昨日京中國民軍籌欵處籌備處經内務部飭令解散因該處有軍政部及第一軍第一師步馬礮工程輜重等名目政府以約法非總統命令不得募兵編制營伍且慮有假託籌餉名義藉端歛財故有解散之舉 
[北京電]  
　　陸軍總長昨謁袁總統議以南方軍隊不習北方水土且屆嚴冬不便調往征庫擬令北方軍隊赴蒙而以南方軍隊屯守奉直交界 
[北京電]  
　　馮師長麟閣所部軍隊曾與開魯蒙匪接戰甚力蒙匪死傷五十餘名馮軍奪獲大炮四尊快鎗四十餘枝 
[北京電]  
　　探聞某國軍隊在奉天省煌燉地方建築礮台居民惶駭地方官阻止無效巳電請外交部向該駐使詰責 
[哈爾濱電]  
　　吉林電告近有俄員押解大批軍火由哈爾濱至海拉爾將以接濟蒙軍 
[吉林電]  
　　俄人近在江省各内河自由捕魚各漁船均備有新式槍砲 
[南京電]  
　　都督府昨接國務院電謂民政府應暫設四司裁撤外交提法兩司司法事宜責成高等審判廳籌備外交則另設交涉局暫由都督會同民政長委任遇有重要事件均須協同辦理 
[南京電]  
　　程都督以本月底禁煙滿期即將禁烟處裁撤由巡警局辦理以節經費 
[南京電]  
　　宿州一帶匪氛復熾程都督電飭冷師長派隊防勦 
[南京電]  
　　省議會初選己開票以魏家驊王純燾二人得票最多今日（十三）衆議院初選開匭 
[南京電]  
　　聞兩淮鹽運使張弧來電不日由天津南下蒞任 
特約路透電 
[北京電]  
　　六國大借欵將以鹽課爲抵押品鹽課大部分管理權將予外人六國銀行團駐京代表與中國商定此後鹽政應劃分十區辦理每區設華洋協理各一員又設一管理處管各協理而以洋員一人爲管事長此任頗爲重要聞中政府有擬任天津稅務司丹麥人伊生君之說 
[北京電]  
　　參議院昨開秘密會議財政總長謂克里斯浦君已交到三百萬磅並準備將明年二月應付之三百萬磅提前一月繳付惟現擬將該借欵剩餘一半歸入六國借欵由中國出相當之欵賠償克君又謂六國銀行團已允於三個月内繳付英金一千萬磅餘欵於一千九百十三年繳清按六國銀行團駐京代表常與歐洲領袖接洽故歐洲領袖似不致否認此議參議院已决議承認該借款之草合同 
[北京電]  
　　奉天己設軍務處逐日集議解决蒙事方法 
[倫敦電]  
　　克萊巨君近在下議院提出種種質問經外交次長逐條答覆據稱按照南京九龍及浦口鐵路合同怡和公司乃中英公司之經理又爲鐵路材料製造家之代表一千九百零十年曾聞該公司恃其所佔之地位偏待其他英國公司卽經政府詳細調查後得滿意之解釋提出該問題之公司曾告政会不願以此事登報翌年復有人提起該問題其結果與一千九百零十年相同云 
[譯電]  
[北京電]  
　　財政總長周學熙與六國銀行團商訂新借欵請於年内先付一半餘於後六個月内繳付 
[北京電]  
　　國務院昨開會議由袁總統主席决議蒙古問題仍應由國務總理趙秉鈞及外交總長陸徵祥與參議院籌商對付方法俾得最後之解决 
[天津電]  
　　華人之向北京華俄銀行提取存欵者現仍不絶黎都督曾致電袁總統謂政府不應徇俄人之請干涉此舉因俄人在蒙之舉動如此理應以此手叚待其銀行也俄政府揚言該銀行如受損失將來須由中國之資本内照數扣除 
[天津電]  
　　參議院開秘密會議贊成六國銀行團之條件故已電告倫敦 
[倫敦電]  
　　下議院議員金君今日（十一號）在院質問西藏問題卽由外相葛雷氏答稱駐華英使朱邇典所致中政府之公文迄今尙未接覆該問題現正在研究中須解决後始已 
[紐約電]  
　　塔孚脫總統將任耶魯大學法科敎授 
[倫敦電]  
　　英國外相葛雷本日（十一號）在下議院演說謂英政府今將竭力增進巴爾幹媾和代表之利便以倫敦爲會議地點實出交戰團之自願而亦極合吾人之意故各代表之賁臨無任歡迎又謂余望各國大使於下星期會集倫敦交換意見而於直接關係列强之事點特爲注重如日後情勢有開正式大會之必要則將在巴黎舉行法相卜横卡爾君業已提議此事繼又謂列强之交際今頗和好外交情形亦頗順遂今所慮者惟有不測之變害及外交上之變幻耳列强大使如能晤聚一室披露意見則接觸更近或可稍免阻滯與决裂之虞云 
[柏林電]  
　　土耳其於倫敦媾和會議要求保留亞特里亞洛泊爾及宼克基利斯二地並不肯賠償兵費巴爾幹各邦將會同以條件提交土耳其聞擬要求共全數承認云 
[柏林電]  
　　英國海軍處已向維克斯公司定造巴塞凡爾飛船多艘該公司託德國代造商定於明年三月間交貨 
要聞一 
[俄蒙交涉現狀（一）]  
　　（北京特約訪員一葉子） 
[政府之態度]  
　　關於庫約問題之交涉中國政府自從上月（新曆）三十日俄國公使要求回覆後時常會議對付之策今將自是以來經過情狀略記如左 
　　本月初四日參議院要求政府說明近日交涉之經　國務員因至參議院報告對蒙方針大略分四項如下一民國對於蒙古之關係一如前清之例（按前清時代於蒙古設庫倫烏里雅蘇台科布多各置大員一人）二民國承認在蒙古不駐兵條件三民國承認在蒙古不開墾不移民條件四民國承認在蒙古不再派官吏條件國務員報告畢因探參議院之意向參議院亦别無良策只能允任政府臨機　置 
　　初五日政府又開會議其决議如何不能深知大約因知參議院自後已無反凿政府之意思答覆俄國之　件大略己經决定 
　　初六日盛傳中國政府己將條件回答俄公使又傳陸總長於是日之早親赴俄公使館回答其回答條件共有四項卽日前在參議院内宣布者然據俄使館中消息謂中國政府雖有可於初六日答覆之說唯陸總長未曾來署至初七日尙未有覆音 
　　據俄國使館中人又謂中國政府不回答之原因大　因爲各國尙木承認之故至各國承認後即行答覆云以外交　窺測謂中國政府今日尙顧忌民間輿論故一時尙持觀望之態度以待時機 
[民間之憤狀]  
　　自蒙古問題發生北方人民　於俄國甚形憤懣收回華俄銀行存欵之說流行巳久然　　未曾實行近三日來忽生影響至昨日止以鈔票取現銀者只交民巷本店一處已有二十餘萬元又有在前門之華俄銀行支店春源銀號等取欵者亦甚擁擠又如天津分行雖視北京取欵者稍少然亦巳付十萬餘元内務部見此情狀恐破壞市面因出示禁止商務總會甚爲不平俄公　對於此事又提出抗議云 
[政府表示愼重軍事之苦心]  
[國務院通電]  
　　國務院上月二十八號通電各省云奉大總統令俄庫協約侵我領土主權一般輿論咸抱憂憤督責政府警醒國民熱忱所積堪爲後盾本總統日與國務院密籌對待寢食不安值茲民國初儧根本未固旣不能使領土稍有虧缺又未便招列强羣起瑞爭故目前對外宜持嚴重態度對内宜守愼密主義其最後方針舍以外交軍事解决外殆無他策惟外交可由中央主持而軍事應由各督分任備戰之策當訓練精銳寬籌餉械有久受敎育與心同仇敵愾之兵膺而後可言國防斷非驅率市人徒手無械者所得輕於一擲蓋戰而勝則國可以立不勝則國可立亡存亡所關豈宜以國家爲孤注各省將士請纓投筆大都熱血噴湧怒髮衝冠愛國之誠殊堪敬重要一大總統力冀養成國民强毅不撓之特性何忍稍加挫折惟近有以團體或私人名義藉口征蒙自由招募託詞籌餉任意私捐是欲禦外悔而轉啓内患欲衛國家而反擾閭閻上年光復各省軍隊林立濫竽充數紀律紊亂餉糈匱乏操縱乏術裁减無方可爲前鑒此次籌備軍事全在各都督通盤籌畵相機進行義憤不可不伸流弊又不可不愼務使軍心對外而有沈毅之氣民氣内張而有遠大之謀圖始圖終共衛民國如有自由組織决死隊或征蒙團勒捐財械妨碍軍略者一律嚴行查禁母任蔓延致干風紀 
[大總統密電]  
　　袁大總統初七日又密電各都督云作戰計畫宜守秘密稍有宣洩爲害甚鉅近由參謀部調查各省能戰之兵（中略）現查俄人在刹方沿邊一帶兵力共有三十六萬八千餘人雙軌鐵道轉輸靈便對付之軍事計劃有六十萬精兵方可言戰其置備軍械武裝及一歲餉需須三萬萬以上軍官需二萬四千餘員（每師約四百餘員）各國兵事率以將材爲首軍械次之二者不　雖億萬衆亦屬烏合中國自庚子一役賠欵本息九萬萬清之所以亡民國元氣之所以難復皆由於此當時親貴清流慷慨激昻言猶在耳今之土耳其有百餘萬之精兵利械卒因靑年浮囂意氣用事竞至一敗塗地城下乞盟良以兵凶戰危必須縝密先有成算在胸方可稍有把握迭飭參謀陸軍兩部密籌計畫守知已知彼之成規衡輕重緩急之分際問題久難解決　　事例守秘密望各都督傳知各報館切勿輕於登戰以　備洩而愼事機凱弱冠典兵粗識戰事現將就木奚所顧惜非不知英詞快論足以洩鬱憤而博時譽　旣受國民之付託當爲國民謀完全使國民皆能盡納稅當兵之義務則蒙事不足平也兩利就其重兩害取其輕先謀不敗之地然後有必勝之方何敢以四萬萬人爲孤注區區之心諒所共鑒袁世凱陽印 
[小借欵取消優先權近狀]  
　　大借欵交涉情形巳迭詳前報惟此事與倫敦小借欵有密切之關係小借款合同之優先權一日不撤消卽大借款正式合同一日不能訂立此次谷利斯浦團派代表來京本有願取消小借欵合同優先權而加入大借款之意及該公司代表到京後六國銀行團之態度頗不一致如花旗匯理正金德華皆贊成該公司加入且極表歡迎惟匯豐華俄兩銀行則以全力排斥匯豐之意以現在六國銀行團中該行雖居六分之一然所得之利益較優於各國銀行若谷利斯浦一旦加入則將一變爲十二分之一此中損失利益不少故極不願其加入至華俄銀行之反對則以此次借款成立與中俄交涉頗有關係因密受彼國政府之意不欲使借款問題與中俄交涉同時解决故直接反對谷利斯浦公司問接即反對借欵之成立蓋彼知谷團不加入卽優先權不能取消而大借欵自無成立之望也 
　　聞連日以來周總長曾一再與谷團代表切商莫利遜君又從中盡力調停谷團代表已有卽不加入亦願取消優先權之意惟小借款債票尙有五百萬磅在倫敦市場發行未經售出如果優先權取消大借欵成立則此項債票由中政府收回其賠償損失之金額頗爲不小云 
[東三省官員之暗潮]  
　　（奉天特約訪員有李生） 
　　滿洲日後之危機 
　　東三省文官與武官素相傾軋在前趙爾巽與張作霖積不相容因而辭職自張錫鑾赴任暗中傾軋依然未改此次蒙古問題發生張作霖吳俊陞馮麟閣三人主張增添東省師團張都督未許而其時又有增添部下兵力之事以致張吳馮等感情甚爲不洽遍發傳單攻擊張督罪書四條一謂張都督只知迎合袁總統之意不知斟酌地方情形二謂張都督任用之官吏多係南方人排斥在東本地人三關於東三省重要問題張都督只與二三幕友商議不與其他之有關係者相謀四蒙古問題發生後東三省兵力必須增加主張增設師團者甚多然張都督始而拒斥繼而又增部下之兵是謂異視東三省軍隊張吳馮等自宣布張督罪書後謂政府如仍置不理將 
 
 

Page 3

 
 
三人聨絡宣言滿州獨立若是則滿州之危　又將發現矣 
[鹽政討論會繼續出現]  
　　鹽政討論會之發起實始於上海本年九月問張季直氏在上海召集江浙鹽政人員及向來研究鹽務者開討論會提出民製官收商運三大綱會議七日始成一鹽政計畫書張氏入都後又得熊秉三張岱杉梁任公諸人之贊成嗣以財政部不主改革謀旣不用遂即南歸而財政部提出之官制因無政策經參議院咨催政府先提出改革鹽法案然後再議官制垷在該部業已草就鹽專賣法若干條不日提交院　惟改革之目的及方法如何有不可不討論者景本白乃聨合同志設事務所於櫻桃斜街昨日下午四時在事務所開發起會會員到者二十餘人熊秉三氏宣言大旨謂鹽政一事關係内政外交國計民生我不改革外人必出而干涉現在未入外人之手我輩尙可討論若已歸外人管理則此會右亦可不設故現在當以政策爲前題無論何黨何人能具改革之决心之能力有具體之計畫我輩卽當贊助之萬不可存一黨派之意見卽如鄙人七八年前卽主張改革鹽務張季直先生抱改革鹽務思想二十年爾時並非有黨而後始有此政策也要知現在各省引界巳破壞殆盡如河南安徽主張官運湖北則運川鹽湖南則運蘆鹽四川則就場徵稅福建則公收公賣廣西則自運廣東則民運浙江亦主官收商賣而蘇五屬則松鹽主張松辦從前引界已無從維持中央不定方針必難統一迨一入外人之手雖欲改革亦已無及再推方之前清因明舊制以維持敷衍流毒至今今民國當此内外交迫之際若不利用此時機掃除舊垢永無改革之望至於官制之獨立係事實上問題不可拘泥法制之原理將來借欵成立鹽政上必須聘用外人脫離財部範圍一也鹽政改革事難責重非有全權不能統一改良况欲實行改革非數年不能收效若以財政總長兼任一有更動全局盡翻始終不能達改革之目的二也外間疑余在財政部時不主獨立不知當時設鹽政籌備處者因外人屢言我國無改革决心故設此機關預備政策定後獨立張本不然鹽稅歸諸賦稅司之内可矣何必另行提出别設專署哉熊氏宣言畢公推景君起草本會簡章俟下期會議再行議决 
[參議院九號議塲見聞錄]  
　　（駐京訪員率公） 
　　戒嚴法之大討論 
　　沈佩貞之大哭駡 
　　參議院十二月初九常會午後兩黠十分開會江辛動議催國務員出席報告庫倫私約及大借欵事謂前星期總理及外交陸軍總長雖經出席而財政總長因事未至應咨請各國務員報告近日情形經衆議决定星期三到院王樹聲動議催交省制省官制並再定限一星期宋汝梅主張前旣定限仍無效力今但咨催不必定限政府委員張名振聲言地方制巳經國務院會議三次議决因尙須另定暫行制故稍遲延不久即交衆照宋說表决咨催參議院自有提議之權而必一再咨催專望政府交議愚拙已極無怪乎政府之得任意撤回任意延宕而參　院爲所愚弄也 
　　第一案爲民國元年六釐公債條例初讀會政府委員說明理由後楊策質問南京所發公債票在内否委員答言南京所發出之五百萬元亦包括在内孫鐘質問第一條第二第三欵公債用途一爲整理各種零星短期借欵一爲整理各省從前所發之紙幣零星借欵之種類範圍何若數額若干收咽紙幣於幣制之整理關係若何委員均解答之 
　　秦瑞玠質問第一條公債用途第一欵爲撥充中國銀行資本是非有銀行而始發公債乃待公債而始有資本以成立銀行然則此次六釐公債以何種機關經理又第三款爲整理各省從前所發行之紙幣此項紙幣究竟巳否截數限額若干有無存根曾否收回鈐記發行時曾否報部若一而收回一而私擅濫發何所底止雖再募二萬萬之公債尚有不足政府委員項驤答言第一層中國銀行現已墊欵開辦不過俟募得公債後歸還墊欵卽作爲自有之資本非待募集公債後而始成立銀行也第二層據前清度支部調查各省紙幣約九千六百萬元本年調查閩粤江浙湘鄂贛滇陜奉等省紙幣共五千四百萬元合其餘未報告之省綜計新舊約總須一萬五千萬元左右此後當無再行濫發者顧視高質問第二條分期募集以何爲標準委員答言此視財政上之便宜劉聲元請將此案省略審查卽行議决王家襄反對劉聲元謂然則須於明日審查竣事王家襄謂明日審查則可報告恐不能乃表决一星期報告大會 
　　第二案爲警械使用法案報告法制委員長說明修改旨趣其一警察用鎗審查會中人反對之嗣因第二條第二項規定警察長官因維持安寧認爲必要時得命其執槍似巳有限制故未刪去然究未詳細討論易生危險仍須注意研究其二警察之拔刀放鎗之情事原案有一欵爲暴徒擾亂公安審查會認爲不合故加入聚衆持兇器之制限餘均仍原案報告畢討論大體時功玖極力反對警察持鎗事以爲警察所不能制止之事得請軍隊彈壓警察無持槍之必要况警察多配置於城市放鎗則濫斃無辜必多且警察得拔刀放槍殺人則司法機關可以無　且警察亦可以平時全不注意俟有變故而濫用威權是保衛治安者適足妨害治安能不付二讀爲佳王樹聲反對謂各省多匪警察不能不持鎗若無警械使用法則正無限制梁孝肅反對用鎗謂西國警察最善不過用短棍惟德國及日本之警察得帶刀若併　用槍則非常危險秦瑞玠謂警械之使用本爲治安警察而設是否　用槍之必要請俟議决治安警察法後再定要求議長先將治安警察法付二讀然後再議此案衆贊成 
　　第三案戒嚴法二讀會第一條遇有戰爭其他事變對於全國或一地方大總統得依本法宣告戒嚴或使宣告之審查報告於其他事變加入非常二字秦瑞玠動議戒嚴得停止憲法上之効力須以軍事爲限審查報告非常事變四字解釋範圍仍覺廣漠往往同盟罷工飢民搶米鹽販緊聚衆抗拒等事驟驚爲非常即濫用戒嚴之　致行政司法等權全歸軍人掌握一時厲行專制於人民權利自由殊多損害危險宜改爲遇有戰爭兵變匪亂劉聲元贊成謂去年四川鐵路風潮當道即指爲非常事變而兵警濫行槍殺此其殷鑒宜以兵匪變亂爲限梁孝肅謂西國戒嚴止限對外戰爭時若内國騷亂僅資警察之力以弭平之無宣告戒嚴之必要且民國共和而抄襲日本未立憲時之戒嚴令尤爲不合宜仿歐美共和國法律宣告戒嚴須經國會同意若遇閉會時須於宣告後召集臨時會追認時功玖贊成之楊策動議戒嚴以戰爭爲限非常事變四字宜全刪使宣告之句亦尙有討論王家襄致疑於秦說之匪亂二手謂易誣指秦辨明之并於楊說表示贊成謂專限戰爭自善所恐不足包括兵變難望通過故將非常事變改爲兵變匪亂以期明確至使宣告之句亦自主張刪去蓋戒嚴之宣告爲總統特權斷無以普通法律而問接授之他人之理也（未完） 
雜評一 
[敬質希協理]  
　　希協理以翊贊共和爲國民之天職個人之自求幸福而不願濫邀爵賞其知識洵遠出於蒙旗各王公上顧吾以爲蒙人之翊贊共和吾人對之有無窮之感慨自有極端之歡迎溯自國體變更以來庫倫即自絶於宗邦而獨立此雖由於包藏禍心者之威脅利誘然亦足證蒙人之醉心帝政而專制流毒固尙深中於人心矣美惡以相形而愈彰有庫倫之反對共和益見翊贊共和各王公獨能瞭然於羣治進化之大例而其知識爲不易及吾人對此矯矯出羣之蒙王旣有極端之歡迎斯不能不有表示此歡迎之報稱夫民主之國人類平等固不宜以帝政時代之爵秩爲酬庸然蒙旗習俗旣不能一朝丕變則因仍舊例亦固其所故吾謂政府之優賚蒙王寵以爵秩不啻代表吾人歡迎稱譽之心理而以是爲一種意思表示之標識若謂借不甚愛惜之虚榮以籠絡蒙人一若帝政時代爵祿誘人之所爲則殊非吾國民吾政府之本意矣質諸希協理以爲何如 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[江蘇民政府組織條例]  
　　第一條　江蘇民政府依據國務院電奉大總統合暫照第一次提議之省官制設總務處及内務財政敎育實業四司承民政長之指揮辦理本處及本司事務均以民政長名義行之 
　　第二條　民政府設秘書四人掌機要文件及檢閱各司稿件以席次在前者一人領總務處事 
　　第三條　總務處設僉事四人主事十二人分設四科如左第一科典守印信記錄職員進退之冊籍以僉事一人主事二人掌之　第二科編製統計及報告以僉事一人主事二人掌之第三科纂輯保存並收發各項公文函件以僉事一人主事六人掌之　第四科管理會計及一切庶務以僉事一人主事二人掌之 
　　第四條　内務司掌關於本省内務行政及其監督事項設司長一人僉事四人主事十六人分設四科如左　第一科關於民政考績及選舉自治事項以僉事一人主事四人掌之　第二科關於警務及衛生賑恤救濟事項以僉事一人主事四人掌之　第三科關於土木工程及土地調查測繪事項以僉事一人主事四人掌之　第四條關於本司一切公文函件會計庶務及不屬於其他各科之事項以僉事一人主事四人掌之 
　　第五條　財政司掌關於本省行政經費之出入並預算决算及其監督事項設司長一人僉事四人主事十六人分設四科如左　第一科關於一切賦稅事項以僉事一人主事四人掌之　第二科關於財産及銀行公債事項以僉事一人主事四人掌之　第三科關於預算决算及審核出納事項以僉事一人主事四人掌之　第四科關於本司一切公文函件會計庶務及不屬於其他各科之事項以僉事一人主事四人掌之 
　　第六條　敎育司掌關於本省敎育學藝宗敎及其監督事項設司長人僉事四人主事八人分設四科如左　第一科關於師範敎育及中小學校事項以僉事一人主事二人掌之　第二科關於各種專門學校及遣派留學生事項以僉事一人主事二人掌之　第三科關於禮俗宗敎及一切社會敎育事項以僉事一人主事四人掌之　第四科關於本司一切公文函件會計庶務及不屬於其他各科之事項以僉事一人主事二人掌之 
　　第七條　實業司掌關於本省農工商及其監督事項設司長一人僉事四人主事八人分設四科如左　第一科關於農林墾牧水産事項以僉事一人主事二人掌之　第二科關於工業及礦務並其場廠事項以僉事一人主事二人掌之　第三科關於商業及輪電路郵事項以僉事一人主事二人掌之　第四科關於本司一刼公文函件會計庶務及不屬於其他各科之事項以僉事一人主事二人掌之 
　　第八條　總務處及各司職員均同府辦公事簡者得兼　或暫行缺額事繁者照規定員額外得酌設雇員 
　　第九條　各司應就主管事項分别造成統計表簿送總務處彙編 
　　第十條　民政府辦事規則另訂之 
　　第十一條　民政府設會議廳應由民政長按月定期召集秘書及各司會議其規則另訂之 
　　第十二條　民政府依事務之必要應設專門技術官及其他特别職員時由民政長酌定員額或主管名司呈請民政長定之 
　　第十三條　本條例如有未盡事宜由民政長提交會議廳修正以命令行之 
[寗垣現在軍政經費]  
　　原有兵額四萬一千九百二十四名月需餉項六十九萬四千七百十八元巳裁兵額一萬八千一百七十八名遺散費用三十九萬二千一百五十九名 
　　現存兵額二萬三千七百四十六名月需餉項三十萬零二千五百五十九元軍事雜費五萬零九百三十七元軍械所機器測量調查等局陸軍小學陸軍醫院陸軍監獄以及屬官薪月支經費九萬九千七百三十一元五角 
[江寗土膏店定期歇業]  
　　江寧巡警局令云照得禁煙定章凡土市公行及土膏各店均應於民國元年年終一律閉歇現在爲日無幾自應遵章辦理茲定至本年十二月二十五日止一律不許營業所有執照及印簿等亦應如壧繳銷附諭飭土市公行及土膏各店一體遵照並出示曉諭外合亟令仰該區長即便遵照將該管區叚以内土膏各店所領之營業執照及印簿等一律繳由禁煙處核銷倘有抗違不遵卽行提送本局從嚴究辦切切毋違此令 
[華亭奉賢國會初選揭曉]  
　　華亭縣衆議院初選舉票已於十三日黎明開竣計有三萬零四百五十三票以二百七十一票爲當選蓋以票額過高自此以下至二百三十一票列爲候補當選人茲將當選人四十四名姓氏列左（票數從略） 
　　郁崇業　徐蓮靑　王文熙　華文鍾　顧禮本　張守耕　　鄒裕錫　汪　煥　薛維熊　顧　堃　陳叙廷　楊子鳴　　徐嘉楨　程培元　譚翼璋　張忠良　蔡晋堃　顧尙楨　　吳　琨　吳銘鐘　張海杰　陸志清　陸志雲　周儒純　　沈調陽　蔣昌宗　吳志緯　周鉞　楊　鏡　唐文鰲　　陳　咢　錢　競　張葆駿　朱　村　董正明　吳寶珍　　周維灝　裴松亭　陳劉璋　張福孫　薛承球　李靜蓮　　吳江春　孫承兌 
　　以上當選人四十四名票數最多者有七百八十四票最少者亦有二百七十一票下列候補當選人十一名票數最多者二百七十票最少者亦有二百三十八票 
　　姚文鎣　張孔瑛　楊承昌　張光漢　　琢如　張思永　　朱廷揚　鄭邦達　朱琴舫　吳士祺　周世棠 
　　奉賢縣衆議院議員初選舉業於十二號開票計實到人數共八千另九十二人以三分之一除十一名定額應以二百四十六票爲當選除將超過法定票額者爲當選人外尙有得票滿額之四人照章爲候補當選人茲將當選人十一名姓名列左 
　　范尙志　夏景仁　陸　渠　姜鴻濟　阮志道　吳家麟陸鴻賓　唐安鏞　廖麟年　程　鵬　孫壽昌 
　　以上票數最多者六百票最少者三百二十五票 
　　候補當選人四名 
　　程廷杰　徐元杰　朱　復　沈士珍 
以上票數最多者三百二十票最少者二百四十八票 
[金山奉賢省會初選當選人名單]  
[金山省議會初選當選人三十二人]  
　　黄開泰　王開熙　曹駿猷　蔡　模　嚴　恭　謝鳳章　高　旭　張孝申　丁運嘉　沈兆霖　劉自開　黄明璋楊仲賢　陳宗器　單厥康　沈嘉樹　莊育仁　張作霖曹汝康　沈　經　葉秉常　沈成章　倪廣心　沈慶芳　張　新　吳　銳　莫寶勛　張良朔　彭維辛　吳鴻賓　李澄煥　楊雷生 
　　候補當選人七名 
　　陶名珍　徐法祖　兪秉鈞　林　棠　黄　黄玠　朱炳文　蔡德繩 
[奉賢省議會初選當選人十七人]  
　　王廷松　陸　渠　徐元杰　葉錫榮　沈希約　莊仁鎭徐元惠　羅輝祖　徐元音　范　鎔　陳鴻恩　沈士珍阮尙時　莊仁鴻　蕭祖蔭　周蓉徵　黄　琮 
　　候補當選人五名 
　　何昌期　程龢　鄒士琦　朱文田　阮志道 
[蘇省合格律師姓名表]  
　　蘇省高等檢察廳現按照部頒考試律師章程將本省各處現充律師各人資格逐一審查計合於部章免考資格者有九十二名只照章繳費呈請註册領照卽可任職其餘均須照章考試以定去取茲將合格姓名探錄如下 
　　陳則民　兪惠民　狄梁孫　江鎭三　羅任傑　蔡文炳朱輔成　沈兆芝　馬國文　沈兆九　周積芹　黄宗炎謝　　健　汪德林　王鳳瀛　張慰祖　徐金熊　陳毓璿錢崇固　吳榮萃　史　棠　顧鴻昌　趙翰綸　周　進任祖棻　丁炯　張一鵬　梁　蔚　丁　榕　孫潤宇沈　復　迮　　　錢祖勤　孫觀圻　黄煥昇　莊澤定徐炳成　陳陶　金泯瀾　瞿　翔　劉啓勤　張若聰陸家鼒　孫展圻　孫鞏坼　張文炳　秦聨元　秦聨奎徐懷霖　潘承鍔　莊承彝　胡紀熙　陶保晋　賀臨高張清越　蔡倪培　胡　震　周鳳彝　李永齡　李宗謙楊國敦　李求士　許國楨　戴忠塘　虞光祖　文　超劉　鋼　陳訓亮　周祖培　阮性言　尹起鳳　吳紹昌沈秉誠　蔣士杰　瞿曾澤　劉伯昌　蕭松鵬　仇　預徐景曦　徐景新　馬　駿　陶廷枋　楊蔭杭　鍾　箎顧南庸　徐樹馨　薛光鍔　王官壽　習銀樞　巴衡濱朱世瀛　祝壽伯 
　　巳經繳費註册領到部照者五名 
　　司徒衡　沙彦楷　蔣福琨　惲福鴻　劉志揚 
[孫武督辦漢冶萍廠鑛]  
　　黎副總統以漢冶萍煤鐵廠鑛原係鄂省公款創辦起義之初即欲收歸鄂省公有業經委派漢陽鐵廠大冶鐵礦監督在案嗣經漢冶萍公司代表趙鳳昌等極力抗爭謂該公司確以商股佔多數並非盛宣懷一人之産電牘往返辯論不絶乃由大總統飭派工商部查辦本有仍歸商辦之議現黎副總統以該公司並無資財擬借日債四百萬繼續開辦惟現在大冶鐵礦日本已藉口保護派兵駐紮再益日欵受害何堪設想况前督辦盛宣懷匿跡日本久未返國該廠職務一槪放棄内股外債交涉繁難而該廠礦又與鄂省關係密切爰援前清鄂督張文襄奏辦該廠鑛原案（有如該廠辦理不善應收歸官有由鄂另派督辦之語）遴員接充督辦查有孫大將武心精力果廉明勤能堪勝督辦之任特會同民政長照請接充斯任所有該廠礦以前帳目應如何分别清厘嗣後籌欵開工應如何完全計畫均責成孫君以全權辦理除電咨江西都督查照外並電請大總統正式任命以重職守聞此電係初四日所發初八日尙未見大總統任命明文大約大總統不甚贊成此舉也 
[鄂民政長判决漢商會與審判廳衝突案]  
　　漢口總商會議董張碧泉因修街事與工頭潘漢臣在地方審判廳涉訟被賀庭長向推事誣爲咆哮公堂判押五月經商會全體人等憤激不平公電並面訴軍民二府飭司法司長查辦該司長意存偏袒法官惟令夏口縣徐知事從中調停親赴拘留所迎張出所送歸商會擬卽了事商會人等以新刑律載法官違法凌虐訴訟人應處以二等至四等有期徒刑乃該廳於無罪商董濫施刑罰且嗾使拘留所守衛禁卒任意虐待剝其皮袍奪其金錶以勒索私費若不要求照律懲立以後商人遇有訴訟難免照樣魚肉詎呈文遞上數日大府竟置不理不得巳乃休會停止辦公以爲解散之先導於是夏民政長以商界風潮日激不能不薄予處分以平其氣昨始調集是案卷宗詳加核閱張議董在庭供詞確無咆哮之事且紊亂法庭秩序必有事實可指依前清法院編制法第六十五條之規定處分妨害法庭秩序之人應詳紀其事實於讞牘茲該庭旣未能將紊亂秩序之事實明白紀錄已屬不合法紀且卽就高聲咆哮論照司法司頒行之法庭規則第九條所規定除拘留罰金外尙有命退出法庭及命看管至閉庭時兩種斷無有處以五月拘留之理該庭推事向天鐘審斷是案殊屬任性違法應飭司法司將該推事卽行撤差以肅官方又查此案潘張訴訟皆係個人名義與商會無干與商務更無干張碧泉縱被寃抑自可照章申訴而商會以全體名義極端爭持核與案卷不符且商會呈文内謂有如謂該廳並不違法卽祈飭令取銷漢口商會刻日解散是以地方團體主持個人私事權限未明殊爲本府所不取云 
[皖人主張廢米約]  
　　皖函云安徽各團體以柏都督蔑視議會擅與日商私訂賣米條約迭次開會公推汪謙赴京請願務期達到廢約目的而後已詎有朱晴波等約同一二私人假皖民公會名義派人往各機關騙印圖記公電中央取消汪謙代表而安徽臨時省議會號房戳記亦被騙去比經吳議長察知詢據該號房用印人云當蓋戳時先將號房二字用紙塗蓋祇印安徽臨時議會字樣而去當將該號房開革以示懲儆惟近日以來各界仍在會議極端主持廢約否則以閉市停稅爲抵制云 
　　續函云各界所公舉之代表汪謙日前赴京爭約道出鄂省特往謁黎副總統面達皖省民食維艱情形請予公同維持故柏都督昨得鄂督來電云鄂皖唇齒相依皖省米禁一弛則鄂大受影響請予取消前約以顧民食柏都督當答以查蕪湖每歲出口之米約有五百餘萬石故特援蘇省前例電部核准然所運者僅七十四萬不過出口十分之一當此財政支絀之時得此百餘萬之特别捐亦或不無少補至汪謙假托各界代表名義淆亂聽聞已電中央查辦矣等語觀此則賣米條約恐未易言取消也 
地方通信 
[蘇州]  
[撤保安軍]  
　　海門縣公民沈素生等具呈都督府請撤銷保安軍以節經費而蘇民困等情經蘇軍政司盧司長指令云查此案前據保安軍長張仁等呈請將該軍取消等情前來當經照准辦理惟裁餘三十名兵士或编爲地方巡警或冬防後再行裁遣已訓令海門縣民政長酌量辦理在案據呈前情仰即知照此令 
[請保版權]  
　　日本早稻田大學政治經濟科學生張思禹譯著民法問題義解一書呈請都督府准予保護版權等情奉程都督指令云據呈該生譯著民法問題義解一書請保護版權等情應俟中央定有法令後再行遵照辦理此令 
[知事辭職]  
　　吳縣知事宗加彌君前日特乘快車赴寧而稟程都督因病辭職並極力推舉葉聽松君堪以選任經都督一再挽留而宗君去志頗决倘邀都督允准則蘇又去一賢長官矣 
[警長盡職]  
　　巡警總局局長石人俊君因冬防吃緊搶竊等案層見疊出除夜班加派巡士荷鎗梭巡外另派總局騎巡隊警備隊排長督率荷槍巡邏再由局長科長科員等輪流查崗局長復將各區巡官支配更調以人地相宜者審察委任昨有繁盛地點南路五區區官高光輔不善辦理搶案疊出自非能員不克勝任現己由石局長將高與東路五區區官游迪光對調數日之間己獲地棍竊賊多起而觀前一帶土娼賭棍流氓及私賣燈吃者亦無不歛跡矣 
[鎭江]  
[改師爲旅]  
　　駐鎭陸軍十六師顧忠琛師長昨奉程都督電開擬將新編之兩混成旅仍行合併一師着將駐鎭之十六師改爲一混成旅以符體制等因旅長奉電後己於日昨與所部各營長籌議改併矣 
[國會初選情形]  
　　丹徒縣衆議院初選舉仍在萬壽宫辦理始則秩序井然後有焦東鄉趙四先生者老學究也自鄉來城投票領票後納諸懷中閒坐吸烟經當事者催其速卽投匭趙大言曰吾自鄉間數十里跋涉至此竟不容休息片刻此等專制逼人母乃太甚于監督見其喧擾令扣留其票并即逐出場所於是焦東鄉衆大譁欲與監督爲難經各巡士竭力保護退避得免又有在場所門首聞有丹徒鄉民多人竊竊私語曰宋殷兩先生帶有銅元三十千有投票一紙者給銅元五枚欲得沽酒錢者祇須更番易衣到場投票可也亦可見怪象之百出矣 
[松江]  
[電飭裁兵]  
　　松江雖有葆安水師千餘人而維持五縣治安尙有不敷支配之慮前日縣議會以時屆冬令梟盜蠭起特將情形電禀都督懇予緩裁嗣奉復電謂裁兵節餉關係全省不能因一隅之故致有參差等語現聞水陸均須裁去一連確否容俟續探 
[刦案消息]  
　　皖梟大刧亭林鎭後遁赴浙境迭經松軍水師沈統領親率所部晝夜跟緝梟黨遂於陰歷十月二十五日散帮惟李得標一支仍竄匿浙境前日葆安二營沈管　子祥在盛澤緝獲是案皖匪陳得勝一名供出浦東人楊德明亦係盜魁贓物均在他處大約此案巳有端倪矣 
[國會開票情形]  
　　華亭縣省會初選票當城區開竣之後國民黨在地方廳提起訴訟由廳派員會同謝監督逐細檢驗有陳鳳來以一百二十二票當選實則誤多二票張昌士以一百二十票落選實則漏記一票恰在當選之列彼時全部職員歷兩日一夜之久目眩手顫神倦力疲故此等事實祗可視爲疎忽不能指爲舞弊大約可望和平解决十二號在縣署大堂二堂分設兩開票處先開國會票共有三萬四百五十三票之多（當選姓名己紀要聞欄）謝監督意擬俟國會票開竣後繼續開檢省會鄉區票然本屆唱報各票中竟有塡孫行者者註曰大運動家有塡鄉下人者註曰吃飯領錢殆有心人故弄狡獪借不平以警衆者乎 
雜評二 
[責已]  
　　中華民國之欲列强承認非僅一二外交家游說所能爲力也必也於内政上有實在之整頓社會上現刷新之氣象如禁煙命令前清時外人屢　爲敷衍者也今果能立行禁絶土匪騷擾前清時外人恒慮其波及者也今果能從速勦減寓外各華僑前清時外人譏我膜視者也今果能實力保護一切政治上之積弊前清時外人料我無力掃除者也今果洗刷凈盡而後外人不敢輕視我民國而後外人始肯信任我政府非然者希協理所謂於共和實際不加講求而徒效前清籠絡之故技則蒙古之人心且不能收拾遑論列强之承認也哉 
本埠新聞 
[救國社開會記事]  
　　自俄庫恊約發表以來各省志士紛紛發起救蒙等會研究進行不遺餘力茲又有龐靑城温佐才伍廷芳熊希齡藍天蔚周金箴虞洽卿于右任李平書沈縵雲王一亭夏月珊潘月樵諸君發起救國社昨日假座南市新舞台開成立大會到會者約有二千餘人午後兩時開會首由臨時主席周金箴君報告開會宗旨略謂蒙事日急爰由同志組織救國社於今日開成立大會並聲明本社爲各團體之聨合機關專以鞏固民國保全領土爲前提蠲除黨見共謀國是爲主旨開化頑蒙抵制暴俄爲入手凡此種種設施皆所以爲政府之後盾也又言本社係國民救國之大團體凡熱心志士不論何黨何會均可自由簽名入社協謀民國之福利次由于右任君宣告救國社各種手續並由黄奠華君將救國社簡章逐條宣佈畢由衆公推于右任君爲正社長周金箴温佐才兩君爲副社長舉畢卽公擬電稿求請政府嚴重交涉繼復由沈戟儀沈縵雲潘月樵戈鵬雲張吾軍劉竹坪諸君相繼演說畢旋又由周金箴君謂本社進行手續甚繁是以分組（演講）（探險）（外交）（軍事）四團願諸同志盡力担任至經費浩大尤須羣力扶持鄙人願先捐洋五十元聊助開辦經費是時沈縵雲君亦捐銀五十兩潘月樵君捐洋五十元沈潘兩君並言此欵聊助目前開辦經費日後開支正大雖至毁家亦不敢吝惜云云於是投資捐助者甚爲踴躍捐欵旣畢即振鈴散會時已薄暮矣電稿附錄於後 
　　北京袁比總統黎副總統國務院參議院各省都督各報館各團體鑒俄庫事亟國民願爲後盾實力對待設救國社爲籌備機關今午開成立大會公舉正副社長于右任周金箴温佐才國際交涉請勿退讓國民竚待後命効死勿變救國社本部全體問 
 
 

Page 7

 
 
[工商部讚許商團]  
　　上海商團公會代表蘇本炎等呈奉工商部總長批示云呈及章程三件均悉據稱上海商團先後成立者有三十餘會之多現沈懋昭發起全國商團聨合會請鑒核批示並轉咨陸軍部備案等情查上海辦理商團先後成立旣有三十餘會成效己著茲復發起全國商團聨合會以期推廣聨絡用意周詳深堪嘉許惟所擬各簡章均與陸軍部甚有關係有無修改及如何辦理之處俟抄錄原章函請陸軍部核復再行立案合先批示 
[衆議院初選揭曉]  
　　衆議院議員上海初選區初選監督吳君於十三日宣示云照得本届衆議院議員初選舉遵章於十二月初十日投票計實到人數一萬二千八百七十六人依選舉法第五十六條之規定以本區應出初選當選人五十名除之得數三分之一應以滿八十六票爲當選票額茲於十二日上午當衆開票得足額者五十名外其餘滿法定票額者二十名按照選舉法第五十九條之規定作爲初選候補當選人合行一併分别榜示仰衆議院初選舉人一體知悉 
[當選人名]  
　　周澂　王豐鍾　光　姚明輝　潘紫綬莫錫綸　張　顧鏡　朱德章　趙澄瀾　胡人鳳毛經疇　李祖佑　蔣廷幹　王廷奎　王煥功　陳　珍沈梅伯　馬　鑅　丁両人　樓望鎔　蔣世傑　顧翕周楊維幹　楊洪釣　沈石英　朱　贇　沈　周　金秋舲姚明善　張葆辰　王豐鎬　趙履信　劉鍾福　龔　傑蔣永深　朱紫貴　蔡爾同　陸文麓　楊勤立　陳義生王臨照　胡遇魁　秦錫祺　曹鳳苞　周文熾　楊桂生周兆芝　楊啓瑞　鈕元晏 
[候補當選]  
　　龐淞　汪聲洪　顧孝清　喬　枬　周樹藩潘德隅　胡能譜　曹九思　王銓運　華蘭谷　顧視清王增祿　潘承恩　王豐玉　衛文熙　劉增祥　殷兆熊王佐才　劉志濤　聞漢章 
　　吳監督又出通告云查得衆議院初選開票當選人均已足額所有前經已發各選舉人之通告單内預擬十二月十四日重行投票日期自無庸議恐未周知特再通告仰各選舉人一體知照 
[六誌土商與報館之交涉]  
　　英商新老沙遜及新康等土商十一家同控民國西報毁壞名譽損害營業一案前日午後經公共公廨關讞員會同英領康君接續研訊原告代表担文帮辦沃沛威金生幫辦梅吉言兩律師被告代表佑尼干德雷斯兩律師均到堂辯護先由德雷斯律師上堂譯稱查西曆一千八百零一年英國名相霹脫君曾著論說攻擊鴉片爲不合道德今原告控告被告是以此種營業爲無背道德矣且証之近事如文匯焉報昨載公堂案有老巡捕房西探在一室内查獲烟客數人爲首者罰洋三十元次罰十五元餘人各罰十元公堂旣如是判决足見巳知鴉片爲違背法律言至此即由原告代表沃沛律師聲稱公堂判斷此案係罰其私售並非以吃煙爲犯法被告律師不應據此辯論德律師復稱禁烟以來巳有許多條文原告律師何能以無道德之營業爲合於法律但　片一物究竟違法與不違法是另一問題此問題亦甚緊要且查西曆一千七百九十二年及一千七百九十六年（卽前清乾隆五十七年及嘉慶元年）中國巳兩次頒發上諭禁止人民吸烟而一千八百年（嘉慶五年）又有禁止鴉片進口之上諭即一千八百国十年（道光二十年）中英訂立南京及天津條約鴉片一項尙未提及迨至一千八百五十八年（咸豐八年）中英又訂通商條約始提及鴉片至一千八百七十六年（光緒二年）中英訂立煙台條約英政府允中國征取洋藥厘金一千八百八十五年（光緒十一年）英政府復允中國征取厘金每担加至八十兩今原告因依據以上各條爲合於法律敝律師殊不以爲然况一千八百四十年（光緒五年）中美條約亦指鴉片爲不合法律云云復據沃律師駁稱中美條約祇言兩國人民彼此禁止不許互相販運進口並無不法字樣德律師復稱原告律師旣以中美條約祇言禁止並非謂不合法律本律假即就禁止言之西曆一千九百零六年（光緒三十三年）九月間中國議定禁烟頒發上諭限十年爲期各國亦極愿贊助故中英兩國政府於一千九百零七年訂立條約自一千九百零八年正月起逐漸漸減少進口各國且派代表在上海開萬國禁烟大會議定扶助中國袪除鴉片之害並各向本國政府要求設法禁止且聲明除醫藥所用外卽爲不合法律而英國敎士立山特又於一千九百十一年前往山西調查禁烟成績中英始復訂立禁煙條約總之鴉片一物不獨消耗金錢且碍身體並破壞家庭之幸福故中國從前所頒之上諭及奏准之章程與現在袁大總統之命令均指爲不合法律被告所登批評論說均依據公衆輿論不能指爲不合即使言語激烈亦無甚不當原告因知鴉片之運將終故倡此背城一戰但被告係評論一種無道德之營業祗須原告不操此種營業卽可無人批評今原告因此而提起此等奇怪之訴訟即在英國亦屬少有且登載之文間有由英人簽字者應先至英國公堂控告然後再控登載之人今原告所控殊無價值應請將案註消又據原告代表沃沛律師譯稱中國於毁謗一事向無專條但此種毁謗之案公堂巳辦過幾次有案可稽且被告報紙旣用英文即照英國法律辦理亦無不可但敝律師並非要求公堂用英國法律辦理蓋以英國法律對待報館亦狠寬容之故至如被告所稱應先控告簽字之英人麥加林此實混淆堂上之視聽况麥加林之文詞祇有一二篇且係爲被告所激動總之原告所控祗有兩層一問被告此種文詞是否毁謗二此種毁謗之詞是否專指原告除此二者之外均與本案無關故被告律師辯論之詞引用上諭章程命令及英國國會美國下議院以及種種輿論均屬無甚關係至中國禁烟以十年爲期各國本均贊成故英國國會及美國下議院亦不過要求政府協助中國並非指爲不合道德如被告果爲公益起見評論鴉片亦祗可憑空議論不能指實乃被告所評論者人人可以一望而知應請堂上禁止再登此種言論中西官磋商良久以爲時巳晚諭各退去候會商堂諭宣布 
[江蘇都督通令彙錄]  
　　上海縣知事吳君昨奉江蘇都督通令三則遵卽分别照辦原文分列如左 
[通告改用陽曆之關係]  
　　民政司案呈據崑山太倉兩縣先後呈報縣敎育行政會議議决案到府察核所列議决案内均有變通年假假期於陰歷年底仍行放假一條查前准敎育部頒行學校學年學期及休業日期規程雖有寒假之　許仍應由各校將改用陽歷之關係剴切通告學生家屬俾可曉然共喩以期漸改社會習慣應請通令各縣轉行各學校遵照等情合行通令該縣知事即便遵照轉行所屬各學校一體遵行是爲至要 
[縣知事均須任命]  
　　前奉大總統第二號訓令業經通令轉飭遵照在案尋繹訓内開任免職員按照約法爲本大總統特權自民國初建以迄於今現任府廳州縣地方各長官尙多未及任命似此擁官吏之職權而不具任命之形式實非統一國家所宜應由各省都督民政長於此次遵令考核後除佐治各員准其就近核辦外迅將勝任知事各員開具詳細履歷並分别加具切實考語彙案呈由國務院呈請本大總統補行任命以後如有調任之員均應依此程序分别辦理等語除本省各縣民政長業經令飭一律改稱縣知事靜候考核呈由國務院呈請大總統分别補行任命以符約法外所有各縣佐治職員仍照本省暫行地方制第三第四第五第八各條辦理至暫行地方制其餘各條及縣民政長選舉章程奉令前因應卽作爲無效爲此通令各該知事仰即知會縣參事會及所屬市鄉各董一體遵照 
[禁止賭博]  
　　照得賭博之風貽害地方最烈賭勝則起貪心賭敗必思復局勝敗相尋引人無己而終歸於一敗更有造爲翻天印倒脫靴等詐術騙取人財遇之者更無不敗一經陷入其中或廢時失業或蕩産傾家或負債無償釀成訟累或國課無納致犯刑章馴至迫于飢寒流爲匪類夥同賭棍擄人勒贖種種作奸犯科之事均於賭窟釀之本都督深惡痛絶久經通令嚴禁在案乃訪聞各地方此風仍未稍戢尤以鄉鎭爲盛鄉鎭尤以秋收後爲最盛並聞有等不肖之徒假會黨爲護符到處煽惑鄉愚以演戲爲聚賭之媒介因而包庇烟館抵抗禁令恣行不法妨害治安實屬社會之蟊賊斷爲法律所不容爲此不憚煩言重申儆告自示之後爾等如仍不力戒賭博勉爲善良一經查悉輕則照違警律處罰重則交司法官治罪並令各縣知事督警協保嚴密查禁有犯必懲决不　貸一面轉知市鄉自治職各按地方情形推闡本都督禁令之旨多演白話廣爲宣講務期勸懲交施立除惡習以正風俗而維治安 
[定期商議義塚問題]  
　　上海慈善團總協理致各賛助員函云准陸君崧侯函開以二十七保義塚地前爲廣肇山莊侵佔經一再禀請地方官查究清出保存利息有案茲又據報告今秋工部局欲於該義塚内穿過築路向市政廳數次函商均却以不可前昨又來再三要求相讓但事關善堂義塚應請開一臨時參議員會公同取决等因茲特定於本月十五日星期日下午一時在慈善團集議務希台駕准臨無任盼禱 
[通飭查禁共進會]  
　　江蘇都督查明中華民國共進會實係靑紅兩帮組織而成該會會員人類不齊且近來時有開設香堂私立碼頭散放票布情事惑衆歛錢希圖擾害亟應嚴密查禁爰特訓令混成第三旅李旅長通飭水陸各營如果查有共進會會所着卽勒令解散以保公安 
[嚴禁私運槍械]  
　　江蘇都督訪聞近有不法之徒在滬私購槍械由滬寗火車朦混偸運接濟長江各處匪黨除巳訓令駐紥寗省下關各軍隊派探至下關車站密加搜查外並令駐滬混成第三旅李旅長嚴密查拿以杜偸運 
[學生會歡迎華僑紀事]  
　　前日寰球中國學生會開會歡迎華僑選舉會代表吉隆陸秋傑星州朱資生林鏡秋金山鄺堯楷仰光周作霖山口洋鄧克辛亞齊謝碧田八打威廖嗣蘭日里民禮劉干木横濱鄭宗榮朱壽震等諸君尙有檀香山楊燿焜仰光沈懌舸泗水蔣報和多隆亞公林孝僴峇眼坡莊嘯國安班瀾鄭世琛巨港王少文諸君因浙都督電招赴杭未曾到會是晚男女賓到會者約二百人八時開會由主席伍廷芳君致歡迎詞謂鄙人前赴各國見華僑在外種種困苦情形慘不忍覩曾報告滿政府彼乃置若罔聞棄之如遺竊惟華僑卽吾之父兄諸姑姊妹遠在異國尤當聲氣相聨親之愛之豈可稍存異視今民國成立一掃從前專制毒燄國民應享之利益與諸君共之將來祖國種種事業亦望諸君共相賛助今日本會歡迎諸君所以表聨絡同胞之誼此後應互通聲氣協助國家俾成爲世界强盛之國本會同人有厚望焉次朱君資生演說謂從前吾儕僑居海外孤立無援往往受人凌侮自共和成立以來吾人增光不少此後得與諸君同享民國之利益欣幸無量吾國人在外洋者惟有學商兩界本應彼此聨絡今華僑有聨合會留學諸君有貴會實吾儕日日所希望者以後極願互相贊助一致進行合兩團體而促中國之進步則强盛有期矣次有育賢學校之女學生唱歌奥而白君馬女士之奏琴王志仁成秋農兩君之中國音樂聞者莫不擊掌讚美會畢又欵以茶點握手而散 
[保護游歷洋員]  
　　江蘇都督准直隸馮都督咨稱茲有日本官員松村里男隨帶譯員僕從各一名由津前直江蘇皖贛鄂汴等省通商各口游曆咨請飭屬妥爲保護等因程都督准卽通令各縣知事照約保護聞上海縣吳知事前日巳奉令遵辦矣 
[滬防營無船可派]  
　　上海貨物稅務所孫所長查得西鄉虹橋鎭地方設有稅務分卡所收稅欵時有存儲邇來各處刦案迭出深恐盜匪覬覦乘間搶刧特於前日函請滬防水師第三營飭派砲艇一艘駛往虹橋妥爲保護茲經該營王管帶查得虹橋鎭地方前由紳董請撥師船二艘業已調派余彭二排長駕船往駐保護商民且查本營師船原有二十號均已派往各口防堵所請派船護卡實難照准昨已函復孫所長查照矣 
[製造局記事]  
　　製造局陳督理前奉陸軍部電令配解步槍手槍曁彈子等件業由陳督理遵令配齊六密里八快槍八百桿及東洋新式手槍八百支又手槍子彈二十萬粒巳於前日裝由開平輪船載連一面報請新關稅司驗放出口以使解部撥濟軍用 
　　混成第三旅所部第一　第一營因有步槍百餘桿機關不靈槍頭刺刀亦不完備曾請製造局修配尙未竣事茲由陳督理查得該營防守滬地所有軍械旣巳損壞自應趕修業於前日諭飭槍匠一併配修完竣解交李旅長查收備用矣 
[關於膠布征稅之部批]  
　　上海膠布業代表陸文麓君呈奉工商部總長批示云呈悉膠布關稅請照土布章程完納一節已據情轉函稅務處核辦應即靜候復到批示可也 
[萬福華之解鈴人]  
　　地方審判檢察兩廳長黄陳兩君以國事犯萬福華此次開釋皆由公共公廨關讞員與領事團再四磋商始達目的業於前日分别函致關君伸謝矣 
[禁烟局委員不認舞弊]  
　　天津禁烟局委員孫賢濟因在天津焚毁煙土時以假換眞變價逃滬經該處巡警長偵悉禀奉直隸都督派偵探長丁洪荃持文來滬投報公共公廨於昨日派探李星福將孫逮案訊據供稱此事實係悞　本欲赴津陳明原委因滬上開有店舖須俟清理起行孫襄讞商之英領翰君判孫交妥保着自隨來探往津備質 
[包探偵獲强盜續誌]  
　　王春山陳妙生王小弟趙全福金炳生陳生陳阿弟周春山王阿土等日前紏黨搶刦西鄉七寶鎭管仲清管侣元管照元等家值洋二千餘元之金珠飾物並拒傷事主管夢眞管寶清分贜逃逸復往　涇鎭行刧某豆腐店携贓逃滬匿居閘北富貴里及新閘白克路人和里嗣因同黨身死集資棺殮經老閘捕房包探陳阿四察出破綻禀奉捕頭協同一號西探隨往閘北將各人一併拘解公堂訊供管押在案昨晨復由捕房解案先據事主管仲清等上堂訴明前情並稱叔父夢眞堂弟寶清均被刀傷未愈求請解歸靑浦檢察廳訊辦並由南市市政廳偵探投稱南市亦拿獲是案同黨多人稱係陳妙生爲首請爲解送市政廳訊辦旋經孫襄讞向各盜逐一研結均不承認遂商之英領翰君以事出内地判王等各盜仍帶回捕房候備文解送滬南警務公所查明核辦 
[再紀周蕙芳與錢寳玉之關係]  
　　新閘平橋路住戶施再春控中華大戲院伶人周蕙芳串同在途之王阿六誘拐伊妾錢寶玉並捲取值洋六千元之衣飾等情由探目劉森堂將周伶解送公共公廨交保候訊在案昨經中西官提訊據中西包探禀稱原告因其妾業已回家不愿到堂爲特請示中西官以施旣不欲深究遂判將案註銷 
[城内]  
[地方審判廳民庭牌示]  
　　爲牌示事查訴訟人　意展期妨害訴訟之進行應照規定懲處業經本廳明白通告定於本月十號一律實行在案茲有周圭書等訴周翼雲延不履行債務一案曾經於本月初四日發出傳票定期本月十一日開庭辯論茲據承發吏報告該被告届期不到實屬任意濡滯自應按照臨審不到者責令該被告担負本堂訟費之規定辦理查本案訟費洋八十三元以半數計算應由該被告擔負四十一元五角以符定例除通知原被告遵照外特此牌示 
　　地方審判廳民庭批（陳則民律師爲陸泰孚申請明白批示批）審判廳非檢察廳輔助機關不能代行偵查處分是該代理律師一誤也審判廳與檢察廳不相統系不能飭令檢察廳作何等事是該代理律師二誤也本廳前據該申請人呈繳帳簿係屬民事起訴故一面暫存一面向第一初級廳調卷嗣以第一初級廳咨復以該案發生刑事原卷巳送檢察廳等語本廳當即命令該代理律師領回逕繳檢廳以便先理刑事又據該代理律師申辯復行片詢檢察廳旋准片復始知刑事并未消滅故本廳二次命令該代理律師仍遵前令辦理是本廳辦理程序并無不合前後又無相違總也之此案現在檢察廳應候檢察廳核奪該代理律師好爲無益之辯論夫亦可以已矣（陳和生訴岳雲卿案請執行批）狀悉查民訴律五百十二條第一項之規定關於假執行之聲請於言詞辯論終結前爲之此案言詞辯論終結并經本廳判決後該原告始行聲請假執行并據民訴律五百十條以爲証不知五百十條係規定審判廳因聲請爲假執行宣示之程序至五百十二條第一項始規定當事人聲請之程序也所請核與法定訴訟程序不符確　照准 
[男女和姦]  
　　滬南王家碼頭萬順火腿店主朱顯勳娶妻許氏稍有姿色本年三月間朱因事回浙江原籍店伙張金元遂與許氏成姦至七月初七日被學徒戴道根撞破告知經理譚琴生俟朱顯勳到滬密嗣朱返滬查明其事卽將許氏及張金元一併扭送市政廳轉解檢察廳起訴審判廳請辦前日經推事官開庭傳到見証戴道根譚琴生証明和姦屬實援照刑律二百八十九條判决張金元朱許氏各拘留七個月期滿省釋 
[見財起意]  
　　丁金華在浦東金匯橋鼎豐當爲出店曾於月前由帳房囑送現洋一千二百元至滬南吉祥弄致和錢莊交付往來帳欵行至花衣街相近丁將布袋放於地下在旁解溲忽被匪徒林德富攫袋圖逃丁卽追捕將袋擲還惟已缺少現洋一百元當喚巡警帮同獲住解送市政廳轉解檢察廳起訴審判廳昨經推事開庭訊明林德富見財起意圖竊罪已成立援照新刑律第三百六十七條判决林德富拘留六個月以儆 
[南市]  
[定期集議]  
　　警務長奉程都督指令改名上海商埠總長定於民國二年正月實行改定茲擬於十五號下午二時假座市政廳先與警務所各職員以以及各區員巡員研究進行辦法俾臻妥善 
[查獲匪類]  
　　滬南浦江水巡區區員昨日訪悉有盜船一艘停泊十六舖某兵輪旁當派長警協探趙升胡富泉沈坤等前往查獲土匪王阿虎潘掌全葉福山朱庚全金本全張小弟等六名連同兇器解區後經區員問明卽着移解警務所預審擬究 
[閘北]  
[第三初級審判廳批]  
　　（陶尙達呈訴王聖賢欠欵案批）狀悉着即將被告現在避居之地址詳細呈報以便援民事訴訟律第一百八十五條第三項送達毋得自誤　（李厚樑呈訴張鴻飛欠欵案）准其和解訟費分繳　（徐文濤呈訴周殿餘欠欵案批）准予和解訟費分繳　（石杏元呈訴吳琴蘭串抵不贖案批）查此案前經裁判所傳訊判令原中沈四德等理處在案據訴吳琴蘭串抵不贖等情訴訟價額在三百元以上應赴上海地方審判廳呈訴此批 
[紛紛起訴]  
　　郜敬奎控羅有祥羅有富彭學光周文樂翁陳氏陳王氏等串拐五歲男子鳳山由警務所移送檢察廳在案茲悉彭周二人與陳王二氏串同年纔十六之羅有祥誘拐鄰家小孩已有多起破案後有婦人楊高氏投廳控拐伊女王國祥亦訴稱有女被周誘拐戴鳳祥控周拐伊養媳業經王檢察分别批示准予查訊着各原告投案候質矣 
[挺押不理]  
　　前日由二區解送酏合盛王鑑和二人至警務所據報王前向順徵公司租賃華興坊三十號房屋開設豆腐店積欠租洋四十八元被經租人金守本扭控到區王央李擔保出外限期分還不料王保出後私行搬逃並拆去地板門窻估計值洋六十餘元連欠租共在百元以外嗣由保人賠墊洋廿元王遷居法界抗不理處本月九號被李在閘北遇見扭控到區詎王挺押三月依然不理解請訊究等情凌科長提訊一過判還押候辦 
[公共租界]  
[自行理處]  
　　楊家勳本在天津豐茂洋行内爲寫字近因私用帳銀七百兩濳行來滬經洋東偵悉控奉該處檢察廳移文到廨於昨日轉飭捕房將楊提案經中西官略詰一過判楊交人銀並保自回原告理處 
[被告待訊]  
　　龐晋生因欠蔡沈氏銀七百兩被控逃匿蘇州昨由包探將龐移提來滬解廨請究判押候訊奪又劉岳氏控子少卿吞没遺産昨亦由探將氏子傳案交保過堂候訊 
[私賣洋藥]  
　　醫生王應林因在裏虹口街八號屋内私設烟搨售烟被捕房查獲昨將王傳至公堂訊實判罰洋二十元充公無力改押三禮拜煙具銷燬 
[串竊結果]  
　　徐順福張阿泉等十一戶環控積竊許二寶唐卿壽王毛毛串竊衣物均由吳炳生銷贜由探將各人一併查獲昨解公堂訊供不諱判許押西牢五年唐王各押四年吳押二年期滿均逐出租界 
[不認攫物]  
　　包陳氏控流氓林仁生在福建路攫取金押髮昨由捕房將林拘解公堂訊供不認押候查辦 
[仍無實據]  
　　西崽陳安記控劉金大圖賴會欵指使張梅生李連生誘至靶子路弄内用刀戳傷一案昨經公廨中西官復訊仍無實據驟　定讞判劉張李三人一併交保候要証劉阿甯到堂再訊如一月内不到應卽將案註銷 
[駕車不愼]  
　　劉廷獻因駕駛汽車不愼在黄浦灘撞斃小車夫羅金福昨由捕房將劉拘解公堂請究判存洋三百元交保候屆美領堂期解　 
[瘋子吞烟]  
　　揚州人王德喜素有神經病前晚在武昌路弄内吞烟圖盡被捕查見救愈昨送公堂由王妻投案証明判送醫院醫治 
[延宕不理]  
　　英商勞司控張郎山抵單不贖由廨斷張還銀九百兩在案茲因延不遵繳昨由捕房將張提案請追判押候原告到案再核 
[數目不符]  
　　英商通用電汽公司控施洪坤不理貨銀四百餘兩昨由捕房將施傳至公廨訊理施祇認欠銀二十餘兩判施交保着卽正式具訴聽候察核 
[汽車傷人]  
　　昨有徐國楨肩挑皮鞋担至西華得路被七號汽車撞倒跌傷手臂由捕送入捕房轉送同仁醫院醫治再行查核 
[空出風頭]  
　　陳寶發周紀財二人前坐王阿品之馬車一個月車資未付避匿不面昨被王在漢璧禮路撞見鳴捕扭控捕房捕頭諭赴公廨控追 
[索債剝衣]  
　　兪榮慶昨報捕房云前借毛雲才之洋無力歸還前日在途遇見被毛剝去衣服請爲查究捕頭准之 
[小孩被拐]  
　　百老匯路六百四十一號住戶周同記昨至捕房報告被匪拐失十歲男孩名和森四尋無着捕頭允爲查緝 
[船夥竊洋]  
　　船戶王如龍扭其夥孫竹林至捕房控被竊洋數十元孫稱情願還洋從寬釋出理處 
[法租界]  
[焚斃學徒]  
　　永安街鍾阿天所開之打包店前日早晨失愼焚斃學徒一口巳略誌昨報茲悉該學徒屍身業已在火場檢出卽由捕房飭送輔元分堂棺殮旋有屍叔程永茂到堂自行備棺收殮聞死者年十二歲名孝林係江西人公堂聶讞員昨晨蒞廨即會同李副領事乘坐馬車至火場履勘 
[恐難規避]  
　　陸如明控邢金萬不還借洋一百六十五元經公堂飭傳不到將其子順齾拘廨訊究據稱父親有事故未到案求請寬限判押候乃父來案方准開釋 
[限期理楚]  
　　葉金萬在勝家成衣機器公司爲跑街夥近因私收客帳洋八百餘元被經理西人查出後業已歸還若干尙少洋五百九十餘元延宕不還故由華經理譚樹生控奉公堂中西官訊明無訛判限十四天着交人銀兩保出外理楚 
[司機受罰]  
　　小車夫唐金來前日載送物貨在途與某號東洋車碰撞傾倒電車軌道旁繼有張阿友駕駛電車而來二百零一號華捕見之即舉手令停詎張不睬往前逕行致將小車碾壞昨由捕房傳至公堂請究先據該捕同小車夫投廨訴明前情中西官會商之下判張罰洋兩元充公再償還小車修費洋一元四角了事 
[雜評三]  
　　土商以販土爲營業擇術如是揆諸矢人惟恐不傷人之例亦其所處之地位則然度其心固未必竟以此爲道德也 
　　顧社會有公道國家有法律但使反對者之持論爲公道之所許而其分際又賅括玄渾未嘗加損害於特定何一人之聲譽則按諸言論自由之義固非文明人所應干涉耳記者深爲某西商惜矣 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[新題目之舊試卷　十年不得與男子交接] [  了靑]  
　　有不得交接者十年男子亦苦矣夫男子與女子交接常也藉曰不得與而又限之以十年苦豈僅男子哉且易言男女構精萬物化生構精者交接之謂也蓋運動之道窮則生活之門絶而况遲之愈久靳樹人之樂以樹木爲期白水誰盟靑春不再其不致害單相思病以死者幾何哉　日者某女士以要求參政權故提議及交接事意蓋欲挾制男子也而吾且論交接　交以道接以禮老成之男子則然耳少年惜玉憐香半思染指故當新婚久别往往有朝交而暮接者暮交而朝接者予取予求蓋不啻家常之便飯　不妄交不妄接拘謹之男子有是耳蕩子尋花問柳最愛偸情故當惹醋拈酸往往有此交而彼接者彼交而此接者逐羶逐臭更何須道地之藥材　交接之關係男子也如此而謂可不得與也則必使鍾情之輩盡作寡人好色之徒皆成鰥客而吾且反其道以思之　從來深閨怨女其不至自尋月老以待後此之團　者原望交接之有日設良時莫卜勢將有不待交而交不待接而接以外交之手段生間接之問題　從來側室妖姬其不至别覓漁郎以待偶然之問渡者原仗交接之有時設得水難期勢將有交所不當交接所不當接以交通之地點設接待之人員　不交接之弊至此而况遲之於十年乎而吾以窺女士之心　豈其面貌癯而腰肢瘦妄思食言而肥故以此十年者愚弄同胞藉作一身之藥石曾亦思十年中不得交者幾何人不得接者幾何人卿旣分我杯羹能保人之不請君入甕乎永巷幽而長門閉進退維谷其將何以爲情　豈其神通廣而法術多儘可挺身而出故以此十年者恐惶男界示拚一己之犧牲曾亦思十年中不得交者若干日不得接者若干日卿即閉門自守能咻人之不扣關相攻乎半途廢而一簣虧取舍兩難爲問何以自處　然而女士無憂也以爲目的達則條約自除所有之權厡難立時回復　抑且女士不懼也以爲反對多則效力自失自由之論儘不妨當面取銷　吾男子其堅持到底乎幸勿爲女士愚 
　　賦得女子要求參政權得求字五言八韻 
　　女子生今日平權各自由洋洋參政治粥粥肆要求莫笑胭脂虎休言風馬牛從軍曾漢代有婦記宗周公僕難甘矣英雌可許不香肩擔大任繡口出陰謀决勝開羅幄籌邊上翠樓羣雄如反對久曠漫相尤 
海外奇談 
[太質店] [  頌談]  
　　巴黎有一大質店其屋平列之可延長至五英里半然猶嫌其狹小不能容物今特添建二百餘間聞每日出入於此質店者可七千餘人店中司事亦不下七八百人 
[世界最狹之海峽] [  瘦蝶]  
　　東西兩土耳其國境當瑪靡拉海多島海之間名他大尼海峽爲歐亞分界之所其間寬止二三里歐亞兩洲人可以隔岸對語春秋時波斯王澤耳土伐希臘曾造浮車以渡軍即指此地誠世界最狹之海腰也三 
[世界最深之海峽]  
　　凡陸地與他陸地相近之海峽其海面愈近則海底必愈淺惟澳洲東北珊瑚島一帶其海峽相距雖不遠而水深則仍與海洋相等蓋其島多生在水深處緣珊瑚乃合無數小蟲而成蟲離水則死故島之四周水必深其海峽與他附近陸地之海峽不同三 
自由談話會 
[鐵血！金錢] [  張禹門]  
　　嗚呼悲夫自由談話會諸君自由二字今將隨俄蒙協約奔騰澎湃之惡潮流而俱去矣何則所以能保持自由二字者自由二字之所以能放光芒於自由談話會之攔者徒以燦爛莊嚴中華民國四字尙存在於世界各國人士之心目中耳今也何如甘爲戎首之俄兒竟與外蒙協約承認外蒙獨立破壞均勢之大局惹起東亞之戰雲使我燦爛莊嚴新締之民國陷入漩渦危亡之中矣而謂自由二字獨能生活而存在乎波蘭埃及殷鑒不遠嗚呼悲夫 
　　數十年來瓜分之問題眩耀人之眼簾震動人之耳鼓列强之所以束手徘徊莫敢先發者徒以兵凶戰危均勢之局未破耳今也俄占外蒙導綫燃而樞紐轉均勢破而戰雲起矣彼虎視眈眈之日法野心勃勃之英德又誰甘落人之後吾知亦將步武暴俄之後塵攫南滿者攫南滿併雲南者併雲南襲我西藏者襲我西藏吞我膠靑者吞我膠靑彼今日一二持公道主義者吾知届時亦將因實逼處此取一致進行之勢染指於我大好之河山擇腴而嗜矣印度也朝鮮也猶太越南也　繹前史爲吾等憑弔晞嘘哀感之資料者孰意今日乃復將演此慘劇於吾如花初苞莊嚴燦爛之民國也耶嗚呼悲夫 
　　語云國家興亡匹夫有責矧共和之建設乃爲吾國民抛無數之頭顱擲無量之頸血而換來者乎推吾同胞之初意非不欲發奮揚厲輝我國光揚我國徽吐氣於五大洲使五色旗飄颺於歐亞大陸執全球之牛耳爲世界之主人翁乎今也何如建設之功未就分晣之耗傳來行將宛轉於異族鞭箠之下呼號於屠人刀爼之餘吾知吾前此熱心改革之諸同胞必深悔前次之孟浪矣嗚呼悲夫 
　　國存與存國亡與亡我之立處卽我之死所同胞同胞抑振起奮發一往直前與彼碧眼黄鬚兒共入金風鐵雨之場表示我民氣之發揚以頸血濺刀矢以一身裹馬革萬衆一心羣起撲滅俄醜進民國於永安之階保東方和平之障乎抑願抱昻藏七尺以終自陷溺於陸沉浩刧隨波蘭印度諸亡國之黑浪以捲去之耶抑散産助餉毁家紓難瀝滴滴之熱血拯國事於難艱困苦風雨漂搖之秋乎抑願醇酒婦人深自窖藏俟社稷爲墟祖宗不榖時任人牛馬任人奴隸供彼　羶殘毒之資料授後世之閱亡國史者唾罵戟指茶餘之談助也耶欲聖欲賢希賢希聖總在吾最親愛之同胞一轉念間耳嗚呼悲夫 
　　時岌矣勢迫矣爲吾同胞艱難困苦所締造之燦爛莊嚴之民國已陷入驚濤駭浪中矣酣歌恒舞非其時矣名山事業將非吾所有矣子女也玉帛也象以有齒而焚其身更非吾等所宜享矣生無百歲死千秋愼無負丁少年時白了少年頭吾最親愛最信仰之同胞曷速崛起而籌救國之道乎救國之道有二曰内曰外内輸金錢外轍鐵血蓋時至今日戰亦亡不戰亦亡戰或不必亡不戰則未有不亡與其伏首帖耳任人處置坐以待亡曷若奮起力抗殺賊而死以留英名於後世之亡國史苟天不我殄一戰而勝强横之斯拉夫族則我民國或可不亡吾故曰外輸鐵血非鐵血不足以救亡雖然欲議戰必先籌餉蓋軍械之精良爲行軍之必要軍心之蓬勃爲行軍之必要而軍餉之有無尤爲行軍最　之圖也徵之日俄之役軍餉之注重也可想見矣矧遠征絶漠對付强鄰乎吾故曰内輸金錢非金錢無以爲戰也嗚呼吾同胞自認爲民國之國民乎吾同胞果以世界之主人翁自命乎吾同胞尙欲長享自由之幸福乎曷速喋爾血毁爾産爲民國謀幸福爲世界謀幸福保持自由之幸福某不才謹鞠躬翹首引領而望之矣嗚呼悲夫 
劇談 
[紀十二夜老譚之空城計] [  玄郎]  
　　是晚倒第二爲趙月來小福安之雙花蝴蝶月來之翻檯（六）跳檯（二）福安之扛子旋子名素譟然座客對之則大呼討厭濫拍其掌大下逐客之令卽草草收場精采毫無以爲時太晚（時巳十一點三刻）排戲者不善置配時間遂埋没其長非戰之罪也老譚既排重複戲又以時促而不及終劇（斬馬謖　演）嵩壽兩失之默察座客之心理老譚登場至遲不得過十一時否則居其前者難以演唱矣失街亭出場粉蝶四句高下疾徐動中肯綮殊有紆徐爲妍卓榮爲傑之槪而尤以（陰陽反掌定乾坤）一句提高反掌之昔更見神采飛揚（軍中無戲言）一句鄭重說出聲色俱厲入情入理傳馬謖行帳一叚慢西皮矜平躁釋工穏絶倫看地圖自右至左緩緩而來足徵細到三句再探神氣一步緊一步白口亦一次緊一次（偏偏紮在山上）一句甚響怒其失機有無限悔恨之意說至（難道呌我左手被擒不成右手被擒不成）眉縐色變連搖春頭鬚髯俱動至猛思得空城一計則顚頭簸腦兩目直　傳　之至唱搖板首二句四平八穏輕倩合度（心中不定）之定字則千廻百折丰神搖曏餘韻悠然（大顯神靈）之顯字破空而入響動樑塵深得情急勢危大聲疾呼之旨（未完） 
小說 
[政治小說鐵血男兒（九）] [  常覺　獨鶴]  
　　第五章 
　　客散後烏突（以後歐立俱改稱烏突閱者注意）乃詢尼古拉曰君胡爲乎來倫敦其家居無事特遨游以遣興乎 
　　尼立爐旁因與黑生相爭目炯炯猶含餘怒聞烏突言答曰遨游乎！實告君幸勿以鄙陋見嗤僕每履繁盛之區如倫敦如巴利如聖彼得堡如維也納覩其馬龍車水酒池肉林塵濁巳甚即工廠櫛比華屋矗峙爲象非不崇閎而矯揉造作仍滿目煙火氣恍若身登舞台鉦鼓喧闐衣冠僞託令人異常煩悶安得如西奥司桑麻鷄犬風景自然國人亦耕鑿嬉游天眞爛漫除愛鄉愛國外絶無他種觀念僕適居故土若飲元酒味淡而永乂何必跋涉關山舍清靜之境趨浮囂之地以爲樂乎烏聆尼語俯首沈思中心大動蓋烏雖少小離家而童子時釣游之地實深印腦中時縈寤寐所斷不能契置者也乃嘆息謂尼曰君言實獲我心僕拍浮人海飄泊江湖足迹所經較君爲廣然覊留異地常念家山固非謂此間樂不思蜀也惟黄鳥啼聲不如歸去而白駒駛隙浪擲年華如願相償未知何日 
　　尼微笑知烏言及此巳磨厲以須可迎刃而解疾曰君遄返故鄉時機己至僕此行實以同胞之請願負重大之責任特爲君而來也 
　　烏瞠目視不知所謂 
　　尼續言曰同胞沈睡千年今已夢覺羣起義憤推倒墨賊惟全國無主大局鼎沸且瓜分警信日震於耳暴俄旣虎視耽耽爪牙密佈奥土又野心勃勃瑕隙是乘外交險象尤不可思議吾西奥司當此盲人瞎馬夜半深池之際惟有一人焉負奇才抱偉略足以救垂亡之國斯爲誰君是也 
　　烏搖首曰君其戲我歟何言之突兀尼正色曰皇天后土實鑒吾言此何事也而可以戲語乎西奥司國勢雖危人心未死日者國中父老子弟羣集敝廬就商大事僕乃告以宗邦救主翳　是賴同胞萬衆一心贊同僕意因令僕迎君歸國撫字羣黎抵制外患君果志氣不凡以恢復祖業爲心拯救同胞爲念必當不辭艱險慨然前往固無所用其疑慮二 
 
 

Page 11

 
 
   
 
 

Page 12

 
 
   
 
