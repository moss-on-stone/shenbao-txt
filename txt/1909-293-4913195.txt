# 1909 - 293 - 4913195

 

Page 1

 
 
   
 
 

Page 2

 
 
上諭 
[監國攝政王鈐章九月十四日内閣奉]  
　　上諭此次隆裕皇太后恭送孝欽顯皇后梓宫奉移山陵並祗謁東陵所有經行道路著派出之管道大臣及直隸總督督飭各該員弁兵丁嚴行稽查如有隨扈員役以及太監人等車馬踐踏並沿途藉差滋擾勒索等事即著該管大臣曁該督等查拿參奏至辦道各員如有草率偷减修墊不平藉口車馬踐踏希圖卸責情弊亦著該督嚴查參辦欽此上諭陸軍正叅領良𢏺著派充禁衞軍步隊第一協統領官並賞給陸軍協都統銜欽此軍機大臣署名奕劻世續鹿傳霖那桐戴鴻慈 
論說 
[聞伊籐被刺感言]  
　　我國自甲午一役失高麗割台灣償金二百兆朝野上下創鉅痛深始赫然知有伊籐博文其人且知其有不利孺子之心而不知其自英倫返國以後革新内政修好列强其目光之銳厲早遠射於黃海之東以謀遂其弱同種而覇東亞之野心蓋其蓄意於黑山白水間者非一朝一夕之事矣 
　　日人之經營中國着手不外二道其在東南則閩浙其在東北則奉吉顧欲圖閩浙必先得台灣故在甲午以前日人之於台灣已屢有違言及甲午事起兩國方磋議停戰日人即乘間據其險要而台灣卒於是役割棄欲圖奉吉必先據高麗甲申以前日人之於高麗已疊起暗潮及至甲申之約旣訂日人即伏分管高麗之線（如言中國派兵必先知照日本等條）而甲午之釁卒以是開而高麗遂不免於滅亡 
　　今者日人之於東北其志願已遂矣閩浙非各國必爭之地商務有自由行動之權無須更勞其謀畫而惟東北一隅恣睢爲治近則有俄人之瞰爭遠則招美國之嫉忌列强耽耽側目環視此固日人之所夢寐難安者也伊籐自收得高麗以後妈居統監之任廢皇位收政權三年以來布置略備已不虞其復有反側於是解綬退國移其馬首直向遠東而此次遂有滿洲之行雖據伊籐自述并無政治上之目的然以今日政治上之關繫觀之伊籐之於滿洲萬不能無此一行昭昭然也 
　　伊籐嘗謂高麗爲渡滿之橋今者基礎旣立秋肅風高矍鑠英雄單騎直入伊籐可謂志滿意得也矣然在伊氏觀之高麗之事雖已告成滿洲之事正在開始蓋猶不以此爲志滿意得之時而以是爲慘淡經營之日所以冰雪之地垂暮之年萬里悠悠飄然竟往此阿瞞所謂一世之雄也假使壯志得伸我不知白山黑水間又將煽起若何之風雲幻出若何之影相而乃天下假年俄頃之間坐喪於暗殺黨之一擊使之飲恨以殁豈非至可悲慨之事哉 
　　雖然暗殺黨之刺伊籐爲吞併高麗之仇也而伊籐吞併高麗今日正其成功之日也待其功成而始擊之雖足以快韓人之心已無補於韓人之事西報所謂矢已及的乃欲收之必不可得之事也嗚呼剖心冽血比干之體先殘吞炭效忠智伯之頭已漆我是以未嘗不悲韓人之志而亦未嘗不歎先機不圖事後噬臍者之無補大局也嗚呼 
來稿 
[江蘇紳士張毓英等上都察院請救銅圓弊害公呈（續）]  
　　一爲庫欵短絀之害國中歳入以丁漕爲宗州縣徵解丁漕其取民之錢數及解庫之銀數皆有定例銅圓未鑄以前錢價至昻往往徵過於解而州縣多有盈餘銅圓旣多以後錢價跌賤往往徵不敷解而州縣遂憂虧累顧州縣非能出私財以彌此累也其始也多抑勒洋價以責償於完戶其繼也將短繳欵項以貽害於司庫不但平餘規復雜稅等項纍纍欠解而不肖者并且於正項一宗亦敢任意虧挪雖叅革查抄而籍没之數終恐不如其短繳之數是州縣受銅圓之害輾轉相延仍中於民終歸於國亦可爲流涕長太息矣大吏建議徵銀冀以解除官厄究之根本積弊盡在銅圓不治其本但恤及官將復蹈道咸時民人揑荒之舊習民欠而害應徵之額課無異官欠而害應解之庫儲也一爲國財外溢之害各廠所鑄銅本苟爲國中自有之礦物則雖貪鑄規利猶不至外溢而可以自持乃歷年鼓鑄之銅悉皆購自外洋已開一大漏巵夫賠欵借欵歳歳輸出 
 
 
 

Page 3

 
 
銀四千餘萬兩商務虧折歳歳輸出銀一萬餘萬兩有往無來已陷國家於危險之地位今以錢幣之故復輸出銀數千萬兩埃及前車可爲痛哭查海關貿易總册光緒三十一年紫銅進口多至九十六萬四千六百二十一擔合銀三千一百三十三萬三千五百餘兩只此一年數已不貲則從初創以迄於今此七八年中漏出之銀奚翅數萬萬兩在昔購銅之欵提之公家而究其來源無一非取盈於人民最後鑄錢之利用之新政而覈其大宗乃反以轉輸於敵國民財旣竭即國家亦難以自存今縱不爲百姓計獨不爲國家計乎綜此八害不過粗舉崖略而害及民生國計者已如此如此而欲其民之無恐國之無危不可得也國之受幣也猶渠之受水皆有其定量而不能過渠受千石之水以爲平不及平則憂涸竭過於平則汎濫外溢人蒙其害錢幣亦猶是也當西歷一千七百九十一年法國政府增發銀幣外濫發銅幣一千九百六十餘萬佛郎又明治初年日本諸藩王增發紙幣外濫發無量數之銅圓當時財政愈棼民情大慌直至法日兩國新政府收回改鑄劃定幣制然後財政轉亂而爲治民情返危而爲安今我國銅貨充溢上下交匱其情狀幾與當年法日兩國相似弊害至此而今日始知救之已屬補牢之策弊害至此而今日猶不知所以救之後恐有滔天之禍職等公同研究徵集意見多主急則治標未暇執持高論又須彙合各種方法同時並進不能囿於偏端謹就所知上凟聖聽（仍未完） 
專電 
[電一（北京）]  
　　樞府電致粤督桂撫近日孫汶有無舉動如有蠢動消息隨時奏聞勿隱諱 
[電二（北京）]  
　　粤川漢路借欵挽回殊難美人持之尤力 
[電三（北京）]  
　　直督端即日赴陵查勘工程奉攝政王諭督飭在事人員核實節省用欵 
[電四（北京）]  
　　隆裕皇太后初七日回京 
[電五（北京）]  
　　資政院奉呈選舉章程大半由李家駒手定 
[電六（北京）]  
　　實錄館奏派纂修官七十餘員 
[電七（北京）]  
　　貴胄法政學堂望後開辦 
[電八（北京）]  
　　攝政王聞伊籐噩耗頗爲軫念電諭錫督將當時情形詳細報告並詢英國吉將軍近日行蹤 
[電九（東京）]  
　　日本東京人士接韓人暗殺伊藤公爵之報警愕異常東京諸新聞皆以深厚同情表示吊意 
[電十（東京）]  
　　巡洋艦磐手號派赴大連港於西十月三十一日載伊籐遺骸回横須賀 
[電十一（東京）]  
　　紐約人盼望伊藤公暗殺之詳報甚切 
[電十二（東京）]  
　　美國很里若日君今年六月遨遊日清兩國頃於美國紐育新聞協會語人曰美國之東亞政策專爲紐育瓦爯街資本家謀得利益該資本家將强迫清國借欵并責以巨大之抵押此計畫果成就美國軍人將不免有出戰之事 
緊要新聞一 
[列强要求各省聘用財政顧問官北京]  
　　外人私議監制中國財政一事外間傳說不一現聞此事略露端倪已電致政府要求各省皆聘外人爲財政顧問官而實則將於各省隂行其監制之權確否未敢臆定但求我言不至幸中耳 
[度支部决議宣示外債表北京]  
　　澤尚書與樞臣提議每年支出正欵以辦理新政償還外債二者爲大宗現在預算决算未訂新政欵額一時尚難劃清惟外債本息均係有定之欵所有近年來經由樞部曁各省承借者現已次第查復到部値此諮議局成立之際似應將一切外債分别年次償期數目利息及已還若干有無抵補的欵一一詳細列表頒示各省榜諸議塲俾紳商士民共悉外債之確數與財政之情形云云各王大臣深韙其議已决定實行 
[郵部籌辦全國大製造廠北京]  
　　郵傳部以邇來籌辦各處鐵路所用鐵路鋼軌鐵橋等項各鐵廠不敷供給昨特電咨各省督撫共籌欵項在漢口上海天津三處設立最大之製造廠專供全國鐵 
 
 

Page 4

 
 
路之用其原有之漢陽鐵廠上海製造局天津機器局一律歸併 
[疆吏嗜烟大叅案將出現北京]  
　　閩浙總督松壽貴州巡撫龐鴻書布政使松堮外間皆謂其染有烟癖現經禁烟大臣查明確實决於日内具摺嚴叅 
[蒙藏人員奏歸藩部請簡北京]  
　　理藩部籌尚書以蒙藏興革事宜最關緊要所有該兩處人員自應由本部請簡方能爲地擇人而定章必由吏部請簡殊未妥協擬請嗣後蒙藏人員均由該部請簡聞已具摺入奏矣 
[川藏交界又有亂事北京]  
　　川督電樞府云川藏交界之太克地方距巴塘約十日程本游牧種族年來往往蠢動前月該處之喇嘛竟聚衆七八百人越境肇亂立調重兵往剿大戰於沙夏葛巴之喇嘛廟亂黨死百銀人官兵亦死傷甚衆現雖略爲平靖而旋撲旋起頗形棘手又離巴塘三百里地名洛買各喇嘛忽自相殘殺已調派新軍千人前往相機勦撫並陸續派撥軍鎭駐紥巴藏一帶藉資防守 
[皖省選舉上控大理院北京]  
　　皖省京官因龔心銘披該管知府撤去被選權電致皖撫力辯等情曾紀前報兹悉合肥商民日前特派代表人陳塤到京具控廬州府李守擅禀皖撫撤銷兵部主事龔心銘被選權不合定章公叩大理院判斷院中以奏定選舉章程内有凡不服該管衙門之判定者複選雖准其上控但自判定日起三個月以内爲限該代表人並未聲明判定日期難免無逾限情事難於收理已批示不准矣 
[憲政館電飭詳愼宣佈議案北京]  
[憲政館電飭詳愼宣佈議案北京]  
　　憲政編查館因各省諮議局現已開辦前日通電各省督撫所有提出籌辦國家公欵事項務派明幹委員向各議員詳細講明籌欵理由勿有含混言詞以免議員誤會 
[憲政館對於各省諮議局開辦之布置]  
　　致各省督撫電各省制台撫台鑒急本日奉上諭（見初一日本報不贅錄）特此奉知希即恭錄懸掛議塲並希遵照奏定章程及木館議覆于大臣原奏辦法切實辦理務須隨時監督毋令踰越權限致有紛擾窒碍轉阻憲政進步是爲切要憲政編查館鑑 
　　又致各省督撫電各省制台撫台鑒諮議局議塲内督撫席應在議長席後層居中稍高其餘行政官及行政委員席應在演台後議長席前之兩旁地位分列毋庸隨同敊督撫席一律在後以梗與議員相及質問即希查照辦理憲政編查館寘 
　　致東三省督撫電奉天制台撫鑒諮議局初次開議本館擬派員赴交通便利省分參觀情形奉省即由館員曹叅議汝霖此次赴奉之便就近察看即希接洽特聞憲政編責館綘 
　　致川督電成都趙制台鑒艷電所覆增稅各節其徵收方法應歸本省單行法内可交局議惟於應增之額不得率行議减憲政編查館送 
[憲政館與各督撫往來要電]  
　　閩督致憲政編查館電憲政編查館鈞鑒各省駐防有議員專額開塲時同城將軍都統應否入塲及如何列席之處希電示壽宥 
　　憲政編查館覆閩督電福州制台鑒宥電悉同城將軍都統非行政官毋庸列席如願叅觀應於督撫後面酌設坐位憲政編查館寘 
　　鄂督致憲政編查館電憲政編查館鈞鑒頃據諮議局議員丞請逕赴行政各署局調閱卷宗及遇事派員逕赴各署局諏訪查定章並無明文應否准行乞詳晰電示辦法至感夔龍冬 
　　憲政編查館鄂督電武昌制台鑒冬電悉諮議局應議事項内遇有必須調查卷宗及諏訪各事止可函請各署局抄交並答覆毋庸派員逕往此覆憲政編查館魚 
　　湘撫致憲政編查館電憲政編查館鈞鑒諮議局章第六條第一欵品行悖謬營私武斷者不得有選舉權及被選舉權案語云第一欵指宗旨歧邪干犯名教及訟棍土豪劣迹昭著而言又選舉章程第八十一條被選舉資格不符被人控告判定確實者爲當選無效又八十七條呈控以三十日爲限又九十三條上控以三個月爲限各等語今如有複選當選爲議員被人控告情欵與第六條第一欵及案語相符飭查尚未明確或聲名平常而查無案據或隔省獲咎咨查需時此等人開會時應否停止其到會抑令到會而仍候查抑逕以當選無效論其從前迭被控告查實訊結現復被人以前情訴訟者應否照局章第四十六條及選章八十二三等條辦理所謂劣迹昭著是否指多數人傳說而言抑須確有案據至議員有劣迹被人指控及得自訪聞在三十日以外而情節較重應否飭查裁判事關議院初　不得不欽遵節次諭旨精擇愼選特電奉詢統懇迅賜核示遵行春蓂叩感 
　　憲政編查館覆湘撫電長沙撫台鑒感電悉諮議局複選當選議員除現行犯罪應照局章第四十條辦理外如因他事被人控告自應准其到會仍令候查其從前被控業經查實訊結復有人以前情訴訟者應查明如與選章第八十八條無涉卽不准理至所謂劣迹昭著自以確有案據爲憑不得僅據他人傳說其被人指控及得自飭聞在三十日以外而情節較重者自應一面仍令到會一面飭查此覆憲政編查館綘 
　　滇督致憲政編查館電憲政編查館鈞鑒滇省諮議局議員有宣威陳時銓者於光緒三十一年内以票期未滿違例重徵理論不從反行毆辱等詞疊控箇蒙釐員陸飛鴻經前任丁制軍飭蒙自縣及後任釐員查 
 
 

Page 5

 
 
明先後禀稱係因商民李文清到箇蒙釐局撥票局中司事以指銷地不符又期限已逾照章應換李不服陳時銓率李及多人到局撾扭釐員滋閙經司巡等救護而散據蒙自縣令查明李文清即陳時銓之姪陳少華改易名姓復騐得釐員衣襟果有扯破新痕陳時銓亦受木器一傷甚輕當臥縣署大堂嘵瀆不已縣令勸諭乃去迢傳訊竟不知去向時有義利祥等號商在局眼見實係陳時銓恃符逞凶釐員並無扣票勒索等情又據釐金總局司道詳稱接准關道咨會大致相同並稱陳時銓於未經查覆之先忽禀請將案註銷疊次傳訊皆匿不赴審其爲情虛畏咎挾詐健訟已可概見等情在案查陳時銓係舉人後捐中書因其閙局一案出於蒙自距其本籍甚遠被選後因未據復選監督查報他處議員亦皆不知曾犯此案及本月初十互選假定議長該紳竟獲當選旋據紳士李法坤等以該紳曾包攬各貨抗不納釐凶毆釐員畏罪遠颺不合議員資格等詞具呈到院查諮議局章程第六條案語所謂品行悖謬營私武斷者指宗旨歧衺干犯名　及訟棍土豪劣迹昭著者而言該紳陳時銓旣實有前項情事目爲訟棍土豪似覺太過謂非劣迹昭著不免曲原按局章第六條所謂不得有選舉權及被選舉權證以各國法制似含有剥奪公權及停止公權兩義陳時銓所犯情節旣未便遽予剥奪又未便置之不論應否酌予停止其公權數年查照局章第四十六條案語即行撤銷以服羣情而資愧勵伏候鈞裁示遵秉堃叩有 
　　憲政編查館覆滇督電雲南制台鑒有電悉陳時銓被控情節旣經查明確有案據與局章第六條第一第四兩項相涉應即撤銷此覆憲政編查館綘 
[京師近事]  
　　政府近議實行整頓鐵路礦務電報三大政决定日間舉行大會議一次與會者爲郵傳部農工商部兩尚書郵部沈侍郎商約大臣及關於三政之各專員 
　　京漢鐵路局鄭總辦清謙現將本年陽歷八月份該路進欵詳算共計進欵五十三萬九千三百八十七元七角二分比較去年八月份進欵實少進八萬八千五百四十四元 
　　日前出使義國大臣錢恂荷國大臣陸徵祥各遞封奏一件因使在期滿奏請簡員接任惟外務部因堪充出使人才尚未擬定故請簡公使摺尚須暫從緩遞 
　　閩督致軍機處電稱閩省風災民間受害不淺損壞房屋無數沿海更甚轉瞬秋稼登塲顆粒無收乞轉奏飭部籌賑以活生靈等語昨日軍機處片交度支部撥欵賑濟聞度支部已電飭該督就近撥欵矣 
　　前湖北臬司梁鼎芬現已來京初八日赴張文襄公靈柩前弔祭聞梁臬上祭時哀哭甚痛蓋梁臬係文襄知遇之士故感情尤厚也 
　　政府王大臣會議各省提學使缺現居三分之二皆係署理而署缺不過暫攝恐於學務有敷衍目前之弊擬專摺奏陳查有可勝提學使任者即簡實授如不堪勝任則速更易簡放實授人員庶免推諉 
　　政府日前電致新疆巡撫謂天山南路之帕米爾爲中蒙俄英四塞之地人類不齊時起交涉日久恐釀禍端務請隨時簡派幹員前往稽查竭誠勸導庶使各安生業不致互相衝突 
　　太醫院堂憲以中國醫學不精久思改良兹聞該院院判凝揀派程度最優之醫生二十員赴美留學醫科細心考查以備回國時改良一切現正籌畫此項經費 
[西報譯要]  
　　紀伊籐被刺事字林報載十三日東京電云伊籐被擊立仆於地身傷數處已奄奄一息兇手當塲就獲又電云伊籐公爵業已氣絶文滙報載同日柏靈電云伊籐被刺栢靈深爲哀悼某報今晚論說稱之爲非常之人物其政治之成績德人深爲欽佩並弔日本及其國民失此愛國之大政治家又據本埠某君接哈爾濱私電稱伊籐係爲瘋漢所刺 
　　日本又將得一助手捷報云據朝日新聞載舊金山初七日電云前任西服爾按察司巴克君已經美政府授以駐華公使之任惟巴君願否受任斯職尚未答覆按巴君素抱職日主義日本練習艦隊及商業代表赴美得荷歡迎者皆巴君之力居多巴君得有日本三等勳章云 
　　各國對於中國路債之爭端又載初七日倫敦電云據華盛頓消息中國路債美政府旣須分任各國分定之里數必因以减少惟德國現不允减短川漢路叚而以英國管理之叚相抵 
　　中國未來之軍債某日報載前月二十九日倫敦電云據倫敦泰晤士報紐約訪事電稱兩星期後將有中國委員抵美探問能否於六個月内定造軍艦數艘及軍裝若干總値英金四兆磅之數據比足見中國實有籌欵英金四十兆磅振興海陸軍之意其欵將由借與中國路債之各國匀攤承借 
　　日報紀滿洲抵制日貨事某日報載初三日奉天電稱抵制日貨之風潮現頗劇烈中日各商交易現已陸續停止大小各肆所存日貨均已撤去從前惟不用日本火柴棉紗布疋烟草麫粉等物今則凡百日貨均在抵制之列滿洲全部均已延及新民屯亦起而響應 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[江蘇諮議局十三日會場紀事南京]  
　　十三日江蘇諮議局開會集議議長宣布議塲通告五則書記長宣讀制台批准議事綱則議長宣告嗣後學務特别審查事件當另立特别審查會公决委任審查員十三人姚文枬沙元炳陶保晉梁菼許鼎霖丁祖蔭黃炎培潘鴻鼎陶惟坻汪秉忠兪復吳佐清屠寛宣布救荒平糶案（周虎臣提出）議員討論甚久議决交財政法律兩項審查會會同審查宣布革除徵收積弊案（唐慶昇提出）議員公議請先將方君王君兩人議案提前發布再行討論宣布改良征收案（方瑜提出）又宣布整頓田賦案（王錫爵提出）上兩案由議員决議交財政法律會同審查脩正宣布先通淮水下遊以澹沈災案（王化南莊其仁提出）議决此案請加入淮揚水利同爲脩正宣布運河東堤改脩石工案（馬士述提出）議决併入水利案特别審查宣布補救江北水利案（顧詠葵提出）議長言此議案甚切實擬併入淮揚水利案交特别審查會宣布治淮議案（周樹年提出）議員討論後議决併入制台前案仍與水利同交審查宣布救濟清淮災荒案（請議審查會報告提出）當塲議决由諮議局轉請督撫代奏宣布審查寗省接築蕪湖鐵路案議决即據審查會報告覆制台爲第二續會是日議事畢議長言議事細則九十二條議員請假另行公訂規約互守之現規約尚未訂定應請議員起草當由公推抑可委任議員公議贊成委任議長遂布告委任秦君瑞玠起草 
[浙江諮議局十二日開會詳紀杭州]  
　　十二日浙江諮議局下午一時開會摇鈴入座計實到議員百有一人議長報告各省來電爭論督撫公文用札問題謂須臨時變更議事日程計是日議案共四件（甲）農田水利會規則法律案（乙）礦務警察法律案（丙）清理田畝議案（丁）全省森林法律案其丁案已由撫憲函告應暫緩議正可挿入各省來電問題惟究應甲乙丙三案先提議抑三案後提議請衆議員議决樓君守光主先提議案蕭君鑑主先議來電問題表决從蕭得多數遂先議督撫公文用札問題 
　　余君鏡清請天演臺討論頗激昻大旨謂恭讀上諭諮議局爲採取輿論之所爲資政院儲才之堦是諮議局資政院均爲立法機關無疑今閱中丞來文甚非朝廷設立諮議局之本心今將其謬誤處設爲問題如下（一）督撫對諮議局用札問諮議局是否行政官廳如司道等衙門（二）督撫對諮議局議長副議長之京堂翰林用照會試問該館何重京堂輪林一二個人而輕諮議局議員之全體（三）諮議局專章爲議員所應遵守今日照章用札不知所照何章（四）對局用札對京堂翰林之爲議長者用照會是應將諮議局及議長劃分爲二 
　　次由潘君澄鑑演說大旨請引議事細則第七十四條變更議事日程停止各議案先將此事開議讀撫台札准憲政編查館電對局用札對亦堂翰林用照會是重個人而輕團體恐啓行政長官輕視諮議局之端殊違朝廷庶政公諸輿論之意褚君輔成繼起演說謂據此電文對正副議長若爲京堂翰林許以特權不知議員一例平等照此則顯分堦級且違背章程實爲不法之命令 
　　於是衆議員議决電館力爭褚君即請開審議會商量電爭方法衆贊成議長請各委員及新聞記者旁聽人均暫出席遂開審議會審議報告請書記長擬電稿由正副議長通過即行出發再通告衆議員（電文附後）議長復席仍提議議案請委員及新聞記者旁聽人重入座 
　　書記員朗誦農田水利規則法律案衆議員向委員質疑片時議付庶政審查休息二十分鐘再入座書記讀礦務警察法律案議員又多向委員質疑後付法律審查復讀清理田畝議案質疑良久以無清丈規則此案作不完全不付審查當有勞君綗章起立大聲呼議長朗誦議事細則第二條會議時刻通常自午後一時起五時止遂摇鈴散會 
　　致憲政館爭公牘程式電北京憲政編查館鈞鑒撫院轉霽電敬悉公牘式諮議局章程並無規定所謂照章用札者未知何指議長副議長資格由諮議局而生不能離諮議局而獨立來電分個人機關爲之幾不明主體之所在京堂翰林督撫例用照會更與諮議局無關來電忽相牽混轉滋疑惑應請取消以表朝廷重視議員以意諮議局爲議院基礎歷經奉有明諭迥非督撫下級機關可比各省師範高等學堂及商會等督撫行文尚不用札諮議局地位責任奚啻倍蓰擬請諮議局呈督撫文用咨呈司道以下用咨移督撫以下各衙門對諮議局均用照會伏乞俯　察核電復施行浙江諮議局印 
[廣東諮議局第二次選舉常駐議員廣東]  
　　初七日廣東諮議局第二次選舉常駐議員藩學運三司巡警道曁王會辦五員到塲監視議員到者七十八人其因病及赴港不到者共十六人有主張即日投票者有不主張即日投票者議論紛紛莫衷一是王會辦大 
 
 

Page 11

 
 
書於黑板云主張今日投票者立於東邊不主張今日投票者立於西邊旋見立於東邊者多數遂寫票投匭中迨開票畢核計廣府陳鼎勳得票五十七潮州蕭之楨得票四十八當選嘉應梁國璿潮州沈秉仁第一二次均得四十七票未得過半之數作爲無效兩次選舉共得十二人尚欠七人定期初八日再行選舉 
　　聞此次議員九十四人飲食醉飽極爲聯絡有在華寗里福來居宴會者（此會以上府人爲多）有在城外金谷園宴會者（此會以下府人爲多）至昨日選舉畢各議員羣赴一品陞之會則又全體盡集凡十桌約共九十人每桌約需二十餘金其東道主爲蘇議員秉樞即世所誇爲蘇大闊者云 
[奉天諮議局開議紀事奉天]  
　　奉天諮議局通知函云初七日第一次開議先於初六日由議長副議長致函各議員初七日午前十點至下午四點係屬本局第一次議事又有憲政館員來局參觀内外觀瞻所係極宜力求整飭並將此次議題分佈先行研究祈將反對贊成姓名各意旨照例於本日午後送交辦事處自明日起按日接續會議均請查照本局規則辦理爲荷是日議題（一）禁絶烟害（二）籌計地方自治經費 
　　初七日十時開會由民政司張司使陪同曹汝霖吳錡叅到會叅觀聞是日籌計自治經費當經議定三種方法一普通籌集法一特别籌集法一清查畝捐（至詳細辦法尚待續議）是日并提議推廣救貧事業一事云 
　　又聞奉天諮議局自本月初七日開始會議除星期停議外接續議事宜至閉會爲止 
分類新聞政界 
[禀請考察全省探訪人員浙江]  
　　日前巡警道探訪科長傅國英具禀楊觀察願自備資斧考察全省探訪情形藉資整頓大略以探訪職務委曲繁重坐言起行固不可無學術亦必須有經驗方能發奸摘伏批隙導竅不然朝上條呈徒竊取東西邦舊有學說暮訂規則亦剿絶南北洋現行章程詎知各國制度不一各省情形不同可行於彼未必宜於此現在探訪附屬司法研究頗不易易惟有藉閱歷以查考鏡擬請假一月於現在探訪勢力範圍之内若江干若湖墅自拱埠以迄嘉湖逐地游觀實地考察凡現任探訪者之手叚與被探訪者之伎倆不難聞聞見見由此探訪機關如何組織探訪人員如何管轄探訪盗賊如何設法庶幾稍有把握未必非愚者千慮一得云云牘上頗爲觀察嘉許惟因其現任職務重要勢不能久曠諭令從緩出發云 
[長元吳調查城廂戶口蘇州]  
　　長元吳三縣公啟略云城廂戶口迭奉憲飭查報限期緊迫萬難再緩業由自治籌辦公所區分地叚遴派調查員協同巡長巡士按戶調查凡屬官幕兩界務祈先將姓名年歳籍貫職業住所及眷屬僕媪同居親友詳列清單存俟調刹至日即祈交給俾免臨時查開以期迅速 
[民政部規定警官職掌蘇州]  
　　民政部咨蘇撫文云警政司案呈據内城巡警廳申擬呈各條請核定通行等因前來查該廳申擬各節體察情形尚屬妥協自應通行遵照辦理相應將規定各條咨請查照施行（一）凡罵毆以下罪名一併劃歸警察官署管理（一）凡罵詈及毆人不成傷罰例之案嗣後不得按照違警律總例加重减輕仍遵照現行律加减例辦理（一）嗣後巡警人員着制服有執務者方准將現犯違警人犯逕行傳案其雖着制服而非執務或雖執務而未着制服者仍止有普通告發之權（一）凡再犯加重應以在各該原辦區同一管轄地方再犯者爲限 
交涉 
[英國兵輪晉省紀聞江西]  
　　英國兵輪賚定鈎號駛入湖口當經台官升旗詢問據稱晋省謁見撫憲婉阻不住該輪當即鼓輪晉省停泊章外文孝廟河心由該兵輪船主吳德華上院謁見馮中丞惟未知因何公務也 
[九江余案一線之希望南昌]  
　　贛省九江府英捕嗎仕擊斃余發程一案現經提部會審惟余臨死之眞相非確實訪查難定信讞現由外務部派丞參劉玉麟携同隨員袁承惠抵潯查明晋省於初五日謁見馮中丞調閱卷宗聚談良久辭出回寓聞劉欽使擬不日即行北照以便復部辦理 
[部咨愼重洋商遊歷浙江]  
　　浙撫增中丞接准外務部咨開嗣後各國官紳商民前赴中國各行省内地游歷無論有否護照如前途稍有危險情事該地方官務必竭誠勸導阻其前進倘地方官一味疎忽不加勸阻設有事故致釀成種種交涉定惟各該地方官是問等情到院增中丞據此業於昨日加緊排遞通飭十一府各廳縣一體遵照辦理 
[馬家船口交涉之解决黑龍江]  
　　俄人注意馬家船口一節屢誌本報兹悉昨經劉鏡人太守報告到省現與公司磋商允洽自西往東劃出三十弓即向北斜上劃出江沿房屋及糖廠等處由他處補足三十六晌之數則馬家船口幾可全行讓出各民戶等均經允准並與渡口及赴呼蘭大道亦無窒碍當經撫帥批飭照會鐵路公司立案以資息壤 
軍界 
[鄂軍籌設馬醫研究所武昌]  
　　鄂軍張虎臣統制因去歳秋操之 
 
 

Page 12

 
 
後馬匹倒斃者甚多研求進步之術仍以喂養爲入手葢必調其膂力然後可收馳驅之效兹擬於鎭司令處設立馬醫研究所聘請東洋敎員挑選馬隊兵士肄業其中以培植查馬養馬醫馬各項人才現正討論辦法不日即禀請撥欵開辦 
[咨報考取陸軍速成生名數杭州]  
　　浙撫增中丞准陸軍部咨開頃據陸軍速成學堂呈稱各省旗遵照鈞札選送陸軍學生派員率帶先後到保自應按格考試章京謹遵憲台電諭請督理官叚蒞堂監察會考并飭醫官等檢騐體格次試以各項科學分飭各教員詳細評閱嚴定去取任缺毋濫計共錄取合格學生二百七十二名一律入堂開課其考不合格學生均照章交由原送委員率帶回籍謹列表繕摺恭呈鈞覽仰祈飭司備案伏令照騐等因到部據此相應開列清單並將成蹟成一併咨送查照錄取合格學生計十三名錢謇蔡鼎彝趙百祿王頤鍾玉成梁敏中陳炳揚王西坡黃　震裘　紹吕　品趙　南蔣　健遣回不合格學生二名徐溶鎔裘翰興 
實業 
[鐵路租股展緩之原因湖南]  
　　湘省鐵路奏請開辦租股每錢糧一兩認股洋一元業經大憲通飭各屬實力奉行在案惟西路各屬今年水災甚重各業主多無力認股昨由武陵縣王大令禀請上台將該縣此項租股展至明年抽收已奉批准照辦現已牌示各戶一體知悉矣 
[委員商借常鎭典稅蘇州]  
　　蘇藩陸方伯以蘇屬典稅業允預完五年勢難再加年數惟其他各屬典稅擬仿照蘇屬辦法一律預借五年以濟要需現仍委盧太守懋善前赴該屬勸導各商照辦俾得一手經理以資挹注盧太守已於日前禀辭 
[籌議振興西沙鹽利廣東]  
　　西沙地居大海巨浸之中每遇潮水漲落水存沙上經風日即可成鹽若於該處興築鹽田獲利可操左劵業經當道詳籌酌議由運司派陳郝兩委員前往考查試驗再籌推廣辦法 
雜記 
[横州荆天棘地之現狀廣西]  
　　横州盜風猖獗聯盟拜拜者遍地皆是而又以北鄉一帶爲最一八黃昏遂見三五成羣往來如梭大有庚子之勢（庚子年三月中旬彼處糾集土匪數千擬襲州城經黃兆福帶勇二十餘名駐紥青桐合聖宫截擊該匪一夜匪屍遍野目不忍覩後邊防勇漸次到齊始克剿清然此處之村已遭蹂躪不可言狀）故古蓬村局紳於前數日飛函團練總局云盜賊如蔴滿地荆棘請禀高牧設法剿辦而該函均不敢署各局紳姓名并謂閱完即付丙丁誠恐高牧不辦彼匪偵知其禀則合門受禍團練總局見其函不署名無以取信而反被高牧疑爲僞也故亦不敢禀縣 
[敎諭形同龜鴇之荒唐浙江]  
　　金華縣敎諭陳文烈被敎育會會長鄭濤等以該敎諭夙嫺刀筆漁肉鄉民種種劣跡不勝枚舉近更終日住宿土娼形同龜鴇又復將土娼移居學宫穢褻聖靈實屬有玷官箴等情向撫院禀控聞已札飭藩司轉札金華府查辦矣 
[冒充巡弁索詐紀聞蘇州]  
　　婁齊門外巡警分局前經拿獲冒充清鄉局巡弁之袁寳林五有益二名搜出僞造委札一套解送元和縣昨經吳次竹大令提訊袁王供係充當淞南營勇丁出營後揑造清鄉局員賣太守札文至各處查拿烟賭向江金和索詐致被拿獲云云大令得供以僞造委札藉端索詐情節甚重照例罪在軍流之間已將該二犯收禁一面將供呈請憲示矣 
清談 
[伊籐公被刺之影響]  
　　日本伊籐公爲東亞政界偉人此次由日來華雖倡言絶無政治上之目的顧各國異常注意此事今忽爲韓人開槍擊斃在伊籐所抱之主義旣未能達在各國窺測之見解亦未能明姑闕之以存其疑惟伊籐死矣则各方面對於伊籐之死事當生如何之情感 
　　在韓人普通之心理則必曰滅國之仇何能不報前者副車之日幸中亡國之痛千載餘悲此行亦得稍報萬一耳國亡而人不亡國滅而心不滅當必以伊籐死事爲快者 
　　在日人普通之心理則必曰公我國之外交家也我國之政治家也我國建維新大業之元勳也一旦被刺於韓人於是有議報復之策者於是有議繼替之人者於是有以滿洲政策未竟厥功當必歎息痛恨於韓人之凶横者 
　　在各國普通之心理則必曰伊籐今世紀之偉人也内剛而外柔觀其近日對於滿洲所持之政策大有囊括包舉之勢今有滿洲之行而卒死於韓人之手在伊籐亦可謂死得其所即韓人暗殺主義之堅執亦足令人驚歎者故是殺也人莫不悲伊籐公之不以令終而歎韓人舉事之烈 
　　顧我國之地位非韓人比也非日人比也又非各國比也對於伊籐被刺其感情又當若何 
[社會小說棄婦怨（瞻廬）（續）]  
　　生之怒也良由東海一游飽吸文明空氣覺返里之後眼簾之所觸在在足增其惡感婦又故家女幼未入學校一舉一動不免沿　時之習慣生怒曰文明男子設長與此野蠻婦人爲偶不幾令新學界中人匿笑於是日摘其婦之罪而迫以離異 
　　婦旣不可復耐泣問其棄置意生曰人皆入校而若不識時書人皆放足而若猶加束縳人皆相棄脂粉而若乃濃粧淡抹人皆往來自由而若乃禁諸牢獄若試思之野蠻至此詎堪爲志士室者婦嗚咽而言曰給褵之初北地胭脂南都石黛破君囊篋歸遺細君　眉入時奚讓京兆爾豈忘之乎且語妾曰妾之風趣多在於裙下雙翹纖纖凌波殊足惹人情思耳曾幾何時而鄙薄至是狐埋鄉捐於意云何且縱以是爲妾罪妾固非怙過不悛者來日方長徐圖改革未晚也夫亦當爲妾恕生聞言瞑目不語旣而奮臂起曰瑟敝易絃車敝易轍家庭敝則易婦此數言决耳田舍翁多取十斛麥尚欲易妻而况我耶母多談言次力挽其婦出戶外婦遂負氣歸 
　　婦家素艮懦又懾於氣燄不敢顯與之抗僅邀人往理論生遂横加婦以不潔名婦家乃不得直 
　　伏枕飲泣背人垂淚婦之怨從此始矣然當舊人雪涕之際生適與某女士行結婚禮琴歌徐和鑽環交贈自謂文明之目的至今日而始實踐云 
　　記者曰非是不足爲新世界之新人物余述此事不禁爲中國前途放聲一哭 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
各省開辦諮議局議案 
[江蘇諮議局議案（續）]  
　　議員侯瀛議籌地方自治經費 
　　方今各直省以及府廳州縣推而至於城鄉鎭市經憲政編查館頒發自治章程嚴限尅日一律開辦俾吾民早自由於法律之途以爲九年舉行憲政之預備然則自治之開辦固不可須臾緩也而自治之經費尤不可不急爲籌也寗省雖素稱財富之區而兵燹後元氣未復又加以近年自物腾貴吾民衣食之不遑若於此際而令各擔自治經費之任不但民智未開難期踴躍且恐民力竭蹶易動浮言也查各省房捐均作賠欵之用惟鄂省房捐經前鄂督南皮相國留作本省學堂之費而鄂省應解賠欵則更以他欵補之現在寗省籌辦自治經費無已則請援南皮相國截留鄂省房捐辦理學堂之例而留寗省之房捐以辦寗省之自治可乎第念自治雖憲政之先務而賠欵亦國際之要需兼權並計擬行鐞鄉鎭房捐留充自治城房市房捐仍抵賠欵其因留鄉鎭房捐而賠欵或有不足之處應由大府另籌專欵以補足之待至賠欵還清之日無論城市鄉鎭房捐永遠留作地方辦理自治經費庶新政克以及期而舉而道一風同之盛可以旦暮遇之緣查鄂省有截留房捐另籌賠欵成案故議无留寗省鄉鎭房捐辦理自治待至賠欵還清所有房捐一項即永留作地方自治經費之說如右是否有當應候公同核議 
　　議員王嘉賓治水寛賦案 
　　高淳一縣屏障三吳水路有入無出災區有徵無免請議爲啓籌路爲民寛賦（另具理由書） 
　　議員方瑜提議案三條 
　　一改良徵收以省規費而維公益官場積弊罄竹難書而最著者莫若徵收錢糧一事徵收錢糧之積弊亦擢髮難數而最著者莫若做災賣災一事做災者何各縣勘不成災已成通例以常年之分計之少則一分二分多則三分四分不等良善者有災照徵桀黠者無災照緩賣災者何歷年所餘災數漕總除媚官以外賣與督催督催賣與催輪催輸實徵花戶此項贓私每縣每年不下萬金之譜其他卷册有費由單有費印串有費漕總之揑報民欠櫃夥之勒價浮收總催之需索散催散催之需索花戶打網抽豐名目繁多已成習慣而相安無事者固由國家之定賦較輕多取之而不爲虐亦由告漕即觸官怒所以小民莫敢言也現當籌辦自治之時經濟極爲困難附加額未便驟行宜會商督撫將錢糧改爲地方團體員經理按照平夙規費加收每年所得不資不使一切新政有所措手而災熟分明每年正供驟增巨欵亦清弊籌欵之一法也 
　　一肅清帮匪以安良懦現在四鄉帮匪充斥强壯者爲其所惑以致游手好閑賭博謀生敲詐爲業若不早爲懲治不但難達立憲之目的亦難定自治之方針寗省自治公所已將照辦矣他事均屬可緩惟此事宜先行調查一經有衆供確鑿者必風行雷厲究辦一二如能再輔以宣講及敎育庶幾地方靖而善類可保矣乃可使國民日進文明之域也 
　　一講求水利以保閭閻國以民爲本民以農爲本人類之生活皆仰給於農固盡人而知之矣吾鄉素稱沃壤今則水旱瀕仍屢籌賑欵支絀異常國少正供之入又須巨欵之出民得一年之熟莫補數歳之荒此皆未講求水利與水患之道也夫水之爲道適如其用則爲利反其所用則爲害水之利有以興之水之患亦宜防之在山鄉宜築壩濬塘此時用人力將來宜叅用挖泥機噐在圩鄉宜堅固場防疏消積澇小圩宜用機器車大圩宜用抽水汽機然而購置機噐所費不資民力實有所未逮宜請仿設西國農務銀行爲民間代爲購置忙銀項下加息征還果如是也則人定可以勝天自無凶荒之患而地方殷富矣 
富而國家不强盛者未之有也（未完） 
[浙江諮議局議案]  
　　清理田賦議案（續） 
　　第四給發執業印單前項辦理旣竣各項田地成熟頃畝應由各廳州縣造册報司按照戶名給發執業印單由縣依式填注以一聯存縣以一聯送司以一聯給與該管業戶俾爲子孫世守之業其荒蕪未種者别議墾荒章程以善其後 
　　第五責任以上辦法皆由各該地方莊董圖董分别擔任實地調查並勸導鄉氓使曉然於從前之弊累與永久之利權俾無誤會抗阻各廳州縣長官總其成一切不得假手吏胥稍有擾累將來地方自治會成立應由地方官督同各董事會及鄉董辦理 
　　第六經費查各國登記皆有收稅之法以資辦公現在民智初開田地價格亦非一致若驟令納稅將疑公益爲歛錢之舉而阻力横生故自注册以至清丈紙張丄費當由各鄉董暫行籌墊俟給發執業印單則可酌收公費每畝不得過小洋一角以十分之二給鄉董辦公之需以十分之八作爲地方稅列入預算開支此爲民間規定子孫世守之業取之甚微而又仍爲地方之用宜無不踴躍輸將矣 
　　以上辦法以注册爲最先入手之事兹特先行擬定注册規則提候議决施行其清丈規則擬俟辦理清丈應行着手時先期擬定送候議决礦務警察試辦規則法律案 
　　理由一浙省礦産富饒現給照試探者已有數處其試勘告終之時即開採開始之日此事工程重大人役龐雜必須取締得法方足以保治安而廣利權此本法律案之所由擬定也二查此項警察在日本隸屬於農商務省明治三十八年特以農商務省令頒布礦業警察規則四十二條在吾國則應歸主管之大部頒定章程惟現在關於礦務警察一事尚未奉有部頒詳章自宜叅照浙省情形擬定試辦規則此項試辦規則即認爲本省之單行規則三查諮議局章程第二十一條第六項有議决本省單行章程規則之增删修改事件之規定本法律案旣爲本省單行規則應在諮議局議事範圍之内（未完） 
 
 

Page 19

 
 
本埠新聞 
[公共租界會審官撤差]  
　　滬道蔡觀察昨接省憲電諭公共租界會審官寳頤辦理不善着即撤差男選能員接辦上海縣知縣田寳榮不諳交涉著記大過三次觀察接諭後立即遵照遴選前署上海縣知縣候補同知李萼仙司馬接辦 
[義使定期放洋]  
　　薪簡駐義大臣吳挹清星使定於本月十七日放洋 
[商務分會定期開會]  
　　南市商務分會自遷設毛家弄後本定期十一日與附設之商團公會商學會等同時開會兹因商界人多恐地位不敷故令商團公會等先時開會兹聞商務分會已改期十八日準行開會已函知商界中人届時一體到會 
[審結三年前殺人放火重案]  
　　光緒三十三年五月廿六日南市張隆盛皮箱店小主張毛毛殺斃蔡福生放火圖遁拘獲解縣狡供不認收監在案前晚臬憲委員劉羲年提張復訊再三開導仍然刁狡明府命將張毛毛兩手反縳懸吊空中連吊數次張熬刑不起極聲呼喊願招據供蔡福生實係自已起意與周金標動手小的用刀將蔡之肚腹猛砍遂即斃命見已肇禍因與周商議思欲毁尸滅跡故縱火逃逸求恩判當堂叙供飭張具結加蓋指模仍還禁外監候禀詳上台擬罪懲辦 
[三誌協贊會組織張園會塲]  
　　上海協贊會定十月上旬在張園開上海出品協會業已兩誌報端兹該會總理李平書君於會塲種種之組織純以發達會塲爲目的盡協贊勸業會之能事並增刋日報逐日發行名曰勸業會報爲南洋勸業會各商業提倡之機關報定本月二十日出版設編輯所於寳安里南洋勸業會協贊會事務所内並預備各種會塲紀念品各式旗幟燈彩定裝電燈四千餘盞紙燈萬盞松栢鮮花紥彩等設會塲監時醫院會塲電話會塲郵政會塲銀行邀請滬上名媛閨秀組織一慈善會仿前年萬國賽珍會辦法所得售資悉充當地善舉種種預備無非爲盛興會塲起見爲明年舉行南洋勸業會之基礎想滬上中外富商鉅賈不乏熱心任事者果能盡提倡之力成此公益其造福前途豈有涯乎 
[城内]  
　　裝物過重○四排巡警鄒玉鳴在縣橋站崗見有小車夫陸阿六莊順子裝協隆板木行貨物過重有違定章將車子拘解到一路巡局請罰旋有恊隆行主陳東林投局禀稱情願認罰洋一元從寛斥釋 
　　均非善類○東區函解顧阿大戴世强趙福至一路巡局昨奉審訊顧阿大供本地人現在法租界大自鳴鐘法巡捕房爲出店前日進城有不識姓名者多人將伊圍住不問情由逞巒凶毆以致滿身疼痛求鑒戴世强供顧係流氓今年三月間恃捕房之勢向小的拆梢本欲扭至捕房被伊逃逸今日遇見扭局請究趙福供與戴爲友並不帮毆從旁解勸求宥别駕以三人均非安分之徒判各拘留三天交保釋放 
　　買油違章○救火聯合會調查員查得城内杜家灣湧源餘昌祥兩店售買煤油違章函請西四區警局究罰當經虞副巡官飭甲傳到湧源雜貨店主陸清崖餘昌祥主周長林到局俱各供稱實係不知定章以後不敢違犯求恩寛宥判陸多儲四箱罰二十元周多一箱罰洋三元各具切結備查 
[南市]  
　　醫院開幕○滬軍營旁天福庵前奉憲諭充公現經滬軍營管帶禀准滬道蔡觀察在内改設廣福醫院一所專爲軍界諸人醫療疾病昨爲開幕之日由各紳董及官員人等均赴該院行禮惟該庵向有之偶像概未撤除甚有爲關帝神像開光一時新界中聞之多以爲未解云 
　　租屋加價○周鳳書在工程局控董子餘前於咸豐年間租地承造平房言明每年租錢十二千文以十二年爲期兹因逾期欠租霸地不還等情奉諭飭差理勸並由商董估値價洋四百元昨孫裁判訊據董供照估價虧負太巨因判周加給洋一百元飭董退候商明限三天禀復 
　　控歇夥○王家碼頭生森陽茶食店夥汪鑑泉中秋節歇出後另在南倉街鈎玉弄地方與鐘姓股開三陽泰茶食店嗣生森陽店主徐少亭係該業司年指汪違章開店控由工程局昨孫裁判傳訊兩造各執一詞且縣署禀准有案因飭一併移縣訊理 
　　控船戶○長義荳行執事蔡選青前控船戶周文患承裝黃荳赴嘉善地方船忽滲漏水濕致短少一百餘石虧去價洋七百餘元一案昨又傳同配船之任坤生復訊判周交保予限十五天將貨價及借洋共計五百三十六元一併繳案給蔡具領再飭任認賠撈費洋七十元 
[閘北]  
　　巡士疏忽○駐紮胡家木橋馬巡金長貴日前上差時該隊巡弁某失竊皮箱一只内有衣服等物約値洋七八十元當將該巡士送交總局訊追昨奉提訊以金疏忽之咎難辭判責一百板押賠洋四十元限七天繳洋開釋 
　　素有嫌隙○四路三區巡士韓重新前日偕友某甲至新閘橋路鈕姓牛肉店購買牛肉口角忽有同居開炒麫館之吳福大及其夥朱阿四出而干預致將其甲紙傘扯破適有四路一區巡長余家驥經過與韓素有嫌隙不問情由反將韓拘局巡官因無原告本不准理詎余復又唆使鈕劉朱三人投案控告昨經黃正巡官訊得劉阿六朱阿四事不干已顯非安分之徒判責一百板具改過結斥釋韓身充巡士不應仗勢欺民飭巡弁戒責二百下示儆 
　　店家失竊○西街陸正大洋貨店前晚失竊衣服貨物等件約値洋百餘元投報四路一區請緝黃正巡官當傳捕夥到案限三天内一律破獲違干此追不貸 
　　勒限遷移○四路分局批商人鄭木海禀云查閘北一帶現在市面漸興人烟稿密所有從前已立絲頭廠宰猪作均次勒令遷移現該商所蓋之草屋只可租人居住所請仍在原處製造牛皮萬難准行仰即遵限遷移毋再瑣凟致干駁斥 
[英租界]  
　　拐妻押牢○曹阿福姚阿毛串拐朱雲堂之妻吳三寳查獲訊押在案昨日復訊判各押西牢二年候小雲生等到案再究 
　　撞壞脚車○洋人控東洋車夫王阿福撞壞脚踏車等情於昨解訊判王賠修車費洋十六元押候繳洋開釋 
　　不還借洋○徐長壽不還許趙氏借洋被控公廨前晚提訊判徐交妥保折還洋一百二十元限於五日内先繳洋六十元餘限每月繳洋二十元分三月拔清兩造遵斷而退 
　　不還調票○王濤控葉志鏞不還調票銀兩一案前晚提訊各執判葉交原保改堂再訊核斷 
　　原告大量○張趙氏之女張菊仙因借繆吳氏之珠花不還避匿判將張趙氏押交伊女在案前晚請究以原告不欲究追判氏開釋將案註銷 
　　虧空莊銀○甘季昌虧空惠大等各錢莊往來銀兩被控訊押在案前夜提追判再押限一禮拜繳銀如違即解公堂訊辦 
　　田單紏葛○陳根生與金靜生在縣廨互 
 
 

Page 20

 
 
按田單紏葛一案前晚由廨傳訊以金不應在縣控陳賣地不蓋戮記情殊不合著金令的原到縣求銷以息訟端 
　　汽車價銀○英商海利司控李昌彬不還汽車價銀一案昨日會訊李求寛限判李押候繳銀開釋 
　　揑造田單○住居租界内之王達邦因揑造田單經上海縣移請公廨恊探拘獲解究判押候過堂訊核 
　　印人控欠○李輝記被印度人控欠銀兩等情於昨傳訊判交保候訂期會訊 
　　客棧難住○四馬路佛照樓客棧主朱行生經理姚樹生茶房王信水因串竊棧客鐘岳亭洋五百元小洋二百角訊判限繳在案兹因逾限不繳昨又復訊判展限至禮拜五繳洋如違將棧發封拍賣抵償 
　　病馬駕車○馬夫王春法因將病馬駕車由捕查見拘入解究判將病馬送醫王罰洋十元充公 
　　設法料理○孫益三虧空英商信記洋行賬銀四百餘兩訊押在案昨日復訊孫供求交保設法料理不准判孫押限兩禮拜清理如違擬罪 
　　一再發拐○常熟人張思禮之妾周二姐被毛惠惠誘拐來滬寓居吉陞棧内詎又被程仰之誘往六合縣境經張偵悉控奉常熟縣移請公廨將程提獲於昨由探傳同吉陞棧茶房張銀海一併解究程延律師上堂代辯判程交五百元人洋並保限十天交周二姐到案張銀海交保候示 
　　母女重逢○江北女子陳洪寳被范占魁奸拐來滬賣與妓院爲娼訊判發棲流所候認在案昨晨女母陳曹氏投案求領判女交其母領回 
　　寡媳潛逃○浦東人沈裕樓控寡弟媳沈陸氏潛逃來滬於昨解究判陸氏暫釋候其母來案再核 
　　騙取金戒○女子倪阿妹騙取奚姑妹金戒被控訊押在案昨解復訊判仍押候其父到案訊核 
　　騙吞茶禮○劉陸氏串騙徐顧氏茶禮洋八十元被控押繳在案兹因無力措繳於昨解訊判氏押滿兩禮拜開釋 
　　串竊現洋○英商彚司洋行控式拉夫金葛相與葉茂三串竊現洋二千四百餘元一案昨日復訊判葉交保金仍還押候查 
　　竊取麫粉○朱永泉因竊林竹平麫粉被控公廨於昨解究判朱押候查明於禮拜六訊核 
　　偷竊綢衣○任芝臣竊取王春生綢衣查獲解訊判押兩月 
　　無故抛差○福州路一百四十七號印捕前日無故抛差逃逸經捕頭麥突生君查悉訴知印捕正巡裴立脫君諭飭中西包探分頭查緝 
　　薙匠病斃○山東人顧正卿向爲薙髮匠近因失業無聊前日病倒于山東路由捕查見車送捕房轉送仁濟醫院醫治無效病斃飭保查無尸屬由堂棺殮 
[美租界]  
　　仇人相遇○昨有江北小工兪四子在漢碧禮路與汪大子相遇因有夙仇將汪肆毆傷及眼目而逸汪即報請捕房查拿汪送西醫處查驗傷勢 
　　鐘傷學徒○四千零四十一號綱絲東洋車夫瞿阿興拖車王斐倫路將泥水匠學徒李阿二頭肩撞傷扭入捕房捕頭以李受傷屬實飭瞿償傷費洋五角了事 
　　逐出復來○張四子迭次犯竊屬經公堂懲辦並判驅逐出境在案昨晨又潛至租界在北四川路一帶圖竊由探巡見拘入押辦　　行竊衣物○高阿深行竊嘉興路李二寳等家衣服銅器等件由探拘入捕房押候吊贓送辦 
[法租界]  
　　掯延匯欵○新北門外正興錢莊主孫福瑞前因代大清銀行代匯常州毛羅公司銀三千兩措延不滙控由公堂飭傳未到由陶雲泉投案代表判限七天著孫到案訊究迄今逾限日久昨又傳保人到案研鞫稱孫現赴湖北散振判令尅日到案再違出票提究 
　　積欠房租○有恆洋行控馬小狗子所開之小客棧積欠房租屢索無應請辦昨傳馬妻張氏投案研鞫供祇欠二月有餘計洋八十二元並無九十三元之多判退去著下期將房票呈驗再核 
　　不認戮傷○張元卿王福卿互相口角旋出小刀將王戮傷經捕房送王至醫院醫治張於昨日解訊供稱王傷係自持刀砍傷並非小的所刺呈案之兇刀亦是王自已之物求鑒判押候傷人醫愈再訊 
　　不認竊飾○孀婦馮謝氏扭隣居謝姓工人羅長根至廨控稱小婦人每日出外代酒館置辦蝦仁家中祇有傭婦妾趙氏一人羅時到家抱不孩嬉耍前日箱中忽失去首飾箱一口前日啓箱時羅曾在惻見過當晚伊即在客堂中與人抹牌一夜旋即失竊其中情節不無可疑求究質之羅矢口不認判押候查核 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
專件 
[江蘇諮議局議塲速記錄]  
　　初八日記（續） 
　　四十八號言治匪之策言本則在敎養言末則在巡警諮議局但可從重大事件如敎養等事著手 
　　四十七號言對於此案並非不應用諮議局義名但旣用諮議局名義必須求其有效現在地方自治尚不能辦巡警是應提重大之巡警問題與督撫言或可有效若抛去巡警而言不可必得之治匪末策不如不用諮議局名義爲是 
　　四十七號又言治匪問題關係甚大若調查各地匪情匪勢呈之督撫使知地方有如此痛苦地方官應爲設法此一種辦法也若研究治匪方法從事緝捕則議案尚多未備處推其根本必以巡習爲第一善法此又一辦法也 
　　一百二十號言諮議局應爲有效之事 
　　一百二號言治匪問題依議案似責成地方自治團體各地情形不同自治團體恐不宜負此責任請仇先生採一百二十號及四十七號之言論改議題爲巡警而以治匪爲理由 
　　議長問此議題究竟成立不成立 
　　十八號言治匪無不贊成但議題當改爲請辦警察其理由卽言治匪甚爲完美 
　　四十七號言議題交審查會本有修正案可以提出現旣贊成此議題即可交審查會審查會中即可爲修正議題之依據遂起立决議交法律審查會 
　　仇君又陳述請查官銀錢局議案（另稿） 
　　十八號贊成且言今日之紙幣即爲他日之銅圓其弊尤不可勝言但議案指裕寗蘇屬亦應一律辦理 
　　四十七號言旣有人提出此議極應交財政審查會同時贊成者人人議長請起立表决全體起立贊成 
　　三十六號又陳述禁止雀牌議案之理由 
　　九十九號贊成又言雀牌之害尤所深惡且烈於鴉片擬請加入一條嚴飭地保密查如獲賭具量予給賞即以此欵提入地方自治經費 
　　一百十號言如有並非聚賭受人訛詐如何 
　　九十一號言每一議案須先請計論成立議題與否 
　　五十四號言民政部已有此條禁令且已通飭各省是更可乘此要求 
□□□號言賭具須一律禁止不必專指雀牌 
　　仇答能一概禁止最好 
　　五十四號言民政部已有此禁現亦可用此議題 
　　一百二號起言雀牌流行延及下流社會但現在政府措置大率消極的不從積極上用意故法令往往無效力今日提出此問題當先問禁止雀牌之執行法律之人則巡警是也故今日無論何種問題均當從積極上著想 
　　且現在諮議局所提議案應在大處如衞生敎育等皆係正大之問題如禁止雀牌政府之禁令尚無效力况諮議局之禁令恐亦無效力不如注意於根本積極的事業爲愈耳 
　　言至此議長令一百二號至演台陳述乃續說云又有進者上流社會陶情作樂之事亦固甚多何以不能逃出此等賭具範圍之外雀牌以外游蕩之地游戲之事亦均卑瑣不足道何也無上等快樂之事也東西洋即下等社會晨夕休息如拍球競走等事有益衞生有益敎育而自無暇爲此等無益之事矣 
　　四十七號言對於禁止雀牌議題有反對之意對於一百二號之演說亦有反對之意因雀牌議題是社會上問題非政治上問題改良風俗不能以嚴刑峻法爲治尤不必乞靈於官長應各自禁止若言積極消極則行政上斷無但有積極而無消極之法令也 
遂决議此議題不成立 
　　初十日記 
　　張議長假蔣副議長主席 
　　書記長宣布定簡字課本議案（仇繼恒提出） 
　　仇君述宣布簡字課本議案之理由（另稿） 
　　七十號言可交特别審查 
　　四號問仇君言小學課本包含高等小學在内否高等小學須作四五百之文字則二三千字不敷用仇君答學部定章如此但高等小學恐亦不能作四五百字之文字我等須研究高等小學應否作四五百字之文字 
　　四十四號言初等小學不用一字數義之字則問小學尚須有聯字一課否仇答係指尋常日用之字而言 
　　四十四號又言如上下兩字則天上山上一義也上山上燈又一義也則聯字即有數義矣仇君答如欲完全則又專門學問 
　　四十四號又言簡字不能求全亦不能過簡二三十字中如但有一字一義之字而無數義之字亦即不易湊成二三千字中國文字變至現在大半用其引伸之義若但擇一字一義之字敎小學生非惟無三千之字且亦不適於用也 
　　六十九號言一字一義之字在中國已甚少即如一天字已含三種義數字一義又入替代性質祗可指尋常日用爲之不必拘定一字一義與數字一義但謂小學須有淺近課本限於尋常日用之字而已至學期亦當改爲初等小學以下 
　　十八號問仇先生言一字一義或言一字只教最普通之一義並非專擇一義之字也仇答小學生非單簡則不易識字 
　　一百二號言議事細則討論理由須五人以上贊成者方可提議（未完） 
要聞 
 
 

Page 27

 
 
[湖南巡撫岑春蓂奏籌備憲政第二屆辦理情形摺]  
　　　爲遵章臚陳籌備憲政第二届期内辦理情形恭摺仰祈聖鑒事竊照前准憲政編查館咨奏設考核專科章程第三條内開九年籌備事宜責成内外臣工每届六個月將籌辦成績臚列奏聞自光緒三十四年八月起至十二月底止爲第一届每年六月底曁十二月底各爲一届限每年二月内及八月内各具奏咨報一次等語咨行遵辦業將第一届期内籌備情形恭摺奏報在案兹値宣統元年八月第二届臚陳成績之期自應遵照辦理查九年籌備單内第二年事項由各省督撫專辦者爲舉行諮議局選舉一律開辦一節關係至爲重要溯自光緖三十四年設立籌辦處按照原奏章程酌擬選舉調查各項章規行飭遵辦惟選舉係屬創辦事期不容遲誤於宣統元年正月經臣督飭籌辦處酌定各屬辦事期限功過表凡選舉事務屬在初選監督者如人名册之編造宣布選舉區之分劃報告職事員之保荐徵集諸端屬在複選監督者如核定初選名額册薄頒發票紙執照飭派管理監察員諸端其初選複選監督所同負責任者如各選舉時期票所之宣示投票開票之布置當選人之榜示應選書之收取一應事項均議定舉辦起止月日計初選監督辦事分爲五期複選監督辦事分爲七期即以各該屬辦事有無逾期爲各守令居官行政之殿最定明記功記過格式詳經通行各屬一律遵辦加之訓戒一面飭屬將經辦情狀按旬列表具報一面督率籌辦處嚴行考核糾正數月以來電檄分馳遇事不厭求詳各府州廳縣亦能竭力舉辦初選複選均各遵限完竣此六月底以前籌辦諮議局之詳情七月以後應辦之事亦均如期應付現舉定議員陸續到省正在預備開會應俟成立開局另行奏聞其第二年籌備事項爲督撫與各部院同辦者臣先後接准館部咨送定章均各分飭籌備於地方自治則遵設籌辦處立研究所擬定開辦施行各章則編列期限辦事各表式於調查戶口則遵派巡警道爲總監督轉飭廳州縣爲本境監督分揭申明宗旨嚴禁造謡各示諭明示劃分區域查填戶口各辦法均節次檄行一體遵照省城自治研究所旋即招考開辦各屬查戶表册亦據陸續填報又省城及商埠各級審判廳造端宏大而部章尚未頒行臣先行督同升任按察使陸鍾琦議擬辦法約分設立總滙區劃機關養成官吏籌計經費四端尤於設廳之前整頓現理刑名以爲實施之基礎又廳州縣巡警開辦已久而規制未盡具備臣督飭巡警道賴承裕遵章改辦高等學堂飭屬籌設敎練所嚴稽州縣警政之成績力圖水面警政之推廣其省城巡警業已辦有規模仍即嚴課進步以爲推行之準則至調查歳出入總數已於本年二月設立清理財政局由局擬訂各項表册格式移行各署局核實查覆在便編造咨報以上各節均經先後專案奏明辦理此外簡易識字學塾爲立憲之根本業飭署提學使胡慶坻遵照學部奏咨將師範普通實業專門四類敎育按年列表詳咨核定現正遵章妥爲籌備其第三届期内應辦事宜亦經接續飭辦臣仍當隨時考察分别督催不敢稍涉延誤以冀仰副朝廷愼重憲政之至意除咨憲政編查館查照外所有第二届籌備情形理合會同湖廣總督臣陳夔龍恭摺具陳伏乞皇上聖鑒謹奏宣元年九月初四日奉硃批該衙門知道欽此 
國外新聞 
[吉青納行蹤續紀]  
　　十三日大連電云吉青納將軍於星期日下午由大連啟程前赴奉天南滿鐵路公司特遵將軍之請爲備專車日本大員均在車站恭送途次並游覽南山鐵嶺戰塲抵奉後即由東督欵待十四日將乘安奉鐵路火車前赴漢城十八日可抵下關上海公共租界總巡勃羅斯君爲吉將軍遊北之　者將由大連逕行返滬 
[英下議院擬暫停集議]  
　　十三日倫敦電云英國下議院現撥由西十一月五號起停議至十五號止是時上議院將在討論預算案事宜 
[青島大學開校]  
　　十二日青島電云青島中德大學已於今日開學魯撫派代表前往駐京德使則由裴士領事代表 
[俄皇遊意三誌]  
　　十三日倫敦電云俄皇已離賴考里其羅馬昨發官場文告於俄皇意皇互會之誠意兩皇對於俄意利益所見相同兩端頗極注意意國外務部大臣鐵托里及俄國外務部大臣伊斯華克曾互商政治事件於巴爾幹大局尤爲注意俄意對於此事皆有鞏固土爾其現局及爲巴爾幹各國圖謀和平發達之志願法國外務部大臣闢匈在馬塘地方入俄皇之火車至向培里而止該大臣一路與俄皇及俄國外務部大臣伊斯華克宴談德國各報皆謂俄意已結協約以制奥國在巴爾幹勢力之　漲三國聯盟一事並未碍及意國在聯盟上之地位將益鞏固十四日倫敦電云俄皇仍由原路回國避道奥境 
[奥國預算案之缺乏]  
　　十四日倫敦電云奥國預算案已呈入國會苦乏英金一百六十八萬一千七百零九磅恐將徵稅彌補又電云奥政府擬另撥英金十兆零二十八萬磅以充海陸軍經費現將募債籌欵 
 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
