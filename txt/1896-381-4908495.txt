# 1896 - 381 - 4908495

 

Page 1

 
 
[新印四國日記四國志略告成] [  圖書集成局啓]  
　　四國日記一書爲無錫薛叔耘京卿奉使英法義比時所撰京卿於洋務素所精熟故能言之有物纖細無遺以視紙上空談者實有天淵之判至四明沈仲禮觀察弱冠時曾游歴泰西由英而法而德而俄所至必與彼國之王公大臣名儒碩彦游以故問俗采風必詳必盡著爲志略于沿革疆域文學武備物産民風縷析條分無微不至是二者體例雖各異而同爲留心洋務者不可不讀之書兹經本局付諸手民印以新式鉛板紙墨精善讎校謹嚴刻已告成分裝四册釐定碼洋六角正請臨三馬路申報館帳房申昌書室隨意選購可也外埠則各處申昌皆有出售 
[第三次印二十四史告成] [  圖書集成局啓]  
　　二十四史一書上自遷史下迄橫雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑揷架頓空兹復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲葄史功深者盍選購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[中國教化未嘗愚民辨]  
　　上月三十日本報紀結會可駭一則係述叻報所譯登之美國報云現寓美國華人結有一會名曰興昌其總會則在於紐約查此會之設乃以叛逆本朝爲志然倘中國能將政令更變以收實益則諸人亦未必卽爲舉事云云會首方姓前在美國大塾讀書深於西學同黨諸人則皆耶厘及夏末諸塾之高才生也據會中人言前年中國之被日人所敗此不待智者而後知緣日本久已入於教化故也今中國朝廷及諸臣工要皆設法以愚黔首其意殆謂民人若能通明一切則必不能受其所愚當有起而舉事者矣美報所言如此閱之大覺可駭夫中國固自有教化也中國之教化固欲智民而未嘗愚民也且中國之教化非特大淸二百五十餘年以來列祖列宗之教化乃自古至今二三千年中堯舜禹湯文武周孔諸帝王聖賢之教化也今如此會所云中國設法以愚民人其惑世誣民辯言亂政實爲盛世所必誅名教所不容我儕皆中國子民本帝王之後裔服聖賢之遺訓聞斯言也爲一時計不可不辯爲萬世計更不可不辯爲尊王計不得不辯爲崇聖計更不得不辯孟子云予豈好辯此其時乎中國自虞廷命契敬敷五教而五倫之教以明如日月之麗天江河之行地雖亙萬古不可磨滅至成周制禮大司徒有三物六行之教大樂正有論秀書升之教自天子之子國君之子以及卿大夫士庶人之子皆於八歲入小學十五入大學厥後大學之教傳於孔氏遺書至今儒者咸知格致誠正修齊治平爲向學之序此中國自古至今之教化也若夫本朝龍興積累深厚過軼漢唐宋明上嫓唐虞三代聖祖高宗兩朝御宇皆及周甲教士之言詳於聖訓學校之設徧乎域内所以聲明文物爲地球望國良因古來帝王聖賢之遺教至今未泯也若云設法以愚黔首此惟秦時有之昔秦始皇逞其兵力旣滅六國焚書阬儒爲子孫帝王萬世計乃閱二世而卽滅亡後數百年而有隋文帝亦以兵力混一海内亦閱二世而卽亡國此二君者不知尊崇帝王聖賢之教化以致滅亡至今論治道者援爲殷鑒乃如此會所云之教化不知其何所指若以日本之勝中國爲久入教化之效則我得而辯之矣夫日之勝中不盡以兵力也卽令盡以兵力能勝中國於此時未必能勝中國於異時也卽令常此能勝中國未必能勝他國也卽令盡勝各國混一地球亦秦隋之續耳否則宋王偃吳夫差之續耳以云教化之效當不其然抑以鄙見揣之大約爲此說者或不始於今時且不僅在此會惟此會獨昌言無忌耳竊嘗於三四年前微聞一說謂中國不興新法不能啓發民之聰明才智俾臻自强此言未嘗非是顧中國其時雖未以振興新法導民亦並未以習學西法禁民以外人期望之深衷而至歸咎於在上者已覺言之過當乃更推原其蔽妄謂中國之受病自孔子始自孔子民可使由不可使知始吁是何言歟昔朱子集四書註時已慮後人必有誤會聖意者故特註之曰民可使之由於是理之當然而不能使之知其所以然也以能字釋可字俾知此章可不可皆作能不能解民旣當由是固當知惟在上之人使之則固有可有不可第能使之優游涵泳以徐俟其知而不能使之急遽躐等以穿鑿其知至於學已及時迎機而導則中國之教化亦非終不能使人知特有使知之功而不能必使知之效所謂由之知之兩之字皆指成效而言其效不盡可必故其權不盡可使耳否則孔子何以詔弟子以學文何以言温故知新可以爲師哉文可以統六藝六藝可以統今之西學各種卽孔子今日復生原未必謂學西學者無當於温故知新之說而奈何以誤會聖言者厚誣聖意哉總之美報所云此會其用意叵測有不可知卽云中國之外别有教化亦不必辯惟謂中國無教化且設法以愚民人固二三千年以來所未之有也是不可以不辯 
[本館接奉電音]  
　　昨日午前京師飛電傳來上諭一道敬謹譯登○十一月初三日奉上諭江西廣信府知府員缺著查恩綏補授欽此 
[薇旌抵省]  
　　姑蘇采訪友人云新任江蘇藩司聶仲芳方伯緝槼定於本月初二日行抵省垣地方官有乘舟赴滸墅關遠迎者有詣接官廳恭候者傍晚憲舟下碇胥門外馬頭各官紛紛呈遞職名方伯依次接見茗談片刻慰勞有加翌晨卽解維赴江寗謁見劉峴帥迨事畢遄返始定接篆之期是以日内尙未頒發紅諭也 
[准製煤油]  
　　漢口采訪友人來信言及日前有湘中友人造廬而語云湖南巡撫陳大中丞目擊時艱以富强爲急務一時員紳士庶乘時並起爭濬利源如開煤礦製火柴業已開設公司次第興辦矣兹又有職員成熾昌等禀請招集股本創設煤油公司就地取材設法熬煉中丞批令照章舉辦彼留心時務者當亦聞而色喜者也 
[譯英報紀釋犯事]  
　　英京中國使署拘押叛犯孫文一事前已屢記報端昨日閱香港中外新報中有一則云某日英京日報謂此事如何結束未有確聞中英兩國現仍文牘往來互相辯論孫犯旣得釋出卽致書英京日報極言感激英廷之意並謂英人辦事一秉至公伊現時謀叛中國之心仍甚懇切云云又聞孫犯釋出後其交好之寄書稱賀者不一而足並勸其控告使署各員及叅贊西員馬加理伊尙未有定見當孫犯被留之際其交好之在英者曾代設一法倘英外部不肯移文索取卽將孫犯被押之房毁其窓門使得扒登鄰屋縋下街中逃逸此屋門牌第五十一號爲英國某子爵所居毁窓一事使署中有人肯爲内應已預備快車在鄰屋外守迎並將所有機謀傳達孫犯知悉嗣因看管嚴密未能取事而英外部又允爲調護故不費轉折遂邀釋出云 
[詳述營員僨事]  
　　前報紀駐紥漢口之某營勇誤拘唐姓官員一案兹得本館采訪友人手函知唐君爲已故唐軍門諱某之猶子某省候補道唐觀察印某之哲嗣以武職起家經某大員奏改文職除陝西淸平縣知縣月前領憑 
 
 

Page 2

 
 
南下道經漢皋舟次河濵綺思縈繞偶動尋芳之興遂赴沙家弄雛妓珊珊家作狎邪游一刻千金風光美滿流連三日出巨金脫其籍意欲效范大夫之載西施緝捕營哨長某姓心焉疑之將情回告營主營主轉禀督轅督憲張香帥諭令細心查訪營主卽貿貿然率勇前往時舟已開及中關爰假查貨爲名一擁而上唐君傲不爲禮營主一聲暗號甲兵齊起將欲圍而執之唐君固膂力兼人者揎袂而前連拒數勇旣而諸勇齊集致被擒獲且復身受重傷舟中所有衣服金銀悉數携去嗣經臬司會同讞員訊問唐君檢呈文憑路票信件確鑿可憑臬司知錯已鑄成電告京師某大員未幾電覆到來所言符合刻下唐君在撫中衡叅將璞叅戎玉處養傷不知將來若何了事也 
[四明火警]  
　　寗波采訪友人云本月初二夜四鼓時鴛鴦瓦上霜白如銀愁擁孤衾旅懷恅愺忽報南門外吊橋畔毛姓竹貨店後屋不戒於火致肇飛災急披衣視之則已警鑼亂鳴毒燄上熾迨水龍出城往救噴珠濺玉平地成渠雖火勢卽衰已燬去屋宇三四椽焚斃産婦一人男女孩三口矣誠慘矣哉少焉東方發白又驚霞起赤城惟覺紅光燭天人聲鼎沸詢知火起於江東白骨橋畔某姓家迨水龍馳往救援移時卽報熄計燬去房屋數椽 
[鳩江火警]  
　　蕪湖訪事友人云風乾物燥火患堪虞萬邑尊特飭更夫荷牌鳴鑼高喊小心火燭並令街後茆簷蔀屋一律支更互相守望自秋徂冬吳回氏銷聲匿迹不敢游戲人間惟上月下浣河南楊泗廟旁某茅舍偶不經心遂爲阿房之一炬幸永安局寺碼頭等洋龍天矯駛至飛泉百丈倒瀉長空將火鴉十隊一鼓殲旃不至大肆其燄人謀果臧天心亦自可易於此信非誣矣 
[邗江火警]  
　　揚州采訪友人云本月初一夜十點鐘忽傳三義閣迤東某姓家走水是處雖居民櫛比然皆手藝中人正在篝燈作夜工時一見火勢衝霄立卽鳴鉦告警一面大桶小斗汲水以澆更有矯捷之人躍登屋面將房拉倒俾免蔓延祝融氏知技無所施遂退避三舍迨各善堂水龍馳至則已火滅烟銷矣 
[融齊書院課題]  
　　松江融齋書院十一月分輪應華亭縣葛邑尊課試所有各題照登於左周禮六官之屬有無誤屬說二三傳發明經意得失大要論汲長孺矯節發粟論秦重農戰漢初抑商賈說五性感動而善惡分論讀張子誠明篇書後騐乘除誤否舊傳九减試法其能試之理安在若不用九减任用他數减試視九减法孰爲難易弦和較冪爲一率句股相乘倍之爲二率弦冪内減句股較冪爲三率求得四率開平安得弦和和以比例之理釋之題後標明自初五日爲始統限十五日繳卷逾限不閱各抒心得不必全作作算學者不必再作他題 
[禁垣寒鑰]  
　　都門訪事人驛簡云普天之下崇尙儒釋道三教由來久矣調停其間者又謂三教同心以期不相排擊我輩讀聖賢書　不與羽士緇流較長絜短然而二教中之子弟必先讀書識字方能禮懴誦經故往往亦爭附我門墻嘗見釋教傳戒各事所謂各行其是蓋彼之有選佛塲猶吾人之有科舉耳京西萬壽寺先期於各處大張招貼據稱十月初九日傳授黄戒一時願來頂禮成就衣鉢者頗不乏人有某僧年逾不惑係半路遁入空門者此次亦來此寺願爲蓮座弟子是日進堂後傳戒之大和尙照例先騐各人心性乃令侍僧大開屛後之門釋家號斯門曰鬼門關平時從不輕啓必俟傳戒之日方洞開以爲大衆說法如有曖昧不明與根柢未凈之野僧至是必露其本相不使其倚祗園凈土爲逃罪之方便門某僧一望此門立時目瞪口呆面如金紙喃喃自語於某年某日曾殺一命謀財二百餘金述畢倒地甦醒間其所言茫然不知大和尙合掌誦佛謂此乃孽由自作律應付諸荼毘卽刻令從者將某僧拉下戒堂重責百棍覊之木廚中不與食飲此廚亦設於戒堂後入此廚者神卽昏迷迨傳戒畢將某僧綁於鐵椅上週圍堆積柴薪一時烈燄騰空絶不聞有嘶號之聲頃刻間一个光葫蘆立成灰燼於是散受戒衆僧令各愼持不二法門毋似此孽障貽大雄氏門下之羞○先農壇迤西南下窪地方氈作主某甲素性暴烈待學徒尤嚴厲蓋手藝本粗魯故不嫌多事也今歲春間失手將學徒某乙毆斃商於某丙僞造殃榜潛自買棺殮葬事隔半載有餘矣上月十六日早晨因事又將丁徒毆責丁心懷忿恨遽至北城正指揮衙門據實控其師毆斃乙徒一事正指揮准詞派差令將甲丙指傳質訊時丙已得信遁去惟將甲鎖拿到案訊供屬實據情詳報城憲不日檢騐屍身備文送部究辦○上月十七日黄昏時有匪徒七人各持單刀鐵尺蜂擁至果子巷某乙家闖門進院由其内室搶去閨女二口一年二九一正破瓜之期不由分說扶上馬車往北如飛而去行至鐵門恰從北城坊衙門前經過露出破綻被差役等所見上前拿獲匪徒二名幷將馬車及車夫一倂拘住餘匪分頭竄匿事主聞信赶至北城坊補詞控告坊官以事關强搶民女立卽坐堂審訊拿獲之匪據供首犯某某　逸乃飭從重掌頰杖臀分别收禁派差緝捕餘犯 
[吳山釀雪]  
　　杭州訪事人云浙省每屆此時正在舉辦海運刻由糧道鄭芝巖觀察先將津通滬三局總辦會辦委定計滬局總辦兼通局會辦蔡太守增光津局總辦兼通局帮辦戴太守啓文通局總辦兼津局帮辦韓太守韍津局會辦吳太守京培其飭差遣各員尙未核定○前辦聞堰厘局委員李大令文慧現奉藩憲委解京餉於上月十六日釘鞘又候補縣李大令應珏亦奉委解京餉於上月十九日開庫兌銀卽日釘鞘二大令擬同日起程以便互相照料○部選西安縣吳小村大令德肅籍隷四川係癸酉拔貢某科舉人由京領憑來浙於上月十七日禀到暫假大井巷開泰錢莊爲公寓因途次略有感冐請假調養俟奉藩憲飭知後再行履新○浙省下忙征收地丁刻已滿限其欠解欵項已由藩憲委員計杭州府仁錢海富餘五州縣委候補縣錢大令汝安臨於昌新四縣委候補縣白大令曾蔭嘉興府嘉秀善三縣委大挑縣潘大令志頴石平海桐四縣委候補縣林大令志仁湖州府程安長三縣委候補縣李大令濵德武安孝四縣委候補縣何大令應福寗波府鄞慈定三廳縣委候補州蘇刺史嘉淦鎭象奉三縣委候補縣張大令彬紹興府山會諸蕭四縣委候補縣潘大令駿餘上新嵊四縣委候補縣劉大令椿祺金華府金蘭東義四縣委候補縣吳大令耀浦湯武永四縣委候補縣洪大令禧衢州府西龍二縣委候補縣沈大令　江常開三縣委卽用縣陳大令永局嚴州府建湻遂三縣委候補縣王大令廷梁壽桐分三縣委卽用縣胡大令裔麟温州府永樂玉三廳縣委卽用縣黄大令葆初瑞平泰三縣委候補縣陳大令敬修台州府臨黄太三縣委候補縣盧大令維鈺寗天仙三縣委候補同知胡司馬福保處州府麗遂靑縉松五縣委卽用縣徐大令曾雲龍慶景宣四縣委卽用縣謝大令福慶分馳各屬嚴催以重庫欵○日前杭垣菜市橋河内有日本商人乘舟過此選事之徒見之卽在橋上抛下磚石數塊當由東洋領事小田君切照會洋務局憲懇請保護以安衆商聶方伯准此後卽飭縣查察申禁仁錢兩邑尊遵命差役嚴查密訪幷出示曉諭如有前項不法之徒膽敢欺侮洋商者立卽拿獲懲辦不貸○杭有陳氏婦者住居艮山門外離城五里之遙婦在城内三聖橋某宅帮傭家有女孩乳名阿九年僅九歲上月廿一日隨其鄰媼入城探母經過忠淸里大街適遇迎親者二人站立觀看比綵輿旣過女已不知去向鄰媼奔告其母四處託人尋覓竟無蹤跡其母啼哭終宵狀若痴呆次日復託人手持銅盆且敲且呌直至傍晚經過祖廟巷某婦門前婦遂喚住詢其來歴據云女身穿藍布衫花布袴年方九歲小名阿九陳姓住居艮山門外父以耕種爲生母在城中帮傭婦云我家昨晚收留一女據汝所云似屬相符本擬著人通知其家因路途較遠兼之大雨如注無人肯去其母帮傭何宅女又說不淸楚旣在我家須令其母親自來領方可放心其人稱謝而去次日偕其母前來識認果然不差遂連連叩謝並奉錢五百文携女而去○升任江蘇布政司聶仲芳方伯於本月初一日起程先期宫紳之系去思者設筵祖餞幾無虛日起程時憲輿出武林門由下馬頭登舟省中善堂紳董咸具衣冠在普濟堂候送印委各員俱至河干恭送 
 
 

Page 3

 
 
如儀○東鄕人胡某日前進城買物身畔帶有銀蚨四翼行至梅花碑地方突遇一人恍似醉甚故意與之相撞反轉身詈胡侮已欲揮老拳胡亦不肯相下二人扭作一團正在推挽之際從旁復來三人先捺醉漢令其罷手不依則竭力勸解始將醉漢拉開揮之使去胡忽憶及身畔之洋銀舉手一摸則已不翼而飛因向三人索還三人乃怒目相加謂我等好意相勸汝反欲詐我耶於是拉至茶館各解衣衫令胡搜尋胡不敢多言連連賠罪始行放之而去 
[雪竇泉聲]  
　　寍波訪事人云包仁昌汪阿林王某包阿云四人本無業游民專事開塲聚賭擾害閭閻近日被人告發鄞縣楊穉虹大令立卽飭差拘提到案各予重懲牒送遷善公所管押以儆將來說者謂閭里少此蠧民卽可省却多少事故保全無數身家○寗郡冬防仍循曩例於十月初一日爲始府縣城守及總巡保甲委員各飭勇丁巡防嚴密復經道憲添派弁勇分叚緝查飭令各城門愼嚴魚鑰啓閉有時僻巷大街所設木栅舊者則新之缺者則補之布置周詳一律完整並出示曉諭軍民人等互相聨絡火燭尤宜加意謹愼是誠保衛地方之要政也 
[繡水魚箋]  
　　嘉興訪事人云湖南人某甲挈其梅鶴僑居大西門内已歴有年向以販賣松柴爲業經營半世略有餘資九月某日備洋二百元又欲入山採買家中有小舟一葉以備載貨之需惟甲一人不能料理須雇夥友同施撑駕經相識某乙薦江北人某丙至遂卽開駛以去上月道路喧傳謂甲行至湖州府屬某處船夥見財起意乘甲睡熟持刀砍斃竊洋而逃家人將信將疑問卜求籖惶急殊甚因思丙爲乙所引薦擬將乙送官禁押俟甲回來然後釋放未識甲能如海外東坡訛傳死信否○北門外月河里某姓家前月失去一四歲幼孩四出追尋絶無蹤跡椿萱以掌珠攫去後顧茫茫對泣牛衣聞者慘然後悉已在新塍鎭尋獲遂挈之同歸至其如何被失則談者不述爰付闕如 
[沙堤衰柳]  
　　沙市訪專人云西人之視商務重矣哉减省出口貨稅保護各口商民以致經營四方者莫不舞忭騰歡不但欲藏於其市並欲爭出於其途是所謂信義足而民皆悅服也沙市開關後福建帮瑞和昌揀選河溶粉數十包指口上海其稅在關之旁廨正興官銀號完納瑞和昌到爐房帮補銀水炸成足色紋寳上關完納以爲當無阻滯詎知該銀號故意挑撥借端索補爲稅務司所聞當將銀號董事傳來申斥囑令瑞和昌徧曉商民以後納稅不必現銀卽錢店計兌均可本關並無抑勒留難等事瑞和昌欣然稱謝稅務司係聶君現膺中國之聘仍執西人之法釐剔華關夙弊體恤商情無不周至以後有貨儘可遵示來關指口何處關務之興不且日盛一日哉○十月二十日爲荆宜施道俞觀察太夫人設帨良辰文武官詣轅祝嘏車水馬龍奈天公不做美風雨交作滑澾難堪道憲體貼人情當卽開筵欵賓不卜其夜領席後各分道揚鑣而去次日道憲鳴騶出轅答拜○沙市電報局設在絲線街内自光緒丙戌年開局後未久又添一線說者謂備通湖南灃州之用當時電桿已埋至石牌因事中止十月某日局員周君奉督辦盛京卿來札以現在湘線未通可將此路電線電桿一律折回其桿之舊者准其就地變賣以省運費局員已遵札照辦矣○洪家巷吳三盛土號八月下旬在施南辦土二十餘擔雇挑夫廿餘人由旱道赴沙以號中羅某監押同行行至長楊之留溪忽與來鳳某甲遇詭言囊中稍有川資將如沙作勾當此間山路崎嶇恐遭不測願結伴侣以資捍蔽羅見其孤身無行李疑非良善推拒再四仍然不捨羅節節防閑無從下手一日忽向羅云適身邊偶缺小用帶有川白錠數枚苦無換處若肯方便或土或錢任憑扣算只須不吃虧足矣羅答以上皆客貨不敢自主欲換錢則與君同病相憐彼此客中尙祈原諒甲無如之何思欲逞强而畏其衆不得已快快而行至宜都茶店子小憇别有挑土夫八人買舟東下甲乃舍其舊而新是謀與此輩同舟共濟夜間出白鏹以誘之詎料八人皆慣走江湖者屹不爲動迨九月初抵沙又同寓劉大人巷某站屢欲行刦而未得其便日前七挑夫俱有事外出只一人在寓閒臥隨帶銅錢千四百文甲向之借錢一千不允卽抽刀恐嚇任其搜括將遁矣値同伴皆回問其故扭甲欲赴茶室評理甲又持刀亂舞無奈衆寡不敵被挑夫扁擔擊傷其臂膊當卽就擒扭禀分司署搜其身畔得柳葉刀三柄鉛錠五枚少尹細訊始末甲堅不肯承只云某種種不是好人求大老爺超拔少尹怒飭笞千餘下始供在沙串騙一次少尹格外生成不予深究又加責數千押候開釋 
[上海官塲紀事]  
　　本邑敬業書院爲諸生肄業之所現爲署江海關道呂鏡宇觀察行轅諸生不便誦絃其内黄愛棠大令因牌示本月初八日暫假蕊珠書院舉行月課○昨日湖南候補直隷州蔡直刺其銘因事來滬赴呂觀察行轅求見觀察延入客廳晤談良久○昨日呂觀察命駕出城赴北鄕王家庫謁見前安徽巡撫福少農大中丞 
[俱未合理]  
　　前者怡和洋行安和輪船由上海行至吳淞口外與太古洋行牛莊輪船相碰以致涉訟於英刑司署歴訊數次始於昨日斷定以兩輪船皆不合理牛莊悞行輪路安和當相碰時依然迅速駛行亦非行船之道遂將案注銷 
[協緝失槍]  
　　捕房所用各西捕均須按期操演洋槍故各捕房均諸此物上月晦日黄家庫捕房不知如何失去洋槍四枝短洋槍一枝飭查無著昨由麥捕頭函致英界公廨請飭差一體查緝屠别駕接閱來函業已遵照飭緝矣 
[騙銀移縣]  
　　滬上爲通商大埠市廛林立人類不齊拐騙之徒麕集於此雖經官憲屢拿懲辦無如若輩花樣日新層出不竭有鄕人張國香者在本邑浦左梅家弄鎭開設花衣行日前曾將棉花十包托人帶至滬南榮廣大花行銷售事爲騙子馬晉山所知託稱張國香之家人持函一封投遞榮廣大請將貨價帶回榮廣大執事人未及細察信以爲眞當將洋銀一百十七元全數付給次日張國香自至榮廣大索欵執事人告以昨日有人帶信來行已將洋銀付給矣張聞言之下茫然不知詰詢顚末行主出函以示並將送信之人告知張始知被人冐取報知地甲旋由榮廣大將馬尋獲扭赴十六鋪巡防中局控追局員鍾偉臣二尹提訊之下卽將原被人証一倂移至上海縣署請黄大令核辦 
[老嫗跌傷]  
　　野鷄倡婦阿寳松江産也來滬賣倡賃居英界大馬路德安里第三百八十四號房屋雇一傭婦年近大衍龍鍾昏聵不堪指使前日午後四點鐘阿寳喚令上樓收取簷前所曬之衣不知如何竟從樓窓倒栽而下頭額跌傷手腕亦斷當卽舁送仁濟醫館求爲醫治惟此傭年老血衰恐難免不測也 
[法界公堂瑣案]  
　　唐方氏方阿多誘拐幼女蔣杏月控經鄭大令訊供枷責方母方胡氏遣拘胡鳳寳上控道轅飭縣訊理旋經查悉方胡氏姘夫爛栗子阿東唆使飭傳原保人劉仁光禁押捕房劉妻某氏將阿東交案昨禮拜二堂期解請鄭大令蘭繙譯會訊據陳阿東卽唐阿東供稱前在捕房爲下灶與方胡氏姘識業已拆開小的另住虹口昨奉會捕局線勇拘案叩乞施恩大令謂方胡氏等前供爾將杏月之父蔣詒龍關禁三馬路第四號門牌方胡氏等赴道上控亦爾指使現在道憲飭縣訊理將爾解縣備質阿東又供並無此事包探禀稱保人胡友玉私刊乾大利圖章朦保出外現已拘案阿東供方胡氏等上控係訟師朱姓指使大令與蘭萌君會商著將陳阿東送縣○小東門某洋貨店夥朱炳生禀稱胡阿虎來店假買物爲名乘間竊去皮夾三枚當塲拿獲送捕身畔搜出皮夾二枚據稱竊自城内胡供松江人來滬購物住英界小客棧大令著押候笞責一百板贓還失主○周阿二周小雨同禀向推小車度日承送十六鋪洪昇碼頭松江航船之貨並洋銀一千元至恊昌行過招商局金方東棧門首突被流氓前來推跌攫去羊皮統子二件當塲拿獲同黨張阿生送案洋錢包幸未搶去質之張阿生供稱八個黨全全子林等人專在沿浦一帶攫奪爲生大令謂爾非同黨何以知其名字供稱實非同黨大令著押候拘到攫奪諸人再行訊究○包探禀稱陳阿六竊取水烟袋一枝向某押店質錢爲巡街捕獲送訊陳供向爲小本營生前日在河内淘沙拾獲水烟袋並非竊取家住南市十六鋪有老母靠小的過活 
 
 

Page 4

 
 
大令著禁押三天以示薄儆○錢瑞賓控朱竹君吞没田單一　疉經押交朱倩人保出托病不到大令飭傳保人朱遣其子文彬投案大令著押候訊斷昨日原告請追朱妻周氏投案稱丈夫有病未到兒子現押捕房大令謂此案懸宕已久未便再延氏稱此單係鄭姓押來錢爲中保當時屢催伊贖置之不理是以任憑原主管姓贖去大令謂單非管姓押來何能由管贖去周氏一味挺撞大令著與其子一幷押候嚴追○唐炳奎控張炳記用虧銀一千餘銀大令著各邀公正人理明禀覆昨日原被投案張稱倩雷錦堂　子峯等出爲調處尙未定奪唐稱此輩均非善類豈能調處大令斥退著赶緊理明禀覆銷案○慶昌絲線店方亭偕被告陳文柏投案禀稱潘子儀因病未到前控陳文柏欠欵業經央人理明欵已收到呈具切結求准銷案大令著當堂畫押並將陳申斥一番准其銷案○陳與昌經收房租人張慶禀稱吉祥街乾大利茶葉店欠租逃避先已禀明奉諭登申報告白三天將屋内生財拍賣作抵今已屆期禀請拍賣共欠租二百四十二元大令謂因何被欠如許之多禀稱歴年積欠所存各物内有鋪蓋衣箱各一件係店夥之物大令著給還店夥餘物准拍賣抵欠 
[美界捕房紀事]  
　　虹口著名流氓陳樹山卽江北樹山犯案纍纍屢經官憲緝拿尙未拘獲前晚有人見陳與搶刼全盛信局之盜犯胡茂郎等匿跡在提藍橋附近因卽馳告捕房經竇如海倪順泉洪阿寳三包探前往捕捉胡已聞信遁逃祗將陳樹山拘回捕房捕頭飭押候解廨訊究○裏虹口某整容店夥某甲江北産也前者憑媒某乙文定寓滬之同鄕人某姓女爲室祗以兩手空空無錢迎娶偵知女現在楊樹浦裕晉紗廠做工廼於前日傍晚時邀集多人狙伏廠外候女放工而出卽一擁上前將女納入輿中刼之回去女父母聞信赶往已經不及遂奔告楊樹浦捕房黎副捕頭查悉此事有虹口捕房四百六十八號華捕亦在其内以捕房規例凡巡捕落差後不得干預他事爰卽由德律風通知虹口捕房請爲查辦捕頭已派包探竇如海查明核辦矣○昨日上午有江北人小扣子拉一未領捐照之東洋車冒充包車在漢壁禮路兠攬坐客三百九十六號華捕見之因卽拘送捕房捕頭飭將東洋車充公小扣子押候送廨訊究 
[開廠施粥]  
　　謹啓者敝堂歴年春冬兩季開廠施粥以濟貧黎今年定於十一月初一日開廠惟是租界烟戶日繁貧民較前尤多加以薪桂米珠各處災荒來申求食者更衆敝堂開廠俾免枵腹仍蒙會審公堂屠别駕曁巡防局蔡蓉卿二尹每日各派護勇到廠彈壓憲德周溥藉免擁擠謹將開廠施粥之期請登報章布昭公鑒[  上海六馬路仁濟善堂董事嚴信厚葉成忠楊廷杲黄宗憲謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
相法易知　是書彙輯歴代名家論説旁搜博採分門别類發明前贒奥義各法皆備使學者一見易知原書刻在圖書集成今特錄出石印每部六本寳洋六角　上海三洋涇橋緯文閣發售 
 
 

Page 8

 
 
寳華　輪船晚往長江鴻安公司海琛　又晚往福州招商局 
 
 

Page 9

 
 
   
 
 

Page 10

 
 
[流氓凶橫]  
　　虹口二十三保六圖李家宅有孀婦李蔡氏者所天樂世寒　屢更　守栢升里人皆爲欽敬邇者忽爲流氓邢某所誘甜言蜜語百計淫挑氏不能如古井無波稍不自持遂與苟合邢固無賴卽楊樹浦八十　黨流氓張桂卿之羽翼也旣與成姦遂出入自如毫無顧忌李姓族人忿不能遏因於隔昨之晚約集族姓多人擒拿而痛毆之蓋欲使其稍知警懽斷絶來蹤事後邢商諸同黨邢毓卿率領羽黨數人各持器械至李宅尋仇六圖地保陳茂嘉聞信之下恐釀禍端急卽前往排解若輩聲勢洶洶限地保於三日内回覆未識以後當作何了結也 
[上海縣署瑣案]  
　　林瑞升控沈瑞卿借銀不還黄大令倩帮審委員蔣　史升堂質訊斷令如數繳還沈出外後不遵堂斷一味　移前晚朝史提案訊比沈供稱小的抱病已久延至今日尙未措得洋銀求大老爺施恩寛限刺史限十日繳淸如延嚴比○前者英界公堂讞員屠别駕移送趙妙妙等人至縣黄大令倩蔣刺史提訊知趙果被朱連生所毆因將朱收押前晚刺史訊案時突有沈介泉張記源等人投案稱願將朱及陸阿福具保刺史問爾等係何許人沈供稱小的係本邑人向操船業與朱爲親串行兹願將朱保出不敢再犯事情張供稱武生亦本邑人與朱亦係親戚故來案將朱陸二人保出外安分營生刺史准之飭將切結存案備查如朱陸仍復犯棗惟具保人是問○前者法界公堂讞員鄭大令移送巨竊陶大卽陶餘高至案函開陶在某輪船竊取搭客銀兩請爲訊究前日捕役拘獲陶之同黨吳長榮解至案下黄大令倩蔣刺史　加訊究陶供稱小的係安徽南陸縣人曾行竊二次第一次與小三子串同竊得洋銀十五圓第二次在鎭江竊得銀若干兩吳向在某營當什長與小的素稔吳供稱小的係江西某邑人年五十有四本年五月十七日因有要事附乘某輪船來申與陶在舟次相遇小的向當勇丁陶則專在長江一帶作扒竊生涯前者伊犯竊案被小的拘獲故此次有意誣攀刺史查得安徽南陵縣盜案中有陶餘高吳長榮二名遂署押候備文所赴南陵歸案訊辦○扛夫高世昌訴稱兒子蘭卿與人爭扛貨物被陳老輝等毆傷請爲訊辦黄大令倩將刺史提案訊問高訴稱小的係本邑人年五十有四生有兩子長者已故次子名蘭卿某日有張寅橋者來喚小的等扛物陳等出爲霸阻幷將兒子毆傷蘭卿訴稱小的年二十有七叩乞騐傷刺史命仵作騐得蘭卿身上果有傷痕遂飭差拘陳訊斷○徐春春訴稱有甲乙二人向小的稱貸不遂持刀戳傷並攫去洋銀若十請爲究辦黄大令諭令補詞候訊○吳小金頂王仁華等人皆穿窬中老斵輪手也曾至海門廳境竊得某姓家衣物甚多經事主後送廳者收押某日脫逃　滬事爲廳署差役陳平所知雇同眼綫跟蹤來此獲諸西門外解送巡防局局員蔡雲卿二尹飭勇移送縣署黄大令飭押候解送海門歸案訊　 
[英界公堂瑣案]  
　　工部局管理淸潔洋人鉛門控稱垃圾夫頭徐揚春因所用之李棋郎硬扣陳扣郎王孟山工洋各一元四角情同勒索查明送案陳王同稱小的等原係李棋郎舉薦因伊硬扣工洋心有不願故訴知管理洋人李供薦陳等生意此係請小的飲酒費去洋一元四角實被誣指求鑒屠别駕著李棋郎還洋兩元八角○包探施奎江禀稱洋人馮禮生在楊樹浦造房昨晚有孫榮忠闖入作塲意圖行竊當被司更人扭入捕房送究孫榮忠供作塲本是沿浦小的有船適停塲外實因下船並非圖竊馮禮生稱沿浦着過並無船隻别駕以圖竊情眞著枷號三天示衆○包探洪阿寳禀稱王鳳標徐福堂串竊田阿林曹阿八等家綢衣水烟袋等件報捕後經小的緝獲人贓送究田曹投案領贓王徐供認串竊别駕判令各責一百板○包探何瑞福禀稱竊賊王錦春昨晚掩入沈喜家竊去布被一條經小的拘起原贓送究沈喜投案請領失贓王錦春供實因失業落魄所致叩求恩宥别駕以行竊有贓判責二百板○包探韋阿尤禀稱昨見王阿松手持布被一條到某質鋪小的以其形跡可疑向之盤詰知係從崑山竊來連贓一倂解究王供蘇州人經過崑山偶然貪小以後不敢再犯矣别駕判責一百板贓存捕房○三百二十號華捕拘解陳桂掌到案禀稱此人昨在某戲園硬欲入内看戲園夥童阿桂出阻被毆當時扭交小的爲此送究惟原告未曾投案陳供在洋行生理因主人在内故欲往尋别駕以原告未到從寛斥釋○四百二十七號華捕拘解馬夫韓金蘭至案禀稱此人昨日停車路旁擅自離開違章送 
究别駕判罰洋一元 
 
 
