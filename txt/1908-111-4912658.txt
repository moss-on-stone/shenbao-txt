# 1908 - 111 - 4912658

 

Page 1

 
 
   
 
 

Page 2

 
 
   
 
 

Page 3

 
 
宫門抄 
　　三月二十六日召見軍機廕昌 
論說 
[論李叅議請改訂刑律（嫉俗）]  
　　野蠻國以嚴刑治。文明國。以敎育治。此在稍知各國之歷史。與古今之情勢者。皆能道其本末者也。何也。野蠻國之人民。未嘗身受敎育。往往趨利而忘害。而上焉者復不爲之謀樂利。圖生存。於是剽猾梟黠之徒。皆思僥倖於一試。奪人之有。益己之無。雖在至親極愛之人。亦以有所戀而不能顧。而明刦暗掠之事。遂致紛紛疊起。斯時雄長一羣者。别無善法以持其後。則思定爲　酷之刑律。以稍儆其未來。不知好生惡死之心。本生民所同具。苟其稍有求生之路必。無樂於就死之人。若平時不加以敎養。臨事方施以極刑。則蠢蠢愚民。天性已漓。生不知其何樂。死不知其何悲。論其效果。不過殺戮一人。則社會之上。僅少此爲惡之一人耳。此外僥倖而漏網。接踵而繼起者。且不知凡幾。正無補於風俗之澆漓也。所謂不揣其本而齊其末者。此類是也。若夫文明之國。知人民甘爲蹈刑犯法之事。必有其所由來。於是以敎育普及爲最要之方法。使人民皆浸漬於道德之範圍。敎育愈普及。則蹈刑犯法之事愈減少。故其刑律。重者剝奪其自由使無公民權。輕者或加以禁錮。使得罰鍰自贖。初不必用種種殘酷之手叚。而監獄未嘗有人滿之患者。知其本也。今吾國以舊時刑律。寛嚴之間。與各國種種不同。往往爲歐美之人所藉口。故有改訂刑律之事。以爲收回治外法權之張本。而李參議猶齗齗以寛縱爲言。是固何爲者耶。 
　　夫刑律有刑律之意義。其輕者或稍加以罰。或稍示之辱。以使之自反。此猶古人蒲鞭之意也。其重而不可赦者。置之死地。以儆將來。此亦未始非刑期無刑之意也。若旣置之死。則斬也絞也凌遲也。其死等耳。今修律大臣去凌遲傳首之刑。而用斬絞二種。已不免改頭換面之譏。乃李御史猶以逆倫之律祇用斬决爲輕。然則造律之意。豈以死法之難易。判情罪之輕重者乎。若云示戒後人。則天下固有畏死而不敢犯法者。豈有以凌遲之死爲可畏。而即不敢犯法。以斬決之死爲不足畏。而即以身試法者乎。我聞西國之用死刑。或以電氣。或以槍斃。務使不受痛苦。一瞑即逝。蓋其罪當死。則使之死可耳。若必使之求生不能。求死不得。是乃野蠻　作用。而已。此次改訂刑律之事。不且多此一舉乎。 
　　雖然。我爲斯言。非謂悖逆之徒。在律宜赦也。須知刑律之設不過救情義之窮。若不求諸敎育之本。以變化其氣質。而惟求諸刑法之末。以殘酷相補救。則亂臣賊子。恐未必能絶迹於天壤也。試思父子兄弟之情愛。原本於天性。使其人道德喪失。祗以畏懼刑法之故。不敢妄爲。則其心迹已不可問矣。然其人固未有犯法之事。雖有凌遲之律。初無所用。則末俗頺風。尙有挽救之日乎。故我謂敎育者治本之事。刑律者治末之事也。不然。我國舊律。向用凌遲。悖倫之案。何歲蔑有。而地方官於此等案件。又必以瘋人詳報。以脫一身之處。分及族黨鄰保之拖累。則雖定嚴酷之律。不且等於虚設乎。竊願注意刑律改良者。更注意敎育普及。庶幾可脫野蠻之範圍。而造於文明之域已。 
專電 
[電一（北京）]  
　　政務處議設憲政研究會擬公推醇王澤公爲會長 
[電二（北京）]  
　　楊度在憲政館倡議開國會須速定限期 
[電三（北京）]  
　　學士占鳳請改短禁煙期限事禁烟大臣己電致各督撫查詢情形以便彚核奏覆 
[電四（北京）]  
　　李幹昌請提倡王學以正人心一時政界風從惟某尙書則謂宜講明朱子之學 
[電五（漢口）]  
　　昨日風災沿江船隻覆没數百艘溺斃人口無算 
　　按此電係二十五日午後四時另一訪員所發二十六日晨七時始到今特補錄再昨電傾覆四百餘艘漏刋百餘兩字附正於此 
[電六（漢口）]  
　　官紳出資雇人打撈屍身昨今兩日己撈起百餘具 
[公電（杭州）]  
　　申報館鑒頃接王監督電全浙師範准四月望開校 
緊要新聞 
 
 

Page 4

 
 
[程軍門奏報巡緝長江情形北京]  
　　長江提督程文炳軍門出巡長江上下游次第通行各營已錄前報茲悉程提督已將巡緝下江情形並接巡上江日期及循例披閱營伍各情奏報到京原文錄左 
　　竊前聞江浙梟匪搶刦輪船因之蠢動即於正月二十日自太平起程行抵江寗省垣與兩江督臣端方晤商一切並將巡緝日期分咨江蘇督撫臣附片奏報在案伏查太湖界連兩省綿亘五百餘里港紛歧與江蘇之陽湖無錫等縣犬牙相錯該匪恃湖之紆曲隱爲巢穴一經官兵拿勦深慮竄入長江致成滋萼遂趨赴無錫一帶相度　宜妥爲佈置幸兩江督臣會同江浙撫臣辦理迅速已將首從分别拿獲餘黨亦漸次就平從此勦撫兼施庶幾一勞永逸經過沿江各汎察看將弁尙能實心任事後又面加策勵並飭各叚偵探遇有匪黨蹤跡互相通知協拿共存去惡務盡之心俾杜奸究覬覦之念似此水陸防範下游可期無虞回至太平默念上游地叚綿長巡防亦爲吃重茲於三月十二日乘輪上駛由皖省歷江西湖北直逹湖南之岳州仍循曩例按閱岳標次閱漢標遞閱湖口提瓜三標各營員弁倘有操練生疏定即分别參辦並治各管將領訓練不力之咎如有技藝嫻熟人材出色者亦當分别拔擢以勵戎行遇有應籌事宜當與五省督撫臣虚衷商確以資周密查長江路途雖遼水面設有守汛之船陸路亦派探訪之隊地分六叚各有專司互爲聲援消息自可靈捷至於黨匪名姓原難盡知但使形迹可疑郎不容其漏網上年遵旨辦理巡緝悉照奏定章程繼思金陵需添營務處一員俾資策應即與兩江督臣會委湖北候補道孫廷林爲督查營務處數月以來緝務頗稱得力洵爲道員中不可多得之員仍飭其愈加奮勤以期密益加密此後常川出巡認眞督緝旣不拘於何地更不定於何時一經探報傳來迅即展輪前往務使有匪必獲除暴安良凡有益民生關繫防務者無不隨事隨時悉心籌畫斷不敢稍遺餘力致負生成此次出巡署中日行公事檄委提標中軍副將張有亮代折代行其緊要事件仍包封遞至行次由臣自行核辦以昭愼重 
[咨設兩湖水師提督武昌]  
　　漢口增設水師提督早有此議茲鄂督接得政府咨文内稱湖湘之間河港紛歧形勢極爲險要且湖北地境爲輪船火車之中心點交通利便防範宜嚴更兼近年梟票各匪多在長江一帶匿跡漢口實當其衝而長江水師提督及漢陽瓜洲湖口各鎭總兵均相距甚遠兼顧實難現擬增設兩湖水師提督一缺常川駐紮漢口以冀嚴密而重巡防云云 
[日本留學界紀事]  
　　蘇撫電覆官費添額各省留學生入官立高等以上學校者曾經駐日李公使按照學部章程咨催各省督撫業經先後補給惟江浙皖三省尙未覆到茲悉蘇撫陳中丞現己電覆李使云巧電悉蘇屬請給官費各生去臘准咨飭據學司議稱原有官費額支逾萬已形支絀近增收中國學生案内蘇屬平均計算乂歲需鉅萬欵尙無着前項自費生惟有請照寗案挨補官缺以歸一律而舒喘息第缺少人多擬仍照原議再添官額四五名等語查係實情自應照辦咨復外統希亮察聞李公使以此電語意模糊須俟復咨到後再行去咨辨駁 
　　日本各高等專門學校收容中國學生人數表 
　　學校名　　　入學期　　　　　収容　　備攷 
東京高等工業　　九月　六月考驗　四○　　電氣　械織染建築圖案各科均収惟應用化學未定 
千葉醫生專門　　九月　七月考驗　一○　　醫科八名藥科二名 
大阪高等工業　　九月　上旬　　　一○　　學科未定 
東京高等商業　　九月　下旬　　　一五　　收入預科 
岡山醫學專門　　七月　上旬　　　　二　　醫科 
熊本高等工業　　六月　下旬　　　　三　　土木　械冶金各一名 
金澤醫學專門　　未詳　　　　　　　二　　未詳 
仙台醫學專門　　六月　上旬　　　一○　　醫科五名藥科五名 
長崎醫學專門　　六月　中旬　　　　四　　藥科 
　　湖北高提學政同鄉會函敬啓者海天迢遞贍企爲勞睠睠櫻曦佇聞風槪敬想多聞尙志造詣益閎無任頌慰凌霨謬臂學任深懼弗勝查自古稱楚材爲最盛而近時開通銳進又以舊學爲最先比者膠庠林立承學莘莘雖董勸倡導風尙所趨良由諸君子苦志勵行毅然遠適重譯轉輸有以導其先路惟是新知日啓範圍旣大則賡續補綴之法不能不充尤不能不速蓋昨日之新聞在今日已爲陳言少數之心思經衆論始知不足忝茲重任職此慚惶諸君子留學有年必皆確有心得彼中最新之聞見何者可以取資故鄉應備之條規何者尤爲先務事關桑梓興學諸君各具熱心尙望質究之餘有聞必告并祈隨時函示不憚求詳以便隨事隨宜逐加整頓庶幾稍紓責望借效涓埃區區之思當蒙亮許臨頴神馳不勝切企 
[杭屬拒欵公會開代表會紀事杭州]  
　　杭屬拒欵公會於二十三日開各州縣代表會議决改名爲杭屬集欵保路公會并由會員公舉祝鳳樓君爲餘臨於昌四縣勸股員陳琥笙君張桐孫君爲錢富新三縣勸股員至仁和勸股則由吳純伯君擔任海寗勸股則由張閬聲君擔任聞不日尙須印刷傳單廣勸各屬紳民認股云 
[浙撫通電各屬改良監獄湖州]  
　　浙撫馮中丞日前電致九府略謂疊經奉旨改良監獄而浙中各屬監獄班館聞多仍舊付之家丁凌虐索賄不滿其慾不止甚至輕罪妄覊經年累月不爲訊釋殊堪痛恨况南方卑濕穢惡薰蒸拘孿擁擠尤易致疾瘐死堪虞亟應擇尤示懲力除痼習仰該府立即密查所屬何員尙能勤恤何員漠不經心分别輕重穢潔尅日電復毋隱勿忽 
[京師近事]  
 
 

Page 5

 
 
　　毋庸廻避兩則鄂督趙爾巽奏稱據新授贛臬陳夔麟呈稱恭承簡命陳臬江西奈祖籍原係贛州六十年前遭亂遷居貴州故墓宗祠均在江西兼之族大丁繁親戚故舊更多臬司有提刑全省之責用敢據實呈請奏明廻避云云奉旨著毋庸廻避趙爾巽趙爾豐陳請廻避兩摺到時軍機處原擬分别請簡請調照章廻避惟醇邸創議弟兄同省照章自應廻避然現在破格用人但求於事有益可不必拘此繁文遂請旨均毋庸廻避 
　　楊侍郎請補軍艦實官農部侍郎楊士琦此次乘坐海圻海容軍艦巡視南洋各島見該艦管帶各官諸事諳練查各國海軍均予實官即近來陸軍部亦以奏定三等九級酌擇陸軍人員充補實官可否飭部酌量變通將海圻海容各管帶充補海軍實官以資觀感其餘海琛等艦亦須酌量辦理云云奉旨陸軍部南北洋大臣議奏 
　　梁士詒得保原因去冬十二月郵部參議梁士詒受袁尙書之意調停江浙借欵定爲部借部還該尙書深爲嘉許爰特專摺奏請將梁士詒兼充外務部丞參上行走以酬其勞 
　　雍和宫失火之處分吏部宗人府昨會議雍和宫失火一事該管王大臣未能先事預防應得處分議定和碩禮親王世鐸罰俸一年理藩部尙書壽耆内務府大臣莊某均擬罰俸一年不日會銜入奏 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
專件 
[陸軍部發給就學日本陸軍學生訓諭]  
　　本爵部堂諭方今時局艱難無學不能立身無學不能報國無學不能保存種類且無學並不能自食其力而有志向學之士延師就傅費用浩繁父兄百計圖維學業始能成就爾諸生蒙國家設立學堂選師授餐培養敎誨旣己歷有年所茲復寛備川費遣令出洋遊學增長見識開拓心胸更不惜重資多方造就所以如此厚待者惟期生等砥礪學問研究韜鈐蔚爲成材用備任使上以報效君國下以奮志功名本爵部堂於生等屬望甚殷生等宜如何激發天良努力自愛敦品勵學力圖上進若能堅苦勤勞精進不己學成返國本爵部堂必當奬勵拔擢任以干城生等亦得各展所學宣勞王事榮爾身家倘或玩愒因循不知奮勉沾染習氣功廢半途不特貽笑鄰邦辜負國恩且徒勞返往何以對已何以爲人本爵部堂於生等瀕行除派監督隨時勗勉外爰頒訓諭十則章程二十八條附列諭後該生等各官懍遵毋違特諭 
[訓諭十則]  
　　一牢記尊君親上毋得誤聽邪說 
　　一恪遵監督約束毋得陽奉陰違 
　　一居心樸誠爲主毋得稍涉浮夸 
　　一謹遵堂隊規則毋得違犯禮法 
　　一程功必須循序毋得喜新躐等 
　　一爲學務求心得毋得徒襲皮毛 
　　一勤學尤貴好問毋得師心自用 
　　一起居務宜節儉毋得沾染浮華 
　　一待人須極謙和毋得稍形傲慢 
　　一同班務相敬愛毋得自相齟齬 
章程三十六條 
[總則]  
　　第一條前練兵處　定自光緒三十年起考選陸軍學生送赴日本就學專派監督一員常駐日本管理全國陸軍學生留學日本事務 
　　第二條陸軍留學生監督遇重要事件面承本國公使考察陸軍留學生品行精神及學業程度彚呈陸軍部以爲國任用之標準 
　　第三條陸軍留學生有校在隊受各校長及隊長指揮在校外隊外諸事均歸陸軍留學生監管轄 
　　第四條監督處置躬行簿精神簿學程簿三種躬行簿專記各生行爲而註以考語精神簿專記各生性質而參以意見學程簿專収各校各隊成績表分類存記每届畢業歸國經本國公使校定後逕報陸軍部 
　　第五條學生入學及畢業時監督均到堂與會以表鄭重之意 
　　第六條儿陸軍學生赴日本時由陸軍部派員率領前往畢業歸國時亦由監督禀請陸軍部派員率領回國送交陸軍部聽候考驗分發錄用其起程以前監督應將該生等躬行精神學程等簿及起程日期預先詳報陸軍部以便安置一切 
[在校]  
　　第七條學生無論在振武或士官學校所有課程規矩均宜遵守該校定章不得向監督禀請增減功課及他項事故 
　　第八條振武或士官學校暑　中除該校率領諸生避暑外學生不得無故請假他往 
　　第九條學生在振武及士官學校每日皆有值日學生一二名另置紀事簿一册依本校值日次序輪流記事届星期日持呈監督校閱蓋印後再交下次值日學生（未完） 
分類新聞 
政界 
[通州牧攷察泰興新政蘇州]  
　　通州關直刺親赴泰興縣督飭王令攷察地方各要政情形列摺請示並揭叅泰興縣典吏李芳等情具禀各憲奉江督端午帥批云據禀並摺均悉查閱該州親往泰興攷察學務巡警監獄各情形甚爲明晰具見辦事認眞深堪嘉許泰興王令尙能盡心辦事應即飭令將地方一切事宜妥愼辦理以期地方日有起色另單禀稱泰興典史李芳聲名本劣罔守官箴實屬不能稱職姑如該州所請從寛勒令休致除咨由撫部院咨叅外批飭江藩司迅即分飭遵照一面委員前往泰興接署典史篆務具報（魚） 
[嚴禁私售洋煙寗波]  
　　甬郡自禁售洋烟以來設立禁煙局派有調查員分投細查無如陽奉陰違暗中私售燈吃者殊屬可少因之官紳派員嚴加調查一面出示剴切曉諭嗣後如再有私售燈吃洋煙一經查獲立將其人提縣從重懲辦房主知情隱瞞即將該屋永遠封禁或變賣充公（水） 
[蘇藩請假傳聞蘇州]  
　　蘇藩瑞方伯有擬於日内禀請督撫憲代爲奏請開缺之說因其夫人逝世心緒不佳且方伯素有氣喘病症近日不時舉發之故未知確否（魚） 
[蘇臬新政蘇州]  
　　新任蘇臬左子儀廉訪接篆後發出手諭貼示官廳云本司向不用門印簽稿凡大小官員有公事者隨時接見並諭傳事房不准收受門包等費並已派委收發處一員經理一應公牘（禾） 
交涉 
[嚴禁洋單貨船夾帶私土鎭江]  
　　土藥商販往往賄通洋單船尸將土藥藏匿大宗貨包之内以致土稅日形减色現經皖北土藥統稅總局查悉此弊以此事非領事贊助不可特咨由鎭關道函請駐鎭英領事禁阻洋單貨船勿得夾帶私土如違一經查出除將土藥全數充公外仍照章議罰（金） 
[麥奎赴蕪就醫後情形江西]  
　　銅官山洋礦師麥奎因在銅陵患病赴蕪就醫現邀濮姓英人在山庖代查該英人來自上海年約四十餘尙無開礦及他項舉動現據該縣楊令繩藻禀報撫憲矣（四） 
軍界 
[白馬廟改作營壘之糾纒江西]  
　　贛省進賢門外白馬廟地方鄉民數十百人一再環求護撫勿購良田改作營壘迭紀前報昨復赴敎育商務總會出具說帖稱附郭上上良田二千餘畝無不衣食於斯若改作營房將來拆廢民盧掘傷祖墳縱給價購終慮田失而價難久留欲另置 
 
 

Page 11

 
 
田又無别業可換萬人生命情何以堪自去歲八月以來具禀各憲類皆偏重軍政薄視民生搶地呼天憑誰訴告公懇地方各紳董俯念民艱救全生命並稱近查章外德外一曰鳳洲凰一曰楊子洲一曰芝麻田均極空曠可建營房有人詰以該處地勢低窪需費培高甚不合算者據稱該處培高祇需二萬餘金伊處購田則需四萬餘金培高甚合算之至等語該商會爰於三月十九日開會議决辦法由曾總理平齋擬禀懇上台移造營以全生民（工） 
[電商工輜弁目附學事安慶]  
　　皖省督辦處致南京第九鎭徐統制電云皖省附學講武堂之工輜弁自五十名前由顧副參議奉商派營練習已蒙慨允銘感何極皖省五月成協弁目急於速成我公體國公忠視江皖若一家必俯從前請昨已電復舒總辦並託許總辦回寗代陳一切（美） 
[重究營兵打毁戲園案蘇州]  
　　蘇藩轅親兵打毁春仙戲園一事前經陳統領將肇事各兵略爲懲責將就了事茲悉此事經藩憲瑞方伯派委右路巡緝隊官張連陞前往查訪禀復含混且多袒護殊屬不合方伯以此事官長之罪重於兵丁該兵丁等晚間出城觀劇且聚有七人毫無紀律該隊官等當時旣知兵丁滋閙何以並不禀明馬路工程局提回懲辦又復前往滋閙現在初次滋事兵丁業己棍責其隊官等業己看管應飭清鄉局提調即將滋事兵丁七名及督隊官等並隨同前往之隊官二人一併送交審判科員提訊究竟當時因何滋閙向來營勇看戲有無坐位當時曾否打毁物件有無傷人情事所傷之人有若干現在何處醫治據實禀復並飭先赴馬路工程局陳令處查詢有無打毁何項物件值價若干開單呈核等情批飭遵照（禾） 
[營弁槍斃人命案近聞蘇州]  
　　駐防震澤鎭巡防隊管帶劉洪順槍斃人命一案迭誌前報茲悉該屍親吳發林湖州歸安縣人前日到省具禀臬憲略云劉管帶洪順串令勢惡顧雲亭（名鴻魁係武舉迭次被控訪拿有案）揑稱販米客人自云與伊等近處村莊均是熟友喚蔣給茂到其家中先嚇後勸勒認匪船否則照樣吳金仁立時開鎗轟死以爲滅口之計等情求請飭提歸案訊辦云云聞臬憲已批示飭令蘇州府提案訊辦矣（禾） 
學務 
[學田撥歸勸學所經管嘉興]  
　　秀水縣秦大令具詳上台請以學舍十間學田三百三十八畝零歲收租穀亦撥充勸學經費等情奉批謂該縣設立勸學所擬將奉裁訓導所遺齋舍學田撥充該所經理事屬以公濟公應准照辦立案仰嘉興府卽飭會督紳董妥爲舉辦以期敎育普及至應解司庫學租仍應照解以濟公用不得短欠（遠） 
[電查品學乖謬之敎習南昌]  
　　饒州府中學堂張佑賢監督電致省城敎育總會云饒中學英文葉敎習性情險悍敎法不良學生禀請退班方擬商辦葉竟停課不授悖强要挾懲辦學生並侮辱監督府尊親見似此品學乖謬萬難容留請致提學電飭辭退以肅學風盼甚候覆該會即錄電轉請學憲定奪聞學憲已電飭饒州府查明斟酌辦理（曰） 
[函催女學經費蕪湖]  
　　河南岸安徽公立女學因經費支絀勢將停辦客歲由皖紳李宗棠觀察禀請皖撫援照皖江中學安徽公學之例在駐蕪米釐項下按月撥給二百元以資補助夢帥當即覆函允可不料延至今日此項津貼仍未撥定觀察爰於前日函催沈提學請即日飭撥以維學務（無） 
[蕪湖女學議遷省城安慶]  
　　皖南敎育分會於二十日開會集議到者數十人僉以皖省女學尙付缺如應將蕪湖女學移設省城以資提倡聞皖省敎育總會對於此事尙須開會集議（上） 
[留俄學生回卾湖北]  
　　湖北派往留學俄國皇家法政大學堂夏君維松刻由俄回鄂謁見趙次帥聞經次帥親加考試頗深嘉許已諭令隨往川省酌量委用（音） 
[冒名頂考法政學堂湖北]  
　　湖北法政學堂招考官紳兩班學員詎官班之投考者多倩人冒名頂考因規章須呈驗相片而倩人頂替者竟將頂替之人呈驗朦混並賄通監考之某道員俟揭曉前即將眞像片插入將假片抽出其用心亦良苦矣（水） 
實業 
[鎭董擬包辦紙捐鎭江]  
　　鎭郡紙業董事徐子章日前具禀大憲擬照磁器統捐例於安慶鹽河大通經過之卡所有各色紙捐一律包辦等因現大憲己咨行皖撫轉飭牙釐局統籌情形妥議禀復核辦（眞） 
[撥派營船巡護漁汛寗波]  
　　現届漁汛各鄉捕魚船紛紛出洋捕魚浙洋水師統領吳吉人軍門恐有海盜聚衆搶刧情事特撥水師營船數艘並分飭楊張兩守備會同管駕駛赴魚船雲集海面周圍梭巡藉以護衞（水） 
[甬道試辦種桑寕波]  
　　甬道張子遇觀察鴻順現延聘蠶桑學堂畢業生某甲購買桑秧若干枝就轅内後園佈植試辦種桑法則俟後有收效擬再設立學堂招收學生學習（皮） 
雜記 
[梁節菴著書費湖北]  
　　開缺卾臬梁星海廉訪手筆極大自卸任後異常窘迫經其門生劉洪烈太守發起勸學界中人曾受梁之提携者量爲佽助聞已議定按月公湊銀三百元由學務公所會計課扣交劉太守轉送名曰著書費昨己將三月份所捐之銀如數滙解矣（音） 
[批飭澈究上控革命案南京]  
　　鳳頴六泗道毓觀察前奉江督札飭督同該府復訊懷遠縣革生楊乃煊等上控孫斐軒等革命一案現已檢呈孫斐軒親筆供單字據詳請核對當奉端午帥批示云查楊乃煊前呈孫宗喬即孫斐軒原信中叙瑣事甚詳必非憑空揑造其間所論南洋軍隊語雖桀驁不馴究與實在悖逆有間如果係楊乃煊造信栽誣斷不止此茲閱粘呈孫斐軒所繕之字其最小之一段與原信筆意大致相符該道於案情並未詳加研究輙憑委員所訊歧異含混之供爲之具詳試 
 
 

Page 12

 
 
問憑何核示此案楊乃煊以原告致遭瘐斃迭據屍妻楊徐氏來轅具控並稱該處委員有朦蔽迴護情事自非另行委審不足以昭核實仰安臬司迅即移提此案卷宗及被告孫斐軒並一切應訊人等到省飭發安慶府督同局員悉心研審務得確情秉公議擬詳辦如其中有應行質訊之人亦即提解來省與之質對以期水落石出毋任稍有偏延（商） 
[紳民趨奉官長之惡習南京]  
　　句容縣紳民駱文鳳等鋪叙縣令德政禀陳江督當奉批斥略云查興利除弊本係地方官責任據禀左令枚周前代理縣事種種善政此正爲民父母者職所當爲毋俟該紳民等代爲舖張也至稱該縣差人持票傳案勒索規費名曰見票禮又待質所丁差往往擅用私刑各等語如果屬實應由縣查明出示嚴禁（商） 
[查究通匪十紳嘉興]  
　　上月王店鎭高弁率隊往海寗交界彭墩地方陸厚甫家圍拿梟匪而匪目蔡老三及其黨陸餘慶等均未弋獲嗣海寗州拿獲散匪陸懷懷等供出厚甫庇匿梟匪等情州牧向與陸厚甫有戚誼延不拿究聞浙撫憲現己密電嘉興府嚴密緝拿（木） 
[流氓託名將軍敲詐南京]  
　　金陵狀元境祥泰鞋鋪一日來有二人手持舊鞋一雙口操京腔謂此鞋係將軍大人之物因嫌鑿枘命爾舖一爲排楦當時言明四十文明日來取次日果予四十文將鞋取去詎越一日二人復來謂此鞋已爲爾等所污將軍大人見之大怒以此鞋購自京城價二千七百文爾等須照數賠償乃已否則封店嚴辦云云該店以此鞋木係舊物旣經火烘水刷顏色自稍有變不肯從命來人大怒即欲扭店夥送縣勢甚洶洶時環而觀者頗衆力爲排解命該店賠洋一元四角來人始持鞋與洋悻悻而去夫將軍爲駐防大員豈肯以此細故齗齗與小民爭利哉其爲流氓託名敲詐無疑（新） 
[嘉定殺子殺妻案率涉學界太倉]  
　　朱三和娶妾殺妻一事物議沸騰朱三和賄通合署吏役得以了事於三月十九日朱三和之父朱聖秋向高等小學堂聲稱縣署書吏徐全慶謂貴學堂索捐若干以充經費云云該學堂即告以本校從來無此等情事惟徐全慶旣有此事自應澈底根究即喚徐全慶到校查詢初尙抵賴後經朱聖秋與之一再質對始承認不諱該學堂本擬送縣究辦後因徐全慶自知非是並經書吏徐善臣管繼芳等出爲懇免當由徐全慶出具不再造謠污衊學界甘結並由徐善臣出具保結存查情願登報聲明該學堂姑念其自知悔悟從寛允其免究惟此事有累學堂名豐關係重大該學堂業經報告勸學所由勸學所申報提學憲並移嘉定縣出示曉諭俾衆周知以息誣妄而維學務云云該書吏冒名索詐情殊可惡不知高令對於此事若何處置也（來） 
[奸夫慘殺本夫蘇州]  
　　姚竹春上海浦東人向在吳江縣屬平望鎭開設酒飯鋪妻某氏妖蕩性成人皆呼之爲九花娘近與金陵人董老二姘識本月二十一夜董糾同姚出外賭博即於荒野處殺斃身受刀傷三十餘處血溢模糊不堪逼視當經該處地甲投報震澤縣署禀請相驗張令詣驗後即將九花娘拘帶回署究出前情飭押候緝獲奸夫董老二再行訊辦（命） 
[大風覆舟蘇州]  
　　二十四日下午大風陡起時有自湖州來蘇之笋船四艘傾覆於太湖中除貨物悉數漂没外併淹斃舟子二人（出） 
[嚴拿局騙賭徒杭州]  
　　官紳局賭巨案經倪生禀控一節曾紀前報現奉臬憲批示云近日賭風漸熾實爲地方之害據呈楊廣等串合聚賭實屬目無法紀殊堪痛恨允宜嚴拿懲辦以靖地方仰杭州府速飭該管縣密訪明確認眞緝獲切實研訊分别詳請懲治該生等旣具甘結自應靜候該縣傳質毋延 
[嚴飭限拿逃犯寗波]  
　　鎭海縣監内上月脫逃要犯二人經前任孫令赶飭差捕跴緝迄今未獲現新任鎭海縣鄒令自十二日接印後即諭令各差捕赶將脫逃之犯寗爲訪拿一面飭令典史及管獄家丁將監内各犯嚴加看守（皮） 
[皖撫嚴禁演戲安慶]  
　　皖撫馮中丞札飭建平縣嚴禁演戲略云訪聞該縣有每年四月演戲至五月底始止所費戲資挨户攤捐等事當此物力艱難民窮財困之時宜如何力汰浮奢示民以儉何得聽其沿襲陋俗不予禁除且現值江浙剿辦梟匪不遺餘力該縣距離太湖不遠匪窮思竄難保不趁此演戲舉國若狂之時混跡來皖擾害地方不可不預爲之防合亟札飭該縣即出示嚴禁永遠革除倘有不遵即行拿辦（孔） 
瀛談 
[海口砲台]  
　　美國紐約　。實爲海路咽喉。其桑顚堡口之砲台。最爲重鎭。有海岸砲一門。其長六十尺。口徑一尺六寸重三萬五千五百貫砲彈重三百三十七貫。射擊三十英里。須用無烟火藥一千餘斤。夫美國素不以海軍著名。而海岸巨砲。竟占世界第一。誠堪驚歎。如我之海岸砲台。大沽則燬。吳淞則拆。覆視一週。皆爲傷心之事。已有之海軍。尙且不保。則今之提倡興復者何爲也。 
[識字人數]  
　　美報載巴黎三月二十三號電云。法京營兵二萬五千人。不能讀寫者。六十七人能讀不寫者。九十三人。總計法國男子。不識字者每千人有四十人。婦女每千人有六十人。而德國不識字。每千人僅四人。瑞典丹麥荷蘭等國。每千自八人至四十五人法國不識字者。比之各國爲多。常引爲恥辱。按法國識字之人。雖較他國爲少。然以例之中國。學堂未盛。敎育不普。識字之人。十不得一者。（統鄉間男女而言）其差率已不可以道里計。夫以號稱右文之古國。而識字人數。寥寥可數。其恥辱又當何如。 
紀事 
[某生]  
　　夫妻反目之事。誠恒有之。縱未有若某事之奇異者。有之莫若某姓始。某姓夫婦。因事反目。控諸縣署。經年莫决。其妻乞援於某生。某生素狡猾多智慧者也。應曰諾。越二日汝來。余將告汝以制勝之策。越日某氏往。時天氣酷熱。炎日如火。綠梧蔭中。蟬鳴不已。氐旣至。扣門。門啓。一小童出。氐問曰。家主何在。小童答曰在園中納凉。即導氏往謁。見某生方皮冠狐裘。披雪衣。納凉於竹林中。手持芭扇。仰臥一竹椅上。某氏問計將安出。某生曰若如是。夫人之案必勝矣。氏如其術行之。果獲勝。未久夫妻和睦如初。夫乃詳究其所以獲勝之故。並問出於何人之主謀。其妻俱以實告。夫聞之。即控某生以唆訟之罪。縣令傳某生至。某生堅辭不認。訊氐。氏堅謂出於某生主謀。並備述某生在竹林中。設謀定計時形狀。縣令聞之。冷笑曰。汝作瘋語乎。令掌其頰。不准吁。若某生者可謂多機變之巧者矣。夫爲人謀事。而反累及其身者。皆未得某生之術者也。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
小說 
[偵探小說奈何天一名身外身（三十一）]  
　　范立生聽至此。攙言曰。或克洛夫適於前日至此。而無人知其姓氏。亦未可料。安息曰。如君所言。則洛克夫之行裝。今在何許。天下詎有自英至美而隨身不携一物者。且吾之於羅加喀勒。亦有至不可解之疑竇。吾力察前日汽船火車之開往各處者。絶無此羅加喀勒之一人。且吾已得美洲之復電。言此羅加喀勒者。乃無人知其姓氏。即克洛夫之來美。亦無人知其蹤跡。何以羅加之至倫敦。適在克洛夫至美以後。而克洛夫之遇雪蘭。又在羅加遁去之前。豈天下之事。乃有如是之巧合耶。抑天地之大。羅加能自蔽其一身。而不驚偵探之耳目耶噫。奇矣。 
　　范立生聞安息之語。滔滔滾滾如大海之潮汐。續續不已。張目不能出一語。安息見范立生之狀態。知費此喉舌之作用。於事乃至無益。乃力趨康沙爾之獄中。以見雪蘭。此雪蘭者。驟見此少年之面。覺心房之中。忽奔注無量數之愛情。搖蕩至於極地。舉數月前之情愫。又萃於安息之一身矣。安息見雪蘭獨坐此黑獄之中。面色慘白。覺心至憫惻。即謂之曰。喀勒夫人。僕今願爲夫人。作無罪之辨護。方安息言時。雪蘭不期而謂安息曰。君何以不來妾許致令妾受此絶大之荼毒。言至此。忽聞安息喀勒夫人之一語。憤然起立。以拳力觸其案。目光怒視。狀至獰厲。大聲謂安息曰。妾至不願他人稱我爲喀勒夫人。君何以亦作如是之虐語。 
　　安息約尼味此雪蘭之二語。覺至有含蓄而見其暴怒之狀態。似有絶大之激刺。乃謂之曰。密司海倫。吾今乃知克洛夫之詭詐。僕自見密司以後。踵門者四五日。而閽者怒目拒僕之請。僕殊不解其爲何故。今乃知克洛夫忌我兩人之相見。故預命閽人。施其阻格之手段。茲事乃大可恨。雪蘭聞安息之語。如死灰之中。藏有一星之火。忽爆裂出於死灰之面。而火乃大熾。斯時雪蘭之情狀似之矣。雖如是。而自念己之一身。己不能享有世界之幸福。則俯首向壁。縱聲而哭。 
本埠新聞 
要事 
[滬道札查殺妻殺子案]  
　　滬道蔡觀察昨日札行嘉定縣高大令略謂該縣民人朱三和殺妻殺子一案本署檢查擋案未據該縣禀報惟此案事關人命亟應澈究未便草率究竟如何情形理應飭查仰即將起釁情由及該縣驗訊各情迅即詳細禀候察辦 
　　按此條可與第二張雜記欄叅觀 
[稅關查察軍火之愼密]  
　　外務部前因聞有輪船由粤私運軍火來滬曾飭滬道函致新關稅務司嚴密查察在案現聞稅司函復略謂海關向章凡有輪船裝運軍火如炸藥一類到埠時必先暫存馬路橋對浦之新建炸藥棧内其尋常火藥等物則起存於東溝之舊藥棧内此等火藥非由關道允准萬不能進口起岸極爲愼重所有滬上各洋行由外洋運來之洋鎗子彈以及打臘鳥鎗等件亦須領事照會關道核明函致到關方能准其起岸本關凡遇此等物件甚爲注意決不任其夾帶混運進口至於由粤運滬如其官用等軍火本關亦須俟九龍關稅司將物件數目裝運船名開單知照始得騐放進口請爲轉復云云 
[又有梟匪聚賭行刦]  
　　蘇藩瑞方伯近又查悉嘉湖各鄉復有大幫梟匪麕集聚賭行刦商民實爲閭閻之害除移請嘉防統領徐叅戎撥兵往拿外又以浙省嘉湖等處係與松屬之華婁等縣毗連爰於日前移請滬道札飭華婁等縣嚴加防範並即飭差會同協拿勿使竄擾 
[批飭復核改良監獄情形]  
　　前任滬道禀陳上海建造監獄勘估情形茲奉江督批示云查監獄一項迭經欽奉諭旨飭令改良民命所關亟須欽遵辦理近來東西各國監獄無不規模美俻建造精良以故民氣發舒國勢强盛中國各就原有之監獄等項屋宇卑狹潮濕薰蒸疾病叢生往往因之瘐斃自非迅籌改良辦法不足以靳進文明上海監獄前經酌籌欵項飭令改修嗣據該縣議擬批由該道復加查核據稱尙屬可行惟上海地方係各國通商碼頭爲中外觀聽所繫監獄一項攷察不厭精詳查新任蘇松太道蔡道於歐美各國政治研究有素應飭蔡道按照原圖復加查核參攷東西各國監獄制度悉心酌定務求完俻爲一勞永逸之計不可因陋就簡致將來又煩改作一面督同將工料核實估計繪圖貼說禀候查核其餘各節並由蔡道酌核禀辦 
[准設警監學館]  
　　留學日本法政畢業學員汪之鈞陸炳章具禀蘇撫創立警監學館茲奉批示云據禀己悉該員等擬在上海設立警監學館酌取學費分科敎授係爲造就人才起見自應准予立案仰蘇提學司即飭遵照 
[匪黨扮作小販]  
　　本縣李大令昨奉松府密札謂梟匪夏竹林余孟亭等黨羽現均匿跡上海浦東各小客棧扮作小販肆行不法着即從嚴拿辦等因現大令已飭差捕拿並移請總工程局一體協緝務獲解辦 
[家政會紀略]  
　　滬南家政會昨開三十七期講筵楊玉振女士演講改良家敎次由蘇麗雯程頴王震葉莊敬各女士討論路事蘇本清女士謂股本如數交足仍存銀行俟有的實辦法再行彚交公司衆贊成 
[開駛支路電車]  
　　英租界浙江路廣東路電車支路軌道現己一律竣工昨由聘白爾經理洋人督令開駛嗣因廣東路各鋪户招牌懸掛太出恐有窒碍即禀請捕房飭探傳諭收進以免肇禍 
 
 

Page 19

 
 
瑣事 
[城内]  
　　僧人出洋○浙江僧立敎育總會議僧慧通昨日由杭來滬即赴道署禀知奉浙撫委送觀音像出洋並調查佛學事宜 
　　匪徒解寗○製造炸藥私藏軍火之匪徒葉德金昨奉滬道飭令解送江寗業已起程 
　　贖回女孩○魏培芝偕妻傅氏扭徐楊氏及媒証賴順朱李氏等至一路巡局稱今春由朱李氏賴順等爲媒出洋十九元買徐楊氏女孩爲女詎不滿一月楊氏到家吵閙硬欲贖回因此扭案請究徐楊氏供今春因貧苦已極故將生女出售現丈夫不允有信寄回因此托媒人向魏情商並不吵閙游别駕勸魏准由楊氏取贖契據當堂銷毁兩造遵斷具結而退 
　　追還米價○米店主葛怡生被葛松林積欠米洋四十七元扭至一路巡局控追松林供認不諱判先還十七元餘限三個月還清 
　　限交田單○周張氏控陳瑞生吞没寄存田單兩紙前晚由本縣襄讞李明府審訊陳供單存瞿阿炳處求請寛限取回判交差限五天將單交案如違押追 
　　爭奪坆地○錢阿林扭錢順堂到縣稱順堂將棺木偷葬於小的租坆向論兇横求請究辦訊之順堂供該地實係小的產業有據爲憑判各退去邀同親族理處 
　　積竊供詞○著名積竊陳阿三前日被縣捕陳昌在香花橋拘獲解縣訊究陳供近由東洋回滬並不犯竊所有抄出之鐵鑿係朋友所寄朋友近日偷得虹口某姓家衣服二十四件金戒一只將衣十七件當洋五十元金戒兌換洋十五元尙有七件寄存某處伊等分與小的洋十元小的並未同往求宥判収押候吊到原贓再訊 
　　官事○海運滬局提調知府沈鳳韶同知俞翌宸洋務局委員吳俊卿知縣王禮垣巡警敎員錢亞棟知縣王銘寳鎭塘工委員周元城昨均到道禀見捕盜局總辦駱騰衢出口局會辦鐵林均禀請銷假吳淞司巡檢嚴善圻禀知解送秋審人犯到蘇 
[南市]  
　　貨船沉没○窰貨船户楊阿紹前日由浦東東溝裝貨來申適值大風全舟傾覆幸即經人援救未傷人命 
　　劇場剪綹○胡金奎身藏珍珠三百七十粒銀洋四元至浙寗會館觀劇被剪綹賊盡行竊去特至總工程局請爲查緝 
　　整頓路政○總工程局路政處以各處街巷每有煤灰垃圾不照時刻傾倒殊碍路政爰知照巡士沿途查察如有人故違定章即解交當值處嚴罰示儆 
　　指認强徒○萬祥米行司賬陳惠泉前在蔡陽弄被匪人用帶勒住頸項攫去洋元報由警務處將情迹可疑之楊大胖徐阿東金阿桃三人拘局訊無實據隨即交保茲又查　唐阿桂一名押候傳到被累人指認以憑　究 
[閘北]  
　　查辦搶案○鞠其光家前日被流氓顧關泉等搶去木器等物該處分局置若罔聞昨鞠至總局控告即由孫裁判函致四路一區分局查辦 
　　不認械鬥○葉福元因賭起釁紏黨械鬭昨由巡警總局孫裁判提案復訊仍不承認判還押候飭役查傳鄰右到案質究 
　　留學生仍未送縣○留學生薛水生至巡警總局朦荐陳鵬華充當偵探本擬送縣訊究茲總辦汪觀察以案未訊明未便發縣仍命收押拘留所候再訊奪 
[英租界]  
　　新建捕房工竣○坭城外戈登路新建捕房茲已竣工總巡卜羅斯君擬於西歷二十八號分調中西探捕遷入辦公 
　　電車擊碎電燈○黃浦路二十三號電燈昨被聘白爾二十九號電車鐵桿擊碎即由巡捕禀明捕頭請爲核示 
　　馬車撞傷車夫○譚姓包車夫范阿四昨掮檯子一隻行經福州路江西路轉角被滙票西人馬車撞倒碾傷左脅由捕帶入捕房轉送仁濟醫院醫治 
　　犯人過境○上海縣李大令昨派差役押解兇犯徐馬二應時松張祥寳劉錦松楊漢臣顧和尙鄭阿歪等赴蘇途經租界請總巡捕房飭派中西探捕護送出境 
　　男孩迷路○昨有八歲男孩丁三囡迷路啼哭由捕帶入捕房由該孩母舅得悉認領 
　　洋人失竊○南京路二十三號及二十五號門牌洋人家先後失竊脚車留聲機器等物又北京路和記洋行失竊洋緞三疋又漢口路九號門牌洋人失竊厚呢二疋昨均投報捕房派探查緝 
　　妓院違章○同安里三百號門牌妓院容留幼女巧英經濟良所查悉報捕飭探查獲送至濟良所候解公堂訊核 
　　雉妓捲逃○天津路八十四號門牌雉妓張彩雲前晚捲物逃逸昨經鴇婦查悉投報捕房派探偵緝 
　　熱血迸流○三馬路萬祥春茶肆内薙髮匠王小寳昨晨嘔血身死當經該茶館投訴捕房車送虹口斐倫路驗尸所飭保報縣請驗旋由尸弟王阿二求免自行棺殮 
　　有何要案○李王氏楊張氏及女孩琴子阿招阿二男孩陸海關生等因案由探查獲解入捕房送至公廨飭交官媒收押候訊 
　　因案牽涉○婦人陳阿寳因案牽涉由探杜阿三查獲解入捕房送至公廨飭交官媒看管候訊 
　　火警○盆湯弄慶雲閣賬簿店前晚三點半鐘起火殃及左鄰復興洋瓶店右鄰榮英齋鐘表店捕房以該店保有火險將店主唐秀蘭夥友冷子卿學徒夏雙根毛林寳一併拘入押候解究其受傷之學徒毛其龍飭送仁濟醫院醫治 
[美租界]  
　　供認串拐○昨紀緝獲拐匪陳小三子等一則茲悉若輩已供認串黨魏金林拐孩屬實當在蕭如堂家吊出幼孩四口送廨候訊 
　　欠租封屋○小虹橋街江北人邢某黃某王三羅氏陳氐等十餘户因積欠房租由房主控由公廨於昨日將屋發封 
　　何爲互毆○謝菊生張連山沈阿新林開志謝三連等昨日在途互毆由印捕拘入捕房各存洋若干保出候訊 
　　乞丐倒斃○前晚吳淞路有倒斃乞丐一名由捕車入捕房飭保報堂棺殮 
[法租界]  
　　定期行駛電車○法界電車業已在新租界一帶試行多日茲聞該公司定於西五月一號即中歷四月初二日將車開往八仙橋東法馬路一帶行駛 
　　調查黑炭歷史○高世周控混名黑炭勾引某甲强姦孫女一案茲由捕房查悉黑炭者即在菜市街開設老虎灶之邰招福係著名蟻棍前由朱杜兩讞員枷責驅逐出境在案今又貪取成衣匠某甲銀洋數元騙高之孫女至伊樓上肆行强姦實屬胆大妄爲爰於昨日將邰拘入押候解廨重究 
　　拐案牽涉○朱劉氏控王大崔中炳串拐女孩一案昨捕房將供出之同黨王趙氏得主胡仁才拘入押候解廨訊究 
　　賣地紏葛○倪春春吳桂榮因在寳山縣境賣地紏葛由該縣吳大令派差持文投請捕房協探拘入押候解廨訊明移回究辦 
　　寓客病斃○興聖街同發小客棧寓客某甲係寗波人向挑銅匠担忽於昨晨因病身死捕房因查無屍屬即報知善堂備棺收殮 
來函 
[浙台旅滬學會復江蘇敎育總會函]  
　　頃接手諭領悉一是惟金埰係試用訓導鄉望素著之人是以敝學會繕書价紹貴總會學習法政並無意外劣端至報上電詞究其緣由係繆鼎吞噬敝學會公欵經諸同人發覺曾于前星期由金埰等秉公理算照章 
 
 

Page 20

 
 
斥退詎繆鼎畏罪遁台變羞成怒故揑電冒登破壞金等名譽敝會業己電究繆鼎矣且此事公理彰彰貴總會請無過慮手此奉復 
[江蘇敎育總會又致浙台旅滬學會函]  
　　接誦環雲具悉一切金君旣由貴會力白其誣敝處自無庸過慮查台州學界電未登報以前確有繆姓其人到敝會聲言欲即退保詢以何故則云地方官欲拿辦敝會因金君係貴會以圑體名義爲保證何以繆姓一人聲言退保且未接貴會退保書函是以置之今展來書知不爲無因但金埰旣由貴會切實保證在敝處聽講法政今報載之電旣不實應請貴會與敝會往返數函一律送登各報以重名譽 
[三邑敎育會會員來函]  
　　蘇州府公立中學堂自長元吳賓興公所及紫正兩書院歸入學務總匯處之後經全體學界公決組織而成開辦兩年形式精神俱臻完備惟該校程度稍高來學者多半係紳富中號開通者之子弟以故爲之師者恒難於他校本月初十日爲月考之期因理科敎員命題難而監視嚴忽起全級曳白之風潮爲從來閙學所創聞停課退學紛擾者一星期而解决問題闃其無人咫尺之敎育會勸學所置若罔聞甚至常會職員會亦皆避嫌不到致未開會評議緘口調查裹足而借掃墓以遊春者比比皆是嗚呼我國文明日進拒外欵則曰守文明無暴動抵外貨則曰守文明無暴動然則坐視數萬金組織之公立中學而不一爲之扶助亦得美其名曰文明閙學乎嘻吁 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
雜著 
[紀客述秦中雙俠事畧（三）（續）]  
　　花燭之夕。謂女曰。卿實生我。反謂卿賴我以生。曩遵所囑。汗顏强冒。中間曲折。至今未能盡悉。幸明告我。釋我疑抱。否則卿恩有如父母。而辱我以櫛巾。日久事白。人其謂我何。女泫然曰。妾之行蹤。頗駭物聽。言之長矣。今名分旣定。復何隱諱。第提及令人嗚悒。恐剛腸如君。當亦爲妾下淚也。妾前從父蒞任江西。遭獻忠之亂。父没沙塲。城亦繼陷。覆巢之下。遂無完卵。老母投環。妾方覓死。而賊衆麕集。其將有黎彪者。號牛皮大王。悅妾姿容。將施强暴。妾醉以酒手刃之。因自刎。賊棄妾屍於野。樊夫人以術生請。謂妾爲雲英。後身應遭兵刼。今大難旣過。可從我學道。毋味本來。偕至山中。授妾劍術。并敎妾服氣鍊形等法。由是身輕如葉。視萬里如庭户。日昨夫人忽謂妾曰。殺汝父者李也。金某前身即是裴舫。數當票妹合。今困賊營。妹可下山報父仇。證夙緣。俱在於是。又謂妾命中合授一品誥封。授妾方略。使出君於穽。昨往鳳淮。賊旣授首。不共戴天之仇旣洩矣。金聞其言。歎息不己。復詢其報讐之狀。答曰。妾前題壁云。縱囚者李也。獻忠果疑李與君有舊。不待其辯而遽誅之。妾至賊所。渠旣懸首轅門。君謂妾心苦否。又詰小　何人。曰翹姊之侍兒也。苟非仙人。豈能履水如夷。瞬息千里哉。言次。携手入幃。備極繾綣。次日傅夫人張筵大會戚屬。嗣是倡隨甚樂。彌月後。金頗思歸。夫人公子。不肯遣。亦遂安之。一日。散步村口。見十數人。擁一女子。蓬頭跣足。涕泣而趨。一少年執鞭隨之。且詈且撻。女子號跳欲死。有知其事者。言少年爲勢豪某甲。艷某乙妻。誘乙與博。乙負多金。懼無以償。亡去。甲乃集家人纂取其妻。鄰里畏其勢。皆躱避無敢問者。金聞不平。向前勸阻。甲催行不顧。金牽其裾。甲怒并撲金。金以一手斷其鞭。一手捽甲倒地。家人奔集。被金打散。女子遁去。金亦遂歸。俄而縣令發差簽拘。不由分說。杖責下獄。傅公子登堂緩頰。不能得。次日。女親赴衙求見。以一小盒貽令。令啟盒變色。立釋金。衆皆不解其故。詢諸内署長隨。始知是夜令寢内室。忽聞屋上振撼有光如電。繞床一匝。穿牖而出。令覺身上凛然如沃冰雪。及曉視之。頭髮秃若雉剃。大驚不解。女小盒中即令之頭髮也。金旣出獄。女謂之曰。曩謂妾家即君家。故留君少住。今若此。則婿鄉非投老之鄉矣。其恐豫省人來。將洩吾事。不如去休乃辭。母兄挽之不住。馳歸西安。卜居於鄉。時有小寇竊發。金勝以勇。女制以術。罔不披靡。鄉人賴之以安。後某將軍召募。金欲往。女以爲時尙未至。沮之。及本朝定鼎應募。累以軍功仕至江南提督。女果累受誥封。後女生二子。皆讀書。成進士。金致仕歸田。遨遊山水。築室西山之麓。夫婦同居。閱兩寒暑。一日家人往省。則諸物俱在。而人旣渺。鄉人以爲已從樊夫人仙去。爲立雙俠祠云。 
　　卯金子曰。始金李二人同學。度量才情。不甚相越。厥後或爲烈士配女英。或爲盜魁喪頸項。何效果之懸絶耶。昔管寗與華歆爲友。鋤地得金。寗揮鋤不顧。歆拾而後棄之。寗遂與之割席。方金李微時。一見或武弁而薰心。一則慨世亂而投筆。二人優劣旣判於此。女以蘭閨弱質。而能軟困賊酋則智。舍生取義則貞。遇仙證道則奇。脫金於險則勇。假手報讐則孝。其言曰。毋令李靖紅拂專美於前。平情而論。金固視開國公無愧色。彼瘦鳳者。則直駕老張而上之矣。（此稿已完） 
 
 
 

Page 27

 
 
   
 
 

Page 28

 
 
   
 
