# 1902 - 80 - 4910392

 

Page 1

 
 
[本日隨報附送捐册]  
　　本埠仁濟善堂向有咸有一德捐册分送四方善士請各解囊勸助或代廣爲募資昨以萬册倩本館於今日隨報附送惟顧樂善爲懷者同施　澤俾善舉得以蟬聯誠莫大之功德也 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有向各外埠購取者仍由原處檢發惟有轉運之煩不免略覊時曰至通泰淮等處由愼記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[論蘇州武備學生大閙戲園事]  
　　自國家變法求才之志切詔令各省廣設學堂於是在省爲大學堂在府爲中學堂在州縣爲小學堂風發雲從相繼而起所收肄業生多者一二百名少者六七十名不惜重資禮延教習購書籍定課程汲汲皇皇不遺餘力曰凡以造就人材也猶恐海内之有力如虎者困守閭巷無由自見未免興老驥伏櫪之悲復令設立武備學堂俾桓桓武士羣萃其中演習各種技藝爲他日折衝禦侮之資蓋自武科旣停此輩驟乏進身之路故不得不設此以維持之以示文治武功未嘗偏廢嗣見各省疆吏藉口經費無出未能一律遵行於是綸綍重頒責令仿照江鄂武備學堂及山東隨營學堂章程實力興辦朝廷求才若渴所期望於兎罝之選者其意彌殷豈不以武人之可寄干城腹心無殊文臣之可爲股肱心膂故不憚廣收而樂育之膺是選者宜何如感激奮勉講求韜略以備國家緩急之需乃吾觀日前蘇省武備學堂諸生大閙戱園之事而不禁深有慨焉夫蘇省武備學堂設於盤門外汲水橋附近額定肄業生六十名人數尚不爲多也每七日循照西國章程任令諸生休沐隨意游行亦不得遽指爲曠誤功課也本月初七日傍晚時甲乙丙丁戊五生同至羣仙戲園觀劇忽起釁端大肆毆擊雖巳違夫禮法猶曰武人性情浮躁未經化導不覺一發難收耳迨巡捕阻之亦可以稍止矣何居乎恃其膂力揮拳便毆致被召集衆捕將甲乙丙丁四生拘入捕房咎由自取夫復何尤乃戊乘間逸出回至學堂糾合諸生各持器械羣往尋釁所到之處擡凳燈盞擊毁無遺甚至戲房内所置衣箱亦被毁壞一若與諸伶人仇深切齒不如此不足以快其心也者何其肆無忌憚若此耶幸而諸伶人畏其兇燄不敢與較均由後户逃出得免性命之憂否則若輩恣意猖狂吾恐覆巢之下必無完卵矣又豈僅四捕略與抵禦致被毆傷也哉厥後武備學堂提調李子馨大令見勢不佳飭將拘押之人先行釋出然後勸諸生回堂而諸生氣尚未平必欲令戱園主服禮而後已刻下此事已由巡捕頭鄂爾生禀知撫憲恩藝棠中丞日後如何約束之方必能斟酌盡善顧執筆人於此竊有議矣國家鄭重育才籌撥鉅金設堂興學無論爲文爲武皆期砥礪有成今蘇省武備學堂甫經開設卽已肇此風波雖出自勇敢之徒或由氣質未化所致然若輩之所以敢於爲此者大抵恃其人衆耳使各堂學生相率效尤是不啻多一學堂卽多一隱憂也奚其可哉故居今日而言學堂尤賴良師悉心教訓方可化其矜躁之心試觀江鄂兩省所設武備學堂閱時已久而從未聞學生有滋生事端者此無他駕馭有方之故也兹之肇禍殆辦理者容有未善歟嗚呼今天下學堂多矣合各省大中小三等學堂計之人數之衆當不可以僂指終此外私設各堂尚難查核從前諸生散佈故不至聚而爲非今一堂皆有數十名百餘名人愈多則勢愈盛設一旦事起倉猝一呼百應恐不止如此次之大閙戲園也况各學堂中沾染康梁惡習者又不知凡幾見兎顧犬亡羊補牢杜漸防微是在有振興學校之責者 
[本館接奉電音]  
　　昨日傍午京師飛電傳來上諭四道旨一道敬謹譯登○二月十五日内閣抄奉上諭刑部右侍郎著胡燏芬補授其所遺之工部右侍郎著唐景崇署理欽此十六日奉上諭梁仲衡奏假期屇滿病仍未痊懇請開缺一摺刑部右侍郎梁仲衡著准其開缺欽此同日奉上諭朕欽奉慈禧端佑康頤昭豫莊誠夀恭欽獻崇熙皇太后懿旨袁世凱奏查明已故提督子嗣請旨施恩等語已故提督聶士成之母年逾八旬著賞銀一千兩由廣儲司給發伊子分省試用知府聶汝魁著以道員分省補用候選知府聶憲藩著以知府分省遇缺卽補以示錫類推恩有加無已之至意欽此同日奉旨正白旗蒙古副都統著永隆調補所遺正黄旗漢軍副都統著特圖愼補授欽此同日奉上諭錫良電奏河南泌陽縣高店等處鄉民因挾教堂賠欵之恨糾聚多人至楚窪地方殺死教民葉姓一家四命又至程店殺害教民一名又將桐栢縣烏金溝教堂焚燬燒斃教民四命殺死五命均無洋人已派隊彈壓嚴緝並將泌陽縣撤任查辦等語各省教堂教士及教民人等朝廷一視同仁迭經嚴諭各該督撫通飭各屬切實保護並諭令隨時開導百姓務使民教相安此等誥誡不止三令五申當如何仰體國家德意實力遵行無稍疏失乃河南泌陽等屬竟有焚燬教堂並殺害教民等十四命重案似此冥頑滋事目無法紀實堪痛恨著錫良督飭該地方官迅速將各兇犯悉數緝拿務獲訊明卽行就地正法泌陽縣知縣費鴻年著卽革職仍勒限緝犯内有桐栢縣屬地方該縣亦難辭咎著一併查叅該教民等被害多命憫惜殊深著該撫妥爲撫卹并將此案赶緊辦結毋稍延緩欽此 
[電傳宫門抄]  
　　昨日午前京師友人專電告知本館云二月十四日無明發上諭本日皇上召見 
 
 

Page 2

 
 
軍機大臣及印啓郭曾昶 
[轉錄天津直報所登軍機大臣奏減謁陵隨扈人員摺]  
　　臣世鐸等跪奏爲遵旨議奏事上年十一月二十二日奉上諭朕欽奉慈禧端佑康頤昭豫莊誠夀恭欽獻崇熙皇太后懿旨來歳之春祇謁東陵所有由京啓鑾及御道行宫一切均著力從簡省王公各官除每日值班必應從行人員外其餘均毋庸隨扈應如何酌量變通破除常格務使輕而易舉之處著御前大臣軍機大臣内務府大臣核議具奏請旨遵行等因欽此臣榮祿等遵卽將各部院衙門向例請派隨扈人員悉心酌核擇要開單進呈恭候裁定並將各衙門應帶司員人等切實行知一律减派前奉諭旨業經通飭欽遵在案臣世鐸等將三旗侍衛親軍校親軍等及鑾儀衛官員校尉上虞備用處侍衛拜唐阿虎槍處景運門官兵等按照向例逐加裁减繕具清單恭呈御覽至健銳營内外火器營向均隨扈現在已有直隸各軍隨從護衛擬請將健銳營内外火器營此次無庸派出臣世續等將御茶膳房造辦處上駟院内務府官員及蘇拉匠役等查照上届酌量减撤繕具清單恭呈御覽其應備各項差務隨時從簡辦理應行備帶什物亦擇要携帶至武備院御鳥槍處由内務府傳知各該衙門欽遵懿旨務從簡約自行酌辦臣等公同商議現當時事多艱宫廷力行節儉屢奉明詔一切均加撙節大小臣工皆當激發天良仰體聖懷諸從减省力戒虚糜庶無負朝廷實事求是之至意所有臣等會同遵議緣由謹繕摺具陳伏乞皇 
太后皇上聖鑒謹奏謹將各旗營官員拜唐阿等减撤數目開單恭呈御覽三旗侍衛每次共派一百九十八員此次减去四十八員共派一百五十員三旗親軍校親軍等每次共派一百五十三名此次减去三十三名共派一百二十名鑾儀衛每次共派官九十六員此次减去二十六員共派官七十員鑾儀衛校尉每次共派一千三百四十名此次减去四百六十九名共派八百七十一名上虞備用處侍衛拜唐阿每次共派八十九員名此次减去四十四員名共派侍衛二十三員拜唐阿二十二名健銳營每次派出官五員兵六十名此次擬撤虎槍處每次共派官兵一百六十六員名此次减去一百三十五員名共派官兵三十一員名内外火器營每次共派官三員兵五十名此次擬撤景運門每次共派官五十九員共派兵五百七十三名此次减去兵八十名支搭尖營城應用駝六十六隻馬三十五匹均無可核减又將内務府等處官員人等减撤數目開單恭呈御覽上屇田内傳出隨營總管首領太監等七百餘名此次傳出三百四十三名减撤一百五十餘名上屇傳出披甲蘇拉擡夫七百五十餘名此次傳出四百二十一名减撤三百二十餘名又上屆傳出車輛三百九輛此次傳出二百四輛减撤一百五輛上屆傳出連鞍馱馬八百四匹此次傳出連鞍馱馬並大馬圈馬共六百二十五匹减撤一百七十九匹至内務府以及御茶膳房造辦處上駟院應備各項差務上屆聽差官員共二百三十三員蘇拉匠役共二千八百十名此次擬派官一百四十五員减撤八十八員役一千七百三十五名减撤一千七十七名所派員役旣少車輛盤費較上案可期從簡其應備各項差務隨時斟核從簡辦理至各處應行備帶之物擇要携帶稍涉繁冗者酌量减撤其武備院御鳥槍處應由内務府傳知各該衙門遵奉懿旨知道了欽此 
[諭籌償欵]  
　　金陵采訪友人云兩江總督兼南洋通商大臣劉峴莊宫太保雖在病假期内而關心君國依然力疾從公本月初旬某日傳見江寗藩司吳仲懌方伯及金陵關道諸公諭令迅籌四十萬金以充償欵方伯及諸公咸唯唯而退當此公帑奇絀正不知如何設法搜羅也 
[愼選師資]  
　　金陵采訪友人云兩江總督兼南洋通商大臣劉峴莊宫太保飭屬創設大中小各學堂現已略有頭緒因札飭江南鹽巡道徐叔鴻觀察示期二月初十日在道署中扃門考試師範生遴選高才以主講席是日到者約數十人題爲同律度量衡義私梟充斥宜如何整頓以維國課策 
[禁米出口]  
　　鎭江訪事人云常鎭通海道兼鎭江關監督長久山觀察近奉江蘇藩司陸方伯抄奉撫憲恩中丞札開本省因上年秋成歉薄米價翔貴民食維艱今屇冬漕又須認運六十萬石全以稉米採購起運爲數甚鉅若再任令商販人等私運出口實於漕運民食大有關碍自應刊示嚴飭沿江沿海各口岸一律查禁不准私運稉米出口如違卽將船米全數充公至内地應准照常流通以濟民食差保倘敢藉端詐擾應卽立提究懲日來已遵札通飭所屬各關卡一體嚴查並刊發示諭黏貼署前矣 
[領事閱臺]  
　　鎭江訪事人云月之初一日德國駐江寍領事貝特蘭君乘某輪船來潤初二日會同德國西亞的力兵艦統帶何福滿君及繙譯黄朗山君詣東碼頭察閱象山砲臺常鎭通海道長久山觀察知之特飭水陸總巡周錦堂遊戎署丹徒縣洪鷺汀大令及洋務局總辦邵大令文炳各帶差勇沿途保護是晚鐘鳴八下貝君卽附船回省 
[備迓靈輭]  
　　金陵采訪友人云合肥李文忠在京薨逝後兩宫追思忠藎身後卹典備極優隆並詔許靈櫬回鄉時經過立功地方入城治喪以示崇德報功有加無已之至意此間故有公别墅公子某養望於斯邇緣靈柩將次南歸不日道經白下擬卽迎入墅中暫厝俾官紳之以生芻弔奠者免致遠赴珂鄉刻已遍發訃文一面在墅中鋪陳一切矣 
[府試示期]  
　　鎭江訪事人云署鎭江府許東畬太守以縣試將竣卽須接辦府試特先期示諭定於二月二十六日取齊各屬文童三月初一日開考 
[虎節遥臨]  
　　金陵采訪友人云去冬長江水師提督程從周軍門在安徽太平府節轅度歳邇始秉節來省於二月初九日戾止假湘軍公所暫駐襜帷次日趨詣督轅拜會兩江總督兼南洋通商大臣劉峴莊宫太保宫太保時方示疾扶病延見傾談良久然後興辭次日卽命駕赴上游查閱各營伍 
[邑侯受篆]  
　　金陵采訪友人云准補江蘇江寗縣盧肅卿大令示期二月初八日履新紅諭旣頒吏役卽齊赴中正街行館謁見大令諄諄告以各宜自愛切勿罔上營私迨屇吉期大令舉行接篆大典所屬佐雜叩賀如儀按大令前任阜寗調署山陽學道愛人口碑載道今兹雙鳧遥蒞白門士庶咸拭目而覩新猷矣 
[統領撤差]  
　　蘇州訪事人云太湖水師營務處兼正前等營統領歐陽子林副戎成祥近經撫憲恩藝帥查悉有不合事宜情事因飭撤 
 
 

Page 3

 
 
去一切差使至何人承乏刻尚未見有明文也 
[上海官塲紀事]  
　　昨日午後蘇松太兵備道袁海觀觀察命駕至北洋務局肆筵設席恭請出使英義比三國大臣張在初星使讌飮以伸地主之情○昨日輪船支應局總辦王旭莊太守至上海縣署拜會縣主汪瑶庭大令大令延入花廳晤談良久而别○昨日江西機器製造局提調候補府劉太守世芳江西卽用縣胡明府金昌先後詣道轅晉謁袁觀察○高麗外部辦理交涉事宜之劉君清峯乘舟來滬昨日命駕至上海縣拜會縣主汪大令大令以禮欵之 
[匪犯發回]  
　　前者太倉匪人高祥雲夏和尚曹仁甫糾同行刦陶香桂之寡媳鮑氏圖賣未成案發經州尊蔣羹臣直刺訊明派差押解到滬申請蘇松太兵備道袁海觀觀察勘訊屬實發交上海縣監禁候示在案隨於昨日飭吏繕就札文著縣主汪瑶庭大令派差解回太倉照例懲辦 
[飭備犯册]  
　　日前上海縣汪瑶庭大令接奉江蘇臬司效述堂廉訪札文飭將本年應解秋審人犯逐起造具清册務於三月内解省以憑勘訊等因昨已諭令刑書查核案卷謹愼辦理矣 
[攺請賞假]  
　　前日本邑南市新馬路捕頭王經年接奉蘇松太兵備道袁海觀觀察諭單内開奉北洋大臣署理直隷總督袁電飭該捕頭赴津籌辦巡警事宜時已請假三禮拜將往崑山原籍掃墓至此恐不克成行遂禀請觀察攺爲賞假一月俾假滿後迅卽馳赴天津趨詣戟轅聽候差遣 
[示諭花販]  
　　日前蘇松太兵備道袁海觀觀察札委南市二十三七鋪巡防局員邱盛兩二尹兼辦騐花事務兩二尹隨於昨日會銜出示曉諭鄉民曰爲剴切曉諭事照得奉到道憲憲准英總領事照會委本局就近試辦查騐濕花事件本爲體恤鄉民整頓商務起見至不得已而議罰亦深望爾民知警自新不昧天良之至意也兹因騐水局亦奉照飭特請本委邱赶於本月初八日到局開辦已定章程以兩日爲一期按期前往發落查到濕花審視呈報分數之多寡均照憲示先以初犯從寛一成判罰隨結隨放以觀後效且罰欵之外不取分文開辦以來爾等亦各遵循知感皆非梗化頑民宜早猛省勿蹈前愆爲此示仰商販船户知悉此後業經報騐者務必守候聽判勿得臨時擅離如故延擱姑准展限不過十四天而已倘疲玩逾限以及敢將未騐同騐過潮濕貨色挑往寄藏偷賣貽害他人一經查出倍罰充公至於局中各差舞弊與夫無業游民冐充私索准爾等指名禀控自當秉公懲治惟爾等中或有挾嫌誣揑藉端滋詐者則是有意阻擾公事希圖漏網耳本委訪拿明確定以不法流氓定案詳解重辦各宜凛遵勿違切切 
[汛捕宜懲]  
　　日前浙江海運滬局委員王某失去皮衣報請十六鋪巡防南局委員飭捕查緝迄今多日尚未破獲王怒函請局員陳禾亭二尹將汛捕錢福解送上海縣比究以爲玩泄悮公者儆 
[移提賭棍]  
　　著名賭棍瞿龍龍專在虹口一帶横行不法前經英美租界公廨讞員張柄樞司馬飭差拘獲卒被夤緣保釋近又騙取某甲地價銀若干被甲控諸上海縣署縣主汪瑶庭大令移文公廨請卽派差往提昨日司馬飭差恊探將瞿拘獲略訊口供商之偉繙譯移送縣署歸案訊懲 
[收捐擬罰]  
　　昨日錫箔認捐公所司事張惟炳帶同張仙記朱錦堂携捐票戳記至老閘橋左近向王學林查收捐欵被英界包探顧阿六所見拘解英美租界公堂禀請訊究王供小的有錫箔一小包售與福和烟紙店被張惟炳所見冐稱工部局中人勒令輸捐正在爭執間突經包探拘解至案張惟炳等同供是時小的等欲赴南市查捐道經租界並未向之收捐叩求恩鑒讞員張柄樞司馬商之繙譯官偉君偉君謂此案須罰洋銀一千元司馬謂事關釐捐應禀請道憲大人轉商釐捐總局憲酌奪偉君然之遂令一併押候覆核 
[路斃可憐]  
　　昨日本邑老北門城下倒斃一無名男子鵠面鳩形衣衫藍縷狀類卑田院中人地甲查無屍屬因投報同仁輔元堂領棺收殮厝諸荒阡 
[英界火警]  
　　昨日四點一刻鐘時天將破曉英界南京路元興永洋貨店不戒於火致肇焚如瞭望臺上旣鳴鐘報警救火會各西人急驅皮帶車往救得卽熄滅然已焚去左右鄰房屋各兩幢矣 
[上海縣署瑣案]  
　　山東人朱鴻標扭控同鄉人朱四賴債逞兇前晚縣主汪瑶庭大令升堂研訊鴻標詐稱小的在治下小本營生前被朱四借去洋銀數元日久不還今向索取反被毆傷叩求訊究朱四供小的借錢屬　祗緣無力歸還時被鴻標逼索不敢行兇大令諭令自行理處惟朱四不應行兇著責二百板以儆○前日鄉民朱德林舁其子阿銀至縣訴請騐傷大令研訊之下德林供小的在鄉間耕田度日鄰村陳姓因分産事各糾羽黨在家爭閙兒子阿銀年幼無知前往勸解以致被毆受傷求卽騐明提究阿銀所供與其父大略相同大令飭仵役騐得受傷屬實諭令自行醫治候飭差查明禀復核辦○淞滬釐捐總局督辦朱詵伯觀察札飭上海縣提南市影戤捐帖之元泰木行等主家夥陳正第姚阿元范寳林吳農祥訊明核辦陳供小的在豐記鹹貨號爲夥主人王姓與小的同係甯波人豐記於同治二年創開迄今三十餘年從無朦頂舊帖之事范寳林供小的在元泰木行學業行主陳焕章刻因有事他往行中並不影戤舊帖實因今年於招牌上加恊記兩宇以致捐局中疑爲朦頂其實仍是陳姓所開吳農祥供稱原籍江西某縣昔年父親在治下南市開設裕泰號已歴三十餘年今父親因年老回籍本有部帖並非影戤姚阿元供小的係廣東某縣人在治下十六鋪舊馬路開設聚豐小雜貨店資本甚微與設攤無異實在無力領帖求恩鑒察大令飭將吳農祥交人保出限於十天内换領新帖陳正第交差帶出速將牙帖呈騐姚阿元暫行交保出外聽候飭差查明禀復范寳林叱令退去知照行主到案聽候訊供核奪 
[英美租界晚堂案]  
　　前者劉光同劉蟾香瞿佳興控地販林永祥騙吞地價銀兩等情讞員張柄樞司馬飭差拘拿脱逃未獲以致案懸迄今尚未了結近以其友王永林因案管押前往省視被差所見禀明司馬帶案訊供林稱小的與劉蟾香一案實被寃誣至瞿佳興處之事已浼陶某出爲調處小的現擬自行投案本無逃意尚求交人保出聽候訊核司馬謂爾屢提不到刁玩已極本應嚴辦姑念苦求准交妥人保出候再訊究如違定干嚴辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[隆糧局瑣案]  
　　日前福潤正大恊興三信局執事人赴　路工程局控董家渡渡船户張阿弟　　　　　　　　　　　　　　　　　　　　　　　　教子文太守傳張詰訊狡展不承因飭水巡頭目陳向榮查　察奪前日陳禀稱小的查得張阿弟前曾撈獲川士顔料　材等貨共十五件已訴　　十三鋪十六鋪兩地甲如數交選所控藏匿大士云云帮中人均稱實無其事小的不敢包庇求賜鑒原太守倩襄讞委員余克安嘉軍覆　　供小的並未藏匿大土如有虚言情甘重罰叅軍命交人保出諭令帮同查訪隨飭協興局執事人施採山將所獲眼鏡鈕扣具領○聚豐木行主某甲扭送駁船户徐毛毛至工程局稱被撞損運木船襄讞委員余叅軍研訊之下木船舵工竺良才訴稱是日小的不在船上不知被徐如何撞毁求卽追賠徐供小的應彚德豐洋行之　駕舟裝貨是日潮水盛漲偶不留意以致悮撞運木船今願賠修叩求明鑒叅軍判出洋銀六元作修船費 
[南市瑣聞]  
　　昨日英美租界公廨讞員張柄樞司馬派包探帶同行竊鍾永利機器紗之王福全至馬路工程局禀稱原贓售於太平碼頭某姓山東船上請卽派役會同往吊總辦翁子文太守飭水巡頭目陳向榮偕探赴船吊出原贓歸案訊辦○前日王清泉携棉被一條至小南門外海潮菴左近某烟館内開燈過癮其友陳金榮向之戱謔謂此被從何處竊來旣獲原贓試問願責乎抑願罰乎王老羞變怒相與口角旋扭至二十三七鋪巡防局控訴局員邱友林二尹研訊之下判將陳掌頰五十下示儆 
[英美租界公堂瑣案]  
　　張巖才行竊陳星才家衣帽等物報經包探張阿五拘獲解案請訊讞員張柄樞司馬商之偉繙譯判責三百板贓給還失主○康阿榮行竊康阿惟家銅香爐一具由包探錢榮堂拘獲解案請辦司馬判責手心二百下贓給還失主○金義甫張紀生等九鄉人所售棉花被老公茂紡紗廠西人洛神飛查知攙水情弊送案請究司馬判罰洋銀三十元○女郎楊小妹及粤人温有生俱開設烟館深夜開燈包探葉盈棠以其有違租界章程傳案請訊司馬判各罰洋銀十元○積賊胡連生行竊龍飛馬房中絨毯等物報經包探張天林拘獲解案請辦司馬判責三百板發押捕房六月 
[法租界捕房瑣案]  
　　廣東人謝昌安前向蔣李氏借去洋銀二千元後因事回籍逾年其妻方氏來滬蔣李氏向索前欵祗還二百元尚欠一千八百元延宕至今分文不付去年十一月某日蔣李氏投公廨控請訊追讞員杜枝園大令准詞飭提方氏到案諭令交人保出妥爲理處方氏挺押不理前日蔣李氏遣顧少良抱呈赴道轅上控牽涉包探索賄等情道憲袁海觀觀察札飭大令訊明詳報大令提訊蔣李氏責令將顧交出昨日駕蒞捕房復命提案究詰蔣李氏稱小婦人並不遣人上控大令著還押捕房限下期速將顧交案訊究○楊根生前向唐連青借去洋銀一千二百五十元避匿蘇州滸墅關鎭唐聞之投公堂控告大令備文關提到案訊供之下勒限嚴追昨日命提復訊楊求交人保出陸續拔還大令不准限七天内理楚如違嚴比不貸○顧福堂王阿榮前因犯竊經包探拘解公堂大令判枷一個月昨已期滿命將枷開去各責三百板然後釋歸○流氓顧阿四向菜市街某氏婦攫取簪環經包探解送至案大令判令枷號一個月發菜市街示衆期滿責釋○輪船積竊方海廷李秀山李榮富串竊某客所携皮箱一口經包探拘解至案大令著各責四百板○賭徒王子清被包探拘獲解案大令判罰洋銀十元王稱小的無力措繳大令著笞責四百板 
[美租界捕房紀事]  
　　昨晨小竊林阿泉掩入穿虹浜左近某姓家竊取衣服携之而出適爲某號巡街捕所見連贓帶入捕房捕頭令押候解送公堂禀請讞員張柄樞司馬訊究○昨日午前賭徒徐阿聖在唐家弄左近設攤誘賭某號華捕見之拘入捕房捕頭令押候解送公堂禀請究辦○昨日亭午時粤人梁海芝譚阿福在天潼路中因賭起釁互肆兇毆旋扭赴捕房呶呶聲訴捕頭知若輩均非善類令押入乞丐牢半日以示薄懲 
[蘇垣官報]  
　　二月十一日辦理金陵善後局候補道趙詒書由江寗來知縣陳其夀禀知到中路總巡差管駕靜平輪船委員簡傳斌禀知送前淮宿關監督金赴上海回管駕飛槎輪船委員浦永新禀知赴青陽接新任浙江張學憲十二日藩轅牌示照得太倉州州同鄭逢時病故遺缺查有大挑知縣王慶燿堪以借補又署吳縣主簿蔣家昌據報丁憂遺缺查有准補斯缺之葉煒堪以飭令赴任又署昭文縣主簿葉煒現巳飭赴吳縣主簿本任所遺員缺查有輸委到班之補用理問婁湘堪以飭委署理候補道陳善劉式通均由寗來首府向長洲縣蘇均凛知赴大陽山西白龍廟春祭本日卽回吳江縣宗禀到戴運寅禀謝奉委商務工程局兼武備學堂監督差十三日知府孫毓驥禀知赴寗見制憲胡王瀛由松滬扃來新陽縣陳禀到卽辭知縣盧懋善由上海閩廣貨捐局來錢浦由吳淞貨捐局來王毓江禀謝奉奏武備學堂提調差楊錦江由籍回省理問周鋈由松滬局解餉來巡檢朱福履由震澤絲捐局來沙濟由上海綢捐北局來十四日新簡浙江學憲張亨嘉到知府莫枚昨日禀謝飭知蒙記功一交漕運京局委員候補知縣沈翊清奉儲憲電調回省知縣朱枚由上海籌防局來鍾鴻鈞由吳淞沙釣船捐局來潘思謙禀辭赴都引見指分江蘇分缺間補用知縣王祖仁直隸人由京領照來省禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年二月初五日京報前錄]  
　　宫門抄諭旨均錄前○晉撫岑奏爲知縣收捐失當刁民聚衆塞署分别正法叅辦摺○秦督崧奏爲甘肅辦理秦晉振捐在事出力各員照章分别奬敘摺 
頭品頂戴兵部尚書銜山西巡撫臣岑春煊跪奏爲知縣收捐失當刁民聚衆塞署分别正法奏叅恭摺仰祈聖鑒事竊照山西高平縣刁民聚衆塞署抗捐等情一案臣聞信後立卽行司揀派能員馳往會同查辦一面飛飭營旗鎭懾彈壓去後兹據署潞安府知府兪恒候補直隸州知州陳繼良署澤州府知府楊樹詳晰會禀前來臣覆加查核緣前此拳匪滋亂之後山西省籌畫大案教案各賠欵爲數頗鉅無非就地籌辦取於薦紳富室者曰善後紳富捐取於小民者曰地畝捐義各有歸事經陳奏紳富捐辦法係量州縣之豐嗇示以酌捐總數其於各紳富仍係量力善勸並未令其勒派各屬紳富亦頗識時艱大半以踴躍輸將獨澤州潞安兩府屬上年滋亂頗重懲辦較輕人心猶未甚悔懼紳富捐遂不能踴躍署高平縣知縣高淩霄因所辦紳富捐爲數無多乃邀傳紳士社首集議經議定將紳富捐攤派各里上里派錢三百五十千中里二百五十千下里一百五十千畝捐之外復派此捐小民力薄遂起怨聲詎有巳革前廣靈縣訓導郭士基詭譎險委聲名惡劣代書李東梅卽李冬温播弄詞訟本是險壬鐵匠牛文炳卽牛文霄性情粗鹵素不安分三人往來密商乘此怨聲四起聚集各里居民入城抗官必奉永免各捐然後以留官爲名向各里歛錢作費因而分肥牟利計議已定郭士基繕具雞毛付單李東梅書寫告白約於光緒二十七年十月二十日在東關下廟河地方聚齊牛文炳持赴各鄉連同張貼傳抄並用大言招摇愚民無知羣起相應果於是日來集下廟河者一千餘人此時郭士基李東梅都又在旁隱匿觀變牛文炳鳴鑼領衆蜂擁而來該縣高凌霄適在公局辦事聞信卽出免捐牌示差人持諭勸散牛文炳等知是一時權變不肯見信遂一擁進城城内文武員弁馳向勸阻彈壓均不見聽高凌霄親出解說將其擁向公局多方逼迫聲稱必出免捐告示而後已正當擾攘之際又將在押拳匪賈黑漢等六名乘勢放令逃逸縣城書院曾寓教士亦遷怒將門窓器具損壞多件高凌霄慮倉卒激成他變無可如何允出免捐示諭牛文炳始約退衆人稍稍解散旋卽辦給永免各捐印諭多張次日牛又炳分送各里十一月初三日牛文炳與郭士基等復商議每里攤錢五百以爲上告留官之費李東梅書繕告白約各社首於初六日復會議事至日各里來會者甚少僅收錢二千五百文正欲再聚再議該印委業已馳至查訪得實會同潞安營將郭士基等三犯先後拿獲究出傳單告白追回免捐印諭隔别研訊明確錄供禀覆懲辦前來臣查例載直省刁民假地方公事强行出頭勒逼抗糧聚衆聨謀歛錢搆訟或果有寃抑不於上司控告擅自聚衆至四五十人鬨堂塞署者爲首斬决梟示此等案件訊明首惡渠魁一面具題一面卽行正法將犯事緣由正法人犯姓名刻示遍貼城鄉曉諭等語此案郭士基李東梅牛文炳等乘地方派捐未受民有怨言擅敢聯謀出具傳單告白約會抗捐聚衆至一千餘人塡塞公局逼迫縣官出給免捐印諭因而縱脱在押拳匪又將教士寓過之書院遷怒損壞户牗什物旋復聚人斂錢留官因以爲利論當塲則牛文炳出頭究始謀則郭士基李東梅二犯爲甚三人情罪無所軒輊查公所卽同衙署抗捐放　拳匪侵損教士寓過處所頑梗奸險幾又釀成教案若不從嚴懲處實無以儆衆而弭患臣巳批飭將郭士基李東梅卽李冬温牛文炳卽牛文霄三犯卽行就地正注梟首示衆該犯等所斂之錢追出充公並令將事由犯名曉諭鄉民及鄰封百姓俾衆咸知戒懼其餘聚集之人姑念受人愚弄從寛免其查究所損書院器物仍責衆人賠補拳匪賈黑漢等訊非首惡本可保釋但爲刁徒擅縱仍飭緝拿發落所派二等捐錢尚未收繳有數令卽更正停止不許於畝捐之外再有攤派至署高平縣高凌霄於承辦紳富捐輸如果實難多捐應卽切實禀請核奪乃遽偏聽紳士社　　言按里攤派於畝捐之上以致百姓怨生刁徒乘機糾聚大衆幾乎激成禍患推厥所由實由於高凌霄之措置失當已置郭士基等於大辟自不能將高凌霄從輕議擬覆查高凌霄經前撫臣錫良奏陳政事可觀曾蒙諭旨嘉奬臣調任過聞喜縣時高凌霄適在聞喜本任訪其　　頗好民情愛戴考之實事見其鑿井課耕頗能盡心民事亦經保請送部引見第此案情節甚重若不叅處無以昭情法之平而良吏難得若因一眚而遽棄之似又未免可惜且因力任籌欵之難以維大局起見與科斂罔利者絶不相同其過固不可寛其心不無可諒應請旨　　高平縣事聞喜縣知縣高凌霄卽行革職留於山西効力如果益加愧奮奉公無過再行懇恩開復其餘同城文武當時人多勢衆勢難彈壓擒拿應請免議該管文武上司係隨時禀報查辦並無不合應毋庸議拿獲首犯之各哨弁由臣酌給外奬以示鼓勵所有署高平縣知縣辦捐失　刁徒郭士基等聚衆塞署分别正法叅處緣由除分咨各部查照外謹繕摺具奏伏乞皇太后皇上聖鑒再聞喜縣知縣係要缺應請由外揀補合併聲明謹奏奉硃批著照所請該部知道欽此 
頭品頂戴陜甘總督奴才崧蕃跪奏爲甘肅辦理秦晉振捐在事出力各員照章分别奬叙以昭激勸恭摺仰祈聖鑒事竊奴才案准現任山撫臣岑春煊前在陜撫任内奏准推廣勸辦秦晉實官捐輸以資振濟並由陜派委筆帖式裕端會同前署皋蘭縣黄燾在甘設局開辦旋因陜振待欵急迫提偕甘新恊餉銀二十萬兩由奴才奏請頒發執照飭甘藩司設局開捐抵收借餉裕端等自光緒二十七年二月十八日起截至六月二十日止捐收實官虚銜翎枝貢監共正項銀十萬零二千九百六十八兩七錢四分自六月二十一日後歸併甘藩司設局委員勸辦截至七月二十九日奉文停捐止共捐收實官正項銀七萬九千五百二十七兩九錢七分兩案共收銀一十八萬數千兩均經先後造册咨部在案兹據甘肅布政使何福堃彚案開具籌捐勸捐各員銜名援照奏定奬章及陜撫本年請奬奉准成案詳請分别請奬前來奴才查秦晉振捐章程原議總辦籌捐局員擾予奬叙並不計算捐收銀數其餘分勸各員集銀五千兩者卽予請奬捐銀萬兩者照軍營異常勞績保奬等語奴才查甘局各員分赴各路勸募均係自備薪資當炎天伏暑之時往返奔馳備極辛苦邊省極苦地方數月之中竟能捐銀十七萬有奇辦理誠屬踴躍所有開辦委員筆帖式裕端現以期滿另案奏請以同知留甘補用請俟得同知後免補本班以知府仍留原省歸候補班補用會辦委員前署皋蘭縣知縣黄夀移奬其子州判職銜黄文淵請以州判留甘歸候補班前補用分勸委員甘肅藍翎試用縣丞陳澤藩黄鈞均請免補本班以知縣仍紹原省歸候補班前補用並請加同知銜府經歴銜候選從九品劉國光請免選本班以府經歴留甘補用雲騎尉世職裕莊請以同知留甘補用　辦捐局提調鹽運使銜在任候選道甘肅蘭州府知府胡孚駿請以道員在任候補俟得缺後請加二品頂戴在任候補知府請補固原直隸州知州劉至順請免補知府以道員在任候補甘肅試用知縣尚崑毓請俟補缺後以直隷州知州在任候補候補道武威縣知縣張庭武請歸道班　加二品頂戴指分四川試用同知何厚彭請免補本班以知府仍留原省補用在任候選縣丞涇州吏目張鍾駿請以縣丞在任候補甘肅試用典史鄭錫浩請得缺後以縣主簿在任候補以上十三員捐銀十八萬有奇實屬異常出力合無仰懇天恩俯准照請給予奬叙以示鼓勵而昭公允除履歴咨部查照外謹曾同陜　護撫臣李紹芬山西撫歴岑　煊合詞恭摺吳陳伏乞皇太后皇上聖鑒訓示飭部照案核覆施行謹奏奉硃批該部議奏欽此 
 
