# 1900 - 128 - 4909725

 

Page 1

 
 
[聲明撞騙] [  申報館主人啓]  
　　本館近聞有李紫丞者自稱總理各日報致信杭州官塲招搖撞騙但本館從無李姓之人且亦槪不輿各處富塲交接恐其有冐名本館之處用敢聲明於此寄語各省衙署局所切勿爲其所惑至别家報館有無李紫丞其人則非本館之所知也此啓 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞各遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[韓宜自强論]  
　　高麗一國爲俄日必爭之地俄人不能逞志於黑海而欲改圖東方亦已匪伊朝夕惟苦未得其機耳乃甲午事起俄卽乘間而入保韓自主日人懼俄兵力不敢與之力爭俄人不啻分日人已得之權利故日之仇俄有誓不兩立之勢然俄之願尙未已也俄國某報云近有俄國統將之回自亞東者言及俄人不久必在旅順口大連灣二處駐紥重兵以爲將來調往韓國侵逼日本地步其意必令日本將已得韓國利權一一讓去而後快然於心現在已向韓國要求馬山浦距互市塲外一里之地卽曩年日本所占地畝之旁以爲海軍根本其地左近有加德島爲馬山浦門户與釜山遙遙相對一葦可杭得此則巨濟閑山諸形勝皆在俄人掌握中而馬山浦咽喉亦被俄人所扼可見俄人在韓權勢日大惟日人不肯稍讓添兵艦增練軍日夕防維不敢或懈試爲之權其輕重日人得韓於俄尙無大損俄旣欲逞志於東亞卽不得韓之土地而旣租中國之大連灣旅順口已足以駐水師惟俄人歴代相傳皆以開疆拓土囊括天下爲宗旨故貪多無厭視韓爲其砧上之肉决不肯毅然舍之若日之於韓誼屬同洲且有輔車相依之勢得韓以爲屏蔽可阻俄人長驅直入蠶食鯨吞苟失韓也唇亡齒寒俄必進而圖日月雖强盛羽翼旣翦恐難抵禦俄人故其圖韓之心尤勝於俄人十倍現雖尙未明目張膽然將來必成戰禍無論俄勝日勝而韓則必屬之他人今爲韓計必力圖自强方可自保若欲借重於兩國則適啓紛爭之漸而國乃危矣昨日本報轉錄香港循環日報譯日本西報所登漢城來電云近日俄韓兩國訂有密約事甚秘密外人無從探悉情由惟知韓廷已允將忠清道内各地不再讓與他國俄國之願了結馬山浦一事者蓋因此也據此觀韓已有偏倚於俄之勢說者謂韓旣介於兩大勢不能爲騎牆之見必倚一國以保守封疆現在日雖日上蒸蒸而究非俄敵與俄訂約在韓誠不爲無見或謂俄虎狼也現雖爲韓保護將來必不利於韓韓與訂約非計也且一與訂約更啓日人妬嫉之心謀韓愈急不但亞洲戰禍日促而韓必至於不保不如聯日拒俄究有同洲之誼唇齒之親俄雖强盛然有日人從中牽制恐亦不能逞志於韓不較聯俄爲勝耶余謂韓若倚俄必爲俄有倚日則必爲日有莫若中立不倚力圖自强兩國苟有要求婉辭以拒彼俄與日當亦莫可如何自强奈何曰整頓武備而已當日韓與暹羅同爲中國藩屬暹羅惟受他人之侮其君遂週游諸大國勤求理治惟日孜孜揣其心必不肯久居人下今韓旣有以自主更何必聽命於人然則自强也是猶爲長者折枝而非挾泰山以超北海也亦何憚而不爲哉 
[本館接奉電音]  
　　昨日午前九點鐘越三十分時京師飛電傳來上諭一道旨一道敬謹譯登○四月十五日奉上諭福建學政戴鴻慈奏考核教職懇恩奬勵等語福建邵武府教授鄭受康整頓學校講求吏治著以知縣在任候升順昌縣教諭王懋中品正學端士林欽服著賞給内閣中書銜候選訓導王元穉學有本原究心時務著賞給國子監學正銜以示鼓勵該部知道欽此同日奉旨由進士出身之滿漢侍郎内閣學士三品京堂及四五品京堂未與考試試差者俱著於本月二十八日在頤和園考試其不願赴考者聽仍向禮部聲明於開列考官本内扣除欽此 
[西人月旦]  
　　廣州中西報云有留心時事之西士忖度各國君民志趣著於報中以質夭下之澂觀世局者其言曰美國人民共六十二兆半惟教種最雜凡地毬上各教各種並蓄兼收然公法明民氣揚各得自由之樂他教他種人視之如樂土初皆願受一廛久之竟忘其在異域焉其民皆抱獨立性質有不許他人鼾臥榻下之意昔華盛頓之言曰美利堅者我美利堅人之美利堅也至今人民尙持此義至於物產工藝無一不稱雄地毬云法國本好戰自一千八百七十年見敗於德割地兩省人民久已懷忿於心窺其志雖竭一國之財力以報復德人亦所甚願惟此志迄未得償而數年前蘇丹之役又爲英人所阻溯自拿波崙時彼已仇視英國今加此事更日以用兵復仇爲心他非其所注意也俄自彼得稱强至今二百年時以兼併爲心好高務外其不滿於英之處亦幾與法人等蓋柏靈之約英人鳴於衆曰俄若以師船逾黑海而犯友邦土耳其應援局外之例發砲擊之於是俄船不能出太平洋者數十年近乘中國孱弱時仲其國權於東亞兹更乘英搭有事進窺阿富汗圖吞印度兼欲挾制波斯將西伯利亞鐵路併力經營然雖甚垂涎終爲英人所阻德國現時别無他圖以其全力皆注於法也其意亟欲厚集水陸二師張其國威震懾法人故陸師旣已稱雄復力爭海上權勢觀其商業日異月新再閱六年他國不能不退讓且難保其不更生事於歐亞二洲不知英人有抵制之法否耶 
[英人備兵]  
　　廣州中西報云頃得蘭貢來函悉薩屯及西馬附近有中國地方官招募華兵越過暫定華英界址英官聞之卽派第三十隊馬拉斯步兵分携快槍四百枝前往厚其兵力一面電致騰越廳同知至馬及薩維巴等處英兵現亦置備一切如遇事急不難尅日啓行也按蘭貢爲緬甸地有譯作泠宫者 
[鐵路將通]  
　　俄京聖彼德堡官報云西伯利亞鐵路第一叚直逹塔闌斯克爾埠現已竣工夏間卽可由聖彼德羅堡接至海參威埠計綿長六千三百七十二英里其阻水之處輪船亦可通行屈指行程祗須二十有四日可謂便 
 
 

Page 2

 
 
矣 
[明察如神]  
　　廣州訪事友人云粤省前以籌備緝捕經費准李副戎抽收賭規每年認繳洋銀七十萬元原係一時權宜之計不意副戎巧爲嘗試竟敢藉口於收數不足投督轅禀請核减署督憲李爵相洞燭其奸卽援筆批其牘尾曰抽收緝捕經費增募勇營捕除盜賊本屬萬不得已出于一時權宜該副將以獲咎撤任之員飭回本任責成辦理此事應如何激發天良蕩滌肺腸力圖自効乃自開辦以後並無逐日所收數目詳細報查今乃先經認繳之七十萬元忽列入通省收繳數内減認至五十六萬元該副將亦可謂巧于嘗試矣詎知本閣爵部堂訪察所及早已將逐日所收地名間數久經燎若觀火不難按數而稽卽如西關打石街前至普濟新街爲一叚源昌街至靖遠街爲一叚洪聖廟至福德里爲一叚下陳塘至西砲臺爲一叚榮陽街至德興街閘口爲一叚第一津至帶河基爲一叚五仙門外涌至蒟巷爲一叚共分七叚計大館十二間中小館四十六間俱由李祥輝鄧惠良盧卓之鮑超羣李世桂五人承辦每日已約收銀九百兩按月按年計之又當若于此外如新城如東關如南關如河南如老城内均由李世桂李祥輝哈得剛黃倫蘇米明亮馮應森等經手每日又約收銀六七百兩按月按年計之又當若干又西關各大館每日另由李世桂收銀二十兩以十兩上下交楊傑臣分派各衙二成尙餘十兩作爲乾修如協大號共號太號日號三號祥號之類又三水營每月繳經費一千五百元乾脩六百元永靖營六百元佛山一萬元乾脩八百元李村汛一千零九十元乾收六百元又隆慶汛宫窰汛大瀝汛白沙汛圓井汛每月自四百元至一百五十元不等按年計之又當若干該副將試捫心自問如此欺天罔上應如何叅辦始足蔽辜今先發其大凡令爾警省如果和盤托出涓滴開呈聽本部堂酌提辦公經費尙可稍從寛貸倘再執迷罔知愧悔三尺具在不可原矣仰卽凛遵餘俟定案後再行飭局撥抵月餉禀摺擲還繳 
[湘軍過漢]  
　　漢口采訪友人云本月十一日之晚有民船若干號由裏河順流而下小泊鄂江内載三湘子弟之投筆從戎者其號補大書老湘左鋒營或曰此項湘軍係張蘭陔軍門所募未知然否 
[鐵路運煤]  
　　客有自湘中至漢皋者語本館采訪友人云江西萍鄉縣與湖南醴陵縣接壤萍鄉產煤甚富邇經官紳集貲采取以供漢陽鐵政局之需所惜轉運維艱未得尅期而至因擇地築一鐵路刻已落成從此由萍礦以逹醴陵火車來往如飛祗須借助一帆風卽可解運至漢陽應用矣 
[漢皋茶市]  
　　漢口友人云本年楚北各内地所產之茶色香味兼擅其勝蓋以晴雨順時故也本月上旬已有樣茶到漢旋於初十十一兩日開市計祁門茶每擔自銀四十五兩至五十兩寗州茶自三十七兩至四十五兩羊樓洞茶自二十五兩至二十七兩通山茶自二十兩至二十二兩此亦浮梁賈所宜留意者爰卽誌之 
[潤州官塲紀事]  
　　鎭江采訪友人云正任江蘇臬司陸春江廉訪交卸護理巡撫篆務後由金閶乘官舫帶以小輪船前詣白下謁見劉峴莊制軍本月十三日午刻道經京口小泊皇華亭外碼頭丹徒縣莫嶼香明府預飭辦差丁役陳設一新俄而道府以次印委各官咸赴江干迎謁脚靴手版相屬於途迨四點鐘時憲舟卽解維上駛○總統武衛先鋒右軍陳雨人廉訪交卸江西臬篆卽秉節抵金陵謁見劉峴莊制軍禀商機要事畢乘舟東下本月十四日行過京口繫纜官碼頭命駕入城次第詣文武各衙投刺有頃卽渡江赴袁公浦以便擇地設防瀕行各官恭送如禮 
[粤垣談薈]  
　　廣州訪事友人云日前安瀾兵輪船拿獲行刦魚船盜犯劉亞懷解交緝捕局員研訊供認聽從格斃之劉亞祥起意行刼不諱傳到事主對質無異遂飭禁候訊核辦在案旋由衛安局董帶同耆民赴局具保局員怒謂如此盜犯耆民膽敢飾詞請保謬妄已極局紳漫不查察率行轉禀亦屬不合爰一併叱之使退○廣東清佃局辦理有年雖查出荒田不少而未經赴局禀報者尙多日前有劉承勳者赴撫轅稟請承領田畝撫憲批示曰據禀東莞縣屬小虎西沙溢稅十餘頃内有熟田水坦草坦三頃均屬官荒久爲安良局紳霸踞匿報不承該鄉民等願繳價承領並黏呈銀單五千兩等情前來查現辦清佃之際豈容霸踞旣據先繳銀五千兩應卽查明頃畝給照承領仰清佃局轉飭東莞縣分局會同該縣按址查明確實禀覆勿稍徇延○當昔年張香帥總制兩粤時某某諸紳士擬集資在靖海門外油擱門海畔建築長堤雖經批示准行尙未鳩工從事刻聞大憲擬由東兒巷築至十三行稅務廠止已委員測量估價以便甾鍤齊興矣○黃鎭軍全福前奉大憲委往惠潮查辦土匪彈壓械鬥現已安謐如常遂趨赴撫轅禀銷差使○正月迄今柴價昻貴日前興盛洋行主稟請領事照會大憲擬往廣西藤縣等產柴處采辦若于大憲以此事通商條約所未載批斥不准兹又有某紳擬集鉅貲設立木棉公司並請將罪犯酌量釋出做工派兵監督未知能邀允准否也○粤垣絲價大貶去歲所存者每擔須虧折洋銀三百餘元且無顧而問者現在新絲雖未上市而桑葉甚旺可望豐收諒此後馬頭娘身價自當有减無增也 
[六橋烟柳]  
　　杭州訪事友人云本月初一日鎭浙將軍常鶴卿留守會同副都統德于二都護命駕至大教塲校閱八旗兵士左右二恊領率同各佐領先往伺候及憲駕至迎入演武廳升座後發令先演洋操及各種新式陣圖次演舊式擡砲及擡花槍法終以打靶留守一一存記閱畢擇其技藝純熟者奬賞有差是亦春蒐之遺意也○本月初二日爲紫陽敷文崇文三書院課期紫陽由撫憲劉中丞主試生員文題信而好古至學之不講童生文題夭夭如也至吾衰也通塲詩題賦得酒旗深處勒花驄得驄字敷文由藩憲惲方伯主試生員文題愛人不親一節童生文題是以如是其急也通塲詩題賦得文章似錦氣如虹得虹字崇文由巡道時觀察主試生員文題詩云迨天之未陰雨至能治其國家童生文題未詳通塲詩題賦得春寒花較遲得遲字○浙省海運滬局總辦常靜山太守丁憂交卸後卽由儲憲札委許南友太守星箕接辦近已將漕務掃數解津交兌清楚率同各委員於四月初一日回省銷差矣 
[鄮山拾翠]  
　　寗波訪事友人云甬人迎賽都神會爭奇鬥勝務壯觀瞻按之敬神如在之心甚屬無謂鄞縣徐大令心焉慨之爰諭令本届迎神賽會時祗准用尋常執事不得踵事增華貲雇俊僮扮演各種擡閣違于重究是以好事者雖躍躍欲試究以惕于官法尙不敢顯然抗違惟本月十五日至十七日鎭海舉行東嶽大會則依然陸離光怪無美不臻甚矣民俗好奇端賴南面者之維持挽救也○前者春寒料峭四鄉牟麥方苦莫遂發榮滋長之機近日天氣融和地脉漸轉四顧魚塍鳩隴滿目葱蘢皆有欣欣向榮之象日來老農老圃者流不似前之愁眉莫展矣○牛馬沿途奔突行人不及避讓一遭蹴踏每有性命之憂鄞縣徐大令有鑒於此特於日前出示曉諭曰照得牛馬之性本不馴良畜養之主應如法拴繫以杜殘害寗郡市面人烟稠密之處常有遊馬往馬馳驟其衝突行人踏毁什物之事層見疉聞甚有踏死人命者雖事出無心檢查定律罪應滿流並追葬銀蓋畜養之主與乘馬之人皆有拴繫之責也合行曉諭爲此示仰諸色人等知悉自示之後乘馬之人凡人烟稠密之處不准無故馳驟倘有殘害人口或傷或死按律治罪踏毁什物責令賠償營中戰馬並候移營拘管與民間畜養之馬無相干涉各宜凛遵毋違特示○花會爲寗郡積年賭窟雖迭經官憲嚴行查禁而根深蒂固其害終不能除自鄞縣徐大令下車之後嚴密查拿風行雷厲横溪鎭二十三都一二圖並二十五都一二圖等處此風爲之稍息于是各紳耆推爲大令之功醵資公製萬民傘一頂德政牌二對導以鼓樂送入縣署大令謙遜再三而後受之蓋花會之害鄞民苦之久矣故善政甫施頌聲卽起然則南面者豈可以一紙查禁空文自塞其責致負下民之望而貽誚于有初鮮 
 
 

Page 3

 
 
終哉 
[宜昌雜爼]  
　　宜昌訪事人云去歲東湖縣夏明府派十二圖紳衿辦理宜昌保甲分局事其有情節較重者移送總局核奪如總局不能辦理則轉送縣署近日分局總局皆已撤去另就東門北門設一局南門設一局西門及西壩設一局以一事權○宜昌烟館如林去歲夏明府擬定章程每燈一琖月捐錢六百文自十二圖保甲局撤去後加捐四百文令各烟館先來呈報俟造齊册籍委員清查如有舞弊私開者重罰不貸○某日某號掛旗船裝運洋布棉紗百數十件駛至九流灣船忽撞破貨物漂流船主急報請號中派人前往撈救恐所失當不貲矣○近日江水陡漲丈餘新築碼頭已被淹没不知川中之水更復如何也 
[憲節入都]  
　　前任兩廣總督譚文卿制軍奉召入都道經滬上襜帷小駐已數日於兹昨晚附招商局海晏輪船取道津沽入京覲見 
[儲憲將行]  
　　日前江蘇督糧道羅少耕觀察由蘇到滬押運北上定於今晚附某輪船就道先期命駕進城赴各署辭别上海縣主戴子邁明府準備赴舟次送行 
[札催補稅]  
　　日前上海縣主戴子邁明府接奉督辦清理蘇省賦稅局憲札開爲奉文整頓稅契事前經奏奉諭旨准以兵燹以前之契免稅而克復後至光緒二十四年止准予估價補稅當經予限半年内補稅旋因適在清賦並舉民力不逮姑又展限半年刻下初限已逾展限已閱三月查核各縣補稅多於現稅者不過數縣與現稅相平者甚多竟有補稅短於現稅者居多可知各縣補稅一事仍未旺徵案奉大部行查須分别補現徵數開列比較咨報若不認眞查徵將來造報必于嚴詰合亟飭僱立卽查照迅將補稅原案查明詳晰出示務令依限投拒納稅如敢隱匿逾限查出照例罰辦毋使隱混等因戴子邁明府奉札後刻已出示曉諭居民此後如有未稅契據務各依限投櫃補稅如敢故違隱匿一經查出定卽懲罰 
[委點窮民]  
　　本城普育堂留養老幼男婦之窮而無告者每月十六日輪由道廳縣各官赴堂查點昨日爲上海縣主戴子邁明府查點之期適有要公爰委縣丞劉耀庭二尹庖代 
[邑宰催科]  
　　前日署上海縣戴子邁明府傳齊闔邑各圖地保諭令赶緊嚴催上忙錢糧不得稍延各保唯唯而退昨日投櫃完納者已漸有起色矣 
[興修馬路]  
　　本邑南市馬路自開築迄今將逾三載去年經前工程局會辦委員司徒貽芬司馬申詳道轅請撥欵修築現經道憲余晉珊觀察詳請南洋大臣撥出某欵札委曾虚齋二尹寳謙督修大約日内可興工矣 
[查丈新廨]  
　　會審公廨本在英界大馬路經前讞員鄭瀚生大令禀請前道憲蔡和甫觀察遷至美租界垃圾橋迤北蓋造新屋工費浩繁兹者上憲查得報銷之數不甚相符特委陳鳳山太守來滬昨日會同道憲余晉珊觀察署理上海縣戴子邁明府蒞廨與讞員翁笠漁直刺丈量局委員某君公同查丈事畢更至男女各班房查閱一週而散 
[報請騐屍]  
　　昨日二十八保十六圖地保投上海縣署報稱小的圖内虹橋左近流氓姚子雲素行兇惡今被仇人戳斃抛屍河内請大老爺詣騐核奪縣主戴子邁明府准之飭備屍塲定於翌日往騐 
[種火宜懲]  
　　英租界寳善街某土棧曾倩某保險行保火險銀九千兩邇因生涯寥落虧負纍纍棧主楊某不能築周赧土避債之臺遂遁跡他方以冀逍遙事外前晚八點鐘時樓上忽然火光熊熊濃烟四罩鄰人見之大聲疾呼幸卽竭力救熄所異者棧中人皆若置身事外漠不關心於是衆口沸騰猜疑四起協同探捕上樓檢查則曬臺上水漬淋漓中有火油氣遂指爲有心種火圖得保險銀令探捕將執事人某甲拘入捕房想須解送公堂禀請從嚴訊辦也 
[渡船被撞]  
　　前晚有一杉板船載客十餘人由外虹口日本郵船會社馬頭渡往浦東駛至江心突有某輪船飛駛而來不及避讓致遭碰覆雖經救生船救起大半尙有三人已漂没無蹤至今屍身尙未撈獲也 
[上海巡局紀事]  
　　日前南市董家渡洽昇米鋪被賊撬門入内竊取大小銀圓若干枚事後開具失單投二十三七鋪巡防局請緝兹已多日絶無影響昨日鋪主又赴局請追局員邱友林二尹飭捕役赶緊查拿務獲究辦○南市高昌廟左近鄉人許某向以樹桑爲業前日被薙髮匠某甲竊取桑葉若干斤因之扭控巡防局局員馬午橋叅軍以事甚細微飭地保帶出妥爲理處毋庸興訟 
[美租界捕房紀事]  
　　昨晨跑難賊汪阿六闖至公和祥馬頭貨棧内竊取舊鐵若干適被某包探所見拘入捕房捕頭令押候解送公堂禀請讞員翁笠漁直刺懲辦○昨晨孀婦袁管氏扭姘夫胡福來至捕房聲稱胡無端在家吵擾請解送公堂禀請訊究捕頭略詢數語飭自赴英美租界公廨具控 
[譯英人紀戰]  
　　甲午中東之役我北洋濟遠軍艦送軍火至高麗牙山歸時被日本吉野艦追逐其舵被日砲擊壞左右不能自主時追者甚逼乃發船尾之砲適中日艦烟筒再發覆其戰枰吉野遽懸白旗降我濟遠因舵壞不能擒之以歸但展輪望西返俄有二三日艦將吉野帶去是役也濟遠船上陣亡若干人並無軍報可考歲丁酉予游倫敦適有作影戲者購票入觀主人給以一單備載所演諸故事中有我北洋海軍濟遠艦在牙山洋面與日本吉野艦血戰之圖繪出兩艦情形儼與親臨觀戰無異單載濟遠艦司右砲座者名鶴鳴突有砲彈從舷左飛來穿庚房直入擊砲座成一大孔一守備中彈而斃俄有一開花彈由望樓墜下砲座遂炸裂一不知姓名之守備受傷甚重軍醫爲之裹其創口扶置牀上囑曰君不能戰矣須靜臥數天方愈後守備一聞砲聲竟忘醫者所囑不顧死生一躍而起登望樓督戰遂被砲擊而死噫亦勇矣哉及今已事隔六年矣一覩此圖耿耿於懷終莫能釋爰譯請錄登報中俾知中東之戰我中國奮不顧身者頗多其人也羅忠堯譯 
[樂善可風]  
　　溧陽退思齋大善士來函云閱四月初六日報載崇明水災求振公啓因思髮逆亂時敝眷寓居崇邑蒙諸君子相待甚厚至今心感不忘兹讀公函念彼區飢溺之災憶曩昔解推之惠敬助洋銀千元乞爲轉寄非敢云施藉以圖報又彭城郡捐山東振票元二十兩零五錢六分又成順泰絲棧錢君交來苕溪隱名氏保產平安助元二百兩囑解緊要災區祗領之下深感諸大善士慷慨解囊心存利濟拯斯民於飢溺體造物之好生書云作善降祥易云積善有慶敢爲諸善士祝焉[  本館協振所啓]  
[東災四電]  
　　頃奉嚴佑之唐桐卿兩先生自莒州來電内開鎭江柳少翁袁板翁揚州徐毓翁李維翁上海席子翁楊子翁施子翁均鑒昨由青口電陳大槪伏查莒州地面廣闊周圍有八百餘里户口繁多所帶五萬餘金萬不敷用又向徐州桂觀察借用八千兩災况與徐海相彷惜上年未曾辦振以致流離失所死者不能復生凶年饑歲有司莫告千古同慨乞廣爲設法籌濟災民幸甚霖晉九叩等云冉鈔登日報伏求仁人君子救人救澈迅賜解囊俾垂斃東民同登袵席是所至禱[  上海申報館協振公所席裕福電報局協振公所楊廷泉仁濟善堂絲業會館兩協振公所施則敬謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
[老協記三四彩誌喜]  
上海中西彩票 
第一會廣益票三彩第五千一百十九號由本行門莊售出五條又半張拆與同業天源票行連上下附彩二張○半張拆與財運來其餘分條售出○四彩第七千三百七十五號四條拆與天源六條亦係門莊售出共得洋二千七百元○雖得主鴻福小行亦榮幸也○今售和濟中西票全張五元分條足洋五角批發定票格外公道○江南義賑票全張五元半分條六角信購原班回件上海棋盤街老恊記票行啓 
[新到牛肉汁]  
本醫院所售牛肉汁功大效速貨眞價實盡人而知之矣兹因美國金磅價漲故所來牛肉汁價亦驟漲現擬每打售實洋十九元五角每耕一元九角五分客路函購信資回力一概不給貴客自理特此佈聞大英醫院啓 
[美商永大洋行]  
本行專辦各國軍裝鐵器麵粉食物洋酒什貨木料價廉物美格外克已如各寳號賜顧者祈請至五馬路茄門總會對面第十二號本帳房購定可也 
[基地招租]  
兹有基地念餘畝在垃圾橋浙江路北傍火車頭南至浜口南北西面均開通馬路如有欲租此地建造房屋者請至泰記衖厚大莊議價可也 
[祖傳秘製]  
始創廣東鹿芝館自甑萬應如意油　本館貨真價實遠近馳名如假包换 
本館祖傳始創自甑萬應如意油扶正抑邪性和功峻内科外科俱治或搽或食隨宜無病則分益諸經有病則各呈其效馳名旣久經騐良多眞爲濟世之慈航護身之至寳也氣味清香與别家不同請嘗試之每瓶洋一角小五分鋪在上海老巡捕房對門分設杭州清河坊 
[鴻安輪船公司告白]  
啓者本公司向由潘君鶴琴霍君緝之二君總理今潘君鶴琴於四月十四日逝世現歸霍緝之潘毓初二君總理特此佈知 
[廣東陳恒德堂]  
馳名眼藥 
此藥專治男婦肝腎兩虧風火交困眼目昏花迎風流涙内生翳瘴瞳人受傷雙目不明之勢此藥搽之立卽消翳除瘴去膜光明重者三瓶包可全愈可稱靈騐之第一眼藥矣每瓶五角○分設上海英大馬路萬康醬園對門德仁里内石庫門交易乙 
[聲明]  
本號開設上海鹹瓜街十有餘年貨眞價實遠近皆知近開湖州新開參　張貼本號分店恐有魚目混珠特此登報上洋元昌參號告白 
[寗波北順泰分行]  
寗波王文正總經理合衆大彩 
合衆大票 
按月批發合衆彩票照總公司一律定票預先掛號全張半張分條照市紅票足兌甬江天后宫後街　○一言堂○太極圖 
[眞正燕窩糖精]  
目下銷摥愈大足見名不虛傳陜西路途雖遥由信局寄帶時有留難今特由陜垣大車家巷務本新報館發兌大盒四元小盒二元酌加寄費　上海華興公司謹白 
[嫩面玉容散]  
此散治男女面上油膩黑氣烟色酒剌雀班暗晦等患每晨　擦自然嬌嫩滋潤清秀眞整顔妙品也每瓶三角每洋照拆四瓶　　上洋二馬路中市京都天寳齋便是　 
[除痰止咳大有奇功]  
余連日用心過度並夜感風寒以致咳嗽不止痰膠胸膈且喉痛目赤等患相繼而起日前購服上海望平街大隆公司燕窩糖汁二大瓶不三日諸恙頓除而精神返勝於前特登申報以告未經嘗試者滬城西門内錢塘陳公館啓 
[揚州寳文閣書局]  
本局專批發逐月江南大票○廣益○和濟○澳門等票收兌各紅票格外克已並各種洋學鉛板石印新奇書箱倘蒙函購原班回件此佈揚州廣泰昌寳文相清江草市日快得利仝啓 
[杭州萬利源]  
江南義賑廣益公司和濟中西華和合衆西洋澳門新架坡票價照大市批發公道收兌紅票住珠寳巷 
ＳＥＮＩＯＲＤＥＭ　　ＳＮＩＡＬＲＥＢＭＡＨＵ 
[曾伯廉各藥料]  
曾伯亷所製咳嗽藥天下無雙如人受寒咳嗽服此最妙因能通肺中之氣使痰易出也小孩亦可服藍緣内無毒性物之故　　 
曾伯亷所製痧藥能治大小腸各病用過之人盡皆稱妙蓋能一服卽愈也如人發痧立卽服下無不告痊 
曾伯亷所製止痛油治痛風爲第一妙藥痛時敷之立愈愈後仍前敷治定可永遠除根此外如肋骨痛腰骨痛胸骨痛刀割火灼皆可用此藥治之 
　　分寄各藥鋪出售每小瓶洋五角大瓶洋一元上海新晉隆洋行總經理 
[贈額聮誌]  
鏡湖仁兄大醫士鑑　瀛海生春　記名江蘇題奏道楊鴻度拜贈 
鏡湖仁兄大人雅鑑　二品頂戴　廣專卽補　道周福昌 
[養生妙品]  
上海南京路第一百四十七號門牌南洋華興公司燕窩糖精 
匣内添印兩靣淂彩　記匣外添蜡牋盒字贈額四方嚴杜假冐縁由一扁粘在硃印上海县會審分府告示西文功效説之玻璃紙外包皮上下兩頭爲記 
[洽昌土棧洋葯公煙批發]  
在上海法界三洋涇橋南首提莊大小洋藥零躉批發精製淸膏每洋八錢陳公烟還灰每洋一兩三錢宿膏一兩六錢老陳膏二兩陳膏二兩三錢公膏二兩六錢冷籠三兩平頭外加收灰六成蒙紳商賜顧祈認牌號 
[杭州義利源]  
江南票全張五元半分條六角澳門票單張六元分條六角半兼售老德記各種樂水戒烟參片紙烟香皂照申批拆上后市街石庫門内便是 
[容易種子]  
新到美國法名醫精製眞正補益壯陽種子康健　每盒洋六角靈騐異常　賜顧者至本行試購附送仿單詳細查明外埠信購酒力自理上海五馬路中市　南順泰洋行 
[新到火腿]  
採辦正雲南宣威火腿價亷美味發客江南義賑票批發代寄廣東全省文鄉科闈姓貴客光顧上海抛球塲萬寳来啓 
老必得財上海三馬路胡家宅合衆票售五月票全張五元分條五角 
[聲明]  
啓者英大馬路西市申成昌茶食店是今日爲始添加慶記開張所有以前申成昌所該存欠各欵及私債會欵等情均向邵姓自　與慶記不涉特此聲明　慶記啓 
[上海義興莊]  
本莊屢中大彩早登前報早登前報專批發江南義賑票全張分條格外克已外埠函購請至南市十六鋪橋南堍此佈 
[粤省保壽堂精製藥酒]  
包治瘋濕第一方 
凡患瘋濕一症多由四肢麻木手腫脚脹筋絡抽縮骨節錐痛雖求名醫往往縐眉推原其故非無良方可治實不知善治之法也本主歷代名醫喜考方書屢見世患斯症者甚多求醫問藥均無善治之法故將先祖秘傳良方揀選上藥君臣酌配流傳救濟世人名曰天下除濕袪瘋第一藥酒所妙者酒之一物善走經絡上至頭面下至手足骨節無微不至内服外擦立見速效無論年久根深均可限日包痊大瓶收洋一元小瓶五角○追瘋活絡丸每匣五角服則舒筋活血驅瘋去邪分鋪上洋鐵馬路東首 
[杭州鴻發逹]  
專批廣益上海票和濟中西票華洋合衆票義賑票澳門票囤批照申專收紅票信購立奉 
[合衆票批發]  
今售英五月票華四月廿八開彩全張五元分條五角半紅票足兌批發克已信購指明四馬路鴻福來票行啓 
[代寄闈姓]  
啓者本號代寄澳門公司闈姓異常快捷兹更由澳門公司禀準　英美工部局照章捐辦格外妥當現開收文鄉科闈姓承蒙各財翁光顧請移玉趾此佈上海棋盤街馥蘭成記啓 
 
 

Page 8

 
 
 [G 
[ >容易得彩聲名批發]  
華洋合衆彩票 
小行開張二十餘年衆商咸知屢中大彩數不勝計今成攬華洋合衆彩票於四月廿八日在上海公司内當衆開彩至公無私另售每張十條計洋五元分條照例外埠信購原班回件酒力自給批發格外公道紳商賜顧指明上海棋盤街石庫門内天成老票行 
[上海經理批發和濟公司中西大票]  
本號承辦德商和濟公司中西大票逐月批發零躉不拘紅票足兌現洋茲售英六月份票即華五月已函購原班回件上海棋盤街廣恆興○彩章○老協記○天源○同得利○五馬路大得利○大馬路易安○二擺渡叙興發○麥家圈祥興○四馬路二章○廣祥興○○二馬路廣英隆○廣泰和○益成申莊○後馬路大有利仝啓分售處上海棋盤街老必得○財運來○立發○同有利○鴻運來○同發源○快發財○大馬路南運來○萬利全○萬得利○海利源○立得彩○虹口彚昌○裕豐莊○松江富可求○生財道○杭州萬利源○鴻發逹○大得利○老恊濟○蘇閶鶴齡堂○屢中○鎭江益成○大賚○元亨利○揚州寳文閣○廣泰昌○恊中軒○仙鎭全昌仁○邵伯億大局○淸江快得利○寗波王文正○鎭江同豐大德馨○南京全昌仁局○漢口利通源 
[施氏修譜催啟]  
浙紹蕭山縣新田村 
粤稽始祖辰一公徙居新田村自道光戊戌年修續家譜迄今已六十三年去春曾經登報布告來報甚寥恐宦幕遠省經營異處尚未周知特再轉限今年中秋節截止告成速將世系的派銜名履歴生卒葬地嫁娶一切詳明函寄紹城水澄橋泰昇燭店收交新田譜局來稿照登切弗再延 
[日本郵船會社]  
啓者本公司今有玄海丸輪船常川烟台天津其船身合式堅固華麗捷快准於本月十九日卽禮拜四晚開往烟台天津等埠船上買辦均是華人茶飯應酬一切週到其水脚格外克已倘蒙各　寳號貴客如欲裝貨搭輪者祈請至本公司帳房面議可也　郵船株式會社 
[代寄澳門闈姓]  
本號代寄澳門公司闈姓久蒙仕商照顧誠信相孚兹奉英美工部局諭照章捐辦准仍舊開收代寄諸尊光顧移玉趾特此佈聞廣惠和源發祥萬利昌鉅安號萬福來同啓 
[上海烻泰火酒批發]  
本　火酒業經各埠馳名其價格外公道加工重料眞正精益求精本廠之司本係上海始創老手貨可保退回換由萬源生號寄售 
[廣利安雜貨號]  
本號自運兩洋海味南北雜貨外國罐頭蜜餞時菓海鮮雀鳥蝦膏蠔油巧製美味燒臘香腸和味醬料五香乳腐各色美酒京菓雜貨蜜餞糖菓時式茶點鐵鑊風爐磁器碗碟絨線梳篦承辦嫁娶禮物一應俱全並售耑治哮喘洋金花黃祥華萬應如意油馮了性藥酒盧薛昌午時茶敬壽閣萬靈茶俱是貨眞價實童叟無欺准於四月十五日先行交易擇吉開張價亷物美以廣招徠諸君賜顧請認上洋英租界棋盤大街坐東朝西門面庶不致悮 
[英金新章票]  
本行自運星架坡加彩大票全張一元半張五角頭彩得洋一萬元著彩容易紅票足兌現批英四月票華三月二十開大彩電報對單兩禮拜至申分設杭州珠寳巷瑞康發記票行○萬利源○同發○愼安堂○鴻發達○經源大得利○廣惠和鴻運來恊濟○安昌惟善春生堂同得利○蘇州萃寳源○嘉興福潤正和局○寗波王文正紹郡各票行上江寄售立奉廣仁堂公司啓 
[失票]  
兹有崇字洽成莊六十五號匯付裕大生四月廿二期洋一百元向申元記正莊說明此票作廢望各寳號切勿收用特此佈聞　崇明大成成泰等啓 
[大補虚勞功勝參茋百倍]  
麥精燕窩糖汁群仙茶園 
本草載大麥能消渴除熱益氣調中補虚損壯血脈益顔色久食頭髮不白令人肥健麥益如此而况精乎本公司用格致法提麥中之精和入燕窩純汁補益尤大香味更美連服十日夙疾頓除精神倍旺服至一月身體可長肉廿磅足見功力絶倫妙在異常適口老少宜用凡房事色傷先後天不足及咳血陰虚面黄肌瘦四肢乏力年老無子陽事不舉等症尤宜餌服誠却病延年補身第一聖品較參茋不啻百倍其功也上海四路馬迤北望平街口朝東紅磗洋房内大隆燕窩公司啓函購信力自理大瓶四元小瓶二元不扣 
[群仙茶園]  
名角來申 
新到王姓吉慶文武女班 
向在内城府王公府第演唱 
文武老生二堂班武生王桂祥文老生王福桂武老生王慶祥開口跳王福順武二花王福全架子花面王榮祥 
武旦王福雲青衣旦王福祥刀馬旦小金仙花旦小鳳仙花旦小翠仙貼旦小壽仙貼旦小蓮仙 
小園開演巳久荷蒙諸位爺台謬賞無　重贅現又不吝鉅金專友至京邀聘内城府西四牌樓小院胡同王家吉慶文武女班來申奏技該班著名山色音容衣幟各展所長武　超羣尤稱無賽指　附輪　下諏吉　臺生面别開有目共賞並非濫誇溢美也先此馳　餘容續白群仙園主謹啓 
本園在四馬路胡家宅開張 
[大阪商輪公司]  
啓者本公司大井川丸輪船准於四月二十日卽禮拜五晚開往長江等埠該船走水極快買辦司事等均係華人茶飯應酬一切無不週到倘蒙各　寳號欲裝貨搭輪者請至本帳房面議是荷　郵船會社代理 
[恐防影戤]  
本號向來交易盡用現錢購買物件俟貨送到憑單給價毫無蒂欠倘敝夥出店廚司傭僕人等在外賒欠槪與小號無涉此佈恆源里全源洋布號白 
[廣東邇遐齋處製]  
上等痧藥 
本齋分設上洋將三十載製煉各項丸散莫不揀選上藥精益求精早已四遠馳名兹値夏日炎炎暑濕熱三氣合蒸往往易於感受諸般時症謹將時下要藥列下以備○諸君採買是亦護生一助云爾○保安丸○痧氣丸○紅靈丹○如意丹○臥龍丹○行軍散○白痧散○平安散○辟瘟丹○正氣丸○菩提丸○保和丸○午時茶○甘露茶○神麯茶○如意油○分設上洋三馬路 
[上海中英大藥房]  
珠子口香糖 
本藥房開設棋盤街中巿自運泰西各種糖品名目煩多開登難盡惟珠子口香糖一種用宏味美寡二少雙藉以醒酒宿酲除而齒頰留芳用以消食煩鬱舒而胸懷頓暢生津液於俄頃解腥臭於須臾粒粒生香工料兼盡種功效僕數難終欲布告於仕商爰錄登於報牘倘蒙諸君惠顧請認本號招牌 
[上海華英大藥房]  
品超常流 
目下補身之牛肉汁盛行中土盖因於體有益功倍參餌物雖來由西域貨比巿上更勝一籌卽所售鰵魚肝油亦與人不同服非僅取潤肺一切功效難以縷指此外海卜福司補陽糖汁較别種牌子猶美不特療症如神又能助陽種子百不失一也 
四月十六日進口船禮拜一 
大通　輪船　由長江　太古公司 
江孚　又　　由長江　招商局 
四月十七日出口船禮拜二 
商麗　輪船　開往新加坡　美最時行 
吉和　又　　晚往長江　　怡和行 
界首　又　開往長崎神户横濱和衆公司 
三河丸又　晚往厦門香港株式郵船會社 
海定　又　下午往寗波　招商局 
富順　又　晚往香港省城招商局 
海琛　又　晚往福州　招商局 
宜昌　又　晚往牛莊　太古公司 
四月十八日出口船禮拜三 
德原　輪船　晚往長江　魯麟行 
寳華　又　　晚往長江　鴻安公司 
大通　又　　晚往長江　太古公司 
安平　又　　晚往天津　　招商局 
順和　又　　晚往天津　　怡和行 
北京　又　　下午往寗波　太古公司 
四月十九日出口船禮拜四 
玄海丸　輪船晚往烟台天津郵船株式會社 
瑞安　又　　晚往長江　　瑞記行 
桂林　又　　晚往厦門汕頭　太古公司 
四月二十日出口船禮拜五 
大井川丸輪船　晚往長江　郵船會社代 
龍門　又　晚往香港粤省　禪臣 
華利　又　晚往長江　　　麥邊　 
四月廿一日出口船禮拜六 
西京丸　輪船　下午一點半開往長崎神郵船　户横濱釜山元山海參崴式會　 
四月廿三日出口船禮拜一 
亞文彌　輪船　晚往横濱神户　禪臣行 
肇通　　又　　晚往重慶　　　瑞記行 
 
 

Page 9

 
 
[清道條示]  
　　京師訪事人云自東交民巷直逹總署倣照西式修平道路現已將兵部街臺基廠及迤北之長安街一律修整平坦順天府府尹何大京兆示諭章程俾衆遵守其文曰欽命督修京城路工事宜大臣順天府尹何爲曉諭事東江米巷等處石路工竣疉准總理衙門曁步軍統領衙門往返咨商援照天津官道辦理分别議定章程二十三條設立巡務歲修兩局認眞經理當於光緒二十五年十二月二十三日具奏本日奉旨知道了欽此除分咨各衙門查照並飭該局員遵行外理宜將各該軍民人等應行遵守之條逐一刊列於後合行出示曉諭俾衆周知而資遵照須至曉諭者一不准倒挖碎石損壞溝帮一不准當道站車以免往來擁擠所有重大車兩雨後禁止行走一官道以内有犯作踐之人應由巡兵立卽扭局該委員訊明緣由分别情節輕重枷責發落一巡兵如不認眞巡查以致街道污壞該委員卽將該叚值班兵丁重責斥革一廳弁人等見有作踐官道人犯亦應扭交局員就近訊辦以專責成一道上作踐人犯如被巡兵扭局自係有犯巡章之徒應由局員辦理在官人役不得藉口攔勸趁勢毆打違者准巡局稟由本尹堂咨行該管衙門按例究辦一棍徒不服彈壓挺身生事實爲地方之害應令該委員據實稟明由本尹堂分别奏咨嚴行懲辦一有犯作踐之人不服彈壓准該巡兵扭局懲辦不許擅自打人違者嚴辦不貸一巡兵人等有犯需索鋪户各項實據准被詐人赴局指明控訴以憑重辦如係挾嫌揑控亦應照例反坐一巡局兵丁人等僅止不守局規該廳弁等應知照局員照章懲辦又如該官廳人役有犯作踐等情該局員亦應會同廳弁辦理不准各執已見互相袒庇一地面鬥毆紛爭與官道無涉案件應逕由廳弁解交步軍統領衙門辦理本尹堂所派局員一槪不准干預一官道以内旣不得亂潑灰土穢水並不准在道便溺現議分叚安設厠所尿池由兩局嚴飭承攬凈桶之人隨時經理潔凈桶人亦應受各該局員約束違者一律責辦 
[上海縣署瑣案]  
　　上海縣戴子邁明府訪悉流氓金桂堂係棍徒陸文卿陸掌全之羽黨向三林塘人向奚姓訛詐因飭差拘拿到案前日倩襄讞委員吳明府研訊金堅不承認反稱被奚姓牽去耕牛請爲究辦明府以奚姓尙未到案著押候查明再訊○牛販周茂堂投釐捐總局禀控許阿英開設牛行一帖兩用督辦錢怡甫觀察發縣訊斷前日明府升堂研訊周供小的與陸茂堂合充牛販查知許阿英現在八仙橋開設牛行未曾領帖求究陸所供與周相同許供小的係泰州人在八仙橋西開設鴻仁牛行領有部帖呈案明府蔡得帖上係李鴻仁名字謂爾姓許與李何干供小的與李合開周茂堂與陸茂堂亦係合充周供另有李鴻仁牛行明係一帖兩用明府飭差查明許阿英是否朦混禀復再核 
[馬路工程局紀事]  
　　日前恒生馬頭駁船户王阿弟等多人將賣五香豆之王二毆傷由巡街捕拘獲同黨萬老富葉掌華解經馬路工程局總辦程雨村大令研訊將萬枷責前晚又獲起釁之王鄒鄒解案研鞫王二供稱行兇之人小的素不相識惟奪刀者確是王鄒鄒王供小的係浦東人駕舟爲業胞兄阿海與小的面貎相同此事雖由小的肇釁然並不在塲毆擊葉供小的曾向解勸大令查王鄒鄒曾於月前因案被拘從寛釋出此次又蹈故轍飭責二百板枷示一月著地甲帶同萬老富每日在馬路遊行以昭烟戒○前日程炳和潛至新馬路祥泰義振票店内竊取錫茶壺櫃夥見之扭解馬路工程局程大令研訊之下程供小的係青浦縣人流落申江不得已而出此下策叩求恕罪大令判責四十板管押捕房三天俟期滿再行發落 
[英美租界公堂瑣案]  
　　惡鴇王馮氏家於天津路養女名百芳年甫四齡卽已任情凌虐鄰人往勸反以穢語相加遂代爲投報捕房捕頭令包探趙銀河往查見女遍體鱗傷項上血痕猶在因卽拘案禀請究懲百芳嬌小可憐供詞不甚明晰王馮氏供百芳係親戚家寄養小婦人待之甚厚並無毒毆事情至項上血痕乃係跌傷非關小婦人凌虐求恩明察讞員翁笠漁直刺商之梅繙譯以王馮氏凌虐情眞判掌頰二百下百芳留候家屬來案具領○小工沈桂林王阿福串竊洋人華克家麻袋二十三口報捕後經包探朱阿高緝獲人贓送案請究華克投案申訴前情請領失贓沈王同供麻袋在途拾得叩乞恩寛直刺判各押十五天贓給還失主○剪綹賊沈福生在福州路攫取路人銀表練一條適爲包探陸阿九所見解案請究沈福生供認行竊惟求恩典直刺判押十日贓存捕房候失主認領○李茂林前因犯竊破獲遞解回籍今又潛來竊取陳阿春家綢皮衣五件爲包探顧福其緝獲起出原贓送請究辦陳阿春投案領贓李茂林供小的係鎭江府屬某邑人行竊自知不合後當改過自新求恩寛宥直刺判責三百板管押六月仍遞回原籍○沈阿寳王金福串竊陳阿興家鍍金鐲一副報捕後捕頭遣包探胡瑞龍緝獲人贓送案請究陳阿興投案領贓沈王同供小的等行竊該死惟求恩典直刺判各責二百板管押三月贓給還失主○金小弟裘松山二竊賊時在斜橋一帶竊取西人宅内所豢鷄鵝包探張全林查知陸續共竊一百十六頭爰卽拘案請究西人遣人投案領贓金裘供小的等行竊鷄鵝不少然已分售與人贓物不能交出求鑒直刺著押候吊贓再訊 
[法租界捕房瑣案]  
　　西門外某姓家原籍寍波日前倩四明公所扛夫舁柩至輪船回籍突被西門籮間頭目陳桂堂奪去扛棒等物爰遣家丁鍾阿寳控請讞員朱森庭明府訊究明府判將陳枷號半個月責一百板所奪各物送還原主昨日禮拜一明府蒞捕房命提陳至案照斷先行枷號陳妻耿氏偕子榮生投案禀稱丈夫夙患疾病自知不合已將各物送還求恩免責情願罰鍰明府騐得陳果有病容從寛免責著押候會商陸繙譯再核○同吉祥小客棧窩留淫棍白日宣淫經明府訊供判將淫棍金寶三枷號一月捉姦訛詐之陳梅生枷號半月期滿分别責懲帮同訛詐之顧阿新重責三百板釋出棧主季王氏從重掌頰二百下飭包探帶出勒令閉歇驅逐出境○陸生揚控趙四龍夫婦誘匿養媳經明府訊供責比押追在案昨日命提覆訊趙妻葉氏一再求恩明府判掌頰五十下交人保出限十日内將陸之養媳交還如違嚴比○金梅春之妻張氏被鄰居瞿蔡氏誘至野雞妓院賣娼控經明府訊供押候分别懲責昨日命提至案著將瞿蔡氏鞭背二百下掌頰二百下斥釋金張氏掌頰一百下交其夫領回管束○扒竊李金發及在途搶扇之陳阿二前由明府訊供押候懲責昨日命提至案著將金枷一個月陳枷半個月期滿責釋○偷兒陳阿毛陳阿寳前經明府訊供昨日著各責一百板釋出○湖北人鄧子文前因混用銅質洋銀被包探拘獲解經明府訊供判枷半月昨已期滿命開枷重責二百板釋出 
[善欵彚誌]  
　　昨蒙無名氏善士因尊堂五旬榮慶將筵資移助善捐計交到洋三十元又鄭君歡儀求病全愈洋五十元程福翁病愈還願一百元又張少安善士助義塾費洋四十元忻依愛日知孝道之無虧漸被仁風卜小子之有造以及遇災修省宿諾必償凡此樂善之眞忱定獲帝天之眷佑又同日奉到川帮利川昇號助振銀五十兩及時施與功逾尋常祗領之餘併此誌謝[  上海六馬路仁濟善堂董事嚴信厚楊廷杲黃宗憲朱佩珍施則敬劉芬謹誌]  
 
 

Page 10

 
 
[金陵官報]  
　　四月初五日文武各官均禀賀統領衡字全軍暫統棟字三營王世雄奇兵左旂范維章均到福安輪船黃友勝禀知巡查長江緝私各漏卡回南琛兵船徐傳隆送鹿撫憲赴滬同知方敦吉隨鹿撫憲回蘇知縣葉元鋆奉厘捐局委赴江北公幹均辭縣丞葉慶頤奉委洋務局東文繙譯卽到差藩轅牌示海州直隸州劉運吉病故遺缺查有補用直隸州章邦直又邳州吏目王國標病故遺缺查有試用巡檢陳壽眉均堪以署理○初六日藩臺恩委署糧道松巡道徐准補淮揚道任釐捐局候補道穆洋務局候補道汪駐蕪米釐候補道志大通楚西掣騐候補道羅均見調辦上海機器局候補道潘委辦湖口掣騐候補道許均辭吳淞開埠事宜候補道何下關掣騐候補道何水師學堂候補道柯候補道章蔭李鎭邦黃承乙松峻史錫康趙詒書周家駒唐治堯劉秉楨那良喬聯寳馬松先魏嘉齡賴紹濂均見蘇松鎭陳旭奇兵左旗范維章均辭統領衡字全軍　統棟字三營王世雄提督吳隆海提中恊楊福田大通營叅將張華煕蕪湖營遊擊劉秉庭長江釐捐總巡知府吳炳仁帶南字右旗唐玉才統領銘武等軍陳鳳樓帶銘軍水師程咉山均到見溧水縣殷委署寳應縣王彥澂准補沭陽縣高振聲安東縣張壯彩委辦泰興厘捐知州孟康辭通判許承俊運判戈乃肅由揚來揚州保甲局候補道王吳淞清丈局　補道沈瑜慶淮北鹽務候補道程龢祥調辦揚屬運河隄丁局候補道范委辦淮北督銷陳桂霖沙漫洲緝私凌盛　均傳見參將蕭正倫叩謝存記知縣洪槃奉柯運司委赴揚公幹運判祝傳望甘樹勳鹽經歴洪鼎芬均到由揚來寰泰兵船何心川辭赴江陰○初七日調辦下關掣騐候補道何禀知到差上海機器局候補道林志道鏡清兵船董全才赴鎭江寰泰兵船河心川赴江陰溧水縣殷均辭黃皮河口分銷鹽大使席信芳寗字漁雷船陳應濂均到直隸州章邦直叩謝署海州直隸州牌示難蔭州判陳希藩禀謝奉部移送崇明堂學習 
[姑蘇官報]  
　　四月初八日藩轅牌示照得吳江縣縣丞羅淦病故遺缺查有新班本班儘先補用縣丞董守謨堪以輪委署理首府濮禀知撤海運省局調署元和縣王得庚由滬見道憲回並禀知接印任事代理元和縣李筠禀知交缷知縣胡保聯禀謝委署新陽縣事又汪壽年禀謝奉委沙洲公所會辦文案又劉兆睻禀知奉憲委解金陵餉差卽辭回寗又熊兆姜由寗見制憲回委署昭文縣白茆司巡檢王棟禀辭赴任巡檢毛鴻翥禀謝飭知二十二年分海運案内蒙保補缺後以縣主簿用管帶太湖水假正前營許國祥又蘇防前營徐誠檀均禀知出巡回卽辭赴滬又飛划營周遠明由崑山來崑山縣尙禀到卽辭○初九日藩轅牌示照得長洲縣主簿吳德輝署事年滿遺缺查有試用縣主簿蔡保昌堪以輪委署理又吳縣主簿沈餘慶開缺修墓遺缺查有儘先卽補按經歴馬永釗堪以輪委署理又丹徒縣丹徒司巡檢員缺前以遇缺先補用巡檢程廷獻請補業經奉部覆准自應飭赴新任候補道韓慶雲由寗回理問于貴之赴句容府經歴錢乘驄赴震澤巡檢陳鳳翥赴如臯典史潘友成赴崑山均禀知奉府委押解秋審人犯差卽辭縣丞馮汝璋禀知奉藩憲傳進署甄别○初十日刑部主事袁廷彥辭行赴都長洲縣汪禀謝奉飭赴上海縣本任知州趙謹琪禀知本日拷辦中路總巡差知縣汪文炳禀辭赴丹徒提沙洲地價差布庫大使謝鈞江寗理問金述華常熟縣丞陳先烈甘泉黃開綬上海戴修璋金匱徐宗一金壇巡檢韓國楨大倉徐寳源王起鑾劉鴻圖均泰興宗恪宜通州葛寳成如臯馬鴻恩金匱劉炳嘉定府知事周汝霖江都主簿葉爲驥青浦州吏目劉兆馨泰興從九舒炳錕無錫典史房樹瓊江陰府經歴嚴寳騏巡檢汪承祖均荆溪董觀均句容均禀知奉府委押解秋審人犯差卽辭丹徒縣丹徒司巡檢程廷獻禀謝飭知赴任卽辭巡檢程炳奎禀知奉府委押解秋審人犯赴六合並解首級差卽辭正任鎭江府經歴知縣海齡禀謝奉委管解京餉赴都卽辭 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
[光緒二十六年四月初七日京報全錄]  
　　宫門抄○諭旨一道錄前○熱河都統色等奏爲直隷駐紥口外練軍剿平各股巨匪擇尤給奬摺○城都將軍綽奏考試繙譯錄科及童試完竣摺○四月初七日兵部太常寺太僕寺廂白旗值日無引見○海公因姪孫以文職用謝恩○祥亨謝以都統候補並充滿文諳逹恩○崇壽謝授光祿寺卿恩○分發山東委用道沈守謙謝恩並預備召見○順王續假五日○錫振續假十五日○書正聯榮預備召見○召見軍機書正榮聯沈守謙○○直隷總督奴才裕祿熱河都統奴才色楞額跪奏爲直隷駐紥口外練軍剿平各股巨匪出力員弁懇恩給奬恭摺仰祈聖鑒事竊查去歲夏秋間口外各屬馬賊蜂起與奉省竄匪分股肆擾朝建平赤同時告警當日奴才色楞額督飭原駐各營分馳剿捕情形於八月間由奴才色楞額專摺具奏奉硃批知道了仍著督飭該統領等嚴搜餘匪務絶根株所有留防各軍宜擇要分布毋得稍有疏懈欽此嗣以兵力稍集各將兵奮力馳剿股匪次第就誅匪首包江包奎見勢窮蹙逃入京内復經統領楊玉書派弁購線跟蹤追緝於九月初十日拿獲到營訊明正法亦經奴才色楞額電由總理事務衙門代奏在案奴才等伏查口外地方遼闊山箐深密伏莽本未盡除自甲午以後榆關潰勇太多各挾新式快槍散匿沿邊糾聚土匪縛擄搶刼勢漸猖獗然從前匪黨多不過一二十人突於去歲四五月間賊首包江包奎田先牲徐國賢花五崔四佟洛疙疸等各糾合七八十人於奉錦一帶大肆抄掠嗣奉省各軍雲集剿捕嚴緊於是諸股匪分頭竄入朝建各屬而各屬土匪馬賊同時響應奴才色楞額聞信當卽飛飭駐朝練軍管帶鞏振翮尹德盛等分馳勦捕時據尹德盛禀報於房中地與賊接仗斃賊數名生擒賊犯趙金山楊順二名又於七門營子遇賊首秃蒙呵率領匪黨與官軍拒敵槍斃一賊首乘馬逃竄追至擡頭溝將秃蒙呵生擒正法又有金儳子郭滿兩股各率三四十人於王家窩鋪等處綑人勒贖經鞏振翮等先後擊斃梟示其竄擾建昌者則有杜儍子張洛七温事澤等四五十人經哨官董郁勝督隊追捕賊黨列陣拒敵陣亡練兵四名斃賊一名傷賊數名正飭追捕間而賊目田先牲復率衆由奉界竄至建昌八家子等處經駐建管帶劉殿元督兵往剿該逆等遂竄往黑山一帶時據朝陽電報賊首包江包奎王殿有佟洛疙𤺥鄧樹元等會合三百餘賊由奉界竄及朝陽彼時人心惶惶居民遷避前奏由内地添撥之馬步四營尙未出口奴才色楞額先飭調駐平馬隊百名派遊擊董紀勝帶往攻剿適由奴才裕祿所派之叅將郝祥麟亦帶馬隊由冷口出關道出建昌遂經奴才色楞額電飭在建會同剿捕該叅將等先後與賊接仗數次該逆田先牲臨險設伏負嵎抗拒恃其快馬快槍勢甚兇悍幸各軍奮勇爭先擒斬首夥數十名始率其餘黨竄往朝奉交界處所又經翬振翮會合奉軍在盤龍山等處截擊斃賊羽黨多名該逆首田先牲竄至錦屬之石灰窰復與奉毅各軍接仗經該軍擊敗後猶率衆一百六十餘人由葦子溝竄往朝陽西北越道老河由建平迤北直至赤峯一帶騷擾奴才色楞額聞報分飭各營縣馳往兠剿並調駐紥下窪哨官佛爾格春壽祥所帶之熱河駐防練軍馬隊駐紥喀拉沁公府又由郡飭派哨官德陞錫貴帶馬隊五十名馳往喀拉沁王府會合剿捕該匪等繞越赤峯二百餘里商民湊集從前無兵駐紥遂至被賊蹂躪不堪迨檄調劉殿元帶隊馳往而統領總兵楊玉書亦經奴才裕祿催飭出關遂督飭各軍一體兠剿當劉殿元未到之先翁牛特貝勒華連親帶蒙兵合赤峯練勇馳抵該處剿捕該匪等出街列陣對敵攻打半日之久護衛逹蘭太勇丁叢新均受重傷陣亡披甲鄉勇數名斃賊五名受傷賊匪均搶回仍在彼盤踞迨奴才所調之劉殿元馬隊將到該逆慮難支持卽搜掠財物捆綁商民復分股回竄其由公府一帶南竄者經哨官德陞錫貴督同鄉社困之山谷之中擊斃賊夥四名餘賊抛棄馬匹器械越嶺逃逸計獲賊馬二十三匹槍械十餘件奪回被困鄉民三名其由敖漢旗地邊東竄者經敖漢郡王逹木林逹爾克督飭蒙兵會合胡吉爾圖汛千總徐正芳李長清等分隊迎擊陣斃賊匪五名傷賊七八名獲賊于潮文一名賊馬五匹其時又有賊首徐國賢解中信藍奎藍金生何洛二等一股盤踞耿家窪一帶當經尹德盛督同副哨官丁振玉帶隊往剿賊衆兵單彼此相持之際突由東北竄來賊匪二三十名官兵腹背受敵陣亡練軍一名丁振玉中槍透内血流不止復忍痛督兵鏖擊斃賊數名賊始敗退丁振玉旋卽因傷殞命又田賊股匪苑五等五十餘人由烏丹城回竄下窪一帶經尹德盛會合劉殿元各隊往剿拿獲夥賊張殿起等三名餘復逃回邊内是時田逆已經毅軍拿獲正法王殿有崔四等亦由此間官兵擒斬諸股匪次第就殲賊首包江包奎黨盡勢窮遂薙髮改裝逃進關内經統領楊玉書密派親信購線尾追至京將該匪等設法拿獲解營訊明正法該二匪爲口外渠魁稔惡多年黨羽甚衆自伏誅後餘匪星散復經楊玉書督營搜捕略盡先後共計生擒賊匪訊明正法者一百數十名其陣斬傷斃者實又倍之自十月以後地面肅清民蒙復業奴才等伏思上年賊匪擾亂沿邊至十數股之多每股至一二百之衆爲時已越半年蹂躪幾近千里其兇鋒正熾勢若燎原仰賴廟算所及先事預防諭令奴才等擇要添兵遂得多駐四營增設統將不至臨時倉猝貽誤事機而各營將士或久戍邊外終歲奔馳或甫調出關卽濟前敵均能不顧身命冐險衝鋒馘黨擒渠未成滋蔓現在匪徒斂迹邊境粗安核其辛勞實非尋常捕賊可比合無仰懇天恩准將出力文武員弁由奴才等擇尤從優保奬以昭激勸而勵士心如蒙聖慈俞允自當核實開報斷不敢稍涉冐濫是否有當謹合詞恭摺具奏伏乞皇太后皇上聖鑒訓示再此摺係奴才色楞額主稿合併聲明謹奏奉硃批著准其擇尤酌保數員毋許冐濫欽此○○四川成都將軍奴才綽哈布成都副都統奴才恩存跪奏爲考試繙譯錄科及童試完竣恭摺奏聞仰祈聖鑒事竊查前准部咨各省駐防繙譯章程内開鄉試年分錄科與繙譯童試文卷於三月内全行送部等因在案兹届光緒二十六年庚子科舉行鄉試之年成都八旗恊領等將應試繙譯錄科之繙譯生員三十一名應試繙譯童生九十名造册呈報均經考騐騎射合式此内並無考試蒙古文字之人奴才等因人數無多歸併一塲考試卽在將軍衙署内設列棹凳編明字號於二月初十日黎明點名扃試嚴飭認眞搜檢並梭巡週查以杜倩替夾帶等弊照例於小學性理精義内選出漢字題二道命各生童繙譯當日完塲奴才綽哈布等將各生繙譯錄科試卷逐一細加閱看文理均尙通順復將各童繙譯試卷秉公校閱擇其文理稍通字畫端楷者復貼圑案面加覆試核對原卷筆跡均各相符查成都駐防原定進額五名兹八旗應試童生九十名遵照原定額數取進五名公同開拆彌封出榜曉示同錄科合式之繙譯生員三十一名共三十六名一併造具年貎三代清册咨送川省監臨官以備届期入塲考試繙譯除將原擬題紙並考繙譯錄科試卷及繙譯童試取進試卷分别封固鈐蓋印信造具年貎清册咨送禮部核辦外所有奴才等考試繙譯錄科及考取繙譯童生完竣緣由理合恭摺具奏伏乞皇太后皇上聖鑒謹奏奉硃批禮部知道欽此○○丁振鐸片再道府等官到省試用一年期滿例應察看出具切實考語奏明補用兹查有雲南試用道湯魯璠到省試用已滿一年例應甄别據藩臬兩司詳請核辦前來臣查該道湯魯璠學識閎通才長心細堪以本班留省補用除將履歴清册咨部查照外謹附片具陳伏乞聖鑒再雲貴總督係臣兼署毋庸列銜合併陳明謹奏奉硃批吏部知道欽此 
 
 

Page 16

 
 
[光緒二十六年四月初八日京報全錄]  
　　宫門抄○諭旨一道錄前○護秦撫端奏爲遴員請補直隷州知州摺○兼滇督丁奏爲委署同通州縣各缺片○越撫劉奏爲府縣各官飭赴本任片○皖撫鄧奏爲保奬知縣片○漕督松奏爲清淮防營拿獲要匪請將出力各員弁奬勵摺○越撫劉奏爲委署知縣片○署江督鹿奏爲遴員署理知府片○四月初八日刑部都察院大理寺廂紅旗值日無引見○恭王請假五日○英侯續假十日○吉恒請假十日○吏部呈進夏季搢紳○常恩福惠祥亨馮光遹預備召見○召見軍機常恩福惠祥亨馮光遹○○護理陜西巡撫布政使奴才端方跪奏爲揀員請補要缺直隸州知州以重地方恭摺仰祈聖鑒事竊查乾州知州周曜東於光緒二十六年正月初一日在任病故出缺應以本日作爲開缺日期歸於正月分截缺係要缺例不掣簽業將開缺日期及例不掣籖緣由咨部查照照在案自應照例揀員請補查例載各省同知直隸州知州如係奉旨命往及督撫題於該省候補者無論應題應調應選之缺准該督撫先行酌量補用又各省遇有應調缺出俱令於現任人員内揀選調補如無合例堪調之員始准以候補人員題補又遇有題調要缺酌量以候補人員請補時應先儘記名分發人員酌量請補如實緣人地不宜始准聲叙以各項候補人員請補各等語查該州地當孔道政務殷煩一切轉運彈壓撫綏事宜在在均關緊要非精明幹練之員不足以資治理奴才與藩臬兩司在於通省現任簡缺直隸州知州應調及同知知州知縣卓異勞績循例應升在任候補應補各項人員内逐加遴選非現居要缺卽人地未宜一時實乏堪以調升之員其記名分發人員人地亦不甚相宜惟查有現署斯缺之候補直隷州知州孫廷壽現年五十四歲廣西臨桂縣附貢生原籍江蘇金匱縣保舉訓導加捐通判並加鹽提舉銜恭逢覃恩舉孝廉方正光緒七年恭應朝考取列十八名九年正月赴部騐看分發陜西試用四月到省十二月丁母憂回籍十五年十二月起復到省因前在鄭工辦理善後出力保得缺後以直隷州知州補用光緒十六年八月奉部核准十八年丁父憂回籍二十年九日起復遵例報捐免補本班以直隸州知州仍留原省補用十一月十四日引見奉旨著照例發往欽此十二月到省因委辦厘務收數最優保俟補缺後以知府在任候補光緒二十四年六月十九日奉硃批著照所請欽此本年正月委署乾州直隸州知州篆務查該員操持謹嚴踐履篤實以之請補乾州要缺直隷州知州堪以勝任雖調缺請補與例稍有未符惟缺居繁要人地實在相需例准據實陳明據署藩司升允署臬司李紹芬會詳前來奴才覆查無異合無仰懇天恩俯念員缺緊要准以候補直隸州知州孫廷壽補授乾州直隷隷州知州於地方實有裨益如蒙俞允該員係候補直隷州知州請補直隷州知州銜缺相當毋庸送部引見所有揀員請補要缺直隸州知州緣由謹會同署陜甘總督臣魏光　恭摺具陳伏乞皇太后皇上聖鑒訓示謹奏奉硃批吏部議奏欽此○○丁振鐸片再署蒙化直隸同知夏聲曦景東直隸同知黃烟堃署阿迷州知州王懋昭省雲州知州楊椿林署巧家同知韋勳承均各調省所遺蒙化直隷同知查有補用知州孫紹曾辦事認眞堪以署理所遺景東直隷同知查有另補班直隷州知州劉雲章廉介爽直堪以署理所遣阿迷州知州查有大挑試用知縣吳昌祀才長識練堪以署理所遺雲州知州查有補用知縣陳廷珠事理明白堪以署理所遺巧家同知查有現署廣西直隷州知州劉鈞堪以調署遞遺廣西直隷州知州飭准升該州鶴慶州知州王寳儀赴任遞遺鶴慶州查有試田知縣沈承鈺勤樸耐勞堪以署理又署個舊同知張書調省遺缺委准升該同知王培心先行署理署蒙自縣知縣顏光春據報病故遺缺查有現署通海縣知縣孫家祥堪以調署遞遺通海縣缺飭新選該縣知縣楊恩吉赴任據藩臬兩司先後會詳前來除分檄飭遵外謹附片具陳伏乞聖鑒再雲貴總督係臣兼署毋庸列銜合併陳明謹奏奉硃批吏部知道欽此○○劉樹堂片再現署温州府知府潘祖頤現經撤回應飭現署嚴州府正任温州府知府王琛仍回本任所遺嚴州府員缺查有候補知府劉宗堪以委署又金華府知府繼良前因調省現飭回任以專責成又署錢塘縣正任平湖縣知縣吳佑孫飭回本任所遺錢塘縣均屬省會要缺查宥諸曁縣知縣沈寳青堪以調署又署歸安縣知縣譚汝玉調省差委所遺員缺查有現署嘉興縣正任仁和縣知縣蕭治輝堪委調署據藩臬兩司分别會詳前來除批飭檄遵外謹會同閩浙總督許應騤合詞附片陳明伏乞聖鑒謹奏奉硃批吏部知道欽此○○鄧華熙片再查定例官員歴任交代並無虧缺遲延者准該督撫保奏試用候補人員准其請至遇缺儘先補用等因查有試用同知吳乃斌歴委署理阜陽盱眙霍邱等縣篆務該員歴任交代皆於限内請楚俱無虧空遲延均經後任造具册結咨部覈與議叙之例相符據布政使湯壽銘詳請奏咨前來臣覆覈無異可否仰懇天恩俯准將試用同知吳乃斌予以遇缺儘先補用議叙以示鼓勵出自鴻慈除咨部查照外謹會同署兩江總督臣鹿傳霖附片陳明伏乞聖鑒訓示謹奏奉硃批該部議奏欽此○○頭品頂戴漕運總督奴才松椿跪奏爲查明光緒二十三年起清淮防營拿獲要匪數目及出力各職名繕具清單恭摺仰祈聖鑒事竊奴才前將光緒二十二年以上獲匪出力人員開單請奬仰荷恩准飭部議覆在案玆查二十三年正月起至二十五年六月止清淮防營拿獲盜匪一千餘名均經淮揚海道徐州道曁各州縣悉心研鞫内就地正法二十七名訊擬斬梟斬决八十二名其情節稍輕隨時發交地方官照例辦理奴才覆查蘇慶桂等犯共一百九名積惡多年或係土匪聯盟結幅或係游勇假冐官軍均各持有洋槍肆行搶劫抗拒官兵放火殺人無所不至我軍屢被傷斃而尤以哨官高玉琛陳起一案爲重奴才歴年以來重懸購賞頻加朂勉該員弁等皆知感奮馳驅於祈寒暑雨之中不憚艱危追逐於林密山深之内巨憝伏誅地方綏靖是以二十三四兩年江北歲蓬飢饉渦陽土匪揭竿倡亂到處勾結而惟徐海一帶相安於無事者蓋平時翦鋤匪類足以消患未萌覈其微勞不無足錄除由奴才自行給奬犒賞外謹將獲匪數目並尤爲出力之文武員弁各員名先行繕具清單恭呈御覽如蒙天恩俯准照章開保再行核實請奬以作土氣而勵將來是否有當理合恭摺具陳伏乞皇太后皇上聖鑒訓示謹奏奉硃批著准其覈實保奬毋許冐濫單併發欽此○○劉樹堂片再准部咨各直省州縣缺出分班輪署先委正途一人次委勞績一人再將各項委用試用人員輪用一人每届三月彚奏一次等因歴經遵照辦理在案兹查光緒二十五年秋季分委至正途班止今冬季分有景寗縣知縣袁銜病故遺缺委勞績班候補知縣黃安海署理據布政使惲祖翼詳請奏咨前來臣覆查無異除咨吏部查照外理合附片陳明伏乞聖鑒謹奏奉硃批吏部知道欽此○○鹿傳霖片再徐州府知府詹鴻謨因病出缺應行委員接署以專責成查徐州府知府係衝繁難三項要缺地當衝要民情强悍兼之土匪不時出没巡緝撫綏在在均關緊要非精明幹練之員不足以資治理查有候補班前知府羅章堪以署理據藩臬兩司會詳前來除批飭遵照外理合會同漕運總督臣松椿護理江蘇巡撫臣陸元鼎附片陳明伏乞聖鑒再徐州府係衝繁難三項要缺容俟奉准截缺後另行揀員請補合併聲明謹奏奉硃批吏部知道欽此 
 
