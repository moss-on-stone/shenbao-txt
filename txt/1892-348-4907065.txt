# 1892 - 348 - 4907065

 

Page 1

 
 
[墊解山左振捐啓] [  申報館協振所席裕祺拜手]  
　　各省告災奇慘萬狀敝館旣已歴年籌振卽不忍半途而廢袖手旁觀而邇來捐項寥寥大類强弩之末不得已陸續墊資解去以濟然眉日前又接潘振聲大善士來函縷述山東荒歉情形幾令鐵人淚下敝館因又墊出銀一千兩會同絲業會館仁濟善堂解去但救人必須救澈爲山九仞似未可一簣稍虧仍望諸君子慨解腰纏以蘇涸鮒俾數千萬窮民無告者不致顚連於冰天雪窖之中則食報無垠公侯萬代矣肅此布啓伏乞垂鑒 
[論假捐] 　　 
　　人心之不古不自今日始矣而今日則尤甚古人云作德心逸日休作僞心勞日拙所以示儆於天下後世者非不　且切也而乃偏有專事作僞之人以欺天下不恃作僞而已也并將借作德之名以作僞如近日之假冐捐局者是已粤友言及本年順直水災甚重待賑孔殷經李傅相奏准開捐咨行各省廣爲勸募粤省大憲旣在省城開局並派員分赴各屬收捐兾廣招徠現據瓊州分局委員發電至省云先已有人在瓊攬捐所發實收係塡給滬字號大憲聞之不勝詫異當卽電詢李傅相曾否派員來粤辦捐旋接傅相回電言並無其事大憲知係假冐密飭地方官拿辦日前拿獲數人解至省垣内有一人裝入囚籠面貌端正頗似官員模樣大約爲首者卽此人也是否假冐抑另有别情一經訊明當不難水落石出也粤友所述者如此倘其果爲假冐則其人尚有人心哉當此災祲屢告中澤哀鴻嗷嗷遍地稍有人心者莫不聞而傷心見而酸鼻　朝廷軫念民艱發帑截漕拯援恐後惟恐一夫失所卽各省官憲一遇報災立卽入告或捐廉俸或發倉榖竭盡心力不敢憚勞而東南諸善士又竭力籌賑悉數解赴災區或銀或衣其數亦巨雖以近年偏災疉見輸助者不似從前之踴躍然一絲一粟一厘一毫無非義士之恩仁人之惠故籌賑諸君皆各自備資斧一切紙張册簿無不自解腰纏不費捐資半文卽查戶散放各善士其一切舟車費用亦多籌欵項不取給於捐項又如各處信局凡寄賑銀洋信件亦概不敢取力錢凡此皆所以盡力於賑務省得一分則飢民多沾一惠是其用心爲何如哉而彼冐捐之人乃借爲善之名以爲罔利之計况有實收以欺該捐戶彼捐戶見有捐局開設自不乏投捐之人孰知捐得實收竟爲贋鼎此不特騙財之可惡而且大有碍於捐務繼其後者明明是眞而人反或疑爲僞且前此之爲所欺者厥資已喪雖此時知已就獲或可呈請附追然畢竟合浦之珠去者未必復返又孰肯再出一分捐資以棄其僞而就其眞於是乎捐務必難起色不但此也有此等假冐捐局之人則各處之設局開捐者人見之皆不免有戒心或恐入其殻中因不免觀望遲疑而不敢决計若此者皆若輩之有以害捐務者上海各處善堂林立聞其中亦有不實不盡者信函捐册四出紛投而核之清單則其數不符視其開銷則東拉西扯或并有不敢以清單示人者以故近年以來捐務愈形棘手在數家籌賑協賑實是求事不但可以自信卽人亦共信其無他而因此等假冐脱騙之流令聞之者灰心短氣因是而善念爲之少挫夫是以近來各處賑所收捐清單其數不若從前也說者謂人之欲善誰不如我果有善心之發現善念之充周又豈因此而中輟其近日之捐數不旺者蓋由於市面之冷落銀根緊急人皆自顧不暇又安能若前此之輸將恐後非盡關乎若輩也不知市面固覺冷落銀根固覺緊急而東南諸君子大聲疾呼鐵人聞之且爲之下淚卽閨中弱女塾内幼童尚且節其花粉點心之資以助賑而謂囊中稍裕者有不慨焉解助者乎惟見有此輩假冐寫捐之人得此捐資恣其揮霍其情可惡其罪可誅彼投捐者雖志在功名究亦半爲賑濟起見今被假冐者要刼而去是不啻奪災民到口之食以自飽天下有此等人而義士有不心爲之灰者耶夫諸大善士設法籌措竭盡心力以救之而若輩陰謀詭計以奪之朝廷破格開捐以拯之若輩如鬼如蜮以取之天下容有此理乎故遇此等假冐捐局之輩必當嚴以懲之斷不可輕以縱之庶幾不負朝廷開捐救民之至意而於義賑亦不至有所窒碍是所望於當軸者 
[本館接奉電音]  
　　昨由京友電傳上諭一道敬謹譯登○十一月初一日奉上諭李鴻章奏甄别庸劣不職各員一摺直隸東先縣知縣凌燮縱容丁役劣跡多端著卽行革職赤城縣知縣謝昶猥瑣嗜利聲明堡悽著以縣丞降補邯鄲縣知縣錢慶培心地糊塗難勝繁劇著開缺另補無極縣知縣饒裕才具平庸精力衰頽望都縣知縣戴華藻久病不愈難期振作均著勒令休致以肅官方餘著照所議辦理該部知道欽此 
[朝野僉載]  
　　李傅相奏稱據通永道楊宗濂詳稱據浙江錢塘縣監生許之印呈稱故父升任閩臬前通永道許鈐身於光緒十六年由京赴閩路過武清寳坻一帶見被水情形甚重擬變産助賑旋因病出缺今年順直水災與十六年相等而寳坻尤重謹遵遺命捐銀一萬兩解清濟賑並不敢邀奬等情查升任福建按察使許鈐身之子監生許之印仰承先志慨捐鉅欵洵屬好義急公有裨荒政部定賑捐章程捐銀至萬兩准其專案奏請特旨給奬查新海防例由監生報捐不論雙單月選用郎中實銀不及四千兩該監生所捐銀數加倍有餘雖稱不敢邀奬實未便沒其好善之忱應如何破格優奬之處出自特恩十月十五日奉硃批許之印著以郎中儘先卽選欽此○吏部爲傳知事所有國子監廂藍旗官學蒙古助教一缺擬正理藩院筆帖式恆謙擬陪國子監教習寳訓等二員本部於十月十六帶領引見爲此傳知該二員穿天青褂備帶補褂於是日五鼓赴西苑門外六項公所内吏部公所書到聽候排班帶領引見毋得遲誤○國子監爲咨覆事准稽察欽奉　上諭事件處咨取本衙門筆帖式保送人員考試兼行等因前來查本監筆帖式啓紳人亦明白繙譯明順堪以保送貴處考試兼充行走之處相應咨覆稽察欽奉上諭事件處查照○工部爲傳知事所有各旂營應領本年冬季常操火藥鉛繩按照册領數目稽覈相符移付照放去後現准火藥局付稱於十月二十一日開放爲此傳知各旗營派員於是日辰刻赴火藥局承領莫悮○察哈爾正藍旗總管一缺經惪都統銘於察哈爾各旗應升人員揀擬三人咨由值年旗於十月十六日帶領引　見本日奉　旨察哈爾正藍旗總管員缺著三音額爾德穆圖補授欽此○盛京將軍裕壽山軍憲祿奏稱據廣寍城守尉宗室興麟呈稱長子瑞深廂黄旗宗室銕山佐領下宗室現充頭等侍衞於本年五月初六日病故遺有一子德鋆年甫十四歲在京讀書無人教養請爲代奏　恩准興麟長孫德鋆前來興麟任所讀書俾得隨時教導攲射清語以備將來當差効力等情十月十六日奉硃批著 
 
 

Page 2

 
 
照所請該衙門知道欽此○刑部爲知照事本部具題直隸司主事艾慶瀾升授山西司員外郎所遺直隸司主事員缺請以提牢期满候補主事左盛均題補是缺等因十月十七日奉　旨刑部直隸司主事員缺左盛均著依議補授餘依議欽此欽遵等因由科發出到部相應抄黏原奏知照吏部查照○景運門檔房爲咨行事所有左右兩翼前鋒營八旗護軍營官兵拴養察哈爾馬匹照例於每歲年終將本年領過喂養馬乾銀兩按月塡寫數目格式鈐印奏銷一次以重欵項歴經照辦在案今光緒十八年分十營官拴養察哈爾馬匹每月所領乾銀分别春夏秋冬應領數目繪成十二格分塡數目鈐印卽日咨送本檔房查覈以憑辦理奏銷○吏部爲示傳事所有九月分分發道王嘉善等十六員於十月二十一日午刻給照相應示傳該各員務於是日親身赴部承領執照毋得自悮 
[處置得宜]  
　　揚屬孔家涵以内某鎭爲裏下河運河往來之要道時有鹽梟出沒其間該鎭隘口向有鹽營砲艇曁陸營兵勇常川梭巡上月某日忽來飢民船一起約有三二百艘聨檣而進砲艇管帶某員偵知船内皆有私鹽因其人數衆多未便孟浪從事正在躊躇忽有老叟數人自稱爲飢民領袖登舟求見自言避荒出外因資斧告罄略帶鹽斤懇恩放行等語某員遂佯爲撫慰設法將伊覊留星夜飛禀至揚鹺憲閲悉立檄鹽捕等營添撥水陸各隊飛馳前往以壯聲勢一面遴派某委員卽日馳赴該鎭相機辦理嗣聞該員抵鎭後恩威互用擬將彼等所帶鹽斤按照官價全數秤回使彼血本無虧且可免偷漏之弊論者無不謂辦理之得宜蓋緝私局卡遇此等事最爲棘手縱之則有所不能擒之又勢有所不可辦理稍或失當未有不釀成巨案者今乃不施鎗砲不動干戈而竟弭患於無形藉非某管帶從容應變某委員斟酌得宜何以致此 
[式宴嘉賓]  
　　總理儀徵監棧曾觀察於十月二十四日鼓棹至揚州在花園巷淮鹽分棧暫駐襜帷午後遍謁鹽塲各宦二十五日占刻江都轉設筵運署以伸東道之情陪席者爲前鹽棧總辦凌觀察保甲局總辦趙觀察沙漫洲總緝鹽匣楊觀察總辦緝私許太守主賓欵洽美盡東南直至十點鐘殘始各盡歡而散 
[虎林客話]  
　　前報紀浙江巡撫崧振帥親蒞海鹽閲視塘工旋於十月二十日午刻遄反由武林門下碼頭登岸呼殿入轅文武各員恭迎如禮○杭州城廂四隅開設粥廠施濟窮民擇於十一月初一日開杓循舊例也○向例敷文崇文紫陽三書院十一月師課先期考試俾寒士硯田有獲聊供卒歲之資上月某日各監院禀請山長擇日考試山長定期十一月初五日○温州鎭周鎭軍振邦於十月二十日至省暫駐兩廣會舘二十一日詣撫轅進見○湖州府謝太守貴奉藩司劉方伯飭知赴任旋復委令會辦湖屬厘務十月二十二日趨詣各憲轅禀辭二十五日由武林門外下碼頭登舟赴湖 
[湖樓望雪]  
　　嘉興府宗太守親赴乍浦隨於十月晦日回轅詢之隨住者云前者臬司曾查知仁浦開河經工頭估價包攬雇招滬上小工甚衆某晩與巡防局啓釁後經文武各官到塲解散平湖縣恐鞭長莫及後患方長遂據情禀詳上憲迨太守往查已照常無事矣○新任西水驛王君已領憑到郡公館在大西門内未識何日接鈐也○上月三十日午前忽見水龍飛駛往來知有吳回肆虐急往探之據云失愼在南門外某鄉落水龍不能駛到乃於半路折回 
[潯陽瑣綴]  
　　蘄州人陳永興在西門内正街開設估衣店歴有年所十年前娶某氏爲繼室氏有前夫所生一子僅十齡帶至陳姓家陳尚無嗣續愛之如已出恩勤鞠育不異親生年逾弱冠爲之完姻方謂晩景蹉跎得此聊堪自慰孰料此子今秋爲病魔所擾臥牀不起陳爲之延醫調治迄無效騐竟於八月間物故陳夫婦悲慟逾恒爲之殯葬忽有青皮等欺陳寄跡異鄉又窺其媳少艾改嫁必得多金乃邀同前夫族人遽以身死不明等詞報官希圖漁利幸羅明府洞燭其奸卽行批駁凡隷帡幪者無不同聲稱頌○十月廿六日辰刻城内紫雲巷某烟館墻忽倒塌壓傷行路之甲乙二人甲左脚骨已碎鮮血淋漓乙下半身壓入土内絲毫不能展動經人用鋤扒出呻吟不止均送醫院醫治二人年近花甲不知可無性命之憂否○天裕洋行因小工甲乙丙丁四人竊取洋油一箱遂送交洋務發審委員江防府王植東司馬嚴訊懲責送縣管押旋有人到案具保出具改過結始得釋放 
[江寗試事]  
　　江蘇學政溥玉岑宗師於十月二十一日行抵江寍業已紀諸前報兹聞二十四日開考生經古天氣驟寒風簷之下滴水成氷非呵凍不能書一字學憲立飭首縣辦差人預備火盆三十架分送東西號舍嚴威凛冽中忽遇陽和之象譬如寒葩凍蕊忽睹東風不僅恩同挾纊而已也次日正塲亦復如是惟規矩嚴肅點名不許擁擠攔以木栅只容一人行走隨燈牌魚貫而前入號後禁止高談闊論除看題目外不得越雷池一步派巡捕二三人更替稽查所有承差鎖閉一室恐其在外囉唣擾亂文思也迨薄暮時有五六十人尚未完卷燃燭謄寫巡捕官進號搶去蠟炬迫令交卷出塲内有十餘人僅少數十字就大堂紅紗燈下勉强揮就得免此阨學憲終日危坐堂皇不少休息旁置碧紗橱一座飲食均在其中以杜私通關節之弊公正勤勞爲近年所罕見 
[縱火未成]  
　　江寗新廊某姓家在前進房屋隔以木板以便科舉之年出租考店某夜三更時朦朧就寢已入黑甜忽隣人某中啓扉小遺見赤燄横飛黑烟四塞門板已燃斷半截將次上炎甲一面覓水灌救一面隔牆大呼某姓驚起正欲拔關而熱極不堪下手復潑水數桶始得奔同甲告以所睹情形互相驚訝終不明起火之故逐細檢視見有敗絮一團被火焦灼尚未成灰嗅之有洋油氣未燒之處亦有洋油痕迹蓋仇人以洋油浸敗絮置諸門上爲引火物不特欲燬其巢穴且欲斃闔室之命何慘毒一至於此所望南面者振刷精神於此種案件不稍放寛庶奸宄有所儆懼良民得以安堵也 
[乞兒凍斃]  
　　金陵於十月二十四五等日天氣驟寒池中冰積有五六寸厚無衣無褐者露宿風餐若不餓斃亦將凍斃城北某店門外有南檐數尺向爲吹簫客暫庇風雨之所闔扉則來啓扉則去店主人憐之亦不加以阻止前日拔關而出見一丐僵臥在地疑在華胥國中得少佳趣不忍驚之使覺坐以侍之依然不醒時已满地晴光不止日高三丈呼徒呼之不應撼之不醒近前撫視鼻息全無乃大駭立請鄰人商議恐經官相騐不勝拖累内有某紳見丐身毫無傷痕指甲亦無青色確係病軀凍斃遂代請善堂給棺收殮令地甲眼同辦理以免波及無辜並免屍骸顚倒檢視此一舉也匪特生人感激卽九原下亦當銜佩也 
[金陵官報]  
　　十月廿一日上元縣丞王澤存禀知十月二十日下鄉督收汛地蝻子催辦鄉鎭冬防差代澄波輪船王金相到由蕪湖送候補道王詩正回並禀知修理機器廿二日吏部學習主事劉顯曾辭行回揚巡檢鄒宗慶禀知奉委邵伯厘捐巡查差廿三日正任皖南鎭史宏祖壽春鎭任祖文均叩謝通判羅繼琛禀知奉善後局委辦各粥廠器具銀錢照料差又唐錫齡銷河運差回正任沛縣馬光勛禀知交代鼻結知縣黄煊奉示甄别東台厘捐朱文炳禀到道庫大使張景福分寗差委千總吳尹立叩謝保舉並緝捕差代水雷輪船馬超群辭送九江道赴江西代壹壺輪船周國祥送貢赴清江廿四日辦揚屬運河堤工局候補道莫繩孫禀辭回揚候補經歴陳興嗣由海州解餉來卽禀辭廿五日厘捐總局歐陽霖禀謝回揚候補道史錫康由籍來起服回省知府羅禀辭赴浦六公幹正任桃源縣汪懋琨奉司委赴泰州催提交册並提欠欵辭候補府嚴作霖銷大通楚西掣騐卡差回廿六日候補府陳鍾蕃謝委善後局提調差准補穎州營遊擊尹嗣興叩謝辭赴任卽用絲莫鎭疆由蘇解餉 
 
 

Page 3

 
 
來府經歴禹駿烈謝委儀鳳門粥廠隨辦差翰林院庶吉士范德權辭行回安徽記名總兵張世俊回胡南江寗縣監禀知赴南鄉朱門鎭相騐 
[格致書院秋季課題]  
　　格致書院甄别肄業士子有正課有特課春夏秋冬四季舉行謂之正課於春秋兩季另設一課謂之特課正課由各省海關道憲命題特課由南北洋大臣命題此次秋季課題乃由直隸津海關道憲盛杏蓀觀察命題其題問鐵利爲自强要務漢陽廠基鑑座規模具舉大冶礦苗厚旺開探如何合法鋼鐵以暢銷爲先如何推廣銷路利不外奪若使官督商辦能爲經久之計否織紡相輔而行今欲推廣紗利兼顧布局如何妥籌盡善洋紗不用土花如何收種洋棉並使華棉有用盍臚舉所知以對按自礦務之興所出以煤鐵兩項最爲有益利民生裕國用立富强之基全賴乎是英國不過屹然三島耳而獨能雄峙海外出與歐洲諸國爭執牛耳則以所擅煤鐵之無窮也採鐵鑄鐵銷鐵三者循序以進皆須一一推究盡歸實在而尤重者能持久行之而無弊洋布近日其價陡漲西商工作稍甦機器不至於停歇中國設局織布自能分洋商之利然機器僅五六百架不足以濟事必須設法大爲推廣局中所用洋棉華棉尤須講求的實以副當軸者之明問想肄業諸生必能各抒所見也今自出題之日爲始限至十二月二十日截止逾期概不收錄仍詣格致書室交卷一俟彚齊呈覽所有課卷自備不限格式盛觀察取士法公愛才念切迭次拔列前茅者必膺重奬肄業諸生宜各奮勉焉 
[歇浦潮聲]  
　　本邑人某甲在下海浦梅家弄地方開設糧食店前日午後有某乙貿貿然來購白米一斗當付洋銀一元令該店將餘錢找出甲定睛細視之所付者乃係銅洋卽令掉換乙又付一元與前無異甲問爾作何業答以在洋布局營生又問此洋何來答以局中付下工洋甲曰我與爾同往掉換何如乙曰我願獨往掉換甲見其言語支離顯係有心混用僞洋遂大喝曰我店悮收銅洋不少未得其人今日斷不任爾自在乙驚恐失色棄洋而遁甲命店夥追之約一里許已不知去向矣○孫某者紹興人也在滬城三牌樓開設源興銅匠店曾收同鄉人名關泰者爲徒業已满師平日工作勤勞孫甚愛惜不料開泰自今年來忽改常度時時出外游蕩前晩乘孫他出竊取店中白錫六七十手售與向買紙錠灰之老章處每斤祗售大錢七十文一去無蹤孫回店查知遂於昨日午後邀同薦保人尋覓開泰向收贓人理論○著名流氓小更心迭次肇事今秋經爛泥渡巡防局懲責枷號期满保釋更心不改前非近來又在浦東塘橋一帶肆意横行訛詐打架日有數起民間爲之側目有吳掌發者在塘橋開設薙髮店前日有鄉人李某前往整容將布馬褂放在衣架上爲更心所見入内攫取李飛步追上索還原物更心不但不還反將李毆擊李忿忿不平遂於昨日投爛泥渡巡防局具禀喊控想局員必當從嚴懲辦以儆凶暴也 
[兵船南來]  
　　北洋水師兵船於每年封河時駛赴南洋以避冰稜兹聞鎭遠靖遠威遠馭遠等鐵甲船銜尾南行已於昨日駛進吳淞口卽在下海浦停泊 
[大令回署]  
　　上海縣黄愛棠大令因公赴蘇將次回滬業已疉登報簡昨日縣署差役人等均在大碼頭伺候至下午三點鐘大令乘坐官舫行抵碼頭當卽乘輿回署 
[協提人証]  
　　朱鑫忠黄釗志在英界昌記客棧失去銀洋等物報知捕房將棧主周世昌解送公堂轉送到縣黄大令訊供之下周堅執不知大令著候再核此已列報前日縣中備文飭差至英公堂會同英廨差役往昌記棧將茶房王阿蘭提到蔡太守卽著送縣訊辦原差據情禀明旋奉諭將王收所候訊 
[會訊吕宋票案]  
　　日斯巴尼亞國商人白蘭閣投該管領事署控稱行中所用買辦唐利生欠去洋銀六千餘元并被售去吕宋烟東洋車等物請卽訊追領事余倆禘君據情照會英讞員蔡太守太守以吕宋票欵未便准理覆之余倆禘君復照會江海關道聶觀察觀察札飭查案申詳太守遂據情詳覆余倆祥君照會蔡太守以白蘭閣被唐欠洋銀六千餘元其間三千餘元係票價尚有二千六百十一元六角一分確是吕宋烟及被用空之欵太守始准會訊白蘭閣延律師施篤克申辯唐延律師担文申辯前已訂期會訊旣而施律師患病未到昨日下午二點鐘時會訊施律師病尚未痊倩律師鉛脱羅庖代太守會同余領事魏繙譯升座白蘭閣偕鉛律師到案唐偕司帳人孫妙林担律師帶繙譯人齊至案下辯論之次担律師曰白蘭閣所具洋文禀帖與日斯巴尼亞領事官照會情節不同蓋白蘭閣並未言及唐之荒謬而照會上竟指爲荒謬請查閲可也太守謂本分府閲得略有不同白蘭閣又稱商人與唐之帳立有帳簿由孫繕寫今將帳簿呈閲担律師曰孫與白蘭閣結帳時立有簿記被白蘭閣收藏今始呈案察得筆蹟有不符之處太守傳孫上堂騐視孫稱簿上墨水之字是小的所寫今忽加鉛筆字當交帳時所有餘禀已交還白蘭閣現在均加寫帳上白蘭閣又稱商人與唐之帳目已有公正人清理刻卜公正人尚未到堂太守與余正領事再三熟商以兩造各執一詞且原告所延公正人及律師未到可否訂於十一月十八日卽西歴正月一號覆訊余正領事曰諾 
[英界公堂瑣案]  
　　包探江阿三禀稱昨日小的行至某處見有多人扭蔣岳廷而撍毆是以一併送案岳廷供稱王小毛王何良二人倩小的薦保在木輪船上當水手付押櫃洋　一百元給有收條旣而木輪船停歇二王藉索工資糾人將小的兇毆致由包探拘案何良供稱小的與阿毛在利濟利昌兩木輪船上當掌柁之役曾付押櫃洋銀一百元由岳廷經手交伊叔蔣治泰繕立收單並代招工人駕駛近日木輪船停止各工人向小的索取食用工資故向轉索蔣增友蔣金友張照友張雲成莫成候王彩福徐雲才王明良張三寳同供稱小的等均是船夥惟索工值不敢行兇蔡太守飭候過堂覆訊核辦○包探沈金隆禀稱竊犯張阿炳連竊鍾桂榮等三家衣物經小的查獲人贓解送案下鍾及陸子松蔡張氏三失主投案領贓張供稱小的迫於飢寒思一試穿窬手叚不料事發被獲惟求格外施恩蔡太守判令管押三月期满笞責一百板贓給三失主分别認領○包探秦少卿禀稱潘阿狗誘令許正山之媳林氏及其女愛林脱逃并携去衣飾質得洋銀二十四元現經小的獲諸虹口吊出衣飾送案請懲許訴稱媳婦女兒被潘誘匿現已尋見願准領回林氏供稱小婦人年十七歲苦被丈夫朝笞夕駡是以躱避出門現願隨翁回去愛林供稱年二十歲嫂嫂恐被哥哥摧折約同與璠私遁現願隨父歸家潘供稱小的見林氏及愛林畏懼鞭箠故帶同出外自知該死籲請從寛蔡太守准許領媳婦女兒回家管束衣飾給還潘先行笞責一　板押追質本洋銀二十四元再行候示○包探江阿三禀稱竊犯葉阿高竊取張九卿等家棉被衣物經小的拿獲人贓解送案下張等三失主投案領贓葉供稱小的行竊屬實尚乞施恩蔡太守判令笞責二百板管押兩月贓給三失主分别認領○包探唐寳榮禀稱沈阿囡竊取陳阿福家錢十三千文經小的拿獲人贓送請大老爺懲辦陳投案領贓沈供認竊錢泥首案下若崩角然蔡太守判令管押一月錢給陳領去○包探秦少卿禀稱二馬路某鑷髮店薙工王已川與同事薙工吳二口角爭毆致吳受傷身死報請上海縣黄大老爺騐殮後王畏罪脱逃經小的追至某輪船拿獲王情急自刎喉間受傷當時送至某醫院醫治今已告痊送請移縣訊辦王連連叩首稱小的糊塗該死蔡太守飭移送上海縣歸案訊辦 
[法界捕房瑣案]  
　　昨爲捕房發落之期遲至下午兩點鐘時讞員葛同轉始命駕而至旣升座先將竊取馬公館棉被之贓犯徐大林帶案覆訊徐仍供稱被由小的在塌水橋邊拾得同轉謂失主已來領贓爾尚敢狡賴乎徐供小的以教讀爲生决不行竊同轉謂爾旣教書何以並不聞一毫書氣耶遂判令掌頰八十下○蕭銀寳張金生二賊串竊某處碼頭上羊皮葛同轉著帶案將簫笞責一百板張笞責四十板○陳萬興 
 
 

Page 4

 
 
京貨店主陳新官因與在逃之許五串售火油經錦盛等號查知控提訊押此已兩列報章矣昨日葛同轉又將陳覆訊陳供稱小的與許素不相識實未串通同轉謂爾前在公堂供認明白今日豈可抵賴不承供稱小的於九月十五日向同業定購火油六十箱問九月十五日後爾售與司業寳坐　之火油六箱從何處買來供稱八月初十日向錦盛號共買三十箱有發票爲憑同轉又將上月拘押之舟子莫大車夫趙貴帶案質訊兩人均稱小的等與陳素不相識謂爾等同押一處諒早已商量停妥矣本委見爾等皆有妻子若此案一日不了爾等卽一日難以脱累且許是爾等之親戚豈能諉爲不知莫供稱小的與許實是同鄉並非親戚目下許避匿何處小的實不知情包探王培培禀稱小的聞原告前曾查侍許有火油售與永盛京貨店向之詰問據云由莫送來油價亦須待莫結算原告遂報知英捕房向永盛帶出源贓同轉謂莫曰爾必知許之底細莫供稱聞錦盛號宋春元與許本是至交時在四馬路嫖娼宿妓今年六月起陸續將火油盜賣日積月累虧空甚多宋無可支持暗使許逃避問盜賣之火油是爾用車裝送否供稱聞宋另雇車夫時往搬運問永盛之火油因何定欲爾去結帳供稱九月廿七八二日小的共送火油一百箱計元利三十八箱永盛兩次共廿四箱錦盛八箱方少英廿三箱正泰來八箱内送交永盛號之甘四箱有十二箱由元利號主徐文述囑小的不可告訴方宋等人得知問許未逸之前爾知其與宋將火油串賣與誰供稱火油均經宋賣與虹口大茂復順昌兩家由大茂復順昌之車夫裝送且去年宋本在新虹橋堍北正大京貨店執事因荒唐歇業問爾　何知宋荒唐供稱今年六月小的見宋連日與娼婦坐馬車問爾曾目覩許與宋盜　火油乎供稱小的並未目覩謂今日原告未來無可質訊著押候核奪○沈鐵君與王雅峯合股開店致有轇轕其詳已列報端昨日沈將股開無錫大生和南貨店之帳簿呈案葛同轉問店屋由誰賃定沈稱均王經手問王帳簿上所有收付各欵皆爾親手所繕乎王稱皆由沈繕卽店中之事亦統由沈經理問爾與沈合開店輔共有資本若于王稱有南貨店生財作洋銀七百元此外並無現銀交付沈得有吕宋票頭彩意圖開店因之邀同入股問旣已開店如何無日流帳沈稱日流帳被王收藏問現呈之清單是誰繕寫稱係司帳人張蓮生於去年九月結算王稱一概帳簿均由沈檢藏同轉謂王曰爾旣是股東須將帳理算明白隨著交人保出限一禮拜内理明禀覆當有潘松卿者投案保王同轉准之 
[上海六馬路仁濟善堂接到溧陽縣楊明府告災請賑來書照登]  
　　少欽年伯大人德祺勰吉道養綏和芝采心儀葵傾臆頌騵平陵忝任歉歲適逢雖下邑成災視鄰邦稍羲而被災重處亦求賑紛來聽集澤之嗷鳴憫空倉之饑雀泉分一勺自慚鶴俸無多炊斷千家用乞雁糧以濟不揣冐昧求助解推伏希大發慈懷保全細命藉吹嘘之鼎力抒艱窘於比閭特呈捐册轉祈勸募爲民請貸殷泛舟乞糴之情借惠禦窮拜義粟仁漿之賜肅　布懇虔請福安年愚姪楊家騵頓首冉啓者曩聞十四年敝治被災曾何垂憫飢黎挈貲散給無量功德感頌到今非敢復請發棠援兹舊例實以一隅蕞爾又值隣境皆荒借助爲難益形窘迫伏祈德施推廣曲予矜全則蟻命沾恩眞是萬家生佛也諸希台鑒無任懇切禱求之至騵謹再頓○附募賑捐啓○謹啓者本年溧邑被旱成災雖較徒陽二處稍輕例難一律求賑而災甚之區饑饉不少嗷嗷萬口待哺孔殷目擊情形急宜拯救現經由縣懇切禀求各憲撫卹惟是撥欵無多未能應給爰會商紳董禀動積榖尚恐不敷不得已别立捐册廣爲勸募以資接濟除由本縣創捐錢一千千文外伏望各省貴紳善士垂念敝邑災黎慷慨解囊量力資助俾得保卹饑民同銘盛德於靡旣矣知溧陽縣事楊家騵謹啓 
[上海北市絲業會館籌振公所接山東潘振聲先生告災電函照登]  
　　施少翁諸大善長鑒昨電敬悉承解六竿東民感戴無旣章邱堤外各莊淤泥過深不能出入天氣嚴寒災民飢寒交迫逃生無路援救無從現赶緊將堤裏各莊查完卽接辦濟陽利津俟路通補查堤外惟災區過廣欵短尚多速求接濟齊東災重戶多約須二萬金恐力不及可否另籌巨欵祈電覆表叩 
[功歸實濟]  
　　謹啓者敝堂接奉西壩留餘堂丁大善士歴年家用餘貲樂助丹徒賑洋一百元永保生産平安並交來壽婦陳陳氏針貲遺蓄本利洋一百元移助丹徒賑捐以資冥福節用愛人種德當留餘地移緩就急陰功得証菩提祗領之餘莫名欽佩謹乞附登報牘叩謝慈雲上海六馬路仁濟善堂籌振公所施善昌謹誌 
[上海同仁永善堂經必粥厰捐欵清單]  
　　杭省安定胡公館助三十四元漢口永安堂王助二十元鎭江培風居士助十六元灣頭厘局許大善士十元又同人助九元無錫縣署陳大善士十元又無名氏二戶各二元有心無力人一元鎭江咸記募膈洋二十元甬江仁和木行鍾善士助十元崑山湯文銓丹陽戴捬之善士二戶各募助八元溧陽信隆查善士助十元杭州阜恆莊助五元晉義莊豫和莊二戶各四元安省許祥盛助四元蘇州寗豐武善士助洋一元銅洋三元杭省總織序邵善士助庫平銀二十兩合申規銀二十一兩四錢六分香港廣茂春招善士助九八元十兩本埠申成昌號王太和號仁記號正記號盛三房華成興陳　房邵玉亭善士八戶各助五角共收洋一百八十二元銅洋三元又九八元三十一兩四錢六分當掣收條請登報章以鳴謝悃 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[員庖代]  
　　泰屬富安塲大使盧鹺尹蒞任有年兹聞因事　任旋由該管分司沈分轉札委婁鹺尹賜書先行代理至是　　　酌　知事到班接署何人俟江都縣禀奉督鹽憲批准再行續述 
[邗江官報]  
　　十月廿五日瓜洲營游府戴遊戎華貴到揚公幹廿六日龔鹺尹照琨委運轅監印差張鹺尹行孚由省回本日吳鹺尹文璨楊鹺尉萃投考廿七日總辦厘局歐陽觀察霖公幹過陽 
[上海六馬路仁濟善堂籌賑公所施少欽經收順直山東徒陽句容賑捐十月十一至二十日止清單]  
　　順直蔚豐厚寳號交來湘鄉劉龍氏大善士　洋一千元山左　其無名氏洋五十元崑山癸甲陸記一元一角崑山庚辛記洋陸元安定胡洋五元以上共收洋一千零六十七元一角○山東東來升寳號交來彭瑞保大善士洋一百十元山左祝其無名氏洋五十元廣東潮州普邑陳唐階洋四十元李修本求妻病愈許越身爲家屬病愈了願蘇州萬利紙行來勉力子三戶各洋二十元孫隱名洋十五元浙寗　隱名　妻咳病速愈西塘朱文英祈胃氣痊愈李脩本求父病全楊浩庸爲小孩病愈完願清江隱名氏公厘息欵移賑周培勛求病速愈汜永彭存仁堂七戶各洋十元揚州　　堂求　榖豐收八元耕聲香室求子病愈洋元電局來謝氏回南平安洋陸元怡和絲廠病愈完願張繼善祈妻病速愈無名氏三戶各洋五元洙涇蕭朶卿爲子　　治病　佑　愈　州餘慶堂求房産興隆儀徵尹程氏三戶各洋四元揚　高氏爲妹求資冥福浙省泳裕參號蕪湖無力氏要勉力求萱堂康健人天階待間人六戶各二元張汪氏求保身孚李　　册勉力子笠漁隱無求居士四戶各一元甘棠不肖子求佑生母康健又葆安氏奉祖先遺澤勉後自新又葆安氏求　考　冥福三戶各花洋二元以上共　洋　百零九元花洋六元○河南溶齋主人洋三十五元○徒陽王懷遠樓求合家平安洋五十元○句容彤源莊交來陳守素洋一百元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
