# 1899 - 285 - 4909523

 

Page 1

 
 
[廣學會新譯李傳相歴聘毆美記每部三角五分○又出售新著富國眞理説教雪] [  圖書集成局代啓]  
　　前年李傳相奉使至俄施歴聘歐美各與國衆皆以傳相本中國偉人充外洋貴使爭見顏色自幸光榮各報舘更遣人日伺行臺記動記言歸登報簡廣學會林樂知先生以爲中國關繋之大莫甚於此爰與蔡君芝绂詳譯華文藉作星軺日記更博選西報諭議附譯於後是皆華人不可不知之事卽屬不可不讀之書今託本局以鉛字印成筆畫分明圈點允當卽在祺盤街老巡捕房對門廣學會總局曁各省西士售賣處分别出售○富國眞理爲前任厦門英領事賈君所著中國今正患貪誠取是書而彷行之朝野上下間吾知其必有合也每部三角○説敎雪爲王君煜初所著盖惜彭君光譽説敎之誣而雪之也每部一角半○附售學古堂文集二角售處皆同前 
[重印四史告成] [  圖書集成局啓]  
　　四史者何史記前後漢書三國志是也本局前曾精工排印甫更裘葛篋笥頓空兹又重付手民校前益加精美惟紙墨工料日漸加昂是以每部核定實價洋銀五圓諸君子有留心乙部者倩臨三馬路申報舘申昌書室選購可也此布 
[外臺秘要出售] [  圖書集成局啓]  
　　是書爲唐王剌史燾所輯剌史在臺閣二十餘年蒐求古今奇方凡一千一百餘種裒成四十卷鈎元提要卓著靈效宋孫中丞刻之於前明程敬通先生刋印於後岐黄家久已奉爲圭臬惟板本久已散失市無流傳本局由日本覔得初印原書用新鑄鉛字排印紙墨精良校警詳愼現已工竣碼洋兩元五角在申報舘申昌三洋涇橋煥文書局文淵山房棋盤街江左書林十萬卷樓曁漢口鴻文順記湖北省城煥文書局發售此佈 
[書報紀姦案上控後]  
　　本月初二日本報紀姦案上控一則云安徽人王少卿卽王升向在蘇州某公舘當長隨娶省城季姓女以主中饋已歴數年生有子女各一季氏明眸皓齒楚楚可人而生性輕狂專喜粘花惑草王屢戒之弗聽也去秋某日王自某邪歸忽失氏之所在偵騎四出蹤影杳然至本年二月始訪悉氏與江蘇候補知縣王明府有私匿跡採蓮巷某姓屋内爰於某日清晨排闥直入當塲執獲擬送有司究懲明府懼浼某同寅出爲解勸給以洋銀一百元並親立斷絶往來筆據王始首爲之肯乃未及二閲月氏又竊取洋銀七十二元挈其幼女而遁王疑仍匿明府公舘中向之訪問忽有某當鋪執事人邱某出塲勒令繕立退婚據許償身價洋銀一百元否則當送官究辦王無奈繕禀投吳縣署控告時賴葆臣大令尙未交缷縣篆披閲禀詞批斥不准王因於八月二十五日投蘇州府署上控府尊彥詠之太守准詞飭發吳縣訊究二十七日晚縣主陳大令升堂提訊王供訴前情大令遂出火籖飭差提王明府王季氏邱某等到案聽候訊供執筆人閲之不禁喟然興歎曰中國官塲至於喪廉恥違禮義竟若此之極哉夫朝廷之設官將以治民也内自宰相以至部曹外自疆臣以至州縣雖職有大小而所以治民則一也州縣者親民之官尤爲百姓休戚之所繋得人則民受其專而天下以治失人則民受其禍而天下以亂職雖輕任綦重故亭林顧氏嘗致意於郡縣非無見也雖然才難之歎自古已然今天下一千數百州縣安能盡得才具優長者而使之身膺民社出宰偏隅則一命之寄亦惟擇行止端謹者爲之而貪墨殘酷之行或可冀其稍免此雖未必大有所爲俾民得沾無窮之惠而於整躬率物之義若而人者固無所愧也論語曰其身正不令而行其身不正雖令不從又曰苟正其身矣於從政乎何有不能正其身如正人何聖人論用人行政之道亦祗取一正字治術之原可知在是矣王明府者江蘇候補人員也聽鼓省垣宜如何學習吏治勤求民隠而竟與王少卿之妻王季氏有染藏匿公舘中任情姦佔復嗾使富鋪執事邱某代爲出頭勒令本夫王少卿繕立退婚筆據此其無賴行爲較之浮蕩子弟而尤甚不僅有玷官箴已也使他日者鑕營得力宰治一方欲其正已正人孚衆望而端風化其可得耶嗟乎執筆人流寓於滬者有年矣日見夫逹官顯宦未吏微員來往紛纭皆於此爲孔道而燈紅酒緑選舞徴歌秦樓楚舘之中無一日無此輩之跡其有身膺簡命手握銅符而任意逗留潛自來滬恣情花柳一若忘其爲已現宰官身者執筆人嘗按大清律例凡文武官吏宿娼者杖六十挾妓飲酒亦坐此律定例綦嚴何今之官員皆不知檢束犯此咎戾耶然此雖邊幅不修猶爲風流小過較之王明府之姦佔有夫婦女猶爲彼善於此也又按大清律例凡姦有夫婦女者杖八十官吏姦部民妻女者加凡姦罪一等各罷職役不叙此案王明府雖非現任人員王季氏並非部民妻女然固有夫之婦也較之凡姦自當加等治罪况又倚勢用强勒令王少卿繕立退婚筆據其罪不尤重耶前吳縣賴葆仁大令以同寅之誼經王少卿禀控不准蓋卽諺所謂官官相護也今旣上控之府署矣經府尊彥詠之太守飭發現任吳縣陳大令提訊矣吾願讞此案者秉公辦理母蹈官官相護之積習庶民冤得以伸而官方於以肅乎不禁拭目俟之 
[本舘接奉電音]  
　　昨日午前京師飛電傳來上諭二道敬謹譯登○九月十二日奉上諭北城御史雙壽等奏拿獲强刼盗犯請交刑部審訊一摺本月初七日南横街地面竟有匪徒數十人搶刼東和合錢鋪銀錢衣服輦轂之下匪徒膽敢持械搶刼實屬不法已極亟應從嚴懲辦所有拿獲之盜犯張正得等四名著交刑部嚴行審訊按律定擬仍著嚴緝逸犯務獲歸案審訊毋任漏網餘著照所議辦理欽此同日奉上諭湖南衡州鎭總兵員缺著魯洪逹補授欽此 
[俄通海道]  
　　日本東京日日新聞云邇來俄人創設東清海上汽船會社聯合旅順口滿洲鐡道琿春及亞東各國通商口岸以便行駛輪船刻下議先來往旅順琿春二處此外則日後由漸櫎充 
[韓日齟齬]  
　　日本長崎埠訪事友人云朝鮮蔚陵島卽輿圖中所註竹島松島者與日本對馬島對崎菁深林密古木參天當明治維新以前聽人樵採近忽下逐客之令致日人無從於此採斫經日本駐韓使臣與之力爭韓王知勢不能與抗衡而又不甘隠忍爰於去年將此島賃與俄人日本駐韓使臣聞之以臥榻之旁豈容他人鼾睡立卽奏知日皇日皇飭各廷臣集議然亦恐日本無如俄人何也 
[印度地震]  
　　日本長崎埠訪事友人云某日接路透電音知印度大池零撾一帶山崩地震人民死者二百有奇内有歐洲人數名同斯刼 
[日皇示疾]  
　　日本長崎埠訪事友人云東歴九月二十九日東京電逹各處略謂邇來日皇偶感寒疾兼患咳喇侍醫診視云係氣候不順所致須靜養四五日服藥調理方卜康寗是以日來一切國政均於臥榻之上 
[木曜島志略]  
　　日本東京日日新聞云有木曜島焉孤懸海外距托立司海峽非遥東西廣六英里南北長四 
 
 

Page 2

 
 
英里面積八英方里居苦伊痕司辣痕獨之北扼泥賢搿以泥海峽要衝亞東諸國之航海赴新金山者僉於此灣泊蓋以附近諸港口多暗礁船行頗不利便獨此島地最平善幾與香港相同也邇者灣泊之船歳有所增船隖馬頭皆極雄壯不特爲通商善地卽用軍之際亦占形執英政府爲經營新金山起見就島之東北地名誇利痕餓司鐵希摇痕者建砲壘設兵營駐兵六十餘名安置大砲六門守備甚爲嚴密當西歴一千八百七十年左右島中忽産珍珠亞東諸國工人咸於此采取嗣是所産益盛一年之内可售得英金十萬磅兹則近島二十餘里海洋中幾於取無盡而用不竭焉島中户口曾於西歴一千八百九十三年稽查一次計曰人四百七十五名口日本人四百六十六名口中國人八十名口此外南洋羣島人五百名口亞來由人三百名口麥泥痕人三百名口雜種及島中土人共三千七百五十名口厥後百人增至一千餘名口日本人增至一千二百餘名口總計人口增多四千五百有奇店肆之擁巨資者一爲薄烏痕司黑以利之普公司一爲捕辣烏痕幾耶培公司一爲左藤號貨之輸出者多珠貝之類輸入則以雜物食品爲最多蓋以供工人日用也 
[留心武事]  
　　蘇州訪事人云前趙展如中丞撫吳時令在省武弁操練洋槍打靶凡月課及差委補缺均以命中與否爲衡一時赳赳桓桓者無不勤於練習自中丞内用後是舉遂漸漸廢弛現任撫憲鹿芝圃中丞蒞任伊始考覈綦嚴每逢月課之期必親臨校閲賞優罰劣一遵　中丞之舊規是以標下各武員日在盤門内操塲肄習孜孜矻矻不敢稍疏吳下軍容當不難如荼如火矣 
[米禁難開]  
　　鎭江訪事友人云月之初八日常鎭通海道鎭江關監督長久山觀察批粤商乾和仁等禀牘查上年江蘇各處米少價昻各州縣酌提倉榖平糶擬俟本年秋收後價賤買補歸倉現在鎭江一帶米價尙未大減各處正須買補倉榖與蕪湖情形不同尙難遽行開禁鎭江米糧來源無幾將來價賤如准商人裝輪出口仍應照鎭江成案祗准運往粤海潮海閩海津海浙海五關此外各口均不准運往江輪照所裝米糧價銀加倍具保海輪於保米糧價銀外另具專結每次保銀一萬兩收税給照從寛照蕪湖現案自給照日起倘逾三十日無進口之關騐明米數無訛電報來鎭及逾四十日照不繳回將所保之價及特保銀兩追繳入官庶與民食商情兩有裨益至時該商等遵章禀道再行察酌情形禀候憲示遵行至米捐如何豁免本道無案可稽應候金陵釐捐總局核辦此批 
[禀請剿匪]  
　　蘇州訪事人云蘇屬各鄉梟匪麕集或開塲聚賭或販售私鹽甚至硬買强賒掠人勒贖種種不法罄竹難書江震一帶此風尤盛自前任撫憲趙展如中丞飭標下武弁嚴密拘拿正法八十餘名而將七八十人禁諸犴獄若輩始知警懼相與匿迹銷聲邇者死灰復然且較從前尤熾上月某日松江府屬某縣鄉董沈姓以其甥某武生被梟匪刼去勒令以洋銀三百餅贖回因上是控撫藩臬三憲轅并牽涉某汛弁曾從中解勸本月初旬又有吳江縣黎里紳董蒯君偕鎭董蔡君圖董黄君具禀撫轅略謂梟匪横行不法更甚於前請調營兵查拿驅逐想鹿大中丞關心民瘼定當有以敉平也 
[監司禁賭]  
　　鎭江訪事友來函云近日賭風大熾青龍白虎騰驤於巷尾街頭牧猪奴一流人到處蟻聚蜂屯毫無顧忌打降訛詐之案因之層出不窮甚至白刃尋仇如逢大敵道憲長久山觀察聞而惡之面諭丹徒縣會同保甲局按名拿獲重懲似此雷厲風行若輩或可稍稍斂迹也 
[去莠安良]  
　　賞戴花翎補用府特授江西九江江防府兼洋務發審加十级紀録十次梁爲出示嚴禁以靖地方而端風化事照得本分府接任斯篆職司江防所屬五邑地方凡拐騙盜竊娼妓賭博以及私宰耕牛私鑄小錢販賣私鹽硝磺等事理宜巡防示禁查九江爲通商口岸五方雜處良莠不齊每有不法之徒聚賭窩娼容留無業遊民引誘良家子弟或盜賣禁物或攙用私錢甚至拐騙竊盜借客棧爲溷跡之所藉地棍爲護身之符以致滋擾閭閻敗壞風俗言之殊堪痛恨除飭差查拿究辦外合亟出示嚴禁爲此示仰軍民人等一體知悉爾等務宜各安本分勤儉自可成家勿甘入下流邪僻終難逃罪自示之後倘敢仍蹈前轍一經拿獲定卽從嚴懲辦决不姑寛各宜凛遵毋違特示 
[潤州盜案]  
　　鎭江訪事友來函云七濛二街某甲家道小康緑林豪客垂涎已久月之初七晚更魚二躍時糾黨六七人破扉而進傾箱倒篋刼掠一空適王翼卿都戎率領保衛營勇巡查至此四圍兠捕盜匪膽敢鳴槍以拒各勇奮不顧身卽擒獲三人由都戎移交丹徒縣署縣主王明府録取口供詳請上憲定奪 
[武林火警]  
　　杭州訪事人云錢塘門外離城七里許有茅家埠焉數年前江北人王某轉徙至此誅茅結屋鷦寄其中本月初二日因作晚餐悮遺星火頃刻間毒燄怒發回回熊熊將草屋三椽化爲灰燼幸四無鄰舍故未蔓延迨火熄王無處安身乃挈其妻拏暫就關帝廟山門下棲止好善者憫其貪苦遂以絮被衣服及錢米贈之 
[浙省悹塲紀事]  
　　杭州訪事友人云江防統領李副戎成林於本月初六日趨詣各憲轅禀辭赴沿江巡哨並順道校閲水操○前者省中紳士劉太史燕翼請假回籍修墓近已期滿將次入都供職因於上月二十八日詣撫轅拜會劉景韓中丞本月初六日復往辭行大約不日卽須北上矣○升用知府嘉善縣知縣江湘嵐大令峯青近已呈請過班奉部核准爰於上月某日交缷縣篆赴省禀到本月初五日禀辭回嘉邑候算交代 
[鄂省官塲紀事]  
　　武昌訪事友人魚書云總辦織布銀元商務各局王雪岑觀察奉旨送部引見正擬束裝就道而太夫人偶爾違和因之行旌暫駐至本月某日遽丁内艱北上之行遂致中止督憲張香濤制軍以觀察綜理庶務熟悉情形擬仍留辦各差以資臂助○撫憲于次棠中丞政體違和曾延青浦名醫陳蓮舫徴君施治兹徴君又應浙省某姓之聘遂另延麻城某醫爲之治療○吳司馬學莊向充農務學堂漢文教習現由大憲札委督修鮎魚套工程所遺農務學堂教習一差由督憲張香帥檄委督轅文案程大令鰲接辦遞遺督轅文案委周大令德馨辦理刻已分别到差矣 
[潤州官塲紀事]  
　　鎭江訪事友來函云金陵釐捐局總辦穆少若觀察奉檄蒞京江設立統捐局現已事畢於本月初八日傍晚附江永輪船溯江上駛遄返秣陵○新署鎭江府知府王太守毓苹聞於日内由蘇省起程丹徒縣王大令聞之飭辦差家丁將校士舘收拾整潔以備太守暫駐襜帷 
[上海官塲紀事]  
　　昨日諸翟司巡檢王月峯二尹桂墀因公至滬命駕詣道轅禀見余晉珊觀察旋往各衙署拜謁○昨日午前四川礦務督辦李鐡船京卿徴庸命駕入城拜會各當道至縣署時縣主王欣甫大令飭丁擋駕 
[彈壓要工]  
　　滬城創設自來水業經總辦楊唐兩觀察擇地南市包家宅畔鳩工建廠開鑿水池所設水管由大東門迤邐逹城中前經所雇打様西人一再勘丈令工頭王毛毛包辦工程日前復飭十二圖地保顧貴榮傳諭各處居民如有水管通過大小溝渠須一律支搭浮橋不得藉端滋擾昨日王毛毛復偕打様西人由久大馬頭往北將萃豐馬頭一帶劃定界址令工匠從事畚挶捕頭恐有愚民出而阻撓特加派巡捕若干人前往彈壓 
 
 

Page 3

 
 
[監犯病斃]  
　　前年之夏本邑楊樹浦某軋花廠小工頭高梅林因小工程雲喜在棉花籃内拾得金戒指一枚指爲竊取百般恐赫索詐不休程性情懦弱以致被逼吞烟自盡其時升用道黄愛棠觀察方任上海縣事親蒞騐屍拘高到案迭次刑訊始供認確情旋解請臬司勘訊定罪發回原縣監禁候示在案近來高犯忽在獄患病延至昨日倒斃禁卒刑棟據情禀報縣主王欣甫大令大令卽禀請道憲余晉珊觀察照章札委鄰封相騐 
[圖畫奇觀]  
　　奥人内夫德里氏携泰西圖畫航海來申陳諸百老匯路水手舘對門招人入視其中如日本某勲戚舉襄圖岐阜地震圖教皇下窆圖某國議院圖以及五大洲中著名勝地山水花木鳥獸禽魚無不栩栩如生惟妙惟肖其眞神妙欲到秋毫顛者歟其他珍異之物亦皆羅列滿前昨承折柬以招因往一恢眼界世有具宗少文臥游之癖者盍乘此秋光妍麗巾車而往共賞奇觀乎 
[研訊誘逼]  
　　日前陳李氏投英美租界公堂控鴇婦林王氏將女蓮貞誘逼爲娼前日之晚翁笠漁直剌提訊陳李氏歴供誘逼情形並稱昨有陳梧卿者至小婦人家賄給洋銀二百元并稱如不應允一經對簿恐蓮貞未必給爾領歸大言炎炎多方恐嚇小婦人祗有此女况係清白良民豈肯爲此無恥之事求恩公斷直剌問陳係何等人陳李氏指在旁觀審之蘇州人禀稱梧卿卽係此人直剌命差帶案詰以作何生理答稱向爲錢業並無恐嚇陳李氏之事實被誣攀求鑒運貞供稱年十五歳當五六歳時隨母居漢口父親因病殁於湖南本籍母遂與四川人陸世爲私識前年被母與陸挈來鬻與林王氏得洋銀一百八十元立有合同七年爲限八月十二日偶至門前閒玩被母扭送捕房指林姓拐偪爲娼捕頭因母言語不倫故准保出今蒙提案求恩超豁林王氏供與女同並檢呈合同一紙直剌卽用硃筆塗销命陳李氏亦將合同呈案答稱並無合同祗有學習繅絲之收領據呈電直剌閲畢亦復勾銷著將蓮貞發交棲流女所留養叱令林王氏退去俟陳李氏繳呈合同再行訊斷陳梧卿無干省釋 
[上海縣署瑣案]  
　　上月十七日揚州人顧三之女顧秀英在虹口投河自盡報經縣主王欣甫大令騐屍時顧三禀稱女兒實係被周寳珠威逼斃命求卽伸冤前晚大令提集南造親自研訊顧三供開茶舘度日女兒秀英年祗十三歳與周寳珠同在絲廠做工因失手碎周之香水瓶周勒令賠償至十七日女兒來家午膳午後回廠與寳珠相遇被逼兇毆以致投河自盡務求伸雪周寳珠供年十七歳與秀英同廠做工雖被碎香水瓶並未勒償是上月十七日晨秀英來廠見其涙痕滿面向之詢問據稱被父親訓責迨回家午膳卽一去不來周金供是寳珠之父本地人向當小工女兒並無與秀英扭毆之事當秀英死後顧三曾向小的索棺殮之費小的無力允從是以被誣二十三保二圖地保范全楨供小的查得周寳珠兇毆秀英之事大令將顧三開導良久諭候斷令周金秀勉出洋銀若干爲埋葬之需顧仍不肯遵斷堅請伸冤大令飭一併退去周寳珠交官媒看管候再核奪○升科局送金理卿請究以其擅拔充公地界石也前日縣主王大令委縣丞劉耀庭二尹提齊研訊金供家住新閘二十七保十圖升科局充公之地實係小的産業因方單押在通和洋行局中飭令呈騐小的一時不及往取致彼充公當時地保陳耀芳向小的索洋銀一百元謂此地可以收回小的不允致有此事迨立石後通和洋行主查知遂將石拔去求察陳耀芳供小的奉升科局總辦大人諭令向金傳諭呈騐方單金未能呈出總辦大人卽將地充公旋賣與英紀利洋行管業今查知此地由金抵與通和洋行是以難於清理地保金梅亭供此地充公之時小的未曾當役不知細情二尹查得金梅亭本因他案管押查仍還押所陳耀芳斥退金理卿押令速卽清理明白○本邑漕河涇航船户錢阿挑向族中人訛詐經某汛弁送縣訊責枷號犯事地方錢私將枷撃毁逃逸地保報明縣主王大令大令飭原差拘獲委劉二尹提訊錢供母病甚重心中惶急故爾逃歸二尹判責二百五十板補枷兩月仍發原處示衆 
[南市捕房紀事]  
　　日前川沙人某甲所駕航船繋纜公義馬頭被賊潛入艙中竊去棉布七十餘疋泊甲覺察業已蹤影杳然因卽開單投報捕房請爲查緝捕頭允之○日前有貧苦小民在新馬路迤南先農壇左近編茅作屋藉以棲遲捕房中人以是處距馬路不遠告知捕頭派三道頭華捕馳往查察如果有碍馬路立卽押令折除以清界址 
[英美租界公廨紀事]  
　　昨日禮拜二會審公廨應由美總領事派員觀審至十一下鐘時美繙譯官白保羅君尙未戾止讞員翁笠漁直剌因停訊一日飭各包探將案犯帶回○租界内向不准居民鋪户當路晒晾衣服有碍行人此工部局定章也而英租界正豐街興隆林杏元等四刷染店往往不遵章程沿途晒晾兹爲工部局中人查知告知捕頭派包探倪順泉往傳各店主解送英美租界會審公廨禀請讞員翁笠漁直剌訊究直剌允之○英國商人愛而登空甬人馮庚生一産兩賣兹由律師哈華托函致英美租界公廨讞員翁笠漁直剌請於今日禮拜三下午傳馮會訊 
[英美租界公堂會訊案]  
　　日本籍之臺灣人黄玉樹前託甬人林之翰林孝利運牛骨至日本因水脚糾葛控諸英美租界公堂某日讞員翁笠漁直剌會同日本代理總領事正任副領事松村君訊斷不料訊畢而出兩造忽口角不休直剌飭差查知訂於禮拜一卽本月十二日復訊屇時松村君命駕戾止與直剌升堂提究黄供前日出廨時突遭林等扭毆見者甚多請爲究辦二林延律師威金生申辯又同供旣已成訟自當靜候公斷豈有扭毆之理黄堅稱被毆時有差役目覩直剌卽傳目覩之差役上堂詰問禀稱兩造互相爭閙並未扭毆威律師倩舌人申稱黄旣堅指二林毆撃不知可有見證人或帶傷否若祗托之空言豈能憑信直剌然其説斥不准理松村君謂貴分府未免偏袒黄雖衣貴國衣服實係日本商人前日林欲毆渠故逃入署中呼救安得謂之徒托空言直剌謂誠如貴領事所言林欲毆渠欲之云者其爲未毆可知總之公堂之上惟有據理而斷斷不能有所歧視威律師請卽定斷松村君又駁詰一番直剌謂扭毆無憑不能准理惟原案須申請道憲親自會訊○楊二川以地售與日商短交一畝二分因之涉訟讞員翁直剌與日副領事松村君會訊押令繳地並罰洋銀三百元前日覆訊楊供去年家有喜事將田單另押與人目今不能取出應繳罰欵三百元所苦久被管押家中無人措辦以致延悮至今非敢故違叩求明察直剌展限五天將田單洋銀一併繳案延干血比 
[英租界捕房紀事]  
　　前晚剪綹賊王長生在某報舘門前竊得行人所佩銀對時表一枚及持赴押店質錢適爲包探趙銀河所見因卽拘入捕房捕頭令押候解送公堂禀請讞員翁笠漁直剌訊辦○前日午後惡少奚茂松高騎駿馬在山東路絶塵而馳適季秦氏欵步而來不及避讓致被撞倒蹴傷頭部鮮血淋漓奚見肇禍端正欲揚鞭逃逸被四百十四號巡街捕所見帶入捕房捕頭令送氏至仁濟醫舘敷治奚押候解送公堂禀請究罰 
[美租界捕房紀事]  
　　昨日午前天通菴左近鄉民王錫甫行至裏虹口漢璧禮路鶴昇樓茶肆前衆流氓出其不意刦之以去將肆毒毆王情急呼求某號三道頭華捕聞之急吹號呌招集他捕拘獲爲首之春生卽石秤錘餘均紛紛逃逸　幸免於禍奔投捕房聲訴捕頭詰悉情形令將春生暂押倩各包探赶緊查緝餘黨以便一并解送公堂禀請讞員翁笠漁直剌訊辦○昨晨賊犯李阿四混入鄉民某姓家竊取衣服適爲事主所見扭入捕房捕頭令押候解送公堂禀請究辦○昨日午後跑灘賊胡阿仁竊取外虹口公和祥碼頭貨棧中所儲舊鐡適爲某號印捕所見拘入捕房捕頭令押候解送公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[甬試二誌]  
　　寍波科試生童經古各題已登前報兹又得訪事友寄來闔屬生員正塲題照録於左府學四書題知及之鄞縣知及之仁能守之第二節慈谿知及之仁能守之第三節奉化如之何其聞斯行之鎭海聞斯行之至聞斯行之象山故進之至故退之定海其不善者惡之至器之通塲策題問海防之要以何事爲最先鐡甲戰船當用何術破之通塲詩題賦得還來就菊花官韻未詳 
[法租界公堂瑣案]  
　　柯錫春前與張桐生在横沙洋面捕魚因事口角來滬控諸城内總巡局局員戴子邁明府飭差在小東門外萬里春茶舘將張拘獲因在租界循例送入捕房解奉朱森庭明府讯供交永泰魚行保出旋奉道憲札文飭將張桐生移送縣署歸案辦理明府著保交案將張送至縣署前日柯忽向永泰魚行藉端勒索洋銀四百元行主拘送捕房昨日明府將會同何繙譯升座包探將柯解案請訊泰魚行夥李錦文投案備質柯錫春供與張涉訟之後曾邀集同人公禀道憲明府詰以此事由何人指使柯供小的在太平街某茶肆遇林姓倩拆字人繕寫禀詞旋由林姓轉托名利棧二十二號房内湖南人杜姓代爲伸理李錦文供前者來信亦稱名利棧送來明府飭包探至名利棧將杜拘案詰問杜供名彝貞湖南岳州人前由臺灣隨劉觀察來滬謀事假寓名利客棧柯姓之事實未與聞明府著與柯錫春一併押候查明核辦李錦文斥退○日前得善里張姓家被賊撬門而入竊去金表衣服物件開單呈報捕房經包探拘獲竊犯陳莊郎供認所竊之物寄在小東門外新恊盛烟舘值堂人瞿阿格及源來客棧徐婁氏處當將瞿徐一併拘獲解案請訊陳莊郎供海門人前曾犯案在海門剌字此次由崇明竊取布疋來滬又與菜市街王有卿同竊金表衣服等物嗣將金表一枚押髮簪一枚錢二千文寄與值堂入瞿阿根處又崇明竊來沙布三十七疋寄與棧主徐婁氏處瞿阿根供認祗有受寄二千文徐婁氏供認祗有沙布六疋陳又供另有當票十張交與茶房鍾阿東收存明府著一併押候嚴比○前晚永義昶信局夥方俊發莊阿生洽泰信咸夥夏益生赴北京輪船寄信至寗波被郵政局送信人察出並未黏貼郵政局印花顯係違章一併扭送捕房昨日堂期解案請訊明府著將原信發還准子交保候函致郵政局下期傳案復訊○金三子代俞蘭生貼票虧欠巨欵控奉明府訊供責懲前日金忽遣人至明府公舘饋送洋銀一百三十元昨日期明府提金三子到案大加申斥姑念無知從寛免究著將洋銀存案赶緊湊齊二百五十兩歸還債主兪蘭生業經醫生騐明患病屬實倘再禁押必致瘐死獄中飭送同仁醫舘醫治金王氏覓人銀兩保限五百内繳銀一百五十兩金子照行賄例掌頰一百三十下以儆金再四苦求從寛免責○上期金振邦遞禀控張銀生以叉袋角田單一張抵洋銀八百元查核此單與地不符求卽追還借欵明府准詞出票將張與地保兪祥生一併拘入捕房昨日堂期解案請訊金遣陳勝華到堂代質明府飭將張交的實保人限十日内理明出單借據一併發還○包探禀稱陳金和陸阿德王金生在洋涇浜設攤聚賭是以拘請訊辦明府判各責三百板交人保出○金利源馬頭巡丁萬阿和禀稱陸炳華竊取生鐡一塊約重八十餘斤送案請辦明府判責三百板○包探禀稱陸阿寳在城河浜一帶乘間攫物拘案請辦明府判責四百板 
[美租界醫院紀事]  
　　昨日甬人蕭阿中駕駛駁船滿載煤炭自南而北繋纜斐倫路附近河干及扛煤上岸時一失足被煤壓傷其脛痛極踣地宛轉哀嘶旋倩人舁送同仁醫院求治幸傷勢尙輕敷以刀圭卽可全愈也○昨午楊樹浦某紡紗廠工人陳永生偶一不愼被機器軋傷其臂血如湧泉經廠中人舁送同仁醫院求治未識能免殘廢否 
[助振摭要]  
　　浙省紹興府屬陡遭蛟患一片汪洋被災各户顛沛流離無門籲訴迺荷四方仁人於倫常日用間設法轉移俾蘇困苦是眞善於救災者矣日來江蘇崇德堂隠名氏爲令郎求身體健壯捐銀一千兩合規元一千零九十六兩泰州李愼侯善士募京口劉鹿苹孝廉劉康侯明經爲高堂趙太夫人八旬榮慶士命將壽筵綵觴資移助廣種福田氏捐洋五百圓又劉鹿芽孝廉願保合宅平安捐洋一百圓天水花甲餘生求右乳旁生外症速愈捐規元二百兩徐均爔求病速愈捐洋二百圓太原無名氏求病速愈捐洋一百五十圓守暢子爲尊人七十冥壽節省經懴資移助藉資冥福規元一百兩葉善士豐病痊捐洋五十圓陳瀚如爲尊閫求病孕平安捐洋五十圓慈谿宏度子求合家平安捐洋五十圓浙紹黄雁蓀爲尊閫病愈完願捐洋五十圓浦東奚喬氏因令郎紹賢病重願保痊愈捐送五十圓奚紹賢爲病求速愈捐洋五十圓當在洪濤衝突之秋正善氣彌綸之日及時種德獲福無涯矣他如巨欵願輸尤爲近來所罕見云上海北市絲業會舘籌振公所施則敬謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月初五日京報全録]  
宫門抄○諭旨六道録前○皖撫鄧奏爲拿獲船户圖財謀殺過客審明按例定擬摺○將軍延奏爲吉省仕途壅滯請旨援案疏通摺○九月初五日兵部太常寺太僕寺八旗兩翼值日無引見○濓貝勒松溎謝署缺恩○海公假滿請安○潘民表謝交車機處存記恩○莊王請假十日○秦奎良預備召見○召見軍機秦奎良潘民表○○頭品頂戴安徽巡逝臣鄧華煕跪奏爲拿獲船户圖財謀殺過客審明按例定擬恭摺仰祈聖鑒事竊據含山縣知縣蔡如景禀報船户方作全圖財謀殺搭船過客趙金榮身死得財並船夥楊三事後知情分贓一案當經臣因案情重大批司行提犯卷來省發委安慶府知府方連軫提犯研審明確擬議由署臬司李廷簫復審照擬勘轉前來臣親提研鞫緣方作全楊三船上帮夥均與已死趙金榮素識無嫌光緒二十四年六月初一日方作全船泊該縣炯煬河下攬載生意傍晚時分趙金榮走至搭船言赴蕪湖辦貨其子趙華泉手携包袱遞交方作全收入船艙方作泉船上已載有吳姓王姓等十一人趙金榮歇在船後火艙趙華泉卽自回歸初二日早開船更餘駛抵含山縣東關鎭停泊趙金榮與吳姓等俱上岸食飯方作全因欠債被逼無錢歸還憶及趙金榮蕪湖辦貨包袱沉重料有洋錢起意將趙金榮推落水中得贓還債因楊三帮夥未久不敢告知移時趙金榮先行回船洗浴後坐在後梢活板納凉方作全因搭客均尙未回正可乘機將趙金榮推溺致死卽令楊三以同將船移入河灣停泊楊三下河拉錨自在船後撑篙乘趙金榮不備用手抽落活板趙金榮翻跌落水維時楊三尙在船頭河内拉錨聞聲喝問何物落水方作全答言無有楊三卽未理會將船移入河灣泊定吳姓等先後回船楊三見趙金榮未在火艙向方作全查問方作全答言甫由稍後登岸初三日早吳姓等均催開船方作全揑以趙金榮不來必另搭船赴無之言掩飾卽駕船開駛晚抵雍家鎭缷完搭客初四日開船回駛行至焦湖楊三以趙金榮黑夜登岸又未言明另行搭船情有可疑之言向方作全盤問方作全不能隠瞞告知前情楊三畏懼欲逃免得破案受累方作全懼其洩漏再三央勿聲張並許分給財物楊三貪利應允方作全取出趙金榮包袱解看内有洋錢十五元並褂裤烟盤各物方作全分給楊三洋錢二元餘自收存嗣至炯煬鎭方作全將贓洋還楊云茂方獻廷各五元方得華三元以清欠欵並將褂裤烟盤賣與過路不識姓名人楊三亦將分得洋銀易錢各自花用趙華泉因伊父日久未回並聞該縣東關鎭地保撈獲死屍業經收殮招領往向地保詢明該屍年貌知爲伊父屍身隨尋向方作全查問言語支吾知有謀害情事連楊三一併扭獲送經該縣騐訊通禀批飭提省發委安慶府審明擬議由司勘轉前來臣提犯親訊據供前情不諱究詰不移案無遁飾查例載船户圖財審命爲害行旅照强盜得財不分首從律皆斬爲首之犯仍加擬梟示又知强盜後而分所盜之贓在一百兩以下者照共謀爲盜臨時畏懼不行事後分贓例减一等擬杖一百徒三年又律載斷罪無正條援依他例比附定擬各等語此案船户方作全因圖財將搭客趙金榮謀推落水身死實屬圖財害命自應按例問擬方作全合依船户圖財害命爲害行旅照强盜得財不首從皆斬爲首之犯仍加擬梟示例擬斬立决梟示先行照例剌字楊三訊未同謀加功僅止事後知情分贓徧查律例並無圖財害命案内事後知情分贓作何擬罪專條惟首犯旣照强盗得財律擬罪該犯所分之贓亦與分盜贓無異自應比例問擬楊三應比依知强盗後而分所盗之贓在一百兩以下者照共謀爲盗臨時畏懼不行事後分贓例减一等擬杖一百徒三年例擬杖一百徒三年定地發配折靑拘役地保王倫於地界内撈獲死屍係因查無傷痕又因天熱暫行收殮招屬認領與輒行掩埋者不同應免置議楊云茂等訊不知謀害情由實係誤收贓洋應與賣贓换洋已不識姓名人均免查究已獲之贓給主具領未　照　追賠屍棺由縣飭屬領埋除供招咨部外理合恭摺具陳伏乞皇太后皇上聖鑒飭部議覆施行謹奏奉硃批刑部速議具　欽此○○奴才延茂跪奏爲吉省府廳州縣缺少員多陞補壅滯擬請援案疏通以整吏治而勵人才恭摺奏陳仰祈聖鑒事竊查吉省府廳州縣共設九缺凡實任人員得有陞階與俸滿候陞之員均於俸滿後在任候陞向不開去本缺所以缺旣少而見缺無日斯應升與候補者陞補無時非設法疏通實不足以勵人才而整吏治兹據吉林道覺羅逹椿詳稱竊維吏治須人才而始飭人才須鼓舞而始成仕路疏通則人爭磨勵宦途壅滯則吏易頽唐吉省缺少員多在任候陞與在省候補者陞補迄無時日人才之掩抑實亦吏治之隠憂溯自光緒五年前將軍　安仍照熱河奉天章程變通官制攺設添設民官各缺計知府缺二撫民同知缺二撫民通判缺一知州缺一知縣缺二先後原奏部覆定章知府三年俸滿著有城效出具考語送部引見候旨陞用仍回任候陞同通州縣三年俸滿著有成效出考具題到部以應陞之缺歸卽陞　陞用仍在任候陞均不開缺惟旣不開缺則俸滿府缺一日不出俸滿之同通州縣一日不能陞轉而各缺亦無日可開節節阻滯層層抑遏候補各官有才莫展需次徒勞在任候陞各員有陞用之名無陞用之實亦無所望於超擢而生激發之心實於吏治人才大有關係查光緒二十一年前署將軍恩澤因前任吉林府知府在任候選趙宗翰本省無選缺可補曾經咨部覈准俟該員將來知府開缺離任歸道員後以鄰省改掣又産熱河同通州縣銓補章程三年俸滿如係循分供職之員撤回内地仍以原官卽補果能整頓地方著有成效保題到部人於卽陞班内陞用仍准該省題陞未陞以前准以本省原官先行補用其俸滿各員内有因勞績保有陞階者俸滿開缺撤回内地以所保陞階候補原以熱河缺分無多邊地瘠苦在任年久升轉無由人皆視爲畏途故定以年限速其升轉以疏通爲鼓舞實講求吏治造就人才之善法也吉林事同一律論邊地較熱河爲尤遠論缺分與熱河員相將乃彼則三年俸滿撤回内地分别升補此則三年離滿在任候升而府廳州縣又止九缺若僅就本省升補是徒有升補之名而升補不知何日現在興造鐡路辦理交涉政務殷繁較十餘年前不啻倍蓰差遣之員不得不請揀請調候補者紛至沓來愈滬擁擠竊以爲銓政雖有定例用人必在及時今昔情形旣繁簡之迥異經權互用貴時措之咸宜以應將知府一班援照趙宗翰開缺改掣鄰省成案斟酌變通以導其流再將同通州縣各缺變通熱河章程以濬其源擬請嗣後吉林知府同知通判知州知縣五項員缺仍照例作爲三年俸滿俟俸滿時准予開缺毋庸在任候升其俸滿開缺各官隨時請加察看循分供職者以原官送部照例選用儻能整頓地方著有成效政聲卓著才堪擢用者知府加考保薦候旨簡用同通州縣出具切實考語送鄣引見候旨升用若保有在任候補升階才知府本省無可陞之缺卽以原保陞階送部攺掣鄰省補用同通州縣仍歸吉林以所保陞階遇缺先儘陞補其自願攺歸内地者仍准其呈請送部分發内地補用此如量爲變通庶現任者陞遷有望政治愈勤候補者得缺有期躁進自免於疏通之中寓鼓舞之方實於吏治人才均有補濟並聲明吉省佐雜各缺應否亦予變能容再體察詳辦等因前來奴才覆查所詳各節確係實在情形理合據詳具奏仰懇飭部查照成案量議變通實於邊地用人裨益匪淺除咨部查照外所有擬請援案疏通吉省缺分緣由恭摺奏陳伏乞皇太后皇上聖鑒飭部議覆施行謹奏奉 
硃批吏部議奏欽此 
 
 

Page 14

 
 
[光緒二十五年九月初六日京報全録]  
宫門抄○諭旨五道録前○秦督陶奏爲海城縣回匪聚衆謀反派兵剿辦完竣摺○燕督裕奏爲漠河金鑛已革道員欠繳銀兩飭令赶緊繳清片○粤督譚奏遴員接署知縣片○九月初六日刑部都察院大理寺侍衛處值日無引見○鄭王等演放砲位覆命○漙營前往東陵請訓○西安副都統德魁請訓○圍塲總管霍倫泰請訓○山西臬司李廷簫到京請安○大額駙煕敬各續假十日○克公續假十五日○延侯續假二十日○李祖年預備召見○召見軍機德魁霍倫泰李廷簫李祖年○○頭品頂戴陜甘總督臣陶模跪奏爲海城縣回匪聚衆謀反現已派兵剿辦完竣地方如常安謐請將在事出力文武員紳懇恩奬勵以照激勸恭摺馳陳仰祈聖鑒事竊查甘肅固原州所屬海城縣地方漢民少而回民多回民强悍性又反覆無常素稱難治光绪二十一年忽有戕宫刼獄之變經官軍剿撫事定後以當時逆匪未盡伏誅恐其漏網復萌故志故奏請搜緝餘匪一百餘名悉行正法懲辦不可謂不嚴詎本年六月十七日晚有回民馮老八馬三水聚集匪黨一百餘人頭裹白布包巾手執白布旗號分持火槍力矛從該縣屬大溝門鄒家堡焚殺起手希圖大舉經海城縣徐光興鹽茶營都司楊振清景字前旗管帶吕登科一面會帶兵役前往捕拿一面禀由陜西固原提臣鄧增轉電到蘭臣卽電復揚臣迅速加派隊伍前往剿辦正值夏麥收穫之際工作游民在彼覓食者衆勿任裹脅滋蔓致難收拾復飛飭附近各屬地方文武一律派隊堵學其時該逆匪等已將鄒家堡墻攻破搶掠銀物焚燬房屋傷斃鄒家數人出由蕭家灣八兑坪殷家坪草廠等處沿途焚殺幾成燎原之勢臣派卿軍步陳幫帶洪隆庭練軍馬隊哨弁馬觀成各率所部兵勇會剿並飭郎承清率所部逹春右旗由北路馬廠一帶攔頭迎撃派練軍馬隊幫帶朱柳林率所部繼之再調駐防靜寗之景字左旗馬隊陳正魁率所部馳往策應旋據吕登科報稱十八日率所部景字前旗步隊會同鹽茶營及卿役紳民李文道等由關橋堡一帶前進十九日行抵麻家坪遇賊賊卽開鎗抵拒我軍亦鎗砲環撃哨弁賴鴻章奮勇上前陣斬賊目一名賊勢不支退奔山上乘勢追殺槍斃悍賊數名奪獲旗械馬匹多件天已昏黑收隊駐紥哨弁賴鴻章身受矛傷勇丁帶槍傷者二名是夜賊忽偷遁次日郎永清率所部遇賊於雙河堡卽督隊急進賊亦列陣接仗郎永清生禽兩賊槍斃多名奪獲馬匹刀矛多件時值洪隆延馬觀成朱柳林陳正觴吕登科等各隊齊至賊卽披靡敗走我軍分途跟追至司瓦溝等處不復見賊而沿途抛棄賊械馬匹甚多知已紛紛散匿查該匪等多係海城本籍卽有籍他屬者亦寄寓海城爲年已久該處山深地僻最易潛茂若不搜拿嚴懲淨絶根株恐兵退復出仍復擾害地方臣與提臣往返電商令該處公正回紳作爲眼線隨同弁勇四處查緝復懸立重賞指名捆獻庶眞犯得以駢誅良回不致波及旋據各旗管帶及地方文武選派兵役恊同回紳先後報獲僞元帥馮老八卽馮百潮僞坐帥馬三水等首從共四十餘名電囑提臣飭委回原直州會營審訊據逆首馮老八供海城縣回民自封爲元帥馬三水供固原州回民自封爲坐帥均認同謀造反糾約黨類發給白布包巾白布旗號分携火槍刀矛先從素有仇隙之鄒文典家破堡焚掠刼搶起手一面裹脅人衆再圖大舉不料由蕭家灣等處一帶刦殺後裹脅無多遇官兵兩次打仗失利同黨漸漸抛棄械物各自逃散伊等看大事難成也就跑了逆夥田文富等均供認聽從謀叛沿途放火殺人刼搶後與官兵打仗不利大家都各逃散是實各等供據此提臣電商臣以該逆首馮老八馬三水起意謀反結黨焚殺實屬罪大惡極應卽凌遲田文富等隨從謀反焚殺亦屬法不容誅應卽正法均就近在固原地方隨時處決一併傳首梟示以快人心而寒賊膽經提臣先後照辦電復在案謹將處决首從各犯姓名年歳籍貫開具清單恭呈 
御覽其餘除被脅勉從業經解散應請免究外並著名在逃各犯田百連等仍飭設法嚴緝務獲另辦總期不留餘孽以奠邊氓現在地方尙屬安堵堪以上慰宸系臣查此次海城逆回滋事變起倉卒一日夜焚殺數頓莊勢若燎原幸賴提臣籌調迅速悉愶機宜各將士踴躍赴功不數日間元恶授首餘黨駢斬不致蹂躪蔓延辦理實屬勤奮提臣鄧增官職較崇臣未敢擅擬其應如何奬叙之處伏候聖裁其餘出力文武員紳亦經提臣開摺註明實在勞績請保官階咨送到臣經覆核實無冐濫理合照繕清單恭呈御覽仰懇天恩俯准給奬以示鼓勵除咨部外謹會同陜西固原提督臣鄧增合詞恭摺具奏伏乞皇太后皇上聖鑒訓示施行謹奏奉硃批覽奏已悉辦理尙爲妥速鄧增著傳旨嘉奬其餘所請奬叙著該部議奏單二件併發欽此○○裕禄片再查前辦黑龍江漠河金廠已革道員周冕欠交金廠應　報効軍餉等項銀兩經奴才於上年九月間奏奉上諭勒限三個月將應提軍餉等銀如數報解倘限内仍前玩延卽著解交刑部監追以　餉項等因欽此卽經札飭遵照旋據該革道於十年十二月間禀報先後籌解愛平銀八萬兩均交黑龍江將軍兑收下欠銀兩核計爲數尙鉅疊次嚴催據該革道禀稱前因俄國辦理東省鐡路曾經黑龍江將軍咨准總理各國事務衙門飭其設立木植公司該革道墊欵甚鉅現在尙未收回並有總分各廠購存糧貨抵銀若干亦未算結實難依限清解並准黑龍江將軍咨稱據俄國鐡路監工茹格維志電請飭令該革員將經手水植料理清楚再赴愛琿總局核辦交代各等情經奴才附片奏明請自本年二月初十日奉文限滿之日起展緩三個月飭令該革員將應交各欵赶緊核算設法清理依限報解倘限滿仍有延欠卽由黑龍江將軍就近派員解部監追欽奉硃批著展緩三個月飭令依限報解不得再有延欠欽此嗣至五月初十日又屇限滿其應交軍餉已否完交未據該革道禀報復行查黑龍江去後兹據黑龍江將軍恩澤咨稱據已革道員則冕呈稱遵查前項欠欵除已將繳銀八萬兩外又於金廠交代案内會司監盤委員李樹棠三面核算明確除抵解一切外餘存在廠江平銀九萬餘兩應由現辦漠沙金廠道員徐傑代爲繳解計先後共繳銀十七萬餘兩下短銀兩自應照數批解惟此項欠欵本在墊辦木植之中並非漫無著落猶幸本年雨水充足江河通暢現已嚴飭各廠赶辦運放無分晝夜併力催趲如無阻礙轉瞬木植運送到地卽當向鐡路由取價值及早鄒解餉項斷不敢無故拖延經將軍恩澤查明由徐傑代該革道繳解之九萬餘兩電詢徐傑卽可解到此項已有著落其本植一事現在江流正暢該革道所稱亦皆實情咨行查核前來奴才覆查該革道周冕欠繳之欵除先後已解銀十七萬餘兩外核計尙有欠繳銀十七萬餘兩據稱此　欠欵在墊辦木植之中本年雨水充足江河通暢已嚴飭各廠赶辦運放木植運送到地卽向鐡路收取價值完解欠餉並准將軍恩澤查係實情刻下已交秋令木植應俱運到是否已收回價將前欵繳清現經奴才咨行黑龍江將軍查明此時已否完繳清欵如再藉詞拖欠卽由該將軍　近傳到該革員解部監追勿任託故延宕以重餉項理合附片具陳伏乞聖鑒訓示謹奏奉硃批知道了周冕未完餉項卽著恩澤就爲嚴催如再稽延仍遵前旨解部監追欽此○○譚鍾麟片再增城縣知縣丁墉因案調省所遣增城縣知縣篆務應行委員接署查有廣寗録知縣劉思敏歴練愼勤盡心民事堪以調署該員廣寍縣任内並無盗刦已起四參之案據署藩司兼署臬司馮光遹具詳前來除檄飭遵照外睡等謹合詞循例附片具陳伏乞聖鑒謹奏奉硃批吏部知道欽此 
 
