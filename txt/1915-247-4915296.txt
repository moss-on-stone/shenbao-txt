# 1915 - 247 - 4915296

 

Page 1

 
 
   
 
 

Page 2

 
 
時評 
[推測（冷）]  
　　籌安會之起也籌安會其表而所謂籌安會之裏者苟有可推測之道無不推測及之今籌安會略事停頓矣停頓其表而所以停頓之故苟有可以推測之道又無不推測及之梁任公之文章也馮將軍之北行也以及外交上之關係也歐戰未終之時間也無一不可爲推測之資料也 
　　夫推測與事實無關係者也然而多一推測之說即多一痕跡又即冥冥中種一因而他日由此因而發生之果爲利爲害莫究其極焉嗚呼使籌安會之進行而即此中止焉所謂天下本無事而庸人自擾之也使籌安會之進行而尚不中止所謂庸人久自擾而天下不能無事也 
[專電]  
　　北京電平政院昨日開第二庭於午前審訊鐵路案 
　　北京電駐紥庫倫辦事大員陳籙偕同劉崇惠等三佐理定今明日出京赴任 
　　北京電陳廷傑聞已准其暫時取保 
　　北京電程濳將蒙特赦并交朱慶瀾任用不日即見明文 
　　北京電汪瑞闓有湘巡之希望 
[特約路透電]  
　　北京電恢復帝制問題自總統致立法院之宣言書發表後國人對之漸不若從前之注意惟華字報仍評論此事興致不減於前其所研究之點不外民國以虚君爲元首或總統世襲或純粹君主之問題今某某報稱前充駐比公使現爲憲法起草會會長之汪榮寳主張採用君主憲法而不改變國體其所持理由則以比國以君主國而用民主制之憲法爲言聞籌安會會員已有意見參差之處或將因以分裂　　（九日） 
　　武昌電鄂省收成甚佳爲數年來所未有此間一般輿情不以帝制運動爲然謂不獨此舉有害於中國且中國將爲外人所訕笑云（九日） 
　　奉天電鬍匪在公主嶺及四平街一帶頗爲活動七日中國巡邏隊在公主嶺殺死鬍匪七人華兵 
 
 
 

Page 3

 
 
亦傷二人華兵又在李壽縣（譯音）捕獲鬍匪三人該匪爲上月四平街西一百四十里三江口（譯音）華界境内殺死日兵三人一案之要犯 
　　（九日） 
　　北京電赴閩調查許巡按使參案之王祖同報稱所參各節多屬失實聞許可免受處分大約將與江西巡按使對調聞日本又提出中日合辦銀行之議原定資本五千萬元今減爲二千萬元由中日兩國分認多數華報皆不贊成此舉蓋恐日人爲該銀行要求之特别權利將損及中國銀行之利益也聞該銀行擬設總行於北京並聘有勢力之華員爲總理云（十日） 
[譯電]  
　　北京電總統府將開重要會議黎副總統徐國務卿及各部總長均將與議聞袁總統擬提出對付恢復帝制請願書之辦法袁總統讀梁任公之文後頗有所感已派梁敦彥赴津勸梁回京梁稱擬赴海外養疴（十日）　　北京電四國銀行團昨日開會議决以存備改革鹽政用英金二百萬磅中之七十五萬磅交與中政府除扣去二十萬磅抵付短期借欵外所餘五十五萬磅則改充中國行政費用仍照整頓庶政借欵條件由洋員稽核用途按此款兩月之内銀行團即議繳付惟因新任財政總長到任後即干預鹽政用人事宜及改革方法銀行團以其迹近搗亂故扣留不付後由中政府告明丁恩謂彼所開辦之改革諸事決不加以阻撓於是丁恩乃囑銀行團付欵海關收數近已銳減幸賴鹽課入項維持中國信用賠欵及克里斯浦借欵之利息皆仰給於此足微丁恩管理一切已獲巨效苟非華員反對其遠大之改革計盡則收數當更有可觀也　　（八日） 
[戰電]  
　　其一（英人路透電） 
　　巴黎電今晚公報謂亞拉周圍洛瓦葉華愛佛香巴業亞貢境内之砲戰仍在進行敵軍未在亞貢復行進攻（九日） 
　　巴黎電今日下午公報謂法軍仍在諸地點猛轟德軍陣地亞貢法軍曾猛禦德國皇太子之軍方台勒哇夏爾美斯附近終夜大戰德軍復奮力進攻但法軍陣線除戰壕一道之一部分外餘均完固法軍俘敵若干人法飛機擲炸彈五十枚於夏勒蘭區車站法飛機一架攻擊萊斯勒車站及工廠（九日） 
　　華盛頓電駐美奥國大使署宣布九月八日奥軍大本營公報云伏爾希尼安砲台境戰局未變俄軍回攻者已爲奥軍發砲擊潰奥軍在波特加米安及拉特齊維洛夫附近曾獲勝仗俄軍乃沿伊克伐河後九十餘基洛邁當之陣線退走奥軍仍在追擊塞里士河之惡戰仍在進行中俄軍以優勢之兵由太洛波爾至斯魯索夫附近橋端要塞進逼但爲德軍回攻擊退特萊姆波夫拉西面及西南面之戰事進行未已奥軍曾襲擊斯蘇巴加西比塞里士河口附近之俄軍陣地俘軍官二十員兵四千四百名（奥俄軍戰况）意軍於九月六日在克勒白格薩台附近戰敗受創甚重奥軍已於戰地覔獲敵兵死屍四百具敵軍曾於杜白杜附近進攻爲奥軍擊敗意步軍戰於佛米格里亞洛附近受挫而退 
　　（九日） 
　　彼得格勒電今日公報宣稱德軍仍由格洛特洛向特魯斯基尼基及斯基特方面奮力進攻但爲俄軍在斯基特擊敗加以重創俘敵甚衆敵軍今仍在伏爾柯維斯基境通斯洛尼姆鐵路兩方面進攻甚猛俄軍於本月三日在太洛波爾附近大獲勝利據俘虜聲稱德國禁衛軍師團第四十三預備師團助以奥兵一旅輕重砲隊甚衆凖備多日希圖於三日夜間大攻俄軍俄軍先發制敵在杜爾瓊加河激戰大敗敵軍德軍於將近休戰時發砲猛轟俄軍答砲難與抗衡否則勝利必更甚也德軍除死傷者外尚被俘軍官二百員兵八千名並失砲三十尊内有重砲十四尊又失霰彈砲及其他戰品甚多（八日） 
　　巴黎電官場宣稱俄軍在太洛波爾獲勝至可令人欣慰此爲俄軍將來戰事發展之先聲柏林聞東加里西亞俄軍抗抵之消息驚懼交集德人自謂德軍恐未能及時援助土國波蘭居民因德軍殘忍極不满意（九日） 
　　倫敦電英帥費蘭巨公報謂八月三十日後伊泊爾東南面曾有數度地雷及砲隊之戰事德飛機兩架被英軍擊落（九日） 
　　倫敦電公報局稱昨夜齊泊林飛船製擊英倫兹查得各處英人死傷總數如下死男十二女二小孩六重傷男八女四小孩二輕傷男三十八女十三小孩十一除兵士死一傷三外餘皆平民（九日） 
　　倫敦電俄國商船萊號（一一四五噸）未受警告爲敵潛艇擊沉由西班牙人救起船長有女子二人船役十六人商船杜洛號（一六○三噸）被沉船中之人均遇救（八日） 
　　倫敦電軍械部大臣喬治向工業聯合會演說謂英國刻方出其偉大之力以加增軍械之出額尚望工界各竭其能共底於成刻政府除僱用男婦工人二十萬人外尚需熟手工匠八萬人凡工會所定限制僱定生手工匠之條規及足以妨碍軍火出產之章程皆須暫行取銷戰事勝負即繫於此在戰局未了之時製造軍火斷不可稍有停滯云（九日） 
　　亞姆斯丹特電柏林海軍部公報宣稱德國飛船昨夜攻擊倫敦西城洛維區附近巨廠米特爾波羅船塢鐵廠獲有佳果當時曾聞巨大之炸聲及見火光四起諸飛船雖受猛轟均安然飛回（九日） 
　　其二（德人德文報專電） 
　　柏林電（由倫敦轉）九月八日德軍大本營公報云德軍在佛里特里區斯台特附近陀特塞伐斯境續得進步愛區杭將軍之軍已占據維爾拉西南洛伏特洛基附近之隘地德軍在桀齊哇里與伏爾柯維斯克間得有進步已占據估爾柯維斯克及周圍諸小山俘敵二千八百人獲機關槍四枝（興登堡軍團戰况）里哇波爾特親王之軍在伏爾柯維斯克東南伊薩比林附近擊敗敵軍現向塞爾夫乾加河及魯白乾加河進發奥軍在泊魯沙尼東北取路北進經過澤地俘敵千餘人（里哇波爾特親王軍團戰况）麥剛森上將之軍現仍戰於茄斯約爾達河及特洛其斯慶東面（麥剛森軍團戰况）俄軍在太洛波爾回攻者已被擊退俄國公報所傳俄軍敗德兵兩師團俘敵一百五十人獲砲多尊機關鎗若干枝云云一屬揑造實則德兵未退一步砲與機關槍無一失者德軍回攻之後逐退敵軍俘敵一百五十人（東南境戰况）西境戰局未變敵艦若干艘轟擊維斯丹特及哇斯丹即爲海濱德軍排砲逐退未釀開於軍務之損失德軍擊落法軍鐵甲飛機一架敵飛機攻擊德國巴典之佛萊堡未獲效果 
　　柏林電據可恃之私家消息謂瑞士西南邊界現駐有由奥國邊界開來之意兵甚衆而西北邊界亦駐有法兵甚衆瑞士陸軍當道頗注意此事今推測意兵來意似欲於法兵由西北攻入瑞境時作牽制之運動按英國各報近來屢詆瑞士人民中德人之惑示排英之徵德人之志在陷瑞士於戰爭漩渦耳瑞士政府或迫於德國之壓力任令德軍假道攻法云云觀於英報之論調是明明欲以此爲法軍攻瑞之口實也海牙消息謂新洛特丹郵報載有比國著名政治家之談片其名未經述及大約乃前駐德比使葛林特爾男爵據謂英法俄意早知不能戰勝德奥今所希望者惟在霞飛將軍出奇制勝而令德軍望和耳俄皇電告法總統謂已親總戎事另簡參謀總長並委上將四員指揮俄軍云云政界頗注意此事按尼古拉大爵之名久未見於公報觀此足徵其已完全失權也（九日） 
[東方通信社電（日本人組織）]  
　　北京電八月分海關收入總共二百六十四萬兩常關收入三十三萬兩（十日） 
　　濟南電山東軍隊之宣誓式於八日午前八時在泰武將軍府舉行靳將軍及第五師長以次各將校依次宣誓儀極嚴肅（十日） 
　　東京電本年度預算歲入五億五千四百八十萬歲出五億七千八百萬元核計不足額約二千五百萬元故與海軍補充之計畫衝突而海軍充實計畫戰艦四艘巡洋艦八艘之主義不能實行兹大藏省查定案擬由大正五年着手添造戰艦一艘輕裝巡洋艦二艘驅逐艦若干艘已與海軍方面交涉倘照如此計畫則海軍充實案計須延期一年至此問題當於十三日防務會議取决云（十日） 
　　東京電日本派駐上海武官鈴木大尉今日啟行赴任（十日） 
要聞一 
[籌安會發起人之打擊]  
　　字林報六日北京通訊云北京政界近日紛紛傳說謂帝制運動苟得國民同意願以君主易民主則袁總統必退位以讓其子此黎副總統所以不得不辭職也將來踐帝位者爲袁總統之長子克定而袁總統爲太上皇仍握全權以治國事避其名而居其實如是袁總統旣不違背誓言又可保全名望計莫善於此矣袁克定刻在北京有覩其丰采者謂前乾墜馬受傷碍及腦部兹已神氣煥發似無所苦彼一般擁護袁克定者持有種種理論謂袁總統不自爲皇帝則國内外革黨及反對袁氏者自不能以恢復帝制爲袁總統罪且袁總統仍握大權各省軍界大員自無異議一軍人旣聽指揮内亂自可勿慮以中國之軍力平内亂而有餘國内事熊中國旣自能對付則國體改變後日本當不致干預中國内政云云軍界公電已直接寄呈總統領銜者爲江蘇馮國璋上將全國商會之請願書亦將於日内呈遞領銜者爲北京總商會力陳君主政體宜立即恢復若再　緩則國内將起不寗之象商界將受損失詞令之妙有如是者此外有全國文官贊成帝制之公呈領銜者則爲直隸巡按使朱家寳也張勳馮國璋叚芝貴湯薌銘各皆單獨電請袁總統自己早決大計勿借籌安會之助力蓋以籌安會不能有益於國家徒足擾亂人心之故此爲籌安會發起人名望上之一大打擊若輩固望君主實現後叙功論賞定可得大富貴也而籌安會所以未接馮張等贊成覆電之故從可知矣南方華字報對於籌安會理事長楊度頗多譏刺之詞謂楊氏主張君主立憲不遺餘力不過欲得中華帝國首相一席耳要知共和政府且不容責任骨閣之存在若改共和爲君主豈便有責任内閣之希望楊度帝制之運動縱能告成然其第一次帝國首相之希圖恐仍託諸夢見終無實現之日云云今政界軍界幾皆贊成帝制所難者即如之何始可得中國南方及中部人民之贊助耳南方各要埠之報章雖知帝制遲早必實現而未極端反對然多數皆不贊成國體驟然改變廣州香港上海南京等處報紙皆謂籌安會之設立按諸法律爲不合察諸時局爲不當即使確非改變國體不足以謀國家之幸福然總統自可召集國民會議以解决之若傳電全國請求贊成則一紙空文之覆電烏足爲多數民意之代表云 
[總統宣言之由來]  
　　大陸報云本報承某君以其所接北京某要人之來函見示函中大旨謂籌安會發起之帝制運動使全國騷擾不甯今總統宣言書由楊士琦在參政院宣讀後籌安會活動欲狂之行爲始稍沉靜袁總統發此宣言書具有數種原因而馮國璋將軍之態度亦爲其主要原因之一馮反對籌安會之舉動頗力叚芝貴曾於一日之内連拍六電請馮加入籌安會馮置之不理且發電政事堂請示政府行此不智舉動之理由嗣因政府未有覆電馮遂入京聞其親向總統陳述懲責籌安會發起人之必要並通電二十一省請電致中央政府反對籌安會云 
[北京快信]  
　　大波小折之内幕 
　　近日内外人士均認國體問題顯有停頓之勢參政院旣已决議不受理大總統又將以明令發表表示維持現在國體之决心而外交上雖無正式之問答要其情勢已顯然足爲此一大波浪之礁石故說者謂即使解决亦必在正式國民會議開會之後 
　　此間現似分二派一籌安會派之人仍確信此事將繼續進行再接再厲此次之停頓爲當然應有之波折故一方面雖已停頓而請願書仍紛紛不絶一非籌安會派之人則確信此事將以憲法有改訂大總統選舉法爲結束即所謂總統世襲問題是也要其訂定方法尚待研究耳 
　　以憲法爲歸宿之方非自今日始據余所確聞張氏自以忠於總統此舉於總統不利乃犧牲一切而爭之總統之所以慰藉者良厚一日特語張氏謂余之所以不干涉籌安會者一以任令發洩足以平武人之氣一則現議憲法中國大勢旣非主張大權的憲法不可有此波折當無有絶對主張民主的憲法者是以國體問題間接可喚起訂定憲法者之反省質言之即取法乎上而僅得乎中也日本報亦有揣測此等意思者名爲遮天說價就地還錢 
　　張氏此次直聲震於京外蓋彼因確信總統决無此意故年來對於内外各界甘以頭顱保證且前因楊度等揚言於外聲聞流溢嚴詞主張當請總統明令禁止楊等胡閙故此次問題發生後張對於籌安會事力主干涉犯顏直諫當旋渦旋動最激之時張且語人决無此事其以頭顱保證如故有人問張消息張氏輙作槪括之語曰贊成與反對均在大總統籠罩之中　 
　　由今思之在此波折中之時期張氏槪括之言實爲允合然以余觀察此波折者究竟歸宿至於何點則仍視將來之内外之形勢而言而尤以外勢爲最關緊要故此後之贊成派卽籌安會派無論表面如何停頓要其波動仍自不絶此眞一齣絶好的脚本也 
雜評一 
[梁任公之文（無名）]  
　　西電總統讀　任公之文而頗有所感嗚呼梁任公之文良心上之文也凡有良心者當無不感所不感者獨楊度一人耳楊度固謂即舉國反對而一人堅持者也何能感之 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[紀代行立法院之第一次常會]  
　　九月七日下午二時十二分參政院代行立法院開第一次常會參政列席者共四十人政府特派委員四人黎院長請假副院長汪大燮代理主席宣告照議事日程開議第一案修正刑法案（大總統提出）先由政府委員登台說明此案要旨略謂此次修訂刑法與現行刑律有分别之點第一層中國爲五千年之古邦素以禮敎立國對於倫常綱紀非常注重現行刑律之所規定非不致意及之然終嫌其罰辦輕微不足以挽頽風而敦古敎所以此次修正刑法案對於親屬之犯罪特别加重本此意也第二層限制正當防禦參照東西各國法律而爲適時之救濟此外如尊長虐待卑幼特别規定如第三百零七條及第三百七十二條（草案）等是也再此次修正刑法推廣其範圍如妾之一層現行刑律所無者本法亦另自及之將來發生問題則裁判官施行法律有許多便宜處以上乃總則中必須修正之要旨也至若分則中特别加入第一章侵犯元首罪四條舉凡所以維是大總統之尊嚴抬高大總統之地位此爲中外所繫注者也又分則中增入第二十章私鹽罪者（草案）鹽本屬於稅務而本法特别規定者何耶因爲鹽之一項　吾國歲入大宗於國計民生都很有關係故本法細密修訂期在增加歲入而整鹽規又鑒於國民程度之高下故與現行刑律不無許多相異之處而處刑上更有與現行刑律不同之點故於死刑無期徒刑有期徒刑等主刑外之從刑分别規定總期裁判官適用法律時方便簡捷輕重得當兹說其要旨如前請貴院公决云云政府委員說畢主席付討論衆無討論王世徵請付審查主席付表决衆贊成乃指定汪有齡王世致黎淵程樹德王家襄陳漢第等爲審查員遂宣告續議第二案國稅徵收法案（大總統提出）先由政府委員登台說明此案之要旨略謂租稅爲國家歲入由人民負擔行政上欲其迅速收齊不能不有强制方法使人民遵守而後乃得達收入之目的故如本法所訂財產抵押等本此目的而訂之者也政府依據約法第五章第三條提出此案其第一章所規定乃指明本法適用之範圍第二章乃指明徵收之官署第三章乃規定徵收之手續第四章乃規定延納之處分及執行延納處分諸官吏之行動而附則並聲明公布日期另以敎令定之本法之主旨如此請貴院公决云云說畢主席付訂論衆無討論請付審查乃指定梁士詒齊耀　宋小　陳國祥孫多森等七人爲審查員並宜告續議第三案修正會計法案（大總統提出）先由政府委員登台說明本法案修正之理由略云民國三年十月二日大總統公布會計法第一條第二條規定會計年度從每年七月一日開始次年六月三十日終止云云又第六條規定歲出歲入總預算應於上年度提交立法院：：云云而立法院組織法第八條規定立法院開會期自每年九月一日起至十二月末日止則立法院開會時已　本年會計年度内如何提交院議若先將再次一年之會計年度預算提前提交院議則其間期限相差太遠事實上諸多不便所以政府修正會計法第一條第二條以期適合立法院開會之期因而原案第七條第三欵亦須修正至於第二十四條第二十五條之修正乃因依照約法第五十七條之規定由大總統提交立法院而原法所定係逕由審計院提交立法院今修正之如此請貴院通過云云主席付討論衆無討論請付審查乃指定朱文劭趙惟熙等五人爲審查員宣告續議第四案人户籍法案（大總統提出）由政府委員登台說明此案之要旨略云本法第一章規定總綱第二章規定人籍册及其報告與誕生婚姻否認嫡庶子女認領私生子女立嗣退繼死亡變更姓名變更國籍等十一欵與紀載方法第三章規定户籍第四章規定訴願第五章規定罰則此本法之内容總援據習慣上常有事實說畢主席付討論梁士詒起質問政府委員云不知政府有調查户籍規則無有並質問第二章第十一欵之獲更國籍與國籍法有無衝突均由政府委員約略說之此外無討論秦望圖請付審查主席乃指定施愚鄧鎔江瀚秦望瀾高增　等爲審查員時二時四十分會議已畢宣告散會 
[審查中之籌安會消息]  
　　總統之意見前日總統派員至代行立法院宣布意見明言維持共和保持大局且有急遽輕舉恐多窒礙及認爲不合事宜等語聞者無不欣喜此項宣言實因各團請願書紛紛上遞參政院急待商議處置方法故總統特向表示意見此草即出於楊左丞士琦之手原係倉卒所成且僅表示於參政確聞總統不久尚須以明令發表意見以昭示一般國民　 
　　審查之結果各團請願變更國體代行立法院談話會之結果一律先付審查以定收受與否詳情已誌昨報至審查後之結果若何議論不一有謂將拒絶不受者有謂將暫時擱置不與報告以留待交付國民會議者甚有謂應逕予開議者此事究竟將取决於審查員但前日黎院長指定之審查員實爲聯芳梁士詒李國杰蔡鍔王家襄陳國祥汪有齡寳熙施愚等九人論者謂此九人中至多有二人或三人主張逕予開議若然則該項請願書卽使不與却下亦難免暫時擱置矣 
　　日報之論調大阪朝日新聞揭一論文略謂凡政治之眞諦存於實質並不存於形式之上此亦中國政法家之所習知者不料實施共和僅近五年今忽復興帝政然而所持之理由頗覺薄弱不過只言當日未曾三思而輕舉創始共和故此復改行帝制也夫不能支持共和制之國民奈何能支持君主制乎國民封於政治原欠誠意兹棄共和而復興帝制是實不過徒作紛擾毫無禆益聞倡復帝政者多半因眩惑於德國之强盛然德國今日之强盛自有深因非只緣其採用帝政也中國若望其富强須先改良國民之素質苟或不然只見其表面不究其眞因而冒昧再興帝制乎必再歸於失敗也明甚云云　　政界之潮流自國體問題發生以來種種議論一時輻輳大有波瀾萬疊之　而就其内部實清仔細檢查確有種種情形互相複雜籌安會派中亦分爲數小派迄最近數日在該會派以外又新生一種政派其中人物頗有勢力一時政界潮流頗形急急也 
　　各省之函電山東旅京商務促進會函云籌安會鈞鑒貴會研究國體之異同立制之得失取鑒中外預圖治安提倡君主立憲深謀遠慮欽佩同深本會極端贊成爰招集會員公推梁君文燦閻君茂達代表前赴貴會共同討論西安電云籌安會鑒敝署現擬加派李鏡湖胡璧城兩君代表添入貴會隨同研究希接洽爲荷呂元魚南京下關電云籌安會鑒敞處派王子衡代表參與討論南京商會魚張家口電云籌安會鈞鑒貴會君主立憲主義敞區全體公民贊成謹派張欽孟儒珍代表請願即祈接洽察哈爾公民王文炳張呈藻張儒張秉鑑温廷相謝維翰郭襄周昭文王儒張學勤等叩微河南電云籌安會楊孫諸君鑒閱報載貴會發起討論國體此舉實爲根本久安大計諸君引天下之重爲己任莫名欽佩敝會同人全體贊成洛陽回敎俱進會會長孫琪華副會長沈桂芳馬俊邦評議長馬俊傑等叩吉林巡按使公署函云敬啓者貴會研究根本大計關係綦重非策羣力互相商榷不足以期完善敝省現加代表陳介一員赴會討論即希查照爲幸 
[籌安聲中之湖南觀]  
　　湘省自籌安會之通電傳來後各機關團體及紳士有贊成者亦有反對者兹將近日各界對於該會情形彙誌如下 
　　分會場所之租賃自北京發起籌安會後湘紳葉德輝左學謙曹惠楊樹穀黄藻奇繆孔昭勞鼎勛黄瑛等極表贊同特在湘省組織分會現已租賃省城蘇家巷房屋爲分會會場 
　　商會代表之辭職湖南商務總會總理周國鈞現因有事駐京日前致函該會囑推舉代表入京該會卽召集商界全體到會討論公推李子端及某君爲代表兩君均以無此項智識當場辭謝遂議定電達北京即推總理周國鈞爲代表以便就近赴會討論旋接周君復電謂討論國體事極重大鈞學識淺陋不克勝代表之任特請辭職另舉云 
　　郭人漳之謝絶湘潭郭人漳爲湘省紳界中之最有魄力者近日迭接籌安會來電請其在湘提倡聞郭君已婉辭謝之探其覆電略謂來電重疊自有用意竊恐籌安不安心所謂危未敢遵辦云云 
　　維持共和會之成立法政學校學員李達鵬等對於籌安會甚不贊成已糾合同志百餘人發起維持共和會即在省城南門外碧湘待住宅作爲會址發揮現時不能變更國體之理由以維護共和爲宗旨刻正籌備一切已於本月四號開成立會矣 
　　常德商會之反對常德商會對於籌安會之通電極表反對昨特電致長沙商會及各團體略謂籌安會淆亂國體敗壞法紀此等不正當之集會敝會不敢贊同不派代表貴執事同　黄胃素明大義如何主張請即示復云云 
[新約施行後之中日觀]  
　　决定條約細則中日條約細目之協定日來政事堂迭經會議已逐次議決左列諸案 
　　一山東鐵道權利移轉之件二青島上海及青島烟台間海底電線三濟灘郵便電信權授受之件四以青島海關稅百分之二十交付日本之件及特定貨物說之件五於青島龍口周村之外别開商埠之件六山東省聘用日本顧問之件以上關於山東者一安奉線租借期限延長改約之件　二南满警察法令設定之件三中日會審公署規則之件四土地開放規定之件五日本之满蒙鑛業經營監督規則之件以上關於满蒙者 
　　間島協約問題自中日新約締結後日人强以間島爲满蒙之一部分以爲間島協約可以無形消滅始猶報紙上播其空談近則間島日總領事於各般之施設竟着着進行而我國官吏則以政府並無何等之訓令故對於朝鮮人之法權行動依然根據間島條約此亦當然之理據日報所載謂朝鮮人無所適從幾成兩頭政治之奇觀云 
　　東省趕辦經界經界局之設原以釐正經界爲主目的雖計定先就京兆試辦然後推及各省然東三省地方根據中日新條約日本有租借該地方土地之權今後之租借要求自不能免而該地方土地之界址最爲混淆畝法亦極錯亂將來恐生種種之轇轕故内務外交兩部特會呈政事堂請令經界局速即實行東三省之經界至遲於明年一月開始俾該省土地之界址及畝法完全就理而東三省户口稀省墾地不多辦理此項經界比較他省自然容易告成云 
　　陸使奉命歸國駐日公使陸宗輿前於中日條約締結後擬就對日外交情形面陳總統及將來對日之方針有所禀承曾電請准予歸國一行政府以與日本政府尚待接洽未允其請近日則中日交涉完全解决加以外交上另有待商之事政府乃於四日電覆陸公使准其歸國至陸氏離日之後有任命現往日本之外交部參事王鴻年氏爲駐日公使館一等秘書官即行代理公使之說 
[日人心目中之國際與國内兩問題]  
　　日本法學博士游田和民氏論世界之大變局與戰後之日本及中國問題之解决與國内敎育之革新略云日本之國民敎育非由根本上施以改革不可此爲一般人之所共認者蓋以日本所行之敎育一言以蔽之皆形式的而已故欲收敎育之效果關於此點不可不特加留意而改善焉若今日小學之能度敎師對於小學兒童其舉措與對待機械的人形無異與彼立學校之目的毫不相關其自身之價值如何更無論矣小學兒童生長至成人之聞其所受之敎育關於彼一生之成敗爲最切故敎育之事爲人生所不可缺而且爲最有價值者以此故也　　之有關於人生　旣若此其大　然則施行敎育之敎員當如何敎導而後可乎欲答此問則捨發揮兒童之自由精神即研究敎育方法以啓發兒童天然之活動力外無他要也然欲行此則又必須先從改造敎員着手始可望其成功欲改造敎員則敎員養成機關之高等師範學校不得不求其革新此爲當然之問題也於此之際若不斷有敎育之改革及至戰局告終世界列强復行激烈競進之時而我日人欲得相當之活動難矣要之此次歐戰結局之後我日本國民立於世界之大舞臺與歐洲諸國民開始競爭之際須圖最善之解决者國際間則中國問題國内則國民敎育問題是也 
[叚將軍蒞奉紀]  
　　奉省新任鎭安叚將軍業已接印視事曾電京報告已誌昨報兹將其到奉接印情形錄下 
　　四號午前十鐘奉省軍署派出衛隊及二十七師軍隊計五十四旅由行署排至小西門五十三旅由小西門排列至車站沿途巡警相戒於道張上將軍戎裝携侍從武員等十餘員曁二十七師張師長及旅團等長東邊馬鎭守使洮遼吴鎭守使二十師范師長並二十七師軍樂隊其他如政界之張貞午巡按使史曜五廳長總務科敎育科内務科實業科各主任營務處會辦財政廳長審判廳長檢察廳長藩陽縣知事趙寅生清丈局長孫幼谷本溪煤鑛總辦趙燕蓀南路觀察使榮厚諸人又學界之省敎育會長李鐵珊與副會長並有法政中學農林師範各學校校長工商界之工商兩會總理孫鼎臣薛子遠等均往車站各商户是日均於門首懸挂國旗藉表歡迎並聞日總領事及南满總裁亦親赴車站迎接十二鐘時京奉火車到站叚上將軍身服制服胸佩各種奬章所帶親兵步兵一連機關鎗一連衛隊一連下車後先與張將軍握手各界首領紛紛遞上名單後行一鞠躬禮軍隊奏樂乘汽車入城駐節於二十七師師部即時答拜張上將軍張按使在師部宴會旋即進署段將軍以將軍之印所關重要拜客回後三鐘時先行接印一切公事俟陸續交代叚將軍所帶隨員無多計參謀長陸榮啓秘書長張厚　參謀高國琛秘書賈德潤副官王樹璧卞礪青軍需王天佑連長李樹英諸人五號午前十時段將軍乘坐馬車帶領從人二十餘名出大西門至日本領事館謁見旋赴城外各國領事館趨謁 
[東三省政譚（十）（四）化險]  
　　奉省財政之新談片 
　　奉天財政之大槪氣象余已屢述之矣兹最近又得新談片二則特再述如次 
　　收入之確耗奉省在前清本係受協省分清季及民國初年均藉外債爲生活加以軍費支出兩倍於曩昔故艱窘更甚張按使接任時查知外債計五百餘萬元又向東三省官銀號挪用幾及三百餘萬元皆係四五年來之虧累當以財政如此現象非從速整理不能得良好之效　遂用全副精神清理收入竭方進行一面派員檢核案卷　爲革故　新　竟　是各稅捐局目去各至今按月增加十餘萬元不等又將田賦一　詳細研究加收串費每張半角輕賦之區並將地丁加收綜此兩項可增百數十萬元有此鉅欵接濟故能如期償還外債内部支出亦無匱乏此固財政上之好消息也張使綜核之後最近又可得鉅大收入之確耗分記如下（一）屯墾局丈放隨缺伍田也該局開辦已久糜費亦鉅按使諭錫聘之局長著意進行將丈竣者從速催欵報解未放者即日派員放丈否則併入清丈局辦理該局長遂遵諭添委各員分投趕辦溯上兩年收入不過數十萬元經此一番嚴切辦理竟形暢旺近日報解於使署者計有一百萬元預計秋收以後再可收入百數十萬元（二）各縣之地方收入也按地方收入之欵係按田畝抽收警捐學捐附加捐各種向歸各地方隨同正供按照定額抽收其用途如何均由地方官支配至於有無盈餘省吏並不過問蓋以民人繳納之欵槪歸地方公用取不干涉主義自中央規定此款應以百分之二十報解各省財政廳備用後亦遂照例轉行各縣是否遵解經手員司亦漠然置之按使檢得此卷即諭令財政廳飭行各縣將上年此欵抽收額究有若干現已收入者若干應解省庫之二十分計若干現在已解省若干擬定表式限期塡報備核聞已先後復齊綜計二十分之解欵可得一百二十餘萬元兹已嚴催各縣尅期全數解省應用倘仍玩誤卽行提付懲戒至百分之八十如何撥用亦應列表詳報云 
　　公債之變性以上所言係樂觀氣象也然尚有一可懼之消息則公債之變性是也因本年續行舉辦公債奉省已通飭各縣如法勸募無如應者寥寥雖經各縣派員分赴各鄉演說竭力勸導而應募之人遠不如上年之踴躍推其原由因上年已集公債現欵不下六七十萬元至今均未領有債票羣疑官府愚弄人民故本年不願購買其實上年債欵中央並未收受當時財政廳截數報告公債局後接准復稱以所募公債早已逾額定之數而債票亦經發罄該省募集之欵無從加入應即自行核辦等語其時張巡按使甫到任查知此事以與國家信用攸關遂邀集兩廳長會議擬將所收之欵作爲本省公債募足一百萬元爲定額其發放利息及歸還期限均照中央公債方法辦理决定以全省田賦之收入爲息欵之保證品咨請財政部核示部議以中國募債從未以田賦爲抵押品如果照准深恐外人援此要求無詞拒絶此風斷不可開當即駁覆張使得此復文即將此議打消迨本年續辦公債則以上年所定之欵移作本年公債一面飭縣勸募誰知上年繳欵之人未知内容紛紛請領上年債票且六月底第一次息欵已經發放旣無票據自雖請領以致本年公債大受影響現聞各機關有職人員須照上年辦法以月薪之半歸九十兩月分扣購買惟 
 
 
 

Page 7

 
 
民間仍觀望不前財政廳長以戰任攸關召集廳内員司討論此事决定先派員赴京請領偵票分别塡發與上年繳欵之人以昭信用聞此項債票本月中旬必能領到分發其六月份第一次之息欵各機關及繳欵人民咸向該廳催詢董廳長對於此節殊無善策日來甚爲躊躇云 
[地方通信]  
　　蘇州 
　　營台基地之轇轕蘇州營台基地委員郭受之辦理吴縣所屬營台基地不甚妥洽迭起糾葛兹悉　門外上　橋下津橋及上八　等處操場允給楊端書等承領詎該項基地與新軍營房有直接關係爲國防軍隊操場各師旅團練習之用陸軍第二師長朱熙查悉該營地已被人承領日前特赴寗謁見馮將軍訴明理由爭回仍作新軍練習操場之用而楊端　已繳之欵候省營台基地局長核准給還又王雙喜所領之江防營老營户價額一千數百元現已拆卸所有木料磚石價值頗鉅現有人指空王雙喜有多種取巧情形昨營台局又派員調查刻聞營台基地局期限將满擬將蘇州委員撤消改歸縣知事兼辦云一 
　　紹酒業業已開巿蘇州紹酒業因公賣分棧經理錢維愼缺乏信用請求劃分另設分棧未能照准因而閉巿各情已迭紀前報兹經唐分局長及殷道尹先後電詳省局巡按使轉電中央核示嗣於前日接財政部復電謂蘇州紹酒業不服征稅閉巿似此刁風萬不可長應飭地方官照違抗國稅例從嚴懲辦云又財政部另電謂公賣稅統限九月十五號開征云云吴縣孫少川知事警察廳崔怡廷廳長接電後即至商會與吴蔡總協理等商議以分棧之事儘可從長討論若以日久停巿無謂孰甚且各商損失亦多殊屬非計遂邀代表單渭年金家悅二君到會囑令勸導各商舖即日開巿然後再將分棧事宜通融商辦代表等即回事務所開會宣布後衆商允爲先行開巿並議定先將應繳押款及應納公賣稅欵一併預約定數暫送商會吴縣知事轉交中國銀行存儲俟分棧事宜解决再交分局免蹈違抗國稅之嫌議畢後各酒舖即於九月九號一律開巿一面將所議情形請由縣警二署據情詳復省道各署批示飭遵 
　　鎭江 
　　結束租地糾葛案丹徒城廂巿董事王蔚卿前因小碼頭玄擅宮基地由沙遜洋行永租與德商瑞記洋行時原契載地五畝二分七釐三毫四絲嗣經復爲丈量見地五畝三分三釐較契上原載之數多地五釐六毫六絲王董一再詳請爭執由鎭江交涉員與該商迭次磋議允認助學費二百元似可准租完案已函知章知事轉飭王董遵照辦理矣 
　　禀請保存款產鎭江輪船沙蔣家沙兩項洲租向充寳晉書院膏火書院消滅後該洲租編入縣敎育經費項下現經清理江蘇沙田局飭知收回招買款產處奉飭之下異常驚異當即查案具禀縣知事曁各大憲請保存款產以重敎育 
　　軍隊調防紀聞江北淮屬六縣本由十九師軍隊曁鎭守使混成旅劃定地點分别駐紥兹十九師部不日調鎭劉君詢特將鹽阜漣水之混成旅調回開往泗陽淮安淮陰塡紥所遺場阜等縣專歸省垣調來之一百四十八團擔負責任惟近來泗匪猖獗各處調防軍隊尚未布置妥善故十九師部須在九月中旬方能拔隊南下 
　　出示嚴催驗契省署以徒邑驗契一事屢經逾限迄未結束前曾派委王君來鎭坐催章知事復邀集巿鄉各董事會議决定各鄉各設分所出示督催而收數仍少爰於昨日又出示嚴催諭令凡有學校善堂義莊祭田祠廟以及各業户並受抵產業之各債權人將所有單契從速投驗俾免貽誤 
　　杭州 
　　嘉興之白盡劫財害命案七日下午四時許嘉興城中道前街居民俞葉清宅忽來盜匪三人借送信爲由闖入宅内即將大門閂閉取汗衫將俞葉清扣住喉間口納破絮俞係老年頓時鮮血满口魂歸九泉老婦某氏經盜匪將單被裹緊不能作聲該匪即上樓在床頭取洋一百四十元而逸老婦嗚嗚呼救經倪新和家管馬金阿大力追至混堂弄口拿獲携洋之凶手一名餘二名均逃逸所有拿獲之兇手即送至警察第二分所經警佐柳易播略加訊問將該犯押赴縣公署晚間八時袁知事與警務主任穆詩樵帶同檢驗吏同往俞宅相驗屍身確係課財害命將血衫帶署爲證並對屍屬略事慰䘏袁知事相驗回署卽將該兇手訊問據該犯供稱姓趙名子和年二十二歲松江人同謀三人一名俞阿全一名孫阿三（二人均未緝獲）由吴某指使而作此事自此案發生後二十一團團長傳君飭令營連長嚴密稽查加派步哨巡邏四周聞俞阿全曁指使之吴某均於八日下午一時由某偵探緝獲若何訊究容再探明續誌 
　　倉米平價局開辦倉米平價局業於昨日（九日）開辦該局誠恐貧民或有未知特由三倉出有通告俾咸聞知略云省垣平羅已經奉令　辦而新穀登場尚需時日現奉巡按使飭令籌設善後事宜經本倉一再籌盡特於舊曆八月一日設立倉米平價局清泰門直街長慶寺所有米價均照糶米出售爲此示仰各貧民一體知照 
雜評二 
[停頓與反對（步陶）]  
　　國是會以警廳不予立案而反加入籌安會治安會僅以一發起詞宣布而音響遽爾沉沉又儼有　花一現之趨勢甚矣夫籌安會勢力之有以包掃一切也然而據本日京函籌安會進行之裏面近日亦頗有停頓之微徵焉然而彼會發起人之重要分子楊度氏之桑梓地近日以反對籌安會之宗旨故而有所謂維持共和會者組織成立焉惟是停頓者自有其所以停頓而初不緣反對以生其因果反對者自有其所以反對而亦决非緣停頓以自巧其趨避再即事實言所謂停頓者乃籌安會自身之一時現象而非籌安會所主張之問題運動果有若何濡滯也所謂反對者僅爲某某省之百數十小百姓而以勢力相衡固非眞有若干之據要津握大權者爲之奥援也然則此中消息升沉之將來　待龜卜蓍灼而始能知其究竟哉 
　　要之不停頓則軒然大波之籌安文章未免　情直遂而絶少一波三折之雅致不反對則水以濟水火以濟火最新政治舞臺上之風起潮湧一問題亦覺平淡而難引人入勝善作文者必先以縱筆作遠努善繪　者必　紙背顯著其筆力是故在今政治之漩渦中者無論其爲籌安派或非籌安派固無一非爲此一齣新劇中之吊影人物而所謂眞正之幕中人或且别有其命意之所在也然而吾儕小民何能解此一聞停頓之暴著則色然以喜一見反對之　孤則惄焉以憂蓋亦有莫之爲而爲之情勢焉今且不問此問題之歸結云何但以吾儕小民之屢劫餘生設身以思不有以勞來安集則亦已矣而又無端使之忽而悲忽而喜莫獲自知其身家性命之究將何屬嗚呼雖有此民而乃令其皇皇焉無所告語一至於此也 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[學生會歡迎游美實業團紀事]  
　　寰球中國學生會昨晚在戈登路觀渡廬開會歡迎游美實業團諸君首由主席伍廷芳博士致歡迎詞次聶雲台君演說大略有三（一）消耗與生產之不同（二）信用與不信用之不同（三）功效與無功效之不同次黄任之君演說謂美國所設實業學校學生半工作半讀書在學生時代而已得生活上之利益逮畢業後則生機不謀而就非如吾國學成者之難求職業且美國實業精進猶且日事講求返觀吾國實業景象適成反比例殊足慨然次余日章君演說吾國生赴美向來因華工禁例往往受關員留難美總統曾飭令屬員不得故意苛待而屬員誤施政令反增留難之條此次余赴美與彼國執政者陳明其誤聞美總統已重申前令將實行寛待赴美學生矣又吾國學生往往於畢業後未許入工廠實地練習蓋恐學成後在彼工作其實非是余又商諸某鉅公亦得允准凡此後畢業學生得有大學校入廠練習憑證即可遵行無阻又美人對吾國感情甚深屢欲在吾國採辦土產曾屢經函詢吾國商會均未得復吾國物產衆多而無一對外貿易機關良可惜也願吾人急起提倡云云詞畢復由伍君勉勵再三勸令堅忍耐苦逐步求進以興實業至七時始散 
[整頓閘北巿場之會議]  
　　閘北商董錢允利沈鏞朱丙君虞輔德等前日（九號）在慈善團開會集議首由錢君報告略謂閘北自前清光緒年間禀奉兩江總督咨部批准招商集股開闢商場經營壧載成效頗著惟目前關於整飭諸端於閘北商巿股東血本關係至爲密切應提出議案請爲公决以便分别呈請官廳施行等語於是由在座諸君公同議决數事如下（一）路政問題閘北路政前因風雨爲災路面損壞頗多並有華界北河南路某處橋梁亦遭損傷且關於交界之處尤爲緊要亟應趕爲修理以利交通衆議此事業由工巡捐局派員估勘其已經規畫修理之處（即北河南路橋梁等處）可無庸列入（二）水管問題閘北自來水前因水量不足業經呈奉江蘇巡按使核准添購水機此項工程尚未告竣惟風聞交界之處又有人兜裝水管情事亟應趕爲設置以便居民而免事後交涉（三）房租問題閘北巿房所有追租等事前清係由警局辦理自閘北設立審判分庭後追租一事即起訴於庭警察未能干預以致輾轉間欠租者聞風逃避追繳者十不得一人民程度太低不知法律覊絆現擬數元十數元仍由警局追繳數十元及百元起訴分庭三百元以上訴地方廳以免無着致爲振興巿面之累聞此節已呈由楊道尹分别轉詳請示並批行各該廳查復矣 
[禁遏因籌安會發生之謡言（三）]  
　　滬海道尹公署奉齊巡按使電以准政事堂電開目下籌安會之學說已經風動全國惟最終之如何規定須有正當之解决深恐無知愚民妄生謡諑或有奸民藉端煽惑均未可定應即嚴督所屬軍警首以維持秩序查禁謡諑爲要云云飭即轉行所屬一體遵辦等因現楊道尹已轉飭淞滬警察廳及所屬各縣知事一體遵辦矣 
[破獲私造炸彈機關三誌]  
　　嚴安又名莊道平在法新租界白爾路和興里四百二十號洋房内私造炸彈於本月六號晚爲法捕房探目黄錦榮包探韓邦達方福林程芝卿李祥卿偵知前往將嚴安及錢子鑑曹德生王憲章劉得計高建武及嫌疑犯吴連卿李云卿陳聚生宋良坤范英生等十一名並抄出製成炸彈三十餘枚及已製未成之銅壳並製造器具藥水玻璃管等物帶入捕房管押訊究在案昨由捕房將嚴安等十一名押解至法公廨經聶讞員會同副領事德君在特别公堂提訊西探目阿而風西將已在水中浸過之炸彈兩枚及器具呈案請鑒先訊嚴安供合肥縣人年二十二歲國民黨籍向在原籍讀書來申祗有半月住居洽平　　兄嚴林住在白爾路和興里四百二十號洋房内六號晚上有由東洋來申之朋友王豪住在哥哥家中故此前往會晤未見即被包探拘獲炸彈實係王豪所造現王與哥哥逃在何處均出不知是實錢子鑑供廬州人向爲雜貨生意於三月間來申住呂梅路地方因與嚴林素識於拘案前八天搬往嚴處同住我住樓下嚴住樓上如何私造炸彈實出不知曹德生供徐州人來申已届五月先在虹口地方爲小工後與王憲章同在趙金梅所開大餅店爲夥該店關閉後王至嚴林處爲廚夫民人由王介紹借住在嚴家灶披之内炸彈之事實不預聞王憲章供合肥人先在趙金梅大餅店爲夥閉歇後由趙薦在嚴林家爲廚夫炸彈何人所造實不得知劉得計供江西人上年七月間來申住寳昌路地方後在寗波路擺設舊發攤爲生因乏本停業有朋友陸厚林住在嚴處故此前往借貸作本被包探拘案與嚴素不相識炸彈之事毫不得知高建武供浙江山陰人前在學堂讀書於五月間來申謀事住在朋友劉姓家中八月十七號在四馬路遇見由江西來申之朋友葉仁榮葉作武二人言伊等住在和興里嚴林家中於六號晚上前往探望及至嚴家門口問信即被包探拘住我與嚴等均不相識私造炸彈一節實不得知范英生供黄州人來申已歷二十載在貝勒路開設小烟紙店因虧本難支欲將店出盤與人至和興里七號陳聚生處託其代覔得主適包探拘拿炸彈人犯民人同陣出外觀看誤爲同黨致被拘案陳聚生供天門縣人住和興里七號屋内餘供與范英生相同李云卿供襄陽人三月間來申找朋友謀事六號晚上至白爾路二十七號沈姓家問信適包探拘獲嚴等上前觀看致被誤拘宋良坤供天門縣人來申找尋胞弟宋希寳寓在和興里宋子華家六號晚上出外觀看被探拘案吴連卿供長沙人前在北新涇鎭金姓家當差後在黄包車公司爲司帳是晚行經白爾路奔走稍快包探誤爲同黨圖逃以致被拘是實中西官會商之下判嚴安錢子鑑高建武王憲章曹德生劉得計六人管押候查明覆譸定斷宋良坤范英生陳聚生李云卿等四人准予交保出外候查吴連卿訊無干涉着即開釋 
[私運烟土之源源而來]  
　　邇因印花土暢銷内地土價日益翔貴是以每有貪利之徒違禁私運雖經官廳查禁屢有破獲私運者仍源源不絶上星期有一輪船由海參崴大運灣等處開行來滬帶有大宗烟土經水巡捕房包探何阿春偵知於其私運登岸之際即將吴新金張松仁梁貝仁三人查獲並查出烟土一百七十八斤一併拀押曾經解至公共公堂訊明吴等係洋商用人判押候函致俄領訂訊在案前日午後由水巡捕房解廨經會審員王肇之君與俄副領事威君升座研訊據供係由西崽江正元屬令運送登岸至是否江正元自己私運抑爲他人代帶因被拘時江已避匿不知其詳云云中西官會商之下判被告一併還押候補傳人證再行訊核 
　　又某公司輪船庖丁傅鈞及理髮匠　廷揚因該輪從海參崴開行來滬私帶烟土　水巡捕房包探何阿春查知將傅殷二人拘獲當在殷之身畔搜出烟土二十餘兩運同傅私運值銀六千餘兩之烟土併 
解水巡捕房前已午後一併解至公共公廨由王會審員與俄領威君訊供之下以殷之烟土係在身畔搜出未便狡賴惟傅則供由老顧託帶遂判殷押关年照章轉送地方檢察廳執行傅押候補傳人證再訊 
[承審員濫用非刑案四誌]  
　　奉賢縣公署承審員周文烈因審理行劫沈周氏家之嫌疑犯池振林等濫用刑訊由高等廳諭將周提解上海地方檢察廳訊供收押候判在案茲悉周承審員逮案後曾於檢察官提訊時供稱在任研訊盜犯池振林等因其供詞狡展曾命戒責所有該犯等之刑傷於解送來署時已有傷痕請求再行偵查等語諭候核卷辦理 
[日商對於布疋業之競爭]  
　　我國自開關互巿以來東西各國均視我國爲極大商場各項貿易無不劇烈競爭日本雖係後起亦步武歐美急起直追近年來貿易之鉅幾駕各國而上之後來居上雖由於日本與我國壞地相接交通便利然工於商戰手眼敏捷亦爲其致勝之最大原因他姑不論即就近來日商對於布疋業之競爭亦可見其收攬利權無所不至矣 
　　俄國近來出有各色花布幅闊一尺八寸每疋尺碼稍有長短大約以俄尺四十碼爲率（俄尺每碼約合華尺二尺）柳條碎花式樣甚多並非染紗織成係成布後始行着色每碼售價約合規銀一錢三四分之譜該貨共分九號以第九號爲最佳價格以次遞加每號每碼约加銀五釐本埠英租界北京路等處俄國商行公興德源義順利等家運銷者頗多華人因其貨身比諸我國所出洋線諸布爲細緻而花紋又能經水不退購用者甚形踴躍日商見其銷路暢旺現亦仿製此種布疋運華競爭日貨尺幅較俄貨加廣四寸花色亦齊每英尺二尺半祗售銀碼七八分比俄貨價爲廉惟身分不及俄貨之紙行銷以來亦殊暢旺不但俄布受其排擠即本廠布亦頗受影響云 
　　粗布一項我國所出首推湖北本埠三星廠之天官牌恒豐廠之馬牌次之行銷各處素極暢旺近來日商三井伊籐等行亦有倣製運華推銷每疋價格比之本廠貨減銀四五錢門莊各店以本廠布出貨濡滯銷難應手往往有付銀至一二星期尚不能出貨者不及日布定貨三星期即可運到牌子又可隨意定做且售本廠布每疋獲利不過數分銷售日貨可餘二三錢有此種種原因商人遂多棄此取彼以故近來日布銷場頗廣本廠各商若不設法改良利將爲彼所奪矣 
[鎗决夥衆搶刦之盜匪]  
　　上海鎭守使署於昨日二時許槍斃盜犯錢全金趙阿圖（卽趙得勝）二名兹將宣布罪狀錄下上海鎭守使鄭爲示諭事案據上海縣先後詳稱緝獲夥刦北橋鄉徐榮滋家等案盜犯錢全金趙阿圖即趙得勝二名到署發交軍法處審訊據錢全金供認上年舊曆廿二月中旬夥同張秋生等七八持械行刦朱家塘朱雪根家得贓一次又於同月二十二日夥同陳桃等十餘人行刦北橋鄉徐榮滋家得贓一次又於同月下旬夥同陳炳生等六人持械行刦長十八浦江貨船得贓一次又於本年舊曆正月初五日夥同陸小守等五人行刦引翔港居民得贓一次共行刦四次又據趙阿圖即趙得勝供認上年舊曆十一月十六日夥同王阿二許友根等行刦杜家行碼頭船隻得贓一次又於同月十七日聽從蔡阿堂糾約夥同陳桃等行刦華涇港口船隻得贓一次又於同年十二月二十二日夥同陳桃等十餘人行刦北橋鄉徐榮滋家得贓一次共行劫三次各等情不諱查該犯錢全金先後夥衆搶劫商民四次趙阿圖即趙得勝先後夥衆搶劫商民三次均得贓俵分實各犯刑律第三百七十三條之强盜俱發罪惡跡昭著法無可寛應照懲治盜匪法第三條第五欵一併科處死刑以照炯戒業經電奉馮上將軍核覆照准應將錢全金趙阿圖即趙得勝兩犯依軍法執行槍斃爲此示仰軍民人等一體知悉此示 
[滬巿米價大跌]  
　　前昨兩日周浦松江及崑新等處之新梗米到滬者甚爲踴躍惟昨巿銷場寥寥故米價大跌所有八元四角之新粳已跌至七元九角破礱米亦跌去三角之譜云 
[常熟沙洲風災之慘狀]  
　　本埠紅十字會昨由黄涵之狄巽公二君交到常熟沙洲籌賑所來函略謂該邑沙洲地濱江海每遇大汛東北風起全沙咸有戒心舊曆六月十七日颶風大作拔禾傾廬暴雨挾潮儼如排山倒海圩堤盡决平地水高丈餘田廬人畜悉付汪洋嗣經確實調查計淹斃人口一百一十餘衆漂失房屋二千八百餘户而劫後餘生無家可歸無田可畊嗷嗷待哺者共有二萬二千餘人瑣尾流離哀聲盈野若不廣爲籌濟則相彼哀鴻將無噍類云云聞沈仲禮會長業允設法勸募撥濟矣 
[國貨參考團定期出發]  
　　北京國貨展覽會上海參考團前晚（九日）八時在後馬路錢江會館開會籌商到京手續其議决條件如下（一）第一批定於十五日（陰初七日）出發由會先期開單函逹農商部以便接洽（二）到京分任調查編輯書記會計等職各檡所長自行認定（三）所有調查及研究事件陸續編登中華國貨月報以上海九畝地宴慶里中華國貨月報館爲通訊機關（四）第二批團員定於本月二十日左右出發刻各團員正在整理行裝預備首途矣 
[擬定取締烟膏店規則]  
　　公共租界各烟膏土店業經英美工部局議决分二期抽　　閉第一期已於六月三十號舉行並定於陽曆十二月底續行第二期禁閉故現經工部局捐務處定有烟膏店規則及取締辦法送　總巡捕房並禀請麥總巡傳諭各烟膏店主欲悉現定規則者　逕赴總巡捕房閱看云 
[學生會夜館之發達]  
　　寰球中國學生會夜校於三號晚七時開學學生負笈而來者大都學商兩界人才較上學期更形發達英文班人數已超過百人而國文德文法文商學簿記等科新生增廣咸有濟濟之觀聞該校校長楊君將各科敎授方法愈求改良務使學者得益多而進步速現在遠近報名者猶絡繹不絶可以見該校發達之一斑 
[認購公債之踴躍]  
　　上海總商會因四年分内國六釐公債前奉財政部飭令廣爲勸募遵經邀集各業董切實開導勉力認購聞現在募集之數已達一百數十萬元内中廣轄一部分認購六十萬元尤爲踴躍云 
[工人跌入艙底]  
　　肇和兵艦穴艙　目李河祿前日（即九號）午前在該艦工失足墜入艙底碰斷助骨二根痕傷勢甚重當由該艦長告明海軍李總司令諭飭就近舁送廣慈醫院爲之醫治江南造船所挑煤小工趙大亦於前日因挑運煤斤失足跌入輪船艙底傷及臟腑以致立時斃命當由造船所陳總辦給予撫恤備棺收殮 
[汽車碾斃人命]  
　　前晚八句餘鐘有五百三十八號汽車駛經靜安寺路西首路旁睡有年約四十餘歲之男子被車輪碾傷要害當由馬差英捕查見遂將司機人張洪生及受傷人併送捕房捕頭命卽送往紅十字會醫院醫治無效而死屍體轉送驗屍所昨經公共公廨中西官蒞所驗明捕房解張到案據供因死者臥於黑暗之處不及停輪致肇禍端今願購買棺木爲死者收殮奉諭者該圖地保協同收殮發壇候認張洪生具結開釋 
[梁天標供出同黨]  
　　湖北人梁天標（即梁毛天）因至泥城橋新世界遊玩被江寗駐滬偵探崔玉成所見指爲黨人張振華報捕將梁拘解公共公廨訊供收押後經捕房查得梁係帮匪曾於去秋在成都路勒斃匪首許老么（即許炳富）一再向梁研詰不認與在押之張春山等串謀聞僅供認由僑居日本之某黨魁給以憑證委任爲世界救世軍財政員擔任鄂省財政來滬聯絡同志等情已屢誌前報兹聞又在捕房供出同黨數名分匿某處刻已由崔偵探電禀馮上將軍通飭軍警一體協緝矣 
[船户報告盜案]  
　　寗波船户董永芳前晚停船楊樹浦北大花園附近江内於一時許突來盜船一隻盜匪二十餘名持械上船搶去銀洋一百二十元小洋三百數十角衣服二十餘件昨經該船户查開失單投報淞滬警察廳請爲查緝 
[紹酒業分棧又將成立]  
　　本邑紹酒業代表章衍前曾具禀蘇省第二區烟酒公賣局請爲認辦南北巿紹酒業公賣事宜組織分棧並預繳押櫃洋四千元已經省局長核准旣因北巿同業反對章卽擱置不辦後又由南巿恒豫等續禀請爲通融分劃辦理歸南巿組織第六分棧願預繳押櫃洋二千元經謝分局長轉詳省局長請示辦理旋奉批回以此事須南北聯絡共同組織分棧方免手續分歧應卽查照前批進行等因謝分局長奉批之下即向該業竭力勸導復由章衍切商各店主仍照前議呈繳押櫃洋四千元到局即奉核准定於日内設立分棧其南巿分棧名義業已取銷矣 
[保護華豐香皂廠之文告]  
　　國貨維持會前據華豐香皂廠請代轉呈上海縣知事請求註册立案保護等情兹該廠已奉批准發給執照並依法公告禁止冒牌兹將公告錄下案查商人通例第十條載業經註册之事項該管官廳隨即公告等語兹據華豐香皂廠禀稱竊商廠於民國四年六月開設華豐香皂廠於上海法租界巨籟達路採取中國香料專製紅黑大號二號兩種香皂用美人仙鶴等牌爲商標遵章禀請准予註册公告以維商業實爲德便等情到署據此除批示及發給執照外合行依法公告仰商民人等一體知悉該商號旣經遵章註册官廳應予保護如有冒用該商牌號或以類似之商號爲不正之競爭准由該商依照商人通例禀請禁止並得請求損害賠償其各凛遵毋違 
[誘姦捲逃之訴訟]  
　　新閘白克路某醫生因被王某在公共公廨指控誘姦伊妻王夏氏並唆令捲取值洋八百餘元之衣飾匿居該醫室前弄三十一二號屋内業已由廨照准於前日午後發出傳單諭令中西包探至三十一二號屋内將該醫生與王夏氏併傅到廨一併交保候訊 
[婦人不知羞恥]  
　　胡家木橋居民李金寳之妻丁氏被餅師周正洪拐逃爲五區崗警在車站查獲移送檢察分庭預訊據該氏供不願回家情願隨周過活判周及丁氏分别還押聽候起訴公判 
[欺侮六歲女孩]  
　　住居五區二分所境内之王張氏有一女孩名招弟年甫六歲前日該氏出外買物留女在家被鄰居雍錦慶乘間將招弟欺侮迨該氏歸家見雍形色慌張匆匆逸去遂向伊女詰知情由氏即趕至雍家理論反遭雍弟呂四恃蠻兇毆當由崗警到來將二雍一併拘獲移送檢察分庭經李檢察官驗得招弟尚未成傷惟雍錦慶起意不良深堪痛恨判令收押候辦呂四從寛開釋 
[深夜叩門之衝突]  
　　賃居南巿小南門外聖賢橋東堍第一百四十六號門牌之婦人陳薛氏向爲喜娘其夫在漢口營業家中祗有該氏與兩女其鄰 
居裕太棕行内用人江西人譚益文於前晚一時許前往叩門該氏以正言却之詎譚老羞變怒致起衝突當爲崗警所見將譚及該氏同女一併帶至一分駐所詰得譚夤夜入室不無可疑飭即移送警廳司法科訊究 
[男孩一再迷路]  
　　淞滬警察廳長昨日刋印傳單發交各區署所分别黏貼其文如下爲招領事據三區三分駐所詳送迷路男孩李九生一名據供年六歲江北人新近遷家住處不知家有父母等語查李九生於上月二十九日迷路由區送廳招領經本廳刋印傳單張貼後即由該父李金元邀保人住居三牌樓一千四百零二號之陳福元投廳證明於本月四日給領在案該孩今又迷路即行飭人到該孩家屬前住地址傳領據隣人答稱已於二日前遷往他處地名不知等情據此合行刋印傳單仰該家屬卽日到廳認領可也 
[老成凋謝]  
　　邑紳郁右川君於昔年創設輪船招商局之時卽在該局辦事迄今已歷四十餘年近因年老力衰於去冬染病臥牀不起已於上月間謝世現公子輩擇於明日（即陰曆初四日）在宅領帖聞紳商學界與郁君有交誼者均於是日公同致祭云 
[午後又將開審]  
　　英美會審公堂於暑假期内午後停訊迄已月餘兹由中西讞員諭知檢察處將應訊刑民各案卷宗檢齊並着飭令管理傳提事宜之中西探捕人等知照原被人證預備投質以免臨時延誤云 
[一再自首之無效]  
　　黨人陶憲章等前投上海鎭守使署自首要求發給赦免證審未經核准前日陶憲章史振　黄用中龔鐵芳等四人又援照新華社黨案免罪辦法請求免罪昨奉批示云禀悉查前接江西昌武將軍咨復以陶憲章等案情過重且有捲逃情事當經本署批示行爲荒謬碍難發給證書在案兹復禀凟且欲援照新華社黨案例自首前來查核黨案發生地點與自首辦法均在南昌本署無例可援所請碍難准行仰卽知照再勿多凟 
[保存公產之判斷]  
　　婦人沈邢氏因不服青浦縣知事之判决至上海地方審判廳上訴昨由審廳傳集人證于午後由民庭長王君會同陳楊兩推事官特開合議庭命庭丁引在案人證出庭先據控告人沈邢氏訴稱青浦人丈夫鏡書已故遺有良田六分九釐六毫此次因有急需將此項田畝出售于沈吉堂爲業未幾忽有堂夫弟沈紀祥等出阻聲言此項係是公產不容售賣被控于青浦縣知事署開庭訊判着令婦人備價回贖保存因此不服來案上訴求鑒沈紀祥沈紀良弟兄同供民人祖上第五房吉泉公因乏子嗣承繼大房之子半堂（即民人之祖父）二房之子益堂即鏡書之祖父二人爲子而吉泉公早年亡故其原配唐氏于病殁時立有遺囑以所有各項業產皆已分拆惟外有良田一畝三分餘作爲公產以便子孫起建祠堂之需此項遺囑由唐氏内姪唐文甫所寫早經　案邇來沈邢氏定欲將此項田畝劃分因此各得六分九釐六毫近來該氏擅將此田出賣有違遺囑以故在青浦縣公署狀告請鑒並由證人唐文甫證明當時代書遺囑是實問官以沈邢氏不應違背遺囑擅將公產出售殊屬不合當庭申斥惟姑念女流無 
 
 
 

Page 11

 
 
知一時急于應用着將此項田畝由沈紀祥沈紀良弟兄備價回贖水遠不得變賣所有遺囑認爲有效諭畢兩造諭遵而退 
[受騙人咸來探訴]  
　　茂昌謙泰等各茶棧夥單左原詹仲先等十五人控皖人吴耳似冒充新永順輪船買辦與在逃之查連卿以代薦司賬茶房爲由先後騙取押櫃洋一百六十元由探將吴拘解公共公廨一再訊供收押在案昨晨復訊據見證劉榮生上堂禀稱伊與友人王桂卿樓瑞開王榮德顧全福等亦被吴以代薦輪船水手爲由騙去洋三十元請爲併追並由王桂生到堂訴明被騙情形王襄讞商之英傾康君判吴仍還押候下禮拜三再訊 
[聲明遲遲不到之原因]  
　　益源牲綢號經理吴寳和控顧靜山冒刋伊叔顧桂亭所開之成泰源綢號　章騙取盛紡十疋由公共公廨訊判被告押候傳到其督顧桂亭再行質證嗣因桂亭屢次抗傳奉飭改提在案昨晨復訊顧桂亭延律師上堂聲明因值月底店内事忙不及投質中西官諭顧退去候下禮拜一復訊核奪 
[被告交保候審]  
　　胡綏之控黄震之不付存欵銀二千五百兩又泰康號控汪子敬不理貨銀二千六百餘兩又高黄氏控沈氏私將股開旅館出賣吞没盤價洋一千三百五十元又魏氏控梁根材不還本利洋四百四十元又王源泰木器店控妓傭小老大（即王陳氏）不付租洋等案昨由捕房將被告各人傳至公共公堂分别交保候訊 
[過犯混入銀行續紀]  
　　天津人金德標混入匯豐銀行内圖竊複探查獲解送公共公堂訊供押查在案昨經中西官訊得金係過犯判押西牢半年期满仍逐出租界 
[烟犯屢屢請求]  
　　烟犯李耀琛先後禀請易科罰金均經閘北檢察分庭李檢察官批斥不准前日又續請易科昨奉批示云旣據一再聲請姑候轉送審廳核辦 
[縣公署文告兩通]  
　　續募公債上海縣知事公署昨出示諭云案照四年分公債前經先後募解旋又奉飭續募復函致各巿鄉經董勸募收繳在案兹奉財政廳飭開各屬解到續欵六十餘萬元照原認九十萬元尚短二十餘萬元本廳長目擊時艱昕夕徬徨籌思再四國用旣不可緩奬勸亦宜設法變通爲此查照公債奬勵章程推廣外奬條例五百元始氨四萬元止分爲十級不論獨購經募一律給奬以資鼓勵擬訂奬章規則詳經巡按使批准報部飭將規則各條出示曉諭使人人知公僨非捐輸可比他日還本有期息票亦可抵納正稅現又按數頒發獎章名譽利益一舉兩得以期竭力從事此次所募之欵即爲本省續募四年公僨不與前解前認之數牽混以清界限等因合將奉發規則黏連出示曉諭仰縣屬諸色人等一體遵照勿違 
　　測量水道又出一示云案奉江南水利局第六四九號飭開案查調查測繪淞柳水利事宜前奉巡按使齊飭委龐樹典袁承曾爲正副主任附設於江南水利局内嗣據該主任等擬具辦法開摺送局復查吴淞地居適中召集稱便即在該處設立測量事務所召集測量預備出發等情查此次地點必須親往測量者爲上海寳山吴縣嘉定崑山太倉等縣届時測量所至沿河訂有木樁石標等應各妥爲保存測量員所至之處均須借用廟宇或公所民房爲臨時辦公之所亦應代爲預備合亟飭知飭到該縣知事卽便遵照指飭各項出示曉諭人民勿得將木樁石標等物私行移動一面諭知各段董保將此項物件切實看管並候測量員至時接洽借用房屋至於旅膳等費槪由該事務所自行支給毫不擾及地方併卽通諭知照切切此飭等因奉此合行出示曉諭爲此示仰居民人等一體知悉所有測量員訂立木樁石標等物不得私行移動並仰各圖董保切實看管測量員如須借用房屋尤應妥爲接洽其旅膳等費槪由測量事務所自行支給並無攤派供應爾等毋稍誤會其各知照 
[稅務總公所批示照錄]  
　　紗業認商聞漢章禀批據禀已悉免重征單扣抵認稅疉據該代表禀經前所長及落地稅局長先後具詳財政廳均奉駁斥在案未邀批准萬無擅行扣除之理惟據再四請求情詞迫切仰候詳請財政廳核示飭遵至該業欠繳認稅截至八月底止共欠一萬八千元爲數甚鉅本應派員赴該公所守提姑再寛限五日仰卽會同領袖徐慶雲吴麟書等將欠欵清繳以憑彙解毋再藉詞推宕如再遲延定即提追 
[烟酒公賣分局批示照錄]  
　　李樹動禀增加押欵繼續請求設立烟酒分棧由批禀悉查太嘉寳三縣設立分棧本在例外旣據該商繼續請求曁與滬分棧接洽銜接一氣直隸本分局主管並增加押款洋五千五百元如數禀繳前來應准先行成立分棧具報一面由本分局詳請省局核給執照轉發承充押欵存解 
[氣候報告]  
　　（上海徐家滙天文臺天氣測候報告） 
　　九月九日颶風過九州及高麗海峽而去山東有西北狂風呂宋東面之颶風已過中國海向東印度羣島派拉塞爾斯島進發中國大陸天氣甚佳 
　　十日晨間上海天氣晴而稍熱和風折至南面氣壓仍向上升 
　　十日下午四時三十分預測日本波林島西南起有新颶風中國海之颶風將抵派拉塞爾斯島上海南有季候風北有不定之和風 
　　十日下午四時前二十四小時内上海氣候温度至高九二至低六七八去年同日至高七四至低六八 
雜評三 
[私運烟土感言（宇）]  
　　内地烟禍本已漸可湔除乃無端而有印花土之通行致未戒者觀望不前已戒者復其舊染其爲禍之烈已彰明較著矣而一般貪利之徒則又因内地烟土之重得暢銷乃復私運進口源源不絶其爲害又何窮耶雖然當印花土開辦之初其主持者亦未嘗無獨到之見地今之現象豈其始料之所及乎 
[英國輸入中國之止胖靈藥]  
　　中國各城鎭輒有男婦軀體肥胖步履維艱行於道中衆爲注目甚至加以訕笑彼等因脂肪之累困憊頗甚以致呼吸日促體力日弱遂不得享其天年焉有主節食運動爲醫治之法者然行之輙無效而肥胖則更甚有主任令肥胖不加醫治者彼等皆不自知身材與重量何以日增無已其初身體微胖尚不覺厭及至肥胖日甚遂以爲此非人力所致故亦無藥可治終乃聽其自然無可如何雖然是豈眞無藥哉特不之求耳今有一好消息須爲患肥胖之男女告者其消息來自英國蓋英國醫士嘗發明一種專消脂肪之藥品能止肥胖靈驗如神服此獲效者不勝紀數而皆有證書讚其功效藥名止胖在中國或爲創聞而在英國則已馳名全國矣此藥乃屬流質色如紅酒味殊甘美全無損害奏效甚速一晝夜間能減重量八翁士至三磅有奇其後日減無已至已臻本來之重量時即可止服此藥旣能減重量消脂肪然又能增氣力强筋骨服此者可使腰圓合度凸腹漸平擁腫之股回復美觀於是肢體伸縮自在而周身咸安寗矣此皆止胖藥之妙用有以致之也此藥各大藥房皆有寄售如無現貨訂購亦可苟有困難則直接滙洋十一元或二十二元（運費在内）與英國倫敦Antipon　Laboratories　Store　Street止胖藥房該藥房收到滙欵即以止胖藥一大箱寄交滙欵之人决不有誤（廣告） 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[燒香娘歌] [  詩隱投稿]  
　　燒香娘燒香娘張王李趙結成行也有爹親與娘眷也有妯娌姑嫜趁此秋間收早稻得閒相約好燒香頭上何所有煑金簪子色微黄斜揷綫絨花一朶更兼錫杖耀丁當粧飾何曾用膏沐蓬鬆兩鬢髮蒼蒼身上何所有藍布褂子舊時裝腰身約計一尺闊 
又無邊滾又無　圍裙個個腰間繫紅綠腰巾掛兩旁生來本是　然足繡得鞋花總满幫手挽香籃精且古一行絀字老三房無論年輕與年老通紅香袋掛胸膛手捻一串菩提子口内喃喃念佛忙擺　摇摇上馬路腰圍賽似四金剛沿路走來沿路念無心念佛覅思量十里行來好休息渾身　汗要乘凉北時剛近日正午都是轆轆說饑腸買得燒餅油炸膾　擠挨挨吃一場三吞兩咽都完結口乾舌燥也無湯信步轉灣兼抹角成羣結隊進神堂手把香燭一齊點磕頭八拜喜洋洋轉身仍走來時路喚姊呼姨過道旁爲買零星并布疋店家躭擱幾時光急急忙忙飛步走歸家已是落斜陽西舍東隣齊集問洋場奇事說端詳 
譯著 
[間諜生涯] [  天虚我生]  
　　（八）歐洲中立問題（續） 
　　吾歸後遂冥心思索將兹事詳細審度一周然後命吾　克姆爲理行囊以備旅行予身旣閑遂得爲諸君一告名單中諸人之小史英國貴爵囗囗蓋爲此次特遣柏林之大使而密斯特囗囗則爲英國海軍部員海兒惠許得則爲德國外交部長雖累受外界之攻詰然仍得皇帝之寵渥如故突必剌與西林根則爲海陸軍參謀部長而西林根尤驍勇毛奇再　不　也吾復念及毛理司將軍吾乃不禁嘬唇而呼蓋是人者實爲奥王之右臂今乃亦來與會則是會者實令三國之精華而成而法獨不與然則法勢已　可想而知法其不利矣惟其結果當何如則吾尚未能知也次日之最朝曦猶未入窗好鳥啁啾而嗚促予早起予遂　沐赴台而園街見早許　於公事室中其人至魁　而藉而晴亮有如布耳人　或美國之佑門而好衣　服尤復相類乍見之殊不類心　家國之人然其目光極銳人但爲其視線所射即能穆然起敬　之心不敢再有他今語云胸中貯十萬甲兵其人有焉予旣進遂告以伯爵遣予之意愿許　頷之予遂出往市獵　數枝入行李中乘十二點鐘快車赴雪郎根勃忒僑庽於古珥旅館且變予名爲彭伯奇旅館之名册所記即此名也雪郎根勃忒去湯訥斯不數咪風景絶佳勝萬壑封雲千峰揷翠山泉自峰頂瀉下散爲匹練其下以池承之水清澈底可以入浴居無何諸人已陸續至幻粧亦不一毛理斯將軍最先至長身魁梧可六尺而性情和靄尤喜釣沙門魚予亦釣於其間因與談鈕約蘭釣魚之事將軍大悅遂與予交好次至者爲突必剌西林根是二人者實爲陸海軍之砥砫然其形狀乃適相反突必剌高頎有如魍魉睛藍方面長鬚掩其下頷西林根則瘦小而駝其背雙肩前聳睛深黑有慈祥之氣人見之幾疑重入賴米雪斯時代見木乃伊也月之十二日卽爲聚會之時予乃先赴愛倫勃羅克即會場也其地在森林之後屋爲磚築絶偉有客室凡六中一室較修廣即爲會場其地本皇帝駐蹕之所故四周之内無一民居且有邏騎出没於森森之中見予亦復加盤詰始令進旣而德奥諸大臣均至惟英國公使至獨後來者蓋有二人一老而一少老者予初未嘗相識故而甚生以閱歷多已脫去英人蹇傲之習雙目時露慈光髮頂微脫然其莊嚴之態直無異神壇之大主敎也其少年者予嘗見之於南斐洲戰時許久睽違而其果敢之態猶復如昨且未脫盡　子之氣見予立異曰先生吾儕似曾相識予曰然嘗見足下於勃倫方田野戰病院爾時足下重創吾實爲醫少年聞語轉現感激之色蓋凡人縱落漠使知其人實嘗救其生命則未有不感激者然是人之記憶力亦可想矣 
　　勘誤昨日第二十一行第十三字英誤美合更正 
詩選 
[甲寅雜感四首] [  春風草廬主人]  
　　由來此事總推宮闕蓬萊奉至尊鑄幣空參强國制賜銅偏拜　臣恩白狼幸息中原禍青島今猶異族屯一覺十年嫌夢短好將約法案重翻 
　　終這康成見本初文人言行音何如樊山已拜參知席東海曾懸太保車難煞叔通新議禮更傳中散絶交書首陽欲餓今無地且復彈冠肩歲除 
　　中堅人物屬吾徒競拜新銜上大夫在野未忘餐苜蓿上山誰詠采薇蕪屢須　鶴褒桑孔一擊蒼鷹畏圓都留得歲寒松柏在南陽種樹有新廬（謂梁節庵） 
　　最難除夕月當頭幾見團圓對斗牛尊號上方傳玉璽賢名三字覆金甌西隣烽火侵尋逼大地山河莽蕅愁坐令堂堂驚去日自澆濁酒看吴鈎 
[題河東君小像集錢牧齋句] [  黄巖王葆楨漱巖] 　　 
　　風雨闌珊春暮時層樓新樹絳雲題人間若問章臺事金屋餘香認舊枝 
　　獨倚軒窗入畫圖秋堂人共一燈　情知好夢成殘夢紅粉還能入道無 
　　虞山南戒一枝來寄謝詩人莫漫猜夙世散花天女是峨眉秘籙爲君開 
　　璧月今宵出廣庭彩雲十日駐青冥不如且對胭脂畫朱鳥窗前候柳星 
　　新柳 
　　六橋柳　半絲風氣轉湖山便不同一寸眉痕横淺淡十分春意破溟　似聞笛怨通羌塞莫認衣香舞漢宮一自　和移植後　綿河處訴初衷 
　　武昌官道雨如　萬樹纔黄畫不眞飄户春光抛舊臘渡江芳訊託何人條攀司馬愁無賴旗换蒼龍色更新怪底雛鶑藏不住一聲啼過别家鄰 
　　著意憐春春可憐銷魂第一曉風前笑他青帝眞多事爛把黄金鑄少年歌舞樓臺醒舊夢參差城郭認初眠依依故國樊川恨半在村橋野水邊 
　　廿年夢想一回頭春未深時態已柔紅粉有情應不老黄衫生性太風充傷心金縷筵前曲轉眼飛花陌上愁太息琅琊憔悴甚十圍老樹總如秋 
小說 
家庭小說 
[嫣紅刧] [  常覺小蝶合譯　天虛我生潤文]  
　　第五十六章（續） 
　　夫柏得秀者其抗直實有母風每建一議必不肯爲人撓曲今者被旣以小安東尼爲哈勃克所殺又安肯遽爾改張乃駁其主人曰然我實見哈勃克衣此而出汝不信者可問之約瑟夫特雅果不信返身下梯召約瑟夫問之約瑟夫乃曰果也密斯特哈勃克出時嘗與吾作語令吾勿鍵窗此時實衣大衣也特雅乃不更問立上樓奔哈勃克臥室其意以爲哈勃克必未歸也孰知哈勃克竟猶未睡惟倦眠朦朧則又似睡而初醒者特雅力握其臂曰哈勃克哈勃克大驚曰父何爲特雅顫聲曰哈勃克汝趣自白未嘗：：：未嘗：：：未嘗殺安東尼哈勃克一躍起曰安東尼乃被殺耶特雅曰汝未知之哈勃克不語面色慘白直注其父久久不語 
奇情小說 
[秘密汽車] [  東埜譯]  
　　第七章（續） 
　　火車到了杜佛大衆紛紛擾擾易車登舟勃立南囑咐僕人留心行李物件自己却如螳螂捕蟬伺察那個黨人怎奈他渺如一粟混在茫茫人海之中急切何從覓處只得隨着衆人像倦鳥投林一般歸到船裏那船原是一隻艟艨巨艦艙中一切陳設堂皇矞麗也有會餐室也有閱報處其餘各等　間鱗次櫛比卻還有人满之憂勃立南踱來踱去向閱報處會餐室中尋了一遍不見那人的形影便到上層甲板去舉目一覽但見海天一色波濤萬頃法蘭西海岸線若沉若浮人生到此幾有遺世獨立羽化登仙之意但勃立南事在心頭無暇領略海天風景只向甲板上或坐或立的人一一相其容貌老的少的村的俏的顚不剌的見了許多只有那眉清目秀的黨人杳無覓處心頭納悶跑到小小一間吸烟室中去燃了一枝雪茄且吸且思那厮倘在船上不曾在杜佛下車他往的現在必然蟄伏在那一間房艙之内我雖不能挨户搜查然也不怕催破壁飛去只要濳心默察總有一時會圖窮而七首見的 
　　船抵加萊乘客又紛紛然舍舟登陸此時勃立南無暇偵察他目的物了只同烏麥萊匆匆跑到海關驗貨房内眼看一班吏目把乘客的箱籠物件一一打開驗看没甚夾帶違禁之物隨驗隨即放行須臾已畢勃立南囑咐了烏麥萊一聲留心物件便又跳上火車見車中收拾得十分清潔明窓凈几繡褥錦屏簡直是一所活動的大旅館較在英倫乘坐的考究得多了十分鐘後車便開行風馳雷掣的直向巴馬黎進勃立南曉得各車門均已鎖閉乘客照例不能走適便按電鈴唤侍者倒了一杯咖啡獨坐一間小房之内且飮且思自己終身的命運靠此行决定而此行能否成功全視這個黨人的來蹤去跡能查出與否以爲轉移他如今不在車中便罷如果匿在車箱裏面則此回長途旅行我和他兩人不啻天涯咫尺須使出全副精神對付他倘然失之毫釐一刹那間就謬以千里了 
哀情小說 
[琴雲刧（八續）] [  稚童振鐸]  
　　時綺雲家之鄰有方傑者富家子也因恃阿堵之勢無所不爲矜矜然以富翁自居炫耀鄉里村人皆屈服於其聲勢之下莫不以方公子稱之先是羡綺雲之美登門求婚綺雲非趨炎附勢之流誓死不就因拂其意私念必有以報之今聞子琴已投身軍界乃竊竊自喜以爲可乘此隙設網以捕綺雲嗚呼綺雲何辜旣與子琴無緣何必又假此之一面而種情之根下情之苗致使嬌弱之質劫波類遭綺雲乎汝亦自知初脫虎口而又將入虎穴否耶綺雲自子琴去後靜言寡歡寢不安席食不甘味終日惟手一子琴之小影及臨别時所贈指環不則必取新聞紙數張反復而閱見民軍告勝則喜現於色民軍敗則揮拳蹈足如不勝其痛心者若敗者爲金陵之軍則更甚並喃喃自語曰天乎何不付我二翼飛赴金陵助戰也每寢恍惚子琴在目前與其並肩而坐握手語之曰妹亦憶車站話别之時乎並興高采烈揚揚言戰事旣又若曰妹乎吾生不料吾二人有今日也言次　掌大笑乃歌其軍中之歌抑揚慷慨娓娓動人綺雲歡極而醒伸其海棠之腰啓其秋波之眸歌聲猶洋洋耳際清婉如初旣醒則所謂軍歌乃隣家兒童方唱其校中所授之歌曰學堂樂樂如何閱旬日子琴來一函其書略曰 
　　吾親愛之雲妹愛鑒琴自抵白門即往謁某司令已蒙收錄其人頗和靄同營亦多志士與琴皆甚得進征有日勝負再函告惟希妹自珍重善侍家慈幸勿以我爲念子琴手啓 
救國儲金 
[中國銀行收欵清單]  
　　九月六日第一百二十次報告 
　　第四百八十四册七十三號至八十七號王連福一元華根泉一元競進學校三元葛靜研五十元胡幹生十五元陶步雲十元六竃國民六元倪楚翹四元吴奇生二元張尅　二元徐三貴二元新民校全體學生三元張曉屏二元五少巖一元王耀文一元 
　　九月六日第一百二十日計收儲金銀元一百零三元連前共計已收儲金銀元六十五萬一千三百五十八元銀四千一百十七兩零六分中國銀行謹啓 
　　九月八日第一百二十一次報告 
　　第四百七十四册八十八號至九十七號衛輝基督華敎徒王士瑛等大洋五角合元三錢六分彰德基督女校全體師生大洋五角合元三錢六分崑太稅所江　墀又韓竹三又謝清謙又葉祖善又于式桓又袁　東又李孝天又解光裕以上均大洋五角合元三錢六分 
　　第四百八十四册八十八號至三百號美國具巿理大學徐守貞二十七元朱鎭安一元張蓮溪十一元任裕全一元盛登香一元許德順二元陳謁復一元顧長發一元袁炳燧二元陳子剛一元王玉棠一元周傳利五元邵永昌一元 
　　第四百八十五册十五號四十三號夏才升一元李良網一元徐惠金二元謝小成一元陳鈞海一元胡阿三一元陸連　二元林再生一元　丙陽一元蕭步雲一元石夏根二元林仲生一元楊文聚一元趙錦銘一元李慶雲一元應春發一元姜阿友二元施金中二元彰德基督女校全體師生等十三元衛辉基督華敎徒王士瑛等七元崑太稅所長謝祖實二十元崑太稅所江國墀又韓竹三又謝清謙又于式桓又葉祖善又袁盛東又李孝天又解光裕以上均三元 
　　九月八日第一百二十一日計收儲金銀元一百四十二元銀三兩六錢連前共計已收儲金銀元六十五萬一千五百元銀四千一百二十兩六錢六分中國銀行謹啓 
 
 
 

Page 15

 
 
   
 
 

Page 16

 
 
　　　　　　　　　　　　　　　　　　　　　　　　　　　　　　　　　　　　　　　　　 
 
