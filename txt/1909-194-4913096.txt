# 1909 - 194 - 4913096

 

Page 1

 
 
   
 
 

Page 2

 
 
[上諭]  
　　監國攝政王鈐章六月初四日奉 
　　上諭貝子銜鎭國將軍載振加恩著在内廷行走欽此軍機大臣署名奕劻世續張之洞鹿傳霖假那桐差 
　　六月初四日召見軍機振貝子載燕載江常英文齡 
[交旨]  
　　五月二十七日軍機大臣欽奉諭旨陳夔龍奏鄂軍援皖出力之記名簡放總兵王得勝着賞給健勇巴圖魯勇號欽此 
論說 
[哀哉德淸之民]  
 
 
 

Page 3

 
 
湖屬德淸縣鄉民因閙荒入城。擊毁紳吏住宅。一時人心惶惶。闔城罷市請兵彈壓。省吏驚恐烏程尤岌岌。而湖郡亦受影響。官紳告急之電。絡繹於道。撫院札派之。　　馳而往。其勢汹湧。其機危迫。此亦近日浙江之一大變故也。本館於初二日得該處訪員電告。已疑此事之必有激而成。迨初三日覔得官紳原電。與特别通信員報告情形。（載初四日報）細核兩方面之說。頗多出入之處。而益疑其事之必非無因而致然。試於此探究原因。而其眞相不難畢現。 
我國四萬萬人。最苦者鄉民耳。官塲祇知徵收錢糧。而民間之水旱不問也。胥吏祇知剝削抑勒。而年歲之豐歉不問也。紳董祇知勾串官吏朋呑欵項而鄉民之疾苦不問也。故鄉民一遇災害。無可告訴。不得己而以所苦陳諸官吏。官置之不理。吏格之不納。紳董且漠視而絶不爲之代謀。於是鄉民之懦弱者。紛紛跪香而巳。哀求而已。其稍强悍者。激於一時之憤。而鬨衙閙署之事以起。迨至釀成事變。則爲官吏者且藉閙荒之大題目。而目之爲頑民。誣之爲抗官。稱之爲拒捕。而復重其詞曰。勾引匪徒又曰乘間刦掠。於是請兵彈壓。如狼如虎禦外侮則不足。賊同胞則有餘之營兵。席捲而至。玉石不分。拘者拘斃者斃。而小民之慘苦。乃益不堪言狀矣。嗚呼。向來官吏對於鄉民閙荒之手叚。大抵如斯。今湖屬之閙荒。其詳不可得而悉。然其可疑之處。則不得不代爲指出一二。敢請浙省之官吏。有以解釋之也。 
據湖府上撫藩臬電。則曰。德淸鄉民暴動。匪乘入城。毁屋搶物。請兵彈壓。又曰。湖郡民情浮動。閙荒成風。德淸縣上各憲電。則曰。鄉民藉水聚衆。搗毁施紳庫書等房屋。並搶擄雜物。紳商學界上各憲電。則曰。鄉民糾衆暴動。匪類乘間入城。搶刦財物多家。而藩司復湖府電。亦曰。保非匪徒從中煽惑。圖刦財物。衆口一詞。咸稱藉水暴動。咸稱匪徒乘間。咸稱搶物。乃觀特别通信員報告。則謂近日水勢不退。苗爛難種。鄉民紛紛告災。且因外間傳言邑紳與書吏通同呑没歷年帶徵積穀欵項。是以啣怨紳吏。二十八日有東北鄉農民。聚衆入城。擊毁庫書紳士房屋。並無一言搶物。日因水盛苗爛難種。與聞紳吏吞没欵項之故而聚衆。是激於紳吏之懐怨而與藉水暴動。以圖搶刦財物者有别。且僅曰東北鄉農民而又無一言提及匪徒乘間闖入。此其可疑者一。 
據德淸縣之電禀則曰知縣會同水師前往彈壓。當塲拒捕格斃一人。拿獲十餘人。而特别通信員報告則曰。邑令聞警親自彈壓。當塲拿獲鄉民三十餘人。餘均解散。是夜二鼓。即將首事一人正法。而亦並不一言拒捕。且僅言正法。而無格斃之人。拿獲十餘人歟。三十餘人歟。格斃一人歟。正法一人歟兩方面之報告絶異。此其可疑者二。 
記者立於旁觀之地位。據所見而言之如此。惟紳吏是否呑没帶徵積穀欵項一事。實爲判斷是案最要之關鍵。而匪徒之有無。財物之刦否。此外種種猶其餘事。茲據通信員報告云。德淸積穀。究屬曾否帶徵。非我輩所敢知。聞父老言。洪楊蕩平後。左文襄撫浙時。曾奏减浙江漕米。德淸蒙減三十分之八。　粤亂以前。圩田每畝額完一斗五升三合。自奏減後。照核應完一斗一升二合二勺。今所完乃一斗一升四合六勺二杪。兩較實多完二合餘。據全邑而論。每年溢出之米。不下六七百石。此項是否作爲帶徵積穀。不能悉其底藴。此層非查奏案與撫藩各處當時之卷宗不可云云。果如此則湖屬完賦之重。已堪駭異。圩田若此。平田奈何。且以奏減之額。而復每畝加徵二合有餘。是否爲紳吏朋呑。此中情形。又不明白宣示。湖民蓄此疑竇。值此水漲成災。民情惶惑。有不激而生變者乎。故爲浙省大吏計。宜先將此事澈底查究。如紳吏坦白無私。並不舞弊。亦宜詳細布告。以釋羣疑。如果有不實不盡之處。則亟應嚴加懲辦。以消民怨。否則雖派兵保護。日日將鄉民捕戮之無益也。次宜勘此次水災。究竟何若。急宜分别輕重。奏請蠲緩。次宜查此次閙事。有無匪徒乘。間鄉民有無攫物拒捕情事。而分别辦理焉。否則官紳將目無知鄉民爲匪徒。動輒借此大題目以正法而摧殘之。則民間之蹂躙更不堪問矣。 
嗚呼。貪官污吏之賤視民命者久矣。踐之蹋之。誅之鋤之。曾蟻蛄之不若。抑知古來大亂之起。一潰而不可收拾者皆由斯道乎。近來甘省之旱災。升允則漠視三年。蘇省之水患。賴令則謊報淺簿。官吏之無心肝。而禍閭閻者。如出一輒。今德淸閙事。大吏如聽一面之言。輒目之爲匪徒。誣之爲刦掠。罪之以暴動拒捕。而以大兵臨之。則民命有幾。豈足供營兵一吷者哉。 
苦哉湖州之民。慘哉浙江暗無天日之世界。 
專電 
[電一（北京）]  
　　振貝子今日（初四）覆命並述及日本統治朝鮮之布置攝政王睎嘘不置 
[電二（北京）]  
　　攝政王初擬以郵部或農部尙書畀振貝子經慶邸力辭故改爲内廷行走 
[電三（北京）]  
　　鄂省京官因南中大水成災擬聯合江蘇安徽浙 
 
 

Page 4

 
 
　　江等省旅京官紳奏請分别被災輕重酌减錢糧 
[電四（北京）]  
　　俄又要求粤漢借欵張中堂議將此事擱起 
[電五（江西）]  
　　石城縣境面坊地有閩匪二千餘人藉查戶口蠱脅搶刦勢將圍城省中已派兵往勦 
[電六（東京）]  
　　伊藤公爵本日（初四）午前到東京受皇室之特禮並派兵衛護直赴宮中覲見面奏新訂日韓議定書之詳情日本人民咸賞贊伊藤成就統治韓國之功 
[公電（安徽）]  
　　各報鑒集股待自辦死不認贖乞力爭建德銅官山保存會按此電係前晚所到時晚不及刊錄 
[公電（杭州）]  
　　小花園日報公會及各報公覽神州報因印人强姦案持正論成訟事關輿論不能以强權而蔑公理務乞公同珍護言論權已電滬道維持浙江日報全浙公報綘 
[公電（常德）]  
　　各報館鑒常德近因沅浸江汛隄岸盡潰合郡奇荒飢民危急素仰貴館鴻慈乞代募救濟禱切常德士紳唐右楨丁沅戴之誠等公叩 
[公電（北京）]  
　　甘肅義振協會電悉張徐兩紳赴甘已電咨甘督飭屬照料農工商部 
緊要新聞 
[憲政館將派連甲調查表式北京]  
　　前憲政編查館王大臣以淸理財政爲立憲入手方法將來調製豫算决算諸表皆須有一定成式現擬派遣二三品大員前往英國調查聞已决議由憲政編查館奏派前皖藩連仲甫方伯赴英國攷查財政不日即行奏請 
[外部對待安南華僑辦法北京]  
　　外部以法人虐待安南華僑擬定三種辦法如下（一）派遣領事駐紥安南河内（二）與法使磋商令札飭安南法官善待華僑並减輕賦稅（三）每年奏派大臣乘兵輪前往慰。撫並調查華僑一切狀况造報具奏聞俟與駐荷陸星使商妥後即奏請施行 
[趙侍御辭差續聞北京]  
　　趙竺垣侍御彈劾憲政館一事已紀前報現聞侍御對於憲政館權限不淸辦事迂滯甚不滿意故呈請都察院咨行憲政館辭差所上封奏係言行新政不可竭民力故次曰即有振興農業之論 
[林侍郎奏叅恩壽之内容北京]  
　　林侍郎紹年日前呈遞封奏一件其内容略見各報茲聞摺中所陳係提出升允開缺以爲比例升允在督撫中誠爲不肖然比較上猶賢於陜西撫臣恩壽恩壽之得晏然無恙者以爲某邸之姻親故並聞摺中語語注射某邸摺上雖留中然聞某邸因此頗爲局促不安云 
[有病不敢請假之堂官北京]  
　　日前中和園戲樓因電機火出觀者紛擾聞某堂官是日亦在塲中觀戲處尊養優之久竟不能與人競走遂以狂奔傷脚其疾甚重惟不敢請假云 
[監理官宜注意河南財政北京]  
　　度支部實行淸理各省財政故奏請簡派監理財政官各省大吏多有不滿意者他省不具論河南之事最爲汲汲聞豫撫吳仲帥自設立淸理財政局以來即徧諭屬僚力主和盤託出故各局所尙少隱匿惟藩司朱壽鏞在豫有年向稱做官好手日與幕友委員講求蒙混匿報之法（聞豫藩一缺向爲各省之冠其幕友僕役陋規每年不下數萬金）州縣仰承意旨亦持秘密主義雖有中丞之論率皆懾於方伯之威淸理前途已可想見不知該省監理官何以善其後也 
[豫省大吏之多老病河南]  
　　豫省撫台司道年皆在六十歲以上除朱方伯外皆老病不能動作（撫臬均患腿疾糧道瘡疾不能正坐）提學年稍輕而又喜黃老家言故自林贊帥　任後豫中新舊諸政皆無一舉而朱壽鏞得以罔利營私肆行無忌云自吳仲帥患腿疾以來運動河南巡撫者實繁有徒而朱方伯尤爲𤍽心自詡入有成功不料吳撫之病之日漸痊可也 
[世界敎育會開會續誌北京]  
　　世界敎育公會開第一次發起人會曾誌前報茲聞是日到會者凡十一國計二十餘人先由江君亢虎提議簡章各條經各國發起人决議該華文章程即由江主稿英文章程由丁家立主稿俟各國文譯竣後將彙印宣布在會者頗極一時之選中國人尙有惲薇孫學士良席卿參議美人則丁韙良丁家立皆曾任中國大學總敎習者英人則稽在明曾代理欽使係聶格遜大學敎習法人則賈斯理曾代理欽使現在滙理銀行總辦柏良財前譯學館敎習餘如俄之柯理索福德之夏禮補荷之歐登科比之胡伊業意之威逹霍奥之巴爾　使館漢務正叅贊 
[江蘇各團體公餞端督頌答詞彙錄（續）]  
　　江蘇敎育總會公餞頌辭宣統元年夏五月陶齋尙書奉命自兩江移節直隷吳中士女奔走相告謀所以留公格於例不敢上請江蘇敎育總會者公始蒞總督任時依部章奏請攺定之名稱也大江南北學務始 
 
 

Page 5

 
 
有公共機關敎育事業亦日就整理且因研究敎育之故推而講習法政養成立憲國公民資　爲他日地方自治之豫備實賴公先後扶植之力居多是以在會諸同志與凡涉敎育事業者尤不忍公之　顧朝廷重念幾輔匪公莫理或且虚綸閣以待賢者之贊畫果爾舉國蒼生同受公福豈惟我吳民則公一人非我吳民所得私雖然私則不敢公之此别固我吳民所同惜也謹爲之詞以當驪駒之歌詞曰公來建節文化大光敦崇師範爰曁工商廣興小學漸及四鄉我有父老惟公勞之我有子弟惟公敎之公今將去何以報之惟忠與孝　公同好明明天子穆穆賢王待公訪道布憲明堂蹔紆公駕稱此離觴願公眉壽惠我四方 
[端午帥答辭]  
　　今者鉅人長德羣焉蒞止辱承歡餞并荷奬飾媿不敢當惟念江南文明甲於天下憲政之萌芽敎育之機關其造因皆在數年以前其收效乃已在籌備一年二年之際鄙人承乏江南得使憲政成立機關獨完全於他省者此豈鄙人之功哉亦諸君子之力也諸君子通才博識或主張敎育或討論憲法或研究政治或辦理學堂以地位言則爲法人資格以政治會社之團體言則爲法團資格凡國家政治之發逹不在有統一之官治而在有各種政治社會之法團以組織完全政治東西法治國官爲客體法爲主體地方士紳擔任義務尤爲主體之主體即此意也鄙人宦轍雖循兾北魂夢猶戀江南但使自此以後官紳商學協方同心一如今日一届憲政實行吾知江南政治燦如雲錦發揚光輝爲全國先當此之時鄙人當爲江南賀爲諸君賀諸君今日其歡晉一觴毋忘此會 
[京師近事]  
　　昨報紀函告革黨可疑一　茲又探悉總廳將高某兄弟拘廳審詢二人均爲五六十歲之老者且非中上社會之人據高某所供其兄確非革命黨所投之函亦非高某所爲想係他人與高某弟兄有隙挾嫌誣陷總廳察看確係實在情形業已令其取保釋放矣 
于式枚日前復上一封奏力詆諮議局及憲政編查館已見各報茲聞其封奏内容尙有許多嬉笑怒罵之語攝政王覽奏大爲震怒將原摺交資政院憲政編查館嚴加駁斥昨聞樞府會議均不以于摺爲然倫貝子反對尤力 
攝政王對於安徽銅官山河南福公司直隷灤州礦務三案極爲注意各案往來公牘電報均逐一調閱河南交涉局委員候補知府楊敬宸蔑視公理阿附外人極爲輿論所不容故河南巡撫奏請將楊敬宸革職當即照准云 
新簡直隷總督北洋大臣端午帥之瀛眷現已乘輪北上於前日下午抵塘沽隨換坐火車至津 
出使日本考察憲政李柳溪大臣七月内卽將回京 
日前籌辦海軍各大臣會議以現在興辦海軍需材孔亟貴胄學堂學生皆王公大臣之子弟正宜爲國效力以禦外俄擬挑選該堂學生之品行端正學問優長者送人芝罘海軍學堂肄業畢業後仍須在軍艦實習若干年然後授職 
樞府各大臣近日會議以甘省漢回雜處值此鉅災難免有匪徒藉端煽惑致釀事變亟宜豫行防範昨特電致護督會同寗夏將軍妥籌振恤并嚴防匪亂酌派兵隊分駐災區邊要勿稍疎忽 
民政部肅邸日前特諭派銓僉事林前往保陽調查要事聞係關於警務報銷問題 
駐荷使館王參賛調查瓜哇學務報告業已呈遞學部聞報告中有謂瓜哇中華學校課程未可厚非惟學生愛國心殊不甚切前荷后誕日中國學生皆大展荷旗赴荷官署慶祝是其明證惟該埠華僑亦以隷人肘腋有不得已而爲之者冝每年派遣兵船前往慰撫俾興祖國之觀念兼耀國威 
吉長鐡路借欵細則問題前因中國委員盧祖華中途罹疾回津調養暫停商議並聞該約細章共十餘欵大牢已經議妥所餘不過二欵盧君刻已漸痊不日卽赴奉天續議想該詳章簽押之期不遠矣 
郵傳部昨接到黑龍江周中丞來電云齊昻鐡路（由齊齊哈爾至昻昻溪）現已修築竣工於六月二十左右即售票行車 
故督楊蓮帥靈柩已定七月初十日回籍安葬楊士琦侍郎等前以奉旨飭端午帥迅速赴任故擬早行騰出督署以便新督蒞任爰改早回籍之期現在端午帥已電致楊侍郎勿庸急促至蒞任一節可暫在中州會館云云故又改期初十 
山東巡撫孫中丞昨日出京赴　站恭送人員有郵傳部徐尙書學部榮尙書外務部梁尙書等 
日昨召見法部三堂攝政王詢問貽穀案何以尙未了結并云日前據戴鴻慈所奏情節并不甚重何以難了如此聞其詞甚嚴厲葛尙書　值後即電致山西巡撫轉綏遠將軍囑其從速查明電覆 
山東提學使羅正鈞條陳各省舉孝廉方正仿照此次選議員辦法聞學部各堂以所陳甚是擬即照准昨已飭司妥定章程以憑通飭照辦 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞 
[津浦鐡路建造渡淮長橋之計劃（續）]  
　　端午帥致郵傳部津浦路督辦會辦電北京郵傳部津浦督辦呂大臣會辦孫大臣鑒前據皖紳全體周道學銘等禀津浦鐡路勘由鳳陽府蚌埠渡淮聞將建造呆橋於行船水利皆大有阻碍請飭路局改造活橋以期兩益一案茲又據淮北全體票販湖販等其禀前來當以津浦路線淮爲必經之道自須建橋渡軌以利交通惟長淮千里爲魯豫數十州縣水利所關帆檣如織平時行旅之往來土貨之輸出引鹽之上運皆出其途若建築呆橋果於行船有碍是不獨河身易致淤塞且水陸不能啣接路政亦不免暗受損害經會同呂孫兩大臣派委何道亮標洋工程師格林森曾州同賢同往測勘研究該路由何處渡淮最爲合宜橋工應如何建築可使路工行船兩無妨碍繪圖帖說禀復核辦並咨送會稿在案現工程師格林森業已回寗測勘情形具詳說帖應候譯成漢文再行照錄咨商察核妥籌完善辦法期於路工水利兩有裨益先此電聞 
[正陽關皖北商務總會上端午帥電]  
　　督帥鈞鑒查津浦鐡路勘定在蚌埠造橋通行火車凡商船過橋均須免桅各等因前由各鹽商具禀正陽鹽局詳請在案茲聞該橋不日興工三平橋免桅將來窒碍必多今就其害之大者縷陳之查淮河貨船比他處不同桅則上高下深船則艙深貨重極大之船水手不滿十人而眠桅非人多不可卽公司代爲眠立而淮船往來如梭亦難雇人接應頃刻竣事倘遇風險無處停泊貨物性命關係匪輕一也又查魯豫蘇皖四省貨物全賴淮河流通綜計四省商船何止萬計一旦平橋橫斷中央往來不便商業必滯各項課釐亦减雖南北交通而東西梗阻二也又淮河每逢暴漲水災甚重再加橋基平矮上游梗塞爲害尤甚三也職等深知流通百貨振興商業其效果全在鐡路安敢阻止橋工然尤願兼籌非高大其橋不能暢行無阻且淮流漲落不定船桅長短不齊遇極大之水行桅商之船兩相併計其高須合中國營造尺約計十五六丈左右如謂橋高難行工程浩大可否仿照外洋用鐡桶由河通行倘二者難行能否免造平橋火車到岸停卸用大輪駁貨另換他車以上三者愚昧之見伏乞採擇俯賜奏咨職等實爲全淮商業盛衰起見故趁此橋未興工先爲陳明冒昧之愆乞憲合哀矜而俯准之全淮幸甚皖北商務總會方臯王炳先盧翱並商航各業全體公叩 
西報譯要 
[美國注意中國實業]  
　　泰晤士報載初三日紐約電云美國新簡駐華公使克蘭君現與美國銀行家會商與借華債事宜克君之簡此任足證美國在華實。業將見發逹 
[坎拿大修改華人入境例]  
　　坎拿大商業部近頒發華人入境新章前此學生入境每人須先存押人頭稅洋五百元俟出境之日再爲給還今已革除此例惟前華商之幼子免徵人頭稅今凡商民之子弟年在三十以下來坎助父營業或於父死之後接辦父業者均不徵收人頭稅商民子弟可以　妻一人及其子女隨同入境其須繳付人頭稅之華人如巳付過此欵離坎之日准其註册報明若於一年之内由他國回坎則不再徵稅如遇染病可以展限六個月 
俄國要求與借漢口路債文匯報載初四日倫敦電云據倫敦泰晤士報北京訪事電稱駐京俄國公使照會外務部俄政府因欲保護漢口俄人利益及揚子江茶業特請中政府准許俄國財政家由華俄道勝銀行代表與借漢口路債 
分類新聞 
政界 
[糊塗令徇情刑責無辜安徽]  
　　懐寗縣王令樹鼎前任蒙城時　頇成性烟癖尤深於新政一端全屬茫然署内案牘等事經年不一聞問遇有兩造爭訟悉委之於發審縱放差役賄賂公行不知如何運動朱中丞奏請傳旨嘉奬調署首邑威福益恣近有上元縣人韓栢華因祖遺基地一方坐落安慶府署東首被淮河水師統領沈秀川侵占大半韓年幼無可如何乃沈函致該令請拘韓爾昌（並非原人其父名爾康已故）到案王令即行簽票飭差將韓栢華拘到會同發審員王一鶴升座鞫訊發審員衝口而問云汝幹甚事韓答職員尙在賦閑問係何職韓曰候補縣丞該員喝曰打汝這縣丞差役應命掌頰八百當勒令具結枷號示衆以了此案闔邑聞之羣爲不平聞韓某現已通禀各憲籲請澈底查究云 
[電商程安二縣荒政杭州]  
　　程安二縣昨上各憲電云杭州撫藩關道憲鈞鑒德淸滋事程安二縣連日來城報災每次必數百人水久不退民心煌煌知縣等分途履勘察看情形勢不能不量予撫恤俟勘畢再行禀報請示各小輪請飭緩開以安民心而免滋事知縣家驥繼彪叩東藩司復云湖州夏守程安王吳二大令同覽東電悉湖屬被水情形已委余令國琛馳勘鄉民報災妥爲撫慰如應賑恤察看情形會委禀報小輪停駛候移關道飭遵藩冬印 
[咨明違警抗傳辦法蘇州]  
　　蘇撫昨准民政部咨開據内城巡警廳申核定違警律内未載之現犯抗傳及損毁追償辦法等情查現犯抗傳及損毁追償之案係爲執行警律時常有之事孡應核定辦法以便遵守嗣後遇有現犯違警律應行傳案之人審係確有抗拒情狀者即由巡警廳局按照違警律各本條加二等罰辦其有擅毆巡警者無論已未放傷仍一律送交審判廳按律審辦至犯本律内損毁官私器物者無論故誤除按各本條處罰外仍照律例一律驗數追償用昭整飭等因當即轉飭各屬一體遵辦 
[鄞縣組織市會之先聲寗波]  
　　鄞邑黃公林地方係西鄉一巨　也茲悉該地張君嶧桐擬組織一市會爲地方自治之雛形現向各鋪　 
 
 

Page 11

 
 
說聞該處店舖等均己贊成張君擬延請深明法理者訂立章程約六月暑假時定期開會 
交涉 
[議結屠甸敎案詳情杭州]  
　　上年十二月間嘉屬桐鄉縣屠甸鎭天主敎傳敎公所被匪毁掠一案迭經前署縣沈惟賢大令會同紳士張棣向該敎神甫磋商議結所毁房屋雜物統共賠洋一千元由官紳分認其時沈令適調署仁和致復延擱經該敎會照會洋務局催結始於前月仍由高大令邀集原議張紳曁魏韓兩司鐸立約簽字照繳賠欵並將合同底稿通詳各憲備案 
[中日交涉文字之規定鎭江]  
　　日政府提議此後中日交涉文件槪用東文業由駐京日使照請外務部核辦現經該部議定以後凡外部與日使往來文件東文漢文均可爲憑若京外各省地方官員未必盡曉東文且各衙門亦未必皆有繙譯槪用東文殊多窒碍反致糾纒各省地方交涉應仍以華文爲準除照覆日使外一面咨由南洋大臣轉飭各關道知照日昨鎭關道劉觀察奉文後特通飭所屬各州縣查照辦理 
[雷示勘騐澳界案證辦法廣東]  
　　澳界案證前經部飭檢齊核驗以資研究惟該部現以界内舊日之詞宇署所等尤爲證據最要之端如龍田望夏之汛署關栅與各處之祠宇等不一而足證據痕跡顯然尤足爲佔界之確證孡應覆查當日佔毁情形舊跡併案勘議旣杜口實尤不致多所辨難等情電飭高使知照 
軍界 
[咨復籌撥師船經費安徽]  
　　長江提督程軍門前經派撥快船師船十七隻分佈長江各要隘所需餉項擬由蘇皖贛等省籌撥旋經皖省牙釐局籌議以安省釐金困難收數日形减色難以籌撥當即據情呈明皖撫每月僅可認籌八隻快砲船經費業奉經帥咨明程軍門去後茲據復云皖省居長江中心僅設師船八隻實在萬難分佈應請查照前咨如數籌撥實爲切盻 
[核議火藥軍裝移儲問題杭州]  
　　浙撫增中丞札飭藩司文云據軍裝局委員金令漢章禀稱城内水星閣儲藥局自二十四年失愼後本城紳士紛紛具呈請將儲藥局遷移城外以保安全旋經前撫憲廖批准在艮山門外購地開河建築局所查該局告成之後存儲火藥爲數寥寥而各種炮彈居其多數以致寗屬曁各防營需用火藥仍在水星閣寄存比年以來下城一帶人烟稠密儲藥於此終多危險似不若援照成案移至城外較爲妥適督練處靳叅議兵備處湯道已於前月上旬諭令知縣隨赴艮山門外踏勘丈量某地擬將該局河蕩推廣添築庫房將水星閣所存火藥全數遷出城外所存各種砲彈移至水星閣收存查各種炮彈旣未裝受子藥亦未安揷引信蓄儲城内可無意外之愚至藥局距火車路綫相去一里之遙尙無妨礙惟須多派營兵駐守以備不虞等情到本部院據此當經札委姚守淸蒼會同金令前往該處勘　禀覆大略相同查存儲火藥本不宜於城中現擬辦法尙屬妥適應准添建庫房兩座合之原有共六座足敷儲藥之用仰布政司會同督練公所核議詳辦 
學務 
[法政師範畢業情形鎭江]  
　　鎭江師範傳習所法政講習所茲届畢業於日昨在萬壽宮舉行畢業禮計師範畢業生六十二人法政畢業生七十三人是日道府縣文武各官曁各紳董等均到所監視先由法政主任陶樸靑觀察演說法政爲當今之急務將來舉行城鄉地方自治諸多事宜均盻望法政諸君助理云云師範主任楊振聲廣文演說師範爲敎育前途有最大之責任所幸本所學科完備諸君皆能悉心研究將來大有希望於敎育界等語次由鎭道劉觀察演說次由兩所畢業生挨次領憑最後師範法政各攝影一張以留紀念 
[東林學堂補行畢業式無錫]  
　　東林兩等小學堂高等科於去年年終考試第一届畢業諸生由勸學所申請提學使核准請奬在案惟尙未舉行畢業典禮上月二十六日爲該校行暑假休業式之期卽借此補行畢業式是日勸學所總董孫君仲襄及上年校長章君賓嘉均蒞會來賓到者甚多先由總董致勉辭次敎員演說來賓演說最後學生演說會塲布置秩然頗極一時之盛 
實業 
[咨飭預籌廣澳鐡路辦法廣東]  
　　廣澳鐡路廢約一事前經郵傳部據情咨商來粤在案現該部以此事業經核定致電安帥謂註銷合同一事迭經咨由外部照會葡使現據該使照復開列註銷合同當經商由外部核定惟該路工艱費巨將來集股籌欵定線興築均應先事通盤籌畫臨時方免棘手希即迅行酌核情形妥擬具復 
[商會總理接任無錫]  
　　錫金商會總理祝紳大椿任滿辭職本年更舉薛紳翼運接任茲於本月初一日行正式交替是日紳商學界到會致賀者不絶於道錫金兩邑尊亦來申賀商餘錢業兩體操會更排隊歡迎軍樂盈耳頗極一時之盛 
雜記 
[午帥蒞鎭詳志鎭江]  
　　調補直隷總督端午帥交卸江督篆後乘輪蒞鎭已見本報專電茲悉午帥於初一日午後三時乘江貞兵艦駛抵京口下椗江心維時駐鎭巡防隊八旂練軍各標營弁兵均在江干列隊歡迎各砲台亦扯彩旗鳴砲志敬長江水師提督程從周江南全省提督劉華軒二軍門各乘輪到鎭餞行並登舟拜會午帥接見之下茗談片刻而别旣而鎭城道府文武印委各官均詣舟次迎謁足靴手版忙碌異常初二日淸晨午帥偕同程劉二軍門赴象山各處查勘砲台午刻各官就焦山松寥閣設筵祖餞冠裳薈萃頗極其盛聞午帥擬在焦山小留一日即行入都云 
 
 

Page 12

 
 
[荆楚水災禦患之忙碌湖北]  
　　省垣大吏議禁米糧出口由筱帥示諭以六月初二日爲始無論何項米穀一律不得運輸出口武泰閘一帶水勢危險新築之土不甚堅固筱帥當於二十七日會同司道冒雨往騐見所築高之圭四尺現僅距水面尺許飭再行築高由善後局雇工加築以保無虞學司高澤畬文宗力請鄂督仿英人在印度砲轟冰雹之法以散隂氣當蒙筱帥俯允飭在文昌門外設立砲架於二十七日下午兩點鐘裝滿火藥向天轟擊江干停泊之楚同楚泰各兵艦同日亦在江心向天開砲漢口英租界捕房亦架砲遙應震聲不絶而天色漸開至二十九日天乃放晴張虎臣統制昨面諭各標營將校以現時霪雨爲災田禾被淹各地水灾報告絡繹不絶我軍人各具天良當思一飯一粟皆出民間痛癢相關樂憂與共應每餐酌減菜一碗以昭節倫漢口大智門外姑嫂樹一帶官堤僅高於外面水勢尺許經關道齊觀察特飭督防堤垸之千總張朝禧速急鳴鑼雇工培修以免漫溢并傳諭該地居民一律遷避半日之間又將堤身加高三尺其往來武漢之利濟輪船向泊漢陽門碼頭茲因江水漫溢漢陽門正街爲水淹斷與乘客不便故該輪渡改泊於平湖門碼頭漢口西北鄉民人劉天華等前在夏口廳禀報水灾請蠲免錢糧奉批以現方小暑疏消積小尙可補種秋禾不允其請茲該鄉復受二十五六七三日大雨被淹之地一望無垠故又有劉人起等具禀廳署懇求振濟襄陽府老龍堤週圍十里爲鄂省第一險堤日前襄陽道施鶴生觀察具詳督院擬變通防護辦法貴成襄陽同知及道署工房承書等輪流往巡如遇危險隨時飛報搶護奉陳小帥批准照辦在案近因淫雨日久各路水勢浩大非與往歲桃伏秋三汛可比常川巡視恐難週密爰特請施觀察核查老龍堤近日水勢情形酌量派員擇要駐守以免疏虞興國州蘄州兩邑水勢之大爲向所未有堤垸被决者十之九雲夢縣又出蛟水約計鄂屬之被水災者當不下三十餘廳州縣宜昌水災因川鄂航路阻滯米穀將絶來源價遂飛漲現由宜昌潘鎭軍等電禀督院奉准在宜昌川鹽官錢二局各借撥錢五千串購辦官米平糶接濟又聞武漢現已江西購米平糶但該省米價目下甚貴紳商已請禁米出口故贛撫馮星帥刻有電來鄂省請早定數目由委員來贛採運勿得令米商恃照採辦以防流弊而期與贛省民食稅收無礙又聞武昌省城因米價日漲不已匪人遂匿名揭帖聲言約日搶刦米鋪行店有地方之責者亦不可不防也省會上游之金口武慶閘爲江夏等縣田廬保障連日大雨被江水冲激已决有一小口當由督防堤丁張虎臣統制帶同營兵親自乘輪赴該處搶險堵救漢口四鄉現多被水其未淹不過十之一災狀比後湖人民尤慘旣無高埠可遷亦鮮有不作餓餒之象現夏口廳已將被災情形上禀督院求欵振濟並懇或用以工代振之法一面與紳商集議籌資助振 
[皖南各屬水災誌略安徽]  
　　皖南旌德和州宣城涇縣等州縣近日禀報皖撫以各轄境内於四月底霪雨暴發山水陡漲異常洶湧猝未及防隄垸多被冲潰一片汪洋田均被淹没鄉民失望不堪其憂惟幸雨後天漸晴霽當經各該牧令督飭農夫挑築各堤决口並令補種晚禾將來可望半收 
[淸談]  
　　述某女學生之卓見舊秀才新議員昨日育賢女學堂。舉行畢業式記者亦乘車前往。一觀盛典。是日禮式甚繁。姑略焉勿道。且述高等班某女學生一事。 
有高等班某女學生。於黑板上繪一圖。衣冠。甚偉。胸前係一卷袋。似考試優拔者流。並題。其旁曰。（我是新議員快些考優拔去）由張竹君女士表白其事曰。某女學生平日志趣高尙。聞有某議員應考優拔。某女學生以爲大恥。爰作斯圖以譏之。並由敎習某君述某女學生之語曰。今日眞可謂新舊交替之時代。以極新之新議員。而考極舊之舊科舉。科舉旣廢。於今六七年。而一聞考拔雖遇此極酷熱之暑天。極野　之考試。在平日高談衞生。動言腐敗者。至此竟。以極害衛生之考試。極腐敗之科舉。而爭先恐後。斯亦奇矣可知科舉雖廢。而其毒猶中於人心。在他人猶不足責也。而以皇皇新議員。而亦不惜人言。不耻人笑。而恬然爲之。則議員之人格可想矣。生竊爲議員羞之。某敎員之語言旣快。又非同鄉口音。未能十分明悉。僅書其大旨如是。記者曰余之述此。有二義存焉。一足以占女學發逹之一斑。一所以示諸議員之考試優拔者。諸考試優拔之議員聞之。其亦有動於中否。新論語子曰作。者七人矣註作起也。言江蘇議員之起而考優拔者今七人矣 
短篇小說 
[私塾暑天之狀况（朗）]  
　　歸去來兮。小暑已過。胡不歸。此近日新學堂之敎員莫。不欣欣。然喜色而相告曰。歸哉歸哉。 
一門團聚。相對歡然。五十日之光隂。一若　學堂之敎員。獨亨此幸福者。 
有舊學究喟然歎曰。吾輩開門授徙。寗得此樂。即供帳於富貴蜌得之家。亦未易望其項背也。 
五步一檯。十步一橙。檯圍數童子。橙容一二人。環而坐者熱氣薰蒸。汗流酸臭。雖露裎　裼。而扇不停揮。此如何狀况乎。 
（學庸論孟從頭背。天地元黃念一年。） 
常此酷暑。日之方中。倦眼朦朧。東倒西歪。此如何狀况乎 
盤其辫。赤其脚。有時高坐而堂皇。則學生　之矣。及夫精神不濟。偶思休息。而學生則又活動其手足。喧閙其聲音。案棹一拍。先生之眞怒乃勃發學生之極。汗且直下。此如何狀况乎 
衣裳之齷齪。墨計之淋漓。尋常禍之。猶覺可厭。矧在盛暑。其觸目尢不可　此。如何狀况乎。 
風扇也。西瓜也。荷蘭水也。冰麟麒也。此暑天消熱之佳品。人人所希望而垂涎者。無奈平時所入甚微。而祇此蒲扇油扇。冷盞殘甌。足以自給。此如何狀况乎。 
（暑假）（暑假）此閒暇之風。光吾輩豈有是。 
嗚呼。舊學究之苦况如此。惟改良之私塾。或亦得小佳趣。然能如新學界敎員之樂。　不可及。 
然而新學界之敎員。其熱心於地方公益者。自治公所正繁矣。其熱心於學界　公者。各種補習　徧設矣。寗皆狥一已之。自樂其樂者。 
辛辛苦苦。忙忙碌碌。天下事豈有坐享其成者。不如意事常入九。吾爲諸私塾之敎員　一言曰。諸君其知足。 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
[各省籌辦諮議局]  
　　初選舉重開票 
[湖南（長沙湘益）]  
　　湘鄉縣應出當選人二十六名初次開票僅得當選人七名其缺額十九名已於上月十四日再選十七日開票以六十四票爲當選茲將當選人姓名列下周煦埏李篤眞蕭伯章成希嶽章榮鍔蔣韾龔翼鵬周煥華成邦幹彭銘甲曾廣鑅鄧添莪姚協華陳啟構許鄧起勲楊柄謙陳洪恩謝代霖沈永偵候補四人鄔思亮王蔚顔昌堯王萼 
益陽縣應出當選人十九名初次開票僅得三名其缺額十六名亦已遵章另舉現已開票以四十票爲及額茲將當選人姓名列下夏壽華吳文垣郭兆琳黃夢麟蕭淦熊運瀛周國鈞湯慧秋盧子驥薛耿標郭景鏊孫紹敖王介藩徐鈺曹秉衡候補三名周士登莫宣李毓湘 
[又（衡州衡山）]  
　　衡山縣選舉初次開票僅得當選人三名茲悉二次開票得當選人七名三次開票得當選人一名其姓名分别錄下李漢丞趙晚劉煌然向燊劉家彦唐樹榮羅（以上二次當選）尹德孚（三次當選） 
本埠新聞 
[駐日胡星使照會滬道文] （學生留心審判制度　　據早稻田大學專門部畢業生李宗藩禀稱竊查審判獨立制度肇自歐洲發明最早結構自佳故日本司法省每年例派兩員赴歐攷察擇善而從逐漸改良我國現正籌辦審判尤應博採廣搜期臻完善查英美兩國皆設第二審判廳於上海以備不服領事審判者之上訴派來推事皆係著名法家該兩國審判制度雖散見於比較憲法比較行政法及雜誌中而辦事規則曁處理秩序非面詢該國法官終難了解學生此次歸國道經上海懇請給咨投呈江海關道憲請爲照會該兩國審判宫隨時接待詳細說明等情相應照會貴道請爲查照辦理 
[端午帥過淞]  
　　調任直督端午帥昨晨乘輪至吳淞三夾水換坐海圻兵輪赴津滬道蔡觀察上海縣田大令南滙縣王大令曁滬上各官紳咸至淞口送行午帥分别接見略談片刻即於午後鼓輪北上 
[購回無線電報之疑問]  
　　英總領事霍君以本埠滙中西旅館之無線電機已由郵部飭令上海電政局商議購回現在未便撒去等情照復滬道去後茲悉蔡觀察因郵部允飭購回一事道署未奉部文碍難承認惟電政局曾否奉到郵部飭知自應詢問明白以便對付因特函詢電政局請即查復再行核辦 
[杳禁嗎啡藥針]  
　　本縣田大令訪得本邑各鄉與奉賢靑浦華亭南滙各縣交界之處有人將嗎啡藥水針爲人針刺以代鴉片愚民不知利害祇圖一時受用不顧日後之毒入肺腑傷害性命殊爲可憫昨特飭差下鄉嚴密拘拿勿使貽害 
[請奬殉夫殉學之女士]  
　　安徽涇縣人前充上海靑年會敎習朱椿年之妻王氏名玉英字香蘭寄籍丹徒縣原籍興化縣係花翎道銜王長庚之女王氏幼承母敎長讀父書及至成人時以振興女學爲已任不料朱椿年忽於上年四月二十三日在滬病殁王氏誓以身殉同於是日畢命年袛二十三歲臨訣親書一紙禀請父母將所遺飾物變價洋一萬零三百五十元分助學堂公益經費茲爲沈敦和朱葆三虞洽卿觀察等所悉以王氏殉夫殉學實堪欽敬因特抄錄遺書禀陳滬道轉詳督撫奏奬旌表懇恩賞給御書匾額一方准予自行建坊並請列入涇縣興化丹徒上海各縣節孝祠編入府縣誌書以示表揚而傳永久 
[批飭補助蠶業學校經費]  
　　上海女子蠶業學校經理史家修現因經費支絀具禀江督請撥月捐兹奉批示云查蠶業學校爲振興女界實業最要之圖若以欵絀停辦勢必前功盡棄殊爲可惜仰蘇松太道查照前次批指移緩就急量爲補助萬勿再延 
[魚販罷市三誌]  
　　本埠南北各魚販罷市一事刻己由商會各董竭力解勸可望就緖據云仍照舊章不改洋碼其餘善後辦法准於十天内由虞洽卿觀察出爲妥議再行宣布惟昨日縣令飭傳魚行主瞿長順同順昌兩家到縣問話該行主均托詞不到不知何故 
[公廨差役仍押捕房]  
　　公共公廨差役王蘭興前因經辦惡丐大 
 
 

Page 19

 
 
頭阿四即王阿四聚賭毆捕一案王保出被逃不能交案由廨判押老閘捕房二月在案詎捕頭擅將王送押西牢事爲寳讞員查悉特於上星期六與德副領事師君面商僉以捕房不應違背定章將王擅送西牢即由師君函致總巡卜君仍照前斷秉公辦理聞現已將王改送提藍橋捕房管押矣 
[上海江浙水災協振會紀事]  
　　昨日江浙同人假商學公會集議以兩省水災急振迫不及待當由商會協理墊銀五千兩時報館民呼報館各認募洋二千元神州報館時事報館各認募洋一千元仁濟堂認募銀二千兩黃公續君助洋一千元蘇筠尙君籌墊銀一千兩莊得之君助洋三百元朱硯濤君朱吟江君各助洋二百元四明公所助洋三百元長生會助洋一百元同仁會助洋五十元仍俟調查災情擇其最爲慘劇者公議撥用 
[公廨暫停會審]  
　　公共公廨會審各案向於暑天停訊六禮拜前日已由西官照會華官即日停止所有晚堂華案昨亦由寳讞員諭飭差役人等着於淸晨解訊俟秋凉再循舊例 
城内 
[串騙方單]  
　　浦東人施連生具禀一路巡局云曾於光緖三十一年歲暮被應姓友人以代荐輪船賬房爲由誑騙押櫃洋二百元當將自已方單一紙托應轉向吳硯孫抵洋二百元言明一年爲滿其洋交應收去至次年四月間始知受應之愚遂於七月内先還洋一百元九月間又還洋六十元至年底連本及利共結欠洋五十餘元一併備齊向贖詎吳應二人就此避匿直至現在始悉吳已將單向别處轉抵洋三百元吳云如要贖取須將歷年利洋算淸共索洋一百十八元有零爲此禀請提究等語昨日提訊吳一味强辯諭將原被送縣訊理 
[守備到滬]  
　　新任守備易守戎昨已由省來滬假寓城内石皮弄長壽庵内提右營參將陳豹臣參戎興發聞日内亦將來滬 
[呑烟斃命]  
　　二十五保三圖地保唐全坤昨日投縣禀報奉捕房傳諭老閘森昌煤炭棧包車夫江阿昌前晚不知如何呑烟斃命查得滬上並無尸屬求請相驗田大令卽委捕廳趙少尉前往驗尸所代驗 
[道批照錄]  
　　袁公誠禀批查體育爲敎育中之一大部果其力能兼顧豈不願盡力維持無如新政聿興事端待舉上海又學堂廣設大都借助官欵爲多欵絀用宏實有難乎爲繼之勢以前認定捐助之案能保其接續捐濟已屬萬難後此實屬無從設法疊經將爲難情形詳復在案即如龍門師範學校經費開辦時原議由官紳合籌今則紳籌一層徒成虚語歲須由道撥領二萬餘兩之多積虧至三四萬金之巨此中困難當爲該生曁諸紳所深悉非本道之稍存膜視也據稱該校創辦以來頗有成效將來就學者自必日衆當此校費支絀似不妨酌收學費暫爲彌補或可竟全功而不致有隳初志乎仰與發起諸紳壽酌行之是爲至盻 
[官事]  
　　新委軍械局差遣委員候補縣丞葛兆蘭昨日到道禀見 
南市 
[騙子宜懲]  
　　揚州人陳正胆前在大東門外將銅質戒子向某鄉人騙調銀洋被九十九及八十二號兩巡士查見協同巡長搜出鉛餅一包解至工程局請究局中查得上月間德泰小錢莊學徒姚承觀被騙小洋一千角又閏二月間正康小錢莊學徒周松齡被騙洋五十元恐係該匪所爲因傳失主到案指認屬實惟稱尙有同黨一人詰之陳匪供由住在大東門内之朱某屬令小的帮併行騙求宥判戒責四百下押改過局一年候再提同黨究懲 
[造屋違章]  
　　總工程局路政處查得城内引線弄朱姓營造房屋内有面西兩間並未遵章讓進爰飭地甲將匠頭孫永興帶局聽候議罰 
[私遞食物]  
　　沈阿根昨携饅頭十枚混入總工程局遞於押犯李新貴適被管所巡士查見拘住解奉孫裁判訊明屬實判戒責一百下逐出境外 
[查獲竊賊]  
　　西區四十八號巡士查見平阿毛携洋數十元在市浪用情節可疑拘至西區詰知伊在老閘某茶肆爲夥所携之洋係在張永卿船上竊來當即傳張質對張稱共失洋一百元該區因爲數不符移至工程局訊得失主願不追究判將起案贓洋三十七元六角給予具領平押候究辦 
[馬車推債]  
　　美租界王福生馬車行虧欠北市協豐仁米行馬料洋六十八元前日由該米行主孫寳芝在南市遇見王夥駕車馳驟當即扣住扭控南區解至工程局請追後由王自行投案自願將車推抵判將馬車給孫具領完案 
閘北 
[事出意外]  
　　郭家庫鄉民郭木金之妻背夫潜逃被住居總局附近之顧姓老嫗卽松江老太婆牽引與某巡士姘　前日被郭偵知向該嫗理論初尙抵賴後稱匿居浦東允代尋回郭遂邀該嫗至家過宿不料至昨晨黎明時該嫗不知如何忽然暈去由郭設法救甦赶即送還該嫗之夫顧人啓希圖詐擾不肯收留事爲四路四區錢副巡官查悉飭將郭木金拘局移送一區該嫗及其夫一併交保看管候訊核辦 
[巡士記過]  
　　四路一區前日牌示云乙班巡士李季書昨日查見違章大便之人擅自罰跪殊屬荒謬絶倫本應斥革姑寛記非常過一次以示懲儆 
[一再違抗]  
　　泰源永協昌二銀爐抗諭不遷私自開爐經巡警總局限於一月内遷徙在案詎泰源永復於前晚開爐鎔煉金銀四路四區錢副巡官聞之特派長警等將該爐管作王榮提案飭具停工遵遷結交保開釋 
[妨礙衛生]  
　　四路四區境内之同興毛骨棧近將牛骨多件堆積門外臭氣薰蒸錢副巡官以其有礙公衆衛生看保傳諭即日遷移如違究辦 
[洗澡淹斃]  
　　三路一區境内延緖山莊北首吳桂泰冰廠池内前日下午有洽生記木作鋸木匠五人同往洗浴淹斃一人昨由該作主雇人將屍撈起通知屍屬到場收殮 
英租界 
[包探嚇詐]  
　　濟良所昨將烟妓劉小紅董小寳方金寳何三寳解至公廨復訊四妓均供不愿爲娼求恩援救訊之鴇婦張巧仙據供因有探夥阿六寳阿土棧春等三人向婦人借洋挾嫌乃與某包探同至婦人家内恐嚇詐洋二百元不遂因被拘案務求　究判四妓併發濟良所留養擇配張鴇還押　邀見証到案於禮拜四訊奪 
[翁姑無道]  
　　唐寳慶唐朱氏因將養媳阿巧押於寳和里雉妓院由捕拘解公堂収押在案昨又解案判仍還押候禮拜四訊核 
[藏匿女子]  
　　王俞氏控瑿髮匠韓正記　匿伊女了頭一案昨日由廨復訊判氏償還韓房飯洋十二元韓仍還押著交氏女到案再核 
[事出無心]  
　　協源祥號主曹爾康因冐　美孚洋行商標由廨將曹傳案交保候訊在案昨奉李襄讞與美副領事祜君會訊美混經理西人勃林偕見証丁慶齋及捕房所延之高易幫辦瓊司律師上堂譯稱曹冐原吾商標將新牌煤油裝於美孚牌箱内在市孚　致美孚大受虧損廳請澈究曹延德雷斯律師上堂辯稱此事實由工匠疏忽悮用美孚舊箱並非有意冐混判曹仍交原保候禮拜四再行訊核 
 
 

Page 20

 
 
[鴉片流毒]  
　　李錦文劉榮財因打嗎啡毒針以代吸烟由捕查獲解廨收押在案昨日復訊判一併送棲流所醫治 
[碾傷小孩]  
　　馬夫王阿二因駕車不愼將王胡氏之小孩據倒碾傷由捕拘押捕房昨解公堂訊究判王賠給醫費洋十元另罰洋十五元充公 
[曾否料理]  
　　周根源因欠楊　文欵項控奉公堂判周交保在案茲因屢傳不到由探將伊父周文炳拘解公堂押　昨日復訊周供現巳托人將欵料理判仍還押候飭包探帶往原告處與中証對明再核 
[並未照會]  
　　浦東人張耀宗因於去年五月間將邱姓等托買之花衣盜賣揑報盜刦由廨判押西牢三年如能繳洋准予减罪去冬張央人將欵料理當由各原告投廨代求開釋即經寳讞員照會陪審之英副領事巴君迄未照復茲各原告又至道轅上控奉蔡觀察札飭公廨照催而英領巴君遍查正月間案牘並無此項照會昨特函復公廨詳細檢查再行核奪 
[抵單不贖]  
　　魏廷禎控吳松筠抵單不理昨由差探將吳傳至公堂交差看管候訊 
[竊案彙誌]  
　　唐裕生竊王桂生衣箱由探拿獲昨解公堂訊供不認押候查明再訊某日人控馮阿榮竊取衣物訊不承認押候查明於下禮拜二訊核積竊王阿金逐出租界後忽又濳來由探查獲解廨判押西牢半年期滿再逐童新富控陶安業嚴林才孫子善串竊蠟油訊明屬實一併押限一禮拜賠洋再核 
美租界 
[溺斃小孩]  
　　小孩鮑阿連前日下午至中虹橋河内洗澡竟被淹斃昨由家　撈起捕房飭送驗屍所飭保報縣請殮 
[又斃一犯]  
　　吳慶林因案發押提藍橋西牢昨忽因病斃命當由捕房飭保查傳家屬前往收殮 
[婦女聚賭]  
　　住居北四川路之粤婦鄺楊氏前晚紏集婦女十餘人在家聚賭灿頭漁利旋被捕頭訪聞飭派中西探捕前往拘獲十人頭家已聞風逃逸捕頭諭各存洋十元暫行保出候提鄺楊氏再行解廨訊核 
[擲破頭額]  
　　陳阿增昨用茶碗擲破杜生才之頭額由捕一併拘入捕房陳押候究辦　　　院醫治 
法租界 
[幸未釀命]  
　　王士逹鞋作夥友某甲虧欠張阿生賭帳張往索取被王霸阻因此互相用武張用切牛皮刀戳王三刀王亦戳張之胸部一刀幸俱未傷要害不致釀命嗣經捕房將王舁至醫院醫治張則解廨押候訊究 
[尋獲逃妻]  
　　崇明婦人王陳氏被人誘拐來由希圖領往外埠價賣茲由本夫王根郎跟蹤至滬該匪乘間逃逸婦亦不肯同回在途吵鬧當被巡捕一併送廨判令領回管束 
[懲辦流氓]  
　　某甲前由松江趁船來申被流氓王榮春紏黨搶去洋四十九元報由捕房將王先行拘獲所有供出之姚根和王阿江朱阿新等亦陸績就獲昨日解廨判王榮春姚根和各枷一月期滿再押一月王阿江未阿新各押一月示懲 
[分期償欠]  
　　米店主徐仲華控柴阿全賖去白米十一石計價洋八十餘元除收到外尙欠三十六元八角向索不還昨經公堂　讞員提訊柴供欠洋是實因一時無力　還以致延宕今先交洋十元餘俟拔還判交保限七日内還洋十元其餘再分三個月拔淸 
 
 
 

Page 21

 
 
   
 
 

Page 22

 
 
   
 
 

Page 23

 
 
   
 
 

Page 24

 
 
   
 
 

Page 25

 
 
   
 
 

Page 26

 
 
要摺 
[郵傳部奏匪徒竊毁鐡路要件請明定治罪專條及承緝處分摺]  
　　奏爲匪徒竊毁鐡路要件請明定治罪專條及承緝處分恭摺仰祈聖鑒謹鑒事竊維鐡路之設上便軍國下利商民其行駛之利便專恃軌件之完全故自鐡軌枕木以至道釘之類無論件數大小一有缺失患即隨之危險所關良非淺鮮第軌件　設緜長沿路愚民每乘防範不及之處任意竊毁就官辦各路　論此項案件時有所聞商辦各路尤屬難免凡遇此案疊經臣部咨行該管督撫嚴飭地方文武緝拿追贓縱獲一二確鑿口供以無治罪明文僅予枷責了事而地方官吏亦因例無考成不免敷衍當此新律尙未實行設不暫照現行法律明定治罪專條與承緝處分何足以示創懲而資　頓查前大學士臣李鴻章於光緖十八年在直隷總督任内曾以匪徒竊毁電報桿綫請定治罪專條承緝處分并聲明電綫事同驛遞非尋　官物無　要事者比若照盜毁官物科罪計贜罪止杖責不足蔽辜即商電桿綫係奏明設立亦應一體維持奏請部議嗣經刑部議以竊毁電報桿綫不論官電商電是竊是毁不計桿數均比依驛站馬夫遞交公文事干軍情機密沈匿例分别科罪追賠至聚衆拔毁逞凶拒捕情節重大仍察看情形分别首從照土匪滋事從嚴重懲不得復拘成例其該管地方文武職官應得處分亦經吏部兵部會議分别按照定例比擬先後奏明奉旨依議欽此欽遵通行辦理在案竊以電報關繫傳信事務鐡路關繫運輸機宜於國政均關重要路軌被竊致出危險輕則損壞貨物重必傷害人命似比竊毁電綫僅礙傳報受害尤多且有所竊尙微所害甚鉅亦非尋常盜毁官物計贓科罪之例足以比附相應請旨飭下法部凡屬竊毁鐡路鐡軌枕木道釘及關行車一切重要機件之罪犯暫照奏定竊毁電報桿綫比擬治罪專條定議通飭遵辦至失察及承緝之地方官應得處分分别重輕併請由吏部陸軍部從嚴議定俾有責成庶杜後患惟現已修訂新律所有竊毁鐡路及電報輪船郵政等罪應由修律大臣訂入新律俟奏定頒行後再照新律辦理又商辦鐡路均係奏准建築其總協理各員亦皆由部奏派事關公益非一人私産可比應與官辦各路一體保護臣等爲愼重路政起見是否有當伏乞皇上聖鑒訓示謹奏宣統元年五月二十日奉旨已錄 
要件 
[外務部奏定出使報告章程（續）]  
　　第五章附則 
　　第十一條報告分臨時按期兩種臨時報告由出使大臣隨時郵電遞逹按期報告由出使大臣督同領事商務會員等員每年每季務必造送報告一次以每季末一日後三十日爲限期如春季報告四月内必寄出 
　　第十二條凡造送報告務必遵用外務部頒定之紙張大小格式圖表紙張大小聽便照第二條分别門類凡屬于一類者務必分别謄寫不宜接連謄在一紙 
　　第十三條凡調查報告務以確實可靠者爲主其詳文原件調查時依以爲據者務必與報告一并郵送外務部凡繙譯洋文名目宜注明洋文 
　　第十四條凡造送報告除應行報告陸軍部學部農工商務者外無論官商不得以此項報告私相授受以免洩漏其應行刊登各項官報者由該部會同外務部核閱後再行發刊 
按此章程業已通飭各使臣實行。惟望各使臣認眞調查報告。各部臣分别鑑核。擇尤施行。或有敷衍塞責者。奏請懲處。否則一紙空文。徒費筆墨而已。至商務報告。宜仿日本通商彙誌例按旬發刊一册。俾全國商界。洞悉一切。否則置　諸高閣徒增文牘何益之有。 
[外務部最新奏定出使章程十四條]  
　　第一條各館二等參贊總領事定爲從四品三等參贊領事頭等通譯官定爲正九品副領事二等通譯官一等書記官定爲從五品三等通譯官二等書記官定爲從六品三等書記官定爲從七品 
　　第二條各館試署二等叅贊總領事二項人員其曾充三等叅贊或領事三年以上或有相當之官階曾到部或到省供差三年以上或有進士出身曾經授職或補缺者試署一年期滿後由出使大臣出具考語咨部核准奏請補授嗣後不合以上資格者不得派署二等叅贊或總領事其現署人員未合以上資格者三年期滿如果稱職由出使大臣特具切實考語送部考驗相符再行奏補仍由部酌令補資若干年再再行升轉 
　　第三條各館試署三等參贊領事頭等通譯官三項人員其曾充商務委員副領事二等通譯官一等書記官或使館隨員繙譯官三年以上或有相等之官階曾到部或到省供差三年以上或有進士出身者試署一年期滿由出使大臣出具考語咨部核准奏補嗣後不合以上資格者不得派署三等參贊領事或頭等通譯官其現署人員未合以上資格者三年期滿如果稱職由出使大臣特具切實考語送部考驗相符再行奏補仍由部酌令補資若干年再行升轉 
　　第四條各館試署副領事二三等通譯官一二三等書記官六項人員其原官品級較大者一年期滿准其實授仍留原階其原官品級相等已到部或到省者一年期滿准其實授其原官品級差一級者三年期滿准其實授嗣後不合以上資格者不得派署以上各項員缺其現署人員未合以上資格者三年期滿如果稱職由出使大臣特具切實攷語送部攷騐相符始准補實副領事三等通譯官一等書記官仍由部酌令補資若干年再行升轉 
　　第五條各館員缺由本部司員派署者一年期滿酌量奏補 
　　第六條新章未行以前所派各館人員自二等參贊至三等書記官止三年期滿未經補實者就其原有官職分部分省儘先補用其原無實 
 
 

Page 27

 
 
官者由部酌量請奬 
　　第七條新章奏定以後所派各館人員業經本部奏補者自奏補之日起三等期滿未經升調或未經留任者二等參贊總領事以道員用三等參贊領事頭等通譯官以知府用副領事二等通譯官一等書記官以同知直隷州知州用三等通譯官二等書記官以通判用三等書記官以直隷州州判用均請旨發往各省即補其原官較大者以原官發往並酌加升銜（未完） 
小說 
[奇情小說美人虹] 英勞倫斯著瘦狷譯意（七）　　第三章 
　　梅黛嶺曰。媪將爲失晨之雞耶。人壽幾何。安能待子覓良機而後告。雖然。吾願先以事告媪。媪聞之。或能欣然將往事告我歟。海介詫曰。汝有何事見告者。梅黛嶺曰。吾决不妄言。惟須先以數問題問媪。媪其一一答我。海介頷之。梅黛嶺曰。吾父非啣吾甚深乎。曰然。吾父啣吾之故。非因汝之常親近吾乎。曰然。又非因汝之親近吾毋乎。曰然。更非因汝往時與吾母吾父。親若一家人。繼又盡悉吾父之秘事。及彼啣吾之故乎。 
梅黛嶺言至此。海介面容頓異。似訝其探聽確實者。梅黛嶺若已知其意。悄然曰。此數事吾知之久矣。今更有新悉之事相告。海介曰何謂。梅黛嶺曰吾父之啣吾也。實因吾毋之遺産。雖傳於彼。而於應用者之外。毫釐不得染指。且身死之後。此産更將爲吾所承襲耳。海介無言。梅黛嶺復侃侃言曰。設吾此時奄然物化。則吾父可盡得吾毋之遺産。必日感吾甚深。乃蒲柳之質。望秋不零。於是遂思以吾嫁倭瑪史阿逹姆斯。償其萬金之巨負更以其遺産訐倭承襲。 
梅黛嶺言未已。海介淚珠承睫。忿然曰。鬼蜮若安索。逆知其必出此策。顧汝安所得知者。梅黛嶺乃詳告以林中之事。且曰。埒根待我厚。吾必從之他適。不然。父虐而人迫之。家居胡可長也。惟吾毋之歷史。媪必於此時告我。者番小别。重會何時。盡此一夕談。吾亦不再噪聒矣。 
海介猶豫不語。梅黛嶺起立欲行。喃喃曰。事急矣。父仇必報。媪不我告。吾獨不能好自爲之耶。海介急止之。愀然長嘆。以往事詳告梅黛嶺。自其毋嫁安索時至夭死而止。其事如下。 
梅黛嶺漢卡脫（母名）者。早失怙。恃依其步以居。叔富而無所出。則視漢卡脫若巳女。明珠寳飾。費以鉅萬。叔愛之。曾不少吝。漢卡脫揮霍旣豪。姿復殊絶。珠光釵影。時焜耀於歌樓舞館間。五陵年少。咸以玉鏡臺爲請漢卡脫閱人多無當意也。繼乃從林納兒配奈爲妻。林納兒年少倜儻。習法律學。旣卒業矣。又羡偵探術之善縋幽鑿險也。乃更習偵探術。術成。名譽鵲起。爲諸偵探所不及。而蹈法綱者。銜之赤較他人爲甚。 
國外新聞 
[日外務部大臣出遊]  
　　初三日東京電云外務部大臣小村伯爵昨日乘地海丸郵船由橫濱出發遨遊三星期之久並將至上海香港兩處游歷 
[美國稅則問題近聞]  
　　初三日倫敦電云據華盛頓電稱美國上下議院協議會業已遵照塔孚脫總統之請允將婦稚所需棉織衣品照狄萊稅率减輕百分之五同日鈕約電云美總統塔孚脫近曾　言修訂稅則彼之許可者惟將稅率改輕耳 
[栢靈賽車肇禍]  
　　初三日倫敦電云栢靈近比賽自由車時有供量步之自由機一輛猝然炸烈車上機件射入月臺人叢之中一時火星迸發婦女之輕衫着火著約二十人於是羣客驚惶失措咸由臺　躍入賽塲致將賽事者撞倒於地因而受傷者頗多綜計焚斃者四人受傷者三十二人爲火炙傷者居其多數 
[俄不干涉波斯内政]  
　　初三日倫敦電云俄政府以公牒通告列强謂波王之避匿德黑蘭俄國使署無論如何俄國决不干涉波斯内政主義必不因以變動俾踐本月初旬布告各國公牒之言 
[波斯新王之幼冲]  
　　初三日倫敦電云波斯新王阿希特來柴年僅十三經臣民正式公請踐登王位 
[前任波王擇居俄境]  
　　初六日栢靈電云俄英德法對於調停波斯内訌之策均頗滿意其故蓋因俄兵佔據德黑蘭之舉已可作免前任波王行將擇居俄境克里美 
[英國財政議案之棘手]  
　　初四日倫敦電云倫敦每日新聞自某要津處探悉若上議院執意欲修改財政議案則將議請重舉貴族以便通過該案萬一皇太子竟拒絶不允首相愛斯奎士將奏請英皇解散國會或准其告退大約首相必致退職云 
賬務 
[上海商務總會經收甘肅振捐第六次淸單]  
　　韓山曦一百元無名氏求姊病愈十元朱保三先生交來靑島萬湧基代募萬耕畬羅子明無名氏各一百元梁逹材五十元王蘭金生記謝幹伯李長靑權記榮記劉漢順昌成蘭記劉鑑堂各十元亨寳振房余紹周張廷彦簡潤敉鄭啓軒古成章廣和東李茂林嚴德祥柴湘喬篆延芳大亨栻各五元式燕居三元鄧桂棠吳耀之陳鑑波余壽南容彰之譚禹洲王允甫張子範趙禹封各二元梁連先梁裕元梁波昭簡世揚合益黎逹　凌耀堂唐欽福輝利吳耀之鄭廷爵廣聚隆鄺芳譚金秀唐愼之楊輪芬楊興泉容君怡曾硪生黎景雲鄭逹潮譚協賓　少翁無名氏宜今書局各一元以上共計六百六十六元除給收照彙解灾區各亟登報以揚仁風 
 
 

Page 28

 
 
   
 
 

Page 29

 
 
   
 
 

Page 30

 
 
   
 
 

Page 31

 
 
   
 
 

Page 32

 
 
   
 
