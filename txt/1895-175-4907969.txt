# 1895 - 175 - 4907969

 

Page 1

 
 
[四史復出] [  圖書集成局啓]  
　　四史者何史記前後漢書三國志是也從前本局印過數次人皆爭先快覩甫更寒暑篋笥已空兹以問價者多重爲印釘照向例每部六十册實價洋四元售處仍從其朔此佈 
[四百十四號畫報出售] [  點石齋啓]  
　　日前本埠各商家喧傳倭人旣得台北欲進犯台南又懾劉淵亭軍門積威不敢輕率潛遣兵士齎函往投軍門啓視之下知係納欵百萬請讓台南等語不覺火怒立命斬其使人以示必戰台民無不額手相慶其說如此諒非無所見丙云然也茲舉其一餘則觀圖自知後附部院諸公參某大臣奏稿慷慨激昂切中時弊卽日出售此佈 
[讀劉軍門告示敬書其後]  
　　初三日本報有告示照登一則驟閱標題以爲不過尋常告示耳及閱首行大書帮辦臺灣防務閩粤南澳總鎭依博德恩巴圖魯劉爲開誠布公激勵軍民共守危疆事而不禁爲之躍然以興歡然以舞肅然以敬憤然以思也曷言乎躍然以興也臺灣一隅壤地雖小實爲南洋之樞紐泰西諸國通道東來欲闢通商之路者無不眈眈焉注意於此然皆未敢猝發也日本乃以脅立和約之際强索要地以危言相恫嚇遂致極緊要極完善之地不加一矢不發一兵俯首下氣拱手而贈諸日人畫押在前交割在後舉二百年來經營之屬島一旦棄如敝屣此固志士仁人所撫膺而太息者也劉軍門於主師内渡之後力任仔肩不憚艱苦督率舊部扼守險要激勵衆心誓保危局此非所謂懷忠抱義超今軼古之大丈夫哉使統兵者皆能如此亦何致見敵先逃交綏輙潰以致遼東糜爛旅順威海之悉付刼灰不堪收拾哉曷言乎歡然以舞也軍門素以戰績爲世所稱道越南之役迭著戰功所部不過二三千人然每出奇制勝轉鬭無前爲法人所稱述每語人曰自與中國交兵以來從未見有如黑旗之耐戰者也厥後兩國議和立約在法人未嘗爲過甚之舉如今日之與日本賠償巨欵棄置臺灣要地毫無顧恤蓋當時中法之戰法雖出我不意燬我馬江所泊各船徼倖一時未嘗不利然因我滇桂邊外保越之師如馮萃亭蘇子熙諸軍門皆以老成宿將統率雄師將士一心勝敗相救故能所向有功而劉軍門一軍如蒼頭之突起尤能以少勝多以奇勝正法人屢爲所蹶勢不能支告急之書紛馳載道此和局之所以易成而黑旗之聲名亦於是大噪由今思昔情事宛然安見前事之不可再見於今耶曷言乎肅然以敬也軍門在越時本爲三宣提督守邊禦侮早著奇勳唐維帥以主政從戎知軍門才可大用遂與之通書問致殷勤且爲之游揚於大憲之前兩賢遂相得益彰維帥雖係文臣素嫻武略兩賢相處不獨以意氣相得抑且以功業交勉由是維帥遂以知兵稱而軍門之善戰乃益著迨中法和議旣成法人屢促中國撤去戍越之兵軍門雖戀戀於舊居然迫於朝命遂將所部桂粤各軍大加裁撤而率其尤精者入關朝廷破格用人錫以殊恩榮以官秩而軍門遂爲炎方之保障中日事起抵掌談時事者咸謂以軍門之戰略在越時尙能勝法今日本之强不及法國若以軍門制之不啻以狸搏鼠耳維帥雖已内渡軍門與維帥旣訂生死交則維帥所欲爲之事軍門必當殫心竭力以圖之示中披肝膽指誓山河而無尺寸長有忠義氣二語尤足驚風雨而泣鬼神有人如此不獨爲臺嶠長城且足爲維帥生色苟統兵者皆能如是卽欲封狼胥居銘燕然山亦非難事豈肯輕棄要地爲萬人所唾駡乎曷言乎憤然以思也從前中國與西國戰一旦言和中國雖終不免吃虧然亦不過賠償兵費而止此次與日本議和賠費割地二者並舉遼東一帶日本懾於俄人之威廿心讓還而臺嶠則安然受之且敢目中無人嗚呼此軍門所以必欲以曩日在越時所以禦法者轉而施之於禦日也夫越南爲中國藩屬中國不欲結怨外人使邊境從此多事不爲已甚遽與言和然越南藩屬也臺灣則素列中國版籍者也以藩屬任人蠶食不妨等諸秦越之相視若以素版籍之地而亦慨然相赠此忠義之士之所以必欲死守也軍門之善戰著名於在越時當去夏日本搆釁言者皆謂以軍門之才略威望正宜使之率領雄師身臨前敵力扼宼鋒日之兵力不如法則軍門之勝日自可操劵而得其時軍門急欲一吐胸中奇氣慷慨請行未獲如願遂以長才而蠖屈臺灣鬱鬱不得展其志在軍門上報朝廷下酬知已無論時會若何而其所以自立卓然不屈者當必有在軍門誠人傑也哉 
[本館接奉電音]  
　　昨晚九點三十分時京師飛電傳來上諭三道敬謹譯登○閏五月初四日奉上諭孫毓汶奏病難速痊懇請開缺一摺孫毓汶著賞假一個月調理毋庸開缺欽此同日奉上諭福錕奏病難速痊假期又滿懇請開缺一摺福錕在内廷行走有年平日辦事謹厚老成兹因宿病未痊陳請開缺著以大學士致仁加恩賞食全俸欽此同日奉上諭山東按察使著松壽補授欽此 
[日使入京]  
　　天津訪事人云日本公使於五月二十三日馳抵天津二十四五日與前議和全權大臣李傅相北洋大臣直總督王制軍樽爼往來互相酬酢隨於二十六日帶同書記繙譯官醫武弁等人循北運河入京覲見我　中國大皇帝然後遄返天津與傅相商議行船通商各事傅相當由日回津後卽具摺請假養傷未蒙俞允然迄今尙未入亦覆命云 
[列名候簡]  
　　天津訪事人云傳聞王夔帥擬以戶部尙書軍機大臣内用直總督由軍機恭擬六員進呈　御定所擬者爲盛京將軍裕軍帥祿江西巡撫德中丞馨廣東巡撫馬中丞丕瑶山東巡撫李中丞秉衡及張侍郎蔭桓其一則已忘其名姓矣是否屬實未見明文姑照錄之以覘其後 
[蘭京試事]  
　　京師訪事人云大宛兩縣縣考定於五月十九日審音二十日入塲大興首題見危授命久要次題譬如掘井掘井詩題未詳人數亦無從查考宛平首題雖執鞭之士吾亦爲之如不可求從吾所好子之所愼齊戰次題或五十步而後止以五十步笑百步詩題賦得凈洗甲兵常不用得兵字有知者謂赴考者九十七人及案發錄取九十人前列爲徐仁鎔張敬琦吳宗梴董羲唐陳德峻張毓書賈培元李冕周劉憲韶張殿甲 
[蘭臺剩語]  
　　京師訪事人云平宣氏自戕一案係刑部江西司承審有知其顚末者謂平宣氏之妹爲某姓家童養媳前月忽然遁去某姓疑被平氏誘匿遂架詞纒訟繫平於獄屢經刑訊堅不承招因添傳平宣氏對質平宣氏遂苦被株連至五月下旬氏妹回家二十三日官復傳氏到堂追訊將坐以誘拐之罪其氏方懷抱三歲嬰孩跪於堂下官命左右將嬰孩接去又欲施刑氏稱小婦人實不知情現有憑據可騐官問是何憑據氏猛出薙髮刀自刎此案情之大 
 
 

Page 2

 
 
略也○五月中旬海甸中營兵丁五百名聯名至西華門内北長街總辦營務處右翼總兵長總戎麟輿前跪控本管上司中營副將張殿魁放餉稽延總戎准詞派人密查未經禀覆旋又有中營已革馬兵某甲在步軍統領榮統制右翼總兵長總戎前呈控一十二欵大約須併入前案詳查矣○上日下旬某日有某甲者瞥見崇文門外鞭子巷頭條胡同某姓家屋上蠅蚋成堆異而嗅以鼻微有臭腐氣隨風而至登屋視之則僻處有一死屍已腐爛不堪急投報南城司訴請相騐旋在死者身畔搜出當票二張票上注明五月十三日所質又有短刀一柄屍無新傷惟臀有板花面有湼跡雙睛被鷹鵲啄去慘不可言劉指揮知係賊屍不能牽累事主與諸鄰令役爲之棺殮移至金血池畔暫停 
[津門零拾]  
　　天津訪事人云津城設立平糶局三所糶賣奉旨截留之東漕撥歸錦州等處散給飢民此項漕米每升一斤四兩售津錢六十四文卽制錢三十二文貧民恐後爭先紛紛購取目下麥已成熟價陡從廉關東亦鯨浪已平雜糧可以出口是以高梁玉米巿儈不復居奇然災况過深民多轉徙除東八縣飢黎不計外各處來津避水者依然載道流離誠可慘也○今年江浙漕運以倭氛未靖兌解遲遲當事者令全數悉附輪船以免變生意外現在海運各員弁均已到津漕糧亦由商輪船陸續載至天津道李勉林觀察飭示期五月二十六日開斛兌入駁船運至通州交納 
[大風忽起]  
　　金陵訪事人云五月十七日午後七點鐘時忽大風刮地屋瓦齊飛下江考棚右首旗杆竟被飛廉所折此外墻坍壁倒者幾於僂指難終亦一小災也 
[茶業整規]  
　　漢口訪事人云西人購辦新茶議定價值後動輙閱兩三禮拜之久始能過磅及過磅畢瀹以覆騐指摘萬端稍有不合卽欲退盤俗謂之打扳計紅茶每擔輕者三兩五兩多則十兩八兩茶箱過多者一經打扳勢必耗費千金此等情形殊屬有碍巿面前者茶商數家因被退盤耗本甚巨因卽柬邀六帮同人共籌長䇿無奈人心不一祗圖苟安當茶業公所闢門議事時竟有數家不至祗某姓茶商秉公議論嗣見衆商因循推諉自知孤掌難鳴當衆告辭不願充茶帮會首衆商不得已共議章程三條禀請江漢關榷使惲觀察轉咨英俄諸領事飭各西商簽字以杜弊端章程中大略謂華商之茶已將價議定祗能於一禮拜内過磅不得推託棧房無地堆存庶免節節推延有碍生意過磅旣畢卽當重瀹以騐葉之佳否如有不合立卽退盤不得延至數日之久務須公平交易彼此無欺章歸畫一共守始終云云按紅茶一業自咸同以來茶商均沾微利故大商小販莫不踴躍爭先遲至於今大非昔比退盤打扳苦累不堪幸今得設立公所遴選精通西文西語者監視過磅尙不致於暗中虧折當南皮制軍開府鄂中時俯念商艱扎飭茶業董事就南北兩省各茶莊按箱抽厘五分彚存公所二三年内可得十萬金以之創立棧房茶箱到時卽可起存棧中以待善賈又於棧内設立中西公平磅秤使華洋當面過磅或遇退盤儘可在棧内存儲不必轉移他處一舉而數善備各茶商咸頌德弗諼約計商人能販五千箱每歲所抽不過二百餘兩販二三千者計抽不過百餘金奈各商惜此區區坐失機會何吾願業茶者共圖善後事庶不受外人挾制耳 
[江州客述]  
　　九江訪事人云前者九江鎭總兵周德泉鎭軍抱病甚劇其夫人高氏如夫人王氏割股和藥以進公子少泉茂才更剌十指寫血表祈天旋得轉危爲安現在中倭和局已成鎭運乞以病免五月二十一日午刻接金陵來電悉督憲已委宋鎭軍聲平接署總鎭一缺定於二十六日啓程○前以中倭事起德曉峯中丞委鄭幼戟明府輔清赴上海采辦軍裝刻已海氛平靖明府遂回省銷差於某日過潯○正任沔陽州調署興國州陸彦頎剃史佑勤於五月十一日因病出缺所遺篆務暫由州判夏次山别駕峻峯護理○雨澤過稀田疇龜坼農民昕宵翹道盼碧翁翁喚醒痴龍行雨俾禾苗不致黃萎○廣東南韶連道阿誠之觀察克敦由京南下道出潯陽拜謁關道誠果泉觀察誠觀察以禮答拜旋於五月二十六日附紫電官輪船至南昌取道赴粤○五月二十三日亥刻南昌來電云藩轅牌示星子縣李俞農明府相調署鉛山縣篆鉛山縣陳叔疇明府彝範調署星子縣篆未到任以前著楊謹齋明府炤代理○前九江稽查輪船委員劉蔭薌明府榮拔經上憲委署興國縣事務 
[恭送旌麾]  
　　新授廣州將軍保頤菴車憲交卸京口都統篆後擬履新任旋奉建寄著來京陛見軍憲遂筮期閏五月初二日起程已紀前報軍憲蒞鎭未及二載清廉剛正卓著循聲而於八旗一切要務尤能振刷精神認眞辦理無不口碑載道現當仁帡遠去驄馬朝天未免依依不捨凡滿營兵丁被其德者咸製就萬民傘德政牌匾額藉表謳玏特於日前恭送至署鼓吹夾道羽葆接踵軍憲謙讓再三然後收受將匾額懸掛大堂並設筵欵待直至傍晚始盡歡而散三十日午刻鎭郡各官在金山設席恭請軍憲讌飲以伸祖餞之情陪座者爲統領新湘等營陳宇山軍門副都統吉晉軒统制關道憲呂鏡宇觀察叅將鄭國祥叅戎府尊彦詠之太守等開水陸之筵爲簪裾之會嘉賓賢主談論風生酒闌人散報時鐘已交五點矣初一日上午軍憲躬往文武各衙門投剌辭行初二日清晨滿營總蔭總戎飭辦差人等在六吉園碼頭搭蓋蓆棚結綵懸燈以備恭送節麾鐘鳴九點軍憲命駕出轅由大巿口過四牌樓繞道堰頭街出小門八旗各馬甲官兵沿途排列香案綿長數里燃放鞭爆軍憲降輿徒步謙遜不遑泊呈碼頭在巡防總局小憩時督辦江南防務馮萃亭宮保以次在城道府廳縣各官曁滿營官弁紛紛齊集迨憲旌戾止各官在局中鋪設香案排班行禮寄請聖安畢旋卽登舟寅僚各員又詣舟次略談片刻殷勤握手驪歌三疉别緒千重各官遂興辭而出軍憲送至碼頭以禮答拜至於各員餽送禮物者皆婉辭不受解纜時岸上鼓樂大作爆竹之聲絡繹不絶辦理江南轉運總局何福海觀察派永清小火輪拖引座船陳軍門亦派並濟官輪拖帶瀛眷之南灣船出大閘口遥望帥字紅旗臨風飄颭而去吉統制委巡捕官二員乘滿江紅船送至上海聞憲舟進丹徒口由内河逕赴姑蘇並取道申江再行乘輪航海北上瀕行象山焦山各砲臺升砲數十門常勝萃字五營曁新兵前營新湘中營健兒均赴江干一帶列隊江皋所泊水師各砲船亦按隊排列鳴鎗恭送 
[白下瑣言]  
　　金陵訪事人云南門外掃帚巷寳恩寺外餘地經機器製造局衆匠集資蓋造道院裝塑太上老君像每年五月十三日譁傳爲老君誕辰例必徵菊部集梨園袍笏登塲以相娱樂今歲倭人生事局中添作夜工工資倍於往時各工匠囊槖豐盈益復興高采烈召彩霞街某戲園子弟演劇以道院不甚寛舒特就雨花臺下另搭戲臺於十二日下午八點鐘時開演至夜間鐘鳴二下始袍笏闌珊翼晨則由八點鐘時至十二點鐘爲止下午由一點鐘時至六點鐘爲止如是者三日諸伶皆眉飛色舞盡態極妍遠近來觀如蟻之集○夫子廟前有老五及老二者皆處而冠者也各有妻室不甚和諧遂以野鶩作家雞久假不歸幾同已有兩婦水性楊花輕薄隨風閒時必障袖倚門搔頭弄姿裝作妖燒之態朝秦暮楚閱人已多五與二固不知其一頂緑頭巾已牢牢戴上矣上月某日兩婦忽席捲所有而去不知所之五與二四出訪求杳如黃鶴惟有書空咄咄自呼怪事而已 
[春申宦跡]  
　　江蘇候補縣黃耀蘇明府煊前日由蘇來滬假寓吉陞棧昨日命駕進城赴各衙門拜會繼至縣署與黃大令會晤良久始行辭别○卸任兩廣總督李筱荃制軍日前蒞滬暫駐行旌已紀前報兹悉制軍日内定須起節歸無湖府第昨日遣丁進城赴各衙門辭行道謝 
[倭商麕集]  
　　中東和局已成美租界揚子路東領事館已於前日懸旗東商之附船到申者頗爲不少篷路天潼路白老匯路等處所開雜貨店密比如林較曩時更形熱閙矣 
[分期領欵]  
　　督辦蘇省海防籌餉總局爲出示曉諭晤照得本局辦理息借商欵自上年十月初五日開局起收借銀兩均經隨時塡給 
 
 

Page 3

 
 
印票儘數批解司庫兌收轉撥濟餉嗣准藩司衙門轉奉部行各省息借華欵奏准停辦當經本局定於五月初五日截數如逾期解到概不復收仍由各縣退還原借之戶分别示諭通飭遵照在案夫息借爲　朝廷不得已之政凡在官紳商民共體時艱藉紓一時之急斷不任經勸之人稍涉高下也本局所收借欵均係當日收銀當日給禀俾得按期領還本息以昭大信間有由縣轉解未將借戶姓名細數開報一俟飭查復到亦必照收銀之日補鎭印票頒發給執從無稽延時日至上年十月起至本年五月初五日截數止借欵應付息銀無論日期多寡遵奉督憲札飭概以五月初十日爲還利第一期悉數計利付清扣至十一月初十日卽作第二期本利併還以符滬章誠恐輸借各戶未盡周知合行出示曉諭爲此示仰各屬紳商富戶人等一體知悉凡在五月初五日截數以前繳借銀兩倘有尙未領到印票之戶務須開到姓名銀數及某月某日交由某處轉解卽行據實指禀本局以憑追查究辦毋得觀望自誤切切特示光緒二十一年五月　日 
[商量事件]  
　　英捕房麥捕頭因有要公特於昨晨隨同工部局董事乘坐肩輿進城赴道轅謁見劉康侯觀察所商何事非局外人所能知也 
[縫工薄倖]  
　　寗波人蔡某不知其名流寓滬江藉縫紉以餬其口卜居美租界乍浦路某弄稍有積蓄輙喜問柳尋花與英租界某野雞倡情投意合遂致置妻子於不問終日游蕩不歸其妻寂守蓬門難謀衣食因於前日下午携所生之子彳亍至蘇州河畔躍入江心幸某西人見之奮身救起詢知情節伴送回家 
[老師出醜]  
　　混用銅洋彼中切口謂之跳牌存名增齡者跳牌中之斵輪老手也十餘年來以此度日從未破案以故同黨之人均呼爲老師一若甘拜門下也者前日增齡持衣至寳善街仁泰押店押錢未幾卽備本取贖始用好洋繼卽被掉贋鼎事爲店夥察出當將增齡扣住報知捕房由包探秦少卿往拘並在身畔搜出銅洋當卽一併拘入捕房捕頭略問情由飭令押候解送公堂懲辦老師旣己出醜恐昔之願得薪傳者今且索還門籍矣 
[劣差私遁]  
　　保甲總巡差役張慶在外招謡撞騙遇事生風鋪戶頗受其累日前經總巡委員夏芝蓀明府訪聞確實立卽懸示斥革再行查辦該差聞悉驚懼異常刻已不知去所矣 
[劣子送廨] 　　 
　　寍人宓啓堂不知作何業子名嘉增不務正業喜揮霍啓堂屢次訓斥嘉增一若不聞焉者依然游蕩如故啓堂不覺憤甚遂於昨日將嘉增扭至公堂請爲懲辦並言迭加訓誨非但不聽反敢違忤值日差詢明各節禀知宋通剌著將宓嘉增暫行看聽候核奪 
[暫停訊案]  
　　英廨讞員宋莘樂通剌因公事繁冗政體偶爾違和以故堂事不能訊理特飭家丁持片知照領事及英美各捕房所有一切應解案件暫停一日統候今日早堂解訊 
[法界公堂瑣案]  
　　前晚太古棧堆貨小工張阿能之子張阿寳糾同徐阿四潛入棧中竊取箱内所儲寍綢衣料數十件從鐵稜窓運出巡街捕見之拘入捕房暫押昨日祁繙譯官别有公務倩工部局董巴君到堂與鄭大令會判各案旣升座管棧西人某甲棧中司事某乙投案向巴君伸訴前情包探禀稱太古棧屢次失物今旣獲賊請大老爺務必嚴懲阿寳供稱小的於晚間四點鐘時入棧見財起意偶然行竊自知不合尙乞施恩大令問爾父知此事否供稱父親不知阿能及看棧人王全生投案候示大令問阿能曰爾子入内行竊爾知之否供稱小的實出不知問前次失去大土四五十件諒亦爾子所竊供稱小的不知大令問王曰爾旣有看守棧房之責何以阿寳入竊竟不得知王俯首不答徐供稱小的與阿寳相約阿寳入竊小的在外接贓包探禀稱棧内曾失小桶氷糖亦是伊等二人所竊大令謂檢點各贓尙少衣料十六件究竟藏於何處二人同供稱並無别贓問爾等家在何處同供稱在治下高第里人令飭包探將二人帶至高第里住處搜檢餘贓阿能押候交保王叱令退去候吊齊贓物投案質訊○丁阿時訴稱小的有東洋車一輛租與江北人陳恩意由張福全擔保被欠洋銀一圓八角并將油衣竊取潛逃業經尋獲解案請追張供稱丁所控屬實陳供稱小的欠租屬實然已言明每日拔還錢五十文且並無油衣何得誣指大令著交張帶出准按日拔還○萬安樓茶肆主婦徐章氏遞禀訴稱丈夫徐國卷租錦名洋行出面之房屋二幢開設茶肆每月租洋三十圓今屋主劉謹軒忽逼令遷出然肆中裝修所費甚鉅一家藉此度日兹惟積欠租金兩月程卽控諸案下以致丈夫禁押捕房丈夫本不欲欠租陳久不來收有心生事兹先繳洋三十圓求恩將丈夫交人保出限日理清大令准之着覔的實保人交保出外限兩禮拜内歸楚○月前曹俊賢屢至洪阿二處滋擾經洪之主人謝阿奎拘送捕房大令訊供之下以曹供稱由末弁武生歴保至把總大令著押候吊到執照再行訊核昨日命帶曹至案問執照何在曹稱在英界北香粉弄義茂烟館籃中大令著押候繕成手札令洪往取○前者伶人羊喜壽控其徒胡和尙背師濳逃大令訊供之下著將胡並其母胡謝氏押候交還所用銀洋此事已詳前報昨日羊伶投案求追大令命提胡謝氏到案問因何不將所用洋銀繳出胡謝氏供稱求恩將小婦人釋出調度一切兒子可押捕房限初十日將洋銀如數繳案大令准之著押候覓保○前報記江永輪船司帳人黃雲卿控茶房潘阿發竊取寳銀洋銀對時表等物大令訊供之下傳同船茶房潘阿慶等人質對延至於今毫無頭緒昨日大令命帶案研詰潘仍執定前供大令與巴君會商暫准交人保出候傳原告質訊○又王嘉仁控虞生瑞欠洋銀一百四十餘圓訊責未繳分文昨日王投案求追大令著邀到中人於下期投案候訊○包採禀稱積竊王永桂屢次犯事此次又在北洋某輪船上竊取棉被一條當場拿獲解案請懲王供稱小的於初二日由鎭江到此不敢行竊大令謂此間竊案甚多爾究竟竊過若干次王供稱小的並未行竊大令著押候枷號半月期滿笞責一百板遞解回籍○包探禀稱偷兒郭阿三者在各碼頭上竊取藥材兹得當塲拿獲解案請懲郭供稱小的向當扛夫藥材在地上拾得大令問工頭何人供稱名阿康不知其姓問阿康肯保爾否郭俯首不答大令著押候枷號一月期滿責釋○陳鶴芳訴稱昨日天明時小的開門掃地扒手陳阿金乘機捱入竊去处鳴鐘一架當塲拘獲送案請追陳認竊不諱全無恇怯情形大令著押候笞責一百板贓給失主領去○包探禀稱林連有在小東門外萬里春茶肆竊取衫一件當塲拿獲解案請懲大令着押候笞責一百板○枷犯陳厚生枷期已滿帶案開枷押候交保昨以無人具保帶案申斥一番從寛釋出 
[分發人員騐看名單]  
　　新海防例掣籖分發主事胡文驈安徽光祿寺署止曹致恩浙江内閣中書黃梅瑞湖北王景沂江蘇　永勳河南知縣同知銜楊宜瀚四州州同王程廣西○新海防例指省分發道花翎二品頂戴松麟鑲紅旗滿洲江蘇花翎布政使銜升允鑲黃旗蒙古陜西知府郭懐珠江蘇浙江濮賢恒江蘇廣西同知沈維驄江蘇浙江江煇江蘇湖南周文充河南山東鹽運判趙普煦河南兩淮通判鄭德潤順天東河宋夢槐山西廣東知縣吳有林順天四川陳景華廣東廣西張繼内湖北四川李文斛湖北安徽王聘山西四川殷有鑒貴州廣西李端槩貴州四川沈秉權浙江江西章燾河南直汪敦元浙江山西梅鬱九陜西山西廖映旭四川貴州婁棟浙江四川周錫康江蘇浙江何亮榘湖北江蘇宋恒坊河南廣東廷良正黃滿山西直州州同兼襲騎都尉吳畲浙江直鹽大使藍和光雲南兩淮直州州判趙法周雲南四川州判樊肇光浙江湖南府經歴王學忠山西陜西沈克諴湖南湖北翁光奎湖南浙江林元定浙江江西蔡熙江西浙江陶霱采江蘇直縣丞羅振鋐湖南福建黃應磻湖南福建何廷璐雲南四川莊恒勤江蘇福建虞懋猷安徽直隸高藴杰江蘇北河楊申福江蘇北河蕭國鎭浙江福建張友芳浙江北河五品銜覺羅世謙正藍旗滿洲福建　淮沂江 
 
 

Page 4

 
 
蘇湖北馮恩浚浙江北河鹽知事郭肇陶湖南廣東　府照磨　劉芳慈湖南江西劉仁壽河南江西縣主簿蔣承烈浙江北河王兆麒順天江蘇鹽巡檢耿銀生直兩淮巡檢張慶棠直浙江羅毓芹直山西鄒梅卿廣東浙江胡樹榮浙江湖南續康正藍蒙山西白潤庠河南山西王闓懌湖南湖北蔣元臣湖南新疆尹啓熙湖南新疆劉玉瑛山東直李榮燊湖南廣東李慶昇安徽浙江從九　賴國榕 
廣東廣西丁度浙江湖南道倉大使張大麓江蘇陜西典史陳文蔚順天山西王耀煒湖北浙江宮祖奇山東山西李隆焴湖南浙东吳熙葆湖南廣西張錦榮貴州直蔣鵬程江蘇直包慶振江蘇安徽陶昌浙江廣東林正春四川江西陳照文河南山東謝豫浙江廣西樊肇芳浙江江西吳大幹江蘇安徽彭嵩齡湖北甘肅未入流顔希聖奉天江西周增榮順天四川李孝慈順天四川龍汝霖順天貴州蕭均湖南廣東顧致和江蘇四川陳福成浙江廣東○海防例指省分發鹽運司知事　沈秉慈浙江廣東○籌餉例指少分發司知江廷玨安徽東河　趙銘江蘇福建○勞績掣籖分發知縣王國珍安徽張炳華浙江巡檢沈暹江蘇○勞績指省分發直州知州藍翎陳先覲湖南安徽知縣盛鼎彝江蘇浙江張兆熊河南山西藍翎六品銜穆秉文湖南四川六品銜吳灝浙江四川府經歴陳壽圖順天奉天承啓廂白旗滿州直吳亮祖安徽貴州縣丞汪兆柳安徽北河沈瑞忠江蘇廣東王光炘江蘇廣東沈仙標湖南浙江州吏目張必㴻安徽湖南從九品吳泰元江西貴州○進士呈請分發知縣魏達文湖北○教習掣籖分發知縣袁牖江蘇○教習指省分發知縣徐普江蘇陜西馮道節湖北四川○議叙指省分發知縣劉燦藜湖北湖南○優　指省分發知縣曾鵬星貴州廣西呂遐繹河南浙江○截取呈請掣簽分發直州知州卜彦賓直○截取呈請指省分發同知徐兆灃山東山西倉爾楨河南江西直州知州萬錫珩湖北四川○應補呈請分發知縣俞又萊順天廣東布照磨周道濟順天四川巡檢婁德鏡順天貴州從九品孫汝龍浙江山西徐濂江西浙江梁汝枚順天奉天楊錫　浙江江蘇○坐補呈請分發典史馬秉鏞直河南 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂案]  
　　蘇州人馬錦春扭妻蔡氏並奸夫高阿金等到廨宋通剌於前日晚堂提訊馬供小的住居原籍向在蘇城顧公館當家丁蒙老太爺賞婢女蔡氏爲妻至今十載氏素來不守婦道於五年前來申據稱帮傭小人聞其與人姘識故於去冬同母移居滬地囑妻回家無如素性淫蕩拘束家中屢次與小的尋釁一味逞蠻小的不能管束以致肆無忌憚前月中竟出外不返四處招尋在會香里遇見與高同居囑令回家倔强不依無奈一併扭案叩求大老爺將氏發堂以便小的續娶並求將高責懲蔡氏供向在顧公館爲婢由老太爺專主配與馬錦春爲妻迄今十載五年前馬失業遊蕩將小婦人携帶來申抵押在李湘君妓院爲娼取去帶擋洋四十五元後有狎客高阿金將小婦人贖出因此與高姘識亦有數載而馬屢次來往向小婦人取錢使用今忽扭控求請察斷馬又稱小的並未將該氏抵押爲娼實被誣指高阿金供爲木匠度日與蔡氏姘識三載餘供支吾宋通剌訊明各供著馬錦春具結備查高阿金判責一百板具攺過切結一併飭釋蔡氏著掌一百下還押候送善堂　配○妓女金黛玉去夏控鴇婦羅金氏霸阻從良一案兹因該鴇控被捲物潛逃宋通剌判令將該妓押追曾記本報兹因妓在押患病禀請保番醫治前晚通剌提案騐視該妓患病屬實准覓的保釋出醫治俟愈後再行核奪 
[美界捕房紀事]  
　　本邑人曹春春家在吳淞路穿虹浜左近第四百三十九號開設茶肆藉博蠅頭江灣人譚湘湘等四人借宿肆中未知作　事業前日清曉乘曹不備竊取金約指銅面盆等物而逃曹知之卽投捕房控訴捕頭遣包探倪順泉查勘是實旋於晚間將譚查獲扭入捕房捕頭詰問原由譚諉爲同伴所竊捕頭令押候拿得同伴送案請懲○前晚黎副捕頭行至百老匯路見西水手某甲某乙醉態瞢騰沿途優滋向之斥責甲乙竟敢爲難捕頭大怒立喚二百八十號二百三十七號二華捕及某號印度捕將甲乙拘入捕房押至昨晨向之詰問甲乙始惶恐謝罪捕頭遂釋令回船○前日下午有一小車載鐵板五百餘斤行近漢壁禮路二百二十二號華捕告以所載太重恐途中有撞碰之虞車夫不依遂拘送捕房將情向捕頭直告捕頭謂姑念初犯不予深求如再違章當將車貨一併充公發賣車夫唯唯而退 
 
 
 

Page 10

 
 
   
 
 

Page 11

 
 
[光緒二十一年五月二十七日京報全錄]  
　　宮門抄○湘撫吳奏請移奬子弟片○又奏更換防營管帶片○又一奏勳裔請以原官兼襲世爵片○陜督楊奏委署鎭恊各篆片○又　奏續添防營及加募土勇情形片○將軍依奏留營大員病請開差調理片○又奏揀補佐領員缺摺○五月二十七日工部鴻臚寺廂白旂值日無引見○恭王慶福各假滿請安○陜西臬司李有棻到京請　安○松溎因伊姪以文職用謝恩○嵩山因伊孫以侍衛用謝恩○蘇嚕岱因伊子以侍衛用謝恩○連華景泰謝授左右監副恩○汪鳴鑾堃岫常明各續假十日○召見軍機李有棻鳳鳴○○吳大澂片再據湖南湘鄉縣知縣趙宜琛詳據舉人陳玉森等聯名呈稱該邑紳已故道銜州判禹壽元樂善好施將所積錢一萬八千一百一十串作爲育嬰積穀孤貧佈施盂蘭祀神及本族宗同祠支祠義學祀祖婚姻等項分别錢數多寡各立善會以垂久遠造具事實册結由縣詳請核奬適值護撫臣王廉卸事未及核辦移交前來臣查定例紳士因地方善舉捐銀千兩以上者請旨建坊給與樂善好施字樣如有應行　旌表而情願議叙者由吏部定議給與頂戴等語今湘鄉縣已故道銜州判禹壽元捐錢一萬八千一百一十串文分置由畝作爲本邑本族各項義舉核與　旌表之例相符該職業已身故現有親生嫡長子監生禹襄堯堪以移奬理合據情奏懇天恩俯准移奬監生禹襄堯給予頂戴以昭激勸除將册結咨送吏部查核外謹附片具陳伏乞聖鑒勅部核覆施行謹奏奉硃批該部議奏欽此○○吳大澂片再查各省防營如有更換統帶管帶人員前於光緒十五年十月間欽奉諭旨飭令隨時奏明等因歴經遵辦在案兹據幫帶親軍副前營提督謝之泰禀報代統親軍副前副中營提督雷震雲於本年四月初十日因病身故所遺防務應卽委員接統查督帶親軍副後營記名提督王紫田樸誠果毅曉暢戎機堪以接統經臣札委統帶副前副中副後三營督帶副前營駐紥衛州副中一營仍以都司楊耀盛帶領駐紥永州所遺副後營務委臣標左管候補遊擊譚鼎忠管帶駐紥郴桂一帶均歸王紫田統率除分别檄委咨部外理合附片具　奏伏乞聖鑒謹奏奉硃批兵部知道欽此○○吳大徵片再查定例公侯伯子男爵如應襲之人係六品以上文職請兼襲者兵部帶領引見時或照例承襲或令以原官兼襲恭候欽定等語兹據湖南長沙縣知縣沈贊颺詳稱巳故原任長江水師提督黃翼升前於克復蘇州省城案内奉上諭賞給雲騎尉世職克復金陵案内奉上諭江南提督黃翼升著加恩賞給一等輕車都尉世職欽此旋奉　上諭調補長江水師提督員缺欽此嗣因搜剿張逆餘匪殄滅直東一律肅清内閣奉上諭提督黃翼升著加一雲騎尉世職欽此三次　恩賞各世職前於同治十一年吏部咨覆照例併爲三等男爵欽奉勅書在案十二年因病奏請開缺欽奉　諭旨允准開缺調理欽此於光緒十八年六月二十二日奉上諭補授長江水師提督欽此遵卽回任光緒二十年恭逢皇太后六旬萬壽慶典奉　上諭長江水師提督黃翼升忠勇性成勳勞卓著由水師將校隨同曾國藩剿辦粤匪轉戰江南湖北等省克復城隘所向有功迭蒙先朝恩遇賞給勇號黃馬褂補授淮揚鎭總兵洊濯江南水師提督賞給三等男爵嗣因患病開缺調理前年補授長江水師提督賞給紫禁城騎馬本年正月欽奉懿旨賞加尙書銜治軍三十餘年整頓營伍實力操防克勤厥職方冀得享遐齡長倚任遽聞濜逝軫惜殊深黃翼升著照提督例賜卹加恩予謐並將戰功事蹟宣付國史館立傳其原籍及立功省分准其建立專祠伊子候選道黃宗炎著俟服闋後以道員卽選伊孫黃恩綬着俟及歲時帶領引見用示篤念勳勤至意欽此欽遵在案所遺三等男爵今據伊子花翎卽選道黃宗炎請先行兼襲仍俟服闋後請咨赴部引見由縣詳請具奏　前來適值前撫臣王廉交卸未及核辦移交到臣查卽選道黃宗炎現年二十八歲長沙縣人係已故提督黃翼升嫡長子例得承襲世爵俟服關給咨赴部引見可否令以原官兼襲三等男爵之處恭候欽定除將履歴宗圖册結咨部外謹附片陳明伏乞聖鑒謹奏奉硃批兵部議奏欽此○○楊昌濬片再署甘肅寍夏鎭總兵李良穆調省另有差委所遺寍夏鎭總兵篆務查有中衛協副將李泰山老成樸實堪以委署遞遺中衛恊副將員缺查候補總兵程文勝辦事勤奮堪以署理除分飭遵照外理合附片陳明伏乞聖鑒謹奏奉硃批兵部知道欽此○○楊昌濬片再臣於本年三月二十五日附奏添募營旗後嗣因撒匪負固抗拒勢甚鴟張官軍數路進勦分布尙屬不敷兼以附近循化莠回時有煽動情事若不就近加募防軍緩急殊無可恃續飭督標練軍左旗署左營叅將朱祥興鎭西左旂階州營遊擊王在耘鎭西右旗補用都司左俊卿以上三旗均添足一營河州練軍中旗補用總兵劉忠亮鎭南中旂補用都司蘇永發鎭南左旗補用都司朱昇達肅西左旂補用叅將易慶安以上四旗各添一哨親兵兩隊鎭夏前旗補用知縣聶邦克另添一哨武毅右旂瞿湜龍武毅前旗周文翔並飭招足一旂如額督標後營遊擊鍾本起募土勇五百名蘭州城守營叅將田達考署右營叅將許耀文各募土勇一百名補用都司潘廣湘募土勇二百名都司馬麒等分募土勇四百名凉標練軍補用遊擊王正堃另募水手四十名以上改旗爲營曁新募土勇或進赴前敵或留防後路護運至循化城守緊要該叅將譚應春亦加募土勇三百名又西寍鎭鄧增募番隊五營各照章分别給餉又新疆撫臣陶模前派提督蘇貴興叅將張宗文圓福春三員來甘招募三營先後成軍咨會在省現調赴巴燕戎廳甘都堂一帶扼要駐紥以資防勦該各營勇餉自應由甘給發合併聲明所有續行添足防營及加募土勇以備防剿各緣由除咨戶兵兩部立案外謹附片具陳伏乞聖鑒訓示謹　奏奉硃批該部知道欽此○○依克唐阿片再已革臺灣布政使于蔭霖前經奴才奏派督理後路一切事宜數月以來辦理妥善奴才深資臂助兹於四月二十六日詳稱舊患肝病迹近怔忡自春間觸犯卽日甚一日前因戰事方亟只得勉强支持今和局已定懇請離營入關尋醫調治至於經手事件糧餉轉運本有專局卽請就近移交以免轇轕等情前來查該前司患病委係實情自應准其離營調治除檄飭將經手事件妥爲交工並發給離營文件外理合附片陳明伏乞聖鑒謹奏奉硃批該部知道欽此○○ 
依克唐阿跪奏爲吉江咨送佐領員缺按照營章程遴選得力將弁分别揀補籲懇天恩俯賜照准以示鼓勵而䇿戎行恭摺馳陳仰祈聖鑒事竊奴才於光緒二十年九月二十六日准吉林將軍長順咨送三姓正藍旗佐領恩魁陞任遺缺來營請由軍管查照補放咨覆等因當查有鎭邊軍步隊統領伊通止黃旗花翎補佐領後再戴三品頂戴防禦富保自奏調黑龍江統帶鎭邊軍修築營壘教練三載頗著成效此次隨征止值前敵需人之際自應以該員坐補以資觀感遞遺防禦一缺查有該軍前營營官伊通正黃旗儘先恊領花翎記名防禦雲騎尉連科諳練老成堪以揀補咨覆在案嗣因軍務緊急未遑奏明又前敵各營將弁甚爲得力半多吉林兩省人員隨仿照軍營章程咨請吉林黑龍江遇有缺出分别咨送以便挑補等情去後光緒二十年四月十五日准護理黑龍江將軍齊齊哈爾副都統增祺咨送墨爾根城廂藍旗達呼爾佐領芮勒善因殘休致一缺來營查有鎭邊車中營幫帶呼蘭城正黃旗防禦儘先佐領世襲雲騎尉景色布驭軍嚴整勇敢樸實以之請補斯缺足資得力遞遺防禦一缺查有该軍右營營官齊齊哈爾城鑲紅旗卽補佐領儘先防禦世襲雲騎尉根喜强幹篤實勇於任戰堪以揀補再呼蘭正紅旗驍騎校德恒陣亡遺缺奴才前飭統領札克丹布揀保打仗出力人員補放旋據禀稱查有鎭邊軍五起馬隊營官黑龍江城漢軍正白旗護軍校奏留本省對品補用崇玉打仗出力勇往直前其平日整頓隊伍尤爲認眞堪以坐補等語奴才覆查無異以上各員皆自鎭邊軍成軍起練卽在營充差又各著有戰功相應仰懇　天恩飭部按照軍營章程各予頂補一俟防剿稍鬆再給咨送部補行引見至各該員旗翼不相當之處亦俟各回原省再有對調轉補以符定制是爲逾格鴻旋所有遴員揀補佐領各缺懇恩照准各緣由理合恭摺馳陳伏乞皇上聖鑒訓示謹　奏奉硃批着照所請該部知道欽此 
 
 

Page 12

 
 
[光緒二十一年五月二十八日京報全錄]  
　　宮門抄○陜督楊奏揀員請補都司摺○又奏仍以原擬之員請補守備片○江撫德奏恊解清淮勇餉片○皖撫福奏籌解内務府經費片○又奏停給洋操加餉銀兩片○川督劉奏匯解籌墊鹽觔加價銀兩摺○又奏恊解滇餉片○又吳恊解而批滇餉摺○五月二十八日内務府國子監鑲紅旂值日内務府引見十九名鑲白蒙二名○江蘇巡撫趙舒翹到京請○女○英俊假滿請安○江寗綏遠城將軍豐紳永德等請訓○吉恒因伊姪以侍衛用謝恩○瑞洵因伊弟補缺謝恩○立山請　十日○掌儀司奏初一日祭奉先殿載瀛行禮○召見軍機趙舒翹豐紳永德吉陞阿訥欽崇善○皇上明日卯初二刻升中補殿看版　○○太子太保頭品頂戴陜甘總督臣楊昌濬跪奏爲揀員請補都司要缺以裨營伍恭摺仰祈聖鑒事竊照陜西紫楊營　司員缺前經臣以儘先都司陜安鎭標中營守備胡成福請補嗣准部覆以該員儘先名次在後其名次在前尙有叚作杰等四十六員今請補都司核與章程不符行令另揀儘先人員請補等因前來臣查紫陽營都司員缺設處南山時有簽會名匪出没其間非熟悉地方情形之員難資治理隨卽在於儘先合例人員内揀選得留陳儘先卽補游擊固原城守營千總尹玉年强才練且在陜年久於該處地方情形極爲熟悉以之借補斯缺實堪勝任亦與部章相符合無仰懇天恩俯念員缺緊要准以該員尹玉借補陜西紫陽營都司員缺可期得力如蒙俞允俟接准部覆後卽行給咨送部引見以符定制除查取該員履歴清册另咨送部外謹會同陜西固原提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○楊昌濬片再臣接准部咨陜西　屬長武營守備員缺請以花翎都司銜儘先卽補守備張琳補授查張琳並未奏留陜西照章應歸甘肅候補雖據將名次在前石俊英等五員按名聲叙惟以甘肅候補人員請補陜西省守備之缺核與定章不符礙難議准行令另揀請補等因前來臣查花翎都司銜留陜甘儘先卽補守備張琳經前督臣左宗棠咨部註册於光緒五年十一月間准到部覆應自奉旨之日爲始　有陜甘二省題推守備缺出該督卽行題補以部中出有該二省題推守備之缺亦卽擬補光緒九年五月間又准兵部核覆保留陜甘儘先人員文單内並未區别留陜留甘字樣卽用此案儘先人員借升陜甘各缺者亦屬不少以二次部咨而論是該員張琳請補陜西長武營守備似於例案符合况長武地處通衢與甘肅接壤凡緝捕匪徒以及護運餉項巡視電杆均關緊要非精明幹練之員難資治理該員張琳勤幹有爲又歴署陜甘各缺於地方營伍極爲熟悉以之請補斯缺實屬人地相需臣爲因地擇人起見合無仰懇天恩俯念員缺緊要仍以張琳補受長武營守備以期得力如蒙俞允俟接准部覆後再行給咨送部引見俾符定制除該員履歴清册並已送部外謹會同陜西固原提督臣雷正綰合詞附片覆陳伏乞聖鑒訓示謹奏奉硃批兵部議奏欽此○○德馨片再查前准戶部咨議覆漕運總督奏添募兩營請由江西湖北湖南等省恊濟餉銀一摺光緒二十年九月三十日具奏奉旨依議欽此鈔錄原奏飛咨遵照計單内開漕督添募兩營奏請由江西湖北湖南三省漕項徵存欵内飭令各省每月各提撥銀二千兩按月由商號匯解餉局查照成案辦理旣據聲明清江待餉孔亟自應照案議准又接准署漕運督臣鄧華熙咨同前由飭令遵照部咨自二十年十月起尅日照數匯解以濟餉需各等因業經行據先後籌撥二十年十月起至二十一年正月止恊餉銀八千兩交商匯解赴淮兌收詳請奏咨各在案兹據署督糧道張瑄詳稱查江西應解前項勇餉先係發交商號匯兌兹據商號以東北軍務日報奇緊不敢承匯自應委員造解以濟急需今又在於道庫續收漕項項下動撥銀六千兩作爲光緒二十一年二月起至四月止三個月恊濟清淮勇餉遴委袁州衛千總陳鴻春領解於本年三月二十九日起程前赴漕運總督臣松椿清江行署告投交納詳請奏咨等情前來臣覆核無異除咨戶部曁漕運總督臣查照外所有籌撥光緒二十一年二月起至四月止恊濟清淮勇餉銀六千兩交委領解起程日期緣由理合附片陳明伏乞聖鑒謹奏奉硃批戶部知道欽此○○福潤片再准戶部咨另籌内務府光緒二十一年分常年經費案内指撥安徽省銀一萬兩無論何欵照數籌解内務府應用仍遵向章於六月前解到一半十二月初間解清等因當經行司籌解去後兹據署布政使員鳳林詳報在於司庫地丁正項項下先行籌撥銀五千兩又於耗羡内遵飭隨解平抬等費銀一百六十五兩一併飭委卽用知縣步延慶解赴内務府衙門交納以濟要需等情具詳請奏前來除分咨查照外謹附片陳明伏乞聖鑒謹奏奉硃批該衙門知道欽此○○福潤片再安徽省城練軍步隊二千名於光緒十六七年間經前撫臣沈秉成飭習洋操次第教練精熟先後奏准每名月加餉銀五錢歴經照支造報在案該練軍於上年十月間調出一千六百名拔隊北上奴才酌定行營餉章每月給銀四兩二錢使與湘淮各軍相同較皖省防營向章稍有增益本年二月准欽差大臣兩江總督臣劉坤一咨關内外兵勇雲集糧價日昻奏明徵調各營一律津貼米價四成等因亦經轉行照發體恤兵艱而皖省各項餉需供支竭蹶亟應撙節所有奉調出征之練兵與留在皖省防守江口砲臺練軍砲隊百名原定洋操加餉銀兩擬卽一併停止給發以紓餉力謹附片具陳伏乞聖鑒敕部查照謹奏奉硃批該部知道欽此○○開缺四川總督臣劉秉璋跪奏爲匯解籌墊鹽觔加價銀兩發商攺解上海道衙門交收恭摺仰祈聖鑒事竊臣前准戶部電開川鹽加價十萬速解凑還洋款等因當經該司道等先行墊解銀一十萬兩於三月二十三日發商匯赴戶部交收在案正奏咨間旋據上海道劉麒祥電開五月初九日應還神機營洋欵奉部撥川鹽加價十萬立飭速匯滬買槍湊還等因隨卽轉行去後兹據布政使王毓藻鹽茶道張元普代辦滇黔鹽務局題奏道王季寅截取道殷李堯詳移遵查前解川鹽加價銀兩部電湊還洋欵併未指明解滬兹奉前因自應改解上海道署交收湊還洋欵現湊得愼黔鹽務局壬辰綱鹽票鹽銀六萬兩鹽課稅銀一萬五千兩茶課稅銀一萬五千兩富榮官引局稅羡截銀一萬兩共銀一十萬兩仍援歴匯成案照體鑄庫法兌足仍交西商日昇昌等號承領限於本年五月二十三日匯赴上海道衙門交收所需匯費銀兩先由司庫墊發仍由道庫籌還歸欵等情詳請奏咨前來臣復查無異除分咨查照外理合恭摺具陳伏乞皇上聖鑒謹奏奉硃批戶部知道欽此○○劉秉璋片再查官運局認解雲南抵捐銀二萬五千兩又奉部議原奏解部之餉每年分撥雲南恊餉銀六萬兩又奉撥雲南練餉銀每年二十萬兩所有光緒二十年應解銀兩前已報解清欵奏咨在案兹據代理滇黔鹽務局題奏道王季寅截取道殷李堯會同布政使王毓藻鹽茶道張元普在於徵存鹽引稅羡項下撥出抵捐銀六千二百五十兩協餉銀一萬五千兩二共銀二萬一千二百五十兩作爲二十一年春季分應解雲南抵捐恊餉之項又於徵存鹽引稅羡釐金項下撥出庫平色銀五萬兩作爲二十一年頭批滇省俸餉均於四月初七日發交雲南駐瀘催餉委員伍春濚承領轉解雲南藩庫上納等情詳請奏咨前來臣覆查無異除分咨查照外謹附片具陳伏乞聖鑒謹奏奉硃批戶部知道欽此○○開缺四川總臣劉秉璋跪奏爲撥解協滇頭批月餉銀兩交商匯兌日期恭摺仰祈聖鑒事竊查川省每年奏撥恊滇月餉銀三十六萬兩援十二年成案籌撥銀十八萬兩並二十年分應解銀兩業已報解先後奏咨在案兹據布政使王毓藻詳滇餉待撥孔殷不能不極力籌濟以維大局現於司庫湊得二十一年捐輸銀三萬兩折放官票核减銀一萬兩共銀四萬兩作爲二十年頭批恊滇新餉仍援歴屆成案於光緒二十一年二月二十八日發交滇商天順祥票號承領限於本年三月二十八日匯至滇省藩庫兌收所需匯費銀兩仍由滇省支給以符定章等情詳請奏咨前來臣覆查無異除分咨查照外所有籌解二十一年頭批恊滇月餉緣由理合恭摺具陳伏乞皇上聖鑒謹奏奉硃批戶部知道欽此 
 
