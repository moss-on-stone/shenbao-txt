# 1934 - 272 - 4908789

 

Page 1

 
 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肬草存案曰敖氏傷塞金鏡　曰痎瘧論疏曰達生編曰扁鵠心書曰本草崇原曰侶山堂類辨曰學古診則集前明及國朝諸名醫箸述彙輯成編誠醫學之準繩後人所宜奉爲圭臬者也原板久已模糊茲本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[論英兵船悞用藥彈事]  
　　執筆人閱昨報譯記華歴七月初七日英法交界之海面有英兵船佈陣合操適日本新製之富士兵艦寄泊於此英兵悞將藥彈入砲內轟然聲震彈從富士烟囱旁掠過墮入海中英水師統領急命某弁赴富士艦告以故且致歉𢗑不禁喟然而歎曰有是哉事雖細微而其中關係誠不小哉夫英兵船之演砲固分所當然也其於砲中悞入藥彈亦兵士之偶不經心也豈有所甚惡乎日本而藉以擊其新製之船且亦惟掠過烟囱並未擊斃一人擊傷一物也卽使船中統領祗責司砲者之粗心浮氣而不復向日艦道歉忱亦安見日帥之必向英船饒舌乎顧英人深知日本之明時務者也考之公法凡海峽兩岸屬於一國則一切皆歸一國管理今英船在英法交界處操演是其地固英與法共之者也英與法旣共之豈日本人獨不能將船泊之日本人旣得於此泊船而驀受此意外之驚恐使竟執公法以向英船詰責英船統領其將何說之辭故不得不先致歉忱使日帥不復能呶呶責問英殆善爲彌縫者哉我乃知英與日之交際爲甚深焉間閱西字報載英日二國本訂期在北海道合操以一較車士之優劣今聞此舉忽然中止在局外人揣測咸謂俄人方觀兵於海參喴境上英日倘有此舉恐俄人猝然繼軌而前故一旦斂其荼火之容以免他人疑竇獨僕則以爲不然夫英國水師律例素號精嚴兹忿於操砲之時以藥彈實砲中掠過日船之畔安知不有匪黨混入隊伍之中意圖轟毁日船以觸日人之怒使合操之際而驀肇此種巨禍日人勢不能默爾而息暗受其虧他日者自必交誼頓疏馴且以干戈易玉帛故毋寗罷此盛會俾得息事寗人英人之心蓋已不言可喻否則俄人於海參喴一帶久已厲兵𥞊馬汲汲不遑豈一合操卽有釁端而不合操卽能安謐乎抑嘗閱日本國民新聞略謂朝鮮一地關係至重日與英必已訂有專約以阻俄人南下之勢如俄國軍隊有蒞朝鮮國境者英日軍艦必連衡以從事竊以爲朝鮮之興廢與英國有何相關特是朝鮮而淪於日人日人雖得自稱爲亞細亞洲主盟在英人視之直癬疥之疾耳苟朝鮮而爲俄有則俄人旣得冬令不膠水之海口兵艦卽可以隨時來往自由日人之勢就衰俄國必致益恣其强悍日後以兵力助其商力東方商務英人將日卽於疲此所以必結好於日人自甘低首下心而不敢以一砲彈闇其釁隙歟然則日船旣受此砲彈之驚何以不先向英船詰問曰日人惡敢當英之鋒銳日人惟好以大言欺世耳其船雖鞏固其兵雖精强僅足以挫我華兵耳以當歐洲之弱小諸邦尙不知鹿死誰手更遑論夫强而且大之俄故欲逞武力於東方勢必結英爲奧援英與俄正互相匹敵英助日則俄人必畏首畏尾日苟離英也俄人卽長驅直入夷朝鮮而郡縣之日人雖栩栩然自命雄强以當考殺克之兵不待轉戰移時有立見其旗靡輙亂者至於海面則雖有橋立嚴島八島富士諸巨艦以視俄國波羅的海之兵船白餘號强弱之形旣判衆寡之勢更殊故必固結英人使俄如投鼠者之忌器又安肯因此虛驚之受致失英人之歡心耶僕請以數言斷之曰此一役也日之不責備夫英船英之必遣員以謝過皆有深意存乎其間正不得以事屬細微而謂其中之無甚關係也 
[本館接奉電音]  
　　昨日上午京師飛電傳來上諭五道敬謹譯登○九月初五日奉上諭徐樹銘著來京供職浙江學政著陸寳忠去俟出闈後卽赴新任毋庸來京請訓欽此同日奉上諭徐樹銘現在補授都察院左都御史未到任以前著許應騤兼署欽此同日奉上諭兵部尙書仍著廖壽恒兼署欽此同日奉上諭禮部左侍郞著徐會灃兼署欽此同日奉上諭王文韶奏永定河伏秋大汛搶護平穩獲慶安瀾一摺本年伏秋汛內迭次盛漲經該河道督同工員設法搶護全工一律平穩現在節逾秋分仰荷神靈默佑獲慶安瀾實深寅感發去大藏香十枝著土文韶祗領交永定河道陳慶滋虔詣大王廟敬謹祀謝以答神庥餘著照所議辦理該部知道欽此 
[文章有價]  
　　越南同文日報云本年河南秋試操觚負笈者已于于而來不至有階前盈尺之嘆考之本國每年士數日增知兵革已安故絃歌益進計同慶三年試士僅六千六百九十人至成泰三年多至九千人成泰六年又增至九千七百七十二人本年更增至一萬二千人原額舉人五十三人秀才一百五十九人當成泰三年舉人頂添取三名共五十六名秀才添取十一名共一百七十名旣而舉人又添取十二名共六十五名秀才又添取三十六名共一百九十五名洎成泰六年舉人添取七名共六十名秀才添取四十一名共二百名想今科解額必又倍勝於前矣又云西歴本年八月三十一日與九月初一日考試諸生從西學者許由安阜塲支餉肄業屆期應試者九十二人預頂者二十八人內南定塲者八人入行桃塲者七人入北寗塲者三人入海防塲者三人入道堂學塲者二人入致和會者二人入私塲者二人入夜學塲者一人觀今年諸生術業日精勝於往昔可知蒸蒸日上將無止境焉 
[塗山鬥牛]  
　　越南同文日報云西歴九月初五日海防塗山八社有鬥牛會循舊例也是日卽越南八月初十日八牛出鬥環近居民往觀者肩相摩趾相錯其始也兩牛出一人取旗拂之牛各奮力大吼而前角相抵力相敵所謂洵武且力者固不相上下也久之其一不敵奔而逃其後諸牛以次而出然皆不及前二牛之武力會終無一傷斃者 
[杞憂代切]  
　　英國駐紥福州領事亞連氏具報云往年中日搆爭干戈相見中國遂大敗然中國人民未嘗以大敗之故驚醒睡夢也古語有之犀利之刀持以斬人雖至身首異處人亦不覺刀之加其身也此語正似中國現情矣夫中國自戰後悉失其艦隊挫其精銳苟擬恢復其國威亦不能一日以挽回也况其賠欵頗鉅其通商條約甚爲外人所阻撓其否運可勝言哉然中人恬然不悟殊令人不堪其憂也夫中國財政制度分而爲二一爲中國政府之財政卽徵之於各省也一爲各省之財政亦徵之於所管轄之下也中國財源止出於此在平時善養其兵則苛歛亦可以支持然今旣賠餉於日本假令有更興陸軍或再興槍砲廠等事國用多端費用行將不給况其商務衰頽如產茶之額日有减色中國現情如此仍不知廣開內地盛舉商務之利鐵路未興一條之道路未嘗開通昔日之中國與今日之中國尙 
 
 

Page 2

 
 
有何少差異哉夫中國往古文明之開旣先於我英人等以山野爲巢宅之時矣以今思昔中國果有何進境乎又果爲何等活動乎一思至此則惟增惻怛耳說見南洋新加坡叻報 
[暢談疫患]  
　　意大利國羅馬都城聞印度之患瘟疫也因請各國派員會議辟疫之注各國皆許之關心大局之善士不禁浩然長嘆曰世之營營逐逐者類多專謀利已不顧損人庸詎知人已之間大有息息相通之勢乎今特就疫言疫一千八百六十二三年間中國有髮匪之禍上海難民聚集穢氣薰蒸爰有霍亂之證自滬傳染至廣州香港新嘉坡印度土耳其而入歐洲更蔓延以至美洲病根始絶前年廣東有奇證或名之曰鼠疫傷斃人命不計其數且自粵傳染至香港汕頭厦門等處旋改道而西今已至印度至波斯他日必將過土耳其而入歐洲宜乎意國之先籌備禦也若夫傷風之證雖曰小病亦不得謂非疫類是疫也起自俄屬之中亞細亞洲往西而復往東今已環繞地球者三次尙未能消痰止咳然則謂人有病而我不于者豈其能避入牛角之尖乎嘗聞英之富室往生自命不凡謂我與貧民相隔非同天壤卽萬里耳以余所知之富室女某氏珠圍翠繞養尊處優宜不致沾染腥膻忽成穢病也忽而呻吟床蓐不啻蓬女子貧病交侵徐而察之始知此女酷喜乘馬馬之鞍韉等物務極鮮妍病起之前自向肆中購就上品錦縀雇女針匠縫製馬衣針匠携縀歸而其女適患寒疾家貧無以得煖具卽以馬衣之錦縀覆之迨製旣畢送交富女細膩熨貼喜可知也而不知病勢之所伏卽在於此此而猶詡詡然曰我無求於世人之疾痛疴癢我視之如秦越之相肥瘠也其可乎其不可乎說見南洋新加坡叻報 
[斟酌撥勇]  
　　月前廣東羅定州紳士因地方不靖來省請勇督憲譚宮保許將陽江所駐安勇酌撥前往旋復有陽春縣紳士黃樹基等赴督轅遞禀宮保批示謂陽江相距非遙擬請抽撥陽江安勇就近捕匪事尙可行惟羅定州請勇已飭就陽江酌撥究竟孰緩孰急應由肇陽羅道察度情形次第辦理具報仰廣東按察司卽速移行遵照詞抄均發仍繳地方多盜兵勇不敷大帥之調濟良難杞人之隱憂正切矣說見廣州省城博聞報 
[大興西學]  
　　九江采訪友人云目下江西一省風氣大開德靜山中丞翁筱山方伯張筱船廉訪及皮鹿門梅少巖陶太史三長教迎機利導務將西學振興前月經訓書院肄業生熊羅宿曁舉貢生監胡發珠等數十人聨名具禀請與中西學堂及藏書樓中丞方伯先後批准幷飭籌經費數萬兩由鄒殿書部郞總其事部郞力辭不允旋由皮長教函達湖南巡撫陳右銘中丞請其轉囑部郞務出爲玉成其事 
[盜案續誌]  
　　蕪湖采訪友人云八月二十五日傍晚安徽寗國府屬宣城縣城內萬源錢莊被盜刦去三千餘金報經營縣各官派兵恊捕四路分追夜間卽由練軍前哨哨弁葉君重至離城三十里之孫家埠拿獲一盜解縣訊鞫此已見諸前報者也兹聞是夜葉君追至孫家埠附近時月黑天隱微聞林中有人竊竊私語試放空槍嚇之果見四五人飛奔而出葉君遂督兵自後窮追旋有一人絆倒於地因得成擒立時解至宣城縣署搜其身畔藏有洋銀八十枚辨認包紙圖記均係萬源所失原贓因之加以嚴刑遍認餘黨至二十八日上午又由練軍副哨詹君協捕在距城八里之紅林橋擒獲盜黨三名起獲刀械洋銀寳銀鎭憲聞之添兵前去　獲解縣訊出盜黨共三十餘人籍豫省皆廣德孝豐山內墾荒之客民近因宣城縣龍明府交卸有期出示减價折收漕銀每日斯巴尼亞銀一圓可作制錢一千三百文鄉民爭先上兌縣署每日所收洋銀皆彚交萬源存貯因而生心行刦約定是日黃昬時候紏黨前往先將左右鄰鋪紛紛亂擊使人惶恐異常然後蜂擁至莊中恣情抄掠迨闔城文武聞警兜捕則已天空海闊魚躍鳶飛矣洎天曉鄉人之來城拾糞者就途中拾得洋銀數枚數十枚次日府縣各官恐盜黨或有因緝捕過嚴避入城內破落戶者因將各城門通加扃閉挨戶搜求擾擾昕宵竟無蹤影遂又加協勇遐邇躐緝當不難按圖索驥法網全張也 
[尼菴被算]  
　　杭省東園吳家菴爲比邱尼焚修之所田產頗多香積廚中紅陳充足每年所入頗有盈餘前歲爲偷兒所乘竊去洋蚨二百餘翼報案未獲本年八月下旬某日忽來二人口操北音欵扉而入游玩多時始聨袂而出二人皆衣服翩翩自稱爲某大憲之親戚尼頗敬禮之奉茶獻點備極殷勤詎料二人去後所儲抽屜中英蚨四翼則已不翼而飛復至箱內查點又失去洋銀二十四元然終未知被失之由此二人者殆所謂鐵算盤之流耶 
[巡查嚴密]  
　　鎭江訪事友人來函云邇日鎭城印委各員查緝烟館城門密益加密每至上燈以後城守營八旗營督率兵勇向各烟館稽查勒令於二砲時息燈不准留人寄宿二砲後復又往查如有不遵功令及人數與門牌不符者將烟館立提嚴辦房屋發封總巡周錦堂都戎亦躬親邏察凡街巷木栅均令二更下鑰非緊要公事不准私開副都統吉統制又於各城門額兵之外每門加派勇丁數人稽查出入一切布置較冬防尤爲嚴密此誠未雨綢繆之計也 
[白下巿情]  
　　金陵省垣各物昻貴貧民購取維艱如俗所云開門七件事其價均視往歲倍蓰柴薪一擔近售至靑蚨三百八十文蔴油每兩約售十餘文有奇而巿上米價上者亦增至英餅四元一角園蔬每斤必需三十餘文其餘膳羞若猪肉鷄鴨等無不加增闤闠食力者咸爲之愁眉雙鎖焉 
[留算交代]  
　　浙江正任烏程縣徐大令前奉藩憲飭回本任其署任之襲稼生明府交卸後專丁來省禀報暫留湖郡候算交代 
[委查拯嬰]  
　　寍郡訪事友手畢云寗波鄞江橋一帶向有拯嬰公所近因舊董李三槐年力就衰道憲吳觀察另延舉人鄒宸笙貢生張錫範二人爲董事幷擬在城中天寗寺旁養老堂內添設拯嬰總公所月之初一日扎委分局蕭勉夫別駕同鄒張二紳前往鄞江橋之公所查察已於昨日回郡矣 
[太守巡]  
　　嘉興府宗郡守於本月初二日乘扁舟一葉往王江涇鎭舉辦保甲並周歴圩田際此秋風薦爽禾稼將次登塲殆亦古者司稼巡行之意也當晚卽行遄返舟抵北馬頭隨命騶從呼殿入署六街三巿已燈火通紅矣 
[幾釀飛災]  
　　本月某日嘉興北門內下塘街某姓家以燃放爆竹遺火於物頃刻間烟霧迷漫大有炎炎之勢幸卽知覺急爲撲滅待近處水龍聞　馳至則已安靜如常矣 
[漸落]  
　　鎭江訪事友人手畢云中秋後江流日漸退縮上月杪上游忽又暴漲江邊水跡高過前痕數寸至初三日水勢始殺現在察閱岸坡約退去六寸之譜 
[蛇毒可畏]  
　　鎭江訪事友人來函云南門某姓因鳩工築牆掘地見穴內藏一蛇擊而斃之黑色細鱗首有角直而不屈重約十餘斤當擊蛇之時諸匠人多有中毒而死者死時遍體皆作黑色後有往觀者中其氣亦死死時其體黑如前餘毒之甚竟至如此亦可畏矣 
[疫癘未息]  
　　杭省疫癘月餘未息鄉間有舁温元帥像出巡者而城中因官憲申禁未敢舉行大街小巷咸集資延請僧道禮懴或在廟演劇禳之 
[盜犯病斃]  
　　浙江杭州府屬之海寗州盜犯王進田前者解省過堂審訊得實罪應斬首以未奉部覆寄禁杭府監中上月因患時疫當由官醫診治服藥罔效於二十九日在監斃命林太守據司獄官禀報後札飭仁和縣蕭邑尊帶同仵作刑書前往相騐騐得該犯委係因病身死 
 
 

Page 3

 
 
禁卒人等並無虐待等情大令隨命備棺收殮封識回署循例先行拈香升堂排衙卽赴上憲衙門禀報幷詣府轅銷差 
[緝查索詐]  
　　蘇垣西城橋某顧繡莊子某甲上月杪某夜黃昏時由某處收帳而歸道經吳縣署突有流氓夜班小癩痢及擡轎阿毛等數人將甲軋住强欲借錢甲不允當被按倒街心併力兇毆直至徧體鱗傷猶不釋手幸經傍人不服齊聲喝止若輩始一哄而散時適有總捕署當差這某乙目擊情形因卽禀知劉司馬司馬素悉此輩兇橫遂於本月初四日飭差協同地甲按名拘拿務獲究辦 
[嚴辦流氓]  
　　蘇省長洲縣汪瑤庭大令履任以來卽以保衛地方爲已任勤政愛民政聲卓著而於查辦流氓尤覺不遺餘力每於宵分時微服出巡遇有拆梢打降等車立卽拘案嚴辦現訪得著名流氓數十名密飭幹差按名掩捕務期一網打盡爲民除害並飭造成巨枷二十副站籠　　具加厚小板若于支專爲嚴辦流氓所用復出示曉諭略謂無論軍民人等如被流氓欺負許卽隨時扭控不須遞禀云云說者謂現任總捕　　　司馬查辦流氓已極雷厲究以省垣地方遼闊耳目難周兹得汪大令相助爲理誠吳下庶民之福也 
[禮斗]  
　　杭州采訪友人云俗傳九月初九日爲北斗九皇聖母誕辰好事者例得就各寺院設立斗壇自初一日起至初九日止唪經禮　　　　相上下不下二十餘處而以吳山之寳敬璣衡兩壇爲尤盛寳敬設在太歲殿裝嚴一切璀璨光華甲掛之屬俱用黃縀繡成各式花燈尤　　　　妙壇中張掛畫幅非宋卽元時下俗工不屑攙入也桌上則商彝周鼎光怪陸離游人見之如入波斯域裏璣衡壇向在府城隍廟今則移　　　閣前門緊對西湖飮淥餐赮爽人心目鋪陳一切又復簇簇生新羽士先於八月二十九日熏壇是日久雨新晴秋容如繪騷人墨客尤爲裙屐聨翩云 
[賢侯政績]  
　　九江附郭之德化縣襟江帶湖頗擅形勝邑南鄉姑塘一帶近接湖濵居民以堤爲保障日前南風大作鄱陽湖中波浪掀天堤居下風勢將潰决適邑侯梁蔭南明府因公至姑父老紳耆將情形急爲禀達明府得悉之下卽往踏勘見勢甚岌岌深恐搶護不遑遙拜大王廟求黿將軍威靈以保民命不意一誠有感神力效靈登時風息浪平堤埝無恙士民頌之咸謂非明府之實力愛民安得神靈默佑也 
[圖詐被控]  
　　蘇州采訪友人云章某不知何許人亦不詳其所操何業年近而立衣履翩翩近由上海挈一女郞至省垣賃屋大石頭巷附近鶼鶼鰈鰈形影不離諸張陳孫四流氓見而生疑因於本月某夜黃昏時驀地闖入聲稱捉姦縶以黑索章懼願以不動尊爲和事老若輩大聲曰非以洋蚨二百翼爲乃公壽莫思輕易過去也章滿口應允先付若干餘約期交楚若輩始欣欣然取之而去事後章愈思愈忿爰將細情繕成禀帖赴長元吳三縣署控陳汪李賴三大令准詞飭差將四流氓按名拘拿務獲究辦 
[潯上官塲紀事]  
　　九江采訪友人云關道誠果泉觀察札委候補縣蔡貞甫明府管解餉銀進京於日內起程○九江招商局總辦黃梅西太守史錫之司馬接奉滬局信飭將潯局所管地叚測量繪圖呈報太守及司馬於上月二十八日遵照開辦矣 
[上海官塲紀事]  
　　新簡刑部左侍郞前江蘇巡撫趙展如少司宼交卸蒞滬舟泊新閘大王廟馬頭今晨乘輿至已故江海關道劉康侯觀察靈前吊唁旋赴各衙門謝步前導有撫標親兵二十名及材官傔從至亭午卽折回舟次聞滬上官塲擬於斜橋畔北洋務局設筵公宴明日少司宼卽須附招商局富順輪船赴天津矣○新任蘇松太兵備道兼江海關監督蔡和甫觀察擇吉本月十一日親詣城隍廟拈香循舊例也○松江府恩詩農太守曁婁縣夏大令均於日前來滬恭迓新任蘇撫憲奎樂峰中丞在滬南大碼頭舟次小駐等情已紀報端兹悉太守等業已公畢前日特往文武各衙門辭行擇於昨日淸晨乘坐官舫用小火輪船拖帶回松本埠印委各員咸詣江于恭送 
[吊客如雲]  
　　鄧壯節公之太夫人仙逝後皇上頒給訓子有方匾額昨日由太夫人之文孫字贊朋者假壽聖菴設幕開吊署海關道蔡和甫觀察提右營叅將周元龍叅戎松海防同知劉乙笙司馬上海縣黃愛棠大令英界讞員翁笠漁大令法界讞員鄭景溪大令咸往吊唁素車曰馬爛其盈門 
[舉殯有期]  
　　前法界讞員葛蕃甫大令卸署靖江縣事挈同瀛眷回滬仍駐法界公館馬路晉安里上月某日夫人王氏因病歿於寓所昨日適逢五七之期滬上各寅僚及同鄉之有戚誼者咸登門吊奠素車白馬充塞於途聞定於翌日舉殯至四明公所暫厝然後擇期安窀穸云 
[食魚宜愼]  
　　甲乙二木工僦居虹口新記浜路第三十五號屋內往各作塲做工前日購得脚魚一尾至工畢歸家煮而分食並沽酒對酌醉飽後卽各偃臥直至昨晨日上三竿甲等毫無聲息鄰人疑之破扉而入見甲已體冷於冰魂游地府皮膚皆作紫黑色乙尙在喘息惟氣弱如絲因喚三百零九號華捕將情告諸捕房未知若何了理並聞甲名傅阿四年三十一歲寗波產乙名凌明生與傅同鄉云 
[遷地爲良]  
　　雛伶天娥旦卽張玉金因天福戲園短付工貲不願登臺演唱旋復涉訟於英界公堂讞員翁笠漁大令判令演至本月十六日後再補演十日天福執事人則須先將所欠付淸茲悉天福園主以無力措付特浼介紹之伶人郭秀華韓少山出爲理勸補演之說作爲罷論以後張伶至他園演戲悉隨其便張伶首爲之肯遂於前日具結銷案另應丹桂戲園之招矣 
[混沌難鑿]  
　　一竅不通已登前報兹悉某姓將孩送往女醫院求治醫生騐得孩糞閂內生有橫骨並無孔竅且大腸係橫生雖廬扁復生亦難奏其神術大約閱一禮拜卽須斃命云 
[綠衣爭寵]  
　　本邑大東門內兪天順漆棧係安徽旌德縣人兪雲堂所開操奇計贏家咨甚富邇者購得朱氏舊宅鳩工修葺煥然一新自南姚家弄綿延至北姚家弄崇樓傑閣華麗非常已生有一子三孫矣前年復納僑寓南匯縣境周浦鎭之金陵人吳姓女作妾吳女早經許字童養夫家吳貪身價之昻遂令琵琶別抱女亦願爲富家妾不甘窶人妻見金夫不有躬蓋早已筮易而得之矣未婚夫金咸齋忿甚邀同媒妁檢出婚帖投南匯縣署控呈汪蘅舫大令連訊數堂得有端緒爰派差來滬關提吳女兪大懼托病不出浼某孝廉爲之介紹費去數各金訟事遂解未幾大婦氣忿成疾而死吳女漸視大婦之子肉中剌眼中釘指桑駡槐百般爭吵兪溺愛倍至令子若孫覓屋另居至前日兪忽患毒瘡溘然而逝其子一聞凶耗急卽匍匐奔喪昨爲大殮之期吳子定欲以已之所生爲長子兪子不允爭論間旋由親族爲之調停正不知若何了結也 
[串騙宜懲]  
　　湖南某邑人某甲向在吳淞某營當勇前日携洋銀來滬購物途遇乙丙二人殷勤欵洽邀至四馬路閒遊並爲之覓定寓所入晚同宿一房翌日乙偕甲出令丙少坐房中至中途乙乘機逸去及甲回寓始知鋪陳行李已被內席捲而逃悵悵無之擬回吳淞計議行至小東門外適與乙遇遂扭交某號巡捕送入捕房捕頭問悉情由命將乙押候解送公堂禀請鄭大令訊究 
[販田轇轕]  
　　前有地販王桂祥楊子蓮者投上海縣署互相訏控前日黃大令倩蔣刺史提訊王訴稱陸續購買之田悉由楊售與曹姓另有三畝共收過現銀一千二百兩及洋銀四千八百圓當被楊欠洋銀六百餘圓向索無著叩乞訊追楊供稱生員與王合販田地除付伊外祗欠洋銀二百四十圓現在伊忽欲索取六百餘圓實屬無理取閙刺史謂楊曰爾之昆季行前曾與瞽人蔣芝春涉訟限日繳洋銀一百圓延不繳案因卽押追爾豈未經憶及耶楊供此項洋銀應由胞兄措繳旋有蔣芝春者訴稱月間由伊兄將洋銀交付實被伊勒住楊父錫耕供稱蔣之洋銀現著伊昆季速行繳案可也叩求免押剌史准之謂兩造曰察閱禀內殊多支節遂飭差協同將帳算明禀候核奪 
[求保兇徒]  
　　小船戶羅掌寳前因持刃戳傷顧昌郞等三人控經上海縣黃大令訊供管押前日埠頭計南泉等投案具保大令倩蔣剌 
 
 

Page 4

 
 
史提訊計及楊阿狗王錫榮同禀稱小的等充當埠頭之役王炳章供稱開設生泰米行旌又同供稱羅之老母患病沈重是以具狀來保出外後是當安分營生不敢再犯如違惟小的等是問羅一再求恩刺史飭計等呈具保狀備查羅押候傅原告訊明再核 
[無賴宜懲]  
　　新閘一帶繅絲廠林列昨日爲西人禮拜之期各廠一律停工諸女郞咸於淸晨掠鬢簪花呼姨喚姊蓮鈎細碎同賞芳辰某女郞由新馬路左近某弄中珊珊其來正欲喚坐東洋車忽有小流氓多人品足評頭恣情調笑女郞怒甚柳眉倒竪扭住一人舉麻姑仙掌擊之致同黨各流氓紛紛將女郞扭毆旁人見而不服欲喚巡勇拘拿各流氓見勢不佳始紛紛如鳥獸散 
[法界捕房紀事]  
　　積竊某甲前因犯案經鄭大令判令管押捕房未久卽乘間逃逸前日又在行駛長江一帶某輪船竊取衣包失主當塲拘獲送入捕房捕頭令押候堂期解請大令訊辦○昨日午後二點鐘時有一野鷄馬車由南而北馬忽𧿧𧿇御者控勒不住駛至公館馬路新街口將某老嫗撞翻蹗破頭顱血流如注旋經某號巡街捕將馬夫拘入捕房捕頭令舁受傷人至某醫院醫治馬夫則押候解送公堂 
[美界捕房紀事]  
　　江北某邑人陸惟門昨早至虹口北蘇州路欲附某航船遄回原籍及登舟與搭客等各煮飯果腹因與陳金郞爭取切菜刀以致起興互相爭毆陳力大非陸所敵陸忿甚遂取切菜刀砍中陳肩血流如注諸客大譁登岸喚三百十八號華捕到來將二造一併拿送捕房捕頭飭將陳送往同仁醫院施治陸押候解送英公堂訊究○偷兒陸益之前日下午溷至虹口公和祥碼頭竊取廢鐵約八十餘磅負之而逸途經包探石金榮緝獲拘解捕房押候解送英公廨訊辦○江北人周阿法在浦左祥生船廠充當小工前日午後工作時乘間竊取舊鐵三十四磅爲更夫某甲所見當卽拘獲扭送捕房請爲懲辦捕頭令押候送廨訊究○昨午有偷兒杜阿狗掩入西華德路福和里粵人某姓家竊取綢衣若干件途經包探洪阿寳緝獲拘入捕房押候解送英公堂訊究 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　本邑南巿十二圖高昌廟一帶竊案層見迭出是處巡防局委員魯介朋二尹嚴提捕役地保人等隨時比責前日　晚在西棚地方拘獲李啞立一人到局禀請訊究二尹升堂研詰據供湖南某邑人曾在某營中當勇刻因流落覔食無方不得已而出此下策　尹謂察爾形狀係此中老手究竟竊過幾次從實供明方可超豁李供小的患病方纔痊愈故並未竊過二尹大怒判令鞭貢籐條三百下復詰至再仍執前供廼在身畔搜獲質劵數帋復命鞭背二百下押候吊齊贓物再行訊究○竊犯李阿大卽瀏河阿大前在滬南萬　馬頭行竊瑞記米行內皮馬褂料報局後由捕役拘解至十六鋪巡防南局經鍾二尹提案訊責嗣有太平馬頭任道士家內被竊一案亦係李所爲當卽報知北局楊二尹請將該犯帶局提訊供認不諱判令枷示五天發犯事地方示衆期滿再行究辦○楊樹浦二十三保六圖鄉民周績翰前日投巡防局控稱有祖遺田單一紙計一畝七分失落與堂弟周東昌處求請提案訊追李葆初二尹准詞飭將東昌傳案據供小的亦有田單一紙計田一畝三分並有道光三十年分之借票一紙計錢八千文比欲應歸績翰淸理如其歸楚然後可將方單互相調正並無瓜葛二尹謂借據歴年已久况　爾等上祖所經之事如今斷難如數淸理判績翰出洋銀二元田單各相對調免傷骨肉之情二造叩首遵斷具結了案○楊樹浦著名流氓周福生經巡防局嚴提到案判責四百板枷號三月發犯處示衆繼又經人續控二尹據將周送請上海縣發改過所禁押詎被疎枷脫逃等情歴登前報前日之午李葆初二尹飭傳地保唐辛橋到案諭話旋經其子唐良卿投案供稱小的之父患病在床不能來案二尹謂周棍枷號後忽然脫　其中必有得賄等弊爾父所司何事顯係賄縱應當重辦今又報病實屬奸猾已極限五日內須將周棍交案不然將爾父子併送上海縣重究　貸○楊樹　巡防周委員李葆初二尹訪聞沈家港各茶肆中每有糾人賭博之事現在農民正當收成之際不免墮其奸計爰於前日飭差至沈家港將茶肆主錢松卿深柏舟褚鳳川蔡鎰榮沈虎寳等五人到案諭令不准糾約鄉民就肆中賭博如敢故違一經訪拿重懲不貸 
[英界公堂紀事]  
　　昨晨金阿發邀人扭徐進生徐阿東至公廨訴稱無故被伊等閉置空房中私行吊打以致身上受傷現擬投某醫院求療二徐同稱亦被毆擊惟未受傷翁笠漁大令著將二徐押候訊核○前者張佐行控蔡木秀冐領賠欵詞中牽涉朱仁英旣而張復投道轅上控其時劉康俟觀察尙未出缺批准將飭上海縣移文公廨提朱訊理昨日翁大令簽差協同縣役將朱提到押候解歸縣署訊辦○病民徐阿二僵臥路隅呻吟不已三百二十號華捕見之舁入捕房捕頭令轉送公廨翁大令飭送棲流公所請司事妥爲醫養○顧方氏扭控甥婿趙錦堂　蠻肆毆前日趙浼人理勸願向顧方氏負荆幷稱以後如再恃蠻自甘處治氏允之遂於昨日具結求銷 
 
 
 

Page 10

 
 
   
 
 

Page 11

 
 
[光緒二十三年八月二十五日京報全錄]  
　　宮門抄○諭旨一道錄前○選單○御史張奏大員縱庇子姪受意司員據實糾叅摺○大學士徐奏爲奏聞請旨摺○陜督陶奏爲關內厘捐總分各局收支數目摺○滇撫黃奏彚報春季正法强盜土匪各案摺○八月二十五日戶部通政司詹事府八旗兩翼値日無引見○懐塔布由西陵回京請安○胡燏棻等謝稽察兩翼宗學恩○瀅貝勒續假五日○薛允升請假十日○侍衛處奏派蘆溝橋演放砲位派出濂貝勒那公瀾公鈕楞額長貴良泰文啓松壽○召見軍機○八月分選單同知福建漳州董夢蘭監知州順天霸州馬元驥廩知縣安徽歙縣薛邦襄廕生休寗傅曾熙廕生福建安溪劉晉庚舉縣丞江西新昌馮政賢監吏目安徽壽州周鴻年監巡檢福建閩縣韓樞文童湖南桂陽鄧兆祥監典史浙江瑞安吳榮保文童○○掌河南道監察御史臣張仲炘跪奏爲大員縱庇子姪授意司員消弭巨案有心欺罔恭摺據實糾叅仰祈聖鑒事竊臣恭讀二十二年十二月二十七日上諭近來大員子弟往往不循禮法不務止業種種妄爲實足敗壞風氣嗣後中外滿漢大臣務須隨時教誡嚴加約束倘或踰閑蕩檢致蹈愆尤該大員等亦不能辭咎定當一併嚴懲等因欽此夫踰閑蕩檢致蹈愆尤猶非作奸犯科于冐國憲也不能辭咎一併嚴懲猶非袒惡縱奸違棄國法也乃有子弟賄通言官事經敗露爲大員者不自檢舉引咎不自廻避遠嫌更復爲之百計彌縫意存欺罔如刑部尙書薛允升其罪更加諭旨所云一等矣臣聞前有直玉田縣紳民託同邑之譚姓洪姓轉央悅生堂司事蘇之灼卽蘇月波買叅該縣差徭後經薛允升之胞姪薛濟卽薛汝舟爲之包攬賄通前御史溥松入奏得旨允行因贓欵未淸洪姓赴玉田索討被該縣知縣誘入署中訊出實情錄供通禀藩司員鳳林與薛允升同鄉立卽據實函告督臣王文韶亦以關礙情面意欲陰消經臬司力持然後奏聞仍復含混其詞留爲脫卸地步奉旨交宗人府傳訊宗人府復請會同刑部訊辦薛允升遂派其同鄉私人黨蒙承審預先商同辦法因原奏未指明薛汝舟係其胞姪擬以姓名影射爲之開脫又謂溥松所奏已行得賄與否不必細　又以蘇月波在逃中少一人便可橫風吹斷竟不傳薛汝舟到案又因溥松係刑部叅革復令其子內閣侍讀薛浚往見溥松賠罪懇勿認贓並勿認與薛蘇二人相識只認洪姓譚姓曾經空言囑託便可從輕了結用心良苦然所謀已無人不知矣臣維薛允升當員鳳林函告之時理應自行檢舉將伊姪薛汝舟交出請懲當宗人府奏交之後尤應遵例廻避請特派大員秉公審訊乃皆不出此膽取授意黨蒙消弭鉅案遣派薛浚商通獄詞執法者顧如是乎或謂刑部堂官及承審司員悉不止一人豈均聽其含糊了結不知刑部事務皆薛允升所主持要差各員皆薛允升所拔置卽不授意孰敢得罪上官今薛汝舟明明在該尙書寓中而立意不傳則其肯認眞審辦與否固可不問而知也又况薛汝舟倚勢招搖刑部不肖司員羣奔走趨承以謀差使主事戈炳琦超越擬陪數人而得提牢未得之先於廣衆中面求薛浚旣得之後薛汝舟又據以爲功倡言不諱足見人言薛允升父子叔姪廣通情賄不盡無因而不肖司員之謟附其門亦可槪見近來中外大員子弟攬權黷貨于預公事者不一而足若旣經發覺不予懲辦其何以肅法紀而儆其餘相應請旨簡派公正大臣將玉田縣一案嚴行審訊務期水落石出以成信讞並請飭令薛允升將伊姪薛濟卽薛汝舟交出毋任逃匿至該尙書始終縱容袒庇旣不檢舉復不廻避佯若不知百計以圖消滅實屬有心欺罔揆之諭旨之定當一併嚴懲者情節尤重其應如何嚴懲之處伏候聖明裁酌施行臣謹據實糾叅伏乞皇上聖鑒謹奏奉旨一道○○臣徐桐臣啓秀跪奏爲奏 
聞請旨事光緒二十三年五月十八日內閣奉上諭御史張仲炘奏大員縱庇子姪授意司員消弭巨案一摺據稱直玉田縣紳民賄買已革御史溥松奏該縣苛派差徭一案薛允升之胞姪薛濟卽薛汝舟爲之包攬賄通薛允升又復設法消弭等語著派徐桐啓秀秉公查辦據實覆奏欽此遵將原奏一併鈔出臣等查此案該尙書薛允升有無縱庇等情必須將玉田縣案內之薛汝舟訊明是否卽該尙書之胞姪薛濟並薛濟是否實有包攬賄通情事方能逐一推求當卽片行刑部將玉田縣案卷調取前來督飭司員詳加覈閱並提傳案內要犯洪奎鼎饒玉振二名到案研鞫據洪奎鼎供稱係浙江人寄籍大興縣在京開設隆慶靴店該縣差徭事是譚鶴亭託蘇月波薛汝舟辦理蘇月波直人在西悅生堂教讀薛汝舟陜西人在老墻根居住係薛大人姪少爺伊與薛汝舟在悅生堂福隆堂等處見過數次薛汝舟到案伊卽認識饒玉振供稱聞洪奎鼎說薛汝舟係在老墻根住家伊與薛汝舟祗在福隆堂燈下見過一次面貌記不甚眞各等語隨札南城兵馬司指揮喚傳薛汝舟到案據薛汝舟供稱號汝舟名濟薛允升胞姪曾因募捐事到西悅生堂始與齋師蘇月波相識並無素交至與溥松素昧平生買摺事何從爲之關說顯係洪姓假名陷害等語並將訴呈一紙當面呈遞經承審可員再三究詰矢口不移復傳洪奎鼎饒玉振連日研訊並傳薛汝舟當堂質對據洪奎鼎供稱從前屢次見面實係此人若有虛誣情甘認罪饒玉振供稱前見薛汝舟一次祗記係矮身量尙未留鬚其面貌記不甚眞今當堂質對聽他說話口音看他身量面龎實係此人並據洪奎鼎將前在福隆堂等處與薛汝舟所談各節一一述明質之薛汝舟仍堅稱與此二人並不認識臣等悉心酌覈洪奎鼎等各供業已歴歴如繪如果無影響何以於大員子姪中必須將薛汝舟妄行扳入自非嚴行審訊不能取有確供相應請旨將州同銜指分四川補用府經歴薛濟卽薛汝舟暫行革職以便歸案嚴訊並請飭下直總督順大府府尹步車統領五城御史將案內未獲要犯譚鶴亭卽譚志松蘇月波卽蘇之灼嚴拿到案一併審辦所有臣等奏明請旨緣由謹繕摺具陳伏乞皇上聖鑒謹奏奉旨另有旨欽此○○頭品頂戴陜甘總督臣陶模跪奏爲報銷光緒二十二年分甘肅關內釐捐總分各局卡收支銀錢數目恭摺仰祈聖鑒事竊照光緒二十一年收支百貨釐金銀兩數目業經奏咨在案兹據厘金總局司道詳稱光緒二十二年正月起至十二月底止關內各局卡百貨厘金收支數目彚爲一宗通共新收銀一十九萬三千六百七十二兩八錢四分九厘八毫四絲以批解藩庫爲大宗其　粥廠車價並厘捐各局卡薪工局費總共解支銀一十九萬三千六百七十二兩八錢四分九釐八毫四絲以出抵入並無餘存至鹽厘土藥加捕　　另案造報等情造具總散淸册詳請奏咨前來臣覆核無異除將淸册送部外合無仰懇天恩飭部查照准將光緒二十二年已支之欵照册核銷以淸欵目再查西寗渭源河州狄道碾伯丹噶爾各局卡釐金前因逆回猖獗商貨停運無從抽收二十一年內先後禀請停止兹二十二年雖　一律開辦然兵燹後凋殘太甚商貨滯銷一時難望起色前奉部飭徵收厘金開支局費章程向不准逾收數十分之一等因惟甘肅爲極邊　闊之地山徑紛歧若非扼要處所設立局卡不能遏繞越而杜偷漏是以開支局費不能照一成之數合併聲明所有甘省光緒二十二年分收支百貨厘金數　謹恭摺具奏伏乞皇上聖鑒訓示謹奏奉硃批戶部知道欽此○○雲南巡撫臣黃槐森跪奏爲滇省光緒二十三年春季分正法强盜土匪各案恭摺仰祈聖鑒事竊查滇省强盜土匪案件前經奏准仍照舊章審訊明確禀經委員會審或就近解由該管道府復審錄供禀由督撫核飭就地正法　　　照辦理按季造册奏咨在案兹據接察使湯壽銘詳稱查得光緒二十三年春季分羅次等縣州廳詳報盜刼等案共十九案除在監病故不計外計罪應擬　盜匪　　　有靑　四十一名據各該廳州縣禀經秀員會審並解由該管道府覆審明確開具供摺禀經臣隨時核明照章批飭就地正法梟示在案兹屆季底彙造淸册詳請具　奏前　臣覆核無異除淸册送部外謹會同雲貴總督臣崧蕃恭摺具奏伏乞皇上聖鑒敕部查照施行謹奏奉硃批刑部知道欽此 
 
 

Page 12

 
 
[光緒二十三年八月二十日京報全錄]  
　　宮門抄○教職單○給事中蔣奏爲理刑大員設法消弭巨案臚陳貪贓枉法請旨併交查辦摺○給事中丁奏刑部承審叅案濫刑株累請旨另派大員審訊摺○粵督譚奏爲揀員調署總兵片○又奏揀員升署叅將摺○八月二十六日禮部宗人　欽天監侍衛處値日無引見○官祥謝署廂白蒙副都統恩○侍衛處奏派保和殿監試之王大臣派出頭班那王福森布愛隆都凌阿文璞二班澤公達賚善豫霍倫泰色淸額○召見軍機許應騤○皇上明日辦事後由頤和園還宮○八月分教職單教授廣東廉州胡慧融廣州甲正諭江蘇泰州賀福元鎭江山東東平祝夢齡靑州河南裕州李惟新河南洛陽馮際午開封甘肅平凉秦毓林凉州湖北　　李慶佑漢陽石首曾詠黃州俱舉福建龍巖林天從福州增四川瀘州廖澍甘成都附訓導河南郟縣賈邦佐陜州舉山西盂縣李如錦平陽福建連江邱鼎春汀州湖北通山王承度施南廣西武緣黃亮乾梧州四川安岳郭光治叙州俱歲甘肅禮縣萬普化慶陽廣東陽山馮注熊廬州廣西灌陽黃廷功思恩俱挨湖南永順趙鈺長沙恩復諭直臨城孟召棠保定副山東莘縣張淑躬沂州福建連江羅侯璘建寗廣西　安陳景禧桂林雲南羅次何營仁楚雄俱舉浙江武康毛淦嚴州湖北大冶方桂一黃州湖南　縣陸孝達寳慶俱廩安徽南陵程祚昌徽州廣東合浦陳錦封瓊州俱歲陜西洵陽蔣聨捷西安廣東澄邁鄧銘恩高州俱附陜西洛川南兆霖西安增復訓直長垣王延綸定州優河南太康吳東鼎河南陜西耀州張景福乾州浙江諸曁朱寳瑗杭州四川簡州周德昌龍安俱廩湖北棗陽梅庭黃州增○○吏科給事中臣蔣式芬跪奏爲理刑大員設法消弭巨案確有公事可憑並臚陳貪贓枉法各情請旨併交查辦恭摺仰祈聖鑒事竊臣恭讀五月十八日上諭御史張仲炘奏大員縱庇子姪授意司員消弭巨案一摺據稱直玉田縣紳民賄買已革御史溥松奏叅該縣苛派差徭一案薛允升之胞姪薛濟卽薛汝舟爲之包攬賄通薛允升又復設法消弭等語著派徐桐啓秀秉公查辦據實覆奏欽此仰見皇上至公無私愼重考核之至意欽佩莫名臣維張仲炘原叅薛允升不自檢舉廻避咎實難辭至謂爲授意消弭實跡未著似當不足折服其心乃證以今日所聞則實有無可解免者臣聞薛允升辦理此案於未經叅奏之先曾行文順天府問有無薛汝舟其人一節不知其爲誰氏之子也者迨接覆文後又將此案咨交直督謂案情全係影響蘇薛未獲應由該省自行辦理云云夫同居胞姪至親也而問之他人固已甚奇奏交會訊重案也而推之外省事尤可駭兩次行文案牘具在若係承審官自出主意則迎合遂爲有憑若係該尙書勒令行文則授意更爲有據姑無論案情虛實而始旣不肯廻避繼復如此周章謂曰設法消弭夫復何辭且此案係奉旨交部卽欲推回直亦應請旨遵行乃擅自咨交罔上行私欺藐莫甚不特此也該尙書貪鄙素著收受節壽十有餘年去年十月初一日爲該尙書生日司員之以百金爲壽者近已數見不鮮至送數金或十數金者合署司員比比皆然凡尋常謀求差使題廾隨時行賄動輒數百金屬員以情賄爲愛憎案件以私意爲輕重上行下效以故提坐印稿之因案受賄者十居五六風氣大壞其身自納賄及其子姪家人周姓關通之件亦復曖昧難查最爲顯著者則倉匪唐印亭一案該匪早經該部擬以永遠監禁不准收贖矣久之唐印亭託前在該尙書家傭書之潘鑼鍋關說送銀三千兩求爲釋出該尙書苦心籌思適有倉匪馬姓毆死金姓一案遂於奏結此案時附叙唐印亭年老可憫朦混題請釋放不惟自相矛盾而藉此案開脫彼案尤自來所未聞枉法貪贓顯然證據今其胞姪朝夕相見乃復狡詞行文順直蓋猶是奸僞之恒情欺蒙之故 
耳此次御史張仲炘原奏曁徐桐等請革薛汝舟之摺均由軍機處發抄而報本未見傳聞該尙書之子內閣侍讀薛浚飭知報房不准刊刻查薛浚與杜權卽杜衡齋朋比爲奸曾經被人叅劾今復任意把持罔知忌憚此又伊子違例欺蒙形跡昭著者也且該尙書素以熟悉刑名目負近年驕愎愈甚任意出入同寮不敢過問又往往舞文弄法以濟其貪熟悉刑名者固如是乎臣旣有所聞難安緘默相應請旨飭下承審大臣將臣所指各節併入前案逐一確查覆奏謹據實上陳伏乞皇上聖鑒謹奏奉旨另有旨欽此○○吏科掌印給事中臣丁之栻等跪奏爲刑部承審叅案濫刑株累請旨另派大臣審訊以成信讞而服人心恭摺仰祈聖鑒事竊世等恭讀七月十六日上諭御史宋伯魯奏上年八月中城地面商人王遠來賈鈺楨被毒身死一案該城御史張仲炘草率勒結請飭查辦等語著刑部提集此案人証卷宗悉心硏究等因欽此伏查此案始末臣等初無所聞自經宋伯魯叅奏後始聞外人傳說王遠來係被煤熏死並無別故且謂宋伯魯因其同鄉薛弁开被張仲炘彈劾又因本年二月間伊有家丁四人至戲園鬧事經張伸炘等責懲伊遣人持名片往坊索取未給挾些二嫌遂假借此案誣叅報復云云衆口一詞互相傅述臣等竊思此案緊要關鍵全在辨明尸身受毒之有無當日之人証卷宗具在但須悉心研究不難水落石出卽謂尸格等件難免弊端而賈郭氏果能供明傷毒情形儘可令具如虛甘罪切結開棺復騐如無前項傷毒則所叅賄託之虛妄卽可不辨自明如果有毒然後追究賄託實據此爲一定辦法乃風聞近日刑部承審各員於屍親賈郭氏則聽其展轉攀供於屍親土公和則疉次嚴刑逼拷因王公和崔大二人不認賄託一節連日令跪雙盤大鍊板責無數氣息僅屬仍無供辭均加項鎖收監每日提審之時但究贓欵而屍毒之有無轉置不問王公和之徒趙某崔大之弟崔四亦被牽引收監又因亨豐當鋪並無張姓之人勒令該鋪掌櫃必須交出尤可異者賈郭氏到案半月後忽供王公和之妻與楊姓通姦被王遠來看破因而下毒致死並致斃賈鈺楨此則原叅初供皆無其事承審之員不加駁詰率據賈郭氏一時誕妄之辭遽提王公和之妻逼認姦情致令婦女受累公堂汙及名節由是人言嘖嘖公憤難平夫刑部爲執法衙門斷獄必期明允况奉旨交審之案更當虛公硏求惟薛允升近遭張仲炘糾劾且久官刑部廣用私人難保不深文周內暗爲薛允升報復私嫌尙書剛毅雖素以淸公亮直著稱而甫經到任承審各員易於飾辭朦混自王公和等疉被刑傷王公和之妻拖累到堂以後衆論皆以爲用刑太濫波及無辜更羅織案外婦女橫加汙衊恐死者未邀夫申雪而生者又被夫裄楊殊失我皇上矜愼庶獄保全民命之至意相應請旨另派大臣提集此案人證卷宗秉公訊明庶案情可期眞確平人得免株連而刑部各官亦不至並遭疑謗矣是否有當謹合詞恭摺具奏伏乞皇上聖鑒謹奏奉旨另有旨欽此○○譚鍾麟片再高州一帶會匪甫經辦竣綏輯胥關緊要現署高州鎭總兵事記名提督吳次漢人地不宜應飭卸署所遺篆務查有閩粵南澳鎭總兵潘瀛現已陛見旋粵該總兵曾署高州鎭篆情形熟悉堪以調署飭令督同現紥營勇搜緝餘匪鎭撫地方以期得力除檄飭遵照外謹附片具陳伏乞聖鑒謹奏奉硃批知道了欽此○○太子少保頭品頂戴兩廣總督臣譚鍾麟跪奏爲揀員升署叅將恭摺仰祈聖鑒事竊准兵部咨廣東新會營叅將缺　內河水師題補之缺行令以外海應升人員抵補等因茲於外海水師遊擊應升班內遴選查有水師　標冇營遊擊武永泰年五十三歲直隸天津縣人由勇目遞補今職光緒二十二年九月十一日接剳又於全瓊肅淸案內保加叅將銜該員年力正强熟諳船務歴俸雖未滿一年惟水師人材難得向准題請升署合無仰懇天恩俯准以武永泰升署新會營叅將敕部發給署剳令其赴任俟扣滿年限再請實授以符定制謹會同廣東水師提督臣何長淸合詞繕摺具陳伏乞皇上聖鑒敕部核覆施行謹奏奉　　批兵部議奏欽此 
 
