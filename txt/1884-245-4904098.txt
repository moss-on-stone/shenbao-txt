# 1884 - 245 - 4904098

 

Page 1

 
 
[第十三號畵報出售] [  申報舘主啓]  
　　六月二十八日爲萬壽聖節特繪百官朝賀圖以見朝野同深慶幸前者基隆之役業將戰績敘入畫報俾衆周知此次馬江開戰雖遭挫折而其辜負未分之際互相轟擊各逞威武此情此景大有可觀兩圖俱編入此次十三號畫報准於十六日發售後仍附淞隠漫銘圖説一則閱者鑒之此布 
[開印古今圖書集成告白] [  申報舘主人啓]  
　　本館糾股排印古今圖書集成曾疉將情形隨時登報惟前印樣張之鉛字其字之大小雖已合式而點畫稍未匀稱曾有股友來囑另換字模是以乘外洋各機器在途之時訪得一名手刻工遣善書者寫成字樣用黄楊木精鐫端楷鑄成字模逐日飭工澆字惟此書須用之字約共九千餘萬方足敷手民排印故未免稍延時日近有數股友已將第二次股銀送來本舘以排印未久不便收受擬於開年刷印多時再登告白定期收銀恐未周知用特布告再本舘前經言明除股印外再自增印數百部兹以此書卷帙浩繁照原價一百五十兩不敷開銷姑俟日後再行酌量定價合併附聞 
[嚴禁接濟說]  
　　萬國公法者乃歐洲各國與同盟之國往來事跡可以爲後日之成例而凡屬兩國相交皆可遵行勿替無論或和或戰通商之章程交兵之禁忌固有一定不易之理有載史册者有見於公牘私函者有刊入新聞報紙中者編集成書逐條解釋比類參觀於是各國許可鑒定而後頒行說者曰此爲歐洲之書吾中國自古迄今亦有交隣之夏經傳史册所載事實時世不同容有異趣然要皆準乎義理合乎人情援昔證今自足必據何必取歐洲之書以爲邦交之準則耶顧公法所有其大旨亦與中國從同蓋凡事必衷情理無間於中外無暌乎古今不過事跡不同斟酌損益在審時勢以行經權之宜耳卽如兩國兵爭之際資宼兵而齎盜糧軍法所必誅也從前南北分崩兩國交界或以大山或以巨川必棄空地若干里以爲甌脫亦恐邊界多故奸民媒孽畛域混淆輸情敵國與接濟軍資也公法亦然不特此國與彼國當兵爭之日禁其商民以軍中所用各物私售於敵卽凡與國之在兩國者亦應守局外之義不得執通商之常例私爲售賣繹其詞意如現在中法開戰各國之在中國者無所偏護假令各國産煤産粮法人軍中乏用轉商購買而各國允許之卽爲有違公法自紅海而南迤東入印度至中國無一埠不有歐洲屬地商賈所萃貨物充牣法亦歐洲望國與各國具有交誼然係英屬地而英人爲之物主或係葡屬地而葡人爲之物主皆不得售諸法人惟本爲法之屬地貨在法商則法可如取如擕而他國不能禁也此理易明中國在德國船廠定造鎭遠定遠兩艦已可駛行來華乃以戰事而止前聞擬由德國包送途中高扯德國旗號庶法人不敢攔阻繼而亦不果行可見局外之義守之綦嚴也執此例彼則德國不能送船之時卽各國不能售軍糧之時何况各國在中國以中國地面所有之物舉而售於法人尤與局外之義相悖戾乎中國此次用兵事非得已和議决裂猶望轉圜故各省大員遵奉朝旨早經備戰而實遲疑未卽示戰凡戰時所宜援引公法與各國相約者事事落後如昨日本報登照會各國嚴絶接濟法人軍資之事此在一月之前馬江基隆寂無動靜而曾爵帥莅滬與巴使屢議不合之後卽宜趕緊照會者何爲而遲至此時始有見地耶夫各國愼守局外重視公法原不肯徇商人貪利之私而聽其爲法人任採運之役照會之遲早固亦無甚關係然可慮者本國之奸商以華官未有照會之故影戤洋商暗中接濟者自四五月以來不知凡幾矣前日報登賽加納胡思禮輪船在上海裝煤聲言開往琿春而該船報關之先已在保家行報明往芭蕉山每煤一墩出保險費洋二十元船爲天祥洋行之産而爲會德豐租定煤向華商所買以一西商護送到芭蕉山孤拔提督處交卸掣取匯票往法國取銀等情此非明明接濟法軍乎法軍自闖出長門海口泊於芭蕉山此後不見舉動可知其船中無煤斷不能駛赴他處此時若中國南北各口酌撥兵輪乘其不能動輪竭力攻擊或者煤已燒盡砲彈火藥亦無有餘則諸船不難悉燬所恨中國各口各守不能調集救援而料事之人又未深悉底藴以致失此絶好機會耳夫失此機會猶曰乘人之危仁義者所不尚也乃於馬江戰敗之後尚不知嚴禁奸商絶其接濟而顧令法人枯泊之船仍由我華人資其糧煤以助之東盪西决也豈不大可異哉夫天祥之船西商之産租之者乃會德豐之駁船號則非西商之生意也吾中國地大物博民情不一知愚賢否馴良獷悍良屬難齊法自道光洋艘肇事以來每值中外齟齬必有内地奸民輸情暗助海疆治兵大員與平時詡詡然自謂能辦洋務者漢奸二字當亦聞之已熟顧於開戰之後且徐徐焉不之禁者何也聞道光年間有在内地販牛肉以資敵用之食者驟致巨富今則挾重資於海上保無故智復萌乎且又安知僅此販牛之一人也噫照會西國而不嚴查重辦内地之奸民接濟其可絶也歟 
[本舘接奉電音]  
　　昨由北京電局專發電音到本舘有七月十五日諭旨五道敬謹譯登○七月十五日奉上諭前據給事中孔憲瑴奏太常寺少卿張蔭桓有私行函致上海道情事當諭令總理各國事務衙門大臣明白回奏兹據奏稱所覆上海道電信皆係公同商辦等語查閱所寄電信内間有措詞未當除彼時閻敬銘徐用儀因病請假錫珍廖壽恒出差外奕劻福錕崑岡許庚身周德潤陳蘭彬周家楣吳廷芬張蔭桓均着交該衙門議處總理各國事務衙門從前辦事每有不能詳愼之處嗣後該大臣等務當加意愼重不得仍蹈前轍致干重咎欽此同日奉上諭江蘇江甯府知府員缺緊要着該督撫於通省知府内揀員調補所遺員缺着恩諴補授欽此同日奉上諭候選知府徐承祖着發往福建交何璟等差遣委用欽此同日奉上諭御史劉恩溥奏請於劉銘傳張佩綸二員中簡任一人暫權閩督等語封疆大吏出自朝廷特簡豈臣下所能擇請該御史所奏實屬冒昧劉恩溥着交部議處欽此同日奉旨詹事府右中允着擬正之長麟補授詹事府左贊善員缺照例將朱琛轉補所遺右贊善員缺着歐德芳補授兵科給事中員缺着汪仲洵補授江南道監察御史員缺着壽慶補授欽此 
[京師來電]  
　　昨午後兩下鐘本舘接京友來電云聞有法國大兵艦駛至北洋然係傳言正未知是確否果如是則法人又將肆其無饜之心以窺伺我津沽鎖鑰矣長庇封豕聚而殲旃是所望於運籌帷幄者 
[越南近聞]  
　　西貢法字報言駐越京法公使於六月二十七日致書於西貢總督謂前兩日方法兵在城内炮 
 
 

Page 2

 
 
臺駐紥而越人延請我法官爲之立至我法人如其所請遂在議院會議選立新主常踐祚之日法兵護押入殿至殿門而止法官則從中門而入呈遞頌詞以祝越王並言及我法人爲越南保護主現今國事已定人民安堵舉國咸翹首而樂觀新政矣而新立之王則名咸熙云說見循環報 
[閩函摘録]  
　　昨得福州西友初九日來信云前日法兵船出口時並有一捉水雷之船計沿途共捉得中國水雷六个又法人攻打金派砲臺時華兵亦竭力抵禦計傷法兵四名一法兵頭死焉惟各砲臺已盡爲法人毁壞矣 
[馬江開戰細情]  
　　馬江開仗一事爲中法和戰關頭本館初派西人前往觀戰傳電報知嗣又疊接中西各友函告早將詳細情形次第録登報牘迄今已隔十餘日又承華友歴述當日開戰形景洋洋數千言閱之如在百萬軍中親覩血飛肉薄因再删削而列諸報閱者幸毋笑爲失晨雞也○初三一點鐘時法人先開砲打壞揚武兵船餘船次第被毁有一華船駛入長樂港法人即用水鑽船追赶時岸上並無防兵故該船亦被擊壞計福勝建勝振威福星四船竭力開砲然未能擊中要窽餘船俱間砲先逃目一船被法船赶入林浦鄉時適疾風猛雨水高二丈有餘火箭均沾雨潮濕不能燃放誠天意也五六點鐘迄三更許法船上砲聲不絶致華船盡數被焚岸上勇丁亦俱逃逸廣艇共有八號被法砲打中火藥櫃俱付煨燼祗十餘人倖獲生命此當日開仗之實在情形有人在山上瞧見者也[  此稿未完]  
[英員赴鄂]  
　　十二日漢皋英領事啊君坐關巡船用小火輪拖帶渡江赴督轅請見聞因宜昌郡英國講書堂被赴考童生厮毆帶損數處故向舖憲訴陳其事云 
[輦轂紀聞]  
　　養心殿召見軍機王大臣議事時皇太后皇上坐簾内御前太監引軍機王大臣立簾外太監退至階下然後問答機事俟殿上金鐘響逸御前太監知事議畢復升階引軍機王大臣下殿違者論辟七月初有太監某未俟金鐘聲響悞升殿階立拿交愼刑司審辦虚衷以詢宰輔執法以馭宦官聖代宏規遠邁千古矣○京營馬步兵丁於初十日出永定門暫紥南苑自黎明至九點鐘始全數出城是日前門大街南至天橋五里許路旁觀者羅列不斷咸以得覩軍容爲快○左侯相於初九日先往南苑當日還京其有何交派不得知也○聞延樹楠大司徒彈左侯相章内有無尺寸功以舉班入閣寵榮似乎太過等語是日上章時值醇邸未在軍機處放未留中及降旨後醇邸始知在朝房見延大司徒卽面斥其非次日乃抗疏劾之以左侯相之勞苦功高豈容以小眚掩其大德宜醇邸之力爲保全也○前國子監司業文治此次經人密保奉旨召見當奏對時皇太后問爾告終養已幾年矣文答言八年皇太后復問此八年中爾家居作何事文復答言習字皇太后以習字無關經濟學問遂弗用文之品粹學優人所素知一言不合仍返初服升沈果有定歟○左侯相近患洩瀉之症本擬請假調理因值軍書旁午機務殷煩仍力疾入直盡臣謀國固如是也○聞駐京各國公使於初七日夕陽將下時咸集美欽使署内彼此問答皆以洋語觀其意氣似相辯論者俄公使摇首不允諒爲法事也○聞托副帥倫布管帶馬步全軍前往通州扼要防守然尙未見明文也○七月初一日爲禮邸壽辰是日祝嘏者甚夥車馬盈門而王儉約自持並不演戲以視外官之肆筵設席者何如 
[白門秋信]  
　　金陵自接馬尾敗衂之信長江節節戒嚴近悉法船於初十前已全數退出閩江道途傳說謂係回救東京官塲中又得粤電有岑督已會同劉淵亭提督督率大兵收復東京之說則法船回救一語諒非盡屬子虚目下海氛稍靜正宜未雨綢繆曾制軍因調恪靖正中營駐紥下關又調親軍中營拔六成隊由南瑞兵船裝赴吳淞江海防兵密益加密敵氛迅掃跂予望之○慶軍統領曹軍門淮軍之翹楚也以砲臺正扼口門之衝晝夜巡防與士卒同甘苦聞軍門謂如法船乘風破浪而來伊當效先軫之首先赴敵忠惠後裔宜與尋常擐甲者不同固不僅足增海軍威武也○申公巫臣之出聘也竊夏姬以行所謂夫子有三軍之懼而又有桑中之喜也近日金陵官商之爲避敵計者接官亭下帆檣纍纍其中如臨汝郎租船居巢長麥船米家書畫船趙家琴鶴船不一而足地方官以其易惑人心一律禁止出口有解嘲者謂若輩胡不用鄭賈櫜載荀罃之計然歟否歟敢質之命重太山者○督辦五河鹽厘黎太守福保在差病故大憲已委許觀察前往接辦矣○金陵於中元節例請城隍神出巡是日天氣晴朗在會諸人尤覺興高采烈法駕鹵簿煥然一新卽頂香拜跪於道旁者亦比往時多三之一鑾輿過處香烟繚繞笙樂悠揚頗足斂一國若狂之手足而使之肅然起敬云 
[砲臺告蕆]  
　　營口爲東省緊要之區海陸籌防均須嚴密閏五月大吏飭建大砲臺一小炮臺四兩閱蟾圓大工已蕆有人見其興築之時經耿軍門喬游府親臨監視工匠二千餘名清晨四點鐘起日暮始息大有荷鍤成雲揮汗如雨之概實心任事洵可嘉焉 
[嶺南軍信]  
　　粤友貽書本館云粤中大吏前因向德國定鑄之大砲尙未來華故各礮台亦暫停修築所置之礮仍係舊式張振帥慮炮力過小不足以摧大敵彭欽使謂海面不甚遼闊礮台互相聯絡自堪抵禦敵船聞日間布置停妥過其旁者但覺壁壘一新大改舊時氣象矣○時事日亟需材孔殷粤省候補人員献策者日必數四言和言戰幾如築室道謀制軍一一收存以備採擇目下防務差使更換多人想欲擇才地優長者而委任之也○聞制軍派出委員二人前赴福州坐探軍信○上年王朗青方伯以邊防緊急特乞閩省撥解洋鎗百數桿當事者不允其請今所儲軍火盡被法人焚毁聞者惜之○自接福州告警後彭雪琴欽憲日夜籌思不遑寢饋初七晚親坐小舟由沙角至虎門沿海巡察見某營無擊柝聲隨責營官以軍棍○連日在燕塘操演開花大礮立一靶以爲準然兵士練習未精中的者罕聞制軍欲禮延德國人某君爲營中敎習云○粤省民團早已撤去大憲以法事孔亟重復委員向各處勸諭令再舉行居民聞諭後連日集衆商議籌欵想欵項有著必能遵諭成團與子同胞與子同澤我將于粤民望之○泥城與增步近在河面爲附城扼要之區前經省中大吏撥尋駐防近日兵士以地方空曠無可扼守遂築土台數座以資護衞云 
[天南軼事]  
　　生理之有倒帳大抵因本錢虧盡迫於無可如何乃世事日非竟有以倒帳爲把家之計者此則人心之大壞矣廣東西關衂元橋某柴店開設十餘年向稱殷實前日忽閉歇迹之則舖内所有已席捲一空計共倒去八千餘金聞者駭然以該店資本祗百十金何能倒此鉅欵嗣悉骸店素與尼嫗往來貪其利重時有借貸並不知其債臺百級層累益高也前月店主托言現投一大柴山需銀數千將來開成其利不止百倍有一尼聞而信之貸與二千金某甲積有三十餘金亦卽借彼閉歇之日欠户齊集相對無言多有啼哭而歸自怨自艾者諺云利大本無歸何不三復斯言也○城西南岸黃竹岐茶滘各鄉連日雇優演劇魚龍曼衍袍笏闌珊一時緑女紅男衣香扇影掎裳來往舉國若狂若不知海上交戰事者世外桃源誠哉别有天地也○耕山黃某向在省城貿易性情紳謹絶無機械之心人皆以忠厚長者目之初五晚忽回家自盡衆莫明其故迨殮時在枕畔檢出一帋書明前日出外收帳得銀十餘兩旋被匪徒騙去無顔見主人以故輕生畢命云噫數十枚番奴豈竟大不了事何至抛妻棄子遽赴泉途哉人皆謂其謹愿我獨鄙其蠢愚 
[袁江雜録]  
　　惠濟閘一官前經漕憲以試用前先班閘官靳開泰咨補部駁不准故漕轅初二日牌示云惠濟閘一官員缺以試用閘官 
 
 

Page 3

 
 
黄恩海請補甚矣定例之不得通融也○雙金閘閘工前聞定於十五日合龍後以連次陰雨不及趕辦爰改於二十九日合龍○運河水勢入秋後迭經漲發已較伏汛爲大初四五等日繼長增臺比前又大二尺餘恐秋汛尙未定也○偷竊城垣磚塊例禁綦嚴王邑尊余都戎先爲拿獲匪徒數名枷責示衆不知能儆其將來否○夏令乃厘捐之淡月當江海辦防賈遷梗滯之時故收欵爲之支絀現復添招馬步勇丁調練標兵支欵頓增灣憲統籌全局刻已函請督憲撥欵接濟矣至釐卡開銷向在收數内動用兹漕憲札飭各釐卡視收數多寡以定支用之多寡極少月分則委員司事以至丁役雜項概行六折若多以次遞增此所以示勸邊節經費各委員其能激發天良實事求是乎○漕標中左右三營前奉憲扎調撥兵丁五百名初五日各營官帶領兵丁來浦禮漕帥在署點名挑選去其老弱一百名飭令囘營計三營共挑選兵丁四百名委漕標中營副將王顯發統帶儘先補用副將鄧斌儀帮帶口糧照勇丁發給營中一切照淮揚鎭新兵營章程參酌駐紥黄河灘合字營營壘中操練洋槍砲以備緩急調遣○初三日馬江失利信息傳到浦上人皆眥裂髮指○初六日又得初五日長門捷報則均眉飛色舞矣 
[檇李瑣談]  
　　嘉興府宗太守於初五日自省回署○初五日午後有鹽販五六百名各持刀槍向賭塲中尋釁鋪户大驚一律閉門罷市後經馮姓出塲令地保爲之調處各鋪户始照常開門夬鹽販之與賭徒固同惡相濟者也顧有時相濟者有時卽不免相仇安得良有司嚴捕而重懲之○太平橋落鄉半塘地方於初五日午後焚去草屋三間聞係甯波客民墾荒者之所居也○城内舉辦民團已由各紳董向鋪户寫捐矣○郡人於雙星渡河日作南湖之游烟雨樓上用紙絹紥成牛郎織女象望之縹繆欲仙於時蘭槳桂棹影泛中流金管玉簫聲聞兩岸此時此景誠令人樂而忘返特不知天下牛女究雨如湖上鴛鴦耶○南匯鎭公順染坊係紹帮人所開被匪盜打刼當報秀水縣下鄉履勘現已飭捕嚴緝未知能破案否○近日城廂内外竊案甚多居人夜不安枕所望將民團之事早爲舉辦庶足杜宵小而靖閭閻也○薄寒中人疾病仍不稍减然無三折肱之良醫亦祗以不服藥爲中醫而已○南湖所産青菱較之紅菱色嫩而味鮮今歲收成較好每斤不過青蚨八九翼詠夜市賣菱藕之句水鄉風味彷彿遇之 
[祁門告災書]  
　　諸善長大人閣下敬啓者敝邑壤地褊小土瘠民貧一城斗大四面山環前年五月蛟水爲虐沐朝廷軫念災黎撥帑給賑復蒙前撫憲裕奏請上限免徵設法籌賑及諸善士不遺餘力不避艱辛赴邑協賑足徵厪懷饑溺亘古希聞銜佩無旣不料今夏閏五月初三日洪水又復爲灾仍是東北鄉蛟水入城較之八年尤大二尺居民猝不及防皇忽無所人皆登樓隨屋漂没溺死無算滿河屍骸棺木死畜物件均奔流景鎭直下鄱湖令人目不忍見耳不忍聞第思當冲之處屋廬店舖橋梁一旦化爲烏有各鄉田禾都被水没未能補種但人者已矣生者流離蕩析延此殘喘嗷嗷待哺岌岌可危素仰諸善士古道熱腸救人如救涸轍務祈大發慈悲速沛甘霖來祁放賑俾念二都饑民不至死於溝壑則厚澤深仁均戴德於無涯矣專此焚香頂祝虔請福安伏乞鈞鑒 
[吳淞紀要]  
　　日前郝先鋒長慶統帶先鋒營駐紥殷家宅刻下該營軍士染病者實繁有徒祁君因另擇隣近之金家宅移駐已於昨日一律遷往矣○本鎭對面圩州塘道光年間曾築砲台架設巨砲嗣臺漸坍圯砲亦墜入港中日前各大憲擬在此處重築砲台以資防守嗣恐時日遷延急不能待故將虎威龍鑲兩砲船暫泊其處船首適對淞口不料近數日間岸土剥落舊砲露出砲口仍對淞口據父老言此砲旨曾轟壞一法船現適無心顯現豈非勝法之先機歟○砲台上所置各砲刻下均用黃羽毛製成外罩以免日炙雨淋云○前日三點半鐘測海兵輪從申駛過當卽出口並未停輪 
[浴水斃命]  
　　吳淞鎭某茗寮堂倌某甲隔昨因天氣炎熱入水澡身以泳以游大有在藻依蒲之樂久之深入水底不見浮起旁人意其從他處上岸不之異昨午忽見屍身浮至十關前始知早輕斃命矣水濡易溺古人豈軟我哉 
[琵琶賭勝]  
　　去年吳門聽桐逸史設琴會於申園一時聽者滿座歎爲廣陵散尙在人間近聞慈溪周君永綱松江陳君子敬設琵琶會於四馬路之也是樓以一月爲期有能賭勝者即以紫檀槽相贈想屇時六么競奏四座傾聽當不使摩詰鬱輪袍得以專美於前也其詳已登後幅告白兹不復贅 
[馬車肇事類誌]  
　　江灣人吳竹溪年四十二歲前日在外虹口地方被野鷄馬車撞倒碾傷足骨經西捕看見將受傷人送入同仁醫院救治而馬車則早已遠颺矣○前日有甯人某甲擬附江天輪船間籍在三茅閣橋堍雇野鷄馬車載其公屬至寗波碼頭詎僕夫不善駕馭在法馬路四又口極力加鞭馬驚而逸觸工部局石墻上將車掀側車中人滚仆於地車亦撞損甲遂將馬夫及車拉入捕房據稱碾傷足上其婦櫻唇跌破幾疑紅染猩痕并失去團榻一柄洋傘兩把金荷花板簪一枝捕頭將車扣留着該馬夫出外調停按馬車肇事無日無之而馬夫終不肯小心駕駛所望盡法嚴懲使若輩稍知用心不致等人命於兒戯也 
[仇視其妻]  
　　前報列裏虹口鄉人石榮春妻沈氏控夫寵妾一事兹悉該氏又赴上海縣署喊控黎邑尊飭差立傳其父沈某明白補詞當經其翁石壽壽偕其父至縣勸令回家詎前夜石榮春復將沈氏肆行毆辱昨日遂仍赴縣署呈控矣吁古稱糟糠之妻不下堂旣譛偕老之章自合琴耽瑟好如榮春之屢肆兇虐果尚有人心乎哉 
[賭徒評理]  
　　英界垃圾碼頭徽人某甲所開炒茶棧内每夜有聚賭抽頭情事係管棧人及作頭等倡首與賭者約數十人日前爲首者負洋數百員各人分派不匀互相爭論扭至茶肆評理夫開塲聚賭例禁綦嚴捕房近在咫尺之間何竟絶無聞見耶嗚呼噫嘻 
[女捉母姦]  
　　寶山縣治之南孟家宅封姓婦半老徐娘年逾不惑而畫眉掠鬢無殊三五華年殆後西游記中不老婆婆流亞也近與比鄰顧某有私鴇合狐綏己非一日其女夭桃協吉早已詩賦結樆平時不直其母往往敢怒而不敢言近醜聲益覺外揚聞之實難隠忍遂於本月望日糾人前往將其母與姦夫雙雙捉獲母自知理屈無顔對人遂央其壻調處令顧出洋十二元備酒席爲衆洗穢事遂寢息我聞某郡有飲皮酒之俗不料此風竟傳之隣郡也呵呵 
[售地糾纒]  
　　司徒道鎔投上海縣控稱有祖遺田七畝零坐落廿三保二圖裏虹口地方上年售與寗人干長壽轉售某洋行倒換道契委員丈量詎該地照單缺少二畝零並有二野墓從無子孫祭掃忽有曹瞿王三姓因我售與洋商得有善價竟冒認後裔邀同地保朱某前來索詐求請詰問該地保墳主實係何人且如何缺少地畝當因于已病故由于弟杏村投質聲稱我兄亦祗代人經手細情並未知悉蔣明府詰地保朱某供稱墳主曹姓等七年已涉訟案下奉諭該墳並未毁樂至該地缺少諒被潮水冲坍小的並無索詐情事况此事係現在地保錢某經手非干小的之事求恩明察錢供與朱同明府廉得其情卽着司徒道鎔等出具切結日後准將該墳毁去如違重究司　等遵諭而退 
[法界公堂瑣案]  
　　詠霓茶園案目謝慶祥控稱有陶姓看客初住永安街福昌祥後遷胡照樓偕友觀劇囑爲寫帳陸續欠洋四元九角詎竟杳如黃鶴歸璧無從昨日途遇因卽扭送案下翁太守詰問被告據稱姓趙名錦坤前往看戲戲資隨看隨給至别人所欠何與我事太守謂 
 
 

Page 4

 
 
請人看戲乃闊綽之事些微戲資理應照給何至有心圖賴趙又稱現有事他往鋪盖等物已上怡和行福和輪船戲資是棧中崔姓所欠我向謝訴說伊竟將我扭來今該船已開鋪程等諒必失去奈何太守謂旣知崔姓存心影射何必作伴同觀現可同謝出外向崔取還戲資若有不遵可再送押○昨晨翁太守臨捕房時包探解在押之李明香請訊太守問所欠公順票洋二十元原告往收無着現擬如何了結李供伊欲開設報關行掛太古招牌用我爲經手人按月允給辛資洋二十元我已託安慶輪船買辦唐虞卿向太古說妥但須本銀二千兩方彀調度因本貲不敷旋即中止我曾用伊洋二十元並未將公順期票還伊此票乃伊自向公順借出不經我手太守詰其開報關行情形及借用洋商牌子需費若干旣認欠洋似應還彼李稱所用之洋係請客人觀劇飲酒并託人關說借桂太古牌子所用皆爲行中之事如何要我償還至借用洋商牌子如怡和太古等著名洋行分文不取使費惟來往之貨卽裝伊行船隻耳太守謂今日原告未到可另外管押不與衆犯共覊待質訊後再爲判核○城内戴日永火腿店被竊一案經包探嚴頌眉孫寳生將竊賊丁錫山獲到搜出原贓約有二千數百員之譜尚少金鑲藤鐲等物所值無多昨據火腿店夥具詞領贜聲請餘贜不必追究惟丁將贜物變賣另置之衣服並搜出之英洋十九員亦請給領翁太守准如所請將所買之紡綢衫褲等六件白皮箱一只洋十九員四開洋一員一併給領並諭該夥謂此案贜物甚多昨經縣尊履勘該竊應歸縣署核辦以便申詳上憲爾須具禀到縣求請銷案云 
[奉勸廣肇山庄移資助賑]  
　　我粤廣肇山庄每屇中元向例舉行盂蘭勝會點綴華麗備極雅觀今緣外思正亟諸董事恐滋事端一概妍華悉爲撤去僅延羽士施放燄口超渡衆生聞此屇共捐得銀二千元之諎不過用去二三百元諸董意見欲將餘欵存下以備明年之用僕今妄進一言曰目下順直山東需賑孔亟粤東水患未平而景德鎭告災之書又到百萬窮黎嗷嗷待哺凡我同類能勿惻然與其儲而供無益之需莫若散以充拯溺之用將千餘金助賑卽可救千餘人性命此誠莫大之功德也且總董李君秋坪卓君子和等素來重義輕財好行其德人所共知苟能會齊各董倡言曰天災流行國家代有救災卹隣道也行道有福盡移所餘醮欵悉數充賑爲諸公造福何如在各董痌癏在抱惻隠存心將已出之資爲積善之舉無有不首肯看僕舌耕餬口人微言輕曾將此事與董事中認識者談及據稱其事固妙但得一人爲衆所推重者首倡一言事克諧耳如爾我兩人不幾徒費唇舌乎余曰諾遂拈筆書此代億萬災民千百叩首請命所望諸大君子幸勿河漢斯言嶺南硯傭氏百拜謹啓 
[上山東巡撫陳書]  
　　雋丞年伯大公祖大人鈞座謹禀者竊姪前在省垣屢謁崇階渥承教誨遵循有自感篆無窮昨自京旋申接奉諭函祗悉一是齊東等縣水患頻仍哀此災黎迭遭慘刼當此朝不保暮之時姪具有天良必不敢始勤終怠裹足不前惟離家已及一年抵滬僅祗數日輕乎事宜急須逐件清理現悉周小棠世但已請史仲甫太守邀約同志數人擕帶萬金往東助賑振聲兄處亦已匯解五千連前存萬金或能勉敷一縣冠牛同年前有函致家嚴詳述被災較重需欵孔殷囑敝會館源源接濟當已登報重募雖承諸善士解囊相助究因中法和議未成市面異常清淡捐項亦不無减色差幸會館本未將賑捐截止此兩月中所收捐欵除撥解松江府屬之金澤鎭外尙存三千餘金現先措重公砝足紋四千兩運赴烟台函請方佑民觀察轉解憲轅騐收卽發交冠生同年會同振聲兄擇要查放此後仍當設法勸募隨時報解姪俟諸事清釐遵卽馳赴濟南藉供驅策肅先禀復祇請鈞安伏祈垂鑒治年愚姪施則敬頓首七月十二日 
[江督轅門抄]  
　　七月十三日鹽巡道田記名藩臺劉連捷候補道湯壽銘劉佐禹知府余魁梅金陵營叅將謝濬畲恪靖親軍正中營正紫田禀知營札下關○十四日萬中垮銷假並奉委朱家山涵洞工程 
[浙省撫轅抄]  
　　十二日仁錢二縣俱禀請十五日各廟行香錢塘縣程禀知隨同杭府赴上四鄉艸塘海鹽縣顧請假三天江西候補縣徐春榮泗安募勇回禀見○十三日彭祖潤差人來省禀知交卸温處厘鹽局務壽昌縣慶禀見叩辭赴任候補縣善廣禀蒙憲台海運保獎叩謝鄧暹燮禀見辭赴紹郡發審差卸署餘杭典史吳俊回省禀到 
[蘇省撫轅抄]  
　　七月初五日主簿江永清禀知奉委閶門水關盤查差○初十日候補同知傅懷祖禀知奉委調辦海防營務處文　並銷西路總巡差前江西學臺洪鈞大人之老太太於七月十五日未刻在懸橋巷公舘仙逝擇於十七日己時大殮 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十年七月十一日京報全録]  
　　宫門抄○上諭兩道録前○東學政汪奏敬陳科試並選拔情形摺○閩浙督何等奏請銷去知府察看字樣片○又奏請補都司摺○又奏請升知縣摺○東學政汪奏叅革教諭片○都統繼奏派員接充帮辦片○將軍慶奏揀補尙膳人缺片○七月十一日吏部翰林院正黃旂值日吏部引見四十八名○謙光等各謝署缺恩○畢道遠假滿請安○乍浦副都統和琨請訓○熱河總管毓秀請訓○松溎續假數日○召見軍機醇王和琨毓秀○翰林院侍講學士山東學政臣汪鳴鑾跪奏爲敬陳科試兗沂曹濟三府一州並隨棚舉行選拔情形仰祈聖鑒事竊臣於本年三月二十七日將接辦歲試完竣情形恭摺奏明在案旋於四月初二日出省先至曹州按行科試次及兗州沂州兗州屬之鄒縣泗水滕縣嶧縣向與四氏學歸入曲阜另棚考試濟甯一州及州屬三縣向附兗州府棚調考均各照例辦理各屬舉行選拔亦卽隨棚録取文風以濟寗莒州日照曹縣鄆城爲勝解學之士頗知講求根柢此外如滋陽曲阜蘭山郯城荷澤鉅野等處不乏彬雅之才文童中經書熟習文筆清靈者亦時有之均取進如額臣抵任已及一年舉凡取士之方與防弊之法各屬士子均已周知此次舉行科試深恐教官廪保及書役人等已久懈生致滋弊竇每於臨塲之日一切稽察巡防申禁再三倍加嚴密生童旣知無可嘗試均各恪遵繩矩爭自濯磨兗屬爲聖賢桑梓之鄉士習夙稱端謹曹沂等處亦多安分自好惟於試蘭山縣日拿獲槍冒一名係廪保於點名時查出尙未入塲當交提調宫照例究辦此外絶少弊端塲内均極安靜至拔萃一科與仕途爲近士之急於進取者不免有兾倖之心臣於分考兩塲之日加意防閑復於通校各藝之時虚衷遴選察諸容貌舉止以証情形詰以經史辭章以覘趨嚮求於今日多得一讀書之士卽爲異時多儲一有用之才科目之重視乎其人必文行之兼賅庶體用之具備臣又刊刻爲學簡要諸書於獎賞之日徧給生童爲之口講指畫開示徑途齊魯經學大師自昔稱盛我朝乾隆嘉慶間一時家有成書人傳絶業流風未泯師授非遥第以往歲兵燹之頻遭復值近歲水災之疊被境地所迫心志易紛然而勤學之風猶愈於他俗窮經之彦不絶於今時臣自顧空疏深虞無以倡導惟有秉前人成法各隨其性之所近與之啓發証明以冀仰副聖天子興賢育才之盛意臣考畢沂州後於閏五月二十八日回省所過各處地方二麥豐收民情安謐近日得雨沾足農田尤屬相宜堪以上紓宸念所有微臣科試兗沂曹濟三府一州並隨棚舉行選拔情形理合恭摺具陳伏乞皇上聖鑒謹奏軍機大臣奉旨知道了欽此○○何璟張兆棟片再福建候補知府蔣鳳藻先被劾叅經臣璟與前撫臣岑毓英遵旨查明覆奏欽奉上諭蔣鳳藻被叅各節旣無確據卽着毋庸置議仍隨時察看如有劣蹟卽行從嚴叅辦等因欽此轉行欽遵去後兹據福建布政使沈保靖按察使裴蔭森會詳稱該員蔣鳳藻近來頗自刻勵漸臻老成委辦興化府局稅厘督飭分局各員實力稽徵所公勤愼並稱劣蹟詳請奏明銷去察看字樣准予照常署補等情前來臣查該員蔣鳳藻察看兩年之久循分供差尚堪造就委無别項劣蹟合無仰懇天恩俯准銷去察看字樣以觀後效謹合詞附片陳明伏乞聖鑒訓示謹奏軍機大臣奉旨吏部知道欽此○○閩浙總督臣何璟跪奏爲遴員請補沿海陸路都司員缺恭摺仰祈聖鑒事竊照浙江平陽恊左營都司張景南病故所遺都司員缺接准部咨係陸路題補第二輪第一缺輪用儘先人員行令揀員請補等因定例陸路武職各官奉旨以應升之缺卽行升用並遇缺卽用儘先升用者遇有該省題推缺出卽行題補又儘先各官均按奉旨先後挨次補用各等語臣隨在於浙省已收標陸路儘先補用各都司内詳加遴選惟查有儘先補用都司浙江提標後營守備楊鳳成年三十九歲浙江錢塘縣人由軍功投効歴在軍營剿匪著有勞績遞保補授是缺領札任事又於克復湖州等城出力保獎同治五年八月二十九日奉上諭着以都司儘先補用等因欽此光緒三年七月軍政案内兩次荐舉卓異奉部駐明各在案該員練習營務操防得力以之補授斯缺都司洵堪勝任核與部册儘先名名次亦屬相符合無仰懇天恩俯准以該儘先都司楊鳳成補授平陽協左營都司於營伍地方均有裨益如蒙俞　允該員於軍政卓異案内應行給咨晉京引見俟部覆到日併案給咨送部引見恭候欽定除飭取履歴咨部其所遺提後營守俻係陸路題補之缺容俟奉部覆准另行按標照定章揀員請補外謹會同浙江巡撫臣劉秉璋浙江提督臣毆陽利見合詞恭摺具陳伏乞皇太后皇上聖鑒勅部核覆施行謹奏軍機大臣奉旨兵部議奏欽此○○閩浙總督臣何璟福建巡撫臣張兆棟跪奏爲遴員請升海外要缺知縣恭摺仰祈聖鑒事竊照福建恒春縣知縣王惠吉終養開缺於光緒九年十月二十七日奉旨撥閩省照限扣算應歸八年十二月截缺所遺恒春縣知縣係台灣海外新設疲難題調要缺例應在外揀調臣等遵於閩省内地應調應補應升各員内逐加遴選非現居要缺卽人地未宜惟查有台灣府經歴周志侃年四十二歲浙江杭州府錢塘縣人由監生遵籌餉例報捐府經歴遇缺選用選授建甯膺經歴委代理縣缺均能措置裕如同治十三年大計卓異初次俸滿保荐准入卓異班内以應陞之缺陞用奉飭回任加捐五品銜准調令職於光緒六年十二月二十四日到任委代新竹縣卸事考試取列三等該員才具明晰奮勉從公歴次代理任内雖有承緝盗案未完錢糧有關降調處分第人地實在相需例准隨案聲明以之請升恒春縣知縣洵堪勝任惟恒春縣係調缺請升與例稍有未符但海疆要缺治理需才合無仰懇天恩俯念海外新設要缺准以台灣府經歴周志侃升補恒春縣知縣俾地方得人而理如蒙俞允該員係現任府經歴初次請升知縣應俟奉到部覆給咨赴部引見並免核計叅罰所遺台灣府經歴係調缺俟奉到部覆再行揀員調補據藩臬兩司會詳前來臣等謹合詞恭摺具陳伏乞皇太后皇上聖鑒飭部核覆施行謹奏軍機大臣奉旨吏部議奏欽此○○汪鳴鑾片再臣自兗州接試沂州於閏五月初七日道出費縣據該縣生員張印堃等禀稱費縣東鄉探沂村舊有鄉學一區正屋三間供奉至聖先師及四配神位旁有學舍五間爲該村士人會文課讀之所學舍早經坍塌正屋尙屬完整春秋祭祀歴久不渝近因祭田屢被水沖經費支絀管事人等呈縣告退由縣移學經理詎該學教諭王鍾珍於去冬徑赴探沂村學中將至聖先師及四配神牌移去本年五月初二日該教諭又派壯役門斗率領木匠人等將學中松栢二十一株全行伐倒解作棺木當經該生等赴縣控告該縣卽行禁止隨將所伐木料封鎖等情臣聞之不勝詫異當經詢明該村距驛路所經僅有里許遂卽親往履勘詳細檢查神牌均已無存木料截成叚頭者三十二件解成板片者十四件騐有圓心花紋確係棺木板料復將所伐樹根逐一圍量大者五六尺不等卽小者亦逾三四尺水質堅凝紋理細密皆係百餘年物一旦遽縱斧斤無怪該村人士紛紛控訴當傳該縣知縣王洵眼同驗明將木料封存是晚行抵沂州面詢該教諭王鍾珍據謂以該縣文廟兩廡失修擬將該處柏樹變價以備修補之資所有神牌均已移至城内學宫等語查各學文廟興脩例由該縣詳報該管上司衙門核准方可開工今旣未據具詳其爲飾詞支吾毫無疑義况卽有其事該處樹株亦豈容擅行砍伐該教諭身膺司鐸宜如何潔已自愛表率士林乃竟任意妄爲荒謬貪鄙未便姑容除將該教諭先行撤任並咨明撫臣曁飭沂州府提案訊辦外相應據實糾叅請旨將費縣教諭王鍾珍卽行革職以示懲儆而肅官方是否有當謹附片具陳伏乞聖鑒訓示施行謹奏軍機大臣奉旨著照所請該部知道欽此○○繼挌片再查熱河地方蒙古礦廠向有奴才衙門司員内泒委總辦一員帮辦二員經理文案一切事宜查土槽子銀礦總辦現經奴才派委理藩院員外郎格圖鏗額接充所遺土槽子帮辦一缺卽派委刑部員外郎陶堮接充除飭該司員等分别遵辦外理合附片陳明伏乞聖鑒謹奏軍機大臣奉旨知道了欽此○○奴才慶裕跪奏爲尙膳人出缺揀選擬補恭摺具奏仰祈聖鑒事恭查嘉慶五年六月二十一日欽奉諭旨所有送京引見之茶膳香燈拜唐阿等俱係微末之差道路遥遠往返不無糜費嗣後遇有缺出着該管大臣揀選奏補不必送京引見以示體恤等因欽此欽遵在案今福陵尚膳人全普升任一缺奴才揀選得廂黄旂慶德佐領下食餉拜唐阿萬成平日當差尙稱勤愼堪以奏補理合恭摺奏聞伏乞皇太后皇上聖鑒謹奏軍機大臣奉旨知道了欽此 
 
 

Page 10

 
 
[英宜遵約保護舟山說]  
　　舟山彈丸之地孤懸海外地瘠薄鮮物産魚鹽販夫之所寄跡無富商殷實之户市廛寥落支港紛歧四面受敵無可扼守中國視之迥不若台灣瓊州之重然而英人東來由舟山而得香港以此爲通商發軔之始因與中國互立和約不准讓與别國并申明保守舟山不須中國出欵是何也蓋以舟山當南北洋適中之地又居上海香港之間貼近長江口外關係通商至局苟爲他國所有華洋各貨就近囤積必成大埠足以全尊香港之利而香港將成廢地故立約保守以息他國之覬覦舟山有事不難據約以爭不必自居局外他國亦不能概以司外之例例之誠以收永遠之權利爲中國謀者小而自爲謀者大也自法取越南中法搆衅譯光緒九年十二月初七日英京所刻新聞紙内載香港通商會館電請倫敦通州會館司事懇祈英國外部大臣守一千八百四十六年即道光二十六年條約保護舟山永遠不讓與别國嗣經外部復稱仍可照約辦理具見情勢相同中外商民竊相稱頌以爲英所以執牛耳於歐洲者以其君民一心共保權利固非他國所能及也頃有自香港來者據稱英廷畏法强横復有游移之意香港諸商因此甚爲惶恐按各國訂立新約必將舊約聲明作爲廢紙方不照行此地球公法也查中英天津條約並未聲明將保護舟山之約作爲廢紙而英廷顧不免疑慮者豈不欲自結於中國并應得權利而願失之耶豈有畏於法人而恐保護舟山將結法人之怨耶豈受法人之恫喝謂如沮其索償兵費之計卽當與英爲難耶吾嘗熟察形勢審觀時變而慮英之爲法所欺或致貽悔於將來也英自近年以來持盈保泰日就因循今者舟山之事有約不守隠喻法人以退讓之意而其中餒已甚矣法人知之中外通商各國亦無不知之法目乘英之中餒恣其陵轢顯迫英之避舍以成其雄長歐洲之勢亦事所必至未知英更何以待之且中國商務英居其九東西洋各國居其一自法人以兵船遊弋各口中國紛紛防堵商務窒滯不能流通英之暗受虧損不下數千萬磅而未敢聲言反自居局外之例坐視利權之盡失而其耗折更不知何所底止今基隆之役馬尾之戰法之肆毒已不留餘地中國亦命滇粤之軍乘虚徑擣東京岑制軍潘中丞皆老於軍務近又聞鮑爵帥率其舊部出關收阮氏之餘衆仗劉義爲先驅則法之不能全有越南必矣法卽失越必於中國沿海各島取一地以相抵而中國如醇邸左相皆忠憤塡膺决計不肯償無名兵費則中法戰爭本已曠日持久勢所必然英之商務不可復問是法欲拓其本無之土而致英失其固有之利也是法所明擾者在中國而所暗損者尤在英國也是法所欲索之八千萬供郎未必可得而英之所耗恐已不止此數也是英甘心讓法旣爲法人所竊笑恐又爲歐洲各邦所輕視也何法之强而英之懦耶何法之智而英之愚耶不僅此也英如不守保護舟山之約日後如有他國與中國以利益相讓中國以舟山許之立埠英必緘口無言矣坐見商務之日壞利權之日削香港之遂成廢地豈不大可惜成爲英國今日計不過以一兩號兵船往泊舟山申明舊約照會法國法旣與中國搆釁必不敢再樹一敵當舍定海而不圖是英祗用一二號兵船而定海可全定海全而英之商務亦全從此信義兼著盟約勿渝商民感頌名實無損不愧爲歐洲第一等强邦吾知英之君相善謀成事明於遠畧必不河漢予言也倘英以商務之重不自居於局外而以一言評中法之曲意法人不得以與英無干四字拒之必以有所牽制而戢其强悍不馴之氣得失之機禍福之會間不容髮在英所以處之何如耳吾故曰舟山關係通商少局英宜亟加保護非爲中國實自爲也然觀從前所立保護舟山條約英人之自籌國計其意亦可謂深且遠哉兹特録道光二十六年三月初九日卽西歴一千八百四十六年四月初四日中英所立保護舟山條約以供衆覽如左第四欵云一大英君主依允嗣後有别國攻打舟山一帶地方英國必爲之保守務當將舟山送還中國此事係兩國交誼和好不須中國出欵○又譯英京新聞紙云西歴一千八百八十四年正月初四日卽光緒九年十二月初七日英京所刻新聞紙名倫敦柴拏益斯布禮斯内載云倫敦通商會舘司事接到香港通商會館電報云請倫敦會館懇祈英國外部大臣守一千八百四十六年卽道光二十六年條約保護舟山永遠不讓與别國倫敦館司事卽照來電申請外部援照前約辦理 
[老婦拖牌]  
　　武漢向多拖牌惡習拖牌者何少年蕩婦嫁得蕭外曲意順承使藁碪毫無疑忌待其旣稔則暗竊資財去如黃鶴卽滬上 
所謂放白鴿也四官殿後巷某婦素不安於貧年逾大衍粉賸脂零猶復掠鬢掃眉强效畫中人裝餙比隣碼頭夫某甲鴛翼久分欲得一婦爲娛老計見某婦以爲玉天仙不啻也急倩蕭巷某婦爲媒三尺紅絲早經鳳諾惟甲務令撮合山作保山保無拖牌等事媒婦允之由是比翼鶼鶼居然璧人一對矣近該婦故態復萌被甲所覺赶卽尋獲扭至媒婦處思效楚人之買櫝還珠口角紛爭觀者如堵莫不掩口胡蘆歌牆茨三章而退 
[卵石相爭]  
　　楚人某君需次蘇垣僑寓瓣蓮巷日前公舘中庖人不知緣何與憲署僕夫互相口角遂致扭毆某君出而喝阻致雞肋飽受老拳且被拖至栅欄扣其髮辮事聞于上憲飭將某君發交總巡看管旋有住近道前街之某貳尹亦係楚産不無興狐兎之悲大抱不平急具衣冠叩謁憲轅思一白其寃乃復拒而弗納遂在官廨咆哮因亦一併交管現經首縣出爲調停請本府將該二員嚴加申飭而拘某之庖丁薄責了案憲意似不苛求而之二人者則欲住押所不肯將就須得憲署僕夫笞責荷校發交公舘門首示衆方能了結否則拚以蟣蝨微官爲闔省末僚一洗此辱以此中梗府縣亦無可調停以卑官而欲與上憲杭衡殆諺所謂雞子與石子碰已 
[潯陽瑣語]  
　　潯陽六月初二三日大沛甘霖溝渠盈溢農民操蹄而祝滿望稻榖豐收詎此後二十餘日火傘當空無復雲霓之望桔橰聲裏未免縣耒而嗟至二十八日始濃雲密布細雨廉纎入夜更簷溜聲喧傾盆勢驟次日午後始霽自此亭名喜雨斷不致苗稿生憂矣日來江水驟退八九尺米價漸跌惟菜蔴沺等物日見騰貴○九江設立團防保甲局已有年所去年又經臬憲添設稽查保甲局稽查嚴密地方更臻安謐上月朱寳珊太守履新後深知潯陽五方雜處宵小易於濳蹤保甲一局關係甚鉅因與德化縣金明府商酌將團防稽查所保中合稱爲一城外保甲局設體仁堂委劉嚴兩局員稽查城内保甲局設塔公祠委王劉兩委員稽查内外兩局各專責成而彼此不得推諉○九江朱鎭軍派員往壽州招勇一營現已招齊不日到防鎭軍已於倉巷白馬廟邊選隙地一區飭選鋒營哨官督率兵勇預築營壘庶該勇抵潯不致露宿沙眠也○阜昌洋行今年運到做茶磚機器一副於上月下旬開造茶磚司事數十人極形忙碌烟霧迷漫晝夜不息云 
[鼓吹詞]  
　　睥睨乾坤意氣麤羡他鵬翮展南圖惜無蛟刺穿飛艦刺有鵜膏拭屬鏤疑陣漫排青霧障軍威猶奮黑雲都潢池未許容狂鰐擬乞風雷迅埽驅滿逕松風聽鶴鳴莫教一局誤楸枰鯤鯨浪湧侵珠壘蟋蟀塲開醉玉罌事貴先幾防坐失才如無用愧虚生草茅漫擬匡時策大帥登壇正厲兵强宼寒盟去復來漢家邊釁不輕開海南皂纛爭摩壘燕北黃金正築臺豈果和戎非上策要知平虜有奇才碧天雲凈弧星朗埽盡欃槍靖九垓孤憤塡胸藉酒澆壯懷拔劍起中宵須知敗鳳難如雉未必畔盧竟得梟白晝漫容魑魅舞青林徒見虎狼驕夢中昨夜傳歌凱旗閃紅雲驛路遥[  三韓篆紅逸史漫稿]  
[次韻答内弟劉質均茂才]  
　　傷春不見庾蘭成寥落人間太瘦生天各一方尋夢境客行萬里愧才名看花絶塞宵呼酒驅馬長河曉渡兵惆悵請纓當日事高高太白尙西明[  甲申長夏茂苑賦秋生草]  
[甲申七月晤倉山舊主於楊柳樓臺承以海外吟見示臨别偶成一律録呈指政]  
　　君本騷壇舊主盟愈經閱歴愈多情采風問俗十三國鼓枻揚舲九萬程磊落襟懷杜工部蕭閒志趣庾蘭成此中饒有清幽福角樓臺夕照明[  古疁愚表姪廖維城季仙甫草]  
[寄懷夢畹生]  
　　記否秦淮一面緣茗談難得會羣賢先生歸後鸞棲杏梅使無從寄寸箋屢從日報讀君詩半爲傷春寫艶思天亦有　 
情愁悶損頓教蹤跡關心知[  雲棲三千里外遥贈]  
[緑意題夢畹生慘緑吟大稿]  
　　華燈細剔展翠箋舊恨消遣今夕湘漢蘅蕪裊裊遺簪帳底夢魂難覓間雲釀做空階雨也不把海棠憐惜念晚粧額暈銷檀愁入綺班無迹還又薰香繡被笑多情合付少年詞客暗裏星霜兩鬢蕭疎能否青衫如昔文牕紗薄新彈泪記黛點宫眉樣省况天涯葉易成陰歸去暮江春碧[  太痴生呈草]  
[上海北市絲業會舘主施少欽代籌江西景德鎭蛟灾七月十五六七三日第二三四次收數清單]  
　　十五日婺源余厚卿兄求父母康健助洋十元浙新塍協記未履中兄助洋五元○十六日餘慶堂王助洋二元本埠城内豫愼號友節省進出小車費移助洋二元○十七日本埠萬安樓棧友交來裕德堂祈合家平安病者皆愈助洋五十元本埠方勝濤兄交來平安願人助洋五十元平林氏祈子病速痊助洋十元定記求病速痊助洋六元凝遠堂助洋一元龢記節省書院花紅移助洋一元費姓助洋半元張姓助洋半元以上五户太倉武靜如兄募來浙鄞鄭小姐節針工資移助由經蓮珊兄交來洋五元鎭洋有志未逮氏預支半月𠉄水祈合宅平安和順移助洋二元樂善堂葉助二圓螽斯堂夏助洋二圓合併奉聞 
 
