# 1882 - 158 - 4903274

 

Page 1

 
 
[新印縮本增選多寶船時文出售] [  點石齋主人啓]  
　　廣東所刻之多寶船時文向已風行海内爲業舉子家朝夕揣摩然其中虚題頗多間有文不對題者至字之訛誤模糊猶其餘事是以閱者病焉本齋不惜工本於今春廣延名手校勘凡有題無文以及破體字悉爲勘落校正又博搜鄕會時墨及名人課佑挨次增入另請善書者八十人照樣謄清然後用石印照相法印成縮本統計實數文七千二百九十六篇每篇俱加圈點勾股其字之大小與本齋所印之康熙字典髣髴妙在墨色濃淡相宜字字清晣實堪珍愛現於五月初當可印完準於五月十五日出售每部訂成八本價洋四元如蒙購閱祈至申報舘間壁之申昌書畫室價買或有躉買者請移玉至申報舘帳房面議可也此布 
[觀華人集股說]  
　　古人有言千金之裘非一狐之腋斯言雖小可以喻大譬諸列國兵争摟伐之師所以稱霸者以合與國之力以爲力也斯說也中國人亦未嘗不知而獨至經營貿易則住往各出資本各樹旗鼓初無合衆力而成者卽有之亦不過合開一舗合創一行股東皆須在塲以資稽察或有不親到塲者亦必令親信人爲之監祭斷未有從未謀面而亦可以入股者有之則自泰西諸國始泰西之俗以經商爲重國家爲之保護非若中國之所謂商者列於士農工之下其國家大事商人亦得與議事有不便于商者可以據理争之故商人之權亦不亞於官而凡爲商者莫不以信義爲尚故股分易集而合衆人之力以爲力於是資本充足經營得法而華人曾未知其所以然也近來自各國通商以後風氣漸開亦有仿西人之法者然猶不概見也自招商局開之於先招集商股創成大業各商人亦踴躍争先競投股分自是而後百廢具興仁和保險公司卽相繼而起獲利亦頗不貲投股益加衆多至今日而開平煤礦平泉銅礦濟和保險機噐織布與夫紙作牛乳長樂之銅礦津滬之電線點銅礦無不競爲舉辦蒸蒸然有日上之勢卽西人創開之公司華人亦有投入投分並有因不得投入而心滋不悅者如自來水公司電燈公司華人皆願入股去年怡和洋行之新設保海險公司華人以投股而不見收入頗有後言可知華人近來亦知此事之大有裨益且不僅投股而已又有以股分票互相買賣者其行情時有漲跌查招商局原價每股一百兩今則已漲至二百五十兩矣平泉銅礦原價每股一百兩今已漲至二百兩及二百零五兩矣長樂銅礦原價每股一百兩今已漲至一百六十兩矣開平煤礦原價一百兩今已漲至二百三十七兩五錢矣仁和保險公司原價一百兩今漲至二百二十兩矣其他如濟和保險公司原價一百兩先收五十兩今漲至七十二兩織布公司原價一百兩先收五十兩今漲至一百十二兩五錢及一百十五兩點銅原價一百元先收五十元今漲至七十五元核算皆有增無减卽西人之自來水公司原價二十磅今涨至三十二磅五電燈公司原價一百兩今漲至一百四十五兩其餘華人之投入西商股分者尚多因未能詳悉故不及備錄本館但就所知者或逐日市價不同故取而登諸附張以供衆覽卽此所登數項觀之亦可見華人風會之變矣夫欲以一人之力而舉大事力或稍有不及卽其事不成若一人創之而衆人從而和之則其事舉矣假如有萬金之家欲出之以作經營之費則必有所瞻顧遲疑而　 
不能自决今行糾股之法則每股百金集百股卽可成事分之不見其多合之乃不覺其少此法其屬甚妙而且最爲便捷特華人向來未行故無人爲之創耳泰西以有此一法而諸事易於開辦是以握致富之原中國未知此法因而無致富之術此其所關甚大非特爲商局起見卽國家氣運所係焉今者風會漸開咸知趨向由招商輪船仁和保險開其先而諸務爲之繼招商仁和閱時已久其股分日見增漲不必言矣開平平泉電線等則皆近年始行創辦而一經舉事遂覺日有生色不但投股者多而且賣買股票者亦不勝踴躍此法旣行吾知中國之各商人無論大小必皆不難獲利而且中國之美利亦將日事開拓易見興行以視前此之拘守成見不知變通蓋有判然不同者矣本館旣取股分票逐日　　 
市價登諸報後而又闡發其說如此深願此法之愈推愈廣而華人致富之術無異於泰西諸國則由富而强又何外侮之足虞乎哉 
[電音彚譯]  
　　本月二十四日倫敦發來電音言前述埃及亂耗法國公使請諸士廷欲在土京商辦此事土廷以爲毋須當由士遣使往埃詢問此事兹悉法員固請在土京邀衆國使臣商辦而土廷執意不允其土國遣往埃及之使臣則已抵埃境埃人以禮接待至其詢問若何尚未詳悉也該電報又言阿爾蘭之葢拉匯地方有一富人及一從人皆爲人用洋槍擊死不知其所爲何事也 
[印度茶數]  
　　外國新聞紙言今年印度茶之載往英國者自西歴正月起至四月底止計共八百六十八萬三　 
千九百七十四磅去年此四月内僅得七百四十二萬八千一百六十磅今年多至一百廿五萬五千八百十四磅可謂盛矣 
[厦門信息]  
　　厦門郵來西字報言聞得總稅務司赫君現欲乘輪赴高麗察度可開口岸之地以便開設口岸興起貿易云又言本月十八晚八點鐘時厦門租界中失愼其時西南風甚爲遒勁風助火威尤形猛烈多人施救難期應手勢欲蔓延幸該屋頂忽自壓下火勢遂殺至九點鐘時自熄是誠隣居之福也又言十九日厦門地方華人有賽會之舉除馬匹旗傘擡閣等常例外有一創舉係用小孩多名穿外國衣騎馬相從可謂踵事增華别開生面矣 
[津信摘錄]  
　　天津西人來信言美國總統近以上等金表一事寄贈法國駐津領事官表上有西文鐫明緣由云以前者法領事官兼管美國领事官事務爲美國辦事懋著賢勞故特贈兹珍物以示旌異也又言美國禁阻華人往美之議北京知此信息咸抱不平殊滋憤怒云又言直隷今年天久無雨河道淺涸井亦告竭地土迸坼其堅如磗殊難　種春花旣未豐收秋成又恐無望大有旱荒之象山東及河南北境亦復如是故該處民間皆不免於怨咨憂鬱安得早壽良法以甦涸轍之駙也又有他西人來信云念一日天津得雨約下至三點鐘之久然則天心悔禍拯濟斯民亦未可知耳 
[通商愈廣]  
　　烟台西友致函於西字報云英國惠力斯提督於二十一日在高麗仁山地方訂立英高和約業 
 
 

Page 2

 
 
已訂定其條欵亦與美高和約相仿惟聞其中又酌加數欵未識其所加者爲何事該信未曾詳述容俟續聞又言德國近有兵船兩艘駛抵烟台聞亦將往高麗訂立和約然則高麗之與國行見愈聨愈衆而商務當必日有起色矣西人之返自高麗者僉云高麗境地頗佳有山有水山中佳木忽龍野花煥發望之蓊然有清淑之氣其民人亦頗安謐並無獷囂氣習將來必見蒸蒸日卜惟竹籬茅舍絶少富貴氣象且尚安樸素綺麗服　　 
式精巧器具則皆絶無僅有外洋諸物概無所見大約向無運到若與言集股經營等事則更茫然不知矣現在旣與泰西各國概行通商將來風氣必將開闢也 
[照票發錢]  
　　都中琉璃廠寶亨錢舗前月陡遭回祿此已列報兹悉月之十四日該鋪在燼餘之地照票發錢請有差役彈壓以防騷擾是日人雖擁擠因該舗並不圖賴亦甚安靖云 
[撞沈鹽船]  
　　江南上字第某號金寶順沙船於十五日晨在天津磗炮臺河中撞沈鹽船一艘鹽船載鹽二三百包包各五百餘斤船身頗重沙船在津灣泊向以兩隻或三隻爲一排該沙船本泊磗炮台從岸數起爲第三隻正在河心是晨聞已缷空擬開放出外先爲倒行欲至寛濶處掉轉不期鹽船從外駛進方至鹽坨彼來此去鹽船笨重閃避不靈其船頭適爲沙船之舵所碰然使船身堅固尚可無碍奈又朽舊之甚當相碰時船已傾側沙船忙迫將舵轉過遽觸落其船板一塊水卽汩汩大入沙船趕爲救護鹽船上人急急逃生一轉瞬間船已側沈未幾全船没水該處祗深丈餘船尾略高露於水面兩桅亦矗立波際舟楫往來殊形不便沙船祗得不行仍泊原處鹽船卽控案索賠午刻有官員往勘被撞情形並河底淺深河身寛窄未知如何斷法聞金寶順沙船係崇明某姓所置云查該處帆檣雲集加以小艇擺渡维纜縱横往來如織稍不經心未有不至生事者地方官其何以别籌良法也 
[祭海開關]  
　　本埠每逢新道憲履任例應祭海開關兹悉邵觀察擇於今日辰時親臨海關舉行此禮云 
[整旅囘營]  
　　滬南張統領所帶之武毅營將由吳淞回滬已列報章其營在大南門外徽州會舘左近兹悉昨早張統領帶該營兵由吳淞起程於九點半鐘經過英租界鐡路大橋向南過三茅閣橋到法租界大馬路轉西經寍波會舘繞過西門外向南回營云 
[馬戯到滬]  
　　馬戯來滬及開演日期預經列報兹悉該戯班所附搭之亞基利司輪船於前晚到吳淞口外因口子水淺該船不能進内待今晨潮漲時當可駛進矣聞今日大約不及開演云 
[匠帮續述]  
　　滬北寍紹帮水木匠争閙及和息情形疉列前報前日午後上海縣署復經本地帮水木匠董事薛裕春等喊禀并扭送寍匠四名及該帮董事常忠士之子常朝元俱送到署各匠約一二千人亦齊集候示當經莫邑尊親自訊問據薛裕春禀稱我等本帮水木各匠均遵規例不敢多事况且素來每日兩飯一粥已屬慣常銀洋聽衣牌作價歴久如此各散匠並不停工當寍帮人閙事之時曾經具禀聲明在案無如甯匠見本地匠帮不肯停歇竟恃强將各匠之斧頭奪去以致不能做工并且奪去之後交與魯般殿中若往向領該董事常忠士每把斧頭要索費錢二百文以作公所酬神之費各匠皆藉工度日餬口維艱今旣停工而領斧又須交費是以各散匠無奈只得將其子扭送等情莫邑尊得　　 
供詰之甯帮董事常忠士謂各帮各做何以爾甯人如此逞强壟斷實屬可惡着將斧頭當卽交還常忠士稱因事已議妥恐寍匠中再有恃强奪斧之事故令伊等將恃强人扭送公所當酬資二百文並非要索領斧錢文前奪之斧約有五六十把均存公所况且何人之斧均登簿記明可請查對給發邑尊謂人數及千何斧祗五六十把諒必另有藏匿立着吊到帳簿查檢果祗有五六十把莫邑尊詢諸本帮木匠斧價每值幾何答稱每把四百文邑尊着寍董常忠士按人如數照賠限於翌晨將斧交與本地帮董薛裕春點收以便分給各匠常忠士情願遵斷照賠求請出示邑尊准如所請着寍滬兩帮董事明白補詞立案以便出示曉諭至該公所送到偷斧頭之三人因各寍人携到之斧貯於公所有散匠私携出質當塲拿獲送請究懲邑尊着暫押冉辦詎木匠之事方有就緒而泥水各匠又於昨日午刻約聚至百餘名聞皆本地帮爲首一人亦肩魯般仙師牌至英界潮陽樓地方之某作塲暍令停工謂亦須議定方得開作旋經三十六號西捕見之卽前拘肩牌人該匠等皆拒不容拘嗣有包探等到來帮同拘獲該匠等一路隨到捕房因肩牌人甚屬倔强被捕毆傷頭顱捕頭令將魯般仙師牌暫存捕房受傷人送交仁濟醫院醫治從往之匠尚在捕房門前聚守捕頭疑開手鎗匠等懼擊始各散去又聞有泥水作頭某甲在虹口包造房屋昨日正當雇人動工被衆匠前往奪取家伙甲上前攔阻無如來者甚衆卽被多人圍住甲情急將手中所携洋傘搪阻詎適戳於某匠口内觸落門牙二個帶破上腭鮮血迸流衆匠隨將受傷人舁送醫舘知甲住居法界因扼其歸路守候甲回家時卽被扭交法捕房其觸落之門牙亦交捕房旋甲經人保出着於今日投公廨候訊至前報木作頭石順孝獨不允議致散工到石家打毁門窓等事兹又聞石姓作頭實已應允物散工悮聽傳言以致擾事但此皆傳聞之辭究未知細情若何也 
[斷還欠帳]  
　　本埠虹口某洋貨店夥投英刑司署控追西人護脫欠帳洋三十三元五角審訊時被告未到刑司詢是何欠帳據夥稱該西人於前月到店買綢手巾手套白布衫並襪等件當囑記帳而多時不見付還是以店主曾囑如此人再來購物須給現錢方賣今所欠之洋屢索無付爰特投案求追問官得供斷令被告照還欠帳云 
[逃妓呼冤]  
　　英界四馬路西薈芳里江西妓寮中之祝桂林卽王桂林於前日乘坐馬車投會審署喊冤陳太守諭令補詞候斷該妓又　 
述于差云有寍波客鄭姓往來已訂白頭之約與鴇祝氏言明以洋二百五十元贖身已　二百元一俟找清卽委身于鄭詎鴇忽變卦匪特不許從良反被横加鞭撻含冤如海度日如年爲此背鴇濳逃求官超拔等語值日差爲轉禀于官飭將該妓暫交官媒仍着補呈候辦 
[救溺類誌]  
　　昨晨洞庭山碼頭有一米行學徒雇駁船船户因搶生意厮打舟子王大發忽失足落河正當潮來之際其人隨潮湧去幸流半里之遥經救生船救起置于大碼頭已剩一息不知能無礙否也又昨午後三點鐘時有一人年約三旬餘身穿元布馬褂破藍布長衫雙梁布鞋從新閘橋墩上投入港中經人見而呼喊江海關北卡之划船卽行施救其人雖冒起尚將衣袖掩面自欲鑽下幸在划船傍故得划船上人伸手拉住救之上岸其時觀者甚夥或問其姓名住址並自盡緣由答稱名陳阿二嘉定縣人習薙髮業因原籍失就來滬覔事寓同業友陸姓處迄今一月尚無生意資斧斷絶况有烟癮實難度日不得已而尋死又詢其陸姓友何在答稱卽在新閘鎮福泰糕店間壁旋由地保夥邀陸姓前　 
往將陳領去更換濕衣陸言陳之胞兄在嘉定城中開設雜髮店擬卽送交其兄云 
[捉姦雙獲]  
　　石路某藥舗之磨藥司務某甲年四十七嵗係寍波人其妻年四十三嵗於上年九月間被同鄕舟子某乙騙至滬上住居唐家弄西首現被甲偵知於昨午前邀同親戚往捉男婦尚未起身雙雙獲住遂將兩人之髮剪去拖至小茶館理論並將屋内之木板箱竹籮竹籃木桶各一件雇車推過大橋一路向南而去其後如何容俟續述 
 
 

Page 3

 
 
[小孩失路]  
　　法捕房巡捕見一小孩在路啼哭年約十一嵗頭戴小帽身穿元色大襟夾馬褂藍布開襠褲元色單梁鞋問其住址稱在虹口故特送往虹口捕房及送到又稱住棋盤街妓館内忽又稱住法界一枝春茶館左近故仍交原捕帶回法界查問云 
[逃女尋回]  
　　老閳浜北采　浜地方於二十六夜七點鐘時有數人擁一十七八嵗之女子往北聞此女係江灣人父母俱亡不知於何時潛逃來滬現經伊祖母知悉故邀同親鄰前來尋見領回云 
[車中跌出]  
　　前日晡時虹口虹橋堍頣和麫包鋪門首有東洋車七乘經過俱載過俱載吕宋兵船之兵從洋涇浜往彼忽一人從車中傾跌於地頭破血流人事不省後經衆西人攙扶上車推至華順碼頭下船不知是何病症能保無虞否也 
[西人殮孩]  
　　二十六日下午虹口小菜街西首西洋人住宅門前停有馬車一乘東洋車數乘觀者如堵西婦因人擁擠怒將屋内花盆　 
抛出衆始驚散聞該西人夫婦因一幼子痘殤甚爲悲戚繼將棺木舁出屍已在棺而尚未掩蓋死孩約三四嵗頭上插满鮮花手中置照相二紙聞卽伊父母之小影亦不忍分離之意也後將盖掩上裝入馬車其父送之往八仙橋而去 
[馬車生事]  
　　前日午後六點鐘時英租界大馬路盆湯弄口有野鷄馬車由西駛向東去適有西婦乘轎式馬車由東往西兩相照顧分上下首行走原不至於碰撞乃另有一野鷄馬車由東飛馳向西來之野鷄車又欲避讓一時措手不及反碰翻轎車致其馬夫跌下受傷旋有某西商與包探將轎車扶起西婦二人始得走出然已受驚不淺野鷄車亦遭撞損受傷之馬夫由包探舁送醫院野鷄車夫與車輛均經帶到捕房昨晨解送會審署據禮記洋行東投稱轎車中之婦一係我妻一係親戚因野鷄車夫不善駕駛致被撞壞車輛計修理費須銀四十二兩馬夫受傷現在體仁醫院醫治須三禮拜方得傷痊野鷄車夫朱少卿供昨日載客從静安寺馳回行到大馬路適逢轎車之馬跳躍致相碰撞我車亦壞云車主王正如供詞與同惠捕頭令包探陳阿九將兩車碰撞情形繪圖呈閱騐得其咎實歸野鷄車司副領事請照追修車價陳太守從寛斷令朱少卿王正如繳修費銀二十四兩再罰洋六元給與受傷之馬夫養傷完結 
[扭弟旋釋]  
　　二十六日下午有二十餘人拖一人至老閘大橋浜北其人大呼救命或問其故據一人云此吾弟也因作事不妥關閉在家今被伊逃出故欲帶歸仍前關閉等語後經衆人勸解令酌給錢文俾作小生意度日其兄從之而釋放云 
[戯傷案結]  
　　前報列戱言肇禍一節昨據怡園盆湯夥浦光裕投英公堂聲稱修脚人吳鎗鋒與堂倌馬子根因戱認眞誤傷馬背一案已經呈請查辦然吳馬皆是同鋪現已經調處明白養傷完結求請免究陳太守謂旣經理明准將吳保釋云 
[茶館滋事]  
　　茶舘夥何阿來至英公堂禀稱有男女多人在我茶館毆打致壞欄杆由捕將人拘送請究席子康供在老德記藥房作夥泒司收取銀洋與妓朱阿金原係相識昨與阿金及伊母朱王氏在茶舘會見因扭我髮辮故與争執王某供係錢莊夥與席同赴茶館因妓等與席尋釁故相解勸並未吵閙朱阿金供前夜席來我家因房中有客嘱伊别房暫坐席卽將我毆打致右手受傷席去後並不復來因被欠洋三十　 
元光景昨知席在茶館同母尋到席就毁罵致與争幸而王從傍帮毆朱王氏供與妓同席又稱並未欠彼洋銀陳太守聞供怒不准理惟席王等旣是生意中人不應宿娼并在茶舘滋事着各罰洋一元撥充醫院經費案結 
[壽郭晚香年丈六十]  
　　大梅姚復莊先生老柳徐柳泉先生俱千古海國辭壇讓郭公壽世文章涵正始空山甲子守淹中才高豈藉科名重身健多緣道力充天與金峨開福地五雲紛郁護詩筒○等閒富貴視浮雲小隠城西但弄孫手校圖書三萬軸心怡道德五千言江南閨秀都呈句謂汪稚雲陳慧娟諸女士海外畸人每欵門他日蒲輪丹詔下未容綺季老邱園[  會稽王醉稿]  
[爲李潤瑚題半截美人便面]  
　　桃花宜豔柳宜嬌一叚丰姿着意描明月乍臨簾乍捲春風剛到小蠻腰古越高昌寒食生 
[與孫成齋茂才游静安寺]  
　　寶馬香車日往囘何如散步踏青來鐘聲花裏尋詩料帘影林間舉酒杯地有靈泉塵坱少人無俗慮笑顔開樓臺一角憑欄望宜畫宜吟讓俊才[  海上忘機客遂生氏未定草]  
[與琪生偶游]  
　　一溪烟水緑楊低竹樹陰森聽鳥啼誰信林間藏鷲嶺偶從方外誌鴻泥人四壁圖畫菴有周存伯胡覺之二君遺墨佳景三春藉杖藜歸去還憑車輛疾沿途笑語夕陽西○二十年前此地游一邱一壑徧勾留柳絲依舊垂青眼鬢髮無端變白頭池館清幽宜入畫詩畫諷詠欲登樓聖朝科目人文起我合雲溪老醉俟○長眠可動故鄕情城曲遺墳弔有明千古浣花追望族一坏宿草護縱横當年政績徵前代此曰荒凉感後生想見黃昏人静候鶴歸華青露凄清弔前明上海縣知縣杜公墓　海上忘機客遂生氏未定草 
[奉酬麗清女史敬步原韵絶句十章卽希大雅郢政]  
　　謬許微吟襪線才朶雲縹緲自天來千尋潭水情殷摯愧乏瓊瑶報玉臺月映烟蘿繡幕開鴛箋自璧静徘徊依稀緱嶺吹笙調逸韻超然有異才偶摘瓊葩燦玉枝凭闌欣接謝孃詩琉璃硯北疎簾捲盥露披吟絶妙詞自笑無從洗俗埃問君何事謫蓬萊新繙唐韵珠璣字五色繽紛下鳳臺青鳥啣來尺幅箋詩如雲錦品如蓮何當闘　論旗鼓祗恨無綠侍硯田襟期瀟灑欲凌仙幸締璇閨翰墨緣記得飛瓊賡妙咏舊交如夢溯從前余昔嵗僑寓吳門偕許韵梅袁蕙牛陳慰之諸女史苔岑雅契讀畫論詩頗饒清興自徙滬江知音罕覯矣彩律霏香氣吐虹裁氷鏤雪句偏工抱琴難得鍾期遇遥乍翩翩林下風瑶壇慧業兩心知鴻影緘題遠寄詩惠我玲瓏珠一串恍從員嶠覿仙姿盍簪有約慰遐思一棹剡溪訪戴時雲樹縱非千里隔與君把袂共哦詩高山流水譜新詞願訂鸛盟漫笑癡多感予登貽錦句碧城迢遞繫相思[  欈李畹雲女史金芳基未定草]  
哭女詩女以六月七日生前一夕夢池蓮盛開因取名吟荷啼笑聰慧異於常兒合家莫不憐惜如珍寶忽於八月杪得疾兒醫束手竟棄去計自墮地纔三月也燈前孤坐悲不自勝聊成韻語八章以代哭云○玉碎珠沉事惘然夢魂幾度覔黃泉早知兒命應如此平日也宜少愛憐浪說明珠掌上擎諸姑憐愛錫佳名百般伶俐聰明處贏得全家哭失聲無端惡疾驟相侵喘如絲棘心有口未能言疾苦撫摩空自涙沾巾有女懷中强似無重闈保抱也歡娱悲懷轉恐傷遲暮日日含辛慰舅姑擬向神前訴不平因何德薄禍斯嬰阿翁好善珍微命不解茫茫造物情從來修短未分明襁褓初離過一生最是不堪消受處夜闌比户笑啼聲檢點兒衣涙欲傾家貧那有錦爲綳從知誤入寒門裏去乞空王再托生棖觴愁懷哭當歌天長地久恨如何秋來多病腰支瘦可奈傷心涙更多[  曲江懎氏綺雲和涙稿]  
[浙省撫轅抄]  
　　四月二十日建德縣劉禀見叩辭赴任松浦巡檢陶禀謝藩司飭知赴任禀見叩辭府稅課大使梅振宗禀知藩司委署山陰柯橋巡檢禀見叩謝禀銷湖郡總 
局管理聨票差縣丞朱方逹禀知厘捐局辦寧郡業捐差禀見叩謝未入流黃文治由京驗放來省禀到 
[蘇省撫轅抄]  
　　四月二十二日知府戴文佐謝飭知解京餉勞績儘先酌委同知直隷州一次○二十三日從九沈金聲通海屬提發審修金回○二十四日知府崔繩祖辭赴松江公幹刑部江西司主事王日熒辭赴都楊春芬由寗解餉來並謝請補如臯縣缺候補班補用知縣甘澍貴州人禀到 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
 [Ｇ>　　發財大票 
　　呂門發財票二萬號英六月念四號開彩卽華五月初九日約十天有對號單到申今票倘存不多未買者務望爭先購取此票妥實公道得中甚易得彩章程另有仿單奉閱每張價洋八元對開四開均可前有某家信局爭論洋力不遂私退洋信外埠仕商光顧望詑妥局或有退回之信卽交別局寄來不悞英　紅廟對面橫街 
　　上洋合發來洋行啓 
　　新設保險公司卽扣　三分之一 
　　新設保險公司所有　中國貴客貨物銀兩等項往來概可保險本行在中國貿易多年甚爲妥當如有賜顧者其價格外便宜卽將其價銀現扣三分之一今將各埠頭開設計香港省城上海天津烟毫牛莊漢口九江鎮江一切等處倘有　貴客賜顧請至本行面議特此佈聞 
　　同治十三年六月吉日　太古洋行謹啓 
　　夜間教習英文 
　　英華書館設在上圓明園路第十號門牌現在本書館西國先生定於每禮拜一二四五等日晚間七點鐘起至九點鐘止教習英國語言文字一切英學皆盡心教授有願學者每人收修脯洋四元就教者請至本館面定訂也 
　　倍利納公司股份票 
　　本公司前設六月呂宋股份票早經售完俟對號單到申如得彩卽當登報聲明人可咸知購買者持票領洋不需往返　費今提存英七月份呂宋全票十張作卅股出售全股收洋兩元半股四開均可分售呂宋票號頭股　票上註明俟華五月念二日電報及對號單到申人所共知十號內得彩不拘大小數目照卅股均分請諸　連爲早購外埠信購原班寄奉并售七月份呂宋票全張半張均可分售上洋棋盤街北首西商倍利納洋行啓 
　　同福來呂宋票 
　　本號開設拋球場西首自運英七月票全張分半均售價照大市外埠賜顧原局帶奉不悞 
　　同和啓 
　　呂宋票出售 
　　啓者今有英六月份呂宋大票出售每張洋十二元分半四開均可拆售欲買者請來本行購取可也 
　　　發行啓 
　　名醫蒞滬 
　　藥西庚茂才金陵世醫洲源家學　滬後知交中求治沉疴者無不立起余等因延診妻孥或治已疾雖深淺各異皆藥到病除現設診　閘西首保康里對門凡我鄉人有病劇而醫藥未效者盍往求之是道也非可虛　阿私幸勿以所言爲河漢也 
　　上海曹嘯雲　浙紹陶星垣　洞庭鄭箔洲　金陵李淡如　杭垣顧草菉川　蘇州管秋初啓 
　　金雞納霜丸藥 
　　瘧之爲病有一日二日皆在少陽之經來則寒熱交作中華醫家往往投以和解若四　兩頭發者中華稱爲三陰瘧疾盖傳入陰經治非便宜此症因循日久則百　叢生後患不堪設想從前本藥房曾製三陰瘧疾藥水風行海內已屬有年但裝在瓷瓶攜帶舟車殊多不便是以聚精會神又製三陰瘧疾丸藥試驗卽靈方敢出以濟世此丸功力甚大不可思議凡患瘧疾無論一日二日以及三陰瘧疾照法服之效如應醫倘蒙　仕商賜顧者須認明本藥房招牌庶不致悞 
　　上洋大馬路老德記謹啓 
　　泮愽　南薑　 
　　夫人之胃主化一身飲食分達精腋與血管藉以滋養凡遇偶一定化不分百病從此而生矣卽如肝胃氣痛胃歷無味呃逆賅　身慄寒肚痛腹脹兼治心悸心痛患此而藥露獲效者不知凡幾真有藥到回春乙功妙難盡述賜顧者認明本醫院招牌不悞 
　　大英醫院啓 
　　神效白帶丸 
　　細考婦女奇經八脈一曰衝二曰任三曰督四曰帶五陽徵六曰陰徵七曰陽蹻八曰陰蹻此八者皆通流月經環　保孕不　男人也其帶脈形各東腰拘維百脈假如帶脈一傷卽時下白物顏色各殊病名白帶任其　　勢必面黃肌瘦氣血漸　絕陰不生釀成癆怯其中惟寒熱虛實之外總由帶脈之損今本藥房精製白帶丸藥無論虛實寒熱照法服之自然帶漸減而食漸增形容頗旺氣血並資約及旬餘霍然全愈賜顧者本藥房招牌庶不致悞每日三次每次一粒用開水送下上洋大馬路東首老德記本藥房謹啓 
　　廣惠和呂宋票 
　　今有英七月份呂宋票出售每張價洋六元半張亦可並收兌紅票價格外克已仕商賜顧請至上洋棋盤街北首 
　　頭彩附彩報喜 
　　茲　電報英六月份大票頭彩第一百九十九號二彩一萬六千七百七十三號三彩一萬九千五百五十七號四彩一萬零一百九十二號其頭彩附彩十號之內均由本號售出買客姓名住址容日再發預此報喜大馬路望平街口萬福來啓 
　　梁愷悌痧氣丸 
　　本堂虔製八寶紅靈丹救急痧氣丸時症白痧散人馬平安散神效臥龍丹萬應午時茶藿香正氣丸太乙菩提丸萬應保和丸各種膏丹丸散藥酒發兌倘有諸善士欲做好事者請爲賜顧價廉藥真高人一等如蒙惠敎請祈比較棋盤街廣東梁愷悌堂啓 
　　敬頌名醫遠年痣漏 
　　愚患內痔屈醫罔效今得醫傳二十餘世蘇城潘理堂子潤源先生醫治月餘全愈脫離苦海特登申報敬謝亦佈告有此症諸君知悉亦一助也歷寓上洋小東門四牌樓王家弄內粵人湯仕榮敬啓 
　　一德行 
　　電報六月頭彩一百九十九二彩萬六千七百七十三三彩萬九千五百五十七四彩萬一百九十二本行售出附彩一張今售七月票格外便宜信購一律公道住棋盤街北 
　　和記呂宋票 
　　英七月份票出售每張六元分半亦可倘外埠仕商賜顧由局寄購望指明上海棋盤街北首原班卽奉無悞此佈 
　　精開成章綢緞號 
　　本號開設上洋法蘭西大馬路中市石庫門內選置各省名機綢緞刻絲顧　等貨凡仕商賜顧格外克已先行交易权檡吉開張特此佈聞 
　　新開 
　　本號在上洋棋盤街北首坐西朝東石庫門內自造漢莊雲白水旱煙袋一應俱全　仕商賜顧格外克已先行交易擇吉開張 
　　王合豐啓　　呂宋票　市出售 
　　英七月份票出售價照大市由信購取原班寄奉兼收紅票格外克已承蒙賜顧決不有悞上洋河南路三馬路口西商福記洋行啓 
　　包戒洋烟斷癮藥 
　　今有新到外國包戒洋烟藥粉每服英洋一元買藥粉六十包如烟癮一錢大每日服藥一包半三日後減半以後逐日減服減盡自能斷癮倘癮大者照上遞加服藥時用熱水亦可本藥房開設上洋大馬路東首已經多年今所售各藥皆係自運名山佳品公道濟世只此一家並無分出近有無耻之人假冒本行招牌將次藥銷售以魚目混珠服之無益兼損　諸公貴體凡仕商賜顧者須至本行認明招牌無不致悞特此佈聞 
　　上洋大馬路老德記藥房告白 
　　寄售畫屏古扇 
　　今有名手繪磁青畫屏西湖全圖及各名勝山水數種又烏木骨嵌銀絲刻花古扇並桃絲竹真杭油扇均在棋盤街北首德記寄售 
　　褒南妙製百花露 
　　香水一物出自泰西內可以適身心外可以祛穢　故香水之流行由近而至遠仕商之採辦日盛而月增然別行所來之貨香而不能久物之美者未得其全因製法未精今本行特爲加工製煉弗惜重資精益求精不遺餘力採擇各種名花泡製如蜂釀蜜藏於身而香氣久聚不妨穢氣之薰蒸拭於面而雀痣汗斑與及各種皮屑等症或因日曉所致或爲蚊蟲所傷均可效驗或以此浴身洗面可保皮屑常時鮮滑有利於人實非淺鮮倘蒙仕商賜顧祈至本行面議價值格外相宜并請認　馬名妃圖爲記以免假冒 
　　上海四馬路新同孚洋行謹啓 
　　大英醫院分鋪告白 
　　啓者本醫院因生意浩繁應接不暇茲特設一分鋪在拋球南首九章綢莊南四家採辦各西國極好上品藥材精製各種應驗丸散藥酒遐邇馳名倘蒙　仕商賜顧者請向本分鋪或老醫院購取爲盼由八十一號門牌 
　　大英醫院分鋪謹啓 
　　新開鐘表號 
　　本號開設在上洋法界大馬路中市修造八音鐘表各式機器洋廣什貨一應俱全倘蒙仕商賜顧鐘表者立有包票其價格外公道 
　　信義泰啓 
　　治哮喘洋金花妙藥 
　　啓者本號承　顧竹城明府示及前遇道人傳此治哮喘洋金花妙藥曾經自效是以囑小號監製發售於今數載經已馳名遠邇應騐多人真濟世之良藥也前經告白恐有此症者賣來一試卽可爽然若失也每服取回工料錢一百念文並自運廣東各號驗名藥丸發客此佈 
　　上洋棋盤街安和祥告白 
　　電報四彩誌喜 
　　今接香本莊發來電信英六月份頭彩一百九十九號二彩一萬九千七百七十三號三彩一萬九千五百五十七號四彩一萬零一百九十二號四彩經本行售出其姓名住址容對號單到申再行細登可喜者本行開張售票三月於英四月份售出二萬四千二百七十六號三彩本月又出四彩連獲兩六彩雖買客之鴻福亦小行之光彩也 
　　上洋棋盤街口天成行啓 
　　頭彩報喜 
　　得電信六月頭彩第一百九十九號二彩一萬六千七百七十三號三彩一萬九千五百五十七號四彩一萬零一百九十二號其頭彩及上下附彩均經本行售出名姓再佈四五六三月之間竟得頭彩兩次雖得者之福亦本行幸甚耳 
　　廣豐洋行啓 
　　連中大彩 
　　英三四月頭彩並附彩英五月附彩本號售出曾已登報茲又接到英六月份頭彩第一百九十九號二彩一萬六千七百七十三號三彩一萬九千五百五十七號四彩一萬零一百九十二號其二彩一萬六千七百七十三號向同業拆來本號轉售與　萬利賣出及上附彩七十一二兩號轉拆與　廣惠和號至於所得　諸位財翁姓名容後由萬利登報必得啓 
　　三點泳記票行 
　　今有英七月分呂宋票出售全張分半均可並收逐月得彩票無不克已貴客信顧務宜指明申北九章綢庄斜對門此外並無分設寄售祈細認圖章庶免假冒 
　　頭彩三萬元 
　　英七月份呂宋票全張六元半張三元並收逐月紅票當付現洋遠近惠顧指明杭城衆安橋九和洋藥號內 
　　廣和啓 
　　百補固精丸 
　　竊謂人之所賴以生者曰精曰氣曰神三者而已三者之中精之關藥　重精如一耗神氣亦隨之而萎殆將與兒爲鄰矣盖精足則目能視而足能步勞而能禦體成充積之可以實渾身之骨髓泄之可以傳無限之螽斯衞升任之極宜愛惜若少年色慾過度或體弱操心每患夢遺滑精之症延之日久漸成虛癆深爲可憫今本藥房特採各處道地藥材不惜重價合成此藥名曰百補固精丸專治夢遺滑精每服一粒每天服三粒白湯送下連服數天自然病減體強飲食倍進精神爽健嗣續繁衍功效非常難以盡述凡仕商賜顧者須認明本藥房庶不致悞 
　　大馬路老德記藥房告白 
　　新到妙藥 
　　本藥房今有新到安神養血妙藥如經營過勞神魂不定以致夜不安寢如服此藥則能高枕安睡更兼開胃又有百補鐵酒此酒非但補而有益兼治百體內損化生新血如四肢乏力精神耗散夢遺等精若服此藥無不見效每瓶各計洋一元特此佈聞 
　　上海大馬路科發藥房啓 
　　喜報 
　　刻接六月電報頭彩第一百九十九號其上附彩三張二彩第一萬六千七百七十三號下附彩五張均係本號售出特此預聞貴客姓名俟號單到申再行登報 
　　三點泳記行啓 
　　四月念七日各股份市價 
　　招商局　二百四十七兩五錢　原價一百兩照數收足 
　　開平　二百四十兩　原價一百零五兩照數收足 
　　牛乳　一百六十元　一百元 
　　平原　二百十兩至二百十五兩　原價一百零五兩照數收足 
　　濟和　七十一兩　原價一百兩先收五十兩 
　　織布　一百十兩零五錢　原價一百兩先收五十兩 
　　自來水　三十二磅五　原價念磅照數收足 
　　電燈　一百四十五兩　原價一百兩照數收足 
　　長樂　一百五十五兩　原價一百兩照數收足 
　　點銅　七十二元五　原價一百元先收五十元 
 

Page 10

 
 
[光緒八年四月十六日京報全錄]  
　　宫門抄○上諭一道錄前○發抄旨四道○江撫李奏爲道員廻避姻親摺子○又奏委署總兵夾片○又奏爲就地正法章程仍難停止緣由摺子○滇撫杜奏爲委署同通州縣夾片○豫撫李奏爲恭報出省查閱營伍起程日期摺子○總兵吳奏爲恭報出洋巡緝日期摺子○黔撫林奏爲彚核酌保文武各員夾片○漕督周奏爲留員差遣夾片○四月十六日禮部宗人府欽天監正黃旗值日無引見○禮王等考騐軍政覆命○謨公等謝授署缺恩○召見軍機○泒出閱卷徐桐潘祖蔭瑞聨麟書錫珍祁世長王文韶許庚身夏家鎬孫家鼐○發抄彭祖賢奏請將嘉魚縣夫故過門守節貞女張聶氏旌表奉旨着准其旌表禮部知道欽此○又請將夫故過門守節之江蘇崇明縣貞女龔王氏旌表奉旨着准其旌表禮部知道欽此○張樹聲奏請將已故運司段起事跡宣付史館立傳並建專祠奉旨着照所請該部知道欽此○又潮陽營遊擊劉國輝捐建該營陣亡病故兵丁慰忠祠奉旨着照所請禮部知道欽此○○頭品頂戴江西巡撫臣李文敏跪奏爲試用道員廻避姻親恭摺具奏仰祈聖鑒事竊臣接據捐納試用道黎福昌禀稱湖南湘潭縣人報捐道員指發江西試用光緒二年閏五月二十日到江二十一日坐掣第一名試用一年期满甄别留省補用兹新任兩江督臣左宗棠業已到任該道於道光年間未經筮仕之先聘娶左宗棠之女爲妻分属翁婿至親例應避等情查定例外官有關係考核紏叅者外姻親屬中妻之父已之女婿分屬至親應令官小者廻避其試用未經得缺人員遇有廻避亦一體以隣省改發試用又奏定章程内開報捐指省分發人員如已分發到省續有應行廻避同省之人准其另指一省呈明督撫專咨報部俟接到核准部文後由該督撫給咨前往除去赴省程途仍按原到省日期與本省同班人員統較到省先後補用等語今捐納試用道黎福昌旣係新任督臣左宗棠之婿服官江西爲兩　總督所轄自應照例廻避該道原係指省江西之員現據呈明自願改指浙江俟接到核准部文再行給咨前往核與例章相符據藩司邊寶泉具詳請奏前來臣覆查無異除咨吏部外理合恭摺具奏伏乞皇太后皇上聖鑒訓示再黎福昌係試用未經得缺之員並無叅罰案件合併陳明謹奏軍機大臣奉旨吏部議奏欽此○○李文敏片再新授江西南贛鎮總兵程文炳前准前兩江督臣劉坤一咨奏准仍留皖省統帶威靖營練勇到任有需時日南贛距省較遠界連閩粤民情强悍外匪内奸時虞竊發全賴鎭將得人臨機應變辦理妥速方免貽悞現署南贛鎭篆務南昌恊副將巴彦布年力精壯訓練認眞惟未經閱歷軍務遇事能否措置得宜究無把握今實授總兵到任無期自應另易暗練之員庶於巖疆益昭愼重查有記名總兵借補臣標右營游擊錢玉興曉暢營務勇敢有爲前在淮軍轉戰數省屢著功績曾委署九江鎭篆務措置裕如堪以委令前往接署南贛鎭篆務以資得力並飭巴彦布卽回南昌恊副將本任俾專責成除分别檄飭遵照外臣謹會同大學士兩江督臣左宗棠附片具陳伏乞聖鑒訓示謹奏軍機大臣奉旨知道了欽此○○頭品頂戴江西巡撫臣李文敏跪奏爲江西省游勇　　　　　 
土匪搶刦案件碍難停止就地正法章程恭摺覆陳仰祈聖鑒事竊臣接准刑部咨議覆御史胡隆洵奏請將盜案仍照舊例分别首從辦理一摺臣以法貴去其太甚事必急所當先欲復情有可原舊例莫若將就地正法章程停止請旨飭下各直省督撫體察情形妥議具奏統俟刑部酌核辦理等因光緒七年閏七月二十五日奉旨依議欽此欽遵咨行到臣溯查咸豐三年欽奉上諭各直省如有土匪嘯聚成群肆行搶刧該地方官於捕獲訊明後就地正法至尋常盜案仍着照列訊辦等因欽此又同治元年欽奉上諭嗣後各省遺散兵勇如有逗遛滋事搶擄民物者卽着各地方官按照軍法立斬梟示等因欽此欽遵辦理在案江西省自軍興以來凡有齋教土匪焚刦殺人以及各營遣散游勇聚衆搶刦之案均係遵照歴奉諭旨由府道覆訊明確知係情眞罪當卽照章就地正法誠以若輩兇悍性成黨與衆多若輾轉提勘非特長途遞解疏脫堪虞更恐奪犯傷差横生枝節且兇徒久稽顯戮亦非辟以止辟之道歴年殄除首要解散脅從不致滋蔓難圖耆寔由於此現在雖軍務久已肅清而伏莾尚未盡絶若遽改復舊例深恐兇徒無所儆懼臣督同藩泉兩司悉心體察再中籌商目下盜風未能全息舊章實難遽行停止所有江西省土匪游勇搶刧滋事之案擬請仍照舊章由地　　 
方官訊供禀報批飭道府覆訊得實卽行就地懲辦以除强暴而安良善一俟盜風全息再請改復舊例倘有贜証未確情罪不符者概飭照例解省勘辦似此寛嚴互用庶於重懲盜匪之中仍寓愼重刑章之意除尋常盜案照列解省審勘聽候部覆辦理外據署按察使王嵩齡會同布政使邊寶泉具詳請奏前來理合恭摺覆陳伏乞皇太后皇上聖鑒訓示謹奏軍機大臣奉旨刑部知道欽此○○杜瑞聨片再蒙化直隷同知夏廷燮他郎通判尹元亮姚州知州程仁棟大姚縣知縣吳泰彦均應調省送部引見遺缺查有試用同知張恩洪才識練逹堪以署理蒙化直隷同知試用同知傳鶴辦事穏重堪以署理他郎通判補用知州李光舒樸實安詳堪以署理姚州知州補用知縣夏獻銓才具敏捷堪以署大姚縣知縣又趙州知州趙敬熙大計卓異應行送部引見遺缺查有補用同知直隷州知州陳鵾才明心細堪以署理又署馬龍州知州鄧炳堯署昆明縣知縣曹廷銓署會澤縣知縣樂理均調省遺缺查有候補知州張嘉璧當差勤奮堪以署理馬龍州知州在省差委之會澤縣知縣朱坦能堪以署理昆明縣知縣補用知縣劉聲遠長於聽斷堪以署理會澤縣知縣又㠄峨縣知縣馬晉錡調營差委遺缺查有試用知縣劉宇元持躬謹飭堪以署理又新選河陽縣知縣馬恩榮現已到省應卽飭赴新任以重職守據藩泉兩司先後會詳前來除分檄飭遵外謹會同雲貴總督臣劉長佑附片具陳伏乞聖鑒謹奏軍機大臣奉旨知道了欽此○○頭品頂戴河南巡撫臣李鶴年跪奏爲恭報起程出省查閱營伍日期仰祈聖鑒事竊查豫省地處四衝武備操防最關緊要臣恭奉諭旨查閱營伍擬於三月十六日起程出省先赴南陽歸德兩鎭所屬各營挨次認眞校閱如有訓　不精軍寶不齋將備衰庸者卽當從嚴叅奏不敢稍事姑容所有臣署中日行公事循例委藩　代拆代行遇有緊要事件仍包封送臣途次親自核辦臬司解審命盜等案委藩司代審由臣覆核具題免致延擱臣此次出省校閱南陽歸德兩鎭各營順至光州查勘添設營汎處所事竣卽當旋省辦理秋審並閱看省標城守各營伍再行出省渡河校閱河北各營所有起程出省日期理合繕摺具奏伏乞皇太后皇上聖鑒謹奏軍機大臣奉旨知道了欽此○○調補福建海壇鎭總兵健勇巴圖魯奴才吳奇勳跪奏爲恭報奴才出洋巡緝日期仰　聖鑒事竊照道光二十四年二月間欽奉上諭嗣後沿海水師各鎭着於每嵗出洋時具奏一次俟出洋往返事畢卽將洋面如何情形據實具奏等因欽此查閩省水師總兵向於每年二月出洋統巡至九月底撤巡回營歷經遵照奏報在案兹屆光緒八年出洋統巡之期奴才遵照舊章於二月初一日　撥兵船統帶出洋在於所轄南北各洋面往來搜緝周歴巡查遇有盜船遊駛卽當身先士卒親督擒拿務期有犯必獲並使所屬員弁咸知振奮不敢稍有懈怠以仰副聖主除暴安良綏靖海疆之至意除俟撤巡後再將洋面情形據實奏報外所有奴才出洋巡緝日期理命恭摺具奏伏乞皇太后皇上聖鑒謹奏軍機大臣奉旨知道了欽此○○林肇元片再黔省平定以後大憝雖已殱除而會匪猶隨時濳起曾將署安義鎭總兵何雄揮署興義府知府余雲煥拿獲糾衆結問謀襲郡城匪徒陳藍猩等訊明懲辦情形經臣奏報在案兹查思南府屬有匪徒向大五鄧源僖等横行鄕曲出没無常由前撫臣及臣迭節各營屬嚴密查拿未經弋獲上年十一月間該匪等在於華家樂地方搶掠百姓　財米谷糾集黨與逼脅良民謀爲不軌實屬胆大妄爲目無法紀當於是月二十九日經該地方文武督飭兵圑及管帶練運遊擊李德良率領哨長吳春榮帶領勁隊不動聲色分投掩捕吳春榮與圑首高聨科等奮勇直前立將首要向大五鄧源僖格斃並陣斬悍匪十五名餘匪奔潰脅從解散等情禀報前來臣查該匪向大五等素行不法漏綱多年大爲地方之害此次竟敢大張聲勢糾黨謀亂尤屬罪不容誅乃經該文武同心恊力一鼓殲平以除川黔邊患不無微勞足錄可否由臣併前報拿辦興義府匪徒陳藍猩等一案存記彚核酌保用示鼓勵之處出旨鴻慈除檄飭各營屬嚴緝逸匪務獲究報外謹附片具陳伏乞聖鑒謹奏軍機大臣奉旨着准其彚核酌　　　　 
保母許冐濫欽此○○周恆祺片再記名提督姚廣武前在清淮統領各軍光緒七年九月内因病請假經署漕臣譚鈞培於奏裁馬步勇營摺内聲明在案現已病痊回浦具禀前來臣查姚廣武久歴戎行謀勇兼備在淮徐帶隊十有餘年戰功卓著曾署徐州鎭總兵於江北情形尤爲熟悉合無仰懇天恩准其留於清淮差遣以期得力之處理合附片具陳伏乞聖鑒謹奏軍機大臣奉旨着照所請兵部知道欽此 
 
