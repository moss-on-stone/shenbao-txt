# 1918 - 111 - 4916234

 

Page 1

 
 
   
 
 

Page 2

 
 
時評 
[兩大貫澈（冷）]  
　　漢口會議據云已决定兩大議案實則可云已决定兩大貫澈也兩大貫澈維何其一貫澈主戰又其一即貫澈無國會也 
　　政府有所需國會我曾言之矣僅需其選舉總統耳故政府平時可無國會惟選舉總統時不能不有國會是政府對於無國會主義尙未貫澈今則因漢口會議而决定可以由代國會之參議院選舉總統於是政府無國會之主義又可因是貫澈矣故曰兩大貫澈也 
　　主戰主義貫激可以使中國無凈土無國會主義貫澈可以使中國無定法無凈土無定法中國前途尙可問乎然而掌國政者方欣欣以爲成功也 
命令 
　　四月二十七日大總統令兹制定民國七年六釐短期公債條例公布之此令 
　　又令兹制定民國七年六釐公債條例公布之此令 
　　又令蒙藏院總裁貢桑諾爾布呈請派夏政充喜峯口台站管理處處長孫培基充古北口台站管理處處長彭清嘉充張家口台站管理處處長增商暫署殺虎口台站管理處處長鍾湘暫署獨石口台站管理處處長均照准此令 
[專電]  
　　北京電　段昨午後二時由浦口乘車北旋今晚八時到京（二十八日下午十鐘） 
　　北京電　隨段南下之吳鼎昌陳文運先行回京此次漢口會議决定兩大案甲貫澈主戰方針乙臨參代行選舉總統形式上完全通過實則不甚一致（二十八日下午二鐘） 
　　北京電　馮昨電浦口局探送總理慰問途中受驚（二十八日下午二鐘）　　北京電　陸海部得楚材艦長電告被撞斃軍官兩名一楊旅長一羅副官（二十八日下午二鐘） 
　　北京電　昨府院接電段於昨下午二時改乘津浦車由浦開行今日上午六時抵濟南下午四時可抵天津晚七八時當可抵京(二十八日下午二鐘) 
　　北京電　以臨時參院代國會選舉總統聞已於漢會議决定至對於時局僅决定速清湘境攻粤平川因無軍費仍無辦法二十八日下午二鐘） 
　　北京電　贛督電告有日南雄完全收復現正進攻界林（二十八日下午二鐘） 
　　北京電　漢電川滇軍進逼宜昌形勢十分危急已派徐樹錚率奉軍兩旅由漢乘輪往援（二十八日下午二鐘） 
　　北京電　劉存厚電告綿陽已開戰懇促援軍隨護餉彈兼程入川并飭吳光新急趨夔萬以分敵勢（二十八日下午二鐘） 
　　北京電　俄使館發表中東鐵路會議結果總辦中政府旣任郭宗熙副總辦票選霍中將代理兼鐵道長官各管理人亦以次選出中關該鐵道之地方行政權均由本會决定即此後該鐵道立於自主的地位可資北滿工商業之發展（二十八日下午六鐘） 
　　北京電　中日新交涉因日本出兵無期此案暫從停頓（二十八日下午二鐘） 
　　北京電　中日交涉案以出兵無期暫緩籨字（二十八日下午二鐘） 
　　南昌電　贛督陳光遠偕贛紳李盛鐸實業廳長夏同和於敬日下午七時專車赴漢應段召督務以參謀長李鏡蓉暫代隨帶參謀副官四人衛隊二十名各機關長官均送至河干（二十五日下午二鐘遲到） 
　　武昌電　段昨午忽改行程七時乘楚材赴寗九時在湛家磯撞沉招商江寛輪船死數百人（二十六日下午七鐘遲到） 
　　武昌電　吳師二十三日全佔衡陽吳光新入城安民（二十六日下午七鐘遲到） 
[外電]  
　　北京電　段總理今晚六時乘專車回京教育總長以下至車站恭迎者頗衆總理卽乘汽車回自宅沿途警戒極嚴（二十八日） 
　　北京電　政府接段總理來電云已在九江南京與陳光遠李純等會商昨日下午二時由浦口啓程途中擬在蚌埠濟南停車今晚六時可抵京（二十八日） 
　　北京電　據國務院所接到之電報云前往南雄之北軍更得援兵一旅已於二十五日又佔領該地（二十八日） 
　　北京電　俄國公使館發表昨日中東鐵路股東總會議之結果總辦一席决計特選中國政府所任命之郭宗熙氏其餘尚有副總辦兼該鐵路長官霍爾瓦特將軍以下各職員之改選且該鐵路之地方行政權向來未能解决之各種問題亦以此次股東會議之結果而有所决定自今以後該鐵路可進而立於自立的地位矣（二十八日） 
　　濟南電　濟南自宣布戒嚴令以來對於各新聞紙當局者之干涉極其辛辣每日新聞原稿非經其檢閲不許發行有某新聞曾觸犯當局之忌諱立命停刊以故此間各新聞報大爲憤激宣言自明日起一律停刊（二十七日） 
　　東京電　憲政會總裁加藤氏前已開午餐會欵待唐紹儀氏今日午刻又設宴欵待湯化龍林長民氏以憲政會總務下岡氏時事新報記者鷲澤與四二氏等爲陪客席間互交换其意見（二十八日） 
　　東京電　唐紹儀與湯化龍林長民二氏於二十六晚由正金銀行小田切氏介紹在東京商業會議所會頭藤山氏之私邸中相會見（二十八日） 
　　東京電　唐紹儀氏於今日（二十七日會見原政友會總裁交換中國時局之意見（二十七日） 
　　以上東方通信社電 
[戰電]  
　　倫敦電　據大戰進行之情形觀之德軍仍用同時由兩路進攻之計畫德軍最近之目的乃在海峽與亞米安南境之敵軍已受大挫蓋賴澳軍奮勇回攻之力英聯隊於是役亦甚出力英聯隊之兵多係新自英倫開抵之少年曾扼守維萊爾村受敵軍煤氣砲彈之猛轟直至敵軍以五師之衆進撲始行引退敵軍旣得該村密佈機關鎗以堅守之故回攻之際必出其不意而後可英軍因乃决議夜以炸彈鎗刺機關鎗突擊而不以砲隊先事凖備於是雙方混戰數小時雖砲聲暫靜而慘烈不能言喻英軍卒將敵軍逐出克復控制亞米安之重要地位敵軍大約亦將以此法回攻維萊爾村第敵軍於此處於極鋭之凸角一面爲松末河一面爲亞佛河敵軍如襲行英軍戰略則死者必衆漢加爾村之重要幾與維萊爾村相埒惟曾屢次易手故敵軍亦未必能保有之也至於伊泊爾南面或將發生眞正之大攻擊戰報所云貝葉爾東北之大戰或爲發展之先聲康美爾村法軍所守之地位甚危該處狀况未能令人滿意戰報中曾云及維爾斯特拉村似英軍已退出美細萊山脊最後之地位（二十六日） 
　　倫敦電　德軍續取攻勢其規畫不若前次之大昨日敵軍之目的顯有限制大約因縱隊衝擊死亡過衆之故惟附近駐有大軍如在維萊爾白勒同勒村得利則必如亞美蒂愛爾一役利用其勝利逹於極點昨日敵軍主要之衝擊一在康美爾失利而退一在維萊爾與漢加爾德軍於此顯欲展廣凸角先取亞米安路兩面所餘之高地再施總攻擊其他衝擊大約均爲牽制行動（二十五日）　　巴黎電　昨日德軍復取攻勢劇烈如前德軍因密集進攻損失太大故不復用此戰略德軍以無數戰品如輕砲與戰車等類集於海伊愛與柯爾比間廣約十五基洛邁當之陣線敵軍攻勢第三幕之第一日所得之利益僅於受重損之後佔據維萊爾白勒同勒村與漢加爾村大戰仍在進行德軍欲再前進甚爲艱難（二十五日） 
　　亞姆斯特丹電　柏林發表半官公報謂後三月内由美載榖赴瑞士之船德國不能擔保其平安蓋德國軍艦須於三個月後始能盡接命令也故此項輪船如懸美旗而遭擊沉應由威爾遜總統負責云（二十五日） 
　　亞姆斯特丹電　德國已於比國設立裁判所（二十五日）　　倫敦電　貝爾福氏今日在下議院答覆某議員之質問謂彼嘗於報章見有教會某員誓阻愛爾蘭施行强近兵役消息惟彼信强近兵役一旦依法施於愛爾蘭則教會中人必不致反對法律云愛爾蘭新芬黨糧食管理員林區氏昨已驅逐出境大約將至美國（二十五日） 
要聞一 
[東京通信（心危）]  
　　犬養毅調停之策略 
　　段祺瑞南下之推測 
　　日本政府之採南北調停方針愚已屢言之矣惟其動因由何發生至爲複雜其張本人則爲參加外交調查會之犬養毅氏蓋寺内内閣當初雖名爲不干涉主義其實爲無主義無方針而已犬養毅進外交調查會時已有調停南北之意故前曾有至華之説林公使歸國後與外交調查會交換意見遂定此調停方針而犬養毅亦漸活動其對於民黨方面素所接近與南方交涉非伊人不可故政府方倚重之也唐湯諸人來日原因已詳前函聞彼政府更欲招孫中山來日據日日新聞云犬養毅致孫氏書簡僅言關於時局問題有所商酌希即來日面談由駐滬武官松井中佐手交而孫氏復電言苟事關東亞大局予即當前赴貴國若爲南北調和問題唐君紹儀足以代表吾黨希與之交涉爲幸云云其後孫氏派遣代表秘書朱執信君東渡犬養毅向之説明希望孫氏東渡之意見（一）孫氏今後之地位如何（二）中國統一後督軍之處置如何（三）世界戰亂平定時對於講和條件中日兩國之熊度如何以上各問題願與孫氏面商朱君即發電詢問而孫氏未復蓋對於犬養毅氏之行動有碍中國人之感情孫氏恐未能東渡也云云夫日本欲招集雙方重要人物於東京意固在自任調人然人多料其無效又一説南北調停之運動倘歸失敗犬養氏將親赴北京眞相未知恐亦係一種風説而已　　近日此間段祺瑞南下之説盛傳與中國政局大有關係據東報之推測謂段氏之南下有不得已之原因蓋北方軍人中如徐樹錚倪嗣冲爲主戰派而長江三督軍與曹錕張懐芝等聲氣相通爲調停派段氏就職之時有調停南北之傾向今爲主戰派所阻苟曠日持久而方針未定則於大局無利故不如於此時挺身赴漢口與諸督軍交涉意見以定解决時局之方針夫段氏南下固於時局有關蓋鑒於馮總統之南下未收效果而段氏苟爲一身之利害榮辱計此行必歸失敗若能於督軍之前披瀝其赤誠於時局或有裨益也至若馮總統對於總理之南下其熊度至爲冷靜似與李純等有所聯絡者也今以人物爲中心觀察之倪爲主戰派之首領李爲調停派之主腦雙方均有副總統之野心殊難期其接近苟此次段氏南下能奏厥功則於南北調和或有進步云云此希望南北調停者之論調如此也 
[我國處置敵僑之評論]  
　　大陸報二十四日北京通訊云中國處置敵僑一事近甚爲華字報所注意大約政府刻方審愼討論處置方法惟協約國如不時時催迫則中政府能否採用嚴峻方法尚屬疑問蓋政府中人深信敵僑現無害於中國雖欲爲之亦不能也有人謂德人金錢之供給刻已大減僅敷生活之需且有若干德人已感饑寒之苦故無餘資以供陰謀之用不過西比利亞開釋之德俘足爲禍根耳政府有鑒於此未嘗漠視深信滿洲境内中日俄三國官員當有以應付之至於境内敵僑中國將驅逐之乎抑拘留之乎抑保存現狀乎政府於此迄未决定方針頗有保存現狀聽其自然之勢其所以然者半由政府深信敵僑無足爲害半由某部份華字報紙謂中國若苛待德僑則德國將以此道還治旅德之華人也少數報紙之言顯係受人指使蓋旅德華人數極寥寥而處置敵僑又非意在苛待政府不欲有所作爲則已否則當就驅逐與覊留兩法擇一行之目前政府之意似謂敵僑宜覊留之並擬指定普陀山爲收容敵僑之處因其地氣候適宜也驅逐一層非不能行但未必果行且非至國内情勢穩定後亦未必能有何種行動也 
[紀法使呈遞國書]  
　　法國新任駐京公使柏卜氏於二十六日午前十一時晉見元首呈遞國書是日大總統府整備禮車一輛副車一輛派禮官黄開文偕副禮官蔡廷幹並軍樂隊一小排同往法公使館迎接禮車之上禮官與法公使並坐禮官居左副車由副禮官與法公使館最高級館員同坐軍隊擁護而行覲見畢禮官等仍陪坐原車由軍隊衛護送回使館法公使至大總統門下車由正門入大總統府派步兵一隊由團長指揮站隊迎接入門時行舉鎗奏樂禮大總統府接待官在法公使下車處迎接引入接待室等候由禮官等作陪届時大總統出臨禮堂正中立定外交總長曁侍從官等旁立法公使持國書率領館員由禮官等引入禮堂法公使向大總統行鞠躬禮大總統答禮法公使親讀頌詞繙譯畢將國書親遞大總統大總統收受後轉授外交總長隨卽親誦答詞繙譯畢大總統與法公使握手立談畢即由法公使引見館員大總統與各員握手法公使鞠躬辭别大總統再與握手仍立定俟法公使出禮堂乃退禮官等與大總統府接待定引送法公使上車軍隊站隊舉鎗奏樂與來時同是日大總統着大禮服佩帶勳章大綬法公使曁館員等均着制服得有勳章大綬者一律佩帶 
[段總理南下後之影響推測]  
　　大陸報二十四日北京通訊云段祺瑞本可於昨晚離漢卒未果行聞張懐芝電致段氏謂已啟程赴漢因事躭擱二十五晨可抵漢臯段乃决計留漢以待此事驟觀之似極平淡但細按之頗饒意味夫段氏之赴漢也抱有種種目的而欲親晤北軍諸將調和彼此意見亦即其目的之一也曹錕與張懐芝齟齬頗甚今已爲衆共知大約張懷芝之所以不早到漢者正有不得已之原因否則張果欲赴漢晤叚則大可及時啓行何必遲遲觀望耶今忽變其初意决計來漢叚與之接洽之成績將至何種程度今尚未克預知惟聞段已與其他軍界要人商定一切意見皆同凡北京 
 
 

Page 3

 
 
政府所决定之事一般武人將貫徹行之故就本體而言段氏此行在目前可謂有效雲翳已除感情較洽不久吾人可從政府之行動而見其效果矣 
[段總理由寗回京紀（南京通信）]  
國務總理段祺瑞此次南下原以到漢爲終止曾有電來寗邀李督到漢會議李督因病未全愈特派鎭守使齊夑元氏代表赴漢秉授機宜段總理以長江各地形勢不同特由漢乘楚謙兵艦到贛與陳督軍接洽即鼓輪而下先一日李督即得贛電云段總理准二十七早抵寗李督得信後旋飭副官處高搭彩棚預備歡迎並派本署參謀劉玉珂爲代表到下關歡迎齊省長亦派金陵道尹俞紀琦同往各軍隊自少梭以上均到下關輪渡躉船迎迓沿途軍警密布頗爲森嚴本日早晨段總理果然蒞臨督軍省長代表以及軍政各團體代表均先後登艦晉謁段總理一一寒暄少憩卽下艦改乘汽車直入軍署所帶隨員以下關金陵旅社爲行轅李督偕盧護軍使出署迎迓段總理答禮如儀隨卽至西花廳休息安徽倪嗣冲亦於今早來寗與段總理接洽要公上午十一鐘段總理在軍署特召集團長以上各將校開一重要會議李督倪督盧護軍使浙督代表贛督代表均列席會議内容極爲秘密惟據某方面傳出消息段氏開此重要會議係報告在鄂疏通曹張之經過並前敵戰爭之實况仍貫澈武力主義以保全北洋派之威信云云一説段氏以曹張按兵不動於軍事進行頗有妨碍有約曹仲珊組織六省同盟大會之説故於疏通曹張之後有不得不疏通寗贛之勢聞會議時除段總理發表意見外以倪督軍盧護軍使發言爲多李督軍則僅唯唯而已又聞此會與援閩討粤軍略上以及中日協約頗有關係段總理已面授機宜令各督分頭照辦矣會議後李督備有盛讌爲段總理洗塵午膳畢得浦口津浦南段事務所電報花車已到三鐘段總理即偕倪丹忱氏乘汽車到下關改乘兵輪渡江乘專車北上盧護軍使及李督代表各軍政要人均歡送至浦口迨車開行始各遄返盧護軍使返至軍署接商要公搭夜車返滬文武各官亦均赴寗滬車站歡送寗垣自和議停頓之後要人往來甚少今一二日之間叚總理倪督軍盧護軍使等先後蒞止一時頗覺熱閙也 
　　另一通信云叚内閣原定昨晚二時抵寗李督派孔慶塘孫梓振乘輪赴蕪湖迎接旋接九江來電稱段因與贛督陳光遠晤面稍有躭擱須今晨（二十七）八時始可抵寗軍署即用電話通知軍警各機關届時派隊沿途守術皖督倪嗣冲黎明五時由蚌乘車至浦卽渡江在下關金陵旅社憇息八時段總理乘楚泰軍艦抵寗停泊江中之各軍艦砲船齊鳴炮歡迎李督齊省長盧護軍使曁各機關長官均至江干迎接段總理偕汴督趙倜登岸即與李督倪督同乘汽車入城沿途警戒極嚴財政次長吳鼎昌交通次長葉恭綽京漢路局長曾毓雋秘書長張志潭曁海軍藍總司令亦同乘汽車入城段抵督軍署稍憩息即傳見各機關長官嗣又傅軍署参謀副官各處課人員後又傳見第六師各級軍官温諭　勉數語旋李督齊省長在西花園設宴歡迎段總理首席倪嗣冲趙倜盧永祥藍建樞葉恭綽吳鼎昌曾毓雋張志潭馬鴻烈均依次入席李督齊省長齊鎭守使王巡閲副使陪席酒過三巡段卽興辭遂散席段與李督在内簽押房密談約一小時旋召倪嗣冲盧永祥入内而商一切未幾段偕李倪盧出卽在會議廳對各軍官宣布此次南下目的專爲貫澈主戰疏解各方面一切悞會現曹張二使懐疑已釋决不改變態度望諸君勿爲謡言所惑妄生猜疑云云演説畢段即興辭李督再三强留段决不可李督遂令管理股備汽車七乘送段出城李督齊省長齊鎭守使盧護軍使藍總司令曁各機關長官齊親送渡江登車李督齊省長均擬送至蚌埠折回段堅拒遂握别段復下車道勞遠送汽笛一鳴車遂開行時鐘已鳴二下矣李督即偕盧護軍使藍總司令渡江回至下關盧盞即欲回滬及至車站則午班特别快車已於前二十分鐘開行矣盧藍遂與李督同乘汽車入城改晚車回滬 
[關於軍事之京聞種種]  
　　又有日械運到向日購買之大批軍械除鎗械機關鎗爲奉軍留用外子彈已由中央照收聞二十五日晨又運到重砲一批口徑比山砲陸路砲較大爲大阪兵工廠卓絶之出品前歲曾供給俄國一大批用之於東戰場以俄人不善運用致砲口屢次炸裂吾國政府以參戰事急故特於大批軍火中購五十四尊昨日已否全數運到則不可知計所到者有砲車及子彈車一百五十四輛押來者爲陸軍部委員路萬鍾 
　　直魯會剿土匪據政府某要人消息直隸軍務帮辦王懐慶二十五日致中央電略謂魯境土匪經魯軍追撃過急現由濟寗北竄入直隸境内大名附近各地受害尤鉅應如何辦理之處請迅速示遵云云聞參陸處業已電諭劉錫元旅長率兵一團前往大名商同魯代督張樹元會兵剿擊以期早日肅清又近畿第二旅開往山東剿匪一事現聞吳旅長業將所部軍隊分四次運往山東截至二十六日輸送竣事吳旅長亦親往剿辦據查該旅赴魯之軍隊共有步騎砲兵七營又一消息參陸處昨致曹張兩使電謂魯省匪氛日熾該省迭次電請派兵協剿現已派吳旅長長植率所部開赴濟南張旅長錫元編成一混成團二十五日出發大名特逹等語并聞吳張各軍俱已遵令開拔矣 
　　鄂督電告軍情聞鄂督王占元有電致府院略謂鄂北籌防共計在鄂兵力已去十之六七土匪不清决無餘力援宜准吳司令電開請予派兵援助一節暫難照辦請爲轉告云云又據政府某要人消息鄂督王子春二十五日有致中央要電兩件第一電係報告許蘭洲所率之全部奉軍開抵宜昌情形及宜昌最近之形勢第二電係報段總理離漢情形馮總統披閲後諭將第一電封送叄陸辦公處以備存查又據某交通機關二十五日晚得宜昌電訊謂奉軍旅長許蘭洲全部軍隊已於敬日行抵宜昌故宜昌方面北軍軍力漸厚吳光新總司令擬加兵圍攻巴東歸縣南軍因子彈缺乏勢漸不支巴歸不難克復等語並聞政府方面亦接有吳光新此類之報告 
　　閩督决計督戰福建督軍李培芝日前電請政府擬親往閩南督戰當經中央電覆阻其離省在案乃李督軍以南軍在閩南增兵不休非親率大軍前往殊不足以壯士氣二十五日特又致電中央仍申前請並詳陳親往詔安等處督戰之必要詞意間極爲堅决 
　　中央電覆劉督四川督軍劉存厚來電告急請飛派大軍兼大批餉彈兼程來川接濟一節兹據政府某當局消息二十五日中央已覆劉積之一電略稱删電已悉業將原電分轉吳總司令管鎭守使照辦並擬另調他項軍隊入川救援兼籌餉彈接濟請固守現勢並隨時報告軍情爲要 
　　對湘軍事計畫參陸處某要人述湘南戰事情形與克復衡山永豐後之計畫謂本處自衡山永豐克復後已將攻郴計畫之一部變更改爲先攻衡州但衡州正面敵人防禦堅固且設有鐵線綱陷阱地雷等副防禦即令正面攻擊得利亦不得不蒙重大之犧牲故仍以第二路之張克瑶張之傑兩旅於攻取安仁後即照攻擊衡山計畫從旁側擊衡州以威脅衡州方面之敵軍使不得撤去正面之陣地在北軍可以節省兵力而敵人亦有後顧之慮已將此旨由參陸處電告各路司令矣至第一路之軍隊即令集合於永豐湘潭湘萍三點其第一線則佔領衡山外線俟機會到來與第二路取聯絡之總攻擊大約二十七八可以開始矣至張湘督軍隊除守備長沙一帶外以田樹勛旅專任寳慶方面之攻擊益以山西商震殘部（按商旅現正在長沙附近收集潰軍中央據報已有二千人矣内中一部分約五百名前爲南軍俘虜今已自由歸隊矣）爲接應總之衡永克復不過時期問題外傳南軍將有向長沙方面逆襲之説事實上萬難做到况乎湘省北軍勢力之雄厚不問可知惟川陜方面交通困難接濟不易政府所重視者此而已矣云云 
[二十五日之中央政紀]  
　　公府情形馮總統於二十五日上午十一時曾至寳光門辦公室一次旋卽退回私室下午一時以後復至辦公室披閲段總理最近之來電及各處電報一時以後曾與張仲仁方立之兩秘書長密談時事甚久並接見入府報告閣議情形之閣員一次二時三分往居仁堂辦公室延見段香岩傅沅叔兩總長垂詢閣議情形二時四十分段傅兩氏退出三時見王克敏姚鍾霖斐勒德（斐氏係中法銀行總辦王叔魯介紹晉謁元首）四時又見梁燕蓀顧問約五十分鐘梁退出總統復閲軍電數件旋回内宅休息於晚八時二十分又至寳光門内辦公室九時傳見靖威將軍蔣賓臣磋商某項軍事要件 
[國務會議]  
　　二十五日國務例會錢幹臣主席於上午十時首先到院各部總長於十時五十分到齊十一時照常開議首由方立之秘書長將段總理最近行蹝報告全體閣員繼由段香岩總長將參陸處連日所議决圍攻衡山援助川督及獎勵前敵軍官種種計劃報告大衆無甚討論卽照例通過陸外交總長對於外交問題亦有極簡單之報告此後遂按照日程開議籌撥川省軍餉問題已由曹兼財政長擬定辦法照例通過最後曾議决任命劉淇兼任外交部特派湖南交涉員及陸軍部所提出之補官授勳章案多件至下午一時即由錢主席宣告散會又一消息二十五日閣議除通過上述各案外又通過下列兩案一縣知事覆判章程（司法部提出）一籌賑獎勵章程（内務部提出）並聞不日即見明令至參陸處報告援川軍事問題衆無異議湘鄂善後問題結果尚未得有確切辦法又復議河工人員處分章程及步軍統領衙門追加經費奉省設立檢察所概算諸案聞請求經費一案業已議决此外尚有軍事電報數件内容甚秘 
[參陸處會議]  
　　參陸辦公處二十五日上午九時左右靳翼青將軍段香岩廕午樓兩總長陸秀山張博齋兩次長師嵐峯處長及局長科長等四十餘人照常到處辦公段香岩總長與靳廕諸人磋商某項軍事計劃片時即入閣議散席後復至參陸處報告閣議覆議軍事計劃情形畢即與靳翼青將軍磋商拍發曹仲珊張勳臣吳偑孚三處電二件第一電係嘉獎三氏此次收復衡山縣等處之功績第二電係令乘勢圍攻衡州之計劃此外並覆劉存厚要電一件 
[天津全國商會聯合會五誌]  
　　二十五日開會記全國商會聯合會於二十五日下午二點十分開會由會長呂超伯登台報告會員出席者四十四人繼則按照第三次大會議事日程開議第一案調和南北戰爭解决時局案由提議人甘肅代表賴思培報告大旨畢主席以第二案調停息戰案第三案調和時局案第四案調和時局案第五案修正調和時局案第六案南北問題本聯合會不任調解仲裁决議案第七案發布息兵書喚起輿論案以上七案大致相同可否均付審查請表决之起立者大多數通過後又議第八案爲請求政府將中日交涉内容開誠宣示以安民心而昭信實案第九案據報載中日結締密約請政府注意並請明白宣示以釋羣疑案主席以案關外交遂宣布改爲秘密會議旁聽者一體退席是以結果未悉 
[國民息兵會辦法]  
　　商會聯合會直隸事務所爲南北戰爭擬定解决時局辦法八條交全國商會聯合會核議以息戰端兹將辦法八條録下（一）本會先儘例案核議及辦理選舉既畢廣爲聯絡各省名流各界士紳專對於解决時局開會數日以期勢力雄厚收效自宏其聯絡方法可以信函並登報限制資格召集之（二）專對於解决時局所開之會又定曰全國國民息兵會其總事務所即以全國商會聯合會爲總機關大會成立之後卽由各省代表函告本省迅速成立國民息兵會省事務所一面由各本省事務所通函各縣商會成立縣事務所其國民息兵會總事務所及省縣事務所所長卽以各該商會聯合會及縣商會會長充任另外推舉職員（三）全國國民息兵會成立之後即推舉代表向雙方要求息兵永不許戰爭見於國内迅將軍隊各撤原駐地點漸使政治趨入軌道其辦理手續自應哀籲懇誠之法感動雙方當局倘有堅以私人權利是爭不惜民力凋殘不以國家爲念仍爲鬩牆之鬭使我勢力弱無告之商民實無良策可圖時應研究停止義務辦法以作最後對待（四）國民息兵會進行程序一面推舉代表要求罷兵一面傳播反戰主義務使普於全國（五）全國息兵會經費即由各該商會聯合會及各縣商會内籌集或向各界募集之（六）國民息兵會即作到停戰爲止即將機關取消（七）國民息兵會一切章則由大會公舉起草員核擬仍付大會表决施行（八）全國國民息兵會議决一切章則省縣事務所不得更變 
[湖南内部之近况]  
　　（赤水自城陵埠發） 
　　湘省混亂之餘百廢待舉非有幹才不克以當此任張敬堯初作督軍於地方本非諳習又無熟手相帮一切用人行政純引張榮楣爲内助榮舊係七師秘書長令任爲政務廳長組織行政公署各事蒞任以來竭全力收集至今僅成立教育一科餘尚闕如軍署中所有參謀副官軍法軍需各處係沿第七師司令部之舊不過改一名稱而已内中所行公文類皆草草一無秩序甚且軍民不分各出已見以冀見好督軍因之是非無定權限不分成一混亂之局張榮楣欲爲分析使有秩序而左右相惑至於攻訐者往往而有前日因釐巿票價值事兩張大起齟齬張榮楣於當晚不辭而行出小西門上兵輪意在下駛張督使人挽之不歸乃急派衛隊多名沿江攬阻不准兵輪開行旋經人再四挽勸始於次午言旋此二十日事也張氏亟欲組織使民署各科從速成立並欲澄清軍署惜人才難得諸多掣肘且督軍左右均係有功之臣誰肯俯首帖耳甘居他人之下以是軍民兩署混沌不可言狀長沙城内所駐之軍有安武軍有魯軍有直軍種類不一然同係力下長岳之有功軍隊均有力於湘省督軍者也將驕兵横無敢約束其在長沙城内者通衢小巷無處不有兵士之足跡三五成羣掦歌打號沿途挨户尋找花姑娘兇神惡煞見者駭極趨避茶樓酒巿戲園皆係北兵鬧事之所城内婦女逃避一空城外距五里之程時聞行客被掠之事此種行爲皆軍人爲之因之軍民政署前常有控告之民當道無不批駁或指爲游勇或稱南軍前日有平江桃林各處之商民具禀訴北兵搶刦情形經長沙正義報刊載軍署即向該報交涉並示不准續刊此項新聞其諱惡如此然張氏初爲督軍深欲維持湘省治安使人民欣戴故三令五申約束軍隊務講軍紀風紀保衛人民不知言者諄諄聽者藐藐各路客軍且有謂咱們助他做了督軍便先威嚇咱們麽其驕縱如此其中軍隊以第七師之名譽最壞張氏莫可如何巴陵臨湘則由曹宣撫使派員管轄　持頗稱得力雖十室九空尚稱安靜瀏陽醴陵則張檢閲派員管轄亦較長沙爲强張敬堯之一切命令不能出湘垣如係軍令且不能出督軍署其困難如此湖南財政亦無可言全省均係紙幣價格低落紙洋跌值銅元三十五枚一元錢票至二十五枚一張二十號張督釐定巿值永遠不易其價爲每錢票六串換大洋一元紙洋三元換大洋一元紙銀十二換大洋一元銅元一千三百換大洋一元以後不得升跌此不過流通巿面並無現欵兑換此諭一出紙洋與紙銀兩種竟無人收受城内外本無多商家而小本營謀咸受影響財政一道各處均無收入所有開支純取自腰中本月份各員薪俸均無把握大約效武昌辛亥之故轍以紙洋二十元作津貼一俟酌定再行實行增加然軍事匆匆人民流離四鄉均未下種上忙錢糧已經無望湘省財政之拮据尚未知何時止也近聞張敬堯以前譚浩明在湘時向上海某書局定印之南票五百萬張仍請其　續印成送來酌定通用作爲湖南銀行之基本金使全省金融活動然此種紙幣之基本金有無把握可否兑現是一疑問如不能兑現欲使此項紙幣有信用恐亦難能之事也攻下長岳吳佩孚之力獨多而部下亦約束最嚴故對於騷　之事雖不能絶對無之而較之第七師無所不爲者不啻霄壞因之吳氏之名譽最大與湘人之感情亦深人民以北人比較甚願吳爲湘督故長沙方面吳氏督湘之説甚高前已有湘紳六七人赴湘潭逕謁吳氏聞卽係歡迎督湘之舉是否成爲事實現尚未敢必也 
[南京快信]  
　　叚總理由漢起行乘楚泰軍艦其隨員魏宗翰宋玉峰曲同豐齊振林等二十餘人曁衛隊二百人均乘楚材軍艦詎前晚大霧該艦行至黄州地方竟將招商局江寛江輪撞傷即時沉没聞搭客千數百人均葬身魚腹遇救者不到數十人亦云慘矣楚材軍艦亦受微傷停泊黄州由九江派楚有軍艦前往將各隨員衛隊載送來寗業於今日晚車回京矣叚未到甯之前下關各旅館客棧盤查極嚴昨晚（二十六）在某棧搜獲手鎗一枝人犯當被逃匿今日晨七時楚泰軍艦開抵下關尚未停輪之際金陵旅社門首有一形跡可疑之人經憲兵上前盤詰言語支吾旋在其腰間搜獲手鎗一枝子彈三排鈔票一百元已將該犯解送軍署訊辦寗垣各團體爲中日新交涉咋公推代表求謁段總理請明白宣布以釋羣疑段以行期太促拒未接見倪嗣冲昨日來寗與李督見面時即深自道歉謂以前種種實係誤會幸覺悟尚早不然我輩已傷感情云云段總理來寗與李督談話時間甚爲短促聞所談均關於前敵軍事計畫及外交問題李督向段曾表示辭職意段再三温慰謂前持和議亦出自愛國熱忱今誤解已釋當可一致按照原定計畫極力進行盧護軍使海軍藍總司令浙督代表馬鴻烈昨日晚車回滬自少校以上軍官曁各機關長官齊送至車站李督齊省長亦均派代表恭送徐州鎭守使張文生已表示願離徐州李督與段總理面商速發表張文生電省各縣匪勢蔓延乞火速派兵協助進剿省警廳長王桂林因事請假赴津李督擬調張中和所部一旅開赴魯省協助剿匪李盛鐸昨由贛乘輪來寗今日午車赴津聞李赴津係料理女公子與前農商次長文羣結婚事海州鎭守使白寳山淮掦鎭守使馬玉仁均於昨日回防奉張作霖派單世傑來寗面謁李督接洽一切 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[新華儲蓄票開籖記]  
　　新華有獎儲蓄票二十五日在先曲壇會場第四次開籖上午六時下號彈均由巡警着手辦理開籖場辦事員在旁照料特派員及商會會長監視一切甚爲嚴重七時摇大球由巡警摇球孤兒院小學生檢彈報號由特派員等監視巡警卸球裝球至大球一律摇畢隨將十大球封固由特派審計官簽字稍休息數分鐘又經特派員等先檢視獎彈復檢視已摇出之號彈逐一驗明獎等號碼毫無訛錯並對大衆宣告隨時跟同巡警及辦事員將將彈號彈分别納入小球五大獎之獎彈並由特派審計官親手納入兩小球對摇時概由巡警司摇並由警官指定孤兒院小學生輪流檢彈並即大聲報號口齒響亮字字清晰事畢散會時已近七時矣第一獎摇出時爲下午一時餘是日警　提署各要員在會場督率軍警維持秩序照料一切甚爲周妥參觀人數甚多栅内男女參觀席次均滿其餘到場觀開籖者亦甚多計第一獎爲○二六二三三三第二獎爲○○四九五四九第三獎爲○七五二六三六第四獎爲○○八三三六六第五獎爲○四七五○三七第六獎爲○二三五四八又○三九三四○四第七獎爲○七七二○三六又○六六五五九七又○七六六二五四又○九一○一七五又○三三一六三又○三六○六一八第八獎爲○○二九九三○又○六五九九九一又○六七七七六一又○○八九一三九又○五四○三三一又○六一三七○八又○○三三三六八又○五四九八七六又○五二二八九三又○一一二三九五又○五三八七四○又○七九五八一一又○六一六七四七又○六一八二五二又○四二○一七九又○三九八五五○又○四九七四○五又○二五八七一四又○五二七三二三又○三七九九五一又○三四○九五○又○二三三○四三又○一七○六五七又○四二○○二九又○一五八七四六又○○九三一七八又○七二五○○二又○三三五一二三又○二八二○○五又○二七六五二五（以上號碼如有錯誤仍以該行對號單爲　）至大獎售出之地點據調查所得第一獎之票係貴州售出第二獎之票係河南榮利公司售出第三獎之票係京兆富源公司售出第四獎之票係張家口信記公司售出第五獎之票係貴州售出其餘尚待調查並由新華銀行爰照去年辦法自一至五等各大獎摇出即由開籖場逕送北京電局用公電通告全國電局一體立時宣布並用大字書寫各局門首俾衆周知旣經開籖以後所有大小銅球及號彈獎彈均仍陳列　上並將大小球口門加貼封條由監理官簽字號彈獎彈用火漆封固由特派員鈐蓋圖章並請警處特派警察　上看守以備或需查對之用聞須俟對號單審定發布後始行撤去場内附設印刷處一二三四五各大獎摇出後卽將號碼分印傳單廣爲散布矣 
[贛督來潯會晤段總理]  
　　　　　　　　　　（九江通信） 
　　自去歲討伐西南之令下第二路軍隊假道贛疆贛督陳光遠即有來　之説旋成泡影今春張檢閲使蒞贛由南昌親赴萍鄉督戰後陳督又有來潯游覧廬山之説卒亦不果此次段總理赴漢各報　載與曹張磋商要務解釋意見故邀請陳督來潯會晤之説外閒尚無知者即詢之軍政界要人亦未得確實之消息昨日（二十四）傅道尹四時由省返潯猶不知陳督節麾之將臨也忽於五時南潯鐵路公司接省垣電話囑令開花車晋省運送督麾來潯記者以事出會卒即往各界刺探始悉段總理由漢來電准今晨（二十五）五時抵潯邀請陳督來此會晤七時半軍警列隊鼓樂齋鳴同至車站迎迓軍界自吳帮辦以次政界自傅道尹以次均往鵠候十時半接沙河站電話督麾已過不三十分鐘遥見一縷黑烟直逹雲知爲督軍來矣隨行者爲南潯路總理李木齋甫下車李總理即宿於路公司陳督則乘輿入鎭署沿途設有步哨五步一崗十步一警荷鎗實彈衛護森嚴吳帮辦早飭人打掃房屋鋪設完善以爲陳督下榻之所今晨三時即準備歡迎段總理自鎭署以至江干軍警密布如前並派員至招商局守候各商號亦一律懸掛國旗表示歡迎通城文武各官則在鎭署隨侍督軍故未齊集江干乃届時未到延至二時方接漢口電段總理改今日下午七時由漢啟節始命撤隊陳督遂於四時乘汽車直赴蓮花洞親謁沈沼祉（前袁總統秘書）夫人墳墓陪行者有傅道尹韓警應長閻督察長六時即歸聞軍政警法各界准明日公宴督軍於鎭署至段總理此來聞係乘楚材軍艦大約與陳督接洽後將由潯下駛至寗會晤李督再由津浦車入京其情形若何容探續報 
[段内閣赴寗前之鄂聞]  
　　段總理之至漢原爲湘省軍事停滯不前暫錕並有撤退所部之請詎到漢之次日忽接吳佩孚等報告佔領衡山進窺衡寳之捷電段氏對於直隸派之懐疑遂爲消釋大半然以平粤定川援閩諸軍之支配餉械之供給與長江各督及前敵將領尚有磋商之處召集蘇贛湘魯各督至漢會議一舉並未打消頃聞魯督張子志已由萍鄉至長沙約張勳臣同行日内可到惟蘇贛兩督則各派全權代表與會並不親來但另據某方面消息則謂各督至漢會議一事曹仲珊以爲非屬必要已請段閣通電作罷此説似非事實現段决定俟湘魯二督到漢晤商一切後擬赴贛寗一晤陳李兩督然後返京若然則世人注目之漢口督軍會議尙未畢事也聞段未抵漢之前直隸派各督軍均有代表在漢會議迨段抵漢各代表多已歸去僅剩湘督代表王丙坤在漢乘便歡迎段曾於二十一夜單傅王氏詳詢其日前會議情形似極注意曹仲珊於二十二日午前十二時曾力疾至段行轅謁見並與趙倜王占元徐樹錚葉恭綽吳鼎昌等圍桌會議段亦列席其内容甚秘午後一時在武漢之主客各軍長官自營長以上約共百餘人齊詣行轅請謁海軍司令杜錫珪及奉調移防公安之第十六旅馮玉祥皆在其列段氏以會議的形式接見向衆演説其演詞略如昨報所紀是午二時王子春本請段渡江赴歡迎會以事未能分身王乃專請趙倜至署讌會改於二十三日午前十時假織布局讌段聞段氏甫入席即詢那一位是武昌縣知事江漢道尹指告云王君繩高便是嗣王督軍命各員皆就坐且謂段總理曰渠等俱係地方官吏段云都是老熟人不必客氣於是趙道尹崔處長張廳長何廳長等皆就坐段即垂問四局近狀及武昌教育實業諸事多語由王督軍一一致答至午後二時始散武漢商會漢口慈善會粤漢路局同人國立武昌師範學校亦發起聯合商紳工學各界各於所在地開歡迎會聞段已一致婉辭矣此次之會議蘇派叄謀王兹棟贛派叄謀冉紹雄湘派湘江道尹王丙坤魯派總統慰軍專使蔣雁行乘使列席皖派鳳陽關監督倪道烺等均於二十二日齊集漢口段與徐樹錚因欲多得發言權遂密令奉晉陜三督亦就近指派代表偕之南下晋爲旅長田應璜陜爲團長張寳麟奉則徐樹錚自行擔任各該代表於二十二三兩日在段行轅會合直鄂汴三督軍接連會議三次聞所議各問題似已略有頭緖擬卽回京嗣因魯督張懐芝以最近軍事計畫第二路着重取粤刻下魯省土匪　起必須設法安輯二路軍隊原本不多現亦須加以擴充擬乘段閣在漢之便當面商决業於二十三日至長沙乘武長火車來鄂段閣接電乃爲特留一日二十四日午前張氏果由湘抵漢與曹王趙在段行轅會議竟日聞是日吳佩孚由衡州前敵發來無線電云直軍　日克　衡山更向前進由賀家山直逼衡州府城南軍且戰且退至二十三日即將衡州完全佔領師長已於本日入城安民云云段以衡州爲湘南之根本區域較實慶永州尤佔重要今經直軍克復奠定全湘即在指顧問因又將二十四晚赴京之議打消重與曹王趙張徐等商槯積極攻川平粤計畫展至二十五日午後動身惟段以此次漢口會議蘇贛二督所派代表恐未能代表二督意志而國會總統外交等重要事件該代表又未能與議爰擬藉回京之便繞道金陵面與商槯俾資磪定大計盡除隔閡聞段於赴寗一舉初未告人直至二十五日午臨時傳出此諭鄂督當派鄂省巡輪楚材號專送赴寗該輪是日仍泊距漢三十里之劉家廟江岸車站外間初鮮知段已改由水行者下午五點鐘段由大智門站乘車赴劉家廟站換輪當卽起椗出口曹王二督於送段後又送張趙二督各返湘汴徐樹錚前往宜昌迎送之忙爲從來所未有云查段氏在漢共留四日除到漢時一拜曹宣撫二十三日渡江赴王督歡迎會外並未别受他界歡迎會所有商學工紳各圑體之歡迎概係派秘書隨員代表前往武漢商會之歡迎會設於英界樓外樓段遣張伯英代往席散商會代表徐榮廷王琴甫等要求張君介紹謁段陳述戰爭以來武漢商民陷於貧不聊生之境宜速收拾時局以蘇民困段答謂此來本爲促進和平無如西南依然弄兵出反抗之熊度實爲造憾現施討伐亦出於不得已之舉但戰地距鄂愈趨愈遠此後當無所影響祈轉告商民安心營業云云徐王等更詢以報載中日新交涉是否確實段云中日目下以親善爲宗旨並無何等交涉惟對德奥宣戰之結果兩國於國防上須立共同防戰之計畫且西比利亞形勢日惡尤有共同防禦之必要故進而協議條件惟條件尚未决定一俟决定即當發表外間所傳中日新交涉中日密約即係協議共同防禦計畫之所誤云云 
[西報之湖南近訊]  
　　英文楚報四月十六日湖南桃源通訊云四月十四日北軍司令派使四人手執停戰之旗來晤據守常德之南軍司令探詢意見田司令以禮待之有楊某者曾遊德國學習軍事奉滇督唐繼堯委任來此時亦在座遽出手鎗轟擊來使幸田亟掣其肘乃未命中鎗彈洞入招待室之牆苟非田司令眼明手快則常德將有無窮之痛苦蓋北軍來使果被暗殺北軍距城咫尺勢必報仇也楊某留學德國頗有德人性情今已啓程回滇昨日路過桃源云 
[熊克武編制川軍之影響]  
　　　　　　　　　　（成者通信） 
　　熊錦帆氏來蓉以來首先以編组川軍爲務而川省舊有各師在劉積之將去時所委用之大批師旅長必欲熊認爲有效而熊以實力爲標準除劉成勳編第四師外其餘一概暫編爲旅所有師長旅長酌調省城改任名譽職務而各師旅均不奉命首由二師長舒雲衢提起抗議三師長鍾體道繼之且聞劉委之第三第四混成旅長賴心輝田頌堯等均不服從故開近什邡德陽以爲抵制熊錦帆氏恐有意外特遣所部到漢州彭縣各縣省城日前竟傳前方業已衝突頃據調查尚未成爲事實熊之意仍在調和圑結一氣特派前任三師旅長龍光電鍾述編師之眞意並請其一致北伐先表誠意又派參謀長傅眞吾到什邡賴心輝處疏通聞賴原有意聽熊編制爲支隊長之事不知能生效力否總之熊歷受多番變故對於時事均持穩健主義民黨激烈派多不滿意可以證之將來非至不得已時决不致發生衝突此問又傳滇黔軍在川將來必在川西一帶又有所活動因顧品珍現由資陽至簡州黔軍又由省城開到南路簇橋各處防禦四師故也滇黔之野心復熾與否刻尚不能預知然唐劉屢有宣言川事由川自主滇黔决不干涉現在大局未定唐劉决不致有所反汗惟一二三各師若一意持極端主義前途亦難預料熊錦帆氏昨向人言如鍾等再不服勸彼只作十日留將來决去成都單獨領兵北伐川局如此後顧茫茫矣日前滇軍軍長顧品珍趙又新趙宗琦等曾有電來勸川軍消除意見一致北伐熊錦帆氏特電覆之電中所言川事頗多眞相兹附録如次十萬火急唐行營唐聯軍總司令貴陽劉聯軍副司令王行營王總司令内江顧軍長瀘州趙黄軍長自井趙總司令田旅長何旅長朱參謀長余石參謀長遂寗轉潼川招討使保寗顏陳司令新津劉師長嘉定陳旅長榮縣劉旅長仁壽舒顧問鄧旅長費謝廖陳吳各圑長綿陽鍾顧問吳旅長唐諮議官并轉田司令賴司令張諮議官卬　楊司令梁山轉大竹陳司令成都局送袁師長夏司令楊司令蕭總指揮謝安撫使鈞鑒接讀筱齋鳳喈統衡諸兄支電關懐川局仁言讜諭苦心維護感服逾恒克武到省以來首以改編軍隊爲急務非不知高官厚爾不過一紙委任之書而浮濫　敗將何以爲善後之計故入手辦法不能不稍事收束或師或旅在克武本無成心而比較實力不能不有步驟除劉成動所部先成立第四師外其餘皆就精鋭者成爲一旅殘缺者則加以歸併要皆以一圑建制爲小限旣非解散可比名與分割有别期在綜覈復實融洽新舊編制旣定而後防地可分出師可定財政可一清鄉可辦以川省年來之痛苦焇一默念宜無不蠲棄一切以圖補救乃令下旬餘遵照改編者固多藉詞推宕者亦有其所持理由不過曰欠餉未足而數月以來軍隊在地方提欵與自行籌欵者已屬不少豈此項提籌之欵不得謂之曰欵耶旣或所欠尚多事皆徵實但能着手改編亦未始不能籌撥因是遲頓何以自解克武一人而另有維持川局之法克武當立即卸職如釋重負惟默察情形似尚有他種原因方今政象未寗游説之士甚多或動以南北成敗之説或激以滇黔挾制之論皆足以横生荆棘淆亂是非其實南北二字本奸人揑造之辭而眞共和與僞共和之爭實爲根本之論段系武人雖北洋亦多嫉視之若輩之不宜於共和亦如日本幕府之不宜於維持日人以一必一德以倒幕爲職志而國家進步遂致不可企及吾國崇拜勢力不扶正誼遂每下愈况而政軌趨於曲線此次西南倡義純以擁護約法爲目的雖天心夢夢成敗固不可知而吾人力爭共和要不可存勢利之見至於川人自主在周前督未章明令以前聯軍總副司令早有宣言其非對於克武一人可知而信守自今未嘗逾越克武雖薄德不足當此重任而親仁善隣之誼固應共矢無貳且三省非視同一家無以互相愛措撑持國難克武年來用心無偏無倚苦口譬喻氣竭聲嘶今不幸而身當其境愛護桑梓之意自信尚不居人後即保存川軍之心亦自謂不遺餘力惟是愛護者當及於多數人民而保存者當在實力而不在乎個人之地位而已現在軍事久懸匪患愈滋私心焦急懼無以副人民之望而川軍將領生長是邦稍加體察當能深諒乃少數横梗致命令不能實行克武一人不足惜其如大局何中心根觸埀涕而道知我罪我伏候公裁克武叩佳印 
[江省之蒙匪可慮]  
　　黑龍江陸軍監視在省南營投降蒙隊軍械馬匹已如數繳出鮑督軍意在遣散先與中東鐵路公司包定一瓦罐專車將蒙兵一千五百餘名派兵押登瓦罐車於十八日早出境此項出境之蒙兵有謂鮑督擬由昻昻溪火車運載長春轉赴洮南再改爲軍隊者有謂奉天新成五旅鮑督將此項蒙兵送至奉天分撥於各旅者有謂係押解回籍交各蒙旗嚴加看管者究竟如何處置尚未知悉此次蒙兵出境事甚秘密聞軍警督察處及警廳仍照常派員偵探及至蒙營見已一空始知已派兵押解出境鮑督刻已將蒙兵暴動並押解出境各情於十八日電告中央矣又聞江省前招蒙兵尚未遣散近日江西各處又有多數蒙匪焚燒搶掠勢甚猖獗業經張旅長派兵前往剿辦前次譁變蒙兵數十名已竄入索倫山矣一説謂此次蒙匪突起係叛兵勾引日聚日衆省城因江西又起蒙匪重行戒嚴凡來往蒙人一律盤詰夜間軍警入店查視至十一鐘後不准行人往來一面派陸軍數營前往景興索倫山進剿以期一鼓蕩平 
[河務局長辭職之内幕]  
　　京畿水災河工善後督辦熊齡希咨直隸曹省長文云案本年直省各河春工事宜曾於本月二日會同貴省長委派河務局及南運大清子牙各河工警長承辦修理並據河務局長姒錫章於本月十六日將選派各河承修監修工程人員呈開清單請加委任亦經批准等因在案嗣該局長到處面稱請照本處新章先發四成購料經費由工警長領購當告以本處新章應由各承修人員直接領欵所有河務局長工警長及本處督察長會同簽字本處亦派該河會計專員始能照發該局長復稱領欵手續繁重恐多窒碍當經本督辦告以領欵四聯單據均經刊定隨時可發不致稽延該局長已無異言忽於本月十七日該局長呈稱時促工繁慮有貽誤懇請另委賢員本督辦以春工表册甫經核定該局長臨時諉卸殊屬不合批飭挽留并函逹貴省長鼎力主持轉飭該局長迅即擔任勿再遲疑想荷台覧兹於二十日該局長又申前請僅稱工程浩大關係至鉅未敢冒昧從事致負委託等語其中内容究屬何因百思不得其解倘謂工程辦理困難何以於十七日之前概將各河承修監修人員呈請派委是於事前并無知難畏難之意可知倘謂時日迫促何以四月二日會委工警長之後直至十六日始將各河承修監修人員呈請加委是於時期緊急未嘗存有顧慮之見可知倘謂領欵手續繁重而永定河早已實行新章并無絲毫遲滯致誤要工該局長亦必早有所聞所不能决者卽由工警長爲承修委員直接領欵之一問題也查本處新定簡章各河春工責成各河務局長工警長直接辦理以收駕輕就熟之效另由本處選派各河督察長監視工程以求工堅料實之果而於支發欵項特泊會計專員經理俾直接交付於承修人員不令河務局長工警長督察長經手共冀其工皆實濟欵不虚糜耳訪聞舊日河工陋習每值辦理工程凡由公家發欵萬元河務局主管官吏扣去十分之三分管官史扣去十分之二而承修人員僅能領到十分之五倘或再有侵蝕并此五成到工亦不可得今欲改革積弊嚴定考成而今此承修人員領此不足五成之費又責以十成之工將何以折服其心預治其弊此本處特别釐定會計新章之所由來也本督辦蒙政府之付託人民之期望加以籌欵之困難除撥發天津及各屬排永堵口經費五十餘萬元外此項五河春工又須七十餘萬元洵屬大宗鉅欵而欵之所出由於外債以現時金價折合每百萬已虧損三十餘萬元在目前爲國家之累耗在將來爲人民之負擔本督辦志在救民急不能擇忍痛爲之負答萬狀若於支發工欵再不嚴重監督將何面目以對國家該局長等具有天良當亦應表同情也况直省河工以永定河爲最重以堵築决口爲最難其餘各河培補高厚亦屬普通工程即使添做磚壩材料購齊堆備待驗騐後抛用亦在一月之後爲時並不嫌遲老於工者無不深悉若以此次承修人員劃段辦工分投購備尤屬衆擎易舉去年警察廳楊廳長擔任南述堵口工程正值河冰將結之候不旬日而即葳事苟其實心任事勞怨不辭未始無成功之把握也事關地方要政該局長又膺專責應如何飭令辦理之處應咨請貴省長查核辦理可也 
[蕪湖快信]  
　　江寛輪上水於二十五日行抵距漢口三十里某處江面忽被某艦撞碰立時沉没蕪湖招商局二十 
 
 

Page 7

 
 
六日已接漢口來電查該輪於二十三日過蕪時曾上有直往漢口之搭客想亦同罹斯刧矣 
　　蕪湖道尹祝從恩安慶道尹徐鼎康警務處長劉道章均奉倪督軍電令同赴蚌埠面商要公聞係關於此次選舉事 
　　財政廳長劉鴻慶因公於二十六日晨由省來蕪 
　　建威軍艦艦長郁碩甫爲海軍第二艦隊隊長刻奉令仍由安慶開駛來蕪停泊江干 
　　蕪湖籌備參衆兩院初選調查業已告竣計參院初選舉人二百四十八名衆院初選舉人一萬一千一百十七名 
　　蕪湖日來春潮泛漲内地米商紛紛運米來蕪銷售米價頓跌月前白米每石售至五元有零現竟跌至四元左右 
　　南京茶葉商人陳德和現携巨欵來皖向太平石埭宣城涇縣等處購辦新茶運蘇銷售因時局不靖盜匪充斥曾自雇商圑十名即用商圑原有鎗械隨船護送到山當由寗商會呈請蘇督軍塡給護照並咨行安徽省公署飭屬妥爲保護 
　　安徽祁門爲紅茶出產之區現届新茶登場聞該　紅茶號開工採辦者現祗五家資本亦不充裕較之上年僅七分之一 
[杭州快信]  
　　軍界消息援閩浙軍已與李督商妥分三路進規潮陽 
　　二師張載掦師長連日召參謀長汪鎬基副官長蔡源等密商要公内容甚秘 
　　三區統帶常榮清昨派員王嘉謨賣文晋省報告大蒿場梟匪聚衆拒捕傷斃鹽警及率隊勦捕詳情 
　　往來嘉興一帶航船載運貨物向來認定捐額年約萬金左右新任統捐徐局長時勉從事整頓擬一律取消改行實驗實征已呈請財政廳核示辦理 
　　梁任公昨函軍民兩長爲已故滇督蔡鍔太夫人王氏六旬壽辰具啓徵文已分令各機關一體應徵 
　　齊省長昨頒發七十五縣選舉票每縣加封護照各黏貼印花税一元五角 
　　省垣緯成織綢公司自營繭廠請設繭竈已令財政實業兩廳會同核議覆奪 
　　省城連日大雨天氣奇冷異常昨晨六時尚降有雪薄珠較三五日前熱度有冬夏之别 
地方通信 
[南京]  
　　津浦將添特别通車　津浦路近爲便利交通起見特訂自下月一號起每遇一三五日由浦口向北開特别通車一次沿路不停惟次日上午八鐘至濟南站與北車對開直抵天津每遇二四六則由津亦開特别車一次云 
　　江蘇全省烟酒商之大會議　江蘇全省煙酒商連日假寗垣總商會開聯席會議各縣代表到會者有二百餘人所提各案已多議决俟該會彙齊後再行報告 
[鎭江]  
　　教員聯合開會鎭屬揚中縣各小學教員日昨特假城内崇德學校開教員聯合籌備會赴會者約有三十餘人其會綱以聯絡感情研究教育爲宗旨並對於教育上進行事宜討論多時嗣經公决下星期績行開會云 
　　飭送學校成績鎭郡各官署昨奉省長令教育部咨請搜集各校關於學術之事件例如各科教材鄉土教材之研究與評論教授案教授細目實習之成績標本工作品之説明　以及管理訓練之心得學生所作筆記學校所輯雜誌等勿論已印未印准其呈部擇要彚刊俾衆觀覧 
[揚州]  
　　四校聯合運動會揚州四校（省立五師省立八中甲種商業美漢中學）聯合運動會現發起比賽籃球擇於四月二十九日起至五月七日止每校分甲（身體一百十五磅以上）乙（身體一百十五磅以下）丙組比賽其地點在四校操場並由該會事務所備製製獎章三而獎給分數最多之學生云 
　　校長易人彚誌縣立甲種商業新任校長陳懋森現尚任河南某縣知事其校務暫由該校學監方永綱暫代已報縣備查又第十國民學校校長陳紹唐病故後經第一區學務委員王錫三保張俯臣充任業經縣署許可發給委狀令張到校任事矣 
　　商會改選揚屬高郵縣商會兹届春季改選之期由會長召集全體會員開會選舉結果仍推宋子聯詹鼎爲正副會長其他職員均仍其舊 
　　揚關建屋揚由關自與鎭江關分轄後即由財政部委李書勳爲監督在揚組設關督署　君以揚關之關船損壞不適於用特重建洋房一幢聞需欵頗巨現已落成備文報部不日即可遷入辦公 
[邳縣]  
　　脱險商民所述匪况邳縣官湖鎭傳來消息云宮湖山西商人白仲廉前在大王廟被史匪架去兹於舊暦三月初十日被官兵繫散逃回據云在史匪處二十餘日情形略有所聞當史匪搶刦灘上之後終夜奔駎於山東　縣江蘇邳縣交界之地無非搶擄商民架人取贖等事該匪約千餘人畫間散落五六百人夜間則以口令聚集所架各處商民約百餘人均分各棚管押迫其發信回家備洋取贖有通信不至者皆因湊欵爲難匪内名爲蛋皮前已鎗斃四人以恫喝被架人之家屬初九日在嶧縣之澗頭集遇嶧縣王團長軍隊放哨史匪佔據花山較爲得勢遂與官兵對敵旋有朱營長司營長之軍隊携有機關鎗五架大砲兩尊搶佔山頭開放史匪見勢難敵棄山而逃乃爲嶧縣王圑長之軍隊所擊散白仲廉與灘上商人三義號郭慶林祥記號張子元及八義集之鮑姓四人均由王圑長帶至台莊招保放回朱司兩營軍隊刻正在追剿史匪所部已散去數百人倘各軍隊合力追剿則史匪不難捕滅云 
[南通]  
　　望佐之去志南通縣警佐楊薇生緣近日辦事不甚順手已萌退志雖經慮縣長之慰留尚未决絶而謀繼其後者已頗不乏人云 
　　裁釐加税之實行如臯釐局因五月一日爲實行江北裁釐改辦貨税之期特即日遵照財政廳令將一切卷宗等件移交南通貨物税所長夏澤生兼辦聞夏君接受後已咨謂如皐縣公署轉咨商會知照各業商一體知照矣 
　　參觀團體之絡繹本縣自博模範教育之美譽後各省縣學務圑體之來參觀者絡繹不絶日昨寗垣曁南學校員生參觀團方纔離縣而無錫教育參觀團江陰南菁學校員生又聯袂接續以至該圑抵境當由教育會長及縣署學務科員分任招待並領往各校參觀以盡地主之誼 
　　姜堰商會議請修正税率江北釐捐夙爲商病近兩年間各地商會瀝陳江北商民受害狀况援照蘇省辦法請求改釐爲税以歸一律先後集議請行政官廳從速實行現在實行之期已經確定而税章税率窒碍之點頗多姜堰商會提議重行修改大致謂榖食一門蘇寗税率顯分軒輊寗屬榖食税率超出於蘇屬者約三四倍超出於釐捐舊例者亦三倍左右又稻米兩項裏下河一帶從前捐例向無粳糯之别此次所訂税率較之舊例米每擔加徵八分五釐白稻加徵四分二釐而糯米則每擔加徵一角六分五釐糯稻則加徵八分二釐就全省言蘇寗辦法旣已兩歧就糯米糯稻言前後税則又復互異又查財廳改定捐例時聲明除出江捐另加一道外内地只收一道是通過之税早已取消今因改釐爲税將從前通過所收税數統括其中加重税率名爲便商實則困商且徵收方法繁複嚴重商民換單無法必須重報販貨者節節買賣收税者亦節節重徵明較舊例加三倍者暗較舊例且十倍非重行修正商難承認云 
[杭州]  
　　省議會常會浙江省議會於二十七日上午九時振鈴開會議員出席者一百零三人秦副議長主席報告已足法定人數應即舉行選舉先選審議長次選各股審查員審議長須半數以上方可當選審查員不拘票數惟審查員有四股之多兹擬審議長選出後先選法律股投票畢檢點票數相符暫爲封存即選財政庶政舆革建議各股俟各股選舉後再行開票倘已被選法律股者財政股當選作爲無效其他庶政興革及建議各股亦照此辦理衆贊成即由守衛閉門速記按席分票主席云名刺與選舉票須同時投入　内各員投票畢由書記長檢票名次與票數相符何紹韓得四十六票鄭凝得三十九票主席云均不足半數以上即以何鄭二君舉行决選仍如前例投票因添一許祖謙君共一百零四人書記長開檢票數與名數相符何紹韓得六十四票當選爲審議長繼選法律股審查員投票畢時已中午主席宣告休息各議員在會午膳午後繼續開會選舉財政庶政興革建議三股審查員選舉畢遂散會 
　　趙道尹履新新任金華道尹趙曾蕃君日前本擬赴滬一行再行履新嗣以道區職務重要决意提前赴任昨已拜辭軍民二長定於二十九日稱同開員由省起程履新並聞於五月二日接任篆務 
　　秋女士祠咨請核議浙江省長公署咨行省議會云案查前准内務部咨行内開劉果敏公祠應發還該祠裔劉本鐸保管男將秋瑾木主移入忠烈祠附祀等因經將此案辦理情形備文諮詢貴會議復尚未准復來署現在開會期届所有前項案件迭　該祠裔禀催前來應否查照部咨卽將秋女俠木主移人忠烈祠另龕供設抑或另覔場所建立專祠以崇祀饗之處相應另抄前咨備文咨請貴會核議見復施行 
　　省長瀛眷　杭齊省長之夫人及瀛眷等二十六日由蘇乘早車旋省先期已由省長派警備隊司令部副官長李襄隣馳往中途迎迓護送到浙比抵城站時已鐘鳴一下餘當派衛隊歡迎入署云 
[嘉興]  
　　續收蠶種捐之不准嘉邑新篁棲鳳兩區國民學校校長蔣庭梧唐模等以學欵支絀將蠶種捐繼續抽收以資維持特於日前聯名函請勸學所長莫其瀾轉呈縣知事核示現悉張知事於前日指令莫所長云呈悉案查是項蠶種捐上年曾據育才國民學校校長錢實勳呈請前來當經據情呈奉財　廳指令以蠶種捐跡近苛細應卽一律停止抽收等因各在案據呈前情自難照准仰即遵照轉知云云莫所長已於昨日函知該兩區各校長遵辦矣 
　　餘賢區將設教育會嘉興餘賢區學校林立教育會迄今尚未組織成立故各校之教授管理均不一致而教育上之興革事宜頗多停頓現該區士民柏綏之等有鑒於此擬組織餘賢區區教育會以促學務之進行刻正擬具簡則呈縣樹案一俟佈置就緒即行成立矣 
　　恢復各舊祀之部復桐鄉縣邑民劉旣澍等呈請恢復本邑忠義孝悌名宦鄉賢城隍等祀由縣轉呈省署核示當經齊省長據情咨部核覆在案兹悉内務部已咨復來浙略謂查忠義孝悌等祠於世道人心大有關係將來地方功德祠成立所有各祠附祀諸人自應分别列入至城隍之祭亦俟祀典條例規定時再行核議存廢該邑民等所請恢復桐鄉各祠舊祀礙難照准惟現時地方人狃於習慣情願醵資自由致祭者亦可毋庸禁阻相應咨覆查照轉行可也齊省長已指令該邑知事知照該邑民等遵照矣 
[寗波]  
　　僧立共濟會已准寗波警察廳長曁鄞縣知事會銜出有布告云案據僧人文信等禀稱鄞縣境内僧寺林立僧徒亦衆其間寺產稍裕者固屬有之而一貧如洗者實居多數處常之際固可刻苦自安若遇意外或一朝圓寂埋葬之資或偃蹇病床調醫無力種種艱苦莫可勝言窮其弊難免無不肖沙門甘犯規則甚至流爲乞丐非但有害地方抑且壞佛門之清譽僧等急圖補救經關會擬訂簡章十條公舉僧文信爲正會長及副會長幹事員等職於三月二十三日由發起人僧諦榮等聯名禀請立案在案奉批以僧人之積蓄周濟僧人果能認眞辦理洵屬善舉察核簡章尚無流弊應准備案等因奉此文信等旣承公推義務難辭兹因成立開會在邇應請俯准出示曉諭以保秩序而全善舉等情合行會同布告 
　　紛紛籲請減税浙海關公署前據象山爵溪魚商鄭光黻等以夏季收買魚鮮鹽醃鯗片貨色低潮請照新訂税則折半徵收等情兹奉批云爵溪產出魚鮝前於五年十一月間曾據商民鄭光法楊益勤等呈請核減税則業經明晣批示在案現在施行新税已逾兩年之久豈能再事更改所請仍母庸議云又定海岱山曁餘姚兩鹽場改組鹽巡增加鹽税各鹽商以鹽税加重負擔爲難且於商業前途不無影響特議公推代表朱文煥等據情呈請省鹺署請求減輕以恤商艱未識袁運使如何批示也 
[安慶]  
　　英霍兩縣防剿股匪英霍兩縣交界地方日前又有大股土匪竄至該境幸經駐防太湖張帮統暨駐防六安王管帶派兵會剿該匪等遂向河南方面逃去張帮統以衆匪此勦彼竄狡猾異常特派第三營盛管帶率隊馳赴英霍毗連一帶會同王管帶搜查匪蹤協力兜剿期得一鼓撲滅以保治安而清匪患聞此股土匪係由河南竄入皖境約有數百人皆手持快鎗身着軍服到處僞充剿匪軍隊經過巿鎭飭令地保預備柴米鋪草及紳商出而招待即行扣留勒派巨欵此次竄至英霍兩縣境幸軍隊即到故商民未受損失云 
　　呈請緩撤駐防軍隊徽州街口地方商務繁盛日前地方人民因迎神賽會致與兵士衝突幾　禍端聞軍署擬將該處軍隊撤防以免滋事現聞街口釐局局長陳奎章具呈省公署以現駐安武軍似不宜因滋事撤防緣該處匪氛不靖况值河水漸漲水排將下又值茶釐設局之時駐兵實難撤退等情黄省長已據情咨請督軍轉飭該管統領暫行遵照矣 
雜評一 
[段南下之結果（默）]  
　　叚此次之南下其目的首在調解同派嫌疑冀免已黨之傾軋進之爲商平川攻粤之計劃不欲僅以清湘爲止境此二者而得逹目的卽彼之所謂成功也吾謂卽能如其所欲各將領皆願遵行其計劃能解决今日之時局耶况乎如京電所述於平川攻粤仍無辦法則第二步已難逹目的然則所謂成功云者僅最初步之解釋同派嫌疑表面上或略收面從之效耳其與解决時局相去不甚遠歟 
　　嗚呼段南下之結果如是而已 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[取締敵僑之加嚴]  
　　江蘇特派交涉員接外交部電略謂據各省交涉員等呈請待核之德奥僑民因病請赴某省或某地醫治或因事必須旅行他埠之案愈見增多究竟該敵僑等是否因病確實無從稽考若不嚴加取締難免協約方面嘖有煩言特電該交涉員等嗣後對於敵僑因病呈請旅行或移居等事務先遴派醫官檢驗明確始能呈部核奪設有藉病呈請轉核之案概行拒絶云云陳交涉員接電後當即函商盧護軍使决定聘訂西醫侯光迪擔任檢驗事項一面通行各檢查所知照對於敵僑旅行務取嚴格主義一面將奉電緣由函致和總領事查照 
[盧護軍使回滬]  
　　松滬盧護軍使自接段總理電招會商軍機要事即於二十六日早乘車赴寗等情已誌前報昨日軍署參謀部接盧使由甯來電略謂本使於二十八日晨乘滬寗車回滬希即知照等因馬參謀長當飭軍署稽查員到新龍華站迎護 
[江寛輪船失事三紀]  
　　招商局之江寛輪船二十五號晚在漢口下游被兵艦撞沉損失甚巨已兩誌前報兹將昨日各訪員報告續得消息分誌於下 
　　被撞之情形據怡和洋行瑞和輪船下水船員報告據稱江寛係二十一號星期日由滬開駛因是日在申開行係單獨班頭故搭客頗爲擁擠據稱有千餘人並有現洋八萬元係辦新茶所用由各莊裝出者及抵鎭江忽遇大霧停泊避險躭擱以致二十五號晚始行到漢口下游十里許火油池以下火柴廠相近正值雷雨大作時適楚泰兵輪於下午二時由段總理乘坐開行因尚有要公故在該處下椗等候楚材等艦護送同行當時天昏地暗對面不能辨識江寛司機不愼致與楚泰相接觸碰撞之下慕聞巨聲兩響江寛即全船沉没據云該輪買辦卓逹吾已經人救起又漢口美教士苪牧師及江寛二副愛司紀林等均回漢口云　　飛鯨之往救招商局飛鯨輪船駛往海參崴拯救華僑事畢回滬已誌昨報兹悉該輪到埠後泊於法租界金利源碼頭本擬洗刷油漆即日揷班營業旋因江寛輪船在漢口下游遇險被難搭客亟須援救來滬乃於前日午後二時遣派該輪開往失事處所實地調查失事情形並救濟遇難諸人云 
　　董事之會議招商局董事會於昨日（二十八號）下午三時餘開臨時會議列席董事三十餘人議决先行調查肇事情形慰藉被難家屬至善後諸事再行續議辦理云 
　　家屬之探問昨日該船船員及搭客等家屬紛紛電漢詢問詳情尚無切實答復惟有某君因與該輪買辦卓君交好曾經馳赴卓君寓所探詢據該家屬稱卓因有事逗留九江未曾登輪赴漢故免遭難迨聞信後亦已趕往查視並云此次船員被溺不少昨招商局已派某董馳往調查詳情云云現該輪船員各家屬均往浦東西守候長江各輪埠來船探聽消息並有附輪前往探視者又昨日（二十八號）上午九時許有搭客被難家屬婦人郭冷氏毛阿全張明宗等十餘人相率至道尹交涉兩署喊控以丈夫父兄等乘該輪赴漢聞耗赴該局詢問閉門不納寃屈難伸情急喊控等語當由王道尹陳交涉員諭飭號房以好言安慰謂該輪雖已被撞多數搭客生死未明或者遇救均未可知允爲轉逹該局查明辦理勸諭退散始各含涙而去 
　　鄂人之關心湖北旅滬同鄉會昨致招商局函云逕啟者江寛輪船被撞沉没噩耗傳來旅滬同鄉莫名悲憤查該輪由滬上駛已近漢口是武漢商民生命財產必爲多數究竟該輪失事如何情形搭客人數多寡貴局應有票籍可稽現因旅滬同鄉悲憤交縈應請立予答復云云 
　　西報之紀載大陸報云上海長老會洛里博士乘江寛赴漢得免於難已由漢口來電報告平安招商局雖於昨日及昨夜拍電至漢詢問被撞詳情但迄未接到覆電聞漢口紅十字會及其他慈善會已遣拖船快船至失事處云 
[運往俄屬商貨改裝日船]  
　　羅松公司往來俄屬及上海等處之輪舶向有兩號現聞該輪自上次由滬開至海參嵗被過激黨將該輪扣留無法釋回是以凡對於該處各商埠有貨物往來者已議定嗣後由日本輪船裝運矣 
[時局緊急中之烟酒業常會]  
　　中國煙酒聯合會昨在民國路東姚家弄新會所開星期常會首由主席陳良玉提議此次中日新約據中西各報所載其條件之苛較民國三年五月九日爲尤甚前經本會會同上海三十七圑體公電力爭昨日報載云已將條約移交外交部核議可見各報從前所載事非子虚我中國外交之失敗往往如此此約如竟成立則我四萬萬同胞永淪於亡國奴隸之中我外交當局以保障國土主權爲前提諒不貿然從事公决倘竟秘密簽字凡我商民誓不承認次洪少楚提議此次商會聯合會在津開調和時局大會業已公舉代表向雙方要求息戰公决我商民莫不希望和平早息内鬨而第一步辦法當先從消除南北意見入手次金拜仁宣布江蘇地區公賣分局區内菸酒商來函關於菸酒牌照税事項要求列議惟來函並無發遞地點及商號圖章碍難核辦公决贊成次俞葆康報告陜西同業阻碍情形次王闓敷報告百貨加税困難情形至五時始行散會 
[羊毛價值之諮詢]  
　　上海税務總公所昨致南巿縣商會函云逕啓者昨奉財政廳有日快郵代電内開查新訂税率血屬門内羊毛一項每百斤税銀兩元本按值百抽二估計今各處以舊率每一角五分輕重懸殊紛紛爭執又有本省所產山羊毛與北省所產綿羊毛成色價值大不相同者究竟山羊毛每百斤價值若干綿羊毛每百斤價值若干羊茸毛每百斤價值若干合電該所長分别確查詳細具復以憑核辦毌延等因奉此敝所長遵即派員調查兹據報告山羊毛選淨上等筆料每擔價洋三十五元中等每擔價洋十五元下等每擔價洋十二元綿羊毛選淨每擔規銀三十兩中等每擔銀二十六兩下等每擔二十二兩羊茸毛毎擔規銀三十五兩中等每擔三十兩下等每擔二十二兩究竟前項價值是否準確事關重要未使輕忽相應函致貴會長希即復查明確即日函復過所以憑電復濡筆以特望速施行 
[茶商請免加税]  
　　上海縣商會昨日接茶業公所代表來函云敬啓者兹見税務所通告改增税率謂茶葉一類上等捐洋一元二角而中茶下茶以及茶末茶梗等並未明定税額敝同業聞之甚爲惶恐當此時勢紛紜商情凋落竭蹶已難支持若再驟加税額至一元二角商人實難擔負按吾茶業向章上中下三等之茶通以中茶定税每擔四角八分本埠普通行銷上中下三等之茶扯合原價每擔計值洋二十元之數向完茶税洋四角八分較之值百抽二已屬逾分今再陡然加增商等更爲束手爲特具明理由懇煩貴會長力爲維持並祈據情轉逹税務公所請免實行加增以蘇商困不勝感激待命之至 
[碾米公所常會紀事]  
　　南北巿碾米公所昨日假閘北慈善團開第五次常會到者除張樂君錢貴三兩會長外有評議員等三十餘人首由評議員致中和廠曾影毫提議改釐加税五月一日實行之期轉瞬即届凡我各碾米廠雖代客碾米然碾自已之米亦復不少上月全月共有十三萬石之數一經加定到船必少我同業必受影響應請籌議設法對待衆善其説遂决定聯合米業一致進行繼續議三月下旬糠粞定價因米價雖稍跌落無甚出入遂照中旬所定勿庸再改遂散會 
[教育家放洋後消息]  
　　前教育總長范源濂及上海神州女學校長張昭漢字默君女士先後由教育部委託赴美洲日本考察教育已於本月十四日乘亞細亞皇后號輸船同時放洋昨已過横濱沿途頗受駐長畸神户横濱等中國領事歡迎所到各埠曾登陸參觀華僑所辦學校對於國粹及愛國精神多所贊許日本各新聞記者紛來訪問咸以中國委派女子出洋考察教育者以張女士爲第一人且謂范張二君均學識高尚足增中國榮譽云云聞范張二君此次出洋其於考察教育之方針雖一致進行而分途負責范任男校及學制學風而張任女校及其教授法與管理之精神並及其與家庭社會聯絡法審時度勢因地制宜均將躬往詳究他日歸國於教育前途當有所裨也 
[召集第三次教育行政會議]  
　　上海縣知事接江蘇教育廳訓令云案照本廳現正組織江蘇縣視學講習會一俟講授完畢卽行接續開第三次教育行政會議並呈請省長核示業奉指令照准在案除縣視學講習會經已另文召集外查第二次教育行政會議前奉省長於民國四年八月召集舉行討諭興革成效昭彰本廳爲主管教育機關現值成立之初尤應注意地方教育合亟召集各地方教育行政人員集合研究藉以洞悉各地方教育狀况俾教育行政得適當之方法以利推行而促進步兹定於本年五月二十四日假南京省立通俗教育館爲會場開始會議各縣公署主辦教育行政掾屬及縣視學勸學所所長均須列席除分行外合行令仰該知事查照將應行到會人員先期呈報並分别飭知各該員務於開會前二日一律赴該館附設江蘇省教育行政會議事務所報到如有請議事項應繕具請議書限於五月十八以前到廳以憑酌核交議至到會人員所需川資旅費由該知事酌量支給仰即遵照辦理又各縣縣教育會對於各該地方教育夙所研究如有意見務於會期前五日繕具意見書呈送來廳以憑采酌交議仰該知事傳知該會查照此令 
[婦人禦盜之勇敢]  
　　住居虹口東有恒路武林里之婦人曹氏於前晚八句餘鐘因事行經海能路長春里口突被匪徒三人攔住圖刦所戴金鐲金戒各物該氏大聲喊救一匪即袖出利刃向氏腹間猛刺適該氏腰兜同儲有現洋銅元各物故衣服雖破皮肉未傷旋經該氏竭力將刀奪下狂呼救命匪等始四散奔逃該氏在後尾追不及遂持刀投報該管捕房捕頭准予派探查緝 
[萬國商團參聖紀]  
　　昨日（二十八日）爲工部局萬國商團春季大操參聖之期英美各商團均往各該國所設之禮拜堂行禮上海中華聖公會朱牧師念我中華商團苦無正式禮堂舉行參聖典禮故於前星期備函華隊長徐通浩邀請中華全體商團駕臨狄思威路新救主堂行禮該堂爲中華基督徒完全自行組織者鐘鳴十下上海昌世中學第十二隊中華童子軍隊長周大倫率全隊並軍樂隊前往天后宫中華商團總會引導全體商團排隊赴堂到堂已十二時由朱牧師率禮樂社五十餘人出堂歡迎入内即唱基督徒進行歌後由朱牧師登臺致歡迎詞大意有三（一）基督教與商團雖團體各别形式不同而其性質則同基督教爲萬國公教保護萬國人性靈之安全商團爲萬國之商團保護萬國人生命財產其爲公理努力則一也（二）商團童子軍基督徒均與世界公敵爲敵商團用鎗砲童子軍用木棍基督徒用聖書器械各異而其所攻之敵則一也即世界之種種黑幕是也（三）三團體名異而姓同教會名中華教會童子軍爲中華童子軍商團爲中華商團儼然一家適逢盛會團聚一堂眞可謂天倫之樂事今日之童子軍即他日之商團商團之子弟均可入童子軍也演畢唱中華民國歌後各團體排隊而出歡送致敬而散時已一句鐘矣 
[兵工廠紀事兩則]  
　　兵工廠謝總辦接陸軍部電令略謂近因各路軍隊需用軍械該廠本年造成之過山砲儲庫者計有若干尊迅即查明檢配砲彈趕緊派員解京以備分撥軍需云云 
　　兵工廠謝總辦邇因軍事緊急各省來電請撥軍用品物者日必數起而本廠造存之軍械爲數無多若不飭匠加工趕造深恐緩不濟急查本廠定例每逢星期停工現值此軍務倥偬之際無論各廠星期日均不准休息以便趕造軍械除令飭各廠遵照外並令一律加作夜工是以各廠工匠邇日製造軍用各物頗爲忙碌 
[海關注意嚴查烟土]  
　　海關監督近據人秘密報告謂滬上大帮土販近因販帶私土（即紅土）烟膏等到埠屢次由關抄獲以致營業失敗遂别開生面仍由該同帮人合組公司携帶鉅欵專赴青島大連等處購買大批紅土另倩該處轉運業中人代向各帆船訂定挾帶赴江北沿海各處屯積然後密雇小船分期販運至滬爲脱銷獲利之地步等情因是極爲注意嚴行查禁除咨請各常關税司留心查察外又分函各税所一體嚴查 
[販土進口之有幸有不幸]  
　　太古公司行駛外洋之海口輪船前日（二十七）由厦門裝貨來滬停泊浦東華通碼頭經海關扦巡洋員登輪搜查在該輪艙面鐵軋内抄出煙土二十五隻詢諸茶房水手等均稱不知該關員即將烟土帶回海關存儲銷燬 
　　前日（二十五）太古公司開封輪船由香港來滬停泊浦東華通碼頭内有土販挾帶大批烟土四蔴袋價值十餘萬金事爲一般無賴得悉　集碼頭希圖刦奪詎該土販日間不敢携運上岸直至夜半二時許由包運之帮匪某某等十餘人各帶手鎗租雇某公司拖駁小輪前往運去各無賴見若嚴帶有手鎗不敢過問當即馳報水巡捕房飭派中西探捕前往查拿已杳如黄鶴矣 
[嚴禁漁船夾帶私鹽]  
　　江蘇李督軍昨發布告云據蘇屬緝私統領宋明善呈稱竊江蘇五屬地處海濱自浙岸鹽巡遵奉鹽務署訓令劃分浙屬蘇屬名稱以後吳淞岱山各防境尤爲蘇屬江海之門户引銷課税胥關緊要向届陰曆清明以後夏至以前爲黄花漁汛之期沿海口岸捕魚船隻借捕醃爲名照章配帶鹽觔往往販運東淮各處場鹽至揚子江一帶沿途晒賣並聞有不肖坊行串通收賣官銷影響課税攸關是以届時本部選派弁兵凡營防駐在地點漁船往來之處預先稽查取締並呈請钧署曁省公署出示曉諭仍就近咨請水警縣署協助辦理各在案兹查本年將届漁汛之期業經分令駐近沿江沿海各該營遵照向章及時興辦總計漁汛時問分爲初二三汛約共兩月有餘每汛漁船載魚進港時杳至紛來動以千百計隨時派員查騐輙有恃衆違抗　越偷漏情事辦理未善易長刁風誠不可不先事預防擬請鈞署鑒核俯賜給發佈告懸爲厲禁曉諭週知如有漁船希　夾帶朦混及抗不遵查等事應由緝私營照章分别移送究辦以維緝務而暢官銷等情據此合行發給布告仰各屬船商及各色人等一體遵照毌違特此佈告 
[女犯改過自新之激勸]  
　　公共會審公廨關正會審官以捕房獲解之刑事男犯一經判决發押西牢後犯者如能悔悟遵守獄規工部局定章可以核減刑期惟拘押公廨之刑事女犯尚無此項辦法但所中判押之婦女大半係下流社會未經教育之軰故奉諭禁錮後遵守所規心悔前非者固多而罔知法度喧譁哭笑以及乘隙越獄圖逃者亦不乏其人若不示以區别不足以明法紀故特商准駐滬領事團仿照男犯禁錮西牢之成例如身犯刑章之各婦女自經公堂判决後能遵守所規改過自新者准予減除刑期以昭激勸業已飭知檢察處即日遵行矣 
[棉紗價格之驟跌]  
　　本埠棉紗一業交易甚鉅乃上月起因三品價跌客帮滯銷以致價格逐漸降小自陰曆二月杪至上星期三四每包已降落十六七兩至星期五六更見大跌兩天中每包跌去七兩餘至八兩故一般手中多貨者咸生恐慌 
[工校學生赴杭比賽運動之預備]  
　　杭州之江大學定於陽曆五月中旬在杭舉行春季運動大會上海之滬江大學約翰大學工業專門學校（即南洋公學）蘇州之東吳大學南京之金陵大學校均擬前往參與比賽昨日南洋公學監學唐文治特在該校各级生中挑選最優等者一百餘人自上午九時起至午後五時止就校内場地舉行田徑賽各項運動賽畢核計總分如跳高跳遠賽跑擲鐵球等俱以甲組之唐敏並乙組之阮神鐸居多數即由唐君分别獎勉製就緞質小方旗一面上書個人之優勝數字給予承領以示榮譽 
[評判道屬高等小學成績]  
　　昨日（二十八號）上午十時許滬海道屬高等小學校成績展覧會會長余芷江邀集前在會各縣評議員在西門斜橋公共體育場内開評議會評判前次與會各學校成績各品分别評定等第以便呈請道尹核發獎憑 
[青年自治會成立紀事]  
　　青年自治會由黄滌之發起昨日（二十八日）下午假愷自邇路中華高等小學開成立會基本會員百餘人聚集一堂首由黄君報告略謂今日我國有如斯危象者雖爲衆因所致而其源要歸於人心之不治耳鄙人發起斯會蓋欲連絡國内同志研究所以治心之道心乃身之帥心能自治其他無不能自治矣次由中華學界聯合會會長程萇碧演説略謂自治爲吾國今日不可緩圖之事而青年之自治則爲尤要蓋青年者國之基礎也基礎强固則無患風雨之侵蝕故青年而不求自治則其基礎已壞宜乎社會國家之皆不能自治也又次由各會員選舉職員選出正會長席子堅副會長黄滌之書記周世昌方迪科幹事汪福源陳楚青姚維霖岳錫榮會計薛卓俊事畢茶點散會 
[派船保護税卡]  
　　水警第一專署長沈葆義以保護税卡爲水警專責兹查所轄境内五庫得勝閔行嚴家橋周太僕廟等五税卡現值春季航船運貨較多收税較旺時有税欵儲存關係國家税課自當愼加嚴防故於昨日通令所部各分署長迅將該管區域之税卡各撥師船兩艘駛往保護以昭愼重 
[全路巡警教練員之更調]  
　　滬寗鐵路全路巡警教練員王德鴻現經淞滬警察廳徐廳長函調業由任局長照准所遺巡警教練員一缺昨經任局長遴委北洋警務畢業生楊景華接充聞已於今日到差任事云 
[加派全路衛生巡察員]  
　　滬杭甬路局任局長以全路車務衛生向無專員巡察現值春夏之交衛生關係重要特於日昨加派醫士湯富禮君充滬杭甬全路衛生巡察員業已到差任事 
[閩督軍咨請協緝逃犯]  
　　松滬護軍使署昨接福建李督軍咨文略謂據閩侯地方檢察廳呈報稱脱逃要犯劉嶽崙一名當經據情並將辦理情形呈奉指令在案兹職廳於該犯被逃發覺時當即懸賞分電水口厦門涵 
 
 

Page 11

 
 
江曁省城水陸各警署分途兜截後連日派警在馬江出口各輪搜查並派警馳赴羅源福井各鄉追查迄今多日均未緝獲雜保不遠颺境外合無仰懇鈞署分咨各鄰省曁通令全省軍警協緝劉嶽崙正身歸案訊辦等情據此除分别咨行外相應咨請查照飭屬一體協緝 
[少婦請求離婚之辯論]  
　　寗波少婦徐顏氏延代表律師在公共公廨控夫徐紹利不顧瞻餋請求離異一案由廨訊判被告交保候訊在案前晨公廨李襄讞會同美博副領事升座民庭提訊先由原告代表律師上堂譯明案情並詰據原告徐顏氏上堂訴稱原籍寗波與夫徐紹利完婚祗有二載我于歸時父母贈我洋四千元携至夫家嗣因吾夫無業經紀且兼家無恒產將我之洋陸續用去並威逼我至父母處借貸渠至上海等候我即回寗竊取吾父母之金條五根携往實成銀樓換洋三四千元後任意嫖賭揮霍殆盡後又欲逼我至甬再取我因無顏回見父母故至輪船上復逃至滬南繼母處來案陳求斷離云云供畢復由被告代表賓美律師逐層駁詰一過旋據被告徐紹利供稱原告所控案情均屬子虚我向在甬江讀書家道小康因原告自犯有乖名譽之事被我在其衣包内獲得證據照片三張金戒三枚向其詰責求我隱飾我卽送其回籍詎至輪船上彼乘間逃逸找尋無蹤故我將徐姓男子和原告之照片及以往之事刊登報上訪拿且我不願與原告離異云云並據見證王洪章投案證明被告行爲原告實有不合各節中西官核供會判退候飭傳人證到案再行訊奪 
[抛妻重婚案之查覆]  
　　賃居浦東爛泥渡向爲亞細亞火油池司事之李祥林抛妻重婚經髮妻陳氏偕伊母陳李氏訴由警廳核准飭探將李拘解地方檢察廳押候訊究各情已誌本報兹悉林廳長按照陳氏所控各節密飭法警渡浦調查兹據復稱李祥林確於本年舊曆正月初三日迎娶王錫金之女王氏爲妾並用清客串軍樂隊衆目共覩現賃尾於西門方板橋品吉里第三弄二十五號門牌當時李之髮妻陳氏實在母家侍奉母疾事前未悉現陳氏回家被李拒却是實林君准於今日午後開庭辯論而李祥林亦已央請律師預備到堂辯護矣 
[尋獲逃女續誌]  
　　婦人嚴周氏於前年被丁寳英由揚州誘拐來滬匿居閘北王家宅今爲氏父周振昌來滬尋獲扭送五區二分駐所解送司法科轉送地方廳訊辦已誌昨報前日下午經檢察官提案預審之下判令分别收押候究 
[拐匪判定刑期]  
　　王金貴（即莊裕生）與趙玉山因串同拐賣潘老五之子被控地方廳業經檢察官訊供明確起訴審判廳前日下午經劉推事官會同沈檢察官開第六庭審理王供家住西門向爲小本生理潘老五之子實爲陳金等所拐將孩賣與閘北寳山路鴻興坊某公館得洋二十五元民人得洋五元現聞該孩已寄往寗波是實趙玉山供鎭江人住五馬路潘之小孩爲王等所誘拐民人不過代爲報信得洋數元求宥問官曰爾等串拐良家子弟離人骨肉及至將孩拐到爾趙玉山復以知風報告爲由勒索事主洋數十元實屬不法已極當據沈檢察官起言王金貴等略誘小孩毫無疑義應請審判長公判問官會商之下判王金貴趙玉山各處四等有期徒刑各監禁三年如將小孩迅速交案尚可減輕刑期設或不交則刑期届滿仍當監禁嚴追王等奉判之下伏地叩頭求減問官喝令帶下收押聽候送監執行 
[航船内查獲烟土]  
　　前日浦江水巡隊偵探陳榮華查悉松江西埠四號及東埠五號兩航船挾帶烟土約六百元當即回報潘隊長派警前往該兩船搜獲證物並拘住馬周濤張阿根沈阿弟周子山周阿濤周文魁等到隊問明因事關私販烟土飭即申解警廳司法科訊究 
[究竟曾否凌虐]  
　　江北人張仲生前領陳姓女風子爲義女近忽潛行逃避前日張在又袋角智和里該女之姑母陳顧氏家尋見扭控四區二分所轉解司法科經段科員訊據該女供稱因遭凌虐私自走出云云段科員諭飭暫押候查 
[車夫猝斃]  
　　昨日黎明時有不知姓名之黄包車夫拖空車經過閘北永盛里中弄猝然倒斃該車夫年約三十餘嵗面有烟容當由四區崗警查見歸報余署長傳諭十圖地保查無屍屬着赴地檢廳報請相驗再核 
[續獲戳傷賭徒之同黨]  
　　賭徒張阿裕於去年一月十六號在新閘路肇慶里四十三號門牌屋内被同類陳仁才糾黨用刀戳傷肩際由捕將陳獲解公共公堂訊實判押西牢一年半並跴緝同黨到案訊辦在案昨由新閘捕房華探目張芝卿與西探勞勃生續獲陳之同黨松江人章榮生（即章雙囝）一名拘入捕房捕頭諭着押候解送公堂訊究 
[控訴不理擔保欵項]  
　　徐亮垣控黄雲生不理擔保洋六百九十元等情前日經公共公堂李襄讞與義羅副領事提訊原告延朱斯芾律師上堂陳述案情請追被告亦延萬伯良律師到堂聲稱本案一切辯護手續敞律師尚未預備要求展期云云中西官得供判候改期一禮拜再訊 
[提案追繳羊税]  
　　陸家石橋南首奚順興羊肉店主奚妙生虧欠羊税四五個月迭經承辦羊税委員往收無着禀明上海縣公署昨飭派催征吏前往提案訊追 
[飭吏催追欠賦]  
　　民國七年份上忙錢糧行將開征所有手續已經沈知事着手進行惟六年份下忙丁銀並冬漕尚被四鄉各圖拖欠下少中尤以浦東二千二保各圖虧欠尤鉅故沈知事於前昨等日諭飭催征吏下鄉催繳如再觀望擇尤提案押追 
[兩造律師爭執管轄]  
　　方善長在公共廨控王仁泰（即王毛毛）不理抵押欵銀一萬三千餘兩等情前晨經李襄讞與美博副領事提訊先據被告代表海德禮律師聲稱被告住居浦東業已身故其子王廷輝及所抵之產業均在内地原告不應在公堂上起訴旋據原告代表律師聲稱被告王仁泰向居租界其子五廷輝同居一處現有見證可以證明繼據見證劉順卿投案證明被告王仁泰與子廷輝確係住居租界内湯恩路中西官得供會判因兩造律師爭執管轄未明候飭傳王廷輝到案質訊再核 
[兩造供詞各執]  
　　賈裕興延代表律師在英公廨控柴銀生不理欠銀五百餘兩等情前晨由俞襄讞會同英卓副領事提訊先由原告代表律師譯明案情並據原告賈裕興投訴被欠情形並將被告親筆繕立借據一紙呈案請察被告延朱斯芾律師到堂向原告駁詰旋據被告柴銀生上堂供稱我並無出立此項借據原告説我親筆我能當堂書寫核對字跡即能明白虚實但所欠原告之欵我有貨物抵押與敦大莊因彼未作價故未算結中西官得供以兩造供詞各執判候調查明晰再行訊核 
[兩被告分别交保]  
　　程鴻賓在公共公廨控金麟臣不理欠欵七百餘元又胡根梅控蔡雲卿不還欠洋二百餘元等案前日由傳提包探邵錦春將兩被告傳至公堂中西官判分别交保無保押候訂訊 
[挾仇行兇禁錮四月]  
　　無賴陸阿才前因在法新租界以利刃將李阿法連戳兩刀經巡捕將陸拘獲帶入捕房李由家屬車回自行醫治後將陸解送法公堂訊實判令還押候原告傷痊再核在案昨日原告傷愈故由法捕房將陸復解法公堂請究先據原告李阿法訴稱被告於上年間竊取商人土布兩疋後被商人報告捕房究辦故此結仇日前前來商人家中誘商人出外啜茗詎至弄口不問情由將商人扭住連戳兩刀今雖醫愈求請重究詰之陸供李於上年間向民人借去洋五元向索不還故此憤恨將李戳傷是實中西官判陸押西牢四月以儆 
[圖賣死猪之科罰]  
　　鄉人吳蘭廷日前將已死之猪遣夥携往僻地埋葬詎該夥將死猪携往法新租界希圖賣與某肉店内爲捕瞥見將該夥拘入捕房據供實係吳蘭廷囑民人携往售賣故由捕房飭探於昨日將吳傳到法公堂請訊據供民人實囑該夥持往僻靜之處进葬並無囑其賣與肉店之事實係謊言現該夥已被民人停歇求宥中西官判吳罰洋五元充公以儆 
[包探拔升探目]  
　　公共會審公廨牌票間傳提包探邵錦春因歷年辦公勤愼昨經英美總巡麥高雲君諭升探目仍留公廨當差以示獎勵 
[償還原告聘金了案]  
　　無錫婦人丁朱氏家童養媳朱阿金於三年前被人拐滬價賣與老垃圾橋堍雲記馬車房小主楊鴻發爲妻至去冬被氏與未婚夫丁桂祥生母朱沈氏尋見詎阿金竟不認生母與夫姑致被控由公共公堂迭經中西官訊明以阿金旣已與楊鴻發結婚事難挽回遂判楊償還原告聘金令丁桂祥另行婚娶阿金押限繳洋給領在案前日午後原告等投案請求執行堂諭而被告楊鴻發將判决之洋一百五十元繳呈公堂要求將阿金給領俞襄讞得供商之英白副領事判將楊鴻發繳案之洋給丁桂祥具領朱阿金交楊領回完案 
[質當僞質銀鐲之判押]  
　　揚州人毛仲三日前手持僞質銀手鐲三副至法新租界向某押店質當被該押夥察破出外報捕將毛拘入捕房昨解法公堂請究毛供此項僞鐲係在江北帶來係包銀並非自造求宥中西官判押三禮拜以儆僞鐲銷毁 
[蘇州學徒竊洋逃滬被獲]  
　　蘇州閶門外陳仁福冥洋店内十四歲學徒王福生日前捲取其師之銀洋潛逃來滬在英租界河南路徘徊當由五百五十三號巡街捕查見以其形跡可疑將王帶入捕房詰據供稱家住虎邱父名根泉伊在陳仁福所開之冥銀店内爲學徒此次竊洋逃滬等語捕頭得供據情禀明公廨中西官諭飭函送上海縣知事署轉解蘇州吳縣查傳其師領回管束 
[乘間行竊羅緞]  
　　江西人鄧福標前日至南京路大盛綢緞莊内以購買衣料爲由乘間竊取羅緞一疋圖逃被店夥唐旺和察破鳴捕搜出原喊將鄧拘入捕房諭着押候解廨請究 
[竊賊與收贓並儆]  
　　竊賊周金山因糾合同黨行竊各區救火會救火器具消喊於張文榮處由警查獲吊出各贓移送檢察廳究辦在案兹悉周張二犯業經檢廳預審明確除將起案各贓先給該會陸代表領去外即起訴審判廳經推檢各官訊明判决各監禁二個月仍嚴緝逸犯並追餘贓到案再辦 
[摸竊日婦皮夾]  
　　崇明人張麒麟在虹口蓬路摸竊日本婦人皮袋内現洋三元圖逃被包探譚風池帮同追獲帶入捕房禀明捕頭諭飭押候解送公堂訊懲 
[行竊棉被敗露]  
　　浦東人嚴福福前晚闖至北蘇州路河畔陳梅根船上行竊棉被各物被陳覺察鳴由包探侯阿寳帮同將嚴拘獲帶入捕房捕頭諭飭押候解廨訊究 
[竊賊與收贓人併送檢廳]  
　　閘北王家宅人和雪茄煙廠司賬王渭泉前日扭竊賊王連大老張二人及收贓人張惠禮至五區二分所控稱日前廠中失竊機器上鐵器兹查得係王張所竊售與張惠禮請爲究辦經牛署員轉解司法科質訊之下均已供認判送地檢廳核辦 
[過犯行竊之押儆]  
　　過犯王子卿日前在法租界小東門外黄浦灘碼頭上某輪船竊取搭客衣服爲探拘獲帶入捕房昨解法公堂請究捕頭禀稱原告已經離滬故未到案詰之王供民人實因送朋友至該船上不敢行竊由西官判王屢犯不悛着押西牢三月以儆期滿仍永遠逐出租界 
[道署批示兩則]  
　　徐豫發請求備案給示保護由呈粘均悉查藥商呈請給示保護前奉内務部令以中西藥品製造日盛應由部議定化騐辦法通行各省遵守未經議定通行以前碍難准予出示保護以昭愼重等因現在尚未奉到通行辦法所請給示保護之處未便照准仰即知照此批 
　　顧曉甫呈爲不服原判價賣李學銓基地房屋一案請求决定撤銷令縣集訊由所呈是否屬實候令現任青浦縣連知事查案集訊確怡秉公處理具報此批抄件存 
來件 
[改建行省意見書]  
　　逕啓者環徐數百里苦匪禍久矣史以近歳軍事迭興游民潰兵叢集益衆其於徐境接壞者若皖之鳳陽魯之曹州豫之歸德無處不被其患竊嘗根究其故率由以上各屬地瘠民貧風俗强悍一夫呼嘯如水赴壑其勢幾防不勝防又徐處寗省之邊界皖魯豫三省之交匪徒東撲西竄漂忽無常地方官吏限於畛域難施勦撫長此以往民其何堪且徐之地勢北走齊魯南控江淮西通秦晋自古稱爲巨　邇來鐵道建築津浦隴海復交軌於此氣象日益繁盛地點更形扼要民國以來常駐兵額恒不下兩師圑前有長江巡閲使駐節於此今又置四省剿匪督辦由此觀察中央之注目於徐不卜可知雖名隸一府實不能以一府視也然而巡閲使駐節之地不專限於徐勦匪督辦有軍權而無政權似暫設而非久設前清時代道尹兼兵備之崇銜鎭軍有直轄之　曲今則道尹之權限縮小鎭軍之主兵無存以如是形勝之區而疎於設備若此倘有緩急　任折衝言念及此殊抱杞憂光緒年間南通張季直先生曾創議將徐州改建行省定名淮北嗣又中止兹值民國成立百政維新凡所興革務臻完善管見所及擬將隸皖之泗靈璧懷遠宿蒙城渦陽亳太和等縣魯之曹定陶菏澤城武單金鄉魚臺滕　郯城等縣豫之永城夏邑虞城商邱鹿邑柘城等縣併徐淮海畫作一省如是則數省邊界昔苦卵翼所不及者今如指臂之相聯利一就地方之財力籌地方之軍備中央旣省轉餉之勞兵士自無脱巾之變利二壤地相接守望加嚴兵力旣充匪患易敉利三且改建行省則一切教養之政均次第籌辦游民有消納之所匪患可從根本上潛除利四具此四利爲國家計爲徐州計爲長久計似宜以四省交界之區域改建行省爲急不容緩之圖所設官制除督辦改名督軍外僅置省長一官事即可集他如財政教育實業諸廳俱隸省長之下综核名實著手匪難語云不一勞者不永逸其此之謂乎或謂國事多艱司農仰屋因改建之舉而生經濟間題者何如然患直接於民卽問接於國歷年來財政影響所損不貲况民生日益凋敝危機厲於往昔未來之現象尤難預定熟權得失不辨自明矣且今日隸徐籍而膺要職者不乏其人登高而呼衆山畢應非常之舉兹實其時各界賢逹諒所夙悉僕一介書生學識讓陋爲篤桑梓之情特獻芻蕘之議如邀採納望各界提議協力共濟一致進行前途幸甚是否有當伏希公鑒銅山公民張兆岐謹啓 
雜評二 
[再論江寛失事（訥）]  
　　此次江寛之失事溺斃究有幾人至今尚未判明以意料之時非深夜又在江中非若海洋之難救然據電述撞後數分鐘即沉没則以事起倉猝不及援救亦在情理之中此爲吾人所懸懸不釋者也又據京電楚材亦受微傷斃軍官兩人則江寛受禍之重可以想見究竟楚材停泊而江寛撞之歟抑楚材駛急致與江寛相撞歟我商民受此旡妄之慘禍而尚未知其所以死不更寃歟 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百弊叢譚 
[典業夥友之弊（續昨）] [  仙潭居士]  
　　（三）損失衣物衣物損失雖非弄弊而其欺詐行爲未始不可代鳴不平也試分别言之 
（甲）凡主顧所質衣服雖納有存箱錢（每元納洋一分爲典夥之正當進欵）及至衣在彼手烏得而置之箱籠中不過將原衣一紥疉置架上而已倘遇扯碎鼠咬等情質户取贖時雖費口舌與之質問彼輩藉言蟲傷鼠咬各由天命等字樣刊明票而有何言哉如質户損失過鉅再四理論不肯甘休彼輩乃倚勢恐嚇聲言鳴警作爲鬧典處之矣貧人聞警如鼠見貓不得不忍聲歛氣而去也鳴呼此種行爲亦慘酷矣 
（乙）譬有質衣十件或竟混雜因而缺少雖對明堂簿（卽存根簿）尚難符其實者彼等乃待質户取贖時故將其票扯去一角（即書衣服件數之處）使件數糢糊兩難辨實如質户追少衣件乃故意取出堂簿以示質户作證（此時堂簿上必已更正矣）雖質户與之爭執亦置之不理也 
（丙）設或甲乙二人其質衣服甲衣較貴乙衣如乙取贖時誤取甲衣付之乙必欣然而去無可追蹤比及甲亦來贖明知不能原璧歸甲乃使用欺詐之術將乙衣件用紙固包出以付甲甲或貪一紙之利不察而去及覺而返質問彼等必以出門不認貨之言謝絶其詞雖按公平正理緩頰亦難追償矣（以上甲乙丙三項該業中名之曰天打煞） 
　　如上所述均習見之事爲主東者不諳此等情形故集數十萬資本全賴經理人之調停不開不問自以爲慈善事業焉孰知乃有此等之弊在其中耶 
　　雖然十步之内必有芳草其不沾染此習者或亦大有人歟吾願馨香而禱視之（六） 
家庭常識 
[水晶糕] [  皖南程梯吉] 　　 
水晶糕爲吾鄉溪邑鎭巿有名土產此糕每甑十六方塊每塊約八錢重之谱用大米研成細粉外加板油（除皮）即鮮猪油二錢白糖二錢合併揉入粉中蒸而食之其味甚美（却贈） 
[治乳] [  凌其祥] 　　 
此症婦人多患之初起時每不經意數年始穿而有膿血痛苦異常雖有名醫聖手亦難奏效兹有一秘方確能治之即以鮮黄魚之脊翅撕下黏諸石灰壁上不令著水久之（愈久愈好）以火炙而成灰每日用陳酒服下約二三闪服之數月必效 
[熬菌油及貯藏法] [  振鐸] 　　 
此品之製法不難而欲久存不壞者頗不易易今得一新法録下法取新鮮菌子二斤（取其小者尤妙）以菜油少許入火炒之俟過數分鐘即以上等醬油二斤傾入鍋内加食鹽少許文火熬一小時則以小口罐盛之待冷透再傾入蔴油四兩（蔴油分量以此類推）不可攪動封固其口可經數月不壞無諭何法用之其味皆鮮美無倫 
工業須知 
[亞麻之栽培及製造法（八）] [  張靜生]  
　　（六）染色法亞麻染色以直接染料施染者爲佳蓋其染法較易而着色堅牢也兹將其手續顏料及藥劑之分最分述於次其所染色素之深淺可分三級即淺色中色深色是也 
　　（甲）染淺色所用顏料之配合用直接染料一斤以下炭酸曹逹二斤以上五斤以下硫酸曹逹五斤以上十五斤以下先將以上各物用熱水溶解充分攪和注入染器中將已精練或漂白之亞麻織維百斤没入液中平均操作徐徐加高其温度至沸騰點爲止去火靜置十五分至三十分鐘取出以清水洗滌數次卽得 
　　（乙）染中色所用顏料之配合用直接染料一斤以上至二斤炭酸曹逹二斤以上至五斤硫酸曹逹五斤至十五斤染法同前 
　　（丙）染深色所用顏料之配合用直接染料三斤以上至六斤炭酸曹逹二斤乃至五斤硫酸曹逹五斤以上至十五斤染法同前溶解顏料及藥劑所用之水量以能容亞麻織維全量爲度而顏料及藥之分量則均以亞麻織維百斤爲表率也（完） 
集益錄 
[補答第十九問] [  孤舟]  
　　泰西丸藥皆有不受濕之藥物爲衣故能經久不霉兹述無論何種丸藥皆可用以爲衣之脱留拔爾撒謨如左 
　　（一）脱留拔爾撒謨之説明脱留拔爾撒謨爲一種樹膠產於南美洲蒲拉齊地方帶褐黄色平時硬度頗高夏日稍柔軟有佳快之芳香氣性緩和而不受濕味爽快經時久則芳香氣漸失惟其性味不稍變故泰西丸藥之須經極久者多用以爲衣惟通常販賣品多雜有松香等贋品購用時須注意檢察以免有害 
　　（二）脱留拔爾撒謨之用法取脱留拔爾撒謨溶解於藥用酒精或以脱内製爲濃溶液將製成之丸藥乘濕浸入其内隨手取出則其丸藥上即有脱留拔爾撒謨附着成衣可使個個分離放置於火爐旁候已乾至不黏時移入平底之磁器或玻璃器内轉滾之如篩粉然使極光滑然後再放置於火爐旁使之乾透即可收藏而發售（却酬） 
　　栩按藥房中有一種樹膠製成之藥壳出售色白而透明如玻聘者可使溶解於酒精或以脱中成飽和液如上述法用以爲衣即不致霉我國所製類於仁丹之丸藥等亟宜改用此法加衣一層庶可免却遇霉重製之手續盍一試之 
長篇小説 
[二城風雨錄] [  英國郤而司迭更斯原著常覺小蝶天虛我生合譯]  
　　　卷下第四十一章(二） 
　　竇瑪齊聞語不禁蹙額然又不敢攖妻之怒則惟唯唯諾諾曰女國民汝言固當然亦宜思曼萊舊主之誼不見法庭中宣讀遺書時乎老人顏色慘變幾於無地自容倘更重傷其心狂疾必致復發馬丹曰咄頃者老人面色吾亦見之矣此種形狀乃得謂之共和國民耶若其女吾尤視之晰此直微蟲耳但吾指一動者彼身早糜爛矣又冷笑曰竇瑪齊吾知汝心若今日之權而在汝手湯訥亦早無恙矣竇瑪齊曰此焉敢者吾意但不爲已甚耳馬丹汹然曰衆聽之此何語耶愛芙孟罪惡貫盈已入吾名册之中其斬滅之案　定已久而汝乃欲獨手生之亦太不自諒矣又顧夾克三曰吾言當乎夾克獰齒而笑曰女國民言當然不知愛芙孟之家果與女國民有何種特别之關係深惡痛嫉乃至此也馬丹聞語不禁切齒曰汝問此乎汝但詢之竇瑪齊蓋愛芙孟者吾不共天之仇也日間老人一書汝聞之乎曰聞之曰然則慘死之孺子及女郎果何人耶曰不知馬丹曰此吾兄若姊也被侯爵所殺者爲吾姊丈而吾父卽因是悲痛而死彼萬惡之奴殺吾一家則吾今日斬彼一族亦不爲過馬丹言至此其聲愈厲呼曰竇瑪齊汝爲無骨氣之男子吾不屑與汝多言矣竇瑪齊語塞俯首竟不能答此時酒客漸多馬丹遂忙於調酒卡登亦起付以酒資躑躅出門乃至門房獄覔白莎二人密談許久始出卡登即至小酒排間中略進晚餐竟於店中伏案而寐及醒已是夜間八時乃以襟袖略拭倦眸重至泰爾生銀行則勞雷甫自曼萊之家歸旣見卡登即曰汝見老人乎卡登曰未也吾原約其相見於此而汝何復間我勞雷搔其假髮曰嗟乎然則果何往矣彼自四句鐘即出至今未歸其家亦不蒞此則其消息之不佳可預知矣卡登曰然則汝以何時至此曰亦方頃耳或者老人此時已返適與吾左亦未可知卡登汝少坐吾當更往訪之吾在此躑躅更不知可憐之母女焦急至如何矣言次亦不待卡登之答逕自出門卡登卽倚爐火而坐目視承塵起爲種種幻想旣而聞梯次足音以爲老人至矣而入者仍爲勞雷（未完） 
 
 
 

Page 15

 
 
   
 
 

Page 16

 
 
   
 
