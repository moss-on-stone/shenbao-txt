# 1900 - 225 - 4909822

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[津戰餘談]  
　　有客問於執筆人曰自道光季年中外釁啓後雖儀修玉帛然時復相見以戎衣如咸豐時之英法聨軍縱火焚圓明園以致文宗北狩光緒朝之先後有事於法日我中國兵疲將　一經開戰無不棄甲曳兵謂爲西軍之驍雄乎何以西軍與西軍交綏亦有追奔逐北者若是乎中國固無一可任之將可用之兵矣顧何以此次禍起義和拳津沽之間屢經鏖戰雖砲臺傾陷郡邑淪亡猿鶴沙蟲伏屍千里而西軍之殁於戰陣者亦以千百計往往我華兵再接再厲奮往無前誓死沙塲堅不退敗不特與圓明園之役天壤相懸卽較之征法征日時其勇怯亦未可齊觀等量豈華軍固漸漸轉而强悍乎抑西人果敢之性近且大異於從前乎執筆人曰是非華軍勇怯之前後異亦非西人鋭氣之逐漸消磨實由軍械之適合於用耳僕嘗聞諸觀戰而回之西友矣其言曰此次天津之戰華軍槍砲中皆用無烟火藥當夫兩軍相距尚遠砰然一震石破天驚敵人已骨碎身糜而尚不知砲之發自何處欲用測遠鏡窺視則北地旣無崇山可涉加之樹林叢雜目力實所難窮迨還擊之而苦未悉强敵藏身之所此所以西人雖屢獲勝仗而死亡之慘有未可以言語形容也且無烟火藥更有便於行軍者其質甚輕師行易於携帶每當搏戰竟日敵人藥已告罄而華軍仍用之不窮亦何怪其槍林彈雨之中敵屍高如京觀也抑聞聨軍雖屢次獲勝而士卒所喪實多統帥因擬製爲輕氣毬用以窺視華軍之動靜或曰當由新加坡載至不必製自軍中後以急欲入京事遂不果然則是役也我中國縱不能所向披靡而西人亦已望而生畏步步如履荆棘之途所惜用之不合其宜使當日鼓其奮往之情作其鋭利之氣用之征法征日之役則宣揚我武以張國威豈不足以洗鲆十餘年屢敗之羞而轉弱爲强漸得稱雄於東亞而乃於拳匪暴戾恣睢之際無端開罪於强鄰以致上之勞宵旰之憂勤下之置斯民於塗炭雖勇亦歇足稱哉而况仍任敵人之長驅直入也然則敵人之攻天津城何以民人竟死亡殆盡曰此用緑氣砲之故也攷緑氣一物醫家用以解毒然其性實甚毒烈入口鼻可立斃西人取以實砲中不待彈及其射但使其氣吸入口鼻中罔有不迷蒙而仆者然其殘忍實出情理之外故泰西戰陣之上鮮有用以斃敵人者兹者西人深惡義和拳故取而用之以冀收一網打盡之效初不料拳匪早經四散而良民遭其荼毒幾於靡有孑遣兵凶戰危豈仁人君子之所忍道哉然則何以同一緑氣砲攻搭浪施華列則效少攻天津則效多豈天津之人其質性與搭　施華列有異乎曰非也搭人好爲野戰雖用緑氣砲其毒多在空氣中散去故觸之者未必身亡匿天津則　地開放入城人民不及隄防其有蟄居曲房邃室中者無空氣以爲之吹散是以觸之卽死幸免者竟屬寥寥其理甚微非格致家難於揣測也客曰敬聞命矣今而知戰事之勝負以槍砲之利鈍爲權衡而火藥亦不可不悉心研究與君一席話始恍然於無烟火藥能使敵人防不勝防實遠勝於栗色藥白色藥棉花藥萬萬矣至於以毒氣害人性命且害及與戰事無關者之性命此則殘酷無理大傷天地之和今者列國方議弭兵具有天良者尚其禁之勿使屢用哉執筆人曰子言亦良是遂筆而弁諸報端 
[德帥行期]  
　　日本某日報登英京倫敦來電云德國朝廷前簡華爾德西氏爲大將剿平中國義和拳匪并救護駐京各國使臣兹已定於西歴八月二十一號卽華歴七月二十七日由柏林乘殺苦息痕郵船航海東來望申江進發矣 
[追紀楊村戰事]  
　　日前本報曾紀東西各國聨軍占據楊村一事譯諸西電未免語焉不詳兹閲日本東京某日報云東歴八月六日卽華歴七月十二日英美法俄日木五國聨軍行至白河兩岸敵人與之抗拒幾經奮鬥至向晚始得占據楊村是役也道路險惡寸步難行然日本師團無一死者誠大幸也敵人敗後由白河兩岸迤北向寳坻縣境狂奔翌日聨軍遂分出騎砲工兵各一枝將南蔡村占奪 
[追紀北倉戰事]  
　　日本東京某日報云北倉在楊村之南當各國聨軍之未得楊村也先於東歴八月四日卽華歴七月初十日夜半沿白河兩岸前進攻擊北倉及附近火藥局至十一日清曉日軍先將火藥局及韓家樹占據然後攻入北倉并據有王莊茶棚兩處隨復分軍一枝與敵人鏖戰其時敵人多至二萬許迨戰畢查得聨軍中將校以下陣亡者三百餘人敵人敗北而逃遺棄屍骸二百餘具 
[記客述京師匪亂情形]  
　　客有從京華避亂回南者語本館派赴揚州采訪友人云京師爲首善之區自經拳匪驛騷幾致不成世界每遇官車在路拳匪必執御者詰問甚或信口詬詈或掣利刃砍其車御者偶與爭持往往飲刃而斃至于富家大户巨鋪豪商閉户蟄居猶或突遭刼掠琉璃廠大栅欄一帶菁華薈萃聚幾疑繡地錦天歴被焚燒荒凉滿目居民風聲鶴唳一夕數驚店鋪十閉八九食物幾無處購求各部院衙門舉凡引見騐看投供候選放缺諸要公現俱停辦宦途中無差使者先後遷避出城通衢大道中雖有官兵巡綽然間與匪遇類皆各兩不相擾望望然趨而避之或曰搶刼縱火之事類皆土棍所爲並非眞正義和拳匪吁同一殺人放火有何眞僞这分愚人之愚良可笑已東交民巷及單四牌樓諸處朝廷均派有重兵駐守嚴密異常無論何人一槪不准擅入緣其地皆各國使館深恐驚擾使臣也若夫由京以達天津路皆荆棘其有携帶眷口輜重者更寸步難行噫畿輔重地竟至如斯靜言思之不禁令人有星火燎原之歎矣 
[委解軍需]  
　　杭州訪事友人云前者浙省大吏檄調定勝等營弁勇赴京助剿拳匪現已陸續起程旋以清江爲南北要衝特就彼處設立糧臺以利轉運日前藩憲惲菘耘方伯糧儲道鄭芝巖觀察各撥銀若干札委候補縣周大令錫康林大令祖賢管解北上擇吉本月二十一日首途 
[衢亂餘聞]  
　　杭州訪事友人云浙省衢州府屬江山縣土匪作　擾及郡城雖經　浙諸大憲調兵會剿而山中伏莽尚多若繁星非嚴密搜除實不足以絶後患至洋人之被害者實有七名惟法國教士伊伯祿君未及於難由統 
 
 

Page 2

 
 
領李觀察撥勇護送出境沿途復飭地方官添差保衛以防意外之虞本月二十日行抵省垣由江干登岸錢塘縣沈大令隨命添差送至天主堂安置又聞西安縣署被圍時衢州鎭總兵喻總戎聞警卽督帶親兵策騎前往彈壓適亂民由署中衝出馬驚而躍鎭軍墜地受傷旋卽殞命遺缺已由閩浙總督許筠菴制軍由電奏請以統領援浙諸軍敖總戎暫署現在城在居民大半遷避所存者不過十之二三矣 
[邊境戒嚴]  
　　南昌采訪友人云浙省常山江山各縣與江西邊境毗連邇者土匪横行延及玉山廣豐諸邑倐散出没靡常好事者更散布謡言支離詭誕大憲綢繆未雨嚴密設防某日復檄令申軍門星夜啓行布置一切 
[添軍防堵]  
　　揚州訪事人云徐州府屬宿遷縣境與皖省毗連向爲匪徒出没之所邇者北氛不靖防務戒嚴徐州鎭徐鎭軍禀准兩江督憲檄飭李鎭軍赴瓜洲一帶添募精壯五百名以資防護日前李鎭軍函致甘泉縣宰周明府云案准徐州鎭陳調在於瓜洲一帶招募壯勇五百名尅日成軍帶往宿遷縣境駐防現已陸續招齊定期北上所有本軍應用食物等項均已派人前往購買皆係現錢交易誠恐過境時居民驚疑應請先行示諭云云因卽出示通衢而飭役赴城外妥爲照料 
[軍容荼火]  
　　九江訪事友人云九江鎭總兵宋佩珍總戎朝儒蕩平髮捻諸逆積功至專閫鎭守潯郡威望素孚所部勇丁除本城前後城守三營千人外又有選鋒左右兩營一千人新勁營五百人威武副營五百人江安軍前後左右中五營二千五百人砲臺三營一千人團防營三百人共計六千餘人荼火軍容於斯爲盛 
[拘獲匪目]  
　　九江訪事人云本月十八日德化縣應莘臣明府訪聞哥老匪頭目王老二王老五吳應祥等糾合黨羽甚多頗思乘間起事爰飛禀鎭道府各憲請卽設法嚴防九江鎭總兵宋佩珍總戎差報卽委威武軍管帶黄遊戎壽山前營管帶胡遊戎寳霖後營管帶李雲亭遊戎將三匪目悉數拘獲飭縣卽日會同江防同知梁紫波司馬保甲總巡史炳南明府研訊口供電禀撫憲松鶴齡中丞以核辦次日又拘獲三人以此雷厲風行匪徒當不敢肆行猖獗矣 
[梟匪滋擾]  
　　揚州訪事人云郡城東北鄉邵伯鎭濱臨大湖素爲梟匪出没之所邇者乘北方拳匪之亂竟敢成羣結黨到處横行日前與鎭上某錢鋪因事滋閙擾攘之餘鋪中頗多損失似此猖獗情形有地方之責者亟宜嚴行懲治也 
[鹽梟猖獗]  
　　蘇州訪事人云松江府屬南匯縣各鄉村素爲鹽梟出没之所邇日鹽捕中營管帶胡豐齋游戎訪聞縣境胡家渡畔有私鹽之棧二所棧主一姓姚一姓徐爰令麾下各槍船隨時查緝本月十二日某號槍船由某處巡哨回道經胡家渡暫停煮飯艙長王志賓携槍登岸梟黨正在運貨瞥見王至蜂擁上前王見搬運私鹽者皆是處百姓鑒於去年鹽捕左營某哨弁開槍悞斃某鄉人之事不敢轟擊致被梟黨拘獲刀棍齊施立時殞命船上勇丁往救無及遂奮勇而上併力兠拿得以拘獲吳阿浦一名起出私鹽五百餘斤一面報知遊戎一面令地甲禀報南匯縣署翌日縣主吳大令會同遊戎臨騐仵作唱報死者頭頂鐵器傷兩處深一寸四分闊四分右背鐵器傷一處深六分長一寸左肩木器傷斜長二寸闊一寸四分二腿及胸前皆有木器傷實係因傷斃命大令親視無悞飭吏塡明屍格令圖董備棺成殮暫交地甲收管所獲之犯帶回縣署訊究旋卽備文通詳上憲上憲立飭各營縣一體嚴緝務獲嚴懲 
[試期展緩]  
　　揚州訪事人云日前揚州府沈碧香太守奉到江蘇學政瞿大宗師三百里排單内開案准江蘇巡撫行知本年恩科鄉試已奉旨允准緩至明春三月舉辦等因所有江寗科試及應考闔省優生自應一律暫緩取齊仰卽飛飭所屬遵照等因因出示曉諭一面飛飭所屬各州縣一體遵行 
[機工閙事]  
　　蘇州訪事人云自北省拳匪擾亂以來蘇垣巿面蕭條絲貨尤爲疲滯各機坊遂相率停工工人無可謀生到處滋生事端故日前董事禀請藩憲陸春江方伯撥欵以振方伯允之日給各機匠大口米七合小口五合五日一發如是者已匝月矣所發之米歸機户領給機户吞没甚多工人不能同沾實惠本月二十一日聚衆至皮巿街某大户求食大户恐釀禍端每人給青蚨數十翼翌日羣擁至各飯館果腹不名一錢流氓更乘機附和勢甚洶洶護龍街閶門大街等處各飯館遂閉門歇業事爲長元和三縣主及中軍守備所聞立卽帶領差勇臨塲拘獲數十人禀請府尊濮紫泉太守研訊太守訊得内有十九人並非機匠遂將行兇之四人釘镣收禁其餘十五人管押刑房機匠則一槪釋歸諭令勿再生事 
[揚郡官塲紀事]  
　　揚州訪事人云管帶長江水師新勝營徐寳山都戎卽投誠梟目徐老虎本月十九日由上游委解首級四顆到揚交甘泉縣宰周明府發往犯事地方示衆當都戎拜會明府時沿途觀者幾至塞巷塡街蓋居居久耳其名未識廬山眞面故不肯交臂失之也有見者謂都戎乘四人肩輿相貌魁梧年約四十許前有穿長江水師新勝營勇號褂者八名導引及未穿號褂之數人旣辭出復至運轅禀見柯遜菴都轉茗談良久而出隨於二十日督率本營勇丁前往邵伯鎭查勘梟匪蹤跡○兩淮運司柯遜菴都轉蒞任時因前任江蓉舫都轉瀛眷尚居衙署暫以左衛街淮南總局爲行臺月初江都轉之公子扶柩回皖總局各員隨飭人將署内灑掃一新都轉遂擇本月十九日鶯遷闔郡官紳均往道賀禮也 
[鐵甕江聲]  
　　鎭江訪事友人云郡城南門外五金堂供奉五通神偶象愚夫愚婦皆深信之邇者天氣失宜秋瘟特盛好事者遂於本月十九日舁偶像出游前導綵馬十餘匹繼以逍遥傘十景牌鬥麗爭妍輝煌奪目有自詡男兒好身手者袒其衣襟以鐵鈎懸巨鑼於腹或繫於臂血肉淋漓令人見而生怖雜以擡閣高蹺之類鈎心鬥角簇簇生新往觀者人海人山幾無立足地是何一國之人皆若狂耶○入秋以來天氣驟熱本月十九二十等日尤甚居民靜坐斗室扇不停揮猶苦汗涔涔下寒暑表升至百餘度欲於熱惱塲中求一服清凉散恐亦難之又難矣○山巷人王某不務正業日與牧猪奴爲伍家産蕩盡仍不稍悛日前又因賭負欲取衣物付之長生庫其妻某氏不允致占反目之爻事後自念遇人不淑生趣毫無遂濳購阿芙蓉膏和燒酒吞服迨宛轉牀席一息奄奄家人察知設法施救業已毒入　腑玉殞香消矣吁賭之爲禍烈矣哉○每屆夏令各綢莊往往運貨赴關東以博利巿今歲北省拳匪肇亂風鶴頻驚商人惴惴於心一律停運其餘各項生涯亦因之大爲减色誠不知何時始轉機也 
[三泖凉波]  
　　松江訪事友人云日前婁縣主屈吉士大令柬邀諸紳董至城内求忠書院告以各善堂田畝每屇漕餘向章援照紳户公欵一例折銀上兌自本年起無論何項均需按照民户槪行完足至善堂所需各欵當另捐廉俸佽之籌商良久諸紳董均首爲之肯乃一揖興辭○前者金山縣典史韓少尉被鎭人唐姓以誣佔墻基婪索重賄等詞投府署聲控府尊張子虞太守批曰查閲呈詞殊滋疑竇候札飭金山縣檢卷送閲再行辦理日前太守自滬回松唐復投遞禀詞想不能免于集訊矣○駐松批騐所委員車笠齋鹺尹所賃公館在西門外長壽橋對河某夜忽有妙手空空兒踰垣入内竊去衣飾等物所值不貲翌日鹺尹飭傳地保及捕役至公館升座訊詰喝令各笞臀二百板限日破獲違干血比○拳匪起於山左毒流京畿到處謡説紛傳人心異常浮動日前署金山營遊擊曾鏡亭遊戎捐貲刊刻勸民歌刷印數千百紙懸掛茶坊酒肆中聽人取讀亦正人心之善法也 
 
 

Page 3

 
 
[傅相行轅紀事]  
　　昨晨蘇松太兵備道兼江海關監督余晉珊觀察曁前蘇松太兵備道蔡和甫觀察兩廣文報局委員候選知縣包鴻卿明府家吉刑部員外郎袁正郎廷翊先後詣轅稟見○昨晨八點鐘時行轅中接大北司遞到外洋電報一封午後一點鐘時又接金陵督署電報一封及文報局公文一角四點鐘時發出致山東電報一封 
[遠迎榷憲]  
　　前晚有本埠江海關輪船名開辦者鼓輪出口駛赴天津叩之關上辦公人云係大憲派往迎迓總税務司赫德君來滬未知確否 
[支篷分駐]  
　　英國水師提督西摩氏由印度調兵士九百名來滬已於前日登岸分出三百名駐紥楊樹浦提籃橋薛家浜諸處擇曠地支搭布篷以資捷宿不准出外遊行附近居民如常安謐 
[法兵調駐]  
　　駐滬法總領事白藻泰君以北省拳匪滋擾牽動南方英國已由香港調兵來滬設防因亦電請西貢總督調兵一千數百名來滬昨日先從停泊浦江之某兵艦調海軍七十名登岸駐紥新北門外天主堂街 
[局所遷栘]  
　　本邑南巿江南機器製造局總辦潘芸蓀觀察擬將局屋推廣至楊家橋爲止所有廣東街一帶居民店鋪一槪給資飭遷東栅口向設巡防局一所今擬遷至後街 
[催繳花捐]  
　　本邑子花釐捐向由朱某禀准淞滬釐捐總局每季包繳銀七千兩現因北地拳匪擾亂子花銷塲疲滯捐欵難籌以致欠繳三月淞滬釐捐總局督辦錢怡甫觀察近奉大憲札文以軍餉待解孔亟飭卽催收彚解等因因於前日傳朱到局限期如數措繳如再玩延定干未便 
[局員到差]  
　　日前本邑南巿十六鋪巡防北局委員楊聘侯二尹奉蘇松太捕備道兼江海關監督余晉珊觀察札飭調往西南鄉龍華鎭辦理保甲事宜所遺北局一差委浦東爛泥渡巡防局員文韻松二尹接辦昨日楊二尹將局務交卸赴龍華任事文二尹卽奉檄到差地甲捕役等人咸叩賀如禮 
[飭役巡查]  
　　前晚上海縣主汪瑶庭大令選派家丁帶領差役人等往各叚巡查三鼓後巡至小南門外見有甲乙丙三人在黑暗中行走向之盤詰同稱向業縫紉並不爲非爰交地甲帶去限翌日解送縣署禀請研訊旋又在大南門外查見某烟館尚未熄燈遂將烟館主拘回署中禀請懲辦 
[局批照錄]  
　　淞滬釐捐總局督辦錢怡甫觀察批示徐在高禀牘云據禀查核所擬章程報効兩局經費常年洋銀四千元核與前禀報効洋銀五千之數不符且釣船進浦船捐前經三局於姚方廷禀内批令規復舊章每百擔捐銀五兩章程内亦未議及據禀前情仰貨捐局傳騐遵照一併照數繳足覆候核辦 
[法員抵滬]  
　　法國駐滬總領事署繙譯一席業已改派費君瓜代日前由巴黎乘郵船公司某輪船來滬昨日禀見總領事白藻泰君聽候飭知任事 
[瀆控被斥]  
　　日前本邑桂仙戲園主應桂馨投英美租界會審公廨呈控福仙園戯主郎姓違犯定章遍粘招帖讞員翁笠漁直刺批其禀尾曰該議首年少精明曾經出而問世以有用之材爲習俗所移不肯歛才就範在鄭前分府案下任性妄爲經道憲發縣走脱滿謂經此閲歴識與年增詎料本月之内三到公庭與張燕芳爭奪伶人本分府因爾合同在前保全巿面抑彼直爾次則與李春來始而合股繼欲獨吞又經從寛分期拔洋斷結三則短付四季捐被工部局控追昨甫到案墨跡未乾今挾張燕芳控輸郎季清歧控法界之嫌以道憲敬异字紙禁貼招紙等詞呈請提安是爾於極得體面斷結已過之事尚復尋仇報復不已意存拖累得步進步居心實不可問夫開設戲館本非正經行業以稍有身家之人必欲與優伶爭勝未免太不自愛呈内郎季清孫愼齋熊文通雖不知何許人亦不過同一巿井之徒耳勝之不足爲武不勝不足爲辱况又退避三舍耶卽以惜字而論每過爾桂仙之門見伶名戯目高黏滿檐座客皆有戯單散後滿地踐踏又不當遵示敬异耶明於責人實屬好訟不准并斥 
[押追騙欵] 　　 
　　蘇州人黄信之卽黄梅溪專以串賭爲生卽諺所謂牌九司務也前經西婦馬氏投英總領事署控黄串令賭博致被騙去銀四千餘兩迭經英正領事班君與英美租界公廨讞員翁笠漁直刺便訊著押繳銀二千五百兩限一月内先繳五百兩迄今月餘黄挺押不繳前日馬氏投案呈催直刺以黄延宕可惡派差送入捕房管押追繳如延提案重懲 
[上海縣署瑣案]  
　　施高明蔡阿福竊得英界後馬路施公館中銀盃牙骨摺扇等物托張毛毛質錢分用後經包探拘獲解送英美租界公廨讞員翁笠漁直刺略加詰究轉送上海縣署經縣主汪瑶庭大令訊責收押在案兹者施公館家丁革甲遞禀聲稱被竊各物除杯扇已起案外尚有首飾值洋銀數百元求再嚴追給領前晚大令復提施高明研訊施供小的係浙江寗波府屬某邑人是日與蔡阿福至施公館後門外小的先乘機掩入身藏樓梯下俟至夜半登樓入室竊得小箱内銀杯等件並牙骨摺扇一柄旋聞叩門聲知係蔡來接贓因從窓口抛出蔡在樓下接去隨同避入法界次日托張毛毛將銀杯質得洋銀九元與蔡公分牙骨摺扇則由蔡取去實未竊有首飾求察蔡阿福供稱小的係本地人施高明獨自起意竊得巨贓小的祗分用洋銀三元大令怒其狡賴飭責一百板始供稱小的實與施串竊大令飭均還押聽候復訊○小東門外戲館街某花烟館烟妓陳小紅被鄰妓王四寳糾同所私巡捕名阿小者毆辱以致吞烟身死報經縣主汪瑶庭大令往騐屬實飭提鴇婦訊究將四寳掌頰若干下交官媒看管在案旋由大令查得小紅雖屬吞烟自盡究被四寳所私之巡捕阿小欺侮所致因卽移文法界會審公廨請讞員朱森庭明府查傳阿小送縣訊辦迄未解到前日小紅之姑徐韓氏投縣控請伸寃至晚大令升堂研訊徐韓氏供小婦人係江北某邑人僅生一子去年挈媳小紅來滬謀生至今春兒子病故棺殮無資媳婦自願賣身收得身價洋銀六十元爲兒子棺殮盤柩回籍近知媳婦被烟妓王四寳串同姘夫巡捕阿小毒敺受傷後吞烟斃命叩乞伸寃大令謂爾將寡媳賣入花烟館爲倡恩義已絶今兹釀成命案本縣自有權衡勿得妄瀆王四寳供烟妓富寳濺污小紅繡鞋小紅怒而扭毆小婦人前往勸阻致與小紅爭閙並未毆擊亦無姘夫阿小其人大令謂爾執定不供無非袒庇阿小今當將爾代阿小究辦遂判令掌頰一百下仍交官媒看管徐韓氏叱令退去 
[法租界捕房紀事]  
　　浙江寗波府屬某邑人某甲挈妻某氏賃居公館馬路西道邇者氏有外遇連日不歸昨日忽邂逅於途遂扭送捕房訴知一切捕頭令將氏管押一宵至翌晨釋之使出○偷兒某乙竊取某丙家洋傘一頂適爲某包探所見拘入捕房捕頭令押候解送公堂禀請讞員朱森庭明府訊辦 
[美租界捕房紀事]  
　　前晚跪灘賊某甲濳至北蘇州河某姓航船上竊取衣服携之登岸適爲某號巡街捕所見拘入捕房捕頭令押候解送公堂禀請讞員翁笠漁直刺究辦○昨日清晨小竊張阿榮至外虹口某甬人家撬門而入竊取衣物事主當塲拘獲扭入捕房捕頭令押候解送公堂禀請懲辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署紀事]  
　　南巿行仁馬頭協昌米行係趙楊兩人股開十餘年來生涯鼎盛趙向居浦左近因患病遣其妻某氏赴行支取洋銀若干楊不與趙遂遣人向楊評理旋由司帳人王某出爲介紹願付洋銀一百六十元趙不肯甘休前日已扭楊赴上海縣署禀控矣○前者本城提右營叅將署被竊巨贓旋緝獲賊犯金阿大陳玉春等迭次研訊金唯唯供認惟陳堅不肯招兹由上海縣主汪瑶庭大令查悉陳實與此案無干惟亦係不安本分之輩因飭遞解湖北漢陽府原籍請本管地方官嚴加約束 
[英美租界會訊案]  
　　荷商好時保險行主人投本管領事署控夥余生初虧欠支票銀二百八十餘兩總領事汪禮君准之據情照會英美租界公廨日前讞員翁笠漁直剌與汪禮會訊屬實飭將余押候繳銀事已經旬余無從措繳好時行主屢次投催前日午後三點鐘時汪禮君命駕詣公廨會同襄讞委員張柄樞司馬復訊好時行主聲請追給余供稱小的實因失業已久無從籌措容俟陸續拔還司馬商之汪禮君限一月内分兩期拔還違于未便 
[仁濟醫館紀事]  
　　前晚有某甲者赴英界四馬路口來元飯館果腹食畢下樓偶不經心從梯跌下受傷甚重經巡捕舁送仁濟醫館醫治○昨午十二點鐘時英界丹桂戲園對門某馬車房裝配馬車時馬忽脱韁奔出撞倒東洋車夫某乙傷及面部適巡街捕到來將馬夫拘入捕房押候解送公廨稟請訊究車夫舁送仁濟醫館醫治 
 
 
