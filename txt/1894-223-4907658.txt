# 1894 - 223 - 4907658

 

Page 1

 
 
[新印朝鮮志並朝鮮地輿全圖出售] [  三馬路申昌書畫室啓]  
　　朝鮮志一書於朝鮮之疆域形勢政治沿革無不博考詳搜條分縷析每部價洋二角又朝鮮地輿全圖描繪精細界限分明披覽之餘仿彿馬伏波之聚米爲山每張價洋二角方今日本佔據朝鮮中國大張撻伐以上二種皆爲談時務者所必不可少賜顧者請移玉三馬路申昌購取爲盼此佈 
[繪圖後施公案出售] [  圖書集成局代啓]  
　　施公案一書始於江都縣令終於倉塲總督而以後許多情節離奇變幻可泣可歌迄未叙入閱者憾焉本局不惜重資延請海内知名之士採輯施公軼事凡名臣傳方略寳錄無不搜羅殆盡其事實旣蟬聯而下而其敍次之周密用筆之精奇尤駕前刻而上之而施公之政蹟於是乎全也急用新鑄鉛字排比成軼并倩名手繪成圖像冠之篇端至其紙張之潔白刷印之精良猶其餘事每部六本碼洋八角卽日出售欲購者請向天津文美齋本埠江左書林文淵山房掃葉山房三馬路申昌書畫室可也此佈 
[三百八十二號畫報告白] [  點石齋啓]  
　　倭人甘爲戎首稱兵犯順圖佔韓京欲與中國爲難至效海盜行徑謀害英國高陞商輪迨至兵連禍結遍泒奸細扮作華人四出間諜乃天奪其魄一敗于海面再敗于牙山其在高兵士又以水土不服死亡枕藉生者更剖腹自裁而猶不自悔悟欲驅國中小民編入營伍强者自殺弱者被拘甚至婦女亦皆拘去吁可哀也已兹已逐事繪圖以快我華人同仇敵愾之意並他圖等准于十六日出售此佈 
[日人啓釁客述]  
　　日人之謀據朝鮮而故與中國爲難其事起於倉猝正不知其從何而起說者謂日人之蓄心於朝鮮本非一朝一夕前此甲申年間已露其端特彼時中國立時應變日人之謀遂不得逞而自是厥後朝鮮仍不克自振倭人積慮處心日伺其隙所忌者中國之援故十數年來時有日人至中國各處窺探地理形勢竟有投拜大員門下或在書院肄業見其人則皆文質彬彬不失爲風雅之士也而孰意其深心不露窺之已深探之已悉一旦乘隙而動乃一發而不可收拾雖明知中國之兵善於以寡勝衆牙山數戰足以寒日人之膽而此時騎虎之勢日人實亦難下其背然日本今年收成荒歉成災之地不止一二處國中又帑藏支絀而何以全不顧及毅然悍然而爲此無名之師說者又謂此西法也泰西各國常有本國年穀不登則用兵於他處蓋亦移民就食之遺意特變而加厲焉耳日本之猝然起兵以據朝鮮而挑釁於中國卽是此意未可知也方在一時急索解人不得有客爲安定之後人慕廣平之高致者造廬而告曰日本此次用兵之由僕早已知之蓋非其國君之本意而諸臣之所爲也緣日本有諸侯相馬者大族也其家産計有四百萬元兄弟二人兄旣襲爵弟謀奪之日夕媒孽其　之短遍布其腹心一日竟幽其兄於密室而誣以瘋疾盡據其兄之所有自以爲代理而實不啻紾兄臂而奪之也兄有家臣曰錦織頗極忠直爲之鳴寃由小而大各衙門無不告到而弟則以兄之家財廣行賄賂費至一百萬有奇内外大小臣工無有不受其苞苴者故錦織雖苦口陳詞而卒無一員官聽其片語隻字者反敢謀殺其兄而以病斃告報以賄故竟令其弟襲爵而錦織則忠憤激發愈不肯休錦織之友有後藤者先爲醫官後洊升至會審院長因與錦織謀曰彼以賄而子不以賄則終無得直之一日不若亦稍行其賄於是錦織自破其産爲之買上告下後藤亦助以數千元有裁判官受兩邊之賂稍稍作持平語其弟聞而大怒復以重賂交結大裁判官并持平之裁判官亦控在内錦織後藤悉繫犴狴顧錦織之爲人頗有忠直之名後藤又係大員輿論譁然諸官雖得重賄然究不敢妄動因羣相謀曰錦織之所以敢上控不止者恃有後藤牽連在内而爲之助也不如將後藤釋出俾錦織無所倚傍然後可以惟我欲爲乃釋後藤日例凡大員之被誣獲釋者必召見一次後藤於召見之時將此案和盤托出日王乃大發雷霆特提此案親審一過仍著再待覆訊而命某員看管錦織恐爲仇人暗算凡一切起居飲食皆令該員時時察視勿使受害定期再訊此一審也勢必水落石出盈朝大小官員以墨敗者當不可以勝計日本通國必將大爲減色適值朝鮮東學黨之亂朝臣遂羣主戰謀立卽發兵蓋旣有兵事則此案可以暫置高閣此乃日人起事之因由也余曰客何以知之則曰此案日本各報紙無日不書自始至終極爲詳盡僕見日王欲定期大審方拭目以俟而從此以後絶不復見始恍然悟諸臣命意之所在而歎日本之無政蓋有與朝鮮不相上下者魯衛固兄弟也而顧相凌若此若中國果能大奮神威天戈所指必能使攙槍凈掃不特三韓一國仍可還我淸凈之地而且日本三島皆將有中國官軍之車轍馬跡焉豕突狼奔以逞私智果足恃哉余乃掀髯大笑軒渠而起曰有是哉日本之謀國是者乃視同兒戲若此哉平日則賄賂公行久已不成爲國又值此大祲之歲而乃因欲彌缝延緩而遽動大衆興大師以開罪於大國日臣之肉其猶足食乎盡藉其所得之賄以充軍餉亦不足以敷大軍之一糜而兵凶戰危死傷之數又將誰償日本之臣如此日本之國可知矣 
[勸暫休兵]  
　　傳聞各國駐京欽差擬會同駐紥日本各欽差勸令中日兩國暫止兵戈俾得從容議論特日人如此無理不知果肯聽從否也 
[名將出山]  
　　聞中朝擬派令劉毅齋宮保督率湘中勁旅痛剿日人按宮保以名將之後人久膺疆寄運籌帷幄成竹在胸此次徵辟出山自必能掃凈敵氛重安藩屬也 
[形同宼盜]  
　　仁川西友來信云日本兵士之盤踞高麗者依舊形同宼盜凡高人食用諸物及財帛金銀一入眼中卽行刼掠高人恨之刺骨擬欲薙洗一番及聞華軍將抵韓城益有躍躍欲試之狀日人雖横恐不能久據此間矣 
[東京訪事人電告日船犯威海事]  
　　昨接日本東京訪事人十四日所發電信云本月初七日有兵艦七號由高麗海面開行侵犯山東威海衛初九夜半駛抵口外卽於次晨開砲攻擊砲臺其意蓋欲窺我北洋衆兵船在此聚集否也不料砲臺上還砲轟擊命中及遠日兵艦頗受傷夷乃相率遁回仍據佔高麗海面按此事前已由天津訪事人電告烟臺亦有信函俱曾列入報章以供衆覽兹更言之詳確故補登之 
[遼左防倭記]  
　　昨日得本館派赴營口訪事人來函云衛統領所部盛字淮軍三營計一千九百名於本月初三寅刻拔隊往東邊營官爲張竇二君○飛龍輪船仍回日本傳聞裝去豆二千餘石不知海關中人皆在夢鄉耶何以不設法扣住向在營口之日本男女三十餘名口盡附此船回國其人類皆開設茶寮妓館者惟日本領事署大寫曁三井商人共四名夙操正業據云尚有一三井商人隱匿某洋行内然歟否歟請質之目擊者○初四日善觀察大張曉諭 
 
 

Page 2

 
 
謂日本向與我國通商近因無故踞擾高麗業已宣戰不得再與通商亦不准將米豆雜粮販運資敵此示一出所有東洋字號卽一例閉門矣○日本土貨如海帶自來火之類刻皆飛漲中國土貨則白米貴至每石九兩餘尚無貨可購油豆餅則賤而復貴○高麗戰事雖屢聞勝仗然終不得的實之音蓋官塲一切軍機甚爲秘密而市中讕語又皆不敢信以爲眞也直至大沽輪船到埠得閱本月初三日申報見所登軍務與傳聞者大略相同衆心始覺欣然不復多所疑慮旋聞本月初二日又獲勝仗韓京已恢復紅旗報捷當在指顧間矣○有淮軍馬隊十營由天津　山海關遵陸逹潘陽至九連城日内似可過鴨緑江矣前聞倭兵阻遏我大淸兵士過江兹詢之彼處人僉云鴨緑江上下百數十里寛處約二三里狹處僅里許韓民之來往者皆坐木盆中以兩手划水而渡我軍到此不難策馬涉江諒彼倭人烏能攔截哉○耿岐山鎭軍鳳鳴奉檄至營口募勇兩營旣成軍卽用以鎭守營口按鎭軍係淮軍宿將曾任東梁山遊擊昔年經崇地山宮保奏調至奉天駐紥營口者歴有年所上年朝　之變親統馬隊奮勇當先匪黨望見旌旗無不魂消膽落其舊部散落營口者不少一聞招募之信頃刻間卽相約而來敵愾同仇誓殲醜類某日與善觀察小叙酒酣耳熱攘臂而呼曰某得此精壯三千人無論倭人利砲堅船决不使越雷池一步觀察壯其言慰勞至再三而後别○營口　道善觀察於本月初七日奉軍師羽檄作爲五營統領於是砲隊鎭海營奉軍左營水雷營及耿鎭軍所募之兩營皆統屬焉率我虎旅掃彼狼　匪彈指間事耳海曲書生謹操管以待書露布○官塲傳言本月初二日止中日共交戰六次小挫者四大勝者二兵船共失五號攻破倭船十數艘此亦是以大快人心矣 
[厦門募勇]  
　　臺北府辦理海防以禦日艦邵筱邨中丞札委朱幼懋太守上泮至厦門招募勇丁日前已招集三百餘名附靖海官輪船過臺旋又出示招募報名者絡繹不絶悉皆桓桓糾糾足備干城腹心者似此如火如荼尚何患跳梁之小醜哉 
[騐放巨砲]  
　　臺灣訪事人云基隆海口向有大砲臺一座守以銘字右營弁勇每日由管帶陶碧軒恊戎督同操練口内社藔山高可數仞登之得俯瞰大洋兹大憲以倭人桀驁不馴稱戈犯順又於此處建小砲臺一二座安設巨砲數尊其砲用機器轉旋南北東西可隨意之所向眞軍中利器也旣又命統領定海防軍等營之李本欽軍門定明督師駐紥獅球嶺後路俾與張月樓軍門隨時隨事共審機宜某日黎明李軍門親率全軍赴基隆審察地勢擇定營基然後會同張軍門親往海口踏勘砲臺命各教習督同砲兵將砲試放數出先於海口置船數號以爲砲靶巨霆猝發烟霧衝天命中摧堅一時無兩如此嚴加防範雖地毬極大之國亦難擾我金湯矧區區一旣貧且弱之日本哉彼中不乏知機之輩尚其及早悔過泥首求成我國家自當俯念鄰封言歸於好否則奮螳螂之臂竟敢當車恐數萬殘軍將盡喪於彈雨槍林之内矣敬告倭人尚其自審 
[籌餉笑談]  
　　日本無理取閙奪我藩服窺我海疆外雖跋扈飛揚實已民窮財竭日來旣將鐵路抵去復欲稱貸於民竭蹶情形早已不言而喻客有喜效齊贅壻之滑稽者鼓掌而起曰僕爲日本謀有一至善之策能使餉源立裕且可戰勝華兵問何策則正襟而對曰日本夙無廉恥通衢大道無非賤妓淫娼今當載娼婦數吉萬人分布中華大開衏院將華人所擲纒頭之錦夜度之資滿載而歸用充兵餉且華人素喜狎東瀛娼妓軍士昕夕沈湎未有不力盡筋疲者兩軍對壘之餘不難使其轍亂旗靡是日人雖獲大龜之號實則獲益多多不較勝於債負如山動以紙鏹欺軍士乎余曰子之言誠可謂妙於詼諧矣請書之以告文身斷髮之倭奴 
[旅人窘况]  
　　印度日報云中日交戰以來旅居新加坡之各華人甚形拮据蓋因各物登時騰貴而米石尤爲缺乏恐再遲數月將爲巧婦之炊矣 
[擬辦團防]  
　　揚州爲五省通衢地當南北之衝而又濵臨大江港汊紛歧四通八逹現當中日搆釁凡沿江沿海各州縣均已處處設防藉衛閭閻而靖奸宄揚城五方雜處難保無會匪溷跡潛蹤刻聞各當道與紳耆會議擬仿照咸豐年間辦法叅以新章設立團防第勢異時遷今昔情形迥别所需經費尚未籌有善法一俟議有端倪卽可開辦云 
[嚴禁糴米]  
　　揚屬江都縣境之仙女鎭及七濠口地方米行林立每屆新穀登塲裏下河産米之區如泰州興化東臺等處鄉民多滿載米石及雜糧等薈萃於此由行代售一交孟秋市面卽形熱閙緣江南寍波香港等處客商咸來購買釣鈎等船可以直抵該處現當海疆有事米糧爲軍中要需南洋大臣特札飭嚴爲查禁當經江都縣林大令曁鎭江分轉並厘捐局員分别出示諭禁大旨謂除我國兵米及賑米照常販運外其餘一槪不准出口想各商深明大義自必凛遵憲諭也 
[好雨知時]  
　　揚州四鄉禾田盼雨江甘兩邑宰正擬設壇祈禱爲民請命乃初三日雨師風伯已並駕齊臨簷溜聲喧恍同瀑布雖片時卽止而田疇已土潤如酥不復如前時之龜坼矣由是而初四五六等日曜靈匿彩時而細雨廉纎時而銀盆倒瀉據胼手胝足者云約已陸續得雨十寸有奇高原下隰均可沾足昔之黄萎者現已轉靑指顧秋收似尚不致十分虧折天時亦因之微凉不復如前日之炎威可畏東顧勾驪戰士正可乘此新凉出奇制勝迅掃欃槍以伸天討凡我四民不禁引領翹足以盼捷音之至矣 
[欽案志略]  
　　裕廖兩欽差入川查辦要案已於五月二十九日在陜西西安府起程按西安至成都計二十四程大約六月二十五六　可到川省現在先由西安行文成都調川中州縣十餘員晉省查問劉制軍接准咨文於六月二十日電札川東道轉飭巴縣知縣耿士偉酉陽州知州宋學曾秀山縣知縣王壽松曁秀山巡檢營汛及王大令之公子門丁並綏寗恊副將李宗楷酉陽遊擊杜發祥等一併傳提到省審訊巴縣耿大令於六月二十一日離任限五日抵省其篆務委府經歴廖永安代理秀山篆務委大挑知縣鄭子元代理傳聞此外尚有忠州雲陽墊江梁山等縣亦因案提查至巴縣與忠州等處尚不知因何事故惟今年二月間秀山縣宋農地方有姚復乾與酉陽州草壩塲地方劉廷玉二家尋仇　殺拒捕傷差不服彈壓於是以邪教惑民約期舉事通禀各大憲調集兵弁槍砲齊施擊斃二百餘人傷者百餘人曾於四月間奏奉諭旨在案現經某御史叅奏則此次提案查問之員卽前此在事出力之員也旋聞裕廖兩欽差於六月二十九日午刻行抵成都早經逕行札委重慶府王遵文太守前赴酉陽州秀山縣查辦一切惟太守未見制軍信息因持電禀卽於六月二十五日辰刻起行其篆務由黎觀察代行是日午刻復有欽差公文由驛四百里馳到遂專差由水路追往投遞又聞欽差奉查之件以鹽務爲重已札委重慶鹽局文太尊密查川東一帶鹽務太尊擬先晤總局夏觀察旹再行禀覆 
[梟匪授首]  
　　著名梟匪王均貽一吳江盛澤一帶結黨生事經統領太湖水師等營李軍門新燕及飛划營統帶朱太守上洲屢次往捕而該匪狡猾異常此拿彼竄日久未獲本月初十日李軍門訪悉該匪盤踞望亭地方密飭營官沈君帶領勁兵前往掩捕該匪猶敢作螳臂之擋車當經沈君竭力向前得以授首於十一日午前將該匪首級及屍手一隻解至臬轅沿途觀者人山人海咸謂軍門除此巨匪吾儕小民可高枕 
[杭諺]  
　　浙撫廖穀帥調撥勁旅駐紥沿海各口岸軍容荼火壁壘　　省　　　　　　　　　　　　　　　　　　　　　　　　日人跋扈鴟張而能犯我疆圉乎○海口防範嚴密風傳廖穀帥以乍浦亦一海疆要隘向有滿營設立都統粤逆後營壘未復旗丁往往駐紥省 
 
 

Page 3

 
 
垣穀帥擬將撥往該處以復舊觀以壯聲威無如旗額未能充足註册者每多幼童故吉軍憲尚未允洽道途傳說如此確否不得而知○本月初七日午後杭垣石匠弄某姓石庫門内有嘉興考生寓於廳前東廂内簷下鋪設缸灶因天時炎熱煮水洗澡火燄衝出灶門外將窗板燃灼延及窗門床帳一時濃烟滿屋急取水澆灌漸漸撲滅幸在日間否則不堪設想矣○浙江學憲定於十五日取齊錄遣已列前報現聞徐宗師擬於十八日開考三十日截止至初一以後一槪不收考諸君有志觀光者尚其早日赴省也○浙省招募勇丁業已選成勁旅三千逐日由統帶訓練以資馴熟○鄉闈伊邇考客陸續晉省大憲深恐宵小濳蹤故城門稽察保甲巡緝較前逾爲嚴密○省城電報局前因軍務緊急深恐匪徒遞傳消息是以民間打電者一槪不收刻已遵定新章除私打暗碼外其餘仍照常流通矣○福建典試文鄒二星使過境本應在杭暫駐一宵因初三日抵杭時尚在午初是以星使不願躭擱卽穿城而過赴上碼頭登舟赴閩矣 
[九曲巷命案詳述]  
　　初六日杭垣九曲巷内某甲使女病勢沈重不待氣絶先行買棺成殮鄰右不平將棺木及家中物件打成雪片此事藉　人口兹悉甲向充上海道署跟丁積有多金　遊來杭住九曲巷内軒轅宮對門明瓦窓臨街樓房内私開臺基而客妓之　遠方來者往往借宿甲家獲床頭資以分其潤焉每逢官憲嚴禁台基而甲幸逃法網者不知幾次矣使女某姓年僅九齡　以歌唱及管絃之屬稍不如意棍棒交下遍體鱗傷甚至用烟簽燒紅刺之故兩臂及項上肌膚焦灼兼有腐爛處鄰人見之傷心慘目不與較論者因甲往還者或蠹役或昔年之同事爲某員跟隨及紈袴子弟均有聲勢前月下旬使女感冐暑熱繼以朝夕鞭撻病勢垂危送西醫院救治奈旣入膏肓回生無術仍舁至甲家甲以奄奄一息决無生理不準入門停歇路旁購松板薄皮棺木一具使僕婦某老嫗督同乞兒某乙代爲收殮事畢允謝嫗洋五元乙洋一元方掩蓋時見女兩膝竪起旁觀知其未死與甲爭論甲以女係出錢買來死生由我鄰人素抱不平怒髮衝冠將棺木捶碎斯時行路往來莫不駐足而觀幾於人海人山且有喜事之徒先將女找至門内安置八仙桌上而後穿堂入室打成雪片乘間攫取細軟物件幾同打搶甲則避去而甲妻意欲先發制人竟往縣喊寃僞爲白日打搶邑尊卽飭差往拿初甲之東首已有某公館飭地保彈壓人多口雜不由分說正在爲難之際而差役已風馳而至獲住二十餘人半途釋放者十餘人帶至縣署計八人并甲及老嫗亦拿獲至署聞邑尊尚須相騐也 
[誣良爲賤]  
　　某甲屠沽也生涯淸淡改賣阿芙蓉膏以餬口在金陵東牌樓開設烟室歴有年所數榻横陳獲利頗厚甲由是錦繡其衣膏粱其味望之不啻富家郎無賴輩咸艷羡其多金而苦於無隙可抵因唆使武弁某乙懷刃拚閙謂甲家私蓄雛鬟勾引遊蜂浪蝶數年以來居然素封今日而翁别無他求速將摇錢樹分惠一二枝不然瑩瑩三尺劍不汝顧惜也伏屍一人流血五步在頃刻間甲賦性柔弱不敢與爭惟泣訴隣里挽人代爲勸解隣里素知甲雖賣烟而身家淸白斷不作此　事咸爲之憤憤不平因勸甲赴縣申訴江寍縣趙小　大令准詞飭差拘提兩造當堂對質甲半吞半吐艱於語言武弁則口若懸河滔滔不絶無非指柳下爲强姦之徒誣夷齊爲作賊之輩鑿鑿可據幾令高坐堂皇者深信不疑幸趙大令明鏡高懸不卽判斷飭兩造　下候查明虚實再行核辦 
[輪船出險]  
　　前數日英國皇后輪船由日本來滬行至吳淞口忽然擱淺至十三晚潮水盛漲遂移去船中貨物用小輪船帶之行動兹定於本月二十日開往外洋 
[疫政要停]  
　　前者香港人多患疫本邑工部局因定爲辟疫章程兹者疫氣已除遂示期本月十九日將醫疫之病院撤去并停止以硫磺烟薰灼行李之事 
[行船須愼]  
　　傳聞江海關道黄觀察照會各國駐滬領事略謂本道接奉江南製造局總辦劉來文内開日人犯順防務宜嚴本邑十六鋪迤南一帶浦中俱安設水雷更於岸上高架巨砲以備敵人闌入可以猝轟請咨照各國商船切勿駛近此處亦思患預防之意也 
[浦東築壘]  
　　督標奇兵右營管帶鄒理堂叅戎前奉南洋大臣劉峴帥檄飭督率所部兵丁來申防堵刻已在江南製造局對浦周家渡相度地勢壘土爲營並高築砲臺以資保衛 
[擒獲倭奸]  
　　會捕局線勇頭目嚴頌眉偵知有日本奸匪二名匿跡法大馬路同福客棧遂禀知法讞員葛同轉立卽咨照捕頭協同包探孫錦榮前往拘入捕房在身畔搜出日本國家所給文憑及中國北省地圖所有奉天吉林山海關等處各防營各口岸各砲臺無不塡注明晰法捕頭向之研問二奸匪皆蓄髮五寸許改作華裝略習中國官話一稱姓李由江西來滬購買黄豆一稱姓張由漢口來滬採辦茶葉前日淸晨同轉據情禀知江海關道黄觀察請派員會訊法總領事聞知以日本領事早已下旗回國臨行曾倩美領事代辦公務卽將二奸匪送至美領事署美領事不受答以本署但有保護安分日商之責不能審訊奸人法領事遂飭將二奸匪嚴密防閑務須訊出眞情無本無縱觀察以此事定須嚴辦特委上海縣黄大令會同道署譯員徐司馬至法領事署請將奸匪帶回道轅研訊領事許以明日解送昨日午前十點鐘時同轉　奉大令來函請偕至道轅會商一切遂立刻命駕入城其如何審訊情形俟有續聞再錄 
[裝煤不易]  
　　昨日英國駐泊上海之禮奈兵船需用煤斤欲至董家渡浦東駁取而浦中已遍布水雷駁船不便行駛候至竟日尚未將煤駛運上船云 
[會景誌略]  
　　昨爲中元令節好事者舁本邑城隍神及四司偶像出巡特美其名曰振濟無祀孤魂舉國若狂觀者載道午後鐘鳴兩下由廟中排齊全副儀仗向東過天官牌樓福佑　浜香花　舊校塲南香花橋廣福寺石駁岸穿心河橋杜家灣紅橋凈土菴魚行橋梅家弄大燈弄折而向北過道署出談家弄迤邐由小南門過佛閣東西鋪玉弄小普陀靑龍橋蘆席街鹽公堂萬裕碼頭王家碼頭花衣街毛家弄過江海人關由大東門大街裏鹹瓜街過陸家石橋復轉入法租界沿護城河向西南至邑厲壇會中除尋常旗鑼傘扇外有萬民傘萬民旗春馬馬上灣號馬上執事黄衣會靑衣會淸香會至奉禁之吊臂香陰皂隷花紥十景牌沿路吹彈之類依舊興高采烈與未禁時無殊偶象供入緑呢　金八人大轎轎前裝扮小鬼判官及童男童女過小南門等處二十三七鋪巡防局員劉穆亭戴憶珊鄭厚餘三二尹督同局勇往來彈壓過十六鋪則南北中局委員李蘭史鍾偉臣祝翼雲三二尹巡緝亦如之法捕頭恐會至租界時無賴之徒乘機肇事特派中西探捕一路隨行及抵西門巡防委員某君飭排香案恭迎蓋亦素喜媚神者也 
[巡夜紀聞]  
　　某晚朱森庭明府帶同巡丁及道署暗差出外巡查行至江南製造局前突有一醉漢胡言亂語向之喝阻反出不遜之言遂由暗差送往製造局外巡防局請局員訊懲　晚又巡至老北門内見小流氓六七人在小酒肆中吵閙因卽拘送往巡防北局請辦○城守營李千戎亦因防堵綦嚴每晚親自查檢城門等處　晚帶領親兵四名便衣巡視及行至大南門時已十二點鐘見有薙髮店門尚未閉燈火煌煌店夥携燈在街前弛然而臥遂飭兵丁喚醒　其入内安眠店夥口出大言傲不爲禮千戎大怒飭責四十下及至小東門北首城下有扛夫小工六七人團坐抺牌問以爾等何不閉門高臥小工亦出言挺撞千戎飭各責四十下以儆其餘 
[蕩婦輕生]  
　　川沙人蔡甲向以操舟爲業其妻某氏與粤人某乙有私夜去明來已非一日甲略有風聞因懼河東之獅不敢遽發遂棄其舊業在北河南路一百零九號屋内開設榮昌烟館將戕頭人置之腦後一任其惹草粘花前日乙又至氏家舊歡重續甲聞之毁門而入驚散 
 
 

Page 4

 
 
鴛鴦氏以難見人吞服烟膏自盡延至晚上一命嗚呼甲乃薄具桐棺雇人收殮 
[鴇兒龜鑒]  
　　有名吳江三阿姐者鴇婦也向在本邑小東門外戲館街開設花烟館蓄有鄒姬打鴨驚鴛異常酷烈前日不知何故奔至浦灘一躍入水隨波逐浪杳不知其所之翌日屍身始在招商局長江碼頭浮起此作惡之報也寄語租界中無數七十鳥尚其以此爲前車之鑒 
[給銀撫卹]  
　　南市洞庭山碼頭恒盛油麻店雇剝船裝油至某處遣出店人某甲押行駛經萬裕碼頭浦面突遇關外船一艘順流而下避讓不及致被猛碰甲植立船頭偶一欹側墮入浦中赶急打撈早經身死家屬聞信而至號咷痛哭誓不甘休關外船上諸人知事不諧急雇諸小船將屍身撈起一面倩人向甲家排解給以撫卹銀若干 
[會訊喬妝]  
　　天津倡婦賽月樓扮作雛伶模樣游行租界中經英包探顧阿六拘入捕房已詳昨報昨晨英讞員宋莘樂通刺與薩副領事判案時連倡奴徐周氏解案有見者謂賽月樓髮梳大辮足穿京式鞋團扇輕衫無異梨園妙選通刺問曰爾旣身爲下賤尚不知檢束故意裝此以聳動游人豈不知女作男裝有干例禁乎賽月樓供稱小婦人因鴇兒鍾愛從未約束雙跌深恐爲狎客所憚故改作男裝以冀曲爲掩飾耳通刺與薩君再三商議諭令交人保出速卽自行回籍不得逗留徐周氏訊無干涉卽行開釋 
[逃婦已獲]  
　　六月二十七日報載虹口菜市東首寳源錢莊小主婦脫逃一節當晚逃至元芳路東桂芳里周李氏家旋被誘往吳淞意圖價賣勾留十數日問價無人只得仍回滬上置之複壁中昨日經包探竇如海查知將周李氏及婦一併拘入捕房押候解送英公堂請辦 
[積德累仁]  
　　本館恊賑所昨由匯豐銀行交來生銀及銅質洋銀四十元云係某莊罰欵移充賑捐以襄善舉此亦積德累仁之一端也拜領之餘書此鳴謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　陳舒訓扭徐照生至公堂訴稱徐揭欠貨銀向索抵賴叩乞嚴追前晚宋通刺升堂研詰陳訴稱監生係寍波人向在治下與王文才等股開寳昌永東洋雜貨號徐爲同業全記號主素有往來被欠銀一千一百六十四兩上年秋聞徐在東洋由王往索徐付給票銀五百三十五兩及縐布紙烟洋珠各貨不料票已作爲廢紙而銀迄未收著縐布等則貨低價昻萬難銷售除銷去紙烟一箱外餘均帶案此事曾經同業董茂衡介紹陸續收到洋銀一百數十元有帳爲憑旣而王因他事逃遁徐卽藉此抵賴殊不知此項往來均由徐之經理人范駱生過手董屢次函致東洋向徐催索徐一再約緩邇者徐由東洋回滬昨日途遇向申前說一味支吾不得已扭控案下徐供稱監生向在東洋辦貨滬上均由范經理所有寳昌永貨銀一千一百六十四兩除范所欠五百三十五兩外監生實欠六百二十九兩業已將縐布等貨付交王收取照算並無虧欠上年所掣票銀五百三十五兩早已作爲廢紙監生執有董覆信爲憑呈求父臺察閱董供稱監生係寍波人向在治下開設寳泰東洋雜貨號此事曾經介紹而徐先欠銀圖賴范係徐所用執事人現在寍波監生原爲息事起見並無别情通刺著將徐押令交范到案再行訊奪如能人銀並保准其交保○陶龍山曹阿三二人在途毆擊經某號巡街捕拘解訊供通刺以其中情節甚多著一併押候過堂覆訊至晚命差役解案陶供稱係海門廳人耕田爲業上月初二日有曹至小的家借宿一宵次日小的挈妻子至田間工作曹乘間將五齡男孩帶之來滬小的偵知雇船來訪昨日遇諸老閘南首詢問曹反將小的兇毆幸經巡捕到來拘解案下曹供稱小的亦海門人與陶本不相識亦無拐孩之事同鄉王掌福向小的借錢不遂遂唆使陶誣控叩求老爺明察顧廷夏供稱小的與陶曹同鄉現住南新街當車夫度日昨日陶曹在門前爭執小的爲之解勸致被巡捕拘拿通刺查得曹會在楊樹浦造紙局滋擾著當堂具結不得再往滋事至陶所控拐孩之事無從查究因著一併押候移解海門廳請王司馬就近查辦顧無干涉省釋 
[英界公堂瑣案]  
　　西人士蜜虎所雇細崽施阿福李阿福胡寳榮向某洋行冐收洋銀四元經西包探好禮拘案請訊施等堅不承認宋通刺交包探帶回捕房飭差查明於禮拜五覆訊○譚祥伯竊取王容海家棉綢褲二條經包探張阿五拘獲人贓解案請　通刺判令管押五日贓給還失主○何益萬王春裕相約至某酒肆沽飲悞穿别座滿客劉順齋張順榮之衣以致互相口角經四百二十三號華捕一併拘送公堂通刺判令將何王管押三日悞穿之衣給劉張分别領去○包探顧阿六禀稱沈小生前曾犯事送請察大老爺遞解揚州原籍今又來滬是以拘案請懲通刺判令笞責一百板押候遞回○張照乾　取王丁氏家夏長衫一件經包探何瑞福拘獲人贓送案請訊通刺判令管押五日贓給還失主○美領事署函送闖入署中東張西望意圖行竊之張阿炳請訊張供稱小的係寗波人不知官署以致悞入通刺著卽資遣回籍 
[法界捕房紀事]  
　　前年八月法捕房有一押犯帶械而逃至前日鄱陽輪船將次出口某包探在船巡綽認明此犯在内立卽拘入捕房押候堂期解訊○有一十餘齡之孩子持銀簪一枝向吉祥街某押鋪質錢爭多論寡之餘紛紛喧嚷有某甲者助之滋閙致毁櫃檯並將櫃夥門牙擊落因之交捕拘入捕房克捕頭著出洋銀一枚賠補櫃夥尚不甘休捕頭准將甲保出候堂期解請訊究○太古碼頭巡丁某乙拘獲竊取蘇木之甲乙二人送入捕房捕頭命押候堂期解訊 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年七月初三日京報接錄]  
　　陜撫鹿奏恭報雨水禾苗情形摺○又奏抽收釐金存支數目片○又奏存儲土藥厘金烟地稅各數片○又奏　　　　地稅數目片○署皖撫德奏洋藥厘稅收支數目摺○又奏徵收洋稅船鈔各數摺○又奏查明鳳淮等奏銷未完一分以上各員摺○又奏籌撥耗羡銀兩片○黔撫崧奏收到川省協餉銀數片○○頭品頂戴陜西巡撫臣鹿傳霖跪奏爲恭報雨水禾苗情形仰祈聖鑒事竊查光緒二十年四月分雨澤禾苗情形業經臣恭摺具奏在案兹據西安延安鳳翔漢中同州興安商州邠州乾州等府州屬陸續具報於五月初一初四五六七八九十並十四十七八等日先後得雨二三寸及深透不等臣查陜省入夏以來雨暘應時二麥豌豆早已收穫稻穀亦已分秧各種雜糧均已播種出土民情欣悅閤境安謐堪以上慰宸厪惟據鄜州具報該州西南鄉姚家原等處於四月二十日被雹鳳翔澄城鳳縣等縣先後禀報均於四月二十七日被雹經各該縣查勘被雹各處收成尚有六七八分不等不致成災惟鄜州查勘上梁村二十九村被雹損傷麥豆秋苗收成有三四五分之譜受災較輕其姚家原等十三村被雹損傷顆粒無收等情禀報前來當經臣飭司移行該管道府遵章覆勘確查不致成災之處是否毋庸振恤其被災較重之處地畝若干錢糧應否蠲緩先行出示停徵一面淸查被災户口妥籌撫恤容俟查辦完竣另行奏報刻查西安糧價大米每倉石價銀二兩二錢二分小米每倉石價銀一兩四錢八分較之上月大米每石减銀六分小米每石减銀二錢八分所有光緒二十年五月分雨水禾苗及鄜州等州縣被雹曁省城糧價情形理合恭摺具陳伏乞皇上聖鑒謹奏奉硃批知道了卽著飭屬妥爲撫恤毋任失所欽此○○鹿傳霖片再查陜省光緒十八年以前抽收百土厘金總數　已支解淸楚按年奏報在案兹查光緒十九年分各項釐金經臣督同司道加意考察嚴防弊端各卡委員尚知奮勉而核計所有百土厘金較前仍形短絀推原其故皆因陜省連年災祲民力拮据百貨滯銷烟苗被凍被旱半多枯萎以致土價過昻商販恒稀厘收之絀實由於此尚非各委員抽收不力另有弊端業經臣據實奏明在案現經督同局員核算滿年收支細數實共抽百貨厘銀二十四萬八千九十四兩零比較上年短收銀一萬一千七百六十三兩零又土藥厘金銀二萬六千二百七十九兩零比較上年短收銀三千二百二十五兩零二項共實收銀二十四萬四千三百七十三兩零遵照部議留支辦公並局卡經費百貨厘金按一成五分土藥按一成計算共扣提銀三萬九千八百四十二兩零實存銀二十三萬四千五百三十一兩零又晉省包解鹽厘銀一萬八千二十二兩零所有支銷欵内遵章扣出四分平餘銀八百四十八兩零以上共實存銀二十五萬三千四百二兩零俱已陸續儘數轉解司庫備撥饟需由厘稅局司道造具各卡抽收支解及提存各欵細數淸册詳請奏咨前來臣覆查無異除各册咨部外所有光緒十九年分抽收釐金存支數目理合附片具陳伏乞聖鑒謹奏奉硃批户部知道欽此○○鹿傳霖片再查前准户部咨令將陜省自光緒十八年起所收土藥厘金烟地稅二欵一併解交海軍衙門續籌備撥奉宸苑修工等因所有光緒十八年上項土藥厘稅業經遵照委解在案兹查十九年分土藥釐金實收銀二千五百五十三兩零烟地稅銀五千五百九十五兩零二項共收銀八千一百四十九兩零業已遵章另欵存儲以備解交海軍衙門備撥修工據藩司張岳年具詳請奏前來臣覆查無異除咨部外所有存儲土藥厘金烟地稅各數謹附片具陳伏乞聖鑒謹奏奉硃批户部知道欽此○○鹿傳霖片再查陜省光緒十八年分各屬徵收地稅銀兩業經臣具奏在案兹查光緒十九年分除北山地氣甚寒素不栽種罌粟及各屬烟苗被旱被凍免其徵稅外所有具報凡種罌粟各屬共計咸甯等四十六廳州縣陸續報解十九年分應徵土藥地稅共銀五千五百九十五兩零已儘數轉解司庫另欵存儲備撥由厘稅局司道造具各屬徵收數目淸册詳請奏咨前來臣覆查無異除各册咨部外所有光緒十九年分徵收土藥地稅數目理合附片具陳伏乞聖鑒謹奏奉硃批户部知道欽此○○頭品頂戴暫署安徽巡撫布政使臣德壽跪奏爲蕪湖關洋藥厘稅併徵第一百三十四結期滿謹將收支數目開單奏報恭摺仰祈聖鑒事竊查接管卷内據委管蕪湖關稅務徽甯池太廣道袁昶詳稱案奉札行承准總理各國事務衙門咨會同户部具奏洋藥稅厘併徵由各關與稅司合力開辦一摺鈔錄原案内開每箱併徵之數照約以一百一十兩爲度於進口時按照新章封存海關准設具有保結之棧房躉船等處必俟每箱向海關完納止稅三十兩並納釐金八十　始准搬出拆改包裝請領運貨憑單運往内地並將例支鎔工折耗銀兩照章一體開支各等因歴經遵照辦理並將自第一百六結開辦起至第一百三十三結止按結開造收支數目册摺先後詳請奏咨在案兹查自光緒十九年十一月二十五日起至二十年二月二十五日止計三個月各關第一百三十四結期滿所有經徵華不商船裝運進口洋藥正稅並專條厘金銀兩曁匯解海軍衙門經費及支銷稅司鎔耗等欵同實存數目開造四柱册摺詳請奏咨等情到前撫臣沈秉成未及核辦卸事移交前來臣覆核無異除册分送總理各國事務衙門曁户部科查照外謹繕淸單會同南洋大臣兩江總督臣劉坤一恭摺具陳伏乞皇上聖鑒謹奏奉硃批該衙門知道單併發欽此○○頭品頂戴暫署安徽巡撫布政使臣德壽跪奏爲蕪湖新關第一百三十四結徵收洋稅船鈔等項銀數開單奏報恭摺仰祈聖鑒事竊照安徽蕪湖添開通商口岸應照成案將所徵正半各稅按三個月奏報一次前已遵照自光緒三年二月十八日開辦第六十七結起一十九年十一月二十四日第一百三十三結止均經按結奏報在案兹查接管卷内據督理蕪湖新關徽甯池太廣道袁昶詳稱蕪湖新關自光緒十九年十一月二十五日起至二十年二月二十五日止第一百三十四結期滿所有本結徵收各國商船及華商船隻正半子口各項稅錢銀兩曁遵章支提出使各款經費辦公薪水各項銀兩並實存數目分别四柱開摺造山呈送等情到前撫臣沈秉成未及核辦移交前來臣覆核無異除册分送總理各國事務衙門曁户部科查照外謹繕淸單會同南洋大臣兩江總督臣劉坤一恭摺具陳伏乞皇上聖鑒謹奏奉硃批該衙門知道單併發欽此○○頭品頂戴暫署安徽巡撫布政使臣德壽跪奏爲查明現辦鳳淮等倉奏銷案内未完一分以上各員職名循章繕具淸單恭摺仰祈聖鑒事竊據江安糧道馬恩培詳稱案奉户部咨行條陳籌備餉需案内奏定所有錢糧奏銷各依定限令各該督撫一面具題一面先將未完一分以上各員名開具簡明淸單專摺奏報由部核定處分先行覆奏仍各於題本内將業經具奏各員聲明備核其有具奏後續完者准其奏請歸本案開復此外鹽課漕項凡經手錢糧各報銷有關處分者一律照此辦理等因又奉户部咨嗣後奏報未完職名務須開單註明各該員已未完分數及實徵已未完各銀數以憑考核等因先後通行遵辦在案今屆查造光緒十九年分鳳陽淮安二倉及江甯倉撫米奏銷遵章將經徵接徵未完一分以上各員先開簡明淸單並註明已未完分數銀數詳請具奏前來臣覆核無異除將此奏銷核明具題外理合繕具淸單恭呈御覽謹會同兩江總督臣劉坤一漕運總督臣松椿江蘇巡撫臣奎俊恭摺具陳伏乞皇上聖鑒敕部查核施行謹奏奉硃批户部議奏單併發欽此○○德壽片再安徽省歲徵耗羡不敷支用向於司庫地丁正項内每年酌撥銀五萬兩歸入耗羡支用歴經遵照辦理在案所有光緒十九年分應撥銀兩今因耗羡不敷請於地丁正項内先行動撥銀二萬兩歸入耗羡項下支用經臣前在藩司任内循案詳請附奏等情到前撫臣沈秉或未及核辦移交前來臣覆核與例相符理合附片陳明伏乞聖鑒謹奏奉硃批户部知道欽此○○崧蕃片再光緒二十年二月分收到各省解黔軍餉銀數業經奴才奏報在案兹查三月分僅收四川協餉銀一萬二千兩據布政使嵩崐申報前來除咨部查照外謹附片具奏伏乞聖鑒謹奏奉硃批户部知道欽此 
 
