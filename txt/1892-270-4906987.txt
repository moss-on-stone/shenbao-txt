# 1892 - 270 - 4906987

 

Page 1

 
 
[代售解救吞烟藥得貲助振] [  申報館恊振所啓]  
　　嘉定徐君聞韶久客金陵力行善事其於解救吞服生烟之法尤爲詳盡靡遺數年以來活人何止以數千計邇有湘中李君國　贈以洋銀五十枚徐君力却再三謂向來從不受分文之謝李君堅求笑納徐君乃以其資製成解救吞烟之樂送交本館囑變價以助小清河振捐此其善意充周有非他人所可及者如有仁人君子憫洋烟流毒頃刻有性命之虞者請移玉購存以便隨時拯救計每瓶價洋五角用法詳載徐君所撰仿單納繹自能明悉也 
[御纂醫宗金鑑預啓] [  圖書集成局代白]  
　　醫宗金鑑一書操是業者莫不奉爲指南近緣坊本字多漫速貽誤實甚今文記主人將家藏殿本付本局排印另請良工重新繪圖校正以公同好欲預定者每部洋二元祈至申報館購取書票准本年十月成書持票仍向申報舘帳房取書可也 
[論騙案疉出]  
　　前日葛蕃輔同轉涖法公堂與法繙譯官祁理恆君審案時據通事禀稱有倪寳榮往萬順興鐵店兠賣舊鐵練該店主方生財誤墮其計致被騙去洋銀五元倪自稱在某姓名下爲夥葛同轉因判將倪管押著交某姓到案再訊此一事也又據舊洋瓶店主王三福訴稱江北人管二以兠賣舊瓶爲名致被騙去洋銀三元三角訊問串通設計之管三則已不知去向同轉著將管二押候比究此又一事也本報旣類紀其事而摽其目曰騙案疉出珥筆之餘不覺喟然而歎曰滬上之騙術可謂衆矣苟非在上者整肅綱紀抉摘隱微有犯必懲無奸不破恐以誆騙爲事者必將接踵而起城廂内外店鋪之受其害者更不知伊於胡底客有見而哂之者曰子之意善矣然但知小騙之爲害而不知大騙之害人尤烈也但知小騙之宜懲而不知大騙之懲創不易也豺狼當道安問狐狸古人已先我言之矣若但痛懲夫小騙而於大騙之害人名節破人家室喪人財産戕人性命者反熟視若無覩掩耳如勿聞揆諸鷹鸇除惡之義無乃大相逕庭乎且於小騙則懲之於大騙則雖欲懲之而有所不敢執法之謂何其能不爲大騙所竊笑也乎且所謂大騙者何如哉有於仕宦中行其騙者動熱中之念慕巧宦之名其平日所縈繞於方寸者無非欲以金玉錦繡位尊金多足以驕其妻妾誇耀里閭謂大丈夫得志固當如是也迨至博得一階浮沈宦海旅進旅退願望難酬抑鬱無聊未免怨尤交作於是窮極計生詭稱與某京秩有葭莩誼某顯宦有車笠盟自誇門閥以冀遭逢尤其甚者竟僞繕尺一書投遞要津圖借一枝之棲當局者稍不加察卽已受其蒙蔽迨日後或以他事發覺或以訪查得白而彼之詭計已售慾壑已塡矣有以商賈行其騙者長袖善舞多財善賈貨物山積店鋪林立善於居奇工於會計久之而資本愈厚分店愈多闤闠中人無不耳而目之曰此固吾黨中之巨擘也相與艷羡之深信之爭以得與往來爲幸而孰知其尾大不掉盛極必衰塲面雖甚輝煌暗裏已多虧蝕當此之時苟能見機而作適可而止尚不難收拾排塲分還債項而身居局中者祗圖今日不顧明朝直至債累愈拖愈重其勢萬難支持於是挈其妻子輦其金資一葉扁舟星夜潛遁至是而向之彌縫掩著者一旦水落石出他人之血本悉付銷沈合市之銀根爲之掣動此其居心之很害人之烈豈復異於蛇蝎耶有以嫖賭行其騙者尋常賭博無論矣神通之廣大黨與之衆多莫如牌九司務見有少年紈袴不知稼穡艱難鄉曲蠢夫不識世情變幻知其有隙可乘不憚多方嘗試或邀赴黄公壚畔灌以醕醪或挈赴秦女樓頭恣其歡樂華燈旣敞寳局大開黄白纍纍照耀一座始則佯敗以誘敵繼則接木以移花隂謀詭計層出不窮必使罄其腰纒而後已受其害者自知身犯賭博在已亦有不是故每飮恨吞聲而不敢以一紙呈詞遽向公庭投遞卽使到官具控而若輩消息靈通聲勢聨絡仍得逍遥無事此所以覆轍頻仍而犯者依然接跡也若論夫嫖則凡素工行騙者無不借歌舞之塲爲籠絡之地盖妖姬之調笑足以怡情雛婢之承迎足以快意而一切烟霞供養茗酒周旋又足以使人流連忘返願老是鄉故必使其墮入迷津而後可以行吾巧計可見騙之與嫖固自相爲表裏也其騙之尤巧者不但騙嫖妓之人且能騙誘嫖之妓見妓女積蓄私錢便以爲此奇貨可居動之以聲勢洽之以柔情暱之以駟馬高車馳驅大道山珍海錯矣語華筵妓女之無識者方視爲情種瞞却搗婦盡挈所有效姮娥之奔月迨錢財一入其手輒作買櫝還珠之計秋風團扇不免捐棄之悲若此類者往往而有亦可知騙術之無所不至也子但知小騙之足以貽害市廛而豈知大騙之害人竟至於斯乎余曰子之言雖未免過激然不可謂非有心世道遂錄其語以質觀者 
[京華雁札]  
　　欽命武會試提調慶曾爲會試事查先經本部議覆江蘇巡撫陳宏謀條奏考試外塲事宜案内議准頭塲馬箭止試二回共射六矢復考試地毬一回總以中三箭爲合式缺一者不准考試二塲步箭每人共射六矢以中二箭爲合式缺一者不准復考弓刀石其步靶攺爲三十步定以高五尺五寸寛二尺五寸爲程馬弓以三力爲率步弓以五力爲率投考者於投文時卽將弓力報明註册以便臨期抽騐倘所用之弓與原報不符三力五力者卽不合式有能加重者聽其自便等因今本年壬辰科武會試屆期合行出示曉諭爲此示仰各武舉等務於投文時遵照本部奏定條例將馬步弓力報明註册以便臨期抽騐各宜凛遵毋違○欽命武會試提調慶曾爲武舉親塡卷面以杜頂替事查歴科武會試之武舉等均係親身赴部投卷塡寫年貌籍貫以杜内塲頂替代倩之弊倘不親身塡寫卷面致有舛錯卽據實查明叅奏等因今本年壬辰科武會試屆期合行出示曉諭爲此示仰各武舉等務於外塲完畢後親身赴部投卷塡寫卷面不得假手書役長班人等包攬納卷代爲塡寫致有舛錯自悮功名倘武舉等有未親身投卷者卽行扣除不准入塲各宜凛遵毋違○本月二十二日皇太后乘轎出西苑門阜成門幸頤和園至十月萬夀節前還海是日所有中右兩營副叅遊都守及千把外委効力弁兵南北左三營恊濟弁兵等各按叚地充當站道巡生各差○北城三鋪六鋪陸續呈報竊案十七起上月二十二日滿漢侍御提捕役嚴比迄無所獲因據情咨詳都察院并飭將協濟六鋪捕務三鋪捕頭趙永暫行記責仍予限跴緝○臧家橋口外蘭陵酒飯鋪開設二年餘矣某日午後有某貝勒府内人某甲往五道寺與某僧共話久之遣人呼蘭陵某學徒至點定酒菜若干囑令少頃送往旣醉旣飽高呼記帳學徒叩以記何人之帳甲勃然大怒扭學徒至蘭陵倚麴秀才之勢摔去瓷器甚多旣復將掌櫃某乙飽以老拳且斷其髮辮僧懼 
 
 

Page 2

 
 
竭力勸說乙以如此受辱萬難忍受遂扭赴北吏署控陳○有陳三者在王皮胡同開設烟館某日赴正陽門大街閒逛見一舊書攤斷簡殘篇堆積甚富因檢得西域眞經一帙展閱良久前後俱係番字料係某禮拜寺遺失之物遂費京蚨若干購歸藏庋越日北新橋禮拜寺某呵訇回回查得寺内所奉西域眞經不知何時失去訪知爲陳所購央友人說項以白鏹五十金買回○賊犯富三在東便門外竊取官銅經左翼弁兵獲諸兵部街某油紙鋪由提署解送刑部掣司訊究兹悉承審司員擬以發邊遠充軍由兵部起解前往其受雇載銅之甲乙丙三車夫曁代爲雇車之某幼童訊得實不知情從寛懲責○東安門内北池子人某姓夙爲小販生涯娶妻某氏年甫二十餘貌殊佳麗某鄰人涎之往往乘機調戲以致成姦某姓久有所聞銜之刺骨某夜三鼓後遄回家内見柴門已閉遂踰墻而入於燈火明滅之際由窗窺視之見鄰人與某氏同睡鼾聲如雷不覺怒髮衝冠撬門入内取廚刀向鄰人頸間力砍頃刻身首異處氏驚覺跪求饒命某姓復以刀砍之傷及胸面肩背等處旋赴左近官廳首告經弁兵解交步軍統領衙門收押移請中正指揮某君帶件作檢騐大約須咨覆後交送刑部訊辦也 
[開釋人証]  
　　廬江縣一案經劉峴帥親提嚴訊楊革令任情狡展而大憲已洞燭隱情乃將楊革令攺收上元縣監靜候請旨核辦所有案中人証多至三十餘名口未便任其覊留遂批令待質公所委員朱君會同縣宰備文移送回籍 
[白門火警]  
　　八月初八晚金陵人家咸望見東北隅火光燭天約在通濟門外其時嚴城早已下鑰往救者皆中道折回次日探悉火起於通濟門相距八里許之甘村因爆栗飛墮火星致成燎原之勢頃刻間焚去草舍三四十椽斃豕二犬一 
[五羊試事]  
　　廣東學政徐花農文宗由南雄試畢遄回七月二十六日文旌抵省廣州府及南海番禺兩縣宰各學校官均赴碼頭迎迓文宗次第接見後卽排導入城拜見督撫兩憲然後回轅翌日頒發紅示定於三十日謁聖放告八月初一日考闔屬生經古初二日考南海番禺童經古初三日考東莞順德香山童經古初四日考新會增城龍門從化清遠三水新寗新安花縣旗籍客籍童經古按向來文童報考經古者多不過三千人今年增至萬餘而貢院坐號祗有四千故須分考也 
[京江談藪]  
　　禮拜日西國兵船水手三五成羣在江邊酒肆中聚飮興酣耳熱相與跨長耳公得得行來由洋馬路至楊木匠家楊木匠者係本處下等娼家所謂渾窠子者是也平日無鹽嫫母列屋閒居江邊挑夫人等嗜痂成癖破費青蚨二三百翼卽可作交頸鴛鴦水手中之選事者常由洋行侍者代作牽絲藍橋有路不愁隔斷紅塵是日水手策蹇到門龜奴見來者過多各有醉意又無本地人爲之汲引不敢容留以閉門羹待之衆水手見此情形不勝疑訝自以爲誤入桃源繼而徘徊院外定睛細視又若自信其非誤者復轉身叩門手持番餅叮噹作響以示阮囊並不羞澀龜奴仍閉門不納其時暝烟四起細雨霑衣各水手始連騎而返乘興而來者不免興盡而返矣○王大令諭令各地保催完上忙錢糧忽有南鄉農民數十輩匍匐入城至府署請給護照以便出外逃荒府尊各給飯食錢數十文諭令暫回俟詳明上憲再行定奪未幾丹陽縣境耆老又至府署懇乞恩施府尊婉諭如前據此以觀可見鎭屬災荒殊堪憫惻好善之士於别省災荒尚能不分畛域竭力籌捐今者桑梓關情自必善爲設法以解倒懸之困也 
[廣厦臚歡]  
　　客有自公路浦而抵揚州者述及海分司徐星槎分轉蒞任以來善政及人而於貧苦屬員尤能體恤周至近以北鹽委員由揚奉札來浦領運每因挨號捆載或因水小場鹽尚未曾到壩旅邸覊棲動輙經旬累月在囊槖充牣者未必遽形拮据至若貧苦之員阮囊羞澀經此多日情何以堪分轉久有設法矜恤之意未得良策適河南某尼菴梵宇空闊住持老尼近以屋廣人稀時有青皮地棍往來作踐自恃老態龍鍾與其將清凈佛塲化作荆榛瓦礫不若割半充公作眼前功德計議旣定遂於上月開具間數具禀海分司署報効充公聽憑撥用分轉閱禀大加稱賞除移請地方官立案外卽將此屋略加修飾攺爲北鹽公所凡北鹽委員皆得萃居於此藉省旅費並委金廣甫鹺尹常駐此處照料一切僚寀聞之莫不歡呼感祝杜少陵有句云安得廣厦千萬間大庇天下寒士皆歡顔如分轉者可以當之矣 
[匡廬飛瀑]  
　　署九江道涂仲昉觀察以遊妓土娼溷跡城廂破人貲財喪人性命乃札飭德化縣羅明府出示令房主不准以房屋租與若輩明府乃出示云所有房屋前住娼妓業經本縣遵奉巡道憲札飭查出境以端風化而靖地方嗣後倘敢再將房屋租寓娼妓者除將業産封鎖充公并拘房主懲辦各宜凛遵愼勿自貽後悔切切特示○古雖無惜字之說然近代士子往往謂惜字卽可爲子孫惜福相沿成習似亦未可厚非兹有人抄示德化縣儒學正堂謝劉二廣文告示云爲出示曉諭事本年七月二十一日准署德化縣羅移開本年七月十九日奉府憲崇札開本年七月初五日奉藩憲方札開照得前據職員許紳禀以惜字善舉能行者衆而惜字焚化諸法不能得宜則字灰狼籍仍與不惜者同因見刊本所載造爐焚化沉灰諸法頗稱妥善謹呈百本禀請通飭廣爲效法傳辦等情到司當飭各府分發所屬一體查照辦理去後兹據九江府禀稱字之宜惜人所同知每見衙署書院以及祠廟公所亦多設有焚字之爐以備燒化而往往字灰飛揚狼籍益甚則由於造爐之未得其宜至字灰　爐更罕有爲之出灰者勢必風殘雨蝕蹧蹋尤多今旣獲此良法第恐未必盡能如此擬請再加專札通飭各縣移會儒學卽責成該教官會商士紳在於學宫之内擇一高爽之處按照圖式另行剏造字爐一座選雇老成工人收檢廢字一切辦法悉照刊本所載行之他如城廂内外凡有字爐者一體留心修正隨時出灰沉水所需經費其創始也造爐置具僅錢數十餘串官紳分認自易集事以後每年需欵亦只六七十串或官紳分籌或集殷月捐應亦不難但須每屆年終各學申報各該府一次以貲查攷并于遵飭辦成之際先由該縣禀覆存案如此辦法自必迅速遵行不致視爲具文置諸不辦并飭各學督率在學内諸生于各鄉里集文會設法仿辦等情當奉批准遵行卽經遵飭各屬由府行縣轉移到案准此本學除備文移覆諭斗通知外爲此出示曉諭城鄉各紳士等卽遵照憲札設法籌辦實力舉行以成美舉而副憲意幸勿視爲具文切切特示 
[襄水清談]  
　　新授長江水師瓜州鎭謝吉昌鎭軍濬畬於本月初八日由任所起行至蕪謁見李與吾宫保禀商要公並省病狀蕪地水師將弁咸帶砲船出江迎迓一時舳艫横江旌旗蔽日鎗砲聲隆隆不絶洵不愧爲節制之師也○蕪湖鹽局掣騐一差向以司事充當近經督鹽憲整頓鹺綱以蕪地爲南北咽喉凡鹽船包内重觔包外夾私等弊全在掣騐者之認眞查察特攺用委員以昭愼重大通總局丁觀察因卽遴委候補主簿趙次伯二尹於月前蒞無開辦並添設司事一名扦手一名所需薪水由蕪局總辦按月供給○蕪地各茶肆年來花樣翻新就庭心支架危樓凌霄高聳倚欄啜茗但覺城郭千重烟火萬家湖山十里無不歴歴在目詞客騷人多喜在此勾留作琴樽之雅集同業爭相倣效接踵而起者已有三家陡門巷擁翠軒近亦異境重開簷牙高啄登斯樓也足以滌塵襟醒倦眼銷盡胸中壘磈無怪裙屐閒游時來小憇也一日下午有某公子携蒼頭入座品茗博士謂此座先有人訂定公子欲慕盧陸風流盍移他座乎公子謂與其虚左以待曷若容我小坐俟其來時再讓未晚博士不允並出言挺撞遂致唇槍舌劍頓起爭端公子作色曰鼠輩敢無禮如此尚復成何世界悻悻而去次日果見官符飛下將博士拘去竹肉交奏不啻聽樓中脆竹哀絲繼而處以翼房諭之曰少平汝矜躁之氣耳别無他煩也聞者爲之絶倒○七月三十日俗傳爲地藏王誕辰善男信女咸赴赭山地藏殿結香火因緣一瓣心香所祝不同而藉作清遊則人人皆有此情先一夕衣香鬢影如水如雲每人手提竹絲紅燈拾級登山一路燈光人影出没於疎林野岸間彷彿紅霞十里起自半空是亦一時勝景也○江口鷄窩以下一帶江灘盡爲木商所居滄海桑田久已主 
 
 

Page 3

 
 
賓莫問近日宿松帮木商忽與臨江帮木商爭控毗連基地一方宿帮呈出老契一紙計地一畝六分歴完蘆課亦只按一畝六分納税臨帮則指老碑爲記並未指定畝分且完糧亦不止此數王邑尊親臨丈量則其地固不止宿帮所稱之數遂斷以一畝六分歸宿松會館執業其餘則歸臨江帮執業宿帮不遵又赴太平府上控現經丁太尊札委田售二少尹來蕪履勘並吊查各卷未知若何斷結也○本月初三晚錦成布店有婦女買布將錢包置於櫃上轉瞬被匪人攫去婦奮步追呼路人協我兠拿始得就縛繫於檐柱鞭撻横施幾無完膚旋交捕快帶去由捕廉審訊據供夜宿江口徐三盛飯鋪日間專作妙手生涯尚有同黨劉狗子一名現亦同住一處捕廉卽派差至飯鋪緝拿則已聞風逃逸旋將飯鋪主帶案押令指交是夜保甲巡丁適在烟館拿獲形跡可疑之人審訊之下知卽劉狗子於是此案人犯全數就獲前報所紀鄉人某甲失去衣包今亦據供確係小顯神通指出贓銷某處當卽取出存案出示招領並將二賊枷示通衢期滿遞解回籍經此次從嚴懲辦闤闠喧闐之地當不慮匪類横行商旅受害矣 
[淮南落葉]  
　　清江來信云漕憲查閱城門報單只報客官出入並無緊要機宜爰飭委員將門書裁撤○上月二十八日紀家樓巷某姓家因午炊失火焚去草屋五間又拉倒數間幸瓦屋尚未蔓延得免池魚之禍○有某甲者於某日黄昏時至雙擺渡乘船回去一躍而上失足顚入河中幸船上人赶急救援然已淋漓若雨中鶴矣○某乙薙髮匠也琴絃中斷謀續鸞膠有媒妁願爲撮合山乙潛往相之霧鬢風鬟婉麗如畫迨進門則雞皮鶴髮忽變而爲老朽衰頽欲尋媒妁評論而已杳無蹤影惟有執龜端策占大過九五之爻而已○八叚保甲委員查得某烟館熄燈過晚屢誡不悛乃唤主人出責之主人曰若是則我明日不開矣委員怒就街頭痛笞之○保甲總局因時已交秋宜修火政乃禀請漕憲撥欵整治各處太平水缸 
[平湖秋月]  
　　浙江巡撫崧振青中丞於本月初五日回任是日辰刻由下碼頭登岸護理巡撫劉方伯曁各員均在武林門月城鋪設香案俟憲駕至卽排班恭請聖安中丞旋呵殿入署巳刻望闕叩頭謝恩接受撫鹽兩院關防劉方伯卽與黄廉訪王觀察各回本任候補道宗觀察亦於是日交卸杭嘉湖道篆務○海螄溝人某甲有一使婢夙與賀霞巷輿夫某乙之女相識某日清晨婢往市上購食物一去不回四出偵尋杳無蹤跡疑乙誘去指交地保送至城守營管押乙妻懼詣某紳士家哀求設法紳諾之倩家丁持名片至城守署將乙保出其事遂寢○杭俗自中元節起大街小巷逐日舉行盂蘭盆會施濟孤魂直至九月初始止秃頂緇衣之輩幾如山隂道上應接不遑初七日某處施放瑜珈焰口雜以花鼓調淫詞艷曲入耳不堪一時聚而觀者人海人山途爲之塞風俗之壞竟至於斯奈何地方官竟付諸不聞不見耶 
[折桂亭賞秋記]  
　　松江思鱸巷某浴堂房屋係某姓之産建造已久迄未興修本月初旬某日清晨大雨淋漓幾若盆傾玉女忽聞砉然一響正廳遽爾倒坍其時值堂人某甲尚在睡鄉未及奔逃竟被壓傷一足幸卽延醫療治可保無虞○西郊有名阿二者初未詳其姓氏性情凶横里人咸畏之如虎狼一日糾黨至某姓烟寮領略烟霞風味吞雲吐霧其樂陶陶臨行不名一錢高呼記帳寮主不允以致忿爭阿二遂大肆兇鋒將烟具搗毁靡遺然後大踏步而去○本月初八日爲江南提督譚青崖軍門之太夫人設帨良辰標下水陸各營官無不趨轅祝嘏狼山福山諸鎭亦先後來松躬叩鈴轅躋堂拜賀初九日又爲軍門之夫人誕辰想更有一番熱閙也○前任婁縣張肖芸明府去官後仍假寓茸城近日其夫人病入膏肓延至本月初七日鶴化隨於翌日含殮塵封長簟未免腸斷玉溪矣 
[章門零拾]  
　　江西南昌府屬連得好雨三晝夜田疇霑足禾稻青葱老圃老農無不喜形於色惟民人瀉痢之症仍不稍瘳施醫施藥局中每日求診者多至三百餘號此外又有各善士製送痢症丸服之頗多應手奏效者○江右各屬近年鬥案盜案匪案當破獲時無不搜出洋槍甚或有家藏巨砲者署南昌縣朱紹霞代新建縣陳鶴春兩明府出示嚴諭民間不准收存鋪户不准修整違者一律拘拿嚴辦倘營中槍砲有需修整之處須備文至上海倩製造局代修以杜影射而銷奸宄 
[禾諺]  
　　本月初八日爲嘉興府屬秀水縣劉邑尊之太夫人設帨良辰邑尊就署中傳集清音設筵慶祝○邇來天氣靡恒時而晴旭麗天時而朔風捲地早晚皆須綿絮午刻則煖若三春恐調衛偶一失宜卽易滋生疾疫也○油米等價略不從廉客民所藝新尖米刻已登塲不知市值能稍稍鬆動否 
[浙省官報]  
　　八月初二日牌示仰新選義烏縣教諭任官燮指分江蘇試用巡檢沈光鏞知悉於本月初三日辰刻來轅聽候本護院考騐給憑赴任騐看給咨赴省毋違特示游擊吕春華禀奉憲委總巡差叩謝前台州府李鳴梧禀見稟辭赴京候補同知包鳳章禀知藩司委催湯故令欠欵交案銀兩差禀見通判貢廷楨禀知本日接辦防軍支應局禀銷釐捐局文案差泰順縣鄧履中禀見禀知交代算清臨安縣楊宗瀛因公晋省禀到禀見安吉縣朶稟見稟辭赴任仙居縣藩禀銷防軍善後局順直賑捐收支差大挑縣范澤溥稟知本日到釐捐局文案差丁憂候補縣丞張光第由籍專丁禀奉飭知上屆海運案内蒙保補缺後以知縣用奉部核准叩謝典史余寅恭禀知飭知仍歸本班序補奉部核准叩謝指分福建試用典史余允恭禀見叩謝騐看初三日大挑縣陳宗器禀知藩司飭知本年第一批京餉蒙記大功三次叩謝准補瑞安縣丞唐乃亮禀銷海運津局差新選義烏縣教諭任官燮禀見禀謝考騐給憑赴任指分江蘇試用巡檢沈光鏞禀見禀候騐看給咨赴省指分安徽試用巡檢黄萬增禀安禀見領咨赴皖叩辭初四日正任紹興府霍禀見禀奉憲飭知回任叩謝候補縣胡湘春稟見禀辭赴雙林釐局差靳玨禀銷海運津局差回省禀到何傳烈禀知臬司委抽查杭嘉湖三屬保甲差叩謝 
[閩省火災]  
　　本月初五日福建南臺鹽倉前陳阿四小烟館不戒於火遂兆焚如是處爲官鹽屯積之區頃刻火勢蔓延無從撲滅以致殃及民商盛記裕太裕貞全美大成等號共二十一家猶幸本年晉江等處洪水爲災鹽團衝壞倉中儲鹽甚少是以所耗無多此外被災者有叚姓茶棧龍團鳳餅高積如山霎時悉化刦灰無一存者當火熾時海防廳朱子香司馬保甲委員阮少尹督率水龍分投援救洎告熄查得共燬七八十户誠不可不謂之巨災矣 
[小輪擱淺]  
　　聚源小火輪船由蘇州開行來滬拖帶南灣子船一艘前晚十一點半鐘駛抵滬上其時霧氣迷漫輪船上舵工不辨東西直前行駛至浦左陸家渡碼頭左近悮擱於沙灘上舵工急打倒輪勢已不及祗得將船中雜物卸出呼集多人竭力拖拽仍不能動昨日午刻由船主出資雇小工數十名設法施救未知卽能出險否 
[西董修橋]  
　　白大橋横跨吳淞江上爲南北來往所必經年久未修不無朽壞兹經吳工部局董雇工修整行人須繞道以行 
[名園月滿]  
　　時際中秋桂輪香滿徐園主人邀集知音人爲曲會檀板金尊一唱三歎弗令嫦娥笑人寂寞卽非會中人有擅雍門妙技者不妨各奏爾能自十五日兩點鐘起至晚九點鐘止又有定製時新焰火各種奇燈以爲之殿想屆時燈月交輝聨袂偕遊者定不乏人也 
[淞濵瑣錄]  
　　本邑人某甲住居滬南校塲相近前晚携妻往北至某戲園觀劇至夜分始回夫婦同行至小南門外城下忽來匪徒一人將甲妻頭上銀簪一枝攫去甲飛步追赶匪徒情急將簪擲諸地下甲旣得原物遂不窮追任其驚惶遁去○江北小車夫每以爭攬生意滋肇釁 
 
 

Page 4

 
 
端前日有小車夫甲乙二人在小東門外吊橋東首因爭奪主顧互相毆打旁人上前解勸二人惡鬥如前後有巡勇前來彈壓甲乙始各分散○本埠藥材一業所有各物捐欵向由藥業公所認捐按期向貨捐局報納該公所另派巡丁在各碼頭巡緝以免偷漏前日藥業巡丁某甲巡至大碼頭地方不知何故與扛夫某乙爭毆旋經地甲出爲解勸以乙實有不是令乙自備香燭向甲服禮其事始寢 
[飭傳人証]  
　　吳王氏投上海縣呈控半淞園卽大花園主卓堯封捐付抵押銀兩等情其時袁海觀大令未及訊供卽行交卸及黄愛棠大令接篆後查接管卷正在飭提間據半淞園葉杏村投縣呈控吳王氏不肯遷屋肆意盤踞大令得禀立卽飭差前往向該氏開導令其赶緊出屋該差奉諭後迭次向吳王氏理喻該氏置若罔聞復投案訴稱小婦人共有銀二千七百兩均由卓收去有曹姓爲中迄今卓雖避匿曹尚在滬求恩提訊大令著原差傳曹到案以便訊供核斷 
[流氓猖獗]  
　　邇來時有一種流氓每於黄昏後與城中之玉器工匠滬南之小船帮三五成羣齊集於法界新街一帶遇事生風動輙藉端敲詐以致人皆側目前晚有甲乙等由城中出外在戲園觀劇笙歌聽罷相率言旋道經新街覺飢腸轆轆作響邀入小酒店命酒澆胸藉舒意興甲喜食花生出外購買見三號弄口有某丙擺設花生攤上前欲購丙曰此非青蚨所能購可取骰四粒摇之以分勝負點大者或取錢或取花生一堆按點給與客倘有意乎甲不知其計取盆摇之及揭開審視骰色模糊不辨點數遂與爭論攤之左近常有流氓往來絡繹如梭均與丙一鼻孔出氣丙振臂一呼頃刻之間流氓數十人紛紛圍繞以甲不應與丙辯論卽以老拳奉敬甲本欲鳴捕繼念己係生意中人不屑與若輩爭閒是非遂忍氣吞聲而去是晚又有一人被在鎭江犯案逃至滬上之江勇等軋住勒索物件流氓似此横行新街一帶不幾成荆棘之叢哉 
[英界公堂紀事]  
　　吳雲軒兩目青盲不辨旦暮顧恰能推命瞽子陳秋江曾受業焉業將成欲棄師而行自樹一幟吳不允爭閙之次互扭至公堂訴稱陳不服教訓反糾流氓吵擾意圖索取關書宋二尹飭候訊供核辦○包探秦少卿行至某處見有孩子迷失路途因帶至捕房移送公廨宋二尹飭值日差向之盤問孩堅不肯道姓氏里居一若生而喑啞者然二尹飭留待父母認領○張杏江扭莊阿土至公堂訴稱被欠洋錢兩元并將鋪蓋吞没宋二尹飭將莊暫行管押候翌日訊供察斷 
[發落展期]  
　　昨係法捕房發落之期因押所中無甚要犯故攺於今日下午兩點鐘發落 
[法捕房瑣事]  
　　小竊某甲至拱北輪船行竊客貨爲巡丁所見拘送捕房管押○乙丙二人於深夜在租界中焚化冥鏹巡街捕以其違犯定章將二人送押捕房○有某丁竊取人家木板經巡捕拘獲繫諸囹圄○松江某孩年甫十二在外游蕩前日在法公館馬路西首某洋貨店門首向買客某戊身畔竊得皮夾一个内有番佛五尊携回家中詭言在途拾得其母喜出望外逢人告訴爲失主所聞報知捕房昨日將該孩並原洋皮夾吊至捕房押候解案請究 
[行善聳聽]  
　　接奉鄂省舒綿祥仁丈函聆悉令親黄棣生翁在寓次患病醫藥無效本月初四日勢已瀕危勉服人葠又加咯血之症情形岌岌咸束手無策爲之代許順直賑捐銀百兩卽於寓中竈神前具疏默禱當晚棣生忽夢有似勇丁者兩人邀伊附輪船前赴天津比至江干見輪船已載多人大書血湧二字伊夢中驚覺以爲正患咯血此船名甚不相宜急欲回寓兩人亦隨之同返朦朧乍醒之際猶覺有兩人影在牀前也至此咯血頓止業經八日不進飮食次日僅服榖露少許遂覺精神漸復病自减輕眞是不藥而愈望後已霍然起程遄返矣此非捐賑獲報之明效大騐乎謹備鄂平沙紋一百兩囑匯寄敝所彚解濟賑并以此叚因緣求列報章俾天下之患病求愈者聞風興起於賑務不無裨益再三紬繹具見神明鑒察不爽纎毫身健救災自勸亦所以勸人也兼完往歳之愿另助山東賑銀十兩亦徵樂於爲善以上兩欵由白川亟號匯來合規元一百十五兩九錢四分用請聲明[  上海北市絲業會館籌賑公所施善昌謹誌]  
[匡濟時艱]  
　　謹啓者敝堂接奉皖北盛元修大善士樂助直隷賑捐由寳和莊交來洋一百元又奉趙省吾大善士奉慈命積針線貲樂助山東賑捐祈保添丁合家平安由張綏之仁翁交來洋五十元又奉海昌許村塲署董邦燮大善士之夫人吳氏求母王氏病愈延齡積貲移助永定河賑洋三十元又奉坤無名氏大善士樂助山東賑洋三十元捨救命之銀錢功深積累保平安於老幼宏濟艱難仁人之胞與彌周大士之慈悲廣大求登報牘敬表德音[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
