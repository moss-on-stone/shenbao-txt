# 1901 - 72 - 4910027

 

Page 1

 
 
[勸募濟急局春振急欵] [  申報館協振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君子解囊之助本館協振所襄贊其後深愧無補車薪惟念今者和議雖已將成而淹留失所之人尙復不少欲居則饔飱難繼欲歸則行李胥無進退兩難恐不免仍填溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多寡聚沙集腋自易成功請早佈施擲交本館協振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅此禱求諸維德鑒 
[知新萹]  
　　聞之一物不知儒者之恥嗚呼今之服儒服冠儒冠自命爲一世之通儒者可以愧矣今之儒者鄙新學爲不屑學薄時務爲不足道不但切實有用之書不能讀不能精卽有偶習海外語言文字者且非笑之且唾駡之且攻斥之羣焉詆爲名教罪入噫吾不知其是何肺腑是何見解也夫所貴乎儒者貴其博古耳貴其通今耳試問今之儒者叩以累朝政治沿革源流能知之乎叩五洲各國方名同異能詳之乎叩以内政外交理財經武格物考工各種專門之學能粗通而約言之乎吾得而斷之曰不能知也不能詳也不能粗通而約言之也所能知能詳能粗通而約言之者曰淺陋之講章耳腐爛之時文耳禪寂之性理耳駁雜之考据耳浮僞之詞章耳無一而切實有用者也而儒者之畢生學問盡於是矣夫學問者經濟所從出也詩采十五國之風春秋取百二十國寳書傳稱楚左司倚相能讀三墳五典八索九邱鄭公孫揮能知四國之爲古來大儒未有不綜上下古今以爲學者今地球九萬里莫非舟車所至人力所通聞見愈新學問之道愈繁互市近百年外人能解我語言文字能讀我經史百家之書者勤且衆其於我朝章國故吏治民生風俗形勢類能默識而審知之而我通國之人於彼中政教法度咸茫乎無所知如咸豐朝某大臣照會各國使臣竟謂本大臣不悉外國情形至英使以貴國原爲大邦貴大臣職推大員我泰西各邦並無秘密難知之事各國都城人皆可至若貴國大臣往學我邦保其必得明了等詞來相譏剌迄今西士之來中國者猶時引此語以爲笑柄我中國士大夫之陋如此可羞孰甚焉今中國事變急矣士大夫不學無術之害恍然昭著矣諸强國之實偪處此者將不能聽我詭隨以終矣使猶醉夢如故驕玩如故迂陋謬妄如故隨聰黜明蹈常襲故西學日張中學日亡坐令朝野上下間聽他族之譏任他族之侵占受他族之抑制甚且縱令他族之干我内政攬我朝綱斯時雖欲奮發有爲力起抗衡而已有不能自由之勢矣今爲士人計當束髮入小學即宜讀歴史歌訣天地述略文獻節要諸書三年盡通進一等學各國方言羅馬希　文字英法德文字日本文字先字義次文法覽地圖明五洲各國山川方域大略識地球知日月各行星軌道三年盡通又進一等習中外史事度支賦稅武備律例諸學三年盡通又進一等心力銳者質性穎敏者年力强富者專究古今政治得失天下郡國利病公法交涉天文地毬句股測量格物汽機聲光化電諸學諸學淹通教富强强之政一以貫之矣近十餘年中外强弱之形漸著二三有志之士漸知我人之智遠不若西人於是稍稍閱報紙讀新書章句之士始知有五洲烟　之儒乃知有時局苟循其途而進之斆學相長神明變化以中國之綱常名教爲原本輔以海外切實有用之學不更將駕而上之善之尤善哉昔范仲淹爲秀才時即以天下爲已任今中國當斯困迫遭斯屈辱雖任此咎誰與此責竊顧在士林者有以一洒此恥也 
[美易初衷]  
　　南洋新加坡叻報云此次東西各國辦理中華之事皆洶洶其勢惟美利堅國力主和平詎意刻下美人因見中國亂事尙未敉平不允將兵撤退不但此也傳聞美政府之意此後若有可虞之處尙擬陸續增兵東下厚爲之防云 
[撤兵有待]  
　　西字報云各國聯軍本議俟開河以後先行撤退若干成是以德法二國豫期檄調運兵船若干艘在大沽守候不料近日中俄之事謡諑紛仍因之聯軍未便撤回局勢又將一變矣 
[英爵宣言]  
　　英京倫敦來電云華歴正月二十八日英國外務大臣克蘭朋伯爵宣示各議員曰今者俄人占據愛理尼各島並未備文咨照是以我提督西摩氏在島中所行各事不能謂爲越分侵權按愛理尼島在大連灣之東卽昔年中日海軍大戰處西摩氏因見海賊時時出没故稱兵前往剿之也 
[英將瓜代]  
　　西字報登英京倫敦來電雲英廷現已委水師提督勿里治氏前往中國代西摩提督之任有知者謂勿氏韜略素嫻必能勝任愉快也 
[被害計數]  
　　西字報云去年在華各國教士及眷屬人等被拳匪所害者都一非一十四人其中有童子五十二口亦慘矣哉分而計之英國被害男女七十人童子二十八人瑞國被害五十六人美國被害三十二人目下各國議在京師興建使署如砲臺之式至於稅關銀行貨倉等屋則均在署外 
[俄工已靖]  
　　華歴正月二十九日英京倫敦來電云俄國木斯科工人作亂漸漸擾及聖彼得羅堡官吏飛調可殺克兵竭力驅除工人始駭而散去 
[英船遇險]  
　　西字報云有英兵船名波羅佛者行至揚子江中約雛九江下游一百二十里許忽然擱淺刻已派令他船前往設法帶之出險矣 
[定期銓選]  
　　京師訪事友人云前者吏部欽奉行在諭旨著於二月舉辦銓選騐放事宜幸官衙並未被焚堂憲遂傳知司務廳定於初一日回署辦事 
[贑省裁兵]  
　　南昌訪事友人云江西撫憲李勉林中丞查悉各營兵勇習氣太深均無足恃深念目下和議已成未便虚糜餉項爰飭於正月中先將上年新募之親兵營裁撤二月續裁募補之標營及城守營至去年募添之　字振武等營及團練諸軍則於三月中一律撤去臨撤均發給恩餉一月其所存各營尙須設法整頓以便練成勁旅爲國于城洵當今要政也 
[奏報秦中秋禾實收分數摺]  
　　頭品頂戴兵部尙書銜陜西巡撫臣岑春煊跪奏爲本省秋禾實收分數彚齊 
 
 

Page 2

 
 
復報恭摺仰祈聖鑒事竊查定例直省收成分數於隨時確查具奏外例應彚齊通省分數分别夏收秋收兩疏題報疏上先列州縣收成細數後計通省收成總數請交部科查察凡收成八分以上爲豐六分以上爲平五分以下爲歉又奏報約收分數後適有旱澇蟲災不能悉照約收原數者例應據實具奏不得因約報在先稍存諱飾等因歴經遵辦在案所有陜西省光緒二十六年秋禾約收分數前已開列清單恭摺具陳兹查秋禾實收七分者磚平廳實收六分餘者寗羌州沔縣略陽縣實收六分者定遠廳洋縣雒南縣實收五分餘者寗陜廳南鄭縣城固縣留壩廳鳳縣褒城縣西鄉縣佛坪廳鎭安縣實收五分者孝義廳鄠縣隴州汧陽縣安康縣漢陰廳石泉縣紫陽縣平利縣洵陽縣商州山陽縣實收四分餘者郿縣麟遊縣榆林縣懷遠縣神木縣實收四分者盩厔縣葭州府谷縣華州華陰縣白河縣商南縣綏德州米脂縣靑澗縣吳堡縣實收三分者宜川縣安定縣安塞縣朝邑縣鄜州洛川縣中部縣宜君縣實收二分者咸寗縣長安縣臨潼縣渭南縣興平縣醴泉縣藍田縣膚施縣延川縣甘泉縣靖邊縣延長縣寳雞縣岐山縣扶風縣大荔縣郃陽縣潼關廳邠州三水縣長武縣湻化縣乾州永壽縣實收一分餘者武功縣實收一分者涇陽縣三原縣富平縣高陵縣耀州同官縣咸陽縣鳳翔縣蒲城縣韓縣白水縣以上九十一廳州縣通計秋禾實收僅及二分以上實爲歉歲據布政使端方查明具詳請奏併聲明兵燹後地未盡闢又被大旱較前約收分數内有增减等情前來臣查陜西地方自壬癸兵燹之後繼以丁戊大饑招徠撫恤田土迄未盡闢本年秋禾除南山而外又遭亢旱大災卽此一二三分收成亦但就近水間有成熟者計之其實直同無收飢民困苦救濟不遑至實收與約收分數不符緣前係約略估計今乃登塲碾打苞穗不同粃滿各别是以互有增减除咨明户部查察並分移鄰省知照外所有陜西光緒二十六年秋禾實收分數實係歉歲成災緣由理合恭摺彚報伏乞皇太后皇上聖鑒再彚報秋禾實收本係題案近奉通省行暫緩尋常題本改奏緊要事件此案關係災歉要務是以改題爲奏合併聲明謹奏光緒二十六年十二月二十日奉硃批知道了欽此 
[嚴鞫旗丁]  
　　金陵訪事友人云新正某日江甯將軍崇右庭留守檄委協領錫協戎齡赴鎭江提解不法旗丁兩江督憲劉峴帥亦委候補道楊愼初觀蔡會同前往計此案首要各犯共十有一名於二十一日押解到省奉委各員趨赴軍督二憲轅禀知一切峴帥飭將各犯發交江寗府小心看管旋與留守會議檄委佐領某君曁江寗府王太守督同理事同知某司馬於二十四日升坐府署公堂嚴加訊鞫至其供詞如何則關防格外森嚴外人無從探聽也 
[仕途佳話]  
　　南昌訪事友人云邇者贛人士僉以爲目下撫藩臬三太憲微時皆曾游釣於此嘖嘖傳爲佳話先是撫憲李勉林中丞於咸豐朝曾任新建縣縣丞嗣赴軍營効力積功保舉知縣保升知府分發江蘇積資洊升今職藩司張筱船方伯於咸豐朝由舉人就南昌府同知張司馬署中教讀兼書啓事務主賓欵洽相得甚歡迨後北上應禮部試獲雋後分部觀政積資洊升臬可旋升今職臬司柯遜菴廉訪於咸豐朝由生員游幕江西各縣署司理筆札嗣以鄉會高捷歴任清安外擢監司旋升今職以是屬下各員咸謂三大憲於地方利弊情形必甚熟悉皆望之如泰山北斗焉 
[大令辭差]  
　　金陵訪事人云省垣創設商團已經一載徒滋擾累無益閭閻初時中城團局附近有白畫劫財刃傷事主者未幾而五城總局吳次珊大令公館内又以被竊聞去臘除夕黑廊團局弁丁竟有綑縛生員擅用私刑藉端婪索之事於是學校多士闤闠羣倫同抱不平公禀縣主請將不法弁丁分别革責並集衆將三山街南門街東牌樓各團局違例私設之公案一律推翻大令忿無可宣爰於正月某日趨詣府轅力辭差使 
[縀業重興]  
　　金陵訪事人云此間土産以縀匹爲大宗而縀匹銷塲以北五省爲最巨其運售京華者則又於北五省中首屈一指焉自去夏拳匪倡亂省垣縀匹滯銷機坊因之停織邇者和議將成回鑾可望燕趙之多財善賈者咸挾重資來白下訂購各色貢縀以冀捿足先登於是縀業爲之頓興鍾山蔣阜之間又聞軋軋機聲永夜不絶矣 
[京師火警]  
　　京師訪事友人云新正十六日之夜京城崇文門内板船胡同某鋪門外所懸路燈忽然炸裂延燒比鄰日商某鋪及對門某某等店其地歸德人暫轄德兵聞警卽飛馳而至撲救得熄毗連之某茶葉店幸獲保全當火起時有數華人至火塲窺探洋兵疑爲圖刼開槍撃斃二三人餘始如鳥獸散 
[浙省官塲紀事]  
　　杭州訪事人云威坪紹興峽石三釐捐局總辦均届期滿現經牙釐局憲札委候補府呂太守鈺接辦威坪胡太守蔭森接辦紹興葆太守謙接辦峽石均於正月二十二日下札○正月二十四日藩轅牌示長興縣泗安巡檢缺飭請補是缺之何式琦先行赴任分水縣學訓導缺委壽昌縣學訓導黄標調署壽昌縣學訓導缺委分水縣學訓導陳準福調署○省城土藥局總辦由藩憲榮伯衡方伯札委張蒓生太守濬萬接辦○省城製造火藥需用硝磺由防軍局憲札委候補同知陳司馬恩普前赴徐州採購 
[京師錄要]  
　　京師訪事友人云正月某日德界知府格君示諭本界商民自今正起將門首路燈改爲十家一盞給執照牌一張輪流管理十日一輪周而復始並示諭各鋪户每日於門前潑清水三次以清晨正午傍晚爲度弗得偷閒懶惰致干查究○德國某員出示欲售大駱駝五匹馬十一匹願購者至崇文門内帥府園議價美國刻亦出售駝馬願購者至永定門内先農壇論價傳聞皆因不適用故思售去也○今正德界屢次失火傳言某武弁因街上板棚易遭火患擬自崇文門内北至東四牌樓一律拆毁說者謂此項板棚統計不下數百處如果拆毁則受累者多矣○正月十五日有一德兵駕騾車至梁家園騾忽驚逸兵墜於地碾傷頭顱立卽斃命附近居民奔赴孫公園安徽會館德水師第二營喀統領處報信統領飭兵前往舁回妥爲殮瘞十六日日本兵驅重載車行至朝陽門外重滯難行適遇鄉間大車責令將各物命分載鄉人懼策騾奔避撞倒日兵碾傷一足羣兵見之將鄉人及車送交附近公所未知如何辦理也 
[四明談薈]  
　　寗波訪事友人云鄞縣徐蓉齋大令考試闔屬文童旣畢卽牌示正月二十六日接試武童馬射嗣因大雨淋漓馬道中泥濘異常大約須改期考試矣○郡城有書院四一曰崇實歸寗紹台道主政已於正月二十一日開課一曰辨志一曰月湖皆歸甯波府主政一曰鄮山歸鄞縣主政縣主徐大令示期二月初一日在校士館扃試此外尙有孝廉堂亦歸寗波府主政每年二月初甄别刻因學憲將臨故須暫緩也○邇日四鄉相率迎神賽會以資娱樂賭博之風因而大熾是亦爲民上者不可不嚴行禁止者也○市中所用小銀錢向惟湖北廣東兩省所造者其餘一概不收現在每洋銀一元可換湖北廣東小銀錢十角零七分若換銅錢雖有九百一十文之多然其中攙和鵝眼小錢約十之三四貧民受虧誠不淺也 
[皖山春黛]  
　　安慶訪事友人云正月十七日徽寗池太廣兵備道兼蕪湖關監督吳季卿觀察乘舟至省十八日趨詣撫轅禀見撫憲王芍棠中丞旋於二十一日禀辭回署○懷甯縣署禮房書吏秦某承辦學租歴有年所近將某處田租吞没被縣主查出提案研訊屬實禁押追繳○自元宵節後天氣和煖如初夏居民易裘而棉尙汗雨涔涔而下迨十九日之夜忽飛亷怒吼大雨滂沱至翌日黎明始雲散雨收而氣候遂轉而凉爽矣 
 
 

Page 3

 
 
[虹橋月影]  
　　揚州訪事人云郡城打銅巷街某木作主之子某甲性情暴戾動輙揮拳正月二十二日午後清淮幼孩某乙沿街喚賣莩薺甲與之論價一言不合遽伸巨靈之掌迎面猛撃乙猝不及備顚仆街心腰際被對門某飯店淘米缸碰傷以致身死甲見釀禍乘隙奔逃須臾孩父母聞信而來糾約多人擁至甲店滋閙貨物器皿撃毁一空繼復喚同坊保奔赴某泉縣署喊控縣主某大令准詞即於二十三日帶同刑仵吏役臨塲傳訊四鄰坊保旋飭仵役詳加察騐仵役報稱死者腰間穴道壓於缸邊以致氣閉而死餘雖有擦碰傷皆非致命大令親視一周飭即棺殮將在案人證帶回一面仍派捕緝甲到案訊辦○郡城贊化宮左近某姓家女傭某氏於新正某日回家遽被其姑毆撃身死事後鄰右喚同坊保投縣署報案縣主親臨勘騐見死者胸背果有傷痕遂將一干人帶回研訊其姑知事不得了乘人不備飛步奔逃現已將氏之夫兄緝獲倘能由此根追自不難爲死者昭雪也 
[上海官塲紀事]  
　　昨日午前新委保甲總巡朱森庭時府命駕至沈香閣接鈐任事本局書差人等叩賀如儀明府旋命駕詣蘇松太兵備道轅禀見道憲袁海觀觀察並赴各衙門投剌○新委淞滬釐捐總局督辦朱莘伯觀察宜振擇吉昨日接差 
[釋菜盛儀]  
　　昨日爲上丁釋菜之期時交三鼓上海縣汪瑶庭大令松海防同知劉乙笙司馬上海縣學教諭邱廣文次第至學宮明倫堂左則官廳小坐俄而蘇松太兵備道兼江海關監督袁海觀觀察提右營叅將廖楚材叅戎命駕而來由禮生引至大成殿下三跪九叩首然後行初獻亞獻終獻讀祝焚帛諸禮惟時殿以内鐘鼓齊鳴殿以外笙簫迭奏佾舞生三十六人執籥秉翟婆娑而舞進退左右頗中規矩惟堂下所陳琴瑟各樂器則已弦斷徽絶徒飾美觀蓋大樂之亡固不自今日始矣迨望燎送神而更魚方四躍各官相率乘輿而回觀者旋亦星散海濱鄒魯尙有遺風泚筆紀之不猶想見聖謨之洋洋哉 
[上海縣試初誌]  
　　昨日上海縣試正塲黎明縣主汪瑶庭大令會同教諭邱贊思廣文命駕蒞敬業書院升座點名諸童魚貫而入迨點畢扃門卽命題考試並飭典史趙敬臣少尉在院外巡綽以免傳遞等弊約計應試者二百餘名 
[加差嚴緝]  
　　上海縣主汪瑶庭大令上騐屍身已登昨報兹者大令訪聞死者係某防營哨弁因尅扣恩餉被衆勇置死因於昨日加派差役協同原差嚴密緝凶務獲究辦 
[矇請啓封]  
　　去秋本邑西鄉龍華寺奸僧有不法情事經前蘇松太兵備道兼江海關監督浙江巡撫余晉珊中丞查知札飭上海縣將寺封閉兹者香汛伊邇寺中又可大獲其利因矇懇紳董曹某糾約西門外及龍華鎭各店商聯名投縣具禀略稱寺中方丈經理不善刻已另易客僧住持自封閉以來近處生意日衰禀請恩准啓封以冀振興市面縣主汪瑶庭大令諭候禀明道憲袁海觀觀察核示遵行嘻佛寺也而曰市面攸關欺人乎抑自欺乎亦足見奸僧之神通廣大矣 
[女郎候領]  
　　前日松江女郎張鳳珍行至南市馬家廠迷失歸途汛捕陸福帶往二十三七鋪巡防局局邱友林二尹升堂研訊悉有姨母在西南鄉龍華鎭因飭捕役帶往訪尋兹經龍華防局員楊聘候二尹飭地保查得鳳珍姨母某氏刻已再醮不肯收留遂據情函覆邱二尹二尹飭將鳳珍發往某善堂留養俟函追伊父張桂春到來具領 
[嚴懲誘拐]  
　　吳胡氏扭鴇婦王阿桂卽汪桂芬至英美租界公廨訴稱媳婦吳沈氏被伊誘令捲逃出外賣娼求恩訊究讞員張柄樞司馬准詞前晚升座研訊吳胡氏投案訴稱媳婦吳沈氏與兒子成婚後琴瑟頗諧不料鴇婦王阿桂卽汪桂芬時來引誘媳婦惑其言遂潛至伊家與沈文奎作無恥勾當併被携去首飾衣服約值二百餘金兹經小婦人在娼寮中尋獲爲此一併扭案請訊吳沈氏供小婦人被王鴇所愚致有此事今願改過尙乞恩寛王鴇供詞刁狡司馬大怒喝令鞭背二百下掌頰二百下押候交人保去吳沈氏掌頰四十下交其姑領回管束吳胡氏稱小婦人不願領回求恩發堂留養俾知儆戒所需飲食願貼洋銀五十元司馬准之 
[法員瓜代]  
　　駐滬法總領事白藻泰君蒞任三載近以瓜期已屇由去廷召回本國而令向駐日本之領事某君繼其任定於西歴三月二十五號卽華歴本月初六日由日本東京蒞滬白君擬俟交卸後至下月五號附公司輪船回國 
[江南機器製造局紀事]  
　　江南機器製造局總辦潘芸蓀觀察查得局中經費支絀不堪因定於本年爲始擇各廠辦事諸人中操守不謹者一律革除刻下機器廠内已裁去工匠二十餘各其餘各工廠自委員以至工人如因事請假向章以兩個月爲限者今改爲四禮拜如有逾限者卽責成提調報明名姓一律革除不寛稍貸○前因局中地方狹隘不敷展佈經潘觀察購取民田大加推廣並在局前建立鼓樓修築圍牆所費不貲曾經申請兩江總督兼南洋通商大臣劉峴帥奏報在案邇經峴帥委前江南製造局提調王君來滬將廠中所費各項實數逐一查明禀候察奪入奏 
[英美租界公堂會訊案]  
　　工部局洋人控寳山縣書吏張瑞明張永泉私造聯單等情由英美租界公廨讞員張柄樞司馬移提至案會同英總領事署梅繙譯升堂研訊洋人呈上假聯單並張永泉所繕收條二紙聲稱此單實由應文生持來收取地租是否張永泉所造不知其詳請卽訊核張永泉供寳山地租向非小的收取惟去年小的曾經收過至八月應文生遣其夥陸之堂張榮秀逼令小的繕寫洋銀四百二十一元之地租收條一紙後又逼寫八百零二元之收條一紙小的均不允彼等即任意兇毆小的不得已而從之後工部局見單卽問小的是否即收取地租之憑據小的答又寶邑收取地租均以糧串爲憑並無此單以後如何糾葛小的不知叩求明鑒張瑞明供小的在寳山縣署當刑房書吏永泉係小的之兄收租之事小的並不與聞司馬商之梅君以瑞明訊係無干送回寳邑永泉交人保出俟飭提應文生陸之堂訊辦旋由洋人聲稱願將永泉具保司馬准之 
[法租界捕房瑣案]  
　　唐朱氏控龔玉如圖賴欠欵迭經讞員杜枝園大令訊供押追旋由龔兄琴生將銀如數繳案昨日大令蒞捕房升座後琴生偕唐朱氏投案聲稱銀已措繳請將田單契據發還大令著於翌日投公堂候示○金陵某營散勇戴德勝濳來滬上强刼安字營勇陳連捷陳洪壽所領恩餉洋銀十四元案發被獲解經大令訊洪昨日著枷號一月期滿責釋○偷兒徐海松錢錫林曹廷　均經包探解請大令訊供押候分别枷責昨日飭提至案將徐枷號一月期滿責釋錢曹各責一百板卽行斥釋○偷兒張洪清金銀寶均經包探解請大令訊供昨日著各責二百板一併斥釋 
[美租界捕房紀事]  
　　前日下海浦鄉民瞿志賢家失去皮衣一件旋在同族瞿生和家查獲原贓因卽投訴捕房捕頭令包探張阿五將生和拘獲押候解送公堂禀請讞員張柄樞司馬究辦○前晚小竊陳寳林潛至百頓路同昌里某號空屋内竊取窓上玻璃數十方變價使用旋經包探劉光震查獲帶入捕房捕頭令押候解送公堂禀請訊究○昨日午前十點鐘時甬人施阿寳至吳淞路第六百三十八號門牌楊阿林所開粥店果腹不知因何口角互毆後以力不能敵被傷小腹痛極而仆某號巡街捕見之一併解入捕房捕頭見施受傷屬實令送同仁醫院求治楊押候解送公堂禀請懲辦○有女郎新寳者生長春江花月中近傭於崑山路八號洋房某西人宅昨晨忽逃逸無蹤其母某氏疑被同伴小寳所誘向之理論以致扭毆旋投捕房聲訴捕頭令包探劉阿炳查明再核 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　英美租界公堂讞員張柄樞司馬移送陳國香沈朝鑽施佩軒楊潤堂等到縣前晚縣主汪地庭大令堂研訊陳供小的係海門入挈眷住浦東兒子被沈拐賣與楊控之公廨移送案下求即究追施佩軒供小的並未與　同拐求恩明瞿沈供陳自清兒子賣與南市開泰烟館主某甲旋由甲轉賣與楊並不千小的之事楊潤堂供此兒已由小的轉賣與友人大　諭令陳退去施無千省釋楊沈收押所中候提應訊各人到案核奪○葉載亭與族伯葉慶隆爭地涉訟前晚汪大令研訊之下載亭供小的有祖　房屋三間及餘地四分三華　慶隆佔去其半爲特檢出田單呈求公斷慶隆供祖遺房屋各得一半田單雖在載亭處錢糧公同完納此屋現由族　阿　居住並非小的　佔求恩明察地保某甲禀稱屋地曾經勘丈與單串不符慶隆雖帮貼錢糧然無糧串大令判令將房屋一間半准慶隆與阿榴同住其餘統歸載亭管業不准再生枝節○奚陳氏投縣控請騐傷汪大令升堂研訊氏供丈夫土土抱病在家族人岳林將地出賣圍以籬笆欲將小婦人住屋圍入小婦人不允伊卽來家滋擾並將小婦人手腕撃傷大令察得略有微傷諭令退去聽候飭差查明提究 
[南市捕房紀事]  
　　本邑南市保泰馬頭划船婦張顧氏早喪所天近被族人周張氏及周小福欺侮因奔赴捕房泣稱伊等逼令改嫁求恩援手等情捕頭倩水巡丁將周傳到押候解送馬路工程局禀請總辦葉孟紀司馬訊究○前日有衆流氓在南市大馬頭爭放風筝以致口角三十九號巡街捕向之喝阻衆流氓膽敢與捕爲難旋經他捕兠拿得以拘獲甲乙丙三流氓帶至捕房捕頭令押候解送馬路工程局禀請訊辦 
[英美租界公堂瑣案]  
　　英商祥茂洋行主控宏源洋貨店私賣僞牌舥皂讞員張柄樞司馬飭包探張才寳協同五十四號西包探將宏源執事人張雲公韓永貴王春生拘獲昨晨會同梅繙譯升堂研訊祥茂主人投案聲稱本行出售肥皂分爲頭二等均有定價今宏源將次等貨私印頭等牌號混售與人於生意有碍請卽嚴懲張韓工同供稱此項肥皂由掮客求售並非自製求鑒司馬商之梅繙譯判罰洋銀二百元充公○某洋人控細崽王春福行竊大菜刀三十病及各式刀义王堅不承認司馬著某包探帶回捕房查明情節於禮拜五解案復訊核奪○順大西酒肆細崽秦阿根竊取某洋人之匯豐支票一紙私自簽字支銀被洋人查知訴諸捕房旋由包探李四春拘獲解案某洋人投案聲訴前情秦供此票在洋人房内拾得同事洪生云係無用之物旣而小的倩友人陶子清觀之陶遂代爲簽字持往支銀司馬著仍帶回捕房候傳洪生到案於禮拜五訊奪○吳德財竊取陳言卿家綢馬掛一件經包探王四福拘獲解案請辦司馬判責一百板贓給還失主○王阿三竊取嚴壽堂家木一株經包探張阿五拘獲解案請辦司馬判責二百板枷號一禮拜○日前王張氏王金枷投捕房訴稱王德忠李芳攫去衣物昨晨由包探趙銀河解案禀稱王金標與王德忠等均係江北車夫王金標前與藩翠寳姘識後又姘識野鷄妓女王張氏前日賭負王德忠洋銀若干德忠帶同　翠寳往索王張氏忿甚投訴捕房　翠寳供稱王金標前爲車夫與小婦人姘識衣服日用均取之於小婦人不料近又與王張氏私姘將小婦人置之不顧前日不知在何處賭負與王德忠李芳二人偪令小婦人代還小婦人不得已爲之　保後王德忠向小婦人催索是以領至王張氏處並未攫物求鑒王德忠等所供略同司馬判將責潘翠寳手心二百下王李各責三百板交保開釋 
[煦物皆春]  
　　頃承餘姚陳光榮善士因令祖母百歲陰壽求資冥福助陜振銀四兩三錢七分七釐又梅花書屋洋銀五十元生記二十元陸升大十元生升記二十八元程耕心堂銀五兩洋銀五元當此灾歉頻仍籌資匪易空拳隻手不硃畫餅充飢濟困扶危竊願貧糧慨贈乞登報尾敬告仁人　上海六馬路仁濟善堂籌振公所施則敬等謹誌 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　岑春煊片再准統領西安安定馬步全軍新授新疆伊犁　總兵馬安良　稱馬步八營每月操練應需洋藥五千斤洋火三十萬枚　九四萬顆皮紙三百合請即照發以資操練等因臣已轉飭善後軍裝局如數借領應用在案惟是陜省軍火不裕欵項奇窘馬安良所統八管此次及以後應用軍火惟有懇恩飭部撥發價銀值以憑分别購製又西安駐防滿營添練洋槍步隊常年由北洋請領槍藥一萬二千磅大銅　八十四萬粒五錢鉛丸五千六百廿五斤現在北洋軍火無出暫由陜局分季支領俟事平後仍歸北洋請領業經西安將軍悳銘等具摺陳明在案並　俯念陜省力實不支一併飭部撥欵以上兩處軍火所需儒值各若干俟奉旨後再行分月分季查開明悉隨時咨明户部撥給銀兩以備應用所有請撥安定營及西安滿營各軍火價值緣由理合附片具陳伏乞聖鑒訓示謹奏奉硃批户部議奏欽此 
饒應祺片再陜甘總督臣魏光　前在陜西巡撫任内將其女許字臣第四子增貢生風璪爲婚彼時各不相轄毋庸廻避現在魏光　奉旨補授陜甘總督查督撫兒女姻親例無廻避明文惟新疆係陜甘總督所轄省分巡撫例歸總督節制不敢不據實陳明應否廻避之處　合　片具奏伏乞聖鑒訓示謹奏奉硃批另有旨欽此 
奎俊片再查川省官運局每年撥解雲南省協餉銀六萬兩抵捐銀二萬五千兩鹽稅　銀一萬四千兩練餉銀二十萬兩前已解至光緒二十六年春夏二季止在案兹據辦理官運盬務補用道華國英會同署布政使夏峕鹽茶道　元普詳稱所有本年秋季分應解協餉銀一萬五千兩抵捐銀六千二百五十兩冬季分應解協餉銀一萬五千兩抵捐銀六千二百五十兩秋冬兩季應解鹽稅釐銀七千兩三批練餉應解銀五萬兩四批練餉應解銀五萬兩均於征存鹽引稅羡項下照庫平分别撥出於本年十一月初十日發交雲南駐瀘催餉委員陳埠承領轉解　南藩庫交納以濟要需再前准雲南藩司電致官運局代辦四川藩庫銀二萬七千兩解費一百四兩六錢三分已在三批練餉銀内照數扣除合並聲明等情詳請具奏前來除分咨查照外理合附片具陳伏乞聖鑒謹奏奉硃批户部知道欽此 
惲祖翼片再查浙江省報解光緒二十六年第四批地丁京餉銀五萬兩因道阻折回上海電商大理寺少卿盛宣懷轉交通商銀行　解京赴都部投納經前撫臣奏奉硃批著户部查明辦理欽此欽遵在案嗣經盛宣懷咨覆京城尙未收回不能匯付隨經派員赴滬仍將餉銀提回復由司飭委候補知縣瞿世琥英山管解赴滬附搭輪船至漢口取道讓陽解赴陜西省城行在户部投納等情詳請奏咨前來臣覆查無異除分咨查照撥護並取起程日期咨報外謹附片具陳伏乞聖鑒謹奏奉硃批户部知道欽此 
護理陜甘總督甘肅布政使臣李廷簫跪奏爲部撥各省閱協濟光緒二十六年甘新兵餉途限欠解　鉅並界閩兩淮舊餉未清情形竊迫懇恩飭部再行嚴催赶速籌解以顧邊防恭摺仰祈聖鑒事竊查甘肅新疆兩省曁伊塔寗夏凉莊等處滿營西寗靑海王公俸餉等項由部共撥銀四百八十萬兩内除山西並河東道兩處改撥董軍專餉銀八十萬兩　解交收外實應解甘統收分撥銀四百萬兩部章統限二十六年九月底止掃數解清現期早逾只陜西河東道湖南安徽等處解清其餘各省報解僅止六成閩海關絲毫未解經前督臣魏光壽於本年十月十五日具奏欽奉硃批著户部嚴催各省關迅籌撥濟倘再任催罔應即著該部　名奏叅欽此欽遵轉行去後覆據署甘肅布政使番效蘇詳稱遵查甘新協餉係各軍計口授食之需屢經裁節常年按限如數解清通盤核計每年尙不敷銀五萬兩之譜全恃年前豫解三成及各項報部候撥銀兩騰挪接濟今夏順直用兵派軍入衛並鄒董兩軍馬鎭安良添募餉帮籌借陜省以及挪解行在各欵均屬意外　　爲常年所無之項遂將司庫例存各欵搜羅一空時届深冬正報收豫報次歲三成銀兩之時而本年協餉至今尙短銀一百五十餘萬兩未解滿　　　各營疉催本年秋冬二季半年糧餉刻不容緩司庫無欵應付若再遲之又久萬一因飢　出事故番回秉隙尋仇邊愕曷堪設想本署司戰掌度支明知前司詳請奏催甫奉諭飭嚴催行知而復爲此瑣談者實因　欵撥　無期　　待炊情形危迫移緩就急不得不仰望於仁鄰等情繕摺詳請奏咨前來臣覆核無異除將清摺咨送户部查催外理合恭摺具奏伏乞皇太后皇上聖鑒飭部分催赶　　解以濟邊防而免貽誤不勝虔誠　盼之至謹奏奉硃批户部知道欽此 
李廷簫片再臣於十一月十五日接護陜甘督篆前暫護督篆之甘肅按察使何福堃當護篆時業經前督臣魏光　奏委鎭迪道兼按察使　潘效蘇署理布政使兹何福堃交卸護篆自應回按察使本任署按察使甘肅蘭州道黄雲亦應飭回本任各專責成除分别檄飭遵照外理合附片陳明伏乞聖鑒謹奏奉硃批知道了欽此 
俞廉三片再據湖南布政使胡廷幹詳稱據瀏陽縣申報前任湖北巡撫　繼海籍隸　縣光緒二十四年七月裁缺卸事後遵旨回藉兹於二十六年九月十二日在籍因病身故由該家屬呈縣申司等情據此除咨吏部查照外　附片具陳伏乞聖鑒謹奏奉硃批知道了欽此劉坤一片再前因防務戒嚴省垣地方遼闊文武各員分駐較遠遇事傳商深慮稽　當飭分叚安設德律風由線傳語以期呼應靈　計用工料銀二千九百六十三兩有奇每月開支傳語司事人等薪費銀九十四兩均在江南　防欵内撥發彚入官電經費造報兹據金陵官電局道員郭道直造册詳請覈銷前來臣復覈無異除將清册分咨户工二部　照外　合附片具陳伏乞聖鑒敕部查照謹奏奉硃批該部知道欽此岑陜煊片再臣部威遠各營旗現時常操所需軍火經臣飭陜西善後局照章給發惟此項軍火價值未在光緒二十七年分估册以内　　飭部先行立案以便隨時將用過軍火價值核實報銷除咨部外謹附片陳明伏乞聖鑒謹奏奉硃批該部知道欽此 
太子少保頭品頂戴兩江練督臣劉坤一跪奏爲揀員請補外海水師叅將員缺恭摺仰祈聖鑒事竊江南外海水師川沙營叅將徐傳隆開缺潰缺接准部咨係題補第二輪第七缺應用儘先人員行令照章揀員請補等因伏查是缺叅將有管駕艇船督巡洋面之責非久歴風　熟悉沙線之員難期勝任臣於外海水師各員内逐加遴選查有總兵銜儘先補用副將外海水師掘港營游撃韓元孔年五十五歲湖北黄　　人由武童投效水師隨剿出力洊保以叅將儘先補用並加副將銜借補海門營中哨守備於任賴捻投肅請案内出力經前湖廣督臣李鴻章　保同治七年八月初九日内閣奉上諭著以副將儘先補用並加總兵銜欽此歴經調補通州營前哨守備升補通州營右哨都司各缺光緒十二年請補掘港營遊撃十六年八月請咨赴部引見奉旨著准其補授欽此經部給劄祇領到任該員熟悉洋面巡緝認眞以之　補是缺叅將洵堪勝任核與定章限制相符合無仰懇天恩俯准以總兵銜儘先補用副將掘洪營遊撃韓元孔借補外海水師川沙營叅將員缺實與營伍洋面均有裨益如蒙俞允俟部覆至日即行給咨送部引見以符定制除飭取履歴咨部查覈外謹會同江南提督臣李占　恭摺具陳伏乞皇太后皇上聖鑒訓示再所遺掘港營遊撃應請扣留　臣另揀水師合例人員請補合併聲明謹奏奉硃批兵部議奏欽此 
 
