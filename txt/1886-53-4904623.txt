# 1886 - 53 - 4904623

 

Page 1

 
 
[江左校士錄出售] [  申報舘主人啓]  
　　黄漱蘭宗師玉尺高縣冰壺朗抱程才江左士論翕然去冬彚刊各屬所取文賦詩詞經解策論名曰江左校士錄本舘取而譠之見其根經据史　古茹今詞華則庚抱兼長考訂則許鄭是式有體皆備無美不臻洵近科試讀中不可多得之本亟思公諸海内同好以備伏案　摩因侖手民以五號鉛字排印圈點則悉照原書校對無訛裝潢盡美准于本月二十一日出售分裝六本收回工料洋五角諸君子有願奇文共賞者乎　向本埠　昌及各外埠分售處購取可也 
[六十八號畵報出售] [  申報舘主人啓]  
　　第一樓茶室當四馬路之衝對門間壁皆妓舘初九夜三點鐘遭回祿時妓與客聞警起身倉皇奔避其最近之定安里中益覺披衣不及情形尤爲狼狽特圖之以告治遊者之切宜自愛准於二十六日出售仍送淞隱漫錄圖說一則附於畵報之末此布 
[論中西貿易]  
昨論中西巧拙略及茶務猶未暢所欲言在赫君爲中原大局以絲茶二者爲利源自應實事求是以圖久遠亦屬一片婆心特其中非盡由駔儈好行作僞自有不得已而爲之者雪窗無事爰伸紙書之按赫君原函查茶葉一項近四五年來華商備售於外洋者貨色日低一日在華商祗以茶爲外國必需之物雖工料之减亦一樣見銷而利自較前爲多不知如此爲利寔與業戶大有損礙該華商等須知尙有他處亦能作茶也除日本通行各國之茶不計外印度新種之茶日多其茶炮製甚工不但高茶日增各處欲用此茶者亦日衆華兩不知整頓深恐數年内所銷之茶日見其微矣查去年中國茶售於外國者以斤兩計統有二百兆斤之數復查去年印度之茶往各處者有十六兆斤西倫茶往各處者有二兆斤之數而今年印度茶則增至十九兆斤西倫茶增至四兆斤若以數年思之該兩處並未有一斤之茶而數年後則出售若干若再數年後不知凡幾矣中國以茶爲重若華商只知减工偷料而爲獲利之謀恐於中國生意不能無大妨礙也云云此書於上年九月間經總理各國事務衙門咨南洋通商大臣札道轉飭各茶業會館董事准此在案夫倫工减料實堪痛恨不加警飭則年復一年勢必至銷數日微利源日窒獨無如西人之欲貪賤價何利之所在人盡趨之豈不願久遠馳名漸推漸廣惟工旣精矣料旣選矣及售諸西人價値則有减無增每至暗虧其本無從覓利於是圖其重則糁以石膏焉亂其眞則攙以柳葉焉積習相沿驟難挽救推之絲業亦猶是耳何可專咎夫華商哉且夫中國之銀錢以外洋爲漏巵者莫甚於鴉片烟大土小土以來自印度者爲隹甘之如飴趨之如騖雖嚴刑峻法不能除近亦稍稍衰矣其衰也非因戒者之多也以貨色之日低捐厘之日盛物極則反理有固然而又川土台土象山土徐州土碭山土中原所種植者名目繁多日甚一日更數十年之後安知不土之自印度來者遂無人過問耶盖欲貪賤價者不獨西人卽華人何莫不然處今日而謂煙不必禁固爲偏見然而天意之循環利源之通塞固有非人力所能主持者無干不陂無往不復其由盛而衰由衰而盛者豈唯烟哉亦豈惟茶與絲哉卽洋布一宗問之西人其最佳者每疋須銀四五兩西人自爲服用華人以其價昻也無問及焉可知茶葉之産於中土者非無精其工非無選其料特此等貨物轉嫌具價之過昂雖有而無人問及或明知其美故抑其價使待售者不得不售以速轉運而成本之折閱者多矣其奈之何或曰貿易塲中惟憑信字無分乎中與西也通商開埠以來西人則多多益善事事認眞不欲欺人而人轉欺之或姑故以售其欺報人則但顧目前不防後患輒想欺人而人不受欺且反以欺乎已一欺一信判若天淵而利源由此而不通焉天意由此而莫測焉是說也余未之信要之華人之所以取信於西人者荼葉湖絲爲大宗西人之所以取信於華人者鴉片洋貨爲大宗使華人能顧全大局力振頽風茶葉湖絲眞實無私而不能减價庶西人亦知中國之人以信爲重不至爭爲𧸛鼎藉獲蠅頭而於鴉片洋貨諸端亦復精益求精久而不變於中外利源並行不悖毋徒責華商之不信焉然乎否乎必有能辨之者 
[本館接奉電音]  
　　昨接在京友人飛電傳來本月二十四日諭旨二道敬謹譯登○正月十十四日奉旨貝子奕模着管理武英殿事務欽此同日奉旨岐元現在丁憂成都將軍着托克湍暫行護理欽此 
[欽派知貢舉]  
　　昨日又接京中來電藉悉會試知貢舉業已明降諭旨派定烏拉布廖壽恒云 
[葡法聨姻]  
　　大西洋國皇之太子以監國之尊位當授室之佳期今年新正七日與法國某公主諧百年之好兩美旣并六禮斯成詩賦桃夭粧催梅點喜可知已 
[金山要電]  
　　十七日香港東華醫院接舊金山中華會館電稱美國人攻擊我華人之作客於其地百焚燬財物計値金錢五十餘萬死傷人命不少今華人於此恐懼交并殊難安業請將此事刊佈長紅使華人得知切勿再往並求電禀粤督張制憲及知照羊城愛育堂庶得廣傳等情聞此會舘又己電禀總署大憲乞其作主矣 
[星軺抵港]  
　　客冬張樵野星使由滬握節赴嶺南本舘已錄登報牘兹悉新正某日得使先派隨員至香港擇定行轅憲節旋於十九日戾止本擬卽坐東西公司之奥司宴力輪船取道舊金山赴任嗣以港中公事旁午大約須附下次輪船就道矣 
[藥局飛灵]  
　　去臘二十七日午後常州府屬烏溪鎭火藥局無端失愼轟然一聲房屋頓毁磚瓦器物飛入半空離局數箭地有一古刹當火發時精藍梵宇盡化灰塵隣近民居十餘家亦皆波及河中所泊護局砲艇擊成虀粉惟存一舵斜擱灘邊富經地保據實報官次日下鄕履勘則瓦礫中殘胔敗骼血肉模糊距局五里餘某姓桑樹枝上絓住人頭兩顆并女子金蓮局中放有鐵錨一具重數百斤至此竟不知下落詳稽該局執事及局外居人斃至二百七十餘名口之多誠慘矣哉益聞錄詳記其事如此本舘因略加點竄綴於簡端 
[噩耗驚聞]  
　　漢臯友人來信云刻接楚南歸鴈驚悉前黔撫黎大中丞培敬在籍仙逝其守日則尙未詳知也 
[委員提調]  
　　學憲定期二月初五日按臨蘇屬舉行歲試云云前已錄登報牘兹悉學憲提調　現　委定嚴伯雅太守代辦其文武巡捕亦由首府開單送派矣 
 
 

Page 2

 
 
[憲示照錄]  
　　署廣東布政使司蕭廣東通省釐務總局爲曉諭事竊照本省洋藥釐金帖餉海防經費膏厘四項日短一日椎原其故皆因走漏過多巡緝難於遍及因之短絀日甚補救苦於無方現奉督撫面諭亟應另籌辦法招商承充令其繳銀八十五萬兩給諭之前先繳銀一十萬兩作爲按餉再行開辦等因奉此本司道當堂卽遵照懸牌招商辦理光緖十一年十二月二十一日據商人黄昌禮李嘉謀易子和何祥光等禀據竊查廣東洋藥厘金帖餉兩項向由官辦海防經費熟膏厘金兩項因前商黄進源創始承辦繼而虞齊政又禀繳接辦後因餉項過重商民未敢肩承洋藥遂歸官辦今値籌防需餉大憲熟權輕重通融籌辦復有准商承辦之議前彭蘇二商承辦均以嘗試獲咎兹蒙先後牌示洋藥四項招商承辦每年繳銀八十五萬兩先繳按餉銀一十萬兩除緝私輪船經費及一切雜用均由該商自備本局不認分毫小月不准扣建承辦年限聽商自定至少亦須辦滿兩年方准退辦如承辦已及兩年該商自願退辦並不准短交月餉卽將按餉原數發還决不短少絲毫如有願承　 
辦者具禀之日起限十天内呈足按餉至期不繳卽將原禀註銷如有兩商爭承以先具禀繳銀者承辦以示體恤等因商等素業洋藥生理於稅厘事宜　經閱歴據示遵辦禀承全省厘金帖餉防費厘四項包繳以六年爲期每年正餉洋銀八十五萬兩按月均繳遇閏照加小建不扣其抽收章程悉照官廠舊章以符定例六年辦有成效另禀續辦如年期禾滿餉無少欠惟免更易他人以恤商終始滿兩年商等辦理不前禀請退辦情願將按餉充公免資牽累如辦滿兩年商等告退或辦未滿期洋藥統歸官辦請將按餉如欵發還准由餉項抵扣以恤商艱如蒙恩准請於示諭之日先期通飭各洋藥厘廠委員截抽交辦並咨明關憲投知各關廠及分札各府州縣地方文武一體聨絡照應並應需辦公大小委員由商等禀請發委以資得力其委員薪水司巡薪粮及緝私輪船公費用等項係商等自行備支不在該繳餉内開銷俾歸核實至於緝私輪船向由官給兩號交商領用其輪船經費商等自備若船不敷分巡之處再請添撥庶實餉旣有責成公事可無妨碍今備現銀一萬兩隨禀繳呈倘蒙准予承辦卽遵示十天内將按餉十萬兩扣數繳足該銀係按餉存庫於辦至第六年内分十二個月扣回伏乞仁恩照准發給示諭俾商等　遵開辦本司道等查該商所禀繳餉數目及按餉銀數均與懸牌所定章程相合内有不協之處業已逐條開列分别准駁飭令該商遵辦該商亦已遵行所有按餉十萬兩已於十二月廿八日繳至司庫自應給諭准其開辦除分别詳報移行給諭外合行出示曉諭爲此諭洋藥行各商販人等知悉　 
嗣後爾等販運洋藥務宜將厘金帖餉海防膏厘四項赴商廠遵照完納毋得稍稍偷漏該商等亦不得額外加抽各宜凛遵毋違特示 
[禾中近事]  
　　九里匯鄕間某甲娶妻而美然家計甚貧幾於塵生甑底日前甲病殁無以成殮而鄰村某乙作疾雷不及掩耳之計突率數人將甲妻搶去强令交拜衆人不服禀請秀水縣究辦朱邑尊卽飭差役將乙拘到押候訊究搶孀逼醮律有明條鄕民狃於積習往往故意違犯想賢有司维持風化必當懲一以儆百也○禾城各店鋪大半於十八日開巿是日清晨爆竹之聲通街徹巷不必聽流鶯百轉而已覺千門萬戶皆春聲矣○上年各藥鋪以收帳不齊虧本不少今年重整規條於十九日在郡廟演戯一臺嘉秀兩縣署於二十廿一兩夜然放烟火曼衍魚龍之外又有銀花火樹之觀一時士女如雲頗有春臺景象○南堰鎭萬順燒酒行用一棧司年逾五旬今年因事辭歇該棧司因欲另覓枝棲故仍躭擱行内十七晚照常安寢至十八日午刻尙未起身同伴疑之揭帳看視則氣已絶而體已冰矣一夢竟成千古豈非怪事○傳聞硤石鎭日前失火燬去房屋甚我并焚斃一老嫗其細情容俟續述○元夜得雪至十七日始霽北麗橋下水仍乾涸來往貨船仍虞擱淺諺云春雪連綿河底向天誠然 
[松郡雜組]  
　　元宵燈節遇雪阻興李質堂軍門遂亦嚴諭各營勿許賽燈擾事嗣後閭巷間雖仍有龍獅魚蚌各燈巳寥落如晨星不復如前日之興高采烈矣惟西門外賣魚帮用綵紥成白龍一條栩栩欲活一時從而和之者頗不乏人嗣與皮匠幫爭奪龍頭相持不下遂各揮拳打散而龍亦見首不見尾云○姚少讀太守示於正月二十四日甄别雲間求忠景賢三書院生童借校士舘扃門𨳩課想其時無譁戰士銜枚勇下筆春蠶食葉聲不知誰奪錦標者○古之行軍者育春狩之令其卽今之迎喜神乎提中軍王叅戎有圭牌示於正月二十八日迎喜神想届時必有如火如荼之盛也○日前西門外嶽廟間壁聚源土行内突來洋藥局委員率同巡丁數名起出私土幾件遂卽解送婁署議罰 
[營口春鱗]  
　　營口巿例以臘月二十三夜亂行亂行者無論何貨均往老爺閣下大街上攤賣其價較平時八折七不定一律現交不意去年二十三夜後各物步步昂貴故窮民度歲維艱云○去冬因道路多梗奉軍各防營均撥五成隊分赴要道巡邏行人咸頌德不置至歲底聞共獲盜賊三十餘名馬十餘匹均解省垣由發審局研訊盖軍憲恐其中或有寃屈也據途人傳言所被獲者眞盜寔鮮防軍以不能在營度歲風餐露宿心多抱怨故見形跡稍有可疑者卽拘繫之○左軍門屢求軍督憲給咨代奏引見軍督憲以軍門在奉有年際此整頓防務之時未便遽易生手再四挽留約以今春當爲奏請故軍門於去臘二十八夜同耿張兩統帶晉省賀年順便交缷奉軍統領全營翼長事宜其接辦者爲何人刻尙未悉或謂耿鎭軍當可庖代耳○新春天氣晴和冰雪漸化商民謂是豐稔之兆○營口海防廳寶鎭東司馬岱履任業已八年鋤莠安良其善政不可以更僕數詎今正初九晚竟因病出缺闔屬商民聞信靡不揮淚任内公事例應正任牛庄巡檢郭雅泉分司代拆代行惟因尙未開印舊案經寶司馬於年底一槪訊結所以道憲卽詳請省憲委員接署　 
[盜案述餘]  
　　去冬江甯縣屬秣陵關附近張姓家黑夜被劫事後緝獲各犯訊明情節較重者二名駢首巿曹一切絀情陸續照登前報兹復悉該地實爲祿口鎭盜夥共十二人拿獲時一盜途次呑烟未曾到案一係張姪分贓後卽已遠颺其餘十人於十一月二十二日獲解五名一爲長沙李全勝又名劉客春一爲湘鄕李子宜一爲衡山左福田一爲湘鄕王慶春次日復獲五名則湘潭沈河清陳蘭亭長沙張洪勝湘陰屬保生壽州李玉喬刑訊之下僉供向在福建防營當勇裁撤後悵悵何之一日路遇張姪云亦在營遣散將歸金陵遂結伴同行張姪因往日向叔索借不遂挾有嫌隙至此向諸人甚言張翁多金誘至其家夥劫云云歴歴供明毫不諱飾桂邑尊據實申詳曾制軍制軍本欲一并處决以彰國典而儆奸回經首府孫太守婉切羅求暫開三面之網始允分别懲治旋於十二月十六日將爲首之李全勝王慶春二名綁赴水西門外先行正法王卽前所紀鬁鬁頭殊强項者也此外劉等八名仍寄監中俟獲住張姪後再行按律核辦 
[攫洋被獲]  
　　如臯某號以洋蚨四百元託莊船戶孫義和寄至鎭江德成昌綢縀莊收領十九日行抵瓜洲口適値飛廉作惡江中雪浪拍天南北對渡船隻咸停泊守候風止始可開行京口義渡船亦各升旗禁渡孫雖欲隨帮泊守因代寄之洋急於應用勢難稽遲正在躊躇間忽見江干聚集二十餘人亦欲南渡者卽合雇大號江划一艘開行孫亦附搭焉孫之妻以孫近抱微疾沿路殊不放心因倩同帮船戶宫姓偕往及船開至中流孫以所帶洋蚨殊覺重累卽交宫姓代藏宫以肚兠較小僅容二百元尙有一半暫放袖内詎一傳遞間已被同船之湖南客四人覷見及傍南岸義渡碼頭四人聲言有錢數百爲人所竊當向衆客一檢各客佯若不聞紛紛登岸而孫與宫被四人攔阻旋於宫袖内將洋二百元搶去二人先行登岸尙有二人在船與宫爭扭欲搶其肚兠内之洋宫以手緊揪一人之衣領致被咬傷右手鮮血淋漓孫與宫大聲呼救幸江快與脚夫多人俱立碼頭上聞聲下艙救應一面派人尾追已上岸之二人同時獲住卽將孫宫二船戶及湖南客四人一併送至義渡總局經局員 
 
 

Page 3

 
 
張君訊知湖南人爲郎張周龔四姓在郎身畔搜出洋二百元並鐵鑿一柄中有張姓自稱爲瓜洲水師營勇偶爾同路實非一黨具餘三人皆穿拆去圓補之號褂且有人見若輩被獲時曾將小刀一柄擲於江中張君以案情重大隨飭解縣究辦着孫將追獲之洋先送德成昌未搶去之洋待到縣質証後再行發還至縣中如何判斷容俟續述 
[敲詐比邱]  
　　永定寺在姑蘇鐵瓶巷中相傳香山老人刺蘇州解組後间僑寓於此誠千年蘭若也赭宼之亂盡付劫灰前年有苦行僧結茅募建經常州費又亭觀察廣結善緣施捨巨資重建山門大殿現住持守嚴僧卽該僧之法嗣和撞耶和樣耶和暢耶俱不得而知惟見其靜叅禪悅香火緣深所謂舍衛夫人未麗夫人時有入叢林而聽法者日前廚役榮春山之妻寍波嬭嬭欲求楊枝一滴水消除阿芙蓉瘴遂入寺叩　 
求和尙傳給良方不提防掛單僧恒修與香工楊大心暗地知會地痞肉店小弟明瓦阿四等紏合陳少松及曾充武巡之楊裕昆率領醜類分前後門一擁而進恒修即導之入房楊弁則把守房門指揮衆人將僧及婦褫去衵衣綑諸床上隨誣以穢語勒令僧書立筆據索詐洋五百元僧對以青天白日並無曖昧之情况瓶鉢蕭然安得有此巨欵諸人遂遞减其價由毛詩之數降至番佛一百尊僧仍不允一時風聲漸布遠近聚觀者多至千許人總巡蔣明府一桂聞信查拿寺中傭人亦奔赴費宅哭訴栽誣紥詐各情各人見事不諧相率鼠竄旋由局差協保將肉店小弟明瓦阿四獲住解局明府略訊端倪卽令移縣辦理僧則具禀剖辯緣由至夜馬漁珊大令會同蔣總巡根訊各情將陳少松小弟阿四等痛責枷示楊弁則暫送閃叅府處聽候回明上憲核辦一面將僧嚴加申斥令其嗣後務須恪守清規勿容婦妇入廟並諭春山將妻管束不得出入僧院所有衣飾分别給領且責成僧根尋恒修楊大心交案嚴懲昔如來被摩登女攝入媱席得悟楞嚴妙諦今該僧一遇藥叉變相卽遭縲絏之災豈過去因中有此一重公案歟眱 
[襄垣瑣述]  
　　蕪湖新關洋務提調兼辦洋藥稅局事宜沈輔廷直刺烺在皖二十餘年前曾權甯國府篆措置裕如深爲上游器重現奉吳健帥催調補行引見卽須晋省領咨所遺洋務一差現經梁小若觀察札飭同知銜候補知縣長白文明府瀚接辦○皖南各屬新舊舉人應禮部試者近日俱至蕪湖候輪北上行見杏苑春風馬蹄得意直指顧間事耳○去年售土洋行開至三十七家嗣因包梲後生意清淡又鑒於匯泰之覆轍各行相繼閉歇現在僅存包稅十六家照常貿易○春雪過多巿儈居奇龍斷以致米價飛漲每石約二元六角以外青菜每斤亦須青銅十數文蔀屋小民欲如范希文之齩得菜根亦殊不易也○長江各路赶恩關船隻現均萃集江干守候蕪關查騐江邊眺望但見帆檣如織并聞歲除元旦等日江中風浪甚大揚子江頭趕關船隻多有遭風覆溺者○元宵後蕪巿各行店之開張貿易者寥落如晨星其已經開張者亦因生意清淡减去夥計是以爲人作嫁者尤覺難覓枝棲也○貴隖樵文宗定於本月二十四日自太平府起馬按試甯國廣德兩屬想童子軍又當磨厲以須也○十九晚二鼓時河南南街李姓雜貨店忽然失愼火已冐穿屋頂幸爲時尙早後門又是大塘隣佑聞警爭來澆水拉檐得卽烟銷火滅 
[另闢名園]  
　　本埠法國公廨本在洋涇橋南素有花園一座樹木葱蘢可資游眺有樓五層高矗雲表卽係總領事住處其聽事處則在後面靠法馬路闢門出入自建造以來屈指二十餘年洋場所造房屋十餘年後卽不免傾欹法公廨當盖造時工料頗爲堅固故雖屢閱星霜層樓猶歸然獨峙去年法總領事以屋瓦滲漏不可安居遂在英租界中賃屋暫住而舊時公廨幾至鞠爲茂草今聞法工部局各西董議在該處動工修葺改作公家花園與英界大橋堍之花園無異可以任人遊玩從此荷花香裏又多銷夏之區矣其領事公廨想亦當擇地重建也 
[險被脫逃]  
　　松江人某甲平日信奉天主教娶婦某氏不安於室每與游蜂浪蝶給不解之緣甲知之而無如何日前婦忽逸去甲卽報知新北門外天主堂經梁神甫函逹法捕房捕頭卽飭包探查緝嗣在英租界寶豐里某屋將婦尋到送歸天主堂方謂合浦之珠旣返樂昌之鏡可圓不料婦野性難馴一轉瞬間又被脫逃復由教堂致信捕房飭包探再查包探偵知婦匿在二洋涇橋西首臨平里内馳往掩捕婦一見包探卽匿身床下包探入室後四顧無人正深疑訝忽聞床下有瑟縮聲拽而出之則卽該婦也遂解押捕房婦之屢獲屢逃幾如鷹之脫鞲魚之縱壑但不知甲有術以禁錮之否 
[滬濵談屑]  
　　署高郵州知州謝湛卿刺史因公來滬暫寓英界三洋涇橋泰安棧定於今日起程返署○昨午英廨公差某甲忽發冷痧跌仆于地急爲療治漸漸復蘇因卽舁歸家内聞其父年逾半百祗此一子覩此情狀幾至痛不欲生云 
[研訊搶妻]  
　　前報列姚大寶赴縣控唐關慶紏黨唐錫山等搶攫伊妻陸氏向阻被毆一案莫邑尊准詞飭提關慶已挈陸逃之松郡差役遂將錫山並關慶之子阿大提案前晚庭訊錫山供稱素業耕耘關慶係堂兄搶婦之事小的並未入黨實係被誣邑尊謂然則爾可知關　因何搶刧該氏答稱關慶前曾欲娶該氏其母早經　洽嗣因族中不願遂將該氏許配大寶關慶不甘是以紏人去搶邑尊見阿大尙未成丁隨卽釋去復鞫錫山仍前堅執遂着暫行交保候關提關慶等到案核訊 
[紅友累人]  
　　前報紀某甲向源茂酒沾沽飲醉後闖入店主女兒臥室云云兹悉甲係紹興人田貞亭向爲雜货店夥送局後經馮蓮士刺史提案詰訊田稱素來安分不敢爲非此次寔因酒醉所致刺史著笞臂五百板以儆嘻此豈田之過哉特紅友累之耳無端受苦寃哉尊臂乎 
[抗傳受責]  
　　法華司查得東鄕一帶時有無主之棺暴露郊野因傳各該圖地保一律代爲埋葬詎十三二十兩圖地保金尙華楊信卿抗傳不到遂移請上海縣飭差傳集金楊兩保送交司署各笞四百板以爲藐視官長者戒 
[來信節登]  
　　日前有自稱懷疑子者投函本舘云初四晚路經城内廟前街見一孩危坐街沿旁有一人詢厥緣由孩言日間出外嬉遊夜深不能回去其人卽以姓名住址問孩言姓嚴父親少峯住南巿棕榻店樓上語畢其人將孩帶去予疑爲拐販也者尾具後見其擕至鄂王廟囑司鼓者送回嚴家孩不肯其人遂囑司鼓者安排是孩臥樓上且俟明日送回予至此疑益甚私詢其人繄誰司鼓　曰此係稽查城廂内外保甲委員章衡齋老爺所派暗巡也予乃恍然以悟默然以思喜而雀躍曰巡員如此認眞眞地方之福也請登貴報以誌頌　可乎 
[遺燄自滅謹助山東春賑]  
　　商書曰若火之燎于原不可嚮邇尋繹其詞不喻以他物而獨喻以火可見厥勢猛烈撲滅爲難無論家居巿肆亟宜思患豫防勿以父老常談而聽之藐藐焉接誦太倉小月池劉公館來函得悉夜深人靜燈火燒穿几面洞大如盆旋自熄滅感荷神佑寄來关十元拯濟山東春賑屆時彚寄云云足徵德澤緜長弭災良易不勝抃賀還荷移賑山東愈見恐懼脩省無時或弛彼蒼當諒具苦衷而隆之福也勸懲交盡佩服弗諼肅此佈覆虔請褆安伏希澄鑒不宣上海北巿絲業會舘籌賑公所少欽施善昌謹誌正月二十四日 
[王鴻伯孝廉招同賈跂雲司馬楊魯田茂才曁肇榮孫靜安寺得句四絶錄呈諸大吟壇哂政]  
　　紫陌紅塵十里寛梅花芳訊滯春繁繁華世界尋清淨約策飛輪到靜安翩翩名士狎名區草木郊原亦可娛老眼一舒風景好登樓笑倩小孫扶新歲江城絢物華耳煩簫鼓與筝琶何如蕭寺聞鐘吼第六泉邊細品茶靜安寺前涌泉爲天下第六泉凌雲其奈壯年何此日清游共嘯歌待看名塲能角逐五陵裘馬盡才多[  海鹽徐圓成古春待定稿]  
 
 

Page 4

 
 
[送王鴻伯孝廉入都應試禮闈卽次其留别原韻錄呈大吟壇哂政]  
　　江上春光盛綺筵壯懷須是吐英年青雲啓路憑人躡紅杏將花動客妍美玉韞函期善賈高堂福履慶安痊夙蜚萬卷家聲譽指顧扶摇向日邊睪然高望渺予心報國文章耿古今之子才華殊磊落幾人學間共深沈天風滄海鵬舒翩朝旭高岡鳳展音爲說春風能得意他時樽酒待芳林[  武原徐圓成古春甫待定草]  
[寄别朱文蘭錄事臘鼓將殘省親返里吳雲迢遞綦切歸心瀕行寄别校書四羣錄呈芳粲]  
　　省親歲暮返吳中正値天涯臘鼓終臨别恐防鸚鵡覺看他江上夕陽紅俠骨姗姗妙絶倫紅粧季布定前身湘蘭去後卿能替墮落風塵十九春嘹亮珠喉宛轉歌琵琶一曲奈情何桃花莫怨東風惡自古紅塵慧眼多登塲奏藝有誰爭珍重千金價莫輕多少紅兒修豔福縱非賣曲也侍名[  石室主人稿]  
[江督轅門抄]  
　　正月十五日新選豐縣王乃霖赴任辭○十六日候選從九王聯紀湖南來藩轅牌示署宿遷縣樊夑因病請假遺缺查有現署沐陽縣孫士麟沭陽縣遺缺查　 
有候補知縣張振鐄桃源訓導王春旭請咨會試缺以敎諭胡壬源渠水典史樓汝玉撤任缺以從九雷安淮均署理○十七日候補道楊儒回皖岸督銷局○十八日湖北知縣石廷鑾見○十九日請補沐陽縣張振鏞謝委署沐陽縣○二十日安徽鳳頴六泗道高萬鵬委辦營務處兼辦保甲局安徽候補道孫振銓到見正任句容縣張沇清見辭赴任 
[蘇省撫轅抄]  
　　廿一日蘇總捕同知徐致和禀知經收茶捐本日截止○廿二日候補道吳承潞服闋回省調署蘇總捕同知王恩晉禀知本日接印並交缷海防同知事委縣蘇海防同知傅懷祖禀知本日接印前任崑山縣傅瀚禀知奉委發審局差金匱縣訓導殷如珠禀謝飭知送部引見 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[戒淫詩三十首]  
　　淫人處女孽無窮天譴難逃降鑒中十載貞心猶未字勸君愼勿玷伊躬紙窗舐破露芳容任爾私奔我不從色戒一生能守定自然明鏡兆芙蓉飲蘖餐冰泣暮窗慾心到此已能降姦污嫠婦天誅速休把孤鸞强作雙苦雨凄風灑素惟漫言泉下鬼無知保全名節陰功大年少孤孀切莫欺暮鼓晨鐘俗慮稀濃妝不御着緇衣穢污清淨參禪地罪孽滔天兆禍機嬌癡小婢髻纔梳年紀剛逢二八初膝下追隨如我女漫言伴宿可由子良家少婦色雖殊愼勿輕將白璧污猝不及防遭毒刃無端繡闥喪身軀僕婦家寒最慘凄對君服役背君啼淫心甫動須回想此亦貧人結髮妻青樓亦可寫情懷漫謂風流事易諧用盡黄金喪盡德窮途潦倒運多乖繡褓含香有幼孩何須娶妾費錢財誤伊年少空房宿他日應防起禍胎夫妻結髮本天倫縱欲猶防暗損身百歲和諧時日永新婚切要葆精神任爾才華迵不羣縱横筆陣掃千軍一經貪色元神减場屋難爲塼麗文貪色能令智慮昏相思何用苦消魂意淫罪與身淫等夢寐休將妄念存隔簾風韻骨珊珊麗貌嬌姿欲畫難各有前緣休妬羡一雙賊眼莫倫看談人閨閫孽如山名節攸存詎等閒評品妍𡟎尤喪德爲人宜把妄言删娶妻何必論𡟎妍美惡原來有夙緣倘若終身無二色功名福澤自蟬聨惟有春宮罪莫銷一枝彩筆敢輕描圖成秘戲傷廉恥報應分明定不饒著作淫書實可嘲詞華漫說擅騰蛟佳人才子緣都幻小說山歌愼勿鈔香奩雅集擬風騷刻緑裁紅意太勞自命風流推絶代壞人心術罪難逃樓臺重疉起笙歌淫戯能傷造物和醜態畢呈眞可恨導人情竇罪尤多少年才調擅詞華五夜光生夢裏花輕薄屈流皆折福可憐命夭寔堪嗟孑身旅客滯他鄕名利奔馳總是忙終歲離家須絶慾不宜貪戀野鴛鴦任君富貴列公卿鐘鼎聲華位望榮有福更當培養厚詎宜漁色自戕生千金一曲買娉婷緑𩯭紅燈醉醁𨤍不若輸財扶困苦陰功定卜享遐齡風流有責詎無憑家道衰微莫振興滌慮洗心能改過愆尤銷盡福還增貪色原來最下流身罹法網更堪羞姦夫淫婦都駢戮昔日恩情此日讐豔情愼勿戀鴛衾片刻歡禍患深年少元精多　 
斵喪終身衰病苦侵尋粉面骷髏靜裏參一牛應不把花貪古來却色功名顯德行於今著美談律已持躬貴謹嚴一生福祿自堪占此身不爲邪緣惑瓜瓞綿子息添苦口編成勸善函滔滔孽海好收帆保身戒色培根本氣象千秋自不凡[  邗上無名氏著]  
[謹和昕伯先生大人瑶章對偶擬參用雙聲疉韻卽希哂政]  
　　懸弧令旦羡攜巵屢誦賓朋互答詩秉筆竟無毫髮憾連篇端合寸心知筵開歡喜頻添算箋遞迂拘莫笑遲贏得新年梅獻瑞麤諳韻律也陳辭[  霅溪青蔾閣主人頓首拜和]  
[上海三馬路與昌絲棧陳竹坪經募兩廣山東江寜沙洲賑捐棉衣正月廿二三日第二伯廿六七次清單]  
　　無錫寶順局來也生子善士助洋三十元○積誠子求王氏身體健旺洋十五元○申字單常州隱憂子求病速愈消灾降福洋十元○益記號交來無名氏洋十元汪氏洋二三陳氏洋一元以上三戶共來洋十三元○求安氏第三次績助洋十元趙德大燭號銅洋八元錦記銅洋四元馮寶雲洋二元善記洋二元又銅洋三元成昌銅洋二元○義昌懋寶號交來甯波元盛洋三元○申字單會申經募朱德新姚朝洋陳錦福凌耀芝陳德記五戶各洋五角黎幾林木連二戶各洋二角凌賜霖洋一角以上八戶共來洋三元○申字單羅店沈履安堂經募寶泰銅洋八元表心氏洋一元逸過氏銅洋一元壯年慕　子本　稚子兩戶各洋五角以上五戶共來洋二元銅洋九元蘇州全盛局來申字單族吳無名士無名士二戶各洋一元申字單吳淞　力子銅洋四元兩日共收洋一伯元銅洋三十三元合併聲明 
 
 
