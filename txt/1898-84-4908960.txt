# 1898 - 84 - 4908960

 

Page 1

 
 
[急求施振] [  申報館協振所謹啓]  
　　天災流行國家代有然未有甚於今日之江北者災區廣至數十州縣災民多至數百萬人不特室盡磬懸且更途盈餓殍若不急爲拯救勢必淮海徐郡日後靡有孑遺何天之酷待斯民竟致若此耶本館旣從事於籌振斷不敢以計窮力竭遽謝仔肩重以嚴佑之先生疉發電音諄諄催促讀未終帙已將雙淚涔涔所望海内仁人勉力佽助稍損一絲半粟卽可多活數人不特飢民戴德銘恩卽本館亦没齒懷仁劌心刻骨矣肅此布陳伏維垂鑒 
[蘇州當日派報并赶遞蘇屬各大埠] [  申報館主人啓]  
　　蘇州爲東南富庶之區冠葢紛馳官商薈萃本館所出報紙行錧甚廣購者如雲兹特格外加工赶早刷印星夜飛遞前往風雨無阻傳當日卽速派送以饜先覩爲快者之心至蘇州隣近百里之遙就近購取亦較前早到一日想諸君子酒後茶餘當必爭先披閱也現在請友人在蘇經理抵發閱報諸君及欲承辦代售者祈移玉蘇城包衙前鳳凰衖申昌分店購取不悮謹此布陳諸維鑒及 
[瓜分中國辨]  
　　嗚呼我中國堂堂大一綂何竟被人輕藐若斯哉向者外人惟是薄中國爲孱弱鄙中國爲困窮陋中國爲敎化未全開而已兹更逞其私智妄造讕言竟詡詡然剏爲瓜分中國之議如知新報所登法人照會於此而不伸我義憤揭彼陰謀正襟危坐而辨之恐横議叢興匹夫亦得而問鼎之輕重不將使滔滔斯世等於日下之江河乎知新報之言曰此紙照會見於西歴正月十二號日本時事新報爲原生學舍主人所譯署名者爲法國宰相兼外務卿細玩其文狂悖荒誕直使筆不忍錄口不忍言且謂歐洲諸强國及日本皆有一紙附回中更繪畫成圖註明何省分歸何國原原本本如數家珍噫吁嚱無論法人無此狡謀借曰有之亦爲何等秘密鄭重之事而謂肯贸贸然形諸楮墨宣播四鄰乎報中又謂法國全注力於兩廣雲南湖南福建五省英國勢力則在兩江浙江安徽湖北五省德之勢力則在山東河南二省俄之勢力注於朝鮮餘力及於山西陜西至四川貴州甘肅三省前爲割據僭王之地風氣未開人未蕃息物未豐饒待其時候久之亦自與各省不異直隸則爲各國公地公設一總督任其施令若分與日本之利益當以臺灣全島及福建半省嘻四川貴州甘肅奉我朝正朔將三百年何嘗有僭王割據誠不知其何處得聆齊東野語而覥然筆而述之臺灣旣已歸之日人更何待法人之分派朝鮮近亦妄自稱爲獨立之國不復列中國屏藩與中國有何相關而更攙入瓜分之内爲此說者蓋於時勢皆茫乎未悉遽爾大言惑衆逞其狂瞽之談我知法人素擅又名决不出此殆日本之少年謬妄者假名於法僞造此以列報章歟且此事益聞錄已先我而辨之矣大旨謂法國宰臣從　有兼外務卿者其照會　句曰爲照會瓜分支那太帝國事下卽接以照得二字明係摹倣中國文牘體裁不合法人口吻且英與法素未敦睦誼何以法肯以兩江浙江安徽湖北膏腴之地與之矧自來與國相仇必先因事支吾而後發難苟無事故雖野蠻亦可相安法人夙與中國玉帛往來安有遽爾奪其土地者設法人而果存此意必先謀之議院上諸朝廷然後電報紛馳互相邀約乃此等事皆絶無聞見而日人獨先探得其陰謀人雖至愚亦難深信意者必有跋扈不臣之輩欲謀不軌故爲此駭人聽聞之說藉以淆亂人心耳况乎日前本報所登巴黎斯呂尼衛報章言某日法國外務大臣雅諾多君曾在議院宣明斷無圖謀中國之心并望中國永久自存政敎日新革其舊習安有言猶在耳而遽等諸市井奸猾之輩不以食言而肥爲羞者其中眞僞之分不待明者而始能洞矚矣顧我以爲日人類多浮躁喜事其僞繕照會輕薄我華原在不足深責之列至於知新報固華人所剏設者也報中旣用華文則執筆者必係華人卽購閱者亦必以華人爲多如見日本報中有此謠言駁之斥之危詞莊論以正之方不失尊君親上之義奈何亦隨波逐浪阿附雷同頓忘我祖我宗歴受聖朝之豢養而乃采此謬論公然顯列諸報章試問戴高履厚其義何居豈非頓昧天良自外於踐土食毛之輩耶抑撲更有慮者方今革命之黨秘謀漸露勢日鴟張雖逆酋孫逸仙竄之遠方無計得歸故國而黨中人安見無陰相煽誘潛蓄異謀者一聞此種言狂恐必謂他族旣生分剖之心我黨安在不可先行發難是蕭牆之禍實自此知新報所譯之一紙僞照會基之而謂可不防之於豫哉寄語知新報執筆者此後尚其立言得體勿再貽人以口實庶風行寰海不致人以魏收穢史目之歟 
[諭旨恭錄]  
　　二月二十八日奉上諭此次補行覆試順天及各直省鄉試舉人列入一等之雷以成等六十六名列入二等之盧兆蓉等二百三十名列入三等之盧光垕等三百名俱著准其一體會試欽此同日奉上諭本日道旁叩閽之護軍德凌著交刑部嚴行審訊欽此○二十九日奉旨麟書奏現在病尚未痊懇請續假並請派員署缺一摺麟書著賞假一個月調理所管正紅旂蒙古都綂著懷塔布署理欽此 
[本館接奉電音]  
　　昨日午刻京師飛電傳來上諭一道硃筆一道午後又續傳上諭三道敬謹譯登○三月初二日奉上諭張之洞等奏疆臣重遇恩榮筵宴籲懇恩施一摺三品卿銜前雲南巡撫賈洪詔早膺民社洊陟封圻退處鄉閭年登太耋前因鄉舉重逢賞加三品卿銜現在重逢恩榮筵宴洵屬藝林盛事著加恩賞給頭品頂戴准其重赴恩榮筵宴以昭盛典欽此○初三日奉硃筆曾廣鑾補授通政使司叅議欽此○初四日奉上諭剛毅奏各省常平社倉久同虚設民間義倉必應勸辦每處每年積數千石三年數逾萬石雖遇奇荒小民不至失所等語各省積榖爲振荒要政據該尚書詳陳辦法自應實力舉行著名督撫嚴飭所屬傳諭紳民廣爲舉辦不得以一奏塞責欽此同日奉上諭剛毅奏請裁冗員薪水各局雜支等語各省設立辦公之局多立名目任意開銷迭經諭令認眞裁汰迄無一省核實遵辦實屬積習相沿不知振作著各督撫責成藩臬兩司將現有各局逕行裁撤裁减應辦各事歸併藩臬兩司辦理以節糜費毋得濫派濫支欽此同日奉上諭剛毅奏請飭各省舉行保甲嚴裁空糧等語各省保甲原爲弭盜而設特奉行日久不免虚應故事至各營空糧實爲近來惡習旣據該尚書歴陳弊竇更應實力稽查力加整頓著各督撫一面飭屬舉辦保甲漁圑一面將各營認眞整頓不得視爲具文欽此 
[英信中朝]  
　　香港循環日報譯倫敦新聞云中國因付日本兵費向英國稱貸雖無抵押英國亦無庸過慮中國地大物博每年進項甚多些微國債合新舊計之不過三億七千餘萬圓分而計之銀貨一百六十三萬五千圓利七厘金貨　百萬磅利六厘又一千六百萬磅利五厘又一千五百五十萬磅利四厘總合五千萬磅每年攤還本金及 
 
 

Page 2

 
 
利息共二百六十萬磅區區之數卽海關稅銀已足相抵有何慮哉 
[意國調船]  
　　香港循環日報云刻得新加坡來信言意大利國調來中國之三等巡船名林伯地亞者不日將到聞此後尚有巡船兩艘前來一名威多迫仙彌一名智澳灣彌波臣 
[德藩游歴]  
　　廣州友人來信云德國親王亨利由香港游歴廣州二月二十六日偕隨員五人至南海縣獄觀覽舉凡桁楊桎梏靡不詳加考問驀見一犯足帶三鐐詢以何故膺此重刑獄吏以前曾越獄恐其復萌故智對鹿利咨嗟久之旋出小洋銀賜諸囚復赴天字馬頭觀行刑之處繼閱貢院登粵秀山覽五層樓然後回沙面德領事署二十七日清晨附河南輪船回香港譚制軍及許中丞均至領事署送行並委督標中衡黄協戎撫標中衡張叅戎送至虎門以盡東道之誼 
[派認股票]  
　　姑蘇采訪友人云黄愼之殿撰奏請朝廷創辦昭信股票奉旨令户部議定章程頒行各省某日江蘇巡撫奎樂峯中丞准兩江總督劉峴帥移知就蘇省籌派庫平銀六百萬兩爰首先認銀一萬兩旋於本月初四晚派定藩司認銀二萬兩臬司八千兩糧道一萬五千兩蘇州府一萬兩長洲縣八千兩元和縣六千兩吳縣八千兩總捕同知五千兩管糧通判二千兩其餘大小各員及各營弁外府各廳州縣分差缺之肥瘠定銀數之多寡想不日卽當一一派定矣 
[催籌股票]  
　　揚州訪事人云兩淮籌辦昭信股票運司江都轉首先承認一萬兩並勸諭官商一體樂輸迭登前報兹聞官塲傳說都轉接奉轉行部電卽飛飭所屬在任在差大小各官一體酌量認領迄今尚無就緒而大部定限甚迫自各省奉文日起予限兩月卽須集欵待撥是以兩江總督劉峴帥迭次諭催飭將官商認定數目先行禀覆以便彚報都轉焦灼萬分連日與淮南局員會商擬將實缺署事曁淮北優差以及挨委長差各員一律開單分别派認以期速於集事 
[湘練新軍]  
　　漢口訪事友云客有自湘垣至漢者述及湖南巡撫陳佑民中丞蒿目時艱日以富强爲務檄委某軍門在上游各府招壯士若干授以泰西戰陣之法他日訓練成軍定足備干城之選也 
[學憲行期]  
　　松江府屬取齊歲試期日已登昨報昨日本館采訪友人來信云江蘇提督學政瞿大宗師於本月十五日由太倉起節屈計十六日可臨松郡定於十八日開考 
[拿獲盜犯]  
　　嘉興訪事人云某日駐防嘉屬小隊親兵營弁至江蘇震澤縣境黎里鎭拿獲盜犯一名及盜舟一艘搜出刀槍兇器押解回禾　　府轅宗郡守卽升堂提訊盜供稱姓繆前曾在某營當勇人皆稱爲老繆撤散後惟向各鄉乞錢米而已並不爲盜郡守謂爾之惡名人所共知何得狡賴繆乃逐一供認故並不用刑卽一訊而服郡守乃發縣監禁俟續獲餘犯一并照例施刑 
[嘉州試事]  
　　嘉興訪事人云嘉秀兩縣縣試正場題已紀前報上月二十日出案嘉興如數招覆秀水覆一百九十八名所有前十名錄後嘉興吳觀瀾買瑞徵陳鼎鋐沈詒鈞士朝棟岳昭菼吳其章鄒同奎閔頤康徐仰偉秀水沈愷儒朱辛彞陶家信楊福榮朱王紱王家駒沈承儒錢玠人王光輝沈炳儒　二十一日初覆題俟詢明再錄 
[皖南米]  
　　蕪湖訪事友人云旅蕪辦米各粵商以粵垣民食向賴越南暹羅爲外府入春以來皆被日本人搜羅以去專恃蕪米爲來源遂　放盤爭購雖紅腐朽爛亦不暇計致令蕪米價值陡昻每石自銀二兩一二錢驟漲至二兩七八錢近且有售至三兩者再加關津釐稅水脚使費運抵粵省直去四兩不遠而糴賤糶貴者猶若韓信將兵多多益善其爲有利可圖不言而喻故不但本口米糧早經告罄卽大江南北亦無處不竭澤而漁内地民食早虞空乏矧值青黄不接時耶廬州巢縣各處去冬卽已遏糴遇有商販運米出境不待附郭卽已攫刼一空故數月來蕪市亦惟　皖南宣南廣建之米爲來源一綫月前傳聞皖南涇旌南陵各有司亦以米價太貴貧民勢難謀食且連年外運内地绝少蓋藏萬一年歲不登勢將閉門告絶因之於二月下浣先後下令遏糴並示諭米商苟再不顧桑梓私行運售查出定卽充公被盜卽置不理由是中江上下米船陡然絶跡市面亦陡然清淡但蕪湖米市爲關稅厘金及各項商務所關繫勢不能比照内地可以閉關謝客縣尊吳大令刻已出示禁止米商壟斷居奇並格外高擡市價未識能卽此略挽頽波以作中流砥柱否又聞粵帮見各路紛紛罷糶蕪湖一隅何足供其搜括已由粵東請領大府運米平糶執照前來照章完納稅厘仍可向内地各處採辦果爾則皖省人民當更有數米而炊之歎矣 
[花叢奮武]  
　　鎭江采訪友人云小街有瓊仙者圑雲曳雪隊中人也粗知文墨精音律枇杷花下久噪芳名本月初二日時近昏黄眉月一鉤柳梢斜掛適有客讌於妝閣銀燈雙照艷影交流低唱淺斟其樂無極突有赳赳者數輩大踏步入門　手狂呼曰咱老子今日逸興不淺可速命酒開筵特不知廣寒宮中人能以梵字霓裳一滌凡夫俗耳否座客見其言詞粗魯舉止輕狂知其爲摧花斫柳而來者咸興辭而起一客遽止之曰母我等皆尋香獵艷者何必顯分彼此盍共談風月圑坐言歡乎座客惡其無禮羣以白眼相加若輩遂大肆咆哮紛紛毁物小嬌生心愯曕碎幾於泣不成聲直至龜鴇叩首若角崩若輩始悻悻而去聞座客中有某巨公之快婿遽遭挫辱意欲控諸有司龜鴇懼虎而冠者蹴破香巢浼同鄉人某公子緩頰三再始釋然無事云 
[海客談瀛]  
　　日本訪事友云前報紀英國兵艦由香港至長崎兹悉此艦名排夫已於華歴二月二十二日進口可容一萬四千二百墩二萬五千匹馬力速率每小時二十二西里上有大砲二門速射砲四十二門水雷發射管四個管帶名而拉夫土哇聞卽日擬開往朝鮮未知然否此船比之俄國之羅西取巨艦更勝一籌○某和文日報登臺灣來信云上月十號有義民六百餘名往襲金包里之日本憲兵隊屯所基隆守備隊聞警往援互相酣鬥孰勝孰負未知深細○新簡陸軍少將石本新於二月二十五日由武雄至長崎小作勾留卽須赴熊本勾當一切○臺灣自兒玉源次郎莅任後悉革舊制以此屬員紛紛辭職近接來電云正任嘉義縣知事小倉信近亦告退矣○長崎丸山乃烟花淵藪粉白黛綠之輩每至夕陽西下羅列滿前燕瘦環肥任人選擇上月二十六日爲是處梅園神社致祭之期凡隸籍青樓者無不一申虔祝更有歌妓十餘人花枝招展紅袖低垂預設茶水於棚下以供游人之飲往觀者咸得一領瓊漿至三日後始撤去 
[鳩兹墨浪]  
　　蕪湖訪事人云蕪湖各土莊前因上海販來洋藥進口每箱短少三四十兩察騐箱板實於中途被人撬開雖經合市集議竟無善法欲於輪船抵埠之初立刻開箱檢點如果短數卽原箱退回則又爲時過促且往返亦費周折現在公議將蕪地洋藥盡行改歸鴻安公司各輪船包運非但水脚可較向時爲廉且約定或有短少責令照賠是以近數日來已由鴻安一家運載矣○仲春以來寒威料峭雨雪紛飛裏河各山水因積雪消融咸奔騰匯注由鳩兹河奪溜出江奔騰砰湃幾疑黄河之水天上來兩岸帆檣悉不敢與陽侯抗衡下水門外浮橋亦屢爲水衝斷二月十四日下午有湖北小划船一艘滿載菱米因見天色稍霽欲放棹至江口不意甫過浮橋因水勢過急船被激翻兩岸渡船飛棹追救則僅撈起男子二名及一四歲幼子皆已滿飲清泉腹大如瓠尚不知能慶更生否其餘一老婦及一子一女則已隨三閭大夫高蹈東海至今屍身尚無下落此外因喚渡過河及招招舟子載胥及溺者連日尚不可以數計蓋每當山洪下注激溜横趨雖集錢王之鐵弩三千恐亦莫能殺其勢也 
 
 

Page 3

 
 
[金閶客述]  
　　蘇州訪事人云胥門内陸昇祥客棧係本地人周惕臣所開專以聚賭抽頭爲務近偵悉寺祺巷廖某富有多金與同巷祖某爲莫逆交爰糾合牌九司務陸鴻元誘二子來棧賭博呼盧喝雉連日不歸祖某之父深滋疑慮偵騎四出訪問其子下落後得悉在棧賭博遂親至棧中將其子尋回詳細盤問其子遂將周誘賭情形和盤托出旋繕禀赴吳縣署控請提究賴大令立卽飭差拘周陸二人訊辦現已緝獲候訊想一經訊實定須照例嚴懲也○養育巷某香粉鋪房屋爲婁門内北街某姓之産上月廿七日午前有一人肩荷磗瓦匠器具至鋪中聲稱由房主雇來修砌牆壁鋪主不疑卽引至樓上指明應修之處任其工作絶不顧問至午餐喚之不應四處尋覓蹤影杳然檢點箱籠計失去各物約值洋銀二三十元之譜賊亦可謂狡矣哉○裝水烟榮卿者著名流氓也前經蘇州府桐太守懲辦面上刺以流氓二字押入改過局後越牆而逃緝之未獲上月某日糾合同黨七人擁至前曾爲娼之某婦處白般敲詐强借洋銀婦欲出外呼救榮卿卽以木棍作常頭棒喝婦驚極蝟縮一隅一任若輩翻箱倒篋搜取綢皮衣服打成一包呼哨而去鄰右某甲聞聲追赶被榮卿毆倒於地因之咯血病頗沈重事經吳縣賴大令訪悉飭差拿獲提訊榮卿供認分得皮衣三件質於某當鋪得洋十七元併將同黨七人之姓名一一供出大令判笞一千板釘鐐收禁　面飭差嚴緝逸犯務獲究辦 
[上海官塲紀事]  
　　前日江蘇臬司吳廣涵廉訪承潞由蘇州赴江甯道經滬上昨日亭午排導入城遍赴各衙門謝步至縣署時黄愛棠大令飭家丁擋駕○新任華亭縣劉春亭明府涓吉本月初八日赴松江接篆前日由蘇來滬命駕入城詣道轅禀見隨復赴各衙門拜會昨日又往各署辭行○前日缷任崇明縣竇奠高明府鎭山由任所來申詣道轅禀見旋赴營廳縣各署投刺昨日又赴道轅禀辭○上海縣主簿孫少尹立幹前經江海關道蔡觀察札委辦理徐淮海振捐局事務兹者觀察又委典史蔡季卿少尉襄冋辦理以資臂助 
[酌裁營勇]  
　　滬城九畝地所駐滬軍營中哨卽道轅親兵邇者江海關道蔡和甫觀察大加裁汰祗留精壯者若干名撥入南市馬路善後局充當捕勇至前者分派縣署及各巡防局改過所當差者亦在裁撤之列聞擬另就前後左右各哨中挑取若干名爲之庖代 
[移查請奬]  
　　上海縣黄愛棠大令近奉江海關道蔡觀察函諭内開查向例各巡防保甲局員辦過三届冬防巡查得力從無過犯者應請外奬飭查明禀覆等因爰卽移謂保甲總巡局查明各局員共若干人開具姓名籍貫職銜轉呈道轅察核以便申請督撫憲奬勵 
[所犯又逃]  
　　滬城改過所所押之犯歴經逃逸幾於書不勝書前日清晨又逃出十餘人至今未獲以致管理局務之高雨之鹺尹十分焦急幾於寢饋不安特不知管所公差何以竟疎忽若此也 
[臺基敗露]  
　　昨日鄉人李松亭行至英界六馬路見其妻在老嫗徐馮氏家與一少年調笑不覺怒從心起闖入捉姦正紛擾間李妻乘間兎脫李乃僅將嫗及少年扭住二百七十號華捕聞聲而至一併帶回捕房捕頭令轉送公廨讞員張賡三直刺著分别押候嚴懲有識者謂少年姓葛名瞿元蓋滬上游手好閒之類也 
[法人游歴]  
　　本邑人蔡某素習法國語言向在越南東京由法人某君雇作舌人兹者某君擬往中國雲南四川一帶遊歴並帶同精於繪事者到處將山川形勢繪畫成圖兼欲精究礦苗以開天地自然之利去年先令蔡某至滬上等候蔡待之日久未見其來遂由法界捕房用以傳述言語前日某君帶同越南士著十五人附法公司某輪船來滬捕頭命某華捕導至客棧借宿日來向法界各處遊玩聞在滬小作勾留當卽起程游歴也 
[春賽有期]  
　　寓滬西商議定西歴五月三號卽華閏三月十三日起至十五日止舉行賽馬之戲届時如能天朗氣清則紅男綠女之駕言出游者必又有一番佳興也 
[互賽飛車]  
　　自泰西脚踏車盛行後不恃寓滬西人士喜其敏捷卽我華之少年好弄者亦莫不爭相購致一逞其追風逐電之能昨日午後一點鐘時個中人相約在靜安寺畔賭賽飛馳到者約二百人齊駛至萬航渡始止眞一時豪舉也然亦一念及古人不作無益害有益之良箴乎 
[賭負輕生]  
　　本邑人夏富寳家於裏虹口迤北夏家宅夙有劉盤龍之癖漸致家業蕭條前日又在家中取出手鐲一副質取洋銀爲背城之戰未幾洋元輸盡遂至裏虹口朱家宅後孟姓厠中投繯自盡至天明後家屬始聞信尋來自行棺殮 
[馬路善後局瑣案]  
　　小工張阿虎前日挈領林張氏在南市萃豐馬頭雇坐小車被其夫林坤發所見詰其何往張急奔至附近某茶肆樓上躱避林追上張益覺惶恐從窓檻躍下狂奔　河干投浦覓死由船帮中人救起正滋擾間爲巡街捕勇所見拘解至馬路善後局局員孫星垣直刺升堂研鞫張阿虎供挑泥爲生是日遇素識之林張氏偕坐小車往北市小的自知不合乞請恩宥林坤發供向業木作妻子張氏與張阿虎偕行是以向之查問阿虎情急在茶樓上躍下旋浦赴中覓死叩請究辦張氏俯首案前一味哀求直刺以張阿虎挈他人之婦遊玩實屬不避嫌疑判令笞責二百板張氏不守婦道本應責究姑寛斷令林坤發領回管束○馬秋泉者不知作何生業前日至王家馬頭烟館中開燈過癮乘間竊取烟槍一枝出外爲巡街捕勇所見拘送馬路善後局孫直刺升堂提訊馬認竊不諱直刺判笞一百板贜存候失主具領○鋸匠曹毛毛張連生莊阿毛在南市新馬路中鋸木巡街捕勇以其有碍道路斥令他去曹等不服與捕爲難捕吹號呌由他捕帮同拘獲一併解至馬路善後局押候直刺訊究○東洋車夫胡茂茂魏子元二人在南市新馬路將車停駐中途巡街捕勇揮令他去胡魏出言不遜捕遂一併拘入馬路善後局候究 
[二月分敎職單]  
　　敎授山西澤州王型文代州湖南永順傳基虞岳州四川寗遠李春鑑成都俱舉正諭福建邵武王繼釗泉州直隸棗强周瑞霖天津江蘇泰州吳鑑三江寍山西翼城柴臨瑞絳州河南杞縣毛繽懷慶陜西綏德楊汝春西安邠州王福鴻西安鳳翔李登蟾同州甘肅河州魏鑑凉州福建甌寗林葆章福州仙遊李文郁福州湖北均州熊元愷武昌湖南會同歐陽煥衡州俱舉四川忠州黄桐生成都增訓導直隸昌黎師駿聲正定安徽貴池胡麟書六安山西平陸陳履至平定俱舉河南武陟王佐才彰德長葛黄家芳歸德甘肅金縣孫榮之肅州浙江江山朱樹勳台州青田陸智衍寍波俱挨貢福建屏南黄貽果泉州優湖南寍遠潘學海長沙舉永順眭洪儒衡州副廣東開平朱耀宗惠州舉雲南廣通李人鏡曲靖挨貢貴州施秉朱　貴陽舉　復諭山東利津陳海澄沂州山西長子趙鵬舉太原河南淮寍張世清開封俱附密縣劉嶓衛輝增湖南桂東伍傳綬灃州拔廣東英德陳繼蓀瓊州廪廣西靈川何菖梧州副四川南充楊雲章資州挨貢綿竹張俊成都廪復訓安徽鳳臺姚華池州附浙江麗水許榮奎嘉興挨貢福建永定楊景南福州廪江西鄱陽劉克鴻甯都廪湖南道州尹附遠長沙府恩四川大甯馮金如潼川舉江蘇甘泉王軼士徐州廪 
[盛京卿致峴帥電]  
　　徐海災重欵少竭力接濟以副鈞屬無奈市面大壞勸捐甚屬寥寥聞揚州飢民數萬每日凍死二三百人請飭鹽務多設粥廠留養俟天氣晴暖再行遣散南京粥廠早撤適值雨雪死者不計其數據嚴紳電禀到籍難民查户補放甚難川資用完卽餓死請派大員資遣須寛給口糧並發護照註明州縣村莊口數到籍持赴賑局以免補查之難大憲慈悲敢以瀆懇宣叩江 
 
 

Page 4

 
 
[義賑錄要]  
　　江北災情如此之重盛京卿函商翁中堂徐尚書登高救援諸巨公誼切梓桑電致各直省告帮兹浙江撫憲廖榖帥潘臺惲方伯恫念災情立籌湘平銀二萬兩指交嚴佑之善士擇尤散放惟匯費重而期遠緩不濟急信厚代爲墊欵電匯由　芸臺觀察禀候劉峴帥飭發浙憲施當其厄謹代江北百萬災黎叩頭伸謝日前春寒加劇大雪盈尺災民凍餒交迫道殣相望賣兒鬻女不勝計蒙顧緝翁楊子翁施子翁孫仲翁及信厚合力籌銀一萬兩請宋倍之善士赴淮徐等處專辦留養兒女等事蓋幼女十歲左右販賣來申鬻於娼家值洋數十元奸民趨之　鶩愚以爲留養之舉不獨救其性命且可免其販賣實爲目前急務惟數百萬災民區區萬金杯水車薪何能濟事伏望海内大菩薩大發慈悲源源接濟如能指交留養所則來年必獲麟兒可以操劵焉[  上海新關後義賑公所嚴信厚小舫謹啓]  
[匯票被刧]  
長沙　王街土帮新泰裕等公專蔣許二人隨帶川票二萬四千兩現銀二千餘兩赴川採辦土藥突於本月廿一日夜接萬縣來電云蔣許行至湖北施南廣利川縣之紅椿溝被盜刧殺斃命其現銀會票均經搶去長沙土帮比日傳集公所會議卽發電至萬縣酆都涪州等處捉拿兇手嗣又電至重慶票帮止兌會票是日該等已耑員投赴利川重慶控案其現銀刦去故不待言而會票旣經發電止兌該票别人拾得必當徒托空言恐中外君子悞接收用特此伸知今將票號牌名抬頭期口登列于後　乾盛亨正月十三立豐記抬頭三月半一千兩十五立順記三月底二千兩三月半二千兩十三豐記三月底一千兩十二玉昌生二月底二千兩三月半三千兩生記二月底二千兩天成亨正月十八立貞記三月中一千兩十五祥記三月底一千兩廿一三月中裕記一千兩　蔚盛長正月十八立豐記三月底二千兩　新泰厚正月十九立豐記三月底一千兩三月半貞記一千兩閏三月半祥記一千兩恊同慶正月十九立春記三月底一千兩廿四立春記三月半一千兩百川通正月十三立順記三月底一千兩長沙省藥王街土帮新泰裕等公 
[包愈吐血永遠斷根]  
久遠馳名廣東陳恒德堂秘製神效吐血藥膏○靈騐非凡○謂余不信一試便知 
吐血一症皆由身體虚弱或咳嗆而傷肺而其病原尤在憂鬱思慮過度日久不愈致成癆瘵本堂抱濟爲懐得祖傳良方不惜工本秘製此膏專治一切吐血之症以及勞傷咳嗽無論男女老少雖十年二十年老症服之立刻見功屢試屢騐重者二大盒除根輕者一大盒包愈永不復發妙在滋陰潤肺止咳化痰眞治吐血之天下第一良藥也若有虚言神明共鑒每大盒四元小盒二元先試一元亦可○假冐甚多購者認明○遠埠函購原局回件信力自給○鋪分上海英大馬路萬康醬園對門德仁里内石庫門廣東　恆德堂謹識 
[圖書集成醫部全錄出售]  
圖書集成爲我　朝鉅製其中切實有用之書厥惟醫部今將原書五百二十卷印成單行本名曰醫部全錄首列素問靈樞難經脉法臟腑經絡次分頭面耳目以及婦兒等門終以名醫列傳紀事雜錄搜採靡遺繙檢極便奇方秘製活人甚多今已石印告竣紙墨精良校勘詳愼分訂六十本外裝柜木小箱實洋十六元寄售掃葉山房文瑞樓著易堂等書莊存書不多速向購取 
[京都同德堂戊戌三月初一日至初五日遠埠購藥清單五日一登諸君賜閱如報上未列芳名卽係假充請函示查俾得眞藥是幸]  
長安周萬昌四元漢口萬昌茶行四元四角唯亭諸祥源二元六角通州鹽倉壩捐局二元二角廣海穆公舘平湖日章嘉興徐家埭角里吳錦江均二元蘆墟葉雲閣一元四角青村港蔡天昌一元二角南匯唐頌三杭州潘公舘均一元吳淞楊益茂五角周莊周泰豐四角青村港徐桂軒三角硤石盛利新記均二角　以上皆由信局來本堂購藥者本埠交易一槪不登此係因嚴杜假冐起見　閱者鑒之上洋英大馬路五福弄口京都同德堂藥局司事謹　 
[京都天寳齋人参鹿茸靈芝野术海狗腎壯陽補身種子衍慶酒]  
此酒名揚中外壯陽種子咸稱第一○鋪設上海二馬路中巿西鼎新里石庫門内交易○近因假冒疉見購　切宜留意 
此酒有奪天造化之功本齋獨得之秘方内用親自揀辦眞眞大山人參關東鹿茸海狗腎並各種滋補貴品上藥製成藥性和平不燥不熱老幼咸宜四時可服專治男子陽痿不舉舉而不固或精薄無子未交精泄或泄而不射諸虚百損五勞七傷夢遺滑精腰酸骨軟四肢疼痛無力一切等症雖白髮老翁以及體弱之人將酒略飲少許弱者當能轉强老者賽如幼年身强體健之人服後陽物雄壯堅如鐵石房事任情歡樂百戰百勝屢試屢效此酒常服補命門煖丹田開胃健脾舒筋活絡培元固本養精烏鬚黑髮返老還童却病延年多子多壽壯陽種子固十分靈騐誠天下之第一方也大瓶四元中瓶二元如購十瓶照市九扣遠埠購者另用洋鐵瓶套千里可寄勉慮打碎之悞○另有第一靈騐參茸海狗腎扶陽種子衍　丸　料每兩一元單料减半蠟丸雙料一元單料五角○壯陽煖腎種子膏每張一元功效同上○眞眞自運關東海狗腎每條六元不折不扣○另有調經必孕丹每料十六兩洋八元○違埠購者信資自給 
[獨秘真人参必孕丹]  
新昌人参號發兌每粒一元無扣○此丹孕子最速天下無出其右者統治婦人百病誠絶世聖藥也四海馳名本號獨秘其餘假冐購者留意　 
竊惟售藥除古方以外謂之秘方者不宣之稱也爲衣食計豈肯輕洩旣不洩焉旁人安得而知雖有效尤者無非隔靴搔癢何足道哉人參必孕丹爲本號獨得之秘人所共知而其種子靈效敏捷絶非尋常好在出售七載之久是否靈效難逃公論不必自述也此丹孕子功效妙在王道　勝蓋得眞人參之力迥非市上專用燥藥宣淫者比無論體質素虧久不受孕者只須服九六七粒足彀懐孕或十丸不等統治婦人百病一切胎前產後雜症輙服一二丸其應如響誠婦科中不可多得之秘寳也謂余不信盍請一試便知虚言欺人罪我惟天每丸定價一元不折不扣開張法馬路東首永興里口小泉洋行對門問存濟堂亦知 
[推倒中外戒烟神方出世]  
廣東宏仁堂始創靈芝龍涎香戒烟天醫丹藥到癮除不靈還洋○神效戒烟一粒金丹每百粒價一角烟癮一錢呑丹十粒批發格外便宜夫戒烟各藥名目繁多從未有如戒烟天醫丹之奇騐穩妥者也此丹用眞正龍涎香靈芝草爲君以解烟毒去烟積殺烟虫配入人參鹿茸以培元固本補氣養血並加牛黃胆星术芪貝苓化州橘紅以及家藏數十年之廣陳皮等妙卽熬膏去渣取其精液爲丸服之非但宿癮卽除且喜精神煥發容貌光昌飯量倍增百病不生無論癮大小體强弱依法呑服不半月其癮包可戒絶戒時毫無難過戒後永不思吃髮白竟可轉黑陽痿復能種子屢試屢騐神效無匹惟此種良方四海之内只本堂獨得秘傳倘有不肖之徒假藥仿冐絶子滅宗若本堂徒託空言及用烟灰土皮毫無實效亦然凡有急切公幹及疾病不便吃烟呑丹頂引較食足洋烟更覺爽快試過者便知其眞正戒烟聖藥也每大瓶一元中五角小二角五分鋪分上海三馬路西首富春里 
[新開濟和慎記紹酒棧]  
本號自運遠年眞陳京莊路酒官禮花彫佳製花露藥燒一應俱全價亷物美久已馳名今分設上海四馬路胡家宅坐北朝南雙間門面今擇是月初六開張倘蒙　仕商賜顧請認明本號招牌庶不致悞 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　浦東二十四保十六圖民人陳丫頭唐順卿相約至張桂卿所開烟館坐索欠欵紛紛爭閙致柘林汛夏千戎疑爲聚賭連經勸之張毛毛拿獲移送縣署前晚黄愛棠大令倩帮審委員李二尹提訊唐供稱去年臘月張浼陳丫頭介紹向小的借去洋銀六圓許以年終歸趙至今年正月始收到三圓尚少三圓張言俟伊聚賭抽頭卽可照付今悉張曾賭過兩次故於上月十六日往索張稱實無現洋銀只得將烟槍五枝作抵旋浼毛毛勸小的將烟槍付還小的不依以致彼此喧閙陳所供相同毛毛供稱張浼小的擔保欠欵向唐取還所抵烟槍張供稱小的欠唐洋銀三圓並未聚賭二尹曰本委觀爾等均非安分之徒遂喝令將張笞責一百板唐陳及毛毛各笞責五十板令唐交還烟槍限張於日内還洋銀三圓以後不許多事○唐王氏控沈貴卿搶親李二尹提案質訊唐王氏訴稱小婦人年已七十有三子媳均亡僅留孫女招弟擬贅一婿倚以終老且續唐氏宗祧今被沈揑造庚帖將招弟搶去成婚叩求訊究招弟供稱年一十有九父母故後由祖母撫養成人並未許字與沈近日枎叔父之柩回鄉安葬被沈與伊兄阿根强搶至家逼令行合卺禮阿根供稱胞弟貴卿幼時卽由金茂榮陳錦全執柯又定唐王氏之孫女招弟爲室今忽圖賴是以循俗例搶親沈供稱小的年二十有三餘與其兄所供無異金供稱小的在提標右營署當差前由貴卿之後父沈玉泉與招弟之母當面言定以招弟許嫁貴卿後又浼小的與陳爲媒送去聘禮洋銀十二圓迄今事隔九年不料唐王氏忽然翻悔陳所供亦大略從同二尹謂唐王氏曰爾受聘在前不能悔婚於後現在衆供鑿鑿烏得逞刁開導再三氏堅稱小婦人不願將孫女嫁與沈姓二尹勸貴卿曰招弟旣不願從爾卽使本委斷令爾領回將來亦不免多事不如加倍斷還聘禮任爾另尋佳耦可乎貴卿叩謝遵斷二尹遂判令唐王氏加倍償還聘禮洋銀二十四圓准招弟另行擇配○前者南匯縣汪蘅航大令遣家丁來滬購物被車夫秦小毛竊取花衣料質錢山東某邑人金老鬍子見之假稱捕役向秦將所得洋銀奪去迨控縣後黄大令飭捕役將金拘獲訊責押繳迄今延不繳案大令遂於前日倩李二尹提訊金恣行抵賴一味逞刁二尹大怒喝令重責金始俯首求恩二尹予限四日繳洋銀二十圓再延定當血比秦本枷示南市碼頭兹因患病沈重帶案騐明開枷保釋 
[上海巡局紀事]  
　　本地人周桃桃賃居滬北楊樹浦販賣鮮魚爲生昨日挑至永興弄内喚賣山東人某甲向之購買因論價不合致起爭端旋復互扭至巡防局控告姚殿卿二尹飭管押候訊○昨日有挑賣菜蔬之湖北人萬俞氏在楊樹浦與浦東人王襄林不知因何口角旋復互扭至巡防局喊控姚殿卿二尹立卽升座研鞫以兩造均有不合姑念初犯申斥一番一併釋去○工匠薛善得被周阿菊王關元串詐扭至二十三七鋪巡防局請究局員邵子怡二尹提案訊鞫薛善得供稱周王二人將木片擲在流氓身上流氓將小的無端辱駡旋軋往烟館中與周王二人串合詐去洋銀二元叩請追究周王均供不敢隨同拆梢求恩超豁二尹判令周王各責五百板所詐之洋如數繳案給薛具領 
[英界公堂紀事]  
　　昨有孫鑫山者扭薙髮匠束榮富至公廨訴稱束以四馬路某某等小錢莊空票貼去現洋銀數百圓後各小錢莊相繼閉門以致無從收取向之理說延約至今因特扭請追給束稱本欲理還因目下力不從心以致暫緩讞員張賡三直刺著將束押候訊追○鴇兒李傳氏及龜子許阿狗在四馬路迤西胡家宅開設野鷄娼院日前娼婦周二寳忽然失去後聞人言由　客王阿如誘匿昨日路與王遇向之根究以致蝶閙蜂爭四百九十四號巡街華捕見之一併拘入捕房捕頭著解送公廨直刺飭分别押候訊奪○王金臺何松濤均窶人子也近以飢寒交迫兼之疾病顚連僵臥路旁呻吟苦楚四百五十七號華捕見之雇車舁送公廨直刺著留候函送棲流公所醫養 
[法界案牘]  
　　前英界讞員翁笠漁明府僑寓揚州近被拐匪誘拐婢女二口來滬藏匿名利客棧明府遣家丁前來偵緝並函致讞員鄭大令大令卽飭會捕局線勇郁廷湘協同包探查悉拐匪匿迹之處前往拿獲婢女一口及拐匪李某夫婦二人盤詰之下始供尚有一口售與小東門某花烟館已轉售英界平和里野鷄倡院當將某花烟館龜子拘送捕房押候解堂禀請移提平和里婢女到案訊究○婦女入烟館開燈最足敗壞風俗歴經各前讞員嚴禁在案邇來日久玩生各烟館仍有男女混雜之處鄭大令因咨照捕頭令飭探傳諭各烟館不得再蹈前轍倘敢藐視一經訪拿到案定予嚴懲○扒竊陶金榮身穿號褂冐稱蕪湖保甲局巡丁混入行駛長江之各輪船行竊去　經包探拘獲解請鄭大令訊供責懲遞解回籍前日又來滬上行竊楊樹弄某烟館烟槍二枝爲包探拘獲送入捕房押候堂期解訊 
[美界捕房紀事]  
　　昨日下午蘇州河畔乍浦路西首有無名男屍一具五百三十八號華捕見之立卽報知捕房捕頭令傳三圖地保局雲卿前往查有屍屬當卽訃知其家備棺收殮○前日有不識姓名之廣東人匍匐至武昌路廣恒信烟館内吞食生烟以圖畢命被烟館主曳出門外旋經一百四十一號印捕報知捕房捕頭遂飭烟館主速送同仁醫院求治至夜半而斃捕頭立傳三圖地保周雲卿前往查明屍屬再行核奪○虹口西華德路三千零二號門牌屋内於昨日十二下鐘時不知何故火星滿室烟霧迷漫五百五十二號華捕見之卽喚集多人設法灌救而滅 
[鎭江萬利莊經收徐海義賑捐由二月初一日至二十九日止清單]  
　　鎭源助漕平寳二百兩晋源助漕平寳一百兩鎭和助漕平寳五十兩青海堂助英洋五百元道生助英洋一百元關榮手助英洋一百元永恆泰助英洋一百元仁和助英洋五十元德源助英洋五十元源同助英洋五十元裕和祥助英洋二十元同德助英洋三十元九華過客助漕平寳二百五十兩萬利助英洋十元朱煦庭助英洋一百元無名氏助英洋十元　行堂助漕平寳一百四十兩積慶堂助漕平寳一百二十兩慶萱堂助漕平寳六十兩暫谪人間子助漕平寳二百五十兩愷廷堂助漕平寳四十兩四志堂助漕平寳六十兩耕心堂助漕平寳四十兩善慶堂助漕平寳四十兩節用愛人子助漕平寳二百五十兩隱名氏卓手助漕平寳一百兩無名氏克手助漕平寳二百兩　與氏經懺移賑助漕平寳八十四兩七錢無名氏衍手助漕平寳二百兩無名氏永助漕平寳十兩無名氏康助漕平寳十兩無名氏福助英洋二百元無名氏清助漕平寳二十五兩救人免刧助漕平寳二百五十兩無名氏昌助漕平寳五十兩無名氏裕助漕平寳二十兩公和氏助漕平寳十兩不留名　助漕平寳五兩不留名堂助漕平寳二十五兩省識子助漕平寳二百五十兩不留名隆助漕平寳五十兩無名氏助英洋十二元博陵薛助英洋十元換記助漕平寳十五兩家住青雲門下助漕平寳二百五十兩茅薄氏助英洋一百元煥記助漕平寳五兩保得平安助漕平寳二百五十兩陳雲輝助規元寳一百兩吳仲翁助漕平寳一百兩澤手助漕平寳三百兩眭鐵口助英洋十五元無名氏煥記助英洋三十元知足子助漕平寳二百五址兩陸蕙記助英洋三十元成泰樊手助英洋二元吳楚手募助英洋四十元無名氏助英洋二十元敦倫堂助漕平寳二十兩 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十四年二月二十七日京報全錄]  
　　宮門抄○諭旨兩道錄前○江督劉等奏爲籌濬劉河援案攤徵工費摺○豫撫劉奏頒行昭信股票息借華欵謹先率屬繳銀以爲提倡摺○綂領載○爲拿獲禁城開設烟館人犯請旨交部審辦摺○皖撫鄧奏揀員酌補要欵知縣摺○二月二十七日工部鴻臚寺正藍旗值日無引○鍑照假滿請安○曾廣漢謝授太常寺卿恩○金聲謝放淮安關監督恩○會章續假五日○定公啓秀善耆長順熙元貽榖官祥福珠　各請假十日○侍衛處奏派保和殿監試之大臣派出頭班澤公福森布成安全山忠清泰二班偉貝勒棍貝子芬車瑞啓貴祿○召見軍機金聲○皇上明日寅正二刻至朝日壇行禮畢還宮辦事後至頤和園皇太后前請安後駐蹕○閱卷大臣派出徐中堂許應騤廖壽恒徐郙阿克丹徐樹銘溥良徐會灃唐景崇楊頤文治○○頭品頂戴兩江總督臣劉坤一頭品頂戴江蘇巡撫臣奎俊跪奏爲籌濬劉河援案攤徵工費由司關局各庫先行籌欵墊辦以全要工恭摺仰祈聖鑒事竊照太倉州及鎭洋縣詳稱縣境所轄之劉河卽古婁江乃三江之一其水上承太湖從吳縣鮎魚口環崑山縣城繞太倉州城南入幹交口綿亘七八十里爲蘇松太三屬農田水利所關同治五年曾經奏　借欵開濬由大倉等十六州縣攤徵歸還有案迄今垂三十餘年潮汐往來沙泥停積淤墊日甚若不及早疏治設遇水旱偏災蓄洩無資爲患不堪設想况江蘇漕糧出自水田水治則田　其利不治則田受其害是濬河尤爲當務之要節經該州縣禀請開挑臣奎俊到任後卽遴派候補道錢志澄前往督同太倉州鎭洋嘉定二縣會同紳董親歴各叚測量勘估自殷港門起至浦定港口止工長四千一百餘丈所有挑工夫價以及築壩戽水等項經費約需銀十萬兩左右應查照成案於蘇松太三府州屬同霑水利之長洲元和吳縣吳江震澤崑山新陽華亭婁縣上海青浦太倉鎭洋嘉定寳山崇明等十六州縣熟田項下於二十四年上忙起分作四忙攤徵第事關民瘼若俟各屬按忙攤徵捐起始議興挑曠日需時緩不濟急當此庫藏匱乏又無閒欵可挪而地方水利要工不得不分籌湊濟現擬先由蘇藩庫借撥銀三萬兩蘇厘局借撥銀一萬兩松滬厘局撥銀二萬兩江海關借撥銀四萬兩共合成銀十萬兩以濟工需仍俟各州縣徵起解還歸欵據蘇州藩司聶緝槼按察使吳承潞蘇松太道蔡鈞會同兼辦水利工程局司道詳請具奏前來臣等伏查劉河關係蘇松太三屬農田水利年久淤滯疏治萬難遲緩所需經費約計銀十萬兩先由各司關局分籌借撥仍於得霑水利之長洲等十六州縣熟田項下分忙攤徵歸補緩急兼籌所全實大已飭該道錢志澄督同在工各員趁此水涸堵築各壩分叚開挑總期早日完工力求撙節一俟工竣由臣奎俊親往騐收並取造實用土方工價細册送部核銷以歸核實理合將籌濬劉河勘估撥欵興工緣由合詞恭摺具陳伏乞皇上聖訓示謹奏奉硃批該部知道欽此○○頭品頂戴河南巡撫臣劉樹堂跪奏爲頒行昭信股票息借華欵謹先率屬繳銀領票以爲提倡並籌辦大概情形恭摺仰祈聖鑒事竊臣於光緒二十四年正月二十七日接准户部咨議覆右春坊右中允黄思承奏籌解華欵請造自强股票一摺欽奉上諭在京自王公以下在外自將軍督撫以下無論大小文武現任候補候選官員均領票繳銀以爲商民之倡地方商民願借著先行出示派員剴切勸諭不准稍有勒索等因欽此當卽欽遵分别咨行文武各衙門遵照外連日與司道公同籌議臣與藩可各繳銀一萬兩臬司及各道以下分别酌減綂計率同現任府廳州縣共繳銀三十萬兩以爲商民之倡臣現通飭各屬上緊措解但恐稍需時日一俟收有成數隨時報部候撥一面查照部咨章程刊刷告示剴切曉諭分發張貼伏思此項股票先則按年給息繼卽分期歸本原係毫無虧損顧中國風氣未開事屬創見紳商士庶心力不齊必須熟查輿情設法勸導以冀不存觀望州縣身親地方平日與紳民相接呼應亦靈卽便逐處派員仍須州縣會辦不如責成州縣可無推諉紛紜臣已諄切札行各府州督飭州縣認眞勸辦務在曉以大義激發天良各聽量力出借懍遵諭旨不准稍有苛派勒索至豫省候補人員類多需次閒居資斧拮据恐難一律領票繳銀同武職人員容臣再與司道體察勸辦綂俟辦有端緒再行詳細續陳除咨部查照外爲此恭摺具奏伏乞皇上聖鑒訓示謹奏奉硃批户部知道欽此○○奴才載瀾謹奏爲拿獲禁城内開設烟館人犯請旨交部嚴行審辦事竊奴才於本月初八日值景連門班風聞西河沿有開設烟館情事當派正白旗值班司鑰長德濟帶領官兵訪察旋據司鑰長回報察明是實奴才立卽帶同官兵前往西河沿地方親提拿獲人犯五名曁烟燈烟槍等物多件奴才同該司鑰長復加面訊據该犯供稱我係内左門看他坦太監薛來喜並本處蘇拉江文祥民人馮一馮奎陳三等因供稱前來此外情形言語支離堅不吐實奴才因無刑訊碍難詳究將該犯等暫交西華門外偏吉值班步軍校慶喜看守相應請旨將該犯請交刑部嚴行審訊按律懲辦並將查鈔烟具等物另繕清單恭呈御覽爲此謹奏請旨奉旨欽此○○頭品頂戴安徽巡撫臣鄧華熙跪奏爲揀員酌補要缺知縣以資治理恭摺仰祈聖鑒事竊照屬陽縣知縣符兆鵬升補六安直隸州知州遺缺業經准部核覆由外揀補在案伏查定例外官道府以至佐雜等官無論何項出缺凡由部題覆奏覆卽以題准奏准奉旨後五日行文以接到部文之日作爲開缺日期每月自初一日起至三十日止截缺一次等因今鳳陽縣知縣符兆鵬升補六安直隸州知州經部議准覆奏於光緒二十三年九月初五日奉旨後第五日行文按安省照限减半計算應扣至十月初七日接到部文之日作爲開缺日期歸二十三年十月分截缺係屬調缺毋庸掣簽應卽遴員請補兹據署布政使于蔭霖按察使趙爾巽會同遴選查有同知銜卽用班儘先補用知縣柴樸堪以酌補鳳陽縣知縣詳請具奏前來臣查例載州縣應調缺出俱令於現任人員内揀選調補如實無合例堪調之員准以奉旨命往曁曾任實缺候補並進士卽用人員酌量請補又查定例州縣以上應題應調缺出如係題缺請升調缺請補或題缺請調調缺請升俱令於摺内詳細聲明各等語查鳳陽縣知縣係衝繁疲調要缺爲鳳陽府附郭首邑地當孔道政務殷繁民情强悍素稱難治非明幹老練熟悉皖北情形之員不能勝任臣與藩臬兩司在於現任各員内逐一遴選非現居要缺卽人地不宜其曾任實缺候補曁佐雜應升人員内均難勝此繁劇之任亦無奉旨命往人員應卽在於進士卽用各員内擇其人地相宜之員酌量請補兹查有同知銜卽用班儘先補用知縣柴樸現年三十七歲甘肅皋蘭縣人由增生應光緒戊子科中式副榜辛卯科中式舉人壬辰科中式貢士甲午恩科補行殿試二甲第一百四名進士引見奉旨以知縣卽用欽此簽分安徽給執照祗領起程於光緒二十年七月十五日到省加捐本班儘先補用奉部過班知照坐光緒二十一年十一月二十日行文扣至十二月十七日接到部文作爲過班到省日期並於山東賑捐案内奬叙同知銜歴奉差委均無貽誤現署鳳臺縣知縣篆務該員實心任事勤幹篤誠以之酌補鳳陽縣知縣實堪勝任與例亦符雖係題調要缺例應揀員調補惟人地實在相需例得據實陳明臣因地擇人不敢稍涉拘泥合無仰懇天恩俯准以該員柴樸酌補鳳陽縣知縣俾資治理而重地方如蒙愈允该員由進士卽用班先知縣請補要缺知縣銜缺相當毋庸送部引見除將履歴清册咨部查核外謹會同兩江總督臣劉坤一恭摺具陳伏乞皇上聖鑒勅部議覆施行謹奏奉硃批吏部議奏欽此 
 
