# 1920 - 76 - 4916913

 

Page 1

 
 
   
 
 

Page 2

 
 
   
 
 

Page 3

 
 
時評 
[津奉兩會議（默）]  
歐洲之有國際聯盟會議所以解决國際間之紛爭也而我國内之所謂聯盟所謂會議則以製造國内之紛爭而已旣有十二省之聯合以與八省同盟對又有奉天會議以與天津會議抗其相持不下之情勢顯然可見也夫督團旣有聯盟之組織自不能不有會議以發展之然督團會議之所謂發展者不過發展其個人之權利耳爲謀個人權利而結合則團體必不能堅愈會議而愈紛擾小之紛擾於各個會議之中大之合兩方團體武力而紛擾於一時督團會議之結果豈能外此者哉 
 
 

Page 4

 
 
   
 
 

Page 5

 
 
   
 
 

Page 6

 
 
[專電]  
　　北京電京中近日沈寂頗甚天津時有密會多往來京津蘇直（二十三日下午六鐘） 
　　北京電段派在津會議組十二省聯盟列席代表意不一致現遣員分赴各省游說會議暫付停頓（二十三日下午三鐘） 
　　北京電奉張二十六誕辰靳及同派督軍派代表往賀聞卽於此時開奉天會議商對付安系法（二十三日下午一鐘） 
　　北京電本日閣議討論閩案决定照前議四條向日正式提出東京報告日對四條中三四兩條允非正式先自辦了現决暫緩再開正式談判又議武昌關監督李厚祺辭職改任卓焌（二十三日下午六鐘） 
　　北京電閣議决定承認波蘭政府（二十三日下午一鐘）　　北京電顧維鈞報告國際聯盟會注重鴉片煙禁並聞中國有私吸私種日本有私運嗎啡情事將提議申禁我宜自設法當局覆電並無私種一面通電各省注意（二十三日下午六鐘） 
　　北京電王廣圻電意政府以司法獨立判斷爲詞不允交還商船院部復令再提抗議（二十三日下午三鐘） 
　　北京電南北和議籌備招待費四十餘萬作正開支（二十三日下午六鐘） 
　　北京電曹錕箇電第三師迭請撤防要求湘督接替並非棄防不顧仍望責成湘督接防（二十三日下午六鐘） 
　　北京電鍾體道舊部駐陜西鄉一旅全體譁變政府去電澈查（二十三日下午三鐘） 
　　北京電奉張電調許軍回防（二十三日下午三鐘） 
　　北京電許蘭洲駐陜軍隊亦請撤回未准（二十三日下午三鐘） 
　　北京電駐藏長官陸興祺辭職擬劉玉麟繼（二十三日下午三鐘） 
　　北京電外部專員赴豫會同津英副領查辦沁陽縣土匪傷害敎士 
案（二十三日下午三鐘） 
　　北京電徐囑劉承恩赴粤調和滇桂之爭（二十三日下午三鐘） 
　　北京電律師林行規楊景斌曹祖藩孫潤宇葉夏聲由法部委托赴日參預國際辯護士會明晚起程（二十三日下午三鐘） 
　　北京電哈埠罷工風潮擴大（二十三日下午三鐘） 
　　香港電韶始方面將有惡戰莫榮新迭調兵北上韶已大軍雲集分三路攻始興陸榮廷哿日通電請雙方飭所部勿動如有衝突先行停止一面由唐莫妥商解决辦法（二十三日下午八鐘） 
　　香港電紛傳唐繼堯通電斥莫等甘爲戎首現已開釁勢難坐視滇軍任人刦迫决取必要手段起與周旋等語（二十三日下午八鐘） 
　　香港電聞陳炯明軍有四營由汕尾登陸入駐海豐惠鎭使雖注意然無如何（二十三日下午八鐘） 
[各通信社電]  
　　北京電徐以北大學生互敺工業學生與校長衝突主以嚴重手段平解學潮 
　　北京電工業專枃爲首滋事學生十人已革除考試仍舉行（以上二十二日） 
　　北京電陸榮廷前派來京之鄭某入府辭行總統派員隨同南下協商和局 
　　北京電滇唐桂陸正式宣戰和議忽生阻力單獨媾和說又起 
　　北京電政府聞列寗派俄人在上海設立機關傳布過激主義决令滬當道請租界當道協同查察 
　　北京電河南沁陽縣敎堂被刦敎士被戕英代辦謂地方官保護不力政府電豫督長報告詳情嚴緝兇犯　　北京電陳籙升外長外次曾宗鑒有望 
　　北京電各省烟酒公賣局長改爲簡任職將有一番更動京員中有簡任資格者紛求張署長呈請外任 
　　北京電交部電鮑貴卿可將部認協助中東路費一層提出報告於華俄董事會 
　　北京電京警廳因安迪生侵欵有據責令取保方予釋 
　　北京電盧永祥陸徵祥電辭勳一位均覆慰不准　　北京電將有中英通訊社出現（以上二十三日） 
　　以上中孚通信社電 
[公電]  
　　雲南各界聲討李根源通電各報館均鑒自我滇興師護國李公協和受我滇督唐公之委托率滇軍兩師轉戰入粤兩驅龍逆一復南雄衛國衛粤屢樹大勳各友軍敵愾同仇相安無間已閱四稔餘矣及至滇法之師李根源脫身南來時値李公協和杜門養疴我滇督唐公方提師在外特委李根源爲第六軍長責以整飭内部傾城倚畀受事之初曾自定在外滇軍官長任用條例申明師旅長由滇督委任團營以下由該軍長呈請任命旋經督軍核准並另增訂陸軍軍官佐任免章程公布在案我滇中父老無不聞而知之不意野心漸熾竟逸軌道利用軍權以徇私圓其種種陰謀破壤西南我護法諸公諒有聞知無俟揭露我督軍唐公不忍以滇軍百戰餘生捲入漩渦迭經勸誡曾無悛悔即我滇中各界亦陰爲危懼屢請防維茲復益恣狂悖擅撤第三師長混亂規章我督軍爲整頓滇軍維持大局計不得已改派李根源爲建設會議代表以滇軍歸本省直轄仍就近受李公協和指揮夫以指導之責仍歸之原統滇軍之人事本尋常且係内部更迭與友軍毫不關涉我各界人士莫不服唐公之委曲求全明見萬里詎近聞李根源於奉電後並不遵從命令輒敢反抗稱兵莫督亦爲其蒙蔽强加干預擅發命令割奪我軍甚至調兵圍攻拘捕我滇軍官長斷絶我滇軍交通任意横行不顧大局我滇中父老聞之駭異言之痛心夫軍隊管理各省自有統系命令不容混淆法紀所在國有常經此盡人能知者也我滇省自興師護國以來因衛護大局之目的留駐外省者有止在粤一軍一切編制管轄向由本省主持未嘗歧異卽桂軍之在湘在粤諒亦無肯叛其長官若此次聽由彼輩開此惡例則各省尤而效之轇轕紛紜後患何堪設想此次西南舉義原爲護法大功未竟而先自亂軍常更何以善其後設如因此牽動大局咎將誰歸我各界人士自護國以來均與我督軍唐公主張一致今唐公此舉實認爲適合滇人心理遙聞惡聲諒難隱忍且李根源亦係滇人似此不法行爲我督軍又何愛憎於其間惟法制旣壞陰謀乘之糜爛大局流毒桑梓匪僅國家之隱患尤爲滇省之蟊賊羣情憤激無可緘默以全力維持我滇督之威令杜絶彼李逆之野心爲共同目的務望諸公主持公道共挽狂瀾以張法紀固我邦家臨電憤慨諸希諒察軍警政學商各界周鍾嶽劉祖武黃毓成孫永安李友勳秦光第唐繼虞何國鈞周宗洛黃德潤李正芬龔炳文周傅性吳琨楊福璋徐之琛熊廷權丁兆冠黄實陶鳳堂顧秉鈞詹秉忠馬聰孫桂馨吳珣黃石唐啓虞易尤煃李潤芳顧視高王鴻圖陳度解秉仁倪惟欽張祖蔭楊思源張士麟秦光玉祁奎雷恩溥號印 
里昂無線電（路透社送） 
[德國暴力政變之近狀]  
　　二十二日巴黎電各報載稱德政府已與柏林勞工聯合會商定合同不日將組織新内閣而容聯合會所信託之代表加入商訂此項合同之里琴氏大約將佔一席魯爾區斯巴達黨之運動聲勢日大軍隊已委棄末爾漠及愛森二地勞工領袖於該二處並未失利撒松尼之大局漸有進步菜浦齊地方軍隊已得勢特萊斯登尙稱安靜惟奇尼資及其他數工業要區仍在共産黨掌握塞林琴地方秩序已復基爾地方曾由海軍大將愛佛斯氏畫定軍隊與工人之鴻溝但海軍兵士不守信約致續有戰事亨堡地方復全體罷工據小巴黎人報載稱德國各處或已起騷亂或危機潛伏正不知擾攘至何時始已也 
　　二十二日巴黎電昨日德國傳來消息甚少足徵大局仍未安定柏林極端社會黨與獨立社會黨不贊成多數社會黨代表里琴氏與政府所訂之合同多數社會黨國會議員縱贊助政府而右黨必不同意則右黨之極端派必復合抗政府魯爾流域之工業各區現正組織勞工軍秩序頗佳勢力亦厚且有各種必要之軍需據最近消息各項職工聯合會五分之四已宣佈主張繼續全體罷工 
[俄勞農黨行動漸和緩]  
　　二十二日巴黎電勞農政府已廢除極刑並裁撤懲治反抗勞農會之機關據伊士凡斯蒂亞官報載稱該機關於一九一八年及一九一九年在俄逮捕之罪犯共十二萬八千人内有二萬一千零三十一人犯反革命之罪一萬九千七百六十三人犯溺職之罪八千三百六十七人犯妄發議論之罪二千三百十七人犯違背公律之罪九千五百十四人犯携貳之罪槍决者共九千六百十四人内有七行零六十八人乃犯反革命罪 
[各國雜訊]  
　　二十二日羅馬電茲悉協約國總揆定於四月二十一日在桑里摩開會國際聯盟之行政議會定四月二十五六兩日在羅馬開會 
　　二十二日巴黎電巴黎日報載稱來因河左岸之比軍已退至摩爾右岸協約國委員團及軍隊已撤至左岸據確實消息現正調重援開往摩爾 
　　二十二日斯特拉斯波電亞爾薩斯所購法國新戰券估計共有四五百兆佛郎斯特拉斯波及附近一帶所購者約八十兆佛郎 
世界路透電 
[德國政變中情勢]  
　　二十日柏林電柏林罷工領袖發表敬告勞工書謂社會黨决計出死力以博社會主義之勝利東普魯某報記者三人被控在柯尼斯堡謀叛受逮柯尼斯堡爲開浦博士之故里 
　　二十日柏林電愛白特已由斯土加特抵此内閣全體今日午後二時起開會未已 
　　二十日柏林電萊浦齊共産黨機關部已由國民衛兵激戰奪得死五人重傷十二人俘共産黨五十人萊浦齊各部分仍有戰事共産黨縱火焚燒數處並以機關槍阻止消防隊撥救聞勞農議會現管理杜特孟特愛森布爾末爾漢諸地愛森地方有砲轟及巷戰歷二十小時之久死傷甚衆財産損失亦大 
　　二十日柯白倫士電美人若干名已由柏林抵此内有女子六人續到者尙有多人一路未遭危險 
　　二十日倫敦電各報載稱據柯洛恩現象觀之德國時局如不較爲安靜則協約國似將以集斯特斯波與美資之大軍開入德境 
[美參院終難通過和約]  
　　二十日巴黎電美國參議院未能通過和約巴黎人士並不驚詫 
　　二十日倫敦電泰晤士報載有社論論美國參議院拒絶和約事謂威爾遜總統目前可謂完全敗績國際聯盟恐將爲選舉總統運動主要之爭點此世界之人皆爲扼腕者而以吾人爲尤甚惟泰晤士報仍信美國人民此後不致不過問世界事務且不致甘心在國際聯盟中碌碌無所　見云 
　　二十日華盛頓電參議院已將和約退還威爾遜總統另附一書此爲和約第四次經過參議院未獲批准威爾遜總統已取何行動尙無消息白宫官員今日謂照　常辦法惟有將和約送至國務院　諸高閣耳 
　　十七日華盛頓電參議院贊成洛志氏所提出國際聯盟公約第十條之替代保留案雖占三分之二之多數但不能視爲參議員三分之二已贊成批准和約蓋贊成保留案者内有許多反對批准和約者也 
[回敎徒與土耳其]  
　　二十一日倫敦電印度喀爾喀特主敎大會之代表團今日謁見首相喬治於唐林街請速恢復土耳其領土之原狀仍容土皇居君士坦丁勿移動對回敎聖地之主權喬治答稱土耳其無端向英宣戰使戰爭延長兩年之久吾人對待如土耳其之回敎國並不欲放棄施於如德奥基督敎國之主義且無分回敎徒與基督敎徒均將予以獨立前居土耳其治下之非回敎徒今將予以自决權土政府對阿米尼亞人民不能善加保護而使慘受屠殺協約國爲文明起見不得不施管理權於阿米尼亞喬治氏又謂協約國於解决土耳其問題時自當注重印度回敎徒之與情云 
[英美之海軍實力]  
　　二十日華盛頓電英國大使聲稱一九二○年至一九二一年之英國海軍預算案並未規定建造新軍艦戰後之艦隊將包括下列諸艦戰鬭艦十六艘巡洋戰艦四艘发洋輕艦三十八艘此外尙有驅逐艦潛艇若干艘美國太平洋與大西洋艦隊合而爲一則其戰鬭力居世界海軍之第二位計有頭等戰艦十五艘巡洋戰艦八艘裝甲巡艦十一艘另有驅逐艦與潛艇若干艘美國且尙有輕巡洋艦及二等戰艦數艘 
[各國近事紀]  
　　二十日巴黎電協約國與荷蘭瑞士丹麥瑙威瑞典諸國代表開重要談判磋商整理中歐諸國之財政與經濟之計畫 
　　二十日匈京電匈政府已令各銀行閉門以便將流行之圜幣重行蓋印凡各項圜幣均須送至銀行一半蓋印後發還原一半改發四釐息之銀行紙幣於若干年内收回 
　　十七日華盛頓電昨日有人於衆院提出議案請以美金洋一千兆元貸予德國以充在美購買糧食與原料之用 
　　十五日紐約電沿海船業所僱之碼頭夫役數十人已决定罷工要求增資並改良工制 
　　十五日安那波里斯電美國海軍總長台尼爾向海軍學校見習士官演說謂爲使美國靈魂安寗起見美國必擔負人道大事業如助成巴爾幹之和平接受土國之委託管理權襄助墨西哥中美南美之發達是已 
　　二十日美國紐樸特紐斯電超等無畏式戰艦美麗倫號爲世界最有力之戰艦今日已在此間下水 
　　二十日倫敦電過激黨公報稱愛加特里諾達區之過激軍俘敵一萬五千人獲砲多尊及軍需甚夥 
[太平洋路透電]  
　　二十三日北京電聞第八混成旅在河南鄭州叛變詳情未悉當道已設法防範叛兵截斷鐵路 
　　二十三日北京電被拘學生四十三人今日午後被移送高等廳每一學生有兩兵士扶之而行學生行經各街時痛駡當道不止 
　　二十三日北京電華字報稱徐樹錚擬改組北洋派以抗八省聯盟 
　　二十三日北京電裴巨飛機公司在華代表接英國來電謂裴巨公司聯合有勢力之資本團已收買政府變賣飛機之全部營業政府所存各機連數千新機與材料附件等在内皆已售與該公司售價爲英金一萬萬鎊該公司將爲世界最大飛機公司無論大小各式莫不齊備北京銀公司即爲其駐華代表 
　　二十三日北京電測繪隊已組成擬於五月一日開始測量張家口恰克圖路線 
　　二十三日北京電各報載東京電稱摩根銀行團代表賴孟氏明日赴西京三月二十七日由神户乘保魯勒加號啓程三月三十日可抵上海 
　　二十三日哈爾濱電鮑貴卿昨日與中東鐵路諸主要人員會議今日與霍爾瓦特將軍會談外間謠言極盛民心惶惶昨日忽傳西比利亞紙幣業已取銷巿面大震今日某俄報載伊爾庫次克電否認此說指爲投　家所揑造 
　　二十二日香港電商　棉巿報告謂内地需求甚爲遲鈍故交易頗細價格稍弱鈔價每包如下十支二三○元至二六八元十二支二五○元至二九○元十六支二八八元至三三○元二十支三二○元至三六五元到二千包銷一千包定貨一萬六千包未售存貨三千包無裝出者生棉價格較前稍弱印棉每擔四十二元至五十四元中棉四十六元至四十九元 
　　上海消息今日上海接電謂意國航事裁判所判决歸還意公司之運船西萊西亞號卽華乙號今正改爲客船如戰前原狀中政府已命駐羅馬本國公使向意政府抗議意裁判所之舉動 
國外要聞 
[陸專使等參與歐和會報告（三）]  
　　六日下午爲通知對德和約草案召集協約各國大會祥偕王專使列席所提對德和約草案關於中國山東問題條文竟與三日所探得者並無增損祥因當衆宣言謂中國人表團對於三國會議所擬關於膠州及山東問題辦法有不能不表示其深切失望之情此次所定對德和約草案關於德人在山東省權利之條欵爲本代表頃所聞者本代表團深信各種辦法實爲中國全體人民所失望所擬規定似未顧及法律公道及中國之安甯爲中國代表團在五國及三國會議時所迭次堅持不已者現在中或國代表團業向三國會議提有正式抗議反對其所擬之辦法深望得以修正倘竟不能如願則自今以往本代表團對於此項條欵實有不能不保留之義務並請將聲明各節列入記事錄云云會長當即允爲照列十日祥偕施專使往晤英外部語以膠州問題自經三國會議决定辦法後全國輿情非常憤烈近接北京來電且有激烈舉動政府實萬分困難前貴總長屢有對於中國極願帮忙之言我國甚爲看重現擬請貴總長答復前函俟復到後擬在國内宣布俾國人稍知内容彼稱來函情形我曾閱過但如欲宣布則應將來函先再核閱同時卽將某專員召來施使稱我正携有函稿立卽送交彼展閱一過先稱大致均無不合再閱一過乃稱其中某句不甚了了施使爲之述明緣由旋又閱一過稱大致確係如此但照　記錄之口氣似爲三國會議指令日本施行一切殊於日本面子不宜施使又將日本所允交還靑島及早撤兵及不侵犯開放門户主義等情爲該外部一日所面告而昨日送來之日本代表宣布文稿中未有叙及重向詢問是否屬實彼稱此誠確實祥等乃請將彼所謂不甚了了之句删去而將其他各節宣布彼乃稱容與某專員接洽再復十五日接英外部復函措詞非常含混但於日本　膠澳租地連同完全主權交還中國一層語尙切實並有深盼中日兩國有識者均以此政策爲然等語二十二日王施兩使往晤英專員談及山東問題彼謂事關係極大此項和約爲協商及共事各國對於敵國之約不但無不簽字之理抑亦無保留辦法施使稱保留辦法國民尙不以爲然本使意就商尊見有無别法較保留更進一層方爲妥當彼稱此事關係重大須經公法家格外斟酌但是否能行殊不敢必施使稱我國對於德國交出一層原不反對惟交於日本實爲反對此種辦法公道何在彼又稍稍辯解而散二十六日祥又往晤法外部畢勳告以接奉政府訓令關於和約所載山東條欵非保留不能簽字卽將十五日電譯述大槪並告以擬即致函會長等情彼稱各國如　辦法本可自由請將譯稿交我即當照轉各國全權接洽但中國如開保留之例義國於飛烏姆問題亦願保留此外各國不滿意者甚多倘使紛紛援例辦理豈非和約將不完全乎祥謂中國政府及代表團於協約對敵之聯合非常注意極力設法周旋無如山東問題之辦法太使國民失望民氣所趨萬不能不兼顧彼稱此層我亦知之是日祥已備就公函正式分致美英法三領袖將非保留不能簽字情形顯明表示嗣又探得日本在三國會議時聲明日本政策係將山東半島完全主權歸還中國僅留業經給與德國所有經濟權利曁按照通 
 
 

Page 7

 
 
常情形在靑島設立租界其現有之鐵路如膠濟及其枝線爲中日合辦事業鐵路業主得專爲運輸平安設置特别警察該警察不得移作别用並須以中國人充之所需日本警察敎練由中國政府派充日本所擬歸還者所有山東半島軍事上之管理即百里環界地之　事管理及所有該地方行政管理之一切設施日本並擔保濟南置戍一節完全權宜性質該戍兵僅於和約告成後過渡時代中暫存之所謂過渡時代則縮短者必縮短之並謂前將沿路之兵集於靑島及濟南卽爲日後完全撤兵之初步該項權宜辦法雖無日期規定而日本聲明苟能從早必從早撤日本擬留之德人權利屬於經濟性質者即業經造成各路之德人權利曁與鐵路相關各礦之德人權利至鐵路所在之地係完全爲中國主權所有並爲中國法律管轄高徐濟順鐵路須用日本資本中政府對於該兩路之地位與其他各路之用外資建造者相同等情事閱兼旬大會對於五月二十六日正式要求保留一函尙無答復祥連日奔走困憊異常舊病驟發幾不能支不得已即於六月十四日移赴山克魯養病十六日協商國對德最後答復業經交出限期二十八日簽字國際風雲日益緊迫而我國保留簽字問題雖經一再向各方接洽迄未有相當解决祥床縟呻吟萬分焦急（未完） 
國内要聞 
[濱江通訊（鴻）]  
　　俄工商罷巿罷工之經過 
　　驅逐霍氏之决心 
　　道裹俄國工黨連日開會集議一致主張驅逐霍爾瓦特曾由全體通牒霍氏限令十二小時内自行退職昨日（十三）俄商紛紛罷巿三十六棚及鐵路工人全體罷工有多數軍官乘坐汽車飛擲愛國黨宣言并譯成華文分發各商户其内容係宣布霍氏種種罪狀務望中俄工商各界協力相助務達推倒及驅逐霍氏目的云云當由道裏警察局加派警察維持秩序並出示安民護路軍司令部亦派出馬隊巡視彈壓藉資鎭攝外交軍警當局又於昨日下午二鐘在督辦公所開會籌議對付方法當以俄人罷巿罷工之舉動旣於哈埠之安全秩序上尙無何等危險發現自可暫取不干涉主義惟治安問題實係我國主權决由護路軍負完全責任大約俄人此舉旣純爲改革政治之運動當然尊重我國地方治安不致發生意外也俄黨驅霍宣言書譯文如下嗚呼同胞茲略述俄國專制黨首領柯米高夫謝妙諾夫等派於千九百十八年被日本之保護與俄國國民兵連禍結自謝軍敗後日軍承聯盟國之委託入於俄境在表面上爲鎭安寗秩序並保護鐵道其實存侵佔主義無故殺害良民掠奪民財有目共覩有耳共聞俄國人民不堪生活而謝妙諾夫復搶奪中俄商民錢財數億萬萬而柯米高夫黨派佔據黑龍江沿岸强拘我國巡艦一艘其不法行爲久爲中俄兩國各界盡知俄國農工商民人等一體合力抗戰二年之久而日軍在西比里亞貝加耳湖近處之全部不但不不退之勢而且乘機欲謀滿蒙一帶之利權暗侵中國土地主權實非淺鮮現今又另出新策先圖俄境次佔蒙古一帶此等手段不獨中俄兩國人民知之亦全世界所公認也而霍爾瓦特派選爲外交代表與日本聯絡專以盜賣國土主權爲無上之法門並賄通中國當道長官暗將中華國民財産土地權利奉獻與日本此霍氏助日侵略中國之明證也而霍氏把持東清鐵路公司總辦之職業將長春鐵路線賣於日本現今鐵路線内雖然駐紥華軍將來日本已有請中政府撤退華軍改駐日軍之意此外霍氏讓與日本之特權不少故日本軍民工商人等往來於鐵路者日多一日假如僱用列車一事則頭等列車盡爲日本所有如我商人若僱南線列車或東線列車則皆以廢止欺騙其實皆以列車作私利之計並取好於日本殊不知鐵路亦營業性質本爲利便運輸而設乃霍氏以鐵路爲私人謀利之地日本無論用車多寡無不照數撥給而且卸貨之後必經大瓦拉賬房而過從不敢一察看而我商人用車則不然每用一車必須由轉運公司出運動費若干該公司即大瓦拉賬房私設僱用華人頂名而已若無投機相識之人先爲關說卽化運動費多少而終年不得一車而吾商人受鐵路公司之害人人皆知倘若將霍氏推倒不久吾商民皆實受惠於無窮即此一端世界各國鐵路决無此等腐敗此即霍氏之罪也况甘心使用日本金票將來金融之權在滿洲境内必操於日本矣願我同胞對於日本侵略主義抱定抗拒之决心對於謝纱諾夫等不可少存容忍之心勢必達到抗日拒霍排斥謝妙諾夫等派完成中俄兩國共和國體不特俄國人民之幸亦中華人民之福也惟願中俄兩國軍　長官互相援助毋格外干涉日内本埠俄國工商人民同盟罷工但决不擾害地方安甯秩序專爲保全吾人永遠之幸願我中俄兩國同胞齊心努力毋失此好機會也哈爾濱同盟愛國黨謹布一千九百二十年三月十二日 
另據雙城子通訊云俄民黨在雙城子宣布對外方針時同時並宣言將來願將下列各項完全放棄交還中國（一）中東鐵路一千零六十英里（二）資本金六萬六千二百萬盧布（三）吉林省東北部之煤礦（四）札蘭諾爾之煤礦（五）海拉爾附近吉拉嶺金鑛（六）外蒙古圖拉河畔之金砂鑛（七）一千八百五十八年璦琿條約所載之松花江航行權（八）吉林在新河一帶之森林區 
[北京購買飛機之謬妄]  
　　鉅價購來聽其廢置 
　　字林報十八日北京通訊云中政府所購裴志式飛機六架每具價約英金一萬鎊今已在華政府購定此機時謂將供諸商用但此機來華數月政府迄無舉動究不知當軸有何心理豈以此爲玩具耶抑僅藉此獲取佣金耶舍此兩種理由而外吾人誠不能窺其用意所在也價値英金萬鎊之飛機已有三架在京裝配完整曾經試騐交通部騐收後至今未聞利用之法惟置諸南苑佈置極爲幼稚之停車場中聽令其因氣候與閒擱之關係而廢毁耳苟實行供諸商用之原議則此機今已可爲生利物矣其餘三架則置於京綏路之末站但未解包政府初抱一種空泛無定之意見以爲用此飛機以接連庫倫與哈爾濱之兩處路線故飛機運往京綏末站但鐵路展至庫倫之計畫尙屬紙上空談而飛機已抵庫倫附近殆欲以飛機廢若干年光陰坐待鐵路之告成歟費此鉅欵而令其閒置不用浪費愚妄莫此爲甚如謂原擬計畫因事有未成熟者故未克實施然則曷不將此飛機爲京津間載客傳郵之用乎果爾則亦足獲利然政府不爲之也練習機到京多時而訓練迄未開始使中國有代表人民之國會則嚴重質問早可提出治負責部長溺職之罪而杜假公濟私浪用公欵以取回扣之弊矣 
[美銀團代表來華之任務]  
　　中美新聞社譯大陸報北京通信員庇斐爾氏十八日函云美國銀團代表拉門德氏現已到遠東北京政界及財政界非常注意華人以電話詢其行踪者絡繹不絶北京當局之華人其眼簾之前似陡開一燦爛之幻相其中有美國金錢之光芒大發奇彩云拉門德氏此來之使命如何殊足費人疑猜彼足履亞細亞大陸已二星期彼已作何事意欲何爲彼有何計畫如何思想以至何時到北京由何道而來凡此皆非局外人所知然彼之此行實大爲重要足使外國對華政策立一具體之形式拉門德氏爲毛根銀公司之一員又爲巴黎和會美國經濟代表之一故其來亞洲也挾有偉大之聲望且彼此來亦爲直接談判設置新銀團問題故吾人於彼此行可希望新銀團之運命從此决定而美國對華之財政政策殆亦可因此而定也於此有一層不　忽視者即拉氏爲美國從未派到中國之財政家中之位望最高者此種鄭重派使之舉需要已久今果實行以後美國在華之利益庶得有相當之處置此實爲美國人所至欣慰者也惟今所欲問者即拉氏到華後應作何事而尤所宜問者即彼能爲何事就吾人觀之彼所能爲之事殆甚少也試思彼須談判一宗大借欵作爲新銀團之基礎其應與何人談判耶其與靳雲鵬談乎則靳之位置朝不保暮且在段祺瑞之門生中位居第二不若小徐之得段寵也其與李思浩乎則李乃安福部之順兒也其與徐世昌乎則徐之無權迨與記者等也其與小徐乎則小徐爲庫倫之覇王北京之魔王而東京之好友也總而言之與今之北京政府談判直爲天所不容耳拉氏此來决非僅爲借欵實欲創立一廣大之新政策以澈底解决中國問題夫欲行此政策固需辦一宗大借欵但政策爲本題而借欵則爲附屬關係至於實行此項政策之條件若爲北京政府所樂於承認者則此政策决不能行之有効反將鑄成大錯總之列强今後對華政策必須切實决定明白表示不能不改絃易轍於此有根本條件數端一則關係此事之英法日美四國必須將其目的及計畫變爲一致彼等是否一致吾人在北京者殊不能言之今之最直接問題即爲日本力爭滿洲蒙古除出銀團活動範圍之外竊謂銀團若以此項條件而成立則無寗不成立因日本若得此特權則法也英也亦必效尤要求各除外其勢力範圍如是則依然爲十年二十年之局勢矣拉門德氏已在東京兩禮拜與小田切等日本銀行家商議此問題是否已得滿意解决又英法銀行家是否已給予此同一之保證均不得而知但欲銀團成立有效非有此保證不可是以今之根本問題即列强對華外交政策究竟已否切實改變列强究竟已否肯放棄其在華之權利勢力範圍及競爭等若無此項外交革命則無論拉門德氏或任何人不能成就任何建設的事業換言之四國銀行家必行動一致四國政府亦必互相協助而四國政府尤必對於其銀行家之行動負責任若不如此則無法勸說愛國有識之華人令其爲充分之讓步而使銀團得以成功蓋欲銀團成功必須監督中國之政府此吾人已再三言之矣目下有智識之華人對於銀團頗爲懹疑此乃以百年來之經驗爲根據今必破此懹疑之根據故第二要件爲四國政府將此項新政策明白公布以袪華人之疑第三要件則爲四國政府應合力迫中政府承受必要之條件若不依此條件則四國永不貸欵若四匣任意貸欵而不迫中政府履行條件則徒足鞏固現政府之地位於中國前途毫無裨益也第四要件爲四國應於允許貸欵後卽有一種組織以厲行條件使中政府不能逃免條件維何即監督裁兵考察各項財政機關限制以後借款及抵押鐵路等是也凡此云云皆爲拉門德氏之所有事不僅貸欵問題而已若英法日美不承認此等要件則拉門德氏决無所成就新銀團必不能生存各强國惟有自認對華之外交政策又復失敗而中國依然爲一世界問題他日必因此再引起一大戰而後已中國之時局非有根本上之澈底處置决然無望此已爲人所公認列强如再一無目的依違兩可必至噬臍莫及而爲他人占先著矣拉德門氏東來之重要具如上述至於中國官僚爲飯碗問題而竊竊憂慮者吾又不暇言之矣 
[直軍撤防之湘訊]  
　　直督曹錕之對於駐湘直軍撤防問題旣連電中央請予全部撤退中央對之自不能再行留駐遂准其撤退一部分以資休養惟駐湘直軍各將領以卽僅撤退一部其移動處已須他軍塡防是一部之撤回與全部撤回不過範圍廣狹之異其變遷之態已無可免故特電覆中央仍請全部撤退並商定開拔日期以示去湘之决心聞其所定日期係從三月十五日起分作五期撤退至五月五日一律撤完但據直軍中人言自撤防說起迄今仍僅奉到準備撤防之令吳師長雖自定開拔日期究須奉到後命始能實行不過吳師長之必不再留似已决定已一面派員赴鄂組織直軍撤防轉運處準備一切水陸供應一面派員北返查察駐兵地方並預爲布置其夫人亦令即日回北以免開拔時之累贅雖經地方士紳内眷一再挽留然終歸無效其首途之期已定本月十八日 
直軍旣决計撤防遂有吳光新或張景惠率隊塡防之議中央曾電張敬堯詢問可否張氏覆電頗不表示贊成於是中央之意擬即令李奎元所部之第十一師就近移往塡駐而李氏又不願往近且藉病請假並函辭省城戒嚴總司令以表示其冷靜張氏遂决計俟直軍開始撤退之際先就長沙軍隊内酌撥若干前往塡駐俟與中央切實商定再撥正式湘南接防軍隊 
日昨張氏布告云本督蒞湘迄今三載對於地方事宜無不力求汉理惟地方當大亂之後易生謠言每有不逞之徒動以捕風逐影之談希圖煽惑人心擾亂秩序惟有遇事預爲布告以息謠諑近日李帮辦因舊疾復作亟待就醫請辭戒嚴總司令兼職本督特派二十一混成旅張旅長綸璜兼代俾其安心調養疾痊可仍行復職又軍隊調遣權衡聽諸中央卽有移動中央及本督亦均有完全計劃近日第三師雖有回防之說實係尙在準備果行與否尙未能定即或回防本督自有相當隊伍前往接替以維防線値此時機恐宵小藉便造謠以圖煽惑合亟布告商民各色人等一體周知安心樂業毋聽謠言自相驚擾倘有造謠煽惑窩藏奸人及亂發傳單者一經查覺拿獲定按軍法辦理或有報告前來者本督爲人民治安計尙有重賞 
[開封通信]  
　　豫潮中奉軍禍豫之慘狀 
近年國内失和豫境京漢路左右幾全爲客軍所盤踞沿路居民受其蹂躏者已筆不勝書而尤以奉軍爲最奉軍第二師第一旅去春由鄂退駐信陽駐馬店郾城等處曾在郾城縣之龍塘村瓜田騷擾被村民痛毆後將全村抄刦殺死多人復勒索現洋二千五百元始行了事至今猶爲豫人所切齒該旅於去秋奉調回奉而暫編奉軍一師二旅又由鄂來豫旅長鄒芬駐鄭州其步兵一團團長張樂山駐郾城初到頗有紀律及舊曆臘底豫中易督問題發生各處軍隊紛紛調動該軍遂乘機刦掠漯河鎭逼近郾城車站商務頗盛奉軍在該處强取貨物不肯給値並發現搶案舊正初七日夜福源錢店掌櫃劉某在櫃房就寢有穿奉軍制服二人撞門直入用剌刀將劉頸部連剌數下攫去現洋三百餘元劉某現在基督安息日會所設之醫院療治生死未卜該軍又借年節爲名四出搜括遇物卽取在西華之逍遙鎭强派白菜（郾城附近之西華臨潁上蔡等縣爲産白菜之區恒有巨商收買運往漢口銷售）逢門即入翻箱倒篋無所不至遇有首飾細軟即行攫去並將菜行劉三頭部打破數日後斃命適豫軍第一旅馬隊三營在該鎭駐防大抱不平出而干涉聲勢洶洶幾釀巨禍聞所派之白菜前後共九萬餘斤用民船由沙河運至漯河車站轉用火車運往漢口變賣奉軍又以派猪爲名在西華之逍遙集老窩集瓦屋趙七里倉宿砦磚橋郾城之五溝營黑龍潭召陵砦新店文寶集舞陽之北舞渡上蔡之黃甫店白龜廟臨潁之小商橋黃連城等處均受騷擾無論巿上圈内已宰未宰之猪一經奉軍瞥見即喝令派車送至團部稍有違言拳足交加而調戲婦女勒索金錢之事時有所聞元宵前五日在召陵紳士劉汝義家派猪不遂將劉架走勒贖劉之弟奔赴團部哭訴始行放歸同時在方莊派猪被鄉人園毆後與以現洋二千无始了元宵後一日有奉軍三人至郾城北藍河潘村搜猪該村巨紳潘興元新娶子媳躱燈歸來（豫俗新嫁娘於每年元宵前數日歸寗元宵後一日歸夫家謂之躱燈）下車時爲該軍所見上前强行接吻肆行戲　潘與元將該軍捆送縣署知事汪杉不敢管理解送團部團長張香山偏聽軍士之言置之不理旋有該軍約一營之數乘京漢專車至藍河潘將全村包圍任意蹂躪全村五百餘户中因以斃命者七人臨去復將潘興元家屋付之一炬延燒五十餘家並將紳士抓去十四人至團部問罪現尙未釋有數人確已性命不保矣其情形殆不下於七里河之西北軍也距此事發生後數日該軍又至宿砦李士凱家聲言數月無餉困苦異常奉團長命來借現洋千元以救燃眉李與四百元不滿慾壑即行搶刦聞李某損失約在千元以外此三月十九日事也奉軍種種行爲趙豫督亦頗有所聞因易督問題正當緊急八省聯盟奉軍實有助趙之表示吳光新軍隊之逗遛信陽不能北逼奉軍與有力焉故趙氏明知其騷擾地方亦姑爲優容置之不睬云 
[滇粤軍之調和消息（無名）]  
　　仍恐難成事實 
　　滇桂軍交鬭事自局外人觀之表面上似略歸寗謐然不知此兩日間實緊急時期也軍政府所派出調停之劉德裕曾經回省於七號又復赴韶在某某機關報謂對於調和滇軍辦法業已商有頭緒但此不過安慰人心之語揆之事實恐不然也今日在省會觀之戰報略爲沉寂不知愈去愈遠其戰地不如前之距省較近易於傳布耳日來李烈鈞之蹤跡業已明白確是轉入東江由新豐而入翁源過始興現在已到始興故始興翁源皆已發生戰事據可靠消息翁源現在滇軍手中但翁源非可守之地滇軍雖佔是地必舍之而進入始興而翁源始興間李根源曾派其部下所轄之滇軍出而截止李烈鈞但滇軍與滇軍不欲自相攻殺故卒放李烈鈞穩過始興自此事發生李根源知滇軍不可盡恃故發緊急軍報力請魏邦平速到翁源堵截而李根源又急行回省親到軍署報告情形故連日粤漢鐵路專車其運兵北上極爲忙碌又沈鴻英所轄之桂軍屯駐雷瓊方面者近皆紛紛調省則其軍務之緊急可知矣至於調停之說表面尙在進行最近如莫督發出委任狀任命楊益謙爲駐粤靖國第一軍總司令又任命魯子材爲駐粤靖國第一軍副司令此舉爲李根源所畫策傳聞事前李着人與楊魯協商藉以孤李烈鈞之勢就表面上觀之莫榮新已略有讓步前時命令將滇軍名義完全消滅一律改爲邊防軍歸李根源節制今則仍存靖國軍之名特升楊魯爲正副司令如此則楊魯必將與李烈鈞脫離而始興滇軍可以不動矣然據最近消息始興翁源已有戰事發生則楊魯仍與李烈鈞聯合矣彼處有大隊滇軍而又有李烈鈞指揮即使不取攻勢但取守勢已足令省軍疲於奔命况到處土匪　起尤屬防不勝防如西江東江皆紛紛響應而漳州之陳炯明其所統轄營數更多近來政客紛紛赴漳幕内必有一種規畫說者謂動員令已下特别舉動業已發生雖政界人物謂爲造謠然山雨欲來風滿樓此在醖釀時期究不敢謂其事之必無蓋兎死狐悲勢之所迫必不免鋌而走險也 
加據港報云岑總裁昨派遣陸軍部司長朱兆熊調和李烈鈞後先派往之劉德裕已於十五號返省云已獲晤李部長李對於調和主要意見必須不損唐滇督命令威信方有磋商餘地態度甚爲强硬據此以觀則調和無從着手蓋若要令唐督威信不失則粤當道方面亦難下台此中實無兩全之道然則各報所紀謂李願有從軍府意思靜候解决之說似不確實又據劉德裕稱伊在始興翁源交界處晤李烈鈞計程今日伊早已到始興矣又聞隨李出巡之重要軍官爲贛軍砲兵營長卓仁機團長李明揚原有贛軍千餘人左右沿途潰散亦多近約得千人另外由沿途收撫之衆抵翁源時亦有千人合共二千之譜李根源早知李烈鈞必繞越翁源以達始興特在翁源始興交界之壩子墟地方派駐滇軍一營在此截阻李氏去路並派親信人團長何其然到營部督同防守李烈鈞大隊到時何令滇軍放砲各軍意多猶豫旋皆望空虚發李烈鈞並不還砲使人持名片傳諭該營兵士謂李中長奉唐滇督命出巡撫慰滇軍部衆宣示德意各軍爭出向來使問訊旋有反奔入營請該營長歡迎李部長者該營長怒斥之謂李現係敵黨各兵士大譁謂李係最高長官營長如果抗拒我各兵士亦得抗拒營長該營長無法制止各軍即紛出列隊歡迎李到後親行撫慰一番遂度過此險要關隘而抵始興聞此營滇軍係完全李烈鈞在滇編練率同到粤者故有如此結果也 
四川熊督軍來電云國是擾攘漫無軍紀禍亂相尋相持累歲我西南各省各軍負有解决之大任黎庶見仰中外具瞻際此敵勢披猖護法之業不知何日始奏　功瞻念前途實深憂懼乃聞粤中突因異議正啓巨變協和印泉久同患難公誼私交尤無間言縱有嫌怨何難面質疏解且内部調協爭端尤多賴二公之力則今茲之事决無不相容諒之理况現在方議出師豈宜授人以隙自取敗亡務祈以國家大局爲念以護法前途爲念請捐棄小嫌仍敦和好堅持毅力以固我西南團結之精神并請諸公一致勸勉無任禱切萬望垂察熊克武叩蒸印 
岑西林陽日致北京當軸電云近日粤省軍隊曾與滇桂軍發生至大衝突惟現在莫督軍榮新非不納滇桂首領意見不過一時略有隔閡倘經從中疏通不難言歸於好然此事解鈴繫鈴終須仍由各本系首先悔悟自將一切紛擾衝突解决北方萬不可乘此機會横加干涉否則不獨無益恐再引出種種意外問題云云 
[桂省學生界之近狀]  
　　桂省各屬學生自山東問題發生以來即設立全省學生聯合會與各省學生聯成一氣然學生會對於政府外交方針不甚滿意抵制日貨又不蒙省内各當道所贊同故全省學政兩界常有衝突之事如邕垣學生罷課桂林商店罷巿均由彼此意見而生幸學生會辦理各屬平民義學成績甚佳其次設立國貨勸銷場籌辦工廠等事亦得商紳樂助近聞該會欲擴充會務特召集全省各屬學生會選出代表到會會議旋經大衆議决謂學生對於社會行動亟宜先與本省行政官員互相接近俾可聯絡進行又可免衝突之事故特舉定黃肖彭高元勳二人爲代表進謁省長李靜城談及該會事務據省長李氏所稱謂爾等學會乃爲抵制日貨而設我國勢力薄弱難以與日對抗若惹出交涉彼向我責問我不能負此重任且爾輩又以學生會名義出來任事敞省長更不贊成云云翌日學生代表又謁見督軍譚浩明談及設立平民義學事譚氏極表贊助之意並願出欵協助故學生會現又會同浙省留日學生幻燈演講隊隊員弓公君設立世界語講習所並設立男女工讀互助學校已於日昨設校開學矣并聞該會將於日内再開大會選舉代表赴滬參與全國學生聯合會評議會 
尙有要聞二及地方通信轉入後頁 
雜評一 
[豫省之奉軍（訥）]  
　　近來中國軍隊禍民之事日見其多人民因厭惡軍隊而厭惡軍閥之心亦愈甚是亦軍閥速敗之一道也然而今日之督軍方欲擁此多數殘暴之軍隊以自衛恐此多數殘暴軍隊之携貳也則縱令任意殃民而不稍顧問軍隊亦有所挾而膽益大於是種種慘酷無人道之行動乃視爲固常而小民苦矣此次奉軍之禍豫豈下於前日七里河之西北軍而趙倜以易督風潮起恐吳光新之奪其位急欲借助於奉軍故雖明知其騷擾而不敢加以查究嗚呼一己之位置重歟人民之安危重歟豫人何辜一再受客軍之賜乃至如此也 
雖然今日軍隊之蹂躪地方已視爲一種應享之權利則人民當然有被蹂躪之義務於奉軍何尤哉 
 
 

Page 8

 
 
國内要聞二 
[雲南美醫生被刦磋商詳情]  
　　雲南通信云楊天福自將美醫生史德文刦去後滇政府已派文武官吏在老鴉關與之交涉先將美醫士索還後再議招安楊天福則允俟政府還伊岳母妻室後再將美醫生交還於是政府即將楊之岳母妻室先行釋放隨於一月二十二號送到老鴉關三十號由駐老鴉關之李支隊長希賢（即軍府所派招安楊天福者）偕同祿豐熟習地方之紳士二人親送楊之岳母妻室至米漕天主堂交敎士雷神福收領轉交李等行至米漕界外數里即有楊天福所派普大將軍（名洪）及陳伍等營長（均匪首）嚴裝整隊至郊外歡迎一路花紅酒禮大砲不絶以表其慶賀之意是日即將李支隊長紳士等一同邀至天主堂内宴會其楊之岳母等亦暫住天主堂内李支隊長旣將楊天福眷屬交與雷神福索取美醫士雷神福卽轉向普大將軍索取普大將軍答言現承政府恩放眷屬感激不盡自應將美醫士釋放以全外交但招安一事尙無頭緖故不能輕放須俟招安妥定後再放不遲并具理由數端質問政府大略如下（一）政府對於招安一事究竟誠意與否態度暗昧殊難揣測如先將美醫士釋放軍府背信食言乘機襲擊豈不令彼等陷於危地（二）軍府旣允招安何以尙由他處調增軍隊積極戒備對於招安一事全無一定辦法亦無正式委狀正式指令招安以後如何安插如何編制發餉日前要求暫借火食欵項一層亦無一定答覆去年在楚雄樊團首春生報拿案居施團首家讀書之少年（即楊天福子現尙在省監押）又在小西門外被獲之人（楊之心腹係奉楊令上省購運槍支子彈委員因與某團長接洽事機敗露被警廳拿去監押）又在老鴉關所拿一少婦（係陳營長妻）及偵探二人以上均係楊之重要人物軍府均未釋放凡此種種均爲軍府不以誠意相待之表示（三）投誠以後在楊天福個人方面本屬無可無不可自應聽從軍府指揮無如部下弟兄相從者多則七八年少亦二三年亦有爲衣食危困所迫貪官劣紳所逼而投入者亦有川外士兵因官長虐待薪餉未發而奔入夥者（此類最多）凡此均與天福爲患難手足一刻不忍分離聞政府擬將彼等送入川省殊非衆弟兄所願以上種種均屬重要問題軍府現誠意招安須從此着手方有磋議餘地如能照此辦妥自有釋放美人之日云云此二十三號李支隊長在米漕天主堂所得之情形也隨於是日趕回老鴉關磋議一切並將詳情由電話禀陳省垣軍事外交各當局請示辦理并請增派軍隊管退砲等埋伏於老鴉關周圍一帶以備交涉無效時爲最後之解决一面將政府眞意招安辦法詳晣向楊天福反覆開導使就範圍隨又得楊天福答詞終以軍隊太密乘機暗擊爲慮如欲以老鴉關爲交涉地點則須將軍隊退至安甯縣祿豐縣一帶以免誤受危險如不允退軍則須由老鴉關與派代表到米漕天主堂共同會議云云駐老鴉關各當事人員得此覆信隨又據情電省請示當奉第三衛戍司令部電飭云楊天福所要求釋放各人均可先行允許編制餉項正在磋議中緩日自有處置至於撤退軍隊一層原無甚關係但於政府威信有碍决不可允着王營長張科長縣知事再將政府開誠布公之意剴切開導如楊天福允親到老鴉關會議許其以雷神福並其扣留之美醫士作爲擔保决不致加害於楊如楊天福疑慮不敢赴會則由老鴉關派代表到天主堂會議如楊天福有所要求由所派之代表相機酌定可許者不妨逕自許之其不可許者電請辦理可也老鴉關張科長王營長等得此訓示後隨又派員託雷神福轉達楊天福越二日（二十五號）雷神福親到老鴉關答覆云楊天福旣有雷神福美醫生擔保允親到老鴉關會議即由余（雷君自稱）先到此間佈置以待云云張科長又將此意電達省城徐交涉員並請法領事切囑雷神福竭力向楊天福要求速放美醫生已承雷君慨允是日（二十五）晚間又據探報楊天福已率大隊到白冲（距老鴉關二十里）暫住以備次日到老鴉關會議（未完） 
[浙江第一師學潮近訊]  
　　浙江第一師範學潮從發生至今已一個多月官廳方面儘管打官話而學生方面却一味不理祗消極的抵抗狀態頗呈混沌近日忽急轉直下省公署對於敎育廳已有『該校學生如再抗不上課應令休業』之指令但學生態度則依舊不變昨日第一師長潘國綱第二師長張載陽同至前校長經子淵家自認調人請經想法經氏亦允爲有條件的調和大致謂此次風潮敎員學生宣言都主留我其實我之復職在事實上早已不成問題我想他們不過借留經爲題其内容無非想維持文化官廳關於此案之態度頗非他們所能認受官廳口頭雖亦說承認文化但『整頓』『蕩檢踰閑』『一知半解』等名辭屢次現出於公牘中所以除官廳以外没有人肯擔任校長王庚三和曹慕管不肯應聘大半亦爲此故官廳倘能誠心尊重新文化將『須整頓』的態度犧牲一點改爲『須改進』的態度請舊敎職員全體復職先行開課一面再設法物色校長事或可了那時我亦極願盡力設法疏通云云兩師長對於經氏之言頗表示滿意詎料省長齊耀珊大不謂然兩師長無法只得將調人卸去夏廳長知調停無效同日一中及專醫二校亦因斥退代表相約罷課更覺辦理棘手聞已有消極之意至一師學生方面現仍以童子軍守門全體一致預備犧牲不肯屈服昨日下午敎育廳派屬官三人護送新校長及新敎員十餘人衝鋒進校當被學生羣集冷嘲仍掃興而出據一般推測官廳方面萬不肯犧牲面子所謂休業的解散命怜早晚必須實現又聞此次潘張二人出任調停由於省長囑託然省長對於該校早具有嚴厲對付之决心不過借潘張出來敷衍本省人面子耳 
[浙醫藥專校亦已罷課]  
　　浙江公立醫藥專校全體學生已發表休課宣言書其文云吾浙自敎育廳長夏敬觀蒞任以來神聖之敎育頓陷於危境常三令五申督責各校校長以嚴厲手段壓朿學生目出席學生聯合會代表爲不良分子視五四運動所結合之學生會爲萬惡之叢藪逞寒假期内勒令各校校長革除代表學籍而行釜底押薪之計劃以爲杭州學生聯合會浙江學生聯合會卽可於無形中解散矣吾校校長錢崇潤循其意志首先將吾校出席杭州學生聯合會代表連君瑞琦（充任該會正評議長）朱君有麟（充任該會評議員）革除學籍同人聞之不勝憤懣開學後嘗數次召集大會公舉代表面謁校長請其收歸成命庶免决裂奈彼一再因循仍抱有專制時代之眼光視廳長如帝皇凛不可犯視學生爲奴役殘之無罪曰吾固可允連朱二人來校賡續肄業惟廳長未許吾焉敢許玩其語意一若校長者敎育廳長夏敬觀之校長非醫藥專校之校長也學生黜𨺗之章詳載校規而夏敬觀得非法干涉之則此後全部校規均失效力學生對於學問上品性上之圭臬莫辨祇須夤緣夏廳長訓示錢校長若人吾戚也鄉　也汝當善視之則入學後雖終歲嬉游未嘗到校亦可如期畢業矣若人吾仇也敵黨也雖學識優秀品性循規亦必中途被黜矣此猶斷斷於吾人求學上危險情形言之也若夫夏廳長之强背民意摧殘敎育效忠某系自蹈不諱者罪難遯辭錢校長之獻媚逢迎蔑視校規濫行非法致連朱二君無辜失學者同人等實身受切膚之痛蓋連朱二君之被黜非二君自身之被黜緣錢校長在勢不能行革徐全體學生之惡計於是轉其鋒鏑以鋤二君故對於二君實可作代表吾校百七十餘人之被黜觀也同人等年來對於會務深有勞於二君何忍更陷彼輩於失學且二君之失學亦可謂爲當局解散杭州學生聯合會浙江學生聯合會之起點吾人所苦苦經營力謀救國之團體豈甘爲喪心病狂之賣國賊所解散用特於三月二十二日上午八時起醫藥二科全體同學一致休課茲後拚力奮鬭非達連朱二君恢復學籍而立學生會於鞏固之地位誓不甘休若異日結果得各團體之援助能有夏廳長褫職查辦之明命錢校長知過離校之事實則更爲吾人所樂聞樂爲者也特此宣言 
地方通信 
[蘇州]  
　　蘇垣米價回鬆去年霪雨爲災田禾歉收以致米價飛漲近奉省令防止出口鄰省採辦亦行禁止銷路呆滯現在價格已逐漸回鬆高糙粳每石六元二角較之最貴時已短去五角矣 
[無錫]  
縣立女師範存廢問題無錫縣署第三科主任錢孫卿縣視學張杏邨三師校長顧述之曁侯保三諸君於本月十日在縣立女子師範學校聞談話會提議該校下學年辦法錢君主張擬將女子師範停辦而以附屬小學改爲縣立女子高小原有經費則改辦補修科該校兩届師範生聞此消息咸具保存女校之意即經開會討論議决由全體具名函請錢君維持該校原狀矣 
[鎭江]  
　　籌設火柴廠鎭埠火車站琴園後面向有空地十餘畝現由商團會長朱中孚等集合同鄉出資將地購買擬建造洋式房屋創設火柴廠以興實業約在四月間即可興工　 
　　溧邑饑民待賑溧陽徏縣去年水災以西南鄉爲最甚災民待哺嗷嗷近聞南鄉某姓一家三四口因食米不敷上山　取觀音粉食之不一星期竟致全家俱斃現該處人民深望各官紳趕辦春賑云 
[杭州]  
　　杭垣錢業會議浙省錢業公所於二十二日特開會議討論金融問題業董倪幼亭應廷芳曁各同行經理相繼到會會議整理金融擬仿寗紹辦法改用公單各同行過賬數目每日報告公所彙列一單以憑稽核又查寗紹兩巿均行日拆惟杭巿逢單日評議掉期殊不足以昭劃一茲擬改爲日拆逐日計息至支票期限十天旣爲各業反對應即改爲三十天以上辦法如無其他窒碍即可正式開巿矣 
　　一中亦起風潮浙江省立第一中校全體學生爲學生代表查猛濟等被郭校長開除事大抱不平特於二十二日上午開會議决（一）要求校長收回開除查猛濟命（二）要求校長不再摧殘新杭州文化之軍動且協助之（三）要求校長宣布開除其餘多人之理由當推定代表四人見郭校長請於上列三條明白答覆郭校長僅於新文化一項贊成協助餘均否認全體學生以未得要領遂於本星期一起一律停課矣 
來函 
[省立南京電燈廠來函]  
　　逕啓者閱貴報載有省立學校購用洋燭洋燈費用擬由燈費内扣除與敝廠爭執不下省長特派汪金兩科長調停云云查省立學校雖因預算不敷有商請酌減之意嗣由敝廠說明目下每月減收三千元支持爲難情形業允如數照付並無何等爭執及派科長調停之事誠恐以訛傳訛特請貴報登入來函以作更正爲幸省立南京電燈廠啓 
 
 

Page 9

 
 
   
 
 

Page 10

 
 
本埠新聞 
[籌備西南大學消息]  
　　校址暫行在滬 
　　籌辦西南大學之主幹章行嚴吳稚暉兩君已於前日偕主持設立西南大學外國部之李石曾君返滬與陳獨秀君會見吳君指此次粤中事變爲主張在滬理由之證明章君亦斷言粤中非十年不能安靜至謂北京大學可以安然無恙廣州確非其比因北京爲各國觀瞻所繫外交方面隱有無形之監督而各方有識之士亦多薈萃其中故野蠻行動尙不能不有分際而粤中無此環境危險之度實較北京爲甚陳君更證以中山先生之意見以爲粤中辦學非先去蠻野軍人不可而章君尤以己身政治關繫太密苟在廣州無論如何不能避免紛擾陳君因此種之關繫亦不拘執意見表示互相容納而章吳君遂相與决定暫行在滬開設預科一俟粤中安定再行遷往惟陳君意見以爲旣决定在滬便不必以日後再遷爲詞俾廣州方面尙有另行組織大學之機會云至校址籌備已决定就同濟學校原址李石曾君已與法國人士交換意見法人一面提出中法會辦之議刻尙在討論中至大學基金軍府已指定三四兩月份關餘各四十萬元合計八十萬元皆上海稅關撥兌云 
[江蘇第二監獄罪犯越獄續紀]  
　　漕河涇鎭江蘇第二監獄所禁罪犯於舊曆二月初二夜越獄脫逃當時由警開槍擊斃逸犯陳定有等九名該獄第一科長（卽看守長）張伯應被已死江金福奪槍還擊身死報由地方廳派員詣騐等情詳誌昨報茲將昨日各訪員報告錄下 
　　檢察官驗屍後之呈報地方廳沈檢察官等奉委蒞該獄分别檢驗各犯屍身除逐一塡明屍格外返廳報告梅檢察長略謂陽曆三月二十二號奉委蒞該第二監獄見大門外倒斃陳定有一犯該犯係犯殺人罪判决監禁三年六個月又該獄大門内倒斃管三一犯該犯係犯拐罪判决無期徒刑又該獄警備室門口倒斃江金福一犯係犯殺人罪判决無期徒刑又該獄厨房門口倒斃朱永虎一犯此犯係盜案判决監禁十五年又該獄内東北首非常門外面倒斃王長根一犯係盜案判决無期徒刑又該非常門外約離半里許楊福元之祖墳上倒斃王道清一犯係盜案判决十二年又該獄内西北首非常門口倒斃蔣杏春一犯係盜案判决十四年又該門外面濠溝邊倒斃徐阿福一犯係拐案判决五年又地方警察第四分所附近河邊倒斃羅義揚一犯係盜案判决十年六個月以上各犯均經騐明皆中槍彈傷於要害頭部或兩肋或肚腹等處咸致命而死一律塡格分别由堂棺殮而該獄第一科長張伯應死得最慘腦漿直流右手尙執警笛一枚亦經驗明諭令伊之家屬棺殮爲特具文詳復等因梅君據禀後即轉詳蘇州高等審檢廳請示施行 
　　高等廳派員蒞勘蘇州高等廳據敖典獄長於出事之晚電禀越獄情事立委監獄科長陳學曾星夜來滬調查眞相陳科長蒞滬即詣該獄内察勘該獄典獄長敖雲亭因當時遭逸犯拒捕受傷未經陪勘乃委代理第一科長醫官張昌基代迎入内與敖獄長茗談片刻陳科長即驗敖君肋部所受傷痕騐明後慰勞數語嗣將第二科長魏英（鵬舉）及看守士警士等七八人之傷痕分别驗明記載並略訊數語諭令照常服務又詣該獄内外並大門口及東北西北兩非常門口及仁義禮智信各號舍察勘一周經張昌基科長陪同一一指示由陳君繪成圖式告辭而别嗣又詣地檢廳與梅檢察長略談數語即興辭返蘇禀復銷差 
　　逸犯之處置與續獲是晚由獄逸出各犯先後由各機關蔣丁懹保等十餘名淞滬警廳地方警察事務所等初擬送檢廳訊辦嗣以案情重大非尋常逸犯可比故將追獲各犯悉送松滬護軍使署歸軍法範圍訊辦昨日滬杭甬鐵路由嘉興開滬之區間車至新龍華站經該區警察緝獲越獄犯五名由警察四名押解乘車於上午十一時抵上海南車站落車解送地方廳收訊又昨日上午九時許淞滬警察廳偵探王愼卿楊賣亭在盧家灣地方協同法捕房包探緝獲逃犯吳桂福一名又偵探傅振之在七寶附近地方乘坐小車上見一人脚上有血跡上前盤問知係判决監禁七年之盜犯吳長勝當即拘送淞滬警察廳收訊 
　　籌商派駐軍隊松滬代理護軍使何茂如以該監獄内外防守警士僅有數十名防禦之力過於單薄致肇如是之巨禍且該處地甚荒野附近亦無軍隊協防因此獄内罪犯竟敢共謀越獄此皆事前疎於防範所致嗣後亟宜派駐軍隊帮同防範現擬令飭三十九團選調步兵一連馳往駐防昨特商請上海防守司令部同意一俟商准即當調兵往駐云 
　　憲兵助緝逸犯京師憲兵第三營張營長以漕河涇監獄此次越獄罪犯至一百八十餘名之多除由各警區等追獲外所有在逃各犯難保不在該獄附近四鄉墳墓及鄕民居家等處潛匿自應協助偵緝以維法紀昨經令飭所部第九連吳連長迅即派令憲兵數班每班二名分往該獄四鄕嚴密查緝 
　　越獄原因之一說是晚該監罪犯脫逃時並非倉卒鬨出各監犯早有所約緣該監所禁人犯如無期徒刑及一等有期徒刑等犯均無工作該犯等囚糧表面每人每餐十二兩實則八九扣不等其他得有作工之犯每日得有一半工資可以貼補食資其餘一半存儲在獄以冀期滿釋歸給授所以無工作之犯似有饑餓難熬之槪該監雖號稱模範然舊時積習未盡革除出事之晚敖典獄長適已出外得警歸獄發電請兵已閱一時許松滬何代使立派兵一營馳往該鎭又閱一時許故逃犯已去如黃鶴並聞該監地勢形式監犯頗難越獄逃遁大門之外有一甬道約長十餘丈兩邊均無出路若該犯羣衆鬨出時衛警發數排槍當可擊斃增數乃該衛警不　施槍以致任逃犯揚長而逸且聞脫逃實數尙不止一百七十餘名云 
[修改中荷條約問題之近訊]  
華僑某君接北方友人函關於爪哇華僑請願修改中荷條約外交當局聞已通知駐京荷使且部中對荷約修改亦在積極預備中并指定員司專司其事所有應當修改之處除外交部提出外并擬徵華僑之意見以期完善云 
[上海紡織公司訟案之結果]  
　　諭禁出賣 
　　日商三井洋行經理之英商上海紡織有限公司因英國新頒閣令不許他國人爲英商公司之經理乃擬改組日商公司接收現有之營業財産與債務英股東不服遂在本埠英按察使署起訴請給諭禁阻出售等情迭紀前報此案開審數次昨日判詞發表准原告請求諭禁該公司轉售與非英商之公司並判令被告照繳訟費判詞述雙方所持之理由並援引類似之前案分析其異同爲裁判之根據判詞末段曰被告公司有一目的據其董事部言係欲轉隸於一種法例可容日人仍握管理權者之下照常營業該公司前縱有此目的今則不能有之該董事部旣聲明此目的則必歸於失敗蓋該公司爲英公司不能在他種法例下營業祇可依據英國法律辦理而英國法律今固不許管理權仍在日人掌握中也被告公司乃營業未歇之公司欲以新公司經營之與三井洋行經營無異是欲以新公司操縱被告公司處置其産業之行爲營業未停而營業之方法已改其所改者無非以此日人經理員代彼日人經理員耳此種行爲實非被告公司權限範圍可能爲者故堂上將諭被告公司及其董事部不得進行其行其出賣公司營業之計畫云 
[滬斐空中交通之消息]  
　　聯合通信社云吾國境内空中交通前者英商曾有港滬之計劃尙未實現昨有粤人陳君新自斐律濱來滬據云斐地當道根據鐘士（譯音）將軍之建議擬辦斐滬空中之飛行此事討論已久資本斐政府占百分之五十一投資者占百分之四十九此舉亦鐘十將軍之主張因此斐政府可以管理也其機器係由美國『叩提司』（譯音）飛機公司所承辦該公司志欲組織一大規模東洋空中交通之機關倡議已久從前東鄰當道曾致意該公司願以該國某商埠爲東洋飛機之起點後不知何故事忽中止迨斐滬空中交通之議起斯舉亦無形作罷矣言者并謂彼意極願國人投資於空中交通不僅可獲巨利且空中亦大有主權關係云 
[義國遠東商會職員名單]  
　　上海義國遠東商會於本月二十二日開常年大會選定本年職員如下「會長」義商倍納「副會長」義國特利司羅輪船公司狄格沙格樂「董事」寳克洋行阿密達納開利洋行卞多利福勒洋行費杜禮郵政供應局長克利絲商吉羅尼「書記兼會計員」彭福樂 
[日皇后號到滬愆期]  
　　大陸報云昌興輪船公司之日本皇后號原定二十三日到滬因在靑島遇霧故須遲至二十四日午後一時始可行抵吳淞載不客七十人郵件一千四百包又銀條一百五十五條云 
[麥特拉斯號之行蹤]  
　　英國輪船公司經理英印公司之麥特拉斯號開自印度之加爾哥搭已離香港大約二十四日（星期三）可抵申 
[江履成由美回國]  
　　福建江履成君新自美回國江君畢業於美國哥羅拉渡礦業大學得有礦師學位歷任亞利莊那省銅礦公司測繪化學等工程師均得有證書又在哥加二省金砂鐵水銀等礦實習二年有餘并曾在加省大學專研錳礦改良法又經被舉爲美國礦師會會員中國科學社礦學研究會職員學問旣優經驗亦富國内礦業界又添一上乘人才矣江君原籍住址在福州南台倉前山榮貴里云 
[友華銀行報告]  
　　中美新聞社譯友華銀行二十三日報告云昨日倫敦當地銀價涨四便士又八分之三出口銀價涨三便士又四分之三此間正式金鎊電滙價涨一便士金圓電滙涨一分半開巿時售出金鎊價多一便士金圓價多一分要求頗多而少出口交易故各銀行售出不多以致巿面大弱收巿時買進價金鎊七先令六便士金元一百四十三元但並無售出現時巿况不强金融旣鬆動又無出口交易恐滙價須跌落云 
[茶業銀行之籌備]  
　　前農商部田總長與現任江天鐸總長黃藝錫司長以我國茶業日漸衰敗亟須挽救特派皖省茶商金殿元分往皖鄂等處實地調查事後金上書政府規畫推廣銷場並請減釐免稅設立茶業銀行以爲根本救濟當道頗爲嘉許允予維持並得皖茶商許世英粤茶商陳兆燾湘茶商楊度援助現經楊度按照金殿元報告辦法先行組織銀行救濟茶商以期推廣銷路聞已呈請農商財政兩部批准籌備籌有法定數目擬在北京先行開幕其地點係在北京西河沿通源夾道北口並設滬漢分行現正籌備一切甚爲忙碌 
[抵制劣貨聯合會會議紀事]  
　　補選職員 
　　老北門内薩珠弄十五號上海抵制劣貨聯合會昨日午後開會各團體代表列席者如上海各界聯合會張志鵬大東門商界聯合會丁訓錄海寗路商界聯合會王世衡上海志成團沈詠靑丁觀瀾邑廟豫園商界聯合會徐良基救國恒心團陳如翔東北城商界聯合會汪根深愛國恒心團周子垣民國路商界聯合會舒警民繆季英周新初中城商業聯合會褚鶴聲上海學生聯合會胡　天法租界商界聯合會汪醒齋救國十人團總會虞植卿五馬路商界聯合會張炳臣北城商界聯合會徐炳南張玉　章晴孫等由徐炳南主席胡　天記錄（一）主席報告來往信札（二）補選職員張志鵬當選爲理事陳如翔丁觀瀾胡　天爲書記汪醒齋沈詠靑王世衡虞植卿徐良基胡元佐舒警民汪根生顔延齡陳文運陳天生爲幹事（三）張志鵬報告查獲　業學校日貨琺瑯詳情及二十日公判會之大旨謂當時議决待各界商定後再公判之（四）陳如翔提議下次各團體出席公判會公判員須帶證書通過遂散會 
[福建路商界聯合會常會紀事]  
　　福建路商界聯合會於昨晚七時開第二十三次常會由王宗藩主席王首先報告烟兌業執照納捐事前經該業各號經理人到會討論辦法舉季渭亮樂寳書兩君爲代表出席總聯合會廣徵意見嗣該業各路代表自行開會自議辦法如何議論總聯合會尙不能預聞該業各路代表似不欲我等知其良好辦法我等原無過問之必要特是聯合會章程有利益均等患難互助之義務理應聞其究竟今者實行限期已近未知該兩代表有無良好辦法若不力求消免則將來各業亦當執照納捐矣且查工部局布告烟紙執照章程第三項謂該店應任値差巡捕或本局捐務處查騐執照人員入内查閱一節若果實行恐將來别生枝節吾商人自由之安寗恐難圓滿云云衆謂可由本會備函質問該兩代表俟彼答復後再定方針共鬪挽救王又提議本會附設有恒義務學校擬置備器具風琴等因經費支絀前次常會已經提議募欵方法今當討論進行鄔志豪起謂募欵方法宜以全體職員分作四隊以德育智育體育羣育爲隊名分頭勸助最易得手分數多者酌加獎賞並鑄樂助者台銜於銅版懸掛會中永作紀念大衆體贊成當舉王宗藩爲總隊長德育隊長鄔志豪參謀陸斌臣隊員周志剛倪慶洲方信根孫安德張伯卿智育隊隊長鄧元定參謀王錦文隊員胡汝鼎張伯勳徐友亮馬名驥童謙和體育隊隊長沈萬生參謀徐桂賢隊員陸森朝張畬塘孫少蘭孫振堂陸宏勳羣育隊隊長陳韻笙參謀畢廷琪隊員王森盈謝晉卿董蕙卿陳錦昌金培慶末由主席謂諸君熱忱公益如此踴躍前途希望指日可待第是一切手續尙須籌備請訂下次常會實行云云比時已晏遂各散會 
[少年宣講團交誼大會預誌]  
　　團體交誼會該團因講務忙碌於各團體頗少聯絡茲定陽曆三月二十四五兩晚在嵩山路總部開交誼會以聯感情而謀促進改良社會之法並備游藝茗點藉佐談話已由該團幹事部專函邀請各團體矣 
　　團員叙餐會該團又爲聯合團員情誼起見定三月二十七日（星期六）晚間假座大東旅社舉行叙餐會並商團務之進行亦備各項游藝以佐興趣想必均有一番熱鬧也 
[徐東海歡迎靑年會全國大會]  
　　靑年會全國大會於四月一日至五日召集於天津疊載本報茲又探得該會刻接北京電知徐東海已委禮俗司司長黃開文赴津代表參預大會又徐氏定於四月七日大會畢後招請參與大會員全體至京開歡迎會云 
[米商南帮公所開會紀]  
　　討論革除船户攙水辦法 
　　米商南帮公所於上年秋間因整頓船户攙水舞弊曾經議訂增加水脚減少斛量升合並舉定公正人嗣後遇有水漬等情由公正人察驗虚實以定辦汉實行以後閱時未幾巿上同行仍有發現着水米情事故該帮各米客董事莊桂清等於昨日又在公所提議此事董事嚴少泉因被人控告訟案未結不願預聞其事旋由衆公議以此事關係重要去年整頓係嚴董原經手現在仍須勸伊勉力從事勿可推却遂倩人邀嚴嚴始允到會經衆討論以内地行家雖已增設樣筒然往往仍有貨樣歧異致各船户易於作弊難以分辯茲由各米客寫信通知内地各行將貨樣認眞核發俾不致貨樣不符船户亦難下手倘再有船户着水舞弊送請警廳究辦當衆决定由各米客致函照辦 
[閘北米行公會開籌備會]  
　　北巿米行公會於陰曆二月初三（前日）假閘北慈善團開籌備大會到會者錢貴三唐秀甫孫蒙泉朱馨芬錢枚岑裘晉祥等一百餘人公推錢貴三爲主席宣布開會宗旨略謂現在閘北行家林立營業參差金融緊迫開支浩大長此因循何能爲繼爰集閘北全體同業公同會議重訂條規互相遵守以資維持而期永久云云旋由衆將仁穀公所佣金規則及公會章程研究一過經全體公决推顧松泉陸世榮王培生爲臨時調查員而散 
[陸伯鴻請查販米之浙督批示]  
浙江督軍兼松滬護軍使盧子嘉昨發第三十七號批示云上海華商電氣公司經理陸伯鴻呈爲報載杭垣查獲僞照販米一案事關名譽請飭查明白由呈悉省會警察廳並無派警往乍浦口破獲僞照私運白米出洋情事業經令行警務處飭查明確仰卽知照此批 
[旅滬粤商籌建醫院之進行]  
　　粤僑商業聯合會爲惠卹貧寒起見籌建粤商醫院曾紀前報昨日下午二時該會會長會員在老靶子路會所開會討論進行事宜到者陳炳謙梁綸卿葉苾荃鄭陶齋陳輔臣陳翊周何覲林潘菊軒周清泉黃季植傅繡綸梁懷葆等二百餘人先由會長陳炳謙宣布該醫院圖樣已由陳慧斌繪就請衆公閱當經公同參酌妥洽决辷將工料細賬開出再行定期投標建築旋由全體公推陳輔臣全權主持一切潘梅軒鄧傑卿李吉祥李華昇郭樂陳慧斌陳秉祥等襄助辦理次報告一星期内認捐數目計陳敦仁堂二萬元簡照南一萬元簡玉階一萬元歧峰學校一萬元南洋兄弟烟草舊公司五千元廣永盛五千元恒和昌三千元穗生源廣生利陳煥之各二千元黃季植一千五百元傅繡綸梁懷葆各一千兩廣順成信源昌合和祥梁誠謙勞敬修潘澄波陳雪佳郭標各一千元郭樂歐彬陸尹卿楊梅南永茂泰各五百元溤炳南歐鏡堂陳秉祥陳詰芻各三百元此外認捐者均極踴躍現計已達十萬元云云會議至六時散會 
[滬杭路紀事三則]  
　　聯運乘客分程辦法滬寗杭甬兩路管理局曾與各路聯運會議關於聯運乘客中途分程辦法業經呈請交通部照准昨由兩路車務總管分飭各站遵照實行茲將各條辦法錄下（一）凡乘客持有國内聯運車票者均享有中途分等之利益在列車停止之各站均准其分程（二）凡乘客未到票上所註明之站而中途欲分程他往者須將聯票或用遊券等交與站長簽字（三）倘乘客於中途分程未將聯票交與站長簽字者則其車票所餘之一部分路程應歸無效 
　　聯運包件重量容積之限制滬寗杭甬鐵路車務總管爲限制聯運包件最大重量及容積益量法昨（二十三）特通告分站云案查國有鐵路聯運處國内聯運會議議决案第二十欵業經呈部核准奉令施行等因茲將下列各項辦法分飭各站遵照（甲）聯運包件最大重量不得過一百斤容積最大不得過十立方尺（或三百立方得立米突）（乙）凡笨重包件鐵路可以拒絶裝運（丙）重大包件或用過磅或量其容積均可惟兩者之中須擇其運費較大者用之　　 
　　裝載石子來滬前有甬商集資由滬購辦控石機器前往杭州之南星橋設立公司挖取石子現聞此項石子除供給鐵路需用外滬上各處需用亦向該公司訂購日來上海租界工部局亦向該公司訂購石子以爲鋪設馬路之用故連日由滬杭路之南星橋車站報運裝車載運來滬每日在麥根路卸車約計三十噸邊車六七車之多故該路連日調集車輛掛送南星橋候裝 
[催報撥放敎育費之省令]  
　　滬海道尹接省長公署訓令云查本年一月本公署訓令第二百一號飭道轉令各縣知事於經徵敎育各欵按年分期撥放不得再有通挪虚抵情事等因節據各縣知事將呈在案茲查有江甯溧水丹徒揚中上海松江吳武進靖江淮安泗陽漣水阜寗鹽城江都東臺泰豐碭山宿遷睢寗東海灌雲沭陽贛榆等二十五縣案逾兩月迄未報到應飭遵照前令迅將該縣敎育經費能否如期撥放及勸學所是否按月報告各情呈轉考核毋再延宕致干查懲此令 
[冒探搜刦烟土案四誌]  
　　包探禀訴吳雲五在同福館之談論 
廣東人吳雲五於本月十五號夜在廣東路滿庭芳同福館飯店晚餐時談論天津路福綏里晉大永金號被華洋人五名冒充探捕搜刦値價甚鉅之鴉片烟土一案其言爲特别機關包探蘇長生所聞以彼知此案眞相禀明捕頭派特别華探目陳雲忠協往將吳拘解公共公堂訊供不認諭令還押候查明再訊等情已紀本報昨晨捕房將吳復解至廨即由西探目壳羅香上堂禀明拘拿被告緣由畢旋據蘇探投案禀稱當時被告在同福館與人談論搶土之事頗爲詳細其言曰報紙所載祇中西人五名殊屬不符其實是日往刦者共有十三人多數均在弄口及至搶得烟土西人分二十只華人分十六只現已賣去四只每只售價一百四十五元等語迨我餐畢向吳詢問詎吳堅不肯言並稱將其槍斃則可要其重談此事不能故即將吳拘捕查其所居之北海路一百七十七號房屋内中同居者大半係向烟土中尋生活之流現在捕房尙須偵查故今天未將事主傳案云云禀畢李襄讞商之美約副領事諭吳雲五還押展期一禮拜查明解訊 
[鄕民被誣爲盜之請釋]  
　　上海縣境塘灣鄉丁竟成家於去冬十二月初旬被盜搶刦一案前由該鄕警察分所程渭南拘獲鄕民王桂堂姚阿桂秦金生三名指爲此案盜犯解由縣公署轉送軍署研訊供不承認判令押候查究在案茲悉駐滬警察第三隊已在滬地緝獲是案眞盜張文彬等訊據供認糾黨搶刦不諱惟同夥者均係江北同鄉並無王桂堂等三名在内等語現塘灣鄕各圖董事洪鑑堂何林發及全圖各梱保等以王姚秦三人皆屬寃枉業於本月二十日在鄕公所開公民大會議决全體署名具呈護軍使署陳明王姚秦三民係屬被誣願負共同擔保之責以免寃抑而得昭雪云 
[祁齊路浜内發現被害女屍]  
法新租界祁齊路二十七保五圖孫家浜荒地小浜内於昨晨發現年約二十餘歲之女尸一具形似江北人身穿藍布　元色布袴子天津腰帶小脚着絨布靴鞋受有刀傷七處血肉模糊後由鄕人瞥見立即報告盧家灣捕房捕頭當即親自帶同包探等前往該處查勘一週並在附近檢得甘蔗刀一柄旋卽禀請中西讞員於下午二點餘時同乘汽車蒞場騐得死者委係生前被人用刀戳傷咽喉等處要害身死當即塡明尸格由堂棺殮聽候家屬認領一面諭令緝兇到案究辦 
[屍夫阻止驗屍續誌]  
　　南巿張家弄江北車夫明照利之妻張氏於反目後解脚帶自縊身死迨二十七舖地甲陶愼忠報請地方檢察廳派員蒞騐時明照利已將其妻尸體收殮反糾同鄕高雲峯等多人在尸場胡鬧與該地甲爲難當經檢察官將明照利帶回候補提一干人證訊究等情已紀前報茲聞檢廳長已提明照利預審供詞含糊仍飭還押候示 
 
 

Page 11

 
 
昨日特派法警協同該地甲查明此案眞相呈復外已補傳其四鄰人證並在尸場胡鬧之高雲峯劉嘉順何永年王海來趙國東等到廳以備質訊核辦惟張氏尸棺仍飭該地甲妥爲看守云 
[靑年會消息兩則]  
　　靑年會所組之聖經學校以造就靑年之道德爲宗旨所聘敎員大都爲中西熱心道德之士無論是否會員學費一槪不取本年春季格外推廣學額添聘敎員以期多數靑年咸獲良好之敎化自通佈後報名者極形踴躍頃已定於今晚（二十四號）七時開學授課 
　　靑年會交際科定於今晚八點鐘請包世傑演講「基督敎文化運動是什麽」從一般的文化運動到最後澈底的文化運動爲基督敎問題之公開討論凡聽過陳獨秀先生文化運動是什麽及崇仰基督敎懷疑基督敎反對基督敎者均不可不往一聽無論會員非會員均所歡迎云 
[寰球學生會介紹部消息]  
　　靜安寺路五十一號寰球中國學生會頃需聘一英文縮寫兼打字者月薪一百元以上如有能任斯職者可速具英文信寄該會介紹部（信中須詳具出身及經騐）接洽　 
[勵志團開會與宣講紀]  
　　派克路勵志愛國宣講團於前星期日（二十一號）下午二時開職員會由徐惠施主席提議開辦義務夜校經衆贊成業已推定團員從事籌備又是晚七時該團團員各提燈籠由事務所出發往新老北門及小東門一帶游行宣講首由徐惠施講福建問題故意延緩與山東大有關係望國人注意吳兆麟講團結精神一致抵禦凶横周少葵講改良舊俗各以節儉爲本並有顧泉生奚成良等在旁照科講至十一鐘而返 
[蘇州同鄉會開會紀]  
　　蘇州同鄉會於前日下午（二十三日）在寳安里事務所開本年第二次評幹會有崑山農會代表朱君到會報告一崑境上年被災頗重請求助欵辦理春賑議决撥洋一千元又提議蘇州旅滬公學開學後學生紛至原有課堂已不敷用議决設法推廣其餘議案從略 
[管理特種財産分局之批示]  
　　管理特種財産分局王局長昨批陳銀山等呈請發工資業予設法籌措由云該工人等迭陳困苦情形均經本局轉電京局并奉電復准予設法在案一俟籌有的欵應即通知該工人等來局具領仰靜候辦理可也 
[菸酒分局發給調查員執照]  
　　江蘇二區烟酒分局劉贊臣局長以烟酒牌照稅現已開始徵收而所派調查司員恐有冒充需索情事爰特分發調查照以昭信守調查執照式如下爲發給執照專事調查本區烟酒牌照分往各店調查時先將此照交騐如有滯捐之户查照定章辦理不得格外需索倘有不服調查即由該員就近請求官警協助若無此項執照准由商家立時扭送官廳懲辦除佈告外合行發給執照以資信守 
[部派員視察警務成績]  
　　昨日淞滬警察總長徐國　用電詰通傳所屬各區署所隊署長署員隊長等略謂今日午前有部派專員周君到廳視察警務成績演說一切除已知照本廳各科科長科員查照外各該長員等均須於清晨八時齊集來廳以便聯合歡迎云 
羅順龍控郁蓉甫案昨日未訊 
　　美商羅順　在公共公廨控郁蓉甫一案本由陸襄讞與美丁副領事訂定於昨日午後在第一公堂會訊因届時中西官别有要公均未蒞廨故由檢察處通知兩造律師展期再訊 
[昨日公共公廨訊案紀]  
　　昨日上午公共公廨第四公堂由兪襄讞及英卓副領事會訊「劉問芻包蘭文互控不還託抵古玩賬欵糾葛案」由兩告代表律師上堂陳明兩造在外議决和解辦法請將控案註銷「結果」照准 
　　午後由兪襄讞及英包副領事會審（一）「魏阿芳訴周其昌私蓋伊店圖章代人擔保致賠去洋一百五十元並因此涉訟損失律費銀五十兩案」此案已經判决被告照數償還無欵押追茲周以在押日久延律師到堂請求開釋而原告之律師則以被告若釋須有人具保俾判决之欵不歸無着「結果」着被告交三十元尋常舖保出外料理（二）應頴生訴胡裕生合開裕記場車行賬目舞弊請追股本及墊欵案「仍由前堂訊供之見證原告之婿張賢源投案續稱伊岳有股本四百元墊欵約計五百七十元賬簿上　筆舞弊之賬似係司賬胡錫良筆跡我交與岳賬簿計共四本由岳交與另一股東王心吉三本其餘一本業已呈案云云並據胡裕生上堂供稱原告係管理錢財各股東之股欵均係交給原告張賢源未來司限時每晚由胡錫良將賬簿交與原告攙歸嗣張來則由張交給至張前携去賬簿四本我後來方知等語因時將暮「結果」改期續訊（三）「江灣婦人劉金妹訴婦人夏李氏不還借欵本利洋七十元案」訊明被告所借屬實姑念其困苦利息二十元免追「結果」着還洋五十元（四）「周丕然訴馬德順不理欠洋六百二十八元案」原告到堂稱案已和解請求註銷「結果」照准 
[天生堂藥店倒閉案之枝節]  
　　滬城太平街天生堂藥店主葉星如因虧倒閉逃逸共欠數千元由各債權控經地方審判廳將該店發封候示在案茲悉藥店飲片同業信義堂公所查得葉星如昔在該公所經辦公欵時被其侵用洋四百數十元曾將該店業産立據抵押現在葉旣虧負避匿故該公所出面參加但各債權大不爲然彼此同赴法庭起訴矣 
[花瓶先給原告領去]  
　　住居北山西路三百六十五號門牌之紹興人徐樹榮朱秀棠被戚明軒在公共公廨刑事科呈控於去年正月十一號用詐欺手段騙取値價頗鉅之花瓶一隻等情業經總巡捕房包探邵仁初將徐拘解公堂訊判交一千兩人銀並保候提到朱秀棠着交花瓶再核等情已誌本報昨日午後二句半鐘經張襄讞會同義羅副領事升座第二公堂復訊據原告律師上堂譯稱被告已將花瓶交案要求先行給領展期再訊而被告徐樹榮亦延律師到堂聲稱原告律師請求一層敝律師深表同情中西官得供判花瓶准給原告領去展期再訊 
[騙子禁押六星期]  
　　無錫人唐鳳川近來窮極無聊於前日向吳阿毛陶長生謂南京路先施公司欲雇茶房四名無須押櫃每名祗繳號衣銅牌費洋三元二角爾如有意當可介紹吳陶二人信以爲眞邀得王文虎杜光通凑數將號衣銅牌費共十二元八角交付與唐翌日不見回音吳等乃向該公司詢問始知遭騙即據情報告總巡捕房飭探王金壽將唐查獲昨解公共公堂經關讞員會同美丁副領事訊明唐鳳川騙人錢財屬實判决發押西牢六禮拜示儆 
[挑斷姘婦脚筋之提訊]  
　　江北人李方子前於上年十一月間將姘婦李朱氏（即朱張氏）之脚筋挑斷當送醫院醫治後由法捕房包探金九林涂岐山等將李及同黨郭步高陳富才李三狗子（即李瑞富）李東裕等五名拘獲抄出洋刀一柄帶入捕房旋解法公堂判聽候原告傷痊再核在案現因原告傷愈故於昨日將李等提訊先據原告朱張氏延達商律師代表聲稱於陽曆一月三號先由李方子糾同李瑞福陳福才等將原告扭至三興坊張新子家將身上所穿衣服金飾如數剥去旋又將氏誘至閘北顧家花園李東裕家串同陳福才及在逃之薛小章子李五等四人將氏撳在床上由李方子以洋刀將氏之脚筋挑斷迄今已有兩月餘脚雖痊愈然已成殘廢此種行爲實屬膽大妄爲已達極點應請重究詰之李方子供原告向與民人姘識後察得又與救火會會員私姘故一時憤恨將伊脚筋挑斷使其不能行走質之李瑞福陳福才同供民人等雖係知情實未帮同行兇求察中西官判李瑞福交保出外餘人管押候緝拿在逃之薛小章子等到案併究 
[和誘案之發覺]  
　　住居虹口七浦路九百六十六號門牌之趙某近因將北河南路六百六十七號門牌南京路某洋貨店主之十六歲女兒勾引成姦日前乘女父母出外之際潛入女家内室詎女父因事回家撞見上前詰責趙見已洩漏向外飛奔逸去後至本月二十號又將女誘至福州路蘇台旅館姦宿經女父探悉其情報請該管滙司捕房四十號西探目泮林士與華探奚德安往將女與趙一併拘入捕房略詰口供一過分别押候解廨請究 
[賣土分贓分别押儆]  
　　徐金寳張計林張阿五三人因將現洋一百十元在虹口西華德路計阿三之茶館内分派被特别機關中西包探查悉疑係刦贓往將徐等三人拘獲旋查明此項銀洋係若輩在楊樹浦搶得他人鴉片烟土兩包賣與法租界菜巿街某烟膏店所得之贓洋將三曾被告連贓洋解經公共公廨諭令押候查明失主再訊已紀本報昨晨中西官升座飭將徐等提訊即由中西包探上堂稟稱查被告張計林前曾被東洋公司八幡丸輪船扭到捕房控告當因所控查無實據故即斥釋現在該輪離滬多日以致原告無從查傳云云次由見　計阿三上堂供稱被告等向係在我茶館吃茶是以相識代爲介紹賣土未得絲毫利益等語質之被告三人供稱所賣烟土係張計林在途拾得並非搶來等語問官核供判徐金寳押西牢一年半張計林押一年張阿五押半年示儆贓洋充公 
[私賣鴉片之懲罰]  
　　法捕房捕頭阿而風西偵悉天主堂街某號門牌鄭新和楊榮根周雲卿王子卿等四家私設烟榻容人燈吸爰於前晚　同包探等前往按户抄出煙槍烟燈等物甚夥當即連同烟客等一併帶入捕房除烟客薄罰斥退外鄭等諭令交保候究在案昨將鄭等傳解法公堂詰訊先據捕頭上堂稟明前情詰之鄭楊周三人同供認私賣燈吸不諱惟王子卿傳不到案中西官判鄭等三人各罰洋三十元王不應抗傳不到着罰洋五十元充公烟具没收 
[釣船遭風擱淺]  
釣船陳長利由寗渡鎭海裝載　貨來滬本月初二日下午四時駛至瀏河海灘突遭颶風耆民晋雨香急將桅檣砍落始免覆没然船已失其自由經周吉泰釣船經過將該釣船拖至瀏河口海灘暫擱一面帶信來滬報告貨主劉姓即雇拖駁小輪駛往該處設法施救 
[婦人投浦遇救]  
　　江北人謝大中之妻沈氏前日與其夫因家庭細故口角爭執後氏忽起輕生之念獨至黃浦灘新關碼頭投浦圖盡當經一千零四十五號華捕瞥見設法救起帶回捕房稟明捕頭轉送公共公廨看管昨由官媒帶案經中西官訊問一過命交其夫謝大中領回並諭好爲看待 
[馬車撞傷女孩之科罰]  
七歲女孩趙愛寳前日下午三點時在法租界西新橋地方被李阿順所駕之馬車撞倒輾傷頭部後由巡捕到來將李及女孩一併帶入捕房當將女孩送往醫院醫治李管押候究在案昨日解送法公堂請究原告由劉王氏代到投訴被撞情形求究詰之李阿順供是日因大馬夫有事至别處故由民人代拉韁繩實係不諳駕駛所致自知不合求宥中西官判李違章罰洋五元充公着交保聽候原告傷痊再核 
[尋獲被拐妻子]  
　　閘北分水廟船户潘兆壽之妻馬氏於上月間失踪潘四處偵尋不得前日探悉爲附近魏三所拐當即前往將男婦一併拘达警所昨送地方廳下午由檢察官訊供之下判押候核辦 
[紅木作領回走失藝徒]  
　　日前本報載小南門外王信義浜北三和里陳聚記紅木作内於舊曆上月二十九日上午走失温州來滬學業藝徒孫阿旺等情茲悉此事經該作主揭發傳單並請人四處訪問後前日傍晚有人報告稱該學徒走在虹口沿路啼哭由印捕帶入虹口捕房留養囑即往認陳遂與通訊人前往尋認果不錯訛即經捕房訊明事實令留住址營業存查昨晨即派探領同該徒送至南巿作内交領矣 
[暴徒攫取婦人金飾]  
　　婦人鄭湯氏前晚行經新閘大通路新康里突被暴徒堵住刦去金鐲金挖耳等物當時氏大聲喊捕由該管捕房華探周少蓮趕到追獲能州人王小寳帶回收押昨解公共公廨稟明前情請爲訊究中西官命將王還押候展期七天查明解訊 
[證明僞洋來歷]  
　　安亭人徐愛新日前從鄉間雇船儎得稻柴來滬販賣詎所得之價洋係屬僞質徐初不知迨至虹口東嘉興路一百八十二號門牌烟紙店兌換爲店主管祖才察破以其混用僞幣扭交包探尤雲卿解經公共公廨訊押在案昨晨續訊由徐同鄉王姓上堂爲徐證明僞洋來歷中西官核供判徐從寛開釋抄出僞洋四元銷燬 
[串騙白煤訊實押儆]  
　　新閘路義泰興煤號指控徐阿六串同周阿泉冒常熟裕新號名義騙取値洋三百三十元之白煤三十噸消　與余愛新得洋一百三十元分肥等情昨由匯司捕房包探王桂亭將以上三人拘解公共人廨經中西官訊明徐周串騙屬實判各押西牢半年余不應貪小判罰洋五十元充公 
[法公廨竊案兩則]  
　　對買賊王子　日前潛至法租界愼泰昌洋貨店以購買布疋爲由乘間竊取羅緞一疋圖逃當爲店夥察破喚捕將王拘入捕房管押昨解法公堂請訊先據原告投訴前情詰之王供認行竊不諱中西官判王押三月以儆又婦人陳馬氏至協太祥洋貨店内竊取呢料貨物當被店夥察悉喚捕到來將人贓送入捕房昨解法公堂請訊詰之陳馬氏供認不諱官判押十四天以儆贓給原告領去 
[縣署批示二則]  
　　批莊福濤呈爲非法干涉請調查眞相以保管業由呈悉前據麵業代表萬瑞源等來呈已批候飭查在案據呈前情仰候查明核辦 
　　批湯壽卿呈爲附呈保結請布告諭充由呈及保詰均悉仰再補具認充切結叙明承充地段呈候核示諭充可也 
[淞滬警察廳批示四則]  
　　工頭李榮記請求註册由呈悉旣據呈訴法庭仰　靜候依法辦理所請註册備案之處無此辦法　稱　議 
　　民人林金來請求銷案由呈悉准予將案撤銷　　 
　　商民蕭晋臣請求押遷由呈悉旣經法庭判决有案該民如有押遷之請求儘可逕往聲訴事不屬於警察範圍以内所請應毋　議 
　　商民　仁和請求飭屬嚴緝贓竊由呈悉候再嚴飭該管所隊督屬查拿務獲解究可也 
中華職業敎育社通訊 
[徵求社員各隊第三次報告]  
　　李約之君隊一百十分江上達君隊一百分許緘甫君隊二十分池宗墨君隊二十四分章伯寅君隊五十分胡子承君隊四十八分陸規亮君隊四十分韓紫若君隊二十分蔡陶模君隊一百分孫干城君隊二十分穆藕初君隊一百九十八分黃任之君隊六十四分 
以上均就現所徵到者聞列報告期間規定三月十五日至四月二十五日續有報告當再披露 
來件 
[中華工業義務學校開學記（君唯）]  
　　春分日晨起讀新聞紙見政府命令各省提倡義務敎育心甚韙之適姬君覺彌邀余午後參觀楊樹浦工業進德義務學校蓋英僑哈同氏及其配羅迦陵女士所辦而姬君爲之董理者何與府令不謀而合耶 
　　楊樹浦地枕浦江輪舶往來百貨充積邪許之聲相聞工廠櫛比烟突接霄漢居民率執業工廠汽笛嗚嗚串作而入息顧傭値甚微終歲勤劬僅謀一飽雖有子弟無力從師及其長也工之子恒爲工而智識不充終難自拔姬君乃商諸哈氏夫婦於去年十月創辦中華工業進德會刊章列敎育一門以入會工人子弟爲限不收學費姬君言信行果固知其必能踐也午餐畢顧車前往歷三十分鐘始抵該校四周　野空氣極佳校舍平屋十六間東西講堂可容百數十人惟光線稍弱正議加　窓　門外隙地繚以短籬國徽飄揚中綴松柏一切規制概崇樸實課程採單級數授法以書算爲主而簡切用期便童蒙半年卒業易於普及法至善也堂上設先聖倉頡位學生到者八九十人頗多頴秀不類　頑鵠立兩行聞軍樂聲爆竹聲則姬君汽車至矣偕來者有章君一山白君中磊曁王揖唐氏代表唐君養吾曹君攘　潘君語舲而護軍使滬道尹亦皆派員蒞止諸生向國旗敬禮後排班謁聖行兩跪六拜禮復參謁校長秩序　然少頃開會首由主席姬君報告開會緣由及辦學宗旨次白君宣讀哈同氏迦陵夫人姬校長訓詞遂句解釋語意曉暢沈摯次唐君宣讀王揖唐氏頌詞曰環球商戰瞰我亞東以工立國賢哲所崇海壖一角重譯互通萬工雲萃易染澆風爰開橫舍用廣陶鎔學藝相長計日程功揣詞致祝敢附考工繼以演說大致謂義務敎育責在國家自南北相持遂爾停頓惟俟和局告成經濟稍舒方可興辦今哈同先生迦陵夫人覺彌會長已有義務學校之成立爲工界謀幸福即爲政府樹先聲惟祝由此擴充日新月盛云云姬君起立復有演說以孝弟忠信禮義廉恥八大綱諄諄訓勉且云原定四區四校因此間會員較多故提前先辦將來積極進行不但應增三校即一區數校亦非難事鄙人承哈同氏迦陵夫人之付託藉外僑之熱心求同胞之進步自當惟力是視語畢掌聲如雷軍署道署代表亦相繼發言（辭長不備錄）末由職員程明德柯執柯諸君公致頌詞曰遐稽周禮記有考工形下者器其用不窮矧在今日環海棣通改良製造智識宜充何以充之學術是崇嗟我工界食力於傭亦有子弟脩脡弗供維姬校長秉命哈同夫人贊助卓然女宗協謀興學式廓軿　於版築地有絃誦風禮樂書數　啓愚蒙生徒濟濟旦夕程功孤寒戴德名滿南東亦紀實也時鐘鳴五下遂閉會小憇而散 
　　滬瀆一隅甚囂塵上富商碩賣寗徵逐聲色狗馬中而無肯輸資興學哈同一英僑耳不惜糜無數金錢爲工界子弟謀敎育固由迦陵夫人内佐之力亦賴姬君發揮而張大之然以還人而嘉惠孤寒可以愧吾國之士夫矣余故樂爲記之 
[致中國紅十字會函金山畢靜謙]  
　　會長先生大鑒敬啓者本日報載金山消息謂該處近數日中發生一種時疫朝發夕斃療治不及婦孺傳染尤速旬日之間斃人不少吕巷朱涇廊下三鎭流行尤盛因之各學校已奉縣知事令暫行停課以避傳染云云查敝縣各鄉鎭於立春後疫症已逐漸流行而於小孩爲尤甚病起時即發狂熱口噤不言一二日即行斃命總計一月之間死者已不下數百人中醫既束手無策西醫又無從邀請不幸一經傳及惟不問卜求神坐以待斃蓋以地居鄉僻事前旣無防疫之方臨事又乏回生之術疫症蔓延其象極慘鄙人到滬已有旬餘頃見報載云云足見疫勞有加無已素仰貴會慈善爲壞救災若渴究竟此疫係何種病症何法可以遏止務懇即速派醫前往調查並施診治地方幸甚不獨鄙人感激已也敬請公安 
雜評二 
[廣大陸報說（庸）]  
　　大陸報論美銀行家代表拉門德君來華之任務及新銀團應具之條件觀察甚爲切當雖然以吾人所見則尤有進者 
　　中國南北之不能統一由於武人執法專横而武人唯一活動之源則在借欵國民於此種現狀之下所感痛苦已極故在統一未成以前列强無論以何種條件投資中國皆爲國民所不願縱使列强於借欵用途嚴重監察然投資於今日之武人與官僚無異授利刃於暴客一面授以利刃一面又戒以不得妄用則何如不授爲愈故吾謂新銀團即使照所定目的而成立而今日亦决非投資中國之時竊願深察之也 
 
 

Page 12

 
 
   
 
 

Page 13

 
 
   
 
 

Page 14

 
 
申報第四張（十四） 
自由談 
社會談 
[金陵閒話（中）] [  埜如]  
　　寗省火車開行之始人民莫不稱便民國以來丘八之氣燄大有咄咄逼人之勢以營業性質之火車幾爲若輩之旅行具不給分文漫無秩序乘客嘖有煩言而無如之何也當事者時或張貼佈告特定優待軍人座位或優待軍人乘車票價然相習成風挽回無術直等於具文而已抑更有不可解者此路成立已久頗有贏餘而鐵道現傾斜狀車行殊不穩車頭出軌年以數起聞矣因循不修必有發生重大危險之一日當事者祇圖贏餘而於乘客之性命則不暇顧及葫蘆何藥實有令人百思不得其解矣 
　　現有汽車已達三十餘輛類皆政客之酬應物及一般闊少之裝飾品縱横行道人民因此致傷或殞命者屢有所聞蓋街道逼隘殊不便於通行汽車也省議員某前組設汽車公司士紳及多數議員紛紛反對理固宜然惟是同一汽車也其關於人民生命初無軒輊之可言若輩不預阻於汽車發現之始而獨反對於汽車已通行之後此眞中國事之不可解者也 
　　人力車之通行由來已久最初爲轎式繼復改爲篷式（兩種俗呼鐵輪車）二次光復而後以迄於今鐵輪人力車已完全淘汰而盛極一時之黃包車遂觸目皆是矣其式樣則取法於滬上之黃包車惟料輕價賤不能耐久且車行主利心太重不肯勤加修理輪上橡皮偶有破裂則以碎橡皮敷衍縫補奇形怪狀一若人體病瘡者然故車行道中往往皮輪洩氣拍拍之聲宛如炸彈路人驟聞之蓋未有不大吃一驚者洵異觀也 
趣談 
[一笑錄] [  施詠湘]  
　　小學生偕其幼弟入校讀書敎員笑問曰汝弟如何人對曰像先生敎員默然 
　　某甲有奇疾一日外出倒臥於地一婦過之問其故對曰某有疾日必一發得婦人手一援即能起嫂其肯一援手否婦人疑其誑掉首不顧而去 
　　某縫工喜食鷄子一日作工某家自嘆曰出門人苦小生日鷄子没吃主人聞之爲特烹二鷄子以餉之他日作工他家竟復出前言主人亦餉之不數日事破遂無人烹餉之者 
敎員某性嗜烟一日敎科書中有言烟之害者學生起謂曰烟旣欲傷腦及肺於衛生大有妨礙先生盍戒絶之某曰我年如許大腦力已充足吸之尙無大害學生曰先生腦力未悉若何充足可一觀乎某大恕責令面壁一小時 
藝術談 
[說書閒談] [  天亶]  
　　我友丁悚近日於研究美術餘暇從事聽書前者席次相値偶談其取舍於余若合符節丁君之言曰大世界所有說書昔喜吳玉蓀舉動詼諧如吾輩之涉筆成趣繼聽之則徵嫌麤率再聽之則味同嚼蠟矣緣玉蓀所唱之玉蜻蜓描金鳳白蛇傳等藍本太劣自始至終唱句直無二二句典雅風華顛撲不破者而玉蓀所持則爲題外文章個中人所謂穿揷耳然其穿揷不多顛來倒去無非女人若何陳言腐語久聽則生厭矣然哉丁子之言也吳中聽書者大都贊成吳派余獨與多數反對在昔玉蓀之父西庚在時余偶而往聽聽後輙有塵生耳内之喟所謂說書者所的是書非專說穿揷焉所謂穿揷者顧名思義當貫串而插入書中斯謂正宗吳西庚則不然書是書穿揷是穿揷往往前文與後文不合者前句說書後句說穿插論理當得中間雜一句過渡語斯可而西庚從未有此一舉手續未完備襯託不周到安得謂之說書其父如是其子可知此余所以極端反對吳派也 
新聞拾遺 
　　東方八大學運動會預誌東方六大學運動會舉行已六載於茲成續甚著六大學者即蘇州之東吳大學校南京之金陵大學校杭州之之江大學校此三大學稱爲外埠上海之南洋公學校聖約翰大學校滬江大學校此三大學稱爲内埠計第一届在蘇州東吳大學校舉行聖約翰大學校爲第一東吳大學校爲第二南洋公學校爲第三第二届在上海聖約翰大學校舉行聖約翰大學校爲第一東吳大學校爲第二南洋公學校爲第三第三届在蘇州東吳大學校舉行聖約翰大學校爲第一南洋公學校爲第二東吳大學校爲第三第四届在杭州之江大學校舉行南洋公學校爲第一聖約翰大學校爲第二之江大學校爲第三第五届在上海滬江大學校舉行南洋公學校爲第一聖約翰大學校爲第二滬江大學校爲第三第六届在上海聖約翰大學校舉行南洋公學校爲第一聖約翰大學校爲第二東吳大學校爲第三第七届輪流地點在蘇州東吳大學校定於下月中旬舉行聞上海之復旦公學校與南京之高等師範學校亦欲加入已得六大學運動會之幹事部之允諾非惟田徑賽加入凡網球足球籃球棒球均得與份云至分數之計算法每種運動擇最優之四名第一名五分獎以金牌第二名三分獎以銀牌第三名二分獎以銅牌第四名一分獎以銅牌至分數總平均最多者得大銀杯一隻暫存校中一年能繼續三年可永久歸該校所有先日預賽凡五種百碼賽跑二百二十碼賽跑四百四十碼賽跑二百二十碼低欄賽跑一百二十碼高欄賽跑其節目共有十四節百碼賽跑二百二十碼賽跑四百四十碼賽跑八百八十碼賽跑一英里賽跑跳遠跳高撑高跳擲十六磅鉛球擲槍擲鐵餅二百二十碼低欄賽跑一百二十碼高欄賽跑八百八十碼輪流賽跑聞各大學運動員已從事練習以奪得錦標爲目的爲己校爭優勝云届時好運動者盍往觀之以藉收他山之助乎[  學周]  
　　嘉興九老會聚餐誌盛嘉興有耆老陸賓芝等九人陸爲最長已八十七歲最幼者亦在花甲以上此九人本爲契友素稱莫逆特由陸某組織一九老會規定每年聚餐四次（分春夏秋冬四季）昨爲春季聚餐之期特假魏氏宗祠舉行濟濟一堂盛極一時各老親友咸往道賀由九人共同答禮其秩序晨間由九老首推陸氏拈香次行團拜禮並有樂隊奏樂再次叙餐餐畢復全體共攝一影以爲紀念是日九老皆精神滿足毫無倦容直至日薄崦嵫始各盡歡而散聞九老合計共六百八十四歲洵不可多得之集會也 
　　祝融氏也來看燈友自江北來言今歲揚州燈巿極盛新舊城之花擔龍燈合計不下百餘隊二月二日（俗稱龍抬頭）有某隊龍燈行至通泗橋下某姓家特燃放爆竹表示歡迎詎偶不經意遺火積薪登時烈烈轟轟不可嚮邇幸人手衆多竭力撲救得未肇焚如然左右鄰舍已飽受虚驚矣[  吳秉恬]  
　　全家因貧自盡之慘聞客有自湘中來者言及該省比年以來迭遭兵燹民不聊生直是十室九空流離失所一般貧苦小民謀生乏術往往因貧自盡尤以攸醴一帶爲最甚日前醴陵城内有某姓者家中一妻二子共計四口因無計謀生乃投身某營充當夫役月終關餉時獲得百文一張之銅元鈔票十餘張遂持回家中囑妻用票購米詎米舖因此項鈔票無處兌現堅不肯受其妻無奈祇得回家告知其夫其夫聞悉之下惟有自傷苦命於是夫婦對泣兒女啼飢某姓睹此情形了無生趣大有生不如死之勢遂起全家自盡之念忽於某日清晨某姓夫婦二人携帶二子行至城外見有池塘一所水勢寛深意欲全家畢命於此先將二子抛入塘中然後夫婦二人亦相繼躍入水中全家四口登時溺斃此爲吾友宋君所目睹噫眞慘聞也[  冠英]  
　　洞房中大放炸彈西門某姓昨爲其子完姻新人一對甫入洞房忽有附近少年多人蜂掋而進口中高唱喜歌並携有金錢砲若干枚隨手抛擲一時轟轟烈烈之聲震耳欲聾新娘大驚汗下如雨衆爲鼓掌旋亦一哄而散[  吳秉恬]  
　　扯扯鈴西人闖禍邑廟品芳照相館對面某扯鈴店昨午有洋主顧光降其門計購單翼雙翼各一具當即在場施展抱負飛揚跌宕似三折胘於斯道矣一時觀者如堵嘖嘖稱贊西人亦洋洋自得不意中途偶一疏忽鈴竟直躍出繩中傷一小孩之額血流如注該西人亟爲之摩　並予小洋六角以壓其驚云小兒乃止哭成笑而去[  香]  
 
[法國戰後之慘象（八）]  
　　第愛里堡工程師大木橋（裘毓麐君贈） 
小說 
[三年前（續）] [  蔣夢芸]  
但是我反面一想覺得我萬萬不能將秘密說破如果我一說破他决不能就安心脫離這情海他現在受的痛苦或者比較將來還要遇幾倍我和他是好友雖是不願意他將來受苦痛然而更不忍他眼前就使他心碎所以我就答道雲文夫人或是有什麽特别原因所以待你不如從前的親熱不過桌谷公爵我是知道的近來和雲文夫人友誼很好旁的也没什麽關係他聽了顔色依　回復過來然而我着實不忍再談這事就慢慢的講到旁的事去不過我心上終是非常難過 
　　第二天清早他就搭車回去臨别的時光我問他什麽時候再到這裹來他說明年今天我准來我知道他明年這時來的時候一定没今天這樣高興了或是中途就出了事到時候不來也說不定我雖是那麽想說是不能說出來的就和他說了許多送别的話臨走我深深的嘆了一口氣可憐他這樣挺秀的靑年爲什麽要遭這萬惡的「情刼」 
雲文夫人家所事我本來有大關心自從知道齊安利引和露司兩人的事以後我就格外注意伅們的行動有時得了重要消息我還寫信去報告齊安利引知道那露司確是一個好女子他一心向着齊安利引他只知道自己有自主的權力所以暗下竟允許齊安利引娶他他又那裏知道雲文夫人的心意呢自從齊安利引回去以後那位桌谷公爵越加走的勤了幾乎天天在雲文夫人家過日子他們的秘密契約也慢慢的成熟不久也就要成功事實了可憐齊安利引的末日不是將到了嗎那時我再也忍不住了便懇懇孜孜的寫信去告訴他 
[自由談之自由談] [  不冷]  
　　改變與可惜事旣改變如可惜之而欲恢復者必更招無謂破壞德國此次之政變大槪因此若能用其固有之經騐以扶助新成立之機關則其益豈淺鮮哉然而今日世界人之性習尙不足以語此也是不但中國人爲然 
 
 

Page 15

 
 
   
 
 

Page 16

 
 
   
 
