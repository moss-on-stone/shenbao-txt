# 1882 - 41 - 4903157

 

Page 1

 
 
[招請抄書文人] [  點石齋主人啓]  
　　啓者本齋現欲印一大部四書文計文約有八千篇定於開正初十日動工是以欲請抄手五十人抄文一篇酬筆資洋銀一角每人每日以抄四　　額如能多抄愈妙總以篇數多寡照給筆資但須一字無訛點書淸楚不得脫漏字句隨意寫成俗體有善書者願承斯乏祈年内卽來本齋　寫字　訂定開工時可將底稿擕去謄寫逐日繳換俟校對無訛然後照給筆資諸君子有擕鉛槧而來乎願於未飲屠蘇時先賜雅敎 
[論學習西法水師可以選用武員] 　 
　　學徒岀洋一事曾記五六年前本館於日報内卽經參以末議謂所選一律幼童深恐學業未成一至外洋見彊頓異將來回華必至沾染外洋習氣卽使資質聰敏所學專精而於中國書籍未嘗通曉旣無以博古通今而得權變之宜又不識人情世故而妙措施之術雖為中人仍不適於中國之用而且久處外國一旦還鄕服食起居諸多不便甚者於家人父子之間不相浹洽至於爲父母者不能管束爲師友者不能觀摩於倫理之中猶多缺陷遑間其　他長耶近自外洋回華諸生徒儼然成材不知者以爲費國家巨萬之金培養有用之人或精機器或習電學或善算測無一而非近日要務以此諸生徒充當各職行見中國之行西法可無籍乎延請西人而從此中國之富强直駕乎西國之上其效業已衆著當日創此議者固不可謂無功而抑知技藝雖有所長而性情已多所變非無一二傑岀之材而究之可以爲人用者皆細目而非大綱也卽如派撥電報局之人在考察技藝者以爲此實最優然能造電氣能行電報而其中所以用電報之理與中國通行電報之所宜則仍未能深識其底藴夫縻帑數十萬出洋七八年觀其成效不過爾爾於是而始知無益引爲前車之鑒則何如當日議遣時多所籌畫之爲愈也蓋年紀太穉則氣質易變讀書未通則所學不化此理甚明不煩深思而可見也然而今日旣知出洋之無益而欲行停止特猶有似是而非之事如前日福州船局前後堂學生十人泒赴外洋閱歴水師事宜先撥經費十萬兩似興從前幼童岀洋稍有區别一則本未學過一則學之已成而况年巳及冠血氣方剛性情無慮游移而閱歴又易長進固不至如幼童岀洋之有弊也惟以十萬之金爲培養十人之用此種縻費核諸中國諸凡造就人才之法宜亦後難爲繼葢中國地面廣大卽以海防水師言之有此十人不足於用若此後學生皆以此例待之國家安有如許資本耶前日見江右調劑武員章程不禁感慨太息而欲以此之有餘補彼之不足也軍興以來武職保舉提鎭副叅不知凡幾下此則更不能計除歸農外已經投標分省者候缺候差不勝其苦上憲卽欲調劑而無如武職差委不若文員之多因不得已而設此月課之法酌提閒疑以爲奬賞庶賦閒之員得資衣食此正不獨江西爲然卽江南亦有此章各省仿行要皆異名而同實所不能解者若沿海省分旣以武員不能位置爲創月課之舉而如海防輪船等事又須另教學徒以充其選耳國家創制必有良法美意然法可因時變通而意則經久不易如今日之仿行西法法之當變者也至於培植人才以勝此任則意之不易者也國家之養人才文則在於學校武亦有科目行伍兩途今同是培養之意而謂西法習自幼稚抑又何也學徒岀洋讀西書通西語習西國人情風土爲文事船局所開學堂習水師戰陣事宜而又令其岀洋閱歴爲武事也乃回華之學生與船局學徒所派今之輪船駕長等人其效皆已顯著而猶不知轉計是失培養人才之意矣竊謂今之候補武員大半行伍勇目久經戰陣習於剌擊旣閒其身而又易其習使其曩日戰陣之本領全行埋沒　　 
而以考試弓馬博此微資以贍身家豈不可惜前日鄙人議及西法之關於文事者莫如以學校中人學之意亦猶是由此類推可見西法之關於武備者亦莫如以武職中人學之其素所習者旣與輪船等事相近而有備無患將來海防有事以新習之技藝與平日之本领貫串而融化之有不足爲國家之干城也哉鄙人位卑言高原不免爲孟子之所罪然立乎人之本朝而道不行獨非可恥今之有徳有位者抑何不深長思也 
[外國消息]  
　　前日英公司輪船來滬帶來外國新聞紙言中國派駐美國欽使鄭玉軒京卿于十一月初三　　 
日行抵美京由售金山乘火車而至隨從共二十八人又云俄國兵部擬於奚國地方與中國交界之區設立屯勇該處居民　不收其租稅而由俄國家給發軍械令其習練武備以固邊圉盖卽古者寓兵于農之意也 
[戲砲傷人]  
　　外國新聞紙載有戯法傷人一節頗足爲戒爰照錄之據云有華人名林六者至英國以變戲法爲業一日在英國戲園呈技觀者甚衆所演皆呑刀咽火之術見者皆欣喜鼓舞繼則岀一小砲約長二尺餘約重二十磅炮口約三寸置諸刀上令其妻以焼紅鐵條點燃炮眼轟然一聲直注樓上轟壞一少年顴者之顱天靈葢碎　　　 
成虀粉碎骨有散落樓下者慘何如矣當其燃砲時人或悮爲火警鬨然奔跑外國戯園旁門甚多尙不至於擁擠致傷後經官府查問知林六開砲之時曾經知照衆人令其避開卽開戲館之人亦再三囑咐顴者亦知砲火無情兩邊避讓而該少年獨堅立不動以致斃命實屬咎由自取無可歸罪云 
[學習製造]  
　　高麗自通商以來於西法頗深則效前有高員向東瀛遊歴欲就其機器局學習一切製造已　 
列於前月報中我聞高麗王表奏中朝乞撥其國内員弁若干來華學習製造輪船鎗礮各藝經己兪允故卽深來員弁二三十人雖非顯官均有微秩於前月底到天津機器局總辦許涑文觀察接奉文移卽於臘月朔日收入局中給與房屋居住分撥各廠隨同工匠學習此係創舉因特記之 
[琉臣瑣尾]  
　　　東灜日報稱琉球有遺臣兩員於京都殉義曾照譯於前月十八日報中兹本舘接天津來信知此兩臣一係世子一係郡馬琉球滅後到津作秦庭之哭卽去年報登庽居河北大王廟者也住津兩年於事無濟家亡國破時切隠憂連月欲進不能欲歸不得徘徊歧路狼狽殊深世子係承統繼緖之人焦思尤甚早己染病日甚一日幾不能瘳陞任津海關道鄭玉軒京卿在任時彼所有旅費均由關道供給仰人鼻息事己難堪迨京卿奉命岀洋此二臣更貧病交逼然而一綫尙延並未雙殉國難也聞于凍河前業已去津矣 
[車夫違禁]  
　　漢鎮街道崎嶇前經何道憲籌欵鋪塡隨卽成爲坦道此已列報嗣恐小車碾壞經張司馬示 
 
 

Page 2

 
 
禁在案詎車行主與衆車夫視爲具文仍任小車在大街推行祗圖便捷各憲密飭差查前月杪拿獲違禁車夫數名訊得該車在行雇賃者兩車行分别罰鍰懲儆其無行主車夫三名判令荷校大街沈家廟前示衆以昭烱戒且壁刷告條務使盡知趨避云 
[遭騙受責]  
　　漢臯由義門外後湖桃林岡西廻龍寺地方有農家子某甲者患鬣鬁并眇一目不能正視年將三旬尙未受室近年屢因收成豐稔畧有灜餘思欲纳婦遍托媒媼物色本月初有漢口婦與男子某乙内等串同一中年婦爲誘騙計與甲說婚令甲往看婦人甲以己貌不揚恐婦生憎挽親信者代往繼而覿面議價二十四串當時署券交價引婦歸甲意得甚婦見繩樞甕牖甲貌奇醜又卽生計向睌甲進房時婦佯瘋隚目握髮跣足履地口岀穢語嘲笑甲見係瘋婦懊惱不已次日送婦于媒媼處備說瘋狀向索還原價媒媼支吾數語脫身避去而上日主賣之男子亦早遠颺却另轉岀男子二三人口稱妻子患瘋逃逸尋已數日矣遂引婦去甲因身價無着不甘于心大肆吵閙旋有騙子之黨數輩向前謂該婦原來爲爾拐逃不由分辯扭甲至仁義司署喊控官卽傳審甲係鄉農見官不免胆怯兼係口訥者不能與騙黨爭問官乃喝責數十板驅去甲旣遭串騙又受撲責搔童童之首以問天惟有灑一行之淚耳 
[卜者跌斃]  
　　江垣有王丙堂者年五旬餘不知何處人流寓江右巳久託君平之業設攤五聖廟前其占卜談命口講筆寫孰吉孰凶一似燭照數計無不爲人籌畫盡善詎能與人謀而偏不自知休咎蓋王另有家室僦居該廟後深巷一日晨起提籃入巿方岀大門忽失足傾跌家人聞聲岀視則已氣息僅存不能言語未及醫至而逝是豈亦尺有所短雖龜筮容有未盡前知者歟 
[無賴肆行]  
　　南昌城内某處路分三又日間百貨雜陳至爲熱閙夜雖各擬收拾而售食物者仍俳列不少須過二更方靜固非曠僻地方也乃上月尾某夜方過三鼓有某甲因事經彼先遇一轎暗中疾馳自後燭之猶及覘其衣袂盖婦女也再行十餘武則又遇十數人似係手藝匠或疾行或徐步嘻笑得意而口音確非土著行近則無不酒氣薰人甲亦不顧仍向前行過一栅欄忽脚下爲物所绊俯視乃轎簾半幅及踏壞之燈籠旁復有押髻之銀茉莉簪一枚恍悟前轎中婦必爲此輩所刧因呼更夫詢之囁嚅不敢遽答客訝甚以爲必岀控案詎越四五日竟寂不聞人告發或曰此必妓女之被搶者鴇家所失不多故隱忍聽之是固近理然城巿之間胆敢行搶無論婦爲何如人若輩亦緃恣太甚矣 
[被騙皮貨]  
　　金陵水西門内大街某皮貨舖近日有一人向購袍褂羊皮統各一件舖夥取貨與觀始則選擇好貨繼乃商量價目半晌始將價目議定袍子統計本洋十元馬褂統五元其人遂於腰間取岀不封口之洋信一封面上書明英洋十二元轉交某某查收謂此信由友人托我轉交者祗有英洋十二元在内我將此信並洋暫存寳店先將袍子皮統帶去少刻以本洋十五元來取馬褂並洋信英洋十二元函　　　　　　　　　　　　　　　　　　　　　　　　　　　　　　　　　　　　　　　　　　　　　　　　　 
中謂寄還某之借欵隨手將洋包好置於信内交給該舖夥信之卽將袍子皮統付與携去待至薄暮不見其來乃生疑或開信察視則見英洋十二元已換鐵塊始知被騙然越時已久無從追趕惟有忍氣呑聲而已 
[衛民要務]  
　　江寜一帶沿江蘆洲各有業主按時完納蘆課洲主泒人看守蓋因蘆筍有芽恐被牛羊踐踏耳但看守一事頗非易易無分日夜風雨必須時時巡察一遇牲口卽禁牧竪不得再往惟禁之不嚴則彼不遵約禁之太嚴又易成讐暗中算計更覺防不勝防矣此看洲之大略情形也卽如江寍落星寺左近洲上近日有傷牛成訟一事蓋該處有荒洲一大方近有海州客民在洲看守附近圩鄉村民常有牛羊上洲踐踏該客民但知禁止不知寛嚴並用日前見有黄沙牛一頭上洲竟用利刃將牛腿砍斷一隻其牛登時倒地不能行動夜間產一小牛老牛卽斃小牛失乳亦死村民失牛上洲尋覔見母子兩牛均斃遂向該客民理論客民一味恃蠻因而成訟夫牽牛以蹊人之田而奪之牛傳已言其罰過甚不料今日更有甚焉者此等事邇來該處頗多然爲害猶小更有縱牛踐踏圩埂者尤屬可惡該處圩埂亂後倒坍前年禀由各字營撥隊脩築業巳一律完固不料未及三年而倒坍處又復不少詢其根由僉稱圩鄉山鄉各村放牛均不遵照向章任意散放在埂踐踏以致倒卸如此之速所幸邇來江潮不大故圩中無事否則此鄉未有不依然澤國者地方官憲盍飭令董事嚴加禁止赶緊脩築是亦衞民之務也 
[嗜烟傷孩]  
　　蘇胥門内有湖廣人某甲賣湯團爲業癖有烟霞日得微資不敷自給幸妻頗勤儉佐以針黹牛衣相對饒有廡下之風秋間生一子韶秀可喜甲愛之時常撫弄一日薄暮歸家挑燈吸烟其妻抱兒置於烟榻自至廚下執爨乃某則餐霞旣畢早入黑甜比聞兒啞啞啼哭驚醒起視則烟燈未息燈火灼兒衣袖延及兒手已爛三指矣 
[戲館案毆人案斷結] 　 
　　昨報載戲館毆人一節昨日巡捕又將滋事之意大利人解至意國欽使處覆訊夏領事亦在坐訊得滋事之時意人尙有醉意卽經意欽使判將該意人監禁十二天滿期驅逐岀境不得逗留上海完結 
[私土被奪]  
　　昨日上午十一點鐘有小車裝一木箱由南推至新北門後有某甲押之聞送往租界某土行者有粤人巡丁五名尾隨其後正過吊橋該巡丁上前攔阻兩相爭論將箱打開内有川土二十四包該巡丁盡數携去甲呌喊搶土卽被守城勇丁盤問然後分散 
[寄鑰失物]  
　　湖北人趙華英偕弟趙月亭投法公堂訴稱去年來滬寓法租界紫來街春陞棧内本月十八日因事岀外將房門關鎖　 
鑰匙交給帳房胡開欣置於桌上此鑰與衣箱帽籠等鑰擊於一線交彼時卽一併交與因借庽已久向來如此不慮他故及事畢回棧向索鑰匙則稱失去找尋幾處仍云不見及次日在房中桌邊尋到開箱始知失去皮袍皮褂馬甲套褲等五件查問不認故爲報捕等語旋據法包探禀稱前往看過其鎖依然鎖好不見形跡此非外人所竊故將胡開欣及茶房張阿三拘到請訊該綫經手人莫月秋亦爲傳到翁太手分别詰問胡開欣供趙月亭未將鑰匙交我手翁太守謂置於桌上未交手内爾卽不認乎但總不容抵賴又詰張阿三亦一味含糊答稱不知太守飭將胡張兩人管押候比又着莫月秋回去詳細訪查禀覆 
[查究分票]  
　　二十日報列廠夥行竊一案昨日法捕房又將在押之蔣錦堂倪仲華解訊原吿楊維舟施自芬亦投案候斷翁太守詰倪仲華偷竊之事並質錢如何用去倪認竊不諱所質之錢謂在虹口賭攤輸去太守謂倪仲華行竊賭博均干咎戾斷責一百板枷號一個月法包探稟稱昨日奉飭帶蔣錦堂至虹口生大典查問十三日分票一事據該典夥一老者稱實情記不清楚不敢妄指太守問該夥今日到否卽據前次到案之夥禀稱因今日有病不能前來太守謂昨日無病今日忽然有病諒係飾詞實畏怨耳原告楊維舟遞眼色與該夥該夥卽云分票者係一麻子盖見蔣錦山臉有微麻也翁太守却見其遞眼色當時喝破將該典夥申斥復謂楊維舟爾住南巿倪仲華旣偷爾物獲到後應送巡防局何得私自用鍊鎖起豈爾家備有刑具乎楊答稱此鍊係向地保處借來太守謂然則已報地保何不將人交彼而必欲私鎖實屬胆大妄爲本應懲辦今姑從寛着罰洋五元充公所質衣服亦着楊維舟備本取贖蔣錦堂仍行發押俟查明曾否分票再爲核辦 
 
 

Page 3

 
 
[勒住存絲]  
英公堂據湯厚楨控稱有湖絲寄存仁元絲棧今被該棧之張茂淸勒住湖絲十一包求爲提張追究陳太守立飭傳到張茂淸於前日晚堂庭訊張供湯寄存我處之湖絲尙有二十一包緣前有湯姓之夥潘藹淸坐庄在我處被欠銀五六十兩光景應歸湯姓理還向追不付故將其湖絲扣住湯又稱並未用潘姓爲夥太守問爾業本有會館今爾等涉訟想必董事已知答稱知之太守謂張係被吿須得交保候本分府諭令絲業董事公議原被均同往聽議俟董事如何回覆再行核示 
[接錄積榖章程]  
　　一奉發章程第三條内開户口必先查淸如某鄉某村設有義倉須造户總册内逐户註明其無業貧民以及鳏寡孤獨尤不可遺漏豐收則照册酌捐歲荒則按户核給如牌甲中有窩藏盜賭等事許紳士察明禀究一奉發章程第四條内開各村大中小户除鰥寡孤獨不計外於秋收後各量力之盈绌捐谷存倉另用印簿並巿升巿斗各一責成公正紳耆照册勸辦先儘殷富或坐擁厚貲或廣行貿易自應勸令從豐輸納以爲尋常富户倡率若按地捐谷應自十畝以上起捐凡大倉約儲至一二千石小倉約儲至四五百石將捐户姓名數目官爲榜示本村其捐數在五十石以上者由州縣給以匾額在一石以上者請道府給以匾額三四百石至一千石以上者詳請院司給以匾額若上年已捐次年又捐仍後先統算有願捐房屋及工料者計其所費一體叙奬如有能捐過額數者聽其紳民捐數核銀至千兩以上者並准聲請秦獎建坊以示優異若有慳吝之户從中阻抗或無頼棍徒恃强惡借許紳耆等禀明究治一奉發章程第五條内開捐谷旣有成數每於靑黃不接按谷價貴之時卽禀官示審户計日除富户舖户不計外先開門牌各在本處减價平糶每人不得過三斗候新榖登塲卽時買補如大荒之年至五六月間荒象已形則不必平糶當留榖以待賑責成社長會同紳耆將總册户口先行挨查先儘村中鳏寡孤獨無告之人及孝子節婦之貧者再及極貧次貧者將存倉谷石通盤核算酌量分别極次計口借給由紳耆查取借據造册呈案俟次年秋後照谷加二還倉其鰥寡孤獨及實在赤貧無力歸還由紳耆查明報候轉請免還凡家計稍可支持者槪不准借給一奉發章程第六條内開愼選社長一鄉之中不無公正端謹之士令本鄉公舉殷實公正袊耆二人專司出納優以禮貎不准胥吏干預或三年另舉接充設四註淸册兩本官爲用印一存州縣一存社長凡舊管新收開除寔在分晣載明一倉之數目燦然可稽各倉之數目亦厘然畢俻如谷須晒晾或應交替卽齊集村衆覈盤上倉無須更用斗級也該倉正副未能經理得叠由新社長接收禀報分别詳請賞給功牌匾額以示褒奬倘查有侵蝕情弊除追外再加議罰一奉發章程第七條内開各歸叚落凡捐谷之家此谷旣捐旣係公中之物遇有災荒由管倉並紳耆酌量情形禀官分給不得甲多乙少致啓紛爭如某家先在此村捐谷其後居别村並册内卽將此户册除遇此村散放不得以曾經捐谷轉索新來貧户從前雖未捐谷總册内應將此户編入遇有散放一律照給不得令其向隅蓋各歸各境總以鄉村爲斷更以總册爲憑一奉發章程第八條内開此項榖石藏之民間專爲備荒而設無論何項公事地方官不得藉端動用違者叅處着賠然稽查之責仍在地方官應令每屇年終將積榖動存各數開册申報以憑考覈倘數年之後充裕不妨畧爲變通公議報明酌提若干鄉間添設恤嫠育嬰等會或於冬閣各就本村中饑寒無告與外來窮民量爲周恤凡里中迎神賽會齋醮祈禳舉觴稱慶演戱宴賓等事儘可以所費發願輸倉省目前無益之資救他日數人之命天道好生如人人皆存好生之心天必錫之福至尋常日用衣服以及男婚女嫁只須事事節儉輸樂歲之有餘補凶年之不足安貧卽所以保富實無窮之善舉也 
[王喜壽重來海上詩以贈之集隨園句錄乞玉花洞主淸風明月軒主人政和]  
　　知道江南君不忘四年重到舊歌塲桃花依舊如人面銀燭當延照晚粧早窺叔寳便心傾横笛新翻水調聲一曲霓裳羽衣奏古來傳不盡公卿免痴道人繼稿 
[光緖七年十二月初一日京報全錄]  
宫門抄○諭旨兩道錄前○新授浙撫陳奏恭報接印日期摺子○直臬方奏交卸藩篆並回任日期摺子○大臣明奏查閱轄境事竣囘營日期摺子○閩浙督何等奏揀員請補海外同知員缺摺子○直藩崧奏恭報到任日期摺子○護浙撫德奏恭報交卸撫篆仍回藩司本任日期摺子○東撫任奏查明官犯母尙存活遵旨釋回養親來片○又奏知縣例應廻避請改掣鄰省片○十二月初一日户部通政司詹事府正藍旗値日無引見○内閣奏派騐放之王大臣派出豫王靈中堂殷兆鏞許應騃○吏部呈進月官卷○召見軍機○○浙江巡撫臣陳士杰跪奏爲恭報微臣抵浙接印日期仰祈聖鑒事竊臣恭膺簡命補授浙江巡撫當卽具摺叩謝天恩並將交卸福建布政使印務起程赴浙各日期先後具奏專差齎進隨卽束裝就道兹於本年十月二十五日行抵杭州省城准謢撫臣德馨委員齎道欽頒浙江巡撫關防一顆兩浙鹽政印信一顆並王命旂牌文卷各件前來臣謹恭設香案望闕叩頭謝恩祗領任事護撫臣德馨亦於是日仍回本任其按察使孫家榖鹽運使惠年杭嘉湖道豐紳泰均由臣卽日飭令各回本任以重職守伏查浙江爲東南要區政務殷煩舉凡察吏安民練軍籌餉以及鹽漕厘稅海防塘工均關緊要以臣之愚懼弗克勝惟有力矢愼勤實心經理固不敢因循廢事亦不敢操切　功以期仰答高深於萬一除恭疏題報外謹將微臣抵浙接印日期恭摺具陳伏乞皇太后皇上聖鑒謹奏軍機大臣奉旨知道了欽此○○直隸按察使臣方大湜跪奏爲恭報微臣交卸藩篆並回任日期叩謝天恩仰祈聖鑒事竊臣於光緒七年六月二十九日接署直隷布政使篆務當經恭摺奏陳兹新任布政使崧駿業已到直臣奉督臣李鴻章檄飭回任卽於十一月初五日交卸藩篆同日准署直隷按察使事新授陜西按察使葉伯英將臬司印信文卷移交前來臣當卽恭設香案望闕叩頭祗領任事伏念臬司明刑察吏職守非輕直隷廣士衆民見聞難悉臣蒙恩特簡略無涓滴之酬舊任重膺彌切氷淵之懍惟有愼益加愼勤益加勤遇事禀商督臣認眞辦理斷不敢始終異轍稍涉懈弛以期仰答高厚鴻慈於萬一所有微臣交卸藩篆仍回臬司本任日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○奴才明春跪奏爲查閱轄境事竣謹將奴才回營日期恭摺馳陳仰祈聖鑒事竊奴才因哈密邊防緊要纒回部落散居東北各山行旅煩多商販絡繹誠恐匪徒溷跡遂於九月二十三日親赴各山卡察看情形當將啓行日期緣由恭摺奏報在案奴才拜摺後歴抵南山口天山廟塔水河白楊溝扳板房溝三道溝二道溝頭道溝石城子廟兒溝等處逐細查閱各處行旅往來不斷零星商販亦頗煩多尙無匪徒溷跡情事各山回民均皆安居業善當卽分飭防卡各員弁務須認眞稽察毋稍疎忽奴才卽於十月初四日回營謹將查閱轄境回營日期恭摺由驛具秦伏乞皇太后皇上聖鑒謹奏軍機大臣奉旨知道了欽此○○閩浙總督臣何璟福建巡撫臣岺毓英跪奏爲海外同知員缺緊要揀員請補以資治理恭摺仰祈聖鑒事竊照光緖七年八月二十一日准吏部咨覆候補知府准補台灣府中路同知陳星聚准其補授台北府知府坐閏七月十九日等因按閩省照限八十日减半計算扣至本年八月二十九日作爲開缺日期應歸八月分截缺所遺中路同知係海外要缺例應在外揀員調補惟該同知分駐中路撫馭民番稽查海口非 
 
 

Page 4

 
 
精明幹練之員弗克勝任臣等督同藩臬兩司遵於内地現任同知内逐加遴選非現居要缺卽人地未宜實無堪調之員至應升人員一時亦乏其選兹查有記名分發候補同知鄒漸鴻年五十六歲廣博羅縣人由附生應咸豐幸酉補行戊午正科本省鄉試中式舉人同治四年遵例報捐内閣中書分發行走同治八年補授實缺九年遵例捐免歴俸奉旨記名以同知用光緒二年加捐分發指省福建歸候補班補用領照來閩是年十二月初十日到省會查該員鄒漸鴻年力强健處事精詳以之補授褔建台灣府中路巡撫同知洵堪勝任惟調缺請補與例稍有未符第人地相需且該員係記名分發人員例准先儘請補合無仰懇天恩俯念海外員缺緊要准以記名候補同知鄒漸鴻補授台灣府中路同知俾要缺治理得人實於地方有裨如蒙兪允該員係記名候補同知請補繁缺同知銜缺相當毋庸送部引見並免核計叅罰據褔建潘臬兩司會詳前來臣等謹合詞恭摺具陳伏乞皇太后皇上聖鑒勅部議覆施行謹奏軍機大臣奉旨吏部議奏欽此○○二品頂戴直隸布政使奴才崧駿跪奏爲恭報奴才到任日期叩謝天恩仰聖祈聖鑒事竊奴才前於廣西臬司任内蒙恩補授直隷藩司當卽遵旨入都仰蒙召見訓誨周詳莫名欽感陛辭後於十一月初二日行抵保定府省城奉督臣李鴻章飭赴新任初五日准署藩司方大湜將印信文卷移交前來奴才恭設香案望闕叩頭祗領任事伏念奴才滿洲世僕知識庸愚荷恩遇之非常愧涓埃之未報查直隷爲畿輔重地藩司乃職任旬宣舉凡行政理財安民察吏在在均關緊要自維檮昩深懼弗勝奴才惟有懍遵聖訓恪矢愼勤遇事禀商督臣實心經理以冀仰答高厚鴻慈於萬一所有奴才到任日期並感激下忱恭摺具陳叩謝天恩伏乞皇太后皇上聖鑒訓示謹奏軍機大臣奉旨知道了欽此○○護理浙江巡撫布政使奴才徳馨跪奏爲恭報奴才交卸撫篆仍回藩司本任日期仰祈聖鑒事竊奴才仰承恩命護理巡撫印務當經缮摺叩謝天恩並接印日期奏報在案兹新任撫臣陳士杰行抵浙省奴才卽於本年十月二十五日謹將欽頒浙江巡撫關防一顆鹽政印信一顆委令杭州府知府龔嘉儁寍紹分司運副季綸全中軍叅將唐湘遠齋送撫臣陳士杰接收並將王命旗牌文卷等件一併移交奴才卽於是日交卸仍回藩司本任當卽恭設香案望闕叩頭接任印事除恭疏題報外謹將奴才交卸撫篆仍回藩司本任日期恭摺陳明伏乞皇太后皇上聖鑒謹奏軍機大臣奉旨知道了欽此○○任道鎔片再接准刑部咨據福州將軍穆圖善等具奏福州駐防宫犯常啓雲係山東荷澤縣人因京控王克一等唆訟聚衆案內審依誣告叛逆被誣之人未决者斬監候例上减一等擬發新疆効力贖罪改發福建駐防安插該官犯年己七十九歲伊母常姜氏壽届百齡長子耄年遠戌次三兩子先後殤亡情殊可憫可否請旨飭下山東撫臣行查常姜氏如果尙存一面覆奏一面咨閩將該官犯釋回養親等因於光緒七年七月二十三日奉旨着照所請該部知道欽此咨行到東臣欽遵行司轉飭確查去後兹據荷澤縣知縣凌壽柏查明常姜氏現尙存活由府司詳覆前來臣覆查無異除咨會福州將軍並閩省督撫臣迅將該官犯常啓雲遵旨釋回並咨兵刑二部查照外理合附片陳明伏乞聖鑒謹奏軍機大臣奉旨知道了欽此○○任道鎔片再臣與益都縣知縣徐家杰係屬兒女姻親例應以官小者廻避該員於五月二十五日臣未到任以前經前撫臣周恒祺調省差委卸事現己將任内經手正雜錢糧倉谷逐一交代淸楚禀由藩臬兩司轉詳前來臣查該員係順天府宛平縣人祖籍江蘇宜興縣應卽照例將益都縣知縣開缺由部改掣隣省仍以知縣卽行補用所遺益都縣知縣係煩疲難要缺另揀員請補除咨部查照外謹附片具陳伏乞聖鑒謹奏軍機大臣奉旨知道了欽此 
[蘇省撫轅抄]  
　　十二月十九日通判曾熙鈞銷江陰厘局差陳瑞生徒丹溧催提漕項回嘉定縣諸翟司朱瀾辭赴任　　　　 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
