# 1882 - 68 - 4903184

 

Page 1

 
 
[論臺灣拐案]  
　　福建候補縣丞毛文藻拐逃臺紳吳倫言兩妹兩婢一案經閩省葉觀察行文照會領事於閩廣江浙各海口通緝事已見諸明文則臺灣之傳説是案固已紛紛且情節確而可據本館亦無庸爲官場曲諱矣夫毛文藻不過一微末小官其　　 
行止之卑汚何足重輕原不足爲官塲玷特事關拐誘較之尋常行止有虧者其情更屬可惡不得不爲論及馬成曰物必自腐而後虫生假使吳倫言家範謹嚴男正乎外女正乎内則其兩妹卽使德容言工不能盡備而三從之義自知分不可越何至放誕若此其長妹旣嫁應亦恪守婦道順率夫綱而幼者更爲深閨淑媛且在家從父則父死從兄爲之兄者豈不願得快壻爲其妹了向平之念茹素拜佛守貞不字本非正理此種邪説安得入於其妹之耳而被人錮惑至於斯極可見吳之爲兄必有不能善其道者而後有繡佛長齋廿餘歲不嫁之妹也罪魁禍首固當以吳倫言自任之矣至於長妹之夫則猶得末減也蓋施係庠序中人質本懦弱無鄉農之蠻拳以撻制其妻苟其妻不循婦道事事任性始則婉言勸導不聽則或以情感之以計轉之然而頑石無靈蠻倭不化終必至於勃谿而後已人情惟夫妻之間愈投則愈合愈背則愈離往往有一經反目而終身不合者其間又賴翁姑之調停妯娌姑叔之觀感而後暌而復嗑若更有堂上偏憎旁人訕笑則强者恣肆横行撒潑放蕩絶無顧忌弱者悲憤恚悔或至輕生卽或幸免有積久而瘋癩者此等事處處有之假使吳氏任性胡行負氣而出施誠無可奈何一則縉紳家道醜難外揚一則母族顏面安心隱忍也雖曰呈中外誘苟無李太太之蠱惑卽使佞佛不過燒香完愿花費銀錢而巳誠不至於此極然使其在家時其兄早以禮法爲防卽李太太之術亦何從而售之故此案誠宜歸咎於吳也顧余竊謂不然佛氏之禍流行中國二千餘年以唐之昌黎僅能創人其人火其書之説而未能屏絶毁滅過此以往固當與天地同盡矣以一生員之家縉紳之裔而欲禁絶僧尼不入其門談何容易父母之喪而不作七薦親黨聞之羣議其不孝矣他如尼僧佛婆或因本境菴院相沿旣久藉爲護法則我不能獨異而不與往來月米齋飯出入庭闥所不免也更有親族眷屬招邀隨喜者豈得以嚴詞拒之耶而况乎李太太者本爲教針黹來也閨中密友私語傾談其兄其夫何嘗盡悉更何論其暗施鬼蜮必工於掩飾彌縫也故李太太之來吳與施初難隄防卽因李太太而認識毛丞之婦更因其姊而蠱惑及其妹其平時之蹤跡吳與施亦不能盡窺之河也爲傭工而稱太太其爲宦家眷屬貧苦淪落可知也况毛婦又爲現任官眷然則其相率往來亦意中之事矣在施以不率教之妻而與官塲内眷交游縱心疑其事而因有毛之儼然官者亦差可自解其疑也在吳以已嫁之妹而以佞佛之故與宦家訂燒香之侶雖心惡其人而亦因毛係職官並以姊率妹之人情惡之而仍無如何也由是言之毛之罪大惡極矣臺灣大郡區區無缺之縣丞誠不能以官勢壓人然而地懸海外設官不多吳施雖皆紳富其視官長之重誠有甚於内地苟牽撮而非李太太容留而非毛公館其兄若夫亦斷不憒憒若此必至拐逃而後首告也吾故曰惟其爲毛而此計得行亦惟其爲毛而其情更惡也縣丞之值幾何卑汚苟賤何省蔑有所深恨者毛由西人處辦事出身能知西國語言文字也其爲捐納與保舉也均未可知吾意亦不過細崽管事之身分而已目下此種賤役之徒在通商地面體態昻藏最爲得時如毛者乃能爲閩中官憲所賞歴泒要差其小有才者也而孰知行止卑汚居心險惡旣屢佔夫廣婦復刁誘夫良家攫其財而拐其人一光棍之所爲哉國家用人本有資格因材任使所貴出身通商地面類此者多苟用人者以爲洋務需人參用此輩則毛文藻其殷鑒也愼哉愼哉 
[本館自己接到電音]  
　　本館於昨日接到在津友人專發電音到本館有二十四日上諭二道敬謹譯登○正月二十四日奉上諭直隷津海關道員缺着周馥補授欽此同日奉旨這所叅疎防監犯越獄之管獄官已故江西瑞昌縣典史陳慶榮着卽革職有獄官署瑞昌縣事候補知縣舒雲彩着先行交部照例議處仍勒限將逸犯胡漢江譚起嚴緝務獲倘限滿無獲卽行從嚴叅辦該部知道欽此 
[俄事電音]  
　　前報曾言俄德將有搆兵之舉此言係俄國將軍在法國説及由是傳開兹接本月二十二日倫敦發來電音言俄皇大不以該將軍之言爲然頗有不懌之意也 
[呂宋近事]  
　　呂宋境内向有華人行商其地兹閲呂宋新聞昏云該處總督近日出有告示内言㝢居呂宋之華人如有未繳捐費者均當驅逐回華其欠繳捐費及回華水脚皆令在彼之華人代出云 
[商辦電線]  
　　緬甸向有英員駐紥聞暹羅國王近與駐緬甸之英員相商欲造一電線自騰越州至那亨由那亨直通暹京其自那亨至暹京一路則由暹羅自辦而騰越州至那亨則不得不與英員商辦也説見香港西字報 
[貿絲獲利]  
　　美國巴德生地方諸人專以貿絲爲業去年西歴一千八百十一年内所販之絲值洋一千六百萬元所用工役計一萬五千人用人多而獲厚利可爲該處人賀矣 
[北京氣候]  
　　字林報載有北京西人十九日來信言京都氣候近日已覺和暖寓居該處之西人半已屏去火爐往年西人每至夏間嫌城中燠熱多徙居鄉間山上以避暑然必在西歴五月間今則僅及西歴三月而已有預備搬　　 
往鄉間者是亦可異之事也 
[船局近聞]  
　　福州船局前派佘雪舫司在任叻米辦木料於去臘回閩竟一木未辦此已疉列前報兹聞佘司馬又求總監工力爲設法俾再赴𠰴叻轉日暹羅務期采辦成功以齊局用據其所禀云家兄向在　叻貿易近又開港已成本屬精於采辦只因去年出洋時候稍遲以致本料爲洋商先辦故束手無䇿如係春初趕去卽不能多辦亦可少購本欲將該處情形禀知星使靜候訓示祇緣外洋乏人作禀未易措詞用特躬親回華以圖此舉雖往返不無糜費而一片勤勞之意伏乞原諒恩准不勝榮幸之至等諳此係閩人所傳述但未知黎星使能批準否也○福州船局第年經費約須六十萬金近年因擬造巡海快船故籌欵准撥者又添十餘萬去年除陸續支銷外截至歲杪約存十八九萬金比前年又多存數萬矣惟連年未造成一船而支銷甚鉅似宜力爲整頓也○福州船局向例年終停工封廠後卽由 
 
 

Page 2

 
 
星使派員紳十餘人查廠每　兩員週而復始前歲總監工囑員糾自定日期名隨其便以故取巧者有之閙事者有之以至新正廠中弁兵聚賭喧閙公堂革去數人去年十二月初間仍欲照行員紳等各於名下自定日期多有重複者嗣由提調派定七日一輪每日員紳兩人差弁兩人照章巡查各員弁懽然樂從秩然不亂廠中或可免紛然不靖之虞也 
[辦賑中飽]  
　　澎湖風災籌賑惠及人畜己列前報兹聞近由温州福寍各處購辦地瓜米源源接濟尙有數千担之多惟承辦者每担觔數不足其價又不盡不實各大憲垷已訪聞欲嚴懲承辦者之中飽營私以伸公道而快人心夫以恤災之貨物供經手之侵漁大憲卽未嚴懲其天良究何在也 
[倫常乖戾]  
　　揚州彩衣街盛世岩關内街南第四戶店舗一間係歲底新開之粉皮坊十五日中飯時忽店内跳出一人滿面流血大哭大呌直奔財神廟保甲局喊寃時委員余從九公出其人卽奔舊城甘泉縣署而去本坊地保十魁當往查問一中年婦人語甚含糊人有知者云此人同父兄弟二人兄開粉皮坊弟在鄉種田姓王尙未分家嫂極凶悍時恐叔分家產去冬曾經角口十五日弟入城來兄嫂處拜年嫂恐其欲分拆留之飲酒之間誣以强奸嫂妹用刀砍傷其面又誣以開堂索詐其時兄不在店或云卽兄所使兄自外歸地保説以利害一同往追勸解相率奔去不知能解與否果如是婦亦刁悍極矣 
[温郡雜綠]  
　　杭城自龔幼安太尊抵任以來卽將各署差役需索年規節包首先禁止至今民間稱頌不置今聞温郡年終各署差役名目多於省城而需索復甚於他處文署如轎前轎後紅傘執事高帽扶轎把門聽差武署如門目巡風巡捕各名目挨門分送歴本在正經舗戶破費尙屬無多至於烟館攤頭肉架酒趰館點心店各業每店總有一百七八十本之多其開銷復加數倍終日成羣逐隊在各舗滋閙需索若當道亦仿照杭城辦理將陋規槪行禁止則各舗戶感德於無窮矣○永嘉張靜薌明府捐廉施給衣粥加惠窮黎曾經列報去臘念八九兩日復在考棚内散放錢米按名分給紅米一升五合靑蚨一百文是以道司前一帶貧民擁擠不開而蔀屋含歡頌聲載道斯眞琴堂之佳話知非柏頌椒銘之所可例也惟署内書辦差役莫不興嗟淸淡諺云官淸書吏瘦其是之謂歟○前述永嘉　生謝某在隔江塘頭地方林某處誘姦被獲當經親隣理處着令出立字據兩造和息詎意謝某事後翻悔令妻妾赴縣喊控聲稱伊夫被人毆詐各情業由張邑侯飭差提訊在案兹聞該氏之翁現已病故其叔林某赴學禀請傅詢責革而學官以爲案關風化復係毆詐卽飭門斗傳謝某到學詢問底細而謝某不認反以惡言挺撞似謂學官亦欲包同訛詐語甚譏剌是以學官大怒立卽備文將謝某一面送縣究辦經張邑侯發斑房管押候質今有黃姓廪生出具甘結求請保釋俟傳訊時交案故邑侯姑爲允准先行釋放但添此一番枝節而花費定屬不小矣此可爲好色者鑒戒然此猶小焉者也○柟溪大舉周姓與大坑魯姓前因砍伐山間樹木兩下曾結訟仇雖經張邑尊提訊斷息而彼此終懐怨恨近日疉聞兩造各雇洋鎗打手數百人均定日期開仗以决勝負惟大坑魯姓地方殷富所雇洋槍每口每名需錢二百文戰則日給洋一枚打死一人出錢八十千文名謂安家厝葬銀刻下各處要隘日夜巡守防堵已屬多日大嶴周姓地本瘠薄勢踞危險所幸素與洋槍契好呼應誠爲便捷每日僅費米榖數升若輩咸樂効力現亦在各處進路泒人駐守惟俟日期一到立卽開仗云○温郡於元旦各廟皆演戲廟惟各班行頭不佳無可觀者若能將十餘班揀選併合自足悦目惟滿口方音難令更改終爲缺憾耳○去臘温郡城内大街厝庫廟前通道轎口打鑼橋邊數處疉次被賊放火均經更夫看見喊呌救息大街五滎帽店後首飾作坊後門在小巷弄内初一夜三鼓時亦有賊放火幸該作坊尙在賭博知覺救止不致延燒閙巿之地膽敢放火搶劫若不及早嚴辦則害豈淺鮮哉○西門内山下鄭地方有葉姓雨傘匠於年終吞烟自盡繼聞爲店東索取虧空錢洋所逼其妻赴縣喊控被值日總役攔住已將此事理處云 
[商股獲利]  
　　前報開平煤礦股分單價值步漲兹悉該局創始每股收本銀一百兩分息後現已貴至三百餘兩輪船招商局當時亦每　 
股百兩現亦增至二百卅兩回憶數年前招商股分曾跌至數十金而尙無人顧問今乃獲利若此足徵公司氣運大開行見織布局電報局將來招徠股分不獨易如反掌而大利所在亦堪操券是可賀也 
[杭垣燈巿]  
　　杭垣於燈節時候自古繁華昔錢氏有國時曾有金錢買燈之説故至今於十六七兩夜猶復如上元一例也今歲新正天時旣佳而各項小本經紀亦皆生色惟元夕燈巿不及去年之繁盛緣各衙署及各宦家皆以國制期年未滿恪遵典例卽城守署中之龍燈亦以是故不出其熱閙街巿則民間之大兎燈約有數處并有兒童所戯之馬燈往來不絶聞上城新扮有人蠻進寳之燈頗爲出色下城有聨橋之靑獅勝會亦足娛目至各街巷之流星花爆殊見應接不暇有某甲以呂宋票獲彩因購得各色花爆數千文於十四夜在聨橋上施放一時觀者雲集有人幾失足落水故次夕遂不復放云 
[本城火災詳述]  
　　前日本城新北門内失愼其大略情形已錄於昨日之報兹悉其詳爲續記之聞起火之家爲新街上之筆舗因吸洋烟火燃蚊帳撲救不滅遂致燎原然此説究亦未知確否第計新街之南自浜首起向北燒至七星井亭止兩面盡付焚如其間係燭店燈店烟店帖店錢莊古玩珠寳藥材銅錫刻字刻竹紅木器皿糖菓帳簿壽器等鋪其老街上南自香花橋挽起竟燒至城脚而止城頭上振武臺幾及於災其間被燬者係燈店酒店銅錫剃頭神袍醃臘竹轎花草等鋪又古玩珠寳店數家及周姓蘇姓住宅并燒及裹進亦自北至南成爲白地又新老街之北頭七星井對面之招牌漆店迤東之車骨角店竹器店紅木匠店等及南首五老峰浜之古玩店采店油酒店肉店粥店飯店鐵店竹絲盤店磚瓦店亦皆被災計自新街東口古玩店起直西燒至穿心街將積善寺山門燒燬而止彌陀佛金身燒如黑漆其大殿幸免於厄下岸亦被燒燬而香花橋竟爲燒壞餘石數條行人擁擠窘步而過兼水濕滑澾頗爲危險又蔓延至橋南卽舊教塲靠橋堍兩面各燬四五幢係燭店老虎灶書坊排鬚店等橋南東首沿浜燒去轎行棉花店又沉香閣殿後有銀杏樹四株靠東兩株亦經焚去眞城門之殃及矣約計被燬房屋竟有二百七八十幢光景或謂連内進房屋共約有四百幢可謂大災有某姓靈柩一具幸搶出置於老北門城脚惟搶火者較多或由縣差巡防局當塲拿獲或出新北門爲法捕房捉獲聞有一丐肩負重皮箱行至振武臺斜角正欲轉灣因箱撞於墻上該丐竟連箱倒地隨卽氣絶當經官員飭地甲報堂棺殮皮箱則查失主認領法捕房共獲到十七人其中有搶火者有爲人搬物者昨日未解公堂諒於今晨翁太守臨法捕房當爲分别發落矣至天主堂所造之房屋及振武臺幸有法捕房火龍從城外戽水保住云 
[剝衣探究]  
　　馮趙氏領十六歲親子馮三和投法界會審公堂訴稱籍隷蘇州今在滬三馬路美仁里某姓家爲傭親子馮三和曾送習玉器業無如性喜游蕩入於下流以致生意停歇幸爲我之主人收留同在一處十九日囑伊出外買物不歸直至二十二日尋見則身所穿之棉袍棉袄被人剝去棉褲巳換單褲鞋襪亦脱去同伊到法界尋見沈阿慶查間據云衣服係三和自己當去票寄伊處及向索票又支吾其詞故鳴捕拘之送案求辦翁太守訊據馮三和供上街買物與沈等六七人遇見相碰彼卽尋釁有謂我欠錢者然均素不相識繼被伊等軋住八仙橋左 
 
 

Page 3

 
 
近爲沈阿慶剝去衣服等語翁太守誥之沈阿慶據供剝衣一節我實不預分並不知情彼向我述及始知其事彼被剝衣後由其友人小廣東借外國衣一件與穿如何反行誣我翁太守詢其友人何名答稱一年輕者卽小廣東又一有鬚者名阿福開有客寓太守着其將剝衣之事實説沈阿慶堅不承認太守飭爲管押候比 
[棄屍案訊結]  
　　小東門外租界梅園烟館棄屍一節疉經列報法會審委員翁太守曾諭陸雲坡邀仝店主到案昨日又訊陸雲坡同一人投案其人自稱名王安寳翁太守峉詰數語斥其不應移屍本當重辦今姑從寛看罰洋十元充公王安寳遵諭當堂繳洋完結按此案陸雲坡初次堂供稱店主爲楊子雲卽開延齡堂者今忽有王姓出塲豈以李代桃歟 
[烟館生事]  
　　昨日法會審公堂據捕房解到沈柏順一人以布紥頭鮮血滿身原告花烟館搗婦張田氏投訴稱沈來吸烟吵閙並毁物件翁太守質諸沈柏順據供在沈生茂沙船生理因買雨傘往小東門外偶至花烟館中飲酒身畔携有購物洋三十元醉後臥床爲彼竊去及醒知覺因急而呌喊救命乃西捕到來卽舉手中之棍向我頭上亂擊致被打破流血皮捕頭禀稱小東門捕房來信稱西捕並未打人翁太守令法包探帶同沈柏順至該處訪查明確禀候核辦 
[馬車傷]  
　　前日午後五點鐘時有野雞馬車載妓從英界會審署前轉灣往南斯時路間觀城中火燄者甚衆有一十二三歲之孩被該馬車撞倒馬夫卽加鞭飛駛而去及旁人將孩扶起則口鼻均已流血旋巡捕到來卽送該孩回小瑯環里其家云 
[孝獲神護]  
　　滬城新北門内金氏兄弟者曰愼齋吟齋事親至孝聞於鄉黨家有七旬老母新年來染病半月餘其兄弟晝夜侍奉不離床席不食不眠者數日病未瘳於是兄及弟刲股以進夜半相禱於北斗求以身代明日病少瘥前日其隣居忽經回祿勢甚危急咸以爲金氏灰燼矣必不免忽見有神燈二盞一紫色一淡色者隱隱於其上每火至則二燈見焉及火滅前後皆焦土而惟金氏魏然獨存噫異矣於以知神靈之陰護無疑矣天之報施善人如此矣孝德之感應信而有徵矣見之者咸稱異以爲福報余復聞愼齋兄弟侍疾時其子若姪亦知左右服侍以分其勞然則金氏之孝友于一家有由來矣余非爲金氏揚也特述金氏以爲天下勸也使天下人人孝友其親卽人人獲福無涯矣又何患之不免哉[  王雲山稿]  
[創立中西書院説]  
　　天生人而上智者不多覯生而下愚者亦不多覯惟中人之資爲最多中人之資植之則成傾之則敗譬如材木非有工師哲匠不能錯節盤根所以栽培之道昭著於兩間而不容偏廢者也古者人生十年而出就外傅十有三則學樂誦詩二十而冠更學禮敦行孝弟於此見古人教養之意不以躐等而進也我朝以文字開科博取科名者無不閉戶讀書風雨一編簡鍊作揣摩之計猗歟休哉亦斯文中興之會也但子弟等束髮時卽授以書無論其素是世家望重箕裘卽或其父兄出身尙微亦思以此子光大門庭遲延師學習而寒素之家卽力有不贍亦必使其子讀書數年俟文義稍通然後輟業朱子格言有云子孫雖愚經書不可不讀此言誠然但近來經師一席往往有虚名而無實效此中之悞人子弟者良多本院主人心深樂育復因夷夏通商求西學者日漸以多綠創立中西書院廣其額至四百餘人分爲兩院一設八仙僑一設虹口其法以疎通文字者爲超等以年齒稍長而讀書多者爲一等其餘各有差凡三等超等一等以上午學西學下午學中學二等以上午學中學下午學西學三等因年較小專習中學而緩西學恐西學以分其心也蓋一分院延師五位凡一等以一位教習更以一位督課教習時以學生所讀之書相同者合五人爲一班則教習者雖勞而逸督課者率諸生讀書毋荒以嬉則學生雖多而不事閑遊昨日禮拜四已先開第一分院凡在院諸生悉皆衣服精潔彬彬有禮十一點鐘依牌登樓點名入座循規蹈矩按部就班古人以得天下英才而教育之爲樂此言豈子欺哉擬於二月十九日復開虹口第二分院其規條亦悉如前延請名帥某某更係海内人文之望將來兩分院造就人材誠有未可限量者現京師設有同文舘及滬上廣方言館等類循循善誘中外並興法良而意夫矣是以十餘年中脱穎而出者不知幾軰但門墻過峻非有相知者汲引而進概難錄收且捐欵定有成規貧者尤望而裹足本院不循資格但有可造之才卽不妨來此執業至捐欸一層悉隨其家之有無自三元以至十餘元不等如果貧難自給卽免其捐亦無不可非好爲此濫收也緣素具教育之懐復家諸大名公集腋捐資同襄義舉庶幾有志之士從此積學有成光輔國家不虚找期望之心也夫如曰童家養正聖功也則豈鄙人所敢任哉爰書之以爲知已者告[  贅翁來稿]  
[題欽旌賢孝嚴孺人割臂圖册應丹徒包曉村明經之屬]  
　　著雍執徐季春月孝肅裔孫病入骨扁盧無術藥無靈孺人憂思力已堨力已竭兮可奈何金縢籲請事同科回天妙手良醫少入夜驚魂噩夢多十旬侍疾未安枕四顧無人但月影一瓣心香禱玉宸并州翦快冰肌冷遺體毁傷豈不思情急遑遵古訓爲果然頓愈膏育疾卽是深閨續命絲夫有疾兮婦救之婦諱疾兮人不知但見容顏漸顦顇那知血氣暗傷虧遺體毁傷豈不思情急遑遵古訓爲果然頓愈膏肓疾卽是深閨續命絲夫有疾兮婦救之婦諱疾兮人不知但見容顏漸顦顇那知血氣暗傷虧兩年回首焚香處一朝撒手游仙去忍讀黃門悼内詞墨痕黯淡瘢痕記薦紳白事詣公庭大吏緑章達帝聽事在三月歲戊辰己夘三月下恩綸後先繫月若符合彤管揚徽一婦人[  歸安仲復氏沈秉成稿]  
[題欽旌賢孝嚴孺人割臂圖册卽呈丹徒包曉付世講正可]  
　　情天莫補怨天酷罡風吹損顏如玉昔日誓爲並蒂花今朝恨比孤生竹柔腸百結欲成癡李代桃僵事有之曾將臂上斑斑血染就夫君續命絲夫抱沈疴幾不起籲空直願代夫死抽刀自割凝脂膚倉卒遂投藥鐺裏一片精誠感上蒼柔肌卽是返生香茂陵秋雨能蘇渴畫閣春風更理妝從此百年祝偕老倡隨勝似雙棲鳥纎腕仍書韵本工慧心肯詡刀圭巧人生事事罕如願瑶臺終拆吹簫伴獺髓難將舊恙醫蛾眉幾見新春換瘦骨支離病漸深郎生妾死亦甘心那堪奉倩神傷處長簟空牀罷鼓琴三生石上一回首繪圖猶憶容如舊彩雲易散月難圓惟有遺徽常不朽[  古吳薪圃氏楊引傳初稿] 　 
[題欽賢孝嚴孺人割臂圖卽呈丹徒包曉村吟長正之]  
　　世風日衰薄塗飾尙文具家庭骨肉間至性罕流露包君有賢婦名族出嚴氏夫病偶瀕危焚香籲眞宰欲以一臠驅二豎夫命如絲妾命紙柔腸百結化剛腸血淚模糊落刀七蒼天鑒其衷夫病霍然起深閨自有續命湯盧扁無容奏神技烏虖爲忠臣爲孝子肝腦可塗身可碎祗仗區區一誠耳包君旣冉生嚴婦不少待回憶舊時情黃門悼亡倍繪圖此日遍微詩賢名永永垂彤史嗚呼嚴婦長不死[  吳縣紫泉居士沈鏗稿]  
[題欽旌賢孝嚴孺人割臂圖册率成六解卽呈丹徒包曉付仁兄並諸大吟壇斧正]  
　　悲莫悲兮夫病危慘莫慘兮婦股刲不信良醫出嘉耦竟將臂肉代刀圭一解執翦跪祈天一字一淚落難求海上方自剜臂間肉二解一割血潺湲冉割肉氿瀾三割四割摧心肝不知巳身痛但求夫病安三解肉和藥進一杯膏與肓二豎摧神驚鬼怪人疑猜至性所結生可回四解死者何以生人能格以誠籲天直欲以身代代者竟死死者生生者何以死天亦鑒其志夫壽能延婦壽夭死得其宜死非死五解古有斷臂烈今有割臂賢天家綽楔光九泉雖死之日猶生年六解[  泉唐小軒氏吳斌未定草]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
