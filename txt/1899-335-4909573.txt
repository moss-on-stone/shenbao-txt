# 1899 - 335 - 4909573

 

Page 1

 
 
[紹屬諸曁縣水災乞振啓] [  申報館恊振公所啓]  
　　今年夏秋紹屬水災蔓延六邑餘上會新嵊先後乞振業經設局開辦兹又接諸曁紳民及沈劍芙大令來函知本縣與會新嵊三邑毗連六七兩月大雨出蛟衝壞江堤田埂幾數百丈所有七十二湖之田盡成巨浸凡粒米無收者一百五十餘村爲數十年來未有之巨災哀鳴徧野嗷嗷待哺現屆隆冬朔風告至災黎百萬何以爲生敢告海内仁人君子慨解腰纒廣行陰隲或酌廉泉以分惠或灑餘潤以均霑或節賓筵之肴核俾同餉饘粥一升或移投贈之瓊瑶好宏結善緣萬䙫多固拜賜少亦懷仁集腋成裘聚沙爲塔博施衆濟用解倒懸本館同人有厚望焉 
[新印大字本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小瀏覽刺目難以翻閲復商放大字體改托本局用大號新字排印廣延名宿悉心校對方輿紀要三月間早已成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州綠蔭堂蕪湖河南文苑山房均可購取二林齋售出股票請諸君憑票找洋向經售處取書 
[勸各省實力興辦團練以維時局論]  
　　昔咸豐中葉髮逆披猖海内糜爛曾文正以在籍丁憂侍郎目擊夫官兵委靡疲苶不足恃爲戰守之資於是倡興團練團練者團聚一方壯士而練成折衝禦侮之才也公慨時事多艱上採古法下順人心訓以紀律激以公忠其操演也必勤其臨陣也必勇初僅爲保衛桑梓之計而賊不敢擾旣而公奉命督師遂率湖南團練軍以行屢戰皆捷迭克名城其中如羅忠節彭剛直楊勇慤及今兩江總督劉公坤一等皆一時人傑崛起於草澤之間蓋自湖南團練兵出境剿賊軍聲所至狂宼頻摧湘軍之名彪炳宇宙而因此展奇猷邀懋賞垂名史册功在人間者亦不可以僂指計雖由公之深謀遠慮調度有方用能戮力同心成兹偉業而其始實得力於　練蓋當是時緑營兵制大率有名無實未戰已潰聞警先逃見賊如鳥之驚弓不復知有戰勝攻取之事而文正所訓團練忠義奮發氣薄風雲獨能執殳前驅與賊死鬥公又堅忍鎮定智深勇沉惕以軍法動以功名信賞必罰使之前有所貪後有所畏荷戈出塞無或驚皇團練之效彰彰若是各省師之義旗四起志士雲集而響應而中興之績以成迄今四十餘年論湘軍者皆稱道湘人之團練弗衰前年我中國爲日本所敗袞袞者不以臥薪嘗膽爲心反以償欵難籌遽議裁兵節餉以致防營單弱軍氣不揚外偪於强鄰内憂乎宼盜於是朝廷知武事之不可緩也令各直省督撫飭屬興辦團練冀與積榖保甲相輔而行各府州縣接奉上憲札文雖亦能籌備經費設團局立團董舉團長募團丁風發雲起規模爛然不知有治法尤貴有治人有其法而無其人則團與不團同練與不練等其不肖州縣甚至有臨事而倉皇召募者掩飾一時弊端百出傳聞前者某大臣駐滬時嘗閲某邑團練倉猝不能足額乃召掃街夫役給以號衣俾令濫竽充數則此外各州縣或遇府尊親臨校閲或由上憲委員往查李代桃僵之事更所在多有此無他團操向無一定程法無由知其優劣也卽有能實事求是者亦略教以擊刺諸藝不復時加操練惟是日食口糧夜出巡緝柝聲閣閣角聲嗚嗚與保甲局勇遥相和答以爲是團練之能事也縱亦獲一小竊拘一流氓不過稍助差捕之力而已其餘尋常盜案不聞有藉其力以破獲者遑論梟匪之猖獗土棍之横行哉夫國家諄諄訓誡以求團練而團練之收效僅能獲一小竊拘一流氓亦殊我此一舉矣然論今之州縣若此者已不可多得粤東爲繁富之區盜風之熾甲於他處而團練之舉迭經大憲嚴催地方紳士尙多觀望山左地鄰畿輔近始由撫憲毓中丞札飭各屬振興則凡邊遠苦瘠省分更何想而知國家之求團練如此其殷而各省之辦團練如此其怠一旦有警尚安望踴躍從軍同仇敵愾耶苟各省督撫能飭各屬實力舉行則以之靖内訌也可以之禦外侮也亦安必其不可今有如曾文正其人者乎安内攘外將胥於此卜之矣竊願與辦團諸君共勉之 
[本館接奉電音]  
　　昨日上午十一點二刻時京師飛電傳來上諭一道敬謹譯登○十一月初三日奉上諭裕禄奏遵派道員吴廷斌勘明永定河全河形勢妥籌辦理一摺永定河下壅上淤變遷無定以致海河受患日深經裕禄督飭吴廷斌周歴查勘情形所擬施工修治各法尙屬切實妥恊著照所議辦理所需經費著户部按年籌撥卽責成裕禄遴派熟悉河工人員常川駐工次第興辦務期一勞永逸以副朝廷保衛民生之至意該部知道圖存單併發欽此 
[電述英搭軍情]  
　　華歴本月初三日倫敦來電云英國依斯慕兵船載運兵士戰馬及大砲等往阿非利加洲不意將至時船忽擱於淺灘致遭損壞兵士及馬二十匹雖得救起然所有軍器則已盡付東流又云搭人現在本國内調撥軍裝頒給前敵各軍士至各軍士施放大砲漸能命中不若前此之毫無把握矣 
[非洲新國]  
　　阿非利加洲之南有地名益架幅員僅二十萬英尺寛廣如英國之三島是地前爲巴西與玻利西亞兩國爭隷版圖後皆棄之是爲甌脫之地土人有五萬名口地屬荒蕪生理以樹膠爲大宗有西班牙商人噎雅曾經商於巴西又在本國嘗爲銀行司理近遊歴至此以爲可立新國乃樹幟據爲已有遂取國號隘架設官分職綱舉目張從此非洲之南又添一民主新國矣 
[新例須知]  
　　廣州中西報登小吕宋來信云刻下此處美官諭令華人之往領執照者每人須映小照三紙呈上方准給發并聞又有新例凡華人丁稅執照如越一年不再調換者卽視爲廢紙然則彼處華人從前領有出口照來華者不於此時回去雖有舊照亦不能再至小吕宋矣 
[補述廣灣戰務]  
　　廣州中西報云法人欲擴廣州灣地三百里鄉民不甘致以兵戎相見上月初三日法以土人仇殺之故調兵輪二艘泊赤坎沙外用大砲向麻章墟轟擊自辰至申隆隆不絶又派陸兵數百從洪屋下官曲村兩路進攻麻章練勇竭力支持法兵不能前進復在高嶺轟以開花砲及排槍鄉勇伏於牛車水坎中是以未被擊中已而南路之志滿鄉勇北路之黄略鄉勇東路之平石華豐等鄉勇均至恊助鏖戰多時法兵不敵而走練勇追奔逐北直至數里之遥始回聞轟斃一晝法弁一員兵數石傷五六十名而練勇祗黄略傷五人麻章傷四人蓋法軍所用之無烟槍不及華軍所用之擡槍力能及遠而其開花砲又皆冐過不能近擊是以得勝初四日法兵不復出至夕鄉勇巡哨爲法 
 
 

Page 2

 
 
兵所見轟以排槍道遠亦不能中初五日法兵輪駛回海頭現蘇宫保亦駐該處云 
[遂溪公義]  
　　廣州訪事人云法人索租廣州灣後界址尙未劃定而越境擾及遂溪縣朝命廣西提督蘇子熙宫保前往勘界節麾方至遂溪紳士卽公上一禀其文曰廣東雷州府遂溪縣合邑紳士禀爲法人越境强佔勢難兩立乞力存疆土保全生靈事竊維伊古以來國家非至萬難自存之際未有割地棄民而輕以予人者也我朝二百餘年深仁厚澤百姓淪肌浹髓雖婦孺亦識尊親乃法人欺我勢弱索租高州府吴川縣屬廣州灣爲屯煤泊船之所界址未定上年五月竟越境强佔我遂溪縣屬海頭砲臺大憲力求和好不加驅逐本年三四月間法人得隴望蜀北自烏蛇嶺西至萬年橋南由雷州大路直逹通明港并東海全島概向總署强索總署未允彼卽出示謊稱已允以誆愚民旋又駐兵赤坎嶺新墟一帶以圖要挾維時東路人民咸動公憤欲與爲難紳等奉縣主嚴諭約束未至肇事查法人圖佔之地上自平石村下至通明汛大小百數十村墟男女十餘萬名口其間多千百年詩禮之鄉萬不肯被髮友袵以從夷狄者也數月以來舉辦團練臥薪枕戈同心恊力以圖自保今皇上軫念民依特派宫保會勘界務此正我十餘萬生靈出水火而登袵席之日蓋延頸企踵以望我宫保節麾之蒞久矣我宫保聲威遠播必能化法人貪肆之心力存大清疆土以保全我十餘萬生靈紳等夫復何憂顧有不得不陳明者自去冬李縣主履任後諄諄以約束子弟毋滋事端爲諭是以紳等竭力防閑不任生事乃法人竟謂遂屬百姓甘心從彼以誣我民舉辦團練係欽奉諭旨要件百姓各顧身家自必切於保衛乃法人謂皆由縣官主使以誣我官紳等索知法人詭詐百出誠恐以百姓願從之言誑我宫保以百姓不願團練之言欺我宫保此所以亟欲陳明者也如果法人定欲佔此百數十村墟我百姓皆願誓死與爭爭之而勝固仗我國家洪福曁宫保聲威爭而不勝則肝腦塗地亦以報我大清數百年教養之深恩俾天下萬國知中華海濵之地尙有此忠義之民不爲外夷所屈應亦我宫保所哀憐而奬許者紳等勢處危近語不詳擇伏乞宫保大人俯賜矜察力存疆土保全生靈不勝激切待命之至謹禀 
[學憲行程]  
　　杭州訪事友人云浙江學政文叔平大宗師考試湖郡現悉宗師定於本月初四日試事完竣次日起馬接試嘉興業已行文嘉郡卽定於初四日取齊 
[觀察赴任]  
　　杭州訪事友人云新任寗紹台道誠果泉觀察勳於上月二十五日到省禀見撫憲後隨拜會司道各員二十八日奉到劉中丞札知飭赴新任觀察復詣轅禀謝聞擇於本月初三日起程旋接寗波訪事人來函志觀察擬航海赴甬故鄞縣李大令已派人赴上海迎接假内關爲行轅惟接印日期刻尙未悉也 
[委解軍火]  
　　杭州訪事人云浙江寗台等處海防各營需用軍械等件前經防軍局札委宋二尹景祁管解赴寗交納兹又續撥快槍子彈委候補府經歴尹參軍寳元運解於上月二十九日首途矣 
[江右火警]  
　　南昌訪事友人云自九月杪省城西大街吉祥廟不戒於火焚燬戲臺延及廟首雨亭幸經水龍救熄後至十月十四夜四鼓後惠民門外某小米鋪又兆焚如蓋因鋪中用火爐烘衣烈燄上騰延及牀帳始經知覺倉卒間無從施救遂致冐穿屋頂光燄熊熊時封家姨跋扈飛揚相助爲虐未幾延及前後左右各鋪共計七十二家悉付一炬其中受禍最慘者爲某米行先是行中人見門首烈烈轟轟苦無出路乃退入後進用磚填塞門户冀藉風火墻以資保障復毁後牆希圖逃逸適是處牆外滿儲煤炭計不得出忽砉然一聲牆遽候塌火龍竄入無可逃生東夥六人同歸於盡嗣經各水龍竭力救熄檢出遺體已多不堪逼視矣當火熾時水師火藥庫相距僅隔五家幸免殃及不致釀成巨災否則一發難收其禍尙堪設想乎 
[開廠施粥]  
　　寗波訪事人云寗郡官粥廠仍循舊章於十一月初一日爲始在天寗寺開廠施粥府憲莊太守出有簡明告示照録於下照得開廠施粥專爲貧民而設乃有無恥之徒本非飢寒交迫輙行空手領籌轉賣藉圖判益此風斷不容長亟應嚴禁本屆仍不折米爾等當各知悉特此出示曉諭違者送縣枷責 
[都戎謁客]  
　　昨日太湖水師副中營管帶劉都戎吉祥因有要公命駕至敬業書院拜會上海縣主藍雲峯大令大令延入客廳茗談良久而别 
[繪圖呈覽]  
　　滬南新馬路自開築後沿浦各碼頭繪有圖樣一册邇因江海關道余晉珊觀察欲取一觀故由馬路工程局委員司徒貽芬司馬飭畫工照式繪一小圖以便呈請觀察查工覽大約各碼頭有翻造之意云 
[示期捐照]  
　　滬南新馬路自開辦各項車捐以來仿英法美租界章程逐月收捐給照始准在馬路驅馳邇來每有故意取巧隐戤舊照希圖掩飾者是以馬路工程局委員司徒貽芬司馬諭令探捕留心查察並出示曉諭令各車夫須於初十日之前赴局捐照逾期卽行查拿究罰不貸 
[大令騐屍]  
　　前晚英租界滿庭芳長泰小客棧有一年約而立之人貿然投宿至翌晨日高三丈尙未起身棧主趨視之見已氣絶因卽恊同地保投上海縣署報請相騐前日傍晚時縣主藍雲峯大令帶同刑仵前往騐視旋由仵作唱報實係吞烟自盡並無别故大令親視無悮因地保查無屍屬遂令備棺收殮發壇標記待認 
[解犯過站]  
　　川少廳署前解毆傷龔華榮身死之兇犯徐來順到省勘訊經上憲勘畢以該犯年纔十七已犯命案實屬兇横已極飭發原縣監禁候示照例擬辦昨日解回道經滬上解差投上海縣署寄禁縣主藍雲峯大令飭書吏備齊過站文書加派差役立卽押犯赴川沙廳署交代 
[禀控劣保]  
　　新充八鋪地甲陸福接辦未久輿情不洽現經該鋪三牌樓一帶各店鋪聯名公稟到縣以該地甲係前曾庇賭害民之已革地甲張瑞又將陸雲生化名朦充現今仍不改過稟求裁示等情當奉縣主藍雲峯大令查核案卷定奪 
[地保荒謬]  
　　英租界北香粉弄花烟館鴇婦混名黄連頭阿巧將烟妓凌虐斃命知事不了立偕姘夫逃逸無蹤已紀昨報兹悉此妓名金珠實被惡鴇毒毆致死是處地保王士泉並不報請上海縣主臨塲相騐擅向某善堂領棺草草收殮事爲惠副捕頭知悉以爲近來仵作騐屍雖多朦報無傷一味含糊塞責而人命重大該保何得荒謬藐玩一至於斯立派包探趙銀河將王拘獲昨晨解送英美租界公堂請訊王供小的充當地保烟妓無端身死不知所患何病小的因見鴇母業已逃遁故代收殮孰料此案例須報請縣主藍大老爺相騐偶爾疎虞尙求明鑒讞員翁笠漁直刺商之梅繙譯謂該鴇若無凌虐實情何至貿然遠遁事已至此咎實難辭著候查明再核 
[吞銀候查]  
　　英商祥利洋行控被已革地保張潤松及陸子堂張榮芳等將地契串騙盜賣吞没價銀昨晨英美租界公廨讞員翁笠漁直刺會同梅繙譯提案復訊祥利洋東因事未到倩買辦應忠才卽應文森投案供稱者名地販陸子堂及張潤松等前向職處騙去地契一紙盜賣銀三千二百兩迨職查悉向之理論陸佯稱售得洋銀三千元今問明得主此欵業已付清而伊等一味推諉意圖串吞叩求追繳陸供此田實紙售得洋銀三千元上月十九日之夜至第一樓與應會見旋卽同至三萬昌茶肆對面某書坊付銀當面劃清有瞿木泉當塲目覩曾被戚同豐 
 
 

Page 3

 
 
扣去銀兩應遂疑小的播弄是非來案誣控求鑒直刺與梅繙譯會商之下派差恊探往查候再訊核 
[信包被刼]  
　　滬上老正大鴻源通裕通順致大全盛寳順恊源永義昶九信局於本月初三夜開往蘇州常熟之包封信行至南翔鎮離巿梢約半里許突來匪徒五六人將包封盡行搶去内俱公文信件不知有無銀洋及傷人之事俟訪明再録 
[探獄被懲]  
　　英美租界公廨押所中收禁各犯如有家屬入内探視必賄通看役方可進退裕如否則難越雷池一步此常例也昨晨讞員翁笠漁直刺訊案畢隨往查察時鐵欄内適有甲乙丙丁四人正與押犯喁喁絮語直刺知看役於此實有難辭之咎因命連同探視之四人傳案嚴詰謂此風斷不可長判責看役五百板甲乙各責手心四十下丙丁形同無賴各責二百板分别示儆 
[嚴懲私販]  
　　本邑小東門外登樓萬里春茶肆樓下利康小錢莊中人由廣東販運銅質小洋銀來滬混用受其害者指不勝屈近經法租界包探將莊夥吴金榮拘獲解經讞員朱森庭明府訊供責懲昨日提案著照原斷枷號二月發往小東門外遊街示衆再罰洋銀一百元期滿開釋 
[所犯病斃]  
　　邢毛富因與人鬥毆犯案收所近忽患病縣主藍雲峯大令派官醫診治無效延至昨日午前病斃所中看役彭春禀明大令查核案卷飭差赶傳屍屬來縣再核 
[上海巡局紀事]  
　　本邑南巿向多流丐夜間成羣結隊横臥街頭夜深人靜起而爲竊擾害閭閻實非淺鮮前晚二十三七鋪巡防局委員邱友齡二尹於更深時督率巡勇繞行時見馬路一帶流丐露臥甚多因令地甲驅逐至大南門外粥廠内棲宿昨日復傳各叚丐頭至局諭以時屇隆冬鼠竊狗偷易於竊發爾等身爲丐頭務須勤加巡察不准再任流丐在街頭臥宿嗣後查獲定干比責○南巿董家渡天元花行日前被賊穴牆而入竊去棉花雜物當卽開單投二十三七鋪巡防局請緝局員盛雨村二尹卽傳汛捕到案諭以鋪内時有失緝之案十不破一玩愒已極今予限五天務將是案破獲延干比責○本邑南巿各處橋梁前經二十三七鋪巡局委員邱二尹示諭各車夫不准重載過橋無如各車夫藐視禁令故智復萌現經二尹訪悉爰諭令地甲勇丁隨時稽察如有違章者立卽拘局訊責 
[英美界公堂瑣案]  
　　包探費阿銀禀稱前者工部局預防火患特定章程凡租界内洋貨店所存火油不得逾五箱以爲未雨綢繆之之計今小的查得孔至貴王子慶高永泉金春泉等各家所積之貨均逾此數爲此告知捕頭將各店主傳案請訊惟金抗不到案合併陳明孔等三人同供無心悮犯後當改過尙乞恩寛讞員翁笠漁直刺商之梅繙譯官判各罰洋銀五元金罰十元從輕示儆○包探顧福其解送竊賊馬阿二到案禀稱此人竊取周雲清家綢衣三件經小的緝獲人贓送請訊究周投案領贓馬認竊求恩直刺判責二百板遞解回籍○四十六號印度捕解送野雞娼婦翁阿彩周阿五到案禀稱此二妓沿途拉客有違租界章程拘請訊究直刺判各責手心一百下從寛斥釋 
[法租界捕房瑣案]  
　　張金堂前竊郎裕興皮衣十二件報捕查獲解經讞員朱森庭明府訊供判枷一個月期滿責放昨命帶案開枷號著照原斷重責三百板釋出○湖南人蔣樹臣前因串同柯錫春向永泰魚行訛詐控經明府訊供押候具結交保昨目名利棧主孫銀投案求保明府准之著具改過切結自行回籍不准逗留○吕慶祥控木作頭楊永林欠銀四千五百兩經明府訊供押候交保昨日飭探帶出覓保赶緊理處○趙倫秋前因田單糾葛爲麥馬氏具控經明府訊供押候交保昨日飭探帶出覓保限一月内理楚○傳阿三朱阿炳因借雨傘在馬路扭毆爲巡街捕拘獲經明府訊供判押一日昨命帶案開釋○方建堂控蔣春泰銅錫店主蔣阿揚圖賴會欵洋銀三百餘元經明府訊供諭令先繳洋一百元嗣蔣僅繳五十元其餘無力措借叩求拔還明府怒其刁狡著押候嚴追昨命提案有交原保限五日内將洋如數繳到○李阿桂行竊鄱陽輪船胡椒昨日提案著責三百板釋出○徐阿會行竊大通輪船物件著責二百板釋出○吴炳文竊取木料王阿福竊取積薪著照原斷各責一百板釋出 
[仙樂同聆]  
　　十七八女郎著紅綃衣曳紫霞帔棗花簾卷一曲凌雲是卽唐時宜春院女樂之遺意而申江俗諺則謂之髦兒戯是戲向惟滬城西北張愚二園有之邇者羣仙茶園主人就英租界四馬路西胡家宅大誠茶園舊址重加修飾邀請著名各校書登臺演劇昨晚執筆人壓線餘閒乘興往觀所演梅龍鎮文昭關江羊洞打花鼓西廂記烏龍院三娘教子佘塘關諸齣或柔情婉約幾疑燕惰鶯嬌或豪氣激昻彷彿鸞吟鳳噦而一種低徊羞澀之態時流露於眉梢眼角令觀者目炫神迷此身飄飄然如遊羣玉山頭不復作塵世間想唐人詩所謂此曲祗應天上有人間能得幾回聞覺瓊思瑶情猶未足盡其傾倒也世有知音者盍趁此良宵風月一領仙音法曲乎 
[樂善不倦]  
　　日前本館恊振所接貝潤生善士交來洋銀五十元惠函云上月下浣爲僕三旬初度蒙諸親友公宴於聚豐園理宜設筵奉答因念各處災荒迭告特將筵資移助振欵爲諸君造福云云又陳善士助洋二十元又王珍珠啣感免訟助洋二十元又席憶萱求室人患病速愈助洋二十元之數君者或節杯酒之資或分參苓之惠或憫鴻嗷之偏野或弭雀角之穿墉均能慷慨好施急所當務災黎得此有不淪肌浹髓感戴無涯哉拜領之餘謹書數語以鳴謝 
[照録杭垣潘君赤文致餘上乞振人以所書]  
　　蓮山笙郊鄉先生大人曁辦餘上振捐貴局諸善長閣下蓋聞建非常之功者必待非常之人有非常之人方能成非常之業此古今不易之名言也然非常之事恒有而非常之人不數數見卽有之矣而官掣期肘民狃其俗致令一腔熱血徒付東流能不概哉如我鄉自百官至瀝海諸泥塘屢脩屢决今年夏竟罹奇災兩邑生民蕩析離居幸我寓滬諸善長念坊痌瘝急籌巨欵拯斯民於水火之中省垣善士亦聞風繼起變災區爲樂國謂非非常之功業耶然欲塞其流者必拔其源欲高其墉者必堅其基環海之區一日不改石塘則害一日不弭蒿壩曹娥是其明證第經費浩繁所謂言之非艱行之實艱也今者幸蒙惲藩憲造福蒼生閲邑尊吴公代崧人某所上條陳有籌欵五萬金卽可改築石塘之議深荷嘉許因寓書於陳廉訪囑晚徧告兩邑都人士如能集欵舉行司中當搜括庫儲力任其半比固千載一時之盛業微吾二翁及貴局諸善長先生誰能任皮非常之功耶故不揣冐昧爲兩邑民生請命以祈嘉惠桑梓力任艱鉅舒粲花之妙舌挽旣倒之狂瀾代向滬濵寓公曁京師江漢閩粤鄉先生處勸令資助苟能先集一二萬金卽可動支公欵方伯書中亦謂趁此隆冬天氣赶緊開工明年春水生時新隄屹立從此永慶安瀾時哉不可失幸垂鑒焉功在一時澤留萬世蒼生幸甚鄉閭幸甚耑函上逹敬請善安諸希愛照不宣鄉晚潘炳南頓首○再啓者晚因粥廠事相邀擬卽遄返故鄉當詣義振振局與屠雲翁佩翁籌商一切卽此改築石塘一節亦擬相與部署徧告兩邑同人聊資補助竊恐飢饉餘生自顧不遑奚暇保全大局卽略有所捐亦成弩末故大功之成專望於吾二翁耳炳又頓首○右係上虞潘君赤文杭垣來子敝公所卽商諸首事同人愈稱此次災振輸將皆悉索敝賦餘力不遺者多現在粥廠平糶之後冬撫已難爲繼等云此外更可想見上好仁而下未能好義慚悚無地但事關餘上慈溪等邑田疇水利不敢安於緘默用特登報佈告寓滬同鄉曁官商於京外各省者如荷仁入君子聞風興起慨解囊金俾得以工代振成此石塘工程永免梓鄉禍害功德何可思議倘蒙惠欵敝公所仍當仰承德意代司收解也再百民迤邐至瀝海所先據某茂才條陳擬築石塘八百餘丈約需經費五萬兩嗣由小越公所同人履勘應以土易石者有三千零三十八丈估工須二十四萬元並以附聞電報滬局餘土乞振公所謹啓 
 
 

Page 4

 
 
   
 
 

Page 5

 
 
   
 
 

Page 6

 
 
　　 
 
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　提右營叅府署失竊之後越夕近鄰賈姓家亦被竊去零物當塲拘獲竊賊王阿福解縣藍大令前晚提訊王供紹興人失業流落無奈爲竊大令詰以叅署一案諒亦是爾所爲從速供出王供叅署小的不敢行竊叩求明察大令謂雖非爾竊或爾同黨所爲王供不知喝鞭竹梢六百下又鞭籘條二百下王稱雖有同黨兩人惟此案確未知是否伊等所爲求恩藍大令判令收押再訊○前有恊泰洋行買辦李玉亭控拐騙金條之黄禮堂一案拘獲訊押等情已誌報端前晚藍大令提案覆訊黄供實無誑騙之事大令謂爾必須直供尙能通融若仍抵賴卽欲將汝功名詳革後悔莫及黄堅執不認判黄還押再訊○松江航船户曹子山投縣報緝被刦等情已誌前報前晚亦經藍大令提訊曹供浦東人前租賃松江二號航船在滬裝載元和宏源鼎豐等各號銀洋綢布等物於初一日六點鐘開往松江到夜半時至鰻鯉嘴　突來槍船一艘喝令停住過船欲查私鹽共十餘人俱操湖南口音手各執刀船夥七人搭客二人蝟伏艙底任其搜刦盜去後查點失去英洋四百二十七元小洋二百二十角大土四只綢布數十疋求請勘緝大令斥曰刻交冬令向來禁止夜行本縣亦著船埠傳諭並由前縣出示嚴禁以免疎求爾河不遵諭冒險夜行致肇禍端咎由自取應先受責曹認咎求免笞責大令著捕役先往失事處查明被刦情形明白禀復並飭赶緊嚴緝贓　 
[英美租界晚堂瑣案]  
　　永茂洋貨店主李諸田遣丁李升控魏申榮欠銀糾葛前晚讞員翁員翁笠漁直刺倩襄理讞員張柄樞司馬據案復訊李升投案供稱家主開設永茂洋貨行被委虧欠往來銀二萬五千五百餘兩除收過二萬一千兩外尚少四千五百餘兩向索游約故遣小的投案控追五月間蒙翁大老爺堂訊今魏覓保理償延遲至今并無現洋交付求恩究追詰之魏供積欠李欵付過二萬一千兩尙少尾找銀四千五百兩曾經挽人理説以吴淞寳山縣界田單一紙爲抵限期拔還是地計有四畝買進時價銀三千兩由居間人酌定地價减作二千五百兩李已允從後忽背議來案請追求恩公斷且有孫庭拭戚榮卿二人欠小的銀九千餘兩未還請爲提追俾小的得免訟累司馬得供諭謂此事旣經中人理勸無庸涉訟准魏將田單抵銀二千五百兩著於年内還銀一千兩餘欠一千五百兩限至明年三月還清至孫戚欠魏之銀著具禀准爲究追交保具限狀存案違千究辦○騙子顧蔭發與同黨陳松山在某衣莊購買衣服混用夾鉛元寳上蓋公估局圖印經莊夥林金生持往公估局估看當被局中汪芝庭察出陳松山已被脫逃因將顧蔭發拘入捕房解案前日覆訊顧忽翻供直刺遂判過堂再訊前晚亦倩張司馬提究公估局司事汪芝庭與某衣莊夥林金生均投案請究詰之顧仍一味游供不肯吐實司馬怒命從重笞責四百板顧仍狡賴再著掌頰二百下押候遞解回籍○越人朱記生於上月初三日僕被來申寓於洋涇浜泰安棧二十五號房内十三日乘火車往吴淞遊玩不料回棧箱中所儲之衣服洋銀等物均不翼而飛計值甚鉅卽向棧中執事陳化龍盤詰并報明捕房飭探查驗令陳賠償陳始允繼悔朱不得已乃投廨控追前晚經張司馬提訊朱申訴前情並稱已收陳化龍洋銀一百十元尚餘二百五十元反悔圖賴請爲追給陳供朱客失物實有其事經小的婉求償還洋銀一百十元並無三百五十元之數有朱親筆所書憑據呈案求鑒可馬披閲之下謂旣出立筆據本不應再向追賴姑令陳化龍再賠洋銀五十元具結完案○五百十四號華捕解送投河自盡之張陽通至案前晚由張司馬提案訊問張供寗波府屬奉化縣人幼喪父母前年來滬在虹口袁阿葵所開之生昌成衣店習業邇被師兄某甲屢次毒打是以投河自盡求恩鑒宥司馬著將張陽通交差帶下押候袁阿葵投案問明具領 
[美租界捕房紀事]  
　　甬人有名瑞法者向在某洋行服役與某缫絲廠女工某氏有染賃得武昌路某號門牌屋内片席地爲雲雨之塲昨　爲氏夫某甲偵知糾衆往捉當將姦夫淫婦送入捕房捕頭令解送英界公堂禀請讞員翁笠漁直刺訊辦○昨晨偷兒大阿大混入吴淞路某姓家竊取衣被及水烟袋等物適爲某包探查獲拘入捕房捕頭令押候解送公堂禀請訊究○日前某西人家失竊石刻小狗一頭昨由某包探將賊犯某甲拘獲吊出原贓帶入捕房捕頭令押候解送公堂禀請懲辦○昨午江北小竊朱三闖入外虹口某馬頭竊取舊鐵適爲管門印度人所見當塲拘獲扭入捕房捕頭令押候解送公堂稟請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年十月二十三日京報全録]  
　　宫門抄○欽差大臣剛奏爲隨員事竣給咨送部引見片○御史陳奏爲道員惡跡昭著據實糾叅摺○御史余奏爲儆貪婪而重帑項摺○越撫劉奏爲委署知府片○十月二十三日理藩院鑾儀衛光禄寺正白旗值日無引見○趙舒翹假滿請安○魏景桐謝發往陜西差遣委用恩○莊王請假五日○濂貝勒請假十日○程恩培預備召見○召見軍機程恩培○○剛毅片再奴才奉 
旨來粤籌餉到粤後復疉奉廷寄飭查事件案牘紛繁勾稽匪易隨帶司員兵部員外郎陳景清曹允源候補主事楊杮及札調差委之開復總兵黄金福雷瓊道馮光遹在任候選道江蘇桃源縣知縣沈佺廣東候補知府多齡均能共體時艱實心任事帮同奴才竭力籌畫自未便没其微勞陳景清曹允源楊杮三員業經邀恩不敢復請奬叙外查總兵黄金福忠勇成性膽識兼優前在甘肅軍營戰功頗著有案可稽現在委辦一切均屬任怨任勞雷瓊道馮光遹心精力果氣宇宏深操守本自清廉辦事毫無瞻顧委辦厘務弊竇不避疑謗核减冗費尤能破除積習該二員官至鎮道均有軍機處存記應如何録用之處出自聖恩候選道桃源縣知縣沈佺才具明敏辦事勤能經奴才札調隨帶來粤前曾附片陳明在案該員上年七月間奉旨送部引見因劉坤一奏留辦理地方事件暫緩北上此次籌餉事竣卽由奴才給咨送部候補知府多齡言直性爽志秉公忠在粤多年情形熟悉委辦一切頗資臂助可否請一旨送部引見以上二員應如何量材器使亦均出自天恩再奴才拜摺後卽率同隨帶司員等候輪起程合併聲明謹附片具陳伏乞聖鑒謹奏奉硃批多齡著送部引見欽此○○福建道監察御史臣陳慶桂跪奏爲道員惡跡昭著據實糾叅恭摺仰祈聖鑒事竊維廣東吏治日壞若不認真整頓實無以挽積習而儆將來如候補道王存善其尤著者也查王存善貌似有才居心貪險前辦補抽厘金聲名狼藉在粤廣置房屋皆揑名嘉興馬寓招租去年六月五十生日闔省文武奔走其門道路喧揚氣燄熏赫尤可駭者其子王克誠强姦僕婦馬二姑之媳釀命賄合暗爲消弭且托辦理欽廉防務潘培楷保舉以知府分發補用王克誠足不出城竟蒙濫保父子同惡相濟官紳無不側目故爲游智開所劾則曰術善鑽營許振褘查覆則曰大不利於人口俞廉三查覆則曰操守平常前藩司岑春煊三次禀揭則曰侵蝕鉅欵含混冐銷諸臣所見豈盡無因督臣譚鍾麟爲所蒙蔽雖屢經糾劾終代彌縫前派其充當督轅文案藉勢招摇今聞派辦事件肆行騷擾幾釀事端此等劣員必爲商民之害豈可復予優容應請特簡廉明大臣嚴行查辦予以叅處俾示懲儆之處恭候宸斷施行謹繕摺陳具伏乞皇太后皇上聖鑒謹奏奉旨欽此○○山東道監察御史臣余誠格跪奏爲特叅辦釐中飽贓欵顯見之員請旨嚴密查辦盡法懲治取贓充餉以警貪婪而挽積習恭摺仰祈聖鑒事竊臣維居官不先嚴操守則才能皆爲厲之資立法不首鋤奸邪則文誥無奉行之實臣伏讀疉次諭旨以各省關稅釐金積弊太深力籌整頓務須裁汰陋規剔除中飽本月十二日又奉諭旨近來官塲積習以官爲謀利之階迨經發覺叅革無不滿載而歸著於定例之處分外分别罰繳贓欵悉充軍餉以申法律而儆貪婪等因欽此各在案仰見我皇太后皇上體恤商民澄叙官方之至意欽感莫名臣聞東南財賦萃於廣東釐務之弊亦甲於天下其土於舞弊贓欵顯見者莫如候補知府王存善查王存善初以末秩分發廣東善於鑽營經前任藩司游智開奏叅革職有案該守本小有才能又歴充督臣文案廣通聲氣盤踞釐局幾三十年平日交結地方游棍以爲爪牙廣東百貨釐金多由商人包徵包解該守縱其爪牙四出招攬視包餉之多寡定謝儀之輕重包餉之後又令解不足額是謂欠餉該守自以爲身處要津弊竇最熟凡欠餉一萬兩者該守私得五六千金卽代爲彌縫壓擱甚至設法了結名爲回頭故近年廣東釐金總局此種欠餉不下八九十萬兩該守所得包餉謝儀欠餉回頭亦數十萬兩此藉勢招摇以官謀利衆所共知莫能掩飾而其辦釐中飽贓欵纍纍以臣所訪聞證以前次督臣譚鍾麟所奏亦有可得其實據者該守辦理省河抽補捐局水火油釐每歲由商人包餉二十萬元自光緒二十四年二月集益堂商人革退之後始由該守派人帶徵繼又招商代辦數月之久絲毫不報省外分廠雖經商人册報三萬餘金而全數支銷撥抵顯係串通吞蝕輪船拖渡向有渡餉照費由海關及善後局頒給牌照該守收受陋規遂禀請自發印簿印片卽准放行其陋規業經發覺人所共知者有永華興致祥利濟和記永安公司簿據共銀八千餘兩其未經發覺者尙不知凡幾卽督臣所奏亦稱各船月繳規費多寡不等該守旣辦理局務有年規費至私收鉅萬豈能委過巡丁謂非入已巡丁誰實使用謂非徇縱誰能信之經徵土綢自二十一年至二十三年季册與清摺報數不符至一萬八千餘兩之多若謂只以季册爲憑則何貴另呈清摺若謂繕寫錯誤何獨誤清摺多而季册少卽以督臣所奏亦稱仍有不符飭令補繳等語設使無禀揭之人是終無補繳之日季同清摺永不相符一絲一毫皆是國課况盈萬逾千豈能任其於被揭之後自飾爲悮自便認補且此項旣提一成爲津貼而給商人只四釐八釐不等其餘六釐二釐安在若此爲廠中經費何以另有支銷而土絲緝驻月支在外其爲多立名目欺侵顯然光緒二十一年十月補抽廠緝獲私土變價銀兩全福興商簿載由該廠繳過土藥價銀四千五百餘兩該守報解厘局僅一千二百元督臣奏稱亦是查明後如數賠繳則未經勒繳以前爲該守入已可知臣又聞利濟公司兩次罰欵共銀一千餘兩該守第一次罰欵隐匿不報第二次亦解不足數變賣緝私米石萬昌米埠簿載曾繳米價銀六千餘兩卽以一半充賞亦應報解三千餘兩該守僅函解一千餘兩非侵蝕而何用函牘不用申文乃該守有意滅跡且梧州通商該守出資十萬元與前山都司黎中配夥立平安公司與民爭利或借官輪拖渡或自雇輪拖渡載貨搭客經過釐廠則移貨於洋船經過洋關文移貨於華船使厘稅兩關均不能徵收曾被委員陳望曾拿獲該守乞情釋放粤省開通内地口岸之後厘稅不加增而反絀者亦該守爲之也夫以該守舞弊發覺不卽叅革滿載而歸一人漏網誠不足惜惟富此疉奉嚴旨整頓之時實有中飽之人不卽懲辦則積弊何由去實有贓私之據聽其中飽則法律何由申臣誠恐天下聞之將視嚴旨爲具文謂法律不足畏而積弊且愈深矣至譚鍾麟年老智盡久被欺蒙前奏代爲掩飾已可概見相應請旨特派大臣秉公密查取贓充餉盡法懲治以儆效尤再臣聞該員現已由知府捐升道員照例赴部分發應併請 
飭下吏部先行扣除停其分發臣爲儆貪婪而重帑項起見是否有當理合恭摺具陳伏乞皇太后皇上聖鑒訓示謹奏奉 
旨一道○○劉樹堂片再金華府知府繼良現經調省又處州府知府趙亮熙請咨引見所遺各缺均應委員接署查有候補知府楊葆銘器識深沉堪以委署金華府印務又試用知府許星箕精明詳慎堪以委署處州府印務據藩臬兩司先後會詳請奏前來除批飭檄遵外謹會同閩浙督臣許應騤合詞附片陳明伏乞聖鑒謹奏奉硃批吏部知道欽此 
 
 

Page 14

 
 
[光緒二十五年十月二十四日京報全録]  
　　宫門抄○諭旨四道録前○秦藩端奏叩謝天恩籲懇陛見摺○御史余奏特叅廣東候補同知招權納賄請旨查辦片○粤撫德奏爲恭報到任接印日期摺○護撫端奏爲調署知府片○江督劉奏揀員請補要缺同知摺○齊撫敏奏爲革勇挾嫌搶刧訊明按律懲辦片○鄂撫于奏爲甄别知縣堪以繁缺補用片○十月二十四日吏部翰林院正紅旗值日内閣引見二名吏部二十六名國子監二名廂黄滿六名火器營十六名值年旗三名提督衙門三名○鈕楞額假滿請安○李端遇續假十日○孫寳琦預備召見○吏部奏派騐看月官之大臣派出熙敬溥善陳學棻松溎李殿林曾廣鑾王福詳李昭煒鄭思賀慶緜連陞彭述余誠格聯錦王綽王培佑○又奏派揀選官缺之大臣派出崑中堂阿克丹曾廣漢崇勳○侍衛處奏派代進内大臣派出海公○召見軍機孫寳琦李中堂○○護理陜西巡撫新授布政使奴才端方跪奏爲叩謝天恩籲懇陛見仰祈聖鑒事竊奴才恭閲電鈔光緒二十五年九月十九日欽奉上諭陜西布政使著端方補授等因欽此跪聆之下感悚莫名當卽恭設香案望闕叩頭謝恩訖伏念奴才本駑質之鮮能荷鴻施於非分甫陳時臬旋攝于藩暫權節慎之司遽領屏垣之重叨榮太驟受寵滋驚在聖懷思細流土壤之兼收惟奴才懼墜露輕塵之寡效捫心負疚裁成知造物之仁撫臆思酬銜結矢畢生之願竊惟陜省據神明積高之勢藩司綜食貨平準之樞百吏承流賴及時之董勸三農望雨宣亟備者財儲况乎固結民心振興士氣凡此當時之急務慮非庸腐所堪勝惟有仰懇天恩俟撫臣魏光燾回任後賞准奴才恭詣闕廷跪聆聖訓庶獲率由之準則兼伸依慕之悃忱所有奴才感激下忱籲懇陛見緣由謹恭摺叩謝天恩伏乞皇太后皇上聖鑒謹奏奉硃批毋庸來見欽此○○余誠格片再臣聞廣東吏治汚雜最甚候補同知潘燦充當蘆包鹽務局差已歴三年勒索過往鹽船規費歲以萬計旣當局差仍兼充督臣幕友倚勢招摇道路側目督署十二房書吏在署開設白鴿票賭發覺斥革潘燦令各書吏合出銀十七萬元代爲賄買照舊承充自另得謝儀二萬兩又令候補鹽巡檢李賡唐候補從九品陶永成在外招攬説合名爲外馬曾夥商懸掛假牌謊騙紙行商人陳壽山承充出口紙厘將應繳饟銀减去十分之一勒索謝儀十萬元後經發覺將陳壽山毒斃番禺縣監以滅口通省新聞紙曾經刊布似此貪汚狼藉之員應請旨飭下一併查辦從重懲處以肅官方謹附片具陳伏乞聖鑒訓示謹奏同查覆摺奉旨一道○○頭品頂戴廣東巡撫奴才德壽跪奏爲恭報抵粤接印日期叩謝天恩仰祈聖鑒事竊奴才欽奉簡命調補廣東巡撫當卽具摺謝恩並請旨派員護理一面赶卽清釐案牘於八月初一日交卸江蘇撫篆業經奏報在案旋卽自蘇起程取道上海適新任江蘇撫臣鹿傳霖亦抵滬瀆彼此晤商詳詢一切卽附輪往粤入境閲視虎門一帶砲臺均極堅固抵省後准兩廣督臣譚鍾麟將廣東巡撫關防並太平橋監督關防各一顆曁王命旂牌文卷等項委員齎送前來奴才當卽恭設香案望闕叩頭謝恩卽於九月初二日祗領任事伏查廣東爲濵海要區華洋交錯民風未靖防務尤殷戢暴乃以安良治兵必先籌餉時艱適值必得推行保甲舉辦民團方足以禦外侮而衛民生自維馭鈍深懼弗克勝任惟有殫竭愚忧認真整頓隨時與督臣譚鍾麟和衷共濟以期仰答高厚　慈於萬一除恭疏題報外所有接印日期謹繕摺叩謝天恩伏乞皇太后皇上聖鑒謹奏奉硃批知道了欽此○○端方片再調署漢中府知府胡湘林改委署理西安府知府所有漢中府知府查有鳳翔府知府傳世煒端潔寛和勤於民事堪以調署遞遺鳳翔府知府查有候補知府張燮堂心地光明才具稳練堪以委令署理據藩臬兩司會詳前來除飭分别檄委外理合附片具陳伏乞聖鑒謹奏奉硃批吏部知道欽此○○頭品頂戴兩江總督臣劉坤一頭品頂戴江蘇巡撫臣鹿傳霖跪奏爲　員請補要缺同知恭摺仰祈聖鑒事竊照蘇州府總捕同知劉錫庚保升開缺奉准部咨光緒二十四年七月二十二日奉旨後第五日行文按江蘇省照限减半計算扣至八月二十二日爲開缺日期應歸八月分截缺所遺蘇州府總捕同知係衝繁難三項要缺例應在外揀補該同知駐紥省會捕務均關緊要且彈壓城外踹坊時有商賈控訴事件政務殷繁非精明强幹之員不足以資治理臣等於通省任及記名分發同知人員内逐加遴選非現居要缺卽人地未宜一時實無合例堪調之員復於候補同知人員内揀選查有候補同知黄家珍年五十二歲江西廬陵縣監生遵例報捐通判指分江蘇光緒八年到省新章考取二等十四年江北河運案保加四品銜南洋水陸操防局所出力案内保俟補缺後以同知仍留原省儘先補用二十年遵新海防例報捐免補本班離任以同知仍留江蘇原省補用赴部引見奉旨著照例發往欽此十一月二十一日領照二十一年正月初四日作爲到省試看期滿甄别留省補用以之請補蘇州府總捕同知洵堪勝任與例亦符據蘇州江寗兩藩司會同臬司詳請具奏前來臣傳霖到任未及三月例不加考臣坤一覆查該員性識老成才具幹練以之請補蘇州府總捕同知洵堪勝任與例亦符合無仰懇天恩俯念員缺緊要人地相宜准以候補同知黄家珍補授蘇州府總捕同知實於要缺有裨該員係候補同知請補同知銜缺相當毋庸送部引見亦毋須查造叅罰謹合詞恭摺具陳伏乞皇太后皇上聖鑒訓示謹奏奉硃批吏部議奏欽此○○毓賢片再防營按期訓練以備不虞首宜整肅營規以免滋事查佐字前營駐東省南關外千佛山最踞地利本年八月初間該營火夫王儀並勇丁趙登標李振鈺趙守繕等因天時亢旱井水不敷食用卽向附近之開元寺擔水寺中道士袁和成恐泉水易竭不許取用致相口角該道士卽告知營官遂將王儀等革除該革勇等懷恨在心王儀起意報復商同趙登標李振鈺趙守繕並約王麻仔同夥五人分持洋槍刀棍於十一日夜偕抵開元寺砸門進内袁和成與雇工劉萬成驚覺起捕該革勇王儀等臨時行强各用刀棍將劉萬成拒傷袁和成乘間逃脫刧得現錢二千票錢六千及破衣苛壺等物俵分各散旋經營官訪聞拿獲王儀等各人並起獲原贓解至奴才衙門當卽發交營務處委員候補知縣陸嘉榖提集訊明并飭發歴城縣研訊確鑿録供呈經奴才親訊無異查王儀等均係革除勇夫起意報復臨時强刧得贓拒捕傷人實屬愍不畏法同惡相濟自應不分首從當將該犯王儀趙登標李振鈺趙守繕照章一併正法以昭炯戒而肅營規至該管帶把總李全勝於已革滋事勇夫並不認真驅逐以致行刼傷人實屬異常玩忽相應請旨將該把總李全勝卽行革職以示懲儆逸犯王麻仔飭緝獲日另結除飭取李全勝保案奬札查銷外理合附片俱陳伏乞 
聖鑒謹奏奉硃批李全勝著卽行革職餘依議欽此○○于蔭霖片再准部咨道府州縣無論何項勞績保奏歸於候補班人員令該督撫卽以此項人員到省起于限一年詳加察看認真考核妃係爲守兼優堪膺民社之員出具切實考語奏明分别繁簡補用等因兹查同知銜補用知縣劉嶽鎮於光緒二十四年六月初九日到省之日起扣至二十五年六月初九日試看一年期滿據署湖北布政使瞿廷韶署按察使孟繼壎取造該員履歴清册詳請甄别具奏前來臣隨考騐該員劉嶽鎮年富力强可資造就堪以繁缺留省補用除清册咨送吏部查核外理合會同湖廣總督臣張之洞附片具奏伏乞聖鑒敕部查照施行謹奏奉硃批吏部知道欽此 
 
