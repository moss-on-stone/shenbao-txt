# 1893 - 49 - 4907125

 

Page 1

 
 
[新印徐霞客游記告成] [  圖書集成局啓]  
　　是書爲明徐宏祖撰宏祖江陰人霞客其號也少負奇氣喜出游游則必作日記以志鴻泥初時游吳游越游閩粤游湘楚直至燕蜀冀豫齊魯滇黔游畢復尋金沙江從瀾滄北探星宿海而還共成書十册不特搜奇志怪閱之足使耳目一新抑且於地志山經多所考證洵足補方輿之紀載爲後學之津梁也兵燹屢遭民間罕有善本本局覔得楊名時所重加編訂者亟付手民排印以廣流傳紙墨務取精良裝潢尤爲雅飭刻巳告蕆分裝八冊核定碼洋六角諸君子有癖耽游趣者請移玉至三馬路申報館帳房及各處申昌書室國經售申報處購取可也 
[論新年景象]  
　　新年景象厥有數等有整肅衣冠開門祀神爆竹聲中桃符換舊紅燭影裏柏子香濃旣祀神復祭祖乃出門走喜神方今年喜神方在西北則往往繞道至英大馬路折而南是亦俗套之可笑者也而人多信之不疑婦女輩信之尤篤竟有不對喜神方不肯出門者旣走喜神方然後有佞神者則往各廟燒香上海租界無所謂廟所謂廟者皆佛店也而善男信女則以爲神佛眞在其中入門卽有肅然起敬之意旣燒香而後赴各處戚友家賀新歲之喜以爲禮數周到其有不燒香者則一出門卽徧至戚友家賀禧此其間各有不同有乘輿者有坐馬車者有坐東洋車者莫不峨冠博帶氣象萬千甚有徒行者手報名片沿門投入有登堂者有及門而止者此來彼往攘攘熙熙不絶於路沿街店鋪皆閉户不啓有投刺者自門縫塞入之有遇於途者則彼此拱揖道恭喜其不徒行者則雖途遇亦未嘗下車而揖也居家店鋪外户雖閉而門内多鑼鼓聲聽之往往不成腔蓋皆孩提之童亂敲瞎擊但取其熱閙而已其有鑼鼓之聲寂然者則又家家有擲骰聲打牌聲此新年數日中捕房稍弛賭禁故牌骰之聲雖不絶於耳而巡捕不聞不見也惟沿街攤賭則雖元旦亦禁犯者拘以入捕房其有賣糖售水果等類抽籖代骰哄騙小孩之錢者巡捕亦驅而逐之其不喜賭者則或携子弟徐步街衢指點風景或邀約友朋登茶樓瀹茗清談倚欄凝眺故新正元寳茶之生涯頗不落寞其作小本營生者提籃挈盤到處兠賣小孩見玩物無不愛者或數十文或數百文皆得利市以去書塲於元日開唱則有相與聽書者夫上海無書塲所謂書塲者皆女校書唱京調之處也有闊客入座點戲或一二齣或三四齣娘姨大姐則點火裝烟殷勤特甚書塲旣散拖而扯之至其家開果盤近來生意亦甚遷就果盤之價亦有格外公道者是亦招徠之法也有聽戲者則上海元旦戲園畢開袍笏登塲魚龍曼衍亦足以賞心悅目惟燈戲彩戲則須緩至元宵左右此則限於勢也惟上海戲館尙能恪守功令至忌辰則停演一日而書塲鑼鼓則雖忌辰亦不停止亦未聞有諭禁之者則又一世界殆所謂别有天地非人間者歟有喜遊者則又雇馬車載馳載驅前往各處花園遊翫今年各園有不收遊資者有送香茗者花樣新翻招徠益廣而墜鞭公子走馬王孫多慕風雅之名時往過從揚鞭得意卽各校書錄事輩亦以此等所在爲闊少所流連因亦相率偕往以爲引蝶招蜂之計彼遊客雖未必盡爲闊少而亦藉此以一擴眼界故凡以花園爲業者往往以羅致名花爲第一要著而新年數日内若輩戴頭面加裝潢曳地紅裳耀眸珠翠所謂三分顔色七分裝者此數日中則不止七分焉而有不爲之目迷五色者乎有請年酒者酒館之開張尙需時日則皆用蒙庖宴客論者謂酒館中肴饌往往味皆一律不若家庖之每色皆有眞味卽不必山珍海錯而大足以恣朶頤是殆絢爛久者忽遇平淡而耳目爲之一新也今提自元旦暢晴初二三日雖稍有陰雲然陽光無日不露天氣之佳爲數年來所未有去年上海市面極穩獲利者殊不乏人且所獲甚豐而絶未聞有驕盈矜誇如前此之濫嫖濫賭者可知歴年以來咸知貿易之艱難一洗從前驕奢之習人心之美滿亦爲數年來所未有值兹除舊布新之際但以及時行樂遣此韶光則亦昇平景象所不可不藉此以作點綴者也請以古人成語爲贈曰良辰美景賞心樂事然參觀本館昨報首論勸振芻言則及時行樂者當又一動其及時行善之心也已 
[輦下紀聞]  
　　國史館示傳吏部送到漢謄錄官韓國泰胡長年陳慶雲何其墉王贊廷趙廷獻楊壽增吕賢訪李文藻陶鳳威等十員限於光都十八年臘月十六日親身赴館騐到○禮部示頭傳咸安宫官學候補教習温翰棻李長華限三日内赴部騐到並携帶筆墨以備當堂塡寫親供核對筆跡○大金吾以京城竊盜諸案迭出不窮所有東西交民巷押寳賭塲難保不容留匪類因交諭左右翼尉派令弁兵分投抄逐永遠禁除以冀杜絶竊盜潛蹤之所○南營西珠市汛弁兵在朱家胡同緝獲竊取驘馬之賊犯某甲及脫逃之刺肘賊犯共四名解汛看守聽候解交步軍統領衙門訊辦○某日刑部廣西司承訊北城移解之毆鬥擄人一案據王某供稱小的以製售菽乳爲業人因呼爲白菽王女姪年十三歲去冬十月初有隋六者糾同劉四等四五人刦之而去並將小的兩腿肆毆骨肉傷殘迄今未愈雖經本地甲捕拿獲劉四復將隋弟隋七訪拿到案然女姪屍骨迄無下落懇請訊追隋七供稱王以販賣人口爲生與小的之兄夙有仇隙是以約同劉等前往毆傷至所稱女姪被擄實係揑誣劉供亦相同承訊官因飭吏出票諭令北城坊主速派捕役嚴密跴緝隋六送部歸案訊供隋七及劉仍收諸獄王交北城坊署捕役帶回聽候提訊○某甲夙與匪徒爲伍蓋卽津人所謂混星也去冬嘉平月初十日昏黄後糾約同類五六人各持利刃奔赴陜西巷馮龜所設半掩門娼寮席卷室中粉盝脂籨巾椸鏡檻呼嘯而去得意洋洋义桿某乙聞知手梃梨花槍在街心迎拒甲等因復轉身入院躍上屋面脫逃事後馮奔往北城練局歴訴情由局主派勇隨往指拿將甲及于姓繫以黑索押解回局收押候禀詳城憲帶城訊鞫嚴懲○安某僑居南城五鋪地方與九道灣胡同半掩門娼寮龜子有仇經人屢次調停迄未棄嫌修好一日糾集同黨六七輩持械擁入擄去新舊綢布被褥二十餘分錢若干千分荷於肩紛紛逃散事後龜子奔赴中西坊署控告坊主派捕役跟隨尋覓得與安遇獲送到案押候禀詳城憲訊供○玉成班主想九霄及龍長勝經總管南府太監傳令按月初一十五日黎明時節入海聽候宣傳按想九霄姓田字際雲爲秦腔中著名花旦胡天胡帝儀態萬方昔年在滬上時瓜字初分花容獨絶我友二愛仙人劈之甚會贈以詩曰梨園今有魏長生珠媚花嬌萬目驚魯酒難期同日醉胡絃急送遏雲聲九天縹緲眞人想一往瀠洄子野情看近畫樓閒對奕科頭散髮最輕盈今仙人已赴玉樓之召而際雲亦以珠喉玉貌供奉掖廷一曲霓裳從此祇應天上矣偶閱燕蘭之譜蓋不禁感概係之已 
 
 

Page 2

 
 
[學憲行程]  
　　湖北學憲孔大宗師往施南考試業已竣事定於去臘十三日在施南起馬至二十日接奉消息知宗師早晚可臨宜昌城内外營兵已整旅迎接矣 
[遼東春信]  
　　營口來信云管帶遼河氷師巡船之魏希古副戎經大憲撤去差使另候委用遺缺札飭統帶奉軍右營之金儀臣副戎兼攝○有周某者素業行商後不知如何竟擅扁盧之技杏林橘井芳譽遥馳積贮多金遂創設大生堂藥局十年運旺富有貲財人咸推爲多錢善賈焉去秋忽出錢票大會不肯加戳未得流通然用出者數已逾萬臘月上浣旁觀嘖有煩言咸謂如賣柑者之金玉其外敗絮其中蓋已窺破底藴矣不數日果被擠擁幸交遊頗廣不致倒坍然開發之錢大半攙雜砂壳鵝眼小民被累其何以堪○春利永洋廣雜貨店并長　　　　　　因虧而閉亦足見市面之衰頽矣○歲華將盡銀市告疲每兩祇值東錢十千零八百文市上銀根稍稍活動矣 
[冐振荷校]  
　　楊柳青在津城之西烟户數萬家附近地畝寥寥村人不能自食其力加以去簩被水顆粒無收薪桂米珠異常困苦村人之盼望冬撫幾如大旱之望雲電嗣以恩澤未頒殘冬難度遂有槍刼之舉先是村内貧民每於冬令赴各處拾柴藉以售錢糴木柴草每擔不過售錢二百餘文去歲大田未穫積潦未消欲采薪而不得是以草價較前昂貴村中婦孺於冬月中旬赴草廠搶柴一挅然灶下有薪而廚中無米仍難爲巧婦之炊村中逢一五日赴集六陳雲集婦孺人等遂於赴集之期各携筐筥搶取糧食計有兩次初次拘獲十人二次拘獲三人一併送縣訊問供稱因被飢寒所迫不得已而爲此李大令以情尙可原不子苛求管押三兩日每人每日賞給燒餅數枚卽行開釋旋由籌賑局查賑散錢每大口給津錢七百五十文小口减半由是貧民私相稱慰適牌頭某甲于役伊犁由其婦某氏庖代是役於散賑時不無浮冐侵香村人不平赴楊柳青巡檢署控告當經少尹飭提該婦於嘉平上浣枷號遊街示衆閱數日紳耆不忍見其觳觫遂環求釋故以了其事　 
[鷺江紀事]  
　　馬快養賊以爲生財之計由來已久不謂身充地保而亦縱賊擾民誠國法所不容也厦門鼠竊繁多經保甲巡檢飭差拘獲數名發交地保收管該地保竟於夜半縱之出外肆其賊篋之技因此巨案疉出振記失贓約值一千數百元某宅亦失數百金此外衣服什物被其竊去隱忍不報者尙難以僂指計去臘廳署又獲著名竊賊供出前曾發押地保家縱令出外偷竊分與地保並償飯食資分府得供卽提該地保到案斥革與竊賊一體懲辦一時閭里歡欣咸頌分府執法嚴明力除積習也○去臘十九日有某鄉糖客赴崎頭宫金皆美油糖雜貨店收帳肩負搭連袋内有洋銀三百餘元信步登樓放於桌上忽見一人躡蹤而上將搭連袋携取下樓逕去糖客疑係店夥代爲收撿店中人疑爲糖客同伴不以爲意迨其人出門而逸始知爲匪徒立卽遣夥追赶人海茫茫已無蹤影匪徒之計亦狡矣○安溪縣糧書包徵錢糧浮收勒索擾害良民久爲人心所共憤經闔縣紳耆數十人率同鄉老數百人赴道署呈控蒙許觀察親提糧書劉肇修到案於嘉平二十一日研訊果有浮收情事當發厦防廳管押次日復訊重笞百板仍繫囹圄安溪縣民人觀審者約以數千計無不歡呼稱快以許觀察眞能爲民除害不愧萬家生佛也○向例道廳各署於封篆後卽將發出差票一概吊銷俟開印後再行簽票傳訊俾小民得以安穩度歲免致被差滋擾法至良意至美也去臘黄綾旣裹照例舉行是以𤱶畝中人祀灶迎神無復有催科敗興者 
[僕僕往來]  
　　閩省伏波官輪送往迎來幾無暇晷去臘十五日甫由湘江洞庭載送游勇回閩寄椗厦門龍泉宫碼頭滿擬稍息勞塵在厦度歲至十八日又奉督憲電札調赴浙江温台洋面會同元凱超武等兵輪緝捕海盜以衞商舶該船卽於十九日午刻鼓浪出口王事勤勞不邊啓處殆謂是乎 
[江西官報]  
　　知府安廷桂辦三湖卡知縣黄子箴往長江催運賀煇玉聞訃丁母憂通判姚慶恩解十批漕折進京府經王書臣接辦新海防捐局代永新縣唐基桐卸事清理交代回省劉至健騐收江軍砲船指發縣丞王世臨繳照係湖南監生候補府謝若潮調查七門城外保甲孫傳鼎會辦七門城内保甲義寧州陳鼒辦姑塘卡李光表順道天津請領洋鎗銅帽同知陳正笏拔委知縣一次知縣孫洄拔委本班一次准補都昌周溪司張之銓飭赴新任户部主事陳福蔭由京回廣西籍路經江西代星子縣鄭榜詔卸事清理交代回省許金策拔委一次史咨善往廣信措資署清江典史潘國治患病回省以准補斯缺劉家琳赴任 
[騙人被騙]  
　　鎭江人某甲僑寓金陵狀元境輕裘肥馬氣概奢華見者咸疑其爲翩翩濁世之佳公子平日無所事事專設迷龍之陣勾誘富商紈褲入局賭錢被其蠱者莫不蕩産傾家流而爲丐蓋卽滬上牌九司務之類也一日邀得某乙某丙等人羣聚某縣試館中喝雉呼盧爲長夜之樂迨夫更籌四報客囊已空局中人咸爲乙丙咨嗟乙丙慨然曰勝負乃兵家之常區區數百銀蚨惡足介意異日背城借一安見不可爲桑榆之收乎掉頭竟歸殊不顧孟敏之破甑閱日偶與某孝廉言之並將甲住址姓名和盤托出孝廉大譁曰此僞局也其人係著名活手誑人財物如取諸囊中僕在刊江聞大名久矣何諸君竟入其設乎乙丙始大悔然計無所出惟跌足長吁而已孝廉急摇手囑勿聲張密授方略而去翌日乙訪甲於旅次握手言歡略不露一毫聲色徐謂之曰蟲聲新透緑窓紗今日已漸萌春意我與子客居無俚盍乘此良宵風月圑坐手談乎君如餘興未闌則敝戚某人生平癖愛此戲千金一擲所弗吝也現浴於文德橋攀桂軒請偕往一訪甲不知是計聞而欣然衣狐裘携鷹餅腰懸騐時表昂昂然軒軒然携手步銅街入浴堂進雅室舉目四顧則丙先在座旁列美少年四五人中有一赳赳者似曾相識而莫能詳其姓氏寒暄數語啜茗清談少刻乙解衣將赴浴池邀甲同往甲笑曰僕塵垢滿身矣久欲一蕩滌之惜華清池遠在秦中不能尋太眞薌澤耳遂委華服於椅上微露小衣襟前口袋大寸許所藏之物似甚貴重貼身不須臾離羣知其爲贓在此中也孝廉突飛步攫之去甲怒而欲奪早有多人圑圑圍繞不得進退一步孝廉碎其袋則纍纍者係灌鉛骰六粒乃戟指詈之曰瞎眼奴膽如斗大旣已誑人黄白物復思瞞却而翁耶今已証據鑿然爾尙有何說官了私了請速决以一言甲至是始知座上雄冠劍佩之人卽曾折月中丹桂者不覺嗒焉若喪不敢置一詞正喧嚷間乙丙已席捲衣物付從人携去甲無奈欵以軟語請稍留顔面願再以百金爲諸君子壽衆不允必欲執交有司後經旁觀者排解再三復添大衍之數始勉强允諾出資購值堂人破布棉袍褂擲與甲穿之同往寓所兌銀斯時前後簇擁者何止八騶迤邐過朱雀橋向西觀者咸鼓掌大笑有刺之者曰君向者狐裘黄黄何一轉瞬卽捉襟肘現豈功深養到竟如仲氏子之不恥緼袍乎甲俯首若不聞也者而過之 
[北通州紀聞]  
　　煤氣有毒足以害人如誤中其毒輕則尙堪灌救重則長眠不醒北通州鼓樓後長盛灰鋪掌櫃籍隷陜西叔侄二人同榻而寢去臘因天氣嚴寒遂於爐中多添煤火詎料煤氣過重二人皆迷悶不醒及次早鋪夥破扉入視早已命赴黄泉聞該鋪於前年春間曾遭火刼焚去房屋貨物約值萬金此次又斃二命何不祥若此○臘月初一日倉憲傳集漕糧經紀一百家白糧經紀二十五家在京署當堂掣簽分天地元黄宇宙洪荒日月十號每號十家預備明年收漕時有條不紊○駐京美國欽差田君去臘抵通拜會孫直刺大約因教堂失物事也○去年順直被災州縣民生蕩析離居無食無衣情殊可憫藩憲飭令各州縣籌欵煮粥藉資撫養又念嚴冬沍寒恐貧民原當衣物取贖不易通飭通州三河武清寳坻薊州香河寧河霸州保定文安昌平永清固安東安大城順義雄縣新城博野故城清河天津青縣涿州宛平獻縣任邱蠡縣玉田豐潤饒陽灤州張家口等各屬無論何項衣物一律减利自十月初一日起至十一月底止原當三分者减去一分二厘以一分八厘取贖原當 
 
 

Page 3

 
 
二分者减去六厘以一分四厘取贖自十二月初一日起至年底止將减定一分八厘者再减去六厘以一分二厘取贖减定一分四厘者再减去四厘以一分取贖體恤貧民可謂無微不至矣○潞河書院每月初二日官課十六日齋課三八文社去臘以年事紛如於初二日循例停課俟今年二月再由道憲定期開課○風聞孫直刺與涿州某大令有對調之說惟尙未見明文也○去臘神紙鋪爆竹鋪生涯頗旺赴年市之小經紀亦皆出攤售賣惟錢根較緊消售不及往年之旺○候補縣楊大令奉尹憲札飭前往薊州署事於十二月十一日接印○冬杪疉沛祥霙氣候轉暖冷瓊凍玉見日消融今歲麥秋當可預卜○西門外八里橋搶女一案前報已紀其詳聞女已因病殞命案内正犯張秃子已擬定罪名釘鐐收禁去冬由禁中提出披帶全副刑具身穿赭衣蓬頭垢面俟過府後卽行起解發配○每屆冬令有一種無業游民偷鋸樹木北鄉尤甚每於黑夜乘人不覺一肆其技鋸下之木運往他處求售名曰請高香受其害者不可勝數安得賢有司明查暗訪懲一儆百耶○冬杪北山西山大雪有深至一二尺者天氣嚴寒殆由於此 
[禾諺]  
　　嘉興來信云去冬臘月二十一日之晚油車港河東市梢邱姓家被盜二十餘人行刦銀錢貨物掠取一空翌晨事主乘舟赴嘉善縣開單呈報想江邑尊踏勘後卽定飭捕會營嚴緝也爲去臘二十二日有水師砲艇押解賭棍四名至嘉興縣金邑尊諭令收入獄中據云各犯皆獲自鍾埭鎭落鄉旣而邑尊飭由獄中提出研訊之下各責二千板監候重懲○送臘迎年之際銅鉦高掛天宇暢晴嘉秀兩倉厫納漕者異常踴躍想野老茅檐負曝當不聞催科之聲矣 
[湖上春聲]  
　　杭州訪事人云去歲嘉平之日朔風凛冽氷雪載途洎律轉春陽大地和風扇成淑氣青疇紫陌漸覺生意盎然日來晴少雨多菜甲麥苗葱蘢滿目南畝荷鋤之輩咸相與雀忭騰驩矣○去臘大雪連朝峭寒刺骨丐子之受凍而斃者多至一百四十餘人崧振青中丞惻然憫之飭牙釐局籌集巨欵置辦棉衣四千領分給貧民使冰天雪地之中免致瑟縮如蝟一時被其德者歡聲載道咸頌爲有脚陽春○大吏度地水星閣畔建造火藥局以贮軍裝正月初旬代理省防統領李總戎成林調撥駐紥錢塘門外古蕩營兵并力合作現已粉墻塗犡翠瓦排鱗經之營之當不日有落成之慶矣○各叚董於客臘封印後選派巡丁局勇身穿號褂手執竹鞭逐日來往市廛嚴查匪痞實事求是非同故事奉行也○歲除時節路上行人如蟻匪徒乘間扒竊美其名曰過新年一日某姓女孩以青錢三百翼置諸筐携之入市行至忠清巷口雙見貼地行步濡遲一轉瞬間突被匪徒攫之而去女無從追捕只得飲泣而回又薦橋高喬巷人某甲買得名士魚十餘尾方出口袋中青錢數給不隄防王面錢兩餅被綹手竊取遠颺又某甲至某布莊購取元色洋布裙料旣翦就又添購零星縶以草繩荷之而返半途繩忽中斷一回顧而布已生翅而飛矣光天化日之中大道通衢之際而若輩竟恣横若此有巡邏之責者其亦恧然滋愧也乎 
[北固望春]  
　　鎭江來信云去臘二十六夜鼉更三報萬籟不鳴有賊倚竹竿於南門月城相繼猱升而入躍登何姓米行後屋肆意搜尋倒篋傾筐漸有聲息何聞而追赶黑暗中被賊刃傷手指痛極狂喊家人均在睡夢中驚回羣起逐之賊又刃何子及某老媪隨竊去銀錢衣物約值百餘金據聞連前後門接應之賊約共二十餘人及赴縣陳報情由邑宰立卽親往勘視一周飭差嚴緝或曰是盜也非竊也特禀報時避重就輕以冀易於准理耳嗚呼噫嘻若果如此則是縱使匪人之膽益張矣盜風之弭果何日哉○洋擺渡改造活橋刻下工竣其製與閘有異中叚用滚盤繫以鐵索而設機括於橋之西畔俾得操縱自如兩堍俱箔鐵作圓門上點明燈以照往來行客欄杆亦以精鐵製就堅固新奇蒜山瓜步間人俱詫爲見所未見云○甲乙二登州人各挑栗炭入租界中求售巡街捕惡其違禁阻不使行甲怒目疾視曰咱老子素以拳棒起家看汝雞肋戔戔能受一拳之敬耶巡捕恐力不能敵招呼同類一擁而前拽甲入捕房押候送究乙知事不得了急泥首求免始獲釋歸○某鐵店夥某甲散步至大街向某衣店購腰帶店夥索值過鉅甲請以實價告店夥揶揄之曰窮劣相祗合以草繩束腰耳遑論帶之貴賤爲甲大怒使出平日拉風箱舞鐵鍾氣力將櫃檯貨物搗毁一空乙遂情人呼地甲到來欲拉甲入保甲局旋有人出爲調處謂兩造均有不合不必紛爭事遂得以寢息 
[還魂述異]  
　　美國紐約城來信言該處希理威醫院有病人復生一事先是有名希倫者得廢疾入院醫治一夕忽迷迷朦朦不省人事醫生見此情形細爲察騐則氣已絶而身已冰遂以爲死矣立著服役人一名戴彌一名鐸士將屍移往院後殮房以俟殯殮兩人如命安置迨至夜兩點鐘又報有某甲病故戴鐸二人仍照常扛屍詎甫至殮房將門推開見希倫手足運動以氈裹身昂然植立二人驚駭欲絶立將甲屍擲下跳出圍欄之外分道而逃是時希倫由殮房奔出直回院内原房登牀偃息迨翌早同室病人夢覺見希在焉默念此昨日搬出之屍胡仍至此遂皆不寒而憟其時室中人多係病足入院醫治者至是不顧其行趦趄急穿衣扶杖趨往達伊醫生處求發給出院憑據卽日告退醫生乍聞此言甚爲詫異急問何故衆人異口同聲皆謂院内爲鬼魅來往之地現希之鬼亦回原處安息衆目所見吾等入院就醫無非欲求生耳今與鬼爲隣是速之死也敢辭醫生聞之囅然而笑以爲僞妄隨往視之果見希睡於床上呼之使起舉動如常衆病人至是其心始安蓋以所見者是生人非死鬼也醫生詢其復生情景希答曰當日昏昏沈沈一枕黄粱直不知歴幾時許迨夢醒則已在殮房身臥石板上寒凍異常左右回顧則縱横排列纍纍高臥者不知是何等人旁有一人與己最近細視之則鬚髯如戟頗有丈夫氣因問之曰吾等現在此處是何地耶長髯者不答吾甚怪之不得已起立自覺寒氣徹骨刻難忍耐四處尋覓得一氈聊以裹身乃向門外疾聲呼呌並無答應者迨戴鐸二人開門始得隨步而出直回舊居偃息細思前事實不解此身何以忽往忽來也醫生聞言始得其詳聞當晚有司更者名千昆路經殮房外聞内有呼呌聲以爲邪魅急行遁去至戴彌現已回院當差而鐸士則不復至蓋謂平生受驚未有如此次之甚者也 
[雙鳬過滬]  
　　華亭縣王大令用龢於前日乘坐官舫由五茸城畔行抵滬江停泊鐵大橋左近昨日亭午時乘輿入城前導有華亭縣海勇數名先至道轅叩賀聶觀察新禧繼至上海縣署拜會黄愛棠大令晤談良久興辭而出聞大令定於今日解纜赴蘇謁見大憲藉伸賀悃 
[滬江談藪]  
　　張某者於昨日午後在小東門内海防廳署前與某甲作摴蒱戲因爭論輸贏奮力相搏張力大如牛將甲按倒在地同賭者上前解勸張堅不釋手甲雖絀於力頗利於口尙效劉四之駡人張怒不可遏卽取石塊向甲頭上亂擊血流被面旁人恐釀命案將張扭住察視甲之傷勢雖無大碍然已狼狽不堪衆以張不應兇横至此拉至某茶肆評理張知衆怒難犯負荆請罪並願延醫爲甲療治始寢其事以賭博始者必以爭鬥終而憒憒者猶沈溺其中而不悟可歎也○南邑人某甲於前晚七點鐘因事入城行至邑廟左近適有某姓與小孩嬉戲在門外燃放花爆不料火星飛舞穿入甲皮褂袖中頃刻焚燒甲驚惶無措急將馬褂脫下將火撲滅然皮之不存毛將焉傅一襲羊裘已不足供禦寒之用甲忿甚向某姓問罪某姓閉門不出非口舌所能爭甲遂往他處糾合多人復向評論誓欲一分曲直而後已未識何以了此一重公案也 
[蜉蝣身世]  
　　密波人某甲僦屋上海英租界望平街南首在樓下開設衣莊而以愛妾居於樓上握算持籌之暇頗覺瑟好琴耽蓋不復如漢宣之憶及微時故劍矣前晚正在清理帳目忽然頭暈遂熄燈而眠俄而喘若吳牛氣絲漸漸不續急延醫救治醫至而已溘然斃矣○上海縣署差夥鼻涕阿狗家在西門内前日亦以急病身亡殮時鼻涕垂脣外寸餘誠不虛此雅號矣○王阿三記者未悉其里居行業祗見其久客邑之西門外終年惟飢來吃飯倦來眠而己前日下午忽呼身體不舒家人赶急延醫治之醫出三指按其脈重呼不濟不濟延及傍晚卽向極樂世 
 
 

Page 4

 
 
界逍遥矣嗟乎身世蜉蝣安知旦暮爭名奪利擾擾何爲試取桃花菴主六偈誦之當亦知夢幻泡影之不足恃矣 
[醉人濡首]  
　　有某甲者不知何許人生平專喜牛飲醉則神迷意亂信口胡柴東倒西歪不能自主說者謂其有類濡首之鼈令人惡狀難觀焉前晚鐘鳴十一下獨自沽飲玉山已頽彳亍法租界中迤邐而西將近四明公所前翻身墜入護城河内幸其時春潮未漲不致占滅頂之爻然跳躍於泥淖之中亦已渾身濡染少頃車夫某乙牽車而過聞河中有嘔吐聲意以爲水鬼上岸也駭極提燈照之見一人如雨淋之泥菩薩兩目灼灼有光始知其非二氣之良能援之而上詢其顚末依然醉語模糊無可奈何祗得任其自去行未數武又聞骨冬一聲急返身救之雖不致同赴清流然亦已汗流浹背乃載送至公館馬路始駈車而回 
[捕頭防火]  
　　昨晨法捕頭克賴美傳集包探王榮培郁廷湘孫錦榮及三道頭華捕張湘寳諭以本租界内人烟稠密火患較他處尤多今後須告知一切鋪户人民屋中不准積存引火之物洋油燈雖家家需用但添油擦罩須在日間毋許夜晚裝燈致罹不測各包探唯唯而退業已知照各家矣 
[白畫擄人]  
　　擄人藏匿例禁綦嚴不謂光天化日之下竟有以身試法者浦東揚師橋地方有江某者隴畝中人也尙有老母賴耕織以餬口相依爲命亦旣有年荏苒光陰圑圓婚嫁適鄰村吳姓女年歲相若遂委禽焉過門以後小夫婦琴耽瑟好伉儷甚敦其母顧而樂之以爲晚景優游佳婦佳兒承歡膝下可以不愁寂寞矣去臘底婦赴親戚家探望蓮步婢婷徬徨中路有武生某虎而冠者也横行一鄉人皆側目見婦獨行踽踽挑以游詞婦桃李其姿冰霜其操正色拒之武生變羞成怒將婦擄去藏之密室中江母聞之驚懼無措奔至武生處令將人交出武生恃有護符置諸不理似此武斷妄爲眞是令人髮指未識南面者其亦有所聞否 
[誘賭宜懲]  
　　新正初二日本邑三洋涇橋北泰昌客棧接客之湖北人李阿寳瞰寓客馬姓性甚童獃而腰纒頗富乃誘令爲牌九賭馬以不嫻五木訣辭李再三誘以甘言馬遂勉强入局惟限以番佛十尊曰毋使阮籍囊空致被劉盤龍笑殺也未片刻果輸罄局遂撤翌日李又婉告馬曰生平自命爲牌九中好手爲盧爲雉可以操縱自如不翻本心不甘也君其尙有意乎馬信之卽倩其代點籌碼豈知李私與棧中茶房等人串合臨時將牌互易以致三戰三北不覺喪氣垂頭及將停偶翻牌視之則内有五六三張天地牌亦重複李知事已敗露脫身而逃卽指使茶房回馬饒舌謂李爲爾友爾不應與之私約以僞牌朦騙人財言已揎袂而前勢將奮擊馬大怒伸手批某茶房之頰於是狐羣狗黨蜂擁而前或挽或推誓不相下馬出於無奈奔入帳房據情訴諸棧主張梅亭張非惟不爲調停反左袒茶房將馬百般恐嚇馬以孤身作客祗得隱忍不言至昨日有友邀令出外遊春傍晚至法租界心寳園吸烟見對榻有倦眼矇矓一燈如豆者睨之李也乃上前揪扭吵閙一番旣而同往棧中與張評理張仍胡言亂語指東話西遂扭其辫赴英捕房意欲將情聲訴及至門首張忽面色改變如有懼容向馬宛轉求情自願負荆請罪有知者謂張前會犯案經上海縣訊懲是以情虛不敢涉訟耳 
[飭差提究]  
　　楊阿煥控媳婦沈氏串通伊父沈梅亭强搬衣物寄存楊章秀家當經爛泥渡巡防局員高二尹將章秀送縣並令原告自行投質黄愛棠大令訊供之下判將章秀收所再行核辦已見去臘報章前日大令以沈梅亭父女若不到案碍難訊斷遂飭差往提沈梅亭楊沈氏到案聽候訊究 
[英界公堂記事]  
　　娼婦王素娟口操鎭江音粉俗脂粗無異樂义出世蓋野雞之流也昨晨奔投公廨訴稱小婦人被惡鴇寳姐逼勒爲娼今願跳出火坑叩求大老爺超豁蔡太守諭候訊供核辦○某甲某乙及陳張氏在路互毆適四百十六號華捕巡緝到來拘之而去捕頭略加詢問令將甲乙暫行管押先送氏至公堂想今日開堂時須將甲乙解請蔡太守質訊矣○病民某甲躺臥道旁由某號巡街捕舁至捕房捕頭命轉送公廨差役問其里居姓氏其人已噤不能言遂據情禀諸蔡太守太守飭送請棲流公所留養如能醫愈當再籌善地以處之 
[贈牌鳴謝]  
　　昨承屈臣氏及大英醫院義記洋行各以中西月分牌分贈之三家者或五華九實窮搜碧海之奇或弱緆香荃别擅紅棉之利長袖善舞亦旣有年而其製爲斯牌則要皆五色相宣鉤心闘角别成機杼不事雷同蓋雖一物之微而亦足見其靈心四照矣特獻蕪詞藉酬嘉貺 
[屢叨駿惠]  
　　謹啓者敝堂歴年辦理施粥以濟貧庶必蒙諸太善士或助以義粟或慨解仁囊俾得藉資措理寅丹感篆子墨難宣兹蒙朱君槐卿交來洋貨公所振華堂諸公慨助英洋三十元又蒙陳春記寳棧佽助白米五石徐舜記江馥記各助白米二石李梯記助白米一石又尙存養堂助洋十元拜領之餘莫名欽佩洵屬樂善不倦嘉惠貧民當卽虔熱心香稽首慈雲傾忱祝露祗以吉羊壽考富貴侯王敬爲諸大君子拜手頌之[  上海虹口元濟堂同人等拜啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[竹雙]  
　　宜昌上首江邊有　三板　之某　族浪江湖歸家日少其婦性甚淫蕩以勾風引朋爲事牆　貽羞醜聲四　平於　暮歸家正欲與　中人圍爐笑語悄然入室忽　不速之客效陳元龍之高臥不覺轉喜爲怒呼集鄰里將二人綑送東湖縣當堂訊荷眞奸夫數百板枷號示衆淫婦堂嘴二百笞貨三百發官媒看管不知以後作何發落也 
[上海六馬路仁濟善堂經收開廠施粥捐十一月十一至十二月二十四日止清單]  
　　陳子樵大善士挈商局漕務帳房二户各洋一百元惇裕　　　　　錢洋五十二元姚江不留名五十元洋貨　洋二十五元五元五角江北　雜貨衆商洋二十五元大通同　號由塡餘莊來無名氏吳山　塵氏吳縣徐少甫　德堂世　　　　二十元南市同德泰　花行　十六元羅培心堂延陵求安子辛柳氏隱名氏南沙隱名氏李如柏江秋濤吳興凌祥墀周詠春潘隆興陳錫枝王守之李開王篤菴王　　　　　思邱開森十八户各洋十元無名氏九元泰記八元馮錫華七元五角葉煥堂七元銅洋一元大通同孚　來無名氏有心無力人古歙子朔生王植三翁來無名氏沈杏　　　　户各六元歐陽饒泉朱永林李細伯完願楊塤房生隣氏無名氏大通七户各五元泉塘不書名延陵求安子歸南潯蔡氏隱名氏四户各四元青浦周福田九江盧求安氏存心氏無名氏平安人樹滋堂六户各三元歸　潯錢氏袁邱無名氏無名氏吳姓孫隱氏殷順蘭奚忠汪搢生葉哲昌施秋田公信洋行十二户各二元吾盡吾心人來各項勸捐　十　加洋一元八角無名氏一元一角求病速痊人楊金姐劉蘭階傅春如顧海芳汪曾氏王魯氏無名氏無名氏魏勵氏魏勵氏魏勵氏魏勵氏十三户各一元陸玉珍五角　國蕊唐秀松二户各四角祝姓二角免害居主人銅洋十七元源通銅洋十二元信昌泰德華二户各銅洋九元歡陽韋銅洋五元源潤昌銅洋四元白孫氏錢四百文大昌順米十大隱石氏陳春記徐少銘三户各米五石胡梓卿米四石無名氏鼎泰號二户各米三石徐舜記江馥記二户各米二石費訪壺蔡全奎李梯記無名氏四户各米一石以上共收洋八百二十六元四角銅洋五十七元錢四百米四十三石 
 
 
