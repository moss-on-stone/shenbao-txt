# 1910 - 198 - 4913457

 

Page 1

 
 
[遺失莊票聲明作廢]  
今遺失晉和莊第七千三百零一號六月念一日期計九八規元五千兩又晉和莊第七千三百零二號六月念一期計九八規元七千七百六拾二兩四錢五分該二票均已遺失已向該莊說明作廢望祈各實莊號切勿收用自誤特此聲明衛鍾記啓 
[遺失莊票聲明作廢]  
今有在本律師掛號之人失去裕源長第一萬零零四十一號六月二十一日期計九八元五千兩正該票已向該莊說明止付並由本律師在會審公　及商務總會存案並登字林西報及申新兩報無論何人拾得作爲廢紙此佈凱第士大律師謹啓 
[收買全份神州日報廣告]  
自元號起至一千一百八十七號止如數送至四馬路愼裕號帳房代收酬洋一百元正此佈 
[博山公司第二次大票廣告]  
茲啓者本公司大票擬定改章自行開彩所有仿照湖北六月份開彩之大票已陸續收回尙有未經收回計有三十餘張望購票者速將此票退還原店領取原洋限以六月念六日爲止過期作廢特此聲明切勿自誤自行開彩定期再行續佈 
[出盤聲明]  
本館今將生財機器等件全盤頂與中和印務局爲業限於本月念五日交易淸楚以後往來帳目借欠等項槪與本館無涉本館所有以前往來帳目揭借等項亦限于本月廿五日至本館理淸以後不憑特此聲明美界匯通印書館啓 
[承頂聲明]  
啓者美界七浦路匯通印書館自行歇業所有印刷機器生財等件全盤頂與中和印務局承受今定于本月念五日立劵交易淸楚如　通所有往來帳目揭借等項及有股諸君槪向匯通印書館經理人自行理妥與承頂人無涉恐未週知特此佈告承頂人中和印務局告白 
[老店鄭同成土號遷移廣告]  
本號始創數十有餘年遠近咸稱貨眞價寔今因舊址房屋翻造暫移新閘馬路江甯會館斜對過壽康里口擇于十九日開張各貨另剪批發格外放盤以廣招徠現有無恥之徒漁利起見假冐本號招牌以僞混眞甚多故將新遷地址登報以便賜顧者認明住址本號招牌庶不致悞特此佈告主人啓 
[鎭江新開徽州天和昌茶號擇六月十九日開張] 　　 
　　我國用茶解渴西人格致用茶衛生產于高山吃口味厚帶甜眞正雲霧種子低山吃口味薄帶澁肥以糞草故西人非高山不食謹愼以衛生也本號向于祁門開設人和昌洋莊字號專採雲霧高山茶精製得法洋商歷年爭名稱祁山茶盖五洲之美衛生最宜馳名已久今特分設鎭江西門大街坐北朝南新造洋樓門面自運祁山霧養買茶并各省花色俱全克已批發俾衛生家便於購買凡官商賜顧須認本號採茶圖記不悞　主人謹啓 
[餘慶堂藥舖開張廣告]  
本號開設北浙江路晉壽里口選擇各省道地藥材精製飲片虔修丸散膏丹以及各種花露藥酒擇於六月十九日開張凡仕商賜顧者須認明本堂牌號圖記方不致悞餘慶堂啓 
[商辦漢鎭旣濟水電有限公司五月三十日截收新股] 　　 
再本公司新股票息劵業已印成請　新舊股東於七月十五日後持各股據來本公司或經理處換取新印票劵舊股東未認新股者亦祈將原股票及權利證劵携來更換如欲更改名記及併合分析務於六月二十日前信到公司通知並報明原股票號數股數名記以便查照底張改塡遲則一律塡就不便再改特此通告　再本公司更換股票係爲新舊一式起見並無改變股東權利等事亦不取換票資費合併聲明　本公司漢口一馬頭經理處上海後馬路祥康里大慶元銀號 
 
 

Page 2

 
 
上諭 
[監國攝政王鈐章六月十八日内閣奉]  
　　上諭籌辦海軍事務大臣貝勒載洵著充參預政務大臣欽此 
　　上諭馮汝騤奏考察屬員賢否分别舉劾一摺江西饒州府知府王祖同南安府同知請調廣信府同知明良署萍郷縣瀘溪縣知縣楊焜代理萬載縣補用知州金沛田署贛縣補用知縣汪都良准補義寗州知州許鳳藻既據該撫臚陳政績均著傳旨嘉奬廣信府通判晏蔚琦玩視功令顢頇糊塗龍南縣知縣沈錫綬權落家丁操守不謹署清江縣知縣葉培椿信任官親家丁事皆懈弛試用知縣張宣中行止不謹有玷官箴安遠縣板石司巡檢袁錫璋擅行簽差釀案私和署大庾縣赤石司巡檢余蔭桐辦事敷衍鄱陽縣典史姚樹藩疏懶無能餘干縣典史徐錫麟嗜賭玩公均着（以下電碼疑脱去數字）縣柴正衡要案延不解勘監斃多名着開缺撤省聽候查辦署浮梁縣星子縣知縣劉仁壽禁賭不力着摘去頂戴撤省察看又片奏禁烟不力之署寗都州補用知縣王樹森於該州私種煙苗未能禁拔迨委員臨勘又不上緊嚴辦着即行革職署永新縣試用知縣盛時賡先事未能勸禁臨時產拔幾釀聚衆抗拒之案著摘去頂戴撤省察看卸署玉山縣試用知縣王慶大禁拔烟苗不嚴產土較多著摘去頂戴停委三年蓮花廳向知俞錫祈雖已拔禁惟產苗較多著撤任摘去頂戴又片奏陸軍混成協馬隊第一營管帶副軍校江澄清品行不端操守難信應發馬乾含混倒馬甚多二標步隊第一營管帶縣丞職銜官象離敷衍顢頇紀律懈弛二標步隊第二營後隊隊官協軍校劉聲震嗜賭偷安操課懈弛九江城守營守備劉國棟任性妄爲均著一併革職江澄清並著驅逐回籍交地方官嚴加管束不准投効各省軍營該部知道欽此軍機大臣署名奕劻世續鹿傳霖假那桐吳郁生 
[監國攝政王鈐章六月十九日内閣奉]  
　　上諭本日引見陸軍貴胄學堂畢業考列上等之一等男爵麟鈺著以二等侍衞用宗室世綱著以三等侍衞用考列中等之恩騎尉尚久恩著以藍翎侍衞用欽此軍機大臣署名奕劻世續鹿傳霖假那桐吳郁生 
[宮門抄六月十八日召見軍機壽勳]  
　　十九日召見軍機盛桂 
交旨 
[六月十四日軍機大臣欽奉]  
　　諭旨汪大燮奏考察英國憲政編輯各書繕具清本呈覽一摺書留覽該衙門知道欽此 
 
 
 

Page 3

 
 
　　又奉 
　　諭旨沈家本奏法　學堂附設監獄專修科收支欵項截數開報一摺該部知道單併發欽此 
　　又奉　 
　　諭旨沈家本奏法律學堂附設專修科學員畢業陳明原案酌擬辦法一摺又奏監獄專修科教習日本法學博士小河滋次郎等到堂教授期滿請賞寳星一片均著該部知道欽此又奉 
　　諭旨本日引見之已革在任候補直隸州知州前直隸豐潤縣知縣郭文翥著准其開復原官欽此 
論説 
[將來之地方財政觀（嘉）（言）]  
　　立憲政體之下。必布地方分權之一制。所謂地方自治是也。自治之與廢。視乎財政之盈。絀故財政之規畫不清。則自治之設施。其道無由。我國將來之地方自治制。觀現己頒發九年之籌備案。城鎭郷與廳州縣。分爲兩級。而省不與焉。府亦不與焉。雖然。照諮議局章程第二十一條。自第一。至第七兩項之規定言之。則省之一部分。果爲一自治體乎。抑非爲一自治體乎。則必曰屬於自治體。殆無可疑者。又據城鎭郷自治章程。自第四十一至第六十九兩條之規定言之。有府廳州縣。議事會之組織。自第一百零三條之規定言之。有府廳州縣董事會之組織。則府之一部分。果爲一自治體乎。抑非爲一自治體乎。則必曰屬於自治體。又無可疑者。據是以言。我國城鎭郷之上。有廳州縣固矣。廳州縣之上。又有省。是必經兩級而始達於中央政府焉。又有府。則全國皆經三級矣。經三級而始達於中央政府焉。則爲地方之人民者。孰非城鎭郷之居民乎。孰非廳州縣之居民乎。又孰非省之居民。與府之居民乎。而亦孰非國家之國民乎。以一國之自治體而必。經多級以遞相轄屬。則人民多經一級。卽增一重負擔。此事實上固無可免者也。 
　　不寗唯是。地方財政與中央財政分離之初。上與下之政務範圍。非斟若畫。一則必紛紜淆亂。俶擾無紀而不可以董理何。也自治體既有多級。而各級所屬之居民同時。而兼負擔數級之經費。其民力之克勝與否。姑置勿。論各級之政務範圍有廣狹。則其歲出歲入。亦自有差别。對於財政上之規畫其不能一律可知矣。按城鎭郷自治章程第五條自第一至第六兩項之規定言之。其政務之範圍稍狹。諮議局章程。自第二十一條第一項之規定言之。其政務之範圍則廣矣。如以廳州縣及府并言之。則將來之政務範圍。非定一正確明顯之界線以爲之標準。其政務之範圍稍狹者與廣者之兩級必不能挹彼以注。此而况其間經多級之限制其能否直接課租税。其附加税之項目如何制定。或附徵國税之外。於上級團體。再徵地方税。如何抉擇。否則竟以國帑補助之。是則若欲組成全局租税之一係統。亦謀國者所當籌慮及之。而不容一日緩矣。按諸財政學理。一國租税之原　國税之基礎不立。則地方税及附加税。决無所附麗以有立。乃籌備案釐訂地方税。則列於第三年。釐訂國家税反列於第四年。先後倒置。吾所不解者也 
　　要而言之。地方財政之舒蹙。與民生之休戚相關。今國家之政務範圍日以擴張。地方之財政亦因之而增加。固自然之勢也。第界限未清。法制不立。雖日言清理財政量出爲入。預爲計畫。終無效耳。况在上者。既不惜搗民之室。而盡刧其所有。而在下者又復不憚破國之法而厚其所入。不至以惡税病民者亦幾希矣。 
專電 
[電一（北京）]  
　　海軍處咨民政部籌備海陸軍爲憲政要端宜守秘密非經官報揭載不准各報登載載在海軍處章程乃近來京外各報於海軍籌備各事違章登載並多誹謗請飭禁止 
[電二（北京）]  
　　新官制已定吏禮兩部均裁撤 
[電三（北京）]  
　　吏部得賄案廷林二大臣傳全案人証飭具親供以便覆奏王憲章仍不承認廷大臣擬嚴審 
[電四（北京）]  
　　度支部議駁李經義奏滇礦公債由部分認摺奉旨依議 
[電五（北京）]  
　　又議覆兩江等省禁米出洋仍准内地流通奉旨依議 
[電六（北京）]  
　　陸軍部招考錄事擬取舉貢八十人 
[電七（北京）]  
　　學部奏浙紳陸懋勳請奬二品銜奉旨依議 
[公電（正陽關）]  
　　各報館鑒皖北去年水災深蒙尊處提倡義振募集鉅金今春靑黃不接之時得與官振同時分别妥放全活甚多詎至五月以來大雨兼旬山洪併發沿淮各州縣田畝盡成澤國夏季顆粒未收現在水尚未退災黎食且無資安得有錢購種秋收更無可望蕩析極慘來日方長當茲亂離時代四方風動深切杞憂爲此電懇發大慈悲廣代呼籲勸募義振急救飢溺先爲災黎九叩以請除電致義振公所外正陽關商務總會嘯 
緊要新聞 
 
 

Page 4

 
 
[新代表團評議員第一次集議北京]  
　　國會代表諸君以舊有之代表團係由各省諮議局議員組織而成其範圍未免太狹特聯合第二次來京之和團體代表重行組織一新代表團除舉定幹事編輯外並設立評議員名目現評議員以新代表團成立有日而本團總章及評議員例會日期宜早决定故於十二日午後三時齊集琉璃廠新事務所决議一切 
[海軍大臣第二次出洋之籌議北京]  
　　海軍大臣洵貝勒薩鎭冰擬再赴英美日本詳考軍港製造及佈置之形勢並物色精嫻海軍之華僑擬在每國各住一月往返須歷半年前已奏商監國昨又請示起程日期當蒙監國面諭云此去務須專心致志加意考察其年限當展長一年至起程日期儗濤貝勒至京再行核定 
　　又聞度支部澤紹陳各堂官前日會議謂近年屢派親貴出洋每年核計經費約在百萬以上而此項經費并非預有的欵均係臨時籌措遂致本部虧累日鉅此次海軍大臣又須出洋其川資約在二十萬兩以上是又本部一大難題云 
[濤邸爭退俄兵三分之二北京]  
　　軍機處前曾電致考察陸軍大臣濤貝勒令向俄政府詰問彼國在蒙古增兵之用意速請全數撤回以重邦交昨據濤邸電覆謂俄政府已許於西歷八月内先行撤回三分之二云 
[日兵進而不退之交涉北京]  
　　前月初十日日本東清鐵路以隈門河車站被馬賊將修路材料焚燬派兵二千名駐紥該處以資鎭守現中國已派兵二百名將馬賊驅逐而日人猶藉口中國兵力難資保護不肯撤兵交涉使據理力爭仍未就範聞東督錫制軍刻已電請政府與日使交涉矣 
[俄國擬徵洋貨過境税]  
　　字林報載十八日倫敦電云德國伏西斯區齊登報登載論説使人注意近今俄國半官報宣布之言謂俄政府現正籌議徵收由西比利亞鐵路輸往遠東之洋貨過境税一事該報設辭詰問俄國議行此舉是否欲圖損害滿洲各外國之商業又曰俄日協約潔白無玷主張大開滿洲之門户今此之舉其爲該約第一效果乎十七日栢靈電云俄國商部籌議徵收取道俄國入滿之貨税係指俄國之過境税與在滿所繳之税無關 
[劃清山東鹽塲之報告北京]  
　　山東鹽塲最富膠州尤甚德國租界前海灘昔甚荒凉人跡罕到所設鹽塲祇在當灣及陰島等處近來商務日盛界限不明且有不知利害之人將界石竊移嗣由村人報告山東巡撫及靑島德官因於去冬有商議劃界之舉今春各派委員魯撫所派者爲洋務總辦林紳及測量師二人靑島德官所派者爲測量師舉載覬繙譯員第爾同往租界察看情形茲據報告此項鹽田潮漲時在水内潮落時在岸上共有鹽塲四塊半在華界半在租界因即掘溝一條以爲界限其上更立石牌以免日後爭執現魯撫已將此事奏報矣 
[鹽政處整頓鹽引之政見北京]  
　　督辦鹽政大臣澤公現擬整頓鹽政清釐引地通咨產鹽各省畧云統籌整頓鹽政自以清厘引地爲最要之端查各路雖有一定引地不容彼此混淆無如豫之西平遂平久成廢　湘之衡永寳及靖州一州本淮界而借銷粤鹽鄂之安襄鄖荆宜本淮界而借銷川鹽浙之寗台温等處祇抽鹽厘酌核尚未全行官引目下情形每多隔膜故票販不問所銷此其患在於商情之不相聯絡而各省抽收厘價又各自爲風氣勢足病商至淮四岸督銷與運司平行致運司不能節制督銷分銷亦不盡受轄于督銷此其病在於官權之不相統屬而商人情志渙散各不相謀勢亦足以自病加以官辦商包其法不一紛紛破碎節節補苴商人皆坐昧遠圖督銷亦幾成虚設亟應查照妥籌整頓以資補救 
[督察院未來之參案北京]  
　　都察院各御史研究應行糾參之事共有九件一禁烟之敷衍二外交之失敗三鹽政之無效四吏部之積弊五財政之紊亂六警察之腐敗七陸軍訓練之具文八審判廳之弊端九實業之不興並聞於各部尚侍丞參及外省督撫司道牽涉甚多云 
[萊陽民變風朝七誌北京]  
　　陸軍部第五鎭統制官張永成前日有密電致軍諮處及陸軍部略謂前奉鈞諭速派官兵前往萊陽彈壓等因當經飭派第十協統領官葉長盛督率各標營步馬砲工輜各隊前往勦辦乃於本月初九初十等日與匪民開仗數次將匪民槍砲火藥等項奪回爲數甚多幸各營官兵異常踴躍故此次被傷者不過二三十名惟現在該處匪民日見其多恐官兵之力不足與之抗衡擬請再調精壯兵丁數營俾資協助以期掃除匪黨 
　　魯撫孫中丞昨又電致軍諮處陸軍部據稱萊陽民亂業已解散地方安靖所有彈壓之兵自應撤回省城惟恐兵退後復有匪徒出没故特請示應否酌量留兵駐守俾資彈壓 
　　聞督練大臣等昨與陸軍部會商近畿陸軍第五鎭第十協各標營官兵已飭前往萊陽等處勦辦匪民自應將軍人糧餉妥爲籌畫以免意外之虞當經該大臣等擬派近畿糧餉局總辦曹太守鋭前往魯省襄辦軍餉事宜 
[民政部注意衛生物品北京]  
　　民政部奏稱查德國 
 
 

Page 5

 
 
撤克森聯邦舉行萬國衞生博覽會業於本年西歷二月在該國都城籌議設會事宜當經駐德使臣派員前往並將預備開會情形暨譯出章程咨送外務部轉咨臣部在案檢閲原章類别綦詳舉凡平治道路濬洩溝渠醫療疾病防止疫癘及一切檢查飲食改良居處衣服等項無一不備於講求衞生行政裨益實非淺鮮東西各國政府無不派遣專員前往與會本年三月該會復派東方股長林南携帶會塲全圖及入會詳章等件來請派員與會並述會長之意謂中國係亞洲大國醫學素有考求衞生之術發明較早深盼中國加入該會並多携物品前往陳列意極懇切臣部以衞生行政於地面關係綦切當派内城巡警總廳廳丞章宗祥前往外務部與該員接洽一切並詳詢各國與會辦法據稱該會由撤克森君主提倡規模甚大與會各國均須預行畫定會塲並將應行陳列物品先期預備等語經該廳丞覆陳前來臣等伏查衞生一事爲警察中助長行政之大端現値籌備憲政推行警務之際正宜廣求智識周知世界該會薈萃各國衞生上特有之長實爲近世創舉亟應派員與會實地觀摩擬即請旨派該廳丞章宗祥爲赴會監督届期前往並便道考察各國警政以資改良進步之助所有置辦物品並建築會塲等事即由該監督先事籌畫其應帶醫師譯員書記等員由該監督遴選仍由臣部覈定所需經費擬援本年法部派員赴萬國監獄會辦法由該監督覈實估計呈由臣部咨行度支部撥給如蒙俞允即由臣部轉飭遵照並咨行外務部度支部辦理六月初五日奉旨依議 
　　又片云再查萬國衞生博覽會所有應行帶往陳列物品亟宜先事籌備擬於京師設立衞生陳列所一處將各省關於衞生物品分類陳列以備赴會之用並爲將來研究之資即由臣部衞生司會同内外城巡警總廳辦理惟物品繁多彙集不易擬咨行各省督撫飭令民政司或巡警道查明各該省關於衞生之製造及天產物品置辦運京並咨行南洋大臣將勸業會中有關衞生出品預留一分俟閉會後運送來京專備赴會其農工商部所辦商品陳列所内有關衞生等物並擬撥借應用以資補助而節糜費同日奉旨依議 
[度支部申明官紙印刷辦法北京]  
　　度支部片奏云前財政處會同臣部奏整理財政須籌辦官紙分建造紙印刷局廠摺内稱東西各國於發行紙幣以及一切簿籍契劵各項官紙凡有價値者皆由政府主其權嚴防民間私製等因又臣部奏定建築局廠地方遴員綜理摺内單開印刷局既屬官辦其最注重者曰紙幣曰郵票曰印花及一切有價證劵等因均經奉旨允准在案宣統二年三月初八日軍機大臣欽奉諭旨郵傳部奏設立印刷處請派員經理一摺著歸度支部印刷局辦理欽此仰見聖慮周詳莫名欽服現在設廠購機以及聘請外國技師一切將次就緒自應妥定各項式樣以便漸次製造除各等紙幣先由臣等飭局製造外其郵票印花票車票各項公債票嗣後應一律概歸中央官紙印刷以期精美再查官照文憑契尾糧串鹽茶引牙帖聯單以及各項官用證劵凡所以資信守而防流弊者擬均由臣部督飭該局廠次第擇要製造應請飭下京外各衙門將上列各項檢送臣部以便妥定劃一格式飭局精製應用六月初六日奉旨依議 
[陳提學自請開缺養親北京]  
　　江寗提學改簡勞乃宣已見明諭茲將粤督袁樹勛代奏提學使陳伯陶呈請開缺摺錄下據江寗提學使陳伯陶呈稱竊伯陶前任江寗時以親母葉氏年高多病於宣統元年九月乞假送親回籍調理到粤後蒙聖恩補授今職本年三月初五日入都陛見二十六日請訓出都並乞賞假十五日回籍迎養復蒙恩准伯陶自維薄植未報涓埃屢被聖慈至優極渥撫躬循省感悚莫名遵即於三月杪啓程回粤四月二十三日行抵家郷方期親母康强扶持就道冀以伸皇路馳驅之願並少遂白華馨潔之忱不圖親母於三月時感受春濕痰咳並作元氣衰弱攻補難施眠食既已不安羸瘠因而日甚近雖濕病稍痊痛風復發𦆑緜牀褥舉動需人醫者謂當愼起居調服� 
食節勞靜養方能日起有功若舟車勞頓水土迭更雖進參苓難臻平復刻下假期已滿親恙未瘳江寗遠隔重洋實難迎養五中焦灼莫可名言伏念親母現年八十二歲伯陶年僅五十三歲在伯陶當服官政之日許國方長而親母及登大耋之年報暉已促况學務爲富强之本江寗屬衝要之區自顧菲材方虞叢脞就令匹馬之官勉圖報稱方寸已亂貽誤更多且嚙指而痛人重曾參絶裾而行世譏温嶠伯陶既不能效板輿之奉卽不當蒙素食之羞爲此籲乞開缺侍養以遂烏私用廣聖朝初政孝治天下之仁俾伸人子他年忠可移君之志伯陶縷縷下忱不勝迫切悚惶之至具文呈請代奏等情前來理合恭摺代陳伏乞聖鑒訓示 
[京師近事]  
　　本届一切考試凡用新名詞者概擯不錄已揭曉之游學生及舉貢皆以陳腐字面見長朝中諸大老竭力保存國粹於風潮目的等字最爲厭惡即考試錄事亦不能用新字面政治之趨向於此可見一斑 
　　度支部新幣造成之後當即行用茲澤公忽聞各錢店以不能操縱錢權將謀抵制日昨特與各堂會商擬用强硬手叚對付商家各堂均然其説旋派部中幹練司員黃某暗中訪察爲首之人訪明後從嚴懲辦以儆效尤 
 
 

Page 6

 
 
　　大學堂總監督劉廷琛曾以新進驟躋顯要具摺糾參外部曹潤田侍郎上摺留中不發日昨曹特往拜劉亦接見曹一味謙恭劉甚忸怩曹於外交手叚本甚熟悉若此者非所謂個人之外交乎 
　　新訂行政綱目不載吏禮兩部大有裁撤之意現聞政府王大臣以裁撤之後兩部人員如何安置不如仍舊以示體恤惟兩部閒曹無所事事并畫到簿而無之亦可謂少興矣 
　　出洋學生口頭雖講文明其實野蠻極甚松江會館某學生曾遊學東京此次考試游美因長班做菜不潔以爲有碍衞生遂致拳打脚踢長班受傷事爲主持會館者所聞詰以如果傷重殞命君其可置身事外否嗣後免使手叚以防不測并全學界體面該生赧顏而退 
　　樞府日前擬提用頤和園經費一節王大臣昨已公同决定將此欵劃歸皇室經費項下由内務府存儲留爲皇太后及皇上御用無論何項不准挪移 
　　軍機大臣慶邸那相國評論現時言官那相列爲三等謂上等者妄言中等者賣言下等者不言而已慶邸笑韙其議 
　　禁衞軍大臣朗貝勒因禁門重地現雖派有第一鎭軍兵入禁宿衞補助護軍無如該兵與護軍互劃界限致將盤查等事漠不關心遂有前次疏忽失於覺察情事實屬有負委任故朗貝勒擬儗濤貝勒回國時卽行商訂派遣禁衞軍在禁門入値俾與護軍聯絡一致以嚴稽查 
　　農工商部各堂近以各司員薪水均一再减成發給前此向信成銀行息借八十萬現已用盡七月以後如何辦理尚無良策昨日特傳諭各司員條陳意見以備採擇 
　　陸軍部接駐京美使函稱美國每年舉行軍醫大會迭經貴部派員前往與會本年該會定於西歷十月三十一號至十一月四號在勿爾吉尼阿省里士滿城舉行擬仍請貴部派員前往届時與會當經陸軍部派出陸軍第六鎭正軍醫官梁景昌定期前往與會 
　　前次校閲大臣姚錫光鳳山以校閲陸軍第五第六兩鎭出力各員奏請奬勵經吏部李尚書查照定章凡保奬之案異常勞績不得多於尋常而此案原單列入異常者一百一十五員列入尋常者七十四員核與定章不符應請將異常列保在後之二十一員改照尋常勞績核給奬叙昨已查案分别准駁專摺出奏矣 
　　學部唐春卿尚書以此次覆試高等學堂畢業生山西共咨送三十餘名不及格者竟有十六名之多該省提學司平素對於學務之疏懈已可概見擬除照章予該提學駱成驤相當處分外並由部派員赴該省調查以資整頓 
　　新任駐日欽使汪大爕現正整頓行李東渡蒞任其同郷某君日前拜謁汪欽使時談訽接任後有無更換使館人員並調派若干隨員當經欽使答以現在使署原有人員均無遺誤不必調換故此行不過選擇二三員偕同東渡云 
　　梁敦彥現正預備銷假不日回京外部署尚書鄒嘉來聞之驚慌失色現極力向軍機處運動令梁乞退以便實授 
時評 
　　其一 
　　日本留學生監督一缺。設於壬寅癸卯之間。其時科舉初停。學子負笈留日者數至二萬以上。大省恒踰千人。即最小之省。亦四五百人不等。人多事繁。公使不能理。於是兩湖兩江首先派監督。各省紛起而效之有一省獨派者。有數省合派者後以事雜權分。彼此不能接洽。始有歸併叅贊兼充由中央遴派之舉。顧各省所派之監督雖裁而監督處之經費仍照解也以故綜該處一歲之所入常二三萬金。而官費之餘潤尚不在具内。隨員中得充此差者。同寅輒艶羡不置。蓋使館中之優缺殆無踰是也。 
　　顧經費既充。事務又簡。而膺斯缺者。遂舍流連。荒亡外無所表見。其爲學生所攻擊。而貽鄰邦之羞者。蓋不自田吳。炤而始然矣。夫今日留東之學生數僅二千。餘耳以二千餘之。學生給領官費。介紹入學等事。一隨員了之而有餘。本何待於特設一處。况以國家羅雀掘鼠之財。而供此三數僉人載酒看花之浪擲。天下事之可驚而可痛。無有過於此者。然則裁撤監督處一事。眞不可以一日緩者矣。 
　　其二 
　　異哉某相所主張緩裁吏部之理由也。夫新官制頒布以後。所伴於官制之各規章。如懲戒處分章程等。誠不能不次第更張。然此後官吏之懲處。當悉由該主務長官裁奪。與舊由吏部主持者。逈不相同吏部中人於此項規章。既非所素習。尚安用彼爲參訂且前。此所以待吏部叅訂者非他。事本爲吏部所職掌則訂核自不能不由部主持。今而後吏部當裁矣。後此之執行。責非在彼。更何勞彼之參訂爲耶。 
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
緊要新聞二 
[杭垣日商遷移後二大問題]  
　　杭垣遷移日店一事磋商數月之久用欵三萬之鉅始以收回日貨爲掩耳盜鈴之計乃前日杭州商務總會忽接交涉司照會一通催詢代表赴申拍賣虧耗並索追墊欵一萬五千元商會詫甚當邀集紳商學界於十八日在商務總會開會集議下午四時振鈴入座先由顧總理報告収買日貨欵項謂自日人釀禍後鄙人與潘赤翁商及欵項爲難而邵君伯綗則云己與王省三觀察談及欵可由官撥付惟切勿聲張等語是日適宋翰卿君亦來邵君委令速往信濃磋商且云現聞官塲言及蘇州亦議倣杭辦法故此事不得不從速盤回免多枝節翌日卽由邵君携來現鈔五千元一面與各日商節次盤買生財貨物又由王觀察委會計員某君二次送來洋一萬元當由商會付與收條及後仍不敷用約短洋三千數百元邵君謂此數只可由商會先行挪墊將來貨物轉售後首將本息歸還此皆邵君一手經理之事現雖赴京不久卽回乃交涉司照會竟若前欵一萬五千元係商會向官籌借者然此事應請諸君集議公决次由沈衡山君起問前次盤買時必有估價究屬應吃虧若干經手人寗無約數當由宋君翰卿答稱此事發生因日人有意居奇折頭較大洎後日貨由轉運公司送滬與寳和洋行訂約定五月底照拍不料轉運時箱件大半損失詳細查點祇有二三折可售當卽專函詢顧總理回函囑鄙人裁酌至三十日下午復據商會來電囑就商王交涉司而貨已拍出商亦無益並云運申之貨失少約十之二三實無從查起胡晴波君起詰所失之貨究有若干宋君言語支吾據云賬未帶來胡君又問此次拍貨無論如何洋商當不能强人硬賣且事前必有大略之估値宋君答稱事前估値僅二三折已函詢商會胡云既有二三折何以仍祇一千有零核計連一折尚有不敷此又何故宋愈支吾無詞沈衡山君起言盤回之貨估値一萬三千餘元無論如何浮冒必有一定之實數至旅費一端如係個人開支似不能列入公家貴翰香君起言今日之事當執定二辦法一對外問題一對内問題現交涉司來文一萬五千元向各團體索償種種荒謬吾人萬難承認况收買日貨無論如何損失尚有一千餘兩之代價試問暗中賠欵一萬元究係何人承認該司來文有既稱售出歸還一語所謂既稱者究係何人所稱當由大衆决議仍用各團體名義呈復中座并公决三大綱第一請宋君將經手此事始末用欵逐開細帳第二澈底查明竊失箱内貨色實損若干有何証據第三調查宋君在申時種種作爲再行公决辦法大衆賛成至七句鐘散會 
[關於兵丁要求恩餉之電文温州]  
　　浙省綠營定於七月朔一律裁撤省委蕭文昭至温州鎭署點名繳械時各兵要求加餉大肆哄閙已紀前報專電茲將關於此事之電文彙錄於左 
　　温州鎭祥麟等禀浙藩電綠營將次裁撤各兵因點名繳械要求先發正恩餉甚力經祥等極力開導軍心尚靖查温屬餉銀全年約三萬七千餘兩擬求變通先行指撥若干滙温分銀行以示格外體恤册隨送候核乞電復祥麟文昭學莊寒 
　　温州府蕭守禀浙藩電郡標四營均己繳械精壯遵章挑入砲台水師此外各兵一律願歸别謀生計苦無資本又値靑黃不接之時環求即發恩餉本日知府等在鎭署開導半日之久仍再三籲懇施恩查標餉向由營員赴領此次官弁全裁人心渙散深恐貽誤合無仰懇憲恩代求帥座於七月朔前將各兵恩餉除編配外約銀一萬七千餘兩全數發給又各縣地丁可勉湊萬元此外或在甌關及大清分行暫時支撥俾各兵早散謀生地方幸甚乞電示知府文昭學莊删印 
　　浙藩覆電温州鎭蕭守吳守同鑒昨接寒電當查温標八營額支本年春夏兩季正餉除已撥温瑞玉三營水師練軍春餉六百六十餘兩共應支銀一萬八千九十餘兩搭錢折洋二千五十餘元至六個月恩餉除建額支銀一萬八千五百三十餘兩搭錢折洋二千五十餘元内有水師練軍砲台並裁兵中應挑陸軍巡警者不給恩餉現未挑定無從預算姑以留三汰七約計　發恩餉一萬二千九百數十兩搭錢折洋一千七百數十元此係約數仍以將來裁定實數爲準茲接删電僅就温標四營核計恩餉約一萬七千餘兩並未通盤詳細扣算無憑查核惟兵標需餉孔殷既稱各縣地丁可湊萬元應卽由府派撥抵放再由司籌銀六千兩交大清銀行滙温如尚不敷由該郡局於所屬各局厘金項下酌量抽撥仍將細數禀報備核此外正餉及應找恩餉由營查照前電造具各項細册派弁來領以憑確核扣計方免舛錯無礙奏銷又宣統元年四季二年春夏兩季各兵截曠銀米應飭各營造册馳送無任延誤餘由該守會營妥辦藩印 
東京通信 
[田監督侮辱吳公使]  
　　田吳炤以吳參贊代理公使心滋不悦近來證明書及緊要公文有向監督處索取者均以現在使署無公使對須待汪公使來後方可照發或發一空白證明書不墊吳公使官銜等情已詳前報前日某省來一關係學務之官電吳公使照例拆閲後發給監督處田乃大怒走詰公使謂汝何人竟敢拆我官電吳公使笑謂之曰我雖三日京兆做一日公使盡一日公使責任各處官電照例由使署收發無論學務外交向由公使先拆吾固率由舊章也田語塞老羞成怒竟欲以老拳相向幸一等參贊張元節君竭力勸解未中毒手然咆哮之聲達於户外留學界已喧傳矣 
 
 

Page 11

 
 
[渡清團歡迎會誌聞]  
　　東京京都大阪橫濱名古屋神户六商業會議所發起一渡清實業團歡迎會賀實業團之成功也於陽歷七月二十日在東京商業會議所開會到者農務省大臣小松原通商局長荻原商務局長大久保管船局長内田著名財產家澁澤男爵等約二百餘名先由中野會長宣讀歡迎文次由小松原農相演説略謂日清兩國歷來交通貿易最有密切之關係將來必日益發達深幸實業家諸君歷訪清國樞要之都市頗得大官紳商之歡迎談笑之間以疏通兩國之意志將來貿易發展上必得偉大之效果余敢深信此不得不厚謝渡清團之勞也語畢中國公使二等參贊張元節亦起而謝渡清團之勞並謂當將今日開會盛况電報本國等語澁澤男爵演説國家之隆盛必謀商工業之繁盛故派員歷訪貿易國爲商業上必要之問題今渡清團之效果可知矣吾尚有望於諸君者將來日清兩國間之連鎖不得不有賴於諸君也星野錫氏代表實業會朗頌祝詞後近藤廉平氏報告團員之行程及清國歡迎之狀况並謂清國官民曾在余前誓語日清本同文同種之國有唇齒輔車之情今後誓必奮志於兩國實業之發展等語演説畢一同入食堂暢談而散 
[政友會滿韓查察會三誌]  
　　陽歷七月十九日午前十時委員長鳩山及理事小久保松田兩氏開會演説並公舉委員經理調查等情事又决定後開各項由各議員分任調查東洋移民集中之可否調查員山口熊野渡邊勘十郎鎌田勝太郎韓國合邦問題及合邦前韓國與外國締結條約之效力又日韓兩國間關税與其他各種關係調查員岡崎邦輔改野耕三福井三郎長島鷲太郎滿洲行政之組織調查員秋岡義一高橋光威遠藤良吉村上先滿韓條約並協約等之編纂調查員小久保喜七川曄村松田源治 
分類新聞政界 
[蘇撫院求治之殷勤蘇州]  
　　蘇撫程中丞牌示文云本部院愛人以德前已將蘇省財政之支絀宦途之困苦人材之擁擠婉切宣布凡有郷誼世誼寅誼者必已共見共聞惟查近尚有留連未去且陸續而至者安得廣厦千萬間大庇天下寒士盡歡顏蓋詩人意想之詞從古從無此事實也際茲時局阽危本部院奉命移撫此邦責任至爲艱鉅方夙夜兢兢惟恐隕越爲國家辦事即係爲國家用人自當因地擇人斷不能因人擇地省一分糜費地方元氣即留得一分區區苦衷期以上對朝廷下質士庶捫心清夜或可自安况士以氣節爲重果有其才天下何地不可容何事不可爲經本部院一再宣告之後而仍絡繹來前明知故昧其人亦可想見此實本部院之所不取也 
[浙藩司去任之預備杭州]  
　　浙藩司顏筱夏方伯以浙事掣肘屢次乞休均經增中丞極力挽留情詞懇切以致遷延半載近與財政官微有意見辦事愈　困難呈請中座力求代奏開缺業經增帥核准電奏請旨而方伯去思彌急所有署中公牘交替事件早經清釐妥洽並租定板兒巷前電報局舊址爲行轅一俟明奉上諭再行呈請庖代以重職守 
[贛撫分科辦事之籌備江西]  
　　贛撫馮中丞近以新政日繁署内公事甚多非分科辦理不足以專責成聞已議設十科現暫先立六科以致署内文案各員大有更動至各科員不日即可一律委定 
[太湖議紳舉發縣令浮收罪案安慶]  
　　太湖縣自治局以縣令陸承鎬苛征虐民怨聲載道且查照定章諸多不實刻已刋刻傳單訂期開會合籌對待之方法其傳單大旨謂太邑地丁部章每正銀一兩征庫紋一兩三錢六分後因學堂經費議收庫紋一兩四錢六分照市價錢二千文兑庫紋一兩按每兩正銀合錢二千九百二十文又籌議每兩正加錢三百統共合錢三千二百二十文查上年該櫃書等奉陸令諭每兩正銀勒征錢三千六百文又每兩正計浮收錢三百八十文除銀洋抑價不計外照合縣正銀二萬八千兩每年合計苛征錢一萬六百四十千文現値連年荒歉民不聊生我縣諮議自治各局置若罔聞若非與官吏勾結分肥即係我等局内議員聾瞶形同木偶望紳學商界諸君子共伸公憤或禀官或上控以除苛政而安民命以重正供而免罔上茲届新征開櫃浮收錢價較上年尤甚刻聞各界已齊集自治局聯名據情上禀省憲矣 
交涉 
[迷竊銀洋牽涉教民之糾葛蘇州]  
　　蘇垣郷民曹祖根被僧人用迷藥騙取銀洋一事當經巡警偵捕隊將該二僧及教民趙飛鵬一併拘送吳縣收押訊辦旋經駐滬美總領事電請蘇撫程中丞先將教民趙飛鵬一名摘釋等情當經中丞電復以案關用藥迷竊得贓未便寛縱如趙飛鵬果於此案無干縣中訊明自能省釋否則無論民教仍應照約各按本國法律懲辦等情去後旋經美總領維禮德同美教士步惠廉衡特立於十七日乘汽車到蘇偕同洋務局總辦陳觀察謁見蘇撫程中丞面商辦理 
[移請保護外人游歷鎭江]  
　　鎭關道劉襄孫觀察於日昨接准德日兩國領事函開德人迪興前日本砲兵中佐古川宕太郎至安徽等處游歷請照約飭屬保護等因觀察遵即備文移請蕪湖關道轉飭所屬一體照約保護 
軍事 
[更委巡防營務處原因蘇州]  
　　蘇撫程中丞以巡防各軍諸多廢弛亟應認眞整頓特飭將巡防營務處坐辦徐觀察撤差派委洪道爾振接充坐辦差並札飭原辦營務處提調岳福與禁烟公所禁制科科長鍾鴻鈞互相對調飭令將各軍切實整頓已分别下札飭遵矣 
[湘撫電借鄂軍標統湖北]  
　　鄂督瑞莘帥昨准湘撫楊中丞電云湘省新軍標統需人湖北後路巡防隊統領謝澍泉於湘省新舊兩軍均極相洽擬調湘充當標統實於軍事有裨務求俯如所請即飭來湘至感文鼎叩陽 
[新任襄提接篆記事湖北]  
　　新授湖北提督張虎臣軍門於十二 
 
 

Page 12

 
 
日接受提篆後次日親往督轅拜會致謝越日上午十句鐘莘帥身穿軍裝乘坐馬車率衞軍五十騎親往提轅答拜道賀當經張軍門迎入花廳茗談一句點之久始命駕返轅張軍門以接篆之日各營弁目謁賀日短人多不過通名達意而查軍營目的期在上下親睦貴賤相忘最不宜稍形隔閡昨特飭中軍傳諭各協標營隊將排長隊目以上員弁彙造清册列定排次十人一排連日在司令處傳見每日十排聞進見時無論大小均設有坐位茶缸並訓諭以忠君愛國方學自愛等語和顏悦色倍極親厚見者謂有古名將風度云 
學務 
[武陽暑假期内之補習會常州]  
　　武陽各小學前經勸學所通告暑假期内延曠日久且於社會心理亦多未合各校應開補習會每日補習數小時茲城廂各校如冠英武陽育志西郊各兩等校同仁驛西萃哲東西北區東南北郊各初等校均於每日上午補習三小時聞四郷各校亦大致遵章補習云 
[錫金學界定期開成蹟展覽會無錫]  
　　錫金勸學所調集首區公立各校之成蹟藉供學界諸君展覽一節已紀前報茲又通告城郷公私各校大旨謂如有願將各科試騐成蹟送所陳列極爲歡迎學界諸公苟於展覽之餘致函批評紏正尤所企禱章程數條擬定如左（一）自六月十九日至七月初九止三星期内爲陳列及展覽之期（二）期内每日上午九時起十二時止下午一時起五時止爲展覽時刻（三）期内以六月二十四二十五七月初二初八初九爲女賓展覽期餘均爲男賓展覽期（四）展覽人須先在簽名處簽名并塡寫職業於簿（五）展覽人須恪守本會所訂展覽規則 
實業 
[農會選舉董事述聞常州]  
　　常郡由朱趙二君日前發起組織農會議决於十七日舉行選舉董事三十人並議定兩邑三十五郷選舉人每郷兩權商會公善堂勸學所教育會各兩權是日長府尊武陽兩邑遵各郷郷董各團體代表均到會舉定屠寄等三十人爲董事議定由莊紳誦先借敬節外堂爲會所伍博純奚九如岳友苕三君爲章程起草員戴彬君爲書記於二十八日公推總理臨時經費由武陽郷董公所合墊百元暫行支甪議畢散會 
[農業樹藝公司地址已定蘇州]  
　　蘇州府學傍鳳池菴尼妙蓮因與人通姦出有妬姦謀命案當將該菴封閉茲經農工商務局總辦勘得該處府學龍門傍地甚寛廣特與本地士紳商酌擬建造農業樹藝公司一所惟鳳池菴傍尚有如意尼菴菴傍又多荒坟内有主之坟有十餘所無主之坟不計其數現經撫憲飭行吳縣先將如意菴尼姑勒令遷往他處並經由縣出示曉諭令將各坟一律遷葬其無主各屍棺已商充城内外各善堂分别遷葬日内該處正在创棺檢骨紛紛遷葬其如意菴尼姑已遷至過薰橋吉祥菴内聞該農業樹藝公司卽於出月間估工興建 
雜記 
[府守之訪拿忙蘇州]  
　　蘇州府何太守訪聞甪直鎭陳蔭之卽陳蕊榜縱令其女金貴引誘良家子弟聚賭抽頭爲害地方特飭元和縣拿辦旋經邑尊吳大令熙飭差將陳蔭之即陳蕊榜提案審訊陳供係附生有二子在中學堂肄業有三女内金桂早已出嫁並無引誘聚賭之事新年時曾碰和數夜則有之大令以其恃有附生刁狡不認開賭已詳請學憲將其附生斥革以便從嚴審辦 
[縣令之流淚忙鎭江]  
　　卸任丹徒縣倪和甫大令蒞任以來仁術惠敷民因大令这姓而號之以菩薩茲已交卸於日昨乘火車回蘇當大令到車站時對於各學堂學生及隨送日姓頗有戀戀不捨之意後對衆云汝等俱是循良好百姓我毫無恩德可言汝等何必如此言畢淚涔涔下衆亦欷歔欲絶 
[教員之暑假忙鎭江]  
　　鎭郡各學堂均已陸續散放暑假近有一般教員執事員或肆意花叢或姿情竹戲無弗放縱冶游惟八旗之小學教員則以學生暑假内仍舊酌量上課半日俾於兒童身心兩有裨益識者咸稱讚該堂不絶云 
[館委之赴席忙江西]  
　　憲政編查館奏派來贛考查憲政專員劉殿撰福姚抵贛後寓石頭街曹公館調查各處辦理憲政成績後同當道校閲巡警監獄審判廳等處近日在撫院鐵路局赴席頗形忙碌現於十四由三司三道諭知兩縣預備公席在百花洲地方請劉聚會以爲酬應 
瀛談 
[南美捕鱷記（續）]  
　　既歸草舍。蠻人語靜宇曰。今夜必有所獲。公可來觀。息數時。日色西傾。凉風俄至。快不可言。既而微雲半開。片月漏光。蠻人促靜宇偕行。皆坐草間。潜待機至。夜交二更。一蠻人前往澤邊。俄而哨音破耳。衆蠻人手取利器。齊力赴之。靜宇目見一蠻人。出死力。牽長繩。二三蠻人助之。澤中潑潑有聲。水珠迸濺不可嚮邇。衆蠻人大聲疾呼。牽繩益力。鈎既下喉。曲棘貫腸。欲脱不能。鱷遂由澤中出。衆蠻人羣至。集刃刺之。貫眼鑿腦。鱷盛怒躍欲噬人。則長繩在口。曲鈎在腹。無可如何。終受蠻人制。靜宇拍手不覺呼快。既又獲一鱷。較前力更强。五六人牽繩猶不能堪。將陷澤中。靜宇由傍開槍擊之者數。丸徹額骨。鱷勢始衰。僅得出水。色焦黑。甚肥有力。身長不减二丈。狀貎醜惡。鱗甲堅固。宛若鐵桶。蠻人既　二鱷。其喜可知也。繼復獲二鱷。皆小長可四尺色綠。二三蠻人。另於細流中獲之。舉利刃向頭刺之。夜既四更。乃歸就寢。明日蠻人屠其一。分肉於靜宇處。靜宇受而嘗之。其味甚淡。蠻人之利。固在皮而不在肉也。聞蠻人獲鱷。利用小刀。剝其皮。鬻之革商。然不知居奇。價値甚廉。一入革商手。轉售歐美諸國。則其利不啻三倍也。時有不剝皮取全身出售者。則作大木桶。用鹽醃之云。　　（完） 
雜錄 
[彙刋梨洲先生遺箸緣起（吳江薛鳳昌）]  
　　國朝儒者。道德文章。足以楷模百世。矜式士林者。厥惟楚中王船山吳中顧亭林越中黃梨洲三先生爲最。顧王先生遺書。得鄧湘臯先生爲之彙輯。其　湘郷相國及介弟沅圃爵帥開局校　。燦然大備。顧先生之遺書。亦賴吾郷潘次耕先生及孫谿朱君懋之。先後搜輯。衷然成編。獨梨洲先生箸述之於盛行世者。僅明儒學案而已。此外諸箸或散見於各叢書中。或未曾刋行僅見抄本者或並抄本而不一見者。東鱗西爪。散佚居多。鳴呼三先生之行誼等高。也箸作等富也。而先生以　洛之統。綜會諸家如橫渠之禮教。康節之象數。東萊之文獻。良齋止齋。之經術。水心之文章。莫不。兼而有之。尤爲儒。林中所僅見。而其箸述之流傳人間顧不。得與船山亭林二先生相輝映。何其有幸不幸。歟夫表章先儒模範。來者。後進之責也。先生之箸述雖傳而不顯。非果有絀於二先生也。以不得如鄧曾潘朱諸家之志力兼充。爲之搜訪而彙刋之。是寗非後八之愧歟。鳳昌少慕俠。行聞袖椎復仇之舉。未嘗不慨焉慕先生。然搜求遺箸。僅得一二零種。又以飢　奔走未遑彙輯。而私衷耿耿。未嘗或　今年春滬壖坊友某有志於斯。屬鳳昌襄厥事乃於課務之　廣爲搜訪。期月畢事。　　　　（未完） 
 
 

Page 13

 
 
   
 
 

Page 14

 
 
 [G 
[金剛百鍊丸治遺精第一聖藥]  
　　天下馳名鍊雲大藥房家藏經騐奇方咸稱世間無雙秘製百鍊丸治遺精有中流砥柱之力挽回造化之功人有遺精幸勿錯過 
　　遺精一症患者甚多治療之方當推金剛百鍊丸爲第一聖藥久已中外馳名口碑載道今再將致效根由報告以期沉痼永除共登仁壽○夫遺精者實因戕伐過度相火妄動或交媾之際忍精不洩或濕熱　結心腎不交或思慮太甚腎水虧耗致有精關不固夢遺滑精由此起矣明知情仍種子之苗豈任常洩苦不早治將來根深更難望愈不但有擬嗣續且從此精神痿頓百病叢生甚至促及壽限往往有之雖欲設法求治苦無對症靈藥本藥房得釋敎眞方製此金剛百鍊丸無論有夢無夢見色流精未媾先洩以及精冷精薄等症立服立愈功能固精封髓活血健脾壯身種子眞神藥也屢試屢驗皆稱奇功凡衛生者幸勿輕視至貽後悔也○每料洋四元中盒二元小盒一元○另製第一靈驗　精膏藥功與上同○每張洋七角若膏丸並用功效益彰雖年深月久之症百藥罔效之病苟能服丸一料可包永遠絕根遠埠郵購信到回件○上海三馬路西首鼎豐里内鍊雲大藥房發兌 
[新發明秘製貴料補品藥酒廣告]  
本號創設以來注意日漸發達所售由酒醬類價亷物美早蒙賜顧諸君推許裝修之華麗器具之特　可稱獨一無二貨品之揀選提頂精益求精固不待言惟藥酒一門昔皆仿守古法未免腐陳　套因此常懐缺點之憾今春特聘金陳二君互相　求注意衛生細心研究製就達參瑤　賴橘諸花露十餘種現已出罇擇于彭祖壽誕日爲始裝瓶發兌是酒不但馨馥四射兼善奏六脉袪風療疾大有奇功此露獨小號一家秘製悉用貴品珍料非尋常藥酒所可同日而語識者請辨之方信言之　也新製美酒一覧表達蓬金參露賴氏桔紅露黄白菊花露佛蘭洋參露紅綠　梅露眞淸木香露瑤桂袪風露參地玉珍露嫩葉楊梅露西眞紅花露丁貢棗玉露札圓胡桃露其餘虎骨玫瑰茄皮茵陳等酒亦一槪改良緣名目繁多不及細載並藥性功同另詳仿單發行所在上洋虹口嘉興路東首振源分銷處法租界永安街新大祒行英租界寳善街大同酒號石路口西大同酒號西門萬生橋全泰元酒號吳淞路虹江橋復大酒號 
[遺失莊票]  
今遺失益和莊第九千二百零二號六月十七期票元二千兩正又第九千二百零三號六月十七期票元八百兩正又第九千二百零四號六月十七期票元六十一兩八錢又九千三百六十四號六月廿一元三千兩正又第九千三百六十五號六月廿一期元六百十八兩正共計莊票五紙已向該莊說明止付作爲廢紙除向會審公廨存案以及商務總會挂號外務請各行莊號切勿收用舞論何人拾得槪不作用特登申新兩報以及宇林西報佈告此啓 
[林德甫聲明拆股]  
竊惟余於戊申十月份與邱昌記等合股租馬正源仁記全盛公記兩局徽州班刻因年老無力照顧至今憑中拆出余名下之股盈虧算結如數淸乾余所有在局時各分局押欵諸友　櫃及借欵客欵等項均由余前出筆據在外者盡作廢紙因余退與邱昌記等交接淸楚上項該欵等情均歸後東自理以及將來盈虧等事一槪與余無涉恐未週知特此登報聲明林德甫啓 
[重慶府大生藥行張德翁來信牛髓粉專治虚損百病眞是奇驗驚人] 　　 
上海望平街大隆藥房燕窩珍珠牛髓粉靈騐鐵據 
大隆藥房台鑒僕襲先人餘蔭坐享恆産中年失檢涉足花叢看花飲酒縱慾過度遂藉烟霞爲提神之劑年來精神困頓身體衰弱未暑畏熱未寒怕冷遺精洩陽之症間日必作去冬以來四肢麻木竟成癱瘓之症延醫服藥毫無起色自料不久人世矣後聞敝親陳筱卿君談及上海望平街大隆藥房燕窩珍珠牛髓粉能補諸虚百損靈效萬分持託郵局匯洋廿元函購二打調服月餘果然筋絡舒暢步履如常刻竟賤體復元諸病全消僕益信牛髓粉之功效世無其匹續購數次連服不輟容顔爲之豐盈精神爲之煥發親友相見驚訝咸謂較未服以前判若二人僕得逍遙大地皆貴藥房再造之功合陳謝悃無任感德此頌日社四川重慶府大生藥材行張德明頓首原信謹存案頭任憑取閱 
[上海第一行臺益記棧開張廣告] 　 
　　本棧開設英大馬路虹廟東首坐北朝南建造高大房廊週圍洋臺大菜間官房客房會客廳等俱全房間寬暢裝修華麗床鋪被褥器具物件均係新置各房皆用藥水洒灑非常清潔不獨永無虫虱之患且於衛生之道最爲合宜代寫各口船票代客貨物報關納稅尤當格外克已至於飲食之精潔持應之週到尤爲餘事計頭等房每位洋六角二等房每位洋五角客房每位洋四角伙食在内貴客如有設立字號及常作安庽房租飯金無不特别克已如蒙　光顧請過敝棧面議爲荷　本棧主人謹白 
[華安水火人壽保險公司廣告] 　 
　　本公司火險資本規銀一百萬兩人壽資本五十萬兩聯絡團體維持公益爲宗旨總公司設上海黃浦灘通商銀行樓上專保南北市屋廠鋪店行號貨物家具器件等項火險并保華人壽險南洋各島及沿江海各口岸内地均設分公司倘遇意外賠欵異常迅速如蒙仕商賜顧請至本公司　總董朱葆三　總經理沈仲禮　司理洪文廷蔡寄梅同啓 
[杭州清泰第一二旅舘] 　　 
下板兒巷中羊市街本館槪造高大洋房異常精雅特點繁多不及備載倘蒙各界諸君光顧務請認明庶不致悞 
[治小腸氣二日已愈] 　　 
　　僕患小腸疝氣十四年矣腫脹如瓜筋粗如繩醫藥嘗盡終無效驗近來病勢更重寸步難行眞有求生不能求死不得之苦幸閱貴報得悉上海河南路廣東彭壽堂出售各藥十分神妙函託王如蘭君代購彭壽堂疝氣膏四張疝氣丸二料内服外貼奇在頃刻之間立覺下部氣鳴脹消囊核逐漸縮小週身暢快妙難喻言不到三天竟將多年疝症平復如初不禁大喜過望早知有此妙藥何必空費多金徒求陳馬諸醫耶功同再造不可不報　蘇城潘其璋頓首 
[言茂源酒棧補助南洋勸業會廣告]  
本棧創始越東旋分海上名馳久遠品異尋常茲逢南洋開便勸業之初正本棧精益求精之候入會分設鬥勝爭奇選貨務取精良應酬周到至于色之澄淸香之　郁味之腴永早已無美不備有口皆碑觀賽諸公盍請嘗試其二十年太號花雕售洋四角以公同好此啓 
[中外興商勸業塲第四次門票准七月初二日開彩] 　　 
　　本場陳列各業外另備圓頭大蛇四脚大花蛇梅花麓鹿大小猿猴白鶴五彩孔雀金山狼大蝙蝠等並延著名朱耀庭等說古今傳集午後二句鐘開塲晚間加幻仙五彩電光影戲及戲法八點鐘開塲十一點鐘止以便諸君公餘小憇娛目暢懷如蒙購票入塲遊覽不另取分文茶資在外有入塲劵者祇惠茶資塲中規模宏大招待周詳以副諸公盛意所售門票旣可遊客任意觀覽開彩後又可得取彩物想亦何樂不爲特此佈告 
[英大馬路雙龍洋行告白] 　　 
　　本行開設多年貨眞價實近今新到金銀表金銀表鍊金銀邊眼鏡金　　戒黑石座鐘報點刻皮桶鐘項等回光千里鏡風雨表寒暑針烘繭大表大小掛鐘畫圖器具測量等件修整鐘表均可保用如蒙賜顧移玉爲盼 
[茂生保險公司謹啓] 　　 
　　本行向在英國列佛坡創辦皇后火險公司計有六十餘年自分設上海三馬路以來歷有年所凡經理保險一切事宜務須公正保價從亷逾格克已設遇不測賠償迅速故素爲中外　紳商所信從今因舊址翻造房屋遷移於四川路第五十三號江海關後面照常經營如蒙　賜顧欲保險者請至本帳房接洽可也　經理姜桂生謹啓 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
要摺 
 [P江西巡撫馮汝騤奏審明宜春縣屬苛捐滋事案分别議結摺> 
　　奏爲審明袁州府宜春縣屬苛捐滋事一案分别擬議辦結恭摺具陳仰祈聖鑒事竊於宣統元年八月初七初九等日據袁州府知府周邦翰代理宜春縣事袁州府經歷吳德祿以該縣郷民因捐仇紳於八月初三初六兩日聚衆攻城傷官戕兵等情電禀到臣當經派委前路巡防隊統領候補道楊曾康暨電飭左路巡防隊統領候補副將袁坦督帶兵隊前往會同相機辦理一面將藉學苛捐之丁憂在籍優貢知縣盧元弼及失於防範釀成巨案之袁州府知府周邦翰代理宜春縣事袁州府經歷吳德祿卸署宜春縣丁憂知縣張善祿分别奏參革職各在案旋據候補道楊會康等馳抵該郡查明此案肇釁原由據實禀覆並督同該府縣將抽收各項捐欵分别應收應免出示曉諭列表呈覈所有被毁各學堂飭由該府縣妥籌興復一面勒限拿獲持械圍城攫取金瑞防營槍枝軍衣之晏柏山黃𦭓詳黃薪發鄒言發尹有順易冬發及圖保劉學汶鍾得標楊紹春暨晏照徐本初等十一名提同先經傳案發押在管之圖保鍾浴汶訊供不諱又經該縣將擊斃城下亂民查有聽紏倡亂之楊牙人廖二牙陳鴨婆仔陳油貨客袁崖四袁蠢女袁細牙袁籌牙袁菳四李燥牙李狗牙楊幅生楊廚四等十三名在内究明糾衆圍城首犯袁五牙卽袁渲五正在派兵捕拿該首犯畏罪服毒自盡勒拿鄒荖七施　七均各遠颺等情分别具禀當經電飭檢齊卷宗將案犯鍾浴汶晏柏山等十二名解省並將革紳盧元弼飭傳到省一併發交南昌府知府武玉潤督同讞局委員悉心審訊節經該府等提犯逐一研鞫據鍾浴汶供充當隅郷圖保前年該前縣阮保泰任内因辦理地方各項新政需費諭令合縣一百五十四圖每圖每年捐錢二十串名爲圖捐當時各郷均因捐欵太多無力遵辦去年六月該前縣張善祿傳諭各郷圖保減半捐錢十串仍是無力完繳且各項公局紳士按百貨零星抽捐不少盧元弼又指使各郷勸學員另寫學堂捐欵當寫傳單七八張通知各圖會議欲求將圖捐减免或在各郷學堂捐欵内劃抵七月初旬各圖保在天符廟商議上禀經縣將伊傳案發押工藝院嗣該代縣吳德祿到任催繳圖捐甚緊鄒荖七等如何又發傳單會圖阻米入城約齊各郷每圖集二十人與紳士等算明一切捐欵數目以致八月初三初六等日郷民聚衆圍攻西北兩門滋事伊先期被押皆不知情晏柏山供向在金瑞市居住去年八月各郷郷民兩次聚衆圍城係因勸學所紳董盧元弼等恃勢橫行偪捐太甚百貨均要抽捐以致各懹忿恨邀人赴城與虜元弼等算明捐數意欲將其殺害洩忿初六日伊與辛沅篙等分携刀棍走至城下其時城已關閉郷民開礮攻城城上放槍擊斃一二十人衆始敗退次日縣紳徐貞出城解散伊卽轉圍金瑞十三日盧元弼所造學堂被燒伊往觀看並未動手嗣大衆又往營鬨閙伊亦隨聲附和進内拿取洋槍一枝後蒙起繳黃𦭓詳供去年輪充� 
圖保八月初三初六等日鄒荖七袁五牙即袁渲五施　七等兩次率衆圍城伊均空手同往附和黃薪發供去年八月初三初六日該族長黃竹四令伊與黃𦭓成等分携木棍赴城帮助午後走至城下鄒荖七等正在圍攻西門後經官兵槍斃一二十人大衆敗退又據黃𦭓詳黃薪發同供初七日縣紳徐貞出城解散圖衆俱到石神廟吃飯派伊黃荖詳管錢伊黃薪發充當買辦初八日徐貞將免捐條欵呈府回説批准出示勒碑衆無異説適局紳易澍改裝逃走被衆扭住鄒荖七等因其與盧元弼等寫捐過很罰令出錢四千串易澍當立手票兩張與黃生和收藏後因徐貞查問經伊等取交徐貞之妻收存鄒言發供伊聽從該族　鄒衍菳携帶竹矛於八月初六日赴城助勢走至楊家山即被槍子擊傷右骽經鄒衍荖雇人將伊招回尹有　供去年輪充隅郷圖保前年該前縣阮保泰諭令每圖捐錢二千串爲勸學所統計處經費各圖未繳後減作十串該代縣吳德祿到任時常催繳鍾浴汶卽寫傳單通知各圖説紳士抽捐太多盧元弼又指使各郷勸學員另寫學堂捐各圖　求圖捐减免或在學堂捐内劃抵上禀未准反將鍾浴汶傳案管押鄒荖七當約各圖在天符廟議事令伊買菜做飯不知如何商議後來鄒荖七又在石神廟會圖邀人與紳士清算捐數不到者罰錢二十串八月初三日大衆圍城伊恐罰錢空手同往見官兵開槍還擊伊嚇怕先行逃回易冬發供去年八月初三初六兩日鄒荖七等如何率衆圍城伊未在塲十三日金瑞燒學堂伊在旁觀看並未動手大衆都説盧元弼派捐太重又惡又很的話嗣大衆往營鬨閙伊亦空手同去順取壁上棉襖一件穿在身上走回後蒙起繳劉學汶供向帮提塘走報去年各圖會議説紳士抽捐過多上禀求免圖捐未准鍾浴汶反被傳案管押七月間又聞紳士欲加收米捐鄒荖七兩次在天符廟石神廟會同商議阻米入城並欲邀善和郷人與紳士清算捐數伊與鍾得標楊紹春等皆云善和郷人太蠻不可去邀恐閙大事鄒荖七不聽即於七月二十六日前赴萬載走報後來如何攻城傷人伊均不知情至大衆要殺盧元弼因他當勸學所總董至使在各郷勸寫學堂有不肯的就送官去辦所以各郷都怕他　　　　　　　（未完） 
本埠新聞 
[北市錢業恐慌]  
　　英租界天津路正元謙餘二錢莊十五日因週轉不靈停止進出十六日兆康莊繼之滬道蔡觀察聞耗後立飭公共公廨派差協探將該三莊帳據及正元正副經理何兆政陸葆潤帶至捕房昨解公堂研訊何供正元莊係邱石翰邱竹雲陳亦卿三人合股開設所欠之欵實係被人拖累寳讞員與英副領事康君互商之下諭將何陸二人改押本廨候禀請道憲核示辦理所有帳據發交收發處留候查核又聞森源莊亦於十六日受其影響暫行收帳十七日元豐莊繼之十八日會大協大晋大三莊又繼之市面緊急恐慌殊甚現蔡觀察已與商會諸君籌商維持之策十八晚即偕總理周金箴觀察乘坐專車赴寗面禀江督電部挽救歸途尚須謁見蘇撫商議辦法聞張制軍業已力任維持想不日即可平靜也 
[滬道札上海縣文（爲改過局脱逃押犯事）]  
 
 

Page 19

 
 
　　照得改過局押犯搶械圖逃並拒傷看役一案前據該局禀報當經飭縣將已獲逸犯分别從嚴訊辦並將在逃餘犯務獲另辦在案現又據該局員馬倅禀六月初三日午後據同號押犯報明逸犯顧思泉因憲痧症當即撥醫施治不及病斃茲値天氣炎𤍽誠恐傳染飭令舁出請騐不料該犯等竟敢抗違並敢要挾開鐐實屬目無法糺當赴縣署適田令晉省公出卽由上海縣趙典史蒞騐會同一再開導仍敢聚衆胡閙並且不肯收封通判深恐再有疎虞之處不得不預爲防範飭令分赴縣局請派差役巡警來局彈壓防護始得檢驗收封事後查訪係由押犯湯根全萬連生湖北大毛沈炳生張廣福小餛飩張阿金等七犯主唆糾衆要挾實屬胆大妄爲請將以上七犯仍行發縣收押等情除批此次押犯等因顧思泉患痧病故輙敢阻騐要挾滋閙既據查明係由湯根全等七犯從中主唆應由縣立提該犯等一併收禁并將押中犯案最重及管押年限過遠之犯一併收回縣監以示懲禁而免疎虞至該局押犯現既迭有糾逃滋閙之事非由縣督同辦理不足以昭鄭重仰發該縣遵辦並札行該局知照外合亟札委札到該縣卽便遵照將改過局事宜督同馬倅妥愼辦理毌稍疎忽仍將未獲逸犯勒限嚴緝務獲并辦 
[復訊私立公所案]  
　　英美工部局控薛翰如胡阿才賃居甘肅路一千二伯十八九號房屋私設公所向各石灰船户勒收捐欵一案昨經公共公堂復訊工部局代表高易律師聲稱被告在滬南薛家浜設立公所又在甘肅路私立分所向各石灰船户每担勒收捐洋五分有違租界定章應請查辦船户石鳳金陳阿雙投稱所有内地運滬石灰各卡均有納税薛等於去年七月間設立公所收捐向來每担抽收一分今欲勒收五分稱係善舉所用寳讞員商之英副領事康君判薛胡二人還押候禮拜五再行訊奪 
[白衣庵房屋不保]  
　　本縣田大令前晚復訊白衣庵一案該庵老尼品山供有餘屋借於蔡紳家庖人張樹祥居住其妻張王氏洗衣度日前日有吳大聲托氏洗被因未曾釘好屬爲暫等詎外面小流氓即造作謠言經巡士報知北五區由華副巡官將尼拘區勒罰甚巨後允罰洋一百元始得釋放求鑒吳大聲供向在豐昌典當爲夥於念四日歇出托張王氏漿洗衣服與該尼之甥女張三寳並不認識大令諭令該尼於五日内將自用物件　出房屋交地保看守候再核示張三寳着傳寄母到案具領吳大聲交保斥釋 
城内 
[陳賽荷花]  
　　昨爲邑廟陳賽荷花之期其中最爲出色者如城内郁安素堂之白台蓮紅台蓮白十八蔡姓之硃紅土地祠之洒金蒔古書屋之淡紅　者均讚美不置 
[將就了事]  
　　程永清控錢南台誣良爲竊一案前晚由縣提訊錢偕女　夏姚氏投案候示程稱此案實由錢串通該氏設計誣陷况該氏前在警局供明被家主威逼教供今忽翻故請吊查一路巡局供詞以定虚實且錢亦曾供明夏姚氏　三月二十日脱逃始知　竊於廿二日報局等語查錢父子於三月十九日同商人乘坐公茂小輪回藉掃墓錢有書信寄來年月日期歷歷可查今將原信呈電且錢妻於三月初旬歸家直至四月中忽稱失竊種種虚誣謬妄顯而易見叩求訊辦田大令以兩造均係商務中人諭令息訟兩造遵諭了案夏姚氏當堂斥釋 
[深夜失火]  
　　前晚十一點鐘藥局弄口李包氏家因潑翻火油燈起火焚燬樓房　幢迨本縣田大令到場已經救息 
[道批照錄]  
　　鞠德璋禀批不友於弟必非能順其親來禀勃谿情形視手足幾如𡨥　心目中豈尚有母在耶且該商此次續被控逆係因不遵縣諭所致欲求免究非　自將順彌縫不可母得負氣妄凟重取咎戾也着卽遵照抄黏節略姑附 
[官事]  
　　雲南昭通府大關廳同知有瑞昨日到道禀知進京引見滬軍第四營管帶候補　總鄧鳳林禀知奉督練公所札委督帶中右兩哨本縣守備易薰禀知奉憲撤任委水師管帶王泰和署理 
南市 
[誥誠巡士]  
　　城自治公所昨發條諭云仰巡士知悉照得現届夏令暑氣逼人理宜愼重徫生除在宿舍外一律不准露體及將髮辮盤　種種不雅之態概行屏除違干記過罰辦 
[禁止赤膊]  
　　總工程局總理處條諭云仰本局僕役工匠人等一體知悉嗣後不得赤露上體如違定行按日扣罰工資其各遵照 
[巡士違章]  
　　南區分辦處巡員以各巡士夜差站崗例宜將警燈扣在腰束之皮帶上不准執持又逢天晴不准穿著油衣乃邇來各巡士時違警章昨特嚴申禁令如違查明罰辦 
[誘拐小孩]  
　　王周氏之十二歲男孩阿狗向在城内黑橋　某金箔店　業本月十四日由法租界寳昌路家内回至新北門途遇 
市洪生碼頭與羣丐共宿希圖拐販寗郡幸由其母尋見扭控工程局經湯裁判研訊顧供阿狗自言父母俱亡無從投宿是以收留判戒責二百下押十月阿狗交母領回 
[先還木價]  
　　森和板木行主甘吉昌將已歇執事方東扭至工程局控被私向仁豐恆源泰等木行購買木料欠銀四百四十四兩延不歸楚致被兩行派人坐討查方又欠宕行中帳洋一千零五十元求請追給訊之方供前由田梅生　至該行學業後即推升執事已有十八年歷來花紅均未算給該貨實因經手造房所取因未完工是以未付判方交保限月底先將兩行貨銀理楚再送商務分會查帳核斷 
[尋獲逃媳]  
　　松江婦人沈姚氏之媳李氏前在原籍醫生胡月天處　工後被姦佔絜同來申匿居董家渡同業劉春霖處前日被姑尋見胡適　出遂將劉及李氏拱控南區將氏解至工程局訊究　供年二十六歲　至胡處醫治搶　被其誘佔是實沈姚氏供兒子因此氣憤業已身故求請重懲判李氏留候提到胡月天再訊 
閘北 
[不知危險]  
　　閘北西街鴻順和米行學徒吳紹林前晚在新閘橋騎欄乘凉站橋巡士喝阻不服拘入西路一區經黃正巡官訊實判戒責一百下飭其改過結開釋 
[抛棄屍棺]  
　　甬人朱仁貴前日下午　小孩屍棺抛棄於义袋角路適被四路三區巡士查見拘解一區判罰洋五角以儆 
[押追貨價]  
　　昨有嚴阿和將難販何阿江扭至四路一區控被欠貨洋二十元屢　不還當奉黃巡官訊實判何押限繳洋開釋 
[償還修費]  
　　何正康之划船前晚泊在新閘河大王廟前被任廷發之碼頭船將船稍撞壞當由何　知水巡隊將任拘　四路一區經黃正巡官略訊一過判償還修費洋四元給何具領了案 
英租界 
[男孩迷路]  
　　迷路男孩張掌林由捕送廨請　　供年十一歲在浦東楊家渡學習泥水匠母在城内馬姚弄内姚姓家爲　判送棲流所留候懸牌召領 
[女孩待認]  
　　女孩孫鶴在河南路徘徊　泣由捕帶入捕房轉送公廨盤　女供廣東人年十一歲家住虹口地方判暫留本廨候查傳家屬來案認領又女孩蘭香在路啼哭由捕轉送公廨昨由官媒解訊據供年十二歲石門有在四馬路葉錦豐土店内爲婢判送棲流所留養候認 
[私售燈吃]  
　　寳善街老長豐客棧主顧金和及于炳忠均因私售燈吃被探查獲昨將 
 
 

Page 20

 
 
顧于二人傳至公廨請究判各押三天烟具銷燬再違將屋發封 
[違禁宜懲]  
　　陸順生楊阿炳李桂生魯阿二在浙江路十七號屋内私售燈吃被探查獲昨將各人併解公堂請究據包探禀稱查得陸順生尚有冐充善堂司事在租界内勸捐情事　簿呈電判陸還押候禮拜一訊辦楊等三人各押三天期滿均交保開釋 
[跳出火坑]  
　　四川婦人汪瞿氏被袁姓夫婦誘拐來滬押妓入院爲娼該氏逃出由探解至公堂訊悉前情判氏送四川會館資遣回籍 
[同惡相濟]  
　　林陳氏控朱王氏與姘夫沈小弟串竊衣物昨由捕房解廨請究判氏送棲流所另行擇配沈押兩禮拜 
[領回逃妻]  
　　甬婦陳劉氏逃匿虹口前日由本夫陳阿根來滬偵悉報知匯山捕房派探將氏查獲昨解公堂訊究判交其夫領回又張阿桂控妻潘氏私逃匿居池浜橋金桂華家由探將氏查獲昨晨解廨訊明判交其夫領回管束 
[限交修費]  
　　英美工部局控胡　坤不繳代修陰溝費銀十三兩三錢五分昨由包探將胡傳至公堂訊明判帶回捕房著將修費繳清開釋 
[屢不悛]  
　　王瑞芝控李春林竊取綢衣由探查獲昨解公堂訊知李係八次過犯判押西牢一年期滿逐出租界 
[唆使行竊]  
　　粤人楊彭之控婢女楊勝彩與傭婦李楊氏李王氏串竊現洋金飾一案昨經公堂復訊知係楊王兩氏唆使勝彩竊取判兩氏各押女所九月勝彩押半年 
[竊賊荷枷]  
　　陳阿標前日混入四十三號電　上摸竊坐客吳廷瑛洋銀當被拿獲鳴捕拘入捕房昨解公堂訊得陳係積竊判先枷示一禮拜再押西牢半年期滿再行逐出 
[有無人]  
　　劉瑞昌深夜在路游行巡捕見其形跡可疑拘入捕房昨解公堂訊究劉不認爲匪判令交保開釋如無保人著於禮拜三帶堂候核 
美租界 
[不近人情]  
　　李才福昨携一孩至北四川路擬搭廿五號電車　先上車十八號司機人即開機飛馳而去李追獲不及投報捕房捕頭飭李自赴電車公司聲訴 
[冐商標]  
　　捕房查得海寗路三零二九號門牌洋貨店在混售冐牌火油情事請廨單傳該店主杜春林到案訊罰 
[吝惜照費]  
　　工部局徫生課西員查得北四川路二千零零二號出售氷其令未領執照知照捕房請　單傳訊罰 
[暗昧不明]  
　　王桂生昨因楊陳氏呑没物件將氏扭交巡捕帶入捕房捕頭詢得　起暗昧斥逐不理 
[逆子毆父]  
　　劉奕卿昨至捕房訴稱兒子不務正業向斥被毆捕頭因係家事飭赴公廨禀控 
法租界 
[及時行樂]  
　　法總領事喇伯第之夫人前日偕同法國銀行大班夫婦等同乘商輪前赴日本避暑儗秋凉後方可言旋 
[懲一儆百]  
　　匪徒王阿三專事紏黨强搶衣物受害者不知几幾近爲包探緝獲吊出衣物時表牙扇等物不少解廨請辦旋有王岐生睦子卿李炳才投案禀稱被王在途　截出刀恐嚇搶去鈔票及現洋十餘元陸被搶時表一枚洋一元八角李被搶雕毛扇今俱吊案請示核辦王供同黨惠三現已逃走聶司馬以邇來匪徒持刀橫行明知公堂祇有枷押並無重刑因此毫無顧忌遂商之顧副領事判王押候送縣洽以重刑吊案各物分别給領 
[鐵店欠租]  
　　新北門外杜萬興鐵店債欠協興公司房租七月計銀一百四十兩屢索無應昨由該公司控奉公堂傳訊該店遣老婦杜楊氏投案判限七天先繳銀一百二十兩再核 
[包探獲]  
　　文阿榮本係逐出租界人犯茲又通同王阿毛趙有定深夜　門圖竊被探獲往解廨請究判文枷號一月押捕房三月趙王各押兩禮拜期滿一併驅逐出境 
[累及乃父]  
　　施榮記昨至公廨控稱商人出門營生於本月初五日返滬帶有洋一百三十八元儲在竹箱内詎翌日該箱之鎖忽被扭脱洋亦失去是時二房東沈麗生一家人俱出外旋見檯上留有字條一紙檢視之知係沈子所爲書明暫借一用現往蘇州迨後再行歸還等語故將沈　捕房解究沈供兒子所爲之事我不知悉現願同往找尋料理判沈交保原告稱自願帶出同往追尋聶司馬准之遂交原告帶去 
[尋親不遇]  
　　鳳連仔係南京下關人來滬尋父不遇以致流落前晚在小弄内被探撞見疑是竊賊拘送公堂經聶司馬訊明情由飭探送上江輪以便回稽 
 
 
 

Page 21

 
 
P>京都天寳齋人參鹿茸靈芝野术海狗腎扶陽種子衍慶丸　　 
　　天下馳名○種子仙丹○靈驗無敵○舖在上海二馬路中市西鼎新里内交易○若服他家藥不靈請來一試虚言欺人罪我惟天 
　　本草云海狗腎一名腽　臍其性大爲扶陽補腎養精堅固一切諸虚百損五癆七傷夢遺滑精腰酸骨痛四肢乏力服則立驗本齋獨秘良方用眞正吉林老山人參關東鹿茸海狗腎並各種滋補貴品上藥君臣佐使相配製成惟藥性和平不燥不熱四時可服專治男子陽痿不舉舉而不固旣舉不久或精清如水精冷如冰或未交精先洩洩而不射雖年輕損傷體弱之人服之轉弱爲强雖白髮老翁久服陽足宛如幼年久戰不倦任情歡樂藍田種玉左劵可操扶陽種子效騐神速此乃本齋獨得秘寳非他家大言欺人毫無實際可比常服補命門益丹田開胃健脾活絡壯筋培元固本養精烏鬚黑髮轉老還童却病延年多效多壽此丸扶陽種子固十分靈驗敢稱第一絶非是誇口矣每料雙料二十兩洋三十六元每两二元單料减半○另有始創秘製鹿茸海狗腎壯陽補身種子衍慶酒大瓶四元中瓶二元功子同上此酒如購十瓶照市九扣○扶陽煖腎種子膏每張一元○扶陽第一海狗腎每條洋十元功勝鹿茸十倍遠近函購托郵政局最妥信局愼防作弊上海二馬路西鼎新里内天寳齋啓 
 
 

Page 22

 
 
   
 
 

Page 23

 
 
[阿拉廷燈] 　　 
請看光耀公司發售價廉省費世界無匹三百枝燭光每點鐘燃點費洋半分價銀五十兩正 
本行在中國於英一千九百零九年此燈已售出一千餘盞 
[惠羅公司减價廣告]  
九折取價本公司開設上海南京路十三號爲中國最大之商肆所備各貨均係上品價値之廉無出其右所用夥友均能熟操中國各處方言今因到有新貨甚多深欲貴客枉駕本公司閱看各貨故擬於本星期内减收貨價十成之一以廣招徠新到各貨式樣之佳定價之廉均非從前所能及尙望佳定價之廉均非從前所能及尙望貴客駕臨本公司閱看如不合意儘可勿購如能合意則减收貨價十分之一以酬惠顧雅意惟限以本星期爲止今將各貨花色價目略列一二於下新洋紗每碼洋二角五分衣邊每碼洋一元新手帕每打洋一元洋綢每碼洋一元新花邊每碼洋三角五分洋襪每對七角半新遮陽每柄洋二元五角汗衫每件三角半本公司所備各貨均係英國極佳之品本星期一律九折取價欲得新式貨品者尙祈從速移駕南京路十三號本公司閱看爲感 
[靑州水門汀] 　 
靑州水門汀有限公司所出之水門汀爲東方最上之品素爲香港政府所信用用以製造陰溝管避火磚避火泥及瓦片等物堅美無匹近者新牌疊出每易魚目混珠　貴商賜顧幸祈認明牌號向圓明園路八號新旗昌洋行議價購辦欲知用法詳情者本行亦可奉告新旗昌洋行謹啓 
[上海四馬路中英大藥房啓] 　 
急救時疫藥水暑令空界氣熱人身血液所受汚濁亦尤多故疫氣流行或痧症猝發其勢均極危險施治稍緩輒有性命之虞本藥房於應時藥物一切具備另發行此種藥水舉凡中暑○感寒○受　腹痛吐瀉○紅白痢疾猛瀉○水瀉○腸中見　○乾溼霍亂○弔脚○　　子午諸痧○精神放棄徧體脫力等症槪可治之因有起死回生之力故歷年所甚活者滴衆如遇上症祇頭全立可轉機功效靈數捷比居家行路在必無各慈善界尤宜備以方便濟人也今亷價如下大瓶洋一次五角小瓶一角每洋四十瓶再有唐製痧症藥水亦已久遠馳名每大瓶洋七角小瓶四角外埠各分鋪均有發售 
[新表到滬]  
惠爾偕表機器堅固裝璜精奇價廉物美惠爾楷今到有新樣各種金銀時表人所罕見恐未週知特此佈白上海捷成洋行經理惠　楷表行謹啓在江西路十八號洋房 
 
 

Page 24

 
 
   
 
 

Page 25

 
 
 [G 
[上海商務印書館在南洋勸業會會塲内特設售書處廣告] 　　　 
會塲雲啓遊客雲集本館特於會塲内設立售書處凡本館出版各學堂敎科書參考書以及政法辭典英文日本文德法文雜誌尺牘小說等書並五彩精印地圖敎育用品等均皆置備齊全價目格外克已以便遊覽會塲諸君子隨時採購特此佈告奉贈書目提要不取分文 
[真不愧廣嗣金丹] 　 
鄙人自幼善病弱不勝衣比及力學之年又悞犯手淫以致年届大衍精神十分頽唐一切腰酸腿軟耳鳴目眩之症由漸而劇尤恨者遺洩之病間夜必作非惟膝下猶虚百病因之俱起曾求大江南北諸名醫診治服藥已近三年病不見痊龍鍾益甚去歲春仲赴陳子貞社友湯餅會述及渠之得千金賴服上海瓣香廬廣嗣金丹之功勸僕亦速購服席間聞言而購者計有四人惟僕　僅兩星期室人即覺懷姙又服旬日諸病居然若失引鏡自照面貌頓覺雄壯兩目閃閃有神而室人於上月二十晚孖生兩雄啼聲　兩登禁喜出望外叩之　　嚴三友服後皆　願以償獨嚴公悞於穩婆之手竟失掌上明珠如此種子聖藥眞不愧廣嗣金丹用特書其大略請大不海上各報俾免伯道之　○下略金陵梅花碑程鵬萬拜啓○開設上海盆湯衖絲業會館北寗波路口五開間門面○附價單料每盒洋兩元老年久痿用雙料每盒洋五元請留心假冐認明藥紙包上有驥雲氏肖像五開間門面方是的眞○瓣香廬錄登原信謹置案頭以供披閱 
[上海商務印書館庚戌年五月出版新書廣告] 　　 
大淸宣統新法令第十二册二角半第十三册二角半此書自宣統元年起凡新頒之法令無不廣爲搜羅積成一册即行出版現續出第十二册十三册預定十册價洋二元府廳州縣地方自治章程箋釋一册二角半陳承澤編府廳州縣自治與城鎭鄉不同而本次部頒章程特殊　之處尤覺觸目皆是本書則一一抉摘此評且傍徵現行新法令參研互證非特辦理自治事宜者可資以參稽凡關心時局之人皆當一爲庽目也 
　　學部審定學校管理法要義一册七角謝冰易克泉譯述蔣維喬校訂學校衛生建築以及各種表薄皆管理上　要事件本館特編輯是書於此二者獨詳　學部評云是書本日本黑田土肥二氏所著之學校管理法參以他家之說　據奏定章程尙屬合用篇中如身體發育表衡度改以農工商部奏定新制推算尤見細心其論試驗演習編敎科書學校統治等章頗多經驗有得之語准審定作爲歸範學堂用書 
　　中學中國歷史讀本二册二元 
吳曾祺編是書以年代相次用荀袁漢紀之例遇一朝大事别爲一篇附於每帝之後又與紀事本末相似逐册之末於一朝沿　諸大政各爲一篇悉照三通目次别爲雜事類編凡名物之細一一溯其緣起其體例之善在各歷史讀本之上至文筆之嚴潔尤可爲文章家叙事之法洵善本也 
　　簡字識字學塾珠算課本學生用一册一角敎師用一册一角壽孝天編是書細心算而授珠算合簡易學塾第二學期之用自整數加减乘除以外兼　小數加减乘除及兩數合斤數法由淺而深由簡而繁於運珠之法則造訣之理由曲折講解力求分明其乘除定位總訣一章合整小數而一以貫之爲從來珠算所未道 
　　新式珠理學敎科書一册一元 
日本本多光太郎由中三四郎合著王季點譯陳學郢校訂　是書於日本理學界中爲最著名之作全書叙述平易懇切所舉諸例皆從學生日常所經驗者導入定律公式　然不紊末更就許多之物理學現象歸納於能力　學者知此等之關係譯筆明凈　　用爲中學敎科書實晚近最適富之課本也 
　　實測上海城廂租界圖附上海地名表一册一幅七角此圖由本館派精於測繪者多人分途實測費　半年始克告成凡馬路街市及里巷之名皆調查其最新者毫無遺漏河流橋梁鐵路電　園林廠肆衙署公廳學校敎堂等莫不詳細登載圖　并附路名一覽表以便檢查并列西文地名以資參考外加彩印封套尤爲便於取攜 
　　附告本館每月朔日刋登新書廣告專載最近出版之書其歷年出　之圖書將及千種另印書目提要欲閱者可向本館或分館函索當即寄贈 
[治氣急病天下無雙] 　　 
　　崔氏瓣香廬發行所遷移上海盆湯弄絲業會館北首寗波路口認明五開間門面便是每瓶一元每料五元附近假冐格外小心崔氏瓣香廬藥室驥雲先生有道敬啓者僕自幼善病由壯及老恆在疾病中討生活誠不愧東亞病夫然凡百疾病莫苦於哮喘氣急前者受風寒必發値勞苦必發今者不風不寒不勞不苦其發尤劇推原其故良由年紀愈老元氣愈漓所致五年前發時僅三五日即愈自前歲起竟窮年累月無時間斷此中苦况非身受者不能道隻字也曾經試服各藥初起時維洋金花略驗後亦毫無功勳矣近者支離病榻寢食不安甚且言語不能出口僅能以手示形今春三月間其發愈覺利害竟至五晝夜無片晌安臥水漿不克下咽但睜目喘吼而已盼望　貴廬之藥如望雲霓度日如年終不見至直至第六日午後始得郵局遞來覩之如獲珍寳當由侍者平整三錢約費三小時之久乃得勉强下咽是夜稍覺安靜自此連日大便中皆帶腥膩之痰氣息日見順遂飲食日見加增連服兩料居然起而能行半世　綿不解之疾賴貴久人拔出苦海至今步行里許未嘗氣喘晨起未嘗咳痰究不知　　貴藥室所用何藥能救如此九死一生之危疾實屬天下無雙可否宣示一二以慰仰慕之忱茲寄上郵票一千分乞將此信代登申新兩報權當啣環結草之酬倘或數年假我定來瞻種杏之園如其後會無緣誓永貯投針之艾書不盡言言不達意草此數行藉請德安萬福附近假冐須認明驥雲氏肖像五開間門面切記切記杭州撫署東蓮花卷大夫第陳雲龍拜誌 
 
 

Page 26

 
 
來件 
[常昭教育會員袁景韶等上江蘇學務公所及總教育會書]  
　　宣統二年六月初十日常昭教育會開選舉大會整頓學界推廣教育惟此舉是賴某等從諸君子後入會觀禮乃會塲之上發見種種怪象審其内容有不可解者六有大可駭者三敢縷述之以告主持學務者常昭教育會選舉會長原始於光緒三十三年六月先三日發單知照既無投票方法亦無選舉明文乃於開會後蔣鳳梧等忽創言今日選舉職員當時四郷來者則無不周知獨在城會員寂寂無所聞見守秘密主義歧視會員此不可解者一也自丁君祖蔭任勸學所總董以來教育日見進行意見已融水乳蔣鳳梧劉永昌等皆出外就館梓郷學務素不關心每於年假暑假之期逞其瀾翻之舌强詞奪理鼓煽風潮及釁隙之已成則束裝而就道聽其自然任人收拾教育前途何所希望此不可解者二也此次大會先十日遍發傳單刋明選舉勸學所總董教育會會長及職員初十日入門之初即各給初八日職員議决案一紙選舉票四紙並於會塲之上大書投票開票之秩序議决案之末條並聲明會員如有意見須先三日報告一若鐵案如山無能更改乃季通蔣鳳梧聲言吾未到會不能作爲議决而拍手贊成者即爲初八日會議之職員其不可解者三也會員入會首　資格章程所載人盡能知乃有年二十一歲書記員以爲不合格而爲之增加二歲者有年僅十六七因劉永昌錢景高之保證書記員以爲合格爲之據直實書者辦法兩歧公理何在豈有劉永昌錢景高等之的實保證即年齡亦無須合格耶此不解者四也入座之初王元弼首先創議以爲凡新入會會員資格尚待審查今日不容投票龐樹栢繼其説曰某某等我不相識不可認爲會員夫新會員之資格誠未能一律整齊然教育會章程文牘中所刋之學生表有無心流露舊會員之年歲者屈指計之至今且未達弱冠然猶曰散會員也至職員則宜有高尚之資格矣乃會長家这帳房金瑞麟卽爲教育會之會計然猶曰前任職員也乃現任職員蔣炳蔚據案高坐問其資格則肄業於高等小學曾經兩月者龐樹栢目空一切問其資格則爲師範學生因事開除者錢景高滿面新學問其資格則蔑棄綱常曾經褫革衣頂者職員之資格如此竟敢公然審查資格完全之新會員此不可解者五也今届大會來會者二百餘人例諸科舉時代之學界已形其少乃會塲列座僅容百人多數會員植立塲外蔣鳳梧但言多數起立作爲議决則未能入座者即可不認爲會員乎然以此責之彼將有説曰限於會塲也曰自不入座也何以新會員之鼓掌糾察員得而禁止之舊會員之發議糾察員又得而喝阻之其於納費也則招之使來其於投票也則揮之使去此不可解者六也社會之事首重信實蓋所以維持秩序保守平和溯自教育會成立以來一失信於不選舉而忽議選舉再失信於定期選舉而不選舉三失信於會員選舉而改爲校長選舉四失信於臨時入會之會員可以選舉而不令其選舉人言不恤唯所欲爲矛盾相尋貽羞鄰邑此大可駭者一也科舉既廢選舉爲掄材大典况事關教育尤宜周詳鄭重一秉至公乃會員領票以後任其所之或倩人捉刀或回家商酌或假筆墨於茶肆或覘名姓於他人試問各處選舉有如此之自由乎弊竇相仍誰尸其咎此大可駭者二也勸學所總董含有官權性質故照章由地方官遴選今常昭兩邑尊虚懷坦白改令會員公推就舊學言則謂之俯順輿情就新學言則謂之取决多數盡善盡美夫復何言乃蔣鳳梧劉永昌昌言事有權宜卽部章亦無須遵守此等言論倘出諸不明教育不知法理之人無足深責獨怪提議者乃出於省視學及諮議局之議員此大可駭者三也懷抱私見種此謬因嗚呼琴水沉沉虞山黯黯生前途之阻力慨來日之大難常昭已矣所望廓清雲翳力挽狂瀾郷老矢其𤍽心當事厚其能力俾常昭教育重放光明某等之幸亦學界之福也 
小説 
[言情小説玫瑰淚（十五）]  
　　日飛月駛。迅疾如駿馬之馳。距密昔司尼喀之奔出。已一年矣。倫敦東部之徵克司討。有一絶巨之夏屋。夏屋之主人。曰密司脱約翰伯森。方立火爐前。俯首視其四歲之幼子。小兒酣臥未醒。一女傭坐伺其側。女傭者爲一衣服嚴潔之少女。貎乃至美。密司脱約翰伯森。視其子良久。回首以謂少女曰。密司白拉根。勿雷德今日佳乎。白拉根答曰。勿雷德今日佳甚。密司脱伯森幸勿念。勿雷德者。主人幼子之乳名也。約翰伯森復謂白拉根曰。自密昔司伯森逝後。此子乃深賴密司之愛護。白拉根曰。主人何爲如是之撝挹。是爲吾分内之義務。安能不自留意。且密昔司伯森當未逝時。待我至善。今轉眴之頃。去密昔司伯森之逝已及一月。吾思密昔司伯森棄其二子而去。乃大可憐。語既。出巾拭淚。狀至悲慨。約翰伯森聞白拉根述其亡妻。則亦酸楚不可狀。顧以男子恐爲他人所哂。力抑其悲。疾趨而出。 
　　約翰伯森之爲人。至有學問。且和易多衷於理。絶無暴戾之狀態。雖年近三十許。而翩翩英挺。俊爽無儔。婦人女子之見之者。大半皆爲彼丰儀所動。　願與約翰伯森訂婚。而約翰伯森承其叔父之鉅產。洒然自好。遇事退讓。無絲毫紈袴之惡習。不肯與蕩子輩爲伍。即見彼多數之命婦貴女。亦無佻㒓謔浪之態。故人之識約翰伯森者。多敬而心儀其人。娶妻麗娜格林。爲格林公爵之女。奩資之鉅。可十萬磅。格林公爵之女公子。豔名久播於社會。少年之欲攀援者。以千百計。而女公子皆勿許。迨與約翰伯森訂婚。人人皆服女公子之。選擇至當。嫁後伉儷亦至篤。夫婦之情愫。直匪可以言語罄。嫁約翰伯森八年生二子。長塔里尼。次即勿雷德。當勿雷德 
 
 

Page 27

 
 
三歲。忽雇得一女傭。曰密司白拉根。舉止靜謐。殊不類小家女。其貎之美。直與密昔司伯森之貎相似。苟有人謂密司白拉根爲密昔司伯森之姊妹者。其言亦正復可信。蓋丰貎既同而明星之目。耿耿作光。二人者又至相似。密昔司伯森一見白拉根。則大悦。立留供役。相待至優。暇時詢其家。世知其父母皆殁。家貧甚。又無兄弟之倚。故求爲女傭以自活。 
國外新聞 
[英國棉業仍無起色]  
　　十七日倫敦電云孟哲斯脱棉織公會决 
議仍行縮短做工時間如須加長者可酌量增加並宣明已與工人將工資减付一事磋商妥洽 
[法國查明沉艇原由]  
　　十七日倫敦電云法國海底潜行艇泊呂維哇斯號之沉没現經海軍部查明原由知該艇被撞之前因小作游弋曾遭焚如艇中之人均係氣閉而死並非溺斃該艇被撞之際大約未嘗有人駕駛云 
[日本郵船觸礁沉没]  
　　十八日東京電云大阪商船會社專走大連之郵船鐵嶺丸（載重二千一百四十噸）駛回日本已於昨夜在高麗鎭島附近沉没船中共有二百六十四人登岸者四十人其餘不知下落有巡邏船一艘及日本某軍艦已分由口口港及濟物浦開往失事之處續電云續得消息知鐵嶺丸係因觸礁失事船中員役搭客除有四十人仍留船中外餘悉脱險此次失事大約係因濃霧所致云 
[西班牙之暗殺案]  
　　十七日倫敦電云西班牙前任首相馬拉君近因事至巴西洛那有人執槍轟之致臂腿均受彈傷有同行之友腿亦受傷該刺客開第四響鎗時爲人拘獲 
[俄皇擬暫駐外國]  
　　十七日柏林電云前傳俄皇俄后擬在德國暫駐一節此信已漸確實 
[俄國疫症蔓延]  
　　十七日柏林電云俄國疫症已漸行傳佈 
[德國中央大風]  
　　十七日栢林電云德國中央一帶近遭颶風納萊姆堡附近尤形猛烈　（以上譯字林報） 
 
 
 

Page 28

 
 
[奏辦安徽全省鐵路勸股點字副票第九十五會六月廿五日在蕪湖當衆開彩此廣告]  
[滬甯鐵路行車時刻表] 　　 
　　由上海開至南京 
　　站名　快車　客車　慢車　三四等客車　特别快車　客車　星期六開夜車　客車星期六星期日停開上海　上午七點四十五分　　上午八點十分　上午十點　下午一點五分　下午四點二十分　下午十點　下午六點十分南翔　上午八點六分　　　　上午八點三十九分　上午十點二十九分　　下午四點四十八分　下午十點二十八分　下午六點三十七分安亭　上午八點二十四分　上午九點　上午十點五十四分　下午五點十一分　下午七點三分崑山　上午八點四十九分　上午九點二十九分　上午十一點二十六分　下午五點五十分　十午十一點二十二分　下午七點三十分蘇州　上午九點三十九分　上午十點二十八分　下午十二點三十二分　下午二點四十五分　下午七點三分　上午十二點二十四分　下午八點二十分到無錫　上午十點三十六分　上午十一點三十七分　下午一點五十分　下午三點三十七分　下午八點十三分　上午一點三十八分橫林　上午十一點三分　下午十二點十分　下午二點二十八分　下午八點四十七分　上午二點十三分常州　上午十一點三十三分　上午六點五十分　下午十二點四十四分　下午三點二十分　下午四點二十五分　下午九點十四分　下午二點四十七分奔牛　上午十一點五十四分　上午七點十五分　下午一點十一分　下午三點五十一分丹陽　下午十二點三十八分　上午七點五十六分　下午一點五十六分　下午四點三十二分鎭江　下午一點十一分　上午八點五十四分　下午二點五十五分　下午六點七分　下午五點五十一分　上午四點五十分高資　下午一點二十八分　上午九點十二分　下午三點十五分　下午六點二十七分南京到下午二點三十七分　上午十點三十五分　下午四點四十六分　下午七點五十七分　下午七點　上午六點三十三分 
　　由南京開至上海 
　　站名　快車　客車　慢車　三四等客車　特别快車　客車　星期日開夜車　客車星期日星期一停開南京　上午七點三十分　上午八點二十分　上午九點五十分　下午一點二十分　下午四點　下午十點高資　上午八點三十八分　上午九點五十一分　上午十一點十四分　下午五點二十二分鎭江　上午九點一分　上午十點二十分　上午十一點四十分　下午二點四十七分　下午五點五十分　下午十一點四十九分丹陽　上下九點四十分　上午十一點十二分　下午十二點二十九分　下午六點四十四分奔牛　上午十點十三分　上午十一點五十六分　下午一點十二分　下午七點二十八分常州　上午十點四十二分　上午七點　下午十二點三十五分　下午一點五十五分下午四點十九分　下午七點五四分到　上午一點四十五分橫林　上午十一點四分　上午七點三十八分　下午一點一分　下午二點三十分　上午二點十二分無錫　上午十一點三十九分　上午八點十分　下午一點四十一分　下午三點三十分　下午五點九分　上午二點五十五分蘇州　下午十二點三十七分　上午九點三十分　下午二點五十四分　下午四點四十五分　下午六點四分　上午四點十二分　上午七點三十分崑山　下午一點十九分　上午十點二十三分　下午三點五十二分　下午五點四十二分　上午五點七分　上午八點二十三分安亭　下午一點四十四分　上午十點五十五分　下午四點二十三分　下午六點十一分　上午九點一分南翔　下午二點三分　上午十一點二十分　下午四點四十九分　下午六點三十五分　上午六點一分　上午九點二十三分上海到下午二點二十二分　上午十一點四十六分　　下午五點十五分　下午七點一分　下午七點三十五分　上午六點二十六分　上午九點四十五分 
　　滬杭鐵路行車時刻表 
　　由上海開至閘口 
　　站名　慢車　快車　慢車　專車上海　上午八點三十分　正午十二點　下午三點三十分莘莊　上午九點三分　下午十二點二十七分　下午四點三分松江　上午九點三十八分　下午十二點五十五分　下午四點四十分楓涇　上午十點二十七分　下午一點四十二分　下午五點二十九分嘉興　上午十一點四十一分　下午二點五十六分　下午六點四三分到　上午八點閘口到下午二點五十六分　下午五點五十一分　上午十一點二十分 
　　由閘口開至上海 
　　站名　慢車　快車　慢車　專車閘口　上午八點　上午十一點四十四分　下午三點二十分嘉興　上午十一點三十七分　下午二點五十二分　下午六點五十七分　上午七點五十分楓涇　上午十二點四十七分　下午四點零一分　上午八點五十九分松江　下午一點三十二分　下午四點四十四分　上午九點四十四分莘莊　下午二點零五分　下午五點十分　上午十點十七分上海到下午二點三十六分　下午五點三十六分　上午十點四十八分 
　　淞滬鐵路行車時刻表 
　　由上海開至砲台灣 
上午六點四十分七點五十五分十點五分十一點四十五分下午二點三點二十五分五點二十五分七點三十分 
　　由砲台灣開至上海 
上午七點十五分八點三十分十點四十五分下午一點十五分二點四十分四點五分六點五分八點五分星期六星期日淞滬段特别加車時刻上海開至砲台灣下午九點砲台灣開至上海下午十一點 
滬寗頭等客准帶行李二百觔二等客准帶行李一百五十觔三等客准帶行李一百觔脚夫搬送行李每件給銅元一枚 
[（蘇申玉器琢家鑒）] 　　 
本號新到東洋紅砂數百件零躉批拆悉任尊便知要者請移玉二洋涇橋下近水坊内逕問大通洋本號可也 
[（吉屋召租）] 　　 
英界後馬路福綏里内有石庫門五幢二廂三平屋三幢三廂三平屋二所又絲棧一所如欲租者請至後馬路乾記弄姚慕記帳房面議可也 
[麝香痧氣丸]  
歷年馳名靈效麝香痧氣丸八寳紅靈丹臥龍丹白痧散如意丹俱大瓶一角中瓶五分小瓶每元一百廿瓶如購藥一元送金字紅靈丹一瓶鋪在上海五馬路寳善街同文堂 
 
 

Page 29

 
 
[博山玻璃公司招股分票頭彩壹萬元] 　　 
　　本公司爲擴充實業起見禀蒙農工商部咨明　兩湖總督部堂在案援照股份彩票成例開辦博山玻璃公司彩票茲届開辦第三次六月份分票全張十條售洋一元分條一角按照湖北大票開彩號數得彩中式紅票均可就近核定本局分銷處北京萬福來天津富而貴又寳興吉林增升潤濟南化劫堂又東升陽又大得利萬利源長沙公益公司漢口陳子宜江西九江生記廣貨號安慶青雲室帋店又華英藥房蕪湖政大源南京裕興康萬寳通鎭江錦昌祥布號又同益號揚州小瑯環通州森昌號杭州大福來又廣彙豐嘉興陸萬成蘇州怡源祥太倉商會寗波立昌號温州益元銀樓福州中英藥房厦門廣來勤記又萬集號 
山東博山總公司及上海南市業盛里分局仝啓 
[聲明股票扣抵]  
湖南太亨貞揚州乾順裕執事楊伯壬所附同德昌濟南鹽股本五千千文花名楊伯記　有揚字三十九號股票壹紙利字三十九號息單壹紙楊伯壬爲該莊辦運經　大生莊欵現經大生錢號摺開當初股本五千千文係由該莊代墊呈請敝會立案并知照同德昌經理將此項股本扣存備抵用特登報廣告以免頂替者受愚致滋遺悞揚州商會特白 
[葉瑞馨老齋分設各號聲明] 　　 
本號在老閘橋北首送子庵對面石庫門内開張歷有五十餘年虔造諸品名香凈素貢　久已馳名遐邇無俟贅述　一分號德馨齋在盆湯衖新橋南堍　一分號德香齋在垃圾橋南中旺衖口　一分號廣和號在鄭家木橋北寳善街口只此三家並無零設前分號葉阜成在三茅閣橋北堍開張亦歷二十　年近被鄰右失愼殃及繼爲房租要挾不願零設今已歸併廣和號重裝門面擇六月初一日開張兼售各種烟紙呂宋雪茄郵票等　紳商光顧無不格外克已以廣招徠並請認明各分號就近　賜顧庶不致誤 
[簡明藥目價目中]  
　　京都同德堂○藥目第二 
神效萬靈種子茶大瓶一元小瓶五角 
極效延齡百歲茶大盒一元小盒五角 
神效明目仙茶　大盒八角小盒二角 
極效小兒回春茶大瓶二元小瓶一元 
保不出天花神茶大盒一元小盒一元 
金老鼠糞萬應錠每盒三角計重一錢 
内治小兒胎毒藥大瓶八角小瓶四角 
外治小兒胎毒藥大瓶八角小瓶四角 
大孩小兒遺尿藥大瓶八角小瓶四角 
兒科萬病回春丹每盒一元計丸四粒 
神效靑心牛黃丸每粒四角每盒元六 
神效驚風救命丹每盒二元每粒一元 
神效小兒鎭驚丸每盒一元每粒二五 
保赤萬應靈散　大瓶一元兒科聖藥 
神效琥珀抱龍丸每盒四角每粒一角 
神效活絡靈丸　每盒四角每粒一角 
止心肝胃氣痛丸大瓶一元小瓶五角 
止心肝胃氣痛散　　　　每瓶四角 
神效專軟鬚髮藥神效無匹每個一元 
天下馳名烏髮藥　　　　每瓶一元 
神效喉科八寳丹大瓶五角小二角半 
專治頭瘋木球男女可用　每二角半 
極效化痔仙丹大瓶二元　小瓶一元 
靈寳外治痔瘡藥大瓶二元小瓶一元 
神效洗痔瘡藥　大瓶二元小瓶二元 
極效耳聾復明藥大瓶二元小瓶一元 
神效善治耳爛藥大盒五角小二角半 
瘰癧惡核斷根丸大瓶二元小瓶一元 
極效狐騷返眞散大瓶二元小瓶一元 
秃髮重生雲毌散大瓶二元小瓶一元 
龍形薄荷風濕丸　　　　每盒一元 
秘製善治哮喘烟功用甚多每盒二角 
咳嗽哮喘化痰丸大瓶一元小瓶五角 
經驗寗神安眠丸大瓶二元小瓶一元 
神效益智少眠丸大瓶二元小瓶一元 
七十二症眼藥大瓶二角　小瓶一角 
内治光明還睛丹大瓶一元小瓶五角 
外治撥雲至寳散　　　　每瓶四角 
神效立愈疝氣丸　　　每瓶一元半 
化化學仙　精丸大盒一元小盒五角 
極效神仙世勝丸大瓶一元小瓶五角 
神效悞呑鴉片藥大瓶一元小瓶五角 
神效三陰𪪰疾藥大瓶一元小瓶五角 
神效包利大便藥大瓶一元小瓶五角 
專治便血靈藥　　　　每瓶洋一元 
神效痢疾藥　　　　　每瓶洋一角 
神效化毒　　肌散　　每瓶洋一元 
痴癲猪羊癎散藥　　　每瓶洋一元 
立愈凍瘡藥　　大盒四角小盒二角 
癬瘡靈汗班靈藥大盒二元小盒一元 
立止牙痛藥　　大盒二角小盒一角 
眞正享樸四川杜仲每兩洋四角二角 
極大豆𦸅　　　　　　每粒錢一分 
陽春砂仁　　　　　　每粒錢二元 
眞方戈製半夏　　　　　每錢八角 
引見香肥皂大盒　　二角小盒一角 
八寳生髮油　　　　　每斤一元六 
花露生髮水　　　　　　每瓶洋四 
固齒花露洗牙粉螺絲晶瓶每瓶二角 
百花露艶容宮粉大瓶一元小瓶五角 
嫩膚潤面玉容粉大盒二角小盒一角 
　脚印蓮散　　大盒二角小盒一角 
纒脚外洗藥　　　　　每瓶洋二角 
治傷風鼻烟　　　　　每瓶洋一角 
利便糖衣丸　　　　　每瓶洋二角 
清暑痱子粉　　大二角半小一角半 
清香樸粉宮粧胭脂　　每匣二一角 
自運艶容潤膚洋蜜　　　每瓶一角 
家傳百補燕窩粉　　　每斤一元六 
補身延壽百益餅　　　每匣洋二角 
保身養禮衛生糖　　　每匣洋二角 
仙傳延年棗　　　　　每瓶洋五角 
開胃順氣化痰糖大瓶五角小瓶一角 
内宮口香糖　　大瓶五角小瓶一角 
小兒疳積糖　　　　　每瓶洋三角 
真化州賴園橘紅大瓶號一元小號五角 
孫製參貝陳皮　大匣四角小匣二角 
孫製消痰半夏　大匣四角小匣二角 
孫製延齡佛手　大匣四角小匣二角 
孫製開胃靑菓　大匣四角小匣二角 
孫製消食檳榔　大匣四角小匣二角 
孫製薄荷錠　　　　　每錠二角半 
孫製清凉菓子鹽大瓶半元小瓶一角 
孫製順䓻仁　　大匣四角小匣二角 
孫製止咳杏仁　大匣四角小匣二角 
孫製黃精　　　　　　每斤洋八角 
孫製杏脯　　　　　　每斤洋八角 
孫製桃脯　　　　　　每斤洋八角 
上海英大馬路第寗渡路恆裕里口二百七十二號門牌京都同德堂藥局謹上 
[百司洋行廣告] 　　 
本廠在法國創設歷有餘年中外早已馳名專織外國花緞素緞洋縐紗薄綢絲紗蔴紗及一切各花樣絲貨並閃色等類不及詳載前均托各埠洋行代理至戊申年在上海泗涇路八號設立百司洋行迄今已有三載蒙○各寳號賜顧生意漸漸推廣各貨精益就精商界中皆讚美信從可知本行貨色與申地别行家比衆不同因本行係廠家所開各貨格外講究且廠中機器佳七聘請頭等技司用心設法所以出來各貨花樣顔色特别鮮明時時變化無窮况價廉物美而耐久現有各式新樣到申望○貴商界駕臨小行看樣定購無不格外客氣特此敬啓泗涇路八號電話三千四百三十九號 
　 
[州洞庭東山葉氏修譜廣告]  
我族宗譜溯自國初經　長馥公纂修後迄今二百餘載支繁派衍各省遍佈若不亟爲續修深恐將來攷輯愈難爰集同志重修凡我同宗請將自　始祖逵公至六世孫石林公後裔係何世分派及歷代昭穆婚嫁名諱生年卒月抄寄來所以便編人　自登報日起以一年爲期過限不收惟年久失修工繁費巨如承諸同宗熱心慨助固多多而益善請逕寄上海正金銀行葉明齋收掣取收票爲憑所派在外訪友僅供採訪槪不收募再如有鴻才碩學願任義務襄理其事或佐探訪或襄軍政即請賜函本匡所助不逮俾得盡善盡美恐海内諸同宗未盡週知特登申新兩報廣告幸埀鑒焉上海城内中唐家衖第九號門牌葉氏修譜總事務所同人公啓 
[叭喇有限糖卡隆帮橡皮有限公司淸算合啓]  
凡執有本公司股票而未將定單送人以便派定格拉卡隆帮橡皮産業股份者請於西八月十五號左右將定單送交本公司俾可即換新股票本公司股東如送定單限期本月三十號爲止優先股每股應繳二十五仙令由上海匯豐銀行代收每四股合叭喇公司之股一股每兩股合卡隆帮公司之股一股否則該定單應寄交倫敦匯豐銀行須在西八月三十一號之前寄到該處 
[全副柏德洋行影戲機器片子出售]  
均系新色如有合意者請向洋涇浜裕號洋貨號接洽其價從廉 
[四明鳥樓陳氏修譜]  
啓者我陳氏始祖鄮菴公自奉邑遷甯西後河地方名曰鳥樓建造宗祠今查宗譜兩代未修前有服官經商至北京保定蘇州山塘上武陵嚴州京師湖州新墅鳥鎭慈谿定海寗海桑洲空郭各等處均未歸譜茲因重修譜藉誠恐在外族人未及周知爲此登報務將世糸名號官階婚嫁生卒年月以及有行述可傳者抄錄彙送以備纂修幸勿延悞來信卽寄甯波湖西小巷衖陳星聯處檢收爲盻陳氏宗房長公啓 
 
 

Page 30

 
 
[巴黎製藥公司] 　　　 
靈藥治世普天通行 
　　輕瀉含　貴林 
　　醫治傷風咳嫩頭痛發??一日即愈屢試屢騐 
　　巴德醫生止爛止痛藥油 
　　耑治刀傷火傷跌打損傷並一切皮外瘡疾痛不可忍者將此油搽上立見奇效 
　　柏蘇療痔藥膏 
　　專治各種痔疾其用法極便而效力最速有於十四日之中醫愈最惡痔疾之能 
經理處上海仁記路二號文達羅洋行 
[英商巴勒火險公司] 　 
本行經理北英商火險公司資本銀四千餘萬兩在申開設最先迄今已數十餘年專保房産貨物棧廠一切火險遇有不側無不立即照賠保價格外公道如蒙紳商賜顧請至五馬路口第二號門牌本公司帳房面議自當悉之照辦以副　○惠顧心意此佈 
[永年人壽] 　　 
保險公司廣告總公司在上海廣東路十號房屋東方各埠均有經理之分公司發出各式壽險及付欵之保單章程極爲通融此項保險甚爲結實而且保無損失第十二年公司銀欵總數現在保壽之總數共銀二千八百三十九萬一千九百十四兩現有産業總數共銀六百三十一萬一千四百三十七兩現有銀欵總數共銀六百十六萬二千六百零九兩一年進欵總數共銀二百六十七萬四千九百十八兩董事兼總理華田先生書計郁賜先生會記倪安先生同啓 
[告白] 　　 
經理山西寳順公司白煤色光甚好火力充足其貨現已到申囤在華順棧諸君欲購者請至黃浦灘廿八號本賬房内王君蓮舫接洽可也　魯德啓Ｈ·ＲＥＵＴＥＲ 
[（遷移廣告）]  
本號現從晝錦里遷移城内陳市安橋南朝東門面開張承　　刻搨　外埠信件請寄該處可也小停雲　碑帖號白 
[全地球上第一等好貨] 　　 
分設棋盤街中平和里口 
本公司資本五十萬金開設上海三十餘年專辦英美德法各國頭等洋琴風琴軍界學界需用之全隊軍樂器具久蒙各省大憲嘉許訂購者接踵而至　經理英美特别超等新式唱戲機器戲片京調梆子大鼓時調崑腔小曲西樂洋操等　精益求精無美不備與别家之貨大有天淵之别聲音比戲檯上更響可包永遠不壞賜顧　諸君請認明本公司牌號方是眞貨英大馬路東首第三號洋房内進發行所謀得利總公司白 
[全昌自製金銀離鼻眼鏡] 　　 
專售全鋼鑽珍珠寳石自製精巧光滑工細各種金銀眼鏡又新發明離鼻眼鏡可免壓鼻生　鈎耳生厭種舒服折脚眼鏡異樣玲　七簡便並經高明光學醫生考驗格致晶片黑白藍片近光老光平光均能保護目光如配鏡片有光線表校正其價格外克已若配眼光分文不取珠翠彈簧　金耳　圈每副十元悲翠紅藍寳石洋镶眞金戒每只八元半　金挖耳每支三元以上之價均是起碼各式鑽石珠寳洋鑲金銀首飾風凉頭針插針等類一應俱全花色繁多不能細載眼鏡首飾均用本金足赤煉就倘有毁爛原金仍可收回兌換如來樣定造無有式樣不能劃一不二老少無欺上海二馬路西跑馬廳電話一七零四分設蘇州閶門外馬路 
[家用要品百格飛沙瀘濾缸廣告] 　　 
啓者本藥房經理百格飛秘製各式沙濾缸發售各界膾炙已久有口皆碑貨美價亷毋庸贅述誠所謂家有此缸醫生可免所費無多如保壽險　賞鑑家欲知詳細請向本藥房取閱或函索圖說全册迥環展玩便悉其中佳妙不啻巧奪天工如操却病延齡之劵該圖說並不取資特此佈達 
上海英大馬路三十七號科發藥房特白 
[（止血止痛）] 　　 
玉樹神油本窩玉樹神油專治湯泡火傷刀傷跌打及時行疫症霍亂抽筋絞腸腹痛筋骨酸疼手足麻木風濕脚氣無名腫毒一切雜症將油搽擦立刻全愈大瓶一元小瓶五角另售各種藥酒價亷物美諸君光顧請認上海二馬路　錦里口廣東仙壽窩啓 
P>痔瘡無憂　　 
　　僕患痔瘡之症已有四年每逢大便痛如刀割只因僻處山陬苦乏良醫又乏妙藥以致苦累不堪今春因事扶病來申承友指示河南路廣東彭壽堂各藥靈效異常爰購珍珠熊胆化痔丸及外治痔瘡妙藥各二盒臨臥依法用之次早起視其痔消除凈盡如襗重負神速如此令人欣感交加同病者盍往試之始信此言誠實耳　霍山姚秉璋識 
 
 

Page 31

 
 
   
 
 

Page 32

 
 
   
 
