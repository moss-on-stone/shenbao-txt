# 1919 - 362 - 4916821

 

Page 1

 
 
   
 
 

Page 2

 
 
   
 
 

Page 3

 
 
時評 
[敎育界之近厄] （冷） 
　　學生爲衛國故而罷課敎員爲欠薪事而又將罷課此非中國敎育界最大之損失然一則爲公共之事一則爲切已之事其道雖不同而情理則一也何也蓋國家歲養無數有害無益之軍隊有所費不惜獨於區區學子而必令之枵腹以從公焉咎固不在敎員而在政府也 
　　况乎財政竭蹶誰實致之票價低落誰實主之使人不得生活而欲其任事雖在聖人莫能行也此豈可以敷衍安慰所能致效哉 
[命令]  
　　十二月十二日大總統令任命吳可章爲陸軍第五師步兵第十七團團長此令 
　　又令財政總長李思浩呈請任命徐森署僉事應照准此令 
　　又令陸軍總長靳雲鵬呈請將張申泰加陸軍步兵中校銜董學史授爲陸軍騎兵少校董學白授爲陸軍二等軍需正均照准此令 
　　又令陸軍總長靳雲鵬呈請任命柴堅爲陸軍第十八師步兵第七十一團團附應照准此令 
　　又令陸軍總長靳雲鵬呈請任命劉榮治爲陸軍第十五師步兵第十八團團附齊寳賢爲步兵第十七團第三營營長劉紱爲輜重兵第五營營長均照准此令 
又令胡恩光晋給二等嘉禾章此令 
又令劉道章給予三等嘉禾章此令 
又令薛之珩甄文齡均晉給四等嘉禾章此令 
又令汪開堂晋給四等文虎章此令 
[專電]  
　　北京電國院再電各省保護日僑（十四日下午二鐘） 
　　北京電華僑會電力爭閩案（十四日下午二鐘） 
　　北京電王鴻年已將調查閩案詳情密陳到部今午外部集重要部員特開部務會議（十四日下午二鐘） 
　　北京電王鴻壽自閩電日行兇證據多被毀滅現正搜查（十四日下午四鐘） 
　　北京電閩案外部先允日本會查繼復聲稱援照昌黎案交涉日已有準備亦已提相當條件陳籙與小幡會談對日貨損失允查明惟要求被傷者卹欵及處分兇手（十四日下午四鐘） 
　　北京電張廣建陳樹藩電閩案羣情憤激務請力爭（十四日下午四鐘） 
　　北京電京中排斥日人所辦之順天時報及東方共同兩通信社（十四日下午四鐘） 
　　北京電頃學生在各洋貨舖檢查日貨貨主受檢相對文明（十三日下午七鐘） 
　　北京電參陸處電阻林葆懌調粤艦至閩並派沈壽堃赴閩宣慰海軍（十四日下午三鐘） 
　　北京電京學界對皖女學被蹂躪事議决三欵（一）派代赴部院要求懲辦安武軍官（二）電斥倪嗣冲（三）電責敎實各廳漠視（十四日下午二鐘） 
　　北京電安慶罷警風潮警務處長劉道章辭職倪嗣冲電京留劉并言咎在省長呂調元再電辭職（十四日下午四鐘） 
　　北京電張慶桐經高等懲戒會審查停止任用六年（十三日下午八鐘） 
　　北京電山東保留案正式發表吾國卽補簽德約（十四日下午三鐘） 
　　北京電隴秦豫海鐵路部議來年修竣派施肇曾赴法催交借欵（十四日下午三鐘） 
　　北京電劉鏡人將免職江庸運動使日（十四日下午二鐘） 
　　北京電財部派錢錦孫幣制局派錢應淸查辦中行（十四日下午二鐘） 
　　北京電安福部今日歡送徐樹錚開懇親會（十四日下午二鐘） 
　　北京電勝福來電請願仿庫倫例取消呼倫貝爾自治閣議先派員前往宣慰（十四日下午二鐘） 
　　北京電粤軍府電陜陳侵犯界線請注意（十三日下午七鐘） 
　　北京電岑電湘敎育費及留學費均被張敬堯提扣請電催補發不得留扣分文（十三日下午八鐘） 
　　北京電蘇省議會電松滬護使盧督委人後未免越俎請速任命齊燮元（十三日下午八鐘） 
　　香港電張省長昨偕參省議長等到學生會勸復課學生允下星期上課（十三日下午五鐘） 
　　香港電岑近日接洽各界極活動曾彥昨赴滬郭椿森明日亦首途皆岑陸會見之效果（十三日下午五鐘） 
　　香港電唐繼堯電南北議和坐待非計派王乃昌王有蘭來粤商大局（十三日下午五鐘） 
[各通信社電]  
　　北京電中央電令赴閩專員王鴻年沈覲扆暫留閩帮理交涉 
　　北京電江紹杰到京今日赴府院陳述王揖唐近與某系接洽和局事 
　　北京電美京電訊山東問題英法美將根據此次協定由最高會議宣布令德承認直接交還中國（以上十三日） 
北京電政府照會外交團要求撥關餘三百七十萬兩外團協議可望照允 
　　北京電北京各校敎職員因爭薪發現議决罷課日昨傅部長宴各校長疏通有效與否未定 
　　北京電東海將最近擬定促和計畫告江紹杰促速返滬（以上十四日）以上中華通訊社電 
　　北京電施肇曾訪法使商繼續隴海路工事 
　　北京電臧致平謁靳面辭回閩 
　　北京電徐恩元懋業協理缺因美資本家爲有力之調解未開去該行暗潮仍劇 
　　北京電段入懋業股三十萬由傅良佐凑集合肥出名傅之獲當選董事因此（以上十三日） 
　　北京電内閣决議另提繼任日使之人物劉鏡人假滿另行位置 
　　北京電閩案將在福州就地解决外部電王鴻年沈覲扆留閩帮同交涉員辦理 
　　北京電外團消息英法已正式承認美參院之保留案院電顧使如已公布我即補簽德約 
　　北京電美艦來華海部已預備招待院特電莊景珂就近在日本向美亞細亞艦隊司令表示歡迎 
　　北京電政府以國會所提查辦中交總裁案甚嚴厲諷馮耿光自辭藉以打消馮尙未允 
　　北京電衆議員武繩緖等質問府院顧問諮議人名請宣布名册掛名兼差各員均大恐慌 
　　北京電松滬護使爭執甚烈政府决暫不簡人 
　　北京電張敬堯自請查辦范源濓謁徐亦謂控告不實甘受返坐政府擬派員密查 
　　北京電閣議呼倫貝爾撤消自治案電張作霖與勝福談判 
　　北京電當局聞南代表曾彥郭椿森奉岑陸命赴滬亦預備令北代表南下 
　　北京電政府電吉督對境内韓民舉動負責任以塞日人之口（以上十四日）以上中孚通訊社電 
世界路透電 
[協約國與德國之新交涉]  
　　九日巴黎電英相喬治氏派其秘書携英内閣核准協約國致德牒文之新要綱至巴黎聞英國聲明德國如不承允立即實行和約則戰事行將復作法政府曾請英國修改此項恫嚇 
　　八日巴黎電高等議會致德之牒文已於今夜交出否認德國有權要求修改關於交出戰事罪犯及遣回俘虜之條欵和約經德國與主要之協約國批准後卽可發生效力法國已屢次聲明一俟和約實行即將釋放戰俘矣高等議會拒絶承認德國對於斯加巴佛洛沉艦案之駁議關於此案協約國另有覆文德國所稱協約國如取其浮水塢種種材料則德國將難維持其江上航務似將大損其經濟利益云云協約國願秉公調查之牒文内關於議定書之最後一節（即謂德國如侵犯和約協約國有權施行軍事計畫）謂 
議定書之簽字與和約之調印足以决定和約之效力與隨以發生之和局狀况此將以普通條約欵項及國際公法承認之尋常手續擔保之高等議會今最後通告德國和約未發生效力之前如背棄休戰條約卽足予協約軍施行必要軍事計畫之完全自由故協約國深望德國即行簽約並將和約調印勿稍延緩 
 [P和會近事記> 
　　九日巴黎電和會美總代表波爾克氏宣稱美國議和代表今夜出境與美國參院之態度無關蓋在十一月初即已商定出境矣 
　　五日巴黎電高等議會現正討論減輕各國經濟困難辦法前敵國亦在内今惟國際大借欵能挽救此局尤以奥國爲最該國需助甚急現將以此事陳告華盛頓政府大約高等議會將决定各國間自由交換物品之原則 
[英國之工業聯合會]  
　　九日倫敦電工業聯合會大會今日在倫敦開議路工聯合會秘書長湯末斯氏主席與會者七百五十人代表五百萬工人此會極關重要除國有問題外並將討論生活代價工人失業强迫兵制對德政策及設立關於工業聯合會行動之中央機關當場一致通過議案（一）主張煤礦國有之運動如煤業委員多數報告之建議未見實行則定於二月間召集特别會議以决定其行動之形式俾强迫政府實施多數委員之建議（二）提出抗議反對政府對於大資本家龔斷人生要需希圖非常利益之冷淡態度要求政府立即管理原料並將土地礦產鐵路與他種運輸具完全收爲國有與會代表演說詞有甚激烈者尤以礦工聯合會會長斯密立氏爲甚斯氏警告政府謂政府如不於二月前贊成國有之議則礦工必有行動此爲合法之行動聞政府刻方調查可否於英國有事時取煤於印度查印度煤工每日工資僅爲四便士如印煤竟運入英國則當主張全體罷工 
　　九日倫敦電　現已成立之董事會計五十一起代表四百餘萬工人其他十六行業方在談判中 
[各國近事記]  
　　九日倫敦電今日下院中裴德少佐答覆質問謂内務大臣已知英國境内現有若干人從事革命運動擬推翻國會制政府而設立勞農制政府此輩不盡爲英產運動經費有來自外國者其數大約無多關於英人資助之消息今尙未齊未便發表 
　　十二日倫敦電今日陸軍大臣邱吉爾氏在下院稱德國擬組織軍隊以取攻勢之說並未接有徴實消息就各證據觀之德國常備軍現已依照和約逐漸裁減一九一九年八月德國有常備軍約五十萬人目前減至三十九萬人依照和約尙須減至二十萬人德國又有武裝警察七萬人分佈各大城此外又有民團願於地方有事時擔任彈壓今和會方考慮此種機關之問題 
　　九日倫敦電千津與劍橋兩大學今日在皇后俱樂部比賽足球觀者萬五千人英皇亦在場觀賽其結果劍橋以七對五得勝 
　　九日華盛頓電五日參議員福爾氏上書威爾遜總統謂墨西哥極端派得墨總統加蘭柴之贊助謀在美國煽起革命原擬於十一月間乘全體罷工時開始活動奪取東方一口岸與太平洋兩口岸而立新都於柯洛拉杜俟革命告成一八四八年美國所得之沿界各州將給還墨人以爲報酬凡此密謀之詳情皆從極端派於十月十五日在墨西哥城會議紀錄中抄出者 
　　七日倫敦電殖民地次官亞米里氏今日在下院答覆某議員之質問謂政府已接香港改革憲法會請願書請在香港建設更孚衆望之政府現已令香港新總督司徒白士氏俟在港稍得經騐後即審愼考慮該問題並將此情電覆上書之會 
[太平洋路透電]  
　　十三日伊爾庫次克電司令部公報云俄軍據守加格特與竹林站間之陣地八日紅軍屢攻皆取重創而退九日俄軍西進擒獲敵兵鐵路南北戰情未變紅軍被遂出密勒辛斯克與成甘姆斯克兩處現向南退走 
　　十三日伊爾庫次克電增給軍餉與兵士贍家費之新法律業已通過 
　　十三日香港電船役會館一致决議向船主聯合會提議將加薪問題付諸仲裁如船主不允照辦則定於十七日午時開始罷工 
 
 

Page 4

 
 
   
 
 

Page 5

 
 
   
 
 

Page 6

 
 
[里昂無線電] （路透電社送） 
　　十三日巴黎電各報皆言倫敦現舉行之會議極關重要各大國皆與會昨晨之會議意國總代表謝洛爾氏及美國大使台維斯氏均出席微言報載稱今所討論之主要問題有四㈠亞德里亞海問題㈡俄國現局㈢土耳其前途㈣德國態度協約國代表現知協約國處理此四事要當完全一致倫敦之大會已覓得定則可爲一致之基礎惟各問題則尙待詳加討論今已可謂大有進步云該報又稱英法政府與英法銀行團不日將商定允貸商業大借欵之合同此項借欵將專用以利便及促進實業之建設 
　　十三日巴黎電德國大局殊爲混沌惟柏林政府對於協約國最近之牒文意見似大爲歧異德國外交總長穆勒氏初定於星期二日在國會第一次發表宣言繼改星期四日但終未出臨國會聞穆勒氏嘗圖辭職後與法總理巴安氏會商乃作罷 
　　十三日巴黎電小巴黎人報載蘇里克消息德國覆文之内容大旨如下德國宣布擬賠償斯加巴佛洛所沉之德艦至於交出船塢材料四十萬噸礙難照允因德國今所有之船塢材料共僅三十五噸故德國建議不日專家委員會集議時可調查德國究能交出若干 
　　十三日巴黎電據西班牙京城電稱西班牙新政府業已組成以薩拉柴氏爲首相里瑪氏仍任外交大臣 
國外要聞 
[比利時工業之復活]  
　　中美新聞社不魯捨拉　信云比利時雖大受此次歐戰之摧殘然其人民類皆勤奮有爲終得於殘灰之下重振　鼓以恢復其固　之盛况也比國自休戰簽字以來全國政權悉操諸混合内閣蓋除宗敎黨自由黨社會黨外尙有所謂　侖系法蘭明系以及比皇避難哈佛時之政治家與德軍佔領時之拒敵政治家共維大局卒臻内外和洽之象其政治之善於此可見一斑若在他國此種混合内閣之組織必多流弊而比國獨能支配閣員順妥適當而尤以社會黨三閣員萬特凡氏安西爾氏及華脫爾氏竭盡心力處置大局不特得免罷工風潮之發生且能誘導工人使各知建設之爲緊要又交通總長蘭金氏及財政總長傑司柏氏亦能施行善政使全國鐵路運輸及經濟狀况均恢復原態一種振新之象殊有足觀 
　　交通總長蘭金氏之政績最爲難能可貴蓋鐵路之於國家經濟猶血脈之於人身苟鐵路未見恢復工業終難振興觀於今日比國鐵路之復原實與其國内經濟生活大有關係而法德諸國之元氣尙未恢復者亦職是之故耳按比利時於休戰约簽定時僅有鐵路機車五百輛其中太半尙待修繕至十月間全　鐵路載客每日計有二千人之多載貨十七萬八千噸之重各幹路如在不魯捨拉與盎凡爾之間者其載客運貨均較戰前增加四分之三其餘支路亦加增五分之三或二分之一不等至貨車之運輸尤須管理得法蓋戰後所剩車輛僅七萬四千其中六分之一須修繕者至於戰前則有九萬六千輛修繕者僅占百分之五而已今日比利時國有鐵道之運輸統計自二十五萬至二十六萬噸云更進一層而論比國之鐵路自西南至德邊疆幾全爲德軍毀壞車站橋樑亦無不被毀即未經造成者亦在所廢棄總之鐵道所用各物雖信號機等之微均被毀棄凈盡而今日即全國鐵道均經修竣運行所未開行者僅五十粁而已由是可知其結果之完善更足奇矣上所述者祇鐵道一事而已其他種種亦無不如是　鐵道車輛之開行所不可少者煤也比國煤礦之工作非但未聞有罷工等風潮而其出額之增較戰前反有過之記者一日親詣一煤礦見所用工人計有萬人每日所出總額占戰前百分之九十其餘各礦亦大都如是該礦開出煤屑經機械之化合供各鐵路機車之用而　工廠暢用之下尙有餘額可以出口其產額可謂盛矣　獨煤也即糖亦爲出口之大宗全國之種植甜菜製造白糖者均勤奮不怠出額竟駕戰前而上之　外如玻璃火柴礦物以及棉織品亦有出口云 
[和會中之中國希望條件㈦]  
　　七關稅自由權中國現行海關稅則發端於一八四二年之中英江寗條約次年復依據該約議定則例按貨註明稅率大抵以値百抽五爲比例然亦有値百抽十者嗣後他國與中國通商卽援此例及一八五八年中國與英法等國改訂稅則始一律以値百抽五爲率各約内均有按期改訂之規定卽嗣後所訂商約亦均有改訂之條欵然自一八五八年以來僅於一九Ｏ五年及一九一八年改訂兩次即此兩次改訂亦不過改訂貨價而値百抽五之率則仍舊貫此項稅則不特不公且亦不合科學原則蓋日用必需之品課稅之重與奢侈品無異其流弊必至大傷中國之財政與商務茲舉其理由言之（一）無交換也因此類條約及最惠國條欵之故各國均得享受普通之稅則又以最惠國條約之故苟一國得享受任何權利特權他國即可援例享受然中國不能得交換利益故凡有約國之貨物皆得以値百抽五完稅運入中國而中國貨物之運往各國者不能享此利益按國際習慣通商稅則無不以交換互讓爲根　等不交換之情形實與國際習慣相背（二）無區别也自一八五八年課稅不復區别而原料及日用必需之品課稅與奢侈品相同此亦與各國習慣相異者試列表以證之 
　　一九一三年各國奢侈品課稅之率（一九一三年爲歐戰發起之前一年其時情形未失常度） 
菸葉　醇酒 
英　每磅八先六便　每軋崙十五先二便 
美　每磅十八先九便又値百抽二十五　每軋嵛十先十便 
法　　每磅一鎊七先二便半　每軋嵛二先六便半 
日　値百抽三百五十五　每軋嵛十先二便　 
中國　値百抽五　每軋嵛四便半 
觀以上稅率輕重昭著無待贅一詞矣因稅率輕徹之故國家收入不足以致不應徴稅之貨物亦不得不免於稅課試觀下列數目即知一九一三年中國與各國免稅物成數之比較 
中國免稅貨物居全數百分之　六．五 
日本　四九．五 
法國　五０．０ 
美國　五四．五 
英國　九０．七 
此種劃一稅則不適於今時之情形可就下列比較數目而見之 
稅則所列貨物種數　進口貨物之價値鴉片不在内 
一八五八年　一百三十八種　約三十兆兩 
一九Ｏ二年　三百三十二種　約二百八十兆兩 
一九一二年　五百九十八種　約五百四十五兆兩 
於此可見六十年來雖貨物之種類增至四倍進口貨之價値增至十八倍而値百抽五之劃一稅則仍未改訂當一八五八年中國允行値百抽五劃一稅則之時外國商務尙未臻重要今則其數大增不特覺其分配擔負之法至爲不公且原料機器之輸入無從鼓勵奢侈品之輸入無從限制於國家經濟大有不利（三）收入不足也値百抽五之率已較各國爲輕而即此値百抽五亦僅有名無實條約中本有隨時改訂稅則之規定而從未按時實行卽有更改之舉其所定貨價標準亦必較時價爲低即如一九Ｏ二年之改訂則以一八九七年至一八九九年之平均價目爲標準故貨價雖漲而關稅所收則恒不能得按照時價應收之數且海關所收進口稅僅居全國收入之一小部分即如一九一四年全國收入爲二百兆兩而進口稅所得僅十八兆兩不及百分之七於是政府因關稅收入不足而不得不取盈於他稅雖明知其有害而欲罷不能即如釐金一項中外人十同聲非議然因其收入有四十兆兩之多不能廢也（未完） 
國内要聞 
[北京通信] （野雲）最高學府之新氣象 
　　北京大學自公布内部組織試辦章程以來一切應興應革事項悉依新章辦理所有三院均經分劃完竣日内又將總務處組織成立照章應委任委員六人並於其中指定總務長一人現聞已委定蔣夢　爲總務長兼文牘及會計部主任鄭壽仁爲注册編誌詢問介紹部主任李大釗爲圖書部 
主任陳世璋爲儀器部主任李辛白爲出版部主任沈士遠爲校舍齋務雜務衛生部主任 
北大敎授兼敎務長馬寅初係美國畢業經濟博士對於貨幣財政諸科研究極有心得年來因見北京各銀行盛行有奬儲蓄存欵辦法輙不勝慨歎認爲此事大有害於社會人心蟲有特在北大法科大講堂及法政專門學校兩次開講演大會講題即爲『有奬儲蓄存欵之害及其推算法』其害處謂含有賭博性質推算法則用高等代數公式兩次聽講之人均極衆除兩校學生外來賓亦多有此一番講演可以喚起一般人痴心發財之迷夢而銀行儲蓄營業亦必有所覺悟本來外國有名學者　出一種言論足以左右一世人之心理往往國會中有雙方爭議不决之問題（如關於財政等大事各方關係均極複雜者）得大學有名敎授論文一篇出世即可因以解决吾國人民習慣對於學者高講學理多目爲迂腐而實際學者之論文亦確多不切於事實以致學者言論與社會事業二者漫不相關即如有奬儲蓄存欵一事在北京一方面年來太有繼長增高層出不窮之勢而不明其中利害之人輙趨之若驚預存徼倖之心今有此等言論出世則存欵人之心理定可爲之轉移矣並聞馬君仍須繼續講演其預定講題已有多種如『賣空買空及其利害』『亡國之金券』『中國銀行之缺點』等皆係切於實際利害問題爲吾國所亟待解决者 
　　文科敎授劉申叔之死身後極其蕭條校中只有國文門數班學生與之素有感情者曾赴其寓一爲吊唁至於開追悼會之舉現已無形取消矣其著述之稿存於寓所者頗多聞死之次日蔡校長即派人移運到校以便保存之現在該校已聘顧竹侯繼劉氏任敎授顧係江蘇淮安人研究經學頗有聲譽者 
　　自福建事件發生以來北大一方面之學生意氣異常憤激而態度又極嚴肅一次游街大會一次國民大會所到人數均極多但平日上課仍如故惟每日下午輪流派人出外講演而已更有平民敎育演講團（此係舊設機關）日内亦頗形活動本月内團員共分四組每組約十五六人第一組分在南城第一講演所第二組分在西城第五講演所第三組分在北城第十講演所第四組分在東城第四講演所均由各員逐日輪流往講並將講稿印成小册以在校之學生分其餘時爲社會服務眞可謂難能而可貴矣 
　　北大更有一事足爲良好模範者即校役夜學校是也在中國僕役社會本無所謂知識無所謂修養其較好者能寫普通似是而非之信札能記錄日用流水之賬目已算是一表人才而此等人如在大公館内跟隨闊主人則耳之所濡目之所染無非腐敗齷齪之事其習氣尤爲可　北大學生乃欲超度此等僕役社會先從校役入手發起設立校役夜學校由學生擔任敎授其功課爲國文算學修身等繼續辦理已及三年成效卓著因此北京各學校如北師如法專皆聞風興起　和組織現在私立大學亦有之矣日前國民大會時北大校役夜學校校生亦自組一隊高揭校幟高呼受　聲於二萬餘人羣中人人注目擊掌此亦中國數千年階級制度之下所未曾有之事也 
　　北大圖書館自李大釗任館長以來力謀擴充現在閱覧室又增闢多處每日到室閱書之人極多頃聞又設舊書流通處於館内專爲校内敎員學生流通售書而設凡有願將不用之圖書雜誌出售及出價徴求所欲得之圖書雜誌者均由處内代爲經理此外該館又設法徴求『五四』前後各處定期之出版物其意以爲我國在『五四』前後各處刋行之定期書報驟然增加實可爲出版界開一新紀元故不可不廣徴博采以爲本館生色也 
　　北大近年附設研究會極多就中尤以『新　研究會』爲創格在西洋新聞事　發　之國自有多數從事研究之人著成專書在大學中且有設專科以敎授者本來一學之成必先由於術迨其術研究旣精能有系統有條理而後學始成立新聞成爲學科亦當由此途徑吾國近年報館事業日見進步惟立爲一科以從事研究者尙少其人北大首開其端近日已有『新聞學』之　書出版亦可謂創　矣該書爲該校導師徐寳璜所著記者曾得周覧一通見其搜羅材料極豐富　是否卽認爲有『學』之價値尙屬疑問然而吾國斯種學科之成立則此書亦可爲嚆矢矣 
[福州事件最近形勢]  
　　此次福州事件關係異常重大理應由中央直接向日本交涉求一切當辦法乃外交當局竟主張仿照昌黎事件成例歸地方官與日本領事談判茲事前日陳籙在衆議院答覆議員質問時曾徴有表示因此興論大譁外交部最近致福州交涉員王壽昌電略謂本部派往閩省之專員王鴻年沈覲扆二人即令其暫時留閩帮理該項交涉希望依法進行等語足見外交當局確係主張歸地方交涉並已訓令閩當局照准此辦理矣 
　　據外交界消息中國外交當局頃復催日本公使答復我國抗議惟據日使仍以在中日兩國王鴻年沈覲　松岡三調查員未有報告到京以前實難切實答復此刻惟有靜待調查報告到京云云所有在閩日本軍艦雖經我國外交當局屢次催促撤退然至今仍無撤退消息故陳次長决再面催以便易於了結又聞近日有就地討論之說將於就地設立委員會聞當局决定三項辦法（一）地點該會設於福州城（二）手續就地調查一切付雙方討論（三０時間討論期限爲十五日以上三項辦法如得日本方面之同情即於日内着手希望本年年内解决特恐不能如願耳 
　　又據使館方面確息日本公使於前日曾有一函致徐東海内述商界抵制日貨京師總商會與學生界散布傳單内有宣戰准備倭奴可殺字樣希望總統爲適當之糾正等語聞此案已交京師警察廳步軍統領衙門及衛戍司令部爲防止之斡旋並戒勿爲强制之抵制云云聞昨日政府答覆國會質間書内亦曾提及此事日政府外務省前派書記官祝太郎來華調查閩案交涉情形該書記官已於前日到京旋由日使館某參贊會同親赴外交部接洽陳代長因目下尙無具體辦法未與面商惟派參事刁作謙代見亦無重要之談話并聞該書記官擬今早出京赴閩親往視察 
　　至學生方面昨日北京大學於下午三點開會討論抵制日貨辦法議决结果係以先行斷絶來源爲入手辦法擬由國民大會發出一種特别印花票凡係國貨俱可發給並定於今日下午仍在北大開會討論進行辦法 
　　據晨報載福州十一日急電蒸日（十一）籍民許森泌馮同等又在城内小王府口擊傷巡警二人許被拘旋有籍民周烈許霖持槍率衆闖入警分駐所希圖搶回經軍警制止始退 
[京校敎職員决議罷課]  
　　北京中學校以上敎職員聯合會推舉代表普謁當局要求淸償舊欠及改發現洋兩事經各代表連日奔走結果當局僅允從速淸償舊欠對於改發現洋一層則謂斟酌情形辦理故大家均以目的未能貫澈唯有照預定計畫進行於昨日下午三時在國立法政專門學校内開代表會議到者四十餘人由馬寅初王桐齡二君主席討論結果議决三案（一）决定於本月十五日實行全體停止戰務（二）停止職務後舉出糾察員若干名調查各學校是否取一致行動（三）繼續執行職務時亦應取一致行動又聞京師公立各高小國民等校校長公舉代表白玉林等十人於十日下午齊赴敎育部見次長傅嶽棻陳述（一）搭放現洋（二）補放薪金（三）免予裁併並聯名具呈國務院請予照辦 
[烟酒借欵簽字之外論]  
　　中美通信社譯華北明星報云太平洋拓殖公司代表美人白魯斯君承替大陸銀行日前與靳總理及李思浩簽定烟酒借欵正式合同第一期五百萬已交付餘按期照付烟酒公賣局將派美國會辦一人内容及收稅改組詳誌各報大陸銀行已收回成命因董事會恐他國反對之故有人謂新銀團將成立該行不應早借此欵日人則藉此阻遏美人在華經濟之活動此三千萬元借欵不過以五百五十萬元抵還舊償故新合同不過　紙空文而已各國反對此計畫本擬改爲四國共同之投資據聞日本現以種種逼迫已無條件加入新團故此借欵實爲新團之第一期借欵但日本加入而大陸銀行又退出中國進退爲難故白魯斯以太平洋公司之資爲獨立不偏之借欵但人又有反對者因此欵須交美金目下金價甚低中國必受損失其次因烟酒收入甚大以抵借此數殊不合算復次則日本人與安福派無理取鬧而已安福之激烈者更加掊擊因借美欵不能分肥且失其俸金改組之後又不能作弊然爲應付政費裁兵費及南北和議一切善後費用計不得不借此欵政府一得此欵即可振作有爲不受他人之挾制矣中國訂借此項借欵最大之利益即烟酒事務署改組之後用華人及美人辦理並於各省聘用美人稽核如鹽務署之辦法收入可增一倍以上即開始數年猶須儲欵以償外債收入同時亦可增加俟債欵償淸之後辦法逐漸改良收入當益增加如是他項苛稅即可漸次蠲除以輕人民之負擔而中國亦無須以重要抵押品抵借外債故此項借欵在在皆利於中國太平洋拓殖公司總理施　氏關於此借欵宣言曰本公司以五百五十萬元貸與中政府以烟酒餘稅作抵並將再借新欵押品仍舊於事務署中添美國會辦一人經本公司認可者此借欵爲數不大亦無政治關係本公司一向藉在華經理之愼昌洋行及在菲律賓經理之太平洋商業洋行推廣遠東商務並謀投資今日美人頗注意中國本公司以爲最好乘此俾中政府及正當營業之押品行銷美國此借欵即爲之濫觴至於煙酒事務署吾美希望改組以後可以略盡棉力此應中政府所請而爲之本公司與該署之聯絡總期與美國一向對華之政策並行不背吾人固希望中國之能早日收回也本公司與美國及他國團體毫無關係此事純係獨自營業吾人宗旨在營業正當生涯並在美國市場推廣中國抵品而已 
[中交鈔票問題] 國院答覆議員質問 
　　關於京鈔跌落問題曾經國會議員質問茲將國務院之咨復原文錄下爲咨復事奉大總統發交貴院咨送議員陳爲銚等爲中交京鈔跌落政府何以不予維持提出質問書一件咨請答復等因茲答復如下查七年公債之發行原欲救濟中交兩行不侃現之京鈔其發行額爲九千三百萬元適合兩行鈔票流通及應還存欵之數原冀鈔票從此收淸　以紓商民困苦在第一期發行公債時中鈔約五千餘萬元交鈔約三千七百餘萬元若於此時公債全數售出則京鈔卽可全數收回無如商民總懷兌現之希望公債應募旣未十分踴躍而其時政府財政之支絀應付之浩繁大局未定軍事緊急餉需不繼瓦解堪虞於是借貸而外又續向中行借墊京鈔一千二百餘萬元交行借墊京鈔八百餘萬元又另向交行以短期公債七百萬元抵借七百萬其事在第一期至第二期發行公債之間本爲一時救急之計一有大宗來源卽可歸還乃時局日久未定歸還之期旣有所待而兩行遂請求政府不再墊欵政府鑒於兩行之困難自上年十月二十八日以後遂宣言不再向兩行借墊一而又將公債設法廣募總計先後售出長短期公債七千四百二十萬二千元換言之即是收回京鈔七千四百二十萬二千元以初發行時兩行京鈔數目八千七百餘萬元計之則今日之流通額當爲一千三百餘萬元查兩行報告中行流通額爲一千零五十萬元交行流通額爲五百萬元所溢不過二百萬元但兩行尙有存欵中行約一千萬零五十萬元交行約一千二百萬元均提存京鈔隨時支付此項流通所溢之額數及存欵尙未淸還之故則因第一期至第二期發行公債之間政府未經宣言不向兩行借欵之時續有借墊之京鈔及現欵也至公債尙存八百餘萬元所以暫停之故固欲使商民具有不絶之希望而今日京鈔兩行之流通額及存欵提存京鈔數統計尙有三千八百餘萬元即以所餘公債如數售出仍短少兩千萬元是以政府擬將根本計畫先行籌妥然後再議發行並非永久不售也其售賣公債收回京鈔自七年十月八日爲始均已陸續銷燬其尙未銷燬封藏兩行之京鈔政府均已加封毖不令兩行再行使用且流通額旣調查眞確兩行即欲增加其勢有所不能今日致疑之點則在兩行京鈔流通額及存欵數旣大減於前而價格仍不能維持原質問書所謂借給需要今日之供給不如從前而需要亦不如從前加以人心浮動輒起謠言各地兌換之鈔票且旋發旋兌不能隨時流通况不兌之京鈔信用更弱而商人更因不兌之故直視爲一種貨物輾轉售賣公家縱欲干涉收效殊薄且市面現銀缺乏商人不恤贬價求現甚且以金價大賤變賣京鈔取價償金元有此種種原因政府雖欲竭力補救其功效非旦夕可期然目今市情如此之枯竭商民羣感痛苦政府有保持金融之責無論如何爲難必當設法救濟現在正擬籌集大宗欵項淸理兩行欠欵以爲治本之辦法一面函飭商會調查各銀號錢舖如有以空票交易類與賣空買空行爲者即由商會隨時報告政府予以相當之取締嚴行處罰並商同中交兩行將票價設法提高以爲治標之辦法總使社會金融之秩序得以保持即一時不能兌現而票價亦不致再跌以減除人民之痛苦再羅議員正緯等質問七年長短期公債如何停止發賣一案曁張議員匯泉等質問案相同是以併案答復合併聲明相應咨復貴院查照此咨衆議院 
[京華短簡]  
　　靳閣組織後農敎兩部被國會否决至今尙未提出不能認爲完全成立關於補提事近日内幕中雖在醖釀惟尙未正式接洽至農商一席有擬張岱杉次長之傳說國會方面當可贊成又聞南京李督軍近致靳電謂新閣成立農敎不宜虚懸外交緊急内閣宜完全成立等語其用意亦在催提農敎兩長也 
　　烟台海軍學校學生全體散學赴滬發表兩次宣言情形均詳本報茲將海軍部致陳恩濤軍務司長轉告學生原電錄下柬函及學生請願書并冬支二電均悉查學校理宜隨時改良責在本部自應力求整頓海軍校課年限應加斟酌辦理總期能收實效至按年按省招生事關國家海防計畫洵非該生等所可任意要求着即明白宣示由陳司長卽日帶各生回校按理由書各節逐條秉公查明再行核辦倘有不遵是屬刁狡本部爲維持敎育起見不能姑恕所有理由書已解釋另寄海部魚 
　　范源廉因張敬堯來電否認禍湘而當道亦調停之意特於昨日（十二）上午晋謁東海面陳張敬堯種種劣跡並謂如彈劾之六欵有一欵不實個人願負誣　之罪堅請東海先將張氏撤任一面遴派公正大員赴湘切實調查以明眞相惟東海並無眞正意見表示 
　　公府之財政委員會於十二日午　　會由周自齊主席議案（一）全國幣制局官制案頗多爭論結果未詳（二）各校經費案結果高等以上各校搭現洋六成小學以上各校搭現洋七成所有積欠經費尅期給撥（三）李厚基請加特别交涉經費案結果所擬交際調查各費二萬五千元應卽准撥（四）各省截留專稅以充裁兵經費案結果未詳於下届開會續議 
　　懋業銀行風潮稍歸平靜并已於前日在錢能調宅中開選　舉會舉出錢氏爲總理徐恩元及美人唐默斯爲恊理更舉中美兩國人爲董事監事司賬等職其姓名已見昨報茲聞該行現在辦事地點已擇定西河沿大陸銀行舊地爲臨時籌備處京行經理已决定李督軍代表胡慶培胡君前在江西中國分行行長任内頗著成績 
　　政府之於關餘已於十月底提撥現銀三百四十萬兩復於十一月中旬提撥規銀三百七十萬兩聞近因政費竭蹶昨日（十二）復有正式照會致外交團要求允撥關餘以資接濟依照上月中旬提撥規銀三百七十萬兩之數仍於其中提出一三．七成撥給西南云云聞此事經外交團核議之後大致可望照允 
　　京漢京綏兩路改爲漢綏鐵路以現任兩忠局長丁士源氏改任督辦茲悉丁氏對於兩局合併問题已着手改組除以文書科合佼外對於所有路警决意取消改練護路軍每路約練一旅以任維護鐵路之責現丁氏已赴漢口與鄂督王 
 
 

Page 7

 
 
占元磋商一切進行辦法矣 
[湘學界又起散學風潮]  
　　長沙消息云本月八日起湖南自初等小學以上學校學生全體散學業已公舉代表分赴津滬報告一切現在長沙已成無敎育之狀態矣此事原委實因前月學生曾在火車站發見新來之日貨數箱當將該貨押交敎育會由國貨研究會公决處分辦法討論數日卒以大多數議决全數燒燬本月一日學生爲福州事件舉行游街大會後即將該貨搬至某處執行燒燬正欲點火之際張敬堯派乃北張敬湯率兵來場阻止一羣兵士踞坐日貨之上不令燒燬而張敬湯且爲演說略謂『學生行動皆爲熊秉三所唆使若長此不知悛改則我唯有認爲土匪嚴加懲辦而已』學生聞之異常憤慨當時只得隱忍歸校連日開會討論結果大衆僉以當局如此對待學界則惟有全體散學以促其反省故於八日全體實行散學自初等小學以上數十校學生一萬餘人自八日始皆不得已中止學業矣又聞赴京代表中之一人業已抵住迎賓旅館 
[川東最近之學潮]  
　　自重慶警廳長欲將信孚洋行存貨拍賣之風傳出後學界譁然十七日各學堂學生約二千餘人到警廳請燬此貨鄭未在廳該廳辦事人員以電話催鄭到廳到後將夏鶴卿接辦洋行拉用公欵私行潛逃并將賣　還欵各情形向衆宣布學生謂夏係警廳職員廳長應當負責何能拉及公欵鄭無語但謂銷燬日貨一層官廳不能應允可將該貨移到商會由商學界會議處置巴縣知事亦從中解釋當時中學以上之學生均已允許惟小學生不允謂非立燒不可當日晚　見學生不去乃親到各機關商對付辦法出廳時學生亦未阻止一面將貨運到商會學生則露立廳外一夜未去鄭是夜亦未回廳此學生到警廳請願之情形也十八號在商會會議辦法在警廳門首之學生亦同列商會門首各機關人員及商學各界皆與會鄭廳長到會時率有十數武裝護兵蜂擁而至衆學生見其馳至齊聲鼓掌而不知事體之大班欲從衆學生中擁入商會衆乃擊鄭之與護兵遂上刺刀於槍上以示威學生見護兵上刺刀奪其槍捕護兵三名有未被奪之護兵向天鳴槍并刺傷兩學生一傷耳一傷掌鄭廳長入商會避於樓上學生即閉大門此衝突時之情形也渝城内外各學校學生對於渝埠警廳拍賣日貨向各官府請願阻止在警廳壩露宿次日始偕同到商會警廳人員聞鄭廳長困於商會遂派武裝警兵一連救援兩次開拔均被鎭署之軍隊攔轉學生團以三股之一將該貨送出城外焚燬其餘數十件存商會由衛戌司令部鎭守使及學生團同貼封條不准移　學生團先在警廳忍飢露宿一夜精神早已疲倦十八在商會勉强支持大半日至午後五鐘解决後學生卽完全回校仍整隊公路而歸各學生出商會後忽來無數普通人與警廳有夙怨者乘此機會上前尋釁大呼亡國奴聲如雷動樓上有人將木器玻璃擲下打傷數人而樓下之鐘瓶花　等件亦成粉碎不知搗毀者爲誰無從查考巴縣楊知事見商會議場内外人愈擁擠遂到場演說略謂今日之事業經解决學生均已去盡你們不可在此逗遛各自一散去云云一般人仍不肯散楊知事乃出尙有人誤認爲鄭賢書者鼓掌亂呼楊乃急聲言曰我是巴縣知事衆始平靜襄楊出圍鄭在商會後而樓上聞前而鬧嚷愈形驚懼不得已由窗門躍出向後坡而去衛戌司令部派稽查兵數十人到商會將衆逐出掩閉大門隨卽搜查獲七八十人多係商界立時取保釋放夜靜時尙有人將鄭廳長之壞轎槓立於商會門外上面横綁轎架上書他也是亡國奴等字樣并掛一燈使人易見十九號午前鎭守使猶　兵一排到商會防守以免意外然此日已照常安靜矣檢察廳到商會勘騐鎭道及知事亦在場見器物確被損壞但未拿獲損壞之人道署隨邀集各官及各學校管理員會議某謂管敎各員約束不嚴以至學生自由滋事并謂在商會衝突係學生奪槍　放黔軍朱參謀長則出席證明謂實係鄭廳長之護兵開槍我在場眼見云云學生聯合會會長　召集各校代表在巴縣中校會議聞以謹守秩序不越範圍　要旨鄭廳長一面向鎭道請示一面電督軍省長申訴自此事發生後輿論頗爲憤激各街巷均有匿名揭貼發現　學前崗警上前撕扯竟　一童子掌擊其而該警兵亦不敢與較云 
[粵學生最近請願紀]  
　　本月四日廣東學生聯合會各縣代表百數十人因福州日僑毆斃學生及廣州先施事件聯同向軍府軍民兩署請願并面呈請願書至軍府時先舉出代表五人入謁計廣州分會代表周燮源高州代表劉其銘瓊崖代表章蔭倫新會代表何廷新惠州代表劉爾崧伍總裁親出接見痛論我國積弱之故由軍閥派之專横政治家之腐敗代表遠道而來熱誠可嘉今日而言救國實非少年學生不可但福州隸屬北方軍府無所用其外交手腕然亦不能瘼視惟有通電北庭必須嚴電交涉要求踐行諸君提出这之六條件（一０撤換日領事（二）新領事到閩時向中國官吏道歉（三）賠償一切損傷（四）懲辦兇手須由中日官會審（五０撤退日人兵艦（六０保證日僑以後不得携帶兇器游行以上各條軍府爲力是視有一分之力即盡一分之責以答諸君之熱誠至廣州先施公司肇事案學生之呈報與警廳之呈報不同兩造是非碍難辦理云云後由代表等力言曲直儘可由法律解决倘無確實答覆將何以報告各同學伍再言軍府之無權空扯護法旗號諸君所知余已有苦難言日前國會咨請到軍府懲辦余亦祗得轉咨督軍懲辦不懲辦係地方官行政權軍府未便干預旋代表起立請准各縣代表齊入一見并請宣布一番俾衆週知後又談數分鐘始聯隊而退至督軍署拒而不見復排隊入省署山朱敎育科長代表出見謂此事省長已令審判廳查明待呈報後始能辦理代表等言廣州學生縱有逸出範圍外行動亦可由法律解决何以定罪押赴懲戒場至如省長所謂查明代表等以爲此次全體的事實誠須查明而違法事實則無須再查省長爲本省行政長官依法辦理亦無不能之理代表等遠處鄉隅當日情形不能臆度不敢爲廣州學生辯護但各縣學生咸抱不平請　實答覆以服人心且廣州學生罷課兩星期於茲以寳貴光陰作要求倘不早定辦法恐欲令學生上課固勢有所未能而全省風潮將從此愈鬧愈烈朱科長仍以待審着廳查　呈報辦理一語相答最後謂余非省長祗可將諸君各語轉達省長云云各學生遂退出 
[紀廣西學生聯合會近狀]  
　　廣西學生聯合會近因福州警耗議决應辦事項五件（一）本會與全國學生會一致行動力爭福州案（二）請願本省省長實行分劃學區以備興辦大學容納本省中學畢業生升學（三）各地分會一律設立平民義學（四）創辦實業工廠以抵制日貨（五）各處分會應急設立國貨勸銷場除以上一二三五各項已經由該總會籌備進行外至第四項創辦工廠一節因經費浩大非合羣貯蓄及力行勸捐不易成功現由總會評議部議决訂定省内初級師範及中等學生每年每人應貯金二元高等小學生一元國民學生半元男女公私各校亦同年分二季徴收以每年入學之期爲始聞已得各分會多數贊同學生繳交貯金者亦甚踴躍又聞該總會代表赴粵請願軍府時曾向岑西林陳明創辦工廠辦法西林極表贊成自願先作提倡捐助鉅欵　粵督榮新及省會議長姚健生等亦允贊助其餘商界佛山巧明火柴廠助銀三百元吉祥公司二百元計學生貯金及各處捐欵共約數千元大抵明年春季即可設廠開辦此　學界中之一好消息也 
[鄂中國民大會之醖釀]  
　　武漢學生聯合會自福州事起感受重大之刺激愛國思潮遂亦不覺飛躍於此混沌空氣之中近日鑒於各地國民大會之爭先召集因亦擬排除衆難緊步後塵現聞此時正在運動醖釀之中惟官廳方面則仍思極力壓制敎育廳長於七號召集各校長討論凿付學生會活動方法八號路廳長又召集中學以上各校校長並學生會公推高師高商中華文華等四校四代表（此四代表即曾赴敎廳請願准予自由發電發傳單者）於午後一點鐘到廳開聯席會議討論良久雙方决定如下（校長方面）請願事項定爲照辦以後無論有何事項均願一致進行但認爲困難時得向學生表示不負責任如官廳故與爲難亦惟不負責任（學生方面）無論何項行動事前均可通過校長决不私自行動再四代表對於自身代表資格聲明取消以後各校長得與各該校學生直接辦理現學季生聯合會先擬在武漢組設演講團按日派人演講救亡要義藉以警醒人民昨已聯名呈請官廳核准以便實行又聞何省長恐學生有列隊請願情事昨特傳見敎育廳長路孝植氏令傳諭各校謂本省長及王督軍深悉學界愛護同胞尊重國權这苦心已請中央據理力爭按照閩省人民所議條件請政府從速辦理務達目的决不稍讓云但此種敷衍之語是否能滿學生之意尙未敢必也 
[皖省警察罷崗案之餘波]  
　　皖省自省署衛兵與警察大起衝突後致警察全體辭職罷崗幸經各界從中調解警察方面卽於翌日回復原狀市面安靜如常第警務處長劉道章辭職出走不知去向故解决此案尙爲不易現財政廳陶廳長亦赴蚌埠盡力調停擬將劉處長請回以息紛爭所有警務處全體辭職盡由省長交還後業經趙議長焚燬蓋以鎔化此事之痕跡也惟聞省議會對於此案辦經提議彈劾省長其彈劾原文已經發表於報紙不料此彈劾案未能多數通過遂激成内部暗潮一方提議一方否認又已牽涉皖南北之黨派問題矣茲將該會反對方面電文錄下北京大總統國務院内務部參衆兩院均鑒本會彈劾省長呂調元案關係法律未經二讀三讀通過由一二人擅迫發出殊屬違法已極同人等誓不承認除通告各省議會外特陳安徽省議員楊祚延等二十九人公叩尤 
[安徽旅寗同學會之要電]  
爲安武軍蹂躪女學事 
　　上海申報轉各省安徽同鄉會各團體各機關均鑒駐紥安慶之安武軍第八路第一營兵士突於八月十五日深夜由軍官率領闖入省立第一女子蠶桑講習所乃未及多日而復於九月一日再演慘劇惡耗傳來羣情駭異按之約法軍警不得無故侵入民家况乃學校况乃女子學校此等獸行貽羞於敎育前途其罪實不可逭凡是圓顱方趾莫不引爲大辱頃承全國各界函電交馳爲吾皖蠶桑女生昭雪足見秉彝同好不失毫釐而倪嗣冲手握兵符馬聯甲身統士卒始則縱兵行淫繼則威脅禁言此與率獸食人尙有何異敎育廳實業廳則專事彌縫該所長料昧良不報皆足見其甘心作倀夫復何言至省議會敎育會爲倪氏所豢養充耳不聞無足責焉現在惟望我全國父老兄弟諸姑姊妹伏義執言一致聲討倪嗣冲馬聯甲縱兵殃民之罪爲人道爭幾希救敎育於危殆不特吾皖三千萬人之幸抑亦中國敎育前途之幸也同人等義不敢後除逕電中央要求罷斥倪氏外謹此奉聞敬希明敎安徽旅甯同學會 
　　北京大總統國務院鈞鑒天福吾皖軍士横行八月十五突有兵士一連由軍官率領深夜闖入省立女子蠶桑講習所九月一日再演慘劇騰播報章貽養中外倪嗣冲手握兵符率獸食人罪無可逭應請即日明令罷斥倪嗣冲懲辦主犯軍官兵士以謝國人安徽旅寗同學會 
[紀杭州國民大會委員會]  
　　本月十三日上午九時開國民大會委員會到會者經子淵何敬安黃維時運瑞琦鄭邁錢墨卿朱汲民阮荀伯朱志瀛程光甫陳無我張孔修陸宗遜徐卓羣諸君在省敎育會開會集議公推苟伯君主席由陳無我代福建同鄉表示謝意公决請加入嗣由阮君報告根據大會議决各案所擬電稿修改通過卽日拍發鄭邁謂宜由本會通告各縣商會勸告各縣商家一體勿賣日貨又提倡國貨價値不可提高旋經大衆公議决定會中應需經費由本日到會者先自認捐若干此外隨時勸募當場由各人合出現金六十元交與何敬安作本日發電之用此後如有捐欵可由捐欵人逕交何君處至本會通訊處暫設省敎育會推舉經子淵阮荀伯程光甫爲書記何敬安任會計其卽日封存某貨及檢查辦法推舉張孔修黃維時赴商會接洽并函促本省縣各團體一致進行開國民大會所有本　委員中如有他往者須　人代理一面函請　農會推舉委員並擬由各界組織演講團以免學生偏勞議至此時已十二時遂散會茲將電稿錄下北京大總統國務院賜鑒日本政府守其軍閥侵略政策踞我靑島擾我福州破壞公法蔑視主權我國民痛切剝膚不能不取防衛手段應請要求日本政府先睚在閩軍艦立刻出境撤換領事懲辦兇手謝罪賠償並撤銷日本領事裁判權一面從速預備在國際聯盟提議山東問題切勿與日本政府直接交涉在福建山東兩案未解决前我國民不買日貨并禁止煤鐵米棉運往日本以促日本國民之覺悟惟是外交失敗皆由内政不修先息内爭然後可禦外侮我國數年以來兵連禍結人民困苦不堪言狀追本窮源安徽督軍倪嗣冲實爲禍首近又縱容所部軍士蹂躪女校聞者髮指不獨民國之罪人亦屬商界之蟊賊應請將嗣冲立予免職查辦以肅軍紀而杜亂萌至南北爭持各點尤望於三月内開議解决俾全國人民得以休養生息以上數端爲本會全體所議决乃立憲國國民對於政府正當之要求政府如不能立予施行即是有心誤國故違民意立憲國通例不納租稅不出代議士我國民即將起而自决政府諸公同屬國民同有血氣幸採納焉臨電迫切不及擇辭浙省國民大會謹呈元 
[蘇州各界聯合會成立紀]  
　　昨日（十三）下午二時蘇州各界聯合會在觀前北局開成立大會各團體代表之到會者爲全國各界聯合會劉淸揚女士翁考雲君福建學生聯合會駐滬代表謝翔高蘇州學生聯合會尤敦信沈炳奎愛國恒志團體駕雄袁紫福聖公會倪爾人報界公會孫壹衣中區第三國民學校陶鑄禹全國民志團俞仲英藥業十人團朱鍾麟弘毅救國團黃則民陳巷救國十人團徐洞天護北市民公社張雲峯救火聯合會劉佩芷桃塢永志團徐鏞昌山塘救國十人團丁春榮紙業代表曹韞石曁留日學生幻燈演講蘇州分會等十餘團體其餘以個人名義到會者共有二千餘人會場佈置仍如前日國民大會中懸各界聯合會成立大會之旗一面四周由童子軍多人用棍棒圍住秩序井然開會後公推陶鑄禹爲臨時主席報告開會宗旨繼由劉淸揚翁考雲謝翔高陶鑄禹等相繼演說慷慨激昻聽者動容而尤以劉女士之演說謝君之報告福建經過情形感人尤深至五句餘鐘始搖鈴散會惟此次蘇州總商會吳縣敎育會中學以上敎職員聯合會等著名大團體均無代表到會事前亦經委員會通告而竟未至不知有何原因也 
[南京快信]  
　　昨又有美資本團施楝及愼昌洋行總經理等五人由漢乘輪抵寗江寗鎭使齊燮元省警廳長王桂林擬約各界在韜園開歡迎會 
　　李督荐胡慶培任懋業銀行經理茲聞該行董事會已復電李督表示同意 
　　齊省長以蕪湖米捐不能裁撤昨咨復皖省長查核 
　　雲南省會電請協爭取消四年分田賦附加案 
　　省議會昨日上午開决算審查會下午開會因人數不足改開各股審查會今日星期休會一日 
　　省議員屠宜厚建議督軍省長速電政府規定江蘇松滬護軍使以明省界而一軍權緊急動議案顏作賓提議查辦南京警察廳長王桂林緊急動議案孔昭晋提議查辦江南水利局局長沈佺溺職舞弊違章抗令案張宏業提議提撥省欵補助留學歐美女生以重女子敎育緊急動議案即列議程付大會討論又于樹深提出對於省立第九師範附屬高小學設施不合質問書昨已由會咨請省署答復 
　　皖省長呂調元電安慶警察罷崗刻已回復原狀恐遠道傳聞失實特　奉聞 
　　南京飯店被焚茲聞金星保險公司以所立保單並無屋頂花園及電機影戲今失愼係由電機走火不承認賠償 
　　　寗縣農商敎育各會會長夏邦翰梁全五陶瑞徴等呈軍民兩署稱該縣知事謝成泌到任以來剿匪淸鄉辦學興農恤商裕課政績昭著近爲地方搗亂派汚衊控訐意在推翻公請嚴　主持以息刁風云云 
[杭州快信]  
　　國民大會委員會昨開會議决辦法後即致長電於中央詞極激切并通函各屬趕速繼起開會 
　　省議會自十月二十九日開議迄今議事日程僅列二十九號議决案十餘件昨又因人數不足宣告延會聞俟六年度决算案通過後即將閉會人民請願事件本届無一付議 
　　新任敎廳長夏敬觀來電准二十一日偕舊伍廳長南下 
　　中央前准撥浙省水災賑欵二萬元迄今尙未匯到現由省署先行墊給發縣分配昨又電部催取 
　　浙省各級審判廳送達民事訴訟判决書徴收抄錄費經律師公會向司法部建議請予豁免該部昨指令照辦 
地方通信 
[蘇州]  
　　稅所長對調消息蘇　稅務所錢師韓所長自上年到差以來逐月比較有盈無絀現聞寗財廳傳出消息有將錢所長與常熟稅務所長郝增祺調之說將於日内發表 
　　市民公社改選臨平市民公社現届第七次改選職員之期於前日在菉葭巷事務所設　投票選舉並於昨日由各初選當選人投票複選正副社長貝哉安得二十五票陸仲英得二十四票被舉爲正社長戈秋潭得二十二票宋叔琴得二十一票被舉爲副社長其餘得票次多數各員均推爲庶務文牘等各項職員 
[松江]  
　　開會籌募經費景賢女子專修學校及景賢兩等女校學生會因籌募義務學校開辦經費於本月十三日起開游藝會三天今日（十三）爲售劵開會之第一日各界男女來賓到二百餘人有東吳第四高小之童子軍一隊在塲維持秩序并有各女生組織之臨時販賣團販賣各色食品午後一時開會先由金織雲等兩女生操英語報告開會宗旨次全體唱歌次倣效操次圖書趙良鴻之柳塘捕魚宋景初之葡萄寫生筆意設色均有可觀次上山進行次家庭十姊妹次餘興此節純屬化裝新劇劇目爲黃金毒及村人易靴一則勸告一則滑稽各女生雖劇非素習而一種天眞爛熳之致時時流露且游藝臺上備有各式佈景故演來頗不落寞 
　　省委在松情形省公署派來松江淸查公欵之委員劉潛於前日到松後先赴縣署調閱公欵卷宗在縣一日即已查竣茲聞劉委員因尙奉有淸查省立第十二塲之令故需再留數日然後返省覆命 
　　呈請資助女學景賢女子專修學校由沈瑞賢士獨力創辦内分國文英文圖畫等科兩年以來成績卓著茲由邑紳李芑香蔡叔明等爲之具呈縣署要求按年資助該校一千元云 
[鎭江]  
　　破獲烟土近日各區破獲烟案已有數十起之多昨林稽查會同第一區蔣區長又在鎭屏街查獲私販趙姓一户搜出烟土十餘小包同時又在賈家巷口破獲土販一家又小街口史姓及唐四烟燈亦被查獲一併送縣懲辦 
　　禁開國民大會鎭江世界道德會近以閩案發生國事危急擬於本月十四日開國民大會乃日昨鎭路要塞張司令忽接奉軍民兩長通令云常熟於日前舉行國民大會當已臨時囑其解散此後凡在内地如有與此相似之會者一律禁開等因張司令即轉函縣署知照張知事當即轉囑該會遵照解散矣又鎭屬揚中縣各學校學生近亦組織演講團分赴各處沿途演講藉以喚醒國民 
　　金賤影響典業鎭郡自赤金價跌後典業虧累甚巨故典業中人曾經一再集議凡當進金飾每兩作洋十二元以免將來再受損失 
[揚州]  
　　學生對於閩事之會議揚州學生聯合會以閩案發生後京滬寗蘇各大埠俱開聯合會討論進行方法起爲外交後盾遂亦通知各界於十三日在女子公學内商議進行手續以與各埠人士作一致行動　　郵政局長易人揚州郵政局長吳有孚經南京郵務管理局調充無錫局長遺缺以南京大功坊分局長沈錦宜充任茲沈已來揚於十三日接事矣 
　　舉行分等運動江都各學校遵照廳令於十四日假公共體育場舉行分等運動請廳派員監視茲聞該廳業已訓令佟知事就近委本邑勸學所長曾雲程監視矣 
[嘉興]  
　　國民大會餘聞嘉興各界爲福州交涉曾於六日在運動場開國民大會推定請願代表晋謁官廳陳述意見並經縣署據情電省核辦一面佈告人民周知詳情已誌前報茲悉請願代表曾於前日以國民大會名義致電政府請舉彼邦　重交涉現已得政府覆電茲將往來電文錄下（致現電）北京大總統國務院外交部鈞鑒　案務請嚴重交小勿稍讓步寗玉　毋瓦全嘉興國民大會七千八百六十人叩（政府覆電）國民大會日人槍傷學生案電悉此事業由部迭向日使嚴重抗議並電　駐日本莊代辦向日政府交涉正在進行中現復援照民國三年昌黎　案雙方派員赴閩會查以爲解决根據外交部印　　縣商會改選會長嘉興縣商會會長任期已滿業由各會董遵章更選正會長高如灃副會長孫鏡淸除將各職員履歷咨報官廳備案外並通告各商號知照 
[寗波]  
　　翔熊席廠之擴充寗波史君翔熊近發明一種機織軟席經緯俱用草紗織成物質堅牢細韌美觀隨意摺疊極便旅行價亦頗廉又有以紗爲經以草爲緯織成者曰改良席細韌光澤亦可摺疊史君近得資本家如樂振葆劉星耀孫宏達何楳軒諸君贊助　集資本擴充範圍設翔熊公記廠於寗波大加出品冀以挽回利權 
[開封]  
　　學生組織救國十人團河南學生聯合會前擬組織救國十人團實行講演其組織法一每十人爲一團推一代表日團代表（以團爲單位）二十團公推一代表日十代表百團曰有百代表（以百團爲止） 
三每人名片背面刊團友九人之姓名四對於團外更須竭力勸導（每人須勸導十人以上）其責任一提倡國貨不買賣某國貨二不得與某國人交往三各人均代表家庭負責以同居爲限四十人互相監督以人格爲擔保一人背約九人議　之五本國之責任以完全恢復我國國權及土地爲惟一目的 
來函 
[南京造幣分廠來函]  
　　申報館均鑒頃見各報譯字林報統一中國銀幣之社論一篇謂南京造幣廠有意使上海銀元缺乏以便抬高洋價等語字林報開設上海最久留心中國政治平時著爲評論亦極有價値此篇所論中國應鑄行一種統一之銀幣所言固極力當亦即中國政府近年固定之政策惟字林報謂本廠意圖獲利故意使上海銀元缺乏則實未知中國幣政及本廠情形此次上海銀无市價驟高其原因在商業有經騐者當能知中國近三四年財政困難致使久經固定之改良幣制政策不能切實推行實令中國關心幣制者引以爲憾而南京造幣廠亦因此故致鼓鑄銀元之原料不能充足平時未能廣鑄需要時又爲機力人力所限鑄數難於驟增此事另有種種關繫茲不贅言然本廠於洋價高時業經加鑄數十萬元且於此最可獲利之時不另加鑄費代總稅司鑄銀元一百五十萬之多則其是否志在牟利當可默喻况本廠鑄數雖不甚多而在民國八年以内並未添購機器每日鑄出十七八萬元較從前鑄數已加至三分之一或且過半又况本廠逐日鑄就之銀元皆交代理金庫之中國交通兩行鼓鑄之責在本廠輸運之責任兩行本廠明知在中國决無志圖抬高洋價有意使上海銀元缺乏之人即令有之其咎亦不在本廠字林報又謂本廠鑄出之銀元成色一律乃爐坊之道德有以成就之不知本廠鼓鑄銀元迭經化騐每日因成色或有不齊銷燬重鑄者爲數甚多本廠並非謂爐坊之不道德然應知並非元寳即可變成銀元其中尙須經無數手續也外人不明中國情形本廠並不欲與之辨論特恐我國人亦爲此說所搖惑不得不略述一二希賜於國内要聞攔内照登以維幣政無任感企再本廠因在南京字林報原文並未得見不知詞意間有無出入合併聲明敬頌公綏南京造幣分廠謹啓 
雜評一 
[間接之壓迫（默）]  
　　政府須知此次國民之抵貨與開大會非好爲有事也犧牲金錢而抵貨犧牲時光而開會實督促於良心上之不得已所謂忍痛而爲之也國民忍痛不得已之舉而政府必欲以强力遏止之亦徒見其無益而已然政府亦非不知其無益而必爲此無益之舉者亦有不得已之苦衷在也受壓迫於外力不得已而轉以壓迫於國民國民必不受政府之壓迫情勢固已彰彰然則欲壓迫政府以間接壓迫國民者不料徒勞而無益哉今日世界無論何國必不能以强力壓迫其國民之民氣縱其强力足以挾制人國之政府刼奪人國之土地而必不能使其人民以必從有强力者必皆感受此種經騐奈何尙不覺悟其非而欲掩没公理間接以施其强力也耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[湖南學生全體解散之通電]  
　　「銜略」湘聞閩警激於愛國熱忱聯合學商抵制日貨本月二日衆議將查獲日貨運場焚燬湘督張敬堯遣弟敬湯率軍警數千包圍毆殺縛學生徐慶譽汪國霖等五名攝照正身聲將駢戮被毆重傷者達數十名校員劉定安及數十名數齡學童同遭毆辱負傷驅逐散歸復嚴令懲辦學生偶出即遭軍警盤詰繼以毆詈禁止市街行走視若囚徒竊張督禍湘中外切齒當此外交危迫屬在國民同具義憤查燒日貨犯何罪咎張督爲虎作倀仇民媚外喪權辱國罪不容誅學生等寗死不辱决自八日起全體解散迫電政府迅將張督撤懲並對外嚴重交涉以紓湘禍而保國權否則縱奸負國不能爲政府諒也臨電哀鳴環待後命淸南雅禮大學等三十七校學生代表易巽柳敏陳純粹李師密李振翮高也如曹揚籬章新明徐慶譽張樹聲蔣竹如鍾秀毛文斗彭光球汪國霖張耀鑾劉作舟黃莫英俊臣李啓漢彭以立彭光澤歐陽皎如王去非高標李思安等偕學生萬三千人同叩寒 
[各界聯合會與贛湘當軸奮鬭]  
　　申救贛學生會被封電致江西督軍省長電南昌督軍省長公鑒米禁關係民食弛禁苦民夫豈善政况縱奸商接濟謀我之日人乎各界力爭實出愛國宜與維持不宜干涉報載兩公派軍警以戒嚴令封禁學生會禁止集會夫戒嚴者戒誤國非戒愛國也明達如兩公何忍出此望速恢復學生會原狀重申米禁以釋民疑而維民食是感全國各界聯合會叩寒致南昌學生聯合會電南昌學生聯合會鑒貴會主張正義反受官廳干涉聞訊之下不勝嘅然當電南昌軍民兩長力請恢復原狀外仍祈積極進行堅持勿懈本會定爲諸公奧助也至南昌商會電南昌商會鑒公等亦贛人也米價飛漲民食堪虞倘顧民艱何忍再事販運况日人謀我全國共憤供彼糧食何殊自殺乃公等不恤桑梓呼號祇圖個人私利倚官廳爲虎符置贛人於餓莩捫心自問安乎否耶令學生聯合會已遭封禁公等當暢所欲爲矣福建前車商賈不免公等痛心否乎望發天良以紓國難共起救國以挽危亡要求軍民兩長恢復學生聯合會庶免激動公憤愛鄉與媚外孰是孰非希自擇焉致南昌省議會電南昌省議會鑒米禁關係民食弛禁苦民是爲虐政而况縱奸商接濟謀我之日本乎各界力爭米禁非徒自救抑且救國軍民兩長反對學生會以示威果利於國利於贛公等不言猶可說也否則公等旣爲人民代表職務果何在耶望本良心尊重民意要求軍民兩長從速恢復學生會原狀重申米禁以平民憤而維民食是荷 
　　宣佈張敬堯罪狀文各界聯合會宣布張敬堯八大罪狀云各省各團體均鑒張敬堯縱兵爲虐屠毒湘人倒行逆施罪惡昭著茲臚陳其犖犖大者以告國人㈠塗毒人民張氏自督湘以後圍焚灃陵株州二城無辜被殺者以十萬計屠易家灣地方縱横三十里人烟滅絶草菅民命至於斯極至其擁兵十餘萬隨處姦淫擄掠慘殺强奪尤罄竹難書中外報章具在良屬慘不忍覩中華民國何能容此强暴官吏三千湘省同胞何堪長此誅夷此應告於國人者一也㈠摧殘敎育湘省自民國成立以來敎育經費不下百萬洎張蒞湘始而減至八折繼而七折六折以至四折折餘之欵又僅以湘南銀行廢幣分發塞責今春以還且盡行裁撤一年將終各校五六月經費尙無從支領敎員全體罷課學生一致廢學而張且漢然無覩也以數十年慘淡經營之湘南敎育一旦爲張氏一手消滅夫國家盛衰端在敎育隆替關係之大人所咸知今其虐民政策直與祖龍焚書坑儒無殊此應告於國人者二也㈠鯨呑財政張氏没收前湘南銀行舊有之財產盡歸已有而湘南銀行已發行之數千萬紙幣概行停兌湘民現金盡爲削奪乃開裕湘銀行與日新銀號爲其私人金融機關以吸收現金湘省財乏實壞於此又復於鹽稅每石私課一元於關市則釐金增倍烟酒重徴猪羊有稅田賦重收預支來年舉凡搜括民財方法罔弗竭力推行民何能堪展轉溝壑此應告於國人者三也（一）私賣鑛山張氏私以全湘鑛產抵借巨債湘人力爭而彼以廢約謝之而巨欵已歸私囊矣騙詐兼施斷送國權全湘人民莫不髮指眦裂夫吾國五四運動至今未已者實由於當局之　權攘利零沽躉賣各顯厥長中國無完膚矣此應告國人者四也（一）擅開米禁日人侵我於今益烈積極抵制禁運米糧實爲國民自救之唯一善策乃張氏漁利心切罔恤民艱以剝奪湘民之錢爲開禁運米之費奪民之食以供侵我者稍有人心何忍出此此應告國人者五也（一）提倡烟毒湘省鴉片久經禁絶張氏蒞湘官僚兵士罔弗捆載鴉片冀圖厚利幸湘人深知鴉片之害莫敢購食乃張氏又仿陜督陳樹藩之例徧告各縣提倡鴉片種烟一畝納稅二十元並勒各縣分領烟苗長沙一縣协派至六十萬一望千里將成烟國辱國害民莫此爲甚此應告國人者六也（一）賣奪公產湘南之第一紗廠張氏賣之湘商之中華汽船公司張敬堯奪之錢入私府船改華勛（以其字勛臣故）此種暴行何殊盜賊此應告國人者七也（一）媚日抑民國民愛國中外同情乃張氏因日輪水手打傷學生事反以武力解散學生聯合會因報紙登載各公團宣言事而以武力封禁兩大報館因紀錄學生之言論而槍斃新聞記者前日福州交涉發生湘學生迫於義憤焚燒劣貨張敬堯多派軍警阻止并毆打學生毫無顧忌取媚日人摧殘學子箝制輿論濫用淫刑暴戾恣睢横行無忌此應宣告國人者八也綜此八者有一於此已罪不可逭况兼而有之乎夫禍湘即所以禍國吾人救國誼應救湘所望 
全國各界人士一致聲討張氏賣國殃民罪以解湘人倒懸之勢湘民幸甚國民幸甚 
[政府夢想解散兩聯會]  
　　聞北京政府近有密令滬上某某兩當道飭令對於某某兩聯合會設法與領團交涉勒令解散或封閉某當道得此電令明知困難然又不能不遵連日正在籌議中俾得設法聲請惟不知外交方面如何耳又一說則謂此事政府已曾與駐京公使團交涉得有效果矣云云未知確否 
[烟酒聯合會臨時會紀事]  
　　中國烟酒聯合會前日反對烟酒借欵一再開會通電力爭政府均置之不理昨特開臨時會議集議挽救方法首由主席陳良玉報告現在烟酒借欵已成事實各方消息日亟全國兩業恐慌日甚函電紛馳憤激萬狀除再通電力爭外不識尙有何種挽救方法事關全局應請諸公詳加討論俞葆康起言此後財權稅權兩業商權全操於外人之手不獨爲外人烟公司增其勢力且從此設廠製酒奪盡我兩業之生機决非一紙電文所能奏效沈子卿言借欵合同内載還欵之期二年而外人爲會辦期限則云至少三年可知美國全注重於權限一層不知當局何竟漠視至此我兩業爲國家計爲生機計如再電爭無效惟有提出抗議孫瑞麟言新國會議員吳道覺已向政府提出質問南政府又疊電反對借欵應再電請軍政府及南北兩議會竭力爭持爲商請命金印侯言應再通告各省各分會一致力爭同籌對付方法衆皆贊成議畢時已六鐘乃散會 
[滬西商聯會塡寫志願書]  
　　昨據滬西商業聯合會來函謂該會由入會諸商號實行自治由會中組織日貨調查部發給該會不售日貨志願書於塡寫後限三日内將所有日貨卸去另存由會中選定公正調查員陸星莊吳飲之調查員張昭麟顏延齡劉靜舫周志耐葉榮卿宓秉生李芝湘趙桐生等十人分作東西南北中五叚輪流前往查驗給予查訖證據將貨箱加蓋該會鈐記封存一處嗣後不得拆售倘再有私售等情經調查員查明後報告會内即行銷燬現在塡寫此項不售日貨志願書者已有百餘家「另紙詳載」其餘尙在陸續塡寫惟不願塡寫此項志願書而仍行發售者則該會當認爲害羣敗類當籌相當辦法以對付之云云志願書及查訖證據兩紙從略 
[愛國商號錄] （上海學生聯合會調查科稿） 
（山西路）同輪　綸昌盛　錢興成　福昌　祥興　順興德昌　振華復記號　同昌太福記　美章　祥興文記聚新　同太昌　祥升　萬花樓　金壽記　彩雲齋　玉福祥　德源　吳成昌　眞鼎陽觀　昇昌　裕新　戴春林　周福記　同昌　滙源　鼎發　大昌源　民豐同慶園　大隆　蔣記　增裕春　黃金茂　順源　先得樓　義記　人壽　時如春　愛華士華房　茅長順　趙義豐　瑞太煤號　慶順祥　萬年長　寳新　賈裕興韓春記　天成太　福興太　洪源　墨華軒　吳合興潤太錩　天成永　萬利源　商務社和記　美太號　新同安　恒昇太　一言齋　永泰昌森源祥　鴻林齋永旭祥　新源昌　陳財記（民豐里）通公記（晝錦里）蔭昌德記（山西路盆湯衖）趙翰香居　愼豐　愼成（盆湯弄）　慶豐順　萬有源　鼎新樓　福記　寳華堂　九如堂　福康（晝錦里）源興隆　錦鳳齋　王宏太　鼎元祥（三馬路晝錦里）鳳祥（山西路晝錦里）森和祥　宏大昌（晝錦里）致和堂　洽和堂　日生昌　興隆　新源祥　鼎昌 
[最近進口日貨表] 上海學生聯合會調查科稿 
　　買號　地　名　船　名　來埠　物名　件數　價値　東林　三洋涇橋南首　八幡丸　大阪　鏡子　二五打　七Ｏ元又　又　春日丸　又　紙片　二擔　一四Ｏ元震泰　法界德銘里　三城丸　東京　衣針　四五Ｏ米　九ＯＯ元又　又　又　又　又　五Ｏ米　一ＯＯ元又　又　又　大阪　又　五ＯＯ米　一ＯＯＯ元又　又　又　又　雜貨　七件　七六Ｏ元又　又　竹島丸　又　藥品　二件　二六Ｏ元又　又　近江丸　又　髮扦　八件　一一ＯＯ元 
[關於演講之紀事]  
　　昨逢星期日各學生分會各團體乘此休息時間分隊出發遍向城廂内外按段站立演講雖天氣寒冷聽講者仍屬不少新北門口有某店學徒自願將日貨携出當場擊毀洋鐵磁盃等則釘於電桿木上並書白粉字永遠堅持云茲將前昨兩日演講情形錄下 
　　靑年會昨日下午一時本埠靑年會童子部丁組養成團演講部部員方日甫邱泉雲王忠良孫冠卿沈淸元諸君等在南市一帶演講『山東靑島及福州問題之慘痛』『福建同三百餘人莫不感動並分傳單等至晚回會又該會丙組養成團演講隊隊員伍慶翔應雲衛姚顯達李佩華董伯英嚴國信等在南市一帶演講『抵制爲良心之救國』『福建同胞之慘劇』『永遠抵制之理由』等聽者如堵且頗動人計演五六次至五時許始整隊返校 
　　東北城商業聯合會該會演講團員蔡明正姜昌年陳天生夏錦龍藍根王浩然趙紫垣朱柏如陳伯明李蘭岐李茂齋陳昌齡沈海生等於前晚七時由事務所各持燈旗出發經過舊校場廣福寺石駁岸穿心河橋杜家灣太平街老縣前廟東西等處衝要地點各員相繼演說大旨謂現下應隨世界潮流尊重世界人類對於福州交涉事須聯合羣策羣力作政府之後盾等語聽者大爲感動散時已十一鐘矣 
[上海學生會召集分會]  
　　上海學生會會長函各分會云本會因有重大問題欲與各分會交換意見特於本星期二『十六日』下午四時在事務所召集各分會會長會議届時務希貴分會會長出席不勝企盼會長程學愉啓十二月十四日 
[縣商會定期開董事會]  
　　上海縣商會各會董因正會長顧馨一聲請辭職而副會長尙未產出所有本會會務乏人主持亟待會商進行政策是以訂定十六日卽陰曆十月二十五日午後三時再開董事會以便公同决定辦法昨已由會分函各該會董查照請於届時撥冗親臨會所幸勿見却云云 
[隆記雜貨號倒閉]  
　　南市隆記號天津帮之專做雜貨者經理劉永海近因投機營業失敗虧耗約萬餘金力不能支於昨日倒閉劉及賬房沈春江均已逃逸號中祇有學徒及茶房二人看守現往來各莊羣至該號查看賬目究竟虧耗多少不料賬簿亦已被劉携去無從查閱不知將來若何辦法也 
[法政府發行有奬債劵]  
　　大陸報云法政府發行五釐有奬債券計四千兆佛郎以籌北境善後經費上海由中法實業銀行代爲發行昨據該銀行布告此項債券上海共售去四千四百份計二百二十萬佛郎 
[美員稱許江南造船廠之成績]  
　　大陸報云江南造船廠爲美政府承造萬噸之大船四艘美國專家盧根巴氏特於數日前來滬察視造船工程頗爲滿意内有一艘將於明年三月間試水約四月間卽可出洋盧氏對於江南造船廠之規模頗多稱讚之詞謂其造成之船較諸他國所造者殊無遜色結構藝術皆見嘉許而中國機匠運用美國機械得心應手尤堪注意江南造船廠爲太平洋船業前途中之重大要素中國今漸在世界造船國中占一位置矣云云造船廠今所承造者除美政府大船四艘外尙有其他十餘艘刻亦在建造中行駛宜昌重慶間之淺水汽船亦由該廠承造尙未完工云 
[戴錢二君之斐島敎育譚]  
　　寰球中國學生會昨晚請戴季陶君曁新自斐律濱考察敎育回國之錢伯鈞君演說由向警予君介紹後卽請戴君演講略謂斐律賓近年敎育進步甚速有幾處頗可取作吾人模範前年聞胡漢民君自斐島返同行者有一美國人一斐律賓人在船互相爭論斐人云美國以極良之敎育灌輸入斐島吾人殊多感謝然使將來獨立後仍處於美國治權之下事事須聽美人指導則吾斐人恐不能安然無事美人云吾儕非欲久治斐人第恐昩然完全使斐人獨立不免有第三國出而覬覦不將美人數十年來敎育之功盡化作島有乎彼此爭執多時幾至用武迨爭論旣畢復又握手言歡和好如初足徴此二人皆共和國民之態度也查斐律濱前經西班牙人治理其政策不甚得法今美國能以極完善之敎育使斐島人民程度逐漸與大國相等由此可知美國之敎育實含有眞精神在内與他國之治理屬地者有天壤之别也云云戴君講畢錢君繼起演說謂講斐島敎育其要點簡言之祗有兩語曰『因時制宜』曰『因地制宜』按斐島於三百年前歸西班牙其時語言文字甚複雜全島以天主敎作敎育後由美國人從而改革其敎育制度一變而爲開化之地此即所謂因時制宜也斐瓾地處熱帶植物最富彼處人常謂中國在霜降以後俱成空曠之地再無植物可生而斐島則不然終年如一時現得美人之助全島注重農業調查其地有百分之六十已經開墾種植各處農校亦漸見推廣此即所謂因地制宜也惟工藝一項尙未發達耳余曾往參觀一學校入其門不知其爲學校竟是一大社會有店舖有警軍有郵局銀行工廠田園等無一不備各隨學生之本能以性質相近者就往執行其事務此之謂職業敎育成效最著畢業出校無往不利誠最新最完美之良敎育也餘如體育與德育並行敎育方針必使國民均有愛國思想及生活能力爲目的近來斐島行政與敎育兩端成績最優向爲美人所管理者其大部分現已還諸斐人自理故美人紛紛回國日見其多以此觀之則斐人之自治能力已達目的惟欲完全脫離美人而獨立恐力尙未逮耳 
[製橡工廠調查紀]  
　　聯合通信社云中華橡皮有限公司設於北四川路横浜橋士慶路三友實業社之舊址占地三畝計四合平屋二十餘間記者「聯合通信社」投刺入由容君卓山招待其會客室在進門第一室居廠之南部而賬房亦設於是裝飾布置極有文明國工廠之規畫爲近今華人工廠所罕見因其狹陋廠屋有斯現象殊可貴也賬房之西爲出品陳列處中陳該廠各種橡皮製品甚多由會客處進内司理室在焉穿此再進即爲工程師化驗室内陳儀器磁罐玻璃模型甚多中有磁罐三隻内盛紅色液體之橡膠有女工四人人各手執木模一隻乃試製橡皮手套者此外尙有乳頭「小兒含口之玩具』及醫生所用之軟薄橡皮品多種隔鄰化驗室爲存料處中積黃色橡皮膠甚夥係由新嘉坡華僑盧世醒君處購來大約有四種一淺黃色者每張有二英立方尺厚約二分伏爲不等形二深黃色形如絲瓜絡不成張片者三棗色模壓成片上有斜方高紋尙有一種棗色不成張片者室内滿裝蒸汽管保持熱度以防橡質黏性之變化機器部設於屋之北部内裝調和機模壓機及橡膠蒸化機計十餘部安有電汽馬達三座以發動各機運轉焉屋外西北角新建板屋一間裝鍋爐一座全廠水汀取給於此正中有屋一間四壁釘有亞鉛版安有機器一部捲軸上捲布甚多據云係預備製橡皮雨衣者正中明間安有車輪模六隻比時正在试製中旁坐女工數人剪修製成硬橡皮鞋底極爲忙碌廠主容子光按機解說其功用尤爲懃懇廠外尙有空場一方係備將來發展之用云容君二人均係僑日粤商此次因靑島問題憤然歸國特創斯廠云 
[聲討倪軍汚辱女校電]  
　　學生總會電（一）安徽高等檢察廳鑒倪督縱兵强姦蠶校女生罪狀昭著望速依法起訴萬勿畏怯以貽法界羞中華民國學生聯合會總會寒（二）安徽倪軍鑒營兵圍姦蠶桑　壩 
女校敎員學生致斃十餘人噩耗傳來舉國同憤君故意縱容不繩以法國紀尙存君亦難免請速改前非立將營兵嚴辦毋自取戾中華民國學生聯合會總會寒 
　　商界少年救國宣講團快郵代電（一）陸軍部鑒駐紥安慶之安武軍某營兵士於八月十五九月初一兩次圍姦女子蠶桑學校因致自殺者二十餘人含寃者九十餘人千古慘劇聞之髮指不謂共和文明國家竟有此等無法無天之事發生騰笑萬邦汚辱國體按倪嗣冲督皖數年縱兵禍民罪不容誅請速電令解職依律嚴辦倘大部袒護不理國民亦有法裁制本團雖屬商界然百餘女子皆吾同胞也利害攸關安能縅默爰特電聞諸祈亮察上海商界少年救國宣講團印（二）蚌埠倪嗣冲鑒閱報載駐紥安慶之安武軍某營兵士於八月十九九月初一兩次掩入懷寗女子蠶桑學校强迫獸行因致自縊投井而死者二十餘人受傷含寃者九十餘人千古慘劇聞之髮指不謂共和文明國家有出此無法無天之事騰笑外邦汚辱國體執事督皖數年恣睢暴戾率獸禍人竟一至於斯耶挼諸法律罪在不赦務速將該營兵士悉行槍斃執事亦應卽日解職靜候國民裁判上海商界少年救國宣講團印 
[一週間之鎔銀數]  
　　調查上星期至昨日止此一週間北市泰亨源等各銀號前由各外國銀行運來之大條銀業已鎔罄計烊見寳紋三萬一千五百餘隻核規元一百六十五萬五千兩聞邇日又有大批現銀運滬均須鎔烊寳紋以備陽曆年關之所需 
[軍人附搭招商局輪船條例]  
　　陸軍部頒發軍人附搭招商局輪船執照一事已紀前報茲將其暫行條例錄下第一條此項執照專爲軍人附搭輪船而設所有船價按照定價交納七成現欵換購船票第二條凡持用此項執照之軍人無論官弁兵夫必須身着軍服否則不得享受減價購票之待遇第三條此項執照唯平時各省附搭輪船之軍人適用之其運送大部軍隊或戰時調派運船大船價仍照向章辦理第四條若多數軍人同行者有軍官帶領者亦可共用執照一張惟須將人數用大寫數目字塡寫淸楚各交七成價欵換票乘船第五條此項執照由陸軍部刋印核發各省軍隊長官按照本條例塡用後將存根彙繳陸軍部備核第六條各省軍隊長官領用此項執照應派專員認眞管理倘有濫發情事一經覺察除將持用該照之人追繳原減價額繳償招商局外該專管嗣亦難辭咎第七條此項執照祇限於招商局各輪船適用之其他各公司輪船均不適用第八條塡寫執照必須用墨水筆不得用鉛筆並不得有添註塗改字樣第九條本條例自公布日施行 
[引渡福建路刦案盜犯]  
　　盜匪王立生因於四號夜與在逃同黨及被捕格殺之盜匪王立本等持械搶刦公共租界福建路豐泰洋貨店規洋鈔票一千二百餘元並拒捕開槍擊傷店夥汪榭　韓商由李榮林王德標馬夫周炳榮韓李兩人已因傷斃命王盜由捕頭奉公共公廨經中西官訊實判令押候錄供詳解護軍使署按例懲辦各情已七誌本報茲悉此案前日由原審華官李萼仙襄讞飭承檢齊全案卷宗發交老閘捕房捕頭轉飭經辦之華探目黃潤甫包探姚錫卿一百二十號西探　勃脫於昨日午後將王盜載入汽車押解至滬南松滬護軍使署請爲盡法處治矣 
[殖邊京行協理保釋回京]  
　　義國人派拉尼因本埠已經發封之殖邊銀行欠伊洋七萬元行長徐畿亭脫逃多年該行開兌無期深恐欵歸無着禀請公共公廨飭探將因事在滬之北京殖邊總銀行協理劉冲石（即劉聚卿）逮案訊追諭被告交保候訊等情已紀本報茲悉劉聚卿此次隨帶一僕來滬寄寓福州路振華旅館尙未多日驟然被捕滬地雖有親朋然事起倉卒皆未得信故當時無人具保即入拘留所押至翌日由其僕央懇新閘路公茂鹽棧主龐春山投廨具狀始得保釋然已飽嘗鐵窗風味一宵聞劉於前日遄返北京矣 
[關會審官加惠梓鄉災民]  
　　本届鄂省大水爲災居民蕩析流離觀於本報按日所刋湖北水災圖其慘狀已可槪見當此隆冬災民饖寒交迫待賑孔殷公共公廨正會審官關炯之君關懷桑梓慨然捐廉辦就棉衣五十套託本埠湖北義賑會解往災區發給災黎俾禦嚴寒想與關君同具此心者當必聞風繼起慷慨輸將也 
[糞夫滋擾法捕房續紀]  
　　糞夫侯金生等聚衆百餘人至法總巡捕房滋擾一案已紀昨報茲悉該糞夫等多居於西門外一帶地方該處挿入法新租界範圍以内淸潔事宜素有附近各鄉民與各糞夫等經辦將糞穢挑歸移作灌菜之用此次由法公董局招人投標包辦清潔每日倒糞限於上午八時爲止愈限由捕拘罰各農民以爲有碍其生計聚集二十五保十三圖十五圖並二十七保二圖五圖七圖等界内各糞夫各鄉民先至法捕房旋齊集上海縣公署請求維持當奉諭先舉代表候示切勿暴動該糞夫春諭後立舉張桂興等爲代表要求縣知事立時答復否則决不肯散移時各鄉民愈聚愈衆多至四五百人經沈知事升坐公案飭傳該代表及各鄉民等到案略詰之下諭令暫時回去切勿聚衆要挾别滋事端候本知事立時據情禀詳楊交涉員照會法領事商議核辦可也各鄉民同稱何日可有明示沈知事諭曰下星期一必有示下答復各鄉民始唯唯而散惟牽涉之各圖地保奉沈知事諭令留署候示不准遠離 
[五校學生組織調查科先聲]  
　　昨日（十三日）育才出校承天英華浦東中學文生氏英文學校靑年會夜校等五校調查科代表在滿洲路靑年會夜校事務所開第一次討論會商議組織辦法公推孫君道勝『靑年會夜校』爲主席榮君鑑曾『育才出校』爲臨時書記茲將討論事件摘錄如下（一）主席報告開會宗旨（二）議决報告上海學生聯合會并通告各分會本會組織情形及宗旨（三）議决每次開會主席由臨時推舉（四）議决起草章程由出席代表各從事起草於下次開會時宣佈討論（五）議决下星期六下午二時開會地點在滿洲路三畏里十三號 
[友誼學校附設義務夜校]  
　　老北門友誼學校學生聯合分學附設義務夜學校第二届現已繼續開辦定本月十八晚（即陰曆十月二十七日）開學昨已着手招生限額將滿有志嚮學者可速往報名 
[福建路創設義務學校]  
　　聯合通信社云福建路自組織商界聯合會以來對於會務日求進步不遺餘力刻鑒於各店夥友學徒失學居多特組織義務學校一所取名有恒定於今晚（十五號）七時行正式開學禮并柬請學界知名之士前往指導一切云 
[商業學會開展覧會]  
　　南大通路中國商業學會於昨日并展覧會所有各大公司出品輸往陳列者不下數百種一入其門即見滿目琳瑯如入五都之市入場參觀者甚多持劵抽籤均有贈品各大公司出品招待員引導指示殷殷不倦主任演說誠懇備至并逐一證明各公司出品物質精良加以介紹尤見熱忱提倡云 
 
 

Page 11

 
 
[張東蓀在圖畫學校之演說]  
　　圖畫美術學校於前日下午三時請張東蓀演講略謂新思潮的精神究竟是什麽東西普通所研究的一部分是一部分没有統系今兄弟是對於新思潮的下一個批評的意思新思潮精神究竟在什麽地方就是對於一種疑問必研究他是什麽東西原來研究就是批評批評就是研究數千年來我國人對於各種事情從未有人發生一種疑問今舉一例如北京的騾車裏横的竖的木頭及吾人所居的屋子廳堂天庭的種種形式構造亦從無發生一點疑問没有疑問就没有研究没有研究就没有進步了吾人能對於事事物物都有一種疑問就是新思潮的根本還有一例警如一種敎育制度如何是好的如何是不好的也須加以研究定一個適當的標準出來即如今所謂的社會主義要曉得這種主義都從資本的組織上研究出來如拉東洋車和坐汽車的人原來是一樣的何以有一苦一樂的不同呢吾人苟發生了這種疑問使知是拉東洋車和坐汽車的人都因經濟上的組織而來便知道現在的經濟組織不好了吾人對於世間的一切事物都應該拿這種態度去對付他批評後再加批評不論什麽東西都可以研究出來了近日浙江潮的事想諸君也都知道的到了今日我們對於各種東西都要去懷疑他一有懷疑就要去研究他但必須有科學的基礎智識方　可以研究現在出版東西雖然是狠多的但都是一種感想對於研究上還狠缺乏這都是什麽原故呢就是靑黃不接的現象大凡批評就是懷疑懷疑就是研究美術上基礎智識也是科學的智識懷疑的精神就是研究的智識云云演畢時已五下鐘矣 
[南京路商界聯合會之職員會]  
　　聯合通信社云南京路商界聯合會昨日在事務所開職員會討論抵制日貨根本辦法今將議决事項錄下（一）由本會交際員從速至本路各商店號塡寫永久抵制日貨志願書（二）所有未路各商號存下日貨須具報告册至本會（三）俟本路各商號將所有存貨報告本會註册後再開會擬定辦法（四）對於安武軍獸行圍姦安慶蠶桑女學一事應請總聯合會拍電北政府嚴行懲辦倪嗣冲後由亨達利代表胡　香報告南京路一帶鐘表業早已表决與日本斷絶關係所有日貨一槪封固不賣其損失約二萬元左右議畢分别執即行散會 
[中華書局股東會紀事]  
　　中華書局股份有限公司於昨日假總商會議事廳開第九次股東常會到者四百餘户一萬七千餘權无由董事俞仲還致開會詞次公舉李平書爲議長次報告營業賬略及盈虧計算表除開銷付息及攤還債本外尙略有餘存全數併入折除項下又公决修改章程計三十條略有修正通過選舉董事陸貫伯鴻俞仲還范靜生李平書吳鏡元沈尙梅汪糼安戴懋哉廉惠卿等九人監察黃毅之徐可亭二人於六時許散會 
[江寗同鄉會歡迎新會員會紀]  
　　江寗六縣旅滬同鄉會昨午三句鐘特開歡迎新會員大會計到會人數約有四百餘人魚魚雅雅共話一堂其形式精神均有可觀惟正會長李悅生因病未到當由副會長夏士鑒　然靑代表敬致歡迎全體會員答禮如儀並由翁叔和報告會務賬目一切嗣由史量才演說其詞甚長『從略』一擬修濬秦淮防範水災二擬改良農林研究實業三擬振興敎育造就人才以上爲三大端亟須策力進行者尤有三事亦須注意一對於家鄉農从須勸其力求稼穡二對於彼等烟酒賭之三癖須勸其速爲戒除三對於家鄉婦女須勸其勿染惡習此爲同鄉會天職上應盡之義務更以斯會之眞正意旨在聯絡感情交換知識共謀幸福蓋人生於世無論爲誰除生活外别無問題試就生活兩字詳加解釋凡人生計寛裕則氣象自然快活有快活然後公益之心油然而生以吾旅滬人士衆多今欲謀斯會發達何患不能祗須調查同鄉人數自以便團結並調查同鄉人職業以資贊助再調查同鄉人失業以圖拯濟此三者或云言之雖易行之甚難但鄙意以爲各同鄉對於斯會如能共表同情並體諒辦事人之苦衷力予維持則亦不難達其目的言至此全塲感動掌聲如雷復由林桂慶演說其詞與史說略同全塲亦鼓掌稱善末由翁叔和代表孫月三報告以所說改良農林甚爲贊成願在外洋購辦極佳花種並刊印種植新法深望會員及其親友凡業花者來會具領其種價僅收一半以資提倡又由翁君提議　於交通利便地點另設俱樂部一所以期遇事便於接洽但此項開支預算按月約須七八十金如蒙大衆贊成請於一星期内具函到會量力認捐俾得從速開辦云云散會時已鐘鳴六句矣 
[流行感冐症漸多]  
　　北四川路北浸會堂敎會組辦之明强中學校已十餘年分中學高小兩部共有學生二百四十餘人上星期來該校學五傳染流行感冒症者約佔六分之一症初起時俱頭部暈痛繼即嘔吐發熱不思飲食業由監院邀請西醫診治據云係本届伏暑未洩氣候不和風燥積藴所致苟能自愼起居調治一星期即可復原必無大碍云云該校附近之晏摩氏女校學生階亦有傳患者惟人數不多云 
[要求改東洋車爲人力車]  
　　聯合通信社云上海學生聯合會曾函滬南北巡捐局請易東洋車照會爲黃包車等語今飛鴻車行主任王保相因黃包車三字原係俗稱而上海原有人力車公會之組織不如仍名曰人力車爲妥茲已函請滬南北工巡捐局改正矣其原函云閱十一日本埠報載有學生會函請貴局改東洋車照會爲黃包車照會之說又十二日報載有貴局長贊成於明年一月改正查黃包車三字原係俗稱似乎名不符實而　業在滬原有人力車公會之組織鄙意於明年改正車照應改用人力車三字似較妥切用特函述意見諸希卓裁云 
[救國同仇會選舉紀]  
　　救國同仇會日來因會務緊迫原定正會長一人副會長一人茲由該會評議部於昨日（星期）下午二時在靜安寺路一千八百零八號開評議常會議决因會長公務繁忙每有不能蒞會執行諸事祗副會長一人辦公致會務時有遲滯是以公同議决再舉副會長一人襄理一切遂即投票選舉當時開　檢票徐鞠如得二十一票謝志賢得七票李增祥得二票以徐鞠如得票爲最多數當選爲副會長遂由評議部備函邀徐君同意云 
[郵件又須檢查]  
　　蘇州等處近又經官廳派員實行檢查郵件以致投遞稍遲各團體學校郵函檢查尤嚴須由稽查員蓋戳後始能發送故商民又稱不便云 
[北帮米船夥要求加辛續聞]  
　　專裝常熟無錫等處之北帮米船各夥友要求增加工資一事已誌昨報茲悉昨日各夥友又會議加工章程舉出代表沈巧官趙二大李春生華田慶等四人議决要求各船主照前例辛工申加四成現各代表分向各船主要求如若不允再行說法對付　 
[派兵塡防浦東火藥庫]  
　　松滬荷護軍使以浦東火藥庫爲存儲火藥重地前駐該處防兵頃已調往寗波故於昨日命令十六團第三營營長張子綬調派第九連之戴排長率兵一排渡浦前往火藥庫駐防矣 
[函請騐放赴閩浙軍服裝]  
　　現駐閩省之浙江陸軍第一師派令張軍需官赴杭請領軍服茲由杭垣領到黃昵軍服軍帽棚帳等件共製一百三十二箱昨由杭站火車運滬以便轉裝輪船運往厦門交納并請何護軍使函致新關稅司騐故矣 
[牛莊封河之郵音]  
　　本埠各沙船字號昨日接得牛莊營口沙船公所快郵謂營口天氣　轉嚴寒已於陰曆本月十九日夜間子時各港冰凍封河幸各貨船早已移泊海口不至被膠今庚封河較去歲約早二星期云 
[請願限制繭行代表赴杭]  
　　蘇垣紗緞同業因浙省議會議决開放繭行關係機織生計遂公同議决推舉代表杭伯華王亦安等赴浙請願撤消前議等情現杭王程　諸代表業已來滬與本埠機織同業接洽就緒後於昨乘車赴杭向浙議會請願云 
[組織航海公司近聞]  
　　旅滬航商前曾條陳交通部請將没收敵船組設輪船公司等情屢議未决茲悉政府現已决定自行組織航海公司已令薩福懋監督擬訂章程呈由財交兩部會議辦法惟租與外商各船一時尙難收回云 
[濟生醫院明日開幕]  
　　閘北寳山路六十八號中國濟生會濟生醫院現已設備完整定於陰曆十月二十五日開幕届時備有茶點預備來賓參觀昨已發柬邀請各界蒞臨矣 
[神州醫院設備之完整]  
　　滬南鹹瓜街太平弄口神州醫院自開幕以桽注診者日達百餘號之多該醫院爲參藥業會同醫界及各界慈善家所創立完全中醫不用西法聞其辦法上午就診者貧病祗取號金五分酌給藥票留院病人備有頭二三等病房佈置甚爲精濕晨夕駐有醫士及男女看護人照料病人頗稱完備如遇重症時由駐院各醫會合研究悉心診治云 
[警廳帮同調查户口]  
　　淞滬警察廳長徐國樑前奉江蘇齊省長訓令調查户口一事亟待進行等因並接准上海縣沈知事咨開前因並附各市鄉經董會議籌備調查户口辦法章程六條到廳後即將前項簡章印刷轉傳所屬各區署所一體遵照辦理定於十五日起開始調查勿稍怠忽因循誤漏等因各該署所警正佐奉此已預備手續即便實行調查云 
[何豐林由寗返滬]  
　　代理松滬護軍使何豐林於前晚赴寗晋謁李督軍翌日即回惟聞此行關係接洽軍防事宜并面陳奉代情形云云 
[令飭保護法主敎]  
　　江蘇特派交涉公署昨奉齊省長訓令案准外交部電開准駐京法使稱廣東法主敎免若望及隨行秘書和致謙奉敎庭命令前往天津濟南徐州開封觀音堂西安漢中成都綏府重慶漢口上海視察敎堂請飭保護等語該敎主持有前淸游曆護照部允不另換照并電地方官照料務希查照轉飭於該主敎到境時妥爲照料保護等因合行令仰交涉員即便轉行所屬遵照云 
[軍用乘車半價票之限制]  
　　松滬護軍使署行奉陸軍部命令略謂案查本部備有軍用乘車半價票分發各軍事署原爲優待軍人起見現聞弊端百出竟有人在外招搖拍賣暗圖漁利非但有失優待軍人之本旨且與鐵路營業上極有關係合亟通令此後凡非軍人不得領用乘車半價票并　轉行所屬知照云云 
[乾昌泰拍賣公攤]  
　　法大馬路二百八十三號門牌顏品香所開之乾昌泰新衣店於前月間倒閉虧欠協成乾泰源祥莫讓記金華王杳照香亞公司恒德常等七户之貨欵及欠租洋銀甚巨人亦逃逸後經各債權人得悉具控法公堂奉判將生財拍賣各情巴誌前報嗣於本月十一號將各原告傳至法公廨諭着各將賬簿呈案察閱是否屬實再行核奪在案昨又傳訊當由各原告將賬簿呈案經中西官逐一案閱屬實遂判准予將拍賣洋銀交各原告領去公攤 
[股東與經理負責之辦論]  
　　鼎豐號主許錦芳前延巴和律師爲代表投法公堂控某號股東蕭國琛不理貨欵等情一案昨又傳訊先據原告巴和律師稱原告與被告訂立合同時由被告爲該號之代表人前據被告律師稱應先控該號經理等語但經理係傭人豈有先控傭人之理實係意圖推諉該號之責任敝律師决不承認况前者某洋行與該號訂立合同旋因欠欵具控案下亦由被告出斱料理還淸今事同一律此案被告亦應擔負完全責任求請訊追被告由達商律師代辯稱被告乃係該號股東十份之二並非不負責任實因中國商規理應先控該號經理而後再控股東况被告所有號中一切事務槪不知悉均係經理蕭元昌所爲求請訊核官向原告詰曰合同上圖章侒係何人所蓋答稱實係該號經理蕭元昌所蓋中西讞員判退去聽候展期再核 
[欠律師費另請律師辯護]  
　　某律師前投法公堂控倉州别墅主劉問芻不理律師費銀一百七十兩求請傳案訊追等情現經中西官核准於昨日傳訊先據律師上堂稟稱敝律師迭次向索此欵據稱案未了結不願交欵等語應請訊追詰之劉問芻供商人前與包某涉訟案下延原告律師爲代表後由被告交出三百十六元此欵由堂上判交律師取去商人現有憑據可證實無虧欠原告洋銀商人現亦欲延律師辯訴求請展期等語中西讞員會判退去准予展期再核 
[楊日華仍須重訊]  
　　粤人陳秉祥控同　人楊日華索詐不遂將伊子年逾弱冠之陳錫麟擄去藏匿迄已年餘杳無踪跡等情曾奉上海地方審檢廳迭次訊供楊日華始終不認經問官按照懲治盜匪法辦理辦處楊日華死刑等因在案茲悉此案業奉審檢廳據情申詳蘇州高等廳並江蘇省長請示辦理等因茲奉上官察核該犯楊日華始終並無實供地方廳處以死刑與法律抵觸應即行文到滬仰該廳再提該犯並原告與證人等重審等因地方審檢廳奉文後業已遵照辦理矣 
[錢債案分别保候訊]  
　　金酉卿金許氏同在公共公廨呈訴金顧氏掯留巴故金忠禎遺產銀八萬兩請追半數四萬兩又嘉發莊控嚴益齋不理往來銀三千六百五十八兩又永和莊控張祥麟將志成鴻勝兩家莊票掉換現銀三百四十六兩到期不付請追又郭復泰控陳興記不還貨洋一百九十四元又詠雲公司控醫生許壽彭不理結欠定做紙貨洋四十二元又勤德號李士珍控郭耀廷戕假支票騙取値價一千六百兩洋三百三十七元之貨物等案均於上星期六由廨出單諭令管理傳提事宜之中西探捕將被告各人先後傳至公堂稟奉中西官諭令分别交保過堂候訊 
[逆子毆母之押究]  
　　鄉人馬長根住太陽廟附近九十二號門牌前日因向母馬印氏索資不逾將母痛毆遍體受傷該氏即投四區告發經顏署長派警將長根逮捕解案押候訊辦 
[妓女不願爲娼]  
　　常州婦人趙丁氏去年被本夫押於四馬路西桂芳里二百九十九號吳姓妓院爲娼得洋八十元改名花月樓近因被他鴇百般凌虐苦楚不堪前日該氏乘間逃至閘北自投四區警署請求超拔經顏署長訊明後判發慈善團留養擇配　 
[離婚案須赴民庭起訴]  
　　浦東三林塘方一圖鄉婦李王氏控伊夫李愛生迭次凌虐並用鐵練鎖項禁閉室不給飲食當由警局派警將氏救出抄獲鐵練連同李愛生等拘送上海地方審檢廳訊辦李亦控妻不守婦道一再私奔等情當奉問官訊得變方各有不是判令拘留三天在案前日刑期已滿奉諭將氏提交伊夫領回管束詎該氏之父王唐生到廳具詞聲稱我女旣與李愛生再四衝突甚至涉訟則夫婦之情義已絶决不能始終白首偕老爲此據情來案請求離婚等語當時奉諭以離婚一節涉於民事範圍着赴審判廳民庭正式起訴可也 
[自由車撞跌印婦]  
　　松江人某甲昨日下午五時許駕乘自由車行經浦灘撞跌印度婦人而受微傷當由巡街捕到將某甲扣留伴同印婦乘人力車往醫院包裹傷創後帶某甲入捕房稟候捕頭核辦 
[男孩被人毆傷]  
　　昨日傍晚有寓居愛女義路某門牌上海人男孩丁金保不知何故被年約二十餘歲之某甲兇毆身受重傷由人代鳴得新閘捕房一千零五十四號華捕到來將某甲拘入捕房另雇人力車送男孩投醫院醫治即持傷單呈報捕頭候示 
[小工病斃免騐]  
　　海門人徐榮郎年五十六歲與其小子江同在小沙渡某木作塲内爲小工前日榮郎忽患急症被管作塲之印度人押令小江雇人力車送上輪船回籍行經閘北新民路榮郎已經氣絶車夫不肯前進當由其子小江同鄉王吟甫等將屍移放於慈善團義塚地下被該團堂丁查見鳴警拘入四區警署經顏署長訊明情由昨日該屍屬自備棺木到來收殮請求免予報官檢騐顏君准之 
[容留外人吃烟]  
　　粤人方星恒因在美租界北江西路二百五十一號門牌屋内私藏烟具容留外人開燈吃食鴉片煙違章被美捕房副捕頭棣（譯音）本見將方連同烟具帶入捕房押候解廨請究 
[菜攤主欺騙買主]  
　　虹口密勒路五百十三號門牌蔬菜店主馬連生因在虹口小菜場設攤時所用不規之磅秤欺騙主顧被稦生局西人查見鳴捕將馬連同磅秤帶入捕房稟明捕頭押候解究 
[傳訊違章汽車夫]  
　　汽車夫倪士根前日午後因開駛八百三十一號汽車未載坐客經過南京路被四百五十七號印捕查見以其開駛空車在熱鬧處疾馳有違定章抄明號碼回訴捕頭業已請廨出單傳究矣 
[對買賊敗露]  
　　松江人王才鼎前日午後以至河南路東棋盤街八十四號門牌泰和利洋貨號内買物爲由乘間竊取花呢四碼當被察悉鳴捕將人贓一併帶入捕房稟明捕頭諭着押候解送公堂訊辦 
[縣公署批示三則]  
　　四明旅滬船業公所楊習時爲請補發布告以資遵守由呈悉准予補給布告四紙俾資分貼遵守可也 
　　李裕卿爲開河碍屋違背定章請查勘以保微產由據呈各節禾據粘呈單契無從勘丈究竟該民房屋有無侵佔官河仰候令行河工局查復核辦 
　　新記公司李厚恒即李惇元堂爲陳繳單據懇賜核給印諭由二十四保二十三圖灘地七畝三分四釐六毫旣經前淸查丈收價給示准將收票換給印諭着知照此批票據一紙存銷田單發還 
[淞滬警察廳批示四則]  
　　批蕭志明呈及失單照片均悉准即發交偵緝隊派探查辦可也 
　　批張玉珊謝阿五等呈悉准即飭催將欵交案再行傳知具領可也 
　　批周文敏呈悉失單均悉准即發交偵緝隊從嚴跴緝可也 
　　批陸少雲呈悉候再嚴飭朱長生等將質衣人張榮生交案澈究此批 
來件 
[學術研究會反對直接交涉山東問題敬告全國同胞書]  
　　近來中外各報上說北京政府又要與日本直接交涉山東問題啦這話若果確實眞是自取滅亡啦本會極端反對這種謬論直接交涉所以把利害得失說出來請同胞注意 
　　請問同胞諸君今年北京學生的『五四』運動留日學生的「五七」運動上海各界的『三罷』運動以及全國國民的大示威不是爲着爭持山德國直接收回山東一切權利嗎六月二十八日中國委員在巴黎不簽字不是爲爭持由德國直接收回山東的一切權利嗎就是兩個月以來美國上院議員主張把『日本』兩字改爲『中國』的修正案和最近的保留案不是爲着中國應該由德國直接收回山東一切權利嗎美國人『關於山東問題若果日本對中國太過無理那麽美』 
國當然不惜以武力帮助中國』的話難道又不是爲着中國應該爭持由德國直接收回山東一切權利嗎英法兩國雖是偏袒日本但是並非他們的本心不過因爲英日法日協約拘束一九一七年二月在日本東京訂的所以才不得已阿護日本咧 
　　旣是這樣那麽直接收回山東的一切權利世界各國都有公論爲援啊我們中國人就不該「」妄失機宜把主權斷送給人家才是啊更不該『前緊後鬆』失了外人感情才好啊 
　　至於日本所以要和中國直接交涉的原因他們完全爲根據若是中國糊裏糊塗一與日本交涉那麽日本不單是取得山東權利就是以前五月七日用武力强訂二十一條也是從此不能翻案了日本知道中國人民個個主張把以前和日本所訂一切條約全數提在國際聯盟會裏起訴所以日本用個計對着北京政府說『山東鐵路沿岸的守備兵馬上就撤退山東的民政署馬上就取消表面上好像無此心是的其實才大不然咧日本所以要這樣裝腔做勢本心還是在中日直接二十一條就算成功』的兩句話上打主義何以說呢原來山東問題法理上中國總之没有和日本交涉必要日本雖是想　民國四年五月二十五日所交換的協約但是我們中國又怎麽能够承認呢就是二十一條我們中國也非得要求取消不可啊現在若是北京政府公然與日本直接交涉豈不是和二次承認五七所訂的亡國條件一樣嗎以後還想取消二十一條那可萬萬靠不住的了國際聯盟會議也當然不能受理中國的請求了到了那時候難道中國還敢不遵命嗎所以說中日直接交涉不單是斷送山東就是二十一條也没有翻案日子了　 
　　說到二十一條應該取消證據却有許多咧四月二十二日英相喬治在上院演說道『一九一七年的英日協約决不能束縛一九一五年的中日協約』云八月六日美總統在上院宣言說『講和條約中關於山東權利的規定决不能涉及一九一五年的協約』云由此看來二十一條是歐美人士也表示不平了就依萬國聯盟規約第二十條說凡國際間所定條約有與萬國聯盟規約相抵觸的得廢棄之二十一條也是應該取消的了况且今年三頭會議裁判山東問題的時候英相喬治又說『二十一條箇是日本用武力强迫所訂』云云照這樣說那麽我們中國若是現在與日本交涉檢直和廿心承認二十一條一樣了把歐美人士笑話還事小斷送國權利弗是大的狠咧 
　　至於日本提出來要中國和他直接交涉的事件大槪有左之幾種（一）租界問題（二）警察問題（三）山東鐵路問題而租界問題日本又有三說（一）專管租界（二）共同租界（三）中日暴管租界總而言之無論那一層只要中國一和他交涉山東就一定没有了的何以呢因爲日本借着口實他是至死不能讓步的到了日本人漸漸的多起來他們是一定會要求擴充租界的警察日本雖說可以撤退然而他們還是要求說『非以日人做顧問不可』山東鐵路總之日本是想合辦的弄去弄來一言以備之中國吃虧就是啦 
　　說到這裏敢問同胞諸君呵萬國聯盟開會的時候我們中國是不是想要求各國撤廢領事裁判權呢是不是想要求各國撤退駐屯兵呢是不是想各國承認中國的關稅爲國定律呢若果是想的話那麽當然不能與日本交涉把山東靑島斷送把人嗎假設一交涉山東與靑島就完了而領事裁判權關稅警察兵隊種種豈不是任憑日本自由的處置嗎一方面想取消一方面反承認這不是自相矛盾是什麽况且前面不是已經說過嗎山東完了　不足爲奇連二十一條强迫訂的亡國條約也從此永久没有翻身的機會嗎 
　　以上所說與日本直接交涉的害處同胞諸君恐怕已經知道了還有一句話可是定要補上的什麽話呢就是自民國四年五月五日日本對中國下最後通牒起到山東問題完全解决那天止事實上檢直是和立於戰　的地位一樣中國因爲過於弱的狠一般人不大有决心所以把這日本國幾呼忘記了現在好像正當休戰講和的時候若我同胞諸君大家不同心協力的對待日本把以前所有一切的中日懸案提到萬國聯盟會中起訴那麽不但是永久受日本的欺侮恐怕歐美人也要說我們中國人實在不能自立了危亡危亡豈不是眞個繫於苞桑嗎同胞諸君呀兄弟姊妹呀反對中國直接交涉罷快點反對罷學術研究會全體公佈 
[淮商王保相致南北政府請息内爭理償外債意見書]  
　　天厄中華頻年多故兵財交困國勢垂危而足以促亡者莫如外債山積値此良好機會倘能設法淸償所費無多宿累盡去竊計南北當局内訌方殷絶無餘暇涉念及此保相分屬國民與有擔負願貢其愚伏維垂聽方今英美法日及俄羅斯之金幣紙幣與吾國現狀較之不啻當其數倍如法之佛即昔合華半元現合華銀九分英之仙令昔當華半元現約一角七分俄之羅布昔合華銀一元二角上下現合華銀一分左右日之一元　合華一元二角餘現合四角餘美金一元合華銀一元三角上下者現合九角上下假令償還法之一萬佛郎現只需華元九百償英一萬先令現需華元千八百左右償俄一萬羅布現約華元一百左右償還日本一萬元現需華元四千二百左右償美金一萬元現需華元九千上下即以萬數起算已獲鉅益推而數十萬數百萬懸殊已可想見果乘此際組織淸償國債勸理之機關南北各派代表數人加入由政府將歷年國債淸算宣布之然後由辦理之機關通電全國各縣各地工商自治諸會分頭勸集鉅欵吾民蓋　有不踴躍者保　家資雖非富裕願　其半數以爲首倡然此項辦法全恃國民齊心助力始克有　使内爭不已南北當局各競私人權利則國民且痛心疾首宛轉於水深火熱之中豈有餘力以救國家故欲圖國之幸存必自淸償外債始欲償外債必自速止内爭始南北當局諸公如安心欲爲亡國之民則保相此言請以土苴棄之倘有一綫圖存救國之心務乞降心採擇是所至盼王保相 
來函 
中華救國十人團聯合會致書業商會紙業公會函 
　　敬啓者茲據敝會團員確實調查報告云有最著名之各書肆近來向日商□□公司購進大批有光紙復冒充西貨公然銷運喪没天良莫此爲甚惟此中黑幕見聞難周其未經覺察者又不知凡幾若不從速抵制恐印成書籍欺騙學界貽笑中外伊於胡底同志等順公理之潮流本良心之主張不得不揭穿其隱秘除函告全國學生聯合會曁上海學生聯合會通告愛國靑年學生注意關於劣紙印成之書籍相戒勿購外特函懇貴會迅予公决協同抵制勸告彼等俾早覺悟各發天良保存國體人格庶可挽此危局民國幸甚同人幸甚上海中華救國十人團聯合會謹啟 
[山東路商界聯合會來函]  
　　昨承朱君寄來益世報兩份收閱之餘不勝欽佩但不知朱君對於鄙會有何見敎不妨請將大號惠來藉表同志之感情實歉爲幸之至 
英租界山東路商界聯合會辦事員章理璋啓 
[紹興旅滬公學通告同鄉書]  
　　美租界東唐家弄紹興旅滬公學通告同鄉云天禍中國山東之土未復福州之事又生全國各界義憤塡　我滬上同鄉噤如寒蟬豈皆凉血之流本公學自五四運動以來提倡零星儲金存入卤明銀行至今未已雖太倉之一粟冀成塔而聚沙我同鄉之旅滬者占大多數　各激發天良共伸義憤省無謂之應酬節浪費之金錢傳曰備預不虞古之善敎也况强鄰日逼燃眉之勢已急噬臍之悔莫追勿作空言之抵制但求實力之堅持人之欲善誰不如我願我同　亟起　之敢佈區區伏希公鑒 
雜評二 
[贛湘摧殘學界] （訥） 
　　吾嘗謂今日之官吏權力不及而必欲貿然爲之者適　以自暴其無能在其權力之下而任意蹂躪之者益以自顯基不法無能與不法今日官吏之所同也學生之奔走活動無論其爲對外對内而皆出於愛國愛民之心則固爲人所共諒即有時偶有觸犯官吏或稍越軌範之行爲亦宜諒其無他而加以維護乃今之官吏視　學生行動皆若叛逆不道無論其權力及與不及不惜百計以謀摧殘是則甚可歎息者也安徽軍隊之摧殘女學國人方深憤慨而不謂江西之學生會又爲米案而解散湖南之學生又因查貨而解體我國學界勃動之新萌芽旣爲有權力者任意摧毀則學界之起而與之奮鬭者勢必愈演愈劇尙何有餘力以禦外侮哉嗚呼 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
自由談三字皆用當代名人字跡每星期調換一次今日係張叔通先生手書 
[自由開篇] [  咄咄]  
丘八太爺不是東　横行無忌狗如瘋安徽排隊姦女校　如此荒唐倪嗣冲 
常談 
[影塔室隨談] [  琴川顧鼎元]  
　　禮云鸚鵡能言不離飛鳥猩猩能言不離走獸今人而無禮雖能言不亦鳥獸之心乎余易其後二句云今人言而不行雖能言不亦禽獸之心乎蓋鳥獸縱卑有時尙且益人類而今之爲官樣文章者口不離乎安國福民徴其行事靡不驕奢淫佚違法殃民偶僥倖成一事便有英雄豪傑不可一世之槪今日晋勳明日受奬盛氣迫人直使冰山融解其心若何不問可知喻以鳥獸雖不中不遠矣 
　　無羞惡之心非人焉非人者即等於禽獸草木之謂也草木無知弗論矣彼飛禽走獸日出而游日入而息苟違法越禮羞之不知犯之不惡蓋羞惡之心造物未賦此禽獸之所以爲禽獸也若圓頂方踵而爲人舉世非之而不羞衆口嘲之而不惡剝削民脂以沈於歡天喜地之中若而人者人乎否乎 
　　農夫工匠吾國人多賤之不知人之貴賤在道德之有無初非職業所能左右彼芸芸終日益人匪淺道德不玷賤將何從勞力獲酬以資生活凡事皆然全球共例不賤禍國擾民之官吏而賤國民之優秀分子豈非吾國人之怪性怪性不除國焉能治 
　　凡事豫則立不豫則廢然豫而不行何區乎廢故任事尤貴實踐歷代興革一事命令一發遐邇同欽然實行者有幾實行而成功者有幾成功而人羣利賴者有幾觀裁兵之令不禁感慨係之 
　　經濟之要素凡三曰土地曰勞力曰資本三者相用而后生產興民生裕國力强吾國地據温帶面積四百餘萬方里物產豐盛以言土地得其宜矣土地旣廣人口自繁每方里有人六十（據中華書局中華地理全誌全國人口表）以言勞力盡其衆矣政府雖貧民間多富運之市場足以整理金融而有餘以言資本未告空乏而近年來產業日衰民生日蹙國力益弱東隅旣失桑榆難收言念前途能不自悲而自憤自憤而自振 
雜談 
[德皇家之白衣女鬼（下）] [  瘦鵑]  
　　一千七百九十九年白衣女鬼復現一夕有守卒邏守王宮前寥寂中忽聞有聲瑟瑟如風掃落葉然　然返顧則見一婦人之影冉冉自壁間出竟體衣白頎然玉立髮黑兩　枯瘠作慘白色項際圍珠串手持象牙圭節如命婦狀胸次一心作血赤上有字守卒不之辨翌日舉以告人好事者圖其像記其事刋爲小册子白衣女鬼此次之現形實示普魯士人之厄運將至蓋拿破嵛爾時已乘時崛起威燄大張有席捲全歐之志居未久長驅入德境七年之間血戰頻仍葉那一役而後簽和約於鐵爾昔普王之國土削去過半遂不得不屈服於拿破嵛鐵騎之下矣 
　　一千八百零九年法蘭西大軍據柏林全國淪陷法總司令歐司柏尼將軍入居王宮意得甚第一夕白衣女抁忽以夜半入其室植立床次怒目盼將軍將軍大震而呼床覆壓於身副將方宿隔室聞聲趨至援以出明晨人以白衣女鬼像示將軍則赫然宵來所見者也是日怱怱去宮數星期後陣亡於阿斯本是殆白衣女鬼之示以懲創歟 
　　一千八百十二年五月拿破嵛以大軍五十萬征俄羅斯偕其近侍止於貝路士普魯士人特以郊外之新宮居之蓋白衣女鬼亦嘗現形於此中者是夕白衣女鬼果現形否人皆不之知惟詰旦拿破崙容色慘折狀滋弗懌窺其意似亟欲他去者後每道及此宮輒呶呶申詈弗已一年後全軍盡墨拿破崙倉皇自俄羅斯返復止於貝路士然别覔宿所不敢復入新宮而聖海倫那島悲慘之局實於斯時定之矣 
[湖北水災（四十六）] 水災時之慘狀 
　　本届鄂災奇重由湖北義賑會敦請專員赴鄂親攝災民慘狀商請本館按日排登俾流離之狀得陳於仁人君子之前如蒙慨助捐欵請逕送上海棋盤街四百九十六號本館啓 
　　自是而後白衣女鬼復兩見一在德國屈服於奧大利時一在斐迭列克大帝賓天時厥後乃不復見而德亦日臻强大儼然爲全歐盟主威廉二世平昔畏聞白衣女鬼名故宮人咸大敢道聞此次一敗塗地白衣女鬼亦嘗現形根深蒂固之霍海查倫家至是覆矣 
劇談 
[東籬軒雜綴] [  柳遺]  
　　京友函云王蕙芳在漢臯極賣座刻又派人來京聘請蘭芳合同已經訂妥日内即將就道并云漢約期滿後或有歇浦之行云滬人士之渴望梅花飛到江南也已非一日矣而天女散花一劇雖有黃潤卿白牡丹小楊月樓等抄襲排演究以未窺原璧爲恨余尤希望小樓多留幾時與蘭芳一演虞　美人也名伶萃集一台已屬盛　若能配演名劇且爲人所不能爲者其爲社會歡迎也當何如哉 
　　𧈢蜡廟一劇需用角色最夥壬子年都門演國民捐義務戲以老譚爲褚彪張毓庭爲施公楊小樓爲費德功俞振亭爲黃天霸九陣風爲張桂蘭賈碧雲爲顷媽賈洪林爲家院王長林爲朱光祖李連仲爲關小西某童伶爲賀人杰舉凡跑龍套的打英雄的咸以中上角色爲之配搭整齊迄今人艷稱之乙卯丙辰之間俞振亭所經營之雙慶社有反串𧈢蜡廟盛行於一時茲據憶及者述之朱桂芳飾褚彪榮蝶仙飾黃天覇馬春樵飾黃德功俞振亭飾朱光祖程繼仙飾關小西李連仲飾賀人杰其餘諸角均已不復記憶惟最堪發噱而不能忘懷者爲福小田之小姐與李壽山之張媽兩個黑頭一般高大濃脂抹粉强爲　娜舉止言語在在令人噴飯全劇應以此爲最佳之點去歲馮總裁爲母歲稱觴彩舞時之𧈢蜡廟亦稱珠聯璧合于叔岩之褚彪神似老譚跌撲極矯健賢者無所不能我於叔岩亦云楊小樓俞振亭王長林李連仲仍起費德功黃天覇朱光祖關小西起家院者爲高慶奎自是出色當行起賀人杰者爲俞華亭（振亭之十一弟）亦復活潑可愛起施公者爲王鳳卿快板本非其長唱來支離無味較之張毓庭劉鴻昇（鴻昇说曾一再爲是劇之施公）殊有上下床之别起張桂蘭者爲黃潤卿則頗爲觀者所　走邊時一再與關太衝撞非其熟習使然爾日梅蘭芳飾小姐此確特點非馮六辦不到也比閱報載丹桂第一台亦有特别打武之𧈢蜡廟高慶奎仍爲家院其餘諸角均能因才而施所最奇者爲麒麟童之賀人傑似含有反串之意其實應以麒麟童爲褚彪王金元爲賀人傑質之該臺以爲何如 
新聞拾遺 
　　留心博物之警佐山西省城文廟圖書博物館最近由警務處轉到靜樂縣警佐送來之畸形標本一件係小猪一口一首二身八脚四臍此大可爲生理學家之研究資料此外另有古佛像兩尊古盔甲一副一併陳列代衆觀覧警佐而能留心採集博物嘉品贊助社會敎育聞風興起者必大有人該館收藏日臻豐備咸爲之抱前途之樂觀云 
　　迷藥術財之駭聞昨六號之夕燃燈時漢口廣益橋鶴齡茶館門首錢攤宋某突來衣物華美六人至該錢攤團團圍住兌換洋錢數元有一身着皮袍一人將攤户打了一個嘴巴聲言洋錢要換銅元一串五百六十衆街鄰疑朋友頑耍該攤户一時如痴是啞所有兌換洋錢六人至棉花街洋長而去該攤户霎時醒來查棹上玻璃盒官票一百餘張銀元四千餘元尋找無蹤當派人一面報往該處站崗警士前追趕該六人不知何往說者係由上海來之拆白黨用迷藥術攫財者 
　　古磁價重日昨由鎭署前經過見古玩舖排設各種骨董并有古磁碗一個訪者詢其價目聲稱非數百元弗售訪者搖首咋舌然該舖主艴然不悅曰先生未游京滬各埠乎滬上靶子路唐宅家藏古磁値價十餘萬惟中國古時宮庭陳列磁器花樣不同隨時而異喪事用素彩喜慶大典則用五彩宮窑製造特别磁器時輒用寳石研爲細末敷於磁上然後加紬故其光華燦爛尤覺煥然淸初磁器不及宋明之寳光宋明磁器不及漢唐之斑爛如能取磁上之寳石鉗於金飾一粒可値千金云云訪者以其言中夫時唯唯而退故泚律記之 
小說 
[秋蟬脫殼（七）] [  仙籟]  
　　那人對秋香說你痴了倘龍太太死了如何秋香說若龍太太天年後我就剪髮傍蓮房翻經禮佛將恩報惟願太太一靈不昧到蓬萊那人又說你看我與相爺也是雙雙成配偶須知道人生夫婦要齊眉想道他必然慮及日後無以度日我不免許他東西若干使他安心你若與華安爲夫婦我太太作主張與你白銀五千兩居常去過好時光秋香說小婢不願還有與你四季好衣裳金珠首飾盡輝粕還有與你良田五百畝你去收租我完糧我想華安是一個窮人嫁了他將來何以度日怪不得你如今是好了小婢不願着了忙太太想去想來想着從前曾許他我太太無親生之女你名雖主婢情同母女將來擇一個讀書人總要好好嫁你因說道我不惜花銀千萬兩與你般般備嫁妝太太說秋香你不要小覷了華安相爺時常贊他錦繡羅胸才學富揮毫落筆妙文章你曾聽相爺說老夫略費提携力不怕聲名不遠揚將來没檢得買身文契出即時焚化在廳堂使他便把功名幹一舉成名到帝鄉秋香到此時你也有風光秋香想太太那知道此人是罨子脫底的雖有才學作事荒唐若嫁他勢不得不跟他太太將來懊悔嫌遲了却又說不出仍說小婢不願太太道相爺在花廳等候你若不出去倘龍相爺說爲何不喚你出去連太太面上都過不去你豈非仍要出去秋香聽得此言知不比前番可以哄囑口中雖說不願跪在地下管家婆使攙得起來太太與他拭淚并與手帕一塊使他帶出去送至廳内門首管家婆扶着至陪衖秋香道不敢煩勞媽媽待我慢慢走罷一路哭出好苦㖸敎奴奴主命難違不自由肝腸欲斷淚如流可嘆紅顏香命薄今朝没去到花廳害怕羞可恨他寃家出來彼此無瓜葛妄想奴奴賦好逮見面糾纒尤可惱脫身無計話啾啾他說道邂逅有緣從虎邱蒙卿一笑把情留家室家抛棄魂飄蕩急急忙忙喚小舟他又說道潑水船牕蒙兩笑從此没心猿意馬不能收又說道蒙卿三笑牆門首好似魚兒呑釣鈎此事奴奴全不解好似個浪隨孽海任沈浮他說道　穴踰牆無妙策没奈何書房承妙 
値把身投這段姻緣早註定他說道不諧魚水不干休爲僕爲奴都爲你我說道前生前世有何讐奴奴是前日砦房哄誘他使他絶意想綢繆百般巧計憑他使寗語甜言在佛樓誰料他今朝驀地風波起張着天羅一網兜眼前八陣分排就奈此縱横諸葛謀膽怯怯分明一步千鈞重今日奴奴到盡頭四婢雖然同向外三人歡喜一人悉除非是學成紅線飛騰術又不能嫦娥緊閉廣寒幽六如嘆秋香秋香可恨你前次柴房把我哄佛樓相會又成空牡丹亭畔佳期訂逃脫全虧有路通今朝没七擒孟獲師諸葛都在區區掌握中然六如雖是說得如此强昻至後來秋香竟帶了幾個丫鬟逃去杳無踪影云云（完） 
　　仙籟氏云是部小說波折層出堪發一噱但六如與秋香始由合而離繼由離而合反反覆覆畢竟一别音容再渺茫爲六如者能無天長地久有時盡此恨綿綿無絶期之歎乎 
[自由談之自由談] [  不冷]  
　　圓滿居今之世而欲球　事之圓滿者誠屬至難之道然即使不圓滿亦斷不可使之全然落空何奈今之當道對内則往往使人落空對外則往往自已落空此則至爲可怪者也 
 
 

Page 15

 
 
   
 
 

Page 16

 
 
   
 
 

Page 17

 
 
   
 
 

Page 18

 
 
[老申報]  
國内舊聞 
[記兵事兩則]  
　　兵法陣法之傳自六韜三毠四奇四正以來可謂變化無方矣乃自洋兵妈勝而坐作進退之方步伐止齊之道反精益加精焉則有選精銳命西國敎師指授演習者其事創於華總兵爾及德總兵克碑而江浙遂有洋鎗隊花綠頭之兵其敎之之法先鍊心膽後鍊手眼譬如以五十人分爲五排第一排舉鎗施放訖即退入第五排之位第二排上前至第一排之位三四五排均以次向前第二排舉鎗施放後如前退後毫釐不亂非賊至近不得擅自放鎗基步伐之齊施放之捷實非尋常洋鎗手可及蓋因心膽旣堅則手眼自准此至妙之法也亦常勝之道也自東南肅淸之後如上海寗波等處仍設立洋鎗隊一營天津南京等處仍設立開花砲一營蓋所以習西國之專長而不令其荒廢亦所以補中人之兵法而益見其精能誠中樞之一大政典也乃現在傳聞上海鳳凰山洋槍隊營屢以統理之人措置未宜致令因曀廢食遂議將此營裁撤是亦可惜也已然其裁撤之議不知始於何時惟聞其定於本月底卽行裁撤換章程爲吾不知福州寗波之洋槍隊營其將一例裁撤乎天津南京之開花砲營亦將一例裁撤乎抑僅廢上海鳳凰山一營乎抑豈尙屬虚言乎俱未可知也夫洋槍隊之兵勇其廪給則優於他營其器械則精於他營而其人之意氣勇力則又類恃西國敎師之勢而不免桀驁恣睢是亦全在統理之人得基駕馭之宜耳蓋以此等人技勇旣精血氣又旺善用之則爲勁旅不善用之則爲强徒能服之則爲盡力不能服之則爲滋事是豈得曰學習西國兵法之弊乎又豈得曰延請西國敎師之害乎故吾所深望者則以上海一營雖廢而天津等處練習洋槍開花砲之營斷不可與之俱廢且必須加意彈壓留心整頓以冀盡得夫西兵之長而使各直省無不有洋槍隊開花砲營焉則豈非軍伍之利哉吾聞西人言兵謂得其法者則一人可當五十人西人於亞細亞洲屢　屢勝胥是道也吾深恐信之不堅而使良法美意將廢於半途也（同治十二年五月二十二日） 
　　按營制之爭爲當時朝士間一大問題蓋狃於　騷者不自信其不如人也今之某都統嘗閱小站之新軍而囅然謂爲無用亦足見其一斑矣爾時新聞界固無由窺見政府之用意耳 
　　有駐津西友致書云　間市面寂寥蓋因附近所屯兵士甚多致土人皆視爲畏途雖有貨物不敢廣運多裝故生意益形淸淡耳或曰商旅畏官兵也职虎氏狼然前遭逆匪之肆擾也官兵與之拒戰官兵敗則逆匪擄掠逆匪敗則官兵擄掠以兵與賊之所過計之賊所刧之貨不及官兵五之一耳今天津大沽駐兵二萬二千距彼百餘里運河之間計有四萬其餘則又有多營屯於津門之北該兵士雖工作經營並不聞有違營制致擾民生而所聚旣多未免如虎狼之當道使人望而寒心市集之減色各貨之壅滯也大率由此之故甚有將貨物轉裝至燕台牛莊者則基淸淡也可想矣又曰該處兵士中禁烟之令極嚴初犯刺字再犯則治以死罪又曰各兵士多責以要工如修造津城名僧格林沁城係長四十餘里又在大沽天津之中築一大路又築别路二條云（同治十二年六月初二日） 
記者曰所述軍隊殆周盛波張樹聲輩之淮軍也其所工作蓋不止此衛河以東斜達沽口之減河亦其所鑿而墾闢水田數萬頃亦在此時也函云不聞有違營制致擾民生又曰各兵士多責以要工修城築路以今之軍隊例之此殆軍隊之最良者矣然猶令人望而生畏妨礙商業也如此則今之爲商業患者可勝計哉我固願裁兵之眞能見之施行也 
國外舊聞 
[日本雜事]  
　　英國向設臬憲公署於日本埠自來成讞之案若遇唐人到署呈控訴屈臬憲必傳兩造細心研訊惟通事之員則闕如也但令唐人自言英語以達官聽而其中有不能分纎末者故雖言之絮絮而亦無足彼此了然於心未免詞不達意實有令人艱於聽聞也近者副憲於民事關心下令此後案件凡有唐人控訴須通事乃可涉訟公庭否則置勿理論按此等俚言港中有所謂鹹水英語者其始大抵以中外之情暌隔言語則有不通唐人初爲洋商欲以意會其後互相效尤然而鹹水之名實有未解也（同治十一年六月二十八日） 
　　聞日本現僱火輪車之値賤所有載貨搭客欲用此者其費極廉今昔誠有天淵之隔也初該境火輪車路之成主人每昻其索商賈慮耗過者罔有僱之者茲特變而通之欲以操近悅遠來之勝也（同治十一年六月二十八日） 
　　前東洋曾鑄有銀圓其式與洋圓相仿但其銀不純每圓中有銅二分以是不甚銷行刻擬去銅而另鑄新式然其事頗不易易在本國改造須四五年始能成功也嗣與金山鑄銀錢之局議其事與之約定以二千萬銀圓求其代分銀銅咋金山來信云已到一輪船載有二百萬銀圓其餘銀圓當亦陸續可到矣（同治十一年六月初六日） 
　　東洋官員現又出示由六月初十日起該國鑄銀局暫行停歇於鑄銀一事姑俟異日緣其局正在用製新機器及修理其舊者故雖欲不息其作亦無暇晷也前幾天有數日本人被執於官者緣其犯鑄銅銀之律也彼數人不特銀僞以銅且凡屬銅器皆裝飾如銀發售欺人計受罔者不知幾許矣嗣經官憲開堂質訊洞燭其弊而彼亦曆供不諱此奸詐者流大干法紀得置諸重典人咸快之（同治十一年六月二十八日） 
　　東洋國俗民問有剪髮爲鬢者有埀髮爲髦者總之皆於頭頂薙去一塊今其朝廷有尊奉西國之心有效則西法之制特下令民間舉不准妄行薙去頂心一塊以符西人之式按東洋朝廷近日大事無不更張小事亦皆變易封建改爲郡縣租稅改爲微榷錢幣改爲鑄造此政之大者也　於火輪膛車之制電線傳信之術洋槍隊伍之精短衣結束之便　有不可不遵依西法以變更舊制者若夫髮之剪否固無所謂損益也查東洋之官長皆不薙去頂心一塊而旋纔於髮中以爲容飾民間之薙去頂心一塊者所以别於官長以示體統之所在也今改用卷髮之制則上下一律矣（同治十一年二月七日） 
　　古者寓兵於農無事則　絽有事則干戈此寓兵於農之制也普國之制舉國皆兵籍俾民間自爲訓閱無事則蒼赤干城有事則朝廷心齊國中丁壯自弱冠以上者皆得提調從戎日東近亦心儀此制該國王已發上諭飭地方官憲出示曉諭居民凡年逮弱冠者皆策名軍籍嗣此兵民一體籍民以充兵設兵以衛民已無分二致矣（同治十二年正月十八日） 
文藝 
[贈别] （葆園） 
　　　唱聲聲懶上樓妾心悉緖綰郎舟明朝明月團　夜一樣相思兩處悉 
[訪友] （葆園） 
一騎驢背探梅花山色黃昏曲徑斜偶讀春聯詩句好那知村裏即君家 
[白燕]  
換得烏衣着　衣于飛故覺羽差池容窺簾幕能全潔縱辱泥塗不化緇春社歸來秋夢淡晴窗亂撲雪花遲不知虚白誰家室可許營巢傍玉墀 
軼聞 
[萬昌公司輪船焚斃華人案（續）]  
　　本館前所錄美利加輪船焚於横浜維時尙不知溺水之人幾何今聞該處打撈屍首共得五十三屍尙有飄没他處未曾撈獲者其五十三屍之内三爲西人餘皆華人也東洋新聞紙記其事云美利加焚後萬昌即遣一小火輪徧港查撈屍首計三日夜得屍五十三其撈法以鐵鈎繫繩向海底四面掃之卽可得屍之所在其屍旣得置諸灘上令人認視以使有親屬者領埋計是日共撈起十七屍視之身皆焦黑蓋爲火氣薰灼之所致諸人身傍均各携有金銀等物萬昌公司知之恐有偷竊之弊其爲小心看視有二屍身各藏金値洋二百元遂有一華人來認自稱爲屍之至視欲取之下葬並取金物西人疑其假冒須有憑據方肯交給又有一人指一屍係其表兄欲代其埋葬然須先得身上之金與指上之金戒指西人未見憑據亦不肯給而其人亦未將其尸收葬也惟一婦人尸爲其親屬領去厚葬之其餘尸竟無人過問者明日又在各處查撈又得數尸内有一尸其親人謂其未死前身上藏有金値洋三千元及撈起而金固無有也或曰爲西人所得或曰爲東洋人所得均不可知也至第三日共得五十三尸凡無人來認領者或認領而不確實者皆萬昌公司爲之經理埋葬而尸中所有之金銀想必均收而藏之横濱俟尸親之來領矣至於美利加所載之英元均已獲得而當時致火之由則尙未能得春詳也聞是船未焚以前該船上一司火爐之東洋人招搖於市而言曰今夜美利加輪船必爲灰燼矣該司火爐者豈能前知耶何其言之不爽若是耶（同治十一年八月十五日） 
 
 

Page 19

 
 
   
 
 

Page 20

 
 
   
 
