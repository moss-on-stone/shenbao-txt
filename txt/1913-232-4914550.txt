# 1913 - 232 - 4914550

 

Page 1

 
 
外論 
[論中國西通大鐵道之重要附譯地訥氏說略（十二）（游歐客）]  
　　路綫敷設 
　　一租地 
中國政府雖已允許英人得有修築緬越一綫之權但於約内載明中英有各修各路一語則中國自修西通大鐵路時英人自無異辭惟自新街至中國地界一段計長六十二啟羅邁當須與西通大鐵路同時修築始能與外國鐵路連接此段路權英所獨月將來或由印度政府建築或由西通公司租來代築均不難與英人商量也 
[二石坑]  
　　此項石坑均附近於路線可以隨地開採以供築路之用 
[三運送力]  
　　新街騰越一段已由英工程師測勘者與吾人所測相同道路平坦可用汽力騰越以後山坡險峻汽力無功英人已廢然而返惟吾人欲建之路自有捷徑可通汽力可有用處特其價値旣昻加之道里遼遠運煤不易欲求别種力量價廉工省足以代煤者惟有電力幸於此次調查發見一大瀑布位置合宜可以建立總電廠一所不寧足供本路全綫之用且可以其所生之電分供各城鎭之工廠及支線之電車至本路沿途車站電燈燦爛更不待言一舉數得計蓋莫便於此若夫有益軍 
 
 

Page 2

 
 
　前章已詳言之况用　力行車軌道可以減少用費亦不增多非洲各　此種用電力之路線建築有二千啟難邁當其利固彰彰較著也 
[建築工程]  
　　建築一層專爲研究敷設之難易價値之低昻及成本之大略兹分列之如下 
[一工人]  
　　工人隨處皆有或用中國苦力或用緬甸克春男女工每日工値至少須七十五生丁玛一佛郎約合銀元三四角左右 
[二氣候]  
　　路線所經新街境内氣候不佳其餘各處均甚温和並無煙瘴 
[三生活]  
　　除緬境一小部分外生活均甚平易食用易於供給 
[四材料]  
　　上等材料需用之地均有惟附緬甸一帶卽本路之第一叚頗缺油灰（未完） 
時評 
[損害賠償（無名）]  
　　用兵之費餉其一軍器其二人民之損失其三外國人之損害而他日須賠償者其四故國家一有兵禍而四者之費不知凡幾是以眞愛國者畏兵如水火非畏死也於國本有大傷也 
　　今者已不幸而用兵矣餉不可省也軍械勿浪費人民之財産勿輕喪外人之損害勿妄動是則於不得已之中稍輕人民他日之負担焉尚不失爲愛國心也 
　　夫外人之財産以友道言固宜重視况有借端之國更可於以求利市三倍焉願兩方之有兵權者加之意云 
[命令]  
　　八月五日臨時大總統命令陸軍總長段祺瑞呈請授王茂元爲陸軍砲兵上校并加陸軍少將銜趙景清爲陸軍步兵上校劉啓域爲陸軍砲兵上校朱廷樑馬光友爲陸軍步兵中校申體臣雷存修爲陸軍步兵少校并加陸軍步兵中校銜辛玉山張廷豇萬長春管金聚趙　璋爲陸軍步兵少校鞠得勝爲陸軍騎兵少校李世泰張寅斌爲陸罼步兵上尉並加陸軍步兵少校銜應照准此令 
　　陸軍總長劉冠雄呈請授童永福爲海軍中校應照准此令陸軍總長叚祺瑞呈請授蘇錫麟田畢坤閻駿聲爲陸軍步兵少校并加陸軍步兵中校銜錢金山爲陸軍騎兵少校並加陸軍騎兵中校銜周繼婷爲陸軍砲兵少校并加陸軍砲兵中校銜應照准此令 
[專電]  
　　南京電聞孫逸仙之徒挾現資二百萬公債票一百萬與李詹何等乘某國軍艦潛至南京運動軍隊重行獨立第一第三兩師已有允意惟第八師因受保護地方之委託不忍生靈塗炭已嚴詞拒絶北軍如不速抵寕垣恐旦夕將有意外變端 
　　壽州電倪軍昨午克復壽州今晨 
克復正陽軍令現駐壽州 
　　北京電孫文汪兆銘胡漢民五號乘德輪往香港港督派輪三艘兵數百赴船扣留師長張我權已到廣粤軍擁爲臨時都督又交通部沙面來電則稱蘇愼初取消獨立商會請伊代理軍務進步黨粤支部長唐某昨電其本部稱彼等所出華國報獨立後被封禁今定初八復出版是粤秩序已復中央確悉粤軍多數向龍龍不日入省 
　　北京電日人消息黃興張繼已往台灣據彼等推測由日本本國不許彼等潛匿故赴台暫避 
　　按此義恐　確孫已由台往日矣 
　　北京電得確耗孫汪胡被留在港岑逃澳門被獲 
　　北京電武昌消息沙市可危武昌已戒嚴 
　　北京電昨日衆議院否决施肇基爲美使國民黨出席者仍只三人蓋由施前在參議院發表交通政見衆不齒故進步黨人亦反對據政府人稱美國已承認施今若提伍美或反不認可 
　　北京電王正廷彭介一電張繼辭職請衆緩提取消議長案後任議長非孫少侯即湯漪 
　　北京電楊以德電湯化龍稱逃津衆議員伍漢持通亂有據已拘 
留 
[特約路透電]  
　　北京電袁總統命令據京津消息土匪假託政黨名義虐待人民擾亂公安者實繁有徒近來各處發見秘密社會黨機關甚多且查得犯法證據若輩皆與他國之無政府黨暗通聲氣着各省都督民政長陸軍師長解散該會支會並禁止結合擾害公安之圑體該命令極關重要蓋表明除公私守法之黨會外其餘各政黨均在禁例也 
　　北京電袁總統命汪瑞闓赴江西民政長任 
　　北京電湖南之軍已舉譚人鳳爲都督 
　　北京電歐陽武率兵二千人開赴吉安府 
　　北京電外交圑近照會外交部謂黃興曾致該圑一電宣布南軍政策謂須袁世凱退任始允解散該電不應扣留不送凡致外交家各電務須照送云云現經外交部答稱實因書紀奉命愼查南方各電報以爲該電須加扣留故未照送特此道歉嗣後决無此種值動云 
　　北京電參議院已表决施肇基使美一案同意者一百九十六票否認者一百十五票 
　　香港電續派之印兵二百名已於今夜赴廣州沙面 
　　貴陽電據某華報載稱北京政府接濟貴州之洋五百萬圓將次解到雲南已解出洋一百萬圓今已派兵前往迎護至此又謂國家銀行鈔票不日亦將運抵此間以易本省發行之鈔票 
　　東京電聞孫逸仙已抵門司李平書已抵神 
戶 
[譯電]  
　　香港電岑春煊在地洋丸郵船蟄伏終夜由警察愼爲保護至翌日正午該船正欲啓椗岑忽怱怱下船岑雖購定上海船票且曾染鬚易形然恐滬居不安故忽變志日本現禁黨人領袖登岸火洛奴魯舊金山若無護照不能入境故岑意仍以寓港由警察保護爲妥聞岑現有赴南方之意 
　　北京電據北京日報載稱岑春煊已在澳門被拘監禁中國之西砲台 
　　北京電據官場消息淮河橋僅稍受損不日可以修竣南端路軌並未損毁故料官軍或卽可向寗進發荆州襄陽兵變均經官軍鎭平 
　　北京電據黎副總統電稱湖北邊防使丁槐在沙洋擊敗劉鐵所統之軍數千人丁槐因有功已陞爲陸軍上將 
　　北京電財政部議於八月二十五日在北京開財政大會已命各省重要財政稅務官員來京與會並發通電聲明自開戰以後軍用浩繁致國家財政倍形困難今當設法認眞收集各稅云 
　　北京電袁總統命令解散社會黨因該黨與外國社會黨及無政府黨互通聲氣且在北方煽亂之故北方各省都督民政長嗣後應禁止該黨及煽亂之徒聚衆開會 
　　北京電熊希齡本月十五日可由熱河抵京 
　　北京電陸軍部擬卽在北京武昌設立無線電局 
　　北京電鎭江大局安謐南京現象仍無變動 
　　成都電本省黨道稽查電報極嚴惟准遞發北軍獲勝消息惟現有人運動推翻政府甚力除第四師外餘軍均難可恃胡督黨與極少頗不自安已移居某要塞故非開戰不能推翻政府輿情以爲揚子江之一亂事若不蔓延則四川必無變端按此乃前月二十八日之電 
[公電]  
　　九江公電國務院參謀陸軍海軍部參衆兩院督民政長護軍使鎭守使宣撫使各司令師長旅長各報館均鑒上月二十五號攻克姑塘佔領湖口後稍休兵力因瑞昌南康問題三路進攻於卅號同時動作純警所部由沙河節節進攻敗匪於藍橋卅一號由黃老門南方附近與兵力約一師之匪大激戰匪據高地我軍仰攻匪極强頑盡一晝夜不稍讓步本月一號陸續追匪復佔領烏石門高地向我射擊冀守德安我軍銳力猛進匪潰自焚糧彈破毁車輛向建昌吳城逃竄我分軍乘勢完全佔領德安縣城及其附近一帶其瑞昌南康兩縣亦於是日先後克復總計數戰共斃匪五百餘名傷約千餘名退却時船沉淹斃者尤夥俘虜兵官卅三名奪獲砲十二尊機關槍十五桿步槍一千四百餘隻子彈糧秣無算我軍陣亡官兵二十八員傷一百五名現正整頓精銳分搗建吳以期迅滅而安大局知念特聞李純叩江 
　　廣東公電袁大總統國務院陸參兩都參衆兩院黎副總統各都督護軍使民政長省議會都統軍統綏遠城將軍各報館各社圑均鑒粤於四日取消獨立罷出境之師陳烱明舍職潛去業經先後分别電陳計均得逹維時多民歡聲雷動市里無驚然以全省之大必不可無總攬政務之一人以式表四方屏藩一省總商會九善堂曁軍商各界卽公推蘇師長愼初爲都督兼民政長蘇師長固辭不獲始允暫攝宣言各項政務以臨時都督名義行之一俟人心了解於此次取消獨立之眞意原爲維持大局共保和平全省秩序平寗卽行解職隨卽出示安民通令知照翌日蘇師長以現時粤境已無他虞必欲力踐前言求成功初意宣告辭職不允稍留粤省議會曁商會善堂軍政各界卽轉舉我權爲都督兼民政長我權自省才力誠恐顚覆堪虞迭冋衆請辭俱不獲已伏念維繫粤局必不可一日無人我權投筆執戈以苦戰之餘生苟有利於大局吾身復寗所顧惜現中央旣未簡員來任而全粤民之代表復以大義相敦迫抿之不獲不敢不暫予維持遂於五日到府受事後此行政方策自以擁護中央威信維持粤省康寗爲前提耿耿斯心天日鑒之臨風翹慕望賜德音粤都督兼民政長張我權叩歌 
要聞一 
[上海兵禍記十六]  
　　文匯報云中國巡洋艦轟擊吳淞炮臺忽急忽緩外問殊莫明其故聞其實情乃因北軍現信炮臺之南軍軍火漸少故各軍艦之戰略不若外間初料之愚拙各軍艦今惟圖引誘炮台開炮回擊而不欲蹈臨險地急求見功一俟炮台之大炮炮彈告罄則砲台之軍必將投降或退至陸地且信炮台内之炮彈多與炮口不合故雖有若無有人在吳淞調查得悉陳其美今晨仍在該處大約旦夕卽將遠颺或謂官軍大約終將提出投降條件砲臺之軍現漸有遵從之意此的日覺可信聞租界周圍之南軍現脫逃者甚多巡捕已留心窺探逃兵之改衣便服其中仍有保留軍裝鎗械者 
　　今晨六七點鐘時製造局附近槍聲不絶旋經調查知有官軍若干赴龍華從事清鄉半小時後鎗聲始止聞並無中彈死傷者十點至十一點鐘時製造局之上復聞槍聲聞亦官軍從事清鄉 
　　連日租界盛傳招商局擬將各輪船改掛英旗今日下午得官場消息此說係屬確實惟僅限定數船下星期之初卽將實行 
　　今日上午租界盛傳中國各軍艦復攻擊吳淞砲臺下午由官場中探悉此說實屬不確今日下午至三時止該處並無戰事 
　　城内關帝廟及舊道署之南軍昨晨上午五時均已開出彼等預先聲明擬竭忠北京政府編入上海新軍第七圑彼等行抵南翔嘉定時爲北軍一隊開槍轟擊旋知悮會停止開鎗而並未死傷一人上海之南軍兹已兹清 
　　大陸報云據確實消息前兩日内有人曾於租界中遇見陳其美某某數報謂陳其美割斷數指甚至謂其親自斷之而以餘端作血書以明其志實則陳嘗於肘際置電氣風扇從事作書忽有一紙爲風吸至風扇之上陳欲保全此紙不意觸及扇葉乃遭削去數指 
　　海圻巡洋艦於前星期六日戰時中彈一節今已有滿意之證據昨日與戰僅開艦首之炮卽爲此故惟雖中彈受損甚微據華人確實消息官軍現擬由陸路派大隊赴淞停泊製造局之軍艦亦擬開往黃浦江口以便合攻吳淞砲台按吳淞鎭之下江濱儼如弓形一端有大德荷電報局及大北電報局一端則卽砲臺所在浦江之中國軍艦轟擊砲台時其所據地位必在外國産業之前如砲台開砲回擊則外國産業大爲危險聞西員已函告鄭鎭守及砲台守將居正請注意此事居正答稱開戰之際自當竭力保全電報局及海軍醫院惟官軍兵艦所據之地位如將以上兩所列於火線之内則砲臺不得不開炮回擊鄭鎭守使則尚無覆文云 
　　德文報訪員爲砲學專家曾騐查吳淞之大炮據謂諸炮年代已久均無大用且升彈機及瞄準機均不活動云 
[兵禍後之交通]  
　　字林報云此次亂事發生之時郵政電報之秩序幾全紊亂今已逐漸恢復舊狀鐵路交通則仍大受窒礙滬寗鐵路今開至距鎭江約二十英里之丹陽爲止鎭江隧道受損之說實屬不確該路迄今尚無一處受損現因鎭寗兩處之窒礙故火車不能開至盡端津浦鐵路亦被阻不通上海至丹陽之客車仍極擁擠貨車亦滿載貨物而自無錫運出者最多昨日下午接鎭江消息謂今日下午該處附近恐將開戰北軍及南軍已屯集沿路軌 
 
 

Page 3

 
 
之高資附近聞昨夜有官軍二千五百人開抵該處淞滬鐵路仍未開車昨日有病院車一輛掛紅十字會旗號開赴淞站 
　　中國電政仍能照常維持停滯者雖有數處惟不若豫料之甚鎭江電報交通業已恢復惟尚有數處電線中斷須於中途差人持電報至第二局重行拍發正線並未受損取道歐洲發至吳淞之電亦可接到鐵路交通停阻後郵政大受影響惟運往北方之郵件現已另籌辦法故尚不甚遲滯杭州之郵件以小輪運往該處及鎭江寄滬之郵件則照從前信局辦法運送歐洲之郵件均由輪船寄出上海與長江各口岸之郵政均如舊狀聞滬杭鐵路星期六日可以復通 
據吳淞炮臺守將聲稱嗣後凡見江内形跡可疑之小輪均須開炮轟擊蓋恐各巡洋艦攻擊炮台時官軍潛以小艇或小輪渡江在炮臺附近登岸故也 
[國會議員之請提前選舉總統者]  
　　參議員王安富請提前選舉總統文云潯陽戰釁一開全國風聲鶴唳値此外侮迭乘楚歌四面長此内亂相尋勢不演成瓜分之禍不止憂時之士議論紛紜有謂以武力解决者有謂以調和解决者皆非根本問題也民國改造烽火連天武漢遺骨未埋長江除血尚在至於商務蕭條金融恐慌更有不待言者若猶同室操戈兵連不絶無論勝負何如不外戕殺同胞而已人民之生命財産從此更遭浩刦可勝言哉至於調和一策更難窺其要旨夫兵端旣開已成兩不相下之勢調和有效勢必得一退讓而後可能退讓又何戰爭之有哉故知二者皆非從根本解决者也旬日以來長江上下處處獨立之旗雷電四馳聲聲討袁之鼓觀其用意所在無非爲總統問題而已竊思本院成立以來臨時政府久應代謝其所以遲遲者緣總統選舉須根憲法憲法一日未成則臨時政府必延餘息一日而不料因本院行動之濡滯竟釀此戰爭之鉅禍也雖然憲法爲民國之精神國民之生存係焉議院爲國民代表勢不能不於此詳加審愼而非可倉猝以成者也爲今之計宜本院出而維持一面請兩方撤兵停戰一面　憲法起草委員會速將關於總統權限部分之選舉總統方法先行草就交會議决宣布國中卽選舉正式總統獨立各省旣爲民國之總統起見自當停戰以聽國會之選舉臨時總統旣非爲個人之權利起見自當撤兵以共維秩序彼時正式總統旣由國會舉出國民自當信任蓋國會　代表國民以委任總統則總統直接産於國會卽間接産於國民國會視爲可托之人卽國民視爲不可不託之大總統一日由國會選出卽一日爲國民信任國家集國民而成國民旣有信任之人自相安於無事各省獨立當　取消而南北戰爭亦從兹息矣謹陳意見是否有當伏候公裁並請公議提出者王安富 
[多難聲中之憲政公會]  
　　近以蒙藏風雲日迫東南各省又起紛擾中央立法機關屢以黨爭糾葛致政治上一切重要急待解决之問題不能進行大局岌岌不可終日識者憂之日來首由蒙古王公約集在京各界同志發起組織一圑體名曰憲政公會惟以遵循憲政軌道以謀國利民福爲宗旨不偏於黨見不分省界不拘種界要在先謀國利以求民福聞於上月二十七日開成立大會於宣武門内之舊簾子胡同本會事務所到會者二百餘人兩院議員居其半數其次則蒙古王公是日午後二時振鈴開會由發起人恩華君報告開會宗旨公推張君國溶爲臨時主席各會員依次演說畢公舉貢王及許世英爲理事當即依次將會章通過後至六時遂散會兹將憲政公會章程照錄如左第一條本會定名曰憲政公會设於國都所在地第二條本會遵循憲政軌道力謀國利民福之進步第三條凡贊成本會宗旨具民國公民之資格者得爲本會會員第四條凡入會者得本會會員二人之介紹並經理事之認可第五條會員個人之行爲不得用本會名義第六條會員有違背會章損壞名譽者由會員多數議决得宣告除名第七條本會設理事二員代表本會會務（理事由大會公舉任期三年）第八條本會設名譽理事若干員名理事到會得執行理事職務第九條本會得設參議長一員參議若干員名譽參議若干員參議會務（參議長及參議名譽參議均由理事公同推任定期三年）第十條本會設總務政治文事交際四部各設部長一員執行各該部事務第十一條總務部分設機要文牘會計庶務四科每科各設主任幹事一員幹事若干員第十二條政治部分設法制財政内務實業軍事邊事六科每科各設主任幹事一員幹事若干員第十三條文事部分設教育編輯兩科每科各設主任幹事若干員第十四條交際部分設外交交際兩科每科各設主任幹事若干員第十五條部長曁各科主任幹事幹事均由理事公同推定任期三年但各部分科得由幹事自由選舉之第十六條凡職員均得連任第十七條各部辦事細則另定之第十八條本會每年開大會一次討論重要事件第十九條本會遇有臨時重要事件得開職員會第廿條本會每月開職員會一次一切通常事件第二十一條本會會章如有修改必要時經職員會或會員過半數以上要求得開大會修改之第二十二條會員入會捐一元常年捐二元特别捐會員自由捐募第二十三條本會會章自表决之日實行 
[審查會審查議院法案之結果]  
　　審查委員會報告文云案於七月二十九日本會開會審查到會者十人僉以本法爲參議院衆議院行動之根據自應早日成立况其中凡涉於重要問題均與憲法關連憲法未成立以前亦但能如原案之以臨時約法及國會組織法爲根據至將來憲法成立本法應如何修正隨時均可提出兹僅就原案條文及字句間所應增删修改之處略加修正别紙開列理合報告是否有當仍請公决第一章原案開會上加集會兩字第一條民國議會於法定開會期日或臨時開會期日前十一日兩院議員各自集會於本院第二條兩院集會後各定期依本院規則選舉議長副議長並抽籖定議員席次第三條至第六條以原案第一條至第四條遞推第七條原案第五條删本條卽原案第六條惟不得已故障不加報告到院四字第八條卽原案第七條惟發生改爲發現疑字下加義字者字改時字下加一項關於選舉訴訟事件不得請付審查第九條至第十九條以原案第八條至第十八條遞推第二十條就原案第十九條改爲議長副議長任期參議院二年衆議院三年第二十一條至三十五條以原案第二十條至第三十四條遞推原案第三十五條删第三十七條原案通過改爲可决第十章原案咨請改爲請求第四十四條原案第二項行字删第四十六條原案不符格式改爲不依式第四十九條原案院字下加議字咨送均改爲咨逹第七十四條原案但字以下改爲别有規定者從其規定第七十八條原案第二項得字改爲有字同意改爲可决第七十九條原案扣費下加十元兩字第八十三條本條卽原案八十四條改爲必書廳之組織以法律定之原案第八十三條删第八十四條照原案第八十五條改爲兩院警衛由政府派出之依本法及各本院所定規則由議長行使其警衛權第八十五條照原案第八十六條改爲兩院各設警衛長一人調度全院警衛受議長之指揮監督第八十六條至八十九條以原案第八十七條至九十條遞推第九十條即原案九十一條惟（一）原案公費改爲旅費（甲）歳費改爲議長每年六千元副議長每年五千元議員每年各三千六百元議員均得辭歳費全部或一部上加議長副議長五字（乙）原案公費改爲旅費下旅費字删第九十一條卽原案第九十二條惟章程改爲規則第九十二條卽原案第九十三條 
[雜評一（無名）]  
　　江寗之主持者以常道言程都督前日之走爲有負我江寗黃興忽而獨立忽而出走爲有負我江寗以通變言程都督之走可以免江寗一番之糜爛黃興之走又免江寗一番糜爛若今日黃興旣走而主持無人使江寗另生糜爛其罪更甚程黃矣 
　　岑氏之行蹤岑春煊氏登報聲明不認大元帥而去去而至粤又便運動龍陸討袁廣東取消獨立後又匆匆以赴厦門或謂其被拘或謂其仍留香港其意向甚不可知也 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[陳炯明出亡前之粤省態度]  
　　（一）龍濟光與陳之關係粤省自宣布獨立後其最爲人注目者莫如龍濟光粤中商人反對獨立者曾致電中央請派龍到粤剿撫日來此間已傳說袁氏派龍濟光爲鎭撫使龍覲光副之而龍濟光在桂布告公 
文又謂奉政府命保守梧州并有訓練備調之文德臣報電文乃謂龍濟光出師將由德慶入粤用是粤人均疑旦夕將有戰事某日當道撥調警衛軍一隊入城豫備出發該軍爲外籍人而粤人竟爭傳濟軍已入粤駐守黃沙陳家祠矣其實龍濟光人極審愼斷無輕舉入粤之理雖陳龍夙有惡感然日來陳炯明曾一再遣其族弟某入梧說龍聞其間頗有磋商條件加以省會之電勸岑春煊之回粤其眼光皆專注於龍蓋龍素以善戰聞於時故粤人之重視有如此也 
　　（二）黃士龍與陳之關係黃士龍於前清時統練新軍薄有時名反正時被舉爲參都督後因意見不合而去去歳三月王和順失敗後與黃士龍在澳門組織機關謀二次革命不成而散此次粤東獨立聞黃士龍一派人又在澳門召集李芳張忘刑等聲勢甚盛又聯絡東西北三江綠林以圖大舉其港澳商界如盧怡若黃鑑泉等亦紛紛致電中央攻擊陳炯明以爲黃士龍助力故陳炯明布告通緝黃鑑泉黃汪波霍礪銘何藻雲等連日潛在香港開會發電希圖摇動人心此等行爲喪心病狂在法罪應不貸而且以中國籍民在香港地方發此擾亂治安之文電亦爲外人所詬病不特爲粤人公敵已也除寗飭軍警隨時嚴緝究辦外合行佈告云云至日來港輪上省樓上客位爲數寥寥惟大艙客位人數獨夥形跡頗有可異警廳爲防微杜漸計除飭偵探及女稽查嚴查男女各艙外昨已通飭各區長警愼重將事遇有形色可疑之住戶務須嚴行密緝以防匪黨暗設機關云蓋皆屬黃士龍而發也 
[贛湘獨立聲中之鄂省觀]  
　　攻潯方略北軍在江西方面連戰皆捷刻已克馬當下彭澤進逼吳城鎭在上游方面者亦擴戰線至德安指日卽攻瑞昌贛軍似以失其戰鬭力兩主力軍皆漸向南昌退却意欲待粤湘援應然湘軍之由萍醴去者雖不日可到粤軍之赴援者取道贛州恐非月餘不能逹到北軍叚總司令已奉黎副總統命令火速進攻不可曠日持久勞歸糜財聞叚復電擬急以大軍攻瑞昌一面由旱道取省城南昌旣下則吳城不攻自破蓋李烈鈞以吳城扼全省形勢厚集精銳於彼固守瑞昌一面軍已不多進攻較易得手可免多糜軍士性命也 
　　趨重湘防黎公以北軍已漸入贛省腹地特命行營總糧台由湖北田家鎭移駐九江其武穴黃梅宿松小池口四處糧台亦一律撤去隨營移徙以資利便又以湖南獨立非空言所能取消已决計用兵征討昨特委員於新堤寳塔洲沙市蒲圻等處設立糧台連日拖載糧秣子彈前往絡繹不絶聞湘軍因鎗械不充尚未敢來攻又一說謂湘軍以循江作戰鄂有兵艦夾護恐難勝利擬以全力攻襲荆州已舉譚人鳳爲荆襄招討使蔣翌武爲總司令官現日盼望武漢内訌方敢大舉入寇 
　　潯商借欵九江金融停滯紙幣充斥市面大爲恐慌日前潯商會特舉代表羅鴻聲王陶鈞來鄂求黎兼督撥借公欵六萬金以資維持當經黎公轉電中央允於湖北造幣廠部發鑄本項下撥借銅元十萬串運潯收兌鈔票所有鄂官錢票亦照兌在潯通用聞此款由該會担任事定後兩月繳還 
　　搜查黨人湘贛黨人之在武漢運動搗亂者匪伊朝夕此仆彼起愈接愈厲近日湖南獨立湘人來者益多如湖南會館衡州會館辰寳公所湖南旅學各處均拿獲亂黨抄得機關現武漢客棧已不准容留無家眷之湘人若輩遂以菴堂寺觀祠宇爲機關昨黎公又命令警廳凡省垣各寺觀祠廟均着逐一澈查不得寓留閒人並飭須取具鄰近十家保證否則將其空曠屋宇封閁只留僧道所居之室以防藏匿暴徒聞一號都督府軍法局二處共斬暴徒十九名二號又斬十一名 
　　拘獲譚人鳳譚人鳳於贛寗獨立後潛庽漢口法租界伊逹醫院於武漢似有所圖經黎公派人請之譚駭而遁湖南獨立譚爲主持最力之人乃日昨鄂垣閧傳譚於上月二十九日乘日清公司武陵丸往湘赴招討便新任行經新堤爲船舶檢騐局張局長登輪查見黨將譚及隨從之暴徒曁行李各件一併拘留電禀黎公飭令解省核辦此事未知是否屬實云　　剿平劉鐵沙洋劉鐵所部軍隊之叛實受湘黨人之愚蓋有走告劉者謂湘軍已猛攻荆州爾苟動手佔襄陽則荆襄一氣武漢口圖矣劉以湘軍有接應故遽變現在迭經痛勦衆皆潰散惟襄河天門潛江安陸鍾祥各縣大受叛兵之害該數縣自去年以來有受叛兵之禍二三次者有受四五次者巨富皆成亦貧以後將無人敢居矣聞叛兵擊散後有連長鄭某率數十人由大堤馳往荆沙意欲投湘軍在沙市被防軍痛擊死傷十餘人獲三名餘始棄械而逃 
　　荆沙告捷湘軍之先攻荆州者聞三十一日荆沙鎭守使丁槐電禀黎公謂探有湘軍五千人由兩路來攻荆屬公安石首二縣已調兵堵禦本日接仗　軍大獲勝利現正追逐請多解子彈來荆接濟並飭與湘交界各處軍隊注意防堵本月一號丁鎭守使又來告捷電報云昨陳戰勝情形諒蒙均鑒昨日申刻已將東路匪股迅擊出境北路匪股鏖戰一晝夜今晨已將擊退我軍乘勝追擊斬獲甚多落河死者無算并奪開花炮二尊快槍百餘支知念謹聞黎公得報大爲欣慰卽飭撥銀五千元解荆犒賞並飭駐紥岳州一帶主客各軍防備襲擊又派楚同湖鵾宿字星字四艦艇開赴城陵會同陸軍進取岳州以斷湘軍接濟諒指日岳州方面必有一場劇戰也 
[内亂聲中之國會談]  
　　衆議院建議厲行院法衆議院朱騰芳日昨提出意見書云天禍民國變起蕭牆湖口發難於先沿江各省相率獨立於後推厥原因雖有種種要以國會之紀綱不振爲最鉅民國初立基礎未固承數千年積弊之餘命脈之不絶者如縷國會爲立法最高機關際此第一次開幕之初一切國家組織皆由此産出爲議員者而嚴重守法力爲國謀尤恐一髮千鈞才不勝任乃自集會以來一部分議員不顧廉恥出賣黨籍及受取川資輿費各等名目咄咄怪事層見疊出言之實可痛心國何以能共和必藉法律以調和其利害也而其最終之解决全在於國會若國會以金錢爲轉移則解决之途絶遇有重大不平之事勢必至訴諸武力其召亂之原因一民國成立兩載於兹一切内治外政尚未有一定軌道人心惶惶無所信守當此臨時政府告終正式國會成立自宜首定憲法舉總統以固國本而安似乃開會歷有三月之久而憲法起草尚水就緒致人心動摇挺而走險其召亂之原因二國會爲人民代表乃四萬萬同胞身家財産之所付託故當召集之初歡迎之旗招待之所徧於國中其屬望之心何等深切乃自開會以來各黨議員多以意見用事每遇重要問題輒擾亂秩序甚至互相格鬥四方來觀者莫不怨怒交集物議沸騰全國譁然大失所望其召亂之原因三禍變急矣危在旦夕有受人民付託之責者亟宜激發天良爲民請命議員等竊議凡議員有受私圑體或個人之金錢者不論何等名義其收者授者均照刑法第六章凟職論罪由本院議决咨請政府發佈施行並厲行院法以爲正本清源之計一方面與參議院協商速行定其合開國會定憲法選總統以絶羣邪覬覦之心或者禍亂可平國會可告無罪於天下矣 
　　審查會請定總統府屬官制審查委員會日昨請政府迅將總統府所屬官制提交院議修正案云民國成立瞬將兩載中央官制經大總統提出前參議院議决公布施行者惟國務院及各部官制而總統府内辦事官吏迄今日久尚無官制規定查世界立憲各國其民主國家行政元首署内官吏固莫不有一定制度卽君主國家如日本之宫内省官制亦復詳晰靡遺蓋旣設一官卽當然有一官制而俸給支發乃有列入預算之根據我國總統府内除秘書廳外尚有軍事處總稽查處護衛提調處財政處外務處等名目其他顧問諮議參議等職月薪每人八百元至數千元不等諮議月薪亦復人數百元機關旣繁人員尤衆沿襲而今仍不將官制釐訂實不足以示制限而昭共和建設之盛軌按依臨時約法國務總理輔佐大總統負其責任是大總統對於政治上不負責任也全國政務應行會議决定者國務院主之應由各主管官署辦理者各部掌之總統府直接事務本極單簡所設官吏自可從省若如現總統府機關林立不特與官制組織原則不符且有侵混國務院各部權責之嫌决不能以人民辛苦所納之租稅供個人任意本院謹依約法第十九條第八項及國會組織法第十四條第一項之規定提出建議案應請大總統迅將總統府所屬　制提交院議公决實行審查委員會 
地方通信 
[蘇州]  
　太倉請兵防匪程都督應省長於八月六號致蘇州軍政司盧司長朱師長電云接太倉縣知事電稱匪類攔刦逃兵鎗械白晝横行情勢危急請火速派兵兩排來太防堵等情仰卽酌核速辦是幸云云軍政司盧司長已商之第二師長朱申甫照派兵隊開赴該處駐紥巡防一面函致水警第一二廳長分飭各水師營駐太各師船加意防範認眞梭巡以保閭閻而免紛擾 
　　僞廳長可望未減外海水師標統王道煌前日來蘇被軍政司拘押等情已記前報兹悉王道煌接陳其美委任狀尚在蘇州未取消獨立時當時王曾至蘇謁見總廳長後赴吳淞欲接事被劉拒却後適蘇州取消獨立而王又適與前江防統制章師長有隙在都督前禀揭致奉飭拿現王道煌已將詳細情形禀呈都督及軍政司查核聞盧司長已允爲愼重審判秉公辦理矣 
[鎭江]  
　　圑長出示安民八月六號午後駐鎭陸軍三十二旅第六十三四兩圑圑長要塞掩護步兵第二營要塞工程第二營兩營長會銜出示略謂兵隊所以衛民而市廛乃餉源之主要乃自三號與揚軍衝突後各城門關閉街市停歇並有兵士或三五成羣或獨自一人復有身着軍服冒充士兵荷鎗游行日則隨意開放居民恐慌此實徒滋紛擾現在秩序稍復本圑長等自當稍紓禁戒分别取締以重商務而保治安着於六號起城門由早六時開放午後七時關閉各旅圑營如持有放行狀者應仍隨時驗放城内外各店一律照常開市毋再休閉至各圑營士兵除請假外不准自由出入營門在外服務士兵祗須身着軍服不得携帶鎗械至奉令查街之士兵不在此例云 
[廣東]  
　　瓊海關監督之行蹤瓊海關監督程福慶接粤省宣告獨立嚴監督電約赴港因該處一時無論開行遂轉輪往河内其隨帶司員均多返省咸借盤川而歸因接事未及一月得不償失程電中央語多憤懣以福慶海疆權榷本在廣宣德意藉裕庫藏乃民意未孚粤省又宣告獨立福慶卽日　關專輪赴越聽候嚴譴云 
　　駁壳會勒逐警察出境各縣將舊有圑練鄉勇改編警察以保治安法本甚善無如鄉愚心理多不喜警察加以盗賊衆多大軍親臨尚敢拒捕何况區區數十名警兵故近日焚刧警區鎗斃警察層見迭出兹聞南海大瀝墟警區又被駁壳會胆敢向該區勒限三日出境否則勿怪無情該墟商人因會匪横行紛紛遷出省城以避云云 
[雜評二（萍）]  
　　哀鄂省鄂省自贛皖發難後而武漢黃德一帶遂爲大兵雲集之區今且湘伺於南蜀瞰其西二次革命之影響幾幾席捲全鄂而包圍之縱令鄂省大吏於兵凶戰危之際有以奠民居而申軍紀然三楚人民已較他省爲獨苦矣 
　　嗚呼昔也以武漢三鎭之膏血摧專制而造共和南北統一曾幾何時今乃復以贛皖湘蜀之紛擾而鄂省又爲用兵肆應之區共和之有造於鄂省匪淺鮮矣 
　　哀鎭江鎭江取消獨立今已多日而南方之接收無人揚軍渡江大起衝突今者且有整旅重來之語金焦北固間坐令變爲蕭牆喋血之地哀哀斯民何不幸而一至於此也本埠新聞 
[上海戰事十七誌]  
　　各方面報告提要 
　　吳淞昨未開戰 
　　海軍因炮臺軍艦同爲國産無論何方面受傷損失必鉅現尚徐待歸順不欲猛擊 
　　鎭守使擬假道租界往攻吳淞砲臺已函商外交圑 
　　陸軍部又派步砲各營兵士五千即日來滬助戰 
　　前昨兩日淞滬火車均未開行 
　　滬杭鐵路已於今日起開車 
　　鎭守使昨日宣告城内南市閘北及浦東等處均爲戒嚴地域 
　　鎭守使昨派軍警至新舞臺搜查軍火 
　　鎭守使昨令警廳緝拿劉福彪及江蘇第一高等分廳檢察官馮國鑫 
　　縣知事昨日通告未繳軍械各圑體於五日内一律繳行 
　　應省長在市政廳内設立行署昨已開始辦公程都督亦於啓廳附設臨時辦事處 
　　地方檢察廳定十一號起照常受理刑事訴訟 
[吳淞特派員函]  
　　南石塘砲台砲攻劉福彪軍隊時誤擊鈕軍傷斃六十餘人將啓交涉各情已紀昨報慈悉鈕軍全體以遞送口號者遲遲之故傷斃無辜如此之多異常憤激要求鈕鐵生向居正交涉兹經居鈕和衷商酌當此事機緊急萬不可再有内訌遲遞口號者實屬咎有應得應卽從重處分所有傷亡兵士酌量優恤就此和平了結 
　　觀三次艦隊攻擊炮台之態席足知兩方面惟有用武力之一法其實海軍迭次砲攻皆極輕倩不爲猛烈之轟擊者具有深意以海軍一方面言每艦非數百萬不辦以砲台一方面言一切建築砲位等費亦非數千萬不辦設竟劇烈戰鬥則兩者之間有一破壞未免可惜非至萬不得已之時决不用最後之激戰云 
　　昨日紅十字會派員由淞滬專車載來棺木二十餘口爲收殮槍斃劉鈕軍士之用 
　　淞口鄉民之被槍炮誤斃者大半均由家屬棺殮無家屬者亦由紅十字會收殮掩埋 
　　南軍自攻擊製造局至今所費已逹二百餘萬至是否確鑿尚容續探 
[特别訪函一]  
　　上海鎭守使頒布之戒嚴令每晚八時至次晨五時斷絶交通救火聯合會以深夜倘冓火警如果出救則不獨有背命令且恐悮會倘聞警觀望則有負天職事屬兩難是以函請吳知事轉呈鎭守使請示去後兹接吳知事復函云敬復者昨奉大函備悉一切今日弟晉謁鄭鎭守使面述爲難情形當蒙允以火政爲地方要務如果戒嚴域内有火患發生救火會友儘可馳往施救惟服裝記號均須顯明整齊以便記識等語用特函復卽希查照辦理爲荷 
　　淞滬警察廳昨日訓令閘北巡警第三四兩署及分署曁警備第一二隊衛生科長文云本月初六日奉江蘇都督省行政行署訓令内開查閘北駐外兵事前准國務院東電業經轉令該廳長知照並轉行閘北各圑體知悉在案兹准外交部三十一日電開閘北駐洋兵事准沁電業已通照各使並由次長與英美署使面提均稱俟秩序恢復當就撤回無疑等語希迅飭該處警官勿與外兵衝突免傷感情等因准此合再訓令該廳長知照仍轉閘北各圑體一體知悉以安人心此令等因奉此同日准外交部特派江蘇交涉員署函開昨奉江蘇都督民政長函開准國務院東電開奉大總統令三十一電悉已飭外交部聲明如滬事平定即撤外兵交由我官接管等因特逹等因奉准此相應函請查照等因奉此用特函逹卽希貴廳長查照等因准此合亟訓令轉長警等一體知照毋違此令 
　　上海縣知事公署第一百十三號布各云案照承准上海錢守使公函以准示收購零繳鎗枝辦法甚善商圑鎗械造册備查原無不可惟聞各圑友有將鎗械存儲私宅者將來搜查諸多未便應請通知商圑將所有槍枝先行暫存縣署俟防務解嚴再行酌核辦理較爲妥當仍希將暫繳槍枝造册報查以昭愼重等因到署奉此查前因奉飭設立收繳軍械處當將各業商圑本有請領鎗彈以備防衛治安各情形備函陳明與收繳潰兵遺棄鎗彈分别辦理並擬具表式通函奉逹旋准各圑體接函後將原存鎗彈開單註明記認呈送縣署暫存者已居多數各在案奉函前因誠恐各圑體鎗彈尚有收藏私宅未繳除通函各商圑查照辦理外合行擬具辦法布告爲此布告諸色人等一體知悉須知戒嚴地域内檢查私有槍彈係遵法律辦理極爲重要布告之後予限五日如有未繳蒼彈查照後開辦法一律呈繳清楚倘有遺漏逾限未繳將來搜查定干未便毋貽後悔其各凛遵切切特此布告計開辦法於後一名圑友如有鎗彈存儲私宅者立卽悉數送交各本圑公會仍由商圑名義彙送來署以憑一併造册轉報作爲暫存辦理一個人自行逕送來署不拘鎗彈多寡不得用圑體名義作爲暫存應卽仍交本署警察事務所騐收發給繳費歸入收購零繳槍彈辦理中華民國二年八月八日 
　　浙江旅滬學會致穆警長函云頃據公學校僕報告所有浙軍寄存之槍械子彈由貴署派警取去查此荋軍械係浙軍駐滬時所寄存貼有封條日前已由敞會員張樹屏君報告上海鎭守飭通迅處趙聯黃君一面函告駐華浙軍王圑長外理應函請貴署長妥爲保存以便異日點交浙軍 
　　閘北各公民因滬南製造局戰事發生後閘北大受影響實因市政廳出爾反爾警察站崗忽有忽無以致一夕數驚居民遷徙 
 
 

Page 7

 
 
商家惶恐乞援外人現在戰事稍平亟宜設法善後特於昨日（八日）午後二時在華興路北順徵里一弄開閘北公民會首由主席張廷　之代表孫枝園君宣佈開會意見略謂今日開會以聯合各會意見維持閘北治安爲宗旨凡爲公民皆得各抒所見前日市民公會開會已將洋兵保護問題討論議决請交涉使與工部局磋商撤回惟尋流溯源今日之張皇失措皆由平時市政不修以致於此各商廠向工部局借兵保護錢沈兩市長慫恿而成致起衝突非虞洽卿會長善爲調護已釀成國際大交涉而閘北商民之生民財産送於錢沈兩市長之手吾輩已無瞧類言之痛心（一）市政問題錢貴三本一市儈不通文理毫無政治知識但知牟利其行爲悖謬不可勝數所有前清充公地産得賄隱匿希圖串賣卽清潔一項得賄千元取銷原辦未滿之人另充周姓按月收取陋規其操守之不潔可知其姘婦住延緒册莊五號門條冒用紅十字會字様其品行之不端可知至沈聯芳本由陳其美汲引處於嫌疑地位現兩市長知難而退已向市民公會辭職亟宜另舉公正廉明有資望有經驗者呈請省長委任以期整頓自治並聯合各圑體及警界互相輔助一致進行（一）警察問題閘北警察向稱整齊嚴肅自南北歸併以後遂無警長表率穆廳長徒存其名迨至變起廳長先逃區長之被逐者過半以致脫崗之處不一而足現在穆廳長雖復任但見文告不見其人我閘北非另立分廳長一人不足以以資保衛云云報告旣畢經來會各公民彼此討論良久遂有黃百揆提出意見謂錢沈兩市長辭職不候批准卽抛職而去使閘北處於無管束之地數十萬生命財産均在危險之中致有招請外兵之舉動送土地主權旁落亟應呈請鎭守使都督省長准予另行公舉俟奉到回文立即進行經衆贊成此議擬定呈稿即日繕發俟奉回文再開全體大會解决乃宣告散會時已四句餘鐘矣 
　　上海慈善圑郭聘之凌伯華等以近來滬地被兵難民流離失所非設借錢局不爲功昨特具呈上海縣知事云竊維戰釁略定滬地被難人民益復流離失所觸目皆是殊堪憫惻雖目下由南北市各善士極力救濟而爲日方長苟有設局借錢藉資負販一舉相輔而行千百災民在尚能自食其力者不無一線生路敞圑局人僉有此心奈各項善舉値此時局艱窘必須指有的欵且通盤籌劃挹注非易夙仰貴知事痌瘝在抱桑梓關懷敢請轉禀省長或能設法贊成宏此善願謹代無告窮黎迫切請命伏希察照施行 
　　上海鎭守使鄭汝成君因閘北地方爲滬寗火車起點之處商市繁盛人烟櫛比慮有潰兵竄擾擬派北軍一圑合計六營前往閘北駐防保護人民財産惟該處現有洋兵駐紥彼此恐有悮會致肇衝突擬令駐滬交涉使張煜全君向領事圑磋商妥協再事實行 
[特别訪函二]  
　　鄭鎭守使以淞口爲本埠　商口岸之門戶今被南軍佔據砲台非獨華洋商輪阻止進出卽滬上市面亦因此妨碍若不刻日勦除本埠商務勢必糜爛現旣海陸大軍雲集上海應卽令派兵隊馳往嚴勦惟查江灣迤北直至淞口均係該黨軍隊如有陸路進剿必須經過租界矿於前日函致租界領事圑請爲轉商各領事准予官軍在租界經過以便截擊如荷允准請卽示復云 
　　鄭鎭守使昨奉在總統電令以吳淞戰事未息又令陸軍部調派步砲各營兵士五千員名約在日内仍由海道來滬飭即派員招待等因兹聞鄭鎭守使以淞口阻絶仍須由東　灘匯角地方登陸爰特派員前赴川沙海灘迎接 
　　海軍警衛隊臧圑長以吳淞戰事未平所有攻敗砲隊營及滬軍營松軍各營奪獲之快砲快鎗内有損壞者亟須修整願用是以商請製造局速爲修理昨陳督理已傳炮廠工頭夏二雇用炮槍工匠各十人每人每日給予工資洋兩元飭令赶修以資軍需惟各工匠祇得在局住宿不准外出 
　　鄭鎭守使偵悉劉福處已被廠臺自行擊敗現匿閘北太陽廟地方自應嚴拿業於昨日命令淞滬警察穆廳長迅卽密飭偵探長警按址嚴拿毋任漏綱云 
　　鄭鎭守使前日接奉袁大總統電令以江蘇第一高等檢察分廳檢察官馮國鑫從受僞職逆跡昭著應先褫職從嚴拿辦等因兹因訪悉馮國鑫業已由蘇潛匿滬上爰特咨由廳省長訓令淞滬警廳曁公共公廨一體嚴拿解辦 
　　江蘇水警第二廳李廳長近以滬鎭二處開戰後各屬盗案迭出商民避難遷徙每遭搶刧殊堪憫惻所有前駐龍華之滬防水師第二營吳炳南管帶所部水師各砲艇應卽調赴蘇垣改編爲飛划水師第二營飭令在蘇州附近各鄉河港往來游巡嚴緝盗匪 
　　巡警第二署昨將崗巡攔獲之快鎗三支刺刀二把子彈七十五排軍衣四十七套及米糧皮鞋等件一併解送總廳呈請穆廳長查收給賞 
[城内訪函]  
　　上海鎭守使兼上警備地域總司令官鄭汝成君昨日出示云爲宣告戒嚴事本年八月初六日奉國務院電開上海鄭鎭守使本日奉大總統令任命鄭汝成爲上海警備地域總司令官此令等因望卽遵照法律戒嚴法第九至十四條辦理在該地域内地方行政及司法事務俱受司令官指揮並分文知照中外官查照可也國務院等因承准此查淞滬戰爭迄未解决除吳淞爲接戰地域外其上海城内南市閘北及浦東等處均爲警備地域爲此合行宣告戒嚴仰該地域内及民人等將後開戒嚴法各條一體遵照毋違切切特示計開 
　　第九條在警備地域内該地方行政及司法事務與軍事有關係者以其管轄權移屬於該地司令官於前項情形地方行政及司法官須受該地司令官之指揮 
　　第十條在接戰地域内該地方行政及司法事務之管轄權移屬於該地之司令官前條第二項之規定於接戰地域准用之 
　　第十一條於接戰地域内與軍事有關係之民事及刑事案件由軍政執法處審判之 
　　第十二條接戰地域内無法院或與其管轄法院交通斷絶時雖與軍事無關係之民事及刑事案件亦由軍政執法處審判之 
　　第十三條對於第十一條之審判不得控訴及上告 
　　第十四條戒嚴地域内司令官有執行左列各欵事件之權因其執行所生之損害不得請求賠賞（一）進止集會結社或新聞雜誌圖畫告白等之認爲與時機有妨害者（二凡）民有物品可供軍需之用者或因時機有妨害者（三）檢查私有鎗砲彈藥兵器火具及其他危險物品因時機之必要得押收或没收之（四）拆閱郵信電報（五）檢查出入船舶及其他物品或停止陸海之交通（六）因交戰不得已之時得破壤燒燬人民之動産不動産（七）接戰地或内不論晝夜得侵入家宅建造物船舶中檢查之（八）寄宿於接戰地域内因時機之必要得令其退出對於前行第六欵之被害人應酌量撫卹之 
　　鎭守使鄭君又一通告云照得本年八月七日准財政部電開上海亂後商民失所奉大總統令着貴使會同都督應民政商酌十字會商會妥籌救護撫卹等事並諭本部發洋十萬元兹已遵照滙存上海中國銀行候撥尚祈分别知照宣布德意爲要財政部同日又奉國務院電奉大總統令上海匪兵蹂躪殃及池魚深堪憫惻現兌換五萬元到滬交由該使撫卹難民着卽移會應民政遴選土着公正士紳帮同切實散放並多搭蓆棚分購糜粥餅乾以資食息等因特聞國務院各等因承准此查該欵現在尚未匯到　已分别會商妥籌辦法外爲此出示曉諭仰上海被難商民一體知照靜候　明撫卹特示 
　　上海縣知事吳君昨出布告云照得此次監獄及看守所内各人犯均於上月二十四號相繼越逃但彼等出外後勢必分散四鄉仍流爲匪故日來放火搶刦之事時有所聞前經警局拿獲首從訊明正法匪胆稍戢乃訪聞三林鄉一帶又有監獄逃犯及匪類痞徒紏夥在烏滬金廟周家蕩姜家渡等處意圖刦掠肆害亟應嚴密查拿盡法懲辦以安閭里除行警區按名拿解外爲特開明逃犯及土匪姓名出示布告仰各色人等一體知悉如能拿獲匪犯扭送警區或報告匪犯蹤跡因而拿獲者自當分别奬賞以昭激勵特此布告計開　葉阿龍　薛文生葉阿海　小木全　馬咸生　葉杏林　張得勝　周小老虎　王聖金　葉根全　周冬生　葉阿銓　葉火林　蔣夜和　馬阿海　張章保 
　　上海地方檢察廳長汪駧孫以滬城自兵衅發生之後交通斷絶訴訟妨碍進行一切程序自當中斷現在秩序漸復廳中一切整理亦經就緒凡關於軍事案件除由軍政執法處辦理外昨特諭令在廳辦公人員並司法巡官俞幼伯梅巡長等定於星期一（卽本月十一號）照常受理刑事訴訟繼續進行一面懸出牌示仰訴訟人等一體知悉云云 
　　淞滬警察廳長穆杼齋君前日出示取締民權民立民强中華等各報紙已紀前報兹悉連日城内各警署飭派巡警在北半城新老北門及小東門專事搜查售報人昨日上午老北門口忽有販賣報紙一人入城當由該處巡警上前查檢查出民立民權各報甚多一併取出當場銷毁故以上各報城内已無所見矣 
[南市訪函]  
　　上海鎭守使鄭汝成君於昨日午後特派軍隊至第一區警察署聲請派警同至振市公司（卽新舞臺）搜查伶界商圑寄存軍械等件龔署長准派長警前往協查惟聞新無臺已停演多日擬遷至九畝地以故該處已改設紅十字會臨時救濟婦孺分所矣 
　　應省長之行政公署設在上海市政廳内昨日已開始辦公並聞江蘇都督程雪樓君查得城内舊道署本爲臨時行轅現適駐紥軍隊遂亦於市政廳内附設臨時辦事處俾與應省長隨時晤商機宜 
　　附設西門内關帝廟之模範商圑現已解散所存毛瑟鎗八支軍服九龍袋皮靴等件昨由該廟住持僧一併送至淞滬警察廳請爲收存以便彙繳 
　　上海縣地方監獄及第一看守所内所覊罪犯乘亂脫逃者甚多刻經管獄官吳君查悉前日由淞滬警察廳鎗斃之刧犯周小周原係逃犯周木金之化名誠恐其餘脫逃之犯亦有更名改姓者或已由各區查獲拘留昨特派令看守目劉錦春薛誠明守役金寳春元持函至南市司法科禀明請卽准赴押所内查看尋認 
　　淞滬警察廳長穆杼齋君現組織警備隊四營共計五百餘名已陸續招集舊部成隊並派定龔國英爲第一隊隊長駐守南市司法科卽總廳徐彦爲第二隊隊長派駐閘北何楚英爲第三隊隊長駐防西門外四方菴湯潮海爲第四隊隊長駐紥小南門内（卽禁烟局舊址）均將實行派隊分駐防堵矣 
　　江北人徐步雲於隂曆六月二十五日乘滬地戰事發生時紏集百餘人擁至滬南增祥碼頭福履祥鞋店内搶刦鞋子二百餘雙當場由第一區警察署四百六十四號巡士查獲徐犯並搜出原贓鞋十三雙解由司法科傳同店主金載之夥友王大順等質明不諱當照都督省長訓令按軍法從事昨日傍晚卽行鎗斃並宣布罪狀 
　　水巡隊拘解宋阿小李和尚兩名於隂曆六月二十八日糾黨多人在閘港地方搶取旅客夏姓所帶之煙土二十包及銀洋等物一案又第一區第二分署拘解田玉喜錢立柱兩名在碼頭上土阜觀戰時攫取逃難行人衣包一個内計衣服二十七件由四舗商圑會友拘獲均經司法科訊實按照軍法於昨日傍晚時分别鎗斃宣布罪狀 
[閘北訪函]  
　　劉福標部下之敗兵逗遛孔家木橋某鄉民家庭心内四區張署長派員前往勸令他遷允卽入城投誠已紀昨報兹悉該兵等前晚並未入城嗣被駐紥閘北之洋兵偵知排隊至該處將敗兵驅往北面江淮公所内是晚附近鄉民之經過該公所門前者身畔所帶銀洋財物盡被搜去該處各鄉村向由馬隊巡邏隊往來梭巡以衛行旅近自穆廳長復任後閘北馬隊仍歸馬長連兼帶而該隊長尚未到隊視事各長警亦久不出巡有保衞公安之責者尚望設法將該兵等解散扣留鎗械子彈以免後患 
　　前報記江淮公所在川虹路防疫所舊址舉辦施粥一節兹悉日來因就食難民逐漸稀少故該公所已於前日上午起停止施粥矣 
[三誌天然旅館之炸彈]  
　　英美總巡卜羅斯君以福建路南京路口江浙天然旅館内發現炸彈雖祇炸斃兩人未肇巨禍然已大碍租界安寗且内地亂事未平民黨屢敗難免無黨人潛匿界内設立機關若不嚴行查禁殊足擾害治安昨特通諭各捕房捕頭轉飭中西包探分往界内大小各旅館挨戶嚴查寓客行李衣箱有無暗藏危險物品以免禍害而保公安 
　　又聞日前滬南製造局兩軍激戰時每至晚間該旅館門前汽車馬車停駐甚多彼時咸知該棧生涯之盛寓客亦都闊綽不知内設民黨機關兹自汪丹庵私製炸彈發覺後始悉所停車馬實爲臨時通信耳 
　　公廨王襄讞前日會同美領强君驗明屍身並將汪之同伴周永林董渭卿拘押後卽折赴該旅館會勘由中西包探導至十七號房内將炸毁板壁等物逐一指看始分道返署 
　　英美總巡卜羅斯君以天然旅館内設有黨人機關致發生此種危險之事其機關部必非少數人所能成立且該旅館主已情虛避匿亟應澈究昨特諭飭老閘捕房捕頭飭探吊取該棧循環簿據着卽呈候查核 
[張勛進攻鎭江之先聲]  
　　鎭江軍隊抗拒第二師長徐寳珍部兵一事已詳誌前報兹聞張上將勲部兵現在已抵瓜州擬即向鎭江進攻昨特照會駐鎭領事圑轉飭旅鎭各國商民於二十四小時内一律遷避免遭波及象山砲臺官唐煥文已聞風潛逃日昨鎭紳焦樂山君等特詣本埠紅十字會磋商擬向太古怡和兩公司借輪赴彼救援被兵居民來滬安插 
[政府爲日本辯護之苦心]  
　　淞滬警察廳長穆湘瑶昨接内務部第五百七十九號訓令云民國建設以來各友邦熱誠贊助自各國政府以及各國國民均屬上下一心以保持東亞和平爲宗旨當亦我國民所咸知而新聞記者發攄正當言論尤必洞悉世界大勢注意於國際間相互之感情固無待政府之長慮而却願也此次湖口暴徒倡亂政府依法用兵所有救民救國之苦心友邦早已共諒日本與我爲同洲同文同種之國休戚相關更爲密切對於我國内亂絶無絲毫冀幸於其間實政府所敢深信乃查京外報界間有以道路傳聞之詞竟謂東南亂事與日本人有如何關係并謂商界現已决意爲抵制日本之計等語在各該新聞記者以激於一時愛國之熱心出言罔知所擇政府亦深信其無他惟此等言論並無事實可指卽於邦交有碍萬一國際感情竟爲捕風捉影之談所誤究於兩國國民無利念之事不兢兢爲此令仰該管警察官廳迅行布告報界商界須知中日國交素睦嗣後不得再行發爲前項激烈言論以免政府交遴鄰别生障礙此令 
[戰地瘞骸記]  
　　七日紅十字會掩埋隊携齊畚鍤藥水石灰棺木等至斜橋會同北軍特派員取道高昌廟至製造局東炮台門一帶檢得腐屍念一具無首者五肢殘者三其一頭部已失胸僅白骨星星腐肉尚有存者下部則袴履依然穢氣逼人中之欲倒又一屍失其一腿其爲炮燬無疑又於某姓屋中獲屍三具身首分離蟲蛆擁結有其腿有洞其腹剥蝕淨盡者皆犬所食也井中有目盡屍三具嗚呼戰場殘骸其慘有如是者會員等不忍久視急命如法噴洒藥水棺而埋之時已夕陽在西歸途遥望炮燬之處不管武漢之所見也 
　　八日破曉王培元醫士專至滬杭車站南楊家宅後遍尋殘骸　六具其在河中者屍脹如鼓同時共獲三屍因穴地深三尺廣七尺寛五尺而共埋之復壘土爲塜頗稱高大軍士之見者僉謂本隊作事不苟而嘆若輩之愈於藁葬萬萬也旣竣尋至一家庭有鬆土穢氣撲入發之一腐屍也體盡黝黑蛆蠕蠕然令人作嘔亟噴以藥水納諸棺又於鄰近百步之遥獲骸二俱已殘腐其爲炮所燬耳犬所食耶已莫能辨已均棺而瘞之時暑氣正甚又爲穢氣所逼汗霪霪衣盡濕隊員多不能堪旋歸 
[紅十字會紀事]  
　　紅十字會放賑人數不敷且救護隊赴吳淞水陸救護力盡精疲商諸童子隊隊長周大綸副長張涵元率二十人每晚七時赴閘北虹口英法界等處散放麫包餅乾藥物每日約放八千數百名浦東六里橋一帶間日一發 
　　紅十字會第三平糶局在西門西方菴准今日開局每升六十五文五升爲度 
　　接南京紅十字會醫院院長寳瑯醫生來電馬林醫生現回九江無恙滬報所載被害一節不確 
　　南昌紅十字分會來電省城吃緊現救護隊開赴吳城 
[省立各學校展緩開學]  
　　江蘇省行政行署於八月七日訓令省立各學校云爲訓令事查各學校原定開學之期現已相距不遠本省車事方殷餉需甚急一時敎育費無從籌畫各該學校祇能通告諸生展緩開學如有建築工程應即暫行停止如果該校有現存欵項可支所在地方秩序亦尚寧謐即將該校全部或一部先行開學免荒學業自無不可應由該校長擬具辦法陳明備案本行署一俟大局漸定仍當隨時察看情形規定辦法通告各校以資維持合行訓令省立各學校校長知照此令 
[雜評三（宇）]  
　　調人不知何處去偉人愛護民生故前年光復時之製造局兵不血刃反手而得此上海人民所五體投地者也夫第一次旣如此第二次自必更易况有調停人駕輕就熟何難奏厥膚功不意北軍偏不解事必欲訴之於武力此豈偉人所及料哉今製造局已無望矣而吳淞砲台固尚在掌中是亦乘勢下台之良好機會也獨奈何調停人已不知去向豈可與共安樂者不可與共患難耶吾知當此之時必有人大呼伯伯不置 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[代松軍司令與學生軍父老書] [  一鶴] 　 
　　鄉長先生鑒僕自陳師滬濱進攻械廠親臨前敵爲士卒先使非兵艦助敵者取勝久矣何如炮火無情鎗彈有眼至吾鄉子弟悉喪厥軀戶戶招魂家家祭鬼僕誠無狀禍及桑梓雖然天亡我非戰之罪也乃聞執事怨忿所激甚欲殲我家屬火我屋廬積怨一人僕甚不解當爲執事一一剖之溯自光復之初組織北伐僕亦編練學生軍勤加訓練不無微勲今之所爲亦猶昔耳傑士從戎生命本在度外執事不樂其死何不防範於先從軍而死乃怨於僕不解一也生死有命古人所言學生軍之死非僕死之命已盡耳否則同處沙場何以彼死而我不死是知命皆前定執事不知命而斷斷責僕不解二也兵書有云置之死地而後生僕本此言盡騙學生軍入死地不謂兵書不騐置之死地而竟莫活實僕始料所不及此兵書之罪於僕何尤執事乃以見責不解三也黃司令捐數萬健兒而逃於滬劉隊長棄數千將士而遁於淞他如各省之上級官長棄民而逃者多矣僕則再接再厲終始未逃有古名將風執事乃僅肆怨言不加贊嘆不解四也且死學生軍者北軍也若僕不過驅之就死耳執事乃不怒直接死之者更從而譽揚之轉怨間接死之者欲得而甘心之不解五也以此五者再四思維僕終不解詎執事一不計及耶軍行旣敗又受此不白之寃鬱憤塡胸何堪緘默爲敢縷陳心腹冀辨是非要之僕已來淞家室田廬都非所計北軍已會師口外瞬息攻臺死法滋多死其密邇喪江東八千子弟項王不復還鄉死茸城六十學生僕亦無顔返里行矣珍重旬日之間請索於我馬革間耳松軍司令鈕惕生啓 
[陳氏聲明] [  鈍民]  
　　啓者我陳氏族大支繁散居廿二行省莫不安居樂業各守本分近有不肖子其美炯明二人性情暴烈輕啓戰端破壞民國殘害同胞以致全國唾駡合族蒙羞爲此召集伯叔兄弟開宗祠大會决議將二人卽日出族永遠不認其爲陳氏子孫日後無論爲盗爲竊與敝族無涉恐未週知特此聲明陳鈍民謹啓 
海外叢談 
[飛行用之照相鏡] [  跫廬]  
　　普通照相鏡有裝乾板之面及聚焦點之板一有摇動卽不能使用故於飛行時用之頗爲不便美國季愛零克氏因此缺點極力改良現新發明一種照相鏡其式爲方錐形之箱箱之小面裝有零斯其大面裝有乾板並備有機括而零斯則能於一杪鐘内有二千次開閉之數用時但以食指動之卽得不但小形之照片可照卽十寸八寸縱横之大照亦可照得 
[煤氣中提出之金剛石]  
　　最近德國伯林某博士能於煤氣中制出新金剛石其方法以普通燈火用之煤氣用水銀阿馬爾加母分解之煤氣中所含之炭質卽變爲金剛石但所成者甚微箥然試以小塊金剛石置煤氣中更製之則其周圍卽有新生之金剛石集合漸成爲大塊之金剛石矣（四） 
栩園詞選 
[書某扇子] [  徐哲身]  
　　又到秋凉葉落時殘月風曉話歸遲江天水碧明如鏡半照眉痕牛鬢絲 
　　倦客愁經舊板橋晚風垂柳自蕭蕭日斜喚渡無人應艇子前頭是落潮 
　　怕聽三絃與四絃絃絃欲語又嗚咽落霞亦是紅顔色容易銷沉去鳥邊 
　　朝朝水閣對青山貪看浮雲那得閒閒到杯乾香燼處一鈎眉月寫雙彎 
　　棋局摩挲恐不平温凉至子試人情更防一角留殘刼敲盡燈花好自明 
　　司勲老去太荒唐但問平安意已傷辛苦爲誰持懺悔玉環再世有韋郎 
　　南海明珠貢未聞房中百琲許誰分榴花紅抵烽烟色五月無人割陣雲 
　　一代論才見步兵阿咸超絶儻齊名竹林實似琅玕長雛鳳飛來萬里情 
　　老去張衡詠四愁奉揚難遇好風留元規塵滿君休問願與麾軍障石頭 
[題鍾馗徙宅圖] [  綺禪]  
　　紅榴翠艾綴門閭豈是先生腐氣除惹得揶揄新鬼笑醉携短劍策疲驢 
　　甕餘濁酒一肩担自着宫袍舊染藍却怪世人爭捷徑移家我已去終南 
　　莽莽風塵可奈何逃名祇合老巖阿嬌癡小妹偏饒舌華閥巍巍進士科 
　　多謝歡迎有主人祝祠今日更翻新村中父老爭來集笑挈壺觴約比鄰 
栩園筆記 
[其五（續時俗稱謂）]  
　　世人小名多以阿字挈之如阿媽何瞞之類考三國志吕蒙傳注魯肅撫蒙背曰非復吳下阿蒙世說注阮藉謂王渾曰與卿語不如興阿戎語則凡人名皆可挈以阿字不獨小名然也古更有以阿挈其字者世說桓公謂殷淵源爲阿源謝太傳謂王修齡爲阿齡亦有以阿挈其姓者隋獨孤后謂雲昭訓阿雲唐蕭淑妃謂武后爲阿武古詩如焦仲卿妻詩上堂啓阿母木蘭詩阿爺無大兒雖父母亦挈以阿字蓋阿者發語辭非稱謂也古人以誰爲阿誰吳下以儂爲阿儂亦猶此耳 
[其六]  
　　越人自稱曰我落稱人曰伊落或謂落字爲語助辭予按卽儂字誤作八聲爲奴落切耳廣韻儂我也浙山野錄載吳越王歌永在我儂心子裡宋褧江上歌我儂一日還到驛你儂何日到邕州你儂二字越人至今稱之大概自西施入吳吳宫競效其語乃至一時風尚轉成習慣後人弗察反以越言爲吳語矣又稱他爲其落按卽渠儂二字元好問詩大是渠儂被眼謾亦有稱人爲他儂個儂者古讀曲歌冥就他儂宿孟珠曲莫持艶他儂隋楊帝詩個儂無賴是横波亦有自稱阿儂者見異苑鬼仙錄登阿儂孔府樓遥聞鳳凰鼓今江山船妓尚多自稱爲阿儂惟滬人稱人亦只一儂字甬人謂該爲汝儂皆不可解按古樂府子夜等歌用儂字特多如郎來就儂嬉郎喚儂底爲皆作我字義料得汝儂心底事端候汝儂來皆作你字義今吳人自稱曰伲而稱人曰儂殊不可解按伲字廣韵訓爲秦人呼旁人之稱卽你字也而吳人又呼他爲你則愈不可解矣大抵以吳人譯越語出自宫禁無敢糾正乃至以誤爲正耳 
自由談話會 
[徵聯五誌]  
　　出句）嘗獨立他日又獨立 
　　（對句）衆惡之鄉人皆惡之 
　　（天倪）陳留我公）怡庭居士）（葛叟）（青士） 
　　斯人也是亦妄人也（九華山樵） 
　　將殺之孰可以殺之（夢犢） 
　　含則亡不用焉則亡（冷楓） 
　　若易然今時則易然（怡怡） 
　　反乎爾亦無有乎爾（訥子） 
　　其弗叛亦可以弗叛（孰求） 
　　人伐之彼然而伐之（金剛） 
醫話 
[食事之時間] [  丁福保]  
　　吾人之生活宜抱嚴肅主義守一守之規律道德上與衞生上均不可缺但規則之最宜嚴重者莫若食事之時間何也當食事之時思案考慮議論及其他感動精神之事項均當避之蓋使用腦力之時腦神經均集注於此而胃腸之消化作用遂受不良之影響除禁止使用腦力外食事之時間尤宜注意大凡身體之各臟器中惟胃臟最忌不規則之舉動食事之時間旣養成一定之習慣後雖食物未至胃中而消化液卽已分泌徐待食物之來若此時無食物送入胃中該消化液遂流入腸内過此一定之時間始將食物送諸胃中不特消化液缺乏食物必不易消化甚至有滯留於胃中而絶不消化者故越一定之食事時間枵腹從事往往食慾减少消化不良此爲吾人所屢屢經驗者也其尤甚者食時匆促而不及細嚼食後疲勞而有睡眠之意胃腸之疾患由是起焉竊願世間之人愼勿目此等爲細微之事致貽後悔也 
小說 
寫情小說 
[黄金祟（四十四）] [  天虛我生]  
　　比抵瓜山時已過午乃赴第一春就餐時馬路初闢陽春戲園之屋尚未落成則在曠地搭棚開演但有日戲而無夜戲夜戲則惟女班有之即所謂高家班是富吾先母在時凡爲小兒女作生辰必招此班來家小演司空見慣亦已不値一盼故於午後挈箏兒輩往聽陽春之曲座上多城中人類能識予見予與箏兒俱則滿室之眼光悉射箏兒一身以之爲的檯上方演武劇轉無一人顧盼獨具眞賞者惟予已耳箏兒則幾被人看煞侷促無以自容不久即欲先行予欲與之偕行而蘭兒不可必嬲我相伴於此梅姐乃自送之歸船予遂無奈目送箏兒去後則覺滿園人氣煩熱幾不可耐檯上方演遺翠花劇生旦形容盡爲惡劣之態檯下鼓掌聲起如春雷予遂更無可耐促蘭兒歸蘭兒對此狎褻之劇正自羞赧不安遂亦首肯從予返舟梅姐曰方遣舟子覓汝乃不見耶城中人來謂璇兒病矣我惟先歸耳蘭兒汝隨阿姊留此勿惹氣明早當即俱歸我當遣輿來迓蘭兒唯唯予竊訝梅姐何忽放懷若此旣而乃知箏兒實費齟齬始得留此耳梅姐旣去蘭兒乃如放塾之學童愉快之色現於面惟箏兒則仍矜重如恆晚燈旣上箏兒畏煩不欲赴舘就餐乃呼酒下船臨窓小酌意態至舒新月一弦早在簾隙迨至暮烟四合月光乃如出鉶之鏡照人顔面炫爲珠光而船頭之花亦復吐其清芬若與箏兒鬢邊花爭斌媚也飲次商量晚間往觀高家班劇箏兒殊弗贊成遂罷斯議乃於樽次拈瓜仁爲藏鉤之戲箏兒與蘭所爲予必屢中乃飲無算二人者俱酩酊矣撤席後蘭兒獨於船頭納凉箏則就榻小憩予乃轉覺無聊顧恐蘭兒不愼或至墮水因往伴之時蘭倚艙望月花影滿身其神情頗似涉於遐想見予近前乃以手握予之手曰珊哥醉乎言時口中噴荳蔻香甚烈予曰汝有荳蔻乎曰然曰然則與我一粒蘭首肯之則以櫻唇作態似將以其餘粒度予予心不禁怦然因曰非我欲之蓋以奉阿姊耳蘭曰阿姊自有奚用汝爲微生之乞予方有言而箏兒呼予矣予因舍蘭而進（二） 
文字因緣 
[七夕四章] [  逸民]  
　　花作珠簾月作鈎年年七夕看牽牛世間多少痴兒女替爾歡來替爾愁 
　　瓜果年年供鵲仙仙家一夕世千年算來天上何嘗别枉煞香閨說可憐 
　　一水盈盈悵隔河不經七夕不輕過人間那有痴如汝似較仙家巧已多 
　　人間天上總多情惹我愁思感不禁憶得那年花月下并肩私語看雙星 
[讀玉田恨史誌哀] [  馮蔚章]  
　　沈沈心事對銀缸苦雨凄風入畫窗自嘆不如梁上燕飛來飛去總成雙 
　　天上人間覓得無鬢雲撩亂粉痕枯用句玉田一片望夫石冷落東風伴小孤 
　　安有他生再會期蓋棺從此各分離黃泉未必不悲泣不在卿前卿不知 
 
 

Page 11

 
 
   
 
 

Page 12

 
 
   
 
