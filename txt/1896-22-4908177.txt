# 1896 - 22 - 4908177

 

Page 1

 
 
[募振引言] [  申報館恊振所謹啓]  
　　黃河潰决平地汪洋山左黎民死亡枕藉其幸而生者流離轉徙吸露餐風凍餒交加朝不保暮而汴梁苦潦亦復顆粒無收磽瘠之區災後益無聊賴此種慘狀幾非昔年鐵淚圖所得描撫苟非急籌數十萬金恐施振終難遍給而南省頻年勸募亦已成弩末情形欲請發棠實難啓齒惟有仰求樂善諸君子以救人救澈爲念不論多寡慷慨傾囊多一文卽多救一人早一日卽早全數命上天福報如影隨形本館蓋不勝馨香之祝矣行布微忱伏祈德鑒 
[續印王肯堂六科準繩出售] [  圖書集成局啓]  
　　六科準繩一書醫科之大成係金壇王肯堂先生所輯其中論症無微不燭有美畢臻本局前出之書蒙識者爭購幾同帋貴洛陽今仍以新鑄鉛字　印行列井然紙色潔凈盛以錦套每部四十本仍售實洋五元五角卽日出書有欲探索枕秘者請移玉至三馬路申報舘帳房及申昌書室各書坊外埠則向申昌書室售報處購取爲盼 
[綜覈名實説]  
　　後世刑名之學合爲一家古分爲二班書藝文志諸子類有法家有名家法卽刑也班氏曰法家者流蓋出於理官信賞必罰以輔禮制易曰先王以明罰飭法此其所長也又曰名家者流蓋出於禮官古者名位不同禮亦異數孔子曰必也正名乎名不正則言不順言不順則事不成此其所長也史記太史公司馬談論六家之要指其言有曰夫陰陽璺墨名法道德此務爲治者也又曰法家嚴而少恩然其正君臣上下之分不可改也名家使人儉而善失眞然其正名實不可不察也曰此觀之名法二者並爲治天下之要道今世律文首重名例似名統於刑然所定名例僅治干各犯分之罪而不及其他則於循名責實之道阙焉未講夫名者實之賓也凡事有名實卽凡人有名實太上崇實而不務名如堯之大而民無能名泰伯之至德而民無得稱是也其次實至而名歸是故書紀賡歌詩登雅頌周公作　法比物此　也又其次則實不足以副名若孔子辨臧文仲之智孟子辨陳仲子之廉可以舉例至於有名無實斯爲下矣儒者之清議國家之治體莫不於此斤斤焉史稱漢宣綜覈名實遂致西京盛治夫漢世去古未遠一切朝野上下名實卽或不符當不至如後世之甚綜而覈之另於爲治今之去漢世又二千餘歲我朝二百五十年來綱舉目張治法大備宜乎政通人和四裔賓服矣所患者法令繁密而吏緣爲奸風氣揣摩而人多作僞以名核實十不得一昔人所云天下之患莫甚於名則無事而其實有非常之憂正今日之謂也譬之於疾其傷在肢體皮毛者爲癰爲疽其感夫風寒暑　者或吐或下極之呻吟牀蓐瞑眩將絶苟藥之得當指日之間可霍然瘳也若夫受病之深積年累月害及臟腑旣入膏肓雖起居未改而職者知其元氣之消耗一旦疾作卽盧扁不能爲治今中國之病及於臟腑矣入於膏肓矣元氣亦漸消耗矣非用攻補大劑及今以圖恐他日將有噬臍之悔試舉綜覈名實之要約有數端一曰官方宜澄叙也内而部院府寺各官顧名思義宜各勤其職外自督撫以至州縣皆以官名考其職事如總督實能總理督率否巡撫實能巡行撫綏否布政實能承宣布德否按察實能提刑察吏否知府知州知縣實能深知地方利弊否其他河鹽漕榷以及武職各官皆同此例至於大小衙門佐理雜職如同知通判州同州判經歴理問照磨知事縣　主簿巡檢典史檢校大使各官皆有當舉之職不宜視同閒曹凡地方各事何一非地方官所當辦今各省差委局員逾於實缺官數倍固因仕途擁擠藉以調劑亦由地方官視當辦之事竟如分外故也苟實缺官各勤其職卽差局可以次裁撤候補人員亦以漸陶汰而後仕途可期疏通百廢具舉捐例將不閉而自閉矣若夫學臣所屬教職爲化民成俗之本尤當假以事權程其功過庶教授教諭學正訓導等官不至有虚名而無實效一曰人材宜甄别也近者宇内多故朝廷屢下求賢之詔内外各大臣不乏保舉人員究未聞有奇材異能之士足以膺非常之任者豈天地果不生材歟竊意窮檐之下山澤之間必有懷奇待用之士特不屑奔走權門以致沈淪委棄而當世之謬采虚聲者卽或敷秦以言明試以功究不足資倚畀則保舉一途愈於捐納者幾希至各省每逢大計之年疆吏明示黜陟其所保薦卓異者不過數人非踞要津卽居美缺豈一省之大人材果祗數人耶何疏遠卑下之員率皆望塵不及耶至其塡劾人數或視保薦者尤少豈通省人員能吏不多溺職者亦寡此外皆無功罪之可稽耶所望各省賢明大吏認眞旌别俾得揚清激濁弗同故事奉行其於吏治民生所裨正非淺鮮以上二者爲綜覈名實之大端此外庶政可以類及至若近歲講求洋務創行鐵路諸事尤宜振刷精神破除情面以期掃積習而收實獲倘於此事亦成畫餅則中國安望有振興之一日哉是所望於當局者 
[本館接奉電音]  
　　昨日清晨京師飛電傳來硃筆一道敬謹譯登○十二月初六日奉硃筆崇寛補授國子監祭酒欽此 
[都門火警]  
　　京師采訪友人云十一月十八日夜三更向盡東四牌樓十字街西北隅某水菸鋪失愼登時火𦦨衝天明如白晝内城水會局串鑼亂響汲桶陸續齊集幸封家姨不佃助虐撲救得手比鄰鋪户僅止延燒兩家惟其地近接牌樓竟將西面牌樓焚燬一半○二十二日之夜西四牌樓下某茶葉店又失火延燒左近居鄰鋪户三家牌樓幸得無恙 
[入覲天顔]  
　　京師采訪友人云客歲遼東告急上命劉峴帥節制各營督辦軍務駐紥摩天嶺一帶目下和議已定遼東收回峴帥已入京陛見於前月十六日戾止駐節草廠五條寳慶館隨員親兵則另寓八條辰沅會館旋於七八日黎明入覲大約明春開河起時卽須回舊任矣 
[津沽客話]  
　　天津道李觀察於十一月初五日赴劉家碼頭騐收河工獲盜兩名贓証確鑿發縣收禁隨禀明直隷總督王夔帥擬請就地正法以昭炯戒經列前報兹悉該盜係以鎗轟事主行刦得贓法無可恕已於十七日在法塲處决後隨用木籠兩具裝盛首級用木牌一面開寫案由於十八日掮赴犯事地方高懸示衆矣　該犯刦贓入手未閲兩時之久卽被人贓並獲計其身首分處僅旬日耳依舊絲毫未能受用徒蹈大辟有何益處書此以爲見利忘身者戒○由京至津二百四十里爲長安大道向以萑苻不靖由前任天津鎭吳掄峯軍門選派雲字營馬隊駐紥其間往來商賈賴以無恐今歲關外撤防游兵散勇不免沿途滋事復經現任天津鎭羅耀庭軍門特飭該隊除日夕梭巡外並著於日出之前日入以後遇有客商早行晚宿按撥護送如有意外惟該撥是問以專責成刻下四鄉刦掠頻聞而該處板 
 
 

Page 2

 
 
橋人跡茅店鷄聲居然安堵口碑載道因亦樂得而紀之○津城西關楊家小店内寓王劉氏前被本夫殺死並斃萬姓一人投保以殺姦報縣由委員詣騐恐有别情當將氏夫帶案研究業經列報查西關一帶小店本含污納垢之區而住居該處之年輕婦女又不盡屬鴉巢無鳳乃特處以嫌疑之地隱决男女之防其夫男居心已不堪問豈復有以緑頭巾壓倒鬚眉七尺甘心白刃加之者耶據報殺姦者姓王名容典係外縣人向以待詔爲生妻劉氏年剛花信左右荆釵布裙别饒丰韻寓居該店以浣爲名其實不龜手之藥王固不足以資温飽也初時縱姦賣姦嗣後妬姦殺姦瞞刦前情祗以殺姦報案聞萬頸有傷痕似用剃刀抺之垂斃者兹由邑尊王大令訊悉各情事關兩命王已罪干擬抵矣○各國教士准令來華傳教載於和約之中各處教堂由地方官妥爲保護疉經明降諭旨俾各凛遵在案乃今夏四川福建拆毁教堂之案層見疉出殊費躊躇始獲了結皆因無識愚民妄造謡言地方官又不實力奉行保護之旨以致釀成鉅禍刻由兵部火票遞到軍機大臣字寄直隷總督札飭津海關道札府行縣出示曉諭一律嚴加保護矣嗣後倘有小民或因細故滋事定干重究煌煌誥誡弭禍未萌亦地方官維持之苦心也 
[北通州近事述聞]  
　　據訪事友函稱順天學院徐大宗師於十一月十一日按臨通州十二日辰刻謁廟下學回院放告十三日考試順天二十五屬文童經解詩賦性理論十四日考試順天二十五屬文生經解詩賦性理論十五日考試文安大城保定懷柔密雲縣密雲衛平谷順義寳抵薊州十屬文童十六日生童經古覆試十七日考試良鄉固安永清東安香河涿州房山霸州八屬文童十八日頭棚錄取文童提覆十九日考試大興宛平昌平通州三河武清寍河七屬文童二十日二棚錄取文童提覆二十一日考試房山保定平谷通州三河寳坻寍河順義八學文生二十二日三棚錄取文童提覆○徐宗師進院後關節極嚴每逢塲期日坐堂皇親自下座查號蓋戳十三日文童古塲有寳坻縣府案首某童與三河縣某童換卷被宗師查出問明情由當將二童卷扣留隨出牌示寳坻縣某童與三河縣某童換卷理應懲辦姑念古塲與正塲少異從寛將二童正塲試卷扣除以示薄懲又於通衢遍貼示諭略云文塲鎗冒頂替例禁綦嚴惟責成廪保方能除弊乃行險之徒往往罔顧功令賄買頂替訪聞直省有紅帽子黑帽子買帽子放帽子等名目雖由童生明知故犯實由廪保射利作奸发濫保爲獲利之藪以書押爲勒索之端通同作弊殊堪痛恨如有玩示不遵定將該廪保童生從嚴懲辦决不寛貨云云○學憲下馬後所有二十五屬文武生童齊集轅下者不下三萬餘人均在貢院附近租寓聽候考試終日攘往熙來肩摩　擊街巷爲之擁塞並有赶棚之小經紀在考棚左右搭棚增至十倍市面得此熱閙生涯莫不蒸蒸日上焉○十一月十六日坐糧廳莫李二部郎傳集漕糧經紀百家白糧經紀二十五家當堂點卯○前任兩江總督劉制憲去歲奉命督師出關拒敵兹历軍務平定撤防回京於十一月十六日路經通州乘轎進京覆命矣 
[鷺島寒梅]  
　　厦門采訪友人云試用通判朱子京别駕鑫前在臺北民主國接辦機器總局時將庫銀一萬二千餘兩私提八千兩由某洋行匯交厦門某錢莊劃存某行以爲請咨赴部騐看等費孰料某行並無資本忽得此欵卽大開旗鼓只付還朱二千圓旣而朱客居上海區區之數早已花銷殆盡疉次電致某行催欵應用行主置若罔聞朱無可奈何祗得遺其子號紫良者來厦坐索刻下已涉訟公庭矣○江西人舒輔堂卽舒金龍前在福州糧道張笏臣觀罕處司閽嗣當英鶴皋觀察門稿旣而矇捐縣丞指發廣西本年八月携眷赴廣東轉往粤西禀到兹者張笏臣方伯被福州官紳叅劾欽奉上諭著閩督查辦等因欽此事經閩縣戚大令訊明舒輔堂係經手要証必須提案質訊遂卽行提歸案○福裕興錢莊開設港仔口已歴多年迅因附股之瑞祥錢莊倒閉以致同日關閉訪得兩號共欠票號途郊錢莊等處洋銀十數萬圓○安溪内山茶遲至十一月二十一日始開盤計每擔耗去洋銀六圓左右按厦門貨内山安溪茶者僅七八號合耗本銀十二三萬兩之譜淡水之茶大盤迄未開堆存各行棧者不知凡幾業茶者無不日坐悉城云 
[臺灣近况]  
　　厦門采訪友人云淡水於十一月十七日土民與日兵爲難日官卽禁止華民不准進出稽察甚嚴刻接臺北臺南來信謂内山近日又殺斃日兵以致附近兩處之城市鄉村一律被日兵剿洗南京海龍兩輪船於十一月二十六日入口二十九日淡水回厦門日人乃禁止臺北府人民不許出口祗准滬尾人往來二十八日爹利士輪船由臺南入口載來男女約三百人均言不堪日人之苛政故願永棄臺灣田業相約逃生云 
[漢書補闕]  
　　漢口采訪友人云去歲中東事起需餉維殷鄂城大憲接奉部文開辦房捐之事嗣由地方紳士先期貸票銀十三萬兩齎送入京隨卽開設房捐局委員造册稽查合武漢三處計之恰收銀十三萬兩之譜刻下歲聿云暮上憲委令從速催收至歲杪卽停辦○漢口通市錢店多至百有餘家曩歲一届隆冬銀根虧負閉户者時有所聞今歲自仲冬以後僅倒閉三家一鼎昇一萬蚨來一有恒有恒虧負較鉅萬蚨來次之鼎昇又次之其餘各錢店生意尚佳近聞某大員出貲百餘萬定於來歲自漢口至下游各處分開錢店四家九江另設銀號一家○油鹽米炭諸業總名之曰行行主須禀官領憑有押憲印者有押部印者遂又分而别之曰行帖行帖者蓋持以昭殷富而信交易者也近日有一種紥書撞騙之徒明目張膽無帖開行甚有私造僞帖者皂白莫分涇渭難辨大憲知之有素惡之最深因派令莊君則敬赴考感麻城各縣密察此種弊端一經查出令出法隨想經此痛懲此風庶或稍戢乎 
[廬山眞面]  
　　九江采訪友人云飛虎營爲原任九江鎭周德泉鎭軍統帶范坤元鎭軍爲帮帶現在中日和局已成遂於上月遺散二十八日九江鎭宋頌臣鎭軍九江關道誠果泉觀察當堂發给口糧并加給恩餉兩月棚費銀若干飭將軍裝號衣呈繳由德化縣慶西垣明府備船分送各勇以尚須部署叩求稍緩觀察恐生事端諭令保甲總局及各叚委員嚴密梭巡以期安靜○總辦招商局黃梅西太守史錫之司馬以碼頭上有黑夜跌斃行人情事遂於沿河一帶添設鐵欄杆數十丈以備不虞○前辦九江文報局現任龍泉縣任若愚明府訪得縣屬著名匪首黃三祥在逃未獲遂懸賞緝捕略曰照得上年會匪滋事案内匪首黃三祥一名在逃未獲查黃三祥祖籍龍泉常在黃　等處教習拳勇難保不潛回藏匿除會營派撥兵役密拿外合行懸賞嚴緝若愚民先被誘脅入會或該匪教習拳勇徒黨將黃三祥獲送者除一體照數給賞外并予立案免究旣往○九江關道誠果泉觀察札委沈築夫明府蔡次眉二尹及羅少尹海源錢少尉紹曾分赴廣信饒州九江南康所屬各州縣催解各欵○上月二十日辰刻有一划船載客五人渡赴小池口行至江心船忽傾覆五人均遭滅頂之災嗚呼慘矣 
[新政伊始]  
　　沙市訪事友函云藏垢納污烟館爲甚迭經鄂督撫札禁仰各屬一掃而空無如沙鎭業此居奇約計僻街隘巷中大小不下三千餘户兼之平時往來烟霞窟者沾染成癖易地總覺不歡以故赫赫官符視同廢紙前月余堯衢太尊來守是邦面詰各印委知此事雖非明目張膽仍有藕斷絲連之意隨禀明道憲周嚴設科條期三日爲率其改絃易轍者安居如故如陽奉陰違者著驅逐標封初八日爲滿限之期是夜漏二下有某甲狐裘黃黃入祥興紙店後某烟室正在吐霧吞雲適委員梭巡至此見之以現在例禁森嚴有犯必懲何必以戎首自居不料反觸甲怒謂爾一鳴驚人豈到曉鐘時候耶今日之事我爲政毋溷乃公委員惡其頂撞命差役扭赴街心掌頰數十以爲違命都作榜樣各烟室聞之遂不寒而栗連日燈爲之熄榻爲之息卽不速之客來亦以閉門羹相待旬日之間一片乾凈小民傳染無從委員此舉仰體憲意不啻當頭一棒喝喚醒世人迷途不少誠萬家之生佛也余太尊下車新政以是始 
[報應照彰]  
　　金陵訪事友人云江寗府學歲貢生某朋經者有祖遺屋基二三間在儀鳳門城内自髮逆平後迄今近三十年並未起造 
 
 

Page 3

 
 
該基僻處一偶久置度外今歲秋季忽有不解事之某甲欲營住宅相地興工行至該處惟此地合式訪其鄰右均非土著詢之地甲不得而知疑係無主荒基遂卜居於此而築室焉當其初動工時某明經已有所聞姑置不問直俟其室落成始向理論甲自知理屈情願每月輸租價錢千文不許繼央人説合情願以重金購地又不許甲至是情急積不能平致相結訟彼此爭論曲直延及兩月有餘尚未訊結詎某明經於本月初旬賄託强有力者飭縣諭甲拆屋還基不得佔人祖屋並賄同役隷人夫帮同拆毁霎時間木料瓦磚化爲烏有甲目覩情形不勝忿恨語辱某明經乃不旋踵而官差又以恃强阻撓拘甲至本署土地祠管押三月甫經旬日甲抑鬱成疾誓不欲生暗購阿芙蓉背人吞服逾刻經看役覺察禀官釋放詎行至内橋地方甲卽倒地而斃該地甲訪明其家急爲報信令舁屍歸觀者咸以甲人亡家破爲之悼惻不置然亦無可如何也近聞某明經忽患中風半身不遂已成不治之症可見天道好還於兹益信 
[停屍索詐]  
　　杭人某甲住居東街石板巷開設料房有徒某乙係紹興人業已滿師二年爲人勤愼師頗優待之命摇大車乙固不辭勞瘁以致　力前月廿六日正在作工忽嘔狂血暈倒於地甲急爲延醫診治一面著人至紹報知其家而乙嘔血不止晚间卽已一命嗚呼比家屬來杭撫屍痛哭旋邀集多人將甲家什物打毁一空口稱身死不明欲禀官相騐甲深畏經官願備棺木代爲盛殮乙之家人以甲瞻怯堅稱不肯地保再三調處遂議出洋百元由乙處自行棺殮始於廿九晚間入木計打毁之物及各項費用已在二百元左右矣 
[葦垜失愼]  
　　北通州友人來信云十一月十三日八點鐘北門外人聲鼎沸霄漢通紅俄而警鑼四起喧傳北門外僧官園郭後葦垜不戒於火迨水龍奔至火勢燎原不可嚮邇直燒至十二點鐘始熄計燒去葦子萬餘束值錢兩千餘吊幸未殃及房屋亦不幸中之幸也 
[海運述聞]  
　　浙江海運局設在南市小九華總辦莊太守人寳總董王觀察維藩擇於昨日開局辦公○江蘇海運已於初一日開辦設局海防廳　南市海運分局則於昨日開斛 
[雇匠修橋]  
　　本邑大東門外吊橋年久失修諸多損壞兹經同仁輔元堂雇匠修理築笆攔阻行人 
[南市火警]  
　　金小壽在本邑大東門外硝皮弄開設藤器店昨日一點鐘時午炊不愼燃及柴薪火勢上炎遽難收拾鄰佑立卽鳴鑼告警古雲臺大王廟錢業各洋龍近在咫尺如飛而至吸水狂噴雖火勢立卽告衰而焚去市房五幢矣巡防局各委員相約臨塲彈壓迨本城文武各官命駕前往地甲已奔告火熄遂卽折回 
[資遣散勇]  
　　前日由臺灣附某輪舟來滬散勇五十三名羣至縣署禀請黃大令資遣回籍大令卽給發船票於前晚飭差押上江孚輪船載往漢口 
[拿解逃官]  
　　本邑人福建候補同知蘇司馬前在臺灣奉邵小邨中丞委辦製造軍火局事務及日人肇事司馬内渡回鄉兹由閩浙總督邊制軍寳泉訪悉司馬有私取官欵情事密電江蘇巡撫趙大中丞轉札臬司吳廉訪札飭上海縣查拿並派委某員來申守提又咨請江海關道黃觀察會同掩捕本月初四日觀察將司馬提案押發上海縣交典史蔡少尉嚴密看管一面赶辦公文卽於前晚交來員帶至蘇垣並由觀察另派巡防南局委員魯二尹押解以便轉解福建歸案訊辦 
[盜油事發]  
　　寗波商人葉澄忠購買火油數百箱雇鴨屁股船名榮昌者送往通州臨行倩怡和洋行保水險船至中途竟遇狂風傾覆艄工意存利已盜賣一百八十八箱事後葉向怡和收取保險銀怡和西人查知盜賣之事不允付銀葉因將艄工李候元李桂春周阿高送至怡和行中西人卽咨照虹口捕房前日下午捕頭派包探張阿五前往將李等帶回詰問之下供認曾賣一百十二箱其餘不肯承認 
[挂失不認]  
　　浦東鄉人某甲以皮衣二件向興聖街慶昌質鋪當洋十四元因遺失當票倩大有烟館出立保單投掛失票該鋪夥照當本加二索費洋二元八角及加足利錢共計洋五元六角當付洋四元尚虧一元六角將票寄存言明贖當時并付前日甲備本往贖該櫃夥不認將甲逐出甲憤氣難平投法公堂具詞控訴鄭大令閲禀卽飭包探帶同某甲至該鋪取贖如違解堂訊究 
[查詢樓攤]  
　　法大馬路紫來街口大興茶食店樹樓面以積貨過重致將樓面壓攤並壓傷二人事爲捕房所聞立飭包探查詢 
[老嫗失足]  
　　前晚有某氏老嫗潦倒龍鍾行經本城南門凝河橋畔偶一不愼跌入河干頭角栽入泥中立時殞命昨晨經行人告知地 
甲知照家屬前來臨風痛哭草草殯殮 
[撈獲西屍]  
　　前日午後四點鐘時某挖泥駁船由虹口華順碼頭附近撈獲西人屍身一具告諸水巡捕查悉此屍卽上月二十八日本報所登新蕪湖輪船就浦江某船廠修理西人於黑暗中登岸失足墜浦者旋卽帶至墳山碼頭禀明船主然後殯殮 
[英早堂案]  
　　小工陸阿寳竊取祥生廠焦炭數百斤爲一百七十七號華捕瞥見當卽拘入捕房昨晨解案祥生廠西人投案聲稱廠中時有失竊請嚴懲質之陸阿寳供江北人炭係餘多之物實係貪小求恩宥别駕得供判令枷號五天發犯事處示衆○女子曹愛珠竊取同居韓長生家英洋二十二元報捕後經包探竇如海查獲送究韓投案申訴質之曹愛珠供一時糊塗以致作此不端之事現在洋已用去母親情愿賠償旋有曹王氏投案繳洋二十二元求請從寛别駕判姑念無知且洋已繳案從寛斥釋○周小根王順照二人串竊自來火廠陳大有家綢衣兩件經包探杜雲卿拘獲人贓送究陳大有投案領贓質之周小根王順照供認行竊求恩别駕訊得周王二人均係廠中工匠不應竊物判令枷號七天示衆○雉妓王阿金　鳳仙陳張氏等在外拉客爲巡街華捕所見一併拘案請究王阿金陳張氏同供不敢拉客求恩王鳳仙供在路買物致被悞拘求鑒别駕判各押兩天以示薄懲○乞兒陳阿弟專在各弄中閒行見有轎子停放卽將轎上玻璃挖下賣錢使用前晚又試故技經三百十三號華捕拘案别駕判責一百板以儆○馬夫張阿桂將車停放路途不知走往何處二十九號華捕見之以其離車違章拘案請罰别駕判罰洋一元○流氓王桂生在浜北繅絲廠前專向女工調戲適爲二百五十號華捕所見拘解請判王桂生供不敢調戲婦女實因偶不留心致與女工碰撞求恩别駕判將王枷號三天示衆○四百零一號華捕禀稱昨晚有包車夫計阿福胡阿根蔣阿虎江阿三等四人因何與轎夫孫少溪孫連生碰撞卽將二孫扭住蜂毆致失去轎中皮衣一件爲此送請訊究二孫同供在清和坊左近被計蜂毆直拉至四馬路有巡捕到來拘送捕房轎内衣包一個計衣三件業已失去兩件叩求究追質之計阿福胡阿根蔣阿虎同供拉車度日實被孫等毆打小的等不敢行兇屋所失衣服更不知曉求鑒别駕得供將計等四人留候過堂 
[法分堂案]  
　　泰昌棧接客夥錢阿林冒充探夥在江孚輪船將扒竊劉正元帶往英界爲法探偵知先將劉竊拘入捕房旋據棧主將錢交到昨禮拜二　　解訊鄭大令祁繙譯會判錢阿林供在泰昌爲接客失主王姓住在棧房當由失主自行拘獲大令謂爾不應冒充探夥供稱不敢劉正元認竊不諱當被帶至棧内勒索洋銀十元包探又禀該竊在鎭江下水竊取各贓尚無失主再在上海竊取衣服當在鎭江劉供上月十六日乘江永下水竊取各贓吊到包探又禀楊姓報失此箱内緊要物件該竊同黨逃往浦東大令謂錢曰爾旣獲賊理應解送捕房何得私自帶回勒索與祁君會商著將劉正元與錢阿林各枷號一月各責二百板傳棧主到案具領○吉昌東洋莊夥虞在新張企堂投案禀稱宏茂祥廣貨店主殷雲祥來莊購買絨布五箱付順德莊票銀二百兩上月十五日期先往照對無訛届期往收託辭不付扭案請追胡介甫供在順德莊爲 
 
 

Page 4

 
 
執事代殷雲祥出票以銀未付下是以不付殷供資本不敷託胡擔保銀二百兩須待二十後收下如數照付大令與祁君會商謂順德旣出莊　理應届期照付不得以票根未到推辭著將胡殷一并押候繳銀票據發還原告○四十八號華捕禀稱巡至萬隆醬園弄口見朱寳卿在彼撒尿喝阻不理拘入捕房照章罰洋二角釋出後又巡至該處朱纠集園内多人將小的號衣扯破意圖報復旋經他捕帮同拘獲送案朱供在萬隆醬園爲夥因欲認明該捕號衣無心扯破小的初來上海未諳租界規矩大令謂爾現在租界爲夥不應不諳租界章程且生意中人動輙行兇殊屬不合著押候園主到堂具領○陳奎元偕陳林氏禀稱住南市王家碼頭乘北京輪船回甬被扒竊劉友春搶去金耳環一隻當塲拘獲人贓送案請訊劉友春供四川夔州府人在厦門當勇遣撤來滬飢寒交迫不得已而出此下策大令謂遣撤之勇理應回籍竟敢目無法犯白晝攫取耳環著押候枷號三個月責四百板期滿遞籍贓交失主領回○包探禀稱剪綹積竊王榮桂屢經犯案於五月間遞解回籍今又來滬行竊當塲獲住搜出剪刀一把解案請訊王供小的有病不能行竊求明察大令著押候枷號二個月責二百板遞籍○馬炳元投案禀稱趙世昌依舊玩延前經挽出玉器公所董事沈麗生許過還洋一百元尚有住同茂棧之陳楊二人在塲目擊包探禀稱據保人理勸償洋五十元兩造各不肯從大令著傳到經勸許洋之沈陳楊三人並傳趙世昌下期投案候訊○顧玉山控烏松林欠銀六百餘兩一案前已付過銀二百兩昨日原告偕保人鍾照元投案鍾呈繳升元莊票二百兩並具保單請將烏松林保出已向原告商妥出外理處大令准之○馮仲才控陳永鳴欠銀一百兩已還過廿五兩兹陳永鳴如數繳清求給　票據大令准之 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨會審]  
　　義商李閥控婦人韓莊氏匿契不交由義總領事計細據情照會前來屠别駕立卽飭差將牽涉之石坤和韓俊卿布益記傳案於昨日午後三點鐘會審届時計領事帶同繙譯　麗君到堂先據李閥訴鞶曾由布益記爲中向韓莊氏購得基地一畝九分每畝價洋七百元立有契據現被莊氏之石坤和從中阻住請訊韓俊卿供　莊氏之族姪此地由小的等經手價賣與義人李閥業已立契成交嬸母韓莊氏言明收銀簽字不料忽有姑丈石坤和加價買去但小的於洋東處已收定銀求鑒布益記謂洋東處係職員爲中忽被石坤和買去求爲訊究石坤和供與韓莊氏係屬親戚因莊氏意欲多賣錢文帮而經手價賣與周姓現又賣董姓收過定銀此地小的素知根底惟不知韓俊卿等爲中賣與洋商惟董姓處業已言　如若悔議須照定銀加罰十倍李閥又謂董姓曾到商人處言過因不知有瓜葛現旣别有枝節亦不願購此基地况石坤和買地時並　　　　　　各屬人石坤和仍多方狡辦别駕與計總領事一再互商以李閥購地在先石坤和何得從中阻撓著卽管押具結清理 
[美界捕房]  
　　粤人劉阿掌由某處竊得修理機器之鐵銼銅板等物前晚在西華德路求售包探倪順泉查獲拘入捕房押候送公廨訊究○漢壁禮路　　里係業廣公司之業里内設立路燈雇工燃點前晚有某甲者携瓦條壺出外瀹茗適某乙自外歸互相碰撞茶壺墜地粉碎甲遂將乙揪住責令賠償乙謂已被燙傷足背亦欲與之理論兩相爭辯繼以格鬥旋復扭入捕房捕頭善言開導一併釋出 
 
 
