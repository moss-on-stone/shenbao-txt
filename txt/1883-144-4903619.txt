# 1883 - 144 - 4903619

 

Page 1

 
 
[新印子史精華出售] [  點石齋主人啓]  
　　子史精華一書向惟大版計坊間出售者每部訂為四十八本卷軼繁重携帶不便本齋現出重價購到　殿版初印者用石印照相法縮成兩厚本而字蹟仍然清晰可玩天地頭格外放寬部面均用綢綾外加細木套板準於三月十六日出書每部價洋兩員欲購者祈向上海英界三馬路紅禮拜堂南首申報舘間壁申昌書畵室兌取各外埠賣申報人處亦有發賣此布 
[英人論英廷新簡駐華公使說]  
　　前月初九日由英京倫教發有電音來華云英國駐華公使英廷擬派現任埃及之總領事馬勒忒前來而馬君堅辭是命近日續得信息知英廷已泒定巴君克等爲中國公使矣消息到滬旅居中國之西商咸額手稱慶以爲此君來華則凡西商所得沾益於中國之事無不如願以償卽如現在西商在中國創辦機器繅絲機器紡紗諸事均於西商有利而華官尚有存疑之見時思阻止使不獲大興其利假如巴君來華必能按據約欵與華官悉心商辦務令其事之成矣蓋約章中本有兩國民人均沾利益之語此等事原不違悖約章爲委使者自當力爲餐助而且中國之人亦與有利焉今紡鈔之局議而未行若繅絲則已有明效滬上繅局所出之絲各局每歲約可出五百担而總計華絲出口則每年有六萬担之多目前繅局不過二三處出絲千餘担而已此外仍係內地鄕民自爲之原無奪乎華人工作之利而繅局之絲與內地自繅者比較略外勻凈故外洋市價貴至一倍倘使繅局日多則每年絲價亦日加增將來內地通行此法各鄕鎭自開繅局可以機器補婦功之所不及假如絲價歲得千萬者可增爲二千萬其利豈不仍在中國乎故繅絲之舉目前似爲西商之利而實則華人之利也何况多開一局卽多用若干人華民之失業者亦可藉工以求食竊謂如此類者西商苟有見及華人卽隱受其惠宜賛成之而不宜沮止之也中國風氣恒患人浮於事海外招工飄然遠去何止億萬然近來亦頗爲他國土人所忌美國已下禁逐華傭之令新金山亦踵行之僻小如火奴魯魯前年甚願華人之往今又深怨華人之多將來華人之越海謀生者必不於無可投奔人滿之虞比前更甚何不趁西人意計之所及竭力賛成而預爲華人謀生地步耶夫中外相交重在信義而信義之所行者則又恃乎公平利爲西商所專則私爲華人所均則公西商之欣欣自喜色而望巴君之來豈僅爲已計哉按巴君之在日本也十有八年此十數年內凡泰西所興之事日本亦爲之泰西所獲之利日本亦有之雖日本君臣勵精圖治故能氣象一新然所以取法之精而收效之捷則巴君左右維持之力良非淺鮮也雖然巴君能大有爲於日本恐未必得志於中國庚申之釁中外情勢閡隔遽至决裂巴君嘗爲俘矣今卽前嫌消弭而持節至此賓舘周旋未免相見不洽或亦繼馬君而辭命未可知也然愚以爲英廷旣有是命必不存是見卽巴君因此自疑英廷亦將不許蓋兵戎玉帛皆國事也前者失和英不以中國之體統爲虑中國何必以英員之俘囚爲疑今事阅二十年兩情和洽事有大於此者中國亦旣淡忘則英廷之使巴君安得介意乎英廷使之中國安之巴君亦受之而已前者威公使之來聞英延本屬意巴君因前嫌而止顧彼一時此一時前去庚申未遠而今已境過情遷在英廷亦揣中朝執政不失輕重之權果使得人而理利益均沾斷不存此拘迂之見故坦然不疑也如其不然則英以誠而中以詐秉鈞之謀無乃太拙矣 
[諭旨恭錄]  
　　○三月二十六日奉　旨𥡳察正藍旗滿洲旗務着阿克敦去欽此○二十七日奉　上諭崇綺奏查辦案內應訊職官延不到案請旨飭催一摺河南候補知府劉光煜係查辦吉林事件案內應訊之員前經祟綺咨提迄今尚未到案殊屬玩延着直𨽻總督河南巡撫飭令沿途地方官查明劉光煜無論行抵何處嚴催迅赴奉天聽候質訊如該員尚未起程卽着河南巡撫派員解往毋任逗遛欽此同日奉　旨巡視中城事務着光熙去欽此 
[西人傳言]  
　　○近日西人傳聞有李傅相奉　命爲廣東廣西雲南三省經略之信殆爲安南之事然未知其確否也 
[奏禁私礦]  
　　○中國礦務比年以來日增月盛近聞汪柳門宮庶奏謂除前經奏請業已開辦之處仍照常開探外凡沿江沿海各礦未經奏明者此後一律禁止不得再行開採云 
[汕事近聞]  
　　○聞得汕頭有信謂恐汕頭華人有滋事之意寓汕頭各西商皆有戒心英美德三國領事均信致在華兵船前往該處云 
[礦務生色]  
　　○天津海關稅務司繕就去年西歴一千八百八十二年內津關稅務清單內開現因開平煤礦產煤合用故東洋煤之來津者漸少計一年之內開平煤之運赴天津以供各輪船之用者共八千一百八十五墩値海關秤銀三萬六千八百三十三兩另有礁炭三百十三墩運往上海福州兩處此外又有佳煤六萬墩在天津售出開平近已有路通於北河離大沽二十七里地名劉家莊現已造煤廠以便屯積並造碼頭兩座計長十三丈輪船可就此停泊發運煤斤尤爲便捷卽此觀之開平礦務興旺可知也 
[都中郵聞]  
　　○京官加俸一議昨聞戶部南檔房已經定稿攺爲津貼名目擬由各省各項下每年撥解銀二十六萬兩俟籍撥齊妥後滿員實缺與漢員正途有方可得此然仍須考其勤惰酌量給發至於行走滿員及捐納漢員世報保舉各班槪不得分潤云○此次會試天氣極佳無一日遇有風雨士子亦甚安謐惟頭塲某孝廉交卷出塲回寓後陡患瘋迷一塲不能應點其僕促之某謂候榜僕言老爺不入二塲何以候榜某又云三塲已畢何必再入禮闈遂中止至被貼者通共三塲祗六七人皆因病未能完卷者第三塲一孝廉敷衍交卷後卽病莫能興抬出龍門正未知死生若何耳○本屇知貢舉張幼樵副憲辦理塲務極爲認眞進塲日期龍門內排站水夫數十名每一士子點名入龍門後水夫卽接携考籃送歸號舍不許勒索錢文并傳諭諸號軍加意伺候至供應士子之飲食色色務求精潔必親嘗而後散給辦差吏役有因水不清潔被責者又有因頒肉不方正出示曉諭者辦差委員有因而摘頂者有一老更散卷打印號戳誤印一卷與底簿姓名不符旋卽察出黏補另印卽被都憲查問該吏自恃應差數次答以向來有此樣子都憲赫然 
 
 

Page 2

 
 
震怒立責該吏百二十板枷號示衆至晚始由滿知貢舉補侍郎開放又聞二塲開門一家丁給內簾某大人送一毡條至龍門外龍門應差者禀知都憲都憲以有犯條規不許傳入內簾官員索取供應如有不在供應　中者都憲槪不發給云○前報祟文門外喜鵲胡同鴻泰繡局之學徒吞烟自盡一節兹聞該學徒之父母與繡局掌櫃私和並未涉訟徒之衣衾棺木皆由繡局代買該局又有學徒二人驟然瘋迷其一徒自携被逃出不知所之其一徒被人攔阻得以拘住卽請醫生診治尚未痊愈有詢其病者則云我未曾病只求放我回家不願學徒耳但此二徒在該局有年帳上皆有存欵若非眞瘋安肯甘心逃走然則該局之連遭奇禍眞令人不可解也 
[賭法新奇]  
　　○廣東賭法最多而闈姓爲一大宗光緒元年奉　旨勒石永遠埀禁以爲可絕根株矣詎意博徒等遷地爲良以澳門爲逋逃藪明目張胆大收特收蓋亦有所恃而不恐也凡遇會試之期廣東向有新舊舉人起咨題名錄沿街呌賣此卽賈闈姓者枕中秘本也錄中姓名籍貫年歲科分一一全寫購得者簡鍊揣摩爲卜榜地多從前伎倆不過如斯未有遠出重洋以探消息者今年則蹊徑獨闢心思更精恐起咨不足爲憑或竟派一人住于紫竹林客棧每於輪船抵津時見公車北上者逐一敬叩姓名筆之於書如起咨未來者圈出復於塲前飛信回南購買闈姓入闈之後又赴京都各會舘中俟舉子出塲刺探文字之孰優孰劣復由天津傳電補買此後便截卷矣其買法秋闈任揀二十姓春闈十六姓中多者奪標各姓又有限不限之別除限姓外餘任擇取粵人又謂之卜榜花云 
[截留美妾]  
　　○上月廿五日海定輪船到津有某中携帶眷屬附航北上一妻一妾年皆妙齡貌復姝麗衣服更鮮艷奪目行人皆爲之動色當上岸時主僕男女雇坐東洋車五輛投紫竹林客棧具行李則委之棧司代起車輛轆轆魚貫而前比到棧房計少其如君一呈以爲途中偶有疾徐向不在意詎逾時不到飭人尋覔始知被某洋行內之某乙協捕要截朝雲一片竟入他家盖佳人已屬沙叱利也洋行在租界內地甲卽赴工部局投訴乙亦赴質始知此妾卽上海西薈芳里之徐佩蘭本章臺之柳絮爲古渡之桃根者也徐本姓朱佩蘭幼年以家貧墮平康籍近已贖身調至西薈芳里其贖身時尚欠假父英洋二百元每月納子金若干業已兩年將息抵本所差無多今年委身於甲所有欠項一槪理清惟此欵及房間內相帮借欵洋一百元子倍於母擬從緩給緣甲將舉家北上所有家中器具不能携帶擬付之備抵家具盡紅森紫榆者約値二百餘金除相帮之款另外理償僅抵其假父之二百元實屬有贏無絀不知何故竟被風馬牛不相及之某乙截留乙稱係據電報傳來託辦者夫乙於龜鴇諒非親故貿然作此自亦理屈詞窮故逾兩時許卽將甲之如君送還然聞甲忿不能甘繕就呈詞擬赴海關道控告並稱還簪墮珥計失金表一個珠花一枝請追給領現在有人調處不知能否了事也 
[金陵瑣聞]  
　　○金陵疉出盜案均已列報乃上月上元縣五百𤲅地方復有明火打刼之案並拒傷事主吳姓得贓而散現經郝邑尊開明失單懸立賞格徧貼通衢如有贓盜並獲及知風報信之人一槪從豐賞給想重賞之下必有勇夫當不難克期就獲也○某甲者六合縣人青青子衿佻達自喜前日偕數友爲平康之游倚翠偎紅淺斟低唱忽有同邑武生某乙貿貿然來甲以乙素無交情何得如此冐昧頗致譏誚並以閉門羹持之乙謂路柳墻花理合聽人攀折旣非室家何得據爲已有由是始而譏諷繼而詈駡終而用武不意乙雖武生絕無賁獲之勇兼以寡不敵衆要害受傷轉眼之間竟入牡丹花下甲等見事不隹各鳥獸散而妓家不敢隱瞞立時投縣報案旅經邑尊驗明想富照例懲辦也夫酒館歌塲及時行樂此亦人之常情乃以一時之忿遽成命案死者旣不能復生生者亦行將就死可不謂之愚乎○羅少捷太守籍諫西川宦遊南國弱冠卽負奇氣後見髪逆肆亂遂投筆從戎隨鮑春霆爵帥轉戰江皖樓立戰功洊保花翎鹽運使銜江蘇補用知府去歲曾蒙大憲檄署淮安府事化孚馴雉清媲懸魚至今士民稱頌弗置現奉爵相委辦金陵水利局提調樸寶耐勞頗爲當道所重太守業經兩次斷絃然現在年華甫及强仕中饋未可久虛遂復聘於三槐出家諏吉於上月二十二日迎娶凡屬同僚密友無不登堂稱賀頗極冠裳之盛迨至秉燭之後彩輿臨門儀仗尢爲𤍠閙觀者無不交羡云○某甲者紹興人遊幕江左素有心計向爲厘局司事善伺人意故委員多信任之而甲之幕囊亦遂由此充裕然性最吝而又好作狹邪遊近因賦閒流寓秣陵與青溪土妓暱妓固半老秋娘甲貪其價廉故相得甚歡第情好旣深妓不能不稍有奢望而甲非特無以應之卽尋常夜合之資亦復多所蒂欠妓故有夫向在蘇垣爲小負販妓見甲不肯破慳囊乃與里中群惡少謀前月甲復貿貿然來妓治酒挽留盡醉而寢甫上陽台忽聞叩門聲甚急正傾聽間已至寢室之外妓起開門則一偉丈夫後隨三健漢昂然直入見甲大怒謂何物狂奴乃敢玷人閨閣將甲由被中拖山飽以老拳旋又將妓上下衣悉行剝去不留一縷與甲同縛一處言將於次日送縣懲辦甲竊問偉丈夫爲誰妓以夫對並云已之爲此夫實不知渠向嘗數年不返不圖今日之猝至也若到公庭則萬人指視妾固難再爲人君衣冠中人一旦傳播亦復何堪幸早爲計或可免到官耳甲雖知其有詐然事已到此無可如何且恐眞到公庭將來謀館有礙於妓夫赴廚作炊時陰求同來三人爲之緩頰三人初不肯應後甲許出重資爲洗羞之禮並另許三人厚酬三人始肯代爲解圍然皆須項欵甲乃作書令赴錢店照取迨錢取到始擇甲縛給以單衣兩襲甲乃抱頭鼠竄從此不敢復過雷池一步而妓亦恐甲報復遂亦遷去聞甲所費約計一百餘元然則視錢如命者亦可以此爲鑒矣○江南瓜棧一差綜理兩淮鹽務其權幾與都轉並重故非精明幹練賢聲卓著之員不能勝任現在周觀察因事撤差已委李次雲觀察前往接辦觀察爲湘中望族其先德兄弟均入翰林才名藉甚封翁由編修起家揚歴中外三十餘年曾任江寍貴州等處布政使所至皆布政聲後以三品京堂內召嚮用方殷而封翁慕二疏知足之義遽以病請優游林下人尤高之觀察夙秉庭訓堂構克承自到江蘇以來歴委總辦皖北茶厘下關淮鹽掣騐無不惠及商民頌聲載道蓋觀察精明渾厚二者兼而有之而又知人善任事必躬親故上遊極爲器重現更得所藉手從此裕課恤商鮮于福星之頌當不能專美於前矣 
[跳板宜闊]  
　　○金陵白鷺洲尾直接江岸卽下關之碼頭也迤南排列輪船洋篷七八家瓦屋參差竹籬掩映四面遍植楊柳千條萬縷嫩緑扶疏令人遙想張緒當年所以坐候輪船諸人撫此天然圖畫雖積一二日尚可藉遣離愁別况也去歲設立躉船于是懷一葦之航者咸以躉船爲如履平地趨之若騖究竟輪船泊處兩船相距雖咫尺而所施之獨木板則以人密於蟻力不能支履其上者幾如浪泊之飛鳶跕跕欲墮轉不若一葉扁舟盪雙槳於浪花如雪之中得以安坐無恙也前日有客赴鎭江者自携行李一件在跳板上立脚不穩將手一鬆兾挽同行者之臂而藉以㐸助不料將伯末呼而行李已從空而墮望洋浩歎莫可如何有老於帆檣者云去冬曾在此目見一客挈梅鶴數輩其粧飾模樣似類廣肇間人正擁擠間將所抱幼孩失手落水其人以痛子情切一躍而下妄思借河伯之力以救愛子於洪濤濁浪中幸頂纔濡乃而救生局之紅船已到惟呱呱者竟不知何往言之更足傷心也苟以後能將跳板加闊則誠莫大之陰功也 
[勸販米石示]  
　　○東湖縣龍示照得本邑曁隣近各州縣上年暘雨失宜秋收荒歉土薩榖米雜糧不敷民食所賴外來客商米販販運接濟詎入春以來米船到岸日稀本處及隣邑赴郡買米之人盼望綦殷間有一二船運抵江干頃刻爭糴罄盡以致糧價騰貴近日每米一石需錢 
 
 

Page 3

 
 
六千數百文實爲素所未有之價値與地方甚有關碍亟應官爲籌集鉅欵販米平糴一面廣招商買一體運販以救時艱兹本縣已籌措重資遣人赴九江販米一萬石並承招商局委貝李籌錢五千吊至鎭江採辦米石陸續裝運來宜减價平糶合併出示曉諭招徠爲此示仰闔邑軍民商富人等知悉爾等務各乘此米價日漲之時多備資本前往外省運米來宜售賣旣可厚獲利息亦藉以接濟桑梓本縣實有厚望焉切切特示 
[袁江官報]  
　　○前任浙江按察司孫稼堂廉訪于三月十四日抵浦十五日卽行北上前任江西督糧道裕竹村觀察自江西回旗守制於十五日過浦委署邳州依勒通阿於十四日抵浦旋　赴任江安督糧道張屺堂觀察於十七日起程新授浙江嘉興府宗太尊於十六日至浦旋卽登舟南下翰林院編修板浦書院主講楊太史鳳山於三月二十日由高郵原籍抵浦旋起程赴書院云管帶得勝新營記名總兵晉勇巴圖魯王都督　臣奉左侯相札赴海州接統王捷三軍門隊伍已於二十日過浦前赴營次矣江西吉安府鍾太守叔佩於二十一日自江西到浦勾留數日卽北上赴都二十二漕轅牌示云鎭江衛員缺委候補守備胡少卿署理二十六日示云東昌衛員缺委候補守備吳世相署理淮揚鎭標城守千總劉澤慶十四日病故遺缺鎭憲委佃湖儀棧汛把總程得玉署理於二十二日接篆侯補副將繆福賓奉札委各城圩督查差使候補鹽經歴李嗣皋奉札委保甲帮巡差使車邏壩厘局差使委候補知縣韓汝賢辦理 
[皖垣官報]  
　　○藩司盧牌示鳳陽府成守善調署安慶府六安州劉宗海署鳳陽府署廣德州尹起鸞調署六安州新選廣德州張祟飭赴新任旌德縣典史缺委試用從九葉毓福當塗縣丞缺委候補府經王榛均署理來安縣典史委試用州吏目傅程遠署理 
[雷擊大樹]  
　　○京口北門外張家庄地方有大楊樹一株高數丈枝葉繁盛往來之人往往休憩於其下上月杪雷電以風屋瓦震動少頃雨止有人過楊樹側則見樹分爲二枝幹皆焦俯視之下有一洞洞內僅存一龜甫欲凝視而龜已不知何往矣該處之人聞信來觀咸以爲咄咄怪事云 
[秃頭及時]  
　　○租界內雇用巡捕日夕梭巡街道所以戢宵小而安善良也若巡捕應管之事先時則未能防閑臨時又未卽緝獲轉向失主而若譏之若諷之微特尸居失職貽誚素餐吾恐界內匪人或因之而膽愈大志愈縱矣前晚九點鐘時客有乘東洋車而過南畫錦里忽被一人將帽搶去疾從清河里逃走客雖高聾呌喊而人已無蹤是時行道者尚多咸來問訊一華捕亦蹣跚前來擠入人叢操上海音而向客曰儂又三百文去矣然天時已𤍠秃頭倒亦及時客聞言搔頭無語而捕亦逡巡去內一老翁曰吁巡捕若此吾輩再居洋塲難矣相與咨嗟而散查去冬至今晚間之被搶帽者已不一其人是否卽乞丐所爲固難臆意然四馬路寶善街以及各里無論日夜皆有乞丐向人跟索苟或身坐車中取錢不便或如阮囊羞澀不名一錢彼必或後或先纏擾不止現已時交夏令各官清潔若使不衫不履齷齪如鬼者錯出於肘腋之間汗氣薰蒸直令人欲作三日嘔　街捕何獨好行其德而不爲之驅逐耶捕務廢弛宜乎搶帽等事時有所聞也 
[機船開工]  
　　○吳淞挖泥之安定機船已於前日開工聞製造該船時云每一點鐘時可取泥三百墩刻不則並末如數緣司機器之人係屬生手故取泥較少相將來熟諳之後必將有日新月異之勢也 
[英員來滬]  
　　○昨報所載英國威有能兵船於下午一點鐘出口赴東洋迎接巴公使一節兹悉該兵船實係至吳淞迎接水師提督衛君立師來滬前說盖傳聞之誤也 
[春夜承松堂司馬招飲於酒樓漫賦拙句錄呈斧政]  
　　○層樓高聳矗雲霄到處鶯歌燕語嬌入耳車聲喧大路迎眸燈焰徹中宵主人雅量千杯少上客奇謀萬里遙　謂李滄嶠何轉　愧我庸材牛馬走歡塲叨飲亦愁銷 
　　禮南弟何錫袞拜稿 
[辱承小樓主人過訪賦此呈正]  
　　○幽齋一枕夢羲皇報道詩人肯降光月下君憐唐賈島　前删拙句銘感不忘　風流我羡孟襄陽萍蹤偶聚情偏昵蒿目頻關語自長良晤最難離別易何時常得伴鸞厘 
　　四明漁村散人求是稿 
[送易三鏡圖之白門　調金縷曲]  
　　○君竟怱怱別最銷魂雨絲風片落花時節惆悵大江東去水似爲離人鳴咽聽唱罷渭城一闋南浦緑波春欲暮柳千條只任人攀折知己去更愁絕　天涯作客猶存舌酒初醒狂歌當哭唾壺擊缺拔劍雄心相對舞燈影幾回明滅空藴就一腔𤍠血駿足何時逢伯樂困鹽車踏破輪蹄鐵千古恨向誰說 
　　癸未暮春藏鋒𨓜史倚聲 
[春郊看鬥馬四疉春游前韻寄味馨室主人]  
　　○天涯芳草年年緑東風搖漾旌旗矗花外閑停油璧車柳邊人會鴛鴦褥春郊鬥馬趁良辰遐方樂事誇殊俗　客蜂屯蟻聚來時復登樓欣眺矚玉勒翩翩逐電飛霜蹄滾滾翻波浴歡呼指點盡旁觀勝負何須問當局須臾一馬奪標回笙簀細奏西來曲絕羣駿足用力知安論鹽車與鋈續愧余髀肉歎復生據鞍壯志頻驚觸長鞭肯讓祖生先吏隱何心慕脂沃良朋遠作白門遊未得招擕醉醽醁又成疉望寫寄君猶冀拋磚引珠玉羡君看徧六朝山覽勝獨窮千里目○題瘦腰女史小影　不堪重問武陵津洞口桃花只自春襟上淚痕心上事夢中顏色鏡中人憐他弱質偏消瘦泥我幽懷解笑顰幾度臨風憶芳澤畫圖直欲喚眞人 
　　暮春藏鋒𨓜史未定草 
[秦淮卽事]  
　　○隔江脆管出紅樓桃葉宵尋古渡頭怪道芳韶無覓處白門春色在扁舟如織遊人卜夜多新詞爭唱定風波藏鈎却厭尋常戲愛倚香肩乞教歌酒痕紅處不曾消添上梨窩分外嬌鬢影似雲燈似月十分濃艷可憐宵　夜深水閣酒往稀凉人篷窓尚未歸勞動個人頻握手爲防風露勸添衣○和味馨室主人見贈原韻　萍星絮雪亦奇緣各抱孤琴又幾年握手江南春正好萬花如海照當筵　秣陵春晚雨毶毶酒壘相逢夜戰酣十二年來尋舊夢落花時節憶湘南 
　　癸未暮春海南笛樓氏未定稿 
[舟過京口]  
　　○雙輪碾浪疾如梭勝境怱怱眼底過海市層樓朝吐蜃江津戍鼓夜鳴鼉歡塲棖觸成春夢覇業消沉付逝波芳草寄奴城下緑滄桑感慨聽漁歌○金陵遇黃笛樓太守卽送之滇南　琴尊官閣記前緣一笑重逢十二年畫舫秦淮春水緑清歌一曲當離筵　河橋柳影碧毶毶細雨篷窗酒坐酣萬里滇雲回首處料應凄絕憶江南○秦淮雜詠　東風吹皺碧粼粼花落江南正暮春十里烟波桃葉渡載来風月一船人　水閣家家映碧漪蘭橈都向檻邊移隔窗人面如相識合笑倫從扇底窺　畫橋烟裊柳絲長開徧荼蘼引蝶忙人影怱怱花底過風吹衣袂倍生香　傍晚清游到夜闌香肩偎倚不知寒柳梢殘月紅樓影倦眼矇朧帶醉看　玉簫銀燭伴金甖來去船如畫裏行一水回環星萬點燈光月影不分明太守風流舊牧之况兼三絕畫書詩小紅最解迎人意擫笛低吟白紵詞 
　　味馨室主人未定稿 
[浙省撫轅抄]  
　　○三月二十七日湖南補用同知周冕丁憂回籍來省禀安　○二十八日運判鳳藻禀奉　運司委委解第一批京餉差　候補縣程洪交卸餘姚花布局回省禀到補廿五日府照磨姜超伯禀知藩委分衢差遺叩辭　○二十九日候補通判沈藻烈由青田厘局差人晉省禀知奉前署藩司飭知奉部准更名壽銘　李鏡禀知藩司委解京餉差禀見禀辭赴都大挑縣王嗣喆禀知藩司飭知請署孝豐縣缺叩謝　仁和主簿程禀知聞訃丁繼母憂前署麗水縣丞章廷樞交卸回省禀到 
[江督轅門抄]  
　　○三月二十六日候補道陳鳴志上海回　李家驊謝委儀棧差　知府李寶森謝委下關掣騐差　藩轅牌示中閘查稅委員孫葆均期滿查有縣丞吳瑞昌接辦 
 
 

Page 4

 
 
○廿七日知縣陳湧泉見卽辭催提粵海關欠解銀差　通判李孟康瓜埠緝私來謝委代辦大河口釐捐差　府經歴曹銓衡　趙希曾湖南辦煤回　山陽縣郝辭赴任　○廿八日知府李寶森辭赴下關掣騐　通判甘恕起服回省 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[吞烟遇救]  
　　○前日裏虹口有江北王姓婦不知因何與人爭論遂吞洋煙以圖自盡辛經人知覺卽送同仁醫館救甦云 
[術士受辱]  
　　○靳南人之徧貼招紅動以包搖大會哄騙鄕愚而末聞有被人窘辱者也本埠虹口某甲與友合一會急欲得彩前期已以錢二百文叩辰州人某乙之術乙乃書符一道付之囑勿被人見焚化於搖會之檯下卽能得彩甲如法行之而不見效乃自咎焚符之或未得法姑置之前日又値搖會之期甲復以錢二百叩乙乙仍重符以給之甲得符鄭重而藏之不啻枕中之祕焚化時亦無人見三搖之後揭盆視之則骰數祗有十三點懊悔無及繼而大怒遂尋某乙欲與之理論乙窮於詞卽掣木鞘刀擊甲被甲奪下木鞘將乙辱毆乙已受傷而甲　未解後經旁人力勸而罷噫江湖術士豈有眞本領哉而甲乃踵門乞符冀博孤注之一擲卒之勅勒無靈青銅失手亦屬咎由自取耳於某乙奚責焉 
[拆屋案又訉]  
　　○新閘地方有公平洋行之地基租與華人陳阿桂造屋出租因公平行向陳索還地基陳以地由故父所租並不言定年限尚有新造房屋一旦拆屋還地殊覺吃虧因此未允由公平行控之英副領事司君照會陳太守傳陳到案斷結陳拆費洋八百元陳未遵斷旋由公平行報知捕房派捕前往赶令陳姓及諸房客出外四面築笆拆屋歸地陳又投縣署及道轅喊控被公平拆屋致累諸房客之物件均不能搬出諸房客尚欲向我索賠等語邵道憲諭俟照會核辦各情節經列報兹聞道憲照會英領事業據覆稱案經會訊斷給陳阿桂拆費云云而陳又請西訟師小樂皮生投英按察司呈控并稱公平行管房之黑人及捕房之包探持洋鎗之西捕華捕帶阿工　等前來先行築笆祗存出路一條赶令伊與諸房客等出外卽將房屋拆卸以致物件均不能搬出等語并將各房客姓名物件開單呈閱由英按察司照會陳太守訂期於咋午前傳陳與諸房客到案候訊太守知照捕房停解一　公事一面差傳陳等於昨日午前十點鐘時太守亦往聽審陳阿陸與房客王福泰等投質公平洋行東請大訟師哈華托辨駁并令管房之黑人及買辦汪潤泉與捕房之方智慧西捕等均亦候訊副按察司卄堂先令房客王福泰到案王供租陳房二間迄今已十有六年初則每月房租洋三元旋加至三元半我係開柴行者詎於去年十月十一日清晨約八九點鐘時見黑人同方先至陳處爭執而去以後黑人同方及西捕二名皆持鎗者並華捕二名前來赴令我等出外及我喚同妻子等出門則己築笆只得從西邊而走到斜對門之友人處暫住另行租房至屋內鍋灶衣被檯凳柴料均未搬出西官問如何均不能搬出答稱欲搬則被黑人所阻西官又問柴貨物件共値幾何答稱共約値洋六十元西官又令將柴貨若干値價若干物件之花名逐一分明報價答稱在萁柴二十五担每担價錢三百五十文蘆柴十八担每担價亦三百五十文稻柴十五拒每拒價錢三百二十文江草十四担每担價一千四百文其餘帳檯方檯各一只値洋四元鐵鍋銅釣等件値洋二元長凳六只每只洋二角五分棕榻建架値洋一元至一切零物容再細查開帳呈閱可也西官又問柴貨堆在屋內否答稱堆在屋內又問租屋二間或均是門面抑或二進者答稱門面靠南係二進者又間房屋之高低進深幾何王答稱高與此堂彷彿進深則不逮也西官謂華屋何以有此堂之高乎盖西官以王租屋二間開柴行兼住家眷而堆如許柴貨故究問其高低進深也西官又傳方智慧汪潤泉到案令視王相識否方汪均稱不相識問至此時已午後一點鐘卽退堂再候覆訊 
[挖泥被拘]  
　　○虹口塡築地基皆係小工雇船至浦東裝泥塡築前日有包挖爛泥之船泊於大橋堍因思住浦東裝泥殊勞跋涉遂乘潮落時卽在大橋下淘挖適被工部局所見謂下有陰溝水營豈容如此墾控卽喚巡捕拘人各小工及船紛紛逃避當時追獲兩人自稱係小工另有包工頭兩人作主插復往拘又獲其一捕頭飭將河邊之泥塡好如經工部局修塡其工貲亦須爾等繳出當將三人管押捕房諒當解訊也 
[欠銀被控]  
　　○昨日午後有嘉興人奚嘉梅扭錢朗甫至英會審公廨控稱錢欠銀向索無着爲此交案請追由値日差將情禀明陳太守飭將錢朗甫管押着奚明白補詞呈候察斷 
[法界公堂瑣案]  
　　○前報列馬傷車夫一則兹得其詳盖因某洋人有劣馬一匹不堪驅䇿知有胡開福者善於控御　令胡乘騎以馴馬性胡開福於初二日乘該馬在法馬爲行走初則按轡徐行甫至吉祥街口向東馬忽奔跳胡力不能制適前面有小車亦向東而行該馬見車一躍而過致將小車帶翻小車夫亦受傷倒地而胡亦由馬上掀落馬遂狂奔又攔壞東洋車一輛適巡捕到來將小車東洋車送入捕房而受傷之車夫經捕頭飭送仁濟醫館昨日歸案辦理該洋人帶同騎馬人胡開福到案受傷車夫范如初之母范楊氏伸訴其子受傷情形并稱家無担石賴子得車資度日今無端被傷又將車踏壞請爲公斷東洋車夫石雨亭投訴亦稱被傷膝蓋手腕不能用力拖車東洋車主李敬哉稱車被踏損現在捕房請着賠償等語翁太守詰及胡開福汝善騎劣馬今乃擾事汝知罪否胡開福叩求從寬太守詢法包探現在受傷者有碍否法包探禀據醫生去並無大礙五六日卽能痊愈太守着將胡開福交保出外先將東洋車小車修整外候范如初傷痊再核○路燈被竊一則當經翁太守核斷着榮茂昌玻璃店主劉雲貴罰洋十五元以便送交巡防局置燈并飭法包探傳諭界內各玻璃店以後如有持此等玻璃片到店求售者着將人贓一并送捕房嚴懲倘仍敢收贓破案之日定當嚴辦在案昨日北局委員金明府著十二舖地甲到案領搜出之玻璃并有竊燈之湯阿狗經由局拘獲亦供將燈片賣與榮茂昌故經西局飭交該處地甲送案禀訴翁太守已悉其情卽將湯阿狗交該地甲帶歸西局自行辦理并將所罰之洋交十二舖地甲回呈局員云○法租界地火行工匠與工部局砌街工匠互鬥一案殷新橋以傷重不能作工在地火行洋東處訴告該洋人卽函致法捕頭昨日將殷傳案太守詰其何以不肯作工答稱實因傷重之故太守謂互相打架均属應辦且伊等之傷人所共見爾之傷則人所不見且着包探帶往醫院騐過並無大爲今爾動以不能作工爲挾制實屬逞刁着具不再滋事切結如敢不遵當知照洋人　雇他人爾則在此懲實殷新橋願具結存案○有婦人某氏因家中有事至店喚其丈夫行至彩視街遇無賴輩三人摩肩相撞廖婦厲色呵之詎三人竟敢扭毆致將某民手指咬傷并失去簪珥等件適巡捕到來拘到兩人一人已𨓜去昨日解案該婦伸訴前因并稱失去物件値價洋四元角太守詰之送案之張仁炳張三友俱供在銀行爲細崽實係酒醉誤碰情願賠洋大守謂此等事本應重辦旣已願賠姑准從寬着將張三友釋放張仁炳乃肇釁之人着掌頰六十下 
 
 
 

Page 10

 
 
[京報第四百十一號]  
[光緒九年三月二十六日京報全錄]  
　　宮門抄○旨一道錄前○刑部等衙門尚書文等　奏爲遵　旨審明解京要案分別定擬遵　旨奏結摺子○三月二十六日內務府國子監正黃旗値日無引　見○劻貝勒假滿請　安○英麟𥡳察中左門覆　命○前貴州學政林國柱到京請　安○貴州按察使曾紀鳳請　訓並請假一月○記名副都統富爾胡訥預俻　召見○掌儀司奏初一日祭　奉先殿惇王行禮○太常寺奏　太廟親行禮節○吏部奏泒騐看月官之大臣　派出閻敬銘恩承畢道遠松溎敬信陳蘭彬周德潤寶昌○召見軍機　曾紀鳳富爾胡訥醇王　○○刑部等衙門協辦大學士尚書臣文煜等謹　奏爲審明解京一案分別按律定擬遵　旨奏結事光緒八年九月十四日奉　上諭河南盜犯朝體安臨刑呼寃一案前經梅啓照李鶴年訉明擬結當諭令刑部遠議具奏旋據刑部奏稱查閱原奏疑竇甚多應俟供招到部再行定擬此案迭經御史風聞陳奏其爲輿撫糾紛槪可想見究竟案情有無寃抑若不詳愼推求不足以成信讞卽着李鶴年將全案人証卷宗派員妥速解京交刑部悉心研鞫務期水落石出毋稍枉縱欽此臣部以該督等覆奏將正盜程孤堆王牢矢卽問擬斬立决復牽引張鳳魁殺死王三娃一案擬　暫行覊候　　實屬含糊請將該省矇混主稿之員先行議處奉　旨着俟定案時聲明請旨欽此嗣因人証解到究出正盜胡體安係被鎭平縣總役劉學汶賄縱王樹汶係屬頂替臣部是以有剖晰王樹汶非胡體安之奏復因知縣馬翥解到將原辦錯謬情形呈具親供視該督等覆奏諸多不符臣部是以有臚陳覆審揑飾之奏又因該撫固執原議肆行奏辨臣部復以省所取鄧州知州及族隣犯婦甘結均稱王樹汶係光緒五年十月二十四日自家逃出而定案則改爲係光緒四年九月已屬自相矛盾王樹汶旣與胡廣得父子相稱乃於胡廣得如何商謀上盜所糾係屬何人該犯原供均未知添更属無此情理迨贓物一無司據乃謂胡廣得之贓卽與王樹汶之贓無異枉坐人罪且以在野看守衣物之犯科以把風接贓之條情罪殊未允協可否飭提覆審此案之知府王兆蘭馬永修質對以服其心抑或照臣部所訊擬結等情雙請入奏奉　旨卽着該部定案奏給欽此自應欽遵辦理臣等查王樹汶呼寃之由總以是　另有胡體安其人爲斷而該犯之有無寃抑尤以是否同謀上盜爲憑隨卽親提研訊據程孤堆王牢夭供認聽從胡廣得行刼張肯堂家在寨門持杆看人事後分贓程孤堆係伊素識之劉三李大黑火燒臉糾約王牢夭係程孤堆轉糾等情屬實該督等所引張鳳魁殺人一案訊之要証何周經鄭寬長均供稱並無程孤堆王牢夭在內自不得以渺查無據之案將罪于斬决重犯混行待質至王樹汶一犯僅供認五年十月二十五日自家逃出被胡廣得誘脅同行逼令服役爲之隨携烟袋二十七日晚伊跟胡廣得走至不認識曠野地方衆人將衣服脫下胡廣得令伊與不知姓名二人看守並未告知搶刼情由貿之程孤堆王牢夭均供稱在外把風時實無王樹汶在內詰據地保金振梆供稱王樹汶實係五年十月間逃出並非四年九月卽差役吳全喬四牛振江王城得營兵王得訓閻城淋書吏王青元王棠堦事主張肯堂要証趙榮潰王殿杰等亦將劉汶汰如何教供王樹汶如何誣認在縣如何刑偪在省如何誘串各情逐細供明歴歴如繪是胡體安實係另有其人王樹汶之不應擬死罪均屬確鑿無疑臣等復會同都察院大理寺親提研鞫各犯供皆無移異胡廣得之聚賊匪於王河廟也該處寨長趙榮潰深知廟內聚集多人恐滋事端密遺地保鄭寬長赴縣禀報該縣馬翥派家丁趙鈺劉升帶領差役會同營兵前往查拿及夜半趕到而賊匪已先往搶張樓矣兵役卽在廟旁盤旋天明時於大霧中有三人從漫地中慌張跑至身背包袱者爲胡廣得范猪娃後跟一小孩身背搭連內裝原帶之水煙袋一根零錢數百卽王樹汶也兵役上前盤獲胡廣得范猪娃拒捕均被格傷打開包袱多係女衣兵役亂相爭取王樹汶搭連亦不知被何人搶去趙鈺喝住舌衆始將下剩幾件舊衣留下同胡廣得等解縣交總役劉學汰管押伺候過堂此拿獲王樹汶之實在情形也當日劉學汰之兄劉全汰在楊莊亦拿獲賊匪三人一名樊得强一名呂小黑其一卽胡體安也胡體安携贓甚多劉全汰欲隱瞞贓物將胡體安釋放因路過侯家集有染匠侯姓認得胡體安會當染匠向劉全汰商量保放時値赶集耳目衆多劉全汰恐日後發覺不便使伊堂弟劉黑十到縣稱向劉學汰設法劉學汰見王樹汶幼小可欺教令上堂說是胡體安便可無事王樹汶信實應允時劉學汰夥計吳全喬四在旁聽聞劉全汰遂將胡體安押至袁營北僻處縱放後拿獲王牢夭程孤堆到案劉學汰劉全汰在班房教令程孤堆等到省質証王樹汶爲胡體安吳全喬四亦在旁帮勸此劉學汰等縱盜教供之實在情形也該縣馬翥對任未及一月迭値搶案忿恨盜匪已極過堂時王樹汶先供姓胡板責後又供姓王該縣　時不知劉學汰教供情事疑爲狡翻飭用火香在王樹汶脊背燒戳王樹汶忍受不住復認姓胡從此再沒過堂卽將王樹汶定爲正盜擬斬立决具詳起獲贓物該縣並未細點致令差役盡將好物抽換勾通幕友施游伯揑造供詞混塡贓物攺數十人爲十人希圖規避處分當時獲盜六人於未招解之先胡廣得范猪娃樊得强呂小黑四命均已監斃後拿獲案內另盜胡牢夭亦未詳解押斃檢查縣卷惟呂小黑監斃後有屍格存案餘皆末會隣封相騐其或被劉學汰致死滅口抑或潜行縱放均未可知固不獨胡體安賄縱王樹汶頂替該縣冥然罔覺知各犯初供皆草草數語亦無箕斗指印及至王樹汶呼寃上司調查縣卷施游伯　人數不符揑添劉體安供詞及病故報呈以圖影射混抵六人數目迨河督行縣查詢該縣復聽從施游伯揑稱劉體安係逼迫上盜情詞可矜是以押斃未辦等情含糊禀覆此案該縣原辦錯謬之實在情形也南陽府知府任愷署𣳻司麟椿均據該縣詳文審轉撫臣涂宗瀛照擬具題到部爾時臣部檢查供情無異亦照議核覆王樹汶臨刑呼寃開封府知府唐咸仰𣳻司豫山禀經涂宗瀛攘實奏明一面委員往鄧州查明該犯實名王樹汶係五年十月逃出一面調查縣卷並提劉學汰到省尚未細究涂宗瀛卽退任交卸此王樹汶呼寃後審出端倪之實在情形也李鶴年到任後添派知府王兆蘭馬永修等十餘人並不向劉學汰究問劉學汰遂經行騎馬回家專以拷訊王樹汶爲事越三月之久始添出王樹汶四年秋間逃出一層王樹汶本未上盜則教令程孤堆王牢夭証之王樹汶本未分贓則以胡廣得贓物坐之于是該省屬員承此意紛紛奔擾委員丁彥廷則全鄧州餌金振梆以實王樹汶四年九月逃出之供又至鎭平勸事主張肯堂認贓署鎭平縣知縣鄭子僑及委員臧政原則教令牛振江王青沅王棠堦認馬翥用火香燒戳王樹汶爲拷訊別案之供牛振江等初未肯認鄭子僑卽責令出銀與委員帮補路費迨河督梅啓照委員會同汛兵將劉學汰家屬全拿到案勒令將劉學汰交出解省案情至此似又平反之機而王兆蘭巧詞連詳數禀爲原審處處解釋馬永修等已逼令各犯將供承認案遂以定劉舉汰又無事回縣矣此覆審廻護之實在情形也以上各情訊據案內人証一一供明臣等亦將歴訊情由疉次具奏兹復統加綜核原審知縣馬翥到任伊始於地方一切生疏外而賊匪橫行有嘗試之意內而差幕串結有玩弄之心該縣出於操切不暇詳究又自顧考成事事聽從劣幕指使僅招解王樹汶一人消弭巨案以塞事主之口遂致大盜狡脫幼弱代僵覆審知府王兆蘭馬永修等在保全官局舍眞情不與辦理强坐盜贓以此物指爲彼物挪移日月以兩人作爲一人該督等不加深察受其愚弄二欠拿獲劉學汰到者復任其逍遙事外第執犯証歧異例詞遽定王樹汶駢首罪名此衙蠹所以倖逃覆盆所以莫雪也總之原審以荒謬始以揑飾終覆審以弭縫始以周內終案內實情全行消滅惟中間唐咸仰禀涂宗瀛一奏爲寃抑露端耳現在案已審明程孤堆王牢夭係案內正盜未便日久𥡳誅王樹汶與胡體安委係兩人雖胡體安弋獲無期惟旣據衆供確鑿卽屬毫無疑義劉學汰劉全汰劉黑十遊游伯均據供病故案內牽連人証甚多未便久𥡳囹圄　滋拖累自應欽遵　諭旨卽行擬結查律載强盜已行但得財者不分首從皆斬又例載盜劫之案把風接贓等犯亦係同惡相濟照爲首一律問擬又洋盜案內被脅爲匪嚴役並未隨行上盜者杖一百徒三年又承審官草率定案証據無憑枉坐人罪各擬革職又証佐不言實情故行誣証致罪有出入者减罪人二等又斷罪無正條援引他律例比附問擬各等語此案程孤堆王牢夭聽從胡廣得行刼張肯堂家在外把風接贓實屬同惡相濟自應按律問擬程孤堆王牢夭均合依强盜已行但得財者不分首從皆斬律擬立决請　旨綁赴市曹卽行正法以昭烱戒王樹汶跟隨胡廣得出外服役當胡廣得前往行刼之時王樹汶停止代伊看守衣服事前旣未同謀上盜事後亦未分受贓物律例內並無治罪專條自應比例問擬王樹汶應比依洋盜案內爲匪服役並未隨行上盜者杖一百徒三年例擬杖一百徒三年事犯在光緒七年五月十四日　恩詔以前本應不准援减箍念以幼穉身受非刑久掩囹圄幾至慘罹大辟應從寬准予减免吳全喬四身充快役旣知劉學汰等有賄放胡體安情事並不據實舉發輒行代爲隱瞞事後復帮同劉學汰等教令程孤堆王牢夭作証誣指王樹汶是胡體安以致釀成呼寃重案亦應按例科斷吳全喬四均合依　佐　言實情故行誣証　罪有出入减罪人二等例擬杖一百從三年據供並未分受胡體安贓物係屬一面之詞難保無避就情事應照例監候待質俟胡體安將來能否拿獲再行分別辦理 
　　此稿未完 
 
