# 1918 - 306 - 4916429

 

Page 1

 
 
   
 
 

Page 2

 
 
時評 
[息戰裁兵立國（冷）]  
　　東海之召各督軍至京也欲示之以今日之大勢非息戰裁兵不能立國之本意也雖然以我言之息戰督軍所願聞也裁兵督軍所不願聞也立國督軍所不問也 
　　是故督軍本心之主張和可也以可以息戰也戰備不可忽也名爲防敵之襲擊實則示以不可裁兵也至於立國我有兵我有財我有權我有位置則立國固我所願否則苟與我兵財權位而不保者國於我何有焉 
　　或曰否子言亦太刻矣彼督軍亦人類亦中國之人何至於此 
[命令]  
　　十一月六日大總統令據兼黑龍江省長鮑貴卿呈稱前江省清丈總局局長龍江縣知事杜蔭田坐辦王英敏報銷浮冒查有確據請褫職訊辦以儆官邪等語杜蔭田王英敏均著即行褫職交法庭依法訊辦並交内務司法兩部查照此令 
　　又令柴得貴晋給二等嘉禾章邢占魁給予四等嘉禾章此令 
　　十一月七日大總統令前政事堂左丞楊士琦學術淵深經猷宏遠前此服官京外卓著政聲民國以來參知密勿擘畫周詳解職養疴方資矜式兹聞溘逝悼惜殊深著派王廷楨前往致祭特給治喪費銀一萬元所有喪殯事宜曁靈櫬回籍時由各該管地方官妥爲照料生平事蹟宣付國史立傳並交國務院從優議卹以示篤念勳舊之意此令 
　　又令内務總長錢能訓呈黑龍江黑河道道尹張壽增請免職另候任用張壽增准免本職此令 
　　又令任命馬廷亮爲黑龍江黑河道尹此令 
　　又令外交總長陸徵祥呈請任命馬廷亮兼愛琿交涉員應照准此令 
　　又令文若望給予二等嘉禾章此令 
[專電]  
　　北京電東海召各督來京意在令知東海主張之眞相及中央困難實情已令財部製月計表各督了解非息戰裁兵不能立國 
（八日下午三鐘） 
　　北京電趙炳麟北歸後政府對和稍樂觀進行步驟擬先談事實後商法理已囑李純對南轉致斯意又聞西南主事實法理同時協商俾西林在西南易於疏通（八日下午三鐘） 
　　北京電劉揆一投書各報主張新舊國會同時自散徐不動俟舊法召正式國會後追認同時選副 
　　（七日下午六鐘） 
　　北京電在京各督有主張維持新國會認陸唐在西南之地位與西南有實力者確商和議之說不可靠李純電告陸唐允各派一代表到寗接洽又岑允代表西南各首領（七日下午六鐘） 
　　北京電内閣問題仍在疏通東海招前度支侍郎陳邦瑞來京聞與財政有關 
（七日下午六鐘） 
　　北京電趙炳麟由粤返京謂西南各派推西林爲領袖主持和議反對和者無實力（七日下午六鐘） 
　　北京電内閣因安福要求多件徐已决昨已議計不再提出（七日下午七鐘） 
　　北京電楊以德免職仍須實行以津廳某最高科長繼任（七日下午七鐘） 
　　北京電敵僑漢納根六日夜半由津送往西谷寺柯達士則七日上午十時由京送往收容（七日下午七鐘） 
　　北京電報界風潮案新聞交通社何重勇判五等有期刑兩月中華晨鐘二報記者拘役二十天緩刑三年（七日下午六鐘） 
　　北京電各省議會敎育會商會函電贊成平和者絡繹不絶（七日下午六鐘） 
　　北京電中央會議决展期（七日下午六鐘） 
　　北京電湘督電告湘軍費年一千一百八十一萬收入僅八百萬（七日下午六鐘） 
　　北京電長江副使王廷楨電贊成平和期成會 
（七日下午六鐘） 
　　北京電日林前使昨抵京預備交代（七日下午六鐘） 
　　北京電陳遐齡退出雅州（七日下午六鐘） 
　　北京電西人消息南軍有攻克瓊州之說（七日下午六鐘） 
　　北京電吾國决加入巴黎糧食會議已通知法胡使並飭部趕製産額輸出消耗最高額之統計以備寄法（七日下午六鐘） 
　　杭州電昨省會姜會明票有弊多數動議檢查温台屬反對幾用武停會待决 
（九日下午七鐘） 
[外電]  
　　北京電駐京俄使署接哇姆斯克來電報告全俄政府與西比利亞政府之化除意見融洽一致並組織内閣以伏洛哥特斯基氏爲内閣總理全俄政府之權力及於西比利亞全部分與薩瑪拉·鄂倫堡·烏發·烏拉爾境之一部分以及亞昌格爾全省亞 
 
 

Page 3

 
 
昌格爾之臨時政府已承認全俄政府（八日） 
　　哈爾濱電霍爾瓦特將軍偕其隨員今夜抵此將留駐三日解决關於本地政務之問題據哇姆斯克官電聲稱烏發地方之社會革命黨發表宣言書申討反對革命之全俄狄克推多促請國民執戈以保衛革命所得之結果西比利亞人民因感謝伏洛哥特斯基氏之功績已公推之爲西比利亞名譽公民（八日） 
　　北京電幣制借欵合同已展長六個月（八日） 
　　香港電此間今日開會到者甚衆由郝爾約克氏主席一致通過决議案凡由香港解往澳洲之德人於和局告成後不許入香港境内或赴中國概應遣赴德國該會並重申前議凡德國人民不准於若干年内僑寓香港或在香港營業（七日） 
　　以上字林報 
　　倫敦電外交副大臣薛西爾貴族在下院宣稱中國外交總長曾告駐北京協約國代表謂總統已下令中國應行拘禁敵僑阻止敵人貿易之參戰義務（七日） 
　　華盛頓電據最近報告共和黨已在衆議院多佔十六席參議院議員共和黨得選者四十七人民主黨得選者四十六人尙有三處結果未定（七日） 
　　西班牙京城電西班牙内閣業已辭職（六日） 
　　以上路透電 
　　北京電譚浩明從廣西全州電致錢總理云刻下之和平主張余亦表同意現已命軍隊停止前進若中央以民意爲根據以誠意着手解决則余等亦願服從云云電中不提法律問題據一部分人士之觀測云陸榮廷派或將置法律問題於後而欲先實現和平歟（九日） 
　　北京電據中立派有力議員某氏之談話云如謂現在國會可制定憲法則無論何人皆無此期望心多數議員之心理亦無非僅欲得充憲法起草委員以滿足其虚榮心耳故十一日之兩院聯合會舊交通系出席與否不得而知然除舊交通系以外必皆出席定能逹過半數也（九日） 
　　北京電財政部於前日答覆銀行團允再將幣制借欵契約展期半年並附言關於金劵條例問題以後當與四國銀行團協議四國銀行團已决計交付鹽稅剩餘金五百五十萬元（九日） 
　　廣東電唐繼堯致電政府曰今日内外大勢旣已傾向和平中國如向之逆行必將不利故對於和平解决之宗旨余不反對但解决時凡事均須依據法律須照第一次革命辦法以南北同等之資格互舉代表會見以正正堂堂之法協議妥協條件云 
（八日） 
　　廣東電南方國會機關報新民國報論英文北京日報關於新任日本公使小幡氏之記載及路透通信員關於該公使之批評曰小幡氏與留日華人感情頗好其熟悉中國情形亦爲在各國公使中最優秀之人物氏平時向不偏聽中國一部分人士之言論而注意考察全國之輿論此即所以異於歷任公使之要點也當前年中日交涉時氏爲有力之人物誠如英文北京日報所言然當時之日本公使係日置氏小幡氏僅奉訓令當交涉之任而已中日締結雖屬遺憾然遽欲因此而仇視小幡氏則不當矣當時記者（新民國報之記者）曾與氏晤談數小時知氏决非懷抱侵略中國之野心者何况據世界之大勢日本内閣亦將不復採取舊日之主義小幡公使亦精通中國情形者吾人期望其將來必將於中日關係上齎實質的進步也彼英文北京日報及路透通信員之批評恐非中國人士心目中之印象也 
　（八日）　 
　　漢口電湖北督軍王占元由北京電致本省代理督軍及其他邊防各軍長官現雖已有妥協之徵惟進行尙需時日余離省期内施南鄖陽方面防務須固守前線云云（八日） 
　　漢口電湘省紳士等因該省疊遭南北兩軍之蹂躪以致無辜良民損失財産者不計其數僅賴賑濟以苟延殘喘者有十餘萬人年輕良家婦女避難深山中以致窮餓而死者不少其幸免於兵禍者又遭土匪之刦掠民不聊生慘狀遍境此皆張敬堯因欲獲得湖南督軍之地位甘爲主戰派之爪牙有以致此以是恨張刺骨特於數日前開公民大會决議公舉譚延關爲代表進京要求政府解張氏之任撤退無規律之奉軍令吳佩孚辦理湘省善後事宜 
　　（八日） 
　　漢口電駐宜昌第十八師師長王懋賞電詢湖北督軍署云數日前宜昌商會曾向南北兩軍聲請停戰南軍黎天才等已允本軍應否允諾請示 
　　（八日） 
　　東京電日來滯留熱海之唐紹儀氏忽於八日上午忽忽啓程回國（九日） 
　　東京電來日參觀大操之中國武官徐樹錚等十六人今日下午到東京（九日） 
　　東京電外交調查會將於十三日開會（九日） 
　　以上東方通信社 
　　東京電東京外交界以德奥土之講和提議乃三國先行議妥而後約略同時提出然美則僅以德爲正面之對手對餘二國則秘不發表遂使德陷於孤立之狀態此乃美國外交家巧妙之處一般皆加賞讚（九日） 
　　東京電政友會近畿大會昨日開於奈良市元田總務臨席演說曰與聯合國之應國交親善者無論矣而尤與中國宜特親善使之南北調和云云 
（九日） 
　　東京電徐樹錚等昨夜抵馬關當於今夕東上徐氏在該地語曰南北妥協固非反對惟較此更有大而且急之間題厥爲國内統一欲逹統一之目的妥協可討伐可無須問其手叚也欲實現統一不特先須統一督軍等更須從根本的又云小幡新公使之赴任一般皆大歡迎云云（九日） 
　　以上共同通信社電 
　　北京電元首語趙炳麟各督中祗三數人不滿議和條件然皆非根本反對和議仍須積極進行希商期成會諸公迅擬具體辦法一面電促岑到滬協議 
　　北京電院昨今兩日均有急電到閩聞爲調和薩李及答復李督與陳炯明妥協條件 
　　北京電陸部參議陳幹條陳段前總理與老同盟會要人携手助成和局叚頗許可諭令詳籌辦法轉院核行 
　　北京電本月軍餉無着曹財長仍議向銀團商提鹽餘接濟 
　　北京電府傳分治議案各督軍一致承認 
　　北京電魯署督張樹元電報萊蕪肥城陽信三邑匪亂剿平均復原狀院覆電嘉獎 
　　北京電曹錕語人梁（士詒）反對速選副座係爲和議關係决非反對余當選聞係受梁疏通結果甚滿意 
　　北京電外部代表元首賀小幡繼任華使之電已發出 
　　武昌電接援陜旅長張聯陞電報劉文瑞一團擊潰白河匪衆收復城池本日（八日）據電中央請賞 
　　太原電援陜晋軍兩混成團江日開拔本日（八日）抵雒陽將進會陜軍加入戰線 
（以上八日） 
　　北京電陸部爲上海兵工廠員司工師請獎案昨（七日）呈府核辦 
　　北京電印鑄局招商承購殘餘報紙六萬五千餘觔入價二千元有奇（以上九日） 
　　以上中孚通訊社電 
[戰電]  
　　里昻電德國委員於星期五日晨行抵福煦上將之大本營正式請求休戰福煦上將出視協約國要求條件之原文而授諸德國委員之手德國委員請求停戰當被拒絶其後德國委員請求呈報該國政府派使賫文馳赴德軍大本營所在地之斯泊福煦上將許之使者即行首途所允許之答復期限爲七十二小時至星期一日上午十一時爲止（八日） 
　　里昻電據海牙消息稱德國因失敗而羣衆所發生忿怒已激起眞正之革命騷動自波羅的海蔓延至北海星期日基爾發生亂事軍隊雖竭力鎭壓亂事仍蔓延於軍港及兵工廠極爲得勢五日基爾港乃軍艦入於暴徒之手五日及六日亂事蔓延至惠黑爾姆夏文軍港及軍艦亦起而響應據自亞姆斯特丹傳來確實消息殊可證明亨堡現有戌兵一萬五千人至二萬人加入叛亂之水兵及罷工工人云 
（八日） 
　　里昻電法國參議院於星期四日由拉格魯滑氏建議一致通過法律提議案如下第一條軍隊及其長官民國政府國務總理兼陸軍總長克萊滿沙聯軍統帥福煦上將均有功於國家第二條本法律之原文刻鏤於各市政廳及全國學校中垂諸久遠 
（八日） 
　　里昻電戰地天氣雖不佳英法美軍於星期四日仍繼續沿全陣線逐退敵軍絶不延緩本日重要戰事係師丹已爲美軍攻克德軍之横斷鐡道線藉以接濟比京逹美資陣線之軍需者確爲聯軍截斷星期四日與前數日情形略同聯軍沿全陣線前進五啓羅邁當至十啓羅邁當村莊百餘及其人民均入聯軍之手敵軍用機關槍頑抗聯軍步兵兼程前進進臨距離遥遠之防線此項防線恐在未佔據之先即將破碎聯軍不日可臨末斯河法國全境將脫離覊絆（八日）（以上法國無線電）（誠報號外） 
　　倫敦電法國公報載有福煦上將向德軍司令所宣布之言曰德國全權代表如願會晤福煦上將請求休戰必須取道乞美·福爾米·拉加貝勒·句維斯路進至法國哨營現已下令接導各代表至會晤之地點云（七日） 
　　倫敦電下院休息室中聲稱德國休戰代表已抵協約軍陣線聞福煦上將今日將接見德國休戰代表倫敦人士之意德國軍敗於外兵亂於内勢必承認休戰（七日） 
　　倫敦電德國無線官電報稱德國休戰代表内有欣士白格氏哇登杜夫伯爵（前駐布德國大使）根台爾將軍温脫弗特將軍（七日） 
　　倫敦電英國第一海軍司令韋米斯海軍大將已任爲英國海軍代表與福煦上將會同辦理與德休戰事宜（七日） 
　　巴黎電法總理克勒滿沙氏在衆院宣布奥國休戰條件時衆院景狀殊足動人克勒滿沙氏繼復宣稱德國休戰條件其精神與施諸土布奥三國者相同於是衆爲歡呼總理後又稱讚英美助戰之功績（六日） 
　　羅馬電休戰談判乃在巴杜亞舉行奥國代表中有軍官八員談判歷四日始告竣奥軍官由意軍官護送出境關於休戰條約之義務現正陸續實行 
（六日） 
　　華盛頓電維也納今日電稱奥皇加爾以休戰條約爲失體面不允簽押業已遜位（七日） 
　　華盛頓電今日國務卿發表致駐美瑞士公使之公文如下余謹懇閣下以下列文件轉致德政府注意德政府於其十月二十日公文中曾有已嚴諭德兵愛惜私人産業竭其能力照拂平民等語兹美政府接到消息據稱比境德國官員通飭各煤礦公司所有工役人等應一概出離煤井凡各公司所有之戰品應一律送交德人各煤礦應立即毁壞如此惡意之舉動關係毁壞比國平民寶貴之必需品且將因此而使人民受苦生命喪失美政府與其人民對之不能不視爲有意殘暴不人道之行爲設此種行爲公然違反十月二十日之宣言者竟見實施一如預料則德政府之莊嚴質言毫無誠信從可證實矣美政府旣得德政府十月二十日之宣言今遇此情勢特提出嚴重抗議反對德國官員所擬行之計畫德員之行動德政府實完全負責焉（七日） 
　　亞姆斯特丹電據柯洛業消息德國基爾軍港今日發生叛變勢甚劇烈凱撒與希萊斯維格二戰艦之水兵與軍官交閧殺死軍官二十員後即樹紅旗基爾防兵不允開往船港戰艦兵士現主持一切並稱如受攻擊則將炸沉其艦北德意志報載有蒲羅親王一文謂德國目下儘可施行民治若德皇遜位轉足引起大騷亂而破壞一切云（六日） 
　　丹京電柏林電稱胡爾夫通信局宣稱亨寶發生大罷工風潮且有暴動等情魯白克亦然基爾消息革命風潮現正蔓延華恩孟特·亞爾土拉佛蘭斯堡紛樹紅旗北希萊斯維格之亞倍拉特飛機營亦懸紅旗社會黨議員哈斯氏里特波氏致電基爾曰工人與同志宜倚賴軍人議會軍官之承認軍人議會者仍許留職或自行告退柏林官電載有德首相警告國民之宣言書謂騷亂與無紀律足以大礙媾和談判當此存亡危急之秋必須維持絶對之統一始能挽救不可逆料之結果云（七日） 
　　丹京電基爾之騷亂發源於軍官反對新政府蓋連日外間盛傳軍官謀大舉攻擊英倫海陸兵得此消息開會集議决定逮捕各軍官旋即實行巴伐里亞各報仍要求德皇遜位與媾和孟乞勒日報載稱柏林對於媾和事未見有何舉動媾和之舉必出於末尼克云某君頃由德國抵此據稱水兵已占有海軍之大部分携紅旗離基爾船港（七日）　 
　　倫敦電據最近消息基爾港各軍艦與希萊斯維格之軍艦一大部分已入紅旗軍之手但未發生騷亂紅旗軍已樹紅旗於軍艦佔據城堡監禁總督各軍官與下士有不加入行動者或被卸除武裝或被逮捕紅旗軍已管理糧食之供給及電車與鐡路勞兵會曾向聯邦議會要求立即停止反對軍人行動之計畫開釋軍人之被囿禁者昨晚各犯業已釋出聯邦議會議員洛斯克氏在基爾演說謂休戰條約數日之内可以訂定軍人與勞働界之眞正志願可以速逹洛斯克氏演說之際屢爲共和萬歲之呼聲所間斷（七日） 
　　亞姆斯特丹電基爾第三分艦隊之水兵與船廠工人發生暴動後星期二日亨堡工人即起響應舉定委員會行將提出要求末尼克各處有主張媾和之示威運動乃由獨立社會黨發起有黨員三人前因政治事因被逮下獄今已釋出（六日） 
　　倫敦電海格上將今晚報稱英軍在戰線全部分冒雨前進與敵激戰俘虜數百人右面英軍迫令敵軍退出桑白河左岸忽遽築成之防務英軍在員爾萊芒附近渡河佔據勒伐爾與哇爾洛瓦伊及該處之重要鐡路交叉點更北之英軍在摩爾瑪森林東面越過亞凡斯萊至巴凡之大路進抵巴凡西南二面之鐡路巴凡鎭附近仍有激戰英軍清除羅萊勒河西岸至安格勒止該地終日有惡戰英軍敗反攻之敵軍兩次左面坎拿大兵在愛斯加河東面前進佔據貝細曷與基愛佛鄕二地（六日） 
　　倫敦電今晨海格上將報稱英軍昨晚續在戰線得進步英軍已佔據同比愛勒與芒索聖伐二地進抵或已越過芒索聖伐與巴凡南面鐡路間之陣線英軍前進之時曾重創敵軍昨夜安格勒村附近戰事之結果英軍佔據該村及得該村東面之高地今晚報稱英軍仍在芒斯·康特運河南面全陣線進發桑白河南岸之英軍已於亞凡斯萊兩面進抵拉加貝靳·摩貝巨大路佔據亞凡斯萊之西郊英軍渡河進抵哇芒附近佔據巴凡鎭向東而進左面英軍佔據愛洛巨與漢細愛二村進抵漢細愛北面康特·芒斯運河·敵軍抵禦甚猛且密佈機關槍轟擊英軍俘虜數百人獲砲多尊英軍武裝汽車協助騎步兵妨礙退走之敵軍甚有功績 
（七日） 
　　倫敦電美國公報云美第一軍已佔據末斯河西岸之師丹土地末斯河中通入師丹餘部分之橋梁充滿退走之敵兵業已被毁水溢兩岸鐡路橋亦均被毁美資通北法與比利時敵軍主要之横交通線敵軍不復能用之末斯河西岸在美軍區域内之法土經美軍奮勇前撲後已告肅清美軍自十一月一日至今前進四十基洛邁當屢戰皆捷得地七百基洛邁當救出平民二千人羣衆大歡美軍並俘虜約六千人内有軍官多員獲戰利品無算（七日） 
　　倫敦電昨日協約軍所得之進步乃自取攻勢以來之最大者全陣線現有流動之狀態協約軍已於多處不與敵主軍相接敵主軍受協約軍重大之打擊後不稍休息即於星期一日曛暮開始在戰地退走昨晨協約軍開始前進爲大雨所阻致未能與敵軍緊接今日之問題爲敵軍將退走若何之遠而始作止現信敵軍或將暫圖退至末齊愛萊·摩貝巨陣線然後相機退至末斯河那慕爾·不魯塞爾·盎凡爾陣線云（六日） 
　　亞姆斯特丹電維也納電稱德軍已越奥國邊界入鐡羅爾與薩士堡境　（七日） 
　　倫敦電今日薛西爾貴族在下院宣稱捷克軍確在加桑得英金六千五百萬鎊該欵現由哇姆斯克非過激黨官員保存（七日）（以上路透電） 
公電 
[歐戰協濟會中國直隸籌欵部來電]  
　　督軍省長省議會總商會報館轉各團體公鑒竊以美國基督敎青年會及天主敎戰事研究會等七個慈善團體爲照護各協商友邦隨營之軍士及謀戰餘之幸福需款浩繁特由該七個團體共捐一百七十兆五千萬元以資應用該團體無種族宗敎之分極承美大總統威爾遜嘉獎本埠鑒於各慈善團體之友愛爰發起直隸籌欵部追踵美國以盡棉薄竊以此次大戰乃公理與强權之戰人道與暴力之戰專制與民治之戰文明與守舊之戰似此各友邦犧牲一切前敵將士不惜其生命財産一己之權利實係維持世界之公理誠能動吾人之欽感更應盡所應盡之責以輕其痛苦况係偉大之慈善義舉乎直隸省議會全體議决在公欵項下提給十萬元同人等現復召集全體紳商學軍各界並各國軍警學界共約一萬五千人均手持協約各國旗幟製成戰地景况模形隨同游行各租界並於沿途張掛各協約國國徽以表親愛各協約領事齊集在英租界戈登堂參觀盛舉復由本會發出捐啓一萬本勸各紳商量力捐助以上辦法特電懇尊處仿照辦理庶乎一致進行以表慈愛協約友邦前敵軍士之眞誠時間迫促不勝感盼待命之至歐戰協濟會中國直隸籌欵部庚 
要聞一 
[中央會議中之督軍]  
　　前聞中央大會議將於五日開預備會本星期内開會兹悉已决定於下星期内舉行其所以遲緩之原因（一）由各省區長官尙有未到者各省區派來之代表亦未到齊（一）由東海在十日左右遷移（一）由開會前之手續及程序尙未齊備 
　　各督軍來京後對於時局尙無具體表示兹聞互相商榷之結果其意見大致如左（一）對於新國會主張維持（二）承認陸唐在西南之地位（三）願與西南有實力者協商平和以上三者并非有正體的提案不過各督之意見如此 
　　此次會議現又將取公開性質將來該會議所表决各大端尙須擇其可以宣布者酌量發表其所討論者不屬於軍事範圍者居多將來各省長官回任時無論督軍或派代表來京者須各在本省開軍民政務會議俾將中央議决之項詳與僚屬述明政府已將此意與在京各督軍商妥矣 
　　自汴督趙周人上說帖後張懷芝抵京亦上說帖一件且聞對中央會議將上說帖者尙有十餘件之多其中各督軍所上者有三四件此次來京各督東海均非常優禮各有贈品或金表或寶刀或軍大禮服衣料或上等官席亦有全送者亦只送兩三種者 
　　五日下午三時陸軍部在部中設讌歡迎各省督軍及代表七日安福俱樂部全體議員延請巡閱使督軍護軍使惟各省區派來之代表則擬另訂日期十一日梁燕蓀熊秉三汪伯唐邀宴各督軍三人均主持和平者此會與時局前途或不無關係也 
　　政府昨日電巡閱副使王廷楨促其來京與議湘督所派代表劉淇參謀長胡叔麟則已於六日早晨由漢乘通車抵京矣 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[北京之所謂和平]  
　　據抵京某督軍之談話云徐總統主張和平無論何人不能反對各督軍旣不反對南方人士亦不應反對之唯該問題究竟應以如何方法或如何條件始可解决此我督軍輩所當熟慮深考者也北方雖希望和平然亦不能以自殺之政策應南方之要求致令北方勢力全行消滅此際唯希望西南要人了解中央之誠意以國家爲前提勿提不當之要求是爲至要惟廣東軍政府頗期滿足彼等之慾望如斯豈非謂北方全行降服於軍政府乎幸西南方面非無穏健之識見者固不得謂調停毫無希望也要而言之西南之不統一實爲調停進行之障害吾輩軍人服從總統命令無待論矣如某某等現正從事和平之運動故時局解决儘可全任之於和平運動者若云軍事吾人在職一日則當一日不忘戰備蓋所謂因運動平和無軍隊之必要理應解散者甚非正當之論也吾人本此理由雖贊成議和但旣爲軍人必修戰備此乃天職也世人因此即稱爲主戰論者殊屬誤之甚也云云 
　　六日下午時當局曾以加急密電致陸幹卿先揄揚陸之不爲西南主戰派所動次自述個人對於和局之主張後詳告中央關於謀和積極進行之程序又特諭各疆吏致電本省代理者令其通飭所屬對於激烈派之討伐令務須靜氣以待勿得擅行進兵致碍和局倘遇侵犯只許防範 
　　政界某要人云對於西南之計畫此時先由北方在野派與西南在野派互相接洽俟交換意見略有辦法後再由南北政府正式提出條件庶易成議現在尙爲在野派活動之際政府尙無條件提出 
　　各方面來電及呈遞函件要求頒佈停戰命令者較前益多六日東海邀集來京各督軍徵詢應付此事之意見咸以停戰令之發表與和局前途極有關係殷鑒不遠（指去歲頒令停戰事）不可不愼總宜俟得有確鑿把握再實行發令停戰庶不致再蹈前轍云云東海擬於日内以密電分致吳佩孚馮玉祥張宗昌吳鴻昌楊春普馬聯甲等一體以照俟和議有成再頒明令停戰政府復李閩督電云冬江電悉近接西南唐卿諸公復電同胞决心力願棄嫌修好罷戰息兵徐圖統一以逹和平至撤兵一層須俟南方互商條件得有解决准即照辦等因查閩省防務較爲吃緊關於要衝駐軍仍希嚴加督飭愼密防堵免致别生變故再清鄕一層實爲當務之急業經電薩黄兩督辦會同切實籌備條陳各端均稱允當惟大綱所在務以剿撫兼施推行盡利並盼執事與薩黄兩督辦隨時磋商和衷共濟力挽閩局至深切禱 
　　李蘇督連致政府三電（一）支電敬悉唐劉兩督轉電諒已洞鑒至磋商各節伏懇迅予核議純遵諭疏通不避艱險如有苛求當以嚴持正論折之現在各主帥蒞京會議如得端倪迅即明告以資質證（一）陸榮廷唐繼堯等來電允於日内各派代表一人赴甯接洽時局之意見大約本月中旬即可抵甯如何接洽之處乞電示遵行（一）囑向西南方面接洽俾岑西林爲西南首領之代表以便接商一切事件現在據岑氏來電已允可代表西南各首領之意見並云現在正與各首領接洽云云謹奉聞 
[說帖提出後之外交]  
　　政府答覆說帖之預備協商友邦對我外交當局提出非公式之說帖其内容要點在財政問題其所注重處則爲我國段内閣時代某國之借欵其次則爲參戰督辦處之腐敗此外附帶問題尙有法國因上海求新廠（造船廠）之交涉兹探得政府連日會議决定實行之要案如左（一）暫停派使敎廷及封閉德人營業之順利飯店等案早經聲明及實行不必再議（二）德人漢納根等决定限期收容監視（三）黑河道尹易人决以馬廷亮氏繼任（四）張家口汽車案美商如能遵照我國所定章程准其行駛（五）上海求新造船廠我國商人旣與法國有借欵關係擬雙方讓步商兩國出資合辦之法（六）對於友邦懷疑之處爲誠意之聲明其餘尙未决定者暫勿宣布我國此舉係尊重友邦非公式之意見以充分誠意一掃外交上之疑團至外傳一星期决須答覆本月七日業已限滿之說尙非眞相此項說帖旣爲非正式之貢獻意見我國决先將重要者爲自動的實行俟實行後再爲答覆大約亦不出旬日之外 
　　楊以德免職問題我國處置敵僑問題引起外交界之責難其經過事實尙在數月以前各國本有將敵僑送往澳洲收容之主張政府以此事有所爲難再三商榷始行打消各使因詢問外交當局此事如何辦法外交當局答以自行收容管束一定可以辦到此後又兩月不提此事嗣内外兩部接洽催促始知内部屢催楊以德不肯照辦後内務部警政司長親自到津與協商國人同晤楊氏楊竟决然拒絶最後内務部召楊來京囑以如不照辦當有嚴重處分楊回津後始應允將漢納根等交出是楊之貽誤外交已無可逭然雖有免職之說楊已多方運動内部對之殊無辦法近日外傳楊已免職之說尙非事實也 
　　參戰處之進行參戰督辦段芝泉日昨在邸集議當時議有端倪者計兩項（一）另擬手續由參戰處促成中央設立之紅十字會及提倡法政府發行之戰勝公債（一）請政府妥議全國輔助協約辦法以期德奥兩國早日降服又以歐戰漸就結束我國自應參預其間前此雖派唐在禮觀戰恐仍有不週後加派中法劃界委員姚寳來赴法不日即呈請遣派 
　　加入巴黎糧食會議巴黎糧食會議發生已久吾國近始由駐法胡使請决應否加入前日經閣議可决即由主管機關調查糧食産額消耗額及最高輸出額詳爲列表以爲實行加入之準備並由院電告胡使將吾國决計加入糧食會議之意轉逹法政府其各項表式隨即寄法矣 
[北京特别通信（靜觀）]  
　　論公司註册制度 
　　人民集資組織公司或獨資經營商業例須向政府註册此項註册方法在外國極簡單僅向所在地之司法衙門依法登記手續已完蓋註册名目彼等無之也吾國則不然舉國公司呈請註册皆必集中於中央政府之農商部初由商人呈報於所在地之縣知事公署縣乃轉呈於道尹道又轉呈於省長公署省則據以報部部核其程式有不合者仍發還令改正由部發省由省發道由道發縣至縣始逹於原具呈之商人層次既如此之多而中國官廳又夙有顢頇遲鈍之習慣大約一公文由縣至部内地需時四五月邉省且需時一年即以京兆區論一公司之註册手續完備亦必經四個月而後可設不幸而章程條文不合於部定程式則一發一還所需時期又必加以三倍是設一公司必待註册照准而始營業中間必歷長久之歲月商民之感其不便爲何如也最初部定章程同註册者不僅公司即獨資經營之商業亦須經此手續近始變通辦法商業僅在地方官廳立案毋庸呈農商部核准多數商民亦已感激不淺獨此公司註册制度仍復如此繁難似與發展工商業之旨趣不甚相合就現在全國公司業之概况論資本總額不過一萬萬圓較之日本相差至十六七倍年來毫無增益此猶就農商統計所得之數言之也若就眞正註册之公司一檢其資本且恐未必具有此數可愧亦可懼矣工商業較爲發逹之省如江蘇如江浙公司之數尙不爲少若至邊省如陜西甘肅新疆等恐全省公司亦不過四五所固由該省民智閉塞經濟缺乏無由經營産業然欲組織一公司而見註册手續如斯繁重則亦足以阻其企業之心政府當局對於此點似不能不特加注意方今東海就職伊始即宣言注重民生發展社會經濟西北各省雖素稱地僻民貧然如牧畜墾荒諸業可經營者甚夥失今不圖恐有人待而圖之者矣政府正宜設法爲商民謀企業之便利保得財産安全去其障碍助其進行若現在之公司註册方法似應在改良之列記者不敏敢獻其一得之愚以備當局之采擇（一）凡呈請註册之公司其章程如小有不合即由部代爲修改准其註册無庸發還令其修正以省手續（二）修正法規減少呈報官廳之程序或逕由公司呈請所在地之縣知事（或司法官廳）註册由縣署（或司法官廳）按期彚報省署（或實業廳）由省署（或廳）按期彚報農商部備案或逕由公司呈請本省實業廳註册（此指實業廳已成立之省言之）由廳報部備案第一條之所改良者在乎處理公文之手續官廳能予商民以變通則商業上已去若士之障碍第二條之所改良者在乎法規之根本以現在中國地方官廳論如縣知事公署驟予以此等職權誠恐不免發生困難反使商業受不良之影響然能詳訂施行細則以資救濟再有地方高級實業行政機關嚴密督察商會量爲輔助當不至有若何弊端發生總之苟係實心營業之商民斷不至預存作僞欺詐之念脫非然者即在中央最高級機關亦未必眞有特别監察之能力轉不如地方官廳見聞較確且使之有責可負反能施以嚴重取締也農商部如慮第二條關係較量不敢冒昧施行不妨先行考察徵集各方意見以爲改良法規之預備實行之期期以一年或二年若第一條則僅僅變更處分公文手續深願立見施行以利吾工商業社會也 
[停頓中之内閣問題]  
　　順天時報載組閣問題醖釀之顚末一則略云自安福俱樂部反對錢氏之組閣政局之紛擾遂因之再現兹將該問題之顚末揭之於左據安福派要人云現今之時局究竟應戰應和絶非倉猝所能决定縱以言和爲是然使和平不成則再持主戰之方針貫徹既定之計劃實爲事勢之所難免當此之際爲總理者非軍人不足以執軍國之樞紐而處置裕如錢氏之手腕在平時無事之秋誠堪謂爲適當之總理倘遇軍國多事之際則萬難應付無間此吾黨所以反對錢内閣之重要理由也云云夫安福派之辯明似持之有故言之成理然此特該派表面上尋常之口實耳 
　　徐總統將提出新内閣於議會也特預先與各議員謀意思之疏通故二日大張盛宴於公府招請兩院議員此時安福派領袖自以爲縱不能獲得總理一席而内務之職當可分我一臠也乃探聞公府方面所分配之閣員總理則爲周學熙氏内務亦由該氏兼長於是王揖唐大失所望赫然激怒即召集幹部會議此實二日午前之事也是日正午各議員應召詣公府午餐宴將畢總統特將梁王兩議長請至隣室告以行將提出新内閣案於議會以求同意務祈以國家政務爲念贊成該案梁氏答稱願謹奉命從速解决該問題以免政務之澀滯惟王揖唐氏抗言曰此次之新内閣予殊不敢遽爾允諾同意願退而謀諸我黨之幹部於是總統知該案之究難通過遂改變舌鋒謂萬一該案不能得同意則財政交通兩席行將任命曹汝霖陸宗輿兩君暫時任職王揖唐氏益表示反對之口氣不肯稍行退讓總統睹此情形心中異常不滿遂不復提該案默爾出室矣 
　　安福派對於組閣問題原非根本反對實欲豫先提出交換條件如總統承認之即可得其同意而該派意中之條件最要有二一於組閣之前須從速選舉曹錕爲副座政府務必從旁與以極大之援助二内務一席務宜提出王揖唐氏顧總統方面爲將來弭亂息爭之方針計則副座一席不能不留以有待如將來南北調停加諸妥協條件之中誠屬最爲便利至以内務與王揖唐氏本無不可第恐交通及其他各黨之關係上該案必遭反對則新内閣恐亦因之難得同意現下該問題之形勢殆已停滯毫無進行聞公府之意亦擬將該問題暫行擱置徐待形勢之推移再行决定提出與否 
　　錢内閣之别訊國民公報云内閣問題本擬錢幹丞爲總理而爲局部之改組至前日梁内閣之說不過爲東海一時氣憤之語最近王揖唐氏亦願爲錢内閣疏通結果如何雖不可知要之現仍在錢内閣疏通時期中也聞昨日東海派人往津迎陳邦瑞來京聞將畀以財政總長一席按陳係前清户部部員洊陞侍郎旋新官制實行改爲度支部副大臣辛亥革命之際陳尙在度支部副大臣任内也現在久離政界此說亦未必遂確姑誌之以備一說 
[新衆院開會紀]  
　　中交京鈔案報紙法案 
　　自來水法案金劵條例案 
　　十一月六日下午一時二十分開會劉副議長主席兩次延長至五十二分始足法定人數乃宣告開議光雲錦謂清查中交兩行事特别委員會以政府未將文書送來未能澈查擬請秘書廳備文往催限期送院主席謂已經去文兩次當再去催曾憲文動議變更議程謂京奉鐡路向來全用京鈔現忽搭收一半現銀人民困苦力爭取銷無效本席動議要求交通總長出席說明理由附議者三人以上主席遂以動議付表决贊成者多數主席謂一面打電話請交通總長出席一面按照議事日程開議乃宣告開議第一案大總統交議報紙法案政府委員鍾賡言登台說明畢光雲錦反對謂洪憲時代曾經頒布一種報紙條例其用意在箝制人民之口洪憲旣死條例亦銷滅現在政府第一次交議法案即以報紙法提出殊爲不合主席謂法案應交法制股審查有無異議衆謂無異議决議第二案大總統交議自來水營業法案政府委員辛漢登台說明畢康士鐸請交付審查主席謂應交法制股審查向乃祺謂此案與實業有關應交實業股克希克圖主張法制實業兩股合併審查劉朝望謂自來水利益甚多現在辦理此項事業者僅有數處取締太嚴反致不能發逹此層須請審查會注意主席遂宣告此案交付法制實業兩股合併審查主席復謂第三案請政府咨送金劵條例并擬定改革幣制條例交議案與第四案請咨政府將金劵條例提交院議案同一性質今日第三案提案人苻定一請假現請第四案提案人說明陳爲銚登台說明理由畢主席謂前次請政府將一切條例提交院議案已付審查本案應否亦付審查沈椿年主張交財政股審查衆無異議主席謂本日議程所列各案已畢現有報告方才用電話請交通總長出席部中回稱總長不知在何處擬即派員到院現在休息請勿各散三時復振鈴開會詎已不足法定人數乃延會 
[公府消息]  
　　遷府之布置公府定於九日遷入集靈囿辦公遷居之後所有秘書承宣校尉等人員按日照常入值總統赴中海時則由侍從武官及校尉官外尉官相隨護將來以集靈囿第一大客廳爲接見賓客之處而以西花園爲宿所 
　　勸各督軍投資實業日前東海與在京各督軍及錢代閣田農商會商要政時忽謂各督軍云西北蒙邊交通不便以致墾牧及礦植各富民之政不能發展極望諸公投資開辦蒙邊各處汽車公司以爲振興該處實業之備此事辦妥後即可酌移各省游民流民實邊將來民强國富胥爲諸公之賜云云 
　　傳見各督軍六日午東海在五條私邸傳見張雨亭王子春趙周人倪丹忱各督軍及曹經略使之代表閻桐劉啓垣等徵詢解决時局意見聞各督軍均無何等表示 
　　調用人員與聘顧問最近公府人員多就各部院原有人員中調用聞六日又向外交部調用嚴鶴齡施履本王廷璋等三員爲洋文秘書又聞東海擬聘之高等顧問極多近兩日徐邸所接覆到函電决計不就顧問者除馮河問外尙有吕海寰趙爾巽諸氏至於樊增祥范源濂二人尙無此項覆函 
[陳光遠覆贛商會電]  
　　陳督軍北上月餘本省紳商特聯名電京請陳督早日南旋此電係專用南昌總商會名義拍發次日即得陳督軍覆電其文如下總商會曁諸同人均鑒頃奉冬電感愧逾常愛我深情昭然若揭遠自抵都後僅謁見元首一次頽然病倒以久病之身又染時疫大汗三日愈覺頽唐現外感已愈元氣大虚尙須靜養數日方敢出門擬俟賤恙漸痊接洽事竣即行返贛用副諸公殷殷見愛之盛意辱承高誼用以縷陳謹覆謝陳光遠印江又有電覆戚省長略云病體已愈擬再勾留數日即出京赴津省視太夫人後即返斾南昌 
[贛省會愈鬧愈奇]  
　　兩黨大捉蝙蝠 
　　連日合羣讜言兩社各把持議會不肯投票專鬧捉蝙蝠之怪劇昨日合羣系因鄭堪仁將投讜社之票捕捉關閉勒令其傾向合羣始得釋出復又爲讜言捉去（聞鄭本列名讜社因受合羣三百元之票價故正議長投龍欽海當付欵時合羣人本與鄭議定兩副一正迨鄭投龍票後事爲讜社人探知大責鄭氏鄭復允兩副决投讜言於是合羣人以鄭爲不合遂興問罪之師此前日合羣捕圍鄭氏之暗幕也）此役一起讜言人尤而效之於是捉蝙蝠之風潮大興今日讜言系黄炳煥等邀同黨中健者二十餘人蠭擁圍至議會丁字號尋捉合羣健者王鎭寰因王於末投票時亦曾領受讜社銀一千二百元（一說謂八百元）始向其索還王因用散不能歸趙於是兩相口角讜系主張將王綑縛吊打以洩其憤並百般辱駡歷兩時久正在危險時事爲胡廷鑾所聞急邀集同黨數十餘人將王鎭寰刦出得免於禍王旣出險即在合羣社召集臨時緊急會議均怒髮衝冠主張以最激烈之手叚對待讜系而讜系以王氏被合羣刦去尤大譁憤即往捉謝鴻藻毛大鵬等以謝毛亦曾領受該黨鉅金復又變計改投幸龍票者均因事出外得免於禍現在雙方均主張暫不開會專以武力爲最後之解决觀察雙方相持現狀愈閙愈激恐非鬧出人命决不罷休所可怪者兩黨閧爭多日竟無一人干涉之也 
[蕪湖快信]  
　　蚌埠來蕪者云倪督軍日前接奉天電知張督軍定本月二日起程赴京故倪督軍亦即於是日由蚌埠入都聞約一星期後即可返省 
　　安武軍前敵總指揮馬聯甲刻在萬安接中央主和停戰密電後現皖軍悉駐贛州及萬安蘇軍仍駐樟樹倪督軍皖鹽加價政策人民一致反對是以前交省議會之議案無形打消現又聞倪督此次入都擬向鹽務處疏通有將加價字樣改爲附加捐之說 
　　魯匪蔓延皖境定遠縣附近前日到有大宗土匪搶刦村莊擄人勒贖該縣知事祝鑫田適因公晉省接到該縣警報旋即回縣剿辦 
　　皖財政廳前因發給軍餉向中國銀行借欵甚鉅原議以錢糧茶釐雜稅作抵刻黄省長通令各縣知事所征稅欵悉解交申行以全信用 
　　浙援閩軍童保暄刻派副官來蕪採辦軍米二萬包黄省長接到陸軍部電咨後已令行蕪關及米捐局騐照免納放行 
　　裕繁公司之桃冲鐡礦已於上月二十八日正式開車運砂聞該礦所出鐡砂每噸須納捐四角刻財政廳已委派劉敬襄爲收捐專員在荻港設局 
　　蕪湖明達電話公司已於本月一日通話惟軍用電話俟鎭守使署儲參謀長由省回蕪接洽後方可歸併 
　　蕪關監督徐鼎襄已於前日由省垣乘江裕輪返蕪 
　　蕪湖入秋以來天時不正近日城鄕已發現流行時疫警察廳長宋學騫刻擬定臨時防疫辦法十三條令各署警員切實奉行 
　　蕪湖入秋久亢不雨自上月二十九日起始陰雨連朝據鄕農云此數日已得雨尺許 
[蘇省議會之爭議]  
　　前日通信記者已預言昨日大會若非人數不足定是大起紛爭不幸言而中居然應了第二項然記者之預言係指第二第三議題測之不幸現象之呈露竟不在第二三議題而在第一議題且在議題之前則記者之預言雖中而仍不中而蘇議會厄運之未退可以見矣昨下午二時四十七分到會人數九十有六人遂搖鈴開會錢議長報告到會人數畢劉伯昌顧希曾朱紹文遞起質問議長前日所提緊急動議關於組織懲戒審查會各案（共有三案）何以不列入日程王鳳誥謂屠宜厚亦有一案應一併提出陳伯盟盧瀚蔭贊成之王鳳誥請議長據議事細則第四條變更議事日表宋銘勳張援王鴻藻反對之朱紹文引議會暫行法第三十二條至第三十五條言懲戒會之設係議會内法紀問題本非對於個人而發係爲防將來而設非爲對現象而設審查會之設置原非先有事實隨事而發生云云國會各省會均有之而張宋抗辯甚力旁聽席上多異之以爲張宋等明明到會之人當然不在懲戒之例而必欲阻止法律之完備殊可怪詫其後發言者多人毫無歸宿乃依議事細則第四條以變更與否付表决贊成變更者僅十餘人爭潮乃息計耗費時間四十二分繼又議長宣布（一）案黄次山劉伯昌黄守孚朱積祺朱紹文王鳳誥陳伯盟主議題成立付審查王鴻藻徐宗鑑反對之朱紹文陳說不可不付審查之理由謂案係追加預算係預算性質依議事細則第二十五條之規定必經三讀會且若不具此手續一經行政官廳咨回實屬大妨議會體面故不可不愼重出之語頗沈摯而反對者之氣燄不少減其所主張或以爲此非預算或以爲省公署未必咨回頗有忘却議事細則之狀態繼而沈維賢起而調停請以成立與否應付審查與否付表决議長遂以應否付審查付表决贊成付審查者僅十餘人沈維賢請接開二讀會由秘書長逐條朗讀訖黄守孚起言議事細則第二十七條第二讀會由秘書將議案遂條朗讀公决可否此案係預算須分項目且議長議員費目有别現在何以未經秘書長朗讀蓋此 
 
 

Page 7

 
 
項目須由審查報告今第一讀會未經交付審查會乃有此失現在惟有依細則二十七條第三項交由審查會整理以補其缺黄炎培謂原案文字前後頗有矛盾非經審查不可盧瀚蔭謂追加當在六年度抑在七年度亦爲審查之一要點又述月給之不合法朱紹文謂本案應行審查之點年度數額名義均有關係最好根據支給規則以審查之陳大猷謂不經審查則數額支配均無根據本案雖有若無於是附議者紛紛而起議長乃以付審查會整理付表决不起立者僅四五人蓋前此之不主張付審查至此而不得不贊成付審查矣繼黄守孚起言宜組織追加預算特别審查會表决多數繼議審查會人數黄守孚主依請願息爭案二十五人陳大猷主每選舉區各三人衆贊成陳說繼議審查員産出方法劉文輅主選舉陳伯盟王鳳誥王鴻飛主委任附議者紛起乃以互選委任付表决主互選者多數陳大猷起言此案係關係舊議員自身問題舊議員應不與議朱紹文駁之謂究竟關係新議員抑係舊議員未經審查不能决定無不與議之理王鴻藻儳言謂舊議員非但不當與議且不當列席於是錢議長起言本席係連任議員此案應由鮑副議長主席遂退席出副議長鮑貴藻君登臺主席將此案結束决定由議長委任三十三人組織特别會而連任議員不與議之說亦無形打消矣鮑副議長以本案已了應仍由錢議長主席遂退席促議長重行上臺而衆議員退席者多人數不足遂宣告散會時甫四時四十八分也統觀昨日盛會似有一部分之議員對於朱紹文氏頗有惡感不問事實如何法理如何對於朱所主張必加反對以致演此朝三暮四之怪劇然議會之關係在全省不在個人吾人所馨香禱祝者惟蠲除私見共濟民艱八個大字深願代表諸君深長思之平心而論昨日之會雖不無越軌之言論而根據議事細則以立言者頗多可見法治精神未盡泯滅而議員諸君之埋首研究此細則者或因此而日益加多則尤爲議會之厚幸也已 
[南京快信]  
　　徐總統派公府侍從武官劉恩源來甯昨午前十時在軍署大堂宣布徐總統德意文官自簡任職武官自上校職均齊集軍署聽劉侍從官演講並各給總統紀念章一面總統照片一張旋撮影而散今日劉已乘午車回京各機關長官均親送渡江登車 
　　舊公府衛隊司令何紹賢日前來甯接洽軍隊改編事昨已事竣回京 
　　岑西林代表冷遹已由滬回粤聞岑陸現均有電致李督云中央能依法解决時局允派代表來甯協商 
　　南京和平期成會事務所已成立現正積極進行一切將於本月中旬開成立大會 
　　中央來電促長江巡閱副使王廷楨入京參與督軍會議王去否尙無所聞 
　　新委第二旅參謀長陳貽忠准今日到旅部接事 
　　李督昨電京促本署外交顧問謝傅安回甯有所諮詢前四川都督尹昌衡昨已恢復自由李督派本署副官杜錫禎護送北上 
　　利濟兵艦昨由安慶省城運現洋十萬元轉津浦車運赴蚌埠發給安武軍十月份軍餉 
　　南潯鐡路股東會代表程道存昨由贛來甯日内即赴京接洽路事 
[杭州快信]  
　　省議會議員陳若瑟提出建議條陳調和南北政爭辦法十六欵俟公决後擬聯合各省一致進行 
　　蘇總商會昨函願認承銷紹蕭塘工獎劵一萬張共襄義舉財政張廳長以本期獎券業已裝發盡罄已函復准下期分配 
　　部令調查歐戰後各省商業僑工損失限兩月内列册造報迄今延未申送昨又來電嚴催 
　　總統代表范書田本日上午六時三十分乘車赴滬 
　　山東濟南孤苦院洋董阿斯克華董趙亞光昨函軍民兩署請購黎黄陂等諸偉人墨寶名畫九百三十七件撥助經費 
　　全省警察協會訂今日下午開第五十三次評議會協議會務警界要人大半列席 
　　紹屬時疫蔓延現仍有增無减中國濟生會濟生隊抵郡後各界極表歡迎旋開會討論辦法議决分赴各鄕施診隊長陳瑞邦已准十日一律出發 
地方通信 
[蘇州]  
　　宴請日領事盤門外二馬路駐蘇日本領事池永林一已奉令調回本國昨日午刻交涉員楊霞蔚特假申衙前汪義莊宴請陪席者有蘇常道尹水陸警廳長吳縣知事晚間則由王道尹設筵本署亦爲池永領事祖餞以敦睦誼 
　　委派勸學員吳縣勸學所前以原有勸學員不數辦公呈請吳縣公署於學務委員中遴派四人兼充勸學員職當經吳前知事呈保宋銘仁馮澤恩范承裕祝紀常等四人業奉教育廳核准分别加委矣 
　　南貨業近况蘇城南貨業近因東洋匯水逐步升高糖價隨之增漲售盤校極廉時已增至一元五六角之多其餘如金針菜湘蓮胡桃以及漢口所來之木耳等價亦均飛漲元棗一項來貨更少紅棗則年景頗佳 
　　烟酒産銷稅之比較江蘇第三區烟酒公賣分局管轄吳縣無錫武進江陰宜興吳江崑山常熟等八縣烟酒産銷稅惟向無一定比較均係實征實解現在京局催欵甚急昨日省局特派第二科科長張式谷來蘇催定比較以資考成當由吳分局長令行分棧轉飭各支棧趕將認定征收確數呈報核奪 
　　創辦勸業場之發起蘇城閶門外馬路如新蘇臺旅社宴月樓京館均爲近時之新建築房屋新穎工程堅固現又有陳銘章發起創辦勸業場在郵政局後面購地數畝由滬上東洋公司估價包造定於舊曆十一月初間開工建築限五十日落成約在正月内即可開幕矣 
[松江]  
　　關於封閉松鹽之省批日前舊松屬奉賢松江金山公民程龢阮惟和等公呈省署謂封閉松鹽塲决不可行請咨部取銷前議别籌整理兹奉齊省長批云查閱來呈於松奉金各屬鹽務利弊言之極爲詳盡仰候會同督軍查核辦理此批 
　　青浦組織銀行青浦縣近接松滬物力富庶近年來商業亦日形發展及時組織銀行俾金融得流動之利實爲當務之急兹有該邑人張子良葉養吾金劍花張雄伯蔡一隅曹雲堦等籌集資本六萬元設一青浦地方銀行聞已訂期古曆十一月中旬開幕 
　　奉賢學欵糾葛奉賢縣各學校常年學欵向由各鄕學董經手發給每年分爲四期一切指充學欵之各種附稅亦由各自治委員逕交學董不由教育欵産處經理自勸學所成立後照章應將一應學欵統歸勸學所收發遂由勸學所長朱幼青通知各學校及各學董劃清權限惟各鄕歷年支用學欵向不造摺清報究竟每鄕年需經費若干殊無案牘可稽及由所函請各學董具報又各置不答覆聞朱所長感此困難已憤向縣長辭職請其轉呈教育廳長另委賢員接替 
　　林塲着手布置松江縣教育團公有林自經各教育機關領袖迭次在勸學所集議後已將林場章程修改妥洽並公推縣農會長吳步蟾爲林務主任縣署第三科科員袁玉雨爲事務主任分頭籌備而以勸學所長張彬士總其大成昨日張所長復偕吳袁二君及縣立第一高等小學校校長錢魯詹等前往指充林塲之左營校塲一帶實地勘測以便繪圖分區及規劃建屋整地等事 
　　久旱後之淫雨松地自入秋以來久久不雨遂因氣候亢旱之故發生時疫詎自陽曆一號以後連朝淫雨匝旬未晴水勢盛漲溝凟俱滿聞諸老農如再不放晴則田中未刈之稻將一律發芽而災歉踵至矣 
[鎭江]  
　　陳旅長經過江北第七十四旅陳調元旅長因着手舉辦清鄕親赴省垣謁見李齊兩長請示辦法兹已事畢於日昨乘中班火車過鎭暫駐翌晨搭長瑞小輪遄回江北防次 
　　挑濬運河紀聞江蘇水利局沈佺以鎭屬徒陽兩縣運河一帶年久淤墊擬乘冬令水涸之際逐叚挑濬昨已派員來鎭沿河測量以便興工　 
　　借用躉船鎭郡風神廟江干之德商美最時輪船馬頭及躉船一雙現經駐鎭英商太古公司租用惟近日招商局輪船馬頭新漲沙灘將躉船移開六丈故上下水行輪暫向太古借用該德商之躉船停靠約兩星期即可遷回此外尙有德商小輪及拖風船數隻則仍由駐鎭管理德奥輪船所張所長管理 
　　黄白絲近况鎭郡黄白二絲市况輸出方面頗形沉靜機織方面亦祗有少數之交易故市價又低落一兩 
[揚州]  
　　鎭守使辦軍米通海鎭守使張仁奎因海屬米價較揚屬高昻所頒軍米碍難在海縣辦特委高軍需往揚屬邵伯鎭産米之區購運以濟軍需 
　　總所取銷港棧淮運署准揚州稽核分所奉稽核總所訓令謂據運商同發祥禀准運鄂鹽斤九萬二千擔一俟運抵靈甸港卽將該港大棧取銷着即轉諭塲運兩商知照云云張使業已遵照辦理 
　　統領點交軍隊駐揚巡緝隊業經劉統領於八日早點交第四混成補充旅社團長接領改編劉即專任兩淮緝私職務兼江蘇督軍公署駐揚營務處該處辦公地點仍設舊參將署 
[嘉興]  
　　勘荒委員已返省嘉興四鄉田禾今秋螟蟲爲災由縣派員赴鄕查勘分别災情輕重呈報省吏派委覆勘當由財政廳長派委李庾申錢塘道尹派委沈鎔於前月二十八日蒞嘉赴鄕覆勘在案兹悉李沈二委員蒞禾後即由張知事派員偕往各災區查勘稻管均受蟲傷致死大多秀而不實白穗遍野就中以東鄕受災最重南鄕次之北鄕又次之現省委已查勘完畢於前日返省呈覆災情輕重請求核减糧賦以蘇禾民之困聞財廳不日將災情成色分别發表飭縣减征田賦矣 
　　所長注意推廣學校嘉興縣勸學所所長莫其瀾特於日前躬親出發各區勸學並調查各校學生多寡以便勸導兒童附近入學讀書現莫所長已將城區調查完竣於前昨往南匯梅湖澄溪池西各區會同鄕學董出發勸學並擬於餘賢鳳石南梅等學校稀少諸區另籌學欵增設學校數處其已停辦各校亦擬勸其重行開辦以期教育之普及 
[安慶]  
　　水利測量仍舊進行皖北平面測量擴充測區二萬方里爲澹災救民起見前經水利局呈奉令准并專案咨請省議會追加經費俟復到飭知照辦嗣有水利協會會員朱訓承等因與測量主任偶有意見呈請暫緩追加現已撤銷此議仍令各測區循序進行 
　　鹽觔加價案可望消滅鹽觔加價案由省署交到省議會後一般商民恐有淡食之患乃羣起反對首由總商會開會否認并通知各縣商會及各公團函電交馳抵死力爭刻聞此件議案已無形擱置不再提議矣 
　　皖垣發起和平期成分會南京省議會發起向中央請願息爭通電各省聞皖省議會昨已電復該會共表同情并由商界同人聯合紳學兩界發起和平期成分會已於本月六日完全成立已電逹北京總商會矣 
[杭州]  
　　省會第二副會長揭曉八日下午二時省議會開會决選副議長照上次選舉之得票多數者投票一係姜會明一係秦炳漢當衆舉行决選各議員抽籖入席後由周議長報告開會日程畢新秘書長樓守光（字澹安前諮議局議員光復後曾任衢縣知事）設置投票櫃報告大會在席人數一百四十五人應以七十三票爲當選開票結果姜會明得七十四票秦炳漢得六十七票白票二票花蝴蝶一票粉菊花一票唱名畢即由主席宣布姜會明君得票過半數以上當選爲副議長復由樓秘書長按章導引姜副議長登演說台姜遂先向各議員行一鞠躬禮發言略謂會明自問不學無術承諸君推許舉爲本會副議長實深慚赧今後對於本會一切事務及圖謀人民幸福願隨諸君子協力進行云云演說畢遂由主席屆齡散會時已鐘鳴三下矣 
　　公讌范代表七日午刻軍界自營長以上政界自簡任職以上各官長計有一百餘人在陸軍同袍社公讌總統代表范書田君（宇錦雲）上午十一時由同袍社幹事吳茂林引導范君就席當時第二師長張載揚政務廳長馮學書二君相繼致歡迎詞范君致答詞並分贈徐大總統肖像各一張迨散席時已鐘鳴二下矣 
　　準備建築湖墅支路滬杭鐡路建築湖墅支路業經鍾前局長派員勘定路綫自拱埠訖湖墅交由交通會議議决在案任局長以湖墅一隅商貨殷繁貨物運輸發逹可操左劵即如蘇屬運墅食米每年爲數甚巨亟應將支線接通以利交通其建築經費工程及購買民地共需洋十六萬元經任局長於上月參與聯運會議時而呈交通部核准給發兹任局長已與克總工程司議定辦法先在拱埠設立籌備處調查民地以便購買再逐漸進行開工建築云 
雜評一 
[野心（默）]  
　　主戰派每謂和派之主和别有野心我謂今日眞和派實用野心之時也 
　　不觀北京通訊所謂在野派之活動乎現在之議和計劃先由北方之在野派與南方之在野派接洽目前兩方在野派正在開始活動之際在野主和之熱心是即所謂野心也 
　　然則野心豈惡名詞哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[歐戰協濟會之進行]  
　　南京路二十六號歐戰協濟會事務所昨日發出通告云歐戰發生生靈塗炭吾人同是人類豈宜袖手旁觀苟能稍盡心力亦屬應盡之義務現由基督教青年會·天主教戰事研究會·猶太教公益會·基督教女青年會·救世軍·美國圖書公會·軍營服務團·等七團體組織歐戰協濟會實行在戰地設備種種事務以謀軍人幸福但經費十分支絀所以美國公議募集美金一百七十兆五十萬元中國方面擬募金三十萬元竊謂天下事獨力難成衆擎易舉務祈仁人善士慷慨輸將共襄義舉是則同人所馨香禱祝者也會長大美國駐滬總領事薩門司·副會長上海總商會會長朱葆三·逹利·司庫匯豐銀行司提芬·書記協隆洋行大班歐伯林·總幹事萬國函授學校海格耳·副幹事古巴客·鼓吹員克樂·張簫雲·何德·費吳生·沙約·陸生飛·饒炳生·同啓 
　　又聞該會接到天津省議會來電已全體通過允任十萬元連盧護軍使允任一萬元廣東伍廷芳博士允任五萬元及朱葆三君五千元唐露園君一千元錢新之君一千元宋漢章君一千元傅筱庵君一千元袁履登君一千元謝衡牕君一千元及西人方面萬元現尙未開幕已逹十八萬元此次募捐認捐之踴躍實爲前次所未有云兹將前日在匯中旅館開會時盧護軍使之代表馬鴻烈參謀長演說詞補録如下方今世界慚趨和平主持人道各協約國因以最愛和平卒能以誠信戰勝敵國尤賴美國大總統事事主持公道協濟後方現承募集協濟捐欵寓慈善於戰爭尤屬令人欽佩不置今日承美國總領事及特派辦事員費君之招惟因盧護軍使奉召入京派鄙人代表預會護軍使平日對於慈善事業無論國内國外均熱心帮助至對於此次歐戰協濟捐欵係專爲軍人謀幸福護軍使旣屬軍人想更當贊同用特代表認募一萬元以後如再有可以設法之處並願竭力襄助 
[由華回英從戎之截止]  
　　文匯報云本埠英總領事通告旅滬英人以遠東英人從戎効力者亦屬甚多而維持商業亦關重要故英政府决計不復收納由中國回國從戎之人云 
[演說比國與戰局關係]  
　　文匯報云前任駐俄比使曾充國會議員之德賴思特里氏定於本月十五日午後五時半在法大馬路法人俱樂部演說比國與戰局之關係往聽者收費三元送充比國戰時慈善會之經費 
[法國决勝公債之昨聞]  
　　英文滬報云九日爲星期六日銀行僅辦公半日且天氣陰晦然法國决勝公債成績仍佳半日間竟收得逾二百萬佛郎前後共得三千三百六十萬四千七百佛郎 
[美紅會停招幹事員]  
　　大陸報云西比利亞美人紅會以該處軍事活動之範圍現已不似預料之廣故擬停招紅會幹事員昨日上海支會已接海參崴發來囑停招醫士看護婦及辦事人員之電矣 
[西報紀美領躍江救人]  
　　大陸報云據南京消息本月二日上海盧護軍使由下關過江赴浦北上時其所乘汽船之浪將一小船掀翻小船中載有十人駐寗代理美領事索柯平君適在江干見有一人隨波逐流而過太古洋行之前雖在水中撑持然已不能自主索君乃躍入江中緊握鐡錨順入中流得追及勢將下沉之溺者而救起之當時江畔華人駐觀者數百人僅向溺者高呼告以自救之法而不設法救之索君之友咸向索君致賀不僅賀其救人且賀其入危境而未遇險也至於小船中其他諸人之存亡未有所聞恐已葬身魚腹矣 
[私募華工出洋之查禁]  
　　上海道縣交涉各公署及江海關監督淞滬警察廳同接督軍省長會令云准國務院咨據僑工事務局局長張弧呈稱我國僑工在南洋各埠工作者多係受人誘掠前往常遭虐待困苦萬狀前由職局請派駐爪哇僑工委員保護該埠僑工在案兹據駐爪哇總領事歐陽祺函稱現復有不經總領事核准私募僑工運至該埠情事若不從嚴查禁流弊滋多擬懇鈞院嚴令沿海各督軍省長轉飭所屬地方官及關監督警務廳如有奸徒誘惑拐騙人口出洋者嚴密查拿盡法懲辦并由督軍省長通告人民凡未經僑工事務局核准咨轉各省督軍省長允認有案出示准令聞招者如膽敢招集多人預備出洋即爲誘掠之舉動准地方人民扭控官廳從嚴懲治以儆奸頑至已經職局註册給照之募工承攬人雖准其懸牌開招但祗准辦理内部之事若實行開招之時仍須經職局將合同核准咨商各該省督軍省長允認方可開募以杜流弊而昭愼重等因查奸徒藉外洋募工之名誘販人口出洋者隨處皆有實屬罪不容誅而尤以沿海各省爲甚自宜嚴禁密查按法懲治以杜流弊至於愚民無知易受欺騙亟宜通行布告如遇有外洋招工情事以官廳布告爲准俾衆週知庶不知受奸徒愚弄除分行外相應咨行查照辦理并盼見復等因除咨復外合行令仰該監督道縣警廳卽便遵照辦理 
[浙督軍過滬晋京紀聞]  
　　傳聞浙省楊督軍因華中央召集會議於前晚過滬入京軍警兩界均於兩車站密行保護惟行踪頗爲秘密不知確否 
[愛瓜多號輪船之行踪]  
　　英文滬報云花旗郵船公司愛瓜多號九日午後五時由香港等處來滬夜間十二時即須開往舊金山上海西人附之往美者三十四人又貨三百噸 
[香港裁判員來滬訊案]  
　　英籍猶太人愛斯拉氏前由美孚油行在英按察使署控其擅用美孚汽船後經英公堂判罰二千元一案已譯見前報兹據英文滬報云愛斯拉不服判斷已呈請上訴九日香港高等裁判員台維斯爵士乘愛瓜多號來滬定於下星期四日會同上海按察使開堂審訊云 
[日本航業之最近發展]  
　　字林報云日本航業公司刻正趕速助其國家以恢復對德之商業據日本紀事報云日本郵船會社現已籌畫派船取道地中海前赴德國視此舉爲戰後第一應行之計畫大約每月開船一次並擬儘速在德國亨堡設立分社查歐戰發生後日本各船公司開闢航路多處即以日本郵船會社一家而言已創行經巴拿馬運河而至紐約之航路及其他航路十一處但在歐戰結束後上述各航路卽將稍有變遷日本郵船會社現擬逐月直接派船駛往法國馬賽口岸而不在波賽口岸轉運聞第一艘直赴馬賽者爲四千噸之大沽丸定於十二月間由神户出發云 
[日本取引所定期開幕]  
　　日人所設取引所自假定所址後正在準備開幕已紀前報兹悉該所已將總寫字問設備妥貼收支賬櫃亦已設立總交易間各項價格板及一切設置亦均告竣掮客房計全所設備四十二號又於對面十七號房屋及他處另設八號凑成五十號所有掮客已雇用齊全訂定之經營章程尙在譯繕華洋文致未發表所需華經理一席聘定謝孟鈞充任連日中日各員將内外部一切籌設趕爲佈置决於月内完備定下月一日實行開幕正式營業聞開幕後先將棉花棉紗股票（日本）着手交易其餘各業如鑛務鐘表等項次第擴張云 
[日本棉市之調查]  
　　字林報云本地棉價逐漸低落昨日市情尤低據日本紡織公會調查十月下旬日本輸入棉花二萬八千五百八十四包内有中國花一萬三千五百零六包美國花一萬一千四百三十六包印度花三千三百七十三包埃及花二百六十九包較諸十月中旬輸入總數多一萬一千八百九十九包此次增加因中美棉花多到故也高麗總督佈告今年朝鮮半島棉花收成約爲七千七百五十二萬斤比去年多二千二百九十六萬斤以植棉區域擴充之故至於每畝産出之數則較去年减少百分之四云 
[商會會長連任之道賀]  
　　上海總商會正副會長朱葆三沈聯芳於今屆選舉當選連任後已於十一月四號（陰曆十月初一日）就任除由該會詳請北京農商部南京省公署曁滬海道道尹松滬護軍使公署備查外并通函駐滬各國領事與各國商會會長等查照頃由各該領事及各商會會長均致函兩會長道賀 
[縮短運期之雙方疏通]  
　　各商業反對運單縮短期限一事各沙船號商以要求仍照舊章一年爲期未能逹到目的相繼停止交易連日進口貨（油荳餅雜貨）暫不報騐納稅已閱一星期之久陳稅所長以關係徵收比較邀請縣商會會長曁該業董張樂君到所商議擬恢復前清貨捐局取締洋棧出貨添派司事在各棧騐單蓋戳辦法通融内地分運親自面陳財政廳長疏通請示施行故縣商會於昨日午後開會由張業董邀集山東牛莊青口等各船號商到來切實勸導略謂停止報稅攸關稅所比較今承所長竭力轉關向財廳疏通必有通融之希望所有進口各貨務於即日起照舊報騐納稅云云各該號商均已應允今日爲始照常報稅議畢散會時已傍晚矣聞陳所長已於昨日赴省請示云 
[北洋援閩軍抵滬七誌]  
　　參戰處選編之援閩軍步兵六營砲兵三營機關槍隊二連先後來滬駐於滬西龍華操場迭紀前報前晚（八號）七點半時續到混成旅旅部軍佐各員及衛隊官長並由該旅參謀長程恒式率領工程兵約一營及衛兵人等共乘頭二三等火車十五輛均至龍華因天雨未止亦在車中暫駐惟因前日所到之砲兵尙未下車龍華軌道祗有二道若一併停車在彼恐碍行車故由程參謀長商明南站站長將所乘之十五輛火車折回南站暫爲駐宿俟至天晴再往龍華下車紥營 
　　該旅機關槍隊二連隨帶機槍十六架機槍子彈八百四十二箱每箱一千顆快砲十餘尊砲彈若干均已運滬因係重要軍械送至兵工廠暫儲於所設之臨時旅司令部内 
　　陸軍營制步兵每營五百零四名每連一百二十六名此次援閩軍係歸參戰處編制兵額略有不同聞該軍步兵每連有一百五十名云 
　　旅長黄永泉自率步兵二團抵滬安置後因有要公卽往南京面謁李督軍兹因北京參戰處尙須會議最後辦法召黄旅長來京故於前日由寧渡江搭乘津浦火車北上矣 
[擬行保障法與養老金]  
　　上年交通部交通會議時曾由某君提議路員保障法當經大會通過並擬仿照西國成例另擬養老金條例凡在鐡路若干年因事輟業者應提給養老金若干以資體恤亦經公决兹聞滬寧路某總管提議請遵照交通會議所提出之保障法及養老金二項卽由滬寧路實行試辦所有一切詳細章程另行議訂俟奉任局長核准後即須轉呈交通部備案云 
[烟酒業大會之預備（二）]  
　　中國烟酒聯合會訂於十號（卽陰曆十月初七日）開第三屆選舉大會各省埠分會各派代表到會滬上烟酒兩業代表均擔任會場職務已紀報端昨日該會主任陳良玉因是日來賓衆多是以函報該管警署屆時撥派警察兩名至該會事務所門前照料 
[水木作主家中被刦]  
　　有在本城小南門外高巷頭開水木作之陳春生家住浦東川沙落鄕四五里之小石橋地方前晚突有暴客二十餘人用石撞門入内各執兇器將陳之家人用繩綑縛嚇禁聲張翻箱倒篋搜括現洋二百餘元銀鐲三副皮棉衣服三十餘件而去昨日陳妻來滬追夫歸家開具失單報請川沙縣查緝 
[包探偵獲盜匪續誌]  
　　法捕房探目黄金榮張掌福包探程子卿鏡波日前晚間偵悉有盜匪數人匿跡在法新租界奥禮和路鼎祥里十四號門牌當卽前往拘獲盜匪李海明王志祥馬海庭于奎樓等四名並抄出手槍兩支利刃三柄槍珠二十餘粒金戒一隻一併帶入捕房候訊等情已誌前報昨日捕房將李等四人解送法公堂請究先據捕頭上堂禀明前情中西讞員會判李等還押候訂期再訊 
[嚇詐案摘釋一人]  
　　湖北人陳慧仁蕪湖人陳雲卿湖南人王國生（即王天鵬）王鑑臣被虹口天潼路恒義生絲線店主陸格夫在虹口捕房指控迭次致函並將炸彈恐嚇圖詐洋一千元又將私造民國公債票强欲抵押等情業由西探目利扶司包探蔣阿林將陳等分别獲解公共公廨迭經中西官研訊各情已屢誌本報前日午後又經張襄讞會同美詹副領事升座刑庭續訊先由捕房代表牛門律師上堂陳述案情並稱報告此案之陸某今天雖未投案質證然捕房可以將其傳案作證云云繼由被告代表律師上堂向包探蔣阿林盤駁承辦是案經過手續並據探夥吳阿美投案證明由蔣探囑其隨同報告是案之陸某至湖北路辨認被告陳慧仁等接洽各節（與中西探前堂所禀略同）中西官得供以被告王鑑臣旣據捕房聲明係王國生之用人則與本案無關因判先行摘釋兩陳與王國生還押候再訂期復訊核奪 
[新世界炸彈案近聞]  
　　上月十六號晚新世界游客五馬路三十四號門牌裕豐厚報關行夥河南人詹少山被炸彈炸傷脚背由新閘捕房派捕送往仁濟醫院醫治昨已醫痊出院自投新閘捕房報告即經捕頭據情詳報公廨備核 
[紅十字會呈總統文]  
　　紅十字會呈大總統文云爲呈請事十月三十日恭讀大總統布告軫念我國及同盟各國兵士遠役困苦另設紅十字會捐助欵項等因具見我大總統仁澤廣被無遠弗屆欽感莫名伏查海寰等對於東北邊疆兵士林立疾疢癘疫所在多有曾經函請外交部及海軍部核准組織醫隊出發並請由陸軍部指定地點居駐以求適當各在案又查北京原設有中國紅十字會女界分會戰士寒衣補助會係由熊希齡夫人聯合職員成立多年成績優美近日預備線織手套襪子多件由紅會醫隊携往東北邊疆備用又蒙大總統明令提倡捐欵補助全體會員靡不異常踴躍海寰等對於紅會會務敢不竭力維持以盡天職期副我大總統注重人道至意海寰等抑有請者目下會務日臻發達擬即恭請大總統夫人爲北京紅十字會女界分會名譽會長並擬擇期開會歡迎以表誠敬除將歷年經過所辦事實另造清册呈請鈞鑒外謹將現在出發醫隊及恭請大總統夫人爲女界分會名譽會長各緣由呈請鈞鑒謹呈 
[協助美紅會之嘉獎]  
　　上屆美紅會在滬徵求會員唐露園朱少屏二君最爲出力由美紅會會長美國公使館商務參贊安立德君呈請美大總統威爾遜函謝二君之勞今安立德君接到美國外交部秘書葛德樂君來函二通譯録如下安立德先生台鑒接奉八月十九日來函詳述唐露園朱少屏二君募欵之成績不勝欽感之至二君之熱心殊屬罕見同人均應同深致謝者也惟查外交慣例凡涉國際交誼事項美國大總統除外國元首外向不直接與他國人民通問是以請大總統親書函謝一層格於成例礙難照辦方命之處殊覺歉仄然此事業已於一九一八年九月四日台維生所發一電内述及辦法矣即特請先生向熱心贊助紅十字會諸君代逹美國大總統實深景仰之意並以中國竟有如許人士協助美國紅十字會之大事業於大總統更毋任欣喜云 
[濟生會請撥地築會舍]  
　　松滬護軍使署近據上海濟生會函稱敝會現因會所狹窄不敷辦公擬請撥天后宫地址出使行轅餘地以便建築會舍云云盧護軍使已轉請江蘇官産處曾處長核奪矣 
[一星期間之金融調查]  
　自本月四日至昨日止各外國銀行並無銀兩及大條銀進口惟匯豐道勝花旗交通興業等銀行裝赴天津一埠共一百萬有餘其餘漢口南京等處來洋去銀亦絡繹不絶兹將逐日細數列下（星期一）中國銀行從南京來新幣四萬元又裝去寳銀六萬兩匯豐銀行裝往天津寳銀五十萬兩道勝銀行亦裝去龍洋十萬元交通銀行裝往漢口龍洋二十萬元又裝往南京寳銀六萬兩（星期二）中交兩銀行從南京各來新幣八萬元又兩行裝往寳銀各六萬兩（星期三）花旗銀行裝往天津寳銀二十萬兩又道勝銀行裝往銀十萬兩又交通銀行裝往新幣三十萬元中國銀行從南京來洋三萬元交通銀行亦來洋八萬元又兩行裝往寳銀各六萬兩（星期四）交通銀行從南京來新幣八萬元中國銀六萬兩交通銀行亦裝去銀六萬兩（星期五）中國銀行由南京來洋三萬元中交兩銀行各裝南京寳銀六萬兩各錢莊裝漢口龍洋十萬元（星期六）鹽業銀行由南京來新幣六萬元又中國銀行亦從南京來洋八萬元交通銀行裝往南京寳銀十二萬兩中國銀行亦裝去銀六萬兩興業銀行裝往天津寳銀七萬兩 
　　上屆（二日）調查時國幣及墨洋之價本在七錢三分六七釐之間至七日午後迄今洋釐頻小（八日）祗有七錢三分一釐半蓋緣天氣乍晴乍雨各處花米布紗銷場略衰所以銀洋無必要之用度昨日上午尙係七錢三分零七五至下午又漲至七錢三分三七五至四釐半屬因明後日又有大宗銀洋裝連出口之故 
　　銀拆自二日各外國銀行揭出現銀二百萬之後華商方面漸見鬆動然最小仍須二錢四分至三錢六分且有某國之某銀行曾向華商某棉紗號挪借現銀十五萬兩利率每一萬兩每日銀七兩以故洋釐雖稍壓平而銀拆常在二三錢之間一般大商業上進行莫不阻礙也 
　　大條銀價自八月二十二日迄今未曾更動錢價前星期六（二日）計五先令一辦士東洋匯水四錢五分二五迨四日改長半辦士至七日仍改爲五先令一辦士惟東匯反縮去二五計四錢五分以致本月份驃金之價近兩日間增至二百三十兩有零據業此者之預料歐戰和平將次逹到目的國外銀價自必活潑日内大條銀定有更改故金價堅而且穏也 
　　本埠各金舖所存之赤條此一週間之價反見疲軟每十兩自二百七十六七兩已跌至二百七十一二兩蓋因廣帮無大宗成交南京路及南市各銀樓之飾金銷數有限之故恒孚永豐餘泰亨源曁銀樓同行之足赤飾金均跌去洋半元 
　　昨爲星期六調查中西各銀行所存銀洋并大條之確數如下麥加利存銀一百十二萬洋一百十五萬匯豐存銀六百零五萬洋一百四十二萬大條四條德華存銀五十一萬正金存銀二百二十五萬洋七十一萬道勝存銀一百十五萬洋二十一萬通商存銀三十萬洋五十萬東方存銀二百五十八萬洋五十四萬花旗存銀六十四萬洋六十二萬大條五條華比存銀二十八萬洋三十萬和蘭存銀二十二萬洋八十五萬中國存銀九十八萬洋二百十六萬交通存銀三十二萬洋七十一萬台灣存銀六十九萬洋四十五萬住友存銀四十五萬洋五萬有利存銀三十萬洋十二萬三井存銀二十三萬洋五萬三菱存銀十四萬洋五萬朝鮮存銀四十萬洋十三萬中法存銀九十萬洋三十六萬各錢莊街底存銀五十五萬洋一百二十五萬　總計存銀二千零零六萬洋一千一百六十三萬大條銀九條較二日少存銀五十七萬少存洋四十九萬大條銀未有增减惟華商金城匯業興業浙江地方聚興誠中孚永亨廣東中華四明鹽業大德昌等銀行所存銀洋不在其内 
[縣警察之辦理冬防]  
　　上海縣沈知事接齊省長訓令略謂時屆冬令各屬盜案迭出若不設法防維何以安閭閻而杜宵小着將辦理冬防事宜呈復核辦等因沈知事除會同淞滬警廳辦理外前日飭王領袖警佐召集所區各員籌議冬防加緊辦法議定如下（一）添設嘻警於各渡口及往來要道澈夜巡查（一）渡口小船深夜不准載客以斷盜匪歸路（一）派撥暗探伺察車寓館欵茶酒等館使匪類難以聚集（一）諭各村莊置備銅鑼一遇匪刦閭鳴鑼告警使巡警在途可以聞警往捕（一）各區長警每夜巡邏加添鐘點放寬路線（一）令區長巡官每夜輪流出巡不准懈忽各警員散會後卽回本區即日實行又聞縣警察所所轄各鄕地面遼闊現因佈置冬防原有長警不敷分配經主任警佐王敬常呈准沈知事另行添募惟取締從嚴故合格者殊少以致額尙未滿云 
[克蘭抵滬日期之聲明]  
　　上海總商會前接駐滬美總領事薩門斯君函云兹有著名美人克蘭君將於本月八號由北京抵滬二十九號乘輪返美現因詢問此君行踪及其返美日期者多特此奉聞希爲接洽等語繼於本月八號該會又接薩門斯君函云頃接報告克蘭君將於十八號抵滬並非八號合再奉聞卽希察照等語該會當即通告各商業一體周知矣 
[少年宣講團已准立案]  
　　少年宣講團呈請上海縣署立案並懇申詳省道公署教育廳備案等因已誌前報兹聞該團現已得縣署第五二八號批云呈及附件均悉該團歷辦宣講露天學校童子負販團等注重通俗教育殊屬可嘉應予立案仰再補送章程三份以憑轉呈至所請給示之處應無庸議此批附件存云云該團幹事部已遵照補呈印品俾便轉詳省道公署矣 
[廣肇同鄕第五次通告]  
　　廣肇同鄕團代表第五次通告云敬啓者敝團代表同人等前於陽曆九月十五日在廣肇醫院同鄕大會議决公益諸事協助出席董事次第執行業於夏曆十月初一日廣肇新義學五所一致聞校其中夏曆八月三十日在元濟善堂本義學第二校報名計至二千七百三十七號止報名學生間有因遷居無從查其住址者尙希及早到校上課毋負光陰俾得分配於五校内限期本月十一日一律到校以便統一課程庶免參差而完敝團代表辦學之一結束其餘尙在進行中也云云 
[觀濤小學運動會紀事]  
　　南匯觀濤高小學校定五日開十七週紀念運動會已誌本報兹悉是日上午天雨未能舉行適縣知事代表顧君縣視學徐君及來賓奉賢勸學所長朱君等多數到會乃於午後一時冐雨開會潘傳司令之指揮以及各學生之操演軍樂隊童子軍之服務商業班之販賣食品均足令觀者滿意五時一刻由陸校董代表給獎宣告閉會今將商班童子軍高初各級節目順序録後奏樂開會升旗禮環行唱歌奥國式二分間體操五十碼團體賽跑循環舞國技梭子滾繡刀混合運動國技盤龍棍擲鐡球鈴圈國技雲長刀刀棍對打菊花團國技八卦刀背負傷人競走國技六進手旗語操國技羅漢童子軍游戲跳遠國技空手對子八段錦國技方天戟雙肘子星球國技岳家手滿園花落國技四平鎗槊子跳欄國技七紅擊鈴二百二十碼賽跑國技小八虎磯之波撑篙跳高四百四十碼替換跑 
[各車站公舉解欵證人]  
　　滬杭甬鐡路爲愼重各站公欵起見提出杭州拱宸等六大站特委同和轉運公司代爲收解其餘各站解欵仍直接解交賬房由證人監視點拆目下該路車務賬務兩處領袖以證人責任較重特飭各站公舉相當人員以便加派現聞各站已有半數公舉程淦生承充斯職尙有未曾舉定者昨復由車務處通飭各站徵求同意未知能全數通過否 
[緝私租用民船]  
　　蘇屬緝私各營隊現因將屆菜銷上市緝務嚴緊而所屬槍船類皆年久失修船底滲漏不堪應用經第一隊隊長張秉月第二隊隊長沈增祥等將情禀陳第二營營長薛萬有派員將一隊二號四號七號二隊三號等船騐看後諭令另租民船酌量調換矣 
[塗改北京鈔票之懲治]  
　　新閘長洪路一千四百九十四號門牌某店夥甬人王世桂串同在逃之某某等專收北京中交兩銀行五元十元之鈔票將票上（北京）華洋文用藥水洗去塗改江蘇浙江等省字樣在市混用近爲新閘捕房華探目邵和鈞包探陸桂山偵知禀明捕頭協同西探勞勃生密往將王拘獲當場抄出藥水塗改器具及已經塗改之江蘇浙江及未改之北京等省五元十元鈔票數百元一併帶入捕房解由公共公廨訊押在案昨晨又由捕房將王解廨復訊先由中西探上堂禀明前情並據上海中國交通兩銀行各延代表律師到堂譯述案情並稱被告串黨 
 
 

Page 11

 
 
塗改鈔幣殊屬違法應請按律嚴辦以儆效尤訊之王世桂俯首求宥俞襄讞得供與義羅副領事會商之下以王私改國鈔紙幣有碍國法未便寬縱判禁西牢四年以儆抄獲之塗改器具藥水鈔票等一併銷燬 
[青年會今晚之演說]  
　　四川路青年會德育演講會於本星期晚（十號七時）請瑞思博士演說互相任勞瑞博士爲英國人旅華日久於吾國文字研究有素又諳官話屆時蒞講必能一新耳鼓也 
[惠中學校同學會追悼汪浦聲]  
　　西門斜橋惠中學校同學會定於陽曆十月十號下午三時假座安息浸禮會堂爲汪浦聲開追悼會秩序如下（一）鳴鐘開會（二）主席報告（三）唱歌（四）述汪君歷史（五）追述汪君在校之狀况（六）唱歌（七）演說汪君對於同學會之熱心（八）來賓演說（九）唱追悼哀歌（十）散會 
[戊午學會第三次演講]  
　　昨晚七時靜安寺路南洋商業專門學校學生所組之戊午學會舉行第三次演講會請哈佛大學碩士科學雜誌總編輯楊杏佛君演講工商業之科學管理法首明工商相通之理謂商業上需用科學之量與工業略等次言各種管理法之綱要末謂吾人求學非僅爲糊口計必須將吾國商業上缺點一一改良之故必明習科學通其原理不可學得一二技衛而自足也演畢由會員提議事件而散 
[勸購下關浦口之地圖]  
　　滬海道尹公署昨接省署政務廳蔡廳長咨文云頃准軍署參謀處函開准陸軍測量局函開本城下關浦口一帶商旅薈萃廛市繁昌現將該處各市街測繪成圖藉備地方軍政警學各界研究地理之資料計圖一幅售大洋三角囑爲分别勸購等情到處查是圖繪畫精細記載詳明詢堪爲參考之助除函各機關外相應函達即希勸購爲荷 
[丁欽齋靈柩今日舉殯]  
　　總商會議董定海丁欽齋君爲錦章號主本月初　　陡患中風初五日逝世丁君經商本埠已歷五十餘年信孚中外昨日英商亞細亞火油公司且爲特下半旗誌哀聞於今日午前舉殯想中西士商前往執紼者必甚衆多也 
[地保禀請騐尸三則]  
　　湖南人何書雲年五十四歲不知操何營業昨晨行至閘北光復路源順米行門前忽然倒地氣絶身死當經該處崗巡報告四區警署張警正諭飭二十七保十圖地保沈岐山查得死者有一胞姊梁何氏現住新閘橋北大統路浴堂弄中除前往知照外一面至地方檢察廳報請相騐午後經林廳長委派熊檢察官沈檢騐員等前往騐得何書雲委係病死並無别故判令尸屬自行棺殮 
　　鹽城人左金才年三十七歲向爲薙髮匠並無家室昨晨閘北新民路西首洪吉里後面空地上忽然發現左金才屍身當經四區警署張警正諭飭二十七保十一圖地保瞿梅生往查有無家屬當經查得左金才之父在日曾與婦人杜陳氏來往該氏現住洪吉里中禀復到署後又至地方檢察廳報請相騐林廳長諭候派員往騐 
　　大南門口東首一百二十五號門牌民人孫繩祖家牆門間向租與成衣匠蘇州人單某設攤營生間時已久邇來單所居室中迭次被賊行竊錢洋衣物等件前晚七時許單出外購物而回見室中被褥衣服連同主顧托做之綢緞衣料等物均已不翼而飛一時怨憤頓萌短見背人解帶在床欄杆上自縊而死當時無人覺察直至昨晨爲鄰人察悉無法施救孫姓主人因事關人命知照二十舖地甲邵梅生投報地檢廳請騐下午經林廳長委派李檢察官沈檢騐員等蒞場騐明實係縊斃並無别故判令孫姓爲之棺殮縊帶一條帶回儲庫 
[代敵轉借銀洋之受累]  
　　法商意什拉延賚美律師代表至法公堂控稱有奥國人金特來前托意什拉向好思郎特（譯音）代借洋二百元當時先扣利息洋四十元約期清還後因到期不還債權人向意什拉催索由意什拉如數賠出轉向金特來索取置之不理請求訊追被告亦延逖百克律師代辯稱借洋在法奥絶交之後原告係屬法國人不應代敵國人民轉借銀洋且借洋二百元當時先扣利息四十元後又付利息四十元祗實收洋一百二十元原告重利盤剥被告心不甘服祗允還洋一百二十元且不願給原告收領請求准予將洋繳存公堂撥充善舉中西讞員判令退去候下堂諭飭遵 
[謝蓮珊無從拘提]  
　　江蘇特派交涉公署前據公共公廨呈私用賬洋一千二百元之逃犯謝蓮珊現匿浙屬上虞縣地方請爲協提等情當經轉行去後前據上虞縣函復公廨請協提之犯係在崧厦鎭地方即經派警會同守提豈知該犯現復潛滬無從拘提請爲轉行查照等情陳交涉員據函後即經行廨查照矣 
[汽車撞傷飯司]  
　　南京路裕通旅館燒飯司常熟人徐二昨晚七時許肩挑飯擔行經南京路五福弄口被某號汽車撞傷暈倒於地經老閘捕房五百零七號印捕到來抄録汽車號數另雇車送徐二往仁濟醫院醫治一面持西醫所簽傷單歸捕房呈報捕頭候核 
[反抗巡長之科罰]  
　　南市第一區警察署巡長前日出勤時在外鹹瓜街大王廟附近甬婦陳張氏之女二小姐家内查出書寫賭博花會字條當向詰問突由陳張氏出而反抗並糾同鄰人葛阿大陳松林陳周氏婢女蘭貴等羣起干涉經該巡長協同隣崗警察將一干人拘至該署由趙署長詰得違禁屬實飭每人各罰洋五元充公示儆賭博字條銷毁 
[三誌保險縱火之敗露]  
　　閘北共和路凌仁興豆腐店保有火險縱火圖賠等情已兩誌本報前日下午有保亨保險行經理張駿欽（字俊卿）遣司事王芝芳致函四區警署略云凌仁興店主凌掌桃前由盆湯弄橋北申泰祥號之喻煥章介紹向本行保火險二千兩未滿兩月出事後經本行派司事到塲查得火油稻草等縱火證據是該店主祗圖一己之利不顧他人之害居心險詐已逹極點若不請求嚴拿重辦恐將來效尤者接踵而起後患不堪設想云云張署長接函後卽飭探警趕緝凌掌桃到案務獲解辦 
[僞造期票之押儆]  
　　公共租界愛文義路一千六百六十九號門牌義源烟紙店夥寳山人顧杏生因私刻白克路五百三十二號門牌協興烟紙店圖章僞造期票兩紙計洋一百六十元於十月二十號給與崑山路某日商處掮客姚仲賢希圖混用被協興店主周桂福查悉偕證王逢賢控由新閘捕房派探將顧與姚拘解公共公堂訊判押候日領堂期解究在案昨晨由捕房將顧等解廨經張襄讞會同日副領事林出君訊據西探目斐斯蓋潑上堂禀稱此案因彼告顧杏生曾向姚仲賢借洋四十元未還而姚近欠日商洋五百餘元催索因向顧索取欠欵顧無從設法遂至白克路原告店中向借書柬圖章不允即至浙江路私刻協興號圖章三枚繕寫十一月四號期票洋四十元作爲欠欵又十月二十八號期票洋一百二十元借給與姚故姚即將此票轉付與日商迨至届期該日商偕姚至協興詢問出票之人姚稱今日星期六顧杏生不在店中嗣後爾可不必來此稍待數天我將欵送來事後該店夥王逢賢訴由原告向顧詰問承認不諱即至捕房控告等語並將假圖章期票呈案請察繼由原告周桂福訴明前情請究質之顧供認私刻圖章僞造期票不諱中日官得供判顧押西牢半年姚開釋僞圖章等銷燬　 
[串騙鈔票案之餘聞]  
　　紹興人周廷湘因於去年在南京路五百四十二號門牌屋内開設萬利豐股票公司騙取協和等四家北京交通銀行鈔票洋四萬元棄店逃逸案發被捕獲解公共公堂訊明判將萬利豐房屋發封傢生等物拍賣等情已誌本報嗣因該房主禀奉公堂諭將房屋發還而該屋内之二房主方得科以周所賃之屋當時向伊分租無辜受累被封七月按照租界計算應由周賠償損失洋五百二十八元五角尙有梁慶慈吳湜川兩人亦因周於騙案未發時被欠購買公債票價洋七千三百四十元雖付有期票及周逃逸後持向出票之家支取均不照付以故各人具禀公堂請追於前日午後由廨傳集人證派捕在西牢内將周廷湘提案經俞襄讞會同英領白君訊據原告方得科延代表律師上堂陳明前情請追而梁吳兩人亦延律師到堂譯明被欠票價情形並將被告所付之期票呈案請察質之周廷湘供認梁吳兩人之欠欵不諱惟否認方得科之控案中西官得供會商之下判將拍賣項下給付方得科房租洋五百二十八元五角並着被告按照梁吳兩人控數及息洋四百七十元分向理楚判畢飭捕將周帶回還押 
[註銷非正式夫婦之訟案]  
徐介珍前至法公堂控稱民國二年間娶王素貞爲妻詎屢次逃逸請求訊究詰據素貞供與徐並非正式夫婦等語中西官以供詞各執諭候捕房查明眞相再行核辦在案昨又復訊先據包探上堂禀明傳到證人張錫鈞請訊張稱商人向爲綢緞莊生意徐介珍前次勾引素貞成姦後由徐之姐夫劉生桂央商人朋友吳菊書前來托商人至素貞之胞兄王石生處爲媒應允後草草成婚所有婚書係徐介珍自書並非女家出立是實聶讞員以原告所控證據不足應即註銷旋又問王素貞曰汝被徐介珍誘出後將首飾等物而去有無證據王素貞答稱並無證據中西官會判王素貞旣無證據亦即註銷 
[追究失妻類紀]  
　　銅匠趙阿大無錫人住居共和路慶祥里其妻吳氏名小妹年十六歲於陰曆九月初被人拐失四尋無着前日趙欵係同廠做工之蔡徐氏藏匿訴知警察將氏拘入四區警署控請追究張署長諭解司法科訊核 
　　皮匠李金龍江北人住居閘北太陽廟其妻于氏前日忽然失蹤李疑係素識之傅金寳及吳卞氏吳雙喜母女等串誘藏匿將傅等男女三人扭控四區警署張署長諭解司法科訊究 
[續誌搶刦烟土之追究]  
　　寗波人朱如才在浦東開平局碼頭怡生輪船私運烟土十二磅被碼頭匪徒王步銀等糾衆搶去旋被警廳偵探許德標等得悉前往將朱如才王步銀并開平局巡丁蘇桂獲解三區轉解警廳訊辦等情已紀前報兹悉此案業經司法科劉科長訊據朱如才供稱前充輪船西崽因友人張月利由外洋帶來紅土十二磅託我前往提取我即託楊某帮忙許其每磅酬洋四元旋在浦江中被王步銀等十餘人搶去是實據王步銀供稱所搶之土當被巡丁蘇桂奪去質之蘇桂供稱只拾獲烟土一磅現已繳案各等語劉科長以若輩供詞推諉判令朱等分别還押除飭探補提楊某到案質訊並根究其餘十一磅烟土外一面飭派幹探於昨渡浦嚴緝在逃搶土各人務獲解究 
[查獲身藏烟土之男女]  
　　駐紥浦東招商局華棧淞滬第三區派出所之任巡官昨日（九日）上午八時帶同長警朱寳生杜長春等在碼頭梭巡見有一男二女由羅宋公司輪船雇乘舢板登岸形色慌張上前盤詰言語支吾當在該男子山東人施雁斌身畔搜出烟土一包約重三四十兩連該二婦常州人施唐氏寗波人王陳氏一併拘解三區警署經曾警正略詰之下判男女連同烟土於午後併解警廳司法科訊辦 
中華職業敎育社通訊 
[中華職業學校鈕扣工場銷貨投標簡章]  
　　一本校鈕扣工場現專製撳鈕（先出四個合成者）軍衣鈕螺甸鈕皮鞋鈕四種（以後擴充他種）隨其能銷者認定一種或多種 
　　二願承銷此項貨品者僅扣用錢不給薪水 
　　三投標人先將上海（或他處）所通銷之鈕扣樣物註明最近之市價於三日内交來 
　　四第三條手續完畢即將本校之鈕扣樣取去於指定之時期内以估定之價格預算之銷路欲取之用錢及詳細住址按表塡就交到本校營業部 
　　五承銷此項貨品者以估價最高銷數最多用錢最小者爲合格當由投標人到校訂立契約指定任期并須妥覓殷實商家擔保一切 
　　六承銷者如認銷一種須繳保證金一百元多認一種多繳一百元月息四釐任期終了後領還 
　　七保證金交足後方可向本校取與保證金相等價值之貨數　　八若銷數增加所取貨價將超出保證金一倍以上者須再覓殷實商店擔保 
　　九承銷者憑摺取貨所放之賬歸承銷者包收每月底結賬至少付足全貨價十分之七年終全數付清如有不足統歸承銷者墊交 
　　十本校貨價隨市價而定記賬則以承銷者向本校取貨之日之價格爲標準貨出門之後如有漲落與本校無涉 
　　十一承銷者一得市價漲落消息須以最速之法報告本校營業部 
　　投標人姓名及號　原籍　最近住址或通信處　處前在何何店每月薪俸若干 
願銷何種鈕扣　每羅估價合洋碼　每月可銷羅數　每百元欲扣用金若干元 
此表須於月日交到本校營業部 
來函 
[澄衷中學校來函]  
　　謹啓者敝校前月借得東牆外草地十餘畝作爲運動塲本屆十一月十日秋季運動會原擬在該處舉行乃刈草滾地修路開溝築籬方將告成忽逢傾盆大雨功虧一簧不得已改定於校内舉行惟似此天氣仍難開會只得延期一俟天晴佈置就緒再行擇日開會近以發出入塲劵頗多誠恐嘉賓蒞臨徒勞往返則敝校之罪過甚大爲此奉書左右敬希登入貴報來函欄藉當通告不勝感禱之至澄衷中學校謹啓 
雜評二 
[美領事躍江救人（訥）]  
　　世界第一美德爲有救世之心確有此救世之心然後有救世之勇氣與救世之毅力故能救世界者無往而不能救蓋救全世界與救一人無二理也此次美總統出持正義慨然欲措世界於和平而謀種種戰後之救濟其勇氣毅力又足以副其决心故能逹救世之目的也美領事非有救人之勇氣毅力亦决不能躍江以救一人然則今日之美國眞所謂世界之救星歟 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
感時詩 
　　咏菊不從三徑傲濃霜偏向朱門鬭衆芳應使當年陶令悔知音枉自訂柴桑[  楓隠]  
　　咏蟹爬沙技擅逞强梁到處横行竊稻粱縱使他年投鼎鑊已教騷擾徧江鄕[  楓隠]  
老申報 
[嚴究女堂（見光緒十四年九月初九日）]  
　　昨報列上海縣裴邑尊查得小東門外戲館街女堂烟館中有婦女吞烟事當經王司馬飭包探往查在案昨將開烟館之萬沈千傳案據供上海人在水神閣弄開烟館店内祗結髮妻及妻母並無别人司馬問阿寳是何人答稱並無阿寳妻名金珠今年二十三歲本在家鄕因母死無人照應是以帶至滬上詰其前日金珠爲何吞烟答稱妻有戒指一枚借與賣水果人本約三日歸還至五日仍不還我將妻痛駡伊遂吞烟司馬謂尙有十五號門牌房屋可是分店答稱我祗有一店彼店是賣水果之丫頭所開司馬詰其伊家可有女堂倌答稱伊家有一个亦名金珠司馬着將萬沈千暫押旋據包探將吞烟人帶案據供母家姓王丈夫萬沈千吞烟爲戒指起見烟館在正月間開起至於十五號是名丫頭者所開我店並無阿寳不用女堂司馬謂丈夫已認用女堂倌爾何抵賴包探又將王金珠傳案據供蘇州人年二十二歲爲無生意住在阿姊處不認識阿寳司馬又問爾家中有何人答稱丈夫死後翁姑相繼去世未生兒女母族無人司馬着提萬沈千到案謂爾說店無女堂此是何人答稱此是姘婦司馬曰此吞烟之所由來也着將萬沈千掌頰二百下具結交保王金珠於今日解案發交善堂擇配諭萬王氏趕將烟館收拾回去不得逗留 
新拾遺 
[歐戰中之女工記（二）] [  箴]  
　　某職員語每日郵報代表曰諸女工中有聞其良人陣亡噩耗者歸家一日即返益自奮勵從事工作亦有因其良人目盲而博取工資以贍家者監工員之夫嘗兩次被創後於某役失其一腿遂致殘廢今乃藉婦度日云旣而諸女工飲茶之時間已至羣衆自工場散出每日郵報代表乃囑廠中職員傳語諸女子各書具體之意見俾代逹前敵戰士消息旣播羣衆紛集捐其同伴之善書者書之廠中女工分爲數類曰陸兵曰水兵曰坦克砲車兵陸兵衣黄服水兵衣藍服坦克砲車兵衣褐色服褐色女子之書曰敬告諸男兒幸勿灰心當堅忍殺敵吾輩女兒方晝夜勞于工事不使諸男兒有乏彈之虞也藍色女兒之書曰諸男兒遠離國土苦戰海外此吾輩所可引以自豪者也願諸君藉吾輩女子之助維持英國國旗向有之榮耀勉哉諸之勝仗願諸君一路順利而于本年奏凱回國吾人今方準備歡迎所需砲彈自當源源接濟吾人固時時系念諸君也諸類女工作書自一通至數通不等而詞皆懇切動人書畢皆欣然授與每日郵報代表該代表繼乃告辭而出及門次廻顧諸女兒猶笑顔點頭不已也 
常識 
[瓶頭繫繩法] [  董幽厂]  
　　（說明）家常所用之玻璃洋瓶頸部繫以細繩可便提携然不得其打結之法則每易鬆動若如上圖打結將瓶頭從中央套入隨將兩端收緊則愈提愈牢永不脫落矣（所用之細繩宜紗不宜蔴取其柔軟也）却贈 
雜録 
[世界小新聞]  
　　下天堂入地獄英國密忒斯帛某兵士吉席之晨偶犯警例須入囹圄傳提時新人正齊集禮拜堂預備成禮警吏見此情景亦不忍遽加拘禁直立其處候至禮畢新郎新人相抱接吻一下遂即鴛鴦驚散新人木立禮堂新郎俯首就逮而去 
　　[  元]  
　　商店停止送貨西國主顧入肆購物每令店夥送至其家交貨付銀零星貨品包紥動須紙線且多費手續店夥殊苦其煩然習俗相沿未敢議廢歐戰蔓延紙價飛漲孟鵲斯特（英大商埠）諸商店主人乘時彼此集議凡買客購貨令自取去不爲包送以節紙線雜費云[  元]  
　　俘虜四行書據拘留在土耳其之俘虜報稱凡與在土俘虜書札往返字數只限四行以便檢查多則以不符檢章論不代傳遞云[  元]  
 
[總統讌柬之聲明] [  録]  
　　敬啓者十月三日貴報所載對德宣戰案通過之經過一則内稱議員不出席之原因係此次招待議員之請柬逕書奉大總統令云云且不具名議員因是不快以爲蔑視之也等語查公府讌客一爲私讌有用個人名義者一爲公讌應用大總統字樣不另具名此種公讌凡正式請外國公使及兩院議員均用之爲最尊崇之一種格式與尋常請客帖式不同歷來如此辦法此次公讌所具柬式係照最尊崇之式柬上並無奉大總統令字樣檢送一份即希查照更正以免外間誤會爲荷 
　　大總統訂於十一月二日正午十二時在本府懷仁堂筵宴敬請 
　　光臨 
　　午禮服或乙種禮服 
　　由西苑門進出 
[文虎識略] [  會心]  
　　邃漢齋謎話係吳江薛鳳昌所著選擇精審文筆雅馴而叙述作法亦頗其特識惜自製者甚少間最出色而令人歎賞者無過以草色遥看近却無射王孫滿尙幼之一謎其竄易舊作如以賈射其於人也爲大腹以昔者吾舅死於虎吾夫又死焉今吾子又死焉射獨活（藥名）以樂必崩射吹彈得破以懊儂歌時亂我心曲以殷三百周二百射員半千（人名）以錢塘觀潮射皆舉首而望之以跪池射后來其蘇較原作之用十月懷胎未亡人箏笛不成聲必字五百元會試放榜紂取妲己等爲面者誠有上下床之别 
　　卷中自謂生手作謎不少佳者百不得一且喜用典或學渾脫一派令射者不得要領其稍有可取者如五關斬六將千重走單騎射求備焉風聲鶴唳草木皆兵射爲堅多心終須一個土饅頭射故陵不免耳吾弟則愛射秦人視之亦不甚惜是能以運典勝者子路季氏射顔淵後陽貨先（集句）二分射其惟春秋乎是能以刻畫勝者又如筆射大者如椽八卦射匪用爲教看似分明射其實離離美人手射一握爲笑則稍遜矣至若以升冠格脫靴格射一卜字自謂隠晦難人使射者攢眉尋思反失興趣信然 
益智新畫 
　　（煥章） 
　　掮轎像丹 
小說 
[偵探奇遇] [  常覺覺迷同譯]  
　　賽鷹曰汝爲畫家然乎露西曰予但習畫耳安得謂爲畫家賽鷹曰汝曩在美術院中臨畫何以忽至此間爲作客來乎露西曰否雷茀勒先生曩在美術院得見予畫以予可造欲收予爲徒予初不允其後予生計日蹙瀕於餓莩者再予遂捨彼就此然予亦幸而至此蓋雷茀勒夫婦待予至爲優渥也賽鷹至是頓憶一事曰汝來時爲一時權宜之計初非有意久居此者然乎露西詫曰君抑何知之悉哉當予來時深恐不能慣居瀕行之時未携行裝且預付房租數月留爲退步今則此間樂不思蜀矣蓋若輩待予一如親戚也賽鷹聞語但頷其首似感雷茀勒不置露西促之曰君何以覔予盍以告我賽鷹不對但曰汝家庭歷遭不幸吾知之矣惟自是以後汝已入於坦途蓋風雨已過日月重光眼前但有光明無復有晦暗之日矣露西曰何耶曰汝今日已成鉅富而其原因至奇會當爲汝述之露西變眸瞪瞪不知所對既而詫聲曰予豈已鉅富耶曰然汝將承襲一注鉅大之財産也露西曰確耶若使吾母在世者豈不大佳蓋吾母一生唯有苦景初無樂景然予外祖母對於美國親戚從未爲吾母提及此一注之財産果何人傳予哉賽鷹曰予告汝底藴之後即知汝外祖母所以不言之故矣露西曰予外祖母之事汝乃知之耶賽鷹曰然言次即以其外祖母歷史歷歷告之露西傾耳細聽悲喜之狀乃隨賽鷹所述爲之轉移述畢露西乃曰然則此一注之財産非予親戚傳予者賽鷹曰固然其人感汝外祖母深情遂欲覔其子孫傳以財産露西曰然予豈能遽受其産賽鷹曰女士亦弗再言之無論何人授受之間如果合法均可授受矧此老人爲汝外祖母之情人但因遭際不幸未成眷屬今此老人於垂死之日欲得其情人子孫足徵其人多情汝但與予偕往老人見汝美麗之貌直將疑汝外祖母復生是其一生所念念不忘者竟能於一旦償之正不知老人之快樂爲何如也露西曰君言實至離奇怪誕不識予果能信君否賽鷹對之一望設爲誠懇之辭曰汝但信予無欺可矣（未完） 
[自由談之自由談] [  不冷]  
　　南方政府欲剷除北方之黷武主義北方督軍欲以無條件與南方言和是皆以協約國待德國之法待其敵人也噫 
 
 
 

Page 15

 
 
   
 
 

Page 16

 
 
   
 
