# 1903 - 162 - 4910833

 

Page 1

 
 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閲爲憾本局不惜重貲禮延通才博學將是書條分件繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本價洋二元有志經世學者請速臨申報館申昌書室及各書坊購取可也 
[重印雙璞齋四書五經義大令第二批出書廣告] [  圖書集成局白]  
　　自八股改試經義承學之士驟遇更張輒以師承無自爲慮此次各省榜發所刊第三塲闈作頗因體裁有乖致爲有識者所訾議况現在各省歲科試經義列爲首塲苟非出色當行尤未易破壁飛去雙璞齋主人嘗謂作經義之法疏解聖經當用説義正義之例徵引史鑑兼及時事當用衍義講義之例爰取古今名儒碩彦經義諸作彚而選之題有未備則敦請通材博雅分任操觚搜採富而抉　精迥非市上所售者可比現由本局用新鑄鉛字排犯成書都計五十六卷爲又三千篇流布藝林爭相購取所印首批業已售罄現印第二批裝訂十六厚本價洋兩元八角欲購者請速臨申報館申昌書室及各書坊購取可也 
[約束西童議]  
　　前作約束頑童議登之本月十八日報端有客見之謂執筆人曰有是哉子何見之偏也夫租界頑童之狡而且惡誠如所言然亦思狡惡之甚於此者更有西童乎吾子華人齗齗焉惟華童之是繩而於西童絶不提及豈畏之歟抑心存袒護歟何竟不一揭其使彼國明理之士思所以懲創之救正之也執筆人聞之瞿然曰泰西之俗童子自六七歲以下無不入學女亦如之卽覊留異地教養之道一如國中從未有任彼嬉游不知約束其身心致陷於放僻邪侈者滬上爲通商大埠西人之寓居者旣多西童數亦不少學塾若干處專收此種子弟皆由彼中名儒爲之教授雖髫齡所習不過淺近之學處世之道尚屬茫然何至率意妄行如向所論中國之頑童子乃謂其狡惡吏有甚焉者查何見而云然耶客曰先生之言理也顧亦知人情之詭詐有出諸常理之外者乎慨自圖勢陵夷外人之氣燄白熾中國政府事事遭其侵侮相顧束手付之無可如何矧在士民何敢與彼爭勝而西人中之性成粗暴者遂蔑視華人肆意欺陵無所不至近日租界中西人虐待華人之事更時有所見彼國有心人亦爲之不平勸戒詰責之書屢見於各西報工部局董亦思設法懲儆已派巡捕留心密查可知西人之賦性仁慈矜平躁釋者固不乏人而桀驁不馴横行無忌者亦所在多有西童氣質何獨不然蓋人之賦禀不同良莠不一而童則未沾教化且不知天地爲何物又習見夫華人之良懦外見侮於國人於是蹤跡所臨專事恣肆或沿街攫取食物或摔人之物故意毁之或無端毆擊東洋車夫或向行人抛擲磚石洋洋自得禮義廉恥蕩然無存凡此荒謬情形證諸所見所聞不勝枚舉特華人忍氣吞聲怨恨之心積而未發遂使若輩膽愈大氣愈豪暴戾恣唯亦因之愈甚道路側目相顧欷歔泰西素號文明何竟縱令其童蠻横若此耶執筆人曰如子所言子亦見之屢聞之稔矣夫人之於子誰不欲其爲正人爲君子爲舉世所推重愛敬至不爲正人君子而效流氓無賴所爲不爲舉世所推重愛敬而爲舉世所深惡痛絶則其人未有不艴然怒惄然憂思有以懲儆之冀其有悔於心去邪歸正者此固中西一理不待智者而後知也惟一人之耳目難周少小之詭隨易縱諺云人莫知其子之惡西人特無從查悉是以聽其所爲耳曷嘗怙過飾非不欲使之返迷途而趨正軌哉不觀近日彼國籌弭教禍之方乎當事者深悉前此閙教緣由皆因西士抑勒華人過甚所致諄諄以積怨爲戒英相沙侯更慨乎言之雖西人之旅滬者仍未免有此種行爲而公道猶存已滋物議曾是舞勺舞象之子轉可作威倚勢横以非禮加人乎吾因知其必不然也惟此等事華人旣不敢扭訴於捕房西人又未能時察其子弟之舉止所望各學堂教習每日於讀書識字諸課程外時以善言善行相朂勉更戒其毋從匪彝毋卽慆淫庶幾目染耳濡習久自化其有沿途滋事者准商民隨時扭入捕房並令巡捕一律拘拿酌量懲辦不以童而忽之亦不以西童而寛之行見風聲所播　者肅然化莠爲良其機有較華童更捷者客唯唯稱是而退遂詮次其語錄之報端有管轄西童之責者其亦能採及芻蕘否 
[俄求蒙地]  
　　日本某日報登天津來電云日前駐華俄使照會外務部將要求滿洲利益之事移而要求蒙古地方其文甚長外間尙未盡悉 
[俄路紀聞]  
　　日本某日報云俄人所築西伯利亞鐵路近已告成日前由郵政大臣某君列表宣布大旨謂此路共綿長七千七百八十三俄里分而言之西伯利約三千一百四十俄里後貝加約四百十八俄里烏蘇里約八百十二俄里接至中國東省約二千四百十三俄里火車由俄京聖彼得羅堡以逹琿春計程七千二百十七俄里由聖彼得羅堡以逹旅順口計程七千五百三十五俄里所需一切經費都盧比七億八千萬枚 
[持平之論]  
　　南洋新加坡叨報云有人致函英京倫敦某日報館大旨謂教士至中國傳道者須堅持主見凡事出以和平如華人以佛教傳至我英遇事迫令地方官辦理試問英人能不懷恨於心乎今者歐美之人苛待各處華工而謂華人能不含忿嫉視乎又各國皆垂涎中原土攘拳匪滋擾聯軍入京視人命如草菅物業亦多被攘奪試問泰西文明之國而應若是行爲乎西人每目華人爲野蠻試以此二字還贈西人西人能甘心直受乎僕以爲我輩苟能以禮待華人華人决不將西人嫉視蓋華人早經洞悉事事宜取法泰西然西人之宜取法華人者亦所在多有若兩相締合水乳交融則進步正未有艾矣本館按泰西之論中外交涉者從未見有持平若此故錄轉於報俾留心時事者知海外亦未嘗無人焉 
 
 

Page 2

 
 
[檀人嗜烟]  
　　檀香山來簡云我檀各島商民之吸食阿芙蓉膏者日益加盛幾如布帛菽粟之不可須離臾祇就土著之吸烟者計之已有數千之衆大半珊珊仙骨日在睡鄉將來漸被日深正不知伊於胡底也 
[印疫漸平]  
　　印度來簡云自西歴五月十號起至十六號止此七日内印人之因患核疫而亡者共一萬五千四百名口比前一禮拜已减五千名 
[集欵興工]  
　　有客自直隸省垣郵示保定工程局集欵興工告示曰照得省城前因兵燹之餘伏莽未靖蒙督憲仿照天津辦法抽收房鋪車輛各捐用以募巡警兵弁修治街道大抵就地方之財辦地方之事取諸民仍資以衞民洵爲地方萬不可少之善舉况前曾欽奉諭旨通飭各省興辦巡警京師亦蒙簡放親王辦理巡警街道事宜則保定已成之局更未便遽行中止現蒙督憲奉准照舊捐辦以靖地方而使商旅欽奉硃批札飭本局遵照辦理在案查本城所有各捐原以彌補巡警路工之用除鋪拐另由十三行商民自行按月捐辦外其餘房捐車捐仍照舊章分别按季按月一律捐收以資警餉而備路工爲此示仰闔屬軍民人等一體知悉遵照後開收捐日期赴局呈繳倘有局役藉端需索准卽指名控告本督辦定當執法懲辦决不姑寛各宜凛遵毋違特示計開房捐自五月初一日起照仍原期收夏季捐項初二日收官署公館紳士車捐自五月起限每月初六收鋪商民户客寓車户十六日收小車東洋車捐 
[續錄護理晉撫吳大中丞奏報山西遵設警務學堂摺]  
　　一切課程因地制宜不矜鉅博取其簡易卒業以後嚴加考騐果能於應學課程深造有得者官學生則派充外州縣巡警兵管帶或遞升省城哨官管帶酌子外奬優者請給内奬以示鼓勵兵學生除堪升中等高等者外餘撥充省會城廂内外巡警兵凡緝匪禁奸衞生查户等事悉以屬之優者撥充省城及各屬巡兵什長以收倡導之效總期由省城逐漸推行於各府州縣以開風氣而靖地方至學堂經費每年約需銀二萬餘兩由晉省設法籌措核實動用作正開銷據署布政使胡湘林按察使豐伸泰會同巡警局道員張祥會銜詳請具奏前來臣覆查現擬試辦學堂辦法皆係就晉省情形權其相宜爲之利導洵必不容緩之舉當卽選派熟悉警務之員督辦學堂事宜曁延聘日本教習來晉以便卽開辦而收實效抑臣更有進者警務當責之功與警務應收之效皆極爲煩重溯查我朝保甲成法編牌籍擇長正聖訓昭垂於詰奸弭盜安人息事諸大端再三申誡迹警務之命意立法大要在清瑕垢之源嚴良莠之别使無一夫不得其所無一物不遂其生亦隱與保甲相符特保甲行之久而漸疏警察行之近而加密臣熟審近事博考全球國本在民保民之基則在警務其事之張弛興廢卽關係强弱之源此次所擬課程未敢遽責高遠但使循塗以赴稱量而求苟非有造之才殊難望其畢業卽如中律各條極爲精深官幕有竭畢生之考求始參眞解者現又益以東西各國法律問塗難易自不待言中土人情最賤兵伍臣前於奏請武備學生宜文武通用摺内已詳晰上陳仰蒙聖明洞察飭交政務處議奏將來右文輕武之習由漸轉移庶可振武備而圖自强不勝感幸之至查警務學生於中外法律交步大綱果能講習日新研究有得是較官幕尙或過之求之者嚴則待之宜重核計晉省現設警務營官哨弁數目無多若不將此爲出身之階於鼓勵旣有窮在才俊亦非所願倘擢爲他軍之用又與警務何裨夫以警務如此之重警學如此之難而又求之綦嚴使赡之非厚待之非優其弊恐將流於敷衍視爲具文甚非聖朝重視警務之本意也考之古制工虞水火各有專司臣揆度再三警務關於本計至重將來仍必須照政務處原奏俟各省學堂辦齊詳定警署警官規制方足以激勵人才漸收實效臣已飭將晉省警務學堂實力辦理總期陶成日廣推擴日宏以期上副朝廷保民弭患之實政所有遵設警務學堂酌擬試辦章程繕單具奏緣由恭摺具陳伏乞皇太后皇上聖鑒訓　謹奏奉硃批著卽認眞辦理務收實效單併發欽此 
[度地建站]  
　　漢口訪事人云喬口地方爲火車起缺貨物之總匯日内鐵路已經修竣將次開車洋工程師遂在是處測量地基擬建車站大約不日卽須鳩工庀材矣 
[設缐通詞]  
　　漢口訪事人云夏口廳署事務殷繁尤多中外交涉之案兼署湖廣總督湖北巡撫端午橋中丞札飭馮少竹司馬就署中安設德律風直逹督撫二轅以便遇有要公迅速商辦司馬奉諭後已於日内遵照興工矣 
[棨戟遥臨]  
　　揚州訪事人云官塲探悉升署漕運總督陸春帥已定期起節由蘇垣赴袁公浦履新邗上爲憲節所必由因是江甘兩邑宰飭差在徐凝門外碼頭結彩張燈以迎棨戟旣而鎮江訪事人又馳函相告略謂春帥於五月十六日道出京口泊舟皇華亭碼頭鎭城文武各官咸登舟禀見有頃春帥舍舟登陸呼殿詣文武各衙報謁旋至常鎮通海道署弔唁原任道憲長久山觀察之喪鐘鳴二點憲舟即由小輪船帶之渡江 
[督銷易委]  
　　金陵訪事友人云湖北督銷局總辦江蘇候補道奭召南觀察近已瓜期届滿兩江督鹽憲魏午帥委候補道俞夢丹觀察啓元接辦按觀察爲前湖南巡撫俞廙軒中丞之哲嗣家傳治譜學有淵源必能大展所長以副委任也 
[斬决妖人]  
　　杭州訪事人云日前甲乙二拐匪用迷藥和入麫餅誘令鄉人某丙食之猝然倒地口不能言匪等遂搜取身畔所帶洋銀正欲俵分而散適爲某錫箔坊夥所見號召同伴將二匪擒送保甲局時鄉民尙噤不能出聲二匪以證據全無堅不供認迨解送仁和縣署鄉民始如夢初覺翌日縣宰蕭藴齋明府提同二匪復訊二匪知不能諱飾將當日情事一一直陳明府乃禀知護撫翁筱山中丞飭卽就地正法本月十九日由杭州府莊太守提二匪至校塲梟首示衆 
[浙省官塲紀事] 　　 
　　杭州訪事人云上城總巡陳司馬誥奉藩司札委辦理曹嵩釐局遺差由督辦戴觀察會同臬憲黄廉訪委候補同知顧司馬仕昇接辦司馬於本月二十日到局任事陳司馬於交缷後卽日禀辭赴城東○省防常備右營管帶吳副戎忠選奉護撫憲翁筱山中丞札飭赴艮山門一帶及平山等處查察巡防各哨并帶閲洋操○杭州理事同知斌鑑堂司馬於本月十七日奉藩憲飭赴新任擇吉二十日接印任事 
[温郡官塲紀事]  
　　温州訪事人云浙江温州府知府王雪廬太守於本月十一日未刻附招商局普濟輪船赴滬以便馳詣杭省叩賀翁筱山方伯任禧○委署樂清協副將劉耀廷恊戎於本月初九日由滬附招商局普濟輪船抵温詣各署拜謁旋於十三日赴任○王環廳同知吳鏡莊剌史于本月某日抵郡暫駐道前連陞棧聞因某犯解道翻供奉童韶甫觀察札調來郡覆勘也○前署泰順縣事張雨人大令交代未清由府尊王太守禀請上峯摘頂記過旣將應交銀兩掃數解楚上月之抄由省來温卽求將處分轉請註銷 
 
 

Page 3

 
 
於日前出示曉諭略謂本縣分派差勇巡查原期安戢懲創匪棍其安分居民鋪房等人斷不准該差勇有秋毫之犯誠恐未能週知或有無辜之人被差恐嚇反致受累除密飭查訪外特復出示曉諭爲此示仰居民人等知悉倘有分派差勇及並無執有本縣印票借巡查爲名向爾等恐嚇生事詐財許卽來縣喊控立予懲辦决不寛貸○浙江提督吕道生軍門前乘超武兵輪船出洋巡閲兹已事畢于本月十六日秉節回轅○邇來各處劫掠之案層見疉出雖經當道飭差嚴緝此風迄不少衰日前甬城南門大廟前某烟館有盜夥六人入内開燈過癮適爲差捕所見當塲拘獲三人解至鄞縣署縣主周少軒大令推鞫一番卽飭釘鐐收禁 
[胥臺小志]  
　　蘇州訪事人云端陽日之夜胥門外乾永順木行突有竊賊三人踰垣而入行中人均已熟睡任其四處窮搜旣而火夫某甲於睡夢中驚回一躍而起與之格鬥三賊力不能敵出利刃剌之甲身受重傷乃奮勇不退三賊懼急啓大門而逸甲追至十餘武外始痛極而踣是役也室中未失絲毫皆甲之力也嗣經行主飭人舁至天賜莊請西醫敷治未識能保性命之虞否○本月初十日某縣差役某甲在胥門外馬路中緝獲盜匪三名當卽解至縣署訊究聞係夥劫鎭江某錢莊之犯未知確否○震澤縣人某甲年逾七十近以欠繳田賦洋銀六十餘元經縣主夏大令拘押旋於某日斃命所中上憲得報即札委鄰封吳江縣某大令詣騐至某日甲子某乙忽投上憲衙門控告未識上憲將若何批示也 
[儲憲來申]  
　　昨日江蘇督糧道羅少耕儲憲由蘇來滬借英界錢江會館暫駐行旌午前命駕至蘇松太兵備道轅拜會道憲袁海觀觀察繼至縣署投剌大令飭丁擋駕 
[飭查船户]  
　　前者李朝義所駕鹽船駛至蕪湖縣境江心突被太古洋行河南輪船撞沈溺斃數人因投控徽寍池太廣道轅道憲童觀察令投上海英刑司署具報旣而觀察接蕪湖關税務司來函聲稱鹽船雖已沈没桅竿仍在水面往來船隻大爲阻碍請諭令李設法取去遷延五月之久李置之不理乃用炸藥將壞船轟碎共費洋銀一百四十八元桅竿則暫置關前拍賣以歸此欵觀察以轟船之費應由河南輪船照償且李已不知何往爰移文蘇松太兵備道轅請道憲袁海觀觀察飭查李是否在滬並問明曾否投報英刑司署觀察接閲來文卽委候補縣丞茅二尹查明禀復昨已牌示轅門矣 
[犯官過滬]  
　　日前兩江督憲委午莊制軍飭江寗藩司李薌垣方伯將管帶兵船遺火僨事之已革福建烽火營叅將李田及家丁某甲解至京師兵部衙門轉解軍臺効力贖罪方伯卽委州判令芷庭參軍縣丞孫伯鑫二尹押解登程昨日道出申江赴道縣各署謁見旋卽乘某輪船赴天津 
[船婦被拘]  
　　前者浦東倪鑑明家被劫一案業經上海縣主汪瑶庭大令飭捕拘獲盜犯王小洪王老六陳小五子邱臘梨等數名旣而捕役查悉當日載盜往劫之划船婦劉李氏曾於事後分贓爰於昨日拘入縣署大令飭小心看管聽候訊懲 
[裁减局差]  
　　本邑南市江蘇海運滬局向設聽差人役八名藉供奔走之役現經總辦孫述亭太守裁减四名以節糜費昨已懸牌飭知矣 
[薄懲私鑄]  
　　昨日有田來有者以葉阿和陳錦芳專用銅質僞洋銀扭至本邑保甲總巡局控請訊究總巡朱森庭明府研訊之下田供小的在本城侯家浜左近開設來源昌煤炭店葉陳來購煤炭混用銅質僞洋銀向之調換反唇相稽搜其身畔藏有此項僞洋銀九枚求恩究辦葉供小的係浙江寍波府屬某邑人陳供小的係湖南某邑人旋又同供自鑄此項僞洋銀入市混用自知不合尙乞恩寛明府判各責三百板荷以巨枷押令游街示衆一月 
[西人自戕]  
　　昨日午前西人某甲行經美租界北四川路不知何故忽用手槍向頭上自擊立時昏倒於地鮮血直流後經某號巡街捕報知捕房捕頭令舁送公濟病院療治聞甲傷勢甚重恐不免有性命之憂云 
[上海官塲紀事]  
　　昨日江蘇候補道周子昻觀察因公來滬午後命駕至縣署拜會縣主汪瑶庭大令大令延入花廳茗談良久而别○昨日松江府許子原太守因公來滬縣主汪大令乘輿詣舟次謁見太守登岸後先詣道轅謁見蘇松太兵備道袁海觀觀察繼至縣署謝步大令飭丁擋駕○昨日義渡局委員吳昌碩明府命駕詣縣署拜會縣主汪大令大令接見之下互商要公良久始别 
[英美租界晚堂瑣案]  
　　前者葛直夫控王茂林串同王全生將鉛板鉛字質錢分用等情時張柄樞司馬方绾讞篆訊明一切飭將茂林暫行管押全生交保出外赶緊措齊質本洋銀八十元呈繳至案前晚讞員孫建臣直剌提案覆訊葛稱此案前奉張公祖訊明分别管押交保茂林雖稱措得洋銀四十元然亦並未繳案全生保出後更置若罔聞求賜追比茂林叩求寛限直剌謂本擬嚴比姑限十日内將所措洋銀四十元缐案全生仍交原保人保出限二十日内繳到洋銀四十元如再抗違定卽提案血比○前日流娼陳桂林王順林投案呼寃至晚直剌升堂研訊陳娼供稱小婦人年二十六歲在胡家宅某鴇婦家賣娼稍有不遂轍遭打駡是以偕王投案求恩超豁王娼供稱小婦人年十六歲與陳同居受苦難堪求恩援手直剌飭暫交官媒留養候飭差查明核奪○無錫人周沈氏控王如生姦拐其媳宗氏等情直剌升堂研訊周沈氏供稱宗氏係小婦人次子月蘭之妻上年九月與操南貨業之王如生通姦嗣將衣物捲逃兹已報捕查獲特兒子以顔面攸關情願離異叩求將王嚴辦王供去年九月由宗氏勾引成姦旣而伊欲與小的同逃小的勸阻不聽叩求原宥宗氏俯首無詞直剌判掌頰四百下押候傳其父來案領回另行擇配王責四百板管押候核 
[勸善須知]  
　　坐花誌果一書羅列近三十年來耳聞目見有關勸懲之事前因後果報應昭然能使閲者觸目警心去惡遷善之機油然而動且筆墨簡潔考證詳明更得通懦爲之註釋不論婦孺皆可隨感而通昨承以二帙見貽閲竟率書數語並以告世之好善者欲得此書可至後馬路宏久號索取 
[樂善可風]  
　　昨蒙純泰莊交來南京因利局經募公善堂振捐龍洋五十元又示室平安子孫壯盛洋十元成茂順號交來蛟川衍慶書屋周遵先人遺命助振洋三百元恒孚銀樓來汪兆柏洋三百元均經祗領竊以比來災祲迭告補救爲難乃承推解之恩遠拯孑遺之厄承先啓後理得心安乞附報章藉彰懿行[  上海六馬路仁濟善堂籌振公所施則敬等謹誌]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　前日小販陳阿林負鷄一擔沿途求售突被小流氓蔡阿二及銅匠永發等人攫去二頭陳心不能甘投訴二十三七鋪防局局員韓仲甫二尹飭地甲查拿一千人聽候訊究○前晚南市萬生瑞米行夥曹某醉態朦瞢行至馬頭中洽　鹹貨行門外遽爾小遺行夥某甲向之喝阻曹不服致相口角旋互扭至十六鋪巡防中局控訴局員黄衡堂二尹飭地甲妥爲調處 
[英美租界公堂瑣案]  
　　水巡捕偕包探倪順泉解小工王阿多沈三至案禀稱前日伊等二人將福安公司小工頭目張阿有盧阿紀曳至鄉間毆傷張之左腿並被擊毁器物報由小的等拿獲送請究懲福安公司執事人延律師担文之夥古柏律師至案訴請嚴辦盧阿紀供稱小的在福安公司當工頭王沈二人向係散工不歸工頭管束前日强令小的給予洋元若干小的不允致被曳至鄉間毆傷幸爲水巡捕頭所見拿獲解案務乞重懲讞員孫建臣直剌商之英總領事署繙譯官迪比南君著將沈王還押俟禮拜五補提人証質訊○包探徐阿華解江章灝至案禀稱伊在大英醫院執役醫院主因伊無故停工控諸案下小的奉票傳到請卽訊供直剌判罰洋銀二十五元○包探趙銀河解何福記至案禀稱德商博克投案下控其背約等情小的奉票提到請卽訊供何延律師台佛司伸辯直剌以原告未到著押候照會德總領事訂期會訊○水巡捕解沈阿二吳三子至案禀稱伊等二人串竊張阿候船上銅鎖報由小的送請究辦直剌判各責三百板枷號二禮拜○水巡捕解竊煤之姚錫桂顧連生至案直剌飭發交捕房押候查明提訊○包探米順解毛榮堂至案禀稱伊向方良富訛詐行兇報由小的解請究懲直剌判各責二百板枷號二月○包探倪順泉解張阿四至案禀稱伊因屢次犯竊遞解回籍今又至陳佐家圖竊經小的拘獲解請訊懲直剌判責三百板枷號兩月○包探王長桂解周丫頭至案禀稱此人串同王德誘拐李根梅家女孩報由小的拘案請訊直剌飭押候訊懲 
[法租界公堂瑣案]  
　　前晚二點鐘時馬夫張阿榮徐阿新各馬車由英界駛入法界揚鞭疾馳適爲二十七號巡捕所見喝阻不理遂吹號呌召集各捕四面兠拿張楊鞭亂擊被捕連徐拘獲連馬車帶回捕房昨日解案請訊徐供小的在四馬路某車行執役昨有某客前來雇坐自已拉韁自北而南揚鞭飛駛張供小的所駕者係空車包探禀稱小的查得張所駕之車係泥城外黄家厙董公館中自備讞員委蒓塢大令與法總領事署繙譯官費亨祿君會商飭將張徐管押所駕之車交人保出每輛須存洋銀一百五十元聽候補提案中應訊之人復訊核辦○蔡耀先雇楊老三所駕駁船裝煤若干敎售與丁寶昌包探量由浦東某棧竊出因將楊拘入捕房詰究之下言與工頭毛阿桂串通昨日連毛丁解案請訊丁供曾出洋銀五十八元購得此煤發票呈電毛供包探向索洋銀三十元小的不允因唆使楊誣指大令商之費君以丁旣有發票爲憑並非竊贓毛稱包探索賄亦無證佐著一併開釋不予深求○工部局管理垃圾馬車之西人舍滿租得新拓租界中寶昌路地基雇木作頭童鴻泰建造洋房水木各料由舍滿自備議定造價洋銀三百五十元訂立合同限於西歷五月三十號完工另有小屋三間及粉壁砌街等工限六月十號告竣逾限一日罰洋銀十元至六月七號舍滿卽遷入新屋翌日投法領事署控童延不竣工童亦投分廨控舍滿圖賴工資昨日大令升堂質訊兩造各呈合同互相爭論大令與費君會商著包探帶往勘視曾否完工禀復候奪○積竊李桂生趙阿發迭次行竊被包探查獲吊到各贜昨日解案請辦大令判各責五百板贓存候失主具領○偷兒錢阿四行竊某姓家棉被一條被包探拘獲解案大令判責三百板贓給失主具領王扒毛毛阿標行竊某姓家象牙骨摺扇一握被包探拿獲解案大令判責二百板 
[美租界捕房紀事] 　　 
　　昨晨有偷兒混名小廣東者潛入寄居吳淞路之粤人某姓家行竊大理石鑲嵌之紅木茶几二張携之而出適爲包探顧福其所見連贜帶入捕房捕頭令押候解送公堂禀請讞員孫建臣直剌訊辦○前日傍晚時揚州人秦小生行經西華德路三官堂左近突有甲乙二人曳一載貨車迎面而來不及避讓致被撞倒於地壓斷左足流血如泉某號巡街華捕見之一併帶入捕房捕頭見秦受傷屬實令人舁送同仁醫院療治甲乙押候解送公堂禀請懲辦○昨晨本邑人徐阿雲行至穿虹浜左近不知何故被吳阿泉推入附近小河中某號巡街華捕見而援起而入捕房捕頭令扶送同仁醫院求治吳押候解送公堂禀請究辦 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十九年五月初十日京報全錄]  
　　宫門抄諭旨均錄正張○護晉撫吳奏遴員委署晉邊分設各廳並陳明應辦事宜摺 
頭品頂戴護理山西巡撫布政使臣吳廷斌跪奏爲遴員委署晉邊分設各廳並陳明應辦事宜繕單具奏以收綏邊緝民之效恭摺具陳仰祈聖鑒事竊查升任護撫臣趙爾巽因口外各廳墾地日廣人民日多原設各廳鞭長莫及奏請移設太原府同知等四缺於二道河甯遠大灘大佘太移寗遠通判於科布爾等處以澄治源而弭隱患業經政務處吏部核准覆奏奉旨依議欽此欽遵行知到晉由趙爾巽轉行布政司歸綏道飭各印委勘明界址在案兹據該司道詳明勘分界址大槪情形並以大灘擬設廳治東距科布爾廳治僅八十里未免過所西距轄界四百餘里又嫌過遠應移擬分新廳地方酌中之翁滾舊城以資控制請遴各員先行署理俾得就近籌辦一切以重邊治復據署布政胡湘林按察使豐伸泰將委署各員銜名詳請具奏前來臣查前議分廳一案係爲邊外地廣民多若非設官分治無以爲綏邊弭患之謀長治久安之計加以各處蒙漢錯居民教雜處墾務議創百廢待興現旣將界趾創有端緒自非遴委熟悉邊情之員先行署理無以收人地相維之效當飭照該司等所請以太原府同知移駐歸綏道屬豐鎭廳治東一百八十里之二道河擬名興和廳撫民同知加理事銜一缺委現署豐鎭同知候補直隸州陳時雋先行署理以汾州府同知移駐歸綏道屬薩拉齊廳治西三百六十里之大佘太擬名五原廳撫民同知加理事銜一缺委准補河曲縣知縣姚學鏡先行署理以澤州府同知移駐歸綏道屬歸化廳治北二百一十里之翁滾城擬名武川廳撫民同知加理事銜一缺委候補直隸州知州陳政詩先行署理蒲州府同知多駐寗遠廳擬仍名寗遠廳撫民司知加理事銜一缺卽委現署寗遠廳撫民通判准補鳳臺縣知縣朱鴻文暫行署理以原有寍遠廳撫民通判移駐歸綏道屬甯遠廳治東北三百六十里之科布爾擬名陶林廳撫民通判加理事銜一缺委候補知縣沈守正先行署理具二道河科布爾原有巡檢二缺遵照政務處吏部議覆均改爲兼管司獄事寗遠廳原有通判司獄一缺改爲同知司獄武川五原二廳應設司獄由何缺移改俟署同知到後禀明辦理均先刊給木質關防鈐記暫資應用並飭將輯民教清詞訟編保甲劃田賦立巡警興學校建署獄通郵驛設分防議公費繪輿圖各事因地因時次第籌辦俾圖整頓地方現當議改議分之始興革諸務端繕宏大條目紛繁必須熟籌於事前方免補苴於事後所有刻下應行議辦事宜謹繕具清單恭呈御覽擬懇勅邵核覆施行其餘未盡事宜擬隨時分别奏咨以昭詳愼所有遴員委署晉邊分設各廳並陳明應辦事宜繕單具奏以收綏邊輯民之效各緣由謹恭摺具陳伏乞皇太后皇上聖鑒謹奏奉硃批該部覆議具奏單併發欽此謹將擬分口外各廳　辦事宜繕具　單恭呈御覽計開一擬定缺分查興和廳撫民同知駐劄一道河當直隸宣化張家口等處來往歸化商路之衝漢蒙錯處教堂林立新闢墾地口廣命盜煩多詞訟孔熾彈壓撫綏均關重要擬定爲邊外衝繁難三項奏補要缺五原廳撫民同知駐劄大奈太管理　克昭盟之逹拉特杭錦各旗烏蘭察布盟之烏拉特中東西三旗寄居漢民村落墾地北通外蒙古西接甘肅當歸化新疆商路往來之衝五方雜處教堂尤多現在創辦新墾事務殷繁擬定爲邊外衝繁難三項奏補要缺武川廳撫民同知駐劄翁滾舊城管理烏蘭察布盟之四子部落茂明安逹爾漢三旗寄居漢民村落墾地當歸化北赴庫倫烏里鴉蘇台科布多往來孔道民教雜處交涉繁多現在馬廠蒙地均議墾佃事房殷劇數倍内地擬定爲邊外衝繁難三項奏補要缺寗遠廳撫民同知原定爲衝疲難三項要缺現在新墾日廣交涉滋繁差徭疲累擬仍定爲邊外衝疲難三項奏補要缺陶林廳撫民通判駐劄科布爾内衛寗遠外通蘇尼特各部當東西各口往來商路之衝民教錯處新墾口闢詞訟繁多緝捕吃董擬定爲邊外衝繁難三項奏補要缺以上各缺均請照七廳改制成案加兼理事銜再查定例要缺有題缺調缺之分現在奉准改題爲奏如仍循舊作爲題缺殊嫌名實不符是以均擬定爲奏補要缺一定章補署查口外分設各廳現均擬作爲奏補要缺除第一次請補應查照七廳改制及吉林新疆等省初次設官成案但取人地相宜隨時變通請補外以後遇有缺出擬按豐寗兩廳請補題缺章程無論候補試用各班人員皆准請補及試署以廣取材之路各員補缺到任後均請照邊俸升轉以示鼓勵委署則請不限官階凡實缺候補知府直隸州知州同知通判知州知縣各班人員皆准量材酌署一劃分界址查前奏係分豐鎭各廳酌設廳治劃界辦法原與新設者不同卽如歸化薩拉齊兩廳原只管土默特蒙地近則北抵外蒙古西連甘肅凡漢民寄居各蒙旗界者遇有命盜詞訟在北面者則多赴歸化呈控在西北者則多赴薩拉齊呈控幅員廣遠漫無定界限若待一一查勘明晰再定轄界不免稽延時曰有礙邊治惟有就各廳原管地面按方隅大小村落多寡量爲分割務後民便凡距新廳近者悉歸新廳管轄距舊廳近者歸舊廳管轄務於地勢蒙習均屬相宜查興和廳係分豐鎭廳設應將該廳東界盧家營常勝窰至察哈爾正黄旗乃佐領地止迤東各村劃隸新廳迤西各村皆隸舊廳五原廳係分薩拉齊廳設應將該廳現管之達拉特杭錦烏拉特等旗寄居漢民墾地村落劃隸新廳土默特墾地村落仍隸舊廳其達拉特各旗東南境内間有距新廳治遠舊廳治近者則仍歸舊廳管轄以從民便武川廳係分歸化廳設應將該廳現管四子部落茂明安達爾漢貝勒卽喀爾喀右翼等旗寄居漢民墾地村落劃　新廳土默特墾地村落仍隸舊廳陶林廳係分寗遠廳設應將該廳北界灰騰梁迤北各村劃隸新廳迤南各村毗連之四子部落旗地有距豐鎭興和武川三廳過遠距該廳近者亦飭酌撥該廳管轄此外新廳與晉省沿邊廳縣及直隸陜西甘肅内外蒙古各部接界者均按原分各廳所管爲定以免紛更已飭另行詳繪四至界圖貼説咨部備查一頒繳關防查移設各缺均擬定廳名派員署理自宜頒發關防以昭信守擬請飭部鑄發山西興和撫民同知山西五原撫民同知山西武川撫民同知山西寗遠撫民同知山西陶林撫民通判關防各一顆其舊設太原汾州澤州蒲州同知關防各一顆寍遠通判關防一顆均飭送部繳銷應頒新分各廳巡檢司獄　信擬俟移設定後再照例辦理一增駐兵伍口外馬賊游匪不時出没保教戢奸均關重要光緒初年年有大靑山剿匪之案近來豐鎭等廳劫案之多亦甲通省前升任撫臣張之洞曾於七廳改制後有歸化設鎭之議今縱未能卽行亦宜妥籌布置以密防範查續備軍奏案可可以力更纒金本均駐一旗今旣設廳治於翁滾大佘太兩處則可可以力更纒金兩旗似應移駐武川五原兩廳以重邊防其新設興和陶林兩廳亦須各添駐一旗方足以外戢奸宄内安民教惟增兵必先籌餉前次設立捕盜營兵係在新地租内文動擬俟此次升科辦竣統計新地租每年究有若干再行酌覈辦理其新設各廳巡警兵擬照豐鎮各廳馬步名數酌設餉欵亦擬在新地租内動支裨免缺乏一議分學校查歸化七廳學校前經奏明於歸化設教諭一員總管七廳學務現在議分四廳將來墾界恢闢絃誦日多似應分設學增增立學額乃能上宏朝廷之作育下啓氓庶之顓　又口外民習重商輕士往往一廳之大學塾無多以致文教不明民智不開頑健成風奇袤愚惑庚子拳禍之重未必不由於此現當分地設官之始興學牖民尤關重要已飭各廳酌設蒙學堂以宏啓迪所有劃分各新廳生員擬均暫令仍歸歸化教諭管轄俟設定後或將豐鎭寗遠興和陶林四廳設一學歸化武川托克托城和林格爾清水河五廳設一學薩拉齊五原兩廳設一學用廣造就之處届時察酌情形分别奏明辦理未完 
 
