# 1900 - 206 - 4909803

 

Page 1

 
 
[論俄國狡謀]  
　　環球各國星羅棋布若英若法若德若俄若美皆所稱著名之强國也而尤以俄爲有大志蓋其國勢跨有歐亞非三洲之地疆宇遼廓人民衆多而其君自大彼得以來又皆好大喜功時思拓土開疆混一區宇所惜黑海之利爲英所得俄不能得志於歐西乃轉而圖東亞其租我旅順大連灣爲屯兵停艦之所而亟亟焉經管西伯利亞之鐵路豈無故而然哉此其陰謀狡計将圖逞志於中國固已不待智者而知矣今者北省拳匪肇事仇殺洋人政府諸臣如醉如夢方欲引拳匪以自衛以致各國紛紛調兵入寇釀成中外交鬨之變端大沽之海口淪亡津郡之巖疆連陷京師岌岌倍極阽危英法徳美諸國雖皆言並無瓜分中國之心而竊窺俄人之隱謀則恐未必與各國之心相合觀於當兵釁未開之先各國以亂匪不靖公使可危會議調兵入京藉資保護而俄員獨以爲事尙可緩初不料其意懷叵測已先發電至國遺兵來華於是各國皆知俄之用心不良紛調雄師馳至津沽僵戰德皇亦知其意故雖以使臣被害公憤宜伸而曾移書歐美諸邦謂中國此次亂端我德斷無乘勢瓜分之意惟冀此省早日平靜庶惬中懷想貴邦各有同心尙其協力劻勷勿存私見蓋德皇雅不欲以瓜分之事創之於德而反以漁利讓之於俄也俄人亦知各國用意與已相違而又牽掣多端碍於各國他日卽欲肆其囊括席卷之志知各國必不肯從因遂别出一途以冀償其大欲日前西報紀琿春來電謂黑龍江将軍壽軍帥山某日領兵至俄國　地開砲猛擊俄人亦調兵過江轟擊附近之華城華兵爰在江邊排砲多尊不准俄艦在江中行駛俄廷聞信甚爲憤憤電音所述止此至两國因何啓釁則尙未知其詳余謂此乃俄國之狡謀其釁斷非中國之所啓蓋現在北省兵端方亟各國聨軍方環以相攻时局艱危神京震恐壽軍帥卽極不知利害何至無端發砲與俄人再啓兵端惟俄人知北省拳匪之事旣爲各國所牽制不能逞其長駕遠馭之雄心因遂於黑龍江别啓釁端爲将來獨自稱兵地步窺其意以爲如此設計則爲中俄兩國之釁他國不能置喙日後可以惟所欲爲或割取地方或要求商利俄可於中國自爲操縱不必步各國之後塵此正俄國之毒計而爲我中國無窮之大患也况卽京津兵事觀之俄國亦較他國爲勇往其先後所調之兵已絡繹而至不啻霧沛雲屯陸軍之在鴨緑江及蒙古西伯利亞旅順口等處者約共七萬名加以莪加士義勇四萬名合之已得一十一萬名近復由海參崴派出可殺克兵八千名於華歴六月初八日遵陸馳赴天津旣而又派可殺克兵四千名馳抵津沽至水師戰艦之在中國者則有十八艘荼火軍容尤較他國爲盛是非有求逞於中國之心曷爲而有此舉動耶我是以知俄之志量非小各國雖皆無瓜分中國之意而俄則未必無剪取中國土地之心也俄眞可畏乎哉 
[使署述聞]  
　　昨日烟臺來電云此間得華歴六月二十五日德國使署中人來信略謂自拳匪糾合中國潰軍圍攻各國使署以來本署極力抵禦以致戰死十人傷十二人其餘各署亦皆有損傷至二十日始不復攻擊目下惟日望援兵速來否則此後情形當不堪設想者矣 
[日使傳書]  
　　昨日烟臺發來電信云日本簡駐京師使臣西氏於華歴六月二十六日第二次致書告急略謂自發難至今各使署人員被拳匪所斃者已多至八十人左右目下敵人仍在躍躍欲試本署所存糧食僅足支拄六天矣 
[聨軍詳述]  
　　昨報曾譯登華歴本月初四日卽西歴七月二十九號有英意奥三國兵船駛抵香港兹得香港續電云是日抵港之英國巡洋艦馬拉東戴重二千九百五十墩船上配置大小快砲共二十尊每一下鐘時行駛十九海里自將弁以迄水帥共二百十八人意國快艦非阿拉冐司革載重三千六百墩船上配置大小快砲共二十四尊每一下鐘時行駛十七海里有半自將弁以迄水師共三百十五人奥國鐵甲戰艦麥利得來司載重五千二百七十墩船上配置大小快砲共三十六尊每一下鐘時行駛十九海里自將弁以迄水師共四百五十人至英國隨行來此之三運船係由印度載到馬隊八百名步隊一千二名大約卽日須望津沽進發矣 
[準備人京]  
　　日本報云東歴七月二十一日卽華歴六月二十五日法國某統領由天津電達駐紥日本使臣略謂在京各國使臣及官紳商賈人等咸企望聨軍入衛然本統領之意非得精兵三萬不足以奏膚功刻下已豫爲準備矣 
[蘆臺被占]  
　　日本報云頃得烟臺來電悉俄兵忽將蘆臺占據按蘆臺在北塘迤北開平迤南向有直隸提督聶功庭軍門所部武衛前軍駐守 
[邊關警報]  
　　西字報云華歴七月初二日得烟臺電信略謂此間傳聞俄人已將山海關占據鎭守山海關之將士未及交綏卽紛紛引退 
[中俄交鬨]  
　　西字報云華歴六月二十九日俄人進占黑龍江所轄之某地華人竭力抵拒兩軍皆死亡載道是日華軍之駐守遼東大石橋者往攻俄國營壘至七月初一日尙勝負未分聞其時叧有華軍攻擊管口附近之俄人交戰移時兩國皆收軍而退 
[自相殘賊]  
　　日本報云頃得京師消息知各國使署及西什庫教堂刻尙無恙拳匪屢被外兵所敗同類忽大起爭端日内方稱戈比干互相殺害云 
[海中通電]  
　　日本報云大北電報公司禀請駐滬丹國領事某君商諸中國當道欲就海底安置電綫由上海以達大沽當道允之大約日内卽可大興工作矣 
[美國多疑]  
　　西字報登華歴本月初西日倫敦來電云中國出使美國大臣伍秩庸星使以六月二十八日各使無恙朝廷方接濟食物之上諭呈諸美政府謂此事眞確不虚請勿多所疑惑政府對以如各使一無事故何以並無文牘往還是以目下尙難深信意者貴國有意將眞情掩飾俾日後易於言和乎 
[意皇被弑]  
　　昨日外洋來電云西歴七月二十九號卽華歴本月初四日意大利國皇恒勃氏臨幸蒙朝埠忽被逆黨所弑電音簡略尙未知其詳細情形也 
[日人計數]  
　　日本報云本年日本政府查得日人之寄居上海者男女都八百三十一人寄居福州者男四十 
 
 

Page 2

 
 
七人女十人寄居漢口者男六十三人女十一人蓋當中國有事之秋萍寄他邦不免心驚風鶴故不得不細心稽察俾得隨時保護其生命貲財也 
[好行其德]  
　　上海西字報登有西人告白勸中西諸善士捐集貲財交匯豐銀行存貯以備購取藥餌醫具療治北方交戰時受傷人蓋亦好行其德者也 
[議訂章程]  
　　西字報云北省拳匪起事禍結兵連上海西商團練兵互籌保護租界之事前日各領事聚議謂須有知兵大員主持其事因推美德两國總領事往見英國水師提督西摩氏告以情由西摩氏對以容俟商之各國水師統領議定美善章程　 
[川督意見]  
　　日本報云頃得重慶電音悉四川總督奎樂峯制軍措置一切與兩江劉制軍兩湖張制軍大咯相同邇來惟有嚴飭屬下地方官將外人懇切保護而已 
[籌餉練兵疏]  
　　許應騤片再閩省山海交錯邊防尤關重要疉奉諭旨以籌餉練兵爲要務臣受恩深重責任匪輕自當殫竭愚忱督率各將領認眞訓練嚴密布置以壯聲威而杜窺伺第練兵必先籌餉而閩省餉源枯竭未有甚於今日者歴年錢糧釐稅鹽課所入不敷解支業經另摺縷陳早邀聖明洞鑒竊以沿海形勢而論至要莫如八閩若非分駐重兵購備利器何以固藩籬而安堂奥臣前請截留海防捐欵留爲築臺購械之需祗以羅掘旣窮不得不爲補苴之計部臣以新海防捐爲北洋練軍要欵恐别省援以爲例未經議准雖係愼重度支之意似未察後先難易之情查閩省光緒十年臺灣防剿經費十八年厦門購砲經費均經開捐有案本與别省情形不同際此時局日艱財力日匱尤非曩昔可比明知捐務已成弩末閩省每年所收捐數無幾能否集有成數殊無把握此次請留捐欵係因閩民之寄居外洋者雖有富商大賈急公好義之人欲其踴躍輸將保衛桑梓卽使廣爲勸諭若非奬以實官斷不足以資鼓舞而廣招徠實與部庫及直隷捐輸並無妨礙合無仰懇天恩俯念防務要緊籌餉維艱自本年五月初一日起予限三年閩省所收新海防捐全數留用不准私行折扣部飯照費悉照部章隨　收解一俟期满仍另儲聽候部撥以示限制而重名器臣爲愼重海防起見是否有當謹附片具陳伏乞皇太后皇上聖鑒訓示謹奏奉硃批該部議奏欽此 
[鄂軍北上]  
　　武昌采訪友人云北省拳匪肇亂西人占據津沽湖廣總督張香帥欽奉綸音派兵入衛爰於月前檄令湖南布政使錫清弼方伯總統湘省勁字五管取道北上現在鄂省武功五營軍士亦已部署齊全定期六月二十八日起程誠恐人數過多沿途州縣支應夫馬錢糧萬難周備爰札委曾大今紀雋星馳前往會同各州縣妥爲籌備以免有悞師行 
[閩軍入衛]  
　　福州訪事人云北事孔亟朝廷宵旰焦勞通飭各省疆臣調兵入衛閩浙總督許筠庵制軍欽遵朝旨檄飭曹軍門仁祥統領福祥全軍尅期北上月前已拔隧起程旋聞此軍行至中途有乘機兔脱者軍門以此風斷不可長立將逃勇拿獲明正典刑所有後路糧臺及文報諸差已委袁小雲司馬辨理矣 
[捐廉助餉]  
　　武昌采訪友人云鄂省庫儲支絀現値北方事急防務不得不嚴而新募各營餉項無從挹注湖廣總督張香壽制軍悉索敝賦幾于羅掘一空因念大小寅僚同受國恩當此天步艱難自應勉力輸將以爲之倡因首先認定每月捐銀三百兩復勸令撫憲于次棠中丞每月捐銀二百兩司道以次量力捐助自每月一百兩至二三百兩不等至通省六十八州縣煩簡肥瘠各有不同飭署藩司瞿賡甫方伯體察情形分爲上中下三等上等者月捐銀一百二十兩中等者八十兩下等者六十兩其候補各官之現當差使者亦按月减扣薪水二成以便裘成集腋刻已通飭各屬一體遵行矣 
[浙省招軍]  
　　杭州訪事友人云自北省拳匪仇殺洋人津沽警耗疉至浙江撫憲劉景韓大中丞卽調齊營勇入衛京畿所存省會防軍不免愈形單薄而各處土匪時有蠢蠢欲動之虞防範益不容疎忽爰特札飭前統領李總戎福興招募四營以資守衛總戎奉檄之下已於上月二十八日就江干樹纛開招矣 
[砲臺添勇]  
　　蕪湖訪事人云東西梁山爲長江上下游鎖鑰雙峯對峙其上各建砲臺崇墉屼然向由大憲派精健前營駐守現當江防戒嚴兵力尤宜加厚安徽巡撫王芍棠中丞因檄飭精健前營專守東梁山所有西梁山砲臺另由省垣撥出新募之武衛湘軍兩營前往防衛刻已聨檣數十艘載之下駛矣 
[示保教堂]  
　　欽命頭品頂戴提督軍門鎭守江西九總鎭統領江安全軍選鋒新勁砲隊等營法克精阿巴圖魯宋爲出示曉諭事照得中外通商載在條約我朝柔遠爲懷許各國於内地設立教堂凡居民入教興否悉聽自爲並不相强以故力爲保護睦誼同敦現在北方多事誠恐不法匪徒藉端造言惑衆節經本鎭通飭各營汛會同文員認眞彈壓并於潯郡廬山姑塘城廂内外凡有教堂處所及各要隘分定地叚設立卡房加兵駐守仿照冬防辦法遴選員弁晝夜稽查以弭隱患各在案乃昨准饒九道移准美領事陶文開主教函稱景徳鎭有焚燬教堂情事饒撫兩郡教士亦因謠言四起動身來潯各等因查兩江湖廣督部堂曾與英總領事議定兵輪不准入口所有長江内地必爲保護一　今竟有不逞之徒揑造謠言乘間閙除飛飭該營汛會商广文員紳耆妥籌善法竭力保護如有前項情事立卽嚴拿究辨外合行示諭爲此示仰闔屬軍民各色人等一體知悉爾等須知保護教堂卽所以保衛地方與其聽信謠言紛紛仇教致累身家性命曷若各安本分兩不相擾同處覆載之中自示之後徜各該管官保護不力定卽從嚴叅辨各兵勇如敢疏於防範或擅入租界致滋事端爲首者卽按軍法示衆决不寛貸其各凛遵勿謂本鎭不教而誅也切切特示光緒二十六年六月二十六日 
[籌捐小志 
[ 
　　武昌采訪友人云鄂省地居掦子江上游邇者北方軍事方興籌備江防在在胥關緊要所苦庫儲如洗餉源支絀異常善後局總辨朱惠之觀察因禀商湖廣總督張香濤制軍擬就武昌漢口漢陽等處抽取房捐以資佽助制軍韙之刻已飭局釐定章程以便尅期開辨矣 
[藏藥招災]  
　　香港循環日報云六月二十六日恭逢皇上三旬萬壽粤垣各憲咸於清晨趨詣萬壽宫行朝賀禮忽報番禺縣署前火警弁勇遂紛紛馳往灌救至則目見火起於成與隆成衣店及撲滅後樓勇在楼上起出火藥一箱約重十二三磅事聞於外咸疑其有不軌情事以致人聲鼎沸各憲恇怯相約調勇嚴防番禺邑宰錢明府旋飭馮拘馮研究馮供稱小人女婿何炳熙現任永安城守營守備火樂係伊所寄藏學徒梁亞安乘間竊取釀成此災小人實不知情叩求鑒宥明府派差細搜店内果得何炳熙來往信函爰飭典史郭少尉督带丁役將店屋丈量發封以便歸案澈究 
[甬江火警]  
　　甯波訪事人云本月初二日清曉五點鐘童巷邱姓家忽遭火厄時適値封姨助虐祝融氏因　跋飛掦不逾時樓房十餘幢平屋十餘椽盡付楚人一炬事後查檢起火之由咸謂匪徒縱火所致其前進樓房設有中西書塾當火起時教習及各學生皆從烟霧中逃出突有匪徒七八人一擁而入將衣物搶奪一空當塲曾拿獲兩名想須送官究辨也 
 
 
] ] 

Page 3

 
 
[鳩兹火警]  
　　蕪湖訪事友人云火傘張空風乾物燥居民偶一不愼輒肇火災自上月初六日之夜江口鷄窩街後某處茅龍被祝融攝去之後至二十一日之晚八下鐘许金馬門内茅屋又兆焚如賴城廂内外各水龍馳往救熄當火熾時各營弁勇奉令分投彈壓有皖南調到之精捷管勇一見挑水夫卽要之於路以冀挹彼注兹挑水夫不從勇怒拔出洋枪作當頭棒喝之勢以致猩紅萬點渲染衣襟各龍夫大動公忿羣起而攻勇亦奮力直前不肯稍却幸縣主張大令極力排解並各撫以好言爭端始息事後大令查知被傷之挑水夫係南門元昇雜貨店所雇因之温語撫慰並出藥餌敷治給以洋銀四枚俾資調飬肇事之營勇令哨弁帶回管束始各無異言二十二日清晨英領事署北首高坡上茅詹　比之處又吿火警是處介乎天主堂及稅務司公館之中耳食者流訛言四起幸水龍麕集施救不久卽熄然已焚去三四十家矣事後大令發出四言韻示曰造言生事揭帖匿名一經拿獲立正典刑督憲札飭新定章程功令嚴密决不從輕各宜猛省安分保生諄諄吿誡一體凛遵並派差照料火塲不准重結茅廬以免一誤再誤語曰亡羊補牢其是之謂乎 
[八閩瑣語]  
　　福州訪事人云客有自浦城來者述及近日是處米價昻貴土匪甚多將來恐不免有滋閙之事○上月初旬閩省突患水災賴藩司張方伯及府縣各官認眞撫卹西國官商亦不分畛域鳩貲助振餘力不遺故人心尙能安靜惟近日謠言四起謂北省拳匪意欲糾衆來閩將洋人盡行殺害於是一倡百和擾擾紛紛鋪户居民皆有市虎弓蛇之懼雖經地方官出示訪拿懲辨而謠言仍未盡絶亦可見人心之易於浮動矣 
[傅相行轅紀事]  
　　昨日傅相發出吿示數千張諭令義和拳匪及早解散委員齎送京津一带飭各州縣實貼通衢俾若輩洗心革面○昨晨刑部郎中沈部郎曾植候補同知曾司馬廣銓奉傅相傅見面詢要公良久始出旋卽下札委以要差○道員馬觀察建忠劉觀察世瑋均投轅呈遞手版禀安○昨日清晨五下鐘時接得山東發來電信二封金陵電信一封廣東電信一封宜昌電信二封至六點一刻鐘接到大北公司交來西字電報一封八點鐘發出山東電信一封十一點半鐘接到兩江總督劉峴帥電信一封午後二點鐘發金陵電信一封 
[榷憲宴客]  
　　昨日午刻蘇松太兵備道兼江海關監督余晉珊觀察就英美租界公解之側洋務局中盛設西筵柬請滬北各業董事會議籌捐之事届時觀察命駕而至旣而督辦電報鐡路大臣盛杏蓀京卿上海縣汪瑤庭大令及嚴筱航觀察王介眉部郎匯豐銀行買辦席君正甫紡紗廠董事黄君楚卿絲業董事楊君興芝綢業董事唐君榮俊錢業董事袁君聨清廣肇公所董事韋君勳廷錫金公所董事周君舜卿先後戾止由讞員翁笠漁直刺殷勤延接冠裳畢集水陸紛陳至一點餘鐘始各盡歡而散 
[暫停讞政]  
　　昨日道憲余晉珊觀察在英美租界公廨之側洋務局中肆筵設席邀請滬北各業董事會議要公讞員翁笠漁直刺應須隨同酬酢是以飭丁知照領事官及各捕房暫行停訊一日 
[巡捕鹵莽]  
　　前晚十一點鐘時某氏婦至英界桂仙茶園門首與某甲喁喁絮語適一百八十六號華捕揚長而至指爲妓女拉客有違租界章程將氏拘住欲送入捕房氏向之辯　且謂丈夫亦在捕房當差爾不得如此鹵莽捕不之信强將氏拘入新巡捕房不料門差卽係氏夫一見之下不勝駭異立卽訴知寫字房西捕西捕令兩造訴明總巡捕頭核示然則巡捕平日任意拘人信口誣指不由分説觀此亦可槪見矣 
[不准寛免]  
　　日前有包繳紗捐之李如銘者具禀淞滬釐捐總局以目下各洋紗廠大半停工各路銷塲陡滯以致捐欵無從籌措請爲寛免等情督辨錢怡甫觀察卽批其牘尾曰紗捐承認迄今收數尙旺兹雖警信謠傳滬市疲壞獨洋紗不僅販運北省收數尙不致有賠累該董於六月初具禀退認請自六月初一日起所有捐數儘收儘解至繳銷日爲止等情殊屬冒昧批駁不准迫至六月二十四日又據禀退認卽認定之捐理應繳至六月底缴銷爲止據稟輾轉六月底始奉繳銷一若本局故意延擱而令賠累請將六月底繳欵寛兔尤屬謬妄總之認捐一項旣經按年認定豈得認退自由旣准退認安有寛免繳欵數月刻日傳諭如數解足勿任延擱干咎並將前給諭單小輪照吊取送候分别移送核銷此後卡捐蘇捐應否仍由該局带收赶速具復以憑移行呈報至蘇捐落地應否一併撤退姑候移請蘇牙釐局核覆飭遵此批 
[誘拐宜懲]  
　　甯波女子葉阿根年甫一十有五被匪人拐賣與英界華陽里某鴇婦處爲娼前日被其母某氏偵知前往領歸鴇不允將氏麾之門外致相爭毆包探潘英奎見之一併拘入捕房捕頭派捕轉送英美租界公廨由値日差詢明情節禀知讞員翁笠漁直刺著交官媒看管候訊 
[限繳欠欵]  
　　蕭金純投英美租界公廨控騙子魏申祥串同倪愼齋經阿堂圖呑洋銀等情讞員翁笠漁直剌准詞飭提中保經阿堂倪愼齋到案前晚倩襄讞委員張柄樞司馬研訊蕭供監生係寗波人與魏同鄉前在原籍聞魏言及欲開辨某處礦務局尙少股本向監生借去洋銀一千二百十六元立有借據久之不見動靜細加查訪知已受騙急向索取魏已避匿滬上監生無奈追蹤至滬由包攬詞訟之倪愼齋經阿堂出爲解勸繕立保單限日歸楚至期催索一味推諉近魏又避至法界叩請提案究追經阿堂倪愼齋同供魏向蕭借銀之事先不知情迨魏至滬始挽小的等擔保現在情願出外帮同理楚求鍳司馬判將倪經交保著限十日内理楚違干重懲 
[押候繳捐]  
　　本邑南市紙貨認捐公所經理人朱祥甫前因積欠捐欵九百餘兩抗不遵繳當經貨捐局總辦林太守提朱管押後經人具保出外乘間逃匿浦東由太守飭將其夥朱藝齋拘押旣而原差將祥甫查獲交十六鋪地甲看管限日將未清欵項從速繳楚 
[英美租界公堂會審案]  
　　滋大小錢莊主范小普曾倩好時洋行保火險銀一千三百兩被災後好時疑有種火情事報由包探將范拘送公堂讞員翁笠漁直刺會同英繙譯梅君訊無實據僅治以疏忽之咎判押十天而好時主人堅請梅君管押六月范旋倩林文德律師赴蘇松太兵備道署上控道憲余晉珊觀察札委上海縣汪瑤庭大令照會和國領事汪禮君訂期於前日午後三點鐘時蒞廨會同直刺研訊好時洋商投案聲稱滋大前倩商人保火險銀一千三百兩商人曾往察看見樓上均係空箱積存貨物亦所値無幾旋卽被災顯有種火情事務請訊究范供小的開設滋大小錢莊兼售油燭雜貨已歴四年曾倩好時洋行保銀一千三百兩當時好時行主前來估看據云約值一千五百兩起火時小的等均在樓下熟睡迨鄰右喊救始驚覺奔避並無放火情事求恩鍳察林律師稱本律師已詢之救火會西人據云曾至樓上查視毫無種火痕迹且滋大並不欠債亦不以多保少何至種火自取咎戾鄰右裘乾豐祥泰北乾豐同泰各鋪中人同供范之爲人向來誠實决無種火之事大令商之和領事汪禮君及直刺謂本縣查得范小普旣無種火形跡覊押兩月之久已屬寃抑著卽開釋至好時洋行所保火險銀兩范自向好時理算可也判畢退堂 
[美租界捕房紀事]  
　　前晚十一點鐘時崇明流氓蔡彩卿不知何故纠集羽黨數十蜂擁至四架子路工部局所設養病院將管門人陵川福拽至街心肆行毆　院中司事人某甲聞之卽由德律風告知捕房捕頭以彼處爲拘禁病犯之所恐被乘間刧奪立派落差各印捕擎槍佩刀而往至則各流氓已紛紛逃逸僅獲蔡及羽黨二人帶回捕房捕頭令押候解送公堂禀請讞員翁笠漁直剌訊辨○昨晨駁船户某甲在外虹口某馬頭與同業某乙互肆兇毆傷及額角乙忿甚奔赴捕房聲訴捕頭令包探沈翠濤將甲拘獲押候解送公堂禀請訊核○昨晨偷兒某丙混入外虹口甬入某姓家竊取布衣若干件携之而出某號巡街捕見其形跡可疑因卽拘入捕房捕頭令押候解送公堂禀請究辨 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[墮浦續述]  
　　昨報紀南公義馬頭划船户某姓家童養媳失足墮浦一則兹悉此船實由某樹行载運木料駛至浦東篤舟者係三女郎當時二女同占滅頂幸由鄰船救起其一故罹難者祗某姓之媳前日下午四黠鐘時始在王家馬頭撈獲屍身由二十三鋪地甲到塲查明然後備棺收殮 
[上海縣署瑣案]  
　　上月抄本埠西門外寗波人黃永明因與姘婦陳氏周氏爭閙不休以致呑烟殞命報由縣主汪瑶庭大令带　仵前往相騐飭將兩氏带回縣署候訊前晚大令提訊之下陳氏供小婦人年六十有三黃年五十有二販賣煤屑藉資餬口與小婦人結爲露水夫妻已閱八載去冬忽嫌小婦人年華老大意存厭棄遂於今正彼此分散小婦人自赴某紡紗廠工作藉博饔上飱月二十六日行經黃家門首頓憶舊情入門探視適黃外出見周氏在家獨坐度必新與訂交者隨卽逸出並未與言不知黃因何自盡求鍳周氏供小婦人年五十有六籍禄崇明丈夫故世後與夫弟同居遂成苟合去年挈同兒子來申仍與夫弟賃屋而居近因欲賦喬遷之什聞黃處尙有餘屋故隨至其家詳閲一週至上月二十七日往論租價見黃已死不知何故小婦人與黃並無糾葛求恩明察大令大加申斥判將陳氏交保周氏交官　看管候再查明核辨○鄉民王佛泉控王榮榮爭奪車基汪大令提訊之下族長王阿新投案供稱是處車基前奉大老爺訊供諭令地保協同原差由小的率同丈量奈被榮榮阻撓致難下手求大老爺卽提榮榮訊究地保胡小炳供前次小的奉諭飭赴車基查察情形似係榮榮之地求鑒王佛泉供車基確係小的之地被榮榮安設水車已歴年所因小的不與計較彼遂據爲已有求恩追還大令問胡保曰王榮榮何不到案胡保俯首無詞大令喝將胡保掌責五十下令復往丈明禀復核辨○陳王氏控長子錫榮次子悦生縱妻違忤王大令提訊之下陳王氏供小婦人年六十有一丈夫故後遺下田四畝七分至上月分產將受押他姓之一畝七分存在小婦人處聽候押主來贖所買三畝分與兩子執管兩媳以爲不公遂與小婦人吵閙不給飮食訴知二子縱妻所爲置之不顧小婦人無奈遂至内姪女家藉延殘喘不意子媳誣指小婦人與内姪女之翁李春山有染以致小婦人無地可容勢將束手待斃爲此投案控訴叩乞重懲錫榮供小的橾彈花衣業悦生供小的習成衣業願將老母奉養不敢縱妻胡爲求宥大令卽著扶母回家務竭誠侍奉妻子如敢不遵爾等須隨時約束兩人唯唯遵諭而退 
[上海巡局紀事]  
　　日前南市出口捐局委員朱明府公館忽失婢女一口小字宇川明府疑爲庖丁陳雲卿誘拐向之盤詰言語支吾遂飭役函送十六鋪巡防南局局員间二尹著押候查明訊追○前晚保甲　巡傅辛崖明府飭差協同各鋪地甲四出巡查旋至萬裕馬頭見成衣匠某甲在黑暗中獨行踽踽形狀慌張知非善類遂带至二十三七鋪巡防局局員盛雨村二尹研訊之下供稱道經彼處並不爲非求恩寛宥二尹命押候覓人具保 
[法租界公堂瑣案]  
　　杭州駐防滿洲廂藍旗人郎老裕向在滬上開設衣莊其子郎季清喜與伶人爲伍近在英租界寳善街開設福仙茶園遣武旦張燕芳至蘇與天娥旦訂立合同延之至滬上月二十六日天娥旦至滬卽被桂仙園主應桂馨邀去郎以天娥旦已收定洋四十元投法租界公廨具詞呈控讞員朱森庭明府准詞出票飭提訊究英美租界公廨讞員翁笠漁直剌聞之以此案早經　結郎不應赴法解歧控函致明府請將郎季清移歸辨理昨禮拜二堂期明府會同陵繙譯升座郎季清偕伶人張燕芳投案伸訴並呈遞天娥旦收條張燕芳　稱四月杪小的親往蘇州丹桂戲園與天娥旦訂立合同邀至滬上言定半年爲期上月二十五日天娥旦至滬卽被桂仙園主應桂馨邀去以致涉訟公庭求鍳明府謂郎曰爾旣在英美租界公廨涉訟經翁大老爺斷結不應又至本公廨歧控實屬不合當堂斥退著仍投英美租界公廨控訴○舉人周易藻來滬公幹前日至城河浜潤源增冷店購買亨逹利牌子對時表一枚議定價洋七元携歸寓所表卽停走翌日持往修理被店主賣去另易一表周向索還原價店主不允遂據情控訴昨日朱明府飭提店主徐坤英到案研訊周投案備質明府以徐不應將原表賣去著枷示一禮拜以儆並著給還表價洋銀徐求全顔面明府判罰洋銀二十元徐再三伸辯乃著交保查明復核○任生泉禀稱原籍掦州寄居本租界向在浦東船廠工作前晚十二點鐘有曹阿二劉阿三等糾領羽黨數人手持利刃破屝直入將小的劫出强借洋銀數元小的心有不甘投報捕房拘案請辨曹劉同供小的等當包車夫偶因細故口角不敢行兇明府查任生泉初報捕時並無兇刀呈騐顯係栽贓著押候掌頰五十下曹劉交保不准再滋事端○美租界探夥沈阿弟代賊銷贓爲法包探拘獲昨日堂期將竊賊李記生朱阿四彭子卿一并解案請訊明府以沈旣爲探夥不應代賊銷贓著枷號七天責二百板李等三人各責三百板○小東門時新樓茶館深晚聚賭有違租界章程經巡街捕拘獲賭徒張林桂范秋生金四泉汪阿三施文榮李福卿王質卿陳桂生陶元發張掌雲張仁卿吳鶴英等十餘人連同賭具一并帶入捕房昨日堂期解案請訊明府與陸繙譯會商之下姑念生意中人著各罰洋銀二元時新樓店主汪阿三著罰洋銀六元各具切結存查○曹四君禀稱前晚在某飯店果腹突遭流氓陳土泉張金泉陸富南等藉端訛詐强借洋銀小的苦無以應卽被持刃行兇投報捕房將陸等拘案請爲訊辦張金泉等同供爲泥水匠自停工作枵腹難堪出此下策明府判將爲首之張金泉重責八百板陸陳各責四百板覓保開釋○包探禀稱劉桂林張阿三徐錫林三犯在英界犯案甫經釋出又至法界行竊船上各贓并在身畔拽出利刃解案請辦明府判各責二百板　　 
[吳門官報]  
　　六月二十八日知縣李玉方禀銷下游釐局差並謝　較記功回省又洪衍慶禀知奉護院憲加札飭委收呈差縣丞候慶勛禀辭赴甯見制憲補用主　補從九品萬福泰禀知起服回省管帶蘇防　營正任常州右軍守備徐誠檀辭赴　荊溧陽一帶查哨福　正主考華金壽副主考吳郁生均由京來儲憲羅由天津回○二十九日候補道曾　熙辭行回甯又　葆元由江甯來知府揭傳淇由　安府會審案件回省又許星璧　淸江公幹回京口駐防印務章京廂紅旗佐領朝傑京口捷滕　哨官印務章京鑲紅旗防禦春芬由鎭江來○七月初一日正任儀徵縣　樞由揚　丁　省禀知奉鹿撫憲委辦揚州轉運事宜知縣阮尙疇禀銷解餉赴淸江回蘇管糧通判劉朝　由天津回卽辭　淸江州吏目劉兆馨禀謝奉江　憲飭知　補邳州吏自缺候選　九葉在揚禀知　滬見道憲署理淮安鎭標叅將曾毓衢由涖安來撫　水師　弁千　　蔚靑由　江護解餉　回省銷差○初二日　補道丁葆元辭行回甯辦理上海糖　捐總局知府沈　韶由滬來知縣王慶燿禀謝奉委南匯沙洲差 
 
 
 

Page 10

 
 
   
 
