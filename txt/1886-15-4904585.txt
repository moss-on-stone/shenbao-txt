# 1886 - 15 - 4904585

 

Page 1

 
 
[顧惠卿先生精繪山水衆神圖出售] [  申報舘點石齋主人啓]  
　　本舘向有山水衆神圖出售摹繪精工着色鮮麗早已不脛而走惟神像尚未全備或以爲憾兹復不惜工本請顧惠卿先生夑别出心裁另開生面其中神像較前增至數倍山水則深深可愛諸像更奕奕有神工緻精雅有目共賞懸之堂中可以使敬神如在之意油然自生刻已用照相石印成軸卽日出售每幅着色者收回工本洋一元三角水墨者洋五角裱成者洋一元六角五分售處仍照曩例諸君幸卽賜顧爲盻 
[古今圖書集成出書告白] [  申報舘點石齋主人啓]  
　　本齋開印古今圖書集成工程迅速擬分六期出書其第一期本可早出兹因石印事繁圖畫不能速印故遲至丙戌年四月内始可出書六月終出第二期倘有因他故而第二次應繳之銀今年内未能繳到以致限滿罰去應歸本齋者無論若干部均湏出售自丙戌年正月分起至六月氏止每部售銀二百兩其銀交足者卽付六期出書之憑單如過六月則湏加至每部三百五十兩先付定銀一百兩尚餘二百五十兩俟書成之後繳銀取書此布 
[六十三號晝報出售] [  申報舘主人啓]  
　　美國紐約口岸爲商賈薈萃之區口外礁島林立有碍帆輪出入該處將軍命工匠在島面穿穴而下旁通曲逹安置炸藥方於本年九月初二日用火炸去蓋工程已九年於兹矣本齋照西國畫報脫下以供諸君觀覽報首畫譜羅漢兩圖爲任君阜長所繪後附淞隱漫錄圖說一則准於初六日出售此佈 
[論緬事]  
　　嗚呼戰陣之事豈可僥倖以嘗試哉孫子云知彼知己百戰百勝而知己較知彼爲尤亟盖兵者不得已而用之然必審乎天時精乎地利騐諸人和三者並得而後可以一戰可以一勝卽使不勝尚能彌縫而補救之何至一蹶不振宗社邱墟君臣俘執如今之緬甸哉緬爲古驃國唐時始通中國元時曾來貢獻歴代以其水土惡劣叛服靡常皆徼外置之覊縻勿絶而已我朝定鼎李定國挾明桂王由榔竄入緬地吳三桂率兵深入直壓都城勒令縳獻桂王等李定國走死然後整旅班師未入其王都也迨高宗朝緬人不靖命將出師卒以瘴癘崎嶇草草蕆事僅得其降書准其入貢而已純皇帝八旬萬壽緬王同安南國王阮光平入覲祝釐各賞給　淸門頭等侍衛威光盛烈炳燦千秋然所謂阿瓦城者仍無中原將帥之跡也夫乾隆至今百餘年耳爲緬王者宜如何恪恭謹順勵精圖治以欽答聖淸涵育之恩作邊鄙藩屏之障事大字小俾延國祚於無窮而乃誤信奸庸輕于言戰遂致自覆其轍厥咎安在或且委其咎於天時昔者吳伐越史墨以歲星在越决吳之將亡緬實不知此義輕舉妄動自貽伊戚天心亦爲之不屬夫所謂天時者朱子以時日支干孤虚王相當之猶未盡也有國者必默探乎盛衰之運消長之機時有可乘卽當急起直追如兎之脫如矢之發出其不意攻其無備使敵人驚爲迅雷不及掩耳否則堅忍閉持熟思審處以邀天眷隱契天衷必不至於潰敗决裂若此或又委其咎於地利仰光一帶久非緬有臥榻之側豈容他人鼾睡僅恃區區一海口而又不知自强之策應變之權如戰國時大國割地以事秦必至盡并大國而後止夫少康以一旅之師一成之田恢復夏家勾踐以甲楯五千卒呑吳國專恃地利已非至計况并地利之不察兵臨城下莫展一籌徒戀戀於出宮之際悽悽於越境之時長歎一聲市人皆哭亦何及哉天時地利緬皆失之而緬之所以失則尤在人和緬王底母之立也弑其父兄囚其母妃則人心之不服可知跡其所爲大似隋焬其得保此好頭頸也亦云幸矣而又大權旁落倒持太阿付軍國重事於庸手啓釁强隣希圖幸勝及紅禁門已開土星使入謁長次二妃並立王後此與陳後主之景陽宮并先後如同一轍雖大小臣僚親隨遷播旣非若太王之從如歸市惟於道旁泣送尚有故主之情而其平日用人立政大拂衆心以致土崩瓦解不祀忽諸得道者多助失道者寡助孟子所以云天時不如地利地利不如人和也有國者宜知鑒戒焉雖然以戰爲緬之失將不戰而緬遂可不失乎是又有說春秋之時首重邦交楚滅江黄秦穆公爲之降服出次其後信任孟明焚舟報殽之外并國二十遂霸西戎是豈僥倖以得之哉其必孜孜勉勉精益求精先爲不可勝以待敵之可勝先以玉帛後以干戈此爲千古保國之經近十年來亞洲大局漸有變更琉球則降爲冲繩矣越南則僅成守府矣爲緬王者自當觸目警心講求富教早思聊固吾圉之計其次皮幣珠玉竭力以事大國猶勝文之截長補短可爲善國奈何積成泄㳫臨事倉皇不浹旬而遽作寓公哉吾故曰戰陣之事未可僥倖以嘗試云 
[國債續聞]  
　　高麗向德國貸銀一事昨已筆諸報端兹又聞諸京友云德廷辭以必得中朝作保方肯付銀高王遂飭陪臣齎文到京陳情籲懇總署王大臣等一再籌議刻已請旨施行矣 
[縱火宜防]  
　　臘鼓頻催年光欲暮不逞之徒每藉縱火以肆搶劫之計近來揚州火警頻聞說者謂皆若輩所爲也初六夜四鼓時石牌樓地方盧信仁茶爐因匪徒縱火以致不可　邇各水龍局聞警馳至竭力澆熄僅焚去住屋兩椽盧姓長媳某氏獨宿屋内當火發時尚在黑甜其次子見事急遂援嫂溺援手之例冐火突入連被擁救而出次夜鐵鎖巷及三義閣某姓家被匪徒用洋油等引火之物置諸屋角尚未發作而已爲人覷破故未遭祖龍之虐然此種匪徒往往明去暗來東拿西竄安得夜夜而防之哉 
[詳鞫盜犯]  
　　元女廟搶案經江都縣謝明府遴派幹役購線跴緝上月杪又在海州宿遷一帶先後緝獲高姓侯姓等犯三名謝明府升坐二堂迭經研訊皆係游供且無眞實贓據明府不敢遽行定擬飭暫分别收禁 
[鹽梟跋扈]  
　　上月杪有巡鹽船四艘停泊海鹽縣界驀遇鹽梟船數艘巡船見其船多人衆不敢兠拿而鹽梟平日深惡巡船謂彼之不動手者畏我勢盛耳我何不乘間擊之以洩宿忿攘臂一呼私梟響應鎗聲砲聲疾如風雨巡船亦還炮相擊顧以衆寡懸殊且戰且退鹽梟鼓枻追之被獲一船巡勇見勢不佳紛紛鳬水而遁有一勇被擒斫爲四叚投諸河中尚有巡船三艘出險後卽馳報水師營立撥大隊砲船往緝鹽梟蹤跡駛至王店鎭又與鹽梟船相遇合力截擊擒獲梟匪四名均係年力精壯者餘匪均被兎脫次日將所獲梟匪解送海鹽縣收禁聞刻下王店等處尚有砲船往來巡緝云 
[巡捕受笞]  
　　前月之杪某夜鎭江保甲分局委員歸君赴宴晋源行回時已交二鼓道經日新街飭勇呼令啓 
 
 

Page 2

 
 
栅是處係西人租界栅門由巡捕所管巡捕雖係華人一受役於西人便爾夜郎自大至此竟目無官長漫聽而漫應之曰栅已扃鐍未便擅開盍稍緩須臾明日回去乎歸君無奈繞道江干而返然自顧非李將軍不樂受灞陵醉尉之呵辱遂面禀總局孫君孫君怒帶勇巡查至此卽高呼開栅巡捕答以已睡堅不肯開孫君怒愈甚令將洋鎖擊開曳兩巡捕出各笞五百板帶回看管 
[漕務籖掣差使名單]  
　　明歲漕務前使例於冬季掣籖十一月二十八日漕憲督同道憲在院署大堂舉行兹將籖掣各員臚列於下濟甯前帮隨帮衛守備諸葛金空運衛守備王殿鰲催兌催開衛千總孫保國後帮隨帮衛守備黄照麟空運衛千總張斌催兌催開衛千總海長原左帮隨帮衛守備田藍田催兌催開衛守備楊永裕右帮隨帮衛守備王辛得催兌催開衛千總王廷杰臨淸前帮隨帮衛千總呂華淸空運衛千總張濴催兌催開衛千總王利賓後帮隨帮衛千總周壽昌催兌催開衛千總藝林德州正帮隨幫衛守備吳世相空運衛千總項善揚東昌衛隨帮衛千總吳慶原空運衛千總田宗榮催兌催開衛守備凌宏林濮州衛隨帮衛守備袁厚基空運衛守備尹振懋東平所隨帮衛守備陳志魁空運衛千總李翼淸江北河運衛守備萬誠德周恩科黄建章陳殿元衛千總饒增元周璞汪定浦冷濟昌靖國鈞浙江海運衛守備張維藩衛千總郝鋆潘蘇松海運衛守備馬炳文尹國珍朱維賓張硯田翟榦李殿甲衛千總王同春黄殿元陳國慶竇立本 
[偃文脩武]  
　　客有攬虎邱之勝景擷鹿苑之寒芳風雪連天倦游知返乃述諸本舘友人曰日來蘇省正舉行府試諸生白戰之暇住住鮮衣華服過市招摇偶觸其鋒最易釀成事故本月初四晚有某邑文童在元妙觀東大東陽火腿店購取金腿一肘計洋一元錢四十文該店以貨眞價實堅不肯讓分文該童必欲折去零錢以一洋易一腿馴至互相爭競童竟嘯聚多人將該店任情毆擊事爲總巡委員所聞卽令地保兩面賠罪了結不謂波平復起次日晚九點鐘各童復與月中桂香粉鋪齟齬幸店中司事解事向衆三叩首而散旋又與比鄰一陽樓徽麫館爭吵此時酒意爛然人手又衆竟乘興將該店樓上下搗毁一空人聲更厲遠近來觀者路爲之塞街隣見勢不佳一律將門關閉好事者更鳴鑼報警隣里疑係火災咸來撲救該店又將考童兩人閉住樓中各童知同來者被軋蠭擁登樓意圖奪放旁人咸抱不平竟將考童兩人拖到拳辱狼狽異常中路總巡蔣西林刺史聞報急來彈壓該店卽請勘視並將閉置樓上之兩童送交刺史刺史以事關考童閙事未便擅斷口稱帶赴臬轅請示發落一面遂挈兩童逕解長洲縣署王芸莊大令親坐堂皇訊問肇事始末斯時隨往觀審者實繁有徒人多口雜問官幾無從置喙嗣將地保笞責四十板麫館主暫行管押復將爲首肇事之文童四名密禀府尊扣考次日麫館遂閉門罷市聞諸童係常熟昭文兩縣人居多而首府懸牌定於初七日初覆該兩邑文童初六晚卽須入塲未知送考者與考者其何以棄干戈而修玉帛也竊謂昔人詩曰無譁戰士銜枚勇下筆春蠶食葉聲此以喻文戰之雄非竟借文壇以演武事乃如諸童者旣程文于風簷寸晷復奮武干閙市通衢苟非文武兼優烏能如是之出類拔萃哉本舘因筆諸簡端而戯改武成語標其目曰偃文脩武 
[蘇垣府試題]  
　　初一日吳江震澤崑山新陽正塲首題賢於堯不識舜至於禹故就湯次詩題未悉初三日長洲元和常熟昭文初覆首題揖立不中門句趨翼如也節拜而送之句通場經題君子以懲忿窒慾詩題賦得尋碑野寺雲生屨得雲字 
[宗師嚴肅]  
　　浙江學政瞿子玖大宗師按臨嚴衢兩郡補行科試考取選拔各生嚴厲整肅弊絶風淸每塲必高坐堂皇每卷必親自校閱内而幕府家丁外而差胥房吏皆不能舞文作弊以故所拔者胥宿儒飽學藉藉知名之士一時士論翕然莫不稱不置頌回轅後卽牌示兩府選拔生來省禀到候請撫憲彚考其牌示後另有朱筆大書一行云徑行禀見不准門房差役需索盖向例拔貢進謁必有門包茶金巡捕等費其數甚巨非寒士所能猝辦故文宗大書特書加意體恤也 
[偷兒風雅]  
　　杭城學憲署中二堂之偏有西花廳爲公餘小伖之地廳中陳設精雅圖書滿架四壁皆名人筆墨其中懸一字軸係高宗御書尤爲希世之墨寶本月朔日夜有偷兒從圍墻踰入潛至花廳竊得零星什物并將御書一軸及曾文正公劉石奄相國七言對聯卷藏而去次日宗師得知大加惱怒立傳錢塘縣到署諭以御書必須查獲他物姑且勿論邑尊唯唯而退嚴飭通班差捕會同巡局管汛四路跴緝且傳通城地保各至該里押捕舊貨店等處以諭學憲出有賞格有能人贓並獲者賞銀五十兩知風報信者三十兩本縣另懸重賞以奬其能似此雷厲風行想不難水落石出也 
[上相宴客]  
　　上月十九日李傅相在山西會館宴劉芝田星使殽芬酒冽簧暖笙淸冠盖衣裳十斯爲盛翌日係西國節期傅相更宴在津各西官于水師營務處星使亦在座當各官到時武備學堂肆業生循例擎鎗站道適星使轎班在道内掉臂游行學生斥之轎班反唇相向馴至互毆一生遽以鎗頭刃刺轎班之腿傷及兩處轎班係海關道署當差之人周玉山觀察聞之卽飭天津縣陳序東明府騐視傷痕一面將滋事各轎班斥革學堂總辦楊觀察據實回明傅相傅相以該轎班實有不是之處未予深求總辦遂出示勸諷各生復令該轎班養傷完結 
[通守遇盜]  
　　盧君心圃家居梁苑以通守需次津門聽鼓應官幾更鶬蟀上月中旬奉李傅相檄星夜入都行抵楊村迤東忽叢林中有盜數人躍馬持槍直奔車左心知其爲緑林豪客停車以俟盜遂一擁而上搜索行囊盧君以紙裹示之則叢叢雜雜者皆公文也賊擲諸地探取銀十許兩意將四散盧君曰慳囊無長物旅費在斯乞留其半俾免憔悴長途可乎盜不允并挺刃擬其頸曰汝銀諒不盡是倘不傾筐以献請試乃公手叚盧君曰浮沈宦海安有餘資惟此好頭顱儘君取携甚便耳一盜曰去之毋與酸丁嬲群盜乃呼嘯而去盧君見盜去遠檢視地上公文則銀票三十餘金幸未入强徒之手乃驅車至都不致遭在陳之厄 
[五茸雜誌]  
　　婁屬七寳鎭地處荒僻鼠竊繁多欲辦團防苦難籌欵近各店鋪見鎭後一破廟有乞人托處其中除沿門唱蓮花落外無所事事乃擇其年富力强者二十人給以口糧令其月夜鳴更霜天吹角梭巡鎭市勿容宵小逗留誠團練中之創格也○靑浦某甲素爲某署家丁近以積有餘資遂延某明經課其佳兒以兾改觀門第一日賓主因事齟齬明經乃將甲前事揭諸稠人廣衆之中甲銜之入骨將明經家什物打毁一空復扭住明經飽以老拳明經控諸琴堂未蒙批准而同學諸生咸抱不平乃糾集二十人來府控訴姚少讀太守以釁起斯文有傷雅道因委府經歴陳君往彼調處想魯仲連此行自可解紛排難也○華亭縣吳仲英大令於月之初七日往塘南葉謝亭林等處傳諭地保催租○信船航船被劫之案時有所聞現奉臬憲示諭凡松滬來往各船不准黑夜開行以免匪人肆掠云 
[鳩江近事]  
　　蕪關書役現應派定明年春季各差梁小若觀察因於酏月初四日當堂點騐掣簽○某杉板哨弁在某洋行購買私土被洋藥局巡丁所見跟上搜拿弁自恃孔武有力將三巡丁奮擊以致遍體鱗傷巡丁禀訴局員添派巡勇前往杉板拘拿弁又敢持械毆拒　敵數時有人赴局轉圜事乃已○生生土店販運私土六十餘觔用舊印花黏貼混充經洋藥局拿獲立將挑夫笞臀三百枷號示衆店主伺急挽人向局憲說情自願從重罰鍰免予懲辦○靑皮某甲向賣勅勒符盖能言之鴨也月初某日邀同土棍乙丙等六人至金得功妓院間逛一言不合大 
 
 

Page 3

 
 
肆威風　欲以家傳掌心雷懾服妖狐毒鴇鏡籨脂盝搗毁一空諸校書奔避不遑無不花銷玉損龜子更大遭窘迫幾於刮去背毛遂赴河口司衙門據情泣訴鄭少尹大怒立提甲等一干人笞責枷號以示薄懲 
[大龜兹]  
　　平康中稱主人翁者女則有鴇男則有龜龜子龜孫龜兄龜弟種類雖多而總不離乎龜龜國中亦有約束不准入别院尋歡違則擬罰故諺有烏龜嫖烏龜要罰三担燈草灰之語蘇妓楮巧珠有弟名金生人以小烏龜呼之而金生衣服炫耀常與諸少年出入妓寮若忘其本來面目也者妓家雖知爲龜然欲藉以拉皮條因不與計較此固龜之自亂其例也前日金生又同二客　公陽里某校書處聽取琵琶一曲酬以銀餅二圓旣出門校書令龜黨龔瑞連持洋至錢店估看其一儼然銅質次夜遣人招金生來請以銅易銀金生不認扭龔便毆一則龜眼怒睜一則龜頭擊破於是龜僕龜傭聞聲集視欲得小烏龜而甘心金生至此亦縮首乞憐謂二客　華衆會茶肆可同往理說龔不允報捕拘金生至捕房二客聞之狼狽而去欲爲龜黨解紛而龔尚以龜打龜爲大辱二客願給養傷洋二元龔始允從請捕房免解到官捕頭謂事非兒戲且已登解簿上不能更改昨晨遂將金生解案龔投案申訴金生供明洋非巳物因掉換口角伊自碰傷羅太守飭將兩造押候過堂覆訊龜兹國裏有此一重公案則曳屋者自可歛跡特不知二客者蝦耶蟹耶何竟與龜爲伴耶 
[僧菴營奠]  
　　本城巡防南局委員落君之夫人李氏於前月病故昨爲五七之期設幕大南門内一粟菴受奠本埠各委員紳董咸衣冠往唁 
[海運局示]  
　　總辦江蘇海運滬局爲出示嚴禁事照得海運糧米漕粮每石給耗米八升白米每石給耗米一斗原爲到津交卸恐有折耗短缺以致彌補候交兌有餘由津作價收買庶杜虧短而重正供定章最爲周密嗣因日久弊生耆舵人等往往向各州廳縣解米丁胥商通折價或在沿途各口私　糶變又經嚴定章程留提三成附入聯單隨正交兌由津局收買在案惟查近來沙船運米到津交卸仍有短缺情事難保無私將耗米折併售賣等弊雖經船補交足殊屬有違法例本屇新漕海運恐有不肖之船復蹈故轍於密訪查拿外合行剴切示諭爲　示仰領運各船商耆舵人等知悉爾等應得耗米務須隨正兌收一併運津不准顆粒缺少交卸後所得餘米應候津局給價收買倘敢私行售變以及勾通折價到津卸後有交不足數定提該船主耆舵人等從嚴究辦决不寛貸其各凛遵毋違特示光緒十一年十二月初九日 
[閙卡贅述]  
　　洋涇厘卡滋事情形疊經列報兹據該處人來述則又有前言所未及者據稱浦東一帶出布甚多因捐章過重　係肩桃車載繞越偷漏近經松滬總局出示曉諭自十一月十六日起每布一疋各減捐錢一文以示體恤而廣招徠不准再有繞漏一經查獲從重罰辦並各廳縣亦一律示諭各鄉鎭均各遵辦惟洋涇鎭不允隨經卡員諄託該鎭董事再三開導每疋只收布庄捐錢一文勸具來卡報捐不必繞漏致干重罰詎意鄉民抱布入市誤聽人言每疋須由布庄扣價五文以抵卡捐由是鄉民不服始而閙庄繼而閙卡該處流氓復乘機滋擾釀成事端幸莫邑尊移委粮廳落少尹前往彈壓現已照常貿易矣 
[訊明拐賣]  
　　前日十六鋪巡防局解送男婦三人至縣莫邑尊提訊之下原告謝德泰供稱小的在滬北紳泰昌客棧接客上月初四日天津輪船抵滬有王姓客挈一婦人稱是夫婦由小的接至棧中至上月杪該婦驀然走失王託小的代爲尋訪旋悉在南市萃豐碼頭已被江北人孫老和售與楊姓爲室因卽一併扭赴局中由局送案孫供小的住南市萃豐碼頭上月二十八日晚該氏前來借宿母親憐而留之適有同鄉人楊老二欲求燕婉因卽爲之撮合邑尊轉詰該婦卽據華氏供稱小婦人原籍烟臺丈夫沈有成耕種爲生月前驀遭水患避難至津勞燕東西頓然分别旋由王姓誘至申江借宿紳泰昌客棧後王積欠寓金甚鉅無可措償抑鬱牢愁漸患瘋疾小婦人因背之而出希圖另覓枝棲甫至滬南卽由孫姓母子留宿繼又囑我嫁楊老二爲妻但小婦人實係有夫之女何忍又抱琵琶叩請救援俾回故里邑尊問孫曰爾知該氏來歴乎答稱不知憐其落魄以故收留邑尊謂爾旣不知來歴擅自收留且又將伊價賣實屬目無法紀飭重笞八十板又謂謝曰此案本縣已訊明該氏並非王姓之婦王旣託爾尋訪爾須暫行交保速卽將王交案遂着孫管押該氏發堂候謝交到王姓再行研訊 
[賭舘發封]  
　　前報列城守營朱千戎在小東門城脚下拿獲賭徒魏桂生等七人送縣訊後莫邑尊令該處十舖地甲查明禀復前日地甲張勝禀稱所獲七人確曾與賭房主亦知情容隱邑尊遂飭將該屋三間槪子發封一面拘提房主到案訊究 
[鄰界提人]  
　　昨日法公堂據英公堂差役投呈信票請提張王氏歸案訊理翁太守問該氏在何處答稱在淸芬堂原告張湯氏控丈夫死後被妾王氏吞没家財太守告知祁繙繹曁巡捕頭着來　在外暫候俟派捕前往恊提 
[抵田轇轕]  
　　法人來四白蘭地前投法公堂稱有人將方單一紙抵洋一百元索償無着投案請追抵據及方單呈案翁太守閱見方單坐落二十五保一區九圖三百八十一號江字圩田二畆九分四毫抵據係張有端出名地保蔡榮照中人陳老五代筆陶錦　隨着法包探往傳九圖地保蔡榮照旋據值年地保吳炳炎到案稱地保中並無蔡榮照圖内亦無其人是以翁太守將畝分區圖抵户　保各名字開單着吳再往查訪昨據吳禀覆寔無蔡陶陳三人太守謂該洋人曾否到鄉間答稱去年八九月曾偕一通事來量地後又來一次别人詢我曾否借外國人錢將田賣脫我謂並無其事洋人此後並未到鄉太守問所量之地是否方單上之地答稱所量者是我屋後地方單上是墳山地歸張姓家管業曾去詢問並不失少方單太守問爾於何時承充地保答稱於今年四月接充去年是姚海和九年是陸阿春承充太守又問充地保有圖記否答稱有隨取圖記呈案太守閱畢着於下期將八九十三年中纸張契據檢來一閱並將姚海和陸阿春傳案問話 
[押道抵欵]  
　　洋藥局巡丁頭目西人惠爾生投奥國領事署控有向充地保之謝小山將田契抵去銀約一萬兩延不取贖請爲追究等因由夏正領事照會羅太守飭差傳謝會訊在案嗣謝央人調停未妥復經惠爾生投催昨日下午太守會同夏領事庭訊惠爾生申訴前因并稱受抵之契共有十五紙不料皆是僞契查得眞契另抵在西人培利處聞將價賣僞契呈閱謝小山供認將契向惠爾生抵銀求請交保料理夏領事向太守曰惠爾生所控在先應請將謝押追太守隨斥謝不應一契二抵押令料理僞契存堂 
[歸案併辦]  
　　昨報形跡可疑一則法捕房將在押之陳文彬解案法包探將身畔搜出之手槍彈子在花烟舘内吊出紫銅手爐烏木摺扇恒德當内吊出元縐鑲滾狐皮女馬甲藍縐女棉襖隆盛押店吊出銀押髮假珠點翠銀圈等一併呈案翁太守研詰之下陳供今年二十八歲楊州人本有江北粮米船一艘前年售去在南市碧春樓門口擺攤嗣以虧本回家十一月二十一日來滬因舊烟妓雙林有信囑我措銀來滬故將田十畝售去得錢八十千在途用去洋數元太守謂爾昨供尚未完娶何能向妻眷借衣答稱回去後常住岳母家太守謂鄉人安有如此艷服况爾有錢八十千何必再借質物陳稱借衣以備雙林穿着岳父馬雲海已故太守問手鎗彈子何處買來答稱在洋涇浜朝北門面店中買來出洋二元四百文因雙林有一姘頭名春林常欲害我故以此防身太守謂伊要害爾尚無痕跡爾昨日却已供明要打死伊法包探禀稱在後又在陳身畔搜出押票一紙云是洋傘票在捕房太守又詰陳到滬住在何處尚有物件寄在何處答稱到滬卽住花烟舘内此外並無長物太守商之祁繙譯官謂昨日縣署獲到一人亦有手鎗等物口供與陳相同恐係同黨可將陳及物件解送上海縣辦理祁君然之 
 
 

Page 4

 
 
[禁革拐風續述]  
　　前報海關道邵觀察照會新關稅務司并咨招商局凡輪船出口見有孩子必須查問一節聞是舉實由英界會審員羅太守會同法界會審員翁太守禀道施行近日英法兩界失孩之事時有所聞海關及輪船上人果能仰體憲意遇事留心拐風當可稍息也 
[英界公堂瑣案]  
　　西捕稱見李阿生在熱閙地方溜馬違章請罰李阿生供開生大馬房將新馬教之拖車並非溜馬西捕又禀是老馬明明違章羅太守商之易繙譯判罰李洋五元撥充醫院經費○包探秦少卿稱緝獲積竊汪仁甫搜出皮袋一隻有洋二元據言係奄報局内李錦紀之失贓尚有銅洋一元不知失主今將人贓解案李錦紀未到汪仁甫認竊求恩羅太守隨判管押一月贓俟失主認領○包探唐錦山稱江北小仁卽陳小仁前因犯賭罰洋四十元今仍在虹口一帶聚賭爲此送案并在身畔搜得皮袋一个有洋七元小洋四角呈案羅太守判陳小仁笞責三百板再押一月銀洋暫存俟期滿發落○包探楊阿炳稱羅益堂失竊皮馬褂查獲竊犯王丫頭吊到原贓今特解案羅益堂投案申訴羅太守判王丫頭管押一月贓交羅領○開酒店之王子才稱夏長生飲酒不會鈔被毁物件交捕送案夏供我已會鈔伊尚索錢故與爭論悞毁物件情願賠償羅太守判罰夏洋一元賠償毁物○開彈棉花店之余順興稱昨夜有二賊混進圖竊幸卽窺破扭交捕房羅太守判將該竊王炳永朱阿生各押七天○西人某稱失去衣服據傭人嚴長子言是徐阿狗竊取問徐不認交捕送案嚴供洋東失竊衣服憶徐阿狗曾入室内因此致疑徐供不敢犯竊羅太守以該西人指竊無憑　不准理徐阿狗開釋○西捕稱見陳阿小手持鐵斤盤詰支吾顯是竊贓　特送案陳供碎鐵在浦灘拾來羅太守判陳阿小管押三天贓俟失主認領○工部局管垃圾西人稱見阜康里口堆垃圾屢經知照管門人俟垃圾車來傾倒不得任意蹧蹋街道管門者終置不理爲囑巡捕拘案請罰周士錫供甯波人初到滬上管門不知規矩羅太守姑念周士錫無知從寛判罰洋半元撥充醫院終費 
[法界公堂瑣案]  
　　前報列鄉人劉小觀被楊炳文騙去馬甲一事昨經法包探將馬甲吊到連人送案劉小觀之姪劉和尚到案具領翁太守詰楊炳文當票何來答稱是叔父者太守謂汝叔是何名字答稱名春和太守着將楊炳文責一百板當票留存捕房俟楊春和自行具領○包探嚴頌眉禀稱打狗橋堍又有　絲賭攤昨日獲到一人摇缸已被擲碎在身畔搜出銅洋一元呈案馮阿二供實因窮苦迫而爲此銅洋同賭客買下太守謂爾年尚輕卽使窮苦何必做犯法事銅洋恐從錢莊買下究竟擺攤幾日答稱三日太守着責三百板枷號二个月○洋藥局差役帶同十舖地甲禀稱初七日二十五號巡丁郭順元在十六鋪鐵錨弄中獲到走私大土一隻並販私人一名經局員訊明照章罰捐是日另有私土案二起隨將三人一併解縣行過京江棧弄口成泰銅器店販私人稱欲進内送信一去不出經人報捕稱是租界捉土實則從十六鋪内捉來翁太守謂前期洋人到案時有華人同來可卽送私人答稱未見不知是否太守詢問當時如何到捕房通事稱伊等到捕房稱携土過太古碼頭被巡丁攔入局中妄稱别處捉來太守着局差及地甲等退去下期傳訊○前報抛棺遠遁一節昨據裕泰棧主金廷棟偕邰朝福投案金稱徐興之妻女已由邰保去將送回原籍昨據邰云徐興現在英租界某客棧内爲此投案請傳徐到案免生枝節翁太守詰之邰朝福據稱聞徐在上海却未見面太守謂徐興旣在滬着邰朝福尋到將婦女兩人交伊領去自無枝節棺兩具卽着盤回原籍亦不必到案取保 
[來啓照登]  
　　敬啓者竊敝局於本年十一月十六日案奉山東籌辦賑撫總局憲札知奉撫憲陳行准部咨議覆趙侍御時熙奏山東水災甚重請推展捐輸减成辦理欽奉俞允准令東省舉辦賑捐凡封典虚銜升銜頂戴　監俱令按海防捐輸八成銀數遞减二成上兌飭卽欽遵務期限法勸諭廣爲招徠踴躍輸將而濟賑需等因奉此伏查敝局前於光緒九年冬月間奉山東撫憲陳札委於江蘇地方廣爲籌辦東賑捐輸遵經　於揚州府城設局勸　在案兹奉前因合卽遵照仍在原處開辦伏念東省沿河州縣歴年水患頻仍億萬哀鴻載胥　溺疉家朝廷連年撥漕發帑減膳並撥給節費加惠災黎無微不至凡我官紳商富應如何仰體大心廣行仁術多多捐助上紓宵旰之憂勤下濟黎元之疾苦况捐輸又經遞減係專爲賑需起見如蒙樂助旣可積德又以　榮祈卽送至揚州南皮市街風箱巷廪設局　抑或送至揚州缺口大街魏公館内如能捐銀千兩者敝局自當隨時詳懇奏請建坊其有捐輸銀錢及洋銀者敝局亦卽隨時彚解登報造册核請奬叙無論數目多寡均各先行給予局收以昭憑　務乞四方仁人君子慨發善懷共襄善舉　勝叩禱之至此啓[  趙烺魏裕光仝叩]  
[删汰繁文移助賑]  
　　少欽封俞大人閣下敬啓者本年水旱偏灾爲向來所未有生民蕩析離居哀鴻徧野凡有人心者莫不惻然傷之所賴四方善士拯溺援飢甦兹殘喘晚寄居滬上自顧力微時以未能腋助爲憾今於前月杪接到滇中家報驚悉先君於八月十三日逝世晚誠不孝罪通於天以致禍延顯考或　以修建佛事爲晚進者竊以沙門演法儒者不言且先君生平素不崇信晚曷敢重違而趨時俗之所尚爲無益之繁文謹勉綿力設措英洋二十元奉呈貴局敢祈分撥災區一爲先君仰求冥福一爲家母叩禱康健長生是誠杯水莫救車薪然而涓滴雖微可濟滄海纎塵雖細可助泰山區區之心正如此類伏祈登諸報章以廣善念是所厚幸敬請善安[  北古城隱名氏謹啓]  
　　接誦來函并賑洋共二十元足徵移緩就急無微不至尊人仙逝吾兄克承遺訓力辭禮佛事宜進策萱堂康健逾恒定操左劵撙節行之洵湛勵　遵卽登列報章以供衆覽諒知己者弗哂言之瑣屑也[  上海絲業會舘籌賑公所教弟施善昌頓首拜覆]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年十一月二十日京報全錄]  
　　宮門抄○發抄旨五道○欽差大臣錫等奏遵旨飭查奏聞夾片○左都御史奎奏爲奏聞摺子○川督丁奏揀員請補副將摺子○蘇護撫譚奏職員建莊贍族請旨飭部立案夾片○十一月二十日户部通政司詹事府八旗兩翼值日無引見○李鴻藻等各謝授署缺恩○四川考官沈源深等到京請安○李文田由廣東回京請安○内閣奏派騐放之大臣派出崑岡麟書周家楣廖壽恒○召見軍機沈源深李文田○發抄裕祿奏黄安令陶大受等調署濳江等令奉旨吏部知道欽此○ 
又宜昌關第一百結收支稅奉旨該衙門知道單併發欽此○又本年撥京餉掃數解淸奉旨户部知道欽此○又解出使經費奉旨該衙門知道欽此○裴蔭森奏請將因公淹斃之千總優卹奉旨邱水生着照軍營陣亡例從優議卹該部知道欽此○○錫珍等片再臣等前准軍機處交出前任大學士左宗棠閩浙總督臣楊昌濬奏叅已革遊擊張成摺二件張成親供一紙奉旨一併查辦當于臺北事竣後乘坐輪船駛赴馬江駐紥船政衙門督飭司員等查辦查左宗棠等原叅謂張成充當營務處法已懸旗示戰始行登舟僅開一砲卽駛進岸邊乘船逃走張成所遞親供則稱革員委管揚武輪船去年七月初三日辰刻潮汛大漲恐有戰事豫爲戒備未刻敵人突開大砲首擊揚武輪船赶飭砲手開砲還擊俄頃之間船受重傷欹側傾沉該官犯溺入江中冲至上岐君竹鄉邊幸遇福靖後營哨官吳德恩撈救得生伊並未充當營務處僅能各自爲戰别船並無統率實難兼顧等語　咨查船政街門據覆張成係光緒五年經福建水師提督彭楚漢委充營務處張佩綸到閩祗請委署閩安協副將統帶該協帥船並將彭楚漢等札委案據照抄咨送是張成早已充當營務處不過未經張佩綸派委耳至當日開仗情形查有前在揚武輪船教習水手槍砲之學生容尚謙充當水手之吳長元現在横海輪船飭傳到案據容尚謙供張成充當營務處戰船均歸統帶上年七月初朔風潮大潮落時揚武船尾正對孤拔船頭初三日十點鐘伊見孤拔坐船中桅忽下半旂急告張成豫備張成悞爲法船有官病死正在議論聞孤拔船旗復上各桅連珠砲如雨而至打死多人伊同學生楊兆楠趕將尾砲向孤拔船上連放三次打倒五人時揚武船必已被魚雷轟破機器房亦被大砲擊壞鍋鑪炸裂艙内水深數尺船輪傾側張成先在桅後避砲後在天窗口招呼管機器人開輪船被擊壞不知何時跳下水去又據吳長元供伊在揚武船管放船首大砲上年七月初三日一點鐘法船升起戰旗我船亦卽升旗旗繩忽斷法船開砲魚雷亦到船上木匠周寳用鐵錘將錨鍊擊斷張成卽令開動機器將船轉過對法船開砲船旁有砲三尊亦各開放兩三炮我船隨轉法砲隨擊一轉移間已被擊破傾側死者百餘人伊與張成一齊跳入水内不知張成從何處上岸餘與容尚謙供同臣等前過上海時委辦金陵機器局道員　照瑗來謁談及馬江戰事該道禀稱有前在揚武船充當管輪之都司郭勳現在江甯當飭查詢兹據取具親供並訪有在揚武船充升火頭目之李文音一併取供呈送前來核與容尚謙等所供大致均屬相符復飭隨帶委員前赴上岐君竹鄉訪之居民僉稱張成實係由水中逃至該處上岸查傳吳德恩日久未據報到惟案已查明已無須該哨官再行質訊此揚武輪船當日接仗之寔在情形也臣等查馬江一役張成身非統帥事亦非伊所能專决誠如聖諭所云不能委咎該革員一人惟該革員早經派充營務處統率各船所帶揚武兵輪又係閩中第一戰船先事旣毫無布置戰機已露猶復觀望議論事後又不能竭力抵禦如陳英等之効命捐軀雖訊無臨戰始行登舟及僅開一砲卽棄船逃走情事究屬玩敵怯戰業經奉旨定爲斬監候情眞罪當似可毋庸再議所有臣等查訊明確各錄中謹附片奏聞軍機大臣奉旨刑部知道欽此○○都察院左都御史臣宗室奎潤等跪奏爲奏聞請旨事據廣東民人李麗松等遣抱李安以殲殺多命三載寃沉等詞赴臣衙門呈訴臣等公同訊問據李安供年三十歲廣州府順德縣人李麗松寫呈遣遞求閱便悉查原呈内稱光緒九年九月聞麗松子直勝及同族多人往三瀝沙刈草被武舉何步階等主使何亞迪糾率族匪手持砲械將伊等圍殺立斃三十二名報縣騐明飭緝乃何姓以當時伊族亦被格斃四名輙以爭坦互斃爲詞希圖抵掣雖將何步階等詳革並不押令交兇嗣經營員獲解兇犯何亞永等三名亦未按辦身等疉控哨憲均批嚴辦乃延擱至今縱兇不究是以遣抱來京陳訴等語臣等查該民人李麗松等遣抱李安控稱何步階等主使族匪殺斃伊子直勝等三十二命報縣騐明僅將何步階等詳革並不押令交兇獲到兇犯亦未按辦疉控上憲均批嚴辦仍復延擱等情控關殲斃多命兇縱案懸虚寔均宜根究謹抄錄原呈恭呈御覽伏乞聖鑒訓示再據該抱告結稱在本府控告十次臬司巡撫衙門控告六次總督衙門控告七次合併聲明謹奏奉旨已錄○○太子少保頭品頂戴降三級留任四川總督臣丁寳楨跪奏爲揀員請補副將以資治理恭摺仰祈聖鑒事竊查馬邊恊副將奎林病故又維州協副將賡良告病奏請開缺前經臣等以記名總兵陳貫甲請補馬邊協副將留川補用副將蔣宗漢請補維州協副將嗣准兵部咨均與定章不符行令另揀合例人員請補等因查馬邊維州兩恊界在邊陲漢夷雜處撫綏巡防極關緊要非熟悉邊情夷務之員不足以資撫馭前請以陳貫甲蔣宗漢擬補原爲因地擇人今准部咨駁飭另揀合例人員請補臣等復於通省現任副將並應升叅將人員及名次在前之儘先副將各項内逐加遴選均屬人地不宜寔無堪以升調可補之員惟查有總兵銜儘先副將汪期紳年四十三歲山東歴城縣人投營食粮隨同軍營迎剿捻逆並黄運河防各案出力遞保吉總並另都司銜辦理荷澤賈莊堵口大工保戴花翎光緒三年奏調來川剿辦馬邊夷匪全境肅淸異常出力保免補守備以都司儘先補用並給克勇巴圖魯勇號剿辦雷波夷匪案内保免補遊擊以叅將儘先補用並加副將銜攻克羅江縣股匪保以副將儘先補用並加總兵銜現管帶長勝中營查該員汪期紳勇敢樸誠邊防甚謹擬請補授馬邊協副將又查有留川儘先補用叅將劉熹年四十五歲貴州平越縣人由武童投營隨赴江西剿辦髮逆克復城池出力給予六品頂戴克復南安府城保以外委並戴藍領隨援四川力解井　縣城圍保以把總選用嗣投山東軍營克復饒陽縣城保免補千總以守備補用又歴年辦理省防城池黄運河防保以守備儘先補用並加都司銜派修侯家林河工案内出力保俟補守備後以都司儘先補用加遊擊銜光緒三年來川帮辦壽字右營調赴峨邊剿辦逆匪迭獲勝捷保免補都司以遊擊留川儘先補用並給　勇巴圖魯勇號委帶壽字副前營剿辦羅江土匪出力保免補遊擊以叅將仍留川儘先補用並加副將銜又於大邑縣匪徒入城滋事剿捕出力保以副將卽補奉旨着照所請奬勵欽此光緒十年歸入督標中營差委現在駐札省垣操練洋槍嚴整有法頗能勤奮供職查該員劉熹邊防認眞辦事勤愼擬請補授維州協副將以上二員均無違碍事故但馬邊係屬調缺請補維州　用儘先班次與例稍有未符惟均係邊夷要地撫馭巡防極關緊要若非照章揀補誠恐難得其人查汪期紳劉熹曾經剿辦馬邊雷波峨邊夷務素爲夷人所懾服且於夷務邊防尤爲熟悉可期靜鎭得力人地旣實相需例得專摺聲請合無仰懇天恩俯念員缺緊要准以汪期紳補授驰邊協副將劉熹補授維州協副將如蒙俞允俟接准部覆照例給咨引見以符定制臣等係因地擇人愼重邊陲起見是否有當謹會同成都將軍臣岐元署提臣李培榮合詞恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○譚鈞培片再據同知銜李壽彭呈稱職父四品封職李維安素性慷慨好施遇族中孤寡貧乏者隨時賙恤仰慕范文正遺規建莊贍族事未成卽身故職兄李壽溥李壽灝仰承先志竭力經營節衣縮食者復十有餘年陸續添置房屋田産規模粗就相繼病殁臨終深以建莊未成爲憾今職承父兄遺命集得長洲縣不等則田四百十四畝九厘三毫准值銀六千八十七兩一錢六分七厘元和縣田二百五畝三分八厘五毫准值銀二千五百十五兩九錢六分六厘又莊屋一所建造不計價外基地准值銀二百四十兩祖遺房屋一所不計價市房一所准值六百五十兩統共田房准值銀九千四百九十三兩一錢二分三厘每年田租房息所入除完粮祭掃莊中公用外餘歸孤寡貧乏者分别酌贈以資養贍職勉承先志不敢爲父兄邀求旌奬惟事關盍族攸賴誠恐日久廢弛呈請奏明立案等情前來臣查該職員李壽彭秉承遺訓念切敦宗割六頃之膏腴溥九族之推解洵屬令問克繼任恤可風旣據聲稱不敢邀奬相應請旨勅部立案施行除飭蘇藩司給帖遵守並查取田號莊規各冊結詳送核咨曁先咨明禮部查照外理合附片具陳伏乞聖鑒訓示謹奏軍機大臣奉旨該部知道欽此 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十一年十二月廿一日京報全錄]  
　　宮門抄○上諭五道錄前○分缺單○西撫張奏修濬城河工竣日期摺○雲督岑奏查明部駁保案懇恩飭部核奬摺○又奏請飭部照例核奬夾片○東撫陳奏勸賑出力各員懇仍照原保給奬片○十一月二十一日禮部宗人府欽天監侍衛處值日無引見○召見軍機○光緒十一年十一月分缺單郎中刑部雲南司董世延丁知縣直隷望都司銘三山西浮山冉六瑞福建邵武丁　德廣東封川鄧炳春俱丁廣東新興丁浚故湖北公安李維諴雲南祿勸劉萬靑俱近廣西天河范運鸞故道庫大使廣東雷瓊符國瓊革吏目湖北荆門楊濟森革○○頭品頂戴廣西巡撫臣張曜跪奏爲遵旨修濬京師内外城護城河工程一律完竣日期恭摺具陳仰祈聖鑒事竊臣於本年六月初一日准工部咨五月二十九日内閣奉上諭京師内外城護城河自道光十三年興修以後迄今五十餘年未經挑挖河身日淤河面日窄每逢大雨水無所歸自應及時修濬以資宣洩着派張曜督率所部步隊十營及馮南斌二營蔣東才四營查照該部所擬辦法將積淤挑除淨盡俾河道一律深通其有未盡事宜及臨時必須變通之處統由該營隨時隨地相度情形咨商該部辦理所有派出勇丁卽着張曜督飭各該管營官嚴加約束等因欽此欽遵抄錄原奏咨行到臣遵將欽天監擇定七月初七日卯時西南坤方動土興工日期具摺奏明在案馮南斌甘軍兩營蔣東才精銳四營先後到工並由神機營造撥鐵鍁鐵鎬運土小車荆筐招笆木棰木樁各項器具到營經臣督率統領甘軍記名提督甯夏鎭總兵馮南斌統領豫軍精銳營記名提督蔣東才嵩武軍分統記名提督孫金彪于連三劉世俊並各營官周歴勘分叚落卽照工部查定丈尺按十六營匀分通力合作並由神機營添派員弁會同在營文武監視督催往來城鄉梭巡稽查步軍統領衙門所派弁兵分叚駐札巡查市廛無擾軍民相安前蒙恩賞勇丁銀兩祗領之下益形踴躍兹於十月二十八日全工告竣所有内外護城河一律深通挖出河淤培補兩岸窄處帮寛低處增高加土夯築沙土鬆淨之處間用木樁排釘大小浪窩逐一墊平沿河民房民田均與河流無礙照依工部咨文槪未拆動以省紛擾綜計工部查定丈尺共一萬四千餘丈内除釣魚臺及靑龍橋二叚湊長一千　百八十餘丈與河道無關不須挑濬又朝陽門至東便門護城河一段長六百十八丈六尺此段工程向由倉場衙門於運糧事竣啓閘將水放乾次年春融挑濬現在該處糧運雖完河底已凍赶做不及自應仍由倉場衙門照章辦理城河裏岸舊有磚砌水簸箕雨後流水入河以免冲刷泊岸現在僅存七處其餘年久悉數坍塌現留水簸箕缺口一百十五處以備將來用磚修砌深恐春雨冲刷損壞由神機營購發石灰和土捶築惟營勇於此項工程未曾孰習用灰過多僅做内城南面十七歲至城河泊岸沙多土少必須預定歲修章程方期經久所有内外城河工程一律完竣日期謹繪圖貼說恭呈御覽伏乞皇太后皇上聖鑒訓示謹奏奉旨已錄○○降二級留任雲貴總督臣岑毓英雲南巡撫臣張凱嵩跪奏爲查明部駁保案出力各員繕具淸單仰懇天恩勅部核奬以昭激勸恭摺覆奏仰祈聖鑒事竊前准吏部咨所有雲貴總督岑毓英等奏查明各案出力人員奬勵遵旨覆奏一摺於光緒九年十一月二十五日具奏奉旨依議欽此相應黏抄原奏知照可也等因咨行到滇當經欽遵行查去後兹據雲南善後局司道詳稱遵照部駁單内查明剿除永昌府雲州趙州匪徒等案内之補用知府騰越同知陳宗海等十員升案官階及出身履歴又查徐書座一員係由附生報捐貢生又查剿滅臨安廣西麗江鶴慶各府州縣會匪及騰越野匪昭通東川雲州土匪巧家蠻匪案内之叚經傳等五員出力年月日期又查奉駁原保與章程不符之廪生曾國棟等七員均擬請分别改奬補用以昭激勸並聲明其餘部駁各員俟查覆到日另行詳辦等情請奏前來臣等覆查該員等前在軍營均屬著有微勞理合繕具淸單仰懇天恩飭部分别核奬註册以示鼓勵出自逾格鴻施除咨部查照外謹合詞恭摺具奏伏乞皇太后皇上聖鑒訓示謹奏軍機大臣奉旨吏部議奏單併發欽此○○奎斌片再據蒲州府知府杜崧年禀稱該府與所屬臨晉縣知縣艾紹濓係兒女姻親例應廻避並據臨晉縣知縣艾紹濓禀報相同現已批飭查明締姻年月應俟禀覆到日再行揀員與艾紹濓互相調補惟旣據禀請廻避自應委員先行調署查有臨汾縣知縣李榮和堪以調署臨晉縣知縣飭令卽行赴任所遺臨汾縣知縣篆務以臨晉縣知縣艾紹濓調署該員未到臨汾縣任以前委平陽府通判文秀就近暫行兼理據藩臬兩司會詳前來除檄飭遵照外理合附片陳明伏乞聖鑒謹奏軍機大臣奉旨吏部知道欽此○○降二級留任雲貴總督臣岑毓英跪奏爲查明保奬宣光出力文員分晰各項勞績恭摺覆陳仰祈聖鑒事光緒十一年九月初三日接准吏部咨查宣光一案出力人員原保單内聲稱該員等籌運軍械糧餉督隊陷陣掃蕩賊營擒斬首要是所保各員並非均係接仗獲勝應行分别給奬惟單内未將何員所著何項勞績分晰聲叙碍難遵照外洋接仗獲勝章程一律辦理除將原保淸單暫行存案外相應請旨飭下該督詳細查明此案文職各員係著何項勞績分晰覆奏到日再行遵照定章分别核辦等因咨行到臣伏查臣前保奬關外前敵接仗獲勝在事出力人員業經嚴加核實不稍寛假因將後路接應及關内運籌餉械採辦粮米各項出力人員請旨另案辦理原以分别何員著何項勞績未許一槪從同惟上年十二月圍攻越南宣光掃蕩碉營逼城面壘直至今年正月將士日夕輪番攻戰轟城陷陣斬將登陴並無片刻休暇三十六晝夜苦與敵持餉械之需急如星火而宣光離淸界千有餘里霪霖瘴氣中人輙死共計出關在事文武員弁前後瘴故五百餘員兵勇瘴故四千餘名毒要之區無人不畏其已邀保奬而瘴故者固屬可矜力濟危局幸獲生還者尤宜體恤兹准部咨飭令將何員何項勞績分晰聲叙等因查協同武員督隊陷陣掃蕩賊營者知府張勝嚴丁彦同知覃故振李樹人夏聲曦潘德繼知縣秦定基徐鳳池通判周行鑣劉成良州判李春霖胡景春楊肇基朱德塇易良謙州同韓光文縣丞端木鴻鈞教諭李士賢訓導覃廷獻從九品吳榮春蕭朝棟鄧善材周文盛貢生王運恒廪生王炳南黄夢祥韋典章唐根張向辰楊岱瞻增生李偉韋超文生謝兆昌文童余兆麟李正榮三十四員名其親運餉械屢赴前敵出蠻煙瘴雨之鄉入對壘交鋒之地不顧身命共濟艱危者道員陳席珍同知張邦彦知縣李建鼎杜嗣音王保奎州判曾雲霖縣丞柏昇巡檢李實蕃從九品杜寳鄭鶴臣李桂林主簿龍家駒鹽知事舒昌期州吏目祝爾耆知州銜何沛霖廪生張慶華胡增齡杜景春等十八員名核與尋常轉運勞績不同前奉諭旨飭將圍攻宣光出力人員一併保奬仰見朝廷體念微勞有加無已是以將親赴前敵轉運出力各員彚入圍攻宣光接仗獲勝人員單内從優請奬候旨施恩仰蒙俞准而同知潘德繼縣丞柏昇巡檢李實蕃於保奬後旋卽瘴發身故業經奏請議卹在案在部臣分晰核辦自係循名責實惟該員入險濟危原　接仗出力各員寔同而名異合無仰懇天恩俯准將道員陳席珍等十八員名並督隊陷陣之知府張勝嚴丁彦等三十四員名勅部准照外洋接仗獲勝章程一律辦理以昭激勸之處出自逾格鴻慈除原保淸單業經存部毋庸重叙外謹恭摺覆陳伏乞皇太后皇上聖鑒訓示謹奏軍機大臣奉旨着照所請該部知道片二件併發欽此○○陳士杰片再臣前保勸賑出力各員准吏部議覆以臣並未先行奏明未便援照從前晉豫請奬之案辦理除原請議叙各員分别給予加級紀錄外其餘請奬官階班次頂戴加銜等項統改爲各予加一級又鹽務人員不准在地方差委　請應行撤銷等因奏奉諭旨依議欽此欽遵知照前來在部臣格守定章原爲愼重名器起見臣亦何敢多瀆惟東省連年被災哀鴻徧野籌賑籌撫半賴勸募各直省行善官紳代爲設措解濟自光緒九年迄今已屆三載之久集欵至六十餘萬兩實屬踴躍急公有裨民生國計臣雖未先行奏明請奬然辦理情形均經隨時具奏該官紳之出力在聖明洞鑒之中臣原保共十一省並淸淮揚州二屬除司道各員請給議叙外其餘請奬升階班次銜封頂戴等頂共祗三十四員且係照尋常勞績辦理未敢絲毫冒濫所有出力稍次及本省放賑印委各員槪未列入較之昔年晉豫被災情事相同而所保人數不及三分之一臣未先明奏請者亦爲實事求是藉免招摇起見至於鹽務人員勸賑非差委可比原保徐紹垣等四員均係兩淮現任候補募捐最爲出力該員等心存利濟旣有微勞足錄似難獨令向隅現在東省籌賑益難尤賴各官紳廣爲勸募以助撫卹若不給予奬勵實不足以昭激勸而勵將來臣再四思維惟有仰懇天恩俯念各省官紳爲東省勸捐賑濟銀六十餘萬兩災黎受益非淺准部駁之題補山西興縣知縣曾雲章等三十四員仍照原保給奬嗣後不得援以爲例出自逾格鴻施謹附片陳懇伏乞聖鑒訓示謹奏軍機大臣奉旨吏部議奏欽此 
 
