# 1900 - 239 - 4909836

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[康黨不足爲患説]  
合京師内外達官富商共成死黨陰圖弑逆矯旨徴兵成則九五之尊改而爲伯理璽天德卽不成亦得遁而之海外誘人入會僞托保國保皇倚外人爲護符誑得鉅金以資揮霍近且暗通會匪思肇亂於漢皋戕官據城徐圖大舉康有爲之黨可謂多矣康有爲之計可謂工矣康有爲之心可謂狠且狡矣是故朝廷患之而訪拿之詔迭下官吏患之而購緝之示屢頒卽憫時病俗之君子亦患之而闢邪之論誅惡之文時時列諸報端嚴於斧鉞而獨謂其不足爲患豈天下之患尚有大於康有爲乎執筆人曰嘻康有爲誠何足爲患哉猶憶戊戌之歲我皇上急於圖治悞信其言以致變故紛紜釀成謀圍頤和園逼勒皇太后之獄我猶以爲康逆心術雖不正而其才力尚足以籠罩羣雄以故少年無識之流爭先入其黨中同心作亂其人固宜誅殛然尚不失爲奸雄也洎乎遁走瀛西創設保皇逆會所刊小啓列有章程略謂捐銀若干者封以五等之爵其次准赴中華開辦金銀礦務又其次則錫以虚銜賞以功牌不禁爲之喟然曰噫吁嘻此特匪棍歛錢之計耳江湖上每有爲之者而康逆竟出此下策尚何才之足云且欲設會則設之已耳胡爲必倚重外人其亦知外人果信其有才乎亦惟西例有容留國事犯之條故姑令其苟延殘喘云爾至其所糾之黨非一丁不識之駔儈卽愚而好自用之迂儒平日惟知大言不慚黨同伐異臨事自必一籌莫展束手就禽而尚何足爲患之有哉迨漢皋事起黨羽誅鋤搜出信函憑證確鑿則又嗤之以算曰我始以爲康逆羽翼廣布終必死灰復然不料其黨竟嘯聚萑苻爲此錦帆緑林之事夫誰料言之不怍自命爲保皇保國欲奉皇上復辟翦除君側權奸者其智反出義和拳匪之下耶彼義和拳匪者惟是羣不逞之徒横行巿廛跳刀拍張猶且由山左而竄入直黨徒愈衆根柢愈深爲害京師釀就内訌外侮以致中外交鬨乘輿播遷奈何康逆黨中人甫一萌芽卽遭誅殛甕中之鼈釜底之魚聚而殲旃祗一反掌反不若拳匪之餘燄未熄至今猶麕聚爲非夫亦可笑而更可憐之甚矣夫康黨之所以必作亂於漢口者亦以漢口爲長江要隘七省通衢苟得蟠踞其間則七省之要隘不通卽不難爲所欲爲漸漸蔓延四處誠亦思湖廣總督張香濤制軍何等雄才大略豈有不豫爲之備布置重兵者而肯令數十輩愚而好自用之迂儒與夫目不識丁之駔儈突然而起效陳涉之斬木揭竿者哉然則彼　揭爲而可笑曰康逆旣逆謀敗露戢尾　鱗入其黨中者夫亦可以回心反正矣乃竟依草附木狗苟蠅營一遇康逆黨徒則必謬托相知曲意迎合詞鋒妄逞學桀犬之吠堯顚倒是非蜩螗羹沸殊不知康逆苟稍有見地亦且見而吐棄决不肯引爲逆黨共圖傾覆我國家謂非可笑之尤者歟曷爲而可憐曰彼康黨中如唐才常者旣以拔貢主湘學報筆政林錫圭爲某中翰之同族諒皆讀書有素非同不識不知者卽僞作日本裝束之甲乙二人聞亦曾登科第但使宅心正大翼戴皇朝則經濟文章正不難銘旂常而光史策而乃謀爲不軌致與鄧向諸逆犯慘罹駢首之刑至於文廷式等數人旣有手扎往來今雖尚未伏誅而日内已聞派員來滬拘拿未必終得倖逃法網辜負父師之培植永爲聖世之罪人人生實難誠何苦作奸犯科致犯刑章而遭誅戳此有心人所爲愛其才而深爲憐惜者也總之康逆雖心存狡毒如彼而其黨乃　茸愚頑如此雖欲作亂惡得而成故愚以爲今之大患在拳匪之擾及各國激而使公憤難平而不患康黨之擾擾膠膠陰謀舉事羣公袞袞以爲如何至謂此次漢皋之事出自富有票匪或非康梁逆黨所爲則常鎭通海道兼鎭江關監督長久山觀察告示中早已言之鑿鑿而拘拿文廷式之電札亦早已傳至申江各署案如鐵鑄公論難逃寄語彼黨中人恐難曲爲諱飾已 
[俄法調兵]  
　　日本大阪某日報云頃得倫敦露透來電略謂西歴八月十九日卽華歴七月二十五日午前九下鐘時俄京聖彼得羅堡兵部大臣派出陵營中騎兵野戰砲兵及衛生大隊共一萬七千名星夜向中國進發法廷執政者聞之謂保護中國之事各國務須勢力相均因之立卽傳電安南令同時發出西貢兵一千四百四十四名開赴中國北省 
[三韓民變]  
　　日本大阪某日報云頃得韓京來電悉東歴八月十九日卽華歴七月二十五日朝鮮咸鏡道所屬吉州郡暴徒猝起圍襲城津聚衆至千餘名聲勢洶洶殊難剿撫日本駐城津領事危急萬分聲請朝鮮監理官速行鎭壓監理官以力有未逮辭之領事遂率同諸日商赴元山暫避目下日使林氏方詣朝鮮外部互商不知外部將何以善爲處置也 
[普天同忿]  
　　美國來信云寓居美境加剌寛尼省之華人因聞中國北方禍亂迭次會議咸以爲釁端起自拳匪理應興師勦滅以免蔓延爰聨名繕詞寄呈美國政府意欲招集華人自成一軍隨美兵至北方爲指臂之助詞中列名者多粤東人士義固正矣不知居心果若何耳 
[消息通靈]  
　　日本東京某日報云中國北省拳匪肇亂後各國合軍北上羽檄紛馳日本派定肥後丸及基隆丸常川由大沽來往仁川傳遞消息設遇事機急迫則以豐橋軍艦代之至於各國就大沽烟臺間安置海底電線已於西歴八月二十二日卽華歴七月二十八日告厥成功矣 
[難裔東旋]  
　　日本大坂某日報云中國京城自被聨軍攻破後日使西氏謂無論有無事故本大臣决不離京惟使署書記官楢原子德旣被拳匪所戕其妻青木氏已携其幼子附便船東旋目下方在途中大約不久卽可行抵本國矣 
[主筆須知]  
　　香港循環日報登奥京來信云日前俄皇降旨國中各報館開列定例數條一俄國軍士及戰船舉動不得加以議論二各報館須知朕實欲維持和好之局使各國太平三不得議論各大國嫌隙致干政府之怒四不得評論俄國與外人交涉及水陸軍計策五凡作論説須知俄國早已决意在亞細亞洲攬大權六若欲比較俄國及他 
 
 

Page 2

 
 
國水陸軍必有不利於他國兵政之處方可 
[覺愚警頑]  
　　松江訪事友人云義和拳匪起於山左禍及京津南方雖未染腥聞而人心終不免因之浮動大憲綢繆未雨疉頒示諭　諄誥誡固已詳明剴切不難喚醒痴迷矣邇者署江蘇藩司陸春江方伯又頒到拳教晣疑一書札飭所屬各州縣官會同紳董詳細講解俾發聾振瞶良民不致誤入迷途此書爲直吳橋縣知縣勞大令乃宣所撰原名拳教源流考江蘇候補道桂薌亭觀察見而善之轉呈江寗藩司恩藝棠方伯方伯爲易今名轉發至蘇通飭各屬派人勸解其中所載洋洋數千言略謂此風起於嘉慶十三年時江蘇穎亳徐三州河南歸德山東曹沂竞等處皆有匪徒創立順刀會虎尾鞭義和拳八卦教等名目經周給諫廷森曁那文毅公先後奏請嚴查匪黨務絶根株當獲灤州匪人　秉衡廬龍縣匪人王殿魁滑縣匪人王正紀等並起獲九蓮如意皇極寳卷眞經元亨利貞鑰匙經諸邪書復有大乘教義和門金丹八卦清茶門如意門之類十六年獲鉅鹿縣匪人徐儉解散其黨一千六百餘名十七年獲劉幗名及濼州董懷信等羽黨各三十餘人均置諸法解散入會之男女五千餘名口十八年獲李經張九成等訊知所傳皆義和門曁佛門教又有葛錫章邢士魁及故城葛立業皆傳習義和拳棒託言練習義和拳者有神靈附體口念咒語卽能抵禦槍砲所奉有祖師及大師兄二師兄等名目續經官憲搜捕立卽撲滅今之拳匪實卽白蓮教餘孽無甚伎倆愚民惑之喪身禍國悔莫能追可勝浩嘆書中所言大略如此總之無論其術有無神異終類電光爝火不久自　　　人卽冥頑不靈聞此清　鐘聲當明於邪正之途不復敢以身試法矣 
[警醒愚頑]  
　　鎭江訪事友人云常鎭通海道兼鎭江關監督長久山觀察以近來沿江各省時有匪徒散　富有錢票煽惑愚民　加偵訪實與康梁逆黨暗中聲氣相通爰於月之初七日發出六言韻示曰訪聞康梁叛黨揑造富有錢票濳來沿江散賣無非騙人錢財愚民墮其術中必致身家莫保卽如大通兵匪偶因被煽肆擾官軍馳往剿捕擒斬業已不少前車可爲殷覽覆轍何可再蹈爾等食毛踐土正宜及時報効豈可甘民從逆自罹法網難逃凡有買票軍民務各赶緊燬燒如能獲匪繳票分别免罪賞犒倘敢匿票思亂則是大逆不道拿獲立予正法决不寛縱輕饒 
[要隘宜防]  
　　金陵訪事友人云兩江總督兼南洋通商大臣劉峴莊制軍自聞北方警信卽嚴飭沿江沿海各防營砲臺統領及南洋各兵輪船管帶嚴密設防亦旣不遺餘力矣近日訪聞吳淞口外東西洋各　所泊兵艦不下二十餘艘雖均謂保護本國商人教士而防範究不容疏除通飭各將領實力防堵外並電咨長江水師提督總統江勝全軍黄芍巖宮保及江南提督兼自强軍統領李壽亭軍門一體加意設備以免覬覦 
[統將得人]  
　　金陵訪事友人云自北氛不靖兩江總督兼南洋通商大臣劉峴帥綢繆未雨除飭統領親軍等營劉華軒總戎嚴密設防外特調福山鎭總兵楊鏡巖總戎來省飭就護軍三營外添招二營歸總戎統領又以總戎謀勇兼優深堪倚畀爰於七月二十七日將省垣標防各營槪歸節制以一事權 
[惑衆被拘]  
　　香港循環日報云省城大新街某書坊兼用機器承印單件開張已久獲利頗豐本月初三日忽有南海縣差役手携硃票直入店内將主夥十一人悉數拘回其時觀者如林議論紛紛究不知所犯何罪或謂近日店申刊印關帝乩文其中詞意不外扶清滅洋與義和拳匪揭帖相類大憲以其造謡惑衆是以飭縣拘案候懲耳然歟否歟請質之身親其事者 
[巡查嚴密]  
　　蘇州訪事友來函云自北方拳匪肇亂西人入京保護蘇垣謡言紛起人心浮動異常護理江蘇巡撫聶仲芳申丞嚴飭屬下文武員弁無分畛域日夜巡行是以每至夕陽西墜時卽聞角聲嗚嗚不絶於耳撫藩臬三大憲亦間日親至各處稽查防務如此認眞謂非吳下庶民之福哉 
[示嚴緝盜]  
　　廣州訪事友人云兼署兩廣總督廣東巡撫德中丞以粤東盜匪横行肆無忌憚爰出示曉諭曰照得廣東盜風甲於他省邇因裁兵裁勇匪勢益張本兼署部堂上年蒞任之初檢閲公牘刦案纍纍當以清辦匪鄉實本省當務之急旋卽會商閣爵部堂李添募營勇分路查辦半年以來各屬拿獲正法不下數百餘名著要各匪聞已多赴港澳戢影濳蹤但根株總未盡除捕務斷難鬆懈近來各路營勇獲犯無多水陸搶刼又復時有當此北省多事人心惶惶豈可稍示寛容長内奸而召外釁除原派各路營勇責成照舊認眞巡緝外本兼署部堂復遴選長於捕務之各武弁添募十餘營分紥西江佛山及附省各處實力查辦整頓營規不准濫收線勇私索夫馬務令將各屬著名會盜各匪按名獲辦惟是外來營勇人地不免生疎更練團丁耳目實爲切近鄉團捕盜本易見功祗以官吏因循不肯嚴辦深恐一旦釋放報復尋仇省紳因以庇匪爲能房族亦緘默自保現旣添增營勇分投嚴捕爾局紳族紳亦宜趁此聲威督率練丁同心協助如遇强盜肆劫當　拿獲眞犯就近交營縣訊明後立卽電稟處决其各鄉不肖子弟屢犯搶刦重案者擒獲解官亦卽訊明正法此等莠民斷無從寛釋放之理有能捕獲著名巨盜者准出力各員弁酌給奬勵紳族固不准挾嫌誣揑汛官亦不得寛縱徇私惟除暴乃可安良惟重典乃能治亂倘有營縣等官玩視捕務及聽從胥吏得賄縱盜者許該紳練等指名探告立卽查明叅辦不貸至北省戰事不日可平粤省相距　遠勢難竄擾爾紳族等尤當廣爲開導切勿聽信謡言妄自遷徙致匪乘機搶劫自取覆亡但令捕務認眞盜風寢息斯内奸不作卽外釁不生樂業安居爾紳民共享太平之福其各勉之合行出示曉諭仰所屬紳耆軍民人等一體遵照毋違特示 
[委查積弊]  
　　揚州訪事友人云兩淮鹽運司柯遜菴都轉自聞大通督銷局總辦錢觀察掯發餉銀激成大變深恐此外積弊尚多未便遽令含糊了結爰於日前委任分轉文瀾宮鹺尉杰煒裴鹺尉士麟前往通屬戴分轉文㑺程鹺尉初咸陳鹺尉鈞前往泰屬稽查又以泰屬事務較繁添委汪鹺尹丙炎程鹺尹詒以資臂助各員奉委後已先後禀辭就道矣 
[匪徒正法]  
　　金陵訪事友人云邇年來長江上下游每有匪徒開堂散票招人入會近經各大憲嚴拿懲辦若輩始稍稍歛迹不意近日下關一帶又有匪徒出售富有錢票每張取錢六百文謬謂持此票者不論附輪船往何處皆免收水脚銀至一碼頭卽有東道主爲之欵待如欲他往更有同黨代措川貲故卽阮囊羞澀不名一錢者亦可遊行於千萬里外云云愚民惑之趨之若鶩兩江總督兼南洋通商大臣劉峴帥聞之立飭上元江寍二縣主將賣票之匪拿獲研訊之下所供備極支離搜其身畔尚有富有錢票多張較諸會匪所散之票迥不相同遂立卽據實申詳峴帥察核情形疑係康梁二逆犯羽黨所爲飭卽就地正法本月初一日府縣各官會同三大營趨轅請令將匪押赴巿曹斬决梟取首級發往賣票處懸竿示衆藉以昭炯戒而定人心 
[梟匪滋事]  
　　松江訪事友人云有客自青浦縣境朱家角鎭來者言及上月二十七日俗傳三官神誕辰附近泥河灘香巿頗盛四鄉男婦絡繹而來梟匪知之遂在鎭上城隍廟設攤誘賭勇丁向之索費未遂所求遂扭獲二私梟言欲送官懲治梟黨怒回舟携取槍械與之爭持中有二梟被勇所創某鄉人道經其地亦被飛彈擊傷足跦而扭獲之兩匪則已於擾亂時乘間脱逃事後鎭董投中營禀報營主張華垣叅戎立卽派兵馳往彈壓至本月初五日又有江湖流丐與某船户持械尋仇擊傷舟子刻已由差役拘獲送縣訊懲矣 
 
 

Page 3

 
 
[五馬量移]  
　　松江訪事友人云署松江府知府張子虞太守預近已奉旨補授江蘇徐州府知府所遺松江府篆由余九榖太守補授聞署中人言余太守業已到省大約本月下浣卽當擇吉赴郡履新張太守則先由上憲委署江寗府篆 
[皖江火警]  
　　安慶訪事友人云本月初一日貓睛轉午時皖桓隔江洲岸忽濃烟一縷直上雲霄次晨探悉洲民某姓家不戒於火焚去左右鄰六七家值此新秋久旱物燥風高居家者宜如何愼益加愼也 
[浙省官塲紀事]  
　　杭州訪事友人云杭協城守營都司張誠齋都戎忠信現經上憲檄令升署衢州遊擊所遺員缺委撫標右營候補都司魏都戎成章接署都戎奉札後卽頒發紅諭涓吉本月初四日任事○錢塘江水師統領鄭遊戎友臣以邇來衢屬匪徒不靖雖經官兵剿辦次第敉平而餘匪四散奔逃終爲隠患紹興沿江一帶匪類最易匿跡防範尤不容疎因於本月某日親赴聞堰義橋各路嚴密稽查擇地分設防軍砲艇蓋以備不虞也 
[鎭郡官塲紀事]  
　　鎭江訪事友來函云各省團練之設原爲守望相助保衛閭閻起見但人類旣雜良莠難齊往往因之滋生事故常鎭通海道長久山觀察有鑒於此日前特札委佐雜數員分赴道屬各府縣會同地方官嚴密稽查現已束裝就道矣○本月初六日午刻瓜州鎭總兵高藎臣鎭軍命駕登官舫帶以小火輪船溯江駛赴白下謁見兩江總督兼南洋通商大臣劉峴莊制軍籌商防堵事宜瀕行麾下各營官咸赴江干恭送 
[傳相行轅紀事]  
　　昨晨九點鐘時傅相命駕至法總領事署拜會白藻泰君以禮迎入互談良久而别至十點鐘時復赴美總領事署投刺適總領事古納君因有赴吳淞由新關造册處税務司戴樂爾君偕繙譯官白保羅君接見○特用道李觀察肇文前太湖協副將徐副戎耀廷候選鹽運司鄭都轉嘉榮直高唐縣姚大令恩綬候選知州張刺史景祜先後至行轅呈遞手版請安○昨晨六點鐘時行轅中接湖北省城電報一封九點鐘時發金陵揚州德州廣東電報各一封三點鐘時接福州電報一封同時接金陵電報一封四點一刻時接某處公文一角五點鐘時接比國領事官西字函一封○昨日傅相之四公子携同瀛眷遷往义袋角第十七號洋房内卽前黄幼農觀察公館也 
[起運行裝]  
　　駐滬法總領事白藻泰君電禀西貢總督調安南兵八百名來滬保衛租界居民前日抵埠後分駐八仙橋捕房及法文書館等處所携行李軍械暫存法公司某輪船旋因此船定於昨晚起碇出洋遂將所存行李軍械分載大車數輛押以法兵數十名迤邐至八仙橋捕房交卸 
[上海縣署瑣案]  
　　兩淮候補鹽大使趙鹺尹壽銓卽去年充本城冬防委員者前因霸吞陳殿恩家房契復串同查小亭揑詞誣告經縣主汪瑶庭大令訊明將鹺尹責手心以爲蕩佚不守官箴者戒陳則管押待質所候辦前晚飭提覆訊陳供稱趙已情虚避往皖省小的求恩保釋大令准之○南巿義成米行夥馬景賢因私收帳欵被行主查悉投縣控告縣主汪大令研訊之下諭令交人保出清理旋卽私自回家日前行主復役案請追大令因飭差役傳保人馬子榮到案候訊景賢在泗涇聞之立卽投案候示前晚大令升堂研訊景賢供小的在義成米行爲夥時用空洋銀一百數十元已將皮馬褂金約指抵還五十元其餘經手放出之帳願偕行主往收大令諭令暫行管押聽候央人保出限一月内將帳收齊繳案然後秉公判斷 
[馬路工程局瑣案]  
　　日前魚户王鑑榮駛舟至浦東周浦鎭途中撞損某油坊裝運花餅之船因卽認賠洋銀八元迨回抵浦濱突有邱阿根者蟠踞船中索取此欵王遂扭送捕房轉解馬路工程局總辦程雨村大令研訊之下王供小的係浦東三林塘人捕魚爲業前駕魚船至滬偶一不愼撞損裝運花餅之船致起爭端旋由九圖地保王榮堂介紹令小的出資修理小的兒俟售魚得價然後照給不料是晚邱阿根偕不知姓名之某甲深夜前來强索旋見艙内有刀兩柄不知是否邱所遺今其黨某甲已不知所之求大老爺將邱嚴鞫盡法以懲邱供小的係南匯縣屬周浦鎭人王將花餅船撞壞後地保王榮堂斷賠洋銀八元當時無以應付由王夥薛鎭坤囑小的隨至滬上向彼取得小銀錢六十八枚應交地保轉給油坊主並無帶刀之事横遭誣陷叩乞伸寃薛供小的與王同業此次附伊船至滬見伊中途悞撞花餅船已由地保調處了事並無别情王榮堂供小的充當南匯九圖地保此事油坊主自願認虧故僅令王賠洋銀八元邱與小的素識平日安分營生當不致有私帶兇哭之事求鑒大令以王鑑榮供詞含混其中顯有不實不盡命備函移送上海縣署请縣主汪瑶誔大令訊明核辦○閩人劉阿慶扭同鄉人黄阿保至捕房訴稱黄誘令兒子如福合股販煤油致將資本揮霍殆盡捕頭令轉解馬路工程局總辦程大令研訊之下劉阿慶供小的在浦江中駕舟爲業兒子如福被黄所惑同販煤油向小的取去洋銀若干至七月小的回家訪知兒子被黄誘同嫖賭以致股本悉付東流叩求追繳劉如福供小的年二十有五父親所付資本洋銀實已虧折無存叩求恩典黄供劉阿慶與小的合股經營曾被伊子如福取去洋銀五十元致小的資本亦因此不敷求恩鑒察大令判將黄與如福各責三十板交地甲帶去帮同將帳清理○前日東洋車夫朱高清曹小光奮足狂奔適某菜館中人送筵席至曹姓家弛擔路旁突遭撞損由某號巡街捕拘解捕房轉送工程局總辦程大令略加研詰斷令朱曹合賠洋銀若干○前者無賴張元串同陳丫頭冐稱中浦汛兵向同椿木行勒索陋規事發捕頭解經工程局總辦程大令訊明責押令將所索之錢挨户付還方准開釋前晚提案覆訊著卽覓人俱保免子深求 
[英美租界公堂紀事]  
　　日前陞記米店主瞿某家被梁上君子所算失去金銀首飾約值千餘金旋見鄰人張錫寳向本藍縷若丐者今忽鮮衣美食似乎情有可疑向詰由來以致齟齬隨互扭至公堂呶呶聲訴讞員翁笠漁直剌諭候飭差查明再核○木料掮客劉文華控木作頭陸聚泰積欠貨價銀五百二十兩直刺迭次研訊限一月内清理前日陸夥嚴阿泰適至押所探望被陸扭住禀請究追當晚直剌倩襄讞委員張柄樞司馬升堂提訊劉文華訴稱此案前蒙翁大老爺子限一月清理現已逾限陸仍置之不理求卽嚴追陸供稱小的前與嚴阿泰合股包造元和洋行房屋所購木料自應兩人湊出付還今嚴竟事外逍遥爲此扭案請究嚴阿泰供小的前在陸處爲小工並無合股造屋之議求鑒司馬令將陸嚴一併交妥人保出理處禀覆 
[英租界捕房紀事]  
　　四馬路胡家宅一帶每至日墮崦嵫時往往有無業流氓三五成羣掉臂遊行向人尋釁昨日包探趙銀河在彼處拘獲蔡阿東觀阿本葉寄生趙阿來四流氓連被擾之倪阿增許根全朱阿林毛根大俞全榮等數人解入捕房捕頭令押候解送公堂禀請讞員翁笠漁直剌懲辦○有某宦者訪事人不知其姓氏大抵亦食肉者鄙之流也曾納蘇州某氏女爲妾就吳淞江上賃屋數椽爲藏嬌之窟日前因事赴蘇迨事畢言旋妾已不見遍詢鄰右僉云聞係歸甯急往探其母家則室邇人遐杳無蹤迹歸而檢點箱篋衣服首飾均已不翼而飛大約所失不下二千餘金因卽投報捕房請派包探查緝捕頭允之 
[法租界捕房紀事]  
　　偷兒某甲竊取某姓家衣服四件某乙竊取大菜刀一柄適爲某包探所見一併拘入捕房捕頭令押候解送公堂禀請讞員朱森庭明府訊辦○長江積竊某丙向某賊分用所竊洋銀數百元小偷某丁竊取字典一部適爲包探查獲拘送捕房捕頭令押候轉解公堂禀請訊究 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[示禁冐教]  
　　鎭江訪事友人云鎭江府向子振太守以近日時有匪徒冐充教民横行閭里實爲地方之害爰於日前發出示諭云照得天主福音教堂原爲勸人行善而設本府深知其教規嚴肅善氣迎人乃訪聞近日各屬有等不法棍徒冐充教民或酗酒賭博或挺身健訟或彼此尋釁聚衆鬥毆甚至無故生事擾害閭閻羣勢洶洶人言藉藉在該棍徒等干犯刑章固屬罪由自取而各教堂誠心勸善忽被該棍徒等敗其聲名此不但各堂司鐸心中不樂卽本府亦代爲不平除函致天主福音堂一體查禁並行所屬各縣隨時嚴拿究辦外合行示禁爲此示仰闔屬軍民人等知悉爾等須知眞心奉教之人斷不可在外滋事者所有在外滋事决非眞心奉教之人現經各堂司鐸而稱此等棍徒按照堂中規矩必不收留應請地方官嚴行拿辦本府心存惻隠不忍不教而誅姑予先行示禁自示之後該棍徒等務須痛改前非勉爲良善倘敢仍蹈故轍則是冥頑不靈不足愛惜一經訪聞或被告發定卽嚴拿到案盡法處治决不寛貸其各凛遵毋違特示 
[道路宜修]  
　　松江訪事友人云郡城街道年久失修每遇雨雪載塗輙有行不得也哥哥之歎西門外塔迤西一帶極凹凸不平有地方之責者所宜籌捐修砌俾出其塗者皆歌如砥如矢之詩也 
[上海巡局瑣案]  
　　前日有王某者至南巿陸家浜福順園老虎灶購取開水與園主沈某之子得富口角旋互扭至二十三七鋪巡防局控訴局員邱友林二尹研訊之下知曲在得富斷令薄責四十板以示之儆○南巿大南門外鈎玉弄左近沈了頭家豢剛　污穢不堪臭氣蒸騰最易釀成疫癘衆鄰惡之投二十三七鋪巡防局禀請驅逐前日局員邱二尹提沈研訊限於本月初十日從速遷去不准逗留違干究辦沈唯唯而退 
[美租界捕房紀事]  
　　前晚北吳淞路三百二十六號門脚甬人陳阿生所開小烟館深夜開燈容留烟客包探孫阿新以其顯違租界章程告知捕頭將陳傳送公堂禀請讞員翁笠漁直剌訊究○昨晨偷兒曹阿德混入穿虹浜鄉民某姓家竊取衣服若干件適爲事主所見拘送捕房捕頭令押候解送公堂禀請訊辦 
 
 
