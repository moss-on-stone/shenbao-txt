# 1899 - 345 - 4909583

 

Page 1

 
 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學浡興吏治儒脩乘時交奮不菟新籍曷豁靈襟上海廣學曾諸君洞燭外情周知華故著書十載信足端風教而杜窕言天下大同此其左劵合括宏旨藉貽通才○新學彚編四卷裒西瀛旅客名篇開東土導師先路理明法備言簡意賅八角○中國度支考二卷詳稽奏報矑舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師存德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購圖書集成局啓 
[新印大字本讀史方輿紀要天下郡國利瓋書告成] [  圖書集成局代啓]  
顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人勸付石印以公同好首自預定三百部原期工省成速嗣見印出樣本字跡太小瀏覽刺目難以翻閲復商放大字體改托本局用大號新字排印廣延名宿悉心校對方輿紀要三月間早已成書郡國利病上月工竣用上等連泗纸印訂精緻准於八月初七日出書共釘六十本外加椐木箱每部售洋十二元賞鑒家詔明封而後有二林齋校本庶不誤購仍存上海文瑞樓蘇州緑蔭堂蕪湖河南文苑山房均可購取二林齋售出股票請詺君憑票找洋向經售處取書 
[論英搭戰事]  
　　英搭開戰以來兵連禍結搭人旣不能不爲困獸之鬥而英人亦勢成騎虎欲罷不能説者謂搭雖屢屢敗英終必敗於英人之手英爲地毬上强國其兵力之厚戰艦之多器械之精幅員之廣軍餉之足不但歐西諸國畏之憚之卽悍戾若虎狼之俄羅斯亦不敢與之輕開兵釁搭一非洲小國耳考其户口祗八十六萬七千九百四十一人其中白人二十四萬五千三百九十七名口黑人六十二萬二千五百四十四名口首府曰布列度利亞人口僅八千惹哈内斯武爾巿頗稱殷實然人口不過十萬二千七百十四兵制有士官二十九人副士官八十三人砲兵一隊二百八十八人及一電信隊戰時舉十八歲以上六十歲以下人民充兵額可得數萬人疆土之小不敵英國十分之一而與英人抗拒誠何異以螳臂當車前聞委員往急城與英官議和方謂搭人知機從此可以罷兵息事矣乃本月十一日接倫敦來電悉英軍又與搭人交戰大敗而回搭帥國隆戛氏頗饒經略戰守得宜初八日英兵四面圍攻國隆戞氏揮衆禦之俘獲英兵六百七十二人大砲三尊來的西米司地方所有英兵仍被搭人圍裹日益進逼架阨不堪日來英兵食物將匱主計者乃减半給發十二日倫敦又來電云英國大將梅朶恩氏於初九晨與搭人交戰計搭人多至一萬二千名英兵有敗績而退死傷甚多初十日自知無可駐足下令退兵目下英廷又派二船載兵前往有載送輜重之船名登冬格浪及　所載各物約共七千數百墩中途忽然擱淺觀此則議和之舉恐未必確豈英人不允其請而必欲與之一决雌雄耶英人果有是心搭雖勝未必遽爲搭人之福英雖敗未必遽爲英人之禍設英人屢遭挫敗一旦變羞成怒大起雄師爲滅此朝食之計搭人其何以禦之哉曰論理則搭本非英敵而就目前大勢觀之英雖强有不能必勝者四勞師襲遠轉運爲難而搭已成負嵎之勢以逸待勞此英之不能必勝者一也英國素以水師著名陸戰本非其所長歴觀英搭交戰之地都在山嶺間搭兵又凌厲敢戰此　之不能必勝者二也且交戰之道首重地勢英人雖有非洲屬地而於全境形勝未必考核詳明不若搭人之生長於斯早經熟悉可知喧賓不能奪主此英之不能必勝者三也然英國苟大起雄師用全力搏兔之計搭兵雖勁誠難爲敵所惜英人旣全師而往國必空虚安知不有虎視耽耽者陰襲其後向者俄人之不能出黑海者畏英也今英旣與搭開戰俄人卽商之土耳其意圖超越黑海英人知之卽不能全力注搭不能全力注搭則兵以分而勢孤此英之不能必勝者四也説者又謂英旣不能必勝允宜知難而退奚必爲此區區而或致貽悮大局耶曰英人非不知此惟恐與之議和必爲别國所恥笑國威一損將來恐不能執歐西年耳故縱不能取勝而自不能不與之較量英其自悔向之甘爲戎首否乎 
[本館接奉電音]  
　　昨日午刻京師飛電傳來硃筆一道敬謹譯登○十一月十三日奉硃筆稽查鑲紅旗滿洲旗務著桂斌去欽此 
[英敗又聞]  
　華歷本月十三日倫敦來電云初九日英人與搭浪施華列兵士戰於馬逹江邊英人敗北統將殉焉此外弁目之陣亡者多至一十有四人傷者四十有八人被據者六人至於兵士則死傷纍纍其數尙未查悉是日有兵一旗衝鋒陷陣及戰罷祗一百六十人回營并聞英帥布拉氏曾敗績于都戤拉江之畔失去大砲十一尊搭兵亦死亡不少所有英國官弁兵丁之被搭人拘繫者皆善爲留養並無凌辱事情英廷以師久無功擬調第七隊官軍馳往助戰 
[英議出師]  
　　天津國聞報云某日英國下議院議及阿非利加洲出師欵項兵部侍郎文逹牟氏曰吾政府現已調集常備兵二萬五千人其中騎兵六千人大砲一百十四尊加以馬一萬匹騾一萬四千頭其額不爲少矣然目下聯隊兵尙不盈額補充之事不可稍緩須臾是以政府下令增募一千人合成二萬五千人以二千人補充常備兵而派二萬三千人至交戰之地通計遠征兵士約共四萬七千人其費每四閲月約需銀七十兆圓 
[侃侃而談]  
　　天津國聞報云前者中國駐美使臣伍秩庸星使親臨萬國商業大會論及美國排斥華人不許上岸大非文明之國所應爲宜速廢除此例云云議論痛闢聞者大爲感動 
[剿匪近信]  
　　廣州訪事友人云西樵羅格圍土匪李奀公昭傳贊開區辛等聚衆謀叛聲勢洶洶迭經大憲調兵剿辦迄未成禽近日南海沙頭一帶各絲行以本年大獲利巿迎神賽會采烈興高深恐盜賊乘間横行雖有巡船殊不足恃乃特備大船數艘迎傳贊開區辛等前往保護迨事畢竟獲無恙是則匪勢尙盛司想而知乃各營官因見脅從四散報稱匪已蕩平遂由大憲陸續撤回防次刻下僅留鄭鎮軍惠林關都戎貴昌所帶各軍邏緝匪首盡法嚴懲所幸傳區二匪近與李匪不恊李遂求在籍紳士梁李二君轉向鄭鎮軍緩頰自願投誠鎮軍許之委令管帶勇丁數十名以作前驅李禀請自行招募鎮軍允之子限三月務獲傳等將功贖罪日前由眼線引李至吴村大加搜捕著名匪徒陸亞游竭力抗拒踰時始獲已受重傷不能解省因卽禀明上憲就地正法聞李年甫逾冠身材短小兩目炯炯有光與傳等本同盟偶啓微嫌誓不兩立匪黨之不幸正官軍之大幸也凱歌之奏不禁拭目俟之 
[統制履新]  
　　杭州訪事友來函云新任杭州副都統德都護濟由京南下本月初九日行抵武林官塲先期得 
 
 

Page 2

 
 
信卽飭辦差人役在下馬頭懸掛燈綵預備遠迎屆期八旗官弁率同兵丁列隊出城至九點鐘時憲舟抵埠兵士施放槍砲一排各官呈遞手　請見都護概行擋駕隨乘輿進武林門滿漢各大員均在月城恭設香案跪請聖案禮畢肅都護入官廳略叙寒喧然後進署旋頒發紅諭定於本月十二日午時接篆任事 
[杭試先聲]  
　　杭州訪事友來函云本月初九日杭州府林太守奉到浙江學憲文叔平大宗師由嘉興所發公文内開杭屬科試定於十一月二十日取齊等因爰卽呈報將軍運司并行文各州縣儒學遵卽傳諭各生童先期赴省填册聽候示期考試 
[米禁續聞]  
　　蕪湖訪事友人云前聞米商傳述兩江督憲劉峴帥以目下米價騰貴擬禁出口曾札行江寗藩司與釐捐總局會議禀覆於是廣潮兩帮爭先恐後並蓄兼收内地米販亦羅雀掘鼠以應之並廣雇輪船以備載運計一禮拜内輪船到者已有太古之湖南黄浦保定寗波福州怡和之生和福生茂生招商局之圖南永清德商之厦門等十餘艘内地載米民船亦連檣並至上自浮橋下迄弋機縱横十數里舳艫蔽天唱籌之聲昕宵不絶蓋自中秋節後開禁以來迄今不過三閲月除廣潮京津各商運出百數十萬石外現在各棧囤積待運之貨約有百萬石而逐日隨賈隨運之米尙不在内自聞督轅有議禁之説上海太古怡和兩公司卽電稱尙有輪船十餘艘不日抵蕪約計每船裝米二萬石當共裝四五十萬石是以來源雖旺米價仍不稍廉刻下每石約需日斯巴尼雅銀卽俗所謂本洋者三元合銀二兩七八錢新關墨稅務司以巿上此信喧傳已久迄未見上憲明文爰專函詢諸道憲吴觀察亦終莫得其究竟不知禁令果何日始下也 
[武林火警]  
　　杭州訪事友人云本月初十日天甫黎明突聞警鑼四起厥聲鏜然披衣起視西南隅紅光燭天歴兩點鐘時始滅旋詢知火起於宗陽宫前某木器店因燈煤墮木花之上致兆焚如幸地近保甲總局局中所備洋龍及各集義龍聞警馳至分頭施救得卽告熄僅燒去房屋五間 
[皖省官塲紀事]  
　　安慶訪事友人云潛山縣學訓導王廣文友彬丁艱遺缺經藩憲湯筱秋方伯委試用教諭費廣文克恂前往代理○阜陽縣學訓導戴廣文丁憂遺缺委試用訓導李廣文世徽署理○新海防試用知縣徐大令士傑到省一年期滿十月二十九日藩憲湯方伯示期十一月初一日來轅面試○候補通判汪别駕承祖經上憲委令督修曾文正公祠宇自前月某日鳩工庀材經營締造今已竣工别駕隨詣各轅禀知銷差○廬州府合肥縣學訓導遺缺委試用訓導黄廣文夢紱署理○望江縣學教諭吴廣文丁憂遺缺委試用訓導汪廣文忠暢代理○候補巡檢張少尹燕昌候補吏目趙少尹光祖自前年丁艱回籍守制現已服闋由原籍起咨於本月初七日來省先後詣轅禀到○候補巡檢麟少尹桂經臬憲聯星樵廉訪委辦東門外保甲分局卽日禀知到差○候補巡檢賈少尹寅熙前奉撫憲鄧大中丞委解貢茶進京現已事竣回省禀知銷差○廣德州建平縣缺遺經藩憲湯方伯遴選卽用縣周大令捷三請補前東流縣遺缺請以郭大令繼泰補授已奉吏部覆准大令接奉飭知卽詣各轅禀謝 
[金臺夕照]  
　　京師訪事友人云前門外鮮魚口抄手胡同道途凹凸不平由各鋪户集貲禀明街道廳於十月杪雇夫修理將鑱起黑泥售與城外農夫爲膏田之用二十五日有一水車行經是處爲運泥夫所阻彼此爭諭馴致扭毆水車夫自知不敵悻悻而去旋糾集多人前來報復運泥夫早已聞風避匿適遇夫頭某甲不問情由向之猛擊立時暈倒復被蜂擁攢毆致傷重不能起後經巷中鋪户竭力排解令水車夫出貲爲養傷費其事始寢○東城霞公府故尚書譚公廷襄舊第也自經某德商出貲購定擬設電燈局早已禀明總署俟電鍋機器運到卽可布置　貼大整規模矣十月二十五日電鍋運入永定門是處城中本無鐵路而鍋重不便載運施以人力每日僅行數武至本月初二日始運八正陽門現尙停放棋盤街大約運至局中尙須大費時日也○十月杪京南郎法鎮附近某村某姓家有喜慶事一叟往賀迨午後醉歸行至鐵路玉山遽頽年老氣衰昏昏睡去移時火車駛至駕車者遥見路上隐約有人爰大放氣筒冀其聞而知避不意叟深入黑甜鄉茫然罔覺是　距碼頭較遠夫役照料不及轉瞬車由叟身碾過腹裂股折迨村中人聞聲出視始奔告叟家業已無可如何乃爲之巿棺收殮舁葬荒阡 
[白門冬柳]  
　　金陵訪事友人云邇來省垣制錢日缺銀價日低巿道艱難民用因之困乏雖由兩江督憲劉峴帥設局鼓鑄大小龍銀以資周轉乃作奸犯科之輩往往用銅質私造四開八開等小銀圓入巿混用以致商民咸有戒心銀價遂日賤一日自本月初一日起凡巿中通用之墨西哥銀圓卽俗所謂英洋者每圓僅易錢八百八十文龍銀較短十文八開小龍銀每枚只值錢八十文不知大憲尙有良法以維持否也○積榖爲備荒要務兩江督憲劉峴帥鑒於去夏民食艱難各屬倉厫大半有名無實非廣籌繋補無以備緩急而濟民生因飭江寗藩司籌備鉅欵委員分赴各處産米之區採辦若干石近日各員已將米陸續運解至省投督轅禀知峴帥諭令繳納阜成豐備積榖等倉黄梁白粲如坻如亦備豫不虞洵善政也 
[鐵甕寒濤]  
　　鎮江訪事友人云長江水師提督黄芍巖宫保以邇來外侮日迫江防戒嚴特於本月初五日辰刻會同常鎮通海道長久山觀察統領新湘全軍陳宇山軍門命駕至象山圌山都天廟等處閲視砲臺演放巨砲隆隆之聲震動江滸旋復間閲新湘江勝各營防堵事宜似此布置周洋聲威遠播外人雖狡烏能越我雷池哉○本月初六日午時黄芍巖宫保陳宇山軍門同乘鏡清兵艦赴下江查閲防務瀕行時鄭藎臣叅戎周錦堂都戎以及各營官咸率同勇丁詣江干恭送○本月初七日署理丹徒縣王大令履安洋務局委員邵明府文炳美領事馬敦君同至小閘口一帶履勘界址以便築造鴻安公司輪船馬頭至五點鐘許始分道而回○新任福州將軍善星沅留守陛辭出京遵陸南下月之初六日乘節蒞鎮舟泊六吉園馬頭鎮城文武各官咸詣舟次跪請聖安禮畢留守一一接見互叙寒暄始各興辭而出旋於初七日傍晚附江永輪船取道滬江然後赴福州履任○鎮上賭風之盛甲於他處呼么喝六最足貽害閭閻道憲長久山觀察有鑒於此出示嚴禁略謂賭博實爲盜源禁賭卽以弭盜若無開塲窩留之家此輩便無容身之地故靖賭必先究窩也本道訪聞城廂内外有等無籍棍徒不務本業以賭博爲生涯誘良家子弟或生窮居僻巷或匿邃室深房擲骰鬥牌抓攤壓寳種種賭具無所不備並聞沿河一帶賭桌甚多非白晝哄聚卽昏夜成羣初則逢塲作戲繼則執迷不悟以致廢時失業蕩産傾家爲害地方莫可枚舉除札飭丹徒縣保甲各局一體密訪查拿外合亟示禁爲此示仰城廂内外士庶軍民商賈人等知悉嗣後務各猛省痛改痛非安分守法另謀生業切勿以有用之錢財投陷人之羅網倘敢怙惡不悛仍前集賭或被告發或經訪聞定卽嚴拿照例懲辦重則軍流輕則枷杖保甲鄰在均有稽查之責如再得賄包庇察出一併重處决不稍寛各宜凛遵毋以身試特示似此雷厲風行彼牧猪奴一流人庶幾稍知歛跡乎 
[茸城寒籟]  
　　松江訪事人云南=鄉葉榭鎮沈姓前因姘婦之弟趙正海姦拐許姓女偕遁來松賃居城南隅花樓下被隣人掌生尋獲送歸沈宅趙等遷怒於掌生扭住痛毆許亦糾衆將沈家中器物擊毁沈遂以盜案報官許則以唆使姦誘申控經前任華亭縣劉大令蒞勘拘集兩造管押隨由本鎮紳董聯名赴省投臬轅列欵按沈朱竹石廉訪札發華亭縣王緯辰大令傳集質訊嗣以控無証據復出招告示諭目下鎮人之來松呈控者已有多起前日王大令正訊案時又有鮮肉鋪主某甲雜貨鋪主某乙投案聲稱曾遭沈害寃莫能伸今特求恩昭雪大令諭以是非靜候面質甲乙均叩謝而退○某處莊董裴松泉前因被土棍沈煥林沈海春等拔去鬚髯投華亭縣署呈控縣主王大令以沈等籍隷上海立時 
 
 

Page 3

 
 
派差赴滬關提嗣接上海縣署回文内開沈等抱病未能到案邇者裴又投控稱沈埠病朦混求亟提懲王大令准詞復派差齎文赴滬催提想難再事覊延矣○青浦縣文生湯某寄居婁屬泗涇鎮前曾在鎮上陸姓地甲所開烟館内領略烟霞滋味不知如何起釁致遭毆辱乃奔投婁署控告縣主屈吉士大令准詞於本月初五日傍晚提集案中人研訊判將烟館夥及某無賴各笞五百板枷號示衆○鹽捕中營胡都戎昌寳所獲梟匪王大法等五名自經金山縣解回松江後由金山縣武大令會同婁縣屈大令在婁署審問一次隨寄禁婁縣獄中近由府尊濮紫泉太守札委華亭縣王大令會同婁金兩縣主再行嚴訊想當按律嚴懲也○時近殘冬宵小最易竊發城守營楊克明遊戎每夜督帶親兵步入小街僻巷嚴密巡邏團防各勇丁亦勤慎從公每當更魚初躍卽聞畫角嗚嗚然東西互答似此巡緝認真彼鷄鳴狗盜之流當可稍稍歛迹矣 
[備仰憲節]  
　　昨日上海縣藍雲峯大令探悉兩江總督劉峴師不日親蒞吴淞口查閲闢界事宜遂整備隨同蘇松太道余晉珊觀察出境恭迎並恐憲駕順道蒞甲特飭辦差人等預備一切 
[禁米出口]  
　　日昨上海縣藍雲峯大令抄奉江蘇撫憲鹿大中丞禁米出口告示發貼通衢示中略謂照得蘇屬本年秋收尙稱中稔乃新米上巿之後糧價不見平减反加昻貴顯有牟利奸商私運出口情事若不從嚴查禁不特辦運新漕爲難亦於民食大有妨碍除已通行飭禁外合再出示曉諭爲此示仰濵江沿海各州廳縣軍民人等知悉自示之後倘再有人私運米糧載出海口無論船隻大小裝米多少無論軍民人等均准一律截留就近報明所在衙門查辨所獲米石一半給賞一半充公斷不寛貸該商等毋得輕身試法自貽伊戚此專指出洋而言内地流通不在禁止之内毋違切切特示 
[監司課士]  
　　昨日爲敬業書院道課之期清晨道憲余晉珊觀察親蒞書院給卷命題生員文題子游爲武城宰三章詩題賦得初月波中上得波字五言八韻童生文題子曰誰能出不由户三章詩題賦得霜洲渡旅雁得洲字五言六韻 
[絲廠控案]  
　　前日意大利商人格美納氏投本管領事署具呈節略大旨謂商人在上海新閘開設源記繅絲廠本月十二晚不知因何突被巡防局員帶勇至廠滋擾以致廠中工作暫停所有虧耗之資請卽照會華官責令速爲賠補昨日午前領事卽據情照會道轅請道憲秉公核奪旣而廠中執事者以局員率勇闖入臥室將兒子拘拿至局不分皂白横肆刑求等情控諸道署道憲立委總巡戴子邁及帮辦總巡朱森庭二明府從嚴查辦押令將執事者之子釋回 
[貨車肇禍]  
　　江北人高鳳岐高鳳寳昆季行也前日同拉載貨車行經白大橋之南突被王裕堂所御東洋車將鳳寳撞倒正欲扒起忽又有載肥皂之車如飛而至倉猝不及避讓致被碾　頭顱五百七十三號華捕見已肇禍將王拘入捕房二面送鳳寳至仁濟醫館醫治奈顱門已傷旋卽斃命屍親遂知照地保報請上海縣相騐昨晨捕頭派包探秦少卿將王解送英美租界公寠屍兄高鳳岐投案供稱此事均出無心胞弟旣已慘死不忍再遭仵作翻騰惟求大老爺斷令車主人從豐棺殮而已王供小的日御東洋車驅馳馬路中是日偶與此人相撞咎有難辭然苟非載貨車横衝直撞而來何至此人遽爾殞命無心之失尙乞鑒原讞員翁笠漁直刺商之任繙譯官謂屍兄旣不欲多事自求縣主藍大老爺免騐可也旋判令將王管押三日迨午後三點鐘時大令帶同刑仵書役蒞醫館升座後地保曹福卿禀稱此人死後捕頭傳喚小的告知其事如何致命刻仍未悉其詳高鳳岐供小的係江北某邑人胞弟鳳寳向在原籍營生此次因與妻子口角來滬解悶甫及九日遽被裝載肥皂之車碾斃雖先由東洋車夫王裕堂撞倒然貨車夫不善駕馭罪亦難寛求大老爺恩斷王供小的拉車過橋乘勢而下不及避讓然苟貨車夫能審慎從事亦不至此大令隨飭仵作如法騐視旋卽唱報腦門有碾傷一處確係致命大令親視無誤高鳳岐哀求自行棺殮免予發封大令准之令其結呈案王仍發回　房 
[失火卽熄]  
　　前晚三點鐘時南巿董家渡天主堂西首鹽公堂内不戒於火忽兆焚如迨堂中鳴鐘報警並急驅洋龍汲水灌救得卽熄滅僅燬柴房一間聞日間積薪時悮墮烟煤未及覺察至夜半猝發亦險矣哉 
[上海縣署瑣案]  
　　前日吴文濤卽吴渭川扭逆孫榮泰至縣喊控縣主藍大令提訊之下吴渭川供兒子已經逝世僅留此孫不務正業時向職員索錢且將檯凳什物私售向之訓誡非但不知改悔反敢持刀逼嚇求賜嚴懲吴榮泰供小的失業已久貧難度日故向祖父索取零錢不敢持刀威偪大令喝令得責一千板發收改過所○前由法界公堂函解陳美郎控應阿同霸占伊妻應氏一案到縣藍大令訊得此事由蟻媒趙順賢卽阿瑞徐慶平聳恿而成爰將兩人收押候辦前晚飭差從押所提出詰訊之下兩人叩首求恩天令飭荷雙連枷發交頭鋪地中逐日押令遊街以爲慣作蟻旗者儆○柘林營汛弁夏君寳漕送彼處焦肉鄉愚之地保馬士卿至縣藍大令訊無實供判責五百板收押在案嗣經董事周錦溪禀稱有徐祥和者因鄉人沈雨田等宰殺病牛藉端訛詐與馬士卿無干藍大令卽提徐祥和到案與馬質訊徐供向在原籍南匯縣充當書辦今來滬上購物沈等宰牛一事並不預聞求鑒馬供當時是否此人訛詐難以辨明大令判令將徐笞責一千板押候核辦馬延申斥一番從寛開釋 
[英美租界公堂瑣案]  
　　前者楊靜蘭將道契一紙倩奚永生介紹向曾入西洋籍之唐焯光抵四銀一千兩事未妥洽楊遂向奚索回原契奚靳而不予聲稱唐言及須給銀五十兩方可交還楊不允致相爭閙由包探趙銀河拘送公堂楊供前將道契託奚押銀旣無成議應向索遠乃奚忽稱唐欲索銀五十兩情同誑騙叩乞究懲奚供索銀之事實由唐起意小的惟爲之傳言而已讞員翁笠漁直刺商之任繙譯著將原被一併交人保出候傳唐到案再訊道契給楊領去○包探陳根寳拘解拐匪王祥寳到案禀稱本年四月此人由寗波誘徐林法之妻某氏至滬鬻人香粉弄某花烟館作皮肉生涯今者被徐尋見問悉情由將王扭送捕房解案請訊徐投案申訴前情王供徐妻自願來滬與小的無于直刺判令笞責八百板遞解回籍○包探趙銀河解送捕房押犯王阿二周阿才施高明金寳生到案禀稱伊等將押所磚墻掘去相約脫逃幸經捕頭查知特倩小的解請究辦王供詞狡展施周金同供此事由王主謀叩求恩典直刺判將王笞責三百板餘人各責二百板仍還押所○包探未阿高解送張阿三到案禀稱此人醉態瞢騰至西合興里妓女林絳雪房中胡閙擊毁什物是以送請訊追林妓遣傭投案申訴前情張供酒醉糊塗致肇此事尙求恩典直刺判枷號半月示衆 
[美租界捕房紀事]  
　　昨日清晨篷路菜巿肉攤主趙阿四陳桂榮忽然起釁大肆兇毆巡街捕喝阻不依因卽拘入捕房捕頭詰知釁起細微令各押乞丐牢一日然後釋之使出○昨日午刻四千零十四號東洋車夫周阿生拉車至武昌路兠攬坐客五十三號巡街捕見之喝令退讓周不服致被拘入捕房捕頭令押候解送公堂禀語讞員翁笠漁直刺訊辦○昨日偷兒周阿毛濳至下海浦某姓家竊取衣服適爲包探李培芝所見因卽拘入捕房捕頭令押候解送公堂禀請訊究○昨日清晨武昌路粤人某姓家忽失去七歲女孩一口偵騎四出蹤影杳然遂投報捕房籲請查緝捕頭允之 
[並未被拘]  
　　英界大馬路萬有利彩票店主吴熙榮因售彩票由包探陸阿九拘入捕房解送公解訊鞫情形已録前報旋吴自至本館聲稱並未被拘實由捕頭遣人傳送案下云云用特聲明如左 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　前日梁克芹投二十三七鋪巡防局控稱有祖遺烟館一所現被胞兄兆芹謀奪親友解勸迄未妥洽求恩公斷局員盛雨村二尹准詞提訊之下斷令克芹貼償兆芹洋銀三十元兆芹供稱此事前經親友介紹願償小的洋銀五十元小的不允尙求明察二尹謂爾等同胞手足須念一本之誼何得輒肇訟端著卽遵斷具結毋再滋事○前晚二十三七鋪巡防局委員盛二尹督率地甲勇丁巡至小南門吊橋左近見栅門尙未下鍵勃然大怒立提栅夫某甲至輿前喝責五十板諭以嗣後如再不謹慎從以定于革究旋至南馬頭見一形似乞兒之人露宿街頭提詰數語飭交丐頭帶去○前日南巿大馬頭某水菓行主徐正榮與股東顧某算帳不符致相口角互扭至十六鋪巡防中局控訴局員又斌臣二尹諭令地甲帮同理處禀覆核奪 
[英美租界晚堂瑣案]  
　　前者本地人馬松林投英美公廨呈控宏昇柴店主陳松柏卽慣作地販之陳錦文賄串韓根生張鶴山馬正卿曹子雲四人將抵押票揑改賣紙契希圖吞没田産等情讞員翁笠漁直刺訊取口供諭候傳到中証人再訊前日原差周順將中人韓根生張鶴山及原被送案至晚直刺倩襄讞委員張柄樞司馬覆訊馬松林供小的有祖遺田單一紙計田一畝四分七釐坐落害署後河沿上有祖墳五穴光緒二年由姚文彩張考山爲中出立筆據向陳抵押洋銀三百元嗣因無力取贖遷延至今詎知陳心懷叵測賄串韓根生等將押借據揑改賣絶契意圖吞没小的當時若係絶賣則立契至今已歷七年之久陳松柏應早過户納糧何以逐年上下忙依舊由小的完納况契上並無地保戳記其取巧圖吞尤顯而易見陳供馬田實於光緒十八年十二月某日由小的與韓等作中絶賣與楊姓管業並無揑契情弊求恩察核韓張同供此田因墳墓糾葛故未説明司馬披閲陳所呈賣契謂並未寫明遷讓墳塋等語且地保何以並不蓋戳顯見刁狡遂飭馬將逐年糧串具禀粘呈以憑核騐陳交保再訊○恒生烟紙店主潘世仁呈控胞姪藩法通串同夥友史蘭坡將店私盤與莊濟清翁直刺倩張司張提訊潘世仁供此店於光緒十八年正月某日憑金道生等介紹由徐仁山黄維馨頂盤與監生曾付船價及生財貨物價共洋銀七百四十五元嗣因監生年邁託胞姪潘法通在店料理一切詎料胞姪不知自愛任意嫖賭邇更串同惡夥史蘭坡將店頂盤與莊姓執業得洋銀三百餘元迨監生知覺向之理論反被斥辱爲此來案控請究懲潘法通供前年叔父因貲本耗盡將店送與小的開張現在貲本日更虧耗小的力不能支故託史蘭坡盤與莊姓求鑒史蘭坡供小的不過代爲介紹並無串通情弊司馬喝令將潘掌頰一百下責手心一百下史責手心二百下押候傳莊濟清到案再核○龜奴計維興計阿福控鴇婦張王氏卽張根根之女謝　娥於光緒二十三年八月二十日出立借據借去帶擋洋銀五百數十元現在謝妓從良張根根置之不　請卽究追張王氏供蘇州人生有一子一女謝妓所借洋銀小婦人並不經手請鑒司馬謂計曰此項帶擋爾可自向謝妓追索與張王氏不干著各具遵結備查 
[法租界公堂瑣案]  
　　青浦人李某旅居南巿十六鋪左近薄有積蓄因抱伯道之憂立次姪李甲爲嗣完烟後遽傷夭折乃撫養異姓子名史鈞者爲後近已弱冠李忽物故其第三姪史榮向在英租界大馬路怡盛洋貨店爲夥覬觎家産遷居法界上期遞禀公堂控史鈞霸佔家財讞員朱森庭明府准詞飭將李史鈞提案與何繙譯會訊之下李史榮投案申訴前情並稱堂叔故後遺下資財三萬餘金良田三百餘畞盡被史鈞霸佔宗族皆知其事求恩追給李史鈞供小的二歲時卽由李姓撫爲已子並無不合明府問爾本宗何姓供稱其時甫離襁褓實出不知明府問爾母現在何處供住南巿十六鋪明府著押候下期傳到其母及族長復訊核奪○寍波人華詠蘭偕張文蔚控小東門外恊盛魚行主凌德興以股單抵借洋銀四百五十元明府訊得此單於七月初四日抵與瞿長順魚行尙未贖出何能向華抵借遂飭傳瞿長順行主携帶帳簿來案候訊昨日凌德興偕妻弟孫關茂並瞿長順任主瞿曉滄呈遞帳簿聲稱凌將股單抵押洋銀三百五十元至初九日贖出華張仍執前供謂凌在宏園烟館親筆畫押何得推諉明府怒謂爾等吞没亂單憑空揑據來案誣控實屬瞻大妄爲又問凌德興曰爾旣被勒股單何以不卽具控凌稱當時張之契友蘇邦周屢次介紹令小的給洋銀一百元小的不允是以被控明府與何繙譯會商著將帳簿給還張嘵嘵爭辯明府謂本委業已查訪明確爾無須狡辯著押候下期傳到蘇邦周復訊核辦○恊記源豐利記裕昌裕記晉源等各行號夥張六者阮文患劉豐義楊谷生洪寳卿陳鳳山等呈遞公禀聲稱太古管棧人馮桂卿串同伊夥李增桂將寄棧之芝麻挖開麻袋竊取分儲是以告知執事西人送案請辦包探禀稱小的隨同太古行執事西人至棧騐視業已逐包挖破矣李增桂供九月十二日由馮雇用爲夥所有芝麻每包挖取三四升叩求恩宥馮供詞刁展明府著押候枷號一個月發太古棧門首示衆期滿笞責四百板李增桂從寛釋出○董家渡長慎磚灰行主邵松泉控木作頭戚永昌韓子卿欠銀七百餘兩明府准詞飭提戚韓質訊戚供小的與邵合造房屋立有合同明府著押候交保出外下期將台同呈案復核○包探禀稱小竊朱金生姚桂林竊取鞋二雙今特解請懲辦明府判各責一百板○包探禀稱偷兒陳和尙竊取水烟袋一枝今特解案請辦明府判責二百板○包探禀稱劉阿榮竊取皮五包因傳同失主請訊明府判責三百板贓給還失主○包探禀稱年赤林向鄉人某甲誑稱推薦生意將衣服騙去質得洋銀六角翌日途遇扭入捕房今特解案請辦明府判責二百板○包探禀稱包長發之妻某氏毆傷某氏婦是以拘句請辦明府判責二百板○包探稟稱車夫吴阿四吞没坐客所遺孩帽二頂上有珍珠等貴重物被質洋銀一元六角將質票售與老虎灶主婦王李氏今特解案請究明府憶及月前有南翔某戚串因事來滬曾失孩帽二頂云值洋銀四十餘元因飭一併押候傳到失主質訊核辦○沈書堂禀稱小的泊舟洋涇浜内被賊竊去灶鍋等物報捕後查獲賊犯芮錫林今聞解案求將原贓給領明府判責芮三百板贓給沈領去○陳阿心禀稱小的在立馬輪船當茶房金阿四竊取牛奶曰塔油等物今由包探緝獲人贓送請訊究明府判責金二百板 
[及時施濟]  
　　飢寒交近迫最人生失意之遭推解爲懷實善士立功之會頃敝堂承章德安堂求病愈續嗣樂助施衣施粥洋一百元施醫藥洋五十元又袁善士施粥洋五十元張星榆施粥洋二十元無求不遂全憑一念之誠與物同春還藉衆擎之力爰伸微悃續盼仁施上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
 
 
 

Page 10

 
 
   
 
 

Page 11

 
 
 
　　地基召租 
 
 

Page 12

 
 
   
 
 

Page 13

 
 
[光緒二十五十一月初三日京報全録]  
　　宫門抄○諭旨二道録前○吴撫鹿奏報鎮江關第一百五十二結徵收洋藥稅釐並開支數目摺○閩臬周奏爲卸署藩仍回臬司本任摺○閩藩張奏恭報到閩接任日期摺○雲南礦務局奏爲開鑪鼓鑄制錢摺○又奏爲鼓鑄制錢情形片○吴撫鹿奏爲鎮江關第一百五十二結徵收華洋稅鈔及支解數目摺○十一月初三日户部通政司詹事府正白旗值日無引見○端王等看視奬賞覆命○溥良驗收國子監工程覆命○溥興那桐謝授内閣學士恩○濂貝勒續假五日○召見軍機　禮○○頭品頂戴江蘇巡撫臣鹿傳霖跪奏爲鎮江關第一百五十二結期内徵收洋藥稅釐銀兩并開支數目繕具清單恭摺仰祈聖鑒事竊准户部咨各海關加徵洋藥稅釐一欵旣歸海關併徵自應照章存儲關庫聽候部撥又准部咨凡指名由加征洋藥稅釐項下開支銀兩應各歸各欵動用其收支數目另列清單按結奏報等因均經先後轉行遵照已截至一百五十一結止具奏在案兹據鎮江關道長恒稱自光緒二十四年五月十三日起至八月十五日止第一百五十二結期滿鎮江關共征洋藥正稅銀一萬八千四百九兩零洋藥釐捐銀四萬九千九十二兩除分别支解外連同上結實存正稅銀九千九百二十六兩零釐捐銀八千五百三十六兩零共實存銀一萬八千四百六十二兩零一併存儲關庫聽候撥用開摺詳請奏咨前來臣覆核無異除將該關原摺分咨總理衙門曁户部查照外謹會同通商大臣兩江總督臣劉坤一核繕清單恭摺具陳伏乞皇太后皇上聖鑒謹奏奉硃批該衙門知道單併發欽此○○二品銜福建按察使臣周蓮跪奏爲恭報微臣卸署藩篆仍回臬司本任日期叩謝天恩仰祈聖鑒事䆠臣於光緒二十五年八月初六日蒙閩浙總督臣許應騤委署福建藩司篆務當將接印日期恭摺 
奏報在案兹新任布政使臣張曾敭到省蒙督臣許應騤檄飭臣仍回臬司本任卽於十月初六日交卸藩篆隨委員將印信文卷齎送張曾敭接收辦理並於是日准署按察使新授湖南按察使臣胡廷幹將臬司印信文卷移交前來臣當卽恭設香案望闕叩頭謝恩祗領任事伏念臣質慚魯純繁劇頻膺權綰藩條深愧裕民鮮效復陳臬事勉伸報稱微忱今春入覲天顔親聆聖訓幸欽遵之有自矢奮勉以從以臬司責重糾强閩地民情强悍舉凡整飭吏治清理庶獄與夫團練保甲切實辦理以濟時艱如臣愚昧深懼弗勝惟有殫竭講求遇事禀承督臣實心經理不敢稍涉因循以冀仰答高厚鴻慈於萬一所有微臣交卸署理藩篆仍回臬司本任日期並感激下忱理合恭摺具奏叩謝 
天恩伏乞皇太后皇聖鑒謹奏奉硃批知道了欽此○○福建布政使臣張曾敭跪奏爲恭報微臣到閩接印任事日期叩謝天恩仰祈聖鑒事竊臣前在湖北途次蒙恩補授福建布政使當卽具摺叩謝並籲懇陛見發摺後馳赴上海於九月初二日奉到硃批毋庸來見欽此遵卽航海來閩奉飭赴任兹於十月初六日准署藩司周蓮將印信文卷移交前來當卽恭設香案望闕叩頭謝恩祗領任事伏念臣早膺詞館薦歴監司臬事再陳藩條遽領新綸疉被難酬聖明特逹之知舊治重臨莫副父老厚期之意加以仕途冗雜澄叙尤難民力彫疲度支益絀肩用人理財之重責處負山濵海之噢區感懼交并旬宣曷稱惟有隨時隨事禀商督臣任怨任勞盡心職守以期仰答高厚鴻慈於萬一所有微臣到閩接印日期並感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○三品頂戴督辦雲南礦務臣唐炯跪奏爲滇省試鑄開鑪日期恭進樣錢仰祈聖鑒事竊臣等遵旨鑄錢奏於省城東川設局並聲明匀撥銅鉛修蓋房屋招募工匠製造器具一俟布置就緒卽行開爐在案查鼓鑄以清字匠爲最要滇省停鑄多年習此業者甚少節經派人於大理臨安曲靖等處招募僅得數名復加考試止有二名可用其餘工匠以次招齊銅鉛陸續匀撥存儲以免停待而自四月杪至今大雨不止中間晴霽不過數日少城局鑪牆屋甫於中秋節前修理完竣遂於八月二十日開鑪試鑄至東局亦以連月大雨工作時停一切墻屋尚未告竣開鑪約在下月臣嚴飭委員赶緊料理不得遲延除將樣錢咨由軍機處恭代呈進所有滇省試鑄開鑪日期理合恭摺具陳伏乞皇太后皇上聖鑒謹奏奉硃批知道了卽著督飭委員認真鼓鑄毋稍停待欽此○○唐炯片再臣准户部咨開京局現在搭配成數按銅鉛各半每百斤銅五十斤白鉛四十七斤黑鉛三斤又折耗銅鉛每百斤按例耗銅鉛九斤暫加耗銅鉛六斤該省搭配折耗自應照京局辦理縱搭配或須變通成數而折耗斷難多費銅鉛等因當經臣督飭委員爐頭以銅鉛各半及五二銅四八鉛分起試鑄逐細考求據稱每錢重止八分配銅僅及五成錢質脆薄卽五二銅所鑄亦難任遠蓋緣地方水火剛柔不同工匠技藝優劣各别在京局僅供本地行使自可照辦滇省解運水脚六萬里駝馬捆載之磕碰江海關潮濕之鬱蒸配銅過少均易破損又飭以五四銅上六鉛試鑄臣覆加考騐雖未純凈較覺堅好應定以五四銅四六鉛搭配亦於部議變通成數之語照令至折耗銅鉛止准暫加六斤自應遵照惟據爐頭等禀稱滇省錢荒米貴一切人工物料較昔倍昻部定折耗旣不敢違止合懇請於奏明每鑪每卯准給人工物料等費錢四十六串外加給四串俾免虧累得以竭力辦工等情前來臣查該鑪頭等所禀委屬實情現在鼓鑄積弊業經委員革除淨盡自應酌加體恤以免誤公相應仰懇聖兹俯准再加給人工物料錢四串以示體恤而廣皇仁出自鴻施逾格謹附片陳請伏乞聖鑒訓示謹奏奉硃批著照所請該部知道欽此○○頭品頂戴江蘇巡撫臣鹿傳霖跪奏爲鎮江關等一百五十二結期内徵收華洋稅鈔及支解數目繕具清單恭摺仰祈聖鑒事竊照鎮江關徵收稅鈔截至一百五十一結止疉經按結具奏在案兹據鎮江關道長恒詳稱自光緒二十四年五月十三日起至八月十五日止第一百五十二結期滿共徵洋商船隻進出口正稅除存票應行提存銀六兩零外凈銀一萬二百五十兩零進出口半稅除存票應行提存銀二千七百二十四兩零外凈銀一千九百九十五兩零洋船鈔銀一千四十二兩零子口半稅銀三萬七千七百五十二兩零華商船隻進口正稅銀一萬四千三百三十八兩零進出口半稅除存票應行提存銀五千五百三兩零外凈銀五千二百五十八兩零華船鈔銀三百九十四兩零洋商正稅内提解部庫四成華商正半稅内提解部庫五成二釐華洋船鈔内以三成解交總理衙門其餘七成提交總稅務司收用以上徵存各項稅銀除開支司稅經費鎮江關經費委員薪水子卡司事巡丁薪水工食傾鎔火耗出使經費並解固本京餉旗營加餉鐵路經費淮軍恊餉内務府經費應還英德借欵等欵共開除銀七萬四千九百八兩零計不敷銀三千八百七十五兩零連同上結存稅除支不敷外共實存銀一千二百二十四兩零所有歴結借撥未經提歸洋藥鹽稅等銀仍俟下結再行分别歸欵造册詳請奏咨前來臣覆核無異除將原册分咨總理衙門曁户部查照並令將是結徵收稅鈔及洋船往來各數目造册送查外理合會同通商大臣兩江總督臣劉坤一核繕清單恭摺具奏伏乞 
皇太后皇上聖鑒謹奏奉硃批該衙門知道單併發欽 
 
 

Page 14

 
 
[光緒二十五年十一月四日京報全録]  
　　宫門抄○諭旨四道録前○奉天府尹良奏爲京控要案遵駁覆審明確按例妥擬摺○十一月初四日禮部宗人府欽天監正紅旗值日無引見○壽公李端遇各假滿請安○許景澄由山海關回京請安○安徽知府祥順謝恩○補用知府田庚江雲龍謝恩○沈佺預備召見○宗人府奏派考試翎縀派出那王瀅貝勒松溎卓公○内閣呈進勾到本○召見軍機沈佺許景澄○○奴才良弼跪奏爲京控要案遵駁覆審明確按例妥擬恭摺仰祈聖鑒事竊奴才前奉諭旨交審貢生程九式京控鄉約王振典營官德英阿等誣良妄拿詐財斃命一案當經提集人犯卷宗訊取供招擬議具奏奉硃批刑部議奏欽此旋准刑部以情節支離判斷錯誤令卽另委賢員按照指駁各節逐層研訊分别妥議等因奏明駁審前來隨復行提一于犯證原卷去後據報已革哨官鵬翮先期背保潛逃經奴才據實陳明奉硃批卽著勒限嚴緝務獲究辦該部知道欽此遵卽勒緝鵬翮在逃隊兵吴明均未驟行弋獲札傳案證鄉約楊自有李起成店夥吴殿贊劉振德屍子程九殿事主朱國春等或因貿易外出或因病未痊均未投到攢典蘇紹武據報病故咨提被控委員驍騎校德成查無下落隨先提集現在緊要案犯已革鄉約王振興已革佐領德英阿已革知縣賈元桂監犯關吉蒽聶得全禁卒李申案證張奎鄉約賈成信張作寛事主朱國春吉慶餘掌刑差役岳宗泰吴永貴李文得韓起盜犯楊得淋張殿英被控委員馮文俊屍親監生程步灜貢生程九式等到案督飭調委司員盛京刑部郎中毓斌司庫保清等查核原卷按照部駁各情逐加研鞫如奉部駁王振興身充鄉約於程萬里平日安分守法曁盜匪在伊家强宿勒索均應知之甚悉乃一經營官查詢卽以程萬里父子代賊説合從中漁利等詞平空誣陷非挾有宿嫌卽受人指使如謂事出有因何以劉振德家亦經盜匪宿住並不疑及而獨指程萬里爲盜窩顯因程萬里家道殷實商同陷害有擇肥而噬之計一節訊據王振興供稱伊雖充當鄉約程萬里住居地方非伊管界其平素爲人並不深知僅聞盜犯王四蒙古曾在其家投宿伊因賊旣住宿保以並不搶奪又未勒捐疑係與賊素識有意窩留又聞事主朱國吉等被捐之錢係由其鋪借去其子程九式曾帮同查點錢帖疑有從中説合漁利情事故經哨官鵬融向其查問一時無知遂將前將寫入呈内並非挾有宿嫌平空誣陷自已本無仇恨何肯受人指使商同陷害自取重罪至於劉振德家雖亦有盜住宿惟業經被賊捐搶是以并不疑及等語質之屍親程九式等亦稱與王振興鄰屯居住素無嫌隙則該鄉約所供事出懷疑初非挾仇串害似尙可信又如部駁已革佐領德英阿帶兵緝匪理宜除暴安良乃任令大夥馬賊盤踞鄉屯刧奪資財從無聞見賊去之後仍妄拿良逼認窩主是何居心程萬里被拿後當經紳商往保卽應開釋何以鄉約一人之私言信以爲實紳商聯名之保狀置若罔聞旣不准其保釋必親自訊鞫乃謂該革員緝賊他往非刑逼供均諉之鵬翮一人鵬翮派看程萬里不奉德英阿之諭何敢私自提訊遽施酷刑旣敢將程萬里剥衣壓　其簽札下部一傷亦顯係革員喝令所致乃謂該革員均係職官不至親自動手札人下部鵬翮曾聞程萬里與隊兵吴明口角現經在逃或係吴明私自凌虐殊不知職官固有體統惟跪秫稭壓樍子亦係假手兵役豈札傷下部必須該革員等親自動手倘果係吴明所札何以鵬翮僅止聽聞口角而不聞痛楚之聲吴明雖經逃逸何以鵬翮並不查問口角緣由程萬里亦不訴知凌虐情事揆其情理種種難信明係事後裝　以爲推卸地步一節訊據德英阿供稱原係帶隊駐紥清河門一帶距程萬里居住地方二百餘里本非應防界址因該處有賊出没經將軍札調前往搜捕斯時賊已颺去分飭各哨探訪蹤跡据哨官鵬翮回稱何家窩堡等屯鄉約王振興賈成信等均知盜首王四蒙古曾在程萬里家宿食勒捐朱國吉等家之錢係由程萬里所開萬昌合匍内借交並据王振興開具人名地方呈請訪拿革員見其呈内寫有程萬里父子窩盜漁利之言因訪賊情急一時信以爲真初非無故妄拿迨將程萬里獲住僅有二人到營求保一稱紳士忘其姓名一名邢禹韶查係程萬里鋪夥均非公正紳商又無圖書保條是以未敢率准且奉天多有盜匪獲案而鄉里迫於其勢聯名懇保者何能卽以爲据及提訊程萬里未據承認適探知王四蒙古在高坪地方急擬拿獲質究隨自緝賊將程萬里交鵬翩看管並未諭令問供嗣因王四蒙古無獲仍回防所鵬翩畫禀程萬里已認窩賊親自覆訊程萬里照前供認遂卽信而不疑其鵬翮如何將程萬里非刑逼供彼時革員實係他往緝賊並不知情前已據鵬翮供明如果鵬翮係奉革員之諭何背代革員受過至聞聽程萬里與隊兵吴明爭吵亦係鵬翮所供鵬翮有無喝令簽札及吴明如何凌虐程萬里曾否冋訴凌虐情由均求嚴拿鵬翮究辦革員實無用刑逼供事後裝點情弊惟未能查知鵬翮濫刑及隊兵凌虐自知昏瞶咎實難辭等語又如部駁程萬里之子程九殿見父受罪措辦實銀託張奎轉求鵬翮設法鵬翮因情面難郤將銀留下卽屬贓已入手德英阿如非串同詐財儘可拒而不納乃必勒其行賄押結詳明將軍存案其爲因聞程步瀛赴省告發預爲抵制之計情事顯然且該革員係將軍之姪升任府尹廷杰原叅旣稱將軍意存袒護其詳文所叙各節尤難保無事後抽換情弊一節訊據德英阿供稱鵬翮告知程九殿託張奎送銀求情當時未可退還了事因程萬里旣有錢勢若不道破其事使衆周知仍不免展轉賄託是以將銀存於公會令張奎等出具行賄押結據實詳報計革員十一日回防將銀退回十二月押犯赴省彼時並不知程步瀛爲何人更不知有赴省告發之説該員旣未收受其銀何所用其抵制惟鵬翮允張奎之請將銀留下誠屬贓已入手革員未將其撤差懲辦實屬糊塗至於將軍依克唐阿平日辦事認真革員雖係其姪何肯袒護其詳文投到向有收文號等處衆目共見焉有任意抽換之理求詳察等語又如部駁程萬里解交發審局後旣翻營供並不悉心研鞫輒於一二日之間逼取原供顯係熬刑不過所致乃謂委員賈元桂僅令責撻手板百餘楊萬里何致兩手潰爛復認駢首之罪會審各員又何至目不忍見齊向勸阻是屍親所控責撻手板六百似非揑詞程萬里捐納從九係屬職官未經詳革何得遽用刑訊鵬翮等武夫尙可諉爲不知發審局委員何亦如此任性顯有暗受德英阿等囑託情事是以不問是非不聽勸阻必欲逼取原供置之死地一節訊據賈元桂供稱發審案件繁多向係隨到隨訊不容壓擱程萬里送審之後自認逸盜王四蒙古等在伊家宿食兼給衣物並未將營供全翻祇於説合寄贓漁利一節茹供不吐革員以爲旣有營供可憑又有王振興控呈指證恐係有心避就遂將其兩手責撻百餘板當時僅止手心紅腫皮破血出並未潰爛其潰爛係收監後睡熟炕所致程萬里當提訊之時自稱小的並未供係捐職何由而知爲職官德英阿充當外差素不往來此等盜案例得拷訊何所用其囑託况與程萬里非有仇恨初無必欲致死之心亦無責撻六百之事等語詰據掌刑差役岳宗泰等僉稱當日賈帮辦喝令疉責程萬里兩手先後共有百餘板實無六百之多則賈元桂所供僅責程萬里百餘板似非狡飾又如部駁　萬里收監之始坐排之夜納賄以後卸去全刑謂均同監人犯關吉蒽主之豈有獄管獄各官及禁卒攢典盡屬木偶一節查縣監坐排前曾訊據攢典蘇紹武禁卒李申等供因炕無餘地編成階排坐睡其上謂之坐排每遇盜犯务多不能全行臥炕卽令後至者坐排事所時有非爲程萬里一人而設亦非受刑之具實不至戕人之生程萬里收監之始正值人多關吉蒽等遂令其坐排以爲常事未加查察其如何因程步瀛囑託得受照應錢文伊等均不知情奴才亦恐所供不實曾飭再三研詰各該犯供無異詞此摺未完 
 
