# 1896 - 282 - 4908396

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元二角○隨園三十六種實洋五元○刑案匯覽洋七元○景岳全書碼洋三元○沈氏尊生碼洋三元二角○資治新書碼洋一元五角○潘頤福咸豐朝東華録實洋一元三角○王益吾咸豐朝東華續録實洋二元五角○左文襄公奏疏碼洋四元○繪圖三國演義碼洋一元五角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃録碼洋六角○康熙字典碼洋二元五角○三家醫案碼洋三角○醫醕　義碼洋三角○臨證指南碼洋一元五角○花月瘓碼洋四角○徐霞客遊記碼洋六角○永慶昇平碼洋三角○玉堂字彚碼洋二角○徐氏十三種醫書碼洋一元六角○大清貪典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳録碼洋一元二角○中東戰紀本末洋一元五角諸君欲購者請移玉至三馬路申昌書畫室或申報館帳房可也此佈 
[論本報所紀流民事]  
　　閱近日本報所載流民之事幾無日無之本館屢經著爲論說亦幾舌敝唇焦可謂知無不言言無不盡卽官長之深惡流民高懸示諭亦不啻三令五申而其查獲懲辦之案或從重笞責或枷號示衆或遞解回籍或收押所中亦似不遺餘力意者流民之禍可以稍弭流民之風可以稍息詎謂懲者自懲犯者自犯不特流民之禍可以稍弭流民之風可以稍息而且其禍較前爲更烈其風較前爲更熾向不過拆梢耳訛詐耳而鬥毆之事尙不概見而今則動輙用武向之鬥毆惟徒手相搏而今則動輙以白刃從事奸盜邪淫爲天下最惡之輩而流民則兼有之空中樓閣遇事生風本不相識之人或指爲欠錢而誣索之不應則羣毆之必期到手而後已本不相識之店或硬賒硬買而恐嚇之不應則羣毁之必期息怒而後已此猶顯而易見者也種種惡習不能殫述不謂之奸民不可也至於盜亦自知爲盜斷不敢稍露形跡而流民則短衣窄袖結隊遊行若以爲並不犯法官亦無如我何也差亦無如我何也且盜之刦物苟事主任其自取尙不聞輕易刃傷而流民則身畔各藏凶器一言不合卽血流如注輕則受傷重則致命凡人欲白刃從事非宿有仇讐亦斷不肯輕易動手雖鬥毆誤傷之事及因傷致命之事亦所時有然其鬥毆之事亦必有由斷無有平白毆人而刃傷之且致其死者也而流民則若無人不可毆無人不可傷無人不可致之死問其有舊怨乎曰無有也問其有新仇乎曰無有也則何爲而必毆之傷之而且有致之死者則以訛詐故夫曰訛詐無論鄉愚也而於士農工商無不可施其伎倆無論男子也而於婦人女子更可以魚肉欺凌而更加毆之傷之死之以濟其訛詐於是人人知流民之可恨而人人以流民爲可畏夫流民何畏耶畏其毆之傷之而且一時不幸而或致失命也往往有一家受流民之訛詐而鄰里不敢聞問者恐他日流民之結怨也一人受流民之訛詐而人皆遠而避之者恐目前流民之遷怒也故人之受流民之害者日多流民之害人者亦日盛以此論流民非較盜爲尤甚耶至於邪淫則尤爲若輩常事途遇婦女則調笑惡謔不一而足婦女而畏之避之則猶有不免其辱若反唇相詬鮮不爲其攫簪搶珥而甚遭其毆者滬上風俗日偷婦女之街行者幾如山陰道上應接不暇雖小家婦女大家婢僕勢不能不上街買物然儘有良家婦女挈妹呼姨遨遊於六街三市或白晝而在僻靜之區或夜遊而在人叢之際遭其調笑擠軋悔之莫及者雖婦女抛頭露面咎由自取然不可謂非流民之可惡也况現在工廠林立繅絲須婦女也揀茶須婦女也成羣結隊朝去暮回若輩每結伴相隨任意囉唣其中不無無恥之輩遭其引誘竟致失身一旦爲家中所知從此多事其在自愛之輩竟有忍飢而不敢赴工者恐受流民之辱也并現在滬北妓院林立有所謂野鷄者聞皆流民爲之護符每至夕陽西下及夜靜之時妓院之前流民必麕聚焉夫以野鷄與流民爲伍彼此皆爲下賤之品誠不足怪惟龜與妓之必欲與流民交接者非僅保現在之妓恐爲彼流民所纒擾或引誘良家女子或購買别處女孩非有流民則水販蟻媒不能通同一氣於是流民以妓院爲衣食妓院藉流民爲虎狼流民之惡其能擢髮數乎本報所紀流民之事已論不勝論書不勝書而惟就近日之事擇其尤者論之已足髮指眥裂而不能爲流民稍恕也未完 
[本館接奉電音]  
　　昨日午後京師飛電傳來上諭二道旨一道硃筆一道敬謹譯登○七月二十二日奉上諭安徽安廬滁和道員缺著李廷簫補授欽此同日奉旨阿勒楚喀副都統著噶魯岱補授欽此同日奉硃筆陸寳忠補授詹事府詹事欽此同日奉上諭延茂奏查明副都統被叅各欵據實覆陳並查出另有勒紫威逼等情各摺片阿勒楚喀副都統富和前經給事中文和奏叅貪婪堅僻及濫用非刑各欵經延茂查明均有實據富和本應嚴議姑念該副都統前在軍營曾有戰功現已病故免其置議伊姪驍騎校英魁遇案押放自便致招衆論筆帖式富山驍騎校雙山爲該副都統代索賀壽各儀均屬有玷官箴僅予議處殊嫌輕縱英魁富山雙山均著卽行革職餘著照所議辦理至續行查出勒索刑逼案内之委員德力佈著先行革職由該署將軍咨行全福提同人証秉公研訊各情從嚴懲辦該部知道欽此 
[英電譯登]  
　　本月二十一日倫敦來電云李傅相己於初六日由英國起程本日行抵美之紐約克埠埠中人以禮迎迓備極驩悰又云傅相在英國未啓行時往觀戈登將軍建功碑以花圈置像上蓋表恭敬之意也 
[志切歸田]  
　　道路傳聞閩浙總督邊潤民制軍假期已滿病尙未痊日前繕摺奏懇天恩俯准開缺摺中略云竊奴才前因濕熱觸動肝氣請假調理光緒二十二年六月初八日差弁齎回原摺奉硃批著賞假一個月欽此當卽赶緊醫治冀得速痊屆期銷假乃匝月以來連服疏肝利濕之劑迄少見功轉致胃納愈减心氣愈虧批閱公牘過目輒忘屬僚白事語言稍多則神思恍惚狀類怔忡自惟任重恩深勉自振刷無如氣血衰耗病在本原斷非數日所能驟愈海疆重寄若以病軀一再續假設有貽悞關系匪輕展轉思維惟有據實瀝情籲懇天恩准予開缺回旗調理倘能早日獲痊定當出而報効斷不敢稍眈安逸自外生成所有奴才因病懇請開缺緣由繕摺具陳伏乞皇上聖鑒訓示謹奏 
[匪首就戮]  
　　漢口訪事人來書云劉長勝者湘鄉人年四十歲孔武有力前年在駐防摩天嶺湘軍壽字左營充當什長嗣後游騎無歸遂流落與哥老會爲伍能事連結衆心翕然乃羣奉爲頭目伏處草莽不知幾許矣近於上月下旬私自來鄂謀行不軌匿迹於文昌門外馬號側張孀婦處嗣經線人周金山通知漢鎭緝捕局傅竹香太守屺孫隨會同江夏縣徐大令嘉禾偃旗息鼓馳往獲住搜行笥有標布黄旗八卦印摩天山大高山黄標布共一千張立卽禀明 
 
 

Page 2

 
 
督撫兩憲飭交臬司督同帮審六員審處劉匪直認不諱並言有黨羽若干名在下游田家鎭一帶録供畢卽覆禀兩院恭請王命就地正法至十五日清晨由王采臣城守督率省標曁駐防營將匪首解送平湖門外大校塲梟示並將孀婦之子某甲臨塲陪綁雖免於死而吃驚不淺已諸憲一面飭委管帶升字全營周謙甫軍門得升及督中恊熊叅戎等前赴該鎭查緝詎若輩已聞風早竄軍門等遂於十六日回省銷差矣 
[扶南災况]  
　　日本來信云邇者安南東京天久無雨以致旱魃爲災人民剥食樹皮草根以延殘喘丐者滿路牲畜餓死者不可勝數北部海賊乘此饑荒肆行搶奪業將郵便局等處擊毁無遺 
[三韓近事]  
　　日本某日報云朝鮮世子義和宫前經韓王遣赴日本東京某學校肄業近聞韓廷欲召令回國○由韓京以逹仁川埠沿途電線准俄人代爲經理現已在俄人糾雇朝鮮工役沿途植木自仁川抵九峴山矣○朝鮮全國向分八道近聞政府改爲十三道誠不知其何故也 
[南屏晚鐘]  
　　杭垣助聖廟巷有昭忠祠焉祠中供奉唐尙書右僕射褚河南公相傳公誕於七月十三日祠中司香火者先於十二日迎神賽會前導除銜牌外有香亭一座馬十二匹鼓吹一班隨以十四五齡俊童扮作中軍官身穿藍縀繡花袍手執令旗端坐馬上由是而拜香會一起鼓籥亭一座地戲一齣扮演三岔口故事清音數人頂馬一匹對馬八匹暖轎一乘餘若本廟大班二快皂役劊子禁役敕印旗牌文武判官提爐香盤之類罔不齊備神像並未舁出僅由一人手執敬神如在牌用傘扇護之而行先詣貢院前恭設香案望闕謝恩然後開鑼喝道由東街過菜市橋轉皮市經豐樂橋轉官巷大街直落過和合橋鹽橋進忠清里好事者本欲以高蹺龍燈擡閣等類隨會游行會中人恐滋事端再三辭却而城中男婦相約結伴往觀巷尾街頭異常擁擠遺簪墮珥不絶於途誠如端木氏所云一國之人皆若狂也 
[古堇客談]  
　　寗波采訪友人云七月二十二日爲鄞縣楊穉虹大令五十壽辰十九日西門外陸太史及陳孝廉季臺范梯堂張某等人預申嵩祝讌於文昌閣并召著名餘慶豐大慶豐兩菊部班演唱一畫夜履綦滿座袍笏盈庭燈紅酒緑之塲大令顧而樂甚直至銅龍滴盡始命駕而回○前者鄞縣楊大令奉道憲密諭拘拿窩賭巨犯范費二人范費知事不諧亟挽人入署求免願罰鉅欵以助要公大令准之飭將范費及小珠蘭取保開釋房屋亦卽啓封聞范費共出番佛二千尊爲修理縣署土地祠之費 
[南湖月色]  
　　嘉興采訪友人云新任石門縣劉大令於本月二十日行抵禾中泊舟東門外官馬頭旋登岸入城赴府轅禀到迨興辭而出復往拜各同僚各官亦依禮答拜聞尙須赴省禀謝然後擇吉履新也○本月二十日清晨好事之徒迎賽忠靖王會前導除全副儀仗旗鑼傘扇銜牌外復有衝風號筒兩對及所扮嚮導官驅邪逐疫官六科書吏總朝總判勾魂攝魄令箭敕印等官各乘駿馬逐隊遊行隨以中軍土地香亭拜香臂香五道七煞鑾架清音萬民傘掌扇類皆選勇力兼人者當之行至精嚴寺街執傘者急欲超越而前以致互相打架桓桓赳赳奮不顧身及抵觀橋曁梧桐樹街又互毆如故以致紹帮京帮本帮各有傷夷洎會事已畢雖經人竭力調處彼此尙欲一分勝負堅不願降心相從事爲郡守所聞立飭差勇彈壓○郡城北門内塔弄口人沈吳氏母女兩口最喜惹草粘花家中常設麻雀同棋檯誘人聚賭輕年子弟時因之蕩産傾家邇經秀水縣訪聞以其爲害地方飭差前往拘拿并封其房屋懲一儆百居民咸額手頌之 
[松臺秋景]  
　　温州訪事人函云温郡暢晴日久河水乾涸所有鱗塍一律龜坼農民望澤孔殷到處桔橰之聲昕夕不絶所幸天公做美驀於初七日未刻濃雲潑墨大有催詩之意甫交申牌果大雨如注直至初八晚纔住點一望郊原旣霑旣足蔀屋茅簷從此當可篝車願慰矣○某客棧有人大張招帖自稱醫生懸壺市上擬挾岐黄術以問世顧舉止闊綽口似懸河頗類江湖一流人物有顧而問者又以大六壬課鐡板數星命等術相炫噫是非哥老會中人卽係招摇撞騙之類奈何無識者竟羣焉信之 
[黃陵秋色]  
　　宜昌采訪友人云天時亢旱久少甘霖東湖縣所轄各鋪每日有人入城叩請地方官求雨某日九溪鋪等處之求雨者直入府署二堂環求前任知府存太守率往城隍廟叩禱太守遣家丁告以本官業經卸任不便再理民間之事衆民不聽堅請太守一行太守乃復遣家丁委告以爾等須往求新任丁大人衆民始出署旋往鎭署向傅鎭軍籲求○本月初八之晚小雨廉纎暑氣漸解初九晚及初十日又連得小雨居民如服清凉散不似從前之熱惱難堪矣○某夜某西人家有賊入户行竊經僕人拘獲送縣請懲○某行前此購就各貨雇船裝運入川行至歸州上游遇風舟覆旋將貨物撈起派人運至岸上曬晾越數日行中又覆一船誠有如俗所謂禍不單行者歟○前任宜昌府存太守之夫人跨鶴歸西靈柩暫厝龍王廟是廟爲太守蒞任後捐廉修建兹將赴都述職擬順道將靈柩運送回旗爰於中元節延僧衆設壇追薦啓建盂蘭盆會約望後事竣卽須擇日啓行矣城内文武官員多有親臨上祭者○本月初一日午時日蝕是日天氣亢熱午刻日色漸變未正蝕已復圓屆期地方宫均拈香救護各寺觀撞鐘擊鼓厥聲隆隆民間有燃香燭者有擊鐘磬者有跪而禱祝者蓋循舊例也 
[黃樓笛譜]  
　　湖北采訪友人云調署安襄鄖荆道郭蘭生觀察承舉之生母某氏忽於本月初旬某夕感染時疫跨鶴西歸觀察立遣家丁赴省禀報丁憂大憲電飭襄陽府王筱雲太守暫理道篆○漢川縣裏河某碼頭有兩挑夫頭目爭奪生涯以致起釁各率黨羽大動干戈鏖戰一塲互有傷損某日兩造皆至漢陽府署控告想又煩賢使君剖斷是非矣○鄂省鑄銀局開創以來商民承運銀圓者例由錢店兌換兹局員出示曉諭略謂勿論軍民人等以後准其來局移購凡購千圓者每圓减銀五釐購五百圓者每圓减銀四厘購百圓以上者每圓减銀三厘購十圓以上者每圓減銀二厘○七月十九日爲漢陽縣縣試之期四鄉各文童先期齊集縣治人數多至一千八九百名○某日潘司黄芍棠方伯課試所屬諸吏同通州縣題兩湖礦産極饒而取法迄無成效或因風氣禾開未易招集股分或因成見過執不肯雇用西師今欲廣興礦務宜如何變通辦理使民皆曉然於地方之可資而取用不竭咸樂改用新法共觀成效試條舉其利弊之所在而詳言之佐雜題交鄰有道論平錢價策○上月二十一日之夜有賊潛入黄州府署上房竊去衣物甚多約值銀數千兩府尊某太守立飭本署公差及黃岡縣捕役分途查緝嗣以漢口一鎭爲九省通衢宵小最易匿跡遂相率來此檥舟流通巷河岸旋有漢鎭捕役陳愷者查閱失單内載有金殻對時表一枚憶及前者漢陽縣署被竊後所獲竊犯曾以此物相贈遂舉以示太守所派親信之人騐之果原贓也乃亟投漢陽縣署禀請將此犯移提歸案訊辦 
[潯上秋濤]  
　　九江采訪友人云被議開缺之南昌府倪覃園太守恩齡奉旨回京聽候簡用本月十七日已刻用紫電祥霖二小輪船拖帶官舫抵潯江防同知曾葆農司馬德化縣慶西垣大令以及印委各員均赴碼頭迎迓太守入城拜會諸寅好擬十九日附招商局江孚輪船東下○九江英領事白君爾根抵潯任事後前任雷君夏折卽行交卸本月十五日赴各署辭行十六日道鎭府縣各員先後爲之祖道十七日雷君附某輪船東下本署書役人等仿我華舊例製送萬民傘一柄以表去思沿途爆竹之聲絡繹不絶○郡城西門内乾泰錢店於本月十六夜倒閉各店之持票兌錢者大有如山陰道中應接不暇之勢德化縣慶明府及保甲營汛各官恐滋事端相約分馳彈壓 
[南徐攬勝]  
　　鎭江采訪友人云日前南洋大臣劉峴帥電飭常鎭通海道吕鏡宇觀察迅赴白門二十日觀察事畢卽乘官舫帶以小火輪船順流而下駛抵京口小泊六吉園碼頭鎭城府縣印委各官均詣江干恭迓有頃觀察乘輿登岸排齊執事遄回轅○盂蘭盆會盛行於孟秋鎭江招商局總辦朱喜亭大令素喜爲此本月十六日集同人在馬頭上設壇召釋子誦經兩旁紥就十殿閻君及地藏王地方鬼諸像至十八晚 
 
 

Page 3

 
 
　或施河燈或放燄口畫則鐘鐃響震夜則燈燭星明廣東會館中人更捐集巨貲擇吉十三四五日在會館中舉行日間拜佛唪經夜間施放燄口開壇之日大殿中供奉幽冥教主神位上掛幢幡寳蓋雜以纓絡垂垂珠燈千餘繪成各種戲劇并用砂米糖堆砌玩物目迷五色光怪陸離對面萬年臺上另設清音歌唱雜劇笙簧迭奏聲韻悠揚一時北地佳人南都媚子爭先快覩幾於擁擠不開街道之間尤形熱閙誠中元一大勝會也○每屆七月十五日好事者必舁府縣城隍神偶像出游謂之賑濟孤魂是日午後會中人整備旗鑼傘扇等儀仗列隊而出一路笙簫迭奏羽葆繽紛雖無龍車鳳輦之盛觀而所過處緑女紅男頗有舉國若狂之概○瓜州風俗中元日裁魚網之紙象鷁首之形身長二三丈不等帆檣篙楫粲然畢具船中供地藏王偶像旁列十殿閻羅文武判官牛頭馬面之屬狀貌猙獰令人見而生怖復延高僧諷經禮懴香花寳燭羅列兩旁更就僻靜處堆金銀錁錠高若山邱至薄暮時付之一炬謂之燒法船蓋取慈航普渡之意也 
[備迎相節]  
　　李傅相游歴美國後擬取道日本横濵埠以返津門上海招商局預備廣利輪船至横濵遠迓日内已髹漆一新并擬裝設電氣燈爲照夜之用 
[上海官塲紀事]  
　　署陜西布政使司李方伯札委試用同知姜司馬渭押解陜西奉派認還英德二國借欵庫平銀六萬兩赴江海關道衙門交納六月初十日自陜西西安府起程刻將抵境黃大令接到前站嘉定縣章大令來文卽飭差俟到境時妥爲照料○上海縣黄大令飭聽事吏陳松傳知道會司撥派正乙羽士十二名於本月二十九日赴縣獄設壇禮懴超薦囚魂○李孝廉鳴鶴曁正任恩隆縣陳敬詩大令仲修正任吳縣凌鏡之大令焯宜川縣鄭耀臣明府宗光赴縣署拜會黄大令大令飭家丁擋駕○昨日午後法國新簡繙譯官蘭萌君赴道轅拜會黄觀察復乘輿詣縣署拜會黄大令大令延入花廳欵以西式茗點○黄大令定期八月初一日致祭吳公應公兩祠初三日致祭也是園文昌帝君初四日致祭水仙宫吕祖初五日致祭至聖先師及黄婆祠初八日致祭社稷神祗及周太僕郡忠土地祠風神海神初九日致祭袁公陳公劉公吉公各祠及愍忠祠十一日致祭天后聖母十二日致祭武聖十八日致祭龍神預飭禮書備齊祭品傳集禮生屆期伺候○松江府陳蓉曙太守乘官舫蒞申聞將往南匯會同憲委方明府通橋查丈觀濤書院蕩地特飭上海縣借用精於西法丈量繪圖之孫熊飛隨帶丈手四名前往大令遵卽傳集 
[道批照録]  
　　法界八仙橋巡捕房迤東一帶房屋向由顧勉甫租地所建邇因顧與陳錦華等股開乾康醬園先將壽康里某號拆卸改造棧房門面各租户商請暫緩情願加租房主擬照舊章加增一倍各租户以加租酷虐等情登諸各日報告白房主卽投訴捕房捕頭傳諭各租户不應妄登日報信口雌黄復飭探傳諭著於七月底一律遷讓毋得玩延房客金寳全等聯名赴道轅攔輿遞禀奉黄幼農觀察批示略謂該商民賃屋開鋪租契内有無年限及不加租之語如其並無此等字樣因近來該處一帶房價增昻意在加租儘可彼此情商仰上海縣將此轉諭顧勉甫遵照飭各安分營生免取訟累違式特飭 
[江灣小火]  
　　昨日清晨虹口迤北江灣鎭東王廟之後某姓家因早炊失愼致召回禄霎時烈燄飛騰火光燭天隣近代爲鳴鉦告警闔鎭水龍急往援救幸在白晝尙易施力當卽撲滅計焚去房屋六椽 
[南市談資]  
　　江北某邑人王朱氏挈次子小寳投二十七鋪巡防局訴稱長子步青向在生莊執業本年三月因病而殂現已將靈柩運回忽地被曹姓扣留叩求明斷黄衡堂二尹以此事未便傳訊著自行投縣聲訴○昨日午後有流氓數十人蜂擁至外鹹瓜街萬和茶樓啜茗評理互逞兇鋒後經黨中人出爲勸解始各散去○張阿根王聾子二人在某處啜茗將出門張忽招集多人將王曳至街心拳足交下後又互扭至茶肆中評理適爲十六鋪地甲夥役金壽所見向前詢問情由王稱與張素不相識不知有何寃仇致被毆擊張亦不肯吐出眞情繼又各扭至十六鋪巡防北局適有與張相識之局勇某甲勸王出外以後不知所終 
[上海縣署瑣案]  
　　童心田孝廉迥上控盜賣學田一案業經黃大令飭役薛貴全順將一干人證提齊親坐花廳研訊張樂園供稱職員家在小木橋以經手買賣地基爲業此項學田由嚴慶甫倩職員作中職員前曾報捐同知銜此地現爲樹德堂葉姓所買曹梅卿供稱職員是從九品此事由張囑向各户相勸頂租旋悉學田恐有不便前途說是葉樹德堂所買諒不妨碍事後得受中費洋銀六十圓屠亭宰供稱在南順記洋行經理收買地基之事此田實因合用故囑嚴托人買下因是學田契上只寫頂租且附近民地已購置不少每畝洋銀一百八十圓學田頂租只九十圓黄才寳禀稱小的充當二十五保九圖地保圖中有學田十七畝數分由羅聚金羅丫頭姚長春姚金松姚附茂等人分别佃種每年每畝納租錢四兩五錢上年起西門外至徐家匯一帶地價大漲人皆欲買葉樹德堂經手買地之屠先生飭嚴轉挽張囑曹梅卿倩小的至各户勸租每畝九十圓某月二十八日立頂租契小的本不敢畫押因難以推卸勉强畫之至王林泉之九分八釐原是民田由伊租與王小二蓋有草屋餘地由何永祥種蔬菜尙有鄰近之余老茂五分沈和尙一畝三分姚金松一畝五分王小狗俞應蘭一畝一分吳阿咸一畝五分周祖成四分姚阿海一畝張阿榮六分許丫頭四分胡金發三分王曾貴四分並未賣去羅聚金供稱小的租得田二畝六分户名羅炳銓每年繳錢一千五百文現經賣去得價二百八十千羅丫頭供稱小的二畝二分得錢一百七十千姚阿茂供稱小的租得八分賣得錢七十千户名姚殿英姚金松供稱小的承租一畝八分户名姚有海賣得一百六十千姚長春供稱小的承租一畝一厘户名姚勝榮每年繳錢一千二百現賣得洋銀九十圓王林泉供稱小的祖遺地八分九厘户名王增榮田單已失租與王小二蓋有草房現賣得洋銀九十圓令小二將草屋拆讓小二不肯何永祥供稱小的有業田六分二厘三毫並非學田王小二供稱小的承租王林泉户名之田蓋有草屋一時未便拆去大令喝令曹將頂帽除去連張屠嚴四名交差收管餘人暫行保釋候詳細覆訊以憑詳覆○邵雪卿扭何士杰至縣署喊控蔣刺史提訊之下邵訴稱小的駕舟爲業胞兄名維卿何是姊丈胞姊已逝世母親於光緒八年棄養時將房屋五間之田單托何收管俟小的成人後交還現悉已被盜賣請卽訊追何供稱小的係浙江紹興府屬某邑人在六里橋操染坊業田單交與小的後被借去洋銀二十四圓客春經維卿取去賣與嚴路江得洋銀一百八十圓歸還小的二十四圓後又借去買田二畝造草屋四間刺史以産爲伊兄賣去應令自向理說叱之使退 
[法捕房二則]  
　　南誠信烟館下手堂倌某甲於中元節在城河浜看會沿途調戲婦女爲三道捕頭拘入捕房解至大自鳴鐘克捕頭著罰洋兩元以儆飭探帶取罰欵甲無奈向各堂倌湊借洋兩枚前日堂倌某乙至城内道前街向甲索還此欵甲許以出城措還遂與乙丙二人同出小東門至炒麫店沽飲酩酊大醉約需錢四百餘文乙已酒醉伏桌假寐甲丙遂串同將其短衫取出押錢以歸麫鈔詎二人一去不回乙移時酒醒見二人俱逸店主來索此錢囊内空無所有遂鳴捕拘入捕房押候歸還麫鈔釋放○著名流氓翻沙海大與蘭芳里烟妓金珠有嚙臂之盟情同膠漆該妓又與虹口賭棍馬某之子阿榮結歡喜緣遂各含醋意動輙尋仇前日下午馬與其子及廣帮無賴三十餘人至法界寳心園卽新延齡烟館與海大評理海大見其人衆俯首聽命馬卽勒令書服據一紙旣令畫押又蓋手印繼又欲海大蓋足印旁觀代抱不平羣起譁然事爲包探所聞將一干人拘入捕房捕頭飭將阿榮交其母領回虹口嚴加管束隨聲附和之甲乙二人住居本界交人保出海大屢次犯案怙惡不悛著押候解送公堂究懲 
 
 

Page 4

 
 
[美界捕房瑣事]  
　　有蘇州人錢阿二者未知貿易何業前聘某姓女爲室尙未成親今女已花信年華不免暗懷春意某夕竟偕有情人效羿妻之奔月賃屋北山西路祥興里第三百零二號門牌與沈春生同居高築香巢以爲從此當可天長地久偕老終身矣前晚經錢偵悉將女扭捕控請究辦捕頭尙恐不實飭包探倪順泉查確乃諭其領回自行管束○寗波沈阿順費順龍二小販設攤漢璧禮路菜市塲頗堪温飽節　中元各處醵資舉設盂蘭盆會及施放燄口等事釋子羽士幾幾乎有應接不暇之勢獲利可知沈費以爲一年一度必得應時制宜因亦延秃奴數輩就菜市塲誦經前晚正在鋪排一切適一百零三號華捕巡至以此間雖屬公地然不應自由自便卽告知捕頭將會首沈費二人拘去其餘一併逐散○前晚西人某甲由自來水橋喚坐東洋車至百老匯路湯寳興酒肆門首給資不敷與車夫爭毆致傷車夫經十一號西捕拿送捕房以西人行兇將其姓氏抄存始行釋出車夫本應放出因見其號衣第七百零五號車照係一千二百七十二號相去懸殊恐其來歴不清押候派包探查明核奪○閔行路某洋房侍者某甲雇屋北河南路鴻興里與某帳簿作夥某乙合居甲虧欠房租若干前晚乙向索取由此起釁互毆經二百六十三號華捕一併拘入捕頭以房租瓜葛應向英公堂控告○昨日清晨崇明人沈阿生携衣服一包行至吳淞路某號走街捕拘至捕房復由其身畔抄出洋銀四枚沈力白並非偷兒捕頭遣　　倪順泉查知其兄在法界會德豐之第一百零五號駁船上爲夥安分屬實遂釋放○流氓胡寳興賃屋西華德路餘慶里第三十五號門牌兩把欠房租數月此房係大主堂管業房主怒其欠租兇横將房封閉屋内諸物令俟繳清租錢取回詎昨日午後胡糾集流氓多人破扉入内經房主函致捕房捕頭立遣華捕二名前往彈壓胡等始散捕將屋内諸物悉數取出捕頭尙須派包查拿該流氓究辦 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[跌傷殞命]  
　　泥水匠王茂茂在浦左陸家嘴地方某紡紗廠興修屋面昨晨工作時偶一失足從屋頂墜至平地受傷沈重經同夥舁送虹口同仁醫院救治中途斃命只得舁回殯殮 
[英界公堂瑣案]  
　　包探趙銀河禀稱昨日四百二十二號華捕姚阿三當落差時相約出外閒行突有李仁　　不知平日有無仇隙忽地糾同某洋行執役之吳仁發及王金三胡阿連孫阿金將鍾姚扭住兇毆正相持間李更出利刃刺鍾之肩胛姚左肋亦有傷痕經某號巡街捕襄同捕獲李等小的查知本係著名流氓是以解案請究鍾姚二捕同投案下歴禀前情呈出血衣一襲并袒衣　騐李供稱小的係本邑人不敢行兇實是爭執間失手悞傷叩求恩宥吳供稱小的亦本邑人素來安分不敢干預閒事惟此次偕李行走偶肇事端自知咎無可辭可否求大老爺酌量罰鍰以全體面王胡孫同供稱小的等不知李欲與巡捕尋釁故敢同行屠别駕據情商諸薩副領事官然後判罰吳洋銀四十圓李枷號一月李叩首階前稱小的願罰可否免枷别駕不准王胡孫各管押捕房一禮拜○包探趙銀河解宋王氏許周氏至案禀稱宋王氏向在立發洋行買辦石亮臣家傭工某日竊得主人家皮襖三件灰鼠坎肩一件孩帽一頂及珠翠等物倩許周氏寄在宋黄氏家報捕後業經小的查知起到庶贓今特解案請　石投案訴稱所失首飾爲數甚多不知伊寄藏何處叩乞究追宋王氏供稱小婦人在石老爺女傭工已久皮坎肩係自己之物餘由小姐所賜不敢行竊叩乞鑒原許周氏供稱宋王氏言是自己之物故小婦人敢代送宋黄氏供稱小婦人並不知是竊贓故敢容其皆寄别駕問宋王氏是否言是已物答稱是遂判令將宋王氏遞解蘇州原籍許周氏管押兩日宋黄氏無干省釋○包探黄四福禀稱昨日拐匪標頴川携一六歲幼孩欲售與鄔金仁家鄔見其來歴不明將孩扣住報知捕房捕頭遣小的前往將陳拘請究辦鄔遣妻子某氏投案遞禀聲稱前日陳携一男孩欲售洋銀三十圓小婦人詰　　生父母何在陳言孩父吳晉發現在無錫高橋頭一時不能來滬言已　欲將孩領去小婦人不允伊卽聲言糾人來搶不得已投報捕房陳供稱小的係常州府屬無錫縣人與孩父爲友因欠小的洋銀無力歸還故　小的將孩求售别駕著留候過堂覆訊鄔妻交人保出○三百八十四號華捕解在路拉客之野雞流倡張毛氏請究張毛氏供稱小婦人　在一胥臺畔現在治下薈香里賣倡雖已廉恥蕩然實不敢自行拉客别駕行令著交官媒管押三日○包探孔阿才解竊賊陸阿三至案禀稱陸前會犯案今又竊取　老榮家布褲三條報捕後旋經小的緝獲人贓解請大老爺訊究　投案領贓陸供稱小的係蘇州府屬某縣人失業無聊以致犯竊别駕判令笞責二百板遞解回蘇州○三十號英捕解粤東倡婦阿江至案禀此倡身穿西國婦人女服沿途兠攬狎客小的曾向喝阻堅不依從是以解案請究阿江供稱小婦人係廣東香山縣人並未拉客實在門首乘凉此捕强欲小婦人作夜度娘小婦人不依致被拘押别駕頭令管押三日○包探施奎江禀稱昨日小的見寍波鄞縣署中捕役董星華帶同眼線陳阿四王小林等人拘拿潘阿四帶有刑具押至租界中據言潘係盜犯然無照會不能越界拘人是以拘請訊究董役禀稱小的官名高在鄞縣楊老爺案下當捕役今春縣境出有盜案經小的拿獲多名供出潘係夥盜細加偵訪旋在寳山縣境吳淞鎭拘獲知其身畔帶有贓物今欲附乘某輪船帶回寗波路經美界中卽被包探獲住今有縣主大老爺飭緝單呈求電鑒陳王同禀稱小的等係捕役徐元所雇夥役同來緝捕潘供稱小的係寗波府屬奉化縣人向來安分營生並不爲盜别駕著暫行管押諭令董役回去領到公文然後將潘帶回訊辦○包探張阿五禀稱前者賊犯張紀香竊取陳高順家川土售與法界王德隆今已傳案請究顧洪招訴稱陳家川土經小的代携被竊後業已賠出洋銀一百三十圓王供稱小的開設烟膏店曾向張購買川土二百六十二兩出洋銀八十二圓别駕問照市值價幾何答稱值一百五十餘圓别駕遂判罰王洋銀一百圓○包探范進才禀稱粤東人柴阿茂持銅質四開小洋銀向陳亭喜處兌換已被兌去洋銀十八圓兹小的經查得此項僞洋銀在各輪船販賣魚鴨時悞行收下其家尙有數十枚是以一併起出解案陳訴稱前日李至小的店中將四開小洋銀兌去洋銀十八圓内有銅質四開六十五枚李供稱此項僞洋實是悞行收下别駕判罰洋銀五十圓銅質四開發回捕房鎔燬○包探沈金隆禀稱前者謙信洋行失去顔料兩瓶責令管棧人賠償今由小的查知曹祥祥所竊是以送案請懲曹供稱小的係本邑人現由包探查明只求大老爺恩典别駕判令管押兩月期滿後逐出租界之外 
[金陵官報]  
　　七月十六日直隸候補道林志道到直隸來常鎭道吕海寰到見○十七日徽寗道袁見知縣周衍齡到儀鳳門外保甲差又葉琳銷儀鳳門外保甲差又蔣嶙禀知王故道定昌靈柩於二十日起程海州營叅將楊文彪到福安輪船黃友勝到接常鎭道吕回○十八日常鎭道吕海寰直隸候補道徐建寅赴福建威靖兵船徐九成到岳州回卽赴上海海門同知王賓知縣尹佑湯回淮北藩轅牌示糧道庫大使唐意年丁繼母憂遺缺查江寗府龍江大使吳堃啓堪以調署 
[粤東官報]  
　　藩轅牌示俸滿石城縣典史王希珉飭回本任海豐縣知縣缺委試用知縣左學易署理雷州府同知缺委試用同知冒樹楠署理南雄直隸州知州缺委試用知府顔守基署理高明縣知縣缺委候補知縣何斌署理揭陽縣知縣缺委高明縣蔡逢恩調署凌水縣知縣缺委卽用知縣陽顗署理從化縣知縣缺詳請以新海防卽用知縣丁墉題補感恩縣知縣缺詳請以廣州府經歴徐政升補從化縣典史缺委三水縣典史施煥章調署高州府通判程先進飭回本任 
[邗江官報]  
　　十六日金分轉耀忠委赴泰屬查災○十七日丁觀察葆元來揚公幹黃鹺尹春廷起復回淮屈鹺尹壽椿銷金陵餉○十八日吳分轉用賓委舊港總巡　鹺尹麟委泗源溝卡衷鹺尉興哲委西壩卡吳鹺尹永熙委三汊河趙鹺尹爾旅委富安灘均謝委 
[澤及幽冥]  
　　節屆中元敝堂年例　建醮壇三永日普放焰口一臺以濟堂中歴年亡故殘廢老民及水陸無祀孤魂所需經費蒙唐茂枝翁樂助洋五元南順記號四元陳善亭翁周蓮塘翁陳望生翁林青溪翁朱拱之翁戴耘來翁劉東峯翁敬德堂徐德潤堂徐餘大莊愼裕號十一户各二元王欣儒翁金松泉翁槐蔭堂王啓迪堂黄振元號泰隆帳房譚同興號可熾順號昇昌行新順記號湧記號戴牛昌號十二户各一元丁甘仁翁老悅生號兩户各五角共計洋四十四元又英法美三界各户共收錠票錢廿九千一百零五文集衆人緣仗菩薩力杯盤羅列鐘罄交加誦如來般若之經免若敖餒而之泣幽冥永感功德靡涯[  滬北廣益善堂唐廷桂施則敬謹啓]  
[申報舘恊賑所經收順直山東廣西湖南淮安賑捐七月十一日至七月二十日止第十九次清單]  
　　七月十一日亦中銅洋一元○十三日鎭江裕興康來周愛蓮洋一元○十四日煥章洋十元福建靝順來龔鴻揆爲内子生産得保母子均安謹完心願小洋二百角常昭鹽公堂經募隠名氏洋廿六元三角祝健居愫記洋十元希安子其記　十元○十五日張堰汪恊源來留溪姚氏洋八元李蔓笠心洋十元龍邱道上心願未了人洋四十元○十六日積慶堂求病速愈求保合家平安洋卅元○十八日賓順局來溧陽　思齋主人助淮安洋五十元○十九日張堰汪恊源來華亭縣李聯鑣爲男懋德患病祈求速全洋十元○二十日天成吕宋票店遞來陳琢雲洋一元黄蔭三求安卧健所洋十元以上總共收洋二百三十六元三角銅洋一元 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
