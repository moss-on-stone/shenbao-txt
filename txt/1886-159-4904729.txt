# 1886 - 159 - 4904729

 

Page 1

 
 
[日知録集釋成書啓] [  點石齋主人啓]  
　　顧亭林先生日知録一書閎博瑰麗上下古今黃潛夫先生爲之集釋此書益極大觀惟是翻刻日多譌謬日甚本齋特覓善本精繕細校付諸石印盡成四本外用錦函定價每部二元准於廿四日出書談經世之學者此書實枕中鴻寶也尚望諸君從速購取特此預啓 
[丙戌科會墨出售] [  申報舘主人啓]  
　　本屆丙戌科會試揭曉後本舘除先後將電傳題名録登報外並託都中友人將官板題名録并會墨迅速騁寄其官板題名録已列入十九日報中所有會墨亦卽付工晝夜赶緊排印仍將題名録列於首幅訂作一本刻已將次工竣定於本月二十四日出售白紙每部收回工本洋八分正想諸君當無不爭先快覩矣售處仍照曩例先此布聞 
[七十八號畵報出售] [  申報舘主人啓]  
　　車利尼馬戲至申開演已將半月中西人無不爭先覩以爲快顧未經寓目者仍不知凡幾本齋特倩名手按照班中所豢各獸若獅若虎若象若鳥蛇若巨猴牛首而身似駝鳥首而身似羊者凡人生不恆見不易見之物一一摹繪絲毫不爽不啻入其中而周覽之快何如也再此次淞隠漫録薦紀事實皆屬時下著名之詞史名曰申江十美亦屬畫手分繪小影傳神阿堵准於初六日出售此佈 
[觀馬戲記]  
　　車利尼馬戲由香港重來滬上次第開演幾及匝月其騰驤超躍變幻離奇以至男女優之妝飾技能見于連日記叙中固已珠玉在前形容盡致矣余性懶目又短視曾逐隊往觀不過略窺大意未能一一描摹昨爲日演之期攤飯旣醒時辰鐘報三下友人强拉再往寛眼界欣然乘下澤迤邐前行則寳馬香車已絡繹不絶旣入門徘徊于外圍者久之若獅之鎭靜象之突兀牛之安閒猴之跳躍蛇之蜿蜒駝鳥之高聳猩猩之啁啾悉如前所寓目獨虎與馬均未睹也徐而就坐則虎籠屹峙中央四圍環視者密若堵牆除包廂外幾無容足地較前禮拜六人數乃倍蓰焉其間花團錦簇者西婦也舉止幽嫺俱有大家風範中華女子粉白黛緑大率校書詞史爲多閨閣名媛亦間厠一二至中西士大夫或坐或立或默或語不暇致詳盖戯未開塲光景有如此者俄焉振金鐸衆音齊奏西方樂器半雜商聲聽者皆心領神會寂然無謦欬之偶聞若梨園所謂鬧塲須臾暫止旣而繁音復作衣服異常者二人鑽入虎圈與之玩弄怱曳其尾忽捋其鬚甚且以頭入虎口中饞涎滿面虎馴擾無怒意視世之胭脂虎男子轉懾其威者何大異耶二人躍出則短衣數輩挾虎籠退若甚輕且易者旣以二小童學都盧尋橦故事空靈便捷前記已備言之兹不復贅其餘若馬若猴與一切插科打揮悉仍舊觀無庸覆述卽覆述亦拾人牙慧耳若然則曷爲記余盖見夫獅象馬虎猴皆獸類而能悉如人意噫人轉有不如獸者良可嘅矣良可記矣今夫獅爲百獸王世人習見畫圖蜷毛叢尾徧身作緑色者爲眞雖與之辨終不自信則亦一笑置之勿論其是眞是假可也至於象龎然一蠢物宜無足取以娛耳目乃竟盤旋屈曲有時學文人之矩步有時作武士之弄丸試以銅角洋琴則居然合拍試以步罡踏斗則宛爾裝腔宜其列仗午朝門堂堂食三品俸彼愚無可用者得毋自愧昂藏等黨將軍之腹負哉且馬之稱驥以德不以力所云德者不外旋折馴良罄控縱送間與人一心成大功耳非如猴兒好弄可教之扮演諸雜劇尙不爲難乃車利尼之使馬無異身之使臂臂之使指焉用心數十年周行數萬里所到之處無不傾動一時爭欲往觀以誇眼福雖云游戯技而進乎道矣假令推車利尼之教獸者轉而教人殫其心思開其智慧將見天下無不可變移之氣質卽無不可造就之藝能奈世之所以教其子弟者入塾就傅外若無所事事任其因循翫愒一暴而十寒其不爲車利尼所竊笑者幾希其所以異於鳥獸者幾希由淺可以及深因難可以見巧毋讓能於獅象馬虎猴也可獨是凡物皆堪籠絡而虎爲猛獸卽在檻穽之中摇尾求食不啻鞭撻犬羊特恐野性難馴終不能以降伏昔杭人有豢虎者藉虎以餬口携籠入市身伏籠中與虎狎以頭探虎牙虎亦作吞噬狀卒無傷也見者異之投以錢則揚長負籠去一日髮觸虎喉癢而嚔豢虎者之首已飽于虎腹中虎亦爲衆殪可知獅象馬猴其馴而擾之較易於虎然非車利尼亦難如是之得心應手凡養虎以自衛者庶幾知所警乎若夫牛也蛇也駝鳥也猩猩也皆備以飾觀與馬戲了無干涉姑勿暇論又男女優塗花面登塲聒噪似中國所扮小丑狀惜語言莫辨左右無舌人不能一一形容耳聞是戲將往東瀛東瀛多能文者必將削牘記之輒先以布鼓鼓雷門 
[諭旨恭録]  
　　五月初六日奉旨此案着交吳元炳督同臬司親提人証卷宗秉公研訊確情按律定擬具奏原告民人張廣仲該部照例解往備質欽此同日奉旨此案着交楊昌濬督同臬司親提人証卷秉公研訊確情按律定擬具奏原告民人林光瓊該部照例解往備質欽此 
[和約畫諾]  
　　法國欽差戈可當前赴高麗訂立通商條約早見前報高麗雖以越南爲前車之鑒於法使所要各欵未肯一一允行嗣以强隣逼處孤立無援不得不降心相從聞已將條約議妥於初四日畫諾施行矣 
[茶師自盡]  
　　茶市將闌外洋茶船留泊漢江者寥寥無幾聞今歲甯祁等處華商大有虧折有濳逃者有自盡者約略己見前報而西商則未聞有此等事也初十日忽聞天祥洋行之某茶師於起身後看茶用點不異平日未幾有輪船由滬抵漢該茶師接得來信遂於早膳後在室中密寫一信放於桌上俄而侍者聞室内轟然一聲推門入視則該茶師已用手槍自戕臥于血洎中想必有大不得己者忍而出此下計也 
[皖事掇要]  
　　安慶府成寳巖太守調署蕪湖道篆於初八晚乘輪東下接署安慶府之聯仙蘅太守已於初七日午時接篆視事○前報紀徐二尹被衆攅毆一事聯太守接印後卽將各犯提訊據某工頭等供稱此事實係在逃之甲乙二人所爲研詰再三堅不吐實太守大怒飭將各犯重責二百板仍行收禁候訊當審訊時任人觀看不許差役攔阻人皆服太守之公而明 
[關道接篆]  
　　署理蕪關道成寳岩觀察自皖省起程坐大號官舫導以小火輪於本月切九日七點鐘時抵蕪當卽換坐杉板駛進内河在道署後碼頭登岸端坐藍呢大轎進永福菴行轅隨發紅諭擇於初十午時上任至時排導至署祭拜儀門畢入簽押房梁小若觀察將徽甯池太廣道及蕪湖關監督兼管新設稅務之關防二顆交請接收成觀 
 
 

Page 2

 
 
察卽於午時朝服升堂望闕行三跪九叩首禮旋拜印任事退入暖閣換穿公服升座書吏抱簽押牌進禀請用印印畢號房投文告進卽發領文牌茶房復禀請發免見牌各房書役齊三跪庭叅叩首而退觀察退入暖閣接見地方文武各員曁兩關差委各員旋排道拜客並拜會英領事官英稅務司 
[盗犯就擒]  
　　日前蘇屬白楊灣盗劫洞庭山航船之案當由馬漁珊明府勘明後嚴飭捕役購綫緝拿日前已獲正犯伍某及趙阿虎等三名均訊供確實並據供出另案四起該盗以横涇穆里村爲逋逃淵藪同夥者土著人六名江北人二名明府飭卽緝黨吊贜毋任漏網想該盜惡貫已盈定不能倖逃顯戮也 
[嚴懲拐犯]  
　　拐犯陳幅詳誘賣朱姓幼孩獲案後飭站木籠發交元妙觀前及胥門外犯事地方示衆吳縣馬明府原擬游示數日收禁待懲而臬憲朱竹石廉訪謂此等莠民離人骨肉絶人似續較之强盗劫財更爲很毒卽令站斃亦不爲過毋庸煦煦爲仁也明府遂遵諭施行站至本月初八日辰刻計已十有一天該犯始宛轉斃命當未斃時該犯極聲號呌慘不忍聞觀者每遞給食物得以殘喘暫延後經差役驅逐閒人不許走近漸至腹垂若槖頸長尺餘兩腿腫如五石瓠始得氣絶云書此以爲誘拐子女者之前車 
[金陵官場録要]  
　　梁方伯行將入覲聞督撫憲擬委巡道田熾庭觀察接署所遺巡道一缺卽以城内保甲局總章藴卿觀察署理俟梁方伯諏吉有期便次第履新視事又聞厘政自龔觀察接辦後弊絶風清所屬二十九分局均知雷厲風行無敢泄沓現計期滿聞大河口改委聶大令徽琨六合縣局改委徐大令樹釗荷花池改委倪别駕人塏周圩港改委武大令麟丁堰改委錢司馬錫麟東臺縣局改委方大令伍清寳應縣局改委唐太守際昌海門廳局改委吕司馬賢彬雙句改委陳别駕鎭和蘇鑣貨捐改委梅司馬文堉大勝關陳家熊司馬與靖江之陳司馬對調以上均由厘金總局分塡札飭想不日俱當分道楊鑣也又新委儀徵鹽棧吳柏莊觀察奉札後卽將原辦之揚州保甲總局交與吳吉甫觀察接手已卽輕裝詣十二圩適楊子穆觀察瓜代未屆吳觀察乃擬扁舟一葉前往姑蘇以親大中丞之訓迪想持籌問筴又須在紅藕花開時候矣 
[杭州試事]  
　　瞿子玖大宗師按試杭州已登前報昨得該省訪事人來函云端午前一日覆試合屬等生文題秦穆公用之而覇詩題賦得黃金可成河可塞得河字是夜三更出文童提覆牌學院前人山人海引頸爲勞牌上標明坐號各學皆照所進之額録取並不多提一名時夜已過半各學拆取彌封檢對坐號報知各處塡册書名一時擾擾紛紛手慌脚亂有仁和學之東列五號一卷斗書悞作東劍五號次日查對卷册始知其悞宗師大怒謂此必由廣文與學書舞弊立提硃筆在册上大書該學記大過三次該書嚴懲仁和爲杭州首縣例應首先點名因是待各學點畢後始行補點杭屬生童共三正塲而犯規受罰者並無一人宗師頗加稱許謂爲歴郡所不及但不知武塲中如何也○宗師於落學時而諭各廪生云去年部定新章營中另有客籍名目頒行各省爾等不得輕易畫押致干例禁現聞仁錢兩邑畵押者不過廿人各教師聚訟紛紛與各廪生將勢不兩立云○海富餘臨於新昌七縣生員於上月廿八日歲試四書題孟子曰君子不亮惡乎執經題故天下有道則行有枝葉案出宗師諭七學廣文每學多備空卷十本命前十名各生將考作細加删改由學送繳以便咨部磨勘○宗師每值大開門日自三更點名直至次日掃場方入内署終日高坐堂皇成在甬道上及兩廠下來往監視發題時不准出位聚觀違卽嚴辦東西兩文塲各書題目牌二方令四考差肩之緩行宗師則緩步隨後更有數差持黑索遥從見有出位者卽扭之出號宗師精神煥發旣勤且敏歴試數郡無不皆然但勤勞半載席不遑暖間覆一等生員日憲躬稍有不適云 
[軍門抵松]  
　　署理江南提督滕茂亭軍門初八日交卸崇明鎭篆務接署者爲黃本富鎭軍滕軍門旋卽起程由滬抵松初十夜十點鐘時憲舟到大張涇馬頭五營將弁往舟次恭迓十一日黎明排道進署李質堂軍門早于初十日送瀛眷登舟惟以蘇防太湖水師改歸撫標管轄一切公牘事件尚未清釐須俟接帶太湖水師之李新燕鎭軍來松將諸務交明然後交卸提篆故滕軍門接印日期現尚未定 
[嶺南近事]  
　　廣州西關寳賢南約某姓婦綺歲孀居伶仃孤苦花顔玉貌風韻天然雖云冷如若霜依舊艶如桃李日前入寺叅禪有某秃子者色相未空情魔頓惹眉來眼去漸成歡喜因緣久且夜去明來毫無顧忌街隣惡其有傷風化邀集更練伺秃子至一擁而入秃子見奸情敗露拳縮如蝟婦則硬着頭皮居然滔滔清辯衆怒婦無恥意欲禀官究治旋有同寺僧人恐一經到官必多拖累遂挽人爲之排解衆將秃子凌辱一番釋之使去○某日午後有某甲在節孝祠對面沙地乘馬馳驟踢倒途中老媪媪高呼救命見者隨將人馬扣留聞媪手足皆傷如不能愈恐難免雀鼠之爭矣○西門外洪福里甲乙二人玉工也前因小故口角互毆至上月二十九日復興問罪之師各以長槍大戟從事保甲局派兵彈壓始紛紛散去局員怒其動輒兇毆已詳縣提究矣○上月二十八日有某甲在珠江某花舫中納凉身上金表悞墮波心漁人見之貪心頓起乘人不見入水打撈時適海潮初上雪練狂飛游泳之餘竟占滅頂因貪損命比比皆然觀此可以爲戒已○河南某老農於上月某日牽牛就飲河干牛忽躍入水中農立脚不牢猝被曳倒滚入波心逾時牛自登岸人則杳無蹤跡竟與渡臣爲伍矣次日屍始浮起由家屬備棺成殮○上月二十九晚五鼓時有妙手空空兒至小石街某公舘挖門而入家人聞警驚呼經巡勇四面兠緝當卽緝獲一人送官究治○前月杪某軍門由湖南回省舟泊碼頭是夜有賊挖破船窗濳身入内竊去衣箱一口次晨察覺卽飭家丁往報縣署陳邑尊飭差查緝並移知水師軍門一律嚴查○日前人旗官軍裝束整齊齊集較場打把槍聲聯絡如貫珠然誠節制之師也聞繼軍憲考課極嚴如有訓練不精者卽將口粮減去行見旂兵技藝日有起色矣○縣試文童刻已竣事南番兩邑俱於初一日揭曉南海案元易君啓泰番禺案元陳君其敬二君皆老斵輪手其餘前列者亦多知名之士一時士論翕然咸謂兩邑尊才量玉尺賞識非虚云 
[四明紀事]  
　　甯郡提標中營鄧雨亭叅戎因事被人告發浙撫劉中丞札飭甯關道薛叔耘觀察查覆歐陽軍門知事難掩飾卽將鄧多戎撤任已委候補參將浣以陞署理斯缺惟接印日期尚未定也○甯郡每當青黄不接之際米價必漲今歲因有商人販米往廣東圃户居爲營貨以故米價日漲現在高色米每石已漲至三元一二角低者亦須二元七八角也○私鑄小錢疊經府縣示禁而日久玩生仍不能弊絶風情刦聞甯郡市上所用錢色甚低儘有對搭鵝眼砂壳者小民受累匪淺地方官亟宜申禁也 
[格致書院夏季課題]  
　　中國創設海軍議前日格致書院所收春季課卷已於端節截止業將課卷彚齊從郵筒寄往香港觀察鑒閱評定甲乙蓋春季課題由邵觀察所出其中或自有命意所在也現在夏委課題由甯紹台道憲薛叔耘觀察所命爲中國創設海軍辦據時事以立言採新法而抒論事爲千古特創之事文亦當爲千古獨得之文想必探本溯原藉以强兵富國威敵而懼遠夫豈徒襲泰國之皮毛糟粕而率爾操觚也哉此次課卷雖由自備須有定式以昭一律均用白摺袤一尺零五分博四寸二分每半葉六行每行二十字自出題後隨時由書院帳房收卷限六月杪截止所有章程交卷時可向帳房領取兹不復贅 
 
 

Page 3

 
 
[接篆改期]  
　　英租界會審員由關道憲湯觀察札委蔡二源太守署理有六月初一日接篆之說已見昨報兹聞太守以會審事件間有關涉緊要者未便稽延因將製造局經手事宜赶緊交代卽擇於本月二十二日接辦會審 
[移提盜犯]  
　　　　湖南人田永成前因犯竊經砲隊營管帶送請莫邑尊訊供押究至今春三月金陵盜案破獲供出田係同黨因函致砲隊營請詰田曾否犯過盜案營官旋撥武弁某君帶領營兵四十名赴縣索犯訊無實據翌日仍歸縣署管押前日邑尊接到金陵大憲來文内同奉中要犯供明田實同黨請卽押解金陵歸案訊辦邑尊因於昨日將田釘鐐收禁聞日内卽欲備文起解云 
[縱奸可惡]  
　　前紀張王氏赴縣控稱丈夫張福卽張蕙泉串同蟻媒欲將小婦人售去云云張稱妻子被叚勝全誘逃并捲去洋銀一百五十元帮審委員李司馬集訊之下以兩造所供紛岐殊難定讞因卽飭差查覆前日原差禀覆情由下午司馬復飭提集案中人先向段曰爾可是嫡姓叚所供葛永昌是否揑名答稱叚係小的之嫡姓因母舅葛某無後撫小的爲嗣遂從葛姓字曰永昌司馬謂爾是否誘逃張王氏伊夫控爾捲洋一百五十元果有其事乎答稱張素來遊手好閒置家事於不顧由小的照顧已閱六七年平日賴妻餬口何來如許銀洋上月中旬張喝該氏向小的貸洋三十元小的以無洋對張遂向該氏吵鬧硬索洋元該氏不耐避往泗涇母屬家小的向業洋藥時屆端陽前往鄉間收帳順道尋覓該氏囑其來滬正欲動身張卽踵至遂被反誣叩請明察司馬詰訊張福之子供稱年甫十齡事俱不甚了了司馬着退去飭傳該氏至案該氏供稱丈夫不務生業致小婦人衣食難周典質盡淨此次實因索洋不遂所致司馬謂叚與該氏有私已閱多年本夫豈有不知之理顯見縱壽犯奸肆意訛詐張稱妻子寔係被段誘逃叩請懲辦追洋司馬以兩造各執一詞着將張段兩人分别交差看管並諭原差向張着爲關導禀覆擄奪該氏暫發官媒 
[具結留養]  
　　毆斃王阿安案内兇犯曹錫榮恩准留養由屍妻王張氏具領埋葬銀兩等情節登前報前日曹之鄰里人等紛紛赴縣具結莫邑尊擬將曹解府過堂發回開釋矣 
[翦却青絲]  
　　曹錫昌控女壻陳繼周勒女爲妾向論遭毆一案縣訊情形已登於報事逾多日曹仍將女揹匿不肯交還前日曹女怨將頭髮剪去陳聞之卽央十六舖地甲調停未經妥洽昨日兩造復赴縣喊控莫邑尊飭值日差分别看管候再訊供核斷 
[欠帳轇轆]  
　　法界吉祥街升陽泰紹酒店係王馮茅三人股開用本地人勞信岩總理店務素與近處泰元錢莊往來至端節結存該結錢六千數百文兩升陽泰前爲三陽泰卽目下股東馮姓獨開曾欠泰元莊洋廿五元閉歇後由茅姓及滬地某酒肆主擔代着馮出立期票交執本年正月間由茅還過洋十五元尚欠十元本約五月十四付清端節勞至泰元莊謊稱店中茅姓已將股分拆出將回浙江爾莊若欲索伊擔代之洋當卽速往莊主聞言並不詢問皂白卽遣學徒喚法捕將茅拘入捕房滬北某酒肆得信卽携洋如數還泰元莊將茅保出及向該庄索所欠升陽泰錢六千數百文據云早已被勞收去升陽泰遂將勞停歇惟兩下核計升陽泰祗欠該莊洋四元乃竟不問明白鳴捕拉人亦太覺鹵莽矣况法界章程錢債細故必控告後始可將被告扭交何該庄之昧焉從事耶 
[不准索女]  
　　本月初九日本報所登惡婦宜懲一事當經巡防東局委員十舖地甲往傳該婦地甲禀稱該婦不肯將女收留請爲發次安置自己亦不願到案局員因擬將此案送縣備案以免後來枝節隨有商船會舘董事及某局委員遺人往善堂索取是女堂董深悉是婦伎倆不允所請以兾保全小妮子性命云 
[提訊匿妻]  
　　前報列張竹康控妻母李時氏將妻藏匿一案翁太守庭訊後將該氏釋出尋女交案其子錫耕暫爲管押昨晨太守臨捕房時飭提錫耕研詰據供小的今年十三歲在城内唐家弄李三多帽店學業姊氏不知何往太守問前已藏過究在何處尋來若不說明當先掌頰錫耕仍稱不知太守喝責始供前次經陸家浜西泥城附近船廠中一老人處尋得有時亦至南市石街上某襪店中今姊夫已向兩處追尋未獲太守着還押待李時氏到案再訊包探禀稱昨日該氏携來棉襖一襲交與銀耕母子未曾見面太守頷之 
[英界公堂瑣案]  
　　王耀亭稱前夜隣坊失愼被人攫錢三千六百文由捕拘獲人贜宋二尹判將攫錢之胡順之笞責二百板再發捕房管押六個月錢交王領○王順華稱有人到我店假辦貨爲名乘間竊去高麗參一百十三枝幸卽追獲宋二尹判笞王阿榮三百參交王領○包探陸阿長稱前夜虹口粤東人家失火時見包阿尺携衣服二件顯係搶火送請究辦宋二尹判將包阿尺笞責二百板贜存待領○葉三林稱在平和洋行爲夥常失衣物昨夜有賊用門板作梯扒到樓窗口再用長竹竿挑竊房内衣服因卽拿交包探宋二尹判吳阿六笞責二百板管押二禮拜○孫岩亭稱新開墨店有沈阿三來拆梢給錢四百文尙不于休由捕拘案宋二尹判將沈笞責二百板○包探唐青山稱據開袁恒泰鐘表舖之袁廣爔扭獲湯關訓到捕房曾湯敲碎玻璃窗探手竊取時辰表三只急出追赶湯將表擲與同黨旋有人拾得一只的係原贜尙少二只湯不承認今特解案袁廣爔申訴前因并稱追賊時有鄰人沈茂生眼見沈到堂作証湯供詞遊移該包探稱湯之手臂被玻璃割傷痕跡尚在宋二尹判湯笞責二百板再發捕房管押二月起案之表交袁領去○華捕稱昨見金阿保在路聚賭送案請辦餘人均已逃散宋二尹判笞金二百板○李萬興稱開水烟筒店有王金生寄住店中竊去水烟袋衣服等件報捕查獲人贜請辦宋二尹判笞王二百板再押三月贜交李萬興○吳仁芝徐尚齋金阿和徐阿龍張李氏等到案各訴失竊衣物報捕緝獲人贜分别請領捕頭禀鄭蘭芝係積竊請爲重辦宋二尹判笞鄭二百板再發捕房管押一年贜物分給失主○宋二尹與佩副領事會判畢飭差將應笞各犯帶案照斷發落 
[上海文報局與昌棧高易行三公所接嚴佑翁山東來信]  
　　竹坪秋坪心如先生大人閣下頃奉五號賜示并十六批文報局六千與昌三千高易一千合共庫平銀一萬兩拜悉一切藉諗籌祉吉祥慰如所頌弟接手後所來正月十二批文報五千與昌二千高易三千二月十三批文報三千高易一千五百與昌五百三月初九十四批文報四千與昌一千十二日十五批文報一萬及元二三四號均已接到此次附來絲業會館三千兩另函奉復卽請轉交爲禱高苑博興現已放完正慮惠民無欵復蒙執事巨欵接濟不特東害災黎戴德卽弟亦欽感莫名黃河南岸災區敷衍散放一次惟章邱數十村未經查放同人現赴濟陽惠民分查就近帶查章邱弟明日由博興至濟陽約計北岸灾區六月半前可以查檢卽乞函請振聲兄早日來東弟亦由東函邀倘諸先生慨發宏願力攬巨欵帮助民埝以工代賑弟當乞假兩月部署一切仍卽到東勉效馳驅伏乞酌奪專此佈復敬請台安小弟嚴作霖頓首四月廿九日博興泐 
[浙省撫轅抄]  
　　五月初五日候補縣王澤民禀知韓故令交案銀兩解清並請病假○初六日候補同知陳恩普由嘉郡專丁來省禀知壽釐捐局委調辦菱湖厘局差叩謝正任錢塘縣程雲俶禀辭赴廣信查銷數差 
[蘇省撫轅抄]  
　　五月初十日候補府吳道中禀辭委赴鎭江公幹袁保基禀知奉委解京餉差提舉銜候補班先補用知縣汪來儀服關回省禀到黃章牧因廻避奉撫憲給咨赴浙江補用卽辭五品銜州判用候補班用補主簿祝衍綸服闋禀到五品銜分發江蘇分缺間補用巡檢陳其壽浙江人禀到○十一日藩轅牌示照得新授松江府知府恩興現已到省應卽飭令赴任以專責成 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十二年五月初六日京報全録]  
　　宫門抄○諭旨二道録前○疆撫劉奏爲恭報回省日期摺○又奏爲遵旨裁併伊犁勇營分發存餉摺○直督李奏爲囚犯圖謀反獄審明定擬摺○又奏爲揀員調補知縣摺○又奏爲武員留省調補片○又奏爲委員秋審夾片○五月初六日刑部都察院大理寺正藍旗值日無引見○孫家鼐假滿請安○清安續假五日○召見軍機○○欽差大臣督辦新疆事宜尚書銜降一級留任甘肅新疆巡撫二等男臣劉錦棠跪奏爲恭報微臣由伊犁回省日期並陳明吉江馬隊由署將軍臣妥籌遣撤恭摺仰祈聖鑒事竊臣前奉諭旨着俟餉銀到日迅如馳赴伊犁將整頓營勇清理欠餉各事宜妥速籌辦等因欽此現在勇營欠餉一律清理就緖並裁併成旂責成各統領旂官牎眞訓練事局大端已定惟吉江馬隊久役民歸稽其應調出征遠者將二十稔昔年精銳强半凋零若不及早遣歸亦非朝廷所以軫恤邊軍之意上年臣與錫綸清理勇營之際卽飭各該旂營一併造具口糧清册前月二十日外始據陸續造齊欵日紛繁臣旣不能深悉并前後事更多手瓜葛尤多卽欲清理亦非急切所能蕆事而省城公務積至數月皆待躬爲料理臣亦未便久留竊惟旗營兵丁本屬將軍專責此起吉江馬隊一千六百餘名相率求歸自應由署將軍臣錫綸妥籌遣撤查督臣譚鍾麟原奏請以三十萬兩了伊犁勇營欠欵現除發清勇營欠欵當將餘欵銀八萬兩交由錫綸湊發各該想馬隊遣撤回旂盤費臣謹定於本月初七日由伊犁起程回省所有微臣同省日期並吉江馬隊應由署將軍臣妥籌遣撤各緣由理合會同署伊犁將軍臣錫綸陜甘總督臣譚鍾麟恭摺具奏伏乞皇太后皇上聖鑒訓示謹奏軍機大臣奉旨知道了欽此○○欽差大臣督辦新疆事官尚書降一級留任甘肅新疆巡撫二等男臣劉錦棠頭品頂戴署伊犁將軍塔爾巴哈臺叅賛大臣錫綸跪奏爲遵旨將伊犁勇營查明裁併並分成發給存餉恭摺馳陳仰祈聖鑒事竊臣錦棠前將遵旨馳赴伊犁日期並與臣錫綸商辦名事擬先從勇營着手大概情形於上年十二月初二日附奏陳明在案旋准將軍金順咨送册開伊犁防勇馬步二十八營旗員勇弁丁共一萬五百餘名其中多有上年八月以後新募入伍者此項新勇又多招之市井並非無業可歸者然已入營數月各有應得口糧不能一概不發當經臣等商定於伊犁應分月餉内酌發滿一月商飭各統領營官將新勇概有裁去以免多侵存餉再將實存勇丁開具花名清册聽候點騐續具開呈多不如法一再駁詰另開於本年正月及二月初旬始陸續議開具報計開除新勇二千餘名實存七千餘名當飭挑留精壯改爲馬隊九旗步隊十三旗委提督馬玉崑李考詳綏定鎭總兵鄧增等分起統帶其餘裁勇丁遣歸原籍内有情願在於伊犁落業屯墾者准其報明撥地安插此歸併各營之寔在情形也各營每月向照七天半發給餉銀外發過食粮及衣履包巾均未曾扣價爲日旣多無從查核臣等復經商議定以入營在一年之内者發存餉銀四兩一年之外每歲酌加二兩按年遞加積至十年發銀二十二兩其有入營在十年以上有遠無可考未便更加率以十年爲斷哨宫每員發銀六十兩統領官稽其久暫酌發薪公銀兩帮辦及幕友新水等項由各該統領營官自行清理不另開支其裁撤回籍之弁勇視留營之所應領數各倍之惟道里遠近不同此次發給存餉祗非按年遞加不能再分道串俟至烏魯木齊察其歸程較遠所領不敷盤費有尙應酌量增加此項約須銀一萬餘兩其不能在此遽加者緣由留營之勇統領無多恐不免因之計較也其情願寄居落業者照回籍弁勇酌减四分之一日内派員按名核發各營勇始猶申訴輾轉求加當飭統領營官再三開導始各無詞以退以上約共銀二十一萬五六千兩下存八萬餘兩擬以爲吉江馬隊遣撤回旗盤費各勇營每年領餉旣無細數可稽每人應存若干卽問之勇丁亦不能自悉此次蒙恩飭撥部欵爲之精理舊欠得銀多寡視日淺深臣等奉命以行幸得帖然無事隨諭各統領旗官將從前欠餉一概截止以後月餉自本年二月另行起支此又清理勇營欠餉之實情形也查伊犁營勇臣錦棠前奏請以四千人爲度陸部議核准自應照辦惟現在境内盗風尤未盡戢居民商旅時有戒心禁暴詰奸不容疏怱且裁去新勇二千餘人又裁去老弱二千餘人按原册一萬五百餘人之數裁撤已將及半現在軍心甫定亦未便再事减裁當各統領旗官將挑留勇丁俱照楚軍營制訓練操防並照楚軍行糧章程按月關餉不得少有尅扣營旗存數應由臣錫綸遵照部章按季查明開單具報至伊犁東路接至西湖向由金順派所部分屯其地現在伊犁各營旣經裁併地遠不敷分布其從伊犁至大河沿由臣錫綸派隊駐札精河以東接至西湖中間四站由臣錦棠抽調所部馬步六營旗委陜西漢中鎭總兵戴宏勝統帶逐叚塡防以期周密所有欽遵諭旨會商辦理各情形謹會同陜甘總督臣譚鍾麟合詞具陳伏乞皇太后皇上聖鑒訓示再此摺係臣錦棠主稿合併聲明謹奏軍機大臣奉旨該部知道欽此○○大學士直隸總督一等伯臣李鴻章跪奏爲秋審囚犯圖謀反獄審明定擬恭摺仰祈聖鑒事竊據署按察使劉樹堂詳稱河間縣監犯李合張四二常張幅合周青海商謀反獄並買洋搶尖刀夾帶進監卽經該縣有獄營獄各員查知搜獲搶刀禀辦未經疏脫該署司飭令河間府知府胡清瑞審得李合張四係謀勒熊泗洲身死案内李合依造意律擬斬監候張四依加功律擬絞監候二常係謀勒回鰲等身死案内依造意律擬斬監候彚入光緒二十一年秋審情實兩次停勾張幅合係砍傷張添嶺身死案内依共毆律擬絞監候彚入光緒十年秋審緩决减流應發新疆助屯周青海係在途夥搶翟樹橋錢物案内依爲從在塲並未動手例擬遣改軍監候待質上年十一月間李合聲稱伊與張四二常所犯案情重大秋審勾到必要處决並言張幅合周青海亦要發配受苦起意反獄張四等允從張幅合以反獄罪重不敢同逃李合暗託假冒犯親之王七買得洋搶尖刀夾帶進監約定收封開門時一齊動手卽經該縣查知並被周青海據實舉首禁卒人等並無知情賄縱情獘定例犯罪囚禁在獄私紏夥黨三人以上穿穴踰墻潛行脫逃者原犯斬絞監候人犯無論首夥俱改爲立决此案李合張四二常均係罪干斬絞監候秋審已入情實胆敢圖謀反獄已買得洋搶尖刀夾帶進監約定收封開門動手實屬謀狀顯著較之潛行越獄者尤爲兇頑不法未便因其尙未脫監稍從末减李合張四二常三犯應均比依越獄例照原犯罪名改爲立决惟此等兇惡囚犯若照常解勘不特中途疎脫堪虞日覊禁獄中亦虞再生他變應請先行正法據該署司劉樹堂具詳前來臣覆核無異相應請旨將李合張四十常三犯卽行正法以昭炯戒除飭取全案供招並將張幅合周青海王七另行審擬詳辦外理合恭摺具陳伏乞皇太后皇上聖鑒訓示謹奏軍機大臣奉旨刑部速議具奏欽此○○大學士直隸總督一等伯臣李鴻章跪奏爲揀員調補兼河要缺知縣恭摺仰祈聖鑒事竊查雄縣知縣趙映辰調補靜海縣知縣經部覆准歸光緒十二年三月截缺所遺雄縣知縣係衝煩難三項兼河要缺例應在外揀選調補定例現任要缺之員如更調最要之缺卽行議准向來兩字三字繁缺更調三字四字煩缺均經照行有案臣督同藩臬兩司在於選缺知縣内逐加遴選或歴俸未滿或人地未宜一時實乏合例堪調之員自應在於兩字煩缺各員内揀調查有故城縣知縣張煐年五十二歲浙江嘉興縣監生由天津縣丞保歸知縣於同治十一年九月騐放到省先因勞績保俟補缺後以同知用並加運同銜題補今職光緒八年四月到任該員勤明諳練辦事妥愼以之調補雄縣知縣賞堪勝任雖以煩調煩但雄縣係冲煩難三字較故城縣疲難二字爲尤要核與更調定例成案均屬相符歴俸已滿三年人地亦屬相需應請准以故城縣知縣張煐調補雄縣知縣以資治理銜缺相當毋庸送部引見該員係屬初調任内並無承審積案承緝盗案經徵錢粮已起降調革職叅限處分且題調要缺一切因公處公例免核計所有罰俸案件係在光緒十年十月十一日欽奉恩旨寛免以前以後並無罰俸案件所遺故城縣知縣要缺該員准調後再照例由外揀補理合恭摺具陳伏乞皇太后皇上聖鑒勅部核覆再此案應以光緒十二年四月初日起限合併陳明謹奏軍機大臣奉旨吏部議奏欽此○○李鴻章片再兩江儘先補用副將潘萬才前已奏署定海總兵員缺與儘先補用卽將朱德明吳超凡張銘儘先補用叅將張金發儘先補用遊擊卞長勝鄭光耀儘先補用都司錢永興張之濵張文和吕元榮楊仲發張得林儘先補用守備王湧泉郭永祥李有仁張鴻寛張文鸞楊明山鍾文湧陸永昌等二十一員久在直隸防營操巡出力練習地方營務情形該員或未遽回原標或未保有省分自應按照部章聲請留於直隸各以原保班次酌量補用除飭取履歴咨部外碑合附片具陳伏乞聖鑒訓示謹奏軍機大臣奉旨兵部知道欽此○○李鴻章片再近年秋審人犯因督臣駐津均委在省司道代勘本屆審録之期臣已照案飭委署藩司松椿署臬司劉樹堂署清河道劉汝翼代爲提勘由臣逐案覆核具題理合附片陳明伏乞聖鑒謹奏軍機大臣奉旨知道了欽此 
 
 

Page 12

 
 
[福州紀事]  
　　厦門水師提督彭紀南軍門前因演放黎意快槍炸傷左手引動舊時傷痕渾身疼痛遂咨請楊石泉制軍开懇天恩賞假一月俾得醫治速痊以免貽悞戎事云○有遊方僧口操江西音盤踞制府頭門外大呼包袱被劫叩乞伸寃差役見之禀請巡捕官擒拿送縣閩邑侯提訊之下見僧言語支離毫無倫次因不予深究飭役摽諸門外○南臺著名土棍楊阿塔素以豢馬爲生狗黨狐羣以千百計安樂舖一帶娼寮罔不畏之如虎鴇兒海燕者徐娘半老丰韵猶存盖二十年前烟花寨主也家有麗人五率皆珠玉其喉花日其貌艶名四播車馬盈門去年鴇偶與塔口角遭塔欺凌入春塔復率黨尋釁經人調處給以錢票百餘千至日前因支票齟齬率衆登門毆人毁物且將某妓擄藏鴇情急馳赴海防署控訴情由旋經購綫協勇獲塔發縣訊供笞至二千餘塔仍供詞刁狡因飭拘押所中以俟再究○風雨連朝恐有水患大憲惄焉憂之飭兩縣出示自本月初六日起禁止屠宰三天至初七日宿雨漸收嫩晴乍開閭閻咸額手稱慶○邇來米價日增較上月每石須加錢五十文左右貧苦小民無以餬口嗷嗷哀鴈誠可憐也 
[防患宜豫]  
　　九江茶棧增設多家婦女之麕聚揀茶者幾至人山人海其有少年明艶者輙與司事人等目成眉語暗訂鶯期贈勺秉蕳安必不在桑中濮上也日前某棧司事發錢時有某姓女郎年纔二八妖冶動人不覺春興勃然淫詞挑逗出言譏誚幾成不測之災寄語多金巨賈碩腹豪商尙其先事豫防免致傷風敗俗哉 
[春暮遣懷録請諸吟壇政刊]  
　　曲闌干外錦成圍惆悵花時易夕暉開到將離春亦倦啼殘吉了客無歸蠻箋細拂毫濡彩鳳軫初調指按徽最愛隔宵微雨後蕉分新緑上簾幃[  東武惜紅生待定草]  
[上海三馬路與昌絲棧陳竹坪經募山東賑捐五月初十日第三百一次清單]  
　　蘇州老人和瑞記來青坊扣厘洋二元省節酒費洋二元紅坊扣厘公記保椿身多壽求萱長平安楊文煥各洋一元保椿身多福禮票換錢各洋五角以上共洋十元○蘇州問梅居士募無名氏北腿十二只葆記有心無力人元記庚記各洋洋一元無名氏五户洋一元又五户洋一元不留名十户洋一元守拙人小符氏省過氏各毛本洋一元不書名不各銅洋一元次符記虚對一个勉力人洋一角以上三十二户共洋七元毛本洋三元銅本洋二元虚對一個小洋一角北腿十二只○蘇州公信紙號銅洋三元○蘇州一法通課舘募節女堂衛錢一千文張蘇貴康壽吳榴庭余萬興無名氏各二百文四户錢四百文陳記錢五十文以上十一户共洋二元二角錢十二文○蘇州恆興公棧來無名衆氏洋一元○蘇州永興和經募雲記洋一元克記錢八百文緱記錢六百文汪寶林公記各錢五百文愼記錢四百文厚記蘭記各錢二百文裕記錢一百文九户共洋四元○蘇州瑞泰布號募十七户共洋一元○蘇州大德生洋二元又衆友洋二元樹德堂應洋一元○豐泰隆募劉有才洋一元五角承啓堂學業折酒洋五元張柴氏洋一元鄭聯芳愼獨居羅芳潤陸景陽楊祥徵各洋五角敦仁堂王傳生沈湘舟青樵居士各二百文四户錢四百文八户錢四百文以上廿四户共洋十元錢一千六百文○如臯裕康莊經募雲鶴氏海秋氏各錢二千五百文伯聲氏錢一千五百文楚善士錢一千文雲卿氏錢八百文魯瞻氏吉齋氏各五百文奎垣氏心壺氏各四百文補不足錢三百五十文佐卿氏二户錢四百文五户錢一千文十六户錢一千六百文以上三十四户共洋十二元○合盛祥募無名氏勉力子祈老母康健各洋五元趙起鵬募三讓堂根香書屋乘騮主人平安室各二百文十一户錢一千一百文七户錢三百五十文以上廿二户共洋二元錢八十文○人記虚對一个恊記錢四百文連記錢三百文天成文記石記桂記辰記海記無名氏各二百文鑑記錢一百文和記銅洋一元以上十二户共洋二元虚對一个銅洋一元○正昌募審安居士錢八百文鑑湖客錢三百文三户各二百文四户錢四百文二户錢一百文以上十一户共洋二元○大成號募施氏增福張俞氏顯聰各洋五角十六户錢八百文以上十九户共洋一元五角錢八百文張榮泰洋五角○石茂洋一元石湧源錢三百文陸長生錢二百文張長林陳學魁各一百文以上六月共洋一元五角錢七百文○青浦西紅主人金不換羲呈上人映雪居士不留名無名氏各洋五角以上六户共洋三元○楊州程善士募敦循堂洋二元無名氏洋四元以上均塔拙○蘇州太湖救生總局董宋珊室孫嶼芝二大善士經募根遠堂點萬號文交號恆久號小走記雙十肆性祝壽生吉軍堂八户各洋五十元初耳捌記洋四十元木國居士寶必記二户各洋三十元無名氏東右堂二户各洋十五元以上十三户共洋五百三十元○寧波新安棧續募不留名氏洋八元○安慶鼎和與同字册八詠堂洋三元友于堂十八公厚德堂樹德堂各洋二元四箴堂無名氏各洋一元立本堂洋一元夾銅洋一元以上八户共洋十四元銅洋一元○寧波董謹朝鮮來往平安心許天后聖母神戲一檯關聖帝君神戲二檯折垓洋三十元又上年五旬初度并添孫謝諸親友筵宴移助洋三十元○湖北蘄州紀衡平募恆祥銀四兩梁玉書銀二兩謂川王蔭德堂卞瑞玉堂紀務本堂紀萬源衡平立誠榮昇店各銀一兩王懋齋銀八錢紀春堂文秉各銀五錢吳逹源錢四千文無名氏二户各錢二千文明聚盛方泰和無名氏二户各錢一千文以上廿户共來紋銀廿三兩申規銀廿四兩另八分二厘○荆州府亷讓間居范稷山爲弟久病求愈助紋銀十九兩一錢五分申規銀廿兩二錢二分四厘又病銀一錢一分○顧洋十元同椿裕各友洋六元清儉居士銅洋十元無名氏洋四元善性人洋三元錢七百五十文公興號端節敬神費移助洋二元永升銅洋一元方光裕錢五百六十文○本日共收英洋七百十六元規銀四十四兩三錢另六分毛本洋三元虚對洋二個小洋十三角銅洋十八元錢四千五百另二文病銀一錢一分北腿十二只合併申明 
 
