# 1892 - 238 - 4906955

 

Page 1

 
 
[勸募順直急振啓] [  申報館協振所同人拜手]  
　　順直洪水洚洞爲災猝不及防以致生靈塗炭千餘里内田園廬舍蕩焉無存小民顚沛流離萍飄浪泊興言及此眞有令人食不下咽者敝所自印分捐啓以來荷蒙海内仁人傾囊慨助銘恩戴德刻骨難消目下雖水勢不再加高然災黎百千萬人無食無衣恐不死於横流者亦必死於槁餓所望諸君子時艱蒿目大發慈悲見義勇爲當仁不讓各分家量以拯哀鴻則敝所同人所望雲九叩者爾 
[第三次印快心編告成] [  申報館主人啓]  
　　快心編一書蓋天花才子所撰章回小說也雖同一叙才子佳人之遭際而和平雅正絶無淫褻之詞中間雜以記騙子記匪人記棍徒訟方士以及老僕之忠肝義膽惡奴之巧語花言無不如顧長康頰上添毫神情栩栩欲活以故綠窻麗質青瑣才人酒尾燈脣一編閒展頗足鉤綺思遣睡魔實近時說部中妙品也前經二次排印購者趾錯於庭寒暑未更篋笥已罄兹者重加讎校付諸手民刻已告成照常出售計每部十本碼洋五角諸君子有說部之癖者請臨本埠申報館帳房申昌書室及各埠申昌或經理申報人處購閱可也 
[燒天香考]  
　　昨報載蕪湖風俗每於七月中有燒天香之舉先期延集竊流羽士啓建道塲各店悉張五色天篷綴以珠燈飾以瓔珞一至金烏西下燭龍萬道齊吐光輝火樹銀花掩映於暇鬚簾底且必資雇傀儡盲詞清音之類次第奏伎以永良宵以致觀者男女雜遝每易　事而彼處猶以爲一年之勝景吾則以爲實爲無益之耗費耳且燒天香三字出於何典羌無故實又將何從考起然而聞之老香工謂七月十五謂之中元節上元乃正月十五爲天官誕辰中元爲地官誕辰下元則在十月朔爲水官誕辰是之謂三官以應三元地官專主地府之事誕辰前後數日中地府之禁稍弛九幽十八獄諸鬼魂皆得以逍遥於外此數日中倘能以齋供香燭謟事鬼神則鬼必喜而神必佑以故各處皆有焰口道塲釋教中人直以此數日之生涯爲一年温飽之計釋不足則以道教中人補之近來則更有一種非僧非俗非道之人亦效彼教之所爲宣卷放焰口其排塲情態所謂具體而微不過各處名目不同有以盂蘭盆會名者有以中元節會名者有以放河燈名者有以濟孤魂名者而蕪地獨名之曰燒天香其實則地官誕辰應名之曰燒地香殆因七月晦日爲地藏誕相傳有燒地藏香之說故易地爲天以避複也曾聞明季流宼張獻忠性好榖攻四川城不下獻賊對天許願曰如城能攻破當燒朝天燭一對以酬愿數日城果破乃悉屠其人民而揀取婦人小足堆積如山欲擇一極小者以置之頂上一時竟不可得歸而不樂其愛妾舉足以示之曰此可以往頂乎獻賊熟視之大笑而起曰可矣遂截其雙足置之頂上灌油而焚之蓋卽所謂朝天燭也是眞殘忍之尤又孰從而效之而越中又有所謂宿天山者大都總在六七月中不問其爲何日大約按籍而稽必有一神道誕日某神誕日卽爲某神宿天山其法集羣嫗各持麥草一束携小凳帶香籃至少則七人多者或數十人數百人不等設矮脚几燃巨燭於上諸嫗圍而坐之喃喃誦佛號而手中則以麥草計其數昏而集必明而畢通宵露坐香烟霧沛汗雨薰蒸亦殊令人不可嚮邇間有少年婦女亦錯雜其中以致浮浪子弟羣相徵逐故意擠軋甚有男女私約借此行遁者正不知此等無稽之談何由而起人又何由而信此等風氣杭州最盛所謂吳人信鬼一至七月間自上城至下城無不踴躍從事或張燈結綵或妙舞清歌對曰攤簧清音盲鼓以至各種雜耍鑼鼓沿路不絶剪綵爲牛鬼蛇神或以繪餬或以紙紥如披吳道子地獄變相圖惟妙惟肖其經費則各分地叚按戶書捐每戶捐資多寡不同則稱其家之有無彼出資者亦各自情願並無吝惜約所費以數千計而尤爲富麗者則爲廣東廣東帮在滬有廣肇山莊之設年年中元打醮陳設鋪張所費約不下數千元其陳設之輝煌鋪排之精緻規模之闊綽氣象之豪華已令人不勝歆羡而詢之粤友則云廣州省城中每年舉辦此會鈎心鬥角刻意求工闘麗爭妍不惜工料其所費有過於廣肇山莊十倍者且舉行者不止一二處此競彼賽精益求精闊益加闊所費更不可計算也噫合各處而統計之其數固不止以萬計不僅蕪湖之燒天香者一處爲然也實則此等費用究屬何益孔子云未能事人焉能事鬼邇者順直水災待賑孔亟昨日津沽電報又有告災之處余友晚霞生由揚探親回滬昨承過訪談及江北一帶亢旱成災蝗飛蔽天其大逾常地方官捕治不遑興化一邑聞收買蝗蝻至八十萬斤之多其他更不可以更僕數矣災區之待濟者如此其衆曷不移此等無益之費以拯之然而此說也余固不憚苦口言之諄諄無如聽之藐藐何也因蕪湖燒天香一事棖觸於懷用再書此至於燒天香之考則以不考考之可也 
[秦淮秋水]  
　　金陵修葺城垣前有某親兵失足墮地受傷斃命已列前報七月初一日復有圬工二人高架雲梯經營工作其時日輪當午炎轡薰人頭昏止眩足不自持翻空而下適一人與之接武猝不及防被其一擊亦相斷墮落比及塵埃已傷重不能出言約一炊許鼻息全無某委員憐其慘斃贈以青蚨五十串厚殮之次日由其家屬舁而葬諸城外○某氏婦徐州宿遷人也就賑金陵因流寓焉其藁砧以打魚爲生婦則牽蘿補屋架竹爲椽居於雨花岡下琴瑟頗調而十年未育夫婦日以嗣續爲憂旋見婦腹龎然私心竊喜以爲夢蘭有兆不料花蕚雖萌而苞符未啓至慶都生堯之月忽覺腰腹痛楚纔坐褥而呱呱者已在地矣未經半晌腹痛如初竊謂雙珠之喜分娩後仍復大痛驚駭之際已鼎足而三聞者多謂爲人瑞甫數日悉羽化而去命耶數耶不可知已○金陵奇望街某骨董鋪於初二日午後遺星星之火於積薪中未卽知覺幾釀巨禍時則濃烟四塞赤燄飛騰見者咸驚惶失措幸此處距藩署善後局甚近瑞方伯命駕而來督率本署洋龍及善後局求火親兵極力撲救得以熄滅僅焚去廚房一間此亦不幸中之大幸也○初二日署巡道謝子受觀察考試鍾山尊經兩院肄業諸生先期出示照昔年成例扃門課試限至三更投卷繕寫起講當堂蓋戮以杜携卷出塲之弊違者概不錄取是日諸生均能恪遵舊章仰體憲意觀察顧而樂之擬禀請制軍嚴革閱卷請託之風加惠士林於此可見所有題止照錄於後鍾山子曰苟志于仁矣七節賦得祝融解炎轡得融字尊經天下國家可均也三句賦得盛德在金得金字○初四日金陵大雨傾盆雷電交作忽霹靂一聲自西北而至東南聞者兩耳將聾痴如木立初不知豐隆之意何屬也次日相傳城外玉皇宮大殿被雷摧去屋脊峻宇雕梁頽然倒地僅左邊一隅如魯靈 
 
 

Page 2

 
 
光殿巍然獨存一健兒緣梯而登欲覘其異未及增途忽有磚一方從家墜下適觸其首滿面血流桃花片片好事者方欲步其後塵爲旁觀所阻悵然中止○金陵城中前以雨澤愆期禾苗枯萎積穀者各存居奇之想致粟米貴若明珠蘆柴亦驟昻其價雖非長安居之亦非易易惟天氣炎熱剛　公易生疾病又値禁屠之時業屠者未免生涯日淡遂公議猪肉每斤售錢五十六文有老饕之癖者咸欣然有喜色昔人云荒年食肉糜由今思之司馬家兒誠非憨語矣○金陵靈谷寺在鍾山之巓中有龍池頗著靈異入夏祈雨劉制軍委員迎取龍神供諸上座不崇朝果大霈甘霖今聞制軍擬捐廉泉之水壯古刹之觀建造大殿三楹敬酬神貺日前面諭瑞方伯委員履勘工程約需銀三千餘兩鳩工庀材計期當不遠也 
[珠江月色]  
　　廣州訪事人云邇日火傘張空炎威可畏寒暑表高至九十餘度雖蕉隂靜坐猶苦揮汗如珠以致二豎爲災疫氣大作連日廣慶戲園内因急疾而斃者六十人遂致鶯歌燕舞之塲無復履綦戾止梨園聲價頓不如前矣○剛子良中丞履任後訪得城廂迭出盗案因傳諭保甲局嗣後各叚員務須澈夜巡緝不許疏懈如本段出有盗案卽將叚員記過停委以示薄懲又於深夜時微服出行親察各員勤惰各員遂兢兢自勵奮勉異常從前之被擁黃綢者至此皆戴星出入矣○某日由刑部遞到釘封公文大憲卽調集營兵向南海番禺兩縣獄提出斬犯數名押赴法塲嚴刑處死廣州府李太太恭捧王命親往監視行刑○六月十九日釋家者流謂爲觀音佛誕一時皈依蓮花座下披薙焚修者咸供奉香花以待諸檀越拈香隨喜今歳適逢積閏是以兩次舉行凡善男子善女人咸細葛含風輕羅疉雪至粤秀山巓觀音寺膜拜通誠扇影衣香絡繹如屬寺僧所得香積講齋供高積如山卽附近之酒肆茶寮亦皆應接不暇○西門外某機坊有一學徒因沾時疫斃命坊中父母聞之疑因坊主苛刻所致遂糾人向之索命紛擾不堪後經旁人排解再三由坊主給以殮殯之資並贈銀餅若干以贍其家室父母始首爲之肯扶柩而回 
[牛馬走]  
　　松江郡城某武弁豢馬一匹日散放於小校塲龍門寺前本月初四日下午五點鐘時驀有脫靷之黃牛二頭水牛一頭奔至此處茹草水牛兩角俱長尺四五寸膨脝其腹茁壯非常當與馬初値時耦俱無猜並不以異已而見嫉旣而鑽入馬之胯下突然躍起其角穿入馬腹馬痛極狂奔而角已深入臟腑中不啻如刀之剖致馬腹洞開尺許腸胃與血液交流立時倒仆塵埃中婉轉而死牛亦似知驤禍結伴奔逃比武弁聞報而來飭兵役看守其後不知所終 
[賭棍宣懲]  
　　松江府屬婁縣西鄉天馬山麓某村落桑麻雞犬幾若世外仙源邇有賭棍甲乙等人潛來集賭有劉盤龍之癖者相與呼朋引類一擲千金花骨頭輕薄性成不知坑陷幾多好人家子弟矣本月初五日賭徒某丙不知因何與某丁搆釁始而口角繼而拳毆丙竟受傷奄奄一息習晨其友某戊控諸婁署夏邑尊籤差拘捕以憑盡法嚴懲 
[水國奇葩]  
　　漢陽府大别山下有月湖焉澈底澄清魚鱗可數琴臺列其左緑柳蔭其右絶妙一幅天然畫圖每當夏水盛漲江漢合流蘭橈桂楫相率偕來少則數十艘多則百餘艘容與中流足以滌塵襟而避炎暑自兩湖總督張香帥於湖旁設鐵政局長堤一帶宛若晴虹游船遂不能攔入有人於此裁藕取利至今年而大盛閙紅一舸軟緑三篙使白石道人見之當携小紅譜新聲以不負此幽芬冷艷也東北隅縱横數十丈所開蓮花色比猩紅亦結蓮蓬又於蓮蓬開紅花狀如牡丹由是好異之士爭欲一廣眼界輕衫圑扇絡繹偕來是誠於沅芷澧蘭之外獨擅靈秀者矣 
[憲示照登]  
　　頭品頂戴欽命廣東巡撫部院剛爲剴切曉諭以挽頽風而靖閭閻事照得爲政必本乎安民安民必先乎弭盗粤東濱臨大海數省毘連民情雖極直爽盗賊尤爲充斥推原其故蓋由俗尚澆漓不務本業或游手好閒羣飲聚博或勾結差捕恃其包庇或結納匪類藉資窩贓或恃有港澳可以逋逃始則狗偷鼠竊呈其掏摸穿窬之技繼而持械糾衆肆其刦搶擄殺之兇相率效尤習見不怪盗風之所以蔓延地方之所以不靜者實由於此近年以來懲辦之法極嚴緝捕之方甚密大盗積賊悉行拿獲凡爲盗之人其可不知悔懼乎蓋猶未發其固有之良啓其愚蒙之弊亟當重申禁令指示迷途使愚民知所警懼猛省回頭皆可保安身命夫蚩蚩之衆孰非朝廷之赤子乃不肯爲國家愛養之良民而甘爲國家誅殛之匪類豈非自速其死乎而爲盗賊者每藉口於飢寒所迫計出無聊夫慮寒者謀生之心也作賊者取死之道也以求生之心而趨於必死之路有是理乎其爲盗賊之人並非老弱殘廢之輩有可用之心思有可用之膂力若務農耦種負販傭工何事不可餬口近見遠涉重洋經商外域頻年儉積綑載而歸此爲爾粤中人所共悉者奈之何甘作違條犯法喪心昧理之事反以爲謀生之策自謂一時之間未必卽被拿獲不知一人被擒夥黨皆難隱匿一案販露各案皆難掩藏若果安貧守法縱不能豐衣足食亦不至凍餓而死試問一蹈法網身首異處肆於市曹父母無依妻子逃匿果孰得而孰失乎本部院三蒞嶺南深知粤東俗尚澆漓每因游手好閒漸致流爲盗賊其情可惡其愚可憐旣不忍不教而誅卽不憚諄諄告誡合行剴切出示曉諭爲此仰合省居民人等知悉爾等須知四民各有執業守分卽可謀生爲盗例議綦嚴犯則罪不容恕務各父戒其子兄戒弟族隣則互相規勸保練則嚴密防閑總期各爲善良各圖正業勿再交結匪徒爲非不法庶可保全性命免致追悔無門爾等具有天良其各反覆思之無負本部院苦口良言之至意自示之後如再有無業游民不知洗心革面甘於爲盗或爲窩主則果是愍不畏法死不足惜一經訪聞或被告發定卽飭屬從重嚴辦不稍寛貸至差捕庇護盗匪無非爲得賄起見先已早有所聞倘經訪察情眞立予儼懲决不姑容其各懔遵無違特示 
[服藥宜知]  
　　營口東八家子地方有張姓婦因妯娌口角羞愧輕生吞服生鴉片烟經人窺破卽至仁裕號乞取紅白藥依法灌下大吐大瀉漸能起立至晚已行動如常其隣右皆係苦力傭工者粗鹵異常至晚歸家紛紛議論復又灌以洋皂水及輕粉二錢致仍斷送一條性命甚矣藥餌之不可雜投也 
[鄂垣官報]  
　　閏六月二十二日候補通判劉宗植自羊樓峒彈壓茶市事竣回省赴兩院禀到銷差分省鹽庫大使惲寳書奉委織布局監工差禀謝候補縣丞周榖生奉行知順直賑捐案内蒙保補缺後以知縣用赴兩院禀謝丁憂候補縣譚爲霖奉給咨回籍守制禀謝赴督署禀辭藩轅牌示江夏縣鮎魚巡檢詳委試用巡檢吳金銓代理二十三日候補縣黨述辭赴荆州府屬公幹潘誦捷奉委牙釐局專辦文案曾廣敷奉委牙釐局會辦文案署漢陽縣禮智巡檢巫國玉奉順直賑捐保案内補缺後以知縣用赴兩院禀謝二十四日候補府唐樹滋扎勒哈哩俱奉飭赴荆湘一帶覆勘水勢丁憂候補同知朱滋澤奉行知順直賑捐案内保補缺後以知府用赴兩院禀謝調署通城縣瞿元燦交卸糓城縣事來省赴兩院請假二日准補棗陽縣典史汪澤霖謝飭知二十五日管帶楚金輪船候補副將馬鴻圖自岳州候補縣丞瑛樸自湘公幹回省禀到候補通判王作霖候補縣曾紀雋解第四批京餉調署黃梅縣黎垿辭行管帶知荆輪船補用千總王恩平赴兩院禀辭赴湘二十六日候補直隸州歐陽定果赴天沔川三邑督修閘工候補縣紀瑛燈奉委鐵政局差禀謝候補通判沈彤奉委牙釐局核對月報差禀謝二十六日本任宜昌府奉委督催大冶鐵山等路工程差赴兩院禀知 
[金陵官報]  
　　七月初五日戶部主事王式曾會辭行藩臺瑞臬臺陳辦城外保甲局候補道羅廷玉辦兩淮鹽志局王定安辦武穴掣騐 
 
 

Page 3

 
 
鹽釐郭慶藩辦善後局穆克登布首府李上元縣陶江寍縣藍正任五河縣調署南陵縣賴同宴知縣蔣德修從九鍾國鈞奉示繕寫履歴劉桂芬巡檢黃澤見知府張炳生禀知復成倉監盤積穀曬晾事竣補昨日辦洋務局候補道曾丙照見知縣盧維雝謝委府發審差初六日辦籌防局候補道曾廣照正任江都縣林之蘅到禀知交卸正雜錢糧無虧並由通州審案回請補沐陽縣王之全正任五河縣調署南陵縣賴同宴辭知縣葛毓清禀謝酌委一次記大功一次均見補昨日織造文會辦下關掣騐許繼衡銷善後局會辦差兩淮鹽知事易經泗到由揚來藩轅牌示江寍府理事同知文麟請假修墓遺缺查有試用通判恩芳堪以署理新選如皋縣知縣童秉厚業已禀繳文憑到省自應飭赴新任初七日藩臺瑞辦支應局候補道吳炳祥辦釐捐局候補道歐陽霖均見通判劉晉祺禀知赴蘇謁見撫憲請補南匯縣汪以誠到由蘇來縣丞吳聲晋奉委赴江浦催提交代册結差補昨日候補道曾廣照辭赴鎭江上海一帶公幹 
[嚴禁壟斷]  
　　甯紹台道吳爲出示嚴禁事照得市肆經營全憑信實買賣交易貴乎公平本道蒞任已久稔知甯郡市面各業積弊賣空買空一事不特錢業爲然卽别業亦閒或有之皆由不肖市儈圖利營私爲害良非淺鮮又此外各業經夥有與人合股生意者其初大率以往來信札圖票爲憑藉以取信乃有狡猾之徒有盈則分其利虧蝕則賴其股控告到官咸以事無証據一逞其圖賴之謀市風日見其壞訟端由此而起更有别處販客以盈千累萬之貨到行求售價之高下惟行家是聽壟斷把持任所欲爲兼有故意抑勒賤售以相欺負卽如新邑職員金仁春呈控寳和利夏對鏵水等賴股勒賤一案明欺孤客無援串同舞弊搆訟經年受累不淺本道親提澈汛斷追了案此可爲甯郡貿易明証公道良心澌滅殆盡言之實堪痛恨若不明定章程力袪其弊恐商販裹足大非市廛之福除札飭鄞縣諭令各司事妥議整頓章程核明詳覆外合行出示嚴禁爲此示仰甯郡各行鋪戶人等一體知悉自示之後如再有前項情事呈控到官一經審實定卽按律嚴辦决不寛貸至商販人等亦不得挾嫌誣告致干並究其各懍遵毋違特示 
[潯江秋籟]  
　　本月初三日午刻忽見隂雲四布如披米家圖畫俄而霹靂一聲人皆股慄大雨如注不啻銀河倒瀉逾刻卽止九江西門外正街榮昌南貨店第二進房屋木柱被雷擊成韲粉墻上亦鑿二孔當時室中人覺火毬一圑硫磺氣一陣而已○九江文報局事務由撫憲德大中丞札委候補同知郁仲孚司馬震培接辦司馬由省來潯已於本月初四日任事前辦是局之任若愚明府擬俟服闋進京引　見○軍火局委員由徐仲昉觀察會商何采臣軍門仍委彭星階明府騰瑞辦理刻已到局視事矣○復聖廟委員採辦祭器木植於初五日行過九江關憲督同委員隨帶書辦弓手逐細丈量並無夾帶當卽放行○九江前營游擊黃藹園遊戎壽山瓜期已屆於上月廿八日交卸本報已紀之矣兹聞該郡軍民以遊戎於去歳閙教時奉鎭憲令率同後營遊擊邱雨亭游戎會同府縣及印委各員晝夜稽查異常出力曾拘獲哥老會匪張斌等數名申詳大憲訊明正法又於城内外各處火警時親督弁兵奮勇撲救閭閻賴以安堵兹値遊戎交卸感德勿諼遂置備萬民傘一柄德政牌八面恭送至署藉表葵忱雖曰官様文章亦可見輿情之愛戴矣○西門外大碼頭雙和茶館夥某某等素不安分動輒逞兇初五日有九江龍開河汛劉哨官火夫某甲向該店買油條因嫌太冷掉頭逕去某夥止之曰有熱者在此火夫信以爲眞轉身向取某夥指胯下而言曰此非熱者乎爾可買去火夫斥其不應無理該夥等遂以干戈從事將火夫困在垓心肆行箠楚汛官黎熙齋守戎及劉哨官營規素嚴火夫回營後不敢禀訴爲舵工所見詢悉情由卽令地保查問該夥尚倔强不依聞擬送縣究治街鄰同聲稱快 
[竹西歌吹]  
　　正任呂四塲調署角斜塲高雪浦鹺尹雋元偶染時症遽於閏月十八日未時在署仙逝當由該管分司項分轉遴委周鹺尹如瀛暫行攝篆一面禀詳運憲委員署理兹由江都轉查得是缺輪應知事班挨署特於初五日將名次到班之某鹺尹傳見察看旋卽據情轉禀督憲請示祗遵俟奉到批回卽當懸牌曉示矣○揚州營叅府署前東西轅門牌樓及照墻久未修理日炙雨淋磚木間多𡮦朽該處係通衢大道深恐一朝傾圮有碍行人宋俊卿叅戎防患未然特於上月杪雇匠修理刻已報竣彩畫髹堊煥然一新見者咸謂氣象聿新軍威愈振夫豈僅壯觀瞻崇體制而已哉○邗上自立秋以後天氣酷熱較中伏尤甚居民患急痧及癰痬者時有所聞醫生藥肆無不利市三倍兹有某紳士在古旗亭玉皇閣内施藥送診不取分文貧民受惠非淺是亦可謂好行其德矣 
[蘇省官報]  
　　初五日知縣鄧復興禀知奉藩憲委赴丹陽會縣督捕蝗蝻差卽辭陳俊康禀謝飭知十七年分夏防案内蒙記功二次初六日首府魁進署訊案靖江縣張禀辭韓國楹禀銷海運津局差指分江蘇候補知縣尚昌厚鑲藍旗人由京騐看來省禀到縣丞龔世棟禀知奉飭留蘇差委初七日同知華鼎元由同里釐局來知府銜指分江蘇試用同知兼襲雲騎尉羅承恩湖南人由京領照來省禀到通判林步瀛由松滬總局解餉來補昨日吳縣凌禀知赴光福迎請銅像觀音准補常熟縣朱秉成知縣趙以煥陳焴李瀚鋆魏士鴻王國振均進署閱紫陽書院課卷府知事郝會通由常昭公幹回長洲縣王樹棻定於明日辰時在署接印本月十六日候補道吳承潞十九日常州府桐廿七日撫憲奎官太太章佳氏均壽辰 
[樂極生悲]  
　　香港某日報云上月二十四日恭逢武帝閏誕廣東汾江士庶張燈結綵以賀神庥並於是日舉行競渡以資慶閙疉滘鄉茶基何姓向有龍舟一艘亦出而助興朱旗映日畫鼓如雷破浪乘風興高采烈詎至雲津水埔舟忽覆溺人物盡問水濱當經旁觀助救諸人次第出水然爲波臣召去者計已三人中有某甲幼悲失怙母撫成立受傭香港旣無叔伯終鮮兄弟客冬願償有室今方年逾弱冠乃一旦慘遭溺斃高堂白髮深閨紅顔孤苦無衣良可哀也是日又有横水渡泊於鷹沙嘴當某龍舟經臨岸上之人下渡觀看渡夫見艇小人多恐遭沈溺卽解維離岸該處河道狹隘龍舟旣至爲渡所撞折其龍首舟人忿怒欲得渡夫而甘心渡夫鳧水逃避把持無人全渡覆溺雖經隣舟撈救而已溺斃多人矣翌日有屍三具流至文昌沙衣履尚存面目無恙街坊卽撈屍岸側報由萬善堂招親認領有一屍卽經親屬領回餘二屍暫爲棺殮開具年貌服色遍貼佈啓並函知省城愛育堂張掛門前招人承認如三日無人認領卽由萬善堂代葬義山聞二人均年屆信風左右身衣紅綢衣服未悉果能歸正邱首否語云樂不可極樂極則悲生其斯之謂乎 
[滬北雜聞]  
　　本邑美租界北河南路天后宮北首有水潭焉工部局意欲填平以便築成馬路惟地在租界之外未便擅專因由局董禀明領事官商諸蔡二源太守昨日下午太守會同上海縣黃大令親往勘視情形○英租界清和坊爲烟花薈萃之區駭緑紛紅不讓錦天繡地前夜鐘鳴十有一下有舁娼轎之龜奴某甲將轎停於第二里某娼家門外假寐轎中不隄防轎後所掛之燈忽然火發霎時間轎已燒壞甲始驚醒飛步奔出幾於額爛頭焦幸諸龜奴取水澆之得以熄滅 
[捕頭猝斃]  
　　本邑法租界八仙橋捕房畢副捕頭年四十餘近始聨姻某氏前日在天主堂成婚瑟靜琴耽其樂何極不料是日卽患霍亂吐瀉藥石無靈延至昨日黎明溘然長逝法捕房及工部局哀之皆下半旗以誌弔唁 
[上海縣署瑣案]  
　　王松桃控妻弟顧富春等誘拐伊秉顧氏卽蘭英黃愛棠大令提訊之下兩顧同供出蘭英由烟娼阿翠藏匿大令飭提阿翠研詰堅不肯招遂飭差李明查提蘭英訊辦旋經李差查得蘭英被潘秀卿誘匿寳山縣境先將潘拘解到案以上情節已列報端邇日復 
 
 

Page 4

 
 
帶同夥役往寳山縣十七圖著地保沈祥祥先將蘭英看管一面回縣禀明請大令備文儱去移提歸案○浦東瀾泥渡李姓婦生有一女雖蓬門弱質亦頗愛若掌珠素無親友往來是以足不出戶本月初九晚突有湖北匪類李玉山者糾同黨羽破扉而入上樓刼女女駭而狂喊幸保甲局近在咫尺局勇聞聲往救匪黨始一哄而散祇將無賴拿獲一名高二尹以事關强搶婦女未便卽行發落遂於昨晨備函送縣○生員徐尚義扭程金蘭至縣以圖賴銀兩控請訊追前晚黃大令升堂提訊徐訴稱生員原籍通州現在治下南市顧誠信稅行爲夥所有六吉山東字號貨物向由生員經理今春六吉有子花等物令生員雇金蘭及伊父端寳之程發順商船載往山東池口六吉號交卸後卽裝豆油豆餅來申當二程未去時已先議定由山東載貨來計水脚銀二百六十兩有奇立有承欖並央王五和作保先將水脚銀收清不料去已良久不見回南一再查訪始悉二程欲販鮮黃魚在山東銷售向六吉商通不卽裝貨南下迨鮮黃魚裝畢又轉往他方此次生員尋至瀏河始將金蘭尋獲伊卽應許來申料理及來申後又屢次延約不得已扭至案下請追金蘭供稱欠銀是實數亦相符父親現不在申叩求寛限大令判令交人保出如數交銀倘無的實保人帶案收所○前報紀流氓某某向紙客李某借錢不遂將李毆傷李遂投縣喊控前晚黃大令升堂研訊李訴稱小的名洪春江北人向爲沙船生理生有兩子長子蔡瑞卽現在到案作抱者次子長村於初七日携紙一捆上岸售得鷹銀七元六角回時行至公義碼頭與迭次犯事曾經巡局懲辦之著名流氓沈六寳相遇卽硬借鷹銀二元長村不允致被毆傷鷹銀亦於爭扭時失落爲此情急呼寃叩請嚴窛大令謂本縣騐得長村並無傷痕顯有别情本當薄責姑不准理此令退去 
[英界公堂瑣案]  
　　包探何瑞福禀稱昨日清晨南京路第五百零八號房屋森昌銅作内所存花萁忽然火起急卽澆熄不致成災今晨樓上又火起諸鄰驚駭之下具有公禀請大老爺押令遷移現在森昌作主方返寍波小的查看情形並無放火之事大約有人抛棄紙烟餘燼以致上災特傳作中人唐阿金請訊唐訴稱小的係寍波人年十八歳在森昌習業日前師父回寍波原籍昨日柴中火發撲滅後不敢入講煮飯因往飯店買取充飢豈知今晨火又起於樓上不知從何而來至店中所存之貨並未保險尚乞鑒原義昌陞昌才記福興汪恒豐林安昌寳記申茂各店鋪具禀聲稱商等俱在治下南京路卽大馬路設肆貿易與森昌比隣昨今兩日森昌兩次失愼雖卽助之撲滅未免寒心現在訪知店主不在店中求卽追回飭令遷移他處蔡太守諭令將唐交何探帶回查明是否無心失火曾否保險各情俟下禮拜一卽十五日送案覆訊察斷一面先令捕頭派捕爲之照料並追店主回申候示○粤東人韋阿竹與寍波人陳丫頭沿路爭毆由巡捕拘送案下蔡太守判令將陳管押一日阿竹押候其父韋步雲到案訊核此已列入報章矣昨日步雲投案聲稱兒子阿竹時時生事原是不肖如今情願帶回自行懲責並限一月内送之回籍以冀改過自新阿竹供稱現願改過尚乞施恩蔡太守姑准步雲將阿竹帶回嚴加管束弗令出外滋生事端○本地人吳本齋訴稱小的開設酒肆與張阿和等爲鄰張不念洽比之情時與流氓王仁金等前來尋釁見物便毁是以報捕拘案請爲訊懲沈邱氏訴稱小婦人向之理勸亦被毆傷阿和及張阿全同供稱小的等皆寳山縣人現在治下開粥店有墻與吳肆連屬吳雇工修砌小的以時當早市勸令暫進吳堅不依從以致口角别無他故尚乞原情王及沈壽生同供稱小的等路經此處爲之勸解並不帮兇吳又稱小的肆中被毁碗盞約値洋銀十四元捕頭禀稱沈原是流氓前曾犯事蔡太守判令將沈笞責二百板王笞責一百板阿和阿全各罰洋銀七元以償毁物○副捕頭好禀稱二百八十五號華捕巡至第閘北與顧阿仁等悮碰以致爭扭並有蕭和尚等助顧逞蠻因將一干人送案二百八十五號華捕禀訴前情顧蕭及任林生任張氏蕭妻徐氏同供稱不敢逞蠻惟求寛罪梁副領事謂此案在美租界毗連之處請商諸易副領事然後核辦何如蔡太守曰諾遂飭將顧等分别暫留俟會商易君覆訊核奪○包探王阿二禀稱徐望卿販賣石灰雇王坤之船從窰中裝運來此復雇鍾抻寳駁船駁運上岸竟被盗賣二十四擔與蔡阿狗又有沈得明等人私取若干陳阿大張阿寳所取較少今特一併拘案徐訴稱此種石灰是售與某洋人者每擔計洋銀八角五分王供與相同鍾俯首求恩沈及黃阿四鍾阿大徐妙生同供稱小的等曾零買石灰若干實不知其竊得陳張同供稱小的等實祗取些碎石灰蔡供稱小的收買石灰二十四擔並不知是竊贓蔡太守判令將鍾管押一月沈及阿大阿四妙生各管押十日陳張各管押三日蔡罰洋銀五元充入某項公用起到之石灰二十四擔給徐具領 
[法界捕房紀事]  
　　寍波人某甲不知因何與其嫂口角互扭入捕房昨晨謝捕頭向之詰問語近瘋癲旣而其兄赴捕房一併保出○前日有年未成丁之某姓小孩約同輩數人往洋涇浜迤西入水洗澡適有船載蘆粟過此諸孩見而心喜爭扳其檻攫取食之舟子喝阻不依持竹篙戮某孩之背皮破血出河水通紅幸經他孩舁送回家訴知一切旋由父母投捕房聲訴捕頭立將傷孩送醫院療治一面將舟子拘押捕房○前日黎明時興聖街某東洋店夥某甲竊取假珊瑚鬚一箱正欲出門經某包探拘獲遂送入捕房管押想須解送公堂也○金利源碼頭小車夫某甲失去某客蔴袋二十口遂據情報諸捕房捕頭派某包探往查毫無形蹟乃將著名跑灘之二賊拘拿管押以便送請訊追○某姓竊賊竊取金利源碼頭蘇木一株經巡丁所見追獲人贓送入捕房管押 
[隂行其德]  
　　今有無名氏善士俯憫時艱助庫平足紋銀一百兩洋五十元委充天津賑項又洋三十元委充臥牛山賑項由宜興全盛信局代寄來　世情殷俾災閭均霑德澤不求人喻其識見洵超越尋常焉[  上海北市絲業會館籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年七月初三日京報全錄]  
　　宮門抄諭旨一道錄前○發抄硃批四道○粤督李奏特叅貪劣不職之知縣摺○將軍依等奏審明定擬摺○又奏借缺遞補營員摺○雲督王奏請更正保案另擬改奬片○七月初三日吏部翰林院正紅旗値日無引見○澤公假滿請安○四川按察使文光到京請安○肅王請假十日○貴恒崇禮各請假五日○召見軍機敬信薛允升　文光○發抄松椿奏襄陽衛守備殷必魁完解帮津銀兩請免議奉硃批戶部議奏欽此○楊昌濬奏補用令俞象乾期滿甄别奉硃批吏部知道欽此○又牛貴斗借補延綏鎭右營守備奉硃批兵部議奏欽此○又瞿湜龍補肅州鎭中軍遊擊奉硃批兵部議奏欽此○○頭品頂戴兩廣總督臣李瀚章跪奏爲特叅貪劣不職之知縣恭摺具陳仰祈聖鑒事竊照州縣爲親民之官操守不潔則閭閣受累匪輕臣每以此誡勉屬吏並責成該管道府隨時考察兹查署徐聞縣知縣本任海豐縣知縣魯其昭嗜利胆大昏謬性成下鄉則恣意需索稅契則多方婪取甚至舉行縣試審理詞訟亦皆賄賂彰聞地方命盗案件全不認眞緝捕據雷瓊道朱采查明禀楬並據藩臬兩司會叅前來與臣訪查無異似此貪劣不職之員未便稍事姑容相應請旨將海豐縣知縣魯其昭卽行革職永不叙用以儆官邪而肅吏治所遺海豐縣員缺廣東現有應補人員擬請扣留外補理合繕摺具陳伏乞皇上聖鑒訓示再廣東巡撫係臣兼署毋庸會銜合併聲明謹奏奉硃批著照所請吏部知道欽此○○奴才依克唐阿增祺跪奏爲訊明倩人代替値班疏防致犯越監脫逃之官兵按例分别定擬恭摺具陳仰祈聖鑒事竊准黑龍江副都統咨稱請將替班疏脫監犯勒緝限滿未獲之官兵按例分别定擬咨請核叅前來奴才等隨卽飭司覆核緣雲騎尉春德經雲騎尉進喜先向講妥替班六個月給錢十二千該員應允於光緒十七年五月二十日兵司出派進喜在監値班該員春德潜替赴監帶領披甲委領催西林甲兵連環勝保佛索闊散丁德克吉布等一同在監看犯至二十七日三更時分該員春德與兵等輪班盹睡一時睡熟五更後忽然驚醒不見監犯代格二得喚醒各兵齊出尋找卽見棚欄𡮦朽之處推開一根旋在濠邊得獲遺棄鎖鐐二付始知犯逃追尋無蹤報經勒緝限滿未獲審係一時疏防致犯脫逃並無鬆刑賄縱必弊提訊同差甲兵西林連環勝保佛索闊散丁德克吉布等僉供委因在監看差因睡疏防致犯潜逃各清均與雲騎尉春德供同惟據甲兵連環供係代替甲兵玉慶佛索闊共係代替甲兵潛福散丁德克吉布供係代替甲兵明生値守屬實各等供歴詰不諱傳訊該雲騎尉進喜供認奉派値班價雇春德代替曁該甲兵玉慶全福明生等倩人替班情詞亦屬相符各等情研究至再矢口不移似無遁飾案查匪犯代格二得皆係民人楊進祿等指控刦殺賣貨民人劉永住之犯獲案屢訊堅稱被誣且原告亦未指出切實證據正待傳證究質間詎該犯等越監潛逃訊諸値守官兵委無賄縱情弊自應按例問擬查例載官吏承差皆不許倩人代替違者俱杖一百黜革代替者别有職役一體問革又律載主守不覺失囚者一名杖六十每名加一等又通行例載疏脫未定罪名人犯一名杖六十枷號一個月又載承差起解囚徒雇人代送者杖六十各等語此案雲騎尉春德身任職官竟敢聽允價雇私替雲騎尉進喜在監値班帶兵主守並不小心看管輙卽肫睡以致未定罪名代格二得二犯越監潜逃雖訊無鬆刑賄縱情弊究屬大意疎防罔知愼重雲騎尉進喜奉派値往並不親臨看守輙敢倩人代替厥罪惟均應與雲騎尉春德一併請旨卽行革職仍將進喜照依官吏承差倩人代替例擬杖一百甲兵西林勝保連環佛索闊散丁德克吉布及甲兵玉慶全福明生或已身承差或係倩人代替以致疏防犯逃雖詰無賄縱情事然承差失愼均有應得之罪自應分别辦理甲兵西林勝保連環佛索闊散丁德克吉布等請顀主守不覺失囚者一名仗六十每一名加一等律各擬以仗七十仍照定章各加枷號一個月滿日責革甲兵玉慶全福明生比依承差起解囚徒雇人代送者杖六十律各擬杖六十折責發落革退以示懲儆逸犯代格二得仍飭嚴緝獲日另結除咨部備核外所有奴才等訊明倩人替班疎防致犯脫逃之官兵按例定擬各緣由理合恭摺具陳伏乞皇上聖鑒飭部核議謹奏奉硃批該部議奏欽此○○奴才依克唐阿跪奏爲借缺遞補營員以資鼓勵而策戎行恭摺具陳仰祈聖鑒事竊奴才前因黑龍江設立鎭邊事曾由吉林調到久莅戎行官弁數員教練兵丹以來頗資得力第該員等每遇本旗有應騐之缺而兩省相距甚遥未便隨時赴旗請騐遂致有誤陞階當經奴才與吉林將軍長順往返函商擬照軍營定章借缺遞補以資鼓舞兹於六月十五日准吉林將軍長順咨送伯都訥右翼廂藍旗遺出佐領一缺前來奴才詳核此缺未便久懸當於調到營員之中查有吉林阿勒楚喀鑲紅旗都統銜記名副都統花翎防禦德英阿暢曉戎機堪以揀補所遺防禦一缺查有吉林正黃旗四品銜花翎驍騎校冨保管兵嚴肅堪以遞補所遺驍騎校一缺查有吉林烏槍營廂黃旗五品軍功卽補驍騎核領催恩海年富力强堪以遞補如蒙天恩允准則借補遺缺各員不無旗翼不符之處統俟撤回本旗之日再行調轉送部引見以符定制除咨行兵部外所有借缺遞補營員以資喜勵緣由是否有當理合恭摺具陳伏乞皇上聖鑒訓示謹奏奉硃批兵部議奏欽此○○王文韶片再據署臣標中軍副將李運龍詳儘先補用都司唐春山由軍功投効雲南軍營於克復尋每威遠等處城池賊巢案内咨保以外委儘先拔補奉部覆准又於克復貴州興義府新城老巢案内保奏同治十二年十一月十三日奉上諭補用把總唐春山著免補把總以千總儘先拔補並賞戴藍翎欽此又於克復廣威不拔各府縣案内保奏請免補千總以守備儘先補用並戴花翎光緒十三年二月初三日奉旨依議欽此又於剿平猓黑賊巢及木戞寨土匪案内保奏請免補守備以都司儘先補用光緒十五年三月二十二日奉旨依議欽此查該員唐春山保奬外委後繼保以千總儘先拔補戴藍翎查係漏保把總請奬該員保奬各案以次遞改以守備留滇儘先補用並戴花翎又升用都司儘先守備張尚齡由勇目投効軍營於克復大理蒙化趙州城池賊巢案内咨保勇目張尚林請以外委儘先拔補同治十三年正月十八日奉上諭著照所議辦理欽此又於克復順寗雲州等城錫臘猛郎各賊巢案内咨保軍功張尚林請以外委儘行拔補同治十三年十月二十四日奉上諭著照所議辦理欽此又於克復騰越廳城雲南全省肅清案内保奏光緒元年十一月初五日奉上諭補用把總張尚齡著免補把總以千總儘先拔補並賞加守備銜欽此又於克復廣威不拔各府縣案内保奏奉部議覆補用守備張尚齡請俟補缺後以都司儘先補用照准外應改爲俟補都司後再加遊擊銜光緒十三年二月初二日奉旨依議欽此查該員張尚齡於克復順寍雲州等城案内係屬重保外委漏保把總克復廣威不拔各府縣之案應由已保千總保奬守備悮由補用守備保准俟補守備後以都司儘先補用俟補都司後用加遊擊銜該員本名張尚齡前保外委二案均作張尚林係屬繕寫錯誤請將該員重保外委之案改爲以把總儘先拔補克復廣威不拔各府縣案内保奬應請由續保千總底銜改請免補千總以守備補用加都司銜並將尚林更正尚齡先後詳請奏咨前來臣查滇省車興有年在事出力武職員弁類多目不識丁當軍務吃緊之際祇知奮勇殺賊得有保奬不知何項爲升階何項爲越級甚至開呈履歴倩人繕寫祗知音同而不知字誤近因臣通飭各營收標人員須騐明歴次保案行知該員等一經呈騐始悉錯誤緣由兹據轉詳奏請改奬更正合無仰懇天恩俯念該員等從前隨征勦匪打仗出力賞准將唐春山保奬各案以次遞改以守備留滇儘先補用並戴花翎該員於克復富民祿勸兩縣城池案内出力已續保免補都司以遊擊儘先補用應請遞改免補守備以都司留滇儘先補用張尚齡重保外委及請奬底銜名字錯誤准將該員以次遞改以守備儘先補用加都司銜並將原名更正以昭核實除將該員等履歴咨部查照外謹附片具陳伏乞聖鑒勅部核覆施行謹奏奉硃批兵部謹奏欽此 
 
