# 1893 - 149 - 4907225

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○九朝東華錄實洋五元○咸豐朝東華錄碼洋二元五角○左文襄公奏疏碼洋四元○繪圖三圖演義碼洋二元○駁案彚編碼洋二元○明季稗史碼洋七角○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元五角○花月痕碼洋七角○徐霞客遊記碼洋六角○永慶昇平碼洋三角○玉堂字彚碼洋二角諸君欲購者請移玉申報館帳房可也此佈 
[希世之寳全帖已出] [  點石齋代售啓]  
　　希世之寳挖裱錦面加楠木匣晋唐小　加錦套請繳半價持票取帖未入股者請速購鴻文局買票者由乾德奎發前印廟堂碑墨色不佳今全棄去由本齋加工重印又印成宋榻夏承碑翁閣學攷證千餘言不豐道生楊繩祖潘奕雋吳榮光宋葆湻諸公跋靜娛室好雲樓題七古潘題大隸於帖首宋榻多寳塔有靜娛室沈鳳王虚舟攷證王又題大分書於首宋榻化度寺有陸深胡讚宗劉石庵王夢樓顧甫雅靜娛室跋翁閣學攷證帖首飛白分書李東陽題三種挖裱錦而再者各帖裝池工繁時久遠方郵寄尤艱今擬變通除已銷票外希世之寳裝潢者仍五十元　裱者减裝費廿元小楷已裱十二元未裱减四元夏承已裱十元未裱减二元多寳化度已裝各六元未裱各减二元京都　　廠永寳齋上海太古昌棧乾德奎上海廣東蜚英晉記漢口小夾街積昌號蘇州山塘大街愼記棧江西書街天寳樓分售 
[書閩督護商告示後]  
　　甞言中國欲某富强第一在乎振興商務而迄今未有能振興者此何以故外洋官與商合中國官與商分官與商既格格不相入則官於商視同秦越商於官亦畏若虎狼若此而猶欲期商務之振興難矣試觀外洋於通商各國皆有兵艦往來或常時駐紥商人等亦各自爲團練以習武事凡以備禦侮也夫外洋兵船能護其商人於數萬里之外而中國兵船不能護中國商人於四境之内豈不令人齒冷乃昨觀閩督譚文帥出有示諭令砲船陸營當此茶巿方興之際隨處隨時逐叚護送雖係例示而不禁於余心有戚戚焉查閩省上海自洪山橋起直至延建邵一帶在水則設有砲船在陸則設有勇營月支俸餉何爲也哉凡以爲護商裕稅起見耳故砲船陸營中之薪糧亦即取給於厘金厘金者商人所出以養兵者也所以養兵者固欲兵之爲之保衞俾長途跋涉可無刧奪之慮此其所以慨然輸將而不吝而此地往來商賈則以茶葉爲大宗所挾資本則甚重所歴程途又甚遠時時防有疎虞處處恐有顚越故每當茶巿將興之時必重申舊令以曉諭軍民今值茶巿已起茶商之跋來報往者已不乏人文帥恐該船勇等日久玩生奉行不力用特再行曉示其於砲船陸勇則責以逐叚護送各按所管河面地叚節節照料逐程交替務令隨報隨派認眞防護不准留難阻滯亦不准需索賞號規費如有前項情弊一經察出或被告發官即嚴叅勇即嚴辦决不姑寛其於商則諭以妥雇船夫連帮就道並於首經之處水路則報知砲船陸路則報知防營以便隨時護送晚間則擇人烟稠密村莊巿鎭及有砲船勇營處所停泊住宿藉資防守次晨起椗照前由船勇護送各須安分往來不得逞刁挾制尤不得貪赶程途孤帮野宿自取疏虞示中之語可謂深切著明矣果能遵諭辦理兵與商聯爲一氣又何慮沿途之有失哉故吾以爲中國之官未甞不於商務相關切也而其所以仍歸無用者則奉行不力日久玩生此八字盡之矣江浙等處厘金之局卡幾於星羅碁布隨地皆有砲船到處皆有防勇其立意之初何甞不爲保商裕稅起見久之而裕稅之意重保商之念輕又久之而竟忘商人之輸納厘金者何故一若砲船營勇等理應坐食也者更久之而竟有藉此以刧奪商人者日報所載商人被盜有在砲船左側遭其刧掠號救而不覩不聞者有被盜之後報知砲船求其追緝而置諸不理者甚至有事後在砲船獲贜者養兵以衞商養之者商也乃剥商以厚兵剥之者又誰也厘卡之設本爲軍餉起見在創議者固暫而非常者也迨軍務既清則藉口於善後夫善後事宜豈有數十年而尚未能辦竟者則又藉口於衞商商之得其衞者能有幾哉而一年厘金所入其數幾何即如茶商厘金爲最不情理之事先時茶價昻貴銷路頗旺每擔額定抽厘金若干近來茶價日跌而厘金之數則仍其舊茶業中人屢經禀求酌减厘金而絶無俯聽即稅務司論及中國茶事亦謂須議减厘金而言者舌敝唇焦聽者裦如充耳以致連年茶業虧耗甚巨彼其所虧耗者固非盡厘金中耗之然而茶商則耗而厘金之所入者仍無所耗也余屢獻芻蕘謂减免厘金茶業倘有轉機則來貨必多而厘金不啻减而不减倘執而不變則茶業日見凋敝商人視爲畏途勢必無人販運而厘金無從收取則將不减而漸绝兩者相衡得失顯然而無如其不能見聽彼其所以不能見聽者則正以减免厘金必將無以養兵無以衞商而抑知其所費於養兵者能有幾何其所耗局用中飽者止不可以倍蓰計也如是而欲期中國商務之振興烏可得哉余因見譚文帥護商一示尚知兵與商有相需之故即官與商有相助之情倘能實事求是則亦於商務不無裨益也於是乎書 
[本館接奉電音]  
　　昨由京友電傳上諭一道敬謹譯登○四月十七日奉上諭譚鍾麟奉革員虧短鉅欵逃匿無蹤請飭拿辦一摺福建已革前署建陽縣知縣李聯琦虧短交代銀兩甚鉅迨經拿問監追又復潜逃無蹤實屬貌玩即著江西及各直省督撫一體飭屬將該革員緝拿務獲解往福建嚴追訊辦以重庫欵餘著照所議辦理該部知道欽此 
[帝京雜紀]  
　　通政使司爲禮儀事照得本使司滿參堂宗室祥大人定於四月初八日已時上任爲此示仰闔署書皂弓人以及各省駐京提塘官等知悉至期赴司伺候一體謁見各宜懍遵毋違○吏部爲示傳事所有一品滿廕生文惠一員本部於四月初十日帶領引見相應傳令該員於是日寅刻赴左翼門外本部朝房報到聽候帶領引見如排班時不到即將緑頭簽撤下先於初八日已時衣冠赴部演習口背履歴○山西巡撫遴委候補知縣俞大令紀瑞領解山西地丁第一批京餉銀十萬兩於初六日午刻抵部聽候銀庫示期騐收○稽察火藥局事務大臣現懸一缺經工部咨取各堂銜繕單請派初七日奉硃筆圈出禮部尚書正藍旗漢軍都統宗室崑岡欽此○御前大臣克邸等面諭侍衞處額哲庫此次皇太后駐蹕頤和園所有三旗派出駐班備差之滿漢侍衞人員暨三旗親軍校親軍等逐一查明某員於某日赴園住班某日備差開繕銜名清單即日呈遞候旨頒賞 
[京師雷震]  
　　京師阜成門内馬巿橋北溝沿小絨線胡同某宅於本月初四日晚大風雨時聞雷聲隆隆團繞 
 
 

Page 2

 
 
西廂房屋頂俄而轟然一聲不啻天驚石破盡將屋瓦揭去室中陳設各物少有損傷滿地血跡尚不知所撃何物也 
[起用名將]  
　　劉省三爵中丞復蒙召用本館已於去冬列入報章兹譯西字報云皇上特降温綸召爵中丞及劉毅齋中丞北上約於六七月間啓行蓋以邊疆有事之秋深宫宵旰勤勞故思及老成名將矣 
[漢皋火警]  
　　十一晚十一點鐘漢口劉彬亭家失火因其眷屬夜闌就寢苦於蜰蟲肆擾好夢難成遂效周郎火攻之計睡眼朦朧時偶一失手遂肇燎原之禍焚燬房屋兩間所有皮箱六十餘口及陳設各件悉被祝融氏攫去傷哉 
[求雨得雨]  
　　武漢一帶久苦亢旱武昌府李太守漢陽府逄太守遂於初九日招集僧道在府城隍廟設壇祈雨是日即得大雨一陣惟爲時不久田疇仍未沾潤十二日雨師又降簷牙滴溜敲碎詩腸至十四日依舊廉纎不斷起視芳塍新緑芊緜一望無際荷蓑戴笠之儔無不欣然相告曰好雨好雨 
[不准設堂]  
　　近有丹國人名路化中者欲在黄岡縣城内設立教堂邑人以爲不便羣起阻之該邑紳在江漢關道黄州府黄岡縣先後遞呈公禀經漢關道惲觀察批示略謂已照會西領事轉飭路不必在該邑設立教堂如勉强從事恐該邑百姓滋事云 
[珠江夏汛]  
　　某甲不知何許人年近四旬衣履修潔獨立西濠徘徊不去一似楚屈原之行吟澤畔者移時潮水驟漲波浪滔滔甲竟聳身躍下見者皆作壁上觀無敢援手遂溺斃焉猶幸髮辮繋在橋梁下不致隨流而去迨潮退後屍即浮起由其親屬備棺成殮聞甲尚有妻子家道小康不知何以出此下策也○城北二十里有李黄兩姓聚族而居向稱輯睦近因爭水灌田起釁稱戈比干如臨大敵鏖戰兩日損傷甚多近復添購軍裝不遺餘力賢有司聞之必當出爲解散也○三月晦日南邑侯正在覆文童試有某童入塲後精神恍惚題紙既下草草了事交卷而出未及回寓竟爾倒斃人生如夢良然○賭博名目繁多而花會一項受害尤重西門外錦華坊有某姓婦其夫出外營生並無子女孑身獨處日以花會爲遣興計輸去錢財不知凡幾典質既窮繼以借貸近因債臺高築追索盈門婦力盡計窮遂萌短見潛以一盞紫霞膏吞服迨毒發時人始知覺多方解救已無及矣各債主聞之仍登門滋擾適其夫已回以威逼人命等詞嚇之始不敢饒舌紛然散去○榖埠有某校書厭倦風塵久思脫籍鴇母欲留此錢樹百計阻撓之校書不得已遂遁入某菴爲尼將八千煩惱根寄與鴇母以示决絶鴇母至此亦無可奈何惟書空咄咄而已如校書者勘破塵緣販依清凈其識見誠加人一等哉○日前大憲接到刑部釘封文書即在番禺縣監提出絞犯劉阿肇一名押赴法塲處决聞該犯係因殺害人命以致難逃憲典當行刑時各營兵皆出隊護衞氣象森嚴令人望而生畏○近日城廂内外疫癘頗多蓋緣晴少雨多寒煖無定所致也竟有朝染病而暮即殂者各處居民商議祓除之法或奉神巡遊或演舞獅子鳴金撃鼓舉國若狂蓋亦古者大儺之遺意也○廣州府李宫山太守將經手各事交代清楚定於初九日言旋珂里簪組辭榮林泉養性太守果何脩而得此乎 
[江州客述]  
　　九江前營遊府統帶選鋒左營周梯山遊戎步雲後營遊府兼管城守營統帶選鋒右營　雨亭遊戎時成以春末夏初沙平草軟正宜及時操演摩厲戎行遂督率三守備暨千把外委兵丁會合新勁營范遊戎守雲石守備寳青統率所部在校塲練習鎗砲洋陣本月初一日禀請九江鎭總兵何鎭戎登壇察閱核計洋鎗十中其九不禁喜形於色○九華門外沿江石墈傾頽經德化縣羅少垣大令禀　上游撥出閒欵乘冬春水涸之際集衆興修兹已一律告成驗得堅牢鞏固遂出示曉諭曰照得護城石墈爲城垣保障理宜完固不容作踐損壞前因下磯灣一帶石墈坍塌經本縣禀報請欵修砌完竣凡有土塘亦均塡實兹查有等無籍之徒貪圖近便在於該處採挖泥土實屬不應俣亟出示嚴禁爲此示仰挖土人等知悉爾等須知墈上一經挖土成潭城脚磡脚均被鬆動倘遇大水漫墈注潭波浪摇撼城垣石磡必坍塌不可收拾自示之後不得再在該處挖土倘敢故違一經查獲即當拘案究辦本縣言出法隨决不姑貸其各凛遵毋違特示 
[甬東刧案]  
　　甬東莫枝堰鄭紳家於初八夜有緑林豪客多入越墻而進刧去衣飾約值數百金工人聞聲喊救被盜撃傷頭顱鄭之寡嫂亦被拒傷次日赴縣報案楊大令於十一日黎明會同城守營馬都戎帶同吏役人等下鄉往勘飭捕嚴緝及回署夕陽已西下矣 
[姦佔逞凶]  
　　甬東柴橋地方李乙之妻張氏先與夫叔李阿萱通姦後被誘至郡城黑風弄邱阿五家居住清同伉儷一日被氏之夫兄某甲偵知即同某乙往拘突有匪黨八大人童三和尚方碼郭子開并不識姓名人等將甲乙二人拖至街心拳足交下良久始各鳥獸散乙被毆後不知何往甲即赴縣指名控告楊大令於十一晚飭差提李阿萱李張氏邱阿五到案分别責押一　飭差訪拿八大人並將　之房屋封鎖俟李乙到案發落 
[浙省讞典]  
　　浙江巡撫崧振帥示期四月初六日舉行秋審大典先三日臬司黄廉訪札委杭州府同知孟司馬候補同知葉司馬祖蔭候補縣盧大令維鈺彈壓人犯候補縣丞曾二尹惠吉二門點名巡檢雷少尹建之從九品朱少尹瀛二門巡風按察司經歷葛經廳康錫布政司照磨顧都官興嗣陳都官長泰賞給錢扇屆期各執事肅靜無譁既而各憲及仁錢二縣先至官廳小坐旋由差役將人犯提出派營兵押解至撫署其時東西轅門已洞開己初振帥升座兩旁兵丁站圍刀槍耀日矛戟凝霜各員挨次進見畢將人犯分班一一點名各給蒲蓆一卷蒲扇一柄錢一千文麫餅四枚審畢仍解往獄中 
[鳩水徵歌記]  
　　無湖大觀戲園開演迄今座客寥寥無幾遂於杏花時節罷舞停歌兹有人湊集貲財重張旗鼓擇吉本月初二日開演易其名曰天成其中諸妙伶皆選自京華無一不秀奪櫻桃艶於芍藥以故紅氍乍上低轉新鶯即裙屐如雲座無隙地而南都粉黛北地臙脂更環列兩廂幾疑萬花谷中到處皆紅嫣紫姹利巿三倍可於此卜之己本月初五日園中方演新安　一齣雛伶柴金鳳扮作緑林豪客紅鬚怒磔緑鬢低盤舞雙刀如旋風巾幗鬚眉幾令人神摇目眩忽外來莽男子十餘輩推櫃檯而入摩拳擦掌勢將斫柳摧花園主　詢情由中有一人大言曰我輩於二月間偶來觀劇大爲伺應者所揶揄爾時因力不能支甘心隠忍兹特前來雪恥非焚琴煮鶴不足顯手叚之高强也園主呀然笑曰君等悞矣前此開罪於君等者大觀也非天成也門前金字大如斗君等豈未一觀耶若輩聞言嗒然氣喪急自咎孟浪情願購備香燭泥首負荆園主亦不欲深求唯唯應允回視臺上則金鳳方緩歌謾舞一曲山花子猶木終也說者咸服園主之善於應變 
[丁憂續述]  
　　本月初九日報登蕪湖來信言王叔畬捕廉封翁在籍作古兹悉捕廉係丁内艱封翁固椿蔭方長依然健在也 
[首級過滬]  
　　盜犯沈記善糾同陳姓等共四人於前年冬間在川沙洋面行刦某商船一案當經拘獲送歸川沙廳訊實解至蘇省已於日前正法所有首級四顆由上憲派員解回犯事地方示衆昨晚七點三刻鐘經過滬上該委員赴縣署投文黄大令飭將首級暫交捕役看管聽候今日派差護解 
[演砲紀事]  
　　滬南製造局新鑄後膛阿姆斯脫郎鋼砲一尊砲身計重十八　長約二丈五尺共十二節其根週圍約一丈五尺口門週圍五尺對徑一尺二寸可容火藥二千磅彈子八百磅定於十八日在製造　迤西砲臺前試演總辦劉康侯觀察預飭工匠搭盖彩棚平　地板女設西式臺椅并柬請中西各官及承辦軍裝之各西商同　看視午後一點鐘　關道憲聶仲芳親察招商局總辦沈子枚觀察織布局總辦楊 
 
 

Page 3

 
 
藉舫觀察松海防劉乞笙司馬上海縣黄愛棠大令英廨讞員蔡二源太守法廨讞員曷蕃甫同轉提右營廖楚才參戎忠信營統領楊鏡崖軍門　軍營統領蕭雲卿軍門及駐滬各國正副領事並承辦軍裝之怡和信義地亚士瑞生泰來禮和等各西商次第蒞止劉觀察一一接待欵以茶點俄換大餐飲酒三巡觀察傳令先將新鑄鋼砲試放五門然後裝入火藥五百磅再盛鐵彈一個長約四尺圍二尺餘重八百磅用盤車運入後膛即將機關摇動三轉忽聞隆然一聲濃烟直冐彈已如飛而出見者齊聲謂歎以爲行軍之利器也試畢鐘鳴四下劉觀察復邀各官商至總局大廳洗盞更酌水陸畢陳洵盡東南之美迨暝色催人各官商始興辭而返 
[少尹接鈐]  
　　正任震澤安政廳林少尹紹貽奉上憲札委調署上海縣水利廳篆務定於十八日接篆昨已屆期廳署内外張燈結彩陳設一新清晨八點鐘時少尹身穿朝服在大堂上行三跪九叩首禮望闕謝恩接鈐後換穿公服升坐大堂受各書役叩賀至亭午排齊儀仗往道廳營縣各衙門謁見 
[沙船回滬]  
　　浙江糧米由豐記等號沙船運往天津交卸現已事竣豐記號之萬永順船首先駛進吳淞口隨後又駛到十餘艘潮平岸闊風正帆懸舵工水手等莫不欣然色喜 
[詳錄德水手戕斃華人案供詞]  
　　德國柏羅森公司船水手戕斃華人楊阿林一案經德國駐滬副領事訊問上海縣黄大令英廨讞員蔡太守到署會審因張筱軒鹺尹前隨使節出洋熟悉德國語言文字請爲譯員以資臂助此案讞語錄下據報德國柏羅森公司船火工蜚舍爾等犯事情形有干德律第二百廿三欵内首條及二百廿六欵二百廿七欵之禁令本日經巡捕房送到該水手等七名候鞫第一名火工姓蜚舍爾名果斯他甫第二名煤工姓施耐爾名傅郎次第三名火工姓恕而次名兒來因哈特第四名洗滌夫姓兒立特哈末名安登第五名煤工姓擦哈兒潦名姚哈耐司第六名姓格羅耐曼名尅刀司翔第七名火工姓披甫尅名堊斯瓦耳特據報該水手等於華四月初六日即西五月二十一日晚間同在吳淞路刃傷華人三名内有一人業已身死今由本副領事將該水手七名逐一提訊其另六人不令在塲聽供所有訊得七人供詞分列於左火工蜚舍爾供稱一千八百七十一年二月十七日生於德國樸昧爾省施他嘎特城屬　穌教尚未受過刑罰未甞過兵華四月初六日晨八點鐘時偕火工恕而次登岸或在街巷閒遊或在酒飯店消遣又曾到一妓飽比傍晚時赴一俄國酒店此店向爲水手所熟識到彼後遇見同船水手四人比八點　時意欲回船喚雇東洋車講價不妥經該酒店俄人代爲雇定六乘言明拉到吳淞海乘給洋三角我等乘車而行至演砲塲時似到一東洋車停聚處車夫忽然停下聲稱不願前去惟索車錢我等答以倘不如初議拉到吳淞不給車錢彼此爭論不妥我等乃自相謂曰莫若步行到吳淞因即徒步向前約走不到五十步光景詎各車夫及他人約共叙百人自後衝來並以石子擲撃密如雨點適我同船之洗滌夫兒立特哈末由吳淞來相遇於此我等共七人見勢危急只得轉身拒敵然只喊打衝突並不動手旋見華人因我喊打氣懾而退我等仍轉身向吳淞而行詎走不到幾步華人復衝來仍以磚石擲撃我等又轉身相拒彼乃用竹竿攻撃我等又喊打衝突並不動手彼等又被我等遏退我等又向吳淞而行少頃華人又來以木石攻撃其勢甚危看來有性命之憂我等人數甚少勢難脫逃惟有盡力以衝於是拔刀喊突彼果有人懼而逃去然當若于人逃遁時餘人仍向我等攻打輪流不斷我等無奈只得將刀亂晃亂戳於是彼攻此拒約有四五次華人偶或住手追至一村又增添生力軍攻擾不休我將刀亂晃亂戳時自知並未傷人直到後來華人之勎遠勝我等其攻撃之猛直令我等性命難保欲圖救命須得將刀直撃時自覺我刀中華人似中其身之旁邊於是中國營兵到來即將我等拿住我乃即將刀丢去回憶傷人之後追者即便釋手我等藉得安然前行倘當時不用刀直撃被華人致死無疑其時我等並無一人飲醉不過飲後快樂却甚清楚我被華人石子撃傷下脣右邊刻下尚有傷痕當我等拒敵華人時我喚同伴云現須喊打衝突我固係起手之人便可作爲領袖當時我及同伴皆在危迫中據我揣度各人如欲自救均不得不用刀也洗滌夫兒立特哈末供稱西歴一千八百六十二年六月初六日生於德國波森城屬天主教計自一千八百八十三年至一千八百八十六年止曾在德國西布魯斯第五馬隊營當兵未曾受過刑罰本業屠户華四月初六日晚七點鐘時在船工作畢即於七八點之間上岸由吳淞雇坐東洋車囑其拉到上海比到一處我覺得離上海甚近遠見街上有多人齊集此路幾被華人塞斷我覺不能前行人叢中見有我船同伴似與華人爭競狀我正欲下車審察忽我同伴中一人名蜚舍爾者喚我云往伊處爲妙倘仍坐車前去必被華人打死於是我之同伴皆告我云彼因東洋車錢以致厮打我勸彼舍之而歸旋見華人甚多情勢綦危我亦决計退回吳淞方轉身向吳淞輙被華人向後衝來並以石子竹竿攻撃除撃中我同伴外我左太陽亦被重石塊所中先時我等但以喚打衝突之法遏退華人計有數次末後行近一東洋車停住之所華人齊近身相鬥深恐華人抄前致我等腹背受敵必遭毒手據我所知當時同伴中之有刀者莫不拔刀我身畔無刀倘亦有刀亦必拔刀且他日如再遇此等危境苟適携刀於身亦必用刀也統計前後共被華人攻打七次至我等後來得以脫身乾是否因用刀之故此言我不能說大概我等行到營盤相近處華人已自釋手我等得以案然經過營盤至我等不報營盤者因無人能與營兵通語也旋營兵穿號衣持軍器跟蹤而來將我等拿住我等自度無咎無所畏懼願意隨之而去格羅耐曼供稱西一千八百六十三年九月廿六日生於霍甫該斯馬省冀色而淮爾奪城屬耶穌　　自西一千八百八十五年至八十八年止曾在德國步隊第八十三營當兵曾因抗拒巡捕拘禁七天華四月初六日六點鐘時偕同船三四人登岸來上海竟日在中國地界消遣飲酒不多晚間遇同船之蜚舍爾於俄國酒店合成六人同乘東洋車返吳淞行至中途六車忽皆停下而我之車夫持我之臂令我下車於是彼此爭　我等乃不給車錢自向吳淞步行而去以後情形與前蜚舍爾所供相仿副領事即令將蜚舍爾供詞讀與格羅耐曼聽之問以是否眞情格羅耐曼曰然格魯耐曼亦稱右手及右手腕均被華人撃著因此亦拔刀向空中四圍晃擘藉以遏阻華人然並未撃中一人倘其時有華人近身亦必被刀戳倒據格羅耐曼請倘華人無殺害水手之意何以聚衆至如許之多且用木石攻撃不休當經副領事示以華官向伊收得之刀渠謂此刀係煤工施耐爾之物因華人攻撃不休故向施耐爾借來使用其用刀情形已供明於前火工恕而次供稱四一千八百七十三年五月十三日生於哀耳貝河旁之兒羅司老城屬耶穌教倘未受過刑罰未曾當兵本業銅匠是日偕蜚舍見登岸並未告假既登岸後步行來上海於上午十一點半鐘時始到即入義大利人所開洒店旋往中國地界入一妓館既而往　入酒店又入中國妓館比晚又到俄人酒店得遇同舟水手我二人竟日僅飲燒酒二盃皮酒二瓶並檸檬水數盃並未飲醉以後情形恕而次所供與前三人同其變易處備述如下歸途坐東洋車行至上海邊界忽經停頓東洋車夫攔住去路令我等下車我等既坐其車原應付錢但講明拉到吳淞後乘車洋三角答以此間尚係上海未至吳淞有一中國巡捕在旁困即告以情節該巡捕大約不解言語將肩一聳逕自走去華人愈聚愈多我等在人叢中見我船洗滌夫兒立特哈末乘東洋車由吳淞而來我等即喚彼曰爾須下車否則必被華人打死兒立特哈末當娵下車我等即與伊同向吳淞行去約行不到五十步華人自後追來並以木石擲撃我等喊打彼僅略退片刻依舊追來約有百人一路緊逼有數人被石塊竹竿所傷苟不盡力自衞必遭戕害於是抽刀自衞並衞同人我被華人擲石重傷腦後流血甚多始將刀使用我自覺受傷之頃我亦傷一華人其人　向我衝來經我將刀從上撃下大約刀傷伊肩背之間此後不復有人敢近我身行至營盤相近仍有華人相追擲石至我等所以不投報營盤者　營兵 
 
 

Page 4

 
 
之不通言語與頃間所遇巡捕相同故不報也我等慮華人謀害並非無因正可舉前事爲証曾記德國家斯爾惕船水手一名忽在中國地界失去蹤影全無此其証也况此次華人追我等實有致死之意倘當時尚能逃脫自必圖逃所以不能逃者一因我等已甚疲倦一因華人生來善走遠勝我等當時自救之法除用刀相拒外並無别策[  此供未畢]  
[江浙同人賑晉記五]  
　　蘇州宋君徐君電局電寓及上海陳君五處收解晉邊義賑公所三月下旬起四月上旬止共收銀洋合作漕平銀一千四百二十三兩九錢六分五厘規銀一千五百三十八兩捐户細數業已詳細登報○直隸籌辦晉邊協賑局季方盛三觀察批同人報　第一批五千兩禀云來牘聆悉貴紳等體念晉邊旱荒不待懇勸先行集捐規銀五千兩列作第一批匯解來局足徵貴紳等義重卹鄰深堪敬佩當將銀兩照數兌收尅日轉解豐鎭寍遠交潘紳民表散放候即詳請彚案奏報該處積年成災甚至食人之肉潘紳等飛函請欵勢甚岌岌仍希多方勸募多得一金即可多活一命盼甚禱甚此復○盛觀察復書略言迭接潘振聲諸兄來函所到之處草根樹皮均已掘食殆盡朝不保暮岌岌可危現在生存飢民率皆鳩形鵠面僅餘殘喘竟有易子析骸之慘其困苦情莆實與光緒三四年間相同應賑户口約有百餘萬必須放至六月底來欵不敷尚鉅等語函示即日再解五千兩益增銘感尚望再賜廣勸陸續接齊是爲至禱○藩憲鄧公批同人報解第二批七千兩禀云據稱規銀七千兩作爲第二批匯津轉發等情已詳請撫憲分别奏咨立安暨移山西藩司查照矣希仍分投勸募接續解濟隨時具報此復○龎賚臣京堂仰承先志捐洋一千元當彚入三批報解孝思不匱令我思老友不置[  桃隝散人述]  
[衆善共躋]  
　　謹啓者去年同泰棧閉歇所該各欵兹據號商同康號等錢業順元莊等米業萬祥行等花業丁義大等各大善士合共收到擹派洋一千零六十八元第分之則爲數甚微合之則其欵非　僕勸伊等與其所得無幾孰若公同移賑爲救命之舉蒙如允洽如數交到今以洋二百三十六元解往鎭海之海鄉以三百元解往鎭海之泰鄉外尚餘洋五百三十二元由徐蒓漁翁解往鎭海之霩　下岸兩村散給災黎善與人同功歸實濟莫名感謝又奉到山左心懴子大善士交來規銀十五兩一錢四分二厘合洋二十元另六角六分又隠名氏大善士交來湘平銀二十兩合元申洋二十四元六角一併解往泰邱迅速散放以副盛德謹代梓鄉叩祝福壽無量上海四馬路愼裕號葆三朱佩珍拜啓 
[猶解倒懸]  
　　謹啓者敝堂接奉崇明沈應熊大善士樂助山西賑銀一千兩又三孝堂大善士病愈完愿樂助洋六十元又樊口厘局黄大善士睟盤移助并經募五户合洋四十元又江西裴根石大善士求合家平安樂助紋銀十四兩又揚郡無名氏大善士樂助洋三十元又李柱石大善士求保生産平安樂助洋二十元又蘇州高公館大善士樂助洋二十元又湖南張滇叔大善士樂助洋二十元救一命勝造浮屠多多益善捨一錢不落空地滴滴歸源矧兹億萬之倒懸尤徵功德之無量干祥百福永保平安謹代災黎望雲叩謝上海六馬路仁濟善堂籌賑公所施善昌等謹誌 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[考取御史]  
　　此次考取漢御史經六部保送各員今將銜名賖錄於左吏部員外郎孫朝華户部郎中王頌蔚户部　中　晉笙户部員外郎陳名侃户部員外郎萬本敦户部員外郎張汝熙户部員外郎陳宗嬀禮部員外郎李士瓚禮部員外郎陳璧兵部員外郎孫賦謙刑部郎中李念兹刑部員外郎于民新刑部員外郎唐炳麟刑部員外郎王綽刑部员外郎黨蒙刑部員外郎潘慶瀾刑部員外郎黄均隆刑部員外郎劉成誦刑部員外朗潘江刑部員外郎艾慶瀾刑部員外即王炳奎刑部員外郎沈曾植工部員外朗宋承庠以上共二十有三員○初五日在保和殿考試監試王大臣將試卷收齊彚送南書房次晨由軍機大臣缮單請派閱卷大臣奉硃筆圈出大學士張之萬禮部尚書崑岡都察院左都御史徐郙户部右侍郎陳學棻欽此宣旨後張子青相國等即於四點半鐘入乾清門至同書房分閱試卷評擬等第進呈後由軍機處發交吏部以憑帶領引見候旨記名 
[江西火警]  
　　江西訪事人來信云送春時節旅館蕭條情緒無聊倦而伏案驀聽譙樓方离五鼓微吟共君今夜不須睡至曉鐘猶是春之句倐聞警鑼震耳驚走睡魔啓窓望之惟見毒霧濃烟成團滾滾火光若隠若現不甚分明未幾曙色已開乳鴉啼徹途人走相告曰火起於瓦子角某酒鋪是鋪開張已久獲利不貲鋪主近因目疾回鄉學徒年幼無知傾木屑於樓頭偶然遺火以致熊熊之勢高出層霄適某夥見而驚呼各夥徒不敢登樓爭檢行李而遁迨更夫奔赴局縣禀報水龍飛駛而來得以奮勇爭先應手撲滅所燬者僅樓上一角其餘幸未遭殃當水龍未來時赤膊鬼接踵而來乘機攫物雞魚肉蛋盆椀樽罍收拾一空幾如風掃敗籜甚且撬其地板毁其櫃檯直至内外蕩然猶有攀折椽木者似此毫無忌憚較之滬上匪人搶火尤罪不容逭乃滬上自昔年朱明府權攝讞務時取火犯魏玉亭重懲之此風爲之稍息不謂江西當省會重地竟無人拘而究懲豈若輩惡貫尚未滿盈耶夫亦非生民之福也 
[甌諺]  
　　浙江提督馮煜康軍門自閩省公旋本月初二日順道抵温州各營兵列隊江干恭申迎迓軍門接見屬員後即入城拜會道鎭暨防營統領黄綺亭軍門小作勾留隨於初四辰刻展輪東下○本月初三日有寍波夾板船駛抵甌江領港船路徑未諳以致在楊府山前沙塗擱淺幸船身尚未損壞搶急將貨駁運江干遂於初四午刻出險○游僧一楷者年方而立色相未空每喜與女菩薩叅歡喜禪並不知有焚修之事月前在信和街某氏家作陽臺夢被人捉獲剥去袈裟後仗佛力慈悲得免訟庭浦伏本月初二晚更定後復掩入某姓孀婦家突有人破扉而入擒自被底赤條條不掛一絲迤邐解送琴堂火把籠燈繼其後者不下數百輩聞婦首令幼子拜僧爲義父得以恣意往來今兹破露姦情幾致無顔立於人世幸邵大令曲全名節不予深求押至初三即飭開釋云○西門外營兵某甲家有童養媳遇之甚虐媳不堪其苦奔訴母家其母僻處鄉陬既貧且懦因憫女凌虐遂於初五日午後向甲興問罪之師甲一味逞蠻突取木棒撃親家之首甲妻亦吼如餓虎扭住兇毆致女母頭破血流衣襦撕破正譁噪間適委員肩輿過此目撃其事大抱不平告以赴縣控陳必能代伸冤抑女母以貧無訟資對委員因以已所乘藍呢轎舁婦到縣並命從人持名片送請邵大令騐傷已則安步當車隻身而返聞大令諭飭差役前往查理著給養傷資一時遠近鄉村咸頌委員之德不置○拐賣之案層疉如山一經事發到官惟以枷責了事無怪若輩膽如天大怙惡不悛也邇日第一橋及大高橋下各姓家幼孩先後被人拐去其窩頓處在花柳塘底旋經孩父母訪悉指明控陳邵大令飭差拿獲拐匪臘梨引等人押追嚴辦○四月初八日爲浴佛之期好善者買得魚鼈蛇蛙縱諸白蓮塘放生池中而貧無聊赖者見放者已去即競相弋取入巿易錢噫三晉飢民餓斃者何止以億萬計何衆善士不肯略爲佽助而惟是恩及禽魚耶破俗見而發善心是在有識者之諄諄勸導也 
[鹽店被刧]  
　　揚城西北隅懷子橋一巿集也有鹽店一所於上月杪某夜二更時忽來侉漢數人擁入大門先將司事晏君捆縛再至櫃内肆意搜掠鄰舍大聲呼咸侉漢渴曰衆隣毋得驚慌各自閉門安臥不汝擾也遂分携贓物揚長而去當行刧時該店打掃夫呼救被盜用刀背砍倒在地幸未受傷事後查檢各物計失去大錢八十串衣服十餘件即喚地保開具矢單請該管地方官親臨勘騐一面比捕嚴緝 
[灰水迷目]  
　　有梁鳳仙者平康中之翹楚也前日下午高駕雲軿往靜安寺一帶游玩霧髩雲鬟掩映夕陽影裏行至英租界四馬路西首胡家宅口適源來當鋪西首翻造房屋土木繁興泥水匠某甲將石灰漿信手揮灑適中妓之左眼痛極聲嘶停車查問各匠均不承認妓不得已乃遣人報明捕房一面投仁濟醫院療治未旘盈盈秋水尚能顧盼含情否 
[烟鴇肆虐]  
　　小東門戲館街口十一號門牌有混名大屁股阿三者開設花烟館以雌虎之聲威擅夜义之手叚前日竟將烟妓用繩綑縛横施箠楚遍體鱗傷並用鐵扦燒紅剌入股内哀慘之聲令人耳不忍聞想捕房聞之必當從嚴查究也 
[飽受尊拳]  
　　滬南董家渡天鳳樓後面有小烟飽係蕩婦麻子阿大所開借烟霞之窟爲雲雨之塲惟過來人始許染指陌路蕭郎無從問鼎前晚有甲乙兩人聯襼偕往正在挑燈相對忽有著名流氓蹺脚桂生及高鼻桂生等十餘人飛步下樓不發一言將甲按倒在地拳足交加密如驟雨左右鄰恐釀巨禍咸往喝阻陔流氓等始各雲飛烟散甲受傷頗重經人送回其家未知有性命之虞否 
[售鎗被獲]  
　　陳裕良者不知何處人專在本埠私售洋槍前日被關道憲聶觀察訪聞飭差拘獲發交上海縣訊辦 
[訊問撞船]  
　　昨報紀撞船控縣一則前晚上海縣黄大令飭提船户毛裕堂至案訊問毛供稱係本邑人今年七十四歲家住浦東周家渡所置划船由孫兒瑞華撑駕昨日午後五點鐘時瑞華由浦東裝載鹽販九人並鹽數包駛至中流忽有一船迎面駛來船中人均穿號衣用竹竿將我船攔住其時潮流甚急兩船碰撞我船登時沈下船中人悉數落水該船見我船失事並不回顧揚帆逕去幸有鄰船赶攏救起四人其餘六人均占滅頂小的之孫亦在其中雇人打撈屍身迄今未獲是以來案禀報大令問爾孫今年幾歲失事在於何處供稱瑞華今年十七歲失事在南碼頭直南又問現在爾雇人打撈否答稱雖在打撈然苦於人手太少十二圖地保顧調梅遣副保投案禀稱昨日下午五點鐘小的入城完糧不知伊船失事迨事後往查瑞華之船早已沈下划船管帮喬仁山供與略同大令著毛裕堂赶緊打撈屍身再候本縣函請救生局派船帮同打撈並令喬帮同辦理毛叩謝而退 
[縣案彚錄]  
　　鹽梟彭大朋陸毛頭等在閔行鎭開塲聚賭被鹽捕營哨官帶勇往拘交與地保解縣請訊行至中途陸乘間免脫僅將彭送案黄大令飭差薛貴往拘同黨再訊已紀報章兹悉該差奉諭後督同副役往閔行拘獲混名斷練條富生及甲乙丙共四人押解至署大令飭令看管候訊○糧米經頭孫金榮雇熊金萬之船裝載浙江歸安縣糧米來滬檢點之下缺少甚多知被熊盜賣往拘未獲祗將船夥易有詩閔怡亭送縣黄大令飭候提熊到案再訊此已詳紀前報兹聞縣差奉文往金陵等處將熊拘獲解至縣署大令飭候訊辦○前據英公堂解送竊犯張春榮李德金請遞解回籍前日午後帮審委員葉司馬研訊數語判將李笞責二百板與司馬提訊以兩造供詞各執着出外各開地界四至呈案候訊 
[英界公堂瑣案]  
　　包探唐寳榮禀汪餘惠家小孩被劉德榮誘領適被隣人陳氏怕見追獲交捕汪未到案蔡太守飭將劉押候汪到案再訊○包探王阿二禀張同鶴之女被粤人梁阿珠攫取銀鐲查獲人贓送案張投案申訴梁供流落滬江貪小捋鐲蔡太守判梁笞責一百板押候遞籍贓給張領○三百九十三號華捕禀張三裕之煤船泊在碼頭卸貨扛夫劉洪愛等以其有碍往來與張三裕爭毆致張頭顱受傷今將劉等拘案尚有見証張娘子未到張稱行凶者祇劉洪愛一人劉供詞支吾曾道舟潘大林同供皆爲扛夫張與劉打架小的等並不干涉蔡太守判劉管押俟張投醫院療治傷痊再行覆訊曾潘二人無干開釋○包探王阿二禀陳朝良李世良李升元等在路打架拘案請訊陳供在輪船營生同伴李世良李升元等强欲借洋致相爭毆李等同供並未强借洋銀實因細故口角起釁蔡太守飭候查明再核○三百四十七號華捕禀點石齋工人劉文元被黄桂生陳白寳毆傷拘拿時在陳身畔搜出鐵拳襯一個一併送案劉供雇用黄桂生業經辭歇並未欠伊工錢突來尋釁有陳阿寳帮同行兇報捕拘案黄供向劉索取工錢以致口角陳供黄向劉索取工錢小的曾爲解勸蔡太守判黄管押廿一日陳身藏鐵器其非善類可知判笞二百板鐵器銷毁○包探張九意偕三百九十四號華捕禀虹口新設小菜巿陸元順已擺攤基忽被唐錦生等爭奪將陸毆傷今將唐等拘案陸申訴前情唐錦生高三郎李天友等同供均藉小本營生令陸稍讓地步並非爭奪蔡太守騐明陸受傷甚輕判唐罰洋半元始准開釋○怡和洋行失竊鐵練由中西捕查係工人行竊將工人張春寳馮錦和林開洪徐阿福徐阿三等拘案蔡太守飭押候查明再訊○包探張九意禀趙阿福開設成衣店用徐子良爲夥被徐侵用客帳並將主顧交下衣服質洋故將徐拘案趙呈清帳請追徐供因有急需暫將衣服付質如 
 
 

Page 10

 
 
今情願料理蔡太守判徐管押二月著理還帳洋及所質衣服○三百六十二號華捕禀王金大在戴正雲所開肉莊竊肉一塊飛步奔逃當即追獲戴投案領贓王供係蘇州人因饞不可忍致犯竊肉蔡太守飭將王押候遞籍肉交戴領○包探孔阿才禀昨見袁利卿持春宫畫片至質鋪質錢拘案請究袁供畫片係别人托質因無受主是以持赴質庫蔡太守飭袁交保畫片銷毁 
[暫停發落]  
　　昨日法廨讞員葛同轉往製造局觀演巨砲所有捕房各案暫停發落 
[法捕房瑣事]  
　　
倪長星者胠篋中之巨擘也在中新橋永興里九號門牌與姘婦李陸氏其友戴長生同居昨日上午十點鐘時包探見倪在玉露春茶館門前喚賣布疋上前盤詰一一供招遂被包探押至永興里并帶同姘婦及戴一併拘入捕房候解公堂究辦○包探夥蔣福生前日見野鷄小工在護城河大便喝阻不理反遭毆打因其同伴甚多未能拘獲昨晨在途瞥見即扭入捕房以待解訊 
[浙省官報]  
　　四月初四日大挑縣潘志頴禀見禀辭赴新巿厘局差○初五日正任杭理事漙禀辭管解黄茶赴都巡檢張樹培禀知藩司委伴送朝鮮難番赴都 
[廣東官報]  
　　四月初二日候補府劉禀知委交代局提調候補通判梧盛禀知服闋回大挑知縣祝掄望禀知南關保甲差○初三日補用府劉清泰禀知丁父憂南海五斗司薛禀辭赴任候補鹽巡檢朱祖望禀到京來候補縣丞窶駿禀知由京起服回○初四日從九品朱慶祥禀到京來○初五日委署潮州府方禀銷善後交代書院各局提調差禀見禀辭赴任遂溪　楊禀見禀辭赴任候補縣張濬禀到由京引見回茭塘司張禀謝委禀辭赴任補用鹽大使李積菜禀知委甘竹緝私差候補巡檢丁景年禀銷　蘭厘厰辦事差○初六日缷廣州府李禀知交代清楚禀見禀辭回籍缷白石塲裘憲琦禀知委解殘引進京○初七日候補縣胡鑑禀謝給咨進京禀見並解餉進京 
[䢴江官報]  
　　初四日寗大令英委京餉差○永豐壩田分轉恩厚到揚○初五日北掣林分轉鍾崍抵揚○張鹺尹炳坤委鄂岸聽差○朱鹺尹土良起復回淮初六日記名總兵王鎭軍俊南過揚○戈分轉委赴通屬查勘蝗蝻○張鹺尹憲修委解南京餉起程○陳分轉維翰回高寳差次○陳鹺尹鳳書銷舊港彈壓差○初十日周鹺尹如瀛委中當局○金分轉耀忠解京餉○張分轉應宸解甘餉均禀知起程○潘鹺尹作梅委溱潼卡○徐鹺尉福勛解海分司餉來○高鹺尹雨辭回梅角差次○十一日蔡鹺尹廷本委總局差○賴鹺尹豐烈委總局文案○十二日通分司項分轉海分司徐分轉均到揚 
[金陵官報]  
　　四月十三日指分江蘇試用道劉秉楨到見由京來宿遷營遊撃章完瀚叩謝飭知赴任即辭知府銜截取同知劉錫庚通判趙廷寀縣丞何亮榘禀謝委辦海州州同汛地巡緝彈壓差知府阮祖棠禀知今日到厘捐局提調差巡檢高朗到禀服滿回省由浙江來又胡澤蘭叩謝委辦瓜州司巡緝差缺即選教諭命光繩到由湖南來○十四日同知曹榮黻銷厘捐局提調即辭赴海門厘捐差知縣洪恩培謝委府發審差○十五日准　贛榆縣陸辭赴蘇謁見撫憲後赴新任鹽大使張紹唐禀知捐過班知縣 
 
 
 

Page 11

 
 
   
 
 

Page 12

 
 
   
 
 

Page 13

 
 
[光绪十九年四月十一日京報全錄]  
　　宫門抄○諭旨二道錄前○閩督譚等奏十八年冬季分臺灣省委署知縣員缺擢○臺撫邵奏委署臺北府員缺片○刑部尚書貴奏假期屆滿病尚未痊請續假一月並請簡員署缺摺○浙撫崧奏叅革前烏程縣張覲光勒追虧短各欵片○又奏籌解第二批京餉銀兩片○又奏糧道起程北上日期片○又奏叅革已故仁和塲鹽大使勒追欠欵片○又奏朝鮮國難番遇救到境循例撫卹摺○豫撫裕奏營縣疎防盜犯請摘頂撤任片○黔撫崧奏收到蘇川兩省協餉銀數片○四月十一日理藩院鑾儀衞光祿寺八旗兩翼值日無引見○瀅貝勒澤公那公銘公謙光各假滿請安○奎秀假滿請安並謝左監副恩○明桂良弼各請假十日○齡公兆伯各續假十日○召見軍機鳳鳴立山○○頭品頂戴閩浙總督臣譚鍾麟頭品頂戴福建臺灣巡撫臣邵友濂跪奏爲光緒十八年冬季分臺灣省委署知縣員缺恭摺仰祈聖鑒事竊案准部咨欽奉上諭各省州縣無論奏調委署代理著每屆三個月彚奏一次欽此業經先後奏報至光緒十八年秋季分止在案兹查十八年冬季分出有署雲林縣知縣謝壽昌署事期滿遺缺請以現代彰化縣事本任台北府經歴李烇代理所遺彰化縣缺請以現署宜蘭縣事准補鳳山縣知縣俞秉焜調署遞遺宜蘭縣缺請以現署新竹縣事本任宜蘭縣知縣沈繼曾飭回本任所遺新竹縣缺請以現代淡水縣事准補新竹縣知縣葉意深飭赴新任遞遺淡水縣缺請以奏調來臺江蘇候補同知翁秉鈞代理又宜蘭縣知縣沈繼曾另有差委遺缺請現署埔裏社通判候補知縣汪應泰調署又出有署安平縣知縣姚近范調省遺缺請以試用同知俞鴻代理均詳經批准飭遵在案據臺灣布政使唐景崧詳請具奏前來除咨部外臣等謹恭摺具陳伏乞皇上聖鑒謹奏奉硃批吏部知道欽此○○邵友濂片再臺北府知府吉昌告病所遺臺北府缺應即遴員接代以資表率查有准補臺東直隸州知州管元善才長識卓爲安兼優堪委代理臺北府篆務據臺灣布政使唐景崧會同臺灣道兼按察使銜顧肇熙詳請具奏前來除批飭遵照並咨部外謹會同兼管福建巡撫事閩浙總督臣譚鍾麟附片具陳伏乞聖鑒訓示謹奏奉硃批吏部知道欽此○○奴才貴恒跪奏爲假期屆滿病尚未痊仰懇天恩續假一月並籲請簡員署缺恭摺奏祈聖鑒事竊奴才前因偶感風寒觸發舊疾渥荷隆施疉次賞給假期乃一月以來延醫診治加以靜攝外感雖愈正氣漸虧眠食步履不能如常據醫家云肝脾虚弱非多方靜養難期速效伏念奴才請假已逾匝月職守久曠寢饋難安惟有仰懇鴻慈再行賞假一月並請簡員署理刑部尚書管理户部三庫事務鑲白旗蒙古都統並兼署正藍旗蒙古都統各缺俾得從容調理一俟氣體漸强即行銷假當差不勝悚惶待命之至謹繕摺具陳伏乞皇上聖鑒謹奏奉旨已錄○○崧骏片再查各州縣交代應遵例限算清造册結報如有虧短尤應依限掃解不容逾延兹據布政使劉樹堂會同督糧道世春詳稱查得前烏程縣張覲光烏程任内短交漕項銀八千二百五十九兩零又光緒十六十七兩年匠糧零户等米一千七百一十五石零札委嚴催迄今二叅已逾抗不繳解實屬膽玩難再姑容據該管道府請叅到司應將前烏程縣知縣張覲光先行革職勒限清解以儆玩泄等情詳請具奏前來奴才復核無異相應請旨將前烏程縣知縣張覲光即行革職勒追完繳以示懲儆除飭司道嚴催依限完繳解清外理合會同閩浙總督臣譚鍾麟附片具陳伏乞聖鑒訓示謹奏奉硃批著照所請該部知道欽此○○崧駿片再承准軍機大虑字寄欽奉上諭户部奏撥光緒十九年京餉銀五月羊解到一半十二月初間全數解清不准截留改撥藉詞延誤等因欽此並奉鈔單内開撥浙江地丁銀四十萬兩業經第一批籌解銀五萬　奏報在案兹據布政使劉樹堂詳稱動支本年春撥報存各欵銀五百一十二兩零十九年分地丁銀四萬九千四百八十七兩零共合銀五萬兩派委補用知縣王賓夔管解循案由滬附搭輪船運津解京交納等情具詳請奏前來奴才覆覈無異除分咨查照撥護並取起程日期次報外理合附片具奏伏乞聖鑒謹奏奉硃批户部知道欽此○○崧駿片再據督糧道世春詳稱本屆海運糧米已據各州縣分批剥運赴滬陸續派裝商輪各船乘風放洋該道應即馳赴津通妥速交兌現定於二月二十八日由省帶印起程先行赴滬查騐米色隨即北上所有糧道衙門日行事件詳請奏委杭州府代行代印以專責成至催提上下兩忙漕曰錢糧並漕項錢糧題銷各册案一律蓋用杭州府印信等情前來奴才覆核無異除檄飭遵照外理合附片陳明伏乞聖鑒謹奏奉硃批知道了欽此○○崧駿片再查塲員經征皂課每遇交代例應由後任憑同監盤查接清楚依限結報不容延欠以重課項歴經循辦在案兹據浙江鹽運使惠年詳稱查有仁和塲大使張汝楫係江蘇無錫縣人於光緒十八年四月二十九日病故該故員任内經手錢糧交代經監盤會同核算徵解各數均屬相符惟尚有徵存未解光緒十五十七兩年分皂課珠及稅契等銀共二千五百三十二兩一錢一分一厘三毫節次催提迄今叅限已逾尚未據該家屬將前項銀兩報解清欵詳請奏叅革職飭限嚴追等情前來查仁和塲大使張汝楫在任病故應解徵存皂課稅契各銀兩該家屬匿不繳解實屬抗延相應請旨將已故仁和塲大使張汝楫即行革職勒限家屬嚴追並查明有無資産戀價　抵以儆玩泄而清交欵除咨部查照外理合附片陳明伏乞聖鑒訓示謹奏奉硃批著照所請該部知道欽此○○頭品頂戴浙江巡撫奴才崧駿跪奏爲朝鮮國難番遇救到境循例撫卹恭摺其陳仰祈聖鑒事竊據鎭海縣知縣束允泰禀據船户劉阿照報稱伊置船領照出洋捕魚本年二月初四日駛至東洋洋面見有遭風小船一隻並無桅杆篷具在洋漂氽當即駛攏查有内一無貨物僅有番人十五名救護上船其原船既屬　具不全難以携帶等情查該難番蓄髮挽髻身穿長領大袖短衣衫褲足著草履詢以言語不能對答示以筆硯内有一人似能書寫旋據該難番書以朝鮮國全羅道海南地人一名高才彦年六十五歲一名全順海年五十歲一名金哲得年四十五歲一名洪起石年三十歲一名秦永世年五十四歳一名洪萬八年四十歲一名張才龍年四十二歲一名洪萬七年三十三歲一名金永根年三十三歲一名汪丙叔年二十五歲一名高世旦年二十五歲一名妻乙浦年四十歲一名金世老年三十八歲一名高士文年十七歲一名洪乙尹年十二歲復詰其何日出洋何處遭風未能寫對僅據以手作勢形其遭風遇救之狀當經設舘安頓照例撫卹妥爲照料護送至該管之寗波府轉護赴省等情由布政使劉樹堂核　詳請奏咨前來查朝鮮國難番遇救到境自應循例撫卹委員護送進京附便遣歸本國以期仰副聖主懷柔遠人至意除先經飭令妥爲撫卹按名優給衣糧毋任外出滋事現在該難番等業已據報由府護送起程一俟到省另行委員護解進京附例遣令歸國并咨部查照外所有朝鮮國難番遇救到境循例撫卹緣由理合恭摺具奏伏乞皇上聖鑒謹奏奉硃批禮部知道欽此○○裕寛片再據通許縣知縣謝立本詳報過客夏久長於光緒十九年二月二十七日行經該縣住宿南關客店是夜三更時分被賊多人越墻進院拒傷同伴白得魁刧去現銀七千餘兩等情當以關廂地面肆刧多贓非尋常疎防可比先將該縣營分别記過勒限嚴緝去後迄今已匝月贓盜仍無一獲地方文武事前既疎於防範事後又不能迅速破獲捕務實屬懈弛未便稍事姑容據藩臬兩司會詳請叅前來相應請旨將通許縣知縣謝立本通汛把總王修德均摘去頂戴一併撤任留於地方勒限兩個月恊同接任官緝拿此案贓盜務獲究報倘限滿無獲再行從嚴叅辦除分飭遵照外理合附片陳明伏乞聖鑒訓示謹奏奉硃批著照所請該部知道欽此○○崧蕃片再光緒十八年十二月分收到各省解黔軍饟銀數前經奴才奏報在案兹查本年正月分收到江蘇省藩運兩司及江海關原局恊饟共銀七千五百兩又四川省十一月分鹽稅厘恊饟抵捐銀二萬八千兩又十二分恊饟銀一萬二千兩共收銀四萬七千五百兩據布政使王德榜申報前來除咨部查照外謹附片具陳伏乞聖鑒謹奏奉硃批户部知道欽此 
 
 

Page 14

 
 
[光緒十九年四月十二日京報全錄]  
　　宫門抄○諭旨二道錄前○閩督譚等奏臺省新案交代按照半年奏報摺○臺撫邵奏請將大嵙崁所建昭忠祠列入祀典片○又奏查報京控案未結緣由片○將軍裕等奏奉省連年歉收驛站苦累請支借馬乾摺○又奏勘估永陵明堂前泊岸本年宜修工叚擬請擇吉興修摺○浙撫崧奏甌海關第一百二十八結征收華船各稅銀數摺○又奏浙海關第一百二十九結徵收華洋各稅銀數摺○四月十二日吏部翰林院侍衞處值日吏部引見四十七名廂監滿八名上駟院二名○英信假滿請安○陶堮王用欽預備召見○倉塲奏漕船五日回空○召見軍機麟中堂陶堮王用欽○○頭品頂戴閩浙總督臣譚鍾麟頭品頂戴福建臺灣巡撫臣邵友濂跪奏爲臺省新案交代仿照山東新章按半年開單恭摺具陳仰祈聖鑒事竊查臺灣省各屬新案交代業經遵奉按半年開單奏報至光緒十八年閏六月止在案兹光緒十八年七月起至十二月止半年期内二叅限滿已結交代據臺灣布政使唐景崧仿山東新章造册請奏前來臣等覆核無異除咨部查照外謹合詞恭摺具奏善繕清單恭呈御覽伏乞皇上聖鑒謹奏奉硃批户部知道單併發欽此○○邵友濂片再台灣内山番社以淡水縣屬大嵙崁地方爲出入扼要之區前因社番傳害民生經前撫臣劉銘傳奏明剿撫兼施駐營彈壓自光緒十二年以後節次用兵均於大嵙崁居中調度營局剿防文武官員弁勇先後接仗陣亡及積勞瘴故者疉經奏蒙恩卹在案上年剿辦事竣統領揀字營道員林朝棟率同各營將士請就大嵙崁擇地捐建昭忠祠將該處一帶勦防各營先後陣亡瘴故官員弁勇分别列祀禀臣友濂移會臣林維源派員督造工竣兹據該地方紳民禀請列入祀典由官致祭等情前來查例載有功德於民者則祀之該故官員弁勇等拚命鋒鏑之下捐生瘴癘之中追念前勞宜邀曠典合無仰懇天恩准照所請將淡水縣屬大嵙崁照忠祠列入祀典春秋由官致祭以勵死事而慰忠魂至此項建造經費係由官紳弁勇籌捐並未動用公欵請免造册報銷除咨部查照外臣友濂謹據情會同帮辦全台撫墾事務太僕寺卿臣林維源附片具奏伏乞聖鑒訓示施行謹奏奉硃批著照所請該部知道欽此○○邵友濂片再閩省前准刑部咨嗣後京控交審案件無論奏咨每年將已未結數目分兩次彚開清單具奏咨部以憑稽核等因台灣省亦照辦至光緒十八年閏六月底止開單具奏在案兹據台灣道兼按察使顧肇熙台灣布政使唐景崧詳稱台屬京控各案截至光緒十八年十二月底止尚有咨交未結之林振旺一起因要証外出致難審結委非無故遲延亦非提解不力等情開摺具詳前來除批飭勒限嚴催提解審辦並咨部查照外謹會同兼管福建巡撫事閩浙總督臣譚鍾麟附片具奏並繕清單恭呈御覽伏乞聖鑒謹奏奉硃批刑部知道單併發欽此○○奴才裕祿宗室崇善啓秀跪奏爲奉省連年歉收驛站苦累援照成案懇請支借馬乾以資接濟恭摺仰祈聖鑒事竊本年二月十六日據驛站正監督堂主事啓文等詳據驛丞林墉等呈稱盛京等二十九驛共額馬九百八十九匹五路分設每馬日支乾銀二分五厘至五分九釐不等統計一年共支乾銀一萬六千二百八十一兩所有應用槽鍘栅欄鞍屜一切器具例無開銷俱係各驛丞自行捐備從前全放實銀之際糧價平减尚可敷衍嗣因經費支絀應領馬乾减按八成折給已不敷購買草豆之需稍遇歉收即形竭蹶前於光緒十五年因禾稼被淹收成歉薄糧價昻貴曾蒙奏准偕支半年馬乾尚有兩季未完嗣於光緒十八年續借半年馬乾仍分六季歸還業已由庫扣還一季理宜俟庫扣全完冉行請借無如奉省連年禾稼歉收又兼去歲復被大水成災淹勞甚廣歉收異乎尋常業經奏准撫卹在案現在青黄不接艸豆倍加昻貴一年馬乾僅足半年餧養之用近年奉天各省添設海防練軍營勇軍務文報較昔倍加以及各衙門交驛馳遞緊要公文絡繹不絶在在均需馬力必須餧養肥壯方資馳送當此驛遞差虑需馬孔亟而各驛所領馬乾銀兩不敷購買草豆餧養實形苦累詳懇援照歴屇續借馬乾成案請借半年馬乾與光緒十五年十八年支借馬乾新陳並交合併按年坐扣兩月歸還庫欵俾資接濟等情詳請前來查該監督詳據各驛丞等所禀差務殷繁年景歉收草豆倍加昻貴係屬實在情形當飭溯查道光六年八年十三十八二十一等年及同治六年九年各成案均經請借半年馬乾銀兩由盛京户部發給按六季遞年陸續坐扣歸欵奏蒙恩准各在案現值草豆昻貴文報紛繁驛馬必須足壯保敢稍有缺乏奴才往返商酌詳細查核該監督所請委係實情合無仰懇天恩賞借半年馬乾銀兩自光緒十九年秋季起合併上屆光緒十五年十八年所借已扣未完之項新陳並繳按年坐扣兩月歸還驛站藉資接濟而庫欵亦不致虚懸如蒙俞允奴才等即行文盛京户部内庫關領照數散給各驛用示體恤奴才等爲愼重郵務起見是否有當謹合祠恭摺具奏伏乞皇上聖鑒訓示遵行謹奏請旨奉硃批著照所請該部知道欽此○○奴才裕祿鳳秀跪奏爲勘估永陵明堂前泊岸本年宜修工叚擬請擇吉興修恭摺仰祈聖鑒事竊查永陵明堂前草倉河泊岸被水冲刷各工因方冋不宜未能修理之辰已午等方工叚前經奴才等於上年十二月具奏遵例派員保護泊岸並酌擬各工叚應修應緩情形摺内陳明覈對欽定吉方立成新書今歲午方宜修擬將方冋宜修之午方泊岸工叚派員勘明丈尺估需錢糧數目於今春冰泮後即行奏明修辦欽奉硃批該部知道欽此奴才等當即會派佐領三音保委官麟翔前赴工所於春融冰泮詳勘覈估去後兹據該員員同地方官等結稱謹勘得草倉河泊岸午方南岸首冲開决口一處長二十九丈寛八九尺至一丈深二尺至三四五尺不等樁笆均行欹落樁笆外並經河水冲淘大阬一處應更換樁笆塡墊平妥照式修築其被冲樹株亦應照式補栽覈寳估算共需物料匠夫實銀七百八十兩八錢五分等情呈報前來奴才等詳加覆覈以上勘估各工皆在本年午方宜修地叚自應奏請修理如蒙俞允請旨飭下欽天監於天年五月内選擇吉期奴才等遵俟行知到日即飭承修委員敬謹開工興修此項工關緊要若按核减章程銀錢票三項兼支實屬不敷工用查光绪十五十七十八等年奏修河岸工叚均係奏蒙恩准支領實銀此次接修泊岸午方工叚所估工料銀兩應請仍照前案准以實銀關領由盛京户部庫存項下動以俾資修理工竣照例遵册核銷其辰已二分今歲不宜修理各工叚仍由奴才等督飭委員暨旗民地方官等敬謹妥爲保護俟方向相宜之年再行奏請接修以照愼重理合恭摺具奏伏乞皇上聖鑒訓示遵行謹奏奉旨已錄○○頭品頂戴浙江巡撫奴才崧駿跪奏爲甌海關第一百二十八結征收華船各稅銀數敬繕四柱清單恭摺仰祈聖鑒事竊准户部咨新添温州等四處通商口岸援照瓊州開辦成案將所收各項稅銀按三個月奏報一次又准部咨嗣後每結奏報華洋各稅將管收除在數目农欵開單送部以憑查核等因各在案兹據管理甌海關温處道趙舒翹詳稱該關華洋各稅前已開報至一百二十七結止今自光緒十八年六月初八日起連閏扣至八月初十日第一百二十八結期滿止並無各國商船進出所收華船各稅並支存數目開具四柱清單詳請具奏前來奴才復核無異除分咨查照外謹缮四柱清單恭摺具奏伏乞皇上聖鑒謹奏奉硃批該衙門知道單併發欽此○○頭品頂戴浙江巡撫奴才崧駿跪奏爲浙海關第一百二十九結徵收華洋各稅銀數遵照新章繕具四柱清單恭摺仰祈聖鑒事竊浙海關洋稅收支數目前經部議按結開單奏報以期劃一又該關四成華稅自光緒六年正月起應照新章與洋稅四成合爲一宗分解南北洋以充海防經費又准部咨嗣後每結期滿務須遵照奏案將華洋各稅管收除在數目逐欵開列四柱清單送部查核各等因行關遵辦在案兹據護理浙海關寗紹台道吳引孫詳稱　將寗波口自光緒十八年八月十一日起至十一月十三日第一百二十九結期滿止所有華洋各稅並支銷各欵銀兩數目　　四柱清單詳請具奏前來奴才覆核無異除分咨查照外理合繕具清單恭摺具奏伏乞皇上聖鑒謹奏奉硃批該衙　行　　併發欽此 
 
