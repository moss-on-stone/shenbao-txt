# 1914 - 289 - 4914772

 

Page 1

 
 
   
 
 

Page 2

 
 
時評 
[好爭之議會（冷）]  
　　以前之國會何以被解散以無成績也以前之國會何以無成績以好爭故而日費時間於相爭也然則以前之國會簡言之即爲好爭故而被解散者也政府旣解散好爭之國會乃組織所謂不好爭之政治會議以代之故政治會議者其主義在使之不爭也 
　　爭之原因在有黨派故政治會議勿使政黨與焉黨派之來由於選舉故政治議員勿由選舉出焉是爭之原已絶也不謂如今日北京電許世英以與梁不合故駁斥梁之司法條呈李經羲又與許反對故取消許之審查報告何其私相角戰而好爭無殊國會歟嗚呼名義以黨則用其黨以相爭名義以私則就其私以相爭相爭於無謂固我中國人之特性去黨焉用焉去黨則所爭之名義抑鄙耳 
[命令]  
　　補三月二十五日大總統命令代理國務總理孫寳琦内務總長朱啓鈐呈據河南民政長田文烈轉據豫南觀察使葉濟呈稱内務科科長王陔署財政科科長袁祖光先後呈請辭職王陔袁祖光均准免本官此令 
　　又令　代理國務總理孫寳琦内務總長朱啓鈐呈據河南民政長田文烈轉據豫南觀察使葉濟呈請任命葉鑄爲秘書應照准此令 
　　又令　兼代陸軍總長周自齊呈請授于汝庠爲陸軍步兵中校並加陸軍步兵上校銜丁長發爲陸軍騎兵中校並加陸軍騎兵上校銜應照准此令 
　　又令　兼代陸軍總長周自齊呈請將克復馬王廟出力之吕萬清加陸軍工兵上校銜王文翰授爲陸軍步兵少校並加陸軍步兵中校銜孫日興加陸軍步兵中校銜孫孺吉授爲陸軍步兵少校丁從壽授爲陸軍騎兵少校高瑚璋陳洪法劉茂興史玉明賈永吉李長德梁仲明邵奎永史榮堂姚洪魁王毅樞均授爲陸軍步兵上尉並加陸軍步兵少校銜劉焜馮兆年湯得元均授爲陸軍騎兵上尉並加陸軍騎兵少校銜文澤田周君培均授爲陸軍步兵上尉朱榮發宋作雲尙升林劉得興張丙辰郎九成李化祥蔣雁賓蘇亦坡王景山劉震西陳炳起龐兆升孫海州簡春會均授爲陸軍步兵中尉任贊國劉文普康海齡劉春英宋子山王桂森均授爲陸軍騎兵中尉郭河新授爲陸軍步兵中尉韓修儒授爲陸軍騎兵中尉薛田林姬立平均授爲陸軍步兵少尉王青山尹振西均授爲陸軍步兵少尉應照准此令 
　　又令　兼代陸軍總長周自齊呈請將剿辦虎林叛匪出力之陸軍步兵中校傅多續加給陸軍步兵上校銜陸軍步兵少校孟得勝關德山均加給陸軍步兵中校銜吳本值授爲陸軍步兵少校并加陸軍步兵中校銜凌雲閣葛雙印李相忠趙英順尹學富均授爲陸軍步兵上尉鄭守標關魁李守元吳貴喜盧仲文均授爲陸軍步兵中尉應照准此令 
　　又令　兼代陸軍總長周自齊呈請將王廷爕授爲陸軍步兵少校宫連中授爲陸軍砲兵少校王培坊張慶德齊文斌均授爲陸軍憲兵上尉劉續銘曹抵魁崔壽祿董蘭芝夏彭齊劉陞孔昭志劉鴻儒富文瑞景祺榮煥春均授爲陸軍步兵上尉王岐山隋錦標于德福李興源均授爲陸軍騎兵上尉馬長發盧金堂徐萬清解長慶均授爲陸軍砲兵上尉崔廣田哈得功王新瑗郭福悅王景芳蔡鴻繫王錫莪宋希標均授爲陸軍步兵中尉劉田德授爲陸軍騎兵中尉韓汝惠齊鳳山王天存均授爲陸軍砲兵中尉劉德成授爲陸軍工兵中尉姚良才授爲陸軍輜重兵中尉鞏開基林榮昌永壽葛殿貴劉儉李麒麟周繼忠瑞陞崔桐張吉順孫廣勝吳廣陞劉景琪馬恒全蘇錫祚富文海倭和布公全福關文會曾茂榮均授爲陸軍步兵少尉續文會孟慶元吳慶祥李連成陳步洲均授爲陸軍砲兵少尉李桂林徐克忠均授爲陸軍工兵少尉應照准此令 
[專電]  
　　北京電　約法修正大綱旣付審查豫料報告及二三讀會約須開會八次須時三禮拜乃畢事畢後須議立法院共和顧問院國民會議軍事會議四大組織法將來政治及約法兩會議之大部分議員必歸納於顧和院國民會議即專議憲法俟憲法成後乃開立法院卽國會其趨勢殆不出此 
　　北京電　許世英以向與梁任公反對故將其司法條陳根本駁斥其結果乃爲極端左袒司法亦一幸事而李經羲大反對乃以議長之力取消審查報告而另開審查會政治與約法兩會議議長各與其秘書長不合乃由施愚進以顧鼇與王式通對調 
　　北京電　喧傳段祺瑞電劾梁士詒即芝貴亦有此電余訪之要人似無此事或云惟軍事機關人知之尙待訪 
　　北京電　前電張蔭桓子張仲策被捕案内有馬漢年羅寳山張世如毛玉春等聞劉天詢亦在内 
　　杭州電　鹽政顧問丁恩氏今日搭早車到杭謁朱督屈省長并調查塲產庽鹽務稽核造報所 
　　杭州電　朱督新委湖州衛戍司令來偉良於昨日赴湖任事 
[特約路透電]  
　　北京電　官軍二千擊匪於距商州六十里之某處匪佯敗退走官軍追之進據商州入夜匪黨在城内四處縱火官軍大驚匪復還攻擊敗官軍官軍焚死者五百人餘軍現駐藍田（距西安府東一百里）匪隊現向西進志在入川 
　　北京電　徐世昌電告政府准四月四日晋京 
　　北京電　今日總統府舉行會議討論藏務問題某員謂逹賴喇嘛向英背華已久 
　　北京電　政府接楊晟來電謂接上海日總領事有吉君之照會内稱閘北水電兩廠曾由前總理李平書向大倉洋行押洋四萬元政府如不付還則該行將接管兩廠云 
　　北京電　外交部議以駐荷公使唐在復（譯音）任海牙和平會中國代表 
　　北京電　袁總統允撥洋三千元充遠東運動大會經費 
　　北京電　政府昨付洋九十五萬元與八旗左右翼今日復付他旗現欵若干 
　　雲南府電　印度政府外交部之里洛爾斯君及印度陸軍之斯托克陸軍少佐由緬甸抵此遄赴北京 
　　雲南府電　此間法領事維爾丹君現往調停桂越邊界之交涉案 
　　東京電　皇太后今患心病 
[譯電]  
　　北京電　據國權報載稱袁總統擬於日内請各公使赴宴審愼討論修改關稅引渡亂黨問題 
　　北京電　袁總統命止約法會議議員告假 
　　北京電　敎育總長令小學注重體操游戲科 
　　北京電　應縣知事考試末場未得利者之六百人聯名上書内務總長請取消必入法政學堂肄業數年始准再行應試之章程 
　　北京電　此間聞天津警務督辦楊以德被疑與趙秉鈞暴卒一案有關業已就逮聞該員曾與南方亂黨機關暗通聲氣云 
　　北京電　陳其美病卒之說政府殊爲懷疑 
　　墨京電　官軍敗叛軍於托里盎殺死二千人現正北進追之 
　　抱斯登電　美國曼薩乞山慈州之上議院提議修正本州憲法准婦女有選舉權已由衆議院表示同意贊成者一百六十四票反對者三十九票 
　　倫敦電　英國陸軍大臣西萊君因於愛爾蘭自治議案問題稍有乖悮且因軍官以辭職要挾故已上書辭職惟首相愛斯奎士君不欲准之内閣之地位極爲困難今已徇從愛爾蘭之意候該案最後通過再作决斷辦法前途異常黑暗因政府本欲以武力實行法律今乃不能倚賴陸軍抵制曷爾斯特也軍官之抗命者歸營之時均大受歡迎現料内閣之屈服陸軍英皇與有力焉 
　　倫敦電　陸軍參謀總長費蘭巨上將業已辭職聞西萊君不久仍將入閣居重要之位置國會之地位已稍光明政府深信自治議案必能通過大約該案實行後國會即須解散國會休息室中之意西萊君之辭職政府於議院中之解釋今政府將倒而復安惟官僚黨對於閣員因乖悮而引起危險之葛藤仍爲怏怏 
要聞一 
[最近之外交談（談虎客）]  
　　辛亥革命時外人受有直接損失者曾經政府宣言擔任賠償然此項賠償係政府救濟外人親睦邦交之一種辦法實含有撫恤之意味乃自去秋開始談判以來至今仍無結果在外人一方面幾以此爲吾國應負之一種義務而要求或出於直接損失之範圍如各國在京之銀行辛亥革命時北京之有錢者爭向外國銀行存儲不但無息尙須繳納保管費如存一萬元當扣保管費五百元祗作存九千五百元而各銀行中旋又以中國人所存之銀轉借於中國政府取得五六釐之利息則各銀行因革命實獲有莫大之利益　前月北京某英文報嘗揭載某國銀行營業報告指摘其要求之無理勸中政府以此事交海牙平和會請求仲裁裁判而各國銀行在中國者以滙豐爲巨彼雖亦開有數目然不上二萬元而他國則有多至數百萬者此等損失旣非直接而又非事實吾國政府頗有不能承認之槪日前駐京英使朱爾典以雙方所持相去太遠非有人調停恐難就緒曾約各國公使會議此事歷數小時之久其詳以關係外交 
 
 
 

Page 3

 
 
未便宣布然總不出乎欲雙方讓步之意如各國能不要求間接損失則此事或易解决也 
　　至直接損失以漢口爲最鉅德商在漢口之損失外交部曾派徐某等二人前往調查該員抵漢後除調查德商損失之情形外其他各國之損失亦略有所聞自經此次調查之後各國多允將所開之數目再爲核减以期迅速議結惟日本公使則仍堅持不下其實據政府之調查日商在漢口受損失者不過二三十家以小資本營業者實占多數内有現在並無商店當日日商所居之地多已另造新屋其時有僅租小房一二間以賣藥營業者此次日使所開損失清單乃有百餘家而每家所要求之數至少亦數萬元外交部舌敞唇焦仍無結果始提議雙方面派人會同前往調查以免爭執經日使同意遂由外交内務財政三部及日使館各派一人而邇來各部所派之人外交部係王鴻年吕烈煌内務部係陳應龍財政部係吳乃琛日本山座公使則派定二等參贊松平恆雄已於星期一由京漢路南下一俟實地調查之後此等問題或可迎刃而解也 
　　漢冶萍借欵一事自揭開黑幕後一時輿論頗爲激昂謂當局喪失利權開會討論並向張總長質問後農商部出示文電謂部中並未核准反對之聲遂漸低其熱度然大總統對於此事頗爲注意遂由國務院會議解决方法其時湖北段都督電請派湯化龍爲該公司監查員聞外交部之意見以民國成立以來迭經向駐京各國公使聲明無論何國何項借欵非經中央政府許可不能發生效力上年國務院亦曾經通令全國實業借欵必經農商部核准方能商借漢冶萍公司借欵農商部旣未經核准當然不能承認但總須視農商部對於此案其事實上到底何如方能决定交通部亦與外交部大略相同 
　　前星期六（二十二日）曾在國務院會議一次列席之人員孫總理派稅務處之曾述棨外交部則派張棨棻交通部係派參事權量農商部派二人（一）爲參事劉馥（一）爲僉事王治昌是日開會之始農商部委員歷數漢冶萍之歷史未語及於解决此次借欵之辦法乃約先由農商部擬定辦法然後再開會議 
　　若就日本方面觀之彼以爲美人已獲煤油礦開採權日本援機會均等主義即得漢冶萍之採礦權亦不爲過况該公司原係商辦則公司可以自由借欵中國政府如欲干涉未免厚於他國而薄於日本日本必不能承認卽中國政府以未得許可爲詞將來若仿改俄庫協約而爲中俄協約之辦法取消公司之合同另由政府與之訂一借欵之合同或可辦到至合同之内容能否修改一部分此時尙難預必此乃余與日人談話時彼微露其衷曲者也 
　　此外日本要求自福建至南昌之鐵路據某外人云日本原無要求此路敷設權之意因寗湘鐵路前清郵傳部曾以之許日本今英人堅欲獨辦日本乃欲要求此路以償所失而山座公使以寗湘鐵路尙未解决故未向中政府提出交涉然余昨晤某部人云此事雖未見有正式文書而日前山座公使確已親訪某局長談論此事惟如何開談判之法不得而知云云余竊憶數年前在日本時曾聞該國有敷設由閩至贛之鐵路之計畫此時政府取開放主義與各國訂定各處鐵路借欵雖無寗湘問題日人亦必垂涎此路但遲早不得而知耳 
[紀約法會議第二次常會]  
　　議事規則全案通過昨日（二十三）下午一時約法會議開第二次常會到會議員四十餘人議長孫毓筠主席遂按照議事日程開議第一案係約法會議議事規則案（起草員報告）議長請起草員報告理由起草員顧鰲登台說明理由畢衆請省略審查卽開二讀會逐案討論表决自第一條起由秘書朗讀至四十條除文字修正外均照原文通過至第七章紀律第四十條後朱文劭主張增加一條其文云（議長得維持議場秩序）黎淵謂如此規定其口脗似應規定於議長職權範圍之内不應規定於紀律之中本員主張其條文改爲（議場秩序由議長維持之）較爲妥當衆稱善遂通過原文第八章附則第四十四條（本規則以到會人數過半數議决之）黎淵云本案通過後此條當然删去衆呼贊成遂將第四十四條删去袁金鎧主張規定議員對於議員發言不得表示可否之態度或贊成或反對均可表决時表示之何必以鼓掌等行爲亂人聲音朱文劭云此事只可宣告大衆斷不能規定於條文之内因無論何種規則必無此等規定衆贊成其四十五四十六兩條均照原文通過全案共四十六條删去一條加入一條仍爲四十六條議長以全案付表决省略三讀會之手續於是全案通過矣李渠請議長宣告自下次開會施行議長云此案業已議决準於下次開會實行議事畢宣告散會時已三點二十分 
　　旁聽問題又添一說　約法會議旁聽席問題迄未聞如何之决定茲探悉袁總統關於此問題已面諭孫約法會議議長以政治會議之不設旁聽席因其所議案件多關係行政無任人旁聽之必要約法會議所議者爲立法事項與政治會議逈殊且改正此國家之根本大法關係重要亦須准人旁聽以示公開之至意唯對於旁聽席須加以制限以免過於繁擾有碍議事斯已足矣云云聞孫議長已以此諭轉逹約法會議規則起草委員俾依據此旨以定旁聽之規則云 
[約法議員主張總統制之派别]  
　　總統制與内閣制組織之更易爲增修約法中惟一之問題惟此問題中又約分若干派其將來果歸結於何派之總統制實吾輩亟欲得聞者茲悉現在約法會議議員對於本問題之主張約分三派 
　　（一）不設總理派此派之主張以國務員旣對總統負責任對議會不負責任則總統與國務員之間不必再有總理爲一總會樞紐且對於國會亦不必用一總會員負責任之人其性質可近似一種事務官於中央特設一中書省或承務廳而於國務員中選一人掌管承傳文件已足 
　　（二）兼設總理派此派之主張全以美國政府爲模形以總理不必專設而仍可存總理之名於國務員中擇其適宜者定爲當然兼攝總理之人如美國以外務長兼攝總理我國不妨以内務總長兼攝總理蓋此派之主張以國務員雖應對大總統而負責然國務員中仍應有總理之名以統一其事務云 
　　（三）特設總理派此派之主倡原以有賀長雄氏爲最早近日主張此說者京漸加多以内閣制與總統制之異不在有總理與無總理乃在總理等對誰負責任而已内閣制之壞亦不在因有總理之故乃在總理不能與總統生絶對之關係而已今去内閣制而改用總統制不必將總理亦行排去只使國務員對於總統負責任對議會不負責任則可得完全總統制之利益且法制上雖使國務員只對總統負責任而處置政務萬不能不受事實上之攻擊留此總理更可爲事實上之緩衝地亦最有利益者云 
　　以上三派在第一派之主張極占少數故勢力甚孤萬難見諸事實第二派與第三派會員中各不相上下而第三派尤見多數將來此派或得成爲事實亦未可知 
[雜評一（無名）]  
　　此輩碌碌約法會議卽政治會議大部分之議員也約法會議畢後卽組織共和顧問院與國民會議此共和顧問院與國民會議又將卽以政治會議與約法會議之大部分議員充之然則將來之所謂中國根本法者皆將出於此輩之手此輩於政治會議已顯其狀熊矣碌碌何能語天下事哉 
　　此輩亦碌碌政府之所以能握中國之大權者以其有軍隊也去年亂事軍隊曾一顯其威武於是干涉政黨干涉行政干涉司法干涉敎育幾於軍隊萬能矣不謂遇白狼而其技無所施也今路透電又謂軍隊復被白狼敗於商州然則此輩亦碌碌無能也 
 
 
 

Page 4

 
 
[良濟局周鳴岐治小便腫爛白濁横痃聖手]  
余酒後誤入花叢忽焉下身染毒初起尿管刺痛白濁淋漓不休患有念餘天誤請無經騐之庸醫投以不相當之藥更劇於前小便管底竟爛其半兩傍突起横痃便毒腫痛異常日益加重服藥罔效○嗣蒙我友指示三馬路舞臺戲園斜對面新旅社間壁良濟局周鳴岐先生毒門擅長請爲包醫○當服先生秘製丹藥内調外敷立刻止痛未經一星期龜頭漲肉新肌立生横痃魚口逐漸退消險症可畏全愈何速此眞先生當世名醫也○良用欽佩蓋滬上醫家林立丸散繁多試之竟無實效惟良濟局周鳴岐先生功效如神首推海上第一名醫也○先生祖居滬上九世於茲臨診百餘年苦心研究精益求精無論至重至危毒症四肢疼痛梅瘋癱萎透頂爛鼻龜頭腫爛均可包醫限日全愈出立保單踰限不瘳可還原洋每日門診隨到隨看奏效神速醫資從廉○先生誓不用輕粉水銀倒提升藥如用僞藥終身不振患毒同胞幸勿交臂失之○該局秘製珠黃下疳生肌散○珠黃掃毒丸每料二元○立止白濁丸每盒一元○横痃魚口立消膏每張一元○本埠觀音閣碼頭晉陞棧李浩川謹啓 
[王雨香大醫士毒門專家佛心仁術]  
治小便腫爛白濁横痃聖手 
余酒後誤入靑樓致下身染毒初則小便腫痛白濁淋漓繼則小便腫爛因誤請劣醫症勢反覺比前增重甚至小便管底爛去半個兩膀起横痃便毒堅硬異常十分疼痛日甚一日危險之極○幸友指示六馬路中朝陽萬年樓西恒和堃油酒店西隔壁懷德堂王雨香先生包治○内服先生靈丸靈藥外搽先生靈丹當日止痛未及半月小便管上新肉漲出皮亦生好先愈横痃魚口亦消散如此險症竟獲全功眞名醫也○蓋上海治毒之醫甚多售化毒丸之店如林欲求實效甚難惟懷德堂王雨香先生功效首推第一也○先生在申已經三世臨症六十餘年見多識廣精益求精無論極重極險毒症四肢風痛損形塌鼻小便爛斷皆可醫治全愈活人無算名滿申江○每日門診隨到隨看並不遲誤醫資從廉○先生誓不用水銀輕粉倒提毒藥如用天誅地滅雷殛火焚不效還洋此先生之眞心濟世也患毒症者幸勿交臂失之也○先生秘製珠黄掃毒丸○珠黄止痛止濁丸○珠黄生肌散每盒一元後馬路靑雲里絲業陳竹生拜謝 
[浙西儒醫胡蒓香花柳病科　蒓製白濁斷根丸靈效]  
白濁一証初起與久病証侯各異而治法亦因之不同往往誤服市上普通藥丸以致病變百出愈治愈重者本堂○胡蒓香醫士有鑒於此秘製經騐靈藥二種曰淋濁通利丸專治門精受毒尿管不通剌痛流膽等症曰淋濁滋養丸專治淋漓日久骨虚精滑陽痿骸軟等症盖一則有通竅利濕之功一則有滋腎養精之效分門而治稳妥異常功效之速一試便知○每瓶五角雙料加倍○花柳洗毒水五角○珠黄化毒丹兩元○珍珠下疳散一元○二馬路石路西首西平原里○誦清堂包醫花柳病藥室啓 
[參茸虎筋海狗腎廣嗣金丹]  
外埠由民局購買須由郵局來信咨照以免舞弊○批發另有定章○本廬分設杭州陳列所○南京花牌樓○天津北門獅子胡同忠成棧内 
當此種族競爭世界若不强種何由競爭若不競爭何由國富强種之道首先補腎考本草載海狗腎不僅扶陽補腎並治諸虚百損凡人之患虚勞症者必由先天不足後天戕伐始則腎虧繼則夢遺終則無夢亦洩甚且精從便溺而出從此氣血消耗精力疲憊頭昏目眩耳鳴腰疼四肢酸痛陽痿不舉或舉而不堅或洩而不射要知種子之法全賴夫婦同房磨擦之電力電力不足則交不歡暢種何能强子何能得可不惜哉本主人創製人參鹿茸虎筋野术海狗腎汁壯陽廣嗣金丹専以壯陽補腎生精益氣爲宗旨務使元氣充足則精力强壯非惟百病自消電力亦自然增長此藥因係普通治天下腎虧之症故性極和平並無偏熱偏寒之弊凡人身五臓六腑二十四骨節三百六十五處血脈無不處處兼顧在在周到服後髮白必黑耳聾必聰夜間開目若有電光精爲人身至寳精血旣充則五官百骸無不强健雖普天下補腎之藥不敢自誇請諸君一試便知優劣每盒大洋二元每料一斤收藥本洋二十八元若老年血枯及身弱善病另製雙料廣嗣金丹一名丈夫再造天以海狗腎鹿茸野术虎筋等提取精液汰去渣滓功能以少勝多只要服後三點鐘便能見功功力之大奏效之速誠强種之聖藥也每盒五元如欲試用每服一元不靈包退認明五開間門面驥雲氏肖像爲證切記 
上海盆湯弄絲業會館後甯波路口五開間門面崔氏瓣香廬驥雲氏總發行所啟 
[最新發見之獨立的中國教育制度]  
○一兼精神及實驗二者之制度○一以歐洲心理學所發明最深之新理及中國聖人千古不磨之學爲根本制度（因欲創此一種之敎育制度故吾等設一新學校于北京此校不日即可開課 
中國士女如以爲○中國必須有一近世之中國敎育制度以發達其完全之國力者○中國决不可縻無數之時間及財力以模倣外國之敎育而置本國情形及需要於不顧者請協助本校或爲贊助人或爲敎員或送其子女入校或襄理其餘一切所能爲之事無不歡迎 
中國敎育議一書經嚴幾道先生譯出現登於庸言報本年之第三第四兩卷准三月五號及四月五號分期出版該書詳融合東西敎育之術得未曾有如諸君將姓名住址并該報價（每卷洋三角）寄北京順治門外殷家坑外區第十號新中華書院書記查以成君處即當將該書寄奉不悮本年並擬開講演大會届時敢請諸君惠臨本校之○特點●爲實行與西洋近世之新心理學互相吻合之中國舊音樂心理學使無論中西音樂均可爲敎育之具也 
 
 

Page 5

 
 
   
 
 

Page 6

 
 
要聞二 
[財政前途之消極觀]  
　　八百餘萬之分配中央行政經費及各項軍事重要費用每月約需一千餘萬去歲善後借欵成立所有各機關應領經費均得按期照發迨熊希齡兼長財政時善後借欵之六月行政經費早已告罄大小借欵又未成立所擬大政方針之减政主義亦未實行數月以來中央財政之支絀情形殆有不可言狀者及周自齊氏署財政部長所有每月行政經費之分配大率由總統自行决定其辦法財政部於每月杪將各項用途開列清單呈請總統批示分爲三類（一）爲全發者（二）爲發半數者（三）爲不發者財政總長持此卽恃爲發欵之標凖聞本月行政經費國庫僅有八百餘萬所有各處軍費及其他要需不能絲毫短發其他各機關則儘此餘數分攤於是財政部對於各衙門之請欵有核减一半者有全不發者如國務院所屬各機關聞多係發半數印鑄局則全不發因該局尙有公報之收入故也其最苦者莫如敎育部因該部所有直轄各學校之用費皆係部欵如工業專門學校向係每月發八千元上月則僅發一千元以之發給校長及各主任敎員之俸給尙不足其他無論已此外如法政專門學校及醫學專門學校大率類此而中央觀象台及京師學務局且有裁撤之說日内該部正與財政部磋議辦法又聞司法總長日前亦爲請欵事與周總長大相爭論其結果財政部仍以無欵無法對付此外各衙門日内紛紛向財部請欵者絡繹不絶其情形甚爲困苦云 
　　各省解欵之數目政府以目下財政紊亂逹於極點欲圖整理必先恢復舊觀然後再徐爲施設故頗有决定規復宣統二年各省解欵案之說近聞周總長以各省經此革命經濟界生非常之變動解欵總額固宜以宣統二年爲標準而各省解欵之數目不得不略予釐定其辦法（一）以前該省財政本甚充裕因受某項影響忽呈竭蹶之狀態者可略予核减（二）該省財政目下較以前稍形緩舒者可略爲增加（三）凡受恊之省分恊欵之欵一律核減或全部廢止之以上辦法擬即日詳加調查以便釐訂總期於總額無虧於事實易行云 
　　六釐公債之籌備中央財政困難借欵磋議又久無成政府不得已擬主張仍募内國公債前訂之六釐公債有决定繼續發行之議但無確實可靠之擔保品恐未易增加信用財政部連日分電國稅廳飭速呈報印花稅契稅兩宗收入數目俟估計收入總額確數以便酌定發行擔保相當之公債票如兩宗稅欵不能充分抵當尙擬益之以他項稅課云 
[考試知事之過去與未來]  
　　孫總理之接見第一届考取之甲乙等知事於昨日（二十三）午前由孫總理在院分班接見共到三百八十四人茲爲紀其當時情形如下（甲）訓詞計進見四次詞旨均無差異大略謂現今知事責任匪輕故政府爲愼重起見特由内務部嚴加試騐拔取眞材現在諸君旣經錄取則不日出膺民社對於人民所應極端注意者厥有數則（一）曰敎育一國强弱莫不以敎育爲衡而地方小學所關尤重前此爲地方官者每多飾報以圖蒙蔽實則内容腐敗令人痛恨現在旣圖普及則非實力興辦不可敎科用書亦當詳細審查遇有辭意不馴而易於養成造亂思想者尤宜嚴加禁止（二）曰實業惠勸工農有司之責現在吾國雖瘠貧已極然果能提倡實業亦未始不足以語富强（三）曰司法現在各縣審檢各機關旣難設立則所有民刑事件非由知事辦理不可審判一切固宜力求公允而清訟敏速人民之受賜尤多至監獄之制雖限於財政不能如模範監獄之完備但能不時親自考察則被禁者之得益亦必無量（四）曰自治現在自治機關雖已取消但關於自治事業則宜督率地方紳衿積極進行自辛亥以後各處士紳之正直廉潔者每多退避宜選其素有聲望者敦勸擔任地方公益事項不可自外再賦稅之事關係國家歲入尤宜注重蓋中央財政旣極困難而所賴以支持者賦稅爲其大宗知事旣有徵稅之責自不能視同末務云云（乙）秩序昨日上午九點鐘考取甲乙等知事各穿常禮服到國務院聽候傳見至則每人由國務院辦事員各給傳見班次單及禮節單一紙共分十九班每班約二十人俟傳見時五班一次十人爲一排齊立傳見室俟孫代總理出臨後各員行禮畢敬聆訓詞（丙）禮節傳見之大槪情形旣如上述茲照錄其禮節單於左一傳見各員須按照排印名單各依班次及預定地點挨次列坐一傳見各員坐定後即由帶班員查點員數一每次五班由帶班員依照班次先後帶入傳見室一帶至傳見室後由帶班各員整理班次依序排列俟總理出臨傳見室謁見各員各行一鞠躬禮端立恭聆總理訓辭畢再行一鞠躬禮端立候總理入憇室由帶班員依序帶出 
　　免考者之覲見考列甲乙兩等縣知事已於二十三日分班由國務總理傳見已述槪略茲聞免考知事一項日内發表袁總統以人數頗少擬令覲見惟須著用甲種大禮服云 
　　講習所之開學行政講習所昨日開學報到者約一百三十餘人午時朱總長親自到所行開學禮並致訓辭禮畢攝影而散據聞朱總長及沈所長江敎務長商議以必須設法鼓勵則諸生因希望而有進步其有學問較優人材出衆者不必限定三學期畢業始行分發又擬縮短年暑休假俾得趕於明年暑假前畢業此次請假者聞有九十餘人之多假期以二十日爲限如逾限不到則歸入第二届入所云 
[贛江新紀事]  
　　戚省長又遇瘋子耶前清江西實缺廣信知府關榕柞於光復時卸篆晋省賦閒多時嗣因陳鎭守使廷訓在警視總監任内委其充當秘書爲時不久解職赴潯現關君不知因爲何事晉贛謁見戚省長當經戚氏延見同座者十人中多新委知事關坐第八戚氏挨次問語關亦侃侃而談迨關談畢戚氏乃與第九座者接談關忽勃然曰吾尚有言戚氏以聲口異常遂回顧叩以何事關大聲曰此次汝等是怎樣來的戚氏唯唯關又曰江西打仗時汝等在那裏今日太平了就一個一個做省長做知事都來擺這臭架子所有從前在省城維持地方的反貶退閒居豈不可恨戚氏曰足下想是打仗有功可自向都督府陳說關（係前清翰林出身）作哼聲曰若要向都督府陳說那有汝來言已拂袖而出戚氏照例送諸門首 
　　洋商商標之交涉江西交涉員毛昌嗣於三月二十二號覆省會警察廳函謂本月十六日接准貴廳函開以據河洲分署報稱有日人在民地竪立高大仁丹商標應即撤銷並查省地各處均擅行張貼殊屬不合請切實干涉檢卷查照辦理等因當卽諭令調查員黃爕前往河洲分署調查業經諭令該日人將在民地竪立高大仁丹商標卽行撤去毋任竪立卷查商標牌記前次旣經貴廳規定張貼地點指令辦理迄今將及兩年中外商民均經遵守無異乃近來外商仍復任意張貼未免有碍主權無此理法除照會各國領事轉飭各商人一體遵照外相應函覆貴廳請煩查照並希轉飭各分署將各處所訂商標牌記一律撤除給還各外商仍指引於規定地點張貼和平辦理以免藉口云云 
　　批解鹽欵之會議江西榷運局原有鹽欵槪被李烈鈞提用一空現正清理粗有頭緒而財政部迭次來電催解鹽欵並飭將自光復起至民國三年各欵詳細列表呈報核辦惟該局長吳用威因以前案卷繁難一時不易清理特於三月二十二號邀請戚省長王司長審計分處長熊正瑗商務總會會長曾秉鈺到局設筵籌商辦法聞戚氏則以爲應從實在狀况備文呈部而王司長則以鹽欵究有若干應照例批解磋商良久始行散席 
[西報述六安亂後之兵士情形]  
　　字林報載六安州訪函云官軍今復離此人民乃得安枕矣南宿州之兵昨已開走聞馬師長聯甲之兵亦多離山歸省此舉或爲當地紳士所請也蓋一二日前某紳嘗曰若供養半月或一月尙可擔負然不能延久今師來已兩月矣某軍本日移駐城外各城門今由王司令之兵守衛兵士闖入貧民之家甚至開箱翻籠者疊有所聞紀不勝紀如見悅意之物則卽携之而去美其名曰借用婚禮之飾品尤投其所愛餘如家具炊器多爲借去兵固稱便然民苦矣某店嘗於亂前進貨若干未付貨值亂平售貨者乃向索資店主家已被焚無力爲應售貨者邀熟識之兵二人助之逼索某紳代鳴不平報告司令二兵均於星期四日鎗斃兵士多竊言曰如此細故乃須鎗斃當兵爲生甚不值得也某日余（訪員自稱）行街中見有一兵不作一辭向小販取箒三把而去小販非第不敢與爭且以笑顏對之一若蒙其取用殊有光榮者此次匪亂全城罹難者今悉共有一千零五十九人内有數人死於刀火餘悉因受傷殞命傷而復愈者六百七十八人屋之被焚者三千一百九十七所共一萬六千五百六十六間城中有少年醫士某氏爲匪擄去茲得逃回謂已將被難情形述告漢口中外人士是人曾爲兵士搜去洋八十七元且恫嚇之曰如報上官當取爾命也皖督已解來賑欵洋萬元知事今復派員入省續領此爲總統命令宣布賑恤六安霍山難民之三萬五千元中所撥出者聞沈敦和亦捐助賑欵洋萬元又聞中國紅十字會日内將有代表抵此分散錢物官紳現辦平糶每升售錢五十五文然購者每人限定購數須先領票擁擠頗甚米色殊不佳市價每升自七十五文至八十文不等 
[鄂垣防亂近訊]  
　　槍斃熊人一熊人一即熊麗棠上年與張白俠在鄂運動事敗潛逃近經探報熊爲黃興輩遣令至黃梅圻水勾結土匪響應商固六霍之白匪云云現已被黃梅縣小隊捕獲於月前解省審訊熊堅不承認爲人一本擬從寛定罪嗣因省垣所獲救國接厲圑黨人亦與牽涉故遂於前日在軍法處前槍斃由伊父熊東園收殮扛抬而去聞臨刑時熊大哭不止 
　　監禁明春山明本大冶壽昌一帶哥匪起義時率黨數千投效遂爲輸送隊統帶去歲退伍回籍主持國民黨分部黨務嗣國黨解散明遂遠颺近又濳至大冶破獲解省昨經軍法處判决監禁二十年得保首領猶幸事也 
　　危哉胡石菴大漢報經理胡石菴等押於軍法處已及旬日其會計收發各執事前日已經交保編輯顏覲棠等聞將移轉地方審判廳治以私吃鴉片密設烟窟之罪不歸於軍法範圍惟胡與某編輯官中謂已獲其勾通白匪証據將由軍法判决但處死刑與否尙在未定因黎副總統曾爲之緩頰也惟聞叚都督因該報紀載女伶王克琴嫁人事牽誣及彼又紀載白匪擾老河口侵入隨州等事頗詆當道之疏防故深怒之今旣獲有証據恐未必能輕宥之也 
　　檢查之忙碌武漢報館現在只存二家官廳取締極嚴所有關係重大之事（如兵變匪警破獲黨人之類）皆不敢登載商民耳目極爲閉塞一切謠言反易熒惑當道恐有不逞之徒散布流言謠惑人心特飭憲兵巡警凡遇軍民人等携有廣告傳單印刷物在市者均令一律檢閱郵局檢查近亦加員各處寄遞報章信件印刷品多被拆閱遇有外洋寄來反對政府報紙及可疑信件即由警署傳該收件人訊究 
[湖北政界叢譚]  
　　實業司長鄂省新任實業司長陳希賢原徐東海所保薦袁總統因湖北禁革本省人爲官需員佐治特親發交鄂省長差遣到省之初卽經委以官紙刷印局總理該員旣爲袁總統所發交旣授司長似可免去覲見儀文故吕省長日前已電呈中央以鄂事現正殷繁亟待整理可否免其覲見昨奉秘書廳復電奉諭着暫緩赴覲吕省長已轉飭知照并令造具履歷四份分呈總統院部查核 
　　審檢廳長湖北各屬審檢所現已一律取消歸縣知事兼理審判惟各知事以其進退任免權操省長四司對於高等審檢廳長咸不免存輕蔑態度即如繳銷審檢所關防及移交手續各節理應造册呈報高等廳乃各知事十九呈送到行政公產竟不報廳備案又如呈報判决案件有爲高等廳所駁回申斥錯誤者該知事多復文頂撞甚至謾駡該廳亦莫如之何昨吕省長特將關係司法範圍行政公署不能越權各節通令各知事遵照并誥誡其對於高等廳應須服從且將所呈繳關防册報一律發還飭自報廳以清權限 
　　礦務署長新任第二區礦務監督署長曹寳江從前曾任鄂實業司長茲以該司署第二科長程毓麟富於礦學經騐業已呈奉農商部允准調充該署僉事昨特由京電請鄂省長轉飭程君赴京現省長已具呈中央免去該科長本官一面遴員委署矣 
[粤中戒嚴後之情况]  
　　省中謠言各處軍心蠢動黨人勾結土匪猖獗等事日甚一日故於昨日特發布告以定人心文云近日訪聞亂黨在外佈散謠言驚擾人心圖謀生事殊屬胆玩不法須知黃岡兵變業經本都督電飭吳督辦派軍馳往勦辦爲首叛變之營長吳文華勢窮力蹙早已逃匿現懸重賞購緝其附逆叛兵或已投誠就撫或經拿獲懲辦現在潮梅一帶安靖如常高州陽江地方日前雖有土匪滋事亦經電飭文武派軍隊馳往痛剿連日據報官軍搜捕匪巢迭有斬擒大股匪徒均經擊散此外各處均尙安靖並無亂事亂黨之言無非欲搖惑觀聽擾亂地方本都督有保護地方之責迭經嚴加防範佈置週密决無疏虞誠恐市虎杯蛇動人疑慮用特佈告人民其各照常安業切勿聽信謠言致滋自悮是爲至要 
　　河南西頭粤海關後街有某外國人僑寓該處私藏軍火甚多爲偵探查悉報告龍都督照會該國領事於十九日早派軍隊會同領事館人員前往搜查起出槍枝子彈各物拿獲數人其外國人則交回領事中國人則押回城中審究 
　　番禺東浦墟前臨大河後背廣九鐵路加以是處設有娼寮來往客商甚形雜遝當道近特檄飭福字警衛軍前往駐紥該軍以萬里亭一帶爲省港往來要隘特分駐於此云 
　　新任爪哇總領事歐陽庚已於前月蒞任有函通告來粤昨都督省長會名復書該領事道賀并求該領事就近查察内地黨人如有在南洋詭謀傾害祖國情事請隨時電知以便預防又南洋各島華僑所辦學校向多來粤立案惟南洋各島星羅棋布其未報案者尙多請查明電覆以便互相維系云云 
　　二十二午後龍都督通告軍政名機關云照得粤省各軍將領向皆深明大義當上年陳逆獨立時尤能去逆効順以報國家深所嘉許溯自本都督平亂以來瞬經數月地方秩序漸以回復人民得以各安生業亦皆各該將領弁兵保衛維持之功有足多者乃近日亂黨野心不死罔顧國家阽危地方糜爛膽敢到處糾邀黨徒煽惑人心希圖擾亂治安飽基慾壑言之殊堪痛恨凡我軍人負有保衛地方之責亟應痛予殲除以維秩序爲此明定賞格通告各路綏靖處曁各軍將領及弁兵等一體知悉務各奮迅立功同膺懋賞有厚望焉此佈計開（一）凡拿獲陳炯明賞銀六萬圓鄧鏗賞銀二萬圓朱執信賞銀二萬圓姚雨平賞銀一萬圓廖仲愷賞銀一萬圓謝英伯賞銀八千圓胡毅生賞銀八千圓李濟民賞銀八千圓洪兆麟賞銀一萬圓杜貢石賞銀八千圓（一）凡亂黨以錢銀前來勾結運動卽將其拿獲所有亂黨錢銀准予收用每名仍賞銀二百元（一）凡亂黨前來勾結敢有隱匿不報者查出與亂黨同罪其查出之人准給奬賞 
[磋議聲中之浙路國有談]  
　　堅持原議浙路代表虞黃蔣三君前日由京來電略謂股款一層部中祗允照蘇路辦法以五年分期償還代表迭次與商尙無進步如何對付請理事會主持等語聞理事會以此項問題旣經大會公决斷難輕易更改卽於昨日（二十六）電復代表請其仍照原議堅持 
　　公司開會公司理事會連日因此事開會集議并以過渡時代一切事宜仍須繼續維持如已修成之路（指江墅杭楓甬曹）應如何改良工事擴充營業正在修築之路（指蘭玉錢曹）應如何尅期完竣並工事上力求完善將着手建築之路（指杭泗山北）應如何妥爲籌備俾工事易於進行預定之路線（指紹興南越台州温州西北至處州又嚴州越淳安西至安徽休寗之屯溪）應如何分别先後緩急派員勘測興築等事均在詳細籌劃之中 
　　派員勘路浙路收歸國有業派代表晋京商榷並將路綫圖册送部備核現在雙方尙未解决部意必欲派員南下實地勘驗後始可定議而各代表以曠日持久不允所請經部員再三磋議許將已經開車之杭楓甯曹兩線履勘一周其甫經購地之常玉線及甫經勘定之杭泗線曹紹線山北支線等一律免勘並令尅期往還以備從速交替聞部委曾君（交通部僉事）約於日内將次來浙矣 
地方通信 
[北京]  
　　北京電車問題之近訊北京建設電車問題前因北京電車公司股欵糾葛政府擬收歸國有業經内務交通各部妥商嗣該公司一再呈懇據云所招股欵一百七十五萬元已經到京北京電車一路應由該公司辦理茲將農商部致内務部函錄後以見此問題進行之一斑逕啓者北京電車公司股欵糾葛一案前准函稱取銷前案歸由國家辦理當經批示遵照在案茲據該公司代表陳璇樞呈叙情節懇予收回成命以便繼續進行後據該公司呈報股欵提京請予查騐各等情到部查此項電車關係都會交通前因承辦人股欵糾葛擬令取銷本部亦表同情惟茲據該代表該公司一再呈懇並稱所招股欵已提存中國銀行如果屬實應否量予通融抑决定仍照前議由國家辦理相應鈔錄原呈函致貴部酌核見復以憑核示此致 
[張家口]  
　　屠户罷市風潮續誌張家口設辦屠獸場回敎肉行因牛羊猪同場宰割有違敎規業於本月一號全體罷市昨由督署接到内務部來電略謂張垣設辦屠獸場原有肉行全體罷市此等風 
 
 
 

Page 7

 
 
潮聞回敎人居其多數是否操之過急所致抑或更有别因請即詳細查覆當經何都統飭令警察廳長黃建三氏將開辦理由曁回敎人所以反對情形並派員調查原有肉行是否全體罷市詳細呈報刻黃廳長已赶緊調查俟擬妥電稿卽請由督署電覆矣 
[山東]  
　　又有騐契之小轇轕有棲霞縣公民王鳳崗等日昨具呈國稅廳等備處略稱該縣知事辦理騐契諸多不合並任意扣留妄加責罰懇請查辦以蘇民命等情奉批謂俞知事辦理騐契前據該公民等一再呈訴業經令飭照章催辦並委員前往確查以証所呈之虚僞與否俞知事果有不合行爲本處自有正當辦法斷不能因爾等一面之詞不查眞僞遽予嚴譴該公民旣不能靜候核辦竟將本處批詞妄加辨駁殊屬躁妄特斥 
[浙江]  
　　泰順勘烟風潮紀聞日前泰順縣知事電稱烟犯高桐村羽黨唆使罷市抵抗查勘烟苗請將倡亂者以軍法處治並請派兵彈壓等情頃聞朱都督屈省長已電令禁烟督辦張載陽迅即帶隊前往查辦張得電後即有復電至省原文云都督民政長鈞鑒有電敬悉泰順烟苗已據報肅清此次風潮聞知事亦稍近操切業于馬日派王軍法員馳往查辦并面商梅統領添辦幹員至該縣維持秩序以防暴徒搆亂載陽叩 
[廣東]  
　　南雄罷市案之善後法南雄因紙幣罷市已見前報此亦軍隊擾動商場之一事也茲錄李省長致徐聞縣知事商務分會電文如下徐聞縣知事商務分會覽查該縣因陸軍找換紙幣衝突罷市一事現旣據該縣寒電該商會删電稱已照常營業軍民　安等語則前次衝突自係一時誤會惟察核該官商迭次來電意見實多未洽查縣署係屬行政機關商會亦屬法人圑體對於地方上公安秩序同負保護之責現在紙幣低折尤恃官商合力維持何得各存意見借端起衅置地方於不顧應由該商會傳諭各商店嗣後軍人持紙幣買物務須公平交易不得藉端滋事該商會亦須與官廳和衷共濟共維治安并由該知事轉飭該連長認眞約束軍士勿得與商人爲難致生惡感爲要民政長哿印 
　　銀行改名嶺南李省長以維持紙幣首貴開設銀行前特會同龍都督電京請示辦法茲得部電錄下廣東龍都督李民政長并轉王小宋君財政司嚴司長廣東銀行李監理官造幣廠長鑒院　整理粤省紙幣自須改設銀行其銀行名稱擬用嶺南二字可否希卽酌覆財政部巧印 
專件 
[約法會議議事規則]  
　　第一章總綢 
　　第一條　約法會議之議事依本規則行之 
　　第二條　約法會議議長代表本會議於開議時爲主席行使本規則所定之職權 
　　議長有事故時副議長代行其職權 
　　第三條　約法會議開會日時由議長酌定先期知會議員 
　　第四條　約法會議之議事其出席人數依約法會議組織條例 
　　第十五條之規定 
　　議員出席不足前項人數時議長得展長開會時間或宣告延會 
　　第五條　議長宣告開會散會開會中遇有特别情形得中止議事或延長開會時間 
　　第六條　約法會議付議之議題由議長排定議事日程先期知會議員但因特别情形議長得臨時變更之議事日程所列之議案須期分配於議員 
　　第七條　約法會議議員於議案未公布之前有保守秘密之義務 
　　第二章　審查 
　　第八條　凡議案開議時議長命秘書長朗讀全文後由政府委員或提議者說明其主旨議員對於說明有疑義時得質問之質問終了議員得就議案大體討論討論終止議長諮詢會議交付審查 
　　第九條　審查會每案以十五人以内之審查員組織之 
　　第十條　審查員由議長於會議時就議員中指任 
　　第十一條　審查會以指定審查員之名次最前者爲審查長 
　　第十二條　審查會之日時由審查長定之 
　　審查會以審查長爲主席 
　　第十三條　審查會對於議案有疑義時得請政府委員或提議者蒞會說明之 
　　第十四條　議員對於審查事件得擬具意見書經由議長交付審查會 
　　第十五條　審查會非有總審查員三分二以上之出席不得開始審查非有出席員三分二以上之同意不得議决 
　　第十六條　審查結果須具報告書經由議長提出會議 
　　第十七條　審查會提出之報告書議長須先期分配於議員會議時由審查長說明之但得囑託審查員代理 
　　第十八條　審查報告成立後須由本會議起草者由議長於會議時就議員中指任起草員其人數諮詢會議决定之 
　　第十九條　審查報告終了議長諮詢會議宣告付初續會 
　　第三章　讀會 
　　第二十條　初讀會討論大體表决後議長諮詢會議宣告付二讀會 
　　第二十一條　二讀會於初讀會後隔二日行之但議長得諮詢會議變更之 
　　第二十二條　二讀會須將議案逐條朗讀并議决之 
　　第二十三條　議長得變更議案條文之順序或聯合數條成分析一條付之討論 
　　第二十四條　二讀會終了議長諮詢會議宣告付三讀會但得將議定或修正之條項文句交原審查會或原起草員整理後再開三讀會 
　　第二十五條　三讀會於二讀會後隔二日行之但議長得諮詢會議變更之 
　　第二十六條　三讀會以訂正文字爲限不得變更主旨但發見議案有互相抵觸或重大錯誤之處必須修正者不在此限 
　　第二十七條　三讀會終了時議長須以全案之成立付表决 
　　第二十八條　各讀會之朗讀議長得諮詢會議省略之（未完） 
[雜評二（默）]  
　　晦氣之第八座前次戚省長見客時已被劉某大駡且拳擊矣今次見客又被關某大駡劉某稱爲有神經病關某人亦稱爲瘋子何江西瘋子之多耶然戚對於劉瘋子怒而欲重辦對於關瘋子則笑而送諸門首豈關僅駡而劉併拳擊其間自有區别耶 
　　最奇者前此劉某謁見時座列第八今關某亦座列第八然則第八座乃晦氣椅也倘使堪輿家卜之非曰此位今年方向不通必曰風水不佳 
　　六安軍士之新刧法他處軍隊之騷擾者曰搶曰刧曰强賒曰硬買而六安之兵則曰借然借之法不謀於主人不問其允否入室搜括罄所有而去詢其何爲則曰借也借也搶刦與强賒硬買者人或抗之卽不敢抗或可哀詞以求免而借須笑顏以相待且無有敢詢以還期者狡哉六安之兵苦哉六安之貧民 
　　孫總理之勗訽孫總理接見知事諄諄以敎育司法自治相勗夫自治已停辦矣敎育將廢矣司法將裁矣尙何注重之有哉或曰惟已停辦惟將廢將裁而此數事遂集於知事一人之身知事乃不得不注重也然而此數事者前此各有機關各有人專司其責猶以爲不善而去之而顧一人之身能兼善此數事耶孫之勗詞其殆門面語否則責人亦太難矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[連日歡宴美國勸導員詳記]  
　　全國商會聯合會前日（二十六日）下午在滙中西旅館歡迎美國巴拿馬賽會來華勸導員已誌昨報茲據大陸報云巴馬拿博覽會勸導員昨由西貢抵滬下午由中國商會聯合會在匯中旅館開會歡迎其領袖亞台姆斯君卽席演說曰美利堅最新之大國最久之共和國也今與中華最古之國民最新之共和國握手一堂尤形適當余嘗游歷世界之各大國矣然未見代表如許兆之人民若大勢力之圑體如今日中國各省商界代表之聚集於此者繼又略述彼等來華之宗旨及中國參與巴拿馬博覽會之辦法謂彼等來華不存自私之念不挾陸軍戰艦而俱來不求受惠不植勢力此行蓋求因商業而得彼此結交共享利益耳中國異日必在美國覓大市場以銷商品此可豫卜者也繼又稱揚商家製造家及生產家之功益謂世界之命運實操於其手兵猶其次又言中國可耕之地廣美兩倍國中户口多美四倍習俗尙儉民性淳厚此其前途不可限量故中國國旗他日居世界列國之中其勢力必能如美國國旗之在今日也巴拿馬運河旣已通航太平洋局勢將呈新象新日本嘗崛起東亞新中國今將繼之而興末謂巴拿馬地峽之中斷人類歷史上人工之成績無出其右者中國印度當有捷徑可通此哥倫皮亞之夢想也不意四百年後竟成事實巴拿馬博覽會尤足表徵文明進步之特色中國正可藉此機會張權示富袪害植基於世界云云是日中外名員演說者頗多誠一時之盛會也 
　　又上海觀察使楊小川君巴拿馬賽會監督陳琪君因巴拿馬賽會特派代表愛旦穆君師道士密君師君夫人偉爾頓君及書記等來華勸導中國實業家赴美賽會楊陳兩君於昨日（廿七日）下午一時假張氏味蒓園設西筵開會歡迎駐滬美總領事維利德君及英比兩總領事並李佳白博士全國商會聯合會正會長周金箴副會長貝潤生及議董沈仲禮虞洽卿警察督辦薩鎭氷滬寗鐵路總辦鍾文耀並王省山余日章黃席珍周錫三朱仲賓袁靜生唐靜波上海縣知事洪錫範張叔和榮瑞卿英公堂正會審官關烔之鎭守使鄭汝成先後蒞會挨次入席鐘鳴二下楊君起立致詞歡迎略謂今日爲歡迎美國巴拿馬賽會勸導員之會竊以世界大陸中隔太平洋而東西對峙者非華美兩國乎美國財富甲寰球爲通商惠工益求進步特於交通上開鑿巴拿馬運河以便輸運證以古昔中國之濬漕渠歐人之開蘇彝士殆有過之而無不及此河成而博覽會以起諸君子因之來華勸導出品其有愛於天然對峙形勢之關係歟其有愛於共和政體先後同歸歟此次賽會殆惟我華美兩國具有特别之感情（中略）晟敬謝勸導員來華之盛意並謝來賓蒞臨之光寵敬舉一觴爲諸君子壽全體鼓掌次由陳琪君致詞大致謂承諸君子來華勸導吾華商赴美賽會一事鄙人旣爲賽會監督應代全體華商一致感謝再次愛旦穆君致答詞略謂鄙人才疎學淺承諸君子開會歡迎傀不敢當又承楊陳二君褒奬逾恒實屬汗顏此次賽會鄙人來華勸導務請諸君子各遺品物赴賽俾土貨暢銷敝國鄙人之願也今鄙人來滬適貴國全國商會在滬開聯合大會全國商人薈萃一區惟願贊成此舉不勝欣幸明年貴商來美鄙人已奉派爲招待對於華商更當竭誠歡迎也次沈仲禮君起立謂中美兩國情誼素密屢承慨助振欵及退還庚子賠欵足見美國情厚吾國現在商業未見發逹進出口貨之價值兩相比較進口貨價值超過一百另三兆利源外溢如此之鉅安可不圖變計乎乘此巴拿瑪萬國博覽會之機會各省舉富有經騐學識之人赴美實地考察某貨宜改良某貨宜製造歸國仿造届時出口貨不發逹吾不信也次經美總領事謙遜一番然後入席一時觥籌交錯珍錯頻仍直飲至五時始畢偕至草地合攝一影以留紀念攝影畢始各握手而散聞巴拿瑪賽會來華勸導員愛旦穆等定於明日即（今日）下午一點另五分鐘乘滬甯鐵路特别快車前往南京小作勾留然後乘津浦鐵路火車北上後再行返國政商各界已預備届時前往滬寗車站歡送矣 
[全國商會聯合會紀事（十三）]  
　　昨爲全國商會聯合會開會之第十二日會員到者四十餘人至十點十分鐘振鈴開會首由嚴書記長出席登檯報告云今日周正會長因事未到應請貝副會長主席 
　　貝副會長出會員席入正會長主席云今日會員到會人數雖不多而者份已有十三省照章正式開議審查員顧松慶出席登理由台發言曰鄙人與吕逵先傅朝鑫余鏡清胡佚民諸君前承公推爲幣制案審查員業已審查完竣茲將本會主張之理由詳細報告查幣制案共計三種甲上海總商會提出遵用大總統公布之國幣條例而請求迅速實行乙黑龍江總商會提議主金銀銅三幣並用以鈔票資周轉以國幣銀行利推行丙主張金本位謂不以金爲本位則國際貿易磅價漲落操縱外人無形損失爲數甚巨就此三者研究得失實行金本位固能免對外之損害然成本不貲其難一需用之金必仍由外洋輸入其難二國内現時習慣適用銀本位不適用金本位其難三有此三難似宜採漸進主義不能驟行金本位此丙說之難以實行也至乙說銀行紙幣爲另一問題主張新幣制較丙說更不能行廢沿用已久之圜法制各種貫枚等新幣名稱之歧異尤易生事實之障碍此乙說之難以實行也甲說遵用大總統公布條例請求速頒新幣本審查會絶對贊成本年二月七日大總統敎令十九號公布國幣條例及國幣施行細則大綱以銀爲主幣鎳銅爲輔幣銀以元爲單位元以下至角而止適用銀五分適用鎳一分以下至釐而止適用銅采固有之習慣定統一之幣制更於施行細則内訂各幣行用之制限謀人民兌換之便利洵整理幣制完全之政策我國幣制混淆各爲風氣直接病商間接病國統一國幣固爲今日之根本問題應遵照大總統公布國幣條例並施行細則呈請政府迅速鼓鑄示期頒行今擬定理由辦法四條一請以下届會計年度（卽民國四年）七月一日爲新國幣頒行之期二廣設國家銀行爲兌換新國幣之機關其未設國家銀行之地域得委托地方銀行兌換之三舊時銀銅幣依據施行細則第三條第一項實行其改鑄之期以三年爲限四前項辦法應呈由農商部　咨財政部核請大總統公布施行應請諸君公决報告畢沈和甫云鎳幣一種恐鄉問不能通用應呈請政府修改傅仿卿云國幣條例曁施行細則大總統業已頒布顧松慶云查公布國幣條例之第一條即國幣之鑄發權屬於政府則政府業已規定馬息深云鎳幣一種非銅非銀恐難通用况敎令雖已頒布而民間尙未深息沈聯芳云查國幣條例中規定鑄發權屬於政府而鎳幣祗有五分之一種分數甚少况未見鎳幣發行何能遽行呈請政府修改沈君之說本席不能贊成勞敬修云鎳幣一種各國皆有貝代正會長云此案討論終止如諸君贊成此案成立者請起立表决多數贊成 
　　貝代正會長提出續到議案計十五件嚴書記長登台將第一件餘姚商會提議改編商法案之案由報告略謂我國商法迄未完全編纂卽有殘缺不全之破產律亦不合我國人情習慣近聞農商部已從事編纂擬由本會呈請大部定倒閉一律格外從嚴採用大清法按數科罪庶奸商知所儆懼即訴訟律手續亦須改良最好由本會呈請農商司法兩部將上年頒行商事公斷處章程略仿法國制不隷司法統系之下以防流弊而利推行請衆討論吕逵先云此案可併入商法案内付審查顧行溪云贊成吕說 
　　貝代正會長付衆表决多數贊成 
　　貝君又提出第二件餘姚商會提議維持商權案嚴書記長登台報告案由略謂前清商會章程本有代商聲訴之條設有寃抑並可直陳上官近奉國務院通令嗣後呈報事件不得越級逕呈並限制公文程式實啓官商隔膜之漸應請公决沈聯芳云此案應併入公文程式案内付審查貝代正會長付衆表决多數贊成 
　　貝君又提出第三件即上海錢業提議嚴訂商律保障錢業案嚴書記長登臺報告案由大致謂世風日下吞匿倒騙之風盛行非嚴訂商律不足以儆效尤並擬定辦法六條（一）各莊號統須公所商會農商部註册（二）各莊號股東如已入洋籍者須註册時預先聲明（三）各莊號設有不測無論中外欵項一律公攤（四）各莊號如股東已失信用者不得再自由營業（五）各莊號如經理人有營私舞弊虧空銀兩罪宜加等（六）請農商部司法部通行各省法庭嚴追倒閉案請衆公决董會帆云此案　與事實上不行因各省情形不同沈聯芳云此案可併入編制商法案内付審查貝代正會長付衆表决多數贊成 
　　貝君又提出第四件江西贛州鄒日煃提議請嚴訂保商法律案嚴書記長報告案由大致謂請將倒騙賴債以及搶竊拐逃並一切障礙商務等項訂立商律商法從嚴懲治商務始能進行云顧竹溪云此案併入保商案付審查貝代正會長付衆表决多數贊成貝君又提出第五件安徽事務所提議請速頒新商會法嚴書記長報告案由略謂現在各分會更選總理或留總理連任呈報之案奉批照准者有之令飭由縣核轉者有之似此辦法兩歧殊屬無所適從皆因新商會法未經頒布之故而國會又經解散商會法更頒布無期應請公議沈聯芳云商會法案業已初讀付審查此案可併入辦理貝代正會長云如諸君贊成此案歸入商會法案付審查者請起立表决多數起立通過 
　　貝又提出第六件杭州顧松慶王錫榮商會法意見書嚴書記長報告該案意見兩條一商會法名義卽爲各商會劃一章程二各省總分商會公舉主任定章報部加札委任至此各會員並不將此案討論遂將未報告之第七件安徽事務所提議商會總理由縣加委是否合法案及第八件江蘇常熟商會提議貨物銷場稅擬併產地稅内一次征收案等兩件討論貝代正會長云此二案尙未報告提議請將第六件討論嚴書記長云除第八件外第九件浙江餘姚商會提議减輕稅則第十件江西贛州鄒日煃提議求减釐稅以維糖業第十一件湖北代表楊炳宸提議維持典業第十二件上海商業學校提議請擴充甲種商業學校第十三件浙江餘姚商會提議講求商學第十四件湖北代表楊炳宸提議組織商業日報第十五件上海總商會郁懷智提議組織全國商業報紙以資聯絡等案前已均有類於此等案之議案提議付審查可將各案分别付審查馬息深云深恐審查案多不及審查沈聯芳云可於明日暫停會議會員於上午九時卽行審查各案余民進云將各案一律附入前案付審查係一層辦法明日停會審查又係一層辦法請會長分别付表决貝代正會長云如贊成將續到之十五件議案附入前案付審查者請起立表决多數起立贊成貝君又云如贊成明日停會審查者亦請起立表决至此各會員因主張不一遂提出主張三條甲說停會三日待會員審查乙說停會兩日審查丙說隔一日停會審查貝代正會長將三說付衆表决全體贊成丙說沈聯芳云今日係星期五如星期六停會審查則星期日是否休息應請會長規定衆議星期日應休息星期一開會隔日停會審查時已十二點四十五分鐘遂散會 
[吳江田業會請弛米禁之公函]  
　　江蘇吳江各區田業會致上海總商會函云逕啓者開弛米禁前蒙貴會禀請省長未邀批准深維此事實關全省生計即如敝邑素號產米之區去歲秋收豐稔積米甚厚入春以來米價大跌農人償租而外不敷用度鬻牛典宅比比皆是近有小户耕種之佃紛紛向業主退回别謀生計許之則田畝荒蕪租糧兩礙不許則衣食皆空何能再事耕作此等景象實較前年大水更覺恐慌是不特商業受損業田之家已先遭影響矣查榖賤傷農古有此說初不料農傷而生計同傷竟有如是之騐者良以海禁大開利權外溢全賴士貨旺銷庶可吸回脂膏乃產米之區遏止不許運售因之價日短折而食米之省專恃洋米利源盡隸於外故受害之捷速於置郵若不亟圖補救伊於胡底敝邑雖小良田數十萬畝農夫數百萬户生計之關係不可謂微若坐視其奄奄待斃不爲援救敝會亦難免池魚之殃及是以同人集議擬即日具禀省長務逹目的一面具函貴會仍請繼續進行並希將近日市面蕭條景况農界竭蹶情形詳呈縷述以動上聽想省長民膜關懷必有良策以處此也敝會爲農業請命亦卽爲己請命貴會一視同仁必不責其唐突專此率泐語出不文伏祈亮之 
[吳前知事復上海縣署函]  
　　敬復者接准致前城濠事務所函准工巡捐局函詢圖樣卷宗報銷磚石清單傢具帳簿等轉囑檢齊送署以便轉交等因查城濠卷宗報銷四柱清册圖表欵摺清帳圖章等已先後分批移送貴署敝處並無留存北半城工程圖樣祗有二種一沿城舊屋及溝井出水圖裱糊木架一具已連甲乙圖同送一與法租界馬路毗連之馬路丈尺圖此圖曾經雙方簽字現存縣署卷内應請檢出攝影方有副本南半城馬路圖樣一紙本存在署其事務所移送工程預算合同承攬收據及各種存根圖表即是卷宗此外正式公牘均存縣署敝處錄有副本已送排印不日印竣儘可分送備覽所詢磚石北半城磚石供砌溝及溝底路底三和土改做側平石之用餘磚惟新署基曾經車運約十二萬塊其餘均在城根應由尊處派員收管量重數散勢不能逐塊點交即無從開列細數南半城拆除在先維時敝處尙未接辦由前市政廳允准貧民習藝所新普育堂車運城磚若干建屋收養貧民之用細數未據報告其未拆處至今存在至詢置買傢具事務所係臨時機關借用大境餘屋一間器具亦多借用規模甚簡與他處之成一局面者不同册列添置器具不過四十餘元一月前已請遴員接管似無庸再有手續總之平時支欵由各部分總領分支其實支數目事務所應據各部分之造報彚造總册前送四柱清册時卽經隨函聲明在案照移交手續查核欵目應以此項四柱清册爲根據且附有承攬收據表式等不難逐欵核對又經續送整理地畝處開支清摺及新舊户繳價簿各一南北半城支欵簿各一以備參考何至無從查核究竟如何報銷方爲詳細事前並未頒定程式無從臆造耑此奉復 
[保產公會之呈批]  
　　城濠地暫歸國有 
　　本邑城濠各租户前因城濠事務所將城濠餘地議歸自治圑體承領致失伊等業產特由保產公會舉定代表晉京赴財政部呈控已誌前報茲悉此案現奉財政部批示云自治圑體承領城濠餘地係爲地方公益起見姑准通融現在各省自治均已取消前案應作無效本部前已派員查辦尙未具復是以暫歸國有俟委員復到由部再定辦法仰即知照 
[望平街暗殺犯不服判决]  
　　匪徒柴啓藩前在公共租界山東路（卽望平街）用手鎗將李榮升（卽李韻笙）暗殺身死一案經審判廳公開法庭判處死刑等情已詳前報自奉判之後將柴釘鐐收押第一看守所内茲因柴不服判决於昨日據情禀明看守所范所長聲明上訴范君飭派所目至檢察廳繕狀處繕狀呈送檢察廳聲明上訴請將此案卷宗移轉高等廳辦理當奉汪檢察長諭令候批再核 
[盜犯仍送鎭守使署]  
　　老巡捕房包探前在泗涇路樾台旅館内緝獲之劇盜邢永標等六犯解經公共公廨奉判應送内地法庭懲辦在案茲悉捕房西總巡麥君以該盜邢永標等迭在租界搶刦犯罪較重須請嚴辦故於前日（二十六號）午後四時履備馬車三部令一百五十一號五十三號四十號三西探及華捕目邵仁初阿根等將劇盜邢永標錢晋發錢少江張順根高章青李桂萬等六名連同起獲各贓並鋪蓋網籃各物一併解送上海鎭守使署請援照刑律歸軍法範圍嚴辦當奉鄭汝成君令飭軍法科收押聽候訊明照律懲辦 
[工巡捐局紀事]  
　　續收欠繳捐欵上海工巡捐局楊局長以征收各項稅捐自三月分爲始均以工巡捐局名義掣票征收所有二月分前市政廳被商民欠繳者仍將舊票　蓋工巡捐局圖章派員催收茲因謠言舊票作爲無效誠恐商民悮會故又通告各商民凡有欠前市政廳二月分之捐欵未繳者仍歸本局經收以濟地方公用云 
　　分送車輛免照駐滬各領事衙門及江海關稅務司署辦公華洋各員自備之各項車輛向由前市政廳按季分送免照通行南市馬路免繳車捐現旣改歸工巡捐局接辦所有華洋機關之各車免捐執照仍應照舊致送故於前日由楊局長分别致函各署如須各項免捐車照請開明乗車員名送局核塡以便照送 
　　交卸清道路燈南市城廂内外及閘北各馬路之路燈清道及衛生事宜自南北二市政廳取消後改歸上海工巡捐局接辦茲聞淞滬警察薩督辦與上海鄭鎭守使商議以地方路燈清道隸屬警政範圍自應劃歸南北警察二分廳派員承辦惟收取捐欵事宜仍由工巡捐局照章征收每至月終將應支路燈清道費用若干照從前市政廳開支數目由工巡捐局照送滬南閘北二分廳核收轉發業已議妥令由工巡捐局楊局長遵照辦理茲悉南北二警廳現定陽曆四月分起實行接辦路燈清道兩事云 
[紀寰球學生會之演說]  
　　前晚寰球中國學生會請王鈍根君演說傍聽者甚衆先由主席徐　蓀君介紹旋請王君登壇演講略謂國民之原素莫重乎愛心無論何人何事皆不離乎一愛字文明國視之尤重余今以愛字分别言之第一爲愛國觀夫世界滅亡之國推其原國人先無自愛之心黨同伐異操戈一室外人乘隙而奪其柄如財政路鑛軍警及種種機關漸次喪失迨至覺悟而已處處牽制難於挽救其痛苦不可言喻諺謂物必先腐而後蟲生之良有以也余嘗觀吾國人所愛獨甚於財色玩好而對於國家一若不相關係毫無愛情即以選舉論之選者並不問被選之人是否稱職堪爲國民代表被選者一入政界輙營私舞獘殃及國家又如商人專販舶來之品以謀蠅頭之利每年漏巵外溢數千萬不計及國貨夫敗亟當改良以之運銷海外庶幾補救萬一何以全昧其本心耶更可羞者近來社會上發現一種媚外之人對於外人則低首聳肩恭維備至趨之若鶩而對於本國人則驕形於色視爲可欺且於本國人所辦之公益動輙從旁訕笑利其失敗若非喪心病狂胡至於此今日吾國人再不自愛互相水火恐埃及之覆轍不遠矣第二爲愛父母愛父母之恩同於天地而爲人子者往往愛惜妻孥忤逆父母眞不知其天良何在也第三爲愛兄弟當盡天倫之誼第四爲愛妻子當盡敎養之職近來滬上有種丐婦令其子沿途乞食或於橋之兩堍爲車夫分力推輓以求乘者之施捨習以爲常不啻正當營業在丐婦則以爲敎子謀利宜其如斯要知貧苦婦女向無敎育流　爲丐於是敎子亦無義方實貽外人之譏願吾國大慈善家廣設工廠不僅爲此輩謀生計且可冀實業之發逹誠幸事也第五爲愛朋友當知四海之内皆爲兄弟視之當如同胞第六爲愛仇敵古語云怨毒之於人甚矣哉彼仇吾而吾亦仇之則爲禍尤烈凡有仇於吾者當示之以愛遜之讓之仇人知感而化則怨氣漸銷於無形或由此相結爲知己未可知也鑒於廉蘭之訂交可以悟矣辭畢由楊君仲馨史君文欽等引至客室小憇而别時已鐘鳴十下矣 
[宏茂昌案又訊一堂]  
　　宏茂昌襪店主陳履昌前與韓榮源等因牌號互爭毆打一案經地方廳判决陳履昌不服赴高等廳上訴發回原審法院審理在案前日又經董推事開庭研訊陳延秦律師出庭代訴云被告在高等廳傷害罪已經判决應請庭長向被告追償私訴損失二千元且被告假冐商部註册反謂他人冐牌致使原告破家失業請求庭長飭令被告照數賠償云云韓等亦延律師出而辯稱高等廳不能干涉下級官廳且原告是否向做客幫尤應調查實在再核等語原被律師互辯良久同意主張請求堂上函致襪業公所調查實情審判官遂决定俟該業公所查復再核 
 
 
 

Page 11

 
 
[鹽務顧問員過滬]  
　　中國鹽務顧問英人丁恩君前曾往香港調查鹽務業已事畢於前日回滬昨晨附搭火車赴杭 
[實業觀光圑來滬]  
　　杭州總商會組織之實業觀光圑已於前日抵滬萬孟淵旅社聞該圑計有二十餘員云 
[招考警察敎練所學生]  
　　上海縣警察敎練所昨發布告云爲招考事案奉上海縣知事公署令開奉江蘇省行政公署令開自民國三年起各縣警察敎練所限卽一律成立令飭遵照修正各縣警察敎練所節章辦理等因在案查上海警察敎練所去年六月曾經開辦因事停止茲奉省令亟應遵章續組進行現在仍就縣公署西首原設敎練所房屋内開辦警生名額暫定四十名除呈報外爲此出示招考如有合後開資格志願投充者應於本月二十八日起三十日止每日上午十時至下午四時爲度務須親身赴所報名逾期不收截數後再行揭示定期招考分别去留惟警察關係重要此次選擇綦嚴凡報考諸生自問於資格不合者愼勿意存嘗試以杜冐濫而重警材切切特此布告（資格五條開列於左）（一）粗通文字性情和平者（二）年在二十歲以上三十歲以下者（三）體質强壯（身軀須在營造尺五尺以上）言語清楚者（四）目能辨三十步以外徑寸楷書者（五）身家清白確無嗜好有妥實保証者 
[注意匪徒之口號]  
　　上海鄭鎭守使接參謀陸軍部電開奉大總統令前據署湖北都督段芝貴電呈轉據鄂西觀察使宜昌縣知事電稱本月六日夜半突有匪徒多人闖入警備隊司令部殺傷衛兵搶奪槍械經該司令調隊奮擊匪始敗竄地方遂安等情（令文從略）查鄂督來電犯供内有該匪黨初見口號甲先問今日有事否答有事又問由那裏來纔來再貴姓請敎如始晤面不能問答以上語雖恃有何等介紹書亦不談實話等供查與鄂省前獲匪車繼斌之秘密尺牘所載相同希一併注意查緝爲要等因鄭鎭守使當已密飭所屬軍警一體嚴密偵緝矣 
[店夥在途遇暴]  
　　本月二十三號有眞茹萬益新醬園夥馬來星帶小洋四千二百角來滬向仁茂錢店兌換票洋三百六十五元及現洋四元尙餘小洋十一角行經新閘橋忽有素不相識之三人問伊何往答回眞茹行至朱家灣被此三人將洋如數搶去當時該夥被搶後踞坐路旁爲閘北第一區巡長李茂盛查見詰悉情由借馬投一區報告解署長復派巡官帶問長警及馬往失事處勘會屬實卽解警廳司法科訊供一過飭馬先行回店靜候飭緝贓犯到案究辦 
[屍棺扣留之放行]  
　　本邑斜橋紹興會館前交船户裝運屍棺十八具回紹行至杭州江頭被軍警扣留不放已誌前報茲悉該會館此次運送回籍屍棺共有七十具曾在上海鎭守使署領有護照分儎數船先後起運自接該船户來信報告被扣情由後該會館主任當派司事携帶護照前赴杭垣呈驗詎該司事未到之先船户已倩杭地店家具保呈由警局核准放行故該司事現已回滬報告矣 
[律師控追毁壞名譽之損失]  
　　義國律師穆安素因三馬路永泰棧主朱少梅造言誹諺毁壞名譽控奉公共公廨傳案請追損失銀一萬兩在案前日由廨復訊原告由沃沛律師代表上堂譯稱被告控李雲書等爲英比銀行墊欵糾葛延原告到堂代表因請摘釋案證二人被告卽以爲不然在外造言誹謗毁壞原告名譽應請訊追並經原告繙譯萬姓及侍者並西人白來相繼上堂證明訊之被告供稱並無誹謗情事並延逹商律師到堂代辯關讞員研訊之下商之義領羅君判被告交原保候再核奪 
[連拐二女]  
　　嚴趙氏扭何阿美至法公堂控稱婦人生有二女年均及笄何於上年四月十八五月二十六兩次將二女一併拐逃今始遇見求請訊追訊之何供趙氏長女先與小民私識旋即拆開文與某甲姘識隨甲逃去並非小民藏匿氏之次女亦未拐逃是實判管押限交 
[扭控奉化縣之賽會肇禍者]  
　　夏鎭奎投法公堂控稱商人父親世居奉化縣仁孝鄉村上月間有本村土棍夏承來夏畫發等發起賽會父親禀請奉化縣知事出示禁止承來等抗不遵從將縣示扯毁又復遷怒父親糾黨將商人家房屋拆毁父親復控到縣承來等即逃來上海今在治下與承來等遇見報捕拘獲求請訊辦訊之承來供各村鄉民因恨鎭奎之父請禁賽會違反衆意故將其房屋拆毁小民係該村地保向衆鄉民婉勸無效以致肇禍不敢附和是實畫發供賽會時小民確在會中執事惟拆屋之事實不在場前日偕承來到申探親並非畏罪私逃聶讞員得供商之法德副領事判管押着原告速禀奉化縣備文移提歸案訊辦 
[地保藐視公堂之受罰]  
　　朱盧氏控比隣莊聖全阻撓建造房屋等情業經傳訊原告稱内有基地三尺係個人私產而被告則稱係出入公路所供各執判候傳地保質證在案前晚由廨復訊兩造仍各延律師到堂互辯乃地保金松亭並不親自到堂遣夥陳東陽投案代質理由未明供多含糊聶襄讞以該地保藐視公堂抗傳不到與觀審西官英領哲君判被告交原保候再復訊地保金松亭若罰洋十元充公以儆 
[賠償費尙嫌太少]  
　　萃昌祥控二房主陳搢卿違背租約請追損失銀三千餘兩等情業經由公共公廨訊判被告償還原告洋三百三十六元有零因原告損失過巨不服判决昨延律師上堂聲請復訊被告亦延律師到堂辯護中西官會商之下以原告旣不服斷判於一禮拜内預繳訟費銀一百兩存案准予上訴聽候上級公堂核判被告將斷繳之銀仍存公堂另交原保如將存銀領回着照原告所控之數交人銀並保候示仰被告自行擇從 
雜評三（訥） 
[兩歡迎會]  
　　觀匯中旅館與味蒓園兩歡迎會之盛况則知我國人尙有志於實業也記者於此敢爲赴賽諸君子進一言 
　　此次赴賽諸君子非欲得最高之名譽乎然以中國工商業之幼稚出品之不足與他國敵我國人自知之所博名譽固有限也然而自有所謂名譽者在其一此次赴賽能精心考察各國之出品歸而研求方法初則注全力於仿造縧則别出心裁以求駕乎各國之上此所謂最大之名譽在後日也其二赴會諸人當隨時留意於行動勿再如從前之赴賽者遺種種笑話於外人爲各國報紙所訕誚此所謂保全目前之名譽也否則徒糜巨費而已於名譽何有哉於實業奚益哉 
 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[戲擬商會聯合會序] [  玄芽]  
　　仿李白春夜宴桃李園序體 
　　夫商會者特别之公署聯合者著明之扛帮而代表若鯽爲數幾何議員坐席編號良有以也况大部特派以司員（農工商部派陳司長到會）報館旁聽以記者假紗業之公所開議事之大會議長三箇首爲白鬚（正議長周君白鬚皤然）發起兩人獨存蹺脚（蹺脚者盛字也該會係盛王兩君發起王君現未與會）一案提出妙論都來抗批令以狂爭聞取消而軟縮（該會爲部定公文程式官廳對於商會用令用批爭持最力嗣得部電中有□□請取消商會聯合會字樣未免生畏）不有嚴電何息羣喧此事不成遑論質鼎權數（議員左質鼎君因選舉權關係提出辭職書該會未爲宣布左君又致函質問） 
[新灘簧] [  仁後]  
　　今年運道比子舊年高袁大總統要把知事來考駝腰曲背眞資格畢竟龍頭要讓老饕（長過門）說到神通原勿小有幾化一向來篤做幕僚有幾化本來是個候補道還有幾化做過三年知縣兩年敎只爲前年光復光復才光掉收收刮刮銅鈿銀子野弗少如今旣然特設恩科要把知事考樂得到京城裏去走一遭（長過門）（耐看阿對）一進京城忙弗了（短過門）頭一莊頂重要就是同鄉京官府浪挨一挨二須要才走到主考大人身分高面子浪向好像弗能跪（長過門）（假撇清）咦喜咦怕是個場期到（短過門）頭一場還算好兩個題目只消一個繳幸虧吾老末老一樣會把鎗花掉想起從前八股調勿管三七廿一套一套有一件最好笑擔擱時候弗算少點人頭發麫包餓得飯桶肚皮裡向幾里古魯好像活猻呌（長過門）（阿要難熬）頭場考過二場到（短過門）第二場眞難料骨種法律名詞實在呌吾記弗牢還有一莊弗入調甲乙丙丁瞎三話四弄子一大淘好只好大家來篤濫和調六里能個公法私法民法商法莊莊件件研究到樂得面皮老一老白頭卷子總算弗曾交（長過門）（虧俚說得出）二場考過三場到（短過門）第三場弗番淘講到經騐兩字弗是海外刮刮叫地方公事那怕辦得一圑糟只要嘴裏向說得好弗怕俚篤弗來上圈套况且吾老早招呼才周到某人是吾老世交某人是吾表舅老敷衍幾句賈似道提起筆來做個暗記號難末吾個知事拿得穩穩裏個牢（長過門）（恭喜恭喜）法政學生眞倒竈（短過門）兩場取得蠻蠻高弄到結底才弗牢氣得猫能呌來狗能跳哭弗哭來笑弗笑幾根起碼胡子根根蹺骨種情形眞苦惱本來自家野弗好啥人請俚進學校眼睛搬場搬得格外高阿肯對倪　一　事到如今嘸收梢問問俚篤阿要標來勿要標（長過門）（趁勢出出氣）袁大總統野呌會皮調（短過門）知事弗曾考一道命令先發表從此以後老師門生大家勿許呌面子浪向阿要好背地裡若還送個兩張匯豐票只怕銅鈿銀子人人要（長過門）（假痴假呆）一圑喜氣上眉梢（短過門）衣錦還鄉須要走一遭雖然任浪勿曾到一路浪打起予個來字調就把知事威風擺出了（長過門）（阿要埋虎）一到家鄉伊是忙弗了（短過門）公署裡先要到祭祖宗野緊要親眷朋友只好望後靠大老婆迷迷笑小老婆會撒嬌桃花眼睛藐一藐大拇指頭蹺幾蹺倒說道總算虧子吾俚出鬚小寳寳（長過門）（阿要有趣）若還來篤前清時代啥弗好（短過門）金鑼堂堂敲挨門打户才報到骨個秋風打得眞弗小可惜如今才革掉要列硃卷咦怕嘸資料要竪旗桿咦怕别人笑美中不足要算頂懊惱（長過門）（心阿要平）還有上海灘浪個星斷命報（短過門）拿子吾里開頑笑痛瘡偏要一齊　東野駡西野嘲多謝俚篤報單謝帖才弄好挖苦一個波得了有朝一日吾輩做到上海道要把骨種混賬報紙才封弔還把主筆拿來儘量的敲（尾聲）痴人說夢君休笑且喜諸君壽已高（如不然呵）只怕各處的地皮才刮掉（三） 
[記事新灘簧] [  問楳山人戲著]  
　　記事新灘簧原用舊曆本癸丑年個六月分其日十九夜黃昏其時八點另三分只聽得東也勃倫騰西也勃倫騰好像覇王鞭又像大高陞大家才認道製造局裏勒朶接財神 
　　急忙來打聽才蹺得個星革命黨要想再革命南方兵北方兵大家拚命大相爭嚇壞之個衆百姓大哭小喊不絶聲怕人勢勢才要逃性命有做人帶點活命本無做人單單逃個赤光身 
　　東洋車子人眞正交好運有人叫車子野好生意經一個好娘娘好像女學生叫車子講行情最少兩只洋再少弗答應個個娘娘們皮夾袋裏向鈔票足有一大捆許之只半洋仍舊弗應承倒說道要緊頭浪逃性命耐還做啥小氣人車子人是江北人收梢還要駡山門說道勒你媽媽不高興 
　　有做人逃到租界浪旅館裏勢暫安身有個還借大洋房妻孥老小眞安寗餓來吃大菜空來看戲文還要堂子裏去尋開心擺檯面勒叫出局义麻雀原做大輸贏 
　　無做人逃到租界裏無處可安身弄堂裏着地困屋簷下坐天明有個躱到小菜場有個靠之亭柱困有個才困四門廳還有個要清趣個蘇州人倒說稀秃漉濕那哼困一心還要困高舖倒撥俚耐困之一只肉　墩 
　　疊連幾夜打弗停窮人肚腸亂翻身幸虧得赤十字會裏個慈善人買之幾幾化化山東餅每一人派一分頭排先到手連忙吃干淨重新溜到末脚跟再要討一分慈善人好眼睛看破弗答應該個喪心人倒說唔朶爲啥派得弗牽匀 
　　廿六夜頭打得最急滾鎗珠炮彈流弗停有一家原是修行人老男人正念太陽經太陽明明紫光佛四大神洲鎭乾坤行得快來催人老行得遲來不留停剛正念得野起勁勿曾防着一個流彈穿透之俚個修行心 
　　老家主婆正念高王經南無高王觀世音高明觀世音開明觀世音耳朶弗大靈眼睛還算明呌聲老老吓舍勒能要困要困弗到床浪困爲啥偏要着地困叫殺弗答應吃着小孫子野聰明說話最會尋開心叫聲阿奶吓阿爹弗是能要困胸膛跟頭有個洞好像賣個舍個西洋景 
　　還有個星胡塗人夜來聽之鎗砲聲早起煞死亂問訊阿是南兵勝還是北兵勝大衆想想看南兵啥等人北兵啥等人打來打去原是打之一家人 
　　個只灘簧那光景覅笑老漢老熱昏内中含有勸世文若要老漢打常唱有之年紀無精神弗如送登自由談做人情送與啥等人丹桂裏個十三旦大舞臺個林步青戲如浪向串戲文可以唱撥大衆聽 
海外奇談 
[財政大臣之大頭] [  跫廬]  
　　英國財政大臣盧脫邱基氏其頭顱之大莫之與京在四十歲時約有二十三時至四十八歲時則約有二十三時又四分之一云 
[二圓一接吻之募金法]  
　　美國屋哈育州沙列母市中有一慈善病院募集基本金其募金之方法則以妙齡之美女六人擔任之凡願與之一接吻者須輸金二圓於是遐邇轟傳蜂屯蟻聚皆以一親香澤爲幸立時獲得二萬圓之鉅額其接吻時之盛况則十八歲以上至八十歲以下之男子若干人排列有半哩之長陸續與之接吻所費時間則有二時之久而其間尙有一次接吻後復納金而爲二次三次之接吻者云 
[懸賞三百萬圓之傳記]  
　　俄國政府向世界文壇徵集亞歷山大第一世之傳記期於一千九百廿五年成書其賞金於一千八百二十三年時已由總理大臣歷力削布氏存放於聖彼得堡銀行豫備千九百廿五年之用計一等賞金二百萬圓二等以下之賞金約一百萬圓 
尊聞閣詞選 
[春風嬝娜楊花] [  東園]  
　　裊一溪晴綠撲散微烟飛逐絮糝鋪氈有蝶衣妒影依稀曬粉蠶絲上箔髣髴抽緜墮溷無因悟空卽色宛轉柔情萬縷牽羗笛漫吹一春怨肥環欲結再生緣况復白頭吟老休因飄泊傷遲暮枉受人憐枝羞借萍羞化泥塗易脫塵網難纒鴻爪留痕飛瓊雪外馬蹄得意踏玉風前硯池生活任抛殘點點且尋高處莫負青年 
[折楊柳] [  育仁]  
　　金縷飄飄舞隨風逐麴塵垂楊牽作客折柳寄征人灞岸波千尺隋堤月一輪春來消息好彈汁染衣新 
[追和唐張九齡折楊柳用元韻]  
　　爲底折楊柳毁勤贈遠人章臺三月暮逝水十年春　擲黃金盡更番白袷新渭城朝雨過莫漫浥輕塵 
[雜興] [  東園]  
　　敲詩那有睡工夫蝴蝶翩翩入夢無無奈夜深更漏轉畫屏人靜一燈孤 
[小牕]  
　　小窗睡起午晴初三徑蒿萊綠不鋤檢取案頭紅帖字乞花多少故人書 
自由談話會 
　　好工夫用在酒色應酬上可惜 
　　愛惜自己兒女却好打駡奴婢可恨 
　　明明家資有餘見人一味說窮可笑 
　　夜宜睡而反晏飲朝當起而反高臥不醒可怪 
　　一文錢如性命而自己性命反看得一文錢不值可憐 
　　貧窮人家却效富貴人家的體面可笑 
　　有錢富翁不肯施捨而貧者反肯出錢做好事可敬 
　　甚矣人之好奇也就蘇州一處而言如前清秋審之時决囚最多絶無一人往觀者現在偶然鎗斃一二犯人乃觀者如堵男女老少咸集甚有一般無意識之少年跨馬乘輿而往觀者吁亦足怪矣豈未聞君子見其生不忍見其死孔子謂如得其情則哀矜而勿喜乎况鎗斃一人有何足觀之處人孰無惻隱之心而若輩之爭先恐後以先睹爲快者是誠何心哉[  倚犀眞州趙二]  
　　儉德會規則　一不狎邪　二不賭博　三不必以酒食結交四不必華服　五不輕寒素 
　　入會者祁門胡子聲　汪砥山　僊源陳石生　甘棠許筱齋　廣陽楊瑞侯　武林吳韞山　松江裴之彥　徽休汪錦堂　蘭溪潘海豐　杭州黃嘯琴 
小說 
[言情小說臨去秋波（五）] [  瘦鵑]  
　　褚靜臣一路上學堂一路咄咄稱怪想天下有這樣的巧事撞來撞去總遇見這美人兒如今連他的居宅也知道了那家却是一年來没有一天不走過的只不知道却是美人之家好了好了今天一知道他的居宅他的姓便也知道那門上不是貼着一張猩紅的紙兒明明寫着平江邱三個擘窠大字麽邱芸英邱芸英絶妙的芳名絶妙的芳名此時褚靜臣滿腔快樂邱芸英三字温黁心上片刻不離到了學堂裏已經九點過五分就急急的進課堂上課一連上了三小時的課下半天没有甚麽事了他却不回去只把小說看着消磨過去三個鐘頭及至聽得放學鐘一響便匆匆出校不幸這一回却没有遇見那美人兒失望而歸對着斜陽空自嗟訝胸中疑雲叢積想每天四點鐘出來總回回遇見今天怎麽撲了空難道是上半天遇見了所以下半天合該扣去麽或者是他學堂裏的鐘和吾學堂裏的鐘忽地有些兒不對麽上一個問題直萬無此理下一問題或者有些意思於是他一面安慰自己說這一回不曾遇見他明天早上一定能彀遇見他只隔得一宵算甚麽况且以後相見之日正多着咧每天遇見兩回一禮拜便能遇見十二回一個月便能遇見五十二回只消他天天上學吾也天天上學定能如願以償呢褚靜臣這樣一想心就安了第二天一清早褚靜臣就起身比平日分外的早八點鐘時候已到學堂裏去了走到那南門街上則見邱家門首那包車剛從裏邊拉出來車夫吸着一枝紙烟靠在門上褚靜臣也就在遠處等着抬起了頭張大了眼十分注意等了約有半個鐘頭驀然間有一個如花美眷直射他的眼簾曉妝初竟宛似一朶出水芙蓉靜臣便立刻灑開脚步走將過去那美人只微微一盻目光就注在他玉手中的書包上臨去秋波似含着深情脉脈褚靜臣旣償了他的志願覺得從頭至脚没一處不暢快兩脚如飛奔入學堂去了從此一連兩星期每天總有一二回遇見他有時上半天不遇見他便下半天遇見他有時下半天不遇見他便上半天遇見他兩人相遇時也並無别種舉動只用着四道目光傳遞他們兩下裏無謂的愛情兩星期後忽地一連五六日没有遇見褚靜臣焦急欲死朝朝暮暮刻不去心每天走過那南門街時只見梨花門掩美人不來心中十分難受想難道那美人兒有些清恙麽或者他家裏有甚麽重要的事故麽不然爲甚麽好幾天不見他的芳蹤呢此中消息煞費人猜恨不生彩鳳雙飛之翼飛進門去一視玉人無羔否過了幾天褚靜臣已懨懨欲病百事都不高興飲食銳减面龐瘦削他母親見了自然不免要盤問說兒啊這幾天你爲了甚麽事臉兒瘦了許多了褚靜臣那肯披露他心中的秘密只說阿母放心這幾天爲了學堂裏大考算分數咧改考卷咧一天到晚忙得甚麽似的竟没空暇的時候所以身體微覺不適横竪暑假伊邇只消靜養一二天包管你復原咧他母親聽了倒也深信不疑那裏想到他却害的是相思病呢（二） 
 
 
 

Page 15

 
 
   
 
 

Page 16

 
 
   
 
