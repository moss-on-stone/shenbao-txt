# 1913 - 133 - 4914451

 

Page 1

 
 
要件 
[宋案證據全錄] （二） 
　　第一件（張紹曾寄應夔丞信两紙信封一個） 
　　夔丞仁兄大鑒敬啓者前上函電計登籖閣每憶道範時切神馳京師自孫黄諸公惠然而來與大總統握手言歡社會之歡迎日有數起足爲南北感情融洽之証不勝爲民國前途慶幸也茲有内務部秘書長洪述祖先生南下公幹因不知台端住址特函介紹洪君於民國之建設多所規畫當道咸倚賴之倘來造訪或有就商事件務請照拂一切裨益大局不勝感企之至弟如恒栗碌乏善足陳台從何日北上亟盼駕臨暢叙别情也耑此敬請台安愚弟張紹曾鞠躬九月十七日 
　　（信封）敬煩蔭芝先生面交應先生夔丞台啓敬與上　　第一件（説明）此件爲張紹曾介紹書由洪述祖　　面交應夔丞似係洪應交接之始故列於首第二件（洪述祖寄應夔丞信两紙附信封） 
　　夔丞老弟足下别後二十日到津廿二入都張紹曾早巳出京吾弟手書只好交郵局掛號寄去矣中央加委一層總理甚贊成明後弟見大總統再定京中報館前説四家請開示名目吾弟可告知前途來通機關究竟京中設共進會與否希明白告我吾弟手函望補寄因要叙勛非如此不可也嘉與李女士事事成當往漢口结婚若何手頌大安小兄述祖手啓廿四 
　　第二件（説明）此函僅註廿四日並無年月惟函　　内有張紹曾早巳出京吾弟手書只好交郵局持號寄去矣等語與第五件函内所云張紹曾早已出京足下之信加封郵寄尙未接伊回信一節正相連貫以此推之當爲十月　　廿四日 
　　第三件（川密電碼一本） 
　　第三件（説明）洪述祖别號觀川居士此密電本面頁書有川密電本四字係洪述祖字跡内第一頁右上角蓋有洪氏觀川居士沽上草堂之印十二字陽文篆字圖章 
　　第四件（洪述祖應夔丞往來電稿一紙）致前中央特派員内務部洪述祖復電 
　　北京椿樹胡同洪蔭芝君鑒頃自浙回函電均悉詳情另復夔叩元年十一月初二日發四等電 
文元坊應夔丞川密敬悉頗有悉南方有人讒謗現在張徐交鬥弟如勸（導）（懲）寳山只許解散正可趁此機會立功能否先電復總統（盼）（眞心）弟北上允准三萬兄到滬同來于事有濟初四 
　　第四件（説明）此第一電係應夔丞復洪述祖電第二電不具名惟電文係調處徐張事與第十一件復應夔丞電詞意相貫知爲洪述祖來電 
　　又此两電及所註元年十一月初二日發四等電十二字又初四二字全係應夔丞字跡第二電文内導懲盼眞心等字原本加有括弧似係疑譯文有誤 
　　第五件（洪述祖寄應夔丞信三紙附三紙附信封） 
　　夔丞老弟足下廿三到京於廿四發電用川密本不知足下能查得明白否連日爲足下之事請大總統特下赦令又請黎副總統取銷通緝之案幸目的均已逹到茲將程都督轉來黎電錄請察閲卽此可見鄙人之苦心矣至大總統聽見鄙人陳述各節甚爲許可日昨傳諭屬鄙人函知足下將各項成績可以辦至若何具一條陳前來譬如共進會成之處决無擾害治安爲一項如裁兵可以省餉爲一項種種界限手段效驗由足下自具説帖寄由兄處轉陳大總統可以据以任命或委任緣説歹話人多有此則大總統易於措詞也連前之表叙革命時之一書分作一淘寄來更好手頌勛安愚兄述祖手啓十月廿九日 
再前信係公事信此再加私函 
　　一蟹到謝謝惜巳死過半不便送總統僅檢送二大簍與總理而巳 
一程都督相待甚好相期甚殷吾弟必須格外做臉 
一張紹曾早巳出京足下之信加封郵寄尙未接伊回信 
一最好吾弟來京一行輕車减從一見大總統總理必能賞識如必需欵成行可用電來説其所以然由我轉呈或者能稍發亦未可知大總統前説允發而日來大借欵不成京中窮極應須原諒 
一如夫人同來尤妥免到京浪費也 
一李女士處説過否倘不成或别尋一相宜者亦可 
以上請先復爲盼两知廿九午刻元年十一月初三日到（信封） 
　　上海西門文元坊 
　　應夔丞先生台啓 
　　快北京洪緘 
　　第五件（説明）此件第二函僅两知二字無姓名信紙係觀川書屋製牋故知爲洪述祖致應夔丞函第一函末叚效驗句説帖句兄處句大總統句委任句人多句措詞句更好句俱加有單圈第二函内最好二字必能二字均旁加三圈元年十一月初三日到九字係應夔丞所註（未完） 
 
 
 

Page 2

 
 
時評 
[各執一是（無名）]  
　　大借欵之簽押政府謂得前參議院之通過參議院謂前參議院僅贊成大綱尙未正式决議英文北京日報又謂參議院僅舉前參議院九月間事而隠没十二月間事以參議院爲説謊通過耶贊成耶未决議耶九月間事耶十二月間事耶隠没不隠没耶紛紛各執一是 
雖然此皆表面之言也試問大借欵交涉果勝利否大借款今日果能不借否大借欵之用途果能不出範圍否反對大借欵之簽押者果純爲大借欵否使两方平心思之得毋良心自愧耶 
　　良心今日救中國之良藥也中國巳危急願各返其良心勿徒執表面之一是以自欺而欺人 
[專電]  
　　北京電財政部現接到各省請求急欵計開鄂三十萬两奉二十萬两黔十五萬两蘇未詳吉二十萬两 
　　北京電財政部暫議撥两院開辦費銀五百萬两 
　　北京電綏遠城將軍張紹曾到京請撥餉銀軍火以備扺禦庫匪 
　　濟南電喧傳洪述祖將出洋周都督竭力設法引渡 
　　奉天電張都督偕張作霖赴旅順謁見日總督 
　　吉林電長春紳商組織工商遊歷團前赴日本韓國等處考查工商各事 
　　鄭州電省城槍斃叛匪十六人謠言始息 
　　成都電法領事某君由大理到打箭爐寗遠等處遊歷 
　　打箭爐電尹都督近已收到京欵銀十五萬两各兵得餉後均奮往入藏 
　　南京電省行政公署致都督省長電宋案証據業經宣布主持公道責在法庭迭據寗紳面陳意見盼節回寗合再據情轉逹務懇俯如所請以慰民望 
　　南京電昨（三十）省議會開各股審查會 
南京電調查營台局於昨日實行裁撤 
　　南京電孫國仁等發起通俗敎育其經費已由省議會議决刻將實行 
　　南京電混成第三旅旅長李英石昨將該軍隊移交第二師師長章駕時接管 
　　南京電鎭軍同人定於十一日開林述慶追悼會以誌哀忱 
[特約路透電]  
　　北京電王正廷君致書英文北京日報責其對於五國借欵立論矛盾該報引一千八百九十五年俄法借欵合同以自辯該合同近始由該報查明中政府前拒絶聘用俄國顧問時顯未注意及此該合同第四欵云中政府今爲本借欵特行聲明决意不將關於中國無論何種名目之税務監督或管理權利讓與外國日後如須將此項權利讓與外國時則俄政府亦須均沾其第五欵云此項宣言其效力價値當與條約相同須俟本借欵償清後始能註銷 
　　成都電由喇嘛崖及稻壩向鄕城進發之華軍聞由康布土司（譯音）轉逹藏人令繳械投降付以賠欵藏人許於四十日内核奪此事國民公報載有社論論藏人背叛原因一由英國印度之勢力二由逹賴喇嘛近寓印時曾受印政府之籠絡該報主張優待土人施行和平之法律戒止妄殺並當設法得各部落之歡心 
[譯電]  
　　北京電五國借欵之墊欵至今尙未繳付 
　　北京電據國權報載稱胡瑛巳赴南方王正 
　　衆議院長湯化龍 
　　廷亦將續任以期審度情形維持治安如不能遂志則將留南不返 
　　北京電英文北京日報今日（一日）載有社論以駁王正廷昨日爲五國借欵事責問該報記者之投函該報因王僅述及九月間股員會會議情形而將十二月二十七日前參議院秘密會承認該借欵各要綱一節諱而不言故責王有意説誑論中力辯該借欵之正當並痛詆參議院據現行法干涉此事之不合 
　　倫敦電警察巳將女子參政權新聞之鉛字抄没並拘獲數人内有特萊孟夫人及其餘官員五人所拘諸女子皆女子社會政治協會會員今日（三十日）在巴街裁判所被告結黨犯法均經覊禁不准保釋起訴人巴根君明白一儆戒公衆謂凡有演説發行印刷該協會文件或捐資以圖鼓動女子參政權主義者卽將受控云 
　　倫敦電今日有警察百名赴金斯韋街查抄女子參政總會會中一切文件等物均經取去並拘獲數人卽日内務大臣在下議院告工黨議員某氏謂警察查抄該會實因該會被告結黨鼓動犯法之故衆聞此説皆爲歡呼 
　　開列福利亚首府電美國國務卿白乃安君昨與開列褔利亚州立法者會議外人購地問題延會之前該州知事曾演説辯護多數議員贊成之計畫演説旣終衆意皆知多數議員擬通過禁止無公民資格外人爲地主議案之决心今仍未變動今日（二十九日）仍將續行開會 
　　開列褔利亚首府電開列褔利亚檢事長昨日擬就外人購地新議案删去不合公民資格字樣且以日美條約爲根據旋經開會秘密討論國務卿白乃安亦參與此會夜半始散卽於三分鐘内召集上議院該案各欵全經通過案内規定不合公民資格之外人概不得執有實産該案經全體通過以代現議之辦法大約明日（一日）卽可最後通過白乃安昨夜復以威爾遜總統來電呈入會中各立法者皆置之不答 
　　葡京電據官塲報告昨夜（二十八日）之暴動辭頗含糊内謂晨間二時沙茄白利爾巡洋艦上忽起鎗聲各水兵登時列隊該艦司令並未追究現已安謐如常政府巳設法控制大局特萊沙斯芒臺斯營内有人抛擲炸彈两枚致受損失甚巨柯英白拉地方拘獲煽惑軍隊作亂之犯十三人又據可異之官場文告聲稱海軍營房及各軍艦現均安靜各報纪載此次亂事若幻想家及俳優家之談話警察已將里斯本商業聯合會封閉又報館二家已停止出版 
　　續電云沙茄白利爾巡洋艦之水手巳有七人就逮海軍當道决意不准水兵告假登岸開姆帕里特地方查獲軍火若干巳拘獲鐵路辦事員一人當局者防範極周日夜不絶 
　　柏林電德國國會巳通過豫算案延會至五月二十七日 
　　柏林電國會股員會今日（三十日）巳照政府要求贊成增添各式軍隊毫無更動各報大爲歡悦謂各議員熱心愛國深識時務故能敏捷决議且料此舉與其他各國之態度及維持和平二事皆大有關係云 
　　倫敦電英國下議院巳通過豫算案中茶葉税及入欵税之决議 
美京電美國衆議院巳將修正税則議案中甲字表所列化學品油漆等品税率通過少數議員提出之修正案巳由多數議員否認 
美京電上議院運河股員會巳將關於巴拉瑪運河通過税各問題擱起候十二月間正會召集時再行提議 
　　倫敦電奥政府决議展緩以激裂手段對付芒國靜候五月一日列强大使會議之結果與情對於此舉雖略具希望惟聞奥國已在邊界屯集大軍芒國已在部署防禦足見大局現仍危急可慮芒軍現駐紮安底伐里者共有一萬五千名之多而陸續抵者尙絡繹不絶現正從事防禦準備極形忙碌 
　　柏林電今料奥國之愛的美敦書將於明日（一日）遞交芒國要求於限期内退讓斯克太里並無條件亦無賠償如有異言則奥國卽將召回駐芒公使與芒開戰鐵洛里斯開塞茄其之聯隊聞巳接出隊命令開太洛平民已奉命於開戰後三十六小時内離境 
　　奥京電奥國各報均切實聲明奥國目的乃在實行列强之决議奥國歡迎聯合行動固確然無疑惟芒國若不急行更變政策則奥國不得不施行嚴厲之强逼手叚云 
芒京電芒政府答覆列强要求退讓斯克太里之公文謂須過希臘復活節後始能有最後之覆文 
[公電]  
　　各報館各團體鑒茲有財政部分電黎副總統各省都督民政長黄克强先生電文如下大借欵事宥日通電巳詳該梗概沁日得黄先生宥電危言悚論威佩無旣惟此次借欵係履行前參議院議决之案必欲以違法罪政府竊未敢承蓋六國借欵動議在民國成立之初磋商逾年該銀團藉口比欵用途失實所關條件太嚴不能不停議以爲操縱地步嗣以洋賠各欵前後積欠甚鉅中央無涓滴之收入各省又自顧之不暇苟非借欵從何支持因於上年九月　重行開議並經國務會議决定借欵大綱五條於九月十六七日出席參議院得其同意本此標準迭與該團磋商歷時數月始將合同議定十二月十七日出席參議院報告合同全文並以茲事重大將底稿撮要謄印分佈公同研究先將特别條件逐條表决再將普通條件全體表决均經通過簽字有日而該團原議五厘利息忽巴爾幹戰事歐市金融緊急要求增付半厘當以吃虧太甚暫停簽字而在我一方面本年積欠洋賠各款中外核計又逹英金一千二百萬鎊之多英使開單索償俄使催索尤急案牘具在破産之禍卽在目前而在銀團一方面美雖宣告脱團其餘五國銀團並未更變且以索還上年墊欵爲挾制而利息一層仍願改歸五釐繼續開議其餘條件悉如上年十二月二十七日通過參議院之原案此欵不獨關係經濟識者皆知自非乘此解决則人迎我拒不獨坐失事機抑恐别生枝節因於本月二十二日奉大總统令國務總理外交總長財政總長會同簽字二十四日先簽草合同二十六日繼簽正合同倘如黄先生電所云必以前經參議院通過之條件而指政府履行爲違法則必認前參議院爲非代表民意之機關而後可否則新國會成立所有前參議院議决之案全失效力而後可不然此次借欵動議經年憂時之彦方懼此欵不能成立强鄰又百計圖維希圖破壞政府爲國民公僕苟非先得議院之承諾卽銀團亦豈肯貿然投資乎况國會雖開尙未開議政府自謂履行參議院議决之條件絶無違背約法之處且以民國借欵先例論上年熊總長所辦克立士卜借欵事前未交院議迨簽字後提請追認參議院亦無異言是未通過之條欵尙可追認而已通過之條欵反不能簽字不知按之約法作何解釋再查隴秦豫海借欵卽是先秘密報告通過條欵俟簽字後再正式咨照備案前參議院已經公認若謂違法當自彼案起今對於彼案無異詞則此案手續於法理上無可罪議况就事實上言磋商借欵鈎心鬭角外情變幻稍縱卽逝凡與外人交涉其得失利鈍全在最後爭執之數小時得機即定間不容髮若必先備文咨院待成形式而後簽字則必重生枝節永難結果此案波折尤多臨簽字時所爭回之點不少始能不出十二月表决之範圍此又事實上不得不如此辦法諸公卓識富有經騐此中甘苦當能洞悉至借欵用途亦於參議院两次報告復經規定列有清單作爲合同附件將來動用債欵須經審計處查核方能付欵可無濫支之慮各報所登小借欵全屬子虚卽如外間盛傳美孚借欵以礦産作抵上海來電質問實則並無其事間有數起債欵爲維持現狀支持危局之需多係以民國元年六釐公債抵借此項公債 
　　 
 
 
 

Page 3

 
 
係參議院通過之件無再交國會覆議之必要從前南京八釐公債抵押借欵早開先例明知飲酖止渴原屬非計但民國成立以來中央對於各省有救濟而無收入非無計畫奈屬空談然雖左支右絀之中旣不能逼催各省解欵又不肯横加税賦至不得已而降心忍氣僅以鹽税所入作抵欵項並於借欵内爲各省撥還洋債甚鉅無非爲大局計藉紓喘息政府方自謂此舉俯從民（未完） 
　　北京大總統國務院參議院衆議院中央新聞湖北副總統各省都督民政長省議會鑒頃接參議院宥日萬急電不勝駭異借債爲全國人民負担不經國會議决顯與約法違反不意共和政體乃有此事且以二千五百萬磅之鉅欵其附件内容均未宣布並以全國鹽務作押監督五十年陷民國於埃及雖前清之横暴尙不至此現在正式國會成立臨時政府不日卽當消滅豈能以垂盡之政府秘借巨金以貽害全國人民前此粤中人士對於大借欵反對甚衆現聞政府有違法借債情事愈加激烈誓死不認均謂宋案有政府以巨金資助兇人之説今復蔑視約法弁髦議會益足滋人疑駭人心洶洶無可解説專制政府舉債至千百萬之重亦當博採與論不敢取决於一二私人何况今日尙名民國應請立罷前議勿失人心大局幸甚廣東都督兼民政長胡漢民東 
　　民國成立倐逾一歲環顧現象危機隠伏第一次正式總統遺大投艱任鉅責重選舉結果關係存亡查世界共和國總統選舉制度除法葡外多採直接民國憲法尙未制定選舉制度尙無若何之標準竊謂民國新建人民智識國庫財力均有未逮直接選舉固爲事實上所難行然以萃於一地之國會議員選舉總統激刺旣多影響尤易間接制度尤覺危險斟酌二制之間惟有於國會外加入省議會爲選舉法人準諸法理參以事實均爲折衷之制實有相資之效除逕電參衆两院於先定憲法時請其核議取决外貴會如表同意並希協電主持民國存亡均係於此臨穎愴神諸維鑒察贛省議會叩陷 
要聞一 
[二十六日衆議院之兒戲]  
　　二十六日衆議院爲選舉議長開正式會議員到者五百五十人旁聽席爲之满座開會時秩序尙爲整齊徒以張一耀曾累次倡議初則主張抽籤定座繼又主張唱名投票茲將是日會議詳情分誌於左 
　　散票前之情形臨時主席報告畢忽張耀曾提議今日選舉議長各員席次應由抽籤定座因此議一倡遂又起埸中之紛議劉崇佑謂無簽定席次之必要請即行散票李國珍則謂今日本無須抽籤定座卽令抽籤亦祇能作爲暫時之假定同時附和張説者亦不乏人易宗夔請主席以两說付表决主席遂宣告封閉議場由臨時書記四人點查人數至是場中爲之稍靜 
　　投票時之情形書記點查人數畢張伯烈劉崇佑等謂本院開會已二十餘日預備會已疊開數次徒以議長未舉不克正式開會本日專爲選舉會何苦以抽籤定座延誤時期一時贊成其説者占最多數並同時主張散票於是張耀曾主張失敗遂由主席令臨時書記按座發票張耀曾又倡議本日應用唱名投票方法以畫到先後爲標準劉崇佑反對之并謂可按照座次分排投票張仍爭執不休主席以两説付表决起立贊成張説者二百四十六人少數遂按次分排投票並由檢查員八人出席監視云 
　　開票之结果投票之结果湯化龍二百七十二票吳景漮二百六十六票陳家鼎一票賀贊元一票其餘無效者内有湯化龍一票係寫湯花龍者吳景漮五票内係寫吳京廉者或作吳景漮者或作吳景湯者更有一票挖去姓名者惟湯化龍有一票左旁之月字書作日字者國民黨議員强謂無效致令場中大喧嗣由主席報告本日到會人數五百五十人應以得二百七十六者爲過半數湯吳二君皆不足法定數當然無效其時場中竟有聞而鼓掌者又致選舉議長不成正式開會尙無時日 
　　會場議員之搗亂第一次投票之結果旣然無效劉崇佑提議再行投票改選張耀曾則云時巳七鐘有餘不能投票两説爭持大爲紛亂張耀曾忽從旁慫恿主席逃席國民黨議員遂大呼散會紛紛出場李國珍大聲疾呼日熱心國事維持立法機關諸君幸勿退席李肇甫欲出議埸而中止劉崇佑呼日請查點在場人數如足法定人數還可舉臨時主席繼續開會李肇甫與李國珍大起爭論满埸譁然頓足聲叫駡聲勸告聲旁聽席外賓談笑聲同時紛起忽又聞議場有哭駡而出者種種怪現象不一而足至七時四十五分議塲人始漸次散盡各議員猶有駡不絶口者其有始無終眞令人憤恨也 
[檢查宋案證據報告書]  
　　蘇督程德全省長應德閎爲宋案證據呈大總統文云爲呈送事竊查前農林總長宋敎仁在滬被刺一案本年三月奉大總統命令責成江蘇都督民政長迅緝兇犯窮究主名務得確情又上月勘電内開宋案卽望在滬督飭各員嚴密訊辦又本月支電内開速檢牽涉洪述祖各確據分咨外部東督迅速核辦又宥電内開宋案人言煩嘖亟盼早見證據望照迭次電矚速行檢齊報告各等因查應犯等先後由租界緝獲迭經德全等飭催交涉由上海公共公廨暨法廨先後將兇犯武士英卽吳褔銘應桂馨即應夔丞解交德全等派員管押並由公共公廨呈送英法捕房總巡等在應犯家内搜獲電本報及密碼本信函文件两包手鎗一支内有子彈二枚圖章六方照片一張並車站内拾獲槍子売二枚另由公共捕房當堂移交在應犯家内搜獲文件五包紫色箱一隻並據上海地方檢察廳長陳英將法捕房在應犯家内搜獲之函電簿籍一大木箱手皮包一個送交彚檢前來當經分别接收由德全等連日邀同公証人黄上將興伍前司法總長廷芳王前司法總長寵惠並上海地方檢察廳長陳英在駐滬交涉員署會同詳細檢查仍將在電報滬局查閱洪應两犯最近往來電底調取校譯現巳一律查竣所有共進會文件及其他函札草稿契約簿册凡與本案洪述祖應夔丞往來信電不相關涉者均另行封儲備案連同要據一并飭交駐滬特派交涉員陳貽範妥愼保存除撮舉要件先於有日電陳並將拍印要據另文呈送暨分咨外部東督外計第一次檢查共二十四號列爲甲件第二次檢查共二十一號列爲乙件第三次檢查共十一號列爲丙件其中三月十七日上海電報局收到洪述祖寄應夔丞銑電一紙係檢查畢後續行調取附入丙件第十二號又應夔丞送信簿一本不列號前次撮要電陳各件先後次序尙有凌躐茲就各件年月及其事項循序編次贅以説明其節目起訖前後相應之處間附案語都爲五十三件號數件數目錄分别互列以便檢閲其甲件内第二三十號乙件内第十一號丙件内第十四號均因與本案無涉是以不復編入報告理合呈請大總統鑒核備案施行此呈 
來稿 
[西儒李提摩太之忠言]  
　　大主筆先生閣下素誦貴報崇論足以鼓吹與情成績卓著良有以也太旅華日久親愛中國奚啻本邦今觀中國國勢阽危人心浮動洵處於存亡一髮之機倘一不愼分析之禍立見今日言論界中人實操此左右存亡之權太爲親愛中國起見敢敬告海内言論箸作諸君子請消除黨見力顧全局勿以空論感召實禍致啓南北紛爭之局而堕中國於不測之淵當誘起全國純正之與論而導國民立於安全之地位藉挽中國今日之危機是所望於諸公也總之今日以救國爲急苟中國不亡國民資格不滅終必能逹其發揮光大之目的否則國之不存黨於何有矧區區言論乎惟高明察之太旅華僑民初不願輕議中國時局但時機危迫出於愛華之素志勉欲維持和平不得巳竭誠奉告維希採擇如荷首肯請刋登報端大局幸甚至敝會全體華友亦均表同意專肅奉逹此頌箸祺廣學會李提摩太謹啓四月三十號 
[雜評一] （無名） 
　　中國之地位中國之在君主時代也不能與英德日俄比僅厠於西班牙土耳其之間今共和矣亦不能與美法比僅追隨於葡萄牙墨西哥之後不然何今日情形大與葡墨相類耶 
　　奥芒之危機巴爾幹之戰局將息而奥芒之危機忽又起奥固示强芒亦不弱假使奥與芒戰而歐洲强國一有加入則巴爾幹之小戰必引起歐陸大戰而前途更致多事矣 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[讀音統一會大閙笑話]  
　　正式會長不知下落矣 
　　讀音統一會正會長吳敬恒與副會長王照意見本不相合各會員又以吳敬恒遇事擅專感情亦不甚洽數月來雖名爲研究音學實則暗中鬭氣前經勞玉初贈該會音學書二本係勞君親筆頗足以爲音學之參考書乃吳敬恒以與己宗旨不合遂將是書束之高閣秘而不宣此事巳隔两月近忽因勞君女公子到會參觀提及伊父前有書相贈等語會員等始知在吳敬恒手中大爲不平並索出贈書原信見有諸君研究字樣益覺憤憤當於會場上羣起質問吳君敬恒反覆辯論一時亦説不出所以然各會員必欲其宣布藏書理由始則爭論繼則大駡會場秩序大亂副會長王照又出而質問經吳敬恒一再强辯各不相下勢將用武吳敬恒無 
法可施祇向衆前宣告辭職竟自離席而去王照又與各會員將其揪回仍逼令説出藏書理由吳惟云我認駡就是了我非辭職不可語畢吳逕自跑去至今尙未到會聞昨日該會各會員已具書呈請敎育部有正會長負氣而逃懇即追回云云一時見者咸爲匿笑不置 
[鄂江潮之餘音]  
　　季雨霖之辯訴前鄂軍第八師師長季雨霖畏罪遁往東瀛不敢回鄂歸案訊辦現因動職巳經革去特遣陳勉清李之襄二人代表來鄂辯訴昨日謁見黎副總統略謂丙午年季爲萍醴之役牽涉入獄蒙公營救感激實深故光復以後竭力爲公効命八師軍士之守護都督府適當南湖馬隊肇變使季果有異心此時胡不下手以後迭次風潮亦多賴其維持我公嘉其功績奬以勳位授以中將待遇不爲不厚季雖愚魯亦决不致妄謬若是并縷數其立功事實甚詳黎詢以季現何在陳日巳往日本黎公復詰以旣有冤情何不親身投案陳曰季君以公忠厚易受人愚渠之受誣必係仇人陷害恐未見公面巳先飲刃特着我等來與容某對質黎啞然笑曰良軒（季字）在各報所登辯誣通電謂我派其赴滬運動當選爲大總統且云有蔡濟民可證此種憑空結撰之詞立意殊屬奸險刁惡吾始尙不深信其爲改進團主謀犯及今觀之確實無疑爾等旣甘爲其代表應代担負責任爰飭將押赴軍法處與容景芳彭正绶等對質究不識如何結果又聞季刻仍匿跡上海赴日之説確係託詞蓋恐與領事團交涉逮捕也黎公昨巳據偵探報告謂季巳改名季良特電蘇都督請飭上海官廳探緝以便逮案訊辦大彰國法 
　　呂丹書之下塲季雨霖前在荆襄搜括民財百萬均巳儲之外國銀行預爲事敗遁逃之計故日前查抄其省城公館原籍産業所値殊屬有限惟都督府參議呂丹書（呂兼帶都督府護衛軍）前隨季招討安襄鄖荆各郡四處抄掠勒詐所獲資财不少均經藏放壽昌縣原籍刻呂爲改進團牽涉已令飭查抄其家産計抄出金寳二十只銀寳百六十只房産契約值十萬金手槍五枝子彈二十盒旗人金銀首飾二小箱不日卽解運至省於財政不無小補也 
　　第八師之解散季所統第八師現存之三十團三十一團原擬編入新編第三師該師長王安瀾巳預備接收乃該两團自團長及兵士皆欲退伍巳經呈報黎公核示批准兵士各給恩餉三個月該两團兵士聞之大爲不平謂二十九團在省退伍係七十元恩餉同是一師何以歧異勢將鼓盪風潮聞當道以該两團駐紥僻地非駐省者可比縱釀風潮亦不足爲患决計不肯增加云 
[鄂議會陳請彈劾案]  
　　彈劾審檢廳長湖北高等審檢廳長易恩侯王鎭南二君以司法最高機關長官不知潔身自愛致有種種違法營私劣跡貽人口實之處現經省議會議員田大勳及前法政别科學員等提出彈劾案易王二君聞之頗不自安一再託人向别科學員説和請其取消彈劾以利祿爲報酬所有别科學員概以判檢任用田等不爲動昨已提出彈劾矣聞所列各款以私受賄賂出賣判檢任用私人朋比爲奸賣放要犯破壞選舉等項爲最重此外尙有數欵但昨日法政别科學員已有數十人派充各級審檢廳學習判檢不知是何原因也 
　　彈劾敎育司長鄂省敎育司長姚晉圻年老力衰毫無建設惟善於位置私人内而各科職員外而各校管敎非其門生戚舊不用亦不問其學業能否稱職致各校敎員之認别字寫訛字者層見迭出誤盡鄂中學子近復引用内務司長饒漢祥之弟漢秘充該司技正並無實業專長豈有技正資格敎育會諸君以前臨時議會卽欲彈劾之去官因姚運動爲全體面云俟自行告退而罷近正式省會開幕姚復宣言辭職至今仍依戀不去是非陳請彈劾不可業已縷列十餘欵陳請省會矣 
[三楚大雨爲灾之現狀]  
　　湖北近旬日來狂風驟雨晝夜不息武漢通衢均被積水淹斷平地水深數尺勞力家生活大受影響叫苦連天省外襄河各城埠如漢川沔陽天門潛江仙桃鎭岳家口外江如新堤寳塔洲金口簰洲一帶低窪之地悉被水淹麥苗冲毀十居八九其咸甯蒲圻羊樓峝各處産茶之地正値採摘頭茶之際未摘者被風吹損已摘者因雨受潮卽此時赶緊放晴茶市已大受損傷然尤以漢口一埠爲尤甚茲將漢口情形彚錄如左 
　　警廳放棄職權漢口街巷狹隘穢污满塗溝渠壅塞久未清理近因連日陰雨沿途積水莫可宣洩延至二十六日下午凡地勢低窪之處幾成澤國（水深三尺或一二尺不等）行人非乘肩與卽須雇人背負商民咸稱市政不修所致咸怨望警廳放棄職權不止 
　　法院停止辦公漢口商埠地方審判廳係前清夏口廳署改建該處地勢素低此次連綿大雨廳内竟水深二尺有餘卽民刑二庭之水亦有數寸是以昨由審檢雨長令卽停止辦公如有重大刑事案件暫假初級法庭審理 
　　捕房預備築壘本年水勢頗大日來距岸不過丈餘二十六日各國捕房見大雨淹没一碼頭兼之連日襄河屢有漲水電告爰特分飭各工部局於江干一律疊築土壘以免泛溢租界致礙交通 
　　災民一般狀况後湖一帶棚户多爲天沔漢川及豫省人民因避旱潦而來漢者蹴居後湖藉謀生活不謂一再横罹火災今又以陰雨連綿日處泥濘之中苦狀實難罄述至襄水日來陡漲兼之大風肆虐江水激起巨浪渡划遇厄者不可勝計卽貨船亦多沉没其最慘者一爲大布船行近鸚鵡洲被浪掀翻合船俱未生全又一船頗類川草於中流沉没無一遇救者亦可哀矣 
[山左商河閙捐紀]  
　　山左海豐閙捐後繼之者爲陽信但猶是暗中示威不果實行也近日又發見商河閙捐風潮茲述如左 
　　（一）閙捐原因海豐閙捐其原因爲敎育司前令每畝附捐一枚擴充學務致惹人民反抗商河之事似異實同勸學員長王君人頗熱心於作事手續太欠研究往往有單級畢業之人已派某處充敎習顧其學校尙未成立却先月支薪水一二十元者因之大受物議近因敎育司加抽附捐令下每畝僅抽銅元一枚合計糧銀一两加收京錢三百文内外王猶嫌其未足乃與縣知事協議變通辦理擬定每糧銀一两加捐銅元六百文此議一出頑舊派得其消息舊嫌新怨併爲一團一呼千應而事遂以起 
　　（二）閙捐狀况商河素稱多盜各村莊平素聯辦鄕團多置器械閙捐議起各團不期而會俱持火砲利器十五號進城約二三百人至十六十七二號接續至者又三四百人相約文明交涉祇尋勸學員長王某一人問話云 
　　（三）調處辦法此時王巳遠遁遍城訪查不得各鄕民亦不散去縣知事恐有意外乃託人代爲調停並云卽日爲之上詳减輕捐額竭力婉勸使鄕民暫各回鄕聽候上命鄕民始各退去 
[贛路現狀紀聞]  
　　常玉决定興辦贛省李都督與浙路總理湯蟄仙籌議與築常玉鐵路業經磋定辦法提出議案咨交省議會現經省會議决此案以常玉一段長約八十里建築費約需一百四十萬元两省合資修築商訂草約擬用股分公司辦法由两處發起人各先担任籌欵二十萬元其餘百萬元由两方分担籌集宜於草約中第三條下增入浙認五十萬贛認五十萬十字一面標招七十萬元之數從速招股萬一繳欵期屈招股未齊得向公家暫借隨即招股償還似此辦理其利有三合約註明各認字樣此路利益我贛不至偏枮一也普勸贛民入股此路利權不至爲少數人壟斷二也股數不足暫借公欵彌補不至貽笑鄰封三也至草約内開由两方發起人各請經理一人會同辦理誠爲籌欵招股之必要擬請都督咨行江西商務總會公推資本家一人咨請都督照會担任經理事宜一面由都督通令各縣知事勸告人民踴躍入股一面由商務總會行知各分會分担如限籌足等因咨復李督轉行實業司交通科查照辦理矣 
　　南潯正待交議贛省都督府分任民政官彭程萬昨復九江鐵路公司趙協理張佩衡及各工程司電云張君電悉公等熱心毅力萬所素佩仍祈以路事爲前提勿以小數股東爲轉移現巳交議不外公辦商辦两種解决如公辦則公等當無意外棘手卽商辦亦當宣佈解職期限俟其組織而後去斯則公司不致損失而公等亦來去光明否則因意氣而停止進行路工妨誤贛人必指摘交加也 
[蘇省會議事紀要]  
　　江蘇省議會於上月二十八日開第十二次議事會由錢副議長主席（一）宣布陳議員宗諶提出規定省議會聯合會代表權限以防流弊緊急動議案衆議員爭執一時許謂近觀某報稱某黨以國會議員本黨不能占絕對多數故引用聯合會爲補助機關以期戰勝於制定憲法選總統諸要問題用意至爲深遠某議員謂如此聯合卽是一種特别小國會性質一定要妨害國會破壞中央代表陳大猷俞仁愈今已就道赴會故此項問題必須將皖議會規定權限三條嚴加考究甲）不能侵國會及逾越本會權限乙）凡在聯合會提議事件必得本會同意方爲有效（丙）本會閉會之日代表取消其所以限制代表之濫用職權卽所以促成代表之正當行爲也似此條文可否援照卽乞公决由是衆議紛紛有謂不討論於代表未行之前而討論於代表已去之後者有謂俟聯合會規定權限章程到會再行提議後議長表决俟章程頒布到會後再議衆議員多數起立贊成（二）宣布沙議員希純李議員敬修提出請省長查辦銅山縣知事袁良幹違法舞弊緊急動議案查銅山縣知事袁良幹違法舞弊其大要有四（一）擅補議長（二）縱匪殃民（三）蹂躪議會（四）庇護典商各議員逐條討論後有謂當付法律審查者有謂審查無效不如逕請民政長派委查辦者後以備文知會民政長查辦付表决多數贊成（三）宣布請議審查會報告贛榆人民請議贛榆縣知事王佐良納賄違法案查贛榆縣知事王佐良納賄違法其大要有九（一）沉溺嗜好（二）違抗法令（三）濫用淫刑（四）賄賂公行（五）阻止學務（六）蓄匪殃民（七）侵蝕公欵（八）浮開朦報（九）玩遊溺職衆議員謂此案與銅山縣知事同爲違法一併備文知會民　長派委查辦（四）宣布民政長交議江蘇省欵補助私立學校規程案由敎育司黄炎培出席登臺演説將江蘇省欵補助私立學校規程逐一報告第一條本省私立學校有因經費缺乏不能繼續辦理者得依本規程之規定請求省欵補助但須備具左之四項（甲）程度係屬中等學校（乙）學科確係本省所需要而是項學校爲省所未經設立或省立是項學校尙未足供社會之需要者（丙）辦法悉　法令規定辦理並已履行法令規定應行之手續者丁開辦在三年以上歷經部視學或省視學察認爲成績優異者第二條凡志願受省欵補助之私立學校得由設立者開具概算呈由省行政官長調查明確認爲備具前條規定之資格編入預算交由省議會酌量本省財力議决應否補助及補助金額補助年期惟補助金至多不得過該校全年支出之經常費額三分之一第三條私立學校在受省欵補助年期以内如與第一條規定有不合時即停止其補助第四條私立學校在受省欵補助年期以内應依左之二項辦理（甲）每學年之始應由校長報告本學年職員之姓名職務俸給額及其學級數於省行政長官（乙）每學年之終應由校長報告該校之狀况並送决算表於省行政長官　五條本規程於公布日施行敎育司逐條宣布後議長以學務審查付表决多數贊成遂散會 
地方通信 
[蘇州]  
　　帮審制難再更張丹陽縣四鄕公民代表徐國藩等具呈司法籌備處以改設審檢所於縣署必致官吏荼毒幕僚摧殘人民難受法律保護請將審判廳免予裁撤云云卽經處長批云查各縣改設帮審檢察由知事兼任均由司法部劃分權限定有專章知事果有越權行爲儘可臚陳案由呈請核辦如僅以官吏荼毒幕僚摧殘爲詞空言請願本處無從辦理至籌設法院應照部定計劃分年籌備迭奉電飭在案本年部刋第六期司法公報所載司法部個電卽係本處改訂計劃之標準旣巳定期實行在前斷難再事更張轉致牽掣本年預算也此批 
　　市公所定期選舉蘇州市公所總董潘若梁君昨出通告云本公所改選議員兼補選議員業已定期選舉凡本市公民卽照後開屆時親往照章投票選舉可也（乙級投票）舊曆三月二十五日上午八時至下午六時止東路在平江路豐備義倉婁齊二門外坊廂附西路在三多巷土地堂内胥盤二門外坊廂附南路在舊元和署本公所内葑門外坊廂附北路在泰伯廟内閶門外坊廂附中路在元都觀内（甲級投票）舊曆三月二十八日上午八時起下午六時止在本公所内甲乙二級開票均在本公所内 
　　市民請求革除船牌捐蘇省巡警廳石君日前以水巡經費不敷創行船牌手數料章程十六條派委員司按船編號分等收費等情巳紀前報茲悉此事實行後船帮中人大不謂然蓋因收費雖區分等則而於船之大小初無一定標準且自開辦以來不但捐及糞渡駁船卽鄕民載米柴上城求售及過客停泊之船亦須一律繳捐似此情形實於手數料性質不符昨經胥江市民公社開會議决請求蘇州市公所提議革除以利民生 
　　捕獲常熟劇盜常熟西門外戈莊地方該處人民異常蠻横平時習練拳棒名日陰拳每届陰曆三月二十日迎神賽會之際該惡小等用船裝成臺閣及各種戲曲飛集西門外名曰黨船曾於前清宣統三年三月二十日閙出戳翻渡船傷斃人命重案近日該村人又與湖甸人不知因何起釁又復大打两村互受損傷幸未釀成命案嗣爲飛划第五營後隊隊官呂藎澄得知馳往偵察於二十五日半夜後在該村緝獲夥刦國會議員瞿啓甲家之鉅盜四名盜婦一名並起獲是案之盜贜書畫一箱計値四五千金白玉數十件銀鑲廣東椰子碗數十件衣服數十件門前盜船一艘又在船艙底下起出五響快鎗十八桿子彈若干粒卽於二十六日上午解往常熟縣署訊明口供確鑿旋於二十七日經呂君押解回蘇歸鍾統領訊辦矣 
[松江]  
　　運動會因雨中止松江中學堂春季運動會因連日春雨連綿一再延期及廿九號晨天公放晴乃整隊赴小校場舉賽邦人士聞風雲集華亭謝知事亦應召蒞會所派職員如掌會書記公証帶領總幹事幹事警長警員紅十字會長會員遞信報告音樂隊長隊員軍樂隊長隊員軍笛員招待員暨運動員等靡不興會百倍聞是日第一次跳高一名譚翼璜二名陳泮林三名袁錄第二次賽跑一名譚翼璜二名張德一三名孫讀雪正擬接賽跳遠忽雷聲殷然大雨如注男女賓爭先走避無不淋漓盡致云 
[浙江] 　 
　　功人不妨縱兵擾民永康鄕民反抗編查胡村等處聚衆數千人釀成巨案新軍不敷調遣電請酌調隣軍會剿當由處州派駐縉雲防營一哨由哨官朱尊武統率到永不料該軍素無紀律時出騷擾探報義豐區鄕民應雲梅家私藏軍火大礮該哨官帶兵搜查無獲輒將民家擄搶一空縣知事慮釀巨禍電請調回一面由清鄕劉會辦查明該軍騷擾地方情形呈報都督轉飭該防統領官何知章從嚴懲辦現聞何統領呈復都督謂哨官朱尊武縱兵擾民應卽撤差惟該員前任北伐隊官不無微勞擬先記大過一次以示儆戒餘兵俟查明後分别斥革懲辦 
　　講武堂軍官無惡不作日前鎭東樓地方有講武堂軍官某夜宿私娼妬姦爭毆街隣疑爲火患曾經聯名呈請警察廳查辦茲悉前日巳經被害人虞子祥據情呈控籲請澈究略稱民人素在軍隊安分度日前有講武堂馬科學員張佐字啓商因租借民屋相率入門見民妻金氏稍具姿色頓起不良屢勸民赴上虞城守營謀差並出薦信一封某因該軍官係上等社會不疑其早存歹心豈知某動身後張佐卽與民妻引誘成姦不料被虞母窺破將張拒絕詎張佐色膽如天胆敢串通隣居著名九龍會匪章子揚朋比爲奸每晚訪張佐由伊屋轉人民家仍與金氏姦宿仍被其母窺破專函囑其子回杭張佐聞耗竟於本月十九夜無端尋釁毆辱虞母卽日誘拐金氏濳逃無蹤及虞子祥到家驚悉母傷妻逃四出探詢始知被章子揚勾通張佐拐去檢查房内復搜出票布一張上有張佐商字様實係張佐啓商之化名無疑另與金氏訂立終身合同一紙信函五件一併粘呈事關中冓不願播揚萬不料該匪先發制人揑造公禀誣爲土娼云云 
[安徽] 　 
　　禁煙局長草菅民命被控五河縣民婦計陸氏以禁烟第二分局局長劉健藉禁煙爲名擅入民家搜掠銀錢槍斃伊夫計某當時鳴由警察拿獲赴縣喊控嗣因該縣知事徇情敷衍該民不服卽至省垣疉赴都督府呈控詎仍批回該縣查覆該氏以寃無可伸現已繕具報告書請求省議會昭雪刻經議會據情質問柏都督請即迅予答覆云 
[雜評二] （萍） 
　　贛江之路吾國鐵路之築室道謀者莫如贛省南濤建議六七年糜費數百萬會場風潮閧閙數十次而今日之成績交議焉耳告退焉耳 
　　乃者南萍常玉崛起一時或與湘省謀交通或與浙人謀接軌風湧潮動一鼓作氣都督倡之省議會和之借欵招股日不暇給夫亦可謂力改前愆者矣 
　　記者日吾且徐徐焉觀其究竟 
　　三楚之水三楚之間一雨十日而武漢三鎭以及漢河天濳金口新堤寳塔洲仙桃鎭岳家口等處宛然如在水中央矣竊謂此不盡關於天災也亦由人事之不修耳 
　　三楚一盆地也北受襄河急湍南納荆河湖流西容川峽巨瀧僅恃雲夢諸澤以宣洩之自南洲淤漲洞庭狹小三湘七澤之巨浸每逢盛漲滔天而北漢沔川蜀羣流匯注宣洩不及斯漫溢矣 
　　共和告成民事爲急此時宜由鄂湘两省組織水利聯合會以爲洒澹沈災之計否則經旬淫雨時所恒有他處不爲災而鄂民已致嘆其魚矣有是理乎 
 
 
 

Page 7

 
 
本埠新聞 
[刺宋案紀聞]  
　　組織法庭之詢問程都督以開審宋案問題旣由司法部决定歸入司法範圍惟恐上訴稽延又經電請大理院迅卽派員會同高等及地方檢審各廳長開庭訊判茲於前日接到大理院復電略謂此案旣歸司法訊判預審之後所有上訴各種手續概行删免准卽在滬暫設大理院分院卽行會訊等因程都督以來電中於院委一節並未指定何員卽在滬暫設大理院分院應由何人組織亦未提及故又於前日電致大理院請即指定電復遵辦 
　　穆廳長之謹愼淞滬警察廳長穆杼齋君前因宋案要犯應桂馨等現均分押六十一團營倉内防範自應嚴密曾經撥派騎巡隊警備隊在營倉四圍嚴密巡邏並派騎巡隊警備隊在營倉後面之葛家灘卽已死兇犯武士英厝棺處駐紮各在案前日（四月三十號）爲該二隊承領餉銀之期一體調回恐有疏懈是以卽在該處二區内就近發餉以昭愼重 
[九畝地大會紀要]  
　　自宋案發生應武二犯引渡後迄今尙未開訊而中央政府與五國銀行團二千五百萬金鎊之大借欵適於近日告成於是本埠社會黨自由黨工黨及各社團等議論甚多莫衷一是特於昨日在九畝地開公民大會到者約二萬餘人午後一時開會先由徐國樑君登台將指咬破於白絲巾上血書願國民勿認大借欵八字次由憤憤子宣布開會理由畢隨卽陳述對付辦法四條次由汪洋曾孟鳴陸頌橘王百揆顧無爲劉天猛陳志渭鄧家彦諸君相繼演説訖卽將擬就電文二通對衆宣讀（一致北京參衆两議院電一致各都督各民政長電）宣讀旣畢當卽散會惟與會者忽有一人與巡警衝突該巡警急鳴警笛號召多人始行拘住各職員以其擾亂會場秩序任由巡警擁之而去 
[商界急謀自保 
　　上海出口皮毛雜貨商公會商界共和團皮商公會昨發公啓通告同業云生命財産人人自有保護之權此權不失則國利民福緣此而生否則人人不自保巳立兆危亡之象試問民福奚存國利奚在上海持中外之樞地雖一隅而商戰之勝敗其影響實及於全國故光復之初吾商界輸財助餉不遺餘力無非欲保全治安維持大局近因政黨中人横爭意見總統未經選定憲法未經提議彼亦一是非此亦一是非而外間妄加揣測遂有南北剖分之謠今且明目張膽發出公民大會傳單益形誣矯此自明眼人觀之徒虚語耳决非事實卽以近事證之湖北起義而北軍直薄漢陽山西起義而京軍直薄娘子關陜西起義而京軍直薄潼關以此軍威當者輙靡今或有土匪逃兵借端煽亂難矣難矣惟外人於疾風震撼之餘不能不爲未雨綢繆之計刻下金融機關十分停滯推原其故實由於造言生事者危詞聳聽搆成一風聲鶴唳草木皆兵之象使人人皆有戒心就市面情形而論金錢不活動貨物無往來誰實使之然哉皆此造言生事者階之厲也此而不急求維持之法對待之方生命財産從何保守用是擬閉臨時會議其開會宗旨無非圖社會之安寜免邪説之煽惑至如何辦法或電政府議院及各省都督伏懇同業諸君於本月三號齊集事務所公同研究各抒讜論不勝企禱之至 
[中華實業銀行開股東會]  
　　昨日中華實業銀行在江西路本行籌備處開股東大會本埠商界巨子及南洋各烏華僑代表到者極多三時開會公推商會總理周金箴君爲臨時主席周君宣告開會理由訖卽由沈君縵雲報告去歲前赴南洋各埠及回滬之經歷並招到國内外股資之情形略謂國内股資巳收銀十八萬數千元此外巳認而尙未繳資者爲數頗多國外股資如新嘉坡麻六甲三寳蠪爪埠仰光等處認股者約有五百萬元實屬異常踴躍惟國内股資之巳經收到者除存匯豐銀行十萬外餘則暫存於南商會隨將滙豐存票傳觀各股東全場稱善次由周君宣言現擬推舉國内外總協理各二員董事各七員俟開成立大會時再行票選衆皆舉手贊成於是公推沈縵雲吳世榮二君爲國内總行臨時總協理陸秋傑莊希泉二君爲國外臨時總協理至國内總行董事則公舉顧馨一蘇筠尙李平書張靜江朱吟江夏粹芳周金箴七君並舉王一亭君爲總行查帳員現定於月内先將總行開辦以堅附股者之信用云 
[道院鎭商民告警]  
　　程都督前日在滬行轅接據奉賢道院鎭商民翁仁杰龔純壽等電稱四月二十號有貧民吳阿和背負食鹽數十觔路過道院鎭突被葆安第一營營長楊士清率領兵勇將鹽奪去用鈎刺傷吳阿和要害復被抛入河中存亡未卜以致激動衆怒幾釀變端旣又號召第二第三等營師船數十艘於二十三號來鎭揚言報復衆情愈憤現將釀成大禍迫叩迅電撤辦以全民命等語程都督以松軍水師五營現正改編水上巡警據稱該營長緝私傷人亟應澈究業巳命令松軍沈統領迅卽查明呈復核辦矣 
[水警第二廳開幕]  
　　陸軍混成第三旅李旅長前奉中央任命爲江蘇水上警察第二廳廳長嗣因宋案發生防務繁雜暫緩移交致水警事務尙未開辦茲因接奉程都督應省長函催卽於昨日卽一號在舊道署内開廳任事並將啓用印信及任事日期呈報省長總廳並移知本省軍警各機關及縣知事一體查照並聞第一廳劉廳長亦已於昨日在吳淞開廳任事云 
[淞滬警察廳長之訓令]  
　　淞滬警察廳長穆君昨日訓令各區長云本年四月八日奉江蘇民政長第一千三百十號訓令内開本月四日京電開奉臨時大總統令國務總理内務總長趙秉鈞呈稱據江蘇民政長應德閎呈請任命穆湘瑤爲淞滬警察廳長應照准此令等因奉此除令行各縣外爲此訓令該廳長遵照等因並奉發下江蘇淞滬警察廳印一顆奉此除將閘北警務及吳淞彭浦眞如殷行江灣等五區分别接收外茲於五月一日在閘北開辦江蘇淞滬警察廳啓用印信卽日任事除分行外特此訓令該區長遵照此令 
[工黨之大紀念]  
　　五月一號爲各國工黨聯合罷工抵制資本家之紀念日中國社會黨上海支部特假新舞台開紀念會到者共有五六百人午後一時開會相繼演説大都注重提倡工藝及勞働界之道德智識英國工黨同志查克遜君亦到會演説謂今日爲各國工黨同盟罷工之紀念日凡我工界須尊重道德維持工業云云至四時散會 
[煙議員之攻訐]  
　　蒲淞市議員張　私吸洋煙抗違調驗詳情屢紀前報兹忽於前日自至縣知事署禀到請爲調驗並謂議員王豐鍾亦居嫌疑地位應請傳至禁烟局一併調驗吳君以張議員旣已到案飭卽赴局先行調驗至稱王議員亦有嗜好應否調驗卽着禁煙局長照章辦理以免藉口 
[拾取燼餘煙土]  
　　前日下午上海地方檢察廳當衆焚燬烟具之後有陳龍泉者在旁拾取未經燒盡之大土一塊正欲逃逸被司法巡長梅君查見喝令放下陳不聽命梅君卽飭法警拘住抄出原贓解送到廳收押候究 
[訪拿七王爺]  
　　程都督訪聞周浦鎭土梟張子青混號七王爺係前清南滙縣懲辦幫匪黄升奎案内漏網之犯近又在該鄕擄人勒贖開檯聚賭且其黨徒甚衆私購鎗械縱匪搶刧實爲地方之害爰於前日命令上海縣知事迅卽訪拿務獲懲辦 
[吳管帶拿獲贜盜]  
　　滬防水師第二營管帶吳炳南於前日天甫黎明時在塘口地方見有周虎全卽小老虎）蔣阿美顧根林陳褔元四人背負巨大包裹身上均有泥跡形跡可疑當飭兵士上前欄阻旋在該匪身畔搜出刀二把並將包裹啓視全係綢布女衣顯係盜刧故於昨日備文連同贓匪解至司令部經李旅長委令顧軍法長略加詰訊遂卽一併轉送地方檢察廳訊明究懲 
[報告佛敎分會成立之批詞]  
　　上海縣知事接中華佛敎總會來文昨日批駁云據稱該會上海分部報告成立請存案出示等情巳悉查第一百二十期江蘇公報載有省行政公署批中華佛敎總會蘇州分部舉定正副會長請備案呈詞内開查前准内務部通咨敎會會章無論巳否得部批准應由所屬地方官詳加釐訂重行呈部審定分别准駁等因批飭該分部前赴吳縣知事公署呈送章程核轉在案茲閲來文僅稱上海分部成立而所定分部章程未據呈送無從查核所請存案出示之處未便照准再本知事公署前奉江蘇都督通令各團體各人民對於各地方官廳文書均用呈官廳對於團體人民分别用照會用令等因通飭遵照在案該會係屬社團性質此次來文殊爲不合併即知照 
[核發卹款之請求]  
　　前滬軍營右哨哨官王幹夫於前年光復製造局時力戰身亡曾由前滬都督陳其美君賞給十年優卹按月准由家屬領洋二十元在案茲因此項卹欵領至去年十月分止迄今未奉核發故由乃兄王鑑夫於前日具呈混成第三旅懇請轉詳程都督仍照原案迅卽核發　 
[省長任用王重民]  
　　江蘇應省長查有前任鄂省决死隊軍官王重民曾於統一之後辭職歸田去年蒙古事危之時復又組織秘密偵探團功勳昭著自應委用業已呈報中央委任爲蘇州北區警察長於前日電催王君迅速由滬赴蘇就職矣 
[鍾氏爭産案又訊一堂]  
　　巳故粤商鍾炳南之子鍾蓮生控伊故父之螟蛉子鍾壽林鍾毓儒覇産不分一案前晚由公共公廨復訊两造仍各延律師到堂互相辯護王襄讞以招商局股票詢據森和錢莊復稱前項股單曾經盛兆甫抵押銀两業巳贖回則股票顯在盛兆甫之手惟如何在於盛處應再函请該莊查明且前據招商局復稱於前清宣統元年三月間曾經支領股息然查鍾炳南係於光緒三十四年身故前届股息由誰收領亟應詢明且今又届發息之期應再函致該局止付如仍有人往領股息卽向詢明來歷復廨核斷因判两造各退候再分别函請森和錢莊及招商局查明俟復到再行定斷 
[私取首飾之爭辯]  
　　前充某學堂敎習之崑山人朱友蘭近因私取同鄕婦人顧丁氏値洋六百餘元之金珠飾物逃至滬上匿居上海旅社將贓分寄於徐坤元顧耀芳張某等處並將金鐲一只消於石路永和銀樓經氏來滬尋獲報請捕房派探顧阿根將各人拘解公堂訊知徐無干開釋朱等押候補提人證再核在案昨由捕房將唆使行竊之金恭陸鈞二人與收贓之銀樓主虞瑞清一併拘解公堂請究原告未到訊據朱供與丁氏姘識巳有四年之久所取金飾均由我前爲敎習時購贈茲因失就向之商借不允由金陸二人囑爲自取且抵滬後曾寫快信知照借用不能指爲竊取乞鑒訊之顧等均供與朱相識是以代寄皮夾袋餘不知情虞瑞清供稱不知朱物來歷因之悞收求宥關讞員商之美領强君以此事發生在内地判朱與金陸两人一併押候備文解送崑山檢察廳訊辦虞具结斥釋顧張各罰洋二十元充公並着交保省釋 
[城内]  
　　縣知事批○（徐松濤呈批）據呈佔用公地無力繳價情願將所造房屋乞償價値事尙可行惟前據呈稱有向顧姓租用平房一問現在租價係何人向收着連同現租出路各租摺一併檢呈察核並候派員前往鑑定房屋能否合用再行酌示飭遵（朱楳　呈批）據呈已悉設立戒煙社不取膳費爲普濟衆生起見宗旨可嘉惟禁煙法令綦嚴該社所製藥品是否合法一切組織是否有益衛生候行禁烟局詳查復候核辦 
　　召領屍棺○地方檢察廳昨出示諭云爲出示召認事本月二十六號據十六舖地甲喬忠報稱老白渡裏街龍王廟頭門内倒有無名男屍一具查無屍屬出認理合報驗等情前來當經派委檢察官帶同檢驗吏等前往先勘得該屍年約四十左右身穿灰布破長衫元布破棉袄藍布破褲科頭赤足勘畢據檢驗吏報稱驗得該屍委係生前燙傷後因病身死並無别故判令地保棺殮發壇浮埋標記外合亟出示召認爲此示仰該屍屬知悉如果查對年歲衣服相符者卽便來廳呈候飭領歸葬可也 
　　呈驗照片○胡雲根由滬誘拐婦人吳朱氏曹招弟並傭婦王吳氏至大連灣被獲押解來申解送地方檢察廳訊供不諱判胡收押吳朱氏曹招弟交家屬陳掌全趙生泰領回王吳氏無干開釋候查明胡是否姦拐再行核辦在案昨由吳朱氏等家屬在曹招弟衣包中抄出胡雲根吳朱氏曹招弟男女三人合拍之照片當卽檢呈到廳指爲胡雲根姦拐之證陳廳長諭令存案候究 
　　靜候查辦○浦東二十四保十五圖民人計增褔昨至地方檢察廳控告住居十七圖之龔褔全張計氏等串拐伊妻請爲提究又龍華附近龍錫港鄕婦李楊氏控被郁金發李郁氏等威逼爲娼並遭兇毆情急控究等情旋奉傳諭均候查明辦理 
　　 
[南市]  
　　驚破好夢○董家渡王利川丸藥店炊工松江人朱寳生與同鄉婦人朱王氏私識多時前晚約同至王家碼頭榮慶小客棧内歡聚至夜半時突有無賴朱炳奎紏同五六人進内借宿闖入朱室將男女所蓋之衣服取去圖詐嗣經棧主王忠祥解勸交還次晨朱以衣袋内有洋四元二角已不翼而飛向之追償以致口角後爲巡士得悉一併拘至一區移解淞滬警察廳訊究 
[閘北]  
　　呈驗牙帖李春友前日扭朱桂芳至三區控稱民人係天主堂菜埸收租人因朱在該處秤買菜蔬不出地租扭案请究旋卽解經司法科於昨日移送審判廳訊據朱供領有寳山縣牙帖呈請察核判交保候查 
　　巡士獲賊○竊賊周阿榮前日行竊印度敎堂内物件由四區巡士查獲解經凌司法長訊明屬實判周拘留一月贜傳失主領回 
　　不便自由○婦人唐黄氏前日與邵阿四在火車站吵閙被四區崗巡獲局經鄧區長預審氏供嘉興人因貧來滬幫傭被丈夫唐瑞芝尋見寄養邵處刻欲趁車回籍被邵攔阻旋卽解送司法科判移檢察廳核辦 
　　第二初級檢察廳牌示○照得本廳自接管第六第八两廳以來事務較前益繁所有在事法警尙能勤勉從公巡長嚴利仁於看守所防守事宜頗能出力各法警各記常功一次巡長記常功二次以資奬勵獎銀十元隨發 
[公共租界]  
　　尙待查詢○陳重卿因褔來德洋行買辦沈志雲串同周榮昌以美册第一千四百七十九及一千四百八十九两號道契向之抵銀三千两延不理贖控奉公廨傳訊並察閲借據係周出面抵押且註明係自置之産沈旣非中保又未列名簽押似不干涉因判沈開釋周押令繳還茲因原告查得前項道契實係沈之産業串周出面抵押有營業公司信函爲憑且查今之契地並非當時領看之地乃係指鹿爲馬故延律師投廨要求奉諭两造各具正式禀詞候核在案前晚原被律師各自具禀到堂互相辯論良久聶襄讞以原告所禀如果屬實乃係刑事性質惟所呈証據不足未便遽准復訊判周還押沈退候分别函請道契註册之美領事署及會丈局查明如果實係沈之産業始准復訊 
　　仍須遷讓○三馬路某緞莊主南京人馬光先因同鄕人孫子臣前向轉賃餘屋寄售綢緞喜幛壽軸嗣欲收回自用商令遷讓不允控奉公廨訊判限遷在案茲已逾期原告具禀投催於前晚復訊被告延律師到堂辯稱此案經友人從中調處原告巳允和平解决乃今原告仍復投催殊不合理請察原告堅稱並無友人調處之事且旣涉訟應求核斷聶襄讞以被告所稱原告允許一節並無證據判仍照前斷限三天搬遷 
　　追獲流氓○流氓蘇阿三在三馬路攫取葉何氏金挖耳由探追獲昨解公堂訊供不諱判蘇押一月示儆 
　　寓客失竊○山西路江新旅館寓客湯慶官控姚德春金復三蔣芝香串竊鐵箱两只内儲値洋三萬三千元之珠頭面等情昨由捕房將姚等三人一併拘解公堂經聶襄讞會同代理陪審之英哲副領事訊供推諉判均押候查明再訊 
　　老妓被拘○廣東老妓王阿妹前晚在塘山路誘令黑種不人狎遊被捕查見以其違章拉客當將王妓拘送公廨昨晨解案請究判押女所十天以儆 
　　乘間聚賭○四川路七十二號門牌某洋人家侍者陳耀邦前晚乘洋東外出招集賭徒聚賭抽頭經該洋人回家撞見當用電話報請捕房立飭中西包探到場拿獲男女賭徒二十七人連同賭具一併帶入捕房准各存洋保出無洋收押昨解公堂經中西官訊知陳阿木湯阿榮張仁才張炳生周生康均係過犯着各押两禮拜陳罰洋三十元張永和李王氏等各罰洋五元與不到案者之保洋一併充公賭具銷燬 
　　婦人賣烟○虹口海能克路一百六十二號曹徐氏家私售燈吃經捕房查悉昨將該氏與烟客陸阿四等傳至公堂經中西官訊明判氏罰洋二十元陸罰洋两元殷長生等六人由捕房各存洋三元保出未到着將保洋充公煙具燬去 
　　犯案潛逃○葉安夫與杜養賢等串騙鮑李氏値銀七千餘两之方單由廨迭次訊供判葉押候補提同黨質究在案昨日復訊據包探禀稱杜逃匿寜波一時無從提案判葉仍還押候究 
　　被告待訊○德商禪臣泰來等洋行控汝文軒定貨虧銀逃逸不理又宋榮貴控妻母葉朱氏措匿伊妻等案昨由捕房將汝妻鍾氏並葉朱氏一併傳至公堂各交妥保候訊 
　　少押三月○陸壽因私收美商勝家公司貨欵被控由廨訊實判押西牢半年在案茲陸已將款理清昨由捕房解案請示判改押三月以儆 
　　捕頭回國○美捕房盤副捕頭服務年满禀准卜總巡請假六個月昨乘英國郵船回國遺缺由卜君委任副捕頭沃土君庖代　　拐失女孩○住居密勒路之童春褔昨報捕房云有九歲女孩名彩金前日被匪拐失請爲查緝 
　　同居吵閙○時財興家住元芳路前晚報告捕房云被同居無賴胡阿飛硬借不遂聲言報復等情捕頭准予飭探查明核辦 
　　酒興太好○傳林生宋阿順等昨在吳淞路正興酒店酗酒滋事由捕拘入捕房各押一天以儆 
　　撞壞車輪○昨有顧阿三挑担經過塘山路撞壞陸毛郎之東洋車輪由捕拘禀捕頭斥退不理 
[法租界]  
　　因賭衝突○張炳春在王王氏茶館内與人兇毆經捕房訊知因賭起釁故將王氏一併傳至公堂請究張供認賭博爭鬥不諱王氏供茶客以接龍消遣向阻不聽不敢抽頭聚賭求宥判王氏罰洋两元張罰洋一元充公 
　　拐案结果○劉長桂於上年十一月間被楊桂三蘇唐氏拐去男孩一口報捕拘獲後供出孩已售與吳張氏又將張氏提訊判令楊等各押五年張氏交保限一月交孩在案昨因迄未交出提案復訊張氏供並非婦人所購係經手代售與某姓已經帶往外埠歎難以交案求宥聶讞員以案懸日久不便再延判押五月完案　　各執一詞○翁志成投廨控稱上年向陳品珍定購機器交貨逾期按照合同須由陳償還損失銀若干两向論不理求請追償陳供機器已於上年十二月二十二日交齊被欠價洋向催延約商人已在城内檢察廳起訴翁得知後故在案下具控希圖賴欠求察讞員判令退去候移詢檢察廳陳品珍是否具控在先再行核辦 
　　弔驗婚據○鴇婦富寳投廨控稱上年經人介紹將劉左氏押下爲妓月前忽然逃逸今在邵生徐家尋見報捕拘案求究邵供由吳子友爲媒出洋九十元娶左氏爲妻祇有三天有婚據可憑左氏供因身已懷孕不能接客故住在小房子内被狎客吳子友誘出售與邵姓是實判氏管押着邵交到憑據再行訊辦 
　　追償存欵○婁善和婁善珍前控沈玉蘭即沈蘭芳不還存銀經公堂判令交保限理在案迄仍未交復於昨日提訊沈供善珍之款數目相符善和所控帳目不合現將底貨變賣祇有二成半每千元拆還二百五十元請着原告具領判限三天先將二成半交案餘欠限十四天交清 
[雜评三] （鈍根） 
　　獅猛獸也然不輕發怒居恒閉目臥擾之過甚則昂首一吼千人辟易焉蛙下等動物也然易怒鼓腹瞋目不可一世試進逼之则入水遁矣民氣亦猶是易於暴發者卽易於涣散中國今日正需堅忍不拔之民氣以制政府而禦外侮奈一閧者多持久者少致他族譏我同胞無五分鐘熱度豈不悲哉 
　　欲觀中國之民氣者當觀於痛哭流涕之會埸頓足狂呼殺殺殺其實眞能殺敵者祇最少數餘皆識力不定之人一出會埸則花天酒地如故不復知温柔鄉外有喊殺聲矣嗚呼若曹不足責惟願愛國志士以保障民權自任者當爲獅怒勿爲蛙怒 
來件 
[山東會館代表意見書]  
　　商會總協理暨諸君公鑒海關設專棧一節已由各公所全體否認經疊次往復公函並向税司面商迄未取銷前議本月二十二號各幇代表集廣肇公所開會討論咸以此事關係全體利害必須由貴會負責直接交涉當議决辦法由各帮代表具意見書送呈貴會以便屆期與施監督從長討論謹將敝帮全體意見略陳梗概國家設官收税原期褔國利民必須雙方有利無弊手續簡單商民稱便自然無不樂從今改設專棧其種種不利於商界前書已慨切言之勿庸複叙茲專就海關來函據理擬復來書所謂從前限期纳税曲徇商情日久弊生不能不加整頓竊以因漏税而設專棧確非完全根本上之改革况兼手續繁重商家損失滋多非獨有損於商且並無益於國蓋設立專棧勢必增加種種費用以抽騐之繁難値移轉之紛擾曠時廢事莫此爲甚殊失恤商利國之本意誠如來書所云辦事須两面兼顧方得事理之平平心而論積弊非不當除然流弊亦萬不可長两利相權取其重两害相權取其輕方爲盡善竊恐循此辦法非但積弊未除而雙方均受損失如果有利於國家卽犠牲一部份之利益亦所弗恤今利害關係两方彼此同屬國民焉得不推誠曲諒輾轉相商耶至於防範偷漏之法不外两種一注意於事前一懲罰於事後稽查則示之以嚴密偷漏則繩之以法律縱有奸宄何敢嘗試况廣東天津以及烟台各處皆設有海關同爲嚴密之稽查加以滬上海關成两層之查驗弊竇從何處而來若謂弊仍不免則是司職務者作事之疏忽初無設立專棧之必要總之此事利弊瞭如指掌税司旣允以變通辦理自無難收回成命如必令出惟行未免客氣用事國家財政困難原不能不加整頓商界經濟恐慌實無能再受損失簡言之整頓自有方略損失誰負責任苟體恤商艱以維國課誰得謂之專徇商情不顧公家耶敢祈貴會憑公理以申訴開正式之談判懇請墨税司施監督考查事情勿取形式别圖改良之方以爲轉圜之計但於商民無碍無不一切從命想監督俯順與情必能立予取銷弗肯結怨於商民也此請台安諸惟亮察山東會館代表原宜田上言四月廿四日 
 [P箱莊集義公所漢口雜貨業意見書]  
　　謹略者海關新章凡進口各貨均限十五天内轉入進口棧房一節於商業旣多窒碍而於敝業有未便之處及有無須轉棧者謹呈如左一箱舘進口各貨查關章如海帶魷魚咸魚三項雖在免轉之例而該處來貨名目尙多如海參干貝魚翅魚干等類其來額雖無海帶等之多而亦一到數百件如其必欲轉棧旣耗工力且多損壞偷竊等弊設遇短缺誰任其責尙有海帶絲一項來額甚長至少數百件多至幾千件該貨每箱有一定斤量卽所謂砠子貨無以重報輕之弊應在免轉之例一漢口所來貨乃是土貨已向漢關報驗完納正税隨有紅單到申祇完半税更無偷漏隠冒之弊是可毋庸轉棧徒多意外損失現値商業凋敝之際豈堪再受意外之虧務請鼎力協爭取銷新章以安商業實爲公便專肅敬請總商會總恊理先生台電箱莊集義公所漢口雜貨業代表朱紹聞謹啓 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[敎育部討陳振先檄] [  亚細亚]  
　　風流總長陳振先者才非大器性好冶游昔侍趙次帥幕中會以小孩子見斥（陳初長農林時趙聞之謂陳振先這小孩子他能幹什麽事在我這裏攪了一年多不知幹的是甚麽事連呼日眞是糟糕眞是糟糕）洎乎民國竟踞要津以留學生之頭腦長農林部之大部耕耘樹藝匪我思存竊玉偷香是臣慣技逛椿樹之胡同向蕩婦而求宿致使堂堂總長警察拿苦央僕人頂名到案罰金二百忍涙贖罪各報之所暄傳屬員之所共奇猶復恬不知恥妄冀非分署敎育之總長更益飛揚受情託於同鄕遑恤物議嗚呼王勍君之旣黜梁賫奎之己休莫余能毒董次長奚必會銜惟我欲爲王秘書敢不起稿某某等與陳振先素不相識安有仇隙不過憤專制之未除歎選舉之難問鍾觀光之領銜良有以也路孝植之辭職豈徒然哉是用怒髮衝冠走筆成檄因參司之失望爲學會而請命謹抒清議以俟公論楊梅都督俾効前驅野鷄大王使充諜報豺狼當道會看聚殱之期鼯鼠美緣終有技窮之日學生之老拳先飽中央之懲譴未聞言品行則風流有案言道德則選舉狥私以此執法骩法者誅以此問罪無罪可逭公等或爲薦任或爲委任或爲未來之司長或爲異日之參事官雖可愛血豈皆凉勿如王之瑞之吮癰勿效楊會誥之無恥倘能敎育部倡農林部繼两部參事一體辭官六位司長相繼解職彼成獨夫又焉能久若其見幾自詡好官我爲卑鄙如袁希濤戀棧如劉家瑜請看最好之結果竟是誰家之勝算 
[戲擬江蘇省公民上省議會議員書] [  瘦蝶]  
　　省議會全體議員先生公鑒溯自省會選舉揭曉以來諸公之大才槃槃盛名鼎鼎固巳長江南北有口皆碑諸公以藐藐之躬受同胞重託爲全省代表處最高之地位吹特别之法螺無怪乎趾高氣揚目空一切迨夫正式成立議會旣開議長則延不到會諸公亦徒事紛紜行見利國褔民之要案將次第開議實力進行凡在國民同深歡慶比聞日前開談話會議决省議會議員公費每員洋二百元日給每員每日洋五元如開臨時會則另給公費每員洋百元日給如常會例抑何責任重而權利輕耶竊思諸公在選舉之時不惜張羅酒食犧牲金錢以從事於運動間有家况艱窘者或稱貸於友朋或乞助於妻子苦心孤詣始有今日亟應取償於公費日給之中以逹將本求利之目的乃不圖所定公費日給至如是之廉祇知爲國爲民不復予求予取熱心美德幾幾乎駕歐美而上之欽佩之忱非可言喻或者不察猶復以今之規定優於前清諮議局及臨時省議會爲言不知前清諮議局乃專制之陋習臨時省議會亦草創之規模逈非今日正式省議會可比區區之數究嫌菲薄在諸公深知國家經濟困難國民負擔綦重不願多取以傷廉然我國民亦應仰體諸公之用度勉力貢獻俾免儻　金盡仰屋興嗟遇事敷衍未能實心研究况諸公來自田問初入政界開支甚鉅在在有需如衣服之購置酒食之徴逐秦淮河之泛舟釣魚巷之狎妓安家之銀两不可不寄交際之酬酢無或能省其他狂吹濫賭揮霍正多苟不取精用宏將何以資浥注公民等特開大會公同提議咸謂應格外從優藉酬勞績縱不能如大總統年金之額亦當與國會議員並駕齊驅庶足以昭平等而享共和之幸福詢謀僉同全體議决省會議員照國會議員例年金洋三千元公費每員四百元私費隨時支用無定額刻巳各出其汗血之資儲以待命敬特函告諸公如有要需請隨時向大陰銀行支取可也春寒甚厲爲國自重順頌心安并祝眼黑 
　　江蘇全省公民免冠鞠躬上（三） 
[劇談] [  玄郎]  
　　自劉永春招致各名伶入夥組織中舞臺後角色旣佳價値又廉而各舞臺遂大受其影響卽如第一臺人才濟濟素稱冠絶一時者亦已减跌價目藉資號召新新鼎鼎大名之子和登場不敢略增價格亦職是之故惟大舞臺以李春來故價目仍不稍減然日來春來風頭巳退賣座頗形冷淡吾知其減價亦不遠矣中舞臺誠爲各舞臺之勁敵哉近又殫精竭慮鈎心鬥角作種種花樣翻新之舉以轟動社會如新大𧈢蜡廟也改良大溪皇莊也全本探陰山也舉闔臺之名角盡萃於一劇中聚精會神五光十色務期於劇界上放一特别精采以出奇制勝此等盛舉雖在京津間久已司空見慣無足奇異而滬上則未經道過確爲破題兒第一遭宜其每一排演賣座備極一時之盛也日來他家亦有起而倣行之者然就戲之實際而論如𧈢蜡廟探陰山等羅列上選藝員支配於一劇中可謂精益求精得未曾有殊足以極視聽之娱座客得飽享其幸福若改良大溪皇莊則迹類倒串總覺用違其長難以入彀如王又宸郎德山等飾武旦蹺工姿勢非失之矯揉造作扭扭揑揑卽失之故態畢露落落大方屬目之餘有何趣味又如小楊月樓之飾張飛以一渺小之雛伶而欲其叱咤風雲得辟易千人之氣概勢必不能在演者巳竭生平之力萬分巴結而觀者終以其不得全神未能愜意若小逹子則身叚工架猶可觀而白口魄力尙遠 
 
[投稿者悔生] 金觀父江蘇江寗人年三十七歲現庽高昌廟江南造船所 
劇本考實[  便便]  
[明末遺恨] （續） 
　　杜勳爲帝叱出曹化淳復縋之下城勳顧謂化淳日吾輩富貴固在也及日哺化淳遂啓彰義門賊盡入帝出宮登煤山望見烽火徹天歎息日苦我民耳徘徊久之還宮命分送太子永定二王於周奎田宏遇第以劍斫長平公主歎曰汝何爲生我家趣皇后自盡后卽承旨自經又斫殺妃嬪數人翌日昩爽内城亦陷鳴鐘集百官無至者帝乃復登煤山書衣襟爲遺詔曰朕凉德藐躬上干天咎致逆賊直逼京師皆諸臣誤朕朕無面目見祖宗自去冠冕以髮覆面任賊分裂無傷百姓一人今新舞臺演至此輙以布大書紅字張掛臺前者卽此數語也遂以帛自縊於山亭而崩太監王承恩縊於側考宦官列傅承恩累官司禮秉筆太監十七年自成犯闕帝命承恩提督京營時事勢巳去城陴守卒寥寥賊駕飛梯攻城承恩發礮擊之連斃數人帝詔承恩令整内備親征夜分内城陷天將曙帝崩於壽皇亭承恩卽自縊其下福王時謚忠愍前清賜地六十畝建祠立碑旌其忠（二）（未完） 
小説 
政治小說 
[鐵血男兒（一百十五）] [  常覺　獨鹤]  
　　烏默然有頃復日倘他人以此相告僕必不信蓋尼時以俄人奸狡爲言至陶賊所爲尤渠所深惡痛絶者乃一日竟大變初衷不亦異乎白聞言忽沈吟謂烏曰陛下與尼究因何事遂致决裂烏喟然曰彼此意見齟齬已積之有素惟此次衝突直如狂風驟雨破空而來即僕亦莫知所以試爲君一道其事日者僕方獨坐宮中籌畫戰計梅麗忽自壁道至與僕反覆爭辨謂不應締婚范氏···白亟曰梅乃卒然而來未奉陛下之召乎烏曰然梅嘵嘵不已僕正思善遣之去詎其兄忽自蘇利卡返追蹝至覩此狀誤以僕爲有情於梅因迫令締婚約僕峻拒之彼遂悻悻然辭職以示决絶僕暫不與校俟戰雲旣散當集合朝臣一評曲直也白曰梅麗姑娘頗忠愛陛下否烏微哂曰梅亦甚仇視僕不知何故但據理而論梅實不應以王杯一事遽生怨恨蓋美人情致似已别有所鍾使君有婦羅敷有夫各求满意何必相溷已得自由而復欲侵他人之自由僕殊不解梅是何居心也白聞言神經大震手動難絲馬遽驚躍亟俯首拍其項一時現於面者得藉此遮蔽未爲烏窺破卽强自鎭定曰西奥司於多事之秋又復横生枝節實爲陛　扼腕想陶賊不知幾費經營始得引尼入彀也烏悽然曰僕方倚尼君爲股肱之助今若是恐吾人以鐵血勝者將敗之於陰謀詭計中矣其奈何 
　　二人論至此復縱談戰略何處宜設伏何處可制敵口講指畫甚相契合白曰再越两星期想陛下亦將爲罷兵之計矣烏曰誠然此間婦人稚子業已遣送他去俾免慘遭兵燹僕非慮我軍之不能久恃特恐奸人狡謀百出足以敗吾事耳（二） 
愛情小說 
[自由花彈詞（四十九）] [  天虚我生]  
第十五回喜聚 
　　却説這夜蓋天青满擬趁着魔力將這穆志誠輕薄一番誰知穆志誠早先預備好了故作嬌羞先自躱入床裏放下帳子口裏啣了解藥却把一瓶哥羅方滲透了被頭等到蓋天青鑽進帳來猛將一條夾被向他頭上一兜那蓋天青本是不防早就被那一股香氣鑽入鼻孔霎時迷蒙倒了穆志誠不禁失笑忙自跳下床來找尋繩子將他綑起却那繆成周夢飛正在留心打探這裏動靜看見志誠跳下知道巳經得手便自搥門進去帮着志誠將蓋天青綑得死緊加上一套鐐銬正待報縣解送却好楊老二巳經帶同兵役前來當下便把被單揭去那蓋天青方才慢慢地甦醒過來却巳早是動彈不得知道自己惡貫满盈着了道兒也就做个好漢並不抵賴一衆人將他押送到縣過了一堂次日便打疊文書即着楊老二等押解赴滬仍令穆志誠同去作證此時穆志誠早巳改轉原裝那蓋天青也自現了本來面目到得公堂對質起來蓋天青雖然不賴却那李劍華依然不認只是一口咬着那眞眞的徐萬書虧得堂上説他精神錯亂不足爲據竟把蓋天青定了罪名將徐萬書當堂釋結這一部小説上面只算起了一陣烏雲於今依舊開朗不免言歸正傳再説秦儷簫自從那日姑母到來發電與戀春叫他回來誰知等候日久不見影蹤只把一位秦老夫人盼得老眼將穿他是 
　　風波歷盡懺餘生骨肉抛離歲月更萍梗可憐漂泊久思量無事不傷情幸聞弱女身還在聊慰慈心一二分惟是嬌兒無信息少不得一回念及一傷神　　這一日儷蕭正在秦老夫人身傍玉梅怱怱來報説是戀春回來了喜得儷蕭急忙迎出剛値戀春走上階來儷蕭是 
　　久别重逢喜不禁上前携手笑吟吟説别來料想清無恙爲甚的嬌容瘦幾分前度音書何日到如何今日始回程戀春聽説微微笑説姐姐如何錯認了人小弟是萬書親到此並不是戀春喬扮的假書生 
　　儷蕭聽了這話不禁駭異再把他仔細一看笑道姐姐慣會取笑我也本來認你是個表弟你又何必再要分辨快隨我去見了姑母萬書聽説也就不及再辨忙道我母親眞的在此謝天謝地快請姊姊引我去見來 
　　两人携手上階行好一似鶼鶼比翼形步上華堂遙望見龍鍾迎出位老夫人萬書拜倒在氈毹上婉轉嬌聲叫母親老夫人得見親生女早已是悲喜交并到十分 
　　因道我兒改了男裝倒也十分相像只是你兄弟不知下落使我見景傷情萬分悽感説着吊下涙來萬書忙道哎吓母親也把我錯認做了姊姊孩兒乃是眞的萬書我那姊姊尙在上海未回呢秦老夫人不禁駭異連忙收了眼涙把他仔細一看道哎吓果然你是萬書哈哈這眞是邀天之幸了（二） 
文字因緣 
[洞仙歌四首（續昨）] [  蝶仙]  
又題董小宛孤山感逝圖 
　　斷橋流水被東風吹皺零落梅花比人瘦算愁深愁淺情短情長心底事只許個儂猜透招魂勞素手氷雪聰明寫出相思料能彀祗猶斷人腸淡月昏黄祇寫到十分之九要留取中間一分愁好分付翩翩鶴兒厮守 
　　右圖小宛自題云曩與畹蘭姊氏學畫於水繪園戲拈梅瓣貼扇姊作枝幹成之巢民老人謂如此寫梅於古中别開生面極暗香浮動之致曾製一扇奉彤章先生一時傅爲吾園雋搆戊子殘臘晴雪壓簷紫玄宮太公蠟屐見過出示孤山感逝之作命爲補圖呼燈醮墨用煑石山農筆成此小幅伊人云逝寒華自榮誦靖節先生句覺與太公感逝之作同此凄麗也並錄宮進士原作云孤山回首已無家不作人間解語花處士美人同一哭悔將氷雪誤生涯芝瑛夫人和題一首云小溪清淺是儂家雪後園林盡着花折得一枝休放手斷橋西去卽天涯跋云小宛所稱畹蘭姊氏係進士女嫁巢民先生之弟與小宛俱工畫梅此幅雪葉風枝翛然有偃蹇瑤臺之思特所謂孤山感逝之作不審何指恨小宛當日作畫時不就太公一證芳躅殊令人悶悶也今箏樓及其嬌女亦稱南湖爲太公而畹蘭小字適中人心不必定有感逝之作爲題此圖輙不禁有所寄感耳 
 
 
 

Page 11

 
 
   
 
 

Page 12

 
 
   
 
