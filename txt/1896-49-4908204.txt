# 1896 - 49 - 4908204

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[珍物待購] [  申報館協振所拜啓]  
　　本舘恊振所自經解賑欵以來屢承諸大善士源源接濟且有以珍物助振者惟連城之實旣承割愛　投而美玉之沽尤賴知音鑒賞特將各種珍玩羅列於下倘蒙仁人君子旣擲亷泉旣能廣積陰功且可增輝藝圃誠一舉而兩得也計開朱漁珊帖一部高澹游山水一幅天靑縀馬褂料一件 
[人日巵言]  
　　裹俗以一日爲雞二日爲狗三日爲猪四日爲羊五日爲牛六日爲馬七日爲人八日爲榖而卽以其所值之天氣晴明與否占休咎焉相沿已久然尤以元旦之風和日麗爲一年吉利而主人壽年豐今歲自初一至初四皆霽爽初五六則細雨潤屠蘇然土脈得潤而鬆萬物向榮於兹預見星昴房虚者泰西之星期也例得優游竟日本館日事槧鉛珥筆者遂各自爲例遞休息人日日瞳瞳余假休沐驅車歸時兒輩方檢集故事見余至爲言是日翦綵爲人或鏤金箔貼屏風上或戴于髻以博利市者則歲時記云云也其子美詩元日至人日未有不陰時者此東方朔占書中語後載八日晴則萬物育陰則災見西清詩話繼各繞膝下詠薛道衡之人歸落雁後思發在花前鼓掌歡樂少許授箸者至舉案齊眉老夫至此亦不知老之將至矣適有客以湘　記爲蘭相如之懷璧歸趙者延之入酌酒相慶客故習兵事且曾從東湖先生游酒後耳熱見塵世間榮者不盡榮枯者不盡枯而人竟各榮其榮枯其枯卽記中之榮者枯者大抵庸庸多厚福相顧不平余矍然曰子胡爲天下事大抵時與勢而已矣時者志士所必爭而勢者亦豪傑所必用也故當時勢未臻雖智勇如孫吳　育而無補時勢旣至卽貴倖如衛靑霍去病而有成天苟不予我以時勢將焉附客意稍平乃笑謂之曰吾與子何足道哉間嘗盱衡往事見夫附鱗攀翼起微末而爲元勛者有其人高瞻遠矚任艱鉅而垂不朽者有其人否則旋乾轉坤繫累卵於苞桑奠陸沈於磐石者又有其人是其人非有異於庸衆千百也亦非果出於尋常萬萬也時勢然也彼遠者無徵已試舉近事而論之當粤逆之初起事於金田村也官軍果有先發制人馳往覆其巢穴殲其黨羽度不過地方官與營汛兵役一舉手之勞耳何至聽其蹂躪十餘年蔓延十數省生民塗炭迄今尙未復元厥後勢不可制朝廷乃命將遺師不惜天下之財力專注一隅以爲誓滅此而朝食卒之長圍之合者潰大營之逼者摧視師重臣朝承方略而暮獲譴廢置一如弈棋來者率束手觀望無長策湘鄉曾文正公最後起始用步步爲營之法阹周圍以納獸於阱逾年而奏膚公是豈前者愚而後者智耶抑豈前事拙而後事工耶時勢所乘拉朽摧枯夫亦會逢其適耳客曰如君言則東湖先生所謂有治人無治法法者所以濟一時之窮未有歴百年而不變者其殆此旨也歟則應之曰然子不觀先生之言平湘軍初興王錱羅澤南等皆講步伐諳戰陣深溝高壘與賊相持曾文正嘗采其練勇芻言以訓士迨後勦捻中原賊騎飇急官軍無暇濠壘卽以馬逐馬勢常失之不及乃棄鍋帳裹餱糧晝則徒跣夜則野宿烏用所謂濠壘者再後陜甘討回之師貴州平苗之役則又皆以野戰鵰勦取勝濠壘堅脆無關得失蓋兵凶事也戰危機也由今觀之方知數十年用兵變化之道兵事得失之故悉存乎數語間固非漫焉已也如曰治兵有一定之制而無一定之規練兵無必勝之方而有必勝之氣則非迭更夷險不能識權奇非久歴戎行不能觀詭秘夫兵隨地形賊勢而變豈容拘泥哉故曰運用之妙存乎一心孟子曰天時不如地利地利不如人和三里之城七里之郭環而攻之有不勝者城非不高池非不深兵革米粟非不多有委而去之者惟夫得道者多助失道者寡助苟能知多助寡助之在於我則以之自矢百折不回以之赴敵視死如歸斯則常勝之理萬古不變耳此湘軍記一書所爲綜前後之機宜而爲之通權達變不泥乎古不悖乎今可使後之爲三軍司命者讀其書能收閉門造車出而合轍之效焉彼夫功成則建牙擁纛不幸則馬革裹屍皆出於一時之偶然而非人所及料榮何有焉枯何有焉言至此客始恍然若失曰今而後吾不以成敗論英雄矣顧日影已西墜興辭欲去余乃吟東坡七種共挑人日菜千枝先翦上元燈之句以送之越日卽以所語弁諸簡端忘懷久矣不知其拙也 
[大帥起程]  
　　鎭江訪事友信云欽差大臣督辦江南防務馮萃亭宫保駐防潤州營規整肅地方安靖客臘八旗官弁曁闔郡商民以宫保現奉上諭撤防不日起程依戀彌殷各以德政牌德政匾藉表謳思二十七日齎送行臺時導以鼓樂熱閙非常其匾額均以大紅縀製成上貼金字又曰京江保障恩威並濟福星重蒞送者皆衣冠脚靴手版濟濟一堂禀見叩賀午後始散新正初三日宫保躬往都統道府各署辭行擇吉初五日起節回欽届期鐘鳴一點宫保自行臺坐緑昵大轎出戟門砲聲環起鼓樂鏘鳴常勝各營勇吹角拔隊簇擁而行前導頂馬官數員親兵三十二名小隊十六名繼以大旗洋槍後卽巡捕官四員又有晶頂跨刀官十數員在輿前護衛再次則戈什哈左右扶轎緩緩而行由小市過網兒橋迤邐至堰頭街出西門繞大街逕洋浮橋就總巡局小憇經過之處觀者如雲皆屏息無譁惟聞馬蹄得得而已斯時副都統吉統制關道憲吕觀察鎭江府彦太守萃軍營務處蔡太守以及鄭叅戎周都戎宗大令各官鵠立江干恭送俄而新兵前營城守營萃字營曁八旗子弟咸在德勝門小閘口兩處排列隊伍戈矛旗幟如火如荼地方官預就六吉園碼頭搭蓋綵棚各商民亦排設香案燃放鞭爆聲聞數里有頃宫保由馬頭乘紅船至江心登駕時輪船各官又上輪叩送宫保謙遜不遑茗談片時興辭而别傍晚傳諭啓輪岸上鼓樂大作各隊燃放排鎗砰　之聲如雷震耳舟過焦山新湘各營在江皋列隊鳴鎗志敬都天廟象山各砲臺連放巨砲數響大聲發於水上幾疑石破天驚時正落日蒼茫暮烟杳靄輪上帥字大纛飄揚於雲水光中洵奇觀也 
[棨戟將臨]  
　　揚州訪事友人云正任兩江總督劉峴帥奉命回任遵陸南下揚城在東關街預備行臺行等情已詳前報嗣悉憲節於去臘小除夕始抵袁江遂暫駐襜帷在浦度歲旋接浦上電信憲節定於新正三日起馬本城印委各官均於初三日晚命駕出城至徐凝門官廳鵠候江甘兩邑宰宿舟伺接候至翌午尙無消息各署差探往返馳報 
 
 

Page 2

 
 
相屬於途直至初五始得確信云憲駕起程後初四始抵氾水蓋因運河水小官舫行駛不能迅速且派往迎迓之各輪船亦因水淺均在邵伯一帶伺候初五日憲舟本可到揚因行至露筋鎭舟忽膠滯按該鎭距邵伯僅三十餘里甘邑宰方大令聞悉立飭招雇縴夫多名並另雇稍小之官舫數只星夜派人帶之前往大約初六午後憲旌准可戾止矣 
[氣象一新]  
　　武林自交春以後連日陰雨市上往來購物者俱帶水拖泥大有行不得也哥哥之歎至去臘廿八日始放晴光異常寒冷廿九日地已乾燥黄昏時分小家婦女咸結伴同行入市購物一路燈火相接兩旁店面無不懸燈結彩照耀如同白晝市上行人肩摩踵接擁擠非凡各衣莊鞋帽鋪洋廣貨南貨店等生意尤爲熱閙櫃上夥伴幾有應接不暇之勢至三更以後人漸稀少而各廟中往來進香者已不絶於道元旦清晨紅日高懸氣象清平豐年可慶如此霽景實爲近年所罕見是日吳山之上遊人如織茶坊酒肆座客常盈至初二三四等日晴霽如昨而天氣較和是以登吳山而遊玩者更覺繁多若四景園麗水臺等茶館竟無立足之處山上賣洋畫擺攤塲者咸得占利市三倍下城水星閣梅花大放花信較往年爲早遊人亦較往年爲多云 
[元旦團拜]  
　　履端之日官塲每有團拜之舉邗上於客歲除夕五鼓文自都轉武自叅戎均盛設全副儀仗率屬至舊城萬壽宫行慶賀禮禮成東方已明黄人捧日而出晴光煥彩淑氣宜人三巷六街恭喜之聲已洋洋盈耳都轉遂循向例排道至彩衣街大財神廟拈香時廟内王淮聽鼓各員已先時齊集迨都轉至鷺序鵷班挨次排列都轉一路頷首而入須臾音樂大作鐘鼓齊鳴都轉至神座前拈香行禮畢隨步至後　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　　殿内偏東向西南立僚屬各員咸魚貫入由東首團立舉行團拜今年人數較往歲爲多團拜後由本廟住持邀入客廳恭獻茶點都轉略坐卽升輿回轅各官仍排班恭送隨亦紛紛登輿分往各處賀年山門外馬溢車塡極形熱閙洵新年之盛事也 
[關道晉省]  
　　寗紹台道吳福茨觀察於新正初五日因公晉省並賀各大憲新禧寗郡自程稻村太守以下各官均到西門外郵亭恭送如儀 
[祝融賀年]  
　　金陵訪事人云元旦清晨千門萬户桃符換舊恭喜連聲衣冠人往來道賀者絡繹於途向例有等乞食小兒趁新年熱閙之際沿街唱蓮花落索討錢文有不開門者卽敲門呌好且放爆竹亦惡習也城北三條巷陳姓家適有乞丐在前進門房呌好放爆竹三四響主人打發去後不料所儲之積薪内有爆竹炸入遺火其中無人知覺逾刻忽黑烟迷濛出自薪内對面致不相見舉家驚惶無措不知從何設法主人但繞屋徬徨無可爲力幸鄰右人衆齊至代爲極力灌救汲水噴射得立救息僅焚去該屋三椽並未殃及他所親朋到門者見罹此厄咸爲道賀蓋亦不幸中之幸也險矣哉 
[武林火警]  
　　杭州訪事友人云客臘二十四日夜間鼉更二躍忽聞人聲嘈雜啓户視之但見西南方紅光燭天旋聞警鉦亂鳴各義龍俱飛奔而出赶卽探問知爲大井巷地方失愼約一點鐘時始熄其起火者爲大井埠轎行因輿夫素食洋烟臥於稻柴之上燈煤遺火所致幸上下城各集水龍藩署及中衡參府之洋龍先後到塲保甲局巡勇帮同施救始得熄滅僅延燒鄰屋二間該處店鋪林立紛紛搬運貨物而搶火匪徒亦欲混入其中幸各官帶同差役兵丁在兩頭巷畔彈壓該匪等不敢直入故未燒之家失物尙鮮也 
[電飭弛禁]  
　　去冬各處因制錢缺少錢價日昻於是各處地方官咸出示禁止私運出境詎知自禁之後雖無去路亦乏來源錢價愈漲致金陵邗上各錢鋪以現錢不敷周轉相率閉門暫停交易時逢歲暮民情惶惶署督張香帥聞悉遂於去臘電飭兩淮運司曁揚州府迅卽出示弛禁其電語略云近來錢價甚昻商民大困禁運制錢出海則可若各省内地仍應一律流通庶免壅滯之慮該道府迅卽出示曉諭除輪船海船不准運錢出海外至内地民船仍詐其運錢往來江北江南無阻俾得流通以平市價蘇常等處之錢准運江北淮徐等處之錢准運江南不得各府自分畛域是要切切等語都轉太尊接奉之下隨於嘉平廿七日照錄出示曉諭周知想此後靑蚨飛復自可暢行無阻而錢價亦不致再有所增矣商民聞知無不額手稱頌云 
[浙省考政]  
　　杭州采訪友人云徐季和大宗師按臨浙東各府歲試事畢回杭去冬十二月十九日行文杭屬各州縣定於二月初二日縣試二月二十五日府試并面諭各學教官大旨謂明年科試文童務須格外查察選擇品行端方之廪生保結以杜槍冒頂替之弊且必須由縣試厘剔而起倘至接臨時查出有前項弊端除將廪生斥革照例嚴辦外教官亦須記過似此雷厲風行搶替之風庶可稍息矣兹聞擇定於二十四日由上碼頭登舟起程按臨寍波○仁和錢塘兩邑有徽商寄籍考試之例向來祗准黟休歙三縣商人子弟與考因其父兄在杭行銷鹽引回籍較遠是以增設商籍學額其他處行鹽者不得冒考嗣於乾隆年間因仁錢兩縣文風頗盛進額尙少欽奉上諭凡仁錢兩縣鹽商子弟亦准考試兵燹之後鹽引輾轉售賣不特三縣商人無幾而仁錢配商亦屬稀少是以有借引冒考之弊徐宗師上年按臨杭郡歲　後查知眞商子弟寥寥無幾頂替冒籍不一而足因於上年回省時特諭三學校官選擇廪保以杜冒濫并行知鹽運司責成甲商認眞查察凡與考商童除塡册時由引商親自畫押外必須親携鹽引執照呈騐的係該商人親子弟姪方准給卷否則不准收考 
[寗波盜案]  
　　新正初三夜有盜匪多人擁入寗波西南鄉後倉馮姓家刦掠聞共刼去金銀首飾細軟衣物約值千餘金次日事主開單報縣適鄞縣楊穉虹大令政體違和特委捕廳下鄉踏勘飭捕跴緝未知能否拿獲也 
[洞庭不靖]  
　　洞庭東西兩山居民往往出外謀生惟留婦稚在家看守邇者盜賊蜂起刼竊時聞去年十二月中况多至數十起均未破獲以致賊膽愈大　紳宦人家亦有一夜連竊數次者刻下居民會議願集資懸賞以冀捕獲眞贓眞賊云 
[彞陵雪景]  
　　據宜昌友函云現在宜地米糧稀貴熟食亦各漲價所有城内外之茶室及熟食店前在財神廟演劇齊行議定點心前賣三文一件者此後要賣四文不論小熟食俱長一文茶亦每碗加一二文或四六文違者受罰此亦數十年來所僅見者安得米糧露積小民無庚癸之呼耶○入臘以來天氣晴和封印前三日天忽驟冷午後滕六君下降玉屑紛飛夜半而止鄉農向以臘雪爲喜謂可卜來歲豐稔故雖不大亦覺差强人意矣○某甲漢人也年在二十以外今秋來宜托足於一小館内身體素健又年少十五夜有鄉友回家者甲於是晚猶送之上輪歸館後同人正抺牌甲忽要上樓睡覺讓他人代抺詎抺未數巡忽聽樓上有氣吼聲衆以甲無病而吼以爲被魔樓下人將其同鋪某乙喚醒而甲仍吼不止各持燈上樓則見甲首已下垂喚之不應赶卽請醫救治及醫到而甲乙畢命計自甲送客及抺牌上樓不到兩時許而已頓成永訣此何病也何忽急如是人生如泡影不誠然哉○現因米榖稀少價值昻貴地方官先事預防出示禁止市上熬糖做酒如違立拿照懲亦惜榖之一法也○雲南銅鉛現又由川抵宜日前固陵輪船裝載三四千斤往漢尙有多件未裝因向定銅鉛到宜惟招商局輪船裝運别家例不得裝故所遺多銅必須快利抵埠方能全運近該局已電催快利赶急開來大約該輪當在路上過年也○今歲收成不過五六分城市清淡之至然四鄉所種紅黍洋芋甚多較往年所收加倍卽一端論之往年臘底鄉間猪肉皆來城求售今年鄉猪竟無來者因此市上猪肉近已長至一百二十八文一斤且時有缺乏亦罕有事也 
[榕下春聲]  
　　福州采訪友人云前臬司張笏臣廉訪經史官彈劾買部民之女爲妾等欵業經候官縣戚大令將侯署差總蔡某訊明確 
 
 

Page 3

 
 
係蔡以婢女賣與廉訪爲妾更有勒索程儀等事旋經督憲查明是否屬實據情入告聞已奉上諭從輕查議足見聖上厚待臣僚恩施格外矣○有孫楊氏者其夫宦於閩殁之日宦槖蕭然永邑郭恕齋前曾貸其銀四千餘兩氏向之追索而郭家已中落乃挽親戚吳姓出爲調處减償一千四百七十兩并與姪振綱立有票據嗣經地方官將郭房屋變抵得銀一千二百兩尙欠二百七十兩郭堅不清還氏疉次控追地方官將吳拘押閲數月吳因忿成疾遣其妻某氏禀訴臬轅臬司張廉訪批其禀尾略云郭振綱郭組侯旣係的欠之户自不容其延累著卽查案勒追爾夫如果患病沈重准卽取具妥保醫治仰閩縣遵照前批提騐覆辦毋延閩縣方大令奉批之下卽提吳騐得委係有病准其取保回家醫治振綱現任侯官縣學教諭大令傳令到案追繳○有某甲者在三夾道街面排列賭桌某員見之拘回訊詰立予重責○南臺保甲局上直路冬防委員施賡墀少尹賛堯所轄局差私至高湖鄉拘拿私鑄小錢事經總局舒衡甫司馬所知將局差某甲等四名各笞責二三千板臬司張亷訪聞之諭令司馬據實禀覆一面著閩縣方大令籖差拘獲私鑄棍犯候懲當堂訊時棍犯供稱官中人役到鄉捕拿時有得其贓物者大令遂飭丁到局立提局差赴縣以便對質 
[招考供事]  
　　詹事府爲招考事照得本府供事現在懸缺例應招考爲此出示曉諭投考人等取具五六品同鄉京官印結並將年貌　貫三代履歴於十一月初六呈明本府以便核發卷票再行定期考試本府業經嚴禁供事皂役藉端在外招摇撞騙包攬人等並責成廳員認眞詳查一經發覺嚴行重辦各宜懔遵毋違特示十一月初一日 
[攺聘山長]  
　　金陵尊經書院黄山長雲谷鄂省各太史也來金陵主講席者兩年肄業各生均沐春風化雨相與有成兹因山長桑梓縈情願食武昌魚不願飲建業水料理歸田卽於年内向督憲辭館名山片席香帥再四挽留未蒙俞允隨卽高掛布帆飄然徑骈向例此席由督憲主政必擇老成宿望可以爲人倫師表者方得仰邀是選蓋名實相副士林中不易有此完人也現在已聘請翰林院檢討蒯太史光典聞太史學問淹博長於經術爲人豪邁重氣節他年必爲國家任棟梁者今屈此席殆所謂遵養時晦焉耳然而滿地桃李已盡欣欣矣 
[慶典停訊]  
　　今日爲中國皇后千秋誕辰租界公堂例應停訊屠興之别駕前日備函照會英德各領事及巡捕房自初九日起至十一日止停訊三天所有各案均須於十二日卽禮拜一解送會判以重慶典 
[滬上官塲三則]  
　　道憲黄觀察將回已登昨報兹悉憲駕已於昨日黎明回申執事人等早在馬頭伺候蜺旌抵埠後卽呵殿徑回本署現擬附輪赴白門禀賀督憲年禧○縣署中人探悉本府恩詩農太守約於日内由松來申因預在南市大馬頭供張一切以備迎迓○江蘇督糧道陸春江儲憲由蘇乘坐官舫來滬於前晚三點鐘蒞止並未停留當換江永輪船赴寗賀年 
[憲示照登]  
　　欽命二品銜江南分巡蘇松太兵備道兼辦海防營務處黄爲出示曉諭事本年十二月廿四日奉兩院憲電開近來錢少價昻民生大困時近歲暮百事窒碍民情惶擾本部堂本部院體念民艱公同商酌已於司道各局共籌撥銀十六萬兩委員赴上海採買外國紫銅白鉛運至廣東錢局附鑄制錢二十萬串尅期鑄成陸續解滬分撥寗蘇淮揚等處行用輾轉海通來源旣裕市價日平並籌撥鉅欵交湖北銀元局代鑄大小銀元來江以資利用現在解來銀元數十萬以後源源運濟與制錢並用利商便民市面自有起色誠恐各商民鋪户未能周知囤積居奇藉端擡價電飭出示曉諭以安民心切切等因奉此查上海前因錢價日昻小民受累當經出示諭禁並札縣諭飭錢業董事務將錢洋公平作價曁函致税務司暫停出口運照嗣蒙督憲電諭除輪船海船不准運錢出口外其内地民船仍准裝錢往來江南江北無阻以平市價等因又經出示曉諭各在案兹奉前因合再遵飭示諭爲此示仰商民人等一體遵照各錢鋪毋得仍前居奇擡價致干查究切切特諭光緒二十一年十二月日示 
[龍燈誌盛]  
　　本埠製造局及砲隊營各健兒每逢節届元宵各賽龍燈相慶前晚五下餘鐘卽排齊燈彩先在鐵廠各處旋繞一周然後由大南門進城前導牌燈數對上書恭賀新禧人壽年豐繼以洋號一班鉅鑼大鼓聲聞數里龍燈二條夭喬空中執燈者皆壯年子弟頭戴武巾皂衣紅褲沿街跳舞手叚純熟隨有洋紗糊就魚蝦等燈玲瓏精巧雖紙紥而點綴如生靑獅一頭廻舞盤旋輕捷可喜此外又有張生遊殿昭君出塞故事雜以西遊記各戯劇粉黛裙釵惟妙惟肖其土地及大頭鬼相傳此係因果報應借以醒世未可作等閒觀紙車一輛中坐一女郎蛾眉淡掃愛好天然車夫面塗白粉形如小丑在後足蹈手舞作調笑狀此可謂少見多怪若滬上則誰不一輪如水獨往獨來御者孰敢存一輕薄邪念耶後隨清樂一部絲輕竹脆音韻悠揚先至道轅穿堂繼歴縣署海防廳提右營各衙門俱邀盼賞普天同慶故皆欣欣然有喜色各署亦煖閣洞開爲之延譽不置太平景象此之謂矣 
[照會銷案]  
　　前有日本商人三井洋行控華商營吉昌號主不交定貨等情曾經公堂會訊業已由營挽人向三井商妥貼償銀兩該日商卽具禀領事署請爲銷案昨據日本副領事永瀧六吉照會前來屠别駕亦准將案註銷矣 
[落水兩誌]  
　　拿威琴輪船裝載煤炭駛至虹口順泰碼頭停泊前晚六點鐘船上水手某甲由船首失足墜浦迨同夥聞聲出救已蹤影查然急報知水巡捕船代爲打撈至今仍無下落甲福建産年十八歲○虹口怡和碼頭泊有福山輪船一艘司事西人某甲日前由岸喚渡偶不經心失足落浦雖卽經人撈救適其時潮水甚緊祗見一片汪洋並無如吕梁洪之涉濤而出者想已隨屈大夫遨遊東海矣 
[梟兒可殺]  
　　鄉人某甲在某洋行爲侍者恃洋行之勢日前因與其父分居口角並欲向父索討借洋三十餘元如不然定不干休等語其父過於忠厚聞之大恐立挽族人某某等邀甲至新署前品春樓茶肆理勸旁觀人有知其事者頗爲其父不平或者該族人有明理者當必妥爲處斷語云至親莫如父子今甲竟欺侮其父一至於此可見禽獸知有母而不知有父此人必與禽獸一般矣滬濵多奇事書之以見世間竟有此等人 
[兇犯解鄂]  
　　山西人李阿林命案獲犯王家金訊供招認在漢陽裕恒德小票號楊錫和家砍斃小孩兩口搜取銀洋等情已詳前報黄大令得供後電禀各大憲應否解歸漢陽辦理候示遵行一面移復漢陽在案現奉蘇撫憲趙展如中丞電批該犯於滬上之案訊供認實毋庸解道卽徑解歸漢陽縣訊辦可也縣署接電之下諭飭原差預備囚籠並移請城汛李采臣千戎撥兵兩名護解准定趁大通輪船往漢陽 
[佛店難除]  
　　租界佛店自前署蘇臬司韓古農廉訪示禁之後歴經英廨提訊勒令遷閉無如各店掌櫃僧均以壽聖菴爲辭自去臘經屠别駕將五臺山瑞蓮菴各僧研訊後判令具結均限於今年正月底一律閉歇不准復開等情已登本報目下該僧等各懷異見或願遵限搬移或思遷延以待斡旋大有恃此樂土安居無恐之意第别駕令出惟行决不肯虎頭蛇尾也然該秃奴之　於玩於此可見一斑 
[英廨瑣案]  
　　昨有粤人徐仁軒在途胡閙經包探倪順泉向之喝阻不料徐有瘋症大發癲狂倪探無可如何只得拘入捕房轉送英公廨請爲安揷别駕飭差暫行看管候示○婦人黄顧氏癖嗜烟霞習慣出外在烟館開燈過癮前晚又至胡家宅某烟館正在一燈相對吸霧餐霞大有旁若無人之概不料包探趙銀河見其有違租界章程當卽拘入捕房轉送到廨值日差據情禀知别駕飭將該氏交官媒暫押候訊○昨據　　六十號華捕解送在途口角互毆之宋文炳褚洪福到廨值日差向詢情由據言因索錢起見褚竟圖賴故與爭毆屠别駕飭令押候訊核 
 
 

Page 4

 
 
[法捕房紀事]  
　　鴇婦沈張氏卽桂貞去年六月間因逼令大姐金珠接客以致因姦成病爲金珠之嬸母陳朱氏具控公庭經鄭大令提案訊供著將沈張氏鞭背四百下禁押三個月期滿具攺過切結不准開設花烟館旋於八月間尙未滿期因病保出詎該鴇怙惡不悛近託薦頭覓得崑山人某氏婦爲傭入門之後卽令塗脂抺粉倚門賣笑爲夫族偵知向該鴇理論鴇將氏藏匿反向夫族索取帶擋洋三十元互相口舌於本月初五日扭入捕房捕頭判限該摀於四日内將氏交案該鴇神通廣大邀同流氓十餘人將夫族之甲乙丙三人軋至八仙橋巡防局控告欠洋局員孫二尹判交人保出限三日内繳洋又被衆流氓軋至吳義豐烟館勒出烟資三元五角甲等以先在捕房控訴昨日又將該鴇沈張氏　人捕房據情伸訴捕頭命押候堂期解請問官究訊○法界西馬路銅匠毛毛等數人在正寅館飯店果腹出外與成美烟館内廣東人某甲互相碰撞口角爭毆爲線勇某乙瞥見拘獲爲首一人餘俱逃散遂將毛毛解送捕房甲以該流氓聚衆搶洋伸訴捕頭命押候堂期解訊原告著自行投案備質○小船夫甲乙丙等諸人至小東門某花烟館開燈不知因何開罪敲樹拍桌擊毁物件並吸烟四匣不名一錢爲龜奴鳴捕將甲等拘入捕房轉解大自鳴鐘經克總巡訊問著照給烟鈔外賠償毁物洋八角卽行釋放○某號華捕在途巡綽拘獲賭徒二人送入捕房捕頭著各　洋一元釋放○江北小車夫某丁之婦與同鄉人某戊犯姦爲本夫偵知當塲捉獲用刀刺傷姦夫下體血溢淋漓經婦街捕一并拘送捕房捕頭飭將受傷之姦夫送仁濟醫館療治行兇之本夫押候解送公堂○積竊某已屢經懲辦驅逐出境前日又在小東門某浴堂圖竊爲包探拘入捕房捕頭命押候堂期解請問官究懲 
[美捕房瑣事]  
　　西華德路春陽樓對而弄内第一百三十九號之屋向有無業流氓聚集其間糾人賭博通宵達旦毫無顧忌爲竇倪石三包探訪悉因告知捕頭派五十號二十三號二西探同中西捕多名於昨晨恊往掩捕當獲甲乙等十七名拘解捕房押候送廨訊究○已革包探衛阿和前晚行至北四川路見某姓家賭牌九勝負甚鉅大有一擲千金之概探睨之因喚同四百七十一號華捕前往兠拿賭者不服同起拒敵捕倉猝急吹號呌張竇二包探應召赶至幫同將賭者五人拘獲送至捕房捕頭以其捉賭未曾預先告知此中必有弊竇令押候核辦○北　州路第三十九號洋房向爲某西婦所居婦於去歲夏間回國其房及一切應用器皿悉付與侍者朱義源經管未久有前在廣利輪船充二副之某西人向朱租此屋朱卽公然房東自居按月得租金若干並將西婦所遺一切盡租與該西人應用該西人有侍者名丁阿桂日前該西人心起不良與丁商同將屋内物件蓆捲而遁迨朱得悉奔控捕房捕頭准詞飭包探竇如海偕朱四處找尋至昨晨在新閘相近將丁查獲拘至捕房押候查拿該西人到案一併送辦○浦東人徐阿泉向操三隻手生涯手叚高强從未破獲前晚在下海清地方圖竊經包探竇如海巡獲當由身畔搜出竊具數件因卽拘解捕房押候送廨訊辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[都中文告]  
　　吏部爲示傳事所有擬補刑部司獄趙鈺一員本部定於光緒二十一年十一月二十四日引見相應示傳該員於二十三日在内城左近住宿二十四日丑刻穿紅靑褂佩帶對子荷包手由忠孝帶並備帶補褂元靑　赴左　門外　到　候點名帶領引見先於二十二日午刻衣冠赴部演習口奏履歴如是日不到卽行扣除引見○吏部爲出示曉諭事所有候補内閣中書李翊　一員本部定於光緒二十一年十一月二十四日引見相應傳知該員於二十三日在内城住宿二十四日丑刻穿紅靑褂佩帶對子荷包手巾忠孝帶並備帶元靑褂赴左翼門外吏部下處報到聽候點名帶領引見先於二十二日午刻衣冠赴部演習口奏履歴倘是日不到卽扣除毋得自誤○吏部爲傳知事保舉黑龍江補用主事豐紳額今據護理黑龍江將軍給咨到部相應出示曉諭傳令該員於光緒二十一年十一月二十四日子刻赴左翼門外吏部下處報到伺候點名預備膳前聽候帶領引見如排班時不到卽將該緑頭簽撤下並傳令該員於二十二日午刻赴部演習履歴萬勿遲誤○户部爲飭知事湖廣司案呈據分發貴州補用知縣兼襲雲騎尉世職沈國良呈稱竊職係湖南善化縣人於同治八年六月初五日承襲雲騎尉世職光緒十一年呈請以世職頂戴作爲文生應試所有世俸照例停支十七年三月遵新海防例由世職報捐縣丞分發試用在河工搶險出力案内奏保免補本班以知縣仍分省儘先補用並加同知衔十九年二一月遵例補捐監生並捕交以世職作抵銀兩蒙部核准發給執照蒙兵部攺爲以知縣兼襲世職二十年三月奉旨欽此二十一年九月赴吏部呈請分發十月初五日簽分貴州所有應領世俸應否自奉旨之日起照例批發借給或未到省以前請咨由原籍照發及到省後係由知縣兼襲雲騎尉例領全俸飭在貴州藩庫具領之處取具同鄉京　印結呈請批示施行等語本部查前於同治十一年間經湖南巡撫王奏湖南庫藏空虚餉項支絀請例定文武生員舉人進士曁現任及候補候選職官兼襲世職應食全俸人員及體弱發標時膂力未充發回原籍准食半俸人員一概暫停支發又該撫奏稱湖南省發標學習世職以四百人暫爲定額續有增添作爲額外結予額内俸銀之半等因經兵部會同本部議請准如所奏辦理在案今湖南世職沈國良旣未在該省投標且係職官兼襲世職自應仍照奏定章程辦理所請世職俸銀請由部照例批發借給及咨原籍照發之處應毋庸議至呈稱到省後例領全俸飭在貴州藩庫具領一節查光緒二十年二月間本部議定嗣後世職人員無論有額無額省分如候補之官不准在服官省分支領世俸等因通行各省督撫遵照在案今該世職呈請到省後以知縣兼襲例領全俸飭在貴州藩庫具領與光緒二十年本部新定章程不符礙難准行除咨湖南巡撫貴州巡撫轉飭遵照外相應批示該員查照可也十一月二十二日批示○户部山東司示傳所有黑龍江請領鎭邊軍餉銀之委員五品頂戴驍騎校英壽等務於光緒二十一年十一月二十二日午刻赴部當堂報到不得延誤○國子監算學爲曉諭事查本學額設漢算學生十二名例由各省舉貢生監俊秀人等考補肄業期滿奏交欽天監照例補用今本學漢算學生懸缺待補無人爲此曉諭各省舉貢生監以及俊秀人等知悉如有情願報考者取具同鄉京官印結赴學校卷俟人數彚齊卽行定期考試毋違特示十二月初九日示○國史館示傳吏部送到漢膽錄陳保勳劉原道翟光黼孫輔清鹿學厚史久華彭清范魏鴻勳鄧邦運周兆祥蔣壽祖等限於光緒二十一年十二月初九日親身赴館騐到毋違特傳十二月初七日傳 
[藩轅牌示]  
　　上元縣典史蘇有炯現已回省銷差應卽飭回本任○江寗縣教諭宋承昭丁憂遺缺查有教諭戴起芬堪以署　　　　 
[江西官報]  
　　十一月十七日翰林院廖基鈺由奉新籍來省義寗州連級由京引見回州判邱漢聲解八批漕折進京縣丞陳潤林由湖口等縣催道欵回俞官勳由瑞昌辦保甲回○十八日候補縣黎開湘解　江關餉進京俞官濬往德化勘估提丁羅培鈞儘先酌委一次縣丞郡作賓由南康等縣催地丁回毛用賓由大庾等縣催税契回指分遇缺先從九何斌繳照係安徽人吳大璋查惠内保甲楊豫善查沙井保甲胡同壎聞訃丁母憂 
 
 
