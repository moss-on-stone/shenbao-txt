# 1882 - 146 - 4903262

 

Page 1

 
 
　 
[論桑棉之利]  
　　絲茶兩項爲中國生意之大宗而上海一隅絲爲尤大絲業興旺獲利豐厚則他業亦可藉以生色然絲業之疲敝已數年於兹矣鄉間養蠶之時或苦於桑葉價貴有棄蠶而售葉者此固貪目前之小利其見識淺隘無足齒及然以葉貴之故而養蠶較少則有之矣蠶少則出絲亦少物以希爲貴於是有抬其價者矣由鄉收取旣出厚價而銷路又苦於無多去年寄番之絲至今尙未銷盡而屯絲之家或以去年絲價不漲不肯售出存貯踰年及新舊交接而舊者尙無售主新者又無銷塲此絲業之所以不能生色也絲之銷路全賴外洋而西人信息最靈卽如去年先傳有外洋需絲孔急之信絲價驟漲迨各商收絲已足始知前言實非確信而價復跌落業此者頗受其累今年傳聞絲信頗佳絲價畧有起色蓋以蠶性喜熱而惡寒本年天氣和煦陽回劇早故於蠶性相宜雖入夏以來或嫌春寒尙滯然早者已成繭可繅矣本埠繅絲機噐已多增設大抵因聞絲信頗佳故視爲可居之奇貨但業此者往往以貪多之故而轉致折閲是又不可不愼以持之也業絲之人假如資本止有萬金卽可作三萬金生意蓋以萬金購絲不卽出售先以付質卽以所質之銀續購絲觔如是者一而再再而三迨屯之旣足而絲則皆存質庫中設有售主則卽以所得之價向質庫贖出以付之一轉移間而所獲較爲　富然或遇銷塲遲鈍則典當利息日增月積勢必不免虧累矣此貪多之誤事實自貽伊戚也若夫資本誠巨屯積過多而不肯乘機銷售欲爲壟斷　利之計而人或從中覷破置而不顧卒至貨滯難銷此則又以貪很居心而致有折耗者也總之今年絲信近來雖有較去年生色之説而業此者必不可以有恃不恐而且内地養蠶之家近年不速從前之廣尤宜廣爲諄勸以興蠶桑之大利也外洋之銷塲姑置勿論卽就衣被而論絲之爲用與木棉正同第木棉之種資本路輕價亦較賤不若絲之本重而物貴故貧苦之人但得一襲棉布之衣卽不憂夫卒歲木棉之用實數倍於絲而中國之種木棉則但有濵海之地競相種植山鄉不少概見説者謂木棉之性宜在沙地其實則此言未爲確論蓋木棉之種本自外洋帶入中國原由海舶而來故濵海者首先布種而内地山鄉則尙無人試種之江北淮揚海道桂觀祭飭屬出示令民間栽種桑棉並刊種棉法説散給各屬鄉民刻已著有成效然蠶桑之利漸知趨向而種棉之法　 
仍未周知故目下清河縣楊邑尊又復出示曉諭收買棉子以備散給民間似此實力奉行吾知木棉一項該處亦將有蒸蒸日上之勢從此蠶桑之利旣漙而木棉之　亦繁其造福於該處居民實爲無量矣夫衣食二者皆人間養命之源不可有所偏廢衣綢與衣布雖有貴賤之不同而其所以蔽體則一也絲之利中國賴之而以其餘分出於外洋爲生意之大宗人知其可以獲利故爭趨之而或過於貪很致有折閲然固知其爲貴重之物也木棉來自外洋入中國也已晚近來雖競相種植而視之不甚珍貴且内地知其法者猶少故桂觀察諄諄以此爲勸而歡民間皆得被黍谷之春安得天下有司牧之貴者皆如桂觀察其人而爲之興此大利也哉今年木棉之豐　刻下尙雖預卜而絲信則已有端倪僉以爲今年絲出旣多絲價亦增頗有興旺氣象惟願業此者勿謂有恃無恐而致有末路之隳實爲幸甚更願地方官廣爲敦勸於桑棉兩　惟日孜孜加意講求不遺餘力俾衣被之餘又得以轉運出洋藉獲巨利而木棉之法傳布愈廣種植得宜韋布旣可適體羅綺不難文身此則所深望焉而不勝禱祝者耳嗚呼如桂觀察者亦可謂得治其本矣 
[印土消息]  
　　印度新聞紙言印度地方所出之小土因近來中國自種之土甚多販運出口殊多虧折去年所出之土迄今尙存其半未能出銷今歲所出較從前尤多刻下又競相製造業此者深望該處官員能將出口之税減輕則運至中國可與華土之價相並或者尙可暢銷也 
[另創公司]  
　　英國新聞紙言英國各商人現在擬合股分設一輪船公司名曰駐華商人協力輪船公司於中外各國東洋印度等處往來貿易其章程則該新聞紙未曾登錄而論及此事以爲最妙盖各商人同心合力運貨水脚皆可自得故創此議者謂我等創行此事並非欲　他人之公司生意實　爲之襄助該新聞紙亦言若恐公司多而水脚减價則亦一律受損大抵生意日興日盛增一輪船公司亦不見其有損於他人也近來華人見外洋公司之有益者办肯合股設華商見此公司開設而競來入股則獲益愈覺無窮目下各公司如保險地火自來水等類皆能獲利則該公司之創設將來定可大獲利益也 
[電燈股票又漲]  
　　前述本埠有西商創設電燈公司購股分票者甚多每股本係銀一百兩不久卽漲十兩兹悉又加增五十兩計每股須銀一百六十兩矣 
[遠贈寳星]  
　　外國規例丹有交往之國或有交涉事件辦理成功則國皇頒賜寳星互相賞賚以志旌異但中外通商以來尙無以寳星頒給華官者前雖聞中國有雙龍寳星之製尙未見有用處近巴西國與中國議訂和約業將告成故巴西國皇頒出羅斯大寳星以分送中國諸臣之與議其事者羅斯寳星乃巴西最爲珍貴之品金質而鑲以寳石其形如星其中亦略分品級聞巴國所頒發之寳星皆係上等貴品以分酬李傅相曾襲侯及鄭玉軒京卿馬眉叔觀察此爲外國頒送寳星興華官之始想巴西之於中國與待泰西各國初無巽視當必益形輯睦矣 
[方伯莅滬]  
　　蘇藩憲譚序初方伯於前　六點鐘由蘇啓行昨日下午六點鐘抵滬聞爲巴西與中國交訂和約方伯特來滬將與巴西公使換約也本埠各官咸往油車碼頭迎接其行轅卽在江蘇海運局内據聞方伯此來無多躭延一俟和約換定卽當旋蘇以待左侯相至蘇大閲也 
[營號仍舊]  
　　前述松郡新老兩營改用洋號兹悉王中鎭因左侯相大閲伊邇難期一律純熟况所聘之教師除收隊及行路各號外餘雖能吹尙未合諸不如仍用中國之號較爲妥便故已禀明李軍明仍行循舊其教師業於日前辭去矣 
[早禁烟賭]  
　　松郡西門外烟賭舘經譚護撫憲飭禁後雖不敢鵾于法令仍不免陽奉陰違張邑侯已深悉其弊故飭保甲　查出　申禁並諭　再有　開烟賭舘者除將房屋發封外仍提房主鄰人嚴辦云 
 
 

Page 2

 
 
[皖垣壞事]  
　　皖垣於立夏前天氣逐漸暖燥居人皆易夾而單菜子大小麥欣欣向榮農民色喜立夏後可望豐收且已略有割起者忽於前月念四日夜半下雨繼此數日大風飄發暴雨時至天氣轉冷仍須御棉菜麥在田者已經受損割起堆放者亦患萌芽鄉人皆轉喜而爲憂云○皖垣某甲冒充考童將四方城某乙之子拐賣於城外砲船當被炮船起疑送官前巳列報兹悉尹明府將甲研訊知以窘迫起意判責八百板立籠三月發署前示衆俟期滿責釋○省垣鄉間某姓年二十餘家本務農父没數年某棄耕入城傭工母仍居鄉今正至城隍廟某點心舖帮夥月得工錢千餘文近日有某老嫗家經一人帶到一婦稱係本鄉人隨夫在外種山今夫亡於外由其姑及叔挈歸欲爲攺嫁某往會數次與婦面訂姻事後此稱愿某託嫗詢婦彩禮之數商定洋蚨八十元餘□費用某回鄉告之母及叔欲將産業變賣母叔初不允吵閙數日繼而任之將産賣得洋六十餘元又東移西挪凑成七十餘元尙未足數某進城又託老嫗轉商遷就成事詎嫗述該婦姑叔之言謂正禮八十元外加各費共須洋百二十元缺一不可某又多方籌措毫無頭緒而聞城外某姓以九十元聘婦婦之姑叔巳允翌日迎娶又回憶與母叔滋閙情形無顔返鄉於是氣鬱莫名遂私吞洋煙並於晚間在店飲醉約於二更時分出外赴御碑亭簷下臥於石板上斃命當時無人知覺次晨店主聞信憶及某曾述是事急喚其母叔入城料理查得其鋪蓋内尙存洋六十元母叔知孽由自作遂爲取殮夫丈夫何患無妻某因此再醮婦而捐軀中夜其愚亦可憫也已○皖人某甲在城内設肆有年該店初開時四人合股中携其弟姪輩入店學業歴年獲利各有分潤繼而此店由甲獨開甲令其幼姪某乙附入一股以冀其盡力相助乙初甚勤愼數載來積資置業頗爲甲所器重乃未幾漸事賭博始猶秘密繼竟張揚無忌前歲一塲攤局輸錢八百餘千由甲出爲理直去歲仍蹈覆轍據傳一年中輸去千餘金日前甲由鄉帶米進城售得價銀藏於床前櫃内乙巳知之時適爲賭債所迫情急計生串通某丙於薄暮時藏入甲之床後三更後掭鎖行竊甲在床聞聲起視見有人掭鎖卽行拿捉乙卽將甲抱住放丙逃脱甲謂乙云銀係七十六兩若有虧缺惟爾是問當點銀數無差翌晨甲不開店門徧告親族結算帳目拆股將乙交族人帶至祠中處治然後復自行開店云 
[京師得雨]  
　　京師自立夏以來乍晴乍陰輕寒輕暖飛廉威逞屏翳迹藏東皋負耜者皆興杲日之歎矣三月念五六日赤日行天炎炎赫赫寒暑表升至九十度鬱蒸之氣悶塞心胸念七日八點鐘重雲翻墨帶雨西來徹夜不止念八日早晴曲巷賣花叟有向賣菜傭致賀也 
[火不成災]  
　　京師前門外煤市橋萬興齋猪肉鋪於四月初一日午後失愼旋卽撲滅並未延燒房屋隣左舖户僅受虚驚其北鄰東鴻　 
泰軒茶樓俯臨該鋪火勢驟起人聲譁沸該茶館之品茶者皆一擁而出更無會錢鈔者聞起火之由因夥在後屋熬煉罏油困頓坐睡所以致此幸南鄰永盛茂洋藥店院内素蓄清水三缸由墻頭傳遞潑之遂登時撲滅云 
[閩藩履任]  
　　閩省藩盡沈品蓮方伯聞於上月十九夜由康濟輪船到閩諏吉於念七日接印屬員須分班接見每日只見四班每班只有三人細詢吏治土風及各員履歴勞績無暢談而出似此謙恭詳密留意人才閩省吏治當有可觀也 
[匠丁壓斃]  
　　閩省前歲於長門海口建築南北岸礮臺兩座去秋完工後卽購辦洋礮六尊今春運到適朱觀察奉委署理延建邵道擬四月初赴任故于三月杪向船局借匠丁十名及起礮機器將圖帶往長門安置不意匠丁等將木架搭起尙未運礮而木架已倒壓斃一人現由健丁營禀知船局批交朱觀察辦理屬其照章格外卹賞此三月念八日事死者姓何福清縣人 
[縣官嚴厲]  
　　新任鄞邑尊朱友笙司馬下車以來深知寧郡敝俗如拜盟結會持械互鬥及酗酒聚賭藉端詐擾土妓流娼貽害良善訟師地棍擾害地方等類故卽出禁條有犯必懲徧貼街衢飭差查拿外猶恐有徇隠等弊復便服帶差出署暗訪一日行至江東晉安橋見有東鄉湖塘嶴航船内四人聚賭邑尊令差喚航船攏岸卽與差同入舟中舟中人皆不及防邑尊喝令下手差將四人捉住一面勒令舟子將船撑回江東維岸連航船主一同帶至署中各笞若干板不枷號而准其保釋以儆其餘現在各鄉航船賭風爲之頓戢矣 
[申禁囤拐示]  
　　欽加同知銜署理漢陽縣事准補保康縣正堂加三級紀錄十次陳爲嚴禁囤拐以正風化事照縣屬漢鎭地方五方雜處良莠不齊土妓流娼在在不免有等不法棍徒誘拐婦女臧匿名曰囤户將所拐婦妇轉賣爲娼冀圖射利傷風敗俗莫此爲甚久經各前縣嚴行禁止在案誠恐日久玩生除飭差查拿外合行出示嚴禁爲此示仰闔邑諸色人等知悉嗣後務宜痛改前非勉爲良善毋許誘拐婦女轉賣爲娼自示之後倘敢違禁誘拐囤販一經訪聞或被告發定卽拿案從　懲辦决不姑寛各宜凛遵毋違特示 
[聚衆逞兇]  
　　衛靜瀾中丞前任浙藩時嚴拿地棍杭垣風氣爲之一變加以保甲巡防遷善各局嚴拿密訪凡一切巨蠧積棍凶匪狠徒已無不盡遭懲治皆股慄革面至有託故遠出匿跡鄉村者是以居民市井相安稱便數年以來不惟鬥毆命案久無所聞卽尋常打降之事亦不常有是知除暴之不可不嚴而絶惡之不妨過甚也乃自去冬吳觀察卸任遷善局中釋禁出押者三十餘人其後之犯事被押者又不旋踵而保釋以致各匪積久生玩積玩成驕初尙小試其端繼則大逞其志餘燼復熾故態盡萌如前日豐樂橋之聚衆挾刃一事眞數年來之所未有者言之殊駭人聽聞也相傳此事爲首者共有四人其禍首之台州阿張者本在豐樂橋賣炊餅爲業其人素不安分專好與匪類遊去歲向軍犯韓某借得四十元俗所謂印子錢是也韓於軍犯中最稱凶惡凡城中之開短押盤重利者皆借其威名以爲護符阿張近以他事與韓有隙韓力索其洋不容稍延時刻阿張以無力故權受其氣然忿忿之心恨不手刃之以洩怒韓近有外婦某氏者本該處惡棍陳仲明之舊好也陳與婦交已數年據爲已有而婦因積久生厭漸思舍舊圖新兹復得韓以爲新交而韓又性爽多金事事勝陳十　遂决意舍陳而就韓陳偶至其家卽以白眼相加雖未下逐客令已不免以閉門羹相待矣及一聞韓至則含笑承迎極盡親愛琴瑟之友無以復加相形之下令人難受陳憤火中燒誓將男婦駢戮以殺奸自首因思韓係山陜健兒極好身手深恐畫虎不成未敢草率遂日商諸夙好之王升王升者仁和縣之革役也前以賭錢事大爲韓所窘辱故與陳有同仇因偕王至豐樂橋飲茶一盌甫終而有素識之蓬頭尋蹤而至蓬頭向在薦橋近處開設茶店近以韓軍犯在其對門亦開茶館生財極其華麗致將蓬頭店中之生意一齊奪去語云奪人飯盌不共戴天因思以性命相拚往告陳而求助於是三人各吐宿怨聚首深談不意言者無心而聽者有意盖茶座之右卽阿張之炊餅攤焉阿張注聽良久且見三人皆係相識因卽附之末座自言借錢一事遂與之盟　各大喜互相商定而散四人各自分路邀請敢死之士七八十人盡在豐樂橋茶店會集各挾利刀阿張則備齊英洋四十元散鋪桌面一時刀光如雪與銀光互相映射愈覺寒氣逼人一面着人請韓赴會收洋韓得信大怒遂喚集同鄉敢鬪之士約百數人皆懷刃藏鐧而至幸有開小押之軍犯王某者老而解事急阻韓不得往謂此事一經動手不僅傷及多命且有碍全省生意大局四十元我自任之我當爲設法解散也韓唯唯受命遣散衆人王卽偕一二能言之士特來赴會先與阿張理説謂此事旣已説明請將四十洋收藏我卽當衆朋友前代韓掣銷免得有傷和氣阿張已氣平首肯而三人則各有各仇盡皆不肯干休王窺知各隠因曰今日勢已不及明日當在袁酒巷敝庽設筵奉請各友即以賠禮衆見其理直詞謙莫抵其隙遂各相約而散次日衆人皆至所設十筵坐位恰滿衆皆趾高氣揚歡呼暢飲皆盡醉而别然衆雖大獲全勝易干戈而爲杯盞 
 
 

Page 3

 
 
終以不得一展威風爲憾時適行過毛蘭巷地方聞該處設有寳塲衆遂爭先擁入或錢或洋向桌上亂擲塲主見之心驚欲裂忙邀至對面茶店中小坐再三央告願作一小東道主與衆位小飲而散斷不敢賭勝負也衆不允定欲入局已有磨拳握掌躍躍欲試之機不意茶店中有一不識時務者見衆人如此兇𦦨不免爲不平之鳴衆聞言遂舍賭而直奔其人將其一把擒住拖之當街按倒於地一人之拳未下而兩人之刃已加其人左右兩腿窩連傷兩刀血流滿街衆鄰居齊聲喝拿適錢邑尊與府太尊均過其處衆鄰遂爭攀憲輿力請驗傷邑尊喝令速拿而衆鄰已將兩凶手擒定餘皆鳥奔獸散邑尊命將兩人帶回其被傷之人着地保舁往傷科醫治須俟審定其傷之輕重方可定兩人罪名之出入也傷者聞係山東人名爲劉翰盖因跟官而居於杭者其傷雖甚沉重然尙不致命但不知邑尊之如何辦理也 
[閲兵記聞]  
　　左侯相東下大閲並起節日期均經列報兹悉江靖四營在常州併閲後卽赴蘇閲撫標就澱湖合操内河水師再臨松郡閲撫標陸路各營始來本埠閲製造局赴吳淞口騐海防砲臺順便校視各營然後回轅隨行者除幕府外惟先鋒郝軍門及文武巡捕隨員差官戈什哈四項各四員護衛親軍四十名而已一切供應概從節省不許豐盛是則侯相恭儉性成非特爲體恤屬員起見也 
[接憲停公]  
　　英會審委員陳寳渠太守昨因迎接譚方伯故知照捕房停訊一日所有應辦事宜一切併歸今晨訊辦云 
[車中火起]  
　　本埠東洋車每深夜在外招攬生意車夫倦時輒睡于車中前夜四五點鐘時蘇州河畔停有東洋車一乘車中忽然火起該車夫在車内驚醒赶將其車拖入河中而熄其起火之由乃因燈籠燭火未滅人入睡鄉至於延燒車輛云 
[水手跌斃]  
　　本埠有德國兵船名斯篤克本泊浦江兹移泊吳淞口昨晨操練水手俱上桅杆有一人從桅上失足跌至船面立時斃命昨午後卽行收殮矣 
[馬車傷人]  
　　馬車肇事書不勝書前晚二十點鐘時有野鷄馬車兩輛在法馬路大自鳴鐘東首對馳兩相碰撞往西之馬車馬因撞驚躍斷韁繩其羊角尙拖馬後飛奔朝西至玉露春相近適有泥水匠某甲年已望五被馬撞倒踐其頭間受傷甚重卽昏暈在地逾時始醒經法巡捕將其舁送仁濟醫舘據稱尙無性命之虞其馬車兩輛均暫覊法捕房令該馬夫於今晨至公堂候斷云 
[小工跌傷]  
　　英租界大馬路沙遜洋行房屋現經拆卸攺造其洋房甚爲高峻當拆卸時有小工某失足跌下頭額均破胸脇受傷經作頭舁送仁濟醫館醫治幸某年歲尙輕可無大碍惟聞須匝月後方得復原云 
[小孩沈溺]  
　　新閘西蘇州河泊有浙江乍浦副都統之官船共計三艘前日午後三點鐘時船户之幼子幼女在船頭玩耍落水及岸上人見而呼喊船户始趕爲打撈祇獲幼女其七歲之男孩則已興波臣爲伍矣該船户望江痛哭亦慘矣哉 
[兇手吞烟]  
　　昨午十二點鐘時法租界玉露春茶肆斜對過安寍里北首鴻發祥烟館中人聲鼎沸稱有戳傷嫗之事老嫗之女開烟館者係常熟人其母與弟亦均在店其夫在故鄉種地度日業已物故該婦到滬已久在該處開設烟館尙無多日因曾與革弁奚某拚識近日不知因何事故時常吵閙昨奚某又與該婦齟齬相爭之下奚某旋搶桌上剪刀欲戳經帮傭輩及該婦之母弟奪下婦弟手上已受微傷詎奚某身畔尙有褶柄洋刀卽取出戳來該婦眼快閃避而其母適在婦前洋刀却戳於嫗之頭上一刀戳在頸項中間喉管之左該嫗年已六十八歲被傷倒地旋經衆人將奚某執住倩人馳報捕房捕頭卽遣捕將奚某拘到暫羈捕房將該嫗舁送仁濟醫館敷治不知能否無碍而奚拘入捕房後口中吐沫似已吞服洋烟模樣隨經法通事詢問曾否吞烟奚稱已經吞服因脂某爲案中要犯當卽派捕亦帶奚至仁濟醫館如法救治待其將烟吐盡再行帶回管押歸案究辦云 
[姦婦送縣]  
　　昨報捉姦一案卽經陳太守提審原告具稟以爲續娶婦向稱安靜近爲該夥所誘每見一同出外因疑尾緝始知其在新和里卽於臥房姦所雙獲該婦不願領回請究該婦則稱尋前夫之子不認有私反云定欲歸家指夫尙用其錢然捲物已認將衣典洋三十元云陳太守以本夫旣不願領婦租界又無安置之處故着姦夫暫時交保婦候送縣辦理而令原告自行赴縣具控云 
[控訴搶洋]  
　　十二日報列本埠南巿協興街某甲捉姦一案昨經莫邑尊訊理被告甲妻與粤人同稱被甲搶去洋百餘元邑尊問甲以帮捉之人何在甲稱帮捉者俱不在滬而甲之子則謂帮捉者惟一人不在滬邑尊乃飭差帶同某甲之子指提帮捉者到案再爲訊究 
[飭提奸婦]  
　　拐案拘訊一節昨晨翁太守臨捕房時又將暫押之高秀寳傳訊據供實被隣人杜彩陶拐到滬上賣與婦人朱蘭亭卽朱雲卿伊家開設臺基後聞大老爺將殷陸氏拘辦方懼而歛跡我到伊家卽有在洋行生理之徐阿三將我包定按月給洋二十八元亦由朱收去故我未作臺基生意翁太守問現在情願囘鄉否答稱杜姓領我出外云是叔父所囑今回家後恐依舊被賣翁太守仍將高秀寳暫留秿房飭法包探將朱雲卿提到着令交保於今日解歸公堂訊斷云 
[强借行兇]  
　　前夜十點鐘時有天津人綽號五花面者在英租界滿庭芳街之香粉舖門前與同鄉人業長隨之沈三路遇五花面向沈强借不遂就拔刀連砍傷其頭顱腰腿等處沈極聲喊呌臥地亂滚流血如注及捕至欲拿行兇人則已遁逃無蹤矣巡捕祗將受傷之沈三舁送仁濟醫院經西醫看視據云傷雖重性命尙可無礙也 
[挾嫌肆毆]  
　　英租界致遠街地方有開花烟館之紹興人名雲祥者不知何故於前日薄暮時被寶山縣境之彭王廟地方鄉人糾衆前來將雲祥倒拖過老閘大橋赴鄉而去斯時有雲祥之友人赶上解勸欲阻其行被衆痛毆受傷臥地衆仍將雲祥拖去而受傷者經人舁送醫院查起衅之由人言藉藉議論不一或云鄉人某甲與某乙爭風雲祥助甲致觸乙怒欲圖報仇或云彭王廟鄉人大半皆業私鑄者因夾帶小錢來滬被官差捉破知係雲祥通風因此挾恨然滬上動輙尋衅拖人之事層見疉出此風斷不可長當道者宜嚴懲之餘俟有確聞再行探錄 
[感懷二律錄呈洞庭逸史曁諸大吟壇粲正并求玉和]  
　　轉瞬光陰十八秋此生心事付閒鷗幸逢知已加靑眼祗恐書生到白頭境入繁華終覺幻心躭清逸不知愁待當放棹西湖去紅蓼花中把釣鈎漫詡人情閲歴深年年蹤跡任浮沈自慚未滌功名念詎敢常存淡泊心虗室琴書敦夙好名山風雨訂知音近來思詩無聊甚得句還堪永書[  苦吟生待删草]  
[夏景疉前韵]  
　　屈指光陰近麥秋先知節候讓眠鷗芳田徧揷晴郊外畵舫輕摇古渡頭槐院風飄添午蔭荷池凉納掃閒愁晚來天氣清和似小立簾前掛玉鈎[  苦吟生未定草]  
[前題集古人句]  
　　野水灣環夏木森熟梅天氣半晴陰蟬聲未斷蟲聲起枕上新詩夢吟[  海上暫留客甫稿]  
[苦吟生以感懷詩索和賦此應之卽用原韻]  
　　與君一别幾經秋聚散偏如水上鷗蘭室前曾同結契芸窓今又共埋頭閒披舊卷消長晝細詠新詩掃客愁聊煮清茶談往事徐看明月上簾鈎作客他鄉歲月深徧嘗世味幾升沈胸懷磊落非常品資禀英奇具慧心書讀鷄窻叅 
 
 

Page 4

 
 
妙理名題鴈塔聽佳音當兹畫永閒無事攺罷新詩更苦吟[  洞庭逸史甫稿]  
[贈某校書]  
　　風致愛天然樓居合號仙羞窺嬌客面斜倚侍兒肩態弱腰如柳身輕步似蓮待當新月上重訪證前緣[  湘雲館主甫稿]  
[安仁樂善施藥局章程]  
　　一本局延請内外科先生每届夏令五月初一日起照方給藥秋後停止一概不取分文一門診八點鐘起十二點鐘午後出軫如病重請先生到家診視午前掛號輿金亦由局給出診東至引翔港南至陸家石橋西至新辑鎭北至天通菴一外症等藥須俟先生診後視病給發一失業留寓染病者由寓主來局報名掛號本局醫愈後實無謀生者司事查明後酌給川資俾得回里一實在貧病煎資無措者本局給炭二斤一急病深夜出診本局倍加謝金不費病家分文一每日午前敬送蟾酥丸午時茶等藥局設上洋外虹口公和祥棧斜對門 
[浙省撫轅抄]  
　　四月初十日憲駕午刻升堂督同司道公座左右兩營官兵站圍勘審秋審人犯元琳等七十五起計七十七名口給發錢物畢兩營官兵撤回堂事畢掩門卽用縣程開運徽屬查硝磺回省銷差宣平敎諭張念疇禀辭赴任準補平湖縣丞南成杰白沙巡檢俞嘉樂遂安興史何善芳俱春藩司飭知赴任叩謝試用布照磨陳聯奎分發來省禀到 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年四月初四日京報全錄]  
　　宫門抄○蘇撫衛奏爲恭報到任接印日期摺○又秦爲藩臬兩司各飭回本任片○蘇藩譚奏爲奏爲恭報交卸撫篆日期摺○又奏爲恭報回任接印日期摺○又奏爲委署知縣片○湖督李奏爲籌解本年第一批内務府經費並隨解平餘抬費銀兩片○蘇臬許奏爲恭報交卸藩篆並回任日期摺子○豫撫李奏爲請旌表夾片○大臣明等奏恭報回子親王病故日期摺○將軍崇奏叅知縣革職審辦摺○四月初四日内務府國子監侍衞處值日無引見○恭王怡王各假滿請安○穆隆阿續假二十日○關防衙門奏十八日大光明殿拜表濓公行禮○内務府奏泒廣仁宫𩫶髻山拈香泒出濓公載瀾○召見軍機○○頭品頂戴江蘇巡撫臣衛榮光跪奏爲恭報微臣到任接印日期叩謝天恩仰祈聖鑒事竊臣於光緒七年十一月十四日仰蒙恩命調補江蘇巡撫當經具摺謝恩嗣新任山西撫臣張之洞抵晋又將交卸並起程各日期恭摺奏報在案一面料簡行裝於本年正月十四日就道由直隷山東而入江境二月初九日行抵清江適大學士兩江督臣左宗棠正在彼處查閲營伍悟商一切事宜於十三日南下十九日抵蘇二十二日准護撫臣譚鈞培飭委蘇州府知府畢保釐署中軍叅將崔萬清將江蘇巡撫關防並王命旗牌文卷等件移交前來臣當卽恭設香案望闕叩頭祗領任事伏查江蘇地廣海疆政務殷煩舉凡察史安民練兵籌餉以及江防海防在在均關緊要如臣　味懼弗克勝惟有隨時隨事殫竭血誠與督臣左宗棠和衷共濟以期仰答高厚鴻慈於萬一所有微臣接印日期除循例恭疏題報外謹專摺具奏伏乞皇太后皇上聖鑒訓示再臣經過處所暘雨應時二麥菜豆靑葱長發民情安謐堪以仰慰宸衷合併陳明謹奏軍機大臣奉旨知道了欽此○○衛榮光片再蘇州布政使譚鈞培前奉諭旨護　撫篆所遺藩司篆務經前督臣劉坤一奏委臬司許應鑅署理並委候補道郜雲造接署臬司篆務在案兹臣現已抵蘇接印譚鈞培自應飭囘藩司本任其正任江蘇臬司許應鑅亦應飭令仍回臬司本任各專責成除分札飭遵外謹會同大學士兩江總督臣左宗棠附片陳明伏乞聖鑒謹奏軍機大臣奉旨知道了欽此○○護理江蘇巡撫布政使臣譚鈞培跪奏爲恭報微臣交卸撫篆日期仰祈聖鑒事竊臣先准前撫臣吳元炳來文准吏部咨開光緒七年五月十六日内閣奉上諭黎培敬現已補授江蘇巡撫未到任以前着譚鈞培暫行護理欽此臣遵於光緒七年六月初八日接護撫篆當經恭摺奏報嗣撫臣黎培敬因病奏請開缺奉准部咨光緒七年十一月十四日奉上諭衞榮光着調補江蘇巡撫卽赴新任毋庸來京請訓未到任以前仍着譚鈞培護理等因欽此又經分别咨行欽遵在案兹新任撫臣衛榮光業已抵蘇臣隨將任内經手事件料理清楚於八年二月二十二日飭委蘇州府知府畢保釐署撫標中軍叅將崔萬清將江蘇巡撫關防曁王命旗牌文卷等項齎送撫臣衛榮光接收任事臣卽於是日交卸仍回蘇州藩司本任所有微臣交卸撫篆日期除恭疏題報外謹繕摺具奏伏乞皇上聖鑒謹奏軍機大臣奉旨知道了欽此○○江蘇布政使臣譚鈞培跪奏爲恭報微臣回任接印日期叩謝天恩仰祈聖鑒事竊新任撫臣衞榮光業已行抵蘇州臣於二月二十二日將江蘇巡撫關防曁王命旗牌文卷等件齎送撫臣接收當經具摺奏報在案臣於是日恭設香案望闕叩謝天恩仍回布政使本任伏念臣黔中下士知識庸愚藩司有表率之責凡理財用人安民察吏在在均關緊要臣惟有氷淵自勵勤愼從公遇事禀商督撫臣認眞經理以　仰答高厚鴻慈於萬一所有微臣回任接印日期並感悚下忱謹缮摺叩謝天恩伏乞皇太后皇上聖鑒謹奏軍機大臣奉旨知道了欽此○○譚鈞培片再署婁縣知縣陶錫恩在任病故所遺婁縣知縣員缺係附郭要區必得遴委實任之員接署方資治理查有新選震澤縣知縣張東瀛堪以酌委調署據藩臬兩司會詳前來除批飭遵照外謹會同大學士兩江督臣左宗棠附片陳明伏乞聖鑒謹奏軍機大臣奉旨知道了欽此○○李瀚章片再前准户部咨奉上諭光緒八年内務府經費撥　北鹽厘銀五禹兩陸續徑解内務交納等因欽此行令欽遵辦理查湖北省光緒七年奉撥前項銀兩業經如數解清附片奏報在案兹據湖北布政使王大經署鹽法武昌道惲祖貽籌撥本年第一批内務府經費鹽厘銀一萬兩並隨解平餘抬費布袋劈鞘等項銀三百三十兩飭委補用知縣張國蘭藍佩靑會同管解赴京交納等情詳請奏咨前來除缮給咨文飭發該員等小心管解並取起程日期另行分咨外理合會同湖北撫臣彭祖賢附片陳明伏乞聖鑒謹奏軍機大臣奉旨該衙門知道欽此○○二品銜江蘇按察使臣許應鑅跪奏爲恭報微臣交卸藩篆並回任日期叩謝天恩仰祈聖鑒事竊臣於光緒七年六月十二日接署江蘇布政　篆務當經恭摺奏陳在案兹奉督撫臣會檄飭臣仍回臬司本任遵於本年二月二十二日將藩司印信文卷移送本任藩司譚鈞培接收並於是日准署臬司郜雲鵠將臬司印信文卷移送前來臣當卽恭設得案望闕叩頭謝　祗領任事伏念臣一介庸愚三權藩篆今回臬司本任仍當恪矢靖共查蘇省地跨長江南北而淮徐一帶界連數省民情强悍獄訟滋繁臬司責在戢奸禁暴消患未　惟有遇案遇事禀承督撫臣虚衷講求實力整頓不敢稍涉懈忽以期仰答高厚鴻慈於萬一所有微臣交卸藩篆仍回臬司本任日期並感激下忱理合恭摺叩謝天恩伏乞皇太后皇上聖鑒謹奏軍機大臣奉旨知道了欽此○○李鶴年片再據河南候補道穆奇先等會禀稱查有同鄉直隷天津縣人河南候補守備郭忠元之子郭鴻儀聘天津縣五品軍功張漣之女張氏爲妻于光緒四年迎娶來豫事親克孝合族稱賢嗣于光緒七年郭鴻儀遘疾張氏躬侍湯藥寢食俱廢並焚香祈禱願以身代是年十一月初二日鴻儀病故張氏誓以死殉卽於十八日夜乘家人防範稍疎潛服鉛粉於十九日身故時氏年二十五歲洵屬節烈嘉應請旌表等情造具册結呈請援案具奏前來臣查光緒七年五月間原任户科給事中陸秉樞之子山西河東候補巡檢陸榮　之妻汪氏夫故殉節奏蒙恩准旌表在案兹郭鴻儀之妻郭張氏因夫病故以身殉節核與陸汪氏事同一律相應援案籲懇天恩准其旌表建坊以彰節烈而維風化除册結咨部外謹會同學政臣廖壽恒合詞附奏伏乞聖鑒訓示謹奏軍機大臣奉旨着准其旌表禮部知道欽此○○奴才明春長順跪奏爲哈密札薩克回子親王邁哈默特病故日期恭摺奏報仰祈聖鑒事竊據　辦哈密回子親王事務前回王伯錫爾之福晉邁哩巴鈕呈稱哈密札薩克回子親王邁哈默特舊有癱瘓疾病於上年十二月二十三日病故並稱該故王無有子嗣查得本族近支派中有該故王之姪沙木胡索特現年二十四歲聰明謹厚堪以過繼與故王邁哈默特爲嗣以承宗祧並請以沙木胡索特承襲王爵等情前來據此查回王邁哈默特病故所在回部事務緊要奴才等先行檄飭該福晉邁哩巴鈕將回王印務暫爲管理至該福晋請將沙木胡索特過繼與邁哈默特爲嗣承襲王爵之處容俟奴才等查取該回王宗圖再爲奏請辦理謹將哈密札蕯克回子親王病故日期並請承繼子嗣各緣由理合恭摺由驛具奏伏乞皇太后皇上聖鑒謹奏軍機大臣奉旨該衙門知道欽此○○奴才崇綺松林跪奏爲特叅濫刑斃命之知縣請旨先行革職以便歸案審辦恭摺仰祈聖鑒事竊查前據昌圖府知府趙受璧禀報據奉化縣民人王盤遣抱王恕呈控康平縣捕盜營兵王永等誣良爲盜承審官刑拷斃命請委員騐訊提省審辦等情當經前署總督恩福會同奴才松林　委開原縣知縣魏　前往驗訊嗣據騐明詳報已死王忠委係生前受刑氣血上壅身死批飭全案人証卷宗解省發委讞局審辦一面將康平縣知縣劉楙勛撤任委員接署在案兹據驛巡道廣敏詳稱遵卽督同局員研訊據屍弟王盤供係伊堂兄王忠生前並無爲匪因與四平街營兵趙文有素有嫌隙勾串康平縣營兵王永等將王忠誆去逼認盜犯王秧子途縣提訊王忠不肯認盜先用竹　責其手掌又坐板凳熬審以致身死等語質之盜犯曹二紅眼亦稱伊供出行刧韓盛德家案内伙盜王秧子係八面城居住已死王忠在條子河居住與伊並不認識　無同伙搶刧情事提訊營兵趙文有等初猶狡飾迨再三研究始據供認因與王忠有　勾串康平縣營兵王永等將其妄拿送縣希圖洩忿屬實並據奉化縣條子何民人李會等聯名呈保前來是已死民人王忠實非伙刧韓盛德家案内盜犯王秧子其爲營兵等挾嫌誣拿無疑惟該縣劉楙勛當時不查虚實刑拷斃命已有應得之咎先請奏叅革職以便歸案審辦等情奴才等覆查此案現據驛巡道提訊已死非忠委係平民並未爲盜因被營兵趙文有等挾嫌誣拿將其送案該　並不虚衷推鞫輒用刑責以致王忠受刑身死實屬濫刑斃命相應請旨將試署康平縣知縣劉楙勛先行革職以便歸案質訊並究明有無知情故勘情弊按律擬辦以肅官方而重民命至康平縣知縣員缺本係繁難中缺應歸部選惟奉省現有應補人員擬請扣留外補所有革職審辦緣由理合恭摺具奏伏乞皇太后皇上聖鑒訓示謹奏軍機大臣奉旨着照所請該部知道欽此 
 
