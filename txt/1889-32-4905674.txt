# 1889 - 32 - 4905674

 

Page 1

 
 
[恭讀鄭工合龍保獎案諭旨謹注]  
　　新年接到京友發來電報譯有鄭工合龍保奬案內諭旨一道恭讀一過不禁以手加額雀躍而起曰此皇上如天之福抑亦國家如天之福而黎民之共慶生全多官之榮膺奬賞猶其後焉者也鄭工自前年秋决口其闊處至有千餘丈其深處至有十數丈可謂巨災矣朝廷軫念民生不惜重帑籌撥千萬金以資經費欽派大員專意經理其有　事者罪不貸至去年秋間甫報合龍俄然復决各大員之獲譴者甚衆特簡吳淸卿中丞署理河帥以專責成淸帥受特達之知到任以後悉心籌畫布置周密尅期奏功至十二月初十日開放引河河溜即由金門北面東趨一面赶將東西兩壩工程晝夜併工認真督率至十六日即行掛纜十七十八兩日正壩上邊壩同時合龍十九日金門斷流全溜悉歸正道大工一律堅固於是專摺奏報喜動天顔感天神之呵護先伸報謝之忱念諸臣之勤勞旋降恩綸量予開復其尤爲出力者則從優獎勵見者莫不歡忭鼓舞焉或者謂賞罰二事不容中立諸臣被譴於前必有應得之咎此次合龍自是後來諸人之力與前次諸君無與何以既譴於前復賞於後不幾開僥倖之門乎不知聖王作用恩威固不可以逆料前者示以雷霆之威今者沛以雨露之澤此正刑賞之權各有分寸不可令人測識處書云德懋懋官功懋懋賞又曰罪疑惟輕功疑惟重夫曰懋則皆在可賞之列者也德與功雖有所分而懋官懋賞無分軒輊所謂寛大之政非　切者可比矣曰疑則其功與罪尚在未定既未定則輕與重最難得其平與其於可疑之罪而重之勿如於可疑之功而重之然則輕重之間在上固有鑒空衡平者矣河工諸員前此合而復决比之失機故立予嚴譴以李蘭蓀宗伯師傅之尊而亦予以革留則其次之坐當其罪可知一旦决口復合全河安瀾普天共慶而且奏功如是之速可知前此諸臣亦未嘗不與有力焉特以一着不到便致全局盡失而其根基則亦尚有可用者在此固顯而可見兩相衡較終覺功多而罪少且其罪則可疑功則絶無可疑並非謂後此諸人之因人成事實則前此諸君並未顢頇從事其所做工程雖未全美亦非全惡故後來成功至於如是之迅捷昔者堯命鯀治水九年績用弗成而舜殛之厥後使禹治之八年乃告厥成功而禹貢所載既修太原至於岳陽説者謂修者因鯀之功而修之也可知鯀雖績用弗成而其功亦有不可盡没之處禹之祖黄帝而郊鯀非專取尊親之義亦有報功之思也况本朝忠厚開基凡所以待臣民者大都皆賞從其厚不但所以示寛大之德實亦所以鼓勵衆志以生其激勸之心吾知前此被議諸人淸夜自思久已自怨自艾忽焉而覃恩汪濊一洗前愆尚得以加官進爵同沐皇仁則必有感激涕零咸懷奮勉者自此而後當有鑒於前車不敢再蹈覆轍則國家更足以收得人之效矣夫河工此時雖已合龍而所以善其後者其事正不知凡幾無不需人經理而此次沐恩開復諸君於河務究係熟手舉而用之以辦善後各事其有不駕輕車就熟路者乎得吳淸帥之老成碩畫措置得宜又得若干臂助之人相助爲理則懲於前者毖於後愼於始者圖厥終黄河之安瀾或者可冀永保也抑又有説焉今年爲我皇上親政之第一年而河工得奏奇功安瀾永慶此則誠所謂聖天子百靈相助有非人力所能强爲者宸謨獨運　睿算先操諸臣但實力奉行即已河流順軌此正皇上之福與天齊而諸臣亦得附風雲之會而成莫大之功從此龍虎相從鴻嗷咸輯但使善後事宜早早籌畫穩妥則數千年來治河之功當推此次爲第一而諸臣之獲譴於前蒙恩於後無非聖朝恩威相濟寛猛相兼之作用所流露於自然者也草茅下士罔測高深特以意有所觸感而即發不能自安緘默謹注數語以誌喜爲諸臣幸尤爲災黎幸並再拜稽首而上河淸之頌頌曰允猶翕河不震不動於萬斯年何天之龍維淸緝熙靖共爾位式時百辟永錫爾類河水淸且漣猗河水淸且直猗彼美人兮聊與子如一兮 
[鎭江警電]  
　　○昨午後本埠接有鎭江來電謂上年添設紅頭廵捕禁令頗嚴前日申刻紅頭捕打華人踢傷腎衆人不服聚衆數萬官與領事防營均彈壓不在小孩子先打坍廵捕房闔界洋人逃上江裕輪船先燒洋行洋房英領事署均燒燬燒至子初火熄將一紅頭捕帶進城人始散獲到搶火共六人均楚音道府均在蘇省丹徒縣下鄉踏勘戍刻回城保護不及昨日租界安堵如恒各防營均駐守踢傷之華人難救電音大略如是餘俟續錄昨日英總領事官接到鎭江電信立即照會水師兵官於十點鐘時撥兵船一艘駛往鎭江矣聞太古公司之安慶輪船昨晚由鎭江開行今午可以到申當可探明情形即行登錄又聞鎭江西商發電來申刻下毋庸運貨前往云 
[上林春色]  
　　○京師前門外興隆街迤東有一靈光廟房廊頗廣廟中僧人以房間數十楹出租與人收其房資以爲衣食計去冬有空房兩楹待賃旋來賃房之鄉人口稱籍隷京東向以販賣估衣爲業僧見此人斯文一脉遂即允諾誰料該鄉人遷入後室中日有數人狀類匪徒白晝酣睡至夜間則僅有一人守户僧大疑夜深時潜在窓隙窺之則見桌上牀頭放有洋槍利刃知爲匪類即赴南城練勇局及東河沿汛守府禀報當經兩處各率兵役暗布該廟左右直 
 
 

Page 2

 
 
至天將明僧人窺見諸人皆回乃以暗號報知兩處兵役諸兵各持器械一擁而入立將諸人拿獲聞共獲住八犯經局勇帶去五犯守戎帶去三犯其室內搜出金銀首飾玉器衣物各贓亦經兩處兵役帶去想此案當解送刑部研訊也○數年前有武淸縣人趙姓因遇旱荒難以度活携其妻子入京就居延旺廟街賴其妻針黹漿洗爲餬口計去年有旗人惠姓者與趙子馬兒相識問馬兒曰我有綢緞布疋若干可否求汝母紉製衣服若干件一同上市售賣所得利息當均分也馬兒正貧苦無聊聞言悦甚因僱一車急往惠家取回衣料詎至中途忽有東河沿汛守戎兵役甚夥立將馬兒及其所僱之車扭住旋由守戎解交歩軍統領衙門復轉解刑部審辦蓋惠乃多年竊賊綢縀等皆贓物也不數日惠亦被拘解交刑部而馬兒始得釋放但釋放時承審司員謂該犯雖未與惠同竊車載贓物非窩贓而何因令差役刺字於馬兒臉上馬兒自完案後經人薦於兵部灣某旗官宅爲僕不料臘月初間馬兒奉主人命往西交民巷公幹忽遇南城差役數人窺見馬兒臉上有刺字遂起訛詐之意馬兒手中空空無以應其求竟被諸役解交刑部刑部以無實供發交大興縣收禁核辦○宣武門外南下窪櫃箱鋪學徒某甲夫臘雇車一乘出永定門行至潘家廟地方天色已晚忽由叢本中擁出暴客多人將車攔住掠劫行李復向甲身畔搜括甲不見機與之相抗遂被諸賊以洋鎗擊中小腹當即斃於道左迨諸賊散後御夫急返至南城外坊署禀報次日經坊官白君荃親自相騐一面將屍格案情詳報城憲一面飭死者親屬備棺暫殮城憲限坊官一月務破此案否則叅處又聞白君相騐時差役褫死者之衣見懷中尚有白銀二十兩由白君面飭親屬具結收領論者謂甲之致死由於愛財而不見機然而寇盜充斥行路之難盖可知矣○崇文門税課司廵役去臘拿獲一販賣私酒之人由委員審訊後飭役多人押送崇文門三巷守備衙門收禁不料諸役押解諸犯行至三巷中間尚離府數歩忽由小胡同突出數人各持器械上前攔刼諸役見勢甚兇紛紛逃遁該犯竟被搶去諸役回至該署禀報情形經委員復派多役追尋則已杳無踨跡諸役以該犯被搶之處係在守戎地面因歸咎於守戎而守戎以該犯尚未解至署中何得咎税遂令　役前赴該税司署分辯經該税司委員傳諭守戎該犯逃逸雖係廵役疎忽然白晝持刀搶刦僅離守署咫尺有地面廵察之責者恐難辭咎務須急飭所部兵役會同本司廵役不分畛域協同緝捕否則叅處未知近日曾否弋獲○前門外蝎子廟地方有正陽館小茶社開設有年臘月初間有吏役多人前來稱爲官房處衙門所差也近因本處官員淸查官房册籍杳明此茶社確係官房數十年以來未曾究詢者皆因册籍註寫不淸以致失迷基地今將庫存舊册查對明確歷欠房銀計有六十餘年務即全數呈繳當時茶社主人聞言大驚答稱此鋪曾開設多年但歸我經營不過十數年每日有徐姓房主收取房價至是否官房概不得知於是經諸吏役押同茶社主人尋徐質對詎徐於前數日携眷遠颺矣官房處吏役將茶社主人支吾搪塞回明該處官員次日立將茶社封錮復派多役押令該茶社主人籌措房價聞茶社主人忿甚成疾不出三日竟暴卒矣近日作何結局尚未有聞也○臘月初間有某甲假冒崇文門税課司宫役在沙窩門外拿獲私販京東烟土一車私販都不知甲冒充官役竟在途閒囘甲潛通賄賂適被真廵役多人瞥見立將私販者及甲鎖拿押解税司經該司委員問實口供先交東城司署　禁詎至夜深時甲見禁卒已沉睡斷鎖越墻而逸次日司官知覺恐禁卒有不實不盡之事嚴刑究懲未知以後能否將販私人弋獲也○京東武淸縣迤北有一村落名曰小王古庄每值大雨時行家家户户無不以積水爲苦蓋以該庄道路甚凹故也去秋諸鄉人於莊外挖一大坑將以疏通庄中積水自挖坑後時有孩童沐浴其中旋在坑底摸出古錢纍纍於是附近村庄孩童入坑摸錢者日衆一日嗣經諸鄉人聚集多人將坑中之水汲凈露出一巨甕口有石蓋已被諸孩童塌破諸鄉人由破處視之內有古錢幾滿甕全行倒出計有五百餘捆其錢計有五十餘種自唐朝大觀元元開元咸元直至明朝萬歷崇禎而止刻聞已施於該庄廟曾嗣由僧人入京售於琉璃廠古玩鋪矣 
[善人有後]  
　　○金閶嚴保之明經爲余蓮村先生門下士秉性仁慈辦理蘇垣善舉如太湖救生局等歷久不倦各省災賑自沐陽青齊以及晉豫直東鄭州蘇皖十餘年來靡役不從何期去夏一病不起年逾知命嗣續尚虚嘆伯道之無兒㡬令人不可思議豈知今正元旦己刻如君遺腹得男魁梧壯大洵爲英物善人有後究竟天道可憑用登報端爲當世求子者勸 
[闡揚潛德]  
　　○金陵向有采訪忠義局由前督曾文正公爲飲恨九京者而設其含氷茹糵以及貞孝無愧之完人皆以于例不符未能一體爭光日月有心世道者望松柏而感榛楸往往有志未逮現經在籍紳士邀集同志聨名公禀當道援照蘇垣現辦章程黏呈憲鑒已蒙江寧許方伯府太尊批示准其在金陵城內設立江蘇采訪分局不請官帑不取民捐亦不向該裔屬攤取分文惟蘇局以承辦之人必須的實紳等因又保請施藥救治吞烟善局徐董事經理局務意議僉同想今春即可開局試辦除采訪章程另行刊報外所有藩憲府憲批示照登於左俾寓目者周知甯屬興此善舉嗣後倘有感俎豆之未光憾馨香之未及者儘可來局照章揚扢不但詠世德之駿烈誦先人之淸芬即姻婭亦可表朱陳之雅同里亦可陳通德之門而且削南山之竹何妨伯道無兒問東海之波不碍旰巫有女水以淸而易挹途以便而爭趨從此留華表於雲礽發幽光於泉壞爲德無不報吾將拜手以祝天錫之福○憲批照錄欽命頭品頂戴江寗承宣布政使司布政使許批查闡揚節義爲地方應辦之事該紳等查訪章程集欵設局每年秋間造册送往蘇局彚詳具題并以徐董聞詔專司其事不取薪水均屬可嘉候出示曉諭遵照至稱徐董向辦善舉爲衆推許并候飭府查明核給匾額以昭奬勸十二月初三日○欽加鹽運使銜候補道特調江南江寧府正堂李批具見扶持名教樂善不倦深堪嘉許既據並禀應候奉到憲批再行飭遵章程存十一月二十五日 
[天津郵信]  
　　○　有某大員辦理海防坐失事機喪帥辱國得旨發往軍臺効力贖罪現已年滿賜環願在海軍衙門捐經費銀若干懇某大員奏請開復原官皇上以該廢員獲咎甚重所請着毋庸議天威莫霽臣罪當誅薄海臣民當共識宸衷之寛嚴互用已○永定河大工合龍文武各員異常出力李傅相擇尤保奬所有淮練各軍將弁悉沐恩施榮晉頭銜歡騰壁壘蓋津郡防軍十餘年來未登荐剡彼策名軍籍者未免向隅故此次特借河工酌量列保云○通州鐵路現經洒線由河東旺道莊起逶迤達西沽亘以虹腰渡河直接北倉楊村蔡村河西務西偏以達通州八里橋而止李傅相派員商請津城練軍統領黄麗川北塘練軍統領唐沅圃古北口提督李漢春三軍門各撥所部兵丁分往工作三軍門皆首爲之肯大約日內傅　當分行札飭一俟春融即須拔隊赴工次興築所經地叚由東路同知某司馬來津商購需用銀兩經公司總辦轉向匯豐銀行貸英金五十萬磅每年利息五厘匀作十載分還云 
[烟臺觀海]  
　　○去歳臘月二十四日之夜駐紥諸嘉　之嵩武營後哨忽焉火起焚燒馬號擾擾終宵槍砲之聲陸續不絶翼日營主即出示曉諭略謂營勇十一名無端失愼懼罪遁逃軍民人等見有此項逃勇一體查拿所有各處客店烟館如敢知情容留者一同治罪○之罘市面寥落異常即向之楊柳樓臺枇杷庭院亦幾履綦絶跡座客星稀一屆年關姊妹花皆門掩春風以爲避債之計殊可憐也有某校書因事吞服洋烟幸得及早救之不至香消玉碎云○某姓子婚有日而他鄉服賈未整歸鞭不得已倩至戚中幼童代拜花燭説者謂古時齊俗雖不親迎然似此婚俗亦朱陳邨嫁娶圖中所未經繪及者也客曰於戲有之問何戲曰類京劇中巧姻緣○去歳祀灶後二日旅順口載來游勇甚多文武廳汛各員徹夜梭廵異常緊急海防營更派出練軍把守各店門以防滋　○有菊部名大白菜班前由官商雇往高麗登塲演唱刻乘廣濟輪船回烟翠煖珠香丁歌甲舞蓬萊市又將開一奇觀矣 
 
 

Page 3

 
 
[鄂渚官報]  
　　○十二月十七日新授湖北鹽法武昌道葉禀知任事候補府經歷張逢源起服來省禀到候補縣龍仲孝奉委廵查江面禀辭署鹽道惲禀知缷事候補縣李載珪禀知城外各鋪發給貧民米差梭潛江縣高家塲廵檢王樓槐禀辭回任十八日候補府丁柔克禀知發米完竣新選房縣歐陽烜見辭赴任候補縣劉超元禀謝酌委委辦仙桃厘局即用縣董汝明見辭赴局並銷讞局額外學習差候補典史胡銘宗解武闈中卷鄉試錄赴京禀辭二十日委辦仙桃厘局即用縣董汝明見辭赴局缷辦平善壩分局本任漢陽縣仁義廵檢楊寳林奉文改章回省銷差禀見教習知縣石壽椿丁憂禀辭回籍守制並銷讞局額外學習差准補漢陽縣丞黄新鍔江夏縣鮎魚廵檢朱錦庚漢陽縣典史錢寳書俱禀知任事署漢陽縣丞黄鄂缷事禀知二十一日候補縣張飛鵬奉藩臬憲委武昌讞局額外學習禀知候補道庫大使金文輝禀知丁母憂 
[屠人抗諭]  
　　○上海關道龔觀察飭縣在西門外建造殺猪作一事去歳曾紀報章日來房屋業已落成前日王雁臣司馬諭令各屠户即將遷往各屠户抗不遵諭司馬飭拘六名送縣訊辦 
[浴堂斃命]  
　　○昨日午後二十五保二圖地保偕英大馬路浴堂主丁敬亭投上海縣報稱初六日黄昏時有年約五旬之不識姓名人身穿藍布袄黑布馬褂黑布褲破襪蒲鞋來堂洗澡纔入浴池即行僵仆當經舁置空屋爲之穿上衣服查無屍屬理合報案請示時裴邑尊方在省垣奉內諭候核示施行 
[暫行交保]  
　　○妓女李愛琴控被王老三走刀戳傷右頸等因已列前報昨由包探唐寳榮將王解案該妓遣大姐上堂遞呈聲稱去歳之杪被王積欠局帳洋三十元向索不付至除夕祗付一元以致口角王言必欲尋仇而後去至今正初二日將晚六點鐘時妓乘東洋車過小廣寒書塲門口突被王持刀戳傷右頸深三分長四寸王即奔逃當有賣水菓人目覩即報捕房包探往信和泰參鋪拘王其時王慌張萬狀穿鞋臥在床上遂得拿獲現在李愛琴正在醫治不能見風故未投質証人亦未到黄敏齋即王老三遞禀聲稱監生係紹興人父開信和泰參鋪前曾與李愛琴相識現在久不來往突於初三日該妓唆使大姐妄指我行兇同包探來拘我實出意外况據報初二日將晚行兇監生在鋪於六點鐘時請客直飲至夜深始散有客二人可爲證佐今妓任意妄指行兇希圖索詐請究伊誣告之罪包探禀查無行兇實據大姐又將濺血之衣巾呈騐蔡太守隨飭黄敏齋暫行交保俟該妓投質再訊 
[英界公堂瑣案]  
　　○英會審公堂連日停訊訂於昨晨開堂問案蔡太守知臨時解案必多先行照會英副領事賈禮士君并飭捕房照常例早解一點鐘准於九點鐘時解候訊判屆時各捕房解送大小各案六十餘起太守逐一研訊直至下午始畢兹將案之稍關緊要者照錄如左○華捕稱江北人陳小郎在天后宫前賭錢爭閙將錢抛散滿地孩子朱金福拾錢被陳扭住髮辮毆打甚致將髮辮拉斷故將陳小郎拘案髮辮呈騐孩子朱金福供訴前情并稱蘇州人年十四歳家中有父母陳小郎供推車度日醉後遺錢在地被拾向索爭執起見不知如何拉落髮辮蔡太守商之賈副領事飭將陳小郎押候嚴行懲辦○包探秦少卿唐青山稱緝獲積竊賈阿二搜出許多押票吊得衣服係金潤生朱阿根等十户之失贓今將人贓送案失主已到齊金潤生朱阿根金阿福陸仁南陳柏林沈松全陸阿南陳春壽金萬興屈阿福屈阿壽各報失竊衣物已由包探獲賊起贓請爲給領該竊犯賈阿二供上海人年三十一歳疊犯行竊原是該死尚求恩施蔡太守商之賈副領事判賈阿二發捕房管押一年起案各贓交失主分别認領○包探秦少卿稱張澄記至華彰洋廣貨鋪以購買貨物爲名乘間竊去絨單一條被出店看見扭交捕房又搜出恒德當票計共當錢六十八千有零係寗綢一疋元縀三疋是九章綢庄之失贓又質票二紙係洋傘六頂絨單一條是全亨之失贓又有洋肥皂二匣皮夾袋一隻內有洋十一元時辰表一隻據言自己購來當即分别吊贓惟恒德當在法租界九章莊夥自向言明願償當本今將人贓送案尚有竹布三疋失主在法界未到九章綢莊夥申訴失竊獲贓願償當本是實華彰之出店稱見張取老虎絨單摺藏身畔扭交捕房全亨鋪夥請爲領贓張澄紀供川沙人向爲衣莊生理失業後吸食洋烟有相識之沈順寳竊取綢縀交我當洋蔡孔守問九章莊夥寗綢一疋元縀三疋如何被竊而不覺耶答稱初實不知及檢點各貨始行知覺包探禀稱伊假作買客乘間竊藏身畔太守謂張澄紀在華彰鋪行竊當塲被獲豈容抵賴判發捕房管押六個月以儆綢縀交庄夥領去起案之銀洋時辰表酌償九章湊給當本絨單洋傘分别給還華彰全亨洋肥它夾袋給償質本竹布既無失主發還質鋪○包探秦少卿稱隆茂洋行西人報被出店應阿來行竊沙司二打白　油四打爲往拘應起到各贓迌案西人投案申訴前情應阿來供爲出店沙司白　油係侍者陸慶和囑我取出送往八仙橋不敢行竊西人稱陸爲侍者已經多年决無錯處蔡太守一再究詰應阿來堅執陸將物交我太守商之賈副領事飭將人贓交該包探帶回再傳陸慶和到案覆訊○妓傭周王氏稱在日新里妓院爲傭因前日兆榮里妓院露臺上放流星到我處之露臺攬燒所晒衣被值洋九元幸客人孫杏生帮同撲滅在後向論爭執及至捕房伊已允賠後又翻悔故再報捕拘案燒壞之衣被呈騐孫杏生供與同李寳生供在妓院帮傭偶放流星不知如何到伊露臺如今只求恩斷王大寳供亦是帮傭不敢助同持蠻蔡太守判罰李寳生洋六元王大寳洋三元賠償毁衣完結○包探陳阿九沈金隆稱西人培子報失洋六十元疑侍者宋連生行竊拘案搜出洋二十一元一併送案西人培子申訴前情請爲懲辦宋連生俯首求恩蔡太守判宋連生笞押三月起案之洋交西人領去○王珊記絲茶棧失竊洋一百九十元報由捕局包探拘拿茶房王阿寳搜出字對等件王阿寳不認竊洋昨解公堂棧主道人請免究辦蔡太守隨將王放出○妓院大姐錢阿金稱元旦鄰家失火致累我失去衣物由捕阻獲朱阿寳所携縐紗裙綢棉袄的係我家之物今蒙解案請爲給領朱阿寳供粤人現做廚司當日經過該處見衣拾取致被拘來蔡太守判將朱阿寳押令交保如無保人管押十天衣裙交錢阿金領去○包探顧阿六稱日新里失火時見沈彩芝持布被七件奔跑盤問支吾帶至捕房查無失主承認今先解案容再細查沈彩芝供紹興人在路拾衣不敢搶火蔡太守判沈彩芝管押七天以示薄懲衣存捕房俟失主認領○波利西國薙髮舖之西人投捕房報被經收銀洋之張少山用空洋八百元之譜請爲拘送華官究追昨由捕房派包探拘張送案波利西人未到張少山供用虧銀洋並無八百元之數業已央人料理蔡太守商之賈副領事飭張交保自向洋東料理明白免致纒訟 
[法捕房瑣事]  
　　○前晚法捕房經人送到某甲據稱因見甲在新北門外坑厠投環覓死爲此救下送請安插法捕頭詰中爲何尋死答稱是嘉定人今年二十四歳習錢莊生意實因賭輸回家無顔見人是以出此下策捕頭搜其身畔有當押票八張見其神色有異不便遽爾釋放隨着管押一宵於昨晨再三開導始行放去未識甲出外後翻然悔悟否也○前日下午法界公舘馬路有野雞馬車兩輛迎面相碰馬聞車聲驚跳不止兩車均被掀翻坐客無不趺撲車中坐有和尚有如東瓜之滾出有某甲跌出後輪傷脚骨旁有東洋車一輛亦被碰壞當經廵街捕將馬車及車夫并受傷人一併拘入捕房捕頭著將受傷人送仁濟醫院馬夫及馬車均准交保俟受傷人痊愈再行送案○某甲於前晚在城河濱質店將衣付押旋有某乙上前謂其來歷不明甲謂衣是己物爾何人敢來管我閒帳兩下遂相扭毆乙忽稱頭額被甲打傷不肯干休因之扭入捕房捕頭將甲暫押乙釋出令其於昨晨到案以便質訊及至昨晨乙不到捕房捕頭將甲釋放了事 
[鉅欵助賑]  
　　○謹奉上海道憲龔仰蘧觀察來示悉奉翁叔平大司農潘伯寅大司空諸公誼敦桑梓夾函勸賑蒙觀察俯憫蘇省旱災綦 
 
 

Page 4

 
 
重於往歳杪助來英洋一千元又接湖北道憲惲松雲觀察祖翼瞿賡甫觀察廷韶函并募第二批賑銀一千兩批見規銀一千零三十三兩二錢一分四厘均囑匯解災區以資接濟情殷賙恤沾鉅欵之渥頒惠逮飢寒自頌聲之交作同伸感佩並廣流傳上海北市絲業會館籌賑公所愚弟施善昌謹誌 
[次韻和麗城朱儀卿丈明經焯七律四首小序]  
　　遮窮諱苦本屬廋詞却祿逃名亦非正軌然而儻來之物宛如過眼浮雲弋獲之功豈異當塲春夢惟生離死别遣興爲難知命樂天忘懷不易耳昔人云吾輩鍾情良有以也要之黔婁膺考終金谷釀旤藪富原非我慕貧乃士之常春韭秋菘翻全真味銀筝檀板或裂淫聲伏讀大箸如干篇足徵志存潔己縱然品軼中行心切憂貧猶可名儕狷介悲從中發情溢乎詞兹於旅邸呵凍疾書一食頃如數和成語言拉雜音旨支離非敢故意相違亦各明其志焉云爾時戊子涂月八日江左老瓠譔并識　　强和新詩抵巷談差堪雅俗盡能參壯心夢已黄粱熟苦口言仍青果甘未展權謀成腐鼠還慙誦讀類殭蠶光陰彈指逾花甲鬥酒聨吟興尚酣○銀缸的的漏偏長曉起無端心自傷攬鏡蹉跎驚老醜廻腸轉輾裂柔剛淸風明月常貪領草蘖花萌從未戕猶憶當年同誓語他生也恐願難償○誰憐典盡肅霜裘緩急曾經與婦謀熨體追思學荀令鼓盆妄擬溯莊周秋風牆角飛燐火冬夜林間聽鬼啾　余於寓齋僮僕相與見聞　歎逝傷離存者事徒勞淚灑酒壚頭　哭叔平親家石孝廉○塵襟滌浄似冰淸名利鑱除不許縈把酒詩成滋趣足看山雲起覺身輕乍聞破臘寒梅臭又聽殘冬爆竹聲往事莫須重繫戀好誇添訂鷺漚盟[  謂入城以來新識諸名士]  
[上海陳家木橋電報總局內豫皖揚鎭恊賑處十二月下旬收數淸單]  
　　○湘册湖南衡陽縣正堂樊明府讀募第六批賑欵安仁學經募各新生助錢十一千文衡山學經募各新生捐七千一百另八文鄢縣學經募各新生助洋四十元又錢七百十二來陽學經募各新生助十五千九百文衡陽學經募各新生助四十六千七伯文淸泉學經募各新生助十三千文衡州府學經募各新生助十五千又紳士程君商林經募街市桶捐洋十七元錢廿三千三伯廿二文以上實收到洋一百八十元由蔚盛長票號交到○運册運春電局江君少谷經募第二批海參歳捐運平銀一伯七十兩申合規銀一百七十八兩二錢另七厘又募依部獲捐湘平銀六十九兩五錢二分申合規銀七十三兩三錢八分又募各拉等捐湘平銀五十兩另六錢四分三厘合規銀五十三兩四錢六分二厘○直册京都全芸軒翁經募第三十二批存心氏京兆郡二户各京平銀十兩保安氏無名氏二户各京平銀五兩共合規銀三十兩另九錢六分由天順洋號來○東册烟臺電局周募四十元又募藏綠山人洋廿元○蘇册蘇電局募廿七批必得名助洋四十元百事宜十洋全吉廿洋永安居士十元朱慶生求病愈五洋嘉善藏拙居士求平安四元以上共收洋八十九元建寗電局營口電局兩户交到平湖沈君逋梅以屏扇潤資賑共洋四元淸江電局吉林電局　户交來沈君屏扇潤資賑捐各四元潘俊翁爲文鄭湯餅移賑十元蘇城得見齋募廿六户吳許氏兩元○凝册常昭凝善堂募第六十六批周三讓王仲淸王存義黄榮記四户各乙洋無名月記十元○杭册本埠俞公舘交到錢塘河間氏十元○揚州仙女鎭胡文亭先生來集善堂同仁堂十一十二月分捐洋四元○松册大團鎭盛賡伯翁募第十批頌虎氏爲子病愈完願四元松江輔德募張善士虚對開一個又錢一伯○申册王大昌布莊銅洋十二元前席借箸客募第六批崇德堂榮記二人各四元求聰慧子一元除去病洪南三兩户各五角○本旬共收規銀三伯三十六兩零零九厘英洋三百九十五元除去估出銅洋兩元净合計規元二伯八十七兩二錢八分二厘對開一個錢一伯文共合規銀四錢又銅洋連看出共十四元以上四項共合規元六百廿三兩六錢九分二厘○連前共收規元五十三萬二千四百廿八兩二錢六分○連前共解預皖賑捐十九批止計規銀五十一萬四千六伯廿八兩七錢五分○連前又解揚鎭賑第二批止計規銀一萬二千零五十六兩○另又撥解粤東順直奉天山東江陰等賑計規銀八千五百廿三兩七錢五分○本旬撥交陳與昌賑所銅洋七十五元彚入鎔化○以上净墊解規元二千七伯八十兩零二錢四分合併聲明 
[上海可熾順陳春記在四馬路經辦奉災恊賑公所第三十九次收捐旬單]  
　　○誦芬生規元一千兩由恆豫莊交來○無名氏五兩○盤記號交來胡少白吳春江孔華卿三户各二兩魏鴦坡四兩大生全廣生祥晋益恆蔚昌祥德馨明聚亨祥六户各一兩太古渝洋十元無名氏錢二千文全美珍同盛和裕通祥三户各一千文以上合來規元二十七兩二錢四分○南順記交來瑞康三十元李珊記成豐各十元成康慶昌仁順成謝淼記正大源恆德義源氷增祥八户各五元慶昌祥義生榮泰來張漢記同春發記六户各三元萬利利生永萬生泰成昶萬盛祥德成仁祥泰愛香萬順泰同春祥義成永椿豐十二户各二元同德昌成興祥慶祥震泰來恆裕昌永振源美華利恆太長茂恆昌盈豐泰源榮盛日盛全興東來永成怡源祥瑞昌義十八户各一元永昌五角以上來洋一百五十元另五角○豐泰洋行王克敏翁助棉衣一百件合洋六十元○王翼功求病速念十元○種玉堂十二元○葉成翁懋時翁因友饋送禮物拆洋五十元○修福氏二元淸江胡安定五百文○造紙局二元移養堂一元鄢青荃四元江夏無名氏二元周兆利六元馬春記二元惻隱氏三元功德堂一元河東氏求母健十元合順號十四元燮求平安二元袁萬隆十五元烟台寄家人棉力子補過子無名氏四户各一元○淮城萬隆昌一元南京萬豐號五元鴻昌祥源豐昌各三元泰昌西五元王叙昌三元吕叙興興茂王永大三户各二元程廣興胡同興二户各一元揚州石源昌石源記各一元梅州無名氏一元○少思生一元○廣增盛王坤如北六成錢豐恆廣成永張瀛漢張子鶴追遠堂張逢春曲宗洛遲仁昌申鶴雲都昌隆盛義隆盛德烟臺德順絲棧寗邑杜愼修堂郭仲長崇德堂都昌廣隆利液邑福聚源光遠樓廿一户各一千文合來洋二十元○物恆堂朱銅洋十一元仁德堂袁又九元南京無名氏又一元張有興又二十四元又銅本洋十元○册無名氏五元錢訪剡一元○無名氏銅洋二十元無名氏小銀鐲二副代揚鎭無名氏五元○以上共收規元一千另三十二兩二錢四分英洋四百十四元五角次洋七十五元錢五百文小銀鐲二副[  奉天恊賑公所同人謹啓正月初六日]  
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十四年十二月初六日京報全錄]  
宫門抄○發抄硃批四道○湘藩孫奏恭報兼署臬篆日期摺○甘學政秦奏交缷起程摺○湘撫王奏請催知縣回省片○又奏委署臬篆片○川督劉奏揀員更補通判摺○又奏揀員更補同知摺○十二月初六日工部鴻臚寺廂黄旗值日廂黄滿引見五名廂黄蒙五名廂黄漢四名正白漢二名○明安謝授正白蒙副都統恩○奎潤請假五日○召見軍機榮貝勒崑岡柏英王仁堪皇上明日辰初至申正殿拈香○發抄曾國荃奏本年冬漕請循案分别本折酌定徵價收納奉硃批户部知道欽此○又候補通判劉文澈等河運出力請奬奉硃批吏部議奏欽此○劉錦棠奏南路修理城署經費報銷並請飭催欠欵奉硃批該部知道單併發所有各省關欠解銀兩即着分咨催解以淸欵目欽此○又整頓伊犁勇營情形奉硃批該部知道欽此　○○頭品頂戴湖南布政使兼署按察使臣孫翼謀跪奏爲恭報微臣兼署臬篆日期叩謝天恩仰祈聖鑒事竊臣於光緒十四年十月初四日奉湖南廵撫臣王文韶檄行以按察使豫山欽奉恩命升授山西布政使新任臬司薛福成到任尚需時日奏委臣兼署臬篆以便豫山交缷起程等因旋准升任臬司豫山於十月初七日將印信文卷委員齎送前來臣當即恭設香案望闕叩頭謝恩祇領任事伏念以自維植忝領藩條愧無涓滴之酬時切氷淵之懼兹復兼陳臬事撫衷倍切悚惶職在旬宣竊願整綱而飭紀愼持名法更求戢以安良責任愈重報稱愈難惟有殫竭血誠益加勤愼隨時隨事禀商督撫臣實心辦理以冀仰答高厚鴻慈於萬一所有微臣兼署臬篆日期前感激下忱理合恭摺叩謝天恩伏乞皇太后皇上聖鑒謹奏奉硃批知道了欽此○○甘肅學政臣秦澍春跪奏爲遵報任滿謹俟交缷之後即日起程回京恭摺具陳仰祈聖鑒事竊臣已將甘肅通省歳科兩考一律辦竣　經先後奏報在案嗣於鄉試錄送遺才之後遵照定章會同督臣考取優貢亦已循例具題兹將武生錄遺又復竣事任內一切事件均各依次完竣例應解部册卷現已咨解淸楚一俟新任學臣胡景桂行抵甘省臣即於交缷之日起程回京恭覆恩命所有微臣恭報任滿暨俟交缷之後即日起程各緣由謹專摺具陳伏乞皇太后皇上聖鑒謹奏奉硃批知道了欽此　○○王文韶片再湖南試用知縣陸維祺由湖北縣丞捐升知縣指發湖南前經兩廣督臣張之洞以該員操履端潔熟習洋務奏請發往廣東差委奉旨允准在案上年試用期滿由張之洞咨照前撫臣卞寳第循例甄别經卞寳第奏稱前在署湖廣總督任內深知其人精明静細操守廉正堪以留省補用奉硃批吏部知道欽此查廣東洋務近來甚爲静謐湖南尚有應辦事件需人差委該員本係湖南候補人員未便久懸他省合無仰懇天恩飭下兩廣督臣查明陸維祺在粤如無經手未完事件即令銷差回湘藉資任使謹附片具陳伏乞聖鑒訓示謹奏奉硃批着照所請吏部知道欽此　○○王文韶片　再湖南臬司豫山升任山西藩司新授湖南臬司薛福成到任尚需時日應行委員接署以便豫山交缷起程迎摺北上查藩司孫翼謀堪以兼署臣到任未及三月例不加考除檄飭遵照外謹會同湖廣總督臣裕祿附片具陳伏乞聖鑒謹奏奉硃批知道了欽此　○○頭品頂戴四川總督臣劉秉璋跪奏爲揀員更補成都府通判以資治理恭摺仰祈聖鑒事竊照成都府通判吳鈺調補雷波廳通判所遺成都府通判員缺聲請扣留外補前以分缺先補用通判李壽昌請補嗣奉部覆內開查該員前指分缺先之案業經更正分缺間班內補用題補成都府通判應毋庸議飭令遵章奏明定限於七十日揀員更補於光緒十四年六月十六日奉旨依議欽此坐六月二十一日等因自應遵照辦理當即轉行去後兹據布政使蕃按察使游智開會詳伏查川省舊例分缺先通判無人應即虚積過班輪用候補正班之人現在候補通判一班並無記名分發人員應遵定例酌量補用該司等惟查有勞績儘先補用通判陸汝誠年四十歳係順天大興縣人祖籍浙江由監生報捐州判發川因投効雲南軍營克復順寗雲州等城出力保奏同治十三年十月二十四日奉上諭着免補本班以通判仍留四川儘先補用欽此於光緒二年四月間請咨赴部八月初十日蒙欽派王大臣騐放十一日覆奏奉旨依議欽此領照起程光緒二年十月二十六日到省三年十二月甄别留省補用該司等察看該員陸汝誠年力正强辦事穩練以之請補成都府通判實堪勝任即積候補正途之缺該員向未在川先行流寓寄籍置買田産與本身父子胞兄弟胞伯叔姪開設典當及各項經商貿易暨各衙門襄辦刑錢等事川省亦無例應廻避之人及捐免廻避情事與例相符詳請奏補前來臣覆查該員陸汝誠年壯才明以之請補成都府通判實堪勝任與例相符例得專摺具奏應請勅部核議施行該員係候補通判請補通判銜缺相當毋庸送部引見亦毋庸另請實授是否有當理合恭摺具奏伏乞皇太后皇上聖鑒再該員係候補人員毋庸查叙參罰應以光緒十四年六月二十一日部中行文坐日起按照限减半計算扣至八月初一日奉文之日起限按照酌改題缺定限章程四川限七十日除小建一日應扣至十月十二日限滿今該司等於九月十三日詳請更補係在限內合併陳明謹奏奉硃批吏部議奏欽此　○○頭品頂戴四川總督臣劉秉璋跪奏爲揀員更補松潘直隷廳同知邊俸要缺以資治理恭摺仰祈聖鑒事竊查松潘直隷廳同知周儕亮於光緒十三年十二月初十日在任病故應以該員病故本日作爲開缺日期前經潘司詳請具奏開缺並聲明所遺松潘直隷廳同知缺係冲繁難邊俸要缺例應在外揀員請補前以候班前先補用同知劉廷植題補未奉部覆該員旋於光緒十四年四月十五日在寓病故復由藩司詳請題咨並聲明仍作爲前次周儕亮病故遺缺揀員更補各在案兹據布政使崧蕃按察使游智開會詳查光緒十三年十二月分僅出松潘直隷廳同知一缺係冲繁難邊俸要缺應歸酌補毋庸簽掣前經報缺請以候補班前先補用同知劉廷植補授該員於未奉部覆之先病故自應揀員更補伏查該廳地當邊陲番夷雜處控制撫綏均關緊要非精明幹練熟悉夷情之員不足以資治理該司等於通省現任同知內逐加遴選非現居要缺即人地未宜實無堪調之員其各項勞績候補及卓異應升人員亦與是缺不甚相宜惟查有曾任京職截取記名分發之候補班同知原名長春更名楊鐸年四十四歳係正紅旗漢軍文長佐領下人由繙譯生員中式同治三年甲子科繙譯舉人五年五月考取漢軍中書六月補授寔缺十一年五月六年俸滿截取奉旨記名以同知外用遵照新章呈請分發捐指四川十二年二月二十七日引見奉旨着照例發往以同知歸候補班補用欽此遵即領照起程於是年五月二十四日到省光緒八年四月初九日聞訃丁憂請咨回旗守制服滿起復十年九月二十日蒙吏部發給執照起程於十一月二十九日回省該員係曾任京職毋庸甄别核計到省在先缺出在後例得請補該司等查該員楊鐸年强才練辦事詳明以之請補松潘直隷廳同知實堪勝任該員向未在川先行流寓寄籍置買田産與本身父子胞兄弟胞伯叔姪開設典舖及各項經商貿易暨各衙鬥襄辦刑名錢榖等事川省亦無例應避之人及捐免避情事與例相符詳請奏補前來臣查該員楊鐸年壯才明堪以請補松潘直隷廳同知實堪勝任與例相符合無仰懇天恩俯准以候補班補用同知楊鐸補授松　直隷廳同知實與邊疆要缺有裨如蒙俞允該員曾任京職且係記名分發候補同知請補同知銜缺相當毋庸送部引見亦毋庸另請實授該員係候補人員毋庸查叙叅罰所有揀員更補松潘直隷廳同知邊俸要缺緣由是否有當理合會同成都將軍臣宗室岐元合詞恭摺具奏伏乞皇上聖鑒訓示再此案係屬揀員更補請免扣限合併陳明謹奏硃批吏部議奏欽此 
 
 

Page 10

 
 
[光緒十四年十二月初七日京報全錄]  
　　宫門抄○發抄硃批四道○滇撫譚奏借發柴本銀兩摺○大臣托奏廢員由配脱逃請旨飭緝摺○大臣慶等奏派員會哨摺○大臣懷奏請假回旂修墓摺○大臣沙奏循例請頒祭文摺○大臣杜奏管帶官在營病故片○大臣沙奏懇　恩奬勵片○大臣杜奏請調委員照料公務片○十二月初七日內務府國子監正黄旗值日無引見○桂公謝賞銀兩恩○　　　錫珍烏拉喜崇阿各假滿請安○玉書謝充侍衛班長恩○甘肅州府知府楊廷傳謝恩○嵩山請假五日○召見軍機○恩中堂　貝子文秀楊廷傳○發抄剛毅奏沁源令賀榮驥調補河津令奉硃批吏部議奏欽此○又知府陳澤霖期滿奉硃批吏部知道欽此○又襄垣縣監犯王三等越獄案審擬奉硃批刑部議奏欽此○卞寳第奏需次人員擁擠請暫停分發奉硃批吏部議奏欽此　○○頭品頂戴雲南廵撫臣譚鈞培跪奏爲借發阿陋井柴本銀兩預採供煎以顧課欵恭摺仰祈聖鑒事竊查前准户部議覆嗣後如有必須煎鹽柴本即應遵照奏案先期奏明始准出借以昭愼重等因當經轉行在案兹據鹽法道湯聘珍會同布政使曾紀鳳詳稱阿陋井大使俞金鑑詳借阿陋井光緒十四年分柴本銀六百兩即在本年徵收該井課內如數借給飭該大使出具印領將銀發交殷實灶户採購供煎以顧課欵仍照例自十五年夏季灶户領柴時起分作四季在於灶户應領薪本項下按月扣收隨課解繳道庫扣徵不足飭該大使賠繳照例叅處承借之員遇有交缷查未逾限實欠在灶者移交後任扣繳淸還以符例案等情詳請具奏前來臣覆查無異除咨部查照外所有借發阿陋井柴本銀兩預採供煎以顧課欵緣由謹會同雲貴總督臣岑毓英恭摺具陳伏乞皇太后皇上聖鑒謹奏奉硃批户部知道欽此　○○奴才托倫布永德跪奏爲軍台廢員由配脱逃請旨飭緝究辦恭摺奏祈聖鑒事竊據張家口管站部員詳稱查得第九台廢員唐永福並未在台當差飭役各處訪查遍覔無蹤實係潛逃等情呈報前來奴才等即復派員分赴張家口內外以及各該台所附近一帶地方認真嚴查未獲卷查凡遇廢員逃走均經奏請通緝有案查廢員唐永福係湖南瀏陽縣人前任叅將因案革職發往軍台効力贖罪於光緒十二年十二月二十日到台派在九台當差現在由配逃走自應照案辦理除將該廢員唐永福年貌籍買開單飛咨隣境直隷總督山西廵撫熱河都統轉飭所屬並奴才衙門所屬各地方緝拿仍先行咨報兵部刑部外相應請旨飭下湖南廵撫順天府五城一體嚴拿務獲究辦所有廢員由配脱逃請旨飭緝究辦緣由理合恭摺具奏伏乞皇太后皇上聖鑒訓示遵行再該廢員唐永福獲罪原案尚未接准部咨是以未能聲叙合併陳明謹奏奉硃批另有旨欽此　○○奴才慶裕長順濟祿恩澤跪奏爲將奉天吉林兩省循例揀派大員帶兵會哨廵查邊界情形恭摺仰祈聖鑒事竊奴才等查奉天吉林兩省北邊會哨章程屆期各揀派協領大員前往會同會哨嚴密搜捕以靖地方等因歷經遵辦在案兹屆本年冬令應行會哨之期奴才慶裕濟祿檄派副都統銜協領德印奴才長順恩澤檄派副都統銜記名協領花翎佐領耿勇巴圖魯委統領全榮各帶所部官兵就近前往兩省指定處所會哨廵緝去後兹據恊領德印委統領全榮等會報遵於十月二十日齊抵梨樹城子地方晤面會哨現在奉天吉林兩省邊界內外以及沿途地方均屬安謐並無聚夥馬賊刦搶亦無不法棍徒擾害平民情事該恊領德印會哨事竣仍回奉省委統領全榮亦於會哨後帶兵廵緝折回各等情會報前來所有奉天吉林兩省循例派員會哨並沿邊地方現均安謐緣由理合會銜恭摺奏聞伏乞皇太后皇上聖鑒謹奏奉硃批知道了欽此　○○奴才懷塔布跪奏爲奴才廬墓因雨失修請假回旗省視恭摺籲懇天恩仰祈　聖鑒事竊奴才自光緒九年十二月由副都御史蒙恩簡放泰寧鎭總兵任事以來於今五年奴才先代松楸久闕省視奴才近接家信得悉本年京師雨水較大奴才祖塋皆有冲刷坍圮情形亟須修理聞信之下深爲焦急伏恩山陵重地原不敢稍曠夫廵防而臣子微忱例得上陳於君父惟有籲懇天恩逾格賞假兩月俾奴才回旂修墓藉以展拜稍盡私如蒙恩准奴才所管總兵暨內務府大臣關防可否移交守護大臣溥芸暫行署理相應請旨遵行一俟奴才修墓事竣即行回任供職所有奴才請假修墓緣由謹具摺瀝陳伏乞皇太后皇上聖鑒訓示謹奏奉硃批懷塔布着賞假兩月總兵叩鑰及內務府關防着移交溥芸暫署欽此　○○奴才沙克都林札布跪奏爲循例擬請頒發祭文以備派員前往致祭恭摺仰祈聖鑒事竊奴才據吐爾扈特署盟長貝子拉特那巴雅爾呈據本屬親王銜郡王密西克棟古布呈稱卑王之祖母阿拉善於本年七月十八日因病身故等情呈報前來奴才查前於道光二十六年准理藩院咨開本院具奏內外札薩克罕王員勤貝子公及王公之福晋夫人病故請祭歷辦不能畫一請旨嗣後伊犁烏里雅蘇台科布多所屬罕王貝勒貝子公及王公之福晋夫人病故時蒙恩令其致祭均由該將軍大臣等具奏其應給祭文者由臣院咨行內閣撰擬滿蒙祭文由驛遞送至致祭官員由該將軍大臣就近派員往祭所需致祭物件價銀即着該將軍大臣由公項銀內動用咨報核銷等因具奏奉旨依議欽此欽遵咨行遵辦在案查例載凡蒙古罕王公及福晋病故均由內閣撰擬滿蒙祭文交致祭人員齎往又例載郡王福晋祭羊五隻酒五瓶各等語今吐爾扈特親王銜郡王密西克棟古布之祖母福晋病故自應遵照條倒由奴才委員往祭其滿蒙祭文亟宜先期奏請頒撥一俟內閣撰擬發交到日奴才再行派員飭備羊酒齎赴該游牧奠祭以符定例除應需祭物價銀照例即由科布多庫存項下動用咨部核銷外所有循例擬請祭文以備派員往祭緣由理合恭摺具陳伏乞皇太后皇上聖鑒訓示遵行再帮辦大臣奴才魁福現因請假回旗未經列銜合併聲明謹奏奉硃批該衙門知道欽此　○○杜嘠爾等片　再查管帶滿營換防戍守官兵騎都尉兼一雲騎尉玉凌在營染患傷寒病症醫治罔效於本年十月二十六日因病身故當即派員查騐委係因病身故將故員靈柩另由奴才等派員護送綏遠城飭旗安葬外至該員預支冬季鹽菜銀兩照例請免以示體恤其所遺管帶官之缺應即飭調來營接管以專責成惟查換班臨邇擬請毋庸飭調以免往返徒勞台站除分咨兵部户部京城都統及綏遠城將軍查照外謹將管帶官在營病故日期理合附片具奏伏乞聖鑒謹奏奉硃批該衙門知道欽此　○○沙克都林札布片　再查瑪呢圖噶圖勒幹卡倫侍衛富保前於光緒九年四月間三年期滿經前任叅贊大臣淸安等請將該卡倫侍衛護軍校富保以委護軍叅領遇缺陞補先換頂翎再行留駐三年以資熟手等因附奏奉旨着照所請該衙門知道欽此欽遵在案兹該員富保扣至本年三月二十五日現屆留駐期滿於七月初二日將卡倫事務交代新任侍衛該員已於十月初六日由科布多起程回京當差奴才前准烏里雅蘇台將軍等咨片奏烏里雅蘇台科布多所屬卡倫侍衛嗣後每遇在卡無過年滿回京之日即以該員應陞之缺儘先陞用先換頂戴旋准兵部議覆准按尋常勞績奏明請奬等因咨知在案奴才查該員富保管理卡務尚屬妥善並無過失今届留駐滿合無仰懇天恩請將該卡倫侍衛富保賞換四品頂戴以示鼓勵之處出自鴻施逾格謹附片具奏伏乞聖鑒訓示謹奏奉硃批兵部議奏欽此　○○杜嘠爾等片　再奴才杜嘠爾今春傷病舉發因事務紛縈恐有貽誤兩次奏請開缺均蒙聖恩賞假在任調理復於假滿後奏明力疾任事覺精力不强每閲公牘頭目眩暈深恐有誤邊事伏思奴才曾在行營委員內查存呼倫貝爾新巴爾扈左翼止白旗二中藍領六品頂戴補無品級筆帖式祿塔隨營辦事人尚明白誠實可靠惟有仰懇聖恩請飭黑龍江將軍轉行該處飭將即補筆帖式祿塔令即來烏里雅蘇台隨奴才署內當差以爲照料公事不支餉項並請將該員遇有應升之缺徑由所屬照案揀補如蒙俞允不惟奴才得收指臂實於公事有禆可否之處出自逾格鴻施所有請調委員照料公務緣由理合附片具奏伏乞聖鑒謹奏奉硃批着照所請該部知道欽此 
 
