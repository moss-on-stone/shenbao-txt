# 1901 - 249 - 4910271

 

Page 1

 
 
[勸助棉衣] [  申報館協振所謹啓]  
　　去歳北省居民猝遭兵燹流離轉徙家室蕩然今雖時局已平仍安樂土而孑遺黎庶大半飢寒交困衣食難周轉瞬節序交冬北地風高氣候尤爲寒冷苟無禦冬之具則餘生之倖出虎口者必盡僵斃於冰天雪地之中一爲遥揣情形當亦海内仁人所聞而酸鼻者也本館協振所馳系窮黎自漸棉力思作解衣之舉乃深集腋之謀伏冀四方好善君子各發慈悲同宏胞與或逕製棉衣棉褲助解彼都或慨然解賜囊金俾爲代辦各隨嘘寒之意咸銘挾纊之恩封河卽在目前尤冀勿延片刻大裘徧覆小善誰云翹盼仁施曷勝迫切之至此啓 
[開售九通股票] [  上海圖書集成局啓]  
　　自本年四月奉皇太后懿旨照博學鴻詞科例開經濟特科旣而又降上諭以翰林院爲儲才重地令編檢以上各宫專課政治有用之學不得仍以時文小楷爲工迨七月十六日又奉綸音明癈八股鄉會試及生童歳科兩試均以中國政治史事及各國政治藝學命題考試試差庶吉士散館進士朝考殿試亦如之朝廷作盲人才孜孜求治士生斯世誠不可不究心經濟以期收實效而宏遠謨惟由古以証今因中以達外淺深本未次序秩然士人懷用世才非通知時事固不足以裕經世之猷而欲通知時事非博考昭代典章歴朝政術亦何以窮源竟委見諸施行因思九通一書經累朝碩彥通儒增訂搜輯典章政術蔚爲大觀木板卷帙浩繁價值昂貴購者不易本局爰仿從前圖書集成二十四史例用新鑄大號鉛字排印成書卽日出售股票每部僅收回人工紙墨等費洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年六月再取欽定續三通一部十月再取正三通一部盖甫及一載而全書已可告成股票所印無多售罄亦不再印有志經世者請從速購取愼毋貽他日交臂之悔也至是書之帋墨精良校讎完密本局另有樣本可以隨時取閲售票處上海在申報館申昌書局此外各處如江蘇蘇州文瑞樓書坊鎭江文成堂書莊揚州寳文閣書莊文樞堂書莊江甯詞源閣書坊浙江杭州申昌書局湖南長沙愼記書莊岳州江左漢記分局湖北漢口江左書局愼記書莊鴻文順記書局沙市江左漢記書局宜昌江左漢記書局江西南昌文盛堂書莊四川成都河南開封廣東廣州廣西桂林福建福州均愼記書莊直隸京都天津均電報局以便諸君子就近購買異日出書亦卽由分售處檢發非特省轉寄之煩亦藉以慰先覩爲快之心也肅此佈陳伏維雅鑒 
[論捐納俄國執照事]  
　　嗚呼吾觀於本報所紀匪人出售俄國監照事而深歎中國人民之愚昧無知竟一至於此也夫俄人開捐監生之說戊戌以前曾有所聞當時里巷傳言咸謂入朱提一流卽可得一執照苟有事變俄人出而袒護中國官吏無如之何一時謬說流傳無賴匪徒固趨之若鶩甚有搢紳之裔亦爲其所惑傳述紛紛旣而事爲官吏所知暗訪明查此風始稍稍衰息迄今三四年方謂若輩成已匿迹銷聲不敢於光天化日之中公然肆其奸詐不意近日仍有匪徒在浙江湖州處州各鄉鎭兠售此項執照日前竟有處州民人周觀德貿然至上海俄國總領事署購照俄總領事闊雷明君聞而大駭立即函致上海道袁觀察請爲查禁觀察據情通詳督撫憲督憲劉峴帥旣通飭各屬出示嚴禁復分咨沿江沿海各省督撫院請飭地方官一律查拿噫嘻是殆所謂天網恢恢疏而不漏者與夫以若輩之隂謀詭計百出不窮當其誘人入　之時必有密語甘言多方誘惑其授受之處尤必秘密異常受其愚者雖移時悔悟忽萌然自知其事本不合於禮法之爲訴之親友而恐受譏訕控之有司而慮干究詰若欲告之俄國官吏則尤彼此從未浹洽豈能逕達其情以是雖喪失貲財祗有忍氣呑聲某受虧損若輩深得此秘因之詭譎百出時歴數載終無人發其狡謀不意今之周觀德竟貿然自赴俄總領事署購取致從前之弊一旦發露於人不然此種鬼蜮之謀苟非深在其中外人亦何從深悉耶尤異者此事若僅由中國地方官訪知出示嚴禁若輩猶可從中解說謂事雖犯中國科條而例實係俄人新創若失此機會他日或有爲難之事無人袒護未免受虧彼蠢蠢者聞此讕言未必不將信將疑而若輩之詭謀仍無從窺破且或因恐干禁令益復私相購買諱莫如深乃今則其弊竟發之於俄官函致道轅請爲查禁此固若輩所不及料而此後不法匪徒或可因之斂迹歟雖然吾益因之有感焉夫人無論士農工商果使束修自好終其身自可優遊於堯天舜日之中何至匍勾公庭致爲南面者所呵斥卽萬一被人誣陷寃抑難伸而公道在人亦終有是非大明之一日亦保必爲此鑽營無恥之行以玷家聲若欲恃此護符以爲作奸犯科官吏卽不敢過問則今之受摩西十戒者一經犯事地方官果從公剖斷教士尚不肯或存袒庇之心况俄國官吏僅在京城及通商口岸駐紥尚非若教堂之遍於僻壤遐陬故非特此事本屬子虚卽俄國果有此新章彼托庇宇下者苟遇事端亦終慮鞭長莫及然則甘受匪人之愚而不惜喪失多金者其意固謬其情亦殊可嗤惟有望地方官剴切詳明遍行示諭俾若輩曉然於此事之實出於誘騙或者匪徒無所旋其計而此風亦庶幾或息哉 
[本館接奉電音]  
　　昨日午前河南開封府行在飛電傳來上諭一道敬謹譯登○十月初八日 
行在内閣奉上諭光祿寺卿著曾廣漢補授欽此 
[召見大臣]  
　　昨日午前得本月初八日河南開封府行在友人所發專電云本日皇太后皇上仍駐開封召見王瑗翰 
[英使赴省]  
　　西字報云英國新簡使臣刹篤氏已於前日到滬昨日登英兵艦打拉爬脫定於今日開赴金陵拜會兩江總督兼南洋通商大臣劉峴帥 
[詳紀英船演砲遇禍事]  
　　英國老以物亞蘇物靈兵艦演砲遇禍本館已譯登本月初三日報章兹閱日本報云老以物亞蘇物靈係一等戰船西歴十一月十一日卽華歴本月初一日正在試練時忽一六寸口砲炸裂轟斃水師五人傷及統帶以下十八員名按此船重一萬八千一百五十噸馬力一萬三千三百十二匹一千八百九十二年製造先是英國滅水雷艇名誇蒲辣者無端沈没厥後希耶内海面又有甲乙二水雷艇互相磕撞致傷兵士三十二名今復突遭此禍何英國水師之不幸若斯耶 
[阿國地震]  
　　華歴本月初八日英京倫敦來電云本日阿爾滿尼亞國爾設龍省地忽大震房屋多倒仆者人民　斃不少刻下劫餘黎庶無屋棲宿者多至一萬五千人 
[日皇返駕]  
　　月前日本九州大蒐軍實日皇命駕親臨此已紀諸前昨二日本報矣兹閱日本報云東歴十一月十二日卽華歴十月初二日之晚十一下鐘越十分時日皇由仙臺軍鎭乘火車返東京旣抵上野車站日后以禮迎 
 
 

Page 2

 
 
之 
[日相遇險]  
　　日本長崎訪事友人云前日本内閣總理大臣伊藤春畝侯乘加賀丸往美國當東歴十月十九號卽華歴九月初八日由西耶秃而出口適遇大霧咫尺不能辨認致與德國存而盤輪船相撞略受損傷隨駛回西耶秃而大加修繕閱二日始克成行屈指程期不免稍形濡滯矣 
[日員蒙賞]  
　　日本長崎訪事友人云日本自割據臺灣卽派兵嚴守迄今閱七八載櫛風沐雨頗著微勞近日執政者籌集金貲論功行賞自特務曹長以下共六千三百餘買名内有二人晉秩七位兼佩金鵄寳星蓋異數也 
[日船失事]  
　　日本報云東歴十一月十一日卽華歴十月初一日之夜十二下鐘時有輪船名屋島丸者駛至　歧國豐島左近忽與帆船神榮丸磕撞致神榮丸大受損傷立時沈没受傷入水者多至三十一人内祇二十人遇救登岸亦无妄之災也 
[電告日災]  
　　華歴本月初八日日本神户來電云横濱有一極大西客館於初七日夜半時忽然失火雕梁畫棟悉數化爲劫灰并焚斃一服役之老嫗時寓客皆已就寢多有身衣寢衣飛奔逃命者聞之個中人云所失約值日銀十五萬圓亦巨災也 
[漕米振飢]  
　　漢口訪事人云江蘇漕米解往西安大都業已　朽因將五萬石發回本月某日載至漢皋不日卽須由招商局派輪船裝赴鎮江充振濟災民之用 
[示加丁漕]  
　　委辦派辦處江西等處承宣布政使司張江西等處提刑按察使司柯江西督糧兼巡南撫建道劉江西監法兼巡瑞袁臨道張爲出示曉諭事照得江西丁漕自光緒二十二年經司道詳奉前撫憲德奏明每地丁一兩减徵錢一百文向收錢二千六百八十二文者實收錢二千五百八十二文每漕米一石减徵錢一百四十文向收錢三千四百二十文者實收錢三千二百八十文休養生息已閱數年糧賦之輕無逾於此兹奉部行各國償欵江西攤派銀一百四十萬兩欵鉅期迫亟應籌措查蘇皖等省均按丁漕派捐而部文内亦有按糧捐輸之條江西庫欵本極支絀此項償欵若不酌量派諸丁漕實屬無從應解現經本司道等詳奉撫憲批示每地丁一兩加收錢二百文連前共徵錢二千七百八十二文每漕米一石加收錢三百文連前共徵錢三千五百八十文均自本年十月初一日起凡完納本年新賦一律照數加完其有向不以錢折納之處亦照此加收數目折徵所加錢文統令各屬隨正分解司道兩庫存儲以備歸還各國賠欵之需一俟賠欵完竣卽行奏明停止不再奏充别項公用至九月以前所完之糧毋庸再加業經撫憲具奏除通行各屬一體遵照辦理外合行出示曉諭爲此示仰該紳民花户人等知悉爾等須知此次加徵丁漕係爲籌還各國償欵出於萬不得已之舉且蘇皖等省均係按糧派捐江西所加之數合全省丁漕核計爲數不足三十餘萬尚未及四分之一是於籌欵之中仍寓體卹黎元之意自示之後各宜激發天良踴躍輸將迅將應完錢糧赶緊掃數完納以安生業而免追呼至書役人等敢於定章之外浮收分文或巧立串票抽豐等名目濫索陋規許該花户赴有司衙門指名禀究毋違特示光緒二十七年九月日示 
[電調能員]  
　　武昌訪事友人云署湖北黄岡縣寳子年大令精於綜核才具優長夙爲湖廣總督張香濤制軍所賞識邇者鄂省開辦富簽彩票頭緒紛煩制軍因念大令堪資臂助商諸撫憲端午橋中丞電調至省垣俾令隨同籌辦大令得電卽於月初某日束裝而至趨詣督撫轅禀承一切聞大令以爲此項彩票如由官辦卽黄岡一邑每月可銷至二三千張此外各州縣亦不難逐漸推廣以挽利源特未知異日果克收成效否也 
[裁營節費]  
　　松江訪事友人云本月初一日提標中營張華園叅戎接奉督憲五百里排單飭將各營原設額兵裁去二成將馬戰守各兵一律改爲巡警軍月給餉銀二兩五錢營員亦應酌量裁撤統限十日自行籌定備文申覆時適江南提督李壽亭軍門駐節滬上因卽馳往禀見面受機宜聞松郡中左右前後城守共六營及駐紥金山柘林青浦各營每營擬留一守備一千總一把總一外委兩額外其餘槪行遣令歸田至各營汛口專防恊防各弁亦一律擬裁或謂僅留專防尚未知究竟若何辦理也 
[遣撤勇丁]  
　　紹興訪事友人云紹郡新昌縣逼近海濱且與大嵐山毗連素爲盗匪出没之所劫案迭出行旅咸有戒心去歳曾由府尊熊再青太守詳請上游派調新後軍一營駐紥其間以資鎮懾兹者大嵐山已辦保甲盜匪逐漸潛蹝而此營適在裁汰之列遂由管帶劉都戎冕照章給發恩餉分别遣散所有槍械旗幟號衣等件已一律解首繳庫存儲矣 
[榷政述聞]  
　　漢口訪事人云湖北江漢新關稅務司賀必藴君曾于本月某日奉赫總稅務司之命馳赴京師商訂更改稅則之事業已乘某輪船至滬由天津秉火車入都矣又聞湖南岳州新關稅務司馬式君于日前因事乞假返國所遺關上槯務禀請赫總稅務司札委美生君代庖 
[武林火警]  
　　杭州訪事友人云本月初二夜四更時清波門内陸官巷陳隆家失於謹愼悮遺火星以致烈𦦨騰空不可嚮邇計焚去廳屋二進餘房十數間幸四面皆有墻垣左右鄰不致池魚殃及迨救熄將就寢矣忽死灰復然延及内廳勢若燎原不可施救一轉瞬而崇樓傑閣悉化劫灰慘哉至初四日午後三聖橋某鞋作又因烘焙舊布致兆焚如延燒鄰屋二十餘間南至吳姓墻垣北至橋堍爲止被災之家類多貧苦小民悲號之聲徹夜不息誠慘不忍聞也 
[京中人語]  
　　聞之京師友人云崇文門甕城新開東門現已竣工火車往來昕宵如織○東華東安二門經督工大臣派同和木廠承修每日工作者約有數百人○去歳地安門毁於拳匪之禍現在從新修建就西首開一缺口以便車馬遄行○巡視五城察院向於每年春夏秋冬四季每城應交發商生息銀四百八十兩以資津貼九月二十八日節届立冬每城各公所交生息銀四百八十兩除提出八十兩分給書差外其餘四百兩每城院憲作爲津貼之需○上月加班騐於由吏部帶領分發道員十一人知府十四人州縣同通鹽大使三十五人各部院補缺及兵部帶領武職共二十餘人通計多至七十餘人濟濟人才亦足見仕途之盛矣 
[鑑湖水色]  
　　紹興訪事友人云上月某日老嫗徐氏躑躅邑廟左近忽一華服少年高乘怒馬揚鞭而至不及趨避致被撞倒霎時頭破血流少年見肇禍端疾馳而逸旋經好善者給藥敷治嫗始蹣跚而返眞无妄之災也○紹郡地雖沿海俗尚樸誠近年來風氣大開各項洋賀銷塲日增月盛并有設肆售機器麫粉者小民因價廉色白咸樂購之亦可見越人之好尚矣○紹郡烟膏捐已於本月初一日開辦定章每膏一兩捐錢二十文接五日一繳惟各膏鋪烟館不肯將銷數核實呈報委員查察殊若耳日難周耳 
[九派江聲]  
　　九江訪事人云九江常關於十月初一日爲始歸西人收稅先期三日蔡鈕羅張四關書謁見稅務司許妥瑪君請示辦理之法許君諭以一切仍照舊章惟每日須呈報徵銀若干以昭核實○洋務局總辦江西候補道丁少蘭觀察率同候補縣許明府稚麟鍾明府錫廷赴廬山公幹旋於上月二十八日乘福康公司某小輪船回省○九江開辦烟膏捐各烟館主以生計艱難禀求委員徐穆君别駕及德化縣吕格符明府量爲减免别駕與明府廉得其情善爲開導業已於十月初一日領牌遵繳矣○上月二十八日長安輪船下駛各客棧接客者紛至沓 
 
 

Page 3

 
 
來西人惡之撃之以棍傷及甲乙二人因赴領事署禀訴領事樂民君傳訊之下斷給養傷洋蚨三翼再罰十元充公 
[鳩兹各述]  
　　無湖訪事人云前者蕪湖大關書役某某等人因常關歸併洋關歸咎于關書韓玉成丁旭將家中器物撃毁一空新關稅務司墨賢理君聞之函告徽寍池太廣兵備道龔幼甫觀察觀察飭將某某嚴辦以示之懲不意某某以事在洋人經理之前洋人不應出而干涉因之抗不到案似此蠻横無禮恐終不能法外逍遥也○本年洪水爲災和陽各田悉成澤國姚石泉直刺一面籌欵平糶一面函請上海各善士撥欵助之旋可以本地富民頗有蓄積諄諄勸諭令各出米石以振飢黎特不知各富民能慨然首肯否○民間稅契往往被書吏積壓藉端要索除州熊鞠生直剌出示招徠通按六釐核算似此體恤小民稅務當較前起色矣○本月初二三日有鹽販四五百人驅騾若士領由管家壩一帶經過緝私營弁膛目而視任其揚長逕去亦可異也 
[白門衰柳]  
　　金陵訪事人云下關開闢商埠海外各邦各派領事前來管理通商事務近以交涉紛繁不可漫無歸束爰鳩資建造公所以便於此會議要公現已度地城北三牌樓日内卽須大興土木矣○每交冬令兩江督憲必飭善後局提撥鉅欵製辦棉衣散給貧民爲禦冬之具今年五六兩月城鄉被水災民旣乏餬口又苦無以章身轉瞬天氣日寒凍餒勢將交迫督憲劉峴帥爰飭善後局於常例應辦棉衣若干件外加辦數千件發給極貧之户俾得禦寒○今夏濵江各縣陽侯爲虐高原下隰淹没良多迨時届深秋忽復苦旱以致收成益歉歳書大無刻下各鄉災户已由大憲委員一再查勘將發米以療周飢各粥廠又奉大憲飭於月初開杓惟需米甚多省中無可取資督憲劉峴帥爰飭江寍藩司委員領鉅金分赴中稔之區源源採運○城東藏金橋有丁回子者二十年前著名縀號也其婦鄭氏年將花甲前月因病棄世出殯之日喪儀甚盛惟靈輀之前並無孝子僅由家丁盤捧斬衰一襲有知者謂其子名起鳳現任廣西陽朔縣雖已由電往訃而彼敎出殯不得逾三日故爲此權宜之舉也○江寗藩憲恩藝棠方伯一車已歴三載上月二十八日接奉電傳上諭簡升漕運總督省垣官塲聞此消息均往道賀如儀○兩江督憲劉峴師迭飭江寍藩司裁撤書吏藩憲恩藝棠方伯因徇羣吏之請竭力保全迨憲檄頻催不得已乃於九月二十六日飭將本轅吏書周鳳笙卯名革去餘悉如舊 
[雷塘夕照]  
　　揚州訪事人云今年夏秋之際河水盛漲拍岸平隄隄工局總辦某君會商運憲程雨亭都轉將攔江璧虎等壩先後啓放以資宣洩而保隄工現在河水日消上游來源亦不甚旺急須蓄水以利舟行都轉因於上月某日派員將攔江璧虎諸壩詳加勘估以便集料興工大約日内卽可開築矣○兩淮運司程雨亭都轉創設公司諭商集股收鹽先由總商仁豐益擇吉十月朔日起赴拼茶併塲李堡開收嗣义由洪吉興建記增永豐等商禀請股收掘港塲鹽均經都轉批准兹有李堡垣商吴某具禀淮南總局請准接辦塲鹽局員批示曰籌欵創設公司諭商集股收鹽運憲三令五申諄諄勸諭幾至筆秃口枯甫據該總商招徠鉅欵誠非易易乃該垣商於益豐泰租辦期滿時旣不赶招新商接辦經塲諭飭益豐泰暫行代顧之後尤復任催罔應誤課誤收莫此爲甚且運憲創設公司禀詳定案示諭煌煌該商並無聞見乃竟佯爲不知率以招有新商租辦全塲輪鹽爲請顯係有心攪擾卽使眞實何以不先禀明亦屬自誤况公司收鹽爲塲鹺治本之要出自朝廷命意本總局當經面禀運憲以李堡公司收鹽甫經定案朝令夕更成何政體所請應毋庸議本月某日泰屬東臺塲商乾泰恒載鹽至攔江壩口船忽傾覆鹽遂淹消隨具詞赴淮南總局禀報局員批示云據禀船户張桂有承裝該商和鹽七十八引駛至攔江壩口纜忽迸斷全船淹消等情所禀情節不符應俟派委前往查勘禀覆再行核辦 
[上海官塲紀事]  
　　本城巡防中局委員房鋆山二尹昨有要公詣上海縣署謁見汪瑶庭大令茗談良久而别○昨日江蘇候補縣沈明府鈞平命駕至縣署拜會汪大令大令飭丁擋駕○本邑江南機器製造局總辦毛實君觀察近因要公須禀陳兩江督憲兼南洋通商大臣劉峴帥大約日内卽須乘輪船赴金陵矣 
[聖誕欵賓]  
　　今日恭逢皇太后萬壽聖節蘇松太備道袁海觀觀察先期照會各國駐滬西員定於午前十下二刻至十二下二刻時在北洋務局受賀 
[預備祝釐]  
　　本月初十日恭逢皇太后萬壽聖節上海縣汪瑶庭大令先期飭差將萬壽宫灑掃清潔隨於昨日懸燈結彩伺候文武百官齊集嵩呼 
[跌傷求療]  
　　前日本邑江南製造局船塢中所泊南洋寰泰兵輪船工人楊勝通陳載仙蹂升直上修理桅竿一失足墜入艙中致傷其腿總辦毛實君觀察聞之急飭人舁送英界仁濟醫館求治未知能保無虞否 
[公廨停訊]  
　　昨禮拜二爲法界公廨訊案之期適逢皇太后萬壽聖節例應不理刑名讞員杜枝園大令因先期咨照捕房暫停讞政 
[女伶胡閙]  
　　職員徐洪正投英美租界公廨控收租人許文華侵呑英界山東路聚仙戲園租銀旣而聚仙園主何文卿以此項屋租曾由徐止付延侯魯公律師到堂聲辯讞員張柄樞司馬諭令靜候給諭重開在案不意日前有甄雲卿者向徐租定此屋擬開會仙戲園前晚八點鐘後正在部署一切聚仙女伶吳新寳糾得甲乙二西人及無賴數十人蜂擁而來意圖尋釁因急投報捕房捕頭派包探前往彈壓若輩始一哄而去 
[上海縣署瑣案]  
　　新閘子花認捐公所虧繳捐欵並有混塡捐票情弊由牙釐局札行縣上海縣署縣主汪瑶庭大令提到司事人黄苑花前晚升堂訊究黄供捐欵由董事楊德炳匯解大令曰同向來捐票冩子白花何以自今春迄今改繕白花顯有弊混答稱小的于今正接辦誤繕白花後卽改冩子花今將底簿呈電大令查核捐欵尚少六百餘千文飭收押限繳○榮炳南扭榮錦芳到縣大令研訊之下炳南供小的係無錫縣人向爲豆麥生意前年有人托小的由原籍運麥七百四十九擔到申寄存虹口某棧後因價賤未售至去年三月托同鄉榮錦芳代銷據稱天津銷路甚廣價亦頗昻故浼伊報關載往至今銀貨無著向索支吾求賜訊追錦芳供小的係豆麥掮客與炳南同姓不宗去年三月炳南托小的銷麥時天津銷路本廣不料到後適逢拳匪閙事致將貨物失去大令飭赴天津控告○南市二十三七鋪巡防局函送歐陽豫生控傭婦顧薛氏竊物一案到縣大令飭提訊鞫歐陽豫生供本月初二日母親開箱取洋銀見鎖已扭去檢點之下失去洋銀百餘元家内並無外人來過盤詰傭婦顧薛氏恃蠻不服故將薦頭張陳氏扭送巡局移案求追張陳氏供顧薛氏確係小婦人所薦惟不知有無竊取洋銀之事顧薛氏供上月二十九日小婦人隨主母出門求醫治病留小主人看家至本月初二日忽稱失去銀洋小婦人實未行竊大令飭張陳氏帮同查緝務得實情顧薛氏交官媒看管 
[法租界捕房紀事]  
　　前晚積竊陸阿二竊取某姓家棉被衣服等物持至某押店質錢適爲包探所見將人贓一併解入捕房捕頭命押候解送公堂禀請讞員杜枝園大令究辦○偷兒某甲某乙在北京輪船上竊取鞋子洋傘水烟袋等携之登岸適爲包探所見一併拘送捕房捕頭命押候堂期解請訊辦 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[寗波辨志文會冬季課題]  
　　經學王制諸候五年一朝解天子五年一巡守解鄭註云周則十二歳一巡守又云候甸男采衛要服六者各以其服數來朝試申鄭義史學兼掌故李廣程不識同爲邊郡名將論荀　罪浮何曾說内蒙古四十九旗考天文兼算學今歳十月癸已朔實朔未正浙江三限全見其帶食者係何地問太陽歴晝夜十二時周星之行而星歴晝夜一周行十一時四刻五十六分每日較太陽少四分試詳其理今有開方式二千一百六十爲負實九十爲方正六爲負廉一一爲隅正試演其草開得幾何輿地問俄國由波羅的海達北冰洋開通運河所獲利益若何間美國由舊金山正埠而檀香山而飛獵濵以至沿海亞洲之口岸製成海底電線所獲利益若何問赤道北三十度内應恒年東北風而印度洋恒有西南風赤道南二十七度内應恒年東南風而加洼海奥大利耶大洲等處恒有西北風能究其理歟詞章擬曾文正公入祀聖廟議後列條欵倡辦畝捐議感懐詩用香山新樂府體不拘首數限十一月初五日繳卷逾期不收 
[馬路工程局瑣案]  
　　前日銅匠周文趙美榮在某茶樓因賭起釁大肆喧譁某號巡街捕聞之拘入捕房轉解馬路工程局總辦翁子文太守倩襄讞委員余叅軍研訊周供小的原籍沙市現在久大馬頭在近趙杏林所開銅鋪執業前日偶與趙作麻雀之戯致起爭端目下鋪主已回寗波叩求明鑒趙供小的與周同事並未與賭因見彼與某某等人齟齬向之解勸不料周反與小的爲難叅軍叱令趙退去著周具呈改過切結交人保去○前日張杏榮至潮惠會館門前錢阿巧所設攤上賭博致負錢若干文無力應付被錢逼褫衣服以致口角紛爭由巡街捕拘入捕房轉解工程局太守倩叅軍研訊之下以事在裏街飭差送至十六鋪巡防中局請辦○日前英商老公茂紡紗廠洋人查得鄉人秦夢山所售棉花四包有攙水情弊拘送工程局叅軍略詰口供斷令以花價五成充作罰欵○前日周楊氏由王家馬頭雇張福林所駕划船渡登朱家角航船議定渡資三十文駛至中流忽婪索小銀錢一枚氏不允被張將衣包抛棄浦江航船户張盛松聞而解勸被張用竹篙猛撃情急呼救水巡捕聞聲而至將張拘獲送入捕房轉解工程局叅軍研訊之下周楊氏供小婦人籍隸青浦在滬傭工餬口現欲回里是以來附航船不料划船上人竟敢逞强勒索叩求究懲張盛松供小的目覩此婦被撃出爲緩頰反被撃傷腰際張福林供小的原籍江北某邑年一十有七不敢行兇求恩寛宥參軍著暫行管押俟過皇太后萬壽聖節然後帶案究懲 
[英租界捕房紀事]  
　　流氓管阿本專在洋涇浜一帶索詐强奪無惡不爲屢經包探送案讞員張柄樞司馬判令遞解回籍兹又濳來租界故態復萌日前向陸海山王阿二奪去綢衣縀帽等物經包探張寳成拘入捕房捕頭令押候轉解公堂禀請司馬訊究○蘇州人王阿旺年五十餘向當小車夫近因患病借宿北京路裘恒順小客棧前日忽爾斃命棧主投報捕房捕頭派包探查明令地保報請善堂備棺收殮○偷兒施正亭濳至浙江路唐福元家行竊烟槍一枝經包探劉杏卿拘入捕房捕頭令押候解送公堂禀請訊究○前者福建路某姓家失火時火匪王阿林攫取洋布若干經某包探拘入捕房捕頭令押乞丐牢片時卽行釋出○積竊洪如生行竊騰鳳里王姓家布衣三件烟袋二枝經包探何阿春拘入捕房捕頭令押候解送公堂禀請訊究 
[美租界捕房紀事]  
　　前晚梁上君子許福元至漢璧禮路浦東人唐茂全所開小客棧内借宿乘間竊取布被一條烟槍一枝携之而出適爲包探張阿五所見連贓帶入捕房捕頭令押候轉解公堂禀請讞員張柄樞司馬訊辦○昨晨偷兒王慶中濳至下海廟撬開後門行竊布衣十件及賽會時所用之銅錫諸器携至西華德路某押鋪求質包探顧福其見之拘入捕房捕頭令押候解送公堂禀請究辦○昨晨無賴張阿森在裏虹口菜市中與小販某甲購物起釁彼此扭毆某號巡街捕見之喝阻不服因一併拘入捕房捕頭詢得情由姑念事甚細微令押乞丐牢半日以儆 
[金陵官報]  
　　十月初四日上海文報局候補道趙有倫到見知縣洪恩培奉派辦處調辦正治秋掌稿仍兼求賢科掌稿差金陵下關電報局山西縣丞王兆奎禀知過通判班仍留原省叩謝巡檢沈鍾瑾禀知過知縣班仍留原省並加捐同知銜又連岱英禀知過知縣班又錢光裕禀知到省縣丞陳國槃叩謝奉飭註册差委太湖水師總巡都司朱大斌叩謝飭知到標回蘇卽辭初五日潘憲牌示委署六合縣訓導陸增炎期滿遺缺查有大挑教職徐嘉堪以署理丁憂直隸州江寗電報局委員王繼善禀知奉盛丞堂委派彭椿林大修上下游桿線知縣黄應鼎奉委代辦水漢西門外保甲總　差又劉源道奉委水師學堂稽查兼文案差府經歴吕福嚴縣丞梁樹藩王德培程廷棟巡檢徐文炳從九孫希賢張國仁鹽巡檢文毓藻均奉示騐看布理問崔振初縣丞朱業松從九倪文　典史汪鳳岐均禀知到省代理江東司巡檢兼上新河保甲章俊斌禀知過知縣班縣丞吳子瑞交缷清河縣縣丞回又劉殿揚奉江甯北洋解餉局吳觀察委解山東濟寗餉械差主簿阮樹棠叩謝隄工防汛異常出力蒙給酌委署缺一次巡儉周珍叩謝奉飭註册差委 
[嶺南官報]  
　　粤藩牌示定安縣缺以新海防遇缺先補用知縣陳永輝請補東　縣缺以候補班報捐儘先補用知縣王春槑請補防城縣如昔司巡檢缺以從化縣流溪司巡檢廖鴻飛調補龍川縣十一都司巡檢缺委試用主簿彭蘭蓀署理連平州上玶司巡檢缺委試用從九品章濤署理陸豐縣甲子司巡檢缺委試用從九品陳文興署理東莞縣京山司巡檢缺委試用從九品張志煥署理 
[各洋貨號秋季捐清單]  
　　大豐恆興二户各錢二千四百怡豐萃昌順二户各錢一千五百敦泰增泰源成德豐恆豐瑞怡盛五户各錢一千二百日新盛泰記源甡展記恆茂盛五户各錢九百天益錦豐鼎豐協豐登豐慶豐義泰四達瑞恆豐信正昌順鼎裕元生日新增振豐恆德順祥瑞豫祥通裕恊康元興公愼新泰恆啟泰恆日豐盛元興永裕豐盛萼記廿六户各錢六百天豐錢四百五十以上收錢三十四千三百五十[  滬北天后宫前廣益善堂司董嚴信厚施則敬朱佩珍唐榮俊等謹誌]  
[上海虹口元濟善堂經收九月分送堂一文愿並旋醫藥捐清單]  
　　廣成合銅洋四元二角廣福隆銅洋九元二角共收愿銅洋十三元四角○鮑志成醫藥洋五元　毅若男鐘倫三元盧鎭芬李氏各二元共收施醫藥洋十二元○徐三施材洋四元八月廿二日施江蘇如臯縣人徐四七棺一具今他兄徐三還來 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
