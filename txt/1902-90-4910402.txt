# 1902 - 90 - 4910402

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[皇朝三通出書并仍减價訂期預定全書告白] [  圖書集成局啓]  
　　九通爲當今必備之書本局不惜重貲首先刊印皇朝三通業已出書與股諸君請臨申報館憑單找價取書其有冋各外埠購取者仍田原處檢發惟有轉運之煩不免略覊時日至通泰淮等處由慎記分莊所售者亦歸上海發書再去年因股票所印不多截止甚早遠近都以不及購致爲憾爰於股書外多印數百部其有未及購票者可於二月望日起至三月望日止於此一月内逕繳洋銀五十元卽取皇朝三通一部并給以憑單一紙至四月六月再取續三通正三通各一部本埠仍在申報館發售外埠須俟皇朝三通寄到後方有憑單以備續購本局區區之意無非欲海内有志之士皆留心於經濟實學盡成有用之才也售處悉仍曩時售票處將來全書告成定價洋銀六十元决不稍有减讓此佈 
[蘇省亟宜整飭官常論]  
國家設官所以治民也治民之道大要不外興利除弊二端然欲興利除弊視民事如已事必先持躬謹恪砥礦廉隅方足以訓俗型方整飭庶物從未有性情齷齪行止卑汚而能懋著治功爲民父母者孔子曰上好禮則民莫敢不敬上好義則民莫敢不服上好信則民莫敢不用情此雖言表正四方惟上是賴而亦以見在上者苟無禮無義無信則一切民事斷不能理故必以禮義信立其基兩滿循吏最多超越後世良以所舉者類皆有昭昭之行故其治平亦能爲天下第一也近世以來仕途厖雜賣漿屠狗濫厠其間無巧不行無惡不備吮髓吸膏爲民大蠧論者因謂自捐例開後納汚藏垢無可復言此項人員各省多有而觀於江蘇一省則庸惡陋劣之輩實較他省爲尤多蓋東南財賦之區首推蘇省府州廳縣以及雜職諸差大抵優者多瘠者少故彈冠之士莫不以此間爲利藪所在于于然來因之宦途之中薰蕕亦更紛雜憶去年有候補通判俞希桐者姦佔桑理生之妻爲桑捉獲控之於元和縣不獲准理而俞反以白日搶奪爲詞控桑於總捕同知署元和縣主王大令及總捕同知黄司馬皆左袒俞而不直桑案遂上控嗣俞雖獲驅逐回籍之咎究之官未褫革似於此案辦理尙屬未平旣而又有廣東候補道俞竹書聚賭一案某同賭者除搢紳子弟外有當某差之候補道及前蘇州衛守備某守戎等事發當道僅將俞竹書提案而所謂當某差之候補道曁某守戎等均置不問厥後此事模糊以了而當某差之候補道曁某守戎則均未聞大加懲治也嗚呼官官相護之習雖各省類然何蘇省此風尤爲加甚耶今觀於獃龜控官一案而不禁歎蘇省吏治有不得不急爲澄清者夫獃龜趙獃子以脫逃二妓之故貿然指李樹堂明府思贊所誘投控吴縣署併牽涉西路總巡汪明府國奎候補知縣李明府嘉福而唆訟繕禀者爲府署書吏葉小香葉身入公門竟敢包攬詞訟則較尋常之訟師歇家加等治罪原不爲苛至趙開設妓院設阱陷人卽使妓女果被狎客誘逃亦可置之不理然抑思李樹堂者何人乎蘇省之候補縣也前此之發審局員也乃竟公然行此無賴之事豈直有玷官箴而已哉卽李並非誘逃係出二妓自願則李於服官省分亦不應挾妓胡爲矧在丁憂更不應荒謬至此服中置妾律有明條出自職官罪尤難逭宜乎控之撫轅而恩藝棠中丞以爲此等傷風敗俗之事不予准理安用地方有司控之臬轅而效述堂廉訪以爲無論所控是虚是實均應澈底根究以昭折服持平之論至公無私獨不解趙龜初控李於吴縣署而田大令批斥不准繼控李於府署而向太守又將禀擲還攆之使出事隔數月之久始不得已而上控然則其禀中所謂官官相護者殆亦情之迫故不覺其詞之激耶詳觀此事李樹堂固咎無可辭而牽涉之西路總巡汪明府國奎候補知縣李大令嘉福想亦事出有因未可含糊輕恕吴縣田大令府尊向太守顯有庇護實蹟亦不應稍涉瞻徇如此則蘇省吏冶庶幾可冀澄清而後來者皆知以官方自勵僕願封疆大吏慎毋顧惜情面而亦自蹈官官相護之爲則非特不致爲趙龜所譏而於蘇省官常或亦於此可整肅乎 
[本館接奉電音]  
　　昨晚京師飛電傳來諭旨一道敬謹譯登○二月二十七日軍機大臣面奉諭旨謁陵迴鑾後駐蹕南苑各部院衙門著照例值日欽此 
[俄營東省]  
　　日本報云中國拳匪之變俄人屯大兵於滿洲總握政權頗有自專之意洎亂定仍藉口規模未復禁止外人往來雖火車逐日開行而外人終不得附載其中日本人之與滿洲有關係者受害尤深兹聞俄國財政大臣忽奏請俄皇任人附坐俄皇諭令照所議施行惟諭旨中第一條有令人不解者其言曰凡各國官民皆可由鐵道任便往來然其人苟有碍於俄國政令者不得享此權利嘻其殆何所指乎或曰英日聯盟事在西歴一月三十號而此奏在畫押前六日准行是説也人皆信之 
[記大連灣近况]  
　　香港循環日報云客有久居大連灣深悉彼處情形者談及日前遐邇喧傳俄人擬將大連灣各項工程暫行停止此説也未嘗無因緣上年俄國派令總工程師薩馬羅輔氏辦理大連灣工程曾將俄政府所定經費二百餘萬圓歸入本年四月預計費中以資挹注後以艱于補綴未定從違商聞英日聯盟恐於亞東一切事宜多 
 
 

Page 2

 
 
所掣肘不能不于大連灣全力貫注以便抵制外人遂於本年預計費中决計增籌六百萬圓湊整理灣中諸事現議築一碼頭須能泊入水二十八尺之大輪船限八閲月告竣至各官公署則擬由西南道七里附近開通水港引水圍之 
[韓興鐵路]  
　　朝鮮友人來函云韓國政府近擬由京城建造鐵道直逹開城估計經費共需洋銀三十萬元倩法國某工師管理其事定於西歴三月十四號卽華歴二月初五日興工 
[日廷策勳]  
　　日本長崎訪事友人云英日同盟一事日皇喜悦良深並嘉在廷諸臣匡贊之功優加賞賚計内閣總理大臣桂太郎升伯爵文部大臣林董升子爵司法大臣清浦奎吾大藏大臣曾禰荒助海軍大臣山本權兵衛外務大臣小村壽太郎均升男爵從四位勳三等駐紥中國全權公使内田康哉叙勳二等賞旭日重光章外務總務官從四位勳四等珍田捨已叙勳三等賞旭日中綬章駐英公使館一等書記官從五位勳四等松井慶四郎叙勳三等賞瑞寳章二等書記官從六位阿部盛太郎叙勳五等賞瑞寳章外務書記官從五位勳五等石井菊次郎外務致政局長正六位勳五等山座圓次郎均叙勳四等賞旭日小綬章其小村壽太郎復叙勳一等賞旭日大綬章兒玉源太郎芳川顯正各賞旭日大綬章林董復賞旭日大綬章賜金七百四十元陸軍少將有坂成章叙勳二等賞旭日重光章賜金五千元陸軍砲珍中佐松本重太郎叙六五等賞旭日雙光章賜金一千元陸軍砲兵中佐島河文八郎叙勳四等賞旭日小綬章賜金一千元砲兵少佐八田郁太郎柳貫一均叙勳四等賞旭日雙光章賜金八百元陸軍技師松岡一太郎叙勳六等賞旭日單光章賜金六百元外務省雇員歐人臺泥松賞旭日大綬章此外外務省任事各員賜爵賞金尙難核計 
[示用銅圓]  
　　揚州訪事人云兩江總督劉峴莊宫太保以近年制錢短少銀價日貶爰飭江寍藩司吴方伯仿照蘇省鼓鑄當十銅圓轉發各屬行用刻已載運至邗並出示曉諭曰比年巿面制錢缺少錢價日漸加昻當經督憲委鑄銀圓小角以補制錢之缺商民稱便惟購辦零星物件仍須銅錢相輔而行現因蘇屬仿照閩省鑄造二等當十銅圓與制錢配搭使用民稱便益寗屬自應一律仿行當經籌集成本禀由督憲發交銀圓局鼓鑄並蒙奏准立案兹已鑄成呈送前來應卽轉發各屬與制錢配搭行用爾等須知此項銅圓銅色極好花紋極細每元當制錢十文取携最便舉凡完糧納課等項均准收用兌換銀洋與制錢價值出入一律倘敢顯分軒輊抑勒阻撓一經訪聞或被告發定卽提案從嚴訊懲府尊石太守刻亦出示周知連日錢業董事已遵照憲諭分别轉發城廂錢店曁各典通用居民見之咸爭先兌換樂於行使此亦各大憲利國便民之善政也 
[嚴禁淫書]  
　　武昌訪事友人云湖北武昌府梁集菴太守訪聞司門口察院坡一帶時有匪人設肆售淫書殊爲風俗人心之害爰於本月某日不動聲色親詣某書肆將所售書籍逐一檢查見有金瓶梅貪歡報肉薄團諸書不覺勃然震怒立將肆主某甲帶回笞責枷示搜獲之書悉數焚燬一面飭江夏縣陳介菴大令出示嚴禁以挽頽風 
[贛民食德]  
　　南昌訪事友人云去歲江西各屬洪水爲災飢民家室蕩然無衣無食前護理陜西巡撫李薌垣中丞時方在籍邀合同志就地募欵以濟然眉擬俟今春省垣粥廠停杓再行設法接辦一面電請滬上籌振諸君子恊力劻勷近奉盛杏蓀宫保電匯紋銀三萬兩洋銀二萬元自此全活者當不可以數計矣 
[香港火警續聞]  
　　香港火警前已譯登電報惜尙語焉不詳兹閲循環日報云華歷本月二十日兩點鐘後天尙未明忽傳皇后大道失火登高瞭望見皇后大道與樓梯街轉灣處烟燄蓬勃火光與落月爭輝事後詢之僉云火起於第二百八十六號門牌榮盛首飾店時樓上人方自黑甜鄉中驚醒見毒燄由樓下直衝因卽舍命逃逸旣而火烈具舉四面蔓延兼之海上怒飇聲雄如虎一霎時皇后大道兩面鋪户悉化劫灰旋復焚及摩羅兩街共燬房屋四十二所所失約值洋銀百餘萬圓聞榮盛曾倩華人保險公司保火險洋銀六千三百圓其二三層樓上係操日本疋頭業者由恒安公司保火險一萬一千五百圓第二百八十二號門牌某店倩咸北公司保火險一千四百圓二百九十號某店倩中西保險公司保火險二萬三千圓此外蘭加些及押杜刺士兩公司所保者各二千圓德國公司所保者八千圓二百九十二號門牌某店保火險二萬五千圓摩羅上街第十一號門牌某店倩全安公司保火險一千圓第十二門牌某店倩黎仁公司保火險一萬二千圓其餘各店共保若干刻下尙未探悉 
[江行遇險]  
　　武昌訪事友人云本月十三日朔風怒號江濤山立長年三老咸有戒心適某划船由漢口載客十二人剪江東渡無奈風力過猛船小人多駛至中流遽爾沈没幸某善堂司事急遣救生船往救得以援起六人 
[浙省官塲紀事]  
　　杭州訪事人云本月十四日藩轅牌示桐廬縣教諭缺委歲貢就職訓導施涵署理金華縣訓導缺委試用教諭周鈞學署理瑞安縣訓導缺委試用訓導唐際泰署理○湖州綢縐捐前經人包收照解現因餉項支絀不得不澈底清查釐局憲因札委候補縣孫大令啓泰赴湖勸諭業此者允照前加五成按月彚解遂于本月十九日回省銷差 
[白下官塲紀事] 　 
　　金陵訪事友人云此間銀圓局總辦劉少峰觀察辦理兩載已屇瓜期適蕪湖米釐局總辦志仲魯觀察亦值差滿兩江總督劉峴莊宫太保爰飭劉觀察往辦米釐事務所遺銀圓局差卽調志觀察來省接辦本月十三日劉觀察詣轅謝委然後赴鳩江視事○洋務局總辦汪叔芾觀察報丁内艱例應回籍守制兩江總督兼南洋通商大臣劉峴莊宫太保以時艱孔亟臂助需人諭令留辦是差暫准穿孝百日其百日之内一切公事委劉聚卿觀察代庖觀察隨定於本月十九日治喪在省各寅僚先期赴靈前叩奠洋員教士亦有往吊者○江蘇候補道曾經郛觀察丙熙前經兩江總督劉宫太保委辦正陽關鹽釐及瓜州鹽棧等要差迭署江海鎮江各關道要缺近在籌防局差次患病沈重宫太保特委龔虞彬觀察暫爲代庖俾得延醫調治不意參苓無效遽於本月十七日撒手西歸宫太保遂將所遺籌防局差卽委龔觀察接辦以資熟手 
[禹陵懷古]  
　　紹興訪事人云邇來亢晴日久菜麥大半就枯迨本月十四五日雖得雨師惠臨然已愆期卽蠶荳亦生機盡絶矣○松厦鎮左近農民金某家房屋年久失修本月十四日　然一聲棟折榱崩頽然墮地金與妻孥不及奔避皆葬身磚瓦中惟一幼子避諸桌下幸保無恙誠无妄之災也 
 
 

Page 3

 
 
[潤州近事]  
　　鎮江訪事人云去夏郡屬各洲圩大水爲災農民被害不淺邇值青黄不接之際飢民載道待哺嗷嗷常鎮通海道長久山觀察憫之首先捐廉若干金並與地方各官及各紳董籌辦春振捐集銀洋六萬數千元遴派紳董分赴被災各處按户施放俾衆災黎得以殘喘苟延誠盛德事也○婦女入廟燒香律有明禁鎮郡婦女犯此者衆積習相沿大有牢不可破之勢近日署丹徒縣洪鷺汀大令特出示禁止違者提究不貸亦維持風化之一端也○正月以來天久不雨河渠皆涸小民望澤孔殷至二月二十日陰雲四合大沛甘霖胼手胝足之流莫不欣然色喜 
[體恤民艱]  
　　昨日傳聞本邑官塲接奉上憲電札略謂米價昻貴來源缺乏而江蘇應解糧米尙少二十餘萬石若仍責令照常解兌恐於民食攸關應令暫緩幾時再行酌辦倘仍價昻可於五月杪折銀解司以蘇民困等因誠體恤民艱之道也　 
[飭拿匪黨]  
　　日前江寗府署拿獲會匪匡義一名禀奉兩江督憲劉峴莊宫太保飭發營務處陶榘林觀察研訊供出尙有羽黨某某等五人匿跡滬上當經宫太保咨請江蘇巡撫恩藝棠中丞查辦旋由中丞札飭上海縣嚴密訪拿昨日縣主汪瑶庭大令接奉札文卽已遵照辦理矣 
[示禁攙水]  
　　欽加三品銜賞戴花翎在任候選道特授江蘇松江府上海縣正堂汪爲出示曉諭事奉府憲札奉道憲袁札開照得各屬鄉民販運棉花來滬出售往往攙水圖得多價因而洋商虧累前准各國總領事文函經本道出示諭禁並分行各屬一體查禁在案嗣以該洋司事等所騐鄉販花衣不問乾濕强拉充罰恐滋事端經本道函商總領事告以洋廠所收棉花每向花行躉數收買莫如責成花行不收攙水花衣辦法較爲扼要一面派員會商英副領事籌辦聲明鄉人將花出售貨之優劣聽人揀選縱有濕花儘可退還不宜罰及鄉販兹准英總領事照會嚴查鄉販究較别法爲妥花業董事亦以花行與洋廠交易立有成單交貨期迫鄉販攙水花衣夾雜朦混無暇揀選往往認虧若不加查鄉販鄉販更無顧忌議定仍前嚴查鄉販派員專訊查出濕花按價判罰初次罰二成再犯罰三成三次罰五成仍請出示曉諭等因並據委員禀復擬自上年十一月三十日至本年二月底止暫免擬罰一面飭人沿途查看鄉販花衣乾者照常收買濕者諭令載歸烘晒再售期滿再依章從事等情除由本道會商領事核辦並先行出示曉諭曁分行各屬一體傳知俾知儆戒外惟鄉愚目不識丁者多未必人人盡悉合亟札飭札府卽便轉行所屬分飭各圖地保將以上情形詳細傳諭各鄉民知悉一面出示曉諭切勿再將花衣攙水出售致干究罰自貽伊戚是爲至要事關商務交涉經此次諄諄札飭之後倘再有鄉民將浸水棉花販售情事則是地方官視爲具文誥誡不力一經查獲訊明何處運來卽惟運出之地方官是問其各凛遵等因札縣遵辦到縣奉此合行出示曉諭爲此示仰合邑鄉民保甲人等一體遵照自示之後切勿將花衣攙水出售倘敢故違一經查出定行究罰其各凛遵毋違特示 
[客星聚滬]  
　　太倉州蔣羹臣直刺南匯縣汪蘅舫大令寳山縣金苕青大令均於昨日由任所來滬謁見蘇松太兵備道袁海觀觀察旋至上海縣署拜會縣主汪瑶庭大令大令延入花廳暢談時事良久始興辭 
[抑勒簽捐]  
　　廣濟公司王肇嵩函致馬路程局請將出售湖北簽捐票之月月中時運來萬又得三店立卽押閉等情總辦翁子文太守飭傳店夥陳東銓熊蘭生田兆勳研訊陳等同供小的店内專售廣濟公司所出江南彩票其餘概不出售太守諭令赶緊將店閉歇飭具遵斷切結存案備查 
[懲治流氓]  
　　前日保甲總巡朱森庭明府親率局差地甲至浦東拘獲流氓嚴土金朱龍慶王毛頭阿蘭四名研訊之下以嚴曾在改過局脫逃未便輕恕飭笞責一百板枷號浦東十日朱等各掌頰一百下交父母邻回管束 
[藥方照登附跋語]  
　　清咽人中黄湯治疫邪少陰咽痛邪未宣透火漸鴟張等症人中黄江西頭豉浙貝母香銀花黑元參連翹壳湖丹皮京木通水二鐘加青橄欖煎服神糊加犀角陰傷相炎旺者加天冬生地知母黄栢咽喉白腐加馬勃聲不出加雞子白○清咽化痧煎治疫痧紅艶顆粒無分灼熱無汗神煩口渴脉數膚燥舌絳喉爛營血熱極等症鮮銀花註無鮮用乾粉丹皮麥冬　紫丹參白茅根鮮生地註或小生地亦可人中黄元參連翹蓮房牛蒡子赤芍知母犀角竹葉二十片水二鐘煎八分冲陳金汁二兩地骨皮露二兩温服註金汁換用童便亦可痧癍紫黑加大青葉紫草茸毒盛加管促本舘註按管仲人名非藥名疑貫衆之悮以上兩方各藥皆未註明分兩須臨時看病之輕重量用藥之多少○預防傳染解疫方銀花二錢冬桑葉一錢川貝母一錢料豆二錢管仲一錢五分大麥冬一錢五分生甘草八分菉豆五錢黑芝麻五錢研牛子三錢板藍根三錢右藥用新鮮黄土二兩長流水攪清去土煎服可解疫除熱保肺清金或將前藥同黄土共和一處用布包浸飲水缸中亦能解疫春秋五日一換夏三日冬七日一換此預防傳染解疫方好善君子如照方配藥用布袋裝好送放各處茶爐水缸内註茶爐卽老虎灶再照配兩料加雄黄二塊放入井内註井内可以不用黄泥可免一方疫氣功德無量註配藥放水缸内亦可加雄黄一塊 
　　日前維揚憫疫老人郵示治喉疫諸方已登申報昨又以此紙郵示爰再録之竊嘗聞之西醫謂喉病種類不一有名氣管加答兒者因熱積肺管所致治之頗易爲功有因發瘄熱極蒸壞咽喉者其勢雖重然治之得法亦不至於殞命惟西名實夫垤里亞一症卽華人所謂爛喉痧毒由肺經入微絲血管遍布全身卽泰西有噴氣入肺管治法然祇能去咽喉藢菌萬難將血中之毒一一理清以上諸方治氣管加答兒及因發瘄而熱壞咽喉或可奏效若爛喉痧則除日本醫學博士北里柴二郎所製血精别無起死回生之術註血精用機針射入皮膚俾流行於微絲血管中將毒袪盡目下血精已傳至滬上聞各西藥肆中有出售者敬告老人尙其悉心考核精益求精俾真患爛喉痧者勿與加答兒等諸輕症混治庶幾民登仁壽咸頌老人之功德於弗諼乎若僕則素不業醫惟見老人濟世心殷故敢貢其一得幸毋疑爲愚而好自用也申左夢畹生手跋 
[來函照登]  
　　金陵仁育醫院函云近見厦門育嬰堂所照相片係匪人所拐江南江北小孩十三人旋經院中董事函致上海仁濟善堂轉電厦門育嬰堂將孩送滬兹由董事親齎上元江寗兩縣公文來滬帶回給人認領隨有金陵人認去八孩惟聞厦門育嬰堂仍留有他處所拐之小孩如果處各善堂能分别領回招人認領俾骨肉皆得團聚誠美事也請登報章以告同志諸孩幸甚同人盼甚 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　日前本邑諸翟鎮民人楊阿梅以族叔阿祥串同地保楊信文勒令讓屋將妻推跌墮胎殞命等詞投縣聲　旣　　保偕阿祥歴訴情由當晚縣主汪瑶庭大令提集訊究楊保禀稱阿梅前將房屋售與伊叔阿祥得錢八十千後卽加索四十千近又屢向素加前後共被索去數十千立有杜絶契據今年正月初阿梅又向阿祥借貸阿祥靳而不子至初十日嗾使其妻朱氏至阿祥家坐索久而不去時朱氏懷孕已彌月十六日竟産于阿祥家隨經原中恊同小的勸令阿祥再給洋銀十二元令阿梅繕立情借據自後如有興隆之日如數歸還遂于二十四日領朱氏回去今朱氏忽病故彼遂揑情報案阿祥供詞大約相同阿梅供小的自將此屋賣去後因貧難餬口向之索加原屬不得已之舉今妻子實被族叔阿祥推跌致喪厥生求恩伸雪大令謂爾妻業已生産何得揑稱墮胎顯係藉屍訛詐喝令笞責二百板阿梅嘵嘵强辯大令怒飭再笞臀一百五十板掌頰七十下始稱妻死無力收殮尙乞哀矜大令著楊保置辦棺木恊同縣差帶阿梅回鄉收殮○前者鄉民奚土土控族人奚鶴鳴盜抵田單大令飭提鶴鳴訊押旣而交人保出諭令將單贖回不意鶴鳴竟避匿不出日前土土投縣求追大令飭差將保人章炳生解案研訊章供小的與鶴鳴素無深交實由醫生許棠轉托故敢作保今聞鶴鳴因事赴漢口日内將次回申尙求寛限大令著展限半月如再遲延定干未便○流氓陳毛毛前經大令飭差拘案訊明發押改過局近已期滿由改過局員李二尹派差解回前晚大令升堂研訊陳供小的向在浦東小本營生因悮與無賴交遊致巡防局差藉端訛詐不遂所欲誣爲流氓送案管押今已八閲月矣叩乞施恩大令著具呈安分切結然後交人保出 
[英美租界公堂瑣案]  
　　西婦士史氏投捕房訴稱成衣匠夏寳生私毁門上之鎖捕頭派包探張阿五將夏拘解至案夏供小的向此婦索取工資突被從樓上推墮並無毁伊門鎖之事士史氏稱夏所製衣服因與式樣不符故未付工資伊竟敢藉端滋閙讞員張柄樞司馬商之佛繙譯判令士史氏照付工資就中扣除洋銀四元賠償所毁之鎖○前日馬夫李阿毛驅車至白大橋左近忽將某西人所乘車洋車撞壞被巡捕拘入捕房昨晨捕頭派包探竇如海解請訊究司馬令帶回捕房押候西人來案再行質訊○李根生竊取吴董氏家衣服九件經包探孫阿星拘解請究司馬判責三百板贓給氏具領○包探徐榮珊解徐金福到案禀稱此人與王朱氏口角將氏面頰毆傷爲特拘解請究司馬判罰洋銀三元另追給養傷費二元○前日馬夫李阿三驅車至南京路誤將金阿五碾傷經某號印捕拘入捕房昨晨捕頭派包探張寳成解案請訊司馬著李出洋銀十元給金爲養傷費○葛金仁行竊楊阿季夏阿土等七家衣物經包探陳根寳拘解請究司馬判責三百板贓給各失主分别認領○流妓張桂寳偕傭婦陳湯氏在福州路中强拽行人經巡捕拘入捕房昨晨捕頭派包探張寳成解案請究司馬判罰洋銀三元陳湯氏責手心四十下○劉森記投捕房訴稱房客景阿福徐阿三尙阿三擅將弄内竹笆拆毁捕頭派包探顧阿六拘案請訊景徐尙同供小的等均以拉東洋車爲業晚間須將車安放弄内並無拆去竹笆之事司馬叱令退去不與深究 
[法租界公堂瑣案]  
　　程直甫控高文忠欠銀圖賴等情讞員杜枝園大令准詞飭提研訊程供小的被高欠洋銀五百四十元去年經中人理勸折還二百五十元先付二十元餘欵至今不付求恩追給高供小的所欠之欵已還過五十元餘求寛限十日措繳大令准之著交妥實人人銀並保俾卽出外理楚○楊理章控顧受生積欠烟資錢一千五百文向索不還反糾合流氓俞喜子等行兇擊毁烟槍洋燈等物大令略訊口供飭俞賠洋銀兩元顧責五百板著將烟資歸楚○張吴氏扭汪阿四到案訴稱小婦人與伊同居寳興里某號門牌屋内前日伊失去衣服若干勒令小婦人賠洋銀三元似此兇頑應請訊辦汪供小的素業成衣張吴氏時至房中失衣後雖向理論並未責償大令斥不准理○陳阿二朱阿天串竊趙東福家錢一千五百文報捕緝獲解案請辦大令判各枷一個月責三百板○李蘭平行竊毛炳南家洋銀三十元報捕查獲拘案請辦大令判枷一個月責三百板 
[美租界捕房紀事]  
　　甬人張春元挈眷來滬寄居虹口瑪禮遜路裕積里其妻余氏素與無賴周保生有染張微有所聞遂於前晚托故他出避匿鄰家以觀動靜未幾見周昻然直入不禁忿火上炎破扉而入一併扭至捕房將情聲訴捕頭詢得情由以男女均屬無恥之尤著即解送公堂禀請讞員張柄樞司馬訊辦○昨晨篷路某號洋房内某西人所雇細崽周阿根投捕房訴稱甲乙二流氓硬借洋銀不遂所求致被將衣服剥去捕頭允派包探緝拿以便解送公堂禀請訊辦 
 
 
 

Page 10

 
 
   
 
