# 1904 - 108 - 4911137

 

Page 1

 
 
[古今圖書集成并二十四史全書增價出售] [  圖書集成局啓]  
　　本局所印古今圖書集成一書除股印外多印之書歴經售出前者曾减取價值每部祗收九八規銀二百兩近以購者紛至故增價五十兩每部計九八規銀二百五十兩惟所存僅數十部賜顧者請速移玉帳房購取遲恐悉數售罄不能應命矣再是書間有誤訂處現亦悉數查准補訂完全可稱毫無遺憾惟海内鑒之○二十四史全書共訂三百九十二体分裝三箱實價洋六十元此佈 
[石印明通鑑出售] [  點石齋啓]  
　　論世之書莫善於通鑑顧自司馬温公正集而後至我朝畢秋帆尙書作績集又祗及宋元明代尙付闕如讀史者每以爲　當塗夏明府　有見於此爰將有明三百餘年之事跡本之正史參之稗野以至諸家紀述凡可以訂典故之得失證史傳之是非者遠紹旁　折衷至當踵成明通鑑一書非惟讀正續二鑑者所當蟬聨而下卽彼究心明史者亦不可不以此爲者鏡之資也兹由本齋用潔白連史紙石印告成每部裝釘十二本定價洋兩元卽日出售此佈 
[論金山縣蔣瀾江大令剿梟事]  
　　嗚呼吾觀金山縣莊瀾江大令剿梟之舉而竊嘆松郡梟匪之盛撫軍不知剿提督不欲剿府尊不敢剿鹽捕飛划等營不能剿而剿之者僅一百里侯何其勢之孤心之苦任勞任怨獨爲其難乎夫松屬梟匪猖獗其始不過盤踞奉賢之南橋南匯之周浦等處時而聚賭販私時而掳人勒贖又時而列陣鏖戰自相殘殺馴致禍勢蔓延華亭之亭林張堰後港金山之千巷吕巷以及松隱泖灣等處徧地皆匪擄勒之風日甚一日甚至搶孀婦劫閵女殺人越貨案積如山良民見地方官不敢查拿人人自危皆有朝不保暮之慮其點者陰相比附以自固竟有搢紳子弟庠序中人靡然從風不可究詰者地方官旣掩飾多方撫憲恩藝棠中丞近在蘇垣豈無聞見兵力卽甚不足顧此烏合之衆果使調集勁旅實力搜緝亦何難一鼓盪平乃瞻小如飇覥然以未敢倉卒從事爲言奏請招撫林得勝謬謂現在地方安靖而豈知地方從此永無安靖之時自欺欺人言之可醜吾故曰撫軍不知剿也郡城爲提督駐節之區將士如雲一呼卽集雖不專爲勦梟而設而當此梟匪騒擾民不聊生之際有心人方恨無策以戢凶鋒提憲李壽亭軍門威望素孚詎無此意誠能赫然一空鼓行而萬小　　梁聚南　　　　　加懲創以儆其餘亦可也何至毒燄鴟張竟成不可收拾之勢而軍門竟熟視無覩一若此非部下軍士所應顧問也者迨大令禀請派兵助剿所撥而餘名軍士又遲遲吾行直待事平始抵湶涇鎮是明明有可剿之力而不肯加意其間故曰提督不欲剿也松江府統轄華奉婁金上南青七縣凡在地方利害均宜究心前年上憲思患預防恐各軍呼應不靈貽誤大局特命兼辦營務處俾得兵權在握指揮自如是卽縣宰有意欺蒙亦當雷厲風行力求弭盜安民之策乃前府尊丁次軒太守庸闇無識反於金山縣蔣大令來轅禀白時斥其多事殆自知平匪無術而又恐干上憲詰責故爲此欺飾之圖尸位素餐不值一笑故曰府尊不敢勦也若鹽捕飛划等營固專備緝捕梟匪者也各營管帶亦有由梟目出身者當招撫之初原以若輩深悉同黨行蹤故特畀以事權冀收以梟平梟之效乃去年某某二統帶所至之處先遣人商令梟匪暫退藉以揑報肅清梟或不從則啗以重利致師船數十號匪黨視之蔑如至今年正月二十三日鹽捕中營吳金忠游戎乘舟至閘港横羅涇梟黨分駕三槍船追之旋竟躍入舟中刼去後膛槍十餘桿責以賣去金崑秀頭　冐功受職游戎默然不敢與較是月二十八日游戎復督率師船十九號由上海駛至白華港附近猛遇梟船四艘開槍擊斃艙長湯某并斷舵工某甲一臂軍士哀求再四始得鼠竄而逃疲薛如斯復何所用此次飛划營弁勇雖經大令激勵似尚能奮勇進攻然始則以統領不在爲詞多方推諉繼則不肯出陣幾誤戎機藉藉人言如出一轍幸而梟黨尚未齊集發砲時又自炸傷大令又得各處紳士所練團丁相助甚力否則其不至因以僨事者幾希吾故曰鹽捕飛划等營不能勦也夫以不知勦不欲勦不敢勦不能勦者如彼而大令乃毅然勦之如此其氣之壯力之果爲何如哉聞大令當日所帶者祗民壯護勇各二十名益以飛划弁勇幾及百人而梟匪則集至數百人之多衆寡懸殊設有疎虞其禍何堪設想大令乃手執利刃短衣徒步奮不顧身卒之梟衆力竭勢窮除陣斃著匪吳小全根等及搜斬數人外復擒獲陸根和黄子平邱阿四等五人禁候訊明正法快哉嘴舉梟匪雖未盡滅其魄已奪民心亦可稍安矣然則彼玩宼殃民不顧後患者其肉尚足食乎 
[木館接奉電音]  
　　昨日午後一下鐘越十五分時京師飛電傳來上諭一道敬謹譯登○三月初四日内閣抄奉上諭前據御史蔣式瑆奏慶親王奕劻有存放匯豐私欵當經派令清銳鹿傳霖帶同該御史前往該銀行確查具奏兹據覆奏稱該銀行往來帳目不以示人詢以與慶親王有無往來據稱未經見過詰之該御史所稱何據則稱得之傳聞言官例准風聞言事是以冐昧上陳等語言官奏參事件自應據實直陳何得以毫無根據之讕言率臆陳奏况情事重大名節攸關豈容任意污衊該御史著回原衙門行走姑示薄懲嗣後凡有言事之責者務當一秉至公殫心獻納如有應行彈劾者仍著據實敷陳以副朝廷廣開言路實事求是之至意欽此 
[電傳宮門抄]  
　　昨日午後一下鐘越十五分時京師友人專電告知本館云三月初四日皇上召見軍機大臣及敬中堂 
[愼防水雷]  
　　駐日本東京美國使署各隨員中有一水師武弁頃日電致上海美總領事大略謂日政府宣言某日朝潮軍艦行至離中國山東海角一百二十華里遇一俄人所沈海底水雷深恐尚有水雷沈入波心因令遍告各船務須留意 
[兩軍相遇]  
　　華歴三月初四日英京倫敦來電云某日高麗鴨緑江上俄日先鋒隊相距祇一百八十丈之遥 
 
 

Page 2

 
 
以意度之恐日内必有一塲惡戰矣 
[俄試新船]  
　　華歴三月初四日英京倫敦來電云俄人所製潛行海底之新式水雷船中有五艘刻下已送往旅順口供海軍之有矣 
[寡鵠銜恩]  
　　華歴三月初四日英京倫敦來電云俄國原任旅順水師提督馬卡洛夫殁於王事俄皇深爲憫惻詔令發出盧比二萬以卹其妻 
[日本嘲俄]  
　　華歴三月初四日日本東京來電云日人豫備一切戰具刻仍昕夕皇皇高麗境上所駐日兵罔不踴躍從事俄人之占據鴨綠江畔著籌辦各種阻逼軍行之具以拒敵兵日人見之謂徒足供小孩玩要而已 
[韓諜敗露]  
　　高麗漢京來電云有趙定賢者生於咸鏡道所轄永興縣境卽長移居海參威略通俄國文字語言由李容翊任以舌人之職本年西歴正月之朔摺升參領委帶化青大隊近日部下金承錫暗與俄人通日剌探日本軍情密函禀報某日事爲日本駐韓公使偵悉急奏請韓廷一併召回治罪 
[任葬日將]  
　　日本大阪某日報云西歴四月一號駐守旅順之俄人爲日本某將校營葬將弁水手送者如雲在營樂工齊唱薤露之曲先是日船福井丸之首浮於海上中有日將屍骸一具頭顱碎裂彈丸深入一寸許衣袖糿有金綫頸間以皮帶懸一千里镜腰伂短刀俄人憫之故卽殮而下　也 
[日要求]  
　　高麗漢京來電云某日日本駐韓公使林權助備文照會韓政府開列各欵如下一俄京韓公使節轅刻尙駐有人員與俄政府互商交涉之事是何意見立候覆文二據城津日官申禀有一日人被俄人指爲諜者嗾令慶興府韓官拘係請由鏡城監察使飭卽釋回三京釜鐵路務須迅速告成請雇募夫役若干如遇屋宇不敷糧食匱乏應責成沿途地方官隨時供給 
[日兵死傷計數]  
　　昨有友人由日本東京遠貽雙鯉云東歴四月六日日本大本營海軍幕僚醫務部查核歴次進攻旅順時海軍中員矣兵丁死傷之數列爲一表送登各處報章計東歴二月九日旅順口外之戰三笠艦共傷七人其一尙在敷療餘已告痊敷島艦共傷一十六人其一死於醫院十人已告痊二人尙在醫院敷療三人留在艦中敷療富士艦傷一十四人其二卽死一人死於醫院五人已告痊五人尙在醫院敷療一人留在艦中敷療初瀨艦傷一十六人其一卽死二人未至醫院而死二人死於醫院四人已告痊五人尙在醫院敷療一人留在艦中敷療磐手艦傷一十五人其十已告痊四人尙在醫院敷療一人留在艦中敷療八雲艦傷一人尙在醫院敷療常磐艦傷二人皆已告痊吉野艦傷一人留在艦中敷療合共死傷七十二人二月二十四日堵塞旅順口時敷島艦傷三人其二已告痊一人留在艦中敷療八島艦傷一人匪死合共死傷四人三月十日戰於旅順口外曉艦傷七人其四卽死一人未至醫晥而死二人留在艦中敷療霞艦傷四人其一卽死三人尙在醫院敷療朝潮艦傷四人其一卽死一人已告痊二人留在艦中敷療曙艦傷四人其一卽死一人已告痊二人留在艦中敷療漣艦傷二人其一卽死一人尙在醫院敷療東雲艦傷二人共一尙在醫院敷療一人留在艦中敷療合共死傷二十三人三月二十七日重復堵塞旅順口時朝日艦傷三人皆卽死敷島艦傷二人其一尙在醫院敷療一人留在艦中敷療富士艦傷一人留在艦中敷療八雲艦傷二人皆留在艦中敷療常磐艦傷三人其二已告痊一人留在艦中敷艦浪速艦傷一人留在艦中敷療高千穗艦傷一人未至醫院而死合共死傷一十五人總計以上四次死傷一百一十四人 
[商部述聞]  
　　京師訪事人云商部考取司員人數頗衆除奏補實缺外經本部堂憲揀選十數員注銷底缺作爲商部候補人員每員月給薪水銀五十兩桉日入署辦公二月初旬商部工藝局玻璃科司事某君偶欲出外購手喚本科學徒某甲應門甲濳取銷匙啓其篋笥竊取洋銀若干枚懷之而逸喚乙代已守戶移時某君回見鎖匙置桌上心焉疑之向乙詰究乙茫然不知所措問甲何往答稱去已多時及啓篋笥檢之則洋銀已化爲烏有因將乙送官看管往尋爲甲具保之人悉甲家居京東某處遂拘交順天府覊禁研追一面釋乙使出此外藤工科與楠木科比戶而居兩科學徒因爭臥榻積有嫌怨二月十五日值各科散工之期學徒三五成羣出外散步詎料藤工楠木兩科學徒意私自出城械門藤工科更邀得毛巾科學徒曁西城練勇相助楠木科則約齊西器華器兩科學徒多至五六十人齊聚彰儀門外曠野拳棒交施互有勝負時藤工科各徒皆暗帶利錐而往剌傷楠木科學徒四人内有兩人受傷尤重向晚舁回諸科教習急禀知陳玉蒼侍郎將受傷者送交官醫院敷治其爲首逞兇者送官收禁 
[查辦軍機]  
　　安慶訪事人云皖中當髮逆猖獗時英撫軍翰就皖北暫設行轅書吏等人隨往辦事時適務倥偬故人咸以軍機處稱之迨地方肅清中丞念辦事之甲乙丙三人著有微勞未遽裁撤嗣是以後各營員弁升遷調補均由甲乙丙繕稿星霜數十易相沿迄今兹經臬憲濮廉訪查知甲乙丙有索賄不遂任意把持情事爰禀知撫憲誠果泉中丞從嚴查辦 
[贑試先聲]  
　　江西訪事人云江西提督學政黄珊巷宗師前擬正月某日按試臨江以次及袁州撫州建昌各屬然後回考南昌兹以撫州南昌二府未及舉行府試爰擬自試竣臨江袁州之後按考建昌次撫州再次饒州廣信 
[捐及女閭]  
　　鎭江訪事人云此間流妓甚多除悅來堂四喜堂外莫甚於三元巷前後秦樓楚館約共數十家類皆混稱客棧姊妹花臨風招展不下千餘株酬應一或未周輒遭青皮凌侮邇者警察局總辦竇奠高大令以巡警需費較巨欵無所出據情禀准督撫憲抽收妓捐以資經費計分三等頭等每妓月捐洋銀三元次則二元再次一元給予執照將來遇有事故卽持照禀請護持蓋法蕪湖巡警籌欵章程也特恐未免有乖政體耳 
[盜犯正法]  
　　蘇州訪事人云去年十一月杪省垣黄鵬坊橋左近某弄内恒和錢莊被盜行刼報經地方官移會鎭江新勝營管帶某君在丹徒縣境緝獲盜犯張臘子及甲乙丙四名十二月初一日之夜行刼元和縣治陳墓鎮善昌當鋪之盜首劉百運即劉轉運錢阿三及夥盜李老么周老么四犯由元和縣署捕役孔慶琳夏成立獲諸上海英界胡家宅某娼寮十一月二十九日之夜行劫盤門外顧阿虎家刃傷事主之盜犯小滑頭卽陳裕昆及孫洪福張桂高卽張鴻高三名亦卽次第就禽迭經元吳二縣主研訊供認不諱爰將張劉錢陳孫七名定以斬罪禀請撫憲恩藝棠中丞批飭就地正法本月初二日午後府尊許子原太守會同長元吳三縣主及中軍守備督帶營兵數十名押赴北寺大校塲梟首示衆 
 
 

Page 3

 
 
[皖省官場紀事]  
　　安慶訪事人云蕪湖警察總局督辦候補道石叔冶觀察奉撫憲誠果泉中丞調辦淮北牙釐總局隨卽交卸警務趨詣省垣謁見各大憲旋於二月二十五日禀辭到差○試用訓導許廣文開玿奉上憲委署建平縣學訓導○桐城練潭司巡檢經上憲委試用巡檢高少尹積仁署理○蕪湖巡警局經上憲委候補道志觀察濮爲督辦○皖中大憲新募兵學生三百名刻已足額上月二十日提調某君一律送入營中練習每名月給洋銀三元 
[隋苑春鶯]  
　　揚州訪事人云此間認捐一事迭經總辦吳太守與各業董事一再籌商兹聞擬先試辦一年俟期滿後察核情形分别增减各董均遵具切結由太守備文申送江寗總局請總辦兪觀察轉詳兩江總督魏午莊制軍江蘇巡撫恩藝棠中丞核奪施行旋奉制軍批示略謂據禀詳送各董切結並請覆設分巡及酌擬增减章程大旨不差吳守所禀此後如各商藉端滋事惟董是咎司巡舞弊滋事惟該守是咎兩語辦理尙屬切實仰卽分飭迅速開辦仍候撫部院批示繳清摺存觀察接奉後已行知到揚一面照錄出示曉諭各商一體遵照大約開辦之期在指顧間矣○十二圩濵臨大江時有匪徒糾衆賭博淮鹽總棧憲蒯觀察抵棧以來賭禁綦嚴嘗於深宵緝獲賭徒嚴起訊明後嚴行懲辦若輩遂恨之刺骨觀察以眷屬居此諸多不便爰於二月下旬某日移住維揚亦遷地爲良之意也 
[上海官場紀事]  
　　昨日有祝少英者命駕至上海縣署拜會縣主汪瑶庭大令○昨日三林塘巡防保甲委員蕭馥亭二尹萬航渡巡防保甲委員楊聘侯二尹大東門盤查委員邱幼林二尹先後詣縣署謁見縣主汪大令○昨日江西省辛丑科進士蕭新兹貢士丙炎乘輿至道縣各署拜會 
[刑訊梟目]  
　　降梟林得勝計誘金山縣境拒捕梟匪陶子良蔣春波二人至道轅蘇松太兵備道袁海觀觀察派勇押送上海縣署前晚縣主汪瑶庭大令升堂研訊陶供小的向在吕巷開設小烟館並不與私梟爲伍大令命鞭背一百下掌頰五十下堅不吐實飭上天平架良久仍默無一言蔣稱在張堰開小烟館並不爲非大令命上天平架始供稱小的向與林得勝相識去年林向王文祥索詐小的曾隨同前往至此次　山之事並不與聞大令復命將陶笞責五百板謂爾等二人係因金山縣境梟匪首要膽敢持械拒敵經蔣大老爺指名查拿萬難曲宥遂喝令釘上雙鐐收禁獄中聽候禀請觀察核示遵行 
[琴堂鞫盜]  
　　葉毛毛家被盜行刦報經上海縣主汪瑶庭大令飭捕拿獲盜犯劉二心一名前晚升堂研訊劉供小的由素識之蕭某糾往賭博行至八仙橋左近突遇舊友十餘人曵令揩行迨至半途始言明行劫之事小的雖隨之而往並未入室不知伊等如何行刼所分衣服已由失主領回求恩超豁大令命鞭背四十下押入所中 
[請禁小票]  
　　嚴汝彬前在南市升吉里左近創設發記小彩票經湖北簽捐公司中人查悉禀請縣主汪瑶庭大令提案訊明嚴申禁令近日嚴復商同老北門某彩票店主仍前印售每紙售洋銀二角公司中人惡其怙過不悛隨又禀請大令查究 
[飭拘賭棍]  
　　上月江海新關水巡捕王阿林在浦東祥生船廠工人洪春華家開場聚賭被賭棍高和尚黄春榮攫取金約指金練洋銀次日地保將洪拘解保甲總巡局總巡謝岳松明府訊知王與高黄均已避匿判洪責一千板枷號一月限交一干人到案迨枷期屇滿洪仍不能交出明府乃禀知蘇松太兵備道袁海觀觀察諭令移送上海縣署由縣主汪瑶庭大令補提訊究昨日大令已派令差役朱榮赴南市二十三鋪會同地甲查拿矣 
[棍徒劫婢]  
　　前日午後惡棍鄭子明之羽黨小徽州糾合嘍囉一百餘人蜂擁至寄居老北門内馬弄之姑蘇人某姓家將婢女某氏劫之而去迨某姓回家查悉具詞投控巡防北局請卽究追 
[成就棄材]  
　　本埠六馬路格致書院每届禮拜四之晚由美國進士李佳白先生宣講各種實學啓迪復進嘉惠良深明晚八點鐘時李君轉請總理烟臺啞吧學堂之美國梅女士宣講啞人讀書識字及彼此通問之法並陳說堂中成效攷中國二十一行省惟烟臺設有啞吧學堂一所學生數百人類皆啞而且聾而其造詣之深者能譯中西書籍稍淺者亦能識華英文字兹者女士帶有高等學生三名以便證驗一切届時必有一番新學新理爲吾輩所未見未聞者諸君盍分片刻之閒聨袂以往乎 
[英界火警]  
　　前晚一點鐘後英界二馬路第六十九七十兩號門牌燕慶園酒館後廚下失火救火會西人一聞警鐘急驅皮帶車前往救熄僅焚去廚房二間 
[法界火警]  
　　昨晚十一點一刻鐘時法界小東門外陸家石橋左近某店内不戒於火冐穿屋頂瞭望臺急鳴鐘報警法界皮帶車首先馳至開自來水龍頭竭力澆灌旣而英界救火會西人亦各駕洋龍帮同施救至焚去房屋若干及因何起火各情容俟探明續報 
[戯術奇觀]  
　　宿雨初歇麴塵不揚弄筆之餘時已薄暮急呼庖人進晚膳畢偕友驅車至圓明園路西國戲園觀哥奴拉演劇哥奴拉以戲術名播美洲游於歐亞各國人皆交口譽之數年前航海來華獻技於滬鄙人曾往縱覽離奇變幻詫爲目　未經至昨晚所演則又與前廻乎不同矣中有一齣最可怪詫臺中坐一二八女郎後立一木前置喚人鐘一盤四圍張以幔而闢其前俾觀者皆能洞見取帶令座客縛女郎兩手於木而釘之使不可動迨幔掩而鐘突然飛出矣啓幔視之女郎縳如故旁一人故作訝語曰是殆兩足猶能舉動乎乃又以帶令客縳其兩足幔掩而鐘仍飛越出外并其盤亦墮自空中旁一人遲疑不已旣而曰得之矣是必手足雖縳而耳目口鼻猶能作劇也乃以巾蒙其首倩一座客背坐於女郎之前幔閉復啓則女郎所蒙之巾已易蒙客首而客之衣則已易服於女郎之身矣幻哉術乎是眞可謂咄咄怪事於是觀者皆鼓掌稱快聲若雷鳴餘如以破舊之布隨意散懸於屏倐忽間電光大明頓成一山水畫幅又以氈皮等物辭置之則又成一猘犬之首厥狀猙獰珠爲可怖旣而女郎背坐臺上令各座客任意舉數一人在臺前書之女郎固未之見也書畢而女郎已能言其總數尤可異者能將客所言之數一一重述之自始至終無一錯舛之二者一通於畫一通於算術也而進於道矣豈徒足以游目聘懷而已哉其他各劇亦皆神妙異常不可思議宜乎座客常盈羣歎爲得未曾有也 
[開闢馬路]  
　　裏虹口二十三保二圖羅家浜自闢作公共租界後卽經某教士購地數十畝建造麥倫書院刻己竣工近又另建女學堂一所以教中國婦妇惟以四面未開馬路不便往來因商請工部局招集工人自朱家木橋至晉隆紙烟棧開闢一通衝以通車馬而西人之在鄰近購地建宅卜居者遂日形稠密矣 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[惡棍宜懲] 　　 
　　邇來本邑南市南馬頭等處流氓麕集逞兇索詐時有所聞前晚彼黨中有蔡阿二者向不知其姓之長生勒索洋銀三元不遂所求拔刀恐嚇長生懼如數與之旣而崇明人高彩郎又被棍黨錢金軋至德泰烟館藉端訛詐事後高用黄紙備書情節黏於背上平執　香坐於二十三七鋪巡防局外適局員李伯屏二尹送客出外見而傳訊高樓訴前情二尹赫然震慈立傳十二圖地保顧桂榮到案諭令將錢拘獲候懲延干比責 
[南市捕房紀事]  
　　有王興堂者向船户昝金良借錢不遂盤踞滋擾昝怒偕其弟金鰲投報捕房捕頭倩水巡捕將王拘獲押候解送馬路工程局禀請總辦翁子文太守訊懲○前晚有人在潮惠會館前約緒樓小茶肆中開塲聚賭致起爭端經巡街捕查悉投報捕房捕頭遺人往拘早經逸去因於昨日傳茶肆主押候解送工程局禀請訊懲 
[英美等國租界公廨會訊案]  
　　英商葛茘控華商姜蘭亭虧们股票銀兩一案昨經讞員黄耀宿司馬會同英副領事德君覆訊葛所延律師費烈問姜曰光緒二十八年虧銀十萬餘兩各股東付出若干答稱莊菱晨付出三千餘兩王月亭付出一千三百餘兩此外均未付出費律師曰姜前在豐泰洋行爲買辦家中頗稱殷實後因股票虧折各股東不將所虧交出由姜墊付此項墊欵迄今不能清楚以致原告不得不控請訊追而姜亦卽因此倒帳律師瓊師聲稱姜托本律師辦理倒帳及股分之事是以願爲各股東証人當一千九百零二年十月二十一號姜邀同陶梅生王竹銘來稱王係豐泰洋行買辦之子姜所糾爸司内伊得股票一半莊王各一股至一千九百零三年八月二十一號王已認定股東囑調處公司虧折之事後因欵巨不能料理以致涉訟公庭本律師曾將是日與王所言錄出卽可爲姜與莊王合股之証據王所延律師　滿問瓊律師曰當日姜曾被看管一日實用勢力壓之方說出糾合莊王之事高律師曰姜託調停此事實緣欵鉅難了若不從實說出莊主合股姜更不能了結惟說出股東姓名或可分擔甚事此係本律師授意於彼照英例倒帳亦可從輕費律師曰以上各節卽是姜與莊王合做股票生意之　據被告律師佑尼干之夥烏律師曰詳察昨今兩日原告與姜各語公司股分均係空盤實與賭博無異此案若在英美二國斷不准理因英國著名律學士有云原禀若控係賭博或大或小卽使立過合同亦因此項合同不合於例所以不能准理近來美國甲乙二人之案實與此案無二美官置之不理本律師查中國大清律例載道光十二三年曾出有買空賣空之案目下寗波商務局亦訂有章程不理空盤業將此案緣由及書籍等檢呈請堂上詳核公斷司馬與德君互商之下謂烏律師所陳各節均已明悉現在被告各人旣經傳案應各將自己與　往來之事擇要申說一遍王供光緒二十八年某月與姜晤於張氏味蒓園糾做股分票生意商人答以不悉此中情事姜云現在怡和股票甚好已買下一千股商人允認一千股中之五釐並與之言明日後如虧本以銀一千兩爲限雷律師問此後與姜重晤否答雖經見面然股票生意無甚低　費律師問王曰爾於何曰始知虧本答稱友人王海帆言股票之事已經虧本至七月姜遂倒帳又問旣以一千兩爲限爲何一千兩之外又付姜四千餘金答稱與姜世交故伊借去往來摺一扣不知竟付去如許之多訊到此已時正午遂訂於翌日呈堂再訊 
[英美等國租界公廨晚堂瑣案]  
　　俞祥麟賃屋麥家圈開設宏大洋貨店納女郎陳蓉生爲妾大婦不容時占反目署生遂於前月乘隙而逃經俞尋獲控之公堂並指乳飰李氏及華愛寳唆使前晚讞員黄耀宿司馬升堂研訊俞供稱前年由華說合納蓉生爲妾與大歸同居樓上已生一子前月因事口角忽然捲物而逃查係李氏等人指使叩乞嚴懲李氏供小婦人並無患同唆使情事蓉生卽俞陳氏訴稱小婦人時被大婦凌虐故至母家暫避並未捲物而逃司馬飭發棲流女所押候改過後再核李氏及華各取具改過切結交人保釋○有王甲者控馬夫周阿昌在新閘路口出惡言污辱眷屬等情司馬提周研訊周供王令眷屬雇車閒游偶因言語齟齬並無污辱情事司馬判責一百板枷示一禮拜發犯事處示衆○湖北人李桂庚與不知其姓之阿七姦拐三百八十一號華捕陳士衡之妻曹氏控奉前任讞員關絧之司馬訊供交人保出前晚讞員黄耀宿司馬飭提復訊陳訴稱曹氏被李誘逃控之浦東總巡局李已供認李供小的在瑞記洋行爲工頭實無誘拐李氏之事突遭誣指叩求明察司馬判令重責四百板還押候復訊核奪一　 
[英美等國租界公堂瑣案]  
　　包探竇如海解王阿四至案禀稱此人在李阿三處充馬夫乘隙竊取馬房内值洋銀七元之　　一條及坐褥等物押在廣城生小烟館内祗得洋銀二角因之拘案請辦襄讞委員王松丞刺史商之英總領事署繙譯寶述德君飭將王單押捕房候傳烟館主訊辦○張李氏在張宇平家爲傭前晚張家失去衣服七件疑氏所竊報由包探顧阿六拘案請追張稱室中衣物甚多如係賊由外入何以各物均不竊去且亦並無撬門痕跡叩乞追究刺史飭將氏押候過堂訊核○流氓王金生闖入三馬路玉仙戲園被茶房王春華扭交某包探解案請懲刺史判枷號三天發戲園門前示衆○劇賊張阿渭前已犯竊九次今又行竊黄寶記葉鴻清二家衣服棉被等物報由包探陳金標拿獲弔贜解案刺史判責三百板收禁西獄兩年各贓分給黄葉具領賤過犯錢阿四先後掩入朱阿二馮四泉等六家行竊衣服對時表等物報由包探李星福拿獲弔贓解案禀稱尚有皮袍皮馬褂查無失主刺史判責三百板發押捕房一年半各贓分給失主具領無主之皮衣存留捕房俟一月後無人來領然後發還押店○偷兒曹金生掩入張金瑞等家行竊衣物報由包探趙銀河拘案請辦刺史判責二百板發押捕房三月○童子吳長生不知在何人身畔竊得對時表一枚持赴某押店求質被包探王長桂拿獲送案請懲吳供稱小的年甫十二金陵人父名少連家在水西門内初次犯竊求恩寛宥刺史飭押候伊父來案具領○積賊錢阿松遞解復來昨被包探王阿巧拘獲解請核奪刺史判令收禁西獄半年○偷兒方長法行竊派克路某姓家衣服八件被包探王阿巧拿獲解案請懲刺史判枷號五日發犯事處示衆○剪綹賊陳阿生竊取沈善中衣袋内洋夾一枚内儲洋銀兩元報經包探孫阿星拿獲解案請懲刺史判責二百板發押捕房一月○流氓陳阿林前因犯事遞解回籍兹又濬來滬上被包探孫阿星拘獲解請訊懲刺史判令收禁西獄一年 
[法租界公堂瑣案]  
　　前者殷仲興控程湘波欠銀二千五百兩等情經前任讞員魏藉塢大令訊悉情由交人保出理處旣而程忽　蘇松太兵備道轅上控道憲袁海觀觀察札飭上海縣訊明詳復而殷仍迭次投公廨求追讞員陳楚生大令因著保人將程交案管押前晚程在押所自縊幸爲管獄西人所見設法解救訴知捕頭昨日捕頭令包探解案請訊大令著移送縣署請縣主汪瑶庭大令核辦一面令殷自行投案候質○太古棧堆貨工人王三之楊金土雇令代庖某日私取洋棉紗經印度巡丁送案請辦楊聲稱王素來安分叩求開釋大令准卽交楊保出○日前王阿美爲竊賊銷竊贓被包探拘獲解經大令訊供著卽交人保出繳呈竊贓在案昨日飭提訊鞫判罰洋銀五元責三百板○陳梁氏擊其 
 
 

Page 10

 
 
女兒行至四明公所左近被流氓黄阿順檴去銀臂釧一雙衣服三件報經包探查獲吊到臂釧一枚昨日解案請訊黄供尚有一釧及衣服若二已被同黨葉阿福取去大令判枷號二月責六百板吊到之贜給氏具領一面飭拘葉到案究追○余阿桂前在英界犯案受懲今又至法界某姓家圖竊經包探拘獲解案請懲大令判枷一月責五百板○掮客王老三騙得英界某店中翡翠首飾若千件避匿法界經店主投報英界捕房捕頭派包探至法界捕房恊同法探拘獲解案請訊大令著押候移解英美等國租界公堂歸案訊辦○積竊張長生在太古碼頭行竊被包探拘獲解送公堂大令判枷一個月責四百板○陳阿榮吳茂生前曾犯案受懲近又至某姓家行竊衣服燭　等物經包探查獲弔到原贓解案請辦大令判將陳責四百板押改過所三月吳枷號一月責五百板○偷兒王阿三行竊錢姓家衣服報捕查獲連另案所竊銀飾數件一併解案大令判枷半月責五百板衣服給錢具領銀飾暫存○某店主劉子標被出店人王阿三卽王順林行竊貨物約值二千金經劉查悉報補拘獲解奉大令訊押嚴追昨日劉投案求釋大令准之○施阿三范阿二向某雞鴨行騙取　數頭被送至案請追大令判各責三百板 
[美租界捕房紀事]  
　　前晚有某國兵艦中甲乙丙三水手乞假登岸赴虹口某西酒肆歡呼暢飲醉後行至百老歴路　行胡閘被一百三十二百十二兩號印捕拘入捕房捕頭令解至該管領事署禀請訊辦○前日薄暮時馬夫張阿榮駕車至黄浦路不知緣何馬忽狂逸種損李阿根所曳東洋車一百五十八號印捕見之將張拘入捕房捕頭令償修費若千卽行釋出○前晚剪綹賊陳阿生竊取沈善中衣袋内所儲洋銀數枚被包探倪順泉拘入捕房捕頭令押候解送公堂禀請讞員黄耀宿司馬懲辦○無頼陳阿林迭次犯案遞解回籍昨又潛來滬上匿蹟虹口某處二百號印捕查悉拘入捕房捕頭令押候解送公堂禀請究辦○日前六百三十號巡捕楊士廷將盛姓女名小妹者誘奸藏匿並串通流氓陳望生陳友堂向甬人陸友堂强詐洋銀二十元昨經捕頭察悉押候解送公堂禀請嚴辦 
 
 
 

Page 11

 
 
   
 
 

Page 12

 
 
屬歲科兩試每届學臣由省起程先試興化永春泉州漳州龍巖汀州轉由邵武建寗延平各府州回省接試福州惟福寗一府地居全省之北向係科歲連試嗣於光緒二十七年間因延建邵各府屬猝遇水災建寗府屬浦城崇濅等縣復被匪擾流亡甫集物力維設當經前督臣許應騤援照福寍府成案奏准暫行歲科並考聲明俟三年後體察情形如年榖順成地方安謐再行規復舊制奉准以後所有辛丑壬寅歲科兩試均經照案辦理兹查延建邵各屬年來收成中稔地方亦稱靜謐且當此整頓學校士之勵志嚮學者自必日新月異亟應按時考試以資觀感奮興擬請自三十年以後延建邵三屬仍照舊章一律歲科分試以符定制據福建藩司周　臬司朱其煊會詳請奏前來臣復加查核無異除咨部查照外理合會同福建學政臣秦綬章合詞恭摺具陳伏乞皇太后皇上聖鑒謹奏奉硃批禮部知道欽此 
閩浙總督李奏爲副將文占魁歴練頗深堪以留任懇恩俯准片十七日 
李興　片再定例各省武職副將守備等官年届六十三歲令該督撫提鎭嚴加甄别將年力就衰者卽勒令休致如有精力尚健堪以留任者出具切實考語保題留任各等語查調署浙江平陽恊副將木任象山恊副將文占魁年届六十三歲例應甄别據浙江温州鎭總兵劉祥勝詳送到閩考驗核辦等情經前督臣許應騤考騐甚以留任未及具奏臣查該副將文占魁歴練頗深尚能耐苦堪以留任相應循例保請合無仰懇天恩俯准浙江象山恊副將文占魁准予留任除將送到履歴咨部外理合會同浙江巡撫臣義緝　浙江提督臣呂本元合詞附片具陳伏乞聖鑒　部核覆施行再此案例應具題前准部咨每年改題爲奏一次合併聲明謹奏奉硃批兵部知道欽此 
山西巡撫張奏爲儘選補用把總周建廷卽行革職並發往新疆片十七日 
張曾敭片再准護理大同鎭總兵孔慶塘咨稱訪聞續備軍馬隊第五期左哨哨長儘先補用把總周建廷於分防地面有詐索商民烟土銀兩情事委查屬實似此貪婪昭著未便姑容咨請從嚴叅辦等因前來臣查該把總周建廷充當哨長分防蕯拉齊廳屬地方竟敢詐索商民得贓有據若不嚴行叅辦何以肅營伍而儆效尤相應請旨將山西儘先補用把總周建廷卽行革職永不叙用並發往新疆充當苦差以肅軍律謹附片具陳伏乞聖鑒謹奏奉硃批著照所請該部知道欽此 
山西巡撫張奏爲遴員請補要缺知縣摺十八日 
山西巡撫臣張曾敭跪奏爲遴員請補要缺知縣以裨地方恭摺仰祈聖鑒事竊大同縣知縣徐沛霖經臣奏叅接准部咨於光緒二十九年十一月二十五日奉上諭大同縣知縣徐沛縣著卽行革職欽此按第五日行文照限减半計算扣至二十九年十二月十五日作爲開缺日期業將截缺緣由咨部查照在案所遺大同縣知縣員缺係衝繁難兼三題要缺例應在外揀選請補查定例知縣應題缺出應以例准請補之候補班並進士卽用人員酌補臣與藩臬兩司逐加遴選晉省雖有曾任實缺候補人員均與此缺不甚相宜惟有卽用知縣李九烈現年五十二歲福州駐防廂藍旗漢軍蕭紹勤佐領下人由附生中式同治癸酉科福建鄕試舉人光緒甲午恩科會試中式貢生　殿試三甲進士朝考三等引見奉旨以知縣卽用欽此簽分山西領照後請假回旗修墓二十一年七月十五日到省二十六年九月請補介休縣知縣尚未奉准部覆於二十七年正月初三日聞訃丁母憂回旗守制扣至二十九年四月初三日限滿起復五月十六日回省旋准部咨准其起復案内聲明係坐八月十八日行文按照限减半計算扣至九月初三日作爲回省日期該員悃愊無華實心任事以之請補大同縣知縣實堪勝任與例亦符據布政使吳廷斌按察使豐伸泰會詳請奏前來合無仰懇天恩俯念員缺緊要准以卽用知縣李九烈補授大同縣知縣洵於地方有裨該員係即用知縣請補知縣銜缺相當毋庸送部引見亦無叅罰案件所有遴員請補要缺知縣緣由除咨部查核外理合恭摺具奏伏乞皇太后皇上聖鑒訓示謹奏奉硃批吏部議奏欽此 
山西巡撫張奏爲遵照新章請補簡缺知縣摺十八日 
山西巡撫臣張曾敭跪奏爲遵照新章請補簡缺知縣恭摺仰祈聖鑒事竊照右玉縣知縣聨葆於光緒二十九年十二年十三日在任病故應以病故本日作爲右玉縣知縣開缺日期歸十二月分截缺業將開缺並截缺緣由分别奏咨在案四月分病故休閒缺祗此一缺無庸掣簽自應循例序補查光緒二十九年九月奉到新章内開嗣後曾任實缺丁憂服滿分發人員道府以至未入流如遇選缺出時除坐補原缺截缺卽用廻避卽用新選新補之留省另補均仍照定例先儘請補外其餘無論何項到班先將此項人員儘數請補均不積各項班欠之缺等語今右玉縣一缺坐補原缺裁缺卽用廻避卽用新選新補之留省另補均無人自應遵照新章以曾任實缺丁憂起復分發人員請補查有候補知縣文明欽現年五十四歲係貴州貴筑縣人由附生中式光緒乙亥恩科本省鄕試舉人乙丑科會試中式貢士殿試三甲進士一朝考三等引○　見奉旨以知縣卽用欽此簽掣山東親老告近改掣廣西領照於十六年九月二十四日到省十八年八月准補滕縣知縣址九年三月初三日到任二十年恭逢覃恩加一級二十四年六月初一日在任丁母憂開缺請咨扶柩回籍守制二十五年八月二十三日任内防剿鬱林回匪出力保將二十七年十二月二十五日奉旨著俟服闋得缺後以同知直隸州補用並加四品銜欽此二十七年十一月二十三日服滿二十九年七月赴京探親就近在部呈請起復仍赴原掣山西省分補用領照起程九十二十四日到省據布政使吳廷斌按察使豐伸泰會同詳請奏補前來臣查該員文明欽歴練甚深樸實可靠以之請補右五縣知縣堪以勝任核與新章相符仍不積各項班次之缺如蒙俞允該員係曾任實缺候補知縣請補知縣銜缺相當毋庸送部引見亦無叅罰案件除咨部查核外所有請補簡缺知縣緣由理合恭摺具陳伏乞皇太后皇上聖鑒訓示謹奏奉硃批吏部議奏欽此 
山西巡撫張奏爲前因革卽用知縣呂繼純虧短代理榆次縣任内正雜各欵銀兩片十八日 
 
