# 1900 - 154 - 4909751

 

Page 1

 
 
[勸募崇明振捐] [  本館協振所啓]  
　　崇邑地濱江海易受水災四沙尤水鄉瘠苦之區盖藏甚少去歲淫霖爲虐繼以暴潮以致百數十里間盡受其魚之困迄今沈災未澹嗷雁哀鳴剌目傷心雖鐵石人見之亦當爲之下涙崇邑同人馳函告振請爲設法勸捐本館恊振所以崇地與滬相隔匪遥救災卹鄰自應急爲勸募伏祈四方好善之士各解囊金或爲半菽之分或爲一錢之贈聚沙成塔集腋爲裘俾飢民得以飽飫仁漿同登衽席造福匪淺獲報無涯敢於諸大善士有厚望焉 
[新印大字本讀史方輿紀要天下郡國利病書告成] [  圖書集成局代啓]  
顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業巳告成用上等潔白連泗紙印釘裝成六十本外加裾木箱每部售洋十二元海内有志之士欲講求經濟學問　則此二書不可不備并請認明封而後有二林齋校本庶不悮購仍存上海文瑞樓蘇州綠蔭堂蕪湖河南文苑山房諸君就近選購可也此佈 
[新印傅青主醫書出售]  
　　是書共分男女二科男科後附以兒科女科並附胎前産後各症按病列方用藥和平辨症明晣詳載各種治法凡病家按圖而索便可一目了然誠渡津之寳筏濟世之慈航也今由焕文書局主人以家藏善本托本局用大號新鑄鉛字印成校對精詳紙墨明朗每部價洋三角在本埠三洋經橋煥文書局外埠漢口鴻文順記書局湖北省城煥文書局發兌 
[恭讀本月初十日具諭敬書其後]  
　　義和拳教匪也亂民也萌芽於乾隆中葉當時首倡此教者爲河南商邱縣人郜文生故凡入其教者皆稱爲南方離宫頭殿真人郜老爺門下郜於乾隆三十六年伏誅其燄稍熄至嘉慶時河南山東江南諸省復有不法之輩揚其餘波傳習此教迨將郜文生之孫郜坦炤及其餘黨拘獲正法而後閭閻始靖逆燄以消迄今將及百年幾不復知有義和拳名目不意去年山左匪人復張其幟詭稱神術勾結棍徒愚民無知多爲煽惑知朝廷有創設鄉團各衛桑梓之諭於是曰義和團練習拳棒自保身家而官長遂不之顧問知民教時有齟齬之事於是曰義和團扶清滅洋而百姓遂同聲附和官爲所愚而不之禁民爲所煽而信之衆此義和拳匪之燄所以蔓延日廣愈積愈熾也今者戕害平民拆毁鐵路猖獗益甚兇逆昭彰朝廷屢降諭旨亦旣知其不法矣則官如何使統兵大員設法剿滅俾邪教之根株盡絶國家之疆宇以甯乃恭讀本月初十日上諭而不禁深有異焉海陬下士嘗伏繹旨意以爲義和拳練藝保身守護鄉里並未滋生事端而以拆毁鐵路焚燒教堂爲附入其中之奸民會匪等所爲寛義和拳之罪而歸重於奸民會匪不知義和拳果僅以練藝保身守護鄉里爲事卽不容有奸民會匪附入其中卽或誤被附入而旣當肇事之後自當立獻魁桀解散諸從方足以告無罪乃舉不出此則是義和拳與奸民會匪固連合一氣同爲亂匪無彼此之可分也上諭且復歸咎於不肖教民平日藉教欺人武斷鄉曲以致民教積怨拳民遂以仇教爲名倡立團會一若其釁實自教民開之夫教民之中多有不肖誠如聖諭所云然教民雖有不肖尚未至於拆毁鐵路與國家爲難若拳民則拆毁國家所造之鐵路彼其目中尚復知有君上乎是教民雖不免有莠尚不失爲中國之子民而拳民則僞託於扶清巳成爲中國之匪黨厥罪之孰輕孰重不煩言而可知乃教民拳民相提並論一若視教民無異於拳民毋乃於順逆之情有所倒置乎是不將貽鎀人以口實乎總之義和拳教匪也亂民也朝廷當認定此四字則六師之張自當 
不崇朝而定議且朝廷亦旣知嘉慶年間曾申禁令則不必俟其拆毁鐵路騷擾地方而旣仍義和拳之名卽當如郜文生郜坦炤之明正其罪否則上無以對我祖宗也國家方與外洋各國通商輯睖遣使往還卽傳教中華亦先朝之所許載之約章則不必俟其焚燒教堂戕及西士而一聞扶清滅洋之語卽當嚴飭疆吏治以違背國法之辜否則下無以懷我遠人也乃誤以義和拳爲良善之民多方廻護不肯立加剿洗尚欲冀其悛改前非微特養癰有貽患之憂恐各國有出而干與之患是此諭之所關者甚大也雖然聖上卽甚睿明而宫禁以外之事豈能洞燭所賴者諸臣工之奏報耳翼贊耳今京外大小諸臣欲强以義和拳爲良善之輩以飾其從前不加禁止之非而丙廷奉直諸王大臣又復如醉如夢昧於見聞誤信奏報之言陳之於當　致使我皇上亦誤以義和拳爲良善而不知其爲教匪爲亂民而不忍不教而誅遷延以待是皆内外大小諸臣工之誤我皇上也嗟乎國勢之孱弱若此内訌外患之迭乘若此而内外大小諸臣工之昏庸謬妄又若此雖有聖君亦何以治此中國四百兆人民所以欷歔太息怨憤愁怒而恨不能爲我皇上一告者也 
[天津警電]  
　　華歴本月十一日天津來電云目下義和拳匪亂勢益熾由天津至北京之鐵路巳阻不得通火車保定城中被匪縱火民居官舍悉化劫灰并分其黨徒蟠踞趙州堅不肯退寓京英國傳教士多有避入英使署以免阽危者日内各國使臣方與兵艦上水師提督會商將來如何辦理并聞俄人巳備陸兵二千名倘有機緣當卽開赴京師駐紥云 
[京師警電]  
　　昨日駐滬英總領事得京師英國使署來電大略謂義和拳匪戕害西人其勢日益昌熾火車站焚去之後鐵路巳停車五日有英國甲乙二英教士及他國人數名行至近京某處突被拳匪殘殺各鄉入教者亦大半慘罹禍難家具被刼一空各處教堂頃刻化爲瓦礫在京教士紛紛避入使署中署外則衛以水師七十五名刻下中國朝廷方派出大員撫慰拳匪尚未調兵洗剿然觀中國兵力不難將烏合之衆一掃而清惟朝廷不忍不教而誅加以兵士之心未必可恃至於各西人之流寓京邸者目前頗覺平安也 
[黄村匪亂]  
　　天津采訪友人云本月初八日午刻此間得黄村來信悉本日清晨義和拳匪又將黄村車站票房舉火焚燬並毁去鐵路枕木若干電桿一株附近所駐營兵起而禦敵兵刃旣接互有死傷村落民民多有被匪徒剽掠者按黄村係京榆幹路所經其車站距京不甚遠 
[兵船麕聚]  
　　天津采訪友人云自義和拳匪作亂後各國兵船之駛至大沽口外者計共一十七艘未幾續到四艘就本月初七日計之巳共到一十一艘矣其中英俄兩國各有六艘語曰獅子搏象必用全力今拳匪猶兎也而亦用搏象之力搏之誠不知其是何意見也 
[西兵續到]  
　　京師訪事友人云義和拳匪蔓延京津一帶各國駐京使臣咸有戒心紛紛調兵保護本月初四 
 
 

Page 2

 
 
日巳由火車載到步隊若干名初五日之晚復有馬隊五六百名至馬家堡下車步軍統領崇受之大金吾諭令各門官于初鼓時啓門點入送至内　分投駐紥刻下各使館門前除由華官派駐翼兵丁外另有洋兵來往梭巡頗極嚴密 
[拳匪猖獗六志]  
　　天津采訪友人云義和拳匪揭竿起事專與西人爲難寓居保定之西人巳於本月初六日狼狽逃回津郡是日初到十人未幾又到二十人尚有七人在途傳聞四人巳及於難三人未卜存亡各鄉之奉洋教者咸思避地圖存其扶老携幼至天津者日必數起多以紫竹林爲安樂窩紫竹林居民以拳匪每與洋教爲仇深恐池魚殃及听宵警備幾於寢饋難安初四晚英租界正廣和洋行忽報火災迨初七日午後　租界烏利文洋行又濃烟突起雖卽經人救熄然無知婦人疑係拳匪所縱益不免鹿撞心頭矣 
[謡言可駭]  
　　金陵訪事友來函云北省義和拳匪紏集黨羽專與各處教堂教士爲難迭次抗拒官兵固巳罪大惡極然其醜類皆嘯聚於燕齊兩省尚未闌入吳越之間也乃邇日省垣内外忽喧傳義和拳匪現巳分遣其黨南來招募赳赳桓桓者入會街談巷議謡諑繁興而茶坊酒肆中談者尤衆無稽讕語層出不窮閭巷不逞之徒復從而和之似此謬說流傳顯有匪徒暗中煽惑有地方之責者尚其密查嚴禁以靖民志而杜亂萌也可 
[事難中變]  
　　廣州博聞報云由直隷保定府迤邐達山西太原府之鐵路自政府議定歸俄商承築後俄國卽派工程師前往查勘將興工矣山西巡撫毓中丞忽以爲此地民情强悍恐日後釀成事端且路卽可成未必定能利操左劵欲令改歸中國自行建築而將俄入所用各費照償俄人謂此事早有成議萬難中變遂將情禀知駐京使臣請向中國政府理論 
[宋江復出]  
　　山東青島報登東平友人來信云梁山素稱盜藪山下雖有官軍駐紥然亦莫敢誰何近來盜賊愈聚愈多儼效及時雨嘯聚一百單八人横行河朔故事壽張集詎梁山不遠爲東平州境大巿塲前月某日盜賊突至集中將某染坊某雜貨店刦掠一空旋擁入同泰銀號攫去鉛質僞銀十餘錠京蚨數十千蓋號中人以其地密邇萑苻故將真銀穴地潛藏特備　鼎以爲哄賊地步也集東甘魚頭村民張雲良家亦於前月某日被盜劫去衣服財物及盜旣去張紏同村衆百餘人尾追不捨得以擒獲二名送官究辦州尊嘉其功賞以青蚨若干諭令嗣後務須洽比其鄰守望相助 
[鹽梟處决]  
　　金陵訪事友來函云巨梟某甲係江安兩省各梟匪首領專遣羽黨在江浦六合天長旴眙五河大通一帶販運私鹽沿途求售迭次拒傷捕役案積如山邇經大憲飭營緝獲交府發縣訊鞫供認紏衆販私逞兇柜捕不諱縣主錄供通詳旋奉上憲批准就地正法本月初六日署江寗府王鹿峯太守率同署上元縣龍硯仙大令署江寗縣孫花樓大令以及三大營五都守趨詣督轅請令押赴笪橋巿處斬梟取首級傳示犯事地方以昭炯戒 
[京師火警]  
　　京師訪事友人云五月初四日之夜三更時虎坊橋上道南某草鋪積薪中不戒于火忽兆焚如是鋪西首下臨水溝溝西卽湖廣會館戲樓當火熾時人皆代爲危懼幸封家姨不甚肆虐各水會竭力施救得保無虞惟前面巳閉之某烟館被火竄入後窓焚及椽柱至起火之某草鋪僅燬草垛餘未殃及豈非有幸有不幸耶 
[遼水波紋]  
　　營口訪事友人云上月某日距營口八十里之岡王寨農民某甲用大車滿载小米七石行至東營適某姓家女孩在門外嬉戲猝不及避輪軸由身上碾過登時斃命血肉模糊旋經人將甲扭住送官說者謂營地車夫動輙横衝直撞數日前關帝廟後某姓童子被鄰人駕車壓斃後經不動尊調停了事甫及旬日又肇禍端然則爲民上者可不及早設法防維耶○中國推廣郵政擬設分局於各内地以冀消息靈通上月某日營口關稅務司某君派司事王某至鐵嶺縣等處勘視一切同寓某甲瞥見王携有六響洋槍取而視之誤觸機關砰然一聲彈入小腹舁赴俄國醫院求治無效遽赴泉臺聞者傷之○今年南洋各埠瘟疫流行西官鑒於去年傳染之盛議設檢疫所凡由患疫口岸來此之船須逐一查騐然後分别去留是亦防患未然之道也○前者營口大街鋪砌石片迤邐至通順太門旋奉道憲籌欵接砌至海關官廳約長二里許刻巳昕夕從公矣 
[蕪巿筑聲]  
　　京師訪事友人云四月二十三日之夜初鼓後前門外火神廟夾道突來匪棍多人闖入某妓館效崑崙奴刼紅綃故事挾一妓置騾車中如飛而去匪衆各執器械擁護于後行至大李紗帽胡同同善會水局門外局中司閽之老者驀見若輩蜂擁而至驚而大譁匪黨誤以爲招人擒巳也擊以手槍洞中其腹登時殞命匪遂驅車逃逸事後水局司事者報經北城司陳指揮會同二城指揮臨騐旋卽飭差捕獲甲乙二人研鞫之下並無確實口供今雖將案甲詳請城憲核奪而逸犯則巳不知所之矣○前者河南大憲派某武弁入都公幹携帶土藥八千兩有奇未經報稅貿然駈車入崇文門被稅課司緝私弁兵拘獲解請騐貨委員研訊武弁無可遁飾自願罰鍰委員令將武弁暫交花巿汛某守戎看管土藥則寄存官店旋議定罰銀五千兩武弁無力籌措久之被委員將土藥悉數充公迨武弁釋出後資斧蕩然進退維谷不得巳于上月某日潛服阿芙蓉膏畢命旅邸之中聞者憐之○四月二十八日之晚上燈後南横街萬善永烟錢店突有甲乙二人持銀向兌一言不合遽起爭端二人怒奮步奔入欲得鋪夥而甘心焉正喧譁間忽有多人手執器械蜂擁而來乘間翻箱倒篋劫掠資財鋪中人奮力抵禦致有四人身受重傷旋被刦去白銀三百餘兩此鋪與北城察院練勇分局望衡對宇當盜衆肆刦時留數盜在外望風先向勇局門首旋放洋槍大聲喝曰有敢來多事者請試乃公一槍局勇瞻小如鼠不敢啓門及踰垣由後街躍下繞至前街則盜巳去遠蹤蹟杳然城憲聞報之餘大爲震怒立將勇局斥革委員撤差限期嚴緝逸犯務獲 
[雲津樹影]  
　　天津訪事友人云自春徂夏雨澤愆期地方官致𢡱致　爲民請命自四月初旬起迭次禁屠求雨雖兩次得沾潤澤而田間猶未深透農民仍望切雲霓迨上月二十七日撤壇未知蒼蒼者果能慰三農之望否○本月初六日之晚十點鐘時海大道英國新租界盡處亨泰厚錢局突來盜匪十餘人先令二人佯作兌銀闌入櫃内櫃夥阻之二人卽拔槍恐嚇餘匪乘間一擁而入刼去紋銀三十餘兩洋銀二十餘元錢票十五千烟土兩包然後呼嘯而逸說者謂此次拳匪肆擾尚未到津而盜匪竟敢於租界中乘機竊發是豈地方之福耶有緝捕之責者盍早防之 
[鴛水文漪]  
　　嘉興訪事友來函云本月初五日郡城北門大街人和綢莊夥某甲向各户收得帳欵洋銀二百元旋至王義記天津鞋店收帳將洋銀暫放㙺上時有𢿙人在旁購鞋衣履翩翩似是濁世佳公子甲並不疑其爲竊匪也迨店主將欵付汪甲欲携之而行則櫃上洋銀忽巳不知去向不桂情急欲死幸有某洋貨店夥曾受其騙得識廬山真面目爰相約往各處訪尋尋至中街後猪廊與竊匪遇扭獲其一餘匪乘間脫逃隨在所獲之匪衣袋中搜出洋銀四十元詰悉匪船停泊之所訴之地甲解入秀水縣署縣主周大令升堂研訊匪供同伴四人由杭來此曾犯竊案三次又曾在某處誘拐婦女轉售與人遂喝責二千板連船夥收押以待緝獲逸匪一并訊懲○節届黄梅新絲次第上巿東栅口各絲行巳於本月初六日開秤外鎮亦先後開巿其價每兩值洋銀三角二分至三角八分左右○本月某夜嘉善縣天凝莊鎮周醫生家被盜槍刼所失不貲翌日事主投縣署禀報縣主立卽帶同書差捕役會營前往踏勘回署後嚴諭差捕限期緝獲 
 
 

Page 3

 
 
[上海官塲紀事]  
　　卸署上海縣戴子邁明府於本月初六日命駕赴蘇晉謁各大憲面禀交卸事宜昨日公畢回滬仍駐上海縣署聞日内尚須赴金陵謁見督憲劉峴帥○昨爲關武聖星殞之日本城文武各官咸於清晨整肅衣冠赴西門内關帝廟致祭 
[奉檄巡洋]  
　　前日蘇松太兵備道兼江海關監督余晉珊觀察札委馬路工程局總辦程雨村大令赴福山　帶巡緝洋面大令奉檄後已於昨日起程矣 
[上海巡局紀事]  
　　前晚二十三七鋪汛捕陸福在董家渡某小烟館拘獲形跡可疑之竊犯張芝卿羅阿四楊福林三人解請局員邱友林二尹研訊張羅楊同稱小的等行竊某姓家短衫褲等物巳付質庫叩乞恩寛二尹判將羅楊責二百板張責一百五十板飭捕驅逐出境○前日有翁某者在江蘇海運局附近某小烟館作餐霞仙與某氏婦互相談笑小流氓見之欣然曰是可藉端訛詐也遂向索洋銀若干翁不允小流氓怒扭而毆之翁孤掌難鳴大受窘辱事後赴二十三七鋪巡防局喊控局丁攆逐出門翁遂怏怏而去 
[馬路工程局瑣案]  
　　三月二十五日法租界興聖街黄慶泰綢縀莊執事人遣僕役趙阿大送貨物至洞庭山馬頭西山航船趙悮送至東山船及察知卽向東山船主萬阿四取回萬稱無之乃將其夥宋關壽扭送工程局請辦程雨村大令研訊之下趙稱貨交宋手且有划船婦徐巧珠目睹飭提巧珠訊供與趙所訴脗合萬認賠洋銀三十二元四角案遂得了嗣查悉此貨實係沈阿三冒收售與東山某姓家遂於前日據情禀控大令准之昨日傳集一干人質訊沈阿三堅不供認大令一再駁詰命押候查訪確情並諭令莊主黄竹君迅將趙阿大交案以便質對○萬阿福萬孫氏夫婦混用銅質洋銀前日經十六鋪汛捕拘獲解案請訊萬供小的係寗波府屬鄞縣人向業縫紉前雖犯事受懲此次銅質洋銀實非自造萬孫氏供與略同並求開釋大令判令將萬管押三日再行核辦○關快船户田銀春控夥沈掌全將船藏匿程大令查得沈匿居浦東爛泥渡爰飭差至巡防局請文少尹派勇協提昨日升堂研訊田供小的係如皋縣人前與沈合股駕關快船倩張麻子經理船務去年正月分帳一次現沈忽將船掯匿圖吞是以禀請訊究張供小的與田同鄉雖在田船爲夥然伊等紏葛之事小的不知其詳沈供小的前與田銀春合股　關快船去春結帳僅分得洋銀七元八角田稱船於二月某日在寳山縣境被盜劫去時小的不在船上頗滋疑竇叩求明鑒大令飭將張沈管押捕房候查明覆訊 
[英美租界公堂會訊案]  
　　英商兆豐洋行主永遠承租第七百五十七號地基旋以紏葛未清禀由本管領事函致英美租界公廨請飭傳業户及地保訊明判斷讞員翁笠漁直刺准之傳到地保顧掌生訂於前日午後二點鐘時與英正領事班德瑞君會訊兆豐行主訴稱同治二年商人永遠租得治下二十七保九圖孫四海等之地十二畝四釐每畝租價銀三百兩共計三千六百十二兩曾付過一千八百兩至同海九年十月二十六日控經前讞員斷令找給一千八百兩及遷屋費一千八百兩乃屢次催令孫等收價交地延約至今今商人願照原斷付銀求諭令孫等遵照顧保禀稱小的查得兆豐所租之地共有業户二十六家其中巳經逝世者居多惟民人孫順林吳關春孫衆寳及包探孫金榮王家庫捕房門差捕張老全中人諸玉成曹安卿尚在然祗金榮願投案餘則屢經傳諭均不肯來直刺商之班君著傳金榮投案備質餘則出票飭提訂於下禮拜四會訊核奪 
[英美租界公堂瑣案]  
　　四百六十五號巡捕解歹人王阿四到案稱禀小的巡路時見此人向陳蓮生任意行兇喝阻不依是以拘入捕房告知捕頭解請大老爺訊究　訴稱王係馮耀宗所雇車夫昨日監生向馮索取棉紗價銀一百五十八兩馮竟喝令王兇毆讞員翁立漁　刺商之德國總領事署法繙譯官然後判令責王二百板押候晚堂覆訊察奪○泰源棧主某甲控董阿春竊取棧内布衫褲三件請卽訊追董供認竊衣略不諱飾直刺判令笞責一百板贓給甲具領○包探沈阿岳解賊犯羅阿法到案禀稱此人前曾犯竊五次昨日又竊得沈小弟家衣服二件旋由小的緝獲送請究懲沈投案領贓羅供稱小的係廣乘某邑人母親不肯收留以致浪蹟申江不得巳而行竊直刺飭移送攺過局覊押三月○八百四十五號華捕解賭犯李元福到案禀稱此人在路設攤誘令鄉愚賭博適爲小的所見連賭具解請究懲直刺判令管押捕房一月○應仁甫控對買賊沈紀生竊去紙扇一柄直刺判令將沈管押二日○五百十二號華捕解賊犯張以元到案禀稱此人竊取某姓家舊木板四方適爲小的所見拘請訊懲直刺判令笞責五十板贓發交捕房充公○陸如文控賊犯張阿連竊衣張直認不諱直刺判令笞責一百板贓給陸具領 
[法租界公堂瑣案]  
　　洋涇浜畔某西酒肆主人控細崽周阿二竊取金錢兌與順泰錢莊曾由讞員朱森庭明府迭次研訊昨日堂期明府會同陸繙譯升座酒肆主投案禀稱順泰莊夥王某倩人來說自願將金錢付還求免究辦周供主人先至八仙橋捕房押所向小的言欲令莊夥王自雲將金錢付還王並未應允明府商之陸繙譯謂順泰收兌金錢並無不合著將王交人保出周枷號一月笞責五百板○前者顧阿桂控江北流氓馮仁巖誘姦伊姊顧氏經明府訊明笞責驅逐出境不准逗留詎意馮怙惡不悛並不遵諭遷徙且又將顧妹阿順勾引成姦昨日顧復將馮扭案請辦阿順供與馮私識巳懷孕三月情願隨馮度日求恩作主顧請將伊妹發堂明府謂馮迭次犯案可惡巳極著枷號二月期滿重責一千板送縣嚴辦阿順掌頰鞭背各二百下發堂留養待分娩後另行擇配○許福奎偕楊友章禀稱前晚小的在蘭芳里口小茶館内啜茗流氓張阿榮紏集同黨藉端訛詐是以報捕拘案請辦楊供小的在工部局爲小工見張阿榮紏黨拆梢屬實明府判責張四百板○陸生揚前控趙四龍夫婦誘匿養媳迭經明府訊供責比旋又令交保出外找尋養媳到案給領迄今案懸日久無人具保昨日原告投案請追明府著將趙四　冉責二百板其婦趙葉氏掌頰二百下陸斥退著自行尋緝○吳阿金向新租界河中所泊各船收取規費被西包拘獲解堂訊究供認事爲捕役凌振所使昨日堂期法界清潔局工頭顧尚星禀稱吳在糞局爲夥兼收水巡規費歴來巳久與凌毫無干涉明府惡吳信口妄供著重責二百板交顧保出不准再收規費○錢九思控巳閉萬興酒店主張俊卿串騙絲線值銀五十兩明府飭繳銀二十五兩給還失主張巳遵斷旣而將騙子陳維善尋獲送案昨日堂期明府判令荷枷半個月期滿責二百板存案之銀二十五兩著錢邀同霍龍寳具領○宋慶堂前控同鄉人蕭漢公誘拐親串家女孩李達宏賣與虹口粤人某姓家爲婢明府飭探查明復核昨日堂期粤婦王桂才投案禀稱達宏係小婦人所買之婢求准領回包探禀稱王在虹口開設妓館卽俗稱醎水妹者實非良善之徒明府叱令退去達宏函送普育堂擇配○某公司司閽人張阿大禀稱去年十月某日被賊竊去縐紗皮衣及竹布長衫汗巾各一報捕查獲竊賊沈阿榮詰知皮衣賣與老德記小客棧包探傳到棧主朱榮康請追明府飭將朱交保出外交還原贓如不能交則賠洋銀七元沈押候笞責二百板○積竊周小山前經明府訊供判令笞責三百板昨日堂期包探復解案明府著再責三百板 
[惠周中澤]  
　　日前本館協振所承正大莊交來山隂阮社章張氏助洋銀二百元求家門衍慶願　抱孫又隱名氏求病速愈助洋銀五十元夫天人感應之機爲善最捷瓜豆因果自昔巳然今大善士慨沛仁漿拯彼溝瘠生死肉骨德莫厚焉行見瑞藹謝階燕翼兆貽謀之善醫微秦緩羲經占勿藥之爻和氣致祥吉人天相豈獨飢黎戴德云爾哉拜登之下敬書數語藉志頌忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[戲言肇禍]  
　　揚州訪事友來函云邗人某甲在天寍門街口開設薙髮店本月某日忽有素識之某乙來店整容乙固輕薄少年正談笑間對門某姓飯店童養媳某氏由門外過一時色瞻如天恣情調笑村言穢語入耳難堪旁觀者又從而附和之女忿甚遽以麻姑仙掌摑乙之頰乙亦不肯引咎擾攘之餘經人解散媳歸泣訴情由某姓素畏事急至薙髮店向乙服禮以爲事可寢矣詎知甲反不肯千休定欲扭某姓至保甲局控訴某姓惶駭異常回店將媳痛斥媳旣受乙辱又遭翁責忿無可洩潛購阿芙蓉膏服之奔至甲店不移時毒發甲急覓方救治奈毒巳深入臓腑未移時卽魂返泉臺媳本領自育嬰堂某姓遵照堂規一一申訴堂董某紳喚令地保將甲乙看管一面函報甘泉縣署天中節前一日縣主帶同穩婆刑仵臨塲察騐仵作唱報委係吞烟斃命紳恐所報不實堅請詳察縣主復令穩婆周身細視見胸際及脇下略有擦碰傷皆不致命隨飭某姓領屍收殮將甲乙分别笞責然後呵殿而回 
[上海縣署瑣案]  
　　英美租界公堂函送王子仁控傭婦吳張氏行竊洋銀及珠首飾一案到縣前晚汪瑶庭大令升堂提訊王子仁遣家丁王福禀稱主人僑居英租界崇德里去年十月雇吳張氏爲傭十一月初八日主母赴親串家喜筵至黄昏時吳張氏之叔翁喚氏至門外絮談良久方回及登樓忽大呼有賊衆人聞聲查察毫無賊蹤檢點妝檯抽屜内失去洋銀及珠首飾約值千餘金鎖鑰仍在桌上皆疑吳張氏所竊求卽訊追吳張氏供是日並無叔翁來過祇與前曾同居之庖丁談笑片刻及至晚間上樓見一賊從後樓窓逃逸小婦人不敢竊物揑供求鑒大令命掌頰十下交官媒看管候再訊核○楊顧氏控陳元和圖賴欠欵汪大令准詞提訊有蔣明富者投案供稱小的向開肉莊業巳閉歇積欠猪作洋銀一百元懇楊顧氏作保今願賣去生財歸還此欵楊顧氏供稱肉莊卽陳元和所開所欠洋銀由陳央小婦人擔保今蔣忽冒頂圖賴務求提陳究追大令飭將蔣掌頰五十下暫行收押限半月内繳清如延嚴比○前日貨捐局送强取漏捐洋貨之陳彩仙到縣函開陳彩仙並非船户係泰維洋行細崽某日帶領洋人至貨捐局將所獲漏捐洋貨取去是以送請訊懲汪大令研訊之下陳供小的係寍波人洋人命小的領往貨捐局取貨小的不敢多事大令飭收押所中候再查究 
[美租界捕房紀事]  
　　前晚浦東積竊陸阿金混入西華德路某姓家竊取綢布衣服携至某押鋪求質旋由包探沈翠濤拘獲起出原贓解入捕房捕頭令押候解送公堂禀請讞員翁笠漁直刺懲辦○前晚賊犯王阿寳王阿四混入西華德路某姓藥店竊取布衣適爲包探朱阿高李佩芝所見拘入捕房捕頭令押候解送公堂禀請訊辦○昨晨下海浦怡和紡紗廠工頭胡明忠行經西華德路流氓王八中向之索借不遂紏集羽黨肆行毆擊并攫去洋銀若干事後奔赴捕房聲訴捕頭允派包探查拿以便解送公堂禀請訊究○昨晨三千七百四十二號東洋車夫李阿芳行撞經西華德路被一百八十二號貨車壞輪軸及向貨車夫胡兆富索賠胡不依遂致互相爭閙一百八十三號巡街捕見之拘入捕房捕頭略詰數語令胡償還修費洋銀一元從寛釋出○前晚晚華德路裕順米店帳箱内忽然失去洋銀數百元昨晨店主投報捕房請爲查緝捕頭允之 
[金陵官報]  
　　五月初四日吳淞開埠事宜候補道何福海到統領新湘等營陳基湘到辭統領衡字全軍王叩謝頒發關防帶奇兵左旗夏友篤到狼山中營遊擊鄧業良辭蕪湖米厘候補道志鈞到管帶江勝前營陳煦亮叩謝奏留兩江奇兵右旗羅楚材到知縣葉雲謝委善後局文案卽到差水雷輪船馬超羣辭赴滬修船藩轅牌示阜寗縣維雛調補江甯縣遺缺查爲儀徵縣知縣張樞堪以調補又委署清河縣縣丞羅樹勛繳委遺缺按班輪應本班儘先補用縣丞吳子瑞署理○初五日文武各官均禀賀首府王禀知考試文童畢調署清河縣縣丞子瑞謝委從九李盛昌奉委查朝陽門稽查差○初六日將軍崇會福山鎮楊金龍到總理兩江營務處候補道李新授江蘇蘇州府遺缺府余九榖借補奇兵營遊擊李義信奇兵右旗羅楚材知府吳增僅又彭家騏由揚來銷湖北督運收支差通判彭鴻年武穴分銷知縣李如松均到見三大營首府兩首縣均請令卽繳鹽巡檢許廷棟到由揚來鈞和輪船馬廷樹由滬來督轅牌示安徽遊兵營遊擊莫長清因案撤任查辦遺缺本部堂查有儘先遊擊徐青雲堪以署理 
[蘇州官報]  
　　五月初四日撫轅牌示照得現届大閱應卽閱看本標左右兩營並調平望營曁調蘇防中左右前後五營親軍中營於十六日候本部院親臨大教塲閱看知府張慶勛由上海機器製造局來同知文煦由滬專丁來省禀謝奉委代辦瓜泗釐局並銷上海保甲總巡差知州吳式晸由河南來禀銷武信鐵路差荆溪縣汪禀辭署東臺縣陳紹唐交卸任事回省准補丹徒縣張德迪由奔牛釐局專丁來省禀謝半年此較盈餘奉飭留辦知縣方蓀由吳淞貨捐分局專丁來省禀謝二年期滿比較有盈奉飭留辦縣丞李宗顥禀知奉委赴丹徒測量沙洲差卽辭指分江蘇試用縣丞陳繼蕃浙江人由京騐看來省禀到委署丹徒縣典史徐銘勳禀辭赴任江蘇候補巡檢張兆咸於本月初一日亥時在省寓病故○初五日知府陳卿雲禀辭回甯正任溧陽縣曹宗周禀知由溧陽會算交代回知縣朱啓鈴禀知由上海出口捐局來卽辭知縣杜子彬禀知請假赴滬就譬卽辭○初六日同知鄧文堉禀知巡卡回滬知縣陳紹唐禀謝請補縣缺又傅維祚禀謝奉委赴丹徒沙洲公幹卽辭又洪恩培由滬來 
[江西官報]  
　　新選武甯營都司嵩瑜禀到候補守備吳景山接管洋水龍候補府葉佩瑲委查進賢門防城事務通判徐紹渠禀謝甄别行知候補縣張曾詔往奉新公幹林向滋解漕折亦回典史張橒官卸辦義甯保甲回邢福豐贛州措資回李家望往武寗催地丁沈晉往廬陵催减平署袁州同知龔宗海江西賑捐獎給藍翎署恊鎮謝魁元禀銷惠民門袁州都司顔先金禀銷進賢門瑞州都司王木生禀銷章江門建昌守備陳鑫禀銷廣潤門俱城防砲墀事州判馬昌駿往湖南探定銷磺價值通判湯　川禀謝插委厘卡一次前東鄉縣王會同代辦立成堂新喻水北司朱蘭成由玉山劉鴻攺由德化俱催减平回張仕逵由吉水回劉仲欽由信豐回倛催稅契陳樹澤由金谿程鳳昌由鉛山俱催地丁回安福縣丞李維翰卸事回蘇廷芳駐守行臺奉新縣蔣家駿禀謝准補行知卽用縣張鳳岡起服來江張紹良輪委釐卡一次黄曾詒酌委厘卡一次縣丞俞永康往靖安催查吏攢李棻往鉛山辦保甲 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
