# 1902 - 130 - 4910442

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[論美教士步惠廉君請懲冒名插訟事]  
　　自民敎交涉之案地方官辦理不能持平而閙教之禍日亟自閙敎之禍日亟地方官重視民教交涉之案而辦理愈難持平此其弊教外人知之教中人亦知之故自拳亂旣平當軸者會議弭禍之方僉以辦案和平爲第一要義懲前毖後誠哉扼要探原矣然試問近時地方官遇有案之關涉教民者果能一秉大公無枉無縱乎其有教士爲之說項者果能力持大體不徇私情乎吾恐今之南面堂皇者千百中不得一二也其甚者知今日外人之勢燄日熾百計求媚不惜供彼指揮教士曰是則是之教士曰非則非之事無論大小言聽計從應之如響惟恐一旦或失其歡心雖吾民涕泣呼號亦所弗恤坐使民氣愈抑民怨愈深厝火積薪隱憂曷已而桀黠之輩潛窺其隱逐乘機肆其狡謀每有本非教民臨訟而妄稱入教者華官視教愈重則訊理愈難事變紛紜皆由於此不知天下事宜問理之是非不必問其民之入教與否理之是者雖非教民必當伸之不可抑也理之非者卽屬教民亦必斥之不可袒也卽或教士未悉原委爲之陳詞亦不難開誠布公曉以大義彼教士素以守法勸善爲念自不致有非分之干求否則斤斤以保教爲心見有投一紙蟹行書者卽相顧錯愕以爲是教士之意也違之恐不祥不審虚實不問眞僞不權可否一以阿順爲得計而奸民遂有以售其術而肆其欺嗚呼執是道以悅教士其不爲教士竊笑也幾希矣日前美教士步惠廉君以華人朱其文竊取名片函致嘉定縣署干預訟事有累教中聲名投控本管總領事署由美總領事函致英美租界會審公廨洎讞員張柄樞司馬提朱研訊步君復以此等事所在皆有自行投案請轉禀蘇松太兵備道袁海觀觀察分飭各州縣日後如再有藉端嘗試者立卽拿究以儆刁風卽此以觀步君之恪守教規潔身自好洵足維大局而保令名豈獨識見加人一等哉夫朱之所控案情若何嘉定縣主是否曲徇所請執筆人未便懸揣惟觀朱旣已涉訟膽敢竊取教士名片其不安本分可想而知司馬一經訊明當必爲懲一儆百之計所惜者步君所知特朱一人耳且僅在嘉定一縣耳若由朱而推之他人由嘉定而推之他邑凡此類者恐亦難免特各處教士旣不能如步君之直發其覆地方官亦惟隱受其欺而不自知耳猶記前年五月初三日本報登有自稱教民者行經本邑城内太平街被小流氓攫去象牙骨　扇因持某司鐸函赴道轅請袁觀察札飭上海縣汪瑶庭大令查辦大令立派公差薛貴往查并遷怒於七鋪地甲劉貴不先禀報連附近居民阿毛等逮案嚴訊一時風行雷厲一若非此無以快某司鐸之心也者旣而事經某司鐸查知聲明並無此事且謂遍詢天主教各司鐸均不知情乃恍然於此函之係匪人冐繕而訊辦是案者至此亦悔莫能追今朱又敢冐步君之名施其技於嘉定縣嘻豈若輩欺蔑長官是其故智耶抑地方官昏庸畏葸平日徇情枉法有以召之耶不察其原沾沾焉責教士之庇護教民挺身多事何其誣也所願各地方官鑒於此事嗣後凡遇民教交涉之案勿存偏私之見虚衷推鞫務得情法之平待平民然待教民亦無不然庶譸張爲幻之徒無所施其伎俩而各敎士亦咸以步君之心爲心一切訟事不輕與聞俾華官得伸其權力不惟冐名請託之風可永息卽閙教之禍亦當消弭無形矣予因步君之事慨乎言之爲各教士望而尤爲中國地方官儆也 
[本館接奉電音]  
　　昨日午後京師飛電傳來上諭一道敬謹譯登○四月初七日内閣抄奉上諭安徽徽州府知府員缺著唐祖謙補授欽此 
[鉅鹿匪耗]  
　　聞之深州友人云直隸鉅鹿縣境向有匪人創設連莊會分爲南北兩團有景廷賓者南團首領也月前糾約北團共謀起事北團未允景遂率衆將北團圍困開砲以攻將彼處純陽大寨蟠莊三村掃洗殆盡傷斃居民不計其數旋卽築壘以拒綿長約十餘里之遥署直隸總督袁慰庭宫保聞之急檄令馬隊往正定一帶接應新軍隨將彼處匪人迭次擊散并擒得匪首數名當匪勢猖狂時有教士數人被匪所窘乘夜逃出　正定火車站中人盡力保得免於難某日自强軍開往廣宗縣境距匪巢四十里安營匪黨聞知舍命衝突自强軍開砲擊之斃傷匪黨數人觀此情形當不難剪除凈盡也 
[蒐軍餘話]  
　　江蘇撫憲恩藝棠中丞奉命閱伍三月二十五日節抵江寧二十六日閱水師砲臺一十七日閱水師陸師兩學堂肄業生操演二十八口因雨暫止旋于二十九日簡閱緑營兵一切情形前已略誌于報兹又得本館派赴江寧訪事友人續函知大閱之日駐省各國領官以及水陸師兩學堂西教習在省各教堂傳教士咸得憑軾而觀中丞見新兵營操法最擾大加稱賞迨閱各營官打靶視其所中之多寡據實存記賞罰有差事畢經各當道次第筵宴至初三日始赴起節赴揚州蓋中丞前在江寧曾綰藩條舊地重臨樂與賢士大夫縱談時事并欲與兩江總督劉峴帥籌商政要故行旌未免稍覊云 
[閱伍先聲]  
　　蕪湖訪事友人云近聞官塲中人傳述本年輪值安徽省簡閱營伍之期撫憲聶仲芳中丞奉 
命後已定於本月初十日秉節出轅先赴蕪湖駐節湖南會館閱視攔江磯砲臺然後迤邐入蕪湖口校閱蕪湖水陸 
 
 

Page 2

 
 
兩軍再由内河至寧國府閱皖南鎭標事畢出太平府金柱關入濡須鄔閱水師操演以次循巢湖至廬州府由淝河入淮以抵壽春閱皖北鎮標復由鳳陽滁州全椒直趨舒城六安取道桐懷遄回撫署 
[大閱展期]  
　　南昌訪事友人云本年爲各省大閱之期江西撫憲李勉林中丞初擬於秋審後以次按臨旋念常備續備各軍甫經桃選足額所調金陵陸師學堂畢業生六名湖北武備學堂畢業生四名亦甫到省恐訓練各軍洋操尚未一律純熟因奏請展至明年出省蒐軍聞已奉旨允准矣 
[直省大計單]  
　　署直隸總督袁慰庭宫保甄别屬員已紀前報兹接保定友人手書知三月二十九日宫保已列榜揭統計卓異官十六員大名道龎鴻書廣平府岑春煦西路同知林紹淸磁州知州許之軾玉田縣知縣陳縉調補淸苑縣知縣李兆珍獻縣知縣章燾邢臺縣知縣戚朝卿棗强縣知縣張石蠡縣教諭趙誠深澤縣教諭蘇琪增按察司司獄趙内堃淸苑縣典史賀德培保定府同知謝廷恩不謹官九員武淸縣知縣潘瀛開州吏目李壹松赤城縣獨石縣丞余鍾傑長蘆大使郭以誠東安縣典史馬維霖海豐縣教諭許亦霖良鄉縣訓導𨔵鳳圖饒陽縣訓導謝祖裕永平縣典史施廷枉年老官六員宣化縣典史謝延齡密雲縣縣丞湯濱開州學正吳指南磁州學正藺仔仁城縣教諭張錫祐寧晉縣訓導董如權 
[山西學務處所訂學堂章程]  
　　一學須兼通古今中外方爲有用之學中學宜由古以及今西學宜沿今而溯古此皆先難後易之法至中西兩學各有本末體用其次序不容紊越學者固當兼營並治尤必以漸進爲功一近年各省學堂林立而人才不出蓋有二弊名爲中西兼學實則有西而無中且有西文而無西學入其中者不能知西文爲西學初階竟若以西文爲學堂全體此一弊也旣已偏重西學遂視中學如具又甚且鄙中學爲無用此一弊也夫僅通西國語言文字之人豈得謂爲西學之人才况中學全荒人才更何從出每聞東西洋人言無論何國學校斷未有盡舍本國之學而徒講他國之學者其在華久充教習之洋人亦言學生中學深者教以西學進境極速其中學淺者不易通至西學每每勞苦難成今當力鑒此弊先治中學以培根柢進求西學以觀會通爲途似迂而實可收事半功倍之效一西儒辨學定極嚴有有本之學有無本之學其意以道德爲文學之本若　道德而有文學則雖其人之識見材力遠過乎人恐適足爲濟奸之具反失立學之本意矣林樂知所譯文學興國策一書集十餘　人論說要皆於本原之地反覆申詳三致意焉蓋尊德性道問學二者不可偏廢域中域外所見皆同今人謂學堂所以開民智而不知學堂尤在於正人心癖　學者多未審及故揭出之一省城現設學務處總理全省學堂事宜所有省城内之大學堂及省城以外之各府廳州縣學堂及民閒所設蒙學堂一併經理力求整頓惟晉省自此次大賠之後官欵固絀民力亦竭現除大學堂開辦經費業由署藩司措備外其各府廳州縣學堂同時並舉驟難兼顧惟有查明舊存數目儘欵開辦其最瘠苦之州縣在府城内者令府縣歸併爲一離府城遠者令與鄰近州縣歸併目前暫爲通融日後再圖增拓一西國大學堂學生原係中學堂畢業者遞升中學堂學生亦係小學堂畢業者遞升今晉省中學堂小學堂俱未開辦省垣新設之大學堂其情形略與西國不同實兼包小中兩項學堂在内擬略仿山東省備齋正齋專齋之例分别班次循級而升俟學生衆多仍當另議分建一現當興學之始各屬風土人情每有不同貴能因地制宜因時制宜又一學之中學生旣多亦當因材而篤辦法固難一律課程亦有叅差所有各府廳州縣學堂應聽地方官自行悉心經理各教習自行悉心教導未便由省垣學務處遥制至各屬開辦程及學堂中功課規則以及籌款用欵各節均須將詳細情形報明學務處存案再由學務處摘要彚刊成帙頒發各學堂以便大衆討論俾事事推求盡善庶可定劃一經久之制各西國開學之初無不如是蓋其所設學部大臣專欲使全國氣脉流通相觀而善進境倍速此爲神其鼓舞起見非欲其牽制各屬反增一害也一學堂分上中下三等係舉大概言之實則泰西學校其層遞等級尚不止此三者如小學堂之先有啓蒙塾又其先有察物學堂謂未能讀書先令察物則是小學堂已爲第三級矣中學堂卒業必先入大書院而後入大學堂又大書院之次有中等書院蓋外洋學堂書院其名並著其制略殊未嘗廢書院而概稱爲學堂仿西制者所宜知之章程未畢明日續登 
[警察改期]  
　　武昌訪事友人云鄂垣警察局本示期四月初一日辦公嗣局屋尚未落成前後山搭蓋市塲亦未竣事至包探巡捕人等雖經招雇尚須委員察騐故已改期至五月朔日辦公矣 
[留守鶯遷]  
　　金陵訪事友人云江寗將軍崇右廷留守蒿目時艱曾令所屬旗兵一律學習洋操以備緩急之用近更飭八旗恊領督飭丁衆各就閒曠旗地種桑育蠶以裕生計部下軍士早已有口皆碑日來接奉綸音調補福州將軍此間滿漢文武各官咸往道賀馬龍車水絡繹於途 
[蘇州府試四誌]  
　　蘇州訪事人云本月七日蘇州府向子振太守初覆長元吳三縣文童長洲四書題民之歸仁也猶水之就下獸之走曠也義五經題天道虧盈而益謙義元和四書題令聞廣譽施于身所以不願人之文繡也義五經題地道變盈而流謙義吳縣四書題惟君子能由是路出入是門也詩云周道如砥其直如矢君子所履小人所視義五經題人道惡盈而好謙義至三縣前列各二十名經太守招至花廳另題考試四書題我亦欲正人心息邪說距詖行放淫詞以承三聖者豈好辯哉義五經題文明以健中正而應君子正也唯君子爲能通天下之志義 
[緝獲梟匪]  
　　蕪湖訪事友人云隔江裕溪口爲鹽梟出没之區近經徐寳山都戎拿獲著名匪首六七人送至白門禀請兩江總督劉峴莊宫太保懲辦想一經訊實卽當明正典刑矣 
[津郡官塲紀事]  
　　天津直報云津海關道唐少山觀察於本月初二日由京乘火車抵津仍以北洋醫學堂爲行轅○奉天府府丞鄭丞憲於本月初二日午前十點一刻鐘時携其眷屬乘火車往山海關 
[鄂省官塲紀事]  
　　武昌訪事友人云分省試用道黄觀察紹第由京引見南下已於三月下旬抵鄂趨詣兩院禀到矣○三月下旬某日藩轅牌示東湖縣南沱巡檢員缺飭准補是缺之江廷璋赴任天門縣典史缺詳委試用未入流黄永言署理建始縣典史缺詳委咨補是缺之江紹禾先行赴任○候補知縣吕聘農大令勳初以佐貳來鄂歴充漢口寳塔洲等處釐差上年加捐過班知縣引見回省卽奉上憲委署安陸縣缺大令捧檄之餘不覺欣忭無已正欲料理履新偶沾微恙遽爾溘然長逝賀者在門弔者在堂亦難堪事也○已革浙江衢州府知府洪 
 
 

Page 3

 
 
太守思亮印篆之後宦囊如洗貧困可憐上月下旬某日由滬附某輪船至漢口渡江來鄂乘輿詣撫轅晉謁撫憲端午樵中丞蓋與中丞本係世交故思藉此以沾河潤也 
[保陽近事]  
　　聞之保定友人云日來直隸省城居民聞廣宗鉅鹿一帶匪亂情形甚爲惶恐卽官弁亦無不昕夕戒嚴督憲袁慰庭宫保諭令各城門弁兵畫夜梭巡以防匪徒闌入○駐津法領事因廣宗土匪戕害天主教士於三月二十六日乘火車至省與袁慰庭宫保周玉山方伯籌商剿辦事宜○三月二十八日督憲袁宫保在署中覆試大學堂肄業生令各作四書五經義一篇外省官幕子弟應試者多至二十餘人 
[上海官塲紀事]  
　　新委文報局總辦吳湘伯觀察涓吉昨日到差旋於午後命駕赴道營廳縣各署投剌拜會○金陵仁育醫院董事湖南候補縣張紹棠明府及雲南候補知縣沈晉吾明府均於昨日到申赴縣署拜會 
[商建公所]  
　　商稅大臣吕鏡宇大司空慨念同鄉各商在滬貿易設遇病故無暫厝旅櫬之方爰與上海縣汪瑶庭大令熟商擬在滬上購地建造山東公所以惠桑梓昨日由大令邀集同鄉各紳商訂於初九日假徐氏雙淸别墅會議一切章程 
[召認屍棺]  
　　本年二月二十五日二十五保四圖地保林少卿投縣報稱有無名男子在姚家宅洋人哈華托抛球塲楊樹上自縊身死縣主汪瑶庭大令往騐屬實諭令發壇暫厝旋於昨日出示召認屍棺并於示後開明年貌服色大略謂死者年五十餘面赤有鬚頭戴破毡帽身穿羽毛單馬褂元色棉襖格子布短衫藍布長衫元布馬褂腰束白布兠肚靑布夾袴藍布單袴白布襪靑布鞋遺下牛筋洋鐵烟盒各一個藍布作裙一條皮夾一個内錢三文 
[雀屏中選]  
　　上海縣汪瑶庭大令之女公子許字同鄉某宦昨爲文定之期大令設席署中欵待諸戚串一時衣冠畢集殽核紛羅客星酒星輝映几席亦宦途之盛事也 
[滬城火警]  
　　前晚九下鐘時本邑縣署迤西同福客棧廚房中忽然火起幸鄰人見之帮同撲救得免成災然棧中人已驚駭狂奔幾如小鹿兒在心頭撞矣 
[柏舟自矢]  
　　朱葉氏扭寡媳郭氏至本邑南市馬路工程局訴稱媳婦私逃至滬不肯歸家請爲訊究總辦翁子文太守倩囊讞委員黄衡堂二尹研訊朱葉氏供稱小婦人家住浦東年五十歲丈夫去世已歴多年生有二子長名妙根以掘泥餬口次者早故遺有寡媳郭氏於去年五月某日私逃出外今始尋獲堅不肯歸求恩訊斷郭氏供未亡人年二十有一丈夫於三年前逝世家貧不能度日是以在北市唐公館傭工現在邁姑欲將未亡人改嫁洋涇鎭某姓議定身價洋銀一百二十元未亡人誓死不從求恩作主二尹以朱葉氏不應逼媳再醮嚴加申斥郭氏甘貧守節其志可嘉飭發普育善堂善爲留養 
[上海縣署瑣案]  
　　英美租界公廨讞員張柄樞司馬移送陳鳳岡控徐惠成私收洋銀一案至縣前晚縣主汪瑶庭大令升堂研訊陳供稱小的在萬隆米行執事正月某日由徐某推薦除惠成至行爲夥上月二十八日淸晨遣往各處收帳久而不歸小的疑之即往各户查問知被私收洋銀一千一百餘元迨尋至帶鈎橋宏園烟館始得相晤當卽扭送捕房搜出鈔票洋銀一百元金約指一枚又押往伊友林某處起出洋銀二百元然所缺尚鉅務求究追徐供稱行中同事江某糾合小的另謀生理以致虧耗甚多所收洋銀均在江處葉恊生供稱徐惠成係小的妻弟是以爲之作保浼徐某推薦今知私用洋銀已與其父商量歸結大令飭責徐三百板收押所中著陳將江交案質訊○張慶餘控李二和圖賴貨欵洋銀大令研訊之下張供稱小的開設布莊前年三月李賒去印花布四百疋手巾四百疋計共洋銀三百八十八元除收過二百七十二元外尚欠一百十六元求恩追給李供小的向在朱興發沙船上爲舵工前年向張賒貨運至牛莊當將花布售去手巾價值太昻無人顧問後小的辭歇將手巾存牛莊聚成號内至去年始浼友减價售出時因母喪暫時移用賦閒兩載今始由友人薦至萬福壽沙船爲舵工如准分期拔還自當没齒戴德大令諭令還洋銀一百元先繳二十元其餘八十元限八個月内繳淸 
[輪船招商局第二十八届帳略]  
　　一存總局局房規銀十一萬八千兩一存上海東棧規銀二萬兩一存上海北棧五十九萬六千兩一存上海中棧規銀十三萬二千兩一存上海南棧規銀一百十一萬兩一存上海楊家渡棧規銀三十一萬五千兩一存上海十六鋪產規銀三萬三千兩一存上海華棧規銀二十九萬四千兩一存上海華產規銀十六萬兩一存吳淞地產規銀三萬兩一存天津局產規銀十四萬兩一存塘沽局產規銀九萬兩一存通州局產規銀五千兩一存北戴河地產規銀一千兩一存營口局產規銀二萬三千兩一存烟臺局產規銀二千兩一存宜昌局產規銀二萬兩一存沙市局產規銀六千兩一存漢口局產規銀二十二萬兩一存九江局產規銀九萬三千兩一存蕪湖局產規銀一萬八千兩一存南京局產規銀二萬四千兩一存鎮江局產規銀五萬六千兩一存寗波局產規銀三萬八千兩一存温州局產規銀一萬兩一存福州局產規銀二萬四千兩一存汕頭局產規銀四萬三千兩一存澳門局產規銀六千兩一存香港局產規銀九萬八千兩一存廣州局產規銀七千兩一存梧州局產規銀一萬兩一存杭州地產規銀三千兩共計結存成本規銀三百七十四萬五千兩一存各局生財規銀一萬兩一存漕米麻袋規銀二萬兩統共結存各欵規銀八百六十二萬七千六百二十三兩三錢一分四釐綵結一進各船餘欵規銀三十五萬五千二百一兩五分一釐一進撥補各船運漕駁力規銀二萬二千二百七十九兩七錢七分一進北棧餘欵規銀二十一萬七千六百十二兩一錢一分五釐一進華棧餘欵規銀五萬八千三百九十六兩九錢七分五釐一進華產餘欵規銀一萬九千四十兩七錢三分三釐一進拖駁餘欵規銀七萬五千三百九十三兩三錢九分五釐一進客貨棧租規銀十一萬四千九百九十一兩九錢四分五釐一進各口產租規銀九萬三千四百五十一兩二錢三分二釐一進售舊物料規銀二千一百三十五兩六錢五分一釐共計結餘規銀九十五萬八千五百二兩八錢六分七釐一支運漕局帳規銀九萬六千八百五十五七錢四釐一支各地租捐規銀四萬四千九百十九兩六錢六分一釐一支各項修理規銀四萬九千三百二十一兩一錢三分六釐一支各項繳費規銀十八萬一千二百九十三兩一錢六分九釐一支各項息欵規銀一萬二千九百四十六兩六錢三分一釐一支股本官利規銀四十萬兩共計結支規銀七十八萬五千三百三十六兩五錢六分六釐除支結餘規銀十七萬三千一百六十六兩五錢六分六釐一提船棧折舊四成規銀六萬九千二百六十六兩六錢二分六釐一提股商餘利三成規銀五萬一千九百四十九兩九錢七分一提禀定報効二成規銀三萬四千六百三十三兩三錢一分三釐一提執事花紅一成規銀一萬七千三百十六兩六錢五分七釐共計四項結支規銀十七萬三千一百六十六兩五錢六分六釐謹照禀定章程所餘之利按十成提派淸訖此項帳略仍未登畢明日再登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[批示禀留]  
　　廣州訪事人云廣東候補道潘植生觀察久在欽州防次與紳民頗爲浹洽兹有奉調山東之信紳士蘇恒軒等聯名赴省禀留并稱如勢有難行則請以盧牧兼辦旋奉臬憲吳廉訪批示云督辦邊防責任重大自必愼選賢良潘督辦雖奉調山　　正辦匪緊要未便驟離防所將來能否以盧牧兼理邊防事宜權出自上非紳士所可擅請云云旣而蘇等又赴督轅遞禀督憲陶芷芳制軍批示云盧牧於欽州情形尚稱熟悉現已仍令留署至邊防責任重大潘道雖經山東撫院奏調當此匪燄方張邊防吃緊一時尚難令其前往該紳等禀請檄委盧牧兼理殊屬冐昧應毋庸議 
[上海巡局紀事]  
　　松江蕩婦胡趙氏徐娘半老風韻猶存早喪所天改從夫弟胡阿來卽俗所謂叔接嫂之惡俗也日前獨自來滬傭於南市董家渡沈姓家未幾阿來卽尋蹤而至疑其别有所歡扭至十六鋪巡防中局控訴局員黄衡堂二尹飭地甲諭令領氏歸家毋庸興訟○前日有殷某者以其友楊金發欠交會欵洋銀二十餘元赴二十三七鋪巡防局控訴局員盛雨村二尹准詞傳楊到案研訊之下斷令分三期付還取具遵斷切結然後釋回 
[南市捕房紀事]  
　　前日川沙人陸倪氏與其夫反目負氣來申至晚十點鐘後癡立於新馬路中指南白玉樓茶肆前某號巡街捕見之詢其來氏歴述情由捕遂帶至捕房暫留女所候解送馬路工程局禀請總辦翁子文太守妥爲安插○昨日潘阿寳陳阿六二人因索取船資在馬路中互相口角某號巡街捕見之一併拘至捕房捕頭令押候轉解工程局禀請訊究 
[英美租界公堂瑣案]  
　　李秀春行竊楊金生家衣物報經包探趙銀河拘獲解案請究讞員張柄樞司馬商之美副領事海格思君判責二百板贓給還失主○許寳生張阿三瞿必仁等同曳貨車偶不經心以致碾傷王松濤之足並將曹福發所御東洋車撞壞經五百八十四號巡捕拘解請究司馬判罰洋銀十元爲養傷費並賠修車費一元○吳阿三攫取王應永所携皮衣一件經包探李星福　解請究司馬判責三百板管押半月○徐延廷行竊李兆連姜寳初二家衣物經包　劉杏卿拘解請究司馬判責三百板○陳國林嚴春生行竊王阿順家木板經某包探拘解請究司馬判各責三百板○流妓張小寳陳吳氏沿途拉客經巡街捕拘解請究司馬判各責手心四十下○小車夫王阿二碾破馬路旁泗門汀經五百七十七號巡街捕拘解請究司馬判賠洋銀七角半 
[法租界公堂瑣案]  
　　永興洋行西人控鴻昌繅絲廠主王緝甫出售繅機六十張議定價銀六千兩忽然翻悔等情曾經讞員杜枝園大令訊詰昨日傳集兩造復訊王緝甫供此項繅機向租與祥興繅絲廠尚未滿期職員並未收過永興洋行定銀據上亦未畫諾沈福祥供此項繅機租與職員將次期滿現王欲售去議定價銀六千兩連頂首銀一千五百兩當時先付定銀二千兩由王繕立收條大令飭將王交人保出候再訊核○印陳氏控姚妙發將賣絶之地另售與人私築竹籬意圖霸佔大令准詞提集中人干良福研訊印陳氏呈遞契據聲稱此田由妙發之父出售迄今已閱十餘年曾赴縣署納稅妙發供父親如何售田當時小的年幼不知底細惟田單尚在母親處以致輾轉抵入西人馬立師之手今被將地圍以竹籬求恩核奪大令著押候提到地保復訊核奪○舌人陳阿江與劉阿囝分贓不匀扭訴捕房昨日解案陳供向章凡領洋人到各鋪購物所得餘貲按股分派今劉領某西人至萬源昌購取玉器賺得洋銀一百三十元不肯照章分潤致起爭端大令謂爾等均非善類著將陳管押一禮拜取具改過切結然後開釋○車夫陳掌林訴稱流氓陳阿四向小的訛詐洋銀一元阿四供小的與掌林同爲車夫去年伊借去小洋銀十角今向索還並非訛詐大令著卽開釋○趙范氏訴稱小婦人在八仙橋左近開設車寓頑童龔阿新將車照撬下携至西門求售被巡捕拘獲并在身畔搜出當票三張是以送案請辦龔供小的年甫十四受人之愚求恩寛宥大令判押候責手心五十下○衛桂和訴稱小的開設鞋底作被夥友陳阿慶竊去衣服吊出原贓送案請究陳供衞托李姓友人質衣於虹口某押店小的爲伊贖出反以行竊見誣叩求鑒察大令著覓人保釋○左心堂訴稱小的在治下開設烟紙店前晚竊賊姚阿春撬窓而入竊去紙烟約值洋銀十餘元當塲拿獲送案請辦大令判責二百板○包探禀稱積竊王少廷張三寳竊取大通輪船某客所携衣服五件吊到原贓解案請辦大令判各枷號一個月責三百板○包探禀稱小偷陳阿慶周阿和混入某姓家撬開箱蓋行竊料瓶料泡數十枚被巡捕拘獲今特解案請辦大令判各責二百板○包探禀稱偷兒陸子卿甫經釋出近又犯竊是以送案請辦大令判責三百板驅逐出境 
[美租界捕房紀事]  
　　舟子毛和尚周小弟串竊租界工部局裝運石片船駛至浙江嘉興府境將船中各物盜賣一空棄船而逸旋經彼處董事查知發電來滬捕頭卽令包探沈阿岳前往將船帶回俟緝獲毛周解送公堂禀請讞員張柄樞司馬訊辦○前晚妙手空空兒張阿桂混入虹口某木作竊取木板携之而出適爲包探錢榮堂所見連贓帶入捕房捕頭令押候解送公堂禀請懲辦 
[維揚官報]  
　　三月十八日草捻塲繆鹺尹公幹到揚方鹺尹期委皖　聽差三江營守備張守戎文傑到揚十九日蕭鹺尹立鍾起復回准裴　尉士麟委南掣額内聽差二十日泰州營都司胡都閫勝福泰州營守備張守戎鳳梧奇兵營管帶易遊戎國祥均到揚伺候大閱二十一日代理金沙塲吳鹺尹用中禀知赴任蠆鹺尹湘彥委白塔河卡徐鹺尹讓立委總局額内聽差陳鹺尉鈞委通泰查水勢二十二日方鹺尹秉鈞銷白塔河卡委總局額外聽差二十三日徐鹺尹讓立委南京餉差瓜洲營守備黄守戎德興到揚二十三日署栟茶塲吳鹺尹元惠卸事回二十四日周鹺尉振綸委總局聽差二十五日分發大使薩鹺尹爾哈本正黄旗人禀到二十六日徐鹺尹讓立辭解南京餉起程二十七日　戴凉帽二十八日湯鹺尉心益銷南掣監秤差二十九日柴鹺尹九齡辭赴四浦差韓鹺尹志榮銷甘肅餉差 
[三月份經收月捐淸單]  
　　道嚴二月洋二十元怡情軒二三月洋十二元隱名氏洋十元唐傑臣翁周湘雲翁正二三月善　正二三月三户各洋六元陳善亭翁洋五元泰昌洋四元戴季蒓翁李光琴翁韓潤生翁贸孚義昌成正二三月五户各洋三元豐泰朱葆三翁徐貫雲翁黄佐卿翁譚韓臣翁韓山　翁老順記南順記戴生昌祝源昌徐俊良翁道信萬順源十三户各洋兩元源豐潤洋一元八角莊源大洋一元六角戴運來翁滬江第一樓有濟堂何瑞棠翁蘇寳森翁老悅生新順記大觀樓錦章信昌隆愼餘堂鼎興老德記申茂爕昌鳴昌正二月陳富齋翁正二三月瑞昌順十八户各洋一元謙記正二三月洋九角嘉綸永成豐正二三月二户各洋七角中和洋行帳房洋六角五分久成九章北天成泳記四户各洋六角萬有全益昌李珊記龐竹卿翁思補齋隆昇梁煥南翁湯蓮笙翁章佩華翁通濟十户各洋五角恆升怡園大昌正二月源順正二月裕泰正二月鴻生正二月六户各洋四角亦新園其萃樓春園尹梅生翁恆泰施德豐徵昌怡昌熾大晉昌恆茂久章咸章復記十四户各洋三角靑蓮閣鴻運樓義盛一壺春生大曹德大怡隆七户各洋兩角源通官銀號錢一千八百文和康壽康晉和餘大愼餘元甡元茂衍大恆益永豐存德鉅亭協昇宏大宏元源吉寳和寳順承裕正大升大彚康崇餘永康瑞大晉大延源義善源福康兆豐恆德仁大久大協餘源利森康厚大源餘瑞元鈞康壽豐鎭昌惠餘和順鉅元怡豐寳豐四十七户各錢六百張家鶴翁錦章大章九和宏章泰元成莊六户各錢　百怡大莊二三月錢四百怡大金合順五雲日昇樓三户各錢二百協成祥永愼萬興鉅康四户各錢一百英法美三界一文愿捐大洋六元小洋三百四十六角錢十四千九百八十三文以上總共收大小洋一百九十元零三角五分錢四十八千一百八十三文滬北天后宫前廣益善堂司董嚴信厚龔心釗施則敬朱佩珍唐榮俊葉貽釗等謹誌 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年三月二十四日京報全録]  
　　宫門抄諭旨均録前○盛京將軍增奏爲請銷奉天各廳州縣恭辦玉牒大差需用各項銀兩摺○又奏報知縣丁憂開缺片○又奏爲道員卓異給咨赴部引見片○江西巡撫李奏爲已故尚書功德在民懇恩建立專祠並請勅部列入祀典片○吏部片奏爲請旨片○福州將軍景奏爲整頓稅務片 
奴才增祺玉恒跪奏爲奉天各廳州縣恭辦二十四年玉牒大差需用各項銀兩業經具題請銷現准内閣發還原本欽遵新章改題爲奏恭摺仰祈聖鑒事竊查光緒二十四年恭迎玉牒至盛京尊藏准工部移咨經由一帶橋樑道路及棚座事宜飛飭沿途各廳州縣敬謹妥籌等因當經轉飭遵辦兹據各該廳州縣將用過一切工料銀兩陸續造册請銷曾經奴才增祺會同前署府尹志彭派員確切查明核實删减造册具題請銷在案上年接准工部行查辦過奏　各案令卽抄録補報以憑核辦等因奴才等因查奉省自光緒二十六年八月初間猝遭兵燹切案卷燬失無存分飭承辦各屬亦於是年同遭變亂卷宗遺失無憑抄録等情詳覆前來正擬據情核辦間卽於二十八年二月十三日接准内閣恭録諭旨刷印原奏併將原題本　咨發到奉令卽改題爲奏等因奴才等查前據署承德縣知縣增韞呈報該縣境内搭蓋存宿彩棚二處停息尖棚一處並修理橋樑道路用過工料等銀除收回物料變價抵用外共用過銀一萬五百二十五兩七錢八分四釐九毫又據前署新廳撫民同知馬俊顯呈報該廳境内搭蓋存宿綵棚一處　悉尖棚三處並修理橋樑道路用過工料等銀除收回物料變價抵用外共用過銀二萬五千五百一十三兩七錢九分四釐六毫又據廣寗縣知縣李景祥報該縣境内搭蓋存宿綵棚一處息尖棚二處並修理橋樑道路用過工料等銀除收回物料變價抵用外共用過銀一萬一千四百七十九兩二錢二分三釐二毫又據前署錦縣知縣陶應潤呈報該縣境内搭蓋存宿綵棚三處停息尖棚三處並修理橋樑道路共用過工料等銀除收回物料變價抵用外共用過銀三萬七千三百四十二兩八錢八分八釐一毫又據前寗遠州知州傳雲颺呈報該州境内搭蓋存宿綵棚三處停息尖棚　處並修理橋樑道路用過工料等銀除收回物料變價抵用外共用過銀二萬五千二十四兩九錢四分五釐二毫並據各該廳州縣聲叙此次承辦要差較上届爲難奉省自甲午兵燹之後元氣未復加以水旱頻仍商業未興地方疲敝所有物料人工日貴一日應備棚座橋道旣不敢稍形草率而需用物料工價尤不敢驟事加增此本届辦差爲難之實在情形也所有費用之數均係力從撙節核實開支並無浮冐各　情造具淸册請銷前來奴才伏查光緒二十四年承德等五廳州縣搭蓋彩棚尖棚並修理橋道等項據稱此次承辦差務較上届爲難奉省自甲午　燹之後元氣未復商業未興物料工價日貴　日亦屬實在情形統計五城共請銷銀十萬九千八百八十六兩六錢二分九釐一毫曾經委員查明核實删减較上届有减無增委係實用實銷並無浮冐而承辦各員均係挪墊辦理懸案數年亟須撥欵歸還查各廳州縣前送各册業已揭送科未奉核覆現值變亂之後名處案件均已燬失無存欵目紛繁無從稽考應請免造細册此項銀兩向係在於盛京户庫存項下按數動支現在各廳州縣　在征存地丁餘租雜項等銀應請就近支發以省出納應行覈扣减平銀兩卽按照各處銷發分别核扣給發另欵收存造入奏册報部所有承德等五廳州縣請銷棚座橋道等項銀兩除咨户工二查照外謹另繕淸單恭呈御覽理合遵新章改題爲奏恭摺具陳伏乞皇太后皇上聖鑒訓示謹奏奉硃批該部知道單併發欽此 
增祺等片再據署奉天驛巡道徐鏡第轉據署承德縣知縣蘇思温詳據准補蓋平縣知縣楊昌瀚家人文福呈稱家主楊昌瀚係四川潼川府三台縣人光緒二十六年四月奏補蓋平縣奉部覆准尚未到　前於　十七年十月初十日在省寓聞訃家主親母康氏於二十七年八月十二日在原籍病故家主係屬親子例應丁憂開缺回籍守制出具親供履歴甘結轉請核辦前來奴才等查核無異查蓋平縣係繁疲中缺奉省現有應補人員應請扣留外補除將送到供給分咨部籍曁遵例揀員請補遺缺外理合欽遵新章改題爲奏附片具陳伏乞聖鑒敕部查照開缺施行謹奏奉硃批吏部知道欽此 
增祺片再花翎二品頂戴奉天驛巡道志彭前以卓異給咨赴部嗣因辦理善後需員檄調回省經附片奏明在案兹據該道禀稱善後一切已漸有端倪現無經手未完事件仍請給咨赴部前來查該道於委辦善後一切事件均能認眞經理措置悉合機宜旣　禀請前情自應飭赴　部聽候帶領引見以符定制除分咨查照外謹會同奉天府尹玉恒附片陳明伏乞聖鑒謹奏奉硃批知道了欽此 
李興銳片再據布政使柯逢時詳據在籍紳士山東候補道梅啓熙前河南道監察御史華煇等聯名呈稱前兵部尚書彭玉麟以諸生從戎轉戰數省所向有功自咸豐五年經前大學士曾國藩調赴江西辦理内河水師軍務維時賊目黄文金胡文泉石達開等先後各挾衆數萬横縱無忌湖口九江諸要隘爲盤踞蹂躪荼毒不可思意彭玉麟或聯合各軍或孤師拒敵無不奮發激昻身先士卒用能屢克險要歴建　勳地方多所保全黎庶賴以安輯其功德所垂至今雖鄉曲婦孺亦莫不聞彭玉麟之名而肅然起敬者熙等追念盛績感戴尤殷咸願捐資於省城百花洲地方建立專祠請爲列入祀典以隆報饗等情開呈事蹟由該司核明請奏前來臣查髮逆之亂江省立功諸臣如前安徽巡撫江忠源前江西巡撫張芾前大學士曾國藩前貴州按察使席寳田均經奏奉諭旨准於省城建立專祠該尚書彭玉麟在江督師最久建功尤鉅士民愛戴至今不忘所請立祠崇祀洵出至誠合無仰懇天恩俯准該紳等建立彭玉麟專祠並勅部列入祀典由地方官春秋致祭以彰藎蹟而慰輿情出自鴻施理合會同兩江督臣劉坤一附片具陳伏乞聖鑒訓示謹奏奉硃批著照所請禮部知道欽此 
吏部片再宗人府奏保京察一等花翎理事官宗室墨麒一員查臣部核保各頂勞績章程並無保送帶引名目近來京官保送帶引雖有户部郎中陳宗嬀工部主事趙從蕃兩案亦皆欽奉特旨允准所有理事官墨麒前於另案保有三品銜經宗人府聲明在案兹以該員行走謹愼才具優長保送帶引應否帶領引見之處臣部未便擅擬理合附片陳明伏候聖鑒謹奏奉旨一道欽此 
景星片再時勢艱難債欵日亟整頓稅務宜去漏巵查閩海關自光緒九年准南洋轉咨總理各國事務衙門來文凡購買外洋軍火及官用物料准其免稅等因按此推行凡閩省局所之需及在官日用所需無論洋貨土貨概持免稅專照暢行過關毫無禁忌甚至包攬行私亦所難免行之旣久視若固然殊未思當日總理衙門之文係專指外洋軍火官用物料而言並非牽連户部之常稅土貨而言也似此弊政已所當除况危急需欵之時奴才何忍再事遷就至船政衙門免稅聨單較此微有不同然值此抒難不遑且明奉部文奏定約章洋貨完稅已足值百抽五免稅之貨自應欽遵一律辦理以杜漏巵而昭大信除已行知各局廠遵照新章概行完稅外理合附片具陳伏乞聖鑒謹奏奉硃批該部知道　此 
 
 

Page 14

 
 
[光緒二十八年三月二十五日京報全録]  
　　宫門抄諭旨均録前○雲南礦務大臣唐奏爲委解京銅運員沿途領支水脚雜費養廉等項銀兩造册核銷摺○兩廣總督陶奏爲省河各埠額徵鹽課引餉全完數目摺○長江提督程○奏爲出巡上游日期摺 
三品頂戴督辦雲南礦務臣唐炯跪奏爲委解京銅運員陳心燕沿途領支水脚雜費養廉等項銀兩造具册結送部核銷遵旨改題爲奏恭摺仰祈聖鑒事竊據雲南布政使林紹年詳稱奉准户部議覆前撫臣岑毓英奏試辦京銅改道運京所需運費應令各該督撫於滇銅運解到日核與實需銀數分别撥給事竣之日在於長運報銷册内造報等因歴經辦理嗣經奏准銅運仍將川鄂舊道卽以五起二批爲始飭令長途委員自滇起程赴四川瀘州銅店兌領銅斤開帮起運由瀘州至宜昌搭換輪船至漢口上海天津遵照新章改用火車由馬家堡轉運京局交收在案今據補用知縣陳心燕申稱該員奉委解運十九起頭批京銅業經分解户工二部局兌收淸楚掣獲實收回滇銷差所有沿途請領支銷水脚雜費養廉等銀分晣造具册結請銷前來該布政使覆查册結銅斤項下在四川瀘州銅店兌領正餘京銅五十一萬五千斤連抵京局分解户部寳泉局正銅三十三萬三千三百三十三斤五兩三錢三分三釐内蒙兌收堪用八　板銅十六萬五千七百三十三斤五兩三錢三釐又堪用灰色銅七千八百斤又不堪用鐵砂銅十四萬一千九百斤又提取餘銅補交堪用八　板銅九千八百斤不堪用鐵砂銅八千一百斤又分解工部寳源新老兩局正銅一十六萬六千六百六十斤十兩六錢六分七釐内蒙兌收八五色銅十萬五千五百三十三斤十兩六錢六分七釐不堪用鐵砂銅六萬一千一百三十三斤二共交過户工　部局正銅五十萬斤至挑出鐵砂銅二十一萬一千一百三十三斤俟煎煉折出若干奉文飭知遵照辦理至原領餘銅一萬五千斤除添補正銅外餘剩不堪用銅一千九百二十斤蒙照章發還領運出局自行售賣除應完崇文門關稅銀兩業經遵照完納在案其應完沿途各關稅課銀兩俟將來分賠鐵砂並折銅鉛價值時一併照章在於找領項下核扣水脚銀兩項下該員册造由四川瀘州銅店兌領銅斤運至湖北江蘇上海其支領水脚銀六千一百四十兩内除遵章核扣减平外實領銀五千五百三十六兩九錢四分三釐一毫係由雲南湖北江蘇三省領支遵章實領實給並無浮費其由湖北江蘇請領支給水脚銀兩係由各該省作正報銷今查歴運支銷定章遵例入册作收除造報雜費銀兩項下該員册報自四川瀘州銅店兌領銅斤運至京局交銅完竣止共用過雜費銀六百四十五兩照章實用實銷並無浮冐其應行核扣减平銀兩俟請領至日再行遵章核扣養廉銀兩項下該員册造由滇起程時領過銀五百五兩九錢九分五釐又在黔電請隨領銀三百兩二共領過銀八百五兩九錢九分五釐内除遵章覈扣减平外實領銀七百五十七兩六錢三分五釐三毫光緒二十五年六月二十七日自滇起程至二十六年九月十三日回滇　差止連閏共計行程十五個月十五日應遵照章例自滇起程赴瀘領運至京局交銅完竣及自京回滇銷差止共准支十七個月十五日養廉銀一千七百四十三兩九錢五分六釐一毫今該員領運京銅五十萬斤自應遵照歴運准支定　折半支銷養廉銀八百七十一兩九錢九分八釐五絲又解運京銅至上海守凍一個月零五日遵照定例减半之半支銷計每日准支養廉銀八錢四分三釐　毫一絲五忽共支銀二十九兩五錢一分六釐三毫七絲五忽二共應支銀九百一兩五錢一分四釐二絲五忽内除領過銀八百五兩九錢九分五釐外實應找領銀九十五兩五錢一分九釐四毫二絲五忽其應行核扣减平銀兩俟找領至日再行核扣總兵用過水脚雜費養廉等銀七千六百八十六兩五錢一分四釐四毫二絲五忽内除各省支給水脚銀六千一百四十兩又除領過養廉銀八百五兩九錢九分五釐外實應找領銀七百四十兩五錢一分九釐四毫二絲五忽均係照章實用實銷並無浮冐俟奉核定如數發給承領以淸賠累等情該司核查册造銅銀各欵數目均屬相符相應將送到册結詳請會核具奏等情前來臣覆核無異除册結分送部科外謹會同雲貴總督臣魏光燾雲南巡撫臣李經羲恭摺具陳伏乞皇太后皇上聖鑒訓示敕部核覆再此案報銷册結向例具題二十六年十一月該運員造報到司時奉准部咨尋常題本展緩送部並免扣例限當將册結暫行存司現准吏部咨欽奉諭旨所有缺分題本及向來專係具題之件均著改題爲奏其餘各項本章即行一律删除以歸簡易欽此應卽遵照將此案報銷改題爲奏合併聲明謹奏奉硃批户部知道欽此頭品頂戴兩廣總督臣陶模跪奏爲省河各埠額徵鹽課引餉全完數目恭摺具陳仰祈聖鑒事竊查粤東課餉統歸次年歲底奏銷酌定經徵督徵各官年月核算考成分數造報並據兩廣鹽運使國鈞詳稱光緒二十六年分額徵省河潮橋引餉餘費塲課包稅及關橋廠稅曁罰贖充餉並太平滄洗廠運餉包稅遇閏加徵銀一百二兩四錢九分二釐統計共銀六十三萬九千四百三十六兩九分内除潮橋所屬各埠額徵餉銀一十二萬六千四百一十四兩八錢五分四釐業奉奏准展限應於光緒二十九年八月造報奏銷外計省河各埠額徵引餉塲課並潮屬應徵塲課共銀五十一萬三千二十一兩二錢三分六釐又部飯銅斤水脚煙餉鐵稅等項銀一萬三千九百七十六兩二錢五釐統共銀五十二萬六千九十七兩四錢四分一釐已據各商並各塲大使委員照額全完所有收支細數並經徵帶徵各官職名全完數目俱已分晰列册聲請等情詳請具奏前來臣查光緒二十六年分省河課餉自光緒二十六年十月初一日起至光緒二十七年九月底止以十二個月爲一年按照實在經徵督徵各官核算考成分數造報其經徵各府州縣鹽課大使委員内有經管九月以後一官全完並二三官各照分數報完俱已列入册内分晰開報臣覆加核對數目相符除盤查淸楚出具印結咨部並將各册送部查核外理合恭摺具陳伏乞皇太后皇上聖鑒敕部議覆施行謹奏奉硃批户部知道欽此 
江南長江水師提督奴才程文炳跪奏爲恭報奴才出巡上游日期恭摺仰祈聖鑒事竊奴才於去年九月巡視下游事竣回駐太平竊念水師設立垂四十年東南攸賴近來積習漸深非破除情面大加整頓不足以肅戎政而固江防隨將廢弛營務年老疲弱各員隨時會同兩江督臣劉坤一分别奏叅在案時届冬防並飭各營加意梭巡旋經金陵營連獲江西搶犯兩案人贓並獲供認不諱均卽咨明督撫臣正法示衆自經此次懲辦會票等匪俱甚歛跡堪慰宸厪查長江定例上下游每年校閱一次奴才此次因先從提標五營閱起現於二月初六日閱視中營初八日閱視金陵營遵奉諭旨停止籐牌一次仍用刀矛以輔槍砲水陸兼操以期練成勁旅此次中營金陵營操陣隊伍俱甚整齊打靶亦漸有準日臻起色奴才遂於二十日折回揚帆上駛順閱提標裕溪蕪湖大通三　以次遞閱湖口漢陽岳州三鎭各標營兼與各省督撫臣會商切伏查長江綿長五千餘里上游轄境尤寛其中將弁之强弱船隻之堅　操揀之勤惰巡防之疎密雖經疉次查訪尤須親加考察留心存記以備今年軍政大典賞罰黜陟奴才　膺重任概念時艱惟有殫竭血忱不避嫌怨認眞整頓用副聖主愼重江防振興戎伍之至意至署中公事照例檄委中軍副將楊福田代折代行其緊要事件仍包封遞至行次由奴才親自核辦惟值軍政伊邇擬巡抵岳州後部署一切即速折回於七月間巡視下游併案辦理除俟巡歴事竣再將一切情形另行奏報外所有出巡上游日期理合恭摺具陳伏乞皇太后皇上聖鑒謹奏奉硃批知道了欽此 
 
