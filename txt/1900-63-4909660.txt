# 1900 - 63 - 4909660

 

Page 1

 
 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新黨康黨辨]  
　　論語曰君子矜而不爭羣而不黨書曰無偏無黨王道蕩蕩無黨無偏王黨平平傳曰亡人無黨有黨必有讐若是乎黨非美名也雖歐陽子謂朋黨之說自古有之然漢以嚴黨錮而亂唐以戮淸流而亡宋以籍黨人而衰明以殺東林而滅是黨也者衰世之事非盛世之事也朋黨興天下亂有國家者遂因是而滅亡則吾何忍復言黨乃今天下競曰黨矣則吾又何必諱言黨嗟乎黨之說康梁二逆興之也曰舊黨曰新黨若水火若讐敵然究其所謂舊黨者不過指異乎已者也所謂新黨者不過指附乎已者也其徒尤而效之天下亦遂靡然從之而吾於是不得不辨夫不識時務不知通變膠執成見泄泄沓沓創一議動曰成法不可違興一事輙曰古制不可背此守舊之士卽謂之舊黨可也洞見利弊開闢智慧留心乎經濟之學考究乎强弱之原叅酌泰西精研其政治學術理財經商與夫一切格致工藝諸新法不惜則之效之董之勸之此維新之士卽謂之新黨可也新黨能闡新理發新機奮發有爲得羲經窮則變變則通通則久之道故用其說行其事而國可以强舊黨執迂見守成規廢弛因循如醉如夢語以西政之美善則詆爲躗言告以西藝之精良則斥爲末務癥結未化拘執不通故用其說行其事而國遂以弱强弱之所由分卽新黨舊黨之優劣所由判而天下人心之從違亦卽由是而定矣若夫大逆不道之康有爲梁啓超則亂黨而非新黨也欲行其悖亂之謀乃先爲維新之說當其逆謀未露僅觀其所陳說固皆新法也善政也海内羣目之爲維新之士猶之可也及其逆謀旣露乃知其所以言新法者不過欲借徑於新法而徐肆其逆謀也於是國家向日所行之新法反爲所敗矣惡其人并惡其言朝政乃一變而遂反於舊矣其輪船電報鐵路開礦諸新法之尚存者亦幸而非康梁之言啓之耳嗚呼是康梁者乃敗新法之亂黨而非新黨也目爲新黨乃其徒恐以悖亂致罪故巧託於新黨以見維新之士之非罪而朝廷罪之之非也論其畏罪飾卸不敢自居於康梁亂黨而巧託於新黨之情則殊可憐可憫論其搖惑煽亂不剌康梁爲亂黨而欲使天下維新之士皆懷疑蠢動以爲亂則其情又可惡而可誅雖然朝廷之誅六臣捕康梁非惡新法也惡其爲亂也惡其人并惡其言乃遂將其所言新法悉反於舊耳如僅惡新法則行輪船通電線及一切諸新法皆創之於李傅相是傅相乃行新法之鼻祖其餘在廷諸臣陳奏新法者尤不勝僂指計何爲而朝廷不盡加之以罪耶卽今之株連根究者亦係康梁二逆之黨或爲保國會中人或爲强學會中人或有私通之跡或有比和之情否則海内言維新者甚多又何爲而不盡加之以罪耶或曰康梁二人之言維新夫固人人而知之矣康梁二人之爲亂子豈卽以謀圍頤和園爲據乎應之曰謀圍頤和園之事僕姑弗論然前年朝廷一意變法改行新政亦有數月非朝下令而暮卽變也如皇太后早有不悅之意卽可以一言止之皇上純孝天生斷不肯顯違懿訓奚待遲至八月而始興此大獄耶如謂八月前皇太后絶無聞知卽知之而欲甚其罪大其惡是以抑而不發以養其奸吾恐海内有識之士皆斷其必無是理也是則前年八月彼康梁諸逆黨卽非謀國頤和園當亦必有非常之舉動足以驚駭海内者故朝廷遂有此大變乎嗟乎康梁旣爲亂黨而其徒託爲新黨之鼻祖以搖亂天下吾是以辨其爲亂黨非新黨俾海内維新之士勿以康梁二逆而沮其志康梁二逆之黨不得託新黨以行其詐也然而黨非美名也漢唐宋明皆以此覆社稷康梁發之海内效之吾雖辨之吾終願泯之 
[本館接奉電音]  
　　昨日午前京師飛電傳來上諭三道旨一道敬謹譯登○二月初九日奉上諭前據御史成昌奏叅浙江巡撫劉樹堂信用私人玩視軍務各節當經諭令許應騤確查兹據查明覆奏劉樹堂辦理水陸各營聲勢聯絡該撫派委總兵李福興等爲各營統領亦因久經行陣或曾在學堂量材器使尚無徇私情弊惟於吳春龢自稱保有總兵及懋勇巴圖魯一時未能查出實屬疏忽劉樹堂著交部議處候補總兵李福興旣查無縱勇搶奪情事惟行營加餉遲發將及兩月以致各勇鼓譟實屬統馭乖方李福興著交部嚴加議處餘著照所議辦理浙江地方緊要該撫務當振刷精神實力整頓所屬文武各員尤當隨時考察如有貪劣營私等弊應卽據實叅劾以儆官邪而裨治理該部知道欽此同日奉上諭此次京察引見年至六十五歲以上之户部郎中世昌等均著照舊供職不到之工部庫使三音泰著該部照例辦理欽此同日奉旨山海關副都統著蘇嚕岱調補廂白旗漢軍副都統著洪額補授欽此同日奉上諭翰林院奏甄别詞臣據實糾叅一摺翰林院編修貴鐸創辦商務並無成效徒資中飽著交部議處在籍編修周錫恩遇事浮夸不顧行檢著勒令休致交地方官嚴加管束編修陳鼎性情乖謬心術不端所箸續校邠廬抗議多主逆說檢討吳式釗醵歛重貲居心叵測編修沈鵬喪心病狂自甘悖謬以上三員均屬衣冠敗類僅請革職交地方官嚴加管束尚屬寛縱陳鼎吳式釗業經革職諭令翰林院傅送刑部轉解遞籍卽著各該督撫將該革員等在省永遠監禁沈鵬一員前經告假出京兹據鹿傅霖等電奏已經拿獲到案卽著革職永遠監禁省監翰林院爲育才重地膺是選者率皆敦品礪行束身自愛烏容此等敗類濫厠清班嗣後著掌院學士隨時考察倘再有踰閑蕩檢僣越規矩之員卽行嚴參究辦毋任姑容欽此 
[聖躬無恙]  
　　廣州博聞報登日本來電云駐京各國使臣於上月某日覲見中國皇上仰見精神煥發並無病容然則外間所謂聖躬抱恙云云殊屬謠傳不確也 
[民不能忘]  
　　南洋新加坡叻報云光緒皇帝天縱英明萬民愛戴今歲南洋各埠大家小户所貼春聯多 
 
 

Page 2

 
 
以光緒二字冠之句首者如光增堂搆緒行箕裘龍光誌美鴻緒承庥光依北闕緒衍東山中國有聖人光增歐亞熙朝行新政緒接唐虞云云亦可謂鴻猷遠布民不能忘矣 
[俄法情形]  
　　廣州博聞報云俄人乘英國有事於非洲大有一往無前之概其形跡早已顯然目下俄兵之聚集印度境外者至少有二十五萬人將軍藥奴氏已行至工程卡地方旅順口及波斯灣所駐俄軍艦亦愈見其多法國聞之急將國中各處陸軍調集若有非常大事者然 
[設會興商]  
　　日本訪事人云前者中日兩國商人在東京横濵等處設立亞州通商協和會現更漸次推廣會中舉會長一人副會長兩人評議員三十人幹事長二人幹事十人會計員二人事務員若干人其在東京者爲澁澤榮一近藤廉平中野武營淺野總一郎末延道成池田謙三佐佐木愼思郎栢原文太郎藤江謙吉郎水户謙吉等人在横濵者爲大谷嘉兵衛譚玉階梅田信義吳植垣渡邊福三郎鄭席儒原富太郎曾卓軒若尾幾造黄爲之增田增藏林北泉岡野利兵衛張勉之諸人在神户者爲麥少彭容昌屏陳恩培黄文珊鮑獻卿楊海壽吳遜澤王大川諸人在上海者爲田邊爲三郎李雪巖鄭澄波諸人此外如香港廣州澳門新加坡吉隆廖内仰光巴羅加拉巴皆有會員分投考核入會者先付日本銀幣五圓每月再付會費若干擬定會中條例七則一發行會報二介紹兩國通商事務三調停兩國商業上紛議四有關各地商業法律庶務必須調查研究精益求精五設立俱樂部卽總會以供兩國人之交往六培養通商上之人材七會中之人如有他人欺侮者必爲之竭力保護 
[大帥行期]  
　　金陵訪事友人云正任兩江督憲南洋通商大臣劉峴帥自去年十二月二十四日交卸關防以後於榮利志切歸田曾於今正某日上疏乞休乃聖眷優隆未蒙允准日前接奉政府電信促令入京峴帥深概時事多艱未敢堅持退志爰卜吉本月望日乘鏡清兵艦繞道滬江易船北上 
[信陽通電]  
　　漢口訪事友來函云河南省信陽州向未設有電線兹電報總局憲因是處爲蘆漢鐵路扼要之區將來商務必能蒸蒸日上爰派員在彼處設線通電此後魚來雁往信息當更通靈矣 
[大帥程才]  
　　金陵訪事友人云鍾山尊經兩書院向於每月初二日由督憲藩憲糧道巡道江寗府輪流課試而以江寗府提調其事鍾山各省士子皆可報名應試尊經則專試江寗府屬之人舊制課以制藝一篇試帖八韻前年督憲劉峴帥增訂新章於正課之外兼課經史策論准諸生携卷出外限兩日繳齊今屆二月初二日輪值督憲鹿滋帥甄别江寗府劉嘉樹太守有提調之責先期懸牌曉諭俾諸生報名投考閱三四日滋帥忽傅見太守諭以甄别之事太守答　卑府已先牌示滋帥忿然作色曰貴府知本部堂將如何甄别而不先請示率意懸牌乎太守默然滋帥復詢以此間課士向假下江考棚棚中共有號舍若干太守倉卒不能對稱候回箸行查滋帥謂本部堂今欲扃門試士究不知兩書院應課人數如何棚中號舍能否兼容并包仰卽查明禀覆太守禀稱歴年携卷出塲已成習慣前李柯二升府在任時皆思整頓卒不能行卽卑府任事之初亦有此心無如諸生積重難返乃姑聽之滋帥謂應試諸生安敢不遵約束是　辦理者未得其宜耳本部堂此次須大整塲規幸毋以積習爲說太守唯唯而退越日滋帥又傳見　元縣學教諭鮑廣文諭知此意廣文禀稱江寗士習疲玩已極各大憲未嘗不欲挽回後皆以閙事而止滋帥大怒曰誠如所言士習不端至於此極誰爲司鐸而竟不能化導耶本部堂此次甄别如塲中敢有閙事者定將教官撤任以懲平日教導之無方廣文赧然而退迨太守詳報人數滋帥見鍾山多至一千四百餘名尊經一千二百餘名知下江號舍不敷位置爰示定在下江考棚課試鍾山其尊經則假上江考棚課試又以兩書院卷數皆在一千以外飭分兩路點名期速竣事是日黎明滋帥親至下江考棚考鍾山士子東角門由鹽巡道徐叔鴻觀察點名西角門委某觀察點名滋帥在儀門内升府監視儀門外排列隊伍府縣及南北兩捕通判肅然侍立兩旁諸生皆整肅衣冠魚貫而入午初點畢滋帥小憇片時將正兼兩課題目交監塲道員然後命駕回轅監塲道員隨命封門發題並發告示略謂正課四書文一篇試帖一首限本日二更以前繳卷兼課則策一道論一徧令諸生另卷抄呈卷　塡寫正課坐號論後默寫正課小講以憑核對准其携卷出塲限次日酉刻繳卷如有正課而無兼課卷者雖有佳章不閱至是夜初更始放頭牌及更魚二躍塲中己闃其無人尊經由署糧道柯觀察代考塲規如前鍾山正課文題放鄭聲至必有近憂詩題賦得聖師雖遠有遺經得經字兼課策題問古之談兵法者云運用之妙存乎一心洵爲至論若明人戚繼光所著各書與今日練兵有可采者否試舉其要論題卜式輸財助邊論尊經正課文題寛則得衆至威而不猛詩題賦得傳經儷金得經字兼課經文題緜緜瓜瓞民之初生自土沮漆史學題李廣程不識用兵得失論 
[接篆展期]  
　　蘇州訪事友來函云本月初三日調署蘇州府知府濮紫泉太守交卸松江府篆發電來省擬於十二日接篆旋以正任蘇州府升授直隸永定河道彦詠之觀察急欲交卸電請太守早日履新太守遂改期初八日已時接篆迨初七日太守以任内尚有緊要事件急切未能料理因於辰刻重復傅電來省仍於十一日到省十二口辰刻接篆刻下觀察雖已收拾行裝然須俟太守履新方能乘傅北上也 
[嚴緝匪首]  
　　蕪湖訪事友人云前者蕪邑東鄉及宣城南陵接壤之處有會匪渠魁葉裕亭等勾結鹽梟散布於方村灣沚西河黄墓渡一帶開山放票聚黨數千人陰謀不軌其中頭目葉坤蟠踞方村尤爲猖獗正月初旬某日匪黨余開基因賭刃傷鄉民朱姓被蕪湖縣張大令拿獲帶案懲辦葉坤聞之卽率黨逼令鄉董王某將余匪交還幸由蕪通保甲緝捕營統領饒守戎帶領綫捕設法擒獲是月二十九日守戎親自押解至縣大令悉心研鞫葉坤初猶倔强鞭責良久始認開立大金山及某山某水某香等匪號私賣票布勒詐鄉董王姓不諱訊以匪黨姓名蹤跡則仍堅不吐實大令飭釘鐐收禁候再訊供葉裕亭爲皖南各處會匪之首聲勢尤大所開山堂曰飛龍山忠義堂五湖四海水長靑松栢香等逆名已由前次所獲之匪黨余開基詳細供招現由徽寗池太廣兵備道憲吳季卿觀察高懸重賞札飭饒守戎選派副哨綫勇分投跴緝其賞格曰近來梟匪勾結土棍到處肆擾或擇富硬借或逼人入會居民畏其黨衆兇惡莫敢誰何亟應痛加懲辦以遏亂萌現據蕪湖縣張令禀拿獲縣境方村白沙鋪等處肆擾刀匪余開基訊據供出匪首葉裕亭住南陵縣黄墓渡烟館爲窩巢與其黨衆余老三等時在宣城南陵繁昌當塗各縣境内糾衆入會横行聲勢日張等語應卽責成該員選派副哨帶領緝捕綫勇數名不動聲色前赴黄墓渡一帶並周歴宣南繁當四縣境内跴蹤嚴拿該匪首葉裕亭及後開有名人等務獲就近送交各該縣嚴禁究辦拿獲該匪首葉裕亭賞給鷹銀二百元拿獲後開餘匪每名賞給鷹銀五十元除行宣南繁當四縣一體選派幹捕移營嚴拿無論軍民諸色人等有能拿獲者一體給賞無異外合行札飭札到該員立卽遵照並將選派副哨線勇姓名禀候酌給川資啓行毋違此札光緒二十六年正月某日後開匪首葉裕亭年約四十餘歲湖北人身胖無鬚住黄墓渡烟館餘匪余老三會内排列老三江北人詹子摸會内排列老六宣城六林圩人陶焱彪會内排列老五湖北人打拳的朱二义子年約三十餘歲排列老三王機匠在宣城灣沚開賭 
[蘇垣火警]  
　　姑蘇采訪友人云本月初八夜三更時濃春送煖蟲語窓紗忽報閶門内寳林寺前某姓家方稅吳回之駕一霎時狂燄亂竄如蛇吐信迨各叚水龍夫夢中聞有警鉦聲推枕而起星馳電掣坌息到來噴薄銀濤幾類韓潮蘇海幸值封姨斂威不致蔓延無際越一點鐘許焚去民居四户約共房屋十餘椽卽火滅烟消不復祖龍煽禍事後歌洽比者咸謂某姓方在廚下作晚餐遺火薪槱中致成一發難收之勢理或然歟 
 
 

Page 3

 
 
[窮途奄化]  
　　有客致書本館云蜀人張潤生薄宦京華歸思甚切去冬由京南下暫寓唐沽某客棧時北洋尚未冰阻閱數日卽附招商局新裕輪船赴曰江中途檢點行囊則箱中洋銀三百圓已被歹人易銅錢二串其時船已飛行二百餘里無計折回惟有付之浩歎而已及抵滬上函致棧主置之不理不得已附某輪船至漢口取道入川旋以氣忿交加抱病月餘奄然而逝噫慘哉今者北洋業已開凍輪船絡繹附客尤多幸各鑒及前車切勿受人之愚以致客途喪命乎 
[武林官塲紀事]  
　　杭州訪事友人云楚軍水師後營駐紫紹興本由張大令紹齡統帶正月某日撫憲劉景帥札委紹恊左營守備陸仲賢守戎兼帶本月初四日守戎馳詣憲轅稟謝次日卽辭回越中○去年正任仁和縣蕭藴齋明府由上憲調署秀水縣篆催科撫字瞬屇一年日前藩憲惲菘耘方伯札委署理歸安縣篆明府接奉札文卽於初五日赴省謝委然後擇吉履新○本月初六日爲致祭社稷壇之期黎明撫憲劉景帥命駕出轅親往行禮初八日祭龍神風神委杭嘉湖巡道時蓬仙觀察前往恭代昭忠祠委杭州府林迪臣太守主祭因是日爲孝廉堂甄别景帥須親蒞點名藉昭鄭重也 
[札查弊混]  
　　日前上海官塲接正任松江府調署蘇州府濮紫泉太守通飭札文内開爲轉飭事奉護理蘇撫部院陸札開照得内地行使洋錢　以日斯巴尼亞所鑄爲本洋墨西哥所鑄爲鷹洋亦作英洋中國各省所鑄者則爲龍圓誤稱龍洋者間或有之蘇省鷹洋通行本洋素不多見而巿肆行情本洋價較鷹洋向漲二成上下到處皆然亦有各屬摺報可考兹據太倉鎭洋兩州縣摺報徵收錢糧牌示洋價列有本洋英洋名目而本洋價較英洋每圓减錢二十文所稱本洋若指日斯巴尼亞所鑄則換價不應貴賤顛倒反比英洋貶損若指龍圓而言則前經札司通飭各屬示諭須與鷹洋一體作價搭配行用不准任意高下有案倘該州縣櫃收錢糧尚敢任意軒輊將何以使商民遵守若因循例摺報無關緊要隨意塡寫則公事漫不經心已可概見且恐他處亦不免似此影射弊混實與圜法有碍札司遵照再行通飭各屬嗣後櫃收牌示務各標明龍圓英洋一體作價搭配行用毫無區别一面轉飭太倉鎭洋兩州縣迅卽明白禀復以憑察奪毋違等因到司奉此合就轉飭札府遵照通飭各屬嗣後櫃收牌示務各標明龍圓英洋一體作價搭配行用毋任稍有區别是爲至要切切等因札縣卽便遵照憲札辦理毋違光緒二十六年二月日 
[委員銷差]  
　　江蘇海運滬局承辦沙衛各船裝運糧漕之各委員頃已竣事昨日相率赴省銷差總辦張子虞太守則赴金陵公幹想須小有勾留也 
[示禁滋擾]  
　　欽加同知銜辦理滬南馬路工程善後局江蘇候補縣正堂程爲出示諭禁事本月初四日奉道憲余札開正月二十一日接西洋領袖總領事華來函據本國商人張子標禀商人在南巿所設拆船廠前因船料被竊拘獲送局懲辦節經禀請照會在案兹又常有水勇流氓等人日來該廠滋擾甚乃并守門之印度人亦被毆傷而廠内工作之人則被毆受傷已非一次請再照會飭局提究以杜事端而安商業等情本總領事察核所禀尚屬實情合再函請貴道迅卽諭飭局員嚴切妥辦禁止俾免以後再有前項兇毆滋擾情事等由查此案前接西洋領袖總領事來函業經飭據該局查辦申復在案兹又接准前由合再札飭到該局卽便遵照嚴切查拿究懲等因奉除飭捕役嚴切查拿外合亟出示諭禁爲此示仰馬路諸色人等知悉嗣後不准再在該廠滋擾倘敢故違立卽拿送來局從嚴懲辦决不姑寛其各凛遵切切特示光緒二十六年二月初八日示 
[監犯患病]  
　　盜犯尤炳南係從前行刼本邑江南機器製造總局繙譯委員趙靜涵明府家之要犯由前署上海縣篆之王欣甫大令訊實供詞收禁待辦兹忽在獄患病勢甚沈重禁卒稟明代理縣篆之戴子邁明府明府立飭官醫入監爲之診治如果症屬危險卽當申報上憲聽候察奪 
[上海縣署瑣案]  
　　滬南大碼頭大順金客棧房屋向救生局承租前者棧主婦王徐氏積欠租錢一百餘千經救生局董禀請押遷氏一再苦求願交保出外措繳至今日久未繳分文局董具稟催遷前晚代理縣篆之戴子邁明府飭差帶王徐氏至案比追氏仍叩首求恩願於本月杪如數繳淸明府飭具限狀交原保保人出速卽設法繳錢○十六鋪巡防局押解竊賊趙和尚彭阿山到縣經戴明府提訊趙和尚供小的原籍金陵現在治下陸家渡開設辫綫作並無行竊之事惟妻弟張姓與韓姓等曾在虹口怡和碼頭竊取同裕公洋貨店内天靑哆呢等物事後約同趙阿山携至小的家中囑爲付質旋被捕役拘獲求恩鑒原趙阿山供小的浦東人素當駁船夫哆呢等物均係張韓二人所竊携至趙和尚處囑代質錢明府飭將兩趙收押自新所候補提張韓訊究 
[南巿捕房紀事]  
　　昨日天將破曉時南巿新馬路中有一婦人亭亭伫立年二十許形容憔悴衣似懸鶉二十四號巡街捕向之詰問婦瞠目不發一語因卽帶至捕房捕頭察得似患痴癲令留至天明揮之使去○前晚偷兒某甲竊取新馬路十六鋪橋左近某號東洋車上衣服某號巡街捕見之拘入捕房捕頭令禁押半天然後釋出○有王子園者不知何許人日前被郎家橋左近某羽士纠往賭博輸去洋銀五百餘元事後知係馬扁一流因糾令多人邀至新馬路指南白玉樓評論旋由某哨弁出爲緩頰王忿其袒庇相與紛爭事爲捕頭所知恐肇禍端派差役前往驅散 
[法租界公堂瑣案]  
　　去年永興洋行主人討司控掮客潘炳昌承辦皮貨七百件運往外洋銷售因與原樣不符退回上海耗去水脚關稅等銀五千餘兩責令照償讞員朱森庭明府會同何繙譯訊得當時業已銀貨兩交未便准如所請討司見事不得直復控買辦沈靜軒不善經理致多虧折明府謂沈並無不合討司稱將貨抵銀時由沈答字必令將原貨售去明府著沈邀同各洋行買辦來案復核昨日沈偕拔維晏洋行買辦沈子雲曁信孚中和兩洋行買辦方省之等投案候示明府謂本委已向法銀行問明抵銀之事由討司自理買辦並未到塲惟簽字一節或者因不識洋文鹵莽從事各洋行買辦合詞禀稱此貨儲存洋棧討司如欲抵押買辦理應簽字以昭信實何得歸咎於沈討司將西字單呈請查騐並向何繙譯再三辯論各洋行買辦同供照此情形以後各洋行進出貨物買辦不能簽字矣明府商之何繙譯諭候下禮拜二覆訊核奪○大德昌德記萃昌成各號夥沈炳垣程寶林葉永庚等投案稟稱榮子舫經售花衣積欠各號銀九百餘兩扭請訊追榮供此欵已交榮寳泰如數付清並無蒂欠明府著交的實人保出限十日内理明禀覆○流氓陳榮生卽剃頭和尚前在浦東火油棧肇事擊傷張掌華英美租界公廨讞員翁笠漁直剌飭差拘拿未獲前日經法界包探拘獲解案英界捕頭聞之遣包探趙銀河投案禀請帶回明府商之何繙譯著將陳還押諭令趙探於下禮拜二來案候示○前者陶如楨控徐馥山積欠會欵洋銀一千餘元明府訊供之下飭押候交保理處昨日陶復將許仁章扭案請追許供所欠會項因開客棧早已用罄無力償還求恩寛宥明府著押候嚴追○方松庭禀稱寓居治下八仙橋左近前日張松山冐充鏢客手持鐵器來家索詐因令巡街捕拘獲送案叩求究辦明府判令將張枷號數月笞責二百板○姚永廷禀稱車夫姚石根竊去捐照二張篷帳一頂緝獲人贓扭案請究明府判責姚二百板車照給還失主○積竊李阿二釋出未久卽至江天輪船竊取某甲所携衣包一個經包探拘獲送案請究明府判責四百板 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[大清光緒二十六年二月二十一日申報附張]  
[英美租界晚堂瑣案]  
　　余銑控傭婦鄒朱氏誘匿婢女阿寳前晚襄讞委員張柄樞司馬提訊鄒朱氏供小婦人籍隷蘇州向傭于余姓家光緒二十二年十月某日將銀對時表玉器等物向主母抵押洋銀二百元後因無力贖還故將年甫八齡之女孩阿寳立據押與主母近悉主母欲將阿寳帶往天津小婦人以阿寳自幼許字蘇州蕩口侯家宅某姓子爲室故令逃出今阿寳已至壻家求賜玉成公侯萬代司馬飭押候交保出外從速向余理清○前者何東初控沈德峯糾衆搶取其妹解經讞員翁笠漁直剌訊得兩造供詞各執飭押候過堂覆訊前晚倩張司馬傳案研鞫何投案供稱小的僑寓治下長春里去冬憑趙葉二人說合出洋銀二百八十元納沈德峯之妹爲妾由沈父繕立筆據旋於新正某日過門不料德峯屢來纒擾本月初七日淸晨糾集同類七八人蜂擁至家將其妹刼去藏匿不放鄰人徐少蘭目擊情形可爲見証徐少蘭供與略同沈德峯供胞妹許何爲正室不應納作小星今因被凌虐乘間逃回並非小的往刦大老爺如不信請傅媒人質對司馬見沈狀貌猙獰知非善類著責二百板押候補提媒人訊明再核○去年八月某日蘇州人張照甫因案解經直剌訊供判令管押捕房半年然後遞解回籍今已押期屆滿由捕頭解送公廨直剌諭令暫押候核不意張乘人不備扭鎖圖逃事爲管役某甲所見禀明張司馬司馬提訊之下張泥首求恩司馬喝令笞責一百板仍著押候備文遞回原籍 
[英美租界公堂瑣案]  
　　包探張阿五禀稱美界捕房押犯殷福生陳阿四徐阿二張根生陳阿喜向新押入犯沈根榮勒索不遂肆意逞兇沈根榮大聲呼救事爲捕頭所聞倩小的一併解請懲儆沈申訴前情殷等同供小的等見沈入内向詢案情不敢爲難叩求寛恕襄讞委員張柄樞司馬商之弗繙譯官判將殷等各責二百板還押捕房○包探朱阿高解送竊賊姚金生到案禀稱此人潛至浦灘竊取船户唐松二所駕駁船駛往浦東報案後經小的緝獲人贓送請究辦唐投案領船姚供小的亦有一船停泊彼處無意中誤撑他人之船自知不合尚乞恩寛司馬判押一禮拜○包探金阿三拘解賊犯張桂全王永發至案禀稱伊等二人串竊王阿桂所開牛乳棚中乳牛一頭報捕後經小的查獲送案請究王阿桂投案領贓張王認竊不諱司馬判各責二百板管押一月○包探顧阿六禀稱陳厚齋何石記二人將煤堆積唐家弄内有碍街道小的見之告知捕頭傳案請訊陳何同供稱此煤本欲送入某煤棧倉猝不及暫置街衢容卽移去今已知過尚乞施恩司馬查得陳存煤較多判罰洋銀二十元何存煤較少罰洋銀十五元○包探張天林解送細崽沈雙喜李阿二到案禀稱此二人均在某洋人處服役前日洋人忽失去洋銀四十元報捕後經小的在彼等房中查出二十五元尚少十五元今特告知捕頭送請訊究洋人投案請追沈李不認行竊司馬判令將所少洋銀如數合賠從寛斥釋 
[美租界捕房紀事]  
　　前日傍晚時女工蔣彩金由裏虹口某繅絲廠工畢而歸行至胡家橋左近突被流氓張桂蘭張阿生所見攔截去路攫取臂上所籠銀條脫及頭上銀簪彩金忿甚奔至捕房呶呶聲訴捕頭允卽派包探查緝○昨日包探劉光震見犯案遞籍之寗波積竊劉阿雨匿跡篷路故態依然因卽拘入捕房捕頭令押候解送公堂稟請讞員翁笠漁直剌核奪○昨日稅居虹口武昌路某號門牌屋内之粤人陳根寳至捕房訴稱前夜有流氓多人將火油澆灌前門意圖縱火幸卽覺察取水樸滅然已將門灼壞請卽派包探查緝以儆將來而免後患捕頭允之 
[蘇省官報]  
　　正月二十九日　轅牌示照得南匯縣知縣汪以誠撒任調省察看遺缺查有署元和縣知縣陳際唐堪以調署所遺元和縣知縣員缺查有華亭縣知縣王得庚堪以調署遞遺華亭縣知縣員缺查有卽用知林丙修堪以署理知府王毓苹禀謝飭知廿一年分海運案内蒙保俟得道員後加三品銜知縣李前泮禀知赴寗見制憲○二月初一日知府舒體元禀謝委署松江府事卽辭赴任又王毓苹禀知奉委會辦文廟祭品差又許星璧禀知本日到牙釐局總巡差通判吳汝繹由上海公幹回並謝知二十二年分海運案内蒙保補缺後以同知直隸州知州用知州張澮由寗見制憲回知縣胡智澄禀知本日到閶胥門外總巡差並銷發審局差又吳樹橒禀謝飭知解京餉案内蒙給加一級紀錄二次又王敬銘禀謝飭知上年解京餉案内蒙給獎勵班註册委署州縣一次直州同魏汝駉禀知到撫轅收呈差按經歴態佐周禀知赴滬見道憲縣丞徐家修由昭文縣保甲差次專丁來省禀謝飭知廿二年分海運案内蒙保加同知銜又姚雲禀知到盤門旱關差又鍾瑞堯補缺後以知縣用巡檢李應庚補缺後以縣主簿用均禀謝奉飭廿二年分海運案内保獎又陳錫蕃禀謝委署震澤縣平望司巡檢事新選上海縣典史趙熙禀辭赴任○初二日藩轅牌示照得武進縣小河司巡檢蔡延熙前與准補崇明縣崇海司巡檢魏程先互相調署兹各一年期滿自應將現署崇海司巡檢蔡延熙飭回小河司巡檢本任現署小河司巡檢魏程先飭赴崇海司巡檢新任又署鎭江府經歴錢紹勛署事一年期滿遺缺查有勞績本班試用縣丞蔣楨堪以輪委署理又請補華亭縣縣丞錢紹勛已奉部覆准補應卽飭赴新任首府彦昨日禀知由寗回知縣楊炳震禀知奉委赴震澤公幹卽辭又徐清鎭直州同樊恭壽府照磨俞簡均禀銷查放泊紹義賑差五品銜指分江蘇試用知縣謝商衡山東人由京領照來省禀到縣丞范景賢交缷署寶山縣主簿任事回省○初三日候補道陳紹棠由寗回同知莫葆辰禀謝飭知以審結各案蒙予勞績班儘先拔署州縣二次吳縣田昨日禀知下鄉相騐知縣翁有成潘宜經均禀謝飭知二十二年分海運案内蒙保補缺後以直隸州用新選昭文縣張瀛禀知委赴常熟提案卽辭蘇州府照磨姚定信禀知奉府委春祭文廟櫺星門彈壓差巡檢張家溱謝奉飭分常差遣卽辭 
[皖省官報]  
　　正月二十四日皖岸督銷局江蘇候補道錢松生辭行安慶府方連軫辭赴金陵寗國府桂鍈到署蕪湖縣張振鋆到寗國岳山司李經番辭典史朱茂身到由望江公幹回並謝委○二十五六日本任黟縣周憲章新海防試用巡檢孫寳瑝典史章德潤均到浙江人華陽厘卡知州黄建移署黟縣吳雲翔知縣汪承祖均到由蕪湖勸捐回典史華炳榮知丁外艱○二十七日望江縣何恩煌署蕪湖縣張振鋆辭府經戴澍滋知丁祖母艱○二十八日皖南鎭黄本富寗國府桂鍈均辭本任來安縣于普源辭赴滁州會訉案件通判王承洛面試縣丞蔡樹人巡檢賈寅熙均謝超委○二十九日華陽釐卡知府黄建簃辭指分安徽新海防試用典史高鵬飛到江蘇人通判王承洛辭赴清江提餉 
[邗江官報]  
　　正月二十二日奇兵營遊擊李遊戎義信抵揚公幹龔鹺尹齊　由甘勇回銷解餉差葉鹺尹康安銷靑口局孫鹺尹傳馨辭赴太平局差○二十三日如臯縣單大令儒紳過楊許分轉念祖由鄂岸差次來○二十四日潘鹺尹營源起復回淮○二十五日軍廳徐司馬公幹到揚夏司馬委查通泰水勢葉分轉爲楨辭回淮北差次 
[江西官報]  
　　候補縣邱應華弋陽公幹回高安縣何敬釗禀到從九嚴宜煥禀知查進内保甲劉芳晉禀知查德内保甲汪鳴鑣查順化局江蘇候補道許元章由奉新籍來省禀辭往金陵代德化縣應衷禀到武舉杜寳廷解冬貢進京署南豐典史漡承嵩據報病故以試用典史王培芸署理浮梁都司黄慶雲缷事回九江額外程得勝吳城千總　雲鵬湖口縣徐允升署吉水縣孔昭珍新淦縣劉橒壽俱禀到辦理湖口船廠江蘇通判李士彦由湖口來省黄宗興解九江關餉京回沙昌壽安徽公幹回内河長龍哨官林新章往九江公幹候補縣余官濬往吉水催差欠朱炳光留贛候差回府經吳錦蓉樂平劉恆清由景德鎭俱緝私卡來省朱嘉霖往奉新催墊欵　安縣劉步元峽江縣王易鄱陽縣陳祥燕上高縣文聚奎俱禀到候補縣邵逹善黄曾詒俱禀謝甄别行知通判阮志觀委辦住岐釐卡署永豐沙溪司曾炳銓缷事回林壽棠缷辦萬載保甲回秦蘭芬往廣豐王儀度往蓮花廳俱催墊欵知縣倪廷慶禀謝准補湖口行知陳履貞查探湖北商務章程回從九鮑壽齡往吉水催墊欵標下左營周步雲病故　缺以現署廣信叅將事劉雙保調署所遺篆務以候補叅將張開甲署理劉叅軍未到任之前以左營守備陳鴻章兼護泰和縣郭曾準蓮花廳唐繼周吉安府許道培安仁縣劉泰龢俱禀到銅鼓營同知周錦成署德化縣吳致修缷事　理交代俱來省候補府袁樹勛由景德鎭卡回景德鎭同知吳鳳來新喻縣蔡體乾俱禀到南昌府照朱建勲柏長　沈秉權王萬育張炳華許金策朱修圻張曾詔俱辦禮樂局威武前營馬寳山禀謝准補城守都司行知候補府袁樹勛禀往金陵浮梁縣任玉琛進賢縣陳慶綬俱禀到暑樂平縣吳慶揚禀謝准補弋陽縣行知湖口縣倪廷慶往清江騐工又田阮志觀禀知江西賑捐獎給花翎 
　　 
　　 
 
 

Page 10

 
 
   
 
 

Page 11

 
 
   
 
 

Page 12

 
 
   
 
