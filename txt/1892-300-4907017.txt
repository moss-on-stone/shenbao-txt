# 1892 - 300 - 4907017

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報飽帳房購取可也此布 
[五城練勇捕務異同說]  
　　初十日本報載有京都五城練勇巡役二則適作合傳體同列一處閱之不禁爲慨然盖一則巡夜而放鐵砲專以驚哧居人通知盜賊令之趨避而已一則易服以捉賭遂將賭徒二十餘名一時並獲二者皆練勇之所爲也何其勇怯之不同如此說者謂巡夜所以防賊也傳曰我能往宼亦能往彼爲盜賊者本係貧無聊賴亡命爲此設與勇遇勢必拒捕且若輩多伏於暗陬倘不預爲之備則勇蔣爲賊所算而受其害故當爲先聲奪人之計施放鐵砲以驚之若賭徒則尚不至於如盜賊之亡命也防盜多在黑夜捉賭則在白日此其情形不同故捉賭須用智取不必先聲也或又謂巡夜之責重故不可不使人知之隨處放砲則不但鋪戸居民皆知練勇巡查之認眞而且可以使官憲皆聞而知之將來記功記過卽由此而判焉若捉賭則不過帶便爲之藉此可以交差而於功罪本無所係故無事乎聲威此其所以分而不知皆非也蓋直是避害而趨利利害之勢殊斯勇怯之情異耳盜賊亡命恐其拒捕乃先嚇而驚之此猶其避害之小者也其實則此等練勇大半與賊通同彼其出外巡查之時必有官弁督領而官弁則或者不與賊通也於是用此以通知盜賊其意若曰有巡夜都在此爾其避之而於驚嚇居民則不之顧也於紙窗玻璃之震碎與否不之覺也於嬌弱嬰孩之驚而啼哭彼未嘗聞也甚而至於驚悸成疾未嘗見也生瘡疾者一驚而瘡勢加重養　傷者一驚而創口復開病勢垂危者一驚而氣息不屬瘋犬囓噬者一驚而性命難全其害不可以枚舉而彼皆不之知也但以爲此查夜之分所應爲者耳然而於捉賭之時則又何其黠也假扮抬槓之人身穿緑色　衣前往查抄使賭徒見之絶不疑其爲官人因得以掩其不備悉數捕獲無一漏網向使用捉賭之法以捕盜賊盜賊又豈能倖逃倘於捉賭之時而亦用鐵砲以驚之則賭徒亦且聞聲匿跡矣然而捕賊則若彼捉賭則若此是何以故賊者勇所不願獲者也賭者勇所深願獲者也而其所以必欲獲之者則必其不能如賊之進奉規費者也京都盜賊之多與賭徒不相上下何獨於此處而攺裝易服以未必得而於他處無聞焉蓋他處之賭必與勇役串通賄之以費而彼遂熟視焉而若無覩充耳焉而若無聞於　時也設有官憲訪聞督同若輩前往捕捉吾知勇等又必有法以預爲通知雖不至公然放砲以使之遁亦必不使官憲得以悉數捉獲此種鬼蜮伎倆不獨京師爲然他處何獨不然特以京師號稱首善之區京營巡役素稱得力五城練勇專司緝捕盜賊終夜巡行而乃僅以嚇鬼驚人了其世事而於盜賊之縱横搶竊之頻仍皆視之如秦越人之肥瘠不尤可笑乎夫使其果不能設一謀果不能出一策則亦蠢然如鹿豕祗供官家之豢養而已猶不足過責也何於捉賭一事則又神出鬼没竟如迅雷不及掩耳又何智也夫我之爲此言也非謂賭之不應捉也開塲聚賭律有明條本于例禁賭之貽害大之足以傾人之家　人之産甚至害人之性命壞人之名節其害胡可勝言捉而辦之誰曰不宜第以練勇捉賭之智與其巡夜放砲之愚兩兩對觀覺若輩純是私心絶無公道不但驚賊爲弊卽其捉賭亦未始非弊無陋規者捉之如此其嚴則彼賭徒之托庇者益多而其進餉乃日增矣上海租界有巡捕包探晝夜巡防夜間各按一燈巡行暗中盜賊不敢　其技前數日余所居有虛設之後門不知被何人推挖巡捕由鼎豐里巡過賊見而遁捕乃隔戸呼廚役起令其視後門有無毁壞荅以裏面有鎖乃去若此等巡捕乃誠不愧巡捕之職租界中居民得以安枕而臥者未始非巡捕之力此居民鋪戸所以樂輸巡捕之捐而不吝也京師練勇其職亦卽租界之巡捕而乃大有愧乎巡夜防匪之責專知避害而趨利然則國家又何爲而糜此若干餉項以養此無益之人徒滋擾累也哉 
[本館接奉電音]  
　　昨由京友電傳上諭二道敬謹曄登○九月十二日奉上諭甘肅甘凉道員缺著聯魁補授欽此同日奉上諭前據楊昌濬奏已故陜西河州鎭總兵沈玉遂戰功卓著籲懇優卹當經降旨議卹並准其立　建祠兹據都察院左副都御史楊頤奏同治二年粤逆餘籌陳金剛等就誅未聞湘軍前來助戰高州郡城亦未失陷楊　濬原奏沈玉遂率五千人馳往竟克高州與當時情事不符請飭更正等語沈玉遂轉戰各省勞績自不可泯惟於剿平陳金剛股匪該故員旣朱身與其事卽著國史館將沈玉遂本傳核明更止以昭詳愼楊昌濬未能詳查確實率行具奏殊屬疏忽著父部察議嗣後各該督撫於奏請賜卹之案務須查明實在戰功事蹟不得僅憑舊部呈報卽行臚陳入告致涉虛誣用副朝廷錄善勸功綜核名實之至意欽此 
[燕市餘談]  
　　禮部示頭傳八旗官學候補教習鄭桂芳單元亨限三日内赴部騐到並携帶筆墨以備當堂塡寫親供核對筆跡毋違○吏部爲示傳事知府松增等七員本部定於九月初三日帶領引見相應示傳該員等知悉務於是日黎明穿天靑褂備帶補褂元靑褂佩帶對子荷包手巾忠孝帶赴西苑門外六項公所内史部公所報到聽候點名帶領引見如排班時不到卽將線頭籖撤下毋違○吏部示傳所有在部投供之坐補國史館漢謄錄張廼駕一員限五日内取具同鄉京官印結塡冩親供三代履歴親身赴部投遞有執照者携帶呈騐以便咨送國史館毋得違悞○庫兵續祥於上月初四初十等日曠悞庫差嗣經其父廣某叩見銀庫掌印郎中某正郎禀稱續祥現因債務未淸難以上庫當差正郎答以續祥能否當差與爾何涉且語多瑣瀆意在要求似此任意妄爲實屬不成事體因禀奉庫憲示諭著將廣送交步軍統領衙門懲辦時廣　聞信遠颺正郎於是票傳續祥於二十八日赴庫屆期抗傳未至正郎遂雷霆大發禀知庫憲於本月初一日出具革條著莊續祥斥革並因續祥前被人控告有案經刑部行文傳令押送過部質訊乃一面行文知照該旗衙門一面行文知照刑部如仍須傳令質訊卽片行該旂衙門可也○升任戸部左侍郎兼管三庫事務張樵野少司農蔭醒涓吉上月二十日履新旋於本月初一日履庫監視庫役等散放廂黄正白兩旗甲兵餉銀事畢親視庫官等督率庫役將庫門閉封然後出署○永氏一案前經洪給諫艮品奏奉諭旨派令戸部尚書 
 
 

Page 2

 
 
翁大司農同　都察院左都御史懷大司憲塔布飭提覆訊得旨後各派所屬司員四人示期八月二十八日由刑部提同卷案人証解送都察院聽審　日承審司員齊至按照給諫摺奏刑部辦定卷案逐細研鞫嚴禁一切閒雜八等窺探所有刑部官員及吏役人等均照例廻避初三日復傳集永氏等一干人加意推鞫一切供詞尚未得其詳悉○西安門内永盛米鋪夥某甲夙精子平推命比鄰趙某偶於某日得弄璋之喜因開列小孩八字倩其批解甲懶於執筆延緩數日趙往問及甲答以尚未命筆趙氣忿不平順手取桌上批解未就之某乙生辰撕碎乙在旁閒觀與之理論兩相扭結各逞威風致令頭額受傷扭赴左近官廳涉訟噫斯眞如諺所謂小題大做歟○小安南營火神廟後院堆積乾草一堆本月初四夜三四點鐘時失於防維以致火起照耀遠近如白晝一般轉瞬延及後殿雕梁畫棟齊付刼灰廟僧驚懼之餘赶卽撞鐘鳴鼓俄而串鑼齊響驘馬市大街與善水局衆善士督率水夫舁水龍奔至竭力撲救迨至琉璃廠安平水局觀音寺公議水局大栅欄義善水局先後戾止則回祿神業已返駕矣計焚去乾草外並災及後殿五楹餘俱無恙 
[營口雜言]  
　　前報曾記吉林兵捕在營口道署後裕豐恒店内擒獲盜犯王大箇子幷其妻子三名口兹悉事緣通化縣紅土崖子東陞福雜貨鋪被盜搶刼擄人勒贖初不知盜爲何人及此次董千戎奉檄禽拿始知主名攸屬想一經解訊難逃駢首之刑也○本年閏六月中浣寍波號商某姓販鹿出口經釐捐局跟丁張姓等阻住索賄七百五十金事爲局總察知卽將張等三人看管嗣又寄押海防廳班館旋於初四日解送省垣○本月初四日金合大船水手由某烟館荷錢七八十千而出鄉約散夥見其形跡可疑上前查問水手不服彼此爭毆適有某號客到來以散夥夤夜攫財意欲赴官控告嗣經旁人調處罰令演戲賠禮並償還所失之錢始得了事○初六日下午西輪船進口有山東客獨雇一杉板船登岸岸旁官役見此客頻頻回顧鋪蓋悞以爲有私貨在内擡之恰極沈重客急上前攔奪官役疑益甚令啓而視之客堅不許官役强開查察則内有寳銀十錠客乃大聲亟呼搶銀官役至此舌橋不下形若木鷄幸有棧中執事人聞聲而至詢悉情形向客安慰幷申斥官役一番告知頭役責令賠罪始免雀鼠之爭 
[津橋秋眺]  
　　唐景星觀察於中秋後二日作古定於本月初六七兩日受吊十一日發引觀察創辦開平煤礦舉凡司事人等咸擬以一束生芻躬臨吊奠代理礦務者見其不忘故主一律給假五日並子火車往來劵俾免川貲○盜賊登屋借錢兇横已極凡城廂内外當家大戸幾於枕席難安文武官設法購拿雖或有時弋獲然從未供明甚贓正犯惟任德及王貴直認借錢各案不諱問諸事主數亦相符遂由縣擬罪上詳上憲批飭分别站籠斬决本月初三日將任處斬於西郊王則站籠示衆經此懲創或者此風當爲之稍衰乎 
[金山華商請駁美例禀]  
　　禀爲美設苛例禁制華民乞邀田使詰駁幷咨美維持事竊本年二月間美國下議院倡絶禁華人苛例荷蒙列憲垂念海陬疉電崔使憲力駁道達朝廷德意筆舌並爭彼族爰懾聲威寢息狂議憲恩高厚造福覊人至深且切迨新例廢棄照行舊例添入領照註岫一欵崔使憲因背約辱制殊碍華人詰責再三美外部置而不覆西歴八月一號例已起行美宫紛示囑領聲言倘不遵領至來年五月五號期限滿日監禁一年驅逐回國等語但該例不便華民罄竹莫數謹擇其尤甚者臚款瀆告伏查領照例雖僅指寓美華工而言但旅美商工服飾罔别華商之無照者美官無從區分偵及無照必被監禁例須美人代證始能省　如無証人旣監且逐累及商人甚矣其不便者一又貿易之事遷徙靡常間有今日在此明日在彼者亦有在此省設店而往别省討帳者其稔居之地或能熟識美人　而作証倘因事踰省偶爲稽及無有証人必至困押其不便者二又近年洋差多藉端肆擾或闖店稽察或攔街截搜小違禁令重則圈禁輕則罰鍰今復有領照之舉華工恐查及而恣虐也其准照必貼身携帶以爲護符第年長日久必有損失艱於補領已形不便倘領而復失轉啓難竇斷無再補則又監逐矣其不便者三又美戸部補定領照例内載凡華人請領准照者須具品行端方証人二名代爲具供發誓夫以華証華恐難取信勢不能不轉求美人然華工非盡識洋語盡識洋人者其不便者四又華人店鋪多有巨資每年生意或以數萬計或以百數十萬計今領照例謂凡在店鋪當事而於生意並無股份者亦屬華工此就爨夫執役人等而言則可若掌櫃及買賣貨手皆謂之工論亦過苛且金山去國遥遠往往東主旋華該店貨值巨萬託人代權或一年一更換或二三年一更換者在所時有統謂之工論尤妄刻其萬難遵領而最不便者五义美官於華人之案每竭吹求其或藉口准照肆恣稽查而華商之無照者有之華工之忘帶者有之勢必受拘借端凌虐雖爲之爭辯幸而得釋衙費律司費已破耗不少矣其不便者六又洋例除命案正兇雖犯重案均准取保今領照新例凡華人抵美宜候判斷者祗准吊審不准保釋近日商人來往多被囚押至爲暴虐查西國向無禁保之例重案尚可保釋乃以無罪之人竟肆妄至此尤無人理其不便者七凡此種種　便各端僅就可言者擇錄其概至若委曲之狀悉寓困躓之中該國權替於下凡求總統求美官者往往迎合工黨凌辱華人以爲梯進故狂瞽之論日益加增紳等嘗聞之該國正大官紳曰領照例不施别國獨於華人多所鉗制不特顯背和約取戾上國抑與美國創國原例未符甚爲識者所議又嘗博訪該國律司僉　領照例不合之處甚夥儘堪駁廢等語又查美國定制京城都察院有廢上下議院例權現紳等已籌集鉅貲延聘律司俟來年五月五號例限滿時親赴美京都察院控告惟時日過久洋官迫領恐難姑待且更慮例限屆滿華人未領監禁驅逐騷擾不堪紳等遍察人情該華民等又甘受監逐不願赴領致有損國體聽制洋人其志可嘉用心亦苦以故未忍遷就强其所難但此時崔使憲已竭慮殫精駁牘盈握幾至言盡旨窮難於贅詰卽七月間大照親赴美京隨同崔使憲晋謁美外部彼第婉詞答復究無竇意之存計非重以皇朝政府威權難使異域觀感紳等冉四焦思惟有叩乞憲恩邀美國田公使深言詰責令函美補救又本年西歴十二月美議院復啓敬請憲台授意崔使憲咨美國外部轉照議院逹中國不允之意揭彼族背約之私明華民不便之端求苛例挽回之法庶先事而預籌不臨時而罔措紳等幸甚商民幸甚抑更有進請者光緒十四年張前使憲手訂新約周詳匝洽美善並兼時因一二奸民圖快私便罔識大害欲行非公非私之據以求可操可縱之權阻敗善約後悔莫追今人思之盡深痛恨彼時美國乘約未定議也遂私行議紳士吉所訂之例不但華工莫能往來卽華商大費周折此例未邀我國允肯今仍因之加以領照就目前而論領照之例似先議駁惟士吉例背約病商均宜廢置且未經兩國商訂實彼私設責之有辭竊敢環乞憲恩促美換約毁士吉例庶紓困辱兾挽將來是否之處伏候裁幸除禀崔使憲據情轉咨外謹合辭冐禀聯叩王爺中堂大人爵前察奪施行須至禀者 
[學堂考藝]  
　　金陵水師學堂經桂薌亭觀察悉心整理規模頓覺改觀月初禀明劉制軍定於初七日考試是日制軍排道而至隨帶戈什哈僕從數十人觀察率中西教習及提調繙譯等官鵠立門左憲輿入亦相隨而進各呈手版行庭叅禮然後請入花廳小憇俄而按册點名分作三班從容獻技跑陣打靶泅水扒桅各顯神通莫不便捷如猱進退合度制軍顧而樂之謂足備他日干城之選乃賞給銀牌衣料有差 
[茸城命案]  
　　本月初十日清晨松江東門外明星橋北數十武某姓田塍之畔忽有無名男屍一具事聞於地保奔往視之見年近不惑身穿舊藍布襖藍布褲知事關命案急投華亭縣署禀報十一日下午吳堇邨邑尊帶同刑仵乘輿前往騐得背脊作靑紫色遍體均露傷痕諭令刑房書吏塡明屍格飭地保從速收殮發壇標記聽候屍族認領及回署卽派出公役赶緊緝兇 
[江寍官報]  
　　九月初六日戸部主事鄭業敬由京來拜指分江蘇補用知州張頤慶巡檢舒福昌由京來省禀到蒙城縣胡肇祺禀辭知 
 
 

Page 3

 
 
縣朱公純展假數天鈞和輪船孫紹鈞辭回滬上傳見善後局候補道穆克登布初七日安徽營務處總統省城練軍親兵馬步礮隊等軍提督宋朝儒見卽辭行雲南儘先遊擊昭通正標中營右哨千總劉光啓由京回省水師學堂前淮揚道桂謝考候補道周家駒由天津回禀到署全椒縣彭廷弼禀辭從羅志仁交卸贛榆縣典史事回禀到帶江安輪船楊星田禀知赴下關接撫憲 
[拒虎驚亡]  
　　没羽中石李廣之善射堪誇揚臂下車馮婦之威名尤着至若未擅卡莊之勇妄效共叔之能則雖脫離虎口亦鮮有不受其所傷者友自恩平來言縣屬箐深林密素多山君之患前月有麥某登山採樵瞥見一虎毛色斑爛迎面撲至某卽以竹挑頂虎之臉虎亦與拒相持不放某大聲呼助先是其母以某久出不歸恐有不利命長子携鋤往尋至是聞聲而至卽將鐵鋤向虎力擊鄉人亦聞而帮助虎不能支旋卽斃命而某受驚已甚頻喚有虎足疲不能行遂背負以歸延醫診視謂瞻驚將破須緩爲醫治方可奏効自是某無論晝夜猶呼虎患遂宰虎分售以資醫藥尚餘虎皮母意欲留子寢處以慰其心約越旬日將皮曬晾交子觀看詎子積畏已甚一見驚仆遂致不起母悔恨不已以死虎之　猶能嚇人無怪談者爲之色變也 
[皖水秋波]  
　　安慶撫署旗桿久經風雨朽壞不堪月前經懷寗縣包伯琴明府勘視一周隨飭丁差傳喚工匠購料重竪大　望前後方可告竣○上月管帶撫標練軍前營徐叅戎思宗奉統領宋佩箴軍門札赴上海拿獲會匪乘澄清官輪船東下行至距省三十里之魏家店江面被機器船碰忱叅戎遇救得生於差旋後在西門外湖廣會館演戲以答　庥舞扇歌衫妙絶一世遠近觀者密若堵墻○前四川保寍府知府王太守樹漢於本月初六日行抵省垣謁見沈仲復中丞及司道各員小住湖北會館聞因公赴滬日内卽須起程也○前者有兩犯各斬於市曹聞係靑陽縣劇盜正法後奉沈大中丞批示將首級兩顆委汪少尉景鴻解往犯事地方懸竿示衆 
[漢皋佩響]  
　　各行部帖定例以六十年爲期踰期者作爲廢紙而奸詐市儈往往執逾期故帖經賣客貨抽取用錢此種弊端各行皆有由是地方官每年委員查騐一次每帖出騐費銀少至二兩多至三兩近更每年查騐兩次騐費亦倍於從前兹漢口八大行會同公禀求漢陽府沈太守施恩體恤騐帖不必過繁騐費大加裁汰太守准如所請業經批示此後諸行部帖皆准八年一騐屈指算之騐費較前二十分中减去十七八矣合鎭商民無不歌功頌德○某日漢口通濟門外離城二三里劉家廟人劉某與族子劉甲小飲談心酒至半酣論及麥塲界限彼此均不相讓由是稱戈比干甲以尖擔剌劉劉卽執鉞擘中旁觀者急欲排解恐爲利器所傷無敢近者未幾甲頭被劉鉞砍破昏仆於地劉連砍數鉞甲遂傷重而死甲兄弟卽奔投漢陽縣禀報邑侯帶同刑仵騐明將劉收禁○漢口某行爨夫旣不諳樂性復不明病情常栩栩然誇於人曰我善欒針冶病極效如病有非藥力所能達者一針卽可以告痊一日有苗家碼頭巷内賣肉之某甲忽串吐瀉日夜不止婦計窮力盡聞爨夫之神技遣人邀之至入門一視卽向婦曰無妨無妨一針可立止也但須重謝毋食言言畢以針剌之吐瀉果止婦不勝欣喜爨夫亦愈洋洋得意有同室某乙病癆瘵者已數年見針效如神亦請治之針甫入卽昏睡衆不以爲意豈知越半晌不醒其時甲已氣絶乙婦大駭撫乙則亦溘然逝矣搶地呼天憤極欲死而爨夫已逃匿無蹤聖人云某未達不敢嘗夫嘗藥且不敢而謂針可漫試乎爨夫雖難免庸醫殺人之罪然甲乙之疎忽夫亦可謂咎由自取已○金齡輪船上駛時有水手夾帶私鹽經江漢關華巡丁查出水手不服與巡丁口角巡丁遂告知西人報禀地方官將船中買辦及水手收押旣而經人保出不知能免罰鍰否 
[月湖秋影]  
　　寍波奉化縣民人毛茂日文定汪應氏之女鶯翠姐爲媳尚未成婚邇者汪忽憎毛寒微潛將鶯翠姐另嫁與丁姓家毛聞之赴縣控告縣宰被門丁朦蔽僅斷還聘禮洋銀二十五元毛情不能甘控諸府署府尊批示云查律載男女定婚若再許他人已成婚者女歸前夫前夫不願倍追財禮給還其女仍從後夫等語此案該民人聘定汪應氏之女鶯翠姐爲媳旣有媒妁婚書可憑本不容汪應氏中悔縱使再許丁姓成婚未便令女失節然亦當倍追財禮給還方是權而得中之道若僅斷廿五元則似欠均平仰奉化縣傳集兩造並媒妁人等調騐娼書照律斷結詳復察奪毋聽門丁朦惑致玷官聲切切○私宰耕牛本干例禁無如屠户祗知罔利不顧刑章故雖厲禁高懸依舊過屠門而大嚼邇日城廂内外牛肉攤密布如林地保得受陋規任情容隱竊恐私宰愈衆耕牛愈稀甚非農民之福也楊稚虹大令素號精明幹練奈何亦不爲鄭昭而爲宋聾耶 
[六鶴堂閒話]  
　　嘉興縣屬徐婆寺附近居民某甲生時充當地保及死後甫經百日卽被鎭上痞棍方三約黨搶取其妻意圖出賣其妻矢志不願事經紳董聞悉令衆鄉民將方捆縛解送入城金邑尊訊得方果不安本分案積如山飭責二千板復鞭籐條一千下收禁待辦○王店鎭於本月初一日爲始迎賽北隂大帝會至初五日止鎭中無賴遇事生波當迎賽之日觀者甚多若輩益恣行魚肉地方官若不從嚴懲辦則小民更苦累不堪矣○署嘉興府西水驛廳劉君稻生染患時症服藥無效延至本月初六日殁於天官牌樓公舘中年五十三歲秀水縣劉鶴生邑尊與之同族聞訃卽派帳席友爲之料理喪務所遺廳篆由宗太守委府經廳左君暫行兼攝○大山子小山子二人昆季也游手好閒犯案已不數次嘉秀兩縣皆經懲辦終於怙惡不悛本年五月間小山子又犯事經秀水縣劉邑尊拘拿懲責發交遷善局收管近經伊母具詞一再叩求並懇郡中紳董轉求恩釋邑尊姑念其母年已老邁淮於初七日傍晚飭提至堂諭令具結後備文發回原藉請該管地方官管 
[試事將竣]  
　　李芍農文宗按試天津業將下馬日期登諸報簡兹者七屬文童已分塲試竣定於初五日提覆計天津縣四束十七名鹽山二十五名滄州二十二名靜海慶雲各十八名南皮十六名靑縣十五名灶籍十名旗籍五名 
[秋賽志二]  
　　昨爲寓滬西商秋季賽馬之第二日於時征鴻唳凄歸燕語苦草瘦靑褪楓肥紫濃西人乃騁唐成公之驌驦調周穆滿之赤驥蹄輕風疾將淺塵高不數驚帆之飛的盧之躍焉走也暫停壓線聊恣勝遊倣飲中八仙之歌爲華林馬射之續其詞曰六龍夭嬌如龍翔蹄聲得得　圍塲埃倫一騎稱調良八駿齊飛世無雙其一獨出衆皆降是爲工局密司邦哈夫六轡調如琴超出五騎馳駸駸凡馬見之聲皆喑裕泰一騎超塵埃得意疾走爭春魁其餘六馬皆駑駘更有名駒來漢皋七雄齊起爭雄豪先鞭一著飛如猱四騎並出爭低昂森森天骨皆開張元芳之騎獨冠塲三菱西人亦善馳四馬之中首所推錦標奪得羣稱奇朽索馭六古有徵於今六馬同飛騰西人法來羣服膺粤白爲古伯樂流願與九騎爭先籌果然諸客無其儔 
[西人肇禍]  
　　昨日午前十一點鐘時有一西人乘馬車至英大馬路盆湯弄口自行執轡致撞倒一孩一時圍而觀者其密如堵西人見勢不妙急喚巡街捕至送孩至仁濟醫院醫生問明此孩姓吳名富興年十五歲因往大馬路買物突遇飛災旋察得右足踝骨已斷立卽用藥敷治恐難保性命之憂也 
[蟻媒應辦]  
　　揚州左姓女郎年華月滿風貌嫣然幼時許字盧姓家詩賦桃夭于歸有日被其姑母誘之出外七月間　　常州求售苦無受主輾轉至蘇州經某蟻媒介紹售與某妓船上得身價洋銀一百元責令作皮肉生涯女誓死不從遂由鴇兒交蟻媒帶來滬上　攔茂發　寓中終日挈往各娼寮以待善買延至日久不免聲揚事爲某役所知將女勒住詢明來歴倩好善者繕函致揚州追其親長來此料理猶憶前者 
 
 

Page 4

 
 
有某姓女鄭亦被蟻媒串騙至某娼寮倚門賣笑者數年負債纍纍屢欲從良被鴇婦抑勒日前欲乘某輪船逃逸被某役夥跟蹤至法界金利源碼頭阻住邀同慣爲蟻媒之王某百般恐嚇旋有甲乙等捕役將妓伴送至天津想仍必深沈苦海也蟻媒之肉其足食乎 
[枷滿開釋]  
　　謝平榮朱金生周阿元及某甲四人在本城晝錦牌樓渭園茶館藉端滋事由保甲西局高小雲二尹拘獲解送上海縣署黄愛棠大令提訊之下判令枷號半月發該茶館門前示衆此已見諸報章前日枷期已滿晚間升堂提訊謝供稱小的等業已知悔日後不敢灸事矣大令着各具切結呈案一倂開釋 
[冐差行騙]  
　　鮑子仁昔年曾僞造鈔票在市上混用案發下諸獄中旋遇大赦釋出依然情惡不悛邇又串同迭次犯事之張春生向各處誑騙錢財受其害者指不勝屈一日張冐充縣差鮑攺姓曰錢稱係中夥相約至南市十六鋪成衣匠某甲處聲稱有某乙者在縣控爾欠錢不遠是以縣主大老爺飭我輩到來提爾甲聞而信之約於次日自行投到張大言曰爾旣願投到須先言明牌費遂約至北市淸芬堂烟館吸烟言定洋銀三元約於次日到店支付前日偕往甲處甲已訪悉乙並無控告之事實係受騙定欲扭至巡防局控究鮑張見事已敗露情願償還烟值並向甲一再苦求甲始將烟鈔收回釋之使去 
[上海巡局瑣案]  
　　前日午後有一女郎在本邑南市陸家石橋南首沿途啼哭適十六鋪保甲北局司事程君過此向之盤問女郎訴稱姓胡名秀英年十三歲家在羅店尚有父母日前被匪人誘之來此今午匪人行至北市與之失散是以獨行至此程君聞而惻然帶回局中告知局員祝黌雲二尹二尹立飭十六鋪地甲帶回撫養俟其父母來申具領○前日有小竊掩入英租界萬里雲烟館竊取烟槍二枝值堂人周阿梅見之上前追赶小竊逃過租界至十六鋪北叚向押店質錢及周追來呼十六鋪地甲黄慶淸拘住搜出原贓遂將小竊並周解至巡防北局祝二尹研訊之下周訴請領贓小竊供稱小的姓張名阿貴初次犯事求請施恩二尹判令將原贓給周具領張笞責五十板飭甲驅逐出境 
[英界公堂瑣案]  
　　十七號西捕稟稱昨日巡街時見金阿狗駕馬車至泥城外揚鞭策馬其疾如飛馬頸有傷坐客知馬已垂危畏遭株　囑金停車而去其時馬頸已有血痕因將金及馬送案請判金供稱馬雖受微傷尚可駕駛小的在某馬房爲夥馬由馬房主裝配違章之事與小的毫不相干蔡太守著將金開釋馬發交龍飛馬房醫傷喂養俟傷痊後著馬房主給償醫料資始　領法○張阿順訴稱小的在莊　水烟館吸烟口角之餘　莊夥莊春興揮拳毆倒友人應阿華見之報捕拘案請究應訴稱小的目見張被春興毆倒在地是以呼捕拘案深水供稱小的在治下開烟館張來吸烟不付烟資以致口角春興供稱小的在烟館中爲夥向張索取烟資不付故興忿爭並不逞兇尚求電鑒包探唐寳榮禀稱張受傷後送至某處醫院醫生察得傷勢尚輕三日可愈蔡太守判令將春興管押三日深水罰洋銀一元　充某處西醫院經費○三百十號巡　禀稱小的見張少山投河自盡救起送案張供稱小的係江北人向寓治下八仙橋當車夫度日抱病日久無力趁錢冋車寓主借得洋銀一元言俟病痊拔　豈知病勢日重雖有兄長在鐵路舊址自顧不暇無力照顧小的自思生不如死是以投河蔡太守諭候飭傳其兄來案再　安置之方○謝捕頭禀稱唱演花鼓淫戲之得億樓主朱金全避不到案使年老無用之楊闌亭塞　奉諭將楊暫押俟提朱訊辦迄今朱尚無從拘提楊管　多日請卽發落蔡太守謂朱情殊可惡飭將楊開釋仍令各包探拿朱懲辦到案之口楊仍須候質 
[法界捕房紀事]  
　　業跑馬頭之楊某人咸呼爲楊先　家居醬園弄北首膝下一女自幼經胞姊撫養邇日楊暪却其姊贅某姓子爲婿正在合　時其姊聞知赶至家中與之爭論轉瞬入内搶取便桶套於新佛頭上木犀撒遍幾疑花雨繽紛楊氣忿難消與姊互扭入捕房捕頭叱令出外料理○挑水夫某甲常在租界中竊挑自來水售與租界外居民前日爲自來水公司中人所見拘送捕房捕頭判令管押一宵卽行開釋○　竊小平勸竊取聚太祥煎烟銅鍋一口經失主追獲送入捕房○小竊某甲竊得洋行街某姓家銅銚典於十六鋪南某押店某包探偵知其事將甲拘押捕房○某姓東洋車夫未諳租界定章撞傷途人之足當被扭住送押捕房○咸德里某姓家深夜抺牌聲聞於外經巡捕叩門而入拘獲四人送入捕房押候解送公堂訊究 
[申報舘恊賑所經收順直山東河南臥牛山賑捐九月初六日至初十日止第一伯七十七次淸單]  
　　初六日灃溪女子朱氏祈寅兒病愈洋十元無名氏爲母手足　木祈早愈洋五元湖北景賦堂洋二元綿溥子洋一元無名氏洋三角湖北小蓮花吟舘廣東洋二元○初七日山東黄縣無名氏元五兩合洋六元八角南湖退恩氏祈父母娣弟冥福樂平務滋堂二戸各洋二元聽月樓洋四元文廷撓陶勤甫二戸各洋三元程紹顔文寳蓮堂二戸各洋一元五角太和堂汪楙修周易居靑蓮堂四戸各一元本仁堂程補蹉跎二戸各洋五角○初八日延陵氏禮斗香資移賑洋八元無名氏洋二元朱硯疇洋六元顧承裕章瑞春芳爲母程祈冥福二戸各洋一元張雪卿五角胡靜嘉陸曉雲戈振聲姚揖甫邱仲卿張春華吳友峰七戸各二角湊數一角金揆亷恆益源二戸各銅洋一元○初九日鴻運通銅洋三元震澤徐蔭遠堂洋一元陳其昌堂洋二元殷衣言堂錢四百文○初十日素　居士洋十元漢口壽昌參號爲因新進學生例有筵席今節省移賑洋六元邗江償願八隱名氏二戸各洋二元無名氏銅洋三元以上總共收洋九十元零一角廣東洋二元錢四百文銅洋八元○臥牛山初八日武穴春祥同人洋六元 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[鄂垣官報]  
　　李祖蔭奉藩憲委赴荆門州會辦順直振捐禀知候補府余肇康奉藩憲委課試舉貢點名差赴兩院禀知候補縣湛福春赴兩院禀辭回招賢厘保甲局候補巡檢鄒壽慈起服來省禀到候補縣丞唐川利奉山東賑局委赴松江府屬勸辦賑捐俱赴兩院禀知丁炳廷解一批京餉回省赴兩院禀到請假三日署竹谿縣典史顔子卓禀辭大挑縣蘇貽英吳世璜卢補縣張深源俱對本宜昌土藥局文案委員候補巡撿張景栻解餉來省俱赴兩院禀到委辦馬鞍山物料工程候補府經歴朱宗翽奉調漢陽鐵廠赴兩院禀知調補大冶縣陸祐勤候補典史李錦堂委赴漢川丐應催經費俱見辭 
[上海北市絲業會館施子英經收順直賑捐閏六月廿六至七月三十日第一次淸單]  
　　閏六月廿六日南通州無名氏洋五十元○七月初六日存厚堂由徐石翁來規元二百四十五兩四錢三分○十四日通州吟秋氏洋五元○十八日桐城業詠濤規元二百四十一兩四錢通州徐吟秋氏洋四○十九日厚德堂規元三千兩氷康室規夫二千兩同德堂洋八百三十三元樂安氏洋一百元○廿一日南通州徐厚德堂洋一百元徐依仁堂洋一百元二戸由陳鑑湖兄來○廿五日濃蔭軒攀桂齋探花主人春風得意室蓬萊使者五戸各洋二百元施紹餘爲四兒求肝陽速愈洋二元○廿七日永興劉規元十兩李茂芝洋十元聯和號六元徐思縉一元蔡餘初五角大豐洋布號一元舜湖樂安氏一元王仲馨一元折虞天水徐氏一角○廿八日保安氏洋二元文茂昌洋一元四角慈東棠蔭書屋一元思遠堂一元癸未小子二元愈愚氏二元念愼堂五角搜儉人鳴鶴主人性善人光裕堂嚴慧花會人畊山老人求勿鴿人隱名人無名氏奇亷人十戸由泰源號來各二角合洋二元○九章綢緞號洋十元福蔭居象耕氏勉省氏方文記存心堂五戸各一元梅鶴記高陽氏一元桂含記悟晝樓一元問心子不留名各五角共十戸合洋十八元○公平經租帳房汪募勉力子洋三元汪文選求保平安二元遊竹居士一元一角求消災平安各五角余氏繼昌四角宋小九蔡錫麟徐倍增三戸各二角汪三位小姐　二角共十戸合洋八元三角○廿九日南壽五耋畔人求室人病速愈由壽康莊來洋三十元同裕縐莊二元恊和一元金珩記一元夏延麟氏臨池書屋孫仲氏唾得軒主人福自天生鉅鹿氏東山布衣有心無力無名字求平安十戸各一角免害人予亦行銅洋二元○三十日賦梅堂洋十元程川記二元姚益記一元戴謹記榮嘯記程平記范恊記四戸各五角浴佛子不留名無名氏三戸各一元恭壽堂補過子各五角志記逹記東海氏三戸各一角朱梅生沈介眉翁彦生三戸各一角張景軒朱桂生汪子相沈良甫王孫搓朱鶴生沈桂清七戸各五分○以上共收大洋二千三百零四元小洋三十七角半銅洋二元規元五千四百九十六兩八錢三分 
[放生局延壽册第三次淸單]  
　　本局於放生外凡施醫給藥卹嫠義塾施棺等無不次第奉行所有延壽捐並藥捐於七月初一起截至八月底止再將收數淸單登報備供衆覽仍望海内仁人君子隨緣樂助源源接濟不勝厚幸○留園盛貽範堂樂助洋廿元樹德堂葉洋廿元也是西齋十元金粟山房洋十元陳養德堂五元陳敦仁堂一元味學書屋一元全茂坊一元恆昌泰一元公泰一元吳順與一元公泰坊一元公興一元陳源興一元合興一元許源興一元樹記莊一元振記莊一元陸德隆一元顧春　堂一元恊記坊兩元陶鳳山五元楊慧記求冥福四元友于氏兩元桐桂山莊兩元周善子兩元綬生子兩元補過子兩元蔡汝端一元易應倍一元兪文彦一元蘇玉卿一王錦文一元封理君大錢三千三百廿文王寳臣錢一千文王門顧氏洋十元叢桂堂凌角洋一百個古巴總領事府譚大人樂捐銀五兩景鎭丸如甡一元三多堂兩元衍慶堂兩元永安閣鎭二百文汾溪若希子求身體廣體一元書畫潤一元二角楊州杜公舘兩元四川延嗣堂蔚豐厚李階平李澤沛長發美以上五戸合捐銀四兩二錢如臯尤紳洋一元去疾齋四元錫山含記一元郭門翁氏壽福五元湖北禮樂堂兩元方兆相元蘇州劉淞泉兩元○以上各善士共樂輸洋一百五十一元二角銀九兩二錢正大錢四千五百廿文合倂聲明　滬南放生局董事謹啓 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十八年九月初五日報全錄]  
　　宫門抄諭旨一道錄前○發抄○硃批四道○護晉撫胡奏民欠錢糧各項徵信册籍擬懇停緩造報摺○瀆督松奏運河上游秋汛復漲搶辦隄岸險工修守平穩各情形摺○護晉撫胡奏調署知縣片○又奏派員籌辦賑捐請准擇尤保奬片○院撫沈○奏請傳旨嘉奬片○九朋初五日内務府國子監廂紅旗值日無引見○安興阿假滿請安○龍湛霖因伊子以外用謝恩○記名總兵余嘉鰲謝恩○山西叅將延凱謝恩○補用道李必昌謝恩○湖南知府松增謝恩○裕德英信長有各續假五日○召見軍機立山○李必昌○松增○發抄裕祿等奏通化令咸斌升補寗遠牧奉硃批吏部議奏欽此○又通化縣屬續墾地畝起數奉硃批戸部知道欽此○張之洞奏綏靖鎭都司胡百華升補綏靖鎭中軍都司奉硃批兵部議奏欽此○又遊擊袁祖禮補撫標右營遊擊奉硃批兵部議奏欽此　○○護理山西巡撫布政使臣胡聘之跪奏爲晉省各屬未完錢糧委係實欠在民當稅業經預徵淸解奏銷均無弊混現值查辦災賑欵絀事繁各項徵信册籍擬懇停緩造報恭摺具陳仰祈聖鑒事竊前准戸部咨以各省民欠錢糧積弊甚深奏定淸厘章程刊發徵信册式行令按年分欵查造擺印成册送部考核並分給各屬紳民閱看以資共證嗣因徵解當稅亦多弊竇續令仿照錢糧徵信册一律辦理等因節經行司通飭遵照按年造辦分别咨送頒發各在案兹據署布政使張汝梅詳稱查此項賦稅徵信册專爲清厘積欠杜絶侵挪而設章程本極詳密惟各省情形不同卽各省利弊不一三晋民風樸厚輸將向稱踴躍各屬徵收錢糧具有成規一邑之内里總甲長其人皆花戸所公舉專司催納錢糧銀米過割戸名每年完欠數目里甲均有底簿可稽各本管道府直隸州復於開徵之先頒發預印流水紅簿花戸投櫃完納當卽眞給串票逐日登簿層層稽核互相箝制縱有不肖官吏亦難上下串通朦混舞弊計自光緒十三年造辦各項徵信册以來閱時五載凡有民欠災緩處所絶無因册造不符控告到官之案其爲委無徵多報少揑完作欠等弊當屬可信且各處積欠類皆畸零小戸糧數雖少花名動盈千百從前催納尚易近則疲玩之戸見册上姓名纍纍謂欠糧不止一人觀望遷延效尤日甚雖不敢遽謂徵信册之流弊而風趨近下亦屬可慮兼之徵信册旣經截數之後各花戸猶有續完之項奏銷册中自不能仍作民欠徵信册内又無從補列已完必須合前後各册總核稽察方能脗合以故每年完欠數目間與奏章不符一經部駁又須另造耗費尤多其實並無關弊竇也至於當稅一項各廳州縣歴係實徵實解按年詳細奏銷前因鄭工孔殷並已飭遵部章將二十年應納稅課預完清解更屬無可朦混其擺印各册應需紙張工料等項省局約需銀二三千兩積欠已成巨欵值此司庫奇絀之時糜費尤覺可惜至各屬頻年查造所費不資悉由州縣籌墊亦苦賠累難堪本年水旱迭乘災區頗廣兩忙額賦多已停徵各州縣履畝勘災查戸散振事端已極繁重若再責造徵信各册不惟欵無從出勢亦力有難兼擬懇一律停緩造辦等情詳請具奏前來臣查徵信册之設原爲清積欠杜侵挪起見晉省遵行數載所有未完錢糧等項經藩司逐細考察俱係實欠在民並無揑混等弊且啓小民觀望積欠是此項册籍行之無甚裨益徒糜欵項現值各屬查灾辦振力難兼顧應如所請自光緒十八年爲始將各項賦稅徵信册概緩造辦臣仍督飭藩司曁本管道府直隷州隨時密查如有官吏舞弊立卽據實嚴叅不稍寛貸所有晋省錢糧當稅等項徵信册擬懇停緩造辦緣由除咨部查照外理合恭摺具陳伏乞皇上聖鑒謹奏奉硃批著照所請戸部知道欽此○○頭品頂戴漕運總督奴才松椿跪奏爲運河上游秋汛復漲搶辦隄岸險工修守平穩各情形恭摺具陳仰祈　聖鑒事竊照本年伏汛湖河水勢兩次暴漲及搶修各險工經奴才先後隨時具奏在案嗣於立秋後徐州廳屬三汛連朝大雨如注兼之蒙沂水勢驟發陡長二丈有奇較之本年伏汛盛漲大至一丈七尺以外較之上年盛漲猶大至八九尺不等奔騰浩瀚拍岸盈隄烈風暴雨不時間作險要要情形層見疉出水勢洶滔實爲近年所未有在搶險各工固須隨水加高而邳州汛之西岸格隄郭家馬路至蘇村一帶及墩頭灣上下叚等處運河汛之東岸蘇家房上下叚馬家房等處宿遷汛之東岸回草壩上下叚管家莊羅家　西岸中渡口張家窑李家窰何家莊等處隄陂掃或迎溜潰塌或間斷酥陷裏河廳屬因上游水勢下注各汛亦復增漲較之上年盛漲亦大數尺各汛新舊掃叚或爲水漫或僅出水大溜掀動刷及隄身壩掃多有損傷其情形尤重者又有運河廳屬之邳運二汛唐宋山格隄及兩岸隄陂久經傾圯多處光緒十六年曾據該廳禀請修築批令緩辦目前冲刷更甚斷難再緩裏河廳屬清安汛六堡大隄迎溜坐灣爲中河汛第一要工昔曾議挑越河以避其險無如對岸灘高工程浩大屢因無欵爲濟而止年復一年堤身潰蟄日甚運口汛頭北壩迤下堤身正當河湖大溜疉被撞刷本極險要現因伏汛大雨較多北面突然坐蟄秋汛復漲溜勢直趨異常吃緊以上各工疉據禀請搶修及翻築加築各前來奴才查明均係刻難緩待緊要險工當卽飭令多集人夫晝夜赶辦該廳員等均能不避風雨竭力搶護幸獲一律平穩其應翻築者亦陸續發欵分投布置速爲修整以資備禦至洪湖及淮揚一帶堤岸尚皆寛展水溜順軟車邏等壩均可毋庸啓放以保裏下河各州縣秋禾現已節逾曰露雖秋汛之期未盡而各處漲發之水均見消落奴才仍當督率道廳及在工員弁時加防守不容稍涉疎懈以冀仰副聖主軫念河防保衞民生之至意所有運河上游秋汛復漲搶辦險要各工一律平穩各情形理合繕摺具陳伏乞皇上聖鑒訓示謹奏奉硃批知道了欽此○○胡聘之片再蒲州府屬永濟縣爲附郭首邑界連秦豫土客雜處治理不易查有靜樂縣知縣趙爾豐堪以調署所遺靜樂縣知縣篆務卽以永濟縣知縣崔同緩調署該員未到任以前委卽用知縣黨步衢先行代理又調署歸化城撫民同知張心泰因案革職遺缺查有准補曲沃縣知縣仠芳堪以調署平陸縣知縣袁敬撤省遺缺查有現署祁縣事長子縣知縣劉朝鎔堪以調署遞遺祁縣知縣篆務以調省差委之偏關縣知縣朱煥采署理據藩臬兩司先後會詳前來除分檄飭遵外理合附片具陳伏乞聖鑒謹奏奉硃批吏部知道欽此○○胡聘之片再本年夏間口外七㕔被旱成災飢民嗷嗷待哺經臣遴委正佐各員前往設局籌辦賑無並令駐紥各廳練軍營弁帮同轉運分段彈壓該處地面遼闊一　所轄遠或至千里各該部弁等採運粮石稽查戸口於炎天烈日之中往來奔走異常勞瘁用能及時散放實惠均沾全活災黎數至七十餘萬實屬著有微勞現因太原等屬驟被水災後經委員查放急撫核估要工又奏請開辦賑捐局務紛繁亦須派員妥爲經理並分赴各屬實力勸辦可否俟捐賑事竣由臣彚案擇尤保奬以示鼓勵之處出自逾格鴻施謹附片具陳伏乞聖鑒謹奏奉硃批著俟賑捐事竣後准其酌保數員毋許冐儖欽此○○沈秉成片再據合肥縣知縣屈承福詳請據紳士翰林院典簿王尚辰等聯名禀稱該縣在籍绅士二品頂戴按蔡使　指分捕用道李天鉞爲人誠篤學行交修事親以孝敬稱喪葬各盡其禮尤喜扶危濟困久而衆望所歸其惠及桑梓如保甲橋梁義學義渡捐銀三千餘兩次第興辦呈明不邀奬叙光緒十三年河南鄭州决口災民流入江南該紳奉母命捐銀二千兩以助賑撫十四年本籍旱荒舉辦冬春兩賑該紳復捐孤貧米一千石墊發局費錢三千餘串捐賑並籌始終其事自備資斧勞瘁不辭經前兩江督臣曾國荃分别奏准奬叙有案嗣復奉生母石氏命捐設牛痘局銀二千兩發典生息每年施種千餘嬰倡立合肥書院銀一千兩以供膏奬捐修載在祠典之中廟銀七百兩設立施口義燈銀三百兩共銀四千兩亦呈明不邀奬叙連同前辦保甲等捐欵合計銀七千餘兩爲數甚鉅本年該縣查辦春撫亦賴該紳匡助實惠及民其義行德施堪爲搢紳矜式合詞公懇奏請天語褒嘉以昭激勸等情禀由該縣據情轉詳請奏前來臣查該紳李天鉞居鄉敦行盡孝於親見　勇爲致力地方善舉先後捐辦保甲牛痘等事積計銀七千餘兩之多旣任其難並先辭奬洵爲樂善不倦人所難能旣據衆論交推　以風世勵俗合無仰懇天恩俯准將二品頂戴按察使銜指分補用道李天鉞傳旨嘉奬以彰善行而示鼓勵出自　鴻慈謹會同兩江總督臣劉坤一據情兩片奏請伏乞聖鑒訓示謹奏奉硃批李天鉞著傳旨嘉奬欽此 
 
