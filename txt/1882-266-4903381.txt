# 1882 - 266 - 4903381

 

Page 1

 
 
[縮本南巡盛典出售] [  點石齋主人啓]  
　　牙籛玉軸鄴架紛羅固藏書家快意事也然而驢背船唇提挈累重行遠者弗便焉高廟南巡一書民間向不易得以出自御賜者居多今本齋購得養本仿巾箱本而變通之倩人繕寫一通校勘數次圖則鬟届畢現字則點畫分明外束錦函内裝綢面縮成八本定價四元五角披閱一過覺全盛時之氣象規模水啻身親而自覩所願留心掌故家早賜盡鑒焉現定於八月十五日出售上海在三馬路大禮拜堂南首申報館間壁申昌舊畫室發兌各外埠售處仍遵曩例此佈 
[保護安南十策第五]  
　　夫法人之於安南猶英之於於緬甸西葡之於南洋也然緬甸南洋非强過於安南而不聞英與西葡以法之待安南者舊緬甸南洋者何也英與西葡羡緬與諸島之利而不能有其地而法則旣獲安南之利尤思盡收其地以取其利其事雖同而其情則異者地勢别之也葢英之立埠於緬甸凡以爲印度而已印度爲　外府倚以富强者數百年英必多方以保護之而緬與印隣得緬而後能保印也其所重者在印但使緬不相抗任其開埠置戍而英已無事他求矣英之於印所防在俄近中國之一面以緬爲外護猶之近俄一面以阿富汗爲外護其於阿富汙但求能蔽俄人之衝仍不改其自主之國故視緬甸亦若是也前年探路騰越本意欲以陸路通中國擴充印度鴉片之利而已亦非有溢思也卽西葡諸邦之於南洋亦然以歐洲遠來中國諸海口難保其直入無阻必於此處多置寄頓接濟之所然後可以經營其實炎歊之地物産無多野番之性變化不易無甚希圖也故但開埠置戍而不必眞有其地耳法人之於安南與英之於緬稍殊而與西葡之於南洋則情勢差同緣法亦以通商中國爲主且於南洋各島曾與西葡同建埠頭借之以爲東道主則安南亦南洋之類以視葡之澳門英之香港同爲入南洋最近中國之處得其海濵尺土經營布置以爲商船寄淀之所豈云末足而何爲必収其全境耶而不知法人之心固有異於英與西葡者非僅爲保護起見以資其寄頓接濟而已也議者諱歐洲似列國之局果能逞强大之勢以奄有全洲且馳驟天下則數十年前拿坡倫之所創不爲不雄何以事不旋踵卽致敗覆諸國侵地悉數歸還可見地勢限之天意亦若有靳焉然法人意氣自豪不肯因拿坡倫之敗而梢貶其志國俗强横自昔爲然目前與中國通商輯睦無隙可乘而覬覦之心未嘗或忘其爲將來得尺得寸地步者固有深謀遠計也海濵各口以諸國盟約之故明知不能獨逞狡謀而惟安南接壤中國入鎭南關以後陸路可逹内地倘安南全國皆爲所轄則異日與中國偶有違言卽可叩關而至故目前獨汲汲焉以圖安南也安南西貢旣爲其屬而一二十年以來安南保有東京不知振作法人視之無異摧枯拉朽而中國雲貴廣西各省邊防亦並不因他國偪處藩境之故而略加守備則一得安南全境之後而窺伺中國内地正有不難長驅直入者夫亦何樂而不爲哉蓋安南初與法人立約迫於法人之兵威而又未悉泰西國佫人情勉强受鄧無異城下之盟故西貢一帶竟至爲法所據且約内必載明安南如有練兵簪事須告知法人不得自專是以强敵在境而珍制不敢修整如　年李楊材之役黄經畧猶驅象陣以難賊兵疲餉絀悉仍舊規也不然今年海防之役初時砲臺内安兵亦多迨法人攻擊卽皆棄之而走乎法人得勝之後坐收其稅項而踞有其礮臺其視東京直唾手而得之矣苟得東京則入關坦然矣竊謂安人之無備或於失西貢時事事受制於法人明知舊時兵制之無用而不敢有所修繕若中國於接連安南之地大設守備以固邊陲則固非法人之所得阻何以亦不籌及耶廣西等省西南一隅經制之兵原不爲少顧從前蠻方賓服所設鎭協之兵僅以守禦關隘稽察奸宄其勢已足資控馭今則藩封之地幾於淪陷海外强邦忽焉接境自非輕制之兵所能勝任揆厥情勢固應早爲防範不必坐待安南之全失而始爲之所也夫目前法人猶相持不下以觀中國之動靜倘中國速整邊防厚集兵力或得法人畏中國之救援不敢遽取其全境是不惟内地有備而安南亦可幸存也若此時周章觀望視若無事恐法人知我無意於安南乘勝而取之不特救之無及而且與法人接境之後始行增兵戍守則又明示法人以疑忌而啓釁轉覺易易也就則保護之策不可不於廣西等省邊疆盛陳兵備也已 
[恭錄諭旨]  
　　八月初九日奉旨此案着交陳士杰督同臬司親提人証卷宗秉公研訊確情按律定擬具奏原告民人董德鵬該部照例解往備質欽此 
[本館自已接到電音]  
　　本館於昨日接到在津友人專發電音到本館内有八月十四日上諭一道敬謹譯登○八月十四日奉上諭前據御史張鴻遠奏吉林委員用事貽害地方當經降旨派崇綺查辦嗣復添派啓秀前往吉林逐欵確查會同崇綺詳核覆奏兹據奏稱詳細查明原叅委員劉光煜余濬趙光璧等籍餉漁利及抑勒盤剝等欵均無其事惟劉光煜余濬審辦民人馬行一案雖無賄免情弊定案時未提兵弁宋得勝質訊實属疏漏請旨議處等語河南候補知府劉光煜吉林補用同知余濬均着交部照例議處劉光煜余濬趙光璧仍着吉林將軍河南巡撫髓時察看詳加甄核餘着照所議辦理欽此 
[倫敦電音]  
　　倫敦十一日發來電報云埃及兌米阿德地方之兵亦均投降英國矣又言俄國與捫等國新立盟約云嗣後彼此有事當共相扶救也又云現所獲埃及亂黨之頭目皆不准卽行殺戮須照軍政之法問擬也 
[黨人斃馬]  
　　美國新聞紙云俄國皇將行登極之禮所備儀伏應用白馬數匹皆極神駿奈被尼希利黨人擊斃該黨之横可知矣 
[兄弟爲匪]  
　　外國新聞紙云英國阿爾蘭地方有天主教之主教被兇手阿發臘打傷現將其人拿獲聞阿發臘之弟于西歴一千八百六十八年三月間在新金山地方欲將英國之親王打死幸未打着該二人之所爲如此眞可謂難兄難弟矣 
[苛禁華人]  
　　福州有寓居之英人名阿理偉者因病欲回國就醫所帶細崽係華人恐道經美國該處方禁華傭必多跋涉乃赴福州美領事署陳明一切美領事遂給與條一紙條上寫明該細崽雖係華人並非赴美之傭係隨　 
 
 

Page 2

 
 
英人回國等語然固笑英人之太把細也不料船至金山美人果相作難謂該細崽有犯新章英人將領事憑條給看亦屬無益英人無奈只得將該細崽打發回華云此事係譯自字林西報該報云諒美國執政大員卽禁華人當不苛謬至此是必關上諸人過意刻　也 
[願天鄉試二塲題]  
　　易是故蓍之德圓而神卦之德方以知六爻之義易以貢書水火金木土榖惟修正德利用厚生惟和詩無曰高高在上陟降厥士日監在兹春秋公會晉侯齊侯宋公蔡侯鄭伯衛子莒子盟于踐士僖公二十有八年禮記春秋冬夏風雨霜露無非教也 
[盜夥幸免]  
　　前月温郡大南門外白馬廟門首有一鄉人打扮者在於兩傍石墩横臥當經該廟某司事及地保捕快等見其面貌可疑卽再三盤詰及該鄉人開口係是台音並言諸位如要洋蚨使用各人可送數枚等語衆人愈覺心疑更加細問獲悉委係金滿羽黨衆人當將其身搜查腰間藏有洋蚨七十餘元此外並無他物其時衆人互商言若送縣則此人定喪性命不若我等將洋分用其人縱之使去庶得横財而免傷陰隲衆人擬定卽將其人放去云 
[温州地震]  
　　今年各處多有地震之事本報已屢書矣兹聞温州於八月初一夜三鼓後亦忽然屋宇震動牀榻顚裕門上箱上銅環皆　約有一刻之久其震始息云 
[妓女假情]  
　　妓女林喜媛温郡土娼之最著者也初嫁鄉人再適皮匠轉釅多人旋變爲妓遇有富家子弟動輒以白頭訂約及將其人錢財騙盡漸置不理去冬有李乙者一見傾倒流連忘返乙家道本豐性嗜揮霍惟家務均由其父經管乙未能暢所欲爲各處挪移幾遍甚至以産業田契質押書父死過户管業等語其平日之游蕩不言而喻矣刻下借路愈走愈逼拮据持形故喜媛復飲另抱琵琶無如本年七月間前夫縫皮匠某向喜媛索取當時退婚票洋乙適在將票扯碎兩下因此涉訟庭訊之際喜媛與乙並稱兩願嫁娶故張邑尊斷以妓女從良律所准行今旣嫁李理合跟隨回家不應居住城内以貽他人口實至縫皮匠所索票洋並無確據顯係敲詐萬難斷償卽當堂責押以示儆戒了案但喜媛在堂之時係不得已而說愿嫁李某兹欲捨李求他苦於縣有定案左右爲難因躱匿娘家不肯偕同旋里李某終日糾纒喜置之不彩李無法聞欲呈請飭差抑回矣 
[調員出洋]  
　　曾襲俟奏調楊商農太守出洋前已錄報兹聞楊太守外尚有聶仲芳正郎賀子愽司馬三人昨有湖南人來稱賀司馬已于本月初五日乘噁書士法公司輪船前赴外洋至聶太守現辦兩江營務處事宜未識能擺脫啓行否也 
[嘉惠士林]  
　　本科江南北士子請以塲食濟賑已蒙左侯相批准并蒙捐廉折送肉蛋月餅錢文清俸分來共仰相臣之度貧糧饋去仍昭典禮之隆士林歡躍感頌勿諼浙省試士亦有是請想陳雋帥亦能上全典禮下慰士情也兹先將侯相批示錄後據詳上下江士子願以月餅肉蛋錢文撥充皖蘇災賑在該士子心存利濟以應得之欵撥充皖省災務之費具見飢溺由已好善攸同至意昔范文正公爲秀才時卽以天下爲已任其心之所存曷以踰此惟秋試應備月餅肉蛋事關典禮有其舉之莫敢成廢玆本爵閣督部堂特於廉欵項下劃項易錢分致各士子自備月餅肉蛋錢文以爲萬選先兆回首五十年秋試時三摥風景依稀如舊願與諸生共領所有錢文應如何散給之處仰該外提調轉飭一體蓬照繳 
[書辦斥革]  
　　書辦中往往有上下其手把持公事者如皖垣某甲年六十餘有子年四十餘家素寒甲中年卽充當某署書識數年以後辦公勤奮某官喜之推補總辦稿書積資買屋迄今二十餘載囊中頗有阿堵也凡一切公牘差委等事必先向甲關說酬以重金台能集事甲益操縱自如恢恢乎游刃有餘近來甲漸衰邁囑子進署代辦公事而子性情愚蠢弗克負荷去年冬某帥履新久耳甲之盛名始則諭令改過旋因查出獘竇立予斥革甲涕泣求縣某帥憐其年邁准其請前晚甲子回家將署中公牘帶回率意放在家中次日赴署而家中適有某戚來人婦取鹽菜贈之卽以公牘包裹迨甲子回家尋覓則戚婦已去矣某帥索公牘甲子不能答某帥大怒立予斥革云 
[私挪賑欵]  
　　皖垣自五月以後各屬咸被水灾嗣經各大憲籌欵散賑泒委妥員前往被災各屬會同地方官妥爲賑給各大憲復妥議章程凡大小委員之辦賑者另籌欵項給發川資火食立法固極詳密乃近聞某佐雜奉委查辦賑務某佐雜竟將賑欵挪移以蟄私用經各大憲訪聞將某佐雜卽行撤委矣 
[皖垣官報]  
　　八月初七日藩憲盧諭試用從九張公檢知悉照得六安和尚灘巡檢一缺委該員署理又懷寧長楓巡檢一缺委侯補典史李文藻署理仰該員等各卽遵照另給飭知外合先牌示毋違特諭 
[鄭省官報]  
　　八月初二日藩憲牌示沔陽州缺委本任興國州李輈署理隨州州同缺委先用府輕歴陳昌瑞署理 
[失愼受窺]  
　　鎭江西門外落鄉之處名京畿嶺地方於初八日二鼓後失愼一時延燒草房七家皆是做小本生意人本處善士向有撫卹每燒一家給洋二三元不等見極貧人口衆着另加恤一元此舉奉行已久被燒之家内有張姓得撫卹洋三元地保夥計向之需索未遂指張姓爲火頭扭送到宫杖責二伯枷號交地保看管張姓將所得三元花盡尚不能開釋所謂禂不單行也而該地保之魚肉鄉愚殊堪髮指　 
[壓斃有數]  
　　揚州新城徐寧門後巷僻境也爲某巨室之後墻矗立有年並無欹側初五日午前有甲乙兩少年相遇於此立談數語巳各行矣乙忽憶尚有他言呼甲轉甲適小解乙回就之甫數步大震一聲高墻全倒埋乙於内甲驚幾絶奔告其家有識甲者詢之乙乃慣作人販某嫗之子也是殺人子多矣天能宥其子耶 
[曉諭兵民告示]  
　　浙江提督軍門歐陽爲出示曉諭事照得本軍門恭膺簡命駐節兹邦當此海隅澄清之日人物殷阜之區士旅優嫻民情安謐固由該地方習俗敦龎各營訓練有方漸弭鼠牙之釁亦由各前任布置章程法良意美之所致也本軍門下車之始樂與軍民共此清平祇恐日久怠生或有不守營規藉符滋事或有苟且偷安規避操演以至冐稱游勇聚賭酗酒擾害閭閻各情事不能不先事預防重申禁令除通飭各營認眞整飭外合行出示曉諭爲此示仰軍民人等一體知悉務宜各遵該營將弁約束按期操練不得出外滋生事端其居民亦宜各安本分不得與兵勇往來致啓瑕隙本軍門身歴戎行二十餘年立心則寛立法則嚴各宜凛遵無負諄諄告戒之意庶使營務日有起色民情益著善良本軍門有厚望焉特不 
[重禁陋俗]  
　　去年蘇城五路保甲總局曾奉大憲面諭飭禁沿街晒晾衣袴穢物婦孺無知類多陽奉陰違迄今日久玩禁者尤衆刻下分巡局又出示遍諭毋許當街晒衣致碍行路如再藐玩定提夫男重懲不貸噫空中招颭風摇犢鼻之褌壁上輝煌雷厲虎頭之示自有此諭吳中陋習或當一洗矣 
 
 

Page 3

 
 
[住宅遭焚]  
　　紹郡山陰之西鄉有村名中梅居民約數百家一某姓者遷居其間已十數年矣素稱安謐忽於前歲秋間因親戚家有喜事舉宅往賀歸而小樓一間被焚不知火從保來然猶疑爲人之所縱也不料自此以後時有怪異或燎於簷或熾於柱東熄西燃惟廳事三間無恙某姓不堪其擾乃遷避他處夫鬼狐弄人跡近怪誕雖見諸記載類多文人之庽言此則爲躬受者所述事甚確鑿因照錄以供好異者破悶之一助 
[户部新章]  
　　户部各司現奉堂諭每司添泒管股司員數人分股辦事一年期滿由堂官更調如奉有閱抄軍機交抄議奏會議之件回堂後由印稿司員交管股司員擬辦奏底再呈印稿司員詳閱以便各司員學習公事如有科抄咨文移付到部本股司員督飭書吏赶辦片稿隨辦隨行不准積壓每月月底統計一月來件若干已辦若干件未辦若干件註明日期詳細彚開清單呈印稿司員各一分再呈本股司員一分以憑核對云 
[憊黨滋事]  
　　寧郡有所謂憊黨小白眼者與三角地榮茂園煙室李阿伏本無仇隙二人者遇事搜索藉以飽欲壑而充貪囊近因洋蚨四元被小白眼捷足先得李積不能平然又不敢與較日前小白眼往李處吸烟捧茶壺而飲之李遂借此面斥曰汝何不識世務妄飲他人之茶小白眼大怒拂袖竟去次日挾利刃到門尋門李不及躱避肩被戳傷煙客見此情形皆紛紛竄逸小白眼餘恨未釋將烟具抛擲河中器皿盡被搗毁該處街隣見其兇狠亦莫敢誰何李遂詣府署喊寃宗太守當飭鄞縣簽差八名前往捉拿小白眼果手就縛拘至縣署朱邑尊先喝責百板迨李投案訊明前情又責九百板小白眼猶崛强不服邑尊喝令加責二百板則已皮破肉飛仍不肯認罪邑尊飭差管押將訪實平日劣蹟再行重辦噫若小白眼者眞可謂花外之頑民矣 
[傭婦自縊]  
　　寧城貫橋頭有湯姓寓居於此傭婦某年約三十餘於前日傍晚不知何故以帶套頸而自縊於床兩膝跪於枕上經人解救帶忽中斷氣已絶矣湯某恐傭婦家屬藉此吵閙一面禀縣飭差彈壓一面遣人到鄉告知其夫其夫浪游在外不獲覿面遂告婦之胞兄某甲迨次晨甲同姑丈某乙到家而邑尊尚未臨騐蓋邑尊已將此案面請府憲發落然後親帶仵役往騐某甲固請免騐邑尊俯准所請當令寫立收領紙又具備棺自殮甘結一面飭湯發給殮葬之費備案存查以杜日後滋擾然所費已不小矣 
[坍屋餘聞]  
　　法租界老北門外勝春樓茶肆坍塌傷人已列前報兹悉該處房屋係由瑪禮孫行洋人打様因有傾塌之事故該行已令該作頭將所裝天花板盡行撬去且當查勘設有不妥尚須拆改也又聞興聖街善堂翻造之屋内有夾墻一道作頭用舊磚砌成現被查出恐不堅固故於昨日拆卸換磚另砌是亦弭患無形之意也 
[喊寃擊鼓]  
　　前日有某申投上海縣署擊鼓喊寃因無鼓鎚以巨石力擊用力太猛鼓爲之穿經值日差禀官范邑尊當卽訊間卽據甲供稱因一妻兩女一子被人　拐至滬探悉兩女在新街東號弄底小金兒家爲娼前日到該處查問果見兩女在焉爲此報捕房請予提究范邑尊卽着差役帶領原告先往該處查明再核 
[醉後妄行]  
　　前晚爲中秋節無論店鋪居民大家小户咸肆筵設席以賞佳節是夜一輪月皎萬里雲開把盞者冨此良夜益覺逸興遄飛有某甲者上江人寄居滬濵舌耕度日爲人素誠謹前晚亦因中秋宴飲醉後踏月散步忽闖入花煙館内不知何事齟齬揮拳打鴇婦之面　鴇婦猝不及防正中其目卽大聲一喊蝦兵蟹將紛紛而集將某甲拉住某本酩酊而不能行矣經捕送入捕房捕頭着受傷者投醫院醫治未知若何了結也 
[添置燈盞]  
　　虹口公和祥碼頭起至順泰碼頭止沿灘俱設木碼頭以俻上落貨物並設煤氣燈以照行人現在該碼頭沿灘添設煤氣燈共有十四盞光明如畫想以後失足落河之事或可舟免並聞該碼頭年久失修不堪駐足今擬一律修整云 
[分設捕房]  
　　虹口新造房屋頗多幾無隙地生意漸覺興旺居民亦頗繁庶近聞美巡捕房擬在下海浦左近處相度地勢購買地基分設捕房一處以資彈壓云 
[吞烟遇救]  
　　前夜三點鐘時有金某向裏虹口開小烟館之寧人周某索欠爭論周忽萌短見竟吞烟膏自盡幸爲旁人知覺送往同仁醫館用藥灌甦云 
[英界公堂鎖案]  
　　監生顧榮亭至英界公堂遞禀稱訓蒙爲業因前有胡張二友央往果育堂保取發堂擇配凌芝山之女竊念事屬成人之美故允之不料往說而董事未許嗣凌自投公堂求恩亦未邀准凌反遷怒於我前日邀赴協和成煙舘伊子紏人逼去熟羅長衫質錢一千二百文并被勒立償還彼洋二元之筆據心實難甘爲此訴捕拘凌送案請究凌供浦東高橋人因女發堂顧自荐云可包去領出以致耗費銀錢而不能如願向之索還用去銀錢彼除將衣服質錢外又立據償洋二元是實票據呈閱顧則稱實爲胡友轉托亦將托信呈鑒陳太守訊供之下謂旣是訓蒙之人豈容擅管閒事原屬咎由自取姑將凌所呈顧立之據塗銷并着凌具結以後不得向顧饒舌結案餘置不究○九十五號華捕陳一奇訴稱憑媒娶王氏爲室相安無異詎昨有徐源源到我家吵閙聲稱向妻索欠而妻則稱並未欠徐錢文爲此禀知捕頭拘徐送案請究徐供王氏之前夫曾爲隣居被借去洋四元却無憑據旋卽因病身死屢向王氏索取無着今王氏旣經轉醮陳姓應得歸還前款陳太守謂索欠無憑本難准現况如此交接卽情眞者亦難向索着徐其結不得再往陳姓吵閙案結○張某禀稱在字林西報館爲夥因出店張阿多停歇遂另　人接做詎阿多挾嫌尋釁肆毆爲此訴捕拘案請辦并稱左腰頭顱均受皮傷請驗阿多供並未向張某尋釁只求施恩字林報館之西人亦到案稱阿多前來與張夥擾毆係眼見實事陳太守隨飭阿多具結嗣後不得再往尋釁案結○王金金訴稱開設客寓諸事均托夥計馮子垣經手不料寓中被褥被押一空併將客人戴阿有李阿林之舗葢亦被質錢戴李等索償甚急故將馮交捕遂究戴李等亦投案請爲追還鋪葢馮供認曾將戴李等鋪葢質錢容措錢贖還陳太守隨飭將馮暫押着王金金具呈候斷至戴李等鋪蓋應令王金金先行贖還○朱永順訴稱被販賣海參之周阿大積欠去海參錢三千文向索無着爭執交捕送究周阿大供與朱交易多日只積欠錢二千文原約暫緩二三日付清詎今晨挑担回來内有錢十千光景突被扭住爭毆致錢俱失陳太守謂朱與周旣是主顧何致擾毆據周稱失錢十千亦難憑信然事非無因兩造姑置勿究斥釋 
[接錄平凖公司章程一十八則]  
　　一本公司事屬剏始爲各項公司通徑路而固藩籬起見故取用不敢不廉立法不可不善旣維持乎商務又浥注乎善舉揆情度理宜禀請關憲邑尊會審分府立案他人不准傾軋一本公司招股十萬兩分爲一千股每股規銀一百兩以備凡有新創公司入股及抵押各項股票之用惟不得囤積各項股票預防日後流弊一本公司股本官利議定長年一分俟發出股票後扣　十二個月作爲第一届結彩分息之期以後逐年准此一本分司公舉事理通逹聲望素著者位爲董事又公請廉明勤愼者兩位爲正副執事常 
 
 

Page 4

 
 
川駐紥綜理一切此外延請正副帳房兩位跑街兩位繙譯一位辦書啓一位坐客堂一位學生兩名凡正執事以下均須殷實的保書立保單一結彩除先提官利外如有盈餘議定作三十分以十五分派與入股之人以五分派作執事司事等花紅以五分派作董事輿馬之費以五分捐助本埠　項善舉經費一股本銀兩遴選殷寔錢莊交易進出須逐月清結除抵押各項股票及凡有新創公司入股外不移别項生意之用一買賣股禁必須公平定價逐日行情除冩挂水牌外送登申報每票中用照章扣取抵押股票如某項可押幾成某項僅押幾成隨時議價不取中用給與收照一紙以一個月爲期期滿不贖照巿出賣除去押息盈虧向原主結算所給収照作爲廢紙卽載明收照之内至本公司股票俟第一屆結彩分息之後亦一體抵押一買進賣出之時本公司均給與發票一紙三個月後憑發票來本公司扣還回用十成之二一執事司事等五分花紅由正執事一手分派務在平允一門莊買票者欲買何項股票訂期限價書立合同定票加到期而照限兌進毋得毁議如遠處函託素昧平生者須先付定銀一成一門莊賣票者須先將股票送到本公司給與合同收票訂期限價代售如欲先取幾成銀兩售出後照押欵算息一遠處紳商如欲買進賣出照上兩條章程寄信前來儘可代理惟行情逐日不同設或買進而隔日已跌賣出而隔日又漲各憑財運與本公司無咎一各項公司股票凡植基穏固而由本公司過手者均加戳解並專派妥友遍訪各家底藴務使行情漲趺眞實不虚一每晚收存股票由正副執事親手檢點藏入保險錢櫃以昭鄭重一結彩分息之時准有股諸君來公司查看帳目一次如有應行改正處和衷共商總求於公司有濟一勤儉二字雖老生之常談實致富之至計本公司銀錢帳目逐日結清忽得因循積壓逐月開銷如房飯辛俸紙張筆墨等類現在創業之始格外克已以固根本日後生意暢旺水漲則船高再定可也一執事與司事等各宜潔清自矢嚴絶弊端倘有營私罔利等情弊在司事由執事明查暗察確則立卽辭退並將劣跡刊入申報以示懲戒弊在執事經董事訪聞得實公議另舉須知店久必富故不敢稍徇情面耳一本公司現議招股十萬兩將來生意暢旺如須添本先儘舊股之人舊股不足再招新股 
[墨蘭助賑]  
　　本月十二日起扇册每件一百條幅四尺四百六尺六百八尺八百堂幅四尺四百六尺六百八尺八百託三馬路生和洋貨店代收七日取件 
[潤資助賑]  
　　沈夢叔浙西名士也詞賦丹青久爲人所稱重其八分書尤爲當道難得而可貴先生現客申江同人皆以賑書爲勸因立願寫八分書大小百件工竣筆資如數充皖賑今定價匾字五寸方者每二角半一尺五角再大照加屏條六尺每堂一洋五尺一洋四尺五角七八言對二角半六尺者半元紈摺扇册頁一角如遇神前之物其價减半以上均收足洋潤資先惠五日取件由東門外泉漳會館前興盛和水煙號代收周文勳朱廼章顧黻臣同啓○古華王子奏先生精於六法名聞四方有以紈摺扇見囑者向取潤洋一元今因其尊甫秋泉先生年七十三歲時　足疾立願减價以畫助賑禱祈之後逐漸减輕今已全愈願畵青緑山水雙款紈摺扇册百件每件减取五角實洋索畵者須由航局確寄南橋鎭社倉對門中和堂王宅當給收條約期不悞所得潤資除去信錢悉數交賑局彚寄災區其功德皆出於諸君子也[  同人公啓]  
[鎭江電報局揚鎭同人代收沙洲賑捐八月上旬清單]  
　　蘇鎭電局募第三批五百元保赤主人求子安痊十元保胎安穏人一元晉源庄募溧陽來三百二十三號册桐華春舘無名氏兩户各十元寶泰典壬吉典蔣啓堂不書名四户各五元建平鹽公棧薄陽鹽公棧兩户各四元全裕號德成絲行小酉山齋彭易安堂查信隆義豐典德源莊恆豐莊泰豐典九户各二元義泰莊海陽人世賢堂潘毓華柳浦留餘小住懷德堂乾興木行無名氏姜逸齋無逸軒陳王氏趙不書名陶錫良洪壽椿源茂號吳慶泰不書名億隆號祥泰和久和大有鄭竹坪二十二户各一元葛裕盛林品翁瑯琊王氏徐和鶴四户各半元又募三百三十六號册孫張氏心亷氏兩户各五元係餘記九千四百十六文任向生募三百二號册閑閒堂周十元延壽堂六元運璧齋傳經堂兩户各四元春汲草堂樹德堂周繼成周萱壽四户各二元賸趣軒琢翠軒敬恕堂賸趣軒貴德堂羅堯欽萬軸堂延陵堂八户各一元任澤甫募皖城洪郝氏本三十元怡順軒本間省齋貽厚軒三户各二十元歲寒堂十元無名氏八元無名氏五元不留名松鶴軒兩户各四元無名氏兩户共四元顏四勿堂無名氏陳瑞竹堂三户各一元儲忠恕四百文陳笙白募元鶴堂四兩九錢又三元棣蕚軒二元三樂軒無名氏五桂堂允元堂四户各一元楊姓一千文○社册○王爵棠一千二百文六淨六百文任愼菴四百文紀喜亭二百文○本旬共收本洋五十元英洋七百三十八元銀四兩九錢錢十三千二百十六文 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒八年月初六日京報全錄]  
　　宫門抄○諭旨九道錄前○發抄旨五道○豫撫李奏請再展停分發摺○陜撫馮奏委署司道知府各篆摺○東撫任奏援案遴選分發人員考充鄉試房考摺○又奏請旌表片○廣東撫裕奏審明重犯按律辦理摺○東撫任奏江北漕船挽出東境日期片○閩督何等奏請從寛免罪片○八月初六日内務府國子監侍衛處值日無引見○明桂謝授通政使司副使恩○前任廣東總兵鄭金華病痊請安○廣壽續假二十日○掌儀司奏初九日祭奉先殿醇五行禮○召見軍機鄭金華○發抄張樹聲奏請將張獨多三廳童生暫行酌量進取奉旨該部議奏欽此○又請以束鹿令于蘅霖與淶水令溥祥對調奉旨吏部議奏欽此○何璟奏學政崑岡代辦監臨奉旨知道了欽此○又文生沈翊清請兼襲世職奉旨該部議奏欽此○又叅將秦正福守備金得成職名誤寫請更正奉旨着照所請兵部知道欽此○○頭品頂戴河南巡撫臣李鶴年跪奏爲豫省候補人員仍形擁擠請再展停分發一年以重銓政而疏仕途恭摺仰祈聖鑒事竊照豫省前因捐納勞續兩項人員時形擁擠經前撫臣奏請停止分發數年旋准吏部議覆准停一年嗣屇限滿復經前撫臣涂宗瀛奏請仍行停止分發俟一年後察看情形據寔奏辦接准部覆信照直隷省成案辦理准再暫停一年一俟期滿照常分發等四自應遵照何敢再行瀆請惟查豫省自光緒七年七月二十日展停之日起瞬屇一年期滿而察看各項人員仍行擁擠核計候補道府同通州縣佐雜實有一千一百三十餘員之多緣豫省請分發各員聞信無不爭先赶辦於未奉文以前紛紛禀到以致名雖停止寔較常年分發至豫省人數尤多不特補署無期卽差委亦難遍及在自好者日形困苦而不肖者徒習鑽營且積累過深一旦得有差缺未能自飭廉隅於吏治大有關碍臣與藩臬兩司再四籌商若不量請再爲加展誠恐此後人數愈積愈多不獨壅滯堪虞卽吏治亦難整頓合無仰懇天恩俯准勅部查照將捐納勞績兩項自道府以至未入流業經捐納河南及應行馭籖人員自本年七月二十日一年限滿之日起再請展停分發一年庶各班稍可疏通仕途藉資整飭其各項正途例應簽分人員仍請照常分發以示區别理合恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○陜西巡撫臣馮譽驥跪奏爲委署司道知府各篆恭摺奏聞仰祈聖鑒事竊照陜西布政使王思沂欽奉諭旨入都陛見所遺布政使印務應卽委員接署以便該藩司交卸北上查有臬司葉伯英老成練逹深厚精明堪委署理所遺臬司篆務查在督粮道善聨器識宏通才力優裕堪委接署所遺督糧道篆查有鹽法道常瑛樸誠穩練辦事細心堪以委署所遺鹽法道篆查有潼商道尋鑾煒驚實精詳奉公勤恪堪以調署所遺潼商道篆查有同州府知府文啓才具明練奮發有爲堪以委令護理所遺同州府知府員缺查有候補知府鍾銘明敏勤能堪以委令署理除分檄飭遵外該藩司王思沂已於六月十七日卸篆尚有新舊接替事件一俟交代清楚卽行起程北上所有委署司道知府各篆緣由謹會同陜甘督臣譚鍾麟恭摺具奏伏乞皇太后皇上聖鑒謹奏軍機大臣奉旨知道了欽此○○頭品頂戴山東巡撫臣任道鎔跪奏爲鄉試房考現任州縣不數調取援案遴選卽用分發人員一併考充恭槢仰祈聖鑒事竊照山東鄉試額定内簾房官十四員例應於科甲出身現任州縣内先期調取均經歴科奏用遴選卽用分發人員考充在案本年壬午科鄉試應調房考自應照例辦理惟夏秋之際正值黄水盛漲沿河州縣皆須防護河堤而邊境大道各屬每逢高粱芃茂盜賊尤易竊發緝捕巡防亦關緊要全賴實缺人員熟悉地方情形可期措置裕如若一體紛紛更調誠恐驟易生手致滋貽悞惟有援照歴辦成案於卽用分發人員内詳愼遴選與現任人員一體校試將文理較優者泒充内簾房考稍次者無論現任卽用均派充外簾差使以昭愼重據藩司崇保具詳請奏並來除咨部查照外理合恭摺具陳伏乞皇太后皇上聖鑒訓示謹奏軍機大臣奉旨知道了欽此○○任道鎔片再蓬萊縣人四川提督宋慶之母已故一品命婦劉氏幼嫻閨訓長習母儀事翁姑以孝相夫教子以義尤能濟貧周急樂於爲善鄉里稱賢殁時以存心利濟朂其子該提督恪承母訓凡有地方義舉無不慷慨解囊光緒五年因郡城瀛洲書院膏火支絀捐經費銀一千兩六年重修該縣文廟捐工料銀五百兩前聞臣勸辦積谷復捐銀八百兩由營口防所命其子宋天儒交官代買谷石統計前後共捐銀二千三百兩其餘贍宗族濟貧乏隨時任恤更不勝數核與建坊之例相符據該俯縣禀由藩司崇保詳請具奏前來臣覆查無異相應仰懇天恩俯准該提督爲其母劉氏照例建坊給予樂善好施字様以示旌表謹附片具陳伏乞聖鑒訓示謹奏軍機大臣奉旨着照所請該部知道欽此○○廣東巡撫奴才裕寛跪奏審明蔑惀重犯按律辦理恭摺仰祈聖鑒事竊照東安縣民揚庭瑞因酒醉致傷親母楊黄氏身死一案經該前署縣何榮樟訪聞飭差查拿隨據差役恊同保鄰人等獲犯起出兇刀解縣並據屍親黄雲超呈報傳同犯妻楊陳氏等訊驗通詳批行提省審辦訪前署縣將逆犯楊庭瑞犯妻楊陳氏犯弟楊麗春族長楊桂山地保吳國慶屍親黄雲超押解來省聲明隣佑李科患病請免解質等情經奴才飭發廣州府確審兹據代理廣州府知府饒世楨提集審擬由臬司龔易圖覆審解勘前來奴才同司道親提研訊緣楊庭瑞籍隷東安縣侮楊黄氏親子同居共爨向來孝順並無忤逆光緒七年十二月十一日晚飯後楊庭瑞酒醉顚狂手執撥火刀在屋院跳舞楊黄氏看見喝阻楊庭瑞仍亂跳亂舞楊黄氏恐其跑出傷人上前奪刀楊庭瑞刀傷楊黄氏項頸腦後倒地楊陳氏在屋聞聲赶出向楊黄氏間明情由喊同隣佑用藥敷治楊庭瑞酒醒知致傷親母痛恨無及楊黄氏是夜因傷殞命經該署縣何榮樟訪聞飭差協同保隣人等獲犯起出兇刀解縣並據屍親黄雲超報騐傳集犯親族長連犯解省飭府審擬由司解勘提審供認前情不諱質之親族人等衆供相符嚴詰悉非有心肆逆亦無另有起衅别情究鞫不移案無遁飾查律載子毆母殺者凌遲處死又例載子毆殺母之案若距省在三百里以外卽在省垣正法仍將首級解回犯事地方梟示各等語此案楊庭瑞酒醉顚狂致傷親母楊黄氏身死雖非有心肆逆惟案關蔑倫自應照例問擬楊庭瑞合依子毆母殺者凌遲處死律凌遲處死該犯情罪重大未便稽誅查東安縣距省在三百里以外奴才於審明後當卽恭請王命委按察使龔易圖署撫標中軍叅將余大勝將該犯楊庭瑞綁赴巿曹凌遲處死仍將首級解回犯事地方懸杆示衆以昭烱戒犯弟楊麗春等久已分居訊不知情應與求阻不及之犯妻楊陳氏均母庸議無干省釋兇刀飭毁除供招咨部外所有審辦蔑倫重犯緣由奴才謹恭摺具陳伏乞皇太后皇上聖鑒勅部查照施行再兩廣總　係奴才兼署毋庸會銜合併陳明謹奏軍機大臣奉旨刑部知道欽此○○任道鎔片再江北漕船前於五月十四日挽進北路口門經臣恭摺奏報在案旋於十八十九兩日陸續駛抵臨　 
清因衛水微弱内外河高下懸殊停候至六月初四日來源盛漲卽啓除箝口壩灌塘套送至初六日悉數挽入衛河開行北上司漕員弁晝夜催趲迎提於十二日酉刻全帮五百三十二隻一律趲出東境據署德州知州茅芳廉等禀報前來臣覆查無異除仍檄飭各屬整理閘壩河道收蓄水勢以備回空外所有江北漕船挽出東境日期謹附片具陳伏乞聖鑒謹奉軍機大臣奉旨知道了欽此○○何璟等片再臣毓英前奏派記名提督何秀林辦理台灣北路開山撫番事宜該提督卽帶兵馳往辦理由蘇澳紮營修路開至東澳南一帶惟前面大小清水等處山深林密生番出没無常非以番治番難期妥速據地方士民禀稱前有噶瑪蘭番目陳輝煌隨同提督羅大春開山撫番尤爲出力嗣因案逃匿若蒙寛免願効自贖等情由何秀林據情呈報正核辦間又據駐防花蓮港之副將陳安邦到省面禀陳輝煌近來頗知向善託人到營禀求情願隨營効力當經臣等飭令認真查看勿爲所愚兹據何秀林呈稱陳輝煌已到營承認招募民番夫役二百名帶同開路披荆斬棘不避艱辛並勸諭沿途番民不敢滋事實属情殷報効可否免究前愆呈請具奏前來臣等查陳輝煌本係噶瑪蘭番社總理曾隨提督羅大春開路給以頂載素能號召番衆因加禮宛之案據陳赤鹿縳献首兇姑乳斗玩一名經前署撫臣吳賛誠查訉係土　陳輝　藉命索詐逼迫所致會同臣何璟奏奉諭旨嚴拿懲辦以儆効尤等因欽此歴派員弁查拿無獲今陳輝煌翻然悟改自投來歸隨同何秀林開路撫番著有微勞合無仰懇天恩俯念番愚無知從寛免罪現在奏檄黔軍臣等會商以記名提督曹志忠統帶霆慶等三營前拄换防擬卽飭何秀林移交曹志忠督飭該番目招撫各番妥爲開辦倘始勤終怠仍從重懲辦不敢因奏請邀免在先稍存寛貸是否有當謹合詞附片具陳伏乞聖鑒訓示謹奏軍機大臣奉旨着照所請欽此 
 
