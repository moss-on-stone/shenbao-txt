# 1899 - 137 - 4909375

 

Page 1

 
 
[售報杜弊告白] [  申報館主人啓]  
啓者本館托漢口江左漢記書局代售申報已歴數年查漢口一埠爲七省通衢是以批發之價照上海一律以冀旺銷此誠格外體恤之意也乃貪利之徒竟收買上海閱過之殘缺舊報寄至漢口私售與人甚且塗改年月日期附張亦遺失不全有礙本館聲名殊爲可惡曾於去年三月十一等日登報誥誡無如若輩置若罔聞且有串通本館送報人互相舞弊情事但邇者帋墨之價一切皆昻若不杜絶弊端賠累伊於胡底是以本報漢口分售處自今正爲始另租洋街一碼頭内花樓後街洋房懸挂分售申報牌號歸江左漢記書局上下兩家經理敬告賜閱者請知照該處以便飭妥人按户送呈免致歹人將殘缺舊報塘塞其向來誠實之人願承送本館申報者必須立一保單倘有拖欠錢文私售殘缺舊報等事惟保人是問特此布陳諸維　雅鑒 
[論中國急宜整頓礦路以絶外人覬覦]  
　　處今之時勢權其最要者非開礦與築路乎中國備礦之事固不自西人來華始惟向特稍稍挖取而於地産之多寡　質之純雜礦脈之厚薄礦洞之淺深人皆未嘗考察統全國之礦不知者十居其五封禁者十居其三其知而　挖者不過十中之二且開挖未得其法故所出無多相沿至今未之或變非中國之人不知礦利也大抵皆由前明礦稅内監專權太重借開采之名多方搜括流毒海内天下騷然以致談者色變因噎廢食我　朝鑒明覆轍每多封禁卽有以開禁之說進者或恐辦理不善激成衆怒或惑於風水之說恐傷地脉是以動多疑阻而風氣不能大開自各口通商始知西人之富大半　礦務而來於是靡靡從風以開礦爲急務禀知當道設立公司出售股票以爲中國礦務從此可以大興矣不料經手者但思中飽所收股銀供其揮霍非但開之不得其法徒費工資甚且並不開采假立公司情同誆騙一二年間頓使士商數百萬金錢無異擲諸虚牝以致人聞開礦之說無有敢過而問者卽使有實心辦事者亟思整頓礦務而人旣以前車爲鑒誰肯出資入股合股旣不易則雖知某地有某礦某礦出金某礦出銀無不可以利市三倍而限於財力亦祗同望洋興歎束手無策而已然卽思整頓而於礦學未經講求查勘未能詳盡則淺嘗轍止半途而廢亦所不免然則中國礦務竟無振興之日乎雖中國自古以來礦務未興未見貧弱而以今日之時勢論之礦務一日不興則一日不能富强西人來華徧歴崇山峻嶺鳥道羊腸不辭跋涉必窮其奥者皆以勘察礦苗爲急務曾言中國礦産本爲五大洲之冠若一律開采其富當莫與京惟棄而不取坐守貧弱無異積米而不知煮飯織錦而不能成衣深爲可惜惜之不已遂生艶心艶之不已致成侵奪如意人之索浙江三門灣禍亦由礦務起然尚不過爲代辦起見則礦務之制可想而知矣至於鐵路西人亦視爲牟利之大端且與礦務相輔而行故西人之所要挾必以代築鐵路爲斷揣西人之意非欲得中國之地實欲得中國之礦耳然欲得中國之礦必先得中國之地欲得中國之地必鐵路四通八達轉運自如方可逞其志而收其利故西人於中國之開礦築路不肯放鬆一步現在路礦之利固已半爲西人所得若日後　被侵　則中國其何以自立耶爲今之計已經議築之路須赶緊建築未經議築之路更須速爲開拓若憂帑項不足則集商　以辦之夫而後西人卽有欣羡侵奪之心而中國已著先鞭當亦無從下手至礦路兩項利益無可希冀則自無占地之舉矣說者謂　朝廷現方專派路礦大臣鐵路已次第舉行礦務若漠河開平亦早有成效可覩此外推廣之舉務須由漸而來况經費當支絀之時安能欲速從事曰事固宜由漸而推然觀今之時勢已甚岌岌則以從速爲妙從速云者非欲辦事者之操切實欲辦事者之不因循耳中國之弊在乎因循因循之故在乎虚飾苟在在刻實自無因循之弊而舉事亦易卽籌欵亦不致無從矣管測之見質之有識以爲當焉否耶 
[本館接奉電音]  
　　昨日午前京師飛電傳來　　上諭一道敬謹譯登○四月十二日奉　　上諭著派劉毅前往江南一帶查辦事件應行隨帶司員著奏明帶往欽此 
[沂事述新]  
　　德文報云中國政府於沂州之事辦理甚爲出力月前已派夏統領率勇馳赴沂州然恐日照德兵尚不能遽爾撤退現在日照安靖如常前者教民之避亂逃亡者已陸續遷回各安舊業至德人之所以佔據日照者實由施吞斯教案而起此案至今尚未辦妥兇犯亦未拿獲目下德人别無辦法惟有將縱容兇犯之鄉紳重懲而已前者德人曾請夏統領協拿兇犯夏統領言此乃縣官專責非我應辦之事德管帶官因之下令不許華兵闌入日照城緣是日照事宜至今尚未定局竊意若欲德人不用兵力早將此事完結端在東撫毓中丞辦法如何耳 
[法人要索]  
　　香港循環日報館得重慶西函云駐重慶之法領事哈斯君因大足匪首余蠻子閙教法人所失實多堅請川督賠補事經多日尚未議有端倪又華人傳聞法領事請將越嶲之南北及西南各處地方叙州之打箭爐建昌均歸法人管轄再賠銀五兆兩不審制軍何以應之 
[鐵路已成]  
　　天津國聞報云俄國鐵道併日經營刻下由營口東至海城縣治之一百十里業已告成於三月杪開車其南達旅順之六百餘里大約稍遲三四月亦可一律成功矣 
[調勇赴防]  
　　天津訪事友人云三月二十六日袁慰廷侍郎所統新建陸軍奉　　命調赴山東德州藉資防禦下令馬步砲各隊分三日登程均以八成赴防而以二成仍守小站舊壘臨行戮大辟囚四人行祭纛禮每勇一名帶洋槍一桿藥彈一百四十枚鐵鍁一柄棉衣一件饅首二斤及兩日所用之糧食每起軍士凡第一日行四十里者次日須行六十里第一日行六十里者次日祗行四十里計程八日可抵德州其隨軍之糧臺軍械所工程營營務處官醫局亦先後開行沿途安設馬撥每十里一撥以便遞送公文先期派測繪師前赴山東勘定安營之所轉危爲安因禍爲福在此行也此軍其勉乎哉 
[電速軍麾]  
　　松江采訪友人云江南提督李夀亭軍門之女公子涓吉本月中旬某日出閣初九日傍晚忽接蘇松鎭陳鎭軍旭電文促赴江隂籌商防務遂於四鼓時秉節起程 
[奏停工作]  
　　京師訪事友來函云户部因庫儲支絀奏請暫停各項工程二年以紓財力上月某日奉　　旨允准現除　　天壇未竟之工及　　　東陵　　　皇太后漢夀吉地　頣和園工程南苑兵房如常興築其餘一槪 
 
 

Page 2

 
 
停止至京師城垣客歳已經官商清丈叚落現在雖未停修然較初估之工已减之又減矣 
[哥匪正法]  
　　鎭江采訪友人云長江水師提督總統江勝全軍黄芍巖宫保恐所部營勇誤入會憲迭次出示諭令檢呈票布悔過自新誠可謂寛猛兼施恩威並用矣刻下查得江勝副中營中哨什長李正培係會中巨魁惡蹟昭著去歳混入軍籍依然俵分票布誘惑愚民遂密派幹員乘機拘獲搜出木質僞印一顆文曰替天行道總帥關防隨於本月十一日訊明正法梟首示衆聞李匪黨羽甚多人皆和爲李老帥開立仁義　止培堂隂圖揭竿起事一旦身首異處想餘黨當皆知儆懼不復敢濳蓄異謀矣 
[巨案志餘]  
　　松江府屬南匯縣境沿海匪民搶木刼獄釀成巨案經蘇州府彦詠之太守訊實擬結昨已詳記報端兹又得姑蘇采訪友人來善云是案除正法之陶全春擬軍之沈宗約斥革之陸盛二生注劣之陳某等六生禁錮之韓董外尚有情節較輕之七八人仍覊禁南匯獄中當沈犯之解省也其父母跟蹤而　私入府獄探望事爲太守訪悉密委宗大令能述帶領公差拘獲并獲其戚串行盛某連行李解至府　太守研訊再三旋從行李中搜出學撫臬三轅及蘇松二府案牘一字不遺另有細帳一紙羅列自起案迄今賄賂廣通計費去洋銀二千四百餘圓之譜且註明某署賄若干某人賄若干如數家珍絲毫不爽及向沈父研鞫則稱皆由臬轅某書辦過付乃將沈父發排待質公所沈母及盛交同吉祥棧主某甲具保一面禀請臬憲朱竹石廉訪提該書吏究辦未幾公役禀稱小的訪明此吏於三日前往杭州禮佛進香中途已患病而斃矣質諸吏之家屬而信爰飭嚴追各人所得之賄悉數撥充振捐 
[松試十一誌]  
　　松江采訪友人云本月十二日江蘇提督學政瞿子玖大宗師頒發各屬生員科試二三等案所錄甚寛計松江府學二等多至一百三十七名其餘七學則自五十餘名至八十餘笱不等是日考試優生第二塲兼覆試新進文童定於翌晨奬賞後卽出轅拜客擬用小輪船帶官舫回江隂節署然後按試金壇所有各題照錄於左　考優題　三農生九榖解　問禹貢揚州貢賦沿海達淮冀州夾右碣石入海蓋卽海運之始自是而後由海運漕何代行之能徵其故實歟元明兩朝海運最久法亦屢變能言其得失歟元時海運有故道又有新開之生道能一一舉之歟　賦得緑隂幽草勝花時得時字五言八韻　新進覆試題　法語之言能無從乎　山立時行　賦得梅雨晴時插秧鼓得秧字五言六韻 
[查覆疆臣被叅摺稿續登]  
　　以上各節皆奴才所查實在情形竊維張汝梅巡撫山東省甫經踰年其於捕務雖未見整頓有效而尚無廢弛振務雖未能辦理盡善而尚無欺飾治河雖漫溢較多而實因盛漲所至尚非謬誤至於平日操守謹愼則又衆口一詞又該撫派委候補知府崔正鼎督辦運工係在伊父崔廷桂未補曹州鎭總兵以前於例尚無違礙雖袁保純等以該撫子姪之親戚應否廻避該撫未經援案奏明崔列入河工保案該撫僅憑督辦一禀率行具奏以及楊史道口焚燒稭料該撫未經派員往驗亦均止於疏忽卽其奏調崔廷桂來東派委總理三游修防事宜兼節制河防各營亦因河防緊要宜專責成起見惟該撫與崔廷桂相識有年而不知崔廷桂之爲人器小易盈竟以大權相畀信任不疑杜榮福管帶河成後營曾以勇數缺額工程草率被叅撤差降補該撫因崔廷桂稱其工程熟悉復准札委管帶原叅謂其用人不當實難辭咎崔廷桂前鎭南陽被叅開缺迨奉　　旨調往山東旣管河防且補授實缺總兵仍復任性自由不知檢束雖無納賄實據而物議沸騰聲名平常已未免上負　　聖恩下慚舉主相應請　　旨將曹州鎭總兵崔廷桂卽行革職開缺山東巡撫張汝梅辦事諸多疎忽又復用人不當實屬有負委任應請一併革職崔廷桂之孫候選通判崔恃有舊交投効河工得差得保中游督辦候補道丁達意札委崔隨壩當差禀請保奏均屬不知遠嫌應請交部議處降補都司杜榮福雖無賄求崔廷桂實迹惟以河防獲咎人員復委辦河防安能勝任應撤去管帶河成後營袁保純黄亮臣凌漢均與該撫子姪係屬親戚第例無廻避明文且資俸俱深　世敦戚誼尤疎該員等所得差缺尚無不合惟才具是否稱職奴才不能知悉田恩來久鎭兗州聲名尚好但聞其應酬頗廣是否以此得譽亦難懸斷均應請　　旨飭下現任巡撫毓賢隨時察看幕友卞寳昌在撫署辦公雖無任情顚倒之事第推薦館地頗招怨言且時出應酬其不自歛抑亦可槪見撫署門丁駱喜雖無私帶娼妓私造文書及向交納振銀商人索費等情惟需索門包人言藉藉殊非安分之徒卞寳昌駱喜均應卽行驅逐回籍不准逗留東省駱喜並交地方官嚴加管束陸淦史遜所得河工差委並非卞寳昌薦引且均經到工康邦彦與該撫子姪委非親戚田承祁並未得保崔正鼎已經廻避及並未過付振銀之歴城縣查無其人之卞姓白姓均無庸議張上達與張汝梅並無行賄情事黄璣陶錫祺上年分發河工差委張汝梅亦無寵任之跡惟該三員尚有奉　　旨交查之件應另摺覆奏工頭劉占魁等尚未到案應咨覆現任山東巡撫俟緝獲後另行訊結調取案卷分别發還所有奴才查明疆臣被叅各欵緣由謹恭摺覆陳伏乞　　　皇太后　　皇上聖鑒訓示再此次拜發摺件係用户部空白印文合併聲明謹奏請　　旨奉　　硃批另有旨欽此 
[王道蕩平]  
　　京師訪事友來函云由永定門迤北至天橋之石路刻已砌竣兩旁各加土道寛約一丈按照西法用碎石合土築成務使堅牢鞏固俾往來車輛無傾倒之虞至東交民巷東至法國使署轉灣而北由臺基廠達東長安街復轉而東至大街東單牌樓迤北逕達東堂子胡同至總署前止約長三里許擬用石築平刻已由步軍統領衙門張貼告示矣 
[盜刧迭見]  
　　烟臺訪事友人云登州某號客携帶寳銀二十餘兩行至小辛店左近突遇暴客多人肆行搜刼罄諸所有是處係蓬萊福山兩縣交界之處報案後由兩縣主臨塲勘騐業已飭捕緝拿矣又某日武弁某君奉上憲委赴卽墨公幹因率同差勇及脚夫數人就道中途突遇匪黨攔路搶刼差勇頗受夷傷某君見機先遁得免性命之憂然所携行李雜物已飽掠無遺矣 
[烟臺火警]  
　　烟臺訪事友人云本月初二日同升客棧不戒於火延及南鄰兩家共焚去樓房十餘幢當此風乾物燥居家者可不愼之又愼哉 
[蜀岡火警]  
　　揚州采訪友人云郡城叅府街昇平巷内某姓家突於本月初九日之夜三點鐘後失火地甲旣鳴鑼告警張春園叅戎首先督兵馳至彈壓匪人旣而各善堂水龍轔轔飛駛各擇要隘處吸水似噴海上濤頭一線來砰奔騰幾疑十萬雄師憑空蹴踏火遂漸漸衰熄祗燬某姓瓦屋七八楹左右鄰家幸皆無恙 
[東甌茶市]  
　　温州訪事友人來函云郡屬産茶之區以南北雁蕩爲最佳惟北雁蕩居樂邑之東地僻山深採摘非易以故出産終不敵南雁蕩之多目下茶市方興業苦荈者紛紛入山購取幸天氣晴和雨陽時若茶葉較往年略勝一籌市中價值上等者每百斤約洋銀二十元次者每百斤約洋銀十六元前月初次裝運出口計一千一百五十件之多倘能焙製得宜茶市當日有起色也 
[宣南雜錄]  
　　京師訪事友來函云三月十四日清晨順天府突派差役多名至馬家堡將火車站附近之棚攤數百處槪行驅逐不知爲何事也○三月某日中城　勇獲盜狗賊十餘人事爲城憲所聞飭將所盜之狗各負於背派局勇二十名押赴粥廠前示衆兩月○虎神營刻已成軍管理王大臣等下令本營兵丁臂上各套銅圈一枚圈口鎖以機鈕上鐫籍貫姓名年歳每次點名時務須呈閱以杜冒替空額之弊○保甲總局設於　禁城之北地安門内小石作巷中爲　欽派王大臣等辦公之所調派各部院滿漢司官八員輪流辦事以專責成○西安門内西什 
 
 

Page 3

 
 
庫教堂某主教於三月初旬某日因病逝世初六日爲出殯之期教中人之執紼而送者咸頭戴繡縀方巾身罩白衫魚貫而行多至數百輩附近車輛搜雇一空又有頂戴尊榮衣冠楚楚者數人步行柩前旣而道出西四牌樓行經阜成門街抵堂中所置義阡依教禮下窆夾道觀者馬龍車水喧闐若雷 
[雲津帆影]  
　　天津訪事友人云紫竹林北首有　某才不務正業兇惡性成平時待寡母如奴婢某日竟大肆兇毆旁人恐釀巨禍羣起而攻爭以老拳奉敬旋經鄰人竭力勸散事爲法界巡捕所聞扭至工部局禀請租界發審委員送請關道憲從嚴懲治○邇來各鄉牟麥暢茂惟雨澤稀少亢旱堪虞本月初四日細雨溟濛至日暮卽止魚塍鳩隴間依然未能霑足四鄉農人咸謂月内若不見透雨麥秋必致歉收誦一寸甘霖一寸金之句未知蒼蒼者能遍施渥澤否耶○圜法之壞日甚一日今春市中每銀一兩易九六京錢二千二百餘文每洋銀一元易京錢一吊五百文左右每吊攙和私錢二百餘文近經各大憲嚴申禁令每日派各叚地保鳴鑼傳諭不准行使小錢目下私錢雖未盡絶根株尚不致從如前之明目張膽聞憲諭錢業中人今後銀價祗准漸增不准再貶至秋後銀價宜漲至京錢二吊五百文洋銀宜漲至京錢二吊文是亦維持錢法之苦心也 
[烟海濤聲]  
　　烟臺訪事友人云縣試現已告竣府尊示期本月初十日取齊所屬各邑文童舉行府試○種價昻貴民食維艱道憲關心民瘼奏准免稅以廣招徠乃米業中人以豆子獲利較多競思販運此外雜糧則竟寥寥不數覯民間日用所需仍無裨益道憲因復申誥誡勸諭商民兼收並蓄以濟民艱○某鋪被匪人賺去貨物約值錢十餘千心疑某鄉人爲同黨盡力痛毆旁人隨聲附和拳如雨下以致鄉人一息奄奄越時斃命旋經家屬投縣鳴寃想須緝兇究辦矣○某甲以修理洋槍爲業家有廢槍數桿一日其徒某乙取而玩之不意中有子　然一聲擊穿甲胸立時殞命是眞无妄之災也家藏利器者可不戒諸　自春徂夏天氣亢陽甘霖罕見地方宫設壇祈禱本月初四日略沾微雨然田疇仍未沾足道憲留心民隱委某員至卽墨縣某龍潭恭請龍牌供奉天后宫内自初五日起至初七日止薰沐冉三竭誠叩拜未知能碧翁翁喚醒痴龍普施雨澤否 
[武林夏諺]  
　　杭州訪事友人來函云本月初八日致祭常雩撫憲劉景韓中丞於黎明時命駕赴壇行禮○已革山東學政姚太史於上月下旬某日抵杭拜謁撫憲劉景韓中丞然後携　赴蘇州原籍蓋因其封翁年已七旬太史須急於問省也○金華府繼太守現已捐過道班具禀到省呈請開缺○浙省應解第三批京餉現由藩憲惲方伯札委大挑縣李大令思敬管解本月初六日兌銀釘鞘寄存縣庫以便擇日押解起程○候補縣鄭大令懃業現奉藩憲惲方伯札委騐收銀圓局工程兼辦鋼模廠事宜擇吉本月初八日到差○台州府太平縣松門巡檢缺現由藩司惲方伯詳請以候補巡檢崇少尹照請補○俗傳四月初八日爲如來佛誕辰武林西湖隄畔大佛寺正殿供奉佛頭一座高約二丈左右闊丈餘平時佞　者流皆於此拈香展拜是日香火尤盛兵燹時屋宇俱燬現在業已鳩工重建裝飾一新於是進香者又紛至沓來亦僧人之一大利市也寗渡府慈谿縣曹大令礪成上月某日因病出缺由莊堅曰太守委員代理一面禀報到省本月初七日藩司惲方伯札委調補永嘉縣左大令宜之接署 
[鶴樓笛韻]  
　　武昌訪事友人來函云湖北撫憲于次棠中丞蒞任以來整頓吏治不遺餘力日前特密派親信委員分詣各屬訪查各官優劣現聞某某兩太守某某兩大令均因宿娼挾妓有玷官箴經中丞訪查確鑿業已專摺奏叅矣○鄂省農務學堂開辦已久惟屋宇湫隘諸生無地下榻故開學尚無定期現在新建房屋業已落成規模甚爲宏敞某日總辦程雨亭觀察親詣勘視禀報督轅張制軍示期本月二十四日關學曉諭諸生一體遵照 
[上海官塲紀事]  
　　去臘上海縣署帮審委員馬清渠明府因病告假言旋故里刻下政躬已愈定於日内來申襄理讞政至前帮審委員陳筱册明府丁艱回籍已於前日重來命駕至縣署拜會王大令大令卽留在署中襄辦一切公務○崇明縣田春亭大令寳榮因公來滬昨日命駕進城先詣道轅晉謁旋至縣署拜會王大令大令延入花廳茗談良久而别○龔太史心銘係前出使英義比大臣龔仰葉星使之公子昨日命駕至縣署拜會王大令大令延入花廳茗潭半晌而去○本城提標右營守備程少庵守戎於本月初二日接篆後暫假長夀庵爲辦公之所昨日因前任楊彦臣守戎業已回松程守戎遂携眷鶯遷入署 
[牌示課期]  
　　本月蘂珠書院轍應上海縣命題課試刻由王欣甫大令牌示定期十八日舉行想届時滬壩人士必磨厲以須一角文壇勝負也 
[覆訊謀財害命案]  
　　去年七月初十日英界香粉弄李有金之妻許氏被劉大夫婦謀斃一案縣言王欣甫大令迭次研訊因徐二在逃未獲尚未讞成前晚委縣丞劉耀庭二尹至署用坐花廳覆訊劉妻高氏卽高奶奶供稱去年三月小婦人與丈夫劉大帶同女兒小羅子來申謀食至六月初旬某日由徐二將女兒薦至李有金家爲婢七月初四日又薦小婦人至李家服役初八日丈夫來言已與徐二商通明晚向主母借用洋銀如不允從定施毒手至初十夜三更後丈夫及徐二果偕洪德麻子同來其時小婦人方出外挑烟迨回時已將主母謀斃刼取洋銀俵分逃逸小婦人祗得隨丈夫回江北嗣卽被拿到案劉大供稱小的於上年春間來滬因貧難度日命妻子往妓院傭工後由同鄉人徐二薦女兒至李有金家爲婢得洋銀十元言明六年爲期後徐二言及前爲李有金涉訟許有酬儀至今不付心中飲恨故與小的商同圖謀取物適遇李家有一傭婦停歇徐遂乘機薦妻子高氏至伊家初十晚糾同洪德麻子約小的往叩其門妻子開門放入及登樓見李許氏臥烟榻上徐卽揪住髮髻小的與洪德麻子帮同拖拽下樓至披屋内徐二袖出麻繩綑縛許氏極力掙脫洪德麻子卽將石灰　其面部及口並用棉被緊塞咽喉逾時斃命乃又將許氏之子縛住大踏步入内房刦得洋銀五百元珠花三對後小的又檢得金鑲玳瑁釧一雙銀表一枚零飾數件至天明徐自取洋銀二百元珠花三對小的與洪德麻子各得洋銀一百五十元迨伊等兩人去後妻子將小主人解放卽同小的及女兒出外逃匿新閘某姓家樓上次日聞捕拿緊急因雇江北小船逃回揚州復往溧陽旋被拘拿解案今奉研訊尚乞施恩二尹曰今核爾供詞確係此案主謀毫無疑義爰飭分别還禁候擬罪申詳上憲以便明正典刑 
[聲明]  
　　昨報紀永年人夀保險公司買辦王延祺欠銀被控一案兹閱該公司經理人華德所致西字信云本公司素未用王延祺爲買辦或者王係保險掮客之流總之此事與本公司不相干涉請卽聲明 
[皖北告災急電照登]  
　　仁濟堂嚴楊席施諸善長大人同鑒覆電盼甚弟現辦太和其最重者四十八堡苦難　狀前電已詳計二十萬口需欵甚急仍盼諸公惻隱周全以蘇民困爲特電求續籌立候覆電由合肥縣赶轉鳳陽道弟顧文翰叩又重云仁濟堂籌振公所筱舫子萱子佩子英諸大善長大人公鑒弟文翰由太和屢電未接覆電弟善亦到徧歴渦蒙毫太鵠面鳩形徧地皆是官振已放惟災巨欵少人數衆多現在麥收未熟疫氣大興必須接濟巨欵方副諸君子救人救澈之意前到萬金卽太和桐城八萬餘口已難徧及望欵如望歳專差在廬候電覆弟文翰寳善同叩 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[勸辦鄉團]  
　　紹興訪事人云會稽東南鄉崇山峻嶺多與嵊縣接壤若湯浦市傖塘市皆台匪出没之所傖塘市馬姓家　去冬被盜後驚弓之烏心常惴惴本擬創設鄉團以資保衛適會稽縣錢仲畬大令面奉紹興府熊太守諭飭勸辦卽於四月初三　輕車减從而往傳集紳耆殷殷勤導紳耆遵諭先招獵户十二名充團勇另雇更夫三名徹夜梭巡設遇盜警一聞鑼聲齊出抵禦　備無患從此當可高枕無憂矣旣而大令復至滋浦等處勸令一律照辦旋於初五日回城清理案牘閱兩三日再赴平水市上灶市及黄壇黄成凡山深林密之處皆令興辦鄉團以冀閭閻安靖 
[寗郡瑣譚]  
　　寗波訪事人云慈谿縣曹大令因病出缺所遺篆務由藩憲惲方伯札委洋廣賃捐局委員李司馬炳堃代理司馬奉檄後諏吉四月初二日午時接印任事○某日有漁人在鄞奉交界之狗頸塘港中張網捕魚舉之甚重視之則網中闖然一男屍年約二十許綑以麻繩復繫一巨石不覺大驚失色奔訴地保查訪屍親乃歴久無人來認遂由地保備棺收殮并將巨石置之棺中○日前超武輪船在定海洋面獲得盜船一艘搜出軍器及細軟贓物甚多盜黨十六人無一漏網者内有二盜倔强不受縛當時格斃其餘十四人及軍器贓物一併解回押候訊辦○去冬温州李某在奉化縣境被刦迄今首要各犯仍未緝獲李遂赴甯紹台道署上控道憲李觀察批示曰此案迄今四月之久犯無續獲殊屬玩延仰寍波府莊守卽催飭奉化縣郭令加懸重賞赶緊會拿首要各犯務獲究辦禀報毋任宕延切切 
[髮仍種種]  
　　前報紀英界包探朱阿高之夥役阿根阿大訛詐案發由局員薙髮示懲兹悉此案當保甲總巡戴明府訊鞫之時諭令薙去髮辮嗣因一再苦求始得從寛責釋刻下兩探夥依然卷髮如蠆不類濯漏牛山也 
[南市案牘]  
　　前者游方僧叅禪與香工羅恒順附二號航船赴松江忽稱失去衣包在船滋閙船户周小榮投報捕房轉解工程局會辦委員司徒貽芬司馬研訊之下據稱僧人清亮知此事底細及將清亮提到訊供稱被叅禪串同羅恒順將化緣所得之小洋銀七十二角竊去至衣包之有無並不知悉司馬遂將叅禪鞭背管押昨日命從寛釋出不准在境内逗留○前晚十二圖汛捕夥役戴五拘獲竊犯張阿金解至二十三七鋪巡防局局員盛雨村二尹判笞責二百板飭捕驅逐出境 
[南市捕房紀事]  
　　前日午後某甲由北市雇二百三十八號東洋車回南下車時遺下竹布一疋車夫張沛松未及交還爲三十八號巡街捕所見拘解捕房捕頭令將布留候失主認領後由裕昌木行中人領去○前日胡亦來油麻行夥王積卿扭王兆芝至捕房云被騙去貨價洋銀若干捕頭以事關錢債不予准理一併驅出 
[英界晚堂瑣案]  
　　錢順泰控胞弟順林掯勒簿據吞没往來銀兩前晚讞員翁笠漁直刺升堂提訊錢訴稱小的原籍浙江寗波府屬慈谿縣年已六十賃屋治下虹口開設生源新衣店已歴二十餘年順林當十六歳時卽拜小的爲師在店中習業後小的見其作事勤愼因於某年在附近分設一店仍用生源牌號倩伊執事計資本洋銀四千圓至年終結算贏餘千餘金遂將店中一切事宜歸伊一人經理至前年順林忽向小的索取分析據小的爰將新店給伊執業立據爲憑今春又向小的索據叩以何故則稱深恐姪輩滋擾須立一新店永歸伊執業之據小的以其如此行爲必有人從中唆使因之留心查訪後果訪得有在大馬路開設裕記新衣店之應寳生嗾令順林爲此爰囑伊將歴年帳簿交出結算順林掯不肯交屢至小的處滋閙不得已控求恩斷順林供稱小的年四十有五新店本係小的之業不料胞兄順泰竟來取歴年帳簿欲向小的索銀徐租榮供稱小的在順林處司帳周炳順張國嘉錢明德楊永法郭泉法同供稱小的等均與順泰弟兄同業去春順泰與順林忿爭經小的等從中解勸令順泰繕立分析據交順林收執今者順林又欲令順泰立據仍由小的等解勸不料兩造均不允從直刺謂順泰弟兄曰爾等手足情深何致公庭對簿順泰稱實由應刁唆所致請提究懲大令飭兩造各將帳簿及分析據檢呈仍由周等妥速調停禀復核奪徐暫押順林交人保出○於中連訴稱公平洋行挑糞頭目吳筱雲虧欠行中銀兩曾懇請監生向行主婉商折償了事行主允之而吳逾限不還向索圖賴請卽究追直刺飭役將吳提到押候訊追○包探顧阿六解鄒顧氏至案禀稱小的見此婦足繫鐵練形跡可疏務求訊鞫直刺飭交官媒看管候訊 
[法界捕房瑣案]  
　　昨禮拜一讞員朱森庭明府蒞捕房發落各案○小東門内何恒昌綢縀莊學徒王家桐竊取莊中綢縀及洋銀一千五百元解經明府訊鞫王家桐供稱小的只竊綢縀不竊洋銀明府著押候查明再核昨日何恒昌司帳人施吟伯投案呈遞摺子一扣開明王陸續竊取綢縀并爲妓女林書香李桂林金桂芳買衣服數十件明府問王在何處製衣供稱小的囑十六鋪洽興街劉寳記成衣店縫製尚有數件未經取到明府問爾旣與妓女狎暱花費必多究竟所竊洋銀窩藏何處王供實未竊取洋銀小的在妓院所用之錢係陸續竊取綢縀質得明府再三研詰王矢口不承明府謂施曰爾亦不應如此糊塗平日毫無覺察遂著將王家桐押候嚴比並飭探帶至南市洽興街弔贓核辦○縫工朱顧軒誘拐幼孩賣與吳淞管帶緝私砲艇之潘龍生帶回廣東經顧王氏扭控到廨明府備文至寳山縣移提宋士明陸介夀陳錫金曹阿林等到案研訊旋將曹交寳山縣差役保出餘人禁押捕房昨日著保人將曹交案諭令赶緊致信潘姓速將孩交出延干未便○林福堂控林永順盤頂江隂客棧欠洋銀一百元圖賴不還明府著押候交保出外理償昨日長豐客棧主夏雲投案稱願人銀並保明府限二禮拜歸楚○陳步雲控張愼卿圖賴存欵洋銀二百六十元屢經明府責比張一味挺押昨日命提到案略加詰訊仍著還押俟提陳復核○陳桂生陳阿狗竊取某姓家竹籃經包探拘獲解案明府著各責二百板○朱阿魚劉阿三竊取草席當塲拿獲明府著責二百板○王友生王春泉在途行竊經包探拘獲明府著各責一百板○流氓陳阿新前在浦東糾衆行兇被顧阿榮扭控明府判枷號半月昨日期滿命照原斷重責二百板還押覓保○蔡雙喜冐充巡丁向人訛詐明府判枷號一月昨日期滿命照原斷重責二百板從寛釋出○范金林遣林阿福抛棄幼孩屍棺被巡捕拘案明府飭押候查辦昨日信昌泰報關行主投案具保明府准之諭令下期交案定讞 
[美房捕房紀事]  
　　浙江寍波府屬某邑人殷阿炳專在虹口一帶肆其胠篋技倆昨晨又闖入七浦路某姓家行竊綢布衣服適爲事主所見當塲拘獲扭送捕房捕頭令押候解送英界公堂禀請讞員翁笠漁直刺訊辦○昨午江北小竊楊毛郎混入外虹口公和祥碼頭行竊舊鐵適爲巡街華捕所見拘入捕房捕頭姑念所竊甚微管押乞丐牢一天卽行釋去○浦東人徐阿三向操公輸子業邇在外虹口某作塲做工昨日向同帮王某索取所借洋銀一言不合遽奮老拳旁人勸解不依扭赴捕房聲訴捕頭以事關錢債不予准理○賭徒王阿虎在北河南路天后宫前設攤誘賭巡街華捕查見連賭具解送捕房捕頭令押候移解公堂禀請讞員究辦 
 
 

Page 10

 
 
[金陵官報]  
　　四月初四日藩臺胡保甲局候補道袁均由蘇回登瀛洲兵船何心川由滬裝軍裝來直隸州傅昀章赴江北措資廣東補用巡檢劉思翹到江蘇卽用知縣監 
雜禀知到省 
 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十五年四月初三日京報全錄]  
宫門抄○諭旨一道錄前○贑撫松　奏九江關短徵額外盈餘銀兩請援案再行减賠摺○護將軍文　奏爲整頓斗秤捐稅片○將軍恩　奏爲鄂倫春牲丁收籠已届二年現有四路先著成效摺○江督劉　奏爲總兵請假京醫片○閩督許　奏爲故員缺交徵存各欵請　　旨革職提屬勒限完繳片○四月初三日　吏部翰林院正黄旗值日吏部引　　見五十七名刑部六名鴻臚寺八名○端王謝佩帶虎營印鑰　　恩○恩慶假滿請　　安○熙貝勒請假十日○有泰預備召　　見○召見軍機　有泰　豐寳　○○江西巡撫臣松夀跪　奏爲九江關短徵額外盈餘銀兩議賠較多請援案再行減賠恭摺仰祈　　聖鑒事竊照案准户隸咨議覆前江西巡撫德夀奏九江關光緒二十三年分短收盈餘稅銀擬令减成賠繳一摺光緒二十四年九月初六日具奏奉　　旨依議欽此抄錄原奏移咨領遵計抄奏内開該關免徵各項船料稅銀十萬三千五百二十八兩一錢五分比較上年多至一萬一百餘兩仍請作抵稅額核與臣部奏明不得過十萬兩原案實屬不符此次免徵稅料自應遵照奏案准其作正開除銀十萬兩其餘銀三千五百二十八兩零應歸於短收項下一並著賠覈計共短收銀十四萬三千四百八十三兩六錢一分較之上届多短銀八千三百七十三兩自應查照成案减免賠繳所有九江關光緒二十三年分短收稅銀十四萬三千四百八十三兩六錢一分擬請減免七成九釐七毫銀十一萬四千三百五十六兩四錢二分七厘七絲其餘减剩二成三毫銀一萬九千一百二十七兩一錢七分二厘八毫三絲係額外盈餘例無處分應著落該監督照數賠繳等因咨行到臣轉行遵照去後兹據九江關監督誠勳詳稱該關光緒二十三年分短收額外盈餘旣奉户部减成議賠原應遵照辦理惟查光緒二十三年分共實徵正稅銀二十七萬四千八百五十九兩零共免徵船木稅銀十萬九千三百十一兩有奇是年短收盈餘奉户部議减八成四釐七毫著賠一成五釐三毫今届實徵正稅銀二十七萬五千七百九十七兩零固較上届有增卽以二十二十一兩年實徵之數比較亦有盈無絀其免徵稅料比較上届少銀五千數百數十兩卽與前兩届免徵收各項船料銀數比較有减無增似揆諸實徵之數加多免稅之數减少成案正相脗合且免徵船料均係因公差遣奉文免稅並無稍涉冐濫而各省解京額木爲　　欽工要需是以歴年免徵木稅均奉議准另行作正報銷本届所免船料並未逾十萬之數雖免徵木稅較上届稍多然上届本省之木今届有江甯之木有安徽公用之木縱銀數合則見多而究之船木稅統算尚不及上届免徵之數况本届承川楚荒歉之餘下遊湘徐等處復被旱成災稅源已塞人所共知故是年洋稅收數尚較上年短絀而常稅實徵之數似比上届有增實已不辭勞怨涓滴歸公溯查鳳陽關盈餘銀一萬七千兩蕪湖關盈餘銀七萬三千兩其銀數不及潯關十之一二而皆百貨統徵九江關盈餘銀三十六萬七千兩又徵船料鹽木茶竹五項雖同一被洋稅侵佔而稽徵之難易攸殊乃短收稅銀鳳蕪兩關皆免九賠一潯關則未邀照减似不足以昭平允矧此次議賠二成三毫轉較上届加增甚鉅猶未免偏枯再四籌維此項鉅欵委屬力難賠繳情不獲已詳請奏懇　　天恩俯念本届實徵之數較近三年均屬有增無减其免徵船料亦未過十萬兩之數准將短徵盈餘按照鳳陽蕪湖兩關减九賠一成案辦理以免向隅等情前來臣查該關光緒二十三年分稅收短徵尚非稽查不力而實徵之數比較近年有增無减據請將短徵盈餘援照鳳陽蕪湖兩關成案議减之處合無仰懇　　恩施俯如所請辦理俾該監督賠欵稍輕勉力遵辦所有九江關短徵盈餘銀兩請再援案减賠緣由理合恭摺具奏伏乞　　　皇太后　　皇上聖鑒訓示謹　奏奉　　硃批户部議奏欽此　○○文興片　再查上年十二月初七日承准軍機大臣字寄光緒二十四年十一月二十九日奉　　上諭奉天辦理斗秤捐自依克唐阿到任後力加整頓嚴杜中飽收數日見起色俱徵該將軍辦事認眞惟近聞地方官吏稽察不嚴以致不肖胥吏輒於肩挑背負零星小户私行苛索勒罰擾累商民著依克唐阿督飭所屬出示嚴禁如再有前項弊端立卽叅處懲辦以重稅課而慰商情將此諭令知之欽此遵　　旨寄信前來當經依克唐阿於奉　　旨後密行派員四出訪查業將辦理不善之局員撤委及營私舞弊之書巡等分别革懲在案奴才等到任後訪察各屬經徵斗秤稅一項尚無向肩挑背負零星小户苛索勒罰情弊除遵　　旨出示嚴禁前項弊端以恤商民外謹附片具陳伏乞　　聖鑒謹　奏奉　　硃批知道了仍著隨時留心查察毋任借端滋弊欽此　○○奴才恩澤薩保跪　奏爲鄂倫春牲丁收籠已届三年現有四路先著成效恭摺仰祈　　聖鑒事竊黑龍江鄂倫春牲丁原有五路前以其收撫可成勁旅縱逸恐有他虞經前將軍依克唐阿奏准分歸各城收籠嗣因畢拉爾路不願歸布特哈管轄又經前護理將軍增祺順其性之所近請改歸黑龍江城收撫並將試用協領之缺卽揀以該城正白旗世管佐領福亮委充俾專責成均已隨時奏咨在案兹准黑龍江墨爾根呼倫貝爾三城副都統先後咨稱疉據畢拉爾路試用協領福亮阿哩多普庫爾路試用協領永善拉阿路試用協領固魯固呈稱自蒙揀委之後隨侍入山設法收籠業已陸續收齊化野爲馴均曾代同出山呈請各該城副都統點名閱操當堂放餉頗知一切禮法漸與旗丁相近等情造具花名細册咨請查核前來奴才等伏查此項牲丁前於改章收籠之時經部議覆予限三年如能收齊卽將該城試用協領送部帶領引　　見請補實缺副都統議加一級等因今畢拉爾阿哩多普庫爾托阿四路鄂倫春牲丁旣能依限收足原額足見該試用恊領等認眞辦事該各城副都統督飭有方可否援案將該試用協領等送部帶領引　　見請補實缺以昭激勸並將各該城副都統請加一級之處出自　　逾格鴻慈至庫瑪爾一路鄂倫春牲丁較别路增至一倍道途窵遠收撫非易兼之原委試用恊領巴彦札魯因病出缺現委之試用協領夀廉接任甫經年餘入山數次未能一律收齊擬懇　　天恩俟新委之員届至三年能否收籠足額再當據實陳奏其現已收齊之四路並當飭令按照原議逐漸編成村落以期遇事便於齊集禦侮堪資仰副　　朝廷久道化成實事求是之至意除將四路官兵花名造册咨部備核外所有鄂倫春牲丁收籠已届三年現有四路先著成效緣由謹恭摺具陳伏乞　　　皇太后　　皇上聖鑒謹　奏奉　　硃批知道了欽此　○○劉坤一片　再據夀州鎭總兵郭寳昌禀稱寳昌於上年冬間感患氣逆時值渦陽土匪滋擾奉飭迅速剿辦不敢不力疾從事回署後延醫調治病勢迄未少减復因心氣過虧夜不成寐稍一凝思則心跳不止精神困憊難以支持近日乾食已不能不咽若再遷延將成噎膈之症現在地方一律安謐懇乞　奏請給假兩個月前赴上海就醫一俟痊愈卽當銷假回任等情前來臣查核所禀委係實情合無仰懇　　天恩俯准賞給該總兵假期兩個月赴滬就醫俾期速痊出自　　慈施逾格除飭夀春鎭中軍遊擊李經綸行兼護鎭篆外謹會同安徽巡撫臣鄧華熙附片陳請伏乞　　聖鑒訓示謹　奏奉　　硃批郭寳昌著賞假兩個月欽此　○○許應騤片　再已故雲霄同知董夢蘭任内短交徵存正雜並外結各欵共銀五百五十七兩零屢催未解據福建藩司李興銳會同臬司糧遵轉據該管道府揭叅前來相應請　　旨將已故雲霄同知董夢蘭革職提屬勒限完繳如再宕延或完不足數卽行從嚴追辦除咨部外理合附片具陳伏乞　　聖鑒謹　奏奉　　硃批著照所請該部知道欽此 
 
