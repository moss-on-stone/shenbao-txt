# 1891 - 268 - 4906627

 

Page 1

 
 
[第二次開印二十四史] [  圖書集成局啓]  
　　啓者本局所印二十四史紙墨精良校讐詳盡細心參酌有美畢臻是以招股之時購票者卽爭先恐後迨去冬告竣除售出股票外局中尙留書二十部現可出售每部收現洋五十六元并以購者源源而來深恐不能遍給因又續印准明年正月告成其精妙與第一次所印無殊决不稍有苟簡諸君子如來購票每部仍價洋五十元先付二十元餘俟出書時找足至從前已購股票目今尙未取書者請卽移玉來取以便先覩爲快也肅此布　聞伏維　雅鑒 
[書德化亂耗後]  
　　福建永春州屬德化縣亂耗本館疉據厦門福州兩處訪事人函報登諸簡牘匪首陳姓裝束與乞丐無異此次藉鹽諜勒配爲名糾合黨羽拆毁鹽局聲勢洶洶鹽局設在太山廟中匪首詭稱入廟行香乘間縱火此其謀定後動巧於用間非率爾輕舉者可知黨羽二三千人在山上豎立旗號又有秃子數人爲之軍師此其勾結匪類潛通消息非一朝一夕也可知拆毁鹽局後率衆攻城而城内又有土匪爲之内應揚言匪砲能響我砲不能響人心因更驚惶此其陰謀詭計平日早經布置非倉卒起事也可知夫其徧布羽黨旣已知此之多預伏陰謀旣已如此其毒地方文武各官苟能嚴緝捕於平時寄耳目於差捕亦何至蔽明塞聰漫無知覺直至羣匪揭竿而起始麾素不訓練之團丁上城守扞相持竟日遽陷於匪甚至獄囚被刧官眷被擄宼焰猖狂至於此極能無使聞者爲之髮指眦裂耶夫閩中風俗夙稱獷悍鄉曲細民每以爭田爭水之故釀成械鬥重案致煩官府調兵彈壓然此猶鄉民好鬥不過嘯侶命儔以快其報怨尋仇之意初不聞敢與官憲爲難也此次陳姓竟敢拆毁鹽局攻破城邑則叛逆之形已著固不得以尋常械鬥視之也聚衆至二三千人公然歃血祭旗其中雖難保無無知愚民被匪煽誘誤入其黨然其乘機起事設計攻城在在皆有布置尤不得以尋常烏合視之也起釁之由雖藉勒配鹽課爲名而其處心積慮以求一逞者旣已積久而後發雖無鹽課勒配名目亦將藉口於别項以鼓動人心故論此案原委雖鹽局諸人亦有辦理不善之咎然尙非緊要關鍵惟守土著平日旣一任匪類之藏我匿跡漫不加察致使養癰成患臨時又不能督兵禦宼與之决一死戰遂使金城湯池崇朝不守人民財産刧掠靡遺世有賈生能弗爲之痛哭流涕長太息乎聞福建藩憲已將永春州劉司馬撤任其餘在事文武應如何奏叅之處想卞制軍申明賞罰執法如山斷不稍從末减俾泄泄沓沓者知所儆戒也德化縣城之被匪攻陷相隔較遠所有細情容或未能詳悉然就訪事人所報者論之一則由於内匪潛蹤夫使肘腋之間無非善類城闉之内盡屬良民則當烽烟告警時尙得以忠義激厲遠近仗劍誓師登陴固守以待外援之至乃外宼既蟻附攻喊内宼又鴟張煽　雖有良平之謀賁育之勇亦將束手坐困其何能以斗大之城當方張之宼耶一則由於額兵太少承平日久兵額屢减每縣額兵雖有若干人或分防各汛有警未能遽集或有空額而無實兵或有兵而烟酒　蒲沾染嗜好禪志頽靡不復能出死力以禦患扞難遂使匪人得以攻其不備乘勢長驅嗚呼其患可勝言哉無論何地不患外匪之竄入而患内匪之潛伏使僅有外匪而無内匪則主客之形旣殊鬼蜮之謀易露惟有内匪以爲之牽引而外匪之計易行有外匪以爲之聲援則内匪之瞻愈壯二者狼狽爲奸而地方之禍有不可問者矣欲靖内匪豈有他道哉亦惟力行保甲而已矣若僅虚與委蛇奉行故事此則舉辦者之不善保甲固不任其咎也欲厚兵力須將現有額兵核實整頓老弱者汰之精强者留之按月操演教以鎗砲打靶之法變化離合之陣精益求精一洗從前疲惰之習額與不敷則添募精壯之士訓練成軍庶幾無事時足以資彈壓而壯聲威有事時足以扞患難而保城郭夫兵也者可以百年不用不可一日不備使吝惜區區養兵之費而使宼盜縱横潢池竊弄人民財産所喪實關繋大局實非淺鮮則何如先機籌備厚集雄　弭變亂於未形奠民生於磐石乎此次德化縣宼亂業經大憲檄飭文武各員督帶勁兵馳往勦辦　梁小釀自不難指日蕩平無庸竊竊焉爲之過慮惟是大江南北伏莽滋多鹤唳風聲人心易惑所賴賢司牧嚴緝摘以清盜源勤訓練以作士氣自然有備無患衆志成城匪類雖狡豈得施其煽惑之計哉倘果采及芻蕘見諸實事安見細流土壞無裨山海高深哉 
[本館接奉電音]  
　　昨由京友電傳上諭二道敬　譯登○八月廿九日奉上諭楊頤奏循例薦舉教官等語據　江蘇徐州府教授王亦曾植品清粹士林矜式着交部議叙東臺縣訓導唐　楨老成端謹啓迪殷勤江陰縣訓導案　堯操履謹飭誘掖有方均着賞給國子監學正銜南匯縣訓導嚴崇德文行優長才猷練達着江蘇巡撫給咨送部引見該部知道欽此同日奉上諭巡視中城給事中本貴等奏援案酌保練勇局出力員弁開單請奬一摺着該部議奏單併發欽此 
[搜出軍火]  
　　天津西人來信云天津租界英法兩工部局聚集駐津各西人議商防變之法聞哥老會匪自大沽以至京畿匿伏不少本月廿四日有一輪船名松江由香港抵津被海　搜出洋槍一百五十桿藥彈甚多盡　充公此船前次抵津時亦曾搜出槍彈被海關充公但僅將物充公並不究其從何處來交與何人殊索解人不得又一日有某輪船在大沽口内被海關搜出洋槍五百桿手槍八十桿藥彈許多一律充公云 
[丹陛瞻儀]  
　　景運門爲咨行事所有本年仰山窪八旗合操應由兩　前鋒統領八旗護軍統領中奏請欽派四員帶演交衝馬爲此咨行左右兩翼前鋒營八旗護軍營各將本堂及署堂銜名繕寫緑頭牌一分並聲明現在有無出差告假等項事故卽日咨送本檔房以便奏派至咨送後如有陞遷調　出差告　等事亦卽隨時咨報以憑註寫○禁廷嚴申門禁十堂憲已誡諭　　矣兹又傳令禁廷内外各門值班章京各遵此次嚴諭　眞禁阻閒人來往穿行曉諭照錄一張榜示門前俾官兵觸目警心無虞疏懈並知照内務府曁各衙門遇有書吏蘇拉茶役人等進内有差出入禁門務令各將腰牌懸掛腰間以備查察不得仍前泄　致違例章　吏部爲咨行事文選司案呈本部議覆江西巡撫德題請以江西卽　知縣劉步元補授萬安縣知　等因核與例案相符應准補是缺八月初八日具　奉　旨劉步元着依議　　　　議　　欽遵　部合將原題　抄咨行江西巡撫查照辦理○修造太和門木工糾衆向廠 
 
 

Page 2

 
 
商尋釁已綴報端旋經慶邸據實奏聞奉旨飭下步軍統領嚴拿懲辦嗣由廣豐廣德天合豐盛東并祥茂廣順天利等廠將木匠花名清册呈繳到官以憑按名拿緝先後由步營緝獲滋事之二百二十餘人陸續移送刑部收禁彚歸貴州司承訊惟爲首肇事之崔大個子等二十餘人尙未弋獲聞有潛逃回籍者有寄匿京師者故步營弁兵非僅於京城内密爲跴拿并在京外各要路巡緝因兩翼尉於此奉旨交拿後優訂賞格凡緝獲木匠一人到官者給京蚨十緡首要倍之統於案結後擇尤保奬是以如是用命也○内閣以本衙門協同批本官張英麟已　簡放奉天府府丞兼學政僅有朱琛惲彦彬二員如遇他項有差不敷協同批本自應照例奏請派充以昭愼重已咨請翰林院詹事府於漢侍讀學士侍講學士庶子同保送二三員開造銜名咨送内閣以憑繕單奏請派充○吏部爲曉諭事所有考試漢謄錄前經本部出示傳令應考之滿洲蒙古漢軍漢人之舉人恩拔副歲優貢生捐納貢監生並候選各項人員捐納從六品以下佐貳職銜各員取具同鄉京官印結佐領圖結於限内赴部投考在案兹限已届滿恐投考人員未能週知現在各館謄錄需用孔亟惟赴部報考人數寥寥相應再行展限三十日所有應考人員務於限内取結報部以備考試毋悮○内閣典籍廳爲曉諭事照得本衙門額設供事現在懸缺例應招考爲此出示曉諭投考人等取具五六品同鄉京官印結聲明年貌三代籍貫省分府縣詳細開載限於九月初九日已刻在天安門外吏部朝房投遞印結如印結内有更改挖補重結概不收考此次考試供事俱係秉公考取不准冐名頂替如有此等情事卽將該投考人扣除倘本衙門供事有在外招摇包攬紅卷等事一經查出定將該供事嚴行懲辦不貸俟考試定有日期再行出示曉諭○杭州織造明尙衣勳垷届差滿預經呈報内務府將七司三院一等資深兩項郎中員外郎繕單進呈請旨奉硃筆圈出杭州織造著掌儀司郎中英瑞去欽此按英芝濃尙衣本届京察一等記名掌儀司郎中兼正白旗驍騎叅領花翎二品頂戴居西單牌樓刑部街曾歴淮關監督蘇州織造此次復筦織政定卜駕輕就熟措理裕如也 
[試演氣毬]  
　　天津武備學堂向於秋令天高氣爽時演放氣毬今届定於本月十九二十演放兩日凡附毬而登者高而不危俯覽全城一　在目於以見氣毬爲軍中利器而演放者亦極手柔弓燥之妙云 
[宜昌近事]  
　　前日因有外國兵船來宜之信居人互相驚訝議論紛紜各家遂暗自遷移十四夜兵船泊定居民更擾攘終夜次日見寂靜無譁始各相安十五日夜城内文武官員及闔城兵弁自鎭臺道臺以下莫不帶兵出城梭巡無間十六日鎭臺卽出六言示諭云本鎭駐守宜郡迄今廿有餘年彈壓通商江面中外一律保全西人兵船游歴公事各有所專爾等不必驚訝各人安定如前切無造謡滋事須知王法昭然現派水陸兵勇巡緝上下綦嚴如有痞棍多事移送懲辦爲先大家安分守已共樂舜日堯天○十五夜鎭道帶兵巡街後忽南門内挨城跟一茅房火起旋由多人樸滅並不聲張次日卽有謡言謂是匪人縱火其實不足信也○有某姓家遷往河西鄉間途中失去貴物不少爰禀報地方官經官諭以早出告示令爾等各安生業勿爲謡言所惑爾等自以銀錢太多先行　移以致衆貧民受驚不遵官府示諭是爾自取其咎不但不爲之理轉罰令出錢若干以充善舉云○現在官府緝訪滋事首犯甚嚴昨荆宜施道方懸示云欽命湖北分巡荆宜施兵備道監督宜昌關方爲出示曉諭事照得本道現奉督部堂札委來宜查辦教案因聞城外西壩地方居民甚雜良莠不齊疉飭府縣地方官嚴諭保捕兵役密加緝訪有犯必懲昨本道又經親往巡查諄切告誡倘敢造言生事甚至張貼匿名字跡意圖煽亂者立遵院憲新頒示諭拿到卽行正法以昭炯戒其向不安分賭博鬥毆及結黨逞兇恃强擾害之痞棍匪徒亦著一體拿辦以靖閭閻而消　患爾軍民人等務各自保身家勉爲良善愼勿輕聽謡言隨聲附和以致牽連罹法悔不可追也切切毋違特示光緒十七年八月十八日示 
[閩闈續記]  
　　福建文闈提調龍觀察帶有親勇數棚以便士子出入闈塲時代携考具棚中張姓向充哨書適哨官及勇丁欲取條絲烟囑繕字條向内供給所支取辦理内供給所委員現任海防廳李明府偶晤觀察談及此事觀察大不以然立提張等三人訊問張訥訥不出諸口喝責五百下連哨官勇丁一并斥逐一日正巡察時見巷墻内掘成一洞形跡可疑飭勇就近搜查則石板下有竹筒鐵線通至謄錄所某水夫牀下因提水夫等研訊數堂均無確供未經讞定據聞考生出塲後將文倩人改削由竹筒遞入謄錄所代爲謄眞也閱數日水夫備受嚴刑以致株累多人服毒身死云 
[閩事雜談]  
　　李子丹少尹森華向當臺灣清賦差日前積勞成疾旋里甫二日卽溘然長逝適藩憲以武平縣永平寨巡檢缺應輪少尹接署查無其人在省因另以分缺先用巡檢葛少尹昌旅署理○護理臺灣道程太守起鶚因病逝世臺南府包太守電稟卞制軍札委唐太守替衮暫行護理○建寗鎭總兵羅總戎大春現經出缺卞制軍委管帶恪靖親軍威旗留閩記名簡放提督劉軍門端冕署理并札令仍統帶福字營勇恪靖威字營勇兼顧邵防以重責守○李經廳　等候補人員充當文闈内外各差者現已事竣均赴督轅銷差○地方官嚴禁小錢并准搭用小銀錢民間頗以爲便票條城外間或有之省垣則一律禁止某日倉下洲某雜貨店攙和小錢行使縣差知而往捕反被店中人所毆侯官縣丁大令大發雷霆另籖差捕往拿以爲刁頑者戒西門外鄉人某甲捕得大蛇一條頭大如斗放諸火藥庫某廟中招人入看每人取靑蚨數頭好事者爭往一觀其門如市○泉州拔萃生馬近光因從前玉屏書院山長曾君兆鰲教育有年邑人士深資陶淑禀請在院中供祀栗主以申景仰之忱卞制軍准之批仰福藩司移飭遵照○安民巷口某鞋店樓上偶爾失愼火勢熊熊幸灌救有方得以撲滅然附近鋪户已相率閉門逃避矣○内外保甲局設有勇丁現因經費不敷奉憲裁撤苦干名以資撙節諸勇願匀攤糧餉以免賦閑 
[西湖拾零]  
　　浙江文闈謄錄所家丁某甲藏匿首塲試卷五本勒索謄錄生出資贖取每卷需洋銀六元復倩人向批首說合初擬合所公派以後爲數不多恐效尤者日起欲壑難填不如先下手爲强於是聚集多人聲稱禀訴提調事爲提調王觀察所聞立卽查辦不分首從共獲六人判令荷校貢院頭門前滿月責釋風聞謄錄官俟出闈後亦須照例擬處云○前紀首塲試卷於八月十九日一律謄竣崧振帥擬於廿二日出闈兹悉首塲試卷實於廿一日告竣振帥仍於廿二日辰刻回轅○某乙向業扇作剪貼一日傍晚路經駐防旗營迷失路途叩旗人某丙之門問詢丙素有瘋疾其妻遂代爲答之丙見妻與乙絮絮不休急掣馬鞭向乙亂撃乙受傷甚重仆地暈絶鄰右見勢不佳投佐領署禀千當晚審斷謂乙欲問路何不執途人而問之必欲至丙家叩門此乃自取其咎遂着輿夫舁至家中將丙口糧扣留一月以爲養傷之費○慈谿某生稅屋貢院西首某丁家丁有女年已及笄雖生長小家而略通文字與生僅一板之隔每聞生夜讀女亦學誦千家詩以結翰墨緣久之意不避嫌疑互相來往及試畢生卽料理行囊辭别而去翌晨女亦不知所之現聞丁將往生處興問罪之師云 
[蓬瀛清話]  
　　日本報章云當俄國皇太子湖南遭變時内閣及各省官吏奔走不遑所費甚巨計内閣費銀一千八百餘圓内務省九千圓外務省一萬五千圓議由本年第二次豫備金中支出刻下經大藏大臣上奏近日卽可蒙日皇裁奪矣又聞宮内省用度　鉅盖因日皇一再親出故費至七八萬圓云○福岡玄洋社社長姓頭山滿者從東京回鄉之際京申土産俱未購辦惟買寫眞帖一册展視之　新橋女校書小影有友見而怪之問其故對曰風雨滿都晦冥不堪獨紙醉金迷箇中之繁昌自見則一幅美人圖天下之形勢藏焉友始恍然悟其以妓之多寡騐世之盛衰云○八年前朝鮮變起逆賊金玉均朴泳孝等皆畏罪脫逃近時朴泳孝寄書大院君所論皆關朝鮮内政汲汲焉求抑一二執政之權 
 
 

Page 3

 
 
且言内政宣行改革大院君閱至半勃然變色將書抛擲於地○朝鮮近日來信云韓王每於夜間裁判政務外國人民頗訝之然其事係日本明治十七年冬韓京變亂後王神經大傷不安於寢日加午方有幾點鐘時可安睡因此各大臣以下必俟午後三點鐘時始陸續入宮奏事翌日黎明乃退朝云○韓京因雨過多商人上街買賣者寥寥近數日間始漸放晴而暑氣過甚故謀什一之利者其勢依然不振云○寓日之朝鮮民人向由公舉董事今係改舉之時忽起爭競說者謂爲通商以來未有之事云○韓錢價忽然减落緣日人掘口商號外復有三四家同時倒閉取用韓錢之數日减兼之近皆以韓錢粗劣搬運不便致朝鮮商人爭以日本銀及紙幣換入贮藏現今統算日銀在韓人手中者共一萬八千圓有奇卽日人買貨所付之半額也 
[鴛湖贅談]  
　　昨報太平橋茶館主誤娶有夫之婦一節今據訪事人函稱該婦係海鹽縣六里堰徐姓之妻於去年潛逃來禾與吳姓媪合居嗣經某甲與媪作伐嫁與挑篐桶担張某張住塘匯鎭鄉間近經頂開太平橋茶館遷居店内被原夫徐某於前日來禾尋獲鳴保向論地保斷歸原夫領回以免涉訟無如張與婦伉儷情深兩不忍别願各購阿芙蓉膏吞服幸所吞不多均得吐出張復自縊直至天明始知早經氣絶無從施救以自願覓死無可伸訴祗得買棺收殮該婦仍歸原夫領回於傍晚由調處人將婦交付原夫徐某收管登舟俟翌晨開放回里豈知翌晨該婦已失所在赶急登岸尋訪杳無蹤跡又聞該婦初次逃出時尙有一九歲女孩帶出問之該婦指被該媪賣脫故現將吳媪拘住着交云 
[五茸雜俎]  
　　婁縣西鄉神仙鎭向有二藥鋪爲甲乙所開嗣甲以生意蕭條今春將店業歸併與乙乙因是利權獨攬采烈興高有某丙者心艶之亦開一店於左近第新不間舊終難與乙抗衡日前有佘山人某丁携一方投乙店購藥中有三味爲醫家所罕用乙直告以未備丁乃詣丙鋪購取丙欲自裝門面以似是而非者付之去丁過乙門乙詰之答以物維其有及啓視皆贋鼎也且性有毒正在彼此議論丙亦踵至便怒目而視曰此等藥非俗眼所能識鼠輩何輕議人耶乙亦不肯稍讓兩相爭持丙家娘子軍又率其蝦兵蟹將而來七手八脚將乙店大肆摔毁約值百餘金乙遭此蹂躪心實不甘聞已遞禀琴堂不識將如何判斷也○西門外小塔前某姓婦夫故後尙遺一子堂上翁姑俱年邁奉侍無人因贅衙役某甲於家藉此供菽水豈知婦惑於甲之巧言時與翁姑勃谿嗣竟挈所生子賃屋而居翁姑以祗此一孫藉以延宗祧疉向領回婦堅執不以近日子忽患病翁又前往挈歸兾圖醫治甚至此拖彼拽致　孩子啼泣不休旋卽斃命嗚呼良可悲已○普照寺僧向本恪守清規自客歲來有異鄉僧藕溪者經理其間左右隣無不爲之變指又假行醫爲名多方引誘近經某紳等稟請華署驅逐該僧聞之早已束裝他往矣又西施廟住持僧道聞與客僧祖琴皆不理於衆口祖琴則尤爲稔惡姘識某氏婦兩次被擒早經鼠竄道聞現爲僧綱司訪聞疉令出廟幸藉孔方兄之力得某甲等爲護身符尙得穏坐蒲團默參野狐禪耳 
[相逢意外]  
　　商人重利輕别離自古爲然然莫過於楊柳靑之所謂趕大營者大營卽伊犂欲往其地者須由天津循歸化城經旱海八百里越天山過紅廟然後至止統計陸程一萬三四千里村中人能徒步成行間有一二滿載而歸者於是相約别父母捐妻子不遠萬餘里輕去其鄉統而計之不下四五千人之諸詎知到者日多生計日薄遂有異方流落欲歸不得而父母終堂生妻去帷者郭某氏其夫本碾嘴村人遷居楊柳靑近朱赤近墨黑結褵週歲一索得男藁砧卽赴大營謀食初去一二年家書尙不空寄上而父母下而妻子賴以養贍嗣則鴈杳魚沈絶無音信者十載其婦聞有自伊犂回者卽向尋消問息概以並無蹤跡對母氏以爲子死碍難存活爲人傭工精力漸衰而孫又日長一家數口難爲無米之炊數諷其婦使適人俾稍得身價資以免共填溝壑婦既愛其姑復愛其子戀戀不忍去嗣是出於無奈勉承姑旨自托良媒擇人而事旣有成議挈取財禮錢數十千於月之上浣歸村爲其姑與子縫製棉衣約歴一月卽屬吉期轉瞬當别抱琵琶不禁心肝痛裂本月中浣連夜向村前痛器叨叨絮絮聲訴實命之不猶蓋以夫經死别而姑與子又復生離其傷感不容自已也豈知郭尙未死流離轉徙遠至南八營是處村人較少故聲息罕通而行逕復無人知悉今春鄉　忍動遽束歸裝歴盡長途於十三夜到津向某處寄頓行李已惟襥被入村時已昏黄聞婦哭聲甚哀爰於道旁傾聽其歴陳苦况一似床頭人也者俄有男婦籠燈而來勸婦罷哭郭亟上前平視又似素無一面之緣者心愈狐疑時於燈用之下有識郭者曰適從何來遽集於此子非郭某也耶何不先不後不相謀而適相值也婦向之辨認一慟而絶逾時始蘇鄉人擁護歸家父母妻子燈下重逢儼如夢裏喜極而悲不覺抱頭痛哭翌日出資償還媒氏遂爲夫婦如初 
[江寍官報]  
　　八月二十四日前雲南迤南道許繼衡辭進京觀音門保甲同知袁保基禀知飭管解鄭工餉銀案内蒙保補缺後以知府在任候補通判羅　琛銅陵縣姚鵬翕巢縣桑雋均銷文闈簾差試用縣常牧銷文闈彌封差新授光西鹽法道裕琨到由京來江蘇卽用縣李瀚鋆銷文闈受卷差卽辭回蘇補昨日新授廣東潮惠嘉道曾紀渠辭知府胡裕燕均見知州李孟康奉府委發審差陳道濟禀知奉臬司委赴淮揚一帶緝捕差二十五日前山西兾寗道王定安辭進京新授江西鹽法道裕琨總辦江南籌防局候補道曾廣照總辦軍裝火藥局蔡世保總辦金陵防營支應局吳炳祥總辦金陵木厘局禹志漣總辦金陵城外保甲局羅廷玉總辦湖北督銷楊鴻度統領老湘營王詩正總辦淮揚水師支應所張銀瑞均見候補道楊兆鋆赴滬干寳之赴海州查辦事件北捕通判劉文澈謝委署海門同知通判凌夢蘭謝委樊汊厘捐差楊鳳池銷文闈廉差並謝委調辦南五六叚保甲分局差廿六日候選通判王上濓到由江西鹽卡交卸回知州陸銧謝委通港厘捐差並銷北十五叚保甲分局差卽辭錫金厘捐陳家熊辭知懸皮壽頤禀知今日到水漢西門外保甲分局差江蘇試用從九吳維椿到由京來通判凌夢蘭辭赴樊汊厘捐差 
[改築石磡]  
　　滬城老北門外護城河迤西一帶木駁岸年久朽爛以致河岸坍卸有碍行人江海關道聶觀察撥欵修理自老北門西首吊橋起至法界浸會堂對岸止約計四十丈悉行改造石駮岸俾得鞏固堅牢札委上海縣袁海觀大令法廨讞員葛蕃甫同轉會銜出示飭工匠於本月二十日開工同轉深恐是處居民或有滋閙情事預飭會捕局探勇輪流照料昨日有吊橋　虹　店主江姓不肯將紅遷去由勇丁禀知守門委員飭令遷移 
[劣馬胡行]  
　　昨日日加午正在百尺樓頭濡墨染翰西抺東塗忽聞樓下曄拉拉一聲不啻天驚石破初以爲房屋坍倒故大聲起於平地也及出外看視見有轎式馬車一輛直入本館茶樓下撞壞右首門柱一擁而前連壞東洋車二輛并零星物件馬夫掀翻在地亦受損傷捕房近在咫尺三道頭及申西巡捕紛紛齊集工部書信館西人亦來看視繼知此車係爲掮客之西人所置是時馬夫駕空車行經三馬路由東而西馬忽驚躍不由軌道横衝直撞馬夫控勒不住致釀此事旋以行囊至欲送馬夫往醫院療治馬夫不肯乘東洋車自返家中未幾將車拉出馬尙不受覊勒喚集多人併力牽拽始得出外此馬亦劣矣哉 
[訊供嚴密]  
　　上海縣袁海觀大令飭捕頭柴樛趙金在蘇州吳縣地方拿獲會匪頭目陳金龍押解來申看管候訊此已列諸昨日報章兹聞袁大令於前日晚間在内花廳研訊此案畢卽着釘鐐收禁内監至供詞若何因訊問時異常嚴密無從探錄云 
[擇地設局]  
　　浦東沿攤廿四保二十三二十四兩圖董及地保等投上海縣禀請設立巡防局業經袁大令禀明關道憲聶觀祭定於本月二十九日前往詣勘昨晨該圖紳董等均衣冠伺候鐘鳴九下大令命駕出城先至楊家渡斗姆堂繼至爛坭渡楊涇廟勘視一周斟酌情形遂 
 
 

Page 4

 
 
諭該圖地保在鎭上租賃民房十間以備設局並　於三日内到案禀覆大令遂命駕回署 
[虐媳送縣]  
　　張雲蘭等投英公廨禀控隣人李春輝之姘婦王葉氏凌虐李之養媳王小妹一案由英公堂騐明傷痕飭送上海縣訊辦已見前報昨經代理讞員宋二尹飭差將王葉氏及王小妹移送到縣值日差據情稟明袁大令飭交官媒看管聽候訊辦 
[英界公堂瑣案]  
　　昨日禮拜四西官並未到堂各案由代理讞員宋二尹獨判○楊葆鏞遣抱陳簾水扭控胡寳星侵用銀兩宋二尹飭將胡押候訊供核辦此已列入報章矣兹悉胡係楊所開祥和錢莊之夥計欠銀五千二百餘兩日前二尹庭訊之下陳禀訴前情胡供稱所空之銀多係爲人經手其間代各友墊銀七百餘兩去年被震源錢莊執事人王楚寳借去二千兩之譜並代主人購取物件尙未轉帳自已實欠千餘兩而已現實無力歸償求恩寛宥二尹謂爾雖稱尙有他人所欠然莊主惟爾是問事旣涉訟姑着人銀並保出外調停○包探黄四福稟稱前日張福昌銅器店主敲碎後膛槍彈忽然炸裂以致頭面受傷小的聞之前去查問受傷人現在醫癈詰以槍彈何來據言向老巡捕房洋槍房細崽鄭玉秀價買意圖敲碎以分紫銅白鉛捕頭轉問經管槍彈之三道頭西捕始知被鄭竊賣因卽拘鄭搜出手槍一枝及後膛槍彈銅帽等物皆係捕房所失今將人贓送案受傷人不能投質鄭供稱前管鎗彈之第一號西捕今已病故生時囑小的將廢彈售得洋三十元至手鎗有粤婦在舊貨　上買來小的見之認知捕房所失是以出洋一元五角買回另有槍彈是同事　寳送與小的經管鎗彈之三道頭西捕禀稱第一號西捕已經病故所賣係廢彈且病故在去年張現時收買其中有好彈子以致炸裂傷人宋二尹問有無阿寳其人答稱有二尹飭將鄭及贓帶回捕房俟受傷人及阿寳投案以便覆　究辦○利濟轆轤船局執事人李竹芝訴稱開往蘇州之慶濟木輪船向用許定發當舵工由許轉雇各工人邇來搭客時言水手工人不遵規矩因將許及工人辭歇另雇他人不料許竟糾同各工人逞蠻胡閙是以報捕拘許送案許遞禀聲稱小的在船當舵工轉雇各工人言明每月工洋一百九十一元尙未收到前因由蘇返滬時撞壞米船代賠洋一百元今旣停歇應冋追償各工人皆到堂喧擾同稱索取工錢宋二尹問李旣將計辭歇曾否算清工帳答稱日前有事他往甫回上海伊等卽紛紛尋釁未經問明司帳人二尹飭候過堂訊理各工人又吵閙不休李稱此時出外恐遭毆撃將奈之何二尹大怒飭將許暫押候訊○無錫人賈洪發訴稱現在治下老閘東首開設船局眷屬卽覊棲局中房内失竊首飾匣内有田房契共值五百餘元妻子本患瘋癲查問之餘不能對答不料夥計陳筱在突肆毆撃聲言不應誣伊行竊然小的並未指伊行竊惟向之查問而已大老爺試思豈失去如許值錢之物竟不許查問乎陳供稱小的係湖州人向在别家船局爲夥賈邀往帮忙其房内如何失竊豈得而知不料竟指定小的行竊心不能甘向之理論伊卽將小的兇毆帮夥之人聲名要緊務求大老爺伸雪沈寃宋二尹謂賈並不指爾行竊何謂誣良陳答稱賈確指定小的行竊今始抵賴二尹謂賈在堂上並不指爾行竊有寃亦可消釋矣陳堅陳若不懲誣良之罪小的心實不甘二尹問賈用陳爲夥有舉荐之人乎答稱無人舉荐且陳友錢子英亦助陳尋釁二尹問錢在此否陳卽呼錢上堂二尹一再開導着兩造不再尋釁錢稱陳兄尙不肯罷休二尹怒甚飭將陳暫行管押候飭差查明究竟如何及何人先逞兇禀候覆訊核辦○包探孔阿才禀稱陸坤發失去布衣二件經小的查知王金生竊去因卽拘獲人贓送案陸請領失贓王供稱小的向當小車夫陸遺下破舊布衣並非小的有心行竊宋二尹判令將王管押五日以示薄懲贓給陸領去 
[法捕房瑣事]  
　　江北人苛甲前曾央同鄉人某乙向法界某花烟間鴇婦借得洋銀數十元嗣後陸續歸還尙少洋十三元前日鴇婦持借票向甲索欠甲無以應兩相口角遂致用武適巡街捕至將兩下一併拘入捕房捕頭訊知錢債細故准其交保理處○東洋車夫某甲自恃年强力壯拉車疾馳帶破西人衣服西人以其横衝直撞不合租界章程當卽扭住交與巡街捕送入捕房管押 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十七年八月十九日京報全錄]  
　　宮門抄○諭旨四道錄前○發抄硃批四道○江督劉等奏江北江蘇河運漕船回空經過淤淺河道援案仍請由山東省豫省挑濬摺○署總兵鄧奏報接篆日期摺○江撫德奏委署知府片○雲督王等奏查明剿匪出力人員擇尤保奬摺○八月十九日内務府國子監廂藍旗值日無引見○銘公假滿請安○興伯致祭明陵請訓○師曾請假十日○會章續假十日○掌儀司奏二十三日祭奉先殿絪貝勒行禮○召見軍機胡聘之陳夢麟福森布○發抄劉坤一奏記名提督劉能用接帶親兵哨隊各事務奉硃批兵部知道欽此○又前叅記名提督楊瑞堂悮寫黄字自請議處奉硃批劉坤一着照例議處餘依議該部知道欽此○又記名提督李占椿留江補用奉硃批着照所請兵部知道欽此○又江蘇卽補道王詩正等期滿奉硃批吏部知道欽此○○頭品頂戴兩江總督臣劉坤一江蘇巡撫臣剛毅跪奏爲江北江蘇河運漕船回空經過於淺河道援案仍請由山東省豫省挑濬以期無悮新漕恭摺具陳仰祈聖鑒事竊准部咨山東巡撫張曜奏本届河運漕船回空請由南省委員自行催䟎遇有水淺之處酌量挑挖一片欽奉硃批着該撫咨行劉坤一等轉飭照辦欽此咨行遵照等因當經轉行去後兹據江安糧道馬恩培江蘇糧道景星會詳稱河運回空漕船關繋次年新漕歴届重船行至通州交米完竣每兩帮專委佐雜一員管押南下另派牧令一員督押催䟎沿途不准逗留然每逢新運開局之日船多未集水次另催甚難昔年曾因黄水遷移回空艱阻每值各船冐險航海或至次年南歸嗣雖航海有禁而回空各船俱以北路運河淤淺太甚拖壩致損視爲畏途今届回空挑河事宜若改歸押空委員臨時舉辦實恐事多窒碍貽誤新漕查漕船抵通州交兌爲期遲早視渡黄之遲速爲凖倘官汛較晚節候已遲雖日夜督催猶恐不能尅期南下若遇有淤淺之處責令停船挑濬勢必久延時日北地苦寒設或阻凍難歸不獨需費較繁抑且躭誤新運此窒碍難行者一也運河受淤水勢必小若俟船轉該處如行疏濬須將各船擇一深塘聚泊船後築壩截流始能勘估興辦無論船隻較多一塘不能容受卽使分帮停泊而河水消涸之際深塘無幾實有膠舟之虞且衆船聚泊一處風高物燥在在可慮此窒碍難行者二也本届江北江蘇漕船有九百號之多水手幾近萬人難保無狡黠好事者混迹其間若船久泊河干深恐游手好閑恃衆滋事且押空委員奉差異地辦理一切呼應不靈卽以僱夫而論由地方官承僱每名日給京錢一百六十文押空委員承僱必須日給錢二百四十文拉溜拖壩事事皆然以工作而論由地方官承辦日可出土十方者委員承辦日僅出土六七方功倍事半積習已深同是公家之欵同辦公家之事而遲速各判難易迥殊此室碍難行者三也至回空所載貨物例按原裝米數准帶二成定章已久雖云體恤亦具深心各該船户旣有成本在船孰不願赶緊南下急圖銷售斷不肯有意遲延若謂任情裝載藉口留難各該地方官儘可會同押空委員指名查究該撫原奏所稱　意刁難一節似可無庸過慮且近年南北運河兩岸隄身間有潰决欲籌蓄水必先築隄若責成押空委員於回空之際遇有淤淺河道臨時興挑實恐赶辦不及如謂籌欵艱難或請酌量撥欵總須由山東各地方官先事籌辦庶可無悮新漕等情詳請具奏前來臣等察核所詳實爲力顧新漕起見回空河道山東可以豫籌於先事江蘇祗能赶辦於臨時且江蘇押空各員人地生疏非若山東各地方官熟悉情形便於呼應兩相比較自以仍歸山東承辦爲宜查光緒十二年江北江蘇回空漕船行至阿城適值黄水冲决運口淤沙填塞十有餘里不能出口入黄押空各員因地處隔省無從措手經東昌府知府派員經理始得連檣南下是以十三年六月前督臣曾國荃鑒及上届回空之難豫籌辦法奏請將於淺處所由山東省撥欵經理欽奉諭旨允准欽遵辦理本届事同一律相應請旨飭下東河督臣山東撫臣仍飭該管河道各員循照舊章將境内淤淺各工豫爲勘估興辦務須一律挑挖深通並將各缺口分别堵築堅實俾回空各船得以暢行無阻及早南歸接運新漕以免遲誤理合會同漕運總督臣松椿由驛恭摺具陳伏乞皇上聖鑒訓示謹奏奉硃批卽着該督撫咨行許振褘福潤遵照舊章辦理欽此○○署四川川北鎭總兵简放總兵軍標協副將奴才鄧全勝跪奏爲奴才接署鎭篆日期恭摺叩謝天恩仰祈聖鑒事竊奴才於光緒十七年五月初八日在軍標中軍副將任内接奉督臣劉秉璋行知川北鎭總兵鄧榮　病故遺缺奏委奴才署理遵將副將篆務交卸起程於六月初三日行抵保寗府城隨據鎭標中軍遊撃蘇貴將封存四川川北鎭總兵官關防一顆齎送前來奴才當卽恭設香案望闕叩頭謝恩祗領任事訖伏念奴才樗櫟庸材知識淺鮮歴年從征出師廣西湖南湖北安徽江西江南等省攻剿髮逆復辦理四川建南夷務節次剿賊迭邀奬勵並蒙賞給克勇巴圖魯勇號同治十年堵剿滇匪於攻克永北廳城案内仰沐鴻施着遇有總兵缺出開列在先請旨簡放陞補四川漳臘營叅將光緒十四年補授軍標中軍副將涓埃未報兢惕時深兹復署理川北鎭總兵篆務荷隆恩之逾格實頂感以難名竊查川北轄境界連湖北路達聗疆幅員甚爲遼闊巡緝操防在在均關緊要奴才惟有殫竭愚誠益矢勤愼督率各將備認眞整飭營務實力訓練兵丁隨時隨事禀承督臣遵照辦理不敢稍涉疎忽以期仰答高厚鴻慈於萬一除將接署鎭篆日期循例恭疏題報外所有奴才感激下愧理合恭摺具奏叩謝天恩伏乞皇上聖鑒謹奏奉硃批知道了欽此○○德馨片再瑞州府知府達春布病故臣另行恭疏具題所有該府印務應卽遴員接署查有前經飭回本任尙未據報回任之正任九江府知府曹秉濬精明練達堪以調署遞遺九江府印務仍以現署九江府知府鮑孝光有守有爲堪以署理據布政使方汝翼會同按察使福裕具詳前來除分檄飭遵外謹會同兩江總督臣劉坤一附片陳明伏乞聖鑒謹奏奉硃批吏部知道欽此○○雲貴總督臣王文韶雲南巡撫臣譚鈞培跪奏爲查明官軍剿辦北勝鎭康猛喇等處匪徒案内擒斬首要克復城池改土歸流肅清邊徼在事出力文武員紳遵旨擇尤保奬恭摺仰祈聖鑒事竊臣等於光緒十六年五月具奏土司章天錫擅襲行兇積年稔惡派兵剿辦首逆就殲地方安定一摺六月十五日内閣奉上諭辦理尙爲得法在事出力各員准其擇尤酌保毋許冒濫等因欽此又於六月間具奏鎭康土族刀老五乘間搆亂戕殺土官占踞城池卽時撲滅地方安定一摺七月初七日内閣奉上諭辦理尙爲妥速在事出力官紳着准其擇尤保奬毋許冐濫等因欽此又具奏官軍剿辦越南游匪魏名高連獲勝　邊境蕭清一摺七月二十日内閣奉上諭辦理尙爲得力所有在事出力各員自應量予奬勵餘首照所議辦理等因欽此仰見朝廷激勵戎行有勞必錄祗領之下欽感同深節次恭錄諭旨轉行欽遵辦理去後隨據各營將領及該管鎭道府廳將在事出力各員開列職名陸續禀請奬敘臣等懍遵迭次諭旨批飭善後局司道再三考察從嚴删汰擇其尤爲出力之文武員紳分案開單詳請奏奬前來臣等查章天錫以私襲土司負嵎自大虐民罔上抗拒官兵若辦理稍涉遲延恐他屬土司相率效尤實爲滇蜀沿邊巨患刀老五以回匪餘孽倖逃法網輒敢蓄謀作亂乘鎭康土知州外出戕官踞城若待其布置已周勢必大費兵力魏名高以受撫難民潛謀不軌旣襲防營旋攻土署倘當時稍有疏虞俾得踞爲巢穴越南密邇邊禍將防不勝防所幸該文武等赴機迅速調度有方各營將領激勵士卒奮勇爭先或擒斬首要改土歸流或克復城池興滅繼絶或殄除反側固圉安邊或搜剿於箐密山深之地或鏖戰於蠻烟瘴雨之鄉無不履險蹈危同心戮力卒使元惡授首迅奏膚功兇頑一律殲除邊徼悉臻安堵洵足上伸國法下快人心所有歴次在事人員實屬異常山力詳加考核並無浮冐謹按照勞績之等差酌量保奬之輕重各就各案分繕清單恭呈御覽合無仰懇天恩俯准照請給奬以昭激勸出自逾格鴻慈除將請保之千把外委及軍功頂戴各職名照章送部核辦曁文職各員履歴另行咨部查照外所有遵旨查明北勝鎭康猛喇等案出力人員擇尤彚保緣由謹合詞恭摺具奏伏乞皇上聖鑒訓示謹奏奉硃批該部議奏單三件片二件併發欽此 
 
 

Page 12

 
 
[光緒十七年八月二十日京報全錄]  
　　宮門抄○抄硃批四道○河督許奏節近處暑黄河兩岸修防事宜漸臻穏定摺○又奏全漕渡黄入運緣由片○又　奏請仍照原保奬叙片○江學政龍奏通省科試完竣摺○又奏請奬勵片○江撫德奏更換防營管帶員弁片○八月二十日理藩院鑾儀衛光祿寺八旗兩翼值日兩翼引見十四名○松森容貴各假滿請安○克們泰謝授通政司副使恩○文煦謝放江南織造恩○英瑞謝放杭州織造恩○陳文騄謝授福建臺灣遺缺知府恩○内務府奏派致祭黄木神派出巴克坦布○又奏派致祭凝和廟派出海公○召見單機容貴克捫泰陳文騄○發抄劉坤一奏鎭江府屬教案分别議結奉硃批仍着嚴拿逸匪務獲究辦該衙門知道欽此○松駿奏温處道苑棻池赴部引見未據回省請飭查奉硃批着吏部查明辦理欽此○長順奏莫爾賡額署寗古塔副都統奉硃批知道了欽此○又富爾丹署吉林副都統奉硃批着照所請欽此○○頭品頂戴河東河道總督臣許振褘跪奏爲節近處署黄河兩岸修防事宜漸臻穏定恭摺具陳仰祈聖鑒事竊臣前由山東馳回河南工次督辦防汛業將庚伏期内河勢情形奏報在案溯自六月初旬至今陰雨連綿已逾一月萬錦灘疉報長水三尺武陟沁河亦疉報長水一二尺不等修守情形誠爲吃重然每遇更番大雨或竟日竟夜仍復放晴故雖建瓴暴注而不久旋卽退消卽農田亦不致久爲淹灌此積雨雖久之尙不致於遂爲大患也至兩岸事宜向以入伏辦防汛今自去冬以來河防局辦工委員日夜未離工次須得以親見各廳員管汛修防之實開歸河北兩道又不時巡歴各處而將土料石三價同有所增大約埽則隨蟄隨廂壩則隨動隨抛先事綢繆同力合作此人事旣盡之可不至於遽生大險也然皆仰蒙我皇上勤政愛民以德動天感格之理本自可憑計歲事亦尙有秋河流可期順軌臣等叨承福貺幸免罪愆益當激發天良勤於趨事何敢稍爲大意自外生成至搶修工叚各廳情形日有不同業荷恩施定欵則無論如何費用决不敢妄爲請益故工作不得不愼籌畫不得不周凡一切修守皆臣與在工各員應辦之事卽無庸瑣屑上瀆宸聰所有節近處暑兩岸河勢情形理合恭摺具陳伏乞皇上聖鑒謹奏奉硃批知道了欽此○○許振褘片再前將江北漕船十起並蘇漕八起全帮挽過濟寗天井閘日時恭摺具奏在案臣卽飛飭司漕文武嚴催各帮連檣上挽不容稍有停延北路各汛挑工均已先期赶辦完竣查入伏後陰雨連宵汶泗兩河同時並漲捕河境内早經拍岸盈隄東平下汛之紅沙灣三里堡薛家窰等處皆連年漫口熟道奇險壞生幸保無虞而西岸民堰王家口地方已漫口一處幸而河槽挑挖深通底水足用一面赶飭堵合一面催䟎漕船依次上駛兹據運河道等禀報江北首帮於六月十八日挽抵十里堡候汛渡黄後起及蘇帮亦均銜尾停泊適值黄水報長探量水勢足資擎托當卽會同江安糧道督率廳縣於十九日戍時啓壩放船風順溜平揚帆逕渡江北各船過竣正在接放蘇帮而黄水續漲較高倒灌入運船行逆流繹挽較爲費力連夜催提至二十一日戍時各帮全出南運口渡黄依次駛赴陶城埠維時江北首起先已啓除攔黄大壩放船進口跟艄前進至二十三日午時一律挽入運口魚貫北上臣查歴届漕船出運渡黄由黄入運候汛待渡每稽時日本年寗蘇漕船自五月二十五日全帮入東迄今甫及一月已催令全數北渡溯自試行河運以來未嘗有此迅速除仍飭司漕員弁併力催提以期早出臨口速抵通倉外所有全漕渡黄入運緣由理合附片具陳伏乞皇上聖鑒謹奏奉硃批户部知道欽此○○許振褘片再河南試用道衛桂森何福奎易順鼎三員前辦鄭州大工出力經前河臣吳大澂等奏明請以道員歸候補班補用經部以咨部立案日期在保案奉旨之後核與定章不符議駁旋經前河臣吳大澂覆奏委係在工年餘辦理一切緊要工差深資臂助續經前兼署河臣河南撫臣倪文蔚奏稱衛桂森等三員核其勞績實在異常出力之中先後奏懇仍照原請奬叙均歸候補班補用仍經部駁咨行到臣轉飭知照各在案在部臣恪守定章以咨部立案日期不符不得不再三議駁臣抵任已及年餘於當日辦理鄭州大工情事亦皆訪察情形備知顚末臣查該道等前辦鄭州大工實係始終在工異常出力無間寒暑因爲河臣撫臣所信任承辦各要工不一而足歴著成効此皆在工所共見共聞者是以前河臣撫臣等至再至三極力陳請緣此次大工合龍奏保已近千人未便使該道等三人有功而反遺漏况該道等悉係監司大員必不敢無實績而濫求保奬而吳大澂倪文蔚等亦萬不敢出此至咨部立案日期在保案奉旨之後核與定章不符之處查當時該局員悮會該道等以本省候補大員充當本省要差與調用他省人員有間且當合龍忽猝之時漏未先行咨部立案究屬不諳定章經臣查明將該局員等分别記過惟該道等實係異常出力勞績臣正當整頓河防爲鼓勵人材起見合無仰懇天恩准將衛桂森何福奎易順鼎三員仍以道員歸候補班補用出自逾格鴻慈謹會同河南撫臣裕寛合詞恭摺具陳伏乞聖鑒謹奏奉硃批着照所請吏部知道欽此○○江西學政臣龍湛霖跪奏爲通省科試完竣恭摺具陳仰祈聖鑒事竊臣於上年七月將考過通省歲試並連考贑州南安兩府寗都直隷州科試情形恭摺奏明在案旋於七月二十八日出棚科考建昌撫州瑞州袁州臨江吉安饒州廣信南康九江十府於本年五月回省接考南昌府至六月初三日一律完竣臣於考試各塲一秉前法寛嚴必中該士子等尙能恪守塲規卽間有外來槍手希兾朦混入塲一經提調先行嚴密查拿亦遂歛跡文風則仍以南昌吉安爲最瑞州袁州臨江撫州建昌次之其餘均能足額查江西素稱文獻之邦自兵燹以來元氣未復地瘠民貧諸生不能專心誦讀以故各屬文風雖知力追先正以清眞雅正爲宗其能鎔經鑄史學有根柢者尙不多覯臣按試各屬遇有講求經術者卽調入省城經訓書院肄業俾收居肆成事之効惟該書院經費無多所給膏火殊不足以贍其身家臣又學殖荒落無能楷模多士振起頽風承乏三年於地方毫無裨益輙用自疚至臣所經過地方雨暘應時秋收甚好堪以仰慰宸廑所有通省科試完竣緣由理合專摺具陳伏乞皇上聖鑒謹奏奉硃批知道了欽此○○龍湛霖片再吉安府城外舊有鷺洲書院爲闔府諸生誦讀之所咸豐年間燬於賊工程浩大無力興修廬陵縣紳士道銜胡日舁慨然以爲已任於光緒十年獨力承修越四年落成規模宏敞視昔有加凡用費制錢二萬四千餘緡合銀一萬五千餘兩皆該紳一人捐出經知府許道培騐收委係工堅料實欵無虚糜臣於上年歲試吉安時該府士民合詞禀請奬勵臣當卽給予　額用昭激勸並據知府許道培稟稱該紳以寒毒起家未讀詩書深明大義平時足跡不履公庭若遇地方緊要公事須借資民力者一經該府勸諭無不踴躍輸將卽如上年直隷水災亦慨捐千金助賑尤屬不分畛域臣有稽查學校之責似此急公好議曷敢壅於上聞查胡日昇現已揖至道銜未便再請加奬可否將伊子附生胡光鈞佾生胡光鐘　賞給京官虚銜之處出自逾格鴻施臣愚未敢擅擬再此項工程未動公欵並擬請旨免其造册報銷以示體恤是否有當謹會同撫臣德馨附片具陳伏乞皇上聖鑒訓示施○謹奏奉硃批胡光鈞等均著賞給翰林院侍詔銜餘依議欽此　○○德馨片再臣案准兵部咨光緒十五年十月二十八日欽奉上諭各省設立防營如有更換管帶員弁並着隨時奏聞等因欽此欽遵在案兹查有督辦軍裝所管帶壯勇候補知府許承家已調辦保甲差使所遺軍裝所管帶壯勇事務委試用知府歐陽鴻濟於光緒十七年四月二十二日接辦又臣標左營中軍叅將鄭國謨於光緒十七年四月二十五日由京到省回任接管選鋒左營事務所有前帶省標選鋒左營署臣標左營中軍叅將事吉安營叅將鮑莊卽於是日交卸又管帶省標選鋒中營南昌城守恊副將興壽因赴江寗考騐於本年五月十五日卸事所遺選鋒中營管帶事務委兼署副將營帶親兵營留江儘先補用總局司道詳報前來除批飭遵照外理合附片陳明伏乞聖鑒謹奏奉硃批兵部知道欽此 
 
