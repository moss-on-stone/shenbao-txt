# 1894 - 233 - 4907668

 

Page 1

 
 
[得勝圖出售] [  點石齋啓]  
　　本月十三日平壤中日交兵華軍大獲勝捷殺傷倭兵三千餘名并有倭婦首級數十顆本齋旣得確信卽將情狀繪出名平平壤得勝圖另印單張出售每張實價洋三分售處仍照曩例此佈 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字排印風行寰海内外早已不脛而走不翼而飛兹訪求太史遺像及隨園圖延畫師摹繪連太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎朗紙墨精良讎校再一裝潢精雅以視蠅頭細字辨認模糊者眞有天壤之别工旣竣又精製櫸木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[扼要篇]  
　　有客問於執筆人曰今者中日之勝負分矣我陸軍之在高麗者得勢得機長駈直入日人旣不敢以正眼覷之矣然以僕所聞日人竟盡括國内商船改爲兵艦多至六十餘號將與我軍從事於洪濤漭瀁之中雖日人挫衂頻經其氣已餒然彼旣沈舟破釜誓决雌雄我亦不可不預爲之防使彼志不得逞我子其亦有扼要之圖乎則應之曰僕以一介書生何敢侈談軍國事然旣妄參筆政而不有以獻可替否一抒芹曝之忱是溺職也溺職惡乎可今之欲防日本鄙見有二策焉一在扼之使不得擾我中國一在扼之使不得添兵赴高麗扼之之道奈何曰日本之赴中國計有海道三而皆由長崎進發一由吳淞口入上海一向北由大沽口至天津一取道香港以抵廣州長崎三面皆山僅一海口今已埋伏水雷如欲以兵艦往攻不特水雷有轟發之虞且口旁兩面砲臺皆可發砲攻擊我旣入其口内而出路已阻卽不能進退自如法當於長崎近旁如神淸平户大島巖瀨宇久諸港時以數兵船游弋見有疏懈之處卽發砲轟擊或聲東而擊西或佯敗而誘敵使彼悉心死守不復敢以兵艦輕涉重洋則我廣州天津儘可安如磐石而上海爲局外公地彼旣懾於各國更不能侵犯口門我卽得併力高麗掃凈倭奴之跡矣至高麗之要當若何扼之曰日本海島孤懸與高麗不相連屬航海而往有海道四一由下關卽長門開行道經對馬島外之富浦以逹釜山一由下關蜿蜒而逹仁川一由對馬島斜赴釜山一由長崎道出生月宇久之間迤邐至濟州外别自浦合下關東北之海道以逹仁川僕前曾發爲狂言謂當奪彼下關遏其赴高麗之路則新兵旣不能往舊兵更不能歸然此係旬日前之情形耳今者日人自知下關爲險要之區安設水雷層層布置欲往奪取恐未易言則當舍下關而將對馬島占之日艦如赴釜山須於富浦外經行可以揮兵邀截如望仁川進發則經行嚴原今里之外邀截亦頗不難更何論其由對馬島調兵以往耶并須以重兵鎭守高麗之濟州島濟州與巨文島對峙巨文小而濟州大兹者聞英人已照昔年之約於巨文島外駐有兵船我當扼守濟州使敵船之由下關或長崎前往者行至濟州之别自浦外海程已阻不敢向前夫而後日高之路不通雖有利砲堅船毫無所用我乃得專意於高麗各處將日兵之盤踞者次第殲除而高國乃可以復隷藩封高王乃可以復止君位日人其奈我何哉客曰此皆我水師之事也敢問陸軍之復高麗其要安在曰陸軍所畏者彼旣與我在岸上捨命以鬥而海中復以兵艦夾攻攷日本兵艦大小新舊只三十餘艘其中以扶桑一船爲巨擘開戰之後蹤跡杳然其尚鎭守本邦歟抑已被我軍所毁歟賓鴻信阻未得而知其次則吉野松島高千穗諸船亦堅而且大者兹僅高千穗縱横海上者野松島早被我巨砲所摧餘則窳敗不堪僅以充數是夾攻之說可不必虞而我奉天吉林直隷諸軍皆已兼程至平壤葉聶二軍門更在金川駐紥與大軍爲犄角之形此後良將銳師大可源源而往日本則海道梗塞兵不能添所有占據高麗各處之殘軍日漸掃除不難凈盡迨日軍旣盡我國不必防守高麗乃移師於十洲三島間陸旣扼其吭水復拊其背不特可得下關及對馬二處之險卽箱館長崎神户横濵東京諸處亦皆可以獨往獨來夫而後以一師扼東京以一師扼箱館更將下關攔腰截住使之呼吸不通斯時卽責令日本北面稱臣彼亦不敢違抝而尚何虞其蹂躪高麗乎客曰偉哉此論是非熟悉彼中形勢者不能道請錄諸報簡以告帷幄運籌者執筆人避席謝不敏客嬲之再乃略加詮次而標其目曰扼要篇 
[本館接奉電音]  
　　昨由京友電傳上諭二道敬謹譯登○七月廿三日奉上諭前因京師雨澤霑足尚未放晴朕迭次親詣大高殿並宣仁廟時應宮拈香仰荷穹慈眷佑連日晴霽方冀秋成可卜乃昨日雨勢滂沱連宵逹旦誠恐晚禾受傷朕心倍深厪系允宜冉申虔禱謹擇於本月二十五日朕親詣大高殿拈香時應宮著派貝勒載瑩昭顯廟著派貝子奕謨凝和廟著派鎭國公載澤同於是日分詣拈香以迓時暘欽此同日奉上諭載瑩等奏侍衛壽長呈請從戎據情代奏一摺正白旗二等侍衛壽長著發交黑龍江將軍依克唐　軍營差遣委用欽此 
[上林新雁]  
　　户部福建司示傳北洋大臣咨請綏鞏軍應領本年秋季防餉銀兩委員劉傳祁等知　所領銀兩本部定於七月十二日卯時開放該委員務於是日赴庫承領○吏部爲曉諭事今出有盛京開原倉官一缺揀選得盛京兵部筆帖式恩霨擬正將軍衙門筆帖式錫桓擬陪又吉林寍古塔倉官一缺揀選得倉筆帖式永廉擬正明林擬陪又擬選盛京兵部員外郎永錫等五員相應示傳穿天靑褂備帶補褂元靑褂佩帶對子荷包手巾於七月十四日黎明赴西苑門六項公所吏部公所内書到聽候排班帶領引見再傳於十二日辰刻衣冠止部演習口奏履歴○李苾園少司宼典試山左特命沈鹿苹大宗丞恩嘉署理刑部左侍郎兹聞沈大宗丞已於七月十一日卯時履新矣○禮部爲知照事儀制司案呈本年八月十六日皇上升太和殿受賀頒詔相應知照各衙門轉知會王以下旗漢文武官員於太和殿行禮後俱穿朝服齊集天安門外金水橋前聽候宣讀行禮○七月初八日係和碩鄭親王凱泰覽揆之辰所有本邸護衛官員等是日俱穿補褂分班在銀安殿前賀壽僚宗戚友前往祝嘏者鄭邸設席欵待歡洽異常○吏部示傳所有坐補西城兵馬司副指揮王桂芬一員本部於七月十四日帶領引見相應示傳該員於十二日卯刻衣冠赴部演習口奏履歴是日丑刻穿天靑褂備帶補褂元靑褂並佩帶對子荷包手巾赴西苑門六項公所吏部公所内書到伺候排班帶領引見如排班時不到卽將緑頭簽撤下毋違特示○侍衛處爲知照事十一日奉旨朕於明日辦事後由勤政殿檐乘轎出德昌門西苑門進西華門走隆宗門進内右門至建福宮孝貞顯皇后御容　拈香行 
 
 

Page 2

 
 
禮畢仍走内右門隆宗門西華門進西苑門德昌門還瀛臺更衣用膳召見大臣卯初二刻預備欽此 
[神威天縱]  
　　此次日本無故興戎皇上赫然震怒不僅欲將在韓倭宼痛加攻擊且欲陳師鞠旅深入倭巢大彰撻伐方足以蔽其辜側聞内廷傳述皇上近召某邸等面諭擬親率旗漢練營馬步兵勇前赴海疆督勦暫請皇太后主裁庶政某邸等碰頭力請暫息聖怒謂區區小醜但遣將發兵足以了之何煩親統六師此係得之傳聞謹按我朝龍興遼瀋列祖列宗皆以神武不世出之姿駕馭六合武功之盛冠絶古今皇上仰承祖烈大奮乾綱將以保藩屬而遏宼鋒蓋不待六飛旣出已足使島國渠魁聞風膽裂矣 
[會議機密]  
　　總理衙門各堂憲翁大司農李大宗伯曁軍機五大臣於十三日淸晨齊至西苑樞垣值廬會議機要至下午一點鐘方由西苑散值大約爲征剿倭奴事也 
[士飽馬騰]  
　　神機營此次派出馬步各隊練兵每名由本營發給行裝銀三兩靴帽銀一兩自出師日起馬隊每兵連馬月給銀十兩步隊每兵月給五兩二錢自隊長以上至管帶以次遞加均免扣建悉照奉省兵差章程支付似此士馬飽騰以視日兵之每日僅食鹽羅蔔一條糙米飯一碗者眞有天壤之别矣 
[垂詢戎務]  
　　七月十五日皇上召見熙菊莊大司農聞係籌派神機營馬步各軍出征事宜曁撥給北洋兵餉云 
[專辦軍務]  
　　天津西人來信云聞李傅相以軍務紛繁地方公事未暇兼顧奏請派人襄助皇上擬派盛京將軍裕壽山軍帥襄辦直隷總督事務俾傅相得以專辦軍務此係西人傳述錄之以俟續聞 
[深望求和]  
　　現在日人强民爲兵有不願去者卽以鐵練牽之而去故兵多操刃自裁其國中丁口本不甚多自抽兵後居家鋪户惟用女子守門兵過之時復强拘附近各店工人爲之煮飯是以日人怨咨交作深望國家之速向中國求和云 
[稽查引港]  
　　中日有事之秋防海嚴密總理各國事務衙門札知總稅務司轉札各海關稅務司出示禁止引港人引帶敵船入口粤海關稅務司杜君出示曉諭曰爾引水人等知悉照得本稅務司現奉總稅務司札奉總理各國事務衙門札以中日兩國現已失和下有戰書如遇敵國船隻不准引帶入口等因奉此合行諭仰本口引水人等一體知悉倘有日本國船隻遊巡海面不得引帶入口干咎切切此諭 
[擬簡重臣]  
　　倭人猖獗皇上赫然震怒大興撻伐之師現聞沿江沿海擬派督辦軍務大臣以專責任務將倭人大加懲創使不敢再萌覬覦倭人聞之當自悔其孟浪從事以取敗亡矣 
[自成一軍]  
　　天津訪事人函云袁慰廷觀察世凱向叅戎幕熟悉兵機久任高麗商務大臣復於高國山川形勝風土人情瞭如指掌溯自倭人犯順奉諭回華卽於到津後束裝北上入覲天顔將高麗情形一一奏聞現聞傅相擬令觀察募兵數營帶赴高麗相　助剿想觀察洞悉高事擘畫戎機必有以慰高民之心而奪倭人之魄也 
[威海餘聞]  
　　十八晚津郡官塲接到威海來電稱有日本兵輪復到威海與我海軍互相開砲未分勝負 
[兵輪消息]  
　　昨接本館派赴天津訪事人來函云北洋鐵甲鋼甲各兵輪分防威海湯河大同江以及開赴高麗平陽等處者如遇敵船開仗一聞消息立刻開行接應以便水陸聲勢聯爲一氣如遇停輪時亦不息火昔人謂常山之蛇擊首則尾應擊尾則首應擊中則首尾皆應水陸兩軍彷彿似之 
[斵輪老手]  
　　天津信云天津練軍中營向係砲隊所有行砲馬砲均由德國克虜伯廠鑄造附以德國毛瑟鎗由德人瑞乃爾教習歴時最久而德人李曼繼之辦理操防幾與德國不分軒輊現聞李傅相擬派赴邊防或逕逹高麗以殲倭冠按日本陸軍雖彷德國　法　得　　未經歴練不免有婢學夫人之誚今以最著名之德人制之是猶以堂堂七尺之偉丈夫手挈孩童顚倒播弄任意所之若非失聲啼哭卽當搏顙乞命耳 
[横濵客語]  
　　客有從日本横濵回者言及某日美國郵船由横濵至香港船上男婦華人計共六七百名口内有婴孩二百餘口均從乳哺中與慈闈離别者也蓋華人之在日本貿易者類皆娶日婦作客妻夢叶飛熊警遭風鶴旣不能挈室家以旋里不得已携兒女以回華　　忽離恩情遽斷長亭把袂短堠分襟婦哭其夫者有之母泣其子者有之及在船也呱呱之聲日夜不斷古人所謂黯然銷魂者别而已矣况三年懷抱一旦分離羊跪乳而空思烏返哺而徒慕設非日人窮兵黷武何以至斯故不特華人恨之卽日民亦怨之莫不欲得大鳥圭介而甘心焉　日人之稍知天理者皆謂朝鮮之役其君若臣多不欲擅開邊釁惟大鳥圭介爲自由黨首其惡華人者素深其圖朝鮮者孔亟且其水師兵弁自以爲崇尚西法整頓戎行久已砲利船堅自可横行海上遂欲睥睨上國鹵莽圖功竊踞鄰封僥倖嘗試也而不料一戰而敗於水再戰而敗於陸使國中生靈塗炭社稷傾危質鐵路以濟餉需驅赤子以當兵卒始則三丁抽一繼則三丁抽二今且刑驅勢迫凡有身材過五尺者無論成童與否無不拘赴疆塲所謂以不教民而戰者不特斬民之宗絶民之嗣已也况各埠華商生理甚多卽以横濵一埠計之不下三四千人年中所雇日人男婦約以萬計今華商已收盤而去則日人皆仰屋興嗟合長崎神户等埠刻下日本工人之無業可　無工可雇者不止數萬人卽此怨聲載道已咸料其兵氣不颺如果華兵與之曠日持久則彼無糧接濟必不擊自亡矣横濵工藝之流難覓盤川嗣得會館董事高要譚君國才香山陳君某籌撥公項每人給水脚銀十圓使費銀二圓於是皆陸續起程言歸邦族計由會館佽助者約七八百人旣在中途聞横濵中華會館亦爲倭人焚燬傷者六七十人斃命者九人某洋行司理人香山陳某之弟亦與焉此則得於耳聞未知確否客言如此殊駭聽聞夫兩國用兵原與商民無涉而日人乃竟兇悍至此是自速其亡也異時天戈所指地軸胥平露布所漙霜威遠肅將見頭懸太白牽羊來城下之盟馘獻扶桑跋扈戢瀛東之翼衆仇同洩公憤共伸恐聚而殲之倭無瞧類也 
[謡言可笑]  
　　倭人稱兵犯順揚言窺我北洋本月十五日前後形影寂然蓋已震懾天威不敢鴟張狼突矣至十七日忽有謡言日本兵艦大隊已到湯河欲奪鐵路湯河在山海關内四十里爲火輪車路之所必經來往停車設有車站卽十五日前傅相札委潘軍門萬才督帶馬步各隊移防之所也鐵路公司總辦立卽上院禀知傳相聽候鈞裁此信係由鐵路西人專電傳來公司先得風聲委員司事等人竟欲遷眷南旋不意所見者係北洋鐵甲兵船由傅相派赴湯河與陸軍相爲犄角護衛鐵路並遥護開平煤礦以備不虞者傅相諭知總辦等始知西人悞會相與啞然失笑傅相坐鎭北洋水陸設防已形鞏固區區日本斷非我敵何敢輕於嘗試日前游弋威海純係虚聲恫喝之計希冀言和耳彼又烏敢竟犯湯河入我内地哉且近日火輪車開赴山海關並無間斷愈足見前說之非眞也 
[入覲天顔]  
　　新授安徽巡撫李大中丞秉衡現由保定假滿來京已於十一日進城暫假東安門賢良禪院歇宿繕具安摺緑頭簽由軍機處蘇拉恭齎於十二日夜子刻呈由奏事官遞入大中丞卽於十三日寅刻趨詣西苑門在九卿房小憇嗣由軍機處發出傳單李秉衡頭起入見中丞步入西苑上諭勤政殿詢以時下要務中丞奏畢退出西苑乘輿回寓下午赴當路鉅公處禀安 
[彗星曉見]  
　　近日天氣炎熱居人夜間不能安枕往往　宿待旦至四點鐘時見　南　　彗星光芒甚長說者曰此中國大勝日本之 
 
 

Page 3

 
 
兆也錄之以質諸談天家 
[地震電音]  
　　本月初十晚香港微覺地震後接得電音言惠州府屬海豐縣亦同時震動約兩分鐘時卽止然較之港中勢尤猛烈是日下午四點二十分起汕頭亦震七次至晚十一點鐘始止而以末次之震爲甚閩省漳州亦於是晚十二點鐘時震動幸其勢甚輕 
[稽查嚴密]  
　　中日開戰以來松郡正副兩營兵士除業經酌調出防外所有火藥局存儲軍火甚多關繫緊要不得不嚴爲防守中叅府張鎭戎城守營曾游戎疉奉提憲面諭多派勁兵調往駐紥晝夜巡邏以杜奸匪窺伺松江府恩太守亦飭華婁兩縣派役稽察並派委員多人分駐四城嚴防奸細溷入而於客邸烟寮另派委員每夜嚴查限二更一律閉歇太守又咨商中左前三營將會派千總班次人員四人各在城關會同委員稽查出入至四面城樓則於在松四營馬步隊中各調一二十名分投防堵并安設車輪大砲各數尊郡中文武各官亦輪流出衙多帶僕從按叚確查倭奴雖狡其敢輕於　足哉 
[派弁領藥]  
　　本月十六日午後有某武員駕駛大析板四艘用小火輪拖帶停泊松郡大張涇口武弁持有公文親詣火藥局領取火藥並各種砲彈當雇大號攤船數隻載送出城查對旣畢卽由小火輪拖駛前去聞此項軍火約有萬斤 
[嚴防倭奸]  
　　嘉興府宗太守奉撫憲札以倭人犯順聞有奸細散布内地務須嚴緊防範太守奉札後遵卽出示曉諭徧貼城廂内外略謂倭人無端擾亂已疉派大兵前往撻伐聞有易服華裝奸細散布内地已飭該管各文武員弁並差保軍民人等一體嚴密查拿并派護軍旗親兵及文武委員駐防北門外日夜輪流查察並於四栅添撥弁兵又禁止往來船隻及小火輪船限以二砲水栅關鎖後槪不准進出以安地方而絶奸細是以近日巡緝極嚴又見兩首縣出示曉諭商販人等禁止米荳出口以杜倭奸購買 
[嚴審倭奸]  
　　前日鎭海大營接上海來電稱有日本奸細一名扮作和沿已趁商輪來鎭總統張軍門卽飭鎭海縣派差會同營勇在南北兩岸守候次早輪船到鎭衆客紛紛上岸其中果有和尚一名年約三十左右身披袈裟並無行李勇等上前拘獲由張軍門派勇押解寍波道署當經道憲吳觀察督同發審委員及鄞縣楊大令在本署飭提該匪到堂見其所著袈裟小衫鞋襪均係新製已屬可疑且在身畔搜出洋蚨二十四元藥水一瓶鉛筆一枝該匪共天津人薙髮爲僧已歴多年道憲問其來此何幹答稱將往普陀與某僧熟識道憲得供飭將該匪管押一面飭差坐惠濟小火輪前往普陀飭傳某僧到案僧稱日本人並不與該匪認識道憲知該匪誣扳飭送某僧回山飭將該匪發交鄞縣釘鐐收禁務須訊出眞情從嚴究辦如何審訊俟有續聞再錄 
[載兵赴防]  
　　禾中信云連日有裝兵船數艘由省過禾前往乍浦防堵海口聞嘉協左右兩營張恊戎奉撫憲札飭挑選練軍三百名操演純熟以備奉調 
[團練會哨]  
　　寍波勸辦團練城外分江東江厦二叚城西城南城中分東西南北中三叚前已錄報兹聞城内東叚刻已集團勇四百人以後市茶塲廟爲公所於二十晚會哨大旗一面大書奉憲團練字樣排齊隊伍各持鋼义長棍之類一望如林自公所起行在本叚内各街道巡哨一週仍回公所是夜道府縣各憲亦出署巡查其餘各叚不日亦可一律辦齊也 
[北通州近聞]  
　　六月二十九日至七月初五日倉憲因水停騐初六初七日提騐江蘇第五十起并第五十一起漕糧前半起浙江第四十一起漕糧初八日提騐江蘇第五十一起漕糧後半起又江蘇第五十二起漕糧前半起○江蘇第五十四起漕糧於六月初由津裝船起行適遇河水盛漲急溜奔騰兩岸又舞縴道遂致飄蕩河面久未報到前日行抵通屬張家灣下張辛莊地方運河復漲滔滔汨汨勢如萬馬千軍第五十四起某號重載剝船停泊堤旁適水急堤潰全船沉没又一剝船由口門湧下直至五家窰始得截住然船上漕米已淹濕大半矣○上月大雨河水兩次盛漲疉列前報七月初一初二等日又大雨連朝裏外河合成一片較前兩次水約增三尺餘登高遥望但見東北鄉村庄盡成澤國沿河護村堤冲决數處幸初四日晴曦普照水亦漸消道憲張觀察於七月初六日率同屬員在鼓樓後關帝廟設壇謝晴以報上天好生之德○江蘇浙江兩省未騐漕米計有八九起山東未騐粟米計有山東前帮粟米五十五票此後若無陰雨約中元前後全漕總可報竣矣○江北江蘇河運發來電音知全船已於六月二十日渡黄刻聞已抵天津關連檣北上約二十日後卽可報到請騐○聞官塲接大憲來文札調回空剝船一千隻裝載軍火兵勇歸周廉訪統帶○新城南門内城墻年久失修近因陰雨連綿坍倒至三丈之多不惟輿馬難行卽行人亦須繞道也○前日運河盛漲被水莊村紛紛報災榮刺史關心民瘼登城騐火遇有無知之輩扒城而上當卽飭差拘住重責二百板以儆效尤○今年二麥尚稱豐稔惟新麥上市價反昻貴紅麥每石原價七吊五六百文現增至九吊有零白麥每石原價九吊一二百文現增至十吊有零據糧行云今年河南二麥歉收來源阻滯專恃本地出産殊不敷民食也 
[舟行宜愼]  
　　中日有事江陰狼山等處所有水浮等物一槪除去已列前報兹聞有鴨屁股船行至是處未及防範遂致悞觸於險立時沈没良可惜也 
[鳩江防務]  
　　裕溪口在蕪湖下游三十里爲皖北各府州水陸之要衝人烟輻輳商賈雲屯此處向有水師大營駐紥兹值抽調他往又值禁止米糧出口難保無奸商牟利勾中匪類暗中販運防之不可不嚴是以蕪湖道袁觀察禀請大憲由廣建良字營派撥練軍一營於日前渡江屯紥以鞏江防而杜奸細○邇日舉辦查夜二更以後卽見馬啼人跡絡繹如梭一夕總巡婁五峰少尹巡至二街陡門巷見有老嫗引一少年婦女脂庸粉膩姗姗其來時已蓮漏三商知非良家子加以呵責嫗卽伏地求恩少尹不欲深究縱之使去有見者謂嫗在巷底開設花烟館肅肅宵征將爲招蜂引蝶計也○蕪湖自老湘營拔隊回陵另調皖南練軍右營一營來蕪駐紥凡遇查夜救火及地方各要務頗能事事踴躍每日早晚兩操學習德國兵法及中國各陣式尤能兼攻併進從不間輟日間各兵有事上街皆執營籖按時往返並派旗牌官一員在城廂内外周巡遇有兵丁偷閒入肆立卽當街責懲紀律嚴明誠不愧爲節制之師○保甲緝捕委員李葆林副戎前因疉次拿獲首要各會匪蒙前撫憲沈仲帥賞識屢思拔擢未得其機瀕行時適省垣山字營砲隊管帶乏人卽委副戎接帶正擬前往接事而蕪湖道袁觀察以會匪久伏思動正在訪拿喫緊禀請上游一俟蕪地捕務得有替人然後到營接差是以砲隊管帶一差仍由統領暫委哨官護理 
[彝陵雜錄]  
　　東湖縣周大令因案被揭當經府尊將縣印交捕廳暫收現接省電已派宜昌關魏大令遠猷署理東湖縣篆同寅聞此消息咸至魏大令公館道賀魏大令前在道署辦理文案夙諳洋務去冬蒙撫憲派往四川查辦事件頗垂靑眼上月因宜關前委員趙君家瑞作古遂派大令接辦今又接署理東湖之電可爲得人慶也又聞周大令調署當陽矣○大雨連番河水陡漲小划船皆有戒心十四日午刻有一魚划在河下捕魚行至新海關下面方欲上岸賣魚不料被風吹覆適有掛旗大船灣泊此處卽向大船底流去船中一老者緊握錨練得以救起一少年則不知去向海關現欲令旗船不准在此處灣泊以免失事又有脚划一隻並未裝客亦遭翻覆尚未撈獲尸身○近日江水頓添丈餘川中上下船隻多停泊平善壩上下不敢開行十四日大溪口水勢大漲江中流下牲畜無數溪口人家茅屋亦被冲去 
[拿獲倭奸]  
　　中日搆釁以來日人每改裝易服潛蹤各省窺伺軍情雖屢經中西官協力訪拿而奸匪之潛匿申江者仍所在多有昨日 
 
 

Page 4

 
 
午後英捕房好捕頭訪聞現有甲乙二日奸一窩藏上林里一百二十九號門牌某小客棧一窩藏大馬路迤西泥城橋外第三號洋房内而三馬路新關後面日本商店内亦窩藏奸匪六名遂傳集中西探捕分道往拿旣入捕房則見甲薙髮作華裝乙身穿西服其獲自新關後面商店者則髮繞於頂時衣華服時作日裝捕頭略問情由卽派令巡捕四名中西包探各一名解送二馬路美領事公館蓋以日使旣下旗回國所有商民之在滬者倩美國保護故也至於辦理情形容俟訪明再錄 
[議弛米禁]  
　　中日開戰以來江海關道憲已知照各國領事所有米糧一宗照軍裝一體辦理不准出口後有法公司耶膝輪船由西貢裝米甚多駛赴日本道出滬上憲令將所載之米不准登岸船上人答以米由西貢裝往日本當裝載時在未出告示之前業已裝載自應駛往日本此米遂仍由該輪船載往日本法總領事因此發電至法國商議辦法聞英國之意不認米糧作軍裝辦理未知法國能會合辦理否也 
[搭客自縊]  
　　太古洋行温州輪船由汕頭來滬内有搭客一人自縊而死不知爲何事也 
[東岳秋審]  
　　俗傳以今日爲東岳神秋審之期本城火神廟東岳神循例舉行届時升坐大殿點卯發牌按名提審傾城士女結隊往觀當有摩肩接踵之勢也 
[出示禁賭]  
　　前據虹口二圖地保陸坤咸投縣具報有匪徒在該處毗連界内擺檯聚賭求請查拿黄大令正在飭差訪拿又准會審公堂移據該處圖董王學源呈稱美租界新築之十三十四號界石馬路毗連二圖地方復有賭徒租地設檯大張聲勢請乞查禁旋由宋通刺移請上海縣一體查拿禁止黄大令遂又出示嚴禁略謂虹口賭風日熾迭經訪拿爲首之賭棍胡阿寳卽麻皮阿寳並瞿桂寳及庇賭地主范錦堂分别懲辦在案爲此示　該處地主商民知悉爾等毋得貪利仍前租地與賭徒開塲聚賭一經察出定與該賭棍一律究辦至與賭之人當塲捉獲亦照例究辦開塲聚賭例禁森嚴麻皮阿寳等前車可鑒爾等不得以身嘗試毋謂言之不預也 
[備文遞籍]  
　　徐阿二毛李毛在十六鋪地方行竊被巡防局獲案轉解保甲總局請爲訊辦由葉臨恭司馬訊責枷號邇因天熱開枷未便容留遂送縣署請遞吳縣原籍黄大令已飭書辦備文遞解矣○前有李逢春誘拐譚李氏經製造局總辦劉康侯觀察送縣訊究當將李逢春訊責收所譚李氏發交普育堂寄養已列前報兹查譚李氏係湖南郴州人黄大令飭承備就公文函致普育堂董將譚李氏帶縣飭差遞回原籍 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[錄科閱卷]  
　　浙江學憲徐季和宗師考試錄遺日期已詳前報兹悉宗師邀請調簾各員至學院閱　　　同知姚司馬景夔止任松陽縣劉大令靖卽用縣夏大令奠川李大令登雲大挑縣蕭大令治輝候補縣譚大令汝玉章大令甫孫大令鼎新謝大令　　　大令應樞徐大令寳晉任大令曾培徐大令致章 
[幾釀火災]  
　　杭垣柳營巷北首某甲三椽破屋棲梅鶴於其中甲嗜酒性成十八日醉歸仰臥榻上其妻因天氣炎熱將帳門搴起置蚊藥於榻下己則露宿簷前至三更時聞子呱呱而泣急往視之則見烟氣滿屋草席已被火灼焦甲猶鼻息如雷黑甜穩睡也及妻取水澆灌甲始驚醒幸未延及床帳否則不堪設想矣 
[虹口談薈]  
　　崇明人陸舟甫賃居本邑西門外萬生橋畔妻楊氏年二十餘某日被虹口伯頓路西華里人戴厚裕誘出陸情深故劍報請八仙橋法捕房緝查前日午後六點鐘時陸弟蘭甫行至吳淞路口蘇州河濵見岸旁泊有一船氏與戴斜倚篷窻戴壻吳銀寳亦在船中端坐篙師正將解纜蘭甫乃一躍而上扭銀寳登岸因曾在法捕房控訴故仍送請法捕頭問供戴與氏則忙亂之中已飛奔逸去矣○日本婦人某氏家在永祥里不知所操何業前晚乘人力車而返旣入内卽闔其扉車夫催索車資婦默然不答索之急婦在樓頭以竹竿擊車夫衆鄰大抱不平喚巡街華捕至婦始擲下靑蚨數十翼車夫拾置諸槖悻悻而回聞之女鄰云此婦憤賴車錢已非一次人之無良一至於此無怪人談及倭奴掫怒形於色也 
[上海縣署瑣案]  
　　前有浙江奉化人陸阿瑞因胞兄陸福順同夥陳兆興被虹口流氓奚銀大等持刀戳傷擡縣請騐黄大令飭仵騐視傷勢屬實准提該流氓訊究已誌前報兹聞陸等因天時炎熱傷處甚形痛楚誠恐該流氓逃避遂於前日執香在大　攔輿呈稱查明行兇人係山東小毛王阿狗奚銀大阿金有祥等恐被遠颺叩求速提究辦大令允准出票催提○前有梅家弄厘卡司事許褚坪營私舞弊票根不符經松滬厘捐總局督辦朱竹石廉訪送縣訊究當經黄大令升座訊問許供當時回籍倩南潯人張蘭田庖代致有此弊發交東廳看管著交張到案復訊已列前報迄今爲日已久仍未交案前晚黄大令升坐花廳提許至案許供職員曾捐主簿職銜所有奉追之張蘭田現因出門一時不能送案求恩寛限大令曰此事關係不輕若不赶緊將張交案本縣惟有將爾詳革以便追賠今限於三日内交案許再三叩求寛限十日大令允之飭具　狀附卷仍發東廳看管○前有住居虹口之嚴錫千夫婦被瞿慶祥毆傷擡縣請騐經黄大令騐明飭提瞿慶祥訊究爲前報所已紀兹由英公堂拿獲訊詰之下供嚴案現在縣署提訊宋通刺於前晚飭差移送縣署歸案訊辦原差禀明黄大令飭暫看管聽候質訊 
[上海巡局紀事]  
　　葉臨恭司馬以日來秋暑薰灼易成疾疫諭令本邑二十三七鋪巡防局委員劉穆亭戴憶珊鄭厚餘三二尹將所押犯人從輕發落昨日劉二尹飭勇函送押犯王小連生往總局請示○昨日法讞員葛同轉飭包探郁廷湘持名片至二十三七鋪巡防局禀稱某賊在某處竊得各贓藏匿貴局所轄之菜園陸姓家刻已供明是以本官大老爺飭小的投案禀請老爺飭地甲協同往吊局員劉穆亭二尹准之卽飭地甲引郁探往陸姓家查無贓物乃回局禀覆二尹給以名片令郁探回公廨銷差 
[英界公堂瑣案]  
　　昨日禮拜六輪應德國譯員觀訊適佛君另有要公飭丁持名片至公堂禀述各案遂由宋華樂通刺獨判○倡女賈探春以黄浦江頭之蕩婦冐紅樓夢裏之佳人送舊迎新歴有年所前日遭鴇母陸王氏凌虐經包探何瑞福拘送公堂昨日通刺略詰緣由著將一干人交官媒帶回聽候晚堂覆訊○小竊謝阿三在虹口公和祥碼頭竊取煤屑經包探竇如海送案通刺判令管押五日○胡榮桂向沈懷　索所欠錢二百文沈非但不還反將胡毆擊胡怒喚一百四十號華捕至將沈拘解公堂通刺判令沈還錢外再罰小洋銀三角給胡爲養傷資○一百九十八號華捕拘解許新元張仁和二人至公堂禀稱小的巡路時見伊等策馬疾馳恐其肇禍是以送請老爺判罰通刺曰諾卽判令各罰洋銀一元○張李氏懷抱小孩行至某處被無賴張金朝攫去孩臂上小銀釧一枚氏且追且喊經一百四十號華捕拘獲送案請懲通刺判令將張笞責一百板遞回崇明縣原籍○一百六十八號等華捕拘解孫阿根葛松有王賦生三馬夫到案以其隨路攬客禀請罰鍰通刺判令各罰洋銀一元○小竊王阿餘步上靑蓮閣見某茶客褪卜紗長衫竊之而遁經茶博士方阿江所見扭交二百七十八號華捕解送公堂通刺判令笞責一百五十板○七十九號印度捕拘解馬夫李阿蘭到案禀稱李駕車而出加鞭疾走鬥捷爭先恐旋禍端拘案請判通刺判罰洋銀五元○四十八號西捕拘解沈阿軒至公堂禀稱伊屢在門首傾穢水請卽罰鍰通刺頷之卽判罰洋銀二元 
[法界公堂瑣案]  
　　法包探郁廷湘以探夥陶阿全得賄庇賊禀請捕頭將陶斥退在後疉出大案數起道憲迭次催令破獲業經拘到劉寳林周裕卿等訊供不諱旋又查出探夥陸鳳芝與陶通同一氣昨日堂期郁探將陸及陸所雇之眼線梁學星一併解案請訊梁供向在緝捕營當差陸鳳芝知我認識陳德元桂得勝二人用爲眼綫日前安慶輪船抵埠見陳桂二賊一在船上一在碼頭卽行關照陸鳳芝詎陸一味打　　伊走脫陸亦卽行登岸陸供陳賊本來認識以未識桂賊面貌倩梁爲眼綫因其本在緝捕營當差亦係熟手葛同轉謂旣經告爾因何不拘　　其時與梁各守一路梁云陳賊在後艄及往拘拿徧等無著迨後倦眠朦朧但聞人言失去枕箱同轉謂爾二人各守一路何以任憑逃逸旣爲探夥咎實難辭自起案至今已有四十餘日爾在外得錢買放亦未可知陸供五月間曾將陳賊拘至茶會以無贓証放伊走脫該賊因此深恨於我時思報復現求發給文憑出外訪緝雖死不辭同轉謂照此情形竊賊並不在外郁探禀稱陳桂二賊常在虹口賭臺陸明知故縱同轉著限　禮拜内將該賊交案郁探又禀在伊家内搜出老北門外火燒贓物陸供　　　取只有藍色絨布三疋郁探稱約有十餘疋均係乾豐之贓失單　在捕房陸供當失火時一時貪小取此贓物尚有水烟筒一枝及紡綢褲一條係李廣有臨行時當作盤川將水烟筒質票送我紡綢褲票送與堂倌有同夥王扣小目見王投案稱李廣有押送回籍缺少盤費托我代當二物計當本洋一元四角同轉謂此非眼見送票之人不能作證著卽　去陸求恩交保出外以便盡力偵緝同轉不准著押候十日内將該賊交到梁供無拘人之責不能動手卽奔告陸一味遷延郁探又禀梁告陸　後陸卽諄囑切弗與蔣福生等多言問蔣係何人禀稱亦是探夥同轉謂卽此已大有可疑遂謂梁曰爾旣願報效尚宜留心偵緝獲案之後自有重賞梁遵諭而退○開亦新園盆湯之趙孫氏控夫妾王氏不守婦道迭經葛同轉訊供以王氏執迷不悟著押候開導明白昨日趙孫氏同子世吉並經勸之趙裕溪投案同轉問趙曾否理勸趙供王氏寄母與小的等共四人屢次開導無如王氏執迷不悟定欲回無錫否則入淸節堂同轉命提趙王氏到案謂夫死從子自古云然至查遺下之物理應交與兒子何得掯勒趙裕溪供理勸不明求大老爺公斷同轉問趙孫氏意見如何孫氏供欲回句容原籍家中不便遠離世吉共稱王氏寄母已向力勸王氏定欲回無錫往依前夫之弟朱大生同轉謂此事於理更屬不合著　王氏押候飭探邀同經勸各人檢點各物明白禀復朱大生著來案候核○朱阿坤等向趙金堂借洋不遂强將長衫團扇攫去當洋一元五角爲趙叔金泉扭送捕房解經葛同轉訊供以金堂未到著將朱押候復核昨日趙金堂投案稱在寳善街某　店學業本月初二日送貨行經鄭家木橋爲朱等攫去長衫團扇求請究追朱阿坤供趙被各人追赶適小的在旁伊托往店中寄信並未攫取衫扇包探禀長衫由失主掛失自向押鋪贖出團扇吊到呈閱同轉謂朱曰爾等必非安分之人著押候掌頰一百下追出當本具改過切結送案贓交失主下期投案候核○徐陳氏以其子元亨違忤送押捕房業已兩月昨日徐陳氏投案呈到飯資洋四元同轉命提徐元亨到案謂曰因爾不安本分送押捕房尚敢胡閙可見執迷不悟此次姑念禁押兩月從寛帶出徐陳氏求恩再押願貼飯資同轉俯如所請著邀同媳婦到案代求令元亨具改過切結送案備查○鄭家木橋北首　裕錢莊主馬繁苞去年十月經孫楊氏具探誆騙金飾洋銀葛同轉准詞提訊著追還金傭並將洋銀二百元罰充公費本年二月三次繳洋一百元具限保出延宕至今已屆半年昨日提案馬供無力措繳尚在蘇州措資求恩寛限同轉以其有意遲延著押候繳淸罰欵洋一百元　干追比○張阿五屢經犯案責釋此次又在老北門外浸會堂竊取檯布自鳴鐘等物　日又至該處扒墻欲入當塲拘獲解案請訊張供原籍福建現居吳淞前晚見前門洞開掩入圖竊同轉得供著押候吊齊贓物再核○提小東門詐鴇花烟館内與李長生閙事之麻皮張桂生飭送上海縣遞回丹陽原籍○提闖入法工部局之瘋人毛連堂送城内普育堂交堂董留養醫病 
 
 
 

Page 10

 
 
   
 
 

Page 11

 
 
[光緒二十年七月十六日京報全錄]  
　　宮門抄○諭旨八道錄前○新撫　奏揀員請補知縣摺○御史德奏叅知州縱差擾民片○將軍　奏請派員接署印務摺○將軍榮奏請派員接署印務摺○桂撫張奏道府飭回本任及委署州縣等片○雲督王奏遴員請補叅將摺○七月十六日理藩院鑾儀衛光祿寺正藍旂值日無引見○芬車等統帶各隊赴防請安○候補道府朱宜振等謝恩○良培續假五日○召見軍機芬車明惠會章皇上明日卯初至奉先殿壽皇殿行禮○○頭品頂戴甘肅新疆巡撫臣　榱跪奏爲揀員請補要缺知縣以裨地方恭摺仰祈聖鑒事竊據新疆布政使饒應祺鎭迪道兼按察使銜丁振鐸會詳稱綏定縣鄧以潢於光緒二十年正月初二日在任丁憂業經奏咨在案應以丁憂本日作爲開缺日期所遺綏定縣知縣係衝繁疲難四項要缺亟應遴員請補以重職守查北路添改各缺經前撫臣劉錦堂奏准由外揀補一次後援照甘肅變通章程辦理知縣要缺一項初任候補並揀發委用以及到省在後各員均准通融揀選題補其試用人員無論正佐各官如遇要缺一併准其請補又於新疆補缺章程内聲明隨營分省候選並他省候補各員從事有年於邊務亦多熟悉無論曾否委署地方均准留於甘肅新疆照章補署各等語今綏定縣知縣員缺查有同知銜不論雙單月遇缺卽選知縣安允升年五十二歲甘肅武威縣人由文童於同治三年投效新疆軍營是年巴里坤勦　叛回案内賞給六品軍功哈密大股回匪兩次圖攻巴里坤隨隊擊退賊匪案内彚保四年十一月二十八日奉上諭著賞戴藍翎欽此　軍營克復哈密案内彚保五年七月二十六日奉上諭著以從九品歸部卽選欽此二次克復哈密案内彚保六年八月初五日奉上諭著以府經歴縣丞不論雙單月遇缺儘先卽選並賞換五品頂戴欽此立解哈密城圍並擊退沙山子等處逆匪案内彚保十三年四月二十四日奉上諭著免選本班以知縣不論雙單月遇缺卽選欽此陜回大股撲犯濟木薩官軍擊退賊匪案内彚保光緒元年二月初十日奉上諭著賞換花翎欽此克復輯懷烏魯木齊昌吉呼圖璧各城案内彚保四年二月初四日奉上諭著賞換同知銜欽此新疆南路各城一律肅淸健銳威儀兩軍歴年防勦案内彚保六年正月十三日奉上諭著賞給五品封典欽此十三年留省候補查該員安允升才明識練辦事勤能歴供差委均無貽誤在新疆年久邊情最爲熟悉以之請補斯缺實堪勝任人地亦極相宜等情詳請具奏前來臣查該員年强才裕辦事勤愼合無仰懇天恩俯念要缺需員准以同知銜不論雙單月遇缺卽選知縣安允升補授綏定縣知縣員缺洵於地方有裨如蒙俞允俟奉部覆給咨送部引見以符定制謹會同伊犂將軍臣長庚陜甘總督臣楊昌濬恭摺具奏伏乞皇上聖鑒訓示謹奏奉硃批吏部議奏欽此○○御史德蔭片再前月二十七日奴才恭讀聖諭若如該御史楊晨所奏所來州縣非時豫征且令營勇帶差催促擾累更深審訊尋常案件動用酷刑似此殘暴情形殊堪痛恨著各省督撫立卽叅辦欽此等因奴才訪聞遵化州牧馮淸泰假借命案縱令書差擾害鄉愚拖累無辜所爲受賄詒贓種種情形不堪勝舉查有武生孫詒謀札傷伊兄孫獻身死一案緣由姜其淸張太峯李榮成錢秉然誆騙凶犯孫詒謀借銀捐官起事遂向孫獻要銀在家吵閙一時氣憤致將伊兄札死並無在旁幫凶主使各情該牧因何受賄姜其淸不究起事緣由反任縱門丁李少南刑書張松齋惡役王永順王起榮王福生王賓孫秀峯張鳳林張福勾串土棍翟百林徐春德李印薄兆林等下鄉訛索無干鄉愚一不允承卽將瑣押牽涉在案其中並有訟師張玉棍果連科串交凶犯供詞牽涉無辜債主中人陳墨林茹言王玉茹世昌李永存嚴押被累該訟師張玉係屬凶犯孫詒謀姻親意存交供牽涉揷訟在案希圖解脫正凶重罪奴才伏思爲民牧者理宜秉公訊辦何竟有此一案致令全境被害擾累不休傳至京師街談巷議衆皆不平實屬目無法紀可否請旨飭交直隷總督親提人証卷宗按律懲辦不准拖累不干迅速陳覆庶無負我聖衷體恤民膜之至意也奴才旣有確聞何敢安於緘默理合附片具陳伏乞皇上訓示施行○○奴才豐紳跪奏爲先行請旨派員接署江寍將軍篆務恭摺具陳仰祈聖鑒事竊奴才於本年二月十九日准兵部咨開内閣抄出正月十五日奉上諭木年恭逢慈禧端佑康頤昭豫莊誠壽恭欽獻皇太后六旬萬壽寰寓臚歡薄海臣民咸深慶忭外省將軍督撫都統提鎭藩臬等官自必情殷瞻覲籲懇祝釐第念各省文武大吏職守綦重若同時並赴恐地方營伍事務管理乏人或有貽悞轉非敬事抒忱之意朕欽奉懿旨於各省將軍督撫副都統提鎭藩臬内每省各酌派二三員均於十月初一日以前到京並各酌帶道府丞倅將備二三人隨同班列其未派令來京者毋庸紛紛籲請庶各省文武官員於本任職司要務不虞曠廢欽此又鈔出十八日奉上諭江甯將軍豐绅著於十月初一日以前到京恭候屆期隨同祝嘏欽此欽遵咨行前來奴才跪讀之下懽忭莫名自應遵旨入都虔申慶祝屆時會商兩江總督臣劉坤一酌帶道府等官束裝起程准於十月初一日以前到京隨同班列惟江甯將軍篆務可否移交本城副都統奴才致麟署理抑或簡派大員接署之處出自聖裁恭候命下之日奴才欽遵辦理除交卸起程日期另摺奏報外所有江甯將軍印務請旨派員接署緣由理合恭摺先期具陳伏乞皇上聖鑒訓示謹奏奉硃批另有旨欽此○○尚書銜頭品頂戴西安將軍奴才營祿跪奏爲尊旨入都隨班祝嘏謹請派員署理將軍印務恭摺仰祈聖鑒事竊奴才於本年二月十九日奉到兵部行知光緒二十年正月十八日奉上諭朕欽奉慈禧端佑康頤昭豫莊誠壽恭欽獻皇太后懿旨本年予六旬慶辰各省文武大員情殷祝嘏業經降旨於各省將軍督撫副都統提鎭藩臬内每省各酌派二三員來京慶祝均著於十月初一日以前到京恭候屆期隨班祝嘏等因欽此奴才仰蒙聖恩派令入都隨班祝嘏跪讀之下歡忭莫名謹當於十月初一日前趨詣闕廷恭候隨班叩祝惟奴才是時北上所有將軍印務理合先行請旨派員署理以便屆期交卸起程所有奴才遵旨入都叩祝並請派署理將軍印務各緣由謹恭摺具陳伏乞皇上聖鑒謹奏奉上諭榮祿奏遵旨入都隨班祝嘏請派員署理將軍印務一摺西安將軍著鹿傳霖兼署欽此○○張聯桂片再查前准部咨廣西右江道員缺奉上諭著黄仁濟補授欽此兹該員業已到省應卽飭赴新任以重職守署右江道桂林府知府趙時熙飭回本任又署思恩府知府張祖祺丁憂遺缺查有補用知府朱鶴年年强才裕熟習情形堪以接署又潯州府知府夏敬頤請咨引見遺缺查有補用知府任玉森才長心細沈毅有爲堪以署理又署興安縣知縣徐步瀛調省差委所遺員缺查有興業縣知縣吳紹澄篤實耐勞辦事穩練堪以調署又象州知州謝珩奉文調取引見遺缺查有准補陸川縣未任知縣顧思仁心精力果緝捕勤能堪以署理除檄飭遵照外理合附片陳明伏乞聖鑒謹奏奉硃批吏部知道欽此○○雲貴總督臣王文韶跪奏爲揀員請補叅將員缺以實營伍恭摺仰祈聖鑒事竊查准補雲南威遠營叅將陸德成於光緒二十年三月初九百在省寓病故據臣標中軍副將屈洪泰轉報前來除照例具題外所遺威遠營叅將員缺按照部章係題補第二輪第三缺應用預保人員滇省預保無人應用揀發人員請補臣於揀發叅將班内逐加遴選查顔桂芳一員久未在標屆洪恩一員於剿辦猓黑夷匪案内出力保以副將儘先補用咨送履歴在案楊元一員於此缺人地不甚相宜未便遷就請補惟查有補用叅將陳安邦饒有勇略營務熟諳以之請補雲南威遠營叅將實屬人地相宜與例亦符除將該員出身履歴送部查照外合無仰懇天恩俯念員缺緊要准以補用叅將陳安邦補授雲南威遠營叅將實於地方營伍兩有裨益如蒙俞允俟接准部覆後卽行給咨赴部引見以符定制所有揀員請補叅將員缺緣由謹會同雲南巡撫臣譚鈞培署雲南提督臣蔡標恭摺具陳伏乞皇上聖鑒敕部核覆施行謹奏奉硃批兵部議奏欽此 
 
 

Page 12

 
 
[光緒二十年七月十七日京報全錄]  
　　宮門抄○諭旨二道錄前○將軍裕奏報銷興修北鎭廟工需銀兩摺○直督李奏甄别道員片○又奏原停京引請展年限摺○又奏動支藩庫地糧銀兩撥放冬春賑撫各欵片○豫撫裕奏請查拿革員片○浙撫廖奏匯解北洋海軍經費片○七月十七日吏部翰林院廂藍旂值日無引見○端王謝管神機營事務恩○李秉衡謝調山東巡撫恩○召見軍機李秉衡○○奴才裕祿跪奏爲興修北鎭神廟工程完竣謹將工需銀兩核實報銷恭摺仰祈聖鑒事竊查光緒十四年間前任將軍慶裕府尹裕長以奉省廣甯縣北鎭醫巫閭山神廟祀典攸關自雍正年間重葺後迄今百六十餘年未經修理棟宇傾頽牆垣圮壞亟宜設法修整以重祀事惟工大費繁不敢率行請帑查有捕盜生息制錢一項係道光二十四年設立各州縣捕盜營借撥正欵發商生息爲捕盜兵餉之用嗣於同治十三年復由粤海閩海二關另籌捕盜兵餉此欵卽陸續收存係屬閒欵擬請卽以此欵生息制錢撥發工用遴委奉軍統領左寳貴協領程世榮分年修葺拆卸物料擇其堪用者搭配使用並配撥營勇同力協作核實辦理工竣再行造册報銷等因奏奉硃批著照所請該部知道欽此當經前任將軍慶裕前署將軍定安前任府尹裕長興陞曁奴才裕祿陸續由捕盜生息制錢項下發給欵項飭令左寳貴等核實撙節修辦兹據該委員左寳貴程世榮等禀報北鎭廟工自諏吉於光緒十五年三月十九日興工卽專派營官儘先叅將馬占鰲常川駐工購備物料雇募工匠佐以防營兵夫合力興作該員等隨時往來督修經營數年所有應修北鎭廟正殿五間寢宮五間龍牌殿五間御香殿三間更衣廳三間神馬殿五間山門三間御碑亭四座覽秀亭二座鐘鼓樓二座萬壽寺正房三間廂房三間韋陀殿一間大仙堂三間東西朝房三十八間旗桿二座牌樓一座角門十二座圍墻共湊長一百五十五丈八尺四寸院墻共湊長八十八丈九尺院地面共湊長三百十三丈六尺甬路共湊長一百二十三丈五尺現均一律如式修竣以上各工皆因失修年分過久拆下舊料俱朽爛損折甎瓦石料亦多酥鹻難用所拆料内木植之堪以削去𡮦朽改成小料及甎瓦石料之整齊可用者均細加挑選搭配使用其實在難以挑揀使用者則皆購換新料以期堅實不敢稍存將就統計除以舊料抵用曁防營兵夫協同興作外共合購辦物料雇用工匠等銀七萬六千六百九十八兩三錢六分二厘内按部章應扣六分减平銀四千六百零一兩九錢零一厘七毫扣留解部外實共用過工料等項京平銀七萬六千六百九十八兩三錢六分二厘折實庫平銀七萬二千零九十六兩四錢六分零三毫此欵係由每年所收捕盜生息制錢項下陸續撥給共已先後領過庫平銀六萬五千五百五十七兩八錢尚有商墊未領庫平銀六千五百三十八兩六錢六分零三毫現經全工告竣請委員前往騐收並請將商墊未領銀兩撥發歸墊等情當卽會委候補道榮森前往查騐所修各工俱係工堅料實並無草率偷減出具騐收印結並據左寳貴程世榮出具　固切結造具做過工程丈尺做法及用過工料欵項數目各淸册禀請查核奏銷前來奴才伏查北鎭廟失修年久工程甚鉅現經飭委奉軍統領左寳貴等分年修葺隨處撙節佐以防管兵夫合力興作所用工料等銀除扣存减平銀兩外祗共用京平七萬六千六百九十八兩零折實庫平銀七萬二千零九十六兩零較之專以民工修理省費甚多所用工欵詳加察核均係實用實銷委無絲毫浮冐此項工程銀兩係奏明在於捕盜生息制錢項下撥發前准户部咨令於廟工報竣將此項生息實存制錢四萬八千串提歸盛京户部另欵存儲候撥刻下工雖報竣而欵未發淸欠發欵内尚有商墊未領工程庫平銀六千五百三十八兩零曁應扣解减庫平銀四千六百零一兩零須於續收生息解到陸續分别找發解部淸欵應俟此項欠發銀兩找發扣解淸楚再行遵照部文將實存生息制本提歸盛京户部另儲候撥以淸欵目除將册結咨送户工二部外理合恭摺具陳伏乞皇上聖鑒敕部覈銷施行謹奏奉硃批該部議奏欽此○○李鴻章片再道府州縣無論候補試用人員應自到省之日起予限一年詳加察看出具切實考語奏明補用兹查有花翎候補班前先補用道葉元琦到省一年期滿例應甄别據該員禀請核辦前來臣查葉元琦年强才裕堪勝繁缺俟有應補缺出照例序補除履歴册咨部外理合附片具陳伏乞聖鑒謹奏奉硃批吏部知道欽此○○大學士直隷總督兼管長蘆鹽政一等伯臣李鴻章跪奏爲京商銷滯累深原停引目仍難復額請再展限五年以恤商艱而保課運恭摺仰祈聖鑒事竊查長蘆京綱額引七萬二百餘道前因引多銷滯各商包課力實難支經前督臣曾國藩奏請停引二萬道餘令勉力辦運俟行市暢旺相機議加旋准部議以五年爲限嗣於同治十三年光緒五年十年十五年四次限滿均經臣奏蒙恩准推展五年扣至光緒二十年底又屆限滿迭飭運司督商設法疏銷並嚴定月銷成數認眞考核無如京商額引過多道光二十八年查辦案内每引又加鹽一百五十觔鹽售增重銷數益滯雖停引二萬道而現行之引尚有五萬二百餘道計光緒十六年領銷引三萬三千九十八道十七年領銷引三萬二千七百二十六道十九年領銷引二萬八千七百四十道本年秋關已屆僅領銷引一萬七千六百六十二道均不及减剩五萬二百餘道之數實因銷路有限勢難全領其滯引課帑仍須各商包賠且頻年災歉鹽價運脚較前倍增上年北運河紅廟决口挽運維艱改由車運脚價較尋常驟加數倍商累已深若將停引二萬道責令復額則必多賠二萬引之課帑力更難支據京商恩裕泰等瀝情禀由運司季邦楨具詳請展前來臣查鹽課攸關餉需現值時艱帑絀但可多增一引卽多一分課款曷容稍涉推延惟引數尚未銷足其勢實難再加卽使勉强抑勒徒多叅懸仍無實濟相應仰懇天恩准將京商原停之引二萬道自光緒二十一年起照案推展五年以恤商艱而保課運俟限滿察看銷數如能暢旺再行議加仍飭運司實力督銷漸圖復額所有原停京引請展年限緣由理合繕摺具奏伏乞皇上聖鑒訓示謹奏奉硃批著照所請户部知道欽此○○李鴻章片再上年直隷被水災區甚廣辦理急撫並冬春賑撫及以工代撫需欵浩繁除由籌賑局捐欵撥用外在於藩庫地糧項下動用銀十萬兩當經奏明在案嗣因各屬飢民衆多及地方以工代撫各項欵不敷用續在藩庫地糧項下動支銀十萬兩分撥散放核計先後動用地糧銀二十萬兩作爲光緒十九年秋災賑撫銀欵據藩司裕長詳報前來理合附片具陳伏乞聖鑒敕部查照謹奏奉硃批户部知道欽此○○裕寛片再已革登封縣知縣唐開文前因交代案内虧短各欵雜正銀九百八十兩零叅後勒限無完經奴才奏請拏問查抄備抵欽此硃批著照所請等因欽此遵經飛咨該革員原籍貴州撫臣欽遵辦理一面行司密飭祥符縣將該革員寓所衣物先行查抄備抵查訊該家屬據稱唐開文於未奉覆叅以前先自外出借貸迄未回歸當將查抄衣物估計造册送部誠恐該革員濳回原籍移咨貴州撫臣飭查一面通飭各屬認眞查拏去後嗣准貴州撫臣查明該革員唐開文原籍並無家産取結咨送其有無回籍未准咨覆催據豫省各屬申覆均無唐開文下落由藩臬兩司會詳前來奴才查該革員唐開文虧欠庫欵叅追後並不赶緊完繳於未經拏問以前輙自外出殊屬膽玩是否濳回原籍抑或避匿他省除再咨催貴州撫臣曁分咨各省一體飭屬查拏務獲解豫審辦並咨部查照外理合附片陳明伏乞聖鑒訓示謹奏奉硃批知道了欽此○○廖壽豐片再准海軍衙門咨開光緒二十年分北洋海軍經費撥給浙江厘金銀四十萬兩按八成解足分批徑解北洋大臣兌收等因業經先後四批籌解銀十六萬兩奏咨各在案兹據布政使趙舒翹詳准釐捐總局在於厘金項下籌動銀四萬兩解司應卽發交日昇昌號商匯解北洋大臣直隷總督衙門投納守候掣批回銷作爲浙江省籌解光緒二十年第五批北洋防費等情詳請具奏前來臣復核無異除分咨查照並取領匯日期咨報外理合附片具奏伏乞聖鑒謹奏奉硃批該衙門知道欽此 
 
