# 1905 - 97 - 4911488

 

Page 1

 
 
[電傳上諭]  
　　三月初八日内閣　　抄奉上諭前據載澤等奏景陸隆恩殿被災當經諭令趙爾巽鐵良前往敬謹查勘兹據查明覆奏火起自上别無可疑形跡惟隆恩殿係敬謹供奉神牌重地無故被焚覽奏實深悚惕各該員等職司守護殊非尋常疎忽可比章京奎連承渚均著卽行革職從重發往軍台効力贖罪總管若麟翼長春林慶善均著卽行革職内務府員外郎烏爾袞圖副内管領濟爾福堪均著交該衙門嚴加議處郎中連璧主事博爾莊武奮不顧笛將神牌卽行請出著加恩免其議處員外郎慶齡内管領法星救護出力均著從輕交該衙門照例議處拜唐阿增福富倫領傕志誠羣山均著斥革餘依議嗣後該大臣等務當督飭各員益加勤寅防患未然以照愼重所有應售各工著派鹿傳霖趙爾巽敬謹估修該衙門知道欽此同日奉上諭御史何查本奏稱山東商人李禺龍擬立公司建造京張鐵路願將餘利報効等語鐵路要政關係綦重該御史率爲商人具奏代請希圖漁利實屬荒謬膽大何查本著交部議處原摺著擲還欽此同日奉上諭浙江湖州府知府員缺著李恩兹補授欽此同日奉上諭前因籌辦捐欵迭經諭令不准巧立名目苛細病民近聞各省辦理學堂工程諸物仍多苛擾甚至捐及方外殊屬不成事體著各該督撫飭令地方官凡有大小寺院及一切僧衆産業一律由官保護不准任蠧役藉端滋擾至地方要政不得勒捐廟僧以端政體欽此 
[詳記松江當五錢之風潮]  
　　松江當五錢風潮之起也其勢甚猛其發源甚遠今先究其緣始以證其結果俾究心圜法與商情之關係者有所考驗焉蓋松郡地方官向與錢莊互相聯絡地方官每有急需及解撥欵項則由錢莊代爲籌劃素不起息至所徵上下忙及漕糧則洋銀由錢莊代收錢莊卽藉此項官欵散放各户以取重利彼此互相利用習以爲常者也至去冬某縣主忽倡議與各錢莊斷絶交涉官不借用莊欵莊亦不能用官欵於是各錢莊驟失此巨欵轉運頓覺不靈其狡黠者思得一對付之秘密策濳往蘇州銅元局兌運當五錢二萬四千千到松以圖抵制官塲此松江始用當五錢之情形也 
　　夫運用當五錢之所以能抵制官場也以蘇州當五錢洋價較制錢昂故每洋一圓價作一千或九百餘不等聞甚有作一千餘者洋價之所以昂也以當五錢多私鑄故各錢莊運到之後卽以此項當五錢出兌初定洋價八百七有騰漲而無低落而當時地方官所定之櫃價祇有八百三於是紳民各户之完漕糧者咸紛紛兌當五錢至櫃父納堆積如山當時核計所收糧價約有二萬千左右通行當五錢之示諭皇皇遍布街巿地方官旣不能不收又不能以此撥運於他處壅塞闐溢有坐困之勢不得已乃與各錢莊再三磋商始允以錢莊所定當五錢價兌還各莊消用而當五錢遂通流於巿矣善於謀利者見蘇州當五價賤而松郡之通行也又復陸續私運來松或由航船帶來者或由貨船帶來者亦有劣紳奸商專運來者巿上當五錢日多一日至近來沿途兌換隨地皆是洋價漸增至九百五六十此松江當五錢暢行之情 
 
 
 

Page 2

 
 
形也 
　　當五錢旣不能通行於上海各處所流轉者祇在松江一隅各錢莊知必有壅積之一日而滋事也乃乘所進二萬四千千盡行兌罄之際戞然而止不復出進地方官旣鑒於去冬之坐困又以各錢莊之不出進也亦不肯收用房捐膏捐等華亭則聲言收官鑄而不收私鑄婁縣則無論官私一概不收然其所發各差役工食則兌當五錢給之（惟遇稍有勢者始勉强用之）故統計當日當五錢之大勢一不用於上海各埠再不用於錢莊則各商家勢必無出路三不用於官場四又日多偷運則各商家又必壅積愈甚而當五錢遂專注於商家一途夫巿面之所以流通也購物者易商家之貨商家卽以錢易洋銀而復以洋銀進貨如是乃無阻滯今當五錢旣專用於各店鋪又日積而無消路於是壅滯遏積日甚一日而各商家因以大因此松江當五錢壅塞之情形也 
　　各商家旣受困於當五錢而又不敢不用也乃借當五錢多私鑄爲名百端挑剔聲啞者不用有沙眼者不用每百可用者不及其半夫民間所用當五錢或貪價賤兌之於私販沙啞必多或卽冋各店鋪兌換者亦斷不能每錢揀挑及至散用各店鋪則又一律剔選於是互相爭執因此而鬭毆滋閙者日必數起人心惶惶若將不可終日各商家亦知其勢之不可以長而用者仍復日進不已乃於初三日召集各紳商會議或議升洋價以平之或議增貨價以調劑之其說不盡賛成而又百計無善法不得已遂商定無論官鑄私鑄均暫行用其議决於是民間兌有當五錢者咸急欲盡其所有紛紛購物各店鋪幾於應接不暇竟有閉門不納者滋擾至初三夜半初四日各業遂一律不用此松江當五錢停用時閙事之情形也 
　　當五錢之通用也有上官之札飭縣主之嚴諭今忽决然停用其將何以措詞於時各商家又復以當五錢官私混淆無從區别一俟私鑄禁絶當再行用爲言禀商地方官而地方官則謂停用有礙大局于初五日華婁兩縣主仍復出示勸諭照常行用夫自當五錢停用之後民間未及用盡者咸冋各店鋪强用已屢有扭打衝突等事幾致罷巿今又奉勸令照用之示則强用者愈多而愈有詞扭打衝突者愈衆甚至某某店鋪因此閉歇人人自危幾若無策以善其後此松江當五錢停用後閙事之情形也 
　　記者按以上所述至初五爲止以後情形容再調查續錄夫圜法者與商界中最有關係者也此次松江當五錢之風潮實爲商界中一大問題其勢且未能驟平種種原因雖甚複雜然肇禍之根咎有專責維持之法尤宜急籌記者於此將靜觀其後焉 
[滿洲又將大戰]  
　　三月初七日日本東京來電云俄軍一隊將乘吉林至昌城之火車南下本處衆人之意以爲雨期 
之前滿洲又將有一大戰 
[日人預備俄海艦之東來]  
　　三月初七日東京來電云日本各報競論俄人使波羅的海艦隊越海遠來之失策此艦東來之消息傳播已久日人久待幾不耐煩今始得實在信息日人躍躍欲試更爲歡迎反覺異常安適預料將來之結果正不知鹿死誰手也 
[俄海軍已抵南洋]  
　　三月初七日倫敦來電云波羅的海軍之一隊似爲羅斯提斯聞斯開提督所統帶現已抵蘇門答臘東每境培克島之孟托克埠 
[俄海艦假道裝煤]  
　　三月初七日大阪電云英泰晤士報軍務訪事人電稱俄羅斯提斯聞斯開海軍提督直入中國海之勇敢必爲英人所欽佩恐羅提督將用聖贊摩斯海峽或西貢近地之普洛康特作爲裝煤之地 
[荷蘭戒備俄軍]  
　　三月初七日倫敦電云英路透電局駐白泰維埠訪事人電稱俄波羅的海艦隊旣抵荷蘭屬之孟托克埠已有荷蘭海軍一隊奉政府密命向北而駛譯字林西報 
[預料日俄海軍戰地]  
　　三月初七日倫敦電云法國勒馬當報接俄京通信員電稱俄海部預料不久日俄兩海軍將戰於臺灣西三十五英里澎湖羣島左近之洋面譯泰晤士報 
[美國不准以非列賓爲戰地]  
　　三月初八日倫敦來電云美京傳來消息謂美國勞雷巡艦載重三千二百十三墩現帶同滅魚雷船數艘將駛往非列賓全島之班來灣島以保其中立美政府已决定不准日俄兩戰國於非律賓島爲戰務之地 
[英議院議准减收茶稅]  
　　三月初八日倫敦來 
電云英國每年經費預算表内所擬本年七月一號起將茶稅每磅減少一辦士之一端已於昨夜爲下議院所批准譯文匯報 
[德售新國債票逾額]  
　　三月初七日德京來電云德政府所出售之新國債股票現已逾原額十五倍之數 
[德派專使致謝摩國]  
　　三月初七日柏林來電云前駐摩洛哥德使塔吞拔夫男爵已由德起程前往摩京蓋因德皇遊歴探奇盍海口時摩王曾遣其叔在海口迎接故特派男爵前往致謝也譯德文報 
[江淮分省收回成命本館兩得專電]  
　　昨日午前八點一刻鐘本館香京師專電云江淮分省收囘成命午後六點鐘得金倰專電江淮事收回成命（隨） 
[恭擬收回江淮分省成命之旨意京師]  
　　會議江淮事聞王大等恭擬上諭有朝廷勉徇衆議收回成命之語（容） 
[挽回江淮分省之辦法京師]  
　　據内廷人云江淮同鄕官因江淮分省事宜紛遞條陳說帖主不分者占最多數政務處詳考輿論亦有難分之勢擬覆奏請旨從周玉帥之請添設淮徐提督一員淮徐道加按察使銜卽可收回分省之命云（月） 
[江淮不宜分省入奏京師]  
　　江淮分省一事政務處接得說帖及各省電奏高幾盈尺主不分者居十之九未便詳細 
 
 

Page 3

 
 
校核决意請旨收囘分省之成命於已三月初五日入奏矣（月） 
[外部照會日使請撤軍政衙門京師]  
　　日本軍官在新民府設軍政衙門有違初議已於初一日由外部照詰内田公使請電致日本軍官撤去該署以免俄人藉口保全我中立等語（月） 
[商部覆外部查明廣埔鐵路事文京師]  
　　張太僕弼士擬添築廣東黃埔鐵路經合興司呈請駐京美使照會外務部以現在公司交涉未清請轉飭該大臣暫緩開工云云旋經外務部行咨商部查照原約是否相符聲復過部以憑照復已紀初三日報端標其目曰外部咨商部請查廣埔鐵路事兹悉外部已接到商部復文略謂該公司所請將黃埔鐵路暫緩查與原約不符礙難照准應請照復美使轉飭該公司遵照（震） 
[政務處第一次會議修復貢院之調查 
表京師]  
外務部各堂官同一說帖議主不修商部各堂官同一說帖議主緩修内閣各堂官同一說帖議主修翰林院各堂官同一說帖議主修吏部孫中堂張尚書各上說帖主不修　其餘各堂官同一說帖議主修 
户部五堂官同一說帖主緩修惟戴侍郎另上說帖議主修理藩院各堂官同一說帖議主修兵部各堂官同一說帖議主緩修刑部各堂官同一說帖議主修都察院各堂官同一說帖議主修科道御史各具說帖主修者十之六七主不修者十之二三禮部各堂官同一說帖主修工部各堂官同一說議主修光祿寺三堂官同一說帖議主修惟張京卿亨嘉另上說帖議主不修 
太常寺各堂官同一說帖議主修大理寺各堂官同一說帖議主修此外尚有太僕寺等衙門尚未具呈說帖（月） 
[練兵處歸併兵部述聞京師]  
　　聞練兵處久欲歸併兵部因長尚書不肯接手遂致遲延刻聞慶邸之意又欲重申前議俟長徐回京商酌辦理（盈） 
[王侍御奏請添設工藝學堂京師]  
　　浙江道監察御史王金鎔日前遞封奏一件聞係因京師貧民衆多徒以施粥放賑不足以濟窮寒奏請添設藝徒初等中等工藝學堂專收貧民及游手好閒之人教習各項工藝現已奉旨交學務大臣商部户部議覆矣（震） 
[陸師學堂又起風潮江寗]  
　　委辦陸師學堂總辦俞恪士觀察於本月初四日到差視事次日該堂肄業諸生忽將講堂齋舍飯廳所有什物搗毁一空相率逃遁觀察飛禀江督周玉帥據報立飭府縣派差四處兠拿當經拿獲學生三名送交府經歴看管究不知因何事又起衝突也（豫） 
[景陵估修工價數目京師]  
　　此次景陵隆恩殿火災已派趙尚書鐵侍郎查勘並聞有某木廠亦隨同前往調查此次隆恩殿之宫門及配殿等地方若亦被災則修復必須一百八十萬兩但四成到工則須報四百五十萬兩三成到工則須六百萬兩云（月） 
[崇文門稅務議仍歸商部京師]  
　　政府前議崇文門稅務擬歸商部迄今未見實行現又議商所有崇文門稅務一俟七月間監督任滿時再將盈虧數目詳細核查奏明請旨卽可歸併商部云（訟） 
[電飭改訂藏約京師]  
　　日前外務部王大臣會商擬電致藏使唐紹儀京卿稱本部接到與英改訂藏約並增改原稿惟查條約内有六條殊失中國主權碍難定議應與英再行磋商另議酌改仍望電覆（訟） 
[奉部飭廢礦約杭州]  
　　杭省高紳等前設寶昌礦務公司向義商沙鏢納卽以禀准承開之衢嚴温處四府屬鑛産作抵訂貸資本五百萬兩衆皆大譁羣起力阻以致不克開辦去夏雖田義商偕洋礦師來浙商議察勘設法布置仍未果成兹奉商部行咨到浙以此舉輿情旣皆不洽且於具禀後已歴五年之久逾限不辦并多窒礙應請聶中丞飭知高紳註銷全案速向義商廢貸欵之的以杜糾葛然恐仍不免别有波瀾也（復） 
[准開曲陽煤礦京師]  
　　商人孫進甲等集股禀辦定州曲陽縣白石溝煤礦嗣經商部行咨北洋大臣飭屬確查是處礦地有無違碍股東是否殷實兹准北洋大臣咨稱轉據曲陽縣禀稱白石溝礦産係屬民地由各股東出資價買并無違碍該商孫進甲等亦屬公正和平身家殷實應請照章發給執照現已由部咨復直督照准給發採礦執照矣（震） 
[領照開辦龍潭煤礦京師]  
　　江南鹽巡道徐觀察前曾借用庫欵開辦句容縣屬龍潭煤礦禀請商部免領開礦執照嗣經商部行咨江督以礦務定章無論官辦商辦均須一律領照始准開辦該道所請免領執照與定章不府碍難照准云云兹經署督周玉帥咨復商部轉據該道禀稱遵照部章請領執照并將照費銀兩一併解部請卽發給以便早日開辦案龍潭礦山約計三十方里所出之煤極多煤質亦佳今得徐觀察借欵開辦以濟民用以後當取之不竭矣（震） 
 
 

Page 4

 
 
[逹賴喇嘛呈遞奏疏京師]  
　　日前庫倫辦事大臣代遞逹賴喇嘛奏疏一件中有西藏地方安靜如常目下氣候亦已和暖情願回藏爲此恭代上呈等語（訟） 
[王相病勢更劇杭州]  
　　仁和王賡虞相國府第向在省城清吟巷日前得京師電報謂相國自新歲以來殊覺不豫現更加劇因之親屬人等均焦慮異常（復） 
[孫相國擬銷假辦公京師]  
　　大學士孫相國家鼐前已决計引退俟假滿卽奏請開缺近因同寅之最投契者屢勸以時事艱難正賴匡輔以盡臣子之心日來孫相已有轉意據云嗣後但可支持自當具摺請安銷假辦公也（訟） 
[木帮不讓租界蕪湖]  
　　蕪湖陶家溝北至弋磯山止劃歸租界臨清宿太等帮屯木之灘勢須移讓但遷徙非易且移至河南與生涯實多窒礙聞已聯絡一氣抗不遷讓關道童觀察亦未便加以壓力不知如何了結也（困） 
[嘉定府亂事詳志重慶]  
　　四川嘉定府屬犍爲縣於二月初一日有紅燈教匪揭竿而起初二日在尖子山一帶刼掠居民初三日殺團總王富元先是紅燈教匪某某因事爲王富元送縣縣官以籠站斃其二匪衆懷恨遂將王殺斃至初四日衆擁至石板溪及三耳壩等處又殺袁姓數人此次匪徒專與教堂學堂及地方官衙役爲難彼時人心驚懼紛紛遷徙縣城門白晝亦關鎖甚嚴地方官當卽電禀省垣請派續備軍前往彈壓（險） 
[侍御條陳述聞京師]  
　　昨聞有劉侍御呈遞條陳摺片各一件一謂各省若再加烟捐酒稅恐滋煩擾一謂奉天已被日本佔據且奉省官情敗壞已極請派賢能大員前往辦理善後以資治理（訟） 
[吏部奏請展緩捐期京師]  
　　吏部前奏請展捐期一摺内云前因奏請開辦部庫捐輸原爲練兵要餉所有捐納章程業經奏明奉旨允准在案查核扣至本年二月十四日捐期已滿自應奏請停止奈因部庫支絀練兵需欵孔殷懇請將捐期展緩其捐納捐復各章仍請照舊接辦一俟庫欵充裕練兵籌有的餉再行隨時體察情形奏請停止等語聞已奉旨依議矣（訟） 
[川漢鐵路會奏摺改期再遞京師]  
　　川漢鐵路會奏摺本擬三月初一日由商部呈遞後因是日爲各國使臣覲見由外務部知照商户兩部本日例不加班故此摺須改期再遞（震） 
[日本總領事致上海道照會（爲聞在滬俄 
艦有逃逸事）]  
　　爲照會事頃奉外部大臣男爵小村電諭内開在滬俄艦奥斯哥希圖逃逸等情應飭該代總領事迅行照會滬道嚴加防範阻其出口所有清國官員防備不周以致牽起事端其一切責任應由清國擔承日本政府或爲自行保衛起見舉辦必要之措置亦屬難料合併聲明等因奉此相應照會貴道請煩查照施行須至照會者（鼎） 
[俄醫官回國爲難]  
　　昨日日總領事函致上海道略謂來函謂俄艦醫官車尼司甫患心悸之病并不服水土經貴道函囑稅務司派醫往驗屬實已禀請外部准彼回國伏查該艦逃入浦江之時員弁人等均經誓歸貴國管理醫官雖非戰鬥人員然日俄戰事未停亦不能徇俄政府之請輕易率准况又未將脈單開示究竟患病與否無從憑信貴道應詳加體察免致後生糾葛云（鼎） 
[法總領事照覆漁船懸挂法旗]  
　　漁帮柱首王聯等以寗滬捕魚各船往往進口則懸掛法旗出口則懸掛華旗希冀朦混曾禀請上海道照會法總領事禁止聞法領事已照復關道云如法人雇用華船有違定章應送公廨會訊華船借掛法旗朦混取巧可逕由華官拘辦法人當不干涉云（鼎） 
[屠讞員諭令呈明繳存欵項單據告示]  
　　爲出示曉諭事本分府下車伊始所接黃前分府移交案中繳仔未領銀洋各欵以及契劵等項恐有匿漏未交兹值交接之際一時無從查悉業已禀奉道憲批飭示諭查案人等將已結之案有應領欵項單據令卽具呈請領其未結各奏内有繳存欵項單據者亦限日呈明備查庶免日久難稽糾葛不了等因奉此合行出示曉諭爲此示仰在案原被人等一體遵照如有於前任内繳存應領欵項單據者統限於口内分别呈明聽候查核飭遵以免日久難稽毋違切切特示（木） 
[塩梟毆斃緝私艙長]  
　　浦東緝私槍船艙長石關泉羅正興等於初六晚在洋涇鎮欽賜仰殿地方見有湖北私販百餘人販售私鹽上前兠拿各梟販竟敢糾衆抗拒持械兇毆石腿際受傷頭顱擊破洋槍亦被奪去石卽逃回浦東保甲總巡局禀明謝岳松明府另派艙長陳德勝馳往查問不料各梟黨狙伏路隅見陳單身而往一聲號召聚集多人各用扁擔鐵鏟將陳肋骨及兩腿擊斷一哄而散事後經他勇舁回局中次日明府函送上海縣署經汪大令騐明傷勢諭令抬回醫治兹陳受傷過重廷至前晚斃命屍妻訴知謝明府函請汪大令相驗旣而二十圖地保陸培生率屍屬赴縣禀明大令諭飭預備屍塲聽候今晨詣驗并簽差會同總巡局差嚴緝兇身昨日謝明府已派差將地保顧逹達拘局管押聽候訊究聞死者係湖北孝感縣人年僅三十餘家住浦東陸家渡此外尚有受傷艙長一人均延傷科醫治聞此案業經明府禀明上海道袁觀察會營緝兇矣（土） 
[長命洋行電帶志奇]  
　　長命洋行電帶係麥克勞根君所獨創麥君美之著名醫士兼通化電諸學製成此帶由美國太醫院考列優等給以文憑始於一千八百八十一年在紐約設立總行迄今十有三年笿國分行四十餘處去歲來華開設長命洋行於上海中國紳商皆喜其靈驗購者如雲現由麥君設分行於北京香港漢口各埠以便抱恙者就近購用至其詳細情形則已見本報後幅告白兹不複述 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法政府電慰英皇]  
　　三月初七日倫敦來電云法京巴黎地方官已電致英皇因英屬印度地震傷民甚多殆古人弔災之意也 
[德船失愼]  
　　三月初七日日本神户電云德漢堡埠極姆利克司輪船載重二千五百七十五墩本擬開往美國之舊金山埠昨晨忽在港中失火焚燒甚烈今日已駛至淺灘所載之貨受損甚重譯字林西報 
[奏派躬桑妃位女官京師]  
　　内務府現已具摺奏請點派妃位四人女官四十六人以備三月初八日隨從皇后行躬桑禮並請欽點後由内務府傳知女官入内演禮以便届期敬謹將事（訟） 
[飭傳預備馬匹京師]  
　　軍機處於日前傳知内閣三月初九日兩宫駕幸頤和園駐蹕凡有摺件奏報每日早晚應發二次勿得貽誤並令轉傳兵部届期預備馬匹以備遞送（訟） 
[李文忠公神位入祠京師]  
　　二月二十八日故合肥相國李文忠公神位由宣武門内皮庫胡同李襲爵宅内請入總布胡同家祠供祀在京文武大小官員前往致祭者絡繹不絶（訟） 
[擬修榮相國家傳京師]  
　　聞已故大學士榮仲華相國之後裔前已告知榮相所任各衙門無論領銜具奏或會銜具奏各項摺件一併詳細抄錄送宅蓋將採擇事實以修家傳也（訟） 
[公估局派定官員京師]  
　　順天府所設公估官局按照擬定章程派員經理以免日久滋弊現已派定治中爲稽察大宛兩縣爲總辦經廳爲帮辦丁令惟忠爲坐辦（訟） 
[議補叅將京師]  
　　聞兵部咨商江督周玉帥將金陵營叅將一缺以漢陽營遊擊丁得貴升補一俟覆奏後卽有明諭矣（訟） 
[總兵乞退重慶]  
　　重慶總兵章高元合肥人前由山東膠州鎭調任四川迄今已閱三年營規甚爲廢弛近因衰老不堪難再戀棧於是决計告退所遺之缺已由省憲委馬鎮山協戎署理矣（險） 
[觀察回潤鎭江]  
　　常鎮道郭月樓觀察前赴袁公浦謁見江淮巡撫恩藝帥禀陳一切兹已事畢於初六日遄回潤州（觀） 
[統領易員蕪湖]  
　　駐蕪精健兼武衛楚軍統領撫憲誠果泉中丞札委蕭雲卿軍門接辦已於二月二十二日到差（困） 
[管理緩派安慶]  
　　安慶望江東流兩邑交界之蓮花洲近漲沙灘一方去歲高等學堂曾禀學務處司道立案將來卽歸該堂管業以充經費乃前月杪有生員丁某具禀該堂懇派充管理以專賁成旋經批示略云該洲現僅沙灘水影其請派充管理之處應從緩議（咸） 
[監督聘定九江]  
　　護理江西巡撫周瀚如中丞延聘黃太史大壎爲江西高等學堂監督聞不日卽可到省矣（遯） 
[委查軍裝南昌]  
　　江西常備軍統領廖拔貢名縉承已革道員郭觀察人漳之後未能盡除樍習現因報銷浮冐太甚奉部駁飭護撫周中丞據實查覆特委南昌府同知倉司馬爾楨督同佐貳數員親赴各營將各項軍裝價值澈底清查統領恐干吏議屢向中丞辭差未蒙批准故近日甚形焦急云（晉） 
[委查砲船南昌]  
　　江西統領内河水帥周孝廉先稷上年禀請夏中丞將水師砲船規復湘軍舊制一律更造邇聞所造船二十四艘形製太小不合水軍之用且船底木板亦不如式經護撫周中丞委甄大令官保趙大令峻前往查考丈量皆有微詞不知中丞將如何辦理也（晉） 
[贑省學務處開辦南昌]  
　　江西學務處初擬設於劉將軍廟旋又擬設於上水巷均因房屋狹窄不便辦公現已議定設於貢院擇期三月初旬開辦（晉） 
[南洋商業學堂監督准給關防京師]  
　　上海南洋公學改爲高等商業學堂歸併商部辦理日前監督楊杏誠參議呈請本部各堂刊刻關防以昭信守現已由商部奏請頒給奉旨依議（震） 
[松郡府試三誌松江]  
　　初七日松江府田紹白太守考試南匯青浦兩縣童正塲先懸牌示略謂三月初九日經古場本府遵照新章改爲二塲試以中國政治史事各國政治藝學並算學著各遵照特示南青正塲題照錄於後南匯已冠題庸德之行庸言之謹義未冠足食足兵義青浦已冠題中庸其至矣乎民鮮能久矣義未冠來百工則財用足義通塲次題致天下之民蓋天下之貨義（貢） 
[長興縣設筵謝各考童杭州]  
　　長興迎賽社會至縣署時縣主趙玠予大令按名給賞銀牌酒飯跪迎偶像適值縣試各童大譁旋經大令允於正場盛筵欵童始免滋事（震） 
 
 

Page 10

 
 
[考試滋事彚誌松江]  
　　本届府試各縣童生時滋事端前日有某縣文童三人雇馬試騎道出北城門口因駐防城上之伙夫董姓揚手驅逐馬驚而躍考童仆地隨糾衆入華署聲請究辦旋獲董姓至案華尊孫花樓大令見人衆口雜俯徇所謂用荆條鞭董六百下枷號示衆同時有某某數考童至西門外西林寺隨喜見浮屠七級高聳雲端爰拾級而登冀兆雁塔題名之喜不知如何與僧侣口角童等隨入婁署聲請黎子新大令提兩僧到案掌責有差亦令荷校示衆（賁） 
[奬勵勸捐安慶]  
　　安省三成捐自二十四年以皖北各屬水灾及興辦要工由前撫奏准開辦於二十七年截止日前皖撫誠中丞特札知支應局（該局承辦安徽賑捐）略云皖省三成捐截止銀數計有二百二十餘萬三十年十一月會同江督具奏請援成案凡勸捐六萬兩以上爲異常勞績一萬兩以上作爲尋常勞績共保舉異常勞績計八員尋常勞績一百零一員著卽將原奏並保舉各員抄錄轉行札知各屬（咸） 
[茶巿起色九江]  
　　潯城今年茶棧採紅茶者添開至十二家採緑茶者三家大有蒸蒸日上之勢上月二十六日張瑞豐信局雇夫挑運進山頭批茶銀十九担（遜） 
[添設自來火公司天津]  
　　天津自袁宫保蒞任後政令一新如平治道塗創辦警察廣開學校設德律風官局引自來水購買水龍之類近復設自來火公司聞各街署公所公館巨商等均棄煤油燈而用自來火蓋價誠稍昻而可免火險也（升） 
[調查商情漢口]  
　　湖北擬收擬收統捐委員調查内地商情早誌報端兹悉已委孫别駕曾蔭赴荆州宜昌程剌史恩培赴襄陽鄖陽楊大令悅赴鮎漁套漢陽漢口武穴吳太守訓赴襄河下游李大令霱赴長江下游曾大令廣敷赴金口法泗洲新堤寶塔洲中大令樑赴黃陵磯湘口坪坊黃大令仁菼赴黃花澇分别考察實在情形俟禀覆後再行會議核奪（泰） 
[籌辦巡警蕪湖]  
　　滁州熊鞠生太守創設巡警除將舊有之保甲經費撥充並禀定於食鹽每觔加價一文以補不足其城内巡警則由郭吏目兼理烏衣鎭巡警則委朱煥卿少尹兼統不日卽將開辦矣（困） 
[禀請添派護卡巡勇南昌]  
　　江西神岡統稅邵太守以所屬釐卡稽查難周特禀請添派巡勇以資差遣其禀詞略謂自江省各貨改辦統捐起票土産貨物惟布疋火腿茶油黃豆數大宗其餘均係零星之件米榖因上年贛州以上年歲均豐全未行動而油豆兩項稅收旺衰尚須視年歲豐歉爲衡卑府上年冬月接辦一切悉遵定章辦理凡遇兩局口貨物卽收半稅五分如過第三局口以外者卽征統稅十分均於照内將貨數稅數指銷地方塡註清晰不敢稍涉含混兩月以來商民稱便適值上年年歲較豐稅收尚稱暢旺惟正月以來雨雪兼旬商販稀少其銷售近處各貨如本地之布疋花油横江渡之紙鐵等項率多肩挑車載由陸繞越因卑局並非旱卡竟由局門經過向來不能過問且横江渡至吉安旱道紛歧繞越絡繹於途實爲一大漏巵卑府雖經開導再三先予通融辦理唇焦舌敝積習相沿其勢亦難挽回一二若請設立旱卡又恐騷擾滋事籌思數四計無從出至横江渡分口距卑府計程四十里爲永新永寗二縣及蓮花廳接壤要道所有船户類皆本地鄕民習俗蠢愚强悍土産紙張煤鐵各項貨物多軍銷吉安贑州省城等處均須路經卑局復驗卑府復時往查察僅可兼顧無虞溯自改辦統捐起票納稅較前興旺該處旣無文武衙門僅止座船一號停泊於一片荒洲之旁額設司事二人巡丁六名設遇意外束手無策稅收所係不得不思患預防卑府體察情形前辦卡員殷守所請添員帮辦非特難資防護於事無益抑亦徒糜經費應請無庸置議惟添派砲船護卡最爲妥善但贑防各營自經疉次裁减巡防汛地已慮不敷布置若再使之分撥必將徒託空言延稽時日若由卑局自行添設爲費又覺太鉅卑府熟思審度擬請添募巡勇十名專在分口防護差遣以備不虞似屬較有實濟如蒙俯允並請飭行軍械局發給快槍十枝並碼藥俾資應用所有月給工食卽照向定巡丁數目按月開支云云聞護撫周中丞批仰統稅總局議詳核奪矣（晉） 
[地甲押斃小竊續志蘇州]  
　　吳縣南正五圖地保張掌生將小竊綽號小葉子私刑吊打身死由西路總巡禀奉府尊許太守札飭鄰封長洲縣蘇大令詣騐一案已誌前報兹悉蘇大令蒞騐後卽將卷宗人証移送吳縣署縣尊李紫璈大令以捕役地保無一非本署人役理應避嫌仍復送請長洲縣辦理縣主蘇大令提訊之下將地保小掌生捕役王金標各予笞責一千板分别釘鐐管押蓋凌虐致死固在地保而當初送往地保處則由捕役王金標因此二人互相推諉非嚴加刑訊不能得實情也至小葉子致死情形有知其事者謂在地保處八日從未予以飲食上下前後偏體鱗傷其致命傷則在肩膀下木器痕一處十指淤血均變青色臂上繩綑之跡鑿鑿顯露面頰經紙撚烟薰黑如塗墨委係私刑斃命另有同被幽閉之小賊一名綽號獅子者亦經蘇大令提案飭押候訊以作見証（蠱） 
[示禁僞造銅元京師]  
　　工巡局擬定禁止僞造銅元告示俟回明那大金吾標准後卽日張貼其示略云查京城錢法極壞現經順天府曁各衙門設法嚴查並設立銅元公估官局以期平錢價便商民寓杜絶私鑄小錢之積斃乃訪聞近有僞造夾鉛銅元攙雜其中朦混使用等情匪徒玩法漁利實堪痛恨合亟出示曉諭仰鋪户軍民人等知悉設立銅元公估官局原爲維持圜法取便商民如有匪徒膽敢設爐私鑄夾鉛銅元販運使用以僞亂眞不法情事有能知其蹤跡卽行告知巡局獲案訊明加等治罪勿得徇情隱諱致干究辦不貸懍之（訟） 
[札查玻璃砂礦京師]  
　　職商汪錫元前以通州臨河一帶所産玻璃砂料甚多擬集股五萬兩開設玻璃公司專製各種彼璃器具具禀商部請予立案并請奏准專利二十年現已由部札行順天 
 
 

Page 11

 
 
府轉飭確查彼處係官地抑係民地及有無違碍據實詳復再行核奪（震） 
[遠迎贑撫九江]  
　　新簡江西撫胡鼎帥由濟南啓節約三月中旬可抵清江日前電致贛省令派撥小輪船四艘赴清江伺候贑省因無小輪船可撥特委員前往清江卽就彼處雇輪船應用（遯） 
[兼攝臬篆杭州]  
　　前署浙臬之正任金衢嚴道郭榖齋觀察於上月抄因病出缺撫憲聶中丞查得新任是缺之恒廉訪須俟夏初來浙未便懸待因卽飭委糧道顔小復觀察暫行兼署已於初三日受事矣（復） 
[臬憲旋里沙巿]  
　　升任山東臬司余堯衢廉訪交卸荆宜道篆擇於二月十八日挈眷旋里然後入都陛見堂日所屬文武各員以及十三帮首事八旗營隊滿漢各學堂學生均詣江干恭送（否） 
[委署無錫縣篆蘇州]  
　　無錫縣知縣陳大令詒署事期滿遺任經藩憲陸申甫方伯酌委候補知縣趙明謹琪署理（隨） 
[鹺委考終揚州]  
　　本月初一日爲運憲課吏之期到者約九十餘員乃發題後有梁鹺尉名榮光者忽伏案不語人意其埋頭苦思不之異也未幾卽倒臥案下衆始大驚監塲委員聞之趨視已神色大變氣息僅屬因急令啓門飭人舁至玉皇閣旅邸片刻逝世聞梁係廣東人寄居泰州城内隨飛電招其家屬來揚收殮（剥） 
[觀察將被叅劾安慶]  
　　皖垣官場中人函告云商務局總辦陳觀察永懋籍隸西於光緒二十六年携眷到皖並延同鄕歐某在幕相處旣稔形迹不拘久之陳妾遂與歐某有私陳知之效開閣放姬故事卽於前月中旬將其妾給歐領去并揮令他往詎歡爲警察會辦歐陽觀察之弟觀察聞其事卽赴陳處理論爲乃弟需索盤費語挾譏謔陳羞憤交并卽於下旬某日辭差回籍現聞此事已爲撫憲誠中丞所知卽日具摺將歐觀察奏參矣（咸） 
[請免扣資武昌]  
　　刑部主事七品小京官陳克耀籍隸江陵本宜晉京學習經本籍紳士挽留辦理學務但恐京部扣資爰禀請當道咨京通融不識能批准否（履） 
[贛紳赴寗議商九南鐵路九江]  
　　江西九南鐵路係紳士李薌垣方伯承辦日前經江督周玉帥電邀李方伯偕梅子肇觀察陶浦孫主政裘鏡秋孝廉前赴寗垣商議一切（遯） 
[宜城抗糧之由漢口]  
　　湖廣總督張香濤宫保因宜城軍户抗糧一案已遣劉觀察秉彝等查明確情係因衛田局江令鳳藻宜城縣沈令俊一誤再誤所致刻已繕摺奏參矣（泰） 
[漢臯火警漢口]  
　　上月三十夜四更時漢口新馬頭河街卜首蕭家巷内已經封閉之同豐祥字號被匪徒縱火房屋悉付劫灰左右鄰幸未殃及（泰） 
[甬江火警寗波]  
　　本月初五夜同興街玉潤碗店失火其勢甚猛各水龍聞警畢至火勢已延燒左右鄰一時難以撲滅約歴二點鐘之久始漸熄滅計有房屋數十椽悉成灰燼尤可慘者玉潤店有老媪小孩二人當火起時不及避出均葬身火窟中（坎） 
[直督袁奏籌設北洋陸軍軍醫馬醫經 
理軍械各學堂摺]  
　　奏爲籌設北洋陸軍軍醫馬醫經理軍械各學堂以儲軍佐而備器使恭摺仰祈聖鑒事竊查光緒三十年練兵處兵部釐定陸軍衛生薪餉軍器各制一則曰急須考求各國衛生之術並儲馬醫之選再則曰經理供給中國尚無此項專門人員宜參仿各國軍器愈出愈新我應擇其最新最利者以資戰備等因業蒙俞允頒行各省在案亟應欽道辦理臣維軍政之不振多由軍學之不精軍學之不精實由科學之不講東西各國崇尚教育醫術器械皆設專科以專科之學問定軍佐之職司是以士飽馬騰雖裹創舁傷而愈奮乘勝遠鬭無糧絶彈盡之可憂萃衆人之絶技異能助國家以戰勝攻取兵力之盛非偶然也方今朝廷講求武備通飭各省興學儲才不遺餘力惟學堂雖逐漸籌設大抵普通課程尚少專門學業若非分途造就仍恐難語精深臣爰遵照新章參酌西法謹於武備各學堂外區設專門各學堂曰軍醫學堂計挑取滿漢學生共一百四十名分班畢業分年授課以儲正副軍醫官軍醫長之選曰馬醫學堂計挑取速成正課學生共一百名分班授學分期畢業以儲正副馬醫官馬醫長之選曰經理學堂計挑取速成學生共四十名按時畢業按月定課以儲正副軍需官軍需長之選曰軍械學堂計挑取速成學員共四十名逐械研求逐件講解以儲正副軍械官軍械長之選如此因材施教爲學擇人遲之數年明醫藥剖解之術勝蒐討軍實之任者當不乏人庶幾軍心有恃而愈固軍器有備而愈揚未事旣調護籌畫之周詳臨敵自奔走馳驅之恐後此中外不易之理軍人制勝之基創始雖難臣所以不敢避難就易而竭力經營也至建造各學堂曁應用各經費已由臣督飭司道局所分局籌撥以濟要需並核實彚案造報所有籌設北洋陸軍軍醫馬醫經理軍械各學堂緣由除咨練兵處兵部户部查照外謹恭摺其陳伏乞皇太后皇上聖鑒訓示謹奏奉硃批練兵處户部兵部知道欽此（雲） 
[皖省官報]  
　　二月廿七日卸辦運漕釐卡知府王詠霓等丁知奉營務處委赴浙江探磺價廿八日候補知府胡彤業謝奉行知甄别留省補用知縣唐光祖典史吳文煥均謝超委一次廿九三十日卸辦鳬南土藥分局准補懷還洛河司沈瑞圖到巡檢王穆衡知奉蕪湖巡警局委稽收東洋車捐 
[金陵官報]  
　　二月二十六日江西苹鄕新廠機器局方碩輔到轅下收發文案陳天驥禀知服滿中協李城守協何均禀知月課考畢二十七日督轅牌示江西袁州恊副將陳步增丁憂遺缺查有儘先副將袁大升請補初等小學堂何禀知今日小學堂續開八處二十八日督轅牌示江寗城守左營守童玉芬請補徐州鎭城守都司奉部復　應先飭赴任遺缺左營守備缺卽飭現署淮楊中營守備准補是缺之王安國先赴任署徐州鎭城守都司戴鳳鳴飭赴任署江甯城守左營都司升任周有明飭赴泗州都司補任均仍作爲署泗洲都司王朝江垷屆期滿應令回標章蔭謝委院南茶厘差直隸候補道沈桐謝委轅下洋務文案二十九日陸師學堂羅謝委會辦課吏館候補道瞿衡璣禀知南門城墻倒塌三十日督轅牌示三月初一日拈香文廟糧道武廟巡道文昌廟首府厘捐木厘局陳奉示察看俞明震謝委陸師學堂 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
才再四籌思令魏鴻儒等籌墊運本三百萬擬請代商買運總言其利約有六端一曰查商情保國課以裕饟源二曰照舊章遵價定以濟民食三曰行改配廣採買以疏竈困四曰代籌本代上課以舒商力五曰籌津貼濟官商以全公費總計蘆綱整頓每年除正課外收囘公家餘利約在三百餘萬一切支用不在其中另繕清單恭呈御覽夫以蘆引較川淮不過十分之二今一整頓而溢收之欵已三百餘萬合之川淮整頓其數何可限量可知我中國地大物博不必苛細擾民但能通籌墊本挈領提綱認眞整頓謹遵上諭嚴杜中飽不患不集鉅欵立臻富强惟鹽務二百年積弊尚非起自今日今欲整頓應請將各督撫失查處分恩准免議以示寛大之仁庶無粉飾欺蒙之弊現經商令魏鴻儒等籌定運本銀三百萬業已取具銀行官保商結擬請先從長蘆辦起如果利濟不虚再行推廣各綱次第整頓倘蒙俞允請特簡派大臣親臨督辦以專責成魏鴻儒等堪資臂助應准奏調數員以資差遣昔漢以孔僅筦鹽而威制匈奴唐以劉晏榷鹽而戰禦吐蕃自來武功盛時必皆兵權利權收自朝廷軍府充饒乃能養軍威而弭邊患奴才今謹整頓鹽務收回利權以備練兵要在不動部章每年正課仍照舊章逹部以符額制其溢收之欵自當請旨存儲聽候指撥所請簡派鹽政大臣擬先試辦長蘆相應在京租賃房屋設立局所仿劉晏多用土人之法僅司文件帳目屏除衙門積習務從撙節蘆臺公運局設在天津鹽政大臣以時到津官督商辦代商買軍務令恤商惠竈儻稍弊索從嚴叅究利商利竈利國利民所不利者祇中飽數人兹事順而易舉當不難於觀成况三百鉅欵脫非切實可行何能立集其數總之墊鉅欵收鉅利不損商不病民不變法不加課稅不用官錢祇將向定章程墊本代運仍使官吏商民各安常業卽蘆綱一舉每年除正課外收回固有凈利實已三百餘萬蘆綱如此而川淮可知矣所有整頓天下鹽綱先籌運本三百萬請先試辦長蘆各緣由期籌源源不絶之餉上慰聖明整軍經武之心奴才愚昧之見是否有當理合恭摺具陳伏乞皇太后皇上聖鑒訓示並將擬辦長蘆章程繕具清單附呈御覽謹奏 
　　宫門抄二十三日户部宗人府正白旗值日無引見漙頲謝授察哈爾都統恩特圖愼謝授左都御史恩王中堂請假五日英俊續假十日漙侗續續假五日掌儀司奏二十九日祭奉先殿洵貝勒行禮召見軍機漙頲 
[廣西巡撫李奏爲欽奉懿旨考查州縣要政年終開報懇恩展緩俟軍務平定欽遵辦理摺]  
　　頭品頂戴廣西巡撫臣李經羲跪奏爲欽奉懿旨考查州縣要政年終開報懇恩展緩俟軍務平定欽遵辦理恭摺仰祈聖鑒事竊照承准政務處咨光緒三十年五月十四日内閣奉上諭朕欽奉慈禧端佑康頤昭豫莊誠壽恭欽獻崇熙皇太后懿旨從來民爲邦本國家用人行政無非爲民州縣之設原與民相親俾周知閭閻疾苦朝廷簡任督撫及藩臬道府等官皆欲其董率牧令盡心民事庶幾撫綏休養保我羣黎百官俸祿皆係民膏民脂若養尊處優而不憫百姓之顚連無告捫心清夜何以自安中國官民隔絶痼習已深頗聞各省州縣官多有深居簡出玩視民瘼一切公事漫不留意以至幕友官親朦蔽用事家丁胥吏狼狽爲奸公欵則舞弊浮收刑案則拖累凌虐種種魚肉爲害無窮小民何辜受此荼毒深宫惓懷赤子每一念及常爲涙下嗣後責成各省督撫考查州縣必以爲守俱優下無苛擾聽斷明允緝捕勤能爲地方樂利除害於學校農工諸要政悉心經畫教養兼資方爲克盡厥職著自本年爲始每届年終各該督撫將各州縣臚列銜名年歲籍貫清單註明何年月日補署到任經徵錢糧完欠分數及有無命盜各案詞訟已結未結若干起監禁覊押各若干名均令據實開報其尋常公罪處分准予寛免不准諱飾任内興建學堂幾所種植工藝巡警諸要政是否舉辦一並分别優劣開列簡明事實不准出籠統寛泛考語奏到後著交政務處詳加查覈分起具奏請旨勸懲並著將各省奏單刊入官報與衆共知以通下情而伸公論前經降旨諭令各省將書吏差役嚴行裁汰卽張之洞與劉坤一會奏摺内亦痛言此弊並恤刑獄各條皆於吏治民生極有關係何以因循不辦著一體督飭屬員認眞整頓各該督撫務當破除情面察吏安民切實遵辦用副朝廷力挽頽風勤恤民隱至意欽此咨行到粤當經前撫臣轉行欽遵查照督屬認眞整頓嚴加考察年終由藩臬兩司將各州縣所辦一切政務據實臚列詳奏臣履任後查得興建學堂及種植工藝等事多未能舉辦係因匪亂之故恐有藉口因循復經飭司切實督率去後兹據藩司張廷燎會同臬司劉心源詳稱伏查廣西從前州縣積習誠不免有深居簡出與民隔膜公事漫不經心罔知閭閻疾苦等弊近年因游匪土匪到處勾結紛擾各州縣俱籌辦團練以資捍禦日與民相接隔膜之習漸除朦蔽作奸之弊亦息而於民間疾苦不至如前之漠不關心其庸劣不職之員迭經署督臣前撫臣叅處示儆目前吏治似尚整飭盜案破獲卽審錄確供詳報覈明情罪相符批行就地正法命案皆隨時依限招解並無不結之案准理詞訟及覊押人犯本定有章程按月册報亦無積壓濫押惟應興辦之學堂以及警察種植工藝等事則僅桂林省城並平樂梧州潯州南寗等府附郭各縣具報竭力籌辦此外各屬實因匪氛未靖日以防禦外侮清查内奸爲務兼顧不遑紳士民人無不合力團練或分扼要隘或築碉聚守都已荷戈防患未克偃武修文警察卽寓於於禦清查之中一時難再籌費另設專門種植工藝爲興利之源固不容緩然不能不築碉遷居聚守以防匪徒剽掠各户原有之田地或相距數里十餘里不等往返耕作已多勞累無暇再務開荒工藝亦然至於應徵錢糧當視民間耕種有無失時收穫之豐歉爲經徵之盈絀每有民力拮据輸將未能如期無從預定完欠分數瞬屆年終暫難一律開報可否屐至軍務大定通省敉平再行欽遵辦理至各衙門書吏差役前已大加裁汰合並聲明等情詳請核奏前來臣覆加查核該司等所詳皆係實在情形相應籲懇天恩俯准展緩臣仍督飭隨時體察如有地方漸靖而藉詞推諉並怠玩不知振作者立加參劾外謹據實恭摺具奏伏乞皇太后皇上聖鑒訓示謹奏奉硃批政務處知道欽此 
[廣西巡撫李奏爲遴員請補烟瘴要缺知府以裨地方摺]  
　　頭品頂戴廣西巡撫臣李經羲跪奏爲遴員請補烟瘴要缺知府以裨地方恭摺具陳仰祈聖鑒事竊照泗城府知府英霖告假開缺回旗修墓於光緒三十年七月初五日奉硃批後五日行文應扣至八月二十九日爲開缺日期係專難烟瘴要區三年 
 
 

Page 17

 
 
[六續美洲留學生收回粤漢 
路權條陳接三月初七日稿]  
　　（一）特權之說美國最高裁判院曾解釋特權之義曰特權者卽特别之利益由政府贈與一私人或一公司而非全國人人所共有者也（見英美法律大成所載特權論及所援引各案）今粤漢鐵路之合同名爲契約實爲特權蓋贈與美華合興公司一特别之利益而非全國人人所共有者也美華合興公司之所以爲公司並其所以用能上領權（國中人人所有之物産田産若欲得之以興公利政府有權可以强其物主賣之此權或政府自行之或委與私人或公司以行之皆泰西法律所謂上領權也一以購道路築鐵軌者卽其特别之利益也然則粤漢之合同視之爲特權可也旣爲特權矣中國政府可以收回之乎曰可美國法律凡創立公司原定之條規若不遵守則其特權卽可收回美國法案言及此例者甚夥詳見英文稿又凡創立公司原定之條規若載明該公司必於其限期内舉行某事而該公司不遵守條規以致時期已過而事多未成則其特權可立卽撤回（見馬路域氏私立公司論第七千零卄三節及所載各法案）按粤漢鐵路原約第一欵云此合同定允議准照辦之後美華公司卽派人偕工程師會同該公司人員前往勘路將造路建棧打旗等費估價具報若無意外延阻之事自開工之日起三年内華美公司允將全路建成其勘路之費總公司及美華公司各自發給云云又續約第十八欵有云第七欵本聲明鐵路工程應以三年爲限一律造竣倘遇意外不測之事並因戰務阻止非美華公司力量所可挽回者自當酌展期限兹議由簽定核准此續約之日起除此欵前列各項事故外以五年爲限造成全路云云今原定之期限將滿而工程十分之一尚未告成且並無意外不測或公司力量所不能挽回各項事故以延阻之則美華公司實已犯此欵也此中國政府可以撤回其特權者一也不寧唯是美國法律凡公司犯非行者卽應撤回其特權所謂非行者不獨該公司創立原定之條規所明禁之事爲然卽其條規所不明許而默禁之事亦作爲非行若其非行果有害於公利則其特權亦可撤回一見馬路易氏私立公司論第一千零念四節及論此事各法案）謹按續約中十七欵有云此續約與原約一體訂立者准美國公可之接辦人或代辦人一律享受但美國人不能將此合同贈與他國及他國之人云云（謹按此合同原議以英文爲正文而英文第十七欵首句云訂立此續約使其與原約有同一効力之目的欲使條約之利益可由美華公司轉與其接辦人或代辦人但美國人不能將此合同之權利贈與他國及他國之人云云照此正文則中國直而美商曲尤爲顯著）仍未完 
[浙省官事杭州]  
　　新選江西省之石門巡檢余少尹宗興現奉撫憲示傳考騐以便給憑赴贛禀到○浙西楚軍水師後營砲艇各哨有分防緝匪之責刻奉撫憲派委陳都戎奎龍管帶○威坪釐局現由莊太守殿華移交於潘太守靜章承辦聞須竭力整頓清釐弊竇俾有起色○安吉縣缺現奉藩憲翁方伯示飭新選是缺之鍾大令大焜赴任以重職守（復） 
[商辦浦東警察]  
　　前日浦東保甲總巡謝岳松明府特詣上海縣署拜會縣主汪瑶庭大令面商浦東開辦警察事宜（土） 
[兇犯解回]  
　　謀斃髮妻之王瑞炎奉南匯縣訊供詳奉府憲轉解臬轅提勘發回原縣昨日道經滬江本縣汪大令加差備文押解前往（金） 
[律師爭辯華洋互控案]  
　　前者博易律師代華商新昌小火輪船局主投公共公廨控洋商大成機器廠洋東奥而特失火延燒小火輪船索賠銀兩經前任讞員訂期會訊昨日粤而特延費烈律師投案聲稱此案失事之日在三月七號敝律師卽赴英按察司署控告曾致信與博易律師因洋商旣經在按察司署控告請公堂暫緩會訊俟按察司判後再行詳報時博易律師亦投案聲稱此案敝律師先在公堂呈控應歸公堂訊判且公堂有訊判此種詞訟之權請堂上不允費烈律師之請如必欲在英署訊判請堂上著其將訟費存於公堂方可孫明府以兩造涉訟自有訂定章程原被必須遵守毋庸以律費存堂原被律師遵諭而去（木） 
[捕房不允交出王文毓]  
　　老公茂控王文毓欺騙一案於上月初五日經前讞員黃司馬將存案之金鐲珠花銀票洋銀等物給原告洋人具領判候交保開釋已詳前報兹悉王文毓與洋商控案雖結而無錫縣尚有公欵未清經各原告控縣請追由縣詳請上海道札廨將王遞回原籍訊追故王仍留廨中前日捕房捕頭投廨聲稱王係交保開釋之人謮帶回捕房交保開釋屠興之司馬以王洋商之案雖 
 
 

Page 18

 
 
結而華商之案未了未便開釋捕頭不允時英副領事德爲門君適在公廨捕頭將情訴知德君帮同爭辯司馬謂有道憲公文豈能有違德君索觀司馬將文與閱德君始無語詎捕頭回去後派來西印二捕至押所將王管守司馬以向無如此辦法於昨晨親自赴轅面陳一切未知道憲作何辦理也（木） 
[添派巡丁]  
　　警察總辦汪大令查得東北兩局開辦以來各巡丁犯事斥革已有多名逐日派巡漸覺不週是以商請總巡朱明府由總局添撥外復請警察學堂再撥畢業各生至局以便派巡兹聞東局委員郁二尹已將總局及警察學堂派到巡丁二十六名親率到縣請示點驗矣（金） 
[雞姦結案]  
　　僧人方則良與徐金生有雞奸情事經捕房解經屠局馬提訊著押候查明再核昨日捕頭又將方徐送案禀稱方在捕房供認有雞奸之事且經西探騐明無誤務請嚴懲襄理讞員孫明府以該僧屢犯不端無耻已極判責五百板押六月徐金生責五百板開釋棧主婦不應容留歹人戒責手心五十下棧夥趙秀康責二百板完案（木） 
[匿信交出]  
　　前者惡棍范高頭妻弟沈根福羽黨林慶全案内曾失去范與沈往來信札七紙捕房謂係前任黃司馬藏匿藉爲開釋沈林地步後經洋貨商人指控在案日前道憲派魏蒓塢大令至黃司馬寓中守提各件並著具結將案中各件呈繳黃司馬已將前失之信七紙送交屠司馬據稱在牀褥間尋出屠司馬已禀明道憲核奪矣（木） 
[錢莊被騙]  
　　甬人葉渭金至西華德路久餘錢莊稱有香港鈔票一百二十元可將洋銀來換莊夥當將洋如數交葉偕店夥某乙隨往取票行至英界外灘福利公司門首令乙在前門守候葉乘間從後門兎脫乙久候不至知已受騙卽投捕房控訴請緝捕頭允之（火） 
[惡棍遠颺]  
　　惡棍小鐵礅錦順向與站斃之小福生及雕花阿三等結黨横行無惡不作前因紏同羽黨在招商局碼頭搶去某工頭錢洋尚未獲案近聞該棍因縣中及各捕房飭拿甚嚴已率領同黨遠颺未知尚能弋獲否（火） 
[小工傷斃類誌]  
　　江北小工沈阿秋在公和祥碼頭英國郵船上工作偶爾失足自艙面墮下遍體鱗傷立時斃命由工頭出資傳家屬前來收殮○小工陳文生在怡和碼頭某輪船上作工時被起貨機器擊傷頭足血流不止由工頭舁送同仁醫院醫治識可保無虞否（火） 
[豫園小火]  
　　前晚三鼓時本城邑廟桂花廳後面柴房忽然失火幸經更夫聞警得卽救熄僅燬柴屋半椽（金） 
[美界小火]  
　　前晚十一點鐘時蜜勒路印度人某甲家後面晒台上忽然失火幸卽救熄祇被焚去木柴數捆（火） 
[訂期覆訊]  
　　英界捕房控惡棍范高頭妾弟沈根福羽黨林慶全二案兹悉屠興之司馬與英副領事德爲門君訂於今日午後覆訊矣（木） 
[上海官事]  
　　上海道袁觀察定於今日午正借北巿洋務局設席特請王丹揆京堂施子英曾少卿劉荔孫張季同諸觀察赴宴○南巿馬路工程局總辦翁子文太守昨日飭丁到道禀請病假一天○英公堂委員屠興之别駕補用知州陳定遠直剌補用知縣方炳華明府昨均因公到道禀見○新委南巿貨捐局查驗委員李稻瀾二尹滋藩昨日奉委投道禀知接差○本城保甲東局委員沈瑚寶北局委員汪少尉等禀銷東北兩巡防局差○江蘇海總辦吳子佩大守觀樂昨奉道台袁觀察傳見面詢要公管帶南洋鏡清兵輪徐總戒振鵬南瑞兵輪管帶史總戎建忠昨奉上海道袁觀察飭傳到轅詢問要公○本邑提右營周子安叅戎前日傍晚時因有要公詣道非晤袁海觀觀察互商一切（金） 
[上海縣案]  
　　惡棍雕花阿三之羽黨小二郎朱二郎由差獲案奉訊荷校示衆期滿後經本縣汪大令查得該黨犯事甚多未便釋放故於前晚提案判責六百板押一年再核○浦東土棍賈春發近因毆傷伊母賈趙氏被控獲案收押前晚亦經汪大令訊明行兇屬實判令重責一千二百板押二年期滿再辦○王杏春控姚關海誘佔弟媳石氏奉汪大令升訊王供胞弟子卿三年前病故弟媳石氏由小的照顧今被姚關海拐佔爲室求鑒王石氏供夫故後屢遭夫兄嫂虐待投河自盡由姚母救回現愿嫁姚爲室姚關海供石氏投河由母救回情愿嫁小的當時知會杏春及地保詎杏春不來反到案下誣控求鑒大令判姚交保邀同董保准娶石氏爲室並飭給王洋念元作爲子卿葬費○老北門内徐姓家被乳傭張氏捲竊首飾箱報竊未獲前日警察北局解荐頭夏方氏保人陸三寶朱巧福至縣奉汪大令訊究夏供張氏由陸朱二人領來二月二十四日荐至徐家爲乳娘每月工洋五元當時張夫四全到場立據收去半年工錢鉅本月初忽竊飾箱逃逸求將保人追究張三寶供正月底有朱巧福領四全夫婦來借房屋住居後張氏生産由朱爲保托夏薦至徐家爲乳娘忽竊鉅贓求察朱巧福供張家在蘇州許墅關祥里村今正來滬由小的領至張家借居後張四全向小的商懇保薦伊妻生意故托夏方氏薦在徐家爲乳娘今被捲逃求請交保赴蘇尋緝大令判夏方氏交保陸朱交差候備文至蘇緝拿○南巿工程局函送恊源館值堂張木寶及行兇之張阿連蘇阿四三人到縣經汪大令驗得張木寶受傷甚重判送醫院醫治張阿連判責五百板釘鐐收禁蘇阿四責二百板一併収押候查核辦（金） 
[浦東保甲總巡局案]  
　　積竊陳雙喜混迹浦東被汛捕拘入保甲總巡局經謝岳松明府提訊供稱竊過某姓家單被質贓於某押鋪當命該捕帶往吊獲原贓存候失主認領陳則重責五百板押改過局三月○鴻源紡紗廠送竊取洋紗之女工鍾楊氏並代銷贓之劉劉等兩名口至保甲總局經謝明府研訊判鍾楊氏從重掌頰劉笞責枷號（土） 
[馬路工程局案]  
　　蘇阿四張阿連在南巿協源飯店充飢與 
 
 

Page 19

 
 
堂倌陳木寶口角起釁用碗擲傷陳頭血流不止鳴捕拘入捕房捕頭禀知翁子文太守命函送上海縣署請汪大令騐傷○甬人陳阿才控林阿仁卽林仁觀盜賣租船由捕拘解工程局經襄讞委員黃二尹訊明屬實判林掌頰四十下限賠洋銀八元（土） 
[公共租界公廨早堂案]  
　　昨日禮拜三英副領事德爲門君蒞廨會同襄理委員孫耳三明府訊理各案據提籃橋捕房捕頭解送在裏虹口賭檯上拿獲賭徒二十九名並起獲賭具及銀洋一百十五元請究先據五十號西探頭目矮姆司脫郎禀稱前聞虹口賭塲甚衆禀經黃前讞員出牌拿辦詎知該賭徒聞風先遁昨晚特改裝易服帶同西捕前往出其不意拿獲賭徒吳坤雲嚴永生袁金林華仁金蕭阿二陳阿東邢小毛趙茂生沈三富張阿法陸桂林高保生羅柏義陸金奎李蔡蘭許阿王胡福亭沈洪祥曹和生羅炳泉姜阿和宋桂福鄧阿三張復森姚登亭李星和張福生李云文李壽慶等二十九名請辦明府質之邢小毛宋福桂同供江灣人在該處做小生意吳坤云供杭州人至上海買木被人拖進賭博故身有洋銀百餘元餘人供詞狡展明府商之德君判將邢小毛宋桂福二人省釋身帶銀洋之吳坤雲責三百板押一月其餘嚴永生等念六名各責三百板開釋賭具銷毁洋銀充公並令捕房將該處賭栅拆毁藉絶根株○上部局洋人控虹口牛奶棚主王福春兠售攙水牛奶拘案請辦判管押三禮拜○洋行侍者朱金福控傭人陳增興行竊牛乳二瓶拘案請究判責五十板開釋○鍾阿七控錢炳生偷竊綢衣水烟袋等物請究判責二百板贓給領○陳阿小行竊丁萬興銀對時表由探拘辦判責三百板枷一月○包探張天林拘解陳阿三陳祥生樊明德等至案禀稱樊等搶取昌壽里火場衣服傳同原告張寶廷到案領贜判樊責三百枷一月二陳各責三百板開釋○濟良所女董送王吳氏至案禀稱該氏昨日投所求請安插送案候示明府訊之王吳氏供稱二十歲上海縣人丈夫王阿毛不務正業現在蘇州因事拘禁姑母欲將婦人賣入烟花因此投所明府著交該女董帶去留養○洋婦某控傭人蘇金寶行竊金四開五枚並香烟盒等件由捕拘解判責三百板押六月○鴇婦陳顧氏控轎夫徐阿六行竊金水烟袋報捕拘獲徐認交與才法兹又翻異不承明府判押六禮拜（木） 
[公共租界公廨晚堂案]  
　　已故蔡阿毛之妻蔡秦氏串同夫兄蔡端財等將夫妾蔡俞氏箱廚牀帳搬運至家由蔡俞氏投控捕房將蔡端財等解案訊判已詳前報前晚奉讞員屠興之司馬提訊蔡俞氏供向與大婦分居上月中夫主病殁小婦人前去守喪出殯後回家並未提及同居之語前日趁小婦人外出秦氏竟將奩具盡數搬去蔡秦氏供夫死後家内無人故欲囑其同住惟濳自搬運奩具自知未合俞氏之母沈氏供女兒配於蔡姓前因大婦悍潑以致分住司馬判蔡秦氏交還搬物俞氏隨母度日各具結完案○許子浦冐名誣控伊妾胡阿囝被其母胡沈氏串拐捲逃已由孫明府訊悉將許拘押前晚奉屠司馬提訊許供在穆安素律師處爲文案去年十二月由孫宦太太作主娶胡阿囝爲妾在胡家宅小花園妓院内言定送至德安里宅内居住現胡已有孕求給領歸胡沈氏供家住杭州十五奎巷祇生一女去年九月有女媒來說有道台孫仲英者欲娶一妾送往任上其時許之浦冐爲孫二大人亦在塲出面小婦人說明不收身價不立筆據將來依之養老孫姓一一聽從娶去後小婦入寫信至天津查問皆屬子虚故於本年正月來申訪尋未見回家後又同七旬老姑來申至德安里内面見許姓索看小女至明日始領來會晤始知騙匿小花園妓院改名白玉霜爲娼胡阿囡供所謂孫太太即小花園妓院之鴇婦許之浦卽孫鴇姘夫自杭州拐至上海尚有一女年亦十八歲名之爲白玉蓮現仍在妓院許供各語皆屬不實司馬判許掌頰六十下具誣控甘結交保胡阿囝由母沈氏領回擇良婚配完案○鍾玉田前被王根寶誘拐婢女小紅遣丁禀請公廨飭提到案已載前報前晚堂鍾遣家丁周阿狗投案具領小紅供稱恐被主母凌虐誓不回家司馬再三開導小紅終執前詞遂喝令掌頰六十下仍著官媒看管並飭周阿狗再具領狀禀知主母親自來廨具領○雉妓張金寶前因違章拉客由捕解案奉訊飭差送回寗波原籍前晚奉屠司馬訊供張金寶供稱家有老姑實在上海以後不敢賣娼司馬著交的保保出（木） 
[法租界公堂案]  
　　流氓趙阿毛日前紏同姚玉廷周裕廷王紀生張敬堂王金蘭等在新租界徐小二所開小茶館内聚會怒徐伺應不周趙拔出利刃將徐連戳數下血流如注昏暈倒地立卽報捕將趙等拘送捕房捕頭驗明飭送仁濟醫館療治昨日捕房將趙等解案徐伸訴前情質之姚等同供在茶肆啜茗行兇之事並不與聞大令判將趙阿毛枷號二月責五百板姚等分别交保○曾星珂與薛仁利在福建合股貿易被薛吞没股本洋七百餘元據情具控公廨昨日大令提訊薛供貨物未到並非吞没旋據榮華棧執事車某代繳莊票銀四百二十兩大令飭原告先行具領○興泰裕大兩馬車行馬夫駕車至龍華與停在羅家灣之馬車調換捐照爲捕拘入捕房暫行交保昨日傳同兩行主徐小毛趙寶來一并解案請訊大令判興泰罰洋十元裕大罰洋十五元○丁福奎控餅店主葉洪海糾同妻子朱氏賭博洋銀輸罄藉萌短見扭求究辦昨日丁偕妻投訴前情葉供店夥被丁誘賭以致辭歇大令訊得兩造各有不合著各具改過切結存查○紫來街陳春記余啓泰兩縀莊不戒於火焚毁樓房二幢捕房查得兩家各保火險銀數千兩將兩莊主陳和堂張子材解堂判罰大令與魏繙譯會商判陳罰洋三百五十元張罰一百五十元（水） 
[美租界捕房事]  
　　戴泉生持天津匯豐銀行假票向某錢莊兌換爲包探張才寶拘送捕房押候解送公堂訊辦○江北流氓陳阿六在裏虹口楊家灣將同鄕小工張阿寶毆傷腰際傷勢甚重奄奄一息由家人舁送捕房喊控捕頭以張受傷屬實令送同仁醫院醫治陳押候解辦○提籃橋西牢内押犯羅洪新前日患病醫沿無效而斃以羅並無家屬在　捕頭令傳該圖地保前往收殮（土） 
 
 

Page 20

 
 
   
 
