# 1902 - 116 - 4910428

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宮軫念頒給帑金大憲推恩撥施錢米無奈災區甚廣並救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以飲助或量力以佈施俾敝賑所得以接濟源源登窮黎於衽席是皆諸善士好施之助他日必能邀福佑於蒼穹者也敬此禱求諸維德鑒 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪回三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○瘍醫大全碼洋三元○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角　諸君欲購者請移玉至三馬路申昌書畫室或申報館帳房可也此佈 
[論書籍之關係]  
　　今天下有物焉足以扶綱常明倫理增識見濬靈明博古以知今由中以達外若是者其惟書乎夫在上者能讀書而體國經野之事益明在下者能讀書而犯法于紀之事不作卽至婦人女子販夫走卒苟能稍稍研究夫書其性氣必較和平其事理必較通達是則書也者固國家治亂之所由昭民生賢愚之所由判風俗純駁之所由分其挾持雖甚微其關係固至大也顧書之爲類至不一矣義理以益身心考據以稽名物詞章以養性情考累朝史乘而探政治之源研當代典章而識經濟之要究心於約章公法則交際之道明精研於格致製造則富强之效著凡此簡編之所尙皆隨時世爲轉移方今朝廷慨民智之不開國勢之寖弱因令各省府州縣設立學堂講求切實有用之學各省大吏又皆於省城設課吏館省中候補人員皆令肄業其中分門考試是蓋欲合已仕與未仕者皆研究於書於以扶綱常明倫理增識見濬靈明由古以知今因中以達外也雖然書之爲益旣如是廣矣中國學人之有資夫書又如是殷矣而一觀今日所出之書則往往有與本意大相剌謬者蓋中國自古迄今凡刊印書籍皆非掌之於官而聽民之自爲經理當粤匪平定後各省曾立官書局校刊各種書籍以嘉惠士林然其要仍不外經史子集之類而並無今日必備之書至上海製造局所譯雖多西政西藝然半係彼國舊法已屬陳陳相因且聲光化電皆係專家之言祇恃此寥寥數書亦豈能沿流溯源别開妙悟若此外商人所設書局書肆以上海一隅而論已不下數十家觀其插架盈箱非不琳瑯滿目然進核其所謂新書者大半眞僞雜糅瑕瑜互見欲求洞明今古精究中西之書籍殊屬寥寥夫商人托業市廛但知有利可圖不復顧及大體亦屬人情之常惟國家恃書爲培才養士之要圖而一任書賈之自爲經營漫無條理毋亦視書太輕而何足以開民智振國勢乎然則如之何而可曰朝廷宜設管書大臣一員專司刊印書籍之事各省省城亦須派有專員凡民間書籍無論舊著新編皆須呈騐核其實有關於政治經濟者始刊行行此外一切小本懷挾鄙陋無用之書盡行禁止至離經畔道惑世誣民者尤宜懸爲厲禁一面更自集巨貲將中國政書先行刊布其西國聲光化電專門名家之學尤須廣爲繙譯輯爲成書頒發各學堂各課吏館以資誦習以便揣摩各是則人皆有所遵循旣不病夫空疏亦不流爲謬戾豈非當今切要之圖哉或曰凡事一經官辦則弊端百出且環顧當世其於書之孰爲有用孰爲無用能了然胸中歴歴如數家珍者亦殊不多遘倘一旦委以稽查書籍之責勢必至是非顚倒謬妄滋多或竟多所拘牽苟有新書反一概屏而不錄是不特民智不能開且將因之窒矣國勢不能振且將因之弱矣是言也雖係有激之譚亦未嘗不切於事理語所謂有治法無治人惟書然卽凡事亦何獨不然哉 
[電傳行在宮門抄]  
　　昨日午前京師友人專電告知本館云三月二十三日皇上召見軍機大臣及袁世凱曾廣漢本日並無明發上諭 
[俄人榷稅]  
　　徐家匯匯報登倫敦來電云駐守海參嵗之俄官條奏俄廷請於東三省與高麗適中之地設立海關徵收貨稅其意蓋謂此時若不亟興榷政則各國貨物之運至東三省者必日見其多我俄商人其利將盡爲他人所奪矣 
[法人防亂]  
　　粤西匪亂久不能平法人欲派水師五百名前往助剿廣西巡撫丁大中丞宛辭却之此已紀諸本報矣兹見徐家匯匯報云日來法人以彼處亂無已時不得不自保身家性命因由西貢派出兵船二艘鼓輪前往○ 
[仍欲駐兵]  
　　徐家匯匯報館得京電云近日議和全權大臣慶邸王相照會德國使臣言德兵退出天津之後不應仍在申江駐紥德使備文照覆云德兵駐守申江之事與天津各不相關况在申駐兵亦甚美舉也 
[俄謀礦利]  
　　徐家匯匯報云前者俄人在滿洲各地共開煤礦四處一爲瓦房店二爲烟臺三爲四平街四爲千山臺瓦房店之煤已於西歴一千八百九十九年采盡四平街一礦正在備興工作千山臺由華人轉浼俄華銀行試辦大約本年必可開采烟臺之煤擬與瓦房店同時興工計上年所出之煤每日約得二十三四墩其中至少時日出十 
 
 

Page 2

 
 
五墩至多時日出三十墩 
[示禁謡言]  
　　甯波訪事友人云府尊高嶼卿太守以近日訛言蠭起弓蛇市虎易肇禍端爰發出六言簡明告示曰照得寗郡城鄉近有匪徒溷跡據報刨棺損體情類採生折割正在嚴緝查拿經縣設法偵緝獲至匪犯三名已據供認屬實並非賣給洋人亦與教堂無涉似此殘　凶徒卽經懲辦如律近有不逞之徒膽敢造謡煽惑希冀藉此生事俾得乘間搶刼愚民悮信訛傳豈非有損無益本府來守此邦適遇北方拳亂寗波通商最久華洋聚處一方官紳聯絡保護民教一律晏然今幸和局大定更可永久相安用特出示曉諭各宜守分安常卽有匪徒前項應聽縣官拿辦倘敢懷欵加害照例嚴懲難寛爾民具有身家何敢自罹法網各鄉村董里保相期輾轉傳告本府言出法隨决不稍從曲貸爲此示仰庶民其各凛遵告誡 
[采風問俗]  
　　香港香海日報云廣東番禺縣在籍紳士翰林院庶吉士吳太史功溥具禀督縣請准自備資斧游歴外洋以遂其破浪乘風采風問俗之志其禀詞曰竊惟近閱邸報欽奉諭旨凡屬初仕人員均准給予文憑出洋游歴紳等蝸居拙守蠡管目慙謹約同志數人自備資斧近赴南洋小呂宋安南新架坡緬甸暹羅等處沿途遊歴藉廣見聞惟查外國約章凡游歴者均須具領中國文憑照會洋官方符定例而美國所屬小呂宋等埠例禁尤嚴非有護照不能登岸迫得親詣台階懇將游歴情形照會英美法暹等國各領事併乞迅給文憑以便遠行不至窒碍庶異日回華藉資學識不勝仰荷至意切赴兩廣督部大人臺前作主施行謹擬游歴章程節略呈電一擬遊歴所至凡其山川險要道里遐邇務必繪圖貼說以助見聞查歴來泰西諸人來遊内地者必以筆　目隨繪畫形勢是以中國險要彼悉周知中國輿地表志向未載入南洋是以風土人情多未能悉其中扼塞更少周知晚非謂遊歴所經得盡窮其險要但據耳目所及粗爲繪圖俾異日志輿地者有所攷證未嘗無土壤細流之助一中國近來國用日絀欲廣其源自以開礦爲先務但内地旣少礦師而洋人來華就聘者亦多濫竽充數以至歴來承辦礦務半多虧折縱欲招徠衆情欵阻攷外洋新闢羣島多藉華人爲工其中更事旣多於採取傾融諸法未必無一二人能窮其奥兼以商人旅居此地者半係礦務中人若使招還内地開採情形旣熟自無退阻晚非謂力可招徠但遊蹤所至務必宣布皇仁使逖聽者咸歡歆鼓舞或可回華開採則礦務不難振興利權可無外溢萬不如願則就各廠細心詢究採取之示編列成說使民智漸開於礦務不無小補一中國土産出口向以絲茶爲大宗近來茶業漸疲已有江河日下之勢查架啡一種西人用以代茶萬國暢銷實比茶葉爲更廣南洋一帶業此者甚多瓊州一府地連熱帶凡所生植與南洋君島無異則架啡一種定可移栽惟其中培植之法内地素所未諳若能仿採其法購回内地教民種植實可以輔茶葉之不逮蓋架啡一物祇銷外國華人嗜此者尙稀實與洋藥情形隠相抵制果有成效是亦補漏巵一大端也晚等此次遊歴務必細考其土宜以及壅培之法以備後日舉行種植之助一天下大利必歸農所謂農者非謂未稼已也凡屬園圃樹藝如甘密椰蔗大小茴香之類南洋一帶旅居華人以此起家者甚多固由地土肥美亦因其事事踵行西法故其生植益近繁來譯出農學諸書篇目尙簡文義亦深非村農所能悉擬於遊歴時周諮博訪務得其法編作俚言使村老能通易於倣效庶農務漸廣實爲今日救貧善策畜牧爲北方大利古有明徵非止牛羊供養駝驢負重已也西人剪羊毛以織呢羽收駝毳以製氈絨牛乳之類飲食必需美國北方遂以此擅無窮之利中國如東三省熱河口外七廳錫金河套等處地廣人稀最宜畜牧小民愚昧創始維艱擬於遊歴時訪察精於畜牧識造呢絨氈毯之人沿途相度以爲後日侂行之助但此半係舊金山等處商務須俟再遊歐美二洲時方能切實考究一近奉諭旨開設學堂各府州縣不可枚舉此中經費殊不易辦惟華人旅居外國者無不桑梓情深况當商大賈不乏其人擬於遊歴時敦切勸捐或幸有成亦可少紓内地籌策之力 
[米禁難寛]  
　　武昌訪事友人云鄂中産米無多向恃湘省來源以資接濟前者某商具禀督轅請在武漢等處采辦米榖運往下遊每石願完出口稅銀三錢湖廣總督張香濤宮保以民食攸關未便率行允准批飭藩司瞿賡甫方伯會同牙釐總局憲體察地方豐歉情形再定行止現由方伯及局憲查得近歲偏災迭告每米一石現需錢四千餘文較平時已形昻貴若更准外來商人販運出境誠恐貧民受累難堪因之據實禀覆宮保深以爲然此舉遂作罷論 
[僞諭宜查]  
　　廣州訪事友人云日前商人黎秀堂等被羅陳二姓誘令開墾惠濟倉園田僞造示諭串騙巨資因聯名具詞赴番禺縣控訴縣主錢大令批其牘尾略謂昨據監生許應沂禀請存案稱係陳麗隅引到順興行司事黎秀堂面稱自願承耕惠濟倉園田托其擔保現禀則稱羅澤田陳麗如招引爾等在高第街許府應沂面商承佃已陸續交給許應沂銀二萬七千餘兩且是許應沂起意串編且有僞造示諭重情尤屬不法惟係一面之詞亦難盡信姑著將僞印示諭繳騐再行核辦 
[照錄江西洋務局清釐教務詳文]  
　　南昌訪事人云江西各屬近多民教爭訟之案并有奸民因訟入教藉作護身符風俗日頽時事日棘盱衡大局良用慨然上月洋務局一再核議申詳上游大旨謂案奉撫憲批據湖口縣知縣倪廷慶禀遵飭造送教民清册先將訊斷民教案件杜絶臨訟投教緣由懇乞察核旋批所論教案辦法深得要領苟能平日開誠布公遇事衡情準理隨准隨結使民教咸知畏服則爭心自息其臨訟投教之習必能漸絶是在賢有司之盡心民事耳閱禀甚爲嘉尙應否通飭各屬一體加意辦理仰洋務局核議詳覆並轉飭知此繳禀抄發等因奉此量前據署蓮花廳同知恩彦禀另陳管見以杜臨訟投教之弊等情奉撫批飭局會同臬司核議當以民間臨訟投教誠恐不免該廳請於給發保甲門牌之時暗中誌記何户何人何時習何洋教隨時報案俾地方官先知底藴等語當奉撫批能於保甲之中寓箝制之法亦屬釜底抽薪之道等因即經由司局會議擬責成保甲委員及敎務公所紳董督率地保於發給門牌之時留心查察如某人向習何事是否載在正册抑係另户於何年月日習何洋敎係何教所收入教後是否仍執原業隨時報縣查明如某人素非善類或係臨訟入教或冐充教民均與教士妥商隨時革逐出教勿稍姑容卽由各州縣自奉文之日起定限兩個月查明造册禀報洋務局查考以後再按月造册分别新舊入教或有開除列爲四柱具報洋務局一次以備隨時稽查倘有含混訛錯致辦理教案名姓不符者卽由局詳請儆懲但恐一邑之中幅員遼闊地方官耳目難週仍須聯絡公正紳耆藉資助理其於本地情形較爲熟悉訪查較易遺漏無虞清教務兼以戢匪徒洵爲兩得詳奉撫憲批示如詳辦理飭卽轉行遵辦在案今據湖口縣禀稽查教民之事必須牧令與得力保甲委員親歴徧查方無流弊[  此文未畢明日續登]  
[遴員佐治]  
　　南昌訪事友人云調署江西南昌府查陰陛太守蒞任一年卽奉撫憲李勉林中丞保舉卓異並經藩憲柯遜菴方伯調署 
 
 

Page 3

 
 
贛州府篆太守以贑郡毗連閩粤民情强悍詞訟尤繁亟須明幹之員相助爲理查有原在南昌府讞局之試用知縣王大令朝賀聽斷明練因禀請調辦發審事宜上憲允之 
[要犯成擒]  
　　武昌訪事友人云上月某日湖北大冶縣黄石港某錢莊被盜行劫刃傷事主報經縣主蕭大令勘明勇報并移請隣封一體恊拿本月某日緝捕營勇丁在漢口某烟館緝獲一犯搜出贓物甚多詰悉籍隷河南向在竇大令營中當勇裁撤後無以爲生遂其會匪勾結四出擄掠同黨千餘人大半係營中弁勇現已解交發審局歸案訊懲矣 
[北口近情]  
　　宣化友人來函云本所正二月間此間人心不靖嗣有京客來宣述及京城安靜情形衆始帖然○由此間以迄張家口皆有閙教之案應賠各欵現已議詰民教來往甚爲輯和○上月中旬天降大雪平地積至二三尺口外人口牲畜有凍斃者近日天氣凛冽直如内地三冬朔風砭肌非裘不煖○法教士德君厚待商民衆所敬仰教堂賠欵得以和平了結者德君實賛成之○此間共有回教禮拜堂五處教中生員某某等人議令每堂設一漢文義塾其欵由教中羊馬販及各皮貨行籌措○土木雞鳴驛一帶近日常有刼案當事者遂由宣化鎭調派馬隊沿路巡查 
[鐵甕濤聲]  
　　鎭江訪事友人云常鎭通海道長久山觀察訪聞城外每有不法之徒擺設賭攤傾人之槖因特出示嚴禁略謂自示之後如敢再有聚衆賭博抽頭漁利情事一經訪聞或被告發定即提案嚴懲並將房屋發封决不寛貸誠除莠安良之道也○月之十七日署丹徒縣洪鷺汀大令繕發六言告示曰民間置買田房投稅自應從速倘敢隠匿抗違定即從嚴究罰　月之十六日午後四點鐘時銀山門某布店執事人令春夥某甲將洋銀一百元付還大閘口某錢莊行至魚巷左近突被流氓某乙攫去甲躡跡狂追得卽扭交地保送諸保甲總局局員楊大令研訊之下飭笞一千板荷以巨枷發犯事處示衆○連日大雨如注寒燠不時至本月十七日曉日東升氣候忽轉而炎熱居民偶疏調攝每患急痧約一週時卽氣逆而斃衛生者宜若何珍重耶 
[花縣延賓]  
　　昨日午前直隷候補知縣玉菊池沈錫三兩明府先後命駕至上海縣署拜會縣主汪瑶庭大令大令延入花廳茗談良久而别 
[邑宰騐屍]  
　　木工孟壽生向同業小桂堂索取舊欠在法國新闢租界内互毆旋復拔出利刃將桂堂連戳七下經巡街捕報知捕房舁送仁濟醫館療治無奈受傷甚重延至昨晨溘然長逝隨由三圖地保曹福卿會同四圖地保林少卿投報上海縣署午後縣主汪瑶庭大令帶同刑仵書役命駕蒞屍塲先傳林保略詰數語卽研訊屍母孟張氏氏稱兒子壽生年一十有九素習攻木與小桂堂並無仇恨去年浦東某廟賽會時擬製萬氏傘一頂令兒子捐洋銀五角本年正月已付一角此次復向索取遽遭白刃叩求恩典超雪沈寃大令飭仵役詳細騐視旋唱報騐得腰際及肩背二刀深入肌髓氏泣稱小婦人自願備棺收殮大令准之飭具切結呈案復傳林保至前勒限三日務獲兇手並令法界捕頭派出探捕恊同跴緝 
[押候送縣]  
　　親瑞生烟紙店學徒韓金生吞烟自盡報經上海縣主汪瑶庭大令相騐後飭將店主惠某及同居之縫工王某交包探趙銀河張寳成解送英美租界公堂昨晨讞員張柄樞司馬商之美副領事海君諭令押候備文移送上海縣署歸案訊辦 
[火警續述]  
　　前晚七點鐘時新闢公共租界楊樹浦路怡和紡紗廠彈花衣房内忽然失火幸經救火會西人竭力施救得卽熄滅僅焚去房屋一椽及棉花數十包至十點鐘時美界有恒路旗昌繅絲廠卽前寳昌繅絲廠機器房復兆焚如霎時紅光燭天勢已不可收拾約歴二點鐘之久始得烟消火滅然已焚燬房屋數十間繅車引擎悉數付之一炬矣說者謂此廠舊歲空閉已久此次甫有人租定雇匠在内修理偶不留意肇此飛災殊非意外所及也 
[上海巡局瑣案]  
　　昨晨歹人吳福寳濳至南市生義馬頭長春醬園内圖竊被閽人拘送十六鋪巡防南局局員賈叅軍研訊之下判責一百板○昨日協泰藥材行主遣人解送竊賊胡阿大至十六鋪巡防北局局員陳仲賢二尹略訊口供判責一百板鎖禁犯事處一日○昨晨倪張氏行至胡家木橋忽失去臂上所龍銀釧因赴楊家渡巡防局報請緝查適江北人張柏熙尾隨於後疑卽被其拾去遂扭至局中訴請追究局員賀叅軍訊得氏控失無憑著自行查訪○昨日有一女郎年甫十餘齡口操粤東音躑躅于楊家渡招商局棧房前嚶嚶啜泣管馬頭西人見之就近送至巡防局局員某君諭令留候家屬認領 
[美租界捕房紀事]  
　　昨晨日本人某甲投捕房訴稱在虹口某處開設客棧被局丙丁三西人虧欠房飯資向索無著反敢逞兇請爲究辦捕頭卽令某號西包探前往拘獲解送該管領事署禀請訊追○昨晨儈兒王阿二行竊某姓家衣物携至某押鋪質錢適爲某號華捕所見連贓帶入捕房捕頭令押候解送公堂禀請讞員張柄樞司馬懲辦 
[濟良所謹啓]  
　　自管敬仲設女閭三百流毒至今垂二千年其淪没良家子女不可以數計况今滬上爲烟花淵藪大小妓館櫛比者奚啻十倍從未有人焉存救援之心以拔諸火坑出彼苦海者也卽有之或爲平昔狎暱之故不欲其久爲沉淪因而作此超拔之舉或此妓爲惡鴇所凌虐苦無可訴因而逃奔乞援者繄豈無人獨是火坑之深無底止苦海之廣無涯涘彼良家子女含羞忍垢每每墮此而不得出上海善堂林立凡諸善舉靡不體恤備至獨於此無挽回之術然有此心者固屬不少有此心而得遂其力者正復罕見此濟良所之所由創也竊思上大生人不分貴賤父母愛子奚别女男鈞是女也皆可以爲人妻主中饋皆可以爲人母撫兒孫而乃被人誘拐賣入娼家經人厮養蓄爲下賤其年已長成慣作無恥生涯者概置勿論本所體上帝好生之德念父母鍾愛之情本乎拯濟之心遂其從良之願凡𨕘穉弱之女逼迫受害凌辱不堪必思設法以救之斷不忍其永落火坑長沉苦海也寓華西女士見兹苦况厪彼深衷爰於西歴十九周之末日爲除舊布新之期公舉值理一班創辦此事浼潘愼文夫人爲會正戴登夫人爲書記司往來函牘伊文思夫人爲管庫司出入欵項事經草創籌度維艱曾有西友慨助銀六百作開辦經費是以於去年西九月一號起延定西女教士一位經理開辦賃屋於滬北西華德路中虹橋東師善里公弄内業已半載以冀愈見成效再逐漸推廣惟經費浩繁全賴捐輸因思中華人士誼切同國風聲所播必有解囊樂助者故請刊登報端偏告仁人君子乞爲施濟保此善良并懇設法相助拯救若輩早離苦海而送至本所則不第受惠無窮卽女士等亦感德於靡曁焉 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　黄掌林控李興園吞單攫物前晚縣主汪璠庭大令升堂研訊黄供昔田尤姓將田單一紙抵借銀兩後被李借去轉　　人又小的前開錫箔店遺下生財全副去年四月李賃屋法界欲操此業購取生財議定洋銀一百八十四元約於五月二十日付楚不　十六日之晚忽肇火災悉付一炬事後　包探查悉李前在英界縱火朦領保險銀今此店亦保銀一千二百兩開張甫及一月疑係故智復萌李懼情小的冐認店主投公堂候訊致被管押斷罰洋銀二百元李竟置之不理小的在押日久苦難脫身不得已變産遵繳始得鄱出回李理論李以絲帶一百條作抵後忽妄稱小的付伊田單囑抵銀二百兩串同王少卿誣詐不遂糾人至小的家攫去衣物甚多叩求追給李供黄前將田單　小的抵銀二百兩伊之錫箔店並非小的所開去年伊向小的借貸適無現欵借給絲帶二百五十條約值洋銀一百五十元並未攫伊衣物江阿三供李買黄生財不給價銀僅付絲帶一百條值洋銀五十元小的與李同業勸令償還洋銀一百三十餘元無奈彼恃蠻不允王少卿供黄借小的銀兩除已還于若外尙少一百元因未立據只得向中人理算大令問李曰黄抵田單及給絲帶有何憑　答稱並無證據帳亦未登大令惡悲李刁狡喝令重責二百板著黄先還絲帶再給洋銀五十元將單贖回被攫各物開單呈候究追○蘇州人沈勳濤被所私蕩婦王張氏糾人毆斃緇屍姊許沈氏控案拘獲多人訊不承認前晚大令將續獲之李阿華卽綽號小箍桶者提案研訊李供小的前因某甲吞烟斃命被錢何氏控案管押一年半始得釋歸自此安分營生不敢助人爲虐且與沈勳濤並無仇隙何致兇毆叩乞恩宥大令再三研詰堅執如前乃喝令鞭背六十下復上天平架良久仍無實供遂著收入所中聽候覆訊 
[馬路工程局瑣案]  
　　日前康順源船局主康小六雇曹阿來所駕烏山船裝送行李船夥林紀生忽與鄭金成口角致鄭服毒圖盡田曹倩人舁送仁濟醫館救治旣而康將林解至工程局襄讞委員黄衡堂二尹諭令押候鄭愈後再核嗣以鄭受毒已深延至前日斃命總辦翁子文太守因倩二尹升堂研訊曹供止事已由小的償給洋銀五十元歸鄭之胞弟金裕備棺收殮林供事蒙船主理勸卹以洋銀五十元尙求恩宥二尹著明白補詞呈候核奪○義渡船户張阿海私將淤泥塡塞大生輪船馬頭上鐵鎖被管馬頭人楊福堂扭控工程局翁太守倩　讞委員黄二尹研訊張供小的實因停船時與楊口角致被控案並未將泥塗抺鐵鎖叩求鑒宥二尹著送至義渡局請局員陳君核辦 
[英美租界公堂瑣案]  
　　某西人家傭婦楊唐氏投捕房訴稱女兒金梅年一十有九被楊阿根誘逃請爲查緝昨日捕頭令包探李星福將楊拘解公堂楊唐氏投案請追楊供小的爲氏放印子錢每日至氏家付息氏女逃往何處小的實不知情讞員張柄樞司馬問氏曰爾女有無外遇氏供無之司馬著將楊發回捕房押候查明再訊○陳阿金邱阿生楊來生向張春章訛詐洋銀六元經包探倪順泉顧福其拘解請究司馬判各責五百板枷號一月期滿將陳遞回原籍邱楊逐出租界○戚文連張星元由杭州來滬欲折赴松江收帳及抵埠張卽將戚行李取去戚投報捕房捕頭派包探將張拘解公堂司馬判責三百板管押一月○包探張全林拘解行竊某西人家銀鑰等物之張錦山請究司馬判責一百板○包探趙銀河解行竊周山卿家烟槍之沈阿大請究司馬判責三百板○包探屬阿六解送行竊元昌號舊鐵之柴寳昌請究司馬判責手心二百下○某號華捕解送行竊楊阿和家銅報時鐘等物之王阿大請究司馬判責三百板 
[法租界公堂瑣案]  
　　磚瓦匠張杏全訴稱本年正月有張阿泉者自願從小的學藝復因連次失物辭之使去前晚竟串同作夥來竊螺螄釘及鋸鑿等物約值洋銀五元是以扭案請辦張阿泉綛竊不諱讞員杜枝園大令判責二百板追還洋銀五元○輪船積竊趙老五潛入江寛輪船行竊被船中人拘獲送案大令判枷兩個月責五百板發改過所監禁三個月○顧香寶訴稱小的被戴興生陳阿發竊去洋銀五元及查獲則贓已轉交同黨今特解案請追大令著責戴手心五十下陳笞臀二百板○曹德志行竊親串家珠寳首飾控奉大令迭次研訊不肯實供兹在押患病由管獄西人告知捕頭昨日解案大令飭包探送入仁濟醫館療治○水沈氏前控鄭勝才薦伊友陳阿寶爲夥竊去對時表十九枚大令著押交陳阿金到案究追後氏知陳父在杭州開設鐘表店前往找尋交出當票信函知鄭串同行竊因於昨日投案呈遞信函當票大令研訊之下鄭不忍串竊大令著押候嚴比○虹口寶昌洋貨店被太古洋行紹興輪船管事人余才元積欠貨欵洋銀二百四十餘元因遣店夥張阿桂手持發票至船收取余祗付洋銀二十元張以爲數太少不肯收受致相口角余跌破頭顱血流如注忿無可洩將張扭入捕房昨日解案請訊余供張遣車夫以樹棍撃破頭顱請照行竊例懲辦大令謂爾欠人洋銀反與口角自已傾跌尚欲誣人乎遂著罰洋銀十元所欠貨欵勒限如數付清○偷兒陳桂生竊得銅管一包王寅生竊得水烟袋木屐被包探緝獲解案大令判責陳一百板王二百板 
[蘇垣官報]  
　　三月初七日藩轅牌示照得署崇明縣知縣查亮采年滿遺缺查有卽用知縣陶聯琇堪以酌委署理撫憲恩辭行候補道松峻辭行吳增僅由甯來署揚州石作楨禀到知府田庚禀謝奉飭廿七年冬季連盈記大功一次楊書雯禀辭隨同撫憲大閱請補拓林通判察道滄禀知奉撫憲札委大閱隨員部解調署江甯府南捕通判姚府紀衡由甯來奉派撫憲大閱隨同支應所差卽辭同知梁孝熊由江陰厘局來知縣冷利南由寗來孫光衍禀辭赴海運京沽局差並撫憲給咨赴都引見縣丞李宗顯禀知奉藩憲飭知試用二年期滿加考留省補用指分江蘇試用縣丞陳其康浙江人禀知奉撫憲騐看到省世　雲　尉分發江蘇遇缺先補用巡檢汪彚森浙江人由京騐看來省禀到初八日補候道錢志澄辭行隨同撫憲大閱署揚州府石禀辭同知鄧文　禀辭回吳淞江厘局梁孝熊禀辭回江陰厘局知縣翁有成禀謝奉委赴金擅會審案件卽辭倪曾　禀謝奉委勘辦寳山塘工差俞錫疇禀辭管解京餉赴都撫轅文巡捕吳樹楷武巡捕羅長華均禀知隨撫憲大閱縣丞翁　洙由縣保甲差來主簿項兆騮禀銷黄埠墩厘卡差嘉定縣諸斃司巡檢陳維樞押解秋審人犯來卽辭巡檢何心濂禀謝奉撫憲札委撫署文案差典史張廷墀禀知湖北漕運差竣回省指分江蘇遇缺先補用州吏目許鴻壽浙江人由京騐看來省禀到初九日侯補道張樞辭行同知吳源由滬專丁來省禀謝奉委調辦吳淞貨捐局卽到差並銷上海綢捐南局差荆溪縣薛禀辭知縣錢國銜禀知奉撫憲給咨赴都引見府經歴李拱震謝委租界洋務局差巡檢聶師賢禀謝奉委齊門水關差典史梁伯怡禀謝奉委婁門旱關差初十日儲憲羅昨日辭行赴滬三首縣均禀知昨晚進貢院再覆文童知州保謙由甯解餉來卽辭知縣楊國頤禀辭赴甯車坊厘局委局知縣恩厚奔生厘局委員知縣王敬銘均專丁來省禀謝飭知兩委連盈蒙記大功一次縣丞孫兆泉禀知聞訃丁母憂巡檢邱培良禀知丁本生母憂從九戴錫祺禀知赴甯見　憲升任督標城守協鎭章宋瀚辭行花翎儘先補用遊撃王維典由甯解　元來十一日藩轅牌示照得松江府知事沈　病故遺缺查有輪委到班之試用縣丞姚霆堪以飭委署理浙江候補知府文錦　紅旗人由浙來三品銜丁憂浙江候　知府白曾桓直隸人由京來知縣倪曾　禀赴寳山塘工差 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十八年三月初九日京報全錄]  
　　宮門抄諭旨均錄前○雲南巡撫李奏爲假期屇滿病仍未痊籲恩開缺調理摺○湖南巡撫俞奏爲甄别俸滿教職摺○又奏爲知府因病出缺睛旨簡放摺○又奏爲知州虧短錢糧如數解清併聲明已於大計案内叅劾片○吉林將軍長奏爲籌餉情形摺○安徽巡撫聶奉爲遴員署理知州片 
雲南巡撫臣李經　跪奏爲假期屇滿病仍未痊籲懇天恩開缺回籍醫治並迅簡賢員以重職守恭摺仰祈聖鑒事竊臣於光緒二十七年十一月十八日曾將夙疾增劇情形樓晰奏陳懇恩賞假兩月調理在案原冀届期痊可卽行銷假供職乃自拜摺後多方調治疉更數醫諸症旋减旋劇病象轉形叢雜交春肝木上乘水不能滋脅痛胃逆益妨眠食遇有緊要事件稍竭思慮卽覺困頓難支雖緣水土異宜時受侵尅究因心波過耗靜養難期以致氣血早虧形神俱憊撫衷焦灼愧愼莫名伏念臣世受國恩至深極重本無功績足錄迭蒙薦櫂不數年間卽界以邊疆重寄倘得涓埃之稍補卽捐頂踵以奚辭無如痼疾已深藥石難期速效前去兩年日在沈困之中未敢以疴恙瀆陳者莫以時值阽危惟力是視無論有濟與否效死不知其他臣子義分當如是也今則大局漸定朝廷銳意自强百度更新宸謨主於上羣策効於下計必有斷腕忍痛之功探本窮源之治然後可以有爲惟其難非才莫屬惟其重非力不勝此正聖主破格任賢庸流撫躬避位之日也若仍以麝廢之軀苟且尸居於其際勢必委靡如昔坐誤機宜且臣子致身之義必自度其識慮精神能否無忝厥職苟幾微未慊於心卽已負疚神明恧然不可終日必待情見勢絀而始皇然愧懼引咎於已則已晚諉過於人則奚安默審十數年以來國事之不振吏治軍政日卽隳壞至於積重難返者其中固實有難言之隠然亦罔非任事疆臣力不足以自行仍粉飾以固位隠忍遷就有以致之臣所以每一念及不禁慚汗無地也臣自奉命來滇迄今已逾兩載計日課功不爲淺暫乃於應辦事務僅止支持因應倖免僨事之誅志欲赴而力難周端雖引而委莫竟不知變通求才而恨無才可用不善因地制宜而苦爲地所限律意何肯因循督效豈容敷衍而爲情所易趨勢所必至仍終涉於因循敷衍者實不敢信其必無辜量移之聖心負朂勉之明訓任難無功罪同溺職更何忍恃在萬里之外巧爲炫飾蒙蔽聖聰竊念衍尤叢積卽無疾病亦早當據實自劾請賜罷黜以爲竭蹶鮮濟者戒况今浮沈於災厄之中依違瘴癘之地病廢不足與言效忠身死亦非所以盡瘁若再托撑拄以掩戀棧之羞藉嬴用以寛疏虞之責徘徊瞻顧天良盡泯其何以對君父耶顧臣才識雖庸仍思磨練求益氣體雖損尙望培補復元年齒未及衰類忝爲世臣斷不敢漠視時艱徒爲自全之計趁此病猶可治及早回籍就醫靜心調理仰託聖主福庇但能夙疾就痊微軀克奮卽當親叩宮門恭候遣策倘不以褊躁見斥量其力所能爲志所克副因而責以專效則所以雪生平積憤之恥竭先臣未竟之勞勉之又勉容有其時再四思維惟有剴切陳情籲懇天恩賞准開缺回籍調治並迅簡賢員前來接任俾臣早釋重戾速起沈疴則凡犬馬有生之年無非駑駘報德之日臣無任惶恐迫切待罪之至所有假期届滿病仍未痊懇恩開缺緣出謹恭摺瀝陳伏乞皇太后 
皇上聖鑒訓示謹奏奉硃批著賞假一個月毋庸開缺欽此 
頭品頂戴革職留任湖南巡撫臣俞亷三跪奏爲教職六年俸滿例應甄别仰祈聖鑒事據署湖南布政使但湘良署按察使繼昌會詳查得湘陰縣教諭劉廷棫自光緒二十一年五月初三日初次俸滿之日起連閏扣至二十七年三月初三日二次六年俸滿又瀘溪縣教諭向希敏自光緒二十年十一月初三日到任之日起連閏扣至二十六年九月初三日初次六年俸滿又華容縣訓導鄧承鼎自光緒二十年十二月二十一到任之日起連閏扣至二十六年十月二十一日初次六年俸滿先後詳送騐看前來當經臣騐看得劉廷棫氣局端凝通達政體河希敏學識兼優留心吏事鄧承鼎學識兼優事理明達均堪保薦除咨部外理合遵照新章改題爲奏謹會同湖廣總督臣張之洞湖南學政臣柯劭忞恭摺具奏伏乞皇太后皇上聖鑒敕部議覆施行謹奏奉硃批吏部知道欽此 
頭品頂戴革職留任湖南巡撫臣俞廉三跪奏爲知府因病出缺遵例請旨簡放恭摺仰祈聖鑒事竊照新授湖南衡州府知府李尙卿係直隸承德府人原籍山東海陽縣由附生中式順天鄉試舉人光緒三年丁丑科會試中式進士引　　見奉　　旨以知縣卽用欽此簽掣湖南旋補江華調補邵陽零陵湘潭等縣知縣光緒二十七年四月十四日奉上諭湖南衡州府知府員缺著李尙卿補授欽此該員交卸湘潭縣事因值患病回省就醫尙未赴任於二十八年正月初四日在省城庽所因病出缺由署湖南布政使但湘良署按察使繼昌會詳前來臣查衡州府知府係衝繁難三項要缺相應遵例請旨迅賜簡放以重職守而資治理除咨部外謹會同湖廣總督臣張之洞恭摺具陳伏乞皇太后皇上聖鑒訓示謹奏奉硃批另有旨欽此 
俞廉三片再查湖南撤任郴州直隷州知州李宗蓮虧短錢糧等欵銀一千五百二十八兩八錢一分七釐已逾初叅屢催未解經臣會核奏請摘頂勒限嚴追在案兹據署布政使但湘良署按察使繼昌詳稱該員李宗蓮將虧短前項錢糧等欵銀兩於二叅限内如數完解清楚會詳前來臣查李宗蓮前因虧短錢糧奏叅兹旣如數解清所有原奏摘頂之案相應奏懇天恩俯准飭部核銷再該員現在復於本年大計案内另行叅勁合併陳明謹會同湖廣督臣張之洞附片具陳伏乞聖鑒訓示謹奏奉硃批該部知道欽此 
長順片再上年奴才等因欵項支絀特於省城設立籌餉總局派員勸辦一切捐輪並委吉林分巡道文韞總理其事又因各營需餉孔亟先勸令城中紳商民户分上中下三等報納房捐其餘各城亦僅捐城中釐捐鄉屯以免擾累嗣衆商等頗能仰體時艱情願於七四釐捐外再按貨物賣價抽收六釐凡賣市錢一千者抽收制錢三文聲明報効一年爲期緣七釐按置本抽釐此則按賣價抽釐雖係六釐較之七釐爲重故也省城已自上年十一月收起外城亦將次第開辦　曰復據衆商等呈請籌餉局員轉禀自願於六釐外再加三釐以代房捐秤捐並請將房捐秤捐一概免收等情前來奴才等查房捐易滋繁擾秤捐雖未開辦亦近苛求自不如按鋪抽釐較爲簡便大約此九釐捐合通省計之每年可增入欵銀四五十萬兩該商等輸將踴躍亦奴才等初料所下及此業經費批准在案惟捐事繁重將來尙須各城設立籌餉局一切經無從另籌合無仰懇恩施照章由九釐捐内扣出一成五開支局費薪工以資辦公除咨部查照外謹附片陳明伏乞聖鑒訓示謹奏奉硃批著照所請户部知道欽此 
聶緝榘片再署廣德直隷州知州陳譯調省遺缺應卽委員往署以專責成據市政使湯壽銘按察使聯魁查有提舉銜遇缺儘先試用知縣袁學昌才具精明辦事穏練堪以酌委署理詳由前撫臣移交前來臣到任未及三月例不加考除檄飭遵照外謹會同兩江總督世劉坤一附片具奏伏乞聖鑒謹奏奉硃批吏部知道欽此 
 
 

Page 14

 
 
[光緒二十八年三月初十日京報全錄]  
　　宮門抄諭旨均錄前○江蘇按察司效奏爲接印任事日期摺○吉林將軍長奏爲請旨遴補盟長片○江西巡撫李奏爲委員管解新定第二期賠欵片○又奏爲馬當磯砲臺情形片○兩江總督劉奏爲遴員署理知縣焉○又奏爲遴員署理知府片○又奏爲保薦能員片 
二品銜江蘇按察使奴才效曾跪奏爲恭報接印日期叩謝天恩仰祈聖鑒事竊奴才於光緒二十七年七月在江安糧儲道任内渥承間命補授江蘇按察使當卽具摺籲懇陛見旋奉兩江督臣劉坤一札飭督運漕糧迅速北上遵卽航海至津抵京後接到原摺奉硃批著來見欽此隨將糟米交倉清楚馳詣河南行在先後仰蒙召見三次並恩賞銀兩食品荷訓誨之周詳感寵榮之逾分鴻施渥被鰲戴難名十一月十五日在臨雒關跪送副駕後遵陸南下於十二月十四日回抵江寗將糧道關防移交新任江安糧儲道胡延接收於二十八年二月初五日行抵蘇州奉督撫臣飭赴新任兹於二月初八日准署江蘇臬司朱之榛將印信文卷委員齎送前來謹卽恭設香案望闕叩頭謝恩祗領任事伏念奴才内府備員毫無知議飛芻轉粟愧涓埃之莫酬就日瞻雲蒙聖慈之由逮受 
恩愈重圖報愈難查蘇省爲江海要區臬司實名法總匯揚清檄濁安民以察吏爲先除號詰奸弼教以明刑爲亟奴才自維擣昧懼弗克勝惟有殫竭愚誠隨事禀商督撫臣認眞經理以冀仰答高厚生成於萬一所有奴才接印日期並感激下𢗑謹繕摺具奏叩謝天恩伏乞皇太后皇上聖鑒再奴才經過河南江北江南地方春麥已種民情安謐合併陳明謹奏奉硃批知道了欽此 
長順等片再近年蒙界内盜賊出没肆行搶掠向來以游牧爲生者牲畜多被擄去自俄兵入境以後蒙人爲盜愈衆往往勾結散勇土匪聚成大股緊旗倡亂訪求其故皆由盟長不能得人以致蒙務廢弛若此查　長　謝圖親王色旺諾爾布桑保上年遇害出缺副盟長札薩克圖郡王烏代因事被革各盟長缺尚懸旗界擾亂無人爲之整理非速由各蒙旗王公内遴選辦事明敏之才實難收效查有郭爾羅斯札薩克輔國公奇默特色檯丕勒少年老成英銳明敏旣諳清語復曉戎機上年馬賊邁擾該公晝夜督兵設法防範一切佈置秩然不紊以故杜爾伯特界内蹂躪不堪而該旗尙少擾害查郭爾羅斯前後兩旗後旗與黑龍江毗連前旗與吉林伯都訥逼近卽長春一府卒借前旗之地安插流民目下鐵路係由該旗界内經過時有交涉非如昔年可以畫界自守若將該家公管理盟長使之整頓各旗事務盜賊或可歛跡不致貽禍地方可否將正副盟長兩缺内卽以郭爾羅斯公奇默特色穆丕勒暫署一缺或卽行補授之處出自聖主鴻裁奴才與該公素未謀面並非濫乞恩施且明知事涉藩屬盟長一任尤關重要應由理藩院選擇請旨非奴才所能越俎實緣近日蒙旗賊匪肆擾整頓乏人不敢安於缄默奴才爲安輯蒙境起見是否有當謹附片陳明伏乞聖鑒訓示謹奏奉硃批卽著奇默特色穆丕勒補授副盟長欽此 
李興銳片再前准部咨新定賠疑江西省每年攤還一百四十萬兩並准行在軍機大臣電開奉旨據奕劻王文韶奏稱公約第六欵内載明由國家出給保票付還各欵每月給銀行董事收存等語應將全年應付本息匀作十二分按月攤付先期解交上海道轉付收存無論如何爲難不得稍有遲誤等因欽此臣伏查江西庫欵久已入不敷出近年籌撥餉需洋債有增無減羅掘俱窮兹復增此一百四十萬之出欵數鉅期迫雖經奏准按糧派捐一項而每歲以丁糧全額計之約可得銀三十餘萬尚不及賠欵四分之一迭與司道籌商無不焦思束手而事關大局又不得不勉爲其難前已飭據藩司將二十七年十二月二十二日第一期應付之欵先期解交上海道兌收詳經奏咨在案兹據布政使柯逢時詳稱現於司庫各欵項下騰挪借動銀五萬六千六百六十六兩六錢六分七釐又向商號挪借銀六萬兩共銀一十一萬六千六百六十六兩六錢六分七釐遴委候補知縣王渭濵領解限於二十八年正月二十二日以前到滬交上海道查收作爲江西奉撥攤還新定賠欵第二期銀兩又前准行在户部電此次賠欵係還關平每百兩須加補水庫平銀一兩六錢四分三釐按照此次所解數目計應解關平補水銀一千九百一十六兩八錢三分三釐在於二十七年釐金項下動支一併發交委員領解赴滬交收並由司發給委員川資及輪船保險水脚等費銀九百八十兩詳請奏咨等情前來除飭迅速解交曁咨明外務部户部外所有江西籌解奉撥攤還新定賠欵第二期銀兩委員解赴上海道轉付緣由理合附片陳明伏乞聖鑒謹奏奉硃批户部知道欽此 
李與銳片再九江下游之馬當磯濱臨大江形勢險要光緒二十六年七月問經前撫臣松壽飭令九江鎭道詳加履勘議在該磯前後分建砲臺五座撥營駐守估定工料價值飭出藩司在於釐金項下籌撥欵項檄委補用知縣沙昌壽會同營員督匠興築嗣據該委員沙昌壽禀報工竣計嬄造四十　砲鑿二座六磅砲臺三座平砲臺一座官廳四問兵房十間連子藥庫營門及砌築路等工共實用工料銀六千九百三十兩零造具册結呈請騐收等情卽經臣批飭司局委員勘騐並於奏報九江金雞坡及岳師門外分别添建改築砲臺摺内聲明馬當磯添造砲臺現已據報工竣俟騐收後再行奏報等因在案兹據布政使柯逢時會同派辦政事處司道詳稱前項臺工遵卽飭委彭澤縣知縣趙峻前往按照原估做法逐一勘騐均向如式委係工堅料實並無草率偷减出具勘結呈由該司道等核明詳請奏咨立案等情前來臣查馬當磯距彭澤三十里左襟横山右帶香口内與浮梁鄱陽等縣陸路相通與安徽華陽鎭隔江斜對實爲天然形勝從前屢經勘議皆謂宜於該處建台設防祗因工費未易籌措迄未舉辦此次前巡撫臣松壽籌欵修築布置及爲合法足以鞏固江防合無仰懇天恩俯准飭部查照立案以資捍禦除飭將用過工料細數核實造報並分咨各部外所有馬當磯建造砲台理合緣由會同兩江督臣劉坤一附片具奏伏乞聖鑒訓示謹奏奉硃批該部知道欽此 
劉坤一片再署　州知州楊增芳調省遺缺查有蕭縣知縣本檍堪以調署所遺蕭縣知縣查有候補知縣袁國鈞堪以署理據藩臬兩司會詳請奏前來除批飭遵照外理合會同漕運總督臣陳　龍江蘇巡撫臣恩壽附片陳明伏聖鑒謹奏奉硃批吏部知道欽此 
劉坤一片再揚州府知府鈺斌病故遺缺查有候補班前先補用知府石作楨堪以署理據藩臬兩司具詳前來除批飭遵照外謹會同漕運總督臣陳　龍江蘇巡撫臣恩壽附片陳明伏乞聖鑒謹奏奉硃批史部知道欽此 
劉坤一片再調補江寗府知府沈錫晉志趣正大才識明通前在揚州府知府任内清釐積案督辦團防勸捐積榖莫不實心實力著有成效而尤以帑　錢糧爲鼓合屬併計每年增收銀八萬四千餘兩米一萬八千餘石該花户等一經該守至誠開導踴躍輸將足見該守平日惠愛及民是以感通之速似此循　卓著合無仰懇天恩俯准送部引見　候量子錄用出自逾格鴻施一合附片且陳伏乞聖鑒謹奏奉硃批沈錫晉　　　張見欽此 
 
