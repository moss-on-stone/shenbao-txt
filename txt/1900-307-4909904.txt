# 1900 - 307 - 4909904

 

Page 1

 
 
[三通考輯要出書] [  圖書集成局代啓]  
　　通考苞括通志通典三通考苞括九通古今掌故海也局肆必與志典連售價貴不易購文緐不易讀山隂湯蟄先先生有三通考輯要通雅堂主人購付本局鑄印俞曲園先生序爲宏通之才從此出矣袁爽秋京堂序爲提要鈎元良工心苦一時通人咸推有用之書讐校精詳紙墨加料有識共寳分裝六十本今於二十日巳成書每部批發八元零售十二元躉售面議售書處在上海三馬路申報館申昌外埠在曩時售股票處 
[新印大字本讀史方輿紀要天下郡國利病書告成] [  圖書集成局代啓]  
　　顧景范先生祖禹讀史方輿紀要後附輿地總圖顧亭林先生炎武天下郡國利病書二林齋主人藏有精抄稿本倩本局用大號新字排印廣延名宿悉心校讐二書業已告成用上等潔白連泗紙印釘裝成六十本外加裾木箱每部售洋十二元海内有志之士欲講求經濟學問者則此二書不可不備并請認明封面後有二林齋校本庶不悞購仍存上海文瑞樓蘇州緣蔭堂蕪湖河南苑山房諸君就近選購可也此佈 
[善後芻言二]  
　　余前論中國此次之事不難於議和而難於善後略舉大綱著爲芻言曰一在理財一在練兵一在儲才夫財果能理兵果能練才果能儲卽未必冨甲五洲爭雄天下夫亦可以自固疆圉靖内憂而消外侮矣但財不能自理也兵不能自練也才不能自儲也則尤當以得人爲第一義朝廷非無振作之心而不得其人凡事皆有名而無實故推原中國之弊多悞於官之因循蒙蔽不能實事求是以致潰敗而不可收拾現在欲救其弊宜先整頓官方一在絶門户内員自臺閣以至卿院外員自督撫以至州縣皆宜同寅協恭和衷共濟若各存意見則上者政令歧出下者迎合爲心置朝廷百姓於不顧夤緣傾軋相習成風國安得而不弱况自數年來滿人每歧視漢人漢人亦歧視滿人若有積不相能之勢而又借新舊之名自相齟齬釀成今日之禍其原實由於此要知滿人之學雖遜於漢人者多然豈無精明强幹之才漢人之才雖多於滿人抑豈無謬戾昏庸之輩是在朝廷愼選樞要政府得人則疆吏之嫌自泯疆吏不存竟見則百僚庶司之門户自絶矣如此則何有於傾軋何有於夤緣哉一在厚廉俸中國之貧弊在中飽夫人而知之夫中飽之弊不獨官也然無不自官開之官苟能廉守不阿則其餘中飽之弊不絶而自絶然以余觀之官豈皆存中飽之心而貪婪無厭者哉使之有不能不取之勢則彼遂有不能自潔之情苟欲使其自潔是非優加廉俸不可國家定制俸外又益以養廉朝廷之恩不可謂不厚無如世風日薄費用日繁就州縣而論每年廉俸多不過銀一千數百兩少不過數百兩卽甚廉節之員而幕友不能不延差役家丁不能不用以此區區供各人飯食尙屬不敷何論其他鄙意官則加以廉俸俾無室家之累庶得盡心從事此外開銷實用實報以此類推則中飽之弊卽不能盡絶然亦可以澈底核算矣若武員則其弊更甚其害更大上者不敷所用無非扣餉缺額餉額一缺而謂兵能用命乎兵不用命而謂國能强盛乎此武員之更宜加俸者也一在汰冗員中國自捐納之例開而仕途日漸擁擠每省候補人員有多至一千數百者每省實缺多不過百數十員卽尙有各局各差而閒員多至數倍頻年聽鼓或債臺高築或家產銷亡終日望差望缺如農夫之望歲窘迫至此欲其不貪不取得乎大抵閒員之多由於捐納之濫現當國庫支絀之時勢不能驟停捐納惟俟人員到省之後大吏嚴加甄别闒茸之流一概裁汰如必待其覆餗貽羞始登白簡則爲其所耗費者已多且裁汰一多抱才者不致因傾軋而久困風塵不肖者不致恃多財而倖進不必停捐納而捐納者自少仕途淸而人才可以奮出矣整頓官方法雖不盡乎此而亦不出乎此故又推而論之不識當軸者以爲何如也 
[聨軍近情]  
　　昨日本埠字林西字報館接北方來電云各匣聨軍現已馳抵直隷省之大名府并聞擬派一軍往山西邊界一軍赴河南大約因此兩處皆有拳匪蹤跡故派兵往剿也 
[不犯山東]  
　　昨日濟南來電云日前山東巡撫袁慰庭中丞接到聨軍統帥函稱東西洋各國兵士决不侵犯山東地方亦不致令中丞爲難蓋因中丞痛剿拳匪不遺餘力旅居東省之西人咸受其庇故感其德而有此酬報也 
[調兵護衛]  
　　西字報云邇者新任直隸總督欽命議和全權大臣李傅相查知京畿一帶所有兵勇殊不堪用因念前任粤督時所募淮軍護營訓練精純尙覺可恃爰電飭該營統領王總戎得勝卽率所部由廣東遵陸赴京以資驅策刻下聞此軍已抵南昌卽日起程北上矣 
[兵艦炸烈]  
　　西字報云直隷保定府屬之獨流鎭向有華式兵艦一艘艦中駐有英兵若干名本月中旬某日之晚不知如何忽然炸發華人之殞命者約五十名英兵則未詳其數也 
[美易總統]  
　　前日本埠字林西報接美京來電云今日係美國公舉總統之期議院各員大半舉原任百里璽天德麥堅利氏續任總統四年蓋以麥氏前任總統時頗洽民望故也 
[乞退述聞]  
　　漢口訪事人云近日武昌官塲紛紛傳述謂調補鄂撫裕大中丞長有具摺乞退之意未知確否 
[補缺述聞]  
　　漢口訪事人云湖北按察使兼攝布政使瞿賡甫方伯經督憲張香濤制軍具摺奏保實補斯缺惟此說得自官塲傳述未能决其確否也 
[五馬履新]  
　　松江訪事友人云新任松江府知府余右蓀太守丸榖於本月望日蒞松後十六日淸晨排列全副儀仗從南門外大漲涇馬頭登陸迤邐入校士館暫駐襜帷前導銜牌十餘對有幸亥恩科舉人已未進士户部雲南司主政户部河南司户部陝西司户部江南司副郎户部福建司正郎户部雲南司正郎户部指納房户部捐銅局户部豁免處户部則例館提調户部北擋房領辦户部派辦處總辦實錄館詳校京察一等記名道府特授松江府正堂等既至行拜門禮隨入内小憩時華亭縣林霨生大令婁縣屈吉士大令曁府屬各官咸趨前禀安移時前府尊張子虞太守命駕而至茗談移晷始别翌午林屈兩大令曁府署發審委員沈聨棣明府府學温子鈞華學何庾香婁學儲晉山三廣文經知兩廳孫沈兩叅軍華婁典史申姚兩少尉水利廳馮二尹及留松各委員等預集伺候至午正經歴孫少垣叅軍將印齎送前來太守朝服迎入先望闕謝恩行三跪九叩首禮然後行拜印禮退入更衣旋卽升座吏書唱報吉語啓印開用各官堂叅畢六房吏書及皂快壯隸各班皆紛紛叩賀如禮 
[密拿會匪]  
　　漢口訪事人云湖北緝捕委員李仲甫二尹訪悉自立會匪頭目某某等現尙匿迹申江消遙法外特飭幹捕胡金魁黃權子等赴滬密拿冥鴻飛不識能爲弋人所獲否 
 
 

Page 2

 
 
[撥營歸鄂]  
　　漢口訪事人云湖南所募威字五營以二營留守寳慶以三營調赴鄂省現聞將駐鄂三營撥入湖北月餉由鄂給發擬分駐於新堤蒲圻簰州圻州黃州羊嶁峒等處以資防守 
[懷柔遠人]  
　　廣州訪事友人云前者省垣興隆街昆隆錢店中人悞將茶水傾潑門外沾及乘輿而過之某西人以致大起風波一再調停始得薄懲了事南海縣裴大令懲前毖後特於某日發出示諭黏貼店門前略謂通商和約五欵内載有各國沿海口岸設有領事官中國官軍民人等當一體以禮相待不得欺凌侮謾等情日前法國領事官經過該店門前該店中人將水射入輿内殊屬非是兹擬罰銀十元并飭令閉歇一月以示懲警嗣後如有領事官及西人經過均當以禮相待不得非分欺凌肆行辱駡俏敢有違卽行拿究决不寛貸想此後少年浮薄之徒當不敢輕爲嘗試矣 
[續獲盜犯]  
　　松江訪事友人云閏八月十九日之夜南門外打鐵橋富户薛阿寳家被盜一案報經婁縣主屈吉士大令偕同汛弁張君勘明勒緝旋由滬上緝獲左得勝一名業經歸案訊實本月十七日復由滬上押解此案盜犯單得勝至署大令立卽升堂略訊原委隨飭釘鐐收禁候覆訊核辦 
[冐捐宜究]  
　　七寳友人來信略謂邇來九里菴龍觜分卡左近一帶時有歹人冐充貨捐局巡丁駕駛小舟伺於支河汊港間遇有鄉人載棉花到鎭求售者無論三五擔皆被中途要截勒令繳捐鄉愚無知必飽其慾壑而後已怨聲交作人皆視爲畏途安得當軸者嚴密稽查爲民除害云云按上月卡司事王某因向某鄉人索詐洋銀二百元案發經卡員移送上海縣署究辦以爲若輩當稍知戢羽潛鱗矣不意此風卒未盡絶若不及早剔除民困將何日可舒乎 
[甬江火警]  
　　寗波訪事友人云本月十六日上午三法卿牌樓附近寶泰絲線店不戒於火熊熊之勢上燭層霄幸各水龍聞警馳至竭力狂噴始得救滅約燬樓屋二十餘幢或云肇禍者係周姓棺木店也俟訪明續錄 
[烟海漁歌]  
　　烟臺訪事人云駐泊登榮之水師各兵船均係數年前所造前者由北洋調去十艘往來旅順口既而陸續交廠變價賣去僅餘第一號船仍交還登州運載軍米近因奉省洋面海盜充斥擬將此船重新修理以資緝捕之用說者謂此項兵船均由李山農觀察在粤省承造計共十四艘今已三十年之久惟此一號巍然獨存也○本月初二日各國西商又在西沙旺地方舉行賽馬之事際此秋高馬肥揚鞭馳驟雖曰及時行樂然仍有肄武之意存焉○秋稼登塲農事告畢邑宰出示曉諭徴收下忙當此國事多艱需欵孔亟賢有司急公報効正不得以催科政拙自詡爲撫字心勞也○本月初八之夜更魚四躍忽覺屋宇皆動地震震有聲幸移時卽止故蝶夢沈酣者或竟未知也 
[鄮山挹爽]  
　　寗波訪事友人云西南鄉近出命案兩起一爲鄞江橋崔夾岙某甲貧不聊牛將妻託鄰嫗爲媒得價賣去嗣爲族人所知向嫗理論嫗遂仰藥自盡其子赴鄞縣請騐邑尊徐大令以嫗咎由自取再三開導其子始具結了案一爲百梁橋某甲與比鄰某乙積有仇隙乙誣甲開設花會以致羣與爲難甲忿甚遂投河自盡屍屬赴鄞縣報案聞徐大令已准詞飭差往查矣○鄞縣徐大令因高橋搶案親督勇丁追盜至大嵐山脚下盜黨竄入野貓洞洞口甚窄僅容一人恐有埋伏不敢深入僅拿獲爲盜報炊之人正法示衆既而又獲王阿生張金才二匪聞張係窩贓之犯先交差役等押解回郡大令遂於初九日下午回署諭將二匪釘鐐收禁聽候訊明核奪○東鄉寳　陳紳家於月之十一日爲子完姻賀客盈門頗爲熱閙次日雇寳幢航船送客至江厦某錢莊帶有寳石珠花等貴重各物高挂風帆利不得泊不午抵江東化成庵門首忽被旋風將船吹覆舟中共十數人無不凶占滅頂有附舟四客魂返九泉餘皆救登彼岸至珠寳等物已無處打撈矣 
[黃沙雁帛]  
　　沙市采訪友人云自票匪張賢臣正法後現又拿獲同黨數名想一經訊實决不能倖逃法網也○沙市自立秋節後雨師絶　不但田禾枯槁而民間飲水亦缺有至數里外運水者有至十數里外運水者距沙市三十里之打鑼塲鄉婦某氏早喪所天無人擔水爰乞諸鄰婦李氏李氏以誼屬葭莩且係比鄰遂以一勺與之適爲李氏之夫所見謂擔之十數里外何得輕以予人遂舉妻口角李氏被夫所辱羞忿交集遂雉經而死某氏聞李氏之死事由已起又恐爲命案波及亦於當晚自縊區區之事連斃二命眞愚之又愚者矣○總辦宜昌防務統帶宜勝營黃小琴太守於上月抵沙假寓新安書院隨發出立言韻示云照得會匪滋擾本府奉飭搜巡倘遇緝捕等事居民安業無驚切勿容留會匪查拿毫不容情如有擒獲首要送營給賞非輕沿途借居寺觀嚴禁騷擾良民倘有兵丁滋事定予綑送來營按照時價買賣交易各要公平諭示軍民人等其各一體凛遵○廣西臬司張廉訪統軍兩營趨赴行在現已抵湖南張沙不日卽由常德經沙市取道襄陽赴陝江陵縣張芸生明府奉到鄂督張香帥札飭預備夫役車船等項妥送出境明府因出示曉諭貿易人等所有入衛軍需用食物等件務須公平交易○統領沙防全軍朱惠三觀察現已遷往章華寺中所建營房亦已將次告竣○荆州郡西太暉觀供奉祖師神像素著靈感每値秋收之後遠近鄉民咸來酬願現因北氛未靖各憲深恐匪黨乘間竊發荆州府舒暢亭太守江陵縣張芸生明府爰會街出示云照得荆州郡城西門外太暉觀香火最盛每屇秋冬江陵各鄉以及監利沔陽濳江各州縣居民來此進香者往往鑼鼓旗幟絡繹於途每起多至數百人現値會匪充斥伏莽甚多誠恐藉端糾集匪黨滋生事端現已由縣示諭該觀道士於本月初一日封山凡有朝山人等無論男女一槪不准入廟燒香爲此示仰江陵各鄉及監利沔陽濳江各州縣居民一體遵照毋違特示 
[漢江寒汛]  
　　漢口訪事人云土　城外之濟生堂左側衰草白揚荒原一片貧人皆厝棺於此每當月黑星稀之夜靑燐閃閃鬼語啾啾行者寒心不敢駐足本月朔日有一新厝柳報上標宋門李氏某是之夕突爲匪人斫破盜取衣裳翌晨爲堂董所知重代棺殮飭保鳴鑼俾屍親得悉速爲掩埋夫盜棺非細罪也不知有地方之責者其亦肯爲死者昭雪否○漢陽保甲總局總紳許君元圃近已逝世遂由府尊施鶴笙太守飭漢口循禮上局紳士戚君復光接辦而以許君之哲嗣次圃管理循禮上局事○時事多艱軍情萬變湖廣總督張香濤制軍爰就督署曁各防營安設德律風以便傳遞消息倘有急務遣將徴兵頃刻可至洵當今要圖也○本月初九日爲鳳出書院官課生童之期由夏口廳陳少石司馬命題限三日繳卷兹將全題照錄於下春秋書爵書字書名說漢陽諸姬攷長安形勢論萸囊賦以辟除惡氣而禦初寒爲韻擬蘇子瞻九日黃樓作○駐漢獲軍營二百名前駐紥於四官殿太平會館兩處兹以漢防右營奉調至轉運總局防駐營屋已空遂將獲軍移駐其内○近日以來湖南炭船之到漢者甚屬寥寥以致居民咸有薪桂之歎推原其故皆因寶慶等產炭之區河水枯涸不便運行是以來源稀少價漸昻貴也○日來各省解赴西安糧米多若恒河沙數均取道漢皋雇舟西上臨河一望帆檣如林所給船價亦頗公允舟人咸樂就之但當此水枯之時打漿中流殊爲不便併聞秦晉兩省均患旱荒載道飢民慘不忍覩此項糧米解往西京後除正供外尙須給發振米也 
[示禁需索]  
　　欽加同知銜特授上海縣正堂汪爲出示曉諭事照得本邑辦理膏捐内有捐户新開請照以及盤頂遷移繳換執照該董書人等無不勒索照費自數元至數十元不等幾視爲肆例本縣到任以來整飭董書嚴禁需索從前積弊爲之一淸但恐日久玩生故態復萌除　後所給執照一槪加蓋禁索照費紅戳外合行出示曉諭爲此示仰城鄉内外各烟館人等一體知悉自示之後爾等或新開請照或遷移盤頂繳換執照均毋庸花費分文如再有劣董蠧書藉以需索許卽指名禀候提究惟爾等嗣後既無額外花費所有應繳捐欵務各按月淸繳不得稍 
 
 

Page 3

 
 
有疑欠致干提究各宜遵照毋違特示 
[禁藥進口]  
　　日前英國某輪船載有火藥一千四百餘箱來滬停泊吳淞口外倩英總領事璧利南君照會蘇松太兵備道兼江海關監督余晉珊觀察請卽騐放進口觀察以爲數太多碍難准行刻已婉詞照覆矣 
[醫星照滬]  
　　朱家閣名醫陳蓮舫比部醫術之精爲當今盧扁杏林橘井名譽交馳從前來申向寓大享棧自該棧被鄰居延　閉歇遷移故前次比部到滬卽改寓觀音閣馬頭晉陞棧房屋寛敝踵門求診者雖座爲之滿而尙無局促之嫌兹應本埠某君之聘復於前日來滬仍假寓晉陞棧中滬濵人士其有偶沾淸恙者盍一試靑囊秘術乎 
[押遷票店]  
　　洋人愛勒在本邑南市十六鋪迤南新馬路開設和濟公司彩票分行迭經馬路工程局總辦程雨村大令飭差押遷公司經理人抗不遵照依然開設前日蘇松太兵備道余晉珊觀察以和濟公司彩票並未奏明以是不准在内地銷售札行馬路工程局飭差押令從速遷往租界程大令奉札後立卽派差協同華印各捕將和濟公司招牌取回捕房昨日愛勒赴馬路工程局求見大令大令諭俟商定後再行核奪 
[索詐宜懲]  
　　前日傍晚悔罪投誠之富有票匪頭目熊錦堂糾同甲乙丙三人貿貿然至美租界乍浦路同德里第四十四號門牌張冲韓家大言曰方今各大憲查拿富有票匪異常嚴密爾係頭目勢難姑容若不速獻洋銀四百元爲我等壽休想逍遙法外也張知難理喻立卽投報捕房捕頭令四十三號西包探及華包探劉阿炳將熊等四人一併拘獲並在熊之身畔搜出手槍一枝押候解　公堂禀請讞員翁立漁直刺訊究 
[証人候訊]  
　　前者兆豐洋行主投英美租界公廨控桂仙園主應桂馨不付房租經讞員翁笠漁直刺訊問應供稱定造此屋時曾付押租銀二千兩倩姚秋帆經手可令質証直刺遂諭候邀姚到案再核昨日應偕姚投案禀明一切直刺商之梅繙譯著暫退候下禮拜一會訊核辦 
[會訊捲逃]  
　　日商村井紙烟公司前投英美租界公廨控　辦戈冠英捲銀數千兩逃逸無蹤因中保殷晉齋陳鶴亭曾擔保銀三千兩請向追償讞員翁笠漁直刺提殷陳二人研訊判令各賠銀一千五百兩至今絲毫未繳村井商人遂投道轅上控經蘇松太兵備道兼江海關監督余晋珊觀察訂於昨日午前十點鐘會同日本領事小田切君至北河南路天后宫側出使行轅内升座研訊原告倩律師哈華托到案將此案原委朗誦一遍聲稱公司中與買辦立有合同由殷陳合保銀三千兩今買辦業已逃逸應向殷陳追償保銀被告所延律師佑尼干起而言曰合同上寫明公司中存貨買辦處至多不得過銀六千兩今已多至二萬餘金致被買辦捲逃公司中人亦難辭咎况公司係屬商人並非地方官不應擅將殷陳住宅將門封釘應請訊究觀察商之小田切君以時已正午訂期再訊遂各分道回署 
[英美租界公堂會訊案]  
　　英商愛爾德控趙雲峯馬松林佔地糾葛一案迭經讞員翁笠漁直刺會同英領事班德瑞君訊知是地由馬先賣與趙繼復賣與洋商判令馬繳還洋商地價一面由趙找出遷費嗣以兩造抗不遵斷因復訂於前日午後會訊届期班君蒞廨會同直刺升座研詰原告投案請追趙遵繳遷費洋銀二百元地保王士泉禀稱此案遷延日久均因馬抗違憲諭不肯遷地所致今趙已將遷費繳案求大老爺泒差押遷直刺商之班君判令將遷費二百元給馬具領限兩禮拜將地遷讓趙務于十日内將地價繳淸以便歸還洋商然後收地執業各具遵結完案○英商義記洋行主控昌大錢莊虧倒巨欵請傳案訊追由英領事班君照會直刺傳集人証前日午後會同研訊義記洋行主投案請追昌大股東鍾榖貽到案供稱義記洋行欠欵應由各股東協同淸理今各股東均已避匿求鑒昌大夥沈蔚文王平橋供自錢莊倒閉後各股東及執事人皆避匿無蹤求恩公斷直刺商之班君以昌大所欠尙不止義記一家此外協隆老沙遜等行均被欠巨欵碍難置之不顧著候照會錢業董事妥爲理處案中人証均各還押 
[美租界捕房紀事]  
　　甬人應財星向駕杉板船爲業月前曾至百老匯路怡泰小錢莊騙取小銀錢三千五百枚由店主投報捕房昨經包探劉光震將應拘獲捕頭令押候解送公堂禀請讞　翁笠漁直刺究辦○昨晨偷兒王巧生丁德全混入某姓家竊取衣服若干件携之而出適爲巡街捕所見拘入捕房捕頭令押候解送公堂禀請訊辦 
[更正]  
　　昨報英美租界公堂瑣案紀裕源恒洋貨號主蔣文明供尙有興昌祥店貨一語實係慶昌祥之誤並非興昌祥本埠自有興昌祥洋貨店恐致混雜有累聲名合亟更正於此 
[濟急三電]  
　　頃奉傅相幕府楊彝卿觀察自北京來電云𧜗函五號公函悉匯豐三批銀一萬兩洋一萬元到後仍匯銀合用京官頭批� 
定十七行約共一千數百人速派兩火輪多備火食卽日來少遲再來一輪火車到唐沽卽上輪無處住輪到滬乞派妥人赴輪查看實貧苦者再少周濟陳子鈞專濟三千是否照撥他省照辦否現各省京官聞信時來催近駿已寄三函到否駿等震等因當經禀商盛京卿適公平安平兩船在津郡電復彝卿觀察趁此兩船來滬以期妥便至陳子翁專濟三竽及　來兩竽公函早經叙明指濟四川自應照撥謹一併附陳仍於第九號公信中聲明照辦鈔乞登報伏祈公鑒 
[濟急善局施子英鈔錄]  
[陸純伯部郎致上海救濟善會第三號公函]  
　　諸大善長均鑒前由廣濟輪船及郵政局寄奉二函諒已早邀台覽比想籌祺曼福履祉增綏爲頌此問由沽到津附搭火車甚屬不便而所帶包米棉衣等件非自雇駁船陸續運津不可舟車房屋均爲各國所佔租雇不能自由所以多日躭延遲遲登岸在申時亦知事巨途深恐鞭長莫及不得不專假一輪預爲未能上岸地步現已於本月初五日在針市街火神廟設局遇事赶辦連日招得士民以及眷屬二百餘名卽令乘坐愛仁輪船回申被難之人歡聲雷動津地均以救命船呼之北方紳商士民見此義舉無不交口稱羡以爲東南人有此善心所以得免浩劫大約不乏聞風興起相助成功之樂善君子也至初九日止報名而未及上船者又有二百餘人惟專假一輪需費甚鉅此輪回申後敝意擬請不必再行專放俟此間人數衆多再電請派輪免單數本速請招商局加蓋戳記寄津立候應用勿延是盼惟棺柩裝運回南更不容易樹藩行經城廂内外見有朝衣朝帽之男屍鳳冠霞珮之女屍抛棄道路慘不忍覩昨日向德璀璘君商酌告以我華人靈柩甚重懇其設法帮助已蒙槪允在塘沽開平礦務局撥借空屋一所先將棺柩陸續運至塘沽寄存於封河前由礦務局撥借一輪專裝棺柩並許將來該局有船赴甲裝運難民亦不收取水脚盛情可感至掩埋一事因此間一舉一動皆有牽制正慮不能開辦幸有毛毓泉兄及本地紳士均願出而相助爲理大約卽日亦可舉行津京雖稱安民號令不一卽有洋人保護亦難爲力處處掣肘筆不能述非身歴其境不知此中艱苦目前諸事均已辦有就緒惟需欵更鉅若非諸君子源源接濟深恐有負初心終夜焦思難安枕席東南士商困頓京津者固不乏人而逃至四鄉無力言旋者尤多昨已派人前往各鄉援救京通一路非有洋兵保護不能進出中堂處並未派員來津因與洋人交涉知是善舉莫不欽敬若牽連官塲反更爲難樹藩在此祗得相機行事與華人辦事則依賴中堂與洋人辦事則昌言善舉耳所有帶來銀欵衣米業已陸續支用發放矣劉鐵雲舍親於今日平安抵津略爲安頓擬卽入都津地車船等價較之昔口竟加數们動用食物無項不貴局中開銷自當格外節省乞卽將此情形轉告蘇州倪錫翁諸君及寒舍爲托餘容續布敬請善安[  陸樹藩頓首九月初九日]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
二馬路信和泰義記參號黄李合股所開今因議氣不投九月望日拆股自願盤於懋記開張生財一切均盤在内往來帳目等歸前東義記自理與懋記不涉恐未周知特此聲明　信和泰懋記告白 
[失票聲明]  
今遺失本號第一千一百零二號九月十五期九八票元七百拾兩正已向前途説明作爲廢紙特此佈告　通益公啓 
[萬有利中西大票]  
廿二日開彩速請購標發財 
[老同得利和濟中西票]  
分條五角小洋照市貼水 
[和濟中西票念二開彩]  
請奪頭標老萬寳源啓 
[痴癲第一]  
室人痴癲四年醫藥莫效月前幸閱貴報得悉申江鐵路天后宫東首粤省保夀堂大藥房秘傳癲狂定心至寳丹異常立騐卽奉上英洋五元托全盛局寄購貴藥房寳丹五粒卽日依法開服一粒其病日覺减輕再寄服五粒其病痊好眞世上痴癲第一名不虚傳喜錄報謝江寗城經芳書屋主人啓 
[上海中西大藥房老牌眞貨麥精魚肝油]  
紀畢氏製來自泰西冬令補劑奇效無比滋營養衛調理及時每瓶一元童叟無欺躉買原箱價可相宜市間假貨請細辨之 
[遺失巴士]  
今遺失１１８箱紅茶巴士三紙英十月一號江裕十八次進口ＷＦ巴士三百三十八件重一萬六千三百廿五斤又十月一號江裕十八次進口ＭＷ巴士九五件重四千一百十三斤又十月三十號江寛廿四次進口ＹＨ紅巴士九十八件重四千九百九十八斤該巴士三紙已向申關上説明作爲廢紙望各洋寳號切勿收用特此告白　友興茶棧啓 
[上洋抛球塲久孚字號醉蟹上市]  
[聲名改記]  
兹因劉玉潤前在十六鋪内創設潤裕長記氷鮮行現因乏力開張憑中推絶與順記遷在小東門大街開張所有劉姓及長記在外一切票據往來貨物并借項等情均歸劉姓自理與後東順記毫無干涉恐未週知特此布告　潤裕順記行瞿白 
[大彩常臨上洋必得成經理各種彩票普益江南票和濟廣益○]  
全張五元○分條五角○紅票十足收兌信購原班回件 
[ＣＨＡＭＮＥＤＩＣＲＥＢＬＡＩＭ.ＳＩＮＥＳ曾伯廉各藥料]  
曾伯亷所製咳嗽藥天下無雙如人受寒咳嗽服此最妙因能通肺中之氣使痰易出也小孩亦可服蓋緣内無毒性物之故 
曾伯亷所製痧藥能治大小腸各病用過之人盡皆稱妙蓋能一服卽愈也如人發痧立卽服下無不告痊 
曾伯亷所製止痛油治痛風爲第一妙藥痛時敷之立愈愈後仍前敷治定可永遠餘根此外如肋骨痛腰骨痛胸骨痛刀割火灼凍瘡皆可用此藥治之分寄名藥鋪出售每小瓶洋五角大瓶洋一元 
　　分寄各藥鋪出售每小瓶洋五角大瓶洋一元丁上海新晉隆洋行總經理 
[廣東陳恒德堂良方濟世婦女乾血癆良藥]  
此藥專治婦女衝任損傷以及腎虚血枯血少血閉而或憂鬱思慮過度而經不行則中氣益損陰氣益乾致成瘀血凝聚癆瘵險症本堂家傳良藥無論婦女老幼遠年初起一服此藥三日血脉調和功效大見重者服藥二盒足矣痊愈屢試屢騐因此藥十分靈效故敢出而問世非圖漁利也每盒價洋兩元先試半盒亦可不靈遺洋○假冒甚多購者認明○函購信力自給○鋪分上海英大馬路萬康醬園對門德仁里内石庫門廣東陳恆德堂謹啓 
[維揚教塲大街同慶源洋廣南貨號]  
開設有年誠實無欺本公司久爲信服今特專售燕窩糖精大匣五元小匣二元半揚州爲仕商薈萃之區近來由信局來購者究嫌稍遲數日從此取之宫中無慮遲滯也此佈　上海南京路華興公司主人謹白 
[各種彩票批發公道]  
本行開設二十餘年誠實無欺素蒙紳商光顧咸稱公正大彩常臨今售江南義賑票全張丑元五角○分條足洋五角半○和濟票○廣益票○普益票○全張五元分條大洋五角如小洋外加貼水外埠批發格外克已信購原班回件不誤此佈棋盤街北○者恊記萬裕碼頭得月樓 
[京都天寳齋秘方哮喘氣急化痰止咳靈丹]  
哮喘一症其名有五曰痰哮風哮冷哮水哮　哮名雖異究其原皆由頑痰壅塞肺氣鬱結致時而氣喘時而痰壅或感外邪失於表散邪伏於肺淹　歲月時發時止甚則食不得下體不得伸晝夜不寗苦楚萬分臨咳虚汗或致失音本齋秘製是藥專能豁痰理氣順肺寛胸痰去氣順呼吸自靈其哮喘自平矣此方獨出心裁靈騐異常萬不爽一服之無不應手而愈誠普天第一靈丹也每盒價洋一元每料五元抑或遠年老症一料足可除根白毛花橘紅每對五角化痰丸每瓶兩角上海二馬路鼎新里石庫門内便是 
[吐血全愈]  
僕久患吐血醫藥鮮效幸購上海英大馬路萬康醬園對門德仁里内廣東陳恆德堂神效吐血藥膏六元依法服食果然當日立止至今三年有餘未見復發功德欽佩無量乞登報伸謝吳江縣署中許師爺誌 
[同豐永啓]  
本號發兑正字十足條錠葉金歷來考究今春至今門銷十足條葉居多本號自重聲名並無低貨混售倘有本號之金欲銷售者照市價略可加增以昭信寳時此布　聞 
[白帶靈丸]  
凡婦女之病多有不可告人者或信水未來面黄肌瘦或經期不準四肢疲軟不思飲食久之成癆本堂人參赤白帶下靈丸能統治婦女一切之症包括無遺大瓶四元中瓶兩元小瓶一元上海五福弄口京都同德堂發兑 
[新到官板各種捐例]  
籌餉事例七角新章大八程一角鄭工新例二角海防事例附簡明條欵四角又新修馬氏繹史八元三朝詞綜三元湖海詩傳二元駢體文鈔一元七十家賦五角詩　微三元蔡氏廣輿記二元蓬萊仙館駢體尺牘白紙六角竹四角蘇閶綠蔭堂觀前察院塲上海棋盤街文瑞樓三處發售 
[郵政信箋信封]  
本號精製名箋藏扇各項郵政箋封以及東洋與西式簡筒花樣新艷格式古雅又易於遞寄如荷　鑒顧者請認明上海二馬路南九華堂南紙扇莊庶不致誤遠處可由郵政寄買亦甚妥便 
[上洋稻香村]  
姑蘇觀東分申只此一家專辦官禮蜜餞十景糖果香水瓜子冰糖楂糕五香薰魚透味醉蟹猪油年糕人物雲片糕杏仁干糧一應俱全貨眞價實賜顧者請認明四馬路中聚豐　東首　主人啓 
 
 

Page 8

 
 
   
 
 

Page 9

 
 
[免繳虧欠]  
　　前者美仙髦兒戲園主蔡文炳等投英美租界公廨控股東許錦春不認　欠　　　　員　笠漁直　訊得供詞各執諭令算明帪目復訊核奪前晚直刺復提案研詰蔡供此案前蒙大老爺訊明當卽認　　差核算帪目除去　本洋銀一百元外應令許認還虧欠洋銀一百四十元求恩究迫許供園中一切由蔡經理小的羹未在園未悉底藴若照小的核算應有盈餘蔡所呈帪目盡屬子虚叩求鑒察直刺以許所供尙屬近情判將攤派虧欠銀兩免其繳還兩造各具切結遵斷而退 
[上海縣署瑣案]  
　　前日舒吉甫控朱義雲華勤其圖賴會欵和之索取反被毆傷請騐至晚汪瑤庭大令研訊舒供小的在大塲鎭開設布米莊昨日向朱義雲華勤其索取會欵一味圖賴以致被毆受傷叩乞提訊大令飭仵騐得舒之胸前受有拳傷飭自行醫治候提朱華訊明實情核辦○鄉婦趙常氏控徐楊氏呑沒茶禮洋銀向索被毆請騐汪大令研訊之下氏子趙坤坤供小的耕種度日姪女金金由徐咸春及其妻楊氏爲媒許與曹姓爲媳所有茶禮洋銀三十元均被徐呑沒向索蠻橫反將母親毆傷求究趙常氏供年七十五歲餘供與其子相同大令飭仵騐得氏之肩背頭額等處果有傷痕飭令趙坤坤舁母回家醫治候提徐等究追○莊永林控夏阿狗毆傷其子汪大令提案研訊莊供小的兒子年幼偶至夏之田内遊玩夏誣指竊取葱苗遽行兇毆以致受傷甚重現延醫調治求提夏嚴究夏供小的所種之葱屢次失竊計有五百餘斤昨日遇見伊子在田内行走疑係竊葱故略予毆擊大令以其不應行兇判責二百板飭交地保帶去調處○前晚有徐興者與女子余蘭貞深夜同行被差拘案大令研訊之下諭令余蘭貞交其夫領回管束徐興發交妥實人保出○范福生控源大米店結欠往來銀兩汪大令研訊之下范供小的在大東門外開設燭店被源大米店結欠銀兩屢索不還特開帳呈請提追大令查閱帳目甚屬瑣屑模糊究竟實欠若干毫無眉目著退去將帳逐細開明再呈電核○鄉民錢石巖控朱方林佔據水車基地汪大令提訊之下錢供小的田畔向有水車基地一方今被朱强行佔據向論恃蠻堅不拆讓求究朱供家住浦東小的之田與錢毗連車基實係小的之產因連年不用卽指爲伊產今將方單呈電大令察核方單僅註畝數不能斷其車基何在傳訊地保吳梅卿供小的查明車基確係錢產與朱無干大令遂判仍歸錢管業飭具結完案○陸嘉茂控曹永梅欠洋不還前晚經大令提訊陸供本地人前被曹永梅陸續借去洋銀四百八十元迄今三年本利無著務求究追曹永梅供在邑廟爲羽士所欠陸之洋銀實因一時無力措償叩求寛限大令判交保限一月内還淸 
[馬路工程局瑣案]  
　　前日范小福持銅質僞洋銀至橷馬路楊家渡祥泰錢莊兌錢爲莊夥某甲察出將范　交三十八號巡街捕拘至捕房移解馬路工程局禀請總辦程雨村大令研訊莊主余錦榮投案聲訴前情范供鄞縣人在法租界某鞋店爲夥店主囑兌洋銀不知其僞求鑒大令以其混用銅質洋銀命押候查明覆訊○前晚周順興莊江山在新馬路不知如何悞取東洋車夫陳大雙棉襖以致互毆由二十八號巡街捕拘入捕房轉送工程局總辦程雨村大令判周莊合賠錢七百文具結斥釋○東洋車夫朱倍子拉車不愼碾傷小孩手指其母陳張氏將車夫扭交四十八號巡街捕拘至捕房捕頭令解工程局總辦訊究程大令以朱拉車不愼本應笞責姑念苦求判罰小洋銀四枚給孩爲醫傷之費一併斥釋○阮徐氏曾欠其兄徐開貴洋銀五元前日徐方在馬路中與氏相遇卽向索取以致紛爭由二十一號巡街捕拘解捕房轉解工程局經程大令訊供以其誼關手足不應互鬥判將徐押候酒醒開釋○舟子孟六一諸梅生不知因何口角起釁在船上扭毆致朱失足墮浦四十八號巡街捕見之一併拘至捕房轉解工程局程大令提訊以孟不應行兇判責二十板 
[英美租界公堂瑣案]  
　　本年五月間徽州人戴康憑媒丁阿寳娶金氏爲妾賃居英界六馬路某里内嗣戴因事赴漢口至前月回滬忽占入宫不見之爻急覓丁亦已不知去向室中衣飾均被席捲一空當卽報捕查緝旋由包探趙銀河查知金氏已攺名金文蘭在百花里龜子阿法所開妓院賣娼遂拘案請究戴投案供訴前情金氏供小婦人由戴納爲側室後因彼不顧家用故作此無恥之事讞員翁笠漁直刺商之梅繙譯以金氏供詞狡展無從判斷著押候復訊再核○廣東人鄭阿朱躑躅浦灘見五十四號西包探履聲槖槖而來强曳其裾誘爲無恥之事經西探拘案請究查刺以鄭不知羞恥判責五百板遞解回籍○賊犯陸阿星濳至蘇州河畔所泊船上竊取營兵號衣褲三套經包探石錦榮拘獲解案請究直刺判帶回捕房管押一禮拜○車夫張金壽駕車不愼撞壞某西人所乘脚車經二百五十四號巡捕拘案請究直刺判責五十板○史香林被學徒陸生棠竊去洋銀十元與任小榮分用報捕後由包探拘解請究直刺判責陸手心五十下任交捕房管押半月○趙得生至朱國田所開剃頭店内滋擾經五百八十四號華捕拘解請究直刺判令遞解回籍○周友財行竊陳福全家綢布衣四件經包探拘解請究直刺判責二百板遞回原籍贓給還失主○徐榮全不知在何處竊鞋一雙帽一頂至某押鋪求質經包探邊槐州所見拘解請究直刺判責一百板贓存捕房候失主認領○王阿寳行竊陳乾坤家布衣五件經包探緝獲人贓拘案請究直刺判責一百板贓給還失主○葉阿二行竊汪阿五家被一條帳一頂由包探拘解禀究直刺判責二百板贓給還失主○兪阿根陳金山行竊泰元昌陳阿四張夫全等家被一條小孩銀臂釧三枚經包探拘解請究直刺判各責二百板贓給還失主○陳紹春行竊楊新發翁阿五閔賢忠夏元祥等家布衣四件由包探拘解請究直刺判責二百板贓給還失主○夏金壽行竊裘孝忠家布衣一件經包探拘解請究直刺判責一百板贓還失主○歹人陳和昌攫取鍾瑞生所携鈔票洋銀五元經包探拘解請究直刺判責一百板銀票還鍾○著名流氓蔣四郎屢次犯案飭緝未獲由包探趙銀河拘案請究直刺判責三百板遞解回籍○偷兒梁阿昌濳至羅阿二所開烟館内行竊烟槍一枝經包探拘獲解案請究直刺判責五十板烟槍給羅領去○銅匠陳阿四用鐵錘擊傷程羅體頭顱經包探拘解請究陳供小的與程賭錢口角偶然失手尙乞鑒原直刺判責二百板○洋人暴倫控李阿我李寳才將行中出店施桂榮肆行兇毆由巡街捕拘解請究直刺判責李阿我五十板寳才姑念年幼從寛斥釋 
[法租界捕房紀事]  
　　楊吳氏誘拐陸張氏之女孩被陸控案杜枝園大令勒限將女孩交案楊吳氏玩延不交昨日原告投案求追大令提訊楊吳氏供因無人具保不能尋交今已覓得保人求准保出三天内當可交案大令著還押覓保如再玩延定予嚴比○長江積竊劉寳林前在江孚輪船行竊日本人某甲之翡翠玉器等物大令限交原贓在案昨日提追劉出言挺撞大令著掌頰四十下還押過堂嚴辦○陸范氏扭控李錫之行竊金飾値洋三百餘元大令諭令交保出外帮同尋緝因無人具保昨日提案著從重責比李叩首求恩願遵諭覓保大令著還押再限三天如再逾限定予嚴比○積竊陳阿二沈阿明李阿童前經包探拘獲大令判各枷號一月現已期滿命開枷各責三百板陳阿二在英界犯竊交英界巡捕帶回沈李一併斥釋○家丁沈福行竊主人朝珠車夫耿金元呑沒衣服著各苔責二百板從寛斥釋○偷兒江渭山沈渭生均奉大令訊供著照原斷各枷號半月發犯事地方示衆期滿責放○積竊朱阿北流氓李益生經大令研訊著照原斷朱阿弟先行枷號一月期滿責放李益生重責二百板釋出 
 
 

Page 10

 
 
[杭州慶福綢莊解救濟善會第一次捐數]  
　　樊介軒洋五十元翁遠大堂四十元張容深計崇光雲巢妇弟子各二十元吳果眞張守善德記各十元吳鶴齡修善補過人第一花館各六元朱中甫吳紹光各五元徐昭源四元王醒悟會稽穩鷗散人蕉隱氏各二元兪維煊山隱珍五居士各一元以上閏八月朔日起九月初四日止共英洋二百二十元敝善會拜領之下欽佩實深日前疊接津局來函至被難者瑣尾流離苦難　狀今得諸君子慨解囊金藉資挹注其爲功德正未可量也乞登報章鳴謝上海慶順里救濟善會陸樹藩潘炳南丁紹芬等誌 
[託寄銀洋信件第二次淸單]  
　　李中堂府報浙江撫憲劉寄楊彝卿信匯洋二千元陸子玖寄陸松齡信匯洋一百元淸江裏河廳寄徐曉棠信匯京足銀一百兩項耕娛寄項同壽信匯京足銀一百兩蘇州府濮寄徐花農信匯京足銀五十兩又寄林章孫信匯京足銀五十兩五瑞頣寄王捷甫信匯京足銀五十兩陳潤夫寄楊彝卿信匯洋三百元鄂垣寄文子和信匯銀五百兩蔡乃煌寄凌福彭等信匯湘平銀七百四十兩趙潤生寄趙炳麟信匯湘平銀四百兩都良寄汪詒書信匯湘平銀二百兩醴陵縣杜寄杜慶元信匯湘平銀一百兩次竹寄吳子淸信筱珊寄李厚甫信夏口廳寄順天府陳信劉宅寄吏部大堂徐信史逢源寄史榖蓀信金陵文鳳寄德宅信殷叔祥寄殷鴻疇徐定超信王旭莊寄楊彝卿陳玉蒼林炳章信謝士彤寄謝希銓以上附入七號信中市粤區寄區朋壽信匯規元五百六十兩羊城崔太史第寄徐花農信匯規元一百四十三兩蘇州陸陳寄禮部大堂廖信匯規元六百四十五兩三錢京口都署寄淸鏡如佐臣信匯規元五百四十八兩福建學院戴寄區震信匯規元二百零七兩嗣東寄楊彝卿信匯洋三千元福建鹽道署寄楊彝卿信兩件匯規元三千零六十兩皖潘公館寄潘仲樵信匯元一百兩洋一百元顧家相寄羅秉誠信匯規元一百兩鄭季相寄鄭　丹信匯規元五十兩鄒殿書代李方伯寄李小園季則信匯規元二百零八兩八錢八分陳筌郊寄韓子　信殷叔祥寄殷鴻疇匯洋二百元金兆蕃寄朱仁壽彭壽信匯規元一百零九兩六錢通永道沈寄李四少大人信楊星使府報六件于石卿寄孫宜振信上海陳鄒殿書劉襄孫各寄楊彝卿信沈銘照寄沈竹崖信兪曲園寄徐花農信金兆蕃寄耿道沖信閩學院寄區湛森信莊溪橋陳寄通政陳太太信以上附入八號信中 
[上海絲業會館濟急善局龐元濟施則敬鈔]  
[救濟會淸單]  
　　承招商局來槐蔭居士十元羅浮山人三十元唐韞輝堂三十元江寛輪船火車洋人沙三十元又蕪湖同茂莊交來洋一百元溧陽絲捐局少香氏小洋十元月樵二十元謝上松經募潘瑨華五十元陳潤夫經募林稚眉規元二百兩涪州鹽局六十三兩渝城各善士集捐一千零五十兩湯星軺二百兩蘇靜庵二百兩同生合二百兩鄧雲航一百兩汪已山七十四兩吳桂庭五十二兩五錢陳廷勛一百二十三兩五錢南通州徐厚德堂洋一百元徐依仁堂一百元徐毓萱氏四十元徐恆盛堂四十元漢口晋昌莊經募洋三十元 
[上海慶順里救濟善會陸樹藩潘炳南丁紹芬謹誌]  
 
 
 

Page 11

 
 
   
 
 

Page 12

 
 
   
 
