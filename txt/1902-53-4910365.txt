# 1902 - 53 - 4910365

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○繼鑑易知錄白紙價洋一元五角竹紙一元二角○潘頤福咸豐朝東華錄寳洋一元三角○王益吾咸豐朝東華續錄實洋二元五角○左文襄公奏疏碼洋四元○隠園三十六種實洋五元○刑案匯覽洋七元○景岳全書碼洋三元○資治新書碼洋一元五角○繒圖三國演義碼洋一元六角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彙碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[恭讀本月十七日上諭改屯餉爲丁糧敬書於後]  
　　裁屯田之說發之於馮林一宫允今則言者不一其人有謂宜確查屯田畝數改衛丁爲屯丁罷其運令認耕所授之田爲屯田以徵屯租者有謂宜令現在管業之人仿江海灌地例按畝繳價五錢者說各不同要皆以其虛糜國庫而欲改歸實用也憶戊戌歲皇上振興新政曾降上諭改衛爲屯徵租充餉中於黨亂未見施行兹於本月十七日復降上諭將各省屯田地畝逐一澈底查明責成該屯戸禀官稅契聽其管業將屯餉改爲丁糧統歸州縣官經理如有盜賣私售等弊亦准禀實報明完納正供不究旣往前後兩諭亦略有不同而要其徵屯田之租則一也竊謂法當初變首戒擾民必欲一一清查令屯民禀官稅契則紛擾必甚而民怨以興攷屯田本不一類有所謂活戸屯田者有所謂自墾屯田者有所謂劬勞屯田者有所謂缺丁屯田者有所謂撥給田畝者有所謂尖丁夾掌者有所謂工本屯田者有所謂優恤屯田者今縱不分屯田之爲何類而自海運大行後河運漕糧止存十萬石時且有截留備振之事屯衛弁丁半成虛設因此屯田亦多私自典賈　轕甚多若欲逐一清釐則民間必以爲擾累况又責以按畝稅契民必更以爲多費而尤有不願之情然則如何爲間便而不擾民之法曰不必清查屯田管業之戸而但須綜核屯田之數不必責令屯戸禀官稅契而但須命之報明承糧夫旣報明承糧則無事查明管業各戸而己無不朗若列眉矣查大清會典各省之有屯田者若山東若山西若河南若江南若安徽若江西若福建若浙江若湖廣若湖南若陜西若甘肅若四川若廣東若廣西若雲南計共十六省以乾隆十八年奏銷册核之各省屯田共二十五萬九千四百十六頃四十八畝有奇而考乾隆三十一年各省屯田則有三十九萬二千七百九十五頃六十七畝有奇甫及十餘年而屯田己增至十餘萬頃今卽以乾隆三十一年之數爲準令每畝承糧一斗納之於國家則三十九萬二千七百九十餘頃之田可得糧三百九十餘萬石以每石折錢三千文計之約可得錢一千一百萬有奇如此巨欵豈曰小補祇一轉移間而國家所入可得大宗夫管業屯田之民初非不納田賦也惟向之所納者祇以供屯衛之弁丁耳今則移而入之於國家於民則無損於國家則大有益所謂便民者此也所謂裕國者亦此也若必逐一而清查之報官而稅契之恐有以煩擾爲慮者矣 
[重議稅則]  
　　徐家滙匯報云德國議院中派出議辦商稅之專員某君所定稅則未免不洽羣情意欲逐加更改刻己發交諸議員重行開議矣 
[俄國地震]  
　　法京巴黎司來電云俄國有地名先麥加者近忽大震房屋傾毁無遺百姓被壓死傷者幾不可以數計事後從瓦礫中翻出屍骸多至三百具或謂共死一千餘人旋又得英京倫敦來電云俄國克薩喀省某處亦以地震告約共失去民人二千餘名口附近鄉村三四十處同時被毁誠巨災也 
[圖興山利]  
　　廣州訪事友人來函云去歲粤省英德縣職員胡廷鎭禀請就大坑山伐薪爲炭每歲報効經費若干大憲飭縣查知窒碍難行因之批斥不准日前訓導吕紹耕以該山係祖遺稅業赴善後局遞呈局憲批示曰查前據職員胡廷鎭禀請報効經費開採英德縣屬大坑山木炭一案業經飭據該縣覆稱查大坑山並無樹木惟附近之滑水山樹木叢雜積蓄泉水灌漑三縣田畝山上林木封禁己歴二百餘年該處向係官山並非全係吕姓稅業一經開採定滋訟端實屬窒碍難行等由禀由本局詳奉兩院憲批示不准在案據禀滑水山全座係該訓導祖遺稅業等情核與英德縣前禀不符惟現值振興地利之際固不能拘泥封禁原案如果該訓導等有實在資本及切實辦法禀請開採再行核明詳辦保領附 
[釐弊難除]  
　　南昌訪事友人云江西商務局自將釐務大加整頓小票紅錢禁革殆盡風清弊絶幾於涓滴歸公矣乃各釐卡司巡以技無可施陰設詭計慫恿局憲重徵百貨釐金妄冀激怒商人釀成事變以致各商畏累裹足不前局卡門前幾堪羅雀安得主持釐務者及早設法維持哉 
[三續張冶秋尙書奏籌辦大學堂大慨情形摺]  
　　一經費宜寛籌也學堂之設其造就人材爲最至其需用欵項亦最繁從前大學堂教習功課僅分語言文字數科略教公法格致數事教習旣無多人學生亦未足額計每歲所費己在十萬金上下今議規模旣須宏備則欵項何止倍增加以現在情形一切講舍書籍儀學等項或半歸殘破或掃地無遺計修理舊屋增造新齋曁購買各項政學應用書籍輿圖藝學備騐器具材料等件又增添繙譯西書編輯課本等局費亦不貲將來推廣博物院騐工塲以及派員考察之貲學生遊歴之費亦動巨欵查戸部向有存放華俄銀行庫平銀五百萬兩每年四釐生息應得庫平銀二十萬兩申合京平二十一萬二千兩光緒二十四年經戸部奏准以此項息 
 
 

Page 2

 
 
銀由該行按年提出京平銀二十萬零六百三十兩撥作大學堂常年用欵僅餘一萬一千三百七十兩未撥今請將此項存欵銀兩全數撥歸大學堂仍存放華俄銀行生息欵項旣有專注名目亦免涉紛歧將來或支或存由學堂自與銀行結算每年年終開單呈覽免其造册報銷似此較爲直截至去歲學堂停辦當有未經付出存欵當時一律交回華俄銀行曁中國銀行暫行收管並經知照戸部在案現在學堂事同創始需用一切開辦經費甚多應請將前項存欵仍發回學堂應用惟似此辦法常年欵項所增尾數究屬無幾仍須添撥巨欵方足以資挹注查近年各直省如江南四川湖北湖南等處督撫皆資遣學生出洋每次亦費至數萬金今大學堂旣定高等功課專門教習則前項學生赴外肄業可送外國者亦可送大學堂且大學堂專門正科本爲各省高等學校卒業學生資送肄業地步則各省理且合籌經費撥濟京師應請飭下各直省督撫大省每年籌欵二萬金中省一萬金小省五千金常年撥解京師大學堂有此增添常欵庶幾得以展布一切而諸事自日起而有功人才亦積久而漸出矣以上五條以豫定辦法一條爲總立大綱以購買書籍儀器附設譯局二條爲講求實用以增建學舍一條爲漸拓規模而尤以寛籌經費一條爲諸事根原均乞恩准施行俾臣得以從容布置至各直省合籌經費一節仍懇明降諭旨飭令各直省督撫務籌的欵按季撥解大學堂應用出自逾格鴻慈所有遵旨籌辦大學堂大槪情形理合繕摺具奏伏乞皇太后皇上聖鑒謹奏奉硃筆另有旨欽此 
[禀留循吏]  
　　營口訪事人云前年拳匪之亂奉天新民廳同知祥選亭司馬不避艱險將教堂教士保護周詳迨匪亂敉平各處均被俄兵焚殺惟新民廳所轄經司馬商諸俄帥得以安堵如常去臘上憲將司馬調赴省垣合境紳民聞之相約攀轅臥轍亦可見其平時深得民心也 
[農學開考]  
　　漢口訪事友人云漢陽同設農務學堂數年來造就人才頗有成效兹己定於正月十二日開考報名入試者多至四百餘名大憲派縣宰馮曉青明府詣堂監試定於十八日揭曉 
[皖上置郵]  
　　蕪湖采訪友人云管理蕪湖郵政局之某洋人刻又派人至太平寗國廬州三府及運漕河一帶設立分局爲人傳遞書函皖中各埠信局生涯恐從此益加清淡矣 
[川調銀工]  
　　漢口訪事友人云近日卾省大憲接四川來電知彼處創設銀圓局己於本月初十日開工請借工匠若干名以資教習爰就本省銀圓局中遴派妥人尅期入蜀 
[厦門招勇]  
　　厦門訪事人云福建興泉永道延少山觀察前曾禀明督憲許筠帥招募練勇二百名隨於去臘二十七日親臨點騐分爲左右兩翼駐紥道署防範匪人 
[定章輪委]  
　　南昌訪事友人云客臘江西藩憲柯遜菴方伯核定輪委州縣名單第一插班酌委候補同通第二卽用班吳孝愷第三新班楊炤第四舊班張鳳岡第五卽用班向步瀛第六拔委班胡宗濂第七正班楊景星第八新班魏碩輔第九卽用班葛明遠第十插班酌委實缺同通 
[維持風化]  
　　金陵訪事友人云婦女入廟燒香久干例禁無如若輩性喜佞佛每不免陽奉陰違初惟碧玉年華青樓妙選有此陋習近則朱門命婦繡闥名姝亦復象服魚軒輙隨喜禪房梵室傷風敗俗莫此爲尤上元縣戴子和大令聞而惡之深恐履端伊始此風尤盛於平時爰頒發示諭嚴行禁止略謂婦女如敢違犯紳宦之家提懲僕從庶民之家拿辦夫男無夫男者依律懲責本婦僧道不自禁阻分别杖責驅逐蓋亦維持風化之一端也 
[車站獲盜]  
　　營口訪事人云此間義生祥船廠夥送俄國鈔票洋銀二萬八千元至營口行至大石橋車站被鬍匪劫掠一空該夥遂報知車站中人立時拘獲三盜追出鈔票七千元隨將盜送交蓋平縣懲辦 
[盜劫行旅]  
　　厦門訪事人云福建漳州府屬龍溪縣所轄浦南鎭風產紙貨爲貿易之大宗去臘諸紙客均整頓歸裝附某渡船回家度歲駛至離鎭五十里之某村落天己將晚繫纜溪邊突來匪徒二十餘人持械登舟行劫諸客不敢與較任其搜索一空事後檢點行囊約共失去洋銀六千餘元隨卽禀請地方官飭役緝捕 
[白門巿景]  
　　金陵訪事友人云此間商務向爲内地各省會之冠自拳匪肇亂後銀根奇絀各貨滯銷去年雖稍有轉機然當春季和局未定時人心尙懷觀望入夏更淫雨爲患致各業皆清淡異常幸秋收尙稱中稔且兩宫鑾輅重返神京時局乂安萬民樂業如縀絨天鵝絨韋陀錦及小帽摺扇縀帶托邊等貨均有各路巨商訂購牛皮猪鬣鷄鴨毛羽亦復暢銷自冬初以迄歲闌一季生涯足抵兩年貿易若各省貨物之運售於此者向推皮貨爲大宗去冬皮價甚昻本可坐收漁人之利乃緣天時和煦銷塲陡滯木棉亦然惟日用所需布帛菽粟以及鷄魚猪鴨等物銷路皆盛於平時其他如銅錫木磁紙貨糕餅點心挂麫粉絲乾鮮果之屬亦無不利巿三倍至釘鞋雨傘則緣雨雪稀省顧問無人酌盈劑虛利權廣攬是所望於長袖善舞多財善賈者 
[漢皋火警]  
　　漢口訪事友人云本月十四日早膳時鎭上江蘇會館左近某姓鞭爆店不戒於火霎時紅光四射禍等燎原後經各水龍馳往救援得卽熄滅然己焚去董姓學堂及某廣貨店等十一家矣 
[蕪邑官塲紀事]  
　　蕪湖采訪友人云商務局總辦許九香太守籌辦房捐每年約共收錢一萬八千餘千藩司湯小秋方伯以太守前曾侈口而談謂可收至十二萬今竟止有此數因委補授來安縣知縣萬大令琅前來密訪勾留數日方返省垣○蕪湖縣柳小汀大令以去夏縣境麻布鳳林等圩被水衝决當隆冬時節水落石出正可集欵興修因於臘月初旬禀請上游撥出銀八千餘兩發交圩董擇要興工每日微服巡行認眞督率○歲杪運漕河釐金局總辦黃太守國璸因公至蕪湖僑寓煤炭局員吳少齋直剌家小作勾留卽回局治事○缷任安徽巡撫王芍棠中丞於去臘十九日道出中江江干所泊各砲船咸鳴砲致敬○蕪湖保甲局員王小午大令兼皖岸鹽局差因見私梟充斥於途特捐廉募勇數十名悉心捍衛○保衛營管帶饒翼卿遊戎於去歲臘杪赴宣城一帶搜訪匪人刻己回蕪照常供職矣 
[沙溪放鴨]  
　　沙巿訪事人云唐樓某紳共祖塋近在咫尺墓木數十株忽被族人砍去其半合族共抱不平拘獲族人縶諸墓木之上鞭笞如兩下族人性成橫暴詬罵百端并聲言如得釋回必將墳墓掘毁合族忿甚積薪焚而斃之其妻擬訟諸琴堂後經旁人排解再三賄以孔方 
 
 

Page 3

 
 
兄其事始寢○各帮停船皆有一定之處日前湖南長沙縣人某甲與桃源縣人某乙販米來沙爭傍馬頭互相毆鬥沙防營勇前往彈壓不知何故轉與甲乙鏖戰互有損傷嗣經沙防營統帶蔣子峯叅戎聞知甲　將王老四管押數日旋復連受傷勇丁移送糧捕通判署沈采臣通剌訊得兩造均有不是交船帮首事人保釋叅戎疑有情弊面禀荆宜施道并聲言欲申詳督轅刻雖由各同寅從中調處恐一時葛糾難清也○江陵縣楊葆初大令於去臘某日因公赴省日前始附快利輪船回署○日前某圖地保擔錢二十千至城内完糧傍晚行至某門突被甲乙丙丁四旗丁攔住大肆兇毆攫錢而逸地保遂奔投荆州府署報案府尊舒暢亭太守移請旗員赶緊查交未知如何辦法也 
[南海春濤]  
　　廣州訪事人云去歲臘月十六日清晨有一花地孖舲艇由黃河前岸開行舟中男婦十二人均係往某處進香者行至中流突遇佛山小輪船鼓浪而來舟子不及避讓遂被撞沈當時祇救起三人餘己與波臣爲伍矣是亦可爲佞佛者作殷鑒○日前寗居里梁姓龜奴就娼寮中賭牛牌事爲附近安勇所知前往驅逐各賭徒竟敢糾黨拒敵開槍轟斃什長及勇丁各一名幸諸勇奮往直前得以拘獲數匪内有梁亞直一名經地方官訊實供詞於十八日押往寍居里犯事地方站籠處死以昭儆戒○去臘城西各鄉村盜匪充斥刦掠頻仍村人之受害較深者相率禀陳緝捕局十六日之晚局憲飭弁帶同線人前往掩捕盜匪獞不及避當塲拘獲十餘人押解回營訊明懲辦 
[上海官塲紀事]  
　　前日江陰縣劉謙三明府由蘇到滬隨於昨日命駕詣蘇松太兵備道轅謁見道憲袁海觀觀察○昨日午刻本邑城廂内外保甲總巡朱森庭明府因有要公赴上海縣署拜會縣主汪瑶庭大令○日前江蘇撫標滬軍營管帶龍葆珊遊戎乘舟赴蘇垣賀各大憲年禧昨日事畢返滬命駕至馬路工程局拜會總辦翁子文太守太守飭丁擋駕○昨日滬軍親兵營管帶葉孟紀司馬命駕至馬路工程局拜會總辦翁太守太守飭丁擋駕 
[備迓豸旌]  
　　昨日上海縣汪瑶庭大令探悉新簡江蘇臬司效述堂廉訪將由鎭江來滬然後赴蘇垣履新爰飭差役人等在頭碼預備迎迓 
[預備試塲]  
　　二月初一日爲松江府屬各縣考試之期前經上海縣汪瑶庭大令出示曉諭並移知學師邱贊思廣文日來與考諸童赴學報名者甚衆大令以試期伊邇特於昨日飭辦差人役會同地甲將敬業書院灑掃潔清俾諸童入此角藝 
[開辦房捐]  
　　去年本邑房捐委員顔凝閣明府派司事至十六鋪一帶查得行棧店鋪共二千戸左右核明每月房金若干造具清册近己刊就捐單飭甲挨戸張帖一律抽捐 
[飭查工藝]  
　　本邑大南門内求志書院改設工藝局定於昨日開工清晨習藝諸人齊集局中工作蘇松太兵備道袁海觀觀察特委保甲總巡朱森庭明府逐一稽查 
[示防騙詐]  
　　本邑南巿馬路工程局總辦翁子文太守查知近日屢有不肖棍徒冐稍局中公役串同己革差捕在馬路一帶招摇撞騙訛詐鄉愚爰於前日飭胥吏繕就告示張貼通衢大略謂滬南一帶向有宵小潛蹤敲詐鄉愚時所不免本局設立差捕稽查彈壓原以綏靖閭閻乃近來有等不法匪徒勾串本局己革差捕在馬路一帶遇有肩挑小販勒令報捐並在指南白玉樓茶館中串謀嚇詐實屬瞻大妄爲玩法己極除飭差捕隨時訪拿外合亟出示嚴禁爲此示仰諸色人等知悉本局無論散包各捐均係各有專責憑票向收倘鄉愚無知肩挑貿易遇有前項匪徒藉端嚇詐准即扭禀來局以憑立予嚴辦自示之後倘若輩仍不知斂跡則是故蹈刑章一經逮案定卽從重究治絶不姑寛其各凛遵毋違切切特示 
[諭平米價]  
　　邇日以來米價騰貴上海縣主汪瑶庭大令訪知有屯積居奇者因特傳諭米業董事設法平價一時數粒而炊者聞之皆爲雀躍 
[壽母考終]  
　　浙江委用道嘉定吳挹清觀察前奉盛杏蓀宫保札委赴漢口稽核鐵路事宜去歲以親老辭差歸至滬上江南機器製造局總辦毛實君觀察延主廣方言館法文講席觀察迎太夫人至滬寓板輿奉養樂也融融日前太夫人偶抱微疴遽爾仙逝享壽八十有三聞將擇日開喪然後扶柩回嘉定原籍 
[護花恩重]  
　　去年蘇州人張春森落魄無聊典質凈盡不得己將十齡稚女向迎春坊龜子王金福抵押洋銀一百三十元隨經王龜迫令改姓花字曰媛媛掠鬢掃眉倚門賣笑纒頭所入每節可得三四千金張聞而艶之意圖備價贖回旋又恐難如願以償乃投法界公堂禀求超豁昨日讞員杜枝園大令傳集一干人略訊口供商之費繙譯官將媛媛發交某善堂擇良婚配薛慰農太守詩云寄語風流賢令尹護花恩比種花多敢爲大令誦之 
[行刼被禽]  
　　前晚十點鐘時歹人吳潤春手執單刀闖入裏虹口周張氏家肆行刼掠氏畏其兇橫不敢與吳爭遂將制錢數十千攫之而去事後訪知匿跡鄰近某里遂投報捕房捕頭派中西探捕前往拘拿並搜出火藥洋槍等物知非善類押候轉解公堂禀請讞員張柄樞司馬訊辦 
[移請緝盜]  
　　昨日吳江縣宗嘉彌大令移文來申附以賞格略謂去年九月初十日據監生陳鴻年偕同地保李寳生來案報稱被盜刼去洋銀衣飾各贓甚鉅當經會營履勘屬實飭捕赶緝至今未獲爰擬賞格無論軍氏人等如能拿獲眞贓正盜者賞洋銀三百元和風報信因而拿獲者賞洋銀三十元上海縣汪瑶庭大令接閱之下當將賞格發貼通衢並飭捕役嚴爲恊緝 
[神像被擊]  
　　前日午後虹口好事之徒舁下海廟中偶像游行各馬路儀仗煊赫旗幟鮮明沿途聚而觀者如山如海途聚而觀者如山如海行經西華德路新菜巿左近某號西捕見之突舉木棍亂毆致偶像左手墮落於地其餘器物亦橫被摧殘會中人見勢不佳紛紛逃逸嘻是豈神之威靈不能施諸西捕耶吾不知彼佞神者將何以解之 
[涸鮒銘恩]  
　　日前本館恊振所承尙義堂婁大善士助洋銀六十元又江西無名氏大善士助洋銀五十元又埭溪繆山氏大善士節省年節席費積得庫平銀二十七兩二錢合元二十八兩九錢二分兌見洋銀三十九元三角由全盛信局交來囑解長江以内極苦災區之三君者或本好義之懷或無求名之念或節賓筵之費類皆移緩就急廣濟博施行見愷悌慈祥上格蒼昊福報之厚左劵可操豈獨百萬哀鴻同聲感德己哉拜登之下謹書數語以表謝忱 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海總巡局紀事]  
　　本邑城廂内外保甲總巡朱森庭明府訪悉南巿十六鋪等處每有山東人陳設各種秘戯圖誘人觀覽獵取貲財殊爲風俗人心之害爰於昨日傳士六鋪地甲裘鎭到局諭令將若輩嚴加驅逐並查拿賭博不得徇情裘唯唯而退○前日黃雲祥投保　總巡局控孟雪香姦佔伊妻姚氏等情總巡朱森庭明府飭差提孟研訊黃稱小的年五十有六原籍浙江某邑娶妻姚氏己歴多年去年小的隨陳大人至天津獨留姚氏在家被孟引誘成姦至臘月回滬偵悉情形求恩訊究姚氏供丈夫出外頻年不顧家用小婦人無力搘持門戸不得己傭工餬口與孟私識己閱二年孟供小的年四十與姚氏苟合實由伊母句誘而成叩求明鑒明府判將孟責二百板枷號一月姚氏暫發某善堂留養候再訊核 
[英美租界公堂瑣案]  
　　洋人史挪克士投捕房報稱家中所雇細崽鄭阿炳行竊絨毯一條捕頭令某包探拘解請究讞員張柄樞司馬商之白繙譯判責二百板押捕房一月○周阿炳行竊李萬興鞋鋪中鞋面十一雙衣服四件經包探沈阿岳拘解請究司馬判責五百板押捕房兩月○陳長生自稱某包探所雇之夥向王世康包金榮訛詐洋銀若干經包探何阿春拘解請究王投案聲訴前情陳供小的實因向王掉換銅洋以致口角叩求鑒而宥之司馬著一併釋出○某洋人投捕房報稱家中所雇細崽李阿福行竊小銀銀二枚捕頭令某包探解案請究李供小的不敢竊物惟洋人尙欠小的工值洋銀十餘元司馬判責手心四十下○王財星王阿四串竊寄泊洋涇浜之某船上洋布衣物經包探李星福拘解請究司馬判責五百板逐出租界○流氓張小第徐榮卿串同徐杏林等匪人冐稱包探向俞海昌訛詐洋銀十五元經包探邊槐洲查知一併拘解請究司馬判令各責三百板分别遞解回籍○徐阿大王和二在蘇州河畔强拉客人致撕破金春永之衣服適爲二百八十六號巡街捕所見拘解請究司馬判令各責二百板枷號一禮拜發犯事處示衆 
[法租界公堂瑣案]  
　　前者太古洋行棧房失竊白蠟紙貨疑及小工謝阿有沈大裕所爲因於昨日送案請究太古四人偕司帳華人李文卿投案聲訴前情沈供小的在棧中工作橫被卽度人指爲行竊毆傷面部謝俯首無詞讞員杜枝園大令商之費繙譯判將沈管押一禮拜謝笞責二百板○流氓汪老三冐充包探向丁金福訛詐洋銀五元事發被獲昨日解案丁聲訴前情汪供小的家住寳興里與丁有洽比之情不敢無端勒索大令判罰洋銀五元○偷兒劉林桂王阿三嚴阿生拆毁新闢租界中所築籬笆三十餘丈經包探查獲詰知贓物己售與談林壽遂連談拘案請訊大令判罰談洋銀五元劉五嚴各責二百板○流氓王和尙陳相桂闌入陳阿三家攫去雞一頭當塲拘獲送案請辦大令判令各責二百板○長發小客棧夥李阿順訴稱前日縫工康金生來棧借宿乘間竊取氈毯衣服風帽等物緝獲人贓送案請辦大令判責二百板贓給還失主○積竊王德勝迭次犯案驅逐出境前日潛和租界中竊得皮衣二件經包探拘案請辦大令判責四百板贓存候失主具領○工部局小工王全堂訴稱馬夫王阿三行竊棉被一條人贓並獲送案请辦大令判責三百板贓給還失主○秦文熙前控陳書成欠洋銀二百元經大令訊供押追昨日秦投案訴稱業己理明求恩銷案大令許之○常州人劉少華前因田單糾葛被大羅洋行主控告經大令訊供押追迄今己逾半年仍未了結昨日提案覆訊劉求交保出外大令著覓的實人保去赶緊理楚○陸松雲控葉杏元積欠花子洋銀一百三十餘元除己付七十餘元外尙少五十九元有奇大令著押候追繳昨日提案覆訊葉求交保出外措還大令准之○朱其文前向某姓抵押田單過期不贖控經大令飭提未獲將伊妻胡氏押交昨日升堂詰訊氏供丈夫己浼人向原告求情不久卽可了案矣大令命押候傳到原告訊明核奪 
[金陵官報]  
　　光緒二十八年正月元旦日文武各官均禀賀指分注蘇試用道左念貽到湖南來知縣葛毓清由高寳興泰儀等屬催下忙回請補遊兵營遊擊康建　叩謝辭初二日金陵營參將陳禀知巡江初四日初五日藩轅牌示揚州府鈺斌病故遺缺查有候補前先知府石作楨堪以署理銀圓局候　道劉候補道奭良郭人漳　衡璣李澂均辭赴蘇見撫憲知縣尹佑湯辭赴江陰防營公幹鹽大使譚道淵到普陀輪船易錫蕃辭赴上海初六日知府石作楨叩謝署揚州府牌示知縣劉麟瑞于銘訓葉芸均奉委採辦賑米運寗分交　厰完竣文李庚昶到由京引見回縣丞蔣祖澤到初七日候補道劉體乾郭本謀知府朱其昌均辭赴蘇見撫憲知縣黃勷叩謝奉飭　册差委初八日出使日本欽差李盛鐸到由日本回赴湖北皖岸督銷候補道宋潛翰林院編修記名知府汪鳳藻由京來知縣王毓江銷臬　房膏捐差並奉恩撫臺委查鹽城淤田差委領圖書集成委員周述祖由滬來知縣楊治善　蘇知縣曾毓芬叩謝奉飭註册差委初九日補授江蘇臬臺效禀到機器局候補道吳禀知今日開工軍械所候補道周禀知今日開庫江寗縣孫舉知桃紅鎭勘案縣丞鄭文選奉委皖省隄工差巡檢黃憲雲由京來到省委署蕭縣袁國鈞辭赴任知縣劉懋均到由京繳照到省初十日知縣楊國頤辭赴蘇見撫憲直隸候補道林志道奉北洋大臣袁給咨赴部引見並銷寗餉捐局差新授狼山鎭城守恊蔣叩謝部文江安糧道庫大使王錫珍禀知在江甯籌餉案内保以布經歴在任候選主簿吳邦　禀知起服回省十一日厘捐局兼木釐局補道穆辭赴蘇見撫憲縣丞吕福炎由京交貢回 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年正月初四日京報全錄]  
　　宫門抄諭旨均錄前○秦督崧奏戸部籌撥甘新恊餉各省依限解清出力各員請照案先行奬叙摺○軍機大臣奏爲傳補章京片○滇督魏奏彙請承襲世職摺○熱河都統色奏報開辦礦務大概情形片 
　　頭品頂戴陜甘總督奴才崧蕃跪奏爲戸部籌撥光緒二十六年甘新協餉各省依限解清出力各員請照案先行奬叙恭摺仰祈聖鑒事竊奴才前准部咨欽奉諭旨甘肅關内外餉銀關繫緊要經戸部分别餉數請飭依限報解著該將軍督撫等嚴飭各該司道按照部議數目掃數籌解如能依限解清卽由陜某總督奏請奬叙等因欽此歴經欽遵辦理在案兹查光緒二十六年甘新協餉戸部照撥四百八十萬除閩海關四川河南山西湖北兩淮尙未解清外其餘各省俱己掃數完解奴才竊維甘肅關内外所需餉項皆係計口授食撥解稍遲軍食卽虞匱乏上年北方事起各省未能掃數解清辦理邊防卽形竭蹶幸賴江蘇等省源源接濟方得勉資周轉奴才己分咨各省查取應叙職名前來合無仰懇天恩俯准照案給予奬叙以酬勞績而示鼓勵至兩江總督劉坤一陜西巡撫前署陜西布政使升允前護理陜西巡撫端方前安徽巡撫鄧華熙前安徽巡撫王之春升任江蘇巡撫鹿傅霖前護理江蘇巡撫聶緝槼湖南巡撫俞廉三現任河道總督前護理湖南巡撫湖南布政使錫良江西巡撫李興銳等均係公忠體國畛域不分應如何從優議叙之處出自逾格鴻慈惟現任河南巡撫松壽前在江西巡撫任内認眞督解不遺餘力可否加恩賞給三代一品封典伏候聖裁所有解清光緒二十六年分甘新協餉請奬司道職名謹繕清單恭呈御覽伏乞皇太后皇上聖鑒訓示再閩海關等處二十六年欠餉並請飭部咨催迅速解清以便另請奬叙合併聲明謹奏奉硃批戸部議奏單併發欽此謹將解清光緒二十六年甘肅關内外協餉應叙各省司道職名分别擬奬繕具清單恭呈御覽計開頭品頂戴安徽布政使湯壽銘江蘇布政使陸元鼎二品銜升授福建按察使前署江蘇布政使江糧道吳重憙均擬請旨交部從優議叙花翎二品頂戴調補湖南布政使江西布政使張紹華擬請賞加隨帶三級頭品頂戴升任湖北按察使前署江西布政使督糧道李　琛擬請賞加隨帶二級花翎三品銜前署江江督糧道黃心渠擬請賞加二品頂戴署山西布政使河東道吳廷斌擬請俟升缺後賞給頭品頂戴二品銜前署湖南布政使糧儲道但湘良擬請賞給以應升之缺開列在前二品頂戴新授山西按察使前署湖南鹽法長寳道陳璚擬請賞給三代品封典頭品頂戴護理山東巡撫升授山東布政使前署湖南布政使胡廷幹擬請賞給三代正一品封典奉硃批覽 
軍機大臣片查軍機章京工部主事金蓉鏡據報丁憂所遺額缺應以奉旨記名之兵部主事高樹傳補謹奏奉旨知道了欽此頭品頂戴雲貴總督臣魏光燾跪奏爲彙請承襲世職恭摺仰祈聖鑒事竊據雲南布政使先後詳稱升補騰越鎭中營遊擊署武定營參將孫鈺奉派馳往武定查辦夷務在洋毛關與賊打仗陣亡武舉翟飛麟隨同官車政剿新興州賊巢在大營街打仗陣亡儘先把總蕭太平奉派出師新興在州屬之馮家冲打仗陣亡增生王秉仁附生包爲樑奉派帶團攻剿黑井井地失守均打仗陣亡附生劉笥成在永昌府城北上哨地方與賊打仗陣亡文生玉垠陳建元賊匪竄攻永昌晝夜防守府城失陷均敵賊陣亡先後奏奉諭旨均議給雲騎尉世職孫鈺翟飛麟蕭太平襲次完時俱給予恩騎尉世襲罔替王秉仁包爲梁劉性成王垠陳建元等毋庸給予恩騎尉均經轉行去後兹准雲貴督標中軍副將蘇掄元移稱查明陣亡升補騰越鎭中營遊擊孫鈺有嫡長子孫體乾承襲病故嫡長孫孫國相年未及歲於光緒十九年由地方官查明申請接襲奉准收禁支俸在案扣至光緒二十七年年己及二十歲又據署新興州知州黃玉方申稱查明陣亡武舉翟飛麟有嫡長子翟聨貴現年三十七歲又據晉甯州知州黃毓崧申稱查明陣亡把總蕭太平有嫡長子蕭福未經請襲病故請以該故員胞弟蕭樓平之子蕭潤過繼爲嗣現年二十八歲又據署黑鹽井提舉江海清申稱查明陣亡增生王秉仁有嫡親長子王綱年老有疾未便請襲有王瀛章實係王秉仁嫡親長孫王綱親生長子現年二十五歲又查明陣亡文生包爲樑有嫡長子包中早經病故包德沛係爲樑嫡親長孫現年二十一歲又據署保山縣知縣江藴琛申稱查明陣亡附生劉性成有嫡長子劉德祿現年四十一歲又查明陣亡文生王垠有嫡長子王映嵐因年老不願承襲有王國定實係王垠嫡親長孫現年二十七歲又查明陣亡文生陳建元並無嫡親長次子孫有陳廷鑑實係陳建元之二胞弟　嫡長子世檢親生長子過繼與建元立爲嗣孫前應丙申科試取入縣學文生現年二十七歲均請接襲承襲兼襲雲騎尉世職均經該營員地方官查無虛揑假冐違碍等弊取造履歴親供宗圖朋結由司詳請騐看具奏請襲前來臣查該應襲孫國相翟聨貴蕭潤王瀛章包德沛劉德祿王國定陳廷鑑年力富强均堪造就合無仰懇天恩俯准以孫國相翟聨貴蕭潤王瀛章包德沛劉德祿王國定陳廷鑑接襲承襲兼襲伊故祖父等所得雲騎尉世職如蒙俞允俟接准部復卽分别就近發標學習照例辦理除將履歴親供宗圖册結送部查核外所有彙請承襲世職緣由理合遵照通行改題爲奏謹會同雲南巡撫臣李經羲署雲南提督臣蔣恭摺具陳伏乞皇太后皇上聖鑒敕部核覆施行謹奏奉硃批兵部議奏欽此 
色楞額片再熱河地方開辦金銀各礦情形及所擬收課章程業於光緒二十五年十二月間經奴才奏報在案伏查熱河所開各礦除上槽子遍山線二處銀礦現仍歸督辦礦務内閣侍讀學士張翼委員辦理照章升課其合辦之雙山子亦歸該督辦一併委員經理惟該礦本係所出不抵所費又自去歲五月間遭兵燹之後己停工作現在究竟能否復開己飭查勘尙未據報其餘豐寗縣屬之寛溝　平縣屬之桑園等處或因沙線隠閉停工或另覓新線現在均無成效計自開辦以來截至本年九月底止僅據呈交課銀九百八十八兩零六分二釐六毫除提二成局用外計實收正課銀七百九十兩零四錢五分零八絲平泉州屬之密雲鄉金礦雖經集股採辦惟係沙金初開尙稱豐旺迨後日漸短縮現復　勘線金尙未覓獲正脈自光緒二十五年七月三十五日開辦起截至本年九月底止共計征收課銀八千六百二十七兩九錢二分六釐三毫除提二成局用外共計實收正課銀六千九百零三兩三錢四分一釐零四絲又該州所屬之霍家地城子山王家杖子等處金礦現經候選知縣王紹林禀請集股開辦甫經給發示諭前往試採如有成效卽令升課惟承德府屬之龎家溝銀礦於去歲八月間據委辦土槽子礦務委員候補布理問杜家福禀請開辦因該員委辦士槽子遍山線二處銀礦不能兼顧復由奴才派委試用知縣徐則文前往接辦現在沙線雖旺但出銀甚微核計工費所出不抵所用當令按照現定章程納課每出銀百兩收課銀八兩由熱河派員督同徵收計自開辦起至本年九月底止共計徵收課銀四千八百二十六兩零四分除提二成局用外實計徵收課銀三千八百六十兩零八錢三分二釐均經隨時抵撥餉需現仍督飭各礦委員認眞督辦務期課欵豐旺以裕餉源除各屬煤窰抽分數目另行奏報並造册咨部查核外尙有甫報開採尙未升課者數處己催令赶緊升課前未及奏報現在地面稍靖謹將現在辦理熱河礦務大槪情形理合附片陳明伏乞聖鑒謹奏奉硃批著卽督飭委員認眞經理以重圖課而廣利源欽此 
 
