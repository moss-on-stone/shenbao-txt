# 1903 - 179 - 4910850

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黄河決口數百里内外室廬牲畜漂没無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操劵卜也肅此佈陳惟希垂鑒 
[九通目錄出書啓] [  圖書集成局白]  
　　九通一書卷帙浩繁海内劬學之士每以不便檢閱爲憾本局不惜重貲禮延通才博學將是書條分仵繫編成目錄四十卷已讀九通者得此槖鑰固屬便於檢查卽目未覩九通全書亦可藉此以上窺數千年之典章文物全帙關鍵其在是乎現在書已告成每部裝釘十二本無論曾購本局九通股票與否一律售洋銀二元有志經世學者請速臨申報館申昌書室及各書坊購取可也 
[廣種植議]  
　　中國以重農著者閱三千年其地勢與美國同其天氣和平植物無所不宜共人鋤治灌溉亦無弗殫厥勞故其所生之物亦獨多乃美國獨以富著中國獨以貧稱何哉愚嘗反覆論之竊以爲美之富在能盡地力而中國之貧則在不能盡地力兹其所以異也嘗聞西人言美國每十方里所産可養人二百歐洲各國均自顧不如而化學家以爲每十方里所産可養人至一萬六千然則美於今日雖富甲環毬而於地力尚爲未盡我中國地多遺利不思開墾曠土廣興種植以盡天地自然之利何惑乎日卽於貧不能與美國抗且并不能與歐洲各國抗也論者每謂　光時通商之初絲茶兩大宗實爲我中國獨擅之利自東西洋興農而絲茶之大利失自棉布羽呢煤油雜物運入内地而一切土貨之利失因咎製造不精以致爲洋人之所攘奪此言固切中中國之病然愚以爲欲挽回舊有利源則宜精其製造而欲振興一切物産則尤在盡其地利蓋就中國各行省論西北之地大都赤野即東南素推沃壤而亦無縣不有荒田是豈皆不毛之地哉中國　惟以五榖爲民食高亢汙澤輙以爲不宜五榖棄之如遺殊不知麻也枲也皆宜於高亢者也菱芡也苽蘆也皆宜於汙澤者也卽山上最磽瘠之處亦無不可樹藝果木人特患種植之不廣耳否則荒塍不可種榖者無不可以種薯至於圩岸平壤則無不可以樹　其高原并可以樹槲櫟此三者實中國植物之利可急興之無緩者也攷美國近年廣種薯立薯商設薯行用火車載薯販售各國獲利無算中國苟能種薯則販至各國其得利也亦必可以操劵待矧自近歲以來米價日貴種薯可以代米間東洋貧民終歲不食米皆以薯爲糧西南洋亦有以薯爲糧者習慣自然猶北人之惟食麥誰謂薯竟不可以資果腹耶若夫種　尤可以塞煤油之漏巵夫近時民家之用煤油也雖喜其明亦未嘗不虞其易肇火患顧以其價值之賤乃相率用之億萬金錢遂流入外洋而不覺若能廣栽桕樹使　子出油日多則其價必亷外洋煤油之利可以卜其日减抑非徒田旁種　足以固圩堤捍水患已也槲櫟可養野蠶爾雅釋蟲讐由樗繭卽係蠶食槲葉而成者繅絲組織便成繭綢舊時惟山東有此旣而流行於貴州讀賀氏經世文編有請種橡育蠶狀及通飭黔省種橡育蠶檄橡卽槲櫟凡不宜五榖之山地均可種植且無事灌溉培植而自能長成三年卽可養蠶織成繭綢價頗賤而行頗廣惜乎民皆視爲棄材任聽其子散落而不多種也他如杞梓楊柳樟漆椅桐無物不可種亦無物不可獲利苟使大禹神皋一無曠上棄壤則我中國之富庸詎不足以與美頡頏歟 
[本館接奉電音]  
　　昨日午前京師飛電傳來上諭一道敬謹譯登○閏五月初九日内閣抄奉上諭前因京師雨澤稀少迭次親詣覺生寺並大高殿時應宮等處拈香並經開壇祈禱仰荷昊天眷佑迭沛甘霖郊原普被寅感實深允宜敬謹報謝天庥本月十二日朕親詣大高殿拈香覺生寺著派禮親王世鐸敬謹恭代拈香時應宮仍派貝勒載瀛昭獻廟仍派貝勒載濤宣仁廟仍派貝勒載洱凝和廟仍派貝子溥倫同日是日分詣拈香著仍派醇親王載豐詣黑龍潭章親王載功詣白龍潭拈香行禮報謝大高殿覺生寺卽行撤壇仍冀頻邀鴻貺甘澍應以慰農望欽此 
[宮門抄]  
　　五月二十八日刑部都察院大理寺廂藍旗值日無引見侍衛處奏派主宴之大臣派出敬中堂召見軍機皇太后皇上於明日辦事後至頤和園駐蹕 
[電傳宮門抄]  
　　昨日午前京師友人專電告知本館云閏五月初九日皇上召見軍機大臣及余炳輝那慶榮科 
[日使危詞]  
　　日本某日報登中國京師來電云東歴六月二十五日卽華歴閏五月初一日日本駐華使臣内田君謁見外務部王大臣告以俄國之事我日政府决計與之抗衡目下已值千鈞一髮之危機尚期貴政府還以自省慶王聞之頓覺心回意轉所訂密约可望不復鈴印施行矣 
[俄人備日]  
　　日本某日報登中國京師來電云邇者俄政府已準備駐兵鴨綠江邊及黄海之岸蓋以俄國駐華使臣及關東總督咸謂恐日人假道朝鮮國境由黄海岸上侵軼俄師也日本駐華使臣内田君則謂此事舍直向俄政府責問緣由别無美善之策 
[日整海軍]  
　　日本某日報云常備艦隊司令長官海軍中將日高君留意亞東時局近日下令海軍軍令部編 
 
 

Page 2

 
 
成日本海艦隊并詳詢海軍軍略及防邊禦敵之計 
[俄艦駐韓]  
　　高麗馬山浦來電云西歴六月二十五號有俄國師船薄路苦滑等三號帶同水雷艇四艘由旅順口駛入馬山港其欲恐嚇韓人耶抑將以備日本耶局外人烏乎知之 
[逹關經始]  
　　日本某日報登中國京師來電云逹路尼稅關近始開徵貨稅一切規則與德人所設膠州關大相徑庭其稅歸之中國國家稅章亦與中國各海關相等稅務司名雖由總榷憲赫鷺賓宮保委派實則俄國政府握其權所徵稅銀暫交中俄銀行存贮註逹路尼即青泥窪爲俄人所租用者 
[夏雪志奇]  
　　日本某日報云東歴六月二十一日午後三下鐘越二刻時淺間山一帶黑雲幂　寒氣砭肌六出花飛其大如掌遙望山腰以上粉裝玉琢一白無垠炎夏光陰忽變爲隆冬景象大奇大奇 
[新貢士覆試等第單]  
　　等朱國楨朱德垣區大典黎湛枝吳璆胡嗣瑗郭則澐楊渭顧準曾高毓浵郭宗熙李澤蘭孫智敏楊允升顧承曾錢振鍠王汝榆李維鈺陳燿墀龔元凱區大原劉敬陳樹勳任祖瀾李慶萊王鴻翔張濓程繼元張新曾田步蟾任承沆徐彭齡楊思劉鳳起王世澂衷翼保徐冕徐士瀛顧視高楊熊祥朱篤慶李漢光方履中彭兆琮温書胡藻范之杰商衍瀛左霈王大鈞章鈺邵章祝廷華王紹曾杜述琮王宗基周藴良張恕琳蕭湘汪昇遠卓寳謀張銑胡位咸徐謙孔昭晉魏元戴李德星朱楙春楊廷綸甘鵬雲華宗智彭世襄楊繩藻唐瑞銅陳雲誥范振緒楊鴻發葉景葵張蔭椿王壽彭魯藩張書雲吳嘉謨蕭開瀛○二等關捷三石金聲俞樹棠曾光曦張家駿于君彥馬君實陳中孚郭銘鼎荆育瓚楊兆麟郭家聲聶夢麟李坤劉彞銘單鎭史寳安徐紹熙熊朝賓楊肇培景凌霄牛蘭郝繼貞吳建三鄧榮軸張之熙水祖培呂彥枚王震昌陳國祥胡大華張治仁路士桓劉琨丁毓驥李傚儒陳畬劉思明萬篪孟宗輿關陳暮李盛鑾胡駿陳黼宸李澤宸龔慶雲廖振渠馬育麟張坤何壽章陳同善叚士俊胡炳益蕭丙炎趙國光侯延爽袁祖光黄兆枚周廷幹周杰吳增甲呂濬堃杜光佑張孝慈王丕煦閻廷獻施汝欽陳德昌朱燮元朱寳璇許中傑鄭輝典欒駿聲談泉吳鼎金李肇律杜步隨高嘉仁覃壽彭翁長芬張運魁王揚濱陳煜祥常麟書藍文錦賴瑾夏之霖郭毓璋李華炳夏啓瑞樊海瀾史國琛王允猷王葆清梁鴻藻金兆豐朱壽彭丁惟彬李海光黄傳鼎張智遠狄樓海易順豫趙曾檣謝慕韓陸鴻儀班吉本延昌孫寳書陳曾壽周鏞馬駿昌武曾任解榮輅張鳳喈薛登道呂興周袁嘉榖曹典初黄敏孚比單未畢容俟明日續登 
[朝考等第單]  
　　一等解榮輅劉焜于君彥方履中李慶萊邵章商衍瀛李傚儒袁嘉榖胡駿胡嗣瑗水祖培范之杰張祖蔭王震昌陳善同周廷幹王壽彭郭則澐高毓浵張濓楊廷綸顧視高劉鳳起顧承曾區大原吳增甲馬君實徐謙周杰王大鈞郭立山胡文勛陳敬第郭宗熙區大典龔元凱孫智敏張家駿張恕琳夏壽康張之照張書雲朱國楨李海光李坤陳國祥胡炳益陸鴻儀左霈賴際熙衷冀保温肅汪昇遠吳　鄭家溉朱壽朋史寳安林步隨路士桓○二等狄樓海吳建三楊思談道隆楊渭甘鵬雲彭世襄俞樹棠顧準曾張智遠葉景葵郭家聲石金聲劉貞安龔慶雲李漢光胡藻張新曾楊肇培王鴻翔陳雲誥楊熊祥祝廷華蕭開瀛華宗智李肇律楊允升關文彬牛蘭姜宗泰魯藩梁鴻藻王宗基武曾任陳樹勳徐冕劉彞銘常麟書丁毓驥吳嘉謨李玉振彭紹宗劉道春田步蟾景凌霄徐彭齡王景峩藍文錦張衷沅張銳延昌曾熙黎湛枝金兆豐劉敬徐士瀛袁祖光陳畬楊繩藻高嘉仁關陳暮趙曾穡李澤蘭鄭廷琮褚煥祖李華炳李盛鑾曾光爔尚秉和黄光厚王汝榆單鎭陳曾壽閻廷獻欒駿聲宋嘉林蕭湘呂彥枚朱德垣熊朝濱沈澤生朱寳璇易順豫周鏞魏元戴孫寳書鄒壽祺賴瑾王延綸李增榮周藴良黄錫朋卓寳謀高廷梅王濎王揚濱陳旭仁章鈺恩華朱燮元李維鈺孫迥瀾黄兆枚汪應焜王彭范振緒荆育瓚蕭丙炎李澤宸杜述琮吳鼎金徐紹熙尚光鉞翁長芬何啓椿曹典初班吉本朱春哲克登額胡獻琳此單未畢明日賡續 
[浙垣巡政]  
　　杭州訪事人云浙省興辦警察卽以常備軍勇丁改充巡勇自本月朔日爲始按照保甲局原定地叚分爲十八處畫夜站街巡綽其城外各叚須遲數日方可舉行護撫翁筱山中丞以城内匪徒無可混迹必致匿入城外爲害閭閻爰命中軍馬參戎赴湖墅江干查哨並飭各防軍認眞巡缉母稍疏虞 
[綏靖地方]  
　　蕪湖訪事友人云前者蕪地會匪王賜標羅海青聚黨横行爲患閭里經原任和州知州童米蓀刺史出示購拿若輩聞風遠遁及刺史歸道山後仍復肆無忌憚無惡不爲近日署和州知州何刺史亮標偵知若輩羽黨多至百餘人深恐將來嘯聚愈多益不可制爰飭差役會同分銷局丁太守翰年所派勇丁協力擒拿誠綏靖地方之道也 
[勒交梟首]  
　　姑蘇訪事人云松江府南匯縣屬周浦等處近有南北二帮巨梟送次交閧傷人甚多撫憲恩大中丞查得南帮梟首林得勝曾在鹽捕中營當哨弁因札飭中營管帶姚靖波游戎限于十日内務獲解省如逾期限撤差候懲 
[嚴守有人]  
　　杭州訪事友人云浙江嚴州府知府缺當誠果泉中丞在藩司任内時以候補府錢甘卿太守請補奉部核准本應飭赴新任嗣因與本任布政司護理巡撫翁筱山中丞誼屬姻親呈請廻避而現署嚴州府之劉海臣太守已届兩載早應如例量移遂由署藩司崔方伯詳請以候補府黄時青太守書霖接署太守在衢綂帶精勝軍未克卽赴新任至五月二十八日始回省銷差擇日禀辭赴嚴受篆 
 
 

Page 3

 
 
[白門命案]  
　　金陵訪事友人云上月二十三日省垣南門外堂子巷出一命案經董事報知城外保甲總巡移送江寗縣署縣主廬肅卿大令卽於次晨前往相騐有知者謂死者梁二其兄梁大故父遺有一浴堂昆季二人輪年分管二妻柳氏多外遇視夫若眼中釘是日前午一猶在某茶寮啜茗午後忽不見詢之云得暴疾而亡至晚大向某善堂求得薄棺一具草草收殮舁至義塚瘞埋詰之則與柳氏均支吾以對嗣聞鄰兒之目擊其事者謂死者頭上血痕狼藉頸間繫一繩董事聞之遣人招梁母某氏至不待詰問卽涕泣求伸寃詢其實情漸露長子與次媳同謀意董事因白諸保甲局員以同謀弑夫等情報縣旣而氏忽奔赴縣署聲稱次子梁二邇極不肖老身親手用繩勒斃與人無干大令研訊之餘柳氏之兄柳某在旁低語曰汝不嘗舉棍擊死者頭顱乎氏曰然大令心焉疑之立飭將柳禁押一面拘獲柳氏發交官媒收管傳諭地甲預備屍塲鳴騶戾止飭仵役細心察騐旋唱報騐得死者頭骨被木器擊碎腦血自耳竅流出頸有繩勒痕深約五寸許八字不交遂飭吏塡明屍格呵殿而回究竟若何一經細意推求不難水落石出也 
[鄂省官塲紀事]  
　　漢口訪事友人云鄂岸督銷淮鹽總局俞觀察啓元於上月二十八日到差分銷各員微有更調○金二尹振聲奉上憲札委辦理警察局鋪捐○廷大令啓前往日本游歴事竣回華已於月初某日上院禀到○湖北第二批京餉上憲札委丁大令其忱沈大令際虞押行北上○湖北武昌府梁集菴太守於前月二十四日府試事竣上院禀知○胡大宗師考試漢陽刻已竣事遂於上月二十九日起節按臨黄州○程子大太守經兼督端午橋制軍保送經濟特科試期將近刻已啓行○王菊臣直刺經上憲飭赴隨州新任所遺籌餉商務兩局務尚不知何人代庖 
[鎭郡安塲紀事]  
　　鎭江訪事人云五月某日淮揚鎭總兵潘鎭軍萬才乘舟赴金陵晉謁上憲事畢於五月二十七日節過潤州暫泊大頭碼水陸各營咸往迎迓次日揚帆赴袁江○新任江寗副都綂奎仲元綂制芳請訓出都航海蒞滬五月二十八日之晚乘招商局江寛輪船過京口八旗官員咸詣江干迎謁綂制旋卽鼓輪上駛赴江甯履新○去歲金壇溧陽蝗孽爲災日前鎭江府祥遂安太守恐蝻子復生札委梁二尹馳往查捕○兩江總督魏午莊制軍檄飭駐防鎭江之南洋常備右軍五營移駐金陵而令向駐金陵護軍營分綂徐軍門萬明親帶所部副中副右兩營來鎭駐紥五月二十八日副中一營首先馳到分駐北門及西倉兩處軍門現帶副右一營亦將於日内抵鎭矣 
[吳儂諺語]  
　　蘇州訪事人云本月初四日午刻省城元妙觀附近某姓家不戒於火各叚水龍飛馳往救奮勇異常約閱一下鐘時始得撲滅計焚去房屋三四間○本月某日大東公司某小輪船由滬來蘇中途獲一竊賊抵埠後即解至閶胥門外總巡局總巡趙明府詰悉所竊各贜均窩頓吳縣捕役羅星堂之寄子某甲所開烟館内因卽移送吳署請兼理縣篆之蘇靜菴大令訊懲大令提羅研詰羅出言不遜大令怒喝責一千板釘上脚鐐下之於獄聽候禀請上憲核定罪名 
[截緝竄梟]  
　　江蘇撫憲恩藝棠中丞以浦東南匯各鄉鎭時有南北帮梟匪互鬥擾及閭閻乃檄調福山狼山二鎭所轄各營大舉鵰勦深恐梟黨聞風四竄爰於昨日札行上海縣署飭卽設法截拿縣主汪瑤庭大令接奉羽書立飭差役全順薛貴各率夥役分赴四鄉見有此等私梟准卽拿獲解辦 
[辦圑續述]  
　　浦東保甲總巡謝岳松明府自奉蘇松太兵備道袁海觀觀察札飭興辦圑練防剿私梟卽籌畫章程招募土勇前日復接上海縣汪瑤庭大令移文略謂此次圑務請與各圖董隨時忍眞經辦云云遂與各董會商擬就鋪户抽捐以資經費並聞西鄉閔行鎭亦擬招募圑勇保衛閭閻 
[直刺奔喪]  
　　太倉州知州蔣羹臣直刺丁艱缷任由滬奔喪回籍昨晨命駕詣道轅謁見蘇松太兵備道袁海觀觀察繼至上海縣署縣主汪瑤庭大令以禮延入花廳茗譚良久而别 
[二尹抵滬]  
　　署理上海縣縣丞楊二尹寳書於昨日清晨乘舟來滬趨詣道轅晉謁蘇松太兵備道憲袁觀察旋至上海縣署謁見縣主汪瑤庭大令大約卽須擇吉接鈐矣 
[冐名事發]  
　　上海已革舉人童迥糾同附生尤彭熙向積善寺住持僧强借禪房設學計不得遂糾衆擊毁萬歲牌及全寺莊嚴器血控奉縣主汪瑤庭大令禀明蘇松太兵備道袁海觀觀察飭提訊究情形已登前報旣而尤與自稱三等學堂經董之鍾鏡寰具詞剖訴并羅列養正學堂葉逹務本學堂吳馨文化學堂張其枏同義學堂岳照烜求是學堂李恩蔚澄衷學堂許繼光宗孟學堂鄭恕等姓名請嚴懲積善寺住持僧以洩公忿禀中復虚聲恐嚇聲言如不懲治皆將散學云云未幾葉卽函禀縣署聲明並未與聞此事實由尤等冐名大令未及批答張亦將繕具退呈至許爲澄衷學堂敎習並非董事亦未許童尤於禀上列名 
[分發人員騐看名單]  
　　新海防指省分發布庫大使韓景琦浙江江蘇鹽大使史致鈞江蘇福建黄昌濤江西兩淮錢顯曾浙江雲南布經歴王鴻鈞浙江湖北直隸州州判李鼎元廣西雲南英斌滿洲山東馬錫綸山西直隸羅慶豐四川甘肅歐陽文甘肅陜西林珣材浙江安徽州判嚴景曾陜西甘肅府經歴崔驎遠湖北四川賀方斌湖北江西吳禮紳江蘇山東方立枚江西江蘇寳鼎漢軍安徽田應瑜貴州安徽程溥深安徽貴州方同善河南甘肅縣丞徐嶽廣東四川楊清彥直隸安徽曾紀馨福建直隸周培棣順天四川黄福康廣東江西侯嘉樹山東直隸楊佩珩湖南廣西程鼎安徽江西凌瑞祺安徽北河顧照藜江蘇廣東金家爵安徽湖北蔡治聲江蘇山東吳致福安徽直隸徐壽昌江蘇安徽蔣怡章江蘇山東丁克顯安徽北河唐思齊江蘇安徽劉書甲江蘇安徽趙毓秀江蘇福建陳熙祖江蘇江西黄爲楷安徽甘肅張書勵河南江蘇馮金鰲浙江廣東陳汝陞河南湖北汪宣浙江四川縣主簿湛露滿洲北河州吏目秦之楨湖北甘肅洪朝琳安徽江蘇王寳彞河南直隸道庫大使濮子澄浙江江蘇劉崇文浙江湖北鹽巡檢唐國瑞浙江廣東巡檢李潤生直隸河南黎承燾廣東雲南彭邦彥湖北安徽姜際昌湖北安徽董學易山東直隸王良沛江蘇湖北德山滿洲直隸劉文煐江蘇安徽按司獄樊明勳湖北河南從九品李登元山東江蘇魏鐵生江西廣東張德敏貴州四川焦應圖江蘇廣東吳克昌浙江廣東宣課司大使甘桂林湖北江蘇典史齊耀琛吉林直隸鍾熙中廣西廣東何厚山山西甘肅殷廷贊湖南甘肅張　山西河南楊啓瑞江西河南王多琪安徽河南張廷栻浙江山東陳忠福浙江山東王國琛河南江西傳壽昌浙江甘肅劉垂芳江西福建未入流張士鍸雲南四川全浩浙江廣西此單未畢容俟續登 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英得海島]  
　　西字報云太平洋之南英人所轄法之托開矮痕島附近有三小島焉烟荒草蔓向無居人攷之輿圖究未悉應歸何國自巴拿馬運河疏通之後此島頗占形勢英廷遂札飭駐他皮氣領事派人前往據守一面令師船駛赴他皮氣將此島收入版圖蓋以防法人之捷足先登據爲已有也外務部聞之極稱此事之處置盡善 
[俄入慈城]  
　　高麗漢城來信云日前有俄人七十名闌入韓之平安道所轄慈城郡郡守急電逹元帥府元帥府立卽直向俄國使臣詰責請其從速撤回 
[女師遇盜]  
　　高麗釜山來信云華歴閏五月初一日此間小學校所延女敎師三人課畢而歸行至中途忽被甲乙丙三日本人戕斃刻方由巡捕偵緝兇手尚未悉其有何寃仇也 
[私錢肇事]  
　　杭州訪事人云浙省制錢缺乏奸人私鑄過多各店鋪並未禀官贸然於上月二十八日爲始互相禁用居民之入市購物者一經挑剔卽起爭端清河坊大昌烟店挑剔尤嚴以致激成衆怒二十九日之晚突來十餘人借端口角霎時聚至數百人衆情洶洶勢將用武上城總巡過小竹司馬聞之急帶差勇前來彈壓少焉仁和錢塘兩縣主及杭中二協戾止婉言相勸衆始散歸至三更時尚有十餘人逞强不去縣主知非善類帶回訊懲 
[禹穴探奇]  
　　紹興訪事人云郡治盜風甚熾報緝之案破獲寥寥惟去冬會稽某典肆劫案經諸曁縣張大令擒獲正兇押解至郡訊明正法兹又由某營緝獲巨盜數名聞皆游勇也○紹郡酒捐改爲印花稅由趙漁衫太守惟喻創辦業已三載收數甚旺歲約報解三十萬金惟其中弊竇百出紳董巡役中飽甚多藉藉人言頗多指摘刻省憲另委候補府劉浩如太守瀚爲總辦將於日内蒞差矣○梅雨連綿氣候不正民間疎於調攝卽爲造化小兒所侮西鄉一帶病者尤多值此農事方興之際小民皆竊竊憂之議舁瘟神以驅疫癘然不講衛生之法而惟從事於鬼神抑何愚也 
[鄮山樵唱]  
　　寗波訪事友人云本月初一日之夜鄞縣南鄉上下史地方某姓家突來綠林豪客二十餘人蜂擁入内盡括所有而逃翌日事主開單赴縣禀報縣主周少軒大令卽帶仝差役前往勘明嚴密偵緝○此間自奉明詔飭停各項煩瑣捐欵操酒業者疑酒捐亦在應停之列心懷觀望不肯輸將收捐委員據情申禀藩轅藩憲崔方伯卽會同總局憲下令嚴催并諭以切勿輕信謠言致干查究○有某甲者由杭至甬就江北賃屋設肆局面闊绰人皆樂與往來日前陡起不良之心竟於夜間囊括所有而逸吞欠各欵多至萬金 
[漢皋解佩]  
　　漢口訪事人云魏家巷一帶地勢卑下一經大雨積水成渠近經大憲委員督工闢作馬路大約不日卽可告成矣○頭茶已過茶商方接辦子茶聞頭茶以祁門爲最獲利兩湖次之惟安儀則仍無甚起色耳○日前各路米船紛紛到漢市中米價陡减小民咸喜溢肩梢日來潮帮中人購米過多以致又形昻貴 
[南浦飛雲]  
　　南昌訪事人云署理江西臬司周味西廉訪以贑省府縣監積弊甚深爰於某日親往查視將尅减囚糧之某典史摘頂示懲諭以如再不悛改定須澈究並擬酌仿西人監獄善政以期惠及罪囚○日前警察軍往某處捉賭致被賭徒兇毆兹者受傷之人已漸痊愈肇禍諸棍治以監禁二年之罪○上年廣信營參將李某强佔某姓家有夫之婦今被本夫告發大憲以其有玷官箴卽行參革○去歲江右疫症流行有焦善士者由蘇寄到各項藥水丸散浼製造局員唐二尹施送活人甚多今年春夏之交寒暖不時居人尤易致疾日前善士又寄到純陽丸二箱令二尹擇貧病之人散給亦可謂好行其德者矣 
[解匪原籍]  
　　前者上海縣署捕役拘獲形跡可疑之王慶雲王寳臣二名迭經縣主汪瑤庭大令再三研訊並無爲匪實據因於昨日飭吏備文派差解回安徽某縣原籍交地方官嚴加管束 
[移文缉盜]  
　　上月某日之夜浦左高家行鎭宏源恒源兩雜貨鋪及同豫典肆被盜行劫報經川沙廳撫民同知陳桓士司馬履勘屬實移會鄰封一體協緝在案前日浦東保甲總巡局謝岳松明府接准司馬移文卽飭捕緝拿務獲訊辦 
[滬南叢話]  
　　日前百官船户許才友駕舟至江海北關馬頭一失足墜入浦江倉猝不及救援遂致凶占滅頂昨日經南市救生局船户撈獲屍身帶至老白渡交屍屬備棺收殮○前日王家馬頭左近萬興彈棉花店偶一不愼遺火花叢頃刻烟霧迷漫幾兆燎原之禍幸卽汲水施救不致成災○前日駐紥南市之撫標滬軍續備右旗勇丁某甲在營前操演槍法火藥轟傷厥指痛極而踣嗣經管帶龍葆珊遊戎飭人舁赴某醫館療治 
[上海縣署瑣案]  
　　日前浦東陸家石橋曹永盛油坊被盜行劫報縣後縣宰汪瑤庭大令飭捕拘獲盜犯劉大圓予陸開錦兩名前晚升堂詰訊劉供小的係泰州人向在治下掉舟餬口上月某日應李生才之雇開往南馬頭比至已有七八人在彼守候李一一呼令下船隨開往浦東分執刀棍登岸擁至曹永盛油坊諸人毁門入内李陸則在外把風少頃諸人劫得衣物下船附近鄰人出而追捕被陸開槍嚇退李急命小的開至自來水廠左近在空地上將贜瓜分小的祗分得藍綢皮袍一件次日携往某處質錢以所值無多仍還之李大令飭鞭背一百下劉執定前供陸供小的係安徽蕪湖縣人向傭於官鹽船上與李素識彼時李邀小的往浦東賭博比至船上已有七八人及駛往陸家石橋李付給小的手槍已則手執利刀囑同行劫小的不允後被逼嚇不堪無奈在外把風迨得贜後事主出而追捕李命小的向之開槍所有各贜均由李收去次日給小的洋銀一元大令飭收禁外監劉另押自新所○法界公廨讞員魏蒓塢大令移解毆斃車夫周長明之兇手許元林徐蘭甫兩人至縣大令研訊之下許供小的欠徐車租洋銀八角前日偶在菜市街祥輝園啜茗有小劉者向徐索取所欠洋銀七角徐轉向小的索還小的囊内空空無以應命而小劉催逼甚急以致扭毆旋有巡捕到來小劉乘間逸去小的與徐同被拘入捕房與周素無一面之緣不知被何人毆斃徐供小的係東臺縣人向當東洋車夫餘供與許相同大令一再研詰堅執不移因飭分别收押所中聽候查明訊鞫 
[浦東總巡局瑣案]  
　　前日浦東唐橋鎭巡防局員任二尹飭捕拘獲積竊沈阿梅一名在身畔搜獲手槍一枝解送保甲總巡局總巡謝岳松明府研訊之下判令鞭背四百下移送改過局禁押一年原贜存候失主具領○捕役曹慶拘獲行竊劉陸氏家水烟袋之賊犯王二一名連贜解至保甲總巡局總巡謝明府研訊口供判責四百板押候復訊核辦 
 
 

Page 10

 
 
[英美租界公堂會訊案]  
　　英商司美司投本管總領事署控泰順益號執事人廖錫堂定購煤油延不提出等情前日讞員孫建臣直刺接准英總領事來文卽於午後會同繙譯官迪比南君提廖研訊司美司浼律師雷滿挈執事人孟濮卿投案聲稱前者廖至司美司行内定購煤油一萬三千箱訂明一月爲期迨行中將貨辦齊催令提出廖忽反悔幸成單上鈐蓋泰順益號圖書無可圖賴今照市價核算共虧銀一千四百三十五兩有奇請飭付清出貨廖浼律師古栢投案辯駁直刺向詰緣由廖稱泰順益號實非小的經理此項煤油係在逃之劉惠貞所定非與小的成交旋有張寳華者投案聲稱本年二月因廖欠交煤油五千箱曾來案下控告求卽附追王子高亦聲請附追煤油三千箱並稱廖實係泰順益號執事人何得藉詞推諉直刺商之迪君著兩造退去候補提劉質訊核斷○奥商瑞嘉洋行主前控華人陳大文圖賴定銀四百兩等情直刺會同奥總領事許乙詩君訊明將陳交人保出候傳保人吳明齋復訊在案前日午後廨差將吳傳到直刺倩襄讞委員魏蒓塢大令會同許君研鞫瑞嘉行主投案聲稱商人前向陳所定之髮今雖存儲棧中實與原樣長短不符且前次所定之至海外因係次貨虧耗銀數百兩是以此次不能提出求將定銀追還瑞嘉洋行買辦徐南鑑投案供稱此次所定之髮實與原樣不符曾邀陳與行主面商還銀退貨陳言寳隆洋行有貨可購是以今特來案陳明陳供所收定銀早已付與各鄉人願交貨無尚請鑒原許君不允大令遂令陳於一月内繳還所付定銀四百兩貨由陳另行賣出如陳不服准卽上控 
[英美租界公堂瑣案]  
　　包探徐榮珊解汪阿香到案禀稱此人前在王裕春所開染坊習業近已他就膽敢私向王往來之朱成大京廣貨店冐取洋布七疋報由小的緝獲詰知原贜已押在某押店因令當時爲汪舉薦之某甲賠償兹特解請訊究襄讞委員魏蒓塢大令商之德總領事署繙譯官麥令豪君判責三百板○包探朱桂生解流氓劉兆福到案禀稱前日此人見陳阿來在某茶館啜茗乘間竊取銀質對時表一枚携之而逸報由小的拘獲詰其贜物不知何往是以解請究懲大令判責三百板枷號一禮拜○包探金立生解陳阿三到案禀稱此人係著名賊犯逮案懲治已閱三次今又潛入租界中故由小的拘請重辦大令判責三百板驅逐出境○包探倪順泉解行竊汪宏慶家衣物之積賊張阿保到案大令判責五百板枷號一月期滿之後遞解回籍○包探徐阿華解朱仁湯少雲到案禀稱伊等二人持秘戲圖至青蓮閣等處茶寮烟室中求售適爲小的所見拘請究懲大令判將湯笞臀二百板朱責手心一百下秘戲圖留候焚燬 
[法租界捕房瑣案]  
　　竊犯楊德往前經懲辦釋出未幾又至鄱陽輪船行竊某客所携衣服解經讞員魏蒓塢大令訊供著重五百板押候移送改過所監禁三月○竊犯陳雨廷竊得某輪船上某客所携鋪蓋衣服解經大令訊供著枷號一月期滿責釋○偷兒陳有昌行竊某姓家洋瓶及水烟袋等物解經大令訊供著責二百板○偷兒陳阿二行竊寗波輪船上某客所携衣物解經大令訊供著責二百板押候移送改過所監禁一月○毆斃周長明案内之兇犯許其林徐蘭甫前經大令訊供送縣昨日續獲帮兇人王蕙恩大令著押候堂期研究 
[美租界捕房紀事]  
　　甬人朱阿順賃居武昌路某號屋内昨被同居人倪阿順乘間竊去洋銀若干元因卽投報捕房捕頭令包探朱桂生將倪拘獲押候轉解公堂禀請讞員孫建臣直刺懲辦○前日午後新記浜路有一孩屍棄置路隅巡街捕見之卽投捕房禀報捕頭令地保備棺收殮舁至義塚掩埋○昨晨小竊某甲潛入蘇州河中某姓船上竊取衣服數件携之登岸適爲某號華捕所見連贜帶入捕房捕頭令押候解送公堂禀請訊辦 
[金陵官報]  
　　五月二十九日陸師學堂候補道俞辭赴滬公幹廣西存記道湯魯璠到由籍來委署督中協蔣雲龍到叩謝前沐陽縣高振濟交缷回並禀知任内正雜各欵一律算結知縣左杕周辭赴蘇滬公幹巡檢　國楨禀知起服回省　閏五月初一日候補道林賀峒禀知到會辦機器局差常備右軍副中營叅將張開武到知府姚繩武禀知警察今日移交保甲局又葛德潤由蘇來又夏鏡觀汪文綬請補泰州張均禀知今日開學浙江知府蔣德璜浙江來前湖北補用府李根源辭赴滬同知陶美濟隨陶觀察赴日本博覽會回運判夏敏功由陽來知縣劉廷鳳謝委派辦處文案差朱錫甲禀委調辦講信科掌稿差胡燡張承德張雲官均由蘇來雲南巡檢陳輝曜辭解軍裝赴雲南縣丞郭光炘揚屬黄以陽甯屬主簿周冕淮屬均奉房膏捐局委貼告示差承襲三等輕車都尉高承業候選從九鄧湛霖到湖南來　二初日候選同知朱鈞辭赴滬丁憂知州吳惟聰奉鄂岸俞道委文案差縣丞何錫康叩謝儘先超委一次虞景明由京來到省委署福山鎭丁缷署中協事委署督中協蔣雲龍禀知任事候選通判易夢　訓導海杭禀知到轅下校對差松江府知事胡登衡辭赴任　初三日候補道丁兆基到由蘇來廻避安徽候補道陳兆璜委署福山鎭丁淮安叅將張邦才均辭督粮同知敖鎭江關洋務彈壓兼關道發審直隸州邵文炳通判彭鴻年均奉示甄别候選通判曾昭吉湖北來指分江蘇試用周瑞麟由京來到省　初四日調署六合縣張鎔萬到見交缷署桃源縣事卽辭赴任知縣程菊齡劉廷鳳均辭赴蘇見撫憲候選知縣趙金相千總卿先陞湖南來都司宋桂林江西來　初五日直隸州王曜知縣謝恭懿均奉示察看知州汪喬年裕蘇官銀錢局請補無錫縣藍采錦卽辭大使王中貴由揚來代辦山東振捐兼清理江甯捐輸知府舒紹基禀知奉直隸督憲奏保免補本班以道員仍留原省補用 
　　 
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十九年五月二十八日京報全錄]  
　　宮門抄諭旨均錄正張○熱河都綂錫奏撥給官兵荒地及學田等項懇恩免繳荒價並免升科摺○又奏報交缷都綂篆務日期摺○又奏舉辦墾務動用加收耗銀各欵請免造册報銷片○雲督丁奏揀員請補極邊要缺同知摺○陜撫升奏知縣留省學習片○護晉撫吳奏保舉學行兼優之道員請量予錄用片 
奴才錫良跪奏爲撥給官兵荒地及學田等項懇恩免繳荒價並免升科以示體恤而廣作育恭摺仰祈聖鑒事竊查圍塲邊界本係設有各旗撥卡惟荒地旣經一再開墾亟應就現留圍座四周添設兵撥派兵常川巡守用昭愼重各該旗冋無别項公欵遇有公差皆于兵餉攤扣殊形苦累該總管呈請撥給地畝當經奴才酌給每旂荒地二十頃八旗共地一百六十頃作爲津貼該旗兵撥巡守公費永革攤派以恤兵艱又圍塲新設之隆化縣酌留知縣隨缺地四十頃巡檢隨缺地十頃該縣應立蒙學堂酌留學田四十頃又熱河育嬰堂經費不敷撥給按照十頃又東西廟宮各撥香火地二頃以上各項共地二百六十四頃及前奏奉恩准撥給熱河八旗蒙學堂學田一百頃均懇請免繳荒價並免升科曁免其按年造報以歸簡易理合恭摺具陳伏乞皇太后皇上聖鑒訓示謹奏奉硃批户部知道欽此 
奴才錫良跪奏爲恭報交缷都綂篆務日期仰祈聖鑒事竊奴才前奉恩命補授閩浙總督復蒙簡命調署四川總督當經繕摺叩謝天恩並籲懇陛見欽奉硃批著俟松壽到任後再行來京陛見欽此現在新任都綂松壽於五月初六日到熱奴才於十一日派委印務協領全齡將都綂印信並文卷等件齎交松壽祇領所有奴才任内征存墾務及稅礦欵項曁添官練兵各事宜均移交松壽接收查核辦理奴才卽於是日交缷束裝起程進京趨詣　闕廷跪聆聖訓謹將交缷都綂篆務日期恭摺具陳伏乞皇太后皇上聖鑒謹奏奉硃批知道了欽此 
錫良片再此次墾務前經奏明查照奉天東流水圍章程於荒價外加收一成半耗銀以資辦公計共收耗銀二萬一千七百七十六兩七錢七分八釐所有應支員弁書役人等薪水工食辦公心紅紙張以及丈地車馬解銀脚價並造蓋房屋等項共開支銀九千七百七十三兩二錢四分七釐又奏明撥駐圍塲豐字底營現改熱河練軍步隊後營之勇丁二百名所有正二三四等月餉銀均飭該局就近發放自五月起再由求治局接放計放過餉銀四千零八十兩又前因圍塲所屬博力溝三道川等處上年被災甚重饑民衆多前經奏准酌動荒價振濟飭令該委員就近會同地方官查明購糧放振計前後由耗銀項下撥發振欵銀四千六百零二兩九錢六釐又前都綂色楞額於光緒二十六年派員查勘此項荒地由鑛課借墊經費銀九百二十八兩曁奴才上年冬派員覆勘借墊費銀四百六十五兩均飭由墾局撥欵歸墊兹據該委員禀報以上各項綂於所收耗銀欵内撥放完訖除放過尚餘耗銀一千九百二十七兩六錢二分四釐繳清列正作收等情奴才覆核無異卽將所餘前項銀兩如數移交松壽接收查耗銀本以專備局用今局用所費不及一半仍復就欵騰抵正餉撥充振銀尚有赢餘具見核實開支毫無浮濫所有以上各欵旣未動用正項應請一併免其造册報銷以省煩冗理合附片陳明伏乞聖鑒謹奏奉硃批户部知道欽此 
署理雲貴總督臣丁振鐸頭品頂戴雲南巡撫臣林紹年跪奏爲揀員請補極邊要缺同知以裨地方恭摺具陳仰祈聖鑒事竊准吏部咨極邊提調三項要缺雲南開化府安平同知江海清保升開缺應以光緒二十八年十一月十一日奉旨後五日行文照限减半扣至二十九年正月初十日限滿歸於正月底截缺係極邊要缺毋庸掣籖除咨部截缺外查定例道府同知直隸州通判知州如係奉旨命往或縣撫題明留於該省候補者無論應題應調應選之缺令該督撫酌量才具擇其人地相宜者悉准補用至題調要缺以候補人員請補時先儘記名分發人員酌補如果人地不宜始准以各項人員請補其初任試用人員概不准請補題調要缺又定例運銅卓異人員查明如係初任分發試用均毋庸計其從前到省先後遇有應題應調應選之缺悉准該督撫題請補用俟補缺後卽將卓異之案查銷改爲加一級帶於新任各等語今安平同知移駐白馬關接壤越南幅員遼闊漢夷雜處加以邊防交涉撫馭輯和胥關緊要必須精明幹練熟習邊務夷情之員方足以資治理臣等督飭藩臬兩司於通省應升應調人員遂逐加遴選非現居要缺卽人地不宜一時實無合例堪以升調及記名分發人員惟於候補班内查有運銅卓異補用同知蕭澤春現年五十八歲湖南長沙府醴陵縣人由優廪生考選同治十二年癸酉科拔貢十三年甲戌科朝考二等第八名引見奉旨以敎職用光緒四年十月奉文選授辰豁縣敎諭五年二月到任兩次俸滿保洊奉部覆准十九年九月丁父憂二十一年十二月服滿請咨赴部經吏部帶領引見奉旨著以敎職用欽此遵新海防例在直隸藩庫報捐鹽大使指分雲南試用二十三年九月十八日到省期滿甄别復在雲南捐局遵例報捐同知仍指雲南試用委解京銅赴部交收清楚二十八年七月初八日由吏部帶領引見奉旨著照例發往欽此復於七月十八日經户部帶領引見奉旨著該部照例給奬欽此旋經部議回省遇有應題應補應選缺出悉准補用十二月二十四日回省委署缅寗通判臣振鐸到任未及三月例不加二臣紹年查該員蕭澤春老成穩練誠樸無華以之請補開化府分駐安平同知實屬人地相宜洵堪勝任與例亦符據雲南布政使李紹棻按察使劉春霖會詳請奏前來合無仰懇天恩俯念員缺緊要准以該員補授安平同知實於地方有裨如蒙俞允該員係卓異候補同知請補同知銜缺相當毋庸送部引見前得卓異之案應請查銷改爲加一級帶於新任所有該員請補極邊要缺同知緣由謹合詞恭摺具陳伏乞皇太后皇上聖鑒敕部議覆施行謹奏奉硃批吏部議奏欽此 
升允片再部選漢中府洋縣知縣章春芳到省數月本應飭赴新任惟该員年歲尚輕閱歴太淺於本省地方民情土俗尤爲未諳洋縣地處南山俗尚刁悍若遽使臨民事實不無美錦學製之虞現將該員留省學習並飭赴西安府發審局幫審案件以資歴練俾於事理逐漸練逹再行飭赴本任以裨吏治而重地方除咨部查照外謹附片具陳伏乞聖鑒謹奏奉硃批吏部知道欽此 
吳廷斌片再山西補用道吳廷燮江蘇舉人前由在任候補知府寗遠廳撫民通判經升任撫臣岑春煊以經濟博通體用兼備精明渾厚澹　廉平奏保奉上諭著交軍機處存記又在署太原府知府任内經前護撫臣趙爾巽以政必探原文能經世中正和平爲晉省特出之才奏傑奉上諭著傳旨嘉奬復經趙爾巽並前湖南撫臣俞廉三前署兩江督臣張之洞前署四川督臣岑春煊先後保送堪應經濟特科在案臣查該員品端學粹講求經濟於古今政治之源流中外交涉之利病皆能洞澈始終得其要領於國朝掌故輿地沿革各邊形勢尤所究心以故　任撫臣委辦文案均倚之如左右手臣護篆以來與之商榷一切新政見其條理詳明議論正大洵屬學行兼優才猷出衆之選當此時艱孔棘庠濟需才臣忝攝疆符深愧無所報稱敢援以人事君之義敬舉所知上備朝廷錄用謹附片具陳伏乞聖鑒訓示謹奏奉硃批吳廷燮著仍交軍機處存記欽此 
 
