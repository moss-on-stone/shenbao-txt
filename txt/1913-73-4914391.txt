# 1913 - 73 - 4914391

 

Page 1

 
 
[鐵業公啓]  
　　敝業各貨成本均以先令爲本位定價自去年秋冬至今逐漸提漲俱按去冬先令匯票合來尚属勉敷成本不意開春以來先令步跌成本須加一分左右按諸巿價虧折甚巨此時各項開銷均大若再加以貨價之虧則後患何堪設想爲此同業會議於今日爲始議定劃一售價以顧成本並簽允罰款以杜陽奉隂違所有前報各處貨價概作無效特此聲明 
社論 
[清史義例商兌（亮）]  
　　清社旣屋政體改更則所以存一朝之文獻而詳二百數十年間之因革者固重賴乎史筆史也者因其巳成之跡而紀其實以示後人非可以私意爲之進退者也頗聞海上有發起剏脩民史之舉謂民權未發達前有清一代之事不可無專書以存其真而不容與民史相溷此其論誠是也然聞其纂脩清史之義例則紀載弘光隆　永曆三朝事蹟以訖臺灣之陷别爲一書名之曰南明史又紀載滿洲入關以前舊事别爲一書名之曰後金史此二書者以完專制君權時代全史之局以後事蹟則全行劃入民史範圍以區别新舊之界限如此則不佞鄙見竊有深以爲未安者請得從容商榷貢其所懷質諸當世通儒之具有三長者議脩民史諸君其有以敎我乎 
　　夫弘光隆　永曆三朝益之以鄭氏事實前後垂四十年此中原正統所在斷不可聽其湮没雖然此明事也非清事也以結明室之局則可以爲清室之緣起則不可嘗憾元脩宋史以瀛國公爲限斷而不紀景炎祥興兩朝明室光復開局纂脩元史亦不聞糾彼巨謬别續鴻篇兩代之君遂不得列於正史而後來十全老人與其諧臣媚子若紀盷者且深以元史官爲得正而斥柯維騏宋史新編之增入兩紀爲非彼固逆料異代巳後必有議以三朝始末增入明史者且慮續脩編年之書以此三朝爲正統者故特發具凡於宋事以豫杜後人之口實也然公理所在終不可泯謂宜於纂脩清史時别開續補明史一舘增聖安等三帝於本紀而以唐王聿　魯王以海附之（鄭氏固始終崇奉魯王者故不必别爲一篇）以昭史筆之大公而雪人天之積憤至順治康熙四十年間事蹟則當自歸清史不宜溷入明編蓋紀傳與編年不同編年則當以明室爲正統紀傳則明清無妨各自居篇凡此者皆因其事實以示限斷而不容有予奪之意存於其間若夫南明之名則殊不可通三朝傳祚短促非如東晉南宋享國百有餘年可以斷代爲史者比且東晉南宋之稱本屬史官武斷衡以名從主人之例原於義理有乖千載以後斷不當復沿其謬稱也 
　　至於後金之名則尤有不可爲訓者名從主人春秋大義麟經雖志在攘夷然於吳越秦楚俱沿其本國之舊稱不聞没其國名而但謂之東南夷西戎南蠻又不聞削其現稱之國號而别被以三代巳前之舊稱也愛新立國本號滿洲崇德改元始稱清室彼其用此稱也二百七十餘年矣安得等諸不成國之例而轉取七百年前久亡之國以改易其名稱耶金亡久矣彼其亡國以後故地盡爲蒙古所有蒙古旣衰通古斯遺族始稍稍復振然部落分裂皆無立國資格滿洲未興時殆不下百餘部按其實則有契丹遺育者有漢族闌出者有蒙古羼入者蓋决非純焠之女真矣觀於金源文字滿洲巳無一人能識卽金史所載方言於今尚存者亦不過什一之偶合可恍然於其變遷之故且彼當僣稱帝號時並未嘗如赫連之冒稱夏裔宇文之矯託周宗也而安得以後金目之衡諸史例滿洲未稱帝號時其事蹟最爲荒忽微渺尚不如完顔氏之先人猶可編爲世紀至努爾哈赤旣稱大號則巳據我遼瀋稍稍用夏變夷崇德改號蓋用漢制自當冠此兩朝於本紀之首不煩别創前編若以其裔夷猾夏而擯之不與同中國則其後人享國之久且遠過於金元執史筆者决不當予其子孫而奪其祖考也此如遼起猾鹽僅據幽薊其二百年中遺事與中國相關涉者蓋寡而旣巳用漢制據漢土則不能復外之於四裔也是故清初事之當列入正史與後金名詞之不典有斷然無可疑者不能拒四夷之内侵而徒以一二文字爲褒貶此宋明史家之陋習徒示人以不廣而巳豈偉大國民之所應效法者耶（未完） 
譯說 
[倫敦平和會議日記]  
　　巴爾幹戰事旣略停頓其平和會議開於倫敦初定期本月十三日開議嗣以各國代表未齊乃改期十六日議場借用倫敦聖日曼宫開議之日英外部格雷親到爲英王致其誠悃巴爾幹各國代表依次演說答謝英之盛意圭代表請即議事布塞希猛等代表請展至明日恐有衝突之點致掃英外部之興致也十七日平和會議布代表達雷甫爲主席首宣讀其全權委任狀次爲塞代表立哥維池猛代表苗池果維池希代表威尼斯洛斯相繼讀其全權委任狀最後土代表黑西德開讀其委任狀僅指定與布塞猛三國議和希臘不在其内布代表達雷甫宣言巴爾幹同盟國乃係一致運動不能獨外希臘黑西德答言希臘未簽停戰條件現仍繼續戰事旣戰則有勝負常能改變現狀甚難共同談判苗池果維池言土與猛原簽停戰條件者也而土在斯居達里圍城之兵尚時出襲擊猛軍是土與猛亦未見其完全無戰事土旣能與猛議和何以不能與希議和黑西德答言斯居達里與土京交通斷絶或者彼處尚不知停戰條件間有誤會亦未可知苗池果維池再起駁之謂德公使駐猛京者早巳將停戰條件轉達斯居達里主將何得推言不知希代表言彼於土之見拒願聽各代表之意見以爲進退土之第二代表阿斯漫尼刹米言談判不妨開始先議布塞猛之條件嗣再及於希臘亦無不可各國嘗詆土爲有意延宕是正所以求速當爲各國所諒布代表達雷甫答言此斷不能牽就圭之外交殆欲將四國談判分爲四起使其各不相謀此實與同盟國之本意相反吾等有最簡單辦法四國共同無可分離黑西德言各國旣不願即行開議當再請示政府約二十四鐘内必有答復遂公决將會議改期至十九日重行開議並請英外部派員爲書記長布塞希猛代表隨卽以今日會場與土代表所請各節備文正式關照土政府矣同日倫敦大使會議爲第一次集會即以英外部公署爲會塲自四時起至六時半止德奥法義俄五國駐英大使及英外部格雷共爲六人本日僅交換意見决定所議事件之範圍但以關於六國公共之問題爲限如土之債務問題黑海門户達達乃爾海峽問題阿爾巴立問題是也此外若土與各同盟國之和議以及單屬列强中一國之事件若奥塞衝突之類皆非大使會議範圍所及本日略議阿爾巴立獨立未能解决當使明日續議十八日大使會議無甚結果因平和會議未開巴爾幹和議尚無頭緒各問題無從懸揣也十九日平和會議以希代表爲主席黑西德謂巳得政府復電另有一新訓條專差密寄係十七晚自君士坦丁出發約在明晚可到倫敦各代表公决俟此新訓令到後於二十一日再開會議二十日大使會議所决事件如下第一阿爾巴立獨立第二塞在 
 
 
 

Page 2

 
 
亞特里亞格底得一中立海口惟不屬塞領土此海口當與一中立鐵道相連横過阿爾巴立塞之進出口貨可以自由通過此中立鐵道及中立海口任何强國不得在此鐵道及海口上設立關稅第三埃惹各島無論將來屬於何國不能用作海軍之根據地第四阿爾巴立界線此節未能大定不過各抒所見第五沙洛尼格無論將來屬於何國列强所有在該地之特權及利益均當繼續毫無改變各大使旣分電其政府嗣復公布各報略謂阿爾巴立獨立及塞在亞特里亞底格得一中立海口六强均巳同意云云按此兩問題大致旣定奥塞衝突當略減殺惟阿爾巴立界線尚爲後此爭端巴爾幹之風雲正未有艾耳二十一日平和會議土代表謂巳得政府訓條許與希臘一同議和惟請連合軍改正停戰條件允土送糧於昻特里圍城布代表答言停戰條件另係一事不在平和會議範圍之内此乃土布兩政府間之交涉與會議全體無涉土之第二代表謂布代表所述亦似近理但進糧圍城以人道言似應允許昻特里居民衆多飢斃無數停戰而仍絶食非慈善者所宜出也希代表言土之許希入議是否以進糧於昻特里爲交換之條件使果如是則希不願其同盟國受損甯退出會議矣黑西德答言土之許希入議並無所謂條件其請進糧於昻特里此乃另一問題幸勿誤會惟此節旣不蒙各代表贊成只能再待政府後命是日仍未議事遂展期至二十三日（未完） 
時評 
[時局談（七）（無名）]  
　　以進取之精神爲競爭者其國雖亂而必强以銷滅之手段爲競爭者其國愈亂而愈弱中國雖經革命而以銷滅爲競爭之手段未改是以無進步之可言也 
　　銷滅之手段最甚者莫如罷事西人有罷工之風而中國則廣其意以罷事罷工僅工人可罷而罷事則無人不可罷罷工則罷業主之工罷事且罷自己之事故其銷滅之結果視罷工而尤甚 
　　中國人罷事之方法甚多曰請假曰辭職曰出走今於議會猶又新法曰鬨散曰不到會使不足法人數 
　　嗚呼銷滅手段之競爭而中國無望矣 
命令 
　　三月一日臨時大總統命令領參謀總長事黎元洪呈請任命盧金山爲拱衛軍參謀長應照准此令 
　　領參謀總長事黎元洪呈請任命唐紹慧爲廣西陸軍測量局局長應照准此令 
　　陸軍總長叚祺瑞呈請任命張伯英爲秘書應照准此令 
　　奉天都督張錫鑾呈稱上年蒙民被難損失甚鉅請特頒銀兩俾資賑撫等語前次扎鎮肇亂致該蒙民等備遭損害殊堪憫惻應由財政部酌籌欵項發交該都督專充賑撫蒙旗之用以宣德意而恤蒙艱此令 
專電 
[北京電]  
　　達賴派員在庫設軍械採辦所購俄械運藏 
[北京電]  
　　袁總統電謂旣不肯在察木多會議可另擇地但萬不能會於大吉嶺 
[北京電]  
　　熱河熊都統來電匪首德亮稱軍官常和伯勝實與同謀請革訊據此則前此實係兵匪連合 
[北京電]  
　　熱河前都統崑源因十五日夜兵匪交訌幾釀巨禍大總統謂其疏於防範應變無方嚴加甲斥並議處分崑甚爲不服熊希齡來電力請萬勿懲治過嚴激動人心並言此次變端純乎宗社黨關係政府舉動不能不格外慎重云 
[北京電]  
　　吉林鬍匪君子人在綏化一帶騷擾地方殺害官吏勢甚猖獗交通爲之隔絶哈爾濱俄領事又擬派兵干涉中央巳飭吉黑兩都督速派精兵尅日勦辦 
[成都電]  
　　爐城西征軍自胡都督撥兵混成一協救援後刻正進規定鄉其得手與否尚難逆料又悉尹昌衡前赴貢噶嶺一帶察看情形益覺事不可爲甚爲焦急 
[北京電]  
　　河東一案南桂馨到京並未與張李對審日前張李向審判官要求南到庭非此不足以昭信讞 
[北京電]  
　　地方檢察廳昨傳大自由報竟書爲念九日（陽曆二月原只二十八日）該報以法廳不明時日大爲誚訕 
[北京電]  
　　今日各黨會聯合討論追悼清后清醇王復孫中山弔電謂清室不造聖后升遐遠荷電唁惟有體先后遺意輔翊太平云云 
[北京電]  
　　近有英某銀行請許其辦一有獎儲蓄銀行儲金者各給一彩票幣開彩二三次得彩法有簡法定法二聯三聯五聯等名最高彩多至原金四萬倍其法似外國之有獎公債但我須給以專利權願報効六百萬鎊特許後即付百萬周總長以現值窘時竟交國務院會議 
[北京電]  
　　日本少將宇都宫氏刻巳到京聞於二十六七兩日參觀參陸兩部在京軍界同人開歡迎會以資聯絡 
[杭州電]  
　　省議會議七天反對延用前清諮議局章程中央不理巳定明日開議 
[杭州電]  
　　今晨衆議員某籍團體聯合因杭辛齋調騐反對被軍警勒令解散 
[南京電]  
　　第八師奉部撥購裕和洋行之軍械巳由德國起運刻將進口由滬運寗昨陸軍部巳知照江海金陵等關報運時卽予騐放 
[南京電]  
　　鎮江木釐局長昨經省長改委張壽曾接替 
[南京電]  
　　屬官將校團反對朱先志之講武堂辦法擬呈請程督澈查另派妥員接理 
[南京電]  
　　應省長昨飭寧屬各縣知事凡無力捐請牙行憑証者限三月底截止一律捐換牙照 
[南京電]  
　　要塞總司令洪承點因病辭職程都督未准給假一月俾資調養特令吳紹璘暫爲代理 
[南京電]  
　　應省長擬將鎮江交涉局取消改歸鎮關監督辦理 
[南京電]  
　　昨日省議會選舉候補參議員丁文瑩沈惟賢 
特約路透電 
[東京電]  
　　擬辦中日商業會社各發起人昨（二日）開第一次大會到會者爲第一銀行横濱正金銀行第百銀行囗田銀行大倉洋行三菱公司與三井洋行所派各代表該會福一資本金共一百萬磅將來當以築造鐵路爲大宗營業 
[東京電]  
　　孫中山君與日本資本家迭次會晤多所許讓預料將來當有大结果日本報界均視孫君此行爲兩國政治商務將有大變遷之先聲 
[哈爾濱電]  
　　據聖彼得堡電稱蒙古專使復由莫斯科回抵該處擬參與羅曼洛夫三百年紀念大會 
[哈爾濱電]  
　　駐哈日領事照會哈爾濱道略謂三井株式會社與其他日本公司因遭鬍匪擾累並因錢票跌價大受損失均嘖有煩言向本領事寃訴應請貴道迅卽設法以善其後云云 
[哈爾濱電]  
　　東三省都督與剿辦鬍匪各軍官通告哈埠官場謂與鬍匪迭次交綏均稱得手現巳逐出半拉城以北故由哈爾濱抵呼蘭以達半拉城之路巳無鬍匪蹤跡三省都督現訓令各處地方官凡遇外人施厯及運輸糧食等事均須派兵保護 
[哈爾濱電]  
　　俄國新生活報載稱此間中國商會一月之前上書吉黑兩省都督謂吉林銀行及口口齊齊哈爾廣興銀公司發行紙幣漫無限制若不備現担保應請加禁云云該商會現因上書之後未接覆文故復致電二都督謂續陳安定金融巿面辦法如仍置之不顧則華商將被逼云 
[東京電]  
　　孫中山君定本月五日離此孫君因民國尚未得各國承認故此行並非正式表面上似專爲申謝日本之扶助革命而來然有識者多謂孫君此行實係代表袁總統且謂孫君之實在目的係提倡中日兩國商業上之聯絡並使兩國作政治上之提携孫君演說之處甚多力言中國欲維持遠東和平保持領土完全建設健全政府振興工商事業均當㫿日本是賴 
譯電 
[倫敦電]  
　　巴爾幹和局自却太爾茄休戰以來其希望從無如今日之佳駐英土國大使土菲克君昨日（二十八日）至外務部謁見外相葛雷君旣而土員哈基亦至該部據外交界聲稱此舉足爲土國更將遷移列强之先聲布京來電謂土政府因列强逼令與巴爾幹各邦開議談判故擬直接與布議和云云此間人士均漠然置之 
[柏林電]  
　　奥俄政府關於茄柯伐之談判尚未議决故倫敦列强大使會巳展緩開議亞爾巴利亞問題 
[柏林電]  
　　據土京消息青年黨軍官現主張退讓亞得里亞那堡城勢燄頗甚土政府巳設法駕馭此輩 
[柏林電]  
　　現因新陸軍議案將次呈入國會德政府不復守秘密主義德國各報巳宣載豫算案增加之數公允每年以英金一千二百萬磅爲限該議案之經費是否以産業稅或間接稅爲抵豫料將來必有一番激烈之爭論云據德國某報載稱新陸軍議案每年經費共馬克二百兆枚不定時之費用約馬克十億枚德國首相現與國會各黨領袖磋商於夏季開會討論新陸軍議案俾於秋前議决 
[美京電]  
　　美國海軍經費議案所列籌欵建造新戰艦二艘一條前由衆議院否認兹復由上議院海軍股員加入 
[墨京電]  
　　菲列克斯狄愛士巳允爲墨西哥候選總統 
[俄京電]  
　　聖彼德堡與莫斯科各銀行决議合捐羅卜百萬貢諸俄皇於舉行羅曼洛夫帝國三百年紀念之際施行善舉 
要聞一 
[日庫訂約之疑案]  
　　庫倫僞使大喇嘛那揭色凱等將抵哈爾濱與日本駐哈埠外交官締結日蒙通商條約之說聞外交部頗注意此事日昨電飭東省各都督從速查報此事虚實奉天張都督金波巳派外交偵探員前往哈埠矣惟此次庫使東來其中必有一大原因查日庫締結商約之說係出自俄人之口是否屬實殊費猜疑俄人見中日邦交漸近親睦或者故意布散種種讒言爲離間計妨害中日兩國之互相提携亦未可料另有一說俄政府因欲囊括全蒙業巳誘惑外蒙借俄之力袒護獨立至於内蒙之叛離非借日之力不可故運動日本協助蒙古獨立曾電囑駐日大使將俄日割分滿蒙之計勸告日本桂内閣默認蒙古獨立而與庫倫僞政府締結庫日商約巳得桂内閣承認以日本駐哈總領事爲委員就近與庫倫政府交涉一切日間東省又喧傳庫使東來巳與哈爾濱日本總領事締結日庫商約之風說云現接海拉爾來函據稱庫使等日昨抵海拉爾曾與日本駐齊齊哈爾領事館員接洽聞該舘員請求僞吏將庫倫政府管轄區域之日本僑民妥實保護該僞使慨然允諾并轉請日本政府對於蒙古獨立亦表同情惟彼等本擬抵哈埠與日本總領事接洽後忽變計聲言不赴哈埠而返庫倫言人人殊莫測端倪容俟訪聞續報可也 
[俄蒙藏關係之内幕]  
　　西藏思步庫倫後塵宣言獨立以故庫藏結約譁傳一時至該約成立之原委外間鮮知蓋我國言藏事者多謂藏與英有密切關係若俄藏則只地勢之接近而無政治之交涉以英俄二國曾約言蒙爲俄人勢力範圍藏爲英人勢力範園二國各自進行不相侵越故也其實俄人對於西藏野心曾未稍戢昨據某西報記者述稱現俄庫及西藏巳打成一片彼此錯互勢如連雞此次庫藏協約之成立俄政府介紹之力爲多俄諜名多爾希覆者尤盡周旋技倆多爾氏本名薩蒙羅奔係一尋常喇嘛敎士於千八百八十年間赴拉薩大得達賴喇嘛歡心以至千九百年達賴以多爾氏故幾全受俄人指揮俄人多其功故賜名多爾希覆多爾希覆者貴族之名也旋達賴欲賴俄助圖獨立於千九百十一年春遣使赴俄京通意事將定矣忽爲英人所發覺印度政府令將軍郁呼班領兵入藏大肆壓迫藏盼俄救兵不果至於是藏不得巳求宥於英而信仰俄人之心以衰多爾希覆亦遂逃回俄京及達賴喇嘛自五台山回藏多爾氏復赴藏達賴仍信任之至庫倫獨立達賴日夜與多爾氏謀多爾氏獻策謂西藏獨立有二大條件㈠須得俄助㈡與庫倫聯盟云云達賴大喜聽其言多爾氏百方周旋庫藏協約以成立而西藏遂半入俄人勢力範圍矣 
　　庫倫獨立其暗中扶助者固自有人在邇來庫倫專使旣巳抵俄京與俄帝及其政府接洽一切而俄國亦遣派特派使臣赴庫其雙方目的卽在於前次所發表之協約及其商約之外另訂一種私約以爲防禦我 
 
 
 

Page 3

 
 
國干涉之地該活佛之背叛情狀日益顯著而俄人侵略之野心更暴露矣兹聞此次俄特員業與庫倫僞總理大臣三音訂立私約數欵並由各僞尚書擔任作保其條欵如左 
　　第一欵俄國設立關照凡蒙古大城及繁盛地方均駐紥俄兵不令漢兵進蒙古屬地 
　　第二欵蒙古游牧地内准俄人於遠近各處週圍貿易行走其他國人及漢族概不准週圍貿易 
　　第三欵嗣後蒙古非得俄之許可不得專主大事及與漢人訂立合同准其貿易等事凡一切事件均應請示辦理並以不准違俄國之言對天地發誓爲信 
[中國之蒙藏敷衍策]  
　　中俄交涉延宕久未解决皆由於問題過多一時無從着手然長此延擱亦難保事實上不再發生問題將來交涉愈繁更形不易外交陸總長有鑒於此近與俄使辦理所有交涉現巳解决三案先行錄下㈠俄人進兵錫盟案（解决）遵議飭查如果確實卽當撤退㈠俄人採挖黑省金沙案（解决）即遵前議飭令停止採挖㈠俄人在驛馬河一帶播種鶯粟（解决）此事調查屬實以違碍煙約論俄使允認賠償袁總統日前曾電致駐英代表張蔭棠略謂該代表駐藏多年深悉藏事現在對藏方針應如何施行希卽速覆以備採擇日昨張蔭棠巳將藏事詳細條陳電覆政府探其内容大致分兩種手續㈠對英政策當根據印藏新約速向英使交涉此時英廷對藏方針尚持穩健主義若失此時機必噬臍無及㈡對藏政策多以覊糜徐圖改良英俄方面由民國直接交涉務使達賴傾心内向所陳各節極爲中肯大總統頗然其議 
[美名士之中國論]  
　　美國耶爾大學學士安逖生日昨徧往各學堂參觀並演說中國近事其在高等工業學堂演說約謂五年前余曾遊歷中國其一切情形不如現今遠甚蓋中國近來之進步彰彰可見者也特余對於民國前途有五大希望㈠團體之堅固近日論中國事者多謂人民皆事黨爭内政甚不統一須知美國往昔亦曾經此種時期當時南北之意見不一以華盛頓之偉烈而深惡痛疾之者猶屬不少然此不足以爲害蓋政治之改善與夫一切之更張斷非一蹴可得而及也余謂中國宜堅其團體以共和之精神研究學問改良政治則前途大可望也㈡敎育之更新㈢道德㈣人格㈤設法濟貧民而對於道德言之尤痛切謂道德爲國家之根本國家必有高尚之人民然後可以强中國近年人民之道德甚不進步前余見一日本留學生卑鄙齷齪無所不至曾往山西作官辦一公事巳則領薪數千金而爲之作事者即求一勺之良水而不可得余又見一人係包修黄河路者積資甚富而所包之工則腐敗不堪後至水漲河決題毁淹死人民無數如此之人社會當擯之四裔之外使不能立身社會又謂社會之發達當得多數善人爲社會表率余今言兩美國人一爲善人一爲惡人有人統計其十四代之後裔則善者之後約三千人多作上議員大學校長大學敎習工程師等而惡者之後裔二千餘人多强盜作奸犯科無業游民可見遺傳効力之偉大人人均知作事之貪婪納賄者爲不道德爲不人格然學生時代之考試如帶夾帶則將來出而作事未必不納賄者故余奉勸諸君在學時勉力爲學以道德守則將來可以改良工業也語至此乃手握一物高舉而言曰諸君乎余手中握一至美之物卽五色旗是也余將就此以論之一黑色黑者暗非佳兆如英藏問題俄庫問題均爲民國黑暗之處然勉力自進勿可自阻無論何國必由此階梯而來也二白色白者清潔中國人民將來須道德自修以達於清潔也三藍色藍者青天之色亦至優美高尚者也四黄色黄爲黄金中國人民將自重其人格如黄金之可貴也五紅色紅者爲國流血犧牲自身之意往者因有多豪傑巳流血矣諸君將努力民國犧牲身體犧牲利益使民國前途達於昌盛之域也云云 
[司法部蹂躪人權之反動]  
　　日前政府公報載司法部通告凡各地未立審判廳者不准律師行職務發表後北京司法界大譁以中國司法黑暗莫甚於州縣州縣之不曉法律不明事理比比皆是審判廳人員一律精於法律尚防其專擅特設檢察律師以保人權而州縣不明法律反不准律師執行職務是司法部之蹂躪人權也律師聯名上書司法部一律反對經該部秘書接見議商多次由司法部通知各省凡未立審判廳之州縣一律添設專審員不准知事干涉並准律師執行職務以保人權而重法律巳將專審員章程擬定日内通佈矣 
[吳淞口重築砲台問題]  
　　江蘇都督程雪樓日前電達海軍部以吳淞口扼揚子江咽喉爲全國江防門户極關險要非有砲台不足以資扼守前清平毁該口炮台開爲萬國公埠而門户之險巳失現民國成立外患日亟應速重築吳淞口砲台以固門户而守咽喉云云海軍劉總長因此特與次長湯薌銘及參謀陳次長等商議均以刻下萬難辦到其原因有三㈠吳淞口旣爲萬國公埠則建築砲台必須得各國之同意始能施行㈡刻今財政支絀巳達極點建築砲台經費繁鉅斷難籌措㈢該炮台前巳平毁現又重復建築則一切手續必甚繁劇斷非數月可以築成而劉總長之意則以建築吳淞口砲台實爲今日海防急務惟有此三種原因頗難卽日興辦擬俟正式政府成立後再行提議據陳次長之意則擬先重築大沽砲台以固京師門户而扼京津咽喉俟大沽砲台告成然後再築吳淞砲台較爲妥適云 
鄂省最近之兩大要政 
[民政司慎重土地權]  
　　武漢地皮從前多爲洋商違約屯買清吏不知地主權之堪　貴浸假外人占地旣多勢將夷爲租界大損國權並不從嚴禁阻民國成立以來卽嚴申禁令凡租界以外洋商不得購地置産其從前所買者亦擬籌欵購回無如漢上商民習慣以地皮房屋押借洋商基金每因無法償還地卽歸其所有實屬違背約章損失主權現夏民政長以此事禁不勝禁非嚴訂辦法難資取締特與交涉司胡朝宗商定取締之法知照各領事並曉諭華洋商民遵守其辦法大致以凡商民借欠洋欵不得以地皮抵押如無現欵償還即自變産抵償决不可令外人有土地所有權如有不遵定章私自將房産地皮作償者卽照盜賣公産例治罪各洋商亦不得與我商民私相授受此後洋商在租界外置産購地均不發給印契所執賣約作爲無效 
[國稅廳長征稅計畫]  
　　鄂省國稅廳長巳經中央任命鄂造幣廠總理李啓琛承充現巳設立國稅籌備處籌劃征收國稅辦法至國家稅與地方稅之區分則以財政部現定準則以爲衡俟中央國會議决劃分稅法再行遵守昨李廳長巳將所擬組織國稅征收局辦法局辦法咨請財政司長核辦如得同意卽行具報財政總長鄂民政長開辦聞其辦法大致將鄂省原有十府轄境分爲十區於每區適中交通便利之地設征收局一所專管征收國稅事宜所有各縣知事俱任爲該局之征收官對於征收國稅事宜該局長有監督指揮各知事之權而征收局除設局長一員外其下分設三科每科設科長一人科員四人書記錄事爲雇員無定額其三科權限如下第一科專掌征收及調查事件第二科專掌文書册報事件第三科專掌統計事件又各征收局有直接管轄各該區稅局釐卡之權以故近來欲於財政上佔一位置者皆奔競於李氏之門而謀爲征收局長者竟有一百餘人之多莫不挾有勢力李廳長大有左右作人難之概 
雜評一（無名） 
[中日之聯合當也]  
　　北京有中日記者之大會東京又有孫中山之聯日關係中日此後或者其相親乎俄出死力以助巴爾幹各國中國之於東亞自當與日相聯種族之觀念今尚未泯於世界也 
[彩票銀行不當也]  
　　古人云飲酖止渴中國今日之理財政者實有此情不問其事之日後有害與否唯知今日之能得財夫今日之不得財而不能設法是固至難之處境也然孰使之難境至於此極乎至於此極而只顧目前能有脫離此難境之日乎此皆不能不咎理財者之當局也 
 
 
 

Page 4

 
 
   
 
 

Page 5

 
 
   
 
 

Page 6

 
 
鄂省選舉新笑史 
[湯化龍掯騙]  
　　鄂省此次選舉衆省兩項議員凡當選者無人不出於金錢運動卽大名鼎鼎之湯化龍亦被初選當選人吳寳璜控其掯騙票價不付云未投票前湯卽面許以三百元酬投票之勞投票後僅只給予二十元此案始控於黄岡地方檢察廳不理後又在高等廳具控請追票價該廳當批買賣選票大干例禁予受均應科罪姑念鄉愚無知特斥不理蓋吳呈自稱鄉愚致受湯騙弄也識者謂吳之控湯實爲某反對黨所賄買故甘願坐罪而不理後某黨大譁竟出面干涉電致中央彈劾該廳徇私違法又使吳再具呈駁控現聞中央選舉籌備處巳電鄂高等廳請卽提起訴訟以重民權而維法律其所持理由以公民違法選舉檢察官及公民等俱有舉發提起訴訟之權選舉法載之甚詳此應准起訴者一况法官原以代國家執行法權保護人民爲天職故凡刑事案件無論事之有無斷無却下不理之理此應准起訴者二該公民吳寳璜控湯化龍買選票旣據稱有證人證物應請卽行傳訊依法辦理云云聞檢察廳昨巳起訴於審判廳以湯現在京師特先傳吳所指證人湯永忠與吳質訊詎湯不認有代湯化龍給予酬銀二十元之事而所呈之證物紙幣二十元亦不足爲確據聞將以誣控判决然恐某黨於湯必又别生枝節也 
[城隍廟設誓]  
　　省議會新選議員周某麻城人前覆選時約初選當選人張某投渠一票酬謝錢二百串先給十分之一當選後交清詎周忽食前言藉張非投渠名爲詞延宕不交張現跟蹤來省追索周曰如要此欵須赴城隍廟發咒張遂購香燭雄鷄邀周於廿四號同至城隍廟行一跪三叩禮畢持刃將鷄頭砍下曰張某如非投周某人之票有如此鷄周始如數付欵而去 
[田文卿搗物]  
　　省垣第一區國會及省會初選當選人謝堯圭兩項複選均大賣其票共獲銀九百餘元有其友田文卿於謝兩次初選運動頗爲盡力曾約於賣票後酌量分潤現謝竟欲獨得不分田特於廿四日偕數人赴謝宅索借洋一百元爲酬謝不允田大怒立將其陳設品搗毁大肆滋閙謝又不敢鳴警當以五十元給之婉求再三始忿恨而散 
[皖省會選舉參議員]  
　　皖省議會日前召集時本擬卽行選舉參議員臨期中變改爲翌日推其原因皆由一般議員欲得參議員者運動尚未成熟惟恐名落孫山故遲延一日彼等卽多一日之運動聞有出運動金至千元一票者昨日省議會復選舉參議員到者一百零五人現巳第一次開　舉定五人合肥李子幹三十七票合肥高蔭藻四十六票貴池章兆鴻三十九票鳳陽張我華三十五票阜陽丁象謙三十五票其餘五人未經舉定聞擬明日再行票選矣 
[贛省會選舉參議員之悲觀]  
二月二十五號爲贛省會選舉參議員之期是早七時總監督李協和蒞會由任議長迎入接待室休息記者亦躬往參觀其盛初時除衛兵憲兵警兵而外僅見有二三長官及該會之職員而巳乃信步走至議員寢室由甲而乙而丙直至癸號爲止多有扃户下鑰者卽間有數處有人在室只見其交頭接耳作秘密談話通盤計算不滿五十人遂復至招待室坐待之及十句半鐘有某職員自内出語余曰今日恐怕投　不成叩其故因某黨議員投票舉人手續尚未完備多未到會一笑徑去余疑之往詢任議長任答曰現尚未滿法定人數故擬延長期限以候之時幸尚早請稍待云逾十分鐘李總監督偕各長官及任議長同至會場使人摇鈴開會鈴摇三次登會場者僅二十八人傍徨於會場外蹀　往來者有四五人候一小時之久人數仍不見增加有人主張詰問任議長及李總監督今日到會人數太少之理由於是内務司正長程道存見此情形卽就席宣布現在人數尚少請監督及議長將巳經派委臨塲監察員先行掣簽分定當掣定魏調元黄炳煥余精煉楊中流陳承志鄭堪仁周澤南王鎮寰楊景洛謝世崇陳忠傑鄭觀濤姚惠疇羅銓盧元弼爲投票監察員曹和濟歐陽深遠涂澍霖劉濂陳鴻藻楊耀祖胡秉煥顔丙臨熊坤龍寳善李政準張國琴姚開沂爲開票監察員選畢卽由監督及議長宣告今日人數不足三分之二（因國民黨議員均未到）請展期一日准定二十六號實行選舉有某議員出席質問多數議員不到會之理由監督代答曰想係諸君初次到省或係出外探訪戚友或係偶有他事紏纒故不克到齊然亦非余所知也會場中頗有非笑監督之代行辨護者而楊景洛饒正音等十餘人羣起嚴重詰問議長以議會昨巳正式成立各議員旣不請假擅自他出致將神聖不可侵犯之立法機關於開幕後第一日卽喪失信用敗壞名譽莫此爲甚議長詞窮無以答復面有愧色全場譁然秩序大亂甚至有大聲呼呌議長不孚衆望者遂由監督援引參議員選舉章程第六條勉强解釋意欲敷衍過去衆仍辯駁某議員又問監督改定期限究竟係明日何時假令届時又不能滿法定人數試問又將何如監督笑答曰准定明日上午十時投票並令程司長將改定時期書於黑板遂摇鈴散會鐘巳十二句有半矣 
[贛事面面觀]  
　　贛人拒絶省長汪瑞闓一事屢經政府設法調停迄未解决兹得最近消息彚錄於左 
[大總統之旨趣]  
　　袁大總統派王芝祥赴贛查辦後外間謡言甚多益滋疑竇惟聞大總統於王到贛之後曾有密電一通略謂鐵珊（王芝祥字）此行不啻代表鄙人與贛人握手之誠從此嫌疑日退感情相遇謡喙自泯凡百事端無不可以解决云 
[副總統之調停]  
　　聞黎副總統對於此事亦極爲注意近又有電致大總統擬定調停辦法二則㈠令李烈鈞兼任江西民政長將汪瑞闓另予位置㈡令李烈鈞取消蔡銳廷陳延訓等之兵權以便從速解决而免外人口實 
[王芝祥之被謗]  
　　贛人偵知王芝祥有乘間運動贛督之秘密舉動遂羣起反對業巳羅列王之劣跡通電各處同鄉一體拒絶錄其電文如下前清酷吏王芝祥在廣西統軍時希圖保舉慘殺良民數萬揑稱勦匪某村竟全遭毒手嗣經岑西林檢查得女屍千餘時人爲詠流他千萬生靈血染得珊瑚頂上紅之句而稱之爲劊子手王且出其種種手叚冀陷害革命先烈趙聲等粤人胥欲生啖其肉南北統一之後乃一變其民賊面目不惜十萬金購入同盟會籍遂日夕鑽營川督桂督直督湘督蘇督均爲各省唾逐直人至欲掘其祖墓詎伊賊心不死瞰贛督與中央交惡之便乃挺身自薦陽居赴贛調和之名隂使心腹運動江西同黨向李聲稱贛督一席如由伊接任則李任内所空之鉅欵均由伊擔任遮蓋聞李督巳爲其言所動擬私相授受舉以自代嗚呼將聚數千萬生靈膏血供彼獰鬼　吻矣語云前門拒虎後門進狼其斯之謂歟吾贛父老兄弟不乏明達之士曷弗急起直追拒之千里之外此中密秘恐未週知大局所關伏祈注意 
[李都督之提議]  
　　贛都督李烈鈞咨省議會文云元年十二月十四日本都督以軍民分治爲切要之圖經電請大總統簡任賢員長贛民政旋於十一月十七日奉大總統電令任命汪瑞闓爲江西民政長等因汪民政長隨卽於十二月二十一日抵省本督卽咨請擇日履任並分飭所司彚齊案卷預備移交一面電請部頒印信乃汪民政長未及視事遽以舊疾復發經電大總統請假赴滬就醫嗣奉大總統電令准假二十日假滿卽日到任當由本都督遵令轉電敦促早日回贛本年二月二十日奉大總統電令據汪民政長到京面稱前次去贛係蔡銳霆陳廷訓所挾迫而副總統謂贛省並無抵抗中央情事倘按照副總統辦法由都督議會公派代表往迎汪民政長回贛蒞職責成各軍警負完全保護責任前題巳解决卽他項誤會自可同歸消滅等因當以汪民政長之去本係自行請假且臨時省議會呈經停閉正式省議會尚未成立各情覆呈大總統察核在案現值貴會開幕此案自應提請核議並將關於本案來往各電彚抄咨送爲此合咨貴會煩爲查照决議見覆施行 
[唐羣英竟敗訴矣]  
　　唐羣英因長沙日報登載鄭師道與該女士結婚兩次兇毁各節巳誌前報當經長沙日報總經理文斐君在長郡地方審判廳提起訴訟十八日午後原告文斐被告鄭師道均到案預審惟被告唐羣英未到首由廳長宣布决定此案情形謂此事可分四層第一層廣告係鄭師道送往登載鄭師道應對於唐羣英負責唐羣英不應加罪長沙日報館第二層唐羣英應對於長沙日報舘負責蓋報舘雖屬言論機關亦有營業性質譬如有人持藥單至藥店購藥該店祇能照單發藥不管藥之對症與否報舘據事直書有聞必錄卽論說時評有失實處僅能負更正之責按之前清報律亦不過如是至若廣告則由登載者負責與報館並無關係據此唐羣英應負刑事上責任第三層損害賠償問題據文斐報告當時損失若干每天不能出報損失若干但現時計算損失甚鉅亟宜趁早修理從速出報於報舘一面損失較少於唐羣英一面賠償亦少第四層鄭師道與唐羣英婚姻問題僅言婚姻則爲民事若言損害名譽則爲刑事但兩方均未提起訴訟可以不論宣布畢廳長又檢出鄭師道信年謂此件非呈詞不能批答唐羣英旣爲奔走革命之人自應遵守法律斷不能踰越法律範圍所言原諒一節碍難照辦鄭師道謂法律由中央頒布中央違法之處甚多如大總統殺張方案又封閉天津國風日報趙總理封閉北京某報均係違法之事何嘗照律追問總統總理旣可違法則唐羣英亦係革命有功之人自應原諒廳長謂此係北京審判廳事與湖南審判廳無涉法庭祇能爲國家執行法律不能爲總統變更法律蓋總統任期數年一換而中華民國之氣運不能數年一換卽使北京審判廳放棄責任而各處審判廳遂應放棄責任耶鄭師道謂唐羣英雖應受法律制裁惟法律之外可以原諒尚不原諒未免太黑暗廳長見其語意牽强微晒答曰汝所謂黑暗不知何所見而云然是時文斐遞上呈詞謂是日下午唐羣英與張漢英同來唐允更正而張反挑唆硬指此事與編輯人有關係至晚又爲張漢英慫恿故有復來搗毁之事是此案在張漢英不能逃罪廳長謂唐羣英有心出此不能純謂張漢英敎唆文斐問是日下午張携手槍同來碎物是否應受法律制裁卽非敎唆而附隨助勢之罪自不能免廳長首肯文斐又謂唐羣英與鄭師道奸夫淫婦之事與本報無涉可置勿論惟鄭氏一再要求原諒則萬萬不能承認唐羣英第一次來舘騷擾並未與較且許更正此係原諒之第一步至晚間復行搗毁本舘人數衆多未與抵抗此係原諒之第二步今以正當手續訴諸法庭猶欲要求法庭原諒在法官執法無私固不能允許而本舘僅請求按律治罪他無所問也至鄭氏援總統違法之例與此案渺不相干唐羣英舉動野蠻爲女界之敗類有何功勳可言卽令稍有微功亦安可背法律而横行無忌民國多革命有功之人使其行動皆野蠻如唐羣英者則舉國之人將無立足之餘地也本舘此次損失甚多非另購新鉛字不能出版廳長謂損害賠償此係當然之事將來或可判唐羣英另購新字但須從速收拾以便早日出版文斐又謂唐羣英聲言將再來本舘騷擾本舘不能任其所爲自必爲正當之防衛今特表明此意求廳長許可廳長謂正當防衛本法律上所許可但不能超過常度文斐又問今日唐羣英抗不到案是何命意果法庭之權力不能及於唐羣英抑唐羣英不受法律支配耶廳長謂將來提起公訴自應到案今日不來應照律作爲默認言畢宣告閉庭 
地方通信 
蘇州 
[破獲鉅賭案解廳收審]  
　　蘇垣柴河頭摇基弄口頴川陳公館内陳魯孫開場聚賭巳非一日輸贏頗鉅中有牌九司務某姓爲之主持一切一般下流社會人（俗名尋客）蠭如蟻聚事爲南路五區游巡官探悉卽於二更後帶同警長士等數十人密往捕拿當將開場之陳魯孫及賭徒吳松庭（卽著名賭棍太平）潘吉生戴蔚春李少如包鴻生金福春錢永泉何榮生王阿金姚玉生汪益山姚元興趙男男張金保曹阿福郭阿全胡桂生周寳生沈阿根錢福寳陳東生顧襄生周金生王經生張全福楊金生等共二十七人並獲賭具銀洋金戒等物一併解送警察廳經石秩羣廳長發交司法科提訊以吳松庭卽太平乃著名賭棍陳魯孫乃開賭之人均應酌罰鉅欵其徐則罰二十元十元五元三元不等如不願罰洋者即拘禁罰作苦工等情判决後尚未執行事爲吳縣地方檢察廳所悉立卽電話知會警廳以此案乃鉅賭應卽解歸本廳按照新刑律定罪現巳由石廳長將全案移解檢察廳收審矣 
[西山法院之請留問題]  
　　太湖西山公民等因司法籌備處張處長到任後有變更法院之議大爲恐慌紛紛集議咸以保全地方廳爲目的兹由西山議事會議長徐光照赴司法籌備處具呈聲請將西山審判廳免予改革等情奉張雲摶處長批云查設置法院當視財力之盈虚定進行之程序本處長接任後察知蘇省司法經費萬分支絀正在通盤籌劃分别支配該議長何得以道路傳聞之詞逞臆而談所請免予改革西山地方分廳之處殊無依據應毋庸議 
[德律風公司擬歸巿有]  
　　蘇城备律風公司向係官辦自光復以後仍由都督府派員經辦近巳裝至三百七八十户每户月繳四元計一千數百元除開支局用外月可盈餘七八百元之譜現聞巿公所議員曹某擬收歸巿有以便認真整頓昨巳提出議案請議矣 
松江 
[查獲私鹽]  
　　松羣華陽橋顧某光復後專販私鹽運售北鄉各村鎮婦翁萬某在七寳開設醬園故消路尤廣近又運到私鹽數船分藏於華陽橋左近某破屋及竹園内爲城中姚某偵悉報告於松鹽公司三月一號黎明時姚駕舟伺伏左近旋卽直入藏鹽之處呼警察地保到場一一檢點計大梱一百零七包立卽裝舟押赴城中至半道由葆安水師沈統領傳姚面詢情形並飭弁將私鹽解送公堂訊辦 
[營員陞調]  
　　陸軍步隊第二營譚營長清河整頓操防軍民同頌刻經兩淮緝私米統領以該營富有經騐調往充當公統大約旬日間卽需前往蒞新矣 
鎮江 
[巡警犯賭]  
　　鎮屬丹陽縣巡警自成立以來内容日見腐敗近有本縣公民王九如等具禀應省長略謂縣屬賭風甚熾而巡警犯賭尤多應省長當即批飭丹陽縣知事除城廂内外一律禁絶外如巡警犯賭立卽拿辦不貸 
[徵兵調查會成立]  
　　陶賓南君發起徵起徵兵調查會巳於日前在南京開會兵士到者約三四千人由陶君發言徵兵調查會之設爲各有功人員有傷人員困難人員之一報告機關以爲酬功之意當卽通過簡章由衆贊成人公舉陶賓南君爲總理事茅廼封爲編纂主任吳浩爲調查主任定於三月二日在鎮江鎮舞臺開會云 
[巿議會徵集議案]  
　　丹徒巿議會定於三月七日開春季議事會現巳頒布通告公民如有對於地方應興應革事宜開具議案於開會前送交董事會介紹云 
杭州 
[都督府新官發表]  
　　浙江軍民實行分治業於三月一號查照新官制同時揭曉兹覓錄其全部員司銜名於右參謀長金華林參謀盛開第吳鍾鎔項雲舫吳秉元李文滙陳璆副官長潘竟副官吳斌張焯蔣平西康百笏何橋周鼎書記陳錫恩錢可仁軍務課長韓尚文課員沈詒昌薛同周家英樊鎮劉端郭崔額外軍務課員項元漸董朱聯軍需課長徐文俊課員沈汝驥王崇年趙百祿吳昌齡孫朱禥俞同軍醫課長蔣可宗課員陳輝軍法課長王有内課員周錫驥錢渭清股員定額四十員（卽軍事偵探之類）譯員周昌壽鮑錫　内收發員周印棠外收發員湯枚軍需庶務員徐純青張鏡楊其昌軍需司事包光烈額外書記陳光熺吳威徐光國吳極蔡祖武汪桐生徐斌俞鴻飛朱鴻蕃司書生王光通丁鵬金殿華潘慶甲張佐臣樓占春金在鎔虞振翰王克　孫斌金澄俞典徽毛振麟朱善平何鴻楊應春彭頣方運新錢壽彭張謙韓奇吳瀚鍾銘華寳源等念四名 
[水上巡警籌備之不滿人意]  
　　全浙水師改編水上巡警一案朱都督照章設籌備處並於二月二十八號召集各防統領官開會籌畫進行不料昨日都督府集議時僅由都督宣布委任名單及各頒新刋關防各防將校相顧錯愕經嘉湖外海各統領陳家玉費金組王煦亭諸君紛紛質問大致以浙省匪黨蠭起海疆要區爲害尤烈大有剿不勝剿之慨上峯爲治標計必先舉辦清鄉完備鄉鎮巡警循序進行然後及於水師且海疆要區關係國防汪洋千里無區可劃部中未悉形勢貿然變更區各不同省各異制一無旗幟之識别二無服裝之制裁換湯不換藥仍踵前清敷衍惡習極其弊不過多一籌辦處之公文增一鉗制上司名實兩無依據委屬極端反對云云聞某某數統領現擬提出辭職書矣 
湖北 
[軍法局改編之准備]  
　　鄂省軍法局久擬改編歸併軍政府内以資撙節兹悉黎都督以該局爲軍政最要機關擬將該局改爲軍事裁判所所有各科人員大加淘汰其改組手續約有三端一該局着併爲三科如司法監獄收發一所有衛兵着留一排以併差遣餘概解散一凡被裁各員除給川資外並給獎狀一紙以示優異 
[取締濫刑知事]  
　　民國成立以來所有滿清積習袪除盡凈嚴禁各知事濫用刑法不啻三令五申乃近來各知事陽奉隂違每訊審案件輒使差役喝駭令其跪地且動用笞刑夏民政長以如此行爲實碍國體殊堪痛恨特取締三則通令各知事遵照一凡各知事審訊案件對於人民不得令其跪地違者記大過一次一各知事如有濫用笞刑不遵前令者卽取消本職一自此次嚴令後如各知事有違上二則者無論何人均得據實禀報以憑查辦 
[派員調查煙苗]  
　　民政長夏仲膺因英人現變平日方針贊助禁烟如各該省烟苗確巳禁盡成效卓著者卽可禁運印土入境是英人督促禁煙之意良厚立應趕速將煙苗禁盡以便報請英使認爲禁煙區域惟現時各屬煙笛之禁絶與否各知事之報告不足深信亟宜派員分途調查明確以便督促進行而重烟政兹將派定各員姓名地叚錄下一武漢黄德四府屬烟苖調查員派存記知事王柄樅一安襄鄖荆等屬烟苖調查員派内務司秘書李世權一荆宜施鶴等屬烟苖調查員派前任宜城知事文宗祥 
雜評二 
[議員之價值]  
　　選舉名譽事也選舉而至出以金錢巳爲不名譽之尤矣而掯騙而設誓而圖賴而搗物以謀利始者以失和終選舉之笑柄愈出愈奇而迄未有巳 
　　雖然選舉事豈獨鄂省然哉彼鄂省者不過二十餘省之一耳 
　　記者曰吾於以見議員之價值 
[唐君英之雌威]  
　　唐羣英以長沙日報登載結婚告白故指爲壞人名譽而大肆雌威搗毁一空今者長沙日報起訴法庭預審而唐君英之自以爲是者恐將不得大白於天下吾不知唐羣英於此其雌威又將何如 
　　然吾人所尤竊竊不解者則在鄭師道於法庭上一再爲唐乞司法官原諒嗚呼豈果鄭師道熱血之溢量　抑亦鄭有不得巳之苦心耶則非吾人所敢知矣 
 
 
 

Page 7

 
 
本埠新聞 
[組織北京電車公司之大會議]  
　　北京電車公司駐滬事務所同人昨假總商會開成立大會午後該公司發起人沈靄蒼高子白周金箴蔣百器鍾愻　朱葆三等諸君卽到齊各界來賓計有五百餘人三句鐘開會先由該公司臨時總理高子白君舉周金箴君爲臨時主席周君卽對來賓致祝詞並謝來賓訖卽演說公司營業將來必極發達且獲利之大可操左券又言此舉實民國開幕以來最佔優勝之一大公司從前外人每謂華商無組合公司之能力而我華人亦自謂能力薄弱甘居人後對於數百萬之大公司卽彼謝不敏此亦由於多數之公司失敗所致並由於其所組之公司未能脚踏實地所致又言北京居人繁庶電車公司斷無失敗之理吾人對於如此公司不能投貲則天下更無投資之機會故同人願竭能力以底於成諸君諒必贊同全場鼓掌高子白君又起言鄙人從諸前輩之後權領臨時總理深慮不克勝任惟旣承同人推舉不得不力任其難次言分招股本之手續並言公司未開工時所招股本均存妥實銀行不得動用絲毫至開工前所有用欵均由發起人擔任必俟將來訂購機器車輛材料建築路工時始行動支以堅附股諸君之信用因從前中國公司往往股本甫招卽被在事人任意浪用迨正式開辦時經濟巳覺竭蹶致資本家視爲畏途殊堪痛恨北京電車公司爲民國開幕後華人組織第一次之大事業必須辦得萬分妥善以樹民國實業界之先聲否則稍有障礙影響於實業前途實大故同人等必勉爲其難又謂各國都城電車營業股票靡不漲至數十倍北京如此繁庶股票之漲將來必與各國無殊昔年鄙人遊學日本該國電車尚未開辦至第二年始由三團體分行承造嗣後營業日見發達遂歸國有同人等爲保持公司營業及股東資本起見於立案時早經聲明必俟二十年後始可由政府將股票購回使公司利權得以久遠全場又鼓掌如雷次由發起人兼代表陳星舫君歷述公司成立之始末及進行手續畢復由高君發表優先股及發起人應得權利之意見衆無異議一時來賓之認股者異常踴躍並有願代募集股份者約期向本埠浙江銀行興業銀行通商銀行四明銀行慎裕五金號福康錢莊等處交欵繼卽欵各來賓以西式茶點而散 
[駐藏軍人之苦境]  
　　西藏華兵遣散來滬由混成第三旅李旅長暫行安插電請江蘇都督核示辦法資送回籍己誌昨報兹將該軍代表報告李旅長文錄下藏軍代表醫官沈雲陔黄鋮等八十名報告竊軍醫等於本年一月二十四號在靖西關奉駐藏長官鍾命令率領在藏因公傷病官兵八十員名赴印醫治待痊愈後内渡等因詎抵印時英人並不承認醫治不准逗留該境勒迫起行軍醫等無法可施只得兩電鍾長官請示遵辦並無隻字回電今由英人照上年退伍兵辦法由英人墊給川資搭吉生輪船送滬竊思西藏官兵等經藏番背叛民國以來相持十餘月大小數百戰國内餉源不通不給餉者己有年餘彈藥盡絶在藏官兵刻均奄奄待斃至於兵等衣物則巳早歸烏有矣然軍醫等在印藏間天時炎熱尚可支持刻下内地天氣甚寒非單衣所能禦也又况軍醫等籍隷隴蜀道途遥遠隻手焉能返里再四思維實無良法不得巳特此泣請旅長俯念防守西陲苦戰受傷赴印求醫乃被英人勒迫種種困苦情形轉呈大總統籌一切實辦法以酬衆志而勵將來並求旅長酌給川資俾能返里恭候鈞命祇遵不勝迫切待命之至 
[鄉民大閙分水廟續誌]  
　　六區區董董鯉庭擬在分水廟内附設巿立小學校囑令住持尼姑遷讓致被鄉民楊某等糾衆反抗巳詳昨報兹悉前日下午閘北巡警局龔局長據巿政廳函告後卽飭巡邏隊長茅君派排長王世林率領巡警韓明德袁茂卿等八名往守該廟鄉民誤爲拘捕一擁而上將各長警圍住其時人聲鼎沸無從分辨有鄉民陸福生因奪取巡土肩荷之鎗觸動機關擊傷陸之手指一時衆尤憤怒大喊巡士開鎗傷人一倡百和將長警等揪住痛毆擊傷多名韓明德袁茂卿兩人傷勢更重即送仁濟醫館醫治其餘巡警突圍逃出後卽請六區倪區長立傳電話報告警局龔局長即率馬隊偵探隊通班長警馳往彈壓一面出示曉諭衆鄉民暫行解散而陸福生奪得巡士槍枝後卽投美捕房報告捕頭命送同仁醫院療治再行核奪 
　　另一訪函云前日下午有閘北分水廟一帶十三村莊鄉民一百數十人舁受傷之陸桂春（卽福生）並請莊澤亭律師輔佐至地方檢察廳訴稱分水廟係我鄉公共建築之廟宇兹有閘北商團正董董鯉庭副董兼馬隊隊長楊尉如等於昨日午後率衆持械列隊而來擬將該廟佔去作爲學堂各鄉民以事前並未通告婉勸求免詎該商團不允一擁而進將廟中大小神像用火焚燒殆盡所有一切器具亦被擊燬鄉民不服與之爭論該馬隊隊長楊尉如竟不問情由開鎗轟擊陸桂春不及躱避致傷左手等處流血不止各鄉民見伊等如此野蠻不敢與較旋各散回該廟宇卽由該商團派馬隊在彼守護當起風潮之時滙四捕房訪悉前情派捕到場聞將該商團之軍械取去扣留不知確否但該商團似此欺侮小民强佔廟宇無端鎗傷良民不求澈究心何以甘爲此舁送受傷之陸桂春到案求恩驗究等語陳廳長當卽命提陸桂春至案騐明旋向各鄉民曰今日適逢星期日本廳停辦公事爾等如有寃抑不妨於次日來案控訴切勿聚衆要求以免别滋事端各鄉民唯唯而退 
[附閘北巡警局示諭]  
　　爲出示曉諭事照得六區境内分水廟現在開辦巿立小學校係閘北巿議會爲普及敎育開通地方起見公同議决呈經閘北巿政廳照准辦理在案乃該鄉民等迷信膠固無知妄作敢於今昨兩日聚集男婦數百人兩次到分水廟無理滋鬧肆行毆毁不服巡警開導實屬藐法巳極雖該鄉民等各有難言之愚隱而本局有保護地方治安之責决不能縱無知鄉民藉端滋鬧擾亂治安爲此示仰該鄉民人等一體知悉爾等果有如何不甘願之意見及反對情形儘可舉出代表自赴閘北巿政廳或本局呈明理由以憑酌奪而順輿情惟不准再行聚衆到廟滋鬧倘始終執迷不悟再有前項情事則是爾等有意擾亂治安法律具在本局長只有按名飭拿送請司法官廳從嚴懲辦其各凛遵母謂言之不預也特示 
[議事會繼續開會]  
　　巿政廳議事會議長姚文枬君昨致各議員函云本年春季常會於二月廿七日開二讀大會議至閉會時間當日未能畢事嗣因議員等大半有事當場宣告休會二日兹定三月三日（舊曆正月二十六日即星期一）下午五時續開讀會並接三讀會務請準時蒞會與議 
[中區開徵公益稅]  
　　上海巿政廳昨出通告云本廳所轄卽從前城自治區域於各區設立分辦處辦理區内事宜按月徵收地方公益稅以充巿區行政經費所有應徵稅數卽照前城自治公所舊章並無增益東西南三區照舊執行中區地段向未徵收並應一律辦理前經在中區開會集議請各舖紳董担任敦勸店舖居户一律納稅於民國二年二月起實行徵收所有舊時清道路燈捐概行歸併在内合先通告中區舖户居民須知徵收此項公益稅卽爲地方公益之用務各照章按月繳納勿靳勿延 
[調查平民共濟會内容]  
　　巿政廳總董接上海縣知事吳君第三十八號照會云案奉省長第四百八十八號訓令内開内務司案呈奉内務部訓令内開據徐應庚呈請創設平民共濟會設本部於上海分支部於各處並稱南京平民學校平民醫院上海生活雜誌業巳賡續進行等語合行抄錄原呈一件並章程通告令知查明該會是否屬實迅卽呈復以憑核辦此令等因奉此合行訓令該知事仰即將該會内容確卽查明據實呈復以憑核轉此令等因計黏鈔原呈到縣奉此合行照會貴總董請煩察照迅賜查明該會内容尅日見復以憑核轉特此照會 
[巡捕强姦幼女]  
　　西藏路張姓家十一歲女子張小毛與十二歲隣女於昨日黎明時同赴新閘某絲廠工作詎行至　嶺路毓麟里口突被新閘捕房三百四十二號夜差華捕山東人王子和拖入弄内隣女幸卽脫逃小毛則被撳於地上扯去小衣先以手指探入私處斷卽强行奸汚張女痛極狂呼該捕始行釋手旋由隣女逃回訴知小毛父母卽赴新閘捕房報告捕頭以該捕此種行爲大背人道立飭包探將該捕與女一併帶入捕房張女送往醫院驗得下體受傷屬實遂將王捕押候解送公堂嚴辦 
[浮橋不堪再用]  
　　新閘橋修造經費被前清閘北巡警局長姚捷勳捲逃屢紀前報兹悉橋旁所建之浮橋其保固期限本以八個月爲滿今則巳逾兩載橋身朽櫰勢將傾圯聞英美工部局刻巳在浮橋堍築造竹笆阻止交通矣 
[仿造快砲之不易]  
　　製造局陳督理前奉陸軍部命令仿造德國克羅伯廠新式七生五口徑快砲一尊以備試騐會由陳督理諭令炮廠限三個月内造成在案兹悉該廠騐工師崔潤甫洋炮工程師柯尼司二君以本廠向來承造之炮係是管退炮今欲仿造克羅伯式則一應機器均須另備所限三個月竣工斷難遵照業巳禀復陳督理請予寛限矣 
[烟膏三分之代價]  
　　朱國卿向有煙癮現在戒吸日前因向前開膏店之陳崇安討取煙膏三分欲和丸藥吞服正授受間適被八區巡士查獲解送第一初級檢察廳預審屬實起訴同級審判廳於昨日開庭審問朱陳均供認前情不諱判朱罰洋五十元陳監禁三個月並罰洋三十元以儆 
[洋商團練大操之預備]  
　　旅滬各國商團每逢春季例須舉行大操一次兹又届期先由幹事在泥城外麥根路口兩面雇工建設蘆棚數十間並在戈登路隙地上築造行營坐帳一所以便臨時憩息又擇定小沙陀路海防路勞勃生路一帶爲開操地點聞届期須操演兩軍對敵及野戰黑夜偷營等各種陣式前後歷一星期始可畢事云 
[整頓警政之置]  
　　公共租界各捕房向歸四馬路總巡捕房節制除正副總巡及管理華西印各捕之正巡官兩員外另有總探目一名專管中西包探定章本甚完善近以租界日闢探捕增多不無營私違法情弊兹自十三號西探目得賄庇賭案發覺後工部局各西董均大爲注意聞巳特開大會議决於總探目寫字間内添設一上級警官卽以刑事檢查員侃克律師兼司其事自後各捕房中西包探如有違犯應由總探目逕禀侃君核示以維警政云 
[製造局嚴加防備]  
　　製造局陳督理以日來外間謡言蠭起雖屬子虚亦不可不防故特諭令局内衛隊巡警曁守門巡士等一律佩帶鎗械往來巡邏並令各局門巡士人等於晚間九時以後不准閒人進出以防奸宄混入 
[東溝防軍之戒備]  
　　駐紥浦東東溝之江防軍步隊第一營廖營長近因謡言四起恐有匪黨潛匿該處故於前晚爲始每夜督同兵士在沿浦灘一帶往來巡緝並諭附近各鄉民家不得容留外人住宿一面飭令分駐滬北引翔港鎮之第二連各官兵日夜輪流查緝以防擾亂 
[製造局規定員司薪水]  
　　製造局各廠委員司事每月薪水向無定額近因局欵支絀擬從節省是以由陳督理將委員薪水定爲三等頭等每員月支六十元二等五十元三等四十元司事亦分三等頭等每月薪洋三十元二等二十五元三等二十元昨巳分諭各廠員司知照矣 
城内 
[地方審判廳民庭批]  
　　（許靜初等訴吳裕旺欠銀批）屢據來狀聲請救濟本廳巳爲詳晰批示兹復據呈以邱鼎如被訴一案爲例一若此案之被告未經本廳飭令交保遂有此無可執行之結果者姑再爲剖示數端以釋疑慮一交保辦法雖未違背法律亦未嘗明定諸法律則交保與否屬於審判官之自由處分非當事人可得干與二交保本爲抗傳而設此案被告巳在南巿交保如被告抗傳不到自可責令原保着交無再交保之必要至邱鼎如亦無抗傳事宜且巳辯論終結因何交保者此係他審判官之自由職權并非一定之成法决不發生拘束本案之效力也三所陳旣無証據應毋庸議四速卽提出被告尚存家産確在何處以便移請執行五能否援用審判廳試辦章程第四十二條旣巳呈部示遵應候部復到後再行核辦要之前批巳明而合觀之當瞭然於其理由之所在也仰卽知照 
[一面之詞]  
　　磚灰船户胡子文偕磚灰業周德昌等至上海縣公署控告同業船户金銀山違背定章搶先兜銷吳知事以胡等所控是否屬實難以憑信昨巳移請商埠巡警廳諭飭水巡隊查復以憑核辦 
[追究保人]  
　　二十八保三圖地保金紀門二十八保十八圖地保陳鳳山前因唆使圖内各鄉民將田賣於工部局開築馬路經上海縣吳知事查明提案送至地方檢察廳訊明押候擬辦在案兹又經吳知事查得金紀門投充該圖地保之時由趙晉臣爲之具保有証書存案爰於昨日飭吏將趙拘案送往商埠巡警廳寄押候訊 
[拐匿女子]  
　　陳以庚陳王氏夫婦控陳阿金誘拐伊女龍女潛匿無蹤等情由商埠巡警廳偵探將金龍女一併拘獲解案前日經穆廳長傳到陳以庚夫婦立時備文解送地方檢察廳訊辦 
[召認屍棺]  
　　地方檢察廳出示云本年二月二十五日據同仁輔元堂報稱本日據法捕房捕頭查得法界西新橋復興客棧發現服毒身死男屍王德生一名查無尸屬由堂報請蒞驗等情當經派委檢察官帶同檢騐吏等馳往驗得該尸委係生前服毒身死並無别故該尸年約三十餘歲身穿灰色洋布皮袍元色斜紋布皮背心藍竹布棉襖大布小衫下穿元色布夾套褲大布單褲大布襪青布靴訊得該棧主屈阿龍供稱死者係前晚十二時到棧並無行李因遵照捕房章程必須問明來歷故詢得死者名王德生年三十七歲餘不知情等語除將尸棺殮標記外合亟出示召認爲此示仰該尸屬知悉查明年貌衣履相符卽便來廳具領歸葬可也又出示云二月二十五日據同仁輔元堂報稱據法巡捕頭查得向西浜内發現溺水身死無名女尸一具查無尸屬由堂撈舁報請詣驗等情當經派委檢察官帶同檢騐吏等前往驗得該女尸年約二十餘歲身穿藍洋布棉襖白絨布衫下穿藍洋布夾褲外加綁腿江北式鞋約長三寸遺有鍍金押髮一支當票一紙假蜜臘烟嘴一只銅元三枚小剪刀一柄銅鎖匙一把暫存顧家宅捕房飭將尸衣脫去驗明委係生前溺水身死並無别故由堂棺殮標記外合行出示召認爲此示仰尸屬知悉查明年貌衣履相符卽便來廳具領歸葬可也 
南巿 
[船户違禁]  
　　禁煙局調查員前日協同水巡區探及巿舶課船目在萬裕碼頭查獲魯家滙航船户杜金生私帶煙土十餘包值洋十六元又搜出煙槍煙燈兩副連同船夥金春元拘區問明業巳移送禁煙局轉送第一初級廳請究矣 
[失火卽熄]  
　　小橋堍成衣店主林木木前晚因煑膳遺火幾肇燎原幸即撲滅當經崗巡將林帶至第一區拘留三小時從寛斥釋 
[扭控騙子]  
　　寗波人張阿六偕壻王四方扭湖北人陸炳生至第一區控稱今正與陸在途遇見初不相識旋被假意慇懃以謀荐寧郡和豐紗廠打包生意爲由同至寧波致被騙去洋七元及衣服棉被等物繼又至浦東王之家内揑稱張在寧波染病亦被騙去洋四元請爲追究當經區長詰問陳承認不諱卽飭移送商埠巡警廳究辦 
[監守自盜]  
　　王家碼頭巳閉煤炭店主馮芝生偕其學徒姚相如扭棧司吳崎榮至第一區訴稱吳在店屋看守乘隙竊取櫃内所存大錢二十八千文前晚適被學徒撞破請爲追究區長飭即移送第一初級廳看守候訊 
公共租界 
[嚴緝贜盜]  
　　楊樹浦北藥水廠後魯雲春家於上月二十四夜被盜三十餘人拆墻入内刧去值洋二千五百元之衣飾魯曾報捕請緝迄未弋獲兹悉英美總巡卜羅斯君因恐贜盜遠颺除通飭各捕房中西探捕嚴緝外昨特移請南北各警區一體協緝 
[開除探捕]  
　　老閘捕房包探翁松林門差傳三寳因得賄庇賭經公堂訊實判各押滿西牢九月在案兹悉捕房卜總巡昨巳將該探捕夘名開除另行推補矣 
[巡捕索鷄]  
　　總巡捕房一百七十九號華捕前日在鐵大橋向小販張某索鷄兩只由張報告捕房派探將該捕喚回經華捕正巡官張君詢明諭令收押候究嗣因該小販不欲多事代爲求免張君准之僅將該捕夘名斥革以儆 
[强搶首飾]  
　　陸王氏劉楊氏前日均在石路附近被匪搶去金簪逃逸當時追捕未獲卽報捕房派探偵緝 
[幸未燎原]  
　　前日午後香粉弄洪周氏家忽然起火迨經捕房皮帶車趕往施救業巳撲滅僅燬零物數件 
[乘車跌傷]  
　　陳金寳前日乘坐三十二號電車至南京路下車不慎跌傷頭面等處由印捕查見車入捕房轉送仁濟醫院醫治 
[車夫打架]  
　　車夫謝德裕昨在福建路將同業人董金南毆傷由捕查見當將兩人拘入捕房飭將受傷人車送醫院醫治謝押候究辦 
[包探獲賊]  
　　張阿斗徐仲德昨因圖竊寗波路三百二十八號某姓衣物當被包探錢壽生拘獲一併帶入捕房押候解廨請究 
[拾遺不昧]  
　　粤人黄成向以唱戲爲業昨因北四川路翠樂居宵夜館雇往唱戲在樓上拾得表練上金洋一枚黄卽送至捕房留候失主認領 
[醉漢湖鬧]  
　　前日下午有匯三捕房三百十二號印捕下差後在黄浦路乘醉胡鬧欲奪李阿春所牽之馬由李鳴捕送入捕房候查核辦 
[少婦私逃]  
　　乍浦路七十三號住户王根茂之妾何氏年二十藏於前日私逃又新記洪一百四十七號陳元根之妻張氏年十五歲昨亦不知去向均報捕房請緝 
法租界 
[自投羅網]  
　　匪徒鄧阿三因在鄉間迭犯搶案潛來上海當被包探拘獲並在身畔搜出利刃解廨訊究據供前與同黨小弟等十餘人搶刧白蓮涇地方某某等户贜物浙江境内曾亦犯過搶案聶讞員以其違章帶刀判先收押一月期滿移送檢察廳訊辦 
[棧主脫累]  
　　王德勝在闕阿龍所開之復興小客棧内吞煙斃命後巳由據供王於上夜十一時來棧借宿並無銀錢雜物帶來至翌日十二時見未起身因往呼喚詎巳氣絶不知因何自盡中西官以闕並無不合判卽開釋 
[深夜賭博]  
　　李金生家聚集多人賭博爲安南捕撞見報捕傳廨請究李稱家中人以接龍爲戲並無外人聶讞員以李不應深夜賭博判罰洋五元充公 
[並非拐子]  
　　某號暗差巡捕在輪船上拘獲帶領男孩王小桃子等四口之婦人陳周氏李王氏等解至公廨請究李王氏供住仁智里洗衣度日因被杜氏婦欠去洋兩元半昨乘輪船往索並非伴送小孩陳周氏供向爲傭婦現巳停歇借住李王氏處由伊邀我同去索欠是實質之二房東陳王氏供李王氏實是房客陳周氏借宿亦非虚言小桃子供北京人由叔父賣於某粤人餘事不知訊之其餘三孩均不能答判王氏等三人開釋小孩送婦孺救濟會留養候父母認領 
雜評三伯 
[煙酒稅無反對之理由]  
　　煙酒爲極端消耗品歐美各國無不料以重稅良以貧苦之人可以不吸煙不飲酒而能以餘資吸煙飲酒者必不因加稅之影響於烟酒價而遽受損害也况吾國當庫欵支絀之際尤宜加重消耗品稅以資補助爲國民者亦宜善體此意欣然樂輸庶不失爲愛國之人乃聞上海煙酒業商人相率要求巿政廳豁免紙捲煙月捐及酒業特别稅此舉抑何孟浪也夫在商人等或亦自有不得巳之苦衷然何不思國家困難情形乎且受之於加稅者卽可施之於加價銷路亦未必遽致艱滯也去年不吸捲烟之勸告縱極懇墊一般熱心人之執行縱極猛勇而吸捲烟之風至今未嘗稍戢且加甚焉是可知捲烟之命運方長斷非區區加稅足以遏其銷路也至於酒之爲物嗜者更多以余意料之雖加價至斤酒千錢而醉生夢死者必沈湎如故也是則更不足慮矣 
　　諸公亦思國民捐與國内公債乎愛國之人民雖無商業以受國家保護而且慨然輸財無吝色豈諸公爲煙酒商人恃消耗品爲生業身受國家保護應納相當之稅而轉靳之乎吾願諸公常以輸財助國爲念自然心氣和平無復有反對煙酒稅之舉動矣 
來函 
[程影章致江蘇省會議員函]  
　　省議員公鑒諸君忝爲國民代表乃有此無心肝之舉動許爲何人卽反對共和痛詈民軍之人江蘇雖無人何至以許長省會聞國民黨多投許票尤可駭許之醜詆革命黨可云體無完膚以德報怨豈宜若此此舉非但江蘇之羞實爲民國之辱許前致滿親貴書諸君遂忘之乎今特重錄一通乞再察閱爲叩程影章上别後於念一日到漢念七日到滬革軍無公理無人道筆墨難罄擇其耍者言之革軍利用炸彈恫喝唐公此行隨帶五十餘人多中其計日聞謡言多主共和唐公遂不敢道及君主二字初次開議伍廷芳卽與唐公面約此次會議外人不得發言二次開議伍廷芳痡詆清廷盛稱共和唐公竟會贊成共和伍請電商總理亦允照行及總理電囑堅持遂不敢從議唐公滬電總理非共和不可收拾總理復電惟願速死而巳唐公最後電請總理允將君主民主付國會公决而伍廷芳則稱國會限於本月初十前開議每省以三人代表蓋卽以巳到之各省黨人爲代表萬無表决君主之望而唐公不顧也總理接唐公國會解决電後不知如何復法倘如所請京師必大亂否則必再戰殺戮之慘必數倍於前奈何革黨初藉有名望之人起事可以糾合愚民及事成後則權利盡操軍人之手而有名望之人徒爲傀儡耳卽如湯趙張諸君行動均有軍人監視不得自由矣到滬後僅晤湯一面有一黨人在側不能進一言若趙張則不敢接見並密遣同人告知不必相見亦可慘矣革黨欲以浙路押借外債開股東會開議之始一人登台曰今日有反對者卽報以炸彈手鎗有大胆股東厲聲曰旣用炸彈手槍卽無庸開會遂各散去平日茶館酒肆有談君主二字者卽嚇以行刺炸彈手鎗遂皆相戒不談君主二字共和政體有此言論不能自由現象悲夫安徽巳五易都督江西巳三易都督湖南巳殺二都督本月初又將譚延闓背綁頭斬凡勸捐始免江蘇因陶駿保欲助林述慶爭都督竟置死刑林亦避去廣東有一縣三都督者區區都督尚以死力爭之對於大總統更當何如中國無寧日矣江西軍政府巳將劉廷珍之胞弟擄去押令助餉三十萬又將朱幼鴻之堂弟擄去押令書捐二十萬此外擄人勒捐之事不一而足衆怨沸騰必將自斃南京失陷後當舖均被搶蔣駿子被刧一空張仲炤被刦二次旗人被殺二千餘人自盡二千餘人慘無人道近日自南京遷往上海者皆言張勳在省秋毫無犯革軍謂其慘殺皆誣詞也 
[趙齊福聲明結婚之波折]  
　　貴報昨載結婚掃興一則與情節稍有不符但唐女生與鄙人訂婚由張士元君介紹承張竹君女士主婚交換信物後因唐女生屢不受訓性情執抝張先生因欲顧全鄙人將來家庭起見當換介紹人將信物掉回各自另行婚配至二十二日結婚一節並無其事謹請更正是幸 
 
 

Page 8

 
 
   
 
 

Page 9

 
 
   
 
 

Page 10

 
 
自由談 
游戲文章 
[戲擬清后諭旨] [  瘦蝶]  
　　正月十七日清内閣抄奉 
　　隆裕皇太后懿旨溯我族自入關以來食毛踐土脧脂吸膏蹂躪行省奴隷人民者巳歷二百六十餘年矣專制淫威普及海内迨夫末造以鐵路國有之政策遂召土崩瓦解之禍揚白旗於江漢復黄種之河山旋以南北抗爭相持不下向使背城借一固未知鹿死誰手予以不忍覩生靈塗炭之慘幡然變計拱手相讓爰卽下詔宣布共和原冀五族大同永享幸福乃歲紀一週氏國之建設毫無進步外交失着内政不脩工商凋敝盜匪充斥司農仰屋興暛外吏鬩牆抗命列强無承認之期民族有淪胥之痛予雖深處宫闈見聞較確茫茫彼岸來日大難鬱懷傷氣致厥疾弗瘳亡國之人於世復何擊戀惟念一般垂辫人民當漢族光復之時依然不忘滿制豚尾長拖堅持不懈忠藎可嘉第爾等體制頑固勢難立足於二十世紀之世界况歐風美雨相逼而來猿鶴蟲沙禍伏眉睫與其爲亂離之人毋寗作太平之鬼爾等旣抱孤忠具各勿墮初志即刻隨蹕西遊同登極樂庶淮南拔宅鷄犬皆仙予實有厚望焉欽此㈡ 
海外奇談 
[二百七十年前之舊債] [  鈍根]  
　　明亡之後朱舜水先生遯跡日本設壇講學從者極多今日本陽明之學大昌追源溯本蓋出舜水先生之賜也 
　　先生在日曾以黄金三千兩借與日本政府臨殁遺囑謂漢族河由有日光復則向日政府取還此金歸骨祖國不謂二百七十年後竟能如願以償泉下有知當亦含笑自慰矣 
　　民國成立後日本學者卽舉代表來華尋訪舜水先生之子孫今巳得之於杭州曰朱湘涪君（譯音）爲舜水先生的系日政府將以十五萬銀元畀之蓋當時之三千金適合今日之墨銀十五萬元其利息則不復置議矣 
　　朱湘涪君與伍廷芳先生爲知友將於今夏同往日本領取還欵并訪舜水先生遺骨歸葬云 
尊聞閣詞選 
[長春宫詞悼清后] [  天白]  
　　長春宫中春草綠宫外春花紅蔌　驂鸞人去不歸來萬里哀歌動黄竹阿嬌當日侍先皇雉尾雲開艶曉粧玉手作羹奉長樂銅龍滴漏聽昭陽二十年間滄桑變鼎湖仙去遺弓劍膝下佳兒歎寄生　裘聊作水晶殿漢南笳鼓動清秋關洛宵烽處處愁遜國幸邀湯沐賜内家留住洗粧樓樓臺依舊停歌舞太液芙蓉空解語難把明珠慰寂寥獨坐深宫涙如雨年華容易又東風春色沈沈滿禁中冷落瑶池猶介壽安排鳳　待移宫天下驚傳哀詔出六宫粉黛皆垂泣遺老猶餘故國悲詞臣涙洒青衫濕古來亡國多婦人我傷先后生不辰朱顔黄屋俱己矣一聲嗚咽歌長春 
[悼亡女山圭作] [  佐彤]  
　　自憐生女亦開眉額手呱呱墜地時磨蝎連綿禁肉食罡風殘酷萎蘭枝不談病勢防伊忌（諺云天花宜說吉語）慘聽彌留喚父遲旦夕暫離猶悒　那堪相見永無期 
　　難將祿命問穹蒼棺蓋何來續命湯阿母空敎方寸斷庸醫誤盡藥偏凉（痘巳齊佈殷受田仍與凉劑不加温補以致無力上漿卒遭慘變）迎門歡躍千般好學語咿啞一載忙檢點遣衣玩物在能禁觸目不心傷 
自由談話會 
　　英人白朗氏之中國談誠吾中華民國四萬萬同胞之藥石也我國人不可不各錄一紙置之座右一反其道而行之如外人謂吾國人有依賴性無團結性我願國人從此上下一心固結團體具獨立性除依賴性外人謂我軍官尅扣軍餉任用私人我望軍官從此用人則一秉至公軍餉則照數發給從前軍營惡習一掃而空將視兵如子弟兵視將如父兄相敬相愛同甘共苦一旦效力疆場豈不百戰百勝耶彼外人將驚怖吾民國進步之速一日千里不獨不敢輕覷我中國行見黄禍之說再騰東歐矣他山之石可以攻玉我中國人父子相傳之痼疾若得一旦瘳未始非白朗氏之藥石愈之也 
　　蒙藏獨立之風雲正我中華民國圖强進步之好時機是天愛我黄族之至不欲遽淪於奴隷之境也否則亞洲大陸之雄獅此時睡夢正酣耳何時始警覺耶不觀夫革命成功之後今日開歡迎會也明日開追悼會也後日乂開紀念會也舉國上下盡是一派樂觀幾不復知革命告終建設方始經緯萬端待人而理强鄰伺隙躭躭虎視惟終日聞各政黨紛爭之激烈及政府調停之煞費苦心而巳迨俄庫協約發生於是雄獅夢醒黨見融洽齊謀對付解决此困難問題謂非中華民國圖强進步之好時機而何語云殷憂所以啓聖多難所以興邦百爾君子其各勉旃 
　　改革鹽政惟就場設官專賣盡人皆可販運無所謂官私無所謂引岸行此政策最合吾人心理各處緝私鹽兵俱可裁撤國家省却無數糧餉人民又極稱便可謂盡善盡美之政策蓋此五六年中緝私鹽兵分佈要隘旣嚴禁私販又不設官鹽店吾人勢難淡食不得不向私販買食在吾人不過略形不便究竟國家鹽政無補分毫惟多養數千閒兵耳此居近産鹽區之實在情形也 
　　吾於政界中近得一人焉天津巡警道是也天津軍警鬧餉將起絶大風潮該道亟以私産向銀行抵押六萬元連夜發給免肇鉅禍其功偉矣使政界中人盡以該道之心爲心則亂事何自而萌如該道者誠今日政界中之祥麟威鳳也雖然曲突徙薪無恩澤焦頭爛額爲上客久爲古今通例世又孰知該道者 
　　吾望談話會諸君議論當世人物臧否當以規諷勸勉爲主勿學劉四專以善駡爲高論其人要使其人見而感泣或能啓其悔悟之誠若使見而生惡感則永遠陷其人於遂非之域無復悔悟之望是豈國人之福亦豈談話會諸君臧否當世人物之本旨也哉[  定耕]  
劇談 
[劇本考實]  
[焚綿山] [  便便]  
　　焚綿山演介之推事左史傳記及吕氏春秋均載之謂晋文返國從亡者介之推獨不及賞其鄰解張爲懸書於宫門曰有龍於飛周徧天下五蛇從之爲之承輔龍返其鄉得其處所四蛇從之得其雨露一蛇羞之死於中野文公見之曰噫此必介之推也乃　求之解張出而自承言之推奉母隱於綿山文公自往求之之推不出公焚綿山之林之推終不出山抱母焚死文公傷之命以綿山之田祀之推荆楚歲時記謂其死在三月五日鄴中記云并州俗爲介之推斷火冷食三月作乾粥今之糗是也（吳語謂之攤粉）後漢周舉遷并州剌史以舉火之禁有傷民命乃移書之推廟云寒食一月老小不堪今定三日卽止見後漢書周舉傳魏武帝（曹操）明罰令云子胥沉江未有絶水之事令并人不得寒食犯者家長半歲刑見魏書寒食之風由是遞减至今幾絶矣或云介推姓王名光以其性介故稱介之推見方氏通雅此齣滬上不甚重每以掃邊老生演之名伶不屑也㈡ 
小說 
[政治小說鐵血男兒（六十五）] [  常覺獨鶴]  
　　第二十二章 
　　碧梧影裏綠樹隂中有旅館焉以溽暑侵人舘中無涼敞地乃就門前張布幄設桌椅爲一小天幕俾旅客居處其間藉消永晝中有老者一女郎一齊紈扇動閑坐清談彼何人斯蓋即烏突心中意中所日夕盼望之范氏父女新從意大利遊歷至西奥司都城塵裝初卸暫住此間也 
　　范黛倚椅閒望見沿街房屋鱗次櫛比皆白其牆而紅其頂建築甚古路口置噴水池一濺玉跳珠頗堪娱目黛笑語其父曰置身此境如入古畫尤喜其景色清幽不染塵俗此行遍歷繁盛之區覺觸目煩囂遊興頓倦忽于此中得少雅趣真如罷笙謌而聽樵唱殊别有風味范老方支頤吸雪茄聞言撚鬚笑曰吾謂西粤司雖處境清靜究嫌過于樸陋即如當此夏日旅舘竟無消暑地乃使食息于此布幕下稍避炎威亦所創見且令人不耐也黛曰阿爺長途勞苦矣以兒堅欲來西奥司訪舊友致年老人僕僕風塵多此一番跋涉心實難安雖然阿爺非甚愛烏王者乎今來此覩其戴冕旒佩玉璽指揮如意非復昔時潦倒情狀老懷當亦甚快范老曰兒言誠是吾遠道來此實急欲一見烏王但九五之尊深居簡出何由知吾父女巳棲止此逆旅中吾謂不如即廖以電話告王或速往徘徊宫門前設車駕出必能邂逅相遇兒意云何黛笑曰此皆非計無巳或以一書達御前似較得體阿爺行李甫停且暫息勞筋勿過事亟亟兒初到此待晚風送涼時尚須遊行街巿間購置物品也㈡ 
[舊社會之新年小說文字妖] [  瘦蝶]  
　　一聲爆竹催到新年萬户桃符換來吉語 
　　客有好事者彳亍通衢遍覽各公民之門聯冀得一賞心愜意之句以資談助 
　　噫何來　語忽觸眼簾命意措辭令人詫怪不巳客乃朗誦其大門聯語曰 
　　大開民國清理華邦 
　　少頃復誦其二門聯語曰 
　　宣新時之法政統舊日之江山 
　　客讀旣竟連呼咄咄怪事此間僻處海隅詎忽有此怪現狀蓋此二聯中明明以大清宣統冠首乃公然書之而公然貼之若非亡清之大夫卽爲宗社之餘孽否則必係目不識丁之流爲舞文弄墨者所愚耳第院宇深沈固不知爲何許人所居安得詢其主人而一叩其命意之所在 
　　未幾崗巡過其門聞客詫怪聲亦𨀉足注目移時始去 
　　翌日喧傳有陳某者爲警局所拘留旋經人保釋爰具結而出 
　　客復偵知陳某者固一前清之酸丁爲撰書此聯之人也豚尾長拖頑固不化自詡不忘清室流露於文字間致遭此辱云 
　　著者曰陳某以不忘清室爲忠剪除豚尾爲辱殆欲藉是以酸秀才之頭銜炫耀於鄉里耳烏見其所謂忠哉或謂陳某如果忠於清室則可隨隆裕后以逝矣呵呵㈡ 
[舊社會之新年小說泥美人] [  嘉定二我]  
　　十字路口有玩具攤中列泥美人十數紅袖金釵貌姣好裝飾豓麗 
　　忽來一年七十餘歲之老翁携幼孩過其旁幼孩見泥美人愛甚昵老翁購之歸 
　　幼孩供美人於堂上語之不答媚之不笑打之不動幼孩愁甚以告老翁老翁爲之失笑 
　　幼孩有兄携留聲機至幼孩聽之跳躍狂喜再聽之有言有笑有歌有哭與真人無二 
　　斯時幼孩忽異想天開取美人置於留聲機之旁然後欲悅目視泥美人欲怡耳聽留聲機 
　　老翁見之點頭微晒曰新理想新理想 
　　無何兄取留聲機器去美人又不答不笑不動矣 
　　幼孩怒擲之地下一霎時化爲黄壞 
　　幼孩失美人回想哭 
　　老翁喟然曰美人原糞土也何惜之有紅顔翠袖千古同歸黄土耳 
　　二我曰褒氏一笑而亡國阿環一媚而傾天下持重如泥美人嫻靜如泥美人求之世界不多得幼孩無知不情哉一擲㈡ 
[鈍根啓事]  
　　自去年十月起至今年一月底止諸文家潤資多有存積無從寄達者希卽見示通信處或託人來取爲盼 
　　自由談話會同人擬彚集投稿諸文家照像雕刻銅版逐日登載以慰神交渴想之懷卽希諸同志不吝色相速以玉照惠寄爲感（并請附注姓名年歲籍貫住址） 
　　如以息影廬主照片惠寄尤感 
　　諸文家惠寄稿件請於封面標明自由談編輯部收勿書鈍根如與鈍根私函乃可書鈍根或王耕培收私函與稿件宜另封勿相并（因投搞之函例須由司賬人拆閱登記也） 
 
 
 

Page 11

 
 
   
 
 

Page 12

 
 
   
 
