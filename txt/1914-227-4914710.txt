# 1914 - 227 - 4914710

 

Page 1

 
 
社論 
[片馬交涉始末記（二）（冷）]  
　　三十二年二月十五日英薩使面稱高黎貢山爲分水嶺告以高黎貢在騰越以東或是高良工音近誤會薩交節略一扣部交節略二扣各錄如下英使面交節略 
　　中英政府議定滇缅邊界北緯二十五度三十五分之北一段應循厄勒瓦諦江（即大金沙江）及龍江之分水嶺脊至過龍江上流各溪再循薩爾温江（即潞江）及厄勒瓦諦江（即大金沙江）之分水嶺脊順至西藏邊界之處 
部交騰越野人山界綫節略 
　　此次界務係騰越與野人山交界兹擬一公平之線從尖高山起至石我獨木二河之間循恩買卡至小江西恩買卡以東之分水嶺爲止其大略從尖高山起過青草嶺至熊家塞由狼牙山之西北地名杜濫其狼牙在界内杜濫在界外過之非河循高良工山山脚之西班峨駡章茅貢黄鐵等寨抵九角塘河其高良工在界内班峨駡章等寨在界外順九角塘河沿小江西岸之浪漾大山即圦拉大山接連戞甲大山分水嶺爲界此段界務係與野人山交界北不踰他戞大山東不越小江爲正境最爲公平 
又交騰越野人山界務節略 
一光緒二十年附約英文圖恩梅開江分水嶺其部位正在小 
 
 
 

Page 2

 
 
江以西恩梅開江以東可據 
　　光緒二十八年薩大臣照稱以恩梅開河以東之分水嶺作爲定界可據 
　　光緒三十年薩大臣照稱聲明本大臣前文所叙恩梅開河卽係厄勒瓦諦江之北流卽大金沙江之東流可據 
　　騰越廳大啞口以外不能作爲租地據烈嶺照稱由大啞口到片馬山路危險昌銀溝中山魯必石抛四處異常陡險烈領旣言危險自不便作爲租地 
　　恩梅開江向南流入大金沙江（即厄勒瓦諦江）小江自東流北而西北流入恩梅開江是小江與恩梅開江判然二水烈領照稱明光小江二河之分水嶺接潞金二大江之分水嶺不可據 
　　潞江南流入大金沙江只與甸交界不與野人山交界烈領照稱潞金二大江之分水嶺不可據 
　　明光塞即明光山有明光河在騰越廳馬面關之南龍江發源於明光南流入大金沙江只與缅甸交界不與野人山交界烈領照稱明光河爲龍江之正源明光西北之山即恩買卡與龍江之分水嶺不可據 
一高黎貢雪山爲保山縣騰越廳東西交界之處與野人山無涉（高良工山另有一山） 
一總之此界以恩梅開江以東小江以西之分水嶺分界與條約圖俱合最爲公道雲南版圖所管之地不能混作野人山也（未完） 
時評 
[大官之變遷（冷）]  
段祺瑞將回陸軍部段芝貴將任鄂督張鎭芳將受嚴厲之處分汪瑞闓將革轟轟烈烈之諸人物或將得福或將得咎世事寗有定哉 
　　張鎭芳爲總統之戚然以白狼故不能恕也汪瑞闓爲總統所任然以爲人所劾而查實六事不能不革也然則事苟眞實而爲衆目所睹者公理自在天地間雖欲逃之而不能逃也 
　　總統現方整頓官方乃以張鎭芳汪瑞闓發其凡非所謂自親者始信者始歟然而張汪二人誠負總統矣 
[命令]  
　　一月十五日大總統命令　吕耀卿給予三等嘉禾章孔憲廷王宗祐劉秉堃均給予四等嘉禾章鄭元良給予五等嘉禾章此令又令龔慶霖給予三等文虎章此令 
又令潘鴻鈞馮家祐孔慶塘均給予三等又虎章此令 
又令任命江朝宗爲正黄旂滿洲都统奎芳爲銀紅旗漢軍都統此令 
又令殷鴻壽授爲陸軍中將此令 
又令據廣東都督龍濟光電稱陸軍少將李世桂在石龍清鄉營次病故請從優給卹等情該少將辦事勤能積勞身故著照陸軍中將例給卹以示褒憫此令 
又令兼代陸軍總長周自齊呈請授胡永奎爲陸軍步兵上校並加陸軍少將銜應照准此令 
又令内務總長朱啓鈐呈請任命王黻煒爲參事應照准此令又令國務總理熊希齡呈據審計處總辦章宗元呈請任命俞人尉爲福建審計分處處長應照准此令 
又令國務總理熊希齡呈據審計處總辦章宗元呈請任命胡思義兼充安徽審計分處處長應照准此令又令據綏遠城將軍張绍曾電稱二等子爵正黄旗總管巴揚們克二等男爵正紅旗總管巴雅斯呼朗自民國成立以來勸諭蒙旗輸誠助順贊襄東路軍務頗著勤勞請予奬叙等語巴揚們克巴雅斯呼朗應均加副都統銜並給予四等文虎章用昭激勸此令 
又令國務總理熊希齡内務總長朱啓鈐轉據山西民政長陳鈺呈據河東觀察使高景祺呈請任命劉斌爲秘書應照准此令又令國務總理熊希齡内務總長朱啓鈐呈據黑龍江民政長朱慶瀾呈稱總務處科長張朝墉呈請辭職張朝墉准免本官此令 
又令國務總理熊希齡内務總長朱啓鈐呈據署黑龍江民政長朱慶瀾呈稱内務司科長伊雙慶實業司科長姚明德另有差委遺缺業經裁撤請弟去科長本官等語伊雙慶姚明德並准免本官此令 
　　又令據國務總理熊希齡内務總長朱啓鈐呈據吉林民政長齊耀琳呈報遵令考核知事分别舉劾請予奬懲一案吉林五常縣知事瞿方梅學識宏通不畏强禦辦理命盜各案均能全數破　榆樹縣知事趙邦彦明幹有爲盡心民事對待地方各團體因廳咸宜東寗縣知事張文翰才具明敏辦事勤能緝捕認眞宵小斂跡應准給予六等嘉禾章磐石縣知事黄守愚勤求民隱留心實業緝捕勤能盜賊衰息代理雙城縣知事歐署春勤敏耐勞輿情翕服應准給予七等嘉禾章以資激勸阿城縣知事吳實蕃和厚有餘才欠開展賓縣知事劉福宋性情疲軟難期振作經人控告查實有案濱江縣知事黄清良性好冶遊颇滋物議各項政績亦無可觀均着免去本官撤任虎林縣知事謝祖蔭前在虎林任内因撤換遊巡隊官釀成兵變咸謂移挪兵餉所致實屬咎無可逭僅予撤任不足蔽辜着即褫職以示懲儆此令 
　　又令據國務總理熊希齡内務總長朱啓鈐呈據直隷民政長劉若曾呈報遵令考核知事分别舉劾請予奬懲一案直隸天津縣知事王賡廷才具開敏肆應咸宜商民愛戴輿論翕服署灤縣知事胡商彝器識宏通才猷卓越歷任繁劇迭著循聲應准交内務部以觀察使存記邢台縣知事陳友璋資深才裕措置得宜樂亭縣知事孫奂崙辦事嚴明勤求治理束鹿縣知事丁宗嶧勇於任事不辭勞怨口縣知事伍墉才具老練辦事精詳導化縣知事萬和寅勵勤圖治緝捕得力大名縣知事章文藻歷任繁劇撫字有方饒陽縣知事張昌慶盡心民事措置裕如署遷安縣知事謝桐森夙嫺法律政績卓然應均給予六等嘉禾章署任縣知事林世英緝私得力辦事勤能滿城縣知事徐德源學識兼優輿情允治張北縣知事劉印昌撫綏地方頗資得力青縣知事張宏周事理明通才堪任用署南宫縣知事王仁異留心民隱辦事勤能署景縣知事魏正鴻辦事穩練悃偪無華署無極縣知事王鍾仁任事實心力圖振作署邯鄂縣知事凌念京綏靖地方才堪肆應應均給予七等嘉禾章以資激勸前署安平縣知事郭鳳洲性情乖戾匿報重案前署寳坻縣知事桂瑞霖未經呈報擅釋盜匪前署香河縣知事孔憲邦未奉部覆擅釋要犯前署高陽縣知事于邦徵嚴酷苛歛任心妄爲著即褫職不得再行錄用甯津縣知事胡長年縱容書差玩視要政前署甯晋縣知事徐鴻部縱役殃民威福自作前署南和縣知事馮遠翼禁烟不力優柔怙過前署平賢縣知事李基中遇事敷衍玩視學務署永清縣知事孟清燮捕務廢弛有愧職守前署撫寗縣知事黄祖應油滑因循罔恤民隱署平山縣知事叚德金才具平庸罔知振作前署磁縣知事張蔭棠優柔玩忽不洽輿情署清苑縣知事李如棠因循廢弛毫無措置均着一併褫職以示懲儆餘如所請辦理此令 
[專電]  
北京電昨日政治會議爭議造法機關之名目甚久共有國法會議國民會議及國朝法會議三說至共和議院說有賀所創無人提議嗣議選派方法亦未决比來該會議論漸盛以部派委員發言爲多嗣决付十五人審查蔡鍔許鼎霖劉馥顧鼇方樞王印川李慶芳鄧鎔朱文劭孫毓筠劉邦驥貢桑諾爾布林萬里黎淵陳瀛洲定十九開會 
北京電主張總統制意見書已二十餘分政友會景耀月將開會建議 
北京電閣員多方省制本月公布但此中曲折甚多恐難徑行北京電敎育部已裁去駐歐學生監督卽以銀行經理學費委託各該校長調查成績原監督高逸頗主恢復 
北京電段芝貴確將任鄂督擬以沈同芳爲秘書長段祺瑞回陸部 
　　北京電張鎭芳治匪不力致白狼猖獗中外言者甚衆張雖與袁至親然不久將有最嚴厲之命令出現 
　　開封電確山大股白匪一千餘人已竄至正陽汴省軍隊不敷分勦已電商段總長責成吳慶桐旅長助勦 
　　北京電楊某劾汪瑞病闓八欵派查六欵皆實擬革 
北京電中央將派趙倜爲湖南護軍使或云田文烈 
北京電昨日中日協會開新年會兼送陸使到五十餘甚盛　 
　　哈爾濱電庫倫代表三音諾顔王等尙在俄京作秦庭之哭將以内蒙及海拉爾一律歸在倫自治區域範圍内並聞勝福亦擬派員赴俄聲明不願投誠民國張家口電蒙匪首木稜阿雖經何都統屢次派員招撫詎該匪首狡猾異常聲言庫倫雖有停戰之命本軍統並未贊成予與勝福相約内蒙不達自治目的至死不休因之近日風聲愈形吃緊貴陽電全省金融斷絶祇有紙幣現每元洋票僅值洋四角若中央無現銀接濟舊曆年關必致生變 
浦口電張勳已允撥兵塡紥宿州政府亦允其將雷軍調開以一事權聞張已派李統領前赴宿州察看雷軍是否調開 
南京電蘇省公民陳作霖呈請籌浚蘇省太湖水利以紓民困業經省長批示以庫欵支絀撥欵補助礙難照准 
南京電韓省長任張鑫爲靖江縣警務長宋道鈺謝保衡爲高淳宜興兩縣警務長昨均來寧具領委任狀 
杭州電浙省第六師參謀長潘國綱已於今日（十七）到任 
[特約路透電]  
北京電政治會議昨開第四次會議議員到者七十四人先由議長李經羲演說謂政府極欲有所經營解脫目前之危險惟爲不合時宜之臨時約法所朿縛以致不能照行本會前已呈請大總統組織機關修正約法之疵謬大總統因事關重大故復以此事付會令規定新機關之名稱職權及其餘各事云云許世英主用國民會議四字並提議當由每省各舉議員三員蒙藏則各舉六員惟須於前國會議員或省議會議員中舉之或舉大學畢業生而有相當之經騐者亦可孫毓筠議定名曰憲法會議李經芳贊成用國民會議梅光遠議用共和議會斟酌多時乃指定議員十五人討論該機關組織法 
　　北京電外間流言謂德國於山東鐵路合同簽定之後已照會中國外交部願撤直隷戍軍云云路透訪員頃悉中德談判鐵路問題時並未提及此事現可信德國必無此意法國因信撤兵尙非其時故亦未贊成大約各國決無有一效俄者 
北京電去冬組織之耶魯大學會星期四日設宴祖餞陳錦濤陳日内將赴歐洲聞英政府商請中政府准由缅甸築造鐵路通至騰越大理府中政府如果允許而工程及財力之上必多困難蓋所過之地極爲險阻故也北京電前充駐京美使之柔克義君今日抵此擬赴庫倫滿洲一行 
漢口電據河南羅山縣來電白狼已佔據光山縣光州府恣意殺掠並縱火焚刧有匪黨千名近在羅山附近殺戮平民擄掠婦女並沉孩童於水 
　　貴陽電自貴陽至重慶之大路仍多盜匪行旅裹足黔省邊界及邊界以外之地情形極惡工商旅行者均結大隊出資雇兵護送貴陽電鹽價更貴有人組織公司以開鹽井聞貴州境内從未産鹽 
東京電據政界消息日皇定於十一月十號行加冕禮十三廟祭 
鹿兒島電難民紛紛回抵此間前傳之死數皆不確大約爲數無多 
鹿兒島電有汽船二艘不知下落 
[譯電]  
北京電政治會議已將新憲法委員會之權利名稱問題指定議員十五人從事審查審查長當爲蔡鍔 
　　北京電財政會議定明日（十八日）開會各省代表多已抵京國務總理熊希齡將任議長北京電英文北京日報載稱熊希齡辭財政總長之任大約將成事實惟該報否認熊將辭國務總理任之說北京電袁總統提議國民皆有上書之權惟學生與軍界中人不得上書凡上書大總統或事總統者須由國務員或省長代遞此議已付政治會議討論 
北京電袁總統命令允增管理稅務員之俸金如能按期將稅欵收齊解至北京者並將授予白鶴勳章 
北京電奉督以陳其美及馬競武（譯音）在滿洲之行止電告總統謂聞陳馬二人現化名庽滿歸某國保護且聞現欲煽動滿洲陸軍各團反抗政府云云袁總統已命奉督加意察訪 
　　巴黎電昨日信用輔助會銀行（譯意）被擠宣告清算股票交易社頗爲震動今日查明出入相抵尙乏英金一百六十八萬鎊其損失多將攤與股票經紀及小投資家現恐影響將及於他埠該銀行且在中國辦有事業 
　　柏林電普魯士發行四釐息國庫劵英金二千萬磅以九七折實收分十六年還清每年牛拈鬮按劵面實數償還 
[要聞一]  
[外蒙主張之忽變]  
[離俄以親日]  
大陸報載北京訪函云兹接俄國消息謂俄國竭力助成外蒙之獨立旣未取悅於蒙復未見好於華且外蒙聘用俄員依俄國軍制訓練蒙軍之舉似亦全歸失敗矣外蒙當局者近嘗聘俄國陸軍參謀部之陸軍大佐賴特伊里氏以繼哥薩克隊長名樊賽爾伊夫者之任而給俸較前員三倍之多定於一年之内練成馬兵一旅計一千九百名及砲兵一中隊並機關鎗隊若干詎意俄員對於蒙偏執之性與某固陋之俗昧然無知彼游牧之兵不慣營規一經嚴加約束紛紛告退者實繁有徒致原募之一千九百人留者不滿八百人而此輩因俄員督責工作如砍柴耕地之類頗爲勤苦故皆異常憤懣且俄員預算十二個月應需之經費已由外蒙當局者悉數撥付而俄員任意濫用致爲時未久兵士馬匹 
 
 
 

Page 3

 
 
皆有絶糧之虞衆人見蒙古軍官自練之軍糧足馬肥軍械精備故益怒不可遏蒙古當局者因恐有意外之變乃卸諸兵之軍械庫倫俄國練兵諸屬員於是均紛紛告退雖許以巨俸無允留任者蓋恐蒙兵尋讎傷其性命也俄政府聞之乃召回陸軍大佐賴特伊里氏聞庫倫當局者現急欲聘用德員練兵觀於俄員之在庫毫無功此說固非全不可信者華兵與庫倫之兵今仍在内蒙交戰俄國雖一再聲明已勸庫倫當局者召回中國境内之軍隊卒未見諸事實現信庫倫對於上年十一月間之中俄蒙條約並不視爲有效蒙人嘗因俄國拒絶主張以内蒙古加入蒙古自治國噴有怨言由此觀之前說亦未嘗無因也聞庫倫當局者有慊於俄國協助之結果現謀運動日本助其併吞内蒙某華員嘗謂余（訪員自稱）言中政府忽然决議開放蒙古邊界歸化杜倫諾爾張家口赤峯洮南五城以爲商埠者即以杜其好耳此舉雖覺稍遲然及今爲之猶可圖焉以鼓勵列國商業而保全内蒙之土地是誠中國今日極佳之機會也 
[造法機關組織之先聲]  
　　增修約法一案業經政治會議議决辦法呈覆大總統公布另設造法機關專任其責此項機關組織之方法及名稱權限各節復經大總統交政治會議妥議具復將來該會如何議决尙未確定特探錄關於此中消息誌之如左 
一名稱規定之預測自增修約法案提交政治會議之後會中對於增修約法機關即極注意其名稱初時本有四說而以共和議院與增修約法會議兩說最占多數其情形已詳紀前報現聞此兩派各執一詞主張用共和議院者謂現在一般普通心理對於共和政體多屬茫然增修約法機關若標名共和議院似可引起國人注重共和之觀念主用增修約法委員會者以爲揆之事實名義較爲切當此兩說雖爭持未决近來主共和議院者較多大約此派歸勝利云 
　　二組織方法之擬議組織此項機關之方法及其職權業經大總統諮詢政治會議兹經調查此項組織方法大要不外由各省推舉其推舉之數内地各省每省三人由各該省民政保派蒙藏數人由蒙藏局保派大總統特派數人其總額約在百人以内至其權限一節說者謂此項機關旣因增修約法問題而發生大約除增修約法之外若會議憲法等事當不屬於此項機關須另立機關辦理可無疑義 
　　三議員對於此案之鄭重此次增修約法機關案大總統復交政治會議飭卽妥議具復該會議長及多數議員態度極爲鄭重良以此項問題關係極爲重大亟宜從速解决以便逐次進行該會前日開會議事日程原列祭天禮孔兩案聞多數議員主張更變議事日程盡先討論此案以便提前議决呈復大總統即著手組織云云 
大政方針案之交議大政方針案外間有謂已交到政治會議者詳爲調查尙有未確昨據可靠消息謂大總統擬於日内卽行特交該會討論以便詳審利弊斟酌至當刻聞該會對於此案亦極鄭重擬於提交之後即行提前會議以期早日議决其交議之期大約在下次常會云 
[新國會仍取兩院制耶]  
　　舊國會旣經解散當然産生新國會日昨朱啓鈐施愚籌議逾時朱云今日多數國家其國會悉以兩院組織之故兩院制於今日幾成通例兩院搆成有一院由選舉一院不由選舉然兩院俱由選舉者居多數特兩院選舉法不同耳至於兩院之權亦各國不同有兩院平權者有兩院各採不同之權者此等問題就事實上言之則議院之中必有兩院即所謂兩院對立制也蓋兩院對峙然後互相提携共作諍友以防一院之僭越施局長深表贊成以現行一院制者惟有那威一國其他皆兩院制也民國似應以多數爲適宜云 
[關於政局之新消息]  
改省主張改省問題爲州爲道尙無一定近日改省爲郡一說又復騰播於政界惟據最近所聞政府對於此項問題異常愼重日前總統府會議總統意謂改省政策誠係方今要圖惟其中所應研究者尙包有人才問題與財力問題兩項果欲實行尙須切實討論一番第一急進漸進必如何方可有利無弊第二各省現在情形必如何而後適合將來議有頭緒大槪尙須經由政治會議徵求多數意見甫能定局以意揣之此事未必即能實行云 
軍費規畫據大政方針所定陸軍師團與警備隊早已劃分爲二項惟其餉需及經費究由何項動撥現在尙未分晰前經内務陸軍二部迭次會商探其結果略謂陸軍帶有純粹國家性質自應由國家收入項下動撥警備隊帶有純粹地方性質自由地方收入項下動撥諒不久即可劃分清楚矣 
裁督問題裁督一事已成鐵案不日即可實行惟因邊防起見凡重要邊遠之地均擬暫緩裁撤聞奉天吉林黑龍江廣東雲南均在緩裁之數 
蒙約討論孫總長江近日致俄使一兩係於俄約中追加附條聲明境界劃定後如何取消庫倫獨立之辦共並聞於俄國新年（十四日）以後即行開議 
　　兩議長去留消息救國大計自從政治會議解决後各議員不日回籍大總統對於進步黨穩健分子甚爲主張同意因有挽留王湯兩議長與以府中顧問之說然聞兩議長則已决意旋里以明其潔身主義云 
總統府减政思潮總統府顧問及諮議兩項人員二年以來逐漸增加已達百數千人以上現在財政困難公費有限聞已有預備爲此項人另謀位置按次裁减以求適合於减政之說然而兹事體大恐收功亦非旦夕間所可期也 
[桃葉渡頭之結婚佳話]  
馮督結婚一節已誌本報兹將近日之見見聞聞彚誌於下 
馮督所聘定之新夫人周氏名砥宜興籍任總統府西席由大總統執柯爲都督繼室此次送周女士來甯者乃大總統之如夫人郎周之學生云 
　　近來因馮督續娶吉期將近新夫人又自北來故下關江口一帶極爲熱鬧昨日津浦鐵路火車之輪渡碼頭懸燈結綵並紥松柏牌樓一座匾額一方文日大家風範楹聯一副爲天上神仙金相玉質女中豪傑習禮明詩晚間五色電光燈照耀如同白盡云 
　　大總統因馮督續娶特遣國務代表員劉文荃來甯預備道賀暫假前南京地方公會卽蔣宅花圍内爲公館 
　　大總統如夫人前日蒞寗住交涉局當派軍隊守衛藉資保護近因婚期在邇辦事需人兩府出入人員恐難稽查特另發大紅緞符號上錠一江蘇都督印文復又編列號碼以昭愼重 
[南京政聞錄]  
　　探訪局昨將大石橋忠裔院之保管員捕去又由馮軍七十五旅衛兵捕去法律學校吳鼎樓耿兩人及學生季某一人　 
　　韓省長以知事公署爲行政根本疊請財政部追加預算尙未奉部核准特先假定公費等級照額支配計歲共支九十六萬七千七百五十二元 
徐州觀察使李慶璋呈准韓省長委任各科科員技士計張啓昆年家菡爲内務科科員萬繩植馮登榮爲財政科科員鄭均鎰蔣鴻惠爲敎育科科員姜銘恕孫汝鼐爲實業科員李澧胡俊爲技士 
[雜評一（無名）]  
奬勵稅員之命令方今中國之官有三類曰軍官曰稅員曰知事而獘竇最多者莫稅員若今大總統以命令奬勵稅員矣是僅勸而未戒也當再有命令定稅員之中飽者鎗斃 
　　造法機關之名稱造法機關稱之曰造法機關可矣何用名爲即有名若共和議院若國民議會若修改約法會無一不可任認其一可矣又何必紛紛爭論爲議而又以不結果稱是又犯政府所以責備國會之舊病也 
 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[减政聲中之外交部]  
　　外交部官制自經修正頒布後所有該部各廳司辦事人員已實行重行分配已誌本報但該部於此次改組其停職人員皆酌量派往各國位置領事隨員等項其原有之各國領事隨員則調回本國分别裁遣說者謂新舊更替之間將來於國際交涉上有無影響尙不可知惟往來川資旅費一項計之其爲數己不資矣兹將該部近日分配情形彚誌於左 
　　一廳司之分配其在總務廳者文書科僉事許同莘緒儒主事張端瑾張澤嘉何家翰徐乃謙統計科僉事孫昌烜主事陳祜張承棨陳嘉駒會計科僉事吳台蔣履福主事黄豫鼎申壽慈楊曾翶庶務科僉事李殿璋黄榮良主事崔書芬孫蔭蘭裴維鈞出納科僉事謝永炘主事田樹藩吳成章馮肅恭電報處主事劉鐸潘士魁圖書處主事居之敬擋案庫主事吉紳其在政務司者僉事長福林志鈞王鴻年施履本趙沆年王治煇王景岐江口本范緒良主事區　王福疆李琛路濬史悠明李廷斌張德憲王榮慶張仁實曹岳覲鄭恒慶周易迪邱鴻漸朱寳琨其在通商司者僉事朱應杓傳仰賢張肇棻陳海超關霽吳佩洸傳謙豫汪毅宗鶴年主事魏渤劉毓琪張沛霖唐寳恒翟化鵬陳斯銳口覲扆饒衍馨紹武程華銘禹志瀛王汝明耿葆淦其在交際司者僉事程遵堯于德溶崇鈺張瑋黄承壽管尙平主事鳳恭寳權世恩劉毓瑚徐䜄張　哈漢京田乘郭則濟吕烈煌於廳司各員分配以外又派施紹常署理參事王繼曾署理司長劉符誠廷璋署理秘書而各科長則派許同莘孫昌烜吳台李殿璋謝永炘長福林志均王鴻年施履本趙沆年王治煇朱應杓傳仰賢張肇棻陳海超關霽吳佩洸程遵堯于德濬崇鈺張瑋共二十一人二外交員之調動該部自修正官制後其中外使署各員大加遷動近聞駐美使館一等秘書官派祝惺元署理三等秘書官派葉可樑署理隨員派汪原懋署理駐英使館二等秘書官派吳葆諴署理駐法使館隨員派戴明輔署理駐日使館三等秘書官派何六吉署理隨員派周詩藴署理駐葡便館隨員派張其棟署理駐義使館主事派林則勲署理駐巴西使館隨員派劉迺蕃署理駐墨使館二等秘書官派胡振平署理三等秘書官派林葆恒署理隨員派蔡世溶署理主事派陳籛署理駐秘使館隨員派林騶署理主事派吕派彦深署理其駐巴拏馬總領事館副領事派金漙崇署理隨習領事派容嘉言署理主事派姚亞英署理駐小吕宋總領事館副領事派胡襄署理駐古巴總領事館隨習領事派曹恭翊署理駐坎拿大總領事館隨習領事派白壽和署理駐金山總領事館主事派屠汝淶署理駐泗水領事館主事派饒淵署理駐薩摩島領事館主事派毛乃應署理駐横濱總領事館主事周丙祥卽開缺回國遣缺派張承樾調署遞遺神戶領事館主事遺缺派伍步翔署理駐泗水領事館隨習領事鄭延祜即開缺回國遺派關菁麟署理云 
三裁員之希少該部此次裁員較各部爲少其眞有萬不得己者如主事李國式陳錫璋佟家楨米逢泰羅則琦吕崇方祖寳孫祖烈均暫行停職當掛一另候任用之道街其餘主事雲韶梁倣諮施琛沈鏞均久不到部只好免去本官云 
[日斯巴尼亞公使呈遞國書紀]  
　　一月十三日上午十點鐘日斯巴尼亞國駐華全權公使白斯德覲見大總統呈遞國書兹將公使頌詞與大總統答詞錄左 
　　頌詞大總統閣下數星期前本公使曾充領銜大臣代表駐京各國使臣道賀大總統接任殊爲榮幸現承本國大君主阿列奉索第十三簡命充爲駐剳中華民國全權使臣呈遞大君主親筆國會曷勝榮耀本公使數載於兹辱蒙本國大君主恩遇現在又蒙寵信簡派駐貴國充此重任欣悅之至本公使奉本國大君主命代祝貴國與盛大總統才優治國政躬幸福本公使亦抱此誠忱本國與貴國交好數百年矣於一千八百六十四年締結條約卽係鞏結前此和好大總統於去年十月十日就職宣言書亦切實承認貴大總統於公私交際待遇本公使極爲優渥爲此深望充實本國大君主盛意卽將兩國敦篤睦誼更加親密本國人民雖然僑居貴國不爲大多足爲貴國之内同襄繁勝之要部分本國人民僑居中國素蒙優待本國大君主曷勝感謝前蒙貴大總統親授本公使嘉禾勳章此賞勲章與閣下選舉總統及與中華民國被友邦承認有歷史之大觀念本公使實深紉感本國大君主亦同欣悅本國在地中海爲頭等强國該海爲東西天然交通本國深注念保維此海爲自由之路本國大君主念此舉甚爲力保平安發達商務促進文明貴大總統定抱同情也本國通商十五年以來加增十分之四本國大君主深願於極東之商務更形發達於兩國大有利益本國現在正擬建設航業公司由本國直航上海繁盛口岸奉告大總統定爲欣喜焉又祝貴國興旺政治鞏固大總統政躬康泰 
　　答詞茲奉貴國大君主特命貴公使爲駐華全權公使呈遞接任國書本大總統接愛之餘殊甚欣幸貴公使在華有年聲譽卓著素所深悉去歲本大總統舉行受任典禮貴公使領袖外交團致賀本大總統尤所銘感此次貴公使重膺簡命常駐敝邦本大總統自必誠相與優禮如初中日兩國商務自近年來旣形發達本國政府更當極力擴張并賡續鞏固數百年舊有睦誼冀副貴國大君主盛意所有本大總統實心友好之誠曁感謝貴國大君主祝頌之忱即請貴公使代爲轉達并祝貴國大君主政躬康泰貴公使在華身體安健　 
[敎育部注重四科學之咨文]  
　　一月八號敎育部咨各省都督民政長文云據本部視學楊乃康等呈稱竊查各種敎科關係美育者惟圖畫音樂文學三者爲最緊要外此如手工一科非但與美的陶冶至有關係且能養成實用之能力近查各省所有小學校往往藉口於小學校令第十一條第二項及第十二條第二項所規定擅將手工等功課缺去其有是項功課之校亦不過徒具虚名用飾觀瞻按諸實際　能悉當至於國文一門敎者應不患無人惟於敎育原理詳有研究敎授方法我不適宜於敎育前途至爲阻礙且以美感缺乏之故致國民道德亦因是墮落可否請通咨各省酌量情形培植此項敎員等情查國文手工圖畫音樂四科目敎育上之位置至爲重要故本部於師範學校規程中學校施行規則小學校令内均爲必修科目雖小學校令第十一條第二項載有遇不得已時可暫缺手工圖晝唱歌之一科目或數科目第十二條第二項載有遇不得已時手工唱歌亦得暫缺此原爲有特别困難情形者而設匪可任决汰去致多缺陷嗣後各小學校務宜設法加課以期完全卽遇有萬不得已之時亦須呈明監督官署得其許可推究各校缺去此類學科之原因固由於前項規定多所誤會而敎員缺乏實其一大原因該視學等擬請培植此項敎員一節洵屬急務除養成師範及中學校此項敎員應由國立高等師範學校酌量情形設專修科外其小學校所需者自不能不仰求於師範學校應飭所屬各校對於此項學科宜與他科切實講求母得稍有偏畸其國文一科尤屬根本之學切宜注重倘遇此項敎員缺乏時可附設講習科招取國文夙有根柢者授以敎育學術及其他需要科目俾造成完善之師資以應目前之急需闡揚國粹發達美感敎育前途實深殷望相應咨請貴民政長查照辦理可也 
[兩大學合併問題之解决談]  
　　自北京北洋兩大學合併之議頗爲一般輿論所反對然所以主張合併者其理由有二一因辦理之未善一因地點之關係敎育總長之意在以合併爲整頓之計畫自經輿論反對後卽以此事委專門司長湯中與參事秘書會商解决之法迭次商議後昨由湯中條陳辦法萬餘言敎育總長甚爲嘉許不日卽將採擇施行特將原呈節錄如左各國之大學原有二種一爲總合制之大學一爲分立制之大學現在吾國當取折衷主義合北京北洋兩大學爲一而悉稱爲第一國立大學於北北京大學設文法理醫四分科其理由以文科爲一國文藝之中心學術之樞紐自宜設於首善之地法律則爲法律政治經濟皆經世之術而從政之材出焉亦宜設於北京爲是理科則皆實騐之科學如天文學科則必藉乎觀象之台如動植物科則必藉乎動植物院及水族館之類此等建設在他處可以或無而北京則不可不有此則理科之宜設於北京也醫科爲輸入新學之先驅强健國民之要素我國向來輕視今宜於北京大學設立此項分科亦所以聳動四方之觀聽於北洋大學則特設工業一分科北洋之設工科分科大學者以其爲水陸交通之處且種種工程無不具備又其大學内原有土木採礦兩科成效漸漸如此分科之後則北京原有工農兩科工科或移併於北洋或停招新生以便續行停止農　科現僅有實科學生可改爲農業專學校醫科原無將來必須添設北洋大學原有之法科亦須移併於北京大學或停止續招新生以上辦法旣可使兩大學同時存在而於整頓之處亦覺易於着手云云 
[四川高等師範停辦之離奇]  
　　四川高等師範學校問題迭紀本報校長張蔭棠甫於上月旣望續聘而敎育部敬日來電遽令學校暫行結束校舍校具飭由敎育司接收保管於是川省師校乃中止矣聞其中原因複雜兹探得某君致民政長書錄下亦足見其一斑也查部令高等師範學校定爲國立又高等師範學校經費以國庫金支給之吾川高等師校業經先後奉到部電准由國稅維持且明定爲常年費十萬元設備費十萬元各等因在案乃忽焉而有部視學阻止支欵及電部一事又忽焉而有敎育部電止招生之事離奇變幻莫可端倪謂吾川不當設立高等師範耶則固由敎育部通計全國規定爲應設立地點之一也謂經費未由國會通過耶則武昌及他省之高等師範又皆正式成立且由國庫金支給也同此國立學校而成立有先後者何哉頃接京函乃知蔭棠穢史惡聲早傳達敎育部故已予之而復奪之其深惡痛絶之情著於意外將欲另簡賢員以長斯校耳然則蔭棠一日不去則吾川國立高等師範一日不能正式成立即吾川敎育界一日被其濁汚政府明且公竟何愛於蔭棠而聽其爲國立高等師範學校進行之障礙乎此不能已於言者也云云 
[湘督自明查辦王樸案之原因]  
　　湖南湯都督前次查辦湘省黨人電請政府緝拿其中所指罪犯不無錯誤如劉重卽劉欽實劉承烈係實業司長誤指爲敎育司長之類曾誌前報嗣經在京湘人易克臬舒禮鑑等據實電詢湯督並請其宜詳加審查等語日前湯督復電爲之解釋謂爲均有確證者兹將湯電錄後 
　　易克臬舒禮鑑先生鑒來電悉辱承關注甚感弟處對於查辦案非常愼重前電亦並無貽誤前日國務院曾來電詢問比即覆電文曰電悉王樸一犯於民國二年一月一日任蔣逆翊武秘書長前經敝處調查種種證據並搜獲莊逆翊武以僞招撫使時鈐印委任狀有根一捲内載王樸任秘書長証據確鑿毫無疑義前勘電所陳王樸林德軒郭愼蕃任僞招撫使蔣翊武參謀長副官長諸職所云參謀長等係指林德軒郭愼蕃所云諸職卽包含秘書長在内不過起草員誤以王樸列諸現役軍人之内語未分晰又劉重著名逆黨上年十一協閩越鎭守使春廷曾在該犯家搜獲炸彈疊經呈報在案至劉欽實文電鼓吹刋諸報紙查有確鑿證據究竟是否一人薌銘無從查考然逆證確有兩種薌銘亦不敢以兩種逆證漫歸罪於一人至寗犯鳳丹其鼓吹證據見諸民國二年七月二十八等日國民日報經調查詳確尤屬斑斑可考前以中央電令發布富誤作田是以電請更正薌銘對於查辦事件恪秉大總統神謨任事以來非常愼重通緝各犯必有確實證據而於定讞時尤經詳審再三誠如尊電所云詳查明確者雖文電輾或有訛遺而情罪事實則毫無出入一切無勞注念至王樸等犯罪證據尤多前次因通電簡略未便詳列應俟查辦案結一並彚案咨送貴院查考薌銘電復等語特併錄呈藉紓錦注薌銘叩齊 
[湘中近事紀要]  
　　舉辦官書報局湯都督現就省垣舉辦官書報局委任曾廣鈞爲局長湯用斌爲副局長以敎育司舊署爲該局地點本月三號湘省實行合署辦公敎育司移入行政公署官書報局即於五號遷入現正布置一切其内容分編纂編譯審定政報四科規模極其擴大月支預算約在萬元之譜一俟人員聘齊卽行尅期開辦並聞從前所有之圖書編譯局亦將歸併該局云 
　　藕池口暫緩堵塞湘鄂交界之藕池口地方當前清末季屢議堵塞以防水災旋由兩省諮議局提議討論多時迄未議决現值河水消涸之時南洲華容各屬士紳紛紛呈請都督實行堵塞以免春水暴發之後沿湖堤障又遭衝潰湯督以事關兩省水利未便輕率舉行擬即派員會同鄂省詳細察看究竟該口應否堵塞俟兩省會議妥協再行定奪 
　　查禁叫買空盤湘省近因現銀缺乏匯水奇昻漲落無定一般商民往往呌買空盤估賭匯水每次多至數十萬少亦數萬届期並不交兌本銀僅以滙水贏輸數目彼此收付而已近來因此暴富者頗不乏人其因此破産者亦復不少湯都督訪悉情形以爲此等空盤實一大賭局之變相滙水之昻銀根之緊巿面之壞悉由於此前已明白申禁在案兹聞此風仍未稍息爰再面諭警察廳長嚴密調查如有此等奸商一經查出卽行帶案嚴究以維裔業而正巿風 
　　清查銅元局積弊省城南門外銅元局從前弊竇百出莫可究詰兹經財政司派員澈底清查内有某某等三人確有侵吞情獘刻已移送法院從嚴追繳並將内部切實整頓改委但祖範代理局長聞但局長到差後即將局章一律改訂以期獘絶風清云 
[粤東之黨獄]  
　　水上警察廳蔡廳長偵知有黨人梁鴻標在城東糙米欄海旁街開張廣和隆客庽在此設立機關以圖實行暗殺蔡廳長於九日督帶軍隊至該機將梁鴻標拿獲並搜出最新式毒碼手槍一枝該鎗形式略如火柴盒用象牙鑲柄鎗子大如白豆放時其聲甚細鎗子一着人身便可致命聞該犯係廣寗人年約三十歲乃暗殺黨重要人物云 
日前都督鎗斃陸軍軍官劉子青等七人卽將罪狀宣布内中有連及陸軍營長張光順一節當時張已在逃通飭緝拿兹聞現在已將張緝獲解交軍法處審訊收押於陸軍監獄矣 
　　凌鴻年被押經紀前報兹有王廣齡力爲表白其電文云廣州都督民政長鈞鑒江門警務長凌鴻年歷充警差及敎練所長謹愼趨公不附黨不營利廣齡亦可力保今聞有人誣揑依附胡陳此萬無之事乞昭雪廣齡隱邊一年絶未上書言政凌君確係清白可保用敢冀求雲南河口副督辦王廣齡叩庚印 
前任汕頭警察事務所長蕭星聯因被控助亂奉龍都督令行潮梅綏靖處吳督辦將蕭嚴加管押候核卽由吳將蕭發押營倉候省令辦理昨聞蕭在押所自行具禀剖寃大意謂汕頭民黨掞華報係彼在所長任内時遵照省電辦理勒令該報停版誠恐因此生嫌被人誣陷現因母病奉侍無人要求督辦早行澈底清查以明是非一面准其交保回家侍疾云云但未知省憲能否允准也 
都督據合浦縣自治研究社馬瑞容澤南等呈控羅光頴等意圖謀亂懇請飭屬拿辦龍督以所控如果屬實　應悉數拿辦以遏亂萌立令廉州綏靖處嚴拘羅光頴等一干有名黨人押解來省以憑訊辦 
李民政長令梅縣知事云案奉内務部訓令内開准國務院文開據廣東梅縣金盆民團坐辦温幼門等呈稱陳炯明江秉乾等聯絡黨徒盧文鐸等於各處遍設機關密謀煽亂乞嚴辦以防亂萌等情到部查呈所稱各節是否屬實本部無從查悉合亟令行該民政長詳細查明核辦並將辦理情形具覆等因奉此合令該知事即便遵照確切詳查迅速據實呈復以憑核辦 
日前粤海關員因搜獲軍火拿捕西人一案聞該西人兩名當在廣九鐵路落車時有西式鐵槓一具關員着其啓視始則托言失匙繼言彼此均爲同種之人何必留難乃爾關員以奉行公事例應如此該西人無可支吾始在褲袋探出鎖鑰啓視則除衣服書籍外並無别物關員愈疑將箱反覆審視詎箱底另有一層滿貯鎗彈等件當即連人捕獲併解警廳訊辦現訊悉係意大利人直認携帶軍火不諱警廳刻已轉解香港交意國總領事辦理矣 
[韓省長蒞蘇紀略]  
江蘇省長韓紫石君前於一月十三號赴滬商辦要公兹因滬事商妥旋於十六號由滬乘早車來蘇此間軍警各界均至車站迎迓省長一一接見後隨卽進城逕至行政行署（卽舊都督府）暫住至下午卽分赴水警總廳及第二師與盧朱二君面商要公至薄暮始返聞省長此次來蘇係商議水警裁改辦法據廳中人言以原有水警總廳及第一第二等廳開支經費過鉅大約須裁改爲内河長江水警兩廳云云聞省長定於十七號早車返寗 
[蘇垣又捕獲要犯]  
蘇垣日前破獲黨人機關拿獲羅壽田等正法後軍警各界防備異常嚴密日昨上海班晚車到時有形跡可疑之五六人下車當經偵探向之盤詰各人言語支吾細查名人均帶有手槍當即邀同憲兵多人幫同拘捕詎各人等竟開放手槍幸經憲兵偵探等人衆立時拘住二人其餘二三人均已逃逸旋經偵探等詢悉該兩人名周老九張寳林各帶有手鎗一枝當即一併解送水警總廳訊究 
[地方通信北京]  
屍體解剖之實行本月十號爲北京醫學專門學校開學及醫科二年級解剖實習開始之日適九號由司法部監獄送去男屍體一具係盜犯年二十一歲患肺病而死即於十號下午由前日本金澤醫學專門學校敎授石川喜直先生率領全級學生赴解剖室執行解剖所有屍　體各器官悉行分割製作標本云 
[松江]  
周議員案將翻省會議員周鉞自經華亭地方廳科定三等有期徒刑並褫公權十年後周不服赴省上控近已保出多日說者謂周之目的需欲達到反坐現正與律師力謀進行云 
鎭署煥然一新　松江楊鎭守使前有調鎭閩疆及升督浙省 
 
 
 

Page 7

 
 
等謡惟近聞楊君就節署内外次第修葺應事等處覓邦人士書畫以點綴之大約當坐鎭五茸不復他　矣 
律師會議消息新廳長到任後對於訴訟事件將前廳長所規定者多所變更日前省地方人民請求律師公會設法維持會長謝健君遂邀全體會員開會議决律師有保障人權之職務對於本縣訴訟手續種種不便利之處由全體會員要求會長親到法院請新廳長將一定辦法宣布云 
[揚州]  
　　省釋葉慶松吳浩舊部葉慶松被逮曾紀本報兹悉葉被逮後以証據毫無張旅長本有省釋之意嗣又得國會議員張雲門代表清鄉局長吳次臯爲之剖白已於昨晚釋出唯葉於釋出時以無端受此蹂𨈆將來此例一開受害者恐不止一人擬請與告密者對質後然後始出經張旅長好言慰藉乃已 
　　盤查倉穀原因前軍政分府將抵還裕寗欵項之稻二千三百餘石寄放舊城鹽義倉取有看管結狀現巿總董吳次臯君因新舊兩城粥廠經費不充與前第四師師長徐寳珍商淮撥用昨經委人往取該稻已不足數當至縣署請求吊案盤查令飭現看倉司事許少如與前看司事沈寳蒸校對以清公欵 
[杭州]  
　　禁止軍人游讌之訓令自陽曆元旦以來一般洸洸糾糾者日事徵逐大井巷之聚豐園城站之四如館爲若輩之俱樂部近被朱督訪悉以軍人游讌有關紀律特於日前發出訓令云酒食徵逐昔人所譏宴安酖毒明哲所戒况現役軍人爲國服務職任綦重風紀尤嚴豈可耗有用之精神作無謂之酬應曠時廢事已屬有損無益甚則踵事增華變本加厲觴飮同僚不擇場所猜拳行令遂起喧呶輿馬塡塞於道途戎衣往來於酒肆觀瞻所在有褻威嚴指摘所加亦傷名譽不加檢束流弊無窮杜漸防微特申誥誡凡我軍人務宜體時局之艱難重個人之身分盡心守職力屏浮華除典禮公讌曁正式交際外母得濫列社交廣徵游宴各長官尤宜以身作則對於所屬職員從嚴誥誡本都督仍不時嚴密查察如有仍前舉動定當酌予懲罰决不稍寛母謂言之不預也 
[安慶]  
　　皖垣又捕獲嫌疑犯日昨皖垣探訪隊協同警隊多人身荷鎗械在三步兩橋丁家襪子店内拿獲湯玉生一名因其形跡可疑隨即往捕並搜得照片信片各一張信四封當即送交軍事執法處審理聞湯某前在蕪湖張子剛部下充營長然與此次亂事究有無關係尙未可知也 
　　甄别知事之變通頃聞倪督以皖省亂萌甫戢待治孔殷曾將各縣知事嚴加考核凡學議優長並與亂事無關係者則量予酌留其聲名夙劣者大都撤換數月以來行政方面已稍有端緒若遵章甄别勞又必紛紛更調支配爲難兹擬援魯省甄别知事成案請展限五個月一俟中央將應考各知事分發到皖再令現任知事送部考核業已電呈中央請示核奪矣 
　　省垣添設探訪局倪督返皖後又破獲黨人機關數處故近來防範甚嚴昨復添設探訪局以便盡力稽查並將萍萃樓房屋改建探訪局所招募探訪兵五十名編成一隊委都督府副官王剛兼充該局局長 
[廣東]  
　　可駭可怪之砒霜會粤某報載有一極可駭怪之新聞云小欖下基坊大巷尾民人何桂前三年媒娶大欖壯蘭社某氏女爲蔞過門三年尙未樂家本月初旬何之妹出閣專人接女回家初不允再三請始肯回來旣至神怡色悅意甚殷勤卽入何妹室中遍向戚串親遞香茗有一老婦在旁察之知非好意乃以手示意禁各人不可飮茶各人會意均瀉諸地女入夫室又以茶奉何茶甫入何手老婦又匆匆趨至遽奪其杯女覩此情景狀若甚憤卽滿斟一杯自飮盡之並語何云算爾闔家有福否則盡死吾手我　會規萬不可背吾今死矣來生再殺汝也未幾毒發而斃聞女近與女子六十餘人聯結一會名曰砒霜會其會規限嫁十年後始准樂家如夫家强迫則以砒霜對待云 
[專件]  
[公司何息條例]  
　　第一條　政府爲發達實業起見撥存公債票二千萬元作爲保息基金每年以其利息借助第二條列舉之公司爲對於公司之股本而保其息 
　　第二條被保息公司種類如左（甲）棉織業毛織業製鐵業（乙）製絲業製茶業製糖業 
　　第三條前條所列甲種公司得按實收資本金額之六釐乙種公司得按實收資本金額之五釐呈請保息 
　　第四條凡依據本條例得呈請保息者以本國人民依本國法律新成立之公司爲限 
第五條凡公司資本實收額甲種在七十萬元以下乙種在二十萬元以下者不得依據本條例呈請保息 
　　第六條凡新成立之公司自開機製造之日起繼續三年爲保息期問 
　　第七條凡呈請保息公司須詳開左列事項呈請該管民政長轉請農商部核辦一章程二營業種類三資本定額及實收客四每股銀數五發起人及辦事人之姓名六公司及工廠地點七公司開始營業之年月日 
　　第八條凡被保息公司自領到第一次保息金後第六年起每年按照所領保息金總額二十四分之一攤還 
第九條保息欵項之收支由農商部委託中國銀行經理 
第十條被保息之公司每年須將營業情狀經由民政長呈報農商部存核 
　　第十一條農商部對於被保息之公司得隨時盈查其業務之合法與否有違法峙得糾正之 
第十二條被保息公司非實有赢餘時不得於保息定率外分派官利 
第十三條被保息公司依法律與他公司合併其合成之公司得承繼關於保息之權利並負義務 
　　第十四條被保息公司停止業務時不得呈領保息金 
第十五條被保息公司解散或破産時所欠保息金農商部有先取特權　 
第十六條被保息公司如違背本條例之規定或農商部依本條例所發之命令農商部得停止其保息 
第十七條凡揑報事實詐取保息金者除追繳外並處以千元以上五千元以下之罰金 
第十八條本條例自公布日施行 
雜評二（默） 
政治會之爭議當政治會開議時人料其必無激烈反抗之事而今乃於祭天祀孔案已大起爭端且論者謂將來討論改省問題必更有一番舌戰然則無反對無爭論之議會固世界所無有也 
今造法機關之設置西報又料其必以能依命令行事之員組織之此後不致有所抗爭以政治會爲比例斯言又豈能中的乎 
川師範之停辦某督之請停辦學堂固已經敎育部駁斥矣而某鎭守使請切實裁汰學堂則正由部核議以意料之某鎭守使之請未必與部意十分抵觸也蓋近來該部所表示之敎育計畫頗主嚴覈如四川之高等師範果僅不滿於校長則撤換可矣何必停辦乎 
 
 
 

Page 8

 
 
   
 
 

Page 9

 
 
   
 
 

Page 10

 
 
[本埠新聞]  
[謡諑聲中之防備]  
上海鄭鎭守使近據探報黨人又有定期本月二十二號希圖攻局之謡爰於前日商請第七旅旅長臧和齊　君　同駐局各營加意防備臧旅長卽責令十三團所轄三營長每營毎夜各派士兵三排輪流梭巡並着第一營　營長防守大局門與江邊碼頭曁由半邊橋往東望道橋直至滬杭車站等處第二營周營長督兵在西栅内外砲廠後一帶馬路由龍華馬路越火車路至湖北會館等處嚴加巡查第三營高營長責成士兵在局内沿江邊直至西炮台一帶及存储火藥鎗彈各棧房等處通宵防禦所有局内各碼頭禁止船隻不得靠岸停泊並令製造局内外各崗位兵士入夜均須雙班禁阻商民人等不得深夜在途行走海陸軍警察隊王隊長並將製造局附　空地上之說書賣藝等人一律驅逐以免奸徒混入工蘇浙江兩都督府駐滬偵探余勝雲王富及楊某余某等又於昨日上午十時會同上海鎭守使署偵探徐文德等各帶探夥十名分往滬寗滬杭兩火車站及浦東一帶守候輪船火車抵埠調查有無黨人混入曁私運軍械等事防範極爲周密云 
又聞駐　浦東欽賜仰殿隔壁仙水庵内之骑巡隊隊長馬長蓮聞有黨人勾結梟匪土棍圖刧東溝火藥棧並私運軍火至浦東一帶會齊預備起事故飭各騎巡每晚荷鎗實彈認眞梭巡並在火藥棧週圍每晚特派騎巡八名巡查緝拿須至天明始准返隊休息 
[搜查杭滬往來船隻]  
上海鄭鎭守　聞有黨人擬乘舊曆年關濳運軍火赴浙起事除電告浙都督朱介人君督飭軍隊嚴密調查外誠恐若輩濳由水道起運故特頒發命令凡有往來杭滬船隻無論商船民船均須搜查赴浙船隻經過南黄浦尤須俟查騐後給以憑票方准駛至浙境再候浙軍檢查以免夾帶云 
[浙滬協緝黨人續誌]  
浙都督朱介人君與上海鎭守使鄭鄭汝君互相聯絡協緝黨人已紀昨報兹悉鄭君已將黨人名單撥給各探按名查緝名單錄下王魁卿陳其蔚劉　金引鳳高賈得雲許相謙范賢方湯雨亭吕東笙何仲良傳雨臣龔振鵬宋志和王曙生李書誠文忠亭任詔燕鄭　壽李文　章本淡李友蓀張秀全莫永貞劉英龐青臣劉鐵何恒公何耀平常春芳婁企橋胡秉柯田志琴楊疇傑顧伯陶彭占天趙松泉林軾余鎭南王文海徐血兒凌鉞沈孝忠 
[嚴防擾亂巿面之詭計]  
鄭鎭　使接江蘇馮都督來電云准國務院艷電開奉大總統令據湯　督　稱湘省有人散放傳單文曰都督令各錢店出　票幣者趕緊收回免受臨時影響又一紙云各商號所出錢票務宜赶繫收回本都督一日即行出示巿票一律兌換銅元等語當時巿面立起恐慌經立飭軍警彈壓並出示聲明傳單係匪徒僞造一面令行電避暫止發電風潮始息當日探　傳單係劉藜照堂承印當將該店主傳到供係商會楊鈞陶交印當將一干人等拘案親自研訊名該犯等供詞支離遽難定讞除飭軍警加意防查並嚴切研訊外誠恐亂黨蜷伏各省或仍利用此擾亂計策破壞秩序應睛密飭各省加意防範以遏亂萌等情望即密飭軍警嚴爲防範以免亂黨利用煽惑方法致擾巿面等因前來相應函達貴鎭守使查照辦理等語現鄭鎭守使已令飭軍警各界一體防範矣 
[軍法科密訊暗殺黨]  
閘北警察分廳偵探李鴻强在滬寗火車站破獲圖往寗省暗殺軍政各界重要人物之黨人沈中和連同搜出之軍需科長執照函件併解鎭守使署拘留候訊在案兹悉該署軍法科長王君於前日下午命提沈中和秘密訊問關防甚爲嚴密訊畢仍著還押候請鄭鎭守使核辦 
[捕房注意嫌疑人]  
南京人江國春雲南人奚中鼎因在孟納拉路二十五號洋房丁汝霖（卽聚綸絲廠股東）住宅前後徘徊瞻顧由捕拘入捕房並在寓所搜出僞印僞札等件解送公堂押候查辦在案兹悉江等前日帶回捕房後曾轉送總巡捕房經侃克律師及五十號安探目詳詰多時復帶回新閘捕房收押並因江等帶有僞印等件恐係黨人機關故復飭中西探至永裕公全升兩客棧搜查並將江等行李車入捕房詳細搜檢聞無别項證據及危險品云 
[捕房保衛關讞員]  
自商務印書館總理夏粹芳君及夏輔宜之胞姪夏廣仁被人暗殺後滬上稍有名望之富商大都接有恐嚇之匿名信函公共公廨亦接匿名郵信業已諭飭捕房嚴行防範捕房麥總巡以正會審官關絅之君承審此案尤應格外防護昨特諭飭老閘捕房捕頭選派華捕一名到廨跟隨關君出入以資保衛 
[敎育部之對付私立學校]  
分别准駁法政學校上海縣知事奉省長通令云敎育司案呈准敎育部咨開各省私立法政專門學校由代表人呈請立案者不下數十起本部以此事關係至鉅考核宜嚴迭經鈔錄校名咨請各省行政長官轉飭敎育司就近查復並先後飭令親學員分途查察以備准駁在案兹據視學員陸續呈報前來查有江蘇私立法政專門學校（校地在蘇州） 
城内海紅坊）共分别科四班本年六月復開預科一班辦法一切尙屬適宜敎授亦頗合法所擬學則大致尙不甚差惟校外生一項本部無此規定應卽删去暫予備案俟開辦本科後派員視察如果成績良好再行正式認可其私立鎭江法政專門學校（校地在鎭江城内竹竽巷）開辦後尙未遵照新章報部雖有本科生一班視察時僅有二十餘人學生白日多係兼有職事而敎員亦係他項人員兼充上課鐘點均在夜間殊屬不合且授課鐘點每星期祗有三十四點鐘亦與部章規定不符私立共和法政學校（校地在蘇州城内滄浪亭可園）開辦時原分甲乙兩班甲爲完今科乙爲速成科本部專門學校令及法政專門學校規程頒布後該校始以兩班學生改爲預科其入學資格必不能與部章規定相符視察時出席者祗三十餘人且所擬學則第九條入學資格一二兩項尤與部章不合私立民國法律專門學校（校地在上海美租界北浙江路）毫無基本金勢難持久學生每人每年徵收學費竟至九十餘元之多爲數過鉅預科雖已開辦多數學生係由各機圖保送不經試騐顧與部章不合别科二年級生二百五十六人視察到校出席者僅六十餘人其平日辦理之敷衍可以槪見且所擬預科别科入學資格均與部章不合所定入學時期及試騐期亦多與規定不符私立中華法律專門學校（校地在上海閘北華興路）雖有法律本科一班其學生入學資格及在學年限全與定章不符敎員資格多與部章不合講授斷難完善至學年成績及入學試卷均不交由視察員核閱其招生之濫辦理之不善已屬無可諉飾上海私立中華法政專門學校（校地在上海新閘大通路）未經開辦預科已不合專門學校之規定兼之並無基本金斷難持久至該校别科共分盡夜兩班盡班百六十人視察之時尚未到校者幾及半數學生來去無常任意轉學殊屬不合夜班學生全係警界中人前此巡務吃緊缺席過久且服務餘晷肄習專科尤難期以貫澈之效私立金陵法政專門學校校地在南京中正街）旣未開辦預科已無專門學校資格又無基本金斷難持久且代表人不負完全責任而敎員學生均常時缺席實屬辦理敷衍遺誤青年江南法律學校（校地在江寗張府園）雖辦有預科一班定額百名而到校者不及半數别科兩班亦復相同其平日管理之廢弛學生之懈怠皆可想見且毫無基本金僅恃收入學費爲支給勢難持久而敎員多係兼任又不時缺課殊屬有名無實私立南京法律學校（校地在南京城内遊西府街）私立南京法政學校（校地在南京東開磊功巷）該兩校開辦後並未遵照新章報部其校長敎員資格多半不合且敎員隨意缺課學生定額雖有數班來去無常其平日到校者寥寥無幾一切辦法多與部章規定不符又無基本金全恃學費支持此種學校全係營業性質實無存立之必要以上九校均礙難准予立案相應咨請分别飭遵等因准此合行訓令該知事轉飭私立金陵法政專門學校江南法律學校私立南京法律學校私立南京法政學校江蘇私立法政專門學校將校外生一項删去並飭私立共和法政學校私立民國法律專門學校私立中華法律專門學校私立中華法政專門學校私立鎭江法政專門學校遵照 
大學校之停辦改辦又奉通令云敎育司呈准敎育部咨開案查民國成立以來各省私立大學先後踵起其間名實不副者所在多有本部爲愼重敎育起見對於私立大學正式立案一事備極審愼曾於本部布告第六號明示一切嗣因京名各私立大學未遵令另行報部者仍復不少已報者率多敷衍又於本部布告第五十五號重行申告各在案兹據本部視學先後呈送視察江蘇省各私立大學報告五種本部詳加核閱查有私立南京大學（校地在南京城内石板橋）係由江南開通法政學校改辦當時呈部並未批准該校庶務長見向本部視學揑稱已准立案殊屬荒謬其現在大學部預科學生原額三百名當視察時竟無一名在校專門部預科學生在校者僅四五人法律别科亦無一人且該校毫無基金辦理殊不合法冐濫敷衍流弊滋多私立上海民國法政大學（校地在上海租界打鐵浜德潤坊）創始去年秋季今年一月始行招考竟以高等小學畢業者充爲預科學生以法律講習所畢業者充爲本科學生實屬有違部令本部復迭據該校學生呈稱哄騙插級之事尤駭聽聞私立南京民國法政大學（校地在上海愛文義路）以校舍不存遷至上海學生因就學不便已一再呈請敎育司在省立法政專門學校另開一班渙散情形已可槪見且該校在寗時學風頗劣學生任意缺課習爲故常經費一項除學費收入外僅恃代表人認捐基礎不立持久尤所難期私立南京民國大學（校地在上海靜安寺斜橋路）校欵爲前校長捲逃基金無着經現任校長維持始得勉强開課且該校學風不良學生資格程度尤多不合上列四校旣不副大學之名且無改良之望應請飭令尅日停辦至私立神州大學（校地在寳山縣屬江灣）自民國元年一月開辦至本年九月始設大學預科當視察時預科學生出席僅有五人法律本科出席學生亦甚寥寥足徵辦學敷衍且表載學生人數與視學面詢人數相去懸殊亦屬有意朦混預科畢業期限　不遵部定規章辦理尤爲玩忽惟查該校經費由各校董按年擔任尙足支持敎員亦多一時學者如能綜覈名實將來或可期發達應請飭令改辦法政專門學校學生從嚴甄别按照專門學校令公立私立專門學校規程切實辦理並令將改辦情形限期轉呈報部以上各節相應咨請分别辦理等因准此合行訓令該知事迅飭私立南京大學私立上海民國法政大學私立南京民國法政大學私立南京民國大學尅日停辦私立神州大學切實改辦法政專門學校將改辦情形於二月内呈由本公署　報敎育部核辦併將轉飭各該大學停辦改辦情形具復備查 
[公廨添造辦公室]  
公共會審公堂西首本有廨員住宅一所前因年久失修由工部局商准關讞員將屋拆除彼時工部局擬改建瘋人留養院一所繪圖呈請關讞員察核關君以會審公廨爲中國完全所有改建與否外人不應干涉曾函請前交涉員張君請部示遵在案兹關讞員又以規復公廨主權問題已由外交部與駐京公使團磋商允洽一經收回恐辦公處所尙不敷用爰擬於該地上建造辦公室一所業已繪圖核准於昨日築笆興工建造矣 
[楚同艦又須出差]  
海軍總司令李鼎新君前派楚同兵輪裝運軍用糧食開往福建兹已事畢於昨日返申停泊製造局前浦江復奉李君發給公文一角著於今日再裝軍糧前往蕪湖交卸 
[第四警備隊遷移]  
淞滬第四警備隊駐在所原在地方檢察廳第二看守所舊址兹地方檢察長汪魯懷君因押犯日多第二看守所亟須重行開辦特函請鄭鎭守使轉致淞滬警察薩督辦飭令騰讓以資應用聞第四警備隊現擬遷至小南門外敎練所（即舊圖書公司）駐紥云 
[南巿警察分廳記事]  
淞滬警察南巿分廳廳長崔鳳舞君查得警備隊各隊土現在仍歸薩督辦統率所有該廳内外門崗警備隊士將次調回城内舊道署駐紮業已另派守衛隊守門護衛矣　又該廳原有收發員唐維訓昨由崔君囑令遷至樓上總務科辦事至舊時收發部已改爲通信處以便承接公事 
[司法科探目辭差]  
淞滬警察廳司法科探目汪銓由薩督辦調往北巿警察分廳爲偵探已紀昨　兹聞該探目已於昨日向薩君辭差當奉　准另行派人充當 
[考察北警程度]  
淞滬警察督辦薩鎭氷君查得近由北省調來之北警二百名及巡長巡官等現均暫駐小南門外圖書公司　址以待敎練純熟然後派差經紀前報兹薩君定於　日午後三時　詣敎　所考察程度昨已函致該所長預備一切並諭飭各區如有缺額巡警可向該所添補以免紛歧云 
[製造局改革之一端]  
製造局督辦鄭汝成君以本局工匠工資每星期給發一次殊爲紛繁兹自本月份起所有開工之炮廠及修理鎗件之各工匠薪工一律按照陽曆月底核發每逢星期仍停工一天昨已傳諭各廠委員知照矣 
[薩督辦酌撥罰欵]  
督辦淞滬水陸警察薩鼎銘君致中國紅十字會沈副會長函云接准函開敝會所設南巿醫院開發以來治痊貧病甚衆極受社會歡迎承貴局曁各分署發來在案受傷人等時不乏人諒邀洞鑒惟查該院經費全恃捐欵接濟左支右絀竭蹶異常因念貴局管理地方向有因事逮案罰金贖罪之舉務祈慨念敝醫院專治貧病與地方有密切之關係在罰欵内提撥若干以資補助俾該院得以永久存立不獨滬上居民有生佛萬家这頌即貴局抱疴軍士療治得所亦有挾纊之歡矣等因到署准此查貴會南巿醫院開辦以來治愈貧病各警署送醫受傷人等爲數不鮮以執事主持慈善爲地方人民造福無量曷勝欽頌敝祗以經費竭蹶莫能多籌兹勉從人民違禁罰欵項下提取銀洋五十元聊助涓壞除隨送外合函肅覆煩祈查收仍希製給收條不勝感荷 
[何維周押解回魯]  
濟南交通銀行夥何維周因押運鈔票銀一萬零一百元至棗莊交付中途吞没逃至蘇州避匿業經蘇垣警察廳查獲押解來申經薩督辦派警得回淞滬警廳司法　預審拘留在案兹悉南巿警察分廳長崔君昨接濟南警察廳長來文並派探來滬請將何維周交給來探並請撥派警探沿途護解歸案訊理等情現崔君已派探霍青平押解起　矣 
[新舞臺預備開幕]  
城内九畝地新築之新舞臺已將告竣擇期舊曆元旦開演該台經理姚紫若等已呈奉淞滬警察督辦薩鎭冰君批准令行該管警察第二區第一分署酌派巡士六人巡長一人前往該處常川彈壓矣 
[整飭風紀之文告]  
上海縣知事公署昨日發出第十一號布告云照得春宫淫戲向干例禁乃近來不肖棍徒或製摺式照片到處兜售或招過路戲班逢村開演西洋景形容盡致居然漏洩春光花鼓婆　飾入時都是描摹醜態貞女因之改操登徒從面生心甚至采芍贈蘭邂逅便成永好尋花問柳狹邪慣作冶游少則敗節隳名大則爭風釀命宵小乘機而　篋賭徒借此以抽頭誨淫已自難容流獘有所必致興言及此良用憮然本知事甫及下車首先問俗僉以上海地方遼闊人類參差難保無日久玩生以身嘗試爲此頒發布告仰地方人民一體知悉嗣後如有發現以上事情准予就近報告警區按律嚴懲以端風化庶幾奸邪歛迹閭閻存廉恥之防禮讓成風家室享和平之樂本知事有厚望焉特此布告 
[審判廳研訊盜犯]  
盜犯盧林前與陳子廷等多人搶刦靶子路唐姓家銀洋衣服逃逸嗣經捕房將陳子廷拘獲押送警廳轉解地方檢察廳預審明晰起訴審判廳於昨日開庭辯論選任義務律師金鴻翔出庭辯護問官命提陳子廷至案研詰供稱廣東人年二十二歲搶刧唐姓家一事小民並不與聞惟事後確分得贓洋十六元衣服三包係由盧林分派官問爾與盧林如何認　如何行刦贜存何處如能據實供明尙可從輕辦理陳答稱小民與盧林於舊曆本年六月間在廣裕輪船上相識至八月某日晚上在武昌路遇見盧林等六人邀我到伊親戚家搬物並未見伊携帶凶器故與同去後至靶子路相近又遇見三人同往唐家撞門入内一人把守後門二人守候前門此等人小民均不相識後小民與盧林等入内翻　倒篋刦得銀洋衣飾約值三百餘元然後到東洋碼頭分贜而散現在伊等蹤跡小民實難指定旋由李檢察官說明起訴理由並將抄獲之長刀一柄短刀二把交案請審判長嚴辦嗣據金律師起言本律師對於此案未及詳查案卷請求堂上准敝律師詰問被告問官准之金律師遂向陳犯逐層詢問畢乃向堂上聲稱此案陳子廷同盧林在刦得贜因未見盧林手執凶器是以同在後因　迫乃與同搶不能以盜刦論罪　能照事後分贓擬　請求再刑律第三百七十三條範圍内最低厦之刑决定刑庭長楊君卽宣諭曰本案辯論終結着將陳子廷還押聽候宣布判决 
[落差巡捕遇暴]  
公共公廨站立門崗之一千一百十五號華捕前晚落差後行經老靶子路相近斐倫路浜口突來流氓數人手持兇器攔住夫路將該華捕所穿之綢棉袍子及皮馬褂等盡行剝去四散而逸後經該捕歸禀捕頭請爲查辦 
[烟禁不可稍懈]  
淞滬警察南巿分廳長崔君昨日通令第一二五三署云案查督辦薩接管淞滬警察廳卷内禁烟課員嚴庸因病辭職所有禁烟課各項卷宗暫歸衛牛科接管在案本分廳長受任伊始禀承督辦當以經濟困難力求搏節禁烟課不再派員禁烟事項即行歸併衛生科辦理惟是禁烟爲國家公令所關滬地尤各省視線所集苟查禁稍寛則一星之火必致燎原外何以謝羣邦之責言内何以撲閭閻之毒燄爲此訓令該署長仍當督飭員警接續　厲進行母得以禁烟課業經裁併稍生誤會致廢要公並仰轉知所屬各分署曁禁烟專員一體遵照 
[販烟吸烟之懲罰]  
私販烟土之陳子雲王鑽先及私食洋烟之張福寳李阿妹等先後由　廳拘送地方檢察廳分别預審明晰起訴審判廳昨由惲推事會同起訴檢察官開庭宣判陳子雲判罰洋十五元王鑽先科以五等有期徒刑監禁三月並罰洋十元張福寳李阿妹各拘役六日以儆 
[緝獲販烟犯]  
三區第二派出所巡官傅明業前日會同鐵路偵探在滬寗車站緝獲販土犯朱鑫榮程得勝黄利治李阿清張小竹等五名搜獲烟土大小四十四包土皮一包一併移送初級檢察廳請辦 
[違禁吸烟]  
四區警署前日查獲私吸鴉片之周萬春陳六生兩名搜出烟鎗烟具等物經署長訊明屬實移送初級檢察廳究辦 
[烟紙店失愼]  
前晚八句餘鐘南京路山西路口一百二十一號某煙紙店内起火當經捕房皮帶車馳往澆息計燬房屋三間左右兩隣均受水漬事後捕房恐有别情飭探玉潤甫前往查察 
[艒艒船失愼]  
鐵路北江淮村均係江北客民所居前晚某姓所住之艒艒船上忽然起火經閘北救火會到場救熄焚燬舊船兩隻 
[寃單之效力]  
甯波人潘阿四之母王氏前被同鄉人范春生控告拐逃未婚妻月英賣入花烟間等情經法公堂中西官訊明判潘王氏押女所四年在案兹潘阿四稱被誣控背負黄白紙寃單在英法租界及讞員聶榕卿公館門前跪求昭雪聶君以此種行爲不合規則飭將潘阿四交捕解堂管押三天並諭候補禀傳集人証復訊虚則反坐昨由捕房飭探將范春生等解案先詰月英供年十五歲上冬到范家爲養媳今年五月間天明後送什物到寧福里被認識之潘老太婆在弄口邀去遊玩詎被賣入花烟間由老頭收留關在樓下房間以棉絮遮蓋身上讞員問另有烟妓幾人答並無一人至次早天明時女即逃出在馬路上有一人帶女至救濟會内說須拍照家人方可認領是實訊之朱王氏供是范宅男媒潘王氏是女媒如何拐逃實不知悉范春生供與前堂所述相同聶讞員復問該女反復駁詰堅報如前又傳訊遞禀投保之潘雲生王金生石金記許得新等均供素知潘王氏向來規矩是以公禀作保復詰該女到花烟間各節爾等知道否同供不知遂與法副領事德君會商良久判該氏還禁餘人斥釋候函致救濟會詢明當日係何人將該女送會各情復到再斷 
[拐案解送地方廳]  
揚州婦人紀蔡氏有女阿三年十八歲向在錦華絲廠做工上月被開理髮店之周榮富拐往奉天價賣由同廠女工阿五作證偕同該氏至初級檢察廳控告經前檢察官許君提周到案訊供不諱還押候辦在案昨因該氏訴請究追由戴檢察官覆訊一過以案關誘拐解送地方廳核辦 
[拐賣男女小孩]  
拐匪許裕生王順發因誘拐十一歲男孩李阿五及七歲女孩王阿發串同住居新記浜路之婦人徐吳氏希圖帶往厦門販賣被探查獲昨解公堂經關讞員會同德領裴君研訊屬實判許王與氏各押一年兩孩併送救濟會安插　又王正明前日與婦人王沈氏帶同十二歲南京男孩王小三子至虹口揚子碼頭擬乘輪帶往廣東販賣被探查見以其形跡可疑帶入捕房分别拘留昨解公堂訊明拐賣無疑判各押半年示儆王孩送救濟會留養候核又張裕田蔡齊賢誘拐八歲男孩丁來友挈至海寗路九百六十二號屋内兜售被捕查獲一併拘解公堂管押候查在案昨經中西官復訊屬實判丁孩送救濟會安置張押西牢半年蔡押三月 
[掘筍之結果]  
 
 
 

Page 11

 
 
胡炳奎前被族兄胡　卿等因挖掘竹筍起　毆傷頭額等處並被毆傷其妻胡劉氏及子胡阿和曾經地方檢察廳派員驗訊判令胡唯卿胡金生分别收押起訴審判廳於昨日開庭宣判訊據胡炳奎供三林塘人今年四十三歲舊曆今年四月間妻劉氏及子阿和因　竹筍彼族兄胡唯卿族姪胡金生糾集十餘人將小民並妻子等三人兇毆受傷曾奉驗明現在將次告痊請求究辦旋由地保徐嘉乾證人胡海堂顧雲生等証明當時胡唯卿等行兇情形質之胡唯卿胡金生供詞狡展問官曰今有地保及證人證明爾之行兇屬實無可抵賴輕微傷害罪當然成立判胡唯卿胡金山各科五等有期徒刑監禁八個月由　廳送監執行餘人一併退去 
[泉漳小學之成績]  
　　南巿十六舖泉漳兩等小學於十五日行休業式并開游藝會校長曾　國君邀請泉漳同鄉展覽成績會堂佈置整齊規模肅靜學生講演歷史輿地英文官話算術等科頗爲純熟習字圖畫手工均粲然可觀成績室中各科考卷斐然成章來賓觀者不少就中英又繙譯及歷史均用官話尤爲來賓鼓掌稱善而成績室中手工圖畫幾爲來賓一索而盡及散會已四下餘鐘矣 
[英員因事往漢]  
　　駐滬英副按察使班德瑞君因有要公昨乘吉和輪船赴漢聞兩星期内卽須回滬云 
[房客尙須上控]  
　　薛穆如控祁廷釗不理欠租霸屋不讓等情經公共公堂傳訊判令移遷在案嗣祁因不服判斷延請律師聲請上控前晚由廨傳案復訊聶襄讞准予上控並着仍照前斷限一禮拜先行遷讓 
[再紀存款與股本之爭執]  
　　王穆　控徐恩榜不理存欵徐亦以王不理同昇洋紗號虧欠銀兩投廨互控前晚由公共公廨復訊因有日商半田棉控案關係故日領西田君亦蒞廨觀審兩造仍各延律師到堂代辯王又不認爲同昇號主並稱前欵實係存欵並非股本徐則堅稱同昇號實王所開商人不過代爲經理今因虧欠貨欵希圖諉卸請察聶襄讞以所供　執判兩造各交原保候再復訊核奪 
[公共公堂瑣案]  
流氓李文炳因在北山西路攫取陸沈氏金挖耳由探查獲昨解公堂訊供不諱判陸押西牢一年期滿逐出租界 
李孔江控李問卿竊取鵪鶉四十三隻昨由捕房將被告拘解公堂經中西官訊得事出溧陽判被告函送上海縣知事解送原籍歸案訊辦 
王永生控龔羹梅在新閘路糾黨剝衣昨由捕房將龔拘解公堂請究據龔供稱係定磚糾葛並非剝衣聶襄讞以原告所控並無實據判令將案註銷 
龔雲卿偕證李阿新等控張榮生竊取現洋五百元昨由捕房將張拘解公堂訊供一過判張押候查明再訊 
萬國體育會控王阿四顧仁全李杏生李應才等在後門外吵關等情昨由捕房將各人拘解公堂訊知王等實有不合判王罰洋三元顧與兩李各罰洋一元充公 
[法公堂瑣案]  
沈得新控稱今夏被趙得榮借去綢衣押洋逃逸前日遇見扭入捕房已由捕頭諭令還洋不料釋出後一味圖賴求請追還判押令賠洋三十元限七天繳清如無力還洋改押兩月 
吕俊卿控稱行經寳昌路被李文秀李洪林攔住摸去洋二元數角及皮夾一只報捕拘案求究詰之二李互相推諉判押兩月期滿一併逐出租界 
朱金江控楊正林圖賴洋五百餘元楊供照賬數目不符請察判一併退去候下堂訊核 
[介紹醫書]  
西醫汪惕予君五年前在本埠泥城橋西十二號創辦醫學世界社發行醫學世界雜誌爲醫學改良之先導頗受社會歡迎近因各地中西醫校次第興辦更陸續編譯各種醫藥書籍供敎員參考學生研究之材料刻已出版才有産　學講義新内科臨診指南調劑術敎程等十餘種皆有用之書也 
[誌謝]  
浸會大學校定於一月二十二日下午二句半鐘舉行畢業禮請伍秩庸博士巴樂滿敎士演說發給文憑昨承校長魏馥蘭君柬邀觀禮又承達仁堂藥店送來如意長生酒四瓶五味檳榔二盒揀大縮砂二盒書此併謝 
[雜評三]  
[大陸報論蒙事感言（訥）]  
蒙向所親俄者也俄向所助蒙者也今爲練兵關係故致俄皇召回大佐外蒙仇視俄員蒙俄之惡感自此生矣 
蒙旣有離俄之心於是轉而親德日親德僅委托其練兵親日則欲協力以併吞内蒙此種計畫果與蒙有益乎將來之日果有異昔日之俄乎離俄而親日俄人果能甘心乎夫蒙之脫離中國圖獨立也乃其所獨立者非挾俄即挾日并欲挾俄日以害中國卒之計畫未成而患已中於心腹俄之殷鑒如是而蒙人猶不悟眞可謂之大愚不靈 
[來函]  
[徐偉來函]  
敬啓者一月十七日貴報登有協緝往來浙滬之黨人聞革命先烈徐錫麟之堂弟徐錫藩近與沈培志范鴻生等在紹興等處集衆開會云云按徐錫藩不知何許人是　籍隷紹興不得而知惟偉堂弟中無以錫字命名者偉等兄弟五人並無錫藩其人貴報有聞必錄係據來稿登載但恐傳聞偶悞因請更正以昭實在 
徐偉敬泐 
[上海巿政廳來函]  
敬啓者閱貴報來函門有長裕煤號聲明煤車被電重衝撞投巿政廳聲訴無效來傳罰洋三元等情查煤車電車之交涉係由淞滬警察署判斷本廳並無飭傳罰洋之事爲特具函聲明請貴報登入來函門爲荷 
 
 
 

Page 12

 
 
   
 
 

Page 13

 
 
自由談 
游戲文章 
[竈堂近事記] [  鈍根]  
前清末葉竈君之多幾於遍地皆是人家馬桶蓋上亦有供竈君者（俗諺一哭一笑馬桶蓋上獻竈）人民媚竈之風於時可稱極盛前年重陽節火頭軍起於湯罐嶺竈上樹五色旗遂推倒竈堂竈君皆割鬚逃去時人稱之曰倒竈頑皮小兒大樂相率扒竈山捕羗螂或致踏破鍋蓋白髮老翁亦時來竈下以爬灰爲消遣傭婦丫環則以尿布入鍋薰灼僉謂竈無君殊自由也奈何天下由人物極必返去年之春乃有凶竈君降世重整竈堂　除忤已手辣心狠無敢如何其竈子竈孫竈家眷屬以及羗螂竈雞螞蟻煨竈貓之屬倚勢用事人類不堪其擾黄臉婆與燒火小兒泣於竈下竈君又設苛例凡人家製衣必先以尺帛爲竈堂帘子每館必先以盌粟供竈君嘗新凡開油鍋必先讓竈君揩油若干兹得烟囱館電報竈君將於舊曆二十三晚登天晉謁玉帝勒令人家備黄羊一隻美酒十斤元寳一百錠以綠呢大轎一乘爲竈群君送行人家初不甚願惟恐其進讒於玉帝故亦隱忍從從命云 
尊聞閣詞選 
[和郁曼陀日本東京來青閣即席之作次韵] [  東園]  
黄玉仙姿鼻粉黏夢回昨夜兩廉纎鶯聲破曉潮雙漿　影驚寒月一簾竹葉碧浮新雪椀樱花紅漲古冰　落梅風裏纏綿笛索笑何人立畫檐 
[和蔡選青兩窗之作次韵]  
孰主莊老孰楊墨知其白者守其黑書策具存百家殁梯航轉覺五洲窄兩耳憎余塞豆多聾極不能聞霹靂時事而今如奕棋七縱八横皆勁敵虎視鷹　環四周黑海汪洋波浪激金錢溢出漏巵成鐵艦往來等梭織吳楚之間財力逋危局東南支半壁粉擾難期新法行袚　敢言舊汚滌豺狼玃玃綿長途鴻雁嗷嗷集中澤合羣安得熱心人忠肝爲披義膽瀝不辭艱險不辭勞經營締造共和國媧皇鍊石當補天夸父揮戈頻逐日苦無靈藥療民貧又恐墨花開頃刻泰岱雖高馬易躋滄溟不遠蠡難測一嘯仰天天亦驚萬里風雲齊變色 
[汪復亭輓詩]  
曾共山翁把酒巵成句江南三月落花時不圖一别成千古怕聽鄰家短笛吹（復亭之父龍門先生内申春唔之滬上一訣遂成千古） 
南喬北梓兩凋零惆悵秋墳宿草青短命顔淵雖不幸桂花留得一山馨 
慧中秀外氣清華入主名家出法家鵬鳥賦成多識語同聲一哭賈長沙 
我今把酒問青天何事才人不永年他日翕歙州編里乘代刋姓氏附鄉賢（復亭亦我歙人） 
難得徵詩有故人清詞　句若爲鄰潇潇風雨孤燈夜一曲哀蟬泣鬼神 
遣聞軼事 
[劬庵筆記] [  吳門楊劍花]  
清彭剛直公建水師昭忠祠於湖口之石鐘山門聯云忠臣魂烈士魄英雄氣名賢手筆菩薩心腸合古今天地之精某同此一山結果　蠡水烟湓浦月灣江濤馬當斜陽匡廬濗布挹南北朿西之勝景全憑兩眼收來洵佳搆也 
世傳張桓侯工書法涪陵有侯所書刁斗銘流江縣有侯所書題名石二十二字明張士環詩江上祠堂横劍佩人間刁斗重銀鉤正謂此也 
米元章少時宰某邑會歲大旱遣使捕蝗甚急有隣邑宰忽移文責之謂吏驅蝗入境元章於公牒之背作絶大書而還之云蝗蟲本是天災不由人力擠排若是敝邑遣去却煩貴縣發來見者無不噴飯見竹坡老人詩話 
高麗鄭某初學於日繼又遊歐西諸國而歸爲大韓協會代表員有口上一律云四十成何事空悲不遇時亂麻宜快斷　厦竟難支赤子眞無靠蒼天竟有私風雲飜大局會見廓清時嗚　誰謂韓無人哉 
池州府志載岳忠武遺詩兩章皆精忠錄所未收者題齊山翠微亭云經年塵土滿征衣得得尋芳上習微好水好山看未足馬蹄催送月明歸題池口樂光亭云愛此倚闌干誰同寓目閒輕隂弄晴日秀色隱空山島樹蕭颾外征帆杳靄間予雖江上老心羡白雲關 
蘇州通判某寡學不識翁仲倒呼爲仲翁有人嘲之者曰翁仲如何作仲翁讀書全未有夫工想來難入林翰院只好州蘇作判通此亦伏獵尙書之類特錄之以資一噱 
某示子詩云人生七十强支持簾捲西風燭半枝傳語兒孫好看待眼前光景不多時又某久客京師流連忘反王孟端舍人寄詩云新花枝勝舊花枝從此無心念别離知否秦淮今夜月有人相對數歸期世之　於温凊及薄於伉儷者可以爲戒矣 
自由談話會 
共和者反乎專制之謂在在遵從民意以一國之民爲主體者也然權利之享旣較專制國爲大而義務之盡自不得不較專制國爲多凡爲共和國民者不可不知[  無邪子]  
不可解男女先通後娶美其名曰自由結婚不可解 
上海虹廟每逢朔望婦女之膜膜而拜者肩背相摩佛愛人乎人愛佛乎不可解 
一般窶人子明明毫無錢財而面子上偏要裝　綽不可解 
上海之立團體喜請大老作領袖而大老偏偏不來不可解 
攘權奪利素爲女子所痛罵而今竟有文明之女子犯之不可解應有未有之事　上海衣服之奢華爭妍尙美無所不有而尤以愈翻新愈值價爲最余以爲宜以銀洋穿聯成衣則旣可翻新而其價值又能顯於表面令人一望而知也[  朱石痴]  
啓者余讀本月十一日自由談談話會見有非非君投稿谓鄙人已於本月五日抱厭世主義扁舟渡江投水目盡一節閱之殊深詫異鄙人安居在家實無此事特爲更正以免閱報諸君及投稿諸同人虚糜悲悼池[  高克繼别號浮生謹白]  
儉德會規則一不狎邪二不賭博三不必以酒肉宴客四不必華服五不輕寒素之士 
入會者天虚我生陳栩萍寄陳效祖沈小波屠潔行吳紹基陶子餘陳留我公 
毛呢大衣外國金賬鏡含雪茄足革靴項花呢帽滿口愛國語此非今日民國之新人物乎然細察其身無一非舶來品余無以名之名之曰文明優等奴隸[  燮梅]  
小說 
[玉女魂（五）（英國羅生女士著）] [  中華雪英譯]  
第五章 
夢脫洛維富家子也齒最幼父以生齒繁多盡督其子女求高尚之術業兾各競其學藝才能有以樹建於天下嘗曰我生之女漸漬於敎育皆有可取然我觀世間女子往往偪於飢寒無以自立因而衊棄美質被侮於狂且致終身含垢者多我願我之女有才有財自保其身不犯此濁世齷齪不堪之境界我之於子不使之席豐迫其自立之志氣但使入禮堂能造道德事文治能致太平事武功能上沙場殺敵寇富貴功名不因憑藉方無愧在國赫赫在家怡怡我死亦螟目矣 
方夢脫洛維之投筆從戎也其父畀以進堦之資而戒之曰孺子往哉沙場爲爾求榮之地今兹所畀在此其餘我且貯之以視後日之功名功名不值我不與也好爲之母若有所恃惟是因材督責慈父之深心我今重提一事以戒汝須知少年血氣未定志慮未堅所最易蹈之不端惟色事泯泯紛紛陷多少淑媛相嗟薄命至汝武人苟其職位功名未能成就更不應馳心於此否則喪德隳名終至不堪回首然亦不必拘墟於一格脫有才媛淑女物色英雄於未遇之時慕德憐才挾其資財相夫子以封侯拜印於建樹不無稍易汝能如是他日榮歸余將擁　迎門爲佳兒佳婦開笑口樂何如也若徒逞一朝之欲妄取小家碧玉又不能終其局不計後日之煩惱者則是汝不聽我言自投樊網存於余者雖錙銖不容染指孺子　之舒慘禍福皆由己求父之於子寗不望其多幸福人欲最險世風日偷聰明人之失陷何可勝數妻饑兄死之狀况視執銃裹糧露臥風雪之苦更難忍也 
夢脫洛維敬承庭訓兢兢然不敢稍越及邱洛德之遇即倩彭爾考叩其境况於洛羅洛羅曰邱洛德家有財而不豐可得於父者多不過千鎊然女父相攸綦苛雅不欲以其愛女嬪萍蹤無定之軍士苟所嫁稍不當父意雖一蘇（法國制幣值弗克郎二十分之一）亦靳之夢脫洛維爽然知萬不能娶邱洛德顧其任性放情有加無已者欲度滋熱弗暇計之矣一 
[滑稽小說竈君晦氣] [  覺迷]  
今天是十二月二十三人家都在街上買肉買菜買米粉預備做　子買水菓糕餅元寳邊炮紙轎快快活活預備送竈 
咳！咳！今年眞正倒運一無進欵吃野吃光用野用完叫我手捻兩把皮日裏吃碗薄粥尙且爲難那哼能夠備辦　許多東西送竈只好看看别人家罷對弗住竈君菩薩今年舍間送竈野弗送哉耐老人家喜歡住在舍間末屈留幾天野嘸啥耐若嫌比待慢末就此請便末哉 
竈君聞言蹺起鬍鬚氣呼呼自歎道晦氣晦氣不等到晚便攙了竈母領了竈子竈孫一溜烟出去了二 
[短篇實事金錢罪惡] [  揚州小杜]  
早起朿裝出外至北郊一吸新鮮空氣以洗胸中塵垢瞥見樹木蕭條山荒地老蓋已入初冬時節 
短短蘆圍半間破屋門前叢集多人其中有唾啐聲呌駡聲啼哭聲達於戶外因趨前一探其究竟 
内有老嫗一悍婦一幼女一除鍋碗亂草外别無長物噫一望而知爲無告窮民 
甫立定又聞悍婦大聲曰還錢還錢否則願以命拚之而老嫗哀憐之聲叩頭之聲不絶未幾悍婦爲衆人拖曳而去 
祗見老嫗泣告於衆曰我年已八十餘子媳早逝於此破碎屋中得繞吾膝下者惟此弱齡之孫女彼洶洶者爲東鄰某家婦於今春時造我蘆常撫我弱齡孫女之頂曰此兒殆爲爾翻身之具吾甚愛與我作乾女可乎吾以爲此亦人情之常初不料其存有深意 
往來有日彼婦每見我斷炊時常給我銅板二三枚並不待吾啓齒吾感之實深焉 
彼於前日又造寒門洋洋自得竊與我私語曰今有富家子願出重金購置簉室曾託吾代爲物色吾將爲令孫女作伐爾以爲如何 
吁彼所云云實囈語耳彼殆將吾之孫女賣至勾欄作賣笑生涯以墮其奸計我雖一貧如洗出身亦是名門寗甘餓斃怎能作此貽辱門楣之業乎 
彼婦見我拒却遂出其挾制之威索債其名而逼娼其實耳嗚呼計我所欠僅僅三百餘文彼殆將藉此三百餘文之力以遂其私蒼天蒼天我絶不誑汝也言罷　嘘 
適有一老翁同時聆此語遂命悍婦至給與如數之銅板曰爾盍歸爾母作夢想否則絶不汝恕也悍婦唯唯而退 
彼老翁爲誰蓋彼鄉之董事也 
揚州小杜曰金錢之罪惡大矣此猶小焉者也閱者盍閉目凝思天下事之如此者可勝數哉四 
上海山東路二百號世界語會之函授部學者甚衆其函授講義已出至十八期兹承惠贈一份披閱之下甚易領會特爲介紹于讀報諸君 
 
 
 

Page 14

 
 
   
 
