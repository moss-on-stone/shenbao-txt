# 1902 - 9 - 4910321

 

Page 1

 
 
[勸募江皖急振啓] [  申報館協振所啓]  
　　本年之夏淫雨連綿兼旬不止陽侯因之爲虐沿江各省慘被水災江西安徽兩省受害尤重淹斃人口幾不可以數計卽幸而獲免於難而室廬田畝漂没無存呼號於波浪之中棲息於沮洳之地哀鴻百萬待哺嗷嗷慘目傷心莫此爲甚滬上好善之土旣籌集巨貲携往彼處核實散振然被災之地旣廣楊枝一滴實難灑遍大千况現在時屆隆冬雪虐風饕嚴寒砭骨孑遺黎庶無食而兼無衣溝壑之塡勢終難免惟冀四方善士慈悲大發慨解囊金少固無妨多則益善庶得源源接濟不致功廢半途闓澤之施馨香以禱救人救徹功德無涯矣肅此佈陳伏冀慈鑒 
[九通股票截止日期并提前出書告白] [  上海圖書集成局啓]  
　　本局前刊圖書集成及二十四史兩大册籍出售股票蒙海内稱許購者如雲蓋以本局誠信相孚非比諸凡出售股票者每致有始無終日後或竟歸烏有也本局於此二書外亦從未出售股票茲因朝廷講求經濟實學變更考試章程因思九通一書於昭代典章歴朝政術窮源竟委實爲大觀爰首先創議仿圖書集成二十四史例用新鑄大號鉛字排印成書惟以卷帙浩繁刋成定價昂貴深恐寒士不易購致因此貶價招股每部僅收回工料洋銀四十八元分兩期繳足先付二十四元給予股票至二十八年正月取皇朝三通一部卽找價二十四元至是年四月取　欽定續三通一部六月再取正三通一部蓋因現在部議定章此後鄉會試各題皆取資是書故特於秋闈前告竣俾有志功名者藉以資涉獵而備考核也惟股票所印無多續印者又將售罄現定期本年十二月二十日截止俾能核數欲購者尙其從速惠臨遲將不能應命矣至是書之紙墨精良校讐完密本局另有樣本可以隨時取閱售票處上海在申報館申昌書局京都電報局源豐潤票號博文書局天津電報局源豐潤票號萃文魁蘇州文瑞樓書坊鎭江文成堂晝莊揚州寳文閣書莊文樞堂書莊江甯詞源閣書坊杭州申昌書局岳州江左漢記分局漢口江左書局愼記書莊鴻文順記書局沙巿江左漢記書局宜昌江左漢記書局江西南昌文盛堂書莊四川成都重慶河南開封湖南長沙廣東廣州廣西桂林福建福州均愼記書莊以便諸君子就近購買肅此佈陳伏維雅鑒 
[論美國舉行賽珍會事]  
　　宋之斤魯之削此物之以國名者也夏之鼎商之盤此物之以時名者也誠以五行百産之菁華生之者天而成之者人故有同一物而某處製之最精者易一處而未必能精某時見爲至美者易一時而未必仍美然則欲振興工商之業非萃萬寶之菁英羅五方之珍異爲之别良窳審巧拙擇美惡分精粗無由生人以精益求精之心而見聞日臻廣遠知此者其卽東西洋名國之有賽珍會乎考賽珍會之起始之者英京倫敦繼之者法京巴黎嗣後迭相舉賽各國亦起而踵行奥則設於維也納日本則設於東西京及大坂諸處莫不表異矜奇共誇盛舉而其間尤以美國之講求賽會爲獨出冠時猶憶光緒二年爲華盛頓得國百年之期特就費里地費城創設大會先期布告列國廣集天下寳物古器奇技異材互相比賽設會之地廣至三千五百餘畝統計築地建屋等欵用銀錢至八百五十萬圓計送物赴會者三十七國中國赴會之物計七百二十箱值銀二十萬兩中以絲茶陶器綢貨雕花器景泰磁器在各國中推爲第一銅器漆器銀器藤器竹器次之自四月十七日開會至九月二十五日會終統計六閱月中各處來觀者約二十五萬人矞矞皇皇可謂盛矣至光緒十九年爲科布倫探獲美洲四百年之期又於希加哥省舉行盛會其氣象規模尤極天下之大觀計分院十有五一農工院一種植院一生靈院一漁務院一礦務院一機器院一運務院一工藝院一電務院一技藝院一政務院一林木院一郵政院一文藝院一鄰政院誠所謂有條不紊無美不臻所需地基等費一千二百七十六萬餘元建造等費三百三十萬八千餘元開院各費一百五十五萬元共用銀錢一千七百六十二萬五千餘元夫美國雖稱殷富然二三十年之間屢建非常大會糜欵至千百萬之巨擲黄金如泥沙而曾不少惜是豈徒侈遊觀之美以是爲誇耀列邦之地哉誠以一物不知儒者之恥萬物皆備聖功所基惟能萃五洲萬國之珍奇備海澨山陬之精藴於焉辨其孰良孰窳審其孰巧孰拙擇其孰美孰惡分其孰精孰粗然後人情之好尚可以窺工商之心思可以萃凡本國所已有者應如何擴充本國所素無者應如何仿製果使悉心考較務極其精其有益於國計民生夫豈淺鮮哉今者美國又因置買魯伊阿那之地將及百年擬設一天下賽寳會聚集天下所有製造之物與百工技藝土産礦務林木海味珍品以期互相比賽已田彼國康大臣函致中國外務部請諭知商民豫備中國所産各物以便屇時前往竊謂賽會之事在華人僅視爲遊玩之一端而西人則目爲興商之要務從前各國賽會中國或僅送物比賽並未派有專員或雖派員而選物未必能精亦難出人頭地蓋因中國達官貴人富商大賈皆以此爲偶然酬應苟虛與委蛇已足盡邦交之誼而不知商業之衰工藝之拙已爲外人所輕視而受隱患於無形夫往事已矣所望此次之持物往賽者務期官商合力不厭精詳庶中國商務可由此而興工藝可由此而進乎涉筆及此不禁企望深之矣 
[德國撤兵]  
　　日本某日報云德國派赴中華之軍士刻擬陸續撤回西歴去年十月杪核定將將校四百六十員陸兵一萬六千五百名於三閱月内由北德洛伊獨將及漢堡亞末利加二公司各輪船載歸僅留五百人擇要置戍 
[日廷命將]  
　　日本某日報云東歴去年十二月二十五日卽華歴本年十一月十五日日皇下詔以從三位勳一等男爵并上良馨爲海軍大將蓋由海軍中將擢升也 
[俄營旅順]  
　　日本某日報云頃間日本郵船公司南越丸由旅順返門司舟中人述及俄國東方艦隊之在旅順度歲者計六艘泊港外四艘泊港左浚深之處日來天時微冷法倫海寒暑表低至二十二三度工程處方派出濬河船三艘輔以駁船多艘在是處浚深海口將泥沙運至口外抛擲海中國門司日語謂之馬岐蓋産煤處也 
[德營靑島]  
　　日本某日報云當南越丸之返自旅順也道出膠州灣因事小泊舟中人目見德人方將港口興築昕宵從事畚鍤如雲所建靑島馬頭極爲闊大惟海邊水勢甚淺客貨上下不得不用駁船渡之耳 
[俄興船業]  
　　日本某日報云俄國鐵路郵政公司頃將航海事業擴充自西歴一千九百零二年一月爲始派定各船來往烟臺旅順仁川釜山長崎琿春及日之越後國敦賀港幷聞目下尚在添製各船蓋欲攘日人海上之利也 
[整頓稅課]  
　　京師訪事友人來函云崇文門稅務自歸肅親王綜理以來嚴杜漏巵力除積弊每日征收銀數滿一千兩卽飭委員兌交匯豐銀行收存向章京城各門皆派委員駐守然類多有名無實近則均須身親其事嚴密稽查肅邸復隨時乘車至署中或分赴各要隘面諭差役謂爾等食毛踐土世受國恩際兹時局艱難各宜激發天良不可一味營私肥已倘收數短絀一旦皇上改派洋關稅務司兼理則汝輩皆須革退勢必頓絶生機何如及今勤愼從公各保身家之爲愈乎於是差役感激奮發大半革面洗心日來稅課已大有起色不復如前之漫無檢束任意侵 
 
 

Page 2

 
 
漁矣 
[遺愛在人]  
　　京師訪事友人云原任直隸總督李文忠公薨逝後順直各屬官紳士庶感懷遺澤情不能忘集資公送萬民牌傘此來彼往絡繹如梭近日五城察院亦率同僚屬紳商公製萬民傘四頂擇吉本月十二日由前門大街送至東單牌樓迤北總布胡同文忠舊第以伸哀慕之忱 
[營電難通]  
　　營口訪事友人云此間電報自經俄人管理後初在東官廳設局傳電現遷至東營二道街前同升太糧食鋪内局中俱係俄人英文茫無所曉故凡商人傳電須至旅順轉達烟臺未免多所周折也 
[不居主席]  
　　廣州訪事人云前者粤紳劉鶴齡就省垣倡建育才書社遞禀督轅請督憲陶芷芳制軍爲主席制軍批示曰該職商等創建書社爲作育人才起見前呈章程亦尚妥洽應准彚核奏明立案至擬請本部堂爲總主席一節本部堂自顧德薄能鮮固覺愧遜不遑且書社所有應辦事件爲本部堂責所應盡者無不爲之維持籌畫更不必居主席之名也幷卽知照藩憲 
[示辦房捐]  
　　蘇州訪事人云蘇省開辦房捐大憲謂須分别重輕以示體恤擬先就市房收起凡月租洋銀十元者收取一元五角一俟辦有成效再行議及住房現已出示通衢俾衆知悉矣 
[玉峯命案]  
　　蘇州訪事人云崑山縣治鐸塲鎭東楊村居民與河西居民爭罱河泥互相毆鬥甚至各聚村人數百輩持械而至幾如大敵當前事後河西人倩蒙師朱姓渾號二先生者繕立議單勢將涉訟事爲楊村人陳姓所知將朱凌虐受傷過重斃於城内某處河中地甲以死者遍體鱗傷奔投縣署報案縣主某大令委典史某少尉臨塲相騐仵作竟以無傷報少尉遂飭備棺收殮旋經屍屬投縣指控倂牽涉鄉耆周志千謂朱實被周毆傷令人舁棄河中淹斃大令准詞飭提陳周研訊陳供小的並未毆朱朱近患瘋癲時向小的纏擾故以穢水潑之周稱是夜小的在縣署東首某烟館與朱相遇似以瘋癫之狀不敢與之多言身死情由無從知悉大令飭將陳收禁待質公所周交保出外聽候查明實在情形再行訊核 
[蘇垣氣候]  
　　蘇州訪事人云冬至前後天氣嚴寒紙閣圍爐猶苦鳶肩高聳近則晴窓送暖無異三春居民疾病叢生所患者半係喉症府署迤東高姓末及旬日連斃三孩且又延及比鄰邱姓家一孩亦因之而殞何蒼蒼者虐我蒸民若此耶 
[潯郡官塲紀事]  
　　九江訪事友人云今夏大水爲災南門一帶雉堞驟塌丈餘鎭道府各憲札飭德化縣赶緊籌欵興修迄無成議至吕恪符大令履任始會同營官前往勘估大約日内卽可興工矣○江北堤埝被水衝决近經德化縣明呂府勘估工程約需銀七萬餘兩已詳請省憲核奪矣○江西候補知縣沈築夫明府籍隷甯波近以奉諱讀禮僑寓潯陽目擊江北水災窮黎困苦邀同南順記汪君章槐在滬上捐集洋銀一萬元並製棉衣五百套分别散給眞盛德事也 
[皖省官塲紀事]  
　　安慶訪事人云今秋正任安徽安慶府方太守連軫請咨赴行在引見兹已事畢回皖藩憲湯筱秋方伯檄令調署廬州府知府篆務不日將前往履新矣○准補太平縣宏潭巡檢李少尹宏猷新選巢縣學教諭鄭廣文鶴廉准補蒙城縣謝大令士彤均奉藩憲湯方伯飭赴新任○靑陽縣知縣某大令因事開缺所遺篆務藩憲湯方伯委候補縣魏大令明馴署理○前者皖南營務處喬觀察聯寳因公赴省已於本月十九日回蕪○寍國府桂太守於本月十八日赴省詣見各大憲禀白要公二十日卽禀辭回署○省垣北門内外街道委員瓜期已屆局憲馮觀憲詳請臬司聯星樵廉訪札委候補巡檢胡少尹蔚森接查北門内街道候補巡檢章少尹復祖接查北門外街道沈少尹同仁調查西門外街道陳少尹德忠調查金保門外街道○候補府經歴候叅軍雲翰奉藩憲湯方伯札委赴金陵守提振捐銀兩於本月二十一日禀辭就道 
[神京珥筆]  
　　京師訪事友人云近有吏部已革書吏某某等人在外招搖撞騙事爲堂憲所聞因於本月中旬飭司務廳繕就六言韻示張貼署前其文曰爾署役人等各宜勤愼執公所有革退書吏自當改業斂蹤現經整頓部務豈容混入冐充如不束身自愛尚敢勾結濳通經訪聞查出定行拿辦不容○本月初旬某日海巡兵赴黄村一帶訪查私酒土人疑其假冐唆使某洋人出而綑縛旋經稅課司某君行文巡檢署轉諭洋人立時開釋○前門外迤西臧家橋左近甲乙兩人合資設一燒餅鋪本月初旬某夜甲忽被人戕斃次日乙逃逸不知所之至十一日北城指揮帶同仵役前往騐明派役看守一面飭差訪事兇手忽王氏婦就窓隙濳窺守役見而拘住押至某烟館連其夫王三送官訊究不知是否此案正兇也 
[蓬萊觀日]  
　　烟臺訪事人云烟臺海口係東北向每至冬令北風大作口中船隻偶疎趨避卽有傾覆之虞本月初十日狂風陡起巨浪滔天南岸各船斷纜走錨者不計其數亦巨災也○本月初十日之晚某小鋪中人秉燭舀洋油燭花飛入箱中火遽上炎幸心急計生忙用被褥罨熄然已險矣○本月十四日半夜時烟東某農家積薪中忽然火起毒燄狂飛紅蒸天半幸爲鄰人救熄不致蔓延○自本月十四日至十七日連得瑞雪積至四五尺來春小麥可望豐收矣○市上近有售銅質小銀圓者與眞者幾難區别其價甚廉狡獪者流多樂購用所望有地方之責者嚴行查察則商賈受賜良多矣○烟酒一律加稅自地方官出示曉諭後市價驟昂恐以後尚有加無已也 
[羊城雜錄]  
　　廣州訪事人云黄沙商人承築海坦一事訟藤糾結迄未理淸日前淸遠番禺二邑衆紳士遞禀督轅歴述諸多窒礙督憲陶制軍批斥不准旣而三水縣三江局紳士又赴藩轅遞禀中有若准該商承築必致各縣田地貽害不堪等語未悉藩憲丁方伯如何批示也○西樵鄉大仙岡一帶爲南海縣所轄里巷相傳有生怕大仙岡死怕閻羅王之諺民情兇悍可想而知已日前南海縣差役某甲奉票下鄉催取錢糧鄉人忽起而與之爲難將票撕碎倂力兇毆甲踉蹌回縣禀覆情形邑宰裴大令聞而惡之特於某日帶同將丁親往鄉間查究○前者職商黄鎭軍黎編修姚大令承辦粤東全省百貨釐金未及一載卽虧銀至數十萬兩之多大憲責令分别賠償而將釐金改歸官辦聞通計各卡每年僅可徵銀二百餘萬兩而當各商承辦之始貿然承認四百萬兩似此毫無把握宜其虧欠纍纍也○月初某日忽有營勇若干人擁至迪隆里塘魚欄某娼寮劫去妓女一口娼家畏其兇燄不敢與較佳人竟歸沙咤利義士今無古押衙後之尋芳者當悵然於人面桃花不勝崔護重來之感矣 
[滃州客述]  
　　寍波訪事友人云署理浙江提督余瑞廷軍門於月之二十四日乘某兵船出洋巡閱事畢順道至杭省謁見撫憲任筱帥面述要公○本月二十四日午前江東橋某廟左近曹隘地方某姓家不戒於火赤熛怒煽無殊霞起赤城一時警鉦亂鳴遠近各水龍馳往救熄迨文武諸員弁出城臨塲督救則已火滅烟消矣 
[龍眠畫意]  
　　安慶訪事人云月之某日安徽懷寗縣東鄉農民何姓家突有羣盜入室行劫兼將事主刃傷報經縣主某大令下鄉踏勘簽差會營緝捕並懸賞購拿務獲究辦○此次中外議和賠欵浩大皖省籌議局因籌欵惟艱除舉辦房捐外復大張示諭凡城廂内外以及鄉集市鎭諸肉攤出售猪羊肉者每攤日捐錢一百文幷援照廣東江西二省章程每烟膏一兩捐錢二十文按三個月以前售數多寡爲衡月一遵繳烟館則每燈一錢作爲售膏五錢捐錢十文五天一繳○本月省垣某書院山長課題惟善以爲寳論管仲爲救時相論通商綜覈表載進出貨價 
 
 

Page 3

 
 
惟光緒初元中贏於西自後每歲不能不絀試籌一補救之法旣而撫憲王芍棠大中丞舉行冬季經古課題爲趙廣漢張敞尹翁歸王尊論擬任彦昇爲蕭揚州薦士表籌滿洲兵民生計策擬試經濟科章程印花稅行於中國利弊所在議擬謝宣遠集别詩擬顔延年五君詠限二十二日酉刻交卷 
[上海官塲紀事]  
　　江蘇巡撫恩藝帥委候補縣顔凝閣明府來滬辦理房捐明府奉委後於昨日乘舟戾止行裝甫卸卽命駕詣道轅謁見蘇松太兵備道袁海觀觀察旋赴上海縣署拜會縣主汪瑤庭大令○外務部主事葛迪夫主政於前日到滬昨日次第赴道縣各署投刺○貴州候補同知王少農司馬因事到滬昨乘輿詣縣署拜會縣主汪大令大令延入花廳茗談片刻 
[示辦房捐]  
　　江蘇開辦房捐由藩司陸春江方伯署臬司朱竹石廉訪會銜出示曉諭昨日頒行上海縣署縣主汪瑤庭大令飭卽粘貼署前其文略謂案奉督撫憲札准部咨通行各直省勸辦房捐以濟急需業經擬定章程設立總局通飭各屬一體實力勸辦在案兹經本司等悉心核議叅仿江寗章程先從店鋪行棧辦起按照租金抽收一分五釐如每月租洋十元者抽收一元五角不論租價多寡或以銀計或以錢計照此類推凡鋪戸自置之産公估照抽惟捐欵專抽業戸須由租戸代納卽於租金内按月扣除其在教人民市産應照章與平民一體按租繳捐以昭平允除將詳細章程另行頒發各屬宣示紳耆咸使週知外合行出示曉諭爲此示抑闔屬紳商士庶業戸人等一體遵照凡有城鄉市鎭房屋租戸開設店鋪行棧聽候派員前往會同印官邀同就地紳董遵照间程吊齊租摺查明坐落間進業戸租戸姓名月租若干應捐若干統限年内查訖册報先行塡給印照從明年正月初一日起捐此項捐欵卽由各廳州縣每年分三九兩月收解彚繳總局無論銀錢照市核收隨後發給捐票不准巧立補水補平補串以及油硃紙筆等費名目擅取分毫當此時事多艱公帑支絀凡在臣庶應如何激發天良力圖報効現在江寗已照山東廣東湖北安徽等省定章舉辦蘇屬人民同此食毛踐土久戴皇恩定能仰體時艱奉上急公共紓忠愛踴躍輸將務各遵照切實報捐勿得隱匿飾混亦不得任意延宕倘各租戸徇情串揑以多報少一經查出立卽究罰仍令捕繳短繳捐數以杜趨避租戸欠租不納許該業戸禀控限追如租戸遷移無人接租准其暫免但停租起租或租有增减均須隨時報明各該管地方官轉報查考倘業戸不允租戸扣租捐納以及自産鋪戸抗不遵捐者卽由該地方官查明提案從嚴懲辦决不寛貸其各凛遵毋違切切特示一江寗房捐凡出租之産鋪房住房一體抽收蘇省者先辦鋪捐卽照江甯章程按照租金抽收一分五釐如每月租洋十元者抽收一元五角其住家租房俟鋪捐辦竣再行酌議一凡鋪戸自置之産無不按照置産之價估定租金接月列入支付間有未定租價者應查明左右鄰居比例公估照章抽捐一房捐專抽業戸惟捐欵須由租戸代納卽於租金内按月扣除租戸徇情串通業戸不將租價從實聲明以多報少查出卽將租業兩戸分别議罰仍令補足短繳捐數以杜趨避倘業戸不允租戸代納以及自産鋪戸抗不捐繳者從嚴懲辦一租戸欠租不納許業戸禀控附追倘租戸遷移無人接租准其暫免但停租起租或有增减均須隨時報明該管衙門結報查考無得串揑朦混致干倂究一開辦房捐爲萬不得已之舉事在必行俟章程詳定卽日行文各廳州縣先行出示曉諭一面札派委員前往會同印官邀同就地紳董實力淸查統限年内查訖册報光緒二十八年正月初一日起捐此項捐欵卽由各廳州縣每年分三九兩月收取無論銀錢照市核收掣給捐票並嚴禁補水補平補串以及紙筆油硃等費名目不得擅取分文一凡教民人等市産應照章與平民一體按租繳捐以昭平允一查捐應用三聯印照塡明地叚坐落樓房間進業戸租戸姓名字號月租若干應捐若干一聯發鋪戸裱糊木牌懸掛門首以便稽考一聯存該廳州縣備案一聯申送總局備查收捐應用三聯印票一聯給捐戸一聯存該廳州縣一聯申送總局所有票照兩項均由總局刊刷加蓋關防分發塡用該廳州縣遇有交卸由後任查明接收造具淸册申送總局以淸交代一各廳州縣情形不同如須因地制宜略爲變通准各印委合禀總局核示遵辦以期周妥 
[兌漕有期]  
　　本屇江蘇海運冬漕業經藩憲陸春江方伯札行上海縣汪瑤庭大令諭令南市各米行承辦務使米粒乾圓潔净以重天庾正供兹聞局中已定於十二月十一日開兌矣 
[有備無患]  
　　日前本邑城廂内外保甲總巡朱森庭明府查得各街巷所設太平水缸並不滿儲淸水倘有火患水龍汲取爲難因飭各鋪地甲查明城内各叚共設水缸三百四十五口城外一百九十五口著卽一律將水貯滿以待親往稽察幷責令小心看守如或將缸失去照價追償 
[請閱水池]  
　　本邑法界工部局中人前在南市蕭家廠創建自來水池掘地安設水管由池接入租界中以便居民汲飲經營五載近始告成局董因定於十二月初二日請中西各官親臨閱視 
[被火鳴冤]  
　　前者本邑虹口萬森烟紙店被火所焚事後捕頭令華包探錢榮生恊同某號西包探往查見有椶薦飽浸洋油疑係有心縱火將店中執事人沈廣生拘送英美租界公廨讞員張柄樞司馬訊悉情形判押捕房二年以示之儆旣而萬森店主沈佐臣由寗波來滬以爲此案似乎包探挾嫌所致遂邀同兪國楨孫廷侯及自稱公平保險行買辦之某甲具禀公堂請再訊核司馬諭以此案前經保險行洋人查得店中存貨僅值洋銀百餘元且有油浸椶薦頗疑種火情眞故有此判所稱包探挾嫌誣害毫無憑証何足取信于人遂商之偉繙譯官候與保險行洋人商明核辦 
[上海縣署瑣案]  
　　前日許長華扭皮匠蕭子軒到縣訴請騐傷訊究縣主汪瑤庭大令研訊之下許供小的在治下當車夫被蕭借端訛詐兇毆受傷蕭供小的係浙江台州人許曾欠洋銀一元昨日向索圖賴互扭之下失足磕傷非干小的兇毆所致大令判責二百板押候許傷痊發落○元吉泰米行夥奚星槎請追慶興鞋店主傅在由所欠貨銀大令提傅研訊奚供去春傅賒取米麥運赴天津銷售計銀二千五百兩迄今分文不還傅供小的係天津人去年三月向元吉泰購米訂明卽日交付後被延至四月杪且因攙水霉爛以致減價售去受虧不少兼之拳匪滋事帳欵難收因之無力歸銀並非圖賴求恩折减願于十年内措還大令斷還六成限兩月付楚○三林塘巡防局員孫二尹移送孫嚴氏金掌生到縣前晚大令研訊之下孫嚴氏供母族向居寳山縣殷家行前夫孫阿全故後由同村人鮑永發爲媒醮與三林塘人金掌生前日同姓不宗之孫如勳孫阿四忽借端詐擾因之扭控局中及局員老爺提訊二孫情虛逃逸現移案下求賜提懲金供前月小的由鮑永發撮合娶嚴氏爲妻嚴氏並無親族是以僅出柯儀洋銀七元五角今忽有孫姓兩人前來索詐不得已控請訊懲大令曰孫姓旣已無人爾不應擅娶孀婦爲妻今雖兩孫在逃須提媒人訊核隨將嚴氏暫交金領去取具的實人保狀備查 
[英美租界晚堂瑣案]  
　　日前致中和號主陳淸泉控掮客高保山吞没貨欵等情前晚讞員張柄樞司馬提高質訊陳稱商人向爲火油生理九月某日向高定購火油若干箱付銀六百除兩浼高運往他埠銷售不意近接他埠來信知貨尚未到向高詰問置若罔聞叩求追給高供小的並未收過價銀司馬見兩造供詞各執一是諭令將高押候檢呈簿據再行訊核○已革公廨差役張慶卽王慶林前被律師侯魯公控其積欠地價等情司馬疉次訊追置之不理前日侯律師又函請嚴究司馬命將王提案訊比王供小的求恩展限五天向之淸理司馬准之諭令毋再玩延致干重處 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局瑣案]  
　　浙江紹興府屬某邑人徐福堂向在滬上某染坊執業曾聘原籍朱姓女爲室迨本年七月訪知朱女被人誘之來滬賣與英界胡家宅某妓院中遂糾人接回草草行合禮至上月忽逃匿南馬頭張永和所開小烟館内前日經徐尋獲扭赴二十三七鋪巡　局備訴情由局員邱友林二尹研訊之餘令徐邀媒人到案訊奪○前晚南市三和里口施姓家被賊竊去衣飾所值不貲昨日事主開　失單投十六鋪巡防南局報請飭捕查緝局員允之 
[英美租界公堂瑣案]  
　　縫人陳掌才前向公陽里龜奴范德寳索取工資横被毆傷右足報經包探趙銀河拘范龜到案讞員張柄樞司馬諭令暫行管押迄今三月陳傷已痊昨由包探張寳成將范龜解請訊究司馬以陳當時受傷甚重著范龜給養傷洋銀一百元免予究辦○某洋人家細崽邵雙福串同陳文奎行竊洋人所置報時鐘香爐洋槍等物經包探李四春拘解請究司馬判各責五百板押捕房一年贓給還原主○前者鴇婦沈張氏凌虐雛妓楊瑞寳案發司馬判令掌頰斥釋事已了矣流氓韋昌福忽冐稱包探向鴇婪索洋銀四元鴇無奈投報捕房捕頭派王長桂竇如海二探前往將韋拘案請究司馬判責三百板○日前湖北人吳怡山鮮衣華服裝作狎客模樣大摇大擺步入妓女林文仙房内行竊皮衣金戒指等物報捕後由包探金立生拘解請究司馬判責五百板遞解回籍○前晚十點鐘後三馬路盛來押店尚未閉門包探張寳成以其違犯租界定章特於昨晨將店主傳案請究司馬判罰洋銀五元 
[法租界捕房瑣案]  
　　大羅洋行某小輪船司機人董阿香因捐壞輪機被行主扭送捕房解經讞員杜枝園大令訊取口供押候追償銀五百五十兩迄今案懸日久迭次研訊終未繳呈昨日大令飭提復訊董供小的家况貧苦無力賠銀大令命押候傳家屬來案具保○流氓王阿大在途攫物被包探拘解公堂大令判枷一個月責五百板送改過所監禁三月兹已期滿局員送囘捕房大令命施恩開釋○積竊楊麗夫周阿二陸乾生趙梅生混入某兵輪船及怡和繅絲廠乘間行竊被包探拘解公堂大令判各枷號一個月昨已期滿命帶案開枷各責五百板釋之使出○巨竊朱連生由杭州犯案逃來滬上不思改過仍以探囊胠篋爲生昨被包探緝獲解至案前大令著枷號一個月期滿笞責若干板因英界另有竊案移請讞員張柄樞司馬辦理○偷兒陳蕙平王美富經包探拘解至案大令著各責二百板○偷兒周阿三沈才寳劉桂林經包探拘解至案大令著各枷一個月期滿各責五百板驅逐出境不准逗留 
[美租界捕房紀事]  
　　昨晨小竊胡阿三掩入吳淞路第一千四百六十七號門牌某姓家行竊金錢一枚旋被包探劉阿炳查獲解入捕房捕頭令押候轉解公堂禀請讞員張柄樞司馬訊辦○前晚江西路粤鴇某氏投捕房訴稱近由同鄉人李某之妻說合價買某姓女爲妓今忽潛逃請爲查究捕頭令自投公廨具控○昨日偷兒某甲闖入寄居唐家弄之甬人某姓家竊取衣服携之而出適爲巡捕所見連贓解入捕房捕頭令押候解送公堂禀請究辦 
 
 
 

Page 10

 
 
[奏疏彚錄]  
　　吏部尚書臣宗室敬信等謹奏爲遵旨議奏事准行在臣部咨送内閣鈔出前任河南巡撫于蔭霖奏稱鄧州知州湯似慈病故開缺係煩難兼二題補要缺於通省應補應升應調人員内逐加遴選非人地未宜卽本任緊要惟查有卓異引見回任候升長葛縣知縣王錫晉老成穩練民情浹愜仰懇天恩俯准以王錫晉升補鄧州知州實於地方有裨該員係卓異引見回任候升之員毋庸再行送部引見所遺長葛縣知縣選缺豫省現有應補人員應俟奉准部覆另行請補等因光緒二十七年二月二十日奉硃批吏部議奏欽此欽遵鈔出到部查定例各省應題缺出知州知縣必於本任内歴俸三年以上方准揀選題升又州縣以上應升缺出應令該督撫先將卓異引見回任候升之員先儘升用不准於摺内聲稱人地未宜以别項人員請升以曾經卓異引見未滿三年者均停其調來引見已滿三年者仍令赴部引見又據四川總督鹿傳霖修奏章程内開嗣後如有現任請升到部任内如有承緝盜案及留緝之案一律比照以簡調煩之例查級抵銷如級不敷抵飭令照例補交捐復降級銀兩等因光緒二十三年五月二十五日具奏奉旨依議欽此等因在案今河南鄧州知州湯似慈於光緒二十六年十一月十八日病故應以本日作爲開缺日期歸二十六年十一月分截缺係煩難題要缺例應在外揀選兹據該前撫奏請以長葛縣知縣王錫晉升補欽奉硃批交臣部議奏臣等查王錫晉山西舉人由河南常捐大挑儘先知縣題署長葛縣知縣光緒四年三月二十六日到任業經實授在案歴俸已滿三年光緒十五年大計保薦卓異於十七年八月十三日引見奉旨著回任准其卓異加一級仍註册候升欽此十九十七日回任查該員任内有承緝事主楊志沂張聯芳郭太乙張文聚趙貴趙瑞蘭宼詠立李逢春趙汶玉李世淸張鳳歧楊金銘等被刼十二案例關展叅核計四叅均已限滿每案例關降一級調用今請升補鄧州知州應行照章查級抵銷該員任内有錢糧全完議叙加四級又鄭工辦料出力加一級又卓異加一級又光緒十三年正月十五年二月三月十六年三月二十年八月二十六年三月六次恩詔加六級均應銷去以抵承緝事主楊志沂等被刦十二案免其四叅降調處分該前撫摺内已將應補人員人地未宜之處聲叙核與升補例章相符相應奏明請旨准將河南長葛縣知縣王錫晉升補鄧州知州該員卓異引見已滿三年仍令該撫卽行給咨送部引見其卓異升用之案照例查銷所遺長葛縣知縣選缺准其留於該省另行請補謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此 
經筵講官兵部尚書臣裕德等跪奏爲遵照新章開單奏補司員各缺恭摺仰祈聖鑒事竊查前經吏部奏准各部院司員應由各該衙門擬補者經吏部核復合例一體按班奏補統俟回鑾後補行帶領引見以符定制等因查臣部現出有滿洲司員筆帖式各缺業經臣等揀選應升應補之員咨查吏都均經核復合例理合遵照新章先行奏補俟廻鑾後補行帶領引見謹將擬定正陪應升應補各員開列淸單具奏恭候欽定至擬補各員應請以奉硃筆圈出之日作爲該員補缺日期臣部知照吏部遵奉施行再管理臣部事務大學士榮祿左侍郎貽穀葛寳華均在行在是以未經列銜合倂聲明伏乞皇太后皇上聖鑒謹奏請旨奉硃筆圈出著擬正之景淸補授郎中擬正之增鉤補授員外郎擬正之崇福補授主事國燿著准其借補正紅旗滿洲筆帖式欽此 
頭品頂戴兩廣總督臣陶模頭品頂戴廣東巡撫臣德壽跪奏爲揀員調補海疆要缺知府恭摺再行奏懇聖恩俯准調補以資治理事竊照接准部咨欽奉上諭廣東潮州府知府員缺緊要著該督於通省知府内揀員調補所遺員缺著王嘉禾補授欽此咨行欽遵查照經臣德壽會同前督李鴻章查得通省知府非現任要缺卽人地未宜奏請以高州府知府惠昌調補在案嗣准部覆以潮州府知府係例應行比照省會首府揀員調補之缺摺内並未將該省現任知府内有無正途出身合例堪調之員詳細聲叙碍難核議應令詳細聲明請調到部再行核辦等因臣等率同藩臬兩司於通省現任知府内逐加遴選現雖有正途出身合例調補之瓊州府知府劉尚倫一員而於潮州府屬人地未宜並無正途堪調人員惟查有高州府知府惠昌係廂紅旗滿洲忠山佐領下由筆帖式歴次保陞奉旨記名以道府用光緒二十二年三月十九日奉上諭補授廣東高州府知府是年八月二十四日到任該員才猷卓越智慮精詳以之調補潮州府知府人地實在相需合再專摺奏懇天恩俯念海疆員缺緊要仍以高州府知府惠昌調補潮州府知府俾資治理如蒙兪允該員係由實任知府遵旨揀調知府毋庸送部引見及核計叅罰所遺高州府知府遵旨卽以王嘉禾補授臣等謹恭摺具陳伏乞皇太后皇上聖鑒訓示謹奏奉硃批著照所請吏部知道欽此 
吏部尚書臣宗室敬信等謹奏爲遵旨議奏事准行在臣部咨送内閣抄出安徽巡撫王之春等奏稱長盈布庫大使汪保誠丁憂開缺查有試用布庫大使鈕福傑謹飭安詳以之請署長盈裛大使實堪勝任等因光緒二十七年五月初四日奉硃批吏部議奏欽此欽遵鈔送到部查長盈庫大使汪保誠於光緒二十五年十二月二十一日丁憂開缺歸十二月分截缺係選缺應歸月選業經該撫聲請扣留外補是月分並無缺項相同之缺毋庸掣簽查該省庫大使一項上次捐納先後插用分缺先並大挑借補後第一新海防遇缺先止今此一缺查鄭工新海防遇缺先舊海防先卽舊例遇缺先遇缺及鄭下新舊海防捐納試用正班均無人應用籌餉試用之人據該撫請以籌餉試用布庫大使鐵福傑署理欽奉硃批交臣部議奏臣等查鈕福傑湖北監生遵籌餉例報捐布庫大使指分安徽試用於光緒七年二月二十日給照按安徽省照限五十五日計算應扣至四月十五日限滿歸十六日掣籖該員于四月初十日限内到省應以製簽之日作爲該員到省日期業經試用期滿甄别留省補用在案核與請署之例相符相應奏明請旨准將籌餉試用布庫大使鈕福傑署理長盈庫大使銜缺相當毋庸送部引見仍俟試署期滿如果稱職另請實授謹將臣等遵旨議奏緣由繕摺具奏伏乞皇太后皇上聖鑒謹奏奉硃批依議欽此袁世凱片再另案叅革莘縣知縣楊昭程交代案内除抵解完欠雜欵銀一千二百六十兩二錢七釐屢催未解竟且潛行回籍實屬膽玩已極據藩臬兩司詳請勒限追繳前來前護撫臣胡廷幹正在核奏適值卸事兹准移交相應請旨將另案叅革前莘縣知縣楊昭程勒限一個月如數完解倘逾限不完再行從嚴叅辦以重庫欵除咨部查照外謹附片陳明伏乞聖鑒謹奏奉硃批著照所請該部知道欽此饒應祺片再署霍爾斯通判李宗嶽期滿遺缺查有候補知縣陶炳南堪以委署據新疆布政使文光鎭迪道兼按察使銜李滋森會詳前來除由臣批飭給委外謹會同伊犂將軍臣長庚陜甘總督臣崧蕃附片具奏伏乞聖鑒謹奏奉硃批吏部知道欽此 
張之洞片再前准戸部咨豫撥湖北省辛丑年滿緑各營兵餉案内撥江漢關洋稅銀十五萬兩等因前經飭據該關道先後詳解銀八萬兩經臣附片奏報在案兹據湖北漢黄德道監督江海關稅務岑春煊詳稱在於所征六成洋稅項下動支庫平足色銀七萬兩委員解赴藩司衙門交收以供支放所有奉撥前項銀兩業經籌解淸楚等情詳請奏咨前來臣覆核無異除咨外務部曁戸部查照外理合會同湖北巡撫臣端方附片具陳伏乞聖鑒謹奏奉硃批該部知道欽此 
 
