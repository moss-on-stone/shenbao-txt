# 1886 - 301 - 4904871

 

Page 1

 
 
[新出石印國朝元魁墨萃告白] [  點石齋主人啓]  
　　國朝開科以來一百有奇每届鄉會墨出名人　選一集以餉後學誠嘉惠也更有專登元作如元墨正宗元文合璧等是顧未有絞　初迄今　成大部者本齋爰竭搜採之力閱數年收得歴科元魁文數千首並延名才擇其尤雅都爲一編顏曰國朝元魁墨萃洵藝林之鉅製極文苑之大觀有志鄉會試者允當奉是集爲鴛鍼爲鴻寶卽已掇巍科而取是書披覧凡歴科之命題衡文亦可嘹如指掌其文給二千二百首分訂十二　外加錦套紙張印訂本齋各極精雅無待贅述準年内出書每部價洋三元正景星慶雲無不爭先快覩惟工本匪淺所印無多尚希諸君子早　爲盼勿讓捷足者先得焉至一切詳細載卷首例言兹不覼縷售處在南北申昌號及各埠申昌如欲躉售向本帳房面議可也 
[論租界盜案]  
　　上海爲通商碼頭之冠租界地方巡捕梭巡防局林立共所以防匪徒而杜盜萌者不可謂不至矣而孰意愍不畏死者乃竟闖然而至不知顧忌近年以來被盜者數次矣郭新興土行一案相隔稍遠洋涇浜潤康錢莊之案以及西門外某姓被刧兹兩事者則皆今年事耳至今案雖已破眞盜仍不知爲何人若輩無所懲儆乃益覺心粗膽壯至前日而有有利銀行被刼之事觀於前昨兩日本報所載詳哉言之其來勢之洶湧沿途之放槍狂奔之捷足皆盜之常情無足怪者獨不解其何以七點一刻而遽動手也銀行向以六點鐘關門是日有利以付銀過多稍稽晷刻而盜乃卽乘其機何其巧耶度盜等必深知晚間行刧各銀行必已閉關鐵鎖牢拴一時不能攻入不若伺其將閉未閉之時庶得逞志焉然此等智計非外來人所能知是又必有本地之人引而導之矣嘗謂近來盜賊約有兩端一係外來遊勇一經裁營遣散無可歸宿相聚而爲劫掠之計一係本地流氓無可拆梢因相率而爲强梁之行然遊勇而無流氓以爲之導則地脈生疎未必遂敢肆搶流氓而無遊勇以爲之應則胆力尚薄未必敢於横行故二者有相合之勢且有相需之用了被獲之號花天康德紀供出同黨七人由山東以至揚州由揚州以至鎭江然後由鎭至滬甫於初三日抵埠且係初次夫豈能知上海情形巿面規制而乃投間抵隙乘時而動恰值銀行人已散歸門尚未閉而突然發難苟無本地痞棍爲之指點彼又何從知之乎該盜所供同黨止有七人而據看門之邵福龍所見則先之以四五人繼之以五六人其數固不止七人矣此可知該盜到滬甫三日而入其黨者已有人焉向謂治流氓當用重典不可僅以枷責了事且斷不可使流氓停留於境中蓋早已見及於此特無如爲官者之以愷悌爲心以慈祥爲念以姑息爲愼刑以失出爲陰德而若輩之禍乃愈烈且官之慈愛不僅施之於流氓已也更欲施之於命盜各案命案則泥於救生不救死之說而以有傷爲無傷盜案則狃於避重就輕指盜爲竊雖有已獲之犯亦且陰縱之而不欲按律懲辦以爲懲一儆百之計然則盜風之日益熾未始非在上者有以釀成之也夫租界之地西人定章頗甚嚴密包探巡捕不時巡邏　有時上班下班稍有脫節之處然苟有知其事者略爲整頓令換班之捕必俟後班已到而後歸則此弊立除而毫無遺憾此案在七點一刻則並非換班之時故一吹號呌中西探捕立卽畢集得以窮追而獲到二犯有此二犯之獲則卽可嚴追同黨用以購緝而無難故巡捕房於此事可謂出力之至卽照現在章程吾知盜匪亦不敢復肆特以科防宜愼於格外則或者尚當添派巡役亦未可知所可惜者捕則竭力捕獲欲以除地方之害而地方之害仍不得除盜匪之胆反以滋大此則所深爲扼腕者耳或者曰上天有好生之德朝廷有三宥之文爲官者殆亦深體此意故不肯輕易治盜然苟眞贓未獲証據不齊或有人爲之具保是則尚可從寛以附於罪疑惟輕之例若明明眞贓現獲鑿鑿供招兇械並獲則是其爲盜也無疑古人云牧去其害馬者又云稂莠不去嘉禾不生可知除暴正所以安良非僅以姑息養癰貽患後日而可自詡爲愷悌之君子也孔明有言治亂國用重典豈其用心之仁厚反不若今之君子哉辟以止辟刑期無刑古聖賢之居心皆若是也故刑曰祥刑非刑之祥刑一人而人人知警胥免於刑其爲祥也大矣上海中西同處品類不齊平日流氓痞棍拆梢打降皆目爲細故而不之治卽治亦不從嚴一遇外匪潛勾暗煽其禍滋大而公堂旣無治盜之權不得不移送城内城内或遇愷悌慈祥之君子煦嫗而噢咻之則盜不知懼而縱虎歸山必將復肆其摶噬西人之所慮正在乎此然吾以爲此次所獲之二犯與潤康之案不同潤康之案犯雖獲而尚在疑似之間故有仁心者斷不肯過於失入今之所獲則旣係當場又有贓械明明眞盜地方官亦豈敢過於失出以博長厚之名而致自貽伊戚貽害民間然則此案同黨諸犯能獲與否尚不可知而其已獲之二人恐不得倖逃害典贓甫入手命卽殉之嗚呼其愚又可憫已 
[諭旨恭錄]  
　　九月二十九日奉上諭李鴻奏已故知縣欠解正雜各欵延不完繳請飭查抄訊追等語已枚直隷知縣戴曾福前在衡水縣任内虧欠正雜各欵銀一千四百八十餘兩前經奏叅革職勒限追缴迄未完解實　玩延着湖北巡撫將該故員原籍家產查抄備抵仍着該督查明該故員歴過任所寓所有無資財寄頓一併查抄並提集家屬訊追以重庫欵該部知道欽此同日奉上諭清安奏遵查裕陵聖德神功碑亭有滲漏坍陷情形惟本年方向不宜應否修理請旨遵行等語着歸入明年另案工程由工部奏明辦理餘依議欽此○十月初二日奉上諭德馨奏神靈顯應請加封號並頒匾額一摺江西瑞昌縣城隍廟及白龍潭龍神廟素著靈應上年夏間亢旱經該處官紳分詣虔禱立沛甘霖轉歉爲豐實深寅感著南書房翰林恭書匾額各一方交德馨祗領敬謹懸挂以答神庥至所請敕加封號之處着禮部議奏欽此 
[本舘接奉電音]  
　　昨下午二點鐘本舘接到在京訪事人來電有本月初七日諭旨八道敬謹譯登○十月初七日奉上諭前因御史趙時熙奏叅河南裕州知州朱柏壽正陽縣知縣項則周寶豐縣典史王敦業舞陽縣典史閔世　庸劣不職各節當經諭令邊寶泉查奏兹據該撫查明分别奏叅裕州知州朱栢壽公事尚無貽誤亦無勒索罷巿縱容丁役因案釀命及任令伊子在外招摇各情惟該員因病曾用洋藥醫治難保其必無嗜好着開缺留省察看調任正陽縣知縣項則周前在寶豐縣任内尚無縱盜殃民重情在葉縣任内亦無侵吞公欵等事惟居心巧滑工于趨避緝捕亦多廢弛着卽行革職寶豐縣典史王敦業收受差役規費殊屬非是着交部議處舞陽縣典史閔世禧雖無需索規費喝毆斃命等情惟居官聲名平常捕務疏懈著卽行革職餘着照所議辦理該部知道欽此同日欽奉慈禧端佑 
 
 

Page 2

 
 
康頤昭豫莊誠皇太后懿旨恭親王奕訴着加恩賞還親王雙俸欽此同日欽奉慈禧端佑康頤昭豫莊誠皇太后懿旨原品休致大學士寶　着加恩以大學士致仕賞食半俸欽此同日奉上諭鑲黄旋蒙古都統尚宗瑞户部左侍郎孫詒經均着加恩在紫禁城内騎馬欽此同日奉旨正白旗護軍統領着岳林調補鑲紅旗護軍統領着德隆補授欽此同日奉旨正黄旗蒙古副都統着崇禮補授欽此同日奉旨尚宗瑞着補授十五善射大臣欽此同日奉旨善慶着管理御鳥鎗處事務欽此 
[沙船被撞]  
　　有沙船於九月十九日由滬開行赴漢至初三晚泊在江心至八點鐘時爲太古公司之发慶輪船所撞沙船漸漸沈下其船上諸人則由該輪船悉數救回上海矣 
[虎生三子]  
　　車利尼時戲班中有虎三頭時出演戲後至東洋亦復照常開演而三虎之中有一頭乃所謂雌老虎者昨閱日本西報知近已產下虎子三隻聞車君將俟虎子可以離母之時選其一以送日皇云諺曰處生三子必有一豹車君所送者豹否是當問之嘼人矣 
[珠海紀聞]  
　　番禺寺右鄉崇奉齊天菩薩相傳九月廿三日爲菩薩誕期至期必雇梨園登臺演劇入夜明燈耀約有千萬多光徹雲霄逹旦始息先後十數日青衫紅粉不遠數十里買棹來觀一日擠倒二人登卽踏斃其負重傷者更指不勝屈樂極生悲此之謂歟○某甲由香港來省船抵碼頭卽雇艇滿載行李飛駛回鄉行近花埭有數人駕一扁舟聲言洋藥局巡工稽查私土甲信以爲是不敢阻撓迨衆去後則衣箱一口内藏銀兩要件並友人家託寄之物已化翼而飛矣甲乃臨流埀涕惘惘而歸按粤省屢有匪徒冒充巡勇肆行攘奪爲害閭閻想該局聞之當必設法整頓也○官場接到瓊州電報言雷瓊道崇觀察於九月二十日仙逝其夫人於二十一日相繼去世嗚呼慘哉○張香濤制軍偶抱清恙署中公事由高方伯逐日赴轅助理制軍業已具摺陳請開缺回籍就醫矣○汪柳門宗師按試嘉應州業已告竣于上月二十日起程接試潮郡 
[遼海鴻音]  
　　九月廿五日至廿九日止南風習習暖日烘晴沙寗各船桅牆林立一時油價頓貴每擔售至三兩一錢五至廿九日傍晚風忽轉北細雨霏霏大有雪意二更後風益狂飛砂走石猛若獅王炎凉頓變可悟世情已○廿五日南風極大河中有一小牛比船篙工係父子二人胆怯莫知所措其父出觀風　熒足落水其子入水援之無能爲力有一夥俛身臥船面伸手抓其父不隄防絮衣受水力重逾恒離水已尺餘仍復墮下致賢喬梓同赴水晶宫之召誠可悲已○海城縣奭大令親赴營卡蓋查水災也○津人馬雲超惡棍也昔年在營犯案逃去至沙嶺招聚流氓開設花會沙嶺本盜藪經馬多方誘惑更如水歸壑源源而來馬從中分肥三四年來積有數萬金之譜有周姓者富家也婦與馬有私馬旣戀其色又貪其財常約婦私奔婦不允馬暗中串令盜黨越墻而入將周砍死次日馬于婦處哃喝曰爾不隨我我將控官說爾將夫謀害婦聞而懼九月十八夜遂潜載米糧三百石席捲細軟雇兩小船赴營擬將糧售去載婦歸津適高觀察查災事畢將返省垣聞其事卽派差役驀地往拘詎馬已先遁去矣役因將窩頓者連駕長三名鎖拿到案婦到知事敗露卽從趙某遠颺官乃飭捕復獲從犯兩人想一經訊實終不能法外施恩也 
[皖垣縷述]  
　　某甲年三十餘其父現當某營哨官甲游手好閒不安本分一日揑寫叔父書向大南門内某紳處暫線縐袍褂一套旋至八赴門外正街某典質錢十千有奇紳遲至數日未見藺相如以原璧歸造飭僕詢之甲叔不勝詫異四出找尋旣獲甲于下坡揚帮某妓院扭歸詢間則甲已將質票復押錢一千二百文花銷盡凈矣甲眞無賴矣哉○豫人某甲捐納佐雜到省謀差暫居天后宫正街某公舘内隨班聽皷意興蕭然中秋後忽託鴆媒納縣城隍廟前某乙之女爲妾議定財禮銀三百兩甲妻年不逾三十視妾如眼中釘時加以惡聲厲色日前向甲索銀五百兩欲挈其子女二人回籍甲不從以致獅王大吼入耳難堪甲遂避匿外邊不敢消受温柔鄉艷福矣某夜甲妻自持洋藥對子女及妾悲啼妾問以於意云何妻曰二女同居安有生人之樂爾旣能承歡固寵不如我先長逝省得生瑜亮同時之嘆也妾聞方自怨薄命啜泣終宵將洋藥以汾酒冲之一吸而盡翌晨八點鐘時毒發身故甲懼事一聲揚未史于官階有碍因艸艸棺殮乘夜抬出掩埋房主某乙不平訴之鄰佑齊至甲處面詢各情甲急懇鄉宦某丙從中說合以二十金巿棺木二十金巿殮衣重復殯葬事始得已○江北人某甲夙以販賣棉花芝蔴爲業與西門外忠臣廟正街某乙六陳行交易多年日前販運花芝數石向該行售得洋八十餘元票錢二十七千儲諸皮枕箱中靜候天晴返里一日甲晨起至側屋出恭自回開篋視之票洋已絲毫無有甲以秆中東夥乘隙潛行竊取互相滋鬧旋竟扭進城中投縣指控邑尊飭差帶候訊究想秦鏡高懸不難立分皂白也 
[吳儂瑣語]  
　　蘇城西南鄉木瀆横涇二鎭疫氣盛行類皆救治不及二鎭相距十餘里死亡不下數百人甚至棺木無從猝購良由鄉間素無急救方藥故患病者每每致斃倘有力之家能以辟瘟丹等藥廣爲施送誠莫大陰功也○前月二十一日大雷雨後連日陰晴迭變婁門外唯亭一帶刈稻較早竟有二十日前所刈而至今尚未收穫者榖粒已經出芽稻桿亦皆霉爛農人辛苦終年所盼望者祇在西成時候乃竟爲風雨所剝蝕能無怨天公之不作美耶 
[格致書院夏季課卷名次]  
　　格致書院夏季課藝由寗紹台道憲薛叔耘觀察命題其題爲中國創設海軍論准時事以立言覘人才之一得所有課卷彚齊後呈請叔耘觀察鑒閱評定甲乙兹已出案計取超等十名特等十八名現將名次開列如左超等十名吳昌綬王恭壽瞿昻來吳翊寅張天爵陳懿續曹瑛許玉庭許克勤汪及光特等十八名李慰農萬邦朝屈念祖朱稷臣蔡輔清嚴沐灃梁斌朱正元陳鳳藻王錫琪王觀國李家福戎布朱錫典鄭鶴清蔣星拱嚴沐清吳壽萱一等二十一名不復刊出此次由格致書院撥出正奬銀二十五兩道憲薛叔耘觀察特捐廉泉另寄加奬銀二十一兩觀察之愛才重士所以鼓勵人才者卽此可見一班矣今計超等一名正奬銀十兩加奬銀五兩二名正奬銀七兩加奬銀三兩五錢三名正奬银五兩加奬銀二兩五錢四名正奬銀二兩加奬銀一兩五名正奬銀一兩加奬銀五錢自六名至十名每名統給加奬銀七錢特等前十名每名統給加奬銀五錢此皆叔耘觀察格外勸勉者也所有奬銀准于十三日至十五日下午兩點鐘持前日繳卷號數憑單到格致書院帳房領取超等課卷例不發還每年由格致書院擇尢刊錄傳示遐邇前三名先行登載申滬兩報特等一等所有課卷亦以繳卷號數憑單到院領回此次課卷美不勝收凡列前茅者皆深悉洋務洞垣一方均爲不易得之才第二名繪圖貼說於輿地機器測繪製造喊能探原批要用心甚細致慮甚精第四名洋洋萬言雖意在抑洋法行成說苟得其人亦可以治特意見不能無偏耳然於天下大勢固未嘗一日不往來於胸中也嗚呼海内人才豈少也哉 
[懸旗誌祝]  
　　昨日爲日本國皇誕辰日本領事公廨及三菱公司門前均懸旗誌祝 
[停公續述]  
　　今日爲西商秋季賽馬之期鈒行公廨海關停公等情均列前報兹悉工部局亦出告白定於此三日内停辦公事云 
[公堂停訊]  
　　昨日英廨讞員蔡二源太守因會勘盜刦銀行之案飭差知照捕房停解公事一日 
 
 

Page 3

 
 
[會勘銀行盜案]  
　　盜刧有利銀行一事已詳前昨兩日報章當晚捕房卽派包探出境追尋昨日已回惟陳阿九及上海縣英公廨各捕役仍在四處稽查昨晨八點鐘時英廨會審委員蔡二源太守督率書役會同城汛某君至老巡捕房偕麥總巡捕頭親往有利銀行勘驗時縣署已派胥吏仵作及捕役柴樛趙錦王關寶等在行伺候至時該銀行買辦出外迎入導至樓上會晤銀行主人旋下樓傳管門人邵龍福研問當晚盜动情由邵供與昨日從同復稱被盜毆擊耳旁及右腰略受微傷現已將次平復左手背左膀被扁担毆傷請爲騐視太守命仵作騐得手背左膀皆有木器傷旣而太守轉入右旁門至帳房櫃檯内卽是晚司帳人王乾生結帳之處問王情節王供亦與昨同太守飭仵作驗得王左額受傷有血淤痕因用藥調敷不能細騐問劫去洋銀究有幾何王稱洋銀三百十一元八開洋一枚每紙一兩之票銀一百三十二兩内本行票祗五兩其餘一百廿五兩係匯豐銀行票金四開二枚東洋車票約兩元之譜太守隨偕城汛督同捕役人等遍閱一週又命買辦導引登樓會晤行主旋告辭而出排道入城與莫邑尊會商一切聞當日五點鐘時有利銀行將銀萬餘兩解往匯豐銀行至六點鐘甫經解畢詎盜已潛至設遲解片時則所失當不少矣謂非不幸中之大幸乎又聞道路傳言此次盜劫該銀行其入門行劫及出門逃遁情形與前者法界潤康錢庄被劫時絲毫無異麥總巡捕頭因盜黨横行在在可慮卽於下午三點鐘帶同楊繙繹乘坐馬車往見錢業洋貨絲茶等業董事告以時届冬令匪類出没無常嗣後送銀宜早設或稍晚必須多派人役獲送而存銀之處尤須格外謹愼以防不虞諸董事皆深謝麥君之美意未幾訛傳此案盜犯已在虹口地方拿獲本館訪事人往間麥君麥君卽用德律風至虹口捕房查問卽得回音謂虹口亦有風聞已飭包探查覆俄而探得有寗波釣船停在禮查行對面浦中載有私鹽經巡鹽水師砲船往捕該船上人大爲慌亂甚有投浦逃遁者當被拘獲二人並將鹽斤起出始知非此案盜犯然該盜等蹤跡詭異一經通緝想不能久逃法網也 
[嘯聚可虞]  
　　去年中法和約告成所募勇丁歴經當道妥爲遣撤然中道逗遛者所在多有現聞官場中知浦東一帶有兩湖及山東人二百餘名麕聚成群恐將來决非地方之福所望在上者明查暗訪思患預防庶免滋生事故乎 
[司馬赴蘚]  
　　昨日松海防劉司馬命駕至大碼頭登滿江紅船導以小火輪前往蘇省聞有要事須回禀中丞云 
[建祠崇祀]  
　　赭冠肆亂時固始劉松岩中丞方攝上海縣篆務實心防禦有功於民殁後經大憲奏准建造專祠春秋奉祀近浦東爛泥渡各農民亦感德勿諼特於吳家廳建立廟宇昨日十二點鐘時備齊全副儀仗及萬民傘兩柄衣冠肅穆至城内劉公祠恭迎神像沿途觀者數以千百計嗚呼盛已 
[阻止設綫]  
　　浦東陸家嘴南碼頭二處向有西人開設船廠兹因書信往來頗形不便擬設電綫便傳言廿三圖地保楊顯和聞之出頭勒索聲言每一電桿需費洋蚨三翼否則不准動工西人不允據情禀明英領事照會道憲札飭上海縣辦理莫邑尊接奉道札卽於前晚傳到該保升堂詰訊該保供稱小的不敢勒索惟各田户未肯允從謂其所置電桿恐有碍事云云邑尊再三研詰該保堅執如前邑尊叱使退去候禀覆道憲核示 
[掮客脫逃]  
　　寗人某甲在洋涇浜南租高易洋行房屋開設瑞泰字號盖掮客之流也邇來虧負纍纍難於敷衍不得已黄鶴一去不後返竟於前日黎明時席捲脫逃室中所存惟桌椅床帳而已其欠欵最鉅者爲英界某號計銀千餘兩法界壳件洋行火油六百箱計銀七百兩左右刻各債主分赴捕房控告法捕頭特飭包探往查則門内闃寂無人聞房主已派人將屋看管諒當涉訟公庭也 
[自願改業]  
　　昨報列鄭義合公司收租人請追房租一案翁太守飭將福順隆烟舘主楊根山暫押昨晨在捕房提楊詰訊楊供曾向友人商借總須十一月二十日方能到手現願按月拔洋兩元房主如不允從容再另行設法太守詰烟館生意如何楊稱連年虧本致欠房租太守謂從前生意如何店中共有若干人楊稱店中一妻一女生意十分蕭瑟太守謂旣云虧本何不閉歇况此等生意總可發財爾等虧本諒必曾作害人之事故天理不容耳楊稱意欲搬進城中賣糕爲活太守謂城中可再開烟館乎楊稱小的願從此改業太守謂不再開烟館生財卽無用矣遂飭包探嚴頌眉王榮培帶楊至伊店將生財檢點開單以憑發賣抵欠少頃楊妻某氏按案遞禀内稱店係光緒六年開設逐年虧空本年又遭火患現在生財均另行置備情願變賣償租太守謂爾等情願將生財變賣甚好飭包探卽行帶往稽查 
[緝獲私硝]  
　　日前法包探夥阿榮楊四四等行至寗波碼頭見車一輛裝載蒲包有人在後押同行走疑係私貨各之盤詰押車人卽乘間遠颺車夫亦欲遁去檢之則係私硝四包當卽告知包探拘入捕房據車夫云此硝從虹口運來昨晨翁太守臨捕房時備捕頭倩沈通事將情轉逹并問此硝作何位置太守謂循例送歸道署發官硝局變價充公可也 
[俯憐無褐]  
　　水之爲災大矣哉東人之子其何以堪洪流未退寒汛漸催凍餓餘生亟須裝棉以禦善士出資製棉衣者頗爲不少戴德良深今有本埠城内葉　春堂善士俯恤山東瘠况託張錫鶴翁惠莅交來英洋一百元委濟棉衣欵項仁風噓拂瞻用意之彌誠愛日熙和幸被恩於匪淺並不詳其名字益交集夫感慙什襲是珍當亦頌歌靡已也謹列報章用伸謝臆上海北巿絲業會館籌賑公所少欽施善昌謹誌十月初七日 
[鉅欵助賑]  
　　接誦退閒軒主人惠函悉閣下知順直山東災區綦廣勸募維艱湊得英洋一千元託恒豫莊到謹遵分解並囑登列報章以期接踵而興者澹泊無求亟行仁而恐後顚連誰訴胥被惠於靡涯縱不冀夫人知豈或遺乎天鑒救災聿急降福孔嘉身處退閒心誠脩德溺飢猶已感佩逾申虔抒蕪詞謹希荃照[  上海北市絲業會館籌賑公所少欽施善昌謹誌十月初七日]  
[黄菊正開與諸同人小飲醉後放歌]  
　　江南十月氣候和木葉脫水不波一籬黄菊初弄色恰好良朋載酒過呼燈開宴夜方永明月滿天星滿河此時四座悄無語花香暗襲金叵羅傳杯到手飲輒盡興酣不覺觴政苛吳興詩客老更健長篇短什聽我歌我歌君飲良足樂安用樽前兩翠娥家令年來腰瘦損深杯屢盡顏未酡有時尖义同門韻花前起舞影婆娑人生行樂須及早世間憂患何其多有花共折酒共飲此時不樂將奈何[  蘭月樓主稿]  
[壽袁翔甫大令六十卽用高易寒食生霚裏看花客原韻奉祝並請教正]  
　　令旦方懸户左弧德門有慶必留餘茱萸節序才人壽楊柳樓臺傲吏居海屋添籌延鶴算江村祝嘏借鴻廬康强自是逢元吉日月升恒頌九如誘掖人才阮眼青騷壇耆舊栢增齡書留溟渤身閒箸詩判瑜瑕耳順聽香國儘教浮白大仙家安用乞丹靈祖孫相繼傳文苑遥認倉山一壽星[  可園居士金匱楊殿奎叔賡甫拜稿]  
[懷王紫詮廣文寄請誨正]  
　　東坡性不合時宜半是清高半俠奇四海騷壇牛執耳千秋藝苑豹留皮英雄未遇終無恨蠻貊能行熟敢欺歴游海外諸國何日成連尋海上援琴一鼓我情移○題王松堂司馬小樓吟飲圖卽和原韻乞政無事之中雅事尋一觴一詠滌塵襟盃浮蟻緑招花飲箋寫鵝黄待月吟酒陣不寒詩將膽詩壇克壯酒仙心勝他趙嘏樓頭倚長笛空聞靜夜音可園居士梁溪楊殿奎髯叔甫草 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
　　九月十九爲祝君聽桐五旬華誕十月三日又爲太夫人七秩壽辰同人慶賀於海上之三慶園卽席勉成七律二首奉和五十述懷之作 
[并請宋君子安蔣君露生同政之]  
　　十載同羈滬水隈何堪往事首重回丹青緑綺蜚時譽紫蟹黄鱸佐酒杯籬菊常從華誕賞嶺梅特並壽筵開鯫生媿晉巴頌忝附餘光末座陪末得　音　便歸娛親幸有一枝依最難閨閣承字學却喜慈幃壽古稀知命買臣當晚逹修身伯玉悟前非名材倘遇中郎顧會見公卿重布衣[  吳趨瘦狂生沈觀深少海氏拜草]  
[重陽前三日烟臺旅次題壁郵呈惜紅生陶然生斧政]  
　　依人作嫁自年年千里蓬飄倍黯然脫頴常居毛遂後著鞭已讓祖生先南轅北轍成何用塵帽征衫只自憐舊事不堪回首憶一聲狂嘯酒尊前西風簾捲夕陽餘佳節將臨感索居旅館秋聲驚蟋蟀天涯歸思問鱸魚肩無一息貧　累事未三思願總虚爲報江南知已道牀頭金盡故人疎[  海上聽琴客未是草]  
[讀李芋仙先生天瘦閣大集卽題其後]  
　　執得生花筆一枝行間字字走蛟螭言皆有物都根理詩到驚人煞費思雲錦織來推妙手金針度去是良師謪仙才調浣花格共仰騷壇大雅持[  海上種榆山人悅彭氏拜稿]  
[滕省三社兄歸自吳門賦詩見贈依韻奉答]  
　　獨將青眼爲儂開拜賜琳瑯讀幾回豪氣相看今尚壯吟箋猶自手頻裁别來舊雨差無恙借問吳宫剩刼灰何幸丰標先我挹五年相見感岑苔[  悅彭氏甫稿]  
[上海四馬路文報局内恊賑公所經收賑捐十月上旬清單]  
　　初三日滬上義昌成行交來福建船政大臣裴集捐在工員紳匠徒人等捐洋一千元電報紫局來四齡童吳敬煜求平安　儀移無一元南橋温周氏因病愈願助工指移賑一元○江册可熾善士經募中懇炳嚴晉珊陳瑞記三户各一元孫志芳張渭濱王錫奎張子昌竺鉅封白蓮生陳梓泉施靜波八户各五角包修峰鍾維恆泊炳蓮三户各二角五分不留名七百文陳姓三百文阿福樂韶隱名氏三户各二百文餘欵三百五十文無名氏售錠灰資移賑四百文實收洋十元解少蘭善士募安命子等八户實收洋十二元○初四日鄂藩署任交來沈佩九蔡茀生兩善士經募長沙平銀六百兩實收申合規元六百三十三兩江西撫轅文巡廳何梅閣明府交來東賑餘欵九三八平銀八十兩又交來無名氏九三八平銀十兩杭省同善堂募九月份賑捐武林無名氏助棉衣洋一百元無名氏求夫病卽愈海陽黄貽耕堂爲先母吳氏祈求冥福默佑子孫阮仁壽堂三户各十元上虞謝月高九元王廣哉八元任姓得孫平安願洋六元貽德堂蔣祈闔家均安勿藥無名氏代女叩求產婦平安二户各五元裕號傅姓三元顧葛氏隱名氏求失臟起獲浙中隨班聽鼓人吳漁莊爲子百祿保身體平安四户各二元上虞隱名氏潤餘堂都祈闔家勿藥秋朗氏山陰婁淑度每年認捐無名氏五户各一元中州錢五百五十文樂善室三百文急單募心願氏十元金大興號八元恆裕堂祝陳聖章天興行三户各五元南陽氏四元戒欺居士四元孫修凝堂孫味記孫小和四户各二元禮耕堂羅胡廷堃毛大發方正寶四户各一元五懋春三元吳順昌張震亨萬順萬春金炳生金堯齋六户各五角孫鄒氏五元實收洋二百三十九元錢八百五十文常州歸吳興郡求平安二元任逢翁交來任頌薌善士因病還願二十元周浦鎭金山中署書房無名氏一元乍浦泰源號戴應逹善士八元又爐坯洋二元○江册常熟德大號徐幼章翁募林漱欽王鏡珊徐幼章三户各五角王雙盛五彥卿胡蓉章三户各五百四十文汪寶卿朱渭塘羅瑞卿三户各二百七十文程長林潘萬順陳雲章三户各二百文李子欣張金德伍蔭華大興堂萬泰興汪海山六户各一百文實收洋五元周浦鎭昌泰號募詹吉甫汪天賜王藹堂陳氏合助洋一元又且錢四百六十文程翰臣汪小園二户各三角實收洋二元萱蘭並茂生十二元廬江善女楚寶生二户各五角吳淞口老湘合字前營章募章紫春四元章明海一元章贊堯章漣波沈發堂文其清成福泰何友聖趙芸閣章石談蔣隆輝傳德章祥勝曹春和十二户各五角實收洋十一元乍浦源隆昌糖行銅洋二元又崇雅堂蔡銅洋一元○二天共收英洋一千三百廿五元規元六百三十三兩九三八平銀九十兩銅洋三元爐坯洋二元錢八百五十文 
 
 
 

Page 10

 
 
   
 
 

Page 11

 
 
[光緒十二年九月二十九日京報全錄]  
　　宫門抄○諭旨三道錄前○發抄旨七道○大臣謙奏叅革廠員拿辦摺○又奏騐收歲修各工情形摺○鄂撫譚奏更補知縣摺○閩督楊請奬叙摺○又奏採辦東硝暫請改買洋硝摺○九月二十九日内務府國子監廂白旗值日無引見○閻中堂病痊请安並謝開軍機大臣恩○清安由東陵回京請安○掌儀司奏初一日祭奉先殿澤公行禮○兵部奏　執事等官派出恩中堂奎潤沈秉成李端棻○又奏派刊刻題紙之大臣派出　全○召見軍機閻中堂○明日吃肉卯正二刻入座○現換灰鼠袍褂黑袖頭○發抄劉錦棠奏遵照部議擬將義塾回童另行給奬備取佾生奉旨着照所請禮部知道欽此○又本年上半年辦結命盜等案奉旨刑部知道欽此○李秉衡奏委署府州縣各缺奉旨吏部知道單併發欽此○又儘先通判劉振綱期滿甄别奉旨吏部知道欽此○又興業令李昶調署賀縣令奉旨吏部知道欽此○又候補守張璧封署思恩守奉旨吏部知道欽此○又試用令兪思恒期滿甄别奉旨吏部知道欽此○○奴才宗室謙禧跪奏爲特叅抗不依限呈繳礦課私自逃避之廠員請旨革職查拏歸案訊辦恭摺仰祈聖鑒事竊查候補從九品郭垚墀委經理土槽子銀礦廠務欠解六個月課耗解費等銀延不呈繳前經奴才奏叅摘頂勒追奉旨郭垚墀着先行摘去頂載勒限嚴追餘依議該部知道欽此當卽欽遵札飭熱河道轉行遵照限十二日按日繳清詎該員不候查訊輒於限内私赴天津遠避現在限期已滿並呈繳課銀飭查寓所亦無其人無憑訊追據熱河道德克精額詳請叅辦前來奴才查該礦課耗向係儘征儘解歸部撥用歴來並無蒂欠今該員積欠甚多一經勒追不思歸欵竟敢遠離出境似此胆玩若不嚴叅將來紛紛効允何以重國課而儆貪吏相應請旨將候補從九品郭垚墀卽行革職以便查拿歸案訊追除分别咨行查拿到案嚴訊明確照例懲辦理行奏報外理合會同直隷總督臣李鴻章合詞恭摺具陳伏乞皇太后皇上聖鑒訓示謹奏軍機大臣奉旨郭垚墀着卽行革職查拿訊追餘依議該部知道欽此○○奴才宗室謙禧跪奏爲前經騐收歲修武列河河壩各工報經部覆咨令恭摺具奏仰祈聖鑒事竊查上年郡東武列河　水冲刷大石壩經前任都統繼格奏准挑挖河身創築草壩並議將熱河道庫每年所收雜稅一欵移緩就急作爲河壩歲修經費查勘情形酌理動用不必拘定數目總以實用實銷隨時報部等因奏准並明定章程咨部在案去年春季應修之期查勘河壩雖有塡淤沖刷之處因無碍大溜暫緩興修以節庫欵今春復届修期前兼護道嵩林查勘河身應挑者二百五十餘丈草壩應修者一百廿八丈補修者五十丈應換木樁七十五根報准估修於本年二月廿四日開工至四月十八日工竣詳請騐收奴才查騐河身淤積沙石挑除通暢草壩照舊修齊並於草壩内有近流頂冲五十丈之處外面添築草壩一層更將排樁加倍稍爲堅固以上共用夫工脚料銀一千八百八十六兩六錢核與原估所報相符已照章由道庫雜稅項下如數動撥據兼護道造册詳經咨部請銷並准工部覆稱前項工程核與原定歲修章程尚符惟歴來辦理歲修工程應將工程銀數先行具奏再請核銷等因咨行前來除册已咨部毋庸另送外理合恭摺具奏伏乞皇太后皇上聖鑒勅部核覆施行謹奏軍機大臣奉旨工部知道欽此○○頭品頂戴湖北巡撫調補廣東巡撫臣譚鈞培跪奏爲簡缺知縣照例更補恭摺仰祈聖鑒事竊照通山縣知縣林元　調補黄陂縣知縣遺缺接准部覆坐光緒十一年八月初六日行文按湖北省照限减半計算應扣至十一年八月三十日爲開缺日期應歸八月分截缺是月分祇此一缺毋庸掣簽當經以報捐候補本班儘先補用知縣如朝政題署兹接准吏部咨查覆該省自接到卽用班前與候補班前各按各班新章係第一次輪用卽用到班按照新章海防報捐常捐卽用班先之人應用勞績卽用先之人今疏内以報捐卽用班前與報捐候補班前合爲一班請以海防候補班前知縣茹朝政補授到部係屬悞會新章應令按照新章另行更補所請以海防報捐候補班前知縣茹朝政署理通山縣知縣之處應毋庸議行令遵照定限於七十日内揀員更補專摺具奏等因自應遵照部咨以勞績卽用班前人員序補查有勞績卽用儘先補用知縣傅爲霖年五十六歲四川簡州人由附生同治九年庚午科本省鄉試中式第十三名舉人光緒六年應庚辰科會試中式第八十名進士殿試三甲一百四十六名朝考三等十九名於五月初九日引見奉旨以知縣卽用簽　湖北六月初一日領照起程七月二十八日到省嗣以管解京餉限内到京經吏部議叙以本班儘先補用十年四月二十六日奉旨依議欽此臣查該員傅爲霖才具　練學問優長名次輪值頂補所有通山縣知縣實缺應請卽以該員更補卽用正班之缺再該員係儘先卽用知縣請補知縣銜缺相當毋庸送部引見　湖北布政使剻德標署按察使武震會詳前來除咨吏部外謹會同署督臣裕祿恭摺具奏伏乞皇太后皇　聖鑒勅部核覆施行謹奏軍機大臣奉旨吏部議奏欽此○○頭品頂戴革職留任閩浙總督兼管福建巡撫事臣楊昌濬跪奏閩省第八次海防捐輸懇恩奬叙以昭繳勸專竊准户部咨海防需餉甚緊暫准開捐實官併常例以裕餉項欽奉懿旨依議欽此計刊刷　奏清單捐例京外准捐各項均以八成實銀上兌由藩司發給實收數目造册送部等因當經遵照辦理並將上年正月十九日起所收捐項分作七次奏奬並聲明歴次收欵均已收入海防動用續奉准户部咨於核復第五次請奬案内行令將捐銀存儲解歸海軍衙門應用復將閩省庫藏垂竭已用者無可補苴未收者尤殷待濟詳奉奏請將續收之欵酌量留用在案兹自光緒十二年二月二十日起暫截至四月底止據沈紹遠等四百五十一員名報捐官職貢監翎枝封典共收實銀一十三萬三千零九十八兩三錢人分先塡司印實收給領仍係部頒執照發換據閩省善後局司道編作第作次造册具詳請奏前來臣覆核無異合　仰懇天恩俯准奬叙以昭激勸除開造細册送部查核外謹恭摺具陳伏乞皇太后皇上聖鑒勅部議覆施行謹奏軍機大臣　旨户部核議具奏欽此○○頭品頂戴革職留任閩浙總督兼管福建巡撫事臣楊昌濬跪奏爲閩省採辦東硝暫請改買洋硝以備配用恭摺仰祈聖鑒事竊照閩省水陸各營額應需操演槍砲及各屬匠鋪應行配用各硝斤向係委員前赴東省產硝地方採辦催　歴經奏咨遵辦所有光緒十年分營額應需各硝斤共正硝一十三萬七千五百十二斤零核應脚價銀八千八百四二三兩零曾經由司詳委福建台灣府嘉義縣知縣張德迪帶同副員台灣縣典史邢植東賚價赴東採辦嗣據該委員張德迪具領請給　價等銀除照章扣留夫船價銀一千零四兩存儲司庫另行核給外實應先領銀七千八百三十九兩四錢三分九厘禀報帶同副員定於光緒十一年三月十八日起程赴東當將應買硝數承領銀數同起程日期恭疏題報曁分咨部臣查照並聲明光緒元年起至九年止額硝請免再買各在案旋據該委員張德迪先後禀報到東日期並稱察看東省雨水過多黄河决口數處硝地槪被淹没現在水勢稍退災民多未復業硝斤亦無所出等情復經咨明山東撫臣准俟水退災平檄催產硝各州縣分别起辦並飭該員遵照去後兹據張德迪禀報丁憂並請另行委員接辦前來查閩省按年額需營硝歴届委員赴東採辦無不周折遲延諸形棘手然從前海道未開東硝爲軍火要需不能不遠資接濟迨至閩廣海口通商以來洋硝洋礦時有洋船販軍到口是以額硝遇有不敷均經隨時不地採辦洋硝或委員前赴香港購買以備配用光緒十的軍硝仍行照案委員赴東採辦原所以重軍火而免缺乏也惟東省自遭火災之後產硝各州縣山產甚少價值尤昻採辦旣極爲難而訪查近年閩廣各海口洋硝來路較旺價廉而成色潔凈以採辦東硝之脚價移作購買洋硝之價值以尚得有便宜日臣等悉心籌畫現辦十年東硝委員張德迪雖已到東具報開局尚示開手採辦業經續報丁憂回籍兹若由閩另委正員前往接辦不特輾轉需時難期濟用而委員津帖盤川等項又須另行籌給諸多縻費設竟責歸副員邢植東一手專辦則宫卑任重又恐經理未協致有疏虞擬請飭將十年東硝暫行停辦其該委員張德迪繳存東省聊城縣硝價等銀如數提解回閩所有用過盤費若干另飭據實報銷一面由閩設法赶買洋硝以備各營配用仍將購買洋硝價值核實造銷以資稽查至光绪十一年以後額硝仍俟察看洋硝淡旺及東省產硝情形再行隨時辦理據福建布政使張夢元詳請奏咨飭辦前來臣復查無異除咨部查照外謹恭摺具陳伏乞皇太后皇上聖鑒勅部核覆施行謹奏軍機大臣奉旨工部知道欽此 
 
 

Page 12

 
 
[光緒二十年十月初二日京報全錄]  
　　宫門抄○上諭二道錄前○大學士閻奏瀝陳衰病懇恩矜恤摺○内務府英奏報巡查後龍風水起程日期摺○黔藩曾奏爲恭報回任日期摺子○東撫張無爲斬決盜犯均請就地正法緣由夾片○内務府英奏爲請爲尚膳茶正摺子越大臣繼奏爲請奬勵繙譯生夾片○東撫張奏爲叅有獄管獄官議處摺子○十月初二日吏部翰林院正藍旂值日吏部引見二十八名兵部二名侍衛處二名○恭王專摺謝賞神肉恩○紹祺請假五日○侍衛處奏派主宴之大臣派出豫王○召見軍機○○大學士臣閻敬銘跪奏爲瀝陳衰病下悃籲懇天恩格外矜恤仰祈聖鑒事竊臣于本月二十四日陳請開去要差同日内閣奉上諭閻敬銘奏差使煩重銷假後慮難勝任懇恩開去要差一摺閻敬銘病旣就痊着毋庸開去軍機大臣差使欽此聞命之下感悚莫名臣苟稍可强勉何敢再瀆宸聰惟臣病將半載精神委頓現僅稍痊而年力已衰難期復元因尚非常厚恩勉思力疾銷假中心戰慄惶懼實深臣所管户部及軍機大臣街走差使均屬煩重近年以來臣早赴闕廷午入衙署每日寅出酉歸恒以爲常至冬日則戴星出門戴星歸寓飲食無定啓處不遑當無病時已覺不支今則衰病日深萬難兼顧查軍機處總匯百司辦理頃刻天威咫尺隕越時虞户部則勾稽考核弊積緒煩駁詰防維籌畫預備如臣檮昧加以衰孱筋力已就疲羸心神又時昏眩兩處備　窮日鮮暇不惟力難勝任終必貽悞兼慮紛集叢投再蹶不振餘生固不足惜事悞難爲後圖方命誠忤鴻慈曲從勢更辜負不揣冒昧續懇天恩於軍機處户部兩項差使開去其一俾微臣衰體勉支少滋罪戾區區愚忱不敢毫微欺飾亦不敢自擇便安惟聖慈矜恤而保全之不勝悚惶待命之至所微臣瀝陳衰病下悃籲懇天恩格外矜恤緣由謹繕摺具陳伏乞皇太后皇上聖鑒訓示謹奏軍機大臣奉旨已錄○○奴才英廉跪奏爲恭報巡查後龍風水火道起程日期恭摺奏聞仰祈聖鑒事竊照陵寢後龍山火道向係每年節交白露責成各該營汛將火道荒草一律芟除打掃潔淨俾昭愼重曾於同治七年間遵前任總兵景霖奏准自同治八年爲始總兵與中軍游擊輪流間年往查一次並總兵巡查之年由永濟庫動支經費銀三百兩歴經辦理在案今輪應奴才巡查之年所有經費銀兩自應按照新章支領八成銀二百四十兩兹據各營汛呈報芟割火道將次完竣奴才卽擬於九月二十八日起程前赴後龍周歴查看除俟查畢再行具奏外謹將奴才巡查後龍風水火道起程日期理合恭摺奏聞伏乞皇太后皇上聖鑒謹奏軍機大臣奉旨知道了欽此○○二品頂戴貴州布政使伯奇巴圖魯臣曾紀鳳跪○奏爲恭報微臣回任日期叩謝天恩仰祈聖鑒事竊臣遵旨入覲於本年五月到都仰蒙召見兩次忱輸就日感切下風陛辭後束裝登程於七月二十四日回抵黔省卽奉署撫臣　霨飭赴新任八月初一日准署布政使李元度將印信文卷移交前來當卽恭設香案望闕叩頭祗領任事伏念臣湘楚庸材毫無知識懼屏藩之弗稱　黔事之多艱從事十年方愧涓埃未報對揚九陛復承訓誨周詳何大德之如天勉微臣以盡職京華回省彌殷犬馬之忱邊徼從公應竭駑駘之力舉凡安民察吏用人理財一切職分應行事宜總不敢稍涉因循亦不敢稍滋孟浪惟有恪遵聖訓實力講求并隨時禀商督撫臣悉心經理以冀仰答高厚鴻慈于萬一所有微臣感激下忱并回省日期理合恭摺叩謝天恩伏乞皇太后皇上聖鑒　臣經過江南安徽湖北湖南等境其時晴雨調和民氣均甚文帖合併附陳謹奏軍機大臣奉旨知道了欽此○○張曜片再東省曹州府屬民俗悍强素爲捻幅匪徒出没之區肆行搶掠習爲故　濟寗毗連曹郡壤接江南水陸交衝五方雜處又如魚台縣之湖團金鄉縣之羊山嘉祥縣之滿家洞亦爲匪盜之藪曹濟盜風之熾實甲於通省溯查咸豐年間以來凡斬梟斬決盜犯均係就地正法嗣後光緒八年刑部奏請子限一年歸復舊制經　撫臣陳士杰于九年四月奏明情重盜犯就地正法尋常盜犯一律解勘惟輾轉招解有稽時日甚至中途脫逃否則瘦斃囹圄以搶劫里犯未能立下典刑不足以昭炯戒臣爲因時體察情形再四籌商不得不因地制宜量爲變通兹據署按察使王作孚具詳請奏前　應請嗣後曹州府濟寗州兩屬盜犯凡罪應斬梟斬决者於訊明通禀後卽由該管府州提審再解兗沂曹濟道覆勘統由該道審訊明確備文咨司一面錄供禀臣核明情眞罪當批司咨行就地正法應梟示者將首級解至犯事地方懸午示衆照依舊章按季彚奏分案錄敘供招咨部洵於地方捕務有裨一俟盜風稍息卽當奏明仍復舊制辦理倘遇犯供未確案情略有疑竇臣仍當隨時提審斷不稍涉大意致滋枉縱至罪止斬監候者悉照舊制解勘除咨部外所有東省曹州濟寗兩府屬審辦斬梟斬决盜犯均請就地正法緣由理合附片具陳伏乞聖鑒訓示謹奏軍機大臣奉旨着照所請刑部知道欽此○○奴才英廉跪奏爲循例坐補尚膳止一缺恭摺奏聞仰祈聖鑒事竊恭查乾隆二十四年五月欽奉諭旨嗣後陵寢補放尚膳茶正内管領等官亦照茶膳拜唐阿之例將引見餘剩記名人員遇缺坐補欽此欽遵在案兹孝陵現出尚膳正一缺奴才查有光緒九年九月二十一日引見尚膳茶正擬陪奉旨記名之孝陵内管領文長應請坐補理合循例奏聞伏候命下之日奴才照例分咨吏部户部内務府查照辦理謹此恭摺具奏伏乞皇太后皇上聖鑒謹奏軍機大臣奉旨着照所請該衙門知道欽此○○繼格等片再廣東同文館自同治三年五月設立所有肄業諸生三年學習有成分别給予繙譯生監准其一體鄉試並准充各衙門繙譯官其由繙譯官出力之員著有勞績均以府經縣丞爲升階旗人願就武職者以防禦爲升階續經議擬繙譯官當差得力三年期滿或繙譯鄉試清文熟悉點畫無訛或文鄉試三塲完竣文理平通未經中式者均照案給予府經縣丞爲升階各等因奏准在案嗣因同治十年十月經前任將軍長書等請將繙譯宫裁撤並以旗人由繙譯官遽以防禦升用未免過優請專以府經縣丞各員差委亦奏准在案兹光緒九年考取作爲繙譯生員曹廣照多興蔣俊等三名均已當差三年曹廣照應過乙酉科文鄉試三塲完竣文理尚屬平通多興蔣俊並應過乙酉科繙譯鄉試清文尚屬熟悉點畫無訛均經咨明總理各國事務衙門及吏部在案每遇奴才等接見洋人令該生等來署代傳方語頗稱侍力人品亦尚端謹又歴屇保舉六品銜縣丞用之清安清端以縣丞用之王堃元茂連楊福等均當差復逾三年每遇洋文照會文報等日令其繙譯漢文並無眙誤代傳言語甚繼敏捷亦且人品端方均應照章一律請給升階以示奬勵奴才等公同酌核繙譯生曹廣照多興蔣俊均請以縣丞用茂連楊福均請賞加六品銜清安清端王堃元均請仍以縣丞送部簽掣洋務省分歸候補班前先補用以上各員可否照擬給奬之處出自逾格鴻施所有同文館之繙譯生當差復届三年期滿分别擬請奬勵各緣由謹附片具陳伏乞聖鑒謹奏軍機大臣奉旨覧欽此○○頭品頂戴山東巡撫臣張曜跪奏爲疏防監禁斬犯並待質徒犯越獄脫逃請旨將管獄官革職拿問自獄官照例議處恭摺仰祈聖鑒事竊臣據署臨淄縣蔣樹屏禀稱光緒十二年七月二十七日夜四更時分風雨交作致監房後墻坍倒更夫屋避雨與刑禁人等均各睡熟詎斬犯邊連梆待質之犯王鞍汰乘間扭斷鐐銬揭起籠底木板爬出籠外越獄逃逸該署縣聞報會營督率該典史阮雲霖馳往勘騐選差追緝無獲提訊刑禁人等僉供係一時疏忽並無鬆刑賄縱情弊迎飭緝拿等情臣查該犯邊連梆因行竊拒傷事主楊玉蘭身死案内擬斬鹽候兩次秋審情實奉旨停勾仍入本年秋審情實王鞍汰係聽糾搶奪過客王憲章銀物案内擬徒因首犯未獲監候待質之犯該管獄官有獄官並不督率刑禁人等小心防範致令越獄同逃實非尋常疏忽可比　刑禁人等難保無鬆刑賄縱情弊亟應分别叅辦據藩臬两司轉據該管道府詳揭前來除飭可將該典史阮雲霖撤任委員前往接署同刑禁人等一併委提至省發委濟南府嚴訊確情按擬詳辦外相應請旨將管獄官臨淄縣典史阮雲霖革職拿問俟提集刑禁人等訊明有無賄縱情弊按例擬辦有獄官署臨淄縣知縣候補知縣蔣樹屏請飭下照例議處仍勒限嚴緝逃犯邊連綁務獲究報限滿有無弋獲再行分别辦理除咨刑部將邊連梆於秋審案内扣除外所有監禁斬犯及待質徒匪越獄脫逃將管獄有獄各官分别參辦緣由理合恭摺具陳伏乞皇太后皇上聖鑒訓示再所有臨淄縣典史一缺東省現有應補人員應請扣留外補合併陳明謹奏軍機大臣奉旨已錄 
　　昨來北洋輪舶接得本月初二日邸抄敬謹印登以供衆覧尚有初一日一本俟郵到卽當補印可也本館附誌 
 
