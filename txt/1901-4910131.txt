# 1901 - 176 - 4910131

 

Page 1

 
 
[新印胡文忠公全集] [  圖書集成局啓]  
　　益陽胡文忠公以文學之才出膺節　於咸同年間削平粤逆重奏中興偉烈豐功與曾左諸勳臣大名同垂宇宙其奏疏文牘先由嚴渭春中丞選付梨棗惟删汰過多咸以未窺全豹爲憾旣而曾忠襄公復取官私所藏勒爲遺集計八十六卷凡整軍經武察吏安民諸大政甄采無遺可稱全璧兹書肆友人倩本局用大號鉛字排印成書紙墨精良校讐詳慎分裝八本碼洋一元五角現朝廷方重政治之學有志經世者誠不可不家置一編也售處在上海三馬路申報館申昌書室煥文書局江左書林文瑞樓古香閣祥記書莊宏文閣各家請就近選購此佈 
[新印繪圖大字瘍醫大全告成] [  圖書集成局代啓]  
　　顧練江先生瘍醫大全一書集外症之成闡諸家之秘繪圖貼說附以經騐各方病者不煩延醫可以檢方而治最稱利便惜坊間輾轉翻刻魯魚亥豕遺悮良多邗江夏君毓芝有鑒於此爰覔得初印善本倩本局以大號鉛字排印校讐詳慎紙墨精良每部十六本分裝兩函碼洋三元寄語海内諸家尚其各置一編以備衛生之用售處在上海申昌書室慎記書莊及各書坊均可選購請就近移玉可也 
[三續江西巡撫李免林中丞覆奏變通政務摺稿]  
　　一曰仿行保險泰西以商政興國其所以維持商務者無所不至而尤在保險一法凡富商巨賈遠適異國計其所運之貨納百分之一二於保險公司脫遇水火盜賊之險皆得向公司按成本取償永無一蹶不振之慮而公司所收保險費盈千累萬其償者不過偶一遇之無不坐收大利近年沿海各省商民挾資稍鉅者咸向洋行公司納保險金每年所失何止數十百萬是不啻於稅釐之外而多納外國釐金也宜令各行省會垣及通衢馬頭商務人民繁盛之巿鎮均設立保險官局先由官給成本一面招集商股通力合作選舉公正紳商董其事而由藩司關道督其成商貨而外人壽房屋器物無不可保或一時不能選舉則仿郵政之法先由各海關興辦其利國利民視郵政尤大卽或初辦利息微薄而使内地人民生者履險如夷死者存卹有恃亦仁政所宜先也一曰修舉農政農居四民之一是與工商並稱然必地面生財饒裕方能講求工作推廣貿易則農實爲工商之本中國土壤之沃甲於大地乃漢唐之後民趨末富不究根源致土大夫不辨菽麥農民賤於輿臺土地不闢水土不修此耕畜之技所以日拙也收穫之效所以日微也當乾隆五十八年會計天下人口逾三萬萬高宗純皇帝巳有生之者寡食之者衆必致日形拮据之諭迨道光朝又增一萬萬有奇其中經髮逆之亂不無逃絶而同治中興以來休養生息又三十餘年人丁之繁不可紀極近以一人耕而供二三十人之食矣近年民間日用所需無不奇貴視乾隆時物産之豐盈固如在天上即以較十餘年前米薪之值亦昻貴倍加安得不日見貧困也考泰西各國所用農具皆甚精捷有火力馬力人力之分而又精治化學凡養土膏辨榖種儲肥料留水澤引陽光無微不至無利不收今縱不能使鄉曲農民盡知化學而設官督課誠有不可緩者臣愚以爲各省同知通判佐雜皆閒曹無事似可一概攺爲勸農專官令與各鄉土人各考其地之物産土宜耕田而外兼講求各項植物如茶桑松竹桐梓漆椿樟棕杉柳之類次及麻棉蔗靛曁一切果實瓜豆藥草凡童山曠野隙地高岡屋角塍間隄邊岸側隨地所宜聽民自擇所在官荒及無主之區一體任人領種給以印照薄取租息凡泰西農器之便而易行者均勸民購置先著富户提倡或由官酌籌公欵有能自製農器便民利用者許由該勸農官騐明詳奏予以專利優其獎賞並酌定勸農官功過能使地無曠土林木蕃殖者保薦擢用勸導無方者黜之如此行之十年民生皆裕自無逋糧土物日饒可敵洋産誠致富之要務也泰西化學之士謂樹之本能培土脈爛沙石磽确可變膏腴樹之隂能土壤澤吸水氣早潦咸資補救且長林蔚秀放養氣收炭氣有益人身是種植一事利於民生更不可勝說矣此摺仍未畢登明日尚須賡續 
[德使電音]  
　　華歴本月十四日駐滬總領事得駐京德使來電云出使德國之醇親王許以行抵申江假寓德署俟有公司船出口前赴栢林并聞官塲中人云醇邸於使德事畢後尚須游歴美國取道日本回華惟行色匆匆不能過於躭擱云 
[賃船載兵]  
　　西字報云英廷刻巳賃定印度某公司火輪船一十七艘駛至中華載兵回國觀此知和局業巳大定國家可重慶昇平矣 
[聯軍盡撤]  
　　京師訪事人云德軍之駐紥禁城西苑者定期五月十三日撤退將中海南海一律交還日本軍之駐紥禁城東安門内者定期五月十四日撤退將内閣衙署交還其借用順天府之警務署定于十八日撤退至是而駐紥京城各處之聯軍一律退清地方遂無復有洋兵車轍馬蹟矣 
[越盜巳平]  
　　越南患盜前巳列諸報章昨閱西字報云邇來占據各邑之盜歴經法人勦洗刻皆息影潛蹤某日羣盜擁至高平欲與法捕抗拒途遇國先鋒隊互相攻擊烏合之衆紀律全無駐高平之法軍大隊聞之立即馳往助剿羣盜敗竄山内喘息未定忽有華軍馳至與法兵協力兠圍羣盜惶急萬分旋於晚間自山巓蜂擁而下法兵自後追逐羣盜返身格鬥法兵另分一隊從旁攻入羣盜送舍命狂奔然巳遍地屍骸存者寥寥無幾矣迨天明華軍復乘勝追上法兵更從而襄助將隱匿山上之餘盜薙除净盡法帥猶恐尚留餘孽高懸賞格謂有能獲送一名者賞洋銀十四圓 
[德帥抵崎]  
　　各國聯軍總統德爵華爾得西氏由中國京師赴日本東京游歴情形前巳略誌於報兹接日本長崎埠訪事友人來函云東歴六月十九號卽華歴五月初四日午後華帥由横濱乘海而搭兵艦至崎各軍艦咸升砲致敬旣下碇長崎縣知事荒川君以下各官紳均登舟迎謁華帥隨小憇於某客邸巿民爭放烟火歡迎大約小作勾留即須由香港遄回本國矣 
[商舉統帥]  
　　日本長崎埠訪事友人云日本政府近接德國政府來文略謂目下中國北方匪亂雖巳敉平而所駐各國守備兵數尚不少自華爾得西氏交卸回國後各軍無人統率未免號令紛歧不知列國武員中何人堪勝統帥之任如有所見請卽覆核施行未知日本政会若何作答也 
[招考書手]  
　　京友云上月下旬某日户部雲南司出示五月初八日招考書手是日赴考者共九十四人各抄錄則例一條繕畢自將字句點斷嚴密彌封俟三日後斟酌文理是否通順字體是否端正以定去留聞須挑選正取二十名備取二十名 
 
 

Page 2

 
 
[日人執法]  
　　京師訪事人云左安門内天壇迤東皇極廟供奉古銅佛像數尊本年四月某日突來五六匪徒偕兩日本人將銅像運出住持羽士不敢阻止濳訴諸英叅領寳羅君寳羅君立派巡捕往緝遇諸中途一一就縛向之訊鞫直認不辭寳羅君因案中有兩日人乃照會警務署將全案移交日官科斷旋經日官科定罪名四月杪押至安定門外華犯斬首兩日犯則按照軍律處以槍刑 
[逆首自斃]  
　　日本報云東歴五月中日人伊諾烏賢氏航海赴毆洲道出南洋檳榔嶼與康有爲晤談康侈陳南北亞美利加洲奥削尼亞洲海峽新闢地火奴魯魯日本飛獵邊暹羅香港及中國廣東諸處皆有保皇會黨多至百餘萬人刻方竭力募集金貲徐圖起事至於徐勤遠在美南起居無恙梁啓超則己殉於奥削尼亞云云此說如確則梁逆不待我朝顯戮實巳早伏冥誅矣書曰天作孽猶可違自作孽不可活其此之謂乎　奥削尼亞日人謂之濠洲華人則以新金山名之 
[美國水災]  
　　日本報譯登法國駐日使臣所得巴黎來電云美國拔其泥矮隄防拆裂洪濤滚滚而來以致幾司托痕埠及附近地方一片汪洋悉成澤國人民淹死者約共五百名口殊可憐也 
[直隷匪患]  
　　日本報云去年中國拳匪之亂皆藉口於扶清滅洋兹者直隷河間一帶復有匪黨蜂起旗上大書扶明滅清四字盤踞各處擾害地方計匪首黄金標天津鹹水沽人孟慶功天津人手下有匪類千餘人横行於距蘆臺六十里許之造甲城赤减灘回民劉德麟滄州人手下有匪類四百餘人以軍糧城爲巢穴時出没於距蘆臺四十里許之淮漁甸凡豐潤玉田寳抵各邑村民皆遭其荼毒張四劉二孟獻廷手下匪類約千人盤踞寗車沽迤南各村莊孟廣漢賈三皆窩羅沽人張寳堂北塘人戴洛徐洛王跛子尚寳均手下匪黨或數百人或數十人或從水路乘舟滋擾内河及沿海各口往來行旅疉遭刼掠爲害良深此外又有武舉田洛相者在深州倡立聯莊會專與耶蘇教中人爲難要結海盜潰兵多至二三萬人行劫遠近七百餘村無一免者似此地棘天荆真寸步難於行動矣不知軍符在握者將何術以敉平之 
[剿匪述聞]  
　　天津直報云直隷定州望都等處土匪猖獗地方官請兵剿捕隨由大吏派往勇丁十營統歸吕軍門督率天戈所指自應小醜濳蹤矣 
[示開租界]  
　　大俄國駐津領事官珀爲出示曉諭事照得俄國業與中國訂約定在天津亦照别國方一租界其界自河東藥王廟西賀家胡同起下至圍子門外世昌煤油棧東至鐵道西至河邊卽此沿河一帶屬訂俄國租界之地均經立有界牌凡在界内之房産田地仰爾居民人等知悉均須各將所執契據速行呈送河東飯巿俄國租界公所内請北洋大臣李委辦俄國租界事務直隷候補道錢查騐每日十點鐘至十二點鐘時前來本公所聽示核辦一切其交契據期限至六月初一日截止如再逾限不交契據定將該地充作租界公地倘有因亂巳將契據遺失或被燒燬者准該業主邀同妥實保證前來本公所聽示核辦切切特示光緒二十七年五月初六日 
[委勘兵船]  
　　漢口訪事人云湖北楚材楚威兩兵船向稱快捷每届三年由大憲委員騐視機器有無損傷以便鳩工修整兹由善後局憲札委金峙生刺史前往查勘 
[會匪成禽]  
　　漢口訪事人云本月初旬某夜某營勇丁擁至寳慶馬頭某姓家拘獲自立會匪混號唐拐子者押解至鄂垣禀請上憲訊辦 
[輪船難行]  
　　武昌訪事友人致書本館云湖北武昌府與漢口遥隔一江大小各划船往來如織每當夏秋盛漲江流湍急行旅咸有戒心去歲職商陳某創設小輪船以資利濟禀蒙大府允准旣而衆划船户以生計被奪羣起阻撓以致未久卽諭令停止近有某洋商擬製小輪船四艘專駛武漢二處禀請駐漢領事照會湖廣總督張香濤制軍請飭屬妥爲保護制軍以武漢各埠恃划船爲生計者不下數千人一旦輪舶暢行勢必多所窒碍且去歲華商甫經創設卽禁不許行今者洋商如果行駛自如深恐浮家泛宅者流滋生事故因照覆領事詳述情形請轉飭該商停辦 
[黄州罷考續聞]  
　　湖北黄州罷考一事昨巳照漢口訪事人函述備錄報端兹又接武昌訪事人手函云湖北提督學政蔣藝圃宗師按試黄州諸生忽然罷考府尊魁雲趾太守立卽電禀督憲張香帥香帥飛飭武愷營統領吳恊戎撥勇三營星夜馳往彈壓至啓釁之由言人人殊莫衷一是有謂匪類乘機作亂竟將試院圍攻者昨所言某生夾帶時文被責自盡所致恐尚非確實情形也 
[禾試有期]  
　　嘉興訪事人云浙江提督學政李文坡大宗師行文嘉興府署定期五月十一日取齊嘉秀兩縣主因卽諭令辦硑人役將校士館修葺一新大約十三四日文斾卽可按臨矣 
[西江水患]  
　　南昌訪事人云自本月初五日大雨後上游瑞河贑河來源日盛省河之水連日漲至二尺許濵江田畝皆在水中早稻正在含苞不無傷損初六日南昌府查蔭階太守禀明各大憲率同南昌縣陳大令伯調新建縣孔大令顯儒出示禁止屠宰設壇城隍廟竭誠拜跪以祈速放晴光 
[禾中火警]  
　　嘉興訪事人云上月之杪某晚更魚初躍時郡城北門内下塘顧姓家遽稅祝融之駕幸卽經人救熄不致蔓延迨本月初二日之晚二鼓時北門外塘灣街東巿端平橋堍聚順茶肆中不知因何火起幸急汲水以灌遂得火滅烟消然左右鄰家巳飽受虚驚無異小鹿兒在心頭撞矣 
[皖省官塲紀事]  
　　安慶采訪友人云省垣巡查西叚保甲委員候補府經歴瞿叅軍於本年二月到差邇因星夜巡行感受風寒遂具禀辭差以資調攝保甲總局憲馮觀察准之遺差巳札委候補縣丞勞二尹洪立接辦矣○省垣保甲總巡馮觀察首以除暴安良爲務昕宵緝捕務令盜賊無處濳蹤偶或事發到官則覊禁自新所中令其專習一藝使日後從寛釋出得以餬口有資誠善法也 
[漢江鯨浪]  
　　漢口訪事人云新任湖北巡撫端午橋中丞將次蒞鄂藩司瞿賡甫方伯特委朱大令祖蔭督修衙署置備器物大令奉札後巳於本月初十日遵照辦理矣○現值黄州府試之時府尊魁雲趾太守深恐匪徒混跡其中滋生事故預期電禀湖廣總督張香濤制軍調勇若干名以資鎮懾○湖北提督學政蔣藝圃大宗師按臨德安漢陽兩府所識拔者多青年之士凡有一藝之長靡不列諸高等宏獎風流可謂不遺餘力矣 
[鐵甕濤聲]  
　　鎮江訪事友人來函云常鎮通海道兼鎮江關監督長久山觀察近以時事多艱各處匪類皆思乘機蠢動鎮江係通商口岸人烟稠密奸宄尤易濳藏雖有保甲局及各防營深慮鞭長莫及爰商請江勝全軍統領杜雲秋觀察添派營勇駐紥城中藉資鎮懾觀察允如所請檄調京峴山江勝後營勇二百名移駐郡城鎮四倉及山巷等處無分晝夜四出梭巡經此嚴密防維意者不法之徒或可稍稍歛跡矣○鎮城河道年久未濬漸致淤塞不通不但舟楫難行且汚穢蒸騰尤易釀成疫癘兹由各善堂董禀明丹徒縣莫嶼香大令籌集公欵分叚疏濬亦便民之一端也○去夏北方匪亂人心惶惶鎮郡地方官會同在籍諸紳舉行團練刻下北亂巳靖而鄉間盜風尚熾擬展限辦理半年其經費仍由各商捐助 
 
 

Page 3

 
 
[上海官塲紀事]  
　　日前新簡浙江督糧道陸吾山儲憲挈同瀛眷由蘇垣來滬小駐行旌昨日午前命駕赴上海縣署辭行縣主汪瑶庭大令迎入花廳茗談良久而别○昨日保甲總巡朱森庭明府設筵滬北某園柬請稽查烟膏捐委員陳荇香明府宴飲陪坐者爲上海縣汪瑶庭大令 
[盜犯順供]  
　　盜犯李金生李萬富袁晴風張澤月王明榮傅才喜前因聽從首犯劉明山行刼本邑浦東張家樓屈姓雜貨店案發被獲經上海縣主汪瑶庭大令訊明口供詳奉大憲批飭將劉正法李等解省勘訊大令隨飭典史趙敬臣少尉騐明面貌箕斗前晚親自升堂提犯順供各犯齊稱小的等籍隷湖北黄陂等縣家有父母初次悮犯實受劉愚叩求超豁大令飭吏將供單朗誦諭以爾等如到上憲衙門須將供詞記清不得顛倒翻異致受嚴刑隨者在單上蓋印指模仍回獄内聽候起解 
[罪不容寛]  
　　本邑北新涇鄉民盧良卿因其女鳳金與比鄰姚阿弟成姦私産一孩以致羞忿自盡報經上海縣主汪瑶庭大令騐明屍身將鳳金及姚帶案研訊隨將姚釘上脚鐐下之於獄鳳金暫發官媒看管一面據情申詳各大憲近接大憲批回内開鳳金人雖呆戅輙敢犯姦致父自尋短見情罪非輕自應按律擬辦等因昨日大令飭差將鳳金從官媒處提出開導一番然後釘上脚鐐攺收女獄大約須解赴省垣禀請臬司朱竹石廉訪審勘矣 
[研訊巨棍]  
　　虹口著名土棍瞿龍龍自經中西包探拘獲後解經英美租界公廨讞員張柄樞司馬會同梅副領事略訊供詞諭令發回捕房押候禮拜五復訊昨禮拜二龍龍倩某律師到堂申辯捕頭聞之卽將龍龍解案律師堅求保出司馬商諸白繙譯謂龍龍前因紏同拖基駁卽土記寳瞿銀大王阿二矮銅士金生香烟阿成朱桂生等人遣江北阿二將劉錫康誘至鄉間私刑吊打勒出洋銀三百元旋經包探孫阿星將土記寳拘獲送案笞責八百板管押兩年龍龍乘間脫逃今始禽獲察其惡迹多端屢經大憲訪拿非尋常錢債細故可比未便遽爾交保律師申辯再三司馬堅不允從飭仍發回押捕房候再訊究 
[竊賊輕生]  
　　日前竊賊胡阿濤行竊本邑南巿竹行馬頭李阿朝所駕駁船駛至吳淞向人求售巡防局勇見其形跡可疑拘解至局局員某君研訊之下胡供小的家住浦東嚴家橋附近此船實係竊來求恩寛恕局員命將船留候失主具領前日李得悉偕管帮人葉香蘭往認胡聞之恐干未便奔至温草浜投河自盡地保禀報寳山縣署縣主金苕青大令立傳刑仵書役命駕前往騐得屍身並無傷痕委係大水淹斃遂飭地保備棺收殮昨日屍母吳某氏巳赴吳淞具領屍棺矣 
[德兵抵滬]  
　　前日午後朋德國兵千餘人田天津乘某輪船來滬在外虹口公和祥馬頭登岸迤邐赴楊樹浦小住自來水廠左近老沙遜棧房 
[覆舟喪命]  
　　昨日清晨有一杉板船載客四人駛至外虹口招商局中棧馬頭適潮漲水急舟子力不能支以致傾覆僅救起一人餘均葬身水府亦可哀巳 
[南巿捕房紀事]  
　　前日水巡丁查知太平馬頭浦中沈有鐵五條因卽設法撈起送入捕房捕頭令存候失主認領○仁源木行主前曾赴工程局輸捐領取貨車執照邇忽塗改月分意圖朦混昨被巡街捕查知將車夫拘入捕房仁源執事人范某聞之聲請從寛開釋捕頭不允令押候解送馬路工程局禀請總辦葉孟紀司馬訊究○前晚偷兒王金福濳入某姓家竊得布衣三件携之而出適爲巡街捕所見帶入捕房捕頭令押候解送馬路工程局禀請究辦 
[法租界公堂瑣案]  
　　前日英界巡捕房三百零五號華捕楊阿寳偶於落差後入城遊玩道經法界被流氓王阿龍等軋至某茶館勒索洋銀三十元經法界巡捕拘入捕房昨日捕頭派包探解案請究王不認敲詐讞員杜枝園大令商之聶繙譯飭將王移送英美租界公堂著楊投案備質○周王氏挈子東生投案訴稱此子自幼經小婦人聘定吳阿全之女爲室童養在家迄今數載當熄年一十有五時曾由吳接回本月十四日忽乘小婦人人備將箱中首飾衣物並大小洋銀一百餘元庚帖一副挾之而遁顯係被吳唆使爲此將吳扭案叩乞究追大令著將吳交保出外帮同尋女○蘇少英訴稱小的家有馬車雇葉阿榮執御嗣被將車竊去倩宗發祥修理兹經小的尋獲報捕一併拘案請究宗供葉囑修此車議定工料洋銀四元葉供此車向英租界三馬路某姓買來小的並未行竊大令著押候查明復核○船户陳毛毛訴稱前日小的船上失去米五斗值洋銀二元五角報捕後查獲賊犯曹阿金王金生詰知贓巳賣與史江洛僅得洋銀一元八角今連史送案請辦大令判罰史洋銀三元曹王各枷號一月笞責三百板○徐阿四訴稱小的在某洋人處執御娶妻奚氏不守婦道常出外不歸前日尋至虹口反敢唆使流氓與小的爲難因此送案請辦大令判令掌頰一百下○王以祥訴稱小的在菜巿街開設肉店前日楊福生夏正奎付給洋銀一元言欲購肉一角小的當卽找還小銀錢九枚錢若干文不意伊竟乘間攫去小銀錢五十枚幸即鳴捕拘獲送案請懲大令著押候查明覆核○馬炳元訴稱小的失去銀表一枚報捕查獲竊賊宋元全詰知尚有同黨曹阿松王阿榮一并拘送請辦大令判各責二百板贓給失主領回○李品山訴稱前日失去花衣一包值洋銀九十八元報捕後查獲賊犯陳林泉詰知贓巳售與朱全全得洋銀六十八元是以送案請追大令著朱交還李洋銀六十八元另罰三十元陳責二百板○潘順德前控高陞棧主嚴娥奶積欠會欵洋銀二百八十七元大令詰知欵係宓均揚所欠嚴娥姐曾爲中保因著交宓到案訊追昨日娥姐將宓交案大令著押候訊供娥姐交原人保出○鄉人金子山由川沙携帶藍布數疋來滬經包探拘獲詰知竊自同族金煩白家尚有古銅香爐一枚因於昨日解案請訊大令著失主來案具領金從寛釋出○金阿根訴稱小的道經鄭家木橋流氓王阿妹强搶洋傘並被毆傷爲此鳴捕拘案請辦大令判責三百板○陸徐氏訴稱女兒彩貞在某紡紗廠工作被李王氏騙去金戒指一枚是以扭案請追李王氏供小婦人實向彩貞暫借不敢誘騙大令判押捕房二日贓給原主領回○莊岐生訴稱馬金榮保薦伊弟紀榮至小的所開店内執業前晚乘人不備私取洋銀而逸因將金榮扭案請追大令著將金榮交的實人保出赶尋伊弟到案訊究○劉隆興訴稱小的在新租界開設稍皮作前日失去牛皮四張報捕後查係賊犯王德喜所竊售與松江柴船上人今特送案請追大令著押候吊贓核辦○包探禀稱前者某姓失去皮箱一口曾倩吉和輪船茶房熊楚益帮同查緝前日熊偕伊友沙其才閒玩途遇湖南人俞東坤見其形跡可疑上前船詰俞指爲訛詐致相爭閙由巡街捕拘入捕房今特解案請訊大令飭將俞東坤驅逐出境熊沙釋出○積賊費阿新竊取某姓家銀盒一枚向周月金售得小銀錢十一枚經捕查獲人贓解案請辦大令判罰周洋銀五元費押候嚴比尚有英界所季各案俟此案斷結再行送歸訊辦 
[施醫開期]  
　　敬啓者敝局在上海大南門外馬路橋西首開設有年每遇夏秋間延聘内外諸科醫士施診給藥今夏仍於五月十五日開診期逢單日午前局中自備飲片照方給藥其有病臥不能就診者并許遣人報明住處派醫往治輿金由局酌給不費病家分文惟敝局僻處城南因之西南各鄉貧病者不遠十餘里紛至沓來且城南貧户就診者亦復不少實在需費較鉅奈敝局素無恒産放生義塾恤嫠施棺一切善舉全賴同志諸善士踴躍輸助得以諸命盡舉爲敢再申瀆請伏願諸大善士共解囊金源源接濟壽人無非壽巳疎財卽是生財行見富貴壽考天之報施有不期然而然者矣同人不勝焚香九叩之至謹呈公鑒滬南放生局司董謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[黄堂文告]  
　　特授江西九江府正堂加一級錄五次孫爲出示曉諭事照得潯郡爲七省通衢五方雜良莠本巳不齊現在長江一帶搜捕會匪此地旣當孔道更宜嚴密防範第所要固在稽查保甲尤在嚴申夜禁兹查郡城内外各烟館夜深尚不息燈客棧飯店亦均夜以繼日烟館爲端人所不入最易藏奸客棧住行旅之往來奚分流品時當昏夜稽察難周除行縣並飭保甲局查禁外合行出示嚴禁爲此示仰合郡鋪户軍民人等知悉爾等須知出作入息生理之常嗣後不准再蹈前轍烟館至二更尤須一律息燈不准售賣倘敢故違成查有容留匪類等情定即拘拿從嚴懲辦本府言出法隨决不稍爲寛貸也其各凛遵毋違特示 
[上海縣署瑣案]  
　　陳祥貞偕妻吳氏　縣訴請騐傷前晚縣主汪瑶庭大令升堂研訊陳供小的前因無子撫小阿毛爲螟蛉迄今巳閱六年　者小阿毛忽擅自回家堅不肯返故將女兒贅高姓子爲婿言明奉養終身小阿毛知之突將小的之妻毆傷叩求究辦吳氏所供與其夫略同大令飭仵役騐得吳氏略受微傷諭令退去聽候飭差理明禀覆○許桂山控媳夏氏濳逃前晚大令升堂研訊許供兒子順全自幼聘夏氏爲媳童養家中光緒二十三年夏氏往省母姨陳某氏旋被表兄陳連生誘姦今巳生有一孩求　訊究夏氏供悮受母姨及表兄之騙自知不合如今願返翁家叩來恩宥夏茂林供小的係夏氏之兄夏阿狗供係夏氏之叔旣又同代稱夏氏不安室於本年二月由其翁送回巳被將髮剪去大令判令將夏氏掌頰一百下交許領去者兩夏具呈切結如以後夏氏再有潛逃等情惟兩夏是問○朱殿良扭潘金保到縣請訊大令詰究之下朱供小的係淮安人向當划船户現在工程局收取船捐每晚蜷宿船上前晚事畢而回聞妻呻吟聲正異詫間　突由房艙奔出因之扭請訊懲潘供小的係揚州人與朱同業有錢匯芳者曾在小的處工作是日小的持工錢往付適錢船與朱船同泊行經朱之船首遂被誣指爲女叩求鑒宥大令一并斥釋不予深求 
[英美租界晚堂瑣案]  
　　吳鍾嶽遣僕陳得投案控稱朱友樵吞没寄日之骨董碑帖　卽追究讞員張柄樞司馬准詞飭提兩造前晚升堂研訊陳得禀稱家主前由蘇州帶來各種　董碑帖寄存朱友樵骨董店内代售約計值　三千餘兩由朱保火險銀一千五百兩嗣朱店忽遭回祿之災朱遂藉詞吞没叩乞究追朱供監生向在治下開設儀古齋骨董店吳鍾嶽寄售各物爲之售去其半其餘均卽交還並無吞没情事司馬諭令交人保出　半月内向吳清理違干未便○春記漂布坊主周永麟前倩坊夥沈邵燦向同業朱阿毛借得洋銀九十六元因係暫挪未立契據厥後朱恐周意圖賴可賒紡綢十一匹不料周竟以誘騙爲詞投公廨具控讞員張司馬准之示期前日晚間集訊周遣其夥　渭昌投案供稱前曾由沈邵燦代朱交還洋銀二十四元尚少八十餘元求恩迪給朱阿毛供周永麟前向小的借去洋銀九十六元兹竟圖賴心不能　是以取綢備抵沈邵燦供小的在春記坊中執事前者朱借給周洋銀九十六元　由小的過付嗣後周囑小的帮同圖賴允於事後酬謝洋銀二十元小的不敢作此昧心之事是以來案作證司馬謂借欵無憑惟朱旣認收過二十四元餘欵著周照數交還朱所取之綢責令退回著各具遵斷切結呈案 
[英美租界公堂瑣案]  
　　沈芝卿竊取某洋人家銀厘銀飾持至南巿某押鋪質錢被包探沈阿岳查獲解送至案禀稱各贓尚未吊齊讞員張柄樞司与飭帶回捕房押候將贓吊齊再訊○日本人某甲以細崽沈金生竊取洋銅投報捕房捕頭令包探徐榮珊將沈拘獲解案請究司馬飭償洋銀五元從寛斥釋○陸阿仁竊取韓根生家油衣五件經一百六十七號巡街捕拘獲解案請究司馬判責三百板逐出租界○流氓王阿四攫取程慎齋黄鍾氏所持牙骨摺扇及金挖耳等物經包探張寳成拘獲解案請究司馬判責五百板枷號三月發犯事處示衆○陳王氏開設老虎灶小茶肆時招集無賴賭錢經包探張寳成查知拘案請究司馬判罰洋銀五元○積竊金毛林竊取陳錦發等六家茶　及各種器物經包探張阿五拘獲解請究懲司馬判責三百板押候遞解回籍○趙永林屢次犯竊案發遞解回籍邇又潛來滬上經包探石金榮拘獲解送公堂禀請訊究司馬判責三百板管押捕房半年 
[美租界捕房紀事]  
　　前晚三百四十二號落差華捕行至司各脫路被馬夫張阿金周阿六扭住兇毆捕大聲呼救二百十四號巡街捕聞聲而至將張周拘入捕房捕頭令押候查悉情由然後解送公堂禀請讞員張柄樞司馬究辦○昨日午前積竊周阿六潛至法租界某姓家竊得衣物若干携至吳淞路某押鋪求質適爲包探劉阿炳所見拘入捕房捕頭令押候解送公堂禀請訊究○昨日午後某西人乘四輪馬車至北四川路適法租界順興牛肉莊執事人遣其夥驅車載食物至此不及避讓致將馬車撞傷巡街捕見之拘入捕房捕頭令賠給修理費洋銀數元不復深究 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　徐壽朋片再前因朝鮮時多疾疫奏派分省道庫大使谷庠充當使署醫官奉旨允准在案嗣查朝鮮疫證巳息該員因家有病人具禀請假卽於上年十一月准其銷差内渡以節經費理合附片陳明伏乞聖鑒謹奏四月初一日奉硃批該衙門知道欽此 
　　徐壽朋片再駐韓使署隨員候選縣丞陸清壽派充甑南浦領事所遺隨員一差擬請以直隷候補巡檢錢錫與接充以資差遣除咨總理衙門外謹附片具陳伏乞聖鑒謹奏四月初一日奉硃批該衙門知道欽此 
　　于蔭霖片再據布政使延祉詳汜水縣知縣秦鎔於光緒二十七年二月初九日在任聞訃丁父憂請攺題具奏等情前來臣覆核無異查知縣在任丁憂攸關缺分自應照依新章攺題爲奏至所遺汜水縣知縣選缺例應歸部銓選除分咨部科查照外相應附片具奏伏乞聖鑒敕部開缺銓選施行謹奏四月初一日奉硃批吏部知道欽此 
兼署雲貴總督雲南巡撫臣丁振鐸跪奏爲臚舉循能各員請旨嘉獎以風吏治而資觀感恭摺仰祈聖鑒事竊臣於光緒二十五年秋履任滇撫年餘以來疉來貪劣不職各員隨時甄别示懲在案因思有劾無舉亦不足以振勵人材滇本邊遠瘠區固不能如繁盛省分爲多才所　輳第就其中細加考察但能廉慎不苟勤奮有爲卽屬無玷官箴亦宜旌揚以示勸懲兹查有署守平同知請補景東直隷同知劉均心精力果卓著政聲調署保山縣正任楚雄縣知縣江藴琛愛民勤政輿論翕然署騰越同知邱北縣知縣李良年器識宏展心地光明署永善縣知縣賀宗章政能握要志在安良署建水縣知縣吳昌祀沈毅有爲通達治體署南寍縣知縣朱勛幹練靜密苦心求治署昆明縣知縣謝宇俊事理明透　力兼優署箇舊同知請補南寍縣知縣王鎮邦守正不阿血忱任事署蒙自縣知縣孫家祥明可决機勇於應務署雄州知州正任尋甸州知州晏端溶治劇理繁剛柔兼濟署永北直隷同知補用知縣秦定基實心耐苦聽斷勤能署大關同知正任寳寍縣知縣陸長潔操守廉謹條理分明馬龍州知州李同壽飲清自勵主慎不欺順寍縣知縣桂福黽勉從公志趣向上以上十四員雖質性各有不同才守均堪節取如能始終不懈皆可免爲循良伏懇聖恩量加褒奬使該員等益思感奮共切觀磨亦維持吏治之一助也倘有後先異轍變節攺操仍當立予甄汰斷不敢以保獎在先稍涉迥護姑容致負朝廷整飭官方綜核名實之至意臣爲振興吏治鼓舞人材起見謹恭摺具陳伏乞皇太后皇上聖鑒訓示遵行再雲貴總督係臣兼署毋庸列銜合併聲明謹奏四月初四日奉硃批另有旨欽此 
　　兼署雲貴總督雲南巡撫臣丁振鐸跪奏爲實缺同知直隷州因病出缺恭摺仰祈聖鑒事竊據布政使李經羲詳光緒二十七年二月初三日據元江直隷州吏目吳文謙申據署元江直隷州知州實任威遠同知張舒翰家丁呈報家長張舒翰係湖南邵陽縣附監生報捐同知指分雲南試用光緒二年經騐放領照到省試用期滿甄别留省補用六年丁憂口籍　滿起復回省歴署元江鎮沅他郎等州廳卸事於剿辦猓黑夷匪出力保准以同知歸候補班前先補用又於安設剥隘騰越電線出力保加知府銜請補威遠同知奉文覆准委署永北安平劍川順寗等廳州縣卸事二十五年委署元江直隷州知州是年十月到任兹因染受瘴疾醫治罔效於光緒二十六年十二月三十日在署任病故同日又據署騰越同知李良年電禀辦理騰越釐金委員准補元江直隷州知州楊均係貴州貴筑縣附貢生報捐府經歴指分廣西試用同治四年到省丁憂服滿起復投効貴州軍營出力保准以知縣仍留原留補用加捐同知升銜請咨赴粤准補來賓縣知縣因在任捕除積匪出力保以同知直隷州知州在任候升光緒九年大計叅劾降三級調用十一年投効滇營隨同出關於宣光臨洮獲勝出力保准開復降調處分以直隷州留滇前先補用赴部引見奉旨著准其開復原官照例用欽此十七年十月到省委署永北龍陸騰越各同知卸事請補元江直隷州知州奉文覆准委辦騰越釐金於光緒二十七年正月初八日在差病故各等情報經該司查明詳請具奏開缺前來臣覆查無異所遺威遠同知係夷疆邊要缺所遺元江直隷州知州係烟瘴調要缺均例應由外揀除另行遴員分别調補並咨部查照外所有該員等先後因病出缺日期謹恭摺併案具奏伏乞皇太后皇上聖鑒敕部查照施行再此案例應具題現係遵照通行攺題爲奏合併陳明謹奏四月初四日奉硃批吏部知道欽此 
　　頭品頂戴兩廣總督臣陶模跪奏爲廣東盜風甚熾現責成各州縣同時帶勇按鄉查辦並陳粤省支絀情形請寛民力以清盜源恭摺仰祈聖鑒事竊廣東素稱多盜近年日益加厲廣惠肇羅高廉各屬搶劫之案幾於無日無之傷斃事主擄人勒詐層見迭出水路搶刼尤甚其始僅搶重載貨漸次刼及客渡近則輪船亦時被刼掠甚或將搭客船户拘禁一處卽駕所搶之輪駛刼别輪其有盜中渠魁黨羽較多者公然刊戳列名打單勒索名曰行水明目張膽毫無顧忌而三合會哥老會等匪類又復叅錯其間以致富商避跡行旅戒途小民不能安居若不痛加懲辦必至釀成巨患廣東額設水陸提鎮緑營防勇原不爲少而盜匪猖厥至此固由各營員弁專尚酬應不知振作惟其中亦有爲難之處蓋緝捕盜匪與戰守軍務情事不同盜匪行刧多不在本鄉蹤跡詭異莫能究詰至其分居村落聚則爲盜散則爲民或有紳士爲之庇護往往此拿彼竄勇退盜歸營勇不能常駐一處每致力無可施而地方官事權不一更易誤事兹臣酌定章程責成州縣同時並舉派撥就近營汛弁勇隨同州縣按鄉查辦按族勒交派杜弁勇均歸州縣節制拿獲著匪許其訊明就地懲辦以重事權並令清查保甲以别良莠選覔線工以竊蹤跡但能將著各匪首拿獲過半　其餘附和脅從之徒必將歛跡避罪悔過自新盜風或可稍戢仍先以三個月爲限該文武等如有不知愧奮廢弛如前者卽當從嚴叅劾倘能疉獲渠魁辦有實效亦當仰懇天恩准臣分别異常尋常勞續擇優保獎以昭懲勸抑臣更有請者自來盜皆起於飢寒廣東素稱繁富何以如是多盜臣抵粤以來細加叅考從前所以繁富者並非土産沃饒民務耕織祗以其時各省未盡通商嶺海首開互巿得以獨享其利其出洋貿易挾資歸來者動累數十百萬是以富甲他省近則各省闢有商埠出口進口之貨無煩取道廣東操奇計贏之輩不能獨擅其長而貿易外洋者慮故土不能安居相率長往不歸是所稱繁富業巳實去名存而内外籌欵諸臣仍視廣東爲繁富之區徵調之餉興作之費協勸之　　賑之需無不取給廣東在督撫臣素有繁富之名不能不羅掘以應於是鹽課之外有加價焉釐金之外有台砲經費美其名以歸之於公總 
其　而承之以商曰大小圍姓曰緝捕經費竭力搜羅多多益善何暇計所從來上以是求下以是應交征之習視爲固然不知凡此商人所繳之鉅餉無非細民之所積之錙銖日竭脂膏以供朘削生路旣窮自必羣趨爲盜倘不探其本源稍加培護日取不養不教之民以誅之不獨有傷天　之和且恐法令有時扞格隱患不可勝言當此時局多艱餉需孔亟巳開之利額解之欵臣何敢驟議更張惟此民生彫敝之苦不得不縷晰上陳　否仰懇恩施飭下部臣嗣後遇有額外籌撥之欵務念廣東庫帑空虚商民財力巳竭不再輕易加撥俾粤民得以休息苟安分營生者日多則犯法爲盜者日少庶留元氣以遏亂萌所有責成州縣按鄉辦盜並請寛民力以清盜源緣由除俟三個月後察看有無成效分别舉劾外謹會同廣東巡撫臣德壽恭摺具奏伏乞皇太后皇上聖鑒謹奏四月初五日奉硃批著照所請督屬認真查辦分别勸懲以清盜源欽此 
 
