# 1914 - 370 - 4914853

 

Page 1

 
 
   
 
 

Page 2

 
 
時評 
[借債時機（冷）]  
　　中國當借外債之時而歐洲每有巴爾幹之戰事何其事之適相遇也前次大借欵既值巴爾幹交戰之期矣此次八百萬鎊借欵之議動而巴爾幹希土之戰又日急矣 
　　夫巴爾幹之戰事何預於我中國更何預於我中國之借債所謂風馬牛不相及者也然而中國之債票必售之於歐洲市場而歐洲市場必借口於巴爾幹戰事之故金融緊急而多所抑勒是每次巴爾幹戰事而中國借債暗中受其虧損者甚不少也况此次更當法國内閣之摇動法國徵募國債之急更值借債不良之時機乎故此次八百萬鎊外債之成功一時不能揭曉者意中事也 
　　雖然若各國鐵路建築之抵押借欵雖在同時而不聞有巴爾幹有戰事歐洲金融緊急等語推卸者是亦不可解矣 
[命令]  
六月十四日大總統策令法國郵員艾司達給予三等嘉禾章此令 
余棨昌給予三等嘉禾章此令 
　　又令楊蔭杭廉隅高种林棨均給予三等嘉禾章朱獻文蔡元康沈家彝尹朝楨林蔚章沈其昌張志陳彰壽欒駿聲均給予四等嘉禾章此令 
　　又令薩福楙德發祿給予四等嘉禾章此令 
　　又令諾們巴圖萬福林王得勝李冠英均給予四等文虎章此令 
　　又令謝式瑾給予六等嘉禾章此令 
　　又令任命詹天佑爲漢粤川鐵路督辦周炳蔚爲漢粤川鐵路會辦此令 
　　又令高振善授爲陸軍少將王志綱加給陸軍少將銜此令 
　　又令李飛鷼加陸軍少將銜此令 
　　又令據國務卿轉據署法制局局長顧鼇詳請任命邵從恩李大鈞羅傑爲參事夏同龢許澤新謝緒璠爲僉事應照准此令 
　　又令河南巡按使田文烈保薦政務廳廳長人員呈請任命等語應准以陶琪爲河南巡按使政務廳廳長此令 
　　又令署黑龍江巡按使朱慶瀾保薦政務廳廳長人員呈請任命等語應准以涂鳳書爲黑龍江巡按使政務廳廳長此令 
　　又令司法總長章宗祥呈請任命李世芳署京師高等審判廳推事應照准此令 
　　又令領參謀總長事黎元洪呈請任命蘇長青爲江甯鎭守使署參謀長馮獻瑞爲鎭江鎭守使署參謀長應照准此令 
　　又令陸軍總長段祺瑞呈請將張振聲授爲陸軍一等測量正林清泉楊文起授爲陸軍三等測量正應照准此令 
　　又令陸軍總長段祺瑞呈請將劉世恩授爲陸軍三等測量正應照准此令 
　　又令陸軍總長段祺瑞呈請將永明剿匪出力之防營帮帶沈鴻英授爲陸軍步兵上校以示奬勵應照准此令 
　　又令陸軍總長段祺瑞呈請將克復壽縣出力之李傳業史俊玉高世讀均授爲陸軍步兵上校馬聯芬加給陸軍步兵上校銜陳發標王尚林馬泗柱李守德馬祥武楊克澄范壽萱張得成王運豐儲莘均授爲陸軍步兵中校吕鵬林授爲陸軍騎兵中校朱兆北授爲陸軍炮兵中校倪金鏞加給陸軍步兵中校銜王傳祥李永清衞廣學均授爲陸軍步兵少校並加中校銜來聘三李傳古郭振標均授爲陸軍步兵少校王玉貴王東海王全勝劉鳳田謝得山張雲鶴匡福義朱席珍陳鳳雲曹士英彭存仁張世賢戎鴻照孟昭德張奎元郭本善郭得勝盧中山予金寛王金明張學曾張廣志王春林姜振清楊振林何立志均授爲陸軍步兵少校殷連奎巴希德馬金標均授爲陸軍騎兵少校孫萬釗王騰蛟邵士坡均授爲陸軍砲兵少校翟榮錫田陞爵倪朝臣艮得山方振屏謝鴻翥方青山高得勝林鳳翔楊連山趙永祿寗嘉成王文元王雲山吕松洪楊以魁陳得勝均加陸軍步兵少校銜廳照准此令 
　　又令陸軍總長段祺瑞呈請將新疆駐守烏什克等處防守出力之蕭學智授爲陸軍步兵上校魏得喜藍約齡均授爲陸軍步兵中校董履汶張文林馬福壽均授爲陸軍騎兵少校應照准此令 
　　又令陸軍總長段祺瑞呈請奬叙新疆駐蒙軍隊擬以李福勝授爲陸軍騎兵上校宋緒清授爲陸軍步兵少校蔣光裕張鈞均授爲陸軍騎兵少校應照准此令 
　　又令陸軍總長段祺瑞呈請奬叙雲南保廠出力之李選廷授爲陸軍步兵中校並給予四等文虎章周志仁授爲陸軍步兵少校並給予五等文虎章李修家給予四等文虎章應照准此令 
　　又令陸軍總長段祺瑞呈請將張士品授爲陸軍騎兵中校戴星授爲陸軍砲兵中校紀宗元郝春田均授爲陸軍步兵中校趙賢齊授爲陸軍砲兵少校應照准此令 
　　又令陸軍總長段祺瑞呈請補授湯家駒爲陸軍砲兵少校應照准此令 
　　又令陸軍總長段祺瑞呈請將盧長春授爲陸軍騎兵少校應照准此令 
　　六月十四日大總統申令章嘉呼圖克圖呈稱伊徒蒙員存瑞前曾因案被判徒刑六年褫奪公權十年惟念該員當國體改建之初於蒙古地方奔馳沙漠宣布共和各盟陸續抒誠傾心内嚮實屬効忠民國懇恩准予特赦等語本大總統依約法第二十八條特赦存瑞免其執行以爲開導蒙旗者勸交司法部蒙藏院查照此令 
[專電]  
　　北京電减借八百萬鎊係改革借欵條件根本問題故須俟歐洲會議决定而現值口熱一時恐難揭曉 
　　北京電施肇基函警廳謂亞細亞報所載中比公司事不實請干涉財部周總長亦以該報妄言財政爲言袁總統交辦後内務朱總長特令該報及先後登載此事之報一律更正一時竟有封閉該報之說 
　　北京電梁士詒調陳威徐恩元李口銘爲協辦月給二百三人皆財部要人近又有以徐陳爲中國銀行總裁之議 
　　北京電交通部調程世經爲參事上辦事昨竟傳該部經理司科員某已送法庭查無其事惟聞梁總長令葉恭綽專司文牘上事並聞梁語舊司員我此來於諸君必少不便然我必不久望少耐之 
　　北京電袁總統派政事堂辦事章華以禮物迎瞿鴻禨等五參政入京 
　　北京電平政院已頒布訴狀形式 
　　北京電大元帥陸海軍辦事處成立後首先組織軍事研究會大元帥有所交議或陸海參三部關於軍事疑難問題無不由該會解决故該會能力有軍事議院之性質探聞自開議後已解决多件其最重要者係整理全國軍隊之手續及製造廠之建設牧場之擴充皆俟狼匪平定卽欲次第施行 
　　北京電海軍次長李和此次帶隨員多人秘密出京聞出京原因係赴廣東專規劃西江水上警備並檢閱各港軍艦 
　　北京電統率辦事處薩辦事員於今日午前到京海軍部人員均往正陽門東站歡迎劉總長卽在公館設宴 
　　北京電張紹曾到京後總統委爲本府顧問官月薪六百元 
　　北京電參謀本部次長陳宦將出任四川巡按使惟有一部份人不願其離京紛紛以私電勸陳弗出任外官如四川奉天湖南黑龍江皆紛紛電阻 
　　齊齊哈爾電江省金融敗壞已達極點上月二十七日銀價又漲現銀每兩漲至二十七吊二百五十文羗帖漲至二十三吊一百文銀元每元漲至十六吊九百文朱使以財政如此困難恐難維持特請中央接濟現銀三百萬兩以救燃眉之急聞中央已准如所請 
　　蘭州電張督以運輸吃緊已由省垣至狄道經天水隴縣以達西安辦成台站 
　　成都電川邊劃爲特别行政區域恐經費無力擔當日前胡督接中央來電後已與張使往返電商究竟如何辦理尚須通盤籌計 
　　迪化電此間每月軍餉約三十六萬兩楊都督屢向中央請求迄無復音甚有謂中央無法接濟該督以地方之財辦地方之事可也等因楊遂焦急異常不得已再請求中央准該督刷印紙幣二百萬兩以敷衍目前 
　　哈爾濱電駐哈俄兵一旅及長春一團均爲鐵路保護隊其實該兵時至離原駐地之數百里外作野外演習以爲戰爭之凖備現該駐兵於本月間將與駐紥烏蘇里江之軍隊對調以便熟習地理 
　　蕪湖電李國筠准十六日往滬籌備粤事 
　　蕪湖電皖軍第一團長柴寳山已派沈佐伯一營護送李巡按使赴粤任　　蕪湖電倪都督在滬新怡洋行購有毛瑟手鎗一百二十枝子彈六萬計十五箱昨日由大貞輪船運蕪今裝安豐扶艦轉運赴省 
　　南京電韓巡按使接財部電常關征收考成條例業已頒布如各關全年收數依昭按年比較額增收者由該長官酌定勞績金呈部核給 
　　南京電甯屬釐捐現比較蘇屬産銷稅每年增加四十餘萬元　　南京電蘇屬貨稅定七月一日改爲産銷併征 
[特約路透電]  
　　北京電據甘肅半官消息白匪劫掠敎會之後復縱火焚之中政府電令甘肅巡按使救助被難敎士如需衞隊則卽派兵保護之自白匪回陝之後衆皆爲美孚火油公司礦師隊抱憂該隊現偕載運機器各物之車四百輛由河南府進至陝西内地内有工程司十九人地質學家數人 
　　北京電趙爾巽已允就清史館總裁之任 
　　北京電財政顧問曼沙特君昨晚與華員數人赴川調查紙幣問題 
　　北京電福開森博士今日携眷赴美 
　　蘭州府電據洮州最近確實消息各鄕鎭之民禦匪未及一日以力弱而降被殺自盡及焚斃者將近千人其詳情極慘城中一大部分已成瓦礫之場現聞白匪佔據秦安後已退入陝省境内 
　　東京電外交省謂六月十四日宣布關於滿洲東蒙鐵路讓與權之公文僅係重申關於京熱鐵路之前議且擬藉此安慰各報因外間流言謂日政府已承認此項讓與權各報紛詆政府故也 
[譯電]  
　　北京電袁總統命上海鎭守使嚴懲上海法租界及閘北近今拘獲之大批黨人蓋有暗通孫逸仙之證據故也 
　　北京電皖省發見三元會其内容多與義和團相同拘獲首領多人政府已命揚子江下游各省巡按使嚴禁此會 
　　北京電前江蘇民政長及其他著名官員數人被控於發行江蘇八釐息公債票二百萬元一事有違法等情袁總統已命平政 
 
 

Page 3

 
 
院秉公判斷 
　　北京電各省巡按使官俸共分三等一等月俸一千二百元公費一千六百元二等月俸千元公費一千二百元三等月俸千元公費千元道尹亦分三等月俸公費各異 
　　北京電柏林膠州行政長伏維森君已抵北京定星期三日前赴青島 
　　柏林電希臘官報宣布上諭以其哇斯及米地倫二島加入版圖 
　　柏林電希臘外交家聲稱土耳其答覆之公文如不能令希臘滿意則希土戰禍恐不能免雅典各報皆反對政府因循不卽開戰土耳其已召集一千八百八十七年至一千八百九十三年之退伍兵從軍如果開戰則將封鎖達達納爾海峽 
　　柏林電希臘現籌募借欵若干以充兵費鈕約造船公司爲中國所造之小巡洋艦前由希政府購定今已開往希臘 
　　柏林電駐法俄國公使奉本國内閣之命要求法政府踐行聯盟條約之義務實行三年兵役制 
　　柏林電俄國國會已通過陸軍豫算案中央黨某議員於討論該案之際聲稱俄國軍備今爲德奥兩國超勝俄國陸軍之缺點今急宜除去陸軍部某員聲稱政府現竭力增進陸軍之實力第一事爲改良軍官學校云 
　　君士坦丁電政界對於希土大局頗持悲觀米里門及福嘉兩處希土人民已起争鬭米里門居民死者四十人土耳其各報對於時局頗形鎭靜 
　　貝爾格萊特電塞維亞内閣開會討論希土大局因按希塞條約如遇戰事塞國亦須下動員令故也今望各國出而調停以保和局 
要聞一 
[中比興業公司之局外觀] 　　英文京報中比興業公司資本一千萬元中比兩國各占其半中國不能出資時由比人代出而以隴海同成兩鐵路附近之礦産作抵昨英文京報謂比人代中國出資時以陝甘新三省礦産爲抵專以輸入外欵開發中國鑛産爲目的設中比總辦各一人而中國總辦專任爲中國人交涉此事發現已數日本報以其不近情理故未之載蓋既有中比資本各半之說其結果必純全爲比公司無疑卽不純全爲比公司而中國現在安有若許閒資必借之於他之外國借自何國卽爲何國與比國之公司中國不過從中再貼賠一廣泛無垠之抵押品人雖至愚至不愛國亦斷不爲此惟不出一錢而可得一年收數萬或十餘萬元之總辦他之外國公司恐不如此之優異中國也近聞當事者亦頗悟資本中比各半徒有虚名而實質上既以一興業公司之權與人無故又附帶一抵押品未免太不合算倒不如直共了當准外人自由興辦而我僅要求於總辦之外或多加一位置之權利則所得實多云云所聞如此殆不免近於滑稽然今之人物又何事不可爲耶果爾則中外合辦之中國其爲期已不遠矣 
　　新支那報中比實業公司事項據新支那之意對於三方面均致不滿之意一曰責備吾國政府一曰責備俄人一曰責備吾國當局者之媚外派其所以責備吾國政府者以爲吾國財政窮乏有如獵師見山以比利時八百萬元與四百萬元之墊欵其結果至攫鐵道布設權礦山採掘權以去既知其失策之甚將受批難乃强拉他方面不相干之人入此混水以爲之遮風蔽雨而又執抑制英國長江勢力之言牽强附會以飾其非推其原因雖由無國會監督政府之故亦由猜疑五國團不肯受其授助自不得不别求資本家以救一時之困難也其所以責備俄人者以爲俄國亦資本團之一員其所以隱身比國背後作此惡劇者蓋由俄英兩國嘗有内約法國又係其與國所排斥者獨德日兩國耳緣此之故遂乘中國飢渴豢養其社鼠城狐以博大利甚可畏也其所以責備吾國媚外之當局者則以爲中國經濟分割約分四派一曰英國派二曰俄國派三曰德國派四曰美國派除此以外尚有所謂准親俄派其親俄主義卽混合法比二國於其中如中法備欵即其一端云云 
[收回領事裁判權之雙方態度]  
　　各國人之論調據各國人之論調撤回領事權無論如何於各國居留商民决無利益蓋中國之裁判制度斷難生各國之信任心就令極力改良亦非一時所能完全辦到現在欲將領事裁判即時撤去居留人民卽深以生命財産大受損害爲慮不免藉口以相阻撓惟是各國爲敦睦邦交計以此結納民國政府得其歡心亦未始非一種政策然在將撤未撤期間必須附以種種條件以爲過渡之法方能得僑民之同意苟其利少害多則無漫然可以承認之理以上所言均係出於外國人之意見據此觀察則收回領事之一問題現在進行雖甚熱心然其完全辦到之時期究竟尚非旦夕間事吾聞司法界人員云此事解决之時大約在本年年底或明年春間以理測之或可信也 
　　章總長之密呈近聞司法總長章宗祥曾遞政事堂密呈一件請轉呈總統飭外交部分向英美日三國公使提議實行收回領事裁判權之預期其大綱略謂光緒二十八九兩年曾分與該三國訂有專約俟中國法律修正完備後卽准施行治外法權等語現該部奉令組織法律編纂會修正民國現行各法律惟是脩法首重國本尤重國權仍請飭外交部再向該三國駐京公使申明前議俟各法律修正完竣後卽行實踐前約以便另向其他友邦提出交涉云云現原呈蒙總統留閱但未知能否辦到也 
[醖釀聲中之民國館院觀]  
　　立法院組織私議之發現我國近來採用各種制度如總統制參政院等其未實行以前必皆有其先聲此先聲不啻爲將來採用某種制度之藍本即洋顧問所散布之印刷物是也今立法院組織法起草在卽而外間又發現法國顧鐸爾孟氏之立法院組織私議其中重要點端在議選舉標準之二項增立法院議員選舉之標準一取職業以利益爲標準一取學識經驗以人才爲標準吾人鑒於洋顧問之言論屢屢有效故不能不加以注意願國人之未忘情憲政者各取鐸氏之說一研究之 
　　國史館組織進行之近狀國史館長王壬秋到京以來與政府接洽磋議國史館組織之進行已具有端倪兹聞纂修員除王壬秋館長聘定曾廣鈞王先謙二君外現已擬定以陳嘉言陳三立等四人又擬湯用彬等八人爲協修於昨日（十二）呈請總統簡派其他京外各機關陸續保薦已有多人王壬秋刻正在選擇之中至開辦費及館址王壬秋昨亦已呈請總統飭内務財政兩部赶速籌辦矣 
　　清史館修史體裁之辦法聞趙爾巽氏意謂民國成立百度更新修史體裁亦不能因仍如故國史館已創爲新例清史何莫不然故擬分爲兩種辦法一爲編年史而用大事爲經緯蓋通鑑而兼紀事本末之例也一爲分類史舉凡國家大政社會特風均詳述源委考其沿革而兼以人事爲主要蓋合通志通考史漢傳志而爲一之例也此外如地志水經皆與國家有關係亦須修成專門之史以供考鏡云 
[雜評一（無名）]  
　　法國之難題法國以三年兵役一案故内閣屢倒而不能成立今新内閣聲言俟議會應允某某條件後則政府將核减兵費是有廢棄三年兵役案之意也然而駐法俄使又以法興俄有同盟義務之故促法須行三年兵役是法政府今日實進退而爲難也從國民則何以謝與國徇與國又何以饜國民斯果若何解决之哉 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[白狼又赴洮河]  
　　字林報六月二日秦州通信云白匪於五月二十日進政岷州唾手而得仍如常狀大肆劫殺並請敎會予以馬匹時計靴鞋等物而後來者竟恃蠻勒索難以理喻克里斯特敎士見勢不佳乃率其夫人子女及年輕之女襄理者兩人逃匿山林之中留居三日歸則見廬舍蕩然蓋皆付諸一炬矣據克里斯特聲稱匪已赴兆河顯擬進窺洮州近來洮州消息之少卽因此故若輩今必渡過洮河吾人不日必聞其抵和詶西寧或蘭州等處或傳匪乃受命孫文黄興而興此亂然觀於下載之事實則殊難信以爲實匪衆有辫者居多前至余處之匪内有一人自稱滿洲好漢餘匪亦謂彼等乃圖恢復清朝而匪抵伏羗時復欲殺一天足之女童指爲滿人設匪果受命於一黨則何以有此自相矛盾之事匪陷秦州後曾在城中出示詆責袁總統並允保護外人商民示文之上並無印號匪皆染有鴉片烟癖其行爲之惡已達極點此輩庸有政治思想此間人民現復有乘地方擾亂私種罌粟者 
[紀下關二大案（下關特約員）]  
　　商會領卹案下關商埠商會於前清光緒年間成立不受城内總商會之節制自刋關防行使文牘至民國元年間商會與商埠局之交涉極繁而商會勢力愈大出佈告出示諭甚爲忙碌主之者爲老於下關之朱靜齋賈鑄秋卞梓青等會長爲江浦人周錦祥即此次勒追欵項案之主人翁去歲張勳在寧下關商人以商會名義歡迎筵宴張勳生日復以一千餘元之重禮餽送其時有臨時振卹欵項共二十萬元即江蘇振撫局奉總統頒發之欵城内已散放多次下關則付缺如去年十一月周因求都督府咨民政長撥卹欵洋一萬散放卹商經韓民政長核准其令文係發交商埠局會同商會具領散放而周逕自領取並無商埠局之會銜此欵除彌補會中用項三千餘元外（即供應張勳者）餘欵六千數百元卽分給會董十數戸如第一旅館馬裕泰等時有小商未得振卹者乃具禀訴告舞弊情形韓省長迭次委員切實查明並吊取會中賬簿逐細鈎稽實屬不實不盡據實呈復嗣又咨請帮辦下關商埠金鼎飭查屬實當卽撤銷周錦祥會長職務並將商埠商會機關解散臨時職務由商人卞梓青暫攝其所請欵項一萬元飭周錦祥繳還於三月間飭江寧縣提追有人說項未行嗣由商埠局設法轉圜今周錦祥分四期償還一期二千五百元此欵原爲卹欵周散放時以一萬元之鉅而僅給十數家則不得謂爲振卹其領欵各商願甘改爲借欵仍須償還商會周錦祥亦允照辦故分期之議定至下關普通卹欵除貧民棚民業由振撫局散給錢米外其他　山此次恤欵項下撥發商會一欵專充下關官地建築及收償官地之用因商民承領官地於去年七月問頗多概係戰後之舉恐假冒鈐記情事斯時商埠局長無人鈐記亦不知失落何所故凡於七八月間之印收鈐收等承領官地者概照原價發還收回函達省公署核准有案另如建築十七家承租之房屋償還耕莘堂租金（三千元）皆須在此欵内支付昨函云商人懇請捐建菜市一所以爲周錦祥贖罪地步此事未蒙巡按使批准仍飭照前案辦理並另加嚴詞咨商埠局嚴催第一期之二千五百元不得延緩又飭江寗縣迅速嚴追周錦祥素業報關行及旅館業此欵多爲同業所借而下關商人多半外强中乾實難繳付此案自去歲十二月至今年六月已半載而欵無着落下關商會之認耐力殊可佩服此案占下關埠政史之重要位置吾人惟注意其缴欵與否爲商人有無獨立精神之判斷可也 
　　承領官地案下關官荒素多如耕莘堂一案其已解决者也另有諸明達承領河東廠門口官地一案原以三千元承領一百餘方又有陳鴻福禀請加價承領四月間韓省長飭調查員顧琪澈查情弊嗣陳諸二人間有人調和息爭又呈請免究而案已發出不能更動承辦員爲財政司官産科員及國稅廳官産科員遽擬批照准爲韓民政長察知卽將財政司承辦科員撤差國稅廳承辦科員罰俸二月示儆顧琪查明情形諸明達之價格實爲低廉僅得時值三分之一奉巡按使批答文云（此案諸明達以最低價格出銀三千元朦領官地一百餘方又值商務繁盛之區致陳鴻福加價競爭横生枝節不惟公家虧損甚巨且核與商埠租地章程實有未符就事論事何嘗不可發還地價收回官産取消原案惟諸明達承繳在先可戕存案銀三千元按月一分計息抵作預繳租價就原領地改照定則繳租以息抵租價外如有不敷再令諸明達如數補繳該地畝分方數應列某則應繳月租若干卽由該員前往復勘擬定開摺具復仍先傳知諸明達停止興築一面繳銷領地印照照章換具租地契約再行核辦倘再始終爭執定即實行收産不貸除飭警廳轉行知照外仰卽遵批辦理可也）此爲整頓承領官地之第一聲下關地畝之情形亦可於此知之 
[阿爾泰政區改組之新擘畫]  
　　阿爾泰政區改組劉辦事長官擬定現行官廳組織暫行章程及應設秘書廳長等員額人數列表具呈總統業奉批交部核辦其原呈云爲呈請事竊維組織官廳實修明内政之根本裁汰閒冗爲節省經費之一端阿爾泰自前長官帕勒塔到任後更易舊制設立秘書廳軍政處及民政財政農牧外交巡警六局每廳處局設長一員副長一員科員書記等員額並於哈巴河布爾津河布倫托海三處設民政分局每局設局長等員額無論名稱與現行地方官廳組織令牴觸且員額過多不免濫竽充數經濟耗損自應酌量變硛將各局所閒冗人員大加裁汰以仰副大總統綜覈名實整頓官方之至意惟阿爾泰本屬軍政區域與行省性質逈殊若遵照現行各省地方行政官廳組織令辦理揆之地方情形不無扞格查熱河地居邊外蒙民錯處與阿爾泰情勢相同前都統熊希齡所定熱河現行官廳組織暫行章程若推行於阿爾泰頗合因地制宜之法又查畫一現行各省地方行政官廳組織令第一條有曰蒙丰西藏青海地方官制别有規定等語是邊徼地方准其變通辦理已載明於大總統敎令之中兹就熱河暫行章程再求核减以符减政主義擬於辦事長官公署内設一總務處分設内務財政二廳計總務處設秘書二員每廳廳長一員處員廳員視事之繁簡酌設二三員其餘概用雇員並於公署内設外交專員司法專員辦理外交司法事宜其哈巴河布爾津河布倫托海三處或係通商地點或係重要地方且土膏地肥居民繁庶擬將該三處現設民政分局局長名目取消倣照黑龍江呼瑪羅北等處設治局章程一律改爲設治局委員以爲改設縣治之預備其阿城原設之巡警局依現行官廳組織令改爲警察署仍設署長一員辦理地方巡警事宜至軍政處應照熱河章程設軍政廳惟與各省都督府及各鎭守使現行章制名稱不無歧異擬改爲參謀處均另章分别呈報似此一轉移間官廳之規制釐然經費亦藉資撙節於行政事實上不無裨益謹擬阿爾泰現行官廳組織暫行章程及公署内秘書廳長各員等員額人數表呈請大總統鑒核施行謹呈 
[華兵屠戮蒙人事之查復]  
　　陸軍部前以英文京報載有華兵屠戮蒙人情事特派副官唐之道等前往調查兹得該副官等報告如左一該報謂此次擊斃之蒙人均係内蒙鄕民前受鬍匪莫隆喀（即木靈額）之迫脅不得已而爲匪云云查此項蒙匪係木靈額之舊部木係東蒙鬍匪歸降庫倫今春綽爾吉殺木靈額降其部衆三月間綽在喇白廟爲我軍所獲其兄奇布蘇隆及其弟四喇嘛五喇嘛率其餘黨擾亂察防一帶民不聊生現奇布蘇隆兄弟先後就擒其子復在八九台附近滋擾是此項蒙匪卽係騷擾内蒙之鬍匪逈非良善何云被鬍匪迫脅一該報謂此項蒙匪投誠曾經比國吕敎士居間調停雙方會議允予優奬云云查此項蒙匪係由署牛羊君總管孟克德勒格爾及正黄旗協領孟都巴雅爾往返調停約期受降吕敎士前此雖曾關說因李參謀長煥章詰其能否保奇布蘇隆永不反復吕敎士不肯擔任遂作罷論一該報謂我軍將蒙匪誘至某處院内將門扃閉蒙人尚未察覺竟遭慘斃又謂蒙匪業經呈繳槍械聽候發落我軍竟開槍射擊云云查此次格殺蒙匪地點在克同驛（即五臺臺站地方）該處只有茅屋數間蒙古包四架其院落僅西南兩面有牆何來門戸可閉當蕭參贊與奇布蘇隆接洽之時該臺臺官（係蒙古人）曾經自睹據云蒙匪來時約二百餘人蕭參贊一面接見奇布蘇隆一面派孟協領點名該蒙匪等手持實彈之槍兩行站立要求交換新槍百端狡展蕭參贊見其非誠心歸順不得不顯示决裂雙方遂同時開槍格鬥幸孟總管於關說受撫時見其狡詐告知蕭參贊早爲之備我伏兵聞有鎗聲馳往援助當在該處擊斃蒙匪四十一人誤斃蒙民三人誤傷三人其傷斃之自我自彼砲火轟擊之時無從識别餘匪逃遁經我軍追擊而斃者約五十餘人奇布蘇隆逃至五台南方之村莊亦被拿獲是蒙匪並未繳槍我軍之開鎗射擊爲正當防禦 
[官場新寫眞]  
　　皖粤派之暗潮政府人物本有皖粤川豫四大派之分嗣川派勢力微弱不能獨立漸歸入於豫皖兩派中而粤派勢力稍覺不如近聞豫派以勢力堅固不事競爭其暗中風潮最亟者則皖粤兩派而皖派勢力日見强大已凌駕粤派之上如中央陸軍及立法各機關中人物（指現在之約法會議）多係皖派中堅分子其總統府政事堂亦皖派之勢力較優近且及於各省如新任之廣東巡按使亦皖派之人物故粤派連日籌劃欲將其統系中人物乘機運動獲一二省巡按使之缺以資抵制因而政海暗潮非常激刺云 
　　趙爾巽之躊躇趙爾巽抵京以來種種情形已誌報端聞趙昨已由蒙古實業公司移庽秦老胡同熊前總理之舊宅終日車馬盈門衣冠照眼察其派别爲三有紅頂花翎腦埀細辫者一望而知其曾任封圻之某類人物也有寛袍大袖足登厚底靴者則係前清府道州縣佐雜也有戎裝短服空襟直袵者或爲奉天差弁或爲後進之故舊光怪陸離其來之目的皆不外擬於參政院清史館中占一席地也聞各當道推薦人物甚多合趙氏之親戚故舊計之不下一千餘人其中没字碑者亦復不少故趙氏對於此事頗費躊踷聞某君獻計趙氏於史館中另添秘書名目以資贊助實則擬不於倫徒爲盤旋其左右者謀安頓地耳 
　　謀官者之人數爾來中央政局變遷各部人員之更動猶如傳舍來京謀幹者日見其多以故人才輩出濟濟多士薈萃都門者不知凡幾兹聞警察廳確實調查在京各會館及各官店候事者已有十一萬餘人之譜此猶皆有做官希望者若僅僅欲求一飯碗者其數尚不止此云 
[蕪湖要聞一束]  
　　防察黨人隂謀蕪湖警廳昨奉倪都督通令略謂頃奉大總統軍事處函開據探報亂黨尚在籌議進行粤派胡漢民爲黨魁有欵三百萬力謀從兩廣發動據廣東爲根據地湘鄂派推黄興爲黨魁仍主張謀佔長江勢力據武昌爲根據地黄胡兩派暗潮劇烈更兼黄派財力奇窘孫文又濫用欵項頗失信用爲黨人屏棄等語又令據探報亂黨軍事上最秘要計畫利用北方人彼等在日本東京所辦之浩然廬爲亂黨講學之地注重陸軍敎育北方黨員入者尤爲注重現正極力招致彼等以爲北方軍非北方人不能佔勢力務使北方黨人學成回國改換名姓投身軍界充當官長一旦得勢可從根本上推翻等情查亂黨用心深險各軍自應一體隨時防察以杜逆謀而遏亂萌 
　　限期撲滅蝗蝻皖省自入夏以來雨澤甚稀山田之身尚有未能插入者近因蝗蝻躉延倪督憂之前日通電六十縣知事略謂捕蝗蝻掘蝗子迭經電令赶辦遇有交界地點並咨鄰會捕各在案兹據滁和天盱全來定含等縣報稱蝗蝻發見蔓延十數里或數十里之遥現雖力爲搜捕事前防患既疏本應議處姑寛限五日内一律捕盡電呈查核如再逾延定記大過示懲此外各縣多報無蝗蝻倘不隨時巡察致生蝗患卽惟該縣知事是問紳團董保搜捕果力准其擇尤請奬其不力者由該縣知事從嚴罰辦以示勸懲捕費由振欵曁地方公欵稅捐内動支報核等因刻蕪湖查知事已轉知農會查照云 
　　捕獲廬江巨匪廬江巨匪薛合祥等在該縣境内搶劫百數十家焚燒草房百數十所鎗斃人命數十人刻因該匪已逃匿江南三山黄墓渡鵝橋及九條溝等處隱匿該縣知事已咨請蕪湖警廳及水上警察署長縣知事請派探員協拏務獲究辦本月五日該匪薛合祥正在三山地方某茶館内高談闊論被廬江縣警隊瞥見當即報知該處水上警察梅署員瑞庭親帶巡警四名不動聲色前往拏獲薛合祥張二趙勝友董業全四名一併於前日解送蕪湖水警三署當由程署長咨解蕪湖縣署拘留俟該縣備文來蕪提解歸案究辦 
　解嚴後之烟禁蕪湖警察成逸安廳長昨日傳知各署略云案奉都督兼民政長倪令開内務司呈本省前因豫匪竄擾皖邊沿江匪徒難保不暗通消息卽經實行戒嚴以杜勾結並派員檢查郵局往來信件在案現在本省匪氛已靖自應宣布解嚴所有本城往來郵件業飭停止檢查省外各縣自應一律辦理惟近來發現夾帶烟土之案頗多雖經解嚴仍應由該廳督飭各長警認眞稽查過境商旅勿任夾帶烟土以除痼疾而重禁令 
[湘省最近敗露之黨案]  
　　湘省近日由都督府調查員會同各處警察破獲黨人秘密機關多處業經軍法課訊明在學宫街湘隂仇寓内拿獲之同居人孫又新改名熊會清係省城南門外第一師範學校畢業生辛亥光復時充當本省陸軍第九旅軍需長此次秘設機關與孫黄暗通消息率同黨羽多人密謀起事至仇道南一名僅以房主關係同時被逮於該黨舉動實不知情已經准予保釋其在尚武體育學校捕獲之黨人訊係白狼機關搜出秘密口令部一本又證書多件書面印有金字爲辰水金刀西山成鐵等字樣已戕該學校立予封閉並聞此中另有一派名爲革新黨搜出一種願書書不載有入黨員某某某籍宣誓願入同志奮身實行三次革命主張獨立掃除專制民賊恢復代議機關尊重天賦人權宜守秘密矢志不踰如有二心甘受極刑紹介人某某等字樣該黨中重要人物爲周鳳符係本城半江樓茶館主現已逃逸僅將其父拘獲又易竹書住本城司禁灣某公館内尚有謝起煌一名聞係前某報館庶務員云 
[湘省維持金融之手續]  
　　咨請流通湘票湘督兼巡按使湯君以湖南銀行之紙幣僅能在湘境内行使漢口雖設有湖南銀行因無現銀可兌以致不能流通於商務進行大生阻碍查漢口爲商務最盛之埠如該埠之湖南銀行能以現欵兌換則彼此可以流通於湘票信用前途實大有裨益故特擬定湘票兌現辦法數條咨請兩湖官銀錢號督辦高松如君查酌辦理 
　　接濟外縣銅元湯巡按使以銅元爲流通票幣活動金融之本體現在常德湘潭各商埠時有銅元缺乏之虞實於票幣金融大生阻碍故特擬定救濟辦法自本月起常德岳州兩埠每月撥給銅元各二各串湘潭益陽衡陽湘隂等埠每月撥給銅元各一千串均發交湖南分銀行收用以資接濟而便流通 
　　調查處放出欵目湯巡按使前以舊曆端陽爲商界結束之期其時市面銀根異常緊逼恐發生種種危險特飭財政司長於省城商務總會設立商務調查處體察商店情形核准放欵旋以端節已過市面得以保全遂飭該調查處卽時取消兹悉該處自組設以來其審定放出之欵共銀二十一萬二千一百六十兩均由實業銀行放出省城商界得有此項接濟市面金融因之活潑端節一關竟無若何之危險不可謂非該處維持之力也 
[浙路已正式交接矣]  
　　實行改組商辦浙江鐵路公司自六月十六日起改爲交通部直轄甬嘉鐵路管理局即就原公司所設文書會計營業建築庶務五局改爲文書所會計所營業所建築所庶務所其各科廠處均不更名所有全路職員一律照常辦事惟此係暫行方法以後當另定規模逐漸改易以昭統一云 
　　監視接收朱都督屈巡按使前准交通部來電鍾委員文耀等十六日實行接管浙路行車事宜等因除會銜飭公司遵照外並擬派妥員蒞站監視自今晨七點鐘起爲開始接管之期所有行車規則運貨章程均仍舊惟行車時刻即日須改訂云 
　　專辦移交交通部接收浙路理事監事已與部員接洽關於營業事項由蘇公選移交關於建築事項由朱壽門移交關於建築事項由濮卓雲移交關於總務事項由濮芝生移交局長鍾文耀君已派粤人鄭植生爲車隊稽查員英人愛羅斯爲營業收支員均於今日（十六）任事云 
[浙省政界要聞彚誌]  
　　巡按使出巡時期浙省巡按使按照官制應巡行各縣以冀上宣國政下察與情惟浙省瀕河蔽海風塵奔走必甚勞苦夏暑冬寒理宜休憇現聞由中央擬定仿照前清提督學院按臨辦法於春仲出巡夏仲回省秋仲出巡冬仲回省至應行巡視之先後由省使隨時酌定惟各屬均宜預設行轅以備駐節而在省半年内亦可與僚屬籌商大概現在各省均將發表浙省事同一律當不至别有更變也 
　　停委科長科員各縣署科長科員向由民政長委任現在省官制實行所有科長科員名目一律取消改爲幕僚昨聞巡按使署已將是項人員停委改由知事自行任用並通飭各縣一體遵照矣 
　　海關分等之預聞海開向不分等兹聞政府擬劃海關爲五等浙省浙海關每年收入在四十萬元以上應列三等杭州關每年收入在十萬以上應列四等甌海關每年收入不及十萬應列五等大約各關監督 
 
 

Page 7

 
 
官制亦有一番更　也 
　　改組各縣警察局屈巡按使近以警費一項自部核減後不敷頗鉅現將各縣警察所員分别裁改除甯波外其餘各縣警察事務所一律組織警察局其員額以事務之多寡分配經費亦照此核定聞於下月一號實行 
　　道尹須駐衢州衢屬全部爲贛閩皖交通區域從前巡道總兵諸職强半以此爲中樞近自游擊隊改組後將移駐蘭溪扼守而金華道尹亦欲秉節蘭江然蘭谿固水陸衝衢自富春桐廬以逹嚴州有團區司令有水警分署兵力尚厚似可無庸萃處衢州自明季以後屢經兵燹幸獲保全若果盡在蘭溪衢屬不無單弱聞巳聯絡各界上呈省署至於扼要各地一律列表呈核其界皖者曰衢縣城上方鎭蓮花開化城華埠金竹嶺牛堵界贛者曰常山城草萍硯瓦山招賢是界閩者曰江山城清湖峽口楓嶺朱家渡後溪街六都場不識道尹能還駐衢城否 
[皖商呈請發還鹽價]  
　　財政部近接皖商張虎臣等呈略謂去年春間集資承辦借運濟銷皖北呈奉兩淮運使報部有案不幸夏間寗皖變作商等運存正陽之鹽被人匿名誣告經安徽倪都督發賣充公并將辦事人等逮押堆存浦口津浦鐵路車棧之鹽三萬二千八百餘包經長江張巡閱使在江蘇都督任内發往臨淮價賣迭經凟呈在案并於江蘇安徽兩都督處具呈申訴本年三月間奉安徽倪都督批示内開張虎臣等呈請發還鹽本一案前由正陽查獲張性宸押運之鹽經軍事裁判處王處長派員點明解交穎州發賣充公計一千八百五十一包既據一再呈請發還鹽本姑念該商等資本所關情殊可憫從寛照准將鹽本發還以示體恤此批等因并奉令飭正陽軍事裁判處王處長將在押人等先後開釋是商等鹽係商本案非附逆安徽發賣充公之鹽業奉倪都督查明發還並將在押人等開釋冤情大白江蘇發賣之鹽事同一律尚無解决伏思此項鹽價上之有榷局墊本下之繫商等身家爲特再呈凟懇電鑒咨商長江張巡閱使將此項發賣鹽價發還給領歸墊出自逾　格矜全商自罹禍患以來顚沛流離巳同溝瘠聲嘶力竭垂死待援迅賜准行哀切上告尚未若何批示也 
地方通信 
[浙江]  
　　紗廠重整旗鼓杭州拱埠通益公紗廠自光復後停辦迄今多時拱埠市場因之大受影響前有商人高某具呈承租該廠顯出押租二萬元全年租金四萬元先付定洋二千被官廳批駁謂商家承租以三月底爲限限期已滿無復有轉圖之餘地惟聞官廳現已租與上海商人蓋以在杭商家極盼此廠開機則前次失職游民得重理舊業而各項生意亦藉此暢銷至抵詞外貨增加稅釐又其餘事也 
　　商場減輕利息日來杭州錢業掉期利息減至五分卽每日二分半也探其原因聞由茶市已過而絲業交易亦不甚旺商家資本無大宗用管故利息遂致低落 
　　司法經費之爭執浙省司法經費經中央核定十五萬以五萬爲高等審檢廳之用以十萬供地方審檢廳之用行政官於此數中復以萬餘金改撥監獄經費謂仍係司法範圍之内而司法官則逕電司法部謂行政官有意爲難日前司法部電浙巡按使請爲維持行政官以本省之事本可就近商榷而現定官制巡按使有管轄之權何必借中央之力以壓制且原定地方廳係杭寗温三處司法官嫌廳多則俸輕減去温州一廳以利法官而病人民必執成案以言司法官寗合理乎兩方爭執不知何日能了也　　認包絲捐石油捐杭州艮山門外絲捐批准時認捐者竭種種之方法始運動到手聞耗去銀洋四千元又有石油捐一項商會顧君已向國稅廳認定舊五府捐額三萬二千元嗣有高子白君出認全省四萬餘金當局者頗進退維谷云、 
　　駐杭旗民之一線光明浙省自辛亥光復後凡　旗産悉數没收一般旗民流離失　呼籲無門者不知凡幾中央憫之特派前清浙撫增韞盛京都統三多爲南五省調查旗民財産專員聞二君業已抵滬擬先從杭州調查完竣再往福建江蘇各省日昨有信來浙准於明日早車蒞杭指定西湖惠中旅館暫駐行旌各旗民聞此消息已預備歡迎矣按三君字六橋前清時曾爲杭州太守此番蒞止歎故交之寥落覽風景之全非正不知若何感慨也 
　　西井古蹟之發現杭州旗營井亭橋畔有古井一口相傳爲唐刺史李泌所開年久湮没後人竟無知者此次建築馬路掘至丈餘忽發現四孔井一口現周知事以古蹟所在不得不立碑以誌紀念兹將碑文覓錄於下民國三年四月關路於井亭橋之西得方丈巨石有四大孔平埋泥中知爲古井惜石質脆配觸畚鍤立碎其下井道亦湮考之乾隆杭州府誌西井寺在井亭橋西寺有大井爲唐刺史李泌所開六井之一又咸淳臨安志潛說改修六井上覆巨石爲四穿以便民汲然則是古西井也西井又名化成井云聞刻已付石工鐫刻另有大碑一塊鐫西井古址四字 
[安徽]  
　　演說共和眞諦蕪湖長街青年會徐鴻藻牧師前日發出傳單略謂兹有美國哲學博士沙爾思君卒業于支克哥大學素于共和國家政治研究極深遊歷中國有年尤願以眞知灼見藉三寸舌貢獻于各界大君子之前現值因事到蕪鴻藻等請于六月十五日至十八日止在長街青年會演說每日時間以下午二時至五時爲限（第一日）演說印度歷史專迎軍警兩界（第二日）演說城自治及關于國内問題專迎政紳兩界並各會館執事（第三日）演說社會進步專迎工商兩界（第四日）演說共和眞諦專迎學界以上各問題均爲共和國人民所必需之知識况美國共和政治實爲世界之先導博士又確有心得此亦最好之機會也甚盼諸大君子届時賁臨不勝歡迎之至 
　　出品展覽會訂期開會巴拿馬賽會安徽出品協會訂於六月二十日起至七月三日止在省立工藝廠（即舊安慶府署）開展覽會除於第一日邀請各界行開會式外以後單日任男賓參觀雙日任女賓參觀業已訂定售劵規則由出品協會通告各界矣 
[湖南]  
　　賽會品之特色長沙籌備巴拿馬賽會事務所以醴陵磁業公司出品優美前次武漢奬進會南洋勸業會均已得有最優等奬叙此次巴拿馬會場尤爲各國所注目囑令該公司特製袁總統美總統湯都督磁像各一件聞現在已經製成是亦湘産中之特色也 
　　發起造紙工廠湘商易振坤等以紙業爲天然美利我國因製造不良人民樂購舶來品以致利權外溢可深浩歎現特發起組織裕湘造紙工廠聘高等技師用新法製造以興實業而塞漏巵刻正擬訂辦法及招股簡章繕呈公署請予立案 
[雜評二（步陶）]  
　　白狼徒衆之新舊派白狼徒衆有有辫者有染烟癖者有自稱滿洲好漢者謂爲舊式之匪類似矣然同時又有出示保護商民外人者出示詆責袁總統者此種行徑頗含有政治臭味而隣於新式一派以表面觀雅如外報之所謂自相矛盾而一時莫由剖解其内容顧細按其實際所至處之結束胥呈一相同之現象焉現象維何焚燬劫殺是也質言之則同一重苦吾民而已嗚呼吾又何暇與言新舊 
　　趙氏門庭之新舊派趙爾巽到京後奔走其門者或紅頂花翎腦垂細辫或寛袍大袖足登厚底靴或戎裝短服空其襟而直其　閉目凝神試一懸想其箇箇之風範所謂羲皇上人所謂先朝遺老所謂嶄新人物不期而各呈其小影於熱閙場中之一姓人家其斯之謂鎔冶一爐之大觀也乎然而既已奔走矣而猶斷斷自持曰吾也若何派吾也若何派嗚呼吾爲之羞 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[巡按使嚴誡知事輕視敎育]  
　　上海縣知事奉江蘇巡按使公署通飭云爲飭知事案五月二十三日奉令公布省官制道官制縣宜制等因奉經錄登省公報第二百六十一期並經本公署訓令第四號飭令各縣署現設各科應暫循舊辦理各在案查縣官制第七條知事得自委掾屬其職掌員額詳由道尹轉詳巡按使核定辦理敎育行政爲各該縣署重要職務現承地方自治停辦之後敎育之一線命脉尤縣機關是賴是以本公署迭次文告以及省視學本届視察均於此再三致意嚴密攷查期各縣知事立定宗旨激發天良維學務於危難之間固國本於飄摇之會此次遵制改組凡關於各該縣署之委任掾屬職權雖有變更而關於各該縣署之應辦事宜一切曾無少異深恐各縣知事偶有誤會舉從前所組織不顧事實驟事更張而敎育一端或且視爲無足重輕任意付諸刑名法術簿書錢榖之流不爲實際之設施徒藉虚文爲報最是自治停辦猶得以興學之事屬望諸官治今并官治而不足恃可慮孰甚爲特通飭各縣所有敎行政佐治人員其辦理稱職者應由各該知事分别加委以資熟手不稱職者亦須另選畢業於師範學校明白敎育曾任學校職敎員或學務職員者委任接充務使各該縣敎育前途勿稍受絲毫挫折各該知事倘果實心辦理卓著成績本使自當遵照五月二十三日大總統令呈請褒奬以昭激勸其或因循玩忽致該縣學務破壞於無形惟有遵令舉劾處以相當之懲誡不稍寛假各知事其各懔遵母忽此飭 
[保護鐵路之部令]  
上海鄭鎭守使前日接江蘇馮都督令開准交通部豪電内開據上海滬甯路局電稱閘北警察分廳於上月三十夜在小沙渡地方拿獲亂黨陳喬蔭王錦三兩名訊據供稱原擬是夜十一點鐘在眞如地方起事舉火爲號搶刧火車刦奪署先進攻寳山以吳淞爲根據地上海一舉各處響應等語隨卽於小沙渡對河屋内起出手槍炸彈及毁路斧鋤等件該亂黨等以斷絶交通爲先務應請飭下軍警於沿鐵路附近查察保護等情希飭滬甯沿路駐紥軍隊實力嚴防等因除分行外仰即督飭駐滬軍警切實保護云云現由鄭鎭守使除通令淞滬防軍愼加保護鐵路外並已令行警察南北二分廳遵照保護矣 
[浙軍防守杭楓站線]  
　　聞上海軍界昨昨浙省軍界報告謂陸軍步兵第二十三團團本部曁第二第三兩營現奉朱都督令飭移駐筧橋該團長李全義已於十五日先往筧橋九十八團營址撥派工匠洒掃一過復向浙路營業局包定車輛（十七日箱車二輛十八日箱車五輛十九日臬車二輛）運送軍裝其所部各士兵分十七十八兩日整隊出艮山門步行至筧橋駐所以後杭楓站線楓涇至斜橋一叚由二十一團防守周王廟至艮山一段由二十三團防守足以鞏固無虞云 
[拘獲裘美耕]  
　　浙江都督府偵探偵悉浙省黨首王金發部下之暗殺隊隊長裘美耕現匿在滬前日（即十五號）裘美耕在城隍廟桂花廳茶館啜茗當由該探密滬南警廳派探前往將裘捕獲押解警廳昨由崔分廳長親赴上海鎭守使署禀詢應否解送浙省抑或解署訊辦云 
[被拘者不認陳楚卿]  
　　兩淮緝私營統領偵悉紹興人陳楚卿曾在浙江等處糾黨搶刧並有附和黨人情事現逃匿公共租界三馬咱小花園某旅館内爰特派探金子方來滬報請總巡捕房協同華探目李星福二十七號西探目彭山將陳緝獲解奉公共公廨訊供收押在案兹翻捕房查得被告與已解鎭守使署搶刦貽德里顏王氏家之盜匪周寳祺等均有關係故於昨日將陳解廨請究經關讞員會同美領博君復訊先由中西包探禀明前情繼由方偵探投訴因不及備帶公文曾經投禀滬海道尹公署就近備文且有見証到堂証明被告行爲等語即據見証周榮堂供稱與陳楚卿相識已十餘年去年六月十二日被告糾黨在紹興嵊縣地方夥刧陳姓且知被告在原籍觀音橋地方聘定某姓女爲妻現未完姻云云訊之被告供稱實非陳楚卿原名李昌元與見証並不相識亦無爲匪情事中西官得供判陳還押着方偵探速回補具正侙公文來廨再核 
[又有仍分南北警廳之消息]  
　　淞滬警察南北兩分廳歸併爲一任命徐國樑爲總廳長等情已迭誌本報兹悉韓巡按使以閘北滬南中隔租界情形隔閡擬於總廳長之下仍設南北兩分廳南分廳仍任崔怡庭君辦理北分廳另行委任聞昨日已有明文到滬惟其詳情如何因未發表未經探悉姑誌之以觀其後 
[蘇省出品展覽會紀事（十）（六）]  
　　評議部之開會六月十五日各縣評議員已到過半數特在事務所開會當由事務所主任報告略謂評議與審查之關係最爲密切評議員對於各項出品裝飾陳列須請詳爲評議以便審查員審查時有所依據諸君由各縣推舉而來學問經騐均極充足必有以副全省出品人之希望現在已將各門出品說明書分别彚集以便隨時取閱所有評議一切事宜即請諸君討論云云遂由諸評議員討論選舉正副部長問題良久不能解决當有無錫評議員起立發言公推出品協會主任爲臨時主席衆皆贊成於是由主席提出二問題一公舉評議長日期表决定於十六日下午二時二評議長副長分次公舉與否表决作一次舉最多數爲評議長次多數爲副長主席又宣告謂參觀研究爲評議之前提本日隂雨來賓無多各陳列室頗寛靜大可入覽衆皆贊成全體入場參觀而散 
　　評議都長之舉定昨日午後二時評議部續行開會以無記名投票法公舉正副部長其結果以上海縣評議員賈豐臻得十六票爲最多數當選爲正評議長蕭縣評議員劉雲昭得十四票爲次多數當選爲副長 
　　軍樂隊之回寗南京軍樂隊已於今日早車旋寗此後會場應用軍樂商定滬南巡警分廳軍樂隊逐日到會擔任 
　　消防隊之廣告上海救火聯合會所派臨時消防隊昨在會場發出廣告云本　接奉江蘇全省出品協會定於六月一日至三十日在中國圖書公司舊址開會關於消防事宜函請酌派妥員携同器具常川駐會以防意外等因到會業經遵照辦理每日派員書夜防護並發貼廣告在案刻據本會調查員報告六月十日晚間十時半見有常州九昶皮革店燃點美孚洋燈動物院辦事室燃有洋燭蚊烟條竹生居支店亦點有洋燭並見入覽之人每在各叚休憇所團坐吸烟烟氣薰蒸甚爲危險等情前來查此次出品協會關係重大本會擔任消防貢任匪輕况聞前有某縣出品會曾肇巨災前車可鑒不得不鄭重將事爲此不憚煩瑣將前訂章程重申佈告凡蒞會遊人及各項肆主店夥務當恪守定章萬勿再蹈前轍是所切禱一遊客蒞會觀覽當遵照會章不得吸烟一場外築棚設肆凡有火爐煤竈及易於引火之物須安放妥貼切勿貼近棚壁一點心茶肆大菜酒食等館每晚收市後須將煤炭餘燼用水澆透以防復燃一蘆棚内夜間懸掛之油燈須離蓆懸掛即手炤等亦勿放近蘆壁以防意外切宜留心 
[瑞典人慶祝國王生日]  
　　昨日爲瑞典王格斯塔夫五世誕日旅滬瑞典人特爲舉行慶祝瑞典領事館停止辦公一天代理領事路透斯威特君於午前十一時半至午後十二時半在寓所欵待賓客旅滬中國官吏及各國領事紛紛前往伸賀代理領事接見後一一欵以茶點歡聚良久而散 
[俄領事館興工建築新屋]  
　　虹口外白渡橋橋下禮查西飯店對門有地一方本爲禮查飯店花園去歲爲俄國領事購作領事館地基地價銀十萬兩前日巳開工興築屋高三層甚爲壯麗一面臨黄浦一面與禮查飯店相對與德國領事館適相隣接云 
[卜羅斯并不辭職]  
　　公共租界巡捕房前總巡卜羅斯大佐前由政府延充警察顧問近在江北一帶調查一切由寗抵滬乃謡傳有辭職之說昨聞卜顧問向人言此說全然不確彼於職務近方漸有頭緒并無辭職之意不日將詣太湖一帶巡查云 
[天津騎兵將次來滬]  
　　第四師楊師長前以製造局地方兵力尚嫌單薄曾經電調天津馬廠之騎兵一團來滬協防在案兹據馬廠留駐軍隊陳司令電復以奉令飭調之騎兵現已預備一營即於日内起程約在此一星期内當可抵滬請爲預備宿舍云云故由楊師長昨日令知第七旅臧旅長查照一俟騎兵到滬飭在炮隊營舊址駐紥 
[楊師長奬賞軍官]  
　　北洋陸軍第四師楊師長前日派員來滬檢閱第七旅十三團所部三營士兵之操法旋據該員復稱該營軍容整肅操法嫻熟衞生亦甚講求云云楊師長得覆後以該營有此成績自係各連長平日訓練精勤所致殊堪嘉尚亟應酌予奬賞以示鼓勵故於前日頒發軍刀銀表等件每一連長各賞刀表二件云 
[海軍上校蒞滬]  
　　海軍次長李和海軍上校許繼祥奉　視察上海福州漢口廣東等處軍港軍艦等事許君巳於前日（星期一）到申現寓高昌廟海軍總司令部俟李次長到滬會商辦理並聞爾君此來除視察海軍事項外並磋商庚子賠欵减讓問題云 
[江寗鎭守使蒞申]  
　　江寗鎭守使王廷楨君因公赴杭業已事畢於前日由杭來滬昨日午後二時親赴製造局謁見鄭鎭守使商議一切 
[核定陸軍遣撫調查所簡章（續）]  
　　（六）凡受撫者所有以前涉及亂事之嫌疑一概免究（七）受撫後擇其賢能純正者量予錄用以示鼓勵或先派充本所調查員帮同調查一切（八）受撫回籍後執有証書倘再被人挾嫌指控其未撫以前之事亦准其持証自辯但涉及刑事犯者不在此例（九）受撫回籍後應各束身自愛如敢再在本省外省或在上海租界内謀爲不軌者一經查實卽行捕究加等治罪（十）受撫人如有手鎗者應繳由調查所酌量給價收買以免危險（守） 
[徵收貨物稅之改章]  
新任上海稅務公所所長韓雲駿君昨致南商會公函云逕啓者現奉國稅廳籌備處處長訓令改訂貨物稅征收方法爲産銷進出併征以杜避漏等因並發布告多張到所奉此特將布告一道函送貴會請煩查照 
[内地電燈公司之暗虧]  
　　上海内地電燈公司近查境内各舖居戸之已裝電燈者往往私自購換最多數燭光之大燈泡及暗中接線添出燈數並有裝設電氣風扇情事公司損失電力暗虧殊多查電燈公司定章凡私裝燈泡一盞查出後須罰洋五十元撥充慈善經濟惟近來似此舞獘者竟居多數甚有在公司納股之戸亦作此獘實已罰不勝罰故現在派人調查一俟查出另以和平辦法對付以符營業性質云 
[求新廠營業之發逹]  
　　求新廠大川淺水輪船展輪吳淞一節已誌前報兹悉該廠猶爲川路公司承造利川輪船與大川同式樣亦已下水月内亦可試駛川路公司總理劉聲元君見該廠承造兩輪價值雖賤工料不苟現又向該廠訂造十八丈淺水船兩艘價元二十五萬兩十六丈船一艘價元八萬兩十丈船一艘價元四萬兩共計元三十七萬兩仍係實價並無回扣云 
[重委慈善團職員]  
　　上海慈善團各職員前曾由市總董委任現自治業已取消故於 
昨日由洪知事重行委任郭聘之爲上海慈善團經理凌伯華爲副經理隸屬於慈善團之各善堂亦均分别委任至貧民習藝所俟改組就緒再行委任云 
[最新最奇之錯姻緣]  
　　松江孤貧兒院成立至今已届四載現有院生四十餘人敎養兼施頗著成效惟其經費全恃捐欵不無拮据之時兹有小說家天虚我生曁新劇家經營三等諸君願爲贊助由天虚我生特編錯姻緣新劇（劇情詳見今日本報自由談）定於今夜在民鳴新劇社開演想如此情節奇艶之劇本又得民鳴社諸君之體會描摹必大有可觀也其所得劵資除正當開支外悉充該院經費不另在劇場勸募矣 
[崔廳長鼓勵巡警]  
　　滬南警察分廳長崔怡庭君飭知所屬各區警察署及各分署文云照得籌備巴拿馬賽會江蘇出品協會開會一月需警防範業經通令各該區挑選撥派遺額暫以敎練所學生補充在案兹查該會閉幕在即原派各警尚屬勤勞自應量予升等以示鼓勵其敎練所既經派補在先亦應與開會後派補他額者稍示區别爲此飭仰各該區即便遵照凡自開會後派補空額各警均作爲　時巡警其派補赴會各警空額之敎練所學生等均儘先提補正額如各該區於提補後尚有空額亦准以開會後派補各警挨次抵補切切此飭 
[演說德國敎育制度]  
　　寰球中國學生會訂於本星期四晚八時請本埠德文學校校長麥歐斯博士演說德國敎育制度按德國各種科學進步甚速非由德人腦力勝於他國實因敎育設施之無不盡善有以成之欲研究德國敎育優美之實狀者當於是晚一聆麥君之言論 
[檢察官調赴江甯]  
　　上海地方檢察廳檢察官韓燾字冶初自蒞任迄今爲時未久兹又由高等廳委任爲江寗地方審判廳推事官故已禀辭上海檢察官之職並將承辦一切刑事各案交代清楚於前日赴寗履新 
[法庭水洩不通]  
　　連日霪雨連綿本埠地形最低之處水高數尺上海縣知事公署並上海地方審檢廳亦滿地皆水而以刑民法三庭前爲最甚門前律師憇息室之墻垣竟被積水冲坍幸未壓傷人口刑事繕狀處與承發吏辦公室及檢廳收發處均爲水所阻不便交通昨日午後刑民法三庭應訊各案經審判長袁麟伯君諭飭一律改期集訊檢廳長汪魯懷君見廳内積水情形與各檢察官會商命在第一看守所内提出釘鐐押犯八名發給鐵扒鐵鏟等器派司法巡警押令開挖隂溝從頭門口起至刑民法三庭前止以便積水疏通經汪君親自監督不料該犯等挖至下午廳内之水反有增無洩蓋因該廳地形極低且後面花草浜已塡洩水不暢之故也 
[閘北審檢分庭之組織就緒]  
　　地方審檢廳袁汪二廳長因閘北地方遼闊訟案繁多自第二初級審檢廳裁撤後積案纍纍一時不及清理且中間隔有英美法三租界凡警廳移送案犯及人民投廳聲訴諸多不便故特陳請高等審檢廳在閘北組織分庭以便就近處理尋常訟案業奉高等廳批准定昨日開辦嗣因初級審檢廳舊址爲陸軍步兵十五團二營駐紥該處附近别無相當屋宇故不能准期開辦兹經袁汪二廳長租定大統路發祥里房屋雇匠裝修定於本月二十二號開庭庭内推事及承發吏法警人等均已分别委定聞從前初級廳人員僅留一二人云 
[法公堂清理舊案]  
法公堂向章民刑各案　告控准　發出傳單提票交由捕房　探傳提每有控案原被告在外理清並不投案求銷故數年内之傳單提票捕房中存積不少兹悉中西讞員以長此積壓殊非鄭重公事之道故飭知捕房將所在提票傳單　案檢查如有住址可傳之原被告無論年數多寡着　　併傳訊捕頭准卽派探傳到魏汝林控丁金福林玉虧欠房租金惠正楊士華控高紫卿敖榮忠虧欠貨洋沈阿江控傳永福不還借洋等案之原被　到廨詰訊魏等同稱在外早已理楚惟未曾投請銷案自知不合求宥聶讞員判准予一併註銷 
[覆訊私藏紀念郵票案]  
　　本埠郵務總局控廣東路九十二號潤泰五金雜貨號　之倪雲九私藏已經取消之孫文紀念郵票計洋八百五十七元五角等情業經訊判交一千元人洋並保候復訊再核在案前日午後由捕傳同金陵輪船副買辦王安德將倪解案由王襄讞會同德領裴君復訊據王供稱此項紀念郵票由正買辦朱藏生談及漢口有人存有紀念郵票愿减七八折出售詢據來歷着實故至郵政局與一西人接洽尚未談妥云云繼由原被兩造律師互相盤詰即由中西官會判倪交人洋原保王退去候禮拜五復訊再核 
[縱火圖賠之押儆]  
　　公共捕房控福州路物華洋廣貨店經理劉振錫縱火圖賠保險銀兩業經將劉振錫連同知情之劉伯昌一併拘案訊押候辦在案前日午後關讞員會同英領卓君升塵復訊捕房牛門律師上堂請究質之被告仍各支吾中西官得供以被告縱火圖賠證據屬實判劉振錫押西牢五年伯昌押三月分别示懲 
[再誌焚化冥鏹之禍端]  
　　王有生在四馬路廣西路轉角西洋樓茶館樓上設立五聖堂引誘迷信男女燒香祈福因焚化冥鏹時常起火曾經捕房查禁詎王陽奉隂違開設如故兹於本月十四號清晨忽又起火當經隣右人等帮同救息事爲老閘捕房捕頭得悉派探目張寳榮往查屬實且保有火險請廨出單傳王訊究在案昨由張探目將王並其夥周明德併傳到案請究即據張探禀稱西洋樓前設在三馬路浙江路轉角時王將五聖堂設在該茶館樓上曾因焚化祗錠起火殃及鄰居十餘戸燬屋數十間遂將西洋樓茶館移至四馬路廣西路轉角王將五聖堂亦移設彼處兹又起火請爲訊究訊之王等供稱實因生煤爐不愼遣火稻柴内所致並非有意繼火求察中西官核供會商之下姑念並未成災從寛判罰洋四十元充公示儆 
[盜賣墳地案再定勘期]  
　　單永春在地方審判廳控念五保十三圖地保沈雨春並西門外圖董楊聲甫等盜賣祖墳一案迭經開庭辯論未結在案兹又據單繼續起訴請求迅速詣勘袁審判長得禀後當查接管案卷悉此案前經示期五月十四日派員往勘當時因張前廳長將次移交所以事遂中止兹既據該商人續訴候派員定期往勘再核昨已飭吏傳知在案各人着届時齊集候勘矣 
[爭論産不能作抵]  
　　法商白部前投法公堂控蔣姓之妻蔣陳氏將房産抵銀八千兩請收房租以抵利息當由法公堂判白往收房租詎該房屋又由蔣姓之妾蔣沈氏抵與鄭喬記以致相爭涉訟復經法公堂查明蔣姓故後妻妾爭産控訴高等審判廳尚未了結該房屋應歸何人管業未能定奪故此妻妾兩人均不能將該房屋作抵所欠銀洋各清各欵鄭喬記之欠銀由沈氏歸還白部之欵須陳氏交出昨由法公堂傳陳氏到案訊追陳氏供一時難措求請寛限清還聶讞員判交八千兩人銀兩保出外限交 
[函查被告之原籍産業]  
　　英商新沙遜喴喱兩洋行同控宏昌號主李仲甫不理定貨虧銀等情業經捕房將李提解公共公堂押候訂期會訊在案昨晨十時由王襄讞會同英領康君研訊先由新沙遜代表聖文律師偕原告西人上堂譯訴　情請追虧損銀一萬五千五百二十四兩七錢繼由喴喱洋行西人柯克司亦延律師莫肅到堂聲稱被告於西曆一千九百十年十月起至一千九百十一年九月止不出所定各貨經原告照市價代售計虧損銀五千三百七十五兩二錢一分請爲訊追訊之李供實因市而凋敝消路頓滯所致請寛限設法料理中西官核供會商之下判李還押候函致浙江石門縣知事調查被告原籍有無産業以便查封備抵 
[汽車夫傷人受罰]  
　　汽車夫徐清堯駕車不愼行經法大馬路將途人某甲撞倒受傷徐即飛馳逸去甲送醫院醫治現由捕房將徐查傳到案詰訊後中西官判罰洋十元充公再着出醫費洋六元 
[罰儆私售燈吸]  
　　捕房解胡張氏邵雲生至法公堂禀稱胡等前因私售燈吸罰過一次今又起獲烟具呈案請辦胡等同供已後决不再犯求宥判各罰洋二十元充公 
[新式澆水車到滬]  
　　法工部局爲整頓路政起見每遇天氣乾燥飭馬大駕馳木質澆水馬車至各馬路澆灑以免塵沙飛揚現聞路政處以木質澆水馬車尚嫌不甚靈使故由外洋定造鐵質水車不須馬匹用機器開馳街道轉灣之處有機器可以移動其射出水力亦能照街道濶狹爲轉移不似舊式水車之澆水闊狹不能收放也現已運到一輛停在法新租界洋龍間内一俟天燥即行開馳試騐 
[禁止演唱淫戲]  
　　演唱淫戲最壞風俗南市警察分廳崔廳長爲維持風化起見前日令飭各區各分署傳諭境内戲園禁止演唱淫戲並在戲園中設檢察室一所以便特派檢察員隨時前往監察有無違禁演唱情事如敢故違除傳該經理人到案處罰外并領吊照押閉各區署員奉文後已遵照辦理矣 
[盜黨訂期質訊]  
　　劇盜余三龍之同黨王六朱大憲子（即朱大喜）匿居閘北均濟里經匯四捕房華探目楊掌生西探目祁文司協同一區巡警前往緝獲送押總巡捕房侯究各情已誌昨報黨悉捕房查得王朱兩盜曾與余盜等持　夥劫公共租界芝罘路四號西洋商奚蘭卿家及泥城外邱辛農家行刧法大馬路福康祥烟土店時王朱亦均在場昨將兩人解送公共公廨請究經聶襄讞會同美領畢君略詰一過判均還押候帶同余盜下禮拜三質訊 
[扭控拐女之歇夥]  
　　在江灣鎭開設剃頭店之王永永前日扭歇夥李世華至三區一分署控稱其女金金年十二歲被李誘拐出外藏於八仙橋金寳家中嗣又帶往安定賣與某姓刻金寳已經法捕房收押在案請爲訊究云云經署員略訊一過判將李世華解送警應司法科押候訊辦 
[狹路逢仇]  
　　向爲排字人之奚文江前與嚴家角鄕女陳阿銀有染嗣被該女族人陳長寳陳銀泉等覺察將奚兇毆致成仇隙前日陳長寳陳銀泉行經寳山路爲奚遇見欲扭赴二區警署控訴由崗巡查見一併拘署經董署長預訊後判傳到陳阿銀一併解送警廳司法科訊辦 
[拐逃被獲]  
　　無賴張阿蘭前日在北新涇地方誘拐女子王蘭英希圖偕逃被一區四分署崗巡查見以其形跡可疑上前盤詰張言語支吾當即一併拘解警廳司法科押候訊辦 
[滬海道尹公署批示]  
　　沈嚴氏禀奉批候訊未蒙出傳由批該氏女秀英如已許配嚴長賡爲妻確有媒證該廨何致斷歸奸夫蔡阿三核詞顯有不實仰法公廨錄案具復核奪此批禀抄發 
　　嘉定縣商民楊則張等禀爲董事素行公正據實陳明由批鄕董錢元轍包庇抗糧經　撤銷實屬各有應得昨據縣詳已批飭遵照該商等具禀代辯殊屬無謂仰嘉定縣知事轉行知照此批禀抄發 
　　衞生日報館代理人徐人龍呈遵批續呈由批呈摺均悉應將該報組織緣由具禀巡按使呈由本署詳送再檢章程二份一併繳署以憑分送仰好遵辦此批摺存 
[上海縣知事公署批慰]  
　　圖董陳子屏呈批據呈查得諸　泉素有嗜好且　目不識丁并有化名朋充情事是諸荔泉不特不勝梱保之任且犯刑　承充該圖地保應母庸議惟前保林鴻生歷被該圖人民控訴無論所控是否屬實該保充當遇久亦應另選撤換以均勞逸兹該董以首重熟手若遽易生手恐於圖務多所未便等詞跡近爲林鴻生庇護殊不足以昭公允而杜紛爭應查照前令速由該董邀 
 
 

Page 11

 
 
集梱業公議應行臨梱堪勝地保之人禀候核辦以重圖務　即知照此批 
　　烏木工幫柱首蘇忠泰等呈批據呈聲明困難請求核飭等情已悉案經核准給示復據店幫柱首方雲卿等續呈遵諭先行加價呈騐知單在案該柱首等既爲工帮領袖自應明白事理遵守安業母再以限制收徒藉詞困難偏執紛擾致碍工業之治安所請斷難照准此批 
　　紙烟業代表彭壽昌等呈批據呈稱國稅廳勸令承認紙烟店業國稅當指烟酒特許牌照稅而言查烟酒牌照稅係全國統一稅法凡業烟酒者無不照納不獨紙煙爲然與地方特别稅性質各殊且前市政廳所收各項捐稅現均由工巡捐局接辦並未連帶取消所請叙述既未詳明理由亦未充分碍難照准此批 
[公共公堂瑣案]  
　　虹口百老匯路居人鄔金元控隣人任阿法誘匿伊妻楊氏並二歲女孩妙英等情業經捕房將任與楊氏先後獲解公堂分别訊押在案昨經中西官復訊明白判任押一月楊氏交本夫領回管束 
　　甬人陳良品前在北四川路用刀自刎經王炳紹瞥見鳴捕將陳救送捕房昨解公堂請示經中西官訊得陳似有神經病判送寗波同鄕會安揷 
　　梧州路四百十四號居人俞阿龍偕証俞徐氏控顧阿四王清山糾黨來家圖詐洋七元等情昨晨由探王阿巧將顧王二人拘解公堂經中西官訊供不諱判各押兩禮拜示儆 
　　哈爾賓路二百三十九號門牌洗衣作夥朱阿法吳阿庭因爭食飯菜起衅吳用皮鞋將朱頭面擊傷當即扭控捕房昨由包探將兩造解送公堂訊明吳行兇屬實判罰洋十五元充公再賠醫費洋五元押候繳洋開釋 
　　粤商光耀洋行控式拉夫楊光業呑没送往海關之稅餉銀四十三兩一錢七分等情昨由捕房將楊拘解公堂請究中西官判押候照會粤領蒞廨會審 
　　張阿于控蔣阿林沈阿八紏黨在卡德路將其兇毆受傷等情昨由捕房將蔣沈二人獲解公堂訊實判各押一月示儆 
　　周德容控沈階之不付房飯金等情昨由捕房將沈傳案請追奉判交保過堂候訊 
[介紹新小說]  
　　棋盤街中華圖書館每届星期六日發行小說週刋名曰（禮拜六）以爲星期休假消閒之助現第二期已經出版其中所刋小說皆饒有趣味之作昨承惠贈第一第二兩期各四册特爲介紹并誌謝忱 
雜評三宇 
[行樂爲善]  
　　孤兒苦人也觀劇樂事也若以行樂之事而有益於苦人則樂之又樂矣今松江孤貧兒院因經費之竭蹶特演新劇以謀補助滬上固多好善之人而又可以借此行樂當必有聯袂而往者雖然我望好善者之聯袂往觀我尤望演劇者之描摩盡致俾今夜之前往觀劇者久而久之仍不忘此錯姻緣一劇而兼及孤貧小兒之可憐則好善之心尤必油然而生而松江之孤貧兒院又就永留一紀念矣 
[補錄命令]  
　　補六月八日大總統策令據新疆巡按使楊增新呈稱署奇台縣知事鄭有叙歷練最深才長肆應署焉耆縣知事馮四經謹心愼微辦事穩練署庫車縣知事馬紹武才堪應變膽識具優署迪化縣知事盧殿魁才識具裕治事勤能署巴楚縣知事劉人倓器識宏通盡心民事以上各員成籌供軍糈或懲辦亂黨於軍事政治均有勞勩應請優予奬勵等語鄭有叙馮四經馬紹武盧殿魁均給予六等嘉禾章劉人倓應傳令嘉奬交内務部查照此令 
　　又令陸軍總長段祺瑞呈核覆署察哈爾都統擬以普爾布扎普補牧羣總管色爾什旺堆補騍馬羣翼長請予准補等語應照准此令 
　　又令陸軍總長段祺瑞呈准熱河都統姜桂題咨稱協領白吉祿因疾未痊懇請免去本官等語白吉祿准免本官此令 
　又令陸軍總長段祺瑞呈准浙江都督朱瑞函稱上年造送解職現役軍官佐請補實官案内之盛碧潭陳燦黄飛龍等三員均有從亂嫌疑迭經密拏未獲應請先將原案註銷等語除黄飛龍尚未補官應由部查案註銷外所有陸軍步兵上尉盛碧潭陸軍憲兵少尉陳燦均着先行褫革嚴緝究辦以昭烔戒此令 
　　又令陸軍總長段祺瑞呈核覆熱河都統請補驍騎校員缺一案應准以擬正之華蔭補驍騎校此令 
　　又令蒙藏事務院總裁貢桑諾爾布呈據昭烏達盟盟長多羅君王巴咱爾濟哩詳請任命濟克莫特喇克巴補巴林右翼旗協理台吉應照准此令 
　　又令内務總長朱啓鈐呈准新疆巡按使楊增新轉據護理警察廳長張麒遠詳請任命馬良佐李良佩熊湘丁奮武爲署長應准照此令 
　　又令署熱河都統姜桂題電稱據林西鎭守使米振標詳報亂黨盧金山涂鳳九劉振海運動涼營起事經兵丁沈戰成密告管帶王連山遂派官兵將該亂黨等先後拿獲并檢得黨證黨章曁洋文黨單印板各件當交林西縣知事會同軍法官訊據盧金山供認上年孫文黄興派人分往東西北三面煽惑給伊洋字紅黑黨單百張復經孫文黨羽張義元派往北京天津招兵去年十月到林西遇涂鳳九分散黨單等供不諱當將盧金山涂鳳九正法劉振海訊係從犯擬請末減等語查上年自庫蒙肇亂林西一帶瘡痍未復豈容復有餘孽擾我治安該亂黨既有分遣黨徒散給黨單情事難保不到處勾煽着各省都督曁統兵各長官一體督飭所屬嚴行查禁倘有亂黨散發黨單曁兵中人等聽從煽惑一經查獲立予重懲以肅軍紀而弭隱患將此通令知之此令 
來函 
[松奉金青醬業公所函]  
　　啓者豫源醬園向設於松江府橋堍駭今隂曆五月初十日下午一時有住居東門内張姓婦將食鹽一包約三四十斤央伊鄰居錢姓僕人陸阿四送至西司弄顧姓戚家因陸阿四不諳路徑向豫源店夥問路詎壁鄰羅間有脚夫陳祥餘金阿二陳和尚三人挾該園裁革年規之嫌乘間攔阻去路硬推入内奪取鹽包丢入天井内一面揑報鹽探誣指該園購買私鹽希圖索詐幸有張帮帶及公堂到園證明被誣分别辨理並聲明與豫源無關亦無具結罰鍰等事此係當時事實昭昭在人耳目近見報載各節未免傳聞失實恐與該圍名譽攸關爲特縷陳事實敢乞貴報登入來函一門以昭核實不勝感感 
[幽雅旅館函]  
　　昨日貴報載有女伶不認未婚夫一則内有無賴陳梅軒自稱開設幽雅旅館此係無中生有憑空揑造本館股東及執事皆潔身自好之人合亟聲明本館並無此人請登來函以分涇渭爲荷 
幽雅旅館經理人薛秉初謹上 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游戲文章 
[新開篇集男女伶人名] [  天放]  
　　十三旦起一聲雷張雨亭前爲應寳蓮一陣風吹畢永霞散陸月樓中宛比小瑞仙霎時間龍小雲低被那林樹森森掩電光是好比萬盞燈球小小連那白菜心遇雨夏月潤小桂芬芳在水仙花間有的說陳嘉祥發現靈芝草珍珠花夜明珠漫說眞寳貝猛聽得何家聲蓋呌天響却原來小金娃啼哭好似大奎官都說那小子和調蓋七省上伍月華記路開張順來館把那小如意袋送與林月梅（三） 
[瓶甏罐頭齋筆記]  
　　某甲昨至南京路易安啜茗一素識雉妓問之曰大少耐阿聽見申報浪底說揚子江官搭場化哈个外國人要保護野雞一隻勿許人打阿有介事个某甲曰然妓點首曰怪弗得倪有兩個姊妹勒浪做生意倒說要轉來哉 
　　福州路有一點心店樓上不買座前臨馬路後無池河其招牌則名近水臺 
　　余友某語余近有劇賊行竊某銀行案破笞其臂糞門内尚塞有銀洋一百元現爲某黨人招去編入風雷迅疾隊余詢其故則云借重渠後門可容勃郎林兩支（四）[  天放]  
　　三馬路文明大舞臺對門嘉興文魁齋有一特别之招牌繪有大烏龜一口啣小烏龜一左寫（你要加老字竟是冐充老店牌號麽）右寫（你可知道世代此物異臭萬年麽）下寫（假冐名司）揆其用意是駡隔壁之老文魁齋也但既係駡人不懸於他之門首不可解者一懸於己之門首是自以大烏龜小烏龜代表也不可解者二遺臭萬年之遣字復改爲異不可解者三雖然商人之道德墮落殆盡矣 
　　法界寳昌路九十號門牌爲葛榮先六科醫寓玻璃窗上紙條貼滿左寫（趁我十年運有病早來醫）右寫（久醫猶恨讀書少矣認病方知用藥難哉）十年之運始於何時病者不知何趁之有况既曰久醫吾知十年運已過去矣有病者幸勿早來也（四）[  ] 警衆） 
　　日暉橋堍有一廣告標其題爲失物聲明文曰某晚到松船泊日暉橋乘夜深人靜之時私挖船艙竊去考籃一隻内有現洋若干元某圖圩號田幾畝除報官查辦外開明失單俾衆周知云云 
某翁年届大衍親友爭相慶祝堂中懸金字紅呢壽幛其上欵爲某翁老先生五旬大慶見者爲之絶倒 
　　閒步入市遠見一奇異之廣告曰某某大律師楊梅結毒五淋白濁近審始知醫生招爲律師招所蓋掩去上半截也 
　　某鎭新開醬肉店其牌號中間陸稿薦三大字上邊一行小字爲新開起首老店下邊一行小字爲上洋分此只此一家 
　　風室紙窗有一小圖孔月光漏入夜半好夢初回忽見銀圓一枚丢在　上探而取之却在手背（四）[  虚白]  
　　去年白克路某里某姓家喜事弄内徧懸萬國旗數十方中有拍賣號旗一大幅識者疑其拍賣新婦 
　　江西路橋堍某影戲　每晚所演必重復二三次暫停一分鐘者數十次或謂自開演以來未嘗更換新戲片云（四）[  乃清]  
栩園詞選 
[臨江仙記事] [  高潔]  
　　綠草連天寒食近落花滿地如茵垂楊疎柳晝樓人憑欄凝睇眉蹙遠山春蛺蝶尋芳來又去珠簾繡幕重門鶯嬌燕倦太温存麝蘭風送眞個欲銷魂 
[采桑子] [  程筠甫]  
　　夜深人在蘭士曲捲起珠簾放入銀蟾一縷愁痕冷化烟戛新霜壓遍鴛鴦瓦客意無邊刀尺依然裝罷秋衣涙濕棉 
[百字令]  
　　盡長人困恁沈沈院落綠苔舖地鎭日珠簾慵不捲無限惜花深意心字香燒牙牌課卜遣得閑懷未復添半臂晚來時候風起 
　　莫把往事思量金尊檀板觴詠年年記賸有情絲千萬縷理了又還重理老我青袍誤人紅粉多少愁滋味空房膽怯一鐙照徹心事 
[菩薩蠻題蔣德華大令登岱觀雲圖] [  ]  
　　秦碑漢樹天門路廢笻慣伴游蹤住一覽衆山低松風吹滿衣天然圖畫裏蒼翠浮空起眞箇盪心胸回頭海日紅 
[蜨戀花題吳東園河橋送别圖]  
　　新柳絲絲隄畔樹欲折柔條生怕東風妒一幅畫圖君記取相思此後無尋處輕舸無情留不住載得離愁又向天涯去風笛聲中天欲暮昏鴉幾點長亭路 
尊聞閣曲選 
[南正宫（賦鴞）] [  天虚我生]  
　　（普天樂）暗昏昏天如罩慘切切雨如潮呌雲陽林木號嘈白楊樹坆頭吹倒怪梧葉凋怕秋信早敗象多生氣少那裏有燕寵鶯嬌賸了些病柳殘條鬼車兒翻來一個鴟鴞 
　　（雁過聲蕭條魂也難招俺不向長沙謫幾遭也把個心緒都顚倒一派牢騷打不准窮通筶頂天地男兒徒自豪只索睡昏沈覺憑他活打熬你若是果然靈應的催魂鳥俺會做埋滅文章的潑命妖 
　　（傾杯序）號陶泣鮫珠萬顆抛天也無昏曉俺待乞取醇醪一斗葡萄醉死今朝此恨應消還怕有如山瑰壘如潮熱涙合些如繭的懊惱轉不過輪廻六道人間又來到 
　　（玉芙蓉）秋高白帝城雨歇黄陵廟忒荒凉身在巴山蜀道殘骸四裂驚弓兎怪眼雙睜失食貓生性暴兀的自鳴得意身擺頭摇怕的是老華陀要劈取你冬烘腦 
　　（尾聲）病相如巳自魂靈掉眼睜睜怪聲來呌恨不把你停著的樹枝兒一齊都斬掉了 
筆記 
[夢史] [  李生]  
　　予嘗夢至金陵金陵人語予以采石風景予假舟而游焉瀑布高寒層巒蒼翠登其山而追昔賢之功業撫今思昔虞允文常遇春之遣跡猶有存者北望太白廟念海客瀛洲之句讀其詩而思其人焉予同游者則爲天白予與天白漫步遍游山景倦游之下乃小憇一青石上遥望山下宫殿如雲予亦不解何以有此乃促天白下山山行未半里而樓閣已現於目前信步至閣中推窗遠眺俯視大江秋水澄清長空一色天白高吟曰江中宫殿鎖千門子夜寒潮倍惆悵予方欲作詩相和忽予友王君擊予背則予方在夢中也 
　　予讀書蘇子卿傳心嚮往之雲邊雁月隴上羊煙魂銷奉使之羊腸斷封侯之印而廻日樓臺巳非甲帳矣予曾夢予爲使臣使於絶域時廷臣方苦邊患盈廷朝士無敢使强虜者乃以予往予自念一介書生驟膺使命辱身事小辱國事大固辭不肯往而廷臣悉交章薦予以予老成練逹堪膺使節予自顧則又一白髮書生也予詫甚証以前夢則予又在夢中矣然予夢中亦不自知爲夢惟上章盡力辭謝略以衰朽殘年恐墜使命不揣冒昧謹謝符節而朝命卒不獲免遄行之日親友皆祖餞青門外爲歌刀環之曲予夢中意豪甚不作兒女態乃作絶句留諸公曰　鬚燕頷渡交河老去匈奴涙更多白髮當筵同一醉樽前還倩李郎歌親友皆强作歡顏以送予予絶不置意長揖而行攘臂至虜廷侃侃而辨虜欲囚予予與從者夜遁歸虜遣騎追予幾及矣予從間道急馳歸得免當時風塵僕僕沙雪奔渡之苦蓋醒時悸汗猶在頰也蘇武使匈奴十餘年牧羊而居掘鼠而食幸能奉節而歸予夢中不耐旦夕之苦乃以夜遁實有愧於蘇公矣（不受酬） 
劇談 
[天虚我生之錯姻緣（續昨）]  
　　此劇情事爲一書生　式竇慕其表妹華素雲而素雲已字巫福氣柏母惑於媒波之言逕娶莫氏女碧桂爲媳合　之夕式竇入洞房見新婦之貌奇醜憤極懷金珠而遁路遇偵探誣陷爲盜幾置重典訛傳入母耳母驚暈而絶式竇卒頭樂女自由及律師萬中一營救得免歸見母屍在堂大哭而母忽蘇合家轉悲爲喜時莫碧桂因聞式竇死耗巳下堂去巫福氣偶見莫碧桂誤以爲華素雲嫌其醜請廢婚約於是柏公子終得與華素雲成婚而萬中一亦同日與樂自由成伉儷焉幕目列左 
　　一王媽媽巧語做蟻媒二柏太太畫堂迎家婦三露醜態一場掃興（此下原本尚有一幕爲排戲者减去故目）文與第四幕不儷四惡偵探栽贓換珠寳五苦書生落難受官刑六才智兼全令媛能事七人財兩失寡母傷心八檢察官起訴遺棄罪九辨護士力爭宥減條十柏公子奔喪重見母十一樂小姐據律主離婚十二莫碧桂裝憨賣俏（此幕爲排戲者所增）十三巫福氣錯認莫碧桂十四柏式竇樂得華素雲十五意合情投訂成婚約十六天公地道結合良緣 
　　此劇莊諧雜出懲勸兼施中間法庭之情狀法律之爭持一皆本之學術經騐非門外漢率爾操觚者可比而形容虔婆之貪鄙偵探之兇惡尤爲無微不至主旨所歸則在痛戒舊俗婚姻之不自由誠有功社會之劇今夜民鳴社坐客之盛可以預决蓋爲看好戲來亦爲救濟孤兒來也 
小說 
[俠情小說北美婦（十）（二）（美人柏列希著）] [  是吾譯]  
　　血列騰將軍向衞隊長曰汝在吾界時穿此服否對曰未也當被獲時吾固伏處茅屋内惟未爲犯法事血列騰將軍曰吾甚抱歉吾等指汝爲間諜乃以如此待遇也請問姓氏曰腓力布衞納負極尼亞騎隊長血列騰將軍曰何故到此曰爲通函件將軍問曰與誰通函曰吾不可告將軍謂勃來納統領曰此隊官曾否被汝從者搜查對曰然第無函件彼乃謂是口信將軍問曰信已達到否曰吾知其達到矣將軍曰汝在何處被獲隊長見勃來納統領在座不敢提及勃來納夫人旁有一卒對曰彼匿於茅屋内將軍曰祗彼一人乎對曰尚有一村婦將軍間隊長曰此事確否隊長默思勃來納夫人巳允來將軍前說情途中偕行事吾不可先自道破乃對曰半虚半確途中意外之事吾巳明告勃來納統領矣言出吾口不足見信如出自將軍所親信之人豈不愈乎時勃來納統領目視隊長恨之入骨將軍起立向隊長怒目而視曰好好汝之命運在汝掌握全視所答何如矣汝承認遞信件不認爲間諜然無實據汝既在李將軍部下必與朗司曲里通消息函件已否達到隊長曰已達到矣將軍曰汝親去否曰吾軍曹送去也將軍曰李將軍意欲襲擊否隊長坑聲對曰將軍誤矣吾乃聯邦軍士豈肯吐其實哉血列騰將軍曰汝不將越界理由說明益增吾之疑問吾素不以間諜爲意好生惡死亦非汝一人爲然郎司曲里之軍今忽向東出發是否由於汝之通信望明以告吾斯時衆人之眼光集射於隊長隊長怒甚厲聲曰吾誓不漏言凡作此問者已自失軍官身分矣隊長之言滿座驚異血列騰將軍面頓頳沉默良久乃曰汝少年愚魯吾再寛限二十四點鐘如不實供卽作間諜論處死刑言畢命勃來納統領將隊長帶至邸宅勃來納統領依命而行執隊長之臂曰掠奪婦人得斯結果也百般嘲笑百般凌虐隊長怒不可遏又思彼與吾所親愛之婦人極有關係益不能自禁卽以手披其頰駡曰畜類悔無助之人非夫也吾欲以謊報二字刀刻於汝之心腸勃來納統領惱羞變怒正欲回擊血列騰將軍趨阻之曰汝二人皆返母在此爭關忽乂曰勃來納統領請少住吾有事與汝商議任副隊長克登收押此犯可也 
　　本篇自六月六號開始以迄今日共十二次乃十一日以後之自由談木篇題下號碼多訛如有厚愛本篇裁訂成册者希於號碼加意糾正焉 
了青追悼會 
[悼了青先生] [  東莞張樹立]  
　　江東有奇士幼歲巳卓　槖筆走燕趙奇氣正磅礴倚馬成千言落筆摇五嶽中年淡榮利匿迹隱巖壑不忘衆生苦藥世傳著作一朝竟萎化返魂乃無藥戕奪一何遽天道實螟漠識面緣雖賒神交自相託賦詩敬吊君九原否能覺 
[輓了青徐先生聯] [  獨鶴]  
　　文章傳世著作等身歎先生之死不朽名士凋零詞壇寂寞吾同志何以爲情 
[輓徐了青先生] [  立三]  
　　夙欽學足三冬人間無匹豈料時逢五夏天上徵 
[輓徐了青先生] [  也痴]  
　　吟詠著騷壇凡吾同人正深欽仰英靈登天府讀君遺墨能不悲傷 
[輓了青先生] [  葛敬業]  
　　翰墨交識先生風懷　綣滿寸腸死後人方稱可惜生前我獨綠偏荒詩舊雅觀眞面目事業照耀付文章遣稿賴得石交在珍重梨棗詞客香（按此詩雖未入格有類西皮摇板然誠意自在）故并錄之） 
 
 

Page 15

 
 
   
 
 

Page 16

 
 
   
 
