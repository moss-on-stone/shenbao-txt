# 1895 - 160 - 4907954

 

Page 1

 
 
[四史復出] [  圖書集成局啓]  
四史者何史記前後　　三國志是也從前本局印　數次人皆爭先快覩　吏寒署篋笥已空茲以問價者多重爲印釘照向例每部六十册　　　四元售處仍從共覲此佈 
[蜃樓傳出售]  
是書雖仿章回體例而筆法新奇可喜當有明之季倭寇擾亂其時嚴嵩父子擅竊國政凶焰灼天更得鄢茂卿趙文華諸人依權附勢國事幾不可問幸天心厭禍卽有戚大將軍繼光及楊忠愍公之子德明輩出忠義正直得以蕩平倭寇重奠河山而嚴氏之勢亦從此凋零足徵天道好還無有或爽每部價洋五角請向法馬路萬選樓　瓜街文成堂購取 
[重校繪圖精忠說岳全傳] [  圖書集成局代啓]  
是書所述岳爺之忠秦檜之奸兀術之橫王氏之毒無不活現紙上能令讀者忘倦洵小說之超群也惜坊本模糊因源記主人倩本局重爲較正繪圖更覺醒目訂八本裝圖碼洋八角向上海四馬路文宜書局購取 
[論兵備]  
中晶開釁以來幾及一載兵士喪亡餉糈告乏地方遭其蹂躝百姓苦於流離是亦紅羊之一小刦也今者和議告成重敦玉帛驅軍士以歸耕鑄劍載爲農器從此含哺鼓腹復覩承平又可以不談武事矣然自古以來有備無患國家可以百年不用兵而不能一日無兵備所謂兵備者厚其糧餉嚴其訓練度形勢以駐防簡將材以統率平時無玩愒逸居之志庶臨事有殺敵致果之心非空費國家帑項以養此無業之游民也從前廓淸內亂湘淮二軍非無成效不料承平三十餘年浸成疲弱與倭人遼東一試潰敗不可收拾幾至無一兵之可用縻費數千百萬之錢糧喪師辱國至於此極說者謂有兵如此不如無兵有備如此不如無備此又因噎廢食因沸廢湯之論究非謀國之要圖也當軸亦有見於此所以和議雖成而各處操防仍未敢稍懈新募之勇稍有裁遣而榆關內外之兵奚止數十百營依然札守非欲耀武於無事之時亦一時裁撤之不易也然遲撤一日卽多費一日之餉合所增之兵計之一日之餉奚止數十萬當此度支日絀之時何堪再費此無益之用用兵以來已用之欵雖民間息借捐項居多已不啻寅年食卯且允償兵費二百兆又將及時措辦雖向外洋息借不難立籌巨欵而子母所償將來作何抵補勢必取之關稅如此則入欵更少雖有巧媳其能爲無米之餐乎爲節用起見是當以裁兵爲始論裁兵是當先裁新募之勇爲始大抵新募之勇爲時尙淺營氣尙未深染易於歸農不比舊營之兵投効以來近則十餘年久者倍之幾於無家之可歸無籍之可遣若不犯事竟以該營爲養老之鄉兵之不變者在此兵之無用者亦在此竊以爲撤兵誠是也先撤新募之兵亦誠是也惟新營之中非無可留之勇舊營之內非無可裁之兵宜一律挑選强者留弱者去統籌大局應留若干應撤若干應撤者妥遣回籍應留者分別訓練擇將而統之可成勁旅若僅將新者裁撤舊者留用墨守成法亦不過糜費餉項以養此無用之兵耳說者謂舊營積習固重經此懲創可冀翻然自改整頓營規留之不爲無益不知從前之兵暮氣已重如學塾頑童不能勤讀一經嚴責非不驚皇恐懼乃逾時卽嬉笑如故現在之兵雖經懲創事平之後勢必積習依然萬一事起倉皇則亦必潰逃如故及此未盡遣撤之時新舊夾選一律挑取精壯語云兵貴精不貴多每省有二萬精兵足資防禦合各省計之已有四十萬精兵矣减兵增餉則兵皆用命减餉增兵不過有兵多之名而終不能收兵多之用現在兵餉每名不過三四兩以彼來自田間以性命博此升斗而又層層剝削到兵之手已十去其三四又欲延宕過期誰肯赴湯蹈火前報載臺民與倭兵接仗曾生擒倭兵數名實皆廣產因貪倭餉之多并云每月多至十兩是以冐險爲之此猶曰倭人急何能擇之時不能不以重利誘人也然倭人能以利誘我而勝而我不能以利自誘而敗較量得失不皆落人後著哉合計中國兵數除現兵恐不敷徵調則當廣開鐵路每年節省兵費以爲開路之用雖需欵浩繁而可以運貨可以運糧官商均使廣招商股設立公司衆擎易舉至路成之後或一有事變電信遙傳轉瞬雲集近則朝發夕至遠則數日調齊以視目前之舟車　滯擾累民間其利害不已相去天壤哉卽四十萬之數竊謂猶嫌其多又何虞其不足耶未完 
[諭旨恭錄]  
　　五月十三日太常寺題五月三十日夏至大祀地於方澤視看牲隻奉旨遣載勛視牲錢應溥看牲欽此同日奉旨貴州鎭遠鎭標左營遊擊著趙萬惠補授欽此同日奉上諭步軍統領衙門奏拿獲結夥偷拆城墻磚塊賊犯請交部審辦並將值班之步軍校交部議處各摺片所有拿獲之成二卽成立小陳卽陳文茂小高卽高玉大德子卽德柱恩二卽恩喜文二卽文喜六名著交刑部嚴行審訊按律懲辦未獲之文大卽經文瑞子卽瑞福仍著嚴緝務獲毋任漏綱廂黃旗蒙古步軍校南祿於該犯等結夥偷拆城墻磚塊毫無覺察實屬疎懈著交部議處欽此○十四日奉旨翰林院編修豫泰著於本月十七日在保和殿補行考試欽此 
[蕪米兩則]  
　　蕪湖米糧經粵商禀奉大憲咨准来蕪採辦三十萬石運粵平　繼因所執護照與原咨辦法不符奉南洋商憲批駁不准復經蕪湖道袁觀察因該商囤米已多勢難久擱電懇商憲俯恤勉予儘購就並經報稅之米七萬六千石出口一次並令該商酌捐餉銀移補江寗之稅厘禀蒙張香帥批准如議迅籌禀復等因已紀前報粵董梁少尉邀集經承代辦之廣號八家共相籌議雖有難色然時當夏令恐致霉變遵卽慷慨樂輸於月之初八日湊齊現銀五千兩呈繳道轅並遞禀聲稱蕪米禁令本因倭氛肆擾而設刻下和局已成民生商務困憊不堪可否仰懇憲恩轉詳弛禁廣商願每石另繳捐銀四分移補江寗籌防善後之一助果蒙俯准願請自開禁之日起扣足一年屆滿截止等語袁觀察閱禀當卽函請新關稅務司班君准該商業經報稅之七萬六千石先行出口弛禁一節則俟禀詳南洋再定是日傍晚五㸃鐘廣商所雇運米之鐵輪名坤埃奪來奪者適經駛到隨於次晨禀請新關簽字開艙盤駁上載連日河下駁船江于小工皆招致一空撐駁馱負昕宵不絕至十三日輪船已將滿載計裝四萬八千包呈請掣給艙口單於十四日五鼓啟椗下駛所剩之米尙約過半聞一兩日卽另有某船續到裝運掃數至呈請開禁並願繳寍捐聞道轅昨已奉到回批於認捐之四分一石似嫌太少蓋謂蕪禁一弛江寍所恃按月多出之稅厘兩三萬金卽歸烏有善後籌防等事驟短如許進欵何以爲繼然而蕪商又求之綦切因卽遴委前署江寗府篆之羅小春太守璋前來專與道憲商酌辦理 
 
 

Page 2

 
 
此項米捐約十四五卽可捧檄蒞止如何定局尙容隨時續報○又天津大憲前經派員來蕪採購軍糈數萬石雇定太古公司杭州輪船來蕪裝運於初九日抵埠亦因當道飭令認捐未經就緒仍復空船而去該米由蕪湖永泰豐廣號代辦十五日傍晚聞該號接到天津來電謂此事業經南北洋大憲往返電商事已就緒仍准用輪船前來裝運云 
[文星朗照]  
　　安徽學憲李筱巖宗師於春初出轅按臨寍國繼而徽州池州次第開辦院考再轉而按臨安慶府刻亦一律告竣因念溽暑將臨隨由皖垣秉節回太平府本轅息駕憲節僅乘一葉扁舟導以小火輪於十四日淸曉行次蕪湖道憲袁觀察並地方印委各官咸赴江干肅恭迎迓宗師接見有差卽命展輪下駛向姑溪進發本郡院試業奉牌示行文飭於是月二十日取齊三縣應試文童閏五月朔日取齊三縣應試武童聽候闢門籲俊是以蕪地文武俊秀皆於月望前後爭先着鞭紛紛就道文韜武略並舉一時或不乏命世奇才以副在上之求賢若渴也 
[京江待澤]  
　　鎭江訪事人云三月下浣迄今歴五十餘日晴多雨少寒燠靡恒十二日天氣炎蒸居民揮汗如雨葛巾蕉扇靜坐花陰猶喘若吳牛熱不可耐十四日飛廉氏忽飛揚跋扈走石飛沙江中浪湧如山銀濤壁立直至薄暮始殺淫威目下龍隰鳩塍禾苗初揷深望痴龍睡醒霖雨普施庶新緑如烟得免槁同薪栗至二麥時將刈穫偶行郊外但見黃雲徧地餅餌香吹胼胝老農頗覺欣然心喜云 
[永嘉試事]  
　　永嘉縣沈子榖大令於初八日舉行縣試頭塲題目已冠屏四惡至勞未冠君子平其政通塲次題然後驅而之善詩題賦得指下先爭翰苑功得先字五言六韻是日四更三㸃開門㸃名與考者共計九百三十餘人㸃畢封門時方噍鼓五下命題之後多士均銜枚白戰肅靜無譁塲規極其嚴整直至魚更兩躍纔放頭牌然考童繳卷出塲尙屬寥寥聞其所聘閱卷幕賓盡是宿儒名士品學兼優校閱讀卷極其精詳次日縣牌扣考者四十餘人或犯諱字失押官韵或文不成句或詩中失黏或眞艸不符或曳白不完甚有草稿大如杯面者條分縷晰逐一揭指兹於十一晚發頭塲案招覆七百餘名示期十四日初覆凡取列前茅者聞皆知名之士輿論翕然爰將正塲十名開列左方陳壽紳葉榮徐祖洛林家璋王榮祺吳斯駿林進芳周鳳昌陳元弟樊廷賢 
[西官拜謁]  
　　金陵訪事人云某日德國叅將賴君固斯達遊擊密君爾斯門都司盤君文好塔丁君嵩斯泰老君泰潑福大員由上海至江寍謁見張香帥香帥迎入花廳晤談良久始興辭而出 
[問答節略接前稿]  
　　李云但二萬萬實償不起如出息五釐可允不還本否伊云是猶向日本借欵日本無此鉅欵李云不必貴國出本但取息耳伊云此辦不到李云餘欵加息惟有出息不還本如此辦法請爲細想伊云戰後欵應全給所以分期償者亦以舒中國之力也李云全行償還向無辦法德之於法亦分期現在中國先出息銀待中國籌到欵項再行還本可否伊云亦辦不到李云旣辦不到餘欵當不認息欵鉅而又加利不啻兩次賠欵伊云償欵如不分期卽分期而年限尙短當可免息李云國庫已空勢必借債待債借到再酌减年限何如伊云約內不得不定明年限李云約內可加活語如能早交息當從免伊云能交淸息可全免李云先期交淸則應免息自不論先交若干伊云初次應交五千萬云云批准後一年再交五千萬如第二年全交則可免息李云如不全交第二年餘欵可免息否伊云視餘欵之多少少則免息李云息不能認日本雖勝總不能强於英法英法之於中國戰後尙未强以認息今日認息華人聞之必大駭異且爲數甚鉅加息不更重乎伊云如能全數淸償李云免息自不煩言而解伊云所爲全數淸還者非一時也乃分兩年之期期內淸還自可免息李云我未能答應借債之權在人不在我能借到自能早還日雖得勝何必逼人太甚使人不能擔當伊云不能擔是否不允之說李云我誠願修和但辦不到事不能不直說伊云照我節略已是竭力减少矣李云再講讓地一節歴觀泰西各國交兵未有將已據之地全行請讓者以德國兵威之盛直至法國巴黎都城後將侵地讓出惟留兩縣之地今約內所定奉天南部之界欲將所據之地全得豈非已甚恐爲泰西各國所訾笑伊云如論西國戰史不但德法之戰而已李云英法兵亦曾佔據中國城池但未請割寸土尺地伊云彼另有意在不能以彼例此李云卽如營口中國設關納稅乃餉源所在貴國又要償款又要奪關稅是何情理伊云營口關稅乃地生之貨所出李云旣得地稅尙要賠欵將如之何伊云無法李云譬如養子旣欲其長又不喂乳其子不死何待伊云中國豈可與孩提並論李云現貧瘠實甚猶如小孩且營口貴國得之無益營品之北地面甚廣貨所從出汝旣踞關將來貨從內地運出中國必加稅加捐旣到營口又納關稅如是貨貴必滯銷關稅必少且貨在內地華官或勸商人從他處出口或重加釐稅華商斷無不從之理伊云此可彼此相商且中日可與各國商酌况將來陸路通商章程所當議及者李云加捐乃中國自主之權外人豈能相强所以據有營口無益貴國不如退出再商別處伊云營口以北業經退讓萬難再讓李云臺灣全島日兵尙未侵犯何故强讓伊云此係彼此定約商讓之事不論兵力到否李云我不肯讓又將如何伊云如所讓之地必須兵力所到之地我兵若深入山東各省將如之何李云此日本新創辦法兵力所已到者西國從未全據日本如此豈不貽笑西國 
[甬上雜識]  
　　道憲吳福茨觀察訪聞鄞縣附生董世覺學問優長現已調入崇實書院肄業矣○提憲張奎垣軍門現因洋面不靖於日前由鎭海防營乘坐超武兵輪出洋巡緝○上月江東三官堂跟盜棺一案迄今尙未破獲不料前夜江北岸天一棧房之隙地厝有裘姓女柩又被匪徒將和頭燒穿惟棺中屍衣等物尙未盜去當經事主報縣楊大令於前日帶同捕役往勘飭捕嚴緝盜棺之案如是之多捕務廢弛之可知矣○天一閣書樓於前夜被賊竊去藏書不少當經范氏子赴縣報案楊大令往勘情形飭捕嚴緝未知能破獲否○西門外小牆弄悅來茶棧有一炒茶之某中年約五十餘家在渡母橋向業烏木匠現因歇業在棧炒茶忽於十四日倒斃面上發黑不知中何毒氣當經棧夥遣人通知屍親前來棧主因全死首家貧給洋數十元買棺收殮連夜運棺往鄉掩埋 
[蓮出緑波]  
　　人生不幸作女子身復不幸而淪落烟花朝歌送舊暮復迎新悲歡旣不能自主笑啼復不免隨人在有志者自以惡道視之不敢以春花秋月任意流連致貽他日色衰愛弛老大徒傷之憾然曲中知此者能有幾人縱或樂極悲生偶一回頭非姑曰徐徐以待漢家之金屋郎不忍舍歡塲之靡麗此所以紅柫琴操爲千古慧人也蕪湖吳痂子妓院有校書名玉霞者來自二分明月作四條弦索生涯芳齡二八秀骨珊珊然不工酬應詞曲音樂雖亦嘗　　鶯聲囀自花外而一着手卽眉山蹙破珠淚暗彈體貼者知其灰心花月早有出塵之想儇薄子則不免斥爲笨伯坐是知音絕少纏頭罕覯鴇母始以甘誘繼以刑迫冀其意轉心廻詎玉志同金石百折不回上月十八日遂效嫦娥之奔月祗以鶯初出谷無路奮飛尋至江干官碼頭借鴟夷一棹暫避蛺蝶之尋適見舟子年猶弱冠貌亦温文雙槳甫動彼岸已到舟子促令誕登玉蜘蟵半晌復再四沈吟卽自陳脫離烟花無家可歸苟蒙有意憐香妾自甘爲糟粕舟子驟聞此語不知所措亦不敢打誑語謂我雖未授室而家業飄零賴此一葉餬口江鄉且山居在湖北之大冶縣終年以山芋玉米爲糧非汝所能噉縱有玉燕投懷實乏艷福可消乃玉聽之娓娓竟無難色謂妾家亦務農幼因貧乏　入章臺雖綺羅之被體實粗糲之是甘如蒙不棄桑　紡織皆所優爲且身畔尙有銀餅數枚足解目前之厄舟子見其至誠相與不覺喜出望外烟波斜指直至漢皋解佩爲裝隨舟子逕赴大冶山居時七十鳥偵騎四出招帖紛披方懸重金以購而出墻紅杏早已種向日邊論者萬不料娟娟此豸從良之志有如此之决絕耳且更謝繁華於春夢作蓬室之萊婦但求荆布釵裙以遂終老之志雖比之士大夫功高百辟心在一邱亦何多讓此蓋日前有人來自龍角岐巍間無意中述及舟子遇合之奇蕪也始有聞至舟子姓氏談者已忘之矣 
 
 

Page 3

 
 
[九江紀事]  
　　九江訪事人云特授九江府知府尹西庚太守序長山東肥城人甲戍進士以戶部陜西司正郎出守潯郡陛辭南下行抵潯江上憲卽飭赴新任五月初六日午刻接受印信望闕行三跪九叩禮謝恩畢書吏差役咸遞手版叩賀○署理德化縣彭星階明府騰瑞擇吉初六日己刻移入官衙文武各官咸往賀喜○委辦城外保甲局事宜胡愷生少尹瓜期已屆崔蘭嶼太守遴委方茂齋少尉沛霖庖代少尉謝委後於五月初三日到差 
[西江叢詁]  
　　新選饒州府吳抽農太守祖椿由京抵江卽次第謁見各當道近太守籍𨽻四川原籍浙江丁丑進士供職多年一麾出守選授斯缺將來履任必有一番新政也○江右各　海防捐之外復辦賑捐去秋借欵之後繼以籌餉至今弗輟辦理未免參差不齊聞所捐每百兩加解費四兩合補平補色不下十兩者大抵州縣官寄耳目於門政門政倚爪牙於書差書差則任意勒索現聞宜黃某甲無力捐餉爲書差逼勒致命某大令已調省察看恐離免受咎云○江省去秋息借商欵德中丞斟酌辦理極洽商情統計通省共借廿三萬餘兩早經收齊現委候補縣陶明府鈞候補州判緒別駕成管解進京不日首途云○新授陜西臬憲李薌園廉訪由粵晉京陛見道出江西謁見各當道皆設筵祖餞廉訪往返酬酢頗形忙碌按廉訪係江西萍鄉人諸生時爲李芍農宗師所賞識癸酉以二等拔貢成均考取小京官加捐保舉出守湖北安陸府調任襄陽府調補武昌府教民種桑養蠶績麻紡紗善政良多深爲卞頌臣制軍所器重一再疏薦嗣權廣　高廉道去冬升任陜臬從此開藩開府在指　間矣○江省日前接到刑部釘封公文提出斬犯二名綁赴德勝門外正法該犯自知罪大一路飛奔速往劊子人等從之皆汗流氣喘聞該犯本船戶上年謀財害命密縛客於鐵錨沈諸江中未幾鐵錨隨屍浮起爲某道人撈起安理錨置廟門自日出黑水犬復終夜向吠事傳遠近皆知有異旋經別船戶賤價購錨而去放諸船頭仍出黑水船亦重滯難行夜間停泊岸上犬復亂吠船戶將錨送還索回原價道人允俟售出始還錨仍置廟門首遠近爭傳以爲異事客妻某氏以夫外出不歸一路尋覓略得端倪詢諸道人出示客一玉手鐲一金戒指與氏手中者符合成對知無疑義復詢當日與客同坐船者指出船戶姓名指控到縣得以水落石出云 
[分龍循俗]  
　　昨日俗傳爲分龍之期本埠各社水龍先於十八日演試已列前報昨由各社　遍請各當道前往南門外校塲閱看至午間各社洋龍共計二十餘架齊集校塲午後二㸃鐘道廳縣以及印委各官先後蒞止升坐演武廳該處巡防局員帶勇梭巡彈壓各龍夫水勇皆以西式裝束頭戴銅帽足穿皮鞋各逞長技以次噴射幾如萬道銀泉飛濺半空各官顧而樂之咸爲動色洋龍上皆以綾絹紥成彩龍五光十色巧妙玲瓏爭奇鬥勝董家渡天主堂之洋龍爲此中巨擘各董事亦穿素色衣帽高騎駿馬往來指揮於銀濤萬道中一時士女如雲輕衫團扇夾道縱觀但見旗彩飄颺輝煌奔目雜以西樂鼓聲　　笳聲嗚嗚直至鐘鳴四下各龍試畢各官分道而回 
[言提其耳]  
　　昨午後有一雙輪馬車馳至英大馬路福利公司門前馬忽駭躍致撞仆行路之中乙二西人甲怒一躍而起扭住馬之左耳欲與馬夫理論馬負痛掘强乙復扭其右耳馬跅𧿇殊甚踢壞路旁東洋車二輛正喧嚷間適某號巡街捕至一併拘入捕房想須解案訊判矣 
[滬濵叢話]  
　　製造局總辦潘蕓孫觀察之叔在京供職歿於旅邸其靈柩由天津乘招商局輪船南下於前日上午九㸃鐘抵埠關道憲劉觀察親臨吊唁法讞員鄭大令亦往甲奠其靈柩在滬暫駐擇日抉歸珂里○有周阿寳者無錫產也向以操舟爲業來滬停泊洋涇浜周性成疎懶與其妻常占脫輻之爻前日因向床頭人索錢過癮以致夫妻反目大動干戈其子助母毆父其時岸上人觀者甚衆聞之咸抱不平其妻及子見勢不佳遂歛威而罷論者咸謂其子不應毆父可見公道自在人心也○前日大通輪船抵埠有挑夫某甲肩挑氷塊上船交納順手竊取黃魚二頭登岸爲該船水手知悉赶卽追回原贓具在適巡街捕至詢悉情由擬帶回捕房以船主不欲多事命將挑夫掌頰二下卽于釋放 
[窮途自盡]  
　　蘇州人某甲向在老閘左近開設水果店櫨梨梅橘羅列門前無如時運不齊日漸　耗邇者積欠洋銀二百餘圓之譜籌思良䇿欲以一死謝之因於前日購得紫霞膏一盒和酒吞服及至毒發腹中絞痛呻楚不堪施救無功逾時斃命嗚呼慘已 
[上海縣案]  
　　烟間業廣東人張錫爵等聚集同邦六十餘人手執燃香赴道轅環叩禀稱小的等籍𨽻廣東潮州等處均在本埠城廂內外開設烟館遵章交易並無過犯現有城內雲華室延齡堂乾吉祥等家無辜被封不能安業餬口數千里而來無可營生是以匍匐轅下叩求大人飭令總巡局給還門牌仍舊開張等詞劉觀察據禀之下札飭上海縣來道間訊黃大令奉札後卽帶傳招差役人等詣道轅禀見後卽坐花廳提訊諭令祗須爲首具名之張錫爵郭升榮兩人上堂餘者不必至案免得喧嚷張供潮州人在城內太平街開設張榮興烟間郭供在城內邑廟前開設郭永興烟間爲因乾吉祥延齡堂雲華室廣德隆數家前晚十㸃鐘時保甲總巡夏老爺巡查將門牌吊銷發封章同興烟間亦被吊去門牌後出洋廿四元仍將門牌須回依舊開張小的等誼關桑梓痛癢相關不能坐視爰敢冐味叩轅求請施恩大令卽傳章同興烟間主章德淸至案訊問供稱開在本城蔓　橋本月初二日因有同鄉朋友數人由原籍來申躭擱小的店內總巡老爺巡查以人口不符卽將門牌吊去小的央廣德隆烟間主人許某代爲至局求商出洋廿四元并轎役零費六元總共三十元給還門牌了事大令曰照爾等所供十㸃鐘未閉已屬違章照例九㸃鐘爲止以故總巡老爺飭令封閉爾等旣請施恩爲餬口計理應投總巡局禀求何以輙投道轅瑣凟亦屬非是至稱總巡門丁差役地甲索賄一層難憑爾等一面之詞候提齊人証再行質訊核奪張郭兩人飭地甲帶去交明該烟館以後傳案卽到章德淸飭退○邁婦華周氏前投英公廨控稱孫女嫁與顧石氏爲媳逼勒爲娼宋通剌提齊人証送縣辦理前晚黃大令倩帮審委員夏芝蓀明府蒞縣升坐花廳提訊此案華周氏供揚州人年七十一歲丈夫已故孫女金金前年嫁與顧石氏之子容大爲室不料顧在兆貴里開設妓院伊女爲妓改名王小寳因而亦逼孫女爲娼孫女不從致遭毒毆凌虐小婦人禀求大老爺作主欲領回另行擇配顧華氏供嘉興人夫故所有一子一女寄住英界大新街前因孤兒寡婦苦度維艱出於萬不得已以女爲娼業於前年已嫁良家矣媳婦華氏前年過門性情强悍不服管教現有外遇私將衣物運出被氏查知日夕吵擾不能安居於室氏子亦不愿收留請爲發堂顧容大供年廿六歲鼓吹爲業向在嘉興生意餘供與母相同明府曰爾母子究竟曾否逼他爲娼同供娶爲妻室决不愿使他爲娼質之顧華氏供姑與丈夫糾同五人毆打逼勒爲娼小婦人實情不願所以熬苦不爲然終久難以過活必遭毒手求大老爺恩准跟祖母回家針線度日免命遭枉死明府曰爾可曾爲過娼否答稱堅不允從是以未爲明府曰本委察爾祖母情形與鴇婦行爲無異隨他回家必無好意又問顧容大究竟願否領回抑或發堂答稱求請發堂不願領回明府判令顧容大給妻洋二十元俾得進堂零用兩造遵斷具結定案明府飭差將顧華氏送交普育善堂留養○山東訟棍王金城投縣控許錫晉葉明彩欠銀一案亦經夏明府提訊王供山東登州府招遠縣人年已七十在此客地苦楚難堪十年前由許錫晉代賣此艸欠銀數百兩求請訊追許錫晉供王在監生棧內居住年久所有銷賣紫艸均是伊在塲當面算結從無短欠惟有伊欠棧中房飯錢數十千此人健訟訛詐無中生有前蒙翁大老爺斷令邀同行中人理算並無欠伊錢文因伊執意訛索故算理不明葉明彩供監生前經翁大老爺諭斷與案中無涉惟諭令從中代爲算理然據許錫晉算帳之下並不欠錢求請明察明府曰王金城一無實據憑空控欠居心不良惟念異鄉年老飭令再邀公正人算理明白如果不欠酌給盤川使他回籍若再纏擾不休理應遞籍兩造唯唯而退○道轅轎役大阿木怠玩悮公發縣懲辦亦經夏明府提訊大阿木叩首求恩明府喝笞責一百板枷號十天發道轅門前示衆○昨日有天津人張連順張桐投上海縣喊寃值日差詢問何故答稱在某戲園習學優伶被司務毒毆受苦不起奔赴來縣喊請伸寃 
 
 

Page 4

 
 
該差據情入禀黃大令諭飭看管候訊 
[美捕房紀事]  
　　劉子明住居美界有恒路第五十九號屋內前曾買得女婢一口取名春蘭年十三歲前日忽被陳春寳誘去藏匿於老閘相近之珠巷廟地方旋憑媒宋林林陳陸氏將春蘭許字與美界武昌路無錫人蔡徐氏爲童養媳蔡徐氏自得女後卽遣至繅絲棧工作前日傍晚工畢回家與劉遇諸中途劉駭問原由女將被誘緣由並許字顚末細述一遍劉大怒携婢至捕房控告捕頭飭包探倪順泉并三百七十四號華捕將蟻媒陳陸氏並蔡徐氏拘入捕房押候解送英廨昨晨捕頭遣包探江阿三將拐子陳春寳蟻媒朱林林一併拿獲拘入捕房捕頭略詰數言命將陳朱二人押候送往公堂究辦○某甲口操北音年逾四旬落魄滬江貧病交迫前晚行至美界北河南路天后宮後面倒臥於地經一百八十號華捕巡至舁送捕房甲自言抱病已久無資延醫求送醫院療治捕頭遂飭該捕將甲送至英公廨請宋通刺辦理○有混名江灣仙人者住居虹口朱家木橋生有一女年逾瓜破姿色絕佳流氓許桂生見而垂涎竟於前晚邀集黨類意圖搶刼及至是處左右鄰大爲不服出呼巡捕若輩始鳥獸散○前晚有不識姓名人溷至美捕房巡捕臥室撬開箱籠三隻竊取皮靴等件失主告知捕頭大爲駭異想外人碍難闖入已飭包探訪查矣○鋸近胡某住居虹口迤北引翔巷前日下午與同夥某乙合力畔木偶一失手竟將右臂跌折乙覩之大驚卽舁送同仁醫院療治想不免殘廢矣 
[樂於爲善]  
　　武進董子履先生名復秦郵寓公祖若父簪縷濟美世德相承先生弱冠卽中辛卯副車勇於爲善郵邑撫嬰恤嫠曁各省災荒均樂輸巨欵刻因奉直奇荒持洋蚨百元謂予曰昔人謂匹夫無罪懷璧其罪我輩叨居樂土無缺饔飱荷天之恩已非淺鮮當此奉直飢民嗷嗷待哺苟稍有贏餘而不思持贈無以對天卽上千天怒况錢財本身外之物天子人以財欲人善用其財人能體上天好生之心用以救災乃爲天用其財無損於已有益於人此數語愷惻仁慈眞足喚醒夢夢而先生猶以爲未足初無求報之心吾知天之報施者將未有艾也其洋已託絲業會館籌賑公所施少欽先生匯解奉直散放用特聲亦[  高郵武廟賑局丁瑞昇謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　句探張阿五禀稱小工解金標等百餘人專在虹口各馬頭聚衆打兇事爲捕頭訪明遺小的往拘今將解及薛中州呂壽義周也雲翟天元張廣芝宋金奎七人送請大老爺究辦宋通剌嚴加詰問解等同供均安分謀生不收多事惟做工之處或開設小茶肆並開設小烟間以博蠅頭不知所犯何事通刺據請與傑繙譯官再三商議擬將解薛呂三人管押三　拜其餘各管押一禮拜傑君不允詣解　　務須管押三月餘管押一月通刺應之曰諾解等聞之呼寃不已通刺着卽帶下飭查餘黨○洋婦葉氏控傭人徐阿來不肯工作肆打吵閙捕頭遣包探解案某氏投案申訴情由徐供稱小的向來按月工資七圓兹僅給六圓故自行辭歇尙有十日工資未給並無吵閙事情通刺判將工資罰去○二百八十號華捕解鑷工楊大和王大利等十一人到案禀稱伊等在某處吵閙小的見而喝阻置若罔聞是以解請訊辦楊供稱王爭奪小的生意故小的與之理說王供稱小的在治下開薙髪店與楊店僅隔十餘家昨某號來店喚小的整容小的遣夥前往楊　將鑷具奪去故與忿爭其餘各人均是店中夥計通刺判令各罰洋銀半圓諭以以後如再有吵閙事情定千重辦○包探范進才禀稱積竊徐華華潛入斐偷路某姓水木作塲竊取布衣二件泥刀二柄經小的拘獲送請究懲徐供稱小的係江灣鎭上人以後不敢再犯矣伏求姑恕一遭通刺謂積竊烏容輕恕遂判令笞責二百板○包探何瑞福禀稱積竊張阿榮前經送請老爺訊辦判令遞解回籍甫經兩禮拜復來滬上竊取陶萬興等六家鞋子及綢布衣十餘件前曉又在某處撬門圖竊適爲四百三十二號華捕所見上前掩捕竟被扭毆及拘入捕房小的向伊盤話亦欲將小的兇毆似此目無法紀之人不得不籲乞老爺嚴辦陶等紛紛投案領贓張供稱小的係廣東某縣人落魄此間不應竊物今旣到案惟乞恩寛通刺判令發回捕房管押半載押期旣滿再笞責二百板○積竊陳阿小前因犯竊經包探送請宋通刺遞解回籍今又來滬經包探黃四福所見拘入捕房昨晨解送公堂禀明一切通刺不予深究卽判令笞責一面板仍遞解蘇州○王阿二竊取王阿楊家水烟袋一枝適爲四百四十二號華捕所見拘獲人贓解送案下通刺訊取口供卽援筆判令笞責五十板驅逐出境不准再來○工部局洋人某甲控木作主楊源記在新閘蘇州河沿灘公地上堆仔木料通刺於昨晨飭傳楊到案洋人繪呈公地圖訴明一切楊則供稱此地於去年十月某日由小的向地主張思智租用按月出洋銀二圓尙謂公地張投案訴稱此地確由小的租價與楊通刺問可有地契答稱地契於去年涉訟繳存在案通刺頷之○禿奴廣元向在江灣大寺住持前晚由大馬路正興館前雇坐林左俟之東洋車至東棋盤街旣至林向索車資廣元謂須至寄園烟館林復拉之而往廣元卽入內取錢給林林因錢太少互相爭論廣元憤甚猛飛一腿適中林之要害踣地不起廣元知事不得了妄謂尙有洋傘遺在車中意欲責林賠補適有巡街捕至向林詢問旁人羣指廣元將林踢傷捕因將廣元拘住令林坐入車中著廣元拉至捕房昨晨解送公堂林已略能行動訴稱小的以此僧給錢太小故與爭論不料被伊踢傷膀胱今雖略痊然行路尙嫌無力廣元供稱僧人雖與爭論並未踢伊曾經醫生診視云並無傷痕通刺判罰該禿奴銀洋一圓給林養傷費 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年五月十二日京報全錄]  
宮門抄○諭旨五道錄前○粵督李奉守備夫婦自盡控涉營官請旨革審摺○都察院裕奏爲奏訴摺○豫撫劉奏甄別各員片○粵督李等奏委員兼署運司片○署江督張等奏蘇省河運漕糧兌竣開行日期摺○豫撫劉奏請展　兵馬錢糧奏銷片○又奏更補叅將員缺摺○又奏解鐵路經費片○兼護湖督譚奏解厘金京餉片　五月十二日　府國子監侍衛處值　無引見○良伯服滿請安○額中堂請假十日○福森布續假十日○掌儀司奏十五日祭奉先殿澤公　　○召見軍機張百熙○○太子少保頭品頂戴兩廣總督臣李瀚章跪奏爲守備夫婦同時自盡控涉該管營官請旨革審恭摺具陳仰祈聖鑒事現據署瓊州鎭總兵余雄飛署崖州知州尙昌錡禀稱代理崖州都司卸署崖州協水師守備楊志元於光緒二十年十二月二十八日與其繼妻鄧氏一同服毒殞命當經該署牧親往查騐屬實訊據楊志元家屬供稱係因把總謝鳳章謀署守備印務揑楊志元出名銀單交署崖州協副將劉寳春遣人面索被逼自盡並據楊志元之子楊殿芬以前情赴州呈控禀請查辦前來卽經臣批行臬司提案審辦並將把總謝鳳章咨革劉寳春撤任在案查武弁夫婦一時併命必有被偪重情劉寳春乃該管營官旣被指控應行提審相應請旨將署崖州協副將記名提督劉寳春暫行革職以便歸案審辦所有守備夫婦自盡控涉營官應請革審緣由理合具陳伏祈皇上聖鑒訓示謹奏奉硃批著照所請該部知道欽此○○都察院左都御史臣裕德等跪奏爲奏聞事據直𨽻滄州民人王鳳鳴以斃命私埋等詞赴臣衙門呈訴臣等公同訊問據王鳳鳴供年三十二歲係滄州人緣身弟太監王志慶在海內當差認張貴祿爲師本年正月間身母同身來京到海門找身弟張貴祿等說身弟赴西山該班走時囑託如身家來人留銀八十兩先拿回家秋後再來身母無奈回家令身俟見弟面再回身到海門詢問伊等支吾三月三十日遇見身弟同班太監李姓身問弟在何處彼說有本處太監門進福時常勾引土棍進海吃酒令身弟等歌舞經總管申斥門進福疑是身弟告知因此挾嫌今年正月初四日伊又帶領多人進海伊等坐上吃酒又令身弟等歌舞四更時分伊等說歌舞不好門進福大怒將身弟扭倒用貫鉛竹桿與高脚腿子毒打立斃天明始將衆土棍放走總管等聽說俱到死處看視將屍抬到門進福家中找身鄉親太監吳得祿到彼硬行私埋並云埋于城西恩家莊身聞知卽找張貴祿孫梅亭同到埋處果有墳墓石柱書有身弟姓名爲此迫懇准究等語餘與原呈略同臣等查該民王鳳鳴所控太監門進福毆斃伊弟太監王志慶並有私埋滅跡情事案關內監釀命是否屬實應行根究謹抄錄原呈恭呈御覽伏乞聖鑒訓示再據該民人結稱並未在別衙門控告合併聲明謹奏奉旨已錄○○劉樹堂片再查定例道府州縣勞績保歸候補班人員無論何項出身到省一年後詳加甄別歴經遵照在案兹查有河南府知府在任候補道文煥永城縣知縣在任候補知府沈傳義懷慶府通判在任候補直隸州知州李瑞桐羅山縣知縣在任候補直𨽻州知州孔繁潔候補知縣曹　濟陳經武從超陳德峻邱銘勳趙完均試看一年期滿據藩臬兩司會詳呈請奏咨前來臣逐一詳加察看該員文煥通達政體沈傳義才識明練李瑞桐勤明幹練孔繁潔穩練安詳均堪以原銜無論應題應調應選缺出酌量補用該員曹和濟精明幹練陳經老成穩練武從超年强才明陳德峻精明詳愼邱銘勳篤實勤明趙完勤敏精詳均堪以原銜遇有應選缺出照例題署除將各該員履歴咨部查照外相應附片具奏伏乞聖鑒謹奏奉硃批吏部知道欽此○○李瀚章等片再據二品頂戴兩廣鹽運使英啓禀稱感患淫熱觸發肝腸舊恙頭目昏暈耳閉氣促禀請奏懇開缺回旗調理前來查該運司公正寛平商民愛戴鹺務甚有起色凡遇賑濟軍需諸事無不力顧大局妥籌鉅款實爲監司中難得之員現雖患病屬實但能加以靜攝似可望之速痊未便遽令引退現擬給假兩個月俾得專心調治其運司印務查有廣東督糧道魁元精明穩練才具開展堪以暫行兼署俟英啓一經病痊卽回本任除分別飭遵外謹會同廣東巡撫臣馬丕瑤合詞附片具陳伏乞聖鑒訓示謹奏奉硃批吏部知道欽此○○頭品頂戴湖廣總督署理兩江總督臣張之洞頭品頂戴調補陜西巡撫江蘇巡撫臣奎俊跪奏爲蘇省河運漕糧兌竣開行日期恭摺仰祈聖鑒事竊照江蘇光緒二十年分冬漕分撥米十萬石循行河運當將分撥米數並籌議章程會摺馳奏在案兹據蘇松督糧道吳承潞詳稱據長洲吳縣吳江震澤崑山新陽華亭奉賢婁縣金山上海南匯靑浦武進陽湖金匱江陰宜興荆丹溪陽金壇溧陽太倉鎭洋等二十四州縣各將認運正餘米石分批購辦運抵水次陸續兌交共計正米十萬石籌備餘米五千七百六十九石零外給船耗米四千二百三十石零於光緒二十一年三月二十一日一律兌竣計裝船三百六十號分作八起於三月二十九日在寳應水次開行按起前進等情詳請具奏前來臣等復查無異除飭該糧道分派委員督押各糧船催䟎前進毋任延悮外謹將蘇省河運漕糧兌竣開行日期謹會同漕運總督臣松椿恭摺由驛具陳伏乞皇上聖鑒謹　奏奉　硃批戶部知道欽此○○劉樹堂片再豫省兵馬錢糧奏銷向係隨同地丁奏銷彚題上年因光緒十九年分奏銷未能依限造報經前撫臣照案奏銷展緩在案兹據署布政使桂霖詳稱現屆造辦光緒二十年地丁奏銷之期本應將二十年分兵馬錢糧奏銷隨同造報惟正在督飭䟎造十九年展緩各册且二十年冬季兵餉尙未發竣催取各營銷册到司亦尙須時而地丁奏銷在卽所有應辦二十年兵馬錢糧奏銷勢難隨同彚題援案詳請　奏展前來臣覆查無異合無仰懇天恩准將光緒二十年兵馬錢糧奏銷照案展緩至光緒二十二年奏銷屆期隨同造報以昭詳愼除飭將十九年展緩各册赶緊造送彚題外理合附片具陳伏乞聖鑒訓示謹奏奉硃批著照所請該部知道欽此○○頭品頂戴河南巡撫臣劉樹堂跪奏爲更補叅將員缺以實營伍恭摺仰祈聖鑒事竊照衛輝營叅將員缺經前撫臣裕寛仍以儘先叅將馬景超請補經部議在軍機處檢查該員臺北滬尾獲勝續保案確係確免補叅將儘先副將欽奉諭旨允准應仍歸儘先副將補用今請由儘先叅將礙難議准應令另行揀員請補奏奉諭旨依議欽此欽遵咨行到豫查衛輝營叅將係題補第二輪第二缺照章應用儘先人員前撫臣因儘先叅將內惟馬景超於是缺相宜奏請補授旣經部駁自應遵章揀員更補查在馬景超名次以後各員除閻士俊病故不計外孫金和黃正臣余興旺夏瑞徵朱峯均與是缺不甚相宜惟有仍在馬景超名次以前各員內覆加　遴選查有儘先叅將李文全年六十歲河南歸德府廣邑縣人由軍功投入湖北大管剿辦髪逆轉戰湖北安徽等省遞保遊擊並戴花翎調豫隨營防勦任賴捻逆全股蕩平案內出力彚保同治七年七月十一日奉上諭李文全著以叅將留豫儘先補用欽此是年十一月到標因歴年承辦豫軍糧臺轉運出力案內請補叅將後以副將儘先補用先換頂戴又前在軍營打仗受傷經前撫臣裕寛奏免騎射該員才技優長營務練達且名次在前以之擬補衛輝營叅將與例相符合無仰懇天恩准將儘先叅將李文全補授衛輝營叅將以實營伍該員籍𨽻本省例應廻避俟部覆到日由臣咨商山西撫臣揀員對調用符定制除飭取履歴送部外理合恭摺具陳伏乞皇上聖鑒訓示謹奏奉硃批兵部議奏欽此○○劉樹堂片再前准戶部咨據北洋大臣奏已成鐵路修養需費令於直𨽻山東河南山西將應解鐵路經費各五萬兩按年徑解北洋以供應用等因咨行到豫並准北洋大臣咨催前來均經行司遵照去後兹署藩司桂霖詳稱豫省奉撥鐵路經費歴年均在减平項下如數撥解所有奉撥本年經費銀五萬兩在减平項下湊撥銀二萬兩於三月二十六日發文委員解赴北洋大臣衙門交納詳請奏咨前來臣覆查無異除飭將下餘未解銀兩設法籌撥續解外相應附片陳明伏乞聖鑒謹奏奉硃批戶部知道欽此○○譚繼洵片再湖北省厘金項下奉撥光緒二十一年京餉銀十二萬兩應卽分批委解兹據署湖北布政使龍錫慶會同善後局司道詳稱在於厘金項下動撥第一批銀三萬兩飭委大挑試用知縣徐躍鯉洪錫庚管解赴京交納等情前來除繕咨轉給該委員等小心管解並飭將應解銀兩續籌委解外理合附片具陳伏乞聖鑒再湖廣總督係臣兼護毋庸列銜合併陳明謹奏奉硃批戶部知道欽此 
 
