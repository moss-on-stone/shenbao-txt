# 1903 - 174 - 4910845

 

Page 1

 
 
[彚解廣西振欵] [  申報館協振所謹啓]  
粵西本瘠苦地疉遭兵燹民不聊生加以飢饉洊臻赤地千里析骸易子慘目傷心本館目協襄振務以來歴十餘載不忍以發棠難請袖手旁觀特勉集洋銀一千圓於本月初一日交天順祥票號大執事陳潤夫先生匯解潯梧擇尤施　所惜杯薪車水無補時艱尙祈慨解囊金普施惠澤諸君子身居滬上安樂土試一念及彼中流離困苦情形當有惻然於心無俟鄙人再三之瀆者已謹陳蟻悃伫盼鴻施順頌善安伏維德鑒 
[皇朝政典類纂出書截股啓] [  圖書集成局白]  
　　是書搜采官私諸書多至八百三十餘種編纂至兩年之久始克成書購書之價設局編輯之資數逾鉅萬股價十六元虧耗實甚現在二百卷已經印就裝釘四十八本應卽將股票停止所有各外埠經售處請將售下股銀及未售股票迅卽如數寄申以便核數發書與股諸君亦請卽向經售處找價取書爲荷全書準六月望日告成共釘一百二十册實價洋銀二十八元 
[論梟患]  
　　近來梟匪之患日甚一日無論沿江上下散布幾徧卽各鄕各鎭無處蔑有初僅販買鹽斤爲國課之漏巵與民尙無妨礙今則梟黨愈聚愈多僅販私鹽尙不足以供其揮霍於是以賭歛財到處開塲聚賭吸鄕民之膏髓賭猶不足則敲詐良善搶刼行旅甚至擄人勒贖人民爲之側目地方官莫敢誰何以至匪膽愈大匪勢愈張於是各分界限各立帮頭明目張瞻目無法紀至門户一分遂積不相能同雞鶩之爭食如浦東南北帮互鬥一事殊駭人聽聞半月以來兵連禍結本月初一日又在周浦鎭北互鬥槍聲若聨珠屋瓦震撼彈丸如雨血肉横飛酣戰竟日居民閉户與遭宼亂無異似此横行成何世界現在雖梟與梟鬥尙不致擾害地方居民不過飽受虚驚恐鬥之不已各聚羣不逞之徒無以爲食勢必盡取之民敲詐之不已則搶掠焚燬皆意中事其有力之家尙可遷居民避其無力遷移者只能任其魚肉莠民至此亦遂乘隙搶掠似梟非梟徧地皆是其爲禍豈不烈哉自來鹽梟不過販私而已未有至各處擾害者而今乃益以游勇附以土棍如虎添翼游勇則教以戰鬥土棍則爲之藏匿官軍勢弱則以戰鬥示强使莫敢攖其鋒官軍勢强則遂散處無踨俾莫能用其武人謂梟匪之患究不如宼盜而吾謂較宼盜爲尤甚蓋宼盜與民不親民皆遠之而梟則與民雜處民間有不平事且肯助之聞梟聚之處入其帮者人不敢欺故無論游勇土棍同惡相濟卽良善之人雖明知梟匪之不可附益而欲安其室家保其田產有不敢不附益之者聞西鄕有某鄕人之田爲人侵佔而勢有不敵訴之保不爲理控之官不得直不得已而入梟匪之黨求其相助匪許之晨入帮而田卽晚歸矣匪之勢燄如此吾故知今日梟匪之患猶淺也將來脅從愈衆良善之民必化爲頑梗至匪民莫辦則患更大矣現在勢尙未成而官軍已莫可如何倘養成羽翼更何所措手耶靖梟之策不外撫剿兩端觀今時勢則撫不如剿何以言之現在梟匪幾於徧地皆是如欲收之爲兵則安來如許餉項若僅空言安撫則今日受撫明日又爲匪矣剿則雖不能一網打盡而震之以威或能攺惡從善以謀生路惟勦亦殊不易從前匪盜不過刀棍耳今皆執持火器如此次浦東之梟竟備火砲一旦挺而走險官軍難保無損傷且恐反爲匪敗則更張其勢燄第一須絶其軍火之路傅聞此次浦左互鬥不在田間拾取廢彈廢銅帽識者謂係營中所用而爲某處官局製造者吾知匪人斷不能向局中支領此必營勇領出偷售惟望各營從嚴查察務使軍火無私毫走漏則匪人之軍火自絶再各處嚴查私販匪人苟無軍火如去禽之翼截獸之足其心雖横其技已窮然後　以兵威有不帖然戢伏者未之信也若不探其原而今日言剿明日言撫必至剿不能剿撫不能撫徒束手而觀其肆横耳地方安有太平之日哉 
[俄艦誌聞]  
　　西字報云俄國遣往遠東遊弋之太平洋艦隊都一十四艘其中戰艦二艘日賽威森日呵柏突一等巡艦三艘日坡物第日柏克卡日嘉勒二等巡船二艘日亞倫日奴維克加以攻撃水雷艇七艘由少將斯特君統帶總計各艦有將校一百七十六員士卒四千餘名大小各砲三百五十尊又聞遊弋澳洲海峯之二等巡艦名基尼者行將航海而來編入此隊 
[美人論華]  
　　天津某報云美人賀天爵前充京師使館叅贊官返國後向人議論中國情形某報館訪事人問以英美法德日各國定例凡他國人之犯法者地方官皆可訊懲何以中國須交各該管領事官辦理華官不得干預其間賀君答以此係中國刑法過嚴萬國公會中未與以治外法權之故既而賀君又日倘將美國極劣之囹圄移設中國恐人亦樂爲囚徒也吾深願中國及早攺訂刑章俾日後與各國同有此權豈不甚善 
[研求醫學]  
　　天津某報云日斯巴尼亞國近開萬國醫會相與研求醫學開會之日日君警蹕親臨計各國醫生之赴會者德七百七十六人奥二百五十八人法八百二十六人比九十八人意三百三十五人俄二百九十人美一百九十三人丹三十五人巴西二十五人哪喊五十一人荷蘭十六人瑞士二十五人土耳其十一人瑞典二十人委内瑞拉十八人澳大利亞七人 
[僞幣敗露]  
　　日本大阪某日報云有塚田榮太郎者係富山縣東礪波郡井口村人僑居阪埠東區清水谷西町福田氏家二層樓上東歴六月上浣以來玉造警察局巡役時見有四五人往來蹀𨇾遮遮掩掩形跡可疑旋察知有僞造紙幣情事因於二十一日倩偵邏吉川氏至其家佯稱欲購紙幣若干談次塚田頗有欲允不允之意隨於二十四日午前十下鐘時率同刑事偵邏若干人排闥而入將塚田及東區山下町人大西七松北區空心町人金田榮治北區 
 
 

Page 2

 
 
梅枝町人宫内國松一併拘獲搜出香港上海英商匯豐銀行每紙五圓之紙幣一百九十餘紙爰卽押赴檢事局檢事官疑此項紙幣卽以上四人所造惟未悉造自何時及在何處造成刻下方在派人偵察也 
[臨軒發策]  
　　昨得京師訪事人所寄本届殿試策題合亟照登於下奉天承運皇帝制日朕以藐藐之躬臨億兆之上攬艱難之時局厪怵惕於宫廷回鑾以來勤求治理思以答昊蒼之默佑紹列聖之貽謀恭秉慈謨旁求俊义臨軒發策用集嘉猷設官分職爲周官致治之本原周制公孤兼家宰統百官任至重矣自漢而後制度屢更試陳得失古者六官以外無卿名漢置九卿漸更古制唐宋以降建設滋繁朱子深譏之謂徒多勞擾能言其裁併之便利歟三代無諌官之職然左傅國語所載詢采綦宏諫官専設肇於何時宋王安石謂非先王以貴治賤之意然歟唐初設翰林其制奚若開元中始有學士之名沿及後代選用益重職司所在考之古制若何藩鎭弊唐而李綱謂宋之邊患由無藩鎭時勢不同理或然歟明刑弼教爲經世大政虞舜象刑周官三典漠董仲舒作春秋决獄陳寵鉤校律令條法溢於甫刑者除之應劭删定律令爲漢儀創造删除果能適刑罰之中歟唐律因隋之舊高宗詔撰律疏試舉其要晉張褧注律表上之謂非至精不能極其理而宋神宗設律學司馬光謂爲士者果能知道自與法律暗合折衷羣言宜遵何説方今東西各國法學皆設専科能旁采譯書以備參考歟生財之道大學所稱王制以三十年之通制國用與周官之月要歲會異同何若漢之桑孔唐之劉晏皆以理財著而議者輙非之欲益上而不損下厥道奚由宋置三司使始於何時未置以前州縣之弊何若太宗略變官制名異實同十道財賦較之乾德時所入有赢歟立國之道先富而後可强開源節流其術安在環毬交通法令繁密柔遠之道寓於通商而實富强之本也兩國交涉若者爲公法若者爲私法試爲區别使節往來梯航四集轄治之權或屬於人或屬於地試實指其事分析言之商律一門尤爲當務之急能言其要領歟釐訂稅則内關財政外繋邦交而於國民生計最爲切要其利弊能悉陳之歟工商盛衰事屬相及顧考之各國有不盡然其理安在將欲振興工商之業應以何者爲先凡此四端皆經國之大猷保邦之要務也多士學於古訓通知時事其臚列見聞詳著於篇朕將親覽焉 
[殿試題名錄]  
　　第　二　甲　　王壽彭山東　左霈廣東駐防　楊兆麟貴州 
第　二　甲　　黎湛枝廣東　胡嗣瑗貴州　朱國貞湖北　胡炳益江蘇　余兆豐浙江　曹典初湖南　唐瑞銅貴州　徐　謙安徽　張恕琳山東　王大鈞浙江　范之杰山東　張　濂直隷　郭宗熙湖南　章　鈺江蘇　李慶萊廣東　張　坤雲南　楊　渭山東　商衍瀛廣東　田步蟾江蘇　張家駿河南　夏啓瑞浙江　劉鳳起江西　顧準曾河南　衷　冀四川　夏之霖浙江　胡大勛湖北　高毓　直隷　朱篤慶奉天　陸鴻儀江蘇　甘鵬雲湖北　郭則澐福建　郭立山湖南　區大典廣東　邵　章浙江　李　坤雲南　徐彭齡江蘇　吳建三湖南　陳敬第浙江　郭銘鼎河南　葉景葵浙江　張蔭椿浙江　孫知敏浙江　胡　藻江西　錢振鍠江蘇　孫寳書江蘇　鄭家溉湖南　史寳安河南　王鴻翔江蘇　周藴良浙江　陳旭仁廣東　任祖瀾山東　陳黻宸浙江　任承沆江蘇　彭士襄江蘇　吕興周直隷　單　鎮江蘇　賴　瑾廣西　張之照直隷　尙秉和直隷　陳善同河南　史國琛江蘇　袁嘉榖雲南　李傚儒河南　侯延爽山東　王　　直隷　汪昇遠江蘇　王宗基浙江　張智遠四川　談道隆廣東　劉　焜浙江　李澤蘭江西　夏壽康湖北　王震昌安徽　周　鏞陜西　李海光河南　賴祭熙廣東　祝廷華江蘇　顧承曾南南　楊肇培直隷　楊鴻發江蘇　胡位咸安徽　朱德垣廣西　陳雲誥直隷　陳樹勲廣西　張新曾山東　龔元凱安徽　龎毓同直隷　藍文錦陜西　關文彬廣東　郭嘉聲直隷　田毓璠江蘇　黄兆枚湖南　孫鴻烈河南　朱夑元山東　吳增甲江蘇　劉　敬福建　胡　駿四川　何啓椿福建　高遵章直隷　徐士瀛江西　杜述琮江西　廖振榘廣西　李華炳山西　彭兆琮湖南　徐　冕四川　薛登道山西　李德星安徽　黄錫朋江西　李玉振雲南　朱壽朋江蘇　劉彝銘四川　方履中安徽　徐紹熙安徽　楊廷綸福建　汪應焜安徽　陳曾壽湖北　沈澤生江西　王世　福建　于君彥福建　鈕澤晟浙江　曾　熙湖南　孔昭晉江蘇　顧視高雲南　李維鈺貴州　温　肅廣東　蕭丙炎江西　龔慶雲安徽　王　彭湖北　華宗智四川　周　杰湖北　陳國祥貴州　叚士俊甘肅　張祖蔭順天　路士桓直隷　王紹曾直隷　魏元戴江西　程繼元安徽　曾光爔四川 
第　三　甲　　牛　蘭直隷　楊繩藻江西　欒駿聲奉天　紹　先駐防　王陰楠直隷　馬　晉山西　吳　璆江西　李漢光河南　陳　鈞雲南　王楊賓湖北　宋功迪江西　卓寳謀福建　易順豫湖南　王丕煦山東　胡獻琳江西　傅家瑞順天　吳鼎奎福建　許中傑直隷　陳中孚江西　趙曾檣直隷　景凌霄陜西　關　慕福建　李盛鑾江西　董秉清江蘇　張壽楠陜西　袁祖光安徽　丁毓驥山東　楊允升江蘇　楊熊祥湖北　黄敏孚廣東　張衷沅湖南　吕彥枚山西　靳　志河南　熊朝濵貴州　趙國光河南　鄧榮輔廣西　程昌鼐江蘇　魯　藩江西　張孝慈陜西　蕭開瀛貴州　梁鴻藻廣東　李世田安徽　宋嘉林河南　郝繼貞直隷　楊　思甘肅　荊育瓚山西　聶夢麟直隷　朱寳璇浙江　高嘉仁廣西　褚焕祖湖北　唐樹彤廣西　張　鈗甘肅　萬　篪江西　黄光厚福建　李增榮四川　程起鳳江西　黄韓鼎浙江　樊海瀾河南　李肇律四川　王汝榆順天　張鳳喈安徽　水祖培湖北　鄒壽祺浙江　蕭　湘四川　吳嘉謨四川　解榮輅山西　郭毓璋陜西　黄純垓湖南　劉貞安四川　鄭廷琮福建　謝慕韓江西　鄭煇典雲南　馬君實安徽　何壽章浙江　翁長芬江蘇　劉昌仁四川　有　瑞山東　陳德昌山東　金文田浙江　胡商彝雲南　劉道春江西　曾肇嘉貴州　馬育麟陜西　薩起巖福建　張書雲廣東　廖毓英福建　常麟書山西　朱楙春湖北　延　昌駐防　張治仁湖北　王景峨湖南　何　諶福建　張德淵江西　施汝欽雲南　尙光鉞安徽　林　隨福建　余登雲安徽　劉　濬貴州　張鵬翔浙江　武　任浙江　陳煜庠廣東　閻希仁直隷　李澤宸山東　張運魁四川　何品藜河南　馬天翮福建　恩　華駐防　黄　堃雲南　班吉本湖北　馬進修陜西　培成陜駐防　高廷梅浙江　張目省直隷　張文源甘肅　彭立栻甘肅　楊鳳翺山東　閻廷獻直隷　杜光佑湖北　王允猷浙江　汪春源福建　曹佐武山西　吕濬堃廣西　魏垂象甘肅　陳　畲浙江　周　旭湖南　鍾　麟满洲　孟宗輿陜西　侯來儀河南　丁樹齊貴州　于文鐄山東　張瑞璣山西　范振緒甘肅　吕調元安徽　和紳布駐防　孫迴瀾貴州　李　泰陜西　傅懷光安徽　關捷三河南　周廷幹廣東　姜宗泰山東　曾蘭春福建　仵　鏞陜西　黄居中甘肅 
 
 

Page 3

 
 
　張繼信陜西　吳　庚山西　區大原廣東　石金聲山東　陳耀墀廣東　王鍾仁直隷　馬駿昌廣西　劉春堂直隷　丁惟彬山東　周汝郭雲南　忠　興駐防　孟廣範山東　李文詔廣西　俞樹棠浙江　王益霖江西　楊克烈山西　覃壽彭湖北　王廷槐奉天　陳其相福建　黄　霦湖南　馬廷弼山東　王聲溢山東　林　棟福建　吳黻藻浙江　王永和雲南　哲克登額蒙古　夏瑞庚雲南　狄樓海山西　李焕五山西　袁大琖湖南　王延綸直隷 
[戕弁駭聞]  
　　松江訪事友人云上月下浣某日有人瞥見閔行左近葉榭塘口浦江中有一馬頭船篙桿均無隨波逐浪而至旁近而視之則赫然三屍骸横陳血泊中鷁首一屍身頗魁梧穿鐵線紗馬褂泰西絲襪其二屍均在艙中遍體傷痕慘不忍視嗣聞諸知其事者謂穿鐵線紗馬褂者係平湖縣城汛某千戎兩屍或卽麾下弓兵歟先是有巨棍俞阿三者係平湖縣武生曾充鹽捕營哨弁因事斥革繋之平湖縣獄近忽越獄宵遁糾集羽黨爲患鄕閭縣主某大令詳請上游移知營汛一體緝拿千戎遂督帶弓兵乘舟至金山縣屬張堰左近珠山地方設計掩捕事爲俞匪所覺開槍以拒千戎適爲所中倒仆船中餘人紛紛泅水脫逃兩弓兵蝟縮中艙致被匪黨刃斃隨搜括所有呼嘯而去時船尾尙伏一舟子無奈帆擄已毁不能駕駛只得任其載沈載浮厥後漂近某處所泊木牌始得登岸馳回既而居民欋被株連將舟放出葉榭塘口浮至閔行馮家渡擱於淺灘時屍已腐臭不可嚮邇至閏月初一日始由金山縣蔣瀾江大令詣府署禀陳一是時華亭縣陳仲陶大令先有所聞已派差役帶仝海勇前赴浦浜一帶尋覓矣 
[鑄匪就禽]  
　　姑蘇訪事人云邇者元和縣金苕青大令訪知婁門内葉家弄某姓家有匪徒深藏邃室私鑄小錢因於本月初一日午後親率差勇不動聲色前往掩捕當塲拘獲爲首之毛宏卿及甲乙丙丁戊已六犯連將爐灶器具帶回縣署研訊之下毛自稱候補副將曾在本省某營當管帶隨將全副獎札檢呈大令飭將甲乙丙三犯釘上脚鐐收禁獄中丁戊已三犯暫押刑房管押毛則發交典史看管聽候禀請上憲核辦 
[武林火警]  
　　杭州訪事人云上月二十六日午後三點鐘時城内鼓樓灣布市巷後天順油紙店因煎桐油火勢過猛致兆焚如警鉦既嗚杭恊郭副戎中恊馬參戎督率洋龍臨塲救護約歴二點許鐘始得熄滅下首至某姓墻門爲止上首至蕙香齋茶食店爲止計共焚燬市屋十一幢 
[也算剿梟]  
　　前日上海縣主汪瑤庭大令督帶差役練勇會同滬軍營管帶龍葆珊遊戎及浦東保甲總巡謝岳松明府三林塘巡防局員孫星垣二尹遴選勇丁二百名整隊赴周浦剿洗私梟至則南匯縣主戴子邁明府已先到鎭晤譚之下言昨曾親往鎮南一帶巡查梟匪絶無蹤跡想已懼罪藏匿刻下尙須逐細偵求大令及遊戎以日前派駐之勇丁早經撤返因又派令勇丁一百名擇地駐紥諭令恪遵紀律日夜梭巡隨一揖而别迨大令回署已暮色蒼茫矣 
[惡棍就擒]  
　　有陳桂榮者浦東惡棍也逞其暴戾恣睢之性視操刃殺人如兒戲凡三林塘張江栅杜家行一帶受其荼毒者類皆敢怒不敞言去復與下砂土梟王升奎尋仇竟將雙目刓去近日南匯縣主方指名緝捕陳知故鄕無可存身乃渡浦而西匿蹟滬上不虞前日上海縣署捕役徐文遇諸北鄕靜安寺附近遂率同夥役拘解縣署縣主汪瑤庭大令飭嚴行看管聽候訊供大約惡貫已盈須照光棍例懲治 
[未便濫竽]  
　　前者兩江總督魏午莊制軍命駕蒞滬查閱江南機器製造局各項工程及局中人數迨回省後以各員濫竽者多未免徒滋耗費爰於日前札行到局飭總辦趙渭卿觀察迅將局内各項工廠應否裁併之處限一月内悉心整頓仍將辦理情形禀候察奪刻下觀察已遵照詳查矣 
[局示照登]  
　　辦理城廂内外保甲總巡江蘇卽補縣正堂朱爲出示曉諭事照得新北門内七星井亭係由前升蘇松太道憲劉暨前上海縣莫與邑紳籌欵創設原以該處人烟稠密每遇潮落水淺之時無從取水設此以備不虞事屬便民法良意美宜如何加意護持乃迄今二十餘年附近居民不特不加修葺且復作踐多端實屬有負創設之盛意本總巡蒞事三年凡於地方便民各事無不逐加整頓爰特捐資爲倡復由該處紳士集欵相助將舊有鐵欄裝换修理週圍加築木栅并將各井疏濬加砌井圏四面鋪塡沙石栽種冬青以期經久興修匝月始克告成此事於爾民利益良多毋再仍前作踐除諭飭該鋪地甲隨時料照查禁外合行出示曉諭爲此示仰附近鋪户居民人等一體知悉自此次修理之後祗准進欄汲水不得在井邊洗滌雜物所有鋪户傾倒垃圾已另於老街空隙之處置備木桶不得於栅欄週圍傾倒倘敢抗違不遵一經查出定行提案究罰决不姑寛各宜凛遵毋違特示 
[浙儲將返]  
　　浙江糧儲道陸吾山觀察前經由滬運漕北上赴京倉交納昨日滬局接到電音知觀察業已公畢不日將由京赴天津乘某輪船來滬矣 
[飭拘械鬥]  
　　本邑保甲總巡朱森庭明府訪悉近有銅作鞋底作衆工人各糾流氓在南市茅山殿前互相械鬥因飭二十三七鋪巡防局員某君赶緊查獲解局訊懲 
[不允會訊]  
　　前者英商羅稱凉高實之延博易律師投英總領事署控華商吉昇隆土行執事人馬景星負銀三千餘兩並串令其父祥麟圖賴貨欵等情經英總領事函致前任英美租界公廨讞員張柄樞司馬將馬提案交人保出未幾馬卽病故祥麟遂投訴上海縣署繼復上控道轅蘇松太兵備道憲袁海觀觀察准詞札發讞員孫建臣直刺會商英總領事秉公訊結具報直刺遵卽備文照會英總領事請於本月初六日派繙譯官迪君會訊英總領事不以爲然隨於昨日照會道轅略謂此案既未會訊又未定讞何得謂之上控且原告係英商查英國律例如案已訊斷原被告或有不服必先禀請承審官允准後方可上控兹祥麟任意妄爲殊與英例有碍須先查明違例上控之事然後訂期會訊不知觀察將何以處之 
[英界火警餘聞]  
　　日前河南路全亨洋貨號被火本報已縷紀情形兹悉當火熾時救火會中人將全亨屋後彩文帽鋪拆除以斷火路磗太墜卜壓傷店夥某甲之腿現方在仁濟醫館敷治大　不難尅日告痊也 
[上海官塲紀事]  
　　前日四川某營統領汪筱園觀察因公來滬假寓英界全安棧旋命駕詣上海縣署投刺拜會與縣主汪瑶庭大令晤譚良久而别○江西候補知府李伯太守於昨日詣縣署投刺大令飭丁擋駕 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粵垣錄事]  
　　廣州訪事人云粵有李姓者在新會縣治七堡地方聚族而處其富者安居樂業貧者不免流入匪黨中族人李甲齒德俱尊深慮株連嚴加約束因是族中無賴銜之刺骨甲近延堪輿師某乙至某處卜宅兆日夕而歸同登横水艇甫至江心突被族衆數人出利刃戳斃棄屍水中迨刃及於乙乙哀求再四數人者要令矢誓永不洩言然後縱之使返既而乙至甲家甲子問父何不同歸乙僞應之日被友留宿於大澤墟甲子見其神色張皇寢食均失常度心頗疑之然未料及其父之被禍也未幾乙去閱數日不見父回乃大恐偵騎四出踨跡毫無忽接一函係乙自江門寄來者閱之知父被害情節惟未指出兇手何人以故一時亦不能報復○日前粵東營務處兼緝捕總局出有示諭凡有呈遞禀詞者不准局中胥役人等需索規費如經查出嚴懲不貸局憲又恐視爲具文特派委員按日接收禀詞每日自二點鐘起至四點鐘止許控告者親自投遞不假胥役之手以杜弊端 
[上海縣署瑣案]  
　　前日有黄金和者投縣呼寃至晚縣主汪瑤庭大令升堂研訊黄供案下捕役王德卽王松甫向與其妻胡氏在英界石路久安里開設妓院前因急需向小的借去洋銀一百元立有借據今已逾期屢索不還反敢兇毆致小的身受重傷求卽騐明提究大令飭仵役騐黄身有微傷諭令退去聽候查明核辦○王阿大控顧德隆誘拐伊女阿定等情大令查悉阿定匿蹟嘉定縣境因派差前往關提到申前晚升堂研訊阿定供年十五歲顧時來家中閒坐因之相識今年三月某日誘至城隍廟中觀洋畫旋被領至船上時艙中有一老婦呼顧爲子隨載至嘉定縣境南翔鎭寄留伊族人顧某家尙無逼姦之事顧供小的係南翔鎭人與王父女素不相識並未誘拐實因王之親戚李如生將王女拐去緣與小的有仇砌詞嫁禍求鑒大令判掌頰七十下責一百板收押所中王供稱既蒙將女關提到案求恩給領大令准之 
[馬路工程局案]  
　　日前南市包探黄量海在浦江中查獲江北人高桂生所駕駁船載有蠶繭五包東張西望形跡可疑因卽拘解馬路工程局總辦翁子文太守倩襄讞委員黄衡堂二尹研訊高供此項蠶繭係馮劉氏囑裝提氏訊詰所供一味含糊并稱求傅夏麻子訊供方知底藴前日二尹傅夏對質夏供此繭實由馮劉氏在北市竊來囑小的載至楊家渡高係小的之夥並未知情二尹喝令將氏掌頰伊子馮步倫投案籲求代責二尹判令笞臀二十下一併交人保出蠶繭暫存局中聽候失主具領 
[浦江水利局紀事]  
　　本邑南市三德堂馬頭年久失修不堪涉足董其事者具禀馬路工程局請總辦翁子文太守批准以便雇匠興修水利局員高邕之司馬聞之以其興工時不先來局禀明殊與定章不合因飭十六鋪地甲偕水巡丁前往查勘旋禀稱馬頭舊基離岸三十丈現復接出十丈司馬頷之 
[英美租界公堂瑣案]  
　　包探黄鶴齡解小工楊福來至案禀稱伊在怡和碼頭將泥塊擲人經管碼頭西人扭交小的送請究治讞員孫建臣直刺商之英總領事署繙譯官迪比南君判責三百板枷號一月發犯事地方示衆明满之後取具攺過結始准開釋○包探趙銀河解陳阿東沈福生至案禀稱伊等二人均係著名流氓前日將王阿才沈阿生扭入某茶肄持刀恐嚇報由小的拘獲兹連凶器解案請卽訊懲直刺判各責五百板將陳發西獄收禁一年沈收禁二年期满之後逐出租界兇刀存候銷毁○包探徐榮珊解謝炳文至案禀稱此人行竊某洋行棧内牛皮三張故由小的拘請究辦直刺判責三百板○包探陳雲忠解陳明元至案禀稱此人向陳順卿借錢不遂攫取對時表一枚報由小的拘請究辦直刺判責五百板枷號一月包探沈阿岳解沈開友至案禀稱此入前曾犯案遞解兹又來滬行竊關蔭培家衣物故由小的送請究懲直刺判責五百收禁西獄半年○包探石金榮解胡阿三至案禀稱伊與周袁氏同居行竊氏家衣服洋銀及由小的拘獲吊贓尙短少洋銀十六元兹特送請究辦直刺飭押候禮拜三追繳洋銀然後懲治○包探陸阿四解曹大炳至案禀稱伊行竊王永昌等烟館内烟槍四枝故由小的送請究辦直刺判責三百板○包探竇如海解王榮生邱阿二至案禀稱伊等二人行竊郭金蘭家衣物故由小的拘請究追直刺判各責三百板枷號一月期满之後收禁西獄一年○包探劉森堂解李瑞良至案禀稱伊向孔增林借錢不遂用刀戳傷其腿故由小的解請究懲直刺判責三百板管押捕房兩月○包探劉森堂解黄松定唐惠言楊華華楊毛毛張金海至案禀稱唐楊承充引翔港三五圖地保圖中著名流氓唐福六屢向鄕人黄松定等人訛詐協同唐楊往拘唐楊竟將福六毆傷現已送入某醫院求治據醫生言約閱禮拜五始可告痊兹先將唐楊等一千人送請訊究直刺著一併交人保出候禮　五質訊○著名蟻棍范阿德前經犯竊受懲今又潛入某姓家行竊被包探倪順泉拘獲解請訊懲直刺正在推鞫忽有法界包探投案禀稱范在法租界拐賣人口案發請交小的帶回歸案訊究直刺允之 
[法租界公堂瑣案]  
　　去年陳玉麒投英美租界公廨控王桂生以田單抵押銀四百兩延宕不還等情經前讞員張柄樞司馬提訊押追旋交寄居法界之某甲保出迄今案懸日久尙未了結陳遂投案求追讞員孫建臣大令飭差役王仁蔭陳根寳持票至法界提甲不知因何與甲及王齟齬被巡街捕拘入捕房昨日一併解案請訊讞員魏蒓塢大令飭暫行管押候商諸法總領事署費繙譯官移歸英美租界公廨辦理○久康錢莊執事人錢青選控木作頭徐榮卿欠銀一千七百餘兩等情迭奉前讞員孫建臣直剌訊供押追迄今未了昨日錢投案訴稱刻下徐已願出期票浼人作保分期拔還大令准之限九月内一律歸楚○顧尙星控林金榮承辦工部局清潔　務陸續積欠洋銀一百四十餘元等情大令提林詰訊林供稱小的願分三期拔還大令准之限八月内歸楚○湖北人沈某僑居名利棧積欠房飯洋銀二十餘元無以應付反稱失去衣服將茶房張炳山扭案請追大令洞燭其奸麾之使出○孫吳氏訴稱小婦人與張姓同居時時失物張姓所雇女傭錢顧氏輙乘間窺視疑其所竊扭案請追大令飭將錢顧氏交人保出不准向孫吳氏尋釁○包探禀稱金阿海在法華鎭某姓家竊得衣服持之來滬倩曹才喜質錢經小的拘獲解案請懲大令判各責二百板贓衣存候失主具領○楊俊山周寳寳同稱前晚被賊竊去蚊帳衣服報捕查獲竊賊陳阿昌吊到原贓今已解案請卽訊懲大令判責五百板押攺過所二月原贓分給楊周具領○某小烟館主俞蓮彩訴稱前日顧言生等二人開燈吸烟竊去烟槍一枝乘間逃逸旋將顧扭入捕房今已解案請卽訊追大令判責一百板 
[美租界捕房紀事]  
　　前晚小竊何阿才潛入楊樹浦路某姓家行竊衣服携之而出適爲某號巡街華捕所見連贜帶入捕房捕頭令押候解送公堂禀請讞員孫建臣直刺訊辦○昨日午前有陳登坤者投捕房訴稱江北小流氓蒯遂昌夏芳池無端在唐家弄左近某茶肆中詐去洋銀數元捕頭允派包探留心查緝○前晚甬人許財星行經西華德路東桂芳里左近突遇流氓漆匠阿昌及混名小辮子者無瑞扭住兇毆並抽出利刃向頭額肩背等處亂刺直至遍體傷痕始一哄而散事後許投訴捕房捕頭令人送往同仁醫院醫治並派包探顧福其查拿行兇人以便解送公堂禀請究辦 
 
 

Page 10

 
 
   
 
 

Page 11

 
 
   
 
 

Page 12

 
 
   
 
 

Page 13

 
 
   
 
 

Page 14

 
 
[光緒二十九年五月二十三日京報全錄]  
　　宫門抄諭旨均錄正張○總兵蔡奏恭報接署騰越鎮篆務摺○桂撫王奏請補要缺知州摺○又奏審明全州學正因案被叅寃抑懇恩開復原官片○雲貴總督丁奏恭報接篆日期揩 
記名提督雲南開廣鎭總兵署騰越鎭總兵奴才蔡標跪奏爲恭報奴才接印日期叩謝天恩仰祈聖鑒事竊奴才於光緒二十八年十一月初十日接奉雲貴督臣魏光燾照會内開雲南騰越鎭總兵張松林委署雲南提篆所遺鎭缺奏委奴才署理等因遵卽起程於十二月二十三日抵赴州城准前任總兵張松林派委提右遊撃錢之福將欽頒同字一千二百五十七號騰越鎭總兵關防一顆暨文卷等項齎送前來當卽恭設香案望闕叩頭謝恩祗領任事伏念奴才黔省庸愚從戎義勇始平回亂屢掃穴以擒渠中救藩封同出關而破敵十載權提封之篆重寄曾膺三秦率蹕之師微功未建猶復欽承聖諭仰蒙召見行宫旋因咎獲彈章賞准寛留原任荷特恩之優渥愧未報夫涓埃自分廢棄以終何圖生成復沐查總兵爲専閫之官騰越接强鄰之境値兹邊關緊要籌防之布置宜嚴矧當交涉頻仍馭外之權衡須愼戰守力求乎新法操防更重于承平自愧疏庸難膺艱鉅惟有隨時隨事禀商督撫臣悉心經理俾有遵循以期仰答高厚鴻施於萬一所有奴才感激下忱理合繕摺叩謝天恩伏乞皇太后皇上聖鑒謹奏奉硃批知道了欽此 
頭品頂戴廣西巡撫臣王之春跪奏爲請補要缺知州恭摺仰祈聖鑒事竊照全州知州張杲奉文准補歸順直縣州知州於光緒二十八年十月十八日奉旨應以奉旨後五日行文按廣西照限一百日减半計算扣至十二月十三日接到部文作爲開缺日期應歸十二月三十日截缺所遺員缺係衝繁難兼三在外題補要缺該州界連楚省廣西入境首站水陸衝衢民猺雜處撫綏彈壓在在均關緊要非精明幹練之員弗克勝任查廣西實缺知州一項或現居要缺或歴俸未满一時實無可調之員兹於候補班内逐加遴選查有候補知州彭言孝現年五十一歲係湖南長沙府長沙縣人由附生應光緒乙酉科本省鄕試中式舉人十六年會試以知縣揀選註册二十一年隨同援甘於克復西寗西北兩川案内出力保以知縣分省補用並加同知銜旋卽請咨　部二十三年八月欽派王大臣騐看九月初五經吏部籖分廣西十三日引見奉旨著照例發往欽此一十一日領照起程二十四年三月二十日到省五月派委隨營辦事六月委署陸川縣知縣二十一日到任二十五年甄别留省補用二十六年八月初一日卸陸川縣事閏八月委署桂平縣知縣九月初八日到任二十七日在潯州江西籌餉捐局報捐花翎因克復梧鬱潯興業城在事出力奏保請以知州補用二十七年十二月二十五日奉旨依議欽此應以奉旨後五日行文按廣西照限减半計算扣至二十八年二月二十日作爲補用知州到省日期調署臨桂縣知縣二十一日交卸桂平縣事七月十二日到臨桂縣知縣任委署全州知州查該員識練才優勇於任事以之請補全州知州員缺實於地方有裨據藩司湯壽銘臬司希賢會詳前來相應仰懇天恩俯准以候補知州彭言孝補授全州知州如蒙俞允俟該員經手事竣照例給咨送部引見恭候欽定該員彭言孝係候補班補用知州請補知州銜缺相當毋庸核計叅罰合併陳明謹會同署兩廣總督臣德壽恭摺具陳伏乞皇太后皇上聖鑒勅部核覆施行謹奏奉硃批吏部議奏欽此 
王之春片再前撫臣丁振鐸以全州學正鄭幹材被革員譚文焕呈控抄擄索詐發交桂林府提訊該員詐贜五百兩均有過付該員堅不承認顯係恃符狡展奏請斥革歸案審辦奉到硃批著照所請欽此當經轉行遵照去後兹據臬司提到譚文焕供指過付之鄧念紹譚二發桂林府集案質明緣譚文焕因事外出其子譚恩綸誤留匪徒譚幗汰住宿經平南縣往捕將該匪拿獲連譚恩綸帶回候訊卽素識之張易之前詣探望譚恩綸以縣官查匪正嚴伊誤留匪人恐辦重罪十分憂慮張易之悄言如肯出銀五百兩託紳士鄭幹材見官訴明可保無事譚恩綸情急允從適其外甥鄧念紹亦至看望譚恩綸卽屬鄧念紹向素交好之廣興店籌借銀兩交付嗣張易之對鄧念紹說鄭幹材已許代訴並云賓興館清靜約定日期在館内等候交銀至期鄧念紹赴廣興店取得銀五百兩與店夥譚二一同携銀至館見右邊房有一人在内鄧念紹等與鄭幹材素未識面向問姓名答云姓鄭復問其名稱是幹材因係先經張易之約定在内等候諒必不錯卽將銀兩交清説是譚恩綸送來其人囑勿張揚鄧念紹等遂走出各散兹提到鄧念紹譚二與鄭幹材對質各不相識詰據鄧念紹譚二供稱當日收銀之人其面貎聲音記得清楚並非現在之鄭幹材當時本係憑張易之所說並未與鄭幹材見面約會奉提質訊伊等曾求縣官傅張易之同來已避匿無蹤顯被張易之詐騙等語是鄭幹材並無詐贜情事已不辦自明其所控抄擄一節據譚文焕供稱因鄭幹材幫辦圑務縣官曾派帶練丁協同拏人伊子譚恩綸被帶赴縣時眷口人等都避出外縣官暫將房屋封交巡更之練丁何九等看守照料又周宅内什物致有竊失呈控時聲叙抄擄希圖聳聽已由縣官將匪徒譚幗汰審明禀辦伊子並非知情容留卽經省釋房屋啓封發還所失什物何九等看守不愼亦經認賠委無抄擄别情據實供明不敢誣執等供則鄭幹材被控各情均已質明屬虚並無應得之咎原叅斥革處分應請開復仍飭嚴緝張易之及收銀之人獲日另結等情由藩臬兩司具詳前來臣查核審明各情此項贜銀其爲張易之乘機詐騙已無疑義譚文焕宅内失去什物由於巡更練丁看守不愼致有失竊並無抄擄亦經譚文焕據實供明該學正鄭幹材失於被控各節堅不承認前撫臣恐係恃符狡展奏請斥革歸案審辦今審明被控皆虚並　應得之咎例應開復查全州學正缺已另銓選有員業經到任相應請旨將已革前任全州學正鄭幹材開復原官歸部照例銓選理合附片具陳伏乞聖鑒訓示謹奏奉硃批著照所請該部知道欽此 
署理雲貴總督臣丁振鐸跪奏爲叩謝天恩並微臣接篆日期恭摺仰祈聖鑒事竊光緒二十八年十一月初七日内閣抄奉上諭雲貴總督著丁振鐸署理等因欽此臣當卽具摺謝恩于十一月十八日請訓旋卽出省由津滬附輪舟至鄂取道湘中於二十九年三月初二日行抵雲南省城准兼署雲貴總督雲南巡撫臣林紹年派委雲南府知府胡泰福署督標中軍副將趙偉將同字第五號雲貴總督關防一顆並王命旂牌文卷等件齎送前來臣當卽恭設香案望闕叩頭謝恩祗領任事伏念臣猥以菲材備沐隆施崇慶祝釐側聽九成於　柎延英賜封渥叨西視于龍　迓福壽于奎章更荷洪疇特錫領便蕃之珍賞仍頒内府兼金自顧何修忝膺非分悚慚並集感奪彌殷臣此次重蒞滇南詳加體察雖地方風氣較前稍似開通而鑛路經管此後愈增交涉兼以粵西游匪倐去倐來滇黔兩省邊防均形吃緊如臣庸闇深懼弗勝惟有倍矢愼勤勉圖綏輯不敢以權撫督篆稍存諉卸之思舉凡民生吏治内政外交一切機宜悉與滇黔撫臣和衷商辦以冀仰答高厚鴻慈于萬一所有微臣感激下忱並接篆日期謹恭摺具陳伏乞皇太后皇上聖鑒謹奏奉硃批知道了欽此 
 
