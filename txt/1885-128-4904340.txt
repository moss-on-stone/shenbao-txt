# 1885 - 128 - 4904340

 

Page 1

 
 
[三十八號畫報出售] [  申報舘主人啓]  
　　管理甬江招寶山炮臺之吳吉人遊戎於攻戰之暇扮作漁人模樣親往法船偵探虚　忠勇實冠等倫恢復　山一役爲中法接戰以來未有之大捷我國効忠者衆敵人亦自悔禍故議和之電不後而不先兩圖編入此次三十八號畵報准於二十六日出售其畫譜之羅漢圖俱係任君阜長所繪筆墨之妙不煩贅言畫報仍然九圖後附淞隠漫錄一則閱者鑒之此布 
[整兵設備不繫於和不和論]  
　　中法和局日來盼望殊殷而本舘所得天津信息究竟不知如何開議曾否定局外間　傳皆謂和局不可深恃雖大　仍照天津夫夏五條簡約而詳細章程内尚有未饜法人之欲而殊强中國所難者故遲遲而未定議歟竊謂此次之和本出法人之願在中國自去年宣示開戰之後明降諭旨如再有以議和之說進者卽行從重治罪諒樞部大僚封疆制使悉聞此言斷不敢輕建欵議以違聖意惟中國向以大度綏柔外域且以厚恩矜恤小民如因戰事太久商賈减　海口省分民財責乏而各國貿易者亦由此虧折則朝廷眷念民生無分中外亦良有不忍者故此次當諒山收復法人大挫之後經赫稅司德監督請於傳相爲之代奏卽蒙俞允並不以前者諭旨之意稍加駁斥盖請和出於法人之願而又傳於他國人之口固非建議於中國臣民可比目前議猶未决苟法人有所反覆則舍和而言戰轉關亦自易易以和出法人倘有要挾不必勉强遷就若曰吾華恢大度以待法人願和則和願戰卽戰悉任目擇可也然而法人不知感恩心存欺藐他國之人所以代請者明知此時能成和局法固大佔便宜乃彼則必於細約之中多所算計使其於　南全境之内此後一無阻撓而且大收利益然後快足於心夫是以久議而不決也苐中國如此大度而法人猶豫狐疑遷延時日正當密爲防範不使藉口和局未定再乘不備如馬江故事此則最爲要緊者盖前月間一定和議卽已知照粤滇防軍定期撤退粤自三月初一停戰十一撤兵至二十一日盡入邊界滇自三月十一停戰二十一撤兵至四月二十一日盡入邊界屈指計之日内兩省之兵早離宣光東西矣兵已撤退而議猶未决幸而法兵在越不多又值大敗之後如其兵力方强後患豈遂能免然彼於天津如此遷延安知其不暗中調度乎目前海防未嘗弛懈沿海自無足慮所患者正在滇粤邊外華兵旣撤尚未入界之時耳或曰此次和局本如贅疣自去夏以來各省調兵隨地籌餉從前剿辦髮捻大而統領小而弁兵事後歸農者亦旣盡數出山而督師諸鉅公若左若楊則在閩若楊若劉則在臺粤東有彭浙江有劉江南有曾如吳清師張香帥則又双儒生而嫻軍旅久鎭新疆之張軍門帶兵入關增北門之鎖鑰乞假歸田之鮑軍門招募舊部爲南服之聲援其餘提鎭之久著戰功者或授實缺或統防營尤難指數一時雲合星從眞是絶好機會如此布置一定和局盡歸無用而餉項之虚糜猶後也夫從前車務雖與目前不同越中尚可仿用海口全不相似然此數人者身經百戰究勝於未曾見仗之人與其用未曾見仗之人曷若用身經百戰之將卽令無功尚不全敗耶統計中興諸公存者大抵五十歲上下蒙謂此五十上下者轉眼一二十年將皆凋謝如其不戰而一二十年之後或有戰務則皆未曾見仗之人出而任事故以爲此次似須一戰庶令現在諸公身率少壯以出没於鎗林彈雨之中勝負姑不必言但使見其步趨而知進退虚實之法聞其緒論而起忠勇果敢之心則今之年交二三十歲者　年幼稚未歴戰陣有此一番閱歴再閱一二十年亦在五十上下又可以宿將自居矣諺有之事非經過不知難嘗有　管駕酒酣耳熱自誇於人曰吾駕如此堅船有此利炮若在海中遇敵一擊而敵船洞再擊而敵酋殲三擊而敵之蹤影滅矣月領數百金厚俸終有報國之一日當時聞者頗壯其言乃去冬沈石浦者卽其船也噫嘻以宿將處之雖不諳練海戰何至於此哉但目前細約未妥大勢終歸於和欲以經過戰事之人親歴其境以教後學已自不及而旣和之後所亟亟焉宜加整飭者莫如沿海防軍奮於臨事而功成草率與勵於平時而法立周詳當自有可以改觀者雖然沿海固自緊要而滇中防邊之具亦不可忽葢旣允法人滇界通商則日後交涉事務嘱且煩雜倘有齟齬勢不能不示以兵力以消其圖逞之陰謀越南北圻寳藏大興礦務之開法人首先注意而近滇一帶尤遠勝於近粤之地其不欲龍州通商而於蒙自者可知昔年流丕由越裝運軍火赴滇交納所過滇境豓羡實甚大抵與越中地脈相連藴藏必富以蒙自爲根本正有奢望於將來我非設立重鎭節節防閑法人之心詎有饜足特不知以滇備滇餉有所出否也人言法事一定兵可以息吾謂和局一成兵轉不可以不講以中國之大何患無其人哉 
[國債價長]  
　　前報述英俄已定和議兩俱有益兹接外洋消息謂英國債票價己長至九十九然則和局一經大定商務卽可暢行不禁額手爲兩國人民慶之 
[津門飛電]  
　　昨日下午一點鐘越九分時本館派駐天津訪事友人發來電信云新任湖廣總督裕壽山中丞祿於本日抵津盖已入覲天顔行將赴鄂渚新任也 
[潯漢茶巿]  
　　潯江茶巿前經由電報知兹又接得漢口訪事人鴈足書云歴年潯江紅茶開盤俱由甯州茶居先本屆祁茶莊數多於曩昔茶商赶緊辦就迅速運潯故開盤獨得爭先一著且箱額改大較往年加十分之三目下漢江到有兩湖及寗河等茶三十餘字約計三月廿八日清晨各茶棧當可發樣近三日内疉到外洋茶船五艘計怡和行二艘協和行一艘俄羅斯一艘隆泰行金星公司一艘並聞今年外洋已核定英商十一艘俄商五艘準備裝載頭春茶之用二春茶爲時尚早未有所聞今年潯陽茶價較上年高出一兩四五錢想浮梁巨賈不難利獲蠅頭也所有三月二十五日潯陽祁茶開盤價目附列左方計天裕行仙香三百三十五箱價三十六兩億大三百六十箱價三十五兩五錢茗芽三百二十二箱價三十五兩五錢怡和行雨芽三百零五箱價三十五兩仙芽三百三十一箱價三十六兩五錢玉品二百零一箱價三十七兩利源三百零四箱價三十四兩 
[華人被毆]  
　　舊金山新聞紙言二月二十日有西人宣言於衆環聽者多係工人不知其作何語聳動衆人之聽遂羣起以攻華人各持棍棒石塊紛紛毆擊見華人卽肆凶毆計華人受傷十八人内有十四人傷勢尤重並有一人 
 
 

Page 2

 
 
死生未卜嗣經途人及巡捕等見之出爲解救華人始免於難其受傷者或送至醫院或自行醫治其慘不忍目擊正不知該西人何憾於華人而爲此播弄也又云華人之在該處亦有自相爭殺者某日有華人曾姓與名阿福者爭毆阿福卽拔刀將曾姓當胸直剌旣而送至醫院勢已不救又有一王姓華人開鎗擊斃某華人至今此案尚未訊結該處殺人之事何其多耶 
[京華雜說]  
　　前報列西安門内小馬圈董宅被竊一事現聞經右翼技勇營海察宫兵購線訪緝已於上月十六日在宣武門内石虎胡同東口外天悅煙局後隔院拿獲眞犯馬二等二十一名及婦人一口並起獲原贓多件遂鎖赴右翼下處訊問錄供屋主張某亦一并解往步軍統領衙門懲辦○京西香山臥佛寺例准京外游僧挂單卽俗所謂常處也寺中本有戒壇傳授萬壽聖戒近已多年未及舉行本年方丈某重開戒壇以符舊例京外僧尼先期具備衣鉢造門求戒者約有四百餘人亦有俗家數名往而受戒○刑部北監頭監犯某甲于上月中旬乘間投入井中禁卒知之急喊報司獄率領役卒人等將甲撈起救治幸得更生遂經提牢廳禀知堂官先將提牢主政值班司獄記過一次復提該犯到堂訊其因何萌此短見該犯供稱由營至提督署然後送部屢受刑逼陷入重罪同一死也不如早死爲妙各堂官以案關刑逼牽涉多端虚實總宜根究遂飭原審官持平研訊務得確情倘不詳細推求定行叅劾并先記過一次以示薄懲云○倉場片奏准漕連總督咨稱本年江浙糧石應由海運津現因海道梗阻擬改由河運酌度情形試辦兹查河道失修年久節節淤塞河水淺弱未能一律通暢若開挖疏濬碍窒良多俟與洋商輪船議妥章程量爲赶辦海運赴通交納等因查京通各倉儲米石無多恐應放各項軍米不敷開支臣已飛咨該省上緊籌辦外請旨飭催江浙督撫迅將應交京倉漕白二粮赶爲籌辦運通交納等語足見倉帥未雨綢繆先事預籌之意也○醇邸敦崇節儉不尚浮華近於進内挑缺拜客等事悉將護衛官兵屏除不用惟囑四世子載瀛五世子載津輪流跟隨照料而已視彼前呵後擁者不誠判若天淵哉○上月二十二日寅刻神機營精字威遠洋鎗隊銳字威遠洋鎗隊驤字威遠洋鎗馬隊震字開花馬炮隊並捷字勝字威遠洋鎗隊存營官兵由各該練兵廠列隊出安定德勝二門齊赴教塲合操經全營恩秀二翼長委員各隊專操管帶等會同閱看所演鎗炮陣式歴一點鐘之久而步伐正齊並無淆亂其籐牌刀矛各技藝亦皆嫻熟洵勁旅也○殺虎口監督一缺昔年最爲優差自庚午年後中外通商關稅凋敝歴任監督自顧處分極力整頓無如洋商祇納稅一次概不重徵該處出口以茶爲大宗入口以皮貨爲大宗此兩項大半販自俄商常年所入稅厘往往不能如額現任德幼亭榷使一年差滿短徵銀二萬有奇本屆簡放之期各部院衙門所送人員皆有戒心大半先期告假故部擬改期三月二十五日引見矣○京城八旂文武官員本年春季米票現屆期滿左翼米票每石值京蚨十六千有奇右翼米票每石值京蚨十四千有奇亦足見京官之異常清苦也 
[水陸交鬨]  
　　田家鎭據九江之上游扼楚襄之形勝赭宼亂時諸將士血戰於此妖氛旣滅遂設水師防營並建水師協鎭衙門去年因法人搆釁海防戒嚴楚省天憲又於兩岸修造明炮臺三座並調陸勇數營分紥互相犄角軍威甚壯奈水勇與陸勇不洽屢屢滋事上月望後陸營某統領因公晉省田鎭鄉巿適演唱會戲軍民人等之觀劇者人山人海遂有水陸勇多人在戲廠因事齟齬始而相詈繼而互毆營勇愈聚愈衆勢甚兇猛陸營巡查某弁聞風赶來彈壓水勇中某甲兇獰異常卽抽刀將弁頭顱斫下田鎭某協戎得信趕到卽將凶手捆送陸營請辦陸營官謂辦此一人不能了結除非辦爾之營哨官方可洩忿某協戎回署憤極傳令將水師各舳板調齊開仗陸營亦列陣以待一面傳電往省卞制軍得信卽偕某統領坐兵輪駛抵防所將各營弁勇傳到研訊廉得滋事各情水勇陸勇各辦八人梟首示衆始得寢事九江友人所言如此未知確否第念近來兵勇滋事各處時有所聞所望有統兵之責者密察於平時庶不致禍變於一旦也 
[雲閭巷語]  
　　上月廿七日爲各神廟賽會之期諸神皆出巡東郊往朝東岳俗例以封號之大小爲先後之次序是日劉郡王會中人與施相公會中人俱不肯退居人後以致攘臂紛爭幸廟中羽士兩面轉圜始各罷息○曹少卿等控劣僧松琴因姦謀斃僧徒一節已登前日報中松琴在逃後竟敢留髮薙鬚入城探望事爲某甲窺破向之詰問松琴招甲往某巷小烟舘吸烟故意遺一手巾包在榻甲知其以賄來也意甚相得松琴卽乘間浼出甲檢視包中有洋蚨四枚遂携之而去金蟬脫壳奸僧之計誠工矣哉 
[嶺南叢話]  
　　牙務抽釐一事前因委員辦理不善以致各行呈訴紛紛大憲俯順下情卽行改委不謂其事仍多轇轕現酒務抽厘已批回本行承充惟止準向省中各店之開甑者抽收四鄉來貨不在此例以故刻下各店齊往各憲遞呈伸訴一切未悉能邀允准否也○日前鄭車門接奉彭欽憲飭檄卽委員弁往清遠招勇二千名來省以資保護刻已抵岸内一千名撥往東門外駐劄一千名撥往魚珠駐劄盖深慮法人或至背盟故有是舉也 
[白門近事]  
　　半陰半晴之候輕寒輕煖之天育甯韾兒者多苦於調攝之不宜乃未經三日忽見痘點一時大街小巷正如天女散花諸尊遍著醫者遂諉之於時氣卽間有種過牛痘之孩亦未或免也○夜來風雨聲曉起見荼蘼架下落花如茵厚積寸許正躊躇一春花事盡送此中忽有來自田間者謂近日二麥正茸茸有花意悉爲雨絲風片收去恐轉瞬麥秋天氣薦含桃者不免有人事不齊之歎因是倚餅餌爲生涯者悉不唱渭城朝雨云○近日有一種奮其耳昻其號顧視清高氣深穏者受賃往來道左其值與長耳公得得街頭者無差别怪其駿也詢之則皆係釋甲歸來而閉門種菜者聊借此爲櫪下謀豆芻一飽耳此正與英雄末路洒涙誰憐者同一感慨因念坊口曾見一衣短後而藍頂花翎者其人頗激昻無巿上吹簫態見人止名劉寵一錢不與亦不顧怪其帶甲滿天地胡不能容身而飄泊至此則流洎而不言或者跅弛之士别有苦衷亦未可知○前日忽有殘廢貧敝百數十人人手一白禀相率在上元縣堂上求官矜恤陸明府諭以養濟院例有額數不得意爲增減因每人各給大錢一百文諭令退去並戒以自後不得再羣集公堂自貽伊戚各人感謝而去或曰此因養濟院食貧之人多足衣食自給故不得比數者激而鳴其不平於官想秦鏡高懸之賢父母自必周急不繼富○儀鳳戲園自閙事後至今尚未開門近日在上河下關一帶酬神賽會日可得戲價四十千文視園中有過之無不及焉故園中脚色咸有逝將去女適彼樂郊之意也 
[温州雜聞]  
　　温處兩府離省較遠每年應解秋審人犯就近由温處道過堂今屇於三月初一日舉行計處郡龍泉青田解犯兩批永嘉解犯四批餘縣並無一犯謂非政簡刑清之效歟○温郡社倉積穀向於青黄不接時由各董事領穀若干改給農民於秋收時每百斤加還子穀八斤此係數十年定章無如日久弊生各董事於三四月間以漲價糶借至八月歸收復加子穀三十斤似此輾轉盤剝則窮苦農民吃虧愈甚殊非立倉之本意也所願在上者密以察之○温郡各處茶捐局皆认减月初一日開局鹽厘總局常太尊札委黄君綬之督辦小南門顧君子元督辦平陽橋墩門海君蓬州督辦樂清大荆三局向有帮辦委員每月薪水銀十四兩兹接省憲公文將帮辦薪水改折青趺十千○蒼橋街地保之子名裁縫郎在小南東城下寳塲賭博與寶師轎埠東因輸錢角口兩相滋鬧裁縫郎竟糾東門外道廠四十八黨之流氓百餘人在蒼前坦各奮神力一决雌雄轎埠東亦招同航船水手分布各處以致四十八黨之流氓頓遭敗挫當卽獲住著名流氓名光中並某甲兩人欲送縣究治值日 
 
 

Page 3

 
 
差役聞信出爲彈壓遂將其事處息若輩之樂於私鬥如此夫豈地方之福哉○大南門外南貨棉花復大行虧欠倒閉前報云王乾泰者悞也○温郡各當道接省憲公文將闔屬大小台漿烟館均令繳庫銀二十四兩請領司照方準開張今委員王司馬業已抵温僑寓於連陞客棧○新任永嘉縣周緝之大令於三月十八日午時接印後適有和尚攔輿遞禀閱其呈詞情節支離攸關風化大令大怒喝將和尚笞數百板該和尚可謂自尋煩惱矣○太醫院范某福建侯官人也在温行醫多年近與鄰人某甲之妻有桑中之約甲子年僅十二三歲娶一養媳年亦相似范在甲家大肆威虐意欲將養媳售賣甲已偵知遂轉商媳父領以歸家省視久留不返范自知敗露遂糾多人前往搶奪媳父見來勢兇猛卽赴縣喊冤富經湯邑尊飭差將兩造帶案訊問范某奸情早已和盤托出湯邑尊卽將范某掌責數十板其養媳交親父帶回俟長大完婚甲妻亦掌頰數十聞者莫不鼓掌稱快○前報下河鄉杜岙溪應某等糾集多人將差毆傷一節經湯邑尊添差往提於十六晚堂訊聞到案者竟有十八人之多各責數百板差役以先時遭若輩兇毆一奉諭責皆欲藉此洩忿故僅責數十板而血肉業已紛飛矣○上月廿一夜三鼓後五馬街金正豐絲線店夥某甲將火落在洋油箱内突然火起幸對門錢姓家正值三七之期延僧施放燄口人多出爲灌救當卽撲滅惟某甲被火所傷甚重不知有性命之憂否 
[邗上官塲紀要]  
　　上月二十二日北京來電云揚州府宜太守霖已升授江安糧道然尚未見明文也○江南每屇大比之年總辦兩淮船私者除淮運司儀棧憲外督憲更添委司道一員會同辦理聞今屇曾爵帥已委揚州淮軍粮臺劉振卿觀察矣未知確否○廿一日鹽捕營曾沁泉都戎赴下河一帶巡緝私梟○是日工部主事洪汝恂過揚○卄二日府尊宜太守赴省公幹○廿三日莫仲武司馬管解京餉起程○閔鹺尹祖清運轅委赴省城提餉 
[竹西瑣誌]  
　　揚州南門外大街雖不及城中熱閙然亦有零星鋪面羅列其間數日前忽有唱蓮花落之丐子數人各荷器械沿街惡化聲稱必欲湊足百元方肯他往甚至申申辱詈横暴異常各店被擾不堪遂經某店主劉潤源爲首聯名公禀保甲總局環懇飭縣驅除想吳觀察寛猛互施必能除强暴而安商旅也○距揚數十里有大橋鎭焉巿肆雲連生涯頗盛前月杪某日黄昏時分忽有匪徒數人闖入莫純文所開恒興油坊肆行搶掠坊夥陳某高聲呼喊被盜拒傷遂搶去洋銀八十餘元錢一百餘千碎銀十餘兩及零星衣物當卽開單報案呈請緝追海捕多時訖未弋獲江都縣謝邑尊恐該匪遠颺案無由破遂出有賞格略云無論諸色人等有能緝獲此案贓匪者賞銀一百兩知風報信因而拿獲者賞銀五十兩本縣捐廉以待决不食言云云想重賞之下必有勇夫藐爾强徒斷不能終逃法網也 
[宜昌雜綴]  
　　東門外某店前夜被賊穴墻而人竊去衣物錢文約值十數吊及事主驚醒喚人赶逐反被賊打傷一人自此以後城關内外保甲更夫徹夜梭巡更形嚴密○江水時漲時退在河下貿易者多預備岸上屋宇或租瓦房或搭蓆蓬一遇水至可免陸居無屋之患○近日又嚴烟舘之禁劉委員張捕廳日夜在外查察如遇烟舘卽時發封責拿是以各烟館皆有顧忌僅敢賣膏而不敢開燈○江通彛陵江　三輪船近日更番往來開口以來所未見也○鶴峯州州判現因病出缺府憲已派巡查劉覣員前往署理不日卽當起程○蜀中某大令宦游鄂渚聽鼓有年頻年落拓幾於釜甑生塵近因患病請假回籍調理行至宜昌小住小十字街竟于三月十二夜病殁旅邸無以爲殮家人相向環泣木知宦海交游中有范巨源其人否 
[江陰信息]  
　　三月廿八日二鼓後江陰防營奉到曾爵帥要電邀李與吾軍門劉南雲方伯到省面議要公是以李軍門劉方伯卽於廿九日午刻乘登瀛州兵船迅赴金陵當下舟時南北兩港口之長龍雹艇數十號及靖遠各兵輪均升砲恭送○廿九日下午有三枝桅英兵艦進口駛至黄田港停輪片刻卽鼓輪向上江駛去 
[吳淞紀事]  
　　前日蘇松鎭滕茂亭軍門將統巡外海水師交與狼山鎭楊春舫軍門接管後勾留數日藉商防務昨日坐領江船返棹崇明矣○駐紥海塘操練各炮之督轅後營管帶彭振卿號令森嚴所部勇丁不准私離防次卽上街買物亦須掛號執籖且每棚祇准每日一人出外不許結隊成羣亦杜漸防微之良法也昨有一勇在街閒遊瞥遇軍門伏地哀求軍門飭押回營重責軍棍并插耳箭遍游各營以昭炯戒云 
[碰船述聞]  
　　太古公司之天津輪船於昨日午前十點半鐘由滬開赴烟台行至楊樹浦偶不小心與怡和洋行之格楞伊格爾船相撞該船係停泊浦中者被撞之後兩船均有損傷而天津船受傷尤重遂卽折回當至浦東船隖修理也 
[碾傷西孩]  
　　昨日虹口閔行路有外國小孩隨同傭婦在外游玩適有一西人坐東洋車飛馳而來小孩不及走避腿臂等處均被碾傷後經巡捕將各人送入捕房不知如何了結也 
[監犯解司]  
　　盜冒捕鹽一案由縣疉訊情形本館早經綴錄日前莫邑尊飭備木籠五具備文批差將案犯小仁寳李文明等五人一併裝入籠中解司審訊大約日内卽須起解矣 
[研訊門丁]  
　　本城魁星閣火災後經宣廣文將門丁張和尚送縣請訊各情已登昨報前晚帮審委員王雁臣司馬飭提張及該處地甲研鞫同供是閣平時鎖閉從無外人入内閒觀揆度情形諒必匪人縱火司馬謂旣是匪人縱火亦須查明究竟何人着卽赶緊訪查毋得延遲于究張等唯唯遵諭而退 
[邑尊相屍]  
　　上月二十八晚九點鐘時有一年約而立之人至本埠萃豐碼頭金合盛飯店用膳一轉瞬間卽伏案而斃店主金錦壽急報知十六舖地甲裘福查得死者並無親屬在滬因於昨晨協同地甲投上海縣署報請相騐莫邑尊准詞卽於下午五點鐘時帶同刑書仵役人等前往命將屍身放平如法檢騐仵作用銀針插入屍喉少頃拔出審視喝報委係急痧身死並無别故邑尊離坐親騐無訛卽命棺殮貼封發壇標記並諭地甲查明究竟有無親屬着卽禀覆地甲唯唯而退邑尊卽命駕返署 
[扭控捲逃]  
　　前日有浦東人朱德明扭朱華華朱王氏至上海縣訴稱小的亡弟朱清泉在生曾娶王氏爲室前年五月間清泉病故遺有田産由王氏一人掌握上年氏忽盡行變賣席捲而逃小的留心探聽知被朱華華誘至王家碼頭開設煙館故將華華及王氏一併扭案叩請究懲下午帮審委員王雁臣司馬升堂研訊德明供訴前因華華供稱煙館係小的岳父陸耀所開小的在店爲夥朱王氏在岳父處傭工上年九月間德明曾央同族之朱明舟朱效忠二人前來說合將朱王氏再醮與小的爲室當付身價洋九十二元並非誘逃求請明察朱王氏供稱前年五月丈夫朱清泉去世在生曾欠人錢百餘千故後債主逼迫異常小婦人因將遺田四畆變價償清嗣因無以過活經人薦至陸姓處傭工上年九月間夫兄朱德明忽遣族人朱明舟朱效忠前來向朱華華說合得受身價洋九十二元令小婦人醮華華爲繼室至於捲逃一節實係被誣且華華亦無誘拐之事司馬謂兩造各執一詞殊難定斷旣據華華稱有媒人着卽邀案再行核訊朱王氏暫行管押華華交原保德明斥退 
 
 

Page 4

 
 
[無母有母]  
　　前有寗人張瑞甫扭本邑鄉婦張何氏至英會審公廨訴稱該氏係小的妻子遁逃外方尋見後尚不肯回去黄太守晚堂研訊張供曾憑媒娶何陳氏之女何氏爲室當出財禮洋一百二十元迄今祗一載何氏卽乘間私逃兹在茶館尋見勸歸不依爲特扭案請斷何氏供張瑞甫確是現嫁之夫實因衣食不周無奈出外傭工餬口張又稱經紀之人尚堪温飽萬不致衣食不周太守隨着該氏偕夫歸去如再私逃定干重處該氏叩頭聲稱不願再隨夫去太守大怒喝掌頰二十下問如今願隨夫回乎該氏仍稱不願又喝掌頰二十下該氏仍堅持不允再掌頰二十下該氏益矢口不移太守命將該氏暫發官媒再行候示後張又遞禀求請將妻斷領太守謂本分府原准爾領妻回去因爾妻無狀已經掌頰管押爾旣復來求領當央親戚向妻勸妥卽行具領可也張隨遵諭央人理勸該氏該氏稱前因事涉訟公庭奉發善堂經何陳氏領出配與張瑞甫不料吃苦不堪不若仍到善堂之爲妙必欲仍隨張去惟願一死某無可措詞據實回覆張又具禀聲稱奉飭央人調勸該氏堅執不依且伊母又向我索人實屬不堪其累如果堅不願回只得退歸伊母太守諭令扭妻母到案再行候訊察斷又經張之親戚向該氏言張已允將爾退交母親收領矣爾意何如該氏謂父母均已逝世如何尚有母親領我嘻旣謂父母均已逝世則前之向善堂具領者冋人今之冋女壻索人者又何人此事眞急索解人不得矣然黄太守精明詳細自能訊有端倪竊料决不至粧聾作啞效昔人之難得糊塗也姑錄之以觀其後 
[上海籌賑公所施少欽致青浦衆紳書]  
　　敬辭謝者三月二十七日申報刊有建造生祠一則去夏松江府屬青浦縣界之金澤港遭龍風奇災被害甚重一　援救饑餓修營房屋置備田器給發棉衣諸事告竣衆紳士不忘所自建立生祠供奉邑尊及善昌長生祿位閱悉之餘善昌不勝惶悚萬不敢當竊思籌撥捐欵濟助災區皆出自四方仁人君子所賜善昌無分畛域爲先其所急之謀借助他山作設身處地之想但知效力曷敢邀功謬荷隆施祗增罪戾矧其時發倉散穀告災免賦則賢邑侯莫公之仁也查勘災户放給衣錢則在地經辦諸君之力也善昌只襄指臂書札之勞忝列酬德報功之位將何以對衆善士又何以勸助善捐核實循名滋深慚赧用乞貴邑紳董諸位台翁速將善昌之主改立大衆捐助善士祿位以垂不朽而順輿情是則知我良深愛我倍摯無任叩求感禱之至謹啓教弟施善昌頓首拜上三月二十九日 
[江督轅門抄]  
　　三月廿三日江西知府顔鐘驥江西來理事恩禀知候補同知桂林丁父憂○廿四日知縣閻寶麒巡檢蕭仁暉均謝委藩轅牌示江甯府北捕通判揚學培病故遺缺前經飭委南捕通判鄧心茂兼署在案查是缺自應委員專署查有候補同知孫國琛暑理○廿五日上海洋務文案知府德驥由　來○廿六日前安徽候補道　傳楨蘇州來署北捕通判孫國　琛謝委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[凌斃童媳]  
　　天下有不可解之端莫如養童媳一事其始也黄毛猥瑣人人視爲眼中釘幾欲粉其骨碎其身而後快乃不數年靦焉成人抺脂掠鬢則又爲百年姒續之所繫輕則若彼重卽若此且轉瞬或以人之所虐已者虐其媳而不復記憶其有天無日之苦此如令當局者靜言思之應亦啞然失笑者也金陵神䇿門外有楊姓者農家者流前數年聘章氏女爲童媳章故皖涇之焦石埠人而流寓於金陵者也先是章祖若父皆習賈至章式微娶於余氏生一女女九齡時章貧甚奔走四方至無以餬其口其妻携女在母家與楊隣見張有負郭之田三十畝屋數椽視已之饔飱不繼者奚翅霄壤適楊姓欲爲其子論婚卽介女之舅氏爲請女母以可減食指計良得遂許之旣入門日課以薪戴星出戴星入以爲常日中給一餐飼以犬豕食女初不下咽旣飢甚反願餂犬豕之餘而啖之所居臨江渚伐荻於渚赤其足十指無完膚鄰有老嫗性仁慈每見女倚擔門外涕泣不敢入已亦爲之閉門泣且伺隙啖女女之得不飢死者以此如是者三四年上年女已十四有知識自念埋頭鞭箠下無生人趣不如死因朝夕蓄死念嚶嚶啜泣延至六月間以襟有裹餱爲其姑所覺撻之至再至三且欲割其肉而納鹽於創内女欲逃無路乃趨至相距里許之塘乗敝屣於塘畔而浸焉章夫婦聞女死奔至則村中男女各數十人迎其夫婦而隔置兩處慰解之並怵以天熱尸當腐益女罪章自知孤掌難鳴乃聽其殮殮畢其村長村董諸人又恐章别生枝節因共許其爲女按七追薦以度幽魂距章旣首肯則又若無此事也者故章痛女雖切然不能起死者於九泉無如何也究竟此女被逼隕命遠近莫不知其冤惟聞其姑亦係養媳唇上曾有火烙痕數處嘗自引往事爲比例謂尚不及三之一果爾則欲觀地獄者卽請觀於養童媳者之家便已窮形盡相矣 
[羊城官報]  
　　廣州府經歴缺以儘先經歴徐政詳補定安縣缺委候補縣劉本鏡署昌化縣缺委候補縣李作楨署靈山縣缺委現署永安縣鄧清圻調署清遠縣缺委靈山鄧倬堂調署新選永安縣吳兆張准補定安太平司巡檢同可中均飭赴新任調補永平司甘澤周飭赴新任 
[畏罪吞烟]  
　　蘇垣烟館之禁可云嚴矣而貪利小民難免日久玩生私行售賣日前觀前太監弄有朱姓婆媳二人自熬自賣聊圖餬口忽遭中路巡局訪拿計無復之爭吞紫霞膏以圖畢命雖經鄰里灌救未知能否生全也 
[俚句奉祝吟齋三兄四秩大慶并請郢政]  
　　强仕年華强幹才伯倫同癖亦豪哉棣花尤藉萱花庇今雨還偕舊雨來中聖頻呼沽白墮良朋末契說青苔竹林小阮齡方壯裙屐歡遊樂舉杯[  世愚弟趙蘭拜稿]  
[乙酉孟夏爲蒼齡六十生朝謹自述六律錄請諸大吟壇郢政并求寵賜和章]  
　　願花長好月長圓彈指光陰六十年帝德無私天覆幬親恩未報澤延緜晨炊雲出生塵甑晝坐風迎上水船自信此身清且直含毫細話　因緣○澄江鼓棹入雲間蓮幕依劉去復還十九世祖子震公就楊軍門捷幕府買宅松江後仍歸葬江陰卜宅當年賢伯仲藏書此地小琅環二十世祖維誠公兄弟自江陰遷居松江閉户讀書仁漿笑指千囷粟先大父雲溪公創置義田以贍族嘉樹遙封十畝山維誠公塋畔栽杮樹五株迄今百四十年枝葉青蔥春華秋實祖武由來遺澤遠祗今和氣滿人寰○五朝宦轍歴滄桑銅柱銘勳始夜郎聖蹟蘧賢留客處先榮祿公筮仕廣西以軍功擢知河南衛輝府仙蹤李白讀書堂予知德安府事安陸有白兆寺爲唐賢李青蓮讀書處南徐盡瘁軍需庫仲父芝樓公仕河南辦徐州粮臺積勞而殁贈道銜北豫宣勞賑濟糧堂弟少　委運賑米感暑疾不起贈知府銜愧我蚤酬偕隠願峯屏泖鏡樂徜徉蒼已未引退侍先母沈太夫人凡十年○身行萬里溯當初昔曾繪身行萬里圖十二幀秦樹燕雲魯衛墟粤瘴蠻烟吞庾嶺吳頭楚尾撼匡廬浙江潮信爭　客滄海濤聲漫儆余借箸金山資扞禦長隄鞏固免其魚戊辰重築華亭金山觜海塘蒼董其事○昔年兵燹歎流離湖海歸　采菊時避宼南通州凡二十月社結庚辰裁素絹晉豫災祲蒼約同人結揚仁書畫社得潤資千餘金以助賑堂開癸酉育青嫠蒼承乏松江全節堂和　養卹辛未添建堂舍落成留養諸嫠荆妻雅稱梁鴻案稚子微吟謝蝶詩餘暇喜孫亭畔坐殷勤問字訪賢師已夘春建小这查秋次子葆沅舉善勛長子葆清舉善劻因署額曰喜孫今俱授讀論語矣○年華流水總忘情兒女庭前祝我生星粲朱櫻餐紫筍風揮鵲扇煮鰣羹抛甎擬博詩盈篋合醵先辭酒滿觥澤國尚多清淨境避囂同聽棹歌行將偕老妻張氏買棹九峯以嬉遊焉[  華亭思泉耿蒼齡未定稿]  
 
 

Page 10

 
 
[上海北巿絲業會舘籌賑公所施少欽經收山東賑捐三月廿五六日第六百四十二四十三次清單]  
　　積誠子三十元毘陵卞懋敬病愈完愿二十元南通州周晋耆祈合彖平安十六元揚州同心堂惜字會募集十一元鎭洋縣梁任節移交代酒席資八元頴上子爲先室金氏超冥福五元梅里鄭隆茂二元丹陽無名氏二元○常熟丁子延募富貴源頭同字二次一萬八千七百八十七號册馬大榮三元成松記義號無名氏葉三户各五百四十文懷古書屋四百文陸信茂三百文范德興華映喬春記艮記祥隆徐百川黄學山無名氏王源興無名氏十户各二百七十文李秉剛二百六十文丁子延二百八十五文陶漢章張之棠何小弟吳殿揚宋大椿泰來洪天順恆裕八户各二百文瑞泰一百四十文華雲洲壽記陳滌良華松喬黄常君五户各一百文共三十二户合來洋十元○常熟濟成典募富貴源頭同字二次一萬五千六百九十九號册無名氏二元莫釐居士一元公記一元二百九十文三户合來四元錢二百九十文○濟成典募昌册二千六百六十五號二十元○古猷州隠名氏續募富貴源頭同字二次一萬九千三百十一號册朱氏五十元以上廿五日○永遠會祈保人平安一百元潘仲溪中費移助一百元江海大關同八天后誕辰例分胙肉移助足錢一百千文鎭海朱世衡求妻湯氏病速愈三十元王庭楨求胞弟庭椿病痊十元又移助善才五元又求禱長兒病速愈二元曹俞氏求眩暈等症速愈十元江蘇無名氏八元山東登州府留心人求父母病速愈五元埠塘吳求家宅平安四元江明球善書願移助三元求家室平安人三元慈溪無名氏求母病痛并弟目疾速愈三元宓海山求病消除一元五角黄承蔭堂一元俞天順保身體康健半元○溧陽程募昌册一萬五千六十四號太源子一元五角無名氏程汝紱程汝佩平陸氏陳菊人王椿山六户各一元安定伯子兩元何廣川陳雲山周興成張石清合一元太原子無名氏丹桂書屋章雲樵四户各半元王何氏三角金吳氏三角鄭萬金二角葉雨棠金蘭蓀合二角十七户合來本洋一元英洋十二元足對開一元○泰興何桂笙募富貴源頭同字二次一千七百九十九號册朱筱湖十八元留餘堂十二元共　堂共成堂二户各七元又募富貴源頭同字二次六百十五號册周德元周祥元周履恆周恆益戴義和戴一善李公順張泰恆王元慶九户各四元以上二册共來洋八十元○金陵棣華募昌册七百八十四號依仁堂佘求保合家平安佘文浩濕痰愈眠食安佘余氏求産後宿病速愈三户各二元章百川錢忠恕堂二户各一元無名氏銅洋一元又募昌册七百八十五號十齡童子朱聯第積聚點資移助二元松記本洋二元馬世榮椿記蔡記蘋記藻記五户各英洋一元德記華記余氏子記四户各本洋一元以上兩册共合來英洋十四元銅洋一元本洋七元○元和棧席周經募富貴源頭同字二次四千二百三十號册元和署衆善士節省酒食費移助十元元和署衆善士公助節省酒食費移助十元又募富貴源頭同字二次四千三百三十一號册盛澤善士二十二元無名氏二元又募富貴源頭同字二次四千二百三十三號册明經堂五元白鹿堂二元又募富貴源頭同字二次四千二百三十四號册周焜山楊葆卿方永齋王錦榮沈雲峯徐克明鄭志侯無名氏王俊之朱星荃邱善廷楊亮生朱榮大無名氏十四户各半元以上四册共來洋五十八元○上海南帀隠名氏募昌字七號册耕讀傳家規銀二百兩聽潮山舘規銀二百兩培遠書莊規銀二百兩又募昌字八號册務本堂規銀二百兩秀芝堂規銀二百兩以上二册共規銀一千兩○宋仁壽募昌册一萬七百四十六號京兆雙桂室求佑雙親康健六元製造局求志書院山長劉醒庵一元○寗郡大藥局王宗丞募富貴源頭同字二次一萬四十五號册樹滋堂一元大雅堂餘慶堂黄知非子童永高百忍堂五户各五百文李林太樹德堂何劉阿生吳阿順四户各四百文張德乾王茂先林紀善朱才寶金阿福杏紅書屋半畝舘挹芬子朱老九朱老八十户各三百文朱十全居易堂聽驪堂戴譽來堂章種德堂汪聚寶堂徐六户各二百文共廿八户合來八元錢二百五十文○　望唐君乃亮募富貴源頭同字二次一萬二十二號册瓶守齋主爲先慈王恭人陰壽二元錫紋女史四開洋一元殷尚質堂銅洋二元唐敬修堂唐存誠堂鶯胡小隠三户各銅洋一元共六户合來洋二元四開洋一元銅洋五元○古閩樵子程喬年募昌册四千五百七十三號立昌二元祥泰興許仁山洪澄清三户各一元又募昌册四千五百七十五號浙乍爲善最樂浙乍見善則喜三餘書屋三户各三元泰記行二元乾泰號潤泰號震生裕三户各一元以上二册合來　十九元○杭省營務處徐募昌册三千九百一號浙撫親兵正營樂善堂助五元文案戴天培王熙齡孫有慶合助二元前哨費定邦袁錫純合助二元左哨陶占貴蔣爲法合助二元右硝韓榮春周長貴合助二元後哨黄瀛洲丁得勝合助二元中哨官　至燭一元又接募昌册三千九百二號親兵小隊副營官弁員十二元又募昌册三千九百四號練軍雷芸桂四元練軍四哨六元又募昌册三千九百七號練軍候桂林四元練軍四哨六元以上四册合來四十八元○江雯青先生第五旬醫金助賑四開洋一元八開洋四元錢四筇井二百文以上廿六日 
 
 
 

Page 11

 
 
[中途被戮]  
　　浦東塘橋鎭人陸勝金向以駕舟爲業前日由滬回家將至塘橋突遇素識之李某驀出利刃連戮四刀以致痛極倒地李卽乘間脫逃幸經路人眼見奔報　家昨晨由其家人將陸抬赴上海縣騐傷並請緝查兇手莫邑尊飭仵作檢騐果係刀傷着卽擡回延請傷科調治一面准卽批差緝兇究辦 
[瑣案彚登]  
　　前報列倪梅郎拆稍案内經暢洪園堂倌供出被范得昌喚至春園烟舘會去烟資一千五百文等語翁太守遂着包探拘范到案以便訊供押解之時途間有人授物與彼事爲西捕所見一併解至公堂其人供姓范名阿福因范德昌近患心痛故從泥城　廣東店中買藥交彼並無别意范德昌供實有心痛病太守問爾近作何事答稱前爲英包探夥現爲縣捕蘇秋江之夥小王小弟等由我在英　喚來因欲盤問細底故將堂倌喚至烟舘伊等自願會鈔並非小的勒索小的惟吸烟二盒太守謂會鈔至一千五百文之多何止吸烟二盒看押候　到張蓮福再行核辦范阿福姑釋出○前有某甲扭陳長春至捕房訴稱被陳拆梢請爲解辦捕房遂將陳管押詎原告竟一去不來昨日復解公堂原告仍舊不至包探將陳身畔搜出之骰子數粒呈案翁太守謂原告旣不到堂現先辦爾賭博　錢　罪着責一百板枷號一月○捕房　送　寳林高阿桂兩人禀稱在野花園塲以紅蛋誘人賭博被捕拘到請訊二人同供本作小生意餬口現緣染病暫設賭攤請從寛有自願改過自新翁太守以二人雖係貧苦不應設攤誘賭着各掌頰八十下以儆賭具銷燬○前報列洋藥局巡丁獲到走私人郭阿洪及私土三十六塊太守着將私土送局變價充公後郭供詞狡展不肯指出販私人姓名因之暫押昨日解案郭供稱是土係鎭江人楊四所販太守謂旣已供明着卽從寛免究遂飭具結備案旋卽釋出○石蔣氏挈九歲女孩三仔到案訴稱昨同三仔至大自鳴鐘西首耳上小金環驀被匪人搶去幸得旁人追赶獲到人贓今蒙解案請卽訊懲趙金奎供原籍鎭江現住英界小客寓金環是别人所搶被追擲下由我拾得翁太守謂旣巳當場追獲何必狡展不承着笞二百板以儆○昨報列徐財林所設客寓中被竊嗶璣被一案當經包探往押店查贓果已於上月二十四日贖出將情禀覆後翁太守問舊貨攤主陳阿慶曾到案否包探答稱早上往傳現尚未到太守着將竊被人陳寄生掌頰八十下旣稱欲返蘇州着責後同幼弟赶緊囘蘇不准逗遛上海并諭包探今晨當傳陳阿慶至捕房問話○恒昌錢莊將銅洋售與倪梅郎一節前報早已照登昨捕房將張明德解案包探又由該莊股東許圃正傳到翁太守研詰之下初仍狡展不承太守謂銅洋已在爾店搜到何必抵賴從實供拈當從寛免張仍照在捕房時所供再述一遍稱實由二叟來買太守着罰洋二十元充公銅洋剪開後再行發還○前報列有人持僞票至同盛米店照對一案昨日覆訊店夥陸海珊周夢林投案候示炒麵店主陳阿小陳阿瓢偕照票人袁同春到案遞禀稱票從路上拾得翁太守以陳等至同盛託稱對票並不收洋惟不應揑稱糖行有人向買檀香本該究辦今且從寛下次再犯定必重懲隨着一併釋放○某洋貨店夥陳雲琴訴稱上月二十七日成衣匠沈渭卿來店買洋布九百餘文付洋一元應找還錢二百文伊要找二百二十文當卽如數付錢詎沈未將洋元交出驀取洋布而去因係素來相識故亦不追至次日伊又來買布向索洋元伊稱已付與我逼我賭誓後始將洋元付我詎後又翻悔向我尋事槍去花洋布當由西捕奪下將沈送入捕房沈遞禀聲稱第一日伊如錯洋與我第二日决不再去買布太守廉得其情着將沈押候明晨問明西捕再斷○前有王泉芹控張仁茂欠銀一案當經翁太守傳齊兩造研詰先據王稱本被欠銀二千二百兩曾講過讓去七百兩又收過現銀二百五十兩共計尚欠一千二百五十兩立有期票請卽押追張供欠銀屬實但曾有船一艘作銀六百八十五兩船契前已交王又從曹青章張全坤兩人處各劃付銀二百兩立有筆據兩紙在王處王稱船契一係向我抵銀太守將筆據及船契當堂發還曹張兩處劃銀毫無憑據所欠銀兩着分作三期還清 
[英界公堂瑣案]  
　　華捕稟稱昨見蘇人華阿昭在洋涇浜投河自盡及經救阻盤詰則語言不倫似患瘋症爲此解案請爲安插華供並無親屬在滬患病無依以致自尋短見黄太守飭差將華送交棲流公所留養醫治俟病痊後資遣回籍○一百七十號華捕禀稱昨夜瞿掌林硬入滿仙茶園觀劇向阻逞蠻拘案請辦瞿供以後不敢乞卽施恩黄太守隨判管押二月以示薄懲○方阿凌訴稱失去棉被一條查係同族方阿林所竊巳被典押錢文報捕後得蒙吊贓送案爲此投質阿林供稱並非行竊實侮澳之借用後因急需暫押原欲料理贖還黄太守謂二方旣有同宗之誼可毋庸議棉被交原告領去着阿林歸償押本完結 
 
 

Page 12

 
 
[光緒十一年三月二十三日京報全錄]  
　　宫門抄○上諭一道錄前○都察院奎等奏爲奏聞摺○楚督卞等奏捐辦質當常年銀兩片○直督李奏請旌奬片○將軍慶奏擬請援案選襲世職摺○又奏請免减二成經費片○黔撫李奏請通融辦理匪徒就地正法片○將軍慶奏請調補城守尉摺○陜撫邊奏請免藩司議處夾片○三月二十三日内務府國子監正黄旗值日無引見○澂貝勒續假一月並請派署印鑰○閻中堂續假十日○廖壽恒請假十日○奎明伊崇阿各續假五日○召見軍機○○都察院左都御史臣宗室奎潤等跪奏爲奏聞請旨事據直隸監生甄鳴鶴等遣抱袁之金以查案徇情袒庇欺飾等詞赴臣衙門呈訴臣等公同訊問據袁之金供年四十四歲冀州武邑縣人甄鳴鶴等冩呈遣遞求閱便悉查光緒十年六月間該縣生員李先春等以濫刑浮收苛設印板契紙等詞呈訴當經據呈入奏於十八日奉上諭着李鴻章飭司確切查明照例懲辦等因欽此遵將原抱告開釋並抄錄原奏原呈移咨直隸總督臣欽遵諭旨辦理在案今復據該監生等呈稱督部堂李委知府蕭世本查辦一聽舊交現任冀州吳汝綸囑託袒庇覆禀欺飾以致督部堂受其矇蔽據禀入告謹逐條臚陳武邑完納丁糧折錢擡價補成足數行之已久委員覆禀乃謂從未擡價補底浮收去歲收上忙時巿肆銀價每兩京錢三千一百文房書吳永源等串同門丁曹重陽慫恿凌縣定價每兩五吊一百文約計一年浮收二萬餘吊京控後委員蕭代爲定價每兩四吊九百九十文而覆禀顚倒其詞以减爲昻以昻作减代爲彌縫浮收後疃一律被災經馬猶龍等控告藩司委棗强縣吳勘實准緩委員乃云並非災區復牽連監生指使抗糧故行責打生子甄恒裕以蓋其濫刑之失苛設印板契紙官與房書通同取錢乃歸罪經紀私取飯錢僅謂房書韓洛香差役張德文聲名頗劣請行斥革迨文書到州並未責打卽行釋放買賣田地當卽過糧過户清稅册上有名萬難偷稅今添設一紙縱令勒索而謂立法簡便斷無是理抱告姜洛秀經差役張忠義等在前門外富盛店拿回重責數百板收禁鄉民數千人懇保韓洛香等擅令匪徒打傷民人馬正義等幾釀成事端委員乃云早經另案拿獲管押並非都中拿回前供韓洛香等將郭振廷等糧串掣交差役每兩有訛至京錢三十吊二十吊不等内中胡明山胡祥林亡故其後人仍用舊名完納委員將餘人訊明已將催役管押而覆禀反謂無其人並無其事志書係前縣延請前奉大學政楊書香重修委員乃云同治初年乘亂脅官所立種種顚倒欺飾顯有受賄不實不盡等語餘與光緒十年李先春等呈詞大略相同查此案自光緒十年十月經直隸總督李鴻章具奏生員李先春等原控係屬子虚應毋庸議飭拿甄鳴鶴到案提同姜洛秀等訊辦兹復據甄鳴鶴等遣抱呈訴前情是否委員等實有袒庇欺飾情弊抑該監生等砌詞揑控控關浮收錢糧地方官及委員通同獘混虚實亟應澈底根究謹抄錄原呈恭呈御覽伏候聖鑒訓示再據該抱告結稱自李先春等赴案呈控後並未在别衙門控告合併聲明謹奏奉旨已錄○○卞寳第等片再據湖北布政使蒯德標會同通省牙厘局司道詳稱各府廳州縣典當例由地方官取具家道殷寔連環保結請頒發部帖方准開設鄂省自軍興以後各典蕩然無存紳富湊集資本權宜開設質當以便貧民並未照章領帖納稅迄今垂二十年凡開質當者莫不坐擁厚資稱素豐焉夫農民力田尚徵賦稅商賈販運亦抽厘金惟該質當一無輸納而藴利獨厚似不足以昭平允擬請通飭各州縣查明境内質當若干座無論城鄉集鎭資本大小一律飭令每座質當按年捐長沙平銀一百兩遇閏加增銀八兩從本年春季起按季呈繳由該州縣收解藩庫一面造具清册申齎俻查此項捐數無多在商民出之無難在餉項不無少裨倘該質當等情願領帖納稅卽予免捐以示區别此欵擬請另儲司庫邀免提撥以俻緩急等情前來臣等查司道所議係爲籌餉起見除飭令通行各屬查明辦理外謹合詞附片具奏伏乞聖鑒謹奏軍機大臣奉旨着照所請户部知道欽此○○李鴻章片再四川合江縣人已故二品銜奉天東邊道陳本植前捐直賑銀二千兩又江西安義縣人直隸候補知府前滿城縣知縣胡壽嵩遵故父二品封職揀選知縣胡曰釗故母二品命婦胡涂氏遺命捐直賑銀一千兩該員等好義急公善承先志均與建坊之例相符據籌賑局司道具詳前來擬請旨准將陳本植胡曰釗胡涂氏照例各於原籍自行建坊給予樂善好施字樣以示旌奬理合附片具陳伏乞聖鑒訓示謹奏軍機大臣奉旨着照所請該部知道欽此○○奴才慶裕跪奏爲襲職出缺無嗣族内亦無應襲之人擬請援案歸旗揀選以重職守恭摺具奏仰祈聖鑒事竊奴才前准三陵總理事務衙門咨據福陵總管柏林等呈稱正黄旗滿洲世襲防禦依車謨勒病故無嗣族内亦無應襲之人等情加結詳報前來奴才檢查此缺原立官薩祿係京旗護軍校於順治十五年間添設盛京陵寢防禦時將薩祿補放遞次襲至依軍謨勒病故無嗣當查該員譜内原立官薩祿之後裔僅有黄狗九兒孝格之名係都京正黄旂滿洲應襲有分現在病殁有無子嗣當經咨行兵部正黄旂滿洲都統衙門查覆在案嗣准兵部咨稱黄狗九兒孝格均係密雲縣駐防已由該部咨行密雲副都統查覆復准咨稱准正黄旗滿洲都統衙門咨據密雲副都統覆稱詳查歴年比丁户口册檔並無黄狗九兒孝格之名等情轉咨在案奴才詳核此缺係專爲看守陵寢添設今該族旣無應襲之人未便久爲曠懸擬請將此防禦之缺援案歸旗揀選以重職守而專責成是否有當理合恭摺具奏伏乞皇太后皇上聖鑒再新調盛京副都統濟祿尚未到任未經列銜合併聲明謹奏請旨軍機大臣奉旨着照所請該衙門知道欽此○○慶裕等片再查奉省各項稅課厘局應需經費爲數均屬無幾惟鹽厘收數較鉅所扣二成經費亦較多實綠此項鹽厘自光緒八年加倍徵收後商販偷漏繞越較前益甚不能不添設巡船分卡多添委員司事巡丁以資查緝計各處局卡西自寗遠州起東至東邊之沙河子大東溝止約有二千數百里不惟需費浩煩且運解各費亦係巨欵若必過求節省誠恐一切因公支放均有不敷各局辦理鹽厘必致種種　碍流弊滋多倘因此而有妨正欵則得不償失關係匪輕此次經費前經奉旨允准並經户部核明歴經照章開支自未便因此次部章内有裁減厘局經費一條遂將二成經費遽加核减理合附片陳明伏乞聖鑒謹奏軍機大臣奉旨户部知道欽此○○李用清片再臣自服官以來所到地方以先清内匪爲第一要義内匪不除外匪乘之多有意外之虞前在廣東惠州府知府任内親見高州電白縣匪徒入城刼獄毆官上年四川大邑縣情形亦復如此大約匪徒薈萃之處以烟舘賭塲爲淵藪比來名器日濫甚有實係窩户得有功片保舉捐納虚銜便成官樣局面實則内勾衙蠧兵役探聽衙門消息外引不法匪類以爲羽翼一經發作倉猝無從措手最爲險證查安順府向來匪徒最多胡黄狗童念青等起事皆在安順轄境曾將拿獲懲辦緣由先後奏明在案而餘孽未盡時有竊發上年十一月安順府知府蒲蔭枚禀拿會匪陳鳳山等究出謀爲不軌各情並准提臣羅孝連來咨與該府所述情形大略相同臣素稔安順匪徒最多該府辦事穏練又正值遵義等處教匪滋事之後人心易於搖動未便稍事拘泥當卽批司轉飭覆審如果與前供相符卽行就地正法並告以辦理此等案件最忌人人驚惶轉堅脅從之心號片不足爲憑務以供詞証佐爲據等語旋據該府禀稱訊明實係胡黄狗等餘黨結盟會匪懲辦之後立卽出示曉諭脅從罔治等情現在安順匪徒歛跡民情安堵所有由臣通融辦理就地正法以靖地方之處理合附片具陳伏乞聖鑒謹奏軍機大臣奉旨刑部知道欽此○○奴才慶裕跪奏爲擬請揀員調補城守尉要缺恭摺仰祈聖鑒事竊奴才兹准兵部咨開光緒十一年正月二十八日内閣抄出二十七日奉上諭寗夏將軍員缺着維慶補授所遺錦州副都統員缺着崇善補授欽此欽遵咨行前來查崇善所遺遼陽城守尉員缺該城地方属界遼闊事務紛煩緝捕操防甚不易治非熟悉地方情形精明幹練之員難期勝任奴才悉心體察岫岩城守尉宗室奕𩆩才具明敏辦事認眞擬請以該員調補遼陽城守尉洵属人地相宜可期勝任如蒙俞允所遺岫岩城守尉員缺請旨飭下兵部照例辦理所有擬請揀員調補城守尉要缺緣由理合恭摺具奏伏乞皇太后皇上聖鑒再新調盛京副都統濟祿尚未到任未經列銜合併聲明謹奏軍機大臣奉旨着照所請兵部知道欽此○○邊寶泉片再准户部咨陜省應造光緒十年上忙徵收錢粮分數册籍未據依限完報請將陜西藩司葉伯英交部議處奏奉論旨欽遵咨行前來查陜省光緒十年徵收上忙錢粮分數前據依限造册詳齎業經奴才於十年十二月十九日附片奏明並將清册送部查核本年正月二十日差弁齎回原摺軍機大臣奉旨户部知道欽此欽遵在案前項册籍奏報旣未逾限所有藩司葉伯英應議職名汀應仰懇天恩俯准飭部免其議處出自逾格鴻施謹附片具陳伏乞聖鑒訓示謹奏軍機大臣奉旨户部知道欽此 
 
