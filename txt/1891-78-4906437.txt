# 1891 - 78 - 4906437

 

Page 1

 
 
[恭印光緒十六年諭旨告成]  
　　本舘除歴日將諭旨敬謹錄諸報簡外每届一歲復排印成本俾薄海内外咸得綸綍恭聆兹已將光緒十六年諭旨排成印以佳紙釘爲一巨册祗收工料洋銀一角五分有欲瞻仰訏謨者請至上海三馬路申昌書室及各埠申昌曁售報人處購取可也 
[催取振采] [  申報館恊振所啓]  
　　本舘承遠近諸火善士捐助貴重之物已兩次製成集腋社采票以冀從速售去普濟飢民所有第二次票已於本月初六日在仁濟善堂曰彩旣將對號單登明初八日本報附章所望各處購票諸君檢閲此單如已奪得錦標速卽將票寄來領取本舘有厚望焉肅此布聞伏維均鑒 
[重印快心編出售] [  申報館主人啓]  
　　快心編初二三集爲天花才子所著雖體例不離乎小説而其言情寫景娓娓動人實非俗手所能及本舘於去夏重付手民排印未及一載篋笥已空葢由筆墨神妙無方故人皆爭先快覩也兹以購者仍源源而至因又續印成書裝訂告成卽已發售所有悮字細加改正不復留亥豕魯魚每部仍訂十册價洋五角閲者請臨本埠申昌書室各處申昌及售報人處購取可也 
[水師宜愼選統帶説]  
　　今中國之於水師可謂究心者矣兵輪之增日新月盛特設學堂以資啓迪其有聰俊者不過一二年卽可備用卽資鈍者亦多至五六年可以挑補不數年後將見人才輩出又何患統帶之無人管領之不勝厥任也乎然中國雖有水師學堂之設屈指已歴年所而其中學之已成可備驅策者卒不過寥寥數人而統帶輪船諸弁往往皆非由學堂出身嘗晤瀛洲客問以近來人才若何則云現在統帶水師者尙不能詳知兵輪行駛等事必須俟將來水師學堂中有調遣以來者庶幾足以盡知何則混言之則一兵輪晰言之則其中奥窔實有更僕難數者卽如南北兩洋諸統帶有熟於南而不熟於北者有熟於北而不熟於南者閩粤諸船統帶各弁亦復如是夫以本國之人帶本國之船行本國之地而尙有不盡詳悉者則其他可知矣若夫督率行駛施放槍砲大都從乎其同各船一律别無所異而其中亦有難焉者督率之人一處有一處之品類一船有一船之號令一方有一方之調度人地稍有示宜指麾卽不能如意問有如李司空之入郭營壁壘爲之一新者乎無有也且近來兵輪之槍砲其實僅成虚設打靶則有期也而究竟打中者幾人能命中者幾次今日偶然一中明日卽不可必一二人或能中靶未必人人入彀合各洋兵船而計之大約命中及遠之技歴歴可數然則兵船水師又何足恃哉水師之練習第一在於衝突波濤善識水性而欲其衝突波濤善識水性則必使之遊歴外洋周巡大海而後識見可以長進本領可以增高乃兵船之所巡行者不過自南至北自閩至粤絶不知外洋之情形若何大海之風波奚若是則其識見本領又從何處增進尤可笑者各兵輪不但不曾歴過外海卽内地沿海之地亦未甚詳悉試召統帶水師諸弁而詢以某處有暗礁幾何某處進某口有何捷徑某處人某門有何攔阻某處礮臺其向背何如何處可與兵船響應何處可以設伏何處可以藏船何處可以瞭敵何處可以進攻如何而可爭上游如何而可占上風何地可以運餉何地可以求援何地可以接應凡若此者皆係行船所必當知者而目下諸統帶其果能一一周知子乎夫在本國者尙不能知又何論乎外洋故近來各兵輪除照例操演以應名而外其所最勤奮者惟在迎送各大憲而已大憲之往來大抵無日不有則各兵輪亦無日不有所事今日接某憲以來明日送某憲以去卽各憲坐其船亦初不知其爲某洋之兵輪亦從不進管駕之弁而詢訪之一若視同耆舵也者其有管帶中之善於奔競者則乘此迎送之際堪意殷勤朝夕進見以爲逢迎之計爲將來梯進之門竟有因此而得福者遂以此爲終南之捷徑而於本船上應知之務應爲之事反漠然置之腦後此等兵輪設或海疆有事奉檄出洋其果可以制勝也乎竊窺目前大勢俄國浸强而其蓄意以圖亞洲東境已屬顙而易見倘高麗一有變動則東省卽有岌岌可危之勢卽日合英以拒俄而英人不能越國以鄙遠其來也遲俄人近在咫尺朝發可以夕至現又時時講求鐵路業旣直接琿春中國苟無事變則已倘有不虞高麗爲必爭之地以陸兵防禦東三省而以水師爭高麗此勝算也顧欲與强大之俄爭勝於烟波浩渺之鄉而謂卽用此等統帶之弁以資調遣恐勝負之數有不忍言者矣夫一古之事有備則無患先之不知備者因不知其中之弊病耳苟其知之則當立時考覈認眞挑選試之以議論詢之以語言質之以地理歴之以人謀有勝任者留之不克勝任者毋使濫竽者得充其數毋瞻徇情面以致貽悮事幾及今而先事綢繆或者尙有足以自恃之道否則因循足以憤事姑息僅以苟安吾不忍言子亦不忍聽也吾子爲天下有心人當不以吾言爲過激耳余聞其語瞿然以驚愕然以起憮然以思躊踷四顧爲之咨嗟太息者久之瀛州客亦相對欷歔一揖而去乃錄其所言以登之簡端俾當今之以天下自任者覽焉 
[諭旨恭錄]  
　　二月初七日太常寺題二月二十五日祭歴代帝王廟奉旨遣魁斌行禮兩廡遣文興巴克坦布鳳鳴愛廉各分献欽此同日又題二月二十九日祭先農壇奉旨遣凱泰恭代欽此 
[扶桑覽勝]  
　　本月九號日本東京諸大臣舉行遊園會藉以欵待兩院議員預期奏准日皇暫借赤坂離宫内禁苑從南面御門出當青山御遊所有一圓式巨園規模數倍於新禁苑中央地形作凹狀適成池沼臨池有懸崖喬木參天時花遍地嫣紅姹紫到眼鮮妍建有寒香亭梅花百本環繞四圍花中設茶屋屋前栽芝蘭之類屋名荻更有池中盧蓼在焉自此屋出外别有一天小邱之側雜蓻茅茨菽麥宛似山莊田舍最古者怪石參天令人觀之不盡排列石燈數十臺上皆覆以鐵網遊者須閲一點鐘始得遊遍是日天氣明朗又值閉院之暇諸人無不興高采烈不醉無歸云○十八號晚十點鐘駐紥日本之咎衆國欽差烏以夫托殁於崎港美領事署隨卽通報長崎縣廳以下各衙及各國領事署各官當向合衆國領事者吊唁如禮適領事於五號赴上海一切由書記官代理當日凶電直逹上海領事覆稱準十六號附西京丸輪船回任查悉欽使年尙未及耳順云 
[開棺騐屍]  
　　離天津數十里之新城地方於初二日出有開棺騐屍一事死者吳得勝盛軍之勇目也盛軍旗牌廖某於前年病故遺妻馬氏煢獨無依於去年再醮吳憑媒氏娶以爲室説者謂氏稍有積蓄吳之娶氏其意不在文君盖以逋貨山積無術彌縫欲得貲財爲療貧計也去臘吳因年底債務紛陳意欲取償於氏氏無以應詎吳遂情急購 
 
 

Page 2

 
 
服洋烟覓死灌救不及遂斃氏稟於總統買制壇軍門賞給燒埋洋八元卽購棺木成殮當禀報時祗以病斃上聞其服毒一層並未聲叙旋爲軍門訪悉恐有謀害情事就近函請新城分府程司馬訊究以免生者漏網死者含寃吳之前妻李氏遺女金姐已十數齡當由司馬提同研鞫馬氏供稱吳係因貧服毒身死小婦人不敢謀殺而金姐則謂其父之死由於繼母馬氏毆折脇骨數條因傷斃命供語兩歧若非開棺儉騐難成信讞司馬以案情重大不敢自專遂將人犯卷宗移送天津縣究辦孫筱坪大令於初二日片請讞員馮頌南直剌督率刑仵開棺騐得死者骨肉未腐指甲青黑仵作喝報係服洋烟身死詳騐脇骨完整無傷惟手背有抓傷二處手臂有擦傷一處榖道並有布團塞緊拔騐之下内裹烟灰情形可異直剌騐訖諭塡屍格並着仵作具結備查　訊金姐何以前次誣供稱由差允高某主使又問馬氏死者手上何以受傷糞門何以塞布馬氏聲稱糞門之布裹烟灰係由趙某教以救治之法手上兩傷則不知情直剌以種種情節可疑當將馬氏並金姐於初四日帶回縣署覆訊仍候行提高趙兩人研究俾得確情云 
[吳儂語小]  
　　蘇城道前街張信茂紙鋪被竊後當卽開單報案兹由捕快將贓賊一併緝獲總捕府惠司馬嚴訊之下判令重責並以頭號巨枷枷示于犯事之處想若輩兄之定副洗心革面不敢再施胠篋伎倆矣○初六七兩日風雨交加勢甚狂猛有某貨船意在趲路布帆拽滿駛出笠澤口忽一陣狂風將桅檣折斷其船遂覆幸舟子皆善泅不致有性命之憂然滿船貨物載沉載浮已歸無何有之鄉矣豈不惜哉○撫標各營或紥城外或紥城内勇丁之精壯器械之快利軍威之嚴肅足使盜賊聞風瞻慄近更以新製旌旗高掛棚外荼火鮮明隨風搖曳頗壯觀瞻○盤門某甲小本營生終歲勤儉囊中略有所積去冬經媒慫恿遂娶某姓女爲妻入門後嬌惰性成縱情揮霍不數月間所貯一空百孔千瘡彌縫無計甲終日長吁短歎輙喚奈何每於夜深人靜後自縊者二吞烟者一幸被人救不致魂歸泉府旋經親戚再三開導指醒迷途夫婦遂和好如初特未知療貧之方曾奉教於大雅否耳○蘇城平江書院經魁太守擇於十七日舉行甄别卽作爲開課之期除飭知三縣曁監院外并曉諭各童生一體知照 
[甬上雜聞]  
　　邇來寍波運米之船往往被海盜劫掠以致米客多裹足不前間有冒險而來者索價甚爲昻貴去臘市中高等米每石售洋銀二元七角現已貴至三元矣○去臘市情寥落錢根緊急異常又以官憲嚴禁小錢平日皆存儲店内邇來禁令稍弛鵝眼砂殻漸漸攙和其中以錢色之高低定洋價之多寡地方官曷弗密拿暗訪盡法以懲也○商人牟利惟艱店鋪半多停歇俗例二月初十日燈期已過凡去臘未清之帳皆於此際歸償各店不克支持難免不又倒閉牽車服賈者罔不蹙損雙眉矣○去冬天氣温和自入新春反覺寒威料峭居民多患傷風咳嗽而以小孩爲尤多藥鋪醫生頗形忙碌 
[紅橋春眺]  
　揚州訪事人云揚屬運河堤工總辦歐陽觀察霖經上游調辦宜昌淮鹽厘局所遺差使另委莫觀察繩孫接辦下車伊始卽督帶熟諳河道之弁兵沿途履勘計由邵伯至馬棚灣以上如有實在卑矮滲漏之處擬隨時估計工需禀詳大憲撥欵興修以臻鞏固餘則緩至今冬再議花朝後數日卽可劃段興工矣○南河下某公館演戲時有某姓家眷屬乘輿往觀無賴青皮向之滋擾從人分投兜捕當塲獲住五人送請保甲局訊懲以爲遇事生風者儆局員提訊之下五人俱直認不辭内有王毛二人尤爲著名無賴遂飭荷以雙聯重校遊遍各街然後發往滋事地方鎖繫示衆○上月聞雷之後天時忽又峭寒刮面風銛幾同利刃本月初五夜鴛鴦瓦上淅瀝聲喧呼僮問之知雨中有雪珠錯雜旣而狂風陡起走石飛沙窗櫺撼搖燈燄頓縮須臾風止大雨繼之迨天明寒氣益甚盆盎間薄冰凝結無異玻璃以致緑楊城郭間拾翠佳人尙未見弓鞋香印云 
[鉢池春浪]  
　　清河縣崇實夫大令于本月初三日由省垣行抵清江涓吉初五日未時接印○江蘇督糧道景月汀觀察於本月初二日由蘇州來浦謁見漕憲旋復回轅○署睢寗縣徐大令樹鍔於正月廿六日過浦履新○汪冰臣觀察之太夫人年躋八十矍鑠非常本月初四日設帨良辰祝嘏者次第登堂衣冠蹌濟○本月初六日甄别崇實書院○運河西岸某碾以於本月初二日夜被竊失去健騾一頭四出訪尋杳無消息○淮海水師某營官拿獲盜匪一名於上月二十四日押解營務處審辦 
[嶺南芳訊]  
　　廣東肇慶府張太守曾敭向大憲籲求開缺大憲温語慰留尚未俯如所請○繼述堂軍憲摺差回省恭齎御賜福字一幅當卽望闕行禮謝恩旋命懸諸大堂以誌榮幸僚屬咸趨轅拜賀車馬如雲○署督糧道周觀察接到家報悉長兄在籍仙逝卽飭家下赴兩院禀報照例請假下四天○大北門城垣傾頺口甚守城員弁據實禀陳大憲批准撥欵興修札委補用通判許别駕培楨估計工程銀兩○上月某日一記名提督南澳鎭總兵劉淵亭軍門秉節至省垣與兩院憲商辦要務旋於本月初一日回轅在天字馬頭登舟水陸營兵排隊恭送如禮○本月初二日劉芝田中丞甄别粤秀書院生題物有本末至則近道矣賦得摛藻艶春華得華字童題其嚴乎富潤屋賦得幾處早鶯爭喛樹得鶯字計共二千餘卷委正途知縣數人公同校閲○武弁某甲奉馬中丞之命由梧州來省辦公某日赴某署投遞文書行至蔴行街忽然倒地口鼻血流行人撫之早已殞命街鄰遂集貲市棺殮之○某日漢口火輪船由香港來省椗旣下搭客某甲正欲換坐小船偶不小心失足墜入河内多方拯救蹤跡杳然想已與河伯爲伍矣 
[江西官報]  
　　新選南康縣孔昭珍禀謝飭知辭赴任准補長甯縣彭繼昆缷署萬載縣事清理交代辭赴任候補郎中丁繼瑜辭回籍通判吳蘭頣由吳城下卡解報銷來省廣昌典史饒鈞運據報丁憂以府經鄭孚賢署理粮道鄧蓉鏡稟謝加二級行知候補道張興留禀謝加一级行知補用縣何其坦委收撫轅呈詞知府李嘉賓由瑞洪卡來省署寗都州文聚奎由任來省黄濟亨調辦樂平緝私卡准補浮梁典史李家杰飭赴新任署龍泉都司龔得陞署横信守備張壽桂俱辭赴任都司周發貴委查順化門 
[賢令騐屍]  
　　陳薛氏偕十圖地保投上海縣控稱丈夫陳山柳被俞開太毆傷身死云云已詳昨報昨日上午九點鐘時陸邑尊帶同仵作書差臨新閘橋西首屍塲旣　公案地保卽到塲伺候陳薛氏哭訴稱丈夫係江北人現在治下挑皮匠担以餬其口本月初三日被俞擁至申園小茶肆拆梢不遂所求肆行毆擊迨回家連日臥病延至十四日而斃務求大老爺俯准伸寃屍兄陳萬柳屍姊劉陳氏屍姊夫劉德隆同訴稱小的等均係江北人現在治下營生或桃糖担或挑皮匠担陳實被俞毆傷以致身死原差將俞解訊俞供稱小的亦家在江北素習皮匠初三日向同鄉人王啓發索錢遂致口角俄而死者前來勸散並不擁至茶肆拆梢事出寃誣尙求明鑒邑尊飭仵作如法騐視旋喝報委係病故並無毆擊情形邑尊正在親身檢視陳薛氏等突糾同江北婦女二十餘口大肆咆哮堅稱丈夫身上有傷邑尊大怒問傷在何處該氏不答屍兄禀稱情願自行棺殮請免發封邑尊准之着原差將俞及陳薛氏等四人一併帶回質訊 
[鄰封騐屍]  
　　兇犯鄷阿海在上海縣監患病而斃陸邑尊禀請恩太守札委華亭縣葛大令來滬相騐於昨晨十點鐘時舟抵西門外日暉港卽命駕至縣監時捕廳蔡少尉已在監伺候大令旣升坐公案卽提詰刑禁等人及同號監犯鮑子仁等同供稱鄷今年三十四歲去年十一月起患病延至本月十三日醫治無效而斃並無凌虐事情大令命仵作如法檢騐喝報該犯委係因病身死大令復照章離座親視一周然後諭 
 
 

Page 3

 
 
令棺殮發封旋命駕至土地祠拈香排堂華拜會邑尊晤談良久然後回舟解纜返松 
[縣訊賭徒]  
　　前日英公堂讞員蔡太守飭差解送賭徒姜阿三陳亭珍王金和金蘭亭四名至上海縣陸邑尊提訊之下姜供稱小的年十八歲籍隸廣東現在某西人處執役本月十二日亭午時道出賭塲邊致被拘入捕房解送英公廨由蔡大老爺轉送案下陳供稱小的係本邑人現在某水烟店爲夥是日往尋主顧索銀以致悮拘到案王供稱小的年十七歲向在虹口小本經營並不賭錢尙求超豁金供稱小的係嘉定人現在治下某豈麥行爲夥因至虹口收帳致被悮拘邑尊判令將姜責手心六十下王責四十下與金陳分别收所候飭差往查金陳是否生意中人禀候核辦又命提賭徒周信忠至案略加詰問飭差送至龔公館交主人管束 
[英界公堂瑣案]  
　　西人愛文士因失浴室中鋪地鉛皮向捕房聲訴旋由包探江阿三拘園丁姚小毛張小二並傳已歇之馬夫夥何阿順解請蔡太守訊供交保并飭將浴室鉛皮及包屋簷之洋鐵皮呈候騐明核奪此已詳登前報矣昨日該包探齎呈詹上所包曰鐵皮浴室内所鋪青鉛皮禀稱小的向何問以爾見姚售與舊貨担上者是何項何指青鉛皮以對小的查得詹上所包者係小塊浴室内所鋪者係大張今摺卷售錢明是浴室内之物何申訴前情姚仍供稱小的所售者的係詹上所包之白鐵皮及壞釘共得錢六百文何又稱小的曾見姚售得錢一千四百文愛文士稱浴室内所剩鉛皮曾囑何照料旣見姚竊售理合據直告知何以直至投銀捕房始將姚指出其中情節不無可疑至姚旣傭於家中亦係看守自盜太守謂是案須俟提到收贓人始能明白何姚均有看守之責咎實難辭姑先判令各罰洋銀二元日後尋到收贓人如訊明與伊等不涉仍可給還張交愛文士保去隨飭該包探赶緊緝拿收贓人以便覆訊核辦○包探張九意禀稱無錫人宋正文向在法租界楊祥記玻璃店當出店今已辭歇一日忽闖至公和祥棧房自稱仍在楊祥記傭工欲翻出存棧玻璃騐其有無破碎乘間行竊二十五塊經管棧人應住人贓扭交捕房究得前已竊過四十五塊售與某洋鐵店主蔡阿紀小的因吊出原贓一併送案管棧之中西人均投案申訴前情並稱宋身佩一袋用以盛玻璃殊見其積慣行竊宋言語支吾蔡供稱小的開設洋鐵店宋在楊祥記當出店已歴十餘年不知其爲竊贓故敢收買每塊出洋銀四分旋經小的售出每塊定價五分麥捕頭謂此等玻璃恐不止值洋四五分因命包探邀到向操玻璃業之某甲令其估計據稱每塊實止值洋四分蔡太守判令將宋管押二十八天蔡從寛開釋贓給公和祥棧中人領去○副巡捕頭禀稱昨日偕六號西包探至虹口查賭塲陳道生見之飛走奔逃見有一河横亘在前卽聳身躍下急援之使起送案請訊陳供稱小的家在本邑鄉間缝紉爲業至夏令則復爲人挑痧昨至虹口訪友見有多人奔逃云有西人捉賭恐致波累是以走開不料西人竟在後狂追以致情急投河尋死其實小的並不犯賭身畔不携賭具銀錢蔡太守謂照爾所供旣非賭首亦非賭徒然則西捕捉賭與爾何干何致情急若此耶答稱小的初來租界中一見西人卽覺慌亂兹已株連受苦尙求大老爺法外恩開太守飭移送上海縣訊供發落○去冬包探何瑞福查獲違禁專印小票誘錢之嚴子雲等人禀明蔡太守簽票查拿法租界紅哆士等小票店主分别罰鍰昨日該包探禀稱小的搜獲鉛字機器後物主王阿二存洋銀一百元爲質今已延久尚未蒙大老爺發落蔡太守與滿副領事再三商議意見相同然後判令罰洋銀五十元尙存五十元連鉛字機器給王領去諭以嗣後不得再租與人違禁刷印小票所有前後罰欵一律撥交某西醫院及棲流公所充善舉○王阿三訴稱小的在某洋行治廚昨日楊阿裕闖來竊去自鳴鐘一架急呼捉賊楊卽棄鐘在地邁步狂奔小的追獲之餘交捕送案楊供稱小的係廣東人向在某輪船帳房收發貨籌因吸洋烟以致失業窮途落魄無計存身故不得已而犯此耳蔡太守判令管押七天贓給王領去○包探何瑞福禀稱新巡捕房所押犯人掘洞脱逃次第拘獲惟少陳阿四一人今始遇諸路中拘案請辦陳供稱小的前因犯事判押捕房有老犯鮑子仁者起意脱逃小的因隨之奔走自知該死尙乞施恩蔡太守判令發捕房管押三月以儆○包探黄四福禀稱金陵人徐延林向在蘇州貿易曾將元色縀四十四疋託王新發附裝沈阿寳航船帶至上海及抵埠交缷短去二胥遂訴諸捕房請爲查究小的隨拘沈及唐阿大周銀寳至捕房盤問均稱如何失竊並不得知今特送案請訊徐訴稱元色縀四十四疋領有分運單以便逢卡照驗王供稱小的代徐雇航船裝元色縀言明一箱三十疋另有一捆十四疋兩共四十四疋目見船户裝入中艙不知如何失去今理合向船户索償計縀二胥值洋銀五十餘元包探又禀稱沈在捕房已允賠償沈供稱小的係常熟人駕駛航船往返蘇滬船主本係周姓後因病故其子銀寳年尙幼稚故託小的代爲管駕王原言有縀四十四疋附裝然小的未經點過不知究竟如何短少若須照數賠錢小的實在無力叩求大老爺恩賜酌减若于唐供稱小的在船上爲夥失縀之事並不知情周所供與沈相同蔡太守問貨旣裝入中艙竊賊能否行竊沈供稱竊賊斷不能入艙以艙面臥有六客故也太守再四究詰沈始供稱中途有二客登岸不知其是否竊賊太守飭將沈等一併開釋着值日差將該船暫交船埠扣留查明航船規例凡裝貨失竊應否如數賠償再行核示 
[法界捕房瑣案]  
　　小流氓張德福誘取幼孩貝阿喬之衣葛同轉研訊情形前已兩登於報矣昨有貝之母舅吳長茂携貝及見証人俞桂生同鄉人趙勿金投案申訴前情同轉詰趙曰爾知張是否騙取貝衣答稱小的時見張在弄中與諸孩嬉戲至騙衣之事並非目覩同轉令將張及同黨孩子吳阿金周阿狗帶案令貝等指認貝卽指稱被張卽小麻子剥衣餘未見過同轉問張曰衣藏在何處張仍堅執不承同轉謂貝已指認鑿鑿豈容抵賴喝責手心一百下復加研問仍執前詞着再責手心一百下問周吳兩孩曰爾等平日作何生意是否與張同黨供稱小的等與張本相識日惟售水菓餬口一天不售卽一天乏食務乞開恩同轉命包探將張父友溪傳案問衣服究在何處供稱是日吳等將兒子拘獲勒令小的賠錢二百文小的因兒子並未騙衣是以不允如果有錢付給早可免屈膝公庭矣同轉謂爾溺愛不明以致釀成此事爾子供稱常在家中賭博爾竟不見不聞乎答稱兒子惟在家内接龍並非賭傳目下因不習上正欲送往蘇州同轉謂如此情形誰肯收養爾之不能教子咎亦難辭姑念年邁龍鍾令爾子代責手心一百下又謂吳周曰爾等雖不剥衣實與張同類着各責手心四十下一併叱退○陸阿桂行竊卜鄰里各家衣物已紀報章葛同轉飭帶至案問爾偕李東南胡　寳竊過幾次供稱小的家在嘉定前由親戚胡阿寳偕李至家誘小的來申游玩將衣服騙去質錢後竟行竊人家物件令小的付質卽經包探拘拿同轉飭帶胡詰問供稱小的向當細崽與李素識本月初六日李有衣服一包質得洋銀三元據云從家中取出同轉謂爾等屢次串同行竊何用抵賴答稱小的之衣被李取去以致赤身露體不得回家同轉將李帶案問陸好好在家爾如何騙伊來此答稱陸本胡之親戚並非小的誘來問共竊過幾家之物供稱所竊者均親鄰家之物謂近來報失者時有所聞爾可從直供訴供稱去年除夕小的竊得父親之皮衣兩件質洋十七元質票寄存嘉定陸阿桂家胡供稱李實有小袋一口寄在陸家不知内儲何物詞轉將李父傳進問爾是何名字向操何業爾子向日何所事事答稱小的名小攸今年五十七歲兒子本在南瑞兵艦當火夫每月辛工銀十兩去年三月起至年終並水有分文寄與小的上月不知因何歇業至今數月尚未見面不料其在外行竊以致小的無顔見人問爾之皮袍皮馬褂均被爾子竊出爾知之否供稱小的失就多年何來皮衣兒子所竊實是鄰家之衣問爾鄰家曾否報失答稱隣家於除夕失去衣服並不疑及兒子所竊同轉判令將李笞責三百板胡陸押候交的實保八保出又將窩贓之公興小客寓主章東茂提案謂爾慣作此項生涯目下共有當本洋銀六十餘元如何料理章認罰洋銀十元同轉謂至少罰一半計洋三十五元少頃章如數繳洋而退同轉又詰李曰爾尚竊過誰家之物今可從直供明供 
 
 

Page 4

 
 
稱除吊到各贓外並未竊過别處之物同轉着掌頰二百下管押捕房一月期滿准其父到案具領○情節可疑一事已詳前日報章昨日葛同轉飭將吳阿弟帶案問爾究竟因何挺押捕房無人具保供稱小的所有親戚均不在租界中求恩暫行開釋再覔保人問衣服究由何處得來供稱實向友人處借得同轉着卽釋去睚邀的實保人來案具保○失業水手顧阿金等在新街上向人尋衅毆傷行路之人一切情由曾詳前報昨晨受傷人徐阿龍投案候質葛同轉問爾向操何業是晚爲何至新街何以顧等與爾口角答稱小的向在本城吳四福玉器作爲夥家居新閘是晚因事回去道出新街突被顧等數人手持鐵尺木棍毆傷右目同轉謂玉器帮中人素來横行不法恐爾亦非善類遂着提顧及張香泉辛興華陳阿福四人至案研訊陳供稱小的本係有業之人是晚聞顧被巡捕所拘前往探望以致悮被拘拿同轉謂諒必亦係同類今已押在捕房數日試問安樂乎供稱甚不安樂求恩饒恕問顧爲何持兇器傷人供稱徐之羽黨均穿小袖緊身衣手持鐵尺木棍小的用力奪下向之還擊致彼受傷謂爾等游手好閒之輩遇事生風木棍乃巡捕用以防身者爾等從何處借得徐顧互相推諉均不肯招同轉着將顧笞責一百四十下張辛各掌頰八十下陳旣稱不入其黨姑念已押數天卽行開釋金徐自投醫院療治 
[上海六馬路仁濟善堂接到經辦大河口施幼琴鎭江來書照登]  
　　少欽老表兄大人尊右前日在申一别到江永輪船是晚二點鐘開行初一晚四點鐘到鎭江住在招商局躉船初二早承陳煦春翁到躉船上帳房問及弟可曾到來帳房咨照昨夜到茶房卽引到上會見面談一切弟將帶來各信面交陳煦翁台閲看後遵當照辦欽佩之至尊玉照七張并交煦翁代爲分贈諸君弟到金山工程局拜會陳寅谷先生晤見後卽將老表兄信面交寅翁接閲後均稱拜服之至所有玉照領到各善士刻想要來懇求今蒙見贈各各賞心悦目托弟有復函至申先行代爲叩謝下午煦翁同弟到義渡局拜會錢新甫于百川兩位面商大河口運棺回鎭江時卽將上年至今代爲撈屍底册銀洋衣服各信件一併帶回鎭江義渡局拜托錢于兩翁收存以待日後外埠屍親認照來領到義渡局招呼對小照到葬地上對號領棺時具領照發云云煦翁早上在弟寓所説今回到大河口裝回屍棺查見尚存未領男女屍棺六十四具一切經費并在丹徒縣辦地契價代葬用石灰工料刊石碑排號每棺前立一石碑中間另立一大碑記石檯石拜墊需費甚鉅刻下揚州鎭江兩處毫無設法因上年陳煦翁在大河口帮辦據云亦勸六百餘元常鎭道憲助洋二百元揚州帮中善士助一千四百餘元左右此欵據陳煦翁經手亦備棺石灰皮紙撈屍等費用去現在揚州鎭江兩處無從再勸務請懇求施少翁代爲勸募始終成全理葬死者有知在九泉之下感德無涯矣煦翁云祗能盡力帮忙未匪代爲籌欵實屬抱愧萬分未便專信致少翁百叩弟代逹今回全仗少翁大力設法週全存殁均感據弟看來此番裝回鎭江一切工費再要辦地葬好之後請老表兄親自到來超度設祭經看將及一千元左右務請早爲籌勸不致臨時局促至要至要今弟與陳煦春陳寅谷兩兄商議丹徒縣界之葬地如何做法煦翁云此地甚高燥　年拾骨局經手買進現下要擇大地一時難覓情商董事彼此同一善舉允定照原買價讓出可將大河口之屍棺裝回到地可能暢做一總墳想老表兄大發慈悲此等棺木非比路斃士商均有在内同遭此大刦實在可慘如若草率代埋心實有所不忍今回代葬用三河士石灰和匀打好匡子逐棺埋葬年深月久亦不坍損日後死者子孫遠省聞信有印成小照可認必來認領届時必要到上海仁濟堂向老表兄求懇引領内中孤客單身日久無下輩來領亦可作爲入土爲安一勞永逸况且今回葬畢之後仁濟堂還要繪圖葬於何處自從上年上海輪船遭刦後在大河口派司事代撈起屍身代爲拍印小照根底册成在何處刊成全圖印訂成書各省分送卽使年深月久子孫查到亦可來領能令屍骨魂歸故土總算辦來十分週到也明日擬同陳煦春翁到丹徒去看地鎭江到丹徒有十五里路水旱路程相仿旱路去便富水路去設遇大風當日不能轉回也所有交六合縣裘司馬復信陳煦翁亦看過據云六合縣亦有信到鎭江各善士亦爲大河口停棺催去運回理葬弟卽日到大河口專人送到六合縣便當初三早上八點鐘弟同陳煦春翁到丹徒去看葬地下午四點鐘回來所看丹徒之地丹徒進去還有四五里路到河邊有二三里上下水路亦算近便煦翁經手買成之地大爲寛暢計有三十五畝之多不要用計多今日與煦翁言定讓用一半冋子朝南面歸一半寛有三十丈進深有十丈兩邊寛裏除去六丈用泥打圍圈還有二十四文進深還有七丈每棺約一丈見方地位從後面做去第一排葬棺二十具第二排二十具第三排七具一邊兩邊葬十四具第五排五具一邊兩邊葬十具如照此排葬共計合數葬六十四具第三排中間現留出六丈寛三丈多進深中間朝南立一大石碑註明某年月日上海輪船在大河口失愼船中搭客遭刦代撈屍首多少未來領去屍棺代爲辦地安葬詳細刊明日後死者親丁查到仍可來領再砌一石檯拜墊每棺前冉立一小石碑刊明號頭現與陳煦翁陳寅翁共商照老表兄面諭原議如此葬法可合式否其中倘有不妥之處速請示知小石碑現已定刊每塊二尺五寸長一尺闊可能配用今同陳煦翁到丹徒鄉下與工頭匠頭説明每棺用石灰四十斤打底外加黄泥和灰四邊打實面上兠灰泥堆高五尺一棺泥司匠工包做工錢每棺一千文外另加工人上下抬力運棺回鎭來去船錢等費陳煦翁經手另請四位老手帮同督辦此四位向在瓜洲拾骨局經手埋葬事務今回請來專司其事要另開薪水約來每棺葬費五千左右外加塡灰泥打圍以上代埋屍棺約費之情形也今蒙陳寅谷先生派焦山救生局紅船到來送弟到大河口去今晚上船明晨開行到大河口查明存棺號頭按排運回擬請買季良兄商辦酌定後詳細奉聞俟大河口裝回鎭江再行禀報專此布復并請善安堂中諸君不另均此請安表弟施幼琴頓首二月初三日六點鐘在鎭江舟次發第元號 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[粤東官報]  
　　藩轅牌示歸善縣丞缺委試用縣丞張用賓署理順德縣馬寗司巡檢缺委樂昌九峯司巡檢吳鼎元署理花縣典史缺委候補典史黎世紳署理咨補臨高縣和舍司巡檢緒德冠飭先赴任 
[申報館恊賑所二月十一日至十五日止經收順直山東第九十八次清單]  
　　十一日嘉興朱夢盧因文孫拖恙願將所得彩物全數助賑以求速愈計枷南香朝珠一串　翠佛頭記念全花翎一支望江龍申題草虫册頁一部内用古銅大香爐一只文徵明山水人物册頁一部漢玉五件紅頂一座松記洋二元無名氏銅洋四元恕不具姓氏紋銀二兩八錢隱名氏金飾二件計重丨兩三錢一分○十二日敬之氏洋五元幼科安瀾氏洋一氏諸善士六户洋一元馮門胡氏洋五元○十三日五雲深處銅洋一元盛忍德居士爲明哲保安洋十元太原氏來茸城衆姓銅洋四元無名氏移捐張姓存洋一元無名氏璋記存洋一元悦昌文洋二元○十四日明南次洋二元鄭易安洋二元省事人洋二元朱麗川洋四元三益堂洋六元○十五日如心室洋二元隱名氏求八齡小兒肝火耳瘡全愈洋一元無名氏銅洋二元子波氏洋一元少村氏洋一元壁如氏洋一元德春氏洋一元毅卿氏洋一元總共收洋五十二元銅洋十一元紋銀二兩八錢金飾二件重一兩三錢一分作見九八元廿九兩○四分内用古銅大香爐一只漢玉五件枷南香朝珠一串翡翠佛頭記念全文徵明山水册頁一部花翎一支紅頂一座 
[上海北市絲業會舘籌賑公所施少欽經收順直山東賑捐正月十四至十八日第二千七百三十二至三十六次清單]  
　　耿師愷堂爲李質堂軍門代做棉衣由耿伯齋兄交來洋七百廿元陸潘氏爲女目疾求速痊十元顧秋田三元程彛卿一元隱名氏求兒女平安一元李樹堂四角以上十四日○楊昌濟完愿洋十元詩記因人口多病求合家平安十元錢金氏求肝疾速愈十元揚州胡保泰十元高郵武廟賑所丁玉軒募遂初子病愈酬愿十元陸朝韋求長子病愈五元求宥小民祈保妻病卽愈三元顧榮芳求妻病愈三兀無名氏二元九江源新乾乾堂求順遂二元李黄氏求病愈李陳氏求平安各一元無名氏二元通州順壽堂樂安居士求病速愈一元無名氏二元揚州痴道人歙北鄉愚各一元無名氏存心堂各五角平安氏一元寳成典由源通銀號來銅洋廿五元乍川蔡漁令銅洋六元李無名氏銅洋一元小錢一百廿兩○江裕船來無名氏求壽無名氏求嗣各錢二千文無名氏求名洋一元共三户合洋五元李震三洋十元以上十五日○武陵隱名氏由恊源莊交來洋一百廿元慈谿徐燦廷求病速愈五十元張遵忍堂洋十三元日本爛板洋七元太倉陳文桂英洋十元浙省琴記八元富陽通義徐勝眉爲妻平安續助四元蘇州信女沈王梅求翁姑壽四元松江沈宛芳求愈遺泄二元紹郡金麗生求母病速愈一元安省江友馥募石位三本洋二元仙坡氏英洋二元舒雲草履和汪治平崇善堂三治堂五户各一元周介常韓源泰各五角遂安縣署焦君懷經募勤倫堂焦求平安洋五角金文毛求利長聚茂求平安朱老五祈病愈朱發友求消劫四户各錢二百文劉楚慶求祿朱起亭求福查逸之求壽施金山求壽祿顧聚興求嗣朱掌生求名張阿才求利七户各一百文共十二户合洋二元以上十六日○林屋徐敦禮求合家清泰生意順遂由泰記來規元八十兩務本堂孫廷謨求母病愈洋十二元常州孟寅菴十元奉賢縣署陳味三求父病速愈十元全益號年酒移賑由源記號來十元又無名氏二户各五元江灣嚴穆如求病速愈十元許鏡澄爲妻陳氏病愈求永遠不發十元九江愼泰棧吳冠軒六元銅洋四元常山樵子洋六元吳鋪仁求弟三女病速愈五元太倉李　花墓李門楊氏李門華氏陸門李氏三户均求身體平安各一元杭城吳子履求瘋病速愈一元朱學昌完願五角鼎裕銅洋十九元永豐莊銅洋一元以上十七日○無名氏求病愈洋六十元善翁求痰喘病速愈由杏記棧交來五十元金方氏病愈完願由程恩浩翁交來十元邵家浩在神户病愈完願十元又勸許震元罰欵移助十元二户由德興洪崑孫翁交來朱孔彪爲男求病卽愈一元師亷居士送張錦旋程儀移助一元王姓一元元記正號一元徐少莊一元松江輔德堂銅洋四元○金陵木厘局禹丁氏彭禺氏禹陳氏禹王氏四户求福各洋一元楚雲炳焱均求祿各一元佛燈禹丁氏禹易氏四户求嗣各一元佛燈楚雲均求名各一元敏伯平均求病愈各一元敏德濤泉均求順遂各一元炳焱伯平濤泉三户求平安各一元劉禹氏求順遂一元以上十八日 
[上海四馬路文報局内恊賑所經收順直東賑捐正月分下旬清單]  
　　廿一日至廿九日○高郵武廟賑所丁玉軒翁募趙平仲善士洋廿二元○本埠城内保嬰總局經募洋四元銅洋十二元小洋廿一角蘇省藩憲署鄧從善堂經募第七批順直賑欵洋八百零七元曹平銀一百五十兩申合規元一百六十一兩三錢二分五由本埠百川通票號交到細户對已另登報章矣○何朗山善士十元盛澤鎭張耕雲翁爲乃郎拜從祥泰衣莊章雲泉先生爲師酧謝席敬資移賑二元松江輔德堂閔杏南沈平叔兩君經募彭齡保忠十元洽記十元扶雅一元三餘繡餘兩户各五角蘇省藩憲署鄧從善堂經募第八批賑欵鄂平銀一千五百另四兩七錢申合規元一千五百八十五兩九錢五分四厘洋五百元由本埠百川通票號交到細户另登報章矣無名氏銅洋二元梁溪不　名因兒患濕症幸保全愈以了願五十元蕪湖招商局李募邵宋氏二元史忠直堂德厚堂兩户各一元○本旬共收規元一千七百四十七兩二錢七分九厘英洋一千四百廿三元一角計規元一千另廿八兩九錢一厘銅洋十四元烊計規元三兩另三分六厘三項共合規元二千七百七十九兩二錢一分六厘連　共收規元一百十四萬四千四百七十六兩九錢五分四厘前解過規元一百十七萬六千三百六十四兩二錢五分六厘○實淨墊解規元三萬一千八百八十七兩三錢另二厘合併聲明 
 
 
 

Page 10

 
 
   
 
 

Page 11

 
 
[光緒十七年二月初七日京報全錄]  
　　宫門抄○諭旨二道錄前○發抄硃批四道○總管内務府奏爲奏聞請旨摺○湖督張等奏委署司道中○鄂臬陳奏恭報到任日期摺○直督李奏直省辦理賑務收到各省捐助銀兩先行截數摺○護新撫魏奏揀員借補遊擊摺○二月初七日 
内務府國子監正紅旗值日無引見○漪貝勒謝紀錄恩○德銘假滿請安○張中堂請假五日○值年旗奏派專操之大臣派出崇禮○内務府奏派致祭馬神派出嵩申○掌儀司奏十一日祭奉先殿橚貝子行禮○另見軍機嵩申現換羊灰褂○發抄潘霨奏請以董繼平等補平越營游擊等缺奉硃批兵部議奏單併發欽此○又前署青谿令劉廷楨拿獲搶刦盜犯請開復頂戴處分奉硃批刑部議奏欽此○又拿獲婺川縣屬抗官拒捕案犯申保林審辦奉硃批刑部知道欽此○又十月分各省關解到黔省軍餉銀數奉硃批户部知道欽此○○總管内務府謹奏爲奏聞請旨事恭照道光十年八月奉旨嗣後織造等每屇一年期滿着内務府大臣具奏欽此又於咸豐四年十一月經臣衙門奏准嗣後三處織造奉旨簡放之日起予限六十日卽令到任自到任之日起扣足在任一年由臣衙門先期奏一聞請旨等因在案查蘇州織造毓秀由坐辦堂郎中於光緒十五年十二月初一日奉旨補放蘇州織造該員於光緒十六年三月初八日到任按到任之日起扣至光緒十七年三月初七日係届一年期滿理合先期具奏可否更換之處伏候訓示遵行爲此謹奏請旨奉旨已錄○○張之洞等片再湖北布政使黄彭年因病出缺所遺藩司篆務應卽委員接署以重職守查有新任湖北按察使陳寳箴才猷練逹志趣端正堪以署理所遺臬司篆務查有督糧道惲祖翼老成諳練吏治素優堪以接署遞遺督糧道篆務查有候補道恭釗心地明白勤謹趨公堪以署理除分檄飭遵外合併附片陳明伏祈聖鑒謹奏奉硃批吏部知道欽此○○二品銜湖北按察使臣陳寳箴跪奏爲恭報微臣到任日期並陳感激下忱叩謝天恩仰祈聖鑒事竊臣於光緒十六年六月初十日欽奉恩旨由部帶領引見蒙恩開復降調處分十月十七日恭膺簡命補授湖北按察使謹叩謝天恩跪聆聖訓先後仰蒙召見三次訓誨周詳莫名欽感陞辭後於十二月初三日馳抵湖北省城奉督撫臣札飭赴任由升任廣東布政使成允將印信文卷移交前來於初四日恭設香案望闕叩頭謝恩祗領任事伏念臣樗櫟散材豫章下士前由河南河北道蒙恩擢授浙臬尋以中州會讞前案續註台彈薄干吏議六年屏處四被温綸始策湘粤之行繼有河工之役輒因宿疾莫報涓埃方悚惕之滋深遑湔袚之稍覬廼復渥荷殊施俾陳鄂臬凡此龍光之逾格胥非意想所敢期感戴生成淪浹肌髓查湖北爲繁庶之區臬司綜刑名之政民情易動務止競以持平民困宜矜貴得情而勿喜如臣寡昧深懼難勝惟有懍愼重之誡詞勉竭愚誠振因循之積習舉凡明刑弼教除莠安良隨時禀商督撫臣調劑寛嚴折衷明允冀稍酬高厚鴻慈於萬一所有微臣到任日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○大學士直隸總督一等肅毅伯臣李鴻章跪奏爲直省辦理賑務收到各省捐助銀兩先行截數恭摺奏報仰祈聖鑒事竊查本年夏間霪雨爲災各河漫溢綜計順天被災幾及二十州縣直隸被災竟至四十餘州縣順屬疉蒙恩賞内帑並部庫銀十萬兩大錢五十萬串粟秔米二十六萬五千石又撥京外八九十三個月海防捐銀約四十萬兩直屬亦蒙恩准於藩運各庫動撥銀六萬兩並截留江北漕米三萬六千石奉天粟米一萬二千七百餘石仁施浩蕩薄海同欽惟直屬地廣災重所撥銀米僅敷夏秋急賑並冬令粥廠及灾重數州縣加撥米粮之用其餘各河漫口並籌備各處冬賑銀數臣於奏請推廣賑捐摺内聲明約計非二百萬金不能竣事確係必不可少之數直省本爲缺額之區續於藩運兩庫籌撥永定河工欵銀十萬兩已形堨蹶而近省各州縣冬賑復由藩司竭力籌撥其天津河間永平遵化四屬二十餘州縣被水災黎嗷嗷待哺一籌莫展焦灼方深臣亦深知皇恩高厚如果爲民請命援照順屬撥欵披瀝上陳定必仰荷皇慈隆施立沛但蒿目時艱旣慮部庫爲難又恐分近畿之力再四躊躇茫無所措臣惟有率屬倡捐一面電函馳告各省督撫將軍臣求助隣封藉資集腋幸各省力顧大局念係畿疆重地救災之切百倍尋常無不飭屬倡捐廣爲勸募並籌鉅欵先行墊解俾直省各河應堵漫口次第興工告竣各屬應放冬賑得以及時舉辦全活災黎不可數計實臣始願所不及自應將各省措捐直賑銀兩先行截數奏報計自本年七月起截至十一月底止除漕運總督臣松椿福州將軍臣希元閩浙總督臣卞寳第並候癍臬司成孚廣西思恩府劉恩濬陜州知州趙希曾浙江廪生龎元濟已革廣西候補道傅廣已革河南候補同知秦培等倡捐並勸集各鉅欵業經先後專摺奏請奬敘外此外計收到奉天將軍兼總督臣裕祿捐銀一萬兩原任兩江督臣曾國荃籌捐銀十萬兩四川督臣劉秉璋倡捐並勸集銀七萬兩兩廣督臣李瀚章籌捐銀五萬五千七百兩浙江撫臣崧駿籌捐銀十萬兩安徽撫臣沈秉成籌捐銀二萬兩江西撫臣德馨山東撫臣張曜山西撫臣劉瑞祺湖南撫臣張煦各籌捐銀一萬兩台灣撫臣劉銘傳籌捐銀七千三百兩廣西撫臣馬丕瑶籌捐銀六千兩兩湖督臣張之洞湖北撫臣譚繼洵倡捐並勸集銀二萬零八百兩雲貴督臣王文韶雲南撫臣譚鈞培倡捐並勸集銀二萬零一百兩貴州撫臣潘霨捐銀二千兩陜甘督臣楊昌濬倡捐並勸集銀二萬一千兩陜西撫臣鹿傳霖捐銀一萬一千兩東河督臣許振褘江蘇撫臣剛毅各籌捐銀三萬兩出使英法大臣薛福成捐銀一千二百兩署四川提臣錢玉興籌捐銀八千零八十兩粤海關監督廣英籌捐銀六千兩前光祿寺卿黎兆棠山海關道誠勲上海道聶緝椝前署津海關道孫士逹各捐銀二千兩廣東雷瓊道朱采捐銀四千兩廣東愛育堂捐銀一萬四千一百兩香港東華鏡湖兩醫院共捐銀七千兩以上共收銀五十九萬二千四百八十兩均經飭局兑收隨時撥放工賑之用惟自冬徂春爲日甚長明年青黄不接之時尤須豫籌接濟各河漫口雖已分别堵合而秋間工作之時兩水夾隄艱於取土明春須一律加培高厚方資捍禦且有正河及一二支河必須大加疏濬並應添開減河始能分洩通暢竊計工撫兩項爲欵仍屬不資各省推廣賑捐雖經開辦尙未報解分毫嗣後如仍能踴躍輸將源源接濟臣斷不敢上煩宵旰焦勞倘欵少不敷分布届時惟有奏乞恩施以廣皇仁而蘇民困至於各省疆臣並各司道籌解以上欵項除福建陜甘台灣並漕臣所捐銀兩内有指明分撥順天者已飭籌賑局詳請分解外其餘均係聲明順屬另行逕解專欵捐協直賑或由各省自行請奬或由直查取官紳履歴造册咨部核奬自應先劃清界限以免轇轕此後如有勸辦推廣新捐解到再行酌量分撥順屬以資應用各省疆臣均能公忠體國慷慨恤鄰實於時局大有裨益應請聖恩將各督撫臣等先行交部從優議叙其有自捐之歀並俟查明准其移奬子弟以示鼓勵勸捐出力之司道等統俟事竣奏請奬敘所有各省籌捐直賑銀兩先行截數奏報緣由理合恭摺具陳仰祈皇上聖鑒勅部立案再各省捐解棉衣應與本省官商紳富捐賑銀數統俟彚齊再報合併聲明謹奏奉硃批裕祿等均着交部從優議敘餘依議該部知道欽此○○頭品頂戴護理甘肅新疆巡撫新疆布政使臣魏光燾跪奏爲揀員借補遊擊要缺以重操防恭摺仰祈聖鑒事竊已里坤鎭標中軍遊擊員缺前經奏准作爲題缺亟應揀員請補以重職守該中軍遊擊一缺有經管錢糧曁督率操防之責非幹練有爲之員難期得力查有留甘肅新疆儘先補用提督現署古城營遊擊綳僧額巴圖魯宋賢聲訓練嫻熟辦事勤能歴在新疆帶隊並署遊擊員缺於巡防一切均能認眞整頓以之借補斯缺洵堪勝任合無仰懇天恩俯准以宋賢聲借補巴里坤鎭標中軍遊擊員缺實於營伍有裨如蒙俞允應請勅部先給署劄俟防務大定卽行給咨送部引見以符定制除飭取該員履歴清册咨部查照外謹會同陜甘總督臣楊昌濬喀什噶爾提督臣董福祥恭摺具陳伏乞皇上聖鑒訓示謹奏奉硃批兵部議奏欽此 
 
 

Page 12

 
 
[光緒十七年二月初八日京報全錄]  
　　宫門抄○發抄硃批五道○蘇撫剛等奏清釐蘇州府曁長洲元和吳縣四學歴科冒籍取進文武生擬請變通成例分别辦理摺○陜督楊奏揀員升補遊擊摺○蘇臬陳奏恭報接印日期摺○蘇撫剛奏審明各案重犯按例懲辦片○直督李奏請准建坊片○東撫張奏請准建坊片○浙撫崧奏委署知縣片○二月初八日理藩院鑾儀衞光祿寺廂白旗值日無引見○希隆阿假滿請安○李鴻逵謝授順天府府丞恩○成公續假五日○延侯續假十五日○安興阿請假五日○順天府奏京師得雪二寸有餘○召見軍機　胡聘之海緒○發抄楊昌濬奏請以王逹章補西安協都司奉硃批兵部議奏欽此○羅大春奏到任日期奉硃批知道了欽此○德馨奏陣亡職員章裕藻等議卹奉硃批着照所請該部知道欽此○又查看湖口砲臺出省回省日期奉硃批知道了欽此○又已故布政使席寳田等建立專祠奉硃批該部知道欽此○○江蘇巡撫臣剛毅江蘇學政臣楊頣跪奏爲清厘蘇州府曁長洲元和吳縣四學歴科冒籍取進文武生擬請變通成例分别辦理恭摺仰祈聖鑒事竊查蘇州府屬長洲元和吳縣三縣自咸豐十年粤匪擾亂士民散處克復後初次開考土著之童寥寥無幾以致異籍冒考者乘隙而來其時舊存廪生僅有數名一時稽察爲難年復一年相沿成習是以籍貫不符之生指不勝屈光緒十四年四月間據蘇州府長洲元和吳縣三縣紳士前浙江寗紹臺道顧文彬等聯名分赴臣等衙門禀請將異籍冒考取進該四學各生援照雍正八年議准成案令各該生自首改爲原籍等情當經前撫臣崧駿學臣王先謙批行蘇州府轉飭各學出示曉諭子限自首而限期旣滿請改者僅有一名臣頣蒞任查案飭催出示再子限期並札行各該學教官訪查冒考名生姓名禀報以備稽核上年三月以前始據該府陸續詳改數名而各學杳開之生按名傳到剴切開導冀其覺悟誠以限雖已逾爲時實不過數月之久且未改人數尙多其中實有因就館遊幕遠出餬口一時未及周知並非有心違抗者若槪予斥革情殊可憫不得不再寛時日俾及早自首並於上年五月間將此情節先行咨部請示辦理旋於上年八月間又將續詳自首改籍文武各生合前共二十餘名繕册分咨禮兵二部核辦各在案嗣准部覆此案雖係爲兵燹以來士民散處異籍冒考事出有因惟自首改歸究係變通成例應由該撫會同學政奏明辦理等因臣等當卽會行蘇州府將前報異籍各生確查分别造具姓名清册詳覆以憑會奏兹據查明自首文生二十一名武生三名不遵呈改者二十二名實係土著無庸别改者六名其已經出學者十五名分造清册詳送前來臣等查異籍朦考定例本嚴該四學冒籍文武生數十名無論已改未改均屬顯干例禁惟是立法之嚴臣工允宜遵守而行法之恕朝廷别有權衡况當擾亂甫平籍貫易混遷徙靡定稽察難周事旣出於有因咎可寛其已往且人數較多似宜變通成例仰體聖主法外之仁惟前撫臣崧駿前學臣王先謙當時未及奏明今旣奉部行令奏明辦理臣等自當祗遵現擬將此案冒考文武生員其已經改歸原籍者應請免子置議以示矜恤其未經遵改各生再行勒限四個月一律呈改倘仍逾違卽子斥革除將清册分咨禮兵二部查核外所有歴科曚考取進之蘇州府等四學各生擬請援照雍正八年成案變通分别辦理緣由是否有當理合恭摺具陳伏乞皇上聖鑒勅部核覆施行謹奏奉硃批禮部議奏欽此○○太子少保頭品頂戴陜甘總督臣楊昌濬跪奏爲揀員升補遊擊要缺以裨營伍恭摺仰祈聖鑒事竊寗夏鎭屬廣武營遊擊員缺前請以俸滿興武營都司白天保升補嗣准兵部議覆該員雖已三年俸滿未經引見實授該省曾經引見之實授俸滿都司並不乏人應另揀合例人員升補等因兹查有俸滿陜安鎭屬磚坪營都司金永清營務精明供職勤愼堪以升補廣武營遊擊實於地方營伍兩有裨益亦與部章相符合無仰懇天恩俯念員缺緊要准以金永清升補廣武營遊擊俾資得力如蒙俞允該員係二次引見回任之員毋庸冉行送部應請勅部發給實授劄付以符定制所遺都司員缺陜甘現有應補人員容另揀員請補除將該員履歴清册送部外謹會同甘肅提督臣周逹武合詞恭摺具陳伏乞皇上聖鑒訓示謹奏奉硃批兵部議奏欽此○○花翎布政使銜江蘇按察使臣陳湜跪奏爲恭報微臣到任接印日期叩謝天恩仰祈聖鑒事竊臣欽奉恩命補授江蘇按察使奉署督臣沈秉成撫臣剛毅飭知赴任當經繕摺叩謝天恩並聲明遵旨卽赴新任兹於十二月初九日行抵江蘇省城初十日准調任福建按察使臣張國正將印信文卷移交前來當卽恭設香案望闕叩頭謝恩祗領任事查江蘇地居冲要臬司職重刑名聽訟爲息訟之源宜勤求夫民隱治法待治人而理貴整飭夫官方臣猥以菲材渥蒙寵遇守三典平邦之法曾習科條拜九霄逾格之恩重陳臬事方履薄臨深之是懼復整軍經武之兼司半生歴戎馬之間六韜未習三尺秉爽鳩之律肆應恐疏臣惟有倍矢愼勤時加申儆一切應辦事宜隨時禀商督臣撫臣兼顧並籌悉心經理不敢過爲操切亦不敢稍涉因循以期仰答高厚生成於萬一所有微臣到任接印日期並感激下忱謹缮摺叩謝天恩伏乞皇上聖鑒謹奏奉硃批知道了欽此○○剛毅片再據署宿遷縣知縣朱湘詳報拿獲因行刦事主張文祥家得贓放槍拒傷更夫魏中英身死案内匪犯韋守冲張殿英二名到案訊據該犯張殿英韋守冲僉認光緒十六年正月初二日夜聽從在逃之固三夥同李大等共夥九人執持洋槍等械行刦事主張文祥衣服等物目擊李大放槍拒傷更夫不諱將該犯張殿英韋守冲均依强盜殺人斬决梟小例均擬斬立決梟示又據署邳州知州楊激雲詳報拿獲因劫事主陳履中家得贓放槍拒傷練丁朱興周身死案内匪犯張小翁史方懷毛開禾三名到案訊據該犯張小翁吳方懷毛開禾僉認光緒十五年七月初四日夜聽從在逃之彭開林夥同張小停等同夥二十一人執持洋槍等械行劫事主陳履中家衣服等物目擊彭開林放槍拒傷練丁屬實毛開禾吳方懷先後在監病故將該犯張小翁吳方懷毛開禾均依强盜殺人斬決梟示例均擬斬立決梟示吳方懷毛開禾雖已病故仍應戮屍梟示先後解由徐州道親審明確咨經臬司張國正覆核備招詳請將該犯張殿英韋守冲張小翁照章先後批飭分别正注核奏前來臣覆核無異除遵照通行將該犯張殿英韋守冲張小翁批飭先行正法並將監故之吳方懷毛開禾戮屍一併梟示並飭勒緝各逸犯務獲究報曁各案供招咨部外謹會同署兩江督臣沈秉成彚案附片具陳伏乞聖鑒勅部核覆施行謹奏奉硃批刑部議奏欽此○○李鴻章片再江蘇吳縣人花翎鹽運使銜遇缺題奏知府在任候補同知直隸州北運河楊村通判朱璋　之母一品命婦朱秦氏因念該員故父花翎一品封職朱和叙故母一品命婦朱金氏生平性好施與現值順直水災捐製新棉衣褲二千件呈解通永道發交武清縣散放該員先因本年夏間驟患沉災楊村附近一帶盡成澤國禀承母命雇船結筏救渡災民設廠留養全活萬餘人一切經費皆由該員倡捐集措並未請領公欵又安徽太湖縣人同知銜直隸寗普縣知縣余文炳遵其故父五品封職余祚綱故母五品命婦余甘氏遺命捐助直賑棉衣褲二千件解交籌賑局騐收撥放均屬見義勇爲仰承親志所捐棉衣褲照章合銀一千兩以上核與建坊定例相符據籌賑局具詳請奏前來應請旨俯准朱璋逹爲其故父花翎一品封職朱和叙故母一品命婦朱金氏並該員之母一品命婦朱秦氏余文炳爲其故父五品封職余祚綱故母五品命婦余甘氏在於原籍地方自行建坊給予樂善好施字樣以示旌奬理合附片具陳伏乞聖鑒訓示謹奏奉硃批着照所請禮部知道欽此○○張曜片再兗州府知府穆特亨額連年遇災捐賑不分畛域計共解過本省賑需及江蘇順直賑銀一千六百五十兩據稱係遵其故父原任副叅領兼公中佐領恩祥故母索綽絡室黄依查氏遺命及現存繼母索綽絡室章京氏之命請照例建坊前來合無仰懇天恩俯准該知府穆特亨額爲其父母自行合建一坊給子樂善好施字樣以示旌奬謹附片具陳伏乞聖鑒訓示謹奏奉硃批着照所請禮部知道欽此○○崧駿片再署永嘉縣知縣寗本瑜調省差委所遺員缺係海疆要缺應行酌量委署兹查有正任蘭谿縣知縣邵秉經堪以調署據藩臬兩司會詳前來理合會同閩浙督臣卞寳第附片陳明伏乞聖鑒謹奏奉硃批吏部知道欽此 
 
