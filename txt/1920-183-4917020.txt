# 1920 - 183 - 4917020

 

Page 1

 
 
   
 
 

Page 2

 
 
   
 
 

Page 3

 
 
時評 
[弄兵（冷）]  
　　自民國初年以至南北交戰其間雖云内爭無狀然尚假國家至大之名義以便其私圖者也今乃不然今之紛紛稱兵以示威者并無名義之可借不過有兵在手任意施弄而已 
　　夫弄兵之結果必至爲人削奪其兵權而止國人不能削奪必至他人代爲削奪蓋兵係危事非至大不得已决不得妄動今若一有兵權皆可玩弄是無異授刃於瘋徒之手而與之同處者烏能長受此恐怖而不思設法以消滅之乎 
　　是故武人而無端弄兵武人之末途近矣 
 
 
 

Page 4

 
 
   
 
 

Page 5

 
 
   
 
 

Page 6

 
 
命令 
　　七月七日大總統令陸軍部呈黑龍江陸軍騎兵第一旅第二團團長于琛澂因病懇請辭職于琛澂准免本職此令又令任命楊遇春爲黑龍江陸軍騎兵第一旅第二團團長此令 
又令海軍總長隆鎭冰呈請任命王會同爲視察應照准此令 
又令陸軍部呈請任命孫景坡爲黑龍江陸軍第一混成旅騎兵團第三營營長王囑楨爲黑龍江陸軍砲兵團第三營營長均照准此令 
　　七月六日大總統令内務總長田文烈呈准黑龍江兼省長孫烈臣咨省會警察廳警正鄭景僑張文鶚杜芳洲何湯請予免職均照准此令 
專電 
　　北京電今早府集閣員會議結果决發令吳佩孚奉准撤防回直擅自逗留中途實屬荒謬革中將交查辦各處軍隊以後應遵中央令勿擅自行動頃已蓋印卽發表（八日下午四鐘） 
　　北京電革吳中將令下段不滿呈徐請並懲曹由閣員代遞 
　　北京電徐准叚請令革吳佩孚中將交部查辦（八日下午四鐘） 
　　北京電叚已到京在自宅集會午後進府以管理將軍事務名義懲免吳佩孚（八日下午四鐘） 
　　北京電奉張商准段緩兩日發動某要人出任調停謂讓段組閣卽無事徐不允（七日下午九鐘） 
　　北京電昨晚曲同豐部先開出一團今早全部齊發雙方尚離百餘里未接觸（八日下午四鐘） 
　　北京電徐意新國會人數不足不投周票各部先簡次長署理 
　　北京電張作霖八日上午一時出京奉軍已有一部分調到廊房 
（八日下午四鐘） 
　　北京電段部集長辛店加派魏宗瀚爲總參謀長將發表吳佩孚妄肆要求破壞紀綱罪狀（七日下午八鐘） 
　　北京電邊防處兩秘書押送子彈至北覺外團紛向部院證謠有提出忠告說段亦派員向外團申訴聞某使願任調人（七日下午五鐘） 
　　北京電外團决提嚴厲勸告 
（八日下午四鐘） 
　　天津電今晨陸軍部往接管邊防軍皆不允繳械現向蘆溝橋出發又廊坊軍隊在佛照樓定餅千萬枚京人來津紛紛不止 
（八日上午十鐘） 
　　北京電奉張以無法調解自團河回後於昨日夜半携眷出京返奉（七日下午一鐘） 
　　北京電奉張昨晚自團河回京卽入府見徐深夜方出張段面談結果層層駁詰詞鋒甚銳段允緩兩日張允居中調解（七日下午四鐘） 
　　北京電傳聞吳徐兩部昨在高碑店接觸幸經各界調解停進 
（七日下午一鐘） 
　　北京電保定要求清查交通部賬目造報審院核復（七日下午五鐘） 
　　北京電段派聲言中日軍事協定已廢詢主管部未據日政府正式承認但駐俄軍隊確已撤回 
（七日下午五鐘） 
　　北京電某方脅徐在閣席上得相當交換條件今早有人出任調處謂讓段出組閣卽可（七日下午八鐘） 
　　北京電美使昨調駐北戴河美兵三排入交民巷保衛使館 
（八日下午四鐘） 
　　北京電段非恢復護軍使撤銷西北四旅部轄明令不可否則願開去邊防督辦司令部（七日下午五鐘） 
　　北京電浙盧事由張懷芝等私電勸解薩及田續電盧爲沈疏通 
（七日下午四鐘） 
　　北京電沈金鑑入覲徐詢何日行答原定八日惟聞盧某會電到京詞頗激昻徐謂荒謬已極業去電申斥與汝無干可放瞻前去沈遂告辭及赴内部田告以連得浙電該省已有極端表示乃廢然返　　北京電部令十一師交旅長張綸璜接管李奎元來京查辦李將張免職張李各執一詞電京攻訐現由王占元查辦（七日下午四鐘） 
　　北京電丁乃揚持陸復電來京陸對徐協商各條多贊成和議擬有頭緒（七日下午一鐘） 
　　北京電梁士詒因爲子結婚九日由京返粤（七日下午一鐘） 
　　北京電王印川面徐辭職徐亦不復慰留（七日下午一鐘） 
　　北京電府電鄂王據各處探報謂湘西急迫馮旅已退出常德是否確實請查復（七日下午一鐘） 
　　北京電隴海路借欵將簽字債額五千萬荷金因比禁現銀出口故與荷蘭合辦一切條件均照中比前議惟海州商埠現由比讓與荷國聞簽字日由荷蘭銀行先交五分之一（七日下午四鐘） 
　　北京電德代表將來京部議先爲非正式的接見（七月下午一鐘） 
　　北京電施使電據萬國聯合會函告萬國財政會議决定二十三在比京舉行要端（一）本國外債現狀（二）財政内包含捐稅紙幣國内公債（三）國外商業内包含滙兌國外賒買信用貨物進口限制滙兌限制並各本國政府對上述各項政策等語我應答復問題請速預備（六日下午九鐘） 
　　北京電戴陳霖電國際聯盟會行政部第六次會决在葡境桑修巴斯典海口開議會期定七月二十七約一星期方畢（七日下午四鐘） 
　　北京電權領由伯利電我軍艦僑民集麻蓋地距廟街四十俄里均爲日艦監視勢成絶糧此間擬派戊通船運糧接濟回國但須與日商妥方能前往請速向日使交涉（七日下午五鐘） 
　　北京電比京支電各國大使會議决定七月五日在比京開會目的在與德商定賠欵數目及付欵方法惟英法義比對賠欵分銀由英法首相及外部二日開預備會决定對德歸於一致（七日下午五鐘） 
　　天津電今晨續審被拘代表首提各界聯合會書記王墨林問國民大會委員會處理裴潭溪情形何人在會答各機關各同業會均有代表但不憶爲何人裴乃住在商會並非擅禁乃提馬千里問聯合會組織份子及内容對裴事何人主持答除自已之外餘均不知又提孟震侯時子周問國民大會裴某游街檢查日貨等均稱不知情問夏琴四調查魁發成及處置裴某情形答彼爲商會文牘同業會自决不批日貨裴到商會應由彼接洽問師士範以學生往警廳請願事答彼原往調解爲警毆擊並無衝突于駿望郭緒榮李培良祁士良所供與上同李散人對魁發成事概不知情問尚文林何以稱警長爲楊挷子答彼名我尚車子我則名彼爲挷子問周恩來于蘭渚張若名郭龍眞以省署請願事答因感外交失敗請見省長得邢副官許可舉四代表進内後卽被捕馬駿因病未到各界旁聽者更爲擁擠定明日續訊 
（八日上午十鐘） 
　　北京電國民報孫幾伊明日出獄各界赴獄門歡迎（六日下午七鐘） 
　　北京電徐循例聘靳任高等顧問靳原書璧還（七日下午五鐘） 
世界路透電 
[斯巴大會二記]  
　　七日斯巴電德國國防總長吉斯勒博士昨日到後大會復開會議由比首相主席駐柏林協約國國際管理委員團及陸軍海軍航空諸委員團主任均出席此外尚有專家多員德代表宣布來會履行和約中陸海軍與航空條欵之原因謂德國經濟現狀今殊不堪故不得不延緩履行並陳述減少軍額之危險如施行過速則徒足增多賦閒之人大會長議及英相喬治氏均力主德國應早定確切日期履行陸海軍及航空條欵蓋德政府如果蘄求和平須有令人信任之舉動也下次會議定七月十五日舉行届時德代表將答覆喬治氏提出之問題大使大會議决舉行公民大會解决台斯成境應屬何國康氏昨以此事照會波蘭與捷克斯拉夫代表 
　　五日倫敦電晚旗報代表謁見喬治氏據稱協約國無論如何不能容德人討論和約當受與否且不許德人視和約爲廢紙惟許其討論實行和約之方法 
[土國戰事記]  
　　六日倫敦電泰晤士報載稱希軍在巴里基斯里擊敗土軍一役其勝利較初傳爲大土軍在特羅德被截斷者難有逃脫之望土軍現向白魯薩退走將在該處作負　之計希軍現正緊追之惟亞拉土里亞農民中之回敎徒受過激黨煽惑頗有蠢動之象 
　　六日倫敦電每日郵報君士坦丁訪員電稱土耳其叛軍得居民之輔助佔據博斯波魯斯海峽亞洲方面海濱之比羅斯鎭對面毆洲海濱爲協約軍司令部設在之地叛軍曾與英軍及希軍開戰英軍艦砲轟叛軍之陣地協約軍旋乃撤退 
[俄波戰事記]  
　　六日華沙電紅軍在廣七百二十哩之陣線取大攻勢波蘭軍現正退走 
[各國近事記]  
　　五日比京電索瓦爾報探悉　國要求佔領希拉克里境及儘先得匈布賠欵並要求英國取銷意國負英之債項一部分以爲接受派得德國賠欵百分之十之交換條件 
　　七日巴黎電法國各報今日載有意國大使署牒文正式否認外間所傳阿爾巴尼亞叛黨估據伐洛拉之說 
　　七日巴黎電土耳其代表團本定昨晚由凡爾塞啓程回國茲稱已展期啓程 
　　六日倫敦電海軍部下令出售驅逐艦八十五艘 
　　七日西雅圖電遠東時報記者李氏今日啓程前赴東方據稱東方和平之發展多賴美日兩國之邦交尤以在華之和平發展爲甚今唯此兩國能供給中國所需之欵項 
　　七日台頓電柯克思氏眸晚在密德爾敦以民主黨候選總統之資格發表其第一次演說詞言及世界實業界之紛擾謂激起階級仇恨之舉動其有害於美　猶過激主義之爲害於歐洲中庸之道收效過於刀槍凡實業界之爭端無不有一折中之地循此而行自有公道凡處於公共地位者不可不保護多數人之自由以免除少數人利己之役使 
　　七日台頓電柯克思氏之意魯西台尼亞州議會應卽批准女子參政權 
太平洋路透電 
　　八日北京電今晨一時張作霖啓程回奉北京更爲震動其回奉之原因未明惟政界之意張之回奉擬準備派大軍入京華字報載稱張已命駐奉第二十七第二十八兩師及錦州奉兵一旅即向北京進發大局確已驟轉嚴重段祺瑞顯主懲治吳佩孚干預政治之罪張作霖則袒吳段謂徐樹錚旣因干預政治而免職吳佩孚應受伺樣處分總統力圖和平調處而段堅不爲動安福部聲勢復振半因前傳爲吳佩孚截留之軍火昨晨已運抵豐台現已移入南苑所致此項軍火旣抵未幾即有徐樹錚所統邊防軍第一師之兵一團開往蘆溝橋今晨段祺瑞在財政部召集上級軍官會議宣布擬懲治吳佩孚之意志旣而徐總統爲慰段起見命去吳佩孚陸軍中將銜因其未接命令擅由京漢鐵路運兵之故現正草擬命令惟段氏能否爲之氣平尚屬疑問聞段擬嚴懲及逮捕近今政潮中與之爲抗諸人華人豫料將有暴力之政變安福部員今日洋洋得意彼等以爲張作霖必幡然變計也安福部各報詆責近今政潮之主謀者稱愚庸之總統任令吳佩孚蹂躪憲法並抨擊張作霖曹錕二人觀此可知安部態度業已大變矣徐樹錚本擬退休茲復出統駐京之邊防軍現正力圖向匯業銀行取得參戰借欵未付之餘欵安福部能否保持目下之利益全恃張作霖之態度爲决而時局之如何急轉則繫於段段祺瑞是否滿意於去吳中將銜之懲戒抑將縱其戰犬冒最後比較武力之險 
　　七日北京電内閣改組爲近數日事態所延緩安福議員紛紛缺席使國會無法定人數段祺瑞諭令邊防軍第一第三兩師開赴蘆溝橋以禦吳佩孚軍之消息傳出後都人士大爲驚惶據安福部聲稱邊防軍所需之軍火已爲吳佩孚之兵所截留政府調第一師赴保定此舉可截斷第一師與第三師之交通而使安福部僅有第三師駐於京畿附近段祺瑞之激剌或卽在此吳佩孚軍之前鋒已到豐台安福地位因以愈弱今晨張作霖晤段祺瑞勸段取銷兩師之出發令段之出兵蘆溝橋疑是虛聲恫嚇俾安福部得獲優惠條件之調停蓋邊防第二師困於濟南而徐樹錚之四混成旅又分駐廊房河南張家口庫倫四處也京漢津浦路線皆爲直軍所把守故段祺瑞所可賴其奥援者惟駐張家口之第三混成旅耳至於段之對手方面則能於數日内調集大軍趨向北京方面也 
　　七日北京電官場現否認撤換王揖唐北方總代表職之說 
　　七日北京電昨日閣議又討論暫停付俄國拳亂賠欵問題前曾因感情上關係取銷停付之議但此次之决議不致再有更變俄使署尚未接到通告 
國外要聞 
[中國與巴黎和會密勒氏著]  
　　中美新聞社云密勒氏於一九二○年六月三十日將中國在巴黎和會所提出之各項文件編纂成書附以說明與批評氏於一九一年年五月已刋行一書名爲共和與遠東問題今此書即可作爲前書之續著其中所述各節均係確實前後貫串十分完全故特另行刋行中國所要求之事雖經和會拒絶但尚未了氏之意見以爲世界和平必俟和約關於中國之條件公平修改後方可穩固今國際同盟當可爲修改之媒介不然諸大國必擔任修改之云 
　　巴黎和會之中國代表團全權大使陸徵祥·王正廷·顧維鈞·施肇基·魏宸組分代表與各科參議嚴鶴齡·劉崇傑·錢泰·唐在禮·韓林鈞·譚寶超·梁尚同·曾洪·何曾南·陳壽光·郭泰祺·王景春·章歐·施白漢·王口口·丁口口·方鎭國外國專門顧問白朗·馬禮遜·考德·巴多·鮑義拉中國秘書秘書長姚超禹秘書共三十四人 
　　和會中之中國事件一千九百十九年正月有一結束大戰之大會成立於巴黎當其進行之始卽於所謂諸大國與小國之間劃一界線其在大會組織期間諸大國即自處於一最高法庭之地位使諸小國各陳理由以求公斷但至實行時則小國一無所與凡事咸由諸大國决定諸小國則因種種之脅迫惟有承受而已迨形式上之組織旣定即召諸小國令各自陳其地位及要求事項在亞洲方面有日本與中國二國固爲會中所承認之國然其間則有區别置日本於大國之列而以中國爲小國然中國之人口與土地其大幾十倍於日本且二國同爲協約方面之作戰國其他亞洲諸國如埃及高麗阿剌伯波斯暹羅等方攀持於和會之外以求承認并根據威爾遜總統十四原則與國民自决之宗旨以求重訂彼等之地位中國政府因欲有所陳請於和會故力與美國相接近因中國之參戰實由於美國之勸告也停戰條約旣簽定後北京外交部已以中國所欲提出於巴黎之事件送交駐京之美國使館（未完） 
國内要聞 
[北京通信（樸）]  
　　近畿戰事將開始之實况 
　　近畿方面已將開始戰爭此在人人意料中亦在人人意料外蓋直皖（或徐段）暗潮已成明鬭潮流所至必出於武力之一途而最近徐段間情形又顯然不能同居一地者尤有非戰不可之趨勢故張作霖來時卽有料及調停無功終須决裂者然我國從來政爭其解决大半不澈底亦未必不可遷就了事如換湯不換藥之西北軍改隷籌邊使護理即其一端此所謂意中而意外也然今已不可免矣 
 
 
 

Page 7

 
 
徐樹錚之罷免令未先得段氏之同意僅由張作霖入府與東海面决故雖徐樹錚故作鎭靜一若不經意也者而彼系暗中實已預備數日以來紛傳將有反動然以多出彼派之口故人亦咸以造謠目之蓋未有事實也至聞外人阪西曾上條陳言如何出兵之策略曾毓雋四處張羅欵項有借欵一百萬之議有截留協濟中東路欵之實行有以交通收入流用之建議似確有作戰之預備矣然徐樹錚平日作事頗從大處着手且日來傳有囑盧永祥以浙滬獨立之說又令李如璋赴蚌請倪嗣冲北來故羣料彼之所爲在彼不在此也 
　　不料昨日團河會議竟爲戰事之决定其戰線之决定在沙河其兵力之配布爲以邊防第一師與第九師之一部爲主力軍隊以邊防第三師爲游擊隊定於七日開拔赴沙河豐台琉璃河一帶與直軍實行作戰以曲同豐爲總司令並於明晨開拔之前簡閣各軍昨日下午兩師向訓練處請給子彈訓練處請示於靳靳尚未知其裏底但以子彈庫在北苑原歸第三師保護不與不可故决然允之外間不知故昨夜紛紛謠傳北苑有變至今日詳情披露乃曉然於戰禍之將啓也今日出發各師又各給開拔費十五萬元今夜永定門外備九列車預備輸送昔日戲言今到眼前矣 
　　在京之張作霖本以調人面目來直派謂其助直皖系謂其袒皖對其態度之評論至今仍言人人殊然彼固言妥協不成卽行返奉者前日之夕張與曲同豐丁錦手談於靳宅談及時局曲同豐極言段氏功高小徐功高而謂吳佩孚以一師長妄爲執道外之要求政府不應曲徇且謂張氏不應代爲說話張氏則力爲吳辯護且言我本不願加入漩渦只以元首及督辦屢電呌我來京不得不來多管閒事那知反不討好言語之際大生齟齬雖丁錦從中調停仍不歡而散今日張氏聞段派戰事已備乃仍以調人資格於下午親往團河爲最後之商量當張未返京時京中人羣盼張氏口舌奏功或免於戰然傍晚歸來卒無挽救九時蘇贛鄂綏各代表赴奉天會館與張會議一次張即於夜十一時半乘專車出京矣 
　　然段派諸將之態度外間所傳亦各有不同惟曲同豐最爲憤激主戰最力而陳文運則曾經自言得母氏之電話囑勿加入漩渦說者謂陳與曹已有聯絡矣又聞陳與魏宗瀚李進才等日前亦曾謁段勸勿用兵而第一師軍官對曲亦有先示出發地之請凡此種種如一一確爲事實則能戰與否尚未可定也 
　　今已成爲不能免戰之局矣則兩方之實力不可不一考之段派在京之軍隊邊防第一師最完全邊防第三師尚有一部在保定姚村附近第五師一混成耿團在閩一混成宋團在雙城子在京者僅有步兵且不滿兩旅第十三師田友望一旅在張家口劉金標一旅在京日前已進紥蘆溝橋廊坊一帶又有西北軍之一旅十五師有一旅尚未赴漢然能否爲段用尚是疑問直軍之駐地愚不之知惟知吳佩孚由湘南撤回者爲一師三混成旅前線已抵琉璃河餘散布京漢汴洛沿線其向在直境之兵則尚有四旅京奉津浦沿線如馬廠軍糧城等處皆有奉軍卽散居京中者奉軍亦一團有餘雖奉軍之態度未明而兩方之戰鬭力已約略可計不過段派前日當劉金標出發時囑取守勢非直軍至蘆溝橋不攻今則將取攻勢直至琉璃河與王承斌之軍隊接觸其計畫已變耳（六月六日晚） 
[北京通信（吹萬）]  
　　形勢漸趨險惡之政象 
　　自周樹模提出而後北京政象似可從此告一結束而今則反日趨險惡當張氏與段商議改組内閣時本以三長出閣免徐樹錚職以西北軍歸段統率爲條件段氏亦入京對東海表同意矣迺安福在太平湖開會之時徐樹錚雖主張讓步而曾雲霈不可謂一經讓步則黨欵立竭且前此所移用者一時亦難彌縫直系與張固揚言但反對安福三長及徐樹錚而非反對段督辦者則何妨推段上台遂决以擁段爲政策一致進行不意徐與張商定後突然下免靳提周之令繼以免徐之令安系皆大驚方謀抵制而保定吳曹之電至謂西北軍不移歸陸軍部節制者禍根尚在歸段統率與歸徐統率一也以是晚間復下西北軍歸陸軍部節制之令安系經此大創心頗不甘迺日集會中重要分子會議反抗方法會盧永祥爲松滬護軍使改鎭守使問題不滿政府所爲曾徐輩以爲盧氏大可用其第一步即請盧氏電請中央懲吳佩孚而北京方面亦積極爲軍事之預備今盧已有電宣布以總司令名義維持浙滬兩地秩序矣據安系中人言請懲吳佩孚之電不久亦即可到京五日之安福會議實爲該系計畫决定之會議就中以曲同豐與曾毓雋最激昻曾自任軍餉而曲則擔保兵力遂由曾氏擔任將邊防軍餉發足由曲下令開至長辛店防保定方面邊防軍之軍餉於五日發出六日晨即發槍彈下午開拔至長辛店曲同豐於六日以保京師治安爲名向邊防軍訓練處領槍彈三十箱邊防訓練處軍需科無如何允之靳雲鶚之妻死於六日請王燕泉君點主而請曲同豐張懷芝爲陪届時電張則張已如團河電曲而曲已赴長辛店皆未至外間傳言張作霖氏已離京然張氏實未去也惟曾如團河見段勸令母受奸人運動東海以各方形勢復趨險惡請姜桂題助張疏通姜以東海 
[最近落城之公理戰勝坊（在北京中央公園）]  
﹁中央寫眞通信社﹂ 
易公府衛隊故疑東海疏已辭調人而安福亦欲姜不右曹吳俾少抵抗力迺竭力聯姜（公府衛兵原本毅軍而五日悉改爲李進才之二團皆在河南項城墓上調回者）惟以現勢觀北京治安諒可無妨聞保定於今日下午得京中消息後始開軍事會議其結果尚未知外間所傳明日八時將有戰事之說以記者觀之恐尚未必有此膽也頃據安系方面消息北京方面彼亦以武力究患不足故一時不欲即以戰事解决惟求保持現狀而於南方則竭力進行其計畫或者如是駐洛陽之西北軍二旅自聞徐樹錚免職其軍歸陸軍部節制後曾電京反對然洛陽東之鄭州吳佩孚兵駐焉張景惠之奉軍第一師亦駐焉洛陽以西則奉軍鮑許之部駐焉一旦若果决裂恐此二旅必先被解散也（七月六日夜二時四十分） 
[北京時局危險之外訊]  
　　大陸報七日北京電云曹錕吳佩孚兵駐保定段祺瑞已派兵兩師由京開赴保定但段與張作霖會商後形勢較鬆表面上段恨曹錕扣留其軍械故始出兵實際上則無非反對直隸派辦理閣潮與罷免小徐之强硬手段耳北京似在恐慌中出京火車乘客異常擁擠而使館街之旅館亦有人滿之患安福部議員仍把持缺席使國會無足額人數故内閣問題尚無早日解决之望段有出兵决鬭之恫嚇語安福部遂愈堅其反對張作霖周樹模之態度時局一時無解决法小徐蹤跡仍未明悉又電云段祺瑞於補發欠餉後已派兵一小支隊至距保定方面五英里之長辛店此爲一種示威行動其他軍隊尚未調動張作霖聞已電致奉天諭令調集奉軍聞北京與保定間之涿州衝突乃無關全局之事傳說段祺瑞已提出要求以曹錕吳佩孚革職爲平和之條件 
　　日人通信社八日北京電云本日午後國務員及各要人在將軍府開大會議段祺瑞出席主張先免曹錕曹銳吳佩孚之職然後再加以討伐如總統不聽即採自由行動總統祗允懲罰吳佩孚至午後二時尚未解决京漢綫貨車被兩軍扣留交通社絶又八日北京電云直皖調停遂决裂兩軍各旣出動又七日北京電云張作霖昨日夜半携眷及衛隊回奉一船人觀測此爲直皖决裂之兆 
[政潮之京報消息]  
　　七日北京晨報云日來政局外間謠言甚多昨傳某師軍隊已開赴保府並有保府方面發生某小部分衝突之傳聞但詢諸政府當局殊否認其事據深知政情者云自内閣决定改組及籌邊使免職令下後政界暗潮起伏不能謂絶無可虞惟中間機括之弛張及消息之好壞於張作霖巡閱使出京與否極有關係昨日午後張使派人到某銀行支欵對人談及謂張使調停時局業已不遺餘力擬於今日（六日）更親往團河與段督辦切實籌商如其再無進步則即晚出京不復與聞此事否則在京多留數日以觀政局之平復云云至晚七時後探聞張使由團河遄返奉天會館即晚出京之說業已作罷與段督辦籌商結果極露滿意之色則京保兩面之不至决裂殆可以張使回奉延期爲其表徵矣一按據另一消息張自團河回京後即晚怱怱出京回奉究未知孰是﹂ 
　　七日北京益世報云近日關於政局問題外間謠言頗甚茲據本社所聞各方面意見雖尚未能完全了解但張使現正竭力從中調停斷不至於决裂聞張復於昨日午後赴團河訪段調解京保兩方面意見迄六時尚未返京昨早丁錦衛興武等亦赴團河陳述解决大局趨勢須由和平方面着手段頗以丁等之言爲是再經張使一度之磋商當可無他問題並聞張已於前日接其如夫人來京住奉天會館日内殊無回奉之意則更足證時局不至破裂也至西北籌邊使將更名爲外蒙鎭邊使復於烏理雅蘇台哈克圖烏梁海科布多四處設立副使惟以籌邊使官制經國會通過故必須先行起草修正案至修正之結果尚需送呈閣議提交新國會又聞外蒙鎭邊使以曲同豐之呼聲爲高又據中美通信社消息徐樹錚解兵柄後昨日潛行赴滬或逕行東渡據其親近人言徐日來惴惴有性命之憂三年前在津被徐槍斃陸建章之親友日伺間謀復仇徐在京時乘汽車以荷槍實彈之護兵環衛云云但據本報之觀察此消息似未必確實也 
[内閣問題之波折]  
　　總辭職變爲單獨辭職 
　　内閣問題近日完全陷於攫淺狀態衆院開會通告書之發出尚遙遙無期惟據國會方面消息則爲本星期四可列入議事日程但觀近日形勢或恐無如是之速且聞連日赴津之議員已達百餘人即令開會亦不過虛排架子定不足法定人數但政府及各督方面則頗希望新閣之速成至閣員總辭職一委按諸先例本應於總理辭呈批准後即行提出惟各閣員尚存觀望態度迄未肯有遞上辭呈之消息聞昨日閣議席上田薩兩總長頗爲不滿有云大家旣尚欲戀棧我惟有單獨遞上辭呈隨於閣議散後即將辭呈交由秘書廳轉呈元首惟向例閣員請辭職呈文須由秘書廳彚齊後呈遞此次亦須照此手續故田薩兩長辭呈昨日尚在院中並聞昨日曾李二長缺席·及朱氏列席不終之故即恐田薩兩氏復提起總辭職問題也又一消息曾朱李三人將聽候免職决不自行告辭至政府方面聞已决定無論如何决不改提他人至必要之時機解散安福部亦所不惜現則未至機會耳 
[松滬護軍使問題之京訊]  
　　謠傳廢督獨立 
　　政府方面消息盧永祥於支電之先曾來一電辭職並請另簡賢員接替經將府覆電慰留略謂松滬護軍使一節政府本擬借重槃材繼續兼攝初無簡員之意嗣因尊處來電力保何豐林情詞切摯而該使地位又係旅長未便獵遷故有改護爲鎭之計現在明令已頒無從更改請撫念時艱轉知該使迅卽就職尊處亦無庸意存退卸云云此電拍發後又接支電隨即去電答復略云護軍使一職原係暫時權宜之舉現方促進和平似不宜仍留此職以滋國人藉口且查核何豐林資格尚淺以之調任松滬鎭守使正爲相宜該督公忠體國向以服從中央命令自矢近日方倡裁兵廢督之議以武人擁兵自衛爲不合尤見深明大體輿論昭然該電應非該督所發究係何人冐簽希即明白查復云云此電發出後至昨晚止傳聞盧永祥近對中央種種設施均不滿意又因松滬護軍使之改組益形憤懣竟步武唐繼堯之後塵宣布廢督以總司令名義維持浙滬兩地之秩序甚且謠傳已宣告獨立者實則皆因支電而附會之以成此謠言也 
[京華短簡]  
　　倪嗣冲電請准假休養等情業誌前報茲聞倪氏已不待中央批准業於前日由皖動身赴北戴河休養又一消息倪嗣冲爲時局問題久有來京之信因病未能現以時局更趨緊急故擬以赴北戴河養病爲名由蚌埠北上所有安武軍約十二營駐於津浦路之沿線者聞倪將令某帶兵千名入京政府阻之恐難見效云 
　　近來外間喧傳山東督軍政府擬畀予吳佩孚氏以酬其功茲聞東海對此原無可否之表示經某使竭力保薦並擔任倘吳長魯他方而若有問題發生願當其鋒故政府頗有照准之說 
　　河南省長王印川日前來京確於昨日（六日）午前九時赴集靈囿後樂堂晉謁東海面陳自抵豫後經過情形並謂現在諸事棘手實難再往下幹去特意來京懇請准予辭職以讓賢能惟東海仍以温諭慰勉並勸其早日回任供職王氏未表示允意並聞出府後即赴玉泉山養疴繼任人物有决定張鳳臺之說 
　　齊耀珊自調任山東省長後在京勾留迄未入覲聞齊對於長魯一節不肯就任日前曾電政府略謂耀珊新疾見廖宿恙滋劇量而後入未克力疾從公山東吃緊之區何忍以病軀負任有心報國無力治事敬懇暫免本職俾免戀棧之譏云云聞政府已覆電慰留矣又據天津消息前爲逐屈迎齊來京之魯省會議員尤建三等於本月五日下午乘快車赴天津齊耀珊私宅（義租界利馬頭路二號）與齊接洽催其速赴魯省接任視事川滇戰事近日愈益劇烈昨日重慶電訊云熊克武罷免第五師盧師長後激動第五第六兩師之公憤現該二師均已宣告與熊開戰滇軍得此援助聲威頓振已在大道向川軍開始反攻川軍失利向内江等處退却唐繼堯復派葉駿率兵一師取道甘肅入川預計一星期左右川滇兩軍必有一番劇烈之激戰云 
[班樂衛對新國會之宣言]  
　　前日辱承貴院議員在議院歡迎實爲平生之大榮耀事自今日始又承貴院以優禮接待又爲生平最可感激之事鄙人此次來華純用國民資格以爲言動之標準茲將鄙人所抱宗旨用誠意宣佈於貴院議員之前（一）此後中華民國如受條約上或事實上不公平之待遇鄙當秉民國元年贊助貴國之初志或以國民資格或用他種資格以爲協助（一）中華民國與吾法國經濟提携當本誠意以達利益相等之地位（一）中西文明貫通方法雖先由中法入手鄙人當竭全力漸期普及於歐美各國總而言之鄙人來華之宗旨無非要知中華民國之眞相使其在外交上得處於公平之地位在經濟上漸有平等之利益在學問上重振古代之文明即是本我法蘭西國民所持自由平等博愛之三大主義而力行之耳 
法國前總理班樂衛氏與北大校長蔡元培先生等同攝影（班氏一臂受傷未愈） 
﹁中央寫眞通信社﹂ 
　　尚有要聞二及地方通信轉入後頁 
雜評一 
[澈底（默）]  
　　張作霖調停之條件誠所謂不澈底之解决也然欲爲澈底之解决非口舌所能有效也必以實力相併而後可欲以實力相併又非一隅之事也凡兩派實力所及之地必皆一併高下而後可如是則牽動多而國内之戰禍烈矣 
　　夫受此大戰禍而果能掃除一切擾亂之根原國民得以永久安寗也則不妨忍痛以聽快刀之一割所懼者醫生之技能有限甫經奏刀而即手忙脚亂力盡神疲腐爛之肉洗刮未盡而卽怱怱封裹則徒受此一番苦痛耳自來中國之所謂武力解决結果無一不仍出於調停而止擾攘數年公私俱盡而時局反覆不定如故然則澈底之解决豈易言哉 
 
 
 

Page 8

 
 
國内要聞二 
[譚延闓已返長沙]  
　　譚延闓赴岳之行名爲賑災犒軍實則尚爲附件其重要任務在調和各軍意見因某某兩軍前在湘陰時曾以小故發生誤會也譚氏抵岳後將該問題解决乃留軍需二人在岳辦理賑務其餘均隨譚氏於一日下午仍乘戰利艦返省次日下午四時即抵省岸在省文武官吏均至河干迎接抵署後譚氏當衆宣言謂省内已無張軍踪跡門庭旣已掃除此後除注意防務外當一意從事建設云云 
　　北軍在岳之肆行搶殺其慘狀迭誌報端現在岳陽城内無一門窗完整之商店居民除福音堂慈善會及郵電兩局外皆已破爛不堪敗屋之中遺溺横流穢氣觸鼻至商民之一應衣物已百無一存煤米油鹽皆已有錢無市瘡痍滿目餓莩載塗譚組庵睹此情形卽一面將所携之款散放急賑一面委員來省迅運省倉穀一萬石赴岳以資接濟 
　　譚氏抵岳後原擬即日召集軍事善後會議一以遍地哀鴻亟待賑撫必使勉能栖息始能議及其他一以各重要軍官已分防各地須稍緩一二日始能到府故不待舉行會議而返 
　　岳州前方防務已經總指揮趙恒惕將各軍妥爲支配分段防守其分配如下（一）第一旅防臨湘（二）第二旅防長安驛（三）第三旅防桃林（四）永屬區防聶家市（五）第一區守備隊防雲溪（六）第二區守備隊防城陵磯（七）警備隊防長安橋媳婦嶺鐵口山一帶（八）贛軍防岳陽 
　　馮玉祥撤防問題愚屢有報告現聞該旅之所以未卽撤退者以撤防手續尚未完善之故當湘軍劉叙彝所部之第五區守備右翼軍隊開至距常德六十里之黄土店後劉氏卽派康忠勤賀學海爲代表到省請示辦法譚組庵即派兩氏至常與馮旅接洽會晤時兩氏卽聲明湘軍此舉純爲對張問題絶無侵略野心並謂旅長在常兩年不惟士民愛戴即譚督亦感激無已側聞旅長宏願志在對外與吳師長意見正同此次吳師撤防湘人無不景仰將來對於旅長自亦有同一之感情云云馮旅聞之深爲喜悅謂本旅已决計實行撤退絶不游移但以一應撤防手續多未接洽就緒是以遲遲兩君此來正好商酌辦理云云於是兩方議定（一）開拔費由湘省酌量籌贈（一）所需船隻由長沙代爲雇定辦法旣經議定康代表卽往黄土店與劉叙彝商酌接防問題賀代表即行回省報告一切適譚已赴岳遂電呈詳情譚督爲免除退兵時雙方衝突起見以賀代表於兩面情形均甚熟悉遂委充常德知事俾便妥爲照料 
[蘇州女子職業敎育之新發展]  
　　蘇州鎭守使朱琛甫夫婦有鑒於蘇城婦女多染奢惰之習自近頃機工衰落生計益感蕭條家庭生活大有不能支持之勢乃偕地方士紳及各學校敎職員之熱心新敎育者發起一私立女子職業中學校籌備經年首倡常年捐並分投籌募於今春正月開辦公推朱夫人爲校長聘吳江王菼爲主任紳界如蔣季和鮑星槎錢强齋等學界如王企華楊衛玉林半農等皆任校董或捐金錢或捐精神咸極熱心相助舊藩署本駐軍隊現全部讓出請官廳批准撥歸該校故校舍甚寛敞且有餘地十畝堪供種桑之用該校仿美國分科制分中學爲美術蠶絲兩科蓋減少普通學科而令學生於兩科中選習其一也美術課以剌繡造花製果圖畫等蠶絲現先課種桑養蠶製種以後進習製絲附設補習科收國民學校畢業或相當程度者或年長失學者課以上列諸科二年畢業現有學生九十餘人昨日開成績展覽會雖爲時僅六個月而斐然可觀剌繡敎師金女士聘自南通手工傳習所爲名繡家余沈壽之入室弟子故雅有法度現諸女生所繡均由各繡莊預定購買大有應接不暇之勢金女士笵繡之自由神一幅爲南通張嗇翁定購價銀五百元蠶絲部陳列絲繭等出品内種子一項已售得數百元蘇州有滸關女子蠶校及下津橋第二農校年年所出種子售給各地養蠶之家儘數售罄尚不足以給其要求故後起者不患無銷路是日參觀士女甚爲擁擠出品盡爲觀者定購以去午後開會請中華職業敎育社黄炎培君演說到會者多係家庭婦女約有六七百人黄君述該校之性質與普通學校不同之點及女子職業敎育之重要與現時婦女社會風俗之急宜改良末勸每一家庭至少送生一人或自己子女或介紹他家子女以期職業敎育漸臻普及演說畢學生文藝表演劇名﹁靈光﹂其情節爲某女子醉心職業敎育用極大之毅力投身職業學校經過種種困難幻象紛紜覺來方知是夢卒償所願而去觀者大爲感動該校議定下半年附設一工場用新式機製毯織席織簾均用當地原料在籌備中是日並陳列各種機械及樣品供人觀覽蘇城紳學各界之熱心敎育誠爲難得而若該鎭守使之分其治軍餘暇倡捐設立學校爲地方生計及敎育前途謀根本上之救濟殆與一般武人之專事爭名爭利攘竊權勢以自肥者不可同日語矣 
[南京快信]  
　　院電李督派員赴滬促新國會議員回京投閣票李督因何豐林反對撤消松滬護軍使榮道一又來電詰責異常憤怒 
　　齊省長决續發四次辭職電 
李督昨委　任職李廷棟充軍署　間 
李督以本署近因軍務怱忙特將前派浦口禁米查騐員李連玉調回本署副官原差所遺查騐員一差飭由該處主任轉請省長派委以專責成 
李督對米禁問題已定有嚴厲辦法准三日内宣佈鎭江祥豐轉運公司代費某運米三百四十擔經丹徒縣署稽查盤獲電報省署核准扣留充公 
各縣呈報鬧荒搶米案日必數起省署復令速辦平糶免澈他變 
　　娃娃橋機户某姓昨晨不戒於火全屋被焚某年已六十餘兒媳均不在家遂萌短見斃命鄰居即代報官相騐 
[杭州快信]  
　　日來仍有以公民名義任意塡列數十人或數百人電京拒沈一經詳查毫無根據 
　　財政廳長沈爾昌現已將城頭巷租賃住宅覆退留存箱籠器具亦一併派人運送赴滬可决其斷不復職 
　　政界消息沈金鑑來浙期現又展緩其原因不在浙人拒絶實因别種問題 
　　馮政務廳辭職聞已奉准日來每至午後始入省署襄閱公牘逾時即告退 
　　駐閩浙軍第三團團長兼一旅旅長李全義電告前日偕砲兵團長郝國壐等督率駐厦司令部守衛之一二三各營士兵由滬轉車返杭約今明日可到 
　　孫中山唐紹儀等由滬來杭 
地方通信 
[松江]  
　　張堰搶米風潮金山縣張堰鎭豐泰米行昨向離鎭九里之某姓屯户買米二十七擔　船裝運回行甫行三四里忽遇貧民　十人聲稱借米遂即上船各分少許結果共被分去食米約三擔左右船役俟其去後喚同附近船工尾往逮捕縛得搶米者七人裝入船中聲言帶回重辦於是激動公憤立時鑼聲四起聚衆數百人奪回被縛之七人并將分餘之米悉數搶去嗣聞該行報請張堰警所派警馳往彈壓鄉民聞警察前來又欲起與爲難各警知非可以力取遂即回去 
[金山]  
　　補助平糶通俗敎育團團長沈仲仙君鑒於近日米珠薪桂貧民粒食維艱地方紳士屢次開會集議均因欵絀而止爰於七月一號召集全體團員七十餘人於七月六號起假座逸樓每晚化裝演戲十日爲期所得看資悉數歸公以感化主義勸導社會爲補助地方平糶之用此次臺上所用佈景非常之多如珍珠塔九松亭及新製之各種畫幕均栩栩如眞極化工之妙 
　　時疫又見近日天氣酷熱逾恒華氏表已升至九十二三度以致四鄉發生疫症甚多市區亦間有患者幸不治者尚少夏曆五月望日係本邑城隍顯佑伯誕日由各催徵吏擔任寫捐集資演戲三天晚間循例醵飲社酒詎范雲甫等十人並吃殘菜之兩僕役是夜酒後回家各患同樣之急痧而腹痛吐瀉者竟有十人之多僅小五相陳嶺梅二人無恙當此暑氣薰蒸食物每易腐敗可不愼旃 
[蘇州]  
　　嚴禁囤積布告吳縣温知事昨發布告云照得議平米價禁止囤積迭經出示布告在案現經紳商議决如果行商店商仍有大宗囤積情事一經告發立即由縣派員澈查提案罰辦以罰欵六成充平糶經費四成充賞仰各米商及諸色人等一體知悉母違切切特示 
　　愛國恒志團開會蘇州愛國恒志團前日特假干將坊　言子廟開第二次大會重選職員到會者有七八十人之多茲將當選職員姓名錄下陶鑄禹得五十三票爲正團長吳瑞生得五十票爲副團長黄駕雄等二十四人爲評議員朱世英等三人爲書記員畢天石等六人爲編輯員馬文顯等六人爲交際員袁紫朝等三人爲會計員王晋軒等二十人爲庶務員 
[南京]  
　　慘殺案人犯正法寄居本城三牌樓　倉巷之龍石雲（即維　安徽合肥人曾充油頭講武堂堂長）日前被其雇工鄒以元勾串已革兵士刦財斃命一案略誌前報茲經督軍公署令飭江蘇第二混成補充旅將鄒以元指供之已革犯兵閣長順（即太喜）李長育（即廷有本名魏世　）二名解交陸軍軍事審判處提同鄒以元嚴行審訊據鄒以元成稱宿遷人現在龍家帮工將及月餘因探悉主人近由上海帶回票洋數百元當即要求預支工價洋數十元主人未允遂懷恨在心勾結素識之已革兵士闞長順李長有夥同行刦邀其帮助得財三股平分闞長順等均各允許會議進行方法數次並合資購買菜刀尖刀各一柄商定如主人喊呌或有爲難情事即用刀戳死約於四月十九日（即六月五日）傍晚由我偷開後門將闞李二人引入主人臥房持刀逼錢乃主人大聲呼救勢難逃脫遂被李長有猛刺一刀正中主人前腦登時身死我們即出外分逃闞長順李長有同供均係第二混成旅一團一營三連已革兵士因與鄒以元素識此次聽從鄒以元勾串共同持刀行刦殺害事主不諱比由審判處依法擬判錄供呈報李督以該犯闞長順等雖係已革兵士膽敢聽從鄒以元勾串行刦殺斃事主實屬罪大惡極令將闞長順李長有就地槍斃以昭炯戒鄒以元一名係由江寗地方檢察廳起訴另歸審判廳訊辦 
[揚州]  
　　運使遄返津門兩淮鹽運使段谷香近以時交夏令爰於昨日返津庽避暑待秋後來揚署中公牘委周科長代理 
[安慶]  
　　平糶近聞皖垣購辦平糶米事迭誌前報前經省長去電申斥昨日始運到下色米二千石（聞此項米原價約五元左右）刻經商會佈告定期出售每日以百石爲限每人以一斗爲限售價每升九十文較之商店所售者相差有限聞商會會長面呈省長云此次販來之米並非出自官欵與平糶性質稍有不同加以沿途開銷各費非照九十文計算必虧成本省長頗不爲然謂辦米原爲救濟貧民而設何能論及盈虧並令將原購石數若干運到若干價格若干一一詳細呈復以憑核辦 
 
 
 

Page 9

 
 
   
 
 

Page 10

 
 
本埠新聞 
[川人勸告三省罷兵電]  
　　四川衆議員劉安欽勸告川滇黔當局罷兵電云川滇黔三省爲護法首義之區熊唐劉三督又爲護法首功之人應念唇齒輔車患難相共始能鞏固西南局勢掃除北言軍閣以謀統一不料受二三政客之挑撥造成種種讕言以致釁起鬩牆戈操同室加之土匪蜂起軍隊拉夫城鎭邱墟死亡枕藉人民離散產業凋殘川省連年兵尤以此次糜爛地方爲最廣殺人流血亦以此次爲最慘川軍對滇黔宣戰義軍又對川軍宣戰頭緒紛繁内容複雜戰禍蔓延歸結無日欽忝列議席默察大局混沌五内不安又因連年飽經憂患緘默實所不忍川省自同志會起義以來靖國護法羅劉劉戴等役書不勝書川人皆百刦餘生元氣未復何忍再罹劇禍嘗謂德意志目空世界黷武窮兵猶是異族相殘結果終以主張人道正義者獲勝夫兵猶火勿戢則自焚民猶水能載舟亦能覆舟先哲垂訓具在未聞專恃武力而不顧念人民之疾苦者也且此次之役師出無名况同標護法之名而遂其殘殺之實試問誰勝誰敗何辱何榮清夜捫心能無慚愧現值南北宣告罷兵和議復活之際用是泣懇三省當局澈底覺悟犧牲黨見互釋猜疑俯念災黎特垂矜憫毅然果决迅予各令前線將士一律罷戰各守防地不再侵犯一切是非曲直以及善後事宜悉由南北和會派員調查正當解决從此化干戈爲玉帛永熄烽烟結攻守以同盟重修舊好川之幸亦滇黔之幸也 
[五誌裁撤松滬護軍使之反響]  
　　自松滬護軍使奉令改設鎭守使致起盧浙督及第四第十兩師全部軍官反響曾去電力爭本埠軍署方面連日均有重要會議聞盧浙督將以第四十兩師中開拔一師駐紥蘇滬之間昨日下午二點時三十九團第一二兩營已由龍華站出發赴蘇一時風聲鶴唳咸爲之驚並據軍界消息李蘇督亦有命令開拔兩團駐紥崑山等處姑錄所聞以覘其後 
　　昨日滬上盛傳津浦鐵路火車已在預備將貨車騰出聽候政府命令作爲運兵之用所有往返客商貨物等類俱暫停頓云云以致市間大起恐慌 
　　松滬護軍使署諮議石佳華昨電南京李督軍云夫子鈞鑒頃奉電召適因病不能遵命祈賜鑒原竊學生前奉鈞諭欲即以松滬護軍使一職畀之茂如學兄願與盧師會銜電中央陳請並擬請由盧師主稿自辭護軍使兼職會保茂如學兄繼任囑學生轉致盧師學生奉命往返甯杭奔走多次接洽妥協吾師與盧師會銜之電遂於前月梗日拍發方以爲此次幸不辱命事必有成詎冬口忽奉中央裁撤護軍使改任鎭守使之命令與原議大相皆馳致同人等羣相詰責幾不齒學生於人類學生撫躬自問實無顏以對慮師更無詞以謝同人惟有懇請吾師將寗省諮議一職即日開去俾得稍釋嫌疑是所至禱學生石佳華叩陽 
　　楓涇葉理彰等公電云北京大總統鈞鑒松滬爲江浙樞紐内治外交非秩崇望重大員不足應付中央預計及此因設護軍使授以特權自四年迄今中外帖服楓涇地界江浙利賴尤多近忽改爲鎭守使事權旣縮畛域易分敢請顧念地方重要仍存舊制以資鎭懾俾江浙人民始終受福松江嘉善楓涇鎭公民葉理彰謝福駿李沅葉理封郁崇光沈明爔等同叩陽 
[洋釐驟漲原因]  
　　昨日下午滬上洋釐暗盤忽漲至七錢三分五釐旣而又稍回收盤爲七錢三分二釐一毫二忽半其驟漲原因緣上海中國交通大陸等銀行接天津本行來電需用現洋故滬行長宋漢章等即備齊現洋二十餘萬元裝由滬寗火車轉津浦車北上 
[旅滬湘人爲梓鄉乞賑]  
　　旅滬湘人駐本埠各慈善團云頃接敝省義賑會紅十字會快郵代電云旅滬湖南同鄉諸公鑒湘省此次兵燹地方多遭北兵糜爛藍田龜頭市以及寗鄉靖港受禍極烈而岳州經張部潰兵盤踞兼旬搶刦殺戮尤爲慘痛難民逃集各敎會絶食者八日張於二十六潰走湘軍已入城但全城殘破民無粒食亟須救濟本會已尅日前往辦賑祗以經費支絀爲效至微用敢電請諸公迅與滬上各慈善團體求助俾仁漿義粟賡續南來亂後孑遺得延殘喘母任感禱佇盼惠復湖南義賑會湖南紅十字分會同人叩勘等語湘中重邏兵災上游衡寳鄉醴潭下游寗陰平岳等處莫不慘罹荼毒而長沙凡戰綫及鐵道經過之鄉亦無不横被敗兵潰卒燬掠一空以迭遭蹂躪省分公私如洗烽火餘生從何救濟勢將仍委溝壑况長沙近復大水爲災自南至北沿城内外悉成澤國小民蕩析離居至爲慘惻滬上各大善團向於吾湘災振最爲關切此次刀兵水火同時並見尤爲目不忍覩耳不忍聞謹九頓首代孑遺饑黎呼籲於各慈善團諸大善長之前冀得義粟仁漿汎舟賡續以蘇此殘喘待盡之災民此其功德甯止七階浮圖不勝迫切待命之至旅滬湖南同人謹啓 
[吉黑江防司令請派佐理員]  
　　吉黑海軍江防司令部王崇文司令前將該部組織大綱及編制辦事細則逐條擬訂呈請海軍部提交國務會議經國務院議决通過呈奉大總統批准發交海軍部指令王司令遵照並將江防司令部編制令及辦事細則令發本部海軍總司令轉行各艦隊查照因該司令部歸海軍部直接管轄對於調遣艦隊曁升轉各項仍應秉承海軍總司令核辦現該司令部組織伊始需材佐理吉黑兩省素之乏海軍人員是以咨請藍總司令選撥海軍人員前往襄理以資臂助云 
[陸戰隊與船工衝突案已結]  
　　江南造船所工匠與海軍陸戰隊六七兩連隊衝突受傷各情迭誌前報茲悉傷斃之工匠三名係爲王有成等三人原擬月給各該家屬撫恤現由劉所長查得已死該三匠後輩均已成丁堪以來所充當工匠是以傳諭各選長子一人迅速進所工作准予日給工資銀八角俾作養赡家屬惟王有成之子已經夭亡准許其長孫來所承襲父職每日亦給工資八角以示優待並再每名各給恤洋三百元藉充喪葬費用惟各工匠仍未滿意尚無工作之意特由劉所長商請陸戰隊該二連長勿將擾禍之隊士范樹豐送京懲辦應就犯事地方處治以期稍息各工人之憤怒故該連長業於前日判將范樹豐重責軍棍數百下並發各工廠示衆期滿後遞解回籍因此各工匠均已滿意已於前日起仍各照常工作昨并由劉所長將此案辦理結束情形呈報海軍部查核矣 
[俄領事扣留俄艦]  
　　文滙報云黄浦灘泊有俄國義勇艦隊輪船本薩號等三艘今日午後俄總領事從公共租界捕房總巡處乞得中外武裝巡捕若干人同赴楊樹浦江中分登三輪揮令船員下船船員見勢不敵遵令登岸旣登岸即由汽車約二十輛將船員約百人分載而去聞暫將拘留於法人兵營中至於船上則各有西捕一人偕印捕數人代爲看管此事原因大旨如下俄國義勇艦隊本係官商合辦之營業總公司照章設於俄京自克倫斯基政府傾覆後公司董事相繼出奔有投入柯尼洛夫將軍之幕者亦有加入台尼金將軍等之軍隊者惟此諸將皆歸失敗各董事亦皆避出俄境或往君士坦丁或赴倫敦或留巴黎迨西比利亞柯爾恰克政府成立海參崴乃設義勇艦隊公司辦公處其時舊董事固杳無消息也柯政府倒後海參崴臨時政府成立遂撤銷柯氏所粗織之公司辦公處另行組織日本杉津之義勇艦隊經理員費杜羅夫氏兼充杉津俄領事不滿意於新董事欲自經營義勇艦隊事業運動前俄皇室派駐各國之使臣得其同意乃乘日本前佔海參崴之機會宣布不承認海參崴辦公處之權力自稱受君士坦丁舊董事之委託管理遠東義勇艦隊事務於是日本海港與遠東其他口岸所泊之義勇艦隊商輪遂皆停擱不能行動矣俄國遠東口岸寒天結氷不能行船際此夏季正需船甚亟之時貨物之運輸衣食之接濟全賴夏秋數月而義勇艦隊又係特别造成以供行駛遠東俄口岸之用者今乃停輪廢業未免可惜矣海參崴臨時政府曾請費杜羅夫氏赴海參崴接洽一切並擔保聽其往來自由决不加害但費氏終不往臨時政府又派公司代表赴日與費氏協商但費氏不願踐約費氏擬以金錢運動船員許以日幣發給薪資船員不爲所動始終聲明僅聽命於海參崴費氏乃不發開船准單以脅制之旋有兩艘不待准單發出即開赴海參崴内有一艘爲日人扣留因其無單開行判罰日幣七萬元在滬停泊之本薩號三艘於本星期内派代表赴俄領署討論一切因海參崴來電囑其駛回也俄總領事謂海參崴之來電不能服從須費杜羅夫氏之命令始爲有效並諭令船員離船否則以武力驅之代表答稱除爲武力所迫决不離船雙方决裂今日午後俄領事乃實行扣留船隻云 
[民食問題之昨訊]  
　　總商會請通運米源上海總商會昨復上海縣公署公函云頃准北市米業公會會長錢允利函開接貴會大函轉開上海縣署函開准常熟縣咨轉致米業各商云云遵即通告同業茲據聲稱現在滬地米荒情形已達極點產地來源屢遭阻滯影響社會治安至巨爲亟函達貴會迅予轉達省長嚴飭產米各縣照常通運以資救濟而紓危困等語相應函復貴署迅予轉達省長分咨產米各縣無任迫切云云 
　　法領函告西貢米價江蘇特派交涉公署昨致總商會函頃准法總領事來函以滬上米荒價値飛漲小民生計艱難甚爲關注爰特電達西貢詢問米價茲得復電據稱該處上等米每擔八元二角半次米每擔七元六角合亟函達卽希查照轉知總商會酌量辦理等因准此查滬上米價騰漲小民粒食維艱前准大函據米業仁穀公所議决維持方法六條即函知領事轉飭工部局出示佈告在案惟欲平米價仍在廣來源則米價自不致高而民食亦無虞缺乏茲准法領函示西貢兩等米價與滬上現時價値似較低廉相應函請查照云 
　　平價饅頭之繼起本埠自施管朱徐夏諸君發起在西門林蔭路閘北海昌公所兩處平價饅頭半濟半賣每日約備二萬餘個一般貧民買者異常踴躍故昨日起聯義善會亦繼續興辦該會會董翁寅初管趾卿張賢清陸維鏞仁濟堂董事葉愼齋等諸君均到塲照料辦事人均新舞臺救火會同人盡義務收欵處聞在後馬路永亨銀行云 
　　楊律師條陳救濟意見上海縣沈知事致南北市兩商會公函云案奉松滬護軍使署函開接上海貝勒路二十九號律師楊景斌函稱數日來上海囤户居奇米價突漲至十五元其他生活必需品之價格同時並漲勞働苦力粒食維艱必且演鋌而走險之舉現雖開辦平糶不特巨欵消耗於無形而所以資救濟者爲效亦至微也爲急則治標之計惟有懇請邀集公正士紳會同訂定米價分上中下三等頒定價格其米舖之逾格出售者即予嚴罰一面於米舖相近多派警察妥爲保護庶米商無可居奇而滬民轉得相安於無事此事如能立即舉辦則零賣商方面不致吃虧即有吃虧而前數月之積聚必能補其損失而尚有羨餘失此不圖將因循旣久以後進米之成本必貴雖欲頒定官價而零賣商虧損旣多必至窒礙而不可行也如蒙采及芻蕘應請函致交涉員商同租界一體辦理方生效力至治本之法自應俟新穀登場調查產額及吃户人數設立糧食調節會以爲供米之調劑此種辦法非今茲所能盡意也裁察等情據此查核所陳自係目前切要之圖除函復外飭查酌辦理見復等因奉此相應函請貴商會查照酌議見復以便轉報爲荷 
　　平價局定期較準升斗滬上各處食米平價局開辦至今各處貧民之購取平米者日形擁擠每日十一處平價局須銷至二千餘石浦東各處之小米舖向日能銷四五十石者現竟祗銷六七石之譜因此大受影響外間推測米舖與平價局之升斗爲數不同實係有人取巧在升斗上加以木筍或洋鐵皮以致米數分兩短少現爲平價局主任查知以與貧民生計攸關自應從嚴會較準則以示一律業已通知米業董事訂期將升斗較準 
[常帮米船中途留難情形]  
　　常帮米船曹坤坤等結合同帮米船七八艘裝米來滬前日下午駛經崑山以下之趙騰橋相近因得有消息謂該處有客民鄉民聚集守候米船經過圖搶等情各米船因即退回崑山暫避不料爲該處地方紳董所悉遂倡議將此項米石留崑平糶曹等答以此米皆係上海行家託運並非我等已貨（蓋有船主自賣貨者）一面立即電申報告情形當經仁穀公所米業董事立禀官廳撥借救生局小汽船一艘並由縣知事飭派縣警數名巡官一員開往崑山投遞公文由崑山縣核准將曹等米船偕汽船護送來申 
 
[啓秀女學校畢業生徐素娟女士]  
[寗紹公司開會紀改期開會]  
　　寗紹商輪股份有限公司股東會前次未能開成特改期至昨日午後二時在總商會舉行到者甚衆由戴瑞卿主席嗣有一部分股東聲稱該公司章程股東會須在本月星期日舉行今爲星期四何能開會云云未由股東謝蘅牕爲弭爭起見提議改至舊曆下月（六月）十七日再行開會地點屆時另先通告多數贊成而散 
　　另一消息云寗紹商輪公司因於本年五月十六日開第十一届股東會未成訂於昨日（八日）下午在總商會議事廳重行開會臨時職員招待員爲吕耀庭陳蓉館趙桂林等十六人書記員爲趙滄蓉馮友笙姜竹齋三人核算員爲林芝甫華肖蓮陶輝庭沈相甫王美章等四十八人開會順序（一）公推臨時議長（二）議長宣布開會辭（三）議長指定糾儀員（四）報告事項（甲）經理人報告已未年營業狀况（乙）監察人報告已未年收支賬略（丙）董事報告爲催送股東名薄核准修正章程事與上海縣往來文牘計本年四月五日縣公署訓令一件四月二十三日公司呈復上海縣知事文一件五月十二日公署批示一件五月二十一日縣公署訓令一件（五）議决事項（甲）董事會提出股東紅利留購股份另招新股以備加添輪船案（乙）董事會提出甬興輪船行駛滬閩案以上兩案董事會俱有意見書從略（六）選舉事項（甲）議長指定管理員（乙）選舉留任董事三人（丙）選舉董事八人（丁）選舉監察人五人由公司預發股東紅綠白記名選舉票三種及五十整股以上有被選董事監察人資格之股東名單一紙計虞洽卿裘德利陶輝庭項如松等一百二十一人（戊）開票揭示當選董事監察人姓名下午一時股東持公司預發記名入場券陸續到會未開會前并有預投選舉票者二點二十分鐘搖鈴開會計董事出席者爲張延鐘樂振葆李志方孫梅堂戴瑞卿項如松六人監察人出席者爲何積藩謝蓮卿二人卽由經理人石運乾提出戴瑞卿爲臨時議長衆皆贊成戴君遂即出席書記員方請指定糾儀員時即有股東王心貫起而質問謂公司章程凡開股東會在星期日行之今日爲星期四是已違章應作無效戴君答謂公司章程第十八條現定常會每年在舊曆三月第三星期日行之今日係臨時會固不必限於星期日與非星期日諸君今日旣已到會應照常開會多數舉手贊成而股東王聲臯奔至台下呼曰反對反對有附和者有反對者秩序稍亂後由謝蘅牕提議改爲舊曆六月十七日在四明公所開會衆贊成股東方椒伯則提議今日旣開會不成股東利息應即發給遂議於舊曆六月初一日起發至是遂告散會時爲二點三十五分所有投票匭三具由臨時議長戴瑞卿簽名封存並由書記擬一發息公告略謂已未年盈餘已列入賬略茲於舊曆五月二十三日股東會議决於舊曆六月初一日起發給股本正利長年七釐凡我股東届時請持股票至公司領取云云 
[成衣業揚帮店主之會議]  
　　成衣業（蘇寗滬）相率罷工要求各該店主增加工資一事致影響揚帮成衣業工人繼起罷工現雖由嚴錫亭帮董調停增加一成業已上工詎有業外之樊壽林倪猴子殷正祥並某工會陳某等囑令各工人要求店主賠償停工期内損失致揚帮各店主於昨上午相邀同帮至新閘蔓盤路揚州公所事務所開同帮會議各店主謂現經增加工資一成萬無再認停工期内損失且停工係各工人自停並非店主令停咸各否允要求公决經該帮董事嚴錫堂一再向各店主勸慰旣各店主否認樊倪殷等及某工會陳某爲同業顯係業外插身干涉設有强迫各店主給付停工期内伙食損失惟有報請就近官廳或捕房各店主雖韙其說惟要求預向官廳呈案俾臨時無所他虞嚴董允爲呈請立案議畢散會 
[廢娼會對總商會之責難]  
　　聯合通信社云發起廢娼會之王無爲趙南公諸人因上海總商會有上書工部局請優待歌妓之舉特致書嚴重詰責茲節錄如下上海總商會鑒閱報得悉貴會曾上書上海公共租界工部局請其優待歌妓曷勝憤慨夫娼妓之當廢盡人而知之廢娼又必須有權力者之維持亦爲當然之事勢今工部局以遏止淫業之蔓延爲實力之取締吾人方膜拜之不暇而貴會羣公竟以函請優待歌妓聞揆羣公上書之理由不外爲商務發達之一語不知上海商務之發達與否全視内地商人之肯來與否以爲斷今内地輿論咸以上海爲淫疫傳染之區域梅毒製造之場所商人多裹足而不前苟能一旦肅清則上海之繁華可立而待羣公今顧謂維持歌妓之生涯卽所以增進上海之商務誠不知其何所見而云然也（中略）娼妓亦人也夫孰非恒人之妻女姊妹不幸而爲娼妓耳今外人爲廢娼之運動羣公竟從而阻撓之意者羣公殆爲娼院主者之苦語凄言所惑蔽乎總之娼妓制度之不可留與目下取締娼妓之必要凡有人心皆同此感羣公皆商界巨子允宜效美國商人之所爲努力於廢娼運動節游冶之資造社會之福萬不宜阻撓廢娼之進行保留社會之污點貽商人之羞否則將爲社會集矢之的斷非羣公之福利也云云王無爲張靜廬趙南公王靖同上七月八日另有商民蔣介民致該會書辭意略同不備載 
[小學敎員國語講習會預聞]  
　　上海縣勸學所長以本埠各小學校本學年秋季始業敎員主課改授國語早經通知在案茲因暑假將至本所卽利用時機擬訂簡章商准縣敎育會同意並呈縣知事核准暫假城内縣一高小（卽敬業學校）爲小學校敎員開辦國語講習會定陽曆本月二十二日起至八月二十一日止以一月爲期每日午前講習四小時并印發通告簡章分致各小學校一體查照茲將其簡章誌后上海小學敎員國語講習會簡章第一條本會以傳習國語實地推行爲宗旨第二條講習員在公立各小學校每校一人私立小學校亦得加入第三條科目分注音字母國語發音學國語文法會話成語讀本和敎法六種老四條講習日期定一個月自七月二十二日起至八月二十一日止講習員均須於七月二十一日報到第五條講習時間每日四小時自上午八時起至十二時止第六條講習員報名縣立各校由校長徑報勸學所市鄉公立各校由各該區學務委員轉報勸學所以七月十九日爲截止期第七條講習員出席在三分之二以上及試驗及格者由勸學所給予證書第八條講習員膳費每人六元川資酌給至多以二元爲限均由縣市鄉敎育費項下分别支撥私立小學校講習員膳費等自備第九條會所在上海市中區老學前縣立第一高等小學校内第十條本簡章經勸學所呈由縣知事核准施行 
[縣敎育會新職員會紀]  
　　上海縣敎育會於昨日（八日）下午五時半開新職員會到者正副會長李右之曹幹臣評職員奚安齋等二十餘人於評議員中推舉書記四人（奚安齋錢紳齋葛惠甫金松甫）會計二人（李頌唐賈叔香）調查五人（潘贊麟朱伯華朱有章朱詠唐朱雲僧）交際四人（樊景卿姚時競瞿伯申賈季英）並由會長報告事件錄左散會已七時半矣一件報告魚電爲護軍使改制問題其時適經改選新職員會尚未成立不克集議由會長與地方各團體同時拍發云一件報告小學敎職員代表來函提出加薪理由書轉函縣公署請飭縣市敎育行政人員核議一件報告小學敎職員代表來函擬在本會設小學敎員聯合會請認可一件報告縣公署函奉督軍李省長齊代電楓站扣米經浙江督軍省長派員來滬復騐請查照 
[中南協會一次籌備理事會紀]  
　　中南協會七日開第二次籌備理事會於申報館到會者黄炎培君趙正平君史家修君陸規亮君胡道南君謝碧田君沈信卿君錢新之君及暹羅華僑代表馮裕芳君籌備理事長韓希琦君回閩由副理事長黄君主席議案五件（一）開辦中南通信社案由提案人趙君報告中南通信社設立之必要及其辦法討論結果認爲中國對南洋通訊應先着手至駐南八處通信三處專電應即物色妥員擔任當場公推史家修君任中南通信社社長前爪哇巴達維亞新報總理侯德廣君爲副社長并公推趙正平君草定章程及辦法（二）呈報南北當道案由提案人說明本協會負責重大應將籌備情形呈報南北政府以利進行討論結果公决可行惟提出時期尚須視政局定之（三）發行雜誌議决可行并公推趙正平君任總編輯即由趙君函聘編輯員（四）趙正平君辭總務理事案公决添設總務理事一人并推馮裕芳君擔任與趙君共同辦事（五）籌設商科大學案由主席說明經過情形及進行方法公决照主席意見進行另詳議事錄又籌備時期所需經費每月約千元之譜即由到會之籌備理事分任籌塡矣 
[證券物品交易所消息]  
　　上海證券物品交易所理事部昨將議訂規則三件揭示通告文云·市塲揭示第廿三號棉紗買賣單位茲改定爲五十包自七月八日前市起所有新買賣一律實行惟以前未了結之轉賣或買回則仍照舊章辦理云市場揭示第二十四號本所股份本證據金自七月八日前市起所有新買賣每股改收四元云云市場揭示第二十五號經紀人繳納證據金及差金損失金之期限業經規定 
 
 
 

Page 11

 
 
茲因休假關係應再將辦法揭示如左（一）本證據金自買賣成立日之第二日正午十二點鐘以前爲限如遇休假日展期一日倘繼續休假至二日以上時須於休假第二日繳納（二）追加證據金發生應繳納事情之第三日午前九時半鐘爲限如遇休假日得展期一日倘繼續休假至二日以上時須於發生應繳納事情之第四日繳納但在一日内發生二次以上時第二日雖爲休假亦須繳納（三）差金或損失金自買賣成立或了結日之第三日正午十二點鐘以前爲限如遇休假展期一日倘繼續休假至二日以上時須於買賣成立或了結日之第四日繳納云云 
[銀市報告]  
　　中美新聞社譯友華銀行八日報告云昨日倫敦銀價近遠期均漲一便士此間定價金鎊五先令金圓一百又四分之一日金五一半旋因銀行買進市價跌落金圓跌至九八半日金跌至五二半收市時市况變强紐約倫敦滙價三九五紐約銀價九一又八分之七云 
[兩路局近事]  
　　車運新式軍械赴淞吳淞砲台榮司令因需用新式槍枝子彈特向護軍使請領步槍子彈一百八十六箱運至上海南車站分裝三十噸貨車二輛已於昨日（八號）下午一時三十五分由滬杭鐵路上海南站出發開往新龍華轉掛杭來慢車前往北站以便轉掛吳淞之區間車運往砲台灣云 
　　派車迎接任局長滬甯杭甬兩路局接任局長由京來電定七日南旋昨日兩路車務處接到前站來電咨照特飭上海北車站派定頭等花車掛於特别快車赴寗迎接准於昨日夜車回申云 
　　核算浙軍運費駐閩浙軍自奉浙江盧督軍命令調回除由厦門乘輪來滬轉坐滬杭鐵路火車赴杭外尚有多數由厦分批乘輪直達甬江換乘甬曹綫鐵路火車分赴餘姚百官曹娥等處駐紥計自本月一日起至四日止該路共開兵士專車五次統計車脚洋一千四百餘元昨已由寗波車務長將專車車脚分列清單呈請該管局長轉向浙江督軍公署核收並聞此項車脚已經遵照交陸兩部定章折半計算聞上海南站兵士專車運費待運畢後始由該站開單呈送局長再由任局長轉向浙督核算支取云 
[滬杭路車運浙繭將終了]  
　　滬杭甬鐵路車運浙省各處鮮繭（春繭）業已由各站陸續運滬確數均誌本報茲查日來已漸稀少每日寥寥不過數百包惟夏繭一項日内亦可開運爲效甚微所有本月一號起至五號止按日運到包數共計運抵上海南車站計一千九百八十三包連上月初運至今總計十三萬餘包不日即可告終現聞浙江駐滬之繭捐委員及滙通轉運公司均已着手結束至路局方面日前招充之臨時警察看護繭棧日内亦將取銷云 
[限緝賄縱監犯之書記官]  
　　上海地方檢察廳書記官程冠吾於服務時間迭次得賄舞弊私釋判决送監執行私運烟土犯劉刁根並趙阿甯等以及和誘案犯肉莊之陳瑞和等各案當劉案初發覺時程即逃避無蹤迄未獲案茲蘇州高等廳奉省長公署訓令飭轉行地方廳略謂程冠吾在廳服務期間一再在外與人接洽屢釋執行案犯該廳長同處辦公豈無聞見任其作爲實屬難辭其咎及至案發仍不上緊嚴緝足見捕務廢弛茲再限二星期務將程獲案訊明詳，，，，，辦等因該廳梅廳長查得程冠吾在外作弊私得鉅賄擅釋案犯時日均在前廳長任内所犯除奉令嚴緝外又將程犯案時日詳報上台核示矣 
[寳裕里刦案盜犯因傷斃命]  
　　盜匪王富貴（前報作張桂子）四日晚糾黨持械至法租界寳裕里天聲號内搶刦現洋五十四元而逸後由探捕聞悉到來追捕詎該匪等開槍拒捕不料彈珠適中王匪腿部鮮血淋漓逃至英租界北海路口被捕拘獲飭送工部局醫院醫治各情已誌前報茲悉王因傷勢過重醫治無效延至昨晨身死當由該醫院通知捕房飭探將屍車送同仁輔元堂驗屍所聽候核奪 
[各公司輪船消息]  
　　怡泰洋行之格林茄爾號此次由倫敦來華裝來洋布及各種雜貨有二千六百六十四噸卸清貨物後即開赴日本大約於本月之二十八日回國（昨誤赴日期爲還國期） 
　　招商局之海晏昨從温州開來卸清貨物後卽停止駛行入塢修理其行駛寗波之江天輪船亦從十號起停行修理即以開行香港之泰順輪船臨時行走寗波航路從禮拜六開始換班 
　　本日開赴港粤之新大輪船裝去恒豐等各廠綿紗二百餘件大批花衣二百餘包又有鷄毛二百數十件土布一百數十件並上海恒和大裝往廣東現洋二萬元又昨日開赴長江之江華輪船裝去同昌紗一百餘件利華廠之軋花棍木四十餘件肥皂百餘箱粗紙一百數十包又開往牛莊之圖南號裝去大批乾繭一百餘包及棉花竹器等貨 
　　太古洋行之鄱陽輪船昨日開往長江裝去大包細鹽約四百餘包其餘各種肥皂有五六百箱並蔴袋數十件又昨自長江各埠來申之聯益號從蕪湖裝來白米三千餘袋並漢口裝來之桐油一千餘桶至同日香港來申之德安輪船其進口貨中有大宗之皮料云 
招商局之江天昨開寗波運去白米千餘袋青蔴二百餘件棉紗二十餘件紅皮兩件並紙烟五大箱 
　　福來洋行之奥闊林斯號（Ａｑｕａｒｉｕｓ）今明日定可從美國之西雅圖來申其愛笛託號Ｅｄｉｔｏｒ已接電訊大約十五號便可從新金山到滬矣 
　　招商局現有輪船二十七艘其航線則（一）行駛長江者（即由申至漢口）計有輪船六艘（二）行走香港廣東者爲廣利·廣大·兩輪（三）行駛港粤兼走烟津者爲新大·新昌（四）行駛天津烟台者爲新豐·新康·新銘（五）行駛牛莊者爲愛仁·圖南（六）行駛温州者爲廣濟·海晏（七）江天·專駛寗波飛鯨·行駛福州（八）泰順·同華·遇順·等此三輪並無指定之航綫係隨時酌定開行者以上各輪均在上海出發分往各處其快利·固陵·江通·公平·等四輪則專走漢口至宜昌而不至上者也（他公司航綫明日續紀） 
　　英國輪船公司經理英印公司之託列拉號開自印度之加爾哥達星期二晨十時半自香港開行大約七月十一日（星期日）抵申太平洋輪船公司之達伐亨號將於七月十二日離神户來上海 
[閘北添設濟益捐之調查]  
　　閘北境内向無丐頭名目詎近有周錦山者向普益習藝所認包閘北濟益捐由該所董事呈請上海縣公署給諭承充等情當經沈知事令行閘北市經董查察情形復候核奪錢經董以本市向無此種陋規現忽添設濟益捐名目是使全市商民又添一種負擔據情呈復去後日前又奉沈知事訓令云據習藝所呈稱閘北丐規名目有六七種收取此項陋規者共有十餘人之多應將此項陋規化私爲公等語故錢董復飭北十圖十一圖地保向國内各商民調查實情再行核復 
[各學校消息彚紀]  
　　民立中學校大南門外中華路民立中學校共有學生九百餘人今届暑假有學生江辰生等十九人應予畢業刻正考試定十五號暑假並舉行第十六届畢業式已由蘇校長東請本埠教育機關與學生家長蒞校觀禮矣 
　　市立養正學校上海市立養正學校本届舉行畢業試騐計及格者高等陳長生等四十人初等吳德賡等一百十五人定於本月十七日上午行休業式并授給畢業證書 
　　上海美術學校上海美術學校第二届成績展覽會籌辦事宜迭誌前報茲聞該會於九日下午一時開幕入會觀覽者無需入塲劵並柬邀中西各界人士蒞會評覽該校所陳列之學生成績計分九部每部設主幹一人招待六人佈置完美誠我國美衛界中之盛舉也 
　　申新兩等小學本埠九畝地東馬橋申新高小國民學校由無錫實業家榮宗敬君創辦迄今已歷四年辦理認眞學生發達原賃校舍勢不能容經校主榮君指撥老北門東薩珠衖十五號房屋十六幢爲新校舍擬於五月二十七日遷入三十日行暑假休業式及畢業式秋季開學定於夏曆七月初八日並聞該校工學期擴充敎室添聘敎員一切編制敎授等法莫不力求進步附本學期畢業生如下高等科童德鑫·孫錦榮·李載興·張成恩·國民科沈善杰·張鴻江·徐根全·毛煜生·方楨祥·梅開模·席履豐·石福興·汪忠濠·童德才·馮錫琦·朱義生·唐鏡蘭·馮錫琳·葛妙江·陳濬明·錢崇德·石之靜 
　　南洋中學補習科該校爲南洋中學校長王培孫及該校主任錢福渠兩君合力創設年來就學者甚多該校已於昨（八日）舉行第五屆畢業式當時有來賓顧天放及該校敎員朱之楨演說畢業生爲孟　强等四十人云 
　　民生女校法租界貝勒路民生女校爲嘉定胡韞吟女士所創辦迄今九載成效卓著近年該校注意學生自動抛棄嚴格敎授冀養成學生活潑精神校内氣象爲之一新及五四運動發生效遂大著凡十二歲以上之學生皆樂爲社會服務爲國事奔走敎職員復盡力助之故學生會發起時該校即首先參與全國學生聯合會總會特於前日贈﹁急公好義﹂四字由理事長狄侃理事王德熙二君持送該校由校長胡韞吟女士接受昨日該校敎務長任矜蘋君復親赴總會申謝云 
　　銀樓業高等小學校大東門外花園衖銀樓業高等小學校開辦已十四年先後學生已達數千茲聞有頭班諸生發起校友會以聯友誼定於陽曆七月初十即舊曆五月二十五日下午八時假座於老北門外浸會學堂開談話會籌備會中一切入手辦法屆時除游學他方外來者諒不乏人云 
　　青年會商業夜校青年會商業夜校學生會理事部於五日晚開常會主席理事長姜維良紀錄余鵬茲將討論事件錄后（一）主席報告本會現當選舉第三屆出席上海學生聯合會評議員一人議决用記名投票選舉以昭愼重結果孫君道勝當選惟孫君以身居義務學校校長之職力難兼顧提出辭職後再另行投票選舉結果余鵬當選（二）孫道勝提出組織暑假工商補習夜校案述明宗旨組織方法以及進行方針經支頌和陳澤窠附議通過並議决提議人有自行召集籌備員及處置一切之特權（三）余鵬提出創辦實業意見書大旨以普及教育與振興實業二者足以挽救危亡富强國家故本會於實業一項當盡力創辦云云附議人孫道勝姜維良同時卞毓英提議先舉出籌備員五人以調查實業近况研究組織方法皆通過得選者余鵬姜維良孫道勝卞毓英方曉初（四）主席報告本星期日（十一日）上午係本會義務學校行暑假休業禮並爲該校週年紀念日（五）卞毓英報告賬目（六）下次常會議决在本星期日上午九時義務學校内 
　　利貞女子小學校小南門内花圈弄私立利貞女子小學校去秋經孫祖昭女士接任校長後頗臻進步現有學生六十餘人定本月十八日暑假並爲第一届學生舉行畢業禮聞該校秋季開課時尚擬添組幼稚生一班施以相當敎育刻正由女士籌劃一切　　北區公學海寗路福壽里北區公學於十一日下午假座紗業公所開遊藝會除本校學生表演成績曁職員餘興新劇外又有名人演說及童星門君之滑稽談勵志會之絲竹加入云 
　　西區小學是校分高等及國民兩科學生已達三四百人之多聞該校亦擬於本月十一日（初高兩班）舉行畢業計有五六十人 
　　龍華小學該校設高等國民及義務夜校三部學生共二百餘人本月十一日該校行國民畢業禮並聞開第五次懇話會 
[造幣廠籌備處近訊]  
　　上海造幣廠籌備處前電中央擬借欵百萬由部擔保以資開辦茲聞已奉核准惟須擬訂辦法合同及提用方法呈候核辦云故該處現正商訂云 
[上海貧兒院大麗花會預紀]  
　　西門斜橋·上海貧兒院栽有大麗花十畝計數百盆之多又有大麗瓶花三百餘種故定於明日（十日）即陰曆五月二十五日起開大麗花會十天每日午後二時開會天雨順延其花種並可廉價發售云 
[中華國民進成社定期開幕]  
　　中華國民進成社於陽曆六月前籌辦至今已有頭緒現由謝君等發起於七月一號開幕分隊徵求會員每星期三晚八時前結束一次隊名爲國富險國强隊國豐隊國慶隊限本月二十八號閉幕各界欲入社者可至四川路一百二十號中國青年會童子部事務所接洽云 
[南北貨友誼會開會紀]  
　　昨晚七時該會評議部提議總商會註册一項首由華新民主席報告手續請各團體名譽董介紹註册並聯絡友誼辦法情形討論激烈當場投票得多數同議付表决預備進行完全當披露事跡次由楊壽由提議會處一節衆評准定請華新民君介紹敏體尼蔭路救國十人團附設至十時散會 
[百老滙路選舉會紀]  
　　百老滙路商界聯合會於昨日開二次選舉大會首由李澤源報告會務情形並前次議决施醫局現擇定地點在新記演路榮華里一百八十號已請就浙紹醫生四人胡少卿之婦科葉徵祥之外科盧清安之内科高仲玉之兒科此數人皆世業岐黄富於經騐者并選頂上藥料修合丹丸施送業定舊曆六月初一日開診每日午後一點鐘至五點不取號金兼給貧苦醫藥衆贊成次請監票員開匭檢票正會長許廷佐得二十票副會長李澤源得二十四票周子慶得十三票評議部長郭慶恩得十三票何宏梅得十二票如費輔清施獨舟張桂馥劉勝甫周世發吳漁虹張印奎楊菁華爲評議員交際王海實楊鎭浦陳靜由藍以襄董伯堃祝夢樓庶務徐瑞昌徐高明周振聲鄭兆熊龍天寳陳元章調查劉仲英鍾吉雲何金水周明欽鍾錫章徐宗達會稽蔡寳成文牘傅爾綬等選畢宣告散會 
[五團體定期公祭鄒靜齋]  
　　上海商業公團·證劵物品交易所·各路商界總聯合會·旅滬商帮協會·全國烟酒聯合會·等昨致各團體函云敬啓者南昌鄒靜齋先生在申二十餘年抱愛國之熱忱與實業爲職志熱心社會久爲各界人士所景仰自聞溘逝悲悼同深本月舊曆二十六日即陽曆七月十一號爲鄒先生開吊之期敝會等發起擬聯合各團體准於是日午刻假座廣西路報本堂公祭諒荷贊成惟希察照云 
[調查員並無索賄取飾情事之呈復]  
　　松滬何護軍使以吳淞旅司令部某副官因賭輸去公欵一案現據報告乃有所派之調查員受賄等情是以令飭警廳密查去後茲悉淞滬一區第三分駐所警佐前日派警前往吳雪卿家查詢究竟有無索賄一千三百元及取去鑽石金飾情事當據聲稱該稽查員日前手持封條手銬來過一次傳諭發封房屋事確有之惟索賄曁取去鑽石一切則並無其事亦並無具稟榮旅長請求查究之呈詞等語昨將查詢情形報廳轉復軍署核辦矣 
[納稅華人會籌備處函請助捐]  
　　上海公共租界納稅華人會籌備處昨致各團體各公會函云敬啓者敝籌備處承各團體之委託籌備進行事宜責重事繁深虞隕越昨開會公推王儒堂爲委員長陳惠農副之王儒堂余日章陳惠農潘勵紳朱賡石爲會章起草員朱賡石爲書記長周渭石潘勵紳爲銀錢管理員此次議决進行次序如會費則請各團體捐助如個人中有熱心特别捐助者亦所歡迎事關全體市民權利又爲華顧問之初步正式華董將來能否產生全視此次之選舉爲標準惟旣爲公衆之事業會中應用各費自應攤之公衆以期衆擎易舉貴會旣贊成於前自必樂輸於後用特專函通告即希量力助成捐欵不拘多少請交敝處銀錢管理員周渭石君（北京路周耕記洋貨號）潘勵紳君（南洋兄弟烟草公司南京路總務部）無任公感云 
[新郵務長視事之通告]  
　　本埠郵務管理局昨發第五四六號通告云爲通告事本郵務長奉交通部郵務總局總辦令補任上海郵務管理局郵務長遵令於本日到局接任視事此布郵務長希樂恩 
[考用押送郵件員]  
　　本埠郵務管理局現須考用押送郵件員數名現年須在二十二至二十六之間並以讀過英文五年者爲合格考取後月給薪銀二十元並發給制服令着有志者即函致北京路本管理局報名可也此布 
[輪運閩省病兵來滬]  
　　福建陸軍第一師司令部特派第三連排長邵奉雲督同病兵六十四名由海道搭輪來滬於昨日轉乘滬寗路局九點十分客車將各病兵送往南京轉車遺回直隸山東各原籍云 
[大昌公司將出大嬰孩牌香烟]  
　　大昌烟公司出品之嬰孩牌香烟銷路頗暢今夏特建房屋營業益盛現將有大嬰孩牌香烟出世聞　烟係選上等烟絲所製氣味和平芬芳不日即可發行各省埠並聞尚有雙嬰孩牌三嬰孩牌兩蠶悉屬士等香烟亦將陸續發行現正在各埠從　惟廣云 
[鞋業工人求加工資]  
　　鞋業工人昨爲求加工資在法租界全安茶樓公議已舉定代表與各店束懇求矣 
[控案改歸民事訊理]  
　　前爲雉妓之戴三寳在公共公廨刑事科呈訴鴇婦俞陳氏廳去值洋一千五百元金珠飾物等情由廨訊判被告交五百元人洋並保在案昨晨奉俞襄讞會同美丁副領事升座第一刑庭復訊先由原告代表律師上堂詰據原告戴三寳供稱二年前嫁與南京路某洋貨號主何渭卿爲妾俞鴇得身價洋二千元迨至本年正月間何因與我不和被逐下堂即與俞陳氏同居所有一切飾物於二月二十九號俞鴇用欺詐手段冒何渭卿名義悉被騙去該首飾係何處置辦現何已東渡不能到堂作證等語訊之俞陳氏亦延律師到堂辯稱原告會嫁何姓爲妾因不安於室與顧惠清有染被何得悉遂與原告分離所有飾物係被告所購有發票爲憑言至此將發票呈案經中西官核供以刑事案不能成立判即註銷仰原告另行具稟歸民事案訊理 
[昨日公共公廨訊案紀]  
　　昨日上午公共公廨第一庭由俞襄讞會同美丁副領事傳訊美商開乾洋行訴解金星將變壞猪油朦售致不能輸入美國口岸請追回價銀及賠償損失案由原告洋行西人偕所延律師到堂訴明案情並稱自將猪油退交被告後所已價銀除分次還過外尚欠一萬餘兩延不料理云云被告亦延有律師到堂辯護結果解交一萬二千兩人銀並保候再續訊第四庭由關讞員會同英卓副領事審訊（一）中華滙業銀行訴揚州人吳培生訂滙日本金洋二十萬元之合同請追損失案所有兩造證供均經訊畢茲係宣判由問官詳核各種證據理由原告方面均不充分結果應判被告得直被告之律師聞斷起稱此事原爲被告逃夥魯鏡清與原告私訂此項合同今蒙訊明判决從此被告自可免負責任云（一）奚僊嵩與其兄少如爭奪故父朗如遺產案結果所有已故奚朗如之遺產原告應得四分之一 
　　又午後第四庭由陸襄讞及美約副領事會訊（一）婦人談蘇氏訴夫談青江不願贍養請求離異案被告迭傳不到由原告代表律師上堂請求缺席判决結果着原告登申新兩報各一禮拜通知被告到案逾期不到即予缺席判决（一）陸倬夫訴李瀛洲積欠房租要求判還並着遷讓案結果着被告償還洋二十七元限一月内遷讓第一庭由關讞員會同西洋施副領事訊理入西洋藉之已閉大東米粉廠股柬黄桂植訴經理楊非池私賬洋一萬四千餘元案此案係由刑事改歸民事者經兩造律師互述後結果候派員查明賬目報告公堂再核 
[錢債控案註銷]  
　　錢松林前投法公堂控某店主朱繭生不理票銀三千四百元求追等情詰據被告稱商人與原告已在金庭會館料理清楚求請查察奉判聽候函致金庭會館詢問實在復到後再行核奪在案茲由金庭會館函復公堂内稱雙方實於上年間理楚等語故由公堂於昨日將兩造傳案經中西官略詰一過遂判原告所控證據不足將案註銷 
[號夥舞弊之限理]  
　　葛鈺卿前在同源祥號内爲夥嗣因舞弊賬洋九百八十餘元旋被該號主察悉具控法公堂奉判交保限理嗣因被告一再延不料理故判着先還二百元在案昨又傳訊原告續求訊追被告由保人某甲代到聲稱葛已回籍變賣房產須三禮拜即可回申料理仍求寛限等語中西官判准予展限二十一天料理 
[廠夥私用賬洋候再訊]  
　　山東路三十號門牌洽豐絲棧經理陳渭泉指控雇夥寗波人陳三餘於去年二月二十一號起至本年六月底止私用賬洋八千元逃避等情昨由虹口捕房包探譚鳳池與一百十三號西探將被告拘解公共公廨經中西官略詰情形一過着將陳帶回收押展期七天查明實在再訊 
[謀害妓女案近聞]  
　　閻瑞生謀斃小花園妓女蓮英一案現閱時已久在案兇犯仍未緝獲屍父王長發昨午又投上海地方檢察廳具稟請求澈究飭傳借給汽車之朱某到案訊明爲女伸雪云云奉諭着靜候查辦 
[逃妾發所留養]  
　　十七歲嘉定女子吳蘭英被拐來滬寳與老唐家弄三百七十五號門牌黄晋洗帶往北京作妾被虐回申業由捕房將男婦拐匪三名連女拘解公共公廨訊明拐匪押辦女因黄延律師到廨謂須稟請北京官廳移文來提故着暫留濟良所候核詳情經紀前報昨晨黄之律師到廨陳明現黄不欲深究所失鑽戒及身價亦不願追惟請求將逃妾發所留養中西官核稟判吳　英發濟良所留養　配 
[妻子失蹤之控究]  
　　張品元現在爛泥渡爲飯店生意其妻張吳氏現年三十五歲本月二十一日忽然失蹤張歸家得悉急向五歲幼子張榮生詰問據稱母親與鄰婦蔣衛氏同游外出等語張立向蔣衛氏根究不認遂扭控三區警局轉送地方廳昨午奉許檢察官提案研訊張携同幼子到庭證明一切質之蔣衛氏供多否認問官判令收押張父子斥退着在外再行緝訪吳氏實在下落稟候再核 
[無軌電車撞傷棉花店學徒]  
　　虹口海寗路二千七百二十一號門牌萬興棉花店學徒蘇州人昨日上午行經天后宫橋塊被某號無軌電車撞跌碾傷足部甚重即經老巡捕房五百三十二號華捕到來抄錄電車號數另雇車送該受傷學徒往仁濟醫院醫治一面歸報捕頭候示 
[汽車撞傷行人]  
　　揚州人崔長山昨日下午四時許行經南京路遇某號汽車駛來不及避讓遭撞倒跌傷頗劇當由老閘捕房七十號印度捕到來抄錄汽車號數另雇車送受傷人往醫院醫治一面歸報捕頭候示 
[開釋織布廠學徒]  
　　公共租界康腦脫路張福興織布廠學徒王兆雲前日持該廠出品之條子布五疋向閘北某押店質錢崗警見其形跡可疑帶入四區嗣由廠主張文榮到案證明並非贓物經顔署長判令開釋布疋給領完案 
[王阿芳因案被捕]  
　　甬人王阿芳因與林金貴戳斃包杏翠並林自戳一案有關被該管捕房六十二號西探目柏生查悉報告總巡捕房刑事檢查科代表律師稟准公廨中西官繕給牌票昨日該西探目率同包探梁寳森張金寳密往新記浜路一百七十二號門牌王之住處將王捕獲解入捕房研詰口供一過押候解送公堂請懲 
[騙取鑽石之押究]  
　　蜀人劉少卿因以掮售金鋼鑽爲由至江西路一百九十八號門牌某洋行内向西人騙得值洋一百四十元之鑽石一顆避匿虹口昨被該西人偵知報請美捕房包探譚鳳池將劉拘入捕房盤詰口供一過押候解廨請究 
[舞弊判押二月]  
　　南京路惠羅公司指控佣人穆炳章與在逃之某甲串通私用貨洋六元五角由捕將穆拘解公共公堂訊押在案昨晨由廨復訊即據原告經理西人上堂譯訴被告於六月二十三號與在逃一人串吞貨洋由伊查出請侒訊之穆供仍推諉中西官核供以穆不應舞弊判押西牢二月示儆 
[誌謝]  
　　務本女學校與北區公學均於本星期日（十一日）在各本校開游藝會昨承惠贈入塲券各二張又貧兒院大　花會承贈游劵三紙均此謝謝 
來函 
[江南造船所來函]  
　　頃閱＋貴報本埠新聞欄内登載造船所工兵衝突各節開有失實恐係傳訛特請更正以免駭人聽聞敝所於七月六日上午七時許因工匠與小工口角駐所陸戰隊崗兵張玉辰不善排解致起衝突兩面俱有受傷業經敝所分别送往醫院醫治内有工人一名年五十餘歲因傷致命此外并無溺斃浦江及刺刀傷斃等事特此申明即希更正爲荷江南造船所啓 
[務本女子中學校來函]  
　　主筆先生大鑒昨日貴報本埠新聞欄所登敝校畢業名單之呈報一則其中各生先後並無名次關係特懇賜刊來函欄爲感上海縣立務本女子中學校敬啓 
雜評二 
[關心官事（吉）]  
　　古之爲官者必曰關心民事或曰關心政事或曰關心地方上事今乃不然一切民事政事地方上事均不關心所關心者唯官事而已 
　　爲官事之故不惜使民受驚恐使地方上受糜爛使一切政事顚倒而錯亂是則所謂今之官也 
　　雖然地方上之民或有激烈之舉動官必禁之曰破壞秩序矣擾亂治安矣今若使之自返豈其相異耶 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游記 
[遊華容道記] [  個儂]  
　　八年秋予客夏口以事之華容會大水阻於此因詣華容道故址而矚焉道在縣城西北爲通彝陵之孔道道亦不甚險阻惟以匪徒多故行旅裹足耳路側有石椅一椅背已折傍有小窪徑可寸許相傳謂關羽當日坐而掉刀處也又四小窪謂係赤兎馬立足處或謂石椅等物乃好事者爲之以附會演義而存其跡者余念關羽當日立馬縱横豈有坐石椅而待敵之理此其虛妄不攻自破然而他處野草茸然反顧小窪則又缺如予於是乎得之矣夫浩然者忠義之氣也文信國不云乎此氣所滂薄凛然萬古存者非此之謂歟山川靈秀庸有所鍾不期其然而自然正凝思間覺秋聲與烏聲相和如歡迎嘉賓然村嫗黄髮多半菜色若深怨其實命不尤者當斯時也秋風落葉野景宛然余於是眞有司馬遷所謂高山仰止景行行止予輒低徊不能去之情矣及歸逆旅爰記之如此 
筆剳 
[邂逅記（上）] [  少游]  
　　胡與友所僦居者爲寺中西軒三楹修竹屏蔽驕陽至不能施其酷虐胡以前殿禮懺故乃無復如前之放誕則惟高臥吟嘯以自率其天眞步履所及不越百步以外深苦之一日方奕於竹林下清風襲異芬而來撲鼻欲酥胡與友俱停奕愕眙相語以爲怪俄聞珮環鏘然自遠而近胡注視則一妙齡女郎霧鬢風鬟綽約多姿搖箑徐來溜波及胡似曾相識凝視愈殷胡亦若素稔初不省記惟目逆送之而已女臨睇低鬢若不勝情胡礙於多友未便作態然心甚愺恅就小沙彌詢之始知女即故韓吏部掌珠也猛憶郊外故園所遇因爽然舊事心頭一一潮上友見其惘惘態强詢之因以實告曰是何難其世父吾固識之况兩心已相印矣乘隙可入也胡求計友曰請以書抵之事無不諧胡艴然曰女郎高潔身豈可以蕩婦目之書去而事濟則我何取於女不濟將以我爲登徒子輕人適以自輕也友曰書以宣意道思慕亦復何害胡笑曰誰爲置郵傳命者曰小沙彌可遣也賂之可已胡因修筆作小箋乞附蔦蘿書成疊成方勝格遣之如友言且珍重之曰瞰其旁若無人乃可投之勿輕寄也書去不報胡正徬徨無計望風痴立竹箐間忽露衣角胡微嗽女掉首不顧逕去彷彿絶豔胡蹤至女所徘徊處正昨日對奕地也四顧無所見頗中疑再覓之則於竹間得一行字曰儇薄當悛亦自知孟浪乎胡知女惡已冒昧大慙趨以告友且責其計之不善友笑曰假惺惺作態胡爲者彼苟無心置不理可已何必多此一舉耶且所謂孟浪亦告君進取以漸之意耳胡曰然則奈何此子撩人心爲之亂矣曰姑待之聞吏部家方覓一童子師家君與女叔善或可以兄薦成敗一聽之天當爲力圖之胡長揖拜謝不遑友笑曰此非謝媒時何足恭如是事而不諧幸母再責人卽受賜矣因相與大笑 
　　無何胡入女家受西席聘擁臯皮爲童子師女叔禮胡甚至女雖格於内外未嘗與先生見然户墟屏隙窺之獨詳女弟秀寶時纔六齡頴慧特甚與講故事之類多能了解小鬟日以杏酪上先生秀寶謂胡曰此吾姊所手調也胡以爲甘秀則内告其姊明日杏酪不復出矣易以蓮羹又以告胡曰先生謂杏酪甘姊故以蓮羹苦先生胡笑謂之曰請告令姊先生願甘苦共之每日晡秀又與先生納凉於小園簾以内女所居也剪刀之聲不絶於耳而不輕以面人故雖咫尺而隔若萬出生徘徊經月終不能一見心有所失一日謂秀曰先生上語令姊亦有可消遣之書假我一覽否翌晨秀以温飛卿集與胡胡讀書十行俱下纔兩日已卒業戲以小箋爲二十字夾其間詩曰斜日湘簾下時聞并翦聲夕陽煙外路知否有疑兵未幾得復曰兩度邂逅人孰無情求之過切人將以爲儇薄如果有是心何不以媒妁來豈兒女終身遂無主之者憑一紙書可以私定耶君速離此從我言急起圖之當有濟也不然不敢聞命矣下署湘英二字胡得此即託言老母在魯念子切當歸女叔送之至怏怏女亦潛身屏後以眉語以目言幾瑩瑩淚下胡歸濟南以告母急修書抵其叔覓 
蹇修進言於女叔韓故重胡竟許焉成禮之夕胡以爲天緣湘英亦曰故園寥落久不往矣偶一臨視竟致逢君西山梵宇尤深惡之迫於嬸母不得已而至其地又相邂逅非天作之合而何胡曰天定固也然非人謀亦曷克臻此於是夫婦相計議以豐席欵建策之友謝其殊勛 
 
[何為螳臂當車] [  光漢]  
劇談 
[歌壇賸語] [  民哀]  
　　清季末造京都文明茶園有包桌聽戲風雨無阻之主顧中有法蘭西人一亦樂此不疲或疑其碧眼兒未必解此殊不知其聽戲程度實臻峯極非但能聽且能唱能演猶憶癸丑之秋法界歌舞臺有客串華靜山其人乎靜山何人蓋卽文明包座之法蘭西人也是爲西洋人習中國舊劇者東洋人習中國舊劇者則有隸歌舞臺之安籐紅唱秦腔靑衣在京亦演過居然能合拍中節良非易易若華若安一生一旦一西一東相映成趣是誠劇史上特異之點也 
　　武旦之打出手五花八門易於引起觀者之興會其實揆之情理背謬殊甚試問兩軍相見對壘衝鋒烏有互擲兵器如小兒嬉戲然余嘗請益於個中人迺知打出手之發源始於神怪劇如泗洲城芭蕉扇等根據封神榜西游記等說部謂神人交戰置兵器於空中或祭法寶等等於是從而附會迺行打出手迨後因此種技藝爲大多數顧曲者所歡迎遂至濫用無論何劇凡有武旦正場莫不打出手若演取金陵武旦不打出手竟有譏爲不會演戲者此種極大謬點之養成觀者及演者雙方均不能辭其咎也 
新聞拾遺 
[蝸牛作食品] [  光宇]  
　　法國自受戰事影響國内食物咸感缺乏現在上等酒席中甚至用蝸牛治爲食品故該國晨夫於暇時多蓄蝸牛常得倍利每一畝地一年平均可得上等蝸牛五十萬隻照普通價每千隻售錢三元七角五分云 
[送性命之蚊烟] [  冠英]  
　　寗垣漢西門大街有劉姓者家中人口甚多主婦某氏年逾花甲每日携帶長孫同寢其孫年才八歲前晚某氏因房中蚊蟲過多乃購蚊烟一根燃於床前詎燃至夜半蚊烟餘火忽將帳門燒着隨即延燒被褥致將祖孫二人同時焚斃所奇者所有床上被褥雖被焚燬而房屋未肇焚如云 
[殺風景的照片] [  秉光]  
　　泰城東鄉某姓子聘陳姓女爲室迎娶之前一日例有舖房之舉是晚暖房酒開嘉賓滿座酒後有新郎之知友數人擁入新房中翻箱倒篋檢視坤宅奩物不意於箱中一衣内檢出一影片則新娘與一少年所攝之影也相與默然而新郎則面泛桃紅羞憤交集即向冰人提出嚴重交涉云 
[賣報女居然演說] [  景趙]  
　　昨晨望平街來一賣報女郎年約十七八身穿拷綢衫褲倚立某報館門前向路旁男子演講愛國之道一時聽者麕集女郎詞極奮激滔滔不絶至九時許始姗姗南去人多奇之聞該女郎素喜聽學生演講想係被感化所致云 
[日本婦也來燒香] [  文海]  
　　昨日四時南京路虹廟來日本婦三人偕一粤婦進廟購香燭在佛前叩首祝告復取籖筒占籖每人各求二條所問之事各有不同占得八條籖紙大半下下求畢出至門口托論相者爲之詳解詳畢三婦皆有不快之色云 
餘興 
[海天玄話] [  懷馨]  
　　凡所謂不道德者非眞不道德也道德不臻完美耳譬之虛僞虛僞中亦有誠實惟其誠實有限遂致湮没不彰使其全爲虛僞則虛僞不能行矣 
　　人之欲望無已時故患貧亦無已時欲療患貧之苦非裁制欲望不爲功欲望何以裁制之曰知﹁自我﹂之何以調和﹁環境﹂斯得之矣 
　　嬰兒初試步時顚躓隨之能成功者蓋亦僅耳顧嬰兒雖屢遭挫折而試步之志仍不衰且顯見其愉快之狀此理雖淺足徵人類之懷﹁希望﹂已自呱呱墮地時始矣 
人無不知有﹁我﹂其生也有﹁我﹂其死也亦有﹁我﹂我之爲﹁我﹂與他人之﹁我﹂不相混淆自私者以一已故雖冐險阻歷患難一無怨言蓋祗知我之﹁我﹂而不知人之﹁我﹂故耳人有心靈始知有﹁我﹂心靈旣失﹁人﹂﹁我﹂莫辨矣 
　　吾生猶江河也不以沈沙亂石梗其進行必尋大海爲歸宿焉 
　　世間最奇者莫如愛束縛與自由本極仇讐不也於愛則不然雖極自由之能事而束縛終不能免 
天地間美之所在卽天地的眞理所在眞理不存笑斯滅矣 
小說 
[社會小說衆醉獨醒（九二）] [  瞻廬]  
　　第十六回管閒事先生通内線進良言游子寄家書 
柳娘子也曾把這層意思同婆婆柳婆子丈夫邦平商量過幾次柳婆子同邦平滿口應允十二分贊成柳用賓與柳小賓自然情願不消說得偏偏玉兒從中作梗斬釘截鐵般的拒絶說自已尚在求學時代談不到婚姻二字便算提起婚姻也須得着他的同意橡柳家的女兒他决計不敢高攀假如父母强行作主　柳女娶了過來柳女今朝進門他便當夜去蹈海柳女今夜進門他便來朝去蹈海這幾句話不打緊早把柳氏婆媳氣得面皮都靑邦平也是一疊聲的駡畜生該死經這一閙柳姓的婚姻果然暫時擱淺柳氏婆媳對於玉兒的感情也就一天薄似一天這些話都是王嬷嬷講給靑巖聽的玉兒訂親不訂親同靑巖没甚關係只當秋風過耳一般不起甚麽感想慧姑字人不字人同靑巖也没甚關係當然置諸腦後然而不然靑巖聽到﹁尚未字人四個字竟直鎭的鎭入兩隻耳朶裏旣不置諸腦後也不置諸腦前偏偏位置在頭腦中間這個冬烘頭腦化做了最精良的珂㼈版（珂㼈與顆顱聲相似也）把這﹁尚未字人﹂四個人印得清清楚楚再也不會糢糊他想自已没有妻子慧姑也没有丈夫我未成名卿未嫁前日的一度相逢眞是天作之合列位靑巖生就這般嘴臉難道他没有自知之明竟起這般妄念原來靑巖對於自己的妍醜問　始終不曾解决他在少年時也曾攬鏡自窺其貌覺得這副尊容委實難看暗想我的面貌不信這般醜陋這面鏡子靠不住換了一面也是這般模樣他便認做鏡子有意欺侮他一時性起把鏡子摔個粉碎當做惡魔看待從此二三十年裏他竟避鏡若仇立誓不再接近劉公館裏的書房左近本有一面大着衣鏡靑巖每從這裏經過只是别轉了頭正眼都不　一　他自己不承認面醜所以在慧姑門前打轉的當兒還只道是美貌潘安定邀佳人擲果然而靑巖枉勞脚步跑了多天却不曾見得慧姑一面編書的丢下靑巖冉把慧姑叙述一番慧姑自從那天回家後曉得攔路衝撞的便是劉家西席伍靑巖一寸心頭怎不惱恨這副白絨手套濯了又洗洗了又濯洗濯都畢還擱着不肯用又催着老子去告訴邦平把這不長進的西席辭去了免得誤人子弟子才笑道邦平延聘了這個東西當做寳貝一般看待我把這話向他說他怎肯信慧姑道信不信由他我們同他誼關至戚須得忠告一番怎好坐觀成敗子才點頭道你的說話也不錯我遇見邦平時須在有意無意間點醒他的迷夢若這時便去告訴他一來覺得我們的器量太狹二來昨天在席上同靑巖搶白今天便說靑巖的壞話邦平不但不信并且要算我有意誣衊他的良師慧兒你以後出門須得注意一些目今雖說男女立於同等的地位然而社會上的惡習慣仍把女子當做玩物看待 
自由談之自由談[  鵑]  
　　夜中苦蚊擾吮膚啜血無所不爲驅之暫去須臾復集其可厭有如是者然北望京華政潮澒洞中亦有一類人驅之暫去須臾復集者觀其所爲正無異於蚊擾是殆蚊而人者乎 
 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[積極之金科與消極之金科] [  老圃]  
　　東方敎主有精言焉曰已所弗欲勿施於人西方敎主有精言焉曰已所欲者施之於人所謂已所弗欲勿施於人者即孔門一貫之道一言而可以終身行之者也所謂己所欲者施之於人者即景敎博愛之眞諦今歐美人士所號爲金科者也但西方之金科取積極之語氣東方之金科取消極之語氣其形式不同其精神則一也 
　　己所弗欲勿施於人其律已嚴矣而又不侵人之自由故其語氣絶無流弊此消極之金科所以可貴也若已所欲者盡施之於人則己所欲者未必盡是若强人以受勢必侵入他人之自由範圍雖己所弗欲者亦未必盡非但應施而弗施其弊止於無益不應施而施則非徒無益而又害之矣故就此點而言消極之金科似勝於積極之金科 
　　然已所欲者盡施之人固嫌過於熱心而已所弗欲者一切弗施究覺過於冷淡吾國人士對於公共事業漠不關心皆受消極金科之影響使用積極之金科則各人自掃門前雪爲自私自利矣莫管他家瓦上霜爲放棄責任矣自利自利放棄責任爲一切罪惡之母亦爲中國惟一之禍根而推原其始皆由缺乏積極之精神故就此點而言積極之金科似勝於消極之金科 
　　按﹁己欲立而立人己欲達而達人﹂即己所欲者施之於人之意己已所不欲勿施於人相對待此東方之金科實消極而兼積極也且欲立欲達之意較但稱欲字爲無弊誌數語以補前說之遺漸註 
道德叢話 
[成功人和失敗人的比較（續）] [  沈有乾]  
　　你自己想想怎樣 
　　六十一失敗的人終身租房子住成功的人有他自己的房子 
六十二失敗的人生命財產都不保險成功的人保各種的險 
六十三失敗的人住在家裏的日子少成功的人願意住家中不願意住别處 
六十四失敗的人在家不做事却總是說不滿意的話成功的人在家盡他的責任 
六十五失敗的人招待客人只爲外觀成功的人不講虛套注重眞正友誼 
六十六失敗的人只說家中用費太大成功的人敎他家中節省的方法 
六十七失敗的人不用新法整理家事成功的人能替家中購備應用的書報器械 
六十八失敗的人不放妻子出門成功的人願意和妻子多出去旅行游玩 
六十九失敗的人性情粗暴自私自利不管别人弄得家庭裏没有生氣成功的人性情温和待人周到使人尊敬家庭中非常有趣七十失敗的人不肯拔一毛做地方上公益事成功的人總是想法子促進社會上各種事業（以上關於家庭的）（未完）（不受酬） 
[西方格言（三）] [  謝介子選譯]  
　　愚者勤作定可遇機而成 
﹁高波﹂（Ｃｏｗｐｅｒ） 
泛泛爲衆人友等於無人友已 
﹁名諺﹂ 
良好之書爲最佳之友今日如是永久亦如是 
﹁突普﹂（Ｔｕｐｐｅｉ） 
美笑者室中之日光也 
「薩苛累」（Ｃｈａｃｋｅｒａｙ） 
謊語如雪球滚之愈遠其體愈大 
﹁魯叟﹂（Ｌｕｔｈｅｒ） 
智者雖少優於羣愚 
﹁勒絲京﹂（Ｒｕｓｋｉｎ） 
萬事急進而不停且不稍返願眞無權力可以挽回之也 
﹁邰哥爾﹂（Ｔａｇｏｒｅ） 
爲羊興訟必喪其牛 
﹁名諺﹂ 
惟英雄力能識英雄 
﹁高絲﹂（Ｇｏｅｔｈｅ） 
世永無遲晚不能爲學之人 
﹁密特來登﹂（Ｍｉｄｄｌｅｔｏｎ） 
[心] [  藴厂]  
　　道德的範圍是狠大的空空洞洞没有邊際但是有一個字就可以包括他這個是什麽字呢講起來也狠平常就是個﹁心﹂字因爲世界上無論什麽事情完全從心上造就的爲善也是這個心爲惡也是這個心佛說﹁一切維心所造﹂說得一些也不差所以我們要講道德先要從心上有一下根本的改造 
　　實際上講起這個心字也是狠難捉摸的大約心是空靈的並非呆滯的活的並非死的因爲心是空靈的所以最易受環境的轉移是活的所以隨時發生許多的造作倘有一個人心已死了那人就是個凉血是個廢物與社會是毫無關係的古人說﹁哀莫大於心死而身死次之﹂凡人心死的時候他的身體差不多早已死過了咳心死的人眞是狠可哀憐的了 
　　但是我說﹁活的心﹂是從道德範圍裏說的並非一概而論假使拿着這個心爲非作惡社會上的受害那就不淺要而言之爲善的心要活爲惡的心要死 
　　不論那個人在社會上總要有些貢獻使社會上大家曉得有個﹁我﹂受過我的好處因而推重我佩服我說我狠有社會上服務精神的古人拿﹁没世而名不稱﹂一件事爲最可恥就是這個意思了所以我們要立定脚根極力與惡魔奮鬭與善神携手從陰霾慘霧中造就出一個正大光明的﹁我﹂來 
　　心的重要已說得狠明白了我們拿心當做石拿道德當做匠人天天拿着道德來磨鍊那心將來心裏發出的就是道德了這樣講來涵養道德必須先行涵養自己的心才好孟子說養心莫善於寡欲可見古人的特長善養其心是他第一得力處所以我們倘能善養自己的心那麽道德的眞筌就在眼前了（乙種酬） 
商業叢話 
[商店學生須知] [  鴻鼎]  
　　年輕子弟從小經父母一心一意的看護費盡許多心血期望日長夜大到了六七歲送到學校裏面去念書學一些淺近的根本學識後來因缺乏培植的資本等到十五六歲要想吃别人家的飯長進些見識薦到商店裏面去學生意這個時候做子弟的應該記記那父母的本旨望着那高尚的地位進去那纔算得有些孝心的兒子了總之進了一爿店 
 
 
 

Page 18

 
 
舖做了這種行業在那生意上的種種經騐應該要隨時留意師長師兄的指導也要切實關心對於飲食方面和天氣寒暖的個人衛生也不要隨隨便便的忽略過去要曉得污俚污糟就是釀成疾病的原因現在我有幾句的成語寫在下面希望一般商店的學生依着做去就可得身體康健辦事得力咧 
　　頭髮指爪長得多只要常常修隨常衣裳莫嫌破只要留心補學生在店内頭髮指爪時常修剪留在上面做起事來很不方便并且是容易藏垢納污的自已的容貌上也應該整理整理衣裳有些小破只要費幾個錢就可托人補好不要躭躭擱擱挨一天是一天穿在身上由他破下去等到無可修補的地步那末自然不要想穿了 
　　綢衣布衣没有一定整整齊齊乾乾凈凈現在社會上一般紈袴子弟吃飯弗管事到了午後穿得花花綠綠徜徉在馬路上那店舖裏面的學生見了非常羨慕那知道人家有人家的力量人家有人家的家業我現在當學生的時代須克勤克儉將來穿上一件較好的衣服更覺有趣俗語說得好﹁少吃多滋味﹂穿衣裳也是如此的前天老圃先生著作（我之快樂觀）中的後半段已說得明明白白想諸君已經見過了不論綢衣布衣只要能保護身體温度整齊乾凈就是了 
　　裸體跣足弗像樣小衫背心終要穿天氣雖然熱脫來精打光剩得褲子和鞋子連襪子多不穿這是成何體統呢商店是主顧來來往往的倘然來了一位女主顧那是更不雅觀了况且做學生要比夥友格外規矩些所以我要勸一般學生小衫總要穿一件的好 
　　一聲呌來一聲應弗要懶惰腔有話弗肯聽先生心裏要看輕師長師兄的指導和呌喚你總要響響亮亮的答應他依着他的話好好去做不要强頭倔腦只當那耳邊風他們見了你這種的樣兒嘴上是不響的心裏是看輕你的你依舊不改先生就要回絶你的生意咧 
　　懶牛上磨尿多屎多懶人有事不催不做學生時代總要見機而行勤懇做去譬如甲生學算盤看洋鈿他不多幾時就會應用人人看重他事事稱贊他乙生遇着一件事受了别人的催促他還不趕緊做出延擱下去所以被人家看輕了有人說的一個是聰敏人所以能彀進步得這樣快我說不對的大凡一個人是没有聰敏呆笨的分别那進步快慢的緣故在那勤懇與懶惰的關係罷了我勸一般的學生臨事要努力學習要勤懇不要像那算盤珠的樣兒撥一撥動一動呢 
　　若要功夫深鐵桿磨繡針這兩句就是敎學生們臨事不要怕難樣樣式式的事情都是人做的大家怕難呌那個去幹呢俗語說的﹁天下無難事只怕用心人﹂法國的大英雄拿破崙說道﹁難字惟庸人字典中有之﹂可見專心學留心看有毅力能堅忍天下没有學不到的事（乙種酬） 
衛生叢話 
[陽痧的急救法] [  凭虛子]  
　　天氣漸熱痧的發生在所不免兄弟不覺想到去年的事也是急救的一法且寫下來和諸位談談 
　　去年六月間兄弟同了幾位朋友帶了一個男僕雇了一只民船到杭州去避暑那時赤日當空令人煩燥行不上二十里男僕忽然作嘔起來了兄弟略知醫道把他脈來按錯亂無定便驚道這是陽痧狠危險的一邊呌舟子停了船把銅錢在他背上刮了三四十下毫無效騐一邊想醫的方法可恨那時在鄉下地方没有醫藥來吃後來覔了三十多個銅錢呌他放在嘴裏咬嚼不一下把三十多個銅錢都粉粹的吐出吾向衆道這足見他身内火氣鬱熱的利害哩到這時人稍清爽吾更向船上索了些打水的明礬兜水冲了給他飲了一大杯方纔恢復原狀幾位朋友都贊吾的急智咳出門人偶然在路上發痧了不妨照這樣方法去試試（乙種酬） 
 
[中國青年的不自由] 可憐可憐英賓 
[公共處夏天置茶器的改良] [  陸謪仙]  
　　茶爲一種人類的飲料雖無滋養的效力有興奮神經和消化食物的作用但泡茶的水宜格外潔淨這諸君多知道的不待吾再說了 
　　現在社會上公共的地方如學校圖書館博物院體育場等往往到了夏天置茶的器具通常用一種綠色小缸上邊也没有甚麽遮着任這蒼蠅飛集或溺斃在茶裏且没有出茶的管子人欲飲茶時候就拿磁杯去汲取若他手上染有病菌或皮裏泄外的汗穢落在這茶裏那麽再有人去飲茶就直接受他害了故社會上一有疫病發生卽到不可收拾的地位這也豈不是一個原因嗎所以吾的意思仍用冬天用的茶壺或就在這缸上邊加一個紗罩下邊拿黄銅做一個管子（式如自來水管）那可免去這個害了 
　　上海學校近來大概已除去了茶用瀘過的沸水因茶雖有忍勞耐疲的能力然有消耗精神的弊病故請諸君們不妨效法他試驗一下子今吾從二方面比較起來飲沸水形式上卽有二個的益處述在下邊供諸君一研究 
（一）吾人飲茶平均每月亦須二元左右若用沸水後就可省得這一項經費 
（二）飲茶過度致有不眠及皮膚黄的病倘飲沸水就可免去這種病（乙種酬） 
小說 
[商業小說模範商人（三一）] [  瘦鵑]  
　　嘉德想了一會心中亂得麽似的便决意睡將過去忘却他的煩惱上半夜他仍睡在嘉和床邊嘉和睡得很熟講話也没有到得惠和來接替時他就到自已房中去解衣登床只是翻來覆去總不能入睡一壁不住的呻吟着好似害了甚麽病的一般直到天快亮了方始睡去不久却又被惡夢驚醒全身都是冷汗心也突突地亂跳按捺不定天亮了他纔得了救似的匆匆起身一輪血紅的朝日照進窗來彷彿照到他心中他的良心便也動了起來當下便打定主意向自己說道我不論怎樣須把昨天在街中聽得羅品生和迦維說的話去告知沙伊士聽不聽由他我總算對得起了良心這時他主意十分堅定倒把沙伊士當做好朋友般看待忘了他是個不共戴天的仇人了到九點鐘時他就上紅馬大旅館去找沙伊士沙伊士正在那裏吸雪茄想甚麽心事一見嘉德到來臉色驀地一變變得了冷若氷霜堅如鐵石直挺挺的坐在那裏活像變了一尊石像和鐵像一般他見嘉德步步走近時就很輕鄙不屑似的立時回過頭去嘉德猛覺得一脈熱血升到兩邊頰上却還竭力忍耐着走到沙伊士身邊囁囁嚅嚅的說道沙伊士先生我有一件很要緊的事特地趕來瞧你請你聽我的話沙伊士把兩眼望到窗外去裝做没有聽得嘉德接着又道這件事是和你很有關係的這其間有利害的關係你不能不聽換了旁的人怕也不來和你說了沙伊士斗的迥過臉來咆哮道你這小囚犯快快出去你料我這麽一個有身分的人肯和你這種犯過罪的小子說話麽嘉德一聽這話心中何等難受臉上的怒紅退了立時泛做了慘白握緊着兩個拳兒顫聲說道先生我爲了這事和你有切身的大害因此上忘了一切仇恨趕來忠告你你要是不聽我的話將來懊悔可來不及咧沙伊士冷冷地答道多謝你的好意你竟能想到我身上的利害這眞是全世界難得的好人了然而你想我可是一個傻子麽我能信你滿口子的撒謊麽任你對着上帝立下誓來我也一百個不信你的話可是罪犯的口中决没有一句眞話你父親是罪人你也是罪人你們一家都是罪人丨嘉德破口大呼道彀了彀了我原是懷着好意來的你却這樣侮辱我且撑眼瞧着罷你不聽我的話懊悔的日子就在眼前我來忠告你你旣不許我說在我已對得起了良心以後的事可不負責任了說完氣噓噓地趕出旅館去 
 
 
