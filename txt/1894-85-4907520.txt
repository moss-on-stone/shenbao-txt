# 1894 - 85 - 4907520

 

Page 1

 
 
[蒐求大淸一統志] [  圖書集成局啓]  
　　大淸一統志一書囊括古今搜羅宏富本局擬蒐求原本　付手民諸君子藏有四百廿卷或五百卷者如蒙割受當不惜善價心沽或俟印成後　返原書酌量酬答或與本局合股同印以廣流傳本局一聽尊裁不膠成見世有具鄴架曹倉之富者幸毋金玉爾音也手此佈陳惟祈　　 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論　精詳折吏至當洵乎　代之鴻寳醫林之大成也茲由煥文書局主人倩本局用活字排印刻已告成紙墨並佳裝潢益美計分釘廿四本碼洋四元如祇買外科書則收洋八角寄語杏林老宿榏井名賢有欲得　扁眞傳者請向上洋申報館三洋涇橋沿浜煥文書局鴻寳齋千頃堂古香閣文賢閣文玉山房外埠則山東蹘州成文堂福州益記書局購取可也 
[論兵船出洋之益]  
　　外洋凡與各國通商之處必有兵船不時來往以保護其國人其意甚美獨中國則無之說者以爲中國不以兵艦保其民而以禮義保其民然禮義固足以爲保民之具而近來人心不古以强爲能以弱爲食以故美國與中國本有和約相待人民彼此均以最優之禮而竟至有驅逐禁抑燒殺我華人之事目前機利新例漸將施行試聞彼美人兮若此者其爲相待之最優乎抑其相待之最薄乎中國不少寓華之美人若以其人之道還治其人美人將以爲相待之薄乎抑爲優乎然而美人固逆知中國之必不能與之爭卽爭亦不足懼何也以中國之兵艦未嘗出洋故也昔年商輪曾一至外洋兵輪則從未一行倘早仿外洋之法凡有華人寓居之地派發兵輪不時巡視藉資彈壓暗爲保護外人又安敢見欺至此昨吾觀於僑寓南洋諸華人之懸盼北洋兵艦之戾止與夫新加坡欵待丁禹廷尙書軍門之情眞意摯而知中國此時之兵艦有可以出洋者在也昨報言北洋海軍諸戰艦行抵𠰴叻後卽將往那刺巴新金山各處回憶前年諸艦往� 
彼時諸華商多有恭設華筵以欵軍門及海軍諸將者當時曾有某華商請諸軍門謂南洋各地有華人之蹤跡者甚多今各船旣已南來可否前往一遊軍門深爲許可但以未奉軍令不敢擅專華商又懇其電請北洋大臣卒以爲期已迫仍不果行今次諸艦又見南巡大抵軍門猶憶前年一席之談故特向當道請令而來卽今檳榔嶼白臘泗水日裏各處華人之寄寓者甚繁懸盼旄麾之蒞止幾於望穿秋水聞定於本月初七日丁尙書將統率諸將作檳榔嶼之遊然則各華商之志願於今可以大慰矣觀此次丁禹帥行抵新加坡諸華人無貴無賤無老無少莫不欣然望宗國之旌旗爲之雀躍而總理事官黄公度觀察率同閩粤各紳商設公讌於同濟醫院以宴丁尙書曁諸戰船管駕　下各將帥以申敬意叻報所載祝頌之詞洋洋動聽無非尊君親上之誠意所感而流露者也由此言之中國之兵　　赴外洋斯外洋流寓之華人其有不踴躍歡迎者哉或者謂兵船往來一次其費幾何卽使在外洋之中國紳商情殷報効輪　恐後然中國旣不肯失此體統卽曰勉爲之亦不過徒耗各人之財力恐未必足以懾外人而保華人則又何益之有而不知外洋兵艦之來華者彼亦何嘗有所作爲而中國之所以心有所顧忌不敢開罪於西人者則正以其常有兵船不時來往之故彼外洋兵艦不時來往其費又豈能省哉然而深知海軍要務者則以爲旣有兵艦理宜駕駛行用時時行駛所費者不過煤斤而船身則不至朽窳若久停不動則船身卽受其病將來可以全船盡棄况行船前赴外洋則各洋面之道路沙線一切情形軍士亦可稍資練習其益尤大前者中國初設兵船海軍尙未練成不免足將前而趦　徬徨却顯種種� 
情狀不可使外人見之而反示之弱故不如不往之爲愈今數年之中認眞訓練極意講求凡於海行諸事早已爛熟於胸中卽使海疆有意外之事亦不難與强敵爭持於驚風駭浪之中而况鯨波不動不過焜　旌旂顯揚輪軸朅來報往視洪濤巨浪無異乎坦途更復何所恇怯耶此次南洋之行特其先聲焉耳吾知自時厥後各兵艦必將輪班出洋沿途巡護不敢一日稍懈而寓居外洋之中國人因此而膽爲之壯心爲之安從此而守其舊業勘其懋遷且於營運之睱亦仿西商團練之法寓兵於商以與往來之海軍各兵艦相呼應歲時訓習備而不用用則悉備夫如是而後中國之人乃始可以安居於外洋不至動輒受外人之侮而商務可以日興中國可以日强其所以爲益於國計民生者實非淺尠此說也前則中心藏之今且拭目俟之矣 
[上諭恭錄]  
　　二月十八日奉上諭户部奏遵謹賡音布所交右翼監督盈　銀兩一摺所交盈餘銀一千十一兩零著交廣儲司賡音布短收額内盈餘銀兩應得處分著加恩寛免餘依議欽此同日奉上諭户部奏遵議敬信所交左翼監督盈餘銀兩一摺所交盈餘銀三千六十二兩零著交廣儲司餘依　欽此 
[本館接奉電音]  
　　昨由京友電傳上諭四道敬謹譯登○二月二十四日奉上諭本日堃岫等呈　摺件未用黄面止屬疏忽光祿寺卿堃岫鴻臚寺卿舒普均著交部查　欽此同日奉硃筆壽者補授詹事府詹事欽此同日奉硃筆慶福補授太常寺卿欽此同日奉硃筆寳昌補授太僕寺卿欽此 
[天街錦繡]  
　　癸已恩科江西中式舉人蕭某試卷經磨勘官簽出錄科卷蓋用湖南巡撫關防應卽交部議處部臣以該舉人應試江西何以錄科卷蓋湖南巡撫關防此中情節無從查究擬將試卷等發回江西省查明並行咨湖南省查核分别覆奏再行核議兹應先將該舉人覆試會試扣除此誠絶無僅有之事也欲索解人其可得乎○新任署太常寺少卿貴哲生署典常賢擇吉二月初九日未時進寺履新典簿廳先期示仰　署官員書吏及樂舞三生廚役茶皁等人至期一體謁見○密雲副都統國爲咨行事查本副都統衙門筆帖式連貴現届三年期滿照章咨送兵部帶領引見以本處驍騎校升用等因經該管協佐領出保結報前來應將該筆帖式履歴出具考語咨送大部以備帶領引見○兵部爲咨行事武庫司案呈所有八旗各營兵丁例於每歲春秋兩季各赴本旗教塲演射盔甲箭由本部奏請日期分行遵照以備派查歴經循辦在案今光緒二十年分經本部具奏春季於二月二十五日三月二十一日秋季於八月二十一日等因奉旨依議欽此相應咨行貴旗營照例按期演盔甲箭並將應演兵丁造具花名淸册報部備查○侍衛處爲知照事二月初七日奉旨朕於明日辦事用膳召見大臣後由勤政殿檐前乘轎出德昌門西苑門進西華門走隆宗門進内右門還内入齋宫欽此○紫禁城内値年護軍統領崇壽之大鴻臚禮撻升理藩院尙書所有紫禁城値年經景運門開具十處掌官銜名單奏請派員接管二月初七日奉硃筆圈出右翼前鋒統領宗室德　欽此 
 
 

Page 2

 
 
○兩翼八旗擡槍鳥槍練兵專操大臣崇護軍統領禮現已榮升理藩院尙書所有十處專操大臣一差經景運門開具前鋒護軍統領銜名奏請派充二月初七日奉硃筆圈出正黄旗護軍統領賡音布欽此當由景運門檔房分行左右兩翼前鋒營八旗護軍營曁神機營查照○中和五日皇上諭祭已故伊犂察哈爾領隊大臣恒明主祭官禮部左侍郎錢少宗伯應溥偕執事人員赴阜成門外北驢市口慈明菴恒領隊之公子備齊龍亭龍旗玉仗提爐鼓樂恭迎祭文並延主祭官出驢市口走關廂至圓廣寺跪迎門左太常寺官捧祭禮部筆帖式四人導引至靈前主祭官向靈立禮部司員二人展祭文太常寺官宣讀畢將祭文奉於黄案執壺盞之禮部司員二人遞酒於主祭陪祭等官禮部滿漢掌印官左右侍立主祭官立奠三爵太常寺官捧祭文禮部筆帖式導至燎爐焚化孝子行三跪九叩禮謝恩主祭官率執事各員出孝子仍在門左跪送○會中書侍郎業已擢升理藩院左侍郎所有内閣稽察本章一差經内閣開列内閣學士銜名淸單奏請欽派二月初七日奉硃筆圈出内閣學士兼禮部侍郎銜祥霖欽此○禮部示頭傳咸安宫官學候補教習譚紹裘知悉限三日内親身赴部騐到並備帶筆墨以便當堂塡寫親供覈對筆跡毋違○工部爲傳知事虞衡司案呈所有八旗各營應領光緒二十年春季常操火藥等軍需現准火藥局付稱本月初六日開放爲此片傳各旗營派員於是日淸晨赴火藥局承領毋悞 
[甬東勝會]  
　　寍波江北岸壓賽堰有東嶽宫每於二月間奉東嶽大帝曁王天君出巡是會係鄞慈鎭三縣鄉人集腋而成卽所謂永昌會也今歲定於廿二日先巡江北岸等處雖不能如甬江都神會之窮工極巧然其中扮演七十二行故事行行出色惟妙惟肖以故遠近來觀男的女的老的少的如水如雲十分熱閙亦一年勝事也 
[命案定讞]  
　　寍波江東張斌橋因姦謀命一案前已錄報兹聞鄞縣楊大令飭提史王氏陸阿五到案質訊已一一供認大令飭令畫供釘鐐收禁想不日卽須申詳上憲也 
[又桿傷人]  
　　張德天津混混也頰右有毫盈握遠望之幾如未　之猪羊人遂以一撮毛呼之邇充南路馬快之夥不數日卽以悞公被斥遂倚一旗裝倡婦自命爲護花鈴非惟夜度資不給分文反時時婪索衣食此種人津郡呼爲又桿滬諺則謂之撑頭是倡爲烟花中之下乘原住河北落馬湖現以紫竹林漕運將臨沙甯船水手等人蝟集擬作喬遷之舉苦無賃屋之資欲就張某小店中爲送客留髠之所先向屋主華三商議華謂屋已由張賃去須商之張而張以下鄉辭乃轉商之掌櫃人梁某梁以張不在店未經允從一撮毛惎之於本月十三夜袖霜鋒而往向梁恐嚇梁係不識時務者遽以惡言相向突被刃及頭顱血如泉湧面目幾模糊不辨地方禀報第十叚鄉甲局隨將一撮毛拘獲飭令爲梁治傷傷輕則由局申懲處或出外調停重則須送縣訊辦旣而診得梁創難速痊乃於十四日將一撮毛送縣縣主嚴訊兩次責以蟒鞭若干收押五籠嘻滬上之爲撑頭者惟倡婦涉訟到官爲之說情緩頰或交相薦引藉傾狎客之囊不料天津竟有揮刃花叢不顧性命者又桿歟撑頭歟豈名目旣不同卽性情亦互異歟 
[武林兩火]  
　　杭城自新正以來火災疉見本月二十夜鼉更三轉忽聞警鑼四起東南角火光燭天越半點鐘時始熄次日探知候潮門箭道巷地方童姓墻門内某武弁公館因放燄口焚化冥鏹畢衆各安睡旋因紙灰復燃延及板壁是晚風力甚勁頃刻燎原主人從夢中驚醒卽喚家人急由後門逃避什物一切均未搬出有一使女年甫十齡呼之不醒而火已及身遂遭焚斃計燬廳屋三間餘房十餘間幸四面皆有牆𪼂� 
各水龍又奮力施救不致延燒他家廿一夜車駕橋張姓草棚因晚炊遺火遂致蔓延焚去草舍五間人幸無恙而衣物已化爲灰燼矣 
[吳下委談]  
　　蘇州閶門内黄鸝坊橋畔某烟膏店爲粤人某甲所開某日晨起見臥室中失去洋銀一面圓索之不得自恃是處非外人所能入惟某乙曾來此刷凈桶因卽喚回告以故且云汝若將原物歸還當有以報否則定送官究辦也乙聞而大怒謂我輩雖係低三下四之人然尙恥爲鼠竊狗偷之事爾奈何信口汚衊人耶甲執定不移以致兩相口角喚店夥數人至將乙飽毆乙心不能甘翌日邀得同業百數十人擁至店中與甲評理甲無奈唤地甲至送乙赴總巡局請懲局員謂疑竊無憑礙難追究甲堅請查辦局員遂飭將原被告一併函送總捕署請理○胥門人何寳森年二十餘翩翩濁世之佳公子也本月初十日午後其母命至閭門内平江路某茶肆搖會錦標奪得携洋銀七十餘　而歸行至平江路突有無賴某甲捱近身旁何悞蹴其足隨扭住大聲曰爾何人斯敢在虎頭上捉蝨耶何不敢與較向之拱手曰得罪得罪甲曰汝非兩目靑盲者旣已冐犯乃公豈得罪兩字所能了乎請往茶寮一評曲直正在爲難之際又有乙丙二人佯爲解勸竟將其所携洋銀如數攫取何以手揪住甲之髮辮抵死不釋大聲疾呼適地甲詢悉情由將甲獲住送總捕署劉司馬提訊之下甲供出乙丙名姓當卽飭差拘案判令各責一千板荷以巨枷發犯事地方示衆所攫洋銀著三人如數繳出 
[英電彚登]  
　　英京電報云本日達權黨人齊集會議新相羅公起而言曰咸吕律條愚意誓不變更又言前者杞公在下議院内最後所論上院諸事宜甚有合於本閣之意據本閣之意現在上議院所行之事甚爲不合因上院諸員均依附其黨首之意由此觀之其所爲大於國家有害故我達權黨人宜時加細察勿縱令上議院爲所欲爲來電又言此次議院闢門會議時奉到英皇所頒例諭略謂近與俄國會議亞西亞之事兩國和衷共濟情意甚孚現在務宜嚴加整頓以便保守我英疆土前與中國會議緬甸及中國邊界之事所幸業經議定條約亦經畫押施行惟諭旨中並未提及咸吕律條是日復接英京來電稱英國上院諸員當會議時議覆英皇之諭羅公宣言曰現在埃及之事甚爲平靖然因前月之役我國實不得不暫爲之嚴加監理以防意外也又言英京商務公所曾具禀英廷言各國欲在巴西會議銀務我英必須預聞云 
[盜賊戕官]  
　　本月初六夜中國駐新加坡副領事官那華祝太守家有匪徒撬門入竊刃傷太守厥創甚劇太守公館在甘公芒古魯第三十五號門牌是夜已在家睡熟迨三點鐘後忽聞户外有窸　聲因知匪徒入竊爰卽起而出視房門甫啓盜卽持刃斫下將太守左額斫傷一處太守支拒間右手復受兩傷左手小指幾被斫斷卽大呼有賊家人聞聲趨視時諸盜已由後墻而逸太守受傷倒地痛極而昏卽經家人奔赴差館報聞旋由差館派差來視知爲盜警在屋中檢獲利刃一柄鐵尺兩枝並竊具一包皆盜所遺也後院中復有綢衣數領則太守家之物諒匪徒竊得後倉皇之際未能携去者也嗣更在後墻見有繩索一條懸於墻上諒匪所置以備緣之出入者據家中人所述昏暗之際曾見盜匪二名究不知係屬伊誰當經館差備錄各情聽候查緝翌日太守家人延加老威鹥生診視據言額上所傷最重血管已斷骨亦受傷大有可虞然而天相吉人想此蠢爾匪徒應亦不足爲太守害也 
[記異蛇]  
　　閩人黄通與其弟紗向在南洋距淡申律七英里之地種植爲生克儉克勤無虞凍餒本月初六淸晨八點鐘時黄以園中古木久枯率其弟伐之詎知古樹中空有巨蛇一頭從樹中蠕蠕而出昻首吐舌其勢甚兇黄驚見之餘急爲奔避蛇從後追逐似欲得而甘心黄乃且奔且呼其弟目擊情形急急奔救將鋤向蛇擊下蛇卽中分而斃黄始免此厄否則被其所噬當有不堪設想矣惟蛇當擊斷之時尾雖仆地而其頭尙能飛纒樹杪則其氣力之雄亦可想見查此蛇身粗如柱長一丈三英尺渾身皆作斑色頭爲八卦形身圓尾方事後憶及園中牲畜往往亡失知爲此蛇所噬無疑一時觀者咸謂此蛇實所罕見姑錄之以質諸博物君子 
[格致書院春季特課題]  
　　格致書院例於四季正課外舉行特課春季特課由北洋大臣李爵閣督命題現已頒到共題三道其一星象 
 
 

Page 3

 
 
中西異名說其二緬甸邊界考其三英語近今音法語近古音　按上天垂象排列星辰水火金木土五星虞廷早有其名無論古時所有之星中名與西名各有不同近日西人於天文益精用遠鏡窺測而得之新星不可勝數率命以西名譯如花女武女之類多爲中國星圖所無卽如中國所稱天河西國名爲星叢或曰星林以其甚小而密不能細察而知也至於以中西星名臚舉而對列證其異同西人曾有譯之者矣緬甸久爲英國所據其地西近亞拉干東鄰越南北接雲南南連暹羅多有英國屬地參錯其間暹羅近又爲法人所侵割申疆畫界兩國皆有事於釐正郊圻而中國亦不能置之局外則邊界之考關係非輕矣西國文字專尙諧聲而用字母聨絡成音合數字母而成一字音韻之學精於中國其夙昔所傳如猶太希百來臘頂皆上古文字士子之好古博學者猶誦習之歐洲各國之文字方言悉從此出日耳曼居歐洲之中其所傳爲最正法人服從羅馬最久懦染教化具有文學當德未勝法以前各國往來交際皆用法文法語英國方言通行歐洲通商所至盡效其語故前時號英語爲商語法語爲官話則其音有古今之異亦可思矣士子讀書稽古上而象緯下而輿圖中而方言音韻必能溯厥源流辨其同異有以答爵相之明問焉今自出題之日爲始限至四月二十日止截逾期槪不收錄課卷自備長短廣狹不拘一定格式仍於三馬路格政書室交卷領取收條前次爵相加奬銀數至三百二十五元之多在院肄業諸生必倍加踴躍故特寛以時日冀得佳搆焉諸生其勉之哉 
[高麗叛臣金玉均被刺記餘]  
　　高麗叛臣金玉均逃至上海匿跡日本人吉島德三所開東和旅邸旋被國人洪鍾宇擊斃經上海縣黄大令會同日本副領事官山座君繙譯官加藤速水二君相騐情形前已備詳於報昨日本訂於午前十點鐘時在英公廨會訊麥捕頭因於宋通刺訊案時禀稱洪鍾宇被獲後留押捕房應否解訊候示施行通刺諭以須禀明道憲聶大人核示當大令往東和相騐後曾與速水君訂約謂金玉均之棺木如欲携回日本須俟敝署信函至昨日並無信致日本領事署而金玉均所携之日本僕北原延次急欲於今日天明附西京丸回國且乞携帶屍棺因於午後報關隨將屍棺由東和移出旣而大令禀知道憲道憲謂須停留一禮拜此刻不准携回因卽咨照捕房由捕頭傳諭北原暫厝新閘日本人墓所 
[賽會紀事]  
　　昨爲滬南新高昌廟賽會之期午前九下鐘時舁神出巡前導有開路神勅封高昌司等牌繼以大頭鬼小頭鬼鼓樂數班悠揚入聽劊子手陰皂隷八對列隊步行有馬上吹打數起馬執事十餘對逍遙傘十二頂萬民傘兩頂廣東鑼鼓二起淸客串兩起更唱迭和恍聽雲璈水瑟鞦韆架兩座一架有童子扮作水漫金山一架扮楊六郎轅門斬子栩栩如生擡擱兩座蕩湖船一艘黄色九接龍一條龍頭以百琲珠串成奇光異彩映日鮮明小龍一條以五色綢綾紥成鱗　翕張姿熊生動獅子一頭一僧手執鐵杖項挂佛珠一串狀似水滸中之魯智深一人扮作相士手執布牌上書善觀氣色字樣搖擺而來以目視以手招描摹逼肖龍舟兩艘中設鑼鼓沿途奏響如聽鐃歌九連燈八對馬上戲劇一起高蹺四對高可六七尺後有馬上冲風彎號小轎兩乘一係王命一係勅印數人扮作夜又手執鋼又身穿紅緑衣面塗五色一人扮判官捧高昌司籖筒後有臂香數對風過處旃檀馥郁自出廟經忠信兩字營直達龍華折回馬路至南鐵廠復向北走外灘經大馬頭走沙家宅橋至壇夜間由壇回廟是日風和日麗觀者塡街溢巷擁擠異常香閨侣伴墮珥遺簪往往而有各處巡防局員帶勇彈壓尙未聞有滋事者 
[誤入桃源]  
　　小東門内陸家宅地方有甲乙兩家比隣而居乙家向來混濁時有男女同入假片席地作陽臺會以故少年佻㒓皆往問津而甲家則素來淸潔不染一塵前日將晚時有丙丁二人衣履翩翩闖入甲家甲問以來此何爲丙丁出言無狀甲怒甚與之理論丙丁非但不服竟磨拳擦掌將甲毆擊甲力不能敵喚集隣人將丙丁扭赴巡防東局請辦旋經東局委員王二尹研訊甲伸訴前情求請嚴辦丙丁自知理屈默然不語二尹以丙丁誤入人家尙敢逞兇毆擊殊堪痛恨著各笞四百板笞畢問以知過否曰知過矣以後不敢再犯二尹著具改過切結存案備查 
[流氓械鬥]  
　　裏虹口石橋頭人莫木陸巖柏老漢舞頭阿靑癩蛤蚆皆著名無賴也前日午後四點鐘時不知因何與山東揚州及本地賭徒松千大熊子靑盛劉山等三十餘人械鬥或持鐵尺或握拳襯或掣物槍或舞軟鞭各逞雄强如臨大敵阿靑年輕力弱被傷右腿刀痕深入鮮血淋漓諸無賴見勢不佳始各斂物俄而莫木等一聲號召埋伏公輸子廟旁松千等未及防閑致被截攔去路刀槍並舉拳足交加有劉山者被其所禽曳之往北諸無賴知寡不敵衆未敢窮追約次日糾聚嘍羅再接再厲風聞受傷者之母已赴縣控陳未知確否 
[务挽頽風]  
　　昨日十二點鐘水利廳林紹衣二尹傳齊各鋪地保諭曰婦女啜茗向干例禁近日此風漸肆爾等可向茶肆主傳諭如以後仍有婦女混入茶寮以致男女混雜惟肆主是問各處書塲不得再唱淫書攤黄此誘良家子弟爾等須剴切諭禁不得陽奉陰違致干咎戾二尹眞能以易俗移風爲已任者 
[旅邸長眠]  
　　前晚十點鐘時有一不知姓名人衣衫藍縷投宿虹口新虹橋祥隆小客寓次晨三竿日上尙在高眠喚之不應撫之則已死矣寓主恐有禍患赴訴美捕房捕頭飭地保投某善堂領棺成殮　 
[無賴凶毆]  
　　有任阿三者無賴也慣在虹口一帶魚肉鄉愚無惡不作人咸側目目前知在賭塲售物之榮榮全搖得一會欲向借貸榮素知其惡婉言却之任不遂其欲心頗懷恨乃於前日糾合顧雙喜等六七人將榮蜂毆榮寡不敵衆竟被毆傷胸前及足背等處顧等一哄而散榮將任拚命扭住投上海縣求請騐傷値日差禀明黄大令奉諭著將榮任等暫行看管聽候騐訊 
[協緝盜犯]  
　　去年十一月三十夜婁縣三十三保三十圖夏鼎銘家被暴客十餘人明火執仗毁門直入肆行刼掠其子夏夢松聞聲出阻竟被傷及頭面家中各人見來勢兇猛瑟縮如蝟無敢攔阻任其翻箱　籠搶奪一空始呼嘯而去事後檢點共失銀錢衣飾不下數千金遂喚該處地保顧明照開具失單投婁縣衙門報失并請嚴緝贓盜至今未獲由婁縣移文至滬請爲協緝並有賞格一道略謂如能拿獲全夥贓盜者賞洋五百元拿獲首盜者賞洋一百元知風報信因而拿獲者賞洋銀五十元黄大令接閱來文立傳各捕役至案諭令無分昣域一體協緝 
[英廨晚堂瑣案]  
　　張郁氏扭控謙愼安收租人孫樹森誘拐其女巧雲前晚宋通刺升座訊問張郁氏訴稱小婦人原籍金山縣朱涇鎭丈夫物故生有一女小字巧雲挈之來滬傭於法華鎭李宦家約歴五年後主人去世小婦人無處棲身無奈與寍波紅帮裁縫孫姓姘識其時女兒祗六歲撫養至今尙未許字上年八月被孫此誘成姦經小婦人捉獲孫哀懇再三小婦人自顧顔面攸關當卽釋去並將女兒訓斥至九月被孫乘隙誘匿央人尋緝蹤跡杳然昨日遇孫向之論説反敢逞兇是以扭案請究巧雲投案供稱小婦人年二十一歲母親先與法華人李小澐姘識小婦人實是李姓所生五歲時李病故母親復與孫私賃屋盆湯弄開設外國成衣鋪十七歲時被母親逼令在胡家宅大興里爲野鷄倡約四閱月旋由母親作主嫁孫上年十月生有男孩並無私逃之事孫供稱小的係寍波人現爲謙愼安茶棧主唐姓經收房租家有妻子因患瘋不能生育前年冬路過大興里被巧雲之母張郁氏硬拉入内住宿以後稪去數次旣而由張郁氏作主囑小的代還債項洋銀百餘元納巧雲爲妾亦住盆湯弄張郁氏時來走動此次實因勒索不遂以致誣控通刺飭將巧雲掌頰二百下交張郁氏領歸赶緊擇良婚配孫笞責一百板男孩　孫具領○同泰生磚灰行主金銓卿扭邵榮坤至公堂以圖賴貨洋等情具控前晚由宋通刺提訊金供稱在治下開設同泰生二十餘年前有水作頭邵榮坤來行賒去粗紙石灰等貨共洋銀三十四元有奇囑出店人送至老閘北作塲内據云稍緩數日卽可付價曾疉次遣夥往索屢屢延約 
 
 

Page 4

 
 
是以扭案請追邵供稱小的向當水作頭目此項石灰粗紙係主顧陸驛梅造房所用求交保出外赶緊料理通刺判令覔人保出料理如違押繳 
[英界公堂瑣案]  
　　包探張阿五禀稱前禮拜一解訊用藥水鎔輕小洋銀之顧學卿現經小的查得有邱福生者在各洋船兠賣皮鞋蔬菜收取小洋銀鎔輕混用先後已用過二百餘元更有徐洪福者至汪濟夫葉紀正等小錢莊兌取小洋銀交顧邱鎔輕混用至不知名之童張二人亦慣爲此項技倆刻已逃去是以將顧邱解案羅太古令夾板船西人某甲訴稱顧等到船交易找出小洋銀都已鎔輕是以指交巡捕顧供稱的係寍波人小洋銀向徐兌下邱供與相同徐供稱小的亦寍波人雖與顧等同至小錢莊兌取小洋銀使用確不知用何法鎔輕汪葉同供稱小的等都在錢莊爲夥如今只乞施恩宋通刺判令將顧邱各枷號十日發交張探帶往浦灘示衆汪葉各罰洋銀二十元徐罰十元俟繳到後如數撥充某項善舉起案之鎔輕小洋銀五十九枚存候傾鎔以充公欵○包探顧阿六禀稱王阿四駕未輸捐之馬車由三十七號英捕拘至捕房言是應文生家所置旋由應之子來認捕頭當卽給還不料王仍駕此車釘上捐照兠攬主顧經三十七號英捕查見拘入捕房可見前者應子有心冐認是以送案請懲三十七號英捕禀訴前情王供稱小的係江北人馬車原是應家所置因欲出外攬客借釘他人之捐照宋通刺判罰洋銀十元○何瑞福顧阿六兩包探同禀稱昨日深夜陳金春等在泥城外某處賭錢回經租界中互論輸贏以致口角小的等上前拘捉陳自稱在彚司洋行工人麻皮阿發家聚賭今特送案請訊陳供稱小的係寍波人向習銀工昨夜在麻皮阿發家賭博輸去洋銀十八元吳生榮王桂全趙永錫周阿茂丁廣全同供稱阿發家淸明祀祖邀同小的等飲酒宋通刺判令吳等各罰洋銀五元陳免罰○包探孔阿才禀稱羊和尙因與私婦某氏纏擾不休解奉老爺懲辦現經小的查得羊曾竊沈阿大家衣服十九件付質後將質劵寄存張維全處吊到十四件尙少五件今特送案請追沈供稱小的係寗波人在治下開縫衣店曾與羊同居致被行竊尙少五件値洋銀四元羊供稱小的亦寗波人以後不敢再竊矣張供稱小的不知竊贓是以受寄現已將押票悉行交出並不存留宋通刺判令將羊笞責一百板遞解回籍張罰洋銀四元起案之衣給沈領去 
遠近函購指明上海英大馬路五福弄口本堂牌號門懸各大憲匾額上海縣告示五色仿單套板回信鉛印藥書石印發票附送文昌帝君陰隲文詩箋方免假冒信力自給京都同德藥局主人識 
 
 

Page 5

 
 
   
 
 

Page 6

 
 
   
 
 

Page 7

 
 
[]  
 
 

Page 8

 
 
   
 
 

Page 9

 
 
[甲午年京察各衙門保列一等人員記名單]  
　　内閣侍讀奎華貴秀英華查恩綏翰林院侍讀馮文蔚翰林院侍講樊恭煦詹事府司經局洗馬李殿林左春坊左贊善貴鐸翰林院修撰曹鴻勛翰林院編修陸繼煇高賡恩陸寳忠馮光遹潘炳年龎鴻文洪思亮霍爲楙涂慶瀾張百熙修撰黄思永檢討翁斌孫編修張星炳丁立鈞葉大遒黄紹箕李佩銘王懿榮檢討楊福臻編修張筠陳名珍馮煦檢討蒯光典奏事處行走兵部員外郎英文内繙書房行走兵部員外郎繼恩宗人府理事官宗室英慈主事宗室恩元吏部郎中常裕覺羅鍾培何剛德員外郎宗室溥興户部郎中惠昌延祉周文令尹序長陳維員外郎存善慶恕英琦宗室溥頲如銓户部銀庫郎中宗室台布禮部郎中魁麟兪培元員外郎郭曾炘兵部郎中松堮沈維誠員外郎有泰孫賦謙刑部郎中長春英啓常英方連軫鄭秉成湯似瑄張衍熙鹿學良工部郎中聨福端方松墀志覲惠裕員外郎宗室孚會豐培趙爾震理藩院郎中慶秀福敏薛額員外郎瑞全特圓愼伯麒户科給事中鳳英禮科給事中余聨沅都察院監察御史榮　恩溥馮金鑑劉心源林燦垣孟繼壎謝雋杭起居注主事聨盛太常寺寺丞兼贊禮郎祥厚太僕寺員外郎常淸倉塲坐粳廳監督户部郎中如松葛寳華大通橋監督理藩院員外郎茹泰唐古忒學司業承慶内閣中書增祜恩佑奎林潤昌昌榮繼榮鮑恩綬順天府治中蔡壽臻内繙書房行走户科筆帖式舒凌阿宗人府筆帖式宗室恩斝吏部筆帖式弼良敬耆恩昌堃厚户部筆帖式法齡文和景褑覺羅淸泰裕珂霍倫泰銀庫筆帖式恒年禮部筆帖式吉泰淸治兵部筆帖式裕啓文翰敦崇麟緒刑部筆帖式慶祥文謙興仁胡圖哩孚純工部筆帖式崇衡世善文麟志琦延兆文齡理藩院筆帖式舒志文哲琿崇智達三成謙世林都察院筆帖式保寛鍾霖吏科筆帖式淸長户科筆帖式慧文禮科筆帖式肇麟刑科筆帖式立保翰林院筆帖式存華榮泰起居注筆帖式瑞慶詹事府筆帖式增全通政使司經歴有恒大理寺筆帖式長壽太常寺贊禮郎桐壽讀祝官貴昌崇恩筆帖式英照光祿寺筆帖式岳麟太僕寺筆帖式全志國子監助教松廷鴻臚寺鳴贊覺寛裕中書科中書張鴻謨侍衛處署主事札拉罕步軍統領衙門筆帖式克興額鑾儀衛鳴贊鞭官耀震倉塲筆帖式圖布欽天監靈臺郎郭世鍾筆帖式奎蔭　 
[穗石談資]  
　　廣東人某甲傭於城西帶河基某烟膏店素有劉盤龍之癖本月初六日收得帳項若干行經積金巷攤館技癢忽作因入迷龍陣裏與牧猪奴鏖戰一塲幸錢神默佑呼盧喝雉無不得手應心博得洋銀十餘元欣然而出不意有環立攤塲如蟻之附羶　之逐臭者俗謂之塲企遇有賭徒獲勝則亦步亦趨求爲分潤牽衣送客是其專長是日目覩甲如願以償涎垂吻外因於去時尾綴其後絮絮不止甲方嗤之以鼻不肯爲一毛之拔少頃又來一人要甲於路作弱肉强食之想一言不合卽露刃恐嚇踣甲於地指揮尾綴者奮力相助將甲囊中所有盡行搜掠復褫其夾衣捋其玉鐲然後相將遠遁○某寺僧屢犯沙門之戒雖皈依梵宇而人間風月領略偏多凡洞密藏鶯巢杳集燕靡不欲留鴻印又以頂上圓光如牛山之濯濯不能與游蜂浪蝶徵逐於緑肥紅瘦因購得數千根煩惱絲精心結撰製成假辮一條每於蒲團坐罷貝葉翻餘卽蒙著慈悲臉兒扮作可人模樣傍花隨柳偷閒聊學少年城西寍居里有私窩爲鴇母龍嬸所設僧借榻叅禪已非一日近爲甲乙等惡少偵知遂託人結識此鴇自命爲憐香之客得就獅王座下暗伏甲兵前數夕僧果喬裝而至正當細語蝺蝺不復知有塵世事諸惡少忽譁然齊起先奪去僧之假辮以作的證然後以鐵索加其項權作念珠僧謂偶然至此何預汝等事不肯作低首乞憐之狀後被諸惡少牽至更練館扣留欲請坊衆送官究治僧始合十稱救苦天尊願以番佛三十尊爲諸人壽鴇亦請少效棉薄並代僧哀乞於是繫鈴解鈴同出一手而昔之曳尾而來者今則掉頭而去不啻神龍之見首不見尾焉佛門廣大變化無方誠有不可思議者乎○廣東順德各鄉每有已嫁之女不返夫家或母族本係赤貧則寍傭於大姓家亦所不悔故有娶妻數載而春風嬌𧗖未能省識分明者某日有某甲者行抵南關新堤畔徘徊瞻顧忽有肩輿如飛而至輿中坐　� 
一佳麗明珠燿首固知爲大家閨媛所帶傭婦亦圓姿替月正當花信年華甲注視之若有所思旋見停輿戲院前麗人降輿欲入甲呆立半响若有忍俊不禁之狀突前執傭婦之袂謂契闊數年不料爾甘爲人下今亦無庸多説可由兹買棹同歸傭婦怒斥之大有不肯干休之勢旁觀者令其各陳履歴自不難立判是非甲卽大言曰我爲順德大良人簡姓妻張氏娶已數載久知其濳逃來省今始相値倘疑我指鹿爲馬豈有面貎同年紀同而鄉音亦同者乎婦亦向衆陳説謂身爲龍姓婢出嫁數年所天早逝去歲始來省爲傭衆恐婦或巧爲脫卸復令其與甲互質家世果如秦越人之視肥瘠格格不相入乃知甲誠眼花撩亂而婦固非陌路蕭郎者甲至是紅漲兩頰連稱不是不是抱頭鼠竄而去婦導其主人入院觀劇亦不復與之計較 
[更新守舊]  
　　粤之梁某順德大良人在鄉設帳品學兼優鄉人莫不仰之如泰山北斗一日有中年婦持觀音籖請梁猜解梁閱畢問何事婦曰更新與守舊孰佳請先生明示梁向知婦孀居疑其意圖攺醮因答去守舊大吉更新則恐有奇禍婦受教而退梁自誇善於立言存人大節一日向鄉人某甲說知甲嗟訝曰嘻先生悞矣吾鄉出嫁之女不歸夫家則曰守舊歸夫家者曰更新此婦有妹嫁已九年視其夫如路人今詢籖語必代妹問去留也先生所云更新有禍則其妹必不返夫家彼妹夫又當鰥居數載矣梁恍然大悟自悔失言越數日復有一婦持大士籖求解亦以守舊更新爲問果急答曰更新必平安守舊則性命堪虞蓋婦因其夫染熱病醫誤投辛温之藥連服數帖病勢沈重昏不知人及延别醫診視醫又以苦寒之品進婦莫定從違故以籖語問聞梁更新必平安之語急歸煎藥纔服一劑瀉出黑糞數升兩劑而二豎不能爲害矣梁至此竊念夫婦生死判於一言談言幸中不過偶然之事然亦險甚矣遂誓以此後持籖來叩者斷不效饒舌之豐干云 
[法捕房瑣事]  
　　賭棍某甲恐被拘拿邇來别出心裁在門首貼渭記布莊字條前晚糾人賭塼爲捕房所聞卽飭拘拿懲辦○法界西新橋某花衣行雇車裝載花包從樓窓抛下適爲巡街捕所見恐其有碍行人上前喝阻行夥某乙不以爲然與之口角被捕拘八捕房捕頭以其違章著罰洋一元○剪綹賊某丙屢經公堂懲辦釋出後又在小東門外剪竊物件爲包探所拘搜其身畔有皮夾一个爛洋二元認是竊來當將人贓解送捕房捕頭命押候堂期解請讞員懲辦○新北門外護城河畔泊有柴船一艘小竊某丁伺隙竊取花萁一擔爲船户所見當卽扭住送入捕房捕頭命押至晚間釋放 
[上海北市絲業會館籌辦順直新災捐賑滬局瑣記四十八]  
　　二十日承薛姓善長助洋五十二元廿一鎭海費君安澄助洋廿元廿二仁濟堂募第九批洋二百元丹陽署中眞州未遂子五十大慶蒙戚友惠賜賀分洋四十一元並移壽筵資洋四十一元一併助賑是眞能以有用之銀錢造無量之功德拜登之下感佩益深再上年籌解獎捐十批計共規元四萬四千兩津公化銀三千兩早經分别刊登日報現定於廿四日續解第十一批規銀五千兩禀請局憲發交南紳謝君嘯谷領赴被災各縣查户給賑一面並將請奬捐生王鴻遇等五十二名造册呈請詳咨給照以示鼓勵而濟賑需至去秋隨報分送災圖一萬二千張敦懇閱報諸君隨緣賜助核計現在所收尙不及十分之二伏祈俯念時艱解　捐濟施惠當厄造福無窮臨池不勝盼禱之至[  二月廿三日錢塘施則敬子英甫謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十年二月十六日京報全錄]  
　　宫門抄○諭旨三道錄前○衍聖公孔奏請准入都祝嘏摺○蘇撫奎奏恭報兼管江南織造接篆日期摺○蘇織造慶奏慶典要差先行墊欵開辦請飭籌欵撥還摺○大臣芬奏爲奏聞請旨摺○黔撫崧奏盤查各屬倉榖懇恩展緩摺○又奏徵收錢糧請展緩造報片○二月十六日理藩院鑾儀衛光祿寺正白旗値日吏部引見四十二名○睿王等搜檢覆命○　公假滿請宏○額中堂等謝加級恩○希朗阿請假五日○理藩院奏派管理雍和宫事務派出崇禮○掌儀司奏二十日祭奉先殿慶王行禮○召見軍機崇禮祥霖景澧皇上明日卯初二刻升　中和殿看版○○襲封衍聖公臣孔令貽跪奏爲欣逢慶典籲懇天恩俯准入都祝嘏恭摺仰祈聖鑒事本年恭逢　慈禧端佑康頤昭豫莊誠壽恭欽獻皇太后六旬萬壽璇闈集慶寳祚延釐卅載治功予億兆人以共見九重德擇累千萬牘而難窮臣忝襲榮封久叨世祿翹詹黼扆遙祝南山心戀　棱每依北斗上日升月恒之頌冀隨舞蹈於金階覩禮明樂備之休願效拜揚於　玉陛合無仰懇天恩俯准微臣入都隨班祝嘏以遂愚忱謹恭摺具陳伏乞皇上聖鑒訓示遵行謹奏奉硃批准其來京欽此○○江蘇巡撫兼管江南織造奴才奎俊跪奏　恭報奴才兼管織造接篆日期叩謝天恩仰祈　聖鑒事竊奴才承准内務府咨開光緒十九年十二月二十五日由内閣鈔出奉上諭内務府奏織造丁憂可否簡放一摺文煦著回京穿孝百日服滿後仍行回任江南織造著奎俊兼管欽此並准本任織造文煦於光緒二十年正月初九日派委司庫明昌恭齎　欽頒江南織造關防一顆監督龍江西新關關防一顆並文卷册檔移交前來遵卽恭設香案望闕叩頭謝恩祗領任事伏念奴才知識庸愚忝膺疆寄涓埃禾報兢愓方深兹復渥荷恩綸兼管江南織造下懷咸悚益懍冰淵惟有將傳辦各項活計隨時咨商兩江督臣籌撥銀欵敬謹分别赶辦不敢因暫時兼管稍涉因循以冀仰答高厚鴻慈於萬一所有奴才兼管江南織造接篆日期並感激下忱謹繕摺叩謝天恩伏乞皇上聖鑒謹奏奉硃批知道了欽此○○蘇州織造奴才慶林跪奏爲恭辦慶典要差限期緊迫不及請欵先行挪墊開辦懇恩飭下内務府户部籌欵撥還恭摺仰祈聖鑒事竊奴才於光緒十九年十二月二十三日接准内務府文開恭照明歲慈禧端佑康頤昭豫莊誠壽恭欽獻皇太后萬壽慶典加上徽號應用玉册一分玉寳一方並隨淸漢册文一分寳文一件發交蘇州織造敬謹照式鐫刻限兩個月滅　等因前來奴才稔知此係慶典應用要需自當迅速遵辦惟限期甚急若俟請欵開辦輾轉需時誠恐貽誤查此項料工裝盛解費銀兩前織造德壽任内於辦差項下奏准動支每分共計銀一千九百三十三兩五錢歴經遵循辦理至光緒十四年分由造辦處奏明以此項辦差銀兩專爲該處傳差之用内務府傳辦各件不得擅動行文到蘇適値是年前織造文琳奉内務府來又恭辦皇上大婚慶典加上皇太后徽號應用玉册玉寳當因限迫不及請欵而織庫又無别項欵目動支仍將辦差項下暫爲挪用一面奏懇恩施飭下内務府户部籌欵歸還以免遲悞並於摺後陳明嗣後如有奉傳前項活計仍擬照此辦理用期迅速奉旨該衙門議奏欽此欽遵在案此次事同一律奴才籌思至再應照前後於十九年分辦差欵内先行挪用以便督飭匠役加緊敬謹鐫刻一俟告成卽行解京呈進不敢遲誤所有挪墊前項辦差銀一千九百三十三兩五錢合無仰懇天恩俯准飭下内務府户部籌欵撥還奴才爲愼重要工起見是否有當理合恭摺具奏伏乞皇上聖鑒訓示遵行謹奏奉硃批該衙門議奏欽此○○奴才芬車謹奏爲奏聞請旨事竊奴才於二月初一日出景運門班是日寅止三刻聞有爆竹之聲奴才當卽察詢間復據景運門値班鑲黄旗司鑰長英秀禀稱御箭亭迤南左翼門迤北有施放爆竹聲音當經該二處値班官兵立卽往拿並無人在彼禀稱前來奴才伏思禁城重地豈容施放爆竹雖經該二處値班官兵卽時往拿未經獲犯惟値班司鑰長有總轄之責未能防範咎無可辭相應請旨將景運門値班司鑰長英秀御箭亭値班廂黄旗護軍校德立左翼門値班正藍旗副護軍叅領銜空銜花翎護軍校祥善均請交部議處該二處値班護軍等交該營從重懲辦奴才芬車失於覺察並自請議處爲此謹奏請旨奉旨已錄○○頭品頂戴貴州巡撫奴才崧蕃跪奏爲黔省各屬倉榖因碾放軍糧兵米及被賊焚掠未經買補礙難循例盤查懇恩俯准展緩恭摺仰祈聖鑒事竊查　省存儲倉榖例應年底委員盤查又奏銷上年各屬經管常社榖石收支數目造具册結及應造榖數黄册照例均於十一月内分别題咨自咸豐四年以後因剿辦逆匪碾放軍糧兼以地方被賊蹂躪秋糧减免不敷支結兵丁月米俱係碾動倉榖以供支放間有餘賸榖石被賊焚掠奏請豁免各屬應存常社榖石未能籌欵買補按年造報歴經前撫臣及奴才奏請展限奉旨著照所請該部知道欽此恭錄檄行遵照在案兹據署布政使唐樹　署糧儲道袁開第會詳稱現在苗教各匪雖經湯平而應存各屬倉榖因恊餉支絀未經買補所有光緒十九年分各屬倉糧仍難依限盤查等情再藩司嵩崑已於本年十一月二十四日到任例應盤查惟各屬倉糧委係無欵買補難以結報復會同糧儲道詳請展緩前來奴才覆查司道先後所陳各情均係實在情形合無仰懇天恩俯准展緩俟庫欵稍裕酌撥買補後截數造報再行盤查以符定例而重倉儲除咨户部查照外理合恭摺具陳伏乞皇上聖鑒訓示謹奏奉硃批著照所請該部知道欽此○○松蕃片再查前准户部咨開原奏内稱道光二年議覆御史劉尹衡條奏州縣徵收錢　責成上司催解案内議令各省明列三年比較逐年奏報一次欽奉上諭著照部議設立比較之法各督撫於奏銷題報外照例具奏摺内開具淸單明列通省三年比較如本年額徵若干已完若干未完若干積年舊欠若干本年帶徵若干已完若干未完若干比較上三年最多最少之數或盈或絀一一註明務使眉目淸楚一覽了然等因欽此欽遵通行遵照辦理旋因各省辦理叅差復經議令一　比較豐年以額徵之數爲准蠲緩之年以應徵之數爲准各按十分計算計完幾分計欠幾分比之上三年或溢完或少完或相等分數一一註明舊欠帶徵亦照此開報等因前經行司遵辦在案今據該署藩司唐樹森詳稱遵查黔省額徵丁糧歴係年淸年欵從無蒂欠並未造過比較淸册自咸豐四年賊氛四起各屬人民離散田土抛荒迭經川楚大兵入境剿洗十餘年來甫經肅淸又經各地方官多方勸諭招徠開墾刻下户口較前雖繁然元氣太傷驟難復額内有川楚外來之民水土不服疾病死亡因而轉徙不但荒田未盡開　卽新墾熟田又復荒蕪是以各屬經徵錢糧實無一定數目此種難以比較情形前司詳請奏懇展緩造册並聲明十二年下忙截數後再行舉辦在案該司於奉文後督飭淸厘查得黔屬除已徵外其荒蕪之田錢糧早已無著自咸豐四年起至光緒十一年止短徵錢糧先後詳請奏懇恩施准予豁免此外如威寗等處被災田畝又係　奏請免徵旣無未完民欠更非帶徵可比該司於十二十三十四十五十六等年下忙　耗截數造報後卽遵章造具十二十三十四十五十六等年比較淸册業經前撫臣及奴才○奏報於光緒十八年十二月十六日奉硃批户部知道欽此均經轉行在案兹該署司以十七年分下忙丁耗業經截數造報現又督飭淸厘各屬荒田遞年開墾成熟陸續升科至光緒十八年止藩庫所收十七年分條丁耗羡耗米官田租米變價銀兩比較原額僅短征銀五千餘兩以十六年分丁糧統計有盈無絀皆係開墾升科與帶征舊賦不同自應查照部章蠲免之年以應　之數爲准各按十分計算照章比較均有盈餘應請免其置議所有未能全徵各屬另行造册辦理仍飭將荒蕪田畝督率糧民開墾以期早復原額再銅仁興義二府縣及普安松桃二直隷同知普安縣等處原額徵耗羡耗米銀兩向係全數攺徵米石撥支兵米於光緒十五年分經前司史念祖詳請奏咨提解司庫得以添支文職養廉今届查辦十五十六十七等年比較是以原册内立柱列數添入比較合併聲明理合造具十七年分丁耗銀比較淸册詳請具奏前來奴才查黔省各屬錢糧未能徽收者實因地盡荒蕪無人墾種所致並非未完民欠亦非帶徵可比所有比較分數淸册十七年分較十六等年徵收耗銀均有盈餘已飭該司轉飭各屬設法墾種冀復原額並請自十九年底造報十八年分比較淸册起展限半年俟十八年下忙截數後再行造報除册咨部查照外謹附片具陳伏乞聖鑒謹奏奉硃批户部知道欽此 
 
 

Page 13

 
 
[光緒二十年二月十七日京報全錄]  
　　宫門抄○閩督譚奏揀員請補知府摺○桂撫張奏飭道員赴任片○閩督譚　奏委署知府片○又　奏委署知縣片○又　奏報收支稅厘數目摺○又奏新　防第十四况收捐請奬摺○又　奏解淸京餉緣由片○臺撫邵　奏新海防第八次收捐請奬摺○又奏提解上忙錢糧銀數摺○又　奏保舉總兵送部引　見片○二月十七日吏部翰林院正紅旗値日無引　見○李端遇謝署大理寺卿　恩○英文以道府用謝恩○陸寳忠馮文蔚樊恭煦内記名謝恩○召見軍機　壽蔭李紱藻　皇上明日寅止工刻到　關帝廟拈香畢還海　○○頭品頂戴閩浙總督臣譚鍾麟跪　奏爲揀員請補知府　重職守恭摺仰祈　聖鑒事竊福建興化府知府施啓宗於光緒十九年十一月十六日在泉州府署任同缺業經　題報並聲明員缺留閩另補案照例應歸十　月分截缺按輪用候補人員查有候補知府張僖年三十六歲出東濰縣進士奉　旨以主事用簽分户部雲南司行走光緒十三年遵海防例報捐知府指分福建試用期滿甄别　奏留　由本籍河工搶險出力案内保請歸候補班補用十七年九月初七日　　旨允准咨部改班註册署漳州府卸事現委署理泉州府知府該員才識優長辦事精審以之請補興化府知府堪期勝任與例亦符該員保候補知府請補知府銜缺相當毋庸送部引　見並免覈計叅罰據瀋臬兩司會詳前來除咨部外謹恭摺具陳伏乞　皇上聖鑒勅部議覆施行謹　奏奉硃批吏部議奏欽此　○○張聨桂片　再查前准部咨廣西左江道員缺奉　土諭著瑞霖補授欽此兹該道業已到省 
應卽飭赴新任以重職守除檄飭遵照外理合附片陳明伏乞　聖鑒謹　奏奉　硃批知道了欽　　○○譚鍾麟片再署泉州府本任興化府知府施啓宗因病出缺應卽遴員接署以專章成查有候補知府張僖才識　練辦事細心　以委署泉州府事所遺興化府知府缺係接續邵武府董毓琦甄别由部銓選之後應請留閩遴員請補據福建藩臬兩司會　前來除咨部外謹附片具陳伏乞　聖鑒謹　奏奉硃批吏部知道欽此　○○譚鍾麟　　再署　城縣知縣　景祁調省另有差委所遺浦城縣缺應卽遴員前往接署查有侯官縣知縣李樹敏心地樸誠辦事結實堪以調置遞遺侯官縣缺查有拔　知縣張頡雲堪以委署據福建藩臬兩司會詳前來除咨部外謹附片具陳伏乞隔鑒謹　奏奉　硃批吏部知道欽此　○○頭品頂戴閩浙總督臣譚鍾麟跪　奏爲閩省光緒十九年上半年收支稅厘數目恭摺具報仰祈　聖鑒事竊各省厘金照章半年奏報　次閩省稅釐數目業經報至光緒十八年十二月止兹據藩司黄毓恩會同厘局司道詳稱十九年正　起　六月止共收銀一百三萬九千九百五十五兩零除撥解京恊各餉並給各處防軍薪糧修製軍裝師船及一切善後經費共銀一百　十五萬三百七十五兩零計不敷銀一十一萬四百　十九兩零緣前解京餉係先令號商墊解俟上庫後由閩提還所有不敷之數均於續征稅厘撥補等情前來除將數册咨部外謹開單繕摺具陳伏乞皇上聖鑒謹奏奉　硃批户部知道單併發欽此　○○頭品頂戴閩浙總督臣譚鍾麟跪奏爲閩省新海防第十四次收捐銀數懇　恩奬叙以昭激勸恭摺仰祈　聖鑒事竊閩省新海防捐自光緒十六年二月十一日開辦起截至十八年十月底止報捐官職　監共收實銀五萬九千三百三十六兩八錢分案編列八次先後　奏奬所捐銀項遵照部行分别解赴海軍衙門及直隷省察收嗣因厦門購築礮臺援案奏准留新海防捐欵動用截至十九年八月底止共收捐銀　十六萬三千五百五十一兩七錢六分照案編列至第十三次奏獎在案兹自十九年九月初一日起至十月底止據黄炳離等七十九員名報捐各項實職共收實銀四萬七千八百九十七兩先塡實收給領俟部頒執照發換所收銀兩留閩備用據福建善後局司道編作第十四次造册請　奏前來臣覆核無異合無仰懇　天恩俯准奬叙以昭激勸除册送部查核外謹繕摺具陳伏乞　皇上聖鑒敕部議覆施行謹奏奉　硃批户　議奏欽此　○○譚鍾麟片　再福建鹽課奉撥京餉銀一十五萬兩已先後籌銀十萬兩委令前建寗府知府景春補用知縣何建忠由號商兌解赴部投納兩次　奏報在案兹據鹽道龍錫慶再籌銀五萬兩委令候補鹽大使沈汝修督同號商匯解赴京投納仍俟兌收淸楚由閩發還所有光緒十九年分奉撥京餉銀兩現已設法挪墊勉力解淸詳請　奏明前來餘咨部查照外謹附片具陳伏乞聖鑒謹奏奉　硃批户部知道欽此　○○頭品頂戴福建臺灣巡撫臣邵友濂跪　奏爲臺灣辦理新海防捐輸第八次收捐銀數懇　恩飭部核奬以昭激勸恭摺仰祈　聖鑒事竊照臺灣奉文開新辦海防捐輸事例遵經先後七次分别奏咨請奬在案兹據善　局司道詳稱光緒十九年十二月初四日奉又行知本年十一月二十六日准總理海軍事務衙門咨本衙門會同户部於光緒十九年十月十六日具　奏議覆臺灣截留新海防捐輸銀兩歸還鐵路墊欵　摺本日奉　旨依議欽此等因應將十九年十二月初四日接奉行知　日止所收捐項截淸界限儘數提解備用十二月初四日以後續收捐項欽遵　諭旨截留臺灣作爲歸補鐵路經費之需俾淸眉目查新海防　輸自光緒十九年七月起截至十二月初四日止據捐生吳景韓等四名報捐實職　生等項共欵正雜實銀六百八十五兩　錢先塡司印實收發領所收捐輸正項自應另欵存儲聽候提解作爲新海防第八次造册詳請　奏咨等情前來合無仰懇　天恩俯准飭部分别覈奬繕頒執照發臺灣換給以昭激勸除將請奬淸册同截存副實收分送部監核辦並咨呈海軍衙門查照外臣謹恭摺具陳伏乞皇上聖鑒訓示謹　奏奉一硃批户部議奏欽此　○○頭品頂戴福建臺灣巡撫臣邵友濂跪　奏爲提解光緒十九年上忙錢糧銀數恭摺仰祈聖鑒事竊照户部奏通行州縣徵收錢糧每年上下忙除例准留支及實欠在民外所有徵存銀兩儘數提解司庫專摺具奏臺灣分省業經先後　奏報至光緒十八年下忙止在案兹據臺灣布政使唐景崧詳稱查臺灣省光緒十九年額徵錢糧銀五十萬六千五百八十四兩零内除被水沙石積壓田園請暫停徵銀一千八百六十九兩零外實應徵銀五十萬四千七百　十五兩零上忙已完銀一十五萬三千三百二十一兩零内除存留銀七千八百一十四兩零外實完錢糧銀　　四萬五千五百七兩零内已入光緒十九年秋撥報完銀二萬三千兩餘銀一十二萬二千五百七兩零業已提解司庫又額徵官莊銀三萬三千五百二兩零上忙未據完解又額徵當稅銀二百七十兩上忙已完銀一百　　五兩又年無定額民屯田稅契銀兩上忙　完銀三千三百二兩零又額徵鐵爐課銀二十五兩上忙未據完解光緒十四至十八等年各屬錢糧光緒十八年奏銷册報總共未完銀三十一萬三百五十四兩零叅追未完銀七百三十四兩零十九年上忙已續完銀　千九百二十　兩零又光緒十四至十八等年各屬官莊光緒十八年奏銷册報總共未完銀三萬四千七百二十三兩零十九年上忙未據完解所有光緒十九年止忙期内各屬解完現節年正雜各欵統應彚入光緒十九年奏銷各册内分别造報理合按欵備造淸册詳請一奏咨等情前來臣覆核無異除將各册咨部查照外謹會同閩浙總督臣譚鍾麟恭摺具奏伏乞皇上聖鑒謹　奏奉　硃批户部知道欽此　○○邵友濂片　再提督銜記名總兵王芝生係前撫臣劉銘傳舊部同治初年剿辦髮逆攻克江蘇各府縣疉受重傷轉戰浙江安徽福建湖北河南山東等省洊保總兵調帶陜西江南防營　　江陰砲臺經前兩江督臣曾國荃奏保堪勝要缺提鎭奉旨交軍機處存記欽此光緒十八年由前兼署督臣希元會同臣奏署總兵救護外洋失事輪船出力保奏奉硃批著仍以總兵記名遇缺简放欽此欽遵各在案臣查該員王芝生淮軍宿將卓著戰功歴年帶勇辦防勞績尤懋近於澎湖救護英國博哈拉商輪　案全活二百數十人撈起金銀貨物値銀十餘萬兩恩信遠孚謀略兼備洵爲海疆專閫中不可多得之員現在交卸澎湖署篆相應給咨送部引　見應如何仰邀簡任俾得及時自効之處　自聖裁再該員王芝生前於江陰攻剿髮逆槍傷左臂骨損筋斷應請免其騎射合併陳明伏乞　聖鑒謹　奏奉　硃批著照所請兵部知道欽此 
 
 

Page 14

 
 
[光緒二十年二月十八日京報全錄]  
　　宫門抄○諭旨五道錄前○雲督王等奏擒獲普安廳漏網要逆審明辦理摺○東撫福奏請展辦四成賑捐片○湖督張奏籌解晉賑及動發漕折銀數摺○陜撫鹿奏全省輿圖測繪告成摺○二月十八日户部通政司詹事府廂白旗値日無引見○八額駙續假五日○安興阿請假五日○順天府奏京師得雨二寸有餘○召見軍機顧璜祥祺○○○雲貴總督臣王文韶頭品頂戴貴州巡撫臣崧蕃跪奏爲擒獲普安廳謀叛案内漏網要逆審明辦理恭摺仰祈聖鑒事竊本年三月普安廳逆匪劉燕飛糾約回逆徐老四等聚衆謀叛攻城戕官等情於四月十三日具奏奉硃批卽著嚴拿劉燕飛等務獲懲辦並將餘匪搜捕凈盡毋任漏網欽此當經臣等督派各該文武營練分路剿辦旋卽一律肅淸復經安義鎭臣將宗漢派員在普安縣屬冬瓜坡地方將劉燕飛譚遇金孫在亭三犯拿獲解省訊明照例將該犯等凌遲處死於五月二十六日奏報在案惟要逆徐老四先期逃匿未獲臣等深以爲慮兹據蔣鎭咨報訪查徐老四潛逃廣西復赴雲南先經札派都司董繼平守備馬瀛城把總蔣秀和等並帶同曉事回民緝捕在臨安府屬始得該逆蹤跡密邀雲南團首廪生李文溶等於龍潭河地方將徐老四擒獲解回興郡會同該府石廷棟訊明隨同劉燕飛糾衆攻城戕官各情供認不諱派弁於十二月十八日押解來省當卽督同司道覆訊供情相符恭請王命將該犯綁赴市曹凌遲處死傳首犯事地方懸杆示衆以彰天討而快人心臣等查徐老四係普安廳回民同治十一年間回匪擾亂興義府等處肅淸後已受招撫反側在逃之犯此次劉燕飛倡亂封徐老四爲僞元帥爲之主謀迨被兵練擊敗該逆見賊勢潰散卽先期逃竄濳赴廣西復到雲南尙冀死灰復燃該逆黨與甚衆號召閑亡一呼卽至勢頗悍桀復查前隨劉燕飛各匪如譚遇金孫在亭已被擒伏誅其餘譚成林龍了頭等亦經各該地方官先後拿獲禀明正法惟徐老四狡黠漏網該逆包藏禍心到處煽惑一日不除終爲地方　患臣等曾密飭蔣鎭及興義府務懸重賞購覓回教人爲眼線不動聲色分路跴緝期在必獲今幸仰仗一天威將弁用命回民歸心竟將該匪弋獲懲辦以除滇黔貽害查安義蔣鎭會同地方官辦理此事始終不懈雖據稱不敢再邀議叙實不愧除暴安良所有在事人員亦均有微勞可否仰懇天恩將安義鎭總兵蔣宗漢量子嘉奬並請將興義府知府石廷棟以道員一任補用右營都司董繼平以叅將補用守備馬瀛城以都司補用把總蔣秀和以千總抜補外委徐正洪以把總補用雲南團首廪生一文溶請賞給五品頂翎用示鼓勵之處出自鴻慈其餘出力各員弁應由臣等分别酌奬除咨部查照外謹將擒獲漏網要逆審　辦理緣由合詞恭摺具陳伏乞皇上聖鑒謹奏奉硃　覧奏已悉蔣宗漢著傳旨嘉獎餘著該部議奏欽此○○福潤片　山東沿河各屬被水災民連年籌辦賑撫及遷民所需經費均賴四成賑捐以資應用上年三汛雖慶安瀾而災區地畝或沙壓坍塌或積水未消貧民生計維艱不能不仍行接濟賑捐所收僅封典虚銜貢監等項來源不甚踴躍幸蒙聖恩截留本省漕糧六萬石得以湊放冬賑瞬届靑黄不接尙須擇要撫綏加以遷民善後及現辦齊東縣遷城事宜爲費甚鉅查四成賑捐上年經奴才奏准展辦一年截至本年二月初四日限滿奴才與賑撫　司道　商限滿尙難停止據該司道等具詳前來合無仰懇天恩俯准將四成振捐再行展辦一年委員照舊在各省設法勸募以濟工振要需出自鴻慈逾格謹附片具陳伏乞聖鑒訓示謹奏奉硃批著照所請户部知道欽此○○頭品頂戴湖廣總督兼署湖北巡撫臣張之洞跪奏爲湖北省光緒十八年採運漕米變價同水脚運費等欵一併解濟晋振及動撥漕折等項銀兩數目恭摺具陳仰祈聖鑒事竊照湖北省光緒十八年冬漕經臣會同本任撫臣譚繼洵奏請仍徵折色並酌提漕折　欵銀兩由輪船招商局委員採買正米三萬石運京奉旨允准當經轉飭遵辦嗣准部咨光緒十九年三月初九日内閣奉上諭山西被災較里著將湖南湖北本年應解正耗漕米六萬五千餘石迅速核實變價同　脚運費等欵一併核扣徑解天津交李鴻章發交辦賑各員確查災區妥速散放等因欽此遵卽轉飭將米價水脚運費等欵如數解交大津籌賑局兌收濟賑各在案兹據湖北布政使王之春督糧道岑春蓂會詳稱此次招商局承辦湖北漕糧米正耗共米三萬二千九百一十七石五斗支用米價水脚運費等項共庫平銀七萬一千九百八十四兩二錢四分一厘零按每米一石合銀二兩一錢八分零由總辦招商　盛宣懷等開摺移經該司道核與部准銷相符應請查照支銷又海運漕糧每石改解一半飯米折色銀一兩二錢九分三厘零共銀三百八十八兩一錢二分五厘自應解局轉解一併濟賑以上共支銀七萬二千三百七十二兩三錢六分六厘零内係動支光緒十八年漕糧正米折銀三萬九千兩耗米折銀三千九百兩又動支節年漕糧水脚銀四千五百兩節年隨漕席板銀一萬五千兩節年兌費銀九千九百七十二兩三錢六分六厘零於光緒十九年春撥隨報漕糧正耗米價册内報支銀四萬二千九百兩漕糧水脚册内報支銀四千五百兩隨錢糧册内報支銀一萬五千兩折漕兌費册内報支銀九千三百七十四兩八錢四分　厘又光緒十九年秋撥隨報折漕兌費册内報支一半飯米折色銀三百八十八兩一錢二分五厘其餘銀二百九兩三錢九分七厘零俟入於光緒二十年春撥隨報折漕兌費册内開報等情造册詳請奏咨前來臣覆覈無異除將淸册咨送户部核銷外所有湖北省光緒十八年採運漕米變價同水脚運費等欵一併解濟晉賑及動撥漕折等項銀兩緣由理合恭摺具陳再湖廣總督係臣本任毋庸會銜合併陳明伏乞皇上聖鑒謹奏奉硃批户部知道欽此○○頭品頂戴陜西巡撫臣鹿傳霖跪奏爲陜西全省輿圖現已測繪告成恭摺奏聞仰祈聖鑒事竊查光緒十五年十一月准會典館咨頒行欽定輿圖格式限期一年查照所頒格式測繪省圖及府廳州縣各圖一分附以圖說解送到館等因當經前撫臣行司通飭遵辦在案嗣後各屬繪送圖說核與會典館　程格式多不相符雖經隨時指駮終難精審如法臣到任後當以輿圖爲國家考證所資亦於地方用兵行政大有關繫未便草率從事稍涉敷衍商之前藩司升任某肅新疆巡撫陶模籌畫經費在於藩司署内開館委員總司測繪以專責成旋准會典館續行咨送章程表格並令實測天度經緯以爲開方計里之根並測山川鎭市度數分杪詳列表中宜詳毋略等語立法更爲精密辦理尤須詳愼當經派委熟習天文精通測算之候補知縣孫萬春調補鳳縣知縣李端榘藩庫大使馬積馨藩經歴田祖培卽用知縣丁錫奎先後來館講求儀器議定章程選擇本地聰頴諸生及在省候補人員入館學習該員等昕夕講求口述指畫凡三角八線之法俾皆了然於胸復爲添置記限經緯等儀度俟測山諸表講明用法教練熟悉於是分遣諸生分詣郡縣測星度以辨高下揆日景以定東西視羅經以察方位之正斜引繩尺以知道途之遠近至各屬疆界凡犬牙之相錯　凹凸必求符合山川之緜亘者脈絡必取貫通以及城市村堡坡壠平原鳥　人里之錯出核算務得其詳古名今名之混淆考核總歸於是刻意鈎稽悉心比例準之以西器參之以中法年餘而草圖始成該委員等復總彚諸圖博稽羣籍細心參考悉力校繪其間度數或有未確形勢或有可疑又復不憚煩勞率領生徒週履覆測總期力求實際弗尙虚文不於舊說是拘悉以今測爲斷於是由大縮小由分彚總分别經緯計理開方復歴年餘而眞圖始就凡爲省圖一府圖七直隸州圖五散州圖五縣圖七十有三廳圖八裝訂兩函共十二册其沿革疆域天度山川鄉鎭職官綱領則具於總說條目則繫於分表全圖告成由藩司張岳年具詳請奏並請咨送前來臣查輿地之學以近時泰西之法爲最淸測量繪畫宜資取法陜省地處偏隅風氣未開儀器罕有奉文創辦措置極難兹自開館籌辦以來該委員等爲之倡率盡心竭力勞瘁不辭時閱兩年有餘測地數千餘里凡山川險要水道紛歧均能遵照定章務求詳確編繪成册克竟全功不無微勞足錄可否俟會典館核覆以後容臣酌量保奬以資鼓勵之處出自逾格鴻施除將繪成圖册委員咨送會典館查辦外所有陜西省輿圖測繪告成緣由理合恭摺具陳伏乞皇上聖鑒訓示謹奏奉硃批着照所請該衙門知道欽此 
 
