# 1885 - 87 - 4904299

 

Page 1

 
 
[請繳第二批古今圖書集成股銀] [  申報舘點石齋主人啓]  
　　本齋於前年夏倡議紏聚一千五百股仿印古今圖書集成每股規銀一百五十兩分三次繳足此議早邀公鍳嗣卽購地造屋從外洋置辦機器復延名手澆鑄字模然後開印至今計已印成數百本雖未裝訂而書之式樣字之精湛極爲雅觀諸君儘可先來披覽惟開印之初機器人工均覺生澀故每日出書無多兹則鉛字業經鑄齊人手亦日臻嫺熟此後按日計工每日約可排原書從四本而漸至六本八本完工可期迅速所以各股友第二批股銀計每股五十兩務望早日交下以便購備紙張及一切工料其銀希仍交申報舘照收并開明第一次股單號頭及股友姓名當卽掣回收據統限於三月甘九日以前一律交清切勿遲延悞工是所禱盼再此書初議共印一千五百部嗣以各股友喜用大字但字旣放大則紙張亦費本數加多本齋益形虧耗故擬多印數百部藉資貼補旋見市面欠佳且此書亦身本重大遂仍印一千五百部以符原議合併附聞 
[光緒十年諭旨出售] [  申報舘主人謹啓]  
　　啓者本舘近日又將光緒十分諭旨敬謹排犯成書其板口與申報附張中所印京報大小一律俾得彚訂成編隨時恭閱亦留心時事者所必需也每部一本價洋一解五分定于本月十九日出書售處仍循曩例 
[三十四號畫報出售] [  申報舘主人啓]  
　　内廷歌舞民間不易寓目去臘禮部演習時京友繪圖郵遞與海内君子同深敬仰現在編入此次三十四號畫報准於十六日出售畫報之首仍送畫諸兩圖一爲任君早長所繪羅漢一爲管君劬安所繪士女畫報仍然九圖末附淞隱漫錄圖說一則閱者鑒之此布 
[書浙江提憲甯弨台道憲會銜告示後]  
　　前此髮匪之擾蹂躪者十數省盤踞者十餘年其氣燄之披猖聲勢之浩大爲伊古以來流宼之所未有其爲禍可謂烈矣而自曾文正公作解散歌刊印張貼散其脅從賊勢遂日漸微弱卒成破竹之功盖助賊者無人則勢必不　勢所必然者也今此法人之擾我中國情形與髮逆不同法人本非我同洲其水師兵丁大都法人居多否則亦係客兵及阿非利加之黑兵若越南所招之士兵雖亦與脅從無異然究非髮逆裹脅者可比似但當盡我之力以禦之解散一歌可以無所用之而不知法人遠越重洋來犯中國海口其糧食煤斤在在多需接濟彼若必由本國濟運緩不濟急多備裝運之船則又慮保衛爲難雖西貢一隅久爲法人所占或可由該處濟運而亦相隔尚遠香港澳門等處則又有公法在各國不得不恪守局外之例如此則法人之勢必窘其所以能曠日持久與我相抗者安知無中國敗類暗中爲之接濟因得以有恃無恐也故僕前者曾著解散漢奸說一篇盖步武乎文正之解散歌但易歌而爲說且易脅從而爲漢奸固欲使見此說者恍然於順逆之理邪正之勢而各知歛迹庶漢奸可以絶法人無能爲而我中國乃有以伸　攘患保藩禦敵安民之志顧思此一事也本宜出之於官長非僅草莽一說足以挽回薄海之人心也夫官長位高權重言出法隨可以使人必聽可以使人不敢不聽卽如曾文正公之解散歌亦正以處文正之位有文正之權斯一歌既出萬衆囘心悔過投誠者接踵而起而賊勢遂衰設此一歌而非出於文正之手但以窮檐呫嗶之士摇筆爲之以布告於衆吾恐卽　有人焉聞而悔悟然終慮其布告之不周信受之不衆語云登高而呼則衆山響應其勢則然也乃昨有甬友郵到浙江提督歐陽鑒非軍門與寗紹台兵備道薛叔耘觀察會銜頒發告示一紙不禁欽佩之至矣其告示則已錄登報章不復贅敘而其言詞之正大意氣之懃懇殊有令人聞之而勃然以興潸然以涕者嗚呼彼爲法人所誘惑之漢奸卽使貪利忘義而聞此當頭棒喝亦未有不汗涔涔下而心焉不安者矣夫彼爲法人作漢奸者豈果甘心爲之哉據甯友所述與夫吳游戎親往法船偵探而回其所見爲法所擄之華人大半强脅者居多卽在彼船上剪髮易服貌爲法人而窺其心則亦未必竟心乎法人也吳遊戎親自巡邏見有一舟容與中流知必有異直前擒拿果於驚濤駭浪中生獲一人搜其身畔則携有長剪擬剪中國之水雷此其被獲之一人自當照叛逆例立正典刑然其人之所爲則固可惡而又安知其所以爲此者非由於法人之迫脅也法人之擾中國第欲利耳華人之爲法間諜亦未嘗不爲利顧蛎我族類其心必異卽使法人意在誘惑華人而果不惜重利則亦思我旣得其利必思有以享其利倘我因爲法間諜之故而居然大獲其利而中國地方遽被法人蹂躪祖宗之墳墓親族之産業皆洗蕩於兵燹鋒鏑之中而彼獨擁厚貲者共能安然享用也乎田横一齊之疎族耳以五百壯士遁居海島　高帝求之急横知不免拔劍自刎其所從之壯士五百人無一不從之以死竟無一人生者夫何爲哉不過曰義而已今法兵之來華者無多其勢必擄華人以爲用或得一船或據一村如必欲其船中與村中之人皆效田横之五百壯士相期於必死固不可得但我中國人民巧點者頗不乏人試觀髮逆之亂其有從賊中自拔來歸者得顯官膺上賞赫赫在人耳目者正復何限其何不則而效之故吾觀於二憲之告示而知法禍之將有轉機也此示錄後又接到鎭海縣告示賞格一紙適足以補兩富告示之餘意夫鎭邑尊示内所言有能殺法兵一首級者賞若干有能誘法兵船擱淺者賞若干是卽李陵所謂得當以報漢然則法人之欲用漢奸安知其不爲漢奸所賣也耶法人之强横至此而已極物極必返吾先有以决之矣 
[海防軍信]  
　　昨接本館海防訪事人西歴三月廿四號發來一信言華軍有二萬五千人在諒山相近數里之地紥營將前此尼格禮也入犯鎭南關時所壞之砲臺從新修治完固又在關内新築土城數處尼格禮也帶法兵及黑兵共計四千人又越南士兵二千人備有六月之糧且將諒山至海防電線業巳接通矣又云所有海防新到法兵卽刻發往河内由河内陸路經土藥灣又從士藥灣至肉乾刻下並無别信但知華兵未退聞法人自言曾與劉淵亭提督開仗法人死者甚衆統帶法軍之法元戎柏里也率兵前進軍行之地一邊爲扶良江一邊多係高山峻嶺山上砲臺多處有萬餘華兵守之沿途步步爲營皆有阻攔法兵頗難逕進柏里也恐士藥灣失守故無暇攻擊砲臺一徑前進華官已於沿途埋伏地雷有一處法軍中伏被轟燬一隊法人仍直進不顧至第二日至士藥灣知華軍巳退刻下海防又到有 
 
 

Page 2

 
 
法國大兵船一艘内有兵八百名并軍裝等件云按此信發於西歴三月廿四號卽華二月初八日而昨日本館接到電傳上諭蘇王馮葛四軍門均於初七八等日大獲勝捷然則柏里也至土藥灣之日正尼格禮也諒山大敗之時也惟信内所叙地名係由西文譯出恐不免稍有訛誤閱者以意會之可也 
[郡尊接替]  
　　昨日本報所登十五日蘇撫轅抄有搏雨薌太守俸滿引見松江府一缺委時萼卿太守乃風署理一節兹悉時太守擬將經手牙釐局務急爲部署卽當晋省謝委擇日履新俟有到任紅諭容再錄報 
[津沽近事]  
　　初八日鎭粤將軍長樂初軍憲乘高陞輪船到津住紫竹林春元棧冠蓋往來不絶於道聞須作數日勾留也○本届江浙漕糧去歲包與號商轉包於旗昌怡和太古三洋行自被法人遏阻事遂中變更有號商留米若干萬石擬自運津者早已賃地以備蓋造棧房屯儲糧石今米不運則棧房未造而地價已虚糜矣且招商津局又到山東小工數百人爲各船運米到津起卸地步現在小工巳來而糧米不到則棧房耗費又屬不貲矣○津沽素無白晝搶奪之事乃初八日紫竹林下輪船碼頭竟有一少年衣履整潔搶奪銀箱絶塵而奔被人獲送捕房又圖逃逸當卽送縣辦理聞所搶之箱中有銀一千兩係豐昌洋行寄申者也 
[粤東紀事]  
　　本年鄕試闈中供應浩繁現在軍務方殷餉源支絀此欵恐難兼顧聞大憲議將監生錄遺開捐緣監生向無中額而錄遺亦十僅取一以故捐生皆赴京兆試今擬奏請朝廷議定監生中額使知激勸而錄遺則憑文取錄外每名須納銀二百元積少成多以充闈中供應而捐生以赴北之資作報効之舉想亦稱便况旣議定中額則將來捐納監生者當不如今日之寥寥誠爲一舉兩得惟聞制軍以事屬創舉恐駭聽聞如有别欵可籌仍不欲如此辦理云○前日由梧州緝獲法人一名遞解到省張制軍親提訊問據稱在粤西傳教多年今聞戰事亟欲回國行至中途爲官所執制軍凛遵保獲法教之旨卽委員送往香港交該領事收管○法人擾犯北海商船裹足不前欽州居民甚爲惶恐多有遷入鄕落者米價日長貧民愈覺覓食維艱○日前瓊州有兵士强買什物商民不平幾致鼓噪嗣經營官將該勇嚴刑示儆衆怒始釋○善後局撥出軍裝兩船解往欽州旋以海道阻梗改由陸路運解然尚未起程也○藩臬運三憲連日在北校塲操演火箭燭龍百道破空而飛各憲欣然色喜○初二日沈臬憲會同尚都統出六門查點各練勇翌日返署○繼軍憲每夜親率旗兵巡察各處麾下弁兵無或敢懈城上劍戟如林氣象嚴肅望而如爲節制之師○佛山某號前夜幾兆焚如幸爲時尚早各夥均未就寢得卽撲滅可謂幸矣○某甲向爲某西人侍者家頗小康前日回家偶因小故與妻反目甲竟憤懣塡胸自尋短見潛服阿芙蓉膏迨神色迷離妻始知覺急用藥石灌救則已無及甲之親族見甲因妻殞命極爲不平欲將甲妻送官鄰里知甲妻無他力爲解免事始寢息○各路運米來者源源不絶未價因之日減 
[君賜宜重]  
　　嘉興協侯副戎之太夫人年已八十六歲去年恭遇皇太后萬壽覃敷闓澤頒賜匾額紫檀三镶玉如意小卷江綢袍褂料八絲縀袍褂料等件由部頒發至省由省齎到嘉興侯協戎於十五日午前用全副儀仗至東門外官馬頭迎接練軍兵丁在前開道旌旆飛揚威儀肅穆繼以銜牌清道旗馬上吹鼓手號筒火牌對馬頂馬如魚之貫如鴈之翔又有練軍刀鎗隊兩營大小武員檀香亭在後始見皇亭第一亭供黄縀軟匾書恩榮耆壽四字第二亭供三鑲玉如意第三亭供江綢袍褂料第四亭供八絲縀袍褂料亭旁有武弁護衛侯副戎親至馬頭迎接後先行回署而儀仗則進東門由大街至北門隨由北門大街下塘繞至嘉協衙門前當卽作樂升炮副戎跪迎進署供設後行三跪九叩禮望闕謝恩太夫人亦穿朝服叩謝天恩然後端坐中堂受副戎叩賀屬下武員次第行禮印委各官咸來道喜以華袞作萊衣借戟轅爲海屋人世榮華孰有過於此者然非聖天子之錫類推恩歇克有此 
[皖省雜問]  
　　皖省練軍皆歸黄靜軒軍門節制紀律素嚴近由營務處酌定新章每月初二三日閱看前後兩營十六七日閱看左右兩營如一槍中靶者賞錢五十文三槍全中者照此加賞三次全中則拔補優缺由是軍士無不益加策勵○城内外大小鋪戸初二日開巿卽俗所謂龍擡頭日也先一夜珠燈畫燭照耀街衢爆竹之聲遠近相接及天明衣宼道賀者絡繹不僅人語中含樂歲聲也○海防捐輸局設在藩署内卽由張方伯督辦而以陳叅軍蘭芬爲提調並委布經歴梁梧亭稽核文件○前有人放風筝飛落欽憲行轅業由地方官嚴飭差保查禁不意有某甲地得年雖弱冠猶有童心竟在行轅圍墻後作紙鳶之戲差保喝阻不聽卽扭送捕廳責二百板甲可輣自尋煩惱矣 
[船戸遠颺]  
　　皖垣某大令委辦淮北迎河集厘卡有年客冬卸委大令買舟赴皖道出莊壩清江等處獨客扁舟旅况殊形寂寞在泗源溝守風數日另雇他舟來皖上月念八日抵岸大令卽進小南門覓寓棲止而遣二僕搬運行李往來數次尚未運畢而舟子已解維遁去四處追尋杳無影響聞有皮箱一隻篾籃兩隻及零星物件均被舟子吞没在泗源雇舟時未寫船票至此亦無從追究也 
[揚州官場瑣錄]  
　　十二日張叅戎金榜自江西解餉銀到揚隨卽兌交運庫○十三日方鹺尹秉鈞運轅委仇湖口差○陶鹺尹福齡委泰壩監籌差○周鹺尹資楨委三江營差○李韻亭觀察於花朝邀請程尚齋都轉方子箴廉訪諸人在小金山公讌觥籌交錯賓主盡歡薄暮始散實一時之盛會也○三月初五日係楊子穆觀察之太夫人七秩華誕郎君官貴阿母年高想稱觴獻壽者當不乏人也 
[蕪湖二事]  
　　襄垣某紳家頗饒裕一日有兩道人踵門化緣給錢不受少頃卽蹣跚而去紳固未及知卽家人亦不之異也詎事後内眷檢點金珠首飾銀洋等件早已化蚨飛去蹤影全無遂疑二道爲江湖上鐵算盤之流然控官則乏眞憑私訪則無眼線惟有臨風歎息喃喃駡道士無良而已居家者可不愼之又愼哉○邇來寒燠無常晴隂莫定疹戾之氣釀成瘟㾮和緩之流苦於應接不暇衛身者尚其加意珍調也可 
[甌江瑣語]  
　　永寗輪船久未抵甌是以大小土及洋油白藤等貨陡然昻貴且往來閩甌之福星泰帆船亦有月餘未抵温郡故南貨如荔枝臺糖等物亦日漸昻漲東門外閩帮及花柳塘各南貨行均獲利倍蓰也○龍灣所築砲臺早已告竣當將磐石炮臺之格林大砲運至龍灣安放張軍門温觀察於上月杪親往閱看可謂留心防務矣 
[澄江消息]  
　　江隂防務詳列前報兹悉黄山港砲臺稍有損壞大憲恐不堅固擬改築明炮臺昨已由靖遠兵艦拖運巨木至該港口飭營勇卽日興工限期完竣○靖江縣查明府以觀調赴江隂代理業已抵江擇於十六日吉時接篆○横雲輪船昨已開去 
[輪船未回]  
　　旗昌洋行之永甯輪船前日開往寗波約計往還時候昨早應可抵滬待至下午尚未見該船進口衆人議論紛紛或謂因事遲延或謂已經失事未知究竟如何俟探明再述 
[澤及枯骨]  
　　吳淞自新碼頭起至砲臺相近沿塘有厝棺百數十具近經彭振卿軍門會同黄景山軍門出示招認安葬其無主者遷至義塚誠有含於　　堙胔之義也 
 
 

Page 3

 
 
[公廨雜誌]  
　　德總領事署繙譯官施君德理因公回國卽以連君梓代理昨晨至會審公廨拜會黄太守○昨禮拜五係外國節期各領事公館及工部局一概停公是以英副領事翟君理斯知照黄太守停訊一日于副領事亦飭捕房停解公事統歸二十二日解訊 
[水刼難逃]  
　　某氏婦者浦東高橋鎭人也早喪所天不能自守遂與甯波人某甲作野合鴛鴦結巢浦畔亦既有年節屇清明婦尚不忘故劍思以一陌紙錢爲泉下人稍助資斧於是艶粧出門坐飛雲小火船以去旣畢乃事怱怱欲回至界浜口之天燈頭地方已上高橋航船該船搭客未齊婦不耐久待適流雲小火船駛至始卽改換輪船斯時高橋人之搭輪船者有二十餘人比行五六里卽被太古洋行藍煙囱輪船碰沈婦亦溺斃在後撈起屍身由某甲備棺成殮說者謂此中固有定數存也 
[城内失火]  
　　滬城老北門内吳家弄某姓家前日因午炊失愼焚去房屋二間幸在日中城内各水龍赶往灌救得卽撲滅 
[婦道有虧]  
　　間浦東爛泥渡地方某姓婦不能盡婦道時與姑勃谿前日又因角口兩不相下越日而姑忽斃家本屢空無以成殮由其親友醵資相助始得料理後事噫天下惡姑多矣悍媳亦不少然姑有惡名不過不慈而已婦有悍名勢必陷於不孝其如蚩蚩者之不曉大義何 
[願交首事]  
　　船帮鬧事一案節經列報嗣經莫邑尊飭差協同各地保陸續獲到船主俞永春王裕昆施竹琴等三人押候訊究俞等求請交保出外願限三日内將爲首鬧事之人交案莫邑尊准將俞永春等交潘德清衛榮高陸清泉三人保出 
[賽會届期]  
　　今日係清明節邑廟城隍神循例出巡經草邑尊示令清道逕迎不准繞道　行經過租界限辰刻起馬未刻回廟 
[查看沈船]  
　　前日流雲船主激請某洋行之總船主坐小火輪赴流雲失事處查看情形但見岸邊遍插紅旗吟風飄颭有小船三十餘隻爭撈零物並有炮船數艘及救生局小火輪船兩艘設法打撈流雲之船頭不知去向艙面亦杳無蹤影僅存船尾潮落時可見該船生火人江如桂之屍身已由救生局撈起經親屬認明舁至外虹口棺殮矣 
[禀請騐屍]  
　　浦東三林塘左近夏家渡人郭潘氏挈子松岩阿秀投上海縣控稱丈夫郭錫卿於本月間將房屋兩間賣與王惠忠尚未遷讓王忽於十三日清晨遽喚木工將房拆卸並未關照斯時丈夫尚未起身致遭壓斃經人調停未妥特求相騐提究草邑尊卽飭值日差傳諭郭潘氏等候訊再核 
[滬北瑣談]  
　　甲乙二人蘇産也僦居滬上以十指餬口乙有女甲有子遂以同業而聯姻好迎娶有日矣乙忽嫌甲貧欲背前盟載女回蘇甲惡其反覆前日邀冰人扭乙至虹口新虹橋鑫谷園吃茶評理衆皆以乙爲非公論固自在也○某甲連年在虹口一帶購買鄕人地基頗肯出價有開水菓行之某乙爲之作中所購之地從未清償契價共欠付應找銀有八千餘兩之多前日各鄕人齊至水菓行内索償尾找乙以甲未找出爲辭而鄕人尚嘵嘵不已○昨日虹口巡捕房後面有水手西人四名將甲乙兩甯人毆擊甲被擊傷頭額皮破血淋當卽鳴捕拘拿水手捕頭念其醉後悞犯令各簽名釋放詎該水手等復至頭壩王全豐酒店狂呼痛飲連盡數斝不名一錢向外逃遁店夥急赴捕房報請拘拿捕頭卽派西捕數名往拘而水手己不知何往捕頭卽將所簽名字送至英刑司署請爲查究○虹口捕房包探孔長生前夜見積竊趙金標手持自鳴鐘在押舗質錢當將人贓拘入捕房詰得自鳴鐘在英租界外國墳山對面某坐褥店内竊得諒當解案訊究也 
[來信照登]  
　　流雲輪船失事後敝局日派輪快船前往打撈所有撈起屍身除已交各該屍屬認明領去自殮外尚存屍身一具年約四五十歲有鬚身穿藍布棉襖藍布長衫黑布皮馬褂作裙倘該屍屬遠在他處望得信速卽來滬遲則屍將腐爛只得由堂棺殮發壇標記候領矣再撈得大號白皮箱一隻外用白毡包裹繩捆如有人認可到局報明内存衣服物件眼同開視相符照章具保領去查此箱係在水中撈起恐致日久霉爛敝局亦未便擅開望原戸卽來認領勿遲爲要十八日輪船救生局具 
[仁濟善堂敬募月捐]  
　　逕啓者上海北市六馬路格致書院間壁設立仁濟善堂賈雨皋先生以及各董事俱各認派出月捐並勸募在滬大善士帮貼善捐逐月收下歸逐月專辦善舉查該堂無善不作行當不少常年施棺施醫夏天病貧給藥兼請先生設立義學培植貧苦子弟冬間施棉衣設粥廠施粥年終給貧米出欵甚屬不少上年冬間善昌捐施東洋車夫棉衣托仁濟堂見票代爲發衣因東洋車夫有日夜班要發夜班車夫衣票必上燈後對號給票該堂帮辦各善士聞風興起實心實力晚上等東洋車夫來領棉衣甚至守到一二點鐘可爲體貼窮民之至矣隨後十月分該堂施粥經費募寫不多每日只有一飱小戸失業貧民勢有擁擠不上善昌目覩苦情十二月分代爲籌欵撥助每日下午加一飱使小戸失業貧民亦可吃着查貧苦小戸人家照戸口給伊粥票只要一人到堂來領照票給發免得老幼婦女抛頭露面今正月分善昌竭力撥助每日仍發兩飱原擬清明日爲止善昌連日下午親自到彼督理所見所聞實情失業小戸最爲可憐來取粥票人身上單薄者多目前天時尚寒共將施粥一停此等小戸饑寒交迫告貸無門善昌目見情形勢有不忍卽停然承各善士捐欵早經施完一時再要出去勸募誠恐緩不濟急照每日上午後發兩飱要四石二斗白米一天工柴費在内約計發一月要洋四百元開消善昌躊躇至再因上海城内善堂南市北市新閘各處粥廠均早停止惟有北市六馬路仁濟堂粥廠尚在勉力硬創善昌盡力籌撥一月經費歸三月分施粥一月洋四百元現在撥接發到三月底爲止天時巳暖可無慮矣竊思洋塲上五方雜處眞苦者確實不少施柩一項用場最鉅善昌竭力代爲想法洋塲上能立一久長之計實事求是善堂庶可推廣善舉儋獨木難支必得在申各大帮董事衆擎易舉大發慈悲敝絲業每包提撥規銀一分帮助施棺之用能得各業抽厘帮助月捐立定根基善事易固隂功浩大現下仁濟堂一無恒産每月總要奉勸善士帮助頗費心機雖係人有善願天必從之請各大帮善士光臨一觀方知仁濟堂辦善舉實心實力也善昌向來毫不預聞外事今見仁濟堂諸君辦事非但不領薪水還要各人派出月捐來做善舉此等善堂實甚罕見欽佩之至善昌不揣冒昧謹代仁濟善堂叩募務望在滬紳董廣種福田一視同仁不勝代貧民九頓首叩禱之至上海北市絲業會舘董事教弟施善昌少欽氏頓首謹上 
[二月既望桂笙兄招陪弢園昕伯晚酌卽席呈和]  
　　愁城兀突故難降坐傍春燈影幾雙底用嬌鶯歌子夜略憑文燕韻申江遠追甫白提詩印近慕洪黄狎酒缸老倚朋懽銷客感還鄕無計買歸艭[  童鷗弟士棻待正草]  
[贈别李崇珊大弟]  
　　居常鬱鬱去怱怱又向殊方歎轉蓬一例投閒多事外百年尚友故人中頻遭白眼劍羞試欲買青山囊久空君有佳兒堪食報休尋詹尹問窮通[  天補道人李士棻]  
[芋仙我兄同年見示大著天瘦閣詩卷霍山寓廬展誦數過率賦俚言七律一章以識欽佩錄寄吟壇郢政並乞賜和]  
　　天海沈思遒獨往騷壇雄陳部心兵鼎扛大筆今凌古屣脫微官祿易名歧路愁君纒末疾多情過我决長生終當旗鼓顏行接虎躍龍跳震紫瀛天壤柿叟韵生弟徐維城拜草 
 
 

Page 4

 
 
[霍山庽廬奉懷紫詮我兄大人俚音二章錄奉吟壇教正並希賜和]  
　　繼軌輞川詩第說飛書海市句重投臥龍大隱文中亞捫蝨高談景略流筆有千秋操袞鉞胸羅萬卷作傔騶滬城感事詩三復觸撥心聲涕不收頽齡尚有狂奴態劍卓雙眉爲爾低牽夢遥憐江海隔量才高與嶽雲齊羣飛流横愁蒿目四闢門多歎噬臍倘揖軍麾獻籌策肯懲前轍老居稽[  天壤柿叟韻生弟徐維城初草]  
[前詩意未盡復成五律一章載呈天南遯叟吟壇正和]  
　　塵蹤同落落仙骨各珊珊萬古幾龍鶴雙心千海山英雄論天下星宿在人間勞找江霞望思君霍嶽攀[  天壤柿叟未是草]  
[上海絲業會舘籌賑公所施少欽經收山東賑捐二月十二三第六百六百一次清單]  
　　胡心裁遵慈命預節八十壽冥資八十千又内子六旬移戚友餽儀三十千合來洋一百元張小溪省平日衣食資移助求病速愈四十元金山張堰盧爲祖母張氏花朝九十壽誕省席資三十元張敬德堂追薦懺資移助十五元寄巢氏因子病带愈酬願鼎有慶還愿二戸各十元張福康爲先母三週忌辰移經資求冥福魯兆之求母病速愈二戸各五元古虞心原氏求合家平安四元慶泰來無名氏一元餘姚明記爲産母大小平安酬愿二元無力居士求子無悔聰明易長合家康健兩元○寄蘋生周募昌字一萬五千六百八十八號册漢陽木篷梁祥順九八錢五千合來四元錢三百六十文○潘蘭臺募昌字一萬五千八百三十六號册粟豐年漢平銀六兩修植堂壽萱堂二戸漢平銀各貳兩二生氏無名氏志成堂三戸漢平銀各一兩六戸共漢平銀十三兩批見合規銀十三兩五錢七分一厘○宜黄正副學募富貴源頭同字二次五千三百八十二號昌字五千三百八十二號册衣德堂鳥有氏二戸各十元菑經堂張八元登梯社七元畬經堂張四元求福堂三兀存誠堂謝慶善堂吳李修六氏世大生貽谷堂黄鄭紫鸞美在堂吳濟通鋪八戸各二元元大生余葆齋周大生自新堂光裕堂文煌氏蘭馨堂守眞堂緝熙堂六順堂友德堂十一戸各一元三友堂六元程遺篋記足紋銀十二兩三錢七分張舊德堂錢十千文張植蘭堂六千文讓德堂吳二百文養雲軒劉二百文怡泰鋪一元鈒四錢七分錢七百三十文共卅二戸合來規元七十八兩四錢○廣勸爲善人募昌字一萬四千四百五十七號裕善堂朱聊償心愿二戸各一元○汪命峯募昌字二千三百六十二號册敦厚堂忻高兩元養素李子薌石三餘志仁記汪奇圃吳眉森三餘堂大昌吉輝福基無倦十一戸各一元程子敬葛耀堂二戸各半元内省錢六百文梓記三百文紫記三百文共十七戸來产十五元錢七十五文○佘渭卿募富貴源頭同字二次一萬三千二百十七號册余渭川八元沈珊卿四元劉琮兩元范茂槐一元共四戸來洋十五元以上十二日○金陵無名氏心愿一百元朱少琴同人公餞綿竹縣鍾榮任行旌移助五十元俞德昇二十元餘杭王瀛帆前在山東患病有泰山愿未完移助六元謝寳森求子五元古箬山人求合家平安二元應熊氏求母足疾痊兒種痘安二元慈谿城隍廟邑人江甯求錫九求病速愈二戸各一元祈安氏四開三元○漢口李錦榮寄來昌字一萬五千八百廿五號册李錦榮錢三千文嘉定葛少仲募富貴源頭同字二次一千八百四十四號同葛少仲一元幼音女士錢一千文言記六百文頓邱淑記錢三百文嘉記三百文共五戸合來洋三元○鶯湖平波鈞客募富貴源頭同字二次一萬三千二百五十八號册小隱居士琴吟樓主二戸各一元不留名吉三三二戸各銅洋一元○華鑄臣募富貴源頭同字二次三千五百五十九號册又三千六百號册洋三十一元錢八十文○蘇州潘仲溪來不書名各善士四十一元五角兩旺氏二十元成德二十元振遠堂楊十八元五角四戸共來洋一百元以上十三日 
[江督轅門抄]  
　　二月初十日新授江蘇臬臺李見辭准補安東縣張紹渠赴任○十一日候選州同張嘉祿辭回揚補昨日知縣錢棨良見辭赴大河口釐卡差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒十一年二月初十日京報全錄]  
　　宫門抄○旨一道錄前○發抄旨四道○東撫陳奏審明逆倫重犯按律懲辦摺○新撫劉奏請飭部更正底銜片○陝督譚奏　　請開缺養親片○晉撫奎奏留旗員片○大臣色等奏後藏佈施　茶事宜摺○又奏請奬叙片○二月初十日刑部都察院大理寺侍衛處值日内務府引見四十四名○延煦尚宗瑞各請假十日○錫鈞請假兩個月○内閣奏派騐放之王大臣 
派出肅王惠王畢道遠沈源深○欽天監呈進月蝕圖○召見軍機容貴○發抄奎斌奏虧短交代各員請分别摘頂革職奉旨清長李兆勷均着暫行革職文秀唐熾昌均先行摘去頂戴與程宏繼等一併勒限嚴追餘依議該部知道欽此○又記名總兵林成興開除覇州營守備底缺奉旨着照所請兵部知道欽此○又河東道黄照臨開缺養親奉旨着照所請該部知道欽此○慶裕奏東邊道奎訓飭回本任奉旨吏部知道欽此○○山東巡撫臣陳士杰跪奏爲審明逆倫重犯按律擬辦恭摺仰祈聖鑒事竊前據署滋陽縣知縣曹慶恩詳報民人王泳業奪磚致傷親母王徐氏身死一案臣因案情重大批司轉飭該署縣親身押解犯卷至省發往濟南府審辦據該府福潤審明擬議由司解勘值臣因病蒙恩賞假飭委藩司崇保代審無異錄供呈送前來臣覆加確核緣王泳業籍隷滋陽縣王徐氏係王泳業親母王泳業素好飲酒不務正業時將家中糧食折賣花用屢經王徐氏訓責不悛光緒十年七月十四日王泳業因無錢沽酒又將家存高粱私取三升赴街變賣沽酒飲醉回歸王徐氏查知斥駡王泳業不服頂撞王徐氏生氣拾取地上磚塊向王泳業毆打王泳業一時酒醉糊塗順取木棍抵擋致傷王徐氏右乳相連右脇棄棍欲逃王徐氏赶攏揪住王泳業衣襟用磚亂毆聲言定欲拚命王泳業左右躱閃挣不脫身接住磚塊拉奪不放致碰傷王徐氏右顋頰並迭碰傷右額角倒地擦傷左後脇王泳業當卽逃逸時王泳業之妻王趙氏赴外汲水經王泳業幼子王拐瞥見畏懼尋向王趙氏訴述情由王趙氏趕回查看王徐氏已受傷在地不能言語王趙氏卽喊同夫堂兄王永和將王徐氏扶進屋内調治詎王徐氏移時因傷殞命王趙氏通知地保梁宜用並王徐氏之弟徐剛前往看明報經該署縣曹慶恩詣騐獲犯訊供通詳提省委審供認前情不諱詰無起衅别故及在塲帮毆並在逃知情容留之人案無遁飾查律載子毆殺母者凌遲處死又例載子毆殺母之案若距省在三百里以外恭請王命卽在省垣正法仍將首級解回犯事地方梟示各等語此案王泳業因親母王徐氏查知伊私賣高粱沽酒醉歸向斥不服拾取磚塊亂毆該犯酒醉糊塗用木棍抵擋並接住磚塊拉奪致碰傷王徐氏身死實屬形同梟獍自應按律問擬王泳業合依子毆殺母者凌遲處死律擬凌遲處死查滋陽縣距省在三百里以外當經飭委臬司林述訓臣標中軍叅將玉秀恭請王命將該犯王泳爛卽在省垣綁赴市曹正法並將首級解回犯事地方梟示以昭烔戒王趙氏訊係救阻不及應與年幼不知救護之王拐均毋庸議除將供招咨部外理合恭摺具陳伏乞皇太后皇上聖鑒謹奏軍機大臣奉旨刑部知道欽此○○劉錦棠片再攻克逹扳托克遜賊巢並會師克復吐魯番城案内彚保之花翎選用直隸州知州文韞請俟選缺後以知府用又新疆南北兩路一舉蕩平案内彚保之副將銜留甘補用叅將陳德懷請免補叅將以副將仍留原省儘先補用並加總兵銜均各奉旨允准欽遵行知在案兹准督辦福建軍務臣左宗棠咨稱該員文韞光緒三年七月託友人在湖南協黔捐局由直隸州知州報捐雙月知府是年十二月十八日接到戸部執照捐納在前列保在後前案所保知府用係屬重複據陳德懷禀稱該員於蕩平西寗府屬回逆克復大通縣城案内由遊擊銜都司請保以遊擊留於陝甘補用並加叅將銜前案列保因奉差出營營官錯開底銜嗣後未及呈請更正以致五次剿平邊宼案内由總兵銜留甘補用副將列保奉旨賞給固勇巴圖魯名號本年邊防案内復内前銜彚請賞給正二品封典均請附奏改奬更正前來臣覆核無異合無仰懇天恩俯准將攻克逹扳城托克遜並會師克復吐魯番案内准保知府用候選直隷州知州文韞改爲由雙月知府請保俟選缺後以道員用新疆南北兩路一舉蕩平案内准保總兵銜留甘儘先補用副將陳德懷改爲由叅將銜留陝甘補用遊擊以叅將仍留陝甘儘先補用並賞加副將銜五次剿平邊宼案内該員陳德懷底銜請改由副將銜留陝甘儘先補用叅將仍懇恩賞給鼓勇巴圖魯名號本年邊防案内改由副將銜留陝甘儘先補用叅將鼓勇巴圖魯請賞給二品封典飭部更正註册以昭核實而示奬勵出自逾格鴻慈除咨部外謹附片具陳伏乞聖鑒訓示施行謹奏軍機大臣奉旨該部知道欽此○○譚鍾麟片再臣准署陝西固原提督沈玉遂　開蘆墉營遊擊陳鈺因母老禀請開缺回旗以便養親等情咨請核辦前來臣覆查無異除該員原領札付並任内有無未清錢粮事件印結俟查取至日另結送部外相應請旨俯准遊擊陳鈺開缺回旗以便養親其所遺員缺陝甘現有儘先合例人員容臣揀選請補以實營伍理合附片具陳伏乞聖鑒訓示謹奏軍機大臣奉旨着照所請該部知道欽此○○奎斌片再各督撫衙門筆帖式六年期滿例應送部引見兹查山西巡撫衙門律帖式恒英年五十六歲正黄旗滿洲人由繙譯生員考取教習議叙以筆帖式用咸豐八年選授工部筆帖式同十一年讓辦典禮案内保奏奉旨賞加六品銜欽此光緒二年京察一等加一級四年九月十五日奉旨補授山西巡撫衙門筆帖式是年十二月初八日到任六年三月委署甯遠廳理事通判九月交卸仍回本任訃自光緒四年十二月初八日到会之日起連閏扣至十年九月初八日六年期滿由署藩臬兩司出具考語詳請具奏前來臣查該員恒英趨公勤愼辦事精詳自任事以來閱時六載於一應清文事件細心繙譯毫無舛悞遇事差委亦頗得力實屬盡心職守合無仰懇天恩俯准將該筆帖式恒英再行留辦六年以資熟手之處出自鴻慈理合附片具陳伏乞皇太后皇上聖鑒謹奏軍機大臣奉旨着照所請該部知道欽此○○奴才色楞額奴才崇綱跪奏爲遵旨馳赴後藏舉辦佈施熬茶事宜帶印起程日期恭摺具陳仰祈聖鑒事竊奴才色楞額於光緒七年六月初二日承准軍機大臣字寄光緒七年三月二十四日奉上諭理藩院奏大行慈安端裕康慶昭和蔣敬皇太后應行佈施西藏各廟念經聲明成案請旨一摺所有頒給逹賴剌嘛等勅書裳件卽着由驛頒發交四川總督轉遞至佈施念經各事宜着駐藏大臣辦理應給賞項銀八千兩及茶塊着四川總督備辦餘依議等因欽此欽遵等因嗣准四川督臣將賞給逹賴剌嘛等勅書賞件並佈施各廟熬茶念經銀茶哈逹等物由驛運解前來奴才等遵卽將前藏各廟佈施作善熬茶念經一切事宜照例敬謹舉辦完竣後於光緒十年五月十一日具奏在案所有後藏佈施作善熬茶念經各事宜本擬卽行馳往舉辦適值巴勤布商民被刼一案經漢番委員等辦理完結善後一切事宜尤關緊要不能不先需所急在藏商籌辦理復經奴才等奏明俟此案完竣後卽行前往現在此案善後事宜業已辦理完竣奴才色楞額擬期於十一月二十五日由藏起程馳赴後藏敬謹舉辦至藏中一切尋常事宜由奴才崇綱照常辦理遇有緊要事件仍遞送奴才色楞額行次函商妥辦除俟差竣折回前藏再行奏聞外所有遵旨馳赴後藏舉辦佈施熬荼事宜帶印起程日期緣由理合恭摺具陳伏乞皇太后皇上聖鑒謹奏軍機大臣奉旨知道了欽此○○色楞額等片再棍噶扎拉叅呼圖克圖嘉穆巴圖多普於上年來藏習經目擊巴勒布商民被刼之案捐輸銀一千兩以助償欵前經奴才等隨摺聲明正擬奏請給奬間據該呼圖克圖呈稱竊小僧受恩深重未報涓埃此次所捐償欵不敢仰邀議叙惟小僧自入藏以來卽叅謁逹賴喇嘛副師傅沙布嚨普爾覺羅布藏楚稱甲木巴勒嘉木磋爲師學習經典時蒙教誨圖報無由可否將捐助之欵奏請移奬小僧之師逹賴剌嘛副師傅沙布嚨普爾覺羅布藏楚稱甲木巴勒嘉木磋之處懇請裁奪等情前來奴才等查該呼圖克圖來藏學習經典目擊時艱籌捐償欵洵屬好義急公兹據呈稱不敢仰邀議叙並诅移奬其師可否仰邀天恩將逹賴剌嘛副師傅沙布嚨普爾覺羅布藏楚稱甲木巴勒嘉木磋量予奬叙之處出自逾格鴻慈是否有當理合附片具奏伏乞皇太后皇上聖鑒訓示謹奏軍機大臣奉旨該衙門議奏欽此 
 
 

Page 10

 
 
[光緒十一年二月十一日京報全錄]  
　　宫門抄○湘撫龐奏爲訊明兇犯照章正法摺○又奏叅知府等員分别降革片○黔撫李奏請武員留黔委用夾片○湘撫龐奏彚案陳明匪徒正法片○陝撫邊奏請飭部核覆更奬片○大臣慶等奏爲請補知縣摺○黔撫李奏道府等員察看一年期滿片○二月十一日工部鴻臚寺鑲黄旗值日無引見○誠端致祭明陵請訓○八額駙請假十五日○宗人俯奏改派致祭關帝廟派出肅王○工部奏派承修東西陵另案工程之大臣派出恩中堂翁同龢徐桐耀年○召見軍機○○頭品頂戴署理湖南巡撫布政使臣龎際雲跪奏爲　勇紏人行刼並挾仇殺斃事主一家三命拿獲首要各犯訊明照章京地正法專案恭摺具陳仰祈聖鑒事竊照湖南近歲以來各路遣散勇丁類多不安本分聚會結盟動輙搶奪而本年外省來湘招勇應募者多其未經挑取者又慮散而爲匪有害地方臣隨加意防範並師鄭公孫僑火烈民畏鮮死之意諄飭各屬文武員弁遇有遊勇搶刦重案一體認眞嚴緝訊明懲辦以期消患未然本年六月内據署龍陽縣知縣伍學熙禀報縣屬南跑地方有職員湯又新家被匪入室殺斃湯又新並其妻羅氏妾童氏一家三命搶刦贓物而逸經該縣會營勘騐估值贓銀七百餘兩臣當飛飭各屬嚴拿去後旋據選擇水師營弁勇拿獲匪犯夏致軒任明華起獲贓衣三十餘件並據該縣伍學熙弋獲殷大滿姜繼德劉四麻子劉二胖子又據署益陽縣知縣毛龍章拿獲曹八滿華容縣知縣龍起濤拿獲蕭老九到案批飭提省審辦内劉二胖子一犯由龍德縣取供後畏罪服毒自盡餘均陸續解省發交長沙府收審八月内復據署益陽縣知縣毛龍章具禀縣屬烟村地方職員劉集勳家被匪搶刼並將更夫抿傷該縣會營勘騐禀報又經臣飭據管帶緝捕營勇儘先都司申大發購線緝獲秦老六龍益連張六木匠並起獲原贓銀物押解到省外發交長少府併案審辦兹據長沙府高萬鵬審明此二案均係遊勇秦老六爲首該犯先年充當勇丁遣散後四處游蕩與殷大滿向在南嘴附近一帶行竊湯又新曾經驅逐因此挾有夙仇稔知南嘴地處偏僻附近並無居民秦老六遂起意商允殷大滿搶刼其家並將湯又新殺死洩忿彼此邀約匪黨執持刀械於閏五月二十二日二更偕抵湯又新門首打門入室嚇禁雇工劉開信不許聲張秦老六喝令龍益連等先將湯又新殺死因湯羅氏湯童氏聲喊該犯與曹八滿復舉刀亂砍立斃其命當同殷大滿夏致軒任明華劉二胖子張六木匠姜維德搜刼多贓俵分花用劉四麻子蕭老九把風接贓分得贓物又訊據秦老六供認因聞拿嚴緊逃至益陽縣烟村鄕間思再行刼得贓遠颺復糾同龍益連張六木匠等於八月二十六日夜搶刼劉集勳家衣物均入室搜贓並用刀拒傷更夫等情不諱查秦老六以游勇糾人行刼二次並挾仇殺死事主一家三命殷大滿亦因與湯又新挾仇聽從邀約行刼殺死事主洩忿均屬罪大惡極曹八滿刀斃湯羅氏等二命姜維德轉邀蕭老九上盜夏致軒任明華隨同助勢入室搜贓龍益連張六木匠兩次行刼既同戕事主又搜刼贓物劉四麻子蕭老九據供把風接峸亦皆得財均係同惡相濟罪不容誅各該犯衔後弋獲供詞相符贓亦經主分别認領由該府議擬具禀經臣批飭一併照章就地正法惟劉四麻子蕭老九二犯毋庸梟示其餘各犯首級均飭解赴犯事地方懸桿示衆以昭炯戒除仍飭嚴緝逸犯務獲懲辦外臣查湖南游勇本多伏莽未靖自應隨時嚴行懲治俾匪徒咸知警懼現在各屬地方一律安靜盜風似亦少息其尋常盜案仍飭照例審擬解勘具題至此外尚有就地正法各案犯另行彚案附奏因此二案情節尤重理合專案恭摺具陳伏乞皇太后皇上聖鑒謹奏軍機大臣奉旨刑部知道欽此○○龐際雲片再人才以操守心術爲最先此不可信則餘無足觀兹查有候補知府盛慶紱性愎而隂前在善後局信任私人擅發鉅欵甚屬荒謬前署湘潭縣知縣候補知縣洪錫綬貌似有才秿簋不飭前署武陵縣知縣候補知縣胡啓運嗜利忘義不知大體以上三員臣體察已久均難稍事姑容盛慶纮進士出身文理尚優請旨降爲教授歸部銓選洪錫綬胡啓運請均卽革職以肅官方謹附片具奏伏乞聖鑒謹奏奉旨已錄○○李用清片再記名簡放提督張錫卿廣東合浦縣人咸豐十年投入武字營隨同勦賊轉戰湖南川黔等省由軍功歴保今職該員勇敢沈鷙曉暢戎機兼之在黔年久熟悉情形迭經前撫臣委令統帶防軍深資得力合無仰懇天恩俯准戕張錫卿留黔委用俾資任使出自鴻慈除咨部查照外謹會同雲貴總督臣岑毓英合詞附片具陳伏乞聖鑒訓示謹奏軍機大臣奉旨着照所請兵部知道欽此○○龎際雲片 
再湖南查照奏定章程遇有游勇土匪並强盜聚衆持械搶刼殺人各犯由督撫批飭該管道府審明就地正法向於年底彚案奏報所有上年正法人犯業經前署撫臣潘鼎新具奏在案兹查光緖十年正月起至十二月止先後據桃源黔陽永順永興沅陵慈利永綏益陽醴陵溆浦靖州龍陽綏寗芷江瀏陽等廳州縣禀報拿獲搶刦匪犯劉玉山楊僖發趙學香張振之李松松李道咸李鳳祥李名欽李蘇法彭春伢楊登元劉老理劉舉兒梁開秀李二相李四相冉老得龍保張開元龍菁明彭蘭亭羅長升王老海張和尚吳深眉杜三才彭玉秀劉永廷李老冒敖芸成謝老毛楊正幼田應超傅在菁李撮飄洸興林蔣紅疤子向蚤子袁小滿徐世維廖祺劉勝僖等或係遣散游勇逞忿殺人或係習慣巨盜持械攔刦或會匪枚飄聚衆結盟或入室搜贓戕害事主均屬兇暴昭著贓証確鑿按律均應斬梟分别飭據該管道府並提省發交長沙府研審明確情罪相符先後禀經前署撫臣潘鼎新曁臣核明批飭照章就地正法梟首示衆以昭炯戒除督飭各屬文武員弁認眞緝捕以靖閭閻外所有本年拿獲搶刼情重盜犯照章就地正法緣由理合彚案附片陳明伏乞 
聖鑒謹奏軍機大臣奉旨刑部知道欽此○○邊寳泉片再前准吏部咨議覆升任撫臣譚鍾麟前撫臣馮譽驥先後具奏各屬防剿並轉運出力各員漏保重複另核請奬各案内有議駁人員仍令另核請奬等因行知到陝當經飭局確查遵辦去後兹據善後局司道詳稱查明奉部飭查之候選知縣吳羲培直隷候補知縣孫清華二員保案重裑擬請改奬加級補用同知山西候補知縣許應辰遵駁查明原保底案請改俟補缺後以同知仍留山西補用分省補用知縣鄢嘉麒原保將分省歸候補班前等字遺漏請更正底銜班次並留陝西仍歸原班補用等情開具各銜名單呈請奏咨前來奴才覆查無異合無仰懇天恩俯准飭部一併核覆更奬以示鼓勵除清單咨部外謹附片陳明伏乞聖鑒謹奏軍機大臣奉旨吏部議奏欽此○○奴才慶裕裕長跪奏爲照章請補中缺知縣以資治理恭摺仰祈聖鑒事竊查康平縣知縣章樾調補懷德縣知縣經部覆准於光緒十年十一月十三日奉旨按五日行文照限减半計算當以十二月初三日接到部文之日作爲開缺日期歸十二月分截缺所遺康平縣員缺係新設煩難中缺業經聲明扣留外補查奉省簡缺知縣一項上次用至委用知縣李葆善請補開原縣知縣止論應候補到班現在銀捐候補班前無人應以常捐候補儘先人員序補兹查有候補儘先知縣許之履年五十一歲江蘇溧陽縣監生由謄錄議叙縣丞指分浙江改發直隸試用因海運出力奏請以知縣歸候補班補用光緒三年調奉差委五月十五日到省復經奏留奉省補用補交三班並離省銀兩又在晉賑捐局報捐本班儘先請咨赴部五年六月十九日回省現署鐵嶺縣事該員精明幹練年富力强以之補授康平縣知縣洵堪勝任於例相符合無仰懇天恩准以補用知縣許之履補授康平縣知縣如蒙俞允該員係候補儘先知縣請補新設簡缺知縣銜缺相當毋庸送部引見仍俟試署一年期滿果能稱職題請實授所有照章請補簡缺知縣緣由理合恭摺具奏伏乞皇太后皇上聖鑒飭部核議施行謹奏軍機大臣奉旨吏部議奏欽此○○李用清片再前准部咨奏定章程道府州縣無論何項勞績保歸候補人員應以到省之日起扣限一年詳加察看出具考語奏明分别煩簡補用等因歴經遵辦在案兹查有候補追袁開第補用知府韓炳章候補同知直直州知州姜興候補同知樊葆光補用知縣羅煥彰彭鏡青俱已察看一年芿滿應以照章甄别據署藩司曾紀鳳署臬司吳自發造册會詳核奏前來臣查該員袁開第識見明通講求吏治韓炳章品端學優才堪經濟姜興篤實穩練樊葆光明白安詳羅煥章才可造就彭鏡青穩練有爲均堪留省補用除册分咨部科外謹會同雲貴總督臣岑毓英合詞附片具陳伏乞聖鑒謹奏軍機大臣奉旨吏部知道欽此 
 
