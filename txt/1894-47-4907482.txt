# 1894 - 47 - 4907482

 

Page 1

 
 
[花月痕减價出售] [  圖書集成局啓]  
　　本局所印花月痕一書字跡清疏紙色潔白早已風行海内不脛而走較外間翻印本字小而浸漶者眞有上下床之别現以工本業經收回是以减價出售以公同好每部碼洋四角賜　者請至三馬路申昌書畫室各埠申昌及售申報人購取爲盼此佈 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋四元○隨園三十種實洋五元○刑案匯覽實洋七元○咸豐朝東華錄碼洋二元五角○左文襄公奏疏碼洋四元○繪圖三國演義碼洋二元○駁案彚編碼洋二元○明季禆史碼洋七角○明季南北略碼洋一元二角○欽定六　裝分則例碼洋一元二角○補註洗寃錄碼洋六角○康熙字典碼洋二元五角○臨證指南碼洋一元五角○花月痕碼洋七角○徐霞客遊記碼洋六角○永慶昇平碼洋三角○玉堂字彚碼洋二角○徐靈胎八種碼洋一元一角○外科正宗碼洋四角○徐氏雜著碼洋一角二分○徐氏十三種醫書碼洋一元六角○大清會典碼洋一元六角○六科準純六套實洋五元五角諸君欲購者請移玉申報館帳房可也此佈 
[論渡船之弊]  
　　江西友人函述謂江省有所謂安濟義渡者爲德曉峰中丞所創議鄧蓮裳觀察所督辦者也其章程之善欵項之豐維持之力卓冠通省實無能出其右者東岸停泊處則在章外文孝廟西岸停泊處則在沙井二郎廟兩處各駐委員稽查彈壓誠可謂周密之至矣乃聞某日有一客往九江私出百錢以賄渡夫渡夫貪其利將渡船駛至沙井下游五里便彼行程而使同渡衆客沿江岸沙洲奔馳五里氣喘汗流始至沙井是因一客之利而爲衆客之害也夫渡夫本係貪鄙小人得賄則任客之所爲此何足怪所怪者明明有一定之章程一定之地叚稽查有人彈壓有人何得聽彼渡夫自便私圖此其中豈别有故乎彼一客之以百錢賄渡夫固不敢期其必得也然竟有以百錢賄之者則意者平日之間早有此等弊端蓋不自今日始矣名之曰義渡而爲此不義之事以貪此區區不義之財然則直視章程如弁髦不亦深負上憲立法之苦心也哉上海渡船其弊在於多載客人官憲明定章程每船止許載客若干名而舟子往往貪多滿載以至船小人衆中途失事至傷性命此其咎舟子居其半搭客亦居其半官憲告示懸掛渡口且已不止三令五申何得貪赶路程自投不測顧此等渡船則或者非義渡官渡者比義渡則必有特設之局官渡則必有稽察之員何得一聽渡夫之紊亂章程恣情任意因思各處義渡之設其立法之久遠而無弊者莫善於浙省之錢江義渡蓋由蔣果敏公爲浙藩時創辦此舉而省中諸巨紳司其捐務一經創始迄於今絶無一毫弊竇盖錢塘江爲天塹渦浪掀騰舟楫不敢輕渡先時有江船數艘有人專擅其利東西對渡約徑十里然有時沙灘漲落不定竟可寛至二三十里惟彼江船得以截流而渡他船不敢徑過且卽敢徑過而江船上亦决不許其徑過彼駕江船者則一船水手多至二三十人搖櫓者打篙者理索者司帆者前中後三艙皆分叚落客下其船初不言價行至江心乃下帆停櫓向客收資視客之高下以爲船資之多寡竟有一客而索至千百文者其平常者亦索至數百文起碼則百五六十文或至年底數日内急欲渡江歸里者則彼更多方需索添出名目旅人受其氣者亦旣有年思欲有人焉創辦義渡而卒不可得至兵燹而後蔣果敏乃毅然行之卽取江船以作義渡招向駕江船之水手以爲渡夫定其人數由局給予工食聽局中人指揮往來渡客無論何人不費分文但嚴定人數不得過多又以江船不敷添造數艘兩邊渡頭停泊數艘任客自登滿則卽舍此登彼彼來此往循環不絶緣義渡局中置有産業以給一年渡夫工食修理船隻蓬索櫓篙等物其數有餘而無不足由局中董事每年開具收支清册呈報藩司核准批行歴任藩憲亦莫不如蕭規曹隨不改蔣公之舊夫是以至今弊絶風清惟有遇風雨冰雪兩邊皆封船不開不免尚有後言以爲渡夫躱懶推故然有時大風大浪停船不渡所以保全過客者不少正不得謂其章程之不善至於偶然小風浪渡船藉此停橈固亦在所不免然其所保全者大而此等躱懶之弊猶其小焉者也故吾以爲各處義渡之局當以錢江爲最至今過江者猶嘖嘖稱道蔣公之德不去口正不得謂徒法不能以自行也江西安濟義渡居然亦以義稱其委員稽查彈壓一切章程亦皆與錢江義渡相彷彿德中丞前爲浙中屏藩於義渡之情形知之最悉則以此移彼當必亦能有利而無弊又孰知良法美意亦有遷地弗良者其實則並非法意之有良有不良而奉行良法遵守美意者有實力不實力之分也因見江西義渡之弊而不禁念及錢江義渡之無弊而又深慮自恃無弊者安保不暗中生弊也於是乎揭而出之願有心人善保其利永絶其弊也爾 
[本館接奉電音]  
　　昨由京友電傳上諭三道敬謹譯登○正月十四日奉上諭熙敬昨日具奏謝恩未用黄摺殊屬非是熙敬著交部議處欽此同日奉上諭吏部衙門會奏遵議處分一摺總管内務府大臣大學士福錕廂黄旗蒙古都統容貴吏部右侍郎崇光户部右侍郎立山兵部左侍郎巴克坦布應得降二級留任處分均著不准抵銷嗣後該大臣等務須督飭司員將常年用欵核實樽節開支毋令任意糜費致于咎戾欽此同日奉上諭前據御史蔣式芬奏叅順天府府尹孫楫懶見僚屬玩視民瘼各情當諭令麟書薛允升確查具奏兹據麟書等奏稱孫楫於調署各缺尚無别情所叅各節查無確據等語孫楫因懶見僚屬屢被人奏叅著開缺另候簡用順天府府尹著陳彝補授欽此 
[歐洲要電]  
　　英京電音言俄皇現患風熱之症加以肺火上炎其勢甚重閱日又言俄皇之病現經醫生調理漸有起色○有美國戰船護押貨船來往巴西國忽被巴國亂黨攻擊卒爲美船所敗當卽懸旂請降由是觀之巴國之亂或從此可止矣○法廷及議政院業已俞允設法增添戰艦整頓邊防以補缺憾○阿非利加洲施剌倫處來電報稱是處法人復將英兵攻擊槍斃巡邊差役五名法人之被擊斃者亦有三人至因何起釁則未得而知○前者法人域蘭擲炸藥入議政院刻已明正典刑矣○德俄兩國所議通商和約刻已畫押約中言凡屬五榖火油運到德國悉行减收稅餉德皇因此一事在議政院設宴宣諭衆人曰兩國商約必須畫押否則卽稅章一項必多生枝節將來恐因此啓釁或致興師動衆也 
[籌餉添兵]  
　　蘇彝士河爲船艘由歐洲來東方之要道當此河未開通之時各船來往歐亞兩洲必須經由阿非利加洲南境之好望角路途紆折未免時日稽遲迨是河鑿通而船艘悉從此出入行程快捷人多喜之初時法人雷斯彼斯倡議開河原料湊巨貲　立公司以資辦理各國多有附股其間者惟英人祗作璧上觀不肯附股蓋料其工程 
 
 

Page 2

 
 
浩大决難成事也嗣見大工告成獲利無算英人始深悔之於是設法謀致股分而此河之利益英始得與焉兹聞英國近日因增添水師經費浩繁籌措頗形支絀有請於英廷者謂將所得蘇彝士河公司之股分發售一半足供水師之用未悉英廷能允如所請否耳 
[英軍紀略]  
　　英國近推歐洲雄藩其國合蘇格蘭阿爾蘭及英倫三島而成其地廣一十二萬一千一百一十五丁方英里連所屬印度新金山及各處口岸地方實得地九百一十四萬五千三百二十八丁方英里其居民以最近時候計之約得三百四十六兆零二萬有奇年中賦稅入息共得二百三十二兆七十二萬磅國内及各屬所欠公債共銀一千一百七十三兆六十三磅出入口貨物共值一千一百四十七兆八十萬磅西歴去年春初國中陸兵連駐印英兵七萬二千八百五十八名實得兵士七十一萬二千五百零七名其中有六十五萬六千三百八十二名素稱勁旅至於本年春初統計有水師兵士七萬六千七百名防邊兵卒水手餘勇民壯均在此數内戰船炮舶奉委出差者共二百七十九艘至印度一境陸兵於一千八百九十一年四月一號時計之共得二十二萬名有奇内有英兵七萬餘名餘十四萬九千餘名均印度土兵 
[處决兇犯]  
　　盧和合廣東東莞縣人也朝雉興歌自嗟無偶適有某婦文君新寡有意絲桐遂託蟻媒藉通鴛譜從此使君有婦羅敷有夫怨曠旣泯倡隨同樂婦之前夫陳姓纔歌䔍附卽吁蘭徵當夫翼折鴛鴦呱呱者方離懷抱婦深恐母去子寒遂挈之歸盧客歳某月盧不知緣底事視陳子如眼中釘將其毒斃事聞於陳之親串報官請騐拘盧歸案解省訊辦又有鄒淋根者籍隸歸善比之匪人不事生業曾隨匪類鄒淋安行竊林榮耀店已得贓事主林萱驚覺追捕淋根被縶情急遽飲萱以刃萱大聲呼救經旁人將淋根拿獲萱旋因傷殞命報由邑宰申詳府道遞解來省經撫臬各憲詳細推鞫以盧謀毒人命淋根拒殺事主皆罪有應得援律定擬皆應斬决遂卽據情具奏客臘二十七日奉准部覆如議辦理雖時在封印期内停辦案牘惟事關重大部限綦嚴故大憲立卽札飭臬司督同首府兩縣將二犯提出綑縛押赴市曹明正典刑以伸　國法而快人心云 
[犯員被獲]  
　　前者倫敦有議員名峇吕花者因犯串謀詐騙之案嗣知事機不妥私挾鉅欵二百餘萬逃至美洲厦仁丹國之繆怒亞士地方知該國未嘗與英訂立互解人犯約章故也當其初至時卽廣爲結納與該處官長豪紳深相契好因有重資之故遂在該地置屋營田幾將王侯之富并設兵把守門户與世家巨室無殊且公然函致英京採辦各式玩物英旣未與厦國訂立解犯條約故亦無如之何然倫敦暗訪衙門得悉此事已撥幹練總差一名前往厦國查探該逃官一切舉動當該差甫到時卽往峇之住宅欲爲謁見旣至其門見結搆堂皇規模壯麗不啻王侯第宅因向閽人道逹請見之意閽者拒而不納蓋已窺知該差來意因語該差曰吾主已料知君等必來故已預備兵軍一百人以爲接見之禮儀或不敷所用則隣近尚有多兵可以一呼而至云云該差聞言無可奈何卽回告英廷密與厦國訂立互交人犯專條而峇尚未之知也兹接英京來電謂英厦兩國互交人犯之約業已立成犯員峇吕花已爲有司所獲不日卽可解回英京云來電所述如斯至於該員何日抵英則俟接有續電始能知悉也 
[廣州火警]  
　　新正初七晚三鼓時廣東省垣牛乳橋成興女鞋店中無端火起行夜者見而驚駭四出鳴鑼鄰人聞警齊來設法救護頃刻間卽將祝融氏戰退僅焚去曬棚一座餘尚安然據云火由匪徒所縱未知然否 
[潮試告竣]  
　　廣東學政徐花農文宗於去臘行抵潮州隨卽示期開考現已考竣將次啓行據聞當試士時訪獲搶手數名發交提調官懲辦其一爲新科某孝廉云 
[西樵踏青記]  
　　廣州訪事人云廣雅書局爲南國故址日前省中各大憲在此團拜冠裳畢集水陸紛陳直至明月高升始各盡歡而散○有地名花埭者鄉之人種樹蒔花爲業樓臺池沼掩映於紅嫣紫姹中風景宜人宛如圖畫會垣士女咸於此嬉春焉某日有甲乙等共五人乘興來遊興盡而返中途舟被某小輪船所撞翻入波心中有三人鳬登彼岸餘則音沈響滅想已葬身魚腹中矣吁慘哉○官塲接得京師來電欣悉皇太后六旬慶典兩廣總督李筱泉制軍賞加宫保銜水師提督鄭心泉軍門賞加尚書銜僚屬聞之爭先趨賀脚靴手版歴碌異常○河南新廟爲無賴賭博之所新正初五日有營勇數人向索陋規賭徒靳而弗予口角之下馴至逞兇營勇人數寥寥大受窘辱狼狽而遁向同營備訴情由一時帳下健兒咸懷忿恨相約翌日興問罪之師賭徒已有所聞嚴陣以待事爲營官察覺嚴加約束不許出營又經地方官竭力調停許將賭徒拘辦賭館查封始得相安無事○新正初四晚突有盜匪數十人明火執仗擁入附城某鄉落某姓家行刼適鄉中與鄰人修怨一切砲械早皆置備齊全遂得與盜格鬥盜亦發礮攻之鏖戰多時盜勢不能支紛紛散去 
[靈鷲嬉春]  
　　浙江鄉試謀通關節之周福清奉旨科罪已見報章兹經本館派赴杭州訪事人來書云是案初經杭州府陳太守聽斷擬以充發黑龍江申詳撫轅繕摺恭奏皇上赫然震怒硃批斬立决噫在周福清固罪無可逭而倩其謀幹者將何以爲情乎○立春節後惟元旦旭日一輪祥光普照自後東風飄發隂雲捲舒或夜月而曉隂或晨晴而夕雨一旬之久一日之中氣候乃不齊若此至初十日略放晴曦十一日雲凈天空風和日暖十二日淑氣催人春回萬象青龍燈會先期刻翠裁紅鈎心鬥角想上燈節届必有一番熱鬧情形也○下皮市人某甲於去冬納某氏女爲婦一門之内鼓瑟鼓琴雍雍如也顧夙以麻雀牌爲性命倚翠偎香之暇時時喝六呼么婦每婉言戒之甲終置若罔聞今春某日賭畢而歸時已更魚三躍牀頭絮語不無交謪之聲甲怒而爭婦驀從樓窓躍下幾如金谷緑珠幸樓外卽瓦礫塲雖破頭顱尚不殞命不知甲自此能洗心滌慮痛改前非否 
[張堰火警]  
　　張堰係松江府屬金山縣之巨鎭地當孔道商賈如雲新正初五夜四鼓時鎭上永春藥鋪廚房忽然失火警鑼亂報水具風馳萬道銀泉從空飛瀉祝融氏始稍稍斂威而退僅焚去瓦屋一椽 
[松江火警]  
　　郡城東亭橋畔某姓家於新正十一日午炊失愼遺火積薪中烈燄迷漫蔓延無際幸鄰右一聞警報立卽襄同施救得卽熄滅不至殃及池魚洵不幸之幸也 
[賭徒行竊]  
　　松江某署跟丁某甲癖嗜摴蒱意興豪舉當此桃符初換爆竹頻聞時徵逐於盧雉塲中一擲千金昕宵勿倦無如屢戰屢北五木無靈不數日輸去洋銀四五十元無從彌補覷同事某乙衣服麗都遂師狗盜鷄鳴故智乘其他出竊取寍綢皮袍等八件藏諸臥榻下以冀伺隙售錢同伴某丙知之濳告諸乙乙乘甲不備攫獲眞贓因飭暫發自新所拘禁訪事人述之如此惟旣曰收所而並不言及報官豈乙竟膽大如天將人私押耶堂堂賢父母明察秋毫倘有所聞諒當澈究也 
[解犯登程]  
　　前年秦王氏菜餅船被上海三號航船撞沈事經涉訟上海縣差役曹錫榮串同婁縣門丁楊某禁卒謝某强將嘉興航船主陳四發私行敲詐致婁縣主被其矇蔽妄動非刑後經提省訊明將縣主撤任曹等分别科以軍流仍發回婁縣覈禁刻奉省憲札催起解隨於本月初十日飭差押解登程聞曹充發某處烟瘴地方楊流入福建謝徒至宜興 
[江右採風]  
　　江右各　連得大雪二次均列前報自客臘二十五日起銅鉦高掛積雪爲之漸融連日冰霜堅厚忽覩旭照晴曦農家者流無不欣然色喜各項生意亦復利市三倍惟錢根甚緊操奇計贏者頗勞籌畫云○去年收成中稔米榖價值甚平壬辰之臘石榖糶至一千二 
 
 

Page 3

 
 
百文者客臘不過八百餘文而已鄉民多得温飽之樂而鋪户商民不免暗中虧折推原其故多緣用度日縻銀根日緊云○萬　縣　　上每至秋間卽開設牛廠至次年春間始行歇業上月某日某牛廠宰一牝牛屠夫方操刃而前一試庖丁手叚牛忽雙膝跪地涙如泉湧一似哀求免殺者屠悍然不顧牛卽起而狂奔經廠夥等迅步窮追執而殺之剖其腹中有一男孩眉目分明髮茸茸然約長寸許受孕者殆七八月矣屠見之大驚爲之心悸者累日○陳甲家本富饒尤工心計居奇壟斷無利不牟每至秋間輒以成本三百串召樊噲一流人令開牛廠逐月三分起息其牛油牛蹄牛筋統由甲包買僅給半價如是者十餘年獲利頗豐上年秋間甲忽染瘟疫纒綿床褥者累月醫藥等所費不貲至仲冬稍有起色詎不數日病復增劇竟至不起疾革時招子姪輩至榻前涕泣哀告曰我罪孽甚重無可解脫願汝曹以我爲鑒勿繳牛廠之本戕害生命以取重利則我死暝目矣言畢而逝○郭乙者以聖門之弟子步登徒之後塵問柳尋花沈淪慾海一日宿塾中猫晴轉午尚復蝶夢未醒同學疑之喚之使起乙汗流浹背如荷重擔上太行山久之大呼曰幾變猪幾變猪察其神色迷離惝恍不省人事又久之始言曰我魂游某處見婦女十一人各乘朱幰裝束麗都脂香粉膩末後一車僅載一婦招我同坐隨登車至某鋪素識也十一婦皆下車而入内室我以一朝而遇十一佳人此樂何極迅下車從之入忽見婦皆蒙以黑巾倐忽之間俱變爲剛鬣公模樣繼乃以巾蒙我自顧昻藏氣槪頃刻消藏蓋亦猪而非人矣觸石求死適被諸君驚醒始得免爲畜類同人聞之殊未深信急往某鋪查探果於是午産牝猪十一牡猪一甫出胎卽自斃噫其爲好色之報歟曾記說部中有與此相類者誰謂古今人果不相及哉 
[變鳧待發]  
　　聞上海縣黄愛棠大令於開印後乘輪赴金陵謁見兩江總督劉峴莊制軍叩賀新禧 
[銀行帳略]  
　　中華匯理銀行去年十二月底止帳略現已印成清單給與各股友觀看計去年下半年所做生意共贏洋九萬七千零廿七元九角六分除去一切開銷凈餘洋三萬五千一百六十一元零八分連上半年滾存銀兩共餘洋八百萬五千四百零七元零六分各股東議定付各股友利銀每股洋一元一角一分照此共應付出洋四萬四千八百五十二元八角八分尚存洋四萬零五百五十四元一角八分滾入今年帳内清單内載董事言去年印度美國銀價吃虧貿易不易尚有盈餘實堪慶幸今則蒸蒸日上日本中國兩處商人相助爲理更有轉機今定於本年二月初四日在香港總行内議事按該銀行於時勢艱危之際尚能獲此美利此可爲各股友賀者也 
[佳節清游]  
　　昨爲元宵佳節適值天公做美南市各會館由各號商集資雇梨園子弟演戲酬神清歌甫起觀者紛來緑鬢紅裙　映於道豫園内游人如蟻剪綹匪徒乘間施其技倆亦復不少上海縣黄大令預派差役地甲往來梭巡保甲總巡葉司馬東局委員王二尹北局委員藍二尹各帶局差勇丁至邑廟前後彈壓晚間不准游人施放花爆如敢故違立提究辦自午至暮安靜如常並無聚衆毆鬥之事不可謂非彈壓之力也 
[虹口火警]  
　　美租界西華德路天賜里第三十三號房屋爲王東福所居王不知何許人亦不詳其行事昨日正午十二下鐘時因煮午膳遺火柴堆霎時紅燄炎炎勢欲冐穿屋頂幸同居人汲水噴救得以轉危爲安惟焚去棉被二條鋪板數塊而已 
[淞北瑣聞]  
　　有夏竹靜者曾以誘人子女案發受懲前日午後四點鐘時包探唐寳榮見其挈一小孩在北河南路求售因卽解赴捕房捕頭詰問由來夏稱有某婦託其賣去捕頭立傳此婦一併押俟解送公堂請宋通刺判斷○北河南路之北新建錢業會館樓臺花木冠於滬江今晨錢業中人虔備牲牢以酬神貺并徵有梨園子弟歌舞昇平粉墨淋漓笙歌繚繞遠近觀者密若堵墻 
[行橋被侮]  
　　新正十四之夕華燈初上皓魄將圓閨中人咸臨鏡畫眉折花簪鬢呼姊喚姨徐度虹腰俗謂之行橋誠不知何所取義也前晚有一少婦産自四明挈十餘齡女郎姗姗微步縷金踠地低翻白蝶之裙瘦玉生香纖印雙鴛之屧甫過竹行橋畔忽遇輕薄子弟成羣結隊携手並肩任意譏評恣情嘲謔婦紅潮登頰羞態難禁女郎更宛轉嬌啼涙如玉筯幸有巡街捕聞聲而至施以赤棒之威若輩始逡巡遁去而婦頭上金絡索早已不翼而飛矣噫蝶鬧蜂喧每難禁受紅嫣紫姹最易摧殘世無護花旛毋寍深鎖文窓之爲妙也 
[蓮出污泥]  
　　張某氏者本邑人也曾在英租界新橋堍開設福泉樓茶館當丈夫病危無計支持時將生女名妹妹者抵押與妓女張小實處計洋百元旋因張小寳欲嫁盧小舟無力料理各債盧自用手槍擊斃張小寳恐受株連之禍隻身他往將女轉押與朱文蘭處朱受押後卽邀該氏言明爾女已被張小寳抵洋二百元該氏以張小寳擅鬻掌珠欲與理論訪尋再四蹤跡杳然亦姑置之朱文蘭遂以彈唱教女改姓曰李取名巧林送入娼寮爲夥妓人咸呼之曰小李巧林蓋因前有李巧林故以小字加之該氏時往娼寮探望其女女泣謂曰兒雖生長連門頗知禮義淪落風塵實非所願該氏雖允爲設法然爲力量所限無如何也前日有女傭伴同小李巧林至該氏處拜年不肯回去且言母祗抵百元被張小寳加押至二百元爲彼賺錢不少今得脫離苦海卽不還洋亦不爲過該氏卽謂女傭曰女在此間爾可回告朱文蘭再作商議女傭等大聲吵閙恨恨而去想不免號召蝦兵蟹將大興問罪之師也 
[小人命]  
　　甲乙二人口操江北音僑居英租界垃圾碼頭北首前日下午因細故口角時甲手抱幼孩受警殊甚回家身死甲尋乙理論兩不相下甲遂投上海縣控告倘蒙准提又添一樁小人命矣 
[頑徒難教]  
　　本城老北門外陸錦元帽鋪學徒袁某係江北人素不安分喜與無賴爲儔前曾竊取店中雜物肆意質錢揮霍一去不回店主尋訪無蹤亦已置之腦後矣新正初由其母郵書促歸陸乃慌急異常倩甲乙二人再向各處尋覓前晚三更時遇諸石街則已狼狽不堪鶉衣百結迫之使返倔强不行遂以草繩縶其手足送巡防局請懲局員不收乃送至江北船户雲飛處令載送回家 
[放筝被拘]  
　　虹口元濟堂至崑山路一帶有空地一區有中西各幼孩施放風筝吳榖人祭酒詩所謂引來慈母線送入大王風也昨日有一人携八角大風筝藻繢精工紥縛靈巧其價非數元不辦正在施放時忽有兩華捕將人拘去途中並將風筝撕破不知是何意見去巡捕本有應辦之事顧有時乞丐任意溲溺污穢地方有時人家停棺在此暴露於風日之中該捕皆不辦理而獨於施放風筝之人任意拖拉且碎其物殊索解人不得然則該華捕豈能辦事哉不過拖拉放風筝之人或拘乞丐入捕房以爲塞責而已於地方究奚益哉 
[誣報被斥]  
　　蘇州人張龍標與金和戲言口角致動干戈張遂令姘婦某氏投捕房訴被金和毆打並被捋去金戒指二枚捕頭命包探查明實情以該氏不應妄報大加申斥喝令退去 
[騙錢被困]  
　　吳浪森者安徽人也向在臺灣某營當差嗣因犯事被撤携同梅鶴浪跡滬江桑園地方去年至東門外老寄園烟館爲夥藉以餬口至臘月間有爲皮貨掮客之張某欲爲其友某甲舉薦烟館堂倌張與吳有一面緣遂以此事商之吳曰區區之事不過一舉手之勞耳我爲公等成之張大喜吳又曰目下適有急需可否借洋五元張允之如數付給未幾張有事出門先一日令甲與吳會面詎吳心懷叵測見張去後連日與甲流連茶酒共用去洋四五元又被吳借去洋三元叩其所薦堂倌何日接手答以歳底進店甲信之届時毫無動靜始知受騙今正張始回滬得悉前情以吳不應騙錢同甲向論吳一味推諉張與中不覺怒髮衝冠糾合多人於前晚八點鐘時前去將吳軋至某烟館評理一時紛 
 
 

Page 4

 
 
紛擾擾有欲飽以老拳有欲剝去衣服有欲以穢物奉敬者舌劍唇槍聲勢猛厲吳呆若木雞不發一語當有好事之徒出爲排解勸吳先還一半餘則陸續歸還甲初尚不允旋經友人竭力解勸始唯唯從命衆亦哄然散去 
[賭徒遷地]  
　　賭博之徒花樣翻新愈出愈奇令人防不勝防如昨報所登吳琴堂糾合猪羅晉發卽孫晉發等各賭徒在南市萃豐碼頭聚賭一事兹悉該賭徒等以在岸上賭博恐被巡局拘拿故於前晚在南市某烟館會集至太平馬頭喚渡至停泊浦中之烏山船上聚賭豈以一水盈盈幾同化外耶噫異矣 
[地甲解紛]  
　　前報紀丐頭沈春之子與著名流氓阿華肇事云云兹悉沈春本係丐頭出官之名此次肇事者實係沈夥胡春之子因在大馬頭相近行走見浦濵某小船上有喜慶事向索喜封當時阿華出頭强覇同至雙龍泉茶肆評理口角之餘繼以用武旋經地甲竭力調停始了其事 
[巡查紀事]  
　　十六鋪巡防南局委員鍾偉臣二尹前晚督同局勇地甲出外巡查行至荷花池地方見山景園茶肆中有人登檯演說平話二尹喝令停止如違提究又行至如意街地方以寳興祥客棧不送循環簿著將司帳人張姓傳至輿前略詰數語卽命笞責張供稱客棧定章循環簿每年元宵後始送至局中供畢叩頭如搗蒜二尹曰姑念年老苦求從寛免責著退去於次日到局候示說者謂城廂内外書塲客棧鱗次櫛比卽如十六鋪中亦有數家何以二尹獨向山景園寳興祥二處嚴查誠有索解不得者 
[法界捕房紀事]  
　　錦名洋行經收房租人控房客某乙積欠租金克捕頭詰問之餘甲忽發疝氣痛苦呻吟乃飭某包探咨照屋主人抱病之人如何送押如果房租無著准爾釘門遂將甲釋出○永安街某柏油行投捕房報稱本月十一夜有賊掩入棧房將白蠟敲裂而爲四盛以蔴袋正欲脫𢹞而出爲司閽者所見起而窮追賊舍命奔逃遺下扁擔至十三夜又來竊去是以開單報請飭查捕頭允之○本月十三日清晨招商局江寛輪船後艙失去黄絲一包遂開單報請捕頭飭查捕頭首爲之肯○有竊賊掘鄭家木橋南岸木樁克捕頭知之飭各包探嚴密查拿盡法懲辦 
[勸善慇拳]  
　　接奉浙江學院陳六舟大宗師函聆悉俯託陳六笙太守將災圖分投勸募得各明府及善士等助欵共一百零八户合計英洋七百五十五元委解灾區以應急需培養人才敷教已形周至奮興仕路救時倍著肫誠屢次匡災藉增觀感彼茒簷無告者靡不歡欣鼓舞而頌德弗衰焉[  上海北市絲業會館籌賑公所施善昌謹識]  
[助賑福緣]  
　　謹啓者敝堂接奉吳稷卿仁翁交來元吉泰米行楊楚材善士爲文郎士照入泮親友餽賀本欲設筵酬謝因念順直春賑孔亟移助洋一百元與諸親友廣證福緣同日接奉祥記賑洋二十元衡記洋二十元王仲記湯餅移助洋二十元善與人同福由已造甲第卜聯科之兆子孫徵逢吉之庥天佑德門報施神速先後祗領欽謝同深謹登報章以勸來者[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
[]  
 
 

Page 9

 
 
[西事彚鈔]  
　　英京來電報云美國議院現在已將稅餉新律再　議改生熟糖斤兩項　已免稅此外　　　　　　　　　　　　　日英京來電云德皇現在函請前相卑公前往百靈與皇會晤卑公聞命之下亦已恭承皇命惟俟病體稍痊始能就道按卑公前與德皇　見　商於西歴一千八百九十年三月廿九號時乞休歸去迨致仕後偶與他人談及朝事不無稍有怨望之詞至西去年間卑公寢疾幾瀕於危遺少愈卽從醫言欲出外遨遊得以抒寫襟懷時德皇得聞是言因函請公擇離宫一所暫爲居住得以頤養天懷卑公接諭之餘卽上啓極道憾激之忱惟不受皇之命今者政體稍健皇因思慕之切故特請其會晤此乃君臣復合一犬轉機故德國臣民莫不殷殷然爲之盼望也　前者巴　　院曾被下那芝黨人威里安潛擲炸砲致傷多人嗣經將其執獲迨至有司傳訊之際其人竟直認無辭并言彼所以爲此者因下情不能上　　作此舉以圖通民隱云旋經有司定以極刑彼亦毫無怯懼且言吾得以爲民而死亦無所憾兹接法京來信云現有議員六十名聯具公呈欲求法廷將其罪名略從末减云○暹京來信云前日有暹員由贊打文地方行抵暹京因語人曰現在駐守該處之法將已出有通知字與居民知　謂該境應償地稅者務須交至法員之處而法國兵丁復預備開闢大路一條直達該處之寳石礦云○十九日英京發來電報云現在意國地方銀務日壞一日意王業經降諭授權與意國各地及施實里拿波各處銀行令其再行簽發銀紙至一百二十兆來耶之數以便償還外間每日徒收之項云是乃欲安人心故爲此不得已之舉也○前日埃及國王出巡奈河之時曾有論及英國註埃兵將不善之處一時英國駐埃將弁得問之下均深忿怒據知者謂情形若此其勢甚屬可危現在英國外部大臣羅公已發電往英國駐埃公使高羅馬處令卽照會埃王著王於大衆之前稱揚英軍之善并將埃及之兵部侍郎革退云云英使接電後登卽轉照埃王詎王不允遵照英命而行且卽飛召其相國里夏士巴沙前往亞梳逸地方覲見噫觀此情形則埃國恐不能安然無事矣○前者英廷曾派人員前往阿富汗國與阿王會議交涉之件兹接英京來電云聞印度國家業經允肩鉅任若阿國北境有敵國入宼等事印度國家卽當爲之力禦以盡保護之忱倘阿王如議而行則印度國家自當力爲保護俾得以獲萬全云○昨接泗水來信云現聞荷國欲在模六加等數埠抽收貨稅云云按此諸埠向來免抽出入口稅者今亦欲爲抽及觀於此則荷屬印度征稅之苛以及餉源之絀均可以見之矣○俄國模士哥城地方官訪悉有尼希利黨人潛匿在某屋中特發差役前往拘拿匪黨膽敢出而拒捕互相鏖戰差役受傷者十五人至於匪黨被傷者則不知多少惟被拘者約共有五十人中有五人已畏罪自盡又有二十人經已逃遁不知去向云○前者法國有奸細二名因稅英國郵船窺深德國砲臺要隘因被德人所獲經官訊定判其一名監禁六年一則監禁四年皆發往馬尼砲臺拘禁各節前報經已備登兹閱法國日報論及此事莫不忿激異常據言德國懲辦法人不留餘　他日倘有德人在法境被拘亦當重罰以示報復之意且彼言奸細二字最屬無憑今德人之在法國者亦可誣以探聽法國事情爲將　攻　我國地要以此而論似應將德人拘拿盡法懲治方可稍伸其氣云噫法德兩國寃仇相結竟成不解之緣誠恐積恨愈深必致大爲决裂觀時務者不免代爲隱憂也 
[日事譯登]  
　　東洋某日報言有薩摩人某甲向在某巡捕署充當總捕行同市儈鄙陋異常致爲上臺所參劾褫職而去旣去官心中鬱鬱不樂一夕出外赴宴不知緣底事悻悻歸家忽手持利刃將其妻按倒直刺其喉血溢如泉忿猶未解復尋其三子依次殺斃然後自刎其喉而死○有述及日本吉島火災者謂當某日火起時東北風甚猛祝融氏借飛簾之力愈覺跋扈飛揚前後相連五街盡被池魚殃及燬去鋪宇五百四十七椽住屋十二椽貨倉七座有五人當火勢蔓延時走避不及遂爲吳回君召去事後檢出則已爛額焦頭不可辨認矣○日本水軍大員以邊防緊急决意籌措巨欵以資整頓惟是欵項交絀謀之匪易因擬向議政院求撥銀一百二十兆圓藉以補苴其欵分作二十年撥給每年撥六百萬圓内閣大臣刻已允許惟將來其銀由何而出則尚未定也聞日國水師最關緊要者莫如佐世保等三海口故水軍大員擬俟日廷將疑撥出卽將三海口大加整頓增設戰船至十二萬墩而止又於陸地各要區建築砲臺務使壁壘一新並添設兩處水師鎭以固邊防焉 
[晉省賀禧]  
　　揚城文武印委例於新正赴省賀年兹運憲江都轉筮吉本月初八日出轅晉省躬賀劉峴帥新禧當登舟時屬下各員均恭送如儀又堤工局郭觀察保甲局朱觀察府憲沈太守亦然是日鼓棹至金陵姑蘇等處叩賀各憲年禧約開篆日前均當返棹云 
[英廨瑣案]  
　　寍波府舟山縣女子王小妹就居英租界大馬路西首時以聚賭抽頭爲事前晚又在賭博爲捕房所聞派中西包探巡捕前往拿獲賭徒及王小妹並賭具捕頭命包探孔阿才將王小妹先送英公廨餘人管押捕房俟今晨解案請辦○浦桂香偕妻俞氏控被夏竹仁拐匿幼孩奮力追上在路爭毆由一百三十六號華捕一併拘送捕房捕頭命移送英公廨宋别駕飭將夏竹仁暫押著浦桂香偕妻俞氏在外候質○華阿水王阿根鄧天貴等三人在路打架由一百三十三號華捕一併帶至捕房捕頭命將各人移送英公廨宋别駕飭暫押候訊 
[助賑摭要]  
　　災户流徙無依常嗟昏墊所賴誼敦拯急者量力扶持活人當亦無算問諸已功有可錄問諸天報無或譌也雲怡壇女弟子寳豐氏久患沈痾敬求安痊洋二百元嘉興王燕喜堂善士洋二百元蔣蘭階善士爲尊閫病愈完愿由江天輪船來洋一百元杭省丁松生善士募擇福堂鄒氏求恙速痊完愿洋一百元鹽城湖　鎭問經堂仁丈募善士一百八十六户合洋一百零四元嘉郡晉誠莊弗書名善士爲尊堂太夫人八秩夀辰節省筵費移助默祝百齡長健洋一百元無名氏由協大莊來洋一百元太倉品菊山房仁丈求病速愈洋八十元委解災區瞻濟世之多方亟蘇人困羡回天之有力定集家祥用特表彰藉增感奮[  上海北市絲業會館籌賑公所施善昌謹識]  
[鄂省官報]  
　　正月元日候補府扎勒哈喱奉委辦咸寗嘉魚蒲圻崇陽通山通城六縣茶厘牙帖事務駐羊樓峒總局禀謝藩憲牌示漢陽縣禮署巡檢事務詳委試用巡檢孫炳煌署理○初二日候選通判馮熙光大挑縣王廷珍俱禀見○初四日試用州同陳鴻文奉鐵政局委赴大冶縣李士墩煤務差禀謝署長樂縣縣丞吳鍾　禀謝赴任○初五日候補府盛春頤奉憲台委洋務書局提調禀謝○初六日議叙縣丞吕懋彰奉鐵政局委解送採辦湘　銀赴湘禀辭○初七日調署宣恩縣乾壩巡檢事缷本任漢川縣小　潭巡檢事李淦回省禀到 
[金陵官報]  
　　新正月初九日户部主事馬繩武到由皖來服闋進京○初十日揚州保甲局朱溍到○十一日委署溧水縣典史王澍田謝委卽辭 
[皖省官報]  
　　新正月初一至初四日卸署過陽縣張樹建青陽縣彭燦垣宿松縣趙廷瀚均到候補直隸州王大慶銷假知縣徐致遠寗　府經蔣西昌南涇巡檢范光　望　鄒炳奎合舒縣丞祝思望宣城均提漕折回馬涇源到江安糧道差遣回典史舒恭岐謝超委一次○初七日徽寗道袁皖南牙厘局許委辦和州厘卡准補廣德州徐宗　夤辦羅昌河厘卡補用同知丁夀愷合肥縣屈　福桐城縣龍賡言署和州顧懷壬謝奉行知調補太和縣署和州州同王福銓均到候補縣丞孫達辭皖北牙厘局差巡檢顧敬謝　委○初八日委辦烏溪釐卡知縣許月菡並知由順直賑捐案内捐奬花翎寗國府林載亨當塗縣湯沅宜調署無爲州賴同晏均到候補縣丞劉璲章辭赴皖北牙釐局差遣從九楊乘華王銘誥均謝超委○初九日委辦皖南土藥稅釐總卡提調兼辦蕪湖洋務局補用知府同知吳乃斌到荻港釐卡同知崇安到灣池厘卡知縣朱文蔚到江蘇候補遣　　鈞到浙江大平縣黄家傑銅陵縣姚鵬翁南陵縣趙煦均到候補通判劉芾辭委解京餉從九蔡嵩祿到起服來省巡檢嚴登瀛到赴和蕪提漕折回周維桓到赴亳太提錢糧　和州州同王福銓辭典史石兆麟謝委超委蔡樹人到解長江月餉赴金陵回 
[蘇省官報]  
　　新正月初八日通判孫毓驥謝南洋請奬案内蒙保以知府用府經謝瑞麟銷管解供布差新選靖江縣馬䭾司巡檢孫逢陽辭赴任從九劉懋林銷葑門旱關卽到葑門水關差崔禮麟奉飭派蘇差委○初九日候補道朱福清通知洋務案内保二品封典孫寳瑞奉飭派蘇差委未入鄭希康銷留松差委指分江蘇試用未入陳汝　　江人由京騐看到省○初十日縣丞倪曾鎣銷徒陽河工差 
[揚州官報]  
　　正月初六日秦州王刺史啓瑞抵揚○初七日師司馬世煦委查義學差○初八日泰分司沈分轉海分司徐分轉均到揚朱鹺尹廷　禀赴差次　分　昌駿楊分轉永錫均禀知赴省 
[上海北市絲業會館籌賑公所施少欽經解癸已年各處賑欵清單]  
　　元月廿八日撥助鎭海柴橋旱災規元五百兩二月初六日解山東規元三千兩初九撥助　　旱災洋五百元三月初十日解山西第一批規元五千五百兩四月初九日解山西第二批規元六千兩廿一日解山西第三批規元七千兩五月初二日解山西第四批規元五千兩十四日解山西第五批規元四千五百兩廿七日解山西第六批規元四千五百兩六月初十日解山西第七批規元二千五百兩十六日解山西第八批規元四千兩七月初一日解山西第九批規元五千兩初六日解順直第一批規元二千兩廿四日解順直第二批規元五千兩又解第三批規元二千兩八月初四日解順直第四批規元五千兩十八日解順直第五批規元五千兩九月初四日解順直第六批規元五千兩廿一日解順直第七批規元六千兩十月十四日解順直第八批規元四千兩廿五日解順直第九批規元五千兩十一月十五日解京都連聰肅規元二千兩共解出規元八萬八千五百兩洋五百元○又正月十八日禀准直隸閣爵督憲在備賑項下墊解山西賑銀五萬兩由津海　　盛觀察派員解交潘振聲先生查收散放除在解欵内陸續劃還銀二萬兩外餘銀三萬兩卽將敝所解欵項下核奬備抵業經掃數歸墊此項雖非提解所收正項然事經東明有案自應一併列入解項以昭徵信○又十月初一日解連聰肅規元七百三十兩十一月十五日解連聰肅規元三千三百六十五兩查以上兩項係由京都籌賑局同人函懇載加坡中頤總領事黄公度觀察檳榔嶼中國領事張彌士太守分頭勸募指交四兒則敬代收代解計黄觀察解到銀一千零九十五兩張太守解到銀三千兩當因事屬義賑且逕解一君散放放　未禀報有案現　來函囑照外　章程核奬只能將前項解欵劃歸敝所列解免致經手爲難統計共解規元十二萬二千五百九十五兩英洋五百元合併聲明 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
