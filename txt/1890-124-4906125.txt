# 1890 - 124 - 4906125

 

Page 1

 
 
[催請領彩] [  申報館協振所謹啓]  
　　本館所製集腋社壽振彩票自一號至一千二百號皆有彩物奉贈乃開彩迄今仍有未經持票來領者計頭彩第一千零九十五號以迄其餘各彩俱請速來領取俾本館早完經手事宜不勝翹盼焉肅此布達順請均安 
[出售上等洋皂] [  申報館啓]  
　　今有江蘇藥水廠佳製上等洋皂香潔無比每箱計十二塊售價洋一元本埠在申昌書畫室發售外埠分售則各埠賣報處各申昌均有此種香皂製時用水甚少故製成之後堅緊耐久與衆不同有欲澡身而浴德者盍早購取乎 
[英人通商始末考]  
　　毆洲列國以商務爲本富國强兵全藉於商而推英國爲巨壁列國雖欲與之頡頏爭衡而競勝而終不及其心計之工規模之遠也余嘗考英人之通商始末矣英與沃最近其通商亦與法最先唐肅宗至德二年與法王查理曼立商人之約英法同盟始見國史英人商務至明季而始盛宋度宗咸醕九年英與法里美國通商此爲與他國通商之始元武宗至大元年始用銀錢匯票與西班牙葡萄牙兩國通商元英宗至治三年與威聶士立約通商明太祖洪武十七年始設商船律法嘉靖九年始至亞美利加洲之日來齊通商二十九年與瑞典合約通商三十二年始與俄國通商萬歴十二年始謀取中亞美利加之西印度及佛齊尼阿始携淡巴　回國歐洲之栽種烟葉以此爲創二十二年始設銀號商人便之我朝順治八年始定巿舶賦稅頒定律於國中康熙三年瑞典曾據亞美利加洲地英人取之名曰新瑞典令居於新地者不許與他國通商商人咸怨是時荷蘭西班牙兩國商賈日興英人嫉之特遣水師提督伯拉格統兵船往西印度海取西班牙屬地買加並奪獲西班牙採金之商船至此又遣約克丢伐荷蘭此爲爭通商用兵之濫觴康熙五年始販中國茶葉至英始設保險之法四十九年英商立一公會於太平洋島贸易十年未有生息至是議撤雍正十一年英國議立納稅新法卒不果行初各國商貨到關抽稅英人瓦爾波創立新法貨至儲於國倉待有受者始納稅於國家於是商賈咸集議院論其事是少否多以爲他國皆不如是遂沮是議十三年與俄國立通商之約乾隆二年西班牙虐待英之商賈二國兵釁將自此搆王及大臣皆欲戰惟瓦爾波不可强之乃發兵五年遣安勝至南太平洋刼西班牙商舶十五年仍與西班牙始製毛氈二十八年英始與印度總督爭論通商之事五十二年與法國重申通商和約逮拿破崙興與英爲難洎乎戰勝諸國兵威益壯嘉慶十一年法傳檄於普　俄意日荷葡瑞各邦毋許與英通商然英之通商如故各邦亦並不能從其號令也是年與英國通商盡捐夙憾道光二年英迦寗爲相羉賓森掌度支墨斯基遜掌商務謀除苛政令四方食貨流通四年英人經營美洲不遺餘力於時南亞美利加諸部久不奉西班牙約束至是英遣領事官往復立通商之約於墨西哥可倫比阿索宜塞移相與留易往來五年與丹麥立約通商六年與瑞典結盟許英船出入瑞典所屬海口英人專志於行商蒸蒸日上十年之間國中富商貸貲本於他國王家者計三千六百萬兩英建輪船公司往來各處道光十年輪船初至印度水師總統訥白爾始至我國之廣東雖未必有心於窺伺然其謀肇於此矣十八年輪船始渡大西洋凡十五日抵紐約商人之行賈於外者於海道益稔與　國美國俱立通商條約而創設英公司於暹羅置戍兵於紅海之亞丁島凡行旅之由是海口者得所恃而不恐二十年與德擬邦立約通商是年方以販運鴉片啓釁英人有戒心焉二十二年我朝定和議許英人在上海廣州福州厦門寍波互巿通商所得於中國之貨賄輦運回國計盈五車獲一巨鐘置之博物院中二十五提與昔利西立約通商當此之時英在歐洲水師稱爲極盛計兵舶四百四十五艘水手四萬水軍一萬五千其强如此商務之旺軼於前日進口貨值銀四十八千五百萬兩出口貨值銀十一萬一千兩通商船艦三萬八千艘水手二十九萬人其富如此自立國以來未之有也又以印度民人衆庶與法立約許其往法之屬地開墾然前後所貸國債稱倍於疇曩咸豐十一年計國債銀二十六萬一千九百萬兩近來歐洲列邦與中國通商英爲首而美與德次之立和約設領事者雖不過十餘國而餘皆附於英如大國之有附庸然此局將與地球相終始於此而猶欲閉關自畫固所不能然所要者在知其情僞而巳不知其情而虚與覊縻之無當也余著此篇俾悉華英通商之所由而竊歎當時駕馭之術疎焉嗚呼前車未遠來軫方遒當軸盍加之意哉 
[諭旨恭錄]  
　　三月十二日軍機大臣面奉諭旨軍機章京兵部郎中卽選知府沈恩嘉現在纂輯平定回匪方略着吏部暫停銓選欽此 
[本館接奉電音]  
　　昨由京友電傳上諭一道敬謹譯登○三月二十一日奉旨着派惪銘托倫布佛佑管理圓明園八旗包衣三旗並該鳥槍管事務欽此 
[茶巿續聞]  
　　漢口茶巿昨巳錄登兹悉本月十八日三點鐘時是處接得潯陽電信云本日茶巳開盤共沽出祁門茶四字價自三十七兩五錢至四十兩五錢查仙芽茶上年售至四十七兩今年開價如此此後可想而知矣寧祁口價尚屬相宜兩湖與上年不相上下羊樓峒長壽街兩處山價有增無减潯陽祗英商三家俄商之辦茶者羣居漢口瞬届漢口開盤不識是何局面也十八晨北京輪船抵漢外洋茶師到者甚多翌日復到元和輪船當可齊至目下漢口所到兩湖茶祗平江北港各四字聶家巿二字餘或被風阻滯乎當北京進口時附來寗祁茶樣亦不甚多各茶棧欲發樣而猶豫不决蓋以今年茶汛晴雨得宜核計茶可早到漢奈前禮拜封家姨大肆威福諸船俱有戒心不敢放棹云至午後據茶棧中人云兩湖茶共到三十餘字矣所有九江開盤行情附列於左天裕行仙芽祁四十兩零五錢協和行茗芽祁三十八兩怡和行仙香祁四十兩天馨祁三十七兩五錢 
[松江縣試初述]  
　　本月二十日華亭婁縣兩邑侯假校士館局門考試今將題目錄後華亭巳冠可使爲之宰也至束帶未冠勿施於人在邦無怨次明其政刑兩句詩賦得百花過盡緑隂成得花字五言六韵 
 
 

Page 2

 
 
數縣巳冠南宫适出至東里子産未冠不辱君命至宗族次於是始興發詩賦得珊瑚玉樹交枝柯得柯字五言六韵計與考人數華亭三百有十人婁縣三百二十四人風檐寸晷戰士無譁不知誰是奪標妙手也 
[大閱紀餘]  
　　安徽巡撫沈仲復中丞於上月二十六日校閱安慶馬步水陸諸軍大概情形巳登報牘兹復悉中丞閱畢發出制錢若干串以獎兵弁之技藝精純者計安慶城守營防江營撫標左右營潛山營太湖營每營各得六十千文撫標練軍左右前後營及馬營砲營共得三百七十千文所有安慶城守協劉渙章協戎撫標中軍叅將邱雨亭叅戎均係奉旨免騎射之員並未臨塲校試云 
[八閩塗說]  
　　閩浙總督卞頌臣制軍本届出省巡閱下游各屬營伍業巳竣事於本月十二日八點鐘回省沿途文武百官迎接憲麾旌旗蔽日金鼓喧天異常熱閙○省會水師營曁海壇閩安烽火福寗左各營及三江口水師旗營經卞制軍示期於本月十六日會同希將軍富都統親臨南臺閱看水操十四日某水師營督率弁兵在大橋下試操該營官在水亭上督操亭棚横跨水面扼全江之勝觀者憑欄縱目擦背挨肩忽聞嘩拍一聲亭棚霧時塌劉觀者皆翻身落水隨波逐流不下數十人漁舟爭先搶救大半得慶更生有某甲習鐘表藝不罹是刼屍身浮起附近舌人多有認識者禍福無常死生有命觀此益信○福州某孝廉年逾弱冠文名噪一時今春驅車北上因感受風寒　於京邸且家確聞凶耗業巳舉哀丈人某撰聯輓之云老來萬事莫思量只期君果乘龍行色怱怱催化上别後諸兒誰管領孰意人偏化鶴覊魂黯黯盼南歸語甚悲愴○福州私典林立夜間張燈收當專收賊贓最爲地方之憲現經某紳士禀控保甲局司道業巳批准行縣拘拿關心民瘼者必當秉公辦理也 
[明州紀事]  
　　寗波府署差役兼充丐頭之顧某日前因女將出嫁迎偦過門懸燈結綵大開筵宴排塲闊綽無異縉紳之家頭戴金頂身穿天青外套正在迎迓新婿之時被生員某某等所聞因其僭越亂法前往索詐顧某初猶倔强繼知非禮央人說情當以孔方兄爲和事老始寢其事○寗波近有一種遊民或負猴牽犬或戲拳吞刀充斥街巿賣技斂錢又有外來僧人肩挑高担狀貌猙狞向各店鋪强募硬化少不遂意便出言不遜居民鋪户皆望而生畏有地方之責者宜早設法驅逐也○寗郡每逢四月間奉五都元帥出巡謂之都神會先一月爲總柱者邀請各柱首到廟演戲議事今因各業艱難力有未逮祗得停賽云○比來天時寒燠不定民多疾病操和緩術者恒有應接不暇之勢善攝生者尚其加之意哉 
[婁村諺語]  
　　松江郡治東北鄉賣花橋地方係婁縣所轄本月十五夜驀有一男子自縊於二圖某村車棚内翌晨地保見之急投婁縣禀報張小芸邑尊乘舟親往騐得死者年近三旬身穿破藍布長衫腰纏青蚨三貫質票二紙烟灰一包委係自尋短見隨飭地保就善堂領得施棺妥乃收殮○本月十六夜西門外迤南鬥富浜人某甲潛縊於偏屋横木上比家人知覺則巳氣息全無矣異哉○跨塘橋在郡治之西離城較遠官吏耳目難周有甲乙兩人在是處演唱花鼓淫戲勾引狂且事爲婁邑尊所知籖差拘訊喝令掌頰繼復鞭背笞臀血肉糢糊慘不忍覩旋荷以雙連巨枷發往通衢游行三日以爲傷風敗俗者戒 
[隋隄柳色]  
　　揚州來信云兩淮運司福都轉升任江西臬憲交卸有期連日淮南總局曁屬下各員假天寍寺肆筵以伸祖餞觥籌交錯水陸畢陳每至日下崦嵫始各盡歡而散聞都轉擬俟二十二日交篆後卽束裝起程云○訟棍唆弄是非最足爲小民之害江甘兩邑宰下車伊始首先出示訪拿略云著名訟棍照例罪應遣戍立法何等森嚴豈容以身嘗試本縣抵任以來巳將此地訟棍等姓名住址訪悉不難一一提究惟政令以教爲先合先出示曉諭倘能革面洗心仍不失爲良善本縣卽寛其旣在不予深究如竟執迷不悟怙惡不悛定卽提案嚴辦本縣等執法如山勿謂言之不預也云云想若輩具有天良其亦知所感懼矣○石牌樓巷内某姓婦膝前一女年可十餘齡日前不知何故遽爾吞服阿芙蓉膏灌救不遑以致香消玉殞訪諸隣近知婦爲枇杷門巷中人徐娘巳老問鼎無人送從不河帶女來邗初學琵琶卽令留髠送客小妮子一時情急遂以毒物斷送紅顔果爾則此婦之心較蛇蝎尤甚矣不知地方官聞之亦將嚴懲以儆否耶 
[澤及九泉]  
　　九江體仁善堂歴經地方紳董倡捐巨欵置産生息凡屬掩骼埋胔施棺拾字并買義山多處扦取窪下荒墳收埋水陸遺屍諸善事頻年以來經該堂董事鄭君遽仙趙郡晴川實事求是扦取城脚低窪荒墳約千數百塚洵莫大隂德也連日江面汆來無名男屍數具經義渡船在江心拖攏江灘由義渡局例賞水手後報體仁堂次第施棺派人收殮抬往義山標記安葬死者有知定當銜感無旣矣 
[軍門蒞滬]  
　　江南提督譚青崖軍門乘輪巡洋巳登前報兹悉軍門出洋後先至江浙交界之羊山察閱水師復至馬戢山閱視各師船巡畢仍乘鈞和輪船進口於昨晨抵埠當卽換坐大號礮船停泊小東門外巡捕房碼頭小作勾留卽須回松云 
[盜犯解府]  
　　行刼周和記案内之盜犯土玉科等解府翻供發回後由邑尊將王玉科先行解府而徐兆奎等續解圖遁奉邑尊刑訊還禁在案昨經邑尊備文飭捕加上鐐銬押解赴松 
[會訊耆舵]  
　　前報記者舵送縣一則前晚松海防劉司馬至上海縣署會同裴邑尊升堂提訊據許維順供本邑引翔港人有孫長益沙船一艘於今正攬得海運糧米三千餘石至閏二月初旬放洋出口至十二日行至銅山洋面忽遇風暴擱於沙帶上船底洞穿水卽汨汨而入船貨漂失無存至十四日我等遇救至崇明縣禀報十七日將我等解送憲案叩求明察並據顧誠信稅行夥張笠江投案供稱代孫長益沙船報稅放洋失事實爲意料所不及邑尊與司馬會商至再以許維順所供不實判令將一千人交差於次日帶赴海運局會訊旋卽汨堂　昨午十點鐘松海防劉司馬上海縣裴邑尊均至滬南海運滬局會晤總辦譚太守後卽會同譚太守及帮辦提訊據楊晉山供本地人在孫長益沙船爲舵工閏二月十二日船至銅山洋面忽遇大風以致支持不住船身擱淺滲漏入水無從施救船貨均歸鳥有我等遇救得生於十四日奔赴崇明縣禀報轉送來申求請明鑒水手陸榮榮孫益順供與略同各憲得供以楊晉山等所供均係一面之詞未便含糊了事判着楊晉山明白具禀聽候核示仍交縣差帶回各憲退堂時巳亭午矣 
[補錄法捕房讞詞]  
　　前日清晨葛蕃甫同轉莅八仙橋捕房訊理各案因案情太多一時未能訊畢遂於下午四點鐘時再行訊問直至晚間七點一刻鐘方始問畢所訊各案當因爲時巳晚不及備登兹特擇要補錄於左○宋家傭人吳小弟至王振隆烟館過癮失落衣包被堂倌譚阿元檢拾私託烟客朱泉榮携出潜押銀洋吳小弟因向索無着當赴捕房控告經包探王榮培等查獲原臧將朱泉榮拘案葛同轉着將朱押候提到該堂倌來案等情巳記前報前早據包探將譚阿元提案請究同轉卽詰譚曰朱泉榮所當之衣服是否爾交伊譚供是日有烟客吸烟遺失衣包一個經小的問無着落是以轉託朱泉榮代押洋五元同轉曰客人遺失物件應當檢交店主有人找尋定要酬勞譚稱小的自巳錯想求從寛典嗣後不敢再犯同轉曰爾須呌店主來案可以定核譚供店主現在外面可請傳問同轉卽着該店主至案問譚阿元在爾店幾年答稱共做二年此事因伊貪小之故求請恩宥同轉卽命將在押朱泉榮逮案問爾向爲何業敢將别人之物去押洋元朱稱當在該店過癮是日譚阿元囑我代爲質衣小的因未知其中情節悮去當押及至包探拘時方知遭譚之累且小的素來寒苦每日縫衣度日同轉謂譚曰爾作此不端事累 
 
 

Page 3

 
 
及朱泉榮管押多天本應科爾之罪姑念爾之店主哀求著罰鷹洋二元可以免究該店主卽代繳洋二元保譚而去同轉卽謂朱曰命爾無端被累賞給鷹洋一元尚有一元撥充善賑朱領洋叩謝而退○前報列捕拘持春宫畫片求售之徐小弟宋祥生兩人至案葛同轉着押候交到家藏春宫七百張昨據徐小弟之舅母汪徐氏投案持裕豐客棧之保單欲將外甥保出同轉問徐小弟向爲何業答稱向在松江做鐵店生意年幼無知求請釋放同轉着將在押之徐小弟宋祥生帶案詰曰爾之春宫畵片究由何來徐稱松江地方多鐵算盤等類所以家中存有此物目前因與宋祥生來申遊玩缺乏川資故將箱内所存之物上街求售同轉問爾上次自言春宫乃自巳畫就家内尚有七百餘張今日不必抵賴汪徐氏一再求恩同轉曰私賣淫畫本當究辦姑念徐小弟有舅母懇情免具枷責判罰洋六元卽可交保汪徐氏卽呈交洋六元將徐宋一併保出○崇明人施毛郎來申覔業遭張錦如騙去鋪盖一個並鷹洋一元小洋十八角當將張尋獲送案訊押其詳巳見前報前日晨同轉命將在押之張錦如逮案覆訊張供實因貧病無錢以致如此同轉以鋪盖一个業巳吊到計當本錢七日二十文但枕頭内據施言有大小洋計二元八角爾取往何處供稱未曾取得洋元同轉謂空紙包尚在豈容抵賴喝令掌責六十下復問張仍不供認着再掌二十下還押待原告來案再行核辦原告施毛郎於下午六點鐘時扭開小茶館之龔文炳投案禀稱是日被騙確係龔等串通同轉曰鋪盖與爾吊案銀洋早被張錦如用去且今晨比過數次終難追出惟爾有如許年紀並非孩子爲何遭其哄騙亦屬咎由自取鋪盖仍交爾領去嗣後須緊慎一併叱退○穗太廣貨店主柴樵也以妾蕭氏不守婦道遂請發堂擇配巳紀前報前晨柴復投案候質同轉命將蕭氏提案詰曰據爾夫所禀屢次逃遁被獲是何意見蕭氏稱並不逃走因我吞生鴉片烟以致丈夫懷慨伊欲至寍波另娶墊房柴稱該氏終日在店情形不雅且時常偷竊錢文每逢家事口舌伊卽捲包預備遁逃連次被店中人勒住我因無從管教曾請族中人相勸幾次上一日因前妻所生之子言語倔强伊竟大肆咆哮百勸不依令子跪在面前請伊訓責伊熟視無睹每日烟癮甚大日前買得烟膏一罐向伊勸戒伊竟吞烟僞作尋死狀務請暫發善堂或半年或二月待伊感悟再行具領該氏扭住柴衣百般哀懇聲稱嗣後情願攺過務請不發善堂同轉曰爾悍潑性成不得不略加懲儆著還押俟備函送堂安置待數月後攺過再行設法復謂柴曰在堂飲食須要爾給付柴遵諭而退○積竊張永發日前被法捕房包探拘押前日虹口捕房包探江阿三投案禀稱查得張永發在英租界有案未獲爲此投案禀請發歸英廨辦理同轉允將張帶出交江包探帶歸辦理○法公司行出店張阿金被小車夫蔡舟記張全寳江全壽江洪等打破頭顱同轉着張自行醫治車夫交車主王記根暫爲保出張頭愈後再核巳詳前報前晨張阿金偕保人王記根投案候質同轉詰張曰爾傷曾否全愈張稱腰間稍有酸痛同轉着退去待愈後再行來案禀覆張唯唯而退○小工頭方阿康所開通順錢庄被積竊李士雙戴阿得劉阿登等偷去大小銀洋經包探將李士雙並姘婦劉阿登及戴阿得之姘婦等拘案管押日前復經包探將戴阿得緝獲訊押均列前報前日午後同轉命將李戴劉三人帶案旋據失主方阿康投案候質同轉問是日行竊是否爾等三人同去抑有别人供稱祗有三人問誰人挖洞而入供李士雙挖洞而入屋内一切物件均由李提出我等在外接授尚爾等分用洋若干李供用得洋七十餘元戴供用大洋六十二元八開洋八十八元錢五千文劉供得洋五十七元十六開一百四十箇八開二十箇問其洋現在何處戴供買衣服洋六元錢二百四十四文花烟間内用去洋二十餘元另有洋二十五元錢五千七百文寄存在劉阿登之叔父劉小喚綽號紅毛人處同轉復問日前李士雙身畔有城内扇子店期票兩紙如何竊來戴供由李在通順庄内偷出店主方阿康禀店中並無此票李士雙供定是該店櫃内竊得字紙共有一包小的因不識字請戴觀看戴言均係無用之物及至案發時包探將小的姘婦拘押小的卽尋視戴阿得經其抛下逸去同轉問戴曰爾逸後避匿何處供稱卽日逃往寍波因見新聞紙小的姘婦被包探拘押爲此來申窺探情形不料被包探偵知拘案以上各情句句是實同轉謂方阿康曰目下人雖拘獲但銀洋稍被用去難以追齊惟有從嚴辦理方稱小的查明劉與戴之洋存在劉小笑之叔伯兄弟處求請提究同轉着將三賊還押明日解至公堂核辦着方到案候質○吕義泰水烟袋店主席祥雲葉懷昌控店夥祝雲山陳友三等行竊店内烟袋經包探查獲原贓並搜出押票十四張葛同轉着押候吊齊票件再行核訊巳列前報前日下午據包探王榮培郁庭湘同稱今將祝之押票分投吊到均係銅料水烟袋數十枝原告業巳來案候質同轉命將席傳案復將在押之祝陳帶案面質祝供此烟袋均由漢口之叔父寄來囑賣因一時拮据將物暫爲當押且有書信呈閱同轉問信内言及祝信茂高新盛是何人答稱卽係小的之兄高係朋友同轉卽令席等認視此種烟袋是否爾店之物席稱内有六枝確係本店號碼求請給領祝稱此貨由全泰恒烟袋作夥自製售與小的可請傳質同轉著押候函邀該作夥來案冉核復謂席曰祝等在爾店有數年生意今將原物追回據稱尚少六枝烟袋可令保人賠償其人亦交保人帶去席遵諭而退○前報載研究售孩一則前日午後盛王氏抱孩投案候質同轉問爾買此孩究由誰人來歴共出價洋若干答稱由俞秀山來歴共出鷹洋四十元同轉閱爲何筆據混寫一封不計數目答稱小婦人不識字伊等云一封同轉命將在押之俞秀山先行帶案問曰此事均由爾一人經賣究竟由何人來歴答稱與陳阿法係朋友日前同其妻抱孩來言該孩之母向在妓院賣笑故不得兼顧小孩意欲過房與人聞知張大阿姐有人託伊買孩是以說合同轉着提張大阿姐至案問爾究是張大阿姐否答稱小婦人丈夫姓陸名士亮母家姓趙並非張大阿姐同轉復問小孩是包至爾家否答稱妓女盛王氏意欲收心歸正屢次囑託日前經俞秀山來言有鄧時氏託伊賣子因之說合同轉着將張吳氏帶案問爾與陳阿法之妻如何認識答稱小婦人在畫錦里鞋子店帮傭據陳阿法之妻來言孩之母萬分寒苦欲將小孩過房與人小婦人因無路出售當卽加辭隔數日途遇阿法之妻據云孩巳經俞秀山過房脫矣問十七日寫據時爾在場否答不知其事且未簽字問張阿松是誰答稱不知復詰俞秀山曰孩價經誰收領答稱由陳阿法經收洋三十一元餘洋均作用費同轉復問盛王氏究竟何人送到爾處如何買下可知來歴答稱由張大阿姐代小婦人言妥出洋四十元買絶據云孩母亦在妓院爲娼因景况艱難託人轉賣本月十四日言要洋五十元小婦人初允出洋二十五元後經張大阿姐等加至四十元始得成交十七日經張阿松寫據交洋於十八日陳阿法至小婦人家令我將孩抱至北益泰烟館與孩母會面問爾至是處曾見鄧時氏否答見時與其言過出洋四十元經小婦人買得同轉着提鄧時氏問曰爾孩轉託陳阿法撫養如何知被賣情形想爾定與阿法串通滋詐鄧時氏稱日前携胥數枚欲往阿法處探望兒子據陳全大云孩抱出遊玩須到北益泰可以會面到彼後見孩被别人抱去爲此着急赴捕房控告求請給領同轉問在北益泰時爲何不將阿法拉住答稱祗見一面阿法當卽逃逸小婦人不及追獲今將阿法之女兒扭住在彼同轉曰照爾所供情形陳全大定與阿法通同作此不端事着將陳全大卽乾大帶案覆訊陳供是日寫筆據小的並不在塲旋有時馬氏持陳天房茶食店之保單一張求將鄧時氏具保同轉著保出之後限三日將陳阿法尋交來案保單上亦須註明其事時馬氏唯唯而去幼孩仍令盛王氏抱去餘人一併還押待下期冉行核訊 
[英界公堂瑣案]  
　　包探泰少卿稱前日見王國才身藏私鑄小錢搜得共有十五千據言泰昌錢庄交伊送到輪船及往該庄查問有似達官模樣者指我爲流氓喚家丁將我毆打我卽呼喊巡捕曾銀和到來亦被扭打開錢庄之趙少山說打不得伊等始釋手小的將王國才趙少山拘拿又拘行兇之家丁武志園達官不許旋知達官巳將武志園送交憲案小的因拿獲私鑄小錢前去查問達官並非該庄中人如何不問情由一味鹵莽今將土國才并趙少山送案請訊華捕曾銀和所訴相同土國才供小本營生該庄雇我送小錢到輪船上趙少山供開泰昌錢庄小 
 
 

Page 4

 
 
錢並非我庄之物達官係從天津來躭擱我處包探到來查問小錢原與達官無涉武志園供天津人主人是同知我不敢行兇巳被打傷由主人送請騐傷究辦連繙譯以達官事不干巳豈容無理取閙蔡太守謂私鑄私販例禁森嚴租界地方拿獲私鑄小錢均須送縣儘法懲辦飭將趙少山王國才連小錢移送上海縣武志園罰洋二十元以儆惟據武稱遭毆受傷飭差帶往仁濟醫院騐明有無傷痕再行核辦○包探秦少卿稱昨夜九點鐘時王恭照闖到副捕頭住處之樓梯上因卽拘拿盤問據言走錯今特送案請究王恭照供臺灣人向在台州黄巖等處今要回籍順道來滬路過小弄見有扶梯上去觀看並無别故該包探稱王在捕房時言有官職蔡太守問爾旣要回籍送爾回鄉何如王叩頭稱謝隨飭　下輪船回籍○巡捕頭禀華捕拘拿乞丐金阿泉詎被刀傷嘴旁現在醫院據醫生言不能透風故未投質惟將金阿泉送案金阿泉供小的求乞度日巡捕要拉我告伊一日不食飢餓巳極巡捕定要拉我我不肯行不知如何碰傷不敢毆打巡捕蔡太守飭將金阿泉押俟受傷之華秿投質再行訊辦○旗昌繅絲廠控錢錫恒調戲女工由捕拘案因原告未到飭錢交保候訊巳列前報昨據西捕稱該廠西人常向我言屢有浮浪子弟待散工時向女工調笑出言無狀爲此格外留神前日見此人站在路旁見女工出外立卽嬉笑口中說齷齪詁爲此拘案錢錫恒供寗波人是生員二月初來滬託親友尋館地前日有人託我寫家信路過該處並無與女工調笑之事包探何瑞福禀前巳將錢送案奉飭交保有南貨店圖章保單及往照對時老虎灶上有人言錢到絲廠看女工一夜不歸諒必擾禍蔡太守謂錢旣足讀書人須知自愛今姑從寛斥退○包探何瑞福稱緝獲積竊陳阿福搜出許多質票吊得自鳴鐘水烟筒衣服等查得失主共有十户　將人贓送案妓女顧蘭　蘇小小張文卿等遣女傭投案請領自鳴鐘等失贓王三俞仁喜魏健庵曹子卿等遣人投案領贓陳王氏洪秋亭等皆請領贓竊賊陳阿福供寗波人連次旨竊原是該死尚乞施恩蔡太守判積竊陳阿福發捕房管押二年期滿笞責　百板贓交各失主分别認認○一百三十三號華捕稱見陳彩文帶有私硝四包拘案請究陳彩文供有人辱我挑運現在其人不知去向蔡太守飭將陳彩文連私硝移送上海縣究辦○包探張松樵稱劉王氏報失衣服巳獲人贓送案請辦該氏申請領贓竊犯李扣寳供江北人年十四歲家有父母以後不敢再犯行竊蔡太守判李扣寳戒責一百下交其父母具領管束贓交該氏領去○包探陳阿九稱張雷氏投捕房報稱翁桂生到伊所開烟館尋釁致失洋烟筒三枝爲此拘翁送案又有李金楚到來探望據該氏言李亦有分續拿解案該氏稱翁等時常到來吵擾昨又來將我兒子拖出要吃茶李金楚曾經解勸翁桂牛供被將脚踏痛故向理論李金楚供伊等爭閙我惟解勸蔡太守判翁桂生枷號十四天李金楚保釋 
[法界公堂瑣案]  
　　昨日係法公廨會訊之期繙譯官祁君因公未至所有捕房經解各案均由葛同轉獨判○長豐客棧執事人劉云生偕棧夥陳阿四周順萬等投案禀控棧客王肇業私刻我棧圖章私出票　將圖章抛入帳桌抽屜内希圖累人爲此扭案包探王榮培禀王肇業身畔搜出洋四元嵌翡翠之金戒指一隻金秋葉環一副錫錠一隻巳經剪碎押票三張一併齎案請閱同轉詰劉云生曰王客至幾棧居住幾時曾否被伊私印僞票答稱王肇業前次來棧住過帳桌抽屜内本有暗鎖鑰匙經陳阿四執管前晚陳鎖上抽屜帶鑰　往外王客獨在帳桌上寫字見其將圖章印過三紙其紙式兩短一長今將短紙兩張呈案請閱同轉問王曰爾向爲何業爲何私刻該棧圖章答稱與該棧本係老主顧前棧主病死後小的曾送禮物是晚因無事在帳桌上閒寫圖章在棧桌抽屜内檢出並非僞造同轉曰抽屜巳經陳阿四鎖上如何開法王無言回答復問爾係何處人向爲何業答稱係劉河北巿梢人向做布米生意近日來甲卽欲回家同轉問金戒指與金環何來答自巳出洋兌來有發票呈閱問旣有洋元兑金飾爲何身畔有押票數紙答因兌物缺少將此湊數同轉曰查爾押票均係上月十九二十等日所押均是一二百文之數確是何物答係銀剔牙杖銀練條等物據棧夥劉云生禀王來棧時身穿舊布衣卽刻更換新色綢衣舊衣兩包現在棧内同轉卽問子曰爾在上海可有熟識人答稱大東門外顧誠信報關行内之章美查與我換帖問章美查可來案否答稱手中摺扇係章所繪同轉着押候待章來案再核○招商局九號巡丁朱慶慶偕天成藥店學徒趙寳田投案禀稱棧房内所存黄荳經小竊郭如文割包偷竊被趙寳田由後門内望見當將人贓拘獲送案請究同轉判郭押候掌責二十下贓給朱等領去○某店學徒陳錦堂扭木匠蔡巧生至案陳稱住萬隆醬園隔壁之生生堂弄内前晚出弄向酒館呌菜蔡等兩人在弄口溺尿有碍行人小的請其讓開些不允反被打痛頭顱打脫帽子求請迫究蔡供陳與人相打小的上前排解不料被伊鳴捕同轉判掌責二十下令陳明日至捕房視責陳叩謝而去○包探王榮培禀幼孩姜貫如手持布衫行走巡捕見下身無褲疑之拉解來案姜供家在浦東周浦牛尿橋地方衫係家兄之物意欲質錢作賣甘蔗資本同轉間上海有人相識否著城内東馬橋做扇子作不周社培是我伯父同轉當飭包探將姜送往城内交周福培收領○捕房將積竊戴阿德之姘婦王徐氏李士雙之姘婦奚袁氏劉阿登等一併解案同轉問李士雙曰爾前次因竊通順店物件被人拘案訊押釋由後不思攺過同夥往竊銀洋三百餘元實屬胆大妄爲爾前次言有洋存與奚袁氏處究　若干答稱並無存洋同轉曰爾屢欠懲辦仍敢怙惡不悛判鞭背二百下荷以巨枷三个月示衆後問戴曰爾知李士雙在寗波所犯竊宰潛逃來滬答稱去年十二月間在寗波府城内偷竊數百金之物件經失主告發該處　快頭麻皮阿刁放風令其逃至滬上同轉謂戴曰爾本應重辦如今格外施恩看　李士雙一樣枷着判劉阿登笞責二百板荷枷二個月示衆姘婦王徐氏奚袁氏各掌一百下具切結交的實保人嗣後不准姘人如違提究同轉謂原告曰爾云戴劉洋寄存與劉九亭處是否屬實答稱是實同轉命包探王榮培同該原告方阿康前去查明再行禀覆方叩謝而去○包深將偷竊夏布東洋古銅等物之竊賊吳　冬並夥趙阿大等解案請核同轉詰吳曰去年十二月間所竊陳姓家之物件當在何處吳稱是晚共偷衣六件因三　係布衣未便携走丢在隔壁空屋内皮主均當在西門内公和隆典當内計洋十八元禀巳遺失問趙曰爾與吳同竊幾次答稱去臘在烟館中吸烟遇見不敢合夥行竊據誠記布號范立松投案禀追尚少之夏布一吳供共偷得夏布兩件雇扛夫挑至四福樓茶館小的將一件向當鋪興質　洋囘來不見扛夫攺難交案同轉卽將夏布票二張交范領去判吳阿冬押候笞責二百板枷號個月示衆趙阿大合夥偷物笞責一百板釋放○積竊楊和尚卽金生因　滬南朱周氏皮衣七件被包探拘押着吊贓核辦巳列前報昨晨經捕房將楊送來請核同轉判笞責三曰板枷號三個月示衆○包探王榮培禀胡有發於前黎明時手持皮祅一件據云此衣由英界花烟館中偷來送案請究同轉詰明曰由何處竊來胡供由吳淞來申住花烟館被小的倫得皮衣途中被包探拘案同轉判押候掌責八十下贓存捕房傳　○柴蕭氏因不守婦道被夫柴樵也送案請爲發堂安置昨晨經捕房將蕭　解案旋據穗泰夥吳金寳投案禀稱據蕭氏之伯父囑小的來案求免發堂小的情願代保同轉曰此事本應發堂姑念爾來案求恩恪外從寛看邀同柴樵也明日來案具領 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十六年三月十二日京報全錄]  
　　宫門抄○諭旨三道錄前○江督曾奏遵旨籌撥要差銀兩片○又奏淮鹽碍難再議加價片○又奏河督遵奉母命籌賑緣由片○又奏揀署知縣等缺片○陜督楊奏道員○賞給二品頂戴片○署廣東撫游奏未中老生循例奏聞摺○三月十二日户部通政司詹事府正藍旗值日無引見○鄭王等搜檢覆命○廣東總兵婁雲慶請訓○克王續假五日○志銳續假二十日○召見軍機婁雲慶○接錄前稿○此案邢克潰因伊父邢士英被朝鮮人韓貞珉等共毆致死兇逃未獲該犯隱忍痛恨未嘗忘仇適木把李景汶等砍木滋事綑拏朝鮮中軍官金太興等旋又送交該犯追製報仇該犯向金太興索出毆斃伊父案内逃犯扑辰宏一時痛父忿激用刀砍傷扑辰宏身死雖因圖報父仇惟當索出問明之後並不送官治究扑辰宏又未拒捕逞兇該犯輙卽用刀迭砍斃命實屬擅殺且查邢士英被毆身死之處本係韓貞珉主便喝令毆打扑辰宏雖首先動手第原騐屍身均係木器毆傷人多手亂不知何人致傷何處部位旣屬亂毆不知先後輕重韓貞珉旣爲喝令首禍之人將來拏獲自當坐以主使爲首之罪照律擬抵其餘扑辰宏等均係爲從爲案内餘人該犯邢克潰報復父仇將扑辰宏立時砍斃與殺死應抵正兇不同自應按律問擬邢克潰應如該首弁擬合依罪人不拒捕而擅殺者以闘毆論鬥毆殺人者不問手足他物金刃並絞律擬絞監候事犯在光緒十五年三月十六日恩詔以前所得絞罪係在部議條欵准免之列應請准予援免後再有犯加等治罪仍追埋葬銀二十兩照送朝鮮官司給付死者家屬以資塋葬所供母老丁單罪巳援免無庸查辦扑辰宏共毆致斃人命本有應得之罪業巳被砍身死應無庸議姜書林充當牌頭李景汶等綑拏金太興等送至伊家理論旋又送至邢克潰家中姜書林雖係外出未知惟事經多日毫無覺察不能查理排解致釀人命實屬曠誤本有不應姑念事在　赦前從寛免議邢克碌韓得基並無與木把等合夥滋事應與訊無不合之張鳳詳均無庸議金太興因索木稅激成事端亦有不合查巳因此經該國革職請免置義飭令回國安業逸犯韓貞珉與在逃滋事木把人等仍飭嚴緝獲日另結並札飭通化縣出示嚴禁沿途邊民不准再行越境砍木以杜釁端其查明前經潜居通化縣沿江一帶滋生宏生榮生三保之朝鮮民人五百三十户計男女二千名口仍照會該國官司設法拈回未到一千人証案結免傳省累兇刀供棄免追扑辰宏屍棺聽由朝鮮飭屬領埋縣卷發還存檔除將該犯邢克潰發回該述轉發通化縣覊禁候示並全案供招分送禮刑兩部分别查核備案外所有審辦緣由理合恭摺具陳伏乞皇上聖鑒勅部核議施行謹奏奉硃批該部議奏欽此○○曾國荃片再臣先後接准步軍統領衙門内務府咨奏撥要差銀兩擬在兩淮欠解帑利項下撥解步軍統領衙門銀四五萬兩内務府銀二十萬兩欽奉上諭無論何欵先行籌墊限三月内如數解交等因當經轉行藩連兩司迅速遵撥旋據運司詳稱檢核歴辦成案從前兩淮行運綱鹽時原有歲解步軍統領衙門利銀二萬一千六百兩一欵嗣因兵燹攺綱爲票後各處綱商無一存者以致各項利銀均歸無著近年遇有要差攺由江寗藩庫酌量籌解而利銀本欵絶無來源是以延欠至今未能歸墊至奉撥内務府銀二十萬兩查無舊案可稽等語臣查該運司所詳固屬實在情形進事關恭備要差與别項撥欵不同欽奉諭旨飭撥不敢不竭力籌解據藩司詳覆祗能籌墊銀一萬兩復經臣分飭江安糧道庫金陵支應局各籌墊銀一萬兩江南籌防局籌墊銀二萬兩共五萬兩卽由江寧蕃司就近匯解步軍統領衙門交納將來仍由運司籌還歸欵至内務府奏撥之二十萬兩係屬特撥之欵飭由海分司庫經收正課項下撥銀二萬兩籌防局經收加抽川釐項下撥銀二萬兩共四萬兩統解運司匯解内務府交納以符奏限而應要需所有遵旨籌撥要差銀兩緣由理合附片具奏伏乞聖鋻勅部查照謹奏奉硃批該衙門知道欽此○○曾國荃片再接准部咨議覆御史恩燾奏南省災區太廣請飭辦鹽斤加價一摺應由各該兼管鹽務督撫轉飭運司迅卽體察情形妥議奏明辦理光緒十五年十二月十二日具奏奉旨依議欽此當經轉飭兩淮運司查議去後兹據運司福裕詳稱遵查淮鹽前於江防安内每斤加價二文至今商本加重官鹽價增民間貪賤食私行銷巳屬疲滯若再加價勢必商販裹足轉於正餉有得體察淮鹽碍難再議加價等語臣查該運司所詳係屬實在情形理合附片具陳伏乞聖鑒訓示謹奏奉硃批户部知道欽此○○曾國荃片再江蘇浙江兩省上年被水成災地廣災重欵絀用宏節經臣函咨分投勸募旋准河東河道總督吳大瀓函稱伊母前因蘇州原籍被災甚重捐銀一千兩並迭次於家信中諭令吳大徵廣爲籌勸情詞極爲懇擊吳大澂仰承母命力爲勸募先後解交上海義賑公所銀一萬兩蘇州籌賑局銀一萬五千兩江寗賑捐局銀四千九百餘兩臣查吳大徵之母一品命婦吳韓氏平居布衣蔬食儉約自矢連年以吳大澂俸餘所入捐建義莊周濟親族樂善不倦出於性成兹復因桑梓被災捐輸助賑並諭令吳大澂多方勸捐解濟殷殷好善之心罕有其倫現在吳大徵業丁母憂除巳故一品命婦吳韓氏捐助賑銀一千兩另由江蘇撫臣奏請建坊外所有吳大澂遵奉母命籌勸賑欵緣由臣未敢壅於上聞理合附片陳明伏乞聖鑒謹奏奉硃批吳大徵籌欵助賑善承先志者傳旨嘉獎欽此○○曾國荃片再江寍縣知縣陸元鼎現經請調上海縣知縣先行飭赴署任所遺江寍縣知縣係屬省便要缺自應揀員接署查有署句容縣事正任清河縣知縣趙受璋堪以調署又清河縣地當孔道政務極爲殷繁查有山陽縣知縣特　堪以調者所遺山陽縣員缺卽以現代清河縣事候補直隷州知州朱廷球前往代理又署沐陽縣知縣桂正華調省遺缺查有安東縣知縣柏壽堪以調署遞遺安東縣知縣員缺查有候補知縣俞熙堪以署理據藩臬兩司會詳前來除分别檄飭遵照外謹曾同漕運總督臣松椿江蘇巡撫臣剛毅附片陳明伏乞聖鑒謹奏奉硃批吏部知道欽此○○楊昌濬片再四川川東道伊勒通阿於各省解清十四年甘肅新餉請奬案内經臣奏請賞加三品頂戴奉旨允准欽遵咨行在案兹准四川督臣劉秉璋咨稱伊勒通阿於光緒三年在山東兗州府知州任内捐助黔餉蒙恩賞加三品銜此次請保三品頂戴係屬重複請奏明另給獎叙等因臣查該員前旣符保三品銜此次協籌甘餉不無微勞合無仰懇天恩俯准將川東道伊勒通阿賞給二品頂戴以免向隅之處也自逾格鴻慈謹附片陳請伏乞聖鑒訓示謹奏奉硃批着照所請吏部知道欽此○○署理廣東巡撫布政使臣游智開跪奏爲老生三場完竣未經中式循例恭摺具奏仰祈聖鑒事案查科塲條例内開鄉試三塲完竣未經中式年老士子由監臨詳查年歲分别貢監生員合例者於榜後開具清單奏交禮部覆核請旨賞給舉人副榜又年老諸生前科業巳恩賞副榜此次應試仍在八十以上禮部覆奏時摺内聲明毋庸加賞又咸豐二年准禮部咨稱各省辦理老生錄科時將生員何年入學貢監何年報捐應試現年若干歲查明於榜發後具奏並造册送部覆核又光緒五年准部咨嗣後老生恩賞擬比照捐納貢監巳滿十科之例量爲變通必須入學年分查係三科以前者方准入單具奏其有甫經入學並入學在三科以内者雖年例巳符概不准其開列又光緒九年准禮部咨嗣後鄉試奏請年老例貢監恩賞時卽將良監原捐各照送部以憑查核俟部奏准後該貢監等旣經家恩賞給舉人副榜原捐執照無須發還收執由部分送户部國子監查銷各等因均經飭行遵照在案光緒十五年廣東省舉行巳丑恩科文闈鄉試前兼署撫臣張之洞職任監臨經將應試三塲完竣未經中式年老諸生詳加查核除年例未符諸生照例扣除外查有九十以上副貢生李珍等六名八十以上附生龐燊等二十九名三場完竣未經中式調閱原卷俱各真草完全文理明順復咨會學臣查明該生策鎮賜報捐貢監入學年分均屬相符其貢監生報捐係在十科以前曾經應過鄉試行經臣前在布政使任内確查移交現署布政使　之春具詳前來臣伏維皇仁翔洽海隅多耆艾之祥　聖澤覃敷嶺表萃菁莪之秀際中天之景運應南極之壽昌是　　士奮興皓首不忘勵志人文蔚起龐眉尚切觀光校文字則真草皆完稽學册而例年悉合久荷湛恩培植宜邀曠典榮施除造册並例貢監昭咨送禮部查核外臣謹會同廣東學政臣樊恭煦恭摺具奏並將各老生姓名年歲另繕清戰敬呈御覽伏乞皇上聖鑒勅部核覆施行謹奏奉硃批禮部議奏單併發欽此 
 
 

Page 12

 
 
[光緒十六年三月十三日京報全錄]  
　　宫門抄○諭旨兩道錄前○發抄硃批五道○皖撫沈奏貞女捐米助賑懇恩旌獎摺○廣西撫馬奏調署和縣片○又奏靈川等縣失火延燒賑卹情形片○皖撫沈奏調署知縣片○又奏委署臬篆等片○總兵崔奏報接印日期摺○江督曾奏揀補陸路叅將摺○又奏總兵等奏免騎射片○又奏叅將更名註册片○三月十三日禮部宗人府欽天監廂藍旗值日無引見○澍貝勒由東陵回京請安○崑岡桂全名假滿請安○裕寛病痊請安○睿王請假十日○禮部奏派捧詔之大臣派出恩中堂○掌儀同奏十五日祭奉先殿瀾公行禮○召見軍機裕寛○發抄沈秉成奏河南候補道衛桂森勸辦皖賑捐仍照原獎奉硃批吏部議奏欽此○又果山等處明晤砲台等處被水冲壞撥欵修理奉硃批着照所請該部知道欽此○德馨奏鄧蓉鏡署臬司奉硃批吏部知道欽此○又解固本餉奉硃批户部知道欽此○又解甘肅餉奉硃批户部知道欽此○○安徽巡撫臣沈秉成跪奏爲貞女捐米助賑懇恩旌獎以彰義舉恭摺仰祈聖鑒事竊臣接准部咨光緒十五年九月二十七日内閣奉上諭御史何福堃奏安徽舒城縣貞女孫氏捐助白米一千餘石運赴河南助賑請飭查明旌表等語着沈秉成查明具奏欽此當卽恭錄行查去後兹據辦理賑捐局司道阿克達春等詳據署舒城縣知縣嚴忠培詳稱貞女孫氏係國子監典籍孫明幹之姊前因守貞養母見義勇爲經給事中方汝紹奏奉諭旨飭令前撫臣陳彝查核明確彚入光緒十四年分秋委題請旌表在案是年河南省黄水爲災鴻嗷徧野該貞女捐助賑米一千二百石在安徽捐局呈請護照運赴上海轉送河南衛輝府衙門騐心賑濟災黎由該縣取具事實清册族隣甘結加黏印結詳局核明轉詳請奏前來臣查定例士民助賑荒歉田粟准值銀千兩以上者請旨建坊等語該貞女以一女流存心利濟慨捐米石救災恤憐其勇於爲善之忱實未可以湮没所捐賑米一千二百石值銀在一千兩以上核與建坊定例相符合無仰懇天恩俯准舒城縣貞女孫氏在本籍自行建坊給予樂善好施字樣以示旌獎而彰義舉出自鴻慈除册結分咨户禮二部查核外謹恭摺覆陳伏乞皇上聖鑒訓示謹奏奉硃批着照所請禮部知道欽此○○馬丕瑶片再臣接准部咨北流縣知縣蘇人榖偷攺硃卷字句照例降級調用應卽撤回所遺員缺查有鎮邊縣知縣水嘉榖老成穩練實心愛民堪以調署據藩臬兩司會詳前來除檄飭遵照外理合循例附片陳明伏乞聖鑒謹奏奉硃批吏部知道欽此○○馬丕瑶片再廣西地方素多火患光緒十五年十一月初七日曾將懷遠縣幹冲村及省城王輔坪等處失火延燒並賑卹情形附片陳明臣隨時告諭地方有司常加戒慎以期有備無患乃自冬月以來雨少風多復迭據各屬禀報十一月二十六日靈川縣城内東街延燒二十一户十二月初六日馬平縣桃家莊延燒八十八户十七日馬平縣西城脚延燒四十一户蒼梧縣東横街延燒十五户馬平縣後谷埠延燒三十户省城府後街延燒二十四户二十六日融縣濟安墟延燒八十七户光緒十六年正月初八日義寗縣王通墟延燒一百零四户共計告災者六屬被災者凡四百二十户内以馬平縣次數較多義寗縣災户較重均經各該地方官優加撫卹並由臣飭司籌欵加賑以輯竊黎而免失所查各屬火災固由地陋民貧徧茅易着亦由天氣乾燥救撲難施今值開春雨澤及時或當漸臻清謐除仍督飭地方官倍加戒備以保閭閻外理合附片具陳伏乞聖鑒訓示謹奏奉硃批着飭屬妥爲撫恤毋任災黎失所欽此○○沈秉成片再宿松縣知縣趙廷翰現經調省另有差委所遺員缺應卽委員接署以專責成查有本任懷寍縣知縣調署鳳頴同知尹起鸞辦事舡練堪以調署該員本任並無承緝盜刼巳起四叅案件據審臬兩司會詳前來除檄飭遵照外謹會同兩江總督臣曾國荃附片具陳伏乞聖鑒謹奏奉硃批吏部知道欽此○○沈秉成片再安徽按察使張岳年奉旨升授甘肅布政使應卽飭赴任事新任臬司書崑到皖尚需時日所有臬司篆務自應委員接署以重職守查有安廬滁和道丁峻老成穩練熟悉刑名堪以署理遞遺安廬滁和道員缺查有候補道劉作樑明白精細辦事認真堪以署理除分檄飭遵外謹會同兩江總督臣曾國荃附片具陳伏乞聖鑒謹奏奉硃批吏部知道欽此○○記名提督河南南陽鎮總兵奴才崔廷桂跪奏爲恭報奴才接印日期叩謝天恩仰祈聖鑒事竊奴才蒙恩調補河南南陽鎮總兵遵旨入都陛見於光緒十五年十一月二十六日恭詣闕廷仰蒙召見二次倍承訓誨欽佩歇勝陛辭後出都十六年正月初九日行抵汴省與河南撫臣相見面商一切遂卽馳赴南陽二月初二日准署總兵楊鴻禮將南陽鎮總兵關防及王命旂牌等件派委中軍遊擊張崇恩齎送前來遵卽恭設香案望闕叩頭謝恩祗領任事訖伏念奴才一介武夫毫無知識前兩署南陽鎮印務旋補授河北鎮總兵重寄疉膺涓埃未報兹復蒙天恩調補斯篆荷聖慈之優滬實感激而莫名查南陽爲衝要之　總兵有巡防之責舉凡練兵輯民胥關緊要奴才擣昧深懼弗勝惟有隨時隨事咨商撫臣倍矢慎勤和衷共濟以期仰酬高厚　慈於萬一除將接印任事日期恭疏題報外所有奴才感激下忱理合繕摺具陳伏乞皇上聖鑒再奴才出都沿途見二麥俱巳虚根地方均甚安靖足以仰慰辰厪合併聲明謹奏奉硃批知道了欽此○○太子太保兩江總督一等威毅伯臣曾國荃跪奏爲陸路叅將員缺遵章揀員請補恭摺抑祈聖鑒事竊江南鎮江營叅將常福調補江蘇撫標中軍叅將所遺員缺係題補第五缺經臣請以記名提督廟灣營遊擊劉玉龍借補接准部咨劉玉龍係實任内河水師遊擊借補陸路叅將與例不符行令迅速揀儘先合例人員請補等因前來伏查是缺叅將駐紥鎮江府城該處逼近江濵爲南北通衢要道自闢口通商以來華洋雜處彈壓撫綏極關緊要必須精明幹練洞悉機宜之員方足以資撫綏臣於在標候補各員内逐加遴選查有兩江補用總兵黄廷爵年五十四歲湖南湘潭縣人由武童於咸豐五年投効軍營轉戰湖北江西安徽江蘇等省荐保花翎儘先補用叅將嗣於克復金陵案内經前督臣曾國藩等奏保同治三年六月二十九日奉上諭叅將黄廷爵着免補副將以總兵記名簡放並賞給振勇巴圖魯名號欽此光緒十三年三月經臣奏請以原官留於　江酌量補用十三年正月因該員前在軍營隨剿迭受重傷不便弓馬奏請免予騎射均經部覆准十四年七月經臣以該員堪勝實缺提督總兵之任專摺奏保欽奉硃批着交軍機處存記欽此欽遵各在安該員謀勇兼優熟諳營務自奏留兩江以來整頓營伍能耐勞苦於該處地方亦極熟悉以之借補是缺叅將實堪勝任與借補限制亦屬相符合無仰懇天恩俯念員缺緊要准以兩江補用總兵黄廷爵借補江南鎮江營陸路叅將員缺以收人地相宜之效如蒙俞允俟部覆至日卽行給咨送部引見恭候欽定除飭取該員履歴及前在他省並無叅革朦保情弊印結送部查核外謹會同兩江提督臣譚碧理恭摺具陳伏乞皇上聖鑒訓示謹奏奉硃批兵部議奏欽此○○曾國荃片再軍營打仗受傷人員全准免騎射又前准部咨嗣後請逸騎射人員一律攺習槍砲等因兹查有兩江補用總兵謝得貴前在軍營與賊接仗被賊矛傷左腿右脇左肩刀傷右腰左手膀砲子打傷兩足左腿兩江補用總兵朱連勝砲子打傷右手腿腕右肩抬槍子打傷右足背兩江補用總兵潘在田槍子打傷右肩膊刀傷左脚左江補用總兵易文光矛傷右手腕刀傷右足腕儘先副將准補江西廣信營叅將吳繼培矛傷左胯及面門兩處補用總兵署淮揚左營叅將王樹　矛傷右膀肘槍子打傷右大腿准補洪湖營都司劉東林槍子穿入右肩漕標右營左哨千總唐會元槍子打人左脇子嵌未出並打傷左腿矛傷左右腿及左手大指江寍城守左營左哨頭司把總倪永年矛傷左腿及脚脛骨刀傷右臂以上九員均係受傷深重不使弓馬經臣查騐屬寔合無仰懇天恩俯念總兵謝得貴等受傷深重免予騎射照章攺習槍砲以示體恤除將該員等受傷部位各册結咨部查核外謹附片陳請伏乞聖鑒訓示謹奏奉硃批着照所請兵部知道欽此○○曾國荃片再查部定新章副將叅將等官業經歸標候補者如有更名復姓等事取具印甘各結奏明辦理等語兹據副將銜兩江儘先叅將劉永湘禀稱前經投營隨　洊保至副將銜儘先叅將續以原官奏留兩江補用經部覆准在案現在重修宗譜始悉永湘二字遠犯九世祖永湘之名擬更名恩霖以避祖諱備具印甘各結呈請具奏前來除將該員印甘各結咨部查覈外謹附片陳請伏乞聖鑒勅部更正註册施行謹奏奉硃批兵部知道欽此 
 
