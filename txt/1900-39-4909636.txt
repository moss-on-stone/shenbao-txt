# 1900 - 39 - 4909636

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華録實洋十元○潘頤福咸豐朝東華録實洋一元三角○王益吾成豐朝東華續録實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤録碼洋六角○康熙字典碼洋二元八角○三家醫案碼洋三角○醫醕縢義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○白紙玉堂字彚洋三角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世烟緣碼洋一元四角○繪芳録碼洋一元二角○中東戰紀本未一元五角○續中東戰紀七角○文學興國策二角○正續中東戰紀興國策合一部二元○時事新論六角○中國度支者一角五分○新學彚編洋八角○英興記三角半○諸君欲購者請移五至三馬路申昌書畫室或申報館帳房可也此佈 
[論中國振興商務宜兼權內外設法保護]  
　　中國自與泰西各國通商以來內地利權半爲所奪論者謂鴉片之流毒也洋貨之廣銷也先令之低昻無定也皆爲中國商人受病之所在故雖有絲茶以資補救而其勢恒有所不及於是朝廷知國庫之竭民力之窮非振興商務不足以挽回也除輪船電報已倣行西法成效昭彰外近復興郵政築鐵路開礦務凡有可以濬利源者無不次第推行而猶恐南北洋大臣庶政殷繁未能洞察商情無遠弗屇特命合肥李傅相爲商務大臣隆以事權俾令熟察盈虛消長之機斟酌損益今雖未及銜命而往卽移節兩粤身任兼圻然吾知傅相總攬宏綱必能大慰商民之望特是天下事顧其內必兼權其外謀其利尤貴力保其權中國惟素不以商務爲重故商情不能上逹市廛之利弊在上者不得而知更安從而興之革之爲之維持而保護之也不觀西人之來華貿易乎本日官商旣聨絡一氣商之所惡官必去之商之所好官必成之其有權力所不能行者則調兵以威之故旣有商團隨地操演復令兵艦隨時游弋軍威遠播勝算獨操其爲防患計也如此不惟廣攬中國利權之英吉利爲然也此外各國亦莫不皆然去年英國議員貝司福欲知英人在華商務不憚跋涉親自考求美日各國派員繼之德國商務部亦派人赴長江一帶周覽情形德皇更以近年商務進境頗緩議增海軍以佐之法蘭西各處省會總辦上書政府亦以商務不振請多備兵船巡緝商人所至之地蓋商人去國離鄉以營什一之利若何受損若何獲益縱能熟思審處而其力終有所限故政府必詳考其究竟而以兵力助其成也平時保護商旅調兵增艦固不待言卽每屇北地封河後亦皆派兵艦分布中國通商各埠屈計去冬各艦之航海來華者共一百零一艘之多其中英艦多至三十五艘美艦二十二艘俄艦十九艘法艦十艘德艦八艘意艦五艘雖小如葡奥亦各有一艘此其故何哉北洋無不冰口岸深恐一旦變生倉猝徵調不易故先爲此未雨之謀也今華商出洋貿易成家業育子孫人口不爲不廣矣貿遷之所贏傭工之所得日積月累資財不爲不富矣督之以星使治之以理事及一切隨員人等設官不爲不多矣而獨無兵船前往保衛幸而邦交永固海波不揚萬里餘生猶可安堵無恐設有他變釜魚幕燕其能幸保安全者幾希夫華人忠愛存心不忘中土需軍餉則報効之聞災荒則協振之苟有關於君國無不踴躍輸納竭力維持而國家乃漠然置之不亦負若輩遠游之初心而與西人重商之意剌謬乎刻下中國海軍業已漸圖恢復日後愈推愈廣必更能遠播聲威特當此大興商務之時不先於保商之道切實講求而惟　　曰吾欲挽已失之利權圖其近而不遑及遠也是豈計之得者哉嗚呼西人每以兵力保商務我中國兵船縱不能如英之多乃并小如葡奥而不如亦無怪商務之難期起色也急起直追此其時矣竊願當軸者及早籌之 
[上諭恭録]  
　　正月初六日奉上諭朕維拔眞才以濟實用首在端學術以正人心我朝取士之法備載於欽定科塲條例欽定學政全書聖訓煌煌罔弗斟酌盡善凡有校士之責者允宜懷遵成憲勿作聰明方不至亂正學而壞風氣前經禮部奏請切實申明舊制當經照依所請由該部行知名省學政曁鄉會試正副考官務當恪遵學政全書科塲條例內載聖訓及欽定各條欵實力奉行不准稍有違悖於維持 
祖法振興聖道大有關係所以爲培養人材挽救人心計也惟自通行以後各省學政能否力除近年邪妄之習一歸於正朕心關念實深著各省督撫隨時查訪該學臣倘有陽奉陰違視祖法聖道爲具文仍復喜新好異禍及士林者卽行據實嚴叅朝廷絶不寛貸嗣後科歲考前列試卷到部如經磨勘有文體不正之處卽將該學政及匿不查叅之督撫從嚴議處如不認眞磨勘一經發覺定將該磨勘各員照徇庇例議處至現值連年舉行鄉會試正羣才乘時登進之期禮部除將前次奏准摺片知照正副考官外並將此次特降諭旨一體行令恪遵總期學臣考官惟以 
祖法聖道爲取士定衡其稍涉離經畔道者立子擯棄俾眞實正大之才無慮向隅而多士觀感奮興羣趨正軌永不至爲種種奇袤所惑貽誤終身朕實有厚望焉欽此 
[本館接奉電音]  
　　昨日午前京師飛電傳來上諭一道敬謹譯登○正月十四日奉上諭倉塲衙門順天府奏請續撥王恕園等處粥廠米石一摺本年通州王恕園等處粥廠貧民就食較我所有前次賞給振米一千七百石不敷散放著加恩賞給杰米四百石以資接濟餘依議該衙門知道欽此 
[東西各國師船表]  
　　香港循環日報云目下英國有大鐵甲戰艦五十三艘製造尚未竣工者士七膄鋼甲巡艦十七艘現方製造者十四艘帶甲巡艦一百零七艘現方製造者九艘巡船十五艘防邊鐵甲艦十三艘額外戰艦三艘水雷戰船三十五艘滅水雷船七十五艘現方製造者三十三艘頭等水雷艇九十五艘現方製造者二艘合計共四百八十八艘法國鐵甲大戰艦三十一艘尚未竣工者四艘鋼甲巡艦八艘現方製造者十二艘帶甲巡艦三十六艘現方製造者四艘巡船十四艘防邊鋼甲戰艦十四艘額外貯水雷戰船一艘水雷戰艦十五艘獵水雷船二艘現方製造者十艘水雷艇二百一十九艘現方製造者四十七艘水底雷船三艘現方製造者九艘共四百二十八艘俄國大鐵甲戰艦十二艘現方製造者十二艘鋼甲巡艦十艘現方製造者二艘帶甲巡艦三艘現方製造者八艘巡船三艘鋼甲防邊戰艦十五艘現方製造者一艘額外戰艦五艘現方製造者二艘水雷戰艦十七艘滅水雷船一艘現方製造者三十五艘水雷艇一百七十四艘現方製造者六艘共三百零六艘德國大鐵甲戰艦十八艘現方製造者七艘鋼甲巡艦三艘現方製造者二艘帶甲巡艦十三艘現方製造者四艘巡船二十一艘鋼甲防邊戰艦十一艘額外戰艦三艘水雷戰 
 
 

Page 2

 
 
艦二艘滅水雷船一艘現方製造者十艘水雷艇一百一十三艘共二百零八艘意在利國鐵甲戰艦十五艘現方製造者四艘鋼甲巡艦三艘現方製造者四艘帶甲巡艦十五艘現方製造者三艘巡船一艘額外戰艦二艘水雷戰艦十五艘滅水雷船十一艘水雷艇一百四十四艘現方製造者十艘共二百二十七艘美國鐵甲戰艦五艘現方製造者十一艘鋼甲巡艦二艘現方製造者三艘帶甲巡艦十四艘現方製造者七艘巡船六艘鋼甲防邊戰艦十九艘現方製造者四艘額外戰艦一艘滅水雷船一艘現方製造者十九艘水雷艇十六艘現方製造者十四艘共一百二十二艘日本鐵甲戰艦三艘現方製造者四艘鋼甲巡艦三艘現方製造者四艘帶甲巡艦十四艘現方製造者二艘巡船九艘防邊戰艦四艘水雷戰艦一艘滅水雷船八艘現方製造者四艘水雷艇二十九艘現方製造者二十九艘共一百一十四艘 
[冠蓋如雲]  
　　金陵訪事人云正任兩江督憲南洋通商大臣劉峴帥遵旨赴都陛見江蘇撫憲鹿芝帥奉旨升署兩江已於去臘蒞江寗接篆峴帥不日將首途北上屬下文武各員咸擬祖餞東郊以伸臥轍攀轅之意且藉以聆鹿芝帥措置新猷爰於新正數日陸續赴兩江督署及芝帥行轅禀謁邇日白門冠蓋不啻霧沛雲屯也 
[贑學回省]  
　　南昌訪事友人云去年十二月二十二日江西隄督學政李伯虞大宗師由臨江試竣乘舟回省詣撫署叩奠松鶴齡大中丞夫人之喪並向中丞慰藉禮也 
[塡土建關]  
　　金陵訪事人函云去春省垣設立新關當事者因急於開辦暫就下關接官廳作辦公之所旣而擇定基址擬建關房祗以地處低窪必須用土塡高是以土木之工迄尚未動兹者關督徐叔鳴觀察以關屋不建旣無辦公之地亦且難壯觀瞻稅務司安格廉君亦屢經言及爰特撥欵購荒洲以供取土築基之用并出示招工每塡土立方一丈給工資銀三兩各工人之應募而來者絡繹不絶想不日卽當以畚鍤從事矣 
[恩關不放]  
　　金陵訪事人云向章自除夕三鼓後至元旦上半日准商販運載貨物逕過釐卡不復譏征俗謂之曰恩關亦朝廷寛大之政也去歲各船裝載貨物放棹至下關均爲釐局所阻旋經釐局委員張逖先大令遣丁傳諭令各繳釐金十分之三始准放行無阻衆商邀免堅不允准不得已各完三成以冀速於開駛是以去歲際夕所收捐數較諸平日不啻倍蓰 
[剿梟志四]  
　　松江采訪友人云浦東南匯縣境周浦鎭梟匪肇亂民不安居江南提督李壽亭軍門得禀派松江城守營楊克明遊戎督帶兵丁兩哨前往剿洗及至梟匪已退遂繞道滬上唱凱言旋行至婁縣所轄泗涇鎭訪知近鎭一帶亦時有梟匪糾賭遂登陸拜謁鎭紳督同汛弁劉君前往察勘入晚乃駛回郡城又聞南匯縣境嚴家石橋鄉民馬惟川雇得强有力者擊斃土棍及梟匪共九人生禽四人解送縣城途次有二人因傷而斃生者實只二人縣主汪蘅舫大令研鞫之餘二人卽將死者之居址姓名一一供出說者謂二人現雖苟延殘喘將來亦須明正典刑也 
[梟類宜懲]  
　　紹興友人致函本館云府屬上虞縣北門外五都王顧村有頑民白眼阿興者姓顧氏渾號飛星素行無賴與顧丙有等糾合羽黨專以興販私鹽爲事甚至刦掠貨財諸行不軌去年經縣主某大令簽差緝捕其黨白眼阿興等竟敢率聚抗拒差役以衆寡不敵徒手而回近者阿興等瞻愈大黨愈衆恣行劫奪私造軍器日久不冶必致貽患養癰按阿興與顧丙有均莠民小老一虎之黨小老虎經前縣主徐大令拘獲重懲地方賴以安靜今小老虎已死而餘黨死灰復燃横行不法所望賢有司燭知其惡防患未然雷厲風行及早嚴拿懲辦毋致有噬臍之悔也 
[躉船又到]  
　　金陵訪事人云省垣旣設新關貨賄紛來倍於往日長江輪船三公司中向惟招商局獨有躉船便於客貨上下怡和太古兩行爰踵其事各向上海某洋行購造躉船怡和已先造成於去臘拖帶至省兹者太古躉船亦已工竣正月初八日用某輪船帶至現暫浮泊江面聞與怡和訂約筮吉地宵佳節一律起建碼頭云 
[石城市景]  
　　金陵訪事人云省垣爲東南極大都會七省水陸通衢百貨星羅市面甚爲繁盛邇年銀賤錢貴貿易日疲客歲銀根尤形奇絀錢價益復昻貴異常以致四民皆不聊生縀疋爲土產大宗去年洋莊大開絲繭之價倍於疇昔因而輟業者計有多家其次扇業亦因紙張竹木非若從前之賤價而沽故作輟亦復參半其餘一切貨物無不得利者少失利者多噫市景蕭條江河日下有心人涉足闠闠不禁爲之廢然已 
[沙市火警]  
　　沙市訪事友來函云去冬十二月初九日之夜更魚三躍時忽聞警鉦亂鳴人聲鼎沸開門探視但見東南角火光熊熊直燭示漢至鐘鳴五下天將破曉各水龍始鳴太平鑼而回翌晨探悉堤街楊泗廟側某柴行失火延燒左右鄰百餘家某姓產婦與未及彌月之男孩均葬身火窟其夫因婦未出擬入內救援詎料烟燄漫空迷不得路以致同被火化嗚呼傷哉磨剪刀人某甲就禹王宫前某銅匠宅旁結草爲廬去臘十二月十六日晨炊不愼遺火薪中須臾火燄上騰難以收拾延燒某銅匠宅器具盡行焚燬所儲牛皮數十張亦付之一炬誠无妄之災也 
[鷲嶺晴雲]  
　　杭州訪事友來函云自交春令風日晴和吳山一帶出游士女如水如雲至初八夜朔風大作彤雲密布滕六君又命駕而來次日鴛鴦瓦上約積十許午後細雨濛濛雪漸融化初十日一輪紅日捧出黄人及時行樂之流無不爲之眉飛色舞也○每屆新正居民輙鬥牌擲骰藉以消遣光陰而劉盤龍之徒卽乘此大開圍塲誘人賭博雖經官憲嚴禁而若輩仍視爲具文有王某者年約二十左右家居清泰門向習錢業今正初六日由居回家被人誘至東街某處入局同賭輸去洋銀七十餘元除身畔所帶十五元外尚欠五十餘元局中人欲將皮袍褂褫下抵之嗣經同去者代爲擔保限三日歸楚始得脫身至次日恐被堂上譴責憂忿交加濳購阿芙蓉膏吞服至夜毒發家人再三盤問始吐實情急覔藥灌救而受毒已深返魂無術矣好賭者可不引爲前車之鑒哉 
[茸城燈景]  
　　松江訪事人來函云去歲自十一月二十九日大雪後陰雨連綿時見花飛六田至十二月二十八日滕六君復命駕而至搓棉扯絮飛舞漫大約積一尺許始止此後淫雨連朝簷溜聲淙淙不絶直至今正初四日午後始見銅鉦懸掛初五日大放晴光居人無不欣然以喜○去冬雨雪載途各業無不以歸帳艱難悉眉雙鎖鄉間各帳尤覺難收故市景蕭條較往年尤减色○西門外超果寺係著名巨殺年來荒圯已甚大半爲卑田院中人所佔客臘淮徐飢民陸續到松無處依棲均向寺中小憇土蓍丐子羣起而攻難民知不能敵相率他往○新正初五日未刻係立春令節之期府憲濮紫泉太守華亭縣王大令婁縣尊屈大令均排齊全副執事至東門外紫霞宫行迎春禮回至府署大堂復由大守率屬行鞭春禮事畢然後分道回衙 
[總戎謁客]  
　　昨日蘇松鎭總兵統領南洋兵輪船陳印波總戎因公蒞滬午前乘緑呢大轎入城遍赴文武各衙門投剌至上海縣署時前縣主藍雲峯大令飭丁撑駕 
[傳諭開工]  
　　江南機器製造局各工匠自去臘之杪停工以後新正閒暇相率以摴蒱之戲消遣光陰邇經提調王太守示期本月十九 
 
 

Page 3

 
 
日開工先期諭令保甲委員馬午橋叅軍傳知左近各茶肆此後不准再有聚賭情事違者提案重懲昨日叅軍已遵諭傳令各圖地保飭知各茶肆主矣 
[會訊謀斃棄屍案]  
　　前日臬憲委員吳司馬會同代理上海縣篆務之戴子邁明府提訊去年五月金鶴昌謀斃沈根泉用巨石擊屍身沈入羅家灣河內一案金鶴昌供小的原與沈根泉比鄰後沈將屋賣去大半借居堂姊王沈氏家小的亦將前進屋賣去在中間開一邊門出入沈指小的佔伊塲地時向滋詐稍拂其意被毁器物上年五月二十五日午後在八字橋相遇不禁忿火上炎以磚塊擊之伊卽訴知地保欲索養傷洋銀十元并聲言如敢不付定須將小的父子三人性命結果小的見勢不兩立是以於夜半時携繩赴王沈氏家叩門聲稱帶有洋銀來付沈卽開門出視小的乘其反身關門將繩套入頸項背負而行甫數十步卽氣絶旋喚令康阿松帮同將屍扛至河邊縛以巨石沈在水中實因小的受累不堪故起意致之死地求恩明察司馬曰爾將沈勒死時王沈氏可曾目見金稱小的抛屍後始見王沈氏出來司馬以與前供不合喝掌頰一百下金供小的與康阿松扛屍時王沈氏出見伊弟已死急欲呌喊被小的喝禁而止康阿松供是日金在八字橋拾得碍塊擊沈一下旋由小的送沈回家至三更時金來喚小的同往扛屍小的因不能推却祗得扛至河邊抛棄後王沈氏到來被金禁制不敢聲張司馬以王沈氏尚未到案諭令將金還禁康阿松掌頰五十下釘鐐收禁 
[會訊捉姦斃命案]  
　　前者本邑漕河涇鎭李阿美張全英因挾宿嫌戳斃張阿弟一案昨經臬憲委員吳司馬會同代理上縣縣篆務之戴子邁明府研訊二十六保十五圖地保陳阿毛禀稱此案究不知因何肇釁小的無從查悉司馬大加申斥李阿美供稱光緒廿三年小的至張孫氏茶館爲夥旋與孫氏通姦閱一年小的娶妻因將生意辭歇張全英繼之亦與氏犯姦近因孫氏與張阿弟姦情甚密張全英惡之去年九月初二夜糾令小的捉姦小的允之同到孫氏後門適遇張阿弟全英卽扭住張阿弟本係屠户身帶宰猪刀勢將拔出小的眼快立卽奪住乘勢戳伊喉間及背後各一下阿弟卽倒地斃命小的懼將兇刀抛棄河中張全英先不供認司馬一再研詰始與李供符合張孫氏堅稱並未犯姦司馬喝掌頰四十下始供夫故三載被李阿美張全英張阿弟先後引誘成姦至戳死張阿弟之事小婦人並不干預現患外症求恩寛宥司馬察得週身患瘡飭發堂醫治判將張全英笞責六百板與李分别還禁獄中聽候詳辦 
[上元停訊]  
　　昨日爲上元令節銀花火樹不夜城開人月雙圓萬民同樂法界讞員朱森庭明府先期咨照捕頭暫停讞政所有應訊人犯俟下期一併訊懲 
[竊案發縣]  
　　徐立剛等在本邑浦東爛泥渡開設雜貨店專行收買竊贓近日收得新關船上所失鐵器經包探查獲竊賊王阿二等人押往吊出禀請稅務司某甲一併函送道轅蘇松太兵備道憲余晉珊觀察准卽派差押發上海縣署到縣後代理縣篆之戴子邁明府飭分别收押候懲 
[寡鵠哀鳴]  
　　前日孀婦譚吳氏投二十三七鋪巡防局禀稱原籍湖南善化縣僑居法租界前新街三十號門牌去年姨甥屈青雲因有急用浼易仕和介紹向同鄉郭震亭暫借洋銀三十元倩小婦人作保至九月某日郭忽來家將十齡女孩誘去初稱卽日送回後向挈領忽稱已抵屈青雲之欵小婦人聞而駭然因求李雲樵相勸郭一味遑蠻小婦人異鄉孤苦無法可施不得已來案訴求作主局員邱友林二尹憐之飭傳十二圖地保顧桂榮查明實情禀候核奪 
[巡捕不法]  
　　南市捕房四十四號三道華捕黄阿福往往於落差役在外恐嚇善良鄉愚無知每受其累前日在萬裕馬頭裏街春江得月樓茶肆與萬順肉莊中人吳阿福口角一言不合肆行爭毆吳母某氏聞而往勸竟被毆傷吳心有不甘奔赴捕房聲訴捕頭令他捕帶出浼人理勸 
[燈月交輝]  
　　昨日爲元宵佳節好事者例有賽燈之舉本邑南市江蘇撫標滬軍營各健兒咸興高采烈紥成各種華燈糊以五色紙輝煌奪目雕繪玲瓏先期管帶龍葆　遊戎飭丁知照南市各巡防局屆時由梁哨弁高騎怒馬爲先路之導繞行各處街衢旣而至二十三七鋪十六鋪各巡防局經行新馬路至貨捐局江海南關馬路工程局水利局等處字燈則有天下太平福禄壽喜官清民樂各色動物燈則有魚鼈蝦蟹龜蛇禽鳥諸種更有扮有漁樵耕讀壽星牛頭馬面以及渭水河蕩河船大補缸賣胭脂等戱劇者雖不同登塲之袍笏亦頗具優孟之衣冠撲朔迷離幾使觀者神搖目眩殿以龍燈二長可數丈盤旋飛舞有葉公之好者無不雀躍歡欣一時大街小巷觀者人海人山幾無容足之地誠歴年來未有之勝景也 
[馬路工程局瑣案]  
　　昨日午前糧米小工顧長富張三卽張彪等多人在新馬路指南白王樓茶肆啜茗不知因何口角互肆忿爭茶博士恐釀事端卽投捕房稟報捕頭立遣差捕拘獲一干人解至工程局稟請總辦程雨村大令研訊顧供小的係壽州人向以駕駛划船爲業現爲糧米小工張三妄思爭攬是以與之理論張供小的係通州人數日前顧之夥伴持刃行兇向顧申訴反與小的扭毆求恩明鑒陸開金供小的駕舟度日在塲解勸並未帮兇大令判將張笞責一百板枷號一月顧責五十板各交的實人保出○前日崇明人史杭榮挈一年甫四齡之小孩附舟來滬捕房水巡丁以其形跡可疑拘解工程局稟請總辦程大令研訊史供稱小的在籍務農孩係小的之第四子求恩鑒察大令命覓妥人具保方准開釋 
[法租界捕房紀事]  
　　前日扒手某甲在八仙橋左近行竊途人眼鏡一副當塲獲送捕房捕頭令押候解送公堂禀請讞員朱森庭明府訊辦○前日偷兒某乙在招商局金利源棧房竊取白米當被拘獲送入小東門外捕房昨日轉解大自鳴鐘總巡捕房捕頭令押候解送公堂稟請懲辦 
[英美租界公廨紀事]  
　　昨爲元宵佳節讞員翁笠漁直剌循例照會領事署繙譯官及各捕房停訊一日○川沙童子徐甫金年僅十齡幼失怙恃近忽患病偃臥路旁五百五十五號巡街捕見之送入捕房捕頭令解送公廨請爲安揷值日差禀明讞員翁直剌直剌諭令送棲流公所調養 
[定期開診]  
　　醫不必和緩能濟人者便是良醫藥不必參苓能除病者卽爲妙藥敝堂不慕浮名務求實際於醫藥兩端愼之又愼迄今已十有餘年矣兹擇於本月二十一日開診先期敦請內科葉君方墀陳君曉滄周君伯華岑君仲良趙君定齋李君龍田秦君子和韓君少懷李君紫璇周君允南外科巢君雲松馬君壽民每逢單日上午到堂施診又遙請孟河內外科國手巢君崇山丁君甘仁巢君松亭汪君息磻以及華亭專門傷科徐君宗掦俾患病者踵門求治不取分文但憑本堂醫票爲證如無醫票概不施診旣診之後敝堂照方給藥與到堂求醫者無異牛痘仍請錢君秉荃以單日下午一點鐘起至三點鐘止按號施種惟願共登仁壽西時無沴戾之侵卽或偶失調護百病有挽回之術名雖殊乎內外技已通於神明彼貧病者流尚無因循自悞乎請登報牘俾衆周知滬北天后宫前廣益善堂司董嚴信厚施則敬朱佩珍唐榮俊葉貽鑑等謹啓 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[題補塲缺]  
　　揚州訪事人來函云兩淮鹽運司所轄泰屬丁溪塲大使劉鹺尹前曾因案革職所遺丁溪塲一缺運憲江蓉舫都轉以新班先候補大使萬鹺尹賢鑫請補旋奉前督鹽憲兩江總督劉峴莊制軍批牘准其照例奏咨都轉遂於去冬嘉平月某日牌示轅門一面札飭鹺尹知照 
[具領餘本]  
　　東園烟館已歇執事人石壽生私將股單生財簿據等物向人抵借巨欵控經法界讞員朱森庭明府研訊判將烟館召盤分給各股東具領計每股洋銀八十五元前日股東龔松泉等投案具領明府准之 
[英美租界晚堂瑣案]  
　　唐文彥控張振鑒私押租地及嚴藍田附追借欵銀七百五十兩前晚讞員翁笠漁直剌提訊唐因事未到遣弟子邁投案供稱光緒二十一年之冬張倩中保馮芝卿向胞兄文彥租地一畝五分議明每月租價洋銀二十一元限十三年期滿訂立合同議據各執一紙張旋於地上建造房屋七幢獲利甚巨乃猶貪心未饜竟於去歲私將是地向王順記木作轉押洋銀三百元胞兄聞之向論不理不得已自行備價向王贖回今張尚欠租價洋銀二百四十三元旣已涉訟求恩斷令拆屋將地交還以免後累馮供詞略同嚴供小的被張陸續借去銀七百五十兩屢索無著大老爺如不信可傳中國通商銀行陳生郊到案質証張供轉押之地旣由唐備銀贖回小的願將原價及所欠租欵分三期拔還至嚴處祇欠銀一百五十兩尚求明察直剌限張於二六八三月內除去押租凈還唐洋銀七百五十元至所租之地限五年期滿拆屋交還著交妥保取具限狀遵結存案備查嚴控追欠欵候補傳陳生郊到案訊追○趙宦遣丁張升控乳媪王某氏及其夫王良藉端訛詐翁直剌傳案研詰張升供家主母雇用乳媽王某氏由徐仁榮薦來不料後竟時時出外棄孩不顧主母不得已易人哺乳王某氏不服糾同其夫王良時來索詐是以飭小的投案控陳叩求究辦王良與其妻供詞狡展直剌大怒喝將王良笞責二百板王某氏姑念女流從寛免責著一併還押候備文移送上海縣署遞解回籍 
[美租界捕房紀事]  
　　昨日午後歹人朱阿寳至裏虹口漢璧禮路四百二十九號門牌王楊氏家强借洋銀數元不遂所欲大肆兇毆氏忿甚奔赴捕房聲訴捕頭騐得氏傷勢屬實令送同仁醫院療治一面遣包探將朱拘獲押候解送以堂稟請讞員翁笠漁直剌懲辦○昨日亭午時南潯路六號洋房某西人在家施放手槍𥔀然一聲彈從窓櫺飛出適中行人朱少亭右頰登時血湧如泉朱痛恨交加奔赴捕房聲訴捕頭令包探伴送至同仁醫院請醫生取出藥彈用藥敷治一面將西人送該管領事署禀請核辦○昨日清晨有一四輪馬車馳至虹口天潼路十四號門牌某鋪門外適鋪中學徒鄧交全燃放爆竹致馬聞聲驚逸撞倒小車一輛磕傷車夫王六川及坐客劉戚氏巡街捕見之遂一併送入捕房捕頭令將王及氏送同仁醫院療治鄧則押候轉解公堂禀請訊辦○積竊王林林僞充泥水匠至新河南路六百十四號門牌某甲家聲稱房主遣令升屋補苴罅漏甲信之王卽乘間掩入臥室竊取金銀首飾携往某押鋪求質適爲包探劉光震所見連贓帶入捕房捕頭命押候解送公堂禀請究辦 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十五年十二月二十六二十七日京報全録]  
　　宫門抄○諭旨八道録前○護晉撫何奏爲晉省天時亢旱災象漸形亟宜籌欵購糧摺○河督任奏爲核銷蘭儀縣黄河南岸歲修工程方價銀兩摺○御史劉奏直隷州縣捕務廢弛請旨飭下嚴緝摺○粤督譚奏委署知縣片○十二月二十六日○倫貝子因伊子賞頭品頂戴謝恩○崇綺謝在西苑門內乘坐二人肩輿恩○鈕楞額謝授阿拉楚喀副都統恩○韓照琦謝交軍機處存記恩○內閣奏派稽察本章派出台布○太常寺奏派告祭祈榖壇派出莊王○翰林院奏派經筵講官直閣事派出王中堂陸潤庠華金壽○召見軍機鈕楞額○二十七日奎公假滿請安○王中堂謝充經筵講官恩○載瀛等謝調授缺恩○陸潤庠華金壽謝充直閣事恩○崇寛謝授盛京禮部侍郎恩○梁仲衡等同鄉官謝恩○山西總兵楊鴻禮到京請安○克王續假二十日○普公請假五日○延侯官祥各續假十日○英信續假十五日○掌儀司奏初一日祭奉先殿倫貝子行禮○召見軍機楊　禮崇寛○○頭品頂戴護理山西巡撫布政使臣何樞跪奏爲晉省天時亢旱各屬秋禾歉收災象漸形亟宜籌欵購糧以期有備無患恭摺仰祈聖鑒事竊臣前准户部咨內閣奉上諭本年夏秋以來雨澤稀少直隷山西山東河南等省被旱之區甚廣明歲青黄不接之時必須早爲籌備著各該督撫嚴飭該地方官及時確查災區輕重情形將來春如何接濟之處分别妥籌以期有備無患用副朝廷軫念民依至意欽此等因跪誦之餘莫名感戴當卽欽遵行司遵辦去後兹據署布政使李廷簫詳稱伏念晉省土瘠民貧卽年榖順成猶且家無宿飽户鮮蓋藏况現已交冬一月仍無雨雪二麥不能補種是秋收旣歉更無望來春當此災象漸形民心惶慮轉瞬青黄不接之時實屬不堪設想該司前於陛見時面奉懿旨頗以晉民甚苦厪念不忘兹又奉諭旨飭令預爲籌備自應妥切擬議以期上慰聖厪惟是備荒以儲榖爲要而儲榖以籌欵爲先晉省庫儲奇絀奉部指撥之欵有加無已旣苦難籌若再添出鉅欵更屬萬分爲難然目擊民災又不能漠然不顧籌欵購糧實爲當務之急查晉省山河四塞運道甚艱鄰省附近之處均已同被旱災採運米糧恐非較遠之區不能購致兹閱邸鈔直隷奏請招商赴南省一帶購米是直隷已早爲籌備現在時屇仲冬購辦糧石似屬刻不容緩擬由司庫無論何欵先行籌動銀十萬兩以資購運特司庫所籌爲數無幾誠恐不敷接濟查晉省善後欵內有餘銀二十萬兩前撫臣張之洞於升任兩廣總督時借往粤省備用嗣因調鄂又將此欵帶往湖北現在晉省籌賑方殷欵無所出以振務善後所餘仍以備辦振之用尚屬名實相符且該督臣前在山西巡撫任內整飭官方撫綏民隱至今三晉士民志思極切若稔知晉境災况自必拯濟情殷應由湖廣督臣張之洞將前借晉省銀二十萬兩電匯來晉以資應用晋省現在災區輕重廣狹雖未據報齊全而省垣南北一律皆旱且有被霜被雹被凍之區災象所萌恐甚寛廣振欵多少雖不能豫計若干而知兹所籌斷難敷用將來如果萬不得已惟有援案請辦賑捐以資接濟等情詳請具奏前來臣查晉省地方瘠苦加以頻歲歉收小民本無儲積今年入秋以後雨澤愆期呈報被旱被雹被霜被凍成災之區雖止十餘處而收成歉薄幾於通省皆然幸而餍麥尚豐藉可勉强挹注現在節將冬至仍無雨雪倘來年春麥無收饑窘之情何堪設想亟應欽遵諭旨分别妥籌以期有備無患除各屬倉榖前撫臣奏明辦理後業已積有成數應飭令地方官察酌情形隨時禀明動放以濟民食外現擬先在司庫籌銀十萬兩派員分赴產糧之區探訪糧價採運到晉以資籌備免致臨時迫促緩不濟急第晉庫奇絀欵項不能多籌並懇聖恩飭下湖廣總督臣張之洞將前借晋省息欵銀二十萬兩迅速匯晉以爲續購振糧之用該督臣前官晉撫稔知晉省民艱現當災象漸形宜無膜視之理以上所籌不過三十萬兩萬一災廣賑繁不敷撥用惟有援照湖北江蘇等省成案開辦賑捐藉資接濟應俟來春察看情形再行奏明辦理所有晉省天時亢旱災象漸形擬先籌欵購糧以期有備無患緣由謹恭摺具陳伏乞皇太后皇上聖鑒訓示謹奏奉硃批卽著張之洞赶緊設法籌還備振毋得膜視餘依議欽此○○河東河道總督臣任道鎔河南巡撫臣裕長跪奏爲核銷光緒二十五年分蘭儀縣黄河南岸歲修工程方價銀兩開具清單恭摺仰祈聖鑒事竊照豫省蘭儀縣境內黄河無工處所大溜南　生險當於光緒二十三年奏請建築樣黄大壩並請自戊戌年爲始援照榮澤縣廣武山成案每年由司庫籌銀數千兩以爲歲修之用所有二十四年分歲修銀五千兩業經臣等開單奏銷其二十五年分歲修之欵亦經先期飭司撥發銀五千兩在案兹據開歸陳許道禀稱本年蘭儀縣境薛庵人字壩接長加寛添築三壩六垛原奏籌銀一萬兩不敷支銷已於歲修項下撥銀二千七百二十九兩六錢四分彌補所有餘存之欵當飭駐工委員儘數收買舊石備用該處壩皆係本年新加修建不致别生險工惟當秋汛期內全溜直注壩根未免間有掣動當將購存石方向新壩頂衝處逐一加抛計共用舊石五百七十五方四分一釐六毫二絲五忽共方價銀二千三百一兩六錢六分五釐除歲修餘欵僅存銀二千二百七十兩三錢六分全數動用計不敷銀三十一兩三分五釐已由蘭儀縣捐廉補足等情開具清單禀請具奏前來臣等覆覈本年蘭儀縣境內黄河歲修銀兩先於加抛壩垛案內撥用過半已由臣等另案奏明兹查餘銀支銷之數核計方價丈尺均屬相符亦無草率偷减情事除造册 
題銷外所有查核光緒二十五年分蘭儀縣南岸歲修工程方價銀兩謹繕清單恭呈御覽伏乞皇太后皇上聖鑒謹奏奉 
硃批該部知道單併發欽此○○掌雲南道監察御史臣劉覺謙跪奏爲直隸州縣捕務廢弛請飭總督嚴諭屬員勤爲緝捕以靖間閻恭摺仰祈聖鑒事竊以察吏之道首在安民安民之要必先弭盜近數年來直隸吏治漸不如前盜案遂層見疉出臣聞直隷各屬之捕役有與盜通者謂之活班盜按時給錢而捕役爲之包庇有大案則買囑小賊以頂之其不在活班之數者雖不與盜通又皆懦弱已極畏盜如虎卽明知某案爲某人所爲亦復不敢過問直隷州縣如滄州青縣獻縣束鹿肅寗深州四屬冀州六屬久稱多盜近則深州特甚搶案尤多雖經呈報該州置若罔聞他如新城雄縣皆有搶刼之案此皆有活班之捕役爲之包庇也而新城等三縣所屬之白溝鎭漢回雜居尤爲盜藪此來彼往常有六七百人相距百里內外多有搶案該縣竟不同心拿辦隱忍至今此外如雄縣之王家臺下村固安之圍河柳㲼新城之楊各莊霸州之後兩間房河間之鴿子窪皆有强盜窩藏不可不嚴拿者也近又聞寳坻縣之黄莊八里莊李青莊屢有搶案該令或不准報或准報而不嚴拿又如保定至天津天津至通州清河北河兩路均有搶劫船隻之案蓋以入秋以來雨澤過少二麥未經播種盜賊因以繁興明春青黄不接想更甚於今日以臣一人耳目所及盜卽如此之多則他處應亦不少爲此仰懇天恩飭下直隷總督按照所舉各處飭屬嚴拿務獲究報將捕緝廢弛之州縣嚴叅以戒其餘臣所未及之處亦飭屬一體嚴拿儻有緝捕勤能之員專摺奏保以鼓勵之庶盜賊消而人心靖矣所有臣愚昧之見謹恭摺具陳伏乞皇太后皇上聖鑒施行謹奏奉旨○○譚鍾麟片再東莞縣知縣劉德恒調省察看所遺東莞縣篆務應行委員接署查有惠林縣知縣池煒精明幹練器識宏遠堪以調署委署惠林縣任內並無盜刼已起四叅之案據藩臬兩司會詳前來除檄飭遵照外臣等謹合詞循例附片具陳伏乞聖鑒再臣德壽到任未及三月考語係臣譚鍾麟塡註合併陳明謹奏奉硃批吏部知道欽此 
 
