# 1892 - 280 - 4906997

 

Page 1

 
 
[代售解救吞烟藥得貲助振] [  申報館協振所啓]  
　　嘉定徐君聞韶久客金陵力行善事其於解救吞服生烟之法尤爲詳盡靡遺數年以來活人何止以數千計邇有湘中李君國棟贈以洋銀五十枚徐君力却再三謂向來從不受分文之謝李君堅求笑納徐君乃以其資製成解救吞烟之藥送交本館囑變價以助小清河振捐此其善意充周有非他人所可及者如有仁人君子憫洋烟流毒頃刻有性命之虞者請移玉購存以便隨時拯救計每瓶價洋五角用法詳載徐君所撰仿單細繹自能明悉也 
[重印五經體注○全號畫報○岑宫保介福圖出售] [  點石齋啓]  
　　五經體注一書久巳風行海内而善本則殊寥寥或字多漫漶而莫辨或板太縮小而未清不獨閱者有費目力而且場屋中題解有失貽誤非輕本齋有鑒於此曾將是書悉心校印迄今銷售久罄頗蒙士林稱賞今復重印成書紙張潔白字跡清疎行欵悉遵鑒本仍裝三套碼洋兩元六角如欲躉購另議全號畫報自元號起三百號止裝訂廿五本分作四套實洋十五元所附畫譜等各種亦分訂成七本附在套内岑宫保坐鎭滇黔閩疆戰績在人耳目間士民翕服今將平生事跡繪圖置說名曰介福圖亦已印成每部實洋八角如蒙賜顧上海向本分局三馬路北申昌京都廣東兩湖福建汴梁西安四川等省各分莊購取 
[論借倉榖以資兵食]  
　　治國之道民爲貴尚書所謂民惟邦本本固邦安故凡古之王天下者莫不汲汲焉以足民爲事社倉之法宗於朱子所以爲防災救荒起見恐民間有不足之時而預爲之積儲以補其不足非藉以此爲軍餉者也乃昨閱邸抄見護理山西巡撫胡中丞片奏稱據署布政使張汝梅詳轉准署殺虎協副將高鏞咨稱該營駐紥地方春夏缺雨糧價騰貴兵丁買食維艱擬懇援案在於右玉縣常平倉内借動榖一千五百石以資餬口俟秋後糧價平减卽於原借各兵應領餉銀内扣買還倉等情經司核與歴辦成案相符詳請具奏覆核無異應准如所請以恤兵艱除檄飭照數動放屆期扣買還倉曁咨户部查照外理合附片陳明云云則是以備荒者而用以養兵也片中言與歴年辦理成案相符則是該處兵丁借支倉榖殆已不止一二次有例可援每至春夏青黄不接則開倉以資兵食至秋冬糧價稍低則扣取餉銀買榖還倉倘於民間無損則亦樂得而爲之夫以榖儲倉久儲必至霉爛卽使時常晒晾亦不過藏之二三年再久則不可以食以故各處常平倉以及義倉社倉凡爲積榖備荒之計者每年必用推陳出新之法將陳榖售出俟秋收時再將新榖糴進而一出一入之間弊竇卽由此而生陳榖價貴則有可以染指之處新榖價賤則又有可以染指之處斤兩之輕重斗斛之大小錢串銀兩之漲跌無一不可以上下其手此猶弊之小焉者也各省無不有倉推而至於各府各州各縣以至於各鄉鎭亦無不有倉江浙等省更無論矣然往往一逢水旱偏災以一鄉之倉榖救一鄉之飢以一縣之倉榖救一縣之飢而終苦不足夫核計一倉之榖能有幾何小民一遇凶年全賴倉榖賑濟能敷幾日之散放然而實有榖存諸倉則以一鄉濟一鄉以一縣濟一縣以一州濟一州府倉省倉亦足以資恊濟卽使設倉不多積榖未富要亦足以支持十日半月以待義賑之集則所以全活者已不少也若今之各處倉榖則往往所以濟一人一家之用初非爲百姓計董其事者以寒畯起以富厚終一作倉董不數年而安富尊榮不但一家温飽而已卽其中爲司事者不數年而家給人足不僅一身餬口而已其薪水本有定章則彼之富足何自而來其故可不言而喻矣故有時忽逢災荒往往不肯輕易議及開倉賑濟蓋有阻之者也議開倉則一家哭不開倉則一路哭然一家之哭從無所聞而一路之哭實不忍覩不忍覩而常有所覩則倉中之積弊何如乎前此江浙告荒義賑之全活者不少而絶不聞某縣動支倉榖救活若干人某處開倉平糶保全若干户惟有官欲開倉而司董執不允又或有騐視倉中存榖無多甚而指東話西謂存榖恐其霉變攺而存錢者及問以錢之所在則又指東話西謂存在某店某莊夫旣存在某店某莊則必不自今日始矣每年入息若干何不聞其開報且卽使開報要亦紙上空談誰復有人焉按圖索驥核實以稽者哉故朱子社倉之法本屬意良法美顧以有法無人轉致弊端百出嘗見某處義倉當出陳榖之時請地方官臨視一欵至進新榖之時又請地方官臨視一次未嘗不自以爲認眞其實則地方官一到之後不過設一盛席衣冠接奉殷勤勸酬地方官亦不談及卽司董等亦不掛齒盡歡而散作爲常例而規費則照章致送無一或缺其中之有無固不足與外人道也由此言之積榖備荒所備者不過一人一家之荒轉不若邊地倉儲尚足以資緩急周轉之計兵食偶缺開倉動支以資接濟一俟秋成扣餉買榖仍如其所借之數以還藉此以作推陳出新之地而顆粒無缺設遇凶荒當亦尚有所恃也所慮者年年以此爲例則卽年年以此爲弊而有其名者仍無其實也此則與各處社倉又何軒輊也哉 
[諭旨恭錄]  
　　八月十五日太常寺題九月初一日祭歴代帝王廟奉旨遣載勛行禮兩廡遣景善志顔長麟奕年各分獻欽此 
[本館接奉電音]  
　　昨日由京師飛電傳來上諭二道敬謹譯登○八月二十一日内閣抄奉上諭徐郙現補授都察院左都御史其胞姪徐致祥著調補大理寺卿所遺都察院左副都御史著薛福成補授未到任以前著夀昌署理欽此同日奉上諭順天府奏請賞給普濟堂等處及廣仁堂米石各一摺現在節交寒令近畿一帶貧民生計維艱所有普濟堂功德林兩處恩賞小米三百石加賞小米三百石廣仁堂恩賞小米三百石均著照例賞給另片奏請賞給蘆溝橋粥廠及資善堂煖廠米石各等語加恩著照所請賞給蘆溝橋粥廠粟米四百石資善堂煖廠粟米三百石以惠窮民餘依議欽此 
[長樂鐘聲]  
　　京師貢院向有之號房低狹不堪非若近年添建者之高大寛敞兹工部擬一律攺建俾應試者得免蜷曲之苦刻已奏請欽派大臣前往查估矣○管理廂藍滿都統郡王銜漪貝勒訂於八月十九日卯刻在西苑門外奉宸院揀選廂藍滿世管佐領驍騎校考試印務筆帖式並堂考西安駐防防禦綏遠城駐防防禦各一缺先期傳知應揀應考人員務於是日黎明各帶弓張前往預備○湖北巡撫委員管解本年第六批地丁京餉銀五萬兩分裝木鞘於中秋日午刻至部經原解丁役赴當月司掛號訖卽雇夫分舁入後庫院内堆存鎖繫在彼看守以俟銀庫示期騐收○欽天監爲知照事所有本監春官正徐森升任遺缺擬將中官正杜春霖轉補於八月十三日帶領引見奉旨 
 
 

Page 2

 
 
欽天監春官正員缺著杜春霖轉補欽此欽遵到監相應知照吏部查照○左翼前鋒統領處爲咨行事印房呈稱本翼現出正藍旗前鋒侍衛一缺照章咨取三等侍衛治儀正副護軍叅領佐領騎都尉奉國奉恩將軍等與本翼應升人員一同揀選相應咨行貴處卽於應送各員内保送一二員卽日開送銜名過翼以憑彚齊訂期揀選○吏部爲知照事所有揀補山東道漢監察御史一缺本部於八月十三日帶領引見相應知照翰林院轉傳記名以御史用之編修龐鴻書王濂張仲炘三員於是日五鼓穿天青褂備帶補褂並佩帶對子荷包手巾赴西苑門外六項公所内吏部公所書到聽候排班帶領引見萬勿遲悮因用印不及徑行白片○本年秋審人犯應分别歸入情實緩决經刑部奏請覆覈朝審欽派福大協揆等八堂憲銜名業已綴入報章隨訂於十八日在天安門外刑部朝房看册十九日帶犯過堂先期分行内閣六部九卿翰詹等衙門一體查照○慶邸以海部事務殷繁動關緊要擬仿照軍機處額設滿漢軍機章京成案咨取各部院人員考充藉收得人之效大約須俟移入新署然後上達九重也○吏部咨取各部院保送滿御史旋由禮部將滿郎中文麟博昌員外郎宗室綿　瑞珽裕光五員保送 
[使節過崎]  
　　我中朝新簡汪芝房太史爲駐紥日本使臣本月十二日午後七點鐘時太史由滬上乘郵船會社神户丸進發十四日午後二點鐘時道出長崎理署預備小火輪船往迓理事張子豫司馬偕魯肖巖學博孔厚菴明府西譯官顧君敬之東譯官王君乾生整肅衣冠先期鵠候及神户丸下椗卽乘三板上船太史接見之餘乘小火輪船登岸三江及建廣紳商五六輩在馬頭旁呈遞手版請安太史拱手示敬卽乘人力車進理署理事以次重復謁見太史向各紳商略問近時商况各紳商答以遠不如前少焉相約告退太史乃與署中諸君叙一年之别並詢地方近事鐘鳴五下署中設盛宴二席一欵太史一欵新任隨員七人宴畢夕陽西下太史卽辭出上船理事以次恭送如禮 
[日人失利]  
　　今年初夏日本郵船會社薩摩丸駛至中國烟臺洋面船中失愼燬去海山崴各華商所裝貨物若干嗣經會社中人將殘貨拍賣并將完全之貨運往海山崴各商皆不肯收受緣會社中不允賠償所失也延至閏六月杪會社中派人前去理說各商見無賠償之意大都陽奉隂違俟會社中人遄回卽集衆議定章程各貨誓不倩日本郵船裝運其章程略謂凡我華帮在海山崴貿易者數十家近年自烟臺上海長崎等處採辦貨物配搭日本公司輪船運來崴口發售及至卸岸被將各貨殘壞短少等弊撻髮難數每至行中向執理爭論概不賠償抱恨纍纍莫可伸訴以此大衆寒心情願别租輪船配裝貨物今同衆公議租妥西文了夫輪船二條以頂日本公司之期每月兩次半月一次所有裝貨規模總比日公司便利現立定單一租三年爲期自八月二十五日起凡在崴華商無論貨物多寡來往前三口者概不准配裝日公司因公夥新租之輪船立有定單各有罰欵無論本埠鋪户以及各帮俱已知悉如有貪圖微利配裝别船者大衆禀明公所卽以亂規議罰按每裝一墩貨罰洋銀十二元以六元充入新租之船補其虧數以六元充公所公費若有將提單來公所用印者須將船名報實係何口所來之貨倘朦衆舞弊一經查出一例加倍議罰此係於衆有益之事切勿故犯貽笑大方各宜愼之云云此單一出滬上會社中人卽電達東京總理處總理者未免責長崎會社辦理不善令會社中所雇華人及日人各一名同往說和然崴商旣與俄人訂立合同恐難挽回此事也 
[廣州試事五志]  
　　新會縣李姓本肇慶府屬鶴山縣人寄居於此已多歴年李姓丁口頗繁已入籍新新會本屆歳試有文童李植臣者縣試取列第一現新邑紳耆查悉李植臣之父李國鈞係肇慶府學生員當李氏在新會呈請入籍之時並未列名亦未因李氏寄居新會將伊由肇慶撥至新會遂以父子異籍騎考等詞赴學轅呈請將李植臣扣除學憲飭府查悉李國鈞於咸豐十年取入肇慶府學本屆按臨肇慶歳試李國鈞雖臨點未到然去年錄遺仍是肇慶原籍學册現有其名是李國鈞尚存不應父子異籍乃批准將李植臣扣除將來仍隨伊父李國鈞在鶴山縣考試又新會縣紳耆以李姓騎考及文童李鑾藻李樹慈李孫貽李海澄李毓光等之父均係肇屬緒紳今李鑾藻等在新會縣試乃父子異籍呈請學憲扣考學憲批示云李姓業經呈請入籍斷不能因該紳指攻全行扣考惟呈黏抄内開府考文童李鑾藻等父子異籍各詞仰廣府刻卽傳諭認派保查明該各童與黏抄是否相符及其父曾否尚存如其父存者應一律扣除以昭平允如父已殁者似稍有間該提調官核明分别辦理○日前徐花農宗師考試東順香三縣童經古塲中拿獲槍冐三名發交提調官訊究供出認派保廪生名姓宗師仰府一體提集訊究詳請懲革并牌示云聞此間槍替等弊往往於點名時恐同考童生　破故意留俟補點本院前試肇慶時有一補點童生令其試背三代年歳竟致含糊當時卽行扣除亦該生童等所共知乃前日經古塲中拿獲槍替至三名之多發交提調官問明嚴行懲辦所有此後各塲該生童等務按照時刻齊集聽候點名倘臨點不到雖係案首亦均不准補點毋得自誤特示○徐宗師批旗籍附生金保福呈詞云該生前因母病侍疾以致歳試正塲及覆經古均未能到兹據呈請補考前來本院體朝廷教孝之心姑准其赴學報明備造卷册於各生補歳考日一併補試尋常不得率援爲例以杜規避之漸 
[命案誌奇]  
　　金陵來信云江浦六合二縣交界之處有山線亘數里人烟寥落四無居鄰一日有二三牧豎陟嶺嬉遊忽見盤石下血迹模糊掘而視之壓人腿二條腿上有白韈并藍布袴半截刀痕宛然沿血跡曲折追尋約距數十武見浮土一堆微露　迹墾以鍬鋤則雙臂與身在焉獨徧查無首内有黠者奔告地保登山檢視見　猶未腐知去被害之日無多遂就近禀請六合縣裘大令相騐塡明屍格訪尋家屬領棺一面簽差緝捕正兇按律懲辦聞之土人云細察被殺者衣履等物似是某村張姓佃人果爾則恐爲妬姦而起蓋夙知其喜躤柳眠花也惟張所居不在六邑境内須移文江浦縣核辦云 
[丁簾秋影]  
　　江寗將軍豐軍帥於本月十四日拜會兩江總督劉峴莊制軍面商公務十七日清晨迤邐出旱西門小憇皇華館鐘鳴十下排道至下關登澄波官輪船赴鎭江親閱旗營操演沿途有水雷船護送至十九日辰刻言旋文武百官仍至旱西門外碼頭恭迎如禮○文童縣試已於本月十三日告竣上元縣陶仲彝江寍縣藍雲峯兩太令示期十八日考試武童馬箭是日赳赳者麕集於江寍府署西首箭道中聽候點名獻技一時霜蹄逐電雪羽飛星觀者密若堵墻無不鼓掌稱妙○金陵金沙井梅姓家豢一雄犬已八載餘近忽狂吠不休有類國門之瘈本月十六日清曉擔水夫某甲赤足過其門犬寂然無聲奔至身旁以利齒齕其左足甲負痛之下大聲疾呼犬遂揚尾掉頭飛奔而遁甲見足上有血孔四處深入四分有奇急倩某醫士治之以藥水洗去其毒然已腫如五石瓠梅恐不利於已將甲舁赴花市某西醫處籲求敷療能否保全性命尚未可知鄰家恐此犬再出傷人圍而斃之瘞諸荒野 
[安慶魚函]  
　　皖省鹽河厘務向由准補廬州府范映泉太守辦理刻太守奉檄履新所遺厘務一差經嵩方伯札飭現辦鳳凰頸厘務之候補府祺子麟太守接辦○澄清差輪船被碰一事已記報端兹聞事在本月十三日行至距省三十里許魏家店江面時當黑夜江霧冥濛適有怡和洋行之某輪船迎面駛來致肇此禍在船之某軍門雖幸無恙然尚淹死眷屬一人○前署臬司兼辦防軍支應局之松秀峯廉訪因已革山西巡撫阿嘯山中丞案内被叅褫職所遺臬篆經督撫憲委候補道童次山觀察接署擇吉本月十四日履新防軍支應局務經撫憲札委候補道蕭小虞觀察總理而以錢筱嵐觀察爲會辦至營務處彭受臣觀察革職後所遺差使札委候補道王蘭畦觀察接辦想亦須次第任事矣○月前安慶府聨仙蘅太守接到屬下六縣稟報咸稱田禾苦旱歉收懇卽委員勘騐太守披閱之下卽詣藩轅禀陳一是嵩方伯遂札委太守親臨查察 
 
 

Page 3

 
 
情形太守諏吉本月十六日束裝就道首查懷寍以次而及桐城潛山太湖宿松望江大約需一月餘始可返省 
[禾客述新]  
　　嘉興府宗太守於本月二十日清晨乘舟赴省垣想有要公面禀撫憲也○平湖縣屬曹家橋某某諸婦夙喜佞佛某日雇舟至姑蘇賽願歸後順道至嘉郡燒八寺香然後遄返行至平湖東門外時已向晚遂繫纜於荻花淺渚之邊初更時梢棚所點燈籠忽然火發舟子咸起而撲救致船身側重諸婦悉墮入波心幸某姓絲網船主夥見之入河援救諸婦始誕升彼岸得慶更生至翌晨檢點之餘尚少五婦兩孩少焉孩屍漸浮至船旁而五婦已毫無影響船主知不免於罪咎投平湖縣自首不知縣尊將若何發落也嘻燒香原所以祈神佛庇祐乃驀遭巨禍而神佛竟置若罔聞君子曰是眞殘忍之最者○王店鎭某樹行主趙某每日必在行中夜膳俟結清帳目然後歸家其家僻在鄉村離行約半里許某晚提燈而返中途見一人迎面而至舉足踢其燈燈墮塍間燭爲之滅趙知爲斷路者正欲高呼突兩人出自叢葦中用力揪倒拳脚交下似欲得而甘心幸有人聞警奔來招集數人爲之追赶而兇人已如飛而去不知所之趙乃倩其人扶掖歸家旋於次日投嘉興縣報請騐視金邑尊略訊數語飭回家醫治一面派差密訪兇犯然至今仍消息全無也 
[鳩水澄波]  
　　本月十一日長江水師提督李與吾宫保因病出缺已誌報章兹又接蕪湖來信云連日地方文武各員弁及外省官僚咸以一束生芻親臨吊唁素車白馬相屬於途遠近水師各營及部下兵士亦排班叩奠致慤致誠蓋三湘子弟疆場百戰甘苦相從一旦痛失長城宜乎興梁木泰山之慟也又聞各營已議定每營叅遊各獻祭禮一席都守千百則合獻一席營中軍士又合獻一席咸於日内齎至靈前錯彩鏤金輝煌奪目○蕪湖新横街悦來客棧專寓輪船過客樓臺高敝陳設輝煌本月初十日某輪船由漢臯下駛抵埠時有一贏縢履蹻之少年貿貿然來視之蓋數月前曾裘馬麗都於焉信宿者而昔之翩翩慘緑今忽變爲鵠面鶉衣棧主揮令出門少年哀懇再三自陳原委云昔由鄉里出外囊資營運意頗自豪無如命途多舛且遇淫朋狎友引入楚館秦樓風月流連揮金買笑不數月而牀頭金盡流落客中乞食無門不得已而作歸計過此小憩卽當回涇縣家中棧主憐而納之詰旦少年僵臥不起察之似發急痧急覔薙髮匠爲之挑刮並無轉機遂送至棲流公所公所向例不收垂斃之人只得置諸門外俄頃目瞑氣絶棧主報知團總地保前來騐視檢所遺包袱内僅破衣一襲質劵十六紙乃報明邑宰向善堂乞棺收殮瘞諸荒坵○日來米價又似春潮之暗漲計上白者每石須銀一兩六七錢次者亦一兩四五錢聞因粤商購買者多商販轉運紛煩故市價爲之加漲云○道轅春秋兩季例差向爲聽鼓者一年佳會每屆揭曉紛紛向津要遞字條一如書院中寒士之夤緣膏火者然楊子通觀察深惡鑽營奔競之風此弊頓爲之革本月十二日秋季例差揭曉祗委佐雜三十八員名落孫山者未免垂頭喪氣矣 
[柴篷失愼]  
　　本月十八日天將曙時揚州徐擬門外計　　　　　　於火時則濃烟匝地烈焰冲霄遥望半空燦爛如赤城之霞城内　　　　　　　　　　　　　　　　　　　　　　　　對河某柴篷不戎方　　　　　　　　　　　　　　　　　　　　　　　　居民曁各善堂均以重門扃閉魚　森嚴不獲出外救護第聞鑼聲人聲犬吠聲以及乾柴暴裂聲攪成一片直至曉色通明火焰始衰喧聲亦寂查悉燬去柴篷兩家積薪數堆共約三萬餘束當此薪價大漲之時乃爲祝融氏收拾一空良堪浩歎尚幸左近茅檐未遭殃及是可喜也 
[力挽澆風]  
　　邗上青皮痞棍擾害閭閻迭經官憲訪拿懲辦本報已屢紀之矣兹由保甲總辦趙觀察出示一道略謂揚城青皮地棍及開花烟館臺基等人屢經本道曁有司衙門訪拿嚴懲雖經逮案罪止枷責一朝釋放依然恬惡不悛甚至凶横愈甚竟有藉端賄囑邁婦吞烟自戕以圖訛詐等情種種刁風殊屬目無法紀昨經本道擬詳嗣後該棍等倘仍敢滋擾地方以及開設花烟間臺基並買良爲娼等事一經訪拿或被告發卽按照案情輕重訊明分别年限予以覊禁現已奉督撫憲批准誠恐愚氓鄉婦未及周知合再出示曉諭須知吞烟自戕希圖訛詐卽使毒發殞命亦屬死由自取與人無尤一經逮案到官當先治以藉屍圖詐之罪然後再訊肇事情由如本案應得罪名仍不得因吞烟而稍從末减等語觀察此舉不但力挽澆風亦可以保全民命造福地方豈淺鮮哉 
[金陵官報]  
　　八月十五日文武各官均禀賀常鎭道黄統領新湘全軍記名提督陳基湘均辭辦新兵營事務丁憂候選同知夀永鍇到鎭江來知縣邵承灝由溧水查勘秋災回奇兵營守備林夀康辭十六日借補江西撫標右營遊擊王國權到由京引見來帶督標水師後營王俊南帶奇兵右營鄒理堂左營馬鴻利知州楊增芳縣丞余錫福均見請補江南鹽巡道胡禀辭回滬中恊劉稟知拜本畢葉元鋆辭回鎭江電報局委員兩淮候補鹽大使張紹棠禀知赴龍潭巡查電桿澄波輪船王金相水雷輪船馬超羣辭送將軍豐赴鎭江署正藍旗恊領圖塔布署鑲藍旗協領鳳喜叩謝十七日提督郭寳昌統領新兵等營李占椿借補江西撫標右營遊擊王國權辭回江西三位均見辦軍裝火藥局候補道察辭赴蘇謁見撫憲並赴滬採辦洋料十八日藩臺瑞辦城内外保甲局候補道馬羅辦洋務局候補道曾辦釐捐局候補道歐陽辦淮揚水師支應所候補道張辦湖北督銷候補道楊鴻度到老湘營統領候補道王詩正辭赴蘇首府李兩江營務處提督郭寳昌中協劉城守協　江蘇卽用知縣湯曜到由蘇來均見金陵營叅將謝詩才禀知由太平回上元縣陶江寍縣藍均禀知今日考試武童馬箭候選知縣彭意鼇辭赴直隷大使鮑曾憲奉示甄别考試 
[邗江官報]  
　　八月十一日湖北周守戎玉寳解餉到揚十二日府縣各學禀知赴泰州送考十三日梁分轉世禮委赴泰屬查災汪鹺尹秉端解甘餉起程十四日泰分司沈分轉海分司徐分轉抵揚沈司馬元龍由姜埝差次來揚十五日各官禀賀秋節王鹺尹師德委總局收支差十六日文鹺尹綸由淮北來丁分轉士年由省回十七日方鹺尹臻碩委解京餉十八日趙大令嗣康由都回銷解餉差署東臺塲洪鹺尹抵揚 
[滬上官塲紀事]  
　　江南提督譚青崖軍門於前日來滬刺舟小東門外吳淞碼頭提右營傅叅戎守備桂守戎上海縣黄大令以及屬下各弁勇均至江干迎迓聞軍門小作勾留卽須遄返云○日前江安糧道馬觀察乘某輪船來滬就英界某客棧暫駐行旌旋於前晚起程印委各員恭送如禮 
[拾金不昧]  
　　前日午後本城成衣匠許某送衣服至北市胡家宅某姓家回時取得鷹銀三元包在手巾内雇坐東洋車至小東門外付給車值然後入城倉猝中將銀遺忘車上未之知也行至海防廳署前始行憶及急出城找訪見車夫鵠俟於吊橋堍遥望許來欣然曰君莫非尋覓洋銀乎若非我則早脱逃矣許曰然車夫卽將包交許檢點無悮許喜出望外稱謝再三給以洋銀一元車夫亦稱謝而去 
[搶竊彚志]  
　　本邑大東門外昇吉里張公館中被梁上君子所算失去銅壺衣服等物至次晨始知覺遂告知汛捕緝查○施宦僑居小南門外捕盜局後前晚有眷屬自外歸將及門前忽一匪徒不問情由攫取耳上之墜眷屬大聲呼救迨家人奔至則匪已如黄鶴凌風矣○前晚小竊吳文永混入南市洪昇碼頭向通裕酒店肆其妙手空空之技店夥當塲拿獲唤十六鋪地甲送至中局請懲局員蔡二尹提訊之餘吳惟求恩宥二尹判令責手心二百下掌頰四十下交捕收管候示 
[案已讞成]  
　　川沙人陸春春被李惠生誣以竊牛控諸新閘巡防局局員桂二尹擅自刑訊以致傷重而斃旋經上海縣提集案中人証迭次研訊供証旣確卽備文將通案人証十餘名口解赴省垣此皆已見本報者也前日解差回滬述知抵蘇後適臬憲陳舫仙廉訪返自金陵諭將人証發交長元吳三縣分别管押旋交發審局員張太守研訊業已讞成至在局行刑之勇丁應業瀛則已因病身死云 
 
 

Page 4

 
 
[英界公堂瑣案]  
　　包探王阿二禀稱李阿桂竊取公和祥碼頭棧房内所儲紅糖若干由窗躍出經支更人林大畢見而阻獲扭送捕房小的詰得尚有同黨傳阿富李沛裕二人旋卽一并拘獲據管棧人言查明共失糖一百六十一磅阿桂雖在雛齡前已犯竊三次傳亦犯　二次現在所竊之糖内有四十五磅售與袁悦生已由小的吊出原贓送請究辦林訴稱小的在公和祥棧房當更夫目覩阿桂由窗口躍出遂會同基號巡街捕獲交捕房由包探問明尚有傅及沛裕一同行竊是以吊贓送案阿桂供稱小的係寍波人年十七歳父母已亡向隨舅母僑居治下同文書館隔壁此次實因衣食無著故與傅同入竊糖伏求大老爺俯賜哀矜免予懲辦傅供稱小的亦寍波人與阿桂同年且已同失怙恃向在治下小本營生求賜宏恩誓當圖報沛裕供稱小的係江北人年十六歳家有老母貧乏難堪此次由阿桂糾同遊蕩以致同犯竊案同押捕房如蒙憐而赦之則世世生生同感再生之德矣袁供稱小的係本地人在治下開點心店買得紅糖四十五磅實不知其竊得今旣來案只乞施恩蔡太守判令將阿桂枷號兩禮拜發虹口捕房前示衆期滿與傅各管押六月沛裕發棲流公所覊留六月袁罰洋銀四元以充某項公用再令具嗣後不再收買竊贓　結贓給還失主○包探王阿二禀稱本年六月某日押犯陳瑞三與同押犯人王阿三因事口角致被毆傷當時卽解請大老爺訊供判令各照原斷日期加押三月内有金丫頭者又在押所穴壁脱逃拿獲後大老爺斷令於兩罪外再加押三月其餘各犯均已滿期今特送請發落王金及陳阿寳曹祥祥同供稱目今瑞三傷已告痊小的等已受罪多時求恩開釋蔡太守謂瑞三受傷後右腿已殘廢遂將王陳曹三犯備文移送上海縣請黄愛棠大令懲處金旣未滿期仍歸捕房管押瑞三請由縣訂期令捕房送案察騐○某零兌莊主顧晉卿訴稱昨夜有賊穴壁而入竊去錢四千文當塲追獲人贓扭交巡捕後查點尚缺錢五千文是以投案求辦竊犯王芝林供稱小的係杭州人向在治下當小工度日偶被賊星所照以致貪小竊錢當時實祗小的一人並無同黨所竊祗青蚨四千翼並不另竊五千文蔡太守判令管押三禮拜贓給顧領去○陳裕鍾訴稱有賊　門而入竊去所掛火油燈追獲人贓交捕送案竊犯張阿裕供稱小的係山東人自來治下初次犯竊以後自當力圖攺過此次尚乞恩寛蔡太守判令管押一禮拜贓給陳領去○包探張九意禀稱莊阿元竊取張紀棕所開茶肆内水烟袋一枝銅面盆六具經小的拿獲人贓解送案下張投案領贓莊供稱小的係寍波人年祗十六歳初次學爲掏摸生涯求恩赦免蔡太守判令責手心五十下贓給張領去 
[法界捕房瑣案]  
　　林裕隆皮絲店失竊衣物察知賊由比鄰陳大生洋貨店穴壁而入并在大生板壁畔尋得所失之衣兩件遂據情控諸公堂此已詳登前報昨晨九點鐘時葛同轉蒞捕房訊案林夥羅年卿偕大生店主陳福祥投案各訴前情同轉問上期命爾等邀同大生店内作工之木匠到案質訊今曾否邀到包探王榮培禀稱小的聞木匠已向原告言明願備酒席欵之遂得了事矣同轉問陳曰失竊之時爾在何處供稱小的住樓上初六日黎明時甫開後門驀見板壁畔有衣兩件墻上穴有一洞洞旁遺下紙煤等物而門窓上下關閉如前想此賊並非由小的店中往竊且失竊後林卽應前來咨照不知因何絶不提起同轉著退去各自查察限一禮拜據情禀覆○泰昌棧主張紹祺卽張梅亭挈子增夀控野雞淫娼邢錢氏奪去其子金鑲籐臂釧一案昨已紀諸報章昨晨張仍偕增夀投案求追葛同轉飭提該娼及龜子邢産叔覆訊邢龜供稱邢錢氏雖作野雞娼實係小的之妻室籐臂釧抵在龍華友人處願限三日内取回旋有義泰糖菓鋪張雲卿持保單投案聲稱小的願爲邢作保限日將臂釧繳到同轉允之將男婦一併交張保去限三日内繳贓○某縣捕役夥蔡希賢誘崇明人茅道士之妻施氏來申勒令茅道士繕寫休妻契據旋卽驅逐回家復串同蟻媒將施氏變賣會捕局勇訪知其事將蔡及施氏送案葛同轉質訊之下諭令施氏之母施王氏至崇明邀茅道士到案質訊此亦屢詳前報者也昨晨施王氏投案訴稱小婦人奉諭之下卽函致崇明現接茅道士回信云蔡爲人凶惡竟將人妻變賣畏其勢燄不敢前來蓋恐將妻領去後不免遭蔡之害也請大老爺暫將女兒發入善堂再定行止同轉飭帶蔡訊究蔡仍供稱茅道士將妻送給小的抵銷所欠之洋銀一百數十元同轉謂今施氏已供明實祗欠爾洋銀二十餘元爾竟揑稱百餘元旣佔踞其妻復行凶欺嚇情殊可惡法實難寛遂判令笞責二百四十板候解公堂核奪 
[孝可格天]  
　　昨接本埠阜成里張公館交來無名氏爲求父病速痊助充敝所留養貧民經費洋十元當卽照收注册掣據交收欲救父而求神爰隱名而述意心存惻隱自必不藥爻占矣[  滬北棲流公所司董謹啓]  
[駿惠頻頒]  
　　啓者昨承杭州壯猷堂善長助規銀一千兩安徽吕兆璜善長助規銀五百五十兩湖州姚守梅世伯募助英洋五百元合規銀三百六十六兩七錢五分不具姓名由秀水縣署來助洋一百元無名氏由乾盛亨來助洋一百元則敬先後祗領感篆莫名除壯猷堂聲明不邀奬叙卽當禀請閣爵督憲彚案奏報吕兆璜應得奬叙業經塡給實收造册詳報外餘均分别函詢照章給奬求登日報藉誌謝忱上海北市絲業會館籌辦順直賑捐滬局錢塘施則敬子英甫謹啓 
[設筒募賑]  
　　眞州程蘭畦先生畹名下士也樂善不倦年前以東省災重值陽州六月觀音山香市時先生與厲耕巖茂才在山設筒募賑竭數晝夜之力刻不去山所募賑欵涓滴歸公事竣將所收細數開寫黄紙徧貼通衢以明心迹咸知有程厲二善士也今者順直豫東水災紛告而厲耕巖茂才復發慈悲擬設公所於陽州舊城贊化宫内廣爲勸募是誠一再倡捐勞勩不辭深幸同志有人敢請登報以彰善行 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
 [G 
[人參鹿茸三貴丸○參茸衛丸○參茸白鳳丸○金鎖固精丸○舒筋活絡丸○小兒回春丹廣東鹿芝館分設上洋老巡捕房對門]  
人參鹿茸三貴丸○益氣之品人參爲最補血之物鹿茸爲速此丸重用之以爲君凡遇氣血虧損陰陽失陷精不化氣血不歸經酒色過傷腎冷精寒心煩舌燥肢體怠倦上能塡充髓海下可温煖丹田中則健脾益精補先天不足之元氣培後天已定之精神增壽延齡潤顔益嗣每兩洋一元四角○參茸衛生丸○統治男婦老少氣血虚弱精神困乏病後失調婦人產後欠補凡因虚弱百發皆宜卽無病者服之亦能生精神耐勞碌誠衛生之聖藥也每丸洋二角半雙料者洋一元加料洋五角小丸每兩洋一元○參茸白鳳丸○此丸爲婦科聖藥如資質薄弱不受誕育月事不時經來腹痛經閉血枯赤白帶下一切胎前產後各症皆能奏效每丸洋一角雙料洋二角○金鎖固精丸○專治心腎不交夢遺滑洩精血不固洩後餘滴及年久白濁等症此丸有如金鎖固守玉門功效神速每兩洋一角○舒筋活絡丸○專治風邪氣閉壅塞經絡胸膈膨痛半身不遂口眼歪斜手足疼痛等症每丸洋三分雙料一角○小兒回春丹○統治小兒驚風氣喘咳嗽吐乳多啼發寒發熱水瀉不止一切萬病立可回春每丸洋一角　分寄杭城皷樓外元成參號内發售 
[上海中華匯理銀行告白]  
本銀行現備股本銀五十萬磅日後可增至一百萬磅　本銀行以香港爲總行香港董事未士機利士未士希士未士活頓陳傑臣翁周東生翁關愷川翁總司理人未士卑厘　上海首董末士鞱本　司理人未士高魯威本銀行分設英京倫敦日本横濱中國上海厦門及各通商口岸外洋新加坡檳榔嶼印度新金山美國各口舊金山等處　本銀行專做各種押欵存棧穩妥貨物按揭銀兩各口匯票以及各項銀行生意諸君如有銀兩欲存放本銀行者以十二個月長年給息按每百兩計銀五兩六個月長年給息按每百兩四兩三個月長年給息按每百兩三兩此佈英一千八百九十二年四月廿七號謹啓 
[買票須憑信實]  
天來福源源來 
英十一月票單張五元八角分條五角九分棋盤街中 
[謙和洋行]  
啓者本行開設在英大馬路三十二號門牌由外國裝運進口各種洋布及新舊鐵並大小各物中國各種買賣店主掮客等均可至本行内看樣各種貨樣皆可任意觀看特此佈聞 
[茶食兌行比衆减價]  
本號首創浙寗茶食久巳馳名今新增拆兌貨照門市價更克巳欲便宜拆兌者請來面訂又新製消渴口香糖發售小東門内太昌啓 
[名醫來滬]  
俞炳然先生精内外醫理兼善針炙有著手成春之術吾鄉俱以名醫稱之近日來遊其懸壺於虹口老船廠對門裕生號内特爲病者告四明王松堂啓 
[鴻昌號批發]  
自運吕宋票專拆同業兼售門市遠處信購原班回件紅票克己兌現售十一月票分條六角如蒙賜顧上海棋盤街 
[心胃氣痛良藥]  
閱報盛稱上洋盆湯衖壽榮齋心胃氣痛散極靈屢書則不一書矣余久患心胃氣痛速購藥一瓶需洋五角服下卽愈登報申謝周森齋具 
[合豐衣莊　真不二價]  
本莊揀選原典估衣專辦各色綢緞時式新衣自運粗細皮貨不合包退回換加工重料克巳定價每兩七角承蒙賜顧童叟無欺棋盤街中 
[躉批比頂公道再减]  
快發財必定利 
十一月票單張五元七零售條頭五角八信購申四馬路 
[心氣痛仙藥]  
吾室氣痛甚辛苦遍覔名醫藥不好靈藥購於仙壽窩立服立愈如仙艸聊以四句詩嗚謝南翔李太守第啓 
[漢口新開藥房廣東人和軒]  
嘗思上藥養命中藥養性下藥養病是知人事有旋乾轉坤之功而藥石有救急扶危之用者也夫欲善其用者必先善其事假令選擇不精泡製不工調劑不妙配合不純如秦入視越人之肥瘠漠不關心因以爲利君子慨焉本軒家藏秘方壺貯良藥其還擇之精泡製之工調劑之妙配合之純差堪自信初不敢表見於世屢承友朋敦勸公諸同人廣其功用竊念韓康賣藥古有前賢愚何人斯安敢比　亦聊以寄其活世濟人之懐庶使人無夭折物無　　於陰驚中不無少補云耳茲特選料虔修各項膏丹丸散藥酒分設漢口集稼嘴發售擇吉本月廿一日開張從上海何雲　啓 
[大東惠通銀行]  
啓者本銀行資本英金二百萬磅又公積英金二十二萬五千磅總行開設在英國倫敦外國總董係怡和行之開錫惠恩利行之恩利公平行之愛未生匯豐銀行之麥格林前沙遜行之沙遜都阿行之都阿共六位上海董事係怡和行之司麥克利各遜行之馬士美最時行之國夫公平行之百露斯　共四位所設分行在香港孟買格拉吉打新加坡檳榔嶼長崎神户橫濱厦門福州天津等處凡各種房産貨物等皆可向本銀行作押欵并各種銀錢來往又本銀行可代客收存銀洋存三個月者付息三厘存六個月者付息四厘存十二個月者付息五厘特此布聞經理本銀行事務人陶耳薄啓 
[輪船往釜山元山琿春埠]  
啓者本行賽局麥魯輪船船主名格納於禮拜四卽廿三下午三點鐘開往長崎埠於廿六換托局麥魯輪船開往釜山元山琿春埠如各寳號欲裝貨搭客者請至本行訂定可也此佈日本公司啓 
[聲明]  
本號中秋收歇外面銀洋紙票往來一概淸楚生財盤與　和成接開向後該號往來欠項等情與愼泰不涉愼泰東洋莊啓 
[催贖押欵]  
押欵白蜡到期如至期不贖照市拍賣以抵押數北市怡源祥啓 
[美記鐘表告白]  
今有新到異樣鐘表其貨堅固特辦婦女合用小銀表玲瓏非常每只價洋十元三號銀表以備男人所用每只十元又有納格而銀表每只五元并有電度金表大英小金表大英四號金表再有反肚大英銀表貨高價亦便宜又有雙帶千里鏡金銀眼晶金小照盒子中號金剛鑽戒子其價格外公道如蒙紳商賜顧者祈請至本行是荷 
[心氣痛第一散]  
興讓街仙壽窩心胃氣痛散騐如仙丹吾母久患是症名醫叩盡藥正無靈向購一瓶需洋六角清茶送下二分立服立愈予笑曰斯藥之効速得非仙傳乎特此以告同病如有假言男盜女娼周有濂周有德同敬啓 
[巴勒水險告白]  
啓者今康買興尤寗水險公司備存實本洋一千七百萬元在中國專保各口洋面貨物水險無論平安水漬皆可照保價亦克己如貴商號賜顧請移玉五馬路二號巴勒洋行帳房面議可也此佈巴勒洋行謹啓 
[漢口客棧减價]  
本棧開立洋街輪船碼頭左近安寓仕商搭客寫票報關裝載每天每位房飯金一百文搭客水脚格外公道如蒙惠顧者攏埠請至本棧派司事照料行李庶免貴客勞心耳此佈萬安星記春元春元棧仝啓 
[上海同文書局告白]  
南海康長素先生所箸新學僞經考十四卷在本局發售此書考得費易毛詩古文尚書局禮左傳爾雅說文皆是僞書二千年未闢之學海內爭先快覩者也初印白紙精本收回紙墨工價銀二兩 
[英十一月票出售]  
今售十一月吕宋票定拆公道兼兌紅票格外克巳零沽雙張十二元單張四開照算分條七角華九月十四日開彩凡蒙函購原班回件此佈老廣豐新廣豐萬福來萬寳來萬福來新行仝啓 
[輪船往香港新加坡庇寗]  
啓者本行有堅固快輪船名碼喱咑喇　准於八月廿七日開往香港新加坡庇寗等埠如各寳號欲裝貨搭客者請至本行面訂可也此佈老沙遜洋行啓 
[專售嗎啡批發]  
ＡＩＨＰＲＯＭＦＯＥＴＡＩＲＵＭ 
ＹｂｄｅｆａｐｅｆｐＹＰＭＯＣＧＮＡＥＲＡＦＣＡＬＭＦＪ 
ＨＧＲＵＲＮＩＤＥＥＧＤＩＲＢＨＴＲＯＮＧＬＧ１７ＱＨＸＮＡＲ 
本號向在英京自運精粉有年或箱或磅零拆均可共價格外公道各埠信購原班回件蒙顧上洋觀音閣碼頭謙愼安茶棧衖内姚杏記號 
[被累不明]  
余於光緒十五年間在法租界鼎和莊荐保胡望源爲學業今冬巳將滿師詎於八月初四日望源在本莊竊取往來摺支付洋三百元逃去惟該莊銀錢摺據均歸帳司專執望源旣於初四日逃避何延至初九日始來通信事隔多日人必走遠况初五日店内仍以原摺收付銀洋何以竟未察及其中情由實屬難解現自初九日起該莊與余四處訪查其人尚未尋到余與該莊主各有前情未便煩瑣總須尋到本人方可水落石出故特登報倘有知望源蹤跡來報信者謝洋十元能代尋到送來謝洋廿元此佈張慶祥啓 
[日本軋花機器]  
本號自運日本各色軋花機器打花機器以及機上應用之皮棍皮帶鐵杆等零星一應俱全其價亷物美並有巧匠代人裝設修理一切無不周妥貴客倘賜顧者請至本號面議可也法大馬路東首東商吉田號謹白 
[四馬路東首光繪樓謹啓 [P < 
攝影之藝不難於曉而難於精是以操是業者幾如林立而求其巧者罕若晨星本樓房宇之敞鋪設之美器具之備工作之精早巳馳名遐邇茲復修飾一新更添名手以期精益求精出乎其類自誇者何足信明眼人自能辨有意映像贈送親友或放大留傳後世者宜知何往 
[天然照像减價馳名]  
設四馬路西首近有滬遊泰西名士講求照像諸法精畫油像電光放大比衆不同神速肖妙見者無不讚羨四寸二角六寸七角大小全備面議另有十錦珍菓每盒洋一角海上天然啓 
[上海屈臣氏大藥房發售]  
嫩面粉水 
此香水善能除面色暗晦能令容貌光巳上各昌閨閣用最爲合宜用法另仿單詳列藥用法 
汗斑藥水 
專治汗斑皮膚濕熱等症兼服本局沙及服法士庇禮刺水其臟腑濕毒更易痊愈價錢均 
風濕藥水 
此藥專能袪風去濕消腫止癢凡風寒另有仿暑濕發出四肢此藥搽之立見功效矣單詳列 
烏鬚髮水 
此水無論鬚髮生成何色皆可染之烏尚有無潤並不損壤皮肉與市上所賣者不同數藥料 
患眼藥水 
此水專治風火上升眼目起點甚至内容後續外障翳雙　欠明一切風眩患眼等症登 
洗牙藥水 
宜漱口時以數　和入水中保無牙患除口穢氣口漱後齒煩留芬誠妙品也 
[戒烟捷徑七日斷癮]  
戒煙衞生丸 
此丸倍加衞生等藥而養生機且價亷功速靈效非常包戒一切新老烟癮百病不生每癮一錢呑丸五粒癮重者照數遞加每粒大錢四文廣東杏林軒精製分設上洋大馬路抛球塲 
[城濟堂啓]  
戒烟呬噶草 
戒烟呬噶草靈騐異常服此戒脫皆稱仙草每服錢廿一文近來假冐甚多認明包内有逹醫士小像爲記　上洋棋盤街北四馬路口分售朱家角同順豐號 
[瘡科名手]  
廣東孝亷趙允菁以儒術而通醫術其後嗣多善醫現寓禪臣洋行繹如先生其最著者也余舍姪患陰疽症甚是危險得蒙診治藥到回春先生不獨以跌打刀傷駁骨等術名世也特登申報俾衆咸知此告八巴利洋行張堯初敬頌 
[輪電兩局謹啓]  
輪電兩局開辦巳久均資熟手凡官氣書生氣皆不相宜近來官塲候補候選人員及　　士子各持　函來者紛紛每月必數十人坐守數月徒靡川費卽各人酌送數金亦不敷資斧大非愛人以德之道特此告白幸勿自悞]  
 
 

Page 11

 
 
[光緒十八年八月十五日京報全錄]  
　　宫門抄○諭旨一道錄前○發抄硃批四道○豫撫裕奏遵章考試正佐各員彚定等第摺○又奏保奬閿鄉縣修築　　石壩出力員紳摺○桂撫張奏請仍以原擬之員升補通判摺○河督許奏請仍以原擬之員升補守備户○粤督李等奏　　疎防監犯各官請旨交部議處摺○又奏撥解河工銀兩片○八月十五日禮部宗人府欽天監廂紅旗值日無引見○加　假滿請安○補用道府陳乃瀚等謝恩○希隆阿續假五日○召見軍機崑岡錢應溥○皇上明日用膳辦事後至頤和園皇太后前請安畢還海○發抄王文韶奏補用牧吳光漢補寳寗令奉硃批吏部議奏欽此○又審明已革總兵殺斃姦夫案定擬奉硃批刑部議奏欽此○又審明已革遊擊威逼民婦夏楊氏身死案定擬奉硃批刑部議奏欽此○又楊鳳岐等補臨元鎭都司奉硃批兵部議奏欽此○○河南巡撫奴才裕寛跪奏爲遵章考試正佐各員彚定等第恭摺仰祈聖鑒事竊准部咨凡　後秀監生捐納勞績兩項出身之府廳州縣及佐雜等官無論現任候補委用試用均一體考試府廳州縣試論一道視其於刑名錢榖一切治理是否通曉再加面詢量其才具分别等第佐雜等官試以告示制語如文理未能明通仍於繕寫履歴中考其字畫詢以字義重其才具與府廳州縣一律辦理等因查豫省奏定章程每月考試一次列等存記半年彚奏所有光緒十七年下半年考過正佐各員業經奴才照章奏報在案今自光緒十八年正月起至閏六月底止半年内報考知縣四員佐雜八員奴才隨時嚴密扃試詳閱試論各卷文理尚屬明順繕寫履歴各員字畫亦俱無訛詢以字義皆能通曉均將試卷發司存記計列二等者八員三等者四員並無應列四等曁不堪列等之員現屆半年彚奏之期據藩司廖夀豐列册詳請奏咨前來奴才覆核無異除考過各員照章署補並册咨部外理合恭摺具陳伏乞皇上聖鑒謹奏奉硃批吏部知道欽此○○河南巡撫奴才裕寛跪奏爲查明閿鄉縣修築黄河石壩出力員紳遵旨擇尤酌保籲懇天恩給予奬叙以昭激勸恭摺仰祈聖鑒事竊查閿鄉縣修築石壩各工一律完竣在事出力員紳可否擇尤酌保經奴才於光緒十七年十二月二十七日附片陳明十八年正月十九日奉到硃批准其酌保數員毋許冐濫欽此欽遵在案伏查閿鄉縣城北臨黄河近年大溜南趨城垣衙署民房半圮於水若非赶築石壩勢將愈塌愈寛更難收拾該員紳等悉心籌畫協力興修歴時年餘始終勤奮俾各工一律鞏固足以保衛民居洵屬異常出力兹據布政使廖夀豐轉由該管道從實核减共得九員詳請奏奬前來奴才逐一覆核尚無冐濫謹繕清單恭呈御覽仰懇天恩俯准給予奬叙以昭激勸除將各員紳履歴咨部並出力稍次各員酌予外奬外所有遵保閿鄉縣修築石壩出力員紳開單請奬緣由理合恭摺具陳伏乞皇上聖鑒訓示謹奏奉硃批該部議奏單併發欽此○○頭品頂戴廣西巡撫臣張聨桂跪奏爲要缺通判需員籲懇天恩俯准仍以原請之員升補以資治理事竊照桂林府龍勝通判趙慶善於光緒十七年十二月初二日在任病故應歸十二月三十日截缺所遺員缺經前撫臣馬丕瑶會同督臣李瀚章請以俸滿太平府萬承土州州同馬文駿升補兹接准部咨查馬文駿順天廪貢生由勞績遞保選用州同揀補萬承土州州同於光緒十年正月十六日到任因援剿越南案内出力光緒十一年八月二十一日奉上諭著以應升之缺升用欽此今請升補桂林府龍勝通判查該府摺内僅稱太平等五府二州廳内實缺通判並無籍隷五省合例應調之員籍隷别省者於此缺人地未宜其别府州内雖有籍隷五省人員於此等烟瘴繁難要缺難期勝任並未將别府别州籍隷别省人員有無堪調之員詳細聲叙遽請以太平府萬承土州州同馬文駿升補之處核與定章不符應毋庸議其桂林府龍勝通判要缺應令該撫等另行照章揀選等因光緒十八年四月二十九日具奏奉旨依議欽此等因知照到粤當經轉行遵照去後兹據署藩司胡燏棻署臬司張人駿會詳查龍勝通判一缺現在太平等五府二州廳内實缺通判並無籍隷五省合例應調之員其籍隷别省者於此缺人地未宜未便稍涉遷就其别府别州内雖有籍隷五省人員於此等烟瘴繁難要缺難期勝任其籍隷别省者或不耐烟瘴或不勝煩要一時實無員可調至候補班内並無合例應補之員應升班内亦查無籍隷五省人員不得不以籍隷别省之員遴選請升應仍以原請之俸滿太平府萬承土州州同馬文駿升補等情前來臣查該員年健資深安詳穩練以之升補桂林府龍勝通判實屬人地相宜該員雖非籍隷五省例得聲請升補相應仰懇天恩俯准仍以該員馬文駿升補龍勝通判俾收得人之效如蒙兪允仍俟該員經手事竣再行給咨送部引見所遺太平府萬承土州州同係烟瘴調補之缺例應由外揀員調補俟奉准部覆再行遴員請補再該員任内並無降罰住俸停升等案亦無已經咨叅未奉部覆事件合併陳明謹會同兩廣總督臣李瀚章恭摺具奏伏乞皇上聖鑒勅部核覆施行謹奏奉硃批吏部議奏欽此○○許振褘片再懷河營下北河守備遺缺經臣以儘先守備臣標左營千總李士泰題補嗣准兵部咨覆李士蔡請升守備核計出缺在前該弁俸滿在後與例不符礙難議准應令該河督另揀合例人員請補以符定制具題奉旨依議欽此等因在行到臣原應遵照辦理惟查下北河守備員缺經管黄河北岸祥陳蘭三汛地叚綿長埽壩林立並蘭工東西兩壩銅瓦廂口門兩壩裹頭修守防護最關緊要遇有鑲修全賴武弁得力調度有方始克保護平穩該弁李士泰雖係標營武弁屢調黄河差遣搶辦險工悉臻妥恊疉保升階鄭州大工及善後工程均在事異常出力著有微勞奉旨賞换花翎給予加一級洵屬熟悉樁埽辦事細心以之補授斯缺人地相宜實堪勝任再查懷豫河營應升守備各弁黄沁恊辦守備杜長春因未能尅期赴部引見奉部議駁中河協辦守備徐進德前在封邱下汛千總任内因歴俸未滿六年奉部議駁現在仍未俸滿其餘協辦守備曁千總等弁實無合例應升歴俸已滿六年之人均較比李士泰歴俸之日尤淺惟有仰求皇上天恩垂念下北河屬工程緊要仍准以儘先守備臣標左營千總李士泰升補與工程實有裨益臣亦得資臂助該弁於光緒十七年十二月十七日六年俸滿業經給咨飭令赴部聽候帶領引見臣爲要缺擇人起見是否有當伏候訓示祇遵所有下北河守備員缺緊要請仍以臣標左營千總李士泰補授以重工程而資臂助緣由理合附片具陳謹奏奉硃批兵部議奏欽此○○頭品頂戴兩廣總督臣李瀚章頭品頂戴廣東巡撫臣剛毅跪奏爲特叅疏防監犯越獄脱逃之管獄等官請旨交部議處恭摺仰祈聖鑒事竊據署南海縣知縣潘泰謙詳報該縣因奉飭赴西江一帶查勘圍基光緒十八年六月二十六日途次據代行典史徐慶椿申稱本月二十五日夜五更時分禁卒更夫人等均因困倦睡熟詎監犯李炳均崔亞蒂乘間扭斷鐐銬攀折籠木越獄同逃追捕無蹤馳回勘訊差緝查該犯李炳均係聽紓行竊新會縣事主黄錫元家拒殺更夫黄亞杏身死罪應斬候之犯崔亞蒂係營員拿獲行刼南海縣不識姓名事主等家供情未確解府翻供發縣查訊尚未定罪之犯當經臣等批飭將該署典史徐慶椿先行摘頂勒緝旋於是月二十九日將該犯李炳均五日限内拿獲等情臣等查監獄重地宜如何加意防範乃該管獄官漫不經心有獄官雖在公出究屬未能先事預防以致監犯越獄同逃現雖五日拿獲斬犯李炳均一名惟尚有未定罪名之崔亞蒂在逃未獲亦不能免其疎忽之咎據藩臬兩司會詳請叅前來除飭廣州府行提現獲之李炳均及禁卒人等研審有無鬆刑賄縱情弊分别照例懲辦外相應請旨將管獄官署南海縣典史試用從九品徐慶椿有獄官署南海縣事實任茂名縣知縣潘泰謙先行交部議處以示懲儆仍飭勒限嚴緝在逃之未定罪名人犯崔亞蒂務獲究報倘限滿無獲再行照例叅辦臣等恭摺具奏伏乞皇上聖鑒訓示謹奏奉硃批著照所請該部知道欽此○○李瀚章片再廣東省每年應解河工銀一萬兩前因道路梗塞暫行停解自同治五年起至光緒十七年均經按年籌解在案兹屆光緒十八年分應解河工銀兩係在本年奏銷課餉項下動支當經督飭兩廣鹽運使英啓於庫存光緒十八年分課餉項内支出銀一萬兩作爲光緒十八年分河工銀兩發交殷實商號蔚長厚恊同慶領齎文批於光緒十八年閏六月初九日匯解前赴漕運督臣衙門投納所有籌解前項銀兩仍列入光緒十八年奏銷册内造報除循例恭疏題報並咨明户工二部外臣謹附片具陳伏乞聖鑒謹奏奉硃批該部知道欽此 
 
 

Page 12

 
 
[光緒十八年八月十六日京報全錄]  
　　宫門抄○諭旨一道錄前○發抄硃批四道○桂撫張奏揀員請補同知摺○又奏揀員請補同知摺○粤督李奏請襲世職摺○八月十六日兵部太常寺太僕寺正藍旗值日無引見○松森假滿請安○葆公由白龍潭回京請安○絪貝勒續假二十日○召見軍機○發抄王文韶奏馴象暫緩採買奉硃批該衙門知道欽此○福潤奏請將樂善不倦之訓導嘉奬奉硃批嚴作霖等樂善不倦均著傳旨嘉奬欽此○又酌保勸賑出力官紳請奬奉硃批該部議奏單併發欽此○又遊擊傅介夀補登榮協奉硃批兵部議奏欽此○○頭品頂戴廣西巡撫臣張聨桂跪奏爲苗疆烟瘴要缺同知需員籲懇聖恩俯准揀員請補以裨地方事竊照百色直隷廳同知李昶告病於光緒十八年四月初六日奉旨開缺應以奉旨後五日行文按廣西照限一百日减半計算扣至光緒十八年六月初一日限滿應歸六月三十日截缺所遺員缺係苗疆烟瘴惡劣冲繁至要三年俸滿撤回内地候陞之缺應卽遴員請補該同知駐紥土田州地方與滇南接壤攺爲理苗直隷廳兼轄一縣民苗雜處有彈壓土司審轉命盜案件之責地處邊徼伏莽未靖一切整飭搜捕均關緊要必須精明幹練之員方克勝任臣與署藩臬兩司於内地同知逐加遴選非現居要缺卽人地未宜一時實無可調之員伏查定例道府以至同知知州如係奉旨命往或督撫題明留於該省候補者均無論應題應調應選之缺該督撫擇其人地相宜者悉准先儘補用又定章廣西省龍勝通判百色直隷廳同知等三十六缺出時該省如無合例堪調之員准以候補人員請補或以應陞人員請陞又定例嗣後廣西烟瘴苗疆缺出例應於太平泗城鎭安慶遠思恩百色歸順等五府二廳州内先儘籍隷廣東福建湖南雲南貴州等省人員揀選調補如人地未宜准於别府别州内先儘籍隷五省人員揀選等因在案今百色直隷同知係烟瘴要缺例應太平等五府二廳州内先儘籍隷廣東等五省人員揀選請調請補請陞查五府二廳州内實缺同知雖有籍隷五省及别省人員或不耐烟瘴或不熟邊情於此等邊徼要區難期勝任其别府州内籍隷五省及别省人員非現居要缺卽人地未宜亦無可調之員至應陞班内五府二州及别府州内籍隷五省及别省人員於此缺亦不相宜未便稍涉遷就兹於五省應補人員内逐加遴選查有在任補用同知直隷州臨桂縣知縣顧國誥年四十九歳廣東肇慶府新興縣人由附生中式同治九年庚午科本省鄉試舉人遵例報捐内閣中書復捐郎中光緒元年六月簽分工部虞衡司行走到部供職四年六月學習期滿奏請留部補用嗣在湖南協黔捐局報捐知縣分缺間選用加捐同知銜復在京捐局補交四成實銀歸新班分缺間前選用呈請離署投供候選七年二月簽選富川縣知縣是月二十八日經欽派大臣騐看三月初五日蒙欽派王大臣騐放初六日覆奏奉旨依議欽此在部領憑起程七年閏七月十四日到省調署崇善縣知縣八年調辦簾差卸事回省簾差事竣飭赴富川縣本任九年四月二十九日到任十一年調派簾差事竣飭回本任十二年七月二十六日回任因援剿越南邊匪案内出力保奏請以同知直隷州在任補用經吏部核議照准於光緒九年五月二十日具奏奉旨依議欽此調補蒼梧縣知縣十五年大計荐舉卓異調補臨桂縣知縣於光緒十六年四月初六日到任調署百色直隷廳同知因邊防五年期滿案内出力彚案保奏請俟補同知直隷州後以知府補用經吏部核與定章相符應請照准於光緒十八年三月十八日具奏奉旨依議欽此咨粤知照在案查該員爲守兼優盡心民事能耐烟瘴以之請補百色直隷廳同知員缺實堪勝任與例亦符據署藩司胡燏棻署臬司張人駿會詳前來相應仰懇天恩俯念邊疆要區需才孔亟准以在任補用同知直隷州臨桂縣知縣顧國誥請補理苗百色直隷同知於烟瘴要缺可收得人之效如蒙兪允仍俟經手事竣照例給咨送部引見恭候欽定該員係援剿越南邊匪出力保舉引見以同知直隷州在任補用之員今請補直隷同知員缺毋庸查叙叅罰所遺臨桂縣知縣係省會首邑衝繁難兼三調缺俟奉准部覆再行遴員請補合併陳明謹會同兩廣總督臣李瀚章恭摺具奏伏乞皇上聖鑒勅部核覆施行謹奏奉硃批吏部議奏欽此○○頭品頂戴廣西巡撫臣張聨桂跪奏爲邊要直隷廳同知需員籲懇天恩俯准揀員請補以資治理恭摺仰祈聖鑒事竊照前撫臣馬丕瑶會同督臣李瀚章奏請將上思州升爲直隷廳同知仍歸太平歸順道統轄以固邊圉而順輿情經吏部核議所奏係爲因時制宜起見應准如所請上思州升爲直隷廳同知定爲邊要之缺五年俸滿在任候升俟接到部文由該撫等遴員請補於光緒十八年五月初八日具奏奉旨依議欽此坐五月十三日行文等因知照到粤按廣西照限一百日减半計算扣至十八年閏六月初三日限滿應歸閏六月三十日截缺當經督同藩臬兩司揀員請補查該廳轄地遼闊現辦通商事宜兼籌邊防一切整飭撫綏戢暴安良均關緊要非熟悉幹練之員弗克勝任粤西僅百色直隷同知一缺請補是缺之顧國誥尚未奉准部覆别無可調之員伏查定例州縣以上如遇應題應調缺出及烟瘴邊要地方俱准升調兼行又道府以至同知知州如係奉旨命往或督撫題明留於該省候補者均無論應題應調應選之缺該督撫擇其人地相宜者悉准先儘補用等因遵奉在案兹查有升用同知直隷州裁缺上思州知州張塏現年五十八歳四川邛州大邑縣人由廪生中式咸豐九年已未恩科舉人同治二年考取謄錄恭修實錄全書過半議叙以知縣用簽掣廣西五年四月初十日蒙欽派王大臣騐放領照起程六年三月二十一日到省委署岑溪縣知縣九年因在岑溪縣署任剿匪出力保奏請俟補缺後以知州用先换頂戴九年丁憂回籍服闋起復來粤光緒元年五月二十六日到省題補懷集縣知縣六月奉文准升今職九年正月二十四日到任因會同防營捕除積匪案内出力保奏請以同知直隷州知州在任候升經吏部核議奏准復因關外官軍迭次獲勝案内出力保奏光緒十一年八月二十一日奉上諭著俟補同知直隷州後以知府補用先换頂戴欽此十二年舉行大計保薦卓異因廣西邊防五年期滿在事出力案内保奏請俟歸知府班後加三品銜經吏部核議照准光緒十八年三月十八日具奏奉旨依議欽此查該員明幹有爲通達政體前補上思州知州在任多年於該處地方情形極爲熟習拊循有術治理裕如堪勝邊要之任以之升補上思直隷廳同知實屬人地相宜與例亦符據署藩司胡燏棻署臬司張人駿會詳前來相應仰懇天恩俯准以升用同知直隷州上思州知州張塏升補新攺上思直隷廳同知於邊疆要區可收得大之效如蒙兪允俟該員經手事竣照例給咨送部引見恭候欽定至該員係軍務出力保舉奉旨以同知直隷州知州升用之員今請補缺毋庸查敘叅罰合併陳明謹會同兩廣總督臣李瀚章恭摺具奏伏乞皇上聖鑒勅部核覆施行謹奏奉硃批吏部議奏欽此○○頭品頂戴兩廣總督臣李瀚章跪奏爲請襲世職恭摺具陳仰祈聖鑒事竊准兵部咨開同治元年二月十六日奉上諭嗣後陣亡殉難各員子孫承襲世職著兵部行文各該督撫轉飭各州縣將應襲職名迅速查取徑行具報毋庸由府轉詳等因欽此又准咨稱襲職發標人員名數孔多查册結宗圖已到人員各按襲職發標三月彚奏一次等因同治二年正月二十日奉旨依議欽此又准咨稱嗣後請襲世職應於文册内聲明何年月日在何處陣亡殉難並議給世襲奉旨日期逐一詳細報明毋得遺漏等因均經轉行遵照在案兹光緒十八年春季分據香山縣詳送儘先補用守備何鳳書請兼襲雲騎尉世職等情前來查定例承襲世職令嫡長嫡次庶出子孫承襲如無嫡長嫡次庶出子孫許令弟姪應承繼者承襲又定例補給恩騎尉人員如本係現任候補候選職官兼襲者均給予全俸各等語今何鳳書請由儘先補用守備兼襲雲騎尉世職例無明文自應援照兼襲恩騎尉之例准其以現在品級兼襲雲騎尉世職相應開列案由繕具清單恭呈御覽請旨勅部核覆俟覆准後再行支食全俸除將該員發回原營候補並將親供宗圖履歴册結咨送部科查核外理合恭摺具陳伏祈皇上聖鑒謹奏奉硃批兵部議奏單併發欽此 
 
