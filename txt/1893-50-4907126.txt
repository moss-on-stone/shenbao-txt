# 1893 - 50 - 4907126

 

Page 1

 
 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[古今圖書集成减價] [  圖書集成局謹啓]  
　　本局所印古今圖書集成一書除股印之外多印之書歴經售出現已所餘無多本局因急欲結帳擬將所餘之書减價出售每部計九八規元二百兩賜顧者請至申報館帳房交易再前所出股票尙有數股未經將書取去者亦請從速找銀取書幸勿再遲特此布聞 
[論火政當以講求水路爲先]  
　　上海之地五方雜處辦理火政最爲先務蓋人烟稠密則火燭防不勝防也租界救火之法極爲認眞西人之司火會者踴躍爭先凌厲無前水龍則靈捷異常有洋龍有火龍有藥水龍種類不一而其施放之便則同尤妙在到處有自來水龍頭徧布一遇火警各龍馳驅而至以皮帶套入自來水龍頭上四面可以噴澆故祝融氏往往斂威而去苟無此自來水爲之挹注恐雖有各種水龍亦未必靈使奏功若此然則水龍之所以取效者仍賴水之得濟也觀於今年元旦滬或火警約焚兩點鐘始止被燒房屋不少而城中及南市所備之水龍亦不可謂不多各善堂皆有各頃宇皆有衙署中不皆有更有水龍之社統計所到之水龍較之租界中有過之無不及而祗以取水不便黄浦之水又加去太遠以至無法可施至於汲取井水澆灌則幾同於杯水車薪蓋南市所恃者全在潮水倘值潮退之時竟可使溝滄皆涸水龍雖多一時無水則雖多亦奚以爲是故講求火政者第一以儲水爲行着上海新北門經前任邑侯開濬七井狀如七星談者以爲此殆所以鎭火而不知實所以蓄水也蓄水旣足則火亦不足爲患去年小南門外有善士禀於道轅請撥滬軍營兵丁開濬池潭預儲水源以防火患道憲關心民瘼立見施行此皆修火政之要義所謂持其源而握其要者也顧聞新北門之井時見乾涸有井之名無井之實小南門外之池潭則限於地他處地處稍遠必不能迂道往取此外如各處之太平水缸水桶則大都虛行故事空作排塲竊以爲此事所關最要曷不變通設法或在城内深濬城河預儲清水不但便於民食而且利於禦火南市則專恃潮水雖未嘗無河道而潮水一退有河與無河同離黄浦尙遠所謂遠水難救近火取水於井能有幾何此不可不預爲籌措者也夫欲籌南市及城内蓄水之法莫妙於似租界之有自來水城内或以有碍約章不便增設且恐城墻阻隔城道難通布置水管安設龍頭或者有所未便若南市則尙易於爲力自十六師而南去浦灘尙近至裏街則去浦已遠亟當潛挖地道安設水管使地中之水雖潮落時亦不至乾涸隨時需用卽可吸取此善法也然此猶用中國之法爲之預備也若與西人相商由自來水公司從十六鋪接連法界地道自北而南一直打通徧埋地管分置龍頭亦如租界一律度其所費亦必不甚巨而從此可以有恃無恐一遇火警立卽隨地開放自來水龍頭套以皮帶按方澆注又何難立時撲滅况華人所置水龍旣若是之多且多係洋龍並非中國錫管舊製轉運不靈倘有不惻卽時以龍引水其救火之速且易當有更勝於租界者矣不然者租界中前此未有自來水之時西人救火只號稱勇往而亦有時延燒略巨者旣有自來水而後救滅無不迅速觀於去年四馬路老巡捕房左近之火因天氣奇寒自來水龍頭半多凍冱取水頗難遂幾成不可收拾之勢此其騐也夫惟水可以制火此固夫人而知矣乃各處講求火政者大半以置備洋龍多辦撓鈎汲具訓練人夫扶龍準頭截斷火道有時預爲試演人夫必求精壯諳練器具必求精良而且多多益善此爭彼賽若此者何嘗不可謂之認眞何嘗不可謂之綢繆於未雨而一遇潮落取水艱難人夫雖請器具雖良水龍雖多卒皆束手無策終歸無濟不亦大爲可惜也哉 
[諭旨恭錄]  
　　十二月廿二日奉上諭巡視北城給事中慶綿等奏請續發煖廠粟米一摺京城梁家園白善堂煖廠收養婦女前經發給粟米三百石本年就食貧婦衆多不敷支放加恩著再賞給粟米二百石交該給事中等督同紳士妥爲散放該部知道欽此 
[太液恩波]  
　　吏部爲知照事所有内閣滿洲典籍一缺本部於十二月十二日帶領引見相應知照貴閣傳知擬正内閣滿洲中書覺羅榮麟擬陪内閣滿洲中書毓培二員穿元青褂備帶天青褂並佩帶對子荷包手巾於是日五鼓赴左翼門外報到聽候排班帶領引見萬勿遲誤因用印不及徑行白片○奉恩鎭國公桂豐病故已列前報所遺奉恩鎭國公照例應俟其子百日孝滿帶領引見請襲世爵兹經宗人府按本族遠近揀列五人於十二月十一日帶領引見奉硃筆圈出桂豐所出奉恩鎭國公著伊子全榮承襲欽此○巡視中城孟侍御繼壎一年差滿所遺巡視中城一差揀得山西道監察御史林紹年擬正掌雲南道監察御史張嘉祿擬陪巡視西城戴侍御恩溥一年差滿所遺巡視西城一差揀得掌陜西道監察御史林燦垣擬正掌河南道監察御史趙時俊擬陪巡視北城馮侍御金鑑一年差滿所遺巡視北城一差揀得掌四川道監察御史余聨沅擬正掌廣西道監察御史高燮曾擬陪均於十二月十二日帶領引見○吉林將軍長軍帥順派委雲騎尉忠文恭齎貢參二匣於臘月十四日抵京齎進内廷至總管内務府堂上投文納貢所齎之匣係用黄綾裝飾上貼印花押封内盛極品山參大枝十苗中枝十六苗計重九兩二錢經郎中騐明禀堂奏聞除繕給該委員回批外循例奏交廣儲司茶庫存備御用○吏部爲知照事所有俸滿截取繁缺知府用之兵部郎中胡寳鐸户部郎中葛寳華二員於十二月十三日帶領引見相應知照貴部卽令該員於是日五鼓穿天青褂備帶補褂並佩帶對子荷包手巾赴左翼門外報到聽候排班帶領引見萬勿遲悮因用印不及徑行白片○禮部爲咨報事所有本部兩次期滿奏請留部作爲額外主事之七品小京官徐承焜一員於去臘十二日帶領引見相應造具滿漢排單各兩分先行咨報軍機處查照○吏部示傳明保前四川永寗道李經羲開復前山東督糧道鐸洛崙等二員本部於十二月十三日帶領引見相應示傳該兩員於是日丑刻穿天青褂備帶補褂元青褂並佩帶對 
 
 

Page 2

 
 
子荷　手巾赴左翼門外報到聽候排班帶領引見如排班時不到卽將該員緑頭簽撤下並先於十一日午刻衣冠赴部演習口奏履歴毋違特示○侍衞處於嘉平十二日奉清字諭旨不入八分輔國公崇略著賞給頭等侍衞在大門上行走欽此○户部三庫爲知照事所有銀庫郎中一缺於十二月十三日帶領引見相應知照貴衙門卽令應行引見之宗人府理事官宗室台布吏部郎中延熙户部郎中延祉禮部郎中博昌兵部郎中榮銓刑部郎中湍多布工部郎中惠裕理藩院郎中覺羅存振等於是日五鼓穿天青褂佩帶對子荷包手巾赴景運門外預備帶領引見莫悮○管理京城内外溝渠河道例應一年一換去歲杪已屇更換之期經工部繕單請派一摺於嘉平十三日奉硃筆圈出大學士步軍統領福錕工部尙書松溎兵部左侍郎師曾户部右侍郎立山欽此 
[藩王遇盜]  
　　喀拉沁王於去年進京時路經昌平州偕一護衞策馬先馳至京北沙屯地方迎面忽來數人攔路行刦喀邸慰以好言並囑隨行護衞謂伊等所刦者財物也爾等不得與爭可任其携取遂策坐騎飛馳入城少頃眷口駝隻皆至護衞將喀邸言禀明福晉遂將所帶物件一概存留此處盜始知爲藩王迨喀邸進京卽將前情報明理藩院上瀆宸德旋奉諭旨令順天府嚴密查緝夫以赫赫藩王匪黨竟敢覬觎財物亦可見盜風之熾矣 
[撥派教習]  
　　新疆南北路各城曁伊塔兩處地近邊要外逼强鄰籌備操防萬不容緩擬令滿漢分防各營旗添練砲隊經陶中丞長軍帥奏請由神機營撥派通曉側量勾股熟習機電等砲之官五員兵六十名迅飭前赴新疆俾得分撥各城教習槍砲以期得力一俟教習有成卽行撤回等情業已仰邀俞允神機營接奉密諭已飭槍砲廠點撥嫻熟測量之弁兵於今春二月間馳赴新疆充當教習 
[覆舟兩志]  
　　去歲除夕公和輪船由鎭江泝流而上雙輪如駛浪激花高適有赶年關之江北貨船迎面而來不及避讓以致互相撞擊遽爾傾翻雖船户二人俱經救起而貨物已悉數沈没船亦斷爲兩截泛泛若春水之鳬矣事後聞船户已向洋務局控陳不知能斷令賠補否○元日清晨洪濤浴日霞彩通紅遥見焦山下有一黄色輪船載沈載浮無人駕駛烟筒艙屋悉已傾欹旣而晤東碼頭鄉人言及除日此船飛駛而來正在破浪乘風豪情飈發忽烟筒炸裂火勢飛騰後雖設法救援早已摧殘狼藉至傷人與否及船係何名且俟訪明再行登報 
[皇恩普被]  
　　去臘揚州甘泉縣境旱魃爲虐年榖不登四野災民啼飢聲慘官紳查明户口於臘月十六日爲始在城内倉厫散振按照大口各給制錢四百文榖一斗小口半之每日黎明許太守親臨倉中爲之監視計自雷塘鄉迄杭家謝家大儀等集至二十四日始放畢二十五六兩日又補放前之遺漏者以免憾抱向隅一時千萬蒼藜皇恩普被茅檐蔀屋無不鼓腹騰歡矣 
[五茸火警]  
　　松江西門外秀野橋北首某姓槽坊於去臘二十四日之夜三鼓後忽遭火厄幸作夥竭力灌救僅燬草屋三椽當火之盛也有火匪某甲混入作夥房中掠取皮馬褂五六件正欲乘機逃竄適爲某夥所見呼衆禽拿翌晨解請婁縣訊懲夏邑尊研究之餘甲供稱小的惟犯竊而已並非行刼亦無種火事情邑尊隨喝令笞責一千板兩腿血肉狼籍哀號若斬豕聲笞畢荷以巨枷發往東嶽廟前鎖墩示衆至二十六日之夜附近王家石橋某姓竈房又報走水遠近爭先救護得不致於蔓延 
[平安有象]  
　　本邑西字報云客冬臘月二十八日鎭江租界内有匪人遍貼匿名揭帖定於新正初五日攻殺西人狂悖之情溢於言表各西人咸慄慄危懼杯蛇市虎到處驚疑然迄今人日已過卯酒辛盤共尋樂事絶不聞有烏合之衆斬木揭竿益信匪人讕語無稽而海外遠人平安有象已譯旣畢適接本館訪事人手畢言近有人黏匿名揭帖於領事署前無非訕謗西人如往年閙教時情事領事函致兩江制憲制憲急電飭鎭江文武官弁加意防範以免意外之虞刻下旗營及内外營時有員弁乘馬在租界巡邏領事亦徧告西商及教士等人令不必驚恐云 
[貧員自盡]  
　　揚州甘泉縣邵伯司巡檢吕韵和少尹賢基忽於去冬十二月中旬某日投繯自盡有知其事者謂少尹家素清貧而食指又極繁盛以致平日東挪西借逋負纍纍富兹歲景將闌苦不能如周赧王之築臺以避日爲債帥所迫奇窘難堪遂效愚夫婦之所爲以三尺白綾畢命家屬久覊吳下幸長次兩公子適於前數日來邗得以置備棺衾親視含殮事後搜其臥榻下祗餘青蚨一貫枕畔洋銀二餅此外别無長物浮沈宦海如鷗鳥眞不如躬畊南畝之佳矣某善士聞而憫之慨然代任身後事所遺篆務已由揚州府陳太守檄委曾少尹前往代庖矣 
[貢差過邵]  
　　頃有從邵伯鎭至揚州者言於本館訪事人曰去臘某日有小車數十輛滿載橘實橄欖諸菓品盛以木桶黏以朱鈐後隨翎頂輝煌之差弁數人飛馳過邵車上皆插小黄旗大書上用二字詢之押解者云係閩省所貢土物歴年例由水程至公路浦然後易車北上入京此次揚河冰凍未開不通舟楫故由揚子江上駛入三江營口舍舟遵陸繞行大橋仙女廟迤邐至此取道清江也 
[議院復開]  
　　日本衆議院所議之事近來大與政府齟齬衆議員長遂各率其屬上書彈劾日皇於是有停會十五日之命迨停會後谷干城子爵等出爲排解至再至三嫌疑未釋氷炭依然衆遂謡傳議會將解散矣至本月十號日皇復下詔勅著政府與議院和衷共濟竭力贊襄國事俾得愼終如始奉詔之次日百官咸感激涕零復復開會又往者議事時必有宫内省屬員至院探聽錄寫事實上供乙覽宫内大臣亦時在御前陳奏并呈議事錄新聞紙而日皇孜孜圖治十號下詔後特召宫内大臣諭以此後當將議會詳細情形奏聞可謂盡心國是矣 
[定期賽會]  
　　日本神户中華會館已賦落成卜吉二月間請天后聖母及武聖像進館時賽會一天以故建廣江三帮衆商預在中國赶辦會景想屆時鬥異耀奇方壺員嶠間當有一番景色也 
[淮諺]  
　　自清江迤西運河中堅冰凝結至客臘二十日漸漸消融三老長年紛紛揚帆南下聞山陽一帶依然膠滯未通也○清河人某甲設錢肆於王家營以權子母近因虧負而歇鍵户脫逃經人訐控到官飭拘管事人管押○去冬臘月十六日清晨河北大橋口街北某姓家走水急將河冰敲破用洋龍吸水澆之焚去草屋三椽隨卽告止○淮上保甲總局提調吳司馬視事之初誠恐差役舊習難除向娼寮烟室博塲任情騷擾遂出示嚴申禁約違者重懲然本館則竊以爲差役固惡習矣而凡設娼寮烟室博塲者其惡亦豈减於差役司馬旣有除暴安良之意何弗卽安分良民而撫綏之而獨於此害人者加之意乎芻蕘之獻幸嘉納焉 
[龜鬥記]  
　　游娼土妓設寮於京師阜成門外黄土坑一帶其密如林鳩盤荼母藥义之流抹粉塗脂備極惡狀而逐臭者咸思一嘗裙帶風味爭擲纒頭臭味差池竟如是哉寮中某龜子不知如何開罪於官工處木工以致稱戈比干時相格鬥一日木工又邀集同類二百餘人列陣坑邊高坡下龜子亦約聚龜奴龜僕龜公龜婆禦諸高坡之上各持鐵尺木棍鈎鐮刀又狼鬥移時不分勝負計木工傷廿餘人龜子傷六七人地方文武各官聞信之餘速派兵捕多名前往緝捕如魚之貫曳入阜成汛署中兇器則經兵捕拾取呈坊坊主一一爲之騐收嘗觀梨園中演金山寺一折有烏龜大王者雜入蝦兵蟹將蚌元帥斃先鋒之中揚威耀武經法海禪師灑以法水霎時間卽無影無蹤今以此龜而竟敢聚衆逞强我知勝於大王十倍矣然使滬上衆龜奴聞之則必曰寧甘縮頭毋使碎殻 
[改章减稅]  
　　向例元旦凡一切貨物之裝運過關者概免抽收釐稅商販船户咸以利市所在爭相鬥捷矜能長江上下數千里間帆檣絡繹如織去年各處以有稅碍釐大局禀請金陵總局改爲展期五日由臘月二十九日起至新正初三日止各貨俱以三成報捐給予票據經過 
 
 

Page 3

 
 
各卡照常騐票放行但地産及曾認統捐者不在此例是以今年元旦不至如往年之恐後爭先矣又聞各貨中惟烟葉仍須照例報稅不能改作三成云 
[蜺旌就道]  
　　蘇松太道聶觀察將赴金陵叩賀劉峴帥新禧已列前報兹悉觀察已於昨晨飭家丁將行李箱籠運上招商局江永輪船晚間觀察乘坐緑呢大轎出城登舟印委各員均至江千恭送 
[戎旆言旋]  
　　提右營傅叅戎赴松賀年爲前報所已紀兹悉叅戎乘坐官舫於前晚回滬當卽命駕登岸守備城汛等官率同健兒迎接如禮 
[大令赴蘇]  
　　前報紀華亭縣王大令乘舟過滬兹聞大令已於昨晨解纜向闔閭城進發矣 
[北駛有期]  
　　春意初回層冰將泮聞天津大沽口刻已將次開通是以招商局及太古怡和各輪船擬於本月十二日結關十三日天將明時聨檣壩上云 
[難民求卹]  
　　昨午有湖北難民二三十人擁至道署適聶觀察拜客回該難民等攔輿訴稱小的間關跋涉缺少川資不能歸里求恩撫卹觀察諭令退去靜候核示 
[誣竊服禮]  
　　滬城大東門内東姚弄地方有王姓者開設鳳鳴箋紙作歴有年所正月初六日失去箋紙八十張約值洋二三十元向各夥友盤問均以不知對惟一夥言是日有畫匠蘇姓之夥蔡仁卿曾來一次王因此留心訪問次日在北門外某押店查見原物卽備本利洋四元五角將原物贖出向蔡追究蔡堅不承認蔡之叔父聞之以王不應誣良爲竊卽欲帶同伊姪赴上海縣喊寃王聞此消息不免氣餒急央地甲調處由王自備香燭向蔡服禮始寢其事 
[窮途倒斃]  
　　張甲向以沙船爲業年來經營順遂漸積囊金去歲與弟張乙析箸各居甲就南市開設張長順槽坊以權子母乙則不務正業嫖賭逍遥未及一年腰纒已罄至冬間無以爲食在租界中拉東洋車夜則棲身法界鹿鶴春茶肆左近四十三號門牌某姓車寓中日來抱病不能奔馳益形困憊前日鐘鳴三下欲往南市尋覓其兄行至十六鋪北首金利源十九號棧房前跌斃於地車寓中人聞知其事向甲告知甲絶不顧手足之情置之不理屍身横臥觀者盈途後由法捕頭飭包探郁庭湘報請同仁輔元堂給棺收殮噫乙固下流自處以致如斯然使甲而念及同懷安在不可以閒粥飯一甌資其果腹而忍令流離風雪斃於中途猶不肯以三尺桐棺收藏遺蛻讀脊令在原之句其亦有愧於心否耶 
[法界捉賭]  
　　前晚德善里第二十一號屋中某甲家有十餘人聚賭抽頭三道頭華捕張湘寳聞之立卽告知捕頭協同中西捕前往叩扉而入拘獲賭徒十一人解入大自鳴鐘捕房分别管押昨晨克捕頭向之詰問同稱昨晚偶鬥麻雀牌並非摇寳牌九等大賭捕頭准其交人保出限禮拜六卽本月初九日到案訊究○邇有賭徒設羊扁於洋涇浜畔擲骰賭錢昨經捕頭訪知飭通班探捕四處兠拿至則諸賭徒已聞風遠颺矣 
[流氓恣横]  
　　前晚會德豐拖船上甲乙兩火夫在友人處歡飲豪談醉折花枝當酒籌意興亦頗不惡酒闌客散漏已三商結伴至法界新街某花烟館尋歡與一百單八將中之阿四等途遇一百單八將者襲水滸傳之窠臼蓋自命爲煞神者也碰撞之餘互相口角阿四招集同黨十餘輩扭甲乙兇毆甲乙力不能支祗得忍氣吞聲抱頭鼠竄事後愈思愈忿作而起曰鼠子安敢辱我不報復非丈夫也乃邀同虹口賭塲中著名流氓阿七等數十人蜂擁至法界向阿四等尋仇其時阿四已得風聲效叚千木之踰垣而避得其羽翼名小徽者簇擁至某茶寮與之評理小徽曰寃有頭債有主禍爲阿四所闖與我實同風馬牛君輩紛紛擾擾何爲乎阿七自知孟浪令甲等向小徽賠罪并奉以紅茶一杯當時小徽已默默無言不與計較矣旣而述之於阿四阿四忿然曰爾眞懦夫哉突受如此奇辱豈杯茗所能洗之如得欵以酒筵或者方可應允否則莫謂喒老子拳下無情也甲乙等聞之又邀阿七等好漢數十籌暗藏東洋刀於昨日在寳心園烟寮守候一面飭手下人告知小徽曰粗殽簿酒已備三筵恭屈駕臨自當奉獻小徽知勢不妙避而之他後尙不知如何了結噫捕房近在咫尺新捕頭克賴美方在整頓章程而流氓竟敢膽大妄爲一至於此租界中不將化爲棘地荆天耶 
[善哭驚人]  
　　歌也有思哭也有懷皆出於情之不自禁也惟情之至者足以動人有蔡某氏者卜居滬城西門内廿二鋪地方年約四十左右昨日亭午時奔至縣署後面花草浜相近之土阜上仰天而號大呼寃哉寃哉閱一時許其時上海縣黄愛棠大令方在上房聞哭聲甚慘立命家丁轉飭值差注鈺將該氏傳至署中問以有何寃苦氏泣涕漣洏嗚咽而對曰籍隷本邑嫁與粤人爲妻曾收某姓女爲養媳年已及笄前日忽被夫兄誘拐無處訪尋數年辛苦一旦付諸流水是以悲耳值差以其言禀明大令飭候核　 
[搶女訊結]  
　　强搶閨女已紀前報前日爛泥渡巡防局員高二尹飭提郁唐氏並郁女小寳以及保証顧秦兩姓至局研訊二尹問該氏曰去臘底爾何故糾集多人將小寳搶去藏匿張家樓地方本委派勇前來爾等尙不釋出實屬目無法紀該氏供稱小寳之父母素信天主教小婦人亦係教中之人去年夏間在縣署涉訟後小寳由顧等爲媒許字教外之某姓爲室某姓素爲洋行生理若照規矩應許字信教之人小婦人胡於去冬喚小寳來盤問並非强搶顧秦同供與小寳爲媒擇於正月中旬完姻吉期將屆詎料郁唐氏心懷叵測將小寳搶去幸蒙大老爺追究始得釋回伊等去年在縣涉訟蒙縣尊斷令郁唐氏以後不准于預小寳之事小寳供稱父母均已逝世由姊夫章社和撫養叔母郁唐氏常存不良之心欲將小婦人變賣去臘二十九日突被搶去並被攫取衣服首飾現求追究二尹以小寳婚期在卽著赶緊回家郁唐氏不能干預小寳之事任意妄爲本當重辦姑念年老從寛斥退小寳請追衣飾大令著邀同親族向郁唐氏妥爲理處 
[讞員懲賭]  
　　英包探黄西福禀稱初二夜洪阿順等在某處聚賭經小的連賭具拿獲解入捕房捕頭著各存洋銀五元爲質始得釋歸惟蕭年高者身畔空空因卽管押今均到案請卽訊懲洪及孫阿方許增德方阿玉簫年高同供稱小的等以時值新年偶然賭博以後不敢再犯矣此次尙乞施恩蔡太守判令各罰洋銀三元蕭如果無力遵繳則自初二日起管押二禮拜蕭稱小的亦願繳三元太守曰若是則當一併開釋○包探江阿三禀稱棍徒徐阿福等在虹口某茶室賭錢初三夜經小的前去拿獲捕頭著各存洋銀五元爲質今特傳案請訊尙有金愛生沈阿二二人未到賭具呈閱徐及王阿林金阿六吳文元王鳳樓同供稱小的等均以手藝餬口以後不敢再蹈前轍矣訊至此江探將各人所存洋銀呈案蔡太守判令各罰三元尙餘二元給還收領金沈未到卽將所存洋銀如數罰充某處西醫院經費賭具存候銷毁○包探唐寳榮江阿三同禀稱小的查得初二夜王阿三等羣聚賭錢是以連賭具拿至捕房捕頭令各存洋銀五元縱之出外今均傳集案下賭具附呈王及小寗波黄阿亨趙阿虎高裕桂王正雲王阿天王阿二徐仁甫潘阿三同供稱小的等皆在治下小本營生並非賭棍新年悮犯尙乞恩寛蔡太守判令各罰洋銀三元悉數撥充某處西醫院經費賭具存候銷毁○包探黄四福禀稱初二夜小的巡至石路某姓彈棉花店門外聞樓下聚賭聲喧叩扉而入拿獲與賭之陳阿生徐阿二王阿巧張阿四沈阿大五人解至捕頭辦公處令各存洋銀五圓釋之使去其中徐未帶洋銀王咬傷某號華捕手指 
 
 

Page 4

 
 
是以管押迄今今特送案請判華捕禀稱小的捉賭時見諸賭徒紛紛奔避急飛步追獲王一人不料王竟拖小的至小弄中咬傷手指陳張沈同供稱小的等不敢賭錢求恩開釋沈供稱小的在路閒行悮被拿住王供稱小的醉眼麻茶悮傷捕手華捕又將賭具及燭臺錢板齎呈祭太守判令各罰洋銀四元沈如果無力遵繳則自拘拿之日爲始管押兩禮拜王笞責一百板賭具存候銷毁 
[西人控案彙登]  
　　法蘭西人虎加土利投英公堂訴稱陳仁生積欠房租非惟不付反敢逞蠻因之報捕拘案陳供稱所欠之租容俟月杪交付蔡太守謂爾如能照繳卽可完結否則移送法公堂辦理○西人某甲訴稱兒子乘東洋車出外被胡金興所御小車將東洋車撞壞兒子身受微傷現已告痊祗欲追賠修車洋銀一元五角胡供稱小的在治下某牛肉莊當出店是日送貨至某處交兌後急欲回去推車奔跪以致誤撞伊車如今只求恩斷蔡太守飭繳洋銀一元五角○英醫生米而司訴稱某日乘馬車赴某處突有某店粤人鄭福如燃放鞭爆擲至街心致馬聞而驚躍損壞馬車鄭供稱偶放鞭爆事出無心旣壞馬車惟求恩斷蔡太守諭令交人保出照賠修理馬車之費○西人密臘訴稱商人雇王阿大爲船上舵工每月工資洋銀十元去年因事回家連日不到後得見面告以須罰洋銀二元如能認眞辦事仍每月給以十元王旋向商人借去九元豈知竟一去不來四出追尋遇諸某處謂爾如不願執役應將借透之九元措還伊不付分文是以報捕拘案王供稱小的雖借透洋銀九元然曾代主人雇人修船工資未算修船人欲向小的算結因此不還密臘又稱曾令王雇人修船伊喚一自已之友朋不善工作旋修旋漏一如未修所有工資由商人與之面算可也蔡太守諭令王繳還洋銀九元所有修船工資飭知照工人自向西人索取 
[英界公堂瑣案]  
　　包探秦少卿禀稱去冬除夕嚴光照手持錢一千文行至某處被孩子四五人攫之而逸急爲追赶孩子將錢散擲路旁後仍追獲陳信興一名詰之知卽小廣東今特解送案下嚴申訴前情陳供稱小的係廣東人年十五歲父母均已亡故祇有一姊僑居虹口是夜偶爾閒行突被拿住並無攫取錢文之事尙乞鑒原蔡太守問嚴曰爾能認明攫錢之人乎答稱昏黑中不能辨認問秦探如何拿獲禀稱其人係某號華捕所拿華捕禀稱是夜小的聞高呼搶錢急往查察見小廣東東奔西竄因卽拘拿太守諭令陳央人保出錢紺嚴領去○包探秦少卿禀稱周蓮塘投捕房報稱孫士林至伊家騷擾因將孫拘拿送案傳周投質迄未到來孫供稱小的係寧波人有粗紙價賣與周向索價銀周不肯付小的已深受其累反被報捕拘拿蔡太守謂本分府猶憶爾曾於去歲十二月下旬與周涉訟周稱粗紙潮濕不能合用本欲退還爾供稱已被用過因飭差協同兩造檢查再行核辦事旣涉訟不得再往吵閙候差傳周覆訊候斷可也孫叩頭稱謝而退○二十一二十五三十七等號西捕同禀稱細患傅崇山竊取帽三頂表一枚白糖一瓶及汗巾等零物兹巳將帽及糖搜獲表尙無著是以告知捕頭拘送到案傳供稱小的在西捕處當細恩見西捕將帽抛諸洋臺上白糖則向之索取並不行竊至汗巾等零物由已往香港之四十四號西捕送與小的并聞新當差之四十四號西捕亦失銀表一枚蔡太守飭將人贓帶回捕房俟查明銀表如何再行核辦○某包探禀稱前夜積竊唐阿全闖入陳王氏家中圖竊是以拿送案下唐一言不發叩首求恩蔡太守問爾係何處人答稱小的原籍寳山太守飭押候備文遞解回籍○包探顧阿六禀稱昨日小的見倪永郎賊目灼灼然手持白布四匹詰之言竊自某處然未知失主何人倪供稱小的係崇明人此布竊自寳山縣境不知姓名人家蔡太守飭將人贓移送寳山縣究辦○包探何瑞福禀稱張阿金混號砌街金和前因拆梢事發奉大老爺判令驅逐出境不准逗留今又混跡租界中小的見而拘捕伊卽奔逃追過洋經浜有車夫帮同拿獲伊猶奮力倔强將車夫肆毆張供稱小的係浦東人不敢在治下拆梢昨因買物而來致被送案蔡太守判令笞責一百板仍驅逐出境○某號華捕禀稱小的於巡路時見徐阿三持白布一匹向之盤問知是竊贓然並無失主來認今特送　請懲查徐前曾犯竊有案可稽徐供稱小的係浙江烏程縣南潯鎭上人流落此問無衣無食不得已而犯竊求大老爺格外施恩蔡太守飭押候備又遞解回籍贓存捕房以待失主認領○某包探禀稱小的查獲竊賊張桂春王阿大二人竊取劉維駟張麗記等家綢衣水烟袋質得洋銀將質票售與法租界居民朱阿連周阿和嚴顧氏等家兹特吊贓送案劉遣家丁曹永泉偕麗記投案請領失贓桂春供稱小的無知悮犯籲請施恩阿大供稱小的確係初犯叩求筆下超生朱周及嚴顧氏同供稱小的及小婦人不知竊贓誤行收買蔡太守判令將桂春管押二月阿大管　六禮拜贓給各失主分别認領朱周及嚴顧氏旣隷法租界中照章送往法公堂發落○包探何瑞福禀稱洪彩園報失金約指金練金鑲籘臂釧經小的查明傭婦吳姜氏所竊將金臂釧等吊到尙少約指一枚今特解送案下洪訴稱失竊後原疑及傭婦一再盤問任意妄指他人現旣由包探查出原贓請卽給領吳姜氏供語支吾蔡太守判令發官媒管押三月贓給洪領去○包探黄四福禀稱李鴻泉巡捕房訴稱顧友興邀令賭錢設詞以却不料友興之弟阿泉竟糾同陳阿小向之尋釁請卽拘懲捕頭准之命小的拘阿泉阿小二人送案查得阿小前因毆擊馬夫華丫頭楊子田送請大老爺懲辦蔡太守訊供之下華楊投案歴訴被阿小毆擊情由李亦呈遞禀詞申訴阿泉供稱小的不敢逞蠻只求恩典阿小供稱小的並不明之肇事更未曾毆擊馬夫蔡太守判令將阿泉笞責一百板阿小押候另行質訊究辦 
[恩施實惠]  
　　增泰源記寳號孫君震來素性仁慈實心行善而舊歲階前玉樹喜發孫枝荷蒙諸戚友寵錫隆儀致賀本擬具筵申謝惟念首祚祥開理合施仁造福謹將謝筵節省購辦白米十石交來敝堂著以本月初八至十二日煮粥濟施以祝諸戚友財如春茂福與日隆等語又蒙長發棧梁君交來善婦伍吳氏助洋十五元囑於本月初六初七二天施粥經費之用又大東門内同昌洋貨寳號歴年慨助施粥經費去臘交來洋十元又錢君隱名氏惠助洋十元均各祗領之餘莫名欽感仰見諸大善姓惻隱爲懷飢寒是念允宜孫謀貽厥定然祖武繩其以送臘而施仁必迎年而集祜謹乞財登報簡用表謝忱[  上海虹口元濟堂同人等拜啓]  
[益人]  
謙受益批兌土木人參　開設上洋打狗橋北平康里問恒濟戒烟局便知 
眞正老山人參出自長白山其初未暗製法利益尙鮮明萬歴三十三年始得製法通市於明求者益衆其後每年定帑銀十萬八千兩以備　上用嗣咸豐三年周錦南京控經理不妥六年停票封山因此民間有偷採人參之說至今吉林將軍仍辦　上用貢參二三萬金予素精此術茲設號於本埠以便官紳富商賜顧參名二十餘種上參實銀二百餘換遞至統條十換仿單細詳其眞僞可立辨倘飲醉含人參二分酒能立醒或大怒致氣不順含二分氣能立順人參鬚每兩洋四元揀鬚六元鬚條八元土木人參節每兩十二元另有吃坯代人參每兩四元其功較金岡别直遠勝如蒙各處惠顧者原班回件請認明仿單發票以杜假冐同行欲批請驾而讓格外公道 
[米得洋行告白○過年送禮最屬相宜]  
啓者本行開設在英火馬路二十號門牌今有柳條花之綢被可供眠牀馬車東洋東寫字房之用并可以代窻帘門帘及各種用處其顔色甚爲鮮明質地輕而且牢無他特可出其　其温暖能抵棉被二條各省大小官員俱來購買或倛自用或供家中人用現在旣有此物卽無須用從前十磅重之棉被蓋此種綢被只重二磅孚而已保護身體旣已遍暖又不　重用之實係適宜不論何人俱應購用此被請諸君用此以保議自己及小孩身體其價每條不過洋二元　又有各種法蘭絨每碼最亷之價二角五分　又遮太陽眼銳每副洋二角五分　又外國糖買六瓶者洋一元　又外國汗衫每三件洋一元　又有許多外洋運來貨物色色便宜眞不二價　自來火劃用並無硫磺氣味錦匣裝成自行閱閉每十厘一角一百四十四匣一元二角躉辦原箱格外克已此佈 
 
 

Page 5

 
 
[存齊堂自運西洋猴棗]  
猴棗係猴丹也其形若蛋腰圓式者大小不一紋似螺旋層層疊疊性寒氣香能通十二經血脉實熱痰中之聖藥也出自西洋𡁃叻於廿年前始行於粤東由粤而滬近南諸省識此者亦頗有人因此棗神奴萬分故刻下醫生中用者亦甚多專治瘰𤻤痰核只須以醋磨搽幾分可以立消此外如痰厥風痰火痰一切驚癎小兒急驚等症冲服數分其應如響外科如無名腫毒以及橫痃等症未曾破頭者敷之立消患於無形較之珠黃八寳解毒散不啻功勝百倍不可輕視也惟猴性敏捷治痰極速此一定不易之理惜價値頗昂貧者難以爲力故富者往往購備爲濟人計也大藥鋪間或備之每分價値非一元不可本堂因𡁃叻有莊在彼專運道地猴棗如購一兩價照批發格外克已惟零售第分價銀五錢劃一不二另有眞正靈芝草出售此草治婦人肝氣痛立刻見效每錢四元本堂在法馬路東首遠處寄購信力自給此啓 
[聲明]  
茲有寗波人成大本卽成中冐充文童並未赴考素性刁猾恃勢橫行去年在上海縣控始創永和信局林兆元纒訟一年林因畏懼愿將股份併歸成氏蒙邑尊斷結林自備支本獨開林水和仁記信局於年内十二月廿四日邀請同業遵公所定章人行書立殷實鋪户五家互保單並入行大錢一百千文統送入公所司年接收於是林倩王正發爲經手料理新局生財不料初四日午刻成中率令三四十人蜂擁至林永和仁記新局將招牌携去局中裝飾器具盡行打碎拖王正發至巡局成自己將林永和仁記信局圖章又永和裕記信局起首統行搶去日永和仁記牌號杭嘉湖向係林氏獨開今分設上海並非新立牌號與大槪冐充者不同乃公所已許成獨不容豈非恃强凌弱乎查成之父實林之夥今日之事眞是以怨報德可嘆可嘆如有妄吉成氏男盜女娼　　　滬上不平人啓 
[始創眞方詹製鎗上戒烟三香膏]  
廣東詹誠德堂始創鎗上戒烟三香膏發兌上洋英老巡捕房對門中和里内只此一家並無分店 
本堂首先始創鎗上戒烟三香膏以來已歴年久四海風行銷流日廣濟人甚衆分店上洋已十一年此膏用龍涎香楓楠香上沉香亮麗参發四草等藥三十二味製成故能掃除腸内烟油烟積無微不至功效無窮人所共知共信非但戒烟靈效如神雖三四十年之老癮多病瘦弱者亦能消息於無形身體驟能强肚旣痿復能種子雖烟容甚重一吸此膏漸能退去面轉紅潤而生光彩飤食倍進步履身輕最奇者將三香和入烟中調匀呼吸數天後烟癮自减極大之癮亦僅一月包可斷根見烟不思毫無心癮戒後可保不生他病兼能愈百病並治瘴癘水土不服疾病瀉痢肝氣腹痛夜寐不寗遺精等症凡暑天將三香和烟吸可免一切　症若不欲戒烟之人將三香少許和烟吸能解烟火之寄其益無窮癮亦减輕面無烟色若無癮之人和烟吸之可以不致上癮誠戒烟之秘寳也用法詳仿單賜顧者送藥目書一本若無此書卽係假藥並雙獅印封口爲據近來假冐效尤者甚多外埠託妥實信局代購庶不致魚目混珠每兩足錢二千五百六十文始終定價劃一向無折扣○發四草戒烟丸每兩一千二百八十文○詹氏戒烟丸每兩三日文○參茸扶陽乾健膏每兩三百文○參茸調經坤順膏價仝上早晚開水冲服三錢○外有乾健坤順小丸價仝上○大丸每元四粒 
[京都同德堂老藥局接到　遠埠惠信照登八福興潤局來信二封虚言誘人纔子纔宗上海英大馬路本堂主人註]  
寄上英洋二元望發三香鎗上三香戒烟膏儘錢尅貨用瓶裝好將口封固轉寄漢口大亨巷内朱公舘朱雨田查收不悞果能烟癮除却卽行附刻中報揚名斷不食吉此致 
同德寳堂　諸位先生台照　並望給一仿單藥書以便照服可也　　朱雨田具　七月十三日 
前在　寳堂購得鎗上戒烟雙料藥膏二兩五錢遵法對服靈騐異常友人見之如獲至寳有與弟分膏吸者有將仿單携去細閱者不獨藥膏欲脫且一切應酬毫不難過今寄上英蚨三元望發雙料戒烟膏二兩五錢丸藥一元隨卽赶緊擲下以免脫當之虞勿延爲禱原班仍寄漢日大亨巷江蘇朱公舘朱雨田查收不悞此請 
同德寳堂　諸位先生財安　朱雨田頓八月廿三日 
[京都同德堂老藥局接到　遠埠惠信照登九江寍府署又來兩函前後五次均稱靈效如有虚言福退災臨　本堂主人註]  
同德堂主人靑鑒日昨接奉 
華札並藥一包敝友吃食甚效兹又有友人託敝處寄上英洋二元祈照價付加料三香戒烟膏二兩五錢請卽交太古晉信局帶來庶免錯悞手此卽請　台安　李毓生謹啓 
同德堂主人靑覽前由信局寄來三香膏均已收訖敝友前所購者業已用完茲再由信局寄上英洋四元祈付戒烟膏二元下餘二元祈付止帶止痛丸一大瓶望卽交太古晉信局帶回爲荷此請　台垵　李安素堂頓九月望日　來往信資均給回件請交康局此批　金陵府署緘 
[提單被竊情由]  
本號於客臘五八日有重慶船進出口提單十張被歇夥李枝仁之弟李枝珊到敝行僞爲乃兄收拾衣物乘間將提單偷去當經知覺卽赴太古公司報明掛失并報捕房請緝一面刊登滬報聲明被竊根由誠恐不知者被其所濛輾轉抵押貽害無窮故也旋經捕房飭差拿獲立時管押取供認偷屬實預備解送公堂在案其時乃兄李枝仙情知理虧挽出公裕行之陳衡卿翁逢源號之聞明玉翁併伊等同鄕數人帶同李枝仙親踵敝行再四懇情免予深究所有被偷提單着落在伊身上敝行存心忠厚寬大爲懷念其情詞懇切走便有拂衆情予以自新之路允將提單追回不究查李枝仙昆季四人皆混跡海上雖品類不齊亦不能不姑全其顏面俾得改過遷善又安忍坐視其兄弟等淪於下賤從此不齒於人類哉茲核計其偷去提單十張總共値銀四千八百兩除由捕房究出備案外敝行業經遵飭向捕房領回而捕房亦存好生之德准李枝珊覔的實保人具保出外度歲苟延殘喘諭以如解案治罪再由保人交案等情在李枝仙身爲兄長宜如何痛斥其弟之非免至流爲匪類乃竟同惡相濟怙惡不悛人面獸心集於一門李枝仁經敝行辭歇尙有透支多金已向薦保人追補因逼近年關少緩歸還况李枝珊敝行並未用伊爲夥竟將提單乘間偷去希冀抵押得財遠颺兔脫幸而天綱恢恢卽被緝獲管押自知難逃刑章初則求情緩頰繼則含恨登報胆敢于新正元旦妄登新聞報又登滬報揑使李枝栅出名謬稱含寃聲剖反誣王譚卑鄙小人一類狗黨地棍等語信口詈駡絕無忌憚要知其偷竊人財例應送官治罪敝行今亦何難重禀公堂加治其誣妄之罪至謂專以說計哄人爲事試問哄騙誰來此言必須究出眞憑實據若無憑據定應反坐萬不甘休夫憑空誹謗好人登報與揑名揭帖何異如果有辛金花紅儘可理算不到自向薦保人理論不睬又云故將提單軋住希冀發付辛酬等云試思旣將提單妄稱軋住究從何處面軋旣已軋住儘可作勒索地步何必挽人出恊求免送究卽使衙署封印捕房儘可隨時控訴何必迨經鳴捕拿獲究治始將提單交案又復哀求免究甫經保出竟敢强詞飾辨處處自相矛盾捕房有案彰明較著將來解堂衆人屬目是否不難水落石出因李枝珊謬登他報滿篇狂吠百討掩飾一個偷字無非欲蓋彌彰敝行不得不聲明表而出之質諸明理者一見便知　　　　正祥同啓 
[天仙茶園]  
新正月初八日演 
[進蠻詩温凉盞五雷陣桑園會乾元山後度梅瓊馬花瑤打舟男女林上魚配審審宴緣報台]  
新正月初八夜演 
[太師回朝大神州擂取出□山三鳳鳴關郡天水關說親回話武松殺嫂重軿燈戲大香山機器轉輪電光烟火投軍降馬别窰三打]  
[天福茶園]  
新正月初八日演 
[五路財神下河東雙冠誥蜈蚣嶺送燈黃金台四國進寳過新年嘆皇靈泗水關]  
新正月初八夜演 
[財源福輳余塘關美人計二美爭風蓮花湖襲虎鬥宇宙峰深除]  
[一仙茶園]  
新正月初八日演 
[正本明朝故事新戲全套鳳蘇龍頭本鳳展龍蘇]  
新正月初八夜演 
[連下續演鳳龍第二本引玉環本園特請師排新串明朝故事全套鳳蘇龍新戲連日續演諸君賞鑒祈早降臨是荷]  
[丹桂茶園]  
新正月初八日演 
[招財進寳萬花献瑞父子相會母子榮歸刀劈韓德顯魂殺嫂受吐獨占醉畫春園仙迷人館樓劍峰山家將七郎歸位李陵碑]  
新正月初八夜演 
[挑華車陣宿新安驛失斬街空城馬亭謖瞎子捉姦跑馬賣茗新添滿堂新彩南樓傳謀害親夫雙騎木驢遊單四門]  
[長春茶園]  
新正月初八日演 
[富貴長春兵呑六國秦英釣魚攻取洛陽榮歸祭祖空城巧計解寳威茶坊比武新拼新戲金山寺斷橋相會全班合演爲善謀道]  
新正月初八夜演 
[萬花献瑞盤腸大戰虎將招親二進塞宫新排全本新戲鎗花見色起意人面獸心釘板正法越王嘗糞三矮奇聞大閙東京]  
[五彩誌喜　亦中]  
英二月號單已到查第一千七零三號得洋五百元雙張分條售出外　函　兌洋爲盼 
 
 

Page 6

 
 
[天仙茶園]  
重排火彩燈　 
洛陽橋 
本園特請馳名巧匠重紮洛陽橋燈彩俱用綢弲堆疊綾縐巧紮更換新樣較前不同加添各式奇巧走線三十六行燈彩並有檯擱肩擱轉輪機器無不精美異常準於新正月十三夜上燈節試演届期務請諸公早降是荷 
園主謹啓 
[禮拜五拍賣]  
准於初八日十點半鐘在四馬路第一號信和住宅内拍賣寫字間房間大餐間書樓廚房鐵銀箱東洋車一應家用什物不計此佈　　　瑞和行啓 
[江海關啓]  
啓者本關現有充公人參面巾布緞帽緞鞋棉頭繩紙扇神香神紙土布大小鼓瓦器本梳蠟石等貨訂於正月初八日兩點鐘時由魯意師摩洋行在本閱棧房代爲拍賣　貴客有欲購買者届時赴關面拍可也至買貨之人務須自帶銀洋若干以便拍定時隨卽交付不得於拍定之後以未帶銀洋借詞推諉至囑至囑此佈 
光緒十九年正月初五日 
[禮拜五拍賣]  
茲者初八日二點鐘在浦東怡和公司棧拍賣漬老牌煤油六百六十七箱貴客欲意者一點三刻請至怡和碼頭仝趁小火輪面拍可也此佈亮件洋行啓 
[禮拜六拍賣]  
准於初九日十點半鐘在本行拍賣新式洋琴寫字檯古磁花瓶火爐毯畫鏡自來火燈外國各種書皮箱衣服屏對餘物不計此布　倍發行啓 
[禮拜六拍賣]  
初九日卽禮拜六十點半鐘在本棧不限價拍賣海馬牛牌猪頭及　牌色呢綠鳳黑虎黑加官洋紅標龍牌永年布曁金虎毒元羽布等貨謹佈　　義記洋行啓 
[燧昌自來火廠]  
啓者本廠製造自來火歴十餘年均用上等藥料購自英國所以火頭速面不爆决無危險茲復添用貴重藥料製造雙鳳特丹牌小盒自來火加工加料陰雨不潮如蒙　貴客賜顧可以保退保換 
[粤省保壽堂仙傳眞方百草萬病回春膏發兌]  
仙術保壽 
五女神夏立何志臣題 
心存濟世 
保　堂大藥房正領　潘秋　拜 
惠及黎民 
保　　宋累　　之　　　兼章 
中外　　 
圖戊辰年仲冬立齋景　賣三局　拜賀王敬堂 
妙藥回春 
　　米三二四人旦花銷同知銜　如題 
感德莫忘 
保齋堂藥各正弟陳蘭友題 
大極眞人流傳濟世歌曰○人患宿疾難醫治○獨我回春膏來除○按正穴道貼我膏○毋須服藥起疣　○主治男婦各症開列於左○五勞七傷○左癱右瘓○腰膝酸痛○追瘋除濕○肩風挫頸○四肢軟弱○手足麻木○跌打損傷○新舊發冷○心隔飽悶○肝胃氣痛○翻胃嘔吐○痞堍痛瘕○五種蟲症○肚腹冷痛○五積大聚○勞傷吐血○咳嗽痰喘○諸般臌脹○鼻塞腦漏○風火牙痛○煖腎壯陽○膀胱七疝○遺精白濁○婦人崩漏○調經種子○經期腹痛○赤白帶○　外痔瘡○痴呆癲狂○疑難怪疾○毒虫蛟傷○花柳結毒○魚目便毒○瘰𤻤　核○流注石疽○均效異常　本堂不惜工本依方配製萬病回春膏定價每盒黃緞　料膏足洋八角○每盒紅緞單料膏足洋五角每膏一盒附送紅黃銅人圖大藥目一頁上有粤督憲諸紳董匾額六方分别眞僞不料近有一種無業小人專門仿造本堂萬病回春膏甚至到處托購諸君光顧請認各處店號以免魚目混珠老店開張粤東省城太平街中市○分設上洋鐵馬路總桃源坊胡南石庫門内○一分購四馬路盤記棧對門芝蘭室鑲牙鋪○一分購外國墳南首米家船畫室○一分購前街益三堂老藥房○一分購新橋北首泰富里三和堂○一分購蘇城養育衖劉人館○一分購漢口祺遠街同林堂藥鋪餘者别無分購 
[聲明拍賣]  
啓者今有五馬路第廿六號門牌成德錢莊去歲閉歇之後至今未見着落所有生財等物然本洋行房屋今已租出准於正月十一日二點鐘拍賣特此登申報佈達　　德和洋行告白 
[價廉味美]  
本號精製淸陳公膏比衆格外道地價亦便宜還灰六成平頭加二以廣招徠請賜顧嘗試之淸膏每洋一兩陳膏每洋一兩八錢公膏每洋二兩一錢冷籠每洋二兩七 
上洋永安街普安里容大啓 
[盤店聲明]  
啓者城内邑廟西首益順鑫記汕酒槽坊向來陸麗生所開于本年正月初六日盤脫所有生財貨物一應全盤于吳姓管業開設鴻愼字號如有在外往來等情仍向陸姓理直與吳姓無涉　本店主人特白 
[中西書院]  
本書院今歲聘請靑浦朱楚材孝亷名寳善爲漢文總敎習二十日開館有志讀書速來報名 
[上海鴻福來　號单已到]  
英二月票本行售出中彩甚多除遠埠函報請速來兌洋是盼乙 
[江蘇藥水廠及肥皂]  
作告白 
啓者本廠歴來自製磺强水硝强水鹽强水及各種藥水發客又有洗衣洗希之肥皂賜顧者請至本廠面議可也 
[徐悅來容園景照相]  
本舘照相與衆不固因園景而得自然之氣博古琴書隨意布置兼備古裝士女服式皆有意議可取所以精神流露如入畫圖近有仿照本舘古裝式樣形似而意不同此惟知畫意者知之不能盡述也謹白 
[白濁立愈]  
余患白濁市上各藥均已服過絡難病退幸購盆湯衖譚寳宦齋白濁丸二料所費一元現已全愈特此申謝 
胡世南具 
[聲明折夥]  
恊昌泰號現已拆歸同吉泰自受今後凡有與該號往來數目與黃林兩人無涉 
[兒科聖手]  
廣東程月泉先生精理痲痘丹斑小兒全科凡三朝七日各等奇難急救更皆佳妙善種牛痘用正洋漿免防後患每洋七角上門一元半自買藥房漿種每扣五角寓虹口順泰碼頭恆豐店　何標啓 
[洋房召租]  
今有北京路　嘴大洋房一所係紳商　作行號公舘　極其相宜如合意者卽請至本行面議租金亦格外公道此佈　兆豐洋行啓 
[召盤]  
乾利正記現已承盤與昌記頂受從前所有往來數目均歸正記理　與昌記不涉 
[專售吕宋大票　一本萬利有五福來]  
英三月票雙張十二元雙張四開照算分條六角半送附月份牌大得利萬有利仝啓 
[桃源趣書館]  
請看外國各國地圖兩傍排立整齊任君照看不取分文但見氣球上升空中火輪上山捉虎請女校書多名彈唱文武京調書茶錢格外便宜 
[新年發財送月份牌　天來福源源來]  
英三月票雙單張照市分條六角上洋棋盤街 
[白帶丸功効啓]  
余母身體素虚兼患折帶因服上海盆湯内壽榮齋白帶丸全愈今家嫂又患白帶再購白帶丸一料洋一元服後卽愈喜以誌謝　楊成昌啓 
[心胃氣痛良藥]  
閱報盛稱上洋盆湯衖壽榮齋心胃氣痛散極靈屢書則不一書矣余久患心胃氣痛速購藥一瓶需洋五角服下卽愈登報申謝　周森齋具 
[白濁妙藥名不虚傳]  
市上白濁丸林立允稱獨步者其惟上海盆湯弄壽榮齋白濁丸手余患是症苦無良方後往購丸二料洋一元服完濁止名非虚傳也故登報以謝 
鋤雲氏李啓 
[寄售戯灘二集]  
蘇申淸客原本雅集戲灘十二齣勸農遊殿借茶賞荷閙齋活捉問探秋江下山戲叔思凡齋飯　洋二角在三馬路望平街許墨林齋代售 
[培德堂遺精靈膏]  
固精保元膏 
遺精一症大凡由思慮過度心不攝腎或色慾太過相火妄動祈致患久神倦頭昏腰酸脊痛諸虚百損頓作矣此膏固精保元患遺泄者貼丹田穴或對臍貼之立見奇效之功若無遺泄貼者煖腎種子並治男人疝氣婦女白帶子宫寒冷等症此膏老壯皆宜常備月換一張久貼身强體健壯陽固精功難盡述每張收洋六角雙料一元遠處局寄上海棋盤街 
同福來○同福利發售 
[恭喜發財○念五開彩　亦中]  
英三月票額設二萬雙號頭彩五萬元雙張十二元分裁照算另無附送分條六角半仍送彩票兩條月份牌均送紳富信購指明上海法馬路　亦中行啓 
[判斷天第一]  
命相如神 
京都慈松半顚僧前在京諸友請相呼爲神道今來滬幾載功行海上諸君心有不决或寫八字寄信局或來申面判得失寓□　三洋經橋　　　表　文　 
[文楨書坊聲明]  
本坊向用夥友不安本分早經分手去冬聞有冐取貨件因全其顏故未深究元旦近鄰失愼本坊遺失大文圖章並文楨圖章兩塊無從查處另刻爲憑恐人拾得向各號冐取等情特此聲　鹹瓜街文楨主人吳季良啓 
[老太古保火險公司]  
本行經理保險公司所有房屋貨物棧房均可代保其價格外公道貴客欲何請來面議可也 
[澳門票對號單已到]  
英二月澳門票對號單已到此次得彩甚多請來取當卽兌洋此佈　望益洋行啓 
 
 

Page 7

 
 
[靈靈靈]  
余烟癮八錢因體態虚弱不敢言戒去年中元節過英大馬路京都同德堂見門懸上海縣告示勸人戒烟而領藥購者十分躍　躋均云靈妙余　購雙料三香槍上戒烟膏一兩計洋八角如法試用香味可愛起泡進斗比烟容易只須在槍上照常裝吸并不另服别種藥品烟癮日輕飯量日大約計陸續添購藥膏八兩已於八月廿日除槍不復吸烟數月以來精神如常身體强健恩同再造特登報以鳴謝　　織布局詹文卿 
[參茸益壽種子膏]  
家傳秘方選正藥配入人參鹿茸煎煉成膏專治男子諸虚百損五勞七傷酒色過度腰膝無力精神困倦夢遺陽痿不舉等症此膏氣血並補壯骨添髓興陽種子效騐如神入口香甜滾水調服立見大效○每盅價洋五角○上海棋盤街廣東並太和啓 
[參茸婦科百補膏]  
此膏專治婦女多年不孕或產後失調氣虚血弱子宫寒冷赤白帶下諸設等症服之大有奇功○價與種子膏仝　普太和啓 
[聲明眞東洋艺蘭香肥皂]  
眞芙容散東洋奇珍香粉 
此肥皂專治臉上油膩烟色黑氣而奇香觸鼻餽送親友頗見新奇每盒四塊計錢一百四十○奇珍香粉能使容嫩色潤每瓶洋二角○芙蓉散專治面上班點酒漬粉刺早夜開水調擦數日立效每瓶錢八十四○永平丸專治肝胃氣等症每瓶洋三角寄上海寳善街恆鎰祥布號一家出售 
[新出三十家燈謎大成]  
游戲各書最可觀者燈謎也其中意解别開生面閱者能可醒睡消悶實洋四角 
寄棋盤街醉六堂書莊 
[耳聾第一靈丹]  
久聞上洋鐵馬路東首廣東益三堂大藥房内有耳聾第一靈丹余患症已經數年諸醫莫效因購服貴藥房耳聾靈丹三元病痊特書數言誌謝靈丹也　感思人寓吉慶里内吳子修拜書 
[上洋詹誠德堂監製　参茸衛生丸參茸白鳳丸發四草龍涎香戒烟丸人参再造丸]  
治男婦老少諸虚百損精力衰弱服之補氣生血延壽却病培養先後天之眞元其功捷效誠衞生神丹妙品也　每丸二角半上上參茸每丸一元此丸專治婦人諸虚百病常服身體康健精神加倍未孕調經旣孕安胎一切疾病皆能治之眞婦科之聖藥　每丸二角半上上參茸每丸一元秘製此丸精益求精乃戒烟之至寳每癮一錢需丸三兩不論癮之深淺包能戒脫服丸後精神加倍見烟無味功用詳仿單每兩一千二百八十文專治男婦精血不足腎元虚冷脾胃衰弱諸虚百損及中風中痰危急之症或四肢浮腫週身痲木半身不遂癱瘓風癎痰迷眞正人參每丸銀一兩 
[靈效誌騐]  
啓者成烟有實效者趙同春堂戒烟丸確乎靈矣敝友黎玉堂兄每口食洋烟七八錢者自前年服該號龍涎香丸戒斷之後遇友卽談此丸戒烟服後身體康健心不思食烟此爲最易戒者我等見玉堂兄確能戒斷亦約同試戒去年五月購服此丸訂明堅心永不食烟開例議罰今幸俱已戒斷該同春堂戒烟丸靈騐名不虚傳也茲特誌之陳雲蓀劉東初鄭葆如梁浩池仝啓 
[摘庚寅春高昌寒食生訂]  
浣雪樓女士書畫潤目中堂三尺一元紙增一尺加潤一元屏條减半紈摺扇册半元或點景泥金或當日取件均加半潤由上洋英大馬路虹廟東首五福衖口京都同德常收 
[新開]  
本號專運外洋各種新式保險洋燈並洋廣雜貨等項俱全價値格外克已以廣招徠凡仕商賜顧請至三馬路朝宗坊内便是此佈上洋升茂號謹啓 
[花柳搜毒丸]  
普仁堂靈騐立止白濁丸 
白濁之症多因酒濕燥熱而成或因花柳塲中所染遂至小便不通水管刺痛以早爲調治去其熱毒免至别患叢生若果調理延緩日久成淋有傷本質奉堂創製此丸屢經應騐無論新舊赤白淋濁服之立效每瓶價洋三角○並有花柳搜毒丸應騐非常服之其花柳餘毒盡除耳斷無後患每瓶洋五角廣東普仁堂鋪在上洋椇盤街開張 
[三鞭壯陽種子丸]  
廣東鹿芝館三鞭壯陽丸 
凡人身之旺弱總不外乎陰陽龔陰固不宜虧元陽尤不可損故欲固本必先壯陽本舘製煉此丸遵乎妙法配以良方加用鹿鞭騾鞭海狗鞭調和五臟取山海之靈物助水火之元神藉補先天克傳中土使老還少反弱爲强此眞壽之世良工無愧回天之勝術俱用黃道補養並非行覇宣浮如遇精元虚損色慾受傷血不榮筋腎不納氣陽事不舉國或而不堅精神短促飲食少思等症早晚每服三錢淡鹽湯送下自堪益腎添精服之旣多提神養氣健脾開胃增壽延齡培元種子屢服皆效名已遠傳每兩大洋二角　廣東鹿芝舘蠟丸老鋪設上海三馬路巡捕房對門分寄杭城鼓樓外元成參號内發售 
[廣東杏林軒精製]  
走馬胎膏 
此膏出自西粤之南寗原以生藥十餘種同蒸數天復入藥末其膏始成專醫風癱半身不遂手足酸軟四肢無力筋骨腫痛困倦難堪脚疾不能行動等症患者 
服之必驗經救多人夫風癱乃最頑之症也非此膏不能療之本軒心存濟世不惜萬里跋涉購而藏之以備世用大盅洋一元小盅五角温酒冲服鋪在上洋抛球塲 
[聲明]  
啓者本園舊歲出租與義記開張於癸已年新正初一日起業已收回自行開張所有上年義記名下一切帳目及欠項等情望向義記經手人理明與本園無涉 
詠沂園堃記啓 
[附送彩票○並送五彩滬景開彩圖月份牌　鴻福來附送彩票]  
本行創設多年常中大彩附送彩票不取分文○今售英二月吕宋票雙張十二元附送彩票一雙張○單張六元四開三元分條七角彩票照送○躉批劃一公道紅票照市滙兌○彩票頭彩一千二百元函購立奉 
[屈臣氏蜡丸]  
跌打□峒丸此丸善能散瘀止痛活血舒筋及破骨斷筯婦科三達丸此丸調和血脉滋益眞陰調經種子等症琥珀抱龍丸專治小兒實熱受驚痰涎壅塞等症淸心牛黃丸專治痰喘氣逆哮㗇咳嗽痰迷心竅等症舒筋活絡丸專治風濕慯筋以致經絡拘攣骨節酸痛人參三貴丸專治氣血兩虚身體瘦弱腎冷精寒等症調經賛育丸專治婦人不能成孕或孕小產及經水不調参茸三多丸專治婦人產後瘀血未淸眞元未復等症藿香正氣丸專治四時不正之氣以致病嘔吐瀉等症小兒回春丹專治小兒驚風傷塞邪熱癍疹等症甲 
珠珀七厘丹此丹善能能關開　統治五中五絕等症上海英大馬路及棋盤街兩家屈臣氏大藥房發售 
[大英醫院冬令所需各藥]  
潤膚香膏　專治各種凍瘡手足開拆等患照法搽敷無不頓增潤色 
蜜　糖　凡冬令肌膚燥裂洗面時倒許搽擦取效甚速 
玫瑰洋蜜　嚴寒勁風超時肌膚裂拆只須按法搽用保能光潤異常 
樟腦油膠　冬天北風勁發常患耳紅面腫開拆凍裂痛癢難堪只消每晨敷搽患處保不復發此蜜係取黃瓜之精液和以洋密並上等 
黃瓜洋蜜　香料凡嚴冬勁風霜雪起時肌膚燥裂紅腫潰爛等症照法搽擦自能光潤鮮艶婦女小孩更爲合宜 
[廣東杏濟堂]  
立卽見效 
珠珀白濁丸 
白濁一症世上恆有斷疾或酒色傳染或濕熱所致若不早治勢必延綿本堂所製之丸與别不同服之不但能止其濁且解濕熱毒物可以利水通淋氷無復發每瓶洋二角半　上海英大馬路興讓街第一家廣東杏濟堂啓 
[戒烟桃花參片]  
夫鴉片產自印度販人中華不但廢事失業傾家蕩產而且瘾深耗血促壽殘生然世人只貪眼前之樂不思日後之思初則一燈相伴不果聊以消遣吸之反覺精神爽利殆平日久癮來如患沉疴涕淚交流竟難緩其須臾祗得典裘質被黃金單其糞土本主人英華同仁深爲痛惜故特出藥以濟世旣製糖片丸藥又製藥粉藥水極稱神效毫無他患今又製之一種桃花參片萬分妥常一無尅伐且吸烟者體弱居多此片和以參芩製煉成功加補以佐之自然戒絕較易維願有志戒烟者速來購試庶有脫離苦海同登彼岸是所厚望焉耳　諸尊賜顧者請認上海大馬路東首老德記藥房庶不致悞此啓 
[包愈遺精久已馳名　神童二仙丸]  
此丸專治身體虛弱遺精夢洩溺後淋濁四肢困倦腰膝酸軟或酒色勞傷本堂授祖傳秘製之良方用上等藥材修合無論年久遺精不愈服之可能包愈症輕一料重者二料此丸温和不寒不熱常服非但百病不生功能延年種子卽日初服一天卽見神淸氣爽比平日不服丸之日大不相同不靈退還原洋每料三兩一元○調經種子膏每盒一元正○追風除濕酒中瓶五角○經期腹痛止帶丸每料一元上洋鐵馬路東首廣東益三堂老藥房啓 
[法良意美]  
予昔年因病吃食洋烟迄今已歴廿載千辛萬苦戒之終難脫累敝友比予癮更大悉係購本埠詹誠德堂鎗上戒烟三香膏和烟呼吸得脫苦海蒙友將用剩之膏送予試用果然數日之間烟癮大减再購四元已斷烟根謹登報章以廣傳揚此佈上海點石齋汪景賢白 
[貨眞價實]  
本號新到外國上等金銀壳報分刻跑馬時辰鏢新式女庄金鏢雲石鐘八音琴頂大金鋼鑽石約指護鏢皮盒發售精工修理鐘鏢官商賜顧價務公道上洋英大馬路屈臣氏藥房隔壁長盛號啓 
 
 

Page 8

 
 
[分條照市]  
今售英三月份票雙張拾二元單張四開照市收兌紅票格外克已承蒙賜顧已承蒙賜顧指明上洋棋盤街中各號牌記無悞 
恊記天源必得萬仝啓天祥福 
[養正學堂]  
仍聘昌　日孝亷勷校漢文錢錫卿先生帮敎英文准正月十六開舘住堂走附悉照舊章有志速來報名另有無師自通潑拉滿每本五角 
[上海協安]  
本號址發吕宋票屢售出大彩遠近馳名英正月票頭彩又由本號售出早已登報今批發英三月票 
貴客賜顧原班回件收兌紅票公道此佈 
[杭州德記號]  
發兌　國藥水香水丸粉　片各貨俱全照申批拆信購卽奉近多假冐賜顧認明大井巷元元銀樓間　石庫門内乙 
[頭彩五萬　同得利]  
售票有年屢中大彩今售英三月票價照大市 
分條六角半賜顧棋盤街乙 
[失票聲明]  
今遺朱永豐莊票一紙第十六號本月十五期銀五百兩已向前途說明作爲廢紙無用望各寳莊號切勿收用各盛啓 
[失票]  
今遺失南市升太莊第二號卽票規銀一百四十二兩四錢九分四已向前途說明作廢望各寳號莊切勿收用捐局具 
[聲明失摺]  
今失去鎭江新義和洋行圖章存銀摺一扣係王匯蘭名下之欵已向前途說明作爲廢摺無用特此佈聞 
匯記告白 
[假冐圖章]  
近有無恥之徒私刻本號圖章　　財物祈各貴號切勿賖　並託將人執對送官究治 
萬有全告白 
[丹桂告白]  
本園不惜重資聘請各省巧手紮成綢絹樓臺殿閣異樣新式滿堂燈彩外洋新到機器從未來過檯閣賽會牛城献佛别開生面與衆不同擇期起演祈請諸君早臨賞鑒是荷　園主謹啓 
[香港分設　新開振興土棧]  
本棧向在香港設立公司已歴有年遠近馳名今分設上洋四馬路中市萃秀里内留南石庫門自運提尖大小洋藥督辦川西碭土照箱批發格外克已仕商光顧請認招牌爲記擇於正月十六日開張遠近寄購原班回件 
[英華書館告白]  
本舘開設以來已三十餘年矣爲滬上著名書舘向例專課英學自舊歲起更定新章又延孝亷郭慶培先生爲漢敎習庶於英華兩學各得其益今届歇學定新正十八日開館願學者請至四馬路三十三號慕先生處報名可也 
[花柳須知]  
余失足花柳染成楊梅結毒十分險惡潰爛不能起床各醫東手續求英大馬路虹廟東五福衖口京都同德堂孫鏡湖先生診視卽兩該堂獨製莊　搜毒丸外治花柳萬靈丹内外試用卽止痛消腫復購該　極效必方加味　黃丸一兩服完卽能起床前後約討七日宿　　好　登報章以揚仁鳳而誌　忱 
海上兩住人上 
[告白]  
啓者去　歲底忽有鼎興布號持振源泰支票向小號來照然該票小號並不得知當卽囑彼日向原根追取但振源泰與小號毫無干涉恐各寳號未及週知特此申明　振大昌乙 
[吕宋發財大票]  
英三月份廿五開彩分條六角批發格外遠處信購申三馬路西認明各行天寳賚不必愁范財記錢運來大家有 
[保和堂　定神人参戒煙片]  
本堂監製戒熼藥片用人參園氣服之則烟癮自斷而體不虧乏戒時絕無苦楚戒後百病不生此乃戒烟之良藥也每瓶廿片洋一角鋪在上海河南路 
[各種名烟　福和公司]  
本公司開在英大馬路亨達利洋行對面常有吕宋時製雪加烟民歐洲美利堅埃及等處各種紙烟皆係最上之品其價高低不一賜顧者請來選購可也此佈 
[上海中華匯理銀行]  
本銀行增立新章代人收儲銀洋每次一圓起至三百圓皆可代爲收存本銀行利息每百圓每年計洋三圓五角照每日結存數目核算貴客來存銀洋者本銀行每位給以帳簿一本收付時須帶簿來行註明所存之欵或銀或洋均可並能隨時抽提 
[小火輪往返蘇申]  
承雇小輪拖帶錢船初五起仍逢單日下午三點鐘准開官商附拖便搭均可切勿夾帶稅貨務有保人來局寫票方可上船蘇州閶門内大觀樓間袁東元上海船淘盆湯衖新橋沿浜便是此佈　吳楚記商輪船局啓 
[尋狗]  
啓者於本月初一早辰失去捲毛小狗一隻其毛有黑帶黃名喚怕扒四如有人尋獲者送至仁記行内祥福洋行當有酬謝洋十元决不食言此佈 
[工部局諭]  
第一千零十一號 
爲曉諭事於西歴三月卅一號之後卽華二月十五日起所有租界内在路上行走之犬項頸上務須掛一頸圈須要載明何人之犬如其不遵定要捉進捕房限七日之内失主前赴虹口捕房領取遲則必將其犬擊斃矣特諭　　光緒十九年正月初七日工部局叅贊韜朋示 
[澳門仁慈堂票出售]  
英二月票已到於華十二月廿六日開彩每張洋二元二角分條二角四分本行寄售蒙仕商信顧無不踴躍此票奉大西洋總督札諭准行銷路極旺票不敷賣故加額設票一萬號得彩五百五十二號頭彩洋五千元其餘仿單处埠信寄上洋五馬路望益洋行可也 
[告白]  
陶齋現奉湖北藩憲王方伯咨文寄到順直賑捐實收推廣請奬外辦章程减折相宜經手無費特託二擺渡廣肇公所内盛蔚堂孝亷大馬路老悅生洋貨錶鄭仕卿梁煥南諸君代理皆緒實可靠如有志顯揚者請卽移玉至該處面商可也 
鄭陶齋謹啓 
[慶豐士棧批發]  
上洋打狗橋自運大小洋藥照箱批發精製淸膏每洋兩四東膏還灰二兩四分膏二兩八冷籠三兩三熱籠三兩六平外加仕商賜顧請認只此一家並無分出 
[金箔加價]  
吾業金箔爲因赤金昂貴上春雖曾加過後漸見步貴交冬更貴實難敷本今正故再邀集同行重議再加各省恐未週知登報佈聞　同業公啓 
[新正月廿五開彩　頭彩五萬元]  
英三月票雙張洋十二元單張西開分條照市兼收紅票克已如蒙函購指明各號牌記上洋棋盤街 
必得同發同福利同福來同大有 
[泰隆火險告白]  
佑寗公司英歴　年設在英京今已一百七八十年資本厚實今託上海泰隆洋行經理耑保房產貨物保費格外公道倘蒙紳商賜顧請至二馬路本行帳房面議是禱司事竺錦章 
[愼安堂批發大票]  
現售英三月吕宋票零躉說拆及收兌本堂紅票價皆大市兼匯兌吕宋香港粤東銀兩惟本堂等之票各行均有騎縫圖記若非本堂之紅票槪不接兌誠恐魚目混珠之弊蒙　貴客惠顧請認明本堂中西文圖章庶可無悞此佈 
上洋廣泰祥廣惠和廣揚興普仁堂四家仝啓 
[大孩小兒遺尿藥效極]  
拙荆早年下世小兒年方八歲無人照顧致患遺尿之症近年丹方試盡無效友人　本埠京都同德堂遺尿藥極好姑住試之尙效前後服藥三瓶計二元四角幸獲全　用敢登報俾遺尿者卽得良藥也 
上海鄭和興鞋店主阿昭具 
[白濁奇騐]  
白濁一病俗謂無正方余醫數月不愈心實擬之幸友指購興讓街第四家仙壽窩白濁丸二料需洋八角服藥未完其病已失非學究淵源焉能速效打破疑圐爲告同病 
怡和棧李啓 
[正月初七日錢洋並匯銀票行情列左]  
新匯劃收市　七錢二分三七五 
銀　　　拆　三　分 
洋　找　頭　七錢二分四 
錢　找　頭　一　千　文 
市　　　錢　一百四十二千五百文 
卡　　　錢　一百四十二千文 
衣　　　牌　一千零四十文 
銀行電匯銀票　三先令九辨士五八 
銀行現銀票　　三先令九辨士七五 
銀行三十天期票三先令九辨士七八 
銀行四個月期票三先令十辨士二五 
[正月初七日進口輪船禮拜四]  
江天　輪船　由寗波　　　　招商局 
益利　又　　由長江　　　　廣豐行 
大通　又　　由長江　　　太古公司 
[正月初八日出口船禮拜五]  
科被麥魯　輪船　下午四點半鐘開往東洋等埠　日本公司 
拱北　又　　晚往厦門汕頭　　　招商局 
海昌　又　　晚往寗波温州　　　招商局 
廣生　又　　晚往汕頭香港省城怡和行 
益利　又　　晚往長江　　　　廣豐行 
大通　又　　晚往長江　　　太古公司 
武昌　又　　下午往寗波　　太古公司 
桂楊　又　　晚往汕頭　　　太古公司 
斯美　輪船　日往淡水基隆　　壳件行 
潑浪駝　又　晚往神户　　　　禪臣行 
北洋　又　　晚往香港省城　　禪臣行 
海定　又　　晚往汕頭　　　　招商局 
[正月初九日出口船禮拜六]  
保定　輪船　晚往厦門　太古公司 
江天　又　　下午往寗波　招商局 
[正月十一日出口船禮拜一]  
華利　輪船　日往長江　　　麥邊行 
呑太厘士又　日往神户橫濱　老太古行 
寳華　輪船　晩往長江　　　廣豐行 
[正月十三日出口船禮拜三]  
德興　輪船　晚往長江　　廣豐行 
 
 

Page 9

 
 
[邗江官報]  
　　光緒十八年十二月二十三日林大令駿達黄大令啓南均由京回揚禀銷解餉差二十四日吳鹺尹啓　起復回淮二十五日湖北周守戎玉寳解鹽課銀來揚魏鹺尉廷佐解海分司餉來揚張二尹崇第解京餉起程 
[上海六馬路仁濟善堂正月初三日接津海關道台盛杏翁方伯來書照登]  
　　少欽仁兄親家大人閣下前因晉省被災較重曾布詳緘並屬山西委員貝清來兄面陳一切諒已早經惠察頃接潘振聲兄來函述及東省被水各縣民間顚沛流離不堪言狀所有冲塌隄岸尙未能一律合龍沿河各莊被水最重之區約計四百餘村至少四萬餘户若每户給發一兩須有四萬餘金方能敷衍前承尊處解濟一萬兩弟亦籌墊萬金章邱齊東已經查放完竣而欵項亦巳告罄統計全局尙短二萬有奇東省無項可籌弟亦力難兼顧當此天寒土凍貧氏不克趨工謀食更非容易此間捐務竟有江流日下之勢而災黎飢寒交迫定多死亡勢難漠然置之致令坐以待斃務乞閣下於無可設法之中再籌規元一萬兩卽日解交潘振聲兄暫濟目前東賑庶可不致中止則窮民感戴仁慈實無巳極矣此外所短之欵巳由湯方伯函懇香帥接濟當可准如所請也前函曾懇文郎子英兄赴山西督辦賑務能否卽行前往弟爲三晉飢民朝夕盼禱尙祈從速示知以慰懸懸是荷專泐布懇敬請籌安惟希愛照不備姻愚弟盛宣懷頓首十二月初五日○敬再啓者正封函間適接山右張漢仙方伯來信備述晉申災况展誦之下不勝慘然今冬雖經本地籌資接濟而來春青黄不接之候深慮無以爲生不得不湊集巨欵以拯民艱關外本係瘠苦經此連年災歉情形不問可知惟由寗夏購米接濟杯水車薪實屬無補且長途遼遠轉運一切頗費周章辦賑務者前往查放恐難實惠均沽前接潘振聲兄來電頗願赴晉一行深爲欣慰振兄允赴晋尊處有欵宜先儘晋省爲得實濟惟欵項必須預籌俾便携往前懇代籌三萬金務必早爲設法免得臨時掣肘弟亦竭力籌挪子英兄如能偕往最爲妥貼倘捐務不能脫身亦祈示知漢仙方伯來函抄呈台閱乞卽察收摘錄登報爲幸專此再請頤安弟宣懷又頓十二月十五日○尊電子英兄不能去佑翁辦東省工振已熟不能換手已商振兄明正赴晋弟擬先墊三四萬而綏遠地廣非十萬不爲功弟擬與公各認一半上海勸捐不易尊意旣先借備賑存項當可照辦但必須照奏定章程歸還爲妙望即查明照會所定章程函示以便具禀勿遲○附抄山西張漢仙方伯原函敬啓者頃奉環雲知蒙加函義賑局友派人携欵來晉並承慨念時艱允爲籌畫足徵大君子拯飢拯溺畛域無分爲善之心有加無已實深感佩兹將近日災情再爲執事詳細陳之晉省自丁戊大祲以後元氣未復加之連年雨澤愆期民鮮温飽春間乾旱情形岌岌可危經弟商請蘄翁方伯籌欵賑濟竭力經營災民幸免溝壑自六月後連次獲雨晚禾補種私心竊喜兾有轉機而昊天不弔先苦於乾旱者繼苦於水潦被淹之處復有四十餘州縣關外地高寒早秋禾又爲風雹所傷魚夢未占鴻嗷迭告此時災情之重關外七廳以豐鎭歸化爲最賣男鬻女踵接於途强壯者遠逃異鄉老弱者坐以待斃農民能日食一粥卽稱富户下此則抉草根剥樹皮苟延朝夕慘不忍言大同府屬以應州山陰懷仁爲最朔平府屬以右王朔州爲最災民困苦情形與歸化豐鎭相等其餘稍輕災區亦不下數十處均非賑撫不可倉榖本屬無多庫欵又已告罄所最難者省北及關外一帶上下數百里均係災區不獨辦糧匪易而且芻秣俱缺惟有上游寧夏向係産糧之區尙可採買由河下駛亦較陸路爲便刻已派員前往預定糧石惟須明年三四月間河氷解凍始克轉運但欵項無多杯水車薪深慮無濟於事自愧不才籌措乏術思維輾轉五内旁皇惟求仁人大發慈悲廣籌善欵源源接濟救此災黎不獨三晋士民仰沐盛德卽弟等亦均拜荷隆施矣臨頴無任叩禱盼切之至愚弟張汝梅頓首附啓者山西災重張方伯來函告急請撥鉅欵善昌日夜躊躇目前勸助義賑正在强弩之末來源日絀敝堂符欵還愿下來多聚一分多救一分災民商之津海關盛觀察如何辦理杏翁親家回信謂斷不可畏難坐視不救靈符治病符到病除其中定有神靈獲佑救災以致符之靈騐不可思議弟篆符治病有求必應存心濟世一概奉送惟願大户求符服好沉病務祈早來完愿方可撥解山西救災陰功浩大自有福報請勿以無厭之求見責也實在無法可施所望積省助賑功德更大登報奉布卽請公鑒施善昌百叩再拜元月初四日 
[上海鐵馬路廣益堂今將諸大善士各寳號十二月分月捐清單]  
　　唐茂枝翁助洋六元陳善亭邱寳林各助五元吳渭川孫曉雲各助四元王春岩周恆茂王潤卿各助一元五角恆升三元九角催林記助一元六角馮德基助二元六角金惠心助一元三角盛恊泰六角余洪記八角莊源大謝森記各助一元二角李光琴戴綏芝順泰木行三户各助三元黄子如梁鈺堂譚幹臣黄佐卿朱葆三南順記和昌成七户各助二元福昌張金和吳春池鄭芸初黄省三復泰朱錦堂泰隆金煥堂唐簡泉鳴昌蔡曉嵐新順記義昌成韓山羲李栅記乾昌成老順記徐俊良趙馥疇錦章二十一户各助一元宏生義成隆昇天益恆來德大陳虛齋七户各助五角恆升萬豐順萬全愼三户各助四角生大俗生正大恆恆生源成恊泰六户各助二角金太太助錢四千文和記更上一層樓二户各助錢一千二百文青蓮閣存濟堂二户各一千文可熾同昌泰萬有全三户各五百文　餘堂四海昇平樓陳心淵裕成隆四户各助錢四百保安丹會玉芝堂張二户各助錢六百文壽康莊延康升大晉和餘大恊源愼餘惠泰元甡彤源衍大厚康永豐存德利亨立大恊康和元恊昇宏元寳和泰源鴻順惠康正大宏大承裕寳順二十八莊各助錢六百文其萃樓升陽樓亦新園春園四户各助錢三百文沈春記祝元昌張錦泰三元同慶樓元利一壺泰元茂湧源恆升惠芳樓廣盛　雲日昇樓金令順鴻運樓十四户各助錢二百文恊盛祥永愼萬興三户各助錢一百文恆來施德豐福來三户各助洋三角又附英法美三界各寳號諸善士冬季一文捐共計收七十一千二百文以上總共收洋九十二元五角又錢一百零五千文正 
[鎭江徒邑旱災帖養耕牛集泰和收捐處十二月上中兩旬清單]  
　　四百八十三號冊懋泰莊英洋五元○四百八十九號冊一經書屋錢二千文隨安草堂錢二千文無名氏錢一千文又錢五千文又錢五千文又錢四千文又錢三千文又錢一千文○三百十號冊復泊莊英二元○三百五十八號冊朱貴李正祥每户錢七百二十文孫龍劉德昌程朝才朱天福每户錢三百六十文○三百五十九　冊孫德基陳錦義林得才余恩慶張正安張濤張元每户錢三百六十文○三百五十一號冊高登萬吳應龍楊連元劉長桂王義山張景云每户錢十七百二十文蔣王卿李正榮田厚生每户錢三百六十文○三百五十二號冊彭廣才李玉太周保鳳國慶陳松亭李廣太每户錢七百二十文曹玉高紀德貴每户錢三百六十文○三百五十三號冊魯長松任長松巫松林丁步墀每户錢七百二十文陳福江任天保丁步鰲鄧廷榮朱炳南每户錢三百六十文○三百五十四冊號張　福董長松生嘉善魯長喜魯　標沙長榮胡正榮陳金祿每户錢三百六十文○三百五十五號冊張順卿徐根富王金華詹長林洪兆基高長慶熊有喜李福安每户錢七百二十文王宜藍羅德康居每户錢三百六十文○三百五十六號冊顧宏胡　趙長林戴桂森錢加貴每户錢七百二十文熊有富陳曙堂鄭崇德管如羅玉廣每户　三百六十文○始威洋行經募七百七十號冊彭生洋七元彭德生洋三元劉豐泰洋一元永康莊洋一元聚茂號洋一元義和洋一元匯康莊洋二元茂康錢一千文劉豐裕一千文萬榮錢一千文豐隆莊錢一千文○吉盈豐手二百四十二號冊振德堂錢五千文竹手開筆費竊三各文忠孝堂富春堂世恩堂每户錢一千文○同源義經募洋一元○謝綏之手松陰書屋洋一百元○怡威洋行手六百五十八號冊全亨號洋四元老悅生號洋二元恊記洋二元恰威洋五元趙同興順德成康源豐錦章承伯豐泰昌成祥生義生榮計九户每户洋一元泰來洋五角老錦春洋五角德生洋五角廣興祥日升號華彰號惠濟堂朱振源慶昌祥緒源莊承裕莊均記均益王永興成豐萬成莊計十三户每户洋一元○胡錦翁手　百四十一號冊壽萱室主洋六元不留名洋四元 
[恒齊局鍾洪南發兌鎗上拌烟癮粉]  
本局　製此粉不但能除烟癮并能固本益元　胃除痰强筋壯骨精神爽朗兼治百病無論癮之大小將此粉和入烟内照常吸服戒除仍舊過癮并無難過戒至第四天功效大見面　紅色鼻内烟油去凈癮能除去一半如每日吸烟一錢者用元號　五錢可以除鎗癮深大者及至十數天准能戒絕眞爲藥到癮除早已四海馳名世人獲此粉而除烟患者已指不勝屈欲戒名卽請來局已戒爲粉未便來局者可函至上洋　狗橋妆姜衍澤党封門原班回件元號粉每雨洋兩元二號粉每兩洋一元服法細詳仿單諸公購藥須認明住址牌號切勿錯悞皆因丸散無從辨由眞僞雜藥　投害非淺鮮在本局購藥戒絕者不可勝數若在别家購藥如其不能見效請來本局一試卽多年老癮皆可立除此佈 
[輪船開徃天津]  
敬啓者和興公司寫字房現巳移設於二馬路東信義洋行之内所有飛鯨飛龍等船准於明正初頭開河之先第一班開往烟臺天津等埠如蒙　各紳商附裝貨物曁搭客等事卽請早日光臨信義洋行面訂可也 
信義洋行代和興公司謹啓 
[美國佛羅斯製貢邦補益藥水]  
專迨　肝勞　肺癰　癆癝　飲食停積　胃口呆滯　心悸多　諸　君　賜　顧　請　回　上　海　大　馬　路　晉　隆　洋　行　寳　善　街驚　四肢酸軟　身虚體弱陰損陽虧　宗筯不舉　氣血衰敗　晋　隆　分　行　四　馬　路　中　西　大　藥　房　華　英　大　藥　房　曁　酒色過度　水土不服　小兒不長成　小兒血不强壯病後　良　濟　藥　房　等　五　家　購　辦　大　瓶　一　元　五　角　中　瓶　一元氣未復　精神委頓　吸烟人身體瘦弱　烟癮新斷精神恍　元　起　碼　小　瓶　五　角　原　箱　十　二　瓶　價　目　格　外　公　道惚　傷寒症初愈軟癰以及五勞七傷等患服此皆效　　　　　批　折　另　議　　　　　　　美　國　佛　羅　斯　醫　生　謹　啓 
[吕義泰煙袋號遷移]  
敬啓者本號自分設上海法大馬路開張以來貨眞價實馳名各省衆所共知今因房屋翻造暫移東首第一石庫門内交易俟明春房屋工竣遷回原處開張誠恐遠方往來未及週知故特聲明 
本號主人謹白 
 
 

Page 10

 
 
[隆記批發西土莊]  
本號親歴豐碭採辦道地西土專售各埠批發槪不零剪如蒙各寳號來信購辦原班回件信力寄力來客自給貨好價亷藉廣招徠恐各鄕埠未能週知用特聲明賜顧者須認明内有隆記仿單庶不致悞 
上洋大英二馬路泰和里便是 
[輪船往東洋等埠]  
啓者本行科被麥魯輪船船主名哈司維於禮拜六卽正月初九日早晨開往長崎西門舍革神户橫濱等埠小包收至初八日下午五點鐘爲止搭客票出至初八日下午七點鐘爲止如各寳號欲裝貨搭客者請至本行訂定可也此佈　　　日本公司啓 
[謙和洋行]  
本行新東家前在申茂生行經手現今本行請來代理並有外國新來東家卽此二人熟識洋布廣貨鐵什物等無不精明望各寳號請至本行看樣定賣皆可特此佈聞 
[批發分條五角九　萬淂利連連中]  
英三月票雙張十一元八角零售六角申至四馬路 
[木輪逐日往來蘇滬]  
升濟亨濟兩快船奉准來往蘇滬八月初一日起逐日開行其搭客水脚船上飯菜仍照舊章此佈　 
利濟局白 
[只此一家起首老行　天成]  
英三月雙票出售雙張十二元單張四開照算分條七角附送月份牌函購上海棋盤街北朝東石庫門内原班帶奉不悞　天成啓 
[新式八音琴]  
本行新到大小八音琴内敲鐘皷其音甚妙以及號筒單皷洋笛洋簫等各色樂器俱全其價格外從亷凡貴官紳富賜顧者請駕至英大馬路三號便是　謀得利琴行啓 
[拍賣車糖]  
本行准於每逢禮拜一四早十點鐘在本行不限價拍賣Ｂ唛四呍車糖拍定卽收定銀限兩禮拜出淸如過期不出將定銀罰去下期另拍此佈 
老太古帳房啓 
[公棧大土公司]  
本公司自運各等原庄大土批發經已馳名貨眞價實以埀久遠　士商賜顧原箱零躉照常交易上海三洋涇橋公棧謹佈 
[木輪往來蘇滬]  
本局奉准與利濟局毎府各行一船新正初七日起義濟快船單日往蘇雙日回滬搭客茶飯周備蘇局在閶門外南濠申局在盆湯衖新橋北浜此佈　浙商仁濟局啓 
[盤棧聲明]  
茲有法租界源泰湧記棧徐紹英翁因年老告退情愿將棧盤賣與馮謝汪三姓合股改爲源太興記嗣後此棧盈虧與徐姓不涉如各號前帳未淸者速與徐姓理直與源太興記不涉特此告白 
[草聖駐蕭山]  
朝鮮遊士尹囷之書奄有晋唐以來風流氣骨以艸聖名重天下盖自二王後臻草法之極者唯張長史尹夫子兩人而已自古文章名筆當時則不甚奇珍後來貴重而今艸聖之迹市人持之每得善價百餘年後想見其風采餘韻若其回國後雖有連城之璧豈能易求哉 
[馬寳出售]  
今有友人歸自西域得有馬寶一枚謂能治各種瘋癲之症世所罕遇與其珍藏秘室曷不登諸報端俾天下患此症者立見霍然豈非利人利已之事乎價定每錢洋兩元若有識者躉售價可面商貧家有患此症者亦可酌送特此告白　鹹瓜街同吉祥參號啓 
[聲明]  
初四日午刻有林永和仁記信局圖章又永和裕記起首統被成中搶去誠恐彼有意圖害爲此卽日登報聲明此後本局銀洋收條另有林子純三字爲起首方可爲憑如無者卽爲廢紙請　賜顧諸君留神爲禱　林永和仁記信局謹啓 
[附送石印華英歴本　鴻運通]  
專接批發屢得大彩專收紅票遠近馳名現售三月票照市函購卽奉認劉海爲記上海棋盤街 
[廣東趙同春堂]  
馳名龍涎香戒烟丸 
同春堂戒烟丸 
此丸能以少制多以奇制勝應效如神包易戒斷内用犀牛黄以去頑痰龍涎香以化烟積正土木人參北鹿茸以培元而補氣其餘术茋苓草等藥則熬膏去渣取其精液而爲丸是以丸少而力大易减又易戒服丸後如食足烟之精神且能令其聞烟反厭而心引不生頓悟前非轉覺戒烟之爲易耳其初戒也開胃提神固無痰喘燥泄半戒則人肥氣壯盡除枯稿顔容戒斷後轉弱爲强更喜腎元復固是誠戒烟之最善法也卽未戒者閒服亦可除痰隨時尤能頂引無烟引者氣痛痰喘畏寒瘧疾夜夢遺精等症服丸二粒立效如神大瓶洋五角小瓶洋二角半單料洋一角　上洋老巡捕房對門開張分設江西温州杭州蘇州鎭江無錫蕪湖發售 
[平湖全盛局主啓]  
新倉信局有店夥華生陽年終情急隱呑天錦恊順公洋信揑將我局收條糖塞恐事敗露先行赴縣揑情誣控我局並不知悉至天錦號主持條來局查問細閱圖記筆迹全不符合而且以墨盖硃定係春間生陽在店替代司帳半月竊取空白况我局收條圖記半年一換幸經伊店主黃濟美着追理直果生陽自知情虚願將如數淸償息案免究用人之難知面不知心務宜謹愼預防凡在開店勿以斯言爲河漢也 
[利川保險有限公司]  
啓者本公司經理處在重慶利川公司宜昌利川公司漢口禮和洋行上海公發英行天津禮和洋行廣東架喇威治香港架喇威治倫敦利川公司以上各處現在可代客裝運貨物往來并代保火水等險其保險之事已與保寗保險公司商量就緒照本公司紅字提單上規條辦理如欲問價目及一切詳細情形者請至以上各經理處可也此佈　在中國經理人立德樂啓 
[巴勒水險告白]  
啓者今康買興尤寗水險公司備存實本洋一千七百萬元在中國專保各口洋面貨物水險無論平安水漬皆可照保價亦克已如　貴商號賜顥請移玉五馬路二號巴勒洋行帳房面議可也此佈 
巴勒洋行謹啓 
[保險公司告白]  
英國倫敦北英商老保火險公司資本銀二十四兆有餘 
[又康買興有寗保火險公司]  
資本銀十五兆有餘 
啓者本公司在上海專保中西二商火險一切房產各貨物已十有餘年據有外國權柄國家准據在上海辦理火險之事現本行仍開設在五馬路第二號門牌　諸君賜顧者請至本行而議自當悉心照辦其保價與别家一律特此布聞　巴勒洋行啓 
[看書卽知戒烟法]  
此書蒙　克王爺賜章鑒定　倉塲督憲宗室鐘　曁　上海道憲沈　賜序最奇者服藥後腸中積滯烟淮悉由毛孔面出故能除心癮愈百病增飲食豐容顔各有手足不冷夏天身體不熱鬚髮竟可轉黑旣痿復龔種子每兩價銀一兩每癮一錢服丸三兩除根惟藥丸無凸凹形即係假胃藥另有　狐騷臭藥每料一元三日除根　雀斑藥半元十日退淸　髮癬藥六角半月重生　淋　癬藥等二角　瘧　痢　瀉　目疾等藥一角賜顧者送書一本上海只此一家金陵另有一鋪其除省城各碼頭並無分籌上海北門外吉祥街如意衖金陵城内土街口生生堂同啓 
[開平礦務總局啓]  
茲據李公舘報稱失去開平礦局李承德堂户息摺五扣每扣二十股係第六千零七十五號起至六千一百七十四號止共計一百股到局掛號並請援照敝局章程補給新摺並於摺上加補給二字除准給外應將失去股摺號數登申滬報兩月倘以後找出原號舊摺卽作廢紙特此佈聞 
[上海屈臣氏大藥房發售]  
三鞭種子藥酒　此酒塡精益腎固本培元專治先天不足陽痿精冷無事常服亦能廣嗣延年 
滋腎壯陽藥酒　此酒善治男子眞精虧損相火虚寒心腎不交精冷陽痿甚而腰膝酸軟等症 
寗神安眠藥水　此藥水鎭心安神調養肝血服之可寗神安腫永無怔憚恍惚夜不成寐之患 
花柳搜毒藥水　此藥水專搜花柳傳染内外搜毒無論已潰未潰或毒人骨髓疔墜等症 
瘧疾藥水藥丸　此藥水藥丸兩欵專治各種瘧疾甚至傳人三陰無論初瘧久瘧皆能治之 
雀斑白食藥水　此藥水能疏解血管發出燥熱成爲雀斑等症每日照包内仿戰搽之卽愈矣 
止痛各症藥水　此藥水品性通靈止痛無不奇騐如跌打損傷瘡痛骨痛等症服之立見功效 
白濁藥水藥丸　此兩欵專治男子白濁日久愛淋婦人白帶日久成癆無論深淺靡不奏效 
以上各欵用法服法及價錢均另有仿單詳列尙有無數藥料容後續登 
[金陵成美學館啓]  
啓者本館開設金陵城内歴有年所不惜重資聘請宿儒敎習經書文藝地理算學代數形學三角測量英文英語以及時下各種要學脩金房飯格外從亷向來就敎者大都書香子弟負笈擔囊不憚跋涉千里而來者實繁有徒而學優應試而得職業者亦不乏人盖因本館不辭勞瘁敎法精良凡及門者要皆冀其有以成材無負兩下初心有志成立者幸勿觀望焉本館例於新正十八日啓館如欲得聞本館一切細章則請函致本總敎習可也　金陵北門橋乾河沿成美學館總敎習福開森謹啓 
[輪船出售]  
啓者今有英國輪船一艘名彝陵能裝貨三千担每點鐘能行英里十里有雙輪雙機器用煤甚少開行亦省費船身有銅包裹吃水五尺係一千八百七十七年在香港用硬木製造至一千八百八十三年在耶松船廠安設新機器新水爐一千八百九十二年在上海新船廠内統行童修現在保家行保第一等險其費每年六厘曾由英國官員騐視定爲第一等船平時在宜昌漢口來往現在論月租與太古洋行仍走宜漢兩處如欲知詳細情形者請至公發英行或至本輪船詢問船主可也此佈 
[躉批比衆公道　快發財必定利]  
三月票雙張十二元單張四開照算分條六角函購申四馬路 
[附送時花月份牌　一定中快得利]  
英三月份票零售單張六元分條六角函購上海四馬路 
[上海樂善堂老藥房　天下無雙治淋至葯]  
白濁膠囊丸 
此藥係海外秘方世所少知專治男子五淋婦人帶下赤白五心煩熱服用五六丸立卽退消應騐如神治濁之藥天下莫出其右也每瓶價洋五角 
[大東惠通銀行]  
啓者本銀行資本英金二百萬磅又公積英金二十二萬五千磅總行開設在英國倫敦外國總董係怡和行之開錫惠恩利行之恩利公平行之愛未生匯豐銀行之麥格林前沙遜行之沙遜都阿行之都阿共六位上海董事係怡和行之司麥克利各遜行之馬士美最時行之國夫公平行之百露斯脫共四位所設分行在香港孟買格拉吉打新加坡檳榔嶼長崎神戶横濱厦門福州天津等處凡各種房産貨物等皆可向本銀行作押欵并各種銀錢來往又本銀行可代客收存銀洋存三個月者付息三厘存六個月者付息四厘存十二個月者付息五厘特此布聞經理本銀行事務人陶耳薄啓 
[英三月份票出售]  
今售英三月吕宋票定拆公道兼兌紅票格外克已零沽雙張十二元單張四開照算分條七角華正月二十五日開彩凡蒙函購原班回件此佈老廣豐新廣豐萬福來萬寳來仝啓萬　利　昌 
 
 

Page 11

 
 
[光緒十八年十二月十六日京報全錄]  
　　宫門抄○諭旨一道錄前○發抄硃批四道○滇撫譚奏請蠲免平彝縣被災錢糧摺○又奏查明順寗府屬孟連土司地方授擾被火請免差發銀兩摺○又奏收明川省匯解賑欵並辦理賑撫情形片○雲督王等奏查明故員升銜請勅部議卹片○都統奎奏查明剿匪出力各員懇給奬叙摺○大臣奎奏護送達賴喇嘛回山片○十二月十六日吏部翰林院值日左翼四旗引見九十二名○㷇公病痊請安○張中堂等同鄉官謝恩○鄂博噶台襲二等台吉謝恩○福建提督楊岐珍請訓○江南總兵潘萬才請訓○記名道李經羲謝恩○榮公續假二十日○貴恒續假五日○召見軍機楊岐珍潘萬才李經羲皇上明日辦事後至南海皇太后前請安畢還宫○發抄福潤奏故撫張曜專祠落成列入祀典奉硃批著照所請禮部知道欽此○又請將救護外洋失事船隻之黄縣令蕭啓祥等奬叙奉硃批覽欽此○又福建候補知府陳得書改奬奉硃批吏部議奏欽此○又候補同知吳煜等期滿甄别奉硃批吏部知道欽此○○頭品頂戴雲南巡撫臣譚鈞培跪奏爲請免平彝縣被災錢糧籲懇天恩俯准蠲免以舒民困恭摺仰祈聖鑒事查上年五六月間平彝屬連朝大雨山水泛漲冲决河堤田畝田禾被淹臣據報卽飭司道籌欵委員會同該縣妥爲賑撫疏消積水查明被災田畝應否蠲緩詳候核辦並將大概情形奏報在案兹據布政使史念祖會同糧儲道英奎詳稱據署平彝縣知縣賈汝讓會同委員候補同知謝聨慶將勘明被災田畝造具冊結由該管道府核明層遞加結會詳請奏前來臣查平彝縣屬共被災田三頃五十九畝三分應徵秋糧米十五石十斗六升九合五勺一抄六撮條公等銀三十一兩四錢五分五厘五毫均係十分成災若仍照常徵收民力實有未逮合無仰懇天恩俯念民情困苦准將十七年分應徵前項銀米如數蠲免以舒民困除册結分送部科查核外所有請免平彝縣被災田畝緣由謹會同雲貴督臣王文韶恭摺具陳伏乞皇上聖鑒訓示謹奏奉硃批著照所請户部知道欽此○○頭品頂戴雲南巡撫臣譚鈞培跪奏爲查明順寧府屬孟連土司地方被擾被火請免　發銀兩以舒民困恭摺仰祈聖鑒事竊查順寗府屬之孟連土司地方連年被夷匪滋擾上年二月復因居民失火延燒土司衙署及居民六百餘户經該土司借貸周濟民免流離兹據禀請將該處積欠差發銀兩准其豁免臣飭司行府確查詳辦並將大概情形奏報在案兹據布政使史念祖詳稱據順寧府知府黨吉新查明造具册結並聲明該處向歸土司徵解並無田畝花户底册由該管道核明加結咨詳請奏前來臣查孟連土司地方遠在江外地處極邊每年應納順寧府差發銀四千八兩奏平銀四兩八錢火耗銀三兩三錢六分向由土司徵收赴府完納兹查該處未完光緒九年分差發銀二十四兩奏平銀二兩四錢火耗銀一兩六錢八分又十年十一十二十五十六等年每年差發銀四十八兩奏平銀四兩八錢火耗銀三兩三錢六分共未完差發等銀三百八兩八錢八分均因連年被擾未能完納兹復慘遭回祿民情益形困苦若仍照常催徵民力實有未逮合無仰懇天恩准將前項積欠銀兩如數豁免以舒民困除册結分送部科外所有請免順寧府屬孟連地方積欠差發等銀緣由謹會同雲貴督臣王文韶恭摺具陳伏乞皇上聖鑒訓示謹奏奉硃批着照所請户部知道欽此○○譚鈞培片再本年滇省水災前經臣等會摺奏蒙天恩賞准飭部籌撥銀十萬兩飭臣等妥爲賑撫等因滇省臣民無不同深感戴現准四川督臣劉秉璋先後於京餉邊防内按照協餉庫砝劃撥鹽厘二萬兩津貼二萬兩夔稅一萬兩洋稅一萬兩共六萬兩又於重慶關洋稅項下借撥銀四萬兩共足十萬兩發交商號承領兩次匯滇前於人月二十二九月初三二十二等日據商號如數呈解到滇均經臣等飭司陸續兌收清楚妥爲賑放並查明堤埂河道未盡修復之處飭令乘時興修以工代賑各災民渥蒙恩澤均已得免流離共登袵席目下雨暘時若二麥亦經播種堪以仰慰聖懷據布政使史念祖會同善後局司道會詳請奏前來除咨部外所有收明川省匯解賑欵並現在賑撫情形謹會同雲貴督臣王文韶附片具陳伏乞聖鑒謹奏奉硃批户部知道欽此○○王文韶等片再瘴故知州銜候補州判嚴經請卹一案奉部駁查出身履歴當經查明咨覆嗣於光緒十二年五月復准吏部覆稱該故員請卹原奏係候補州判並無知州銜此次咨覆核與原奏不符應令聲明該故員加銜原案另行奏請俟奉旨後再行核辦等因咨滇行局遵照各在案兹據雲南善後局司道史念祖等詳稱該故員嚴經實係於克復雲州騰越兩城及小猛統烏索寨各賊巢雲南全省肅清案内由留滇儘先補用府經歷縣丞保准免補本班以州判儘先補用並加知州銜奉調赴越南邊防軍營差遣在營染瘴身故因請卹時漏叙知州銜一層自應詳請奏明辦理以免向隅等情前來臣覆查無異除咨部查照外謹會同雲南巡撫臣譚鈞培附片具陳伏乞聖鑒飭部照例核議施行謹奏奉硃批吏部知道欽此○○奴才奎斌跪奏爲查明去年剿平賊匪恊同出力各旗蒙員及圑紳鄉社人等分繕清單據實陳奏仰懇天恩量予奬叙以昭激勸恭摺具陳仰祈聖鑒事竊奴才本年三月間會同大學士直隷總督臣李鴻章奏奬去冬剿辦教匪文武各員一案附片聲明據蒙古各旗册報前次打仗出力之蒙員及鄉圑勇目懇請保奬尙因人數衆多恐涉冐濫陳明容俟奴才確切查明實蹟分别准駁再行奏請給奬恭奉硃批知道了欽此伏查軍營隨同打仗及地方防剿出力自以帶兵大員見聞較確各州縣亦必詳悉情形惟當征戰之際軍書旁午自難隨時移咨詳報卽各旗倉猝禦敵亦未遑隨時呈明乃於事後各旗紛紛造册呈請奏奬奴才恐有不實不盡當經分别咨行詳查去後旋准直隷提臣葉志超咨稱上年冬間剿辦熱河逆匪蕆事之速固由將士奮勉圖功亦實賴地方蒙民隨地隨時戮力相助始無掣肘之虞當賊氛四起各軍分投擊動凡偵探嚮導接濟軍食等事較之内地用兵旣形吃重尤覺艱難各處蒙漢官紳一聞兵至卽確探賊蹤導以進勦踴躍急公不辭艱險實屬著有微勞咨請核明請奬以示鼓勵復據平泉等四州縣及各理事司員詳稱去冬大兵未至賊匪紛乘之時各蒙旗出派隊伍會同鄉社民圑極力抵禦時有斬獲保衞地方亦復不少迨後嚮導客軍隨時打仗搜捕除匪尤覺得力現在查明通衢集市及徧僻村落凡官軍與賊接仗處所該旗蒙古均與有力焉查與各旗所報情節尙屬相符並各處出力紳民詳請奬叙亦無冐濫復准督臣李鴻章提臣葉志超將出力之蒙員紳董轉據各統領營官查明開單咨由奴才彙案請奬前來竊思該蒙民等出力實蹟旣經各處查明自應一律請奬庶免向隅奴才伏查卓索圖盟内喀喇沁三旗土默特二旗喀爾貝勒昭烏達盟内敖罕奈曼翁牛特郡王翁牛特貝勒各旗均能於教匪竄擾之時激勵兵勇力持危局又復隨同諸軍奮力擊賊洵屬著有勞績其西札魯特克什克騰二旗賊雖未到乃一聞警報卽派隊赴翁牛特各鄰旗援勦搜伏亦著勤勞尙不失鄰境有警速往救援之例意各州縣圑紳鄉社均皆深明太義集勇助戰帶辦糧草接濟軍食允宜擇尤保奬以勵將來合無仰懇天恩俯念邊徼蒙民素多瘠苦此次重遭蹂躪猶能急公好義踴躍圖功所請亦非過優可否照擬奬叙出自鴻慈逾格奴才謹按照該盟長等原請奬叙均於銜名下註明其未經聲請者由奴才比照擬議分繕清單二件恭呈御覽其出力較次弁兵勇目咨部核給奬叙併由各該旗自行核奬及奴才發給頂戴功牌以昭激勸再蒙古王公授職襲爵及蒙員銜名奴才衙門向未奉准行知無從核對此案僅據各旗蒙文呈報倘譯漢照繕如少有舛錯應由理藩院核准更正合併陳明所有查明去冬防勦出力各旗蒙員及圑紳鄉社開單請奬緣由是否有當恭摺具奏伏乞皇上聖鑒飭交吏部兵部理藩院核議施行謹奏奉硃批該衙門議奏單二件併發欽此○○奎煥片再本年達賴喇嘛於五月十九日移錫羅布嶺岡曾經具奏在案據西藏糧員王延齡禀稱達賴喇嘛於八月二十七日由錫羅布嶺岡仍回布達拉山遵照飭派弁兵護送回山該糧員復於三十日會同駐藏司員裕鋼等前詣布達拉山看視一切均臻妥善等情奴才竊查達賴每年由布達　山移錫羅布嶺岡出入均應奏聞兹屆達賴回山奴才已經赴邊未得親往看視飭令該糧員妥爲照料兹據禀報前來理合附片循例具陳伏乞聖鑒謹奏奉硃批知道了欽此 
 
 

Page 12

 
 
[光緒十八年十二月十七日京報全錄]  
　　宫門抄○發抄硃批三道○户部福等奏遵旨議奏摺○滇撫譚奏遵駁更署選缺知縣摺○又奏委署府縣各員缺片○雲督王等奏知府給咨引見片○十二月十七日户部通政司詹事府值日無引見○恭王謝賞春絹紙恩○陳學棻等同鄉官謝恩○景善請假五日○長萃請假十日○清安續假二十日○侍衞處奏派主宴之大臣派出果勒敏○吏部呈進春季指紳○禮部呈進春山寳座○順天府呈進春牛圖○召見軍機熙敬崇禮○發抄松椿奏拿獲幅匪羅大幌子等懲辦奉硃批知道了仍著督飭營縣搜捕匪黨毋留餘孽出力員弁准其擇尤酌保毋許冒濫餘依議該部知道欽此○又山西臬司張汝梅捐助書院田畝移奬子姪奉硃批着照所請該部知道欽此○薛福成奏英文繙譯官錢文魁病故請卹奉硃批着照所請該衙門知道欽此○○經筵講官大學士管理户部事務臣宗室福錕等謹奏爲遵旨議奏事陜甘總督楊昌濬奏各省籌撥光緒十七年甘肅新餉依限掃數完解請將籌協各員分别奬叙等因摺片清單各一件光緒十八年十月十五日奉硃批户部議奏單片併發欽此欽遵由内閣鈔出到部據原奏内稱前准部咨欽奉諭旨甘肅關内外餉銀關繫緊要經户部分别餉數請飭依限報解着該將軍督撫等嚴飭各該司道按照指撥數目解清如能依限完解即由陜甘總督奏請奬敘等因欽此歴經欽遵辦理在案兹查光緒十七年甘肅新餉户部指撥銀四百八十萬兩各省俱已掃數完解應敘職名經臣分别咨取現准陸續咨送前來臣維甘肅新餉爲關内外各軍計口授食之需不容短少絲毫並不能稍稽時日各該司道等均能盡力籌措恪遵部限掃數解清核其籌解情形實係移緩就急俾西陲軍餉得以藉資分布地方事宜亦得次第布置所有籌協各員均屬著有微勞相應懇恩俯准照案給奬以示鼓勵至各將軍督撫臣督飭司道提前撥解歴經臣籲請均荷恩施特沛查河南撫臣裕寛自蒞豫以來適當災祲之後豫省協甘新餉爲數較鉅該撫臣督籌赶解不遺餘力洵能關懷大局仰副朝廷軫念邊陲至意可否仰懇天恩賞給頭品頂戴之處出自聖裁其福州將軍臣希元兩江督臣劉坤一湖廣督臣張之洞四川督臣劉秉璋調任江蘇巡撫前山西撫臣奎俊安徽撫臣沈秉成調任山西巡撫前湖南撫臣張煦陜西撫臣鹿傳霖江西撫臣德馨湖撫北臣譚繼洵調任廣東巡撫前江蘇撫臣剛毅升任新疆撫臣前陜西布政使陶模應否懇恩一併交部從優議敘候旨遵行等語臣部伏查甘肅新疆軍餉前經奏定章程自光緒十一年起彙總指撥由甘肅藩庫統收分支各省掃數解清卽由陜甘總督奏請奬敘歴經遵照辦理計光緒十一年分請奬承協甘餉之各藩司運司並河東鹽道共祗十三員十二年以後所保員數逐漸加多十六年分竟將協領知縣一併列保臣部因所保過濫當卽扣除其餘各員仍照案請旨辦理並聲明各督撫將軍報解甘餉務將每批籌欵藩運司道職銜姓名隨案聲叙陜甘總督奏請奬叙清單内亦須聲明某批餉銀係由某司某道籌欵撥解以備互相考核儻籌欵並無其名卽行奏駁等因業經奉旨允准行知遵照在案光緒十七年分甘肅新餉仍照案指撥銀四百八十萬兩據各省關陸續解清其籌欵職銜姓名有已照案聲叙而員數仍多冐濫者有直未隨批報明由某欵某員籌協者兹據陜甘總督開列各該將軍督撫司道知府等職名奏請奬勵並未按照臣部原咨聲明某省某批餉銀係由某司某道於某欵項下籌解臣部查其單開藩運司道知府職名竟至三十八員之多而將軍督撫尙不在内查十七年餉數較十一年絲毫未增所保司道知府人數竟多至兩倍内有管庫之責者仍不過十數員餘多候補人員並無管庫之責若仍照案請旨給奬則將來愈保愈濫何所底止臣等公同商酌非予以限制不足以重名器而昭核實謹將陜甘總督單開人員分别應奬不應奬另繕清單二仵恭呈御覽其應給奬叙之將軍督撫藩運司道共二十五員所請奬勵大半與吏部例章不符惟歴案均由臣部請旨辦理此案應予奬叙各員可否仍照該督所請奬勵抑或飭下吏部核奬之處恭候聖裁其不應給奬者共二十六員應請毋庸給奬嗣後解清甘餉奬叙人數除承恊省分之藩司運司鹽道糧道有籌撥欵項之責者准照吏部保奬例章辦理仍不准違例濫保外其餘無籌欵之責者一概不准給奬卽有鹽道糧道省分而籌解餉銀内無動支鹽課漕務欵項亦不得濫予將叙其有違例濫請者卽行奏駁以示限制所有臣等遵旨議奏緣由理合恭摺具陳伏乞皇上聖鑒訓示謹奏奉旨已錄○○頭品頂戴雲南巡撫臣譚鈞培跪奏爲遵駁更署選缺知縣恭摺仰祈聖鑒事竊查易門縣知縣祥麟調補平彝縣知縣所遺選缺前經扣留擬候補正班用知縣袁照蓉請補旋准吏部議覆尙有到省在先簽掣第二之候補正班補用知縣王德中一員應行先補該撫等請以候補正班補用知縣袁照蓉署理易門縣知縣之處應毋庸議行令更補等因查易門縣知縣係升調所遺第五輪第二缺滇省並無鄭工新班遇缺先新海防遇缺先海防先海防卽舊例銀捐遇缺先及銀捐遇缺各人員應接用候補正班正途出身之員又查滇省規復舊制後升調所遺新平縣缺係初次輪應候補班到班以正途出身候補正班知縣鄭蘭蔚請補奉文覆准已用正途一人此次易門縣缺仍係候補正班到班應再用正途一人以足二人之數兹查有簽掣第二正途出身之候補正班知縣王德中年四十三歲廣西馬平縣人原藉浙江山陰縣由拔貢　朝考以直隷州州判揀選遵例報捐不論雙單月指分雲南試用光緒三年正月二十八日經欽派王大臣騐看領照到省加捐鹽提舉銜於出使騰越廳剿辦昭通府屬土夷案内出力保奏三年十二月十九日奉上諭著免補本班以知縣補用欽此又於剿辦尋甸臨安各屬土匪案内出力保奏六年七月初十日奉上諭著俟補缺後以同知直隷州知州補用欽此委署蒙自縣知縣丁母憂回籍守制服滿旋丁祖母承重憂十三年十二月服闋起復十四年六月十九日經吏部帶領引見奉旨著照例用欽此十四年十二月初五日到省試用期滿甄别留省補用在案委署喬家同知調署會澤縣知縣十七年八月初二日到任臣查該員王德中穩練樸誠辦事精細歴署各任内並無叅罰案件以之更署易門縣知縣實屬人地相宜洵堪勝任與例亦符據布政使史念祖按察使岑毓寳會詳請奏前來合無仰懇天恩俯准以正途出身候補正班補用知縣王德中更署易門縣知縣實於地方有裨如蒙俞允該員係候補知縣請署知縣銜缺相當毋庸送部引見仍照例俟試署期滿如果稱職另請實授至該員保舉俟補缺以同知直隷州知州補用之案照例帶於新任除咨部查照外所有遵駁更署選缺知縣緣由謹會同雲貴總督臣王文韶恭摺具陳伏乞皇上聖鑒勅部核覆施行再此案部文坐本年七月初四日按照限减半計算應以八月二十九日作爲奉文之日起扣至十一月二十九日限滿今限内更補合併聲明謹奏奉硃批吏部議奏欽此○○譚鈞培片再澂江府知府彭澤春俸滿調取引見遺缺查有補用知府凌應梧老成穩練堪以署理署普洱府舒之翹調省遺缺查有現署東川府准補該府知府蕭鳳儀應飭赴任遞遺東川府缺查有補用知府蹇念咸精明强幹堪以署理署鎭沅直隷同知准補龍陵同知謝聨慶因病請假　缺查有補用通判劉國光辦事穩成堪以署理保山縣知縣項聨晉俸滿調取引見遺缺查有補用直隷州知州楊均爲守兼優堪以代理寗洱縣知縣劉害章烟瘴俸滿撤回候升遺缺查有卽用知縣唐樹譽謹愼安詳堪以署理據藩臬兩司先後會詳前來除分檄飭遵並將署寧洱縣知縣劉雲章俸滿撤回緣由另疏具題聲明遺缺係烟瘴要缺例應在外揀選升調外謹會同雲貴總督臣王文韶附片具陳伏乞聖鑒謹奏奉硃批吏部知道欽此○○王文韶等片再開復花翎三品銜道員用直勇巴圖魯前貴州想南府知府陳廷樑經前督臣岑毓英奏充營務處提調當差有年勞績素著臣等以該員在黔最久熟悉苗疆情形於上年十二月歴叙該員被叅及開復各原案籲懇天恩仍留貴州以知府原班補用欽奉硃批著照所請該部知道欽此欽遵分别咨行在案查陳廷樑才長心細於兵事吏事歴練已深洵屬有用之才兹據呈請離營給咨赴部聽候帶領引見除照例咨送外謹合詞附片陳明伏乞聖鑒謹奏奉硃批吏部知道欽此 
 
 

Page 13

 
 
[光緒十八年十二月十八日京報全錄]  
　　宫門抄○諭旨十七道錄前○發抄硃批四道○粤督李奏彙奏請襲世職摺○江督劉等奏遵旨截留海運漕米飭屬折價解劃撥濟賑需摺○雲督王等奏請更正武員保階片○又奏留員差遣片○黔撫崧奏循例呈進方物摺○大臣奎奏委員代巡後藏江定三汛營伍藉查邊隘情形摺○十二月十八日禮部宗人府欽天監值日右翼四旗引見八十三名○多歡假滿請安○安興阿請假十日○内務府奏派致祭宣仁廟派出克文○召見軍機崑岡錢應溥○發抄譚繼洵奏龍兆霖調署棗陽令等缺奉硃批吏部知道欽此○崧駿奏湖州府謙貴到任奉硃批知道了欽此○又趙亮熙等署台州府等缺奉硃批吏部知道欽此○又鹽運使惠年議敘奉硃批着照所請吏部知道欽此○○頭品頂戴兩廣總督臣李瀚章跪奏爲彙奏請襲世職仰祈聖鑒事竊准兵部次同治元年二月十六日奉上諭嗣後陣亡殉難各員子孫承襲世職着兵部行文各該督撫轉飭各州縣將應襲職名迅速查取逕行具報毋庸由府司轉詳等因欽此又准兵部咨襲職發標人員名數孔多查册結宗圖已到人員各按襲職發標三月彙奏一次等因同治二年正月二十五日奉旨依議欽此又准部咨嗣後請襲世職應於文册内聲明何年月日在何處陣亡殉難並議給世職奉旨日期逐一詳細報明毋得遺漏等因均經轉行遵照在案兹光緒十八年夏季分據博羅縣惠來縣先後詳送承襲雲騎尉關榕祥謝維河俱年已及歲呈請發標關榕祥一員聲明生長海濵熟悉水性情願改用外海水師又據德慶州詳送請襲雲騎尉梁鳳梧年已及歲請襲職發標經臣逐一騐明均堪發標學習又據澄海縣詳查明請襲雲騎尉朱乃霖係澄海縣學附生年已及歲請以文生員兼襲照舊考試又據南海縣詳稱廕生楊蔭業年未及歲請襲雲騎尉世職俟及歲時另行照例辦理等情前來查定例承襲世職令嫡長嫡次庶出子孫承襲如無嫡長嫡次庶出子孫許令弟姪應承繼者承襲又承襲雲騎尉世職年已及歲免其送部令該督撫騐看具題俟題准後就近發標學習支食全俸扣至三年期滿出具考語給咨送部引見又雲騎尉有願改外海水師者於發標學習時豫先呈明分派外海水師各營隨同出洋巡哨扣滿三年如果明習水師取具該管鎭將保結送部引見以分發到營之日爲始統限五年期滿輪次補用又承襲雲騎尉人員如本係文武生員兼襲不願廢棄舊業照舊考試者給予世職俸銀又緑營陣亡官員議給世職應行承襲人員令該督撫查明如年未及歲者先將宗譜册結具題請襲俟奉准襲後給予半俸各等語今承襲雲騎尉關榕祥謝維河均年已及歲呈請發標關榕祥一員並請改用外海水師襲雲騎尉梁鳳梧年已及歲請襲職發標請襲雲騎尉朱乃霖係文生員年已及歲呈請兼襲照舊考試廕生楊蔭業年未及歲請襲雲騎尉核與定例俱屬相符謹彙繕案由清單恭呈御覽請旨飭部核覆將關榕祥謝維河梁鳳梧均發標學習支食全俸仍照例扣滿三年出具考語給咨送部引見朱乃霖俟奉旨准兼襲後仍令在籍肄業考試照例給與世職俸銀楊蔭業准襲之日起給與半俸俟及歲時照例考騐辦理除將該員親供宗圖履歴册結咨送部科查核外理合恭摺具奏伏乞皇上聖鑒謹奏奉硃批兵部議奏單併發欽此○○兩江總督臣劉坤一江蘇巡撫臣奎俊跪奏爲遵旨截留海運漕米飭屬折價解劃撥濟賑需恭摺具陳仰祈聖鑒事竊照江寧揚州各屬被旱較重亟擬籌辦賑撫當經臣等將大略情形專摺馳陳欽奉硃批著照所請該部知道欽此嗣准户部咨光緒十八年十月初一日内閣奉上諭本年江蘇江寧揚州府屬入夏以後雨澤愆期由禾未能及時裁揷甘泉一縣被災最重句容儀徵六合江浦等縣收成亦極歉薄小民困苦情形深堪軫惻自應妥爲賑濟加恩賞給江南海運漕米三萬石所有水脚運費等欵一併截留爲甘泉等縣賑撫之用卽着劉坤一奎俊督同司道勘明被災處所嚴飭印委各員確查户口核實散放總期實惠均霑毋任吏胥舞弊用副朝廷軫恤災黎至意該部知道欽此恭錄移咨遵辦等因卽經轉行司道欽遵辦理去後兹據蘇州藩司鄧華熙蘇松糧道景星會詳稱此項奉撥海運正漕米三萬石核該隨運經剥耗食米八百石一斗七升五合籌備二升餘米六百石商船耗食米二千四百石共該截撥止隨各欵米三萬三千八百石一斗七升五合應飭起運各州縣騐分匀派按照本年各漕每石收錢二千五百文折價易銀連同運津水脚神犒等銀内除應扣每石解司三分解滬一分飭屬照章提出另解外其餘每石曹平銀三錢八分八厘一臺飭令一併隨同漕米折價銀兩統限封印以前一律解司彙數撥放賑需以拯饑黎等情詳請具奏前來臣等伏查本年丹徒丹陽二縣被旱成災先經仰蒙恩旨截留江北河運漕糧五萬石撥濟賑撫今甘泉等縣旱災踵告復蒙殊恩疉沛截撥江蘇海運米三萬石仰見聖主厪念災黎有加無已之至意所有此項撥賑米石現經臣等飭令該司道卽於江北河運截漕米内就數劃撥俾免互解之繁仍飭江安糧道將下餘漕米正隨各欵折價找解蘇屬濟用將來事竣造報一律聲明以歸簡易除咨户部查照外謹會同漕運總督臣松椿恭摺由驛具陳伏乞皇上聖鑒訓示謹奏奉硃批户部知道欽此○○王文韶等片再據署臣標中軍副將李運龍詳據儘先補用遊擊楊洪成禀稱前由武童投効軍營先後出師貴州湖北歴蒙保以把總儘先拔補並戴藍翎又於克復貴州各城寨並肅清楚疆案内出力保奏請以千總補用並加守備銜經兵部改爲俟補把總後以千總補用再加守備銜同治五年五月二十七日奉旨依議欽此又於攻克貴州台拱廳城等處案内出力奏保同治十一年五月二十三日奉上諭着以守備儘先補用欽此又於攻克貴州黄茅嶺並盪除黄瓢白堡一帶苗巢案内出力保奏光緒元年十一月二十八日奉上諭着以都司儘先補用欽此叉於克復貴州下江永從各廳縣城池案内出力保奏光緒二年十一月十四日奉上諭着以遊擊儘先補用欽此均經接奏行知惟前保千總之案旣經兵部改爲俟補把總後以千總補用是千總一階尙屬虛懸應請詳奏量更正將續保遊擊都司守備各案遞改爲都司留滇儘先補用以昭核實等前來臣覆核無異除將該員履歴送部查照外謹附片具奏伏乞聖鑒飭部核覆施行謹奏奉硃批兵部議奏欽此○○王文韶等片再滇省現辦邊防需員差遺兹查有儘先補用遊擊毛葵元儘先補用都司孫詠裳都司銜儘先補用守備鄭清倫鄧馨棠儘先補用守備黄文彬俱係湖南人均在滇年久熟習邊情據署臣標中軍副將李運龍造具該員等出身履歴詳請留滇補用前來臣覆查無異合無仰懇天恩俯念邊防緊要准將毛葵元留於雲南酌量補用出自逾格鴻施再毛葵元於荒復貴州苗匪老巢案内保奬守備維時軍書旁午將葵字誤爲揆字並請勅部更正除將該員等履歴送部查核外謹會同雲南巡撫臣譚鈞培署雲南提督臣蔡標附片陳請伏乞聖鑒訓示謹奏奉硃批着照所請兵部知道欽此○○頭品頂戴貴州巡撫奴才崧蕃跪奏爲循例呈進方物恭摺具奏仰祈聖鑒事竊照前准内務府咨黔省准進方物檀香硃砂雄黄各色茶等項歴經前撫臣遵辦在案兹奴才飭令藩司王德榜轉飭貴陽府及龍里各屬照舊採辦運省逐加點騐敬謹裝配齊全派員護解赴京齎由奏事處呈進外謹繕單恭摺具陳伏乞皇上聖鑒謹奏奉硃批該衙門知道單併發欽此○○奴才奎煥跪奏爲奴才委員代巡後藏江定三汛營伍藉查邊隘情形恭摺具陳仰祈聖鑒事竊查本年巡閱後藏三汛營伍輪應奴才前往現因欽奉電旨赴邊接辦邊務事宜不及親往自應查照成案委員代巡查西藏遊擊喻立誠熟悉營伍堪以委令前往代辦巡閱事宜藉查各邊隘口並檄飭該遊擊督同該都司守備戴琫等認眞將事據實申覆以資簡校事竣後隨赴各邊隘口察看以肅營務而重邊防其應需犒賞及减半巡費均照歷屇成案分别支給所有援案委員代辦巡閱事宜藉查隘口各緣由理合恭摺奏聞伏乞皇上聖鑒再江孜歸併靖西刻下靖西兵額飭取雖到但營伍未立該汛員弁兵丁均經調邊差遣此咨秋操應查照上屆成案仍暫由委員調赴後藏操練校閱事竣仍飭回邊供差一俟靖西營伍部署大定再行歸防操練合併聲明謹奏奉硃批知道了欽此 
 
 

Page 14

 
 
[光緒十八年十二月十九日]  
　　宫門抄○發抄硃批四道○粤督李奏揀員升補都司摺○廣東學政徐奏歲試西北江各屬及廣州首郡文武生童完竣情形摺○蘇撫奎矣鎭江關徵存洋藥稅厘銀兩數目片○順天府孫等奏請加賞米石摺○二十月十九日兵部太常寺太僕寺值日無引見○田我霖謝授内閣侍讀學士恩○李培元謝授侍講恩○朱琛謝授詹事府詹事恩○帛公續假十五日○齡公文秀松溎各請假五日○兆伯續假二十日○召見軍機洪鈞容貴田我霖○發抄之裕祿奏審明客民戴萬一殺死一家四命案定擬奉硃批刑部知道欽此又收支防練兵務鹽糧餉乾銀數奉硃批户部議奏欽此○國俊奏馬匹無缺奉硃批兵部知道欽此○增祺奏丈地回省日期奉硃批知道了欽此○○頭品頂戴兩廣總督臣李瀚章跪奏爲都司員缺緊要懇恩俯准揀員升補以裨操防恭摺具陳仰祈聖鑒事竊准兵咨廣西平樂恊右營守備莫正美於光緒十四年七月初三日升補右江鎭左營都司調取引見尙未赴部今據揭報該員勒令休致所有平樂恊右營守備員缺應俟科抄到部題覆奉旨後再行開缺照章辦理所遺右江鎭左營都司係題調之缺應令該督迅揀合例人員請補等因當經轉行遵照查定例各省題調缺出先儘現任人員揀選題調如無合例應調者准於應升人員内奏保升用又題調缺出照例揀選具題其有員缺緊要人地實在相需而所保之員與例稍有未符者將不合例之處詳細聲明請旨交部核覆各等語廣西右江鎭左營都司駐紥百色廳城係烟瘴題調要缺必須熟悉風士能耐烟瘴之員始克勝任兹會同廣西提督臣蘇元春在於現任都司内詳加揀選非現居要缺卽人地未宜無員堪以調補查有鎭安恊右營守備杜遇琳年五十三歲廣西柳州府馬平縣人由行伍軍功保奬守備藍翎升用都司遞補廣西提標右營守備調補廣西撫標左營守備續調今職光緒十八年五月十一日接領調補劄付是月十七日到任該員年强才裕整頓操防且熟習風土能耐烟瘴右江鎭左營都司缺距該員本籍在五百里外以之請補此缺洵堪勝任惟調缺請補與例稍有未符第人地實在相需例得罰摺奏請合無仰懇天恩俯念烟瘴要缺需員准以鎭安協右營守備杜遇琳升補右江鎭左營都司俾營伍地方藉資裨益如蒙俞允請俟接准部覆再行給咨赴部引見以符定制所遺鎭安恊右營守備員缺係題調之缺容俟接到部覆另行揀員請補合併陳明臣謹會同廣西提督臣蘇元春合詞恭摺具奏伏乞皇上聖鑒勅部核覆施行謹奏奉硃批兵部議奏欽此○○廣東學政臣徐珙跪奏爲歲試西北江二府三州及廣州首郡文武生童一律完竣情形恭摺仰祈聖鑒事竊臣於本年二月二十二日自省出棚循照舊章先由西江試肇慶府羅定州兩屬復次第取道北江自清遠縣境上駛按試連州由彼出峽再至韶州府南雄州自三月初一日在肇慶府開考至七月十三日二府三州歲試統行試畢旋於七月二十六日回省八月初一日考試廣州府合屬十四縣並旂籍客籍各生童向來首郡人文最盛此次應試文武兩途童生皆較往年爲多恐寒士久候旅費不資因於文塲畢後於九月初一日將各文生及新進文童先行奬賞發落初二日接考武塲從前此間考試武童皆須中有三箭方送内塲臣恭讀欽定中樞政考凡武鄉會試皆以二箭便送内塲又恭讀道光十三年十月諭旨直隷省考試武塲總以挽强命中爲主考弓刀石自當並重督撫學政有衡校之責如果秉公考閱認眞挑取必有能開出號弓堪登上選以備千城之任等因欽此仰見聖謨所慮洞悉無遺是以此次武童中有二箭者皆送内塲令試開硬弓然後弓刀佳者一一畢呈若非奉此以爲準繩僅憑箭枝短長竟有能中五箭而三號弓皆不能試者臣一一校核於十月初九日亦一律試畢旋即奬賞發落此數棚之文風自以廣州肇慶兩府爲最優而廣州又以南海番禺東莞順德香山新會數縣爲尤勝肇慶則高要四會開平鶴山數縣爲佳新興陽春等縣則稍次之羅定州雖祗兩屬而山川明秀人知禮讓皆能篤守程朱之教士風最爲謹飭經學詞章亦俱可觀連州在萬山之中嶺洞奇突水急灘高雖書籍較少而人材頗多超拔其講求經學者往往萃於一門風俗亦皆謹愿韶州地倉孔道購書稍易人物旣皆儒雅而曲江英德兩縣尤多出色之材南雄地近江西文筆類多深摯詩字尤擅所長金石考據亦頗有匪事産於武途則以廣州之東莞香山新會爲最優肇慶之開平亦勝羅定之兩屬則能開出號弓及連中五箭者尙浮於額與廣州屬邑相同韶州雖亞於羅定然亦多傑出之英連州南雄間有能中五箭者弓力則不能十分挽强連山綏猺廳於連州附考兩塗皆日連州大略相同旂籍士子則皆舉止安詳有從容不迫之度經古詩文多擅其勝武塲弓力技勇尤他屬所無赤溪廳之客籍與番禺東莞新安諸客重雖人數無多亦尙敷取進從前此間書院以學海堂爲最著近則廣雅粤秀越華各書院皆竭力培養人材是以尤多瑰異其經古塲内無論積學之士於風詹寸晷洋灑千言卽十一二齡之幼童亦皆能書寫工整走筆成童實臻海表生材之異旦自國家棫樸作人之日盛往往有八十九十之耆年猶應童試者臣皆當堂面試擇其文優雅者拔置前列以爲多士矜式其他久困塲屋之生亦多所取進惟文風雖雅而弊竇不堪槍冐頂替之弊無塲無之臣嚴加防範或於點名時見其年歲不符臨時盤問扣除或於封門後察出皆發交提調官分别懲辦其當塲指出之廪保則量予記功徇隱者加以懲治武塲尤多重名冐射之人自此次文塲嚴緊武塲頗能奉法間有一二經臣察出隨時扣除士論亦皆稱快向來廣州試畢後在省稍息即按試東江之惠州潮州嘉應三屬然由内地前往皆係灘河秋冬水淺日須役夫撥沙往往一日行四五里州縣之雇役旣多不易時日又須耽延是以上屆歲試前學臣樊恭煦卽乘坐官輪由海道前往三四日可達否則必須二十餘日之久尙無把握况近來欽州添設一棚又須多展時日臣與督撫臣酌量仍查照向章乘坐官輪先至潮州次及嘉應惠州考試於此次拜槢後卽於月之二十四日自省起程開正再行回省所有臣歲試西北江各屬及廣州首郡文武生童完竣並由海道按試東江日期理合繕摺具陳伏乞皇上聖鑒再粤省地氣温和臣按試所到秧稻類多再藝暘雨亦復應時惟南雄州六七月間稍患雨少臣在彼啓程時亦獲甘霖各地方亦俱靜謐堪以仰慰宸厪合併陳明謹奏奉硃批知道了欽此○○奎俊片再准户部咨各海關加徵洋藥稅厘一欵旣歸海關併徵自應照章存儲關庫聽候部撥又准部咨凡指明由加徵洋藥稅厘項下開支銀兩應各歸各欵動用其收支數目另列清單按結奏報等因均經先後轉行遵照已截至一百二十七結止附片奏報在案兹據鎭江關道黄祖絡詳稱光緒十八年六月初八日起連閏至八月初十日止第一百二十八結期滿鎭江關共徵洋樂正稅銀二萬二千二十三兩零洋藥厘捐銀五萬八千七百二十九兩零除支解外連同上結實存稅厘共存正稅銀一萬七千四百一十八兩零厘捐銀一萬一千九百三十五兩零共存銀二萬九千三百五十四兩零存儲關庫聽候撥用等情開摺詳請○奏咨前來奴才復核無異除將該關原摺分咨總理衙門曁户部查照外理合會同通商大臣兩江總督臣劉坤一核繕清單附片具奏伏乞聖鑒謹奏奉硃批該衙門知道單併發欽此○○臣孫家鼐臣孫楫跪奏爲照案籲懇天恩加賞米石恭摺仰祈聖鑒事竊查西城資善堂煖廠收養貧民前於光緒三年經巡視西在御史奏准每年恩賞小米三百石由臣等於奏領普濟堂粟米時附奏請領四年十二月因收養人數衆多領米不敷復由臣衙門奏陳奉上諭着再加恩賞給小米三百石嗣後每年如有應需接濟之處着順天府屆時酌度情形奏明請旨欽此歴經欽遵照辦在案本年應需粥米三百石前經奏蒙恩准賞給遵卽咨領煮放兹據資善堂紳士翰林院檢討陳存懋等呈稱該堂於十月初四日開設煖廠陸續收養貧民一千二百餘名現尙源源而來存米巳將用罄請援案奏請加賞粟米四百石以資接濟等情前來臣等查資善堂收養貧民本年較多現旣米將告罄自應援案續請合無仰懇天恩俯准加賞粟米四百石以惠窮黎如蒙俞允臣等照案咨部發給並知照巡視西城御史派員會紳具領伏乞皇上聖鑒謹奏奉旨已錄銀　 
 
