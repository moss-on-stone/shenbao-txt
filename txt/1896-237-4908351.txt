# 1896 - 237 - 4908351

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十元○欽定四史書實洋四元二角○隨園三十六種實洋五元○刑案匯覽洋七元○景岳全書碼洋三元○沈氏尊生碼洋　元二角○資治新書碼洋一元五角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○繪圖三國演義碼洋一元五角○駁案彙編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典兩洋二元五角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○玉堂字彙碼洋二角○徐氏十三種醫書碼洋一元六角○大淸會典碼洋一元六角○何典碼洋一角五分○六科準純六套實洋五元五角○醫門法律碼洋一元○醒世姻緣碼洋一元四角○繪芳錄碼洋一元二角○中東戰紀本末洋一元五角諸君欲購者請移玉至三馬路申昌書畫室或申報館帳房可也此佈 
[論報紀廪保被累事]  
　　國家沿前明之制凡各直省府廳州縣井衛鄕氏學生員由學使者歲科試列一等者設額給餼以次序補謂之廪生其人多庠序高才生優於文行歴科拔貢優貢均出其中各省鄕試每科中式廪生人數亦必視增廣附學生較多卽或康了頻嗟亦得挨次爲歲貢恩貢策名天府垂光志乘然則廪生者合學生員之翹楚卽一邑師儒之典型是以定例各州縣文童武童應試時必由廪生領保謂之認保又設派保以互相稽查而愼防弊竇如該童有身家不淸匿喪冐考以及歧考跨考者惟廪保是問有頂名槍替懷挾傳遞各弊者惟廪保是問甚至有曳白割卷犯塲規違功令者亦惟廪保是問其任如是之重其責如是之專榮辱相關休戚與共故凡廪保之與童生必居同里閭誼屬世戚深知其爲佳子弟無貽先生長者羞而後爲之具結單焉簽花押焉臨塲則唱保焉出圖則看號焉而其緊要關鍵尤在學院招覆之後塡造覆試册結之時介新進諸童以謁廣文先生而定其贄儀之多寡大率稱其家資之厚薄務使獻者受者皆能自　於心而諸童所獻廪保贄儀則視廣文以次遞减蓋所以酬其勞者於禮應爾也猶憶松郡前輩某先生有詠廪生七律四首云歲科兩試姓名香一等皇皇貼照墻中式何人先出闕文書頂補已通詳居然平地陞三級專待來年搠一槍府學挑增多幾箇笑他雌廪也排塲華奉婁金南上靑今朝保結最關情　宮環坐皆前輩名紙紛投盡晚生押尙五花誰有樣贄封一百太相輕怱怱歸寓斜陽裏金頂烏靴逐隊行轟隆三砲響中宵廪保生員氣漸驕提調之前先請進教官以外比同僚分行鵠立疑臚唱破曉雞鳴想早朝公事畢時齊退出酒樓鍋麫費錢鈔招覆童生案已看紛紛認派共彈冠同袍議起新規矩今夜商量大結單門斗業師連席坐燈籠筆硯滿檯攤堂前忽聽乒乓響捍手先交二十番讀此想見老輩風流於今已花樣不同矣慨自世風日下士習陵夷爲廪保者者必皆廉潔謹厚端方正直爲後生小子景仰其認保童生也無非爲他日漁利計多多益善他非所知一旦本童有過不恤分任其咎如安慶廪保被累一事者殊可鑒已本月初二日報紀此事略云安徽李學院科試安慶府屬發落後查知懷寗縣新進文生内有一名身家不淸一名冐籍當卽牌示革除以某某二佾生補其額幷將何李二廪保照例褫革二生皆有文名且李考拔貢因此不獲終塲同學惜之爰聨名禀懇提調以二生係因友薦託未及深察致爲所愚云云籲請轉圜提調據以轉禀卒邀憲恩二生俱得開復蓋亦幸矣然李生因此罣誤不得登拔萃科其吃虧正復不淺要之咎無他諉固不得謂毁出求全也執筆人舞象之年隷郡博士弟子員籍二十而食餼廪四十而入成均計前此爲廪保者二十年歴歲科十餘試祗有例得派保從未有一童生之認保非薄此而不爲也未嘗有人焉顧而問也亦非高自位置任其不來而不一請託招徠也亦嘗一再託人而已爲捷足者所得再三託人而人且責某不應遲遲若此間有至親世交子弟應試者初謂渠當不招自來斷弗舍親而就疎也乃試期將近而足音杳然姑往詢之則早爲他人得矣其人與該童不必有姻世誼甚或不相識面居隔數十里第因大力者輾轉營謀而得之有不得者設計要奪挾嫌忿爭如不共戴天幸而得其父兄輩手書該童姓氏籍貫三代則三揖敬受之高奉過顙如獲拱璧疾趨而歸謹藏於夾袋其人身家淸白與否一切置之不問而且爲之代納卷焉代書結焉代墊贄儀焉直至點名唱保時廪生始識該童之面如是則廪生之自視旣輕彼童生又何能重視廪生遵其教訓畏其糾察乎[  未完]  
[英電譯登]  
　　初六日倫敦來電云李傅相將至英國英廷擬請傅相盤桓一月已預備極大房屋一所派一曾駐中國之某副領事接待以其熟悉華情便於浹洽也 
[勁旅星馳]  
　　邗上訪事人飛遞函云兩江總督劉峴帥因徐州土匪滋擾檄飭大同總鎭劉鎭軍統率防營分乘划船於廿八九等日過揚前往已紀昨報兹於本月初三四日又到有馬隊苦干名地方官早接首縣滾單飭將該軍應用草料等項預先備齊所以該隊抵揚儘片刻逗留卽拔隊星馳前往聞此隊亦係劉鎭軍所統帶云 
[武林大火]  
　　每當夏令之時天乾風爆最易失愼乃杭省自五月以來陰雨連綿潮濕非常而旬日之間走水三次如上月廿六日江千景福廟後汪姓草屋及本月初三日湧金門金華廟内均已登報此二災也皆在白晝救護較易不致延燒多屋初四日積雨初晴晚間頗凉人皆熟睡至鼍更三轉時忽聞人聲鼎沸報警鉦鳴急起視之但見東南方紅光燭天宛如赤城霞起隨往探問知失愼者爲中城頭巷約歴兩點鐘時火光始息次早得悉火起於該巷館驛後對面之某壽枋鋪中店主年近古稀早已安寢有一學徒因薰蚊蟲燈芯飛墜木花之上燃及板壁延燒鄰右之砂炒豆店紙紥店遂致勢成燎原不可嚮邇當火發時織署洋龍及崇寗多福等集義龍首先到塲無如杯水車薪不能相敵迨上下各龍齊至分頭噴救又以長鈎拆斷火弄回祿君始力不能支敗興而返是役也共焚去房屋五十餘幢中有大嫁粧店三家資本較重同付一炬被災之家皆偏於東岸其西岸類多牆壁祝融氏不得飛越而入省城文武官憲俱聞警卽至指揮兵役帮同救應火發之處驅逐閑人藉防搶火匪徒火息始散時已交五鼓矣 
[北通州紀事]  
　　通州采訪友人云五月二十一倉憲提騐江蘇第四十二起及浙江第二十四起漕糧二十二日提騐浙江第二十五起漕糧二十三日提騐江蘇第四十三起漕糧二十四日提騐江蘇第四十四起漕糧二十五日因雨停騐二十六日提騐浙江第二十六起及江蘇第四十五起漕糧二十七日提騐浙江第二十七起及江蘇第四十六起漕糧二十八日提騐浙江第二十八起及江蘇第四十七起漕糧二十九日提騐江蘇第四十八起及浙江第二十九起漕糧三十日提騐江蘇第四十九起及浙江第三十起漕糧○倉憲每日會同坐糧廳蒞壩騐米批定風颺數目飭 
 
 

Page 2

 
 
北委招雇人夫認眞颺晾按次數之多寡定夫價之低昻夫價例由船戶發給近有土棍成羣結黨私立夫頭名目任意把持旣不盡力風颺又不准散夫入夥某日有某甲意圖入夥執役夫頭不允以致互毆甲情急赴官舫鳴寃倉憲略訊數言飭差送至州署並鎖拿滋鬧之夫頭嚴行訊辦刻已高懸部示曉諭通壩矣○剥船戶由天津載漕米至通州交卸前經直隷督憲憫其苦累奏准每年每船裝米三次如能原裝原卸者按名酌給津平銀五兩現在各船戶運米已屆三次江浙兩局遂出示按起當堂發給賞銀不假船頭差役之手以免侵漁○山東德正濟左濟右三帮兵米自五月二十日起先後抵通州卸棧候騐聞尙有數帮亦將陸續報到矣○北運河爲舟舶往來要道時有土棍在小河口一帶藉端訛索稍不遂意動輒逞兇孫直刺訪聞若輩姓名飭差查緝旋將孟二劉六王三等人拘獲尙有改名在逃刻下已分派八班公差一體嚴緝矣○開塲聚賭例禁綦嚴雖經歴任州刺史出示嚴禁有犯必懲而若輩陽奉陰違仍不免私開賭局東關霍姓在橫街設局賭錢某日有馬姓者輸去通錢三百文以致互相口角霍固赳赳武夫馬亦孔武有力各集黨羽稱戈比干對壘之餘各有傷損次日黎明霍姓弟兄手執花槍尋馬格鬥馬提刀而出未及交談霍突燃槍對馬心窩登時殞命地保將霍獲住解送州署孫直刺親臨相騐將二霍帶至屍塲嚴訊不諱意此眞北方之强者歟○今春雨水愆期來牟告歉農人每畝祗收麥五六斗以致愁眉不展腹餒堪虞幸五月初四日雨後大田禾稼蓬蓬勃勃大有生機若此後並無水災則秋來新榖登塲可慰篝車之望也○聞之通壩云五月下旬江北江蘇河運尙未出江蘇邊界然得諸傳聞確否未可必也 
[珠江蕉扇]  
　　廣州訪事人題寄云魁臬憲晉京陛見兹於廿一日安抵省垣由天字碼頭起岸隨到督轅禀見並謝飭知聞准於廿二日接印視事○向例秋審先由各屬地方官將該犯訊取確供詳解來省聽候臬轅提案覆訊再解撫憲過堂始終供無翻異方准定讞所以重人命而愼刑章也廿一日新撫許中丞發出牌示著按察司差役於本月廿二日午堂將嘉應州命犯葉紅春一名龍川縣命犯郭愛鳴一名解赴撫轅聽候提訊云○近日雨水太多蓬萊里陳頭廳因桁桷霉爛於昨日午刻從上倒下幸未傷人日前撫署號房與聽差所兩處靠外後墻亦因雨水太多忽然毗連坍塌亦未傷人刻聞善後局已委員前往兩處勘騐估價興修矣○廿三日午刻有由港裝米來省之米船一隻行抵七洲洋面忽遇狂風一陣該船耆年把舵不住隨卽沉溺船上人數不少落水後以浪湧風驟無從援救因此得慶生還者寥寥無幾○河南龍導尾地方梁姓者販米爲業娶婦蕭氏生一子年甫五歲梁卽逝世僅遺茅屋一椽幷無積蓄該婦倚十指俆針黹持家僅堪温飽十餘年來竟一意撫孤成立詎其子嬌生慣養不務正業在外游蕩爲匪人拐買出洋該婦由是孤苦無依自以爲命苦如斯惟速望暝目而已詎月前其子忽從外洋返里携有多資尋覓家門雖隔多年猶依稀認識至村口訪問里鄰知阿母尙健急奔入門見母猶昔投體痛哭自訴不孝母亦悲喜交集當卽焚香祝謝天地據其子云初被拐至大西洋爲傭期滿蒙主人仍舊錄用每月可得工金六七十元後計積有二千元之譜每思出門時母親不知今相隔許久倚閭朝夕料必望眼欲穿因是决意辭工返里默念有此薄資回家亦易謀生也其母卽爲開親聘定河南福塲園黃姓女聘金一百元另食物不計聞昨已過門成禮各親友鄰里交相慶賀無不交口頌該婦之撫孤有成皇天之不負苦心人何况茹氷囓蘖宜其有如此之善報也從此一家骨肉團欒完聚令妻壽母豈不懿歟 
[黃陵夕照]  
　　沙市訪事人寄語云李少尹德悅湖南巴陵縣人前署蘄州大同鎭巡檢頃者補授沙市分司五月十九日附輪抵沙暫假四川會館所置房産爲公館坐落莊王廟巷内唯履任之期尙未發出紅示傳聞二十八日接印云○沙市兌錁局陸敬輔大令留辦有年日前省中有人寄語謂施南府建始縣藩憲已牌示委大令前往署理矣○松滋縣陳明府今春在任病故遺缺省憲委周令尹垣接綰印綬詎令尹奉札後亦爲二竪所侵醫藥罔效延至上月某日在鄂垣化鶴西歸其作隱侯替人者係徐明府寳常日前由省抵埠當入荆州城禀見道府隨卽禀辭向南岸進發現已接篆視事矣○五月十三日晨劉大人巷口有湖南澧州差解四犯渡江中一老者鬚髮皓白獨兩膊均折面有刃傷旁觀訊之據差言係該州一大刦案夥盜廿餘人有八犯竄至荆州今逸其半只擒獲四人又問老者何以獨有新傷差笑指三犯曰竪子狐鼠耳老者虎也氣能吞牛不得不折其翼○沙市通商塲工程局卽舊設宜昌分關處今特擴充其規模耳附近有草舍後進又有瓦房皆在勘定地叚内四月十二日錢念劬太守恂奉張香帥委抵埠勘騐洋碼頭卽令將所有房舍盡行撤去照所定地界築以堵牆俾相接連至月初已畢工十五日錢太守附快利輪舟東下一時送行者張雲生邑尊曁派洋關柯龍魏張四委員荆江鎭南二營○此次府尊開辦平糶設三所於沙市中下兩路仍在龍堂寺新楊泗廟兩處上街則設在湖南會館均歸龍提調督辦初五日爲天中令節辦公人例得給假暫停一日龍堂寺一所不數日卽撤去上下兩所仍照常開放日各以米二十石爲限糶入錢文由各錢店派夥往理其數聞俟新陳相接時始行截止云初九日快利輪船到埠又載平糶米四千石以資接濟○十三日爲署理荆宜施道曹鍾三觀察壽辰署中懸燈結彩演劇稱觴屬員詣轅祝嘏者實繁有徒○三淸觀一帶雖近市廛人烟不甚稠密十四十五兩日傳聞婦女因小忿而吞服紫霞膏斃命者竟至十餘輩之多誠駭人聽聞也此輩雖視性命如鴻毛然不得不歸咎於始作俑者王導曰我雖不殺伯仁伯仁由我而死其鴉片烟歟 
[琴堂鑑影]  
　　寗波訪事人文言云前報載匪徒送縣兹悉鄞縣楊大令日前已提該匪到案嚴鞫供詞游移不肯吐實大令因其身帶軍器必非善類飭釘鐐發押自新所再行審辦云○鄞縣日前轉准慈谿縣曹抄准紹興府嵊縣丁爲懸賞飭拿事據事主盧其溥呈稱伊向在東鄕黃澤鎭橋頭地方開設寳興昌繭行於四月初一日夜被匪撞門進内刼去洋銀衣件等經棧工俞潮湘喊救反被拒傷喊叩勘騐緝究據經會營勘騐飭緝無獲誠恐該匪遠颺今懸賞購線嚴緝爲此格仰諸色人等知悉爾等如能拿獲是案盜首送案審實者每名賞洋二百元拿獲夥犯送案每名賞洋一百元通風報信因而拿獲者賞洋六十元此係本縣捐廉給發儲庫以待决不食言須至賞格者 
[鴛湖紀事]  
　　嘉興訪事友人來函云宗郡守牌示擇吉本月初三日率同府學及兩縣新進文生入學是日嘉秀兩邑尊偕各新生於午前齊赴府轅恭候逾時郡守同兩縣乘輿排導率領新進諸生各赴本學會同正副廣文以禮叅謁禮畢郡守及兩邑尊各自回署諸新生亦魚貫而出其在富厚之家各設彩旗十餘對或廿餘對並寳蓋音樂新生端坐四人轎儀仗僕從煊赫殊甚其在寒素者皆祗肩輿而已各往親族師長家拜客往來不絶沿途頗爲熱閙也○嘉屬繭捐總辦藩君之女公子配與嘉屬鹽厘總局李總辦之公子執柯者爲嘉興桐鄕兩邑尊擇於本月初二日受聘是日兩邑尊分赴兩處道賀幷送聘受聘往來甚形忙碌○秀水縣右堂湯捕廉在任病殁三朝棺殮後停柩署中擇於初二日開吊初三日舉襄屆時擺設全副儀　由署起馬繞經天寗寺街向南由北街過西縣橋往東大街出東城門登舟回籍安葬○北門外荷花堤開設烟間之廣東人於前年娶得一妻係湖州來禾僑寓者祗母女兩人廣東人旣娶其女兼養其母已二年矣上月間忽來湖廣民數人以爲尋獲其女廣東人以其誣認兩相辯論旋鳴保扭控縣署孰是孰非想訊供後不難水落石出也 
[書院課題]  
　　江西訪事人函云經訓書院五月課題易經攷坤爲虎艮爲虎兌爲虎孰是書經攷重黎左傳國語以爲二人史記以爲一人孰是詩經攷長發大禘鄭箋云郊祭天鄭志又云禘者祭名天人共名何也周禮攷周公召公兼師氏保氏其說是否儀禮攷聘禮記出祖注云祖始也與鄭志以祖爲祭道神何以不同禮記攷王制祭法大夫三廟何以不同左傳攷諸侯五年再相朝古之制也爲何時之制公羊攷不言及仲子仲子微也不言及成風成風尊也何以異義榖梁攷齊侯來獻戎捷傳曰戎菽也其說是否爾雅攷祭山曰縣𢉎孫炎曰埋於山足曰𢉎埋於 
 
 

Page 3

 
 
山上曰縣其說是否古文龔定盫農宗書後駢文擬永明十一年策秀才文對不拘首數賦題新羅女王金眞德織錦作五言太平頌以獻唐賦以新羅號爲君子之國爲韻詩係和陶淵明讀山海經不拘首數 
[提解革員]  
　　日前本縣黃大令奉關道憲傳諭飭提安徽繁昌縣虧欠交代銀兩之葉鴻基當由幹役薛貴提解縣署發交捕廳看管禀候道憲核示已紀前報兹聞黃幼農觀察詳請安徽巡撫福少農中丞核示兹奉憲批前署安徽太平府繁昌縣知縣葉鴻基在任内虧欠交代銀兩甚鉅已奉諭旨革職飭卽解皖訊追一面派委候補縣劉朋府彦來滬守提觀察奉批後卽行文上海縣遵照辦理黃大令奉到來文卽飭幹役薛貴將葉鴻基押上輪船解去 
[大令騐屍]  
　　前日旁晚唐品順偕西門外四圖地保吳桂仁舁受傷人陳得全到縣禀請騐傷蔣刺史立飭仵作相騐已屬不省人事飭差送仁濟醫院診治甫經擡出頭門卽氣絶殞命頭門乃頭鋪所管頭鋪地甲榮林報請相騐黃大令當晚重復親蒞頭門飭仵相騐該屍腎囊小腹等處皆有刀傷腸肚墜出委係因傷斃命飭屍屬自行收殮領棺帶回一面帶齊書役鳴騶出西門至褚家木橋南首厚德里行兇地方勘視一週飭傳一干人証帶回縣署升坐三堂提齊集訊陳得元供是屍弟胞兄得全年三十歲在厚德里聞姓石作學業去年借住外面因屢被竊洋乃到石作内住僅三天與拉包車之袁阿四同房昨日袁因停工到太平坊另尋生意昨晚三更胞兄因袁不在作内伊卽臥於堂屋後面烟鋪之上旋有三人叩門喚出飲酒就被戮傷抛棄鄕間田内經袁阿坤看見告知地保擡請騐傷不意傷重身死求伸寃管門人沈茂生供在同合興石作内管門今晨小的走到後門看見門已半開地上有血跡正在驚訝地保來知照此事不知被何人行兇地保吳桂仁供今日袁阿坤來說有人受傷倒臥田内小的卽去見陳身穿藍布短衫褲子抛在旁邊血流滿地問陳說被三人三更時呌去飲酒就被塞住咽喉用刀戮傷下體時在黑暗看不出何人袁阿坤供小的早上到田耕種至褚家橋南首菜田内見有血跡後見有受傷之人卽訴知地保報騐不知别情唐品順供寍波人在聞合興石作有十餘年與陳得全師弟兄刻下主人往蘇州游貨未回作内婦女皆住樓上陳得全住在樓下陸氏供年廿四歲在石作内帮傭丈夫在南門外種園地去年九月十九日進内陳得全昨晚住在帳房後面烟鋪上其出去亦不知曉陳蔡氏供年五十四歲寗波人兒子陳得全去臘同妻到滬賃居太平坊小婦人另住胡家宅錦太祥烟膏店内兒子要妻揀絲妻因不愿私自回家與做裁縫之同鄕人阿春熟悉兒子疑他唆妻逃回因而口角阿春不服打開兒子頭額後來勸息刻下兒子不知被何人謀害務乞伸寃大令一再分别研詰未得端倪判將看門人沈茂生釋回傭婦陸氏交官媒餘人交差看管屍屬暫退候示一面嚴諭差保赶緊查緝兇手 
[控欠房租]  
　　沙遜洋行控房客范季遠積欠租洋一案别駕飭差往傳范遠出公幹只剩家丁張升來案供家主現在他往所欠沙遜房租銀六十八兩自當信致家主淸還現在上海只有付物約可値銀三百餘兩現銀實無措處薩君曰據沙遜控范實欠租金四月每月七十七兩又前欠找銀七兩共計銀三百十五兩除去押租銀二百兩實欠一百十五兩今照張升所供不合著自向沙遜收租人理算淸楚然後再著張升措銀繳還 
[會訊出貨]  
　　英商履祥洋行控源大洋貨號執事陳逸亭定貨不出請爲傳催當經薩副領事據情照會前來定於昨晨會訊履祥洋東投案請飭陳赶速出貨陳逸亭供曾在履祥洋行定購洋羅二十箱除出過一箱尙有十九箱内有十箱已分售與源滄號李秋岩五箱泰來申唐季良五箱當時同到洋東處言明尙有九箱自應設法否則貼價均無不可别駕問轉售可有憑據答稱雖無憑據事却實在諒無不認中西官互商著陳逸亭赶速了理如源滄泰來申萬一不認仍爾是問陳連連允諾而退 
[監犯病斃]  
　　劉康侯觀察署道篆時札飭本縣黃大令及總巡局訪拿兇惡棍徒湖南人周滿旋在松江拿獲解縣訊供含糊抵賴笞責千板監禁候示在案該犯近患氣喘痰湧之症禁卒禀明黃大令撥官醫診治數次無效延至昨日淸晨病斃禁卒卽禀黃大令核示午後有姘婦某氏投縣具禀請准免騐自行棺殮大令准之 
[法捕房瑣事]  
　　法大馬路榮華客棧前有客由寍波來滬寄寓該棧被賊扭落門鎖竊去衣服六件洋蚨二十元紋銀四兩報捕查緝嗣因客急動身由棧主償洋三十元了事法包探留心　緝前晚見積竊李輔庭在新街某老虎灶洗澡尾隨其後至蘭芳里一百零九號門牌某烟館内當卽拘獲送入捕房昨晨經總巡研訊李供此案先由該棧接客金永盛咨照約同黨黃花亭到棧竊取洋蚨二十元衣服六件並無紋銀當時金分用洋十二元黃分用八元李分衣服六件捕頭得供飭探至一百零九號吊到洋銀八元五十號門牌吊到衣服六件又飭將榮華棧接客金永盛拘至一倂押候解堂訊究○餘德里某姓家前晚被賊越牆竊去自鳴鐘衣服等物雇車裝載爲巡街西捕拘獲賊當乘間逃逸飭車夫將贓送入捕房失主來報業已具領次夜落班華捕百林自外入見門樓下地臥四人該捕以前夜失竊爲疑將四人拘入捕房及回至里内又有一人蜷伏於地近處有馬車行疑爲該行馬夫呼行主至並不認識於是互相口角繼以用武有鄰居某甲聞喧嚷出爲解勸致被毆傷當將馬夫三人拘入捕房昨晨經總巡訊問暫准交保俟傷痊再核奪○昨日北京輪船由寗波抵埠法包探遣夥上船巡緝見偷兒某乙竊取食鹽二包約計百斤將人贓一倂送捕捕頭命押候解堂訊究○昨晨有某丙扭某丁至捕房控欠銀三百餘兩屢索不還請爲追究捕頭暫准交保出外限三日内歸楚如逾限不歸著保交案解送公堂訊究 
[分發人員騐看名單]  
　　新海防例掣籖分發郎中廉泉江蘇周錫恩江蘇員外郎譚傳贊湖南主事秦先弼湖南楊楫江蘇繆鼎臣江蘇宋乃鵬安徽張維勤浙江朱興沂浙江都察院都事章濬涵浙江都察院經歴楊壽彤湖南光祿寺署正廖廉能四川内閣中書黨逵生山東太常寺典簿李光傑江蘇光祿寺典簿崔恩熙安徽○新海防例指省分發道花翎三品銜盧國熙廣東雲南花翎張錫壽廣西安徽陳兆葵湖南湖北同知馮錫文廣東安徽董嗣鑅四川廣西馬德駿甘肅廣西張弼賢浙江北河張書四川雲南直隷州知州胡大庥湖北安徽通判馮紹恩廣東湖北張葆珍江蘇東河知縣李第靑湖南安徽萬祖恕湖南安徽劉寅度湖北安徽陶繼貞湖南湖北胡大庚湖北湖南錢榘湖南湖北薛治貴州廣西周紹濓江西廣西呂存厚雲南廣西熊鶴壽江蘇湖北李鴻文安徽湖北王之屛江蘇湖北黃修礽安徽湖北馮廷韶浙江安徽羅振鏞浙江安徽袁蒓浙江山東彭大川江西福建饒紱榮湖北陝西顔守彝湖南四川張家驥安徽甘肅葉壽彭江蘇湖北吳學祁浙江雲南鹽大使白曾麟順天浙江劉鋒順天四川仲鳳正紅滿兩浙戴培因江蘇浙江劉樹棫貴州雲南呂聲南貴州雲南董鴻煦四川雲南州同錢學濬浙江湖北直隷州州判林鳳翥山東直隷王賡虞貴州雲南州判楊璪燊廣東雲南李國柱江蘇湖北張桂叢四川雲南徐厚基河南直隷府經歴陳慶恩順天福建岑建榮廣西雲南趙秉謙山東直隷郭廼炎山西陝西尹瑞齡江西安徽蔡煥颺江西湖南徐樹藩江西湖南王爲毅江蘇廣西顧松慶浙江湖北縣丞王廷弼直隷四川李世謙廣東雲南查循綏順天東河淸廉正紅滿福建何厚庠山西北河廖黌中湖南福建龔席珍湖南廣西秦業炳湖北直隷何恩錫江蘇山東王維墉安徽北河趙咸慶安徽北河丁宗英江蘇北河范嘉祜貴州廣西張錡甘肅四川陳澤浙江廣西縣主簿屈耀章江蘇湖北劉景震江蘇北河鄭思賡河南東河州吏目章銘浙江雲南陳樹芬浙江直隷府知事嚴光謙四川雲南按察司照磨高鴻文順天貴州鹽巡檢皮祖德江 
 
 

Page 4

 
 
西長蘆道庫大使劉鴻燾直隷廣西巡檢劉文瀾直隷山東戴承楷湖南廣西韓振鏞湖北陝西王實符山東湖北汪廷騄湖南山東吳桂森湖南直隷吳應鼎江蘇安徽汪文鈞安徽湖北陸鍾泰浙江長蘆土鳳岐浙江直隷李大本浙江雲南劉建勳四川雲南陳光濯浙江福建劉藜照浙江湖南吳鍾英安徽直隷從九品高化榮廣東廣西趙之晉山西山東周聰訓湖南貴州陳丙壽浙江福建邵震陽江蘇北河典史梁斯煌福建甘肅畢壽昌湖南甘肅徐得洪安徽山東蔡集祜浙江直隷趙憲錡陝西福建朱光煦四川雲南陳廷學浙江直隷張志翕陝西甘肅未入流蕭祖光江西陝西榮燕正藍滿四川林樹森浙江四川○籌餉例指省分發府經歴錢寳善浙江甘肅巡檢王顯榮四川廣東○勞績指省分發道洪恩廣湖北直隷知府鹽運使銜譚國恩廣東廣西王漢文湖南湖北鹽運使銜洪超安徽湖北花翎三品銜章嘉謀安徽湖北周繼仁湖南廣西知縣花翎同知銜黃咸熙廣西雲南李龍彰直隷四川周麟述浙江安徽王志范山東直隷黃潤露江蘇廣東宋尊爵浙江福建揭傳淵江西江蘇舒霈安徽江蘇林壽鈞湖南甘肅州判王傑英四川貴州縣丞楊大訢江蘇山東州同銜周懋爵順天陝西巡檢陳淸祥福建奉天從九品張立臣順天東河周其昌湖南福建○俸滿指省分發縣丞余受田浙江直隷○議叙掣籖分發鹽大使葉光褆安徽巡檢于賓山東○議叙指省分發通判陸長康江蘇湖北直隷州州判高桂林廂白漢山東府經歴卜孚嘉江蘇山東○恩廕呈請指省分發通判同知銜許濟均湖南安徽○教習呈請掣籖分發知縣五品銜叚壽慈四川○俸滿教職呈請掣籖分發知縣吳復泰貴州○應補呈請分發同知花翎四品銜謝裕楷陝西直隷知州花翎張祖　浙江直隷知縣周緒益江蘇浙江縣丞續曾廂白滿廣西從九品蔡萬靑浙江湖南李祚長湖北湖南驛丞鎖金福江蘇河南 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣案]  
　　前有浦東塘橋鎭一百零八個黨流氓嚴阿雪被同類徐阿華等毆傷報縣請騐黃大令騐傷後飭差拘提徐阿華趙三海張阿進王阿銀羅毛毛等五名解案前晚蔣刺史升坐花廳先訊地保胡聚生供充廿五圖地保陳銀生在小的圖内向來安分朱鴻度供充廿四保十六圖地保小的查得肇事情形因嚴阿雪與張關榮趙三海在塘橋小茶館門牌張贏七十五文嚴欲停手旁有陳桃桃唆令再鬥關榮叱之桃桃卽用棹上茶壺擲去傷其頭額當由趙三海投巡防局喊控移送總巡局斷結了事後有徐阿華向嚴阿雪之弟阿狗索貼訟費阿雪解勸反被羅金發羅毛毛陳阿進刀戮受傷小的當時不知徐阿華供本邑人居浦東塘橋向做木匠供與地保相同幷稱當時訟費洋六元張關榮無力父出由小的代付求察嚴阿雪供小的傷勢雖已漸平惟兩足刀傷甚重至今不能行動叩求伸雪刺史問毆打時陳阿進趙三海徐阿華王阿銀在塲否答趙徐兩人雖在塲未經動手王阿銀陳銀生實不在塲惟張阿進羅毛毛羅金發在塲行兇桂銀海陳銀生是小的央他舁嚴請騐實係安分之人張阿進供年廿六歲家有父母向撑渡船不敢做流氓求鑒研詰至再供小的與羅金發要阿雪出洋六元以致口角刺史喝笞三百板趙三海供與徐阿華相同羅毛毛至案俯首無詞刺史喝曰爾前次訪拿到案姑念年輕釋回又肇此釁胆玩可知重笞五十板問爾曾拆稍幾次答前與張阿進拆過某鄕人買棉花洋三元小的俵分二角王阿銀供小的實不在塲被誣拘拿陳銀生桂銀海同供小的搖船度日並不爲非前因抬阿雪來案驗訊時小的不知規矩在案下多嘴以致收押今求寛宥刺史判將張阿進羅毛毛發收改過所永遠覊禁餘人一倂具改過結父保釋放嚴阿雪仍飭回去自行醫治候再補提餘黨訊辦 
[英廨瑣案]  
　　包探趙銀河拘解犯賭之王阿芝徐善珍陸如林顧阿四浦雙寳岳珍生孫阿三陳潮士到案禀稱伊等昨晚在大馬路樂意樓茶館由小的查知連賭具一倂拿住送究惟該茶肆專以聚賭爲事請傳店主王阿大究辦王阿芝等人同供手藝度日因天熱夜不能寢偶然作葉子戲如今只求鑒核王阿大投案供稱開設樂意樓阿芝等聚賭小的實不在店中求鑒别駕據情商之薩副領事以王阿大開設茶館容人聚賭判罰十元王阿芝等八人各罰洋二元賭具存候燬銷○包探又解行竊毛慶餘雕翎扇之吳全福到案請判毛投案供昨被吳全福竊去毛扇一柄求爲給領吳供訓蒙度日貪小該死求恩别駕判押兩天以儆○一百九十八號華捕拘解潘阿大禀稱此人昨在途中將婦人潘陸氏　毆致氏受傷送案請究潘陸氏供曾與阿大姘識後因不願小婦人績欠多洋旋卽拆開詎拆開後時來借錢不遂其欲輙肆兇毆昨日無奈喚捕求判　供借錢有之惟不敢肆毆求鑒别駕以潘阿大行兇行眞判責一百板○包探竇如海禀稱積賊張阿大竊取龔金榮布衣四件報捕後由小的緝獲人贓送究龔投案領贓張供認行竊求恩别駕以張阿大行竊有贓判責一百板贓還失主○四百八十號華捕拘解山東人于龍到案禀稱此人昨日背負腰刀一柄在路行走小的見其情有可疑故拘送請究子龍供山東歴城縣人路過此間刀係防身並不肇事求鑒别駕當卽斥釋腰刀飭充公○工部局管理馬路西人鉛門控牛奶棚張和尙徐老慶於棚外積有牛馬糞當此炎夏穢氣不堪請飭令赶速遷移張徐同供小的牛奶棚於三年前奉諭遷移本在租界以外後因添劃西華線路以致又在界旁該處人烟稀少並無妨碍鉛門自設之牛奶棚則適在打靶處於居人只有一墻之隔豈有伊棚反無穢氣碍人而小的棚則有碍之理其實鉛門有不滿意之處求鑒别駕以此等炎熱臭穢無論有碍與否總以速遷爲是遂予限十日遲干未便二人無奈遵諭具限而退 
[美界捕房瑣紀]  
　　虹口二十三保二圖曹家堰地方有隙地一方地主賣與洋商挖泥久之竟成深池雖久旱亦不爲涸每交夏令鄕童潜往泅水爲樂昨日午後有四小童偕往該池洗澡登岸忽少一童久候不見動靜三孩駭極奔告其母迨設法撈起早已魂赴蛟宮無可挽回矣死者年十三歲蘇人王姓小名阿三經二百八十七號三道華捕據情告知捕頭○昨日淸晨有年約四十歲某甲倒斃在華記路三官堂相近經走街捕報知捕房捕頭飭傳二圖地保奚坤寳查明收殮奚保查無屍屬見其異常藍縷料是卑田院中人因卽報請善堂給棺殮訖發義塚掩埋○本邑人張阿海販買水菓餬口前晚偶至吳淞路望月茶樓後閒游被第五十號門牌楊姓花烟間誘之入内楊姓本無名花門庭冷落其時祇有七十鳥勉力應酬鴇年逾知命張甫十五當時出洋數角亦卽盡歡而别詎張年輕回家後下體痛不可當不得已告知其兄因怒該鴇誤人子弟昨午奔告捕房捕頭恐有不實須派包探查明如果屬實定當拿案送究○昨夜有偷兒潛至漢璧禮路圖竊經事主當時捉交四百號華捕拘解捕房押候送廨訊究○三百三十一號華捕吳阿五前日下午落差回見竹箱鎖已扭落内紡綢衫褲一副被人竊去卽至寫字房告知捕頭捕頭以此地斷非偷兒所敢入立飭各包探速查核辦○前日下午西人某投稱有綢面洋傘一把遺在東洋車上可値銀十兩請飭查案追還捕頭詢其東洋車號數則以不知對因允爲派包探查緝然恐海查無蹤也 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十二年五月二十九日京報全錄]  
　　宮門抄○諭旨六道錄前○江督劉等奏徐州土藥擬請援案加捐出口銀兩通行各省槪不重徴摺○川督鹿奏調補知縣摺○又奏叅革同知片○漕督松奏續請裁撤防營練軍摺○江督劉奏請將知縣調回江蘇補用片○五月二十九日吏部翰林院廂藍旗値日無　　　○恩燾假滿請安○吳廷芬謝調吏部右侍郎恩○恩慶續假十五日○會章續假十日　　見軍機○○頭品頂戴兩江總督臣劉坤一兵部侍郎江蘇巡撫臣趙舒翹跪奏爲徐州土藥擬請援案加捐出口銀兩通行各省槪不重徴恭摺仰祈聖鑒事竊查徐州土藥自光緒十七年定議每百斤抽銀三十兩經過本省釐卡騐票放行經過江海鎭江兩洋關仍各照定章收稅嗣於十八年因四川等省改章統捐徐州局援案議加捐錢三十兩各兩次共捐銀六十兩無論運往何省槪不重徴經臣等會奏並聲明將來各省更定捐數必須彼此一律方免避軍就輕之弊由總理衙門戶部會核議准各在案現計徐局自奉行加捐以來已閱數年並未收有出省統捐之欵鎭江關所收土藥稅銀數亦無幾各省客土及洋藥絡繹進口散布各府州縣無非占徐土應銷之地徐土銷路愈窄動輒壅滯往往已繳捐欵運至鎭江曠日持久求售不得欲歸不能商困課絀上下交損推原其故山東土藥每百斤徴落地稅厘金關稅三次各捐十六兩無論運往何省槪不重徴共祗捐四十八兩又分三次完繳各商得以從容營運徐州土藥每百斤共完捐銀六十兩方免各省重徴已較山東多完銀十二兩出省之捐又須在産地豫完商販更覺爲難其僅完本省捐銀三十兩者由鎭江關運往通商各口仍須完正半稅銀二十二兩五錢亦較山東多完銀四兩五錢猶祗能運至通商各口不再重徴洋稅不能統免各省内地稅釐山東與徐州犬牙相錯地土相同土藥稅釐輕重懸殊難易迥别以致徐土洋藥紛紛越占若不設法疏通不獨徐土無出省稅厘可收卽徐局所收本省土捐亦將日見其絀擬請嗣後徐州土藥援照山東稅厘收數每百斤由徐局收捐銀三十兩運至鎭江出口再由鎭江關收稅銀十八兩加貼印花無論運往何省經過常洋各關各局卡但騐有江蘇本省出省兩次印花者槪不重徴據辦理徐州土藥統捐局江寍布政使瑞璋徐州道沈守謙會同鎭江關道呂海寰核議具詳署督臣張之洞未及核辦臣坤一回任後因此案事關稅厘自應不厭精詳從長計議批飭新署徐州道阮祖棠再行確切查明通盤籌畫妥議詳覆察辦去後兹據該署道詳覆徐州土藥擬照山東稅厘收數在徐州鎭江分别核收實因徐州滯銷不得不爲變通之計請仍照前詳辦理以歸劃一惟安徽等省土藥捐則均較徐土爲輕向由江浦之浦口運至鎭江等處轉售儻被矇充徐土報捐出口則徐土行銷仍多窒滯且恐徐州之土亦有私運至安省報捐再至浦口赴鎭江完稅以圖取巧者轉與徐州土捐大有窒礙擬請嗣後必須鎭江關騐有徐局單票印花方能按照此次定章辦理至他省之土捐本輕徴槪不得援照徐章在鎭江關完稅准其通行照免如北省土商赴徐販土不赴鎭江願在徐局仿照鎭江關加捐十八兩由内地通行各省者亦聽其便將來如收有此項加捐另行開報並解以備查核等情詳請具奏前來臣等復加察核該司道等所擬係爲因時制宜疏通徐土銷路起見於捐務商情兩有裨益合無仰懇天恩俯賜照准以保徐捐而收實效除咨總理衙門戶部查照外理合恭摺具奏伏乞皇上聖鑒訓示謹奏奉硃批戶部議奏欽此○○頭品頂戴四川總督臣鹿傳霖跪奏爲調補省會要缺知縣以資治理恭摺仰祈聖鑒事竊照成都府成都縣知縣鳳全於光緒二十二年正月十一日准吏部咨成都縣知縣鳳全准其升補邛州直隷州知州光緒二十一年十二月十六日奉旨依議欽此按第五日行文照限减半計算扣至二十二年二月初一日作爲開缺日期查例載首縣缺出令督撫於通省現任正途人員内揀選調補如實無合例堪以調補人員或人地不宜准於摺内詳細聲明以各項出身内遴員調補又各項開缺令各省於每月截缺一次自初一起至三十日止俱作爲本月之缺如有缺項相同者簽掣缺之先後序補各等因查光緒二十二年二月分僅出成都縣知縣一缺係要缺應歸酌量毋庸掣簽業已報缺詳咨自應照例揀員調補查該縣附省首邑五方雜處政務殷繁非精明幹練之員不足以資治理兹據布政使王毓藻按察使文光會詳在於現任正途人員内逐加遴選非現居要缺卽人地不甚相宜實無堪調之員惟查有江安縣知縣沈秉堃年四十四歲係湖南善化縣人由監生在湖南遵海防捐例報捐縣丞指分江西試用旋赴貴州軍營隨同援黔各軍攻克黃茅嶺蕩除苗巢疏通驛道出力保奏於光緒元年十一月二十八日奉上諭著免補本班以知縣仍留江西歸候補班前補用欽此十四年二月遵例捐過鄭工新班赴部投供候選十五年二月簽掣四川江安縣知縣三月初四日經吏部帶領引見奉旨四川江安縣知縣著沈秉堃補授欽此二十日領照起程七月二十七日到省十二月初九日到任二十一年調署樂山縣知縣八月十八日到任十二月大計保薦卓異查該員前在江安縣知縣任内循聲卓著現署樂山縣知縣辦理裕如以之調補成都縣知縣實堪勝任其各任内並無已起降調革職叅案其餘因公處分例免核計歴俸早滿三年人地實在相需與調補之例相符等情會詳請奏前來臣查該員沈秉堃勤奮有爲以之調補成都縣知縣洵於地方有裨合無仰懇天恩俯念員缺緊要人地實在相需准以江安縣知縣沈秉堃調補成都縣知縣以資治理如蒙俞允該員係現任知縣調補知縣銜缺相當毋庸送部引見所遺江安縣缺係衝繁中缺川省現有應補人員應請扣留外補除咨部查覈外理合恭摺具陳伏乞皇上聖鑒勅部核覆施行謹奏奉硃批吏部議奏欽此○○鹿傳霖片再查候補同知俞鑅委辦江彰厘局交卸後虧知應解厘金庫平色銀七百一十七兩一錢零迭經厘金總局嚴札飭催迄今半年之久延不淸解現當整頓厘金之際未便姑容據厘金總局司道具詳揭叅前來臣覆核無異相應請旨將候補同知俞鑅暫行革職以便勒限追繳除咨部查照外理合附片具陳伏乞聖鑒謹奏奉硃批著照所請該部知道欽此○○鎭品頂戴漕運總督臣松椿跪奏爲續請裁撤防營練軍以節餉需恭摺仰祈聖鑒事竊自海疆多事以來籌辦海防添募馬步新軍抽調標營練兵以資保衛迨經和議告成北上馬隊陸續遣歸當將步隊内之新軍前營新軍後營新軍副營馬隊内之新右營左翼曁海州鹽城東海佃湖廟灣等營練兵鹽城東海兩營水師分别裁撤歸伍僅留志字練軍一營及守備吳德麒所帶新營馬隊駐紥淸江並開山砲隊一百名均經奴才於二十一年八月二十二日十二月初十日先後專摺附片奏明在案兹查各路散勇大半資遣過境地方敉平疉准部咨催令裁减兵勇自應遵照酌量裁撤以節餉需擬請將志字營練兵五百名截至本年四月底止停給加增口糧令其歸伍新營　隊五十餘名開山砲隊一百名截至本年四月底止悉數裁撤照案酌放恩餉一個月以示體恤其江安糧道每月恊餉二千兩江蘇糧道每月協餉一千兩均飭解足至淸淮界連四省伏莽素多原有防營不敷分布雖頻年拿獲盜匪不下千數百名而土匪私梟幅會各匪及外來游勇時虞勾結爲患以致火器搶刼擄人勒贖之案所在尙有全恃防營往捕每有顧此失彼之虞從前淸江有合字老湘重三營現在調往江陰守護砲臺恐不能復行撤回奴才因淸淮地方空虛每欲練習砲隊一營藉資坐鎭兼備遠徴無如餉需無出不得不暫寢其議另行籌畫核辦惟有就現存各營督率管帶官力戒因循嚴加巡緝以期仰副朝廷除暴安良之至意所有續裁防營練兵以節餉需緣由理合恭摺具陳伏乞皇上聖鑒　奏奉硃批該部知道欽此○○劉坤一片再福建截缺卽用知縣葉意深浙江舉人光緒十五年由江蘇試用直隷州州判保舉以知縣分發原省補用十六年到省經卲友濓奏調渡臺差委旋補新竹縣知縣二十一年奉飭内渡應歸福建截缺卽用班補用查該員葉意深才具穩練辦事老成前曾需次江蘇於地方吏治情形極能留心考究現在南洋交涉事件日益繁多尤賴牧令賢能庶足綏輯民教合無仰懇天恩俯准將該員葉意深調回江蘇仍按截缺班次補用出自恩施謹附片陳請伏乞聖鑒訓示謹奏奉硃批著照所請該部知道欽此 
 
