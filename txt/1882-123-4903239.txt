# 1882 - 123 - 4903239

 

Page 1

 
 
[論通商有利無害爲高麗人釋疑]  
　　通商一策維繫乎國家安危之局者實非淺鮮從前未有其事故中國之讀古書考古史者但知中國與外邦交涉必受其欺堅執成見以爲事不可行每以晉之五胡唐之囘紇吐蕃宋之遼金爲戒不知時勢攸殊未可一律論也蓋從前之　 
外邦與中國同在一土其通道而入也不僅以貿易爲事爭城奪地有鯨吞蠶食之心一或不愼則乘中國有事而土地人民横被侵削迨中朝易姓之後不敢規復舊物如北宋承五代之餘燕雲十六州久爲契丹所有乃至以全盛之勢如眞宗之英明彊武不能與之力爭是以歴代言邊務者皆謂示之以威結之以信撫之以恩至於土地則尺寸不可許人民則往來不可通所以防漸杜微者莫不奉此數端以爲主通商之議宜其不行也然古之外邦不如今日之多泰西未有火船機器之先亦早立國建都與其隣邦敦往來之好羅馬之衰諸侯擁土自王其變局在中國西漢之世徒以海道不通又波斯人恐大秦徑通中國貿易之利不爲已有多方阻漢使之行故西方回部不得開通徑逹歐洲之路而魏晋以降中原多故并波斯安息人亦不常至此數千年隔絶之由也今則泰西有此渡海之船各國爭相仿造將有環游地球之志以中國著名富庶之區豈不艷羡道光以前中國之情尙未爲其覬破不敢輕舉妄動僅於明時葡國所得之澳門停泊貿易而旁及南洋諸島繼而華人之爲洋商者與之相習西人盡知内地之情於是决意入内欲定通商之議葢其有志於中國者越數百年矣而謂可以阻之乎不然英之闢美洲也各國之居阿非利加也不及中國之土猶甚欲至焉非有所利而何也顧有利於中國而其勢不能一國專之此中國所不知宜其惴惴焉不敢遽許也今通商之局已四十年貿易之外西人别無志向而從前之以通商爲憂謂中國之　自此日流於外洋者其言亦且不驗竊謂西人之心迹至今日而已明而中國之疑懼亦至今日而可釋矣高麗小國附我東邊最近於日本日本有囊括包舉之思自視於通商一事能環地球而收其利乃附近之高麗獨不得與之往來自是全局之缺陷故其勉强挾制之意亦出於不得已者特高麗自安貧弱深恐此議一定將來發而難收不知是禍是福故遲疑數年而後决且甚欲得中國之一言以爲準繩葢在讀古書考古史者必以此爲駭人見聞之事何漫無權衡而輕許之哉國俗弱小民情迂陋梗議之人殆更多於中國是以如閔參判者雖具卓見大才亦且爲衆論所淆惑至於憂思成疾也觀其泒員來華致書傅相幾經審愼而始定亦可見古今事局之變遷無人敢輕當其任矣竊意中國於通商得沾利益已有明微若高麗者苟能事事熟思審處務爲富國强兵之謀其成效當捷於中國嘗謂吾生幸際今日正運會升降之候去唐虞數千載目覩洪水以前之事此豈偶然者運會未至雖以漢武之雄遣使四出通道西南而足跡所至猶在天方之東邛竹杖之在印度斤斤焉以爲騐証以今日視之直坐井之見耳若運會旣至數十年之間而地球上之所有盡舉而聚於目前尙得謂之人事也耶高麗人之所見初不異於道光以前之言洋務者今乃幡然變計以中國行之有效者而仿行之利之大小仍各視乎國勢之常而以言通商之害則可决其無也雖然國貴自立知通商之利而苟無人焉以攬其權事事聽人爲之則如安南緬甸諸邦亦可謂之有利乎所願高麗君臣有振興之志勿存畏葸之見庶幾追隨大邦永列於四洲盟會之間豈不懿歟 
[日本雜事]  
　　横濵來信云刻下生絲銷路甚暢計開盤之日已銷去一千八百餘包聞今年絲價較去歲略高故業絲者莫不爭先求售也新茶雖經上市無如近日茶船到者甚少故銷塲尙覺停滯一俟外洋茶船到來可暢旺也又云前駐高麗之日本花房公使帶領巡捕十名于三月初九日由該埠乘兵船往高麗查𨐰事件云又云税關局將西歴三月内出入貨物價値刊入報章統計是月出口貨共値銀二百十六萬餘元其入口之貨共値銀二百五十一萬八千六百餘元云又云駐紥日本黎蒓齋欽使擬於三月十五日設席邀請日本左右大臣及各貴客宴於公署又聞黎欽使將奏請朝延挑選中國良家子弟赴日京學習語言文字以備他日辦理交涉事宜也又云日本通國學校共二萬八千零九所較前兩年增至一千六百四十餘所云又云日京海軍院所屬之水雷局造成第三號水雷船一隻已於西四月中下水聞創造此船皆日人自出心裁未經西人指點是船極形堅利而行駛又速價値較買自西國者便宜故政府再令倣造數隻以爲守口之用也又云日本迅鯨兵船前在紀州撞沉美國兵船一案兹聞日廷不日遣泒海軍評事官前往神户會同美國領事訊問也 
[公使行程]  
　　聞英國駐京公使威公日内當至津沽緣有公事須至津辦理也 
[整頓錢業]  
　　日本新聞紙云數日前日本户部大員招集東京各錢庄主諭以各鋪如有虧空而力不能付還者不准再開並言尙須查察各舗之情形是誠整頓市面之法也 
[高麗信息]  
　　高麗來信云相近高麗之海中現在鯨魚甚多有人奏請國王准其捕捉王已允請故皆籌議良法捕捉矣又言該處生意日見减色寓彼之日本商人多回本國者而日本人聞此信息咸不願命駕前往又言高麗内地竊賊甚多數日前獲到十名均卽正法係由該處撫台親手殺之云 
[津沽雜聞]  
　　天津西人來信言近有呍啫士得洋槍約一萬五千桿并藥彈等件運往伊犂聞因中國與俄國所議分界之事尙未定局故當繕治邊防蓋亦思患預防之意也西報得此信息從而論之以爲發洋槍與邊陲之兵固屬中國所應爲之事但聞伊犂之兵多係未經訓綀者給與佳槍亦非所宜外國之法則佳鎗必給與精兵若未經訓練之兵則不先以佳鎗給之也該信又言寓津西人命人至舊金山購取花果各樹刻下已約有八百顆運至津沽不日卽將在津種植也 
[津河水勢]  
　　天津九河源遠流長支分泒别而要以海河之水爲最深閘口龍王廟前設有海河分卡輪船來往必經是處大約以水深一丈方能載舟稍淺則需起駁候潮諸形不便目下該河水深不過七八尺十一二等日出入各船均泊口外不能進出自如另有帆船兩艘横住河干别船出入更形不便非將貨物盡行駁起船隻難浮而駁貨之費計實不貲且曠日持久諸多窒碍但除此之外别無良法可施故惟大沽之駁船公司利市三倍而已至於西河之水 
 
 

Page 2

 
 
平時最淺每於春夏兩季墊磚便可過河今年忽得水三四尺裝鹽船隻大堪往回前報謂西河水長並非語出兩歧實以天津各河異流同源故此長彼消不能一律且海河水淺亦有七八尺西河水長亦不過四五尺也 
[台匪消息]  
　　近有西人傳來台匪消息云台匪猖獗殊甚文武官勦辦該匪大爲棘手并聞台州有某巨家之子爲該匪掠去欲令該巨家出洋一萬元方許贖命該匪之兇焰亦可想見矣 
[京師天氣]  
　　都中自清明後天氣暴暖三月初七八九等日寒暑表升至八十度初十日陰霾風大作疾號三晝夜峭寒侵人十二日値換戴凉帽之期多有身著冬衣而首戴夏冠者亦氣候不正之甚矣 
[杭守新政]  
　　桂文圃太守任杭篆後迭發告示嚴禁一切飾經報前日太守拜客回署適有某紳家丁肩負兩凳衝道而來前驅喝讓該家丁忙將兩凳放下而太守之輿已至見之大怒曰汝將不容我進乎命帶囘署該家丁此時無從分説隨至府署惟有叩首乞恩并自陳主人名姓時適有某司馬在座亦爲之緩頰曰是確係某大人之家丁名喚某甲者並非假冐太守乃笑答之曰吾不能以一人而廢法也令左右輕責數下聊以示辱而已又初十日湖郡鄉民來獻萬民傘四柄及德政牌十餘對是日太守因接撫憲出城留某候補府在署欵待鄉耆迨已刻後有鄉耆十人皆衣冠樸素具禀進謁某君卽延入花廳深加慰勞欵以茶點乃十人坐談許久而傘牌尙未送到心甚焦灼豈知衆鄉民以鼓樂恭持牌傘而來府署之把門人等因未發給小費致爲彼等攔阻於大門之外不容遽入内外信息不通進見之鄉耆以時將下午勢難再待祗得告退不期甫出宅門又爲衆役攔住不能卽出鄉耆正當難於分解之時不意太守已飛輿而至衆役忙將鄉耆放行令其從旁首便門而出詎太守在肩輿中已遠遠望見若先知之抵署後卽傳閽人查問門丁不敢隱瞞禀明詳細太守大怒立傳喚各役頭目或責或革從嚴懲辦并面諭衆人曰此係各鄉誠心製辦特爲送我而來事出公衆必不吝此小費卽彼等一文不出本府亦必自出錢分賞汝等乃汝等竟不顧臉面向其强索如此成何事體言之殊爲切齒衆役但環求乞命願甘重責雖不至按名斥革然因此而皮開肉破者共有十數人云 
[奸夫逞兇]  
　　杭垣水漾地方周姓鑤花店前歲以隣居失愼一家均遭慘死祗有一姪名小朱者以是夕不在店中得免於難事後各隣爲之醵資超度人爭捐助當道中若臬憲道憲亦各捐廉十數金盖哀其死之慘也該店之對門爲杭城著名之粲花室筆店筆主人邵君芝嚴本雅人而好　其德者也因周姓一門盡死只留一姪爲千鈞一髮之緯繫急宜爲宗祧計爰邀集隣近各店及相知各善士等各出洋五元爲助婚費聘定孔氏女爲室孔女年旣弱小貎更動人家惟一母聘後當年宗娶小朱孑然一身遂卽以婿鄉爲家而孔母亦得以婿爲子洵兩全其美也去年突來有沈阿四者云係孔母之寄子故呼孔母曰乾阿嬭向在官塲爲奴近以失主回杭依乾阿嬭以居不期沈奸險淫惡未及數月卽與孔女成奸而小朱則未之知也小朱性本懦弱兼有季常之懼而其事岳母也猶有大杖逃而小杖受之孝故孔氏母女皆玩之於股掌之上初則小朱在家沈猶稍爲顧忌繼則明目張胆任所欲爲迨其後則强賓壓主且欲招野鶩而逐家鷄小朱略動唇舌而岳母輒飽以老拳或且以巨靈掌披其頰每以數十計時遠近隣里皆知其事無不爲之髮指祗以家事暗昧外人難以與聞乃前月中小朱與其妻反目而牽涉於沈沈遂大發咆哮欲以性命相摶而孔氏母女已將小朱扭住拳掌交下勢已支格不住沈復手挾利刃奔前向小朱腿窩直刺似欲致其命者隣衆久動公憤今見沈如此行兇衆怒莫遏一聲喝綑不招而集者數十人登時將沈綑縛擬送之縣衆議推邵君芝巖爲首紏同隣店十六家聨名具禀齊至保甲總局親遞不意局中門丁人等以隣居公禀規費倍常定欲每家出錢五百文湊成八千之數方許進禀衆人無奈聚議茶店説至再三許以洋銀兩枚禀方得逹時總辦爲馮鐵菙觀察衆以爲发此兇人卽不以奸論而白晝挾刃行兇亦當置之重辟不意馮觀察惻隱爲懷不惟不忍加大杖之刑且并不忍示蒲鞭之辱略詰數語發遷善所外號覊押擬俟三五日後卽行釋放衆隣聞之盡爲喪氣咸謂局中具禀向無使用今乃需索規費至我等費錢力而奸人反得無事悔不當時送入縣署定可照例重辦云 
[嚴禁放火]  
　　蘇垣十八日二更時府署西首仝茂鹹貨店因煮火腿煙囱逬裂火自樓起當嗚警鑼傳救水龍共到五具撫署之大洋龍在吉利橋上灌水澆入水力甚大隨卽撲滅僅燒去内屋一幢該店幸墻壁堅固是日風力又微故得以無恙否則其地鋪户稠密再過一二家則燎原之勢不堪設想矣當起火之時隣居肉舗某夥登屋撲救不料將椽子踏斷跌落在地手足受傷延醫調治聞尙無妨云惟近因火災疉見半由匪人放火所致故許臬憲出示嚴禁大略謂放火圖財不分首從皆斬立决飭三首縣及總巡總捕嚴緝外仰諸色人等凡見放火搶火有眞實憑據者協拿送官重辦其擒匪之人給賞釋回决無留累但不得挾私妄指云云此示一出想匪徒必知歛迹從此蘇垣當可熄火患矣 
[電股漲價]  
　　中國新設之津滬電線兹已攺爲官督商辦招集股分經此一番整頓後聞各局報務大有起色其股分票不脛而馳至有已挂號而不得票者昨悉票價已漲至每百兩加十五兩論者謂秋冬之間長江水線集股動工時此票當不止利市三倍也至于江線復經在滬諸紳聨名禀請南北洋大臣察奪想官商共利之舉而又不煩撥提正帑想無不准行也 
[議開商埠]  
　　傳得招商局總辦奉李傅諭以美國現將與高麗訂立和約中國亦宜前往察度情形增立商局以通輪楫而分利源是以招商局總辦業經派人赴燕臺搭兵輪船赴高察看一切再行佈置云 
[布衣怛化餘聞]  
　　前報金少愚布衣病殁滬江旅次兹悉布衣臨終時神志並不瞀亂筆述　嘱數百言訣别生平至好并託身後一切其大要謂棺附祖塋百日殯葬立姪爲嗣善代撫教云云瞑目後撒手空空篋笥如洗當經在滬契好各輸賻儀購備棺衾并傳電至外洋通知李丹崖星使及津郡盛杏蓀方伯浙杭應敏齋方伯代呼將伯大約須集有七八百金俾可存典生息爲其嗣孤讀書立業之數公皆布衣生前知已當無不從豐贈賻也並聞布衣於兵燹前曾授室得子二人皆殁於難故誓不再娶終身守制不御綢綾雖冬令嚴寒徹骨亦不易裘服其學問精于勾股一時無匹論事洞若觀火每發一議精確當理聞者咋舌而又善飮銜杯自放不知人世間有覊絆事從前放賑海州里人泐碑誌德并設長生位以祀之謂其清介實心近今不能多覯以上皆前報所未詳及者合再補綴數語聊以風求俗而哀斯人云 
[饑船請驗]  
　　董子珊司馬所製之機器船厥名混初前經由蘇抵皖經裕大中丞察驗曾已列報兹聞左侯相知此船在皖札飭帶至金　　 
陵驗工司馬卽於二月二十六日由皖啓行二十八日到江寍三月初一日禀見暢談有兩時之久其大略謂前船棄置河干甚爲可惜此等創舉當不惜工本不計年月務期精益求精方不負苦心孤詣着司馬姑在金陵小住不患無造船經費俟將來得擴充巨製亦足以揚名也云云是日下午營務處及各憲卽下船來驗覺駛行甚快惟機器未臻盡善飭再修理完好作爲樣式以便仿製現由機器局估工約須修三閲月方可竣事侯相隨酌給司馬薪水若干俾悉心創造司馬以半生心力從未遇有知已今得侯相賞識其感奮莫可言狀誠不啻馬逢伯樂而嗚也 
[蕊珠書院廳課題]  
　　文題國人皆曰賢然後察之詩題賦得微風燕子斜得斜字五言八韻 
[命案待究]  
　　坭城外跑馬廳西過斜橋離靜安寺二里許之馬路左傍有向南通路之小石橋鄉人呼爲姚橋而石絛上刊名雙貴橋橋 
 
 

Page 3

 
 
北係二十七保八圖南係三圖東係九圖昨晨橋東河内有女屍一具由捕房撈起置之南岸該女年約二十歲左右眉目秀整衣飾修潔身穿藍　布罩衫棕色縐紗夾襖内襯洋布短衫棕色洋布點花褲藍布襪套紅縀繡花鞋并套草鞋屍旁另有緑羽紗袴一條並雞頭一個頭上有一木梳及發藍銀押髮耳無環手無鐲喉管似被刀戳斷右手拇指亦有傷痕屍之下半身在三圖内上半身在八圖内狀似江北揚州一路人又經捕頭查看其身畔四喜袋中有包金假珠九連環圈一副並錢十五文而近處毫無血跡惟馬路向東半里許有血跡二處某住宅門前亦有血痕于是三八九等圖地保一同報縣請騐該屍尙無人往認未識因何致死或謂褲子似被人拉脱者又傳是夜十點鐘近處鄉人聞有喊救命聲殆卽該女遇强暴而呼歟 
[觀劇生事]  
　　全桂戲園之按目錢姓投英界會審公堂控稱古玩舖夥韋姓來看戱欲寫帳我回伊東人知照勿寫帳詎韋便動怒將我批頰兩下我仍爲賠禮而伊又舉足踢我致傷於是與論爭扭由管門捕帮同拘住送案專捕頭禀韋到捕房經其友人王姓保出言明今晨九點鐘交到詎屇時未到應得罰銀五兩故并傳王及王到時韋亦隨至今一併送案請斷王供韋到太遲請爲寛恕韋供與全桂戯園之錢姓係老主顧從無蒂欠今伊忽稱不寫帳故與較論陳太守判罰韋洋一元給錢養傷完結 
[人車落水]  
　　英界會審公堂據四十二號華捕禀稱昨夜有划船婦華氏將落水救起之東洋車夫交我稱車夫拉車至珊記碼頭落水呌喊卽爲救起而據該車夫李阿林稱從二馬路載客至碼頭停歇客令再拉下數步詎一移動間連客帶車均落水内我由華氏救起等語於是冉撈坐客及車均無蹤跡云華氏與李阿林供詞與同又有李阿巧禀稱東洋車係我租與李阿林者據云客及車一同落水打撈無着陳太守聞供深爲詫異飭將李阿林暫押候查明核辦按該處河港本狹水亦不深人車落下何至無從撈覔殊令人咄咄稱怪矣 
[鄉人遭騙]  
　　英界會審公堂據三號華捕禀稱咋有寶山縣鄉人鄭阿炳哭到捕房訴稱帶布來滬售與布莊得價洋四元錢四百文繼入茶肆小憩卽有人與我拚桌談論之間稱拾昨金戒指二只欲質洋贖衣又商不如將金戒指暫抵與汝汝之洋錢交我俟贖出衣服再同去兑金戒指許有便宜我允这給與錢洋詎其人一去不返知金戒指必係僞物然我殊難回家等語捕頭令我同彼到茶肆查問而彼已不復記憶路道並謂頃投捕房亦經人指引者鄭阿炳供係寶山縣境荷港人餘言與捕同贋物呈閲陳太守賞給鄭洋半元令回里假物發還一面飭查行騙之人從嚴懲辦司副領事又賞鄭洋一元 
[善捐近聞]  
　　木埠陳太守創設棲流公所各善士助捐情形本館隨時登報前曾向租界中各業勸募長捐兾垂久遠近聞巡捕房邀集各押店令其隨愿書助乃甫在籌商卽有石路中裕昌店等首先允許常年捐欸於是諸家踴躍一律認輸自十餘元至四五元不等不過一二日　　　 
間悉行寫定每年可得洋銀五百元之數苟他業均能如此則集腋成裘不易易耶並知劉道憲現亦捐廉銀一千兩在陳太守念切痌瘝仁恩洋溢以善相感宜衆善士慷慨解囊襄成美舉而劉道憲當升任之時尙于舊部黎元厚施惠澤則甘棠留愛謳思無窮矣 
[善舉例誌]  
　　本埠法租界同仁輔元堂分局向例於每年四月初一日起八月十五日止專請内外醫生爲貧苦人診視疾北至吳淞江西北至一洞天西至八仙橋西南至萬生橋東南至陸家石橋等處苟有病家延醫於午前着人赴堂將地址姓名掛號午後卽往惟門診向未舉行因前創設時租界内尙無施醫而欲貧病之人到堂就診未免有風寒感冐之慮近年租界内廣行善舉兼有施送門診者該分局仍照舊章然未開診以前停診以後如實有貧病人到堂請醫亦仍可出診給藥或并送藥資此眞絶大善事兹値夏初又將開辦之時善堂友來面述如此爰循舊例誌之 
[勸息械鬪説]  
　　解讐忿以重身命此聖諭中警爭鬪之人也而以諭械鬪之人爲尤切盖讐忿之在爭鬪不過一人一家之私其禍淺而讐忿之爲械鬪常結合姓合鄉之衆其禍深原其始豈眞有父母之讐不共戴天哉大抵因微嫌細故祗一人一家之事而合姓合鄉之禍由是而起大姓恃其丁多以衆凌寡謂如是勢始旺小姓聨其黨與以弱抗强謂如是氣乃伸械鬪不能已矣方鬪之生也不思事之大小理之是非嗚鑼一呼族鄉並至由遠逼前兩不相讓遂紛紛兒戯做成戰塲鎗砲頻施干戈互擾受傷者有之斃命者有之甚至兵連累日禍結經年讐愈結而愈深忿愈積而愈大或毁其屋宇或奪其妻孥或擄其牛羊或搬其稱榖此往彼來一波未平一波復起噫誼屬鄉鄰兩遭茶毒傷心慘目至於此耶然而殺人償命王法難寛控到官司必拿要犯官兵搜捕各欲逃生同井因之奔亡至親因之拘累田園因之荒蕪廬舍因之空虚究竟走不能走逃不能逃　獲到時分别首從重者論斬絞次者論軍流其事雖一死塞責而已然上辱宗祖下累妻兒家破人亡不可救藥是豈地方孽數與已身厄運歟抑一朝之忿忘身及親至此極歟由此觀之逞忿適以自殺助人適以害已清夜自思當甚悔械鬥之失也或傷未甚命未斃經宫判斷調息講和貲費亦必累至百千平日一銖一錙而積之此時傾囊倒篋而消之又未有不悔者也故與其後日悔之無及曷若當時忍之有益書曰必有忍其乃有濟子曰小不忍則亂大謀張公藝九世同居不外忍之一法也善處世者遇人觸犯小則恕之而已在亦責之而已再不得已投隣保理論是非又不得已告官府公判曲直斷斷不可出於械鬪也此其要全在明理之紳士忠厚之族長存仁恕心行正直事莫貪一時微末之　 
利懼貽衆姓身命之害準情酌理是則是非則非不可有一毫偏心不可有一言唆事倘兩家將鬪必多方勸解而後已則大事化小小事化無何至生此械鬥哉然勸息固在臨時而講明尤在平日或於一鄉公所時當公衆聚會或於一姓祠堂日値春秋祭祀鄉族長老壯幼咸在甚望通逹世務之君子將　聖諭十六條諄諄告誡申明械鬥情形犯之則有大禍忍之則有大福至人家書塾亦須父詔子兄告弟爲師訓徒同業曉友勿嫌煩瑣勿畏揶揄實心講明耐心吩咐俾痛懲爭競之習力挽鬥很之風則興仁興讓以是全身家厚風俗同爲盛世之良民豈不懿哉寓閩鄞江桂馨張樹芬稿 
[呈王丈紫詮]  
　　菇古涵今筆一枝狂瀾欲挽力陳詞放懷湖海能容物忝附葭莩仰異姿未遇洛陽孫伯樂快逢甫里陸天隨枯蘭小草何修得從此品題百世遺[  平江藜牀舊主管土駿呈稿]  
[立夏夜訪素琴校書於吟紅閣話舊賦詩誌感]  
　　欲語無端一笑圓靑衫翠袖亦前緣門因多病成長閉針爲牽愁久不拈擁髻慢吟贏謝絮兠鞋瘦蹴妬潘蓮年來心事有誰識悄卜燈花又卜錢薄暈桃腮似帶羞含情欲訴又低頭年華二十春宜惜世界三千閲便休已悟風塵甘淡泊願操井臼事名流良緣月老知何在話到萍浮各自愁 
[吳門管秋初少尉以悼淑配潘素五女史諸作見示賦此奉正]  
　　管生才調稱奇絶錦囊佳句饒香屑近夾傳唱悼亡篇一往情深皆擊節曇花遽謝問前因奉倩神傷秋復春此日客窓燈黯淡拈毫猶　畫眉人逝水流年惜不足哀吟具見恩情篤瓊閨深鎖舊粧臺凄凉未忍鸞膠續朝朝暮暮苦相思碧落黄泉知未知嗚咽寸心訢離恨教人怕讀斷腸詩[  海上忘機客張兆遂生甫是草]  
 
 

Page 4

 
 
[上洋沈寓三月十六日起二十日止接收救命墩捐第一單]  
　　魏槃仲先生經募守字三十七號册江南總鎭雷玉春雷周氏海門恊鎭王清和狼山遊府周鼎通州營遊府察定發福山遊府沙成祥蘇右勞遊府李國鈞福山都府方聚星福山練營遊府熊福齡管帶親軍恊鎭譚碧理川沙叅府余在榜吳淞叅府李紹亮掘港遊府周鼎來南雁遊府王金楷蘇中營遊府張焜蘇左營遊府韓元孔蘇撫中軍叅府崔萬清記名總鎭樊政陞統帶撫　正副兩前營總鎭實如田以上善士十九户各捐一大願洋四十八○元湯祝封經募守字八十三號册湖州王蓮記又沈桐記又高湘記三户各捐一大願洋四十八元○又經募守字八十一號册鏡湖氏四十八元偉卿氏吟月山房怡怡軒三户各捐洋四元朱仰賢二元○沈桐齋經募玉字四十七號册春源莊六元五角養性居吉祥春周錦春易居草堂茗上無悔聞人聚泰大户各捐洋二元仁本堂同善堂春生莊無名字錦章莊仁泰莊恆豐莊義恆坊春裕莊王蘭舟遺薏苡齋梅花精舍晉餘莊萃康莊全昌拜石居忻叙居仁厚堂峰記慶成久康蘭言書屋怡情軒王惠卿廿四户各捐洋一元裕源通㶚上長者修德堂王無名氏吳永裕叢竹居景和竹孫憶生守屈齋王子蘭十一户各捐小洋五角○馮谿橋經募玉字六十六號册奏總科六元快皂壯各差陸元春山留耕四元董寳華王其順廖疑桂裴綠野四户各捐洋一○元棣華堂萬四十八元却塵子十元孫鎰妻病愈助洋十元東海還願子求次女病速愈助洋五元朱子藩三十元以上共收洋一千二百六十八元三角又小洋五元半内有東洋四開折實洋四元零二分○再啓者江北救命墩捐向由電局經亷三先生收解今因電局新章裁減人手無暇代辦於本月十五日將節次收存本息銀兩除陸續撥解及一應支銷外揭存總數銀二萬五千七百六十二兩四錢三分四厘另立莊摺一扣並空白募啓總收㪚據沿海地圖等移交敝處經收敝處卽於十六日接管另立收支簿册各清經手仍照向章按旬登報以後諸大善士陸續募捐請送上海後馬路興隆里敝寓掣取收據或送揚州花園菴嚴佑之明經照收悉隨尊便桐鄉沈善登榖成甫再啓　 
[蘇省撫轅抄]  
　　三月十八日知縣劉德麟服滿回省到主薄陳萬貞禀知奉委蘇捐落地分局差葉佐清松屬從九湯作善徐州均臬委緝捕差辭署川沙司獄沈志曾署 
丹陽包港司周元城交缷回牌示上海縣吳淞司錢維崧捐升遺缺查有試用從九葉承福又震澤縣平望司暴式昭丁憂遺缺以試用巡檢吳恩祺均委署 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒八年三月初九日京報全錄]  
　　宫門抄○諭旨六道綠前○川督丁奏擬集川省鹽法志恭緣由片○護蘇撫譚奏恭報交卸織篆日期摺○川督丁奏道員留辦局事懇恩自准補日起作爲到任日期片○陜督譚奏委署知縣片○粤督張奏知府循例廻避揀員對調摺○閩撫岑奏請旌表摺○大臣景奏爲松樹虫傷情形片○三月初九日内務府國子監鑲紅旗値日無引　○張家驤謝授詹事恩○儘先副將顔世玉謝恩○穆特亨額胡清瑞預備召見○莊王續假十日○掌儀司奏十一日祭奉先殿絪具勒行禮○召見軍機穆特亨額胡清瑞○○丁寶槙片再查各鹽務省分均有頒發鹽法志以資遵守定制昭然凡在官商灶户無不奉行惟謹罔敢逾越以干刑章是以各省鹽務弊竇恒少非實在商疲灶困國家課税無敢或虧且商灶或至虧課而部頌引張均係存庫在官在商均無敢私發私領一引從未有引張發出百數十萬之多而課羡亦虧至百數十萬之多者駭人聽聞轉晏然自以爲得計如川省之昏憒極甚者也臣嘗推求其故固由於官商之敢於貪詐然亦因鹽務初辦之時雖有成法可循究未經定爲志乘頒發通行以資凖則是以官商均恃其無籍可考相率營私任意舞弊只知肥已而不知病國病民迨有人從而矯正之彼則冥然悍然不自知其身之罹於法網也臣自創辦官運後將鹽務一切積弊委員確查清理迄今網紀秩然百弊略凈然事久則變不可不防因擬爲久遠遵守之計與鹽茶道崧蕃建昌道唐烱等悉心商酌稽考成法仰禀宸謨仿之各省之成規準以川省之情勢遠搜近考擬集鹽法志一書期爲四川省日後不易之定則容俟纂集成編敬謹繕寫恭呈御覽飭部核議伏候欽定頒發川省遵守庶後來辦理者確有率循不敢稍萌貪詐之弊是亦考鑑之一端也所有擬集川省鹽法志恭進緣由謹先附片陳明伏乞聖鑒訓示謹奏車機大臣奉旨知道了欽此○○護理江蘇巡撫兼管蘇州織造布政使臣譚鈞培跪奏爲恭報交卸織篆日期仰祈聖鑒事竊臣前奉恩命兼管蘇州織造當經繕摺恭謝天恩並接任日期奏報在案今正任織造立山穿孝期滿遵旨回任行抵蘇城臣謹於光緒八年正月十七日飭委司庫銘佑恭齎蘇州織造關防滸墅關監督關防各一顆並文卷等件移送接收臣卽於是日交卸查立山前在任内開辦之光緒七年分大運綢縀及臣任内恭辦之御用緙綉龍袍褂等項現均尙未告成除一併移交該織造接收催齊起解外所有微臣交卸織篆日期理合恭摺奏聞伏乞皇太后皇上聖鑒謹奏軍機大臣奉旨知道了欽此○○丁寳楨片再四川建昌道唐烱自光緒四处十一月十六日奉旨准補建昌道員缺例應飭知赴任因値臣甫經開辦官運非得該道共爲經理難期有成是以奏令總辦局務未飭赴任三年以來該道苦心經營鹽務規模大定頗收成效臣乃於本年四月遵照部咨飭令赴部引見該道現於本年十月初四日回省繳憑自應飭赴本任供職惟細查鹽務事宜非該道才長心密於中經理張馳恐難悉協血建昌距該局較之省城尤遠欲令其兼總局事又恐遇事輾轉諸多稽延是以現仍飭委該道總辦局事惟思該道自四年十一月十六日奉旨准補之日起至本年十月初四日引見回省之後中間相距已及三年該道未經咨報到任一日並無歴俸今仍以委辦局差未令到任是永遠無資可計似覺向隅相應籲懇天恩俯念該道辦理鹽務已歴數年頗著成效不無微勞足錄可否准該道自接准部覆欽奉俞　 
允准補之日起卽作爲到任日期核計俾該道益加奮勉出自破格鴻慈謹附片具奏伏乞聖鑒訓示謹奏軍機大臣奉旨着照所請吏部知道欽此○○譚鍾麟片再接管卷内據藩臬兩司會詳稱署成縣知縣葉兆基署事年滿遺缺查有卽用知縣吳樹德堪以委署又署合水縣知縣李榮署事年滿遺缺查有補用知縣容覲光堪以委署除分别給委赴任外相應詳請附奏等情前來　 
理合附片陳明伏乞聖鑒謹奏軍機大臣奉旨知道了欽此○○兩廣總督臣張樹聲廣東巡撫臣裕寛跪奏爲知府循例廻避揀員對調恭摺具陳仰祈　聖鑒事竊照廣西潯州府知府延昌與廣西撫臣慶裕係屬兒女姻親例應廻避應於廣東省知府相當缺内揀員調補臣等現經查有現任韶州府知府徵霖堪與該員對調惟徵霖有督徵光緒五年錢糧未完二分以上之案定例不准調補當卽奏　應否由部於有缺各省統行掣簽抑留於廣東酌量另補請旨勅部核覆遵𨐰旋准部咨廣東選缺知府有韶州府知府一缺係冲疲中缺雷州府知府一缺係無字簡缺定例選缺留外調補並不分别中簡亦不計扣有無字數廣東韶州府知府徵霖督徵光緒五年錢糧未完二分以上之案現在尙未題覆到部仍係合例應調之員並有雷州府知府一缺亦准揀選對調所有廣西潯州府知府延昌應令於廣東韶州府雷州府知府二缺内酌量揀調等因卽經轉行遵照兹據廣東布政使姚覲元廣東按察使龔易圖詳　 
稱會選得韶州府知府徵霖年五十四歲正白旗滿洲人由監生捐納筆帖式簽分户部題升主事員外郎奉旨賞戴花翎遵例報捐知府分發陜西試用嗣降捐同知於寍夏河西二縣肅清案内保奬奉旨以知府分發省分歸候補班前補用捐指廣東題補今職於光緒四年八月二十一日到任該員年强才裕明幹有爲堪以調補廣西潯州府知府其所遺韶州府知府員缺請卽以延昌對調等因請奏前來相應仰懇天恩俯准將廣東韶州府知府徵霖與廣西潯州府知府延昌互相對調如蒙兪允該員等係現任知府請調知府銜缺相當毋庸送部引見合併陳明除咨明吏部外臣等謹會同廣西巡撫臣慶裕合詞恭摺具奏伏乞皇太后皇上聖鑒訓示謹奏軍機大臣奉旨吏部議奏欽此○○福建巡撫臣岑毓英跪奏爲台北宜蘭縣採訪貞孝節烈婦女彚案籲懇天恩飭部分别旌表以維風化恭摺仰祈聖鑒事竊照台灣孤懸海外凡士民之盡忠盡孝與婦女之守節守貞者往往因舉報　艱致多湮没經臣責成地方官選派公正紳耆采訪呈報去後兹據宜蘭縣知縣馬桂芳詳准儒學署教諭黄而康牒據在籍紳士進十楊　 
士芳等禀報陸續釆訪得現存節婦生員林應台之妻莊氏民人李文山之妻廖氏吳大業之妻謝氏潘西瑤之妻羅氏林文胡　妻李氏李坑生之妻鍾氏已故節婦民人吳碧瑞之妻陸氏黄懌如之妻蔡氏陳景　之妻蔡氏郭龍水之妻林林氏董發之妻陳氏游厚水之妻吕氏胡朝昌之妻游氏林玉秀之妻王氏已故烈婦楊賢庇之妻張氏已故孝女陳天心之女陳氏共十六口核與年例相符造具事實總册取具族隣切結呈送並懇建立專祠以垂久遠等情轉報到縣由該縣馬桂芳覆核相符加具印結詳請旌表並聲明該邑自嘉慶十七年先設噶瑪蘭廳嗣改縣缺迄今七十年並無舉報節孝亦未建有專詞此次應由縣籌欵建祠設牌致祭等情前來臣查宜蘭縣現存節婦生員林應台之妻莊氏民人李文山之妻廖氏吳大業之妻謝氏潘西瑤之妻羅氏林文潮繼妻李氏李坑生之妻鍾氏已故節婦民人吳碧瑞之妻陸氏黄懌如之妻蔡氏陳景瑞之妻蔡氏郭龍水之妻林氏董發之妻陳氏游厚水之妻吕氏胡朝昌之妻游氏林玉秀之妻王氏已故烈婦楊賢庇之妻張氏已故孝女陳天心之女陳氏共十六口生長海濵雜居山島風凄雨苦處蓬户而　 
大義能知玉潔冰清詠柏舟而微瑕不玷或矢志撫孤書荻灰以貽訓或代夫行孝竭菽水以承歡或守不字之貞養親終老或抱至清之節失偶捐軀均爲巾幗完人宜荷旌揚鉅典除飭縣將建祠設牌等事妥爲籌議詳辦並將事實册結送部外合無仰懇天恩俯准照例旌表分别建立總坊專坊以維風化臣謹會同閩浙總督臣何璟福建學政臣崑岡恭摺具奏伏乞皇太后皇上聖鑒勅部議覆施行謹奏軍機大臣奉旨均着准其照例分别旌表禮部知道欽此○○景瑞片再查光緒六年夏秋之間雨澤稀少前山風水地面西便門内外地方松樹間有生蟲之處後山曹家路地面亦有生蟲樹株曾經聲明具奏七年夏間前山蟠松嶺西便門内外並昌瑞山蟲孽復生食傷松針奴才等亦經陳奏在案伏查上年秋初時見大雨被蟲松樹多有復生新蕋者惟西便門内外松樹有兩次被食之樹日見枯萎曹家路地面據報亦有食枯之樹惟此項蟲傷松樹有經伏雨復生新蕋者未敢遽行伐除擬俟今夏得見伏雨後再行察看如不生新蕋卽行照章貼記回乾俟秋間遵吉伐徹疏曠之處酌量補栽除飭該營汎妥愼看守外謹附片聲明具奏軍機大臣奉旨知道了欽此 
 
 

Page 10

 
 
[光緒八年三月初十日京報全錄]  
　　宫門抄○諭旨三道綠前○發抄旨五道○侍郎閻奏爲叩謝天恩瀝陳下悃請收回恩命摺○大臣溥等奏爲清查永濟當本利另泒新商接辦分晰𨐰理摺○刑部奏請暫行斥革侍衞訊𨐰片○大臣溥等奏爲遵文恭備週年致祭事宜循案陳請部欵摺○三月初十日理藩院鑾儀衛光祿寺正藍旗値日無引見○梁燿樞陸潤庠謝在南書房行走恩○補用副將鄧光猷謝恩○濮文暹劉志沂預備召見○内閣奏派騐放之王大臣派出豫王瑞聨張之萬陳蘭彬○載英奏請開缺○召見軍機梁燿樞陸潤庠濮文暹劉志沂○發抄陳士杰奏巡閲海口出省日期奉旨知道了欽此○又湖州守桂斌等署杭州守等缺奉旨知道了欽此○又糧道廖壽豐帶印運糧北上奉旨知道了欽此○林肇元奏卽用令李應華補玉屏令奉旨吏部議奏欽此○李鴻章奏仍以李德源補天津鎭左營遊擊奉旨兵部議奏欽此○○前工部右侍郎臣閻敬銘跪奏爲恭摺叩謝天恩瀝陳下悃伏懇收回恩命以重要職以全臣節仰祈聖鑒事竊臣准山西撫臣張之洞咨據吏部咨光緒八年正月二十四日奉上諭閻敬銘着補授户部尙書卽行來京供職等因欽此聞命自天悚惶無地臣卽恭設香案望闕叩頭祗謝天恩伏念臣自同治六年於山東巡撫任内解職養疾十六年來屢奉恩旨特召歴有十次自悚蓬蒲早萎疾病久嬰曲荷寛大之鴻慈俯宥遲回之重咎微臣負罪積日彌深聖世施恩曠古稀　每當撫膺中夜輒爲浹背汗流前於正月十四日接撫臣張之洞函開奉有皇太后詔旨傳臣至太原省城面宣臣以春寒疾喘左臂痠痛赶爲調醫日習拜跪期於三月趨赴太原聽宣諭旨無論病勢重輕卽由省力疾赴闕恭請聖安稍展十六年孺慕私懷並求察驗臣衰態支離非敢自蹈欺飾正在往復通函忽奉非常恩命感深零涕悚切驚心伏思財賦國用攸關農政民生之本臣素無榷籌之計兼値昏瞀之年以暮氣而忝要司必悞公而妨大計此職任重要畏懼實深不敢苟就者一也又中外臣僚良俊林立臣伏疾草莽未効涓埃起朽質於田間遽超躋乎崇秩非材自恧猥以身先昔宋王安石小官則辭大官則就經史所貶前儒所譏况臣老病庸愚不及安石萬一乎推賢讓能極凛駑駘之隕越鐘嗚漏盡敢爲祿位之貪叨此環顧賢勞自反衰羸不敢有乖臣節又其一也不揣冒味干瀆宸嚴敬求皇太后皇上收回成命簡任賢能臣趕速療病定於三月内力疾先至太原省城恭聆撫臣傳宣諭旨後卽行北上四月内謹當泥首宫門仰覲天顔稍仲犬馬依戀之忱並除夙昔疚心之隱所有微臣感悚下懹謹披瀝上陳伏乞皇太后皇上聖鑒訓示無任悚惶戰慄之至再摺封借用解州印信令併聲明謹奏軍機大臣奉旨覽奏已悉着仍遵前旨卽行來京供職所請收回成命之處着毋庸議欽此○○奴才溥廉榮艈景瑞跪奏爲清查永濟當本利另派新商接辦分晰𨐰理恭摺具奏仰祈聖鑒事竊查永濟當自雍正七年蒙恩賞發銀兩開設當舖並於乾隆五十一年道光二十二年先後請添當本共東錢十五萬吊按二分取利遵照内務府議奏章程以六厘利息交納永濟庫僃用年終奏销其不敷出入之本由該商自行增添與官本無涉歴經辦理在案奴才溥廉前於接任時應行清查因原當商宋嘉寛物故正在傳令另保新商曾經陳明俟另行會同清查具奏當飭管當之員並另泒司員將架貨當本利息逐一詳查招募妥實商人接辦現據管當司員查明禀報原本續本共東錢十五萬吊按二分取利以六釐交庫僃用以一分四釐作爲該當人工費用其歴年置買房屋添置器具向由餘利成本内酌核動用仍按全本交利咸豐四年馬蘭鎭總兵慶錫開爐鑄造銅鐵大錢行使街市分成搭用該當曾經收過銅鐵當百當五十大錢核東錢二萬五千餘吊嗣因大錢行使壅滯經署馬蘭鎭總兵柏葰奏請發交遵化蘇州豐潤玉田四州縣變價行使按制錢歸還當本據玉田等州縣交還變價折銀發給該當銀二百兩作本起息其餘大錢變價各州縣未經交齊此項發交各州縣大錢一萬四千二百六十六吊五百四十文並另存不堪行使當百當五十大錢一千七十吊應行交庫之六厘利息該故商仍按全數勢交計至光緒五年時歴二十六年共墊過利息東錢二萬三千四吊七百五十文間有餘利不敷周轉之時係由正本内挪墊交利又添置房屋隨時修盖共用過東錢四萬五百五十五吊七百七十文亦按原本交利刻下當存貨物並現存本錢共核東錢七萬一千一百三吊文連添置房屋器具作價實有東錢十一萬三千六百七十七吊二百十文均屬相符又馬蘭鎭營並蘭陽書院交存生息銀一千二百兩核東錢一萬二千三百二十吊係另欵生息亦無虧短又因當本不敷周轉故商宋嘉寛有自行通融出入借貸帳目均與官本無涉亦不交息等情並據承辦事務衙門行走石門工部員外郎懿綿内務府郎中德衡額阿爾薩蘭逹　阿員外郎廣泰公保該舖領事當夥宋德魁妥愼可靠堪以泒令接充當商稟請查核前來奴才等覆加詳核均屬相符伏查永濟當定章以二分取息較之民當減利一分設立有年奉祀官兵藉資周轉久沐皇仁利益實深原設當本東錢十五萬吊按年交利存於永濟庫作爲官兵紅臼事恩賞等項之用係屬正欵開鎖迨至咸豐四年取收大錢行使壅滯發交各州縣變價歸本當時因發放恩賞均屬必需是以未經減利不圖各州縣屢催未交價銀又因收利較少以致將正本挪墊利息其交過利息均有奏銷案卷可稽尙非故商侵虧今旣另泒新商接辦似應劃清界限以免帳目轇轕畏難賠累擬請將現有貨物架本共核東錢七萬一千一百三吊文卽交新商仍按二分取息以六厘交庫其馬蘭鎭營蘭陽書院之另欵生息照舊交利至歴年置辦房屋器具作價並提交遵化薊州豐潤玉田四州縣行使未交價之大錢曁該當收存之廢大錢擬請暫停交利以免再行虧闕正本並請飭下直隷總督勒限嚴飭各州縣將原領行使之大錢作價銀兩呈繳陸續交該當隨時作本起息又光緒六七兩年因出入當貨較少所得利息僅敷人工費用應交庫利請免交納以省賠累惟　永濟當出入當　需用銀錢甚多若就官本不敷周轉應照舊章由新商自行酌核添益私本期於流通所添私本與官本無涉亦不交利其故商宋嘉寛出入借貸私本應令分作十年由新商自行籌畫歸還並飭遵化州察核取結存案如此通盤籌計期垂永久至該商應交官本利息仍令按年分作春秋二季以錢易銀自行交庫嗣後該當遇有修理製辦均由餘利内請用不得動用正本現泒新商旣經該司員公同具保所有該當事務卽交該司員等妥爲經理該商或有事故仍令原保司員再行保商接充該司員等如有升遷事故另行奏明補泒或官本虧闕卽著落賠補暫毋庸按年派員輪管以專責成此後如有未盡事宜隨時奏明辦理所有清查永濟當貨物本利另泒新商分别辦理各緣由謹繕摺具奏伏乞皇太后皇上聖鑒訓示遵行謹奏軍機大臣奉旨知道了其遵化等州縣欠交大錢變價銀兩着卽咨催直隷總督勒限解交歸欵餘依議欽此○○刑部片再臣部審辦軍機處交出杭州將軍古尼音布奏稱慶良呈遞匿名書函請飭查辦一案傳到慶良訊問供詞諸多閃爍顯係恃符狡展相應請旨將花翖侍衛兼公中佐領慶良暫行斥革以便嚴訊澈底根究謹附片具奏請旨奉旨已錄○○奴才溥亷榮毓景瑞跪奏爲遵文恭備　年致祭事宜循案陳請部欵恭摺具奏仰祈聖鑒事竊照現准禮部咨薛查本年三月初十日孝貞顯皇后初　年致祭應於明樓前搭造平台　橋張黄幄陳冠眠篚於供牀設坫桌於台上祭文案於階上之西張幕於隆恩殿東旁列羊酒於幕内陳燎牀於燎所用金銀錁紙硃五色緞羊酒連飯桌三十一張讀文致祭應用畫緞冠服紙錁羊酒桌張反坫台　燎牀鋪袱凉　平台鈛橋黄幄等項交陵寢各該衙門　謹備辦等因並准工部咨稱應行恭備各事先期敬謹備辦事竣造具丈尺工料細册送部核辦等因伏查應行恭備初週年致祭一應事宜經各該衙門奏交奴才等敬謹備辦自應詳愼籌畫敬謹辦理現奉部文之日距致祭之期甚近恭備各事應卽妥速赶辦所有應備之平台戧橋董幄氈張桌案牀座雲緞套　蓋袱布疋並無備存均須按式成做奴才等已率同該承辦司員敬謹察勘分别製辦惟是應需之項雖由户工等部請領若俟事竣造報核發有需時日須先籌款以應要需伏查光緒元年以後恭備隆福寺暫安殿一切事宜冠服桌張例價由户部豫領燎所畫緞桌張牀座桌張由工部核發現距致祭日期甚近自應迅速籌辦以免貽悞永濟庫無存欵無從墊辦惟有援照隆福寺恭備成案擬由户部暫行請領銀二千雨交該員等將一應事宜敬謹妥辦仍俟事竣分别造册咨報各該衙門查核發放其有應由工部核放者卽由户部於應撥工部欵内核算扣抵祭祀要需無欵籌墊　援案陳明如蒙允准擬請飭下户部照數核放奴才等卽日泒員赴部請領應　 
用所有援案請欵恭備各緣由謹繕摺具奏伏乞皇太后皇上聖鑒訓示遵行謹奏軍機大臣奉旨着照所請户部知道欽此 
 
