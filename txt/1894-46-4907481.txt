# 1894 - 46 - 4907481

 

Page 1

 
 
[蒐求　大清一統志] [  圖書集成局啓]  
　　大清一統志一書囊括古今搜羅宏富本局擬蒐求原本重付手民諸君子藏有四百廿卷或五百卷者如輩割愛者不惜善價以沽或俟印成後璧返原書酌量酬答或與本局合股同印以廣流傳本局一聽尊裁不膠成見世有具鄴架曹倉之富者幸毋金五兩音也手此佈陳惟祈雅鑒 
[停收賑物] [  申報館恊賑所謹啓]  
　　敝館自收辦賑捐以後時蒙諸善士以珍物助賑但積之篋笥善賈難求積日經年未免有孤雅意所望仁人君子慨解腰纒免將瑣碎珍奇擲交變價是則區區之私願耳肅此佈陳伏維德鑒 
[新印醫宗金鑑告成] [  圖書集成局代啓]  
　　醫宗金鑑一書經乾隆朝御纂集古今醫書千百種去其糟粕擷其菁華論斷精詳折衷至當洵乎昭代之鴻寳醫林之大成也兹由煥文書局主人倩本局用活字排印刻已告成紙墨並佳裝潢益美計分釘廿四本碼洋四元如祇買外科書則收洋八角寄語杏林老宿橋井名賢有欲得盧扁眞傳者請向上洋申報館三洋涇橋沿浜煥文書局鴻寳齋千頃堂古香閣文賢閣文玉山房外埠則山東膠州成文堂福州益記書局購取可也 
[治河探源說]  
　　有先憂草堂主人造廬見訪曰黄河之爲害於中國如此其巨且久也亦知所以治之者固有一勞永逸之法否乎余曰言之者衆矣而卒未得其要也主人曰夫治河之法至今日亦旣窮矣謂隄防爲末務其中實有勢不得不用隄防者謂疏濬爲本圖其中又有勢不得專恃疏濬者譬之於醫病緩治本病急治標治人然治河何獨不然不然禹之决排疏瀹皆治本之良法步而武之宜乎萬無一失何用故爲更張如漢之王尊晉之趙國樂唐之蕭倣後周之韓通宋之李遵朂陳堯佐李若谷宋道張君平陳執中程昉金之馬祺元之賈魯明之徐有功白昻劉大夏潘希曾朱衡潘季馴本朝之張鵬翮裘日修顧　宋毓美康基田諸公也哉歴代河臣更僕難數之數人者皆當時名賢懲前毖後斟酌損益或濬或防或分或聚或徙或仍畢力經營切中當時利弊所以元圭告成載在簡册於隄防旣無缺憾於疏濬尤爲盡心允宜河患日漸消除生民日漸富庶何以至今决溢頻仍生計蕭條此其故可深長思矣夫古今人不必不相及今人機器之用不過工程捷便較勝古人一籌至於隄防宋李若谷用石版陳堯佐用木龍元泰不華用鐵掃甚至前法不能行用種柳以使之堅固耐久古人何嘗不竭其思慮今日聞有議純用鐵石之說無論費之鉅否地之宜否要之與機器　　　皆　出 
古人範圍欲求其久遠無患不覆前轍難矣僕今人也頗識古人用心之　　　　　知　　之　　　　　　　　　　 
特念時勢至此斷無任其山窮水盡之理古人治法皆已盡善兹惟有揀者之來源擬製新方河患庶乎有豸否則如醫之治病但按病以配方而未窮其病源雖奏手而效未必能保其愈於此者不發於彼也河之病源何在在沙土而已天下之水惟黄河沙土最多亦最輕是以滾滾不息名之曰黄水水則何嘗黄哉沙土爲之也沙土一日不澄清則河患終古不得除隄防之而沙土積疏濬之而沙土仍積分導之而沙土彌積積久則溢溢甚則决此河患之病源實不外此古人亦皆知之而未曾道破者也僕少賤不敏凡事至前必欲窮其所以然且慮及其未然預防其或不然以期乎永無不然間嘗於治河一事留心講求少隨先人入都曾經其處遍詢父老又益考證前型默繹有年悟得其理始知隄防之而積患在宣洩無所也疏濬之而積患在人力不敵也分導之而彌積患在洗刷無力也今欲除此數患則必以清流澄沙爲要策流清沙澄則水常在地中行河身無墊高之日此後不必再勞隄防亦不必再事疏濬更宜於分導水利水利遍於西北水患免於齊豫何快如之然清流澄沙談何容易非深明水性之强弱河身之曲直淺深地勢之土石高卑沙土之動靜行止又須詳明工程之緩急輕重算極精微思精象外然後可以作而行不僅坐而言也僕數年前曾擬有治河清流澄沙之法用神在乎治病源而不僅治病體曾經呈之寳竹坡少宗伯頗爲許可卽以商之京内巨公有先交二百里渾河試辦之議祗以事關重大僕又位微名卑禀命則難行專命則不稱以是卒不果用今竹坡先生已歸道山知已淪亡鍾期安遇因知吾子留心時務用以奉告子亦以爲可行否耶余聞之撫掌稱快避席而起曰治河而先顧及病源此在活國之手叚不止於活人而已也河患爲中國一大漏巵論治法者紛紛聚訟而探源之論則未之前聞第有治法尤貴有治人彼眈眈焉以河工爲陞官發財之計不啻視爲終南之捷徑也者當掩耳不願聞此語 
[試船遭禍]  
　　本月十二日倫敦電報云德國有一鐵甲船名百蘭登布在峽立海中試行以騐遲速船中氣管忽然炸裂致斃四十一人受傷者甚多亦可謂災生意外矣 
[載銀例示]  
　　南洋小吕宋埠通用墨西哥所鑄鷹銀凡由外埠載運入口須按數納稅否則從重罰鍰溯一千八百七十八年以前墨西哥所鑄之銀與大吕宋銀一律通用近日小吕宋總督出有告示略謂各船到埠如載有外國銀及大吕宋銀必須在稅關報明納稅倘有違例一經查獲卽將銀充公撥交銀局再鑄隨將所得價值提取五成分給眼線及稅關緝私人等以示奬勵云 
[磁瓶價鉅]  
　　美國芝加高城於去歳開設大博覽會各國商人咸備物往賽有日本人所製花瓶二枚經美國某商購去得銀一萬四千圓統計塲中各物值價最昻者以此爲首屈一指其造作之精良可不言而喻矣 
[華工抵埠]  
　　德國火輪船名地打杜士者於去冬由澳門載中國人五百名前往巴西國兹接巴西來信悉此船於十月二十八日行抵巴西京城所載之人内有四百七十五名經巴西國家雇往麥加希省燕卑泰巴埠充當工作云 
[星使行程]  
　　湖北巡撫譚大中丞奉　旨馳赴四川查案於去臘二十四日行抵萬縣卽駐節度歳然後起馬往成都遙想鶯啼燕語中當飽看錦江春色矣錄宜昌訪事人函 
[黄陵廟前尋春記]  
　　宜昌訪事人云新任傅鎭軍於去臘某日接印前任蔣鎭軍度歳後於正月初五日乘昌和輪船赴省弁兵咸站隊恭送槍林砲雨聲震如雷傅鎭軍亦送至江干珍重而别○去冬天氣暢晴而無衣無食之流依舊瘡痍滿目某善局預備米票分給貧民每張計米三升得之可稍資果腹矣又有城内某善士發給錢票每張五百文○元旦晴曦微露煖意初回午後天氣忽轉而隂小雨廉纎沾衣欲濕初二日踆烏躍出大地融和至初五日又峭寒 
 
 

Page 2

 
 
砭肌無異隆冬景象閨中人曉妝臨鏡欲以口邊脂暈烘染九九消寒圖而呵遍春葱終嫌瑟縮不知何日始春回綺閣梅花變作杏花也○元旦關上例不徵稅估舶相約連牆而過謂之赶恩關有某船裝貨入川怱遽中忽然磕損順流而不絓於磨盤山邊船中有牛皮及各項雜貨事爲貨主所知急派人前往取出晾曬以便另附他船 
[白下官塲紀事]  
　　出使英法義比四國大臣龔仰遽星使由揚州起節已紀報端初九日舟抵金陵卽赴水師學堂同鄉某觀察之讌觥籌交錯其樂無涯次日辰刻未及入城怱怱展輪而去聞係回籍掃墓不久當返行旌也○江南織造文尚衣於去臘禀報丁艱劉峴莊制軍奏請恩准回旗穿孝百日無庸開缺旋奉旨以江蘇巡撫兼權此篆尚衣遂委員齎送關防文卷赴蘇一面預備行裝俟東風解凍時扶櫬北上近日慰唁者餞送者頗不乏人車馬冠蓋絡繹不絶○每届新正制府必延讌司道大員略堂屬之儀盡寅恭之好名曰春筵今歳劉峴帥渥被覃恩榮膺雙眼花翎之賞屬下紛紛賀喜冠蓋塡門峴帥遂於初九日開水陸之筵爲簪裾之會芳樽香溢綵勝光輝燕舞鶯歌春回綺席亦新年之勝事也 
[安慶官塲紀事]  
　　湖蕪關道袁爽秋委辦皖南牙厘局候補道許小崖二觀察均於初二日由蕪湖乘招商局江寛輪船至省夜間四鼓後抵岸卽乘輿入城一寓浙江會館一寓善公祠次日趨詣撫轅謁見沈伸復中丞叩賀年禧興辭出後拜會兩司及各寅僚○寍國府林少眉太守於新正初八日抵城小住湖南會館隨赴各憲轅賀年小作勾留卽行返署○候補縣王明府鐘漢經沈仲帥札飭委辦皖北孫家溝厘務明府謝委後擬於望後就道○初九日江蘇候補道楊觀察行抵安省謁見沈仲帥并拜會在省各員蓋亦賀年也 
[九江試事]  
　　九江府德化縣薛明府出示云元旦奉府憲邵札開轉奉學憲盛牌開本年科考應試文童以及生監等准於正月二十六日赴郡城取齊聽候考試並聞學憲定於二十左右由省啓節按臨云 
[按試有期]  
　　浙江學政陳六舟宗師取齊嚴州府屬日期已登前報兹悉宗師定於正月二十五日由杭州秉節按臨多士如雲當有占茹茅之拔者矣 
[香港火警詳述]  
　　正月初一日下午香港火警傷人前已譯登大略兹悉是日一點半鐘西營盤皇后大道五十七號華人紙料店失愼起火之由因街上然放爆竹火星射入鋪内霎時火起屈太守聞報卽同副巡捕官柯士保率同救火人等前往各水龍亦陸續馳至未及三刻鐘已救熄太守遂返署救火人亦均折回斯時並不疑有他事卽比鄰各店亦未延燒未久忽有人報中環差館云火警時有數人不見總差聞報立率人在灰燼中挖掘至屋後有三人用濕毡包裹以水喉頻灌得以不死急舁往皇家醫院療治再向瓦礫堆中搜尋見有大人屍骸十三具小女屍骸一具被火焚斃舁往義莊英差威遮路因帮同搜尋爲穢氣所薰亦舁往醫院說者謂火起時濃烟遮蔽樓口人不能出故葬身火炕若走出騎樓闌干便可得生惜不知趨避也是店在義利洋行保險二千五百元又尖沙嘴燒去小屋二間值銀一百二十元初二日天未明時約三點鐘士丹利街大藥房貨棧又有街上串爆射入幸對户華婦見之喊同支更人發電報知鐘樓及差館同藥房中人救滅五點鐘時荷李活道一百六十五號門牌某店又火起幸卽救熄是亦一小刼也 
[碰舟續紀]  
　　香港太古行代理之杭州輪船於本月初二日開往申江中途遇險此已略記報端矣兹悉是船於初四日下午復回香港述及某夜行抵汕頭相距四十里之海面忽與一船相撞致船旁水線上洞穿一孔亟待修理故於中道折回也聞其相撞之船祗見爲藍烟囱不知何名事後各懸藍燈求救頃刻間已失此船所在是否深入龍宫抑由别船拖帶近岸或緩行至汕頭灣泊均未可知有日本帆船名勝亞沙者重一千一百九十九墩近日滿載火油來港計其行程應抵此處左近是否卽係此船未經查確太古行旋卽電致汕頭訪問亦無實耗杭州船已於初五日赴九龍船澳赶速興修矣 
[祝融觀劇]  
　　廣東花縣某鄉落於元旦後一夕演戲娛神正當袍笏登塲笙簧盈耳祝融氏忽命駕而至觀劇之人東奔西竄所傷甚多緣鄉中崇祀洪聖神例於歳首例日報賽是日夜半時戲臺前食物棚中火油燈失愼致兆焚如鄉民奮勇救援片時卽滅而沿途奔走之人已異常惶亂幸戲塲尚未延及否則不堪設想矣 
[搶刦迭聞]  
　　粤省中典肆其櫃面多用鐵枝間架以防盜賊躍登如或典贖典重物件則准入内交兌銀兩以免慢藏誨盜其行甚亦可謂謹愼矣乃匪徒猶有覬覦其間者客臘二十八日有少年僕婦承其主命携帶銀兩往第十甫寳亨當贖取金釧一隻以備新年穿戴詎僕婦以入内爲羞卽在櫃前交銀司事平兌後將金釧交其收執不料早有匪徒潛尾其後頓爾垂涎僞爲入門當物者駐足其旁俟司事交鐲時卽行搶去由旁門而逸僕婦驚呼典伴代爲道逐無如道路紛歧等亡羊之難覔僕婦遂含涙而去恐難免賠償之累矣又歳除之夕蓮漏二籌新橋市某屠肆其工伴收有賑項數十兩回店平兌卽有賊匪詐市脯肉闖進店中乘其不覺將銀搶去工伴欲追匪黨齊拔槍械疾聲恫喝伴畏其兇惡莫奈伊何匪之猖獗亦已甚矣 
[法外施恩]  
　　前報紀李芝香大令督帶兵勇往粤垣歸德門内旗籍街獲有數匪皆刼案有名旨錄供後解交營務處審辦兹聞中有一匪混號芝蔴油係滿洲人來粤駐防者大令旣將其捉獲卽寄禁監牢聞芝蔴油雖狎比匪人亦祗强搶賭館並未明火執仗隨衆行刼未幾卽有旗籍官紳聯名赴營取保官憲亦爲原情於歳除之日將其釋放交保約束想該匪具有天良沐此法外之仁必當感激自新以無負大憲美意矣 
[白門燈景]  
　　金陵訪事人云上元佳節人月雙圓各營製造龍燈以相慶賀初八日督標營已一律告蕆舁送督園次藩署次道署次軍署次都統署各賞給銀牌其有不愛紛華者雖逕造轅門亦拒而弗納焉城中士女扶老携稚翹首道旁惟見蠟炬千枝蚖膏萬點錦天繡地照耀光明中有字燈如天子萬年春士正月之類縱横約八九尺鐵畫銀鈎遒勁異常燃以紅燭面面玲瓏輝煌炫目誠大觀也隨以白龍燈用明角製成長約十丈餘頭角昻然高出檐際數十人舁行各處蜿蜒夭矯伸爪拿雲世有僧繇其人當不難點睛飛去馬燈十餘具青黄赤白黑五色相宣上騎一俊童㺄服貂冠裝束若胡人模樣一女人雅黄貼額宫樣蛾彎揷雉尾抱琵琶側坐雕鞍大有嗚咽不勝之意蓋明妃出寨圖也其餘如麟如鳳如獅如虎如鱣如鮪如魴如鯉以及神仙鬼怪莫不惟妙惟肖幾如鑄鼎象形每起間以樂工數人沿途奏樂洋洋盈耳清脆可聽初十日老湘營復製諸燈合而爲一雖未敢爭勝於後亦不甘讓美於前嗚呼盛矣 
[春燈記盛]  
　　杭州訪事人云上元佳節金吾不禁玉漏停催眞舁平景象也織造運司兩署及水師營均迎賽龍燈以相娛樂下城太平橋各機匠亦製成龍燈二架及獅燈馬燈兎燈色色形形並皆佳妙日前先爲試演一俟上燈節届再向各處游行云 
[謹防扒手]  
　　姑蘇訪事人云獻歳以來日麗風和麴塵不起士女之遊行元妙觀者衣香鬢影相屬於途觀中江湖賣技之流小本營生之輩無不利市三倍喜溢眉梢而妙手空空兒亦乘間擠入其中探囊取物初十日有某甲者衣履華美幾如三河少年正在娛目騁懷忽覺腰際微動急檢衣視之則衣袋内銀洋八元銀表一枚已不脛而走矣又某乙至茶食鋪購取點心正付價時鋪夥飛眼睨之乙已會意急撩衣袂但聞 
 
 

Page 3

 
 
　　一聲滿地亂滾蓋所懷洋蚨十八翼被剪綹賊碎其衣袋正欲摸取卽已覷破行蹤也嘻堂堂省會之區偷兒竟肆無忌憚若此不知此處亦有巡防員弁乎奈何付之不見不聞也 
[嘉興載筆]  
　　嘉興縣王邑尊於初八晚忽患痰湧氣閉不省人事迅速延醫診視各醫互相推讓不肯輕易開方宗郡守王分府等得悉之餘皆往探視商議飭電至滬傳雇小火輪往朱街角延請陳蓮舫名醫爲之療治適值郡守有赴省之舉所雇如飛小火輪已經到郡郡守卽飭該輪飛駛朱街角昨日陳名醫到署時已經本郡各醫公同商議投以沉香等劑王邑尊已能開口儘可喜占勿藥而陳醫旣已延來當卽請入看視後經公子及在署幕友肆筵設席以相欵留迄今尚未辭去王邑尊吉人天相又經妙手爲之回春不日卽可全愈矣郡民求陳醫附診者據云須洋錢十元方可求治想窮苦之輩不免半途折回也○前報紀宗郡守將次赴省昨日郡守乘坐官舫由小火輪拖帶啓行○高某於北門外開設煤炭店前日效汝南王之娶劉碧玉以娛晚景都守戎及本地士紳戚友咸往道賀錦帳筵開曲房屣步當不數簡簡師師眞眞好好也繼而高飭設坐位命子媳出來令妾叩見該子媳等竟箕踞高坐任雷尚書深深叩拜略不假以辭色觀者莫不色然以駭當晚欵客時並傳變戲法女子唱京調數齣以樂嘉賓更闌席散又以花骨頭作長夜之歡喝雉呼盧不知東方之旣白○北門内大街祥泰衣莊夥曹五叔年逾花甲無術點金老大徒傷骯髒不已客臘將債臺所積歸掃一空隻身往海鹽冀投海以畢命心違意亂悞趁石門航船旣抵埠投宿某客寓苦無死所至第二日忿極購取洋烟背人吞服迨毒發棧主始知設法救治不及而斃當卽報信來禾由同業前往棺殮并爲之扶柩回禾交伊外甥收領安葬噫慘矣 
[皖江煖浪]  
　　安慶訪事人云元旦天氣清和輕寒薄煖南窓梅橤微吐幽香初二至初六等日隂雨連綿晴曦罕覩初七日忽下微雪翌日始暢晴○省垣各行號例於新正初四日盤貨聞去歳市上以土鋪藥鋪錢莊雜貨土布等鋪爲獲利最豐鞋店次之京貨又次之餘皆無甚利益云 
[榕州春色]  
　　福州本館訪事人云省城各河經上憲札飭防營勇丁一律開濬河心泥土一時不及運去暫堆岸旁待至竣工再用小船載出○南臺稅厘總局提調徐眉生司馬奉檄調辦竹崎關商稅所遺提調事宜另委郭和卿司馬接辦○少年子弟左挾彈右張弓並轡連鑣追風逐電甚豪舉也然一或不愼禍患隨之跅弛之材夫豈闒茸者所能駕馭哉某日東街口有某小孩匍匐街心忽有某甲策騎飛來疾如梭擲將孩踢仆幾致受傷旁人見而不平向之理論而甲已連加鞭策絶塵而逃矣 
[西山雪景]  
　　江西訪事人云去冬十一月二十一日得沾雪澤至臘月二十二日復大雪漫天平地積至數寸二十三日寒生大野見晛難消今歳秋收可占豐稔惟當年關已届百務怱忙道路沾濡艱於行步彼經商者固苦無可說卽老農老圃不免緊蹙雙眉矣 
[上海求志書院壬辰冬季課案]  
　　經學超等楊譽龍許克勤于鬲特等汪開祉施世杰汪福森一等丁同方彭述古錢文霈凌雲丁同曾孫國仁○史學超等汪福森唐繼盛汪開祉丁同曾孫同康陳祺夀特等無○掌故超等丁同曾馬冠羣許克勤汪開祉潘敦先特等無○算學超等崔朝慶支寳柟沈昌藩特等沈昌第○輿地超等馬冠羣秦錫田許文蔚汪開祉沈桐生畢處希特等許克勤潘敦先謝崇鈞孫同康儲息杉錢文霈一等吳佐清丁同方吳兆麒毛鴻達季鴻焈康宜鑑○詞章超等孫國仁王英冕施贊唐陳培夀殷松年胡宗仁特等張之純潘鴻鼎季光鏡居思聰徐洪度楊應環一等金箎祝豐沂李寳鑄顧學瀚姜文炳沈福保 
[上海求志書院癸已冬季題目]  
　　經學題費而隱解固不固解無所取材解醫不三世不服其藥解○史學題李牧守邊約書後鼉錯保塞務農議書後谷承訟陳湯疏書後張璫陳西域三策書後○掌故題蒙古氏族考蒙古封爵考蒙古會盟考蒙古水道考○算學題設甲乙二弧有甲乙和弧餘弦有甲乙二正弦和角或二正弦較亢或二餘弦和氐或二餘弦較房皆有二事求餘一事法以和弧餘弦减半徑於上加半徑於下圓徑乘上位内减角𢌺得房𢌺内减房𢌺得角𢌺圓徑乘下位内减亢𢌺得氐𢌺内减氐𢌺得亢𢌺各開平方由是可求得各正餘弦若和弧在九十度外則法以餘弦加半徑於上减半徑於下如前求之卽得𢌺設有甲乙較弧餘弦有角或亢或氐或房亦有二事求餘一事法以較弧餘弦减半徑於上加半徑於下圓徑乘上位内减亢𢌺得房𢌺内减房𢌺得亢𢌺圓徑乘下位内减角𢌺得氐𢌺内减氏𢌺得角𢌺各開平方由是亦可求得各正餘弦若較弧在九十度外則法亦以餘弦加半徑於上减半徑於下如前求之卽得三角形有甲乙兩邊有乙邊或甲邊所對之角求又一邊所求邊在三邊中無論爲大爲中爲小皆同得一個開方式法以甲乙兩𢌺相减爲正實或爲負實置角餘弦倍之以甲或乙乘之爲負方一正隅各開平方得長爲又一邊若甲所對之角爲鈍則用負實正方正隅開得闊爲所求句股形同句弦和同弦和較而句股弦各不相同往往有之除句股較大於三倍股弦較外一問皆有兩答欲依此法作整數句股弦造之不可勝造惟三事之數均在百以内者約計不過五式就弦言之則一爲二十九一爲五十三一爲六十五一爲七十三一爲九十七此外尚有句股俱在百内而弦爲百零九者一式至股弦或句股弦俱在百外者尤多至不可勝述試言撰造之法並將六式句股之數悉舉以對○輿地題厥貉考陸渾考顧景范讀史方輿紀要序書後關外鐵路如何布置議○詞章題佛使文殊師利問維摩詰疾賦以因以身疾廣爲說法爲韵九九消寒圖七古一首張船山集有覲我詩七律四首戲仿其體歳暮雜詠七絶不拘首數 
[督辦回局]  
　　松滬厘捐總局督辦朱竹石廉訪於新正初三日赴蘇省叩賀各憲新禧昨晨乘舟回滬局中丁役均赴馬頭恭迓 
[彈壓匪人]  
　　元宵佳節邑廟豫園中萃秀堂點春堂諸處重門洞啓任人游觀上海縣黄愛棠大令恐無賴之徒乘機肇禍特於昨日遴派差役協同總巡葉臨恭司馬所派局勇前去彈壓蓋循向章也 
[令節停公]  
　　上元佳節月滿花芳英讞員宋通刺循照向章照會美領事官並飭知捕房停公一日 
[虹口瑣聞]  
　　美租界北河南路天扣宫於昨日起至十八日止建設長生會懸燈結彩燦爛輝煌兩廊更陳設書畫骨董善男信女禮佛拈香無夜無明絡繹如織○寍波人名三六者不詳其姓氏素與剪馬毛之阿福知交同住虹口北河南路阿金所設馬車行内昨日一點鐘時阿福忽無端仆地良久不起三六喚之不應撫之已魂歸泉下矣遂報知其妻備棺成殮 
[續陳賭害]  
　　吳琴堂前充提船甲兼糧米經手家在南市萃豐碼頭前晚糾合著名賭棍孫晉發卽猪羅晉發及阿寳等在家抽頭聚賭呼盧喝雉達旦通宵夜半時有某甲者向之索取陋規卽俗呼拆小頭也吳吝而不與始則辱駡繼則揮牶擾擾紛紛聲達户外亦足見若輩之膽大妄爲矣○張某家居本城大東門内素有劉盤龍之癖椿萱見背所遺産業均付諸劉盤龍之一擲餘生潦倒苦可知已時值新年亟思背城借一貸諸戚友共角輸贏一局甫終已負洋蚨數十翼不得已竊取牀頭人銀手釧一付質取洋銀數元復往某處賭攤意圖翻本不料命途多舛五木無靈一轉瞬間全軍覆没自思無面目見江東父老遂於昨晨奔至大碼頭躍入浦中幸某船户見之以竹篙援起旁有某甲詢知顚末贈以洋銀二元勸令回家勿再賭博叩其姓氏默然不答張乃叩謝再三含涙而去○李正發在小南門外開設小烟館前晚收市後有馬夫長根等在内擲骰小賭呼喝六戰采正濃突有混名沙米和尚小山東等流氓七八人一擁而入不問情由將長根桌上所擺之洋蚨一翼有零攫之而逸長根邁步狂追至大門外將和尚扭住定欲將洋索還和尚等膽敢用鐵尺等械將長根蜂毆長根人聲呼救奈地處僻靜路鮮行人以致身受重傷 
 
 

Page 4

 
 
臥地不起迨和尚等四散後經人扶送回家於昨日投總巡署控告想南面者嫉惡如仇必不稍專姑息也○楊某在本城北三鋪地方開設玉器作前晚係該作開工之期設筵暢飲酒後耳熱各雕工藉擲骰爲消遣計有某姓小孩軋入玩耍楊等擯之門外孩回家將情禀知其父某甲以楊家開塲聚賭膽敢欺負小孩實屬荒謬已極奔赴北三鋪地甲處令往捉賭該地甲立卽奔至楊處意欲將楊拘往總巡局懲辦楊謂偶然擲骰何得大驚小怪必欲捉將官裏去請持牌票來紛紛擾擾不知所終○小金生向駕火輪船與小六寳大毛等因賭博起見遽爾口角軋至滬南大校塲小酒肆中評理一言不合各奮老拳小金生寡不敵衆大受夷傷經旁觀者告知其家由小金生之姊某氏奔赴該酒肆將小六寳等冷語相譏豈知小六寳等忿不能遏將氏掌頰一下氏撒嬌撒痴不肯干休經魯仲連其人出爲排解令小六寳出傷膏藥向小金生服禮以了其事 
[英界晚堂案]  
　　代理英廨讞員宋莘樂别駕接篆以來關心民瘼將所有公堂未結之案於前晚升堂逐一訊判金琴生訴稱在三馬路開設榮記報關行雇用樓阿正爲出店已有六年先因生意細微每月僅給工洋六元近因生意日漸興旺添雇出店一名除陸續零拆短工另給工錢外共出工洋十三元六角詎樓阿正先前尚稱誠實是以行中應做出店專司等事均已重托不疑乃上年起竟串同司帳陳左良作弊在台惟洋行等往來扛力項下每件貨物索取加倍扛力原議每件扛力五十文至年終查閱帳據知前項力錢每多以近報遠多資脚力共被侵吞六百餘千之數據樓開有清帳一紙自認侵吞錢二百餘千司帳陳左良現已停歇屢邀不到求請傳案所有台惟洋行等經收扛力之人可以邀來質訊叩求明鑒樓供稱寍波人向做棧房出店各項貨物扛力以路之遠近爲衡並無一定亦無每件五十文之價照帳每件百文内中稍有盈餘貼補小的房飯等費不敢串通舞弊求恩鑒察宋别駕查得金琴生所控各節並非無因惟疎於覺察咎由自取飭將樓阿正交差管押一面傳提司帳陳左良到案並著原告邀同台惟等經收扛力之人來案再行訊究○周得明控沈紀生與伊妻張氏通姦前晚宋别駕升堂提訊周供寍波人向在萃豐碼頭爲洒店生意家住虹口前晚小的回家推門進内見沈躱於妻子背後形狀可疑當卽鳴捕解送案下求請究辦沈紀生供與周爲鄰向做皮匠周妻欠小的修補舊鞋錢向之索取並無姦宿情事求恩鑒察問官以周一面之詞碍難作准飭周得明帶同伊妻來案再行核辦○趙李氏扭控王小山誘匿伊未婚媳王金寳宋别駕提訊之下據李氏訴稱光緒十六年間憑裘振東等爲媒聘定同鄉人王沈氏之女金寳爲媳當出聘洋十元現在兒子裕寛業已長大理應完婚上年春間央原媒向之關說旋據裘等回稱金寳出外帮傭日前探得金寳被優伶王小山誘領爲妻用特邀到原媒求請訊究並據趙裕寛供年二十二歳向做皮匠生理餘供與李氏相同王金寳供年念一歳前因父母貧苦將小婦人押在三馬路不知姓中花烟館内爲娼王小山於上年二月間代小婦人贖身出身價洋三十元現在生有女孩小婦人自幼並未許過人家亦未許與趙李氏爲媳叩求鑒察王小山供自幼習學唱戲上年二月間娶烟妓金寳爲室富與岳母王沈氏面議出身價洋三十元言明與岳家往來另挽沈小弟等爲媒並無誘匿情事求請明察旋據裘振東王維谷沈月秋李阿華同供稱與趙李氏之子裕寛作伐於光緒十六年聘定其時金寳年祗十七歳兩造均有婚帖爲憑上年經趙李氏囑小的等前往說親據云金寳出外不知去向現由李氏邀案叩求鑒核别駕查得兩造均各憑媒聘娶究竟誰後誰先候飭差傳到王沈氏再核王小山交保金寳飭交王小山帶回餘人一併飭退 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英界公堂瑣案]  
　　華捕禀稱昨日小的　　　后宫前　　阿金擲骰賭錢莊仁生周良春　　　彩是以一併拘拿送案賭具附呈徐供稱小的在治下小本營生偶爾賭錢尚乞老爺恩宥莊周同供　　　等袖手旁觀不敢與賭宋　　　　將徐枷號五日莊周各枷號一日賭具暫存候再銷毁○陳阿元禀稱小的在捕房充捉狗之役昨日見　　犬項間無皮帶字牌因之拘入柙　突有羅朝永等人逞兇霸阻急呼中西捕襄同獲住四人送案請訊羅供稱此犬是小的家中所豢項間　皮帶不料竟被拘拿小的卽循例受罰得以領回當時捕頭告項　小牌小的如法施行旋又被捉叩以故言牌上並無姓氏是以向之理論不敢逞兇王林華曹仙錦陳林財同供　小的等見羅家之犬被捉因之婉言解勸宋通刺諭令羅遵照定章懸牌鐫字羅唯唯乃命連王等交人保釋　一百八十八號華捕票稱張阿寳酒肆於夜間十二點鐘後依舊酒客滿座是以傳送案下張供稱小的見有酒客傳杯弄琖意興尚豪是以遲至夜分未　收市宋通刺判罰洋銀二元如數充某西醫院經費○李陳氏訴稱小婦人與劉阿榮同居昨夜劉突來叩扉并大聲譁擾告以小孩已睡言語稍輕旋由劉妻起而拔關劉入内就將小婦人兇毆小婦人驀地受傷是以報捕拘案劉供稱小的回家叩門突被挫辱雖與爭執並不行兇副捕頭禀稱已送氏至西醫院醫生言下午可往騐視傷痕宋通刺飭將劉管押俟騐明氏傷之輕重再行核辦○包探黄四福禀稱陸梅春竊取顧峯亭作塲中木石頭經小的拘獲人贓解送老爺案下顧投案領贓陸供稱小的初次犯竊求沛宏恩宋通刺判令管押三日贓給失主領去嘻世之鬼鬼祟祟鄰於竊賊者多矣乃此賊不竊他物而惟木石之是竊亦可謂笨賊矣哈哈○前日長利洋行經收房租人謝耀嘉控大亨通客棧積欠三月房租洋銀九十六元宋通刺准之飭差傳到司帳人歸茂堂押候訊究昨日謝投案申訴前情歸供稱棧主回里後尚未到來所欠三月房租連正月亦在其内實祗欠去年十一十二兩月洋銀六十四元而已今先呈繳十六元容再措繳十六元餘俟棧主到來照付宋通刺商諸薩副領事曰本委擬將所繳洋銀先給謝領去限二十日再繳十六元然後赶緊追棧主到來付楚可乎薩君曰可○某號華捕禀稱昨日小的巡路時見秦永二人互相打架訪之旁觀者云因賭口角因卽一併拘拿送案秦及洪阿三許其林同供稱小的等所爲者細微之事並不賭錢宋通刺判令各管押五日○包探黄四福禀稱積竊張仁卿近又竊取陳阿四家烟槍經小的查獲人贓解送案下陳訴請領贓張供稱小的係安徽蕪湖縣人流落此間偶然行竊求老爺特開恩典曲予從寛宋通刺判令管押一禮拜贓給失主領去○邵德順訴稱小的家中失去水烟袋一枝由某號巡捕阻獲竊賊送案請究捕禀稱小的見陳仁世手持水烟袋形狀慌張疑係竊來是以拘押陳供稱小的初次犯竊求老爺法外施恩宋通刺判令管押三日贓給失主領去○某號華捕禀稱昨日小的巡行大馬路見陳金常駕車飛駛鞭策不已是以拘案請懲陳供稱小的不知上海章程悞行違犯宋通刺判罰洋銀三元如數充某西醫院經費○包探何瑞福禀稱四馬路評花醉月樓烟茶酒館被歇夥秦維仁竊取烟槍九枝質得洋銀若干經小的查獲吊贓送案請辦王子江訴稱秦辭歇後不隄防竟竊取烟槍計共值洋銀四十元今已吊贓請爲給領秦供稱小的因有急需以致犯竊現願償還質本求老爺筆下超生宋通刺判令管押十日并著繳償押本贓給王領去○包探何瑞福禀稱李金奎挈王和尚至南市某處竊取祝洪春店中錢六千八百文肩負至租界小的見其形跡可疑拘獲詰問知照失主前來送案請究祝訴請領贓李供稱小的係江北人年十六歳王供稱小的係上海人年十五歳宋通刺判令將李責手心一百下王責手心五十下錢給祝領去○王福生訴稱孩子許根寳溜人家中竊去布被一條追獲人贓交捕送案許供稱小的係江北人年十五歳初次犯竊乞賜矜全宋通刺判令責手心五十下贓給王領去 
[法捕房發落案]  
　　昨禮拜一葛同轉莅八仙橋捕房會同謝副捕頭升座發落各案臚列於下○楊永才誘拐女子王六寳一案已登前報兹據周月龍挈同周孫氏卽王孫氏投案遞禀並呈遞信函同轉閱視之下命提王六寳到案供稱去年十二月廿九日出門只有在身衣服並無皮衣原告禀稱曾向大女子問明所有寄存衣服於十二月廿八日取去又問六寳在何處供稱在阿姊處又問現在爾意如何供稱母親聽信姘頭之言欲將小女子出賣不願回去同轉謂爾如此惡言意圖挾制著從重掌頰一百下命提楊永才到案問爾有羽黨幾何供稱並無羽黨包探禀當日奉諭往提被衆流氓覇阻幾被刼去同轉著將楊永才笞責一百板問與六寳如何誘姦供稱六寳與該棧之小姊妹向來認識時常來往原告又禀正月初二日誘出直至初九日尋見投報捕房始蒙提究同轉謂楊不守王法尚敢聲稱報仇著押候覓的實保人又諭原告擇定行期投知捕房飭探將王六寳押下輪船回金陵現仍還押原告斥退○逃女趙鳳仙一案其情已記前報兹據王錢氏投案禀稱住恒德里此女由四歳時出洋銀五十元買來並不作婢因伊作踐五榖小婦人稍加訓責不料伊又將飯盌藏於便桶旁邊小婦人丈夫已死多年只有此女珍如已出求恩給還命提鳳仙到案問何事濳逃供稱怕打同轉謂五榖乃養命之源何得率行作踐著責手心二十下交王錢氏領去○命提竊取著易堂書坊鉛字之歇夥王杏林到案原告涂家樑亦投案候質據王杏林供光緒十二年爲學徒時卽存此意迨後陸續竊出鉛字自開印書作塲同轉謂爾早有此心殊屬可惡署掌頰八十下始供從第四年竊起初次竊出二磅約有三百餘字以後陸續竊出共廿五磅約三千餘字印胡文忠集及三國志等書均用此字原告定欲究出串竊之人王杏林供詞狡展聲稱卽將小的打死亦惟一人竊取不肯累人同轉大怒著加責一百下定欲究出實情王抵死不承著再掌一百下還押又諭原告與王究有師生之誼如有人出爲料理亦只得從寛免究原告遵諭而退○命提吉祥街生泰昌烟間竊取烟槍之張阿大到案著照原斷笞責一百板問所竊之大錢何在供已用盡求恩免追同轉著卽回浦東六里橋不准逗遛租界贓交失主領去○積竊張文光禁押捕房於去年六月間開釋時竊取鐵練一根售與老北門鐵店内被捕投麻皮阿四之夥寳生及大茶子二人將贓吊出旋又犯竊拘入捕房究出前情解經葛同轉研訊着押候責懲並飭傳捕夥到案候質等情已紀前報兹據包探禀稱奉諭往傳該捕夥不肯來案同轉謂多大捕夥傳不到案此風斷不可長候面請縣尊送案究辦張文光著照原斷先行枷號一個月期滿笞責一百板○又命提在萬來成烟間竊取烟槍之陳阿生原告葉阿順投案請領原贓陳阿生代向作麫筋生意因無錢使用不得已而出此下策業已知悔求請恩施同轉著照原斷笞責六十板又加掌頰四十下當堂開釋贓交失主領去○十二月十二日在小東門外馬車上挖取坐客洋傘之沈富堂屈指枷期已滿命疎枷照原斷笞責一百板當堂開釋○蟻媒老李三之子混名小獅子李福生因不將其交案自願受責同轉以其有意狡著展枷號二個月兹已滿期命開枷照原斷笞責二百板還押覔保○已革探夥姜阿土因施良卿禁押捕房朦保出外向施妻詐稱捕房通探索費洋廿四元施妻如數付給經法捕頭訪拿到案解經葛同轉嚴行審訊著押候交到索詐銀洋並荷枷二個月去年十二月念四日其父先以洋銀交案求請開釋同轉以枷期未滿不准所請兹據孫順卿投案呈遞保單同轉命提姜阿土到案疎枷着笞責二百板候過堂交保○招商局圖南輪船水手頭目某甲與瓜德買司某乙在船因工作起釁各邀黨羽至法界玉露春茶館評理前晚九點鐘短衣窄袖者數十人蜂擁至該茶館紛紛擾擾始則唇槍舌劍繼則足踢拳毆喧嚷之聲達於户外巡街捕見之上前拘拿兩造見勢不佳分馳而散僅拘獲三人送入捕房旋經同鄉人願爲具保捕頭飭傳茶館主詢問曾否打毁物件該店主聲稱並不打毁遂俯如所請交將保去○小東門時興樓茶館於前晚上燈時有衆流氓相約評理唇槍舌劍刺刺不休店主鳴捕將爲首肇禍之甲乙丙三人拘入捕房并查點被毁各物約值洋三元翌晨轉解大自鳴鐘捕房經克總巡訊問著將二人禁押捕房一人則釋之使出措資賠償如去而不來將在押之二人解送公堂訊辦 
 
 
 

Page 10

 
 
　　城濟堂啓 
　　戒烟呬噶草 
　　戒烟呬噶草靈騐異常服此戒脫皆稱仙草每服錢廿一文近來假冐甚多認明包內有逹醫士小像爲記　上洋棋盤街北四馬路口分售朱家角同順豐號 
　　上海良濟藥房 
　　甘草止喇露 
　　此靈治嗽能散能和能瀉能補能凉能潤無論新久服無不效 
　　上海良濟藥房 
　　除嗽萬靈膏 
　　此膏專治喘咳痰嗽只須貼　胸脇不舒之處一俟膏煖其　如神 
 
 

Page 11

 
 
   
 
 

Page 12

 
 
   
 
