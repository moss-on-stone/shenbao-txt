# 1885 - 80 - 4904292

 

Page 1

 
 
[並頭售報] [  申報舘主人啟]  
本舘現託友人在油　經理申報事務並出售申報舘與點石齋所印各書籍該價悉照仿單概不增減汕頭士商有賜顧者可就近向汕頭鎭帮街榮茂紙庄内申昌分店購取欲看申報亦望向該分店告知住址自當按期送閱不悞 
[三十三號畫報出售] [  申報舘主人啟]  
自法人侵犯甬防遠近商民皆欲尋消問息本舘深知諸君殷盼故正月十五日之戰特派友人附江表船前往觀戰兹將該處海口形勢山名地名砲台營盤内口外海兩國兵輪駐泊處所攻擊情形一一描繒朗若列眉閱者不啻身臨其境親觀戰事現己列入此次三十三號畫報以供衆覽畫報之首仍送畫　兩圖一爲山水任君伯年所繒一爲人物沙君山春所繒筆致超妙大可寳貴畫報仍然九圖末附　隠漫録回說一則閱者鑒之此　 
[書某弁言中國將材後]  
前日本報載有虎口逃生一節言某弁由法船逸出言及法軍與我軍情形以爲船砲兵丁一切皆不相上下惟法弁多心精力果而我軍將弁則不免惜死憤事此兩軍勝負之所由分也嗚呼此言豈僅兩軍勝負之所由分哉實則兩國盛衰之所由係也中國自與泰西通商以來明知西人船堅炮利水師精强我軍所不能敵於是乎不惜重　購船炮於外洋欲求與之相頡頑於驚濤駭浪之中猶恐購自外洋諸物不免受其所欺或以窳朽之物相搪塞猶是船也而質己　朽僅耀外觀猶是砲也而機括不靈無以命中及遠則又隂受其虧因而深謀遠慮不求諸人而求諸己創爲船政局製造局不憚心力不吝厚資不計時日務求製成一物卽得一物之實用以爲今而後莫予毒也己乃歴年己久所製頗多而一遇海氛告警老成謀國者尚不免於躊躇四顧謂恐不足以制敵人之死命此何故哉盖有器無人徒　何足深恃彼但　血氣者一則曰可戰再則曰當戰似眞不直有識者之一笑夫彼言戰諸人則豈但以血氣用事哉亦知中國自整頓水師以來鐵甲戰艦無一不有快鎗巨砲無一不充而何以尚不可以一戰與其不戰而使人譏爲畏葸何如姑與一戰而默察其何以致敗之由因而補其偏而救其弊則此一戰也卽不計其勝負而我自有以操致勝之劵也若又自諱其敗而不究其所以敗則是永無可勝之時矣前者僕嘗屢著論說妄獻芻蕘以爲中國之患不患在無堅船利砲而患無用此堅船利炮之人此言也並非有蔑視中國官弁之意實欲使中朝秉軸諸公見之而力爲更張亟求振奮也泰西各兵船其船主管駕諸弁莫不由考試而來爲船主者必眞知水道之曲折行船之緩急與夫機器砲力遠近高低遲速之數故其使船也如身使指如臂使指卽或偶爲敵砲所中而其所以塞罅補漏之法無不早爲預備立可施行試觀長門金牌基隆淡水鎭海各處之戰法船亦未嘗不受我軍之砲彈或至洞穿數孔疉受數炮而仍得立時補苴不至一擊隨沈此非關乎彼之船堅亦非關乎我之炮劣蓋駕駛之人異而補救之法先也彼之管駕船主其先皆由兵伍水手中拔擢而起故與船相習而絶無隔閡之患中國之管駕則不然其人或由保薦或由營謀其保薦者初非果見其確有所長而破格以拔之大半因鑽營得法而取之平日海疆無事則月享坐俸數百金船則有歲修水手則有虚額此等開銷大都悉以入管駕者之腰槖而問以其人所管之船能容若干墩彼則茫然一點鐘需煤幾何可行若干海里彼又茫然緯線何指則海程在於何處敵自何度而來何向則我占上風何地則敵中要害彼又茫然至於船中之炮以及船外之水雷應如何施放若何向背若何而得其準若何而搗其虚則更無所措手足以此等人而爲之管駕則雖以西國著名出色之鐵甲戰艦令之行駛以禦敵人於海濱其能操必勝之權乎不但不能必勝抑且不能倖勝嗚呼吾甚惜夫中國數十年來勵精圖治購辦之船舶如此其堅製造之炮械如彼其美而委之於無用之人一遇戰陣非逃卽潰其尤甚者則更將以船炮資敵人之用不誠大可哀哉該弁自法船上逃回目擊情形故言之眞切如此蓋該弁亦自知才力實有不及之處不禁冲口而出其非抑人以揚己也可知大憲而苟得聞此言幡然改圖勃然奮發下一令曰有能深知駕駛戰艦熟諳水經洞明軍法者不妨報名自投隨時考騐如果言副其實卽破格拔取舉爲管駕授以厚俸俾船中諸人悉聽其指揮吾知懷才欲試末由階進者當亦不乏其人勿狥情勿存私勿探虚聲勿循資格彼草莽之中何患無英雄崛起乎如以爲一時不能得眞才而用之則與其用不知駕駛之人爲管駕不如藏其船而暫置勿用以節糜費但愼守口岸嚴查接濟以堅壁清野之法行之或可以坐困敵人否則誘其登岸而與之角逐於陸地尚有可勝之機然而武官不惜死一言久矣致慨於千古吾恐如該弁之能爲此言者亦己不可多得矣書竟爲之擲筆三歎 
[諭旨恭録]  
　　正月二十九日太常寺題二月十七日祭歴代帝王廟奉旨遣晉祺行禮兩廡遣熈敬敬信耀年鳳秀各分獻欽此同日又題二月二十九日祭先農壇奉旨遣載勛恭代欽此○三十日奉上諭上年恭遇　慈禧端佑康頣昭豫莊誠皇太后五旬禹壽覃敷　澤迭次將中外大員老親年逾八十者優加賞賚兹據衛榮光等續查福建建寗鎭總兵張得勝之母曹氏貴州威甯鎭總兵鍾開蘭之母謝氏江南淞北營副將綦高會之母陳氏均年逾八秩禄養承歡加恩着各賞給御書匾額一面紫檀三鑲玉如意一柄小卷江細袍褂料二件小卷八絲縀袍褂料二件用示錫　推恩至意欽此○二月初一日奉上諭鹿傅霖奏神靈顯請頒匾額一摺河南淇縣關帝廟城隍廟素著靈應遇有水旱偏災經該縣率同紳耆分詣虔禱無不雨暘時若歲獲有秋又武安縣城隍廟靈異常昭同治五年間捻匪撲城仰賴神靈默佑轉危爲安光緒七八兩年該處地方或隂雨過多或農田望澤祈禱輒應均深寅感　南書房翰林恭書匾額各一方交鹿傅霖祗領敬謹懸掛以答神庥欽此○初四日奉上諭此次京察一等圈出人員著各該堂官再行出具切實考語交吏部帶領引見圈出之滿洲蒙古中書筆帖式等官着歸入理事同知通判内遇有缺出與舊記名人員一體帶領引見漢軍漢人着交部以撫民同知通判等官分别選用起居注主事耆廉太常寺寺丞克們太光禄寺署正誠慶陳開蕃侍衛處主事穆都　阿唐古忒學司業奎鳳上諭處委署主事延祚宗人府委署主事宗室經文泰翰林院待詔伊緜泰大理寺司務王儒楷太常寺贊禮郎慶連郭羅清阿讀祝官迪興典簿陳春山國子監典簿麟瑞助教成慶李湛鴻臚寺鳴贊覺羅寛裕侍衛處委署主事多祥鑾儀衛鳴贊鞭官覺羅廣福欽天監博士 
 
 

Page 2

 
 
陳壽彭靈臺郎瑞純俱着交部照例以應升之缺升用其内閣侍讀鶴山等二百八十一員俱着准其一等加一級欽此 
[本舘接奉電音]  
　　昨午後得京友來電有二月初九日上諭一道敬謹譯登○二月初九日奉上諭關外官軍上年十二月及本年正月開迭次挫失巡撫潘鼎新身爲統帥雖經親臨前敵並受槍傷惟未能策勵諸軍力圖堵禦實屬調度乖方潘鼎新着卽行革職前福建布政使王德榜赴防最早未立寸功前在峯谷遇敵挫敗南關事後又未能迅速赴援實屬惟怯無能着卽行革職聽候查辦蘇元春屢著戰功任事勇往着督辦廣西軍務廣西巡撫着李秉衡暫行護理欽此 
[電報彚譯]  
　　字林西字報載有本月初九日倫敦發來電報言英軍之在埃及者現紥兩營於談美道上一係第四十九旗一係第七十旗以資扼守云又言阿富汗島主定於本月十四日在老濱隄地方與印度總督會晤未識有何要公殆因俄兵相逼之故也 
[津沽西信]  
　　天津西友來信云中朝本欲令赫稅務司德議與法國言和之事旣而中止聞係許竹篔星使在外洋傳電來華以爲法人久將自退不必先與言和因此罷議傳聞如是未知確否該信又言此次日本伊藤公使進京其所要挾者約有五欵一許朝鮮爲自主國一切政事中國不間一中國駐朝鮮之兵一律撤退永不再往一日人被中國兵傷害使署被中國兵焚燬應給撫卹賠償銀八十萬兩一中國許日本人假道朝鮮赴吉林通商一中國當將駐朝之帶兵官吳兆有袁世凱等治以專擅之罪以上各欵皆日使要挾之語大都無理取鬧未識秉柄諸公將以何法折衝於爼樽之間也 
[氣燄凌人]  
　　日本公使同隨員繙譯等於上月二十八日乘該國兵輪到津取道晉京向總理衙門王大臣詰間去冬朝鮮一事經列前報兹悉正使之官銜爲特命全權大　叅議宫内卿伯爵伊藤博文其隨員爲叅事院議官井上毅繙譯外務大書記官鄭永甯另有三十餘人蓋一等警視佐和正等也未到之先北洋大臣李傅相己接電報轉逹總署總署回奏後奉旨令傳相邀留在津與商辦理吳續兩欽憲於正月二十一日從高麗回津旋卽晉京召見一次翌日具摺請安當令陛辭出京與傅相相助爲理伊藤公使於二十八日到而吳續兩憲亦於三十日至津間日公使要挾多端直與法國之於越南彷彿傅相留其在津商辦伊藤君婉叩傳相有無全權字樣傅相答以我國權操自上臣下不敢言全但旣奉諭相商亦與全權無異日使乃稱須到總署與慶郡王或醇邸面談隨於初一晚挈同隨員繙譯等晉京云 
[詳述船事]  
　　新南陞輪船在天津吳家嘴泂穿一孔水濕貨物若于經列前報該孔係被錨齒碰傷當轉灣時趕落頭錨然後推尾詎錨雖己落而練未全抛舵工又轉捩不靈一縱送間錨遂將船洞成一孔水汨汨而入船身半横灘上半浸水中水濕貨物不下二千餘件其中廣貨居多欄杆繡貨等值價尤鉅趕覓善於泅水者三人入水摸索將孔堵塞詎摸經三日據稱孔仍未得必欲集事請給英洋一千二百元管將該孔堵塞完全戽水　盡船主知係託詞要求善價概不之理初一日巳函致大沽船塢覓人承辦然後赴沽修理矣除躭擱日期縻費工價外祗就水漬各貨計算所失應亦不貲乃刻閱字林西字報云接到津電該船現己浮起拖出傍岸矣 
[西報姑譯]  
　　文匯報言傳聞法水師提督孤拔己到基隆不日將撲犯淡水副提督李士卑士則在長江口外巡緝艘隻噫法之肆無忌憚殊令人聞而眥裂抑知我中國嚴密設防區區螳臂豈足以當車我 
[都中傅述]  
　　國子監盛伯熈祭酒翌潘嶧琴少司成衍桐現在加意裁成講求訓詁肄業南學諸生日坐春風時雨之中竽頭　進惟入室升堂者固不乏人而志在科名僅沾沾于八股試帖視實學爲迂圖者亦所不少以故南學中往往懸籲日前出有告示招考肄業人員定于二月二十二日考試聞考取後入學肄業月給膏火銀四兩獎賞另計苟得每課首列約月得八兩之譜其膏火獎賞之所以如此從優者緣左侯相前此入直軍機時曾提兩淮鹽課銀十萬兩充作成均經費也○京師人傳得法公使巴君曾信致法外部大臣斐禮云中國如再以和議爲請意圖嘗試切不可遽信其言致悞大事等語噫兵凶戰危古有明訓法果何所恃而桀驚若斯乎○正月三十日京師居民盛傳燕台於二十八日失守所有營盤概爲法人佔據並謂台灣亦有警報到京關外岑劉二帥更有進退維谷之勢以故各當道皆切隠憂惟坐談之士則仍舖張揚厲謂法人力己不支業經俯首求和介英欽使巴夏禮總稅務司赫德及津稅務司德璀璘等再三懇請無如天朝餘怒未消尚未肯網開一面耳○金臺書院於正月二十七日開課與考者約有千人凡翰林部屬之貧無聊賴者亦借他人名姓以往藉博膏火微資京官清苦于斯益見○户部以軍需支絀擬令各鋪按月輸捐藉負報効但未知能行否耳 
[甬事述聞]  
　　法船自窺伺甬江後不敢近炮台寄椗僅以兩鐵甲阻泊鎭海口外其餘均在普陀山一帶游弋普陀之進香者法人並不擾害惟香船旣見有敵艦無不自厓而返普陀僧衆依舊饌伊蒲宣佛號尚未有録闍黎入軍籍之事但前有僧數十人附登州香舶欲遁入青萊被法船將僧截回不知何意上月二十七夜聞法船忽連開數砲以在黑暗並未擊中炮台船隻查炮彈竟有二百六十磅之重因憶馬江戰後有郷人在泥淖中掘得一彈計重六七斤以其陷泥中深且久也意必潮濕無用乃以鋤擊之遽爾轟裂當時死者兩人傷者四人今此二百六十磅之彈拾得者尚其加愼哉聞法船煤斤不足近由琿春運到甚夥海防現雖嚴密而尚未能絶其接濟殊足憂也 
[鎭海要聞]  
　　四明開衅後彼都人士之流寓各埠者翹手跂足盼望郷音大有杜少陵烽火連三月家書抵萬金之意本館僅據電音傅述未免語焉不詳昨經訪事人由紹興杭州一路旱道遞飭近聞因亟録登如左○本月初四日法兵船又對小港連開數砲我軍仍置不理法遂停炮不燃○日前法人帶領漢奸六名乘坐小艇從大溪頭登岸窺探軍情事經育王寺僧人望見當卽獲住法人一名其漢奸則狼奔豕突頃刻無蹤僧人遂先赴防營面禀歐陽軍門軍門卽發令箭提到法人各統領忿從心發禀請梟首示衆軍門恐因此搆怨害及商民隨卽解縳釋去嘻我國之大度寛容亦可謂仁至義盡矣而彼狡焉思逞者猶復不知銘感不羞慙貿貿然稱戈犯順是直全無心肺者矣清夜自思愧乎不愧 
[法船行蹤]  
　　聞法兵船名揩密脫者於初四日由西貢駛至香港又有一法兵船在狼山洋面游弋其紐回利兵船則在大戢山洋面 
[欽憲起節]  
　　崇廖兩欽憲自客臘按臨皖境查辦鳳陽關務極爲機密兹由欽憲傳諭定於初八日黎明拜摺開門定期初十日由水路至清江换車回京云 
[吳中官報] 　 
　　蘇粮道王魯　觀察己於初九日由滬抵蘇當卽面謁撫憲禀逹一切據聞漕運一節略有端倪己經運抵滬江之米均陸續上棧存儲矣至去冬所委滬局騐兌漕米委員現在暫飭銷差回省以示體恤○新授江蘇按察使李廉訪嘉樂入都陛見後于本月初旬由旱道行抵金陵謁見制憲聞不日旌節卽當南下履新蘇省三首令己預備辦差迎接矣廉訪風裁峭厲剛正不阿省屬僚寀逖聽風聲多慄慄生懼也 
[電信述聞]  
　　金陵友來函云傳得省中於初二日接到京電朝廷己簡放北洋通商大臣李傅相爲全權大臣辦理中法事務是和局或有可望也特未知此信果確焉否耳同日又接到李傅相天津發來電報謂法人近因基隆多疫難於據守鎭海之戰又挫銳氣力窮勢絀亦願 
 
 

Page 3

 
 
俯首求和惟我國家能否允准則尚未敢預必也 
[澄江紀事]  
　　蘇省加抽洋藥稅釐其章程己詳前報而自蘇州運到江隂須過兩重釐卡是以以各店鋪於二月初一日爲始將售出之土一律加價烟霞中人又不免相顧蹙額矣○登瀛洲輪船由金陵裝載南字選鋒親兵二營到江隂暫駐城内城隍廟附近之空塲入城時隊伍整肅想見軍令之嚴○前日有民船兩艘用小火輪拖帶從上海裝來後膛大砲二尊○初三日天氣鬱悶行路者穿單夾衣尚覺汗涔涔下至晚四鼓將殘狂風怒吼繼以冰雹屋角檐前錚錚作響未幾霹靂一聲大雨驟注不啻銀河倒瀉港中所泊之舟人聲鼎沸至黎明雨散雲收日出杲杲而風仍不息天氣漸寒恐春花不免减色也○鎭江鎭湖鎭河鎭海等水砲臺近己移置黄山洪可與陸路各營爲犄角之勢臺上砲勇日夕訓練以期嫻熟○初六早長江六師砲艘三十餘號均至黄中港口外操演初七日登瀛州靖遠兩兵船亦於黎明操演西法陣圖一時鎗聲震地炮霧横江居民均在江干遠眺幾無駐足之處演至良久始各收隊○横雲輪舶於前日到江隂泊黄田港口○江隂向設江海關收稅無如商販往往繞越倫漏故於各港另設分卡以杜漏稅而裕餉源計東路黄山港石牌港石頭港西路夏港新溝申港利港蘆埠横丹共九處○君山之中建造武聖廟三楹並非在元天宫中補録於此以正前報之誤 
[花間縱火]  
　　桂花黄魚者四明山下名校書也僦居江北岸三板橋頭雲髻頽鴉星眸睃鳳亭嬝嬝丰致絶佳三河子弟走馬章臺者咸以一覿芳顔爲幸事初與陳某情好甚篤香薰繡被時時夢度巫山固不第屏角目成筵前眉語爲足盡兩人情意也詎校書嗜好無常竟視同衾人爲傳舍近又與某甲暱卽以待陳者待之陳至輙示以閉門羹不似從前之兩情繾綣矣日前陳又施施然往適與甲遇怏怏不歡比夜深甲同某妓登樓雙雙入象牙床將尋鴛夢陳怒不可遏語校書曰汝若忘恩我將效赤壁周郎故事俾畫簾繡闥一炬無遺校書意其戯言並不介意不料陳竟積薪慺下舉火焚之時龜鴇等皆深入甜郷毫不知覺迨聞偪迫之聲起而視陳己爲狡兎之脫一時樓上樓下照耀通紅勢若燎原不可嚮邇霎時共焚去房屋二十餘間雖經旁人襄助撲滅而翠籨寳鏡玉釧花鈿早己委諸泥沙瓦礫矣惜哉 
[吳淞信息]  
　　昨晨營務處朱星鑑觀察督轅親軍統領吳安澄軍門曁名官等均乘測海兵輪出口往銅沙余山一帶探視法艦行蹤○衣周塘一帶聞現奉曾九帥札飭建築砲臺將卽興工云 
[團操届期]  
　　明日係西商團練兵大操之期下午二點半鐘在工部局空地取齊再赴泥城外操演茶火軍容往觀者必形熱鬧也 
[卡員告示]  
　　總辦浦東嚴家橋等處厘捐總卡前先補用清軍府遇缺前先卽補縣正堂蔣爲創切曉諭事照得設卡抽厘原爲國家萬不得己之舉兵燹後之未能裁撤者良以各處協餉孔殷近又加以海防餉需更急不能不藉此以資接濟各商賈食手踐土宜如何激發天良輸將恐後乃有等奸商罔知大義或多方繞漏百計隠藏或利誘司巡通同減折更有假冒官差公行闖越者種種弊端難以枚舉本委員前辦浦西虹橋厘卡六易寒暑疉經查獲懲辦有案嗣因奉諱回里於夫秋腿闋到省兹復奉檄前來斯卡會同林分縣嚴加整頓實力辦理除遴選司巡隨時督飭核實稽收毋苛毋漏外合行出示曉諭爲此示仰各路商船人等知悉自示之後爾等船貨到卡務須核實開報聽候扞騐照章完捐如有繞漏隠匿闖越等情一經查獲輕則示罰重則送究倘司巡人等有敢訛詐錢文或托買物件等項情弊許該商船據實指禀定卽從嚴究辦斷不徇情若該商船希圖减折通行賄賂或設節規月規等項名色一經察出與受同懲噬臍莫及本委員不憚苦口告誡在先愼勿視爲常談以身嘗試其各𪸈遵毋違特示 
[舟子墮河]  
　　昨日裏虹口北郷有江北柴船乘潮駛進適遇同郷船兩相碰撞舟子翻身落水竟從伍大夫游嗚呼慘矣聞其屍尚未覓得也 
[嚴辦拆梢]  
　　前日下午新北門内榮昌錢店突有操外路口音之甲乙兩人闖入店内聲稱前日寄存本洋一百四十八元現可交還該店夥茫無頭緒徧詢店中諸友皆稱並未有人寄洋遂問甲乙爾等洋元交與何人之手答稱前日下午時明明將洋交爾店中豈容圖賴遂將該店櫃檯亂拍欲將店夥肆毆店中人知係拆梢將甲乙兩人扭送巡防局當經金司馬研訊該錢店夥劉載璋伸訴緣由旋甲供安徽人名汪有槐向在某軍門當差上年九月間自家中取洋五十元來滬謀事在怡和新棧躭擱所携洋元俱己用罄本年二月初二日至鎭江胡陸兩友處借來本洋一百五十元旋卽抵滬用去盤費洋兩元尚存洋一百四十八元前日向該錢莊棹换英洋該店稱洋數未齊約我今日往取小的於今日五點鐘往該店取洋詎該店設詞圖賴反敢將我送案請爲明察乙稱江西人名閔壽田現在萬安樓棧房爲夥司馬謂爾與汪有槐何以認識答稱小的去年曾在怡和棧爲夥汪在我棧躭擱是以相識今日在城外相遇令我同往啜茗行至中途伊忽稱欲往某錢店取洋一百四十八元小的因隨伊同往至有無洋元實不知情司馬復問汪有槐爾寄洋於該店有証據否答稱無有司馬問爾知該錢店是何名號爾洋交與何人汪支吾不答司馬大怒飭重笞五　板著卽赶緊回藉閔壽田帮同拆梢亦應重懲姑念生意中人從寛飭責二百板以儆錢店夥劉載璋斥退 
[誣扳開釋]  
　　信船被刦案内之孫壽棠由縣研訊供出同黨孫松春經莫邑一再訊供知孫松春實被壽棠誣扳因於前日下午飭將孫松春當堂開釋 
[拔刀相向]  
　　張某向在城内施相公廟爲香工前晚九點鐘時行至杜家灣左近突有某甲手持短刀上前直刺致傷左腮甲驀然倒地鮮血直流經人瞥見趕來甲己聳身遠遁或謂張與甲有葭莩誼不知有何深仇竟以白刃相如也 
[臺基案結]  
　　前報載重懲臺基一案經草邑尊飭將王湯氏押候其子具領前日下午莫邑尊審案時當有王昆發上堂稱向業成衣我母所爲小的實不知情求請領給邑尊遂飭提王湯氏上堂謂爾子旣己來案姑准給領下次不准再設臺基如違定予重究着具切結完案 
[欠租涉訟]  
　　長利洋行東至英領事署訴有地基租與唐秋江陳生記起造房屋立有租契合同載明按期照付租銀設有拖欠逾期三月者應將房屋收歸地主管業今被積欠地租銀四百餘兩特請追究如無銀則請照契收房等因翟副領事據情照會黄太守飭差傳唐陳二人於昨晨到案候質長利洋東投案申訴前因唐供　陳合股租地造屋實因巿面不佳房租跌價且空閉者多以致積欠租銀容俟措銀交付陳供我雖與唐合股然祇有二股且租地造房收租付租皆唐一人經理我不與聞太守商之翟副領事限唐陳於七日内措銀付租如再延宕當照合同辦理 
[瑣案彚登]  
　　昨報列張和鑒寓小東門盛發棧失洋一案當將司帳之林炳三管押繼又傳到該棧主彭某及其姪彭玉鑾翁太守諭以洋銀交明帳櫃自應照數賠償因將該棧主釋出將其姪彭玉鑾管押昨晨該棧主偕張之家丁某同至捕房在押所窗口問話被巡捕瞥見以其違例將兩人管押翁太守臨捕房時將四人一併傳出該家丁無于退去三人均無實供太守謂林炳三身爲司帳咎無可辭着卽比責至一百二 
 
 

Page 4

 
 
十板始稱當與大老班商議我等三人合賠而該棧主聞言卽稱無力賠償彭玉鑾又稱伊平日至十二點鐘始起身失洋之日伊六點鐘後卽起身曾到外面去翁太守謂林曾供此事要問小老班爾亦不得脫然事外飭將張與彭姪仍行管押着寫信出外將洋呈案免予追究否則嚴比○老北門外城河浜衣店主董竹如控學徒沈定邦私取店中衣服質錢約值一百八十千文一案當將沈定邦送案經其嬸沈傅氏保去後經集訊董投案請追翁太守詰之沈定邦據供質衣不過數十千文翁太守謂伊做店主斷不誣爾學徒况己自認數十千文着將原物取出否則賠償了結沈堅稱無力賠償此事我與董先生之妻舅陳六寳合做陳現尚在店如何問我一人翁太守詰董店中可有是人答稱陳六寳係股東現却在店司帳太守謂旣是合股當有議單着下期檢呈董稱在寗波下期不及取來太守謂然則取店中資本簿井傅陳六寳到案以便質訊沈仍交保 
[英界公堂瑣案]  
　　包探秦少卿稱西洋婦人同傭婦到捕房訴稱雇坐七十八號東洋車購買洋布十碼及番芋等物又有用剩之洋一元均放在車上及到家忽少洋布車夫乘間脫逃請爲查究等語當將該車夫楊長春查獲據稱洋布寄在某處及同往搜尋總無着落今始解案楊長春稱我實不知洋布下落因恐捕房毆打祗得胡說黄太守以楊長春刁猾押令交出洋布始准開釋○五雲日昇樓茶館堂倌稱木匠楊紀曉時來吃茶欠錢昨又搭用小錢致與口角楊竟邀百餘人前來尋釁毁壞盌盞且帶翻門前之餅攤爲此訴捕拘楊及帮兇之四人送案請究毛阿長供擺餅攤因茶客與堂倌尋釁帶翻我攤所壞傢伙值洋五六元毁物呈閱楊供與該茶舘係老主顧昨惠茶鈔偶有老沙錢一個商懇搭用反遭駡詈故與爭論傅生桂李行芳張桂仙李阿永等同供我等皆係吃茶並不帮楊擾事黄太守判將楊紀曉管押傅生桂等四人各罰洋一元賠償毁物違則各押二十天○華捕稱昨夜見一人臥在屋旁吃廣烟且有自來火恐其易於惹火爲此拘案請究龔月舟供滬西野雞墩人耕種餬口年老多病有子年己二十五歲向在滬上做馬夫因久不寄家用特來招尋不遇以致夜無棲宿處黄太守飭將龔月舟習送棲流公所再行安置○包探王阿二稱昨見何阿三持海帶菜二捆盤問來歴言語支吾爲此送案海帶菜尚無失主認領何阿三供海帶菜係棧房抛棄之壞貨並非竊贓黄太守隨判何阿三管押七日海帶菜存捕房俟失主認領○華捕稱昨兄余八觀張阿永在路爭毆喝阻不依拘案請辦余八觀供向張阿永索討微欠爭執及捕來拘己允還錢乞恩免究張阿永供與同黄太守隨判余八觀張阿永各押二天以示薄懲○長利洋行管房之西人稱近來空屋内常失玻璃窓約有五百塊光景昨由華捕獲到行竊之張丫頭今將人贓送案請爲重辦黄太守隨判張丫頭管押半月贓交長利行領去 
[不寐口占]  
　　五更風雨驚春夢百感交乘可奈何冷眼觀人恩易貨熱腸惹我累偏多悔將海客收珊網漫托空言假斧柯世事紛紜渾莫測爭教壯志不消磨[  古越高昌寒食生憤草]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[草莽私議]  
　　比者法人猖獗各口戒防日糜餉銀以數十萬計朝廷宵旰憂勤不遑寢食吾儕布衣能無一言報效乎因私議籌餉五條以冀當道仁人探而行之庶幾滅法人而朝食也○一議提烟燈捐烟燈最爲民害吾省自譚大人嚴禁後惟蘇城至今閉歇此外各處開者日增吸者日衆吁嗟乎我國家之原氣實從之而傷今議除蘇城外令每日每榻捐錢三十文統計合省每月約可得銀二十餘萬兩一經起捐則開者漸少吸者思戒而於海防大有所濟一舉兩得誠籌餉之奇謀亦禁烟之善法也一議提茶舘捐城鎭茶館在咸豐以前每椀茶價不過三文至五六文今則七八文至七十餘文而且層樓漆几裝潢精致亦云糜矣今議每日每桌茶價在十文以内者捐錢五文在二十文以内者捐錢十文以次遞加五文統計合省每月約可得銀三萬餘兩亦於籌餉之中寓抑末之意也一議提廟捐每年開支不過戲會　懴燈彩音樂及裝潢園亭臺閣旗傘儀仗之資本屬無謂今議提充軍餉不准别項支銷統計合省每月約可得銀一萬餘兩去浮靡而歸實用固亦神明所心許也一議提肉捐人生至衣帛食肉亦極境遇之隆幸國家長治久安子孫綿延其福今議於豬羊肉庄每豬羊一只各捐錢三百文或每斤捐錢六文統計合省每月約得餉銀七八萬兩取有餘之錢補不足之餉當亦食肉者所樂輸也一議提典當捐向例每月城典捐錢三十千文郷典二十千文自光緒八年奉兩江總督左爵帥通飭典捐各減其半係爲惜商起見三年以來己省各典捐錢四十餘萬今議改照向例起捐全數充餉統計合省每月可得餉銀一萬餘俟各口撤防後仍從减半歸於地地方支用右議五條係以蘇省計之每月約可得銀四十餘萬以十八省計之每月約月可得銀五六百萬兩民無所損而餉得其源以之造鐵甲製軍械募謀士練精兵俘法人於大洋之中不日可待也質之高明以爲何如 
[粤東官報]  
　　撫轅牌示高州鎭張得祥調省差委遺缺委署龍門協副將泿正源署○藩轅牌示南雄州州同缺委現署惠州府經歴曾紀　調署陽江太平司缺委從九品胡恩榮署准補陸豐河田司金杰飭赴新任 
[袁江官報]  
　　户部主事吳主政壽頣於正月十九日自揚州本籍起服來浦旋卽入都准補江西撫州所領運千總項善揚於二十六日赴漕轅叩謝飭知准補三十日漕轅牌示江淮衛繁缺著以安徽廬州衛守備李文斌調補南河候補同知吳用保於本月初一日赴漕轅禀知起服回工候補閘官馬國均奉漕憲委北城門稽查候袖叅將張德華奉漕憲委北岸石碼頭土圩門稽查候補都司林壽康奉漕憲委南岸南土圩門稽查候補閘官周斌奉漕憲委第一叚保甲候補閘宫吳登榮奉漕憲委第四段保甲候補閘宫金福田奉漕憲委第五叚保甲候補閘宫韓懋源奉漕憲委第六叚保甲候補閘宫章恒漢奉漕憲委第八叚保甲 
[將去甌江述懷與郡邑諸友言别並申謝悃得四百二十字録請諸大吟壇是正]  
　　我家先世居燕濱半耕半讀堯天民我祖始遷來城闉不治生産甘清貧中年課子老課孫子命不禄孫成人吁嗟我生偏不辰母少苦卽貞松筠上有遲暮之雙新下有保抱之傳軫孩時乳名 
洎痕洗面聲爲吞紡車軋軋佐饔飱孝養無間供晨昏朂哉願子張吾軍兒承家學訪清芬師訓母教書等身若金在冶泥在鈞童年忝擷魯洋芹方期壯志于青雲何圖弱冠遭邅迍范喬捧硯涕泗紛十年槖筆久沈淪雖復一舉登龍門未報涓埃鞠育恩從此落拓勞蹄輪晉趂燕薊爲舘賓大山小山皆鳳麟山右何氏昆仲先後成進士老馬一蹶不復振六上春官按劍愼歸擁皋比甌江漘板輿　養三十春高才諸生何彬彬虎榜姓氏聨同羣青勝藍兮火傳薪祗愧師道非河汾洙泗之間猶斷斷講堂禮材同掄改建瑞岸文廟郡學則鼎新之鐘鼓爼豆皆莘莘 
春秋上丁始用樂千秋金石恣討論百年志乘重編新著東甌金石志及嘉邑志體例未免參疵醇窮年矻矻何足云謬荷語君情慇懃猥以鄙事謀策勲榮以華衮寵以文投贈聨額製錦題名適符四十賢人之數刻畫無鹽太無因絲繡平原擬不倫臨歧不忍袂遽分我有一言請具陳高堂上壽將九旬樹高葉落總歸根吾郷諺語他郷雖好懷榆枌願言烏鳥私情申汾湖紫蟹鶴湖蒓鱸魚况是松江鄰江南此去斗轉寅家慈壽辰在正月春酒介壽酡顔醺孫曾環侍尤懽忻此樂何極全天眞[  嘉善鰲峯戴咸弼呈稿]  
 
 
 

Page 10

 
 
   
 
 

Page 11

 
 
[光緒十一年正月二十九日京報全録]  
　　宫門抄○諭旨三道録前○發抄旨四道○漕督吳奏請暫停分發摺○黔撫李奏革都司等片○浙劉奏請予謚建祠片○大臣毓等奏撥提銀兩摺○愼撫張奏爲審明定擬摺○又奏爲匪徒正法片○大臣文等奏請摘頂勒追片○黔撫李 
奏爲調署知縣片○正月二十九日户部通政司詹事府八旂兩翼值日無引見○瀅貝勒假滿請安○順天府奏京師得雪四寸有餘○召見軍機○發抄張之洞奏廣東省甄别千總劾不及數奉旨兵部知道欽此○又粤海關籌解第三批抵還閩省應解京餉奉旨該衙知道欽此○又雲騎尉張國楨補黄岡恊在營守備奉旨兵部議奏欽此○杜嘠爾等奏臺站苦累西路雜差仍由嘉關峪行走奉旨着照所請該衙門知道欽此○○漕運總督臣吳元炳跪奏爲衛帮候補俻弁人數太多擬請暫停分發三年恭摺具陳仰祈聖鑒事竊臣聞往年全漕河運事煩費重缺優政簡一時逐利之徒紈絝之子趨之若駑卒致各缺裁汰大改舊章而後卽於現今之漕務逈非昔比而候補俻弁轉視昔年爲多查衛守備由外補者僅調繁所遺八缺候補乃至六十九人衛千總之由外補者僅四缺候補至五十九人有到標多年未獲差委一次者名雖候補幾同廢置夫衛所之職與文吏無殊候補之員皆他年實任平時毫無歴練到班卽予序補美錦學製鉛刀試割安望其勝任而愉快乎迨至債壞覆餗叅劾隨之所悞固己多矣甚非所以惜人才重公事也臣到任後定爲分班接見之時聆其言論察其舉止其人之邪正誠僞久而自知該備弁時見長官亦必謹愼持躬不敢縱恣但未試之以事無以定其才具之短長似此擁擠差委又何能徧及且查投標衛職多由軍功保舉而來以打仗出力之員不用之營而用之衛亦覺不甚相宜再四籌思擬請將衛守備千總暫停分發三年守禦所千總亦請一體停止數載俾候補之備弁稍爲疏通而差委有期亦得因材造就如蒙俞允卽於奉旨之日停止收標並請飭下兵部咨行各路統兵大臣嗣後打仗立功之員毋保衛職以免用遺其才臣爲愼重漕務蔬通員缺起見是否有當理合恭摺具陳伏乞皇太后皇上聖鑒訓示謹奏軍機大臣奉旨兵部議奏欽此○○李用清片再臣因黔民栽種鴉片有妨民食奏佳分年禁革並通飭各營屬遇有公地不准私行栽種在案乃竟有歸化營守備補用都司世襲雲騎尉曾憲典串同外委劉正興將該營教塲公地私行租與民人黄文栽種鴉片經該營遊擊蔡興國揭由提臣派令本縹右營千總劉長庚馳詣勘明咨會奏叅前來臣查曾憲典身任地方理應協同查禁乃敢抗違圖利先爲民倡實屬荒謬糊塗不稱厥職相應請旨將該都司曾憲典外委劉正興一併革職以示懲戒除咨部查照外謹會同雲貴總督臣岑毓英貴州提督臣羅孝連合詞附片具陳伏乞聖鑒訓示謹奏軍機大臣奉旨着照所請兵部知道欽此○○劉秉璋片再據省城紳士前户部左侍郎王文韶等呈稱同治八年十一月二十五日内閣奉上諭候補國子監司業孫詒經奏詞臣全家殉難請予謚建祠一摺等因欽此欽遵在案竊查原任翰林院編修張洵闔門殉節後嗣無人現在專祠落成祀典尚成虚設查紳等同郷原任湖北學政馮培元兵部侍郎戴熈湖南衡永彬桂道俞焜均蒙恩准建立專祠旋於同治十年三月經巡撫楊昌濬奏請列入祀典春秋官爲致祭奉 
旨允准遵行今張洵專祠事同一律援案公懇奏請列入祀典由地方官春秋致祭等情到臣據此臣覆查無異合無仰懇天恩俯准將原任翰林院編修張洵專祠列入浙江祀典由地方官春秋致祭俾垂久遠除咨禮部查照外理合附片陳請伏乞聖鑒訓示謹 
奏軍機大臣奉旨著照所請禮部知道欽此○熱河正總管奴才毓秀副總管奴才文佩跪奏爲熱河會計司現存銀兩提撥緣由恭摺奏聞仰祈聖鑒事竊查熱河會計司收存御馬口分一項係每年各莊頭所交雜糧折價銀兩前經奏明作爲熱河官兵俸餉按季動支在案嗣經前任總管松桂等查明御馬口分項下銀兩旣作爲官兵俸餉正欵照例咨報外每於年終徴收後請將此項銀兩一併歸入奏報以昭愼重等因於道光十九年三月十四日附片具奏奉硃批依議該衙門知道欽此遵在案伏查會計司外庫所存銀兩自上年十二月十八日奏明提撥後存銀四千四百十三兩八錢三分二厘本年新充莊頭鄭廣俊陳忠元補交銀五十三兩六錢六分四厘共存銀四千四百六十六兩四錢九分六厘奴才等遵照成案卽將此項銀兩如數提撥歸入明年俸餉項下支用至本年各莊頭應交雜糧折價銀四千四百六十六兩四錢九分六厘經奴才等督催均己全數徴齊擬請歸入外庫另欵收存以備次年預提俸餉之用除照例咨報户部内務府備案外謹將提撥收存銀兩數目緣由恭摺奏聞伏乞皇太后皇上聖鑒謹奏軍機大臣奉旨該衙門知道欽此○○雲南巡撫臣張凱嵩跪奏爲解審絞犯中途脫逃之解役人等審明定擬恭摺仰祈聖鑒事竊照蒙自縣解府審勘絞犯黄舜喜在途脫逃一案當經臣將簽差不愼之署知縣韓再蘭奏叅交部議處光緒十年六月二十三日奉旨着照所請該部知道欽此欽遵轉飭行提人卷來省審辦旋據該縣將解役等解省並聲明長解差役吳順接護兵丁黄嘉興均仍未獲卽先發委審辦去後兹據雲南府知府鄧華熈審擬由署臬司熊昭鏡覆審具詳前來臣覆加查核緣蔣有李添鳴楊春分隷阿迷羅平蒙自等州縣均充蒙自縣差役逃犯黄舜喜因查問失物與左世昌口角爭鬧用刀劃傷左世昌身死依律擬被監候光緒十年五月二十六日經該縣韓再蘭提犯騐明刑具完固裝入木籠簽差蔣有吳順移營兵傅榮貴史多福恊同解府招審並添派李添鳴楊春隨同照料嗣行抵鷄街汎傅榮貴等將犯交替由汛另派兵丁黄嘉興接護是夜行至　店街天色己晚卽在范得安店内歇宿三更後該兵役等困倦睡熟黄舜喜扭斷鐐銬扳折木籠由屋後挖墻逃逸該役等驚覺追捕無蹤長解差役吳順與護解兵丁黄嘉興畏罪亦各逃逸報縣勘騐禀經臣先行奏叅並行提人卷來省審辦差役蔣有於取供後在監病故委員騐訊禁醫人等並無凌虐情弊批飭歸案擬辦兹據審擬由司覆審具詳前來臣覆核無異此案解役蔣有等管解擬絞人犯黄舜喜赴府勘審並不小心管押致令中途脫逃雖訊無鬆刑賄縱情弊究屬疎忽自應按例間擬長解差役蔣有合依解審斬絞重犯果係依法管解偶致疎脫審有確據暫行監禁例現己在監病故應與訊無凌虐之禁卒人等均毋庸議差役李添鳴雖無押解之責惟旣派在照料咎亦難辭李添鳴楊春應照押解罪囚中途不覺失囚减囚罪二等律於逃犯黄舜喜絞罪上减二等各擬杖一百徒三年據供親老丁單是否屬實查明取結另行辦理逃犯黄舜喜解役吳順接護兵丁黄嘉興仍飭嚴拿獲日另結無干省釋以免拖累再此案犯逃地方當在縣境並無接護短解應議職名其原簽差官署蒙自縣事試用知縣韓再蘭前己奏叅應俟一年限滿再行分别辦理除簽差護解武弁另行咨叅並供招咨部外所有審明定擬緣由謹會同雲貴總督臣岑毓英恭摺具陳伏乞皇太后皇上聖鑒勅部核覆施行謹奏軍機大臣奉旨刑部議奏欽此○○張凱嵩片再滇省迤東一帶緊接川黔時有匪徒境生事查上年十月宣威州色空地方有一川省道人劉停見妄言禍福以幻術煽惑愚民且私刻僞印約衆起事經該州文武訪聞並據被惑民人赴州投首當將該犯拿獲解省提訊供詞旋認旋翻又復在監患病旋據醫痊由司定擬具詳前來臣親提研訊騐明私刻僞印據供認邪言煽惑各情不諱查滇省邊陲人心最易摇　似此邪言惑衆之僧道豈能以謀叛未成任其狡展稍　拘泥當經批飭將該犯照懲辦土匪章程卽行正法除出示叙録情罪並　傳首犯事地方示衆俾昭炯戒外所有懲辦匪犯緣由謹會同雲貴總督臣岑毓英附片陳明伏乞聖鑒謹奏車機大臣奉旨刑部知道欽此○○奴才文緒禄彭跪奏爲經收押租催辦不力之協領請旨摘去頂戴勒限嚴追以清欵項恭摺仰祈聖鑒事竊光緒六年間經前任將軍定安奏派副都統銜協領廉忠清丈巴彦蘇蘇各叚地畆所放夾荒押租欠交錢九千九百餘吊屢經嚴追始據呈交二千餘吊尚欠錢七千餘吊雖據該協領禀稱實欠在民第未先收押租卽行放地辦理究屬不善若不嚴叅勒追無足以清要欵相應請旨將該協領廉忠先行摘去頂戴勒限兩個月飭令趕卽如數催齊倘逾限不完再行從嚴叅追以儆怠玩所有奴才等特叅催收不力之協領摘頂緣由理合恭摺具奏伏乞皇太后皇上聖鑒謹奏軍機大臣奉旨着照所請該部知道欽此 
○○李用清片再署綏陽縣知縣章其甲調省遺缺查有安南縣知縣現署桐梓縣知縣事丁耆讀書本色堪以調署所遺桐梓縣員缺查有綏陽縣知縣魏學恒年壯有爲堪以署理藩司曾紀鳳署臬司吳自發會詳前來除檄飭遵照外謹會同雲貴總督臣岑毓英合詞附片陳明伏乞聖鑒謹奏軍機大臣奉旨吏部知道欽此 
 
 

Page 12

 
 
[光緒十一年正月三十日京報全録]  
　　宫門抄○上諭三道録前○發抄旨五道○滇撫張奏爲遵旨酌擬摺○東撫陳奏爲奏請建坊片○大臣林奏爲請緩引見片○大臣楞等奏竊遵保出力員弁摺○浙撫劉奏爲審明定擬摺○閩督楊奏爲撫卹琉球難民摺○正月三十日禮部宗人府欽天監侍衛處值日無引見○禮王謝紀録恩○莊王絪貝勒大額駙各假滿請安○那公請假十日○如見軍機延煦○明日吃肉卯正二刻入座○發杪裴蔭森奏接署船政大臣關防謝恩奉旨知道了欽此○謙禱奏建昌令陳功亮開缺另補奉旨吏部知道欽比○又豐寗令文卜年暫護承德守奉旨知道了欽此○德響奏勸辦晉豫賑捐出力之知府顔鍾驥查明委辦賑務日期奉旨吏部議奏欽此○又解十年分七八兩批漕折銀兩奉旨户部知道欽此○○雲南巡撫臣張凱嵩跪奏爲滇省安置軍流各犯遵旨酌擬變通安插恭摺仰祈聖鑒事竊查前准刑部咨開本部具奏各省軍流徒犯脫逃日衆亟應變通一摺内開各省安置軍流徒各犯凡遇修城挖河負糧運炭一切力作之事能使各犯充當夫役量予工食時加編管不令散處或亦變通之一法請旨飭下直隸督撫悉心妥議詳細具奏等因奉旨依議欽此當經行司去後兹據署按察使熊昭鏡議詳前來臣查各省解滇安置軍流人犯現計流犯十名遣犯軍犯四十七名爲數無多向由地方官發交郷約管束按月點丱藉以稽查愼省兵燹之餘地方瘠苦各犯尚知守法自尋力作謀生脫逃者少部臣議令編管各犯使之充當夫役量予工食以安其身自係變通之一法現計各屬墾荒開礦原本需人似可安置惟銅廠砂丁千百爲羣皆由頭人自招募以便約束開墾荒蕪田地業各有主男耕婦饁勞苦躬親亦無須外至流人爲貸其力竊按充軍之法始自前明原因軍衛恒缺罰令外屯各隘以實什伍迨後裁撤邊衛此法不行現查滇省開化府邊界緊接越南向設有卡六十餘處由開化鎭派兵守禦以固藩籬軍興後邊備空虚卡堡頽廢將來大軍入關後建碉設卡整飭邊防似可預將解滇之軍流等犯除年逾六十及己成篤廢疾者照例發入養濟院外餘皆發往開化鎭酌撥赴邊派守一處卽責成汎弁管束仍酌依犯無資財手藝之例給予口糧附近荒地並准自行墾種如能安分守法勤愼當差十年期滿准予查辦釋回願留邊効力者聽至徒犯一項前因犯易脫逃尋仇報復曾於體察盜案情形案内請將搶刼徒犯毋庸解配在籍鎖帶鐵桿石墩五年奏奉諭旨允准遵行在案此外雜案徒犯人數寥寥應仍舊發交各屬安插似無庸另議變通除抄摺咨部查核彚辦外所有遵議緣由是否有當謹會同雲貴總督臣岑毓英恭摺具奏伏乞皇太后皇上聖鑒訓示謹奏軍機大臣奉旨刑部知道欽此○○陳士杰片 
再查歴城縣紳士候選郎中陳汝恒自上年五月起節次捐助賑欵製辦棺木棉衣修盖廠屋散放磨餅共計東錢一萬八千吊銀一千五百兩據稱係奉其生母一品命婦陳王氏之命不敢仰邀獎叙又歴城縣紳士中書科中書陳錫麟遵其母陳樓氏命先後捐助賑銀三千兩又據賑撫局司道詳前任福建督糧道葉永元因山東黄水爲災奉其父母葉海全葉陳氏命捐助賑銀一千兩又前任樂陵縣知縣楊一鶴遵其故父母三品封職楊𦐦三品命婦楊張氏遺命捐銀一千兩夏津縣知縣吳家畛遵其故父訓導吳光槐故母康氏高氏梁氏遺命捐銀一千兩卽墨縣知縣調署歴城縣知縣程兆祥遵其故父母四品封職程漣四品命婦程張氏遺命捐助棉衣一千件又據上海協賑公所二品封職施善昌禀稱花翎刑部奉天司郎中韓葆元遵其故父二品封職韓焕遺命並奉母二品命婦韓沈氏之命捐助棉衣一千件江南江甯縣附生張桓遵其故父張鵬芝遺命並奉母張焦氏之命捐助棉衣一千件浙江蕭山縣監生沈次咸遵其故祖父候選知縣沈秋華遺命捐助棉衣一千件浙江仁和縣附貢候選同知舒焕昌之母三品命婦舒魏氏捐助棉衣一千件以上銀衣兩項均經先後解局分撥各災區散放懇請奏獎前來臣查官紳捐助賑濟銀兩其有願請建坊者節經臣工且奏荷蒙俞允在案今陳汝恒等仰體親心捐施鉅欵洵屬急公好義主韓葆元等所捐棉衣應照直隷賑捐章程每件作銀一兩亦與建坊定例相符合無仰懇天恩俯准候選郎中陳汝恆中書科中書陳錫麟爲其生母前任福建督糧道葉永元等各爲其父母浙江蕭山縣監生沈次咸爲其祖父並浙江仁和縣命婦舒魏氏在於各原籍照例建坊給予樂善好施字樣以示旌獎出自逾格鴻慈謹附片具陳伏乞聖鑒訓示謹奏軍機大臣奉旨着照所請該部知道欽此○○林壽圖片再漳泉兩郡係瀕海要冲所有團練事宜亟應擇人分理以資董率查有翰林院編修龔顯曾勤愼安詳刑部主事黄貽楫精明幹練就地情形均爲熟悉堪以邀同會辦黄貽楫前經吏部尚書徐桐遵保人才奉旨由吏部帶領引見應請恩准暫行留籍辦理團練俟防務稍鬆再由撫臣給咨赴部理合附片陳明伏乞聖鑒謹奏軍機大臣奉旨着照所請該部知道欽此○○奴才色楞額奴才崇綱跪奏爲遵保劄岩械門案内尤爲出力漢番員弁恭摺具陳仰祈聖鑒事竊奴才等前將劄雅三岩尋釁搆兵派員查辦一了息緣由於光緒十年二月二十八日附片具奏旋於閏五月初六日奉到批廻軍機大臣奉旨准其擇尤酌保毋庸冒濫欽此遵卽欽遵恭録轉行並飭取該漢番員弁等履歴銜名去後兹據察木多粮員俞鑅遊擊何長榮等查明在事出力員弁番目開摺呈送前來奴才等伏查劄岩械門一案幾釀釁端經該粮員遊擊等就近派員查辦妥爲了息消患己萌洵屬著有微勞兹奉諭旨准其擇尤酌保謹將此次尤爲出力漢番員弁等繕具清單恭呈御覽伏候恩施以示鼓勵所有遵保劄岩械門案内尤爲出力漢番員弁緣由理合恭摺具陳伏乞皇太后 
皇上聖鑒訓示謹奏軍機大臣奉旨着照所請該衙門知道單併發欽此○○頭品頂戴浙江巡撫臣劉秉璋跪奏爲審明殺死期親服嬸母女一家二命兇犯按律定擬恭摺具奏仰祈聖鑒事竊案查西安縣民柳位成故殺胞嬸柳柴氏並戳傷堂妹黄柳氏各身死一案經臣行司飭審去後兹據按察使孫翼謀轉據杭州府等審明擬議解勘前來臣親提研鞫緣柳位成卽柳貽導又名六狗籍隷西安縣己死柳柴氏係柳位成期親服叔母己死黄柳氏係柳柴氏出嫁之女係柳位成降服小功堂妹柳位升係柳位成大功堂弟向在柳柴氏家傭工均與柳位成先無嫌隙柳位成游蕩度日屢向柳柴氏借錢因其不務正業未允借給光緒十年六月初一日柳位成在柳柴氏地内竊摘南瓜經柳位升橦見通至柳柴氏出阻未摘柳位成從兹挾嫌卽將家存宰猪尖刀用竹桿縳成長柄欲向柳位升尋毆洩忿是月初三日傍晚泖位升出門赴地工作柳位成瞥見隨携尖刀從後追毆柳位升驚覺逃走喊救柳柴氏與黄柳氏在屋聞聲出視上前喝阻並稱如此强横定當送官究治柳位成觸起柳柴氏不肯借錢之嫌今又袒庇柳位升欲行控究一時忿極頓起殺機卽用尖刃截傷柳柴氏左腿肚腹並左脊膂穿透左乳下倒地當欲逃走黄柳氏趨護拚命柳位成情急用刀嚇戳致傷黄柳氏右乳並劃傷左手心倒地與柳柴氏先後因傷殞命柳位成棄刀逃逸經柳位升回家通知柳柴氏夫妾柳妾氏同往看明投保將柳位成追獲報經該前縣歐陽烜騐訊詳報缷事移交該署縣郭泰昇覆審擬議由府解司發委杭州府知府吳世榮確審照擬解由果司孫翼謀解勘前來經臣提犯親鞫據供前情不諱究詰不移案無遁飾查律載姪毆伯叔父母故殺者凌遲處死等語此案柳位成因柳位升尋毆被期親服嬸柳柴氏喝阻輒敢逞忿故殺柳柴氏身死並因黄柳氏趨護嚇戳黄柳氏致傷斃命兇悖己極黄柳氏係柳柴氏出嫁之女應以一家論徧查律例並無殺死期親服嬸母女一家二命一故一門治罪專條該犯罪應凌遲無可復加自應仍按本律問擬柳位成除戳傷降服小功堂妹黄柳氏身死罪止擬絞輕罪不議外合依姪毆伯叔父母故殺者凌遲處死律擬凌遲處死先行照例刺字柳位升被追逃走不及救護應免置議各屍綰飭縣傳屬領埋兇刀案結銷燬除將全案供招咨送刑部查核外所有審明擬議緣由理合恭摺具奏伏乞皇太后皇上聖鑒勅部議覆施行謹奏軍機大臣奉旨刑部速議具奏欽此○○閩浙總督楊昌濬革議暫緩交缷福建巡撫臣張兆棟跪奏爲琉珠遭風難人循例譯訊撫恤恭摺仰祈聖鑒事竊據署福防同知羅大佑詳報琉球遭風難人毛有慶等十一名航海抵省當録舘驛安插一面飭傳通事譯訊據供毛有慶鄭兆麟武良佐是官吏玉代勢是船主玉城是死工外間等六人是水手俱琉球人氏駕坐小海船一隻於本年九月十三口在那覇府開船中途遭風順流漂行二十一日　福州五虎口二十三日到驛安插應各於安插日起每人日給米一升鹽菜銀六厘回國之日各給行粮一個月並照例加賞物件動銷存公銀兩將來加何回國另行察看辦理由藩司沈保靖核詳請奏前來除造册咨部外臣等謹恭摺具陳伏乞皇太后皇上隔鑒謹奏軍機大臣奉旨該部知道欽此 
 
