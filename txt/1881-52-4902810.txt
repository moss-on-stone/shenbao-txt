# 1881 - 52 - 4902810

 

Page 1

 
 
[重印皇朝直省地輿全圖出售] [  點石齋主人啓]  
　　本齋前有直省地圖排印出售係照漢鎭輿圖局原本照印久已蒙海内珍賞亦旣銷售將盡矣而購者源源仍復不絶兹又將銅板一統輿地全圖逐省分印益加縮小以便舟車携帶而每省各府州縣則又詳晰標明毫無遺漏校對更精裝訂更工裝成一本悉用綢面刻已告竣定於下禮拜一卽二月初一日出售每部收回工本洋八角正售處仍照原例諸君幸卽賜顧爲盼 
[點石齋印售書籍碑帖字幅價目] [  本齋主人啓]  
　　本齋於去年在泰西購得新式石印　器另用照相之法照印各種書畵皆能與元本不爽錙銖且神采更覺煥發至照成縮本尤極精工舟車携帶者可無累墜之虞且行列井然不費目力誠天地間有數之奇事也今在申報舘申昌書畵室出售合將印成每種價目列左 
書籍○縮本字彚二角五○晚笑堂畵傳三角五○英字入門一角五○耕織圖五角○華英字典五角○聖諭像解五角○簡明目錄七角五○鴻雪因緣圖記一元○廣治平略五角○歴代名媛圖説七角○華英通用要語一角五○狀元圖考一角二○於越先賢圖傳二角五○萬壽盛典五角○華英文字合璧二角五○黑蠻風土記二角五○華文譯英文字典八角○汗簡二角五○詩畵舫六角五○帝鑑圖説六角○華英説部撮要四角○華英尺牘二角五○殿版初印康熙字典每部一本實洋二元又每部四本康熙字典實洋二元三角○篆文四書七角五○無師自通英語錄五角○泛槎圖洋一元 
　　　帖○玄秘塔二角連裱六角○王樓夢墨蹟連裱三角五○董其昌成樂軒八分連裱一角六○玉版十三行一角連裱一角八○家廟碑一角五○張玉德崇仁寺碑一角五○成親王閑邪公家傳八分連裱一角六○多寳塔一角八連裱三角八○徐昌緒書陳文恭語五分○聖敎序二角五紙裱五角五○米南宫虎邱詩一角二紙裱二角六○趙之謙書陳夫人家傳二角紙裱三角五○又琴旨一角二紙裱二角二○梅野人草書八分紙裱二角○何子貞上曾滌相詩七分連裱二角二○沈桐敂書王右丞遺事七分裱加八分○表忠觀碑縮本一角已裱二角○近今翰林墨蹟三角連裱六角五○爭坐位一角已裱二角○趙子昻龍興寺碑一角已裱二角五○文徵明前赤壁賦墨蹟一角五已裱二角七○董其昌秣陵碑一角五已裱三角三○梁文定公墨蹟七分已裱一角五○汪士鋐豳風墨蹟一角已裱二角二○虞恭公襄公碑一角五已裱三角板面三角五○皇甫君碑二角五已裱五角加板面五角五○該制官箴孫玉庭書連裱一角○靈飛經二角裱者四角○顔魯公祭姪稿一角半裱者二角七○九成富體泉銘一角五○董文敏公蘭亭叙一角二裱者二角七○譚禪合詠劉石菴王逹齋兩先生書二角半裱者四角○戴府君墓誌銘曾君熙書七分裱者一角九○戴夫人墓誌銘戴君熙書四分裱者一角二○十思疏祁君廷杰　蹟六分○詒晋齊巾箱帖每部收洋四角裱成紙面而加夾板者則洋八角裱成板面而加　套者則洋一元 
　　字幅陳鴻壽行書立軸一角綾裱三角五○王雲山行書小屏六條八分○汪聯卿行書中屏四條一角裱者四角○王雪山行書中屏四條一角○莫友芝條幅六張朱裱五角已裱一元○元和沈共之小篆條幅每堂二角五綾裱另加四角五○毛意香行書條幅每堂三角五綾德祁四角五○廖養泉書五尺字屏條每堂實洋四角裱成者每堂實洋一元 
[再書孫廉訪禁刊藥籖告示後] [  高昌寒食生]  
　　諺有之曰藥醫不死病佛度有緣人言雖粗鄙頗有至理存乎其間盖人苟病入膏盲雖和緩亦將束手而况泥塑木雕之仙佛求取藥籖則其效又安可必乎苟其命不當絶則雖傷寒而與以瘧疾之方虚症而投以攻伐之劑亦有可以得生者而况各廟之藥籖初無峻厲之方分兩亦復不多卽使偶有錯服亦未見其有害也鄉間貧困之家偶患病痛旣不能延醫服藥而又不忍坐視其死則乞靈于廟宇求取仙方或一方一服或三方并服彼之意盖以爲方從仙賜卽不專恃草木之靈當必有仙佛暗中呵護之故一心專注於仙佛而藥籖猶其後焉者也然竟有服之而愈者人乃益從而神之其實則其病本不當死故有轉機醫書有言不服藥爲中醫盖言藥之而誤則不如不與服藥聽其病轉經入絡亦可漸愈仙方藥少而分兩輕且其所用者多係無關緊要之藥雖服與不服等故歴來從無官府禁止之事以其雖過信仙佛然較之捉鬼看香頭延請無知老嫗妄投藥餌則畧勝一籌也雖然籖中固無峻厲之藥而桂圓十四顆熟地三錢之類亦常有之設與風寒感冒者服之卽使命不該絶而紏纒當無己時麻黄五分大黄三錢之類亦間有之設與氣血交虧者服之則汗多必至於亡陽瀉甚必至於虚脱其爲害亦未嘗無之求仙方者固注意於仙佛而服仙方者所服究屬藥物一或有誤則性命直喪於仙佛之手矣而且求仙方者亦或間有對症之時設使所求之方絶不對症而旣已求之必使服之一似求而不服仙佛必然見怪不但不能速愈反將降之以禍者噫嘻何其可笑也近來醫生絶少眞方實學切脉間症斟酌開方而粗心者或以人之性命爲兒戯拘泥者或以人之病症爲嘗試甚至虚實顚倒寒熱混雜本有可轉之機而反以藥斃其命尚有時日可緩而反以藥促其生凡若此者遍地皆是外科則尢屬手軟而心很偶遇瘡毒本無甚關係而彼以藥使之爛然後勒索重酬爲之收功猶復稍留根柢以便爲後來再得酬資起見此其人心雖毒而本領尚高也今之外科則能使之爛而不能使之收功心頭之肉已挖而眼前之瘡不愈尤堪痛恨如上海街衢徧貼招紙自言專治毒門限日包痊等類一經伊手悔恨無窮若此類者實與泥塑木雕之仙佛相類且轉不如泥塑木雕之仙佛猶不勒索人之重酬猶不耗費人之請封號金也杭城之醫生其請封號金遠遜於上海然吾謂醫生而果能治病雖聲價自高猶可曲恕若毫無本領隨意妄猜强記二三十味藥料便詡詡然自以爲盧扁復生者雖請封號金分文不取猶將治以庸醫殺人之罪又何怪人之信醫不如其信仙方也顧近來之醫固不可信而仙方究不足憑醫生所開之方尙或由望聞問切而得仙方則但憑所籖之躍出其於症候之符合 
 
 

Page 2

 
 
第二章與否不可知也况醫生之方尚屬每劑一服卽有君臣錯配尚不至於寒熱父攻仙方則人每以三方并服安保三方之中果皆性歸一律設或錯服其害立見雖聖朝以神道設教亦初非教人以聽於神而不聽於人也浙省孫稼堂廉訪深知杭人之酷信仙佛成爲痼習凡有患病之家往往不延醫生而專從事於仙方且有三方并服之説貽誤非淺故特大張曉諭以爲患病須求良醫卽使醫家束手不得已而禱之於神亦惟憑一片誠心相感格斷不可但憑仙方且三方併服以致貽誤此其體恤民瘼不憚諄諄勸諭之意可謂無微不至矣爲民上者曷弗皆以廉訪之心爲心也哉 
[學憲出轅]  
　　浙江學憲張霽亭宗師聞定於正月二十八日由上碼頭啓程按臨衢州次及嚴州再次及寍紹兩郡俟寍紹試竣仍卽回杭故杭府屬縣試定於三月朔日開考府試定於四月朔日惟尚未懸牌未知有更改否也 
[聞劾氣死]  
　　皖垣池太同知熊韻臣司馬楚北人去歲大計被劾後卽由上憲委許司馬前往署理正月中旬許司馬始行赴任然熊之眷屬幕友將客臘大計被劾情形互相隱匿司馬實未聞知今新任已來勢難再隱當將憲行公牘呈閲司馬甫經閲畢卽面白如紙心痛如焚目翻口呆霎時口吐鮮血越日而死聞熊君性本急躁而又好居人上其家人之所以不與聞者誠恐其急怒成病今轉因是而速之死實非所及料也 
[眈酒肇衅]  
　　蘇閶外朱家庄火神廟某僧者躭於酒性素傲慢而酒後復暴躁異常廟中雇用香火某甲人更倔强因之彼此早有芥蒂一日僧已酩酊命甲復爲沽酒甲以時届二鼓酒肆已閉不肯前往被僧辱駡不堪甲當時不與計較含怒入廚俟僧睡熟取菜刀向堦頭磨厲意欲殺僧洩忿幸巡查局員聞刀聲霍霍然急拘某甲究問緣由重責數百板飭交地保驅逐出境維時僧尚酣臥禪床比經地保呌喚蹣跚跛倚而出猶覺宿酲未醒噫是夜苟非局員經過醉和尚已於刀頭證果矣 
[挑塘得錢]  
　　揚州西北鄉離城三十里有鎭名楊獸醫壩該處之王家莊居民皆務農地多山田每年春初西北鄉農户必挑掘塘壩令寛深以蓄水兼取其泥以滋培田畝去歲冬間亢旱河塘俱涸故今春宜挑掘更深王家莊有王大者種田十餘畝多子女前日夫婦率子女合力挑塘甫至丈許鋤忽触物有聲堅硬如鐵掘不能下力擊之鋤頭皆缺其妻性素黠疑有窖金搖手禁之夜靜携具復往掘鬆四面泥土果見纍纍者皆青蚨盡數取起得八十餘千文王不識字不知何代物以其色尙新知非古錢因洗出數十文携入城問其田主鷗波舫主人主人審視則錢上字皆太平天國通寳驚問字迹皆同乎王云皆同主人告以此乃髮逆所鑄用之不行藏之不可惟有敲碎作廢銅售耳王如其命 
然畢竟不知此錢從何而來且該處數百年來一荒塘並非第宅誰于此作窖藏耶眞乃不可解矣此正月十九日事其碎銅今已售去云 
[藉端開賭]  
　　寍郡向有一種賭棍藉廟會爲名開塲聚賭曾經宗太守拏辦示禁在案無如日久玩生復萌故智近聞西南鄉櫟社禮拜殿以及黄公林廟又藉社祭爲名特雇名班唱戯廟外搭廠聚賭不特徒長鬥毆之風且恐或釀人命有地方之責者其申禁之哉 
[私造假票]  
　　假造鈔票向垂厲禁故爲之者類皆無業游民藏頭露尾自恃逃竄之易偶一試之不謂家在本處身處公門之中而亦蹈此轍上月初十日南昌之榮豐庄有某甲手持錢票四紙取錢該庄年下頗爲假票所累正在留心逢票皆仔細查察此日甲持票至查係贋物登將甲扣留盤問乃甲亦生意中人票則臬署兵科王某所付該庄因與同往根究比至見王某出其眞票較對王猶一味强辯詎假章收拾不密當被該庄看見一塊卽扭王至縣署控訴一訊便服現聞押候懲辦云 
[津俗記聞]  
　　五方風氣不齊各從習慣官吏亦不强違人情乃聞客言津郡風俗數端其間不乏瑕疵可摘因彚錄之不但酒後茶餘足資談助亦見習俗移人賢者不免安得良有司擇其弊之尤者轉移而禁革之也同姓不婚所以重男女之别禮書著爲明經天津則除却簪纓門第詩禮人家同姓結姻比比皆是且謂較聯盟異姓者尤易好合無間盖不以爲背禮而轉以爲佳談遇事直稱張門張氏李門李氏死後銘旌亦然此風烏可仍也禮與其奢也寍儉喪與其易也寗戚盖尚質也津郡每遇喪事輒高搭捲篷門竪牌樓開喪受弔雖在平民其氣象居然大家每七延請僧道禮懴誦經尤重出殯之舉窮奢極侈越禮犯分且隆而重之曰大殯幢旟旗幟之賃價執事夫役之工食動至不貲故出殯費用恒有糜千金者殷富之户尙不足深惜其左支右絀東挪西移者亦難以屈指計謂不如是卽不足爲宗族交遊光寵惟出殯旣如此奢華落葬宜如何鄭重乃誇外觀之有耀昧入土之爲安親朋執紼送喪大都自郊而返旣則棺柩委之路隅津人名之曰坵遂以爲畢乃公事求其馬鬣早封牛眠預卜者十不一覯往往柩上金字某祖某妣赫然如新而棺木已爲風霜剥蝕狐鑽貛穴觸目悽然是皆當年出大殯者也停棺不葬律有科罪之條津人何厚於出殯而薄於營葬乎大布爲衣大帛爲冠自古爲昭而津地時尚槪用洋布無論單夾棉裘用大布者其鮮婦女則更喜紅緑洋布洋紅洋緑每尺價至一百餘文又競以辫子欄杆沿肩鑲袖常有洋布女衣一領價需四五千文者洋布本不耐久再經染色一二年後布霉色變卽成廢物若用大布免沿飾各事其價值一領可作兩領其服用一領可當三領該處灾荒時作民間不甚殷實何必如此虚費哉至于酒食是議婦女之職乃津郡婦人其烹調精美者固亦有之然就大槪而論不過眼前之烹魚煮肉能事已盡揆諸中饋之義未免有疏且多不儲宿糧卽小康之家亦日沽米麵於市肆狃於積習不厭其煩也古禮通家男女不避然不過修相見禮從無婦女酬應等巾幗于衣冠者天津則冠婚喪祭滿座閒翠繞珠圍名姓相通觥壽交錯在搢紳門第夙嫻閨訓不至如斯若碧玉小家則相率效尤未能免俗苟使少形羞澁親朋且從而竊笑之又例有婦遺姑嫜之禮每一膳至七箸交投絶無遜讓不嫌饕餮面前如置一碟堆積無算飯餘卽携以歸家似此情形亦殊不雅東床有半子之稱長嫂有比母之諺是婿之於岳叔之於嫂名分攸關不容凌躐也而津佫則婿可毆岳叔可毆嫂遑志者旣毫不爲怪身當者亦逆來順受曾於城南陋巷見婿索翁逋數語未了拳脚交加乃岳一似小杖受而大杖走者並不回手迨後肢體受傷隣 
 
 

Page 3

 
 
第三章里調處着婿長揖謝過了事尊卑之分蕩然如斯弊俗何可爲訓乎客所言如此其中有無訛傳則不得而知矣 
[教瞽良法]  
　　瞽者不忘視古有斯語然欲其識字作書則從來無此妙法乃西人近創爲教瞽者識字握管諸法頗爲精妙爰亟錄之其法用鋼條鐫二十四字母皆令凸起令瞽者摸而識之或以堅韌之紙用鉛字重印其字於上使反面字迹透出則隂又陽文俱可按摸再授以拚法日久自能通曉至教以作字則用細鋼筆用力書寫使之力透紙背亦可按摸而知其有無訛誤久而習慣竟可與雙眸炯炯者相頡頏惟西人字母少易於習熟華字則多不勝收恐未必遂能遍習但瞽者心靜苟使童而習之人一已百人十已千亦未嘗不可漸進也 
[爲丐呼寃]  
　　僕前由鎭回揚見大憲過境拉船之縴夫多係乞丐當差始以爲必給以飯食工錢乞丐等亦樂得而爲之誰知竟屬不然曾見有一老丐拉船到岸後伙房頭將老丐誘至僻靜處肆行毒年老丐抱頭鼠竄而去於是少壯之丐見此光景莫不颺逸後間旁人皆云大憲過境縣中辦差者雇縴夫拉船例給各夫飯食之錢無如雖有此名目皆爲書班差役侵蝕不能雇用縴夫只得找伙房乞丐頭拿差伊等在街亂拿乞中之稍强横者不能受伊束縛次等乞丐稍爲點綴卽可放去所拿者無非老弱不堪之人先旣楊腹從公後且以老拳從事此等情形見者固覺傷心聞者亦當酸鼻安得爲此輩大聲疾呼以逹當道之聽嚴加稽察勿使胥役肆鯨吞之惡窮民有狼籍之悲則亦德政之一端也[  冷眼旁觀不伏生觀啓]  
[赴津船名]  
　　節屇中和津沽計可解凍故本埠名輪船北上日期昨已列報兹悉初二日招商局開往之船曰豐順曰漢廣怡和洋行開往之船曰大沽曰順和其招商局之保大利運兩船準於初三日開行太古行之汕頭怡和行之新南升亦於初三日北駛想天津紫竹林一帶又增一番熱閙也 
[存疑免責]  
　　昨報列宕欠毆捕一案當經白繙譯商之朱明府斷將德芸青及其僕人分别責徵昨早朱明府詣捕房　德芸青是否職官雖無實據然究未便冒昧因重加詳詰着將是何名號何處當差因何到滬一切細情給予筆硯自行錄出當據德芸青開呈廂白旗滿洲頭甲玉麟佐領下人世襲世管佐領兼世襲騎都慰名德蔭號芸青同治九年選挑乾清門侍衞前年請假赴貴州省領先君俸銀法年由貴到滬因杭州滿管欠先君銀八百五十兩索之未歸故在錢塘縣涉訟以致躭延時日現聞銀已繳到縣署故擬往杭領取料　各欠欵以便動身回京朱明府謂旣係侍衞請假出京當亦有憑騎都尉係四品頂戴亦有文憑今何一無憑據旋據法包探禀稱昨日往福照樓搜查祗見有空箱六隻並無長物除破碎衣件外尚有尖頭小刀兩把今特呈上朱明府詢其刀從何來稱去年由貴州到滬帶有馬匹刀乃馬夫之物今馬已賣去矣官謂爾等杭州銀來還帳設一年不到勢必更難敷衍昨日西官面斷毆捕當予責　今姑從寛免責候查明再核所有僕人楊三洪祥兩人仍照堂斷施刑責畢著將三人管押於禮拜二再解公堂候斷起到短刀兩柄暫存捕房 
[查獲硝磺]  
　　前日法西捕在浦攤巡緝見有東洋車兩輛上裝七蒲包車後有一人押運其形跡似甚詭秘因上前盤詰豈車夫未及回答而押車人已如飛而去該捕卽着車夫推進捕房開看包内盡係硝磺詢之車夫據供實不知是禁物係在逃者於途中雇車其時蒲包堆在路旁伏求恩鑒法捕頭以此等事與車夫實無干涉今押車人旣已逃去車夫免于深究着卽釋放所有獲到之硝磺七大包并前一日緝到之兩包諒是一起隨商之朱明府請將獲到之私硝共九大包於禮拜二解歸公堂再解道轅充公云 
[帮兇遞解]  
　　前年顧忠溪馬連等刀斃馬榮楨一案屢將訊理及解府解司緣由列報嗣經過堂後仍發還上海縣收監今悉案已擬定着將爲從之馬連遞籍故昨日莫大令簽差將馬連遞解回山西原籍云 
[論招工]  
　　近日招工出洋又復盛行而其爲拐賣猪仔與否則固各持一説究無從辨别其是非也在以招工爲是者則曰檀香山土膏腴沃物産蕃滋華人前往儘可謀生活育妻孥且各項工值又極昻貴無論男女皆可藉以度日而所立合同又極公道均可自由並無拘束實與古巴秘魯判若天淵中國生齒日蕃生機日蹙與其爲飢寒所迫流爲盜賊上干國紀下擾閭閻何若飄然長往轉得樂土歟在以招工爲非者又曰此皆强辭奪理以售其奸而濟其貪夫天下豈有以素不相識之人萍水相逢慨然代出船價聽往萬里外洋俟抵埠後覓有雇工之所然後扣抵工值生死則不問利息則不計者乎其云給以小票携往行棧報名卽可下船是卽船言騙誘之故智也其云不須寫立承工期約是卽勢逼威勒禁錮終身之伎倆也其船艘往返省河黨夥徧歴鄉落肆其簧鼓及遇官弁查緝則詭稱搭客是又設定陷穽逐漸嘗試以期利藪之頓開也若爲民父母不嚴行查禁則奸人得志愚民受害將靡有底止矣是二説者其用心旣殊而其見解亦别然自有識者觀之欲爲國家謀生聚爲民生獲安全仍責諸爲民司牧者而已矣夫國以民爲本民衆則國强故朝廷軫念民依勤求民瘼萬機不暇仍慮及君民之間分隔情疎有所未週特設各官以代其勞而宣其澤是民之休戚固爲官所難恝置也今無故而招我子民遠泛重洋聽人管轄役之如馬牛待之如犬豕是無異已有子弟不以順聚一堂爲樂忍心張目聽其自鬻與人世爲奴僕也於心安乎於理順乎異日家庭有事禦侮無人而子弟之爲人奴僕忘其宗祖竟聽指揮操戈入室豈不悔恨靡及乎出洋雇工亦猶是已今日仍屬無妨異時必滋後累則官之查禁其不容少緩也必矣且猶有一説焉非我族類其心必異外國之招工豈眞一視同仁胞與爲量哉要不過藉華人之力以闢荒蕪而收功效耳功效已收荒蕪已闢則視同仇敵必驅逐之而後於心大快矣試觀舊金山之事可爲殷鑒彼當時何嘗不立有國書以昭信守今則埃利土之人奮臂一呼衆皆左袒見有華人登岸則羣聚而毆辱之遇有華人置産則合謀以焚掠之欺陵之事種種難述卽經訟諸　廷亦無從判其曲直行其庇護此與鳥盡弓藏兔死狗烹同一慨歎則外邦之人之可與共患難而不可與共安樂有可槪見查壇香山招工不自今始猶憶前歲初有船艘在省河載人前往曾經有心世道者將其情節詳述函致本舘登諸報中詎忽有武營人員到湝自稱奉憲委辦此事凡往雇工皆所情願並有殷實舖 
 
 

Page 4

 
 
第四章店代出甘結外間所傳不足爲信辭色俱厲嘵辯不休本館頗怪其無端而至不與深較及後詢悉其故蓋以有人出洋爲利者也則今之明目張胆公然招工者安知不有武弁其人在也竊以爲販人爲奴西國例禁綦嚴前蒙中外官紳恊力禁止其弊久已肅清在今日斷不宜聽其死灰復燃兹得紳士聯名禀控在大憲何難明查暗訪雷厲風行惟委用員弁則宜審愼斯不至見笑於西人而見欺於奸人不然卽日日查辦而陽奉隂違各皆視爲利藪則良懦無識之民其不爲所惑被所陷者幾希矣卽紳士不憚唇焦舌敝再三禀控於事究有何裨哉選循環日報 
[惜字緒言]  
　　僕偶客申江假館于公估局内每見各路銀到皆係出店扛抬而至爭先求估竟將箱内字紙抛棄滿地殊令人目不忍覩且惜字一節前賢隂隲文惜字篇無不剴切勸諭凡吾士商自幼皆入塾受師訓其誰不知敬惜聞此情形自當設法補救用特佈告請效福建廣東藏銀之法以稻草蘆柴易去字紙庶免抛棄卽功德無量矣[  桃花源裡樵人謹啓]  
[戒烟簡易説]  
　　鴉片自古有之其性收歛止痛安胃通氣治泄瀉補精神見於本草綱目者名阿芙蓉作丸治病謂之一粒金丹能治雜病數十種相傳至明季而外國醫生燒取其煙治病或用鼻嗅或用口吸總使薰蒸肺中而沁入血内藉以流利周身而病得漸愈然病愈卽不用原無所謂癮也惟有病者吸此治病時覺得四體暢適精神爽快病愈而仍然戯弄猶之病後常服調理藥也更有閒暇無事之人見有此益處亦相仿效日久而成不可少之物卽謂之癮二百年前盛行於南洋之爪哇數十年中人皆懶惰無能其國爲人所滅粤人之往彼貿易者甚多因卽傳染而至中國當此時也已不知爲治病之藥而竟視爲玩戯之物富有者但藉以逍遙遣興並不計耗財費工癮之有無尢非所論矣夫癮者病也常癮伏於身内也凡習慣一事而不能自已久用一物而不可驟缺者皆是成癮尋常之藥品食物無不皆然惟各有輕重之分又隨癮之輕重而有别生之弊端癮之最重而弊之最多者莫如鴉片吸其煙者肌肉消瘦容顔憔悴筋骨疲倦心志隳頺甚至損年促壽者有之弊端若此自然歸咎於鴉片殊不知鴉片爲藥中佳品無論有病無病俱能有益無損有病者而用之對症立見神效無病者而將鴉片膏浸酒久服每服一二厘必能肌肉豐肥容顔鮮美筋骨强健心志靈爽或致延年益壽者有之所以吸食鴉片所受之病並不在鴉片而在吸煙所用之燈火此卽别生之獘端蓋火焰之中發出之氣其性甚毒乃炭質變化之氣一分劑與空中之養氣二分劑相合而成今姑謂之炭氣因省文也此炭氣之濃者人吸之立死稍淡者鷄犬吸之亦死化學鑑原並鑑原補編等書祥論其性兹祇言其大略如古井之中而久不吸水並載煤之船而艙甚深者皆積炭氣人若驟下必受其毒又如北地嚴寒人家必用火爐每有夜間添煤熾火而臥其劳遂致不醒而死者偶有外人知其事而移此人於别室用法救醒人亦久不能言語謂之煤迷實是多受炭氣之毒也由是觀之因吸鴉片烟而每日數十次對準火尖兼吸毒氣所有别生之弊端爲害非淺幸吸烟之燈其燄甚小時日不久尚無大害必致積久而害乃漸大此因炭氣能變壞人血血壞卽不能養身故肌肉筋骨隨之而壞面色之或黄或青精力之或衰或倦是確證也更有終日不息而常吸炭氣者又與年壽大相關矣今依前論之各理而思得妙法能使積久之害漸漸消除復其本原有利而無弊將鴉片膏六錢消融於高梁酒十兩之内不飲酒者用水亦可再量本人之體質而用補益之藥浸得濃酒或水十兩與前酒相合有烟癮一錢者癮前服酒二錢逐日减少一二釐百日之外癮卽全除不生别病或將此酒盛於一瓶恰滿每日用去者卽將無藥之酒添滿百日之外酒内之性淡極矣身内之盤淺極矣此種有利無弊之方似乎平常實有至理存焉世俗相傳烟癮必有烟積腸胃中多積黑物必須吐出或瀉下方能無癮此大謬也葢吸烟入肺而不入胃腸中何能積滯其實服食之物用之日久莫不成癮猶之吃飯亦可謂之癮飯旣消化而盡腹中必飢自然四肢無力體軟畏寒故欲辟榖當用别種充飢之物代之而漸减其榖食烟　之來亦卽飢也前所吸者消盡宛與榖食之飢態相同若欲不吸須仿辟榖之意然鴉片絶無同性之物故不能以别物代之只可換法　食卽是相代之意惟烟至肺而入於血其性速酒至胃而入於血其性緩若先期服之亦與吸者相同不及吸者之怡情悦性耳數年以來友人　此法者受益已多恐不能廣傳故藉日報致遠之力以遍告焉[  錫山徐雪邨謹白]  
[辛己初春同人慧日寺探梅率成俚語卽請霧裏看花客法政]  
　　挈伴同探慧日梅今年怪底獨遲開瓊株八百都含蕊佛地三千背放杯香雪園林春醖釀夕陽亭院客徘徊山僧爲道花朝近索笑巡檐擬再來[  嘯園瘦士拙稿]  
[徐孝女行有序]  
　　孝女姓徐氏震澤五都儒林村徐友梅廣文名曰淦孫女午甫土舍名爾琳女幼嫻詩禮純孝性成母得心疾侍　　奉湯藥輙廢寢食迨母病卒女年僅十五哀痛恐傷父心恒涙承於睫不敢泣下甫經兩月父病又危篤醫生棘手女憂惶無措百計多　　窮遂刲臂肉和粥煎羹以冀療疾而疾竟不起女哀毁號泣痛不欲生因念兩妹一弟孤露堪傷爲此含忍哀痛不敢輕死然終悲鬱莫　　解竟成瘵疾越兩載卒於光緒戊寅冬十月爲作此詩匪敢云闡楊潛德也亦記其實事爾 
　　古來造物必忌才女子不信孝女遭忌亦如此徐家有女十五年儒林村裏共稱賢母病憂惶廢寢食母没擗踊痛呼天哀痛惟恐傷父心舍淚不敢哭父前乘間而哭必盡哀如此弱齡劇可憐曾不幾時父病篤盧扁無術都庸碌女心輾轉計多窮辣手持刀刲臂肉臂肉可割亦可前煎作杯羹進以粥嗟嗟爾肉不是續命湯奈何欲醫病膏盲亦非返魂香奈何欲挽數短長數難挽兮病難醫惟女飤泣零涕洟痴心瘠疾疾莫起吁嗟父命今已矣此時慘絶摧肝腸痛不欲生誓從死從父死女固喜從父死女復悲女喜從親赴泉臺猶然侍奉慈顔爲訴哀女悲弟妹太孤苦可憐失怙失恃將誰撫欲死不死且復生雖生猶死難爲情人道彼蒼償苦志降鑒不遠憫其事胡爲悲鬱瘵疾成染病兩載竟殞世嗚呼孝女此身不少留孝女此志光千秋[  芍塘外史錢來澤肖雲氏未是草]  
[徐孝女歌]  
　　大旣阨徐氏徐氏胡爲生名姝天旣生孝女孝女胡爲失怙失恃致捐軀茫茫天道眞難測獨留寸心光三吳君不見儒林村中奇女子年方十五遭傾否母病憂鬱廢寢食母没毁瘠痛欲死哭母猶恐傷父心背人飲泣慘誰似未幾父病又危篤參苓無術間半束 
 
 

Page 5

 
 
第五章此時女心如刃傷百計思維身莫贖痴心惟有禱神祇將臂肉割煮以粥臂肉已割粥已進吁嗟父命竟難續呼天搶地不欲生幾死復生腸轉轂不難一死與終古零丁弟妹將誰撫忍悲舍淚且自存後事茫然何堪數但教弱弟撫成立雖貧如洗不厭苦勞兼薪水雜米鹽晨齋夕奠愁更添從此粉黛無顔色婉孌顦瘁劇可憐甫隔二年瘵疾成竟爾從親到黄泉嗚呼畢竟天公是忌孝不然遭逢何若是危顚徒令抑鬱長此逝輝流彤管光青編安得黄絹幼婦碑大書孝女行誼筆如椽[  古典里釣客史久照恒士氏初稿]  
[徐孝女行]  
　　孝子恨終天蒿莪不忍讀抱此惻怛心所悲唯風木不道徐家女秉性賢且淑雙親逮養時出入思顧復歡顔女所承遐齡女所祝衣裳女所縫甘旨女所蓄常作未嫁女女心豈不樂天意何茫茫萱草忽零落一顧一傷心父前不敢哭女心從此傷父病從此篤沈痛裂肝腸倉皇刲臂肉天乎天乎鑒此誠人命一綫或可贖奈何脩短數難回倐然如熄風前燭小弟何所依弱妹何所託殘喘且自延情緒益以惡瘵疾纒其身呻吟在牀蓐甫隔兩載餘一樣歸冥漢嗟嗟我聞造物忌才人不信忌才到閨閣殆欲光大徐氏閭聖恩旌表他年沐我今 
[爲作孝女行俚詞請備輶軒錄] [  鶯湖王曾詒翼之氏甫草]  
[徐孝女歌]  
　　古來不少孝女子爲親割肝不辭死孝女之孝藍如此儒林村女徐氏侍高堂奉甘旨年十五遽失恃恐父悲哭聲止胡爲兩月中父病遭鞠凶庸醫竟棘手孝女計多窮孝女割股心凄切肝腸寸寸痛俱裂衣襟但見血痕流三寸鋼刀光似雪刀頭纍纍血凄凉爾肉調羹奉父嘗和以湯藥療沈疾但願父體能康强豈料蒼天心太酷欲續父命命難續父兮母兮病且殁搶地呼天身莫贖女不死心益悲弟與妹將何爲忽然抑鬱成瘵疾可憐一病危乎危孝女不忘恩鞠育死猶飲恨難瞑目彼蒼何故靳其年回首泉臺成一哭嗟乎人非金石誰長 
[存惟有孝名山河尊不圖閨閣千金女寸心耿耿仰乾坤] [  九峯山人未是草]  
[浙省撫轅事宜]  
　　正月二十三日侯琫森禀知奉臬司委赴湯溪縣會訊案件差○二十四日提舉銜試用通判徐光瑩由京騐放分發來省禀到禀安指發浙江試用巡檢潘葆宸從九品張錫昌俱由京騐看來省禀到和州李光高禀銷甯郡濠河兼大西壩厘局差回省禀到 
[蘇省撫轅事宜]  
　　補正月二十五日同知胡光祚奉漕憲委辦浙江湖桑回浦代理吳江縣汪嗣晋辭赴任知縣蔣一桂辭赴海渾津局差梁述銷通州巡緝差並禀 
知派甯差委○二十六日知府唐壽嵩安徽運銷分局來○二十七日知縣屈泰清辭赴淞滬局差委 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
