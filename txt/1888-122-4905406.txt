# 1888 - 122 - 4905406

 

Page 1

 
 
[延訂杭省訪事人] [  申報館啓]  
　　本館前在浙杭之記事人現己辭歇并想上中下三叚地方闊遠卽有新聞亦非一人之耳目所能周知兹故擬請二人分投訪報如有願承其乏者祈信知本館以便酌訂此布 
[發兌大題觀海告白] [  點石齋主人啓]  
　　本齋精選精印出大題觀海一集計文三萬六千篇分爲兩集初集釘廿八本二集釘三十二本外用江木夾板五月内先出二集六月内再出初集現經慶泰絲棧石梧記躉售去二千部尙有千餘部如有主顧請至本帳房面議可也此佈 
[書東報抄校皇侃論語義疏後]  
　　余閱東報至中國欽使徐公孫麒黎公蒓齋先後抄冩校對皇侃論語義疏於杤木縣足利學校而不禁藐然遐思慨然長嘆焉夫皇侃論語義疏書目猶在人齒頰而其書則散失無傳焉乃不意失諸中國而得諸日本是可知足利學校爲小野篁舊蹟庋藏書籍汗牛充棟自皇侃論語義疏外豈無古書善本足以博覽詳稽叅校互證補傳抄者之闕糾考据者之訛余於是有感矣我中國自秦始皇焚書爲斯文一大刼雖四書五經諸子百家亘河嶽而炳日星潛德幽光久而必發而乘馬之闕文魯魚之訛字或不免焉自漢以來以有作者藏之名山傳之其人洋洋乎大觀也哉然其時家殱之本世不多覯手鈔之書日不暇給錬都十年研京五載其艱難也如此借書一瓻還書一瓻其珍秘也如此學者病之迨剞劂氏作而琳瑯什襲錦繡縹緗庋架標籖分門别户五車不足以爲富百城不足以爲貴如天一閣千頃樓諸藏書家固巳駕古人而上之矣不知書之留傳者以此書之散佚者亦以此桑户蓬樞寡聞淺見之士輙不自量皆欲藉著述以博名高手民之禍棗梨之災波及於天下後世幾幾乎家立一說人編一集令學者目炫紳迷望洋而嘆曾不一再傳而覆瓿糊窗芟夷殆盡於是古書之可傳者雜美玉於碔砆混明珠於魚目亦相與消沉剥蝕於其間歴代史書之藝文志與天中記太平御覽等所引之書其存於世者幾何哉噫亦可謂斯文之一大刼矣論者至欲援始皇之例舉駁雜不純繁冗可删者付諸一炬以爲快斯亦過激之談而非持平之說也夫禮失而求諸野官失而守在夷非妄言也朱子註孟子於仁也者人也之下當有義也者宜也禮也者履也智也者知也信也者實也二十字謂據外國本是中國之書流傳於外國者自古有之况乎日本用中國文字二千餘年非泰西諸國風氣初開文明始啓者所可同日語也自秦始皇二十八年爲日本孝靈天皇七十二年徐福始至日本爲始皇求長生不死之藥而天皇因求五帝三王之書始皇贈之見源光大日本史今日本熊野山有徐福墓山麓邨落中單姓者卽徐福子孫意當時所謂三神山者卽日本三島而徐福齎童男女載書籍以去卽往居日本於是日本始有中國之書後漢建武中元二年爲垂仁天皇八十六年日本遺使於漢此日本通使之始嗣是以還往來聘問史不絶書日本之通使於中國者往往載中國之書而歸如聖武天皇天平七年遣唐大使多治比廣成還自唐學生下道眞備偕使歸獻孔聖及十哲像唐禮大衍歴等書又僧定海最澄求法入唐唐亦遣孫興進至授位賜物有加禮焉然則古書之失諸中國而得諸日本者當復不少卽足利學校中其可以博覽詳稽叅校互證者當不止皇侃論語義疏己也竊謂通商立約遣使駐京辦理交涉事宜亦旣鉅細靡遺矣而使臣聽政之餘治事之暇當以求書爲第一義夫求書豈苟焉巳哉蓋考證古書者卽所以講求新法也何以言之華人恒言今不如古而西人則謂古不如今彼西人非漫然言之也方寸之靈明愈用而愈出萬物之奥窔愈推而愈入致知格物諸學旣精益精日新又新是非古不如今乎若華人今不如古之言西人嘗不之信迨觀中國古樂如鐘鼓琴瑟鏞柷敔等器以爲翕如純如皦如繹如之旨與西樂合而律呂之精制作之備則尤過於西樂何中國今日之樂淫靡噍殺反不如西樂之移情也又考中國醫理如靈樞素問難經金匱等書以爲立方治法雖與西醫不同而講論之確義理之微則有非西醫所見及者何中國今日之醫模糊影響反不如西醫之奏效也由此觀之而後信今不如古之言爲不謬也夫居今之世稽古之道皆當於書中求之今之電報輪船金礦鐵路所以講求新法者至矣盡矣獨未嘗按古書而考證之抑知古書可以助新法漢之木牛流馬宋之兩輪戰艦元之神臂弓後世無傳焉若據古書證新法講求而考證之安知其必不可得乎而况西人謂借根爲東來法則泰西之新法或有詳於中國之古書者所願有志之士於古書中求新法焉若夫斷簡殘編書缺有間則當求之於日本其所禆益又豈淺鮮也哉因論求書而并及之 
[京邸琅函]  
　　内廷傳奉皇太后懿旨所有迭經選留秀女著于二十二日覆行選看交諭户部傳知各旗於二十一日申刻齊赴地安門内東沙灘地方排車預備二十二日寅刻帶進神武門伺候皇太后覆看傳聞是日覆看秀女妃嬪等位卽可擇定而中宫之位早經選定者卽可頒諭中外矣○鄭州决口數百丈現己赶籌堵築所需土方稭料爲數過鉅雖分派各州縣攤辦嚴催按限運工然道阻且長運解每形不速卽稭料到工亦未見夥且距工近處取土較難必須遠地挖取運送近經倪豹臣中丞擬購買活鐵路十數里火輪鐵車數十輛以備運送土料期於靈便商諸欽差河帥意見相合巳爲購定月内卽可抵工由倪豹臣中丞馳告黼座矣○值年旗爲咨取事准察哈爾都統咨開察哈爾總管都圖巴雅爾於本年正月間病故遺缺請由貴旗咨取各項人員揀補以重職守等因前來查例載遇有各處總管缺出應行咨取頭等侍衛冠軍使驍騎叅領前鋒叅領護車叅領彚齊擬定正陪帶領引見恭候欽簡等語今都圖巴雅爾出有總管一缺應咨貴衙門卽將正三品人員中擇其通曉滿蒙諳練營務者保送一二員造具履歴務於五日内咨覆本旗以便奏請欽派揀選○西直門外高梁橋河内於二十日午後突有年逾不惑之尼姑一人舉身躍入橋畔切糕擬某甲見之當卽援救則以飲水過多未能復甦地面官役不知就裏將甲拿送西城兵馬司管押待質世俗去好人難做某甲之謂歟○景運門檔房知照各處本月二十二日覆行選看秀女所有王公文武大小官員以及當差人等是日不得由神武門出八以重闕防而昭嚴肅○廿一日八點鐘由刑部獄内提出斬犯劉瞎子等七名當堂 
 
 

Page 2

 
 
綁縛按名裝入囚車押解至宣武門外菜市口法塲行刑預調巡捕營官兵沿途護决聞係明火搶刦重案之犯也○北海西北墻外近議擴充直圈至劉藍塑地方北將五龍亭教塲圈入海内所有房屋由官按間給價廟宇喇嘛撥住他寺侍衛教塲另擇他處刻下籌擬大略其詳細章程俟駐蹕西苑後方克奏准○廿一日有一西人跨長耳公得得然行至東安門外道上泥淖甚滑致將西人跌下西人將赶騾人奉以老拳揪至官廳官兵好言勸慰令赶騾人叩頭賠禮始作罷論照原僱騾價給京蚨八百文遂各分散○大婚禮儀處知照造辦處所有大婚典禮應行造辦龍鳳羊角燈大小三千隻前咨由貴處遴商恭辦爲此希卽傳催承辦前項燈隻商等限於本年七月内一律全行辦齊呈交勿稍延遲以重典禮○三月季正藍廂藍兩旗支領甲米之期先後由倉領米由官售賣易錢放給各兵計每兵應得老米一石一斗折發現錢聞正藍滿放給每名京蚨二十九吊有奇廂藍滿僅放每名京蚨十九吊有奇同一倉儲老米應領米數不差毫釐而開放錢文若判霄壤因此廂藍滿衆兵不免議論紛紛 
[旬宣新政]  
　　蘇藩憲黄子壽方伯蒞任後勵精圖治整躬率屬牌示於二十一二兩日考示佐雜人員有課并於牌面硃筆親標届期本司面試字樣是以與考人員裏足不前報名投考者祗有一半是日卯刻各員衣冠到署方伯親自黠名給卷出題終日高坐堂皇略無倦容各員才思敏捷者不難自出機抒振筆疾書而以藍本爲生活者則搜索枯腸苦無議論酉刻交卷方伯隨收隨閱標明交卷時刻有王君一卷高出儕輩方伯覽而色喜諭於次日到署聽候覆試傳聞現在藩署監印差尚未委人方伯擬於考試後擇充此差恐將委王君接辦矣○方伯又以書吏舞弊各省皆然抵任後防弊剔奸不遺餘力日前察得某書於某事辦錯某事艸率均一一傳至當堂面加斥責并將情節稍重之某書吏堂責以示懲儆因是闔署書吏莫不震懾憲威戰競恐懼也 
[解犯紛集]  
　　蘇省近來解候朝審人犯甚多日必有一二起解到均分司府兩監收禁上憲恐人犯過多易於疎忽失事爰調撥撫標練運勇丁於監外四圍駐防俟將各犯發回後再行撤防聞現在人犯尙未解齊朝審之期大約出月初可以舉行矣 
[温州近事]  
　　瑞安東門外棲隠寺所住優婆夷時時倚門賣笑幾如伽藍記中所傳瑶光奪壻故事永嘉虞師里李阿華素有登徒子之癖前月望後借迎燈爲名潜赴寺中住宿事爲某生等偵悉相約至該寺將李圍住攢毆并攫其烟鎗褫其馬褂身伴有衣莊票一紙計洋一百七十元亦取入腰槖復逼書裕大莊票洋一百三十元敲詐多時始各鳥獸散旋經紳士黄君赴縣訴請懲辦楊邑尊立卽帶同差役前往捉拿其時某生等己蹤影全無惟有三秃驢踰垣而出邑尊遂將寺中老幼僧尼帶回研訊各掌頰數百下諭令年在三十以内者卽行還俗惟准一老尼奉香火一面移請學師將某生等詐去之票據洋三百元照數追出以二百元充育嬰堂經費一百元充城隍廟公用復按名提學嚴加訓斥○某武弁製得大小各船停泊道司前租賃與人以圖牟利十五夜突有將軍橋人某甲入城觀神會游行殆遍夜色己深竊念城内並無戚友無可棲身遂往道司前潛入船中寄宿時武弁方以船中稼伙數被賊偷每至夜深親往各船查看見甲躱匿指爲竊賊綑縛毒毆旋經地保隣佑等人詢問名姓始知其係清白良民無如吊打多時受傷不少一經釋放諒必控諸有司計不如先發制人仍以行竊誣之送縣請辦洎甲家聞信赴縣呈請押回而恩邑尊早己陞座訊供騐得甲身雖有微傷尚屬無關緊要勸令回家調養一面將武弁嚴加訓斥案遂斷結○連日大雨傾盆溝澮陡然漲滿兼之十六日龍風大發各鄕所種油麥鶯粟盡行偃仆現届登塲之際農民立望晴霽以便赶緊刈割無如碧翁翁不肯放晴故近日荳麥每石價增數百文漿烟每洋一元僅得三兩有奇有烟霞之僻者頗覺難以度日云 
[荔鄕紅雨]  
　　永清門外護城河大半被居民侵佔以致河面日狹舟楫難容大憲刻凝鳩工疏濬先行勒令將侵佔者一律退還如敢抗違定卽嚴治○客冬南海縣郭大令樹榕查封私鑄銅洋將各家所存現洋萬許悉數搜出以飽私囊刻經大憲訪聞惡其貪劣因之嚴任叅追○南海縣屬某鄕拿獲積匪黄某禀報到縣邑宰飭差押解回署以便究懲有至半途該匪扭斷鐵鍊飛步奔逃差等向前追趕致被毆傷無奈回縣據情禀覆邑宰大怒立提該差比責勒限查緝○河南龍導尾痞棍黄某訛詐鄕愚無惡不作路人側目咸以黄老虎呼之日前被人赴縣指控邑宰飭差往捕而黄聞風逃逸僅獲其弟解案未知邑宰如何懲辦也○河溪二約梁某僻嗜烟霞不務正業黑白兩飯皆仰給于其妻妻以針黹營生義命自安絶無尤怨一日偶因細故梁竟奉以尊拳妻鬱抑難伸遽萌短見潛于深夜服毒而殂母家聞之恨梁入骨初欲涉訟公庭後經人竭力調停罰令梁扮作孝子爲之視殮并許以延僧唪經事始寢息○和隆里潘姓婦忽染瘋癲終日喃喃茫無頭緒人有問之者則曰我乃某大仙也爾係何人何得侮我家人爲之百般調治迄無效騐一夜風雨交作雷電紛飛該婦跪在階前被雷震斃家人方擬購棺收殮閱兩點鐘之久忽然復生神智頓清不復胡言亂道矣嘻異哉人咸謂婦係狐仙作祟狐被雷殛以故婦得安然竊謂孤鬼祟人原屬齊東野語或者此婦素有痰迷之症經電氣所觸痰積頓消故能知覺靈明漸復本然之性乎 
[揚城瑣紀]  
　　揚城地棍俗呼之曰靑皮把勢屢經地方官出示查禁不啻三令五申奈該棍等冥頑成性不旋踵而故態復萌近又有靑皮梁正安謝小龍等結黨訛人恃强凌弱並於冷街僻巷見有單身婦女胆敢攔截嘲謔搶奪簪珥現爲保甲局趙觀察訪聞出示　禁並將梁正安等十九名姓名住址現執何業一一註明蓋觀察留心察訪己非一時原不難按名緝拿特不忍不教而誅故先行曉示以兾其悛攺也○今年以來晴少雨多揚郡東北鄕一帶田畆所種二麥半多秀而不實近又細雨廉纎兼旬不止鄕農婦孺盼晴甚切據云若從此大放晴光尙無大損否則麥苗恐有霉爛之虞 
[小人國]  
　　造物生人何所不有有防風之長大卽有侏儒之短小古時有之今世亦未嘗無也近閱東報載英國倫敦博物館監督夫洛槐與耶米亨西二人遊亞非利加洲爲涉沙漠至一村落名埃子卡司見男女遺骸甚爲短小卽作書告館中人其言曰向聞該地人民爲世界上最小種類然未嘗目覩也今得遣骸量之長不滿四咫又獲生者女子量之長僅三咫有餘洵爲短小矣按英國一咫合日本一尺零零五八云 
[傷重斃命]  
　　上海人姚庭章乘馬撞倒行路之福建人受傷頗重一節巳列昨報兹悉福建人趙元卿年近花甲係爲藥材生理送入醫院後經醫生用藥敷治卒無效騐巳於昨晨在醫院中斃命由醫院告知捕房派人禀報蔡太守卽傳三圖地保着查趙元卿有無親屬在滬卽行報縣請騐一面備文先將姚庭章卽巢庭章移縣至下午三點半鐘時上海縣裴邑尊帶同仵作建役人等親臨仁濟醫院麥捕頭預派中西捕彈壓巢由原差鎖帶到塲邑尊升座三圖地保錢金和禀稱據捕房傳唤知巢庭章乘馬撞倒趙元卿受傷醫治無效身死奉蔡大老爺飭查有無屍親查得趙寓在抛球塲後面之源裕棧並無親屬在滬棧主邱斌己爲置備衣衾棺木邑尊隨飭仵作騐得屍之左額左眼泡有傷痕並不碎骨邑尊離坐親騐無錯隨詰巢據供上海人年二十三歲向業錢莊生理現己歇業在自巳所開之洋廣貨店中前日向新丹桂戲園對面之馬房中賃馬閒遊於六點鐘路經帶鈎橋東首沿浜突有小流氓在馬前阻路趙從小弄裏走出以致撞倒我卽下馬相扶見伊左眼旁有傷旋被印捕拘解邱斌頭載晶頂投案聲稱職員江西人現開源裕棧係留買賣各貨之客商並非小客棧可比與趙是朋友認識巳有七年趙係福建省建寗府浦城縣人年己六十有四販運藥材來滬躭閣我棧原籍家中尚有兒子四個現在職員己發電信知照伊子前來明日有輪船開往否則當専差人去現在巳爲代辦衣棺旣蒙騐明務須成殮暫寄會館惟聞撞倒時實被馬踏致碎頭骨情殊可憐務請照辦邑尊謂傷巳騐明並未碎骨飭差同 
 
 

Page 3

 
 
看屍身傷痕果未碎骨邱又稱案由公祖照例懲辦下情應由伊子到來作主邑尊謂此係悮傷人命本縣自然按照例律科罪惟現在情形俟伊子到來爾當告知明白隨時棺殮領棺浮厝又當塲發給書役仵作軍健轎役紅禁旗鑼等各項工飯食錢始命帶巢回署 
[薙匠互毆]  
　　英會審署後面薙髪鋪中甲乙兩夥因細故口角乙被甲打破頭顱鮮血淋漓卽投捕房伸訴經捕頭派捕拘甲暫押并將乙送仁濟醫院醫治諒當解案訊理也 
[築路餘聞]  
　　滬南築路一節迭紀報章兹悉自十六鋪橋迤南至陸家浜業經工程局委員畢香如二尹謝卓夫少尹督同亭耆丈見長六百丈估算打樁塡泥需銀四萬兩刻己由裴邑尊禀明龔觀察申請南北洋大臣核示施行興工之日約在夏末秋初至城内西門大街業已一律舗平經謝少尹於前昨兩日逐叚騐勘 
[南市火災]  
　　前晚一下鐘時本邑大東門外洪昇碼頭浦灘管源興破絮行棧房不戒於火一時烈燄冲霄人聲鼎沸是處店鋪櫛比居人從垂夢中警醒忙亂異常十六鋪地甲赶卽鳴鑼告警开赴城内文武各衙門具報俄而道署縣署及各善堂荳業古雲臺天主堂各水龍紛紛馳至提右營陳鈺鄕叅戎上海縣裴邑尊守備傳守戎城守李千戎曁十六　巡防保甲局員各帶勇丁到塲彈壓并督令堨力噴救無如火在内屋施救殊難以致延燒比鄰柳德和白藤棧房和盛水菓棧房後面煤炭棧房亦被池魚殃及幸將四面房屋拆毁以斷火路旋卽熄滅是役也焚去房屋約十六五間云 
[醫院瑣聞]  
　　蘇州人張雲卿向爲筆店生涯繼因失業難以度日自吞洋烟尋死由友人知覺舁送仁濟醫院請爲救治然入毒己深奄然路斃昨由張之父備棺成殮矣○前夜一點鐘時有馬夫駕四輪馬車從英租界大馬路向東至抛球塲相近撞倒年約四十餘歲之人當經巡街捕拘拿馬夫至捕房并將受傷人送仁濟醫院由醫生察得傷勢甚輕留院七日卽可痊愈捕頭隨飭馬夫交保再候解送公堂訊辦 
[英廨停訊]  
　　英會審員蔡二源太守昨晨因有要公赴道轅面禀卽飭值日差知照捕房停訊一日 
[縣訊欠案]  
　　萬利等洋廣貨店十餘家扭控蕪湖雜貨店主朱渭東欠銀一案迭紀報章前日裴邑尊覆訊之下朱稱蕪湖尙有底貨必須回去售銀以便歸欠夥友王廣林所供從同邑尊諭令朱仍發廳王回蕪湖售貨王稱可否求恩與東人一併回蕪邑尊不准乃于昨日發出文憑着原差帶王赴蕪湖縣投遞 
[法界公堂瑣案]  
　　巡捕查得毛阿順僞造本月小車捐票兩張因之拘進捕房昨日解案由包探將僞票呈案沈通事禀稱此是去年十一月捐票顔色與本月相同毛供小的御車度日偶至金利源碼頭有人唤售捐票不知是假是眞並非小的所僞造捕頭謂旣是誤買則僅一車耳爲何有兩捐照王司馬着押候傳巡捕到案質對○小東門外某酒店夥高啓雲訴稱有人來唤酒一斤八兩菜二十八文送至女堂烟閒交與吳丫頭及往收錢非但不給分文反將酒壺盆子乾没核計之下約值五百七十八文吳供本邑龍華人烟閒由小辮子阿福所開並無女堂倌小的以天雨在彼躭擱土司馬問店中有多少婦人約何年紀吳供有兩人一十五六歲一二十餘歲招牌係義順昌司馬着高退去吳暫押飭包探傳阿福到案問話按近年法界女堂倌林立非祇義順昌一家卽無女堂而所謂野雞者英界旣懸厲禁亦皆以法界各烟館爲淵藪以致無頤肇事日有所聞也○前報列載生洋行遣人送鎗彈五百夥被某甲搶去云云昨日包探將郭良廷解案禀稱原告言彈在蒲包中郭向拆梢冐稱洋藥緝私局巡丁將彈携去洎送彈人至捕房控訴後小的等前往查到卽經洋東信致捕頭領去四百九十顆尚剩十顆呈案郭供虹口人在浦灘見人携蒲包向之詢問伊卽奔逃爲此將蒲包携去王司馬着押候原告到案再核○昨報列小東門外某棧寓客扭控寓夥竊錢一節昨日捕房傳寓夥嚴理順到案原告李廷珍供稱江西人現在某砲船上從原籍來滬所有行李等件均交嚴手洎出外吃飯而回包中錢一千八百文巳經失去爲此將伊送案嚴供伊手巾包中祇有油鞋一雙煤紙一紥皮蛋二個琵琶一隻伊係營中吹手小的本習外科近因患病故將單夾棉衣服被褥蚊帳盡行付質在長泰寓中帮忙王司馬查閱包探所呈在嚴身畔搜出之押票及契紙一張上載嚴西亭嚴阿二字樣詰問何人據供西亭是曾叔祖小名阿二司馬着將嚴押候傳寓主到案復詰李廷珍旣在營當勇何用琵琶答稱是哥子之物伊在杭州司馬揮令退去○捕房解廣東人朱阿九至案王司馬向之詰訊供稱小的前在太古棧爲庖丁現己停歇旋有孫萬喜控欠錢四千五百五十六文周長生控欠魚錢九百八十文朱供認欠錢司馬着押候措還○包探解趙啓山到案稟稱前日此人行竊褲子笞責釋出王司馬詰其前日到案供出是何名字答稱供係張錦山問今日因何到此供稱在某飯店吃飯虧錢二十四文實因身無半文故未付給問旣知無錢如何去吃答稱實情餓不過司馬以原告未到判掌頰二十四下○虹口捕房包探獲到小竊唐金土李金榮竇阿巧查出西式眼鏡并眼鏡壳等物據稱在法公司輪船上拾得因之送歸法捕房王司馬研訊之下唐供充當小工掃艙時拾得李供眼鏡由唐交小的竇供西人說小的竊取牙粉然並無其事司馬着將三人帶回管押俟公司船上人到案問明再核○漁船户褚德興訴稱前晚舟泊爛泥渡被竊鐵錨一具促獲三人及鐵錨三具送案請懲陳開華張德勝王子卿供操划子船爲業鐵錨是陳所竊其兩具在南市柴船上竊來包探禀稱划子船一艘帶在捕房後洋涇浜内司馬着褚認錨給領陳張王三人押候再訊尚有兩錨存在捕房候領○朱周氏訴稱家住吉如果前夜被賊穴壁而入竊去衣服七件又水烟袋銅杓等物今知破獲投案請領包探將質票及烟袋呈案竊犯陳寶林供認竊物惟稱並無銅杓司馬着押候吊贜再核○包探見浦東人楊阿大竊取骨牌凳兩隻因將人贜解案王司馬問從何處竊來供稱黎明時在白大橋下搬塲船上竊得司馬判責四十板○徐家匯人姚阿大稱住八仙橋被劉行在竊去沺衣一件值錢二百文劉供認竊物質錢一百二十文王司馬謂姚旣肯自贖着將劉帶去贖衣如贖不到帶來懲辦○前報列查獲竊玻璃賊云云昨將崇明人楊太全并玻璃七塊解案楊供係東洋車夫有人在西新橋與至西門玻璃遺忘車上司馬問車主何人答稱劉姓司馬着包探將楊交與車主○前報列營勇失洋二十五元一節昨將湖南人胡長秀解案據供徐得焕王雲露兩人挾仇將我送捕司馬以原告不到從寛釋去○巡捕解竊取碎煤之吳金龍請訊吳供碎煤從碼頭上掃來司馬以事甚微細從寛釋放 
[招尋失女]  
　　本地人沈雲山住居陸家浜京貨店隔壁屋内據云廿三日有在九畝地營内充當什長之湖北人李金榮將女姐舍領至南會館觀劇至晚不歸杳如黄鶴次日至該營查問詎此人尚未歸營並訪悉金榮家屬亦己潛避顯係拐逃情殊可惡該女年十五歲身穿藍布衫花布褲頭插包金押髮簪如通信因而送到者自當酬謝[  三馬路陳與昌代白]  
[異夢志略]  
　　子武林之遠鄙人也少負神童之目啞啞能言卽知辨字齠齔就傳無論何書皆能解悟學詩半載成吟學文二月成章每一藝脫稿師無貶詞焉初應府縣試並列前茅院試因汚墨被擯心鬱鬱焉下年又值大比無小試時當七月之望夢至城隍之廟見案列簿籍甚夥有一人據案閱從旁窺視見巳名亦在焉名作大字下臚小字無數作紅墨二色凡從前一言一動並細載無漏失其合禮者作硃書其非理者作墨書焉末行載入泮名在前列因口善機鋒及几硯上作字枕上看書三過罰遲一科云云大駭而覺深自痛悔不敢自放凡事謹飭見感應篇陰隲文功過格必逐句自省一番焉遂於下年首拔入泮後逢大比之年歲初正輙夢至一處見牆上大書姓名約五六十參差相間有一人指示 
 
 

Page 4

 
 
曰其中空缺處因過挖出待補者也自卯科至酉科三次皆然今年正月又夢至其處牆上不見一字其人見予作怒色曰子眞不可敎本應卯歲得中辰歲聨捷子不自檢改在午未及至午年又攺酉戌三次示警不知修德過惡日積今巳除名矣予自反無大過問日因何惡孽答云淫駭辨從不敢有此事出籍相示見書某日過某地見某人動一念某日見路過佳麗熟視不避累累凡數百條予不服曰事誠有之然罰太重若眞淫罪將作何罰又出一籍見上載凡淫人婦者罰絶嗣滛室女者子女亦淫於人祿位崇者一次降一級級盡減壽富厚之人一次减一等財福盡則死寡婦尼僧倍罰娼婦蕩女減半謂子曰天之生人福根厚者慧根必深聰頴之人潦到不自得者皆不自檢攝致罰故也大學正心中庸愼獨論語從心孟子養氣聖賢重心德鬼神亦重心術子勿謂邪念未成鬼神己作成事觀也予曰可挽回乎曰悔過自新天之所與能勸十人不淫可銷淫過一次正言間忽推子曰去去狀元來矣只見一人面長而方年約三十左右後隨老婦數軰手執一旗中有一節字被推而醒駭汗徧體涔涔焉轉輾思之大約明春大魁者必全數人名節者也或先世壘代節婦乎爰筆之以誌自悔莫及并俟後騐與否武林鄙人平聚秋自誌 
[上海陳家木橋電報總局豫皖賑捐處廿六廿七日事略]  
　　開封孫嶼翁電云經由陳賑扶潘尚未到劉己赴皖與其在汴候潘不如赴皖帮賑留尉潘來辦西華極苦再贜一次鳸叩○吉林電局李仲翁來電所寄圖册巳分送募捐兹有長春廳刑席吳雪門夫人陳氏閱災圖深爲憫惻慨然以首飾等典質百金助賑祈求翁姑康健云云巾幗中如此好善實爲難得 
　　種榆山人將之黔别有日矣雨餘過我同往丹桂觀劇適徐郎介玉演花報一齣益覺嬌婉可聽余顧山人曰此不勝於陽關三疉乎山人 
[大笑歸而成水龍吟一闋]  
　　雨餘若憶良朋雖然暫朋情無己瓊漿一盞五雲深處不妨同醉醉後清遊玉簫檀板怡情歌吹算瑶臺舊曲南柯夢醒都一樣隨流水休問軟紅輕翠但聽他嫩簧清脃花香不散蟻忱不改痴情能幾此日歌臺前宵别酒休垂清涙縱黔南路遠魚鱗雁足有書堪寄[  高昌寒食生倚聲]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緖十四年三月廿一日京報全錄]  
　　宫門抄○發抄硃批五道○缺單○皖撫陳奏爲行刧案内夥盜越獄於於五日限内拿獲審明辦理摺○大臣榮奏爲員外郎循例題銷試俸摺○又奏爲揀員充補茶膳人缺片○鄂撫奎奏爲調署知縣片○三月二十一日禮部宗入府欽天監廂藍旗值日提督衙門引見二十二名廂紅滿八名○紹祺德隆各假滿請安○直隷知府朱靖旬謝恩○山西知府毓銘謝恩○志銳謝授右庶子恩○明勲齊克森布各預備召見○内閣奏派稽查本章派出文興○又奏派稽查中書科派出豐烈○召見軍機朱靖旬毓銘明勲齊克森布○發抄劉錦棠奏知州陳名鈺等調署迪化守各缺奉硃批吏部知道欽此○又提督曾松明署城守營副將奉硃批兵部知道欽此○楊　濬奏請以陳旭補乍浦協副將奉硃批兵部議奏欽此○又請以鄒福泰補陸路都司奉硃批兵部議奏欽此○沈秉成奏平樂令金文炳調補賀縣令奉硃批吏部議奏欽此○光緒十四年三月分缺單知府河南彰德清瑞病知縣浙江常山李瑞鍾丁山西沁水秦炳煃修墓典史廣東平遠王樹基丁○○安徽巡撫臣陳彝跪奏爲行刦案内夥盜越獄於五日限内拿獲審明辦理請旨將管獄有獄各官交部照例議處恭摺仰祈聖鑒事竊據巢縣知縣周應溎詳報合肥縣民人李有謨等船隻在巢湖被刦先後拿獲夥犯孫正之等一案勘訊緣由據經前護撫臣批飭緝審去後旋據該縣禀以孫正之卽孫老窩孜一犯於光緒十二年十二月初二日夜越獄脫逃卽於初六日親督典史帶同兵役將該犯拿獲等情經臣批司轉飭廬州府親提案犯並刑禁人等研訊因犯供狡展發回該縣復審適合肥縣知縣孫葆田緝獲夥盜丁克俊一名取供後在監病故鈔供移知委騐訊詳批飭核入正案辦理據該縣將現犯覆訊議擬由府解司委審勘轉前來臣親提覆鞫緣孫正之卽孫老窩孜丁克俊朱先萌孫二卽孫潰有均籍隸合肥縣耕種捕魚度日先未爲匪孫正之係孫二胞弟分居各度光緒十二年五月初四日下午孫正之在雞心凹附近地方先後會遇素識己獲監斃之丁克俊在逃之羅先純卽羅秤佗單家和朱洗銀卽小朱四又名朱老窩孜朱紹中卽朱九瓜孜各道貧難朱洗銀起意紏夥駕船行刧巢湖内過往客船得贜分用均各允從卽於是日傍晚分携刀械陸續至朱洗銀魚船上會齊時有孫二朱先萌瞥見上前查問朱洗銀等告知糾刦情由並邀入夥孫二朱先萌不允同往羅先純卽以如不同行先行殺死滅口之言嚇逼孫二等無奈勉從亦卽上船三更時分船至姑塘河地方適有事主李有謨等船隻在該處停泊朱洗銀卽令隴前行刧將船駛近事主船隻孫正之徒手朱洗銀等分持刀棍不等各過事主船上維時孫二同朱先萌均懷畏懼乘間鳬水逃避朱洗銀等一共六人擁進艙内同船之劉錦懐吕春耀驚起喊捕均被朱洗銀等分用刀棍捕傷嚇禁聲張刦得衣物木箱蒲包烟土等件搬運回船駛至僻處點贜俵分各散朱洗銀與孫正之將船駛回慮被兵役搜查潜將所分寶銀二十六錠裝入笆斗沉匿黄捻頭湖邊約俟事冷取用各自上岸逃逸羅先純單家和途遇朱先萌恐其走漏風聲分給寶銀五錠嘱無聲張各散事主李有謨等投保報縣值該縣周應溎先期公出經代行典史簫法程會營勘騐飭緝該縣公回覆勘訊詳勒緝於是年五月十五日據兵役恊同水師礮船拿獲孫正之一名並起獲原贜寶銀到案傳主認明給領又於六月初六日八月十三等日協同合肥縣兵役續獲孫二朱先萌到案訊供收禁詳批緝審該縣監獄囚兵燹被燬向係租賃民房監禁人犯是年十二月初二日傍晚典史蕭法程帶同刑書進監收封騐明孫正之刑具完固飭令禁卒依法看守是夜五更時分風雨交作更夫進房僻雨與禁卒人等均因困倦睡熟詎孫正之獨有一人起意越獄脫逃乘間扭斷鐐銬扳折棚木越墻逃逸禁卒人等驚覺追捕無蹤報經該縣會營勘訊督同典史禁卒人等分投追捕該犯逃後由西城水溝扒出在不知姓名人薙頭擔上揑稱病後髮長央令薙去頭髮日行僻路求乞夜宿孤廟凉亭是月初六日甫至合肥縣交界處所卽經該縣督同典吏兵役及刑禁等家屬恊同合肥縣兵役將該犯拿獲解回訊供稟經批司飭府親提訊供狡展發回覆審適合肥縣孫葆田飭捕於十三年五月初四日緝獲夥盜丁克俊一名取供後在於合肥縣外監病故抄供移知並禀府飭委該縣前往合肥縣騐訊該犯丁克俊實係因病身死刑禁人等並無凌虐情獘詳批核入正案辦理據該縣覆訊議擬由府解司提訊犯供游移札委署安慶府聨元審照原擬解司勘轉到臣提犯親訊據供前情不諱詰無窩夥竊刦别案及逃後先兇爲匪知情容留之人刑禁人等亦無鬆刑賄縱情弊贜經主認正盜無疑查律載强盜已行但得財者不分首從皆斬又例載犯罪囚禁在獄若僅止一二人乘間穿穴踰牆脫逃者原犯斬立决卽行正法又强逼爲盜臨時逃避行刦後分與贜物以塞其口數在一百二十兩以上照例發近邊充軍各等語此案孫正之聽從逸盜朱洗銀移刦事主李有謨等停船得贜按强盜己行得財原犯罪應斬决乃於取供監禁輙敢起意乘間越獄脫逃實屬藐法自應按例問擬孫正之卽孫老窩孜應如該府司所擬合依犯罪囚禁在獄僅止一二人乘間穿穴踰牆脫逃者原犯斬立决卽正法例卽行正法業　訊明後經臣飭將該犯照例先行正法以昭炯戒丁克俊夥刦得贜亦應如所擬合依强盜己行但得財者不分首從皆斬律擬斬　决業於取供後在合肥縣監病故應與訊無凌虐情弊之刑禁人等均毋庸議朱先萌雖被夥犯罷先純嚇逼爲盜臨時逃避不行惟事後經　先　單家和分給贜銀二百五十兩零亦應按例問擬朱先萌合依强逼爲盜臨時逃避行刦後分與贜物以塞其口數在一百二十兩以上發近邊充軍定地發配折責安置孫二被逼爲盜臨時逃避不行事後未經分贜尚属畏法惟該犯係孫正之胞兄不能禁弟爲匪應照例杖一百折責發落禁卒成鳳翟升疏脫斬决重犯越獄脫逃己於五日限内由各該家属恊同兵役獲犯究辦例得免罪仍飭革役刑書孔南垣向不在監住宿應與該犯等在外爲匪無從覺察之原籍牌保及傷經平復之劉錦懷等均無庸議不知姓名牆頭人無從查傳起贜給領未獲照估追賠逸盜朱洗銀等飭緝獲日另結越獄盜犯孫正之甫經入境卽行拿獲原籍又武員弁應請免議此案首夥同行上盜者六人僅獲夥盜二名疎防職名飭取另叅管獄官踈脫斬决人犯越獄脫逃於五日限内拿獲例得免罪仍應與有獄官照例開叅相應請旨將管獄官代理巢縣典史試用巡檢蕭法程有獄官巢縣知縣周應溎交部照例議處除全案供招咨部外謹會同兩江總督臣曾國荃合詞恭摺具陳伏乞皇太后皇上聖鑒勅部核覆施行謹奏奉硃批蕭法程周應溎均着交部照例議處餘着刑部議奏欽此○○奴才榮毓溥芸懐塔布跪奏爲員外郎三年期滿循例題銷試俸恭摺奏聞仰祈聖鑒事竊據慕陵禮部員外郎瑞綸呈稱係正黄旗滿洲連成佐領下人由二品生報捐員外郎光緒十年十二月補授慕陵禮部員外郎十一年二月十五日到任連閏扣至本年正月十五日試俸三年期滿等情具呈前來查例載滿洲人員由各項捐納升用者亦照議叙人員之例食俸三年准其調升等語今該員三年期滿與調升之列相符應請題銷試俸歸部銓選理合循例奏聞伏乞皇太后皇上聖鑒俟命下之日奴才等咨行吏部照例辦理謹奏奉硃批着照所請使部知道欽此○○榮毓等片再恭查陵寢遇有茶膳上人缺出例應奏補今慕陵内務府出有茶上人一缺奴才等公同揀選得領催重登食錢粮二十一年年四十九歲堪以充補又查慕東陵内務府出有膳上人一缺奴才等公同揀選得拜唐阿舒和食錢粮七年年三十七歲堪以充補理合附片奏聞謹奏奉硃批着照所請該衙門知道欽此○○奎斌片再署大冶縣知縣楊泳春調省另有差委所遺該縣印務應卽委員往署查有利川縣知縣徐嘉禾事理精詳民情愛戴前曾奏調署鄖縣尚未到任堪以調署大冶縣事所有鄖縣知縣員缺部選之敖貢賢現己到省卽飭赴任以重職守據布政使蒯德標按察使覺羅成允會詳前來除檄飭遵照外理合會同督臣裕祿附片陳明伏乞聖鑒謹奏奉硃批吏部知道欽此 
 
 

Page 12

 
 
[光緖十四年三月廿二日京報全錄]  
　　宫門抄○諭旨五道錄前○禮部尚書李等奏爲鄭工兩壩續成埽占丈尺現在河勢情形摺○晋撫剛奏爲對調知縣摺○又奏爲武員等留省歸標片○卾撫奎奏爲委署行縣片○漕督盧奏洪湖運河水勢情形摺○鄂撫奎奏撥解京餉銀兩片○楚督裕奏爲拿獲匪犯就地正法摺○三月二十二日兵部太常寺太僕寺八旗兩翼值日兵部引見二十四名工部二名光祿寺三名武備院四名火器營八名○豐烈謝稽查中書科恩○前任寍古塔副都統容山病痊請安○何桂芳謝照舊供職恩○德慶請假十日○廣森效曾各預備召見○侍衛處奏派進内大臣班派出肅王崑岡麟書紹褀長順榮祿○兵部奏派管理小四處派出耆齡○召見軍機○豐烈容山廣森效曾○皇上明日卯正至奉先殿壽皇殿行禮○○禮部尙書臣李鴻藻署河東河道總督臣李鶴年河南巡撫臣倪文蔚跪奏爲鄭工兩壩續成埽占丈尺現在河勢情形並引河下截挑濬接挑上截暨劃派溝線等工恭摺仰祈聖鑒事竊臣等前以赶辦大工料少時促酌擬變通辦法爲併工節料之計於二月二十六晶會摺奏報在案桃汎届臨水勢日旺節據兩壩總辦禀稱東壩進占卽係頂溜深水撐檔下料人力倍艱復遇連日大風溜勢側注埽前立見搜淘水深至三丈有餘新進第九占徒形蟄矮隨卽添運土料一氣搶廂始臻穏固西挑壩進至二十占接近大河邊溜緊靠壩前深至三丈三四尺十二十三兩日狂風鼓浪河勢逐卽裏圈挑霸全行著溜情形吃重幸於該壩上　預飭廂做護埽尚不致有搜根之患究因風浪過大新進二十一占隨廂隨蟄不得己懸賞鼓勵兵夫於風沙迷目之中併刀跟廂追壓幸保無虞連日天氣尚晴人夫照常工作計自二月初九日起截至二十五日止東正壩又續得二十六丈四尺連前共做成七十二丈西挑壩亦續得四十六太七尺連前共做成一百五十丈邊埽土壩同時分路跟進一律盤壓堅整惟此後汎水日長水力漸强廂埽進占一切倍形費手臣等惟有竭力催趲計日工程務於迅速之中倍加愼重固不敢因循而誤事亦不敢草率以圖功總期進一占卽得一占之益仍一面嚴飭辦料各員多方設法購收以廣招徠而資工用至估挑引河工程原估長二千丈寛八十丈續經覆勘改爲長二千五百丈寛六十丈劃分九十叚按上下兩截挑挖先從下截五十一叚挑起以下計四十叚自上年十一月十六日興工至本年二月二十日止各叚紛紛報竣以出土之多寡定委員之功過賞罰從嚴人心思奮據總理官先行查勘尚無墊崖貼坡偷减丈尺情弊現飭接挑上截五十叚同溝綫等工分别劃派仍留引河頭三十丈歸於臨時搶挑其餘各叚並飭勒限挑挖於壩工前一律呈報完竭届時再由臣等親往騐収以昭核實所有東西兩壩續得埽占丈尺現在河勢情形並引河下截挑竣接挑上截溝綫等工緣由謹合詞恭摺由驛具陳伏乞皇太后皇上隔鑒謹奏奉硃批知道了欽此○○山西巡撫臣剛毅跪奏爲對調知縣以重地方恭摺仰祈聖鑒事竊照州縣爲親民之官必須人地相宜方足以資治理兹查太原府屬之文水縣係屬繁難中缺地居文峪河上游時有興治水利事務詞訟繁多治理不易現任知縣吳曾榮現年五十一歲順天府霸州拔貢由候選知縣丁憂起復遵例報捐知縣指分山西試用並捐同知銜光緒三年二月二十四日到省九年題署今職八月到任十二年調署陵川縣印務十三年三月初八日仍回本任該員安静簡默惟性情拘謹於斯缺不甚相宜未便稍涉遷就查有和順縣知縣慶鍾現年五十七歲正藍旗滿洲人由廪生中式舉人同治壬戍進士殿試三甲奉旨以知縣卽用欽此簽掣山西光緒元年到省在河南捐輸案内報捐同知銜因歴年防剿出力保俟補缺後以直隷州用九年補授浮山縣知縣歴經調署高平等縣印務八年經前撫臣張之洞奏請開缺留省另補十二年補授和順縣知縣十三年四月初三日至任該員歴練己久公事詳明以之調補文水縣知縣藉資整頓可期措置裕如所遺和順縣知縣地僻事簡卽以文水縣知縣吳曾榮調補亦堪勝任該員等均無有關降調違碍處分與例亦屬相符如此一轉移間人地各得其宜合無仰懇天恩俯念地方緊要准以和順縣知縣慶鍾調補文水縣知縣所遺和順縣知縣卽以文水縣吳曾榮調補實於治理有裨如蒙俞允該員等係中簡對調銜缺相當毋庸送部引見據布政使張煦按察使嵩崑會詳前來理合繕摺具陳伏乞皇太后皇上聖鑒謹奏奉硃批吏部議奏欽此○○剛毅片再花翎頭品頂戴記名提督高鏞係陜西榆林府葭州人由武進士在籍辦圑於同治七年留營差遣隨同克復寗夏烏魯木齊等城剿辦回土各匪出力遞保今職兹於光緒十三年來晋投營又花翎儘先守備李蒲係直隷大名府大名縣人於同治六年投効軍營隨同出關在新疆南路哈密等處　賊出力遞保今職光緒五年來晋派充練軍哨官以上二員前後來晋富差均尙得力惟前蒙保獎均未指有省分無標可歸據中軍叅將瑞璋先後詳請奏留歸標差遣前來臣覆查高鏞等前經轉戰數省疉著勲勞現當晉省整飭練軍之際將弁乏人需材孔亟合無仰懇天恩俯准將花翎頭品頂戴記名提督高鏞花翎儘先守備李蒲均留於晉省分别歸標差遣委用實於營伍有裨除飭取各履歴咨部外理合附片陳明伏乞聖鑒訓示謹奏奉硃批着照所請兵部知道欽此○○奎斌片再署黄岡縣知縣趙永清調省另有差委所有該縣印務應卽委員往署以重職守查有署江夏縣事江陵縣知縣龍兆霖篤實勤能盡心民事堪以調署遞遺江夏縣知縣印務查有宣恩縣知縣楊壽昌明幹有爲才堪肆應堪以調署據布政使蒯德標按察使覺羅成允會詳前來除檄飭遵照外謹會同湖廣總督臣裕祿附片具陳伏乞聖鑒謹奏奉硃批吏部知道欽此○○頭品頂戴漕運總督臣盧士杰跪奏爲謹將洪湖運河水勢情形恭摺具陳仰祈聖鑒　竊查洪湖運河水勢截至光緒十四年正月二十日止業經奏報在案兹查正月二十一日至二月二十日止洪澤湖又落水四寸仍存水六尺四寸裏河運口汎除長落相抵外凈長水八寸仍存水三丈一尺八寸高郵至馬頭長水三寸仍存水八尺二寸淮揚運河各落水數寸至一尺餘寸惟清江汛除長落相抵外凈長水四寸邳宿桃源亦各落水數寸湖河各工均屬平穏刻當春汎届臨臣謹督率在工員弁加意修防不敢稍任懈忽理合繕摺具陳伏乞皇太后皇上聖鑒訓示謹奏奉硃批知道了欽此○○奎斌片再查上年十一月承准軍機大臣字寄光緒十三年十一月初四日奉上諭户部秦豫撥來年京餉一摺等因欽此查單開光緒十四年京餉指撥湖北地丁銀四十五萬兩當經恭錄轉行遵辦去後兹據湖北布政使蒯德標詳稱現於地丁項下動撥第一批京餉銀五萬兩查有卽用知縣回長廉試用知縣史賡雲堪以委解等情詳請奏咨前來除給咨文飭發該委員等妥速起解並飭將應解銀兩續　委解外所有　撥本年第一批地丁京餉銀兩委員管解赴京交收緣由理合會同督臣裕祿附片具陳伏乞聖鑒謹奏奉硃批户部知道欽此○○頭品頂戴湖廣總督臣裕祿頭品頂戴湖北巡撫臣奎斌跪奏爲湖北省光緒十三年各屬拿獲罪應斬梟斬决匪犯照章就地正法各案恭摺彚報仰祈聖鑒事竊湖北省盜案現難一律規復舊制經前督臣涂宗瀛會同前撫臣彭祖賢於光緒九年四月内奏明請將土匪馬賊會匪游勇之外持械聚衆搶刧拒捕傷人搶奪婦女勒賣等案暫行查照定章該州縣獲犯訊明明報後批飭道府督審或委員會審果係罪無可疑卽行就地正法彚案奏報是年四月十九日奉旨弄部知道欽此歷經遵照辦理在案兹查光緒十三年分各屬禀報拿獲各案匪犯除己叅疏防獲犯後應行查銷或案内有餘犯罪應流徒之案均經専案審辦秦咨外其有報案卽行獲犯如糾夥强刦財物拒摥事主會匪開堂放飄潜謀不軌等案經臣等檄行按察司移行該管道府督審或委員會審俱係贜據昭然供詞確鑿罪干斬决斬梟審明後均照章批飭就地正法具報計案五起人犯十六名兹據湖北按察便覺羅成允開具各案犯名事由詳請彚奏前來臣等覆核無異理合將各案彚繕清單恭摺具陳伏伏皇太后皇上聖鑒謹奏奉硃批刑部知道單併發欽此 
 
