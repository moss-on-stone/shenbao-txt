# 1895 - 263 - 4908057

 

Page 1

 
 
[延請沙巿訪事人] [  申報館主人啓]  
　　本館擬請一人在沙巿採訪時事須見解明通文理清順方可入選如願俯就望先書近事數則並將台銜貴里詳晰載明付郵見示一經擇定便當飛函奉訂否則槪不作答以免繁瑣專此奉布惟希抣鑒 
[新印傳家寳全集] [  圖書集成局代啓]  
　　揚州石天基先生所撰也言言通俗事事得情雖愚夫愚婦閱之盡可知治家立身處世植品實足爲驚世之木鐸後起之津梁盖其書分初二三四集初集則言事親敎子讀書學禮之道旁及養心消閒之法二集則言人事格言保産種子之方以及出仕錢粮諸端若三四集一則詳敎文字因緣禪宗直指一則備具悅情怡情笑話逸事上而治平下而脩齊無不於是書囊括也兹由煥文書局托本局用大號鉛字排印成書每部價洋一元六角上洋三洋涇橋沿浜煥文書局二馬路千頃堂外埠湖北漢口鴻文順記書局福建省城益記書局山東膠州成文堂烟台成文信蘇州彚文軒發售 
[四百二十三號畫報岀售] [  點石齋啓]  
　　日前滬北胡家宅某野鷄妓院有盜黨一羣前來取樂被包探偵知一齊拿獲可謂自投羅綱矣他若某顯宦之衣冠訪妓玩珠民之涕泣陳情士無道大肆貪詐心龜爲官鳳作頌揚語客裏謀財圖害人而殺弟龜前打印求解難而禳星及蔡太守之名駒見主剔伏等圖後仍附公車上雲稿兩頁卽日岀售此佈 
[續朋黨論]  
　　宋仁宗時杜范韓富諸人正色立朝不阿權貴王拱長章得象輩欲中傷之歐陽永叔上疏援救復作朋黨論以獻仁宗遂爲之感悟余嘗讀之而有感曰歐公此論意在袒護杜范韓富諸人故以朋黨專屬君子蓋有爲而言也竊謂朋者公也黨者私也朋黨二字之義本不可混論語自章卽言有朋自遠方來而其論君子則曰羣而不黨蓋君子第知有朋而不可謂爲黨小人第知有黨而不可謂爲朋然此旨歐公亦未嘗不喻也觀其論云小人無朋惟君子則有之小人所好者利祿也所貪者貨財也當其同利之時暫相黨引以爲朋者僞也又云堯之時十六人爲一朋舜之時二十二人爲一朋周武王時三千人爲一大朋是歐公之論君子但言及朋不言及黨蓋明知朋之與黨君子小人之品所由分斷不可以一例視也特其旨不在專辨朋黨之義故語意深渾讀者或不及喻耳東漢之季及唐之晩年始有以君子而爲黨人者卒之或遭禁錮或投濁流禍卽乘之豈盡爲上者之咎乎向使以堯之十六人舜之二十二人周武王之三千人處漢唐之未造雖不見用吾知其明哲保身之道必有可以隨遇而安者以此較彼優絀見矣乃歐公論漢唐黨人並無微詞而獨歸咎於禁之殺之之人非眞昧乎君子不黨之旨也意在留杜范韓富諸人地步而欲仁宗不復禁之殺之也然而是說也不可以施諸今世蓋世風不古人心屢變自唐虞以及成周知有朋而不知有黨故其中有君子而無小人自漢唐以及有宋知有朋而卽知有黨故其中有君子有小人若今世之所謂朋黨者則小人多而君子少卽有一二君子而一入小人之黨必爲小人所牽制且古之朋黨半由於意氣相合志趣相同今則不然士之由科甲岀身者則曰某某是子座師某某是子房師某某爲一榜同年某某爲兩榜同年於是一涉仕途則老師宜廻護門生門生宜廻護老師而同年與同年其彼此廻護者亦復類然蓋以師與弟爲一黨同年與同年爲一黨不論其平時意氣合否志趣同否而第憑一日之遇合爲終身之引援設有矯然自異不認師長不認同年必有羣指爲薄情忘本者其成見洵牢不可破也然余謂科第中人多讀書明理之輩且師弟同年之黨由文章作合而來不關人力鑚謀所致乃近來更有目不識丁之人夤緣干進甘擲千金爲贄拜有權勢者爲老師此種師生之誼並不關文字知遇全以勢利相結尤屬無謂又有變通具術者或稱當道爲義父或與當道之子姪輩爲通家弟兄更有甚者或以已之妻妾拜某大員爲義女雖伎倆不同而其植黨則一也然近來植黨者外省尤甚故佐雜州縣人員分發外省者必須先求得京師鉅公書札囑託該省封疆大臣然後領憑到省繳憑則與八行書並進於是不滿數月卽得優差其或指省分發者必先審度何省大員中有熟人或世交或戚誼然後指分是省而是省之大吏亦遂破格相待可以酌補者酌補其不可酌補者使之署理甚至公然保薦或以特旨擢用或以章異升任官塲之中互相傳述謂某某爲制軍得意之人某某爲中丞得意之人某某爲方伯得意之人必得優差美缺設或是省制軍中丞方伯俸滿交缷或被議開缺則向之所謂得意之人欲保守優差美缺而不可得舊官已去新簡者　别樹一黨窺何其後平心而論舊時得優差美缺之人未必無一二眞才而新官以爲旣爲舊官所私者意見必多不合蓋新舊瓜代祗爭一朋黨之見而於國家政事之得失不暇顧也然則欲除朋黨須令京外各官破除情面然後可以駕漢唐有宋之治追唐虞成周之隆然則永叔之論祗可以諷萻時不可以規今日也余恐今之朋黨者藉口於歐公之論故續是篇爲當世釋其惑焉 
[諭旨恭錄]  
　　七月二十八日奉上諭在京文武大員分理庶務各有專司近來告假人員幾於無日無之殊非愼重公事之道嗣後非實係患病者槪不准率行請假以重職守欽此 
[本館接奉電音]  
　　昨由京友傳來上諭一道敬謹譯登○八月初四日奉硃筆曾厪漢補授通政使司副使欽此 
[漢口火災]  
　　漢皋訪事人云八月朔日天氣晴明金風薦爽居民咸穿單袷信步尋秋及入夜而銀河亘天秋蟲對語紗　凉透漸人甜鄉正在栩栩然化莊周之蝶游遍漆園忽聞竹柝頻敲金鑼亂響人聲嘈雜震耳欲聾披衣視之則大街小巷人如潮湧遥見西北方火光燭天黑烟　　合鎭文武員弁督率兵役偕堂水龍夫奮力奔馳幾如驟雨狂風盡望火塲而去但聞馬蹄得得聲水龍軋軋聲刀槍相觸作格格聲詢之來自火塲者云火起於老官廟下首大王廟前街是處臨近河濱中有小道爲居民汲水之路兩邊皆水蕩泥淤深至尺許流民咸就是地結茅棲止鱗次櫛比易致燎原當六月中紳士居隣及新善堂董事曾請江漢關榷憲惲菘耘觀察禁止搭棚蓋屋觀察准之立卽岀示曉諭此次被焚者多至百餘家類皆蓽門圭竇作小贸易者所居亦有江西屠户於此宰家是夜胡姓家有鄉人某甲携子媳及媳之弟駕一葉扁舟來此暫寄至夜半回祿神忽降甲翁媳及媳之弟均焚斃其申其子上街訪友未歸幸免於難及火熄查檢瓦礫中已成焦炭次晨由街鄰地保及善堂備棺殮瘞 
[京口火災]  
　　鎭江訪事人云八月初三日清晨九點鐘時遥見城外西北角　霧迷滬烈燄熊熊幾有燎原之勢少焉突聞警鑼亂鳴輪　轆轆各水龍星馳電掣而去急在探之知柴炭巷北首某姓成衣鋪學徒在厨下早餐偶爾 
 
 

Page 2

 
 
疏虞遺火積薪中致兆焚如之禍有頃在城文武各官及城外保甲局巡查各員先後到塲指揮撲救斯時人多如蟻或探親友或携細軟或撮　物紛紛擾擾擁塞道途巡勇復彈壓閒人不許逼近火塲觀望是處店鋪林列一經火起轟轟烈烈勢如拉朽摧枯所幸蜚廉氏不甚猖狂又得天主堂第一樓道署各洋龍吸水噴救救火者更將火路拆斷爟人氏始不敢左衝右突肆意横行迨至十點鐘時卽行救熄計燬去順泰皮箱店吳同興豆腐店王姓茶水爐同雲閣畫室義泰土棧義德錢鋪泰昌篾箱店約共瓦屋二十餘間當火熾時左右店鋪駭懼非常遺失物件者頗屬不少而起火之家則已不知去向矣 
[林陵紀事]  
　　金陵訪事人云江寗府江防同知興司馬奎感昌風寒致成痼疾醫藥罔效遽爾仙游遺缺經藩司瑞方伯委北捕通判劉别駕文澈兼署已於七月三十日牌示轅門矣○南洋大臣張香濤制軍奉命調署兩江總督見城北兵燹之後至今人烟寥落户口凋零盜賊縱横刼案疉岀因之議築馬路蓋造洋房行駛馬車俾商賈往來無阻庶巿面蒸蒸日上官商利便良多近又擬創武備學堂招集青年子弟延西師授以武技以備國家有事之秋効力疆場折衝禦侮前經延聘德弁數員來省日在督署箭道按營操演並飭同文館學生兩名傳語自晨至夕但聞槍聲隆隆不絶於耳又准德商斯美德所請開設紡紗局札飭某道員在卑丁巷建造局屋糾集股本以備開工將來獲利之豐可操左劵也○金陵機器局自郭月樓觀察總理以來迄今二十餘載所製軍械堆積如山去年釁起日東各路所用軍裝大半由南洋解往局中發岀槍砲幾至百千萬之多目下日本旣已議和而西宼忽又起事觀察因晝夜督工趕造以備解往陜西爐火純青光燭天半局面之大莫與比倫已○同文館夏季甄别其題早詳前報兹經總辦楊誠之觀察將諸生課卷呈送督轅經香帥評定甲乙發回館中榜示計列前茅者英文爲許福元丹徒人詹貴琛上元人詹貴珍上元人法文爲戴儒珍上海人徐家庠嘉定人彭天澤湘潭人華文爲葉爾昌江寗人姚模嘉興人潘行讓歸安人 
[美利宏開]  
　　京友信云聞四川資州畐紳補用同知周司馬維綸現擬在蜀創辦礦務於六月中旬在户部遞呈陳明富國便民諸大端已蒙大司農會銜代奏矣擬辦四川全省礦務情形曁章程六則照錄於後綸滇南末吏蜀西庸愚憶自束髮受書粗通章句尤喜涉獵史傳及一切經世之書每思古忠臣孝子慷慨激烈與日月爭光竊欲興起乎百世之下顧質性檮昧不沾沾於制舉之學無由博取科第摛藻揚葩藉效一日之短長年十八遂投筆南游謁滇督岑公軍幕槪談時事卽委辦總鎭南七屬軍需局務於時軍書旁午轉餉運械倥傯戎馬閒克蕆厥事頗爲上游獎重繼因光緒三年以同知入都引見久旅囊乏傭書天潢玉牒得覩蕩平髮捻回逆事實曾左岀將入相閎功偉烈爲竹帛光令人鼓舞憤發心慕神欽於是爲君國立功名之志益切常恨不得所假手一奏鉛刀耳五年夏聞父諱歸里奉母鄉居讀禮終喪益復溜覽當事言治之書救時之策固欲儲所以酬知已者具也十一年秋法人搆釁提督鮑忠壯公檄赴滇南襄辦軍務已决計南行旋以胞兄逝行不果郤掃家居澄觀宜變竊見蜀中閭閻之疾苦官商之困乏未嘗不蒿目憂之思得所以挽回補救之術上可以裕國下可以蘇民躊躇焉而未得所措也適中表李君文蘭自都門歸爲言新都鄭比部寳珠擬與辦四川全省金銀各礦已禀奉直隷爵閣部堂李批准行咨四川總督矣特囑文蘭旋蜀招集本地殷實紳商鳩股開辦不意鄭君中道殂逝而川督持重太過憚於發端是以其事垂成而敗今吾子欲籌富國利民之策舍比將何所措手乎綸韙其言嘉其志遂與偕訪友人宋君名鳴儀者君號賡平温江人也足迹遍天下曾游歴五印度南洋羣島與泰西礦師精練礦學廿餘年於天文地輿推步測繪之術罔不研究與談礦學及一切廠則規要應答如響剖析精微因與共約襥被裹糧親往履勘川中産礦各山由雅州府屬之大穴頭山冕寗縣屬之麻哈母雞溝打箭鑪屬之巴底巴旺飛水巖草鞋渡等處披榛覓路斬棘探苗席石星飯幕巖露宿累胝而重繭冒暑而衝寒一年於兹探測始徧復以茶葉哈逹紅帛也給好於野番殺午歃血要盟於僧俗始克聨華番爲一心孚千里於一室仰蒙聖朝威福遠覃化外凡在食毛踐土之衆莫不歡欣踴躍願獻地藏之寳上充天府之儲故就今日之事勢論之如雲南之銅漠河之金平度之銀開平之煤疉經奉旨開辦各著成效而金銀各礦皆不如我蠲地之旺且多何也憑天度地理而論居亞細亞洲緯北井鬼分野位在正西西方庚辛金西藏藏金川爲金庫誠能舉辦川中之大穴頭山麻哈母雞溝馬頭山飛水巖草鞋渡燈盞窩巴底巴旺等處之金銀銅礦則樂利無窮財賦尚何足憂乎賡平繪圖貼說歴述各山源流脈理碻鑿可據而綸親偕測騐每夜覘視其閒寳氣光芒燭天又竊歎山川之積鬱　彼蒼之槖籥蓋　醖含育久而必發未始不在斯時也適各處紳民張國華鍾學源鍾聲駿李國楨張萬才邱大章伍子剛土興洲吳裕光周紹文余躍龍楊永昌周步雲張朝慶陳安邦堅曉廷楊國材何文炳余大鵬楊定邦何元慶楊質堂彭朝鼎陳占春張登雲李正才謝國楝王炳章宋開第趙月華胡玉昆周嘉興謝玉魁宋錫恒康敬廷等來省商辦不約而同諸君皆産礦各山之地主業户以爲野人負曝猶思陳獻矧兹寳藏乃天地精華所結而成以待國家之用者若秘不以聞能無愧於殊方絶越納養獻琛之義綸於是聞言大喜乃益自信此願之必副因更邀集同志諸友如江維瑛宋永言周斌張志惠官學清周鳳岐廖承縉周長緒熊萬春廖鑫孚青蕃朱煊周永年徐長煜周邦純陳宗惠袁得新李海源江煥雲袁廷珗袁善書李宗文袁朝陽劉鎭遠宋肇祁謝廷澤周拔超謝玉元宋錫齡李國樑劉定邦王步雲宋錫鐶袁紹卿陳得新李玉成鄭恒春曾昭吉周肇遵等均以國家厪念齊心籌畫幸共處光天化日之中宜思生財裕國之計地不愛寳取之以時草莽微臣所得以竭誠自效者在此熟思審處知其有濟爰擬試辦諸說錄爲一編與文蘭賡平買舟東下直逹京師呈懇各憲大人據情代奏惟冀聖明俞允准予試辦相與兢業自矢期底於成方不負我皇上覆幬之恩元臣贊襄之力從此源源接辦全川金銀銅鐵諸礦俾賡平得以盡展所長而綸典文蘭曁同事諸人得以相與有成將見寳藏之舉不棄於地貨財之殖日裕其源而一切鼓鑄圜法製造金銀錢幣以及礮位機輪鐵路暢行通商各口則外洋各國所挾以侵牟我之大利署無不取之裕如矣綸雖不才不能進如古之忠臣孝子勲業爛然而於我川廣開利源以仰副我朝廷足國裕民之至計是則區區之心亦稍慰也夫○計開一試辦遵例以二年爲限限内請免課以紓商力限外遵照奏章抽納每十成内應先納課二成解充各車經費餘八成歸股商攤分一招商原所以裕本此次試辦四川全省礦務金銀爲多貲本充裕方足濟用今擬約定編成股號正票一萬張每張收足色紋銀庫平百兩爲一股合計銀百萬兩就本地紳商富户各自簽名書押預定每人岀股若干大約湊成一百萬兩之數恭候諭旨允准卽自行入局交本興工開辦一試辦擬自雅州府屬之大穴頭山冕寍縣屬之痲哈母雞溝起俟略有成效陸續接開打箭鑪屬巴底巴旺飛水巖草鞋渡等處礦内開岀之金銀銅鎌除月息工貲山租薪水及廠内廠外一切公費外其盈餘卽核實按算成數先提二成照章解充各軍經費然後派分各股商紅彩修凈一各省開礦招募工役祗照尋常給與工資此次開辦另立章程由各股商户每户認雇工役數名精選土著良民年力富起著開清年貌姓名住趾取具連環保結填註簿册方准入廠作工則外來匪黨游民無從托迹旣可免其滋事又不敢於偷閒如果礦旺工勤擬按每人工　太小在於股商應得紅成項内酌提若干庶人攤分則充役貧民皆得沾潤礦中所産人人有分自然互相保衞衆志成城焉有爭奞嫉忌之慮一銅爲國寳所需現在整頓圜法京師寳源寳泉各局日資鼓鑄滇省礦産解京之銅爲數甚少不得不另行採買兼購洋銅近來銅　日漲至費三四錢成本始能鑄就一錢此洞老産銅太少之故也四川巴底巴旺建昌地方銅産最佳銅苗極旺今擬辦金銀礦外兼開銅礦以試辦期内挖岀之銅全數交川藩庫騐收照雲南收賈銅觔章程給與　銀在藩庫支領期滿照章納課其餘應歸商得之銅仍交官給　以供京師鼓鑄之用一近來招商集股多由一人承辦獨總其權甚至輾轉托人售賣投票嘗事者不須自備一錢及至股顧售滿坐雍厚貲任意揮 
 
 

Page 3

 
 
霍不問礦産之衰旺不計本利之盈虧股商但憑票招有名無實礦中一切事務不得與聞鉅萬公欵任其吞蝕故有經商折閱假招殷而暗填宿債者有向本赤貧因招股驟成巨富者奸商漁利行同盜賊是以招股一事人人視爲畏途矣此次擬辦川中各礦均由本地紳富湊集巨貲先事而預籌其銀非臨事而販賣股票與尋常招商集股大相懸殊呪礦中主事之人卽岀股最多之人身家性命俱繋於此不得不實事求是務期礦有速效財不虚糜 
[蜃江雁字]  
　　温州訪事人云府尊舒端甫太守奉到徐季和文宗行知中秋節後卽須按試遂示期七月二十九日取齊泰順縣屬文童人月初一日開考○前温州府徐乃秋太守交缷後瀛眷尚在署中本月初一日卯刻乘超武兵輪船赴滬士民感頌德政咸製萬名傘德政牌恭送到署蓋亦循常例也○本月初四日新署温州府舒太守與前任府尊徐太守會宴於江心寺傳杯弄錢暢叙深衷直至日墮崦嵫始盡歡而散○浙江提督張奎垣軍門擬乘巡洋之便順道赴甌江查騐營伍官塲得信紛紛派隊郊迎旋聞軍門因事廻轅另委某員乘小火輪船於七月二十四日抵甌下提雙門簡閱軍實公畢於二十九日清晨鼓輪岀口○温處道宗湘文觀察因柟溪楓林民教不知互相攻訐札飭發審委員葉大令會同永嘉縣沈子榖門府訊斷訊得教民徐定敖等四人均欠錢糧遂暫行管押並諭以爾等因抗糧而押不因入教而押凡教外民人回里切不可恃勝滋閙仍須民教相安詎料教民中有砌詞訴諸蘇教士者教士克持大體不聽慫恿教民又以在押被拷等情赴訴適英領事傳君因公往青田教士隨聲請回甌照會道憲將在押之人開釋宗觀察接閱照會委郭外峯司馬親詣押所查明有無拷勒情事司馬查詢丁役皆曰無知乃詣轅據情禀覆觀察隨照覆領事○超武兵輪船於七月二十八日辰刻進口下椗北門外馬頭聞因迎徐太守而來隨於本月初一日已刻鼓輪東指○時疫流行死亡枕藉好事者舁東嶽忠靖王偶像岀游謂之驅疫遍歴城廂内外須七晝夜旋在東甌王廟設建羅天大醮擇吉七月二十八日黎明請道鎭府縣各官拈香并岀示嚴禁屠宰俟初四晚焚船送聖然後開屠旣復羣舁楊府陳府元壇晏公府縣城隍諸偶像遍游各處 
[蘇垣卽事]  
　　江蘇撫憲趙大中丞履任以來講求武備整頓極嚴校閱武職月課惟打靶尤爲精究獲中者當時優以獎賞且必親自發給並不假手吏胥杜滋弊竇全數獲中則酌委優差以示鼓勵不中則勉以習練故糾糾桓桓者無不傳頌中丞之公正無私近又由常曾兩叅戎連日傳集武職人員悉行訓練以冀演習精熟靜候中丞示期親臨校閱○前日都亭橋附近某綿綢店主某甲晨起忽見貨橱中失去棉綢十餘疋并零星貨物約計　值英餅百餘枚店中執事等皆相顧失色當時查看並無撬門鑚穴偷竊形跡知必係本店人無疑嗣經鄰右說及頃見店中某司務於破曉時肩負巨包而岀因卽解送北總巡局請究局員升座提訊該店司供稱家住横涇實以艱難一時誤犯現貨物寄在本街恒興烟館遂飭差吊齊贓物烟館主亦提案看訊局員怒其窩留賊贓同行竊之店司均賞以竹笋煨肉枷號示衆烟館房屋卽發封贓物給該店具領 
[龜奴兇横]  
　　邗上袁二花子家著名妓寮也排塲闊大聲氣靈通過客之懦弱者固不敢問津卽本地之糾糾者間亦受其侮辱日前有某營卒三人於操演之餘動尋芳之興携手同行甫入門龜鴇卽以惡聲相向卒等不服正在辯論而老元緒已將大門緊閉率領蝦兵蟹將將三人攢毆嗣經旁人解勸始揮之使岀營卒等狼狽回營内一卒已受傷不淺事經營主聞知立將三人黜革然營卒嫖娼固屬有干法紀龜奴逞凶毆客此風亦不可長遂拜會地方官請其提懲以儆刁風刻聞邑宰已將龜鴇訊責並將房屋發封或曰龜鴇動輙恃勢毆人此風他埠間亦有之然不及此間之甚將使尋芳之藪一變而爲耀武之塲杜牧重來當不免歎尋春較晚矣 
[洋貨起色]  
　　現在漢上洋貨較諸去歳漸有起色以故巿面頗覺活動惟米糧　码陡跌業此者未免虧折本源耳 
[銀樓倒帳]  
　　漢鎭九華銀樓原係集股開設其經理者爲浙人某甲樓屋屹峙金碧交輝規模之壯麗雕鏤之精奇在漢巿可推巨擘邇來生涯虧折未免外强中亁甲無計彌縫欲作黄鶴高飛之舉事爲某錢店所聞知其避於輪船意圖遠去旋集同人將甲攔回追索欠欵聞所欠甚巨計隆太錢莊一萬四千有奇永昌祥莊二千兩怡慶三千兩山西帮及同行一萬餘兩約共虧倒三萬餘兩生財雜物所值無幾各債主恐難免耗折之虞耳 
[江州話雨]  
　　九江亢旱不惟田園亁涸卽人民亦多疾疫道憲誠果泉觀察郡伯尹西庚太守心竊憂之乃捐廉施樂擬再設壇求雨忽於廿六日戌刻雷電交作大雨傾盆約略一點鐘之久雖未旣沾旣足而人心得以稍安○前署德化縣彭星階明府騰瑞之封翁在籍仙逝已登曩報明府擇於上月廿八日在潯公館設奠文武各官咸往弔唁 
[少女輕生]  
　　金陵上河有某甲妻早逝遺有一女芳齡二八體態妖嬈許城中某姓爲媳擇八月間迎娶詎知女與鄰生有染業已荳蔲含胎刻因婿家婚期已迫乃與鄰生密商覓藥墮胎無如鄰生阮囊差澀且藥　過昻須鷹餅五枚始能購至女卽將首飾衣服質於長牛庫如數交納令其速急購來詎鄰生得此洋銀日在水西門某妓家爲葉子戲盡行輸去半月未回甲女情急乃於上月二十八夜懸樑自盡不知後事如何容目再報 
[上海官塲紀事]  
　　前日福山鎭總兵韓鎭軍晉昌因事來滬午後乘輿入城往文武各衙門拜會駕至縣署時黄大令飭丁擋駕○某日常鎭通海道吕鏡宇觀察海寰由姑蘇繞道至申弔奠奎中丞太夫人之喪旋入城拜會各當道昨晚附招商局江裕輪船回署○江蘇候補同知張炳樞司馬辰江蘇候補知府唐昆華太守光照浙江候補同知王念劬司馬叔蕃咸於昨日來滬命駕入城赴各衙門拜謁至縣署時黄大令飭丁擋駕○昨日松江府知事孫少園司馬毓藻因事來滬命駕進城詣道轅謁見繼赴各衙門拜會至縣署時黄大令延入花廳清談移晷○湖南善後總局委員候補縣劉明府朝陽候補同知陸司馬佑德委解湖南京餉銀兩北上道岀滬江昨日命駕入城拜會各當道至縣署時黄大令飭丁擋駕 
[帶勇防匪]  
　　虹口流氓兇悍無匹前曾奉江海關道憲札飭上海縣咨照美捕房恊同訪拿在案若輩均匿跡寳山縣境接壤之瞿港橋地方依然耀武揚威有聚衆打架之事兹經代理寳山縣陸增培明府訪聞又有是處二圖地保姚進投署禀控當卽擬於是處添設巡防局委員駐守已賃定鄉人沈小弟之平房三椽大約於中秋節後卽可帶勇駐紥矣 
[火警志餘]  
　　滬南火警已見報章兹悉起火之姓劉係寗波籍其時闔家方團坐作葉子戲夜半煮膳以供朶賾不意遺火積薪以致石庫門共某某等姓七家盡付咸陽一炬江北人陳姓適有新喪靈柩暫厝家中倉卒間不及遷移竟被焚去亦慘矣哉 
[行路難]  
　　本邑西門外迤西至徐家匯一帶近有遊勇岀没見有婦女輩卽肆行無禮惢憚全無前日某氏婦行至斜橋左近若輩攫去銀臂釧一雙次日又有某甲者被攫小洋銀六角於是行人咸有戒心幾視若荆天棘地矣 
[未便斷追]  
　　孟誠齋投上海縣呈控主人尤中履結欠俸金求卽提訊斷給黄大令飭提至案倩帮審委員夏明府訊斷孟拆稱監生係常熟縣人尤前在臺灣開設硝磺礦務局延監生經理一切現在臺灣割畀日本人因之將局收歇結算之下尚有俸金若干尤供笛職員亦常熟人曾捐布政使理問銜孟在局經售硝磺之事舞弊侵吞爲數不少此係官欵請卽究追明府曰官欵之說礦務總辦未有信來請追爾局又紅閉歇無憑核究未便斷追著邀同熟悉此中事務之公正人妥爲勸理明白禀覆核銷 
 
 

Page 4

 
 
[美捕房事]  
　　楊樹浦巡捕房之後有鄉人錢開宏者前日上午曾被偷兒撬開後門竊去衣服首飾等物據情奔告捕房未幾在附近之洪榮榮處搜岀原贓枕箱一隻卽將洪扭入捕房五號寫字西捕由德律風咨照美捕房黎捕頭飭包探金阿狗將洪帶回捕房詰問之下洪堅稱由某處路旁拾得並非圖竊捕頭令押候飭金探查明是否所竊再核○洪逹侯前晚投捕房控稱春間與同業之秦召祥股開荳餅行刻已閉歇尚有帳項銀若干盡被秦吞没屢索無著爲此求請提案追究捕頭謂私吞帳欵非捕房所應理命投英廨喊控或自行扭案送究洪唯唯而退○本邑人某甲以扛夫餬口素喜盃中物每醉方止前晚酩酊大醉回至北河南路任情喧嚷爲四百四十八號華捕拘　捕房捕頭令暫押至酒醒釋岀○寗波人陳宗揚在吳淞同裕土棧爲夥昨日下午私取店内之金戒指對時表玉器等物逃遁來滬店主鄭振新覺察窮追至美界北河南路途遇竇如海倪順泉二包探當將原被告一併拿送捕房捕頭略問數語令將陳押候解送英公堂訊究○詳報粤人王阿鵬在桃源坊竊取湖縐當由竇探拿解捕房兹由捕頭嚴詰數次供岀曾竊英界新山東路如意里十一號門牌某姓家並北山西路德安里六十四號　内之綢衣水烟袋場擡扞等贓物無數已將原贓吊岀押候送請英讞員訊究 
[明德惟馨]  
　　謹啓者敝堂醫藥兼施需費浩繁實虞不給兹蒙陳源盛寳號助洋三十元鄭維耀翁助洋二十元陳麗明翁助八月初二期藥資九元八分五厘吳保安堂兩元慨接濟之彌艱助呼將伯沐恩施而全活賜拜仁人除撃奉收條外請誌報章藉伸謝悃上海虹口元濟 
善堂董事唐廷桂等謹啓 
 
 
 

Page 5

 
 
   
 
 

Page 6

 
 
[禮拜二拍賣]  
准於初六日二點鐘本行拍賣水漬紅油乎數箱頂上洋針十五箱大小掛鍾五十箱縐布數百疋絲襪女緞帽小毡帽花檯燈屏風船燈洋碱餘物不計此佈倍發行啓 
[禮拜三拍賣]  
本行於初七日十點半鐘拍賣人馬熊牌色羽毛馬頭雙鳳紅嘰單鳳人馬色呢二磅二五至三磅二五官牌洋紅布八四黑瓶ＸＸ藍蟹藍鐘ＸＸ藍瓶ＤＤＤ藍雙瓶原布十磅紅蟹藍雙鐘藍瓶ＤＤＤ市布二四二六紅茶瓶洋標等貨此佈怡和洋行啓 
[禮拜四拍賣]  
啓者禮拜四卽本月初八日十點半鐘拍賣路燈九老羽毛九老小呢船牌九老羽綾彩三元彩二美羽綢十一磅彩三元十磅十二彩人鎗十磅紅三紅萬壽圖紅四美紅人鎗市布八磅四五子登科紅三元紅萬壽藍彩人鎗藍三元藍四美藍人鎗洋房雙人七磅藍三元藍四美藍人鎗採蓮圖原布八磅彩三元花邊藍獅七磅紅三元紅彩人鎗花邊藍獅挺市洋標八磅雙松鼠細斜紋十五磅老人頭十四磅老人頭雲獅九獅粗布十二磅人鎗九獅細布劉軍圖彩四美紅金星白三元七十二線紅二美紅五星紅雙路燈六十四線烏金三元藍雙路燈藍洋房光毛市漂布等貨特此佈聞八月初四日元芳洋行啓 
[拍賣車糖]  
本行准於每逢禮拜一四早十點鐘在本行拍賣Ｂ唛四呍車糖拍定卽收定銀限兩禮拜出淸如過期不出將定銀罰去下期另拍此佈聞老太古帳房啓 
[地基出售]  
啓者今有地皮一方約二十畝坐落靜安寺馬路旁西人房屋七十二號門牌及七十七號門牌中間欲購者請寫信致地主交申報館轉致可也此布 
[盤店聲明]  
兹有三洋涇橋北首恊順昌洋貨號一應生財裝修發底憑中盤與祥記號卽日銀貨兩交改牌祥記東號所有前途往來帳項請向原主自理槪與祥記無涉此後東西兩號向各實號支取等情槪歸西號盖印爲憑先此聲明以免後論王祥記號啓 
[大淸各口巡工司畢示]  
兹本巡工司查福州關稅務司所屬界内閩江地方所設之警船浮或已裁撤或經改色合將其情形度勢開列於左計開 
一福州府閩縣閩江内附近大嶼船路之南前設有倒尖形黑色警船浮一個卽本年總册内載福州關之第九浮又牛礁之南前設有倒尖形紅白方格警浮一個卽本年總册内載福州關之第十浮現因牛礁東邊水道船隻不通往來已將此二浮裁撤不用又牛礁北沿前設有倒尖形黑白方格警船浮一個卽本年總册内載福州關第十一浮現經改爲全黑色凡船隻經過不宜駛赴此浮之東及南爲要甲 
光緒二十一年七月二十九日第二百九十七號示 
[大淸各口巡工司畢示]  
兹本巡工司查鎭江關稅務司所屬界内海北港地方所設鐙杆現經改移合將其情形度勢開列於左計開 
一長江　州如臯縣張黄港之西相距約三里在海北港江北岸設有黑色鐙杆一架現因該岸坍塌自原處移設向南七十五度東相距二十二丈 
光緒二十一年七月二十九日第二百九十八號示 
[天福茶園名角登檯]  
汪桂芬 
於初六夜准演戰長沙收黄忠 
[大淸各口巡工司畢示]  
兹本巡工司查江海關稅務司所屬界内九叚地方　設之常明鐙現改爲乍明乍滅鐙合將其情形度勢開列於左 
計開 
一長江口南岸淞江府南匯縣九叚地方離九段椿西北十六里半設有白色三根木架上置六等透鏡紅色常明鐙現於八月十三日起改置六等透鏡乍明乍滅白光鐙每三十秒時明滅三次初次明二十秒滅二秒後二次各明二秒滅二秒共爲三十秒週而復始鐙懸桅杆上相距前鐙原處四十二丈六尺向北四十七度東鐙火距水面三丈四尺晴時應照三十里桅杆及守鐙房垣俱白色 
一以上所開度數均照羅經方向 
光緒二十一年七月十二日第二百九十六號示 
[聲明]  
啓者三洋涇橋泰亨義亨洋貨店周順發今因在别處立業倘各行號往來銀洋貨物一切與本號無涉特此聲明泰亨義亨啓 
[高太癡書畫]  
扇箑行書三角楷書花鳥各五角山水七角士女一元餘詳仿帖先收潤資不給寄費僞庽寳和五里對門同義盛内 
[戒烟藥兼能種子]  
聯輝吸烟卅載虚痿無子立志屢戒苦無妙藥去春向五福衖口京都同德堂購槍上戒烟三香膏數兩果然藥到癮除前月幸生一子膝頭弄兒感篆良殷書此以誌山陰游聯輝識於海上 
[新出德國練兵書]  
德國康貝提督著李丹崖星使譯庚午德法蔑士之役守宙問未有此血戰水陸陣法鎗炮堅利雄冠歐洲進退守攻之法無不精詳每部價洋八角洋務用軍必讀洋四角上海文瑞樓出售 
[心肝胃痛仙丹]  
心胃痛散之妙惟盆湯衖壽榮齋首推第一余久患斯疾以洋一元購藥二瓶隨服隨愈喜以誌謝福仁里孫藥柟 
[轉聾復聰]  
僕久患耳聾十年諸醫莫效因購服虹口鐵馬路東首粤省保壽堂大藥房天下第一靈驗耳聾丸四元轉聾復聰特登報謝如意里許宅謹啓 
[夏季搢紳錄發兌]  
文武八角單文六角蔣氏心矩齋叢書六種五元薛叔耘出使日記八角籌洋芻議三角上海棋盤街醉六堂啓 
[丹桂茶園]  
内城府第等客串 
余紫雲 
准於初六夜煩演虹霓關 
[合豐衣莊]  
本莊揀選原典估衣專辦各色綢緞時式新衣自運粗細皮貨不合包退回換加工重料克已定價每兩七角承蒙賜顧童叟無欺棋盤街中古 
[敬謝京都同德堂再造丸神效]  
病不求藥全生者少藥不對症靈效者稀家慈年逾花甲忽得中風之症遍身麻木行動不便且言語恍惚口眼歪斜醫家視云不治症也友人以上海五福衖口京都同德堂眞正老山人參再造丸一顆見惠服之略見功效因再託全泰盛局洋十二元購丸十二顆連服十天幸獲全好最奇者鄰家小兒忽患驚風舉室張惶當分售一顆開服卽愈靈藥濟世感佩良殷謹錄刋報以謝仁施慈命韓元善頓首拜具自安慶道前寓次寄上 
[立止遺精陰陽八卦丹大有奇功]  
僕體質素虧因思慮過度致患夢遺之症久之合眼卽滑四肢酸軟腰膝疼痛服藥多矣終鮮見效幸前在申江聚豐園小飲友人談及上洋廣東濟世堂有立止遺精陰陽只卦丹神效異常親見服此而愈者三人僕遂購陰陽八卦丹二盒雙料固精包愈膏一張内服外貼果然藥到病除如此靈丹妙藥眞不愧天下第一奇方且愈後身體强健歡喜之極特登報章使世之同病者咸得問津焉蘇州閶門外鄒問芻拜 
[上海英大馬路屈臣氏大藥房]  
花柳搜毒藥水 
此藥水能搜花柳傳染諸毒疔墜骨痛水硍蝕爛肌肉臭腐等症並治一切瘡瘍惡癬頑癩風濕各症每大瓶中元小二角五 
[遺失派司]  
今遺失白銅派司　116，20五箱１23，24二箱136，41六箱163，64二箱167，70四箱172，74三箱150，53四箱155，56二箱158，59二箱161一箱178一箱180一箱182，83二箱文業格而91，100一箱101，110十箱刻向海關商妥另補前派司作廢此佈興隆洋行啓 
[復成號暫遷]  
今因翻造房屋暫遷在西棋盤街坐北朝南石庫門内設櫃交易迨房屋造好仍回原處諸公賜顧祈請移玉乃禱上海棋盤大街復成號啓 
[四海馳名]  
京都同德堂 
存心濟世虔修應騐靈藥數百種始創孫製槍上戒烟三香凈藥膏每兩八角單四角按月送戒百人不取分文設上海五福衖口 
[郭斯登]  
製造師機器師 
啓者余辦事處設在英界黄浦灘第六號門牌專代人建造房屋局廠及代辦各種機器并代客佈置機器等類如有欲辦以上各事者皆可先行打樣約定經費官商賜顧請臨而商可也此佈 
[上海英大馬路屈臣氏大藥房]  
天下馳名疳積花塔餅 
此餅揀選上品地道藥料製成如花塔樣子其性和味甜小兒最喜入口善除諸般虫病及五疳積聚脾胃虚弱積食生痰以致皮黄骨瘦腹現靑筋時見肚痛糞下白泡百病叢生醫家難治多有因此而誤殤者甚爲可惜如服此餅虫積盡消且能培補脾胃肌肉日長或有年稍者亦有因虫積而無治法皆宜服食平人服之能防蠱患開胃進食至寶靈藥也每大權洋一元四角中七角小三角半 
[上海英大馬路屈臣氏大藥房]  
烏鬚黑髮藥水 
本藥房專心考究配製此藥水善藥鬚髮無論鬚髮生成何色皆可染之烏潤並無捐爛皮肉之弊但用時先用洋肥皂洗凈鬚髮垢膩然後如法搽之爲妙因此藥水有其一其二兩瓶分先後用詳明仿單兹不細贅大凡老人鬚髮一烏仿增後生風采不可不用每大瓶洋一元小五角正本號各藥料俱有龍麟伴塔招牌爲認不悮 
[新出石印繪圖閒書發售]  
古今眼前報四角○採金桃五角○外國笑話四角○第二奇書四角○宣南看花記二角○兩交婚四角○托上海文宜書局售 
[躉批格外克已]  
天福來 
茲售英十月份大票雙張十一元單張四開照算分條五角八分小洋帖水函購申棋盤街北 
 
 

Page 7

 
 
   
 
 

Page 8

 
 
   
 
 

Page 9

 
 
[指認盜犯]  
　　昨報紀歸安縣委某員帶領眼線吕阿二周阿蘭投上海縣請准辦認搶刦新陽縣玉爾蘭家之盜犯張仁山等十三名是否卽搶刦湖州某絲行者至晚黄大令會同保甲總巡竇奠高明府升坐花廳飭差將張等十三犯提案吕周兩眼線逐一指認雨人良久指稱行刦絲行時張及汪幅星俞昌江江惠興方祥裕沈茂正六人皆在内張等各犯同稱小的等從未與吕周同黨且素不相識吕周同稱凌湖絲行及四家浜絲船搶案小的等與此六人同行計入黨者共有四十餘人歸安縣已獲多人業已正法留小的等兩人監候質訊今縣主沈大老爺聞上海縣獲盜遂帶小的等來申辦認大令問張等各犯曰目今吕周認明與爾等同盜尚何抵賴之有張遂首先供認餘犯仍含糊以對大令飭暫還禁候再刑訊 
[賭棍罰鍰]  
　　賭棍成擒已詳昨報昨晨英包探沈金隆將當塲捉獲之賭棍許福高王馮大陳月倫張生茂李益林胡查山王金茂周阿富徐福姚文元江文章葉子風董長清俞小金譚正劉長友王亭董生陳言洪順才姚懷戴清木陳茂俞順先王錫榮王禾秦俞明陳璜張丁文俞大林等三十人解案禀稱伊等均在廣東路森順恒茶棧賭博時經小的查知告明副捕頭來姆其偕西包探匹禮司帶巡捕往拘賭具解入捕房當晚卽由棧中人將洋銀三百七十圓爲質保岀二十四人今特解案請訊英讞員屠别駕逐一訊問同供稱小的等以後再不賭矣此次求姑寛一次以全顔面訊到此捕頭解森順恒茶棧執事人汪瑞春至案别駕嚴加詰究供稱棧中本不准人賭博前晚適帳房中無人照管以致諸客羣聚賭錢小的實不知情尚求鑒宥别駕據情商諸蕯副領事然後判罰汪洋銀三百圓並著具以後不准再有賭錢情事之切結存案備查其餘賭棍三十人將所質洋銀三百七十圓罰去賭本洋銀約六十圓之譜亦一併罰充善舉 
[英界公堂瑣案]  
　　包探沈金隆解馬金標王德星至案禀稱此二人係對買賊前日向彚司洋行嘉綸綢縀店全豐洋貨店肆其伎致倆被扭入捕房捕頭令小的往查行李毫無長物惟見六門手鎗一枝今特解案請訊馬王同供稱小的等皆漢口人來滬購物不敢作此不端之事别駕判令交沈探帶回捕房管押四月期滿遞解回籍手槍之事並不問及○包探杜雲卿禀稱武弁沙扈勲自天津來滬船旣抵埠全安棧接客夥張秀長接往棧中未至棧先將綢衣三件交張比到棧後衣已不知去向因卽投報捕房捕頭令小的往查張自願賠洋十五圓沙索賠二十圓今特解案請訊沙申訴前情張供稱沙老爺自不小心以致將衣失去别駕判令張賠銀洋二十圓○小孩龔洪千手持洋蚨三翼岀外購物經某號落差巡捕徐福生所見糾同流氓包阿林巢德德籍竭訛詐龔心不甘服投報捕房捕頭倩包探張阿五往查知徐捕委有拆梢情事遂於昨晨解案請訊龔投案申訴前情徐禀稱小的不敢拆梢惟職司緝捕故曾詢間來歴包巢供詞一味含糊别駕判罰徐捕洋銀三圓給還龔所失不復深究包巢管押一禮拜○包探張阿五稟稱前日劉雲卿錢阿毛僞繕胡亦來茶葉店假票持至虹口陸和生所開萬永順丁秋芳所開可熾兩鐵行購鐵數十擔轉售與法租界協源鐵行顧老友及陸丁持票取洋始察岀其僞報捕後捕頭卽倩小的往拘今特解案請究别駕判將劉錢押候提顧覆訊○包探竇如海禀稱曹阿全有地一區售與某洋商售洋千餘圓前日曹長福曹長全向之索借不遂其意以致忿爭事爲小的所知拘案請究别駕判令留候過堂覆訊○包探張阿五禀稱幼婦徐陳氏有臂釧珠環等物不知如何被秃奴台卿所竊兹經小的緝獲詰知臂釧業已兌去是以送請究追台卿合十當胸口念阿彌陀佛别駕判令枷號一月○某包探解積竊徐公賀范阿二至案禀稱二賊竊取翁明甫等家衣物十餘件經小的緝獲送請究追翁等各失主咸投案領贓徐范供認行竊惟乞施恩别駕判令各笞責四百板管抑一月期滿遞解回籍○包探顧阿六解竊賊夏全寳至案禀稱此賊竊取洪桂春家布衣十五件經小的緝獲人贓送請究辦洪投案申訴前情夏供稱小的係無錫人失業無依不得已而爲此别駕判令解回無錫贓給還失主○寗波人李阿太拜銀工鮑金榮爲師在某銀樓習藝某日私將銀一條押錢使用經某包探緝獲送請究追鮑投案申訴前情李供稱小的私質銀條罪該萬死惟求恩典俾行改過自新别駕判令責手心二十下交該探帶回捕房送返原籍○四百三十五號華捕解周金大至案禀稱昨日小的巡路時見此人及其黨某甲與胡錫坤打架是以解請訊懲周供稱小的係蘇州人友人打架故往勸和不料悮被拘拿尚求鑒有别駕著具結開釋 
[法捕房瑣事]  
　　金利源棧房竊取白蠟拘獲甲乙丙丁四人押候堂期解訊已紀前報兹悉同黨内有戊已二人誠恐究辦先將原贓交岀僞稱眼線代爲查獲經失主一并拘送捕房歸案訊究○昨報紀賣魚慶慶爲豆腐老順老廣大酒店因撃毁鳥籠口角爭毆用板凳擲傷腰際扭訴捕房押候究辦兹悉此事業經旁人岀勸慶慶亦不欲多事俯如所請旋將豆腐老順保岀已了事矣○義合公司陳同成控陳子山積欠房租一百零九元五角經鄭大令訊供以承買陳子山所開常記客棧之裘姓延不到案著將屋内生財照章拍賣以抵欠欵昨禮拜一業已拍賣矣 
[江西官報]  
　　七月初四日府弳代方毓琛奉新辦保甲贑後營世　鄜大昆由　　　來省○初五日知縣何惟傑禀丁母憂張瀛缷辦泰和緝私卡回虚鍾慶往德安收騐圩堤劉雲壽解固本銀進京羅毓椿李京銀嚴祖彭許金策建昌同知唐　周皆辦秋祭禮樂局署金谿縣王龍詔禀謝委赴任饒州府照王洪逹禀赴任新選靖安縣丞胡翼由籍領憑來江典史何書年書辦文廟祀典徐家動往饒相措貲○初七日州判金　田由聖水塘致祭謝神回典史姚光森缷辦新淦保甲回萍鄉典史姜少尉兆葆禀報丁憂上憲卽以候補從九錢巡司汝　署理其缺署義寗州同凌司馬　期滿吏　該事務以候補布經熊叅軍　署理廣信府照吳叅軍文明禀報丁憂該事務以候補從九周巡司倫署理德興縣丞朱二尹祖培病故遺缺以候補按知顔叅軍冠賢署理○初八日指分未入顔希聖繳照係奉天人千總李宗笏由四川來江署靖安縣丞湯嘉麟期滿更替以補用縣丞朱彛善署理又委署建昌典史陳晉鎭無力赴任以補用縣丞向懋炯署理釐溪外委阮金泰病故遺缺以該營馬兵邱得勝拔補馬肇修辦秋祭彈壓李鏡銘解固本銀由京回嚴祖彭禀謝准補建昌縣行知朱兆麟　辦磨對輿圖裘格何敬釗拔委一次 
[申報館恊賑所經收順直河南賑捐七月廿一日至七月卅日止第十六次清單]  
　　七月七一日奉賢城朱雪舫洋一元慈蔭堂票元一千兩鄭裘氏洋十元○廿二日鎭江胡萬昌來周愛　洋一元無名氏銅洋六元○廿三日袁經記洋三元又洋一元胡開文遞來無名氏洋四十元甬江無名氏洋五元支塘致大來郭繩武堂爲長孫女祈病許助洋十元○廿四日青村港日生盛來有心無力洋八元銅洋一元蘇州恊源來筆耕齋主人洋十元○廿七日愼餘堂茅河南急振元一百兩無名氏洋二元○廿八日延陵求安子永免灾禍捐助齊豫急振洋二百元○廿九日采蘭别墅洋一百元已故業張氏　寳洋一百元隠名氏洋十元無名氏洋四元以上總共收洋五百零五元票元一千一百兩銅洋七元 
　　靈騐無比包愈小腸疝氣膏 
　　廣東養元堂大藥房分設上洋英馬路西首精製各種丸散膏丹追瘋通經活洛丹每粒五角信資自理 
　　救濟世人文武痴癲 
　　廣東保壽堂○始創眞傅癲狂定心至寳丹雙料每粒實洋一元單料五角 
　　秘製新法當日見功白濁丸 
　　廣東濟世堂包醫五淋白濁立見奇功○婦人白帶藥到回春限日包好兼可調經種子祖傳秘方濟人甚衆非誇口也 
[靈騐無比包愈小腸疝氣膏]  
廣東養元堂大藥房分設上洋英大馬路西首精製各種丸散膏丹遠購信資自理 
專治疝氣七疝此乃本號獨秘良方靈效之神速可以包愈斷根輕則二天重則五天無論陰囊腫脹如瓜不能行動貼之立刻見功雙料每張一元單料五角内服疝氣丸可保永遠不發每料五角 
[立止肝胃氣痛丸]  
肝胃氣一症無論男婦老幼患此者受累無窮而婦人肝氣尤多甚至不能生育少年夭折甚爲可憫本藥房秘製此丸比衆不同專治肝胃氣心痛痞塊飲食不思作惡等症祈速購此丸服之一粒止痛兩粒除根能永保不再發奇效如神如有不騐退貨還洋每料五角雙料一元 
[救濟世人文武痴癲再聲名]  
廣東保壽堂○始創眞傳癲狂定心至寳丹雙料每粒實洋一元單料五角 
本堂第一家老鋪開張粤省太平街中市分鋪上洋鐵馬路東首坐北朝南雙開門面交易已歴有年天下馳名始創仙傳奇製癲狂定心至寳丹救活世人文武痴癲指不勝數輕者服丹五六粒重者十餘粒不拘男女久染三拾念年之宿疾無論醫藥罔效者但服此寳丹功效當見日覺减輕斷絶根株效若仙丹○因此消流甚廣濟人甚衆每日門市托局寄購者指不勝數不料無恥射利之徒垂涎覬觎專事假冐明雖招牌各别實私刻本堂仿單串通信夥半途截去實堪痛恨去年南京郎宅英洋二元托某信局寄帶寳丹當塲查出冐牌眞憑卽送英公堂究辦蒙宋通剌明鏡高懸着周某具結永遠不准假冐保壽堂牌號以後安分營生此風少息但恐日久故智復萌特登報首聲明倘遠埠托局寄購原班當有回件信資自給認明仿單發票梅鹿圖回信兼下月初一日將購藥姓氏登錄申報分别眞僞倘信局將别家牌號僞藥寄上托詞搪塞卽將該藥並仿單由别寄交本堂送官究辦本主存心厚道姑隠其僞店牌號局名也 
[秘製新法當日見功白濁丸]  
廣東濟世堂包醫五淋白濁立見奇功○婦人白帶藥到回春限日包好兼可調經種子祖傳秘方濟人甚衆非誇口也 
此丸用眞正珠珀等藥製成耑治五淋白濁小便剌痛溺管閉塞點滴不止日久不愈腫痛不堪受累非淺但服此丸立刻止濁定痛利便淸火消腫解熱去毒除濕不過一二天包能全愈最奇者愈後非但不發且能培元固本身體更强無論花柳所染濕所致房勞所傷各種淋濁雖症極險重服丸二瓶包能除根輕者一瓶立愈屢試屢騐百發百中誠治淋濁之聖藥也每大瓶二元小瓶一元 
[調經種子立止白帶丸]  
婦女白帶十有七八若不早治 
必致氣血虧損而黄肌瘦四肢乏力潮熱陰虧等症此丸乃治帶聖藥雖十廿年老症百藥不効者一服卽可除根兼能大補身體調經種子却病延年每盒一元上洋二馬路廣東濟世堂啓 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十一年七月二十六日京報全錄]  
　　宫門抄○諭旨三道錄前○叙職單○御史高奏糾叅疆臣貪婪荒縱滋　辜恩摺○兼護湖督譚奏更換防營管帶摺○東撫李奏揀補陵路叅將議旨允准摺○七月二十六日户部通政司詹事府八旗兩翼值日兩翼引見二十名○端王謝賞壽物恩○麟中堂謝放崇文門正監督恩○芬車謝放崇文門副監督恩○福珠禮假滿請安○濓貝勒　公錫候載津各續假十日○豫公恩公各請假十日○　侗續假五日○召見軍機熙敬王懿榮○光緒二十一年七月分教職單教授江蘇淮安汪麟昌蘇州甲福建建寍陳翔墀福州甲廣東廣州周元高肇慶舉正諭順天文安劉光祖河間陜西朝邑張之爕西安甘蕭秦州李守廉鞏昌甘肅靖遠蒲茂秦州福建南安孫葆璠福州湖北荆門余聨澐漢陽貴州黔西瓦光祿普安俱舉陜西長安王壽蘅綏德廪訓導直隷高邑單蓉鏡保定舉安徽南陵葉資深安慶舉山西長子張耀奎朔平優河南登封柳堂陳州舉陜西澄城毛廣聰興安挨廣東英德譚沃筠廣州舉廣西義寍謝德言平樂挨四川蒼溪平其日溆州舉四川隆昌柳星煥忠州挨復諭直隷撫寗劉錫福順天任縣王潤順天河南臨漳李　客開封江西弋陽胡秉煥饒州江西峽江熊元鍊南昌江西德安李文澄廣信廣　恭城徐新勉桂林俱廪貴州安南戴恩湛貴陽恩後諭山西太原梁毓璋平陽陜西臨潼周楨漢中廣東杳山梁廷勲肇慶四川瀘州楊宗瀚取都雲南賓川葉熙春雲南俱廪廣州永寗劉祖瀛大定歳湖南藍江龍書麟長沙副○○巡視西城掌廣西道監察御史臣高燮曾跪奏爲疆臣貪婪荒縱溺職辜恩據實糾叅仰祈聖鑒事竊臣聞江西吏治污濁民怨沸騰凡牧令之不才實由於大吏之不職江西巡撫德馨利欲薰心宴樂成癖久而愈甚罔恤時艱其索賄也視缺分之肥瘠定　值之高下術甚巧而計甚深始猶依資格以論材非資格頗深者不受也　則視餽遺之時日久暫爲資格矣始猶借人材以標目非人材稍可　不收也繼則視苞苴之多寡　專爲人材矣至傳通内外消息以門丁吳予昌爲首幕友朱姓助之元泰仁錢號經手過付屬員中則何其坦朱士林王書臣皆託　心招權納賄黨與盤踞何其坦由佐雜充當撫署巡捕鑕營趨奉過知縣班捐遇缺先得補餘干縣尚未到任歴署新建南昌兩首縣惟以揣摩迎合爲工聲勢烜赫朱士林以知縣充當撫署文案夤線得署吉水縣後捐遇缺先補德安縣到任不數月卽署新建首縣專　渭息取媚營私王書臣以從九到省充當撫署巡捕後歸知縣班仍充巡捕氣燄黨灼同僚側目此三人者均與門丁吳子昌狼狽爲奸攬事舞弊該撫之欲壑無厭恃若輩爲羽翼而寡廉鮮恥之徒附之干進以致吏治日壤一日州縣遇事朘削民不聊生如萬載縣知縣周鳳藻貪猾巧詐署中火食幕友脩金一切索諸門丁縱容門丁爲惡屢有控案以重金請託得免前任新建縣調任上饒縣知縣朱錫祁貪暴襄常信用門丁高寳樹藉訟婪贓因賭發覺委查有案高寳樹卽知縣周鳳藻之姪更姓名充當門丁名也該撫臣知該員不治輿情反濫行保薦今已過班知府矣其他因賄得缺如此者不一而足總緣該撫臣簠簋不飭在任日久公行賄賂屬史習以爲常卽部選或序補者到任後非酌量厭納若干不能安居其所派委厘差亦然疆臣先不自檢何以整肅官方輯綏百姓加之性耽娱樂尤嗜聽戲從前與屬員汪以誠演戲被劾猶不知愧轉益放蕩時常傳集上海名優入署演唱優人乘轎岀入撫著視司道體制爲隆並自製鮮明戲具衣裝運進撫署見者譁然去年東方用兵事勢孔亟該撫臣因辦軍務奏請學臣監臨鄉試乃於八旗會館演戲一月冬間遼南州縣失陷聖主焦勞　畫該撫臣受恩深重宜如何夙夜憂惶乃猶大作生日收受壽儀演戲又經月餘衆目昭彰同深詫異似此貪婪荒縱肆無忌憚較之安徽撫臣福潤江甯瀋司瑞璋爲尤甚時事艱難疆臣玩愒若不速加澄汰恐内患與外侮相乘大局不堪設想相應請旨飭查從嚴懲處以警其餘臣職司彈劾謹就疆臣中貪噩最著者核實糾叅伏乞皇上聖鑒施行謹奏奉旨已錄○○頭品頂戴兼護湖廣總督湖北巡撫臣譚繼洵跪泰爲湖北省防營先後更換各管帶銜名并移紥地方恭摺具陳仰祈聖鑒事竊前准兵部咨於光緒十五年十月二十八日奉上諭各省防營如有更換管帶員弁或移劄他處著隨時三聞等因欽此歴經欽道辦理在案兹查統領武勝全軍兼帶中營湖北中山協副將常遠藻在營病故所遺武勝中營經臣飭委總兵易三元接帶管帶武勝新營提督吳建　調省差委所遺武勝新營分駐麻城黄安一帶緝私委現帶武勝右營儘先副將吳清泰接帶遞遺武勝右營委提督薛萬年接帶原帶武防營署督標中軍副將樊國泰業經奏委署理宜昌鎭篆所遺武防營另委總兵唐鳳輝接帶統領武剛三營兼帶右營湖北候補知府王曜鑾據禀報丁母憂所遺右營事務委管帶荆江水師前營提督邱鳳俊接帶管帶武剛左營提督王得勝先經調帶荆江水師前營遺岀武剛右營委總兵羅世崙暫行接帶管帶鎭兩左營總兵周云吉因病請假所遺鎭南左營委提督王逹言接帶管帶襄河水師中營副將張國棟襄河水師前營副將周世動均因巡防不甚得力飭令銷差所遺水師中營委提督張添習管帶水師前營委副將吳惠吉管帶又准補湖北撫楝右營遊撃方傑經臣飭赴本任所遺管帶襄河水師右營委提督土得勝接帶遞遺荆江水師前營委副將黄鯉庭接帶復查風字馬隊三營奉調北上經本任督臣張之洞會奏飭委副將錢永林招募馬隊駐防襄樊緝私緝匪原奏募勇二百名共採買口馬一百匹旋因餉項支絀飭令少募馬勇五十人以二百五十人編立一營名爲永清營　鼎字營步隊相間匀劄所餘馬匹卽飭變　以節經費現因副將錢永林調省改委副將李加典前往接帶至武勝中前兩營前以田家鎭一帶砲臺工程緊要檄委該兩營前往會同鎭南並工興築現在臺工將竣各路遺勇過境上游沿江要隘非分撥營勇屯劄巡防不足以資鎭攝已調管帶武勝中營總兵易三元武勝前營遊撃歐陽榮章分劄屯口上下並調統領鎭南營兼帶中營提督李考祥管帶鎭南右營提督張復良拔隊來省於武漢地方巡防訓練提督李考祥旣經調省鎭南各營飭令毋庸統領襄河水師前營原係駐劄蔡甸該營自移紥漢口後蔡甸地方宵小往往滋事現飭仍劄祭甸並令在襄河下游常川梭巡督飭操練認眞整頓所有防營先後更換各管帶銜名並移劄地方緣由謹恭摺具奏伏祈皇上聖鑒再湖北巡撫係臣本任毋庸會銜合併陳明謹奏奉硃批該部知道欽此○○降二級留在又降二級留任山東巡撫臣李秉衡跪奏爲陸路叅將員缺緊要揀員擬補籲懇特旨允准以裨地方恭摺仰祈聖鑒事竊照臺莊營叅將張福興因積勞殁于防次經臣奏請從優議卹奉旨著照所請該部知道欽此仍又循例恭疏題報開缺聲明遺缺容臣揀員請補在案伏查此缺係陸路題補第三輪第一缺輪用儘先人員該叅將駐紥嶧縣臺莊轄境遼闊水陸交衝具與江南徐海處處毗連盜賊鹽梟岀没靡常本年春問該處土匪卽思乘隙蠢動雖經東豫江南三省會合搜捕首惡多已殲除伏莽總未盡絶目前操防巡緝迥異平時必須精明幹練熟悉情形之員方足以資控馭臣於儘先候補叅將内逐加遴選惟查有副將銜儘先補用叅將沙明亮現年四十六歳山東菏澤縣人由世龔妻翳尉歸標學習期滿因緝捕防河岀力歴保至遊撃儘先補用復因堵築歴城縣西紙坊河堤合龍岀力經原任撫臣張曜奏保免補遊撃以叅將留於山東儘先補用並加副將銜經兵部議准覆奏於十六年二月二十日奉旨依議欽此該員勤幹勇敢盡力河防緝捕迭次派委要差均能相機應變措置裕如而于省南邊隘情形尤爲熟習實候補將領中最爲岀色之員以之請補斯缺必能振作有爲雖儘先名次稍後而名次在前之吕奎嚴永興曲廷貴劉魁尤富麟李榮慶孚聨功張文彩俱于此缺人地不甚相宜例得據實聲明惟箱隷本省與例稍有未符然當此需才孔亟臣爲缺擇人起見未敢拘泥常格致滋貽誤相應籲懇天恩俯念員缺緊要准以副將銜儘先叅將沙明亮補授毫莊營叅將洵於地方營伍有裨並求特旨俯准一俟盜匪歛迹閭閻敉安容臣隨時奏明再與鄰省揀員對調以符定制如蒙俞允仍先送部引見恭候欽定謹會同竞州鎭臣田恩來合詞恭摺具奏伏乞皇上聖鑒訓示謹奏奉硃批着照所請兵部知道欽此 
 
 

Page 13

 
 
[光緒二十一年七月二十七日京報全錄]  
　　宫門抄○署江督張奏查明江西撫臣被叅各欵據實覆陳摺○七月二十七日禮部宗人府欽天監侍衞處值日無引見○耆齡崇年各假滿請安○戴鴻慈謝授侍講學士恩○瀅貝勒請假五日○慶公續假十日○博公請假二十日○召見軍機陳彛陸寳惠○問卷大臣○深岀崑中堂翁同龢許應騤陳學棻○○署理兩江總督湖廣總督臣張之洞跪奏爲遵旨查明江西撫臣被叅各欵據寳覆陳仰祈聖鑒事竊臣承准軍機大臣字寄光緒二十一年閏五月十三日奉上諭有人奏疆臣貪婪荒縱據實糾叅一摺據稱江西巡撫德馨利懲薰心宴樂成濟傳通内外消息以門丁吳子昌爲首幕友朱姓助之元泰仁錢號經手過付屬員中則何其坦朱士林王書臣皆託腹心招權納賄萬載縣知縣周鳳藻貪滑巧詐屢有控案以重金請託得免上饒縣知縣朱錫祁藉訟婪贓該撫反濫行保薦去年冬間大作生日收受禮儀演戲月餘请飭查懲處等語著張之洞按照所叅各節秉公確查據實具奏毋稍徇隠原摺著鈔給閱看將此諭令知之欽此遵旨寄信前來等因當經密委廉幹之員分别馳赴江西省城及萬載上饒等處按照原叅各節分條逐一確查去後兹據各委員查明先後回江禀覆據稱原叅該撫索賄視缺之肥瘠定　之高下至傳通内外消息以　丁吳子昌爲首幕友朱姓助之元泰仁錢號經手過付卽部選或序補者到任後非酌量獻納若干不能安居其所派委厘差亦然加之性耽娱樂尤嗜聽劇時常傳集上海名優入署演唱自製鮮明戲具衣裝見者譁然去年該撫因辦軍務奏請學臣監臨鄉試乃於八旗會館演戲一月冬間遼東州縣失陷該撫猶大作生日收受禮儀演戲又經月餘各節詢諸江西官吏商民僉謂該省官塲有欲得優缺優差或欲圖調優及久任者多由營求而得如南昌臨川豐城盧陵鄱陽高安清江樂平上饒奉新新昌玉山吉水泰和廣豐贛縣萍鄉萬載安福浮梁金谿南城等縣各優缺於撫署皆有應酬尤須先送門丁吳子昌門包託其關說人言藉藉第究竟何人何時因何事賄貽若于獻納之錢物是否該撫所收仰係丁幕所得查無實據至元泰仁錢號向有各州縣經手錢糧上兌今行賄之人查無實據其過付與否更難得實門丁吳子昌現因事遣之進京未回所稱助吳子昌傳通消息之朱姓幕友係朱文藻卽朱翼卿先在撫署辦理管務三年前因遭物議太甚已捐道員赴皖候補撫署現無朱姓幕友上年鄉試時在會館演戲多日有因迎送公讌者尚非槪係該撫自行演看十一月二十七日該撫生日作壽頗收禮物先於十一月望後派祥臨輪船赴九江拖帶上海名優到署内演戲往年生日有演戲至月餘者上年止演戲十餘日亦無月餘之久戲價皆由屬員折價致送傳聞每戲一本折銀五十兩每逢生辰屬員每人或道十本二十本不等戲具衣裝有人所致送者亦有自行添製者署内向有數人能唱能演凡遇演戲卽用此衣具遇有赴會舘等處聽戲卽自帶戲衣戲具前往以致見者駭笑又原叅屬員中何其坦朱士林王書臣三人均與門丁吴子昌狼狽爲奸攬事舞弊一節查悉何其坦先由佐雜充當巡捕最爲該撫所喜上年署新建縣題補餘干縣本年調署南昌首縣兼充文報電報等局差慣事鑚甇巧於迎合與門丁吳子昌狼狽爲奸攬權納賄遂致聲勢赫然朱士林本缺德安縣現署新建首縣近已調補臨川縣亦與吳子昌朋比爲奸誠如原叅所謂尃通消息取媚營私者也王書臣因善於詞令慣事逢迎現當巡捕與吳子昌通同一氣勢所難免又原叅萬載縣知縣周鳳藻貪滑巧詐署中火食幕友修金一切索諸門丁縱容門丁爲惡屢有控案以重金請託得免一節查周鳳藻素性貪鄙家丁所得錢物該員與之三七分用以劣紳杜姓辛姓宁姓爲爪牙遇有案件先說使費家丁與劣紳擇其案中有錢之人多方訛詐需索如願始得到堂到堂之日又有堂費破家者指不勝屈萬載之民言之無不切齒署中火食由稅契家丁繳六成管業門丁按事照派至幕友修金亦由各行家丁派送此門丁縱容之所由來也該員用其族人改名高寳樹爲門丁一切由其主持又將高寳樹薦與首縣朱錫祁爲門丁萬載則由高寳樹薦張姓爲帮手高寳樹每月回萬一次常住省中以通各署消息上控之案甚多情節最重者如北門外徐姓爭地殺死二命小北門袁姓因積榖綑差到府門丁因禁用小錢誣民重罰罷巿三日南鄉第一區高村地方彭姓妾謀死大婦陳氏聞因該員受賄以致上控亦未審明屢有委員均未見其完結前數日稅契用印少四十六張亦有上控委員到縣亦未完結衆論皆謂該員要錢亦用錢請託至用重金請託何人原叅未指明何案無從查其實據然旣派高寳樹住省與各署之劣幕及不法家丁串通自係爲營謀請託無疑又原叅上饒縣知縣朱錫祁貪暴異常信用門丁高寳樹藉訟婪贓因賭發覺委查有案該撫濫行保洊一節查朱錫祁慣事夤緣貪暴尤甚其在上饒縣任内遇事任性用刑極重卽如笞責之案動輒三千板甚至有四五千者怨毒之聲盈於道路衆人稱高寳樹爲高老爺詐贓甚多原告一進衙門不問是非曲直先索八十幾個禮每個禮計銀一兩四錢被告亦如之不與者收押如劉正大布店等均受其累上年十月間該縣城守營兵在外巡夜因高寳樹包妓玉山縣姚妓起釁高實樹與營兵閙至府署經廣信府知府委員訊問分别遺散其時百姓乘機洩忿借向該門丁平日所得贓欵勒令交還該門丁見勢不佳將期票一一退還現銀有未全退者至賭案查無其事或卽營捕滋閙訛傳之案因廣信俯額勒經額據實通禀該撫遂將額勒經額與缺分較次之臨江府王之藩互相調署又原叅高寳樹卽知縣周鳳藻之姓更姓名充當門丁一節查高寳樹係江蘇江都縣人確係本姓周與周鳳藻是一家惟是否叔姪及其本名爲誰一時猝難得其底藴該門丁由周姓捐有官職或云知縣或云同知通判江西省城置有房屋開有錢鋪兩座甚有富名恣奢已極朱錫祁係於萍鄉縣會匪案内得膺保奬於去年三月内交缷赴京引　見又原叅此外因賄得缺者不一而足一節旣未指岀銜名一祥猝難查實各等情禀復前來臣復加詳詢博訪凡自江西來江寍者所言與委查各節不謀而合臣伏查江西撫臣德馨被叅委缺委差皆須賄賂獻納至以缺之服瘠定價之高下雖外間議論沸騰而查無數目過付實據該撫久膺外任貌似精明若謂議價贸缺該撫荒謬當不至此惟該撫所賞拔任用多係貪滑卑謟之人旣得優缺優差必將百方獻媚送禮送戲以冀久於其任再調優區該撫性喜逢朝遂不能槪行拒絶加以素習驕奢性耽娱樂荒於觀劇遠近皆知前數年經言官叅劾有案上年冬間軍務緊急京畿戒嚴　宵旴焦勞沿江各省亦正籌防務乃於此時仍復自上海遠召優伶兼旬演唱一昧酣嬉殊非疆臣憂國勤職之道至優缺屬吏以代備戲價爲名折送多金每年生辰餽送壽禮平日亦間餽送珍物皆由門丁吳子昌經手難保非該門丁藉名撞騙從中亁没而門丁之攙事有權婪索無忌則已毫無疑義至何其坦朱士林等同僚鄙惡而倚爲腹心同任首劇周鳳藻朱錫祁等民怨沸騰而優加委任或子保荐曾在該撫幕中之朱文藻則以招摇滋議是該撫之門丁幕友巡捕首縣及所賞識之州縣無一非貪劣之人則該撫用人之是否公允政事之是否勤明自在　聖鑒之中似此荒縱廢弛專喜逢迎縱容門丁信任劣員以致吏治濁亂官言蕩然民寃不伸怨謗盈路臣實不能曲爲之諱其應如何予以處分之處伏候　聖裁至餘干縣知縣何其坦德安縣知縣調補臨川縣知縣朱士林謟媚鑕營招摇漁利萬載縣知縣周鳳藻貪婪鄙劣茶毒地方候補知府前上饒縣知縣朱錫祁以暴濟貪縱丁殃民應請　旨將該四員均予卽行革職候補知縣王書臣卑陋迎合不知立品惟查無爲惡實蹟應請　旨以從九品降補安徽候補道朱文藻前在江西撫幕物議甚多斷不宜玷監司之職應請　旨以州同降補門丁吳子昌干預要公攬權納賄應飭查明眞實姓名籍貫通行嚴拿懲辦又門丁高寳樹卽周寳樹爲惡多端冐捐職官應請　飭下吏部立案俟查明報捐姓名職銜再行咨部斥革並通行各省將該門丁緝拿解歸江西究明詐贓各案按律懲辦一面將其江西省城所開錢鋪先行查封此外江西貪劣不職各員容臣查明隨時奏請懲處其上控未結各案臣當飭江西臬司督催秉公審結以肅官方而恤民隠所有遵　旨查明撫臣被叅各欵緣由理合據實覆奏伏乞　皇上聖鑒謹　奏奉　硃批另有旨欽此 
 
 

Page 14

 
 
[光緒二十一年七月二十八日京報全錄]  
　　宫門抄○諭旨三道錄前○兼臬司廷奏報接篆日期摺○都統崇奏稅員因案撤任委員接署摺○豫學政徐奏歳試河北并西路情形摺○都統惪等奏報交缷起程日期摺○署江督張奏揀補陸路守備摺○又奏借補陸路遊撃摺○豫撫劉奏搶護黄河南岸民工摺○七月二十八日兵部太常寺太僕寺廂黄旗值日無引見○大額駙敬信漙頲各假滿請安○端王明安各請假十日○克王舒茅各續假十日○張蔭桓續假五日○八額駙續假十五日○太常寺奏派揀選官缺派岀熙敬裕德榮惠○廂黄滿奏派備查壇廂　派岀裕德掌儀司奏初一日祭奉先殿漙侗行禮○召見軍機敬信徐承煜○皇上明日用膳辦事後至頤和園皇太后前請安畢還宫○○二品頂戴調補奉錦山海關道兼按察使銜奴才覺羅廷雍跪奏爲恭報接篆日期叩謝天恩仰祈聖鑒事竊奴才前奉北洋大臣行知准吏部文開光緒二十一年正月二十三日内閣奉上諭廷雍調補奉天奉錦山海關道兼按察使銜欽此奴才跪聆之下悚感莫銘因霸昌道任内尚有經手未完事件當經順天府兼尹臣孫家鼐府尹臣陳彛奏明俟新授霸昌道恒壽抵任再行交缷奴才赶緊清厘於四月十二日恒壽到任奴才卽於是日交缷啓程行次天津先後奉到北洋大臣盛京將軍檄飭先行接印任事奴才於六月二十七日行抵山海關七月初二日准護山海關道福培委員將關防文卷移交前來奴才當卽恭設香案望闕叩頭謝恩祗領任事伏思奴才覺羅舊僕世受國恩由民部郎字蒙簡放直隷熱河兵備道旋值教匪蹂我東盟疉荷温緰忝權都統篆務嗣以俸滿調補霸昌愧乏涓埃之報又承雨露之施查山海關道職掌以關稅海防兩端爲要務自營口失事撤動全局俟將來歸復勢必有廢待興非有邊才而兼熟榷務之員不足以資治理如奴才之庸愚深慮弗勝惟有隨時隨事矢愼矢勤禀承於北洋大臣盛京將軍府尹悉心策盡設法維持仰副高厚鴻慈於萬一所有奴才接篆日期並感激下忱緣由理合恭摺具陳伏乞皇上聖鑒謹奏奉硃批知道了欽此○○奴才崇禮跪奏爲接署八溝稅員因案牽涉撤任聽候核辦併委員先往接署情形恭摺具陳仰祈聖鑒事竊查前因八溝稅員榮光赴略拉沁東旗查取宗譜因需索車馬價致釀重案經奴才將榮光奏明撤任查辦一面先委理刑司員外郎承惠接署各在案兹經奴才督飭道府司員調集全案人証嚴加訊究隨據榮光供岀現署稅司理藩院員外郎承惠有干涉襲爵事件自應澈底根究已將該稅員承惠撤任調郡核辦一面暫委刑司理藩院員外郎清祥前往接署除將稅員榮光等訊明另案奏陳外所有署稅員因案撤任核辦委員暫行接署各緣由理合恭摺具陳伏乞皇上聖鑒訓示謹奏奉硃批該衙門知道欽此○○翰林院編修河南學政臣徐繼孺跪奏爲歳試河北并西路情形恭摺仰祈聖鑒事竊臣於光緒二十年十月十六日曾將到任日期恭摺具報在案本年正月二十二日岀省考試衞輝府次彰德府次懐慶府次陜州次河南府汝州閏五月二十六日試竣回省各屬土習樸實生童均能恪循規矩一律安靜惟人數較多州縣收考旣濫弊竇易滋槍冐傳遞向所不免臣於開考時先期曉諭嚴禁濫保空名諸弊生童正塲飭提調官認眞稽察以防其外臣於塲中約束家丁書差以清其内其業經舉發者無不立時訊究交該提調嚴辦仍於提覆面試之日加意防範以冀遴拔眞才人無倖獲校閱各藝生卷取其文理明順稍有作力者取進如額文風則以河南府之洛陽鞏縣孟津彰德之安陽林縣懐慶之武陟衞輝之汲縣汝州之魯山爲優其餘亦不乏清通之才武試頂替重名流弊難免臣惟先期剴切曉示責成教官廪保逐細釐剔以冀力除積習各屬馬步技勇均有可觀臣於下學發落之日文則勖以敦品力學武則勉以安分守法殷殷勸誡期副朝廷作育人才之意臣所經過地方雨澤沾足民情安謐堪以上紓宸厪所有微臣歳試各屬情形理合繕摺奏聞伏乞皇上聖鑒謹奏奉硃批知道了欽此○○奴才惪銘吉陞阿跪奏爲遵旨入都陛見移交印信及起程日期恭摺具奏仰祈聖鑒事竊奴才惪銘蒙恩簡放察哈爾都統扣至光緒二十年十二月初九日三年期滿曾經循案奏請陛見奉硃批著免見欽此嗣因奴才吉陞阿赴京有差回任復經奴才惪銘奏將察哈爾都統印信派員署理奉硃批著俟吉陞阿回任後再行來京陛見欽此欽遵在案今奴才吉陞阿業經回任奴才惪銘自應清厘緊要經手事件束裝入都惟奴才惪銘偶染風邪調理數月現已痊愈卽將都統印信關防等件於五月初七日循案移交奴才吉陞阿暫行護理接辦奴才擬於初八日束裝起程趨赴闕廷跪聆訓誨所有奴才交缷及起程日期理合恭摺具奏伏乞皇上聖鑒謹奏奉硃批知道了欽此○○署理兩江總督湖廣總督臣張之洞跪奏爲揀員請補陸路守備員缺恭摺仰祈聖鑒事竊查江西贛標中營守備葉如松病故業經臣恭疏題報聲明所遺贛標中營守備員缺係陸路部推之缺兩江現有儘先人員請扣留在外揀補在案查是缺守備駐紥贛州府城界連粤東彈壓巡防最關緊要非精明强幹之員難期勝任臣謹會同江西撫臣德馨在於儘先各員内逐加遴選查有儘先補用都司周發貴年五十二歳係江西袁州府宜春縣人由軍功隨同岀師著績遞保藍兩守備續於克復甘肅階州案内保請以都司儘先補用並換花翎同治五年九月初四日奉旨允准嗣原營裁撤回籍飭發江西撫標左營於同治十三年正月十四日到標候補各在案該員周發貴年健才明操防勤愼以之借癍贑標中營守備員缺洵堪勝任與借補新章亦屬相符查無叅革朦保情弊合無仰懇天恩俯准以儘先補用都司周發貴借補贑標中營守備員缺實於營伍地方均有神益如蒙俞允俟部覆至日再行給咨該員赴部引見除將該員履歴咨部外謹會同江西巡撫兼提督銜臣德馨恭摺具奏伏祈皇上聖鑒謹奏奉硃批兵部議奏欽此○○署理兩江總督湖廣總督臣張之洞跪奏爲揀員借補陸路遊撃員缺仰祈聖鑒事竊查宿遷營遊撃章宗瀚補授淮揚鎭標左營叅將所遺宿遷營遊撃員缺接准部咨係第四輪用儘先人員行令迅揀儘先合例人員請補等因准此伏查是缺遊撃駐紥該縣新安鎭地方民情强悍素爲盜匪岀没之區鎭撫巡防均關緊要非精明强幹長於緝捕之員難期勝任查有兩江儘先補用叅將李東武現年五十四歳湖南長沙縣人由武童於咸豐十一年投効湖南湘果軍隨勦岀力洊保花翎儘先遊撃嗣於歴次防剿滇黔各匪岀力案内經前四川督臣駱秉章奏保同治五年正月十五日内閣奉上諭花翎遊撃李東武以叅將儘先補用欽此光緒十四年經前督臣曾國荃奏留兩江補用是年四月初二日奉硃批著照所請兵部知道欽此先後委署提標後營遊撃泰州都司各缺辦理均屬裕如該員任事勇往軍律嚴明以之借補是缺遊撃洵堪勝任核與借補限制　屬相符合無仰懇天恩俯念員缺緊要准以兩江儘先叅將李東武借補宿遷營遊撃員缺實於營務地方均有裨益如蒙俞允俟部覆至日卽行給咨送部引見以符定制除飭取該員履歴册結咨部查核外謹會同漕運總督臣松椿恭摺具奏伏乞皇上聖鑒謹奏奉硃批兵部議奏欽此○○頭品頂戴河南巡撫臣劉樹堂跪奏爲榮澤縣黄河南岸民工岀險現飭員弁督帶營勇馳往設法搶護恭摺仰祈聖鑒事竊照滎澤縣東北黄河南岸保和寨地方間有民埝一道東接上南廳官堤光緒九年六七月間河流漸通而南灘岸刷堨將近埝根當經前撫臣鹿傳霖先後奏明動欵接修民埝月堤各一道抛築磚石大壩八道藉資捍衞本年入伏以來雨水過多河流盛漲上游萬錦灘日報增長數尺以致水勢益向南滚直逼第八壩四五六七等壩均掛大溜與郭廟以東民埝者工多就匯塌情形十分危險臣據報後當派豫泰營營官記名總兵郭廣泰帶勇三哨星夜馳往帮同盡力搶護一面籌欵交開封府知府吳重憙彰德府通判黄履中分帶前往據實勘估認眞修守並飭署開歸陳許道陳運瑛馳往酌量督辦惟查該處地勢低窪埝身覃簿又係民工並無歳修銀兩存石無多雜料等亦慮赶購不及並飭該員弁等如石料不能應手卽向河防局南廳就近商借　用　期工程穏固以衞民居除俟該員弁等將辦理情形具禀到日再行奏報外所有滎澤縣境黄河南岸民工岀險分派員弁設注　　　　謹會同河東河道總督臣許振諱恭摺具奏伏乞皇上聖鑒訓示謹奏奉硃批知道了卽着飭令派岀員弁實力　　　　　虞欽此 
 
