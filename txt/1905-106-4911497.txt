# 1905 - 106 - 4911497

 

Page 1

 
 
[電傳上諭]  
　　三月十七日内閣抄奉上諭政務處奏覆會議蘇淮分立行省一摺蘇淮分省于治理旣多不便著卽毋庸分設江淮巡撫卽行裁撤所有淮揚鎮總兵著改爲江北提督以資鎭懾餘依議欽此同日奉上諭恩壽著仍遵前旨來京陛見欽此同日奉上諭江北提督著潘萬才署理欽此同日奉上諭二品銜四品卿銜候選道黃開甲著交軍機處存記欽此同日奉上諭郭殿邦著調補河南南陽鎭總兵四川松潘鎭總兵著孫萬林調補均著迅速赴任欽此同日奉上諭直隸大同鎭總兵著洪永安調補馬金叙著補授福建漳州鎭總兵欽此 
[電傳宫門抄]  
　　三月十七日召見軍機張仁黼 
[論范高頭串通營兵拒捕事]  
　　校邠廬氏有言曰昔之營兵捕盜賊者也今之營兵護盜賊者也昔之營兵爲官捕盜賊者也今之營兵爲盜賊拒官者也其說爲當時太湖水巡串同梟匪拒捕事而發然當日巡兵藏匿號褂不過混迹匪中暗爲助抗尚不敢明目張膽顯爲匪棍抵拒官兵若今日范高頭串令狼山鎭守備趙洪友截擊副中營管帶李勝標一事則深堪詫異　已上海巨棍范高頭經中西官密飭嚴拿匿迹通州李管帶奉歐陽軍門之命率領部下馳往密拿旣有砲船數艘又有銜燈等爲憑證遠駛而來彼趙洪友者豈一無見聞而乃貿然開槍耶然猶可飾詞曰李管帶恐有洩漏不露聲色或者趙洪友未悉爲營兵乃何以兩軍相接初不一問情由而遽轟擊耶然猶可飾詞曰悮聽兵弁報告或出於一時之鹵莽乃何以李管帶恐彼悮會急令吹號冀以釋疑而趙兵猶排槍再至耶然猶可飾詞曰或者趙兵未聞耳乃何以趙兵排槍一而再而三而四李兵一不還擊彼趙洪反豈不知覺而開槍仍不已耶趙洪友雖白喙以辨悮認其誰信者李管帶馳至通州東門外已爲范黨所聞轉告范黨以圖兎脫據訪反謂范棍與該處保甲營員廣通聲氣故捕兵未到而趙兵一若備以待者范棍已知李管帶之來捕而趙兵反悮爲盜賊天下豈有是理耶然則趙洪友雖百喙以辨非范棍所串通又誰肯信者乃其禀訴撫轅則謂近來販鹽者輒高懸冒充緝私營船李管帶之銜燈業已數見不鮮然則屢見冐充之李營兵趙洪友何以未一捕擊而眞李營兵反驟行拒鬥也其爲飾說之顯然者一也又謂李管帶旣係奉命而來自應　會紳 
 
 
 

Page 2

 
 
董及地方文武各官不知李管帶係奉密遣濳師而至以冀不漏消息倘必拜會各官紳則不但稽延時日并必洩漏風聲趙洪友豈不知此其爲飾說二也又謂是處距范棍窩留處尚有二十五里卽卑職爲范棍所使亦斷不如是神速夫范棍徒黨四處散布趙果爲范棍通氣而有心助彼亦何必待范棍之命耶其爲飾說三也記者觀其事實按之情理卽無范棍串通之實據然其使人可疑之處固昭昭共見者也聞李管帶部下所持均係快槍使當日李管帶聽其部下之言亦卽開槍還擊則其事不堪設想而趙兵亦烏能幸免耶乃趙洪友猶不自認過而復附會以販私等情嗚呼是眞所謂無人理者矣 
　　雖然趙洪友者特一武夫耳誠不足責吾不解爲通州牧者何亦　二若是當日范棍匿迹該處旣有眷屬又與地方保甲營官其弁勾結往來若該州牧不知是木偶也若旣已知之而不設法捕拿則其居心何在也且當李管帶來密拿之際趙洪友率兵迎擊卽不受州牧之命而近在咫尺詎不知之乃該州牧絶不顧問事後又未舉發彼豈亦以李管帶之不拜會而深惡於心耶抑豈爲趙洪友所愚而亦誤認爲眞盜耶此中情形記者無從索解嗚呼可異也已 
[俄艦出没]  
　　三月十六日香港電云台零輪船報稱於十三日晨遇見俄艦隊於開姆來海灣並在佛來海峽相近見兵輪一艘 
[俄艦行程]  
　　三月十六日香港電云西貢傳來消息俄海軍提督羅斯提斯文斯開所統之波羅的海艦隊已由開姆來港起程向北而行聞將繞道白希脫海峽赴琉球羣島 
[俄增援兵及軍需]  
　　三月十六日倫敦電云滿洲戰地自盛京戰後俄軍已增援兵四萬人及糧食與軍需約有五萬包 
[美論法國並不違犯中立]  
　　三月十六日倫敦電云華盛頓通信美國各報以爲法准俄艦隊在開姆來購煤及糧食似不爲違犯中立 
[英論法國有犯中立]  
　　三月十六日倫敦電云英國各報論俄艦隊泊於開姆來海灣有違法國中立之事惟極簡默然仍謂俄艦隊久泊於該灣或在越南洋面他處日本應得責問法國目爭戰時艦隊泊於戰地近境萬國公法亦有一定期限應使實行遵守 
[美論日俄海軍]  
　　三月十六日倫敦電云駐日美使行文政府論日俄海軍情形深讚日本海軍謂俄艦隊曾擊沈日本商船九艘及帆船四艘而日本雖拘獲俄商輪二十三艘然未曾擊沈一艘且日海軍封禁旅順時自行擊沈本國之商輪十七艘 
[法報辨護並不違犯中立]  
　　三月十六日倫敦電云巴黎勒馬當報論及法國所製定之中立章程云戰國之船並未帶同所劫敵船或不預備開戰則泊於中立地可無限期 
[智利大學失火]  
　　三月十六日倫敦電云南美洲智利國大學堂失火所傷計值美金二百萬圓 
[美員遊日]  
　　三月十六日倫敦電云華盛頓傳來消息爲美兵部大臣推夫脫君由斐獵賓羣島回國時將遊歴東京偕行者爲美總統之女及議員紳士數人譯泰晤士報 
[日本責問法政府]  
　　十六日倫敦電雲英日日電報駐日本東京訪友電云日本爲俄艦隊泊於鉛姆蘭海灣一事已行文向法政府責問 
[英信法人嚴守中立]  
　　十六日大阪電云英國衆人之意以爲堂此危急之際法必嚴守中立 
[俄艦出黑海不確]  
　　十六日大阪電云俄政府調聚黑海艦隊以備戰務之消息實係不確 
[俄工廠駐軍巡察]  
　　十六日倫敦電云俄京聖彼得堡普鐵老甫工廠工人二千罷工因阻止某工人復行作工之故馬隊警察前往彈壓工人將鐵器冋之抛擲勢如雨下後爲步兵驅散現工廠駐軍一聯隊以資巡察 
[立馬其司亂事已平]  
　　十六日倫敦電云法國立馬其司地方於十三日民人閙事震動全國均財黨人嚴責政府不應派兵以攻民人在議院則以政府爲然官軍受傷者計有武員兵弁二百人該處現復安靜譯字林報 
[長徐兩大臣南行之風說京師]  
　　聞長尙書徐侍郎兩大臣將往江南各省因某省大員參劾鐵侍郎謂其舉劾某某省文武二十餘員不公等情故廷寄命二大臣前往覆查以昭公允至其行期有謂俟閱操後冉行請訓者未知確否（月） 
[御史参某宫保京師]  
　　日前有某某侍御連名奏參某宫保多欵并有勒買民女等事已奉密旨派陳侍郎邦瑞帶同原參御史一人前往杳辦（月） 
[侍御参悮選缺京師]  
　　兵部衙門前次出千總一缺竟選出二人一爲奉旨在前一爲奉旨在後兩人爭論不已經人調停以掣簽之法定去留詎奉旨有後之人竟掣選此缺奉旨在前者大爲憤恨遂在都察院禀控聞已有某侍御特上封奏參劾業由軍機處片交兵部澈底清查矣（月） 
[諭禁提取廟産之原因京師]  
　　初八日禁提廟産之上諭聞由某方丈所請并聞日前該方丈在廟中筵請某公使亦係爲奉天各寺觀現均以廟産充學費故設法運動云（月） 
[漢陽鐵廠呈送欠欵清單漢口]  
　　漢陽鐵廠年來以應付浩繁積欠各户欵項爲數頗鉅近聞漢廠支應處姚德先奉到上海盛大臣來諭調取欠欵清單故姚奉諭後卽將廠欠各欵數目以及期息若干詳細開列寄呈盛大臣核辦（旡） 
[續派水師學生至英兵艦學習金陵]  
　　寗垣 
 
 

Page 3

 
 
總辦水師學堂黎觀察日前准薩鎮氷鎮軍來文略謂接英國兵艦官函詢聞南京將續派水師學生四名上英兵艦學習該生等到滬後請先住中國兵船數日候行裝備妥再行搭船赴英艦等語請卽見示（孚） 
[字後營易員管帶金陵]  
　　兩江總督周玉帥近聞江隂西石橋一案與合字後營右哨哨長楊某頗有牽涉且案情甚重又以該營彭管帶不免失察札令一併撤差以示懲儆外並飭由督練公所朱菊尊觀察派員前往該營接差認整眞頓（孚） 
[江督致上海道電金陵（爲青島芝罘輪船往海 
州載運土貨事）]  
　　昨據海州電禀接青島膠海關哈稅司派芝罘輪來海擬運土貨請示遵行當以海州非通商口岸電東撫杳覆兹准覆電據哈電轉據德商捷成洋行在海州定妥土貨擬派該行芝罘輪船往運並去年三月外部有續立關章適符此案請飭海州照章辦理等語卷查去年三月外部咨行青島發内港執照專章六條其第三條有此項輪船准照章由青島赴内地各處之語似指通商本口逕入内港而言非由通商口出海再到不通商口岸今海州係不通商口岸並非青島之内港似乎不符惟查烟台北之羊角溝龍口兩處雖非通商口岸早准輪船靠岸上下客貨是否此章之内地二字包括不通商之另一海口在内檢查敝署案卷不齊望查明電覆並將近年關章飭承抄錄一份寄示爲感（未） 
[盬斤加價未定江西]  
　　省垣鹽號昨接金陵電信督憲周玉帥深慮鹽斤加價則鹽價愈昻官引愈滯故擬暫緩舉辦將來或有轉機旋又接電因力請加價者再三不已玉帥祇得電飭江西督銷總辦夏觀察親赴金陵面商一切如果加價之後官引不滯確有把握不妨斟酌加價否則應從長計議云（晉） 
[贛路籌費揚州]  
　　贑省鐵路現已定議集股開辦惟工資浩煩上憲擬於兩淮籌捐二十萬金如不願入股俟路成核計子母分年償還（剥） 
[粤督設立雲南鐵路保工局廣東]  
　　法人承築雲南鐵路來粤招工經督憲飭洋務委員與法領事妥議章程合同并在廣州口設立保工局已派委薛大令永年朱直牧紘辦理稽查保工事宜招募此項工人均由各工頭妥具殷實鋪保赴局請領執照認定額數分赴各屬招募來省由委員點驗詳查并親詣載工輪船稽查船上艙位妥恊該委員特行詳禀咨請雲貴總督派委員於鐵路地方將各省所招工人分别註册隨時在工彈壓稽查保護遇有交涉工人死傷等事悉照章辦理倘有違章苛待等情工人可以申訴云（暌） 
[督練公所飭改營制鎭江]  
　　兩江督練公所札飭駐鎭武威軍代統龔參將將五營改編四標一標凡四邵一邵凡十一棚有勇十六名並頒有名格一紙飭塡注某兵籍貫家口箕斗習業并入伍年月責成營邵各官逐一查詢秉公塡寫騎縫編號蓋用本營印信關防以一分存營一分造册送本營帶一分造册送督練公所一分造册上呈督轅以憑隨時點驗抽查而杜濫竽缺額之弊按湘軍成例中營向由統領兼帶今武威軍左右前後中五營改爲左右前後四標則統領不免失去中營之利益故龔參將頗形懊惱云（觀） 
[仕學院改良新章武昌]  
　　仕學院爲終南捷徑各省皆然昨聞張宫保擬將院章極力改良一律住院以三年卒業給馮不卒業不予優差惟念各員皆有身家之累擬州縣月給津貼銀三十兩佐雜月給津貼銀十八兩然未有明文而各員則莫不心懷鬼胎焉（履） 
[考驗私塾揚州]  
　　江都甘泉兩縣迭奉大憲札飭興辦學堂並頒發管學大臣奏定學堂新章屢次會議經費難籌而私設學墊月有所增間亦有禀官立案者因擬不論城廂内外凡原有塾師令其來署承認學堂學科程度其淹貫古今博通中外品學俱優者考驗合格給予憑照准充私熟教員或自行授徒若專長文理兼曉時務而品行講解皆佳者准其設塾訓蒙試辦三月後由邑宰會同公正紳士前往查核並試以論一首如果教法合度議論宏通當杳照管學大臣奬勵间程准與官生一體保送奬升等語已由兩邑尊禀奉大憲曁學務處批准大約月内卽可宣示矣至高等初等小學章程與管學大臣及前撫端中丞先後須到者大略相同（剥） 
[分塲校試師範生杭州]  
　　浙屬各府縣保送來省之官費出洋師範生計有四百餘名之多因學務處未能悉容故於初九日先試寗台金衢嚴處六府屬准十一日再試旗籍及杭紹湖嘉温六屬評定名次俟十四日招覆後方可如額錄取百名再行示期資遣東渡（復） 
[吳管帶擅殺被控蘇州]  
　　鹽捕左營管帶吳福海於本月初某日因事至浙江道經烏鎭繫纜停泊是夜該鎮連出盜案三起經衆鄕人拘獲一盜吳知之卽向衆鄕人將盜索去訊問之下盜供營中某某數勇同夥行劫當被吳麾下任用私刑立時悶絶吳見之即飭兵將盜殺死衆鄕人咸抱不平擁至營中譁噪吳見勢不佳連夜遁去現此事已由該處紳董聯名投浙櫯二省憲轅遞禀控告不知若何了結也（隨） 
[擬控挾嫌揑参杭州]  
　　正任台州府徐汝皋太守蒞任有年現正捐廉創設工藝局及三台學堂忽被黃侍御紏劾開缺聞所屬紳耆人等頗抱不平查係已革臨海縣秦令挾有私嫌賄托揑參故聯名禀請撫憲代奏以期昭雪云（復） 
[聶中丞决意去官杭州]  
　　撫憲聶中丞因病乞假已届二次期滿擬於日内以病仍未痊專摺求請開缺聞中丞因蒞浙以來屢被言官紏劾甚爲不悅且太夫人壽已九旬急欲侍奉回湘故决意去官云（復） 
 
 

Page 4

 
 
[閩督調陜之原因北京]  
　　聞内廷人云新授閩浙總督升允氏尚未啓程卽有調補陜甘總督之諭蓋因兩宫召見升制軍之時奏對極爲稱旨垂詢陜省政務所陳利弊井井有條兩宫甚爲喜悅日前召見軍機大臣諭及若命升允仍辦陜事情形熟悉必能認眞治理不難整飭某邸力爲贊成遂有調補陜甘總督之　記者按慶邸與升允意中稍有不洽明爲贊成美舉暗則實以陜甘缺苦難治閩督缺優易治故此力保更調爾（乾） 
[文武分途管轄北京]  
　　探聞政務處集議將來文武分途擬以各學堂卒業之文學生歸學務處考騐水師陸軍將弁各學堂之武備學生卒業歸練兵處考驗以一事權（月） 
[議換奉天官吏北京]  
　　日前外務部接得日本公使照會令我政府將增祺廷杰等一律更換刻聞皇太后與軍機等酌量現在情形似須袁宫保前往方爲相宜而今趙爾巽暫代袁宫保之任傳聞如是未知確否（訟） 
[京控巨案江西]  
　　龍南縣鄒姓某年因爭分家産其胞姪將胞督毆傷上控贑道批府提辦發交贛縣承審經張之銳張學勤兩大令訊結將該姪監禁十年案閱三載久奉各上憲批允如詳定案詎姪之兄弟妻即赴京上控都察院堅指本族紳士在京供職之户部主事鄒日煃父子唆使並兩大令得賄枉法經都察院咨會江西護撫周中丞提省覆訊并飭該主事回省料理上月鄒主事同其封翁到省投案封翁奉押候審公所但封翁年逾八旬不堪受此拖累父子相對大泣禀懇中丞取保在外聽候傳審中丞未便遽准因改押南昌府照廳並札飭兩司轉行原審官兩張大令調省親審務卽秉確訊審結以免日後再有枝節云（晉） 
[禁掛洋旗漢口]  
　　近年漢口商民販運貨物往往冐掛洋旗以冀免稅於中國稅務損害匪輕關道繼蓮溪觀察業已派員嚴密查訪如果確係洋商自運貨物仍照原訂約章辦理倘係華商假借其名卽行　會領事注銷　旗照例懲辦（泰） 
[户部建造銀元廠北京]  
　　户部前次議商現京師設立銀元廠招匠鼓鑄以期便捷　聞已將彰儀門内報國寺西北一帶空隙之地砌墻圈入左近民房亦經買定約在四月開工與修（訟） 
[商創擬紳大銀行厦門]  
　　厦門銀行林立生息頗巨然皆由外人設立現林時甫陳耀秋京卿等擬倡率諸紳及本省在南洋各富紳鳩集股本五百萬兩創設一大銀行藉挽利權聞俟商務大臣張弼士京卿抵閩籌議妥協卽行酌定章程合力開辦云（蹇） 
[浙銅元請咨行各省江西]  
　　浙江製造銅圓局以近來鼓鑄銅圓出數日多詳請浙撫仿照廣東章程在上海設立轉運局派採辦委員兼任其事凡沿江沿海各口岸殷實商號如有願交現銀請兌銅圓者卽按照巿價分批發兌並填護照給領轉運以免沿途關卡留難阻滯並請將護照式樣分咨各省督撫憲轉飭各關卡查騐放行仍請分札杭州江海兩關一體遵照浙撫憲准卽移咨各督撫現贑撫亦已接到咨文矣（晋） 
[英商購茶口]  
　　漢口紅茶向銷俄商兹聞有英商多家本年專購兩湖紅茶運回銷售觀此中國茶務或可有起色之望矣（泰） 
[粤學擬請禁售闈姓票廣州]  
　　闈姓之弊人人皆知特以餉項所關故在各賭具中首爲弛禁廣東學政朱文宗深知其弊以爲防不勝防若不禁令重申不特抬禁作弊各屬皆然且學使者按臨時凡有闈姓可買之縣易招物議現擬奏陳請禁若不准請卽行辭職未知能否准行也（暑） 
[日人假票又見烟台]  
　　日前永和豐錢莊誤收日本人僞票騙去洋四千餘元已誌本報乃某日又有日本人行用僞票在大街東頭萬興合錢莊計騙去洋銀四千餘元先後被騙莊客之不愼胡一至於此（損） 
[典商禀免提息續聞京師]  
　　寗屬典商前禀大部請免提二釐之息復經張殿撰季直電請商部轉電南洋大臣將通州所屬各典首月三分之利一併禁革兹聞商部已據情電請南洋大臣轉飭所屬核辦矣（震） 
[招工須英領事承認保護廣東]  
　　日前某洋在汕頭招工往英屬之北般鳥埠經粤總督駁詰札行行潮嘉道派員查議禀覆嗣後如有再行開招須商准英領事擔任保護妥議章程始能照辦（暌） 
[皇太后賜德親王照片京師]  
　　聞兩宫於初三日上午十點鐘升乾清宫覲見福禪留曰親王皇太后特將慈容照片贈與親王以示睦誼（盈） 
[美商欲控領事之傳聞鎭江]  
　　美商以美利在鎭經理小輪十二艘曾向美國駐寗領事署註册自葛領事概行撤銷並請常鎮道曉諭華商不准掛用美利旗號後各國公論則謂葛君守正不阿詢不愧爲文明國人而以美利與素持國界種界主義者視之則謂葛君不能保護本國商民之權利卽爲損失美國國家之體面刻下新任駐寗領事貳登君業由東洋附搭郵船將來華履任美利遂有延美律師佑尼于君代赴上海總領事署控告葛君之說傳聞如是姑誌之（觀） 
[凌遲兇犯案由京師]  
　　行剌蒙古敖汗王之兇犯福朱里已凌遲處死曾登本報兹悉其供詞迭經刑部研訊始肯叶實蓋兇犯曾通其嫂後其嫂乂爲敖汗王所占該犯之嫂於元旦日贈福一褡褳僕又勾動前情乘醉將敖汗王剌斃以洩其憤此次卽照此定案云（月） 
 
 

Page 5

 
 
[袁慰帥咨覆商部上海高等實業學堂 
應酌訂章程加撥經費文]  
　　爲咨覆事准貴部咨開光緒三十一年二月十一日本部具奏南洋商務學堂改爲高等實業學堂一摺同日奉旨依議欽此相應恭錄諭旨抄錄原奏咨行欽道查照等因到本大臣准此查中國創興商政如輪船電報等事辦理尚著成效然其專門要術輙非聘用西人不辦招商局向無學堂電報雖經設有學堂並未明定出身故學詣不專造就不廣其兩局重要職務率多借材異地目前振興商業洵以培植商才爲急貴部改設上海高等實業學堂原奏旣須就輪電兩局酌量加撥常年經費俟學生畢業後先儘該兩局任用該學堂規模閎大自應分設輪電兩局應用專科選募各股商子弟曁他項學生之年少聰穎者考取入堂分門肄習以期學成適用並照章優子出身庶可共相策勵應田京堂通盤籌畫酌訂妥善章程加撥經費切實舉辦照會曁行外相應咨覆貴部煩請查照 
 
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[招考玉牒館供事北京]  
　　日前宗人府各堂會商近届恭修玉牒之年供事懸額甚多著於五月間定稿八月間卽行出示招考（訟） 
[將軍奏保賢員京師]  
　　將軍連順　前具摺奏保花翎補用協領額爾德蒙額通徹蒙滿文字漢文亦屬可觀其人樸實明敏辦事勤能於蒙古地方最爲熟悉辦理蒙俄交涉事件均能持平俄人亦頗心服奴才倚之如左右手現因年滿呈請開缺蒙民皆有挽留之意此時艱用人之際似此穩練精强認眞辦事旗人中不可多得之員擬請先爲賞給二品頂戴以示鼓勵已奉硃批額爾德蒙額賞給三品頂戴矣（訟） 
[禮部整頓朝班京師]  
　　禮部前經咨照各衙門文略謂每月逢　朝期大小官員均應進内坐班近來到者甚屬寥寥現值整頓政務之時嗣後務將到班及不克到班官員職名於朝期前日造具清册咨送本部以憑查核事關鉅典萬勿遺漏云云（訟） 
[禁城重申門禁京師]  
　　日昨護軍統領及前錄統領傳諭禁城各門云禁城重地理宜嚴肅豈得任令閒雜人等貪便穿行現届兩宫幸園駐蹕禁門尤宜嚴愼自諭之後不准閒雜人等便衣小㡌出人徑行倘仍懈怠定必指名參亦（訟） 
[婉拒洋商購買公債票天津]  
　　公債票自開辦後西商購者雲集直督恐洋人購買太多利益暗耗且恐不敷本國人購買殊爲非計故除正金銀行及三井銀行外有來購者卽以所賸無幾答之井一面飭直屬各州縣竭力勸募并在上海濟南委人代辦（升） 
[預防輪埠窒碍水道鎭江]  
　　大東小輪船公司在清江閘下建築馬頭經淮揚海道楊觀察查與民船來往諸多窒碍電請常鎭道郭觀察轉電日本商務總辦諭令公司停工而該公司再三爭論復由鎭關稅司派理船廳前往查勘實有窒碍之處爰卽據情禀覆稅司以憑再函日本總辦查照常鎭道猶恐各小輪船局紛往清　開設馬頭爰委陶大令式銓赴該處察看水道繪圖貼說將碍難准置馬頭之地叚特加標記庶不受輪商蒙混云（井） 
[清釐官報欵項武昌]  
　　湖北官報館係旬日小三報並爲一館自去冬歸併開辦後用欵浩大每月由籖捐局撥欵千元仍屬不敷甚鉅當道以總撰述兼理館務委員任令承紀冐濫太甚日前將任令改爲編輯委員專司筆墨特委周太守以翰專辦館務並飭速將出入欵項切　清釐詳細開單呈閱（師） 
[札閱官報武昌]  
　　推廣官報業經奏准令各省仿照北洋章程妥酌關辦現鄂省派員監理已將第一期官報刊印出版由鄂督張香濤札飭兩司轉發各處略謂湖北官報專以正人心增學識爲宗旨取政法學校兵事財用實業交涉六大端以開民智匡政教應發全省道府廳州縣轉發各學堂曁各官紳士商閱看無論本省外省均不收取報費云云（履） 
[英領事不允停報武昌]  
　　漢鎭新開楚報館係掛英旗鄂督張宫保恐於本省政界有礙特飭洋務局交涉科委員同知施肇基赴英領事處晤商請將該報館設法停止該館所用開辦經費願由官籌還英領事堅執不允故楚報初擬三月初六日出報因此又復稍延時日並聞該報館所延主筆卽前辦漢口日報激怒官塲之吳某云（師） 
[催送龍門師範生蘇州]  
　　蘇府許太守奉到關道袁觀察札文以上海龍門師範學校關課伊邇各屬送考學生尚屬寥寥飭卽飛催各屬赶緊舉取限於本月二十五以前申送到道以備二十六日補考等因太尊遵卽轉札所屬照辦前日長元吳三縣已各出示曉諭矣（蠱） 
[中學堂監督到差蘇州]  
　　派委中學堂監督江霄懷太史因丁内艱久未到差現已百日假滿禀知到堂按中學堂正監督本爲蘇府許太守兼理以政務殷繁禀知上憲邀訂太史專司其事（蠱） 
[醫學生被誣杭州]  
　　塘棲附生勞某在省垣之日本同仁醫學堂肄業偶至鼓樓前會安客棧訪友因未知房號篇行探覔棧司疑其不端致相扭毆勞之頭額竟被擊傷當奔回學堂邀集同學向該棧理論并將帳房客座物件搗毁一空後由某學堂義務員出爲排解願備鞭砲香燭叩頭服禮了事（復） 
[蘇城私塾改良社第三次會課記略]  
　　三月十二日爲蘇城私塾社第三次會課之期仍在元妙觀方丈内舉行是日共分三廳考試頭班二十九名在内廳考試二班四十四名三班九十五名俱在大廳考試各班體　俱在外廳分部考試共到已改良之學塾二十八塾學生得一百六十八人另有女學生八名由鈕家巷胡振懦女士考試是日除考問各種讀本及作論譯文造句拚宇仍如上届外加考算學及體操兩門内有數塾均係十齡左右之童子體 
 
 

Page 10

 
 
操極爲齊整觀者莫不欽佩在胡府所考之女學生亦能體操尤爲蘇城罕見各幹事員均由社中經理人預備中飯及點心欵待其各塾教習及學生亦均備有點心欵之聞該社經費皆由各紳董各志十所捐助其官場中人樂助鉅欵者亦頗不乏（容） 
[關道赴津烟台]  
　　二月三十日東海關監督登萊青膠兵備道何秋輦觀察乘輪赴津謁見袁宫保商辦要公聞到津後須折赴濟南禀見撫憲方能囘轅（損） 
[添員帮審杭州]  
　　拱宸橋商埠日漸繁盛案牘頗多理事府潘仲善司馬殊有不遑啓處之概故奉杭關道崔磐石觀察札委大挑縣梁蔭堂大令庭楷爲帮審以資襄理并兼工程局及杭關稽稅差已禀知視事矣（復） 
[留辦警察杭州]  
　　江省卸署稅大使趙君默二尹號稱幹練近奉翁方伯委署臨海縣丞當由嘉興府世伯先太守禀稱已調二尹辦理嘉郡警務正資得力求請暫留故方伯另委毛飛卿二尹往署該任而順輿情（復） 
[縣令履仕江淮]  
　　署理清河縣祿大令德已於初三日子時接印暫假東門外慈雲寺爲公館（夬） 
[委員赴粤採購黃銅漢口]  
　　湖北銅幣局停購洋銅改用本國黃銅以保固有之利惟鄂省内地所産無多不敷應用業經大府札岑大令繼樞前往廣東一帶採購（泰） 
[吳淞口戒嚴]  
　　吳淞砲台及防軍等營連日由製造局領到軍械槍桿藥彈無數分撥南北三砲台及各營備用聞淞營中曾接江督密電言日俄將有海戰深恐敗逸兵艦闖入海口有碍中立大局故預爲警告加意嚴防云（旅） 
[蘇撫憲批寶山縣詳請錫箔加價以充 
學堂經費]  
　　寶山縣羅店鎮開辦學堂籌欵維艱擬於錫箔項下每箔售價百文抽收一文以充學堂常年經費取之買户與商無捐數旣輕而易舉人亦便於相從應准立案照辦希蘇學務處轉飭遵照務須經收得人以杜紛擾仍將收起數目隨時通報查考此項錫箔吳俗佞神邀福銷路極廣耗費無形迷信可憫卽援烟酒加稅之例多取亦不爲虐現在各屬興辦學堂均苦費絀若能一體仿辦藉資挹注裨益實多並仰通飭各屬仿照辦理母任把持是爲至要仍候督部堂批示繳（族） 
[撞船案議邀律師]  
　　吳淞廣艇三艘爲上海怡和行連生輪船撞毁已紀前報現聞此事須延律師駁辯（旅） 
[江督諭令停止江南正副票]  
　　滬南江南彩票廣濟公司自去年添行副票以來銷路日多近因該公司積欠淮徐海賑捐銀數延不繳解經督憲周玉帥派員催解仍復抗延玉帥逐札行上海道袁觀察著轉飭該公司迅將所行正副票一律停止仍令將所欠捐銀從速繳解於是該公司於十六日將票停止其售出之票知照各票店概行收回（土） 
[賞格照登]  
　　本縣汪大令昨日發出南匯縣移請賞格一道今特錄後南匯縣陳爲懸賞緝拿事案地保王侵山禀報典商周大芬之子寶生被匪棍土升奎放鎗轟傷越日卽死案業經勘驗緝拿本縣憫恤周寶生死於非命亟應緝兇誠恐遠颺合行懸賞緝拿如能將王升奎及放鎗兇犯拿獲　賞洋一百元知風報信者賞洋十元（金） 
[仍復盤踞]  
　　巨棍范高頭自逃匿通州後其浦東房産經英領事照會道憲轉飭上海縣查封詎范棍之妻妾胆敢將封皮揭去依然盤踞於内（土） 
[警鐘報機器充公]  
　　警鐘報案經前讞員會同英德副領事判將校對之胡少卿等發押捕房半年印報之機器雖係租用亦有不合判發封　示等情已詳前報兹聞該機器一部經中西官判著充公昨由捕房派人赴新閘餘慶里將機器運人捕房候拍賣變隕充公（木） 
[警察操演續志]  
　　本城東局警察巡長巡土等昨出局員郁二尹親率至九畝地候會同各局巡土操演（金） 
[提究船户]  
　　昨日馬路工程局總辦翁子文太守飭水巡捕頭查提崇明運布進口之嚴源源及包裝漏捐之康阿全兩船户到案訊究（土） 
[法員赴甬]  
　　法總領事署正副繙譯官魏蘇二君前晚因公附輪至甯波大約一禮拜内回滬（水） 
[招認屍棺]  
　　去年底老北門外祥泰安棧寓客陳三文因病身死報由上海縣詣驗棺殮後迄今日久無屍屬認領昨日汪大令發出示諭一道略謂死者陳三文年約三十左右身穿元色洋布棉襖元色洋縀棉褲足穿外國襪屍旁遺有帽子一頂棉紗帶一條鞋子一雙如有親屬久出不歸與所開年貌衣服相符者不妨來認領（金） 
[上海官事]  
　　候補府查濟元太守前署通州直隸州土旭莊太守仁東昨均到縣拜會○楊參議士琦於前晚乘輪前赴白門謁見江督周玉帥面商要公○前稽查河道委員候補府經歴馬彬之叅軍現奉蘇藩司委署奉賢縣縣丞由蘇領憑履新道經滬江昨至道禀呈履歴辭赴新任候補府經歴陳季輝參軍庚奉道委赴蘇垣公幹現已事畢回申銷差當奉袁觀察諭飭叅軍速赴東清碼頭看守俄奥斯哥艦以備不虞（金） 
[上海縣案]  
　　引翔港巡局函解夏楊氏控夏和尚一案前晚奉汪大令提訊氏供家内三代寡婦並無男丁夫督夏和尚卽謝和尚前已屢次借去錢洋昨復來家詐擾不遂打毁房屋求辦夏和尚供多狡賴大令判責五百板收押候辦○又訊喊寃之沈順生供開烟間曾借玉器掌全洋二十元立有借據後照印錢拔還外祇欠十元掌全刻仍照據勒索向之理論復遭糾人毆傷大令判退候查辦○又訊求領女兒之奚金生供女兒奚氏被婿張文裕控告不安於室奉訊發堂刻由小的勸和同婿投求給領大令提張夫婦到案略訊外判張具領妻結了安（金） 
 
 

Page 11

 
 
[會訊唐文彪逾期不交地皮案]  
　　英商白蘭特投該管總領事控華人唐文彪以方單抵押銀兩逾期不贖一案經前讞員會同英副領事德君提訊唐自願具結交地交保理楚後唐延約不交復由原告投催經讞員屠興之司馬飭差傳知於前日午後會同德君訊問原告稱唐文彪旣不肯將所押之方單地基交出查伊徐家匯另有地基請訊伊戚便知傳訊沈頌明供唐文彪有地十餘畝在徐家匯可以抵作捙欵訊之唐供求寛限料理司馬謂前者爾已具結交地今旣不出祇得將徐家匯之地抵償遂與德君會商良久判唐管押沈亦暫押向唐理勸限一禮拜復奪否則移請上海縣查封唐之房産備抵（木） 
[浦東保甲總巡局案]  
　　浦東祥生船廠函送竊取廠内鐵料之朱春江至局請究經謝岳松明府提訊屬實判枷號廠前示衆○張富成竊取某姓家黃荳田捕役拘獲解局經謝明府訊供判責三百板枷示期滿交保○華計坤控徐阿妹無理取閙將伊毆辱等情奉謝明府提訊兩造供詞各有不合從嚴申斥勒令具結交保（土） 
[英租界捕房事]  
　　宋言臣行竊瑞文號脚踏車一輛經包探李星福將人贜查獲解入捕房押候解送公堂懲辦○江西路源興錩烟間遺火積薪幾兆焚如幸家人知悉赶卽救熄事後經巡街捕報明捕房捕頭飭探查復○史全法與李阿來在漢口路爭毆經巡街捕拘入捕房押候解辦○某抽在黃浦灘解送馬車一輛係爲某洋人之馬車所撞毁壞輪葉捕頭騐明屬實飭查核奪○南京路某姓家私匿鎗彈一千餘枚爲中西探偵知於前昨兩日查獲當將彈子提入捕房禀明總捕頭核辦○前晚有年約三十餘歲狀似出店之某甲行至四馬路挑源里内因病倒地少頃氣絶當由巡街捕報明捕房由捕頭飭探傳三圖地保查無屍屬報請善堂給棺收殮（木） 
[法廨停訊]  
　　昨日爲耶穌受難節期新北門外大天主堂先期陳設一新諸教友咸詣堂中誦經瞻禮故由捕房咨照讞員陳大令停訊各案一期（水） 
[法租界捕房事]  
　　王某家中失竊各贓將老虎灶主婦某氏扭案請究奉大令訊供押候查辦昨日包探緝獲竊賊某内當卽吊出原贓及收贓人一并送入捕房捕頭命押候堂期解懲○石匠某丙因延玩工程爲洋人送案請究捕頭命押候解堂訊究○流氓杲丁在途拆梢訛許爲包探拘獲送入捕房捕頭命押候堂期解請懲辦（水） 
[美租界捕房事]  
　　昨晨某巡捕在楊樹浦路黃浦灘見婦人趙蘇氏滿面愁容意欲投浦自盡當卽拘送捕房氏供稱前天病故後與無賴某甲私識　秉性兇横恆借端毆辱苦能堪生不如死捕頭令轉送公堂請讞員屠司馬安揷○車夫王阿三闖入楊樹浦路西人某乙家圖竊爲乙扭交巡捕帶入捕房押解公堂請辦○金阿根行竊百老匯路某姓家金洋等物爲包探沈阿岳查獲拘人捕房候吊原贓解送公堂請懲○前晚有俄兵某丙闖入靶子路某烟間恣意行兇並將玻璃窓擊碎由巡捕拘入捕房押解至俄總領事署禀請訊辦（火） 
 
 
 

Page 12

 
 
   
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
