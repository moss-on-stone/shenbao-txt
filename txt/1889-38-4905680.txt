# 1889 - 38 - 4905680

 

Page 1

 
 
[重印風月夢告成] [  申報舘主人啓]  
　　風月夢一書爲邗上蒙人所著中間縷記揚州艶跡平康曲巷選色徵歌名士美人湖山生色尤妙者每于雪艶花穠之際微　樂石良言百八　　直足喚醒世人痴夢盖體例雖仿章回小說而其遣詞命意誠有非率爾可以操觚者前巳印行早經售罄茲復以新式鉛字排印校讐裝釘帑外精工每部仍舊洋銀三角欲購者請移玉至上海申昌書畫室及各外埠申昌爲盼 
[京都分設點石齋售書局并設韻石齋箋扇鋪啓]  
　　啓者本齋石印經史子集各種詩文典籍搜羅宏富校勘精詳向在各省發售允巳功資點石價重兼金今屆曠典宏開因思京師首善之區爲人文所薈萃特分鋪琉璃厰中市以便海内鄉會諸君子就近購辦並設韻石齋選製箋紙律墨屏條扇册名人書畫碑帖文房諸翫無美不備非徒射利聊籍揚名伏惟雅鑒 
[論主客不相習之勢]  
　　通商之局肇自泰西而惟英尤汲汲於通商者以爲　國强兵胥於是乎賴焉是以大小百十國舟車所至人力所通無不分設公司專派輪舶開埠交易運貨往來自西徂東以訖於我中國夫泰西之通商於中國也亦旣數十年矣通商大臣維持於上洋務諸員調護於下無相疑貳無相嫌猜保泰持盈講信修睦然而一端之齟齬一事之睚眦凡好勇　狠之輩桀驁不馴之徒袒臂一呼雲集響應頃刻之間烏合之衆滋閙租界燒燬洋房聲勢洶湧幾釀大禍通商以來似此案件層見疉出不勝枚舉嗚呼此主客不相習之故也今有客貿貿然來造門而謁其主人主人延之於上座禮之爲大賓其僕從見主人之致敬於客　奔走趨承不敢怠忽有犬咆哮出吠聲狺狺裂客衣毁客冠客大狼狽主人僕從無如何惟撻逐其犬以謝客而已謂主人之無禮耶而主人不任咎也謂僕從之不謹耶石僕從不及防也洎乎交深　洽日相過從出入自由往來旣稔習而久之淡焉相忘犬亦知其爲客也方且依依肘下搖尾作態一若爲其主人敬客者然是何前倨而後恭耶彼犬又何知焉今泰西客也中國主也當事者方維持調護之不暇而民間獨起而與之爲雖者蓋以交未深情未洽而主與客不相習也夫通商歴數十年而主客猶不相習者何哉蓋泰西英俄法美德奥諸大國雖各君其國各子其民不相統屬而文字則以希臘爲宗而通用英法語言則俗尙英語市廛間無不解英語者飲食則法爲精而美爲粗法人至美食不甘味器具則皆以機器代人工至於房屋服色雖欵式各别而制度無殊他若起居尙奢性情喜潔政治有君民共主之國風氣有上下會議之院教化則天主耶穌實無二致莫不殊途同歸若合符節故其通商人入境而不必問禁入國而不必問俗賓至有如歸之樂旅人無戒備之虞具往來貿易交涉事宜或有所不慊於心者則可以委曲周旋以彌其間隙反覆排解以泯其怨尤雖搆釁肇事倉卒不虞　得執萬國公法以爭之此所以邦交日固隣誼日敦而主與客晏然相安於無事也今中國則不然語言文字之不通飲食器具之各異房屋服色可置不論一切起居性情致治風氣教化無不大相剌謬背道而馳如風馬牛之不相及凡往來貿易交涉事宜皆有格格不相人之勢而欲引中外爲一家聨四海爲兄弟吾恐非我族類其心必異說之以情而不解喻之以理而不知將欲彌其間隙而間隙愈深將欲泯其怨尤而怨尤愈甚由是釁端迭起變故紛乘如近日鎭江印捕踢倒華人撽變致亂縱火洋房殃及英領事署猶其小焉者也于産云衆怒難犯專欲難成旨哉是言民雖至愚而不可欺之以理民雖至弱而不可凌之以威苟其含怒未伸積忿未洩箭在弦上不得不發一旦决裂潰壞梃刃尋讐倒行逆施輕舉妄動其禍有不可勝言者今夫桀犬吠堯非其主也國狗之瘈無不噬也彼犬又何知焉方且謂奮勇直前雖死無悔所以報主人豢養之恩者在此迨主人及僕從撻之逐之則訝其主人之開門揖盜自撒藩籬而怪其僕從之阿附取容模棱了事何不諒余心之甚也主人之禮客也益厚而犬之仇客也愈深他日狹路相逢乘間竊發一犬吠影百犬吠聲客之狼狽將不止裂衣毁冠已也主人雖欲禁阻而無從雖欲救援而無及主人之受累也固己甚矣客之受創也不亦甚乎此所當先事而預防毋臨事而致梅也可耳防之奈何夫亦曰使主與客相習而巳矣彼犬又何知焉非有所讐怨也非有所憎嫌也使主與客交深情洽日相過從出入自由往來旣稔則犬之依依肘下搖尾作態有不待主人之驅使者矣鎭江之事今已大定中西之和約依然盟詞如故也吾獨怪今之論洋務者輙謂輪船鐡路電報製造諸事皆有所裨益於國家所當汲汲焉講求之至於語言文字又何必盡棄其學而學焉蹈陳良倍師之罪招籍談忘祖之譏乎不知舍語言文字而言洋務不獨泰西之虚實未詳情僞未悉卽輪船鐡路電報製造諸事表裏精粗有所不到全體大用有所不明今將使主客相習乎請求諸語言文字之間 
[越王逝世]  
　　海防發來電報言越南國王於去冬十二月二十八日並無疾病傘然薨逝云 
[茶庫飛災]  
　　太和門被焚巳登前報兹悉去冬十二月十五夜太和門側茶庫值房不戒於火又兆焚如維時正在一點鐘後景運門值班統領一面奏聞一面率各值班官兵曁神機營恊巡官兵往救内廷傳諭卽具知會由門縫遞出飛傳在廷王公大臣從速進内值班保衛紅籌已徧傳矣司鑰長啓各門鑰諄飭該門官兵嚴加把守福大協揆文容兩鎭軍首先進内在外王公大臣亦接踵而入大内保駕步軍統領奉旨派員持令箭乘馬飛抵正陽門令司閽啓門出城調各水會入内救火此際城内各廳步軍校率汲桶兵舁汲桶各抵就近東長安西長安東華西華地安各門各門以夤夜無令不准汲桶入内飛禀上游得令後始將救火官兵放入而汲桶巳待多時仍循例於經入之門呈遞職名以備查核城外各水局水會亦先後踵至斯時烈燄騰空不可嚮邇各汲桶竭力撲救僅能使祝融氏不得大逞雄威究不能令其返旆霎時間太和門前左門前右門同時並火烟濃如墨上冲霄漢汲桶之水幾如暴雨而火勢仍未見殺復將門旁西東茶衣縀庫房延及自丑至午火尙未停步軍統領等各堂憲不得巳一面請旨一面飭官兵水勇分往東西兩隅將未延之庫房拆毁三楹以斷火道約集數百人始將其屋拆落運木植於他處以免牽連至兩點鐘時火勢始少減而太和門一層各房間悉付一烟矣各汲桶尤奮力救灌火勢漸衰尙不至再有他虞蓋時巳四點鐘而入内保駕之諸王公大臣尙在内廷拱衛未敢言歸至五點鐘淸烟一縷時復冒出傳者謂各廳救火之汲桶官兵曁水會 
 
 

Page 2

 
 
水局救火之紳董水勇人等奉令夜閒仍各在内防守不令退出當火勢炎烈時附近侍衛處上諭處繙書房各將稿案公牘挪往他處其禁城四門全行掩閉僅留門縫以便出入運水各門值班官兵把守甚嚴盤詰甚細不敢稍形大意也至該處值班官兵失於謹愼致兆焚如經景運門值班大臣將該值班章京一員護軍一員正白旗護軍十名先行送部候旨　辦云 
[續述太和門火災事]  
　　去冬太和門火災已登前報兹又續聞是役焚去前右門卽貞度門一座三楹門東庫房七楹太和門一座七楹又東庫房七楹前左門卽昭德門一座三楹共焚去二十七楹前右門西庫房雖未被焚已將東首二楹上頂拆毁前左門東庫房西首火已延及幸卽拉坍旋卽撲減東首逼臨角樓二楹拆斷木植運往他處當拉坍庫房時步營兵丁匠夫人等奮力搶辦有二人綠梯上屋失足墜卜受傷甚重又有一人因傷而斃其間更有戳傷肐膞砸傷脚腿折脅扭腰破頭損牙者數人立卽以門板舁出内廷調治至失愼之由傳者謂貞度門内栅門罩下搭有毡房一座派章京一員護軍校一名護車十名在彼住宿值班以備看守茶庫内廷謂之西大庫班也是夜係正白旂官兵入值際此嚴寒門罩下又北風甚勁不免燃火熨寒致火星燃及毡房上延貞度門之門排山柱登卽炎炎官上熾兵舍命撲救無如人力莫可挽回矣事後由景運門將官兵送交刑部治罪景運門值班恩統領自請議處查是日值班司鑰長亦有應得之咎也所有十六日救火王大臣於掩門時始得回家留在禁内之十五處水會于十七晨方散出步營救火官兵札調神機營各隊官兵至十七日午後散出一切恩賞己見邸抄無須贅述又據聞茶庫尙無所燬衣縀毡庫毡氈駕　皆大婚典禮所需存收其間者被燬頗夥他項物件亦燬不少云○今正舉行大婚典禮太和門爲鳳輿所必經之地旣被火災理宜照式興修然爲日無多赶修不及欽奉懿旨暫行搭建龍棚以備大婚大典著該衙門赶辦欽此刻經派商鳩集人工先將被火處所灰燼磚瓦淸理由官發腰牌五百面俾人夫工作得以出入禁門廠商鳩工於十二月十七日晨入内工作瓦礫火燼赶連出外至搭建龍棚擬照太和昭德貞度三門舊式大小尺寸高下以席紥成隱獸脊梁門扇楹柱内外繪以五彩雲龍前後仍　懸彩上以彩綢結束庫房被燬之處亦以席片搭蓋如式外繪五彩雲龍以壯觀瞻而示整齊傳令工部核估派商赶辦限於上元節前一律告竣○步軍統領三堂憲以太和門等處雖經救熄猶恐瓦礫之下尙有燼餘不得不預行防備擬由八旗步軍營每翼各留汲桶五架官兵各一百名在彼支搭帳房暫行駐紥看守以昭愼重俟灰土出凈後再行撤去此駐紥官兵每人日支津貼京錢八百文 
[再述鎭江事]  
　　京口於初六日拆毁捕房及火焚英領事署一案迭紀報端兹聞共毁洋房約數間至于福音堂大美領事府天主堂各洋房幸未殃及因賴附近居民出爲跪求是以得免是夜捉住搶火者六人當卽送縣各責千板釘鐐收禁在鎭洋商均搬上躉船次日仍有老幼百姓約一二千人至太古碼頭擬登躉船與洋商爲難每人手執碎磚向船飛擲幸相隔甚遠且扯起浮橋衆惟一片喧譁而已嗣經常叅戎及薛邑　親上躉船請英領事滿君權至寳蓋山易統領營内小駐又調撥南字先鋒營督標營平字左右前五營共計一千餘人由招商局碼頭起西至釣魚臺止沿江一帶及各馬路租界地方俱支搭帳逢權爲保護徹夜輪流梭巡匪徒庶得斂跡然鎭城殷實富户恐有他虞已於初七八二日十遷其二生意亦爲之減色更奇者利商公棧第一號係鎭江關某扦手洋人所居深恐被累搬上太古躉船初七日午後兩點鐘時某扦手將洋房關鎖俄而見該洋　窓内曰烟縷縷而出霎時紅光燭天火已冒穿屋頂隨卽延及二三四號洋房幸經各龍馳至竭力樸救方得熄滅計燒去三十餘間由此居人格外驚　至康麻子前經紅頭捕踢暈次日仍甦現經薛邑尊帶回縣署亦釘鐐收監道府兩憲於初八日下午抵鎭初十日十點鐘時英領事在公館基址高扯國旂現在有英國兵船二艘中國兵船二艘停泊在彼昨日江裕輪船來滬時途遇美國兵船駛往鎭江云 
[飭董會議]  
　　舊臘十二月下旬中國駐紥日本理事楊星垣都轉傳八閩三江兩廣三帮董事進署諭知近接長崎縣照會欲於租界中建設自來水派華人與洋人每年共出費二千三百數十元照會中聲言居民所食井水淸濁不等恐染瘟疫若一律飲用自來水實於衛生之道獲益不淺務須建造云云但此費須出自各商爾董等宜恊同各商從長計議以便照覆各董奉諭後均在會館商議或言自從　商以來數十年中華商已自在新地建設大并一口飲之者並無疾病其餘在他并取水亦皆出自山泉淸澈可飲無不稱便何必多此一舉或言日官如必欲建設請其仿上海洋人所設自來水章程欲用者每日每担取錢幾文不用者聽此說最屬近情然衆口紛紛未定也按長崎一島外環海内環山海水本不可飲所飲無非山水今者建設自來水其泉眼不能外此而他求反不若井水之源源而來取之無盡用之不竭也無如長崎縣專好西法欲設自來水久矣前年以日民所居街道七十餘條其中無大腹賈經費難以攤派議遂中止今次謀之華商其志在於必成故日本人傳說日官欲將租界中各井填没未識究竟作何辦理也 
[譯東報雜記泰西時事]  
　　日本報述上月中旬倫敦來信云亞非利加洲南部司槐其冷獨國總理大臣及王弟通同謀廢今王以立其弟及逆謀敗露王大發雷霆殺總理大臣並酋長六人部下軍民亦一同刑戮○前報載德國輪船撞沉中華泉州人漁船一事上月十四十六兩日中國領事與德領事會審尙未定案○朝鮮政府爲救荒計特雇德國烏耶洛雌枯司汽船赴下關買米嗣以下關未經通商不准外國船入港汽船乃下椗長崎由公司船載米到崎轉運回國○瑞西國大統領過半逝世公舉哈滿買之爲正統領魯之沙泥雌托爲副統領○上月十一號倫敦來電云阿拉比回教人燒毁西教會堂殺害耶蘇教徒傳教士冒險遁至尼阿灑○二十四號電致長崎云寓居灑毛阿之德國人燒毁美人旗章其海軍官員又向英國軍艦管帶官及副官發砲想必又生釁隙矣○德國政府來信云本年三月下旬當派軍艦駛至日本詳細測量日本海口業經選定海軍大佐卡温别魯爲測量官准其隨帶委員乘輪來日目下已先照會請日本政府通飭各口官長矣 
[閩督批詞]  
　　長樂縣生員陳其璜條陳鄉約十益章程卞頌臣制軍批其禀尾曰鄉約之法以藍田呂氏爲最胡文忠公亦推廣行之方今異學爭　人心不古閩省尙鬼好鬥抗糧健訟較各省爲尤甚有心世道者同此隱憂本部堂前撫是邦倐經二十載襜帷再駐習俗更漓亟思策勵振興俾吾民重登袵席據禀地方錮習頗能洞見癥結誠如所言鄉約實於地方有裨馮前學使亦曾議辦惜未通行仰福建善後局司道會同藩臬兩司卽就核生條陳各節公同酌核並咨呈學院並取馮前院任内章程互核妥議詳覆察辦毋違禀抄發旋有長樂監生陳其思又赴督轅禀陳鄉約始末利害情形制軍批示云查陳其璜所擬鄉約十益昨經來轅禀陳卽批局核議在案據禀該縣鄉約始末情形按閱之餘深爲浩歎夫立一法必有一弊因弊而廢法是千古無良法也鄉約之要固不便於吏役而州縣之罔知治體者又或慮其侵權畏其淸議相與陽奉而隂撓之然使各鄉紳董果無假公濟私情弊并將應納丁粮按忙完繳若輩亦何所藉口人之視已如見肺肝此楊前部堂所由深愧焉今欲整保甲興社倉俾吾民重登袵席仍當自鄉約始凡民可與樂成難與謀始該縣良民旣知前辦鄉約之善喁喁然如望時雨則推行鄉約仍當自長樂始該監生眷念梓鄉恪守良法迭次禀請舉行孜孜不倦甚屬可嘉長邑爲近省第一名區人才稱盛十三都以外豈無一二齒德紳耆同懐利濟者堪以就正如果斟酌盡善俾各鄉交相砥　不使假公濟私者據爲利藪本部堂自當愼選良吏申明法令有善必錄有惡必懲以革　風而觀成效該監生等當共虚衷延訪迅取林故訓導增訂呂氏鄉約原本叅酌現在情形分條貼說尅日禀送到轅聽候行查覆核辦理仰福建善後局司道卽飭長樂縣傳諭遵照一面核入陳其璜前禀妥議覆奪至該監生等所禀前部堂批擬飭行社倉保甲鄉約等案該縣何以迄未遵辦亦未將 
 
 

Page 3

 
 
告示發貼殊屬費解并卽飭縣别白禀覆均毋違延切切繳禀抄發 
[拐逃破案]  
　　杭城貢院東橋李任兩轎夫拐紹興傭婦之女逃匿無蹤經保甲董事將兩轎夫送請訊究間官嚴刑審鞫終未得有實供前已節次列報兹悉客臘中旬在菜市轎河下某船户家中竟將逃女獲住送案訊係李任兩人串同誘拐　赴嘉湖鄉鎭地方設計販賣訊明後當將逃女遞回原籍辦理至李任兩人暫行收押遷善局想須俟開印後再行照例定罪也 
[新加坡領事左致龔觀察信]  
　　仲蘧仁兄大人閣下久慕鴻猷正殷鶴企忽蘭言之下逮慚藻飾之過承敬維政祉繁膺勛祺懋介作屏藩於滬境頌遍華洋司鎖鑰於申江恩周商賈臨風引領向日傾心弟忝領新洲倐逾七載每欲請假數月來申一遊藉覽　光兼圖良覿訖不可得悵也何如承示貴省災黎甚衆需賑孔亟惻隱之心人孰無之但查近歳以來募貲之難中外一致非但恃口舌於事鮮濟卽以奬勵動之亦祗可謂彼善於此耳非人心不古勢使之然也我輩覩此災狀斷無自諉之理當卽通知各商廣爲勸募共得英洋二千七百九十七元合申平銀二千零一十七兩除初十日先交匯豐銀行電匯一千六百兩外兹續寄上四百一十七兩匯票一紙統祈兌收轉解幸甚所捐細數另有淸單列明均係隨綠樂助無庸核給奬叙請將收到匯票日期見覆並將捐過數目飭登申報以昭信實而資觀感是所切禱耑肅馳復敬請籌安順賀年禧愚弟左秉隆頓首計匯票一紙淸單一扣 
[上海道龔復新加坡左領事信]  
　　子興仁兄大人閣下正深馳盼適於客臘十五日由匯豐送到賑捐銀一千六百兩知蒙惠寄肅謝函問復於今正初七日奉讀台函并匯票一紙計銀四百十七兩亦照收訖矣伏諗藎猷雲上與時日新慈恩浹乎瀛寰風聲振於殊俗綸音崇簡在指顧間以欣以祝近歲各省捐賑頻仍勸募之難中外如同一轍重蒙閣下不憚煩難獲兹集腋非平日德澤及人之深與仁人雅愛推恩所被曷以有此泛言何足鳴謝惟頌君子有福積慶綿長并祝好善諸君長發其祥耳承示捐數單一扣遵已轉飭登報以示徵信前後共計匯到申紋二千零十七兩卽日統所收之捐欵葢禀上憲委解災區湊放俟掣回照另再馳奉目今春賑甫臨需欵難繼曾錄前函於陳紳等寄閱此次疉荷籌寄捐資何敢又作發棠之請只以有費淸神無可圖報滋愧愧也弟鞅掌海關冗繁無補敬繹來教見愛情溢乎詞眞可謂千里神交聞風如舊者他日秉繡錦旋一傾夙抱忭幸何如羽便希惠好音以抒飢渴肅此佈謝敬請勛安諸惟德鑒貴埠輸助諸君子祈叱致不一一另謝愚弟龔照瑗頓首 
[填塞池沼]  
　　英租界三馬路紅禮拜堂前面向有池沼其中蓄有魚龜從前附近地方偶有火警卽用皮帶在池中吸水澆灌現在旣有自來水隨處取吸甚便此池己無所用遂議填塞昨日有漁人張網以取魚龜今日有多人載泥卽將此池填塞由此淺草茂林之便不復見一泓淸水矣 
[吊奠奥儲]  
　　奥國皇子薨逝已紀報端昨日午前十下鐘時奥領事就新北門外天主堂行彼教中追思之禮各國領事繙譯官及一切辦公西人法公董局總董等咸不期而會上海道龔觀察陳叅戎劉司馬英法會審員蔡太守葛同轉等亦陸續鳴騶而至俄頃鐘樓送響琴聲嗚嗚主教上臺行禮及禮畢時巳十二點鐘矣中西官遂紛紛散歸 
[禁售野味]  
　　租界中每逢春令禁售野味此常例也本年由英工部局巡市西人好司禀明局董照會讞員蔡二源太守出示曉諭定於西歴三月九號卽華歴二月初八日爲始禁止獵户將野雉飛禽出售違十咎戾然嘗行過四馬路寳善街一帶見夫山梁雌雉炫其羽毛到處飛翔引人獵取不知亦將設法禁止毋令有　之鳴聞於闤闠否也 
[扭控呑銀]  
　　范秀園扭鄭純甫至英公廨控稱被鄭呑没股本銀請爲追繳祭太守飭將范交保鄭押候訊斷 
[妾薄命]  
　　某醫生有使女一口賣與城内某姓爲妾某姓夫妻均有烟霞癖女過門後每夜爲家主及大婦裝烟不至嚮晨不能安睡往往自嗟薄命背人飲泣亦可傷矣今正某姓之猶子向女長揖賀新年女襝袵答之不意頓觸大婦之怒叱謂爾見大少爺不行大禮何妄自尊大乃爾女默默不敢對大婦尙呶呶詬詈不休女遂萌短見呑服阿芙蓉膏不及救治以致斃命某姓乃草草棺殮命輿夫舁往郊野瘞埋 
[善堂病斃]  
　　去秋浦東人潘庭章托季士良爲媒娶城中四牌樓引線作某氏女爲妾却扇之夕知爲李代桃僵忿不能平拒而不納扭季控諸縣署經裴邑尊訊明情節將季訊責覊押去冬季患病發堂醫治至前日病斃堂中季母妻向潘姓家吵鬧潘告知原差投縣呈報時邑尊方在省垣由王雁臣司馬傅季母陳氏妻夏氏到案訊究二氏同供實因貧迫不能棺殮是以向潘說情司馬諭以本委當知照善堂給發上好棺木并捐廉賞洋銀八元赶緊收殮盤柩回里二氏遵諭領洋而去 
[搬貨轇轕]  
　　去冬有祥泰洋行洋東定買恒元棧姚守珍倍子四百箱出過三百二十五箱尙少七十五箱今被恒德棧興三和搬去由該洋人赴法公堂控告後協同英捕至恒德將該棧主周書平等拘到英公堂轉至法捕房嗣經保出等情昨日集訊詳泰洋東到案　追貨物姚經英會審署派差送到興三和由保人新昌泰報關　交到恒德棧主周某頂帽上堂據姚供恒元係興三和作主開設與恒德一家行中進出曾拖欠恒德銀二萬兩以上現在照算不過欠伊一萬零九百餘兩伊竟將倍子搬去此貨要給祥泰况收過祥泰交來匯豐銀票二千兩四千兩兩張當日收下卽付恒德葛同轉詰之興三和據供倍子伊交我抵銀往來掉票故有進出若云是恒德恒元一家恒元應有合同議據資本簿子可以令伊交出觀看恒德棧主周稱銀子小事謂何祥泰洋人將我扭遊英大馬路四馬路後至法馬路臉面攸關葛同轉謂此事是興三和害爾與洋人不干伊祇知要倍子今日先將倍子料理着興三和交出興稱伊尙欠銀兩我對不住東家葛同轉着將姚守珍仍交來差帶回於今日午後二點鐘冉爲解訊興三和仍交原保周與祥泰洋人退去此案讞語甚長不及備載容今日續錄 
[法界公堂瑣案]  
　　昨禮拜二係法公堂訊案之期因午前中西官在若瑟教堂吊唁遂攺於午後二點鐘會訊捕房解到各案○昨報列法副捕頭見康泰棧房樓窓中跳下一人等情捕房將管押之顧盛陳南許德等三人解案包探將搜出之牌票兩張呈閱葛同轉閱後謂爾等旣來提人爲何不照章關照捕房擅自往拘顧盛稱實不知租界規矩乞求恩恕問轉謂不但租界無論何地方總須禀明恊差方准拘入三人連連叩首請爲從寛同轉將三人申斥令二人回去備文到來再提許德姑在滬將吳少卿看守○張培華偕嫂張朱氏及陳阿全到案訴稱兄國華在日買賣魚鹽用許龍生相帮去年兄去世此事不做爲無錢度日故冬間復做用陳阿全爲夥詎許龍生非但將放出之帳收用并將嫂氏家什物衣服器皿質押一空且揚言要賣嫂戳死姪兒女前日晚伊糾天津人十餘人將陳阿全痛打一頓早一日將我馬褂撕破爲此送案陳及朱氏供語相同據許龍生供並無打人撕褂之事我實與張朱氏有來往葛同轉以許污衊人家着押候包探查明再核○昨報列裕愼祥主被竊于尖皮掛追回一節捕房昨將王金全解案據供爲木匠到滬尋帥父至裕愼祥馬褂掛在柱上被我碰卜拾起時卽說我偷竊葛同轉謂人贓並獲豈容狡　着責四十板褂交來案之堂　錢阿二領去 
[聞人述王生海嶠之父道子孝養之篤不禁肅然起敬向止以良醫目王生失王生矣爰賦一律以贈之]  
　　孝思自是根天性無間人 
 
 

Page 4

 
 
言古亦稀子舍殷勤謀菽水丁年婉轉舞萊衣義方豈止千金值色笑休教一日違我愧終天長抱恨春山歲歲感鵑啼[  高昌寒食生拜手]  
[太癡以半田十豔詩中抑牡丹花居第七以詩爭之余笑其癡步韻爲解]  
　　本非鐡筆判春王偶趁閒情寫豔陽錦上有花添更好車中無果竊從旁果然名士奚求譽眞個佳人不在妝却笑太癡癡更甚猶將月旦細平章[  怪僧]  
[又和朱儀卿丈七絶六首次韻]  
　　寗交放誕屏酸寒守拙敢誇抱璞完莫笑季常攖痼疾諸侯席上决疑難調紫詮王廣文現應張中丞聘作客山左○生兒遲早不須嗟墮卡呱呱笑語譁頭角嶄然嗤鳳字阿耶喜報報耶耶瀛兒添丁禀逹旅次並請命題小字喚取曰尉奴○懶召窮愁攙入詩果然有兆鳥先知余是日于途中芻尼忽集輿巔三噪而去今朝始遂含飴願差勝當年誕我兒○情緣浪說主生前消息全無已西年難得昨宵忽相見儼然殘菊傲霜妍○客牕夢境易糢糊寂寂衾寒角枕孤合眼恍如來謂我此兒應早識之無○爲怕家居煩惱　娱情詩酒外難尋何當梵唄聽晨夕一洗從前怨恨心○又和五律一首次韻久矣鰥居慣堪聨方外交昨挈僕僑寓鐡佛古刹出門嫌路滑覓句曳藤梢案上經文　盤中葷素淆與僧閒晚眺飛鳥倦爭巢○與菌舫道人對雪同作四絶句漫空玉戯劇紛拏結習天公笑未除髣髴散花都著跡可能堆砌釀成蛆底事和氷嚼苦虀百年陳迹爪鴻泥請看枯樹開　刻花似繡毬又似梨擾動詩魔逐睡魔風中柳絮正婆娑學書侍者求飛白却許老夫贈籠鵝玉屑霏霏仗朔風宛如愁緖亂胸中吳儂棖觸年時事恨亦凝成何日融○憶大南遯叟賦此代簡尺素江十眼盼穿停雲落月劇堪憐休吟野馬飛牕日又逼修蛇赴壑年舊雨遠離千外里新詩近得百餘篇閒來略把鈔如右寄與先生一粲然江左老瓠未定草 
[江督轅門抄]  
　　十二月二十四日知縣金元粮鎖解京餉差並引見回○二十五日同知陳祖煊謝委蘇鑣貨捐 
[蘇省撫轅抄]  
　　初六日候補縣朱鏡淸禀知奉委洋務局差○初七日委署長洲縣縣丞事○初八日請補上海縣吳松巡檢麥榮徵禀辭赴任並銷海運津局差從九劉輔仁卸署吳江縣同里司巡檢事回 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
