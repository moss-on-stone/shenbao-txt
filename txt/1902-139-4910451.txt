# 1902 - 139 - 4910451

 

Page 1

 
 
[勸募江西急賑] [  本館恊賑所啓]  
　　去年江西各屬洪水成灾繼又旱魃爲虐田疇所種顆粒無收千萬哀鴻嗷嗷待哺雖蒙深宫軫念頒給帑金大憲推恩撥施錢米無奈災區甚廣普救爲難垂斃飢黎朝不保暮矧今天時不雨旱象又成春熟豐收已無可望而蘇皖沿江一帶去年亦被水災涸鮒未蘇待振孔迫若不綢繆於未雨曷以延溝壑之餘生伏求四方大善士各發慈悲無分畛域或傾囊以佽助或量力以佈施俾敝賑所得以接濟源源登窮黎於衽席是皆諸善士好施之助他日心能邀福佑於蒼窮者也敬此禱求諸維德鑒 
[論譯書]  
　　知古而不知今其學陋知一國而不知萬國其治闇陋則人與人不相益闇則國與國不與競如此而欲免卑賤之辱紓危亡之禍烏可得乎且旣知陋與闇矣而救之無術變之無效啓迪之不得其要領則與不知同故今日吾國非不知兼西學以通蔽迪智也非不知事勢急而語言文字緩必濟以譯書也然問士夫以當譯者輙曰格致之書而已嗚呼歐美之所以富强數大國之所以爭雄於東亞者其君若臣之策力政制必有得失强弱之故可以取鑒而豈盡名物工藝爲之哉然則格致之書固宜譯而今不尤有至急者在乎夫西書之有用者可總以二大類政與學是也而尤切於今之急務者政之一類是也往者當道巨公置局譯書凡算重聲光化電醫繪等學每門略譯數種自謂已備而數十年來吾國士夫陋闇如故無論新理新法日出不窮舊譯者已多無適於用而所譯又止爲工藝之末不能通其利用之本原制作之精意則何與於富强之大局而保國無更新之政教化無學校之政立權無兵刑之政理財無商礦之政工藝無省試之政縱取學類之書續譯至百千萬種猶當飢而與之飲激西江之水以澤涸轍吾見其徒勞而無功矣竊以爲今日無譯書則已苟言譯書請必以政事爲先蓋中國之患患在政事之不立而泰西之所以富强者不專在格致之學故也政事類中宜分數種憲政爲先兵政次之財政次之外政又次之憲政類又分小類四一曰君權歐西君主之國卽中國一統之制也論者以爲宜改民權豈非好爲紛亂哉但紀綱官制不可不大加整頓上參之古下揆之今旁取之西書此變法自强之第一義也二曰民義人人使有愛國心必先使有與國關繫之識與氣藉端開智譯書不可緩三曰教化廣拓學堂必稽考其章程力究公司羣會必詳核其條欵則四民齊奮富强可以實致四曰法律求公法之理定刑賞之典斟酌精當國體以立不使外人干預用法之權兵政類亦分小類四一曰教將用之武備儲材等學堂卽輿地測量繪圖營壘陣法等書是也二曰兵制海軍陸軍陣式調度即各國通行之兵書是也三曰訓練陸海軍操演之步伐陣法及體操等術於是求焉四曰器械則用槍砲命中之法也財政類分小類六一曰礦政舊譯數書開礦法耳而又寥寥一斑今宜譯其合同均利之章官辦商辦之法騐苗煉質特設學堂講求而鐵路行車法附焉二曰商政西人有商學有商律及行銷保護諸法一一宜詳三曰農政農學譯書甚少宜多譯農部督教新法之書四曰工政原本算重成於製造宜多譯比較物産優劣及攷課試騐之書五曰公司政財力不羣事鮮克舉舉之鮮克濟西人重公司所以羣財力也宜備其法以爲仿效六曰賽會政此類有書蓋校物之美惡勤惰以勵商農工之志也宜譯其公勸私研諸法外政類分小類二一曰交涉二曰游歴各有新理新說可以闚齊洲和戰之機要嗚呼斯數者倘早爲留意則蔽已通矣智已迪矣而因以進算重聲光等秘奥之學豈不甚善何至今日猶陋與闇若此哉余故爲舉譯書之大略箸於篇 
[電傳宫門抄]  
　　昨日午前十下鐘時京師友人專電告知本館云四月十五日皇上召見軍機大臣及何汝翰武玉潤秀昌吳德章本日並無明發上諭 
[考差大典]  
　　昨日午前十點鐘時京師友人專電告知本館云四月十五日考試試差皇上特於十六日派出閱卷大臣瞿鴻禨郭曾炘戴鴻慈張百熙鹿傳霖陳邦瑞壽耆張仁黼 
[會商華稅]  
　　英京倫敦來電云某日英國孟策斯透商務會總董派員至外務部商議中國改定稅則一事大旨謂此項稅則祇能加至值百抽十爲止倘中朝不允則有約各國所納之稅卽當仍照舊章大約曰内首相蘭斯敦當可爲之裁定矣 
[英籌國用]  
　　英京倫敦來信云英國政府豫計本年歲入之欵校之歲出之欵當不敷英金二千七百萬磅倘遇變生意外另應籌備戰費一千八百五十萬磅兩共四千五百五十萬磅雖已新集公債二千二百萬磅並增收稅欵五百萬磅然尚少八百五十萬磅擬由主庫大臣出劵稱貸以昭信守而裕度支 
[日還國債]  
　　日本長崎訪事友人云東歴五月中日本大藏省應還公債業經籖定先還金祿公債一百三十萬整理公債一百萬軍事公債六十萬連五分利息六十萬共需三百五十萬 
[意后東游]  
　　日本長崎訪事友人云日本駐意大利國使臣電告本國政府曰此次我日派淺間兵艦往賀英皇加冕典禮事畢回國時意皇太后擬乘之至日故須繞行羅馬府恭迓懿駕登程 
[英備慶典]  
　　英京倫敦來信云此次英皇舉行加冕典禮特頒内帑三十萬金交暇獨槐獨王命巿長選取貧民五十萬人屇時隨班祝嘏入晚設盛饌饗之目下宗室及各大臣准備一切禮儀異常忙碌所有高堂大厦已一律賃與國家矣 
[火車肇禍]  
　　日本長崎訪事友人云日前横濵山下町來一馬車正在載馳載驅之際適火車由横須賀駛至汽笛嗚嗚然馬聞之驚逸不止致與火車互撞車中共坐六人有藤井新五郎者剗去頭皮并折其右腕右腿加藤烏梅 
 
 

Page 2

 
 
則頭骨碎如虀粉其餘各人亦受重傷報經警部長及醫士親臨騐視將傷者舁入雲龍堂療治誠无妄之災也 
[典重常雩]  
　　京師訪事友人云本月初四日爲常雩大祀之期先一日皇上諸天壇駐宿齋宫當由大内起蹕時沿途文武員弁伺候如儀并由姜軍門督帶大兵嚴行護衛迨祀畢返駕天甫黎明誠煌煌乎巨典也 
[觀察回華]  
　　金陵訪事友人云江南陸師學堂總辦俞恪士觀察前奉兩江督憲劉峴莊宫太保飭赴日本查考各學校章程並帶領格致陸師水師各學堂畢業生前往肄業洎抵日卽詣中國節轅謁見蔡和甫星使旋由星使咨請日本文部省調取各學校課程詳細抄錄一面親送諸生赴塾中肄習專門之學然後航海回華本月初六日已行抵白門趨詣督轅禀覆矣 
[籲恩减賦]  
　　九江訪事人云江西德化縣向有旱卡專收百貨釐金嗣因收數寥寥遂於甲午年裁撤近年償欵浩大挹注維艱當事者竭力圖維深恐水路防範未周或多偷漏之弊議復此卡以遏其流檄委史明府炳南經理一切擇於本月初一日開徵定章起岸之貨每成本一千文者抽落地捐二十文售出之貨每成本一千文者抽釐金三十文搜剔綦嚴民不堪命遂于本月初七日約集三百餘人手執瓣香分赴道府縣各署乞恩至道署時道憲瑞莘儒觀察慰以好言允卽詳請上游從寛辦理衆始叩謝而退 
[甬民罷巿]  
　　寗波采訪友人云此聞江東灰街各鋪抗不願納房捐相約閉門罷巿府尊高嶼卿太守徒步出轅善言慰諭略謂此項房捐係撫憲大人欽奉上諭抽收委員斷不敢私行作弊爾等若不願繳當由本府電禀到省懇求撫憲大人施恩然撫憲大人如必欲捐則爾等仍不能不按季繳納也各鋪主聞而忻悅立卽貿易如常 
[隨節覲光]  
　　金陵訪事友人云江寧府沈碧香太守前經兩江總督兼南洋通商大臣劉峴莊宫太保上疏密保奉旨送部引見當卽趨詣督轅禀謝聞官塲傳述太守以宫太保將次入京述職擬卽隨節北行所遺篆務暫委派辦處坐辦朱子文太守其昌署理然尚未見明文也 
[嘉應請兵]  
　　廣州安雅書局世說編云去歲粤東嘉應州屬宼盜披猖曾經大憲撥出喜字營勇丁前往駐紥旋以盜蹤稍斂撤回省垣近日州尊秦直剌以州中防務旣疏匪勢復日熾一曰因具呈緝捕總局乞申請大憲催廣毅軍赴州駐守並請撥足全營大憲批示云營勇在境之時該州縣等並不將匪徒立卽搜捕但以勇退匪熾爲詞查廣毅軍早經電飭馳赴嘉應何以迄今尚未抵境仰緝捕局移知惠潮嘉道遵照一俟廣毅軍到後卽飭新任秦牧會商石叅將妥爲分布塡紥務使匪徒歛跡地方义安爲要 
[捐納須知]  
　　廣東地大物博户口殷繁邇來各項捐輸無不爭先恐後祗以部中急切未能核准致各捐生未免懷疑昨得采訪友人來函知日前藩憲丁方伯曾出示曉諭大旨謂現奉總督部堂陶巡撫部院德案行准户部咨捐納房案呈本部具奏各省捐輸報部奬册一時礙難核覆完竣擬援案陸續分别辦理一摺光緒二十七年十二月十七日具奏十一月十四日寄回原摺十一月初五日奉硃批依議欽此相應刊錄原奏飛咨查照可也計刊刷原奏内開現奉旨停止捐納實官各省截數捐册多半同時報部每省每次有多至數千　及數百名不等较之常年奬册多逾數倍查現辦實官捐輸如海防昭信股票籌餉助餉秦晉順直及勸辦紳富等項名目旣殊册籍互異且因遵限赶造致多遺漏舛錯若不詳加查核誠恐頭緒紛繁辦理歧悮查光緒五年奉旨停捐時當因各省捐册同時報部案卷繁多一時難以核覆曾由臣部奏明陸續辦理核覆奉旨允准在案現在情事相同擬將各省報部各項捐輸奬册由臣等督飭司員赶緊詳查分别准駁陸續核覆其各捐生中如有急欲註册銓選分發之員應飭各該員先行赴部呈請核准由臣部隨時知照吏部兵部辦理庶於捐生不致稽延而於捐案益昭詳愼等因咨行到司奉此合行出示曉諭爲此示諭各捐生知悉爾等如有急欲註册銓選分發者均赴户部呈明核准捐案知照吏部兵部辦理以昭核實而免貽誤特示 
[委查銀局]  
　　廣州安雅書局世說編云中國鑄造銀元以挽利權誠爲目前急務然本省所鑄外省固不能通用卽行之省中小民亦多方挑剔推原其故一由於成色之較低一由於私鑄之攙混也本月某日藩憲丁方伯札委候補知府黃古腴太守儒荃前往鑄銀局查察銀色若何鑄工若何一俟禀覆情形當再妥籌良法 
[奉天興學]  
　　昨有客致書本館云近日奉天將軍增軍帥奏請就省垣創設大學堂遴委談飽颿太守爲總辦日前太守捧檄至南省考察一切章程并禮延敎習采購儀器圖書傳聞已訂定北洋大學堂畢業生孫子涵叅軍主講席矣 
[蘇州府試七志]  
　　姑蘇采訪友人云蘇州府向子振太守考試所屬九縣文童示期本月十六日舉行三覆前列十五名性理題德者福之基福者德之致無入而非百順故君子樂得其道論西學題問中西文字諸國互有異同從古迄今大要分爲三類論者謂西聲東意而上溯太古則皆不外於象形古埃及之詩畫迦勒邸之刻磚類與中國古字相合乃中國篆隸遞降寖失先意而歐洲通用之今字雖曰導源埃及然積世屢變亦非古文試爲尋源攷證以對不作者聽通塲詩題無線電信從御氣球捉魚雷船克鹿卜砲以上四題分詠五古七古五律七律均可或作一二題亦可不得全置不作通塲性理題經綸天地之謂才遠舉必至之謂志并包含容之謂量論通塲西學題問西法測量繪圖卽本晉祗秀制圖六體試詳陳之不作者聽補考首題四時行焉百物生焉天何言哉義次題是故賢君必恭儉禮下義 
[漢江茶巿]  
　　漢口訪事人云此間頭茶現已開盤計安化茶每擔自售銀四十兩至二十四兩五錢雲溪茶每擔售銀十三兩八錢龍坪茶每擔售銀一十三兩北兎橋茶每擔售銀十六兩二錢五分关　峒茶每擔自售銀二十四兩至十七兩桃源茶每擔售銀二十五兩崇陽茶每擔售銀二十兩通城茶每擔售銀十八兩聶家巿茶每擔售銀十六兩五錢高橋茶每擔售銀十七兩計至初三日止兩湖共到茶二百零六字都八萬五千六百六十件售出一百零三字計三萬三千五百六十件祁寗茶共售出一百字都一萬七千八百六十件 
[神京近事]  
　　京師訪事友人云東四牌樓向爲屠夫薈萃之所每日清晨負擔貨肉者不下數十人三月之杪突有旗民某甲被人追至是處坌息未定即向肉擔上奪取屠刀自刎而殞事聞於家屬不分皂曰卽訟屠夫於官後提訊追逐之人供稱庚子之亂被甲奪取財物甚夥今得相遇是以狂追不意伊竟畏罪自戕以致釀成巨案然究未知若何定讞也○本月初六日順天府府尹陳玉蒼大京兆因公至宣武門外校廠二巷瞥見某姓家門外黏貼大仙醫症靈騐字樣墻上更懸匾額甚多爰飭丁役捕獲男女二十餘名口發交五城總局訊辦 
 
 

Page 3

 
 
[金焦梅信]  
　　鎮江訪事人云本月初二日鎭江招商局司事茅某家突有匪徒闖入茅妾大聲呼救被匪砍傷頭額小腿等處隨翻箱倒籠席捲所有而去迨茅回家檢點所失其值不貲現已據情禀請地方官勘騐矣○江蘇藩司陸春江方伯前准蘇松太兵備道袁海觀觀察文開上海爲木棉之地産米無多全恃鄰地接濟今因禁米出口各釐卡委員不加詳察將内地運米商船一律攔禁殊屬吴會况内地不獨秈米准其流能卽稉米亦准流通滬上本屬同省豈容遏糴致與民食有碍除咨復外合再札縣遵辦示諭等因丹徒縣洪鷺汀大令奉文後卽出示仰米商人等知悉自示之後無論秈米稉米均准在内地照常流通惟奸商私運出口仍應隨時查禁○近日時疫繁興中疾者往往猝斃○邇來天氣晴少雨多本月初三日大雨傾盆江水陡漲田中麥豆均受損傷頭蠶亦大爲减色 
[諭繳房捐]  
　　滬上房捐早經開辦邇由各圖地甲將正二三月捐欵收齊彚繳上海縣署縣主汪瑶庭大令立卽申詳上憲旋奉藩司陸春江方伯批回飭每錢一千提出五文給各地甲爲辦公之費大令除遵照辦理外刻已將四月分捐票發給諭令仍前往收矣 
[南巿騐屍]  
　　蘇州府屬常熟縣人蔣秋泉向在滬上操茶食生涯後改充船牙夥役邇又失業萍漂絮泊餬口維艱前晚趨至大東門外大馬頭厠中引頸自縊昨晨經人告知十六鋪地甲裘鎭裘卽禀請上海縣汪瑶庭大令相騐鐘鳴十一下大令帶同書役仵作命駕戾止騐得死者年約五十左右委係雉經而斃因命塡明屍格飭裘赴善堂領棺收殮發壇浮厝候召屍屬認領 
[虹口騐屍]  
　　有王火者不知何許人向充美租界某包探夥役近居浦東二十一圖和豐船廠左近俗名八埭頭某小茶肄内日前土棍陶寶生乘間竊取廠中柚木數株王得悉卽以眼線自任投報捕房捕頭令包探張阿五將陶拘獲解送公堂禀請讞員張柄樞司馬懲辦在案及陶釋出恨不能平因於前日之晚糾同其弟阿聖及兇黨黃皮阿弟擁至王寓處不分皂白扭住攢毆並出利刃向面部及腰腹亂剌以致腹被　破肝腸迸流迨陶黨散歸始由茶肆主婦某氏送至虹口同仁醫院求治無奈傷勢過重藥石難施宛轉呼號旋卽斃命昨日捕頭令張探往拿兇手至則陶等旱經逃逸祗將阿聖拘獲帶回一面令三圖地保曹福卿投上海縣署禀報至午後縣主汪瑶庭大令嗚騶蒞同仁醫院屍塲捕頭令包探將阿聖帶往伺候大令旣升座先向曹保詰訊情由然後令仵作如法相驗仵作報稱死者身上共受刀傷十餘處腹角一傷確係致命業已腸流腹外屍叔王若香叩請伸寃並稱小的自願將姪屍備棺收殮求免發封大令准之飭探將阿聖帶回捕房俟翌日解送公堂轉送到縣訊理諭畢隨呵殿而回 
[不准减捐]  
　　去年有民人陸元凱者遞禀馬路工程局請准包繳浦江中各項船捐每月願繳足洋銀一千元總辦翁子文太守准之當卽給諭承辦在案前日陸忽赴局遞禀求减太守批其牘尾曰據禀各節自係目下實在情形惟查該民人包認之始准予專辦三年原以逐月收數恐有衰旺致有虧累今忽率請减捐殊屬不合至稱所收捐欵多係小角洋解與所繳大洋銀不無軒輊以後各船繳捐均一律照大洋銀核收以免折耗可也 
[公所罰鍰]  
　　前日甬人張忠潤在法租界八仙橋左近首安里賃屋二幢設立滬北老虎灶翁所置備銅杓數百枚令各老虎灶主前來購取責令每家月捐錢若干朦禀讞員杜枝園大令頒發告示並未送請法總領事簽字貿然粘貼門前並懸掛虎頭牌軍棍事爲捕頭查悉以其有違租界章程將牌示軍棍一并取去張則帶入捕房暫准交人保出昨日解送公堂大令商之法總領事署費繙譯官以張歛錢肥已殊屬不應爲而爲判罰洋銀三百元以儆效尤牌示銷燬 
[請查案卷]  
　　前日本邑江海新關稅務司好博遜君函致英美租界公廨請查上年六月十四日英商耶松船廠之仙羅園小輪船駛至南巿毛家弄碼頭撞沈駁船一艘溺斃陳楚雲胡錦堂等人一案是否先行提訊然後移送上海縣署昨日讞員張柄樞司馬已飭書吏詳細稽查以便備文照覆矣 
[上海巡局紀事]  
　　江北人沙扣寶在小南門外南倉街開設小飯店日前其妻某氏私自逃出沙偵知被狂且洪少卿所誘因於昨日扭至二十三七鋪巡防局控訴局員盛雨村二尹研訊之下洪不認引誘惟稱此事小的略知一二二尹遂諭令交人保出帮同尋訪○汛捕唐坤查獲竊煤賊陳同生黃阿狗二人解至二十三七鋪巡防局局員姚二尹判各責二百板○前日二十三七鋪巡防局員姚榖蓀二尹查知挑水夫周德興陸阿滎張福南三人均抗不遵總巡朱森庭明府之諭在桶上加以竹罩因即拘至局中訊究供稱小的等同在某煤炭棧傭工二尹責令具呈遵結速將竹罩加諸桶上如違重懲 
[馬路工程局瑣案]  
　　海門人季賢良附大生小輪船來滬被張阿七竊取棉被當塲拘獲送入捕房轉解馬路工程局總辦翁子文太守倩襄讞委員黃衡堂二尹研訊張供稱小的係松江人貧不聊生不得已而出此尚求恩宥二尹判責一百板○順風樓茶博士奚阿才失去棉被疑同業顔某所竊顔聞之約其從兄榮生將阿才毆傷阿才遂扭顔兄弟至捕房轉解工程局襄讞委員黃二尹研訊之下奚供小的忽然失去棉被因無他人到過故疑顔所竊不料顔竟向小的尋釁顔榮生供小的係寗波某邑人前晚至順風樓與從弟晤談奚謂小的曰爾弟竊物爾知之否小的向弟詢問據云並無其事然從未將阿才扭毆叩求明鑒二尹判責八十板以爲無理取閙者儆○江北人榮玉雲之子大旺子在南馬頭船廠中拾取木柴被修船工人萬瑞成所見舉斧砍之傷及頭顱血流如注榮得悉扭萬至捕房聲訴捕頭命轉解工程局襄讞委員黃二尹向之研訊萬供小的一時失手實出無心二尹斷給養傷洋銀一元五角 
[南巿瑣語]  
　　邇來南巿馬路工程局總辦翁子文太守飭差將馬路中各樹木行堆積木植之地逐一勘丈詳細註册聞須移送上海縣署誠不知其何意也○南電燈廠向在賴義馬頭前者工程局總辦翁子文太守以相距太遠稽察難周因度地老白渡鳩工營造翬飛鳥革業已落成日飭將機器汽爐一併遷入聞已定於本月下旬照常燃點矣 
[同慶生還]  
　　前厦門道阻留被拐之江南北小孩十三人蒙上海善士朱朗夫朱文圃函寄照相片至金陸交敝醫院懸掛門前給人認領一面經敝董親齎上元江寗兩縣公文赴滬領取旋准南洋宫太保曁金陵關道電致厦門道請速派貝送滬并嚴拿拐犯通行各海關嗣後認眞盤查以絶拐帶根株各等因昨經厦防廳委毛君吉儀送交小孩十一人其五號小孩不願前來在厦逃去十號小孩現在廣東容再追尋送滬業蒙仁濟善堂將十一孩轉交敝董定於十九日帶返江寗請登報章俾失孩者得以週知其造福豈淺鮮哉 
[金陵仁育醫院董事公啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[公廨停訊]  
　　昨日禮拜六英美租界公廨輪值德總領事署繙譯官佛爾克君陪審適佛君政體小有違和先期飭丁持名片禀請讞員張柄樞司馬停訊一期 
[上海縣署瑣案]  
　　前充糞牙之俞東昇控挑糞夫張長明等任情滋閙前晚縣主汪瑶庭大令升堂研訊俞供小的前曾承辦清潔所事宜今已交卸不意日前南門外糞夫向清潔所閙事後妄聽向在所中挑糞之章炳唆使向小的索取酬勞小的不允彼等卽到小的家中胡閙叩乞究懲張長明供南巿花衣街一帶之糞向由小的承挑自祖父迄今永爲世業今雖被清潔所奪去其半尚有一半仍由小的承挑此次有人向俞爭執小的並不相于求恩明察張阿毛供小東門一帶之糞向由小的承挑今突被清潔所奪去日前伊等爭閙時小的因病暫居虹口求鑒顧錫榮供小的家居浦東足上患瘡在家株守今因求醫來此横被拘案尚乞鑒原大令判責張長林二百板枷號一月張阿毛取具不再爭閙切結顧交人保出旋復謂俞曰爾朦頂行帖前奉道憲大人查明著將帖呈案以憑查核何得迄今置之不理俞稱小的因病寄寓本城親戚家日内當將帖呈案大令著將監照一併呈騐俞唯唯遵諭而退○成衣匠沈錦帆控稔惡流氓火燒毛毛小江北等藉端訛詐前日大令提案訊究沈供小的賃居南巿與火燒毛毛素識前月某日火燒毛毛偕小福壽小張寶小江北小蓬頭向小的强貸洋銀二十元小的不允小福壽便肆兇毆後經小江北勸散小的隨告知二十三鋪地甲福壽聞而大怒本月初旬適謝姓倩小的製一縐紗夾衫工竣送往被小福壽攫去小的無奈只得照賠叩求究辦火燒毛毛供小的前雖與流氓爲伍自奉大老爺訪拿懲辦後早已痛改前非現以販售豆芽菜爲生不敢犯事小福壽前倩沈製衣工資未付上月某日彼此相遇向索欠欵致相口角卽經小的勸散並無兇毆情事小江北供小的小本營生素來安分與沈頗稱交好是日沈與小福壽齟齬適小的道經是處爲之勸解並未帮兇索詐尚求明察大令問沈曰小江北果否相助爲虐答稱確未動手惟火燒毛毛持扁擔擊小的足踝大令乃判責火燒毛毛二百板交人保出小江北從寛開釋沈大加申斥所失衣服著不准追○嚴炳生扭控顧金洲誘拐妻子陳氏等情大令詰訊之下嚴供小的家住治下西門外壽祥里因在滬北開設粥店須躬親照料以致在家日少妻子從事針黹初未嘗蕩檢踰閑本月初旬忽失所在細加查訪知被顧金洲誘往蘇州因卽赴蘇偵獲尚有女郎沈玉英同被拐去今由小的一併帶來請爲訊究嚴陳氏供小婦人年一十有八與顧素識月初謊稱同往江灣看戲誘令下船不意竟開往蘇州意圖姦占幸由丈夫尋見今願回家玉英供奴與嚴陳氏比鄰月初嚴陳氏邀令同赴江灣下船後始知伊與顧串通竟載赴蘇州圖賣奴悮入殼中欲歸不得幸田伊夫尋獲得以帶回顧供小的係蘇州某邑人與嚴陳氏自幼識面常以兄妹相稱前曰同往蘇州遊玩並無通姦之事大令判責三百板枷號半月嚴陳氏掌頰一百下用鐵練鎖繫枷旁發西門外示衆玉英傳其母沈董氏來案具領 
[英租界捕房紀事]  
　　王永堂行竊曹阿二家金鑲藤臂釧一副經包探趙銀河拘入捕房捕頭令押候解送公堂禀請讞員張柄樞司馬究辦○歹人洪中才因案遞籍已非一次近又濳入租界中經包探張寶成吳阿五拘獲帶入捕房捕頭令押候解送公堂禀請訊究○流妓楊小妹王周氏徘徊雲南路强曳途人之袂欲令眞箇消魂經五百六十四號巡捕拘入捕房捕頭令解送公堂押候訊罰○胡才寶濳至往返長江各埠之某輪船上行竊洋傘等物經包探李星福拘入捕房捕頭令押候解送公堂禀請究辦 
[法租界公堂瑣案]  
　　某姓鞋底作工匠殷程尚訴稱同業徐福明突向小的勒借洋銀五元不遂所欲致被毆傷讞員員杜枝園大令研訊之下徐供小的與殷偶然口角殷自已跌傷與小的無涉令小的願出醫資求恩寛宥大令商之費繙譯判罰洋銀六元以三元給殷爲養傷費三元充公○積竊劉金泉陳春山潜至江裕輪船行竊被獲解案大令判枷號一禮拜責一百板○九圖地保徐少卿禀稱竊賊李阿拘串同其黨甲乙二人在西門外某姓家竊取衣服捕役查悉正欲拘拿甲乙卽乘機逃逸今幸李已獲案請給小的帶回巡防局歸案訊懲大令准卽帶去○李蘭生前控蔡陳氏誘匿伊妾希圖賣入娼寮迭經大令訊供並提訊蔡陳氏之房主陳江壽知李妾藏匿江北因飭移送縣署訊懲昨日李投案求免大令判將蔡陳氏之女管押捕房釋蔡陳氏吏出限一十日内尋交李妾陳江壽還押○徐雲卿前控蟻媒蔣阿大串同車夫陳某誘拐伊女賣與舟直鎭人大令派探往拿至則蔣已逃逸因將伊母蔣陳氏拘押捕房著交蔣到案迄今日久未交徐遂投案求追大令飭將蔣陳氏釋出赶緊尋伊子到案究追○西捕柴某前控李渭康欠銀三百餘兩大令訊供之下著柴將所押田單呈案限李分四期拔還隨有張阿桂者將李保出逃逸無蹤大令因將李弟桂廷傳案禁押昨日柴捕投案求追大令飭提張訊供著交保出外赶緊尋李到案○倪連發趙根寶竊取義源店内麻袋數十口售與某舊貨店控經大令訊供判罰舊貨店主洋銀十元昨日義源店主投案領贓大令判將倪枷號兩個月期滿責釋趙責四百板卽行開釋○李小雲王阿狗同至某號新衣店行竊被獲送案大令訊供之下判令各責手心五十下○偷兒張阿壽至新濟輪船上行竊某客所買船票拘獲送案大令判枷號一個月責五百板 
[美租界捕房紀事]  
　　昨晨妙手空空兒王阿仁混入百頓路某姓家行竊衣服若干件携至某押鋪質錢適爲包探石金榮所見連贓帶入捕房捕頭令押候解送公堂禀請讞員張柄樞司馬訊辦○昨日虹口司各脫路工部局病房内所留病犯杜阿林忽然斃命捕頭聞報令地保轉告家屬備棺收殮 
[金陵官報]  
　　四月初六日藩轅牌示署江都縣劉燡調省接辦文闈供給差所遺員缺查有大挑儘先知縣胡廷琛堪以代理通政大夫行京兆左引兼掌密樞院事協辦外部交涉通商事務劉秉觀到由京來委辦湖北武穴掣騐候補道李鎭邦赴差總統護軍等營楊軍門叩謝節制督捕營知縣孫筠陳年均辭赴引縣丞吳正鵬禀知到省初七日藩臺吳巡道徐均見候補道黎錦彝叩謝給咨赴引尚賢堂首士李佳白會代理江都縣胡廷琛謝委卽辭道庫大使王宗焱　檢俊廉王士懋均由京來到省初八日藩轅牌示徐州府經歴員缺前以儘先府經歴顧松慶請補又海門廳照磨員缺前以候補從九品黃貴請補均經奉部覆准自應飭赴新任又正任銅山縣典史姚典現已　假應卽飭回本任金陵營叅將陳麟書禀知巡江水師左營陳駿叩謝蒙保補用叅將飭知正任海門同知王賓禀謝餉捐案内蒙道員在任候選江甯派辦處政治科棠稿安徽知縣李應珏禀知奉安藩飭知請補阜陽縣指分江蘇試用縣張大鵬由京引見來分甯差委縣丞程應鳳禀知丁外艱初九日英國駐滬總領事滿思禮駐甯領事孫德雅新任領事偉晉頌均會陸師學堂候補道俞洋務局候補道汪商務局候補道劉均傳見分統護軍等營徐萬福禀知奉札赴江浦察看分防緝私各卡薛華墉奉府札提正帮審差又王春藻叩謝給咨辭赴引德國武叅贊伯爵蒙日拉駐寗領事具特蘭均會 
 
 

Page 10

 
 
   
 
 

Page 11

 
 
   
 
 

Page 12

 
 
[光緒二十八年四月初五日京報全錄]  
　　宫門抄諭旨均錄前○接續晉省課吏館章程○陜西巡撫升奏爲上年河運寗鄂大米遭險失事迭次漂没各數懇恩准予豁免摺○又奏爲調員統領常備全軍片○河南巡撫錫奏爲懇恩展緩查閱營伍緣由摺一現在朝政渙行新規日啓自二十七年以來晉省整飭軍謨吏治屯墾釐稅鹽法以及興學堂勸農工各公牘章程示諭條教均責成巡撫文案委員督承檢齊另鈔一分用公文發交該提調分給各員鈔錄分閱開館以後凡有關要政公牘每旬檢發飭鈔一次以資考鏡一各員每月功課分數較多及季課屢列前茅者遇有差缺卽行儘先酌委其有志慮忠純學識閎逹者並即專摺保奏一各員分數較少及季課列四等者輕則勒限學習限滿無效卽遵旨咨送回籍一館中一切員役人等不准吸食洋烟及摴蒱酗酒高談狂笑除監督提調外並不准延見賓客一館中經理書籍銀錢委員及夫役人等均歸監督提調節制營束一館中書籍報紙經派員經理凡有取閱者均責成該委員將何人取某書幾本某報幾紙登簿註明倘有遺失污損應卽禀明提調責令借閱之人賠補一館中書籍報紙不得任聽各員隨意携出倘有欲借出館外閱看者應由提調另議借書專章照章辦理一館中必須籌有常年經費始足備購書置器及課試奬賞員役薪工飯饌諸費現已飭司設法籌措責成提調督同委員撙節動用不得虚擲一錢並將每月開支欵目造具四柱清册呈報巡撫及藩司查核一京員及外省候補候選人員如欲赴館肄習政學者亦可通融酌准以上各條粗舉大概暫行試辦未盡事宜及應行變通之處開館後由監督提調體察情形隨時續議呈請核辦奉硃批覽欽此頭品頂戴尚書銜陜西巡撫奴才升允跪奏爲上年河運寗鄂大米遭險失事迭次漂没各數謹據實具陳懇恩准予豁免仰祈聖鑒事竊查上年陜省亢旱成災仰荷天恩撥濟寗鄂大米凡由湖北樊城登陸來者皆寄存撞關設局轉運嗣因存米過多車不敷用添設舟運由黃河轉逹渭河分道並進以濟急需五月以後迭沛甘霖黃洛渭三河同時並漲以致運船屢次遭險失事據潼商道譚啓瑞轉據前潼關轉運局委員候補知府景星燿詳船户刁發要由潼關承運糧船四隻六月初九日夜灣泊華隂縣屬三河口緒緒子地方四更後忽起大風掀覆運船一隻内裝大米一百零五包隨時撈出八十二包漂失二十三包計重三千三百三十五斤又船户昌發魁等承運糧船一十四隻六月二十日同泊華隂縣屬三河口外酉刻驟雨大風各船一併掀覆内七船幸近淺灘冐險搶撈大米七百一十五包其餘七船裝米六百八十包計重九萬四千三百五十三斤隨波漂流不知沈没何所又船户鄒昌發承運大米八十二包計重一萬二千八十五斤裝載一船六月二十四日晨早從華州屬之五裏渡行駛被河岸崩下將船壓翻米沈河底泥沙壅蓋打撈無獲又船户雷隻喜承運大米一百八十七包計重二萬七千四百九十四斤裝船一隻七月初八日在臨潼縣屬官莊村被河岸崩塌壓翻氷爲沙泥重蓋無從打撈又船户侯天成承運米船二隻七月初十日晚在臨潼縣屬雷家灘陡遇河水漲發一船被水冲覆内裝大米一百三十八包計重一萬九千四百五十八斤顆粒無迹一船僅被冲損漂失大米三包計重四百二十三斤又船户周茂盛承運米船四隻七月初四日夜在高陵縣屬渭橋渡卽高陵渡迤下灣泊是夜四更後被漲水冲覆三隻時逢黑暗挽程不住冲至近臨潼縣界船隻損壞米漂入水當經撈出四十八包實在失没米一百九十四包計重二萬七千六十八斤均經各船户報局督飭各該地方官確切勘訊該船户刁發林昌發魁鄒昌發雷雙喜侯天成周茂盛等遇風遭險失事屬實並無虚揑情弊取結加結到道由道查得黃河素稱天險華隂縣屬之三河口爲黃洛渭三水交匯之區每遇伏秋汛漲驚濤駭浪其險異常船多不敢行走其臨潼縣屬之雷家灘水流陡急高陵縣屬之高陵渡卽渭橋渡河面不甚寛闊雖俱爲灣船之所然漲發消流不開船多被冲失事該委員景星燿轉運寗鄂大米正值省中需米孔亟催運甚嚴於逐日車載之外赶雇船帮聯檣並進詎船户刁發林昌發魁侯天成周茂盛等承運糧船行至以上各地方陡遇大風盛漲或係夜深黑暗或因雷雨交乘致被掀衝入水其鄒昌發雷隻喜各船行經華州之五裏渡臨潼縣之官莊村又被岸上崩土壓翻均屬遭逢意外人力難施綜計先後失事米船一十四隻共失没水大米一千三百七包計重一十八萬四千一百一十六斤已據該管地方官查屬實訊無虚揑情弊該船户等靠船度日家俱寒苦自難責令賠償所有齎到供結　結一併詳請奏咨豁免等情前護撫臣李紹芬未及覈辦移交前來查例載糧船在江洋黃河遭風漂没者沿途催及汛地文武各官親臨確勘各具文申詳取具運官結奬總漕再行確查會同失事地方官督同總河具題豁免等語此次陜省承運寗鄂米石遭險失事之船户刁發林等各　在三河口等處漂没米一千三百七包計重一十八萬四千二百一十六斤均屬變出不測力有難施與糧船在黃河遭風豁免之例尚屬相合並經該管地方官查勘明確加具勘結由道轉詳奴才覆加查核均係實在情形合無仰懇天恩准予豁免以示體卹出自逾格鴻慈除甘結咨部外謹會同兩江總督臣劉坤湖廣總督臣張之洞恭摺具陳伏乞皇太后皇上聖鑒訓示再此摺係遵照新章改題爲奏合併陳明謹奏奉硃批著照所請該部知道欽此升允片再陜西練成新軍洋操步隊六旗現擬改爲常備但練兵必先選將非得一有爲有守不染習氣之將領統率訓練不足以一衆心而革營習求之陜省各將弁尚乏其人查有記名堪勝提督開缺漕州鎮總兵萬本華實稱此選前年該總兵統領晉軍在河西務及靈邱廣昌之間與奴才所部陜軍或前或後互相策應竊見其忠勇樸誠果敢善戰雖當艱難危迫之際而志氣不衰自和約將成該總兵請假回籍將近兩年此等有用之材未可令其投閒置散該總兵籍隸湖北鄖西縣與陜西相去甚近合無仰懇天恩俯念營伍需材准令該總兵尅期來陜統領常備全軍專心訓練需之歲月必有可觀奴才仍不時親自調操期成勁旅是否有當附片具陳伏乞聖鑒訓示謹奏奉硃批著照所請欽此河南巡撫兼管河工事務奴才錫良跪奏爲奉命查閱營伍因現甫改習槍砲自宜認眞訓練擬同本屆軍政一體懇請展緩恭摺仰祈聖鑒事竊奴才於光緒二十八年二月二十四日准兵部咨二月初三日奉上諭本年輪應查閱山東河南江蘇安徽江西五省營伍之期河南卽派錫良將通省制兵防營逐一查閱等因欽此欽遵咨行前來旋復准兵部請自本年軍政起凡京外緑營弁兵悉令考騐槍砲奏奉諭旨欽遵通行到豫伏查閱伍軍政皆整飭戎行之大典習練槍砲誠修明武備之要圖奴才體察豫省各營情形近來亦兼習槍砲第業非專一技究未精今擬悉心講求先當寛以時日庶將士奮興有志朝夕圖功不遽促其速成自必漸臻嫻熟優劣旣易於辨别棄取似較有權衡且轉瞬辦理秋審入夏至秋尤須親履河工督飭防守冬間又接辦本省鄕試實屬難以分身兼顧合無仰懇天恩府准將河南省查閱營伍緩至來歲春夏舉行並將本屇軍政亦請展限一年傳得實事求是認眞辦理如蒙俞允奴才自當分别移行三鎭曁省標防營及駐防守尉督飭弁兵及時振作實力練習槍砲總期精益求精克成勁旅將來一經校閱舉劾亦有把握所有營伍軍政懇請展緩緣由是否有當理合恭摺具陳伏乞皇太后皇上聖鑒訓示謹奏奉硃批著照所請兵部知道欽此 
 
