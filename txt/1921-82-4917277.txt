# 1921 - 82 - 4917277

 

Page 1

 
 
   
 
 

Page 2

 
 
   
 
 

Page 3

 
 
時評 
[武昌會議（老閘）]  
　　有保定會議有奉天會議今又有武昌會議集會結社之自由惟武人享之言論思想之息由亦惟武人享之 
　　武昌與議者有蘇皖贛鄂豫當爲北派督軍之集合然亦有湘蜀蓋湘趙與李烈鈞已開戰欲倚鄂援蜀意在閉關自守求無東顧之憂湘蜀之加入非趨近於統一也蘇皖贛鄂蜀爲長江所流其聯合出於地理之自然湘豫之加入皆由臥榻之側有人鼾睡不得不求自固之策故王占元七省互保之說或不盡誣雖其互保之内容不得而知要採蝙蝠主義對於奉直之爭取旁觀態度對於桂粤之爭亦取旁觀態度也 
　　故七省聯合於時局亦無絶大影響不過對於奉直造成第三勢力而已但其人物皆在中駟以下團結力亦不甚强五代時江外諸鎭對於朱李之爭固不敢爲左右袒也 
[命令]  
　　三月二十八日大總統令兼署陸軍總長靳雲鵬呈請任命恩厚爲陸軍第二十九師砲兵第二十九團團附應照准此令 
　　三月二十九日大總統令任命徐永和爲陸軍第二十八師步兵第一百十團團長此令 
　　又令兼署陸軍總長靳雲鵬呈請任命李世蔭爲陸軍第十六師步兵第六十四團第二營營長應照准此令 
　　又令據前江西省長戚揚呈稱考核現任各縣知事擇尤狀勵等語調署九江縣知事王濬道老成幹練任事實心調署豐城縣知事傅岷孫學道愛人勵精圖治均著以簡任職交院存記升用永新縣知事孫洞老成練達績著資深著晋給四等嘉禾章署臨川縣知事陳光進才識兼優堪膺繁劇署宜豐縣知事林炳華匪戢民安勤求吏治署廣豐縣知事郭曾圻辦事認眞力圖振作署崇仁縣知事陳壽彝聽斷明允洞悉民情署餘干縣知事何道濰撫綏得宜地方安謐署德安縣知事唐祉慶振作有爲催科起色均給予五等嘉禾章署進賢縣知事李連九操守廉潔處事安詳署東鄕縣知事楊道隆學識俱優心地誠樸署贛縣知事陳其達才堪肆應措施咸宜均著傳令嘉奬交内務部查照此令 
　　又令據兼署山東省長田中玉呈稱考核屬吏分别舉劾等語調署章邱縣知事吳福森心精力果治具畢平壽光縣知事李書田經明行修勤求治理均著以簡任職交院存記升用代理聊城縣知事李傳煦器識閎深著聞循異署黃縣知事金城撫字勤勞商民愛戴均俟薦任實職期滿後以簡任職存記升用莒縣知事周仁壽政成民樂上考迭膺署文登縣知事胡守訓操履端謹勤政愛民滕縣知事白璞臣勤於聽斷治盜有聲均給予四等嘉禾章單縣知事項葆楨折獄矜愼政通人和署城武縣知事劉聞堯膽識俱優堪膺繁劇署鉅野縣知事郁濬生行潔才長循良之選署清平縣知事方午緝捕勤能頌聲並作署招遠縣知事羅培鑾老成練達遠到之才莘縣知事吳德烺經驗宏富悃愊無華署陽榖縣知事孫丹黻宅心純正任事耐勞調署長清縣知事王文彬有爲有守輿論翕然署滋陽縣知事王鑄操守謹廉實事求是均給予五等嘉禾章署淄川縣知事方作霖内政外交措施悉當署臨淄縣知事舒孝先嫉惡最嚴閭里樂業均晋給六等嘉禾章署平度縣知事張慰萱幹練有爲體用具備館陶縣知事管祖式學道愛人久於其任署臨清縣知事楊鳳玉理繁治劇游刃有餘歷城縣知事靳鞏久任繁劇因應咸宜署長山縣知事胡肇安聽斷平允案無留牘署嶧縣知事王陵基歷膺繁劇措置裕如署菏澤縣知事馬復昌諳練有爲庶政畢舉署東平縣知事吳鳳生敎育實業循序進行均著傳令嘉奬前署費縣知事陳實銘措置乖方辦案草率著交文官高等懲戒委員會依法懲戒并交内務部查照此令 
　　又令兹制定官吏犯贓治罪條例公布之此令 
[專電]  
　　北京電　參陸處電曹張征蒙分三批出兵第一批奉直聯軍兩師由張家口北進二批黑省派騎兵旅由車臣汗進三批近畿抽二旅爲援隊（二十九日下午七鐘） 
　　北京電　張口訊察區宣布戒嚴後派王參謀長爲正司令關旅長何警務長爲副司令張都統並電中央請撥步槍五千枝以資籌防（二十九日上午十一鐘） 
　　北京電　官吏犯贓治罪條例共三條本日敎令公布（二十九日下午七鐘） 
　　北京電　本日閣議（一）財部擬訂金庫經理所得稅欵章程議决照辦（二）决褫奪陳毅官勲聽候查辦所遺鎭撫使職暫以李垣代理（二十九日下午七鐘） 
　　北京電　政府電施使代表政府華人向美總統致謝提倡振災（二十九日下午五鐘） 
　　北京電　岑西林來電南北大局不定中央確應先謀鞏固中樞况邇來西南非無機會可圖祗緣政府動輙不能自主轉恃京外疆吏發表意見遂致大權旁落近日長江方面又有種種集合表面雖云擁護中央實際不免枝節横生請卽先固要樞另派專員面勸各省不得自動以免政柄下移將來無法善其後（二十九日下午五鐘） 
　　天津電　陷（三十）晨張景惠過津赴京與政府磋商征蒙方略 
　　天津電　曹省長陷日（三十）午由保返津（以上三十日下午十鐘） 
　　揚州電　丁新運使來東（一日）接篆（三十日下午七鐘） 
太平洋路透電 
[廣東之女權潮]  
　　三十日廣州電省議會討論縣知事民選議案時有女子七百人擁入議會要求加入許女子有投票權一欵會塲秩序大亂有女子數人受傷且有數人不省人事諸女子旋見孫中山孫贊成彼等之要求諸女子繼赴省長署晤陳炯明陳允予女子以投票權諸女子後乃結隊游行街巿大呼勝利 
　　三十日廣州電爭選舉權之女子千餘人昨晨開會計論達到男女平權之方法會塲中頗有激昻氣概壁間懸掛字軸上書男女平等還我選舉權孫中山陳炯明萬歲中國女子參政權等字樣後乃排隊游行沿途歌唱先赴省議會繼往省長署末至軍政府辦公處同表同情於選舉運動之官員表示謝意 
[香港華商與廣州政局]  
　　三十日香港電香港華商因廣州政局不靖已組織一會以保護其在粤省之産業商務與實業廣州商人亦將聯合辦理 
[廣東絲價]  
　　三十日廣州電絲價漸漲因美國定貨之故各處傳來消息本年絲蠶可望豐收 
 
 

Page 4

 
 
   
 
 

Page 5

 
 
   
 
 

Page 6

 
 
世界路透電 
[上西萊西亞暴動之眞相]  
　　二十九日倫敦電昨日所傳上西萊西亞英兵被擊一節路透電社得悉其確情如下本月二十五日波蘭人一隊以炸彈擲擊英兵所乘之摩托載重車未有死傷此舉無政治關係蓋以波蘭人因不滿意於公民大會之結果遂遷怒於外人所致 
　　二十九日巴黎電哇泊林復傳來上西萊西亞暴舉消息協約國國際委員所乘之摩托車爲人暗算致車觸樹上駕車之法人登時斃命並傷法員兩人諸委員近時接恫嚇信件 
[德國壓平共産黨]  
　　二十九日柏林電共産黨之叛變業已壓平今日有政府軍密圍哈爾附近之淡氣巨廠即共産黨機關部設在之地共産黨被迫降服就擒者千人並搜獲大批軍械子彈昨日柏林國防軍之數大見增多國防軍現正在萊浦齊來因倫威斯特法里亞等處搜捕叛黨孟斯特安堡及杜塞爾道夫未被占領之部分已宣布戒嚴令協約國已在所占杜塞爾道夫地段内發還警察之武器以供抵禦共産黨之攻擊昨日愛森地方警察與紅黨互鬥死傷五十人 
　　二十九日柏林電當道現正搜捕已敗之叛黨已在德國中部拘獲一千四百人 
　　二十九日紐約電據柏林消息現信發生大罷工風潮與罷工運動蔓延之危險已暫被遏止政府視此次變亂爲有秩序陰謀之表徵主動者爲莫斯科紅黨志在建成德意志勞農政府 
[奥前皇至匈]  
　　三十日倫敦電前奥皇加爾忽抵匈抵匈牙利衆爲大震謡傳加爾擬再履位巴黎與羅馬之消息靈通者不信此說惟奥匈兩京均紀加爾旅行詳情謂加爾乃微服旅行於星期六日行抵奥匈邊界即召見匈總理台里基氏台勸加爾勿實行其志願但加爾仍進至匈京會晤攝政員郝齊海軍大將郝亦勸其復回瑞士加爾不允離國現仍駐斯台拉滿格 
[英日續盟發展之虚傳]  
　　二十九日倫敦電路透電社得悉外間所傳關於英日聯盟發展之消息全無根據英日兩國今無一正式提及該問題所傳兩國已將舊約略加修改草成新約之說純係虚構英日兩國雖覺因國際聯盟會之故盟約有修正之必要但目下主要之點爲英國殖民地有完全權利須加考慮衆皆深知非俟本年六月帝國大會開會後英日聯盟談判决不致有所進行 
[美國之弭兵會]  
　　二十九日華盛頓電女子弭兵會所發起之公民大會通過議案請哈定總統召集世界各國共開裁減軍備會議並請展緩撥付增置軍備之經費以待各國會議之結果聞同樣目的之公民大會同時在美國各處舉行者尚有十四處 
[愛爾蘭新暗殺案]  
　　二十九日倫敦電杜白林邸官員里斯陸軍大尉今晨十時由旅館赴邸時爲携武器之人四名擊斃按里斯氏前曾供職於華工團 
[德國恢復南洋商業]  
　　二十九日倫敦電柏林電稱前在南洋諸島之德國商行現籌備恢復大規模之活動其計畫在併合團體增加資本並請美人扶助兹有前在南洋之大公司兩家已併合爲一改名商業拓殖有限公司並有大銀行與大商行爲其後援 
[英國殖民地首相大會問題]  
　　二十九日倫敦電近有人稱六月間殖民地各首相會議時將討論一種帝國聯邦制度問題路透社從有責任方面探悉此說完全無據蓋此種帝國之憲法英國未必贊同即謂英國贊同一種切實憲法然殖民地方面亦必有劇烈反對雖欲得一具體辦法亦不可得也就英國而言大會反議事件大旨已於數星期前宣布不過大會亦將議及一九二二年舉行所謂憲法大會者之籌備事宜如地點日期人物等類是也 
[英國取銷戰時專部]  
　　三十日倫敦電戰事危急時所成立之專部將於後日取銷者爲食物航務與軍械三部此後民間事業仍由國家管轄者厥爲鐵路至八月間鐵路管轄權亦將取銷 
[英國船廠木工罷工]  
　　三十日倫敦電船廠木工自十一月起罷工迄今尚未解决故船隻之急待修理者現皆在外國爲之昌興白星等之公司船十艘今皆往歐陸招人修理而雅羅斯公司爲履行中國合同起見現將三船之艙房工程由上海承辦新近購得之德公司船數艘裝修未改現已駛行船中啓事與船板上船艙中所鐫刻之文字仍皆爲德文 
[英國之礦工礦主]  
　　三十日倫敦電煤礦業因政府自行取消其煤礦管理權而起之爭端今尚無解决氣象礦工與礦主現正討論星期五日停工後礦穴酌留重要要工人之問題工部大臣賀恩氏請礦工幹事員今日與之晤談暫勿施行莫可挽回之辦法此爲煤礦業希望目前集中之點 
[紐約之生絲交易所]  
　　三月三日紐約通訊云紐約設立生絲交易所之議近已屢次討論漸爲人注意此議之旨趣在便利投機之交易與抵補之買賣但發起者並無設法擾亂横濱生絲聯合會社業務之意紐約絲巿稍有交易雖價格略低然無足視爲重要如需求果大則索價必高而購者或可遷就衆對於意國絲之注意現較前增甚而拒銷意絲於美國之運動現愈有力 
[美國所傳之東京大火]  
　　二十九日紐約電此間接東京電稱今夜東京遭十年來未有之大火西北區房屋被燬千椽傷一百三十三人無家可歸者數千人損失之數約一百二十五萬元被燬之屋内有醫院銀行及數大商店維時適有大風火燄向城心侵逼四小時之久衆爲大震兵士四千名協同消防隊撲救迨風止後始得將火撲滅火熾時有數部分大爲驚亂災民爲之塞途搬運物具裝入車中騎馬警察彈壓頗爲費力御花園已開放供災民棲息國會聞火熾消息即宣告延會 
[各國近事紀]  
　　二十九日倫敦電聞希軍在亞菲恩加拉希薩俘敵一千七百名此役雙方死傷頗衆 
　　二十九日倫敦電此間某要津謂紐約所傳美政府已非正式商請英政府討論裁減軍備問題一節倫敦關於此事並無所聞 
　　二十九日瑞典京城電此間極大之出口商行及大銀行數家已組成一會社定資本一千兆克朗志在與勞農俄羅斯開商業與政治關係 
　　二十九日哇太樺電加拿大政府之商船隊共有船四十七艘七月一日將增十六艘内有七艘爲燒油者其　　　　百元　　　　　　　　　　　　　　 
　　二十九日華盛頓電哈定總統决定詳查政府照料殘廢戰士之情形不久將指派專員從事調查然後將查見之事實咨告國會曉諭國人庶苟有待遇不當之處即可糾正之 
　　二十九日可倫布電日太子於今日午後二時二十五分行抵康地定明日回可倫布 
　　二十九日華盛頓電商部宣稱不日將在上海依照中政府與美國合衆電報公司所訂合同開工建造一無線電臺豫料可於十八個月内告竣該臺成後中美間即可直接通無線電報 
國外要聞 
[德國特約通訊（王光祈一月二十六日）]  
　　德國對華之外交（三）德國對華之新聞事業 
　　當記者初到歐洲時欲考察歐洲人之思想言論以作記者研究歐洲大勢之資料然歐洲人上自總統下至平民莫不有黨派之關係故其持論常有成見吾人欲鑒别其言之是非須先了解其人之黨系友人李君幼椿授記者以一種鑒别方法即每與歐人談話之際可先詢其所閱何種報章報名旣得則其人之思想來源與其所隸屬之黨系皆可瞭然如指掌矣又有一次記者晤一曾住中國之德人某君伊云中國人尚未十分了解報紙力量之大故一般人對於報紙皆甚淡然中國報紙多偏於消極的批評而缺少積極的建議故其影響於政治社會者亦偏於消極方面至於歐洲報紙則不然不但消極批評且有積極建議一家報館之中例有專門學者之顧問數十人每一問題出必由專門顧問加以精密討論然後著爲論文以作社會之指導故其效力常影響於政治社會之積極方面即就消極的攻擊而言亦較中國報紙有力因報紙之攻擊實爲國民表示態度之第一步驟若攻擊而不得勝則第二步驟之革命手段即緊隨其後故歐洲人視報紙之攻擊爲革命之動機於此可想見報紙在歐洲勢力之大矣報紙力量旣有如許之大故歐洲人以辦報爲征服或感化人類思想之一大利器决不似中國人之以新聞事業爲兒戲明乎此則記者此篇關於德國在華新聞事業之通信或亦可引起吾親愛讀者諸君之注意乎 
　　記者上次通信曾以德國對華之學校政策報告於讀者諸君之前矣新聞事業者亦廣義之學校政策也何以言之學校政策者欲製造德國式之中國青年新聞事業者欲製造德國式之中國人民不過前者範圍較小而後者範圍較大而已欲明今後德國之對華新聞事業不可不追述戰前德國在華之新聞事業 
　　自一千八百九十五年德國在華創立「德文新報」週刋一種在華德僑之消息賴以靈通然該報之缺點有二第一該報係用德國文字出版華人能通德文者極少僅有少數高等政治機關選譯一二以備參考在中國社會方面可謂毫不發生效力至於其他各國在華組織報館甚多而其所用之文字又較德文爲流行故其主張易得中國人士之了解「德文新報」用以流通德僑消息則有餘以之對抗各國新聞政策則不足此其缺點一第二該報旣係週刋每有重要事實發生不能即刻登出故其效力遠遜其他各國之日報此其缺點二當時已有德僑察知此弊擬用英文辦一日報以鼓吹德國政治然其時又有多數德僑以爲宣傳德國思想而用他國文字實屬可恥故採用英文創辦日刋之議終不果行直至歐戰已開中德感情日益隔閡於是在華德僑始大覺悟非斷然從權採用他國文字發行日報不可所謂「戰爭」及「中德日報」兩種報紙遂應時勢之要求而産生矣「戰爭」係用英文「中德日報」係用德文大鼓吹其德國主義此外在天津方面則有「北華日報」在青島方面則有「青島新聞」然皆規模狹小催眠羣衆之力量不大除上述各報外爲德國之宣傳機關者尚有二種一爲德華電一爲發行華文書籍 
　　德華電在中國頗有勢力惟此項事業需費甚多戰後經濟恐慌之德國是否是力恢復實屬最大疑問在戰前德國曾印有一種叙述青島内政之華文書籍初印一百五十本分送中國各政治機關未幾各機關皆來函稱贊該書並要求再版於是德人知宣傳德國主義之華文書籍頗爲中國人士所注意遂擬編著一部「特爲華人之德國書籍」Ｄenschland=BuchFiirChinesen印刷三萬部以便廣爲散布後值戰事發生此事因而擱置統觀戰前及戰期中德國在華之宣傳機關共有三類一曰報紙二曰電報三曰華文書籍現在德國金融恐慌若欲一一恢復實爲勢所不能惟其國人以新聞事業重要擬於相當範圍内設法恢復一二除德華電需費浩繁恐一時不能恢復戰前原狀外目下所擬從事者一爲日報一爲華文小册 
　　日報擬辦德文英文華文三種其立論專以迎合中國人心理爲主據德人觀察現在華人無論任何黨系對於下列五條意見皆歸一致即（一）取消領事裁判權（二）財政獨立權（三）關稅獨立權（四）取消外國在華之郵政（五）撤退外國駐華軍隊日報對於上述五條宜時時加以鼓吹使中國人皆以德國爲至良之友則日報之功用見矣德英兩種文字之報當然由德人自辦不假手於他人即華文日報亦應由德國領事署之翻譯官辦理受領事之支配以宣傳德國主義戰前德人散布華文小册旣收效果今後更當努力編著華文書籍其内容即鼓吹戰後德國之如何重興工業之如何恢復敎育之如何進步對華之如何親善要之其宗旨在博得中國人之同情而已此種宣傳亦可謂爲廣義之新聞政策 
　　以上係就德國在華之新聞事業而言吾今再叙述德國内地報紙對於中國之關係在戰前德國内地日報登載中國消息者只有下列各種「柏林地方報」ＢerlinerLokal-Anzeiger「口耳李喜日報」ＫolnjseheZeitnng「佛蘭克佛台日報」ＦrankfurterZeitung雜誌中登載中國消息者有下列二種「德國政治」ＤeuschePolitik「中德聯合會之中國記錄」ＣhinaarchivdesDeusch-ChinesescheVerbandes以上報章雜誌所記載者大半皆係德人遊歷中國所報告之消息無非描寫中國人如何穿衣吃飯之事以供該國人士茶餘酒後之談資間有一二作政談者亦無非與中國官僚曾經談話幾次而已至於中國之政治趨勢如何學術思想如何固示嘗有深切之論評也其尤可痛者在華德國敎士更喜描寫中國之一二野蠻狀態以告其國人故一般德人皆視中國爲野蠻民族毫無文化之可言記者每遇德人輙將中國文化廣爲宣傳伊等聞記者之言始恍然昔日之受欺於敎士也大抵敎士之喜談中國之野蠻狀態亦猶唐僧取經之描寫西域奇險狀况蓋非此不足以顯其信道之篤與夫冒險之能也 
　　專賴遊客敎士之報告當然不足以獲得中國之眞正消息勢非派遣富有智識之新聞記者前往中國實際調查不可然德國内地報紙之有駐華訪員者只有「佛蘭克佛台日報」一家且爲時亦至暫（據聞該報曾派ＡlfansPaque及ＦritzWerheimer兩君至華未久即歸）現在該國報紙所載關於中國之消息多係採自英法法各報近來各報有鑒於前此中國情形之隔閡擬特派訪員來華若一家報館之財力不能擔任則由數家報館合派擬在北京設置一人以報告北方消息上海設置一人以報告長江流域消息廣州設置一人以報告南方消息派遣此項訪員以曾在中國作官吏或任敎習者爲合選以上所述則係德國内地報紙關於對華之新聞事業也記者亦係熱心國際通信事業之一人對於德國對華之新聞事業當然無所用其非難惟吾希望德國在華辦報之新聞記者與其宣傳德國政治不如宣傳德國學術吾更望德國内地各報與其記載中國政治之無聊消息不如考察中國社會之思想變遷蓋吾人欲從政治上以謀人類之相互了解是猶緣木而求魚也不知思深慮遠之德國新聞記者其亦以記者之言爲然乎 
國内要聞 
[曹張均無來京意]  
　　張作霖預備來京本以籌商援庫爲題目而外間多方揣測遂引起種種謡言幾有風聲鶴唳之勢張氏雖曾通電否認復辟而社會上疑未盡釋也據昨日續得消息張氏已將來京之議根本打銷其原因係以近日外間謡言甚熾如果實行北上勢必引起商民之驚擾轉滋政局之不寗業將此意密電中央請予鑒諒至援庫問題則雖經往復電商仍無著落聞張氏電中有軍人衛國本屬天職邊疆有警理應同讐但遠道行軍運輸不易裹糧備秣籌欵爲先此節如有解决之方所部寗辭出征之責據實攄陳敬俟明命等語可知中央一日無錢即奉軍一日不出實無疑義其來京與否固與援庫問題不相涉也或謂張氏本無來京之說係因援庫總司令張景惠回家爲母作壽事畢來京外間遂誤傳以爲張作霖不知此張非彼張也 
　　曹張來京相傳已有一月而曹張尚未聞有起程之確信昨聞京奉局方面傳出消息謂交通部所備之花車已於二十五日到奉至二十七日張使尚未表示來京之態度至曹之來京政府亦曾多方函電往勸曹謂京保相距咫尺函電信使甚爲便捷並無隔閡之處政府有欵當然可以進行政務政府無欵吾等到京亦是一籌莫展云云言下似不願有即日來京之意公府得此消息前夕又有電催其即日成行然昨日下午尚未見其覆電也 
[俄黨之南侵與東西竄]  
　　蒙事危急萬分旬日以來中央對於援庫未聞有何種辦法吾人亦無足舉以慰關心蒙事者昨晚所聞均屬不佳之消息特揭載如下據某使館所得張家口電訊俄舊黨兵隊刻已進窺臚濱該地居民紛紛内徙但詢之政府中人則謂尚未接有此項報告又昨日政府接援庫副司令鄒芬來電云俄黨蒙匪混合一致南犯情形日漸緊急國軍雖仍嚴守防地但據探報聲稱庫倫敵匪復將潛伏各處俄黨軍隊調齊增編蒙匪三大隊總計後路約萬餘人續派南下目的在急攻滂江迤南各要區俾達完全再佔内蒙地步請即加派援軍云云又電稱據自庫倫逃回之軍官報告庫倫俄黨最近向各隊宣言庫南庫北庫東三方面均須於二十日内一律佔領一方面竭力招募新兵以備編爲援隊活佛亦已擔任籌欵五百萬元充作戰費並令陶什陶在烏里雅蘇台方面轉購大批軍火以便接濟各路俄黨蒙兵云云另一消息恰克圖現在確已失守陳毅不知下落並聞政府方面亦已接到此項警報又哈爾濱電據最近探報恩琴所部軍隊之一隊擬置軍事根據地於滿洲里車站已向該地進兵其設根據地於滿洲里之目的頗有重要之計畫現在大隊已向馬哲烏斯加亞進發居住滿洲里人民聞訊大爲恐慌其中有猶太人三十餘家已舉族避難於海拉爾矣 
　　蒙氛未已俄舊黨巴龍恩琴與巴他奇等互相聯絡聲勢日張政府屢據探報俄舊黨一面欲攻略滂江一面决分派黨衆從東蒙下手彼等所最注意者即爲呼倫貝爾由呼倫貝爾沿他來湖再襲取海拉爾以立擾亂根據地昨據密探電告俄黨間諜已在海拉爾設立機關並有某國人從中聯絡勾結云云政府據此已電張作霖相機嚴防又據某方面消息俄黨計畫於南犯一節似尚爲第二步之策略刻正分兵於東西蒙方面聞海拉爾附近已有戰事發生而西蒙方面聞亦有俄蒙匪二千人集中於烏里雅蘇台東北之大森林預備進擾烏科政府連日迭電新督楊增新出兵應援昨據新督電告業已派兵一團騎砲兵各一營向科布多出發矣 
　　據軍界消息滂江附近發現俄探窺察軍情被第二支隊連獲數名押赴司令部詳爲鞫審據供稱該處俄黨擬於儉日進取滂江直攻内内蒙其兵力共有三師團準備由烏叨内滂江出發並携帶新購之加農砲兩尊作爲攻城破壞防禦之用先鋒隊仍由軍官克魯諾夫統率前途各支隊得此消息後現均紛紛向援庫總司令求援政府昨已接得此項電告矣 
[巴黎和會與山東問題（一）]  
　　巴黎講和會議秘史之一節 
　　美國監辛著重譯大阪朝日新聞 
　　美國前國務總理巴黎講和會議全權委員洛巴特蘭莘氏因威爾遜總統業經退位故將其關於巴黎講和會議之秘錄刋布於世内容有評論人物者有委任統治問題有對俄使巴力得氏事件而關於山東問題亦有詳細之記載兹將其與我國最有關係之山東問題譯述如下 
　　日本之手段魯案協定乃對德講和條約將完全成立時始倉卒議定者並經屢次秘密會議然後産出此項協定蓋由當講和條約交付德國委員之時機已極迫切急遽之間不遑詳考故加入有利於日本之决定日本見此始將人種平等案撤回而取消拒絶講和條約之示威當時日本委員曾口頭誓約謂「將來必交還山東與中國」嗣後一向未見其公式發表此項誓約迄今已不啻無形消滅此事若以公平之眼光視之則山東問題之决定必有與講和條約之决定結果完全相反者且此項解决係日本以人種平等案爲交換而得質言之可謂强迫搶掠之虜掠品而與正義公道法律上之權利原則迴然背馳毫不待論日本於山東問題之成功實基於與威爾遜氏秘密交涉威爾遜氏誤以日本之示威爲眞以爲該問題若不與日本以滿意日本必拒絶國際聯盟規約威氏原不足惜只可憐中國乃無辜受此莫大損失耳要之威爾遜氏爲成立國際聯盟不惜犧牲一切是爲禍患之發源此外尚有日本成功之原因即義大利委員退去巴黎一事威爾遜氏誠恐日本與義大利脫離講和會議則講和條約不能成立故異常焦急力籌所以覇縻日本之計顧予（蘭莘自稱）則自始至終仍信日本聲言脫離講和會議爲一種欺騙恐嚇之假面具即至今日尚信之不疑蓋日本必不願輕輕抛棄五大國之一之大特權也當十人會議之時日本徼倖推出一人尚且受各方面之排擠而日人方引爲莫大之榮幸今在講和會議席中竟肯許日本爲五大國之一如此絶大權利絶好機會日人何幸而得來豈肯輕易抛棄耶 
　　英法義三國山東問題之解决英法亦曾參加意見固不待言惟解决此案之鎖鑰實握於美國掌握之中各國均當視美國爲轉移者也德國租借青島之歷史世人無不知之中國對德宣戰之結果關於租借之協定是否當然消滅固有疑問之餘地而予主張中國對德開戰即同時消滅德國强制據有之領土權者蓋信法律上道德上均無不合也然而日本於佔領膠州灣時於對德最後通牒中聲明「以將來交還中國之目的」實行佔領者其後加藤外務大臣在國會之說明竟食前言謂青島交還中國之事須待將來之决定經此次說明之後不日即有世人周知之二十一條件提出於中國政府此二十一條件中最可注意者是「日本佔領青島後該地之領土權非由德國獲得此權利之獲得須俟將來之協定」之一點其後一九一八年九月二十四日中日兩國政府曾訂立關於日本佔有膠濟鐵路之協定是亦日本以壓力威迫中國政府之結果與一八九八年德國政府所用之手段無甚差異兹將講和會議當時關於山東問題之形勢概括言之即日本將從前德國以武力取得之山東而以同一强制手段佔領之迨戰事告終則欲依講和條約使中國施行法律上之讓與故於一九一五年强迫中國政府承認况且一九一七年中國對於德國宣戰之結果中德間之一切條約及協定均歸無效於講和條約上德國旣無讓與山東於日本之權利故日本乃轉而威迫中國也公平判斷之將山東之德國利權復還中國確爲維持東亞永遠和平之要着一九一七之初協約國竟與日本相約謂講和會議之際關於山 
 
 

Page 7

 
 
東之日本要求予以維持於是英法義三國委員在講和會議席上竟陷於不能拒絶日本要求之苦境矣予對於此案曾再三提出正當言論三國委員均不採用者或即因與日本政府有事先約定不能出爾反爾乎 
[政府重提減政計劃]  
　　現内閣成立伊始頗以裁員減薪之說標榜一時乃歷時未久不特政費未曾減去一錢各衙門中反增加許多飯桶直至今日財政破産典借俱窮政府無路可走不得已始將舊案重提確聞近日閣議席上對於減政之事曾經提出討議惟尚未有詳確計劃連日京中各報所載各機關薪水減半數之說亦非無因但未知究竟能否實行與實行能否澈底也 
　　據聞財政部所可靠之收入除各省解欵均爲截留外中央直接收入不外下列數種（一）關於鹽餘（指定爲整理公債基金按月由總稅務司截留儲存）（二）印花稅（抵押至民國十二年底止）（三）崇文門稅關（抵押至民國十三年六月底止）（四）津浦鐵路貨捐局（抵押至民國十一年六月底止）（五）張家口殺虎口塞比多倫四關收入（最近受蒙事影響收入銳減合計每月尚不及十萬元）（六）所得稅（無收入）（七）烟酒公賣（無會計法）按上種種可知中央目下實無一文之收入其到期内債外債還本還息今姑弗計而每月必需之開支政費至少須二百五十萬元軍費至少須六百萬元試問非從裁兵减政入手有何辦法了此難關因此當局有減政之覺悟也聞京中各機關經費最多者爲航空署與經濟調查局航空署月須十三萬元經濟調查局月須十二萬元 
[敎育經費案之波折]  
　　交通部對於敎育經費一層表示可以撥付之意已誌前報兹據某方面消息交通部此種態度乃數日前之事實現聞已大有變動原交通部此次允撥敎育經費當時已向校長團方面示意謂此欵之撥付須附加某種條件敎職員方面以此種附加條件實不易容納蓋敎職員此次之要求乃向政府全體非向交通部一部當然不受若何拘束因此交通部對於敎職員之要求遂一變其態度將來若何解决尚未可知也 
　　昨日（二十八日）下午一時北京國立專門以上各校敎職員代表聯席會議在前京畿道北京美術學校開第七大會討論案件（一）國家敎育基金定數案僉以敎育基金之基金二字意義甚難解釋且各國對於此字亦各有不同誠恐冒然下一定義引起國人之誤會故討論極詳對於定義聞已大略决定惟仍須審議故暫不發表（二）委託本會議之敎育基金委員會預定維持各校經常費辦法案大體對於維持各校經常費用略予以範圍使委員會得從詳研究（三）再行致函國立專門以上各校校長質問其到席有何籌劃請其切實答覆惟因措辭尚有商榷之處故公函暫不發表藉免誤會散會時已下午三時半矣 
　　范源濂之辭職與否純視基金問題有無解决方法聞昨日下午范赴棉花胡同見靳一以詢問政府對於敎育欠費及基金問題有無解决方法一以中國大學姚憾等主張允從紳商謝國光請開放北海爲公園年納二十萬元補助基金特請爲核准以資救濟如靳不允從范即於日内呈請辭職聞昨日范請見之結果靳已允爲贊助但須詳細協商始能决定 
[羅素病狀漸有轉機]  
　　羅素患肺炎症入德國醫院後由艾醫士醫治看護者有英國女看護一人中德男看護各一人二十六日以前病勢甚重體温達攝氏四十一度八分屢屢咳嗽吐黃色膿痰痰内帶血前日以來大有轉機之望體温降至三十九度零每二時咳嗽一次無痰無血精神頗佳能進飲食艾狄兩醫士皆云已不至有重大危險昨晚八時正用注射法每次用藥二瓶（每瓶五十格蘭姆）加鹽水二百格蘭姆一日二次此外内服一種紅色美國製作咳藥水飲食物每小時一次爲牛肉湯西米粥炒鷄子清魚湯咖啡蛋糕紅葡萄酒（每日一小瓶）香檳酒（每日兩小瓶用開水冲服）等又前日有口渴症狀現已平復大小便亦如常由此觀之羅素已有健康之望乃吾人所欣願者也 
[武昌會議與湘局]  
　　大陸報二十九日漢口電云長江七省之代表今日集議於武昌督署組成督軍聯盟此會係鄂督王占元發起今夜王督宣稱聯盟無政治隂謀但謀互相維護今與議者已均了解云云與會代表爲蘇皖豫贛湘蜀鄂七省此種有勢力之聯盟其將來之關係若何今尚無宣言發表其目的是否在阻免南北戰爭抑對南北有所偏袒現尚未悉近來北京流言謂張作霖擬謀復辟並以張勲爲長江巡閱使就此事察之則此聯盟之組織固有深意在也 
　　常德日商報告該處戰事之謡言而常德與洪江之居民現避往下游李烈鈞與趙恒惕之軍隊已小戰數次李軍獲勝趙備兵厚防李則聯合兵匪戰事行將發作湘西一帶滋擾殊甚無紀律之南兵與盜匪遍地皆是商業與航業大受影響 
[湘省工界與華實之衝突]  
　　湘省第一紗廠久經湘紳商朱恩紱等所組織之華實公司承租惟該廠之創辦原爲救濟湘人生計起見故政府與該公司訂約時即規定廠中工匠須儘用湘人公司招集外省股本不得過百分之五及該公司此次開辦於此二者均未照辦且宣稱湘省無通曉機械之人因此惹起湘省工界之反對屢呈政府請與該公司解除契約收歸公辦並於日前全體遊街舉行示威運動政府始則以重壓制止繼因愈演愈烈乃託高工校長賓步程及士紳吳景鴻等十三人組織委員會定根本解决之法以保護華實應有利權而發展湘省工商界之能力當委員會尚未成立之時財政廳長姜濟寰等卽議有調停辦法七項工界亦將其辦法宣布彼此相差尚遠斷難解决兹併錄如下（甲）姜廳長等所定辦法（一）紗廠仍照原約承租現加公股二十萬元議定從本年隂曆二月十五日起至三月底止分二月底三月半三月底三期平均交付但公股不得隨時抽出（二）公股由省長委派董事三人與商股一律辦理（三）外省股欵以現交之十五萬元爲限（四）董事長由董事會推舉湘人（五）承租正式第十六條之規定公司應確實遵守（按本條即係規定廠中工匠須儘用湘人）但有特别情形時由董事會决處理之（六）總經理由董事會聘用但不拘湘籍（七）廠中一切用人行政及其他重要事件由董事會議决（乙）工界所宣布辦法（一）紗廠組織（子）審查委員會（丑）工程委員會（寅）經濟委員會（卯）營業委員會（辰）公務委員會（二）紗廠資本公辦不集股（三）對於報界及各洋商各關卡寫信報告情形表明態度（四）紗廠人材由工界推舉 
[閩粤間情勢之改變]  
　　閩粤自戊午交戰粤軍總司令陳競存佔領汀州漳州龍巖永春泉州各屬去年庚申陳競存興師返粤驅逐桂軍與李厚基商定閩助械餉粤將佔領地交還故今年一月間閩省粤軍已全數開回廣東二月陳競存派吳仲豪到福州勸李正式發表歸南李婉詞謝絶吳仲豪回粤覆命陳以李旣不肯歸南恐有侵擾粤省舉動遂命第一統領許崇智於閩省毘連各縣分兵布防近許已移駐潮州其所部兵士分駐於鎭平平遠大埔饒平等縣防守嚴密厦門臧致平聞信電告李厚基令馬步雲旅長分兵駐於武平上杭永定平和等縣厦門北軍獨立團長辛桂芳前派員在徐州招募新兵一千五百名抵厦後旋由李厚基調往福州訓練派總司令部杜副官督操俟操練純熟即編爲第四支隊開往永定上杭武平等縣添防以厚兵力李厚基前所請槍械子彈已由軍署副官李雅廷軍械處長袁照炎向德州領取軍署參謀胡恩光向漢陽領取均乘新濟輪運抵福州不日將分配前敵粤軍許崇智昨又派第二支隊司令許其光開赴閩粤交界之山子墟第三支隊司令范國璜開赴和平梅縣駐防觀此似閩粤情勢又復緊急也 
[九江近事]  
　　南潯鐵路公司去臘因積欠各員司薪俸向台灣銀行商借洋四十萬元俾資發給議定以營業收入作抵由泰隆興按日交付現前途因該路風潮迭見追索甚急已電促坐辦張毅回灣接洽 
　　九江第三中學校長顧雄辭職敎育廳委蕭純錦接充近因蕭已就南京高師之聘辭不到任該廳已准潯人之請改委胡嗣鴻充校長胡於昨日到校全體管敎員開會歡迎 
　　潯人李鵬飛等前電控九江縣知事王濬道妄報選民總數除由省署將王知事撤任改委曹樹殷接替外並電九江傳道尹迅速查明核辦聞傅以私人資格出任調停已允搜集民册將浮濫太過者略事刪除改報總數十五萬五百名士紳已有允意至新任曹知事因往安福出差尚未到任 
　　潯商會湯派選舉因不按會法召集改選辜派選舉因混雜新註册商號過多經農商部指令雙方均不合法概作無效現遵照部令訂二十七日召集全體舊會董開會公推臨時會長籌備改選事宜 
　　省電張宗昌潰兵尚有四十五名乘車來潯仰即火速押解登輪昨日該潰兵到後警廳隨即派員押赴長安輪下駛 
[蕪湖快信]  
　　安徽衆院初選竣事各縣選舉訴訟日有所聞刻聶省長已通令各屬定四月十一日爲覆選期 
　　安徽省議會臨時會定四月十五日開幕已通電各縣知事召集 
　　當塗馬鞍山益華公司鐵礦係倪嗣冲所辦礦山上房屋直達江沿之鐵道及碼頭工程早經告竣現正招工開挖該礦礦師係德國人畢象賢該公司總理係倪姪道烺協理係倪秘書王震昌現因出砂在即王前日來蕪在江夏里設立公司辦理轉運一切事宜 
　　北五省災童在皖寄養一事蕪湖已認定留養三百人地址已指定東門外舊有貧民習藝所 
馬聯甲上月偕倪道烺由蚌入都奔走津京保定間已匝月矣現馬已於本月十一日回蚌 
[杭州快信]  
　　浙省選舉原議再延十日迭奉中央電催現已决定四月十一日初選五月十一日復選將發通令趕辦 
　　省議會臨時會定五月九日召集 
　　杭州籌募北方旱災振欵會明日（三十一）在青年會總事務所籖定區域將集振筒紀念章義勇員徽章等按照人數當塲分發並函各校代表及本會委辦員開會官塲消息周自元署印花稅處長畢奎署菸酒公賣局長已成事實許引之將調贛省不日可見明文 
　　省會救火聯合會昨開大會解决正會長潘子韶辭職問題訂期從新選舉並添築武林門瞭望臺及警鐘官廳允助材料决定提前興築並議撫卹費及公費等項 
　　高審廳長陳福民昨銷假視事 
　　省垣四宜亭太陽菴尼僧善寶昨晚被方奎祖仇殺用鐵斧劈開頭顱死狀甚慘凶手已獲 
　　蔣邦彦自接運使篆後闔署人員大加更動各塲知事亦將有大批委任其眷屬昨已抵杭進署 
[南京快信]  
　　軍署方面人言蘇省軍費除第六師及新編備補陸軍（即白寶山所部）均係直隸中央由解部欵内劃抵外（約三百二十餘萬元）計九年度本省軍費共七百零二萬餘元現經裁減五十四萬餘元實共六百四十五萬餘元外間所傳軍費數目係連去年蘇浙衝突直皖戰爭之臨時軍費（約二百萬）及解部欵内劃抵之三百餘萬統計而言漕稅全數抵押均係以前各當局將省欵解濟中央積虧所致並非爲軍費抵押云云並謂齊督因外間所傳軍費數目不符擬將全省各軍隊餉章公布以釋羣疑第此種解釋究竟如何蘇人亦曾詳確調查否也 
　　三月份軍政各費財廳昨已撥解各機關核發 
　　衆院覆選期近第一區組織者尚祇八人揚屬之居某因欵不足擬將所購之票讓與吳某葉某虚擲洋七千餘元昨已返京票價昨售四百五十元聞購票已足額者爲佘某繆某鍾某于某王某王某等六人 
　　院電軍民兩長所得稅難再展緩請飭屬協力進行 
　　徐海各屬又有匪警齊督王省長飛電陳調元白寶山馬玉仁迅派得力軍隊撲剿 
　　省署昨日牌示署鹽城縣知事唐愼坊請省親假兩月應照准委分蘇任用縣知事趙邦彦暫行代理又委杜芝庭監視官紙印刷廠投標開標事宜 
地方通信 
[蘇州]  
　　糾察選舉之省令衆議院第二區覆選程監督接奉省長訓令云查選舉爲國家要政首貴禁絶弊端凡關於舞弊懲治各項法令規令綦嚴且迭奉大總統明令并部局來電以選舉之時如有壟斷把持賄通情屬諸弊查有實據立即盡法懲辦節經通行在案兹查四月一日爲衆議員覆選日期所有各縣初選當選人行將前赴各該覆選區舉行選舉亟應將派妥員巡視糾察以重選政查吳縣爲二區覆選投票地點該監督近在同城應即派員嚴密巡視遇有前項情事立即會同地方官廳拿解法庭依法懲辦以申法紀除分行外合行令仰該監督即便遵照辦理隨時具報 
　　學行共進社之號　青年會巴克蒙黃勝卿兩君於前日函邀蘇城青年士紳假孝義坊巷徐總幹事家開青年茶話會到者甚衆當經議决組織學行共進社藉以聯絡各士紳交誼舉定黃勝卿爲正會長陸楚善爲副會長巴克蒙徐可陞爲顧問陳伯虞爲書記殷新甫爲會計陸調梅爲幹事定每星期集會一次公推黃陸陳三君草擬會章下屆假尚書里怡園集會 
[鎭江]  
　　三區覆選紀事鎭郡爲第三區覆選區域現下各縣初選當選人及組織覆選當選者均已紛紛到鎭兹聞丹徒組織覆選者二人無錫三人武進二人宜興一人泰興二人通州一人海門一人以上計十二名照額定十一名尚多一名近日江千各旅館之人異常擁擠每至晚間招妓擺酒無不豪興勃勃笙歌達旦說者謂皆由覆選之影響云 
　　查禁聚會公所鎭郡電話簿上載有二百五十號山巷底之聚會公所名義有柴某者以該所名義頗不正當函請軍民兩長按照治安警察迅予查禁聞兩長已令行鎭郡軍政警各機關切實查復矣 
　　知事履勘盜案鎭郡之東圖濱鄕朱長順家前夜被匪行刦失贓甚鉅報經丹徒縣張知事前往履勘並當塲拿獲嫌疑犯朱長坤一名業已隨帶返署審辦 
[南通]  
　　衆院初選人赴鎭本縣辦理衆議院初選舉早經告竣縣自治會因覆選投票期近特於昨日（二十八）分請全縣之初選當選人就城南俱樂部聚餐今午（二十九）渠等已乘江華專輪同赴鎭江舉行覆選投票聞已一致推定張孝若君爲覆選當選人云 
[揚州]  
　　初當選取銷一名寗揚第一區複　監督夏翊宸據江都初選監督王酌笙將衆院初當選人名册造送到省旋於二十八日轉送省署王總監督核奪聞當道以劉久嶺（册名九嶺）潘步增（册名步曾）翟潤（册名翟承潤）三人票名與册名不符决定除劉潘二人俟内務部復電解决外翟以脫落一字已認爲無效以候補徐乃安頂補其與翟有關係者刻尚擬請人設法云 
　　四校舉行運動會揚州美漢五師甲商八中四校第四次聯合軍動會於二十九日舉行（會塲在五師操場）駐揚陸軍第二混成旅部技術隊亦加入運動各校運動員五師三十四人八中三十人美漢二十人甲商十五人女高育英女學女子公學縣立一二高等丹徒旅揚安徽旅揚震旦友基運商辨明各校學生均整隊入會參觀塲中秩序由五師附屬童子軍及一二高童子軍維持職員分十二項名舉會長焦汝霖正副會長鹿威陵杜鎏輝董事張時寅等八人發令徐翰周評判長來因評判員焦敦等六人醫士陳邦賢凌惠之庶務徐巽生等四人記時符小芙等四人糾察葉維善等招待戴靜山報告黃植等四人本届運動員之奬品一律取消另造鋼牌一面鐫優勝員姓名不計學校分數實行名譽奬勵節目共分十四從畧 
[清江]  
　　清楊小火車出軌由清江通楊莊小火車前日從西壩運鹽來浦（清江浦）行至半途忽車頭逸出軌外鹽包破壞孔多所幸該小火車以兩站距離不遠行時並未十分開足以故亦無重大損失刻下已由清江總站派人前往修理竣事矣 
　　包僱小輪風潮監河利朐小輪前日開往新浦過板浦時被該地楊雷川預先包僱囑抵新浦後即將空船駛回别客不得裝載一人詎該小輪二十三日由新浦回開乘客滿艙滿廂幾無揷足地板浦楊姓聞知當向該輪賬房詰責始知船爲新浦葛錦城添錢包去於是喝令莊丁多人持械前往碼頭（板浦碼頭）扣留葛姓亦復聲言不讓雙方相持正在彼此洶洶之際幸有兩家親友出爲調解幾經磋商葛姓始允讓出四個艙位顧楊姓方面則以釁端旣開勢難同坐結果僅由楊之友人與葛同乘該輪返壩（西壩）據個中人言揚葛兩家此番所以如此競爭激烈者殆含有選舉臭味云 
　　天花與時疫流行淮隂自入春後天氣不一每一日中寒暑表至有二三十度之差異以故居民人口極不平安天花喉痧等症所在多有據最近醫生調查平均每日就治者都數十人云 
[嘉興]  
　　運動選舉開始自衆院初選延期一般希冀當選者均抱冷靜態度現聞初選已决定四月十一日舉行其有選舉熱者已着手運動並有多人籌集欵項結合團體預備遣人收買票證雇人投票惟公民方面則已有計某等組織監察團以防舞弊矣 
[海寗]  
　　城西盜案已破海寗城西離城四里二都七莊金湧泉家於本月十四日夜間被盜刦去衣飾值洋二千餘元並擊傷事主一案曾記本報兹悉此案發生後惲知事以城廂附廓出此刦案殊屬駭異特嚴飭警探勒限跴緝在案現於前日在石門嘉興拿獲盜犯陳明高倪金玉二名經惲知事嚴訊據供所刦衣飾化錢用盡同黨共有十二人已分途逃散云云除將該犯二名釘鐐收押外已飭嚴緝逸犯併案訊辦 
[安慶]  
　　魚池案之公憤皖屬夥縣僻處山中交通不便幸該地人民素好出外經商風氣得以稍稍開通該縣知事張和賓不知整理民事凡署中自文牘以下類多有阿芙蓉癖近有何姓因欲攘公共水利充彼魚池曾經石前知事判决頗稱公允乃該知事蒞任後竟受何某運動判歸何某私有現各方對此大動公憤正在提起上訴矣 
[漢口]  
　　大阪視察團抵漢大陸報二十九日漢口電云大阪視察團今日行抵漢口調查武漢工商業情形團員中有日本國會之大阪議員大阪巿政局秘書商務員及大阪朝鮮滿洲商業公司之總董與其他大阪重要團體之代表等人 
雜評一 
[圓滑主義（默）]  
　　武人用强權主義文吏用圓滑主義此相傳之衣鉢如是也然武人之中尚有時舍强權而用圓滑者而文吏則斷無不圓滑不過圓滑之程度略有不同耳 
　　即以選舉一事論於未選舉之前一再嚴切誥誡以禁無弊三令五申以重調查所以示人民認眞辦理也迨選舉之後紛紛控訴則又多方敷衍解釋不令認眞辦理使覆選得以如期趕竣對於中央可博得成績優良之嘉奬也此即文吏之圓滑手段也然而選政由此敗壞所産生者仍是一般非驢非馬之議員造成此黑幕重重之立法界則圓滑主義之誤國誤民不可勝計矣是故圓滑主義者非僅不負責之謂也實敗壞一切政治之總因喪失官吏人格之原素而今日之文吏尚沾沾焉以圓滑自喜視爲做官之不二法門悲哉 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[銀行存數與進出銀洋之昨聞]  
　　昨日各銀行進出之銀洋各有數十萬入外國銀行團者共存銀四千三百四十二萬兩洋三千四百八十九萬元所存大條銀一百四十七條已爲大德昌購去當即裝往香港去矣昨日麥加利銀行進倉銀五十萬兩又洋十萬元又住友銀行出倉銀五萬兩又進倉洋二萬元匯豐銀行進倉銀十萬兩又出倉洋十五萬元正金銀行進倉洋六萬元各錢莊解銀行欵計銀四十萬兩又洋五萬元交通銀行出倉銀二十萬兩又進倉洋二十萬元中國銀行出倉銀三萬兩又進倉洋二十萬元 
[昨日滬寗車由錫運來之絲繭]  
　　昨日（三十日）滬寗路車由無錫裝來乾豐跳舞牌頭號絲十一擔裕昌愼頂號絲六擔振藝頭號絲八擔鎭綸頭號絲七擔運繭處裝來乾繭二千五百包 
[最近出口之華絲]  
　　近來絲巿漸臻活動洋莊辦貨甚多已迭誌前報兹悉本月二十五日有公司船開放裝出華絲頗多運往法國者亦不少於斯足見里昻巿面亦已漸好是日裝出之華絲如下（以包爲單位） 
　　　　　　　　黃白絲　野繭絲　　　　　合計 
英國波脫賽達　　　　五　　　　　　　　　　五 
密倫　　　　　　　　　　　一○　　　　　一○ 
徐州開　　　　　　　　　　一○　　　　　一○ 
聖哲門　　　　　　二○　　　　　　　　　二○ 
愛維貢　　　　　　一○　　　　　　　　　一○ 
馬賽　　　　　　　六五　　　　　　　　　六五 
里昻　　　　　　一四五　　二○　　　　一六五 
合計　　　　　　二四五　　四○　　　　二八五 
　　尚有運往馬賽亂絲十一包云 
[中日絲業之競爭]  
　　美國絲繭博覽會業已閉會中國赴賽代表已有回滬者據謂此次博覽會之結果得以使中國覺悟其絲業之衰落已遠不逮日本矣據統計所得數年以來日絲之運往美國者已遠超中國兹列一千九百十二年及一千九百二十年之數額如下 
年　　　份　國名　　數額（磅）　　　　　值價（美元） 
一九一二年　中國五五一○六○七一三五三六七一四日本一四四二五三五三五七一九二四二○ 
一九二○年　中國一○七九九五九一八一七二七四九二日本三三三六○五六○三二八○五六九五六 
[糖北雜貨之最近巿况]  
　　東西車糖前因匯水驟漲致巿價日高兹者匯水漸定銷路呆滯故上擋中擋均見跌小四温半現開價十三兩三錢四二半開十三兩一錢四温開十二兩九錢至十二兩九錢五三温半十二兩七錢五分至十二兩七錢太古之黃色塊冰開十八兩每行家派五包建冰亦跌祥美開十一兩七錢泰源開十一兩五錢統手開十一兩提莊青開六兩八錢黃崗青開六兩七錢隆江青開六兩五錢以上青糖約共開一千包新枝赤高貨不多中擋貨已見小北貨洋花生菓肉等有跌而復升之勢川占米心因漢口存貨有運甲脫銷之說故巿價又跌十餘兩川占現開一百四十兩米心一百四十五兩 
[近一週中之洋布巿面]  
　　上星期因西國節期各洋行星期五六一日俱封關故洋布市面較爲冷淡足資報告者亦極少其有成交者價格仍是疲軟恐非迨内地各埠需要大旺之後不能望其好也本週之中自内地各埠訂貨詢價者仍甚寥寥長江諸埠及川帮毫無音信川帮目前辦紗甚旺而洋布交易仍未見動實屬意外之事北方諸帮之購買者亦甚稀少云 
[航業消息零拾]  
　　昨日本埠中國銀行由宜昌中國銀行裝來現洋二十萬元又交通銀行由無錫交通銀行裝來現洋四萬元上海錦榮銀號則由太古之新寗輪船裝赴香港經綸莊有現洋四萬五千元 
　　美國太平洋郵船公司之第一新輪金邦號定四月十一日抵上海其第二新輪帝邦號美國總公司現已派定五月一號在金山之三藩巿出發至六月五日可抵上海惟該輪來滬後原航中美間之哥倫比亞愛瓜多委内瑞拉三輪其航路與行期均有變更或調駛云 
　　行駛太平洋之美國商輪今因中國方面之出口貨大缺各公司議將實行减少船舶以維持航業之現狀即以三月份由美進口之商輪而言已不若前數月之多矣 
[加貼印花稅另籌對付方法]  
　　政府令飭加貼印花稅事滬上商界羣起反對曾經各路商界聯合會等數十團體假上海縣商會開聯席大會議均一致要求電請財部及印花稅處迅予取消前令嗣由上海印花稅駐滬郭坐辦因稅證銷數不能暢旺特商之南北商會請爲轉勸各業商分别推行購貼乃由縣商會提議歸各業擔任認銷若干當經上海縣沈知事與郭坐辦會詳財政廳長印花稅處處長申述以上各節情形並陳明三種理由略謂據商界陳述近值營業凋敝之秋捐稅重疊實已力有不逮請予取銷加貼或暫緩實行或减輕稅證加貼數目以便雙方兼顧云云去後當奉部令以事關通案滬上未便獨異所請各節勢難通融仰即遵照前令會同商會設法勸導等因現商界聞悉前情已另行籌議對付方法務須達到目的而後已云 
[商界宜組織省議員之提議]  
　　上海總商會曁縣商會昨日同接沭陽縣商會來函標題爲各縣商界急宜組織省議員以保護商業之權利意見書其文如下今試問省議會臚列各議案有關係商家之事業乎曰多有也且試問省議員議决各議案有保護商人之權利乎曰無有也夫自家權利須自家保護之若倚賴他人未有不見其失敗者如是則吾江蘇六十縣商界組織省議員之權利不可稍有放棄也夫現在之省議員或係迂闊書生不諳商理其置議也多與商事相逕庭或係驕縱豪富不體商艱其立論也如秦人視越人肥瘠不關痛癢甚則狡黠之輩不講公理惟利是圖議案决定動輒貽害商人致釀成莫大之衝突推原其故蓋省議會少商界之議員致商事無美善之結果優勝劣敗夫復何言長此以終商界前途更不堪設想矣今省議會將復選舉凡我商界同袍務急組織省議員保我固有之權利一縣商家能組織一人則全省得六十人兩縣能合組一人則全省亦得三十人遇有商事議案彼討此論底於完全何至爲他人左右也兹甚望我六十縣商界同袍急起直追商業將來庶有豸乎 
[商界聯合會通告納稅華人]  
　　山東路愛多亞路湖北九江路三商界聯合會昨因納稅華人會定四月四日在議事廳舉行大會誠恐納稅人未能週知爰印發通告數千張分送各該路商號請爲注意通告云逕啓者上海公共租界納稅華人會訂於陽曆四月四日假南京路工部局議事廳開大會解决工部局要求取消納稅華人會第六條章程問題凡有以下資格者可於開會時出席討論（一）所執産業地價在五百兩以上者（二）每年付房地捐在十兩以上者（三）每年付房租在五百兩以上者如有以上資格者可先期報告本路商界聯合會以便領取入場劵凡我本路市民幸勿放棄華人要求之市民權也爲此通告尚希公鑒本路商界聯合會謹啓報名處打狗橋金隆街美倫里九號 
[松江運米船户作弊之取締]  
　　滬南豆市街上海米行公會據同業各行報告近來松江各航船儎米來滬船户往往將發票隱匿擅自售與他行爲此邀集同業於昨日下午在公會開會由會長朱子香報告前情請衆商議當經到會同業議定函致松江米行公所取締當即擬就函稿如下敬啓者敝會據滬南各米行報告松地米行委令航船儎米來申開明發票指囑上海米行代銷詎該航船户專徇情面往往隱匿發票以所託甲行代銷之米私向乙行接洽或由其分配數行銷售似此行爲對於營業之利權實屬有意侵壞設或異日發生意外之虧折誰負其咎報請取銷前來據經敝會派員切實調查運米來滬之松航皆蹈此惡習視爲常例若不嚴加取締殊於營業前途頗欠適當現經滬行開會公同議决松航來米務須檢視發票方可憑票提貨不得任其移花接木弊竇叢滋若再有前項詭譎之行爲則滬行一致主張拒却航運之貨聽其原貨裝回概勿負責兹特據情函請貴公所察核迅予轉咨在松各米行如遇交航船運米來申無論貨之多寡均須一律開票註明米石若干指託何行牌號始能照提庶免尊處各行將來受其損失並請據情警誡各航户一體遵照是爲至要並希見復無任企禱 
[麥加利銀行給發利息之電訊]  
　　本埠麥加利銀行接倫敦總行來電稱董事會擬發給去年下半載股息一分四釐另給每股（股本英金五鎊）六先令三便士之紅利提英金十萬鎊加入公積金提三萬五千鎊加入職員恩俸金又房屋折舊十萬鎊過入今年賬内二十萬九千六百鎊云 
[美公使定期赴杭]  
　　駐京美國公使克蘭氏由京南下來滬已誌前報兹悉克氏訂於本星期六晨乘滬杭路花車赴杭遊覽云 
[萬國拒土會開會紀]  
　　本埠萬國拒土總會本年第三屆集議已於前日（星期二）下午五句半鐘在九江路二十六號中國紅十字會總辦事處舉行列席與議中西各董事爲梅益盛唐露園俞安樂苑禮文杜明德林炎夫費吳生許建屏等會長湯節之因事未到公推唐露園主席總幹事俞安樂宣讀前期會議英文紀錄無異議通過次由梅益盛報告爲本埠各租界内各小洋雜貨店與一般舊貨攤上皆陳列各種烟具堂皇出售殊足引起人民吸食鴉片之念亟應嚴加取締業經函知四馬路老捕房得其充分答覆允予澈查以維烟禁兹又接得工部局第二次答覆其函於本月十四日付郵函稱該局已飭探捕等傳諭上項營業各户限兩星期之後不容再將此項烟具陳設售賣致于咎戾云云次俞安樂報告曾於本月一日偕林炎夫往訪德和洋行鮑禮雷君（譯音）因該行經理法界之房屋其住户多有營業鴉片而私設烟間者懇予援助據云向只注重房客有無娼寮及酒館蓋深夜易生滋擾至於售烟吸烟者則行動秘密故初未加注意今後自當併此而驅逐之云云次林炎夫報告曾於月之十八號會同總幹事俞安樂往謁盧家灣法總捕房總巡費和理君（譯音）及副總巡石維安君（譯音）討論法界烟案問題約一時許月之五號又會晤法總領事韋禮登君（譯音）均得圓滿答覆允許嗣後自當從嚴辦理邇來厲行捕捉各報所登如寶裕里中和美最氏鄭家木橋中外藥房同春公以上四户各罰洋五十元天錫里和記罰洋一百五十元等情聞其餘各私户因法捕房之嚴厲已各紛紛閉歇或遷往他方私售云次俞安樂報告曾於月於二十四日進謁海關稅務司及水上總巡戈而廷君（譯音）請其嚴查鴉片之進口以絶其來源均蒙允予援手多派水警以期肅清烟毒報告畢梅益盛動議委林炎夫致函法總領事及捕房副總巡請其報告烟禁近狀杜明德附議通過次梅益盛動議上次本會通過應致函工部局凡在租界製售戒烟丸藥必須呈請工部局化驗非有無毒安全之證書不能發售此事請梅華餘與林炎夫會同辦理許建屏附議通過次許建屏討論個人吸烟問題請本會注意妥設辦法次苑禮文報告英屬印度等處所種鴉片與嗎啡皆由美由日而運入我國且爲數至巨應請本會設法對付次唐露園提議下月常會應請總幹事提前一星期通告開會以便籌備五月問大開年會事宜無異議通過議畢散會已七點餘鐘矣 
[院電裁兵之軍署復電]  
　　松滬何護軍使前奉國務院通電酌裁兵額二成並將能否裁汰情形具報等因何使奉令後召集所部會議並酌核情形電復政府大致以松滬一帶幅員遼闊連年所轄軍隊有减無增旣未多招滿額之軍隊委有減無可減之情形除將駐防各處軍官佐兵夫目人等名額詳細造報察核外惟事關國家减政大計嗣後對於裁汰老弱退伍之兵暫不補充以副中央整飭戎行之至意云 
[議開公民大會之打銷]  
　　日前有某某團體倡議擬假西門公共體育塲開公民大會對於復辟選舉加稅諸問題有所表示已誌前報兹悉此議發表後響應者不多此議遂無形打消矣 
[俄人自戕續誌]  
　　寓居虹口東西華德路二千零九十八號門牌華屋内之俄國人司篤本力於二十七號上午用手槍自戕彈中腦部延至二十八號因傷身死由捕將屍舁入斐倫路騐屍所報請公共公廨中西官蒞騐嗣由駐滬俄員格羅斯氏磋商免騐已將該屍體舁至外國墳山埋葬昨晨由駐滬領袖總領事特派員麥拉夫君蒞廨會同李襄讞升座第三公堂訊問情形先由駐廨捕頭惠勒投訴俄人司篤本力用槍自戕身死後由捕將屍舁入騐尸所報請檢騐今日見西報所載其屍未騐當用電話詢問衛生局據稱由俄員簽立字據已將屍埋葬此事實不合法律應請堂上主持掘死檢騐或將其屍焚燬等語繼由匯山捕房西探目柏生供稱捕房得報後即往調查見死者尚在房内行走惟地板與床上均有血跡檯上有六響手槍一支地上彈壳四枚察視死者右太陽穴擊入槍彈遂將其車送公濟醫院醫治據醫生云槍珠四粒均在腦部旋用手術剖取詎醫治無效延至次日殞命當在死者房内檢得死者所書致其父母之信函一封言至此即將信呈案請察經中西官得禀磋商之下會同下諭云據捕房禀稱該俄人係用手槍連擊右太陽穴因傷身死有死者生前親筆信函作證業經殮埋訊無别情應免詣騐惟醫院騐單未經呈核展期禮拜五未刻俟醫院騐單到廨再核 
[麥根路暗殺全家案之提訊]  
　　陸榮梅桂摘 
　　寓居滬四麥根路四百零六號門牌之海州人陳萬祿與兄陳萬福全家遭人暗殺當被擊斃萬祿之妻陳張氏兄弟二人亦被擊傷頭面胸前等處並擊去萬福二歲男孩根生手指一案業經捕房先後拿獲與此案有關之俞智明朱正文馬照堂劉洪玉張財堂陸榮桂雷一富（即譚一富）等七人解送公共公廨諭着押候訊究等情屢詳本報昨晨由廨提訊即據捕房代表律師費斯福氏上堂譯述前情以本案係屬仇殺是時由陳萬祿到堂經費君詰據供稱本月二號夜六句餘鐘我已上床安睡其時妻子張氏站於床前忽有陳步蟾來言有人找尋胞兄陳萬福倐見俞智明赶來突出手槍亂擊傷我面部妻子被擊受傷倒地未幾身死我兄住居附近同時亦被人開槍擊傷二歲姪兒根生手指竟遭擊斷三枚事前由朝陽縣原籍兄長寄來一信囑我在滬留心防被仇人暗算細思之與人素無仇隙惟海洲鎭守使署偵探萬祝亭與我交好去年萬在滬緝獲之土匪綽號外國賊者係俞智明等同黨業經海州訊實判處死刑本年正月間萬亦到過我家午膳爲俞等所知恐與伊等不利或者因此挾嫌害我全家亦難逆料現在我之傷勢雖全愈而妻子已遭擊斃且尚有兇手周小毛子未獲要求赶緝在逃兇犯到案與俞智明等一併嚴究云云供畢由馬照堂之代表律師復向詰問前情一過又據陳萬福投訴亦居麥根路與弟萬祿附近是日我弟兄家内同時發生此案我家先由朱正文進門繼見張財堂周小毛子袖出手槍向我開放彈中前胸所抱二歲小孩亦被擊斷手指三枚其時馬照堂劉洪玉等均在門外言至此復經馬照堂所延代表律師向之盤詰一過並據該律師聲稱敝律師甫經被告委任辯護一切手續不及預備應請展期開審而捕房代表亦不反對並稱查得陸榮桂與本案毫無關係應請省釋等語經張襄讞核供商之美約副領事判將陸榮桂開釋俞智明等六人仍帶回捕房候展期再訊 
[山海關路暗殺未成案之昨訊]  
　　馮啓明引渡歸案 
　　寓居公共租界山海關路前海疆總司令李根源氏於去年遭人暗殺未成當經報捕飭緝嗣由其舊部張伯長與陳守石在法租界金利源碼頭瞥見跡涉嫌疑之馮啓明當將馮扭入法捕房解經法公堂訊無正式公文以張陳二人不應擅捕人犯判各押西牢四月准予繳金贖罪旋爲李氏得知以馮係圖謀伊之關係人特延哈華托投公共公廨聲訴前情要求移請法公堂將馮等引渡等情曾誌本報兹悉中西官以此案發生地點係在公共租界應歸會審公堂受理准照律師請求於前日備函飭令新閘捕房捕頭選派中西包探同投法捕房聲明前情要求引渡經捕頭允准遂將馮啓明交給來探帶回於昨將馮押解公廨即據該探等訴明將馮帶回情形並由原告代表律師偕證瞿時白到堂略述案情聲請展期研訊等情經俞襄讞核供商之英包副領事判馮仍帶回捕房候展期開審 
[閘北暗殺案三誌]  
　　閘北新疆路昇平歌舞台經理關子餘被人用手槍擊斃一案兩誌本報兹據該舞台中人云昨日復接有該案兇犯來函說明爲金錫林案有仇起見欲殺者共四人關特其一以作表示其餘三人姑暫留命並自署姓名等語該舞台當即據情報告四區一分署劉延年署員請示又聞當關被害後該台領班陳千千伶人樓水根即行逃避至今未回其他伶人之逃避者尚有數人云 
[逆倫案有提早訊結消息]  
　　張欣生毒斃乃父張駕雲一案地檢廳已接高等廳來文略謂本案旣已驗明訊供應即着手進行預審終結起訴審判廳公開辯論擬辦毋延等因該廳奉文後連日已奉譚檢察長提同在案一干人證開庭研訊以便早日結束 
[旅滬皖人拒絶張軍之又一電]  
　　旅滬皖民公社昨因張文生所部新安武軍移駐皖境特發通電表示拒絶原電如左各報館轉津京寗漢滬杭各埠安徽同鄕諸公曁省内六十縣各團體省議會議員諸公均鑒報載新安武軍移駐全皖責令皖省每年擔負該軍餉項七十萬元閱之不勝惶駭本社特於本日開會議决致電府院陸軍部文曰吾皖原有舊安武軍五旅軍費已達全省收入三分之二皖人正苦兵多餉糜無力擔負按之全國兵額此項軍隊早應裁減乃不惟不裁反將向隸中央節制之新安武軍無故移駐吾皖安全區域並謀恢復八分米釐苛稅以爲該軍餉源查此項苛稅業經豁免公佈在案無論如何斷無恢復理由似此倒行逆施任意宰割直視皖省爲魚肉皖人爲防衛生命計乃不得不誓死力爭務懇總統總理陸軍部長迅令皖督張文生立將移駐皖境之新安武軍一律裁撤其未經移駐者即令阻止并撤消擔任該軍餉源七十萬之議一面令飭皖省長聶憲藩毋得擅自恢復八分米釐苛稅以免民變而紓皖禍是爲幸甚倘政府漠視吾皖民意恝置不理則是政府自棄於皖民非皖民自棄於政府皖民雖懦惟有脫離政府圖謀自决臨電哀號無任迫切等語務祈諸公一致主張電詰政府不達目的抵死不休事機急迫惟速圖之皖民公社叩陷 
[滬北六路商界聯合會開會紀]  
　　滬北六路商界聯合會於昨日下午六時開評幹兩部聯席會議到者十餘人公推杜春蓀主席（一）本會會長及平民公學臨時校長成爕春來函辭職請衆討論結果推定職員杜華陸康申持函當面懇切挽留（二）組織商團事决議致函各界定於四月十日下午二時在本會開聯席會議討論進行方法（三）蒙古問題日形吃緊庫倫等處均已失守决議電請政府主持并函請各團體一致力爭（四）申夢世提議本會因無常駐辦事員應請設法而重會務一致贊同（五）陸文韶提議去冬本會發出本路各商店之勸告書應即派員接洽結果推定申夢世杜椿蓀陸文韶分投勸告加入遂散會 
[正利銀行營業報告]  
　　正利商業儲蓄銀行董事經理近印發第二屆營業報告大致謂本行今屆（庾申年終止）存總額達二百十六萬六千七百有奇較前屆（庚申六月底報告）增高四十餘萬足徵業務之進而益上表列贏餘四萬六千八百五十七元八角九分係就開始營業至本年結算時統計但前結實居强半本届則因折舊等悉數剔除求合乎純益分配之原理故相形未免稍絀綜上所述刊列本行第二屆報告經董事會通過即訂辛酉二月二十五日開股東會公决支配餘利三月初一日起給發云云 
[友華銀行銀市報告]  
　　中美新聞社譯友華銀行三十日報告云昨日倫敦銀價近遠期各漲一先令八便士紐約銀價不動倫敦紐約匯價漲至三九三此間今日定價與昨同市况亦大致相似開市時金鎊價三先令三便士又八分之三金圓六四又四分之三收市時金鎊三先令三便士金圓六四又四分之一倫敦昨日銀價之漲由於印度購入之故但不至繼續購買據紐約通訊美國衆院已提出一案擬廢止辟德曼條例是否通過不可知但假使通過則美政府將不復購本國之銀而美國所産之銀亦將投入市場則銀價必且大跌然此項議案必經長期之討論非一時所能决定惟吾人欲判斷銀巿之前途必須知辟德曼條例之或將廢止耳 
[北市新組之錢莊]  
　　近年以來本埠南北市錢莊日形發達今年新組之錢莊南北巿共有四家近聞又有巨商杜梅生等合股在北市組織中同行牌號惠興資本四萬兩計杜梅生五股董蘭芳三股葉山桃兩股督理黃振經理霍敏賢協理蕭金甫已由茂豐莊劃本不日開始營業云 
[外洋輪船進出口行程紀]  
　　提督公司之卡克斯號此次從美國之波特蘭來滬泊於虹口之浦心裝來進口貨完全爲洋松木及松木板計有一千噸以上刻正在起卸待出清各貨後便即還美大約四月二日開出又有公泰洋行之衛司海格號係由美國之舊金山羅城來滬即日可到定四月三日由申開往香港小吕宋順道便還羅城云又怡和洋行之乾得加號定今日開還美國之波士登及紐約在上海裝去之貨有猪油等項但出口貨則極少又英國郵船南慶號昨日已由日本之門司返申亦定今日赴英法各處在滬裝往之貨有黃荳及雜糧云又有怡泰洋行經理英國皇家郵船公司之卡納逢曉號刻已開往日本現定四月二十一日在申裝貨還歐係經日内瓦倫敦而至荷蘭之落得登爲止又格林公司之格林斐爾號從英國開出後現將至錫蘭方面大約四月二十日可進口來滬該輪係普通汽船並非摩托機輪又有格林茄爾號刻亦在倫敦開出尚有三十天之行程方可到申該輪則係新造摩托機輪之一又有意國郵船公司之匈牙利號郵船自本月四號由上海開出後近接電訊謂該輪將至奥國矣至於前日來滬之的里耶司得號現因上海貨卸清即日便開赴東洋將於四月中旬還奥云 
[國内輪船運貨進出口之調查]  
　　進口貨（寗波）寗紹公司之新寗紹輪船昨由寗波運來之貨有乳腐一百二十六壜竹笋三百五十七件土酒一百　毛竹杉木三百六十件蠶豆五百包草蓆三百十二件棉　紗七十件漿粉五十三包螟蜅七十四件掃帚六十七件棉花八十包桶四百二十七只烟管三十九件紅皮二件雜貨五十五件（長江）招商局之江安輪船昨由長江裝來各貨有小麥二千二百三十九包菉豆一千九百四十一包芝蔴一百八十五包麵粉一千五百包秈米一千包白豆四百二十八包皮蛋二百五十六缸瓜子一百十六包生漆一百五十桶黃蔴一百十件白蔴五十八件土酒八十二壜火酒五十箱紅豆三十包牛皮四十件烟葉三十件綢子二十九件蔴油二十一簍羊皮十件桐油三桶雜貨五十九件（港粤）招商局之公平輪船昨由港粤運來各貨有元荔五百五十四箱赤白糖二千六百十二包甘蔗五千一百四十二件葵扇三千六百八十七件檀香三千七百十二件大米一千一百十六包點錫二千一百塊樹皮六百四十二件烟葉梗一百三十件金子二箱沙籐五百零五件錫渣一百十九箱扇箱五十九件牛皮四十二件烟絲五十件洋葱六十二件雜貨九百五十四件 
 
 

Page 11

 
 
　　出口貨（寗波）寗紹公司之新寗紹輪船昨日裝往寗波之貨有白米二千零七包麵粉一千五百包黃豆小麥五百八十五包點鋼五百四十塊洋布一百八十六箱花衣九百十五包企口板一百九十件蝦油三十壜蚶子二十八件鹹魚三十件雜貨四十九件又轉口貨白米五百零六包藥材一百零六件（牛莊）招商局之公平輪船昨日裝往烟臺之貨有黃豆三千八百四十包麵粉二千五百包洋布九百五十九箱糖七百二十包白米五百二十六包靛青二百十桶洋釘三百九十桶白礬一百四十包花衣三百包企口板五百件桐油一百零五桶牛皮一百零一件銀子四箱藥材一百十七件水菓六十件鐵六百七十八件雜貨一千六百三十七件又轉口貨夏布三百三十一件磁器三百五十四件苧蔴五十二件紙頭一百二十件棕片三十件香茶二十六件裝往牛莊之貨有洋布二千五百二十六件麵粉一千五百包土酒七百四十壜土布二百十六件水菓一百八十六件桐油一百八十桶靛青一百六十桶白米一百包藥材一百十四件花衣一百二十包牛皮六十一件洋紙十件空桶五百只鐵一千三百五十六件雜貨七百零七件又轉口貨土酒六百壜竹骨四百七十六件茶葉三百三十五件紙傘一百五十九件藥材八十五件 
[蘇州河各橋陸續修理]  
　　河南路橋修理已逾旬日現工程漸次完竣不日即可通行四川路橋自今日起阻止交通以便拆造何日新橋完工今尚未定山西路橋自下星期一日即四月四日起亦須開始修理禁止通行以三星期爲度屆時行人車輛皆須繞道而行云 
[籌備在杭舉行運輸會議續誌]  
　　交通部本屆運輸會議及第三次聯運會議指定地點在杭州開議等情已誌本報兹悉交通部已派路政司長鄭洪年爲議長其他各路代表决於四月半後南下在滬齊集然後赴杭日來滬杭甬路所派籌備員已在杭州覔定杭站辦事處及西湖爲會議塲所呈明該管局長候示指定再行着手佈置云 
[推定上海縣屬覆選監察員]  
　　四月一日爲衆議院議員覆選投票之期江蘇第二覆選區在蘇州城内南顯子巷程公祠舉行上海縣初選監督沈知事現推定莫子經沈步瀛郭傳縉陸文麓等四人爲上海縣屬覆選投票所監察員昨已呈請覆選監督程分别委任矣 
[劇盜准解内地訊辦]  
　　劇盜施仲狗綽號皺皮阿四前迭在南通崇明海門等縣糾黨犯刦經各該縣公署飭緝未獲詳請通海鎭守使懸賞購線派弁嚴緝去後詎該犯逃匿滬江嗣又在法租界實裕里一百零二號行刦被捕拘送捕房解送公堂訊供一過引渡内地法庭究辦在案兹悉此案業由通海鎭守使張仁奎飭派營長唐立臣等於前日來滬投地檢廳投呈公文並請求將該犯施仲狗帶回歸案訊懲等因譚檢察長接文後准如所請昨午將該犯由押所提出加上鐐銬備齊公牘當堂點交該營長帶回歸案嚴懲 
[擄人勒贖案辯論終結]  
　　張六順控丁書堂張家林張子元等糾衆將伊妻丁氏擄去勒贖等情前經上海地方檢察廳將一干人證提訊屬實判將該氏交伊夫領回丁張等三人分别押候起訴審判廳審理在案昨日午後該廳堵許推檢兩官特開第五庭研訊原告張六順投案伸訴被丁等將妻擄去勒索洋八十元民即來案告發蒙派警前往將妻丁氏救出現求究懲質之丁書堂等互相推諉許檢察官當庭起而陳述略謂丁書堂張家林張子元等私擅逮捕及詐欺取財罪均已成立應請按律訊懲並由張子元所邀之律師出庭爲之辯護一切問官會商之下遂諭辯論終結判丁書堂張家林張子元等三人分别還押聽候宣判張六順退去候示 
[青年會今晚大宴會]  
　　四川路青年會定於今日（三十一）下午六時半假座西藏路一品香西餐館大廳開二十一週紀念徵求大會慶功褒榮宴并舉行贈奬禮先期柬邀軍政商學報界以及本届徵求得四十五分以上之各隊隊員一體與宴其秩序中有名人演說及唱歌權呼等聞此次得分最多者爲安慶隊瞿鴻章君由先施公司助贈十八開金手表一事 
[青夜義務學校籌募常年經費]  
　　青夜國民義務學校（前青年會夜校學生會國民義務學校）創辦以來於兹三載近以基金無着經濟艱難該校敎職員孫道勝陶笑舫姜維良余鵬卞毓英等皆以已成之基不忍毁棄乃組織徵求隊籌募常年經費額定一千元澄衷中學校曹慕管任徵求隊總隊長廣肇公所董事霍守華寗波同鄕會學務董事任矜蘋皆任爲參謀長霍守華除擔任徵求外並自助該校常年捐一百五十元以資提倡 
[巿民醫院演劇籌欵]  
　　巿民施診醫院因籌集經費定於四月二號即隂暦二月二十四日假座丹桂第一臺演劇每劵售洋一元得資悉充該院公用塲中並不另募捐欵戱目業已排定其中精彩爲王靈珠之南天門高秋　之天女散花朱桂芳之取金陵云 
[旅滬汀州學生會定期開會]  
　　旅滬閩汀學生會成立已將兩載會務頗爲發達兹定於四月三日（星期日）上午十時假民國路上海皮絲公會開會改選職員及討論此後進行事宜 
[閘北災民工藝所近狀]  
　　閘北收養北省災民工藝所業經總理陳炳謙將年力富强之男災民發往滬北工巡捐局實行工作由該局派令工頭率同前往裴家橋開濬長軍港該港計長四五里闊五十尺南通潭子灣北通公園横江將來開深後船隻可毋須繞道虹口裏虹橋可由蘇州河直達江灣所有女災民則在所糊匣至各災民之幼孩共計七十餘名業由陳總理延聘敎員俞元爵及聶某二君在所敎讀已於昨日開學陳總理亦於是日至所親行開學禮云 
[施醫院定期出診]  
　　虹口梧州路聯益善會附設之施醫院開診以來求治者踵至該會主任因慨乎貧病者雖皆到院診治間有因相距太遥往返不便或病重呻吟行動不能未免向隅大足可憫故特備包車二部商之各醫士凡有此等貧病者皆可出診赴門診治不取診金車費以謀普濟各醫士莫不贊成准於夏曆三月二十三日起實行出診云 
[聯鯨艦駛厦換防]  
　　駐防夏門之通濟軍艦因久未修理機件損壞由該艦長呈奉海軍總司令核准興修惟因無軍艦調替故未修理現經代理海軍總司令何品璋查得有浙江洋面調回之聯鯨軍艦椗泊浦江未經派防是以特令聯鯨軍艦即速開往厦門將通濟艦調替到滬以便修理聯鯨艦長李孟斌奉令後已於前日裝足糧食烟煤開行到厦矣 
[證劵物品交易所三月期交割記]  
　　上海證劵物品交易所於前昨兩日停巿辦理三月期交割兹將各種交割件數及價格分誌如下（一）本所股一萬八千五百五十股每股扯價七十九元（一）漢冶萍股六百九十股每股扯價二十五元（一）華商電氣普通股一百九十股每股扯價十八元（一）華商電氣優先股五十股每股扯價二十一元（一）麵粉交易所老股一百二十股每股扯價二百十一元（一）元年六釐公債一百三十萬五千元每百元扯價二十一元（一）九年金融公債三千元每百元扯價七十一元（一）棉紗十六支雲鶴牌八百包每包扯價一百三十四兩（一）通州花九千三百擔每擔扯價二十三兩（一）旗昌荳油五十簍每簍扯價二十九兩九錢今日照常開巿 
[汽車撞傷男孩]  
　　寗波人十一歲男童王根福昨晚九時許在虹口莊源大影戲園門前被三千八百六十六號汽車撞倒胸腹等處受傷甚重當由虹口捕房四百八十一號華捕前來阻止汽車開行押令汽車夫扶受傷男童往同仁醫院醫治一面帶該汽車夫投捕房請究聞王根福所傷甚爲危險云 
[相驗路斃兩則]  
　　在南巿外鹹瓜街太平弄口倒斃之無名男子因無尸屬即由地甲報請地方檢察廳請騐在案兹悉昨日午後四時譚廳長委許檢察官偕深檢騐員蒞塲騐得死者年約四十左右身穿藍布夾袍内襯棉襖下穿元布棉褲委係因病身死着該地甲報堂收殮厝壇候尸屬認領 
　　昨有一年約三十餘歲形似小販之某甲行經南巿十六舖裏關橋塊忽爾倒地身死由崗警查見回報第一區中警察署飭十六舖地甲查得死者滬上並無屬人即報地方檢察廳由譚檢察長許檢察官偕沈檢騐員於下午四時蒞塲相騐據該地甲投禀前情當由檢騐員騐得死者生前委係患病一時氣閉致斃當即塡格尸飭地甲報堂棺殮厝壇召認尸身服式附後元色布棉袍藍布夾襖元色布鞋藍絲襪頭戴洋式呢帽所有身藏之小洋八角銅元二十餘枚當票三紙等均帶回儲庫 
[老尼客死車站]  
　　昨晨八句餘鐘有身穿灰布僧衣年近古稀之帶髮女尼偕同伴四五人至滬寗車站購常州奔牛三等車票正擬上車時忽然打坐於月臺上同伴瞥見問詢詎已身死有人詢諸該尼同伴據云該尼今年六十三歲此次由普陀山進香而回擬往常州太平寺現擬將該尼肉身募化裝金云云一時迷信者即巿香燭叩禱并有慨贈銀洋者後由同伴將該尼身放入花缸山路警押送至車站暫爲安放一說仍裝回常州云 
[婦人自盡請驗]  
　　寶山縣吉一圖地保陶祥生昨午投上海地檢廳禀稱閘北王家宅海家橋五百九十號門牌有通州人爲酒店業之姜子堂昨晚與其妻李氏因細故口角起釁以致該氏氣忿背人吞服赤燐自盡身死爲此來案禀請相騐譚廳長據禀後定於次日（三十一號）委派孫檢騐官沈檢騐員等往騐 
[泥水匠藝徒跌傷甚重]  
　　外白渡橋塊德羅洋行建築場昨日下午五時半有泥水匠學徒十五歲浦東人沈金福在四層樓工作偶一不愼失足墜下身受重傷不省人事當由作頭徐順興舁送同仁醫院醫治當晚即由西醫用手術療治聞所傷過重恐不能活云 
[魚販虧欠貨欵之涉訟]  
　　同順昌魚行前投法公堂控魚販葉子發葉竹香兩人向行中陸續購去貨物結欠洋一千四百十九元向索不付人亦不面請求提案訊追現經中西官核准飭提去後祗將葉子發提到葉竹香避匿無蹤故未提案昨將葉子發解送法公堂請究先由原告禀明虧欠情形詰之葉子發供此欵實由民人與葉竹香兩人所欠係屬虧本所致今葉竹香匿居洞庭山地方等語中西讞員判葉子發着交一千兩人銀並保出外聽候函致吳縣官廳傳葉竹香到案訊問明白再行核辦 
[指控扯破賬簿舞弊之提審]  
　　萃昌泰福記火油肥皂店經理顧明德司賬陳伯言被該店總經理范良卿在公共公廨刑事科狀訴串通舞弊扯破賬簿侵吞賬欵一案前經公廨將兩被告提案判各交一千元人洋並保候訊已誌本報兹悉顧陳二人均無人擔保以故在押滙司捕房昨晨張襄讞會同英赫副領事升座提審即由原告代表律師向范良卿詰據供稱隂曆正月十三被告抄就紅賬十四請各股東至鴻運樓春宴交閱紅賬各股東見虧本達六千金之多遂議决查賬迨一經查閱豈知各緊要賬簿如滾存等類均被扯去數頁賬中如所付泰康莊一千二百七十五元及天然號往來等户均有舞弊等語旋由被告律師向范駁詰一過問官及命證人陳靄庭退去兩被告還押候下禮拜三續審 
[指控仿造冒牌香烟之傳訊]  
　　虹口文監師路一千三百六十四號門牌某店主童兆璋被啓明香烟公司代表李信孚在公共公廨刑事科狀訴私至比利興廠仿造伊代表之公司所出各種香烟冒牌等情由廨准飭滙司捕房派探陸連奎與西探約别生於昨將被告傳案請究首由原告律師陳述案情並稱原告因被仿造受損已逾萬金云云次由被告代表律師起稱今天奉傳到案者係童兆璋之代表童須於兩禮拜内方可親自投案云云中西官判被告交二百五十元元並保展期十四天再訊 
[承認出票限還貨欵]  
　　王連生前投法公堂控同豐號之羅阿毛虧欠　欵洋三百二十五元不還請求訊追飭傳去後被告抗不到案判罰洋十元限七天内到案昨又傳訊羅阿毛供稱民人實名盧仁珍此欵係王順昌所欠與民人無涉詰其票據是否係爾店所出廬答票據實係同豐所出中西官會判以被告旣經承認出票應着交三百五十元人銀並保限十四天内繳清堂費亦歸被告負擔 
[昨日公共公廨訊案紀]  
　　昨晨公共公廨民四庭由關讞員會同美丁副領事訊理華洋民事訟案十宗挨次錄下（一）美商科發藥房訴吳敬仲用空賬洋案自判决後被告無力償還押至前星期三以舊病將發請求開釋諭着被告證明病狀再核兹據被告律師到堂聲稱被告病狀　由醫生報告至被告應還之欵原告亦允其立據分期償還今請求開釋原告並不反對云云「結果」准被告開釋出外照兩造律師所擬辦法分期償還（二）美商開乾洋行訴徐金星將變壞猪油混售請追損失案徐延律師到堂以在押已久請求减輕交保「結果」准被告交八千元尋常舖保出外候訊（三）江芝山訴曹全寶抵地不贖案前判被告償還押欵洋一千二百元兹據被告到案請展緩兩禮拜償還「結果」限被告於兩禮拜内將判决之欵歸償逾期將地皮變賣備抵（四）王翼雲訴符廣心不還欠銀三千餘兩案前經判决被告償還無欵押追兹符延律師到堂聲請開釋原告代表朱斯芾律師大爲反對要求准於調查被告財産「結果」改期兩禮拜由原告律師調查被告有無財産再核（五）寡婦翁羅氏延甘維露律師請求給諭執管其故夫翁金奎之遺産案「結果」應派公堂查賬員爲本案遺産管理人所有遺産如何分配着該管理人擬具報告呈候核奪（六）瑞隆牛肉莊主德國人弼德爾因欠債難償經公堂核准破産案由理賬員上堂將變賣該牛肉莊貨物生財得欵分償中俄兩國債權人之情形報告一過而俄人夫脫拉臨訊不到「結果」夫脫拉臨訊不到所請不准餘均照理賬員報告書分配辦理（七）僧人妙昌訴同敎寶蓮紫涵地産糾葛案前次飭傳之證人不到「結果」候再傳奚良記店主奚柏年到案質證（八）徐掌生訴徐銀寶地界糾葛案前次判令二十五圖地保馬張坤將界石移揷原處兹據原告律師到堂聲稱該地保迄未遵諭將界石移揷原處而馬則稱實已遵判辦理「結果」應由原告律師擬具辯論書呈候核奪（九）姚新卿訴其子星垣不供贍養並私賣地皮案前判被告出外與乃父同居盡心孝養兹據原告律師到堂聲明其子並未遵諭履行且確已將地皮賣去應請提究云云「結果」候再飭被告到案着存洋五百元保出於下禮拜三訊核（十）合愼紙號經垤湯志甫請求破産案「結果」請求人臨訊不到註銷 
　　又午後民四庭由李襄讞會同美約副領事訊理（一）徐炳丞與胡蘭生胡毓昌因婚姻問題訴訟案緣徐有女配與蘭生之子毓昌爲室嫁逾年餘徐女歸禀其父謂所天下體患有暗疾故徐遂據以起訴要求准其女與毓昌離婚外並追損失與嫁時費用由公廨准飭傳被告到案交一萬兩保候訊兹胡蘭生之律師到堂要求減輕保數而兩造律師亦同意請求改期「結果」胡蘭生减交一千元保准兩造律師請求改期訊理（二）虹口蓬路余茂昌棟記玻璃五金號主婦余應氏請求破産案據該氏稱該店由其夫春桂以五千元資本開設迄已二十六七年夫死亦有十七年均由伊主持去年因受先令暴落之影響故不能支持店中生存貨物及人欠之欵共計值六千三百元而欠人者已有兩萬金以是聲請破産云云「結果」着聲請人將該號請求破産情形登報兩禮拜如無人反對再行禀候公堂核奪（三）泰昌米行請求理賬案據該行代表律師稱該行於去年九月間被雇夥資去賬洋一萬三千元因無力營業擬即閉歇請爲理賬云云「結果」着聲請人登報兩禮拜如各股東及債權人無一反對再行派員清理賬簿存案（四）葉成和請求給諭執管遺産案「結果」旣據登報逾限無人反對應即給諭執管遺産（五）徐招生訴徐火生産業糾葛案由原告代表甘維露律師聲稱原告係華商用人本案請改爲義領陪審「結果」改期訊理（六）潘賓門訴張星鶴婁立甫不還欠欵案「結果」兩被告均着自行具結出外設法料理 
[貨棧鉅竊案近訊]  
　　滬寗鐵路麥根路棧房前曾失少貨物經該路車務總管查悉失貨二百八十餘包係由船户徐杏生（即徐阿發）收受故特由路局移請地方檢察廳收押業由檢察官提訊徐杏生供認窩贓不諱並傳提麥根路貨棧太利（即管棧者）全體十三人到廳質訊由徐杏生指出陳燮臣等七人有共同行竊情事經復由路局移送太利四人共十一人疊經檢察廳嚴訊堅不承認一面托人代請律師爲此案之辯護拖延至今迄無結果現聞檢察廳定四月二日（本星期六）再提全案人證開審並聞路局方面對於此案逐日派有代表到庭預備質訊云 
[行兇人押候續審]  
　　特别華探目張芝卿之夥周步雲嘗於一月二十五號投楊樹浦捕房報告被流氓嚴金生（綽號小蔴雀）糾黨持械在引翔港鎭戳傷等情當時經該捕房據情禀請公共公廨出票飭提在案前日閔行路捕房副捕頭鄧行經西華德路與嚴相值立即拘押昨解公廨請究被告延律師到堂聲稱被告前因犯案逐出租界嗣即悔過故曾延甘維露律師禀准公堂將逐出字樣取消其時因甘維露律師並未將交保一層知照被告故尚未覓保本案應請展期云云旋據原告周步雲訴稱彼時因平凉路發現被人謀斃男尸一具故張探目派我往彼查察我至引翔港南園茶樓啜茗時被告乃糾合多人各執刀斧將我亂戳受傷痛極倒地暈去後由路人將我送至楊樹浦捕房報告是實云云中西官訊至此判被告收押展期七天續審 
[攔獲攫取金環匪徒]  
　　紹興人沈紀江在虹口吳淞路攫取梁德仁家十歲女孩阿媛所戴金環一只飛奔逃逸經女大聲喊呌由探吳如熊與一千一百九十二號華捕聞警到來將沈攔獲拘入捕房禀明捕頭押候解究 
[男女拐匪各押半年]  
　　前日午後有一口操蘇音之丹陽女子王小三仔與江北婦人朱張氏及氏婿李雙喜並在逃之徐梁二人在老閘橋南塊吵閙不已被老閘捕房包探顧阿根查見詢悉女父名王善坤在蘇州西門外横塘鎭協泰灰窰内做工女在蘇州帮傭被在逃之徐梁二人與氏等串拐來滬希圖價賣未成遂將女與朱張氏及李一併帶入捕房稟明捕頭奉飭分别拘留昨晨解送公共公廨經中西官訊明判張氏與李分别各押半年王女暫留濟良所候其父母來案再核 
[軍隊今日發餉]  
　　駐松滬間之陸軍第四十兩師三月份之軍餉業經匯滬聞各團營已奉上官命令准於今日開放云 
[粤婦密售烟膏之嚴究]  
　　潮州婦人張王氏在虹口武昌路四百四十八號門牌屋内私將紅土料子煮成鴉片烟膏裝入洋鐵小盒秘密出售昨有同鄕人唐文江購得烟膏四盒行經百老匯路被六十六號特别西捕與四百八十一號華捕查見拘入捕房經捕頭詰悉前情立飭包探劉永茂協同西探目康仇往查屬實抄出烟膏兩缸數小盒以及烟燈烟槍銀洋器具連同張王氏帶回捕房分别收押候解公堂訊懲 
[兩賭案之科罰]  
　　徐錦標在虹口天潼路一百九十七號屋内糾衆聚賭又王阿慶亦在東栅街八號屋内糾衆聚賭前日均被該管捕房破獲計拿男婦賭徒王老大唐二張啓兆董阿毛徐阿來潘阿三顧阿如張貴生王老二吳炳炎張大寶陳金昌趙洪勲陳才光王小二何竹生孫阿三張阿根沈大毛張王氏王于氏王陳氏傅張氏姜談氏王陳氏陳何氏陸卓氏陳林氏徐朱氏黃李氏葉王氏蔡嚴氏譚阮氏陳王氏陳李氏等速同頭家及賭具帶回捕房昨解公共公廨中西官質訊之下判徐罰洋三十元王罰洋二十元餘人到案者每名罰洋三元從捕房保出臨訊不到者着將保洋與罰欵一併充公賭具銷燬 
[拘獲男女賭徒]  
　　住居梧州路五百三十三號門牌之甬婦張林氏容留賭徒王金華張長榮王仁和周友如張友章陸長生陳樂西吳才順陳定文周元記張順來陳泮王阿仁董小鳳朱興元劉阿才陳阿金金阿富林廷生姜銀龍王德生李寶興奚妙珍江忠孝周順堂周杜氏奚陸氏金招弟陸林氏等男女二十九人在家聚賭抽頭被該營哈爾濱捕房頭戤畢生訪悉於昨午後率同中西探捕馳往該處將以上各人連同賭具帶入捕房略詰口供飭各存洋作保出外自投公堂候質 
[獲究擲包匪徒]  
　　閘北新民路開新康南貨店之鎭江老嫗朱戴氏前日被匪徒用丢包術騙去金環一只由該嫗鳴警追獲陳德富一名解經四區顔署長研訊之下據供原告之金環係其同黨董長林騙去云云奉判轉解司法科押候訊辦 
[廠主與巡丁爭執]  
　　祥大織布廠夥某甲昨晨購得洋紗十包經過旱橋地方被紗捐局巡丁陳德榮查見因無捐票遂將洋紗扣留三包正欲携回捐局報告即被祥大廠主王朝綸到來指陳搶紗扭至四區告發並呈騐紗捐局所出之捐票票上註明八點十分鐘捐發字樣該巡丁稱查獲時正交八句鐘王呈案之捐票係出事後補捐云云奉諭暫押候傳到該布廠夥再行質訊核辦 
[搗毁茶館器具被控]  
　　常州人潘玉林與甬人王阿文徐阿和祝崔巧王長生等在海寗路一千零十二號門牌茶館内互相鬭毆致將該茶館之茶壺茶杯桌椅搗毁殆盡被該茶館經理王洪生鳴由八百五十一號八百九十二號一千二百四十九號等華捕到來將潘等五人一併拘入捕房禀明捕頭押候解究 
[誌謝]  
　　昨承巿民醫院惠贈第一台觀劇劵兩紙謝謝 
雜評二 
[女賭（訥）]  
　　人不可無職業無職業則將蕩逸而爲非女賭之多即可見女子無職業者之多也 
　　家庭不可無整齊嚴肅之組織無整齊嚴肅之組織則將弛放而越規則女賭之多即可見女子之家庭無整齊嚴肅之組織者多也 
　　今日之賭風徧行於各地亦徧行於各地之女界究其原因不外此二者而上海特尤盛耳蓋上海五方雜處人數旣多則失業之婦女亦愈見其多且家庭之問風尚脫略男女之界限旣因開通而消滅則不正當之行爲亦必因開通而愈見其多此在敎育未普及之國所不能免者是故欲望女賭之減少當先提倡爲婦女謀職業尤須提倡組織整齊嚴肅之家庭有職業可以醫貧窮婦女之賭有整齊嚴肅之家庭可以約束豪富婦女之賭 
公布欄 
[江蘇高等審判廳]  
　　民庭判决一件倪耀卿與丁金松爲租地涉訟上告一案（判决主文）本案上告駁回本審訟費由上告人負擔三月二十六日 
　　布告高等審判廳布告案據律師吳銳英呈稱前奉准登錄後尚未加入公會現無志執行職務請予撤銷等情當經本廳轉呈司法部鑒核在案兹於二月三日奉第一四八五號指令本廳呈一件律師吳銳英請撤銷登鋒由内開呈悉律師興銳英請予撤銷登錄應照准此令等因奉此除註册并函請高檢　查照訓令第一高等分應及滬寗兩地審廳知照外合仰該律師遵照此布案據律師陳淘呈請回復登錄前來當經本廳轉呈司法部鑒核在案兹於本年三月九日奉第二七三三號指令本廳呈一件律師陳淘請回復登錄由内開呈悉律師陳淘前任該廳推事其退職日期旣據呈稱現已屆滿三年所請回復登錄之處應即照准此令等因奉此除登綠律師名簿曁函請高檢廳查照訓令第一高審分廳及滬寗兩地審廳知照外合仰該律師遵照仍俟加入律師公會後再予執行職務并將入會年月日呈報備查其呈送律師證書仰即來廳具領此布案率司法部訓令第一六九號開查本部修正訴訟規則一案於本年二月十四日呈奉大總統指令呈悉准如所請辦理即由該部通行遵照此令等因奉此除咨京兆尹並各省長部統外合將規則刷印成册令仰該廳遵照並轉飭所屬各廳縣一體遵照辦理此令等因附發規則到廳奉此本廳現定本年四月一日起所有訴訟各種費用悉依修正規則徵收至審判費用仍廳加收五成以符原案除呈報司法部並通飭所屬各廳縣外合行布告仰訴訟人等一體知照特此布告三月二十六日 
[上海地方審判廳]  
　　判决主文（民一庭）一件决定胡桂祥與張杏卿爲債務聲請再審一案主文本件聲請駁回一件决定喬枬與汪韓三爲存欵涉訟一案主文本件訴狀註銷訴訟費用歸原告人負擔一件决定王良生與姜濱因地價涉訟聲請停止執行一案主文本件聲請駁回（民二庭）一件判决陳鳳翔訴何梓祥抵欵糾葛一案主文原告人之請求駁回訟費歸原告人負擔一件判决嚴珠穿與石厚卿因損失糾葛一案主文原告人之請求駁回訟費歸原告人負擔一件判决金洪方訴盛子卿欠欵涉訟一案主文本廳民國十年三月五日所爲之即時判决維持之聲明窒礙後訟費歸盛子卿負擔一件判决周甫金訴余生泉租屋糾葛一案主文余生泉租貨升安里第十九號樓房一幢披屋一架應即搬遷訟費歸余生泉負擔一件决定汪潤生與嚴景范抵屋涉訟聲明抗告一案主文本件抗告駁回抗告費歸抗告人負擔 
　　批示一件孫渭臣狀請執行由狀悉着即來廳候諭此批一件葉蔭山狀請銷案由狀悉准予銷案此批一件朱耀山狀領動産由准領此批一件蔣陳氏狀請鑒核由狀悉仰即來廳候諭此批一件盛巿隱狀交欵洋由准交此批一件丁定根狀交欵洋由准交此批一件黑在明狀交欵洋由准交此批一件周何氏狀請暫緩發封由狀悉此批一件邱文奎等狀領欵洋由准領此批一件馬錫興狀交欵洋由准交此批一件胡錫南狀請執行由狀悉准予飭吏執行此批一件薛冀周狀請銷案由狀悉准予發還證物完案此批一件楊鼎臣狀請鎖案由狀悉准予銷案此批以上三月二十九日 
[上海地方檢察廳]  
　　批示陳秋舫狀悉爾姊馮陳氏吞食火柴身死一案業經本廳派員騐明委係服毒自盡遍身並無傷痕自不能僅憑該氏母族一面之詞即認定何石氏等有凌虐行爲至何石氏及馮安如究竟有無噯昧情事不但證據薄弱抑且無人親告所請自無庸議此批張席珍等狀悉所請備案一節於法不合應毋庸議此批蘇阿明狀悉查此案業經免訴仰即知照此批王明言狀悉本案業經迭次偵查并無放火傷害確據予以却下所請不能准行此批吳大狀悉仰候飭警催傳此批徐尚明狀悉候傳訊此批李阿春狀悉候檢卷送請控告審核辦此批顧鄭氏狀悉該氏前訴買主孫夢翰業已面諭自赴法廨具訴矣兹復來廳改訴地保姚錦山劉玉庭兩人竟屬何意如果與該地保有關何以不列名呈訴於前而呈訴於後其中顯有别情所請應毋庸議仰仍遵照前諭可也此批陳雲江狀悉已於王雲龍等狀内明白批示矣仰即知照此批王雲龍等狀悉該案業經本廳偵查終結爾等同是鄰近宜熟知該案發生之原因何得循一面之詞來廳具訴所請應毋庸議此批陳樹澤狀悉本案前已明白批示矣毋庸多瀆此批金咸泉狀悉查金子卿金慶祥等業經開釋仰即知照此批劉聚連狀悉案正偵查所請不准此批湯藴齋據訴是否屬實應遵傳到廳候訊不能據一面之詞即予駁斥仰即知照此批以上三月二十九日 
　　批示黃錫榮等狀悉石揚鳳等糾黨行刦業經本廳查明起訴在案至余家里無論是否爲石揚鳳之假父然無同謀謀盜證據未便以此關係從事株連所請不准此批周孫氏狀悉查此案業經免訴毋庸再瀆至爾女應否領回係屬民事仰向同級廳起訴可也此批朱琢林等狀悉仰即來廳候訊此批倪榮寶狀悉已於前狀明白批示矣毋庸多瀆此批秦磐石狀悉仰即提出理由書以便申送此批徐阿毛狀悉查徐王氏聲請再議一案業經江蘇高等檢察廳命令駁回仰即知照至該民與徐王氏脫離關係一節係屬民事本廳未便干涉此批王阿連狀悉爾指朱林橋年輕無議因妻歸寗　以含混之詞來廳告訴業已當庭責斥井諭爾設法將女送歸仰即遵照辦理毋得輕起訟端致滋拖累此批顧乃佩狀悉據稱姜春科等心懷嫌怨欲圖報復旣未發生刑事問題自應毋庸置議所請立案之處於法不合不能准行此批鍾世有等狀悉仰候澈究此批蔡源澤狀悉候訊明核辦此批陳旭書狀悉業經派警往拘仰即知照此批王霖洲狀悉候送同級廳核辦此批以上三月三十日 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
游記 
[破浪記（五）] [  天放]  
　　十七日全日皆爲甲班運動上午爲各種賽跑余起略遲未之見下午之游戲運動至有趣味有所謂ＡreＹoutherecasev？者則兩人各以布蒙目以餅干一塊縛置頭頂然後各置新聞紙所捲之棒一互相繫以麫包先碎者爲負有所謂鷄鬥ＣookFight者則兩人各蹲地以肩相撞被撞出圈外者負有所謂迷路Ｒoadofmystery者則以一男一女爲之地上列空酒瓶數十排成兩行距離僅及尺男子蒙目女子在後以繩縛其兩手而左右之以能穿過酒瓶而無一被撞者爲勝再次則爲枕戰ＰillowFight兩人各騎鐵柱上持軟枕相擊先墜下者爲負沙囊戰ＳandBagFight數人環立成大圈以沙囊交替相擲不能接即退出如是减至一人而勝矣最末爲拔河Ｔugofwar每組九人各出全力相競有西敎士某君年五十矣猶脫其上衣以從事西人之好運動眞已成國民性吾儕視之有慚色矣 
　　晚八時半爲化裝跳舞ＭasQueBall晚餐後化裝者競出有扮中國人者有扮日人者有扮小丑者有扮漁翁者有扮黑人者凡二十餘種形形色色無所不有整隊繞甲板一週觀者鼓掌如雷隨樂跳舞觀者則投票選舉凡四奬男女各二一曰最特别者一曰最滑稽者結果男子最特别之奬爲白乃斯ＭrＰriee所得扮一京官手持旱烟管情形活躍然得票僅足皆中國人投也最滑稽之奬爲盤卡弟君ＭrＢenkart所得扮一小丑週身被紙條令人發噱女子最特别之奬爲金女士ＭissKing所得扮一漁翁最滑稽之奬爲金夫人ＭrsKing所得扮一中國之老學究架寛邊眼鏡見人輒拱手較白乃斯君尤爲逼眞也 
筆記 
[醜女記（三）] [  汪珠]  
　　紅樓一角爲全國之樞要蓋公膺鉅職魁政黨左右國政竊權搆亂胥由斯樓發其指揮樓下中楹公之密室東西爲妻妾寢中楹後間壁中女常駐焉佯爲監樓實司筆述西楹之事日一白於東女據此要洋秘事盡窺惟疾一目之早眇更聞樓上密客之議抑嘆耳之大者不長之纎者不宏之也夫醜若斯宜相容於妬婦公以女空門中來不離跬步亦不置意是以女悉誌秘件之儲所矣會黨亂作公實主之女奮然曰天畀巾幗以德以容要以成名爲歸余限以醜字終耶失此不圖斯庸女子耳瞰樓無人排闥入密室遽止還入壁内上壁門已重由梯登跛足拾級良不易上梯即踣漸跨壁毛骨凛聳鼓膽緣縆下腕握略懈疐密室中跛足幾折撫踝欲號涙如鞭懸不少自悼也斷縆還擲壁出鑰裹直探第三廚之鎖簧闢之折疊藏者皆地圖擯數十圖不閱至一嚴函睇標緗云「近畿備戰要圖附發難計畫」展之界畦精嚴規某軍叛某軍繼綦詳亟綳於胸悄然曰驪珠得之豈非天哉重檢匙啓一廚傾縹囊密書畢收於懷頓見胸與背高度平均笑問何處是駝峰耳女意猶未足欲得黨籍而已啓至第十廚現裑門知有異撼之不動隱約有銅機微觸聲發大罹而複門已闢視之又惑甚中復畫爲二左半有銅門嚴閉右半洞焉適可容人 
雜錄 
[新婚紀念日] [  靜淵]  
　　華年似水好景易遷顧歲月循環去而復來自然界之現象年年此日等耳春蘭秋菊恒以時而吐芳舒艶未之爽也一涉塵事便有桃花依舊人面已非之感歡事追尋徒餘腦海幻象因有新婚紀念日之作以誌雪鴻 
　　去歲花朝翌日予行婚禮於蠡塘舊廬韶春二月明綺如畫賓朋燦燦稚客懽躍中有初華者爲予女甥烏絲覆額玉靨㯃瞳齒纔六齡笑語頗解人頤吉夕前兩宵方部署洞房初華疊呼予舅而前曰母有命向舅索繡袋一用儲彩蛋舅不我予者後日當據繡幌稽舅無眠予應之曰汝據此間奈我他眠何華睜眼傍倚而笑旣而曰阿母謂我作如是云一時聞者皆笑華茫然逕投母懷此佳期前兩日事至今猶未遽忘 
　　花朝之晨戚友剪成三角式小紅旗若干分樹各花盎中蓋亦冀其欣茂而爲之壽者俄忽雲霓雨集綠葉翠苔之上初如凝珠繼若油潤衆賓不獲聯袂野外聚案作葉子戲友有好文者索予書笥鑰啓讀古今誌集雨窗自遣慇懃辭主人之相伴意主人以佳期當頭定多異想也予固因雨增感百思如麻首以邀幸心逆之天亦妒予盛事耶抑以予未婚夫婦情愫未通降兹甘霖灌溉情苗之勃發耶更或梨花帶雨萬葩濺涙此舉其多怨耶思潮起落盡發源窗前雨脚此誠今後悲歡之關健旋轉未定之秋其鏤入心坎也彌深 
　　洞房花燭夜極人生樂事第以舊婚制之不良誠如某君言登塲傀儡耳極樂云乎哉華鐙之下出友賀婚詩蠻箋簪花旖艶可人使新夫婦而如所詠者足以傲若神仙驀生初遇覥靦爲羞數疊華箋不啻予兩人之介紹書也是夕有句酬友云「今夜始知春氣暖輕衾耐得峭寒天」「良宵惜取千金重明月圓時好夢圓」等句眼前樂事新人已是舊人穠李天桃依然含笑春風也 
新聞拾遺 
[簡便] [  老戇]  
　　青浦小西門外趙屯橋鎭蘇開泰肉店主匡侯於本月十八日爲其次子完婚娶錢氏女在本宅結婚六色人等皆不雇用戚友鄰里概不速請廚不動輩舉家茹素迎娶新娘不以彩輿在某醫生處借用竹轎一以二人抬之花燭爲十文錢之小洋燭紅熖如豆半暗半明新夫婦並立一拜即行走入洞房今世風奢侈婚嫁輒費千金若是婚娶殊屬罕見是可爲婚嫁改良之好模範矣 
[特别] [  丕承]  
　　昨日下午三時許道經北浙江路天祿里口忽聞晨内譁笑聲甚厲乃入内觀看則見有江北乞丐二人一人以布袋套於身上袋之中央用一木架撑起似人形裝以泥首遠望之似二人打架相持不下故觀者咸爲失笑而投以銅元最奇者套於身上時跳躍舞蹈與眞者維妙維肖以致看客麕集如堵云 
小說 
[社會小說衆醉獨醒（三○一）] [  瞻廬]  
　　第四十七回照紅鸞丈母憐女壻放白鴿頑父駡親兒賈夷齊本是個宜古宜今的人物裝龍像龍裝虎像虎一見了縣長高拱手低作揖收拾起遺老面孔揣摩那俗吏心理汨汨滔滔快刀剪不斷的談話他有一個兒子呌做小齊新在縣公署裏充當庶務員所以他和縣長叙過寒暄便說小犬辱荷栽培感同身受没齒不忘大德又把縣長的政績有的没的胡亂恭維了幾句古有扣馬的夷齊今有拍馬的夷齊扣馬拍馬同是一馬不過扣是扣的馬首拍是拍的馬屁罷了隔了一會子大門外砲聲又起張中將龐旅長都騎着高頭馬兒前來賀喜護從的丘八太爺雄糾糾氣昻昻裝出上陣般的威嚴使出衝鋒般的氣燄惹得左右鄰居個個側目都說劉剥皮神通廣大有財有勢替那死兒子結婚調兵遣將把這條街巷都塞斷了其實邦平和張中將龐旅長並没交情這番登門賀喜都是翠娥的聯絡手段中將的女兒張女權旅長的女兒龐貴珍都和翌娥同校肄業聲應氣求翠娥出閣的當兒曾向張龐兩同學當面要求吉期的一天定要拜懇兩位老人家虎駕光臨替寒家裝個體面女權貴珍都答應了所以到了今天那赫赫炎炎的中將旅長都前呵後擁的到劉公館裏去賀喜邦平恭迎虎駕自有一番忙碌隔了一會子大門外砲聲又起原來張中將太太龐旅長太太也是統領着許多健兒坐着綠呢大轎前來賀喜慌得邦平娘子帶着丫環僕婦必恭必敬的歡迎虎駕（這是雌虎） 
[餘瀋] [  嘉瑩]  
　　春歸矣人猶未歸窗外萬卉齊花鬭妍於春風之中姹紫嫣紅含嬌欲語一若笑人以胡不歸者 
　　時有小鳥三四瞅鳴於綠梅枝頭聲悽惻如悲歌春風入離人耳心魂俱碎彷彿聞蜀鵑之喚不如歸也 
　　然同此春光苟能於故園領略之便彌覺其可賞已歸休歸休 
 
 

Page 15

 
 
   
 
 

Page 16

 
 
常識 
[本增刋三次修正投稿簡則]  
　　（一）投稿本增刊者其材料除衛生道德法制經濟四項外特增雜錄一項仍以有關常識者爲限其有　涉攻計個人者恕不登載 
　　（一）投稿者篇末須開明姓名曁詳細地址最好黏一名片每句請自加單圈若篇輻過長及繕寫濠草字跡不易辨認者佳搆亦從割愛 
　　（一）登載之稿酌定甲乙兩種報酬甲種兩元乙種一元即註明來稿之末其願取酬者投稿時須署名蓋章於標題下（但署名不蓋章以不願取酬論）如登載一月後無人指摘其轉錄他稿者至隔月一日（陽曆）可即向本舘取酬其取酬時之署名蓋章須與投稿時同 
　　（一）投稿者如不願取酬或不願將所署之名發表者請于原稿註明附函恕不作答 
　　（一）投稿登載時本增刊得酌量增刪其字句 
　　（一）投稿不登載者原稿恕不發還 
　　（一）凡投揷畫稿須用鋼筆或毛筆洋紙墨繪大小不拘畫法須整潔錄後酌酬惟得增减潤飾或不用原稿另紙重繪註明原名 
常評 
[說龜] [  老圃]  
　　說文龜舊也白虎通謂龜之言久龜千歲而靈以其長久故能辨吉凶故就聲義而言龜爲舊爲久非有惡意易曰靈龜書曰寶龜臧文仲居蔡山節藻梲其尊之也如是古人以龜爲名猶以麟鳳爲名晋有史龜宋文公子曰圍龜楚大夫曰鬭圍龜後漢書有陳龜華陽國志有祝龜北史有叱列伏龜唐書有陸龜蒙白居易詩曰有姪始六歲字之爲阿龜李商隱有送阿龜歸華詩是唐以前恒以龜爲人名宋楊時稱楊龜山則别號也莊子寗曳尾於塗中則自比於龜唐殷踐猷博學與顔元孫韋述賀知章陸象先齊名時人稱爲五總龜謂五人相聚博學無所不知故美之曰龜唐五品以上皆佩龜故有嫁得金龜壻之詩困學紀聞謂佩魚始於唐永徽二年以李爲鯉也則天時改佩龜以武爲龜也武者玄武猶今言烏龜則武則天自尊其姓亦自認爲龜沿及於宋亦不以龜爲諱梅堯臣和歐陽修洗兒詩曰夜夢有人衣帔𢂹水邊授我黃龜兒明朝我婦忽在蓐乃生男子實秀眉志林王安石欲使俞清老爲僧清老曰生龜脫筒恐難堪忍後數年儒冠自若東坡詩縮頸夜眠如凍龜病骨磊嵬如枯龜皆其證也今世駡人曰龜不知其所自始要爲宋以前所未有或曰說文龜部言天地之性廣肩無雄龜鼈之類以蛇爲雄故夫有不貞之婦謂之龜言其婦以他類爲雄猶龜之以蛇爲雄耳然以蛇爲雄之說旣不合於科學且龜類果純雌無雄即無對於雄龜守貞之理世俗何不稱淫婦曰龜而必稱其夫曰龜吾謂龜之爲物其性畏葸有口而不能噬有爪而不能攫畏首畏尾縮於殼中乃放棄權利之動物故爲夫而畏縮不前不能行夫權者謂之龜凡人有權利而任人之侵犯畏縮不敢與校者亦謂之龜國有土地而任人之蹂躪畏縮不敢進兵者亦謂之龜西人詆畏怯者曰Coward華人曰龜其義一也 
社會常識 
[改良戲曲談] [  濟民]  
　　輟耕錄上說「唐有傳奇宋有戲曲」由此看來戲曲流傳的時間已經不少了中國人對於戲曲興味非常濃厚一般風流才子尤爲高興所以關於這一類的著作不一而足例如燕子箋桃花扇等等無不膾炙人口至於唱工做工亦研究的非常串演起來未有不聲色俱妙神情畢肖的但是對於戲曲本來的意思却都忘記了因爲戲曲本來是一種社會敎育所以改良風化的現在的一般人專門在聲色上講求那裏還知到什麽社會呢所以我說戲曲非改良不可我今天把必須改良的幾點寫出來同大家研究研究 
　　（一）刪除淫穢穢褻的舉動鄙俚的語言最足以引起人的興味戲曲家因爲迎合人的心理多多編入而演的人又復變本加厲所以到了串演的時候舉動齷齪不堪入目言詞卑鄙不堪入耳傷風敗俗莫此爲甚所以積極的要刪乾凈（二）力去陳腐從前君主時代因爲迎合君主的心理所以把古人忠君殉難的事實極力鋪張鼓勵人心現在時代和從前不同了關於這一類的曲本當一律廢去免得引起一般頑民心存君國的謬想至於愚貞愚孝以及荒誕不經的事實當然也在刪除之列 
　　（三）注重社會情狀優孟衣冠能夠感動莊王而封叔敖之子中官阿丑能夠感動憲宗而遠汪直足見戲劇入人之深中國的社會現在可算萬惡已極腐敗已到極頂了戲曲旣可以轉移人心改良風俗不妨將社會上腐敗情狀描摹出來痛下箴砭使人有所觀感從事改革 
　　（四）提倡國家思想現在中國所處的地位可算危險已極非大家振作起來决無挽回的希望而國勢所以至於如此大半由於國民的國家觀念薄弱所以凡有古今中外關於愛國的事實如木蘭從征汪錡死敵武穆驅虜等等戲曲中不妨廣事搜集多多編入鋪張揚厲時常表演以喚起國人的愛國心（乙種酬） 
衛生 
[勸大家練習拳術] [  郁芬]  
　　練習拳術可以强身可以却病其功效較之競爭的劇烈運動殆有過之這是世人公認的了但是社會上的人雖然曉得拳術的益處多不肯去練這大概有幾種原因在裡面待我說出來 
　　（一）爲這拳術是很難的一件事决不是年紀大的所能學得會的 
　　（二）練了幾時覺得没有什麽益處就生了厭棄心的 
　　（三）練了拳術生病的 
　　以上三種原因實在是普及國技的一個很大阻碍也是强種强國的阻碍現在把這三個原因詳細解釋給諸君聽請諸君不要疑慮快些去練拳罷 
　　（一）練拳並不是難事没有練拳的人手足不甚靈活見人家奔騰縱跳以爲這是學不到的不曉得拳術是由淺入深的初學似乎很難久而久之就不覺其難了且拳術在精不在多學得二三套拳日日練習之其功效勝於博而不精者萬萬也 
　　（二）練拳的功效不是最短時間所能見的初練拳的不但是没有功效可見且於三數星期内覺手足酸楚有時食量亦因之減少此蓋　體乏力　　　　　　　　不輟則一月後不但身　　　　　可以日　發達而且還有無限的樂趣 
　　（三）練　　　並不是練拳的罪初練拳者往往用力太過及頭　受震過甚遂有頭暈目眩的現象還有許多練拳出汗後遽立當風的地方致受寒而得病此皆不明衛生原理的緣故所以初練拳的切不可用力太過練拳後須加衣方可就坐能夠照樣做去那麽練拳就不會有什麽不好的地方了（乙種酬） 
道德 
[習慣養成法] [  重生]  
　　據心理學上說吾人受一種剌激則生一種反應若受同樣剌激則生同樣反應蓋神經潮流之流常循原有徑路也正如吾人潑水於地待其半乾再潑以水則水流必不改道事異理同有如是者吾人行動習之旣久遂成習慣牢不可破則腦質經神經潮流之流入流出刻成深痕未易他行習慣有善有惡影響不獨及於個人亦關係社會如任意吐痰在自已固爲有損而他人亦蒙其害故養成良好習慣在修德養生均爲重要然常人安於固陋不知力行輾轉自誤殊可嘆也綜計曆來名人所言得到新習剔除舊染之方法不出 
　　下之四項誠能竭力奉行效驗當可預卜 
　　（一）先下至强之决心當衆立誓極爲相宜 
　　（二）新習慣未深植以前决不容有一例外 
　　（三）扼住第一個機會行有感情方面的動作 
　　（四）每日與以練習使此種能力活潑 
　　詹姆氏Ｊames巴格來Ｂagley諸氏之說大略如上所云惟以愚意觀之尚覺缺乏一事即代替是也因吾人慾望甚盛時思滿足苟心無所寄則放僻邪侈無所不爲矣若强爲制止則壓迫本能收效在於暫時終久一發難收不如代以他事漸漸改變之爲愈如小兒愛間食禁止之有所不能可領其爲各種游戲或談話使彼聚精會神於此忘其他事惡習自易湔除矣有敎育之責者不可不注意也（乙種酬） 
科學常識 
[氱氣在自然界之功用] [  芍簃]  
　　氱氣前稱養氣科學名詞審查會改定今名爲沈信卿先生所擬定說文出字象衆水並流中有微易之氣適合水之成分氫（輕）二氱一之義譯名之最精到確當者也惟養氣一名曾經經三四十年之慣用改定之氱尚未流行甚廣通俗的知識且有未悉氱果爲何物者故略述之即以介紹氱之新名詞於一般社會 
　　氱乃一種氣體爲空氣之主要成分容積上占五分之一其性質十分活潑甚易與各種物質化合凡氱氣化合於他物之作用謂之氱化氱化作用十分劇烈有發熱放光之現象者謂之燃燒薪炭等之燃於空氣中即空中之氱化合於薪炭等物也設爲純氱則一星之火忽即因之而熾然發燄不啻强健活潑之青年一遇動機即起而營其奮鬭之生涯焉氱易與一切金屬或非金屬物質化合爐中煤炭旣引以火空氣即自火門突入炙以氱氣使炭質成不可目覩之炭酸氣而飛散俗稱之炭氣實炭酸氣也又如金工鎔錫或銅銅錫表面必現灰色粉末即氱氣化合於銅錫故也（鎔錫時加入燭油則氱氣無由浸入可免此弊）餘如鐵製之刀銹蝕爲黃粉鐵匠打鐵剥落爲薄片無不由於氱化 
　　氱在自然界中有消毒滅臭袪穢除舊之作用不啻自然界之掃卒例如濁水垢穢叢集氱能隨時與之化合燒盡穢質還成清水又如動物旣死腐敗堪虞全賴氱氣化其屍體植物亦然枝葉枯落氱即立起營作化而去之凡世上各處無論塵巿山林隂溝深窖無不有氱待廢物之來集立起而化之雖巍巍銅像嚴巖華表無能免其剥蝕故氱又謂之永永無饜之齒牙 
　　自然界中决無絶對的惰性物存在雖一質點之微亦名有其營作惟氱之質點尤善活動能改造無用物質成有用之原料世上萬物之榮枯消長不論有生無生無不藉氱氣一物爲循環轉化之關鍵造化之消息可於此窺其作用而發其神秘不必謂造物之别有主宰也（乙種酬） 
雜錄 
[讀史叢話] [  愚公]  
　　晋衛尉石崇多財淮南王允之敗孫秀不愜於崇誣崇欲奉允爲亂收之崇歎曰奴輩利吾財爾收者曰知財爲禍何不早散之崇無以答遂族誅家籍没評曰崇以多財滅族財之爲害烈矣哉今之武人政客動有數千百萬之財産有以占其末路矣 
　　吐谷渾王阿柴有子二十人疾病召諸子各獻一箭取一箭授其弟慕利延使折之慕利延折之又取十九箭使折之慕利延不能折阿柴乃諭之曰汝曹知之乎孤則易折衆則難摧汝曹當戮力同心然後可以保國寗家言終而卒評曰阿柴一番酋耳乃能以戮力同心詔其子弟今之巡閱督軍人各一心爭欲擴張權力發展地盤視政府之困難蒙事之危險似與已身無涉者殆至邊事大壞敵迫於外索餉無着兵鬨於内大勢旣去土崩瓦解恐今之武人不能不首當其禍也讀阿柴訓子弟數語能勿嘆武人之愚 
　　梁高祖大舉代魏以臨川王宏都督北討諸軍事軍次洛口魏中山王英攻梁城以應之宏懼與吕僧珍議停車不前魏人知其不武遺以巾幗且歌之曰不畏蕭娘與吕姥但畏合肥有韋虎時豫州剌史韋叡屯合肥嘗力戰敗魏人故云然評曰援庫之軍由叨林敗退烏得某司令曰此戰略也便於指揮由烏得敗退滂江又曰此戰略也便於指揮今由滂江又將敗退張家口矣吾不知其戰略何在蕭娘吕姥畏魏不過停車不前今某司令惟知後退其戰略得無爲蕭吕笑乎（乙種酬） 
 
