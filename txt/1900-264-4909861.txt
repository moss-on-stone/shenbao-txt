# 1900 - 264 - 4909861

 

Page 1

 
 
[愼聽斷以免株連說]  
　　邇來康梁諸逆散布羽黨在中國長江一帶出售富有匪票票上鈐有富有日新圖記背面另附一紙上列正龍頭某某等人副龍頭某某等人下則右書康有爲三字左書梁啓超三字每票售錢六百文或一千文謂持此者附輪船赴各埠可以不給船貲一時被其煽惑者多不可以數計愚昧無識者無論矣甚或管中武弁牖下書生以及世家大族執袴少年咸入其彀中甘心從逆幸而天佑聖清奸謀敗露自七月二十七日漢口事發逆首之次第禽獲駢首市曹者多至數十人誠可謂雷厲風行不稍寛假矣而猶恐被惑者未必果懷逆謀於是湯網宏開予以自新之路飭地方官沿途設桶准將票上姓名塗抺投入其中免予深究寛嚴並用刑政兼施誠弭亂之深謀定變之良策也竊謂若輩雖昧於知識當亦畏威戴德不敢再肆狡謀乃不謂匝月以來各處之以獲匪告者依然紛至沓來夫若輩受國家庇蔭食毛踐土二百餘年當此時事艱危倘能請終軍之纓擊祖生之楫抒其智略同濟艱難固不負國家養士之報或自揣才疎識淺不克有爲則宜匿迹田園耕讀自娱苟全性命雖無裨於世要不失爲安分良民乃皆不出此公然肆其隂謀圖爲不軌上貽祖宗之辱下爲友朋之羞揆其謬戾昏庸雖予駢誅曾無足惜惟愚所慮者上憲旣有搜捕　黨之心則有犯必懲洵難姑息而下之承順風旨者以爲上方以用猛爲得計凡有以票匪告發者無不立予誅夷因之告訐紛紛羣焉摘發而仇家之挾嫌誣控屬吏之好事喜功亦防不勝防焉何以言其挾嫌誣控也夫人無論賢不肖斷不能和光同塵與世一無違忤苟或與人偶有仇隙在平時忿無可洩當此事機所湊卽難免有移禍於人之心卽如近日金陵常某欲害某甲竟敢私印票據藏於所私某蕩婦婦衾枕一間之面赴地方官署出首迨率兵往捕將票據當塲搜出必以爲眞贓現獲疑義毫無矣不料浮雲變幻其中曲折甚多苟非南面者悉心推鞫則某甲一顆好頭顱安能保全無恙觀此則事涉疑似安可不加意推尋俾免無辜之波及何以慮夫好事喜功也夫自漢皋事發以來凡在事出力之員均蒙督憲張香濤制軍優加保奬其餘各省之緝獲匪徒者上憲亦皆分别記功以示奬勵在心術純正者固不肯借此爲倖進之階而富貴熱中之流以爲因此可以見功遂不惜任意窮搜紛紛羅織或旣已悔悟而猶指爲主謀或本係脅從而亦誣爲魁首以他人之性命博一已之功名現雖未聞有是人而實宜隱防其漸總之自戊戌迄今躁妄少年皆悮信康梁二逆讕言謂其眞有忠君愛國之心而不惜奉爲主盟互相輔翼一入其彀卽如飲狂藥父兄戒之而不聽良友勸之而不從雖至駢首市曹猶不幡然改悟是其甘心從逆固不必過存寛恕自詡慈祥惟當定讞之初必須搜得本犯親筆信函審察其中實有悖謬之言始可據爲叛逆之迹若僅聽民人指控與屬吏禀陳則事涉死生深恐一疎忽而卽有含寃之事毋亦非天地好生之德與朝　寛大之仁乎涉筆及此深願有位者垂鑒焉 
[本館接奉電音]  
　　昨日午後六點鐘時太原行在飛電傳來上諭三道敬謹譯登○八月二十六日奉上諭許應騤奏閩浙交界地方土匪滋擾剿辦情形一摺本年六月間匪首劉加平糾合匪黨吳顯頭等聚衆數千連陷浙江江山常山兩縣經總兵敖天印督率營圑將匪首劉加平擒獲懲辦脅從一律解散辦理尚爲迅速補用副將敖天印著以總兵記名簡放署漁梁守備許岐未能防範於前尚知愧奮於後著革職免其治罪陣亡之圑紳韶詹式琦什長胡爲尚均著交部從優議卹江山常册兩縣克復劉樹堂業經奏明仍飭令赦天印等將逸匪吳癩頭劉老三牯等迅速搜獲以絶根株而靜地方餘著照所議辦理該部知道錢此同日奉上諭山西太原府知府員缺著吳匡福授欽此同日奉上諭許應騤奏將才難得擇尤保薦等語固原提督鄧增前福建水師提督庭楚漢均著交軍機處存記欽此 
[詳記俄德二國之兵攻奪北塘砲臺事]  
　　當欽命議和全權大臣直隸總督李傅相由唐沽乘火車赴天津時俄德二國之兵方攻擊北塘砲臺遥望烟塵障天砲火撼地此已紀諸前日報章矣昨閱日本大阪某日報云東歴九月十九日卽華歴八月二十六日俄德二國統帥由山涨關督兵向唐沽將鐵路分頭占據是役也計有俄兵二千名德兵三千名携帶野戰砲二十四尊翼晨進攻北塘砲臺惡戰五下鐘之久華兵頗極驍勇而德兵尤勁悍絶倫迨將砲臺奪獲而俄兵已死傷五十名德兵已死傷三十八名矣 
[補記李傅相蒞津事]  
　　欽命議和全權大臣直隸總督李傅相秉節赴天津前已縷登於報兹又得天津友人手畢云相節於八月二十七日午後一下鐘時戾止暫假海軍公所作行臺所挈隨員爲張燕謀閣學楊濂甫觀察及麥慶二君長次兩公子亦隨侍焉 
[詳記日本憲兵捕獲戕害德使之兇手事]  
　　昨報曾紀日本駐京兵士巡行街巷時驀見一人持金質對時表求售騐之似係德使被戕時所佩因卽拘解德國使署訊懲兹閱日本大孤某日報云其人名海全年五十有二京師東直門内人東歴九月四日卽華歴八月十一日手持此表鬻諸市中日本憲兵見之倩舌人傳語叩以從何得來并議定價銀約於翌日往購其人唯唯允從迨翌晨憲兵卽告知通譯官率同兵士四名誘其人出驀出巨絙縶之其人自知不得脫身從容就縛通譯官告之曰爾意若何及早在生前宣露其人曰當時中國朝廷之意甚欲屠戮外人我旣承命而行自當竭忠盡智故於德使詣總理衙門之際糾約黨類四五輩中途攔截掣手槍擬之德使見事甚阽危拔槍施放我等一面防衛一面將德使攢擊至究竟何人擊中忽促中實不分明惟我正對其面放槍恐適中我槍内彈丸以致殞命頃因家中窮乏不得已將所得金表售錢今旣就禽雖死亦無所怨語畢日兵卽帶之使去家屬倚閭慟哭幾不欲生而其人詞氣泰然略不回顧途中乞日兵斬其首日兵不理拘押一日然後由士官一員騎兵六名押送德國使署交署中人收管候懲 
[海城已復]  
　　天津華字直報云六月十八日俄人攻據海城華兵力不能支抛戈潰散縣主鳳大令知敵必縱火爰將獄囚一百八十餘名口悉數縱之闔邑商民紛紛逃避蹴踏而死者更僕難終誠慘矣哉刻已由奉軍馳至戰退俄人然雖得收復城池而房屋皆被官兵所拋貲財貨物大都湯焉無存矣 
[俄示照登]  
　　由天津以逹大沽鐵路自被拳匪所毁後聨軍各統帥議歸俄國典修月前俄國陸軍副將葛君在津訂列章程出示曉諭曰大俄國修理塘沽天津北京鐵路副將葛爲出示曉諭事一鐵路修好以後如有人將鐵 
 
 

Page 2

 
 
路毁壞或偷盗鐵路有用東西並設法陷害來往車輛一經拿獲按軍法從事二鐵路附近村莊凡能瞥見鐵路之處如眼看毁壞鐵路之人並不攔阻亦不拿送迨經查出而毁壞鐵路之人業已遠颺惟有將能見鐵路之各村莊一併燒燬三鐵路中間横穿往來道口俱有一定處所准其通行倘有不按道口混行亂走無論車馬人夫護道兵丁卽用槍打四鐵路附近各村莊如有義和拳居住或有與之往來並暗中窩藏借住者該村莊知之並不舉行一經查出將該村莊全行燒燬五如附近各村莊有與鐵路相關之要話准該村自持白旗親到就近車站無論楊村及某車站均可面見該處管站之俄國人商量辦理以上所示各條如能遵行决不給爾吃虧受苦倘敢藐視不遵本副將言出法隨不稍寛貸各宜懍遵毋違特示大清光緒二十六年八月日 
[庖人越爼]  
　　昨得天津友人來信云各國聨軍占據天津之後議派寳倭青三都統暫管城廂内外一切事宜蓋以華官已雲散風流地方無人整頓故也所需經費捐自民間舉凡店屋住房烟寮茶肆客邸劇塲以及載客之舟車執藝之工匠罔不給以護照責令輸捐并就陳家溝釐捐局三坌河口工部關西馬頭工部關北浮橋天津關分設卡房四處以便貨物至此騐單放行 
[俄人宗旨]  
　　聨軍入京之後俄人卽創議撤兵此爲前報所已紀者兹閱日本東京某日報云頃得黑龍江來電知俄廷曾傳檄各邦宣示宗旨一列國當互相提携扶持時局二須維持中國國體三如有倡議剖分中國土地者當實力排之四列國協同盡力確保中國字内安寍仍在京師設立政府 
[聨軍計數]  
　　日本東京某日報云頃得大沽來電悉邇來各國軍士續調來華分駐京津各處者俄國約九千名英國約八千名法國約四千名德國約四千名意國約二千名 
[英募華勇]  
　　英人賃得山東威海衛後卽招募在地華人當勇厚其餉糈訓練悑奶名之曰中國營此已見諸前報者也兹又由統帶官出示續募其文曰大英欽命統領駐紥威海衛兵丁寳爲出示曉諭事照得本統領現欲招募華人充當兵勇必須年富力强安分守法者方可應選以三年爲期供給衣食前三月每月薪水銀五元後三月每月薪水銀六元以後卽每月薪水銀八元三年期滿另行賞銀二十元如能恪遵紀律操練勤能方可另得犒賞其出類拔萃者擢升武弁每月薪水銀十二元將來打仗受傷按傷痕之秅重撫卹如果因傷身死並可酌賞家屬爲此示諭津郡城廂内外諸色人等知悉爾等如願充當勇丁可來都統衙門漢文司員處報名招募之期不過數日機緣極好恐難再遇如願來報切不可遲特示 
[示禁圖畫]  
　　浙江寗波府正堂高爲出示曉諭事本府訪聞寗郡城廂内外有等好事之徒信手塗抺繪出北方戰陣圖畫意圖騙錢而書肆貨攤利其易炫人之耳目亦從而刊賣漁利無識之人往往視爲新聞波此傳觀互相購買以致街談巷議謡言因之而起實屬亂造黑白淆惑人心深堪痛恨除飭鄞縣一體查明嚴禁外示仰書肆貨攤人等知悉爾等務將所繪北方各種圖畫立行銷燬不得貪圖騙錢再行售賣倘敢陽奉隂違一經訪聞或被查實定行提案從嚴懲辦决不稍寛其各凛遵毋違特示 
[嚴查匪黨]  
　　揚州訪事友人云自鄂省擒獲康梁逆黨明正典刑郡城地方官迭奉各憲飛檄查拿餘黨因之籌添圑勇昕夕梭巡門禁森嚴無稍疎懈各街巷木栅定於每夜二鼓時下鑰非有緊要公事不准放行保甲總辦王觀察揚州府沈太守會銜出示並派委員弁稽查城廂客寓飯歇寺院凡有形跡可疑之人概不准容留住宿倘不服船詰准赴有司衙門聲訴仍按照冬防章程每日呈送循環簿聽候抽查更由大憲撰成淺近歌詞申明富有匪票專爲誘人入黨而設從逆一朝敗露徒自家破身亡若能及早有悔於心或自行焚燬或赴官署投呈則網開三面不復追求見者咸曰似此防維周至彼羣不逞者雖有伎倆當亦無可潛施矣 
[日員蒞任]  
　　杭州訪事友人云新授駐杭日本領事官山崎君桂由重慶調任來此擇吉上月某日接篆十九日隨帶繙譯官村山君正隆拜會浙江撫憲劉景韓大中丞隨赴司道各署投刺中丞旋赴馬所巷公館報謁按山崎君年祗三十餘自幼游歴中華深通中英法俄語言文字而於華文尤擅勝塲兼工書畫洵彼國通人也 
[假官破獲餘聞]  
　　前者鄂垣地方官在某客棧中拘獲假官漆桐一名訊係會匪羽黨湖廣督憲張香帥批飭就地正法云云已錄前報兹接漢口訪事友來函知漆字梧軒籍隸江西某縣前數年曾僑寓漢口某客棧誆稱招股開礦誘騙錢財欲壑旣盈卽如神龍之見首不見尾此次出其故智大言炎炎人有與之周旋者輒以兩江總督劉峴帥委札相示實則贋本河豚也上月某日夏口廳署逃犯某甲匿其寓所中差役偵知率衆往捕漆情虛懼禍倉皇失色致爲差役看出破綻拘案研訊眞情畢露遂伏厥辜豈非天奪其魄歟 
[禾中火警]  
　　嘉興訪事友人云上月十八日午後大西門外某姓家草棚失火頃刻冐穿屋頂各坊水龍飛馳前往汲水狂噴得卽救熄祗燬草屋數間 
[津事客述]  
　　有客自天津投函本館云吳人毛瑞堂幼從美國某牙醫游精於治齒之技懸壺津郡名噪一時當大沽砲臺淪陷時挈其妻孥避之他處其母僑居滬上尋消問息日夜悲啼而瑞堂固安然無恙也刻也賃屋英租界海大道邊重理舊業想高堂慈竹一關此信當有破涕爲歡者矣○任觀察之驊數年前曾攝天津道篆拳匪之變由津逃避行至靜海迤南突遇匪人叩以官階姓名觀察一一答之匪人艴然曰呼役夫汝食皇家之祿不思盡忠報國抵禦洋人洎老子目中實看不慣此種尸位素餐之輩也遂將家人一百餘口次第殺戮刼去貲財數萬金觀察無可如何惟有吞聲飲泣而已 
[委解餉銀]  
　　前日蘇松太兵備道余晉珊觀察札委前二十三七鋪巡防局員江蘇候補知縣邵子怡大令押解京餉銀八萬兩至太原　　行在交納大約日内卽須俶裝就道也 
[並未奪牛]  
　　日前蘇松太兵備道兼江海關監督余晉珊觀察接到法總領事白藻泰君來函内開現有食牛一頭由鄉間牽至陸家浜左近被巡防局勇奪去請飭交還云云因飭保甲總巡傅辛奎明府查覆明府傳詢二十三七鋪巡防局員邱友林二尹知彼處並無巡防局乃令二尹飭甲細查旋查知此牛實由南市捕房十二號巡街捕查獲解送工程局已由總辦程雨村大令發交放生局留養遂據情告知明府以便轉禀觀察函覆白君 
[大令騐屍]  
　　前日本邑引翔港地保許炳時舁其弟雲山投上海縣者控請騐傷縣主汪瑶庭大令研訊之下供稱小的家住二十三保三圖昨日在某鄉收得洋銀七元行經石橋頭突逢張沈兩姓流氓多人將小的扭住所帶洋銀悉數攫去并向髮際猛戮一刀小的狂呼救命胞弟聞擊奔至被名流氓毒毆一頓抛棄河中及援起已口不能方故特舁至案下叩請騐傷提究大令飭舁雲生至案神志昏亂不能取供仵作騐得確係内傷氣閉勢頗沈生卽飭舁回醫治一面發出殊單令炳時協同差役拘拿各流氓炳時遵諭將雲生舁回甫到家卽氣絶遂於昨日清晨投縣禀報午刻大令帶同刑仵書役人等前往旣抵屍塲降輿升座炳時供昨晚小的舁胞弟回來離家里許已氣喘如絲及到家卽魂歸泉府叩乞伸寃屍妻某氏哀求拘獲各兇手照例究辦大令飭仵作細騐確係毆傷胸腹氣機閉塞兼受水浸所致離座親騐相符遂飭填明屍格炳時禀 
 
 

Page 3

 
 
請免封自行棺殮大令准之取結附卷一面飭差役卽日將各流氓按名拘拿解案違干未便 
[兇棍成禽]  
　　著名兇棍蘇阿如專在滬上南北市手執兇器聚黨横行稍拂其心動輙殺人挖目近經蘇松太兵備道余晉珊觀察訪聞飭縣查拿迄今尚未弋獲前日美界包探朱阿高沈翠濤孫阿星沈阿岳劉阿炳劉光震等查知蘇匿跡南市董家渡某小烟館内遂於傍晚六點鐘時會同四十三號西包探帶領通班夥役前往擒獲當塲在身畔搜出手槍刺刀諸兇器一併帶回捕房捕頭令嚴加看守以便轉解公堂禀請讞員翁笠漁直刺訊辦 
[兇手入獄]  
　　前者寗波船戶王阿壽被德國某兵船庖人别脫毆斃屢經研訊尚未讞成昨由英租界四十三號西包探將别脫送入貴州路西獄收禁以待訊懲 
[采風受罰]  
　　前者廣濟彩票公司執事人石友宗投英美租界公堂控采風報妄登告白汚衊聲名讞員翁笠漁直刺飭提采風報館夥朱文標研訊供稱此項告白由同益票號囑登係館中主筆吳繭人經手現在吳已他往約禮拜四到滬直刺諭令交出一干人覆訊昨晨吳偕偕馮雲帆到案石訴稱廣濟公司禀准大憲出售義振彩票至公無私采風報主筆吳繭人前曾致信公司借貸洋銀并稱可于報上揄揚未經允許致被串出馮雲帆以情同刼盗四字登報汚衊兹將吳借貸之信呈電吳供告白係報館生意來者不拒並無私意存乎其間現同益號主馮雲帆亦來此備質請卽傳訊可也馮供同益係張姓所開此項告白由張託生員代登現在張已物故求鑒直刺將石所呈借貸之信給吳閱之問是否爾之親筆吳稱確有其事直刺商之白繙譯謂馮供詞不實同益主人旣已物故何由囑伊代登顯有汚衊情事且自稱生員卽係庠序中人尤不應妄爲若此遂飭責手心二百下吳旣爲主筆事之虛實自當詳審乃采訪不實任意妄登揆之采風二字殊覺名實不副著罰洋銀五十元撥充善堂經費 
[美界火警]  
　　昨晨五點鐘時天將破曉忽聞捕房内蒲牢怒吼知租界中突肇火災急出探之知火起於美界北河南路桃源坊第四弄第一百九十三號門牌空屋内霎時毒燄熊熊冐穿屋頂救火會各西人聞警急驅英美租界皮帶車馳往吸取自來水噴射約歴一點鐘之久火勢始漸漸式微是役也計共焚去毘連房屋十二幢揆其情節疑竇頗多現在已由捕頭遣各包探查拿縱火之人以便解送公堂禀請讞員翁笠漁直刺究辦矣 
[南市捕房紀事]  
　　昨日十八號巡街捕查見東洋車夫劉東發車上捐照係匪人僞造因卽拘入捕房捕頭向之詰問劉稱此車租自董家渡王老虎處捕頭令押候傳王到來一併解送馬路工程局禀請總辦程雨村大令訊辦○昨日捕頭以時届深秋各華捕應循例奬賞特於昨日傳集或給小銀錢一枚或二三枚不等以勵勤能 
[英美租界晚堂瑣案]  
　　職員陳世藻控汪鳳生吞没益泰金鋪股本銀迭經讞員翁笠漁直刺訊供限日清理又以汪鳳生牽涉匯豐銀行夥王柏生飭傳質對王延哈律師代遞禀詞前晚襄讞委員張柄樞司馬升堂研詰原告遣家丁陳升備質汪供稱土棧股本係益泰挪借須照股攤償司馬諭令將汪交原保人保出予限十天清理違干未便○前者李經咸被孟桃桃騙去棉被二十五條質洋銀二十二元報捕後捕頭派包探緝獲解經讞員翁笠漁直刺訊供押繳當本在安櫳晚經司馬提案比追孟供小的係江灣人現實無力措繳惟江灣尚有房屋可以作抵叩求寛限清理司馬准之著交妥人保出將房屋拍賣抵償 
[法租界公堂瑣案]  
　　法商鉅昌洋行主前投法總領事署控掮客謝茂金以草帽邊抵銀一千二百餘兩過期不贖等情讞員朱森庭明府會同費繙譯迭次研訊押候交保理處迄今日久無人具保昨日明府飭傳原告及擔保抵銀之仁茂錢莊主徐巖卿復訊鉅昌洋特買辦張顯之偕其叔張雲成投案訴稱當抵銀時由徐在據上蓋印圖章乃將押欵親交徐手收去叩乞究追徐一味狡賴矢口不承明府謂徐旣擔保在前豈容抵賴惟鉅昌買辦漫不經心亦經辭咎除將草帽邊估價抵償外尚少餘五百十三兩著徐與二張帮同料理限十日内禀復謝還押倘徐抗不遵斷定予押追○陳雲山將妻陸氏誘至滬上押入英租界梅春里周阿雙所開野雞妓院賣娼疉遭姦宿爲氏兄陸英俊所知投訴法界捕房明府飭提阿雙及鴇婦陳三寳到案押候補提陳雲山復訊核辦昨日捕頭以陳已聞風逃逸將一干人解案明府略加研詰飭將陸氏暫行發堂留養氏母陸楊氏投案求將女領回明府准之著覓的實人保出周龜枷號一個月期滿重責六百板陳鴇掌頰二百下限交陳雲山到案訊辦○小東門外陳協泰船局主陳阿根勾引比鄰匯得豐小錢莊學徒張阿生共賭致負洋銀三百餘元莊主柴如桂訴知捕房將陳等拘獲解經明府訊供飭探查明禀復核辦昨日包探禀稱小的奉諭往查張所輸洋銀三百元並非外客存欵求察明府判罰陳洋銀二十元與賭之庖人謝阿虎謝阿榮各罰洋銀五元具呈改過切結交保開釋張罰洋銀十元交柴領回管束○小東門外天地一家春烟茶館積欠房租四個月計洋銀四百三十二元房主具控公堂明府飭提主人張雲良訊供交人保出限十日内理楚○李王氏稱小婦人與朱張氏同居治下寳興里本年五月某日朱張氏借去珠環一副値洋銀二十三元小婦人因事欲回寗波屢向索取托稱失去祗償洋銀八元餘思賴去求恩追給朱張氏供稱去年十二月李王氏將珠環寄與小婦人後忽失去遍覓無蹤明府判朱張氏再償十二元給李王氏收領○顧掌德稱日昨有油煎腐乾擔停於門外被車夫陳竹桃撞翻致熱油潑濺小孩身上糜爛不堪現雖送院醫治然難保無性命之虞特將車夫扭案請辦明府飭押候查明傷勢再行核辦○包探禀稱偷兒李阿三竊取新閘某姓家錢十一千六百文携至法界小的緝獲人贓解案請辦明府判責四百板贓存捕房待領○包探禀稱偷兒張順全在浦東洋涇鎭竊取某姓耕牛一頭渡浦來申小的拘獲解案請辦明府判責三百板贓存候失主認領○包探禀稱昨日女孩楊阿彩迷失歸途徘徊道左經巡捕帶回捕房詰係逃婢爲特送案請示明府判發普育堂留養 
[法界瑣談]  
　　英界寳善街德昌莊錢執事人王信之虧欠存項及票銀共十餘萬兩被喇喴曁伊麽田二西人控諸法租界公廨讞員朱森庭明府移提到案訊取口供著覓妥人人銀並保具限理處昨日裕源漆店執事人吳渭清投公廨具禀請附道票銀一千六百五十餘兩明府諭候核示○本年夏季法文書館循例休沐肄業諸生各回故里後因去兵來滬各弁無可棲遲暫就館内住宿兹於八仙橋西首新闢租界中創建營房各弁相率遷入遂訂於本月十八日照常開館 
[美租界捕房紀事]  
　　流氓徐涵林專在下海浦提籃橋一帶横行不法魚肉良民前日向陳桂生索詐不遂糾集羽黨擁陳至虹口鎭勒令家屬出洋銀五十元向贖事後陳心不能甘奔赴捕房聲訴捕頭令包探朱阿高將徐拘獲押候解送公堂禀請讞員翁笠漁直刺訊辦○前晚偷兒王阿毛混入西華德路某姓家竊取布衣若干件携至某押鋪求質適爲包探沈翠濤所見拘入捕房捕頭令押候解送公堂禀請訊究○前月下浣某日江北流氓夏德喜糾黨至漢璧禮路第一千零七十九號門牌同鄉人邵桐生所開小茶肆訛詐不遂擊毁碗盞無數邵忿極奔至捕房聲訴捕頭令包探朱阿高往拿未獲前晚夏又至邵處行兇捕頭聞之仍令朱探前往嚴緝務獲解懲 
[來電照登]  
　　啓者昨接德州尚會臣黃花農兩觀察來電内開電示悉趙嵩翁故於德經紹香軍與弟等助數百金由其子姪柩眷歸里矣並乞轉致嚴筱翁施子翁爲禱[  上海濟急善局同人嚴信厚等謹啓]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[因姦釀命]  
　　杭州訪事友人云武林門外離城三里之遥華光橋畔有薙髮店焉店主係台州人某甲其夥某乙少年佻逹與甲妻有染甲聞之而未得其實歴久隱忍不言上月二十二日託故門門乙乘間入房方欲重拾墜歡而甲乙歸家乙逃避不遑被甲扭住持刃連刺倒斃房中旋由鄰右傳喚地保將甲管押一面禀報錢塘縣翌晨縣主沈大令帶同刑仵詣騐仵作唱報共傷三處惟腹上一刀致命大令親視一周填明屍格命地保備棺成殮將甲帶回縣署釘鐐收禁待懲 
[上海縣署瑣案]  
　　某教堂教士翁君丞致上海縣署内開教民顧惠江之媳姚氏被匪人誘至滬城三牌樓某新衣店騙去紡綢衣褲和一店主將氏交地甲陸福轉交捕役陳和覊留某客棧旋由差夥金瑞生保去現已不知去向求提究追前晚縣主汪瑶庭大令飭傳地甲陸福訊究陸供顧姚氏受拐匪之愚至三牌樓瑞大新衣店購得紡綢衣褲一套囑氏小坐稍去卽來氏候至許久不至始知被騙店主訴知小的責令氏賠洋銀七元小的遂將氏轉交捕役陳和看管陳和供小的將氏暫寄同昌客棧旋由金瑞生保去金供小的與氏同鄉故爲之保出今願尋交大令諭令金於十日内尋氏交案違干究追○流氓謝掌華之羽黨王金桂前在浦江中槍傷駁船夥李阿桂控經大令將謝獲案懲辦而王仍逍遥事外前日原差續獲解案大令向之訊究王堅稱小的實不知情大令怒其刁狡諭令釘鐐收禁再行嚴究○昨日英美租界分廨移解被駁船戶楊毛毛黃承海李阿毆傷之草泥船戶戴小邦邵阿壽黃桂林岳林高請訊汪大令飭役分别看管候騐 
[馬路工程局瑣案]  
　　前日金永壽扭竊賊張阿金胡阿元至南市捕房訴稱被竊器物請送工程局號懲捕頭允之卽命移解前往總辦程雨村大令研訊之下張胡同供小的等均因失業無聊不得已而出此下策尚求恩宥俾得改過自新大令判各枷號半月○前者童子袁三郎徘徊岐路倀倀何之由某號巡街捕帶至捕房暫爲留養迄今尚無家屬認領捕頭因於昨日解至工程局禀請安挿總辦程大令研詰之下袁供小的年十一歳崇明縣人在滬習整容業被師父屢次嚴責因之乘間脫逃不敢歸家叩求矜察大令著送普育堂暫留候召其族人領去○日前歹人王富有冐充貨捐局巡丁至南市楊家渡永泰豐信局划船上强指所載綢縐若干件偷漏捐欵訛詐洋銀三元事經綢捐局巡丁某甲查悉控諸馬路工程局總辦程大令訊取口供諭令送往貨捐局核辦旣而協源老正大信局中人桂史增華鈺章等偕永泰豐信局主陳　炳投局禀請重懲前晚大令飭提訊鞫桂等同供王常向浦江中所泊各划船恣情索詐小的等受累難堪叩求究辦大令命退去將王還押捕房俟商之綢捐局總辦樊明府再行定奪 
[英美租界公堂瑣案]  
　　包探劉森堂禀稱周坤全向姚毛毛訛詐洋銀一百元經小的查知是以解請訊究周供詞狡展讞員翁笠漁直刺判令笞責三百板管押捕房半年○包探劉森堂禀稱怡利紡紗廠女工施叚氏竊取廠中棉紗半斤經小的拘獲解案請懲直刺判責手心一百下○包探劉阿炳禀稱積竊朱阿金陳天生竊取吉利輪船上某客所携衣服五件銀質對時表一枚小的緝獲後查無失主今特解請究辦直刺判責劉三百板陳一百板○祥生船廠中人控許阿二竊取所儲舊鐵直刺判令笞責一百板○包探劉阿炳禀稱王寳和凌虐養媳由鄰人函致捕房兹經小的拘獲解案請辦直刺詰知王尚無意外凌虐著將媳領回善爲教養○四十三號西捕禀稱劉德裕前曾犯竊遞解數次兹又潛來滬上是以拘請訊奪直刺判令管押捕房一年○包探孫阿星禀稱謝吉安竊取汪秀記沈金隆兩家衣服鐘表象牙骨摺扇等物經小的拘獲解請訊辦直刺判令笞責二百板遞解回籍○包探沈翠濤禀稱侯阿三竊取鍾阿四家衣被各一持至某押鋪求質被小的緝獲解請究懲直刺判令笞責一百板○包探陸阿九禀稱羅阿二竊取陳阿生家錫茶壼經小的拘獲解請懲辦直刺判令笞責二百板枷號半月贓給還失主○包探王四福禀稱馬阿發拆取劉姓屋基所圍竹笆經小的巡見是以拘案請究直刺判令枷號十日○包探王四定禀稱張阿掌私賣牛乳經小的拘獲解請究罰直刺判罰洋銀五元○包探邊槐洲禀稱王松泉竊取陶榮卿何阿吉兩家布衣洋傘等物經小的拘獲解請究追直刺判令笞責三百板管押捕房兩月○五百三十號華捕禀稱朱安心嚴雲來與李阿四口角互毆是以拘案請訊直刺判令各罰小銀錢五枚○包探張才寳禀稱胡松茂王金松竊取曹金山之金戒指一枚經小的拘艧解請訊辦直刺判令各責一百板○包探趙銀河禀稱李金福竊取張阿大妓院内銀帳鈎一副餘練二條經小的查獲解案請辦直刺判令管押半月○包探趙銀河禀稱王金榮竊取周金記之小車一輛經小的拘獲解請懲辦直刺判令笞責二百板車存捕房俟原主認領○五百九十一號華捕禀稱姚阿六姚阿九李王氏曹張氏在途吵閙是以拘案請訊直刺判令將二姚各責五十板二氏各責手心五十下○水巡捕何瑞福禀稱戴小邦王桂林岳林高邵阿壽與李阿二王阿海在船上互毆致戴受傷小的查知解請究辦直刺著移送上海縣署請縣主汪瑶庭大令訊辦 
 
 
 

Page 10

 
 
   
 
