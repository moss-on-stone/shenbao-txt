# 1884 - 215 - 4904068

 

Page 1

 
 
[言戰] 　　[  淞北草莽臣天下第一傷心人稿]  
　　今日法國之事我不知何以爲戰何以爲和何則法人設計以圖用兵以攻者越南而已其命將出師遣兵調舶之初意不過四端曰酬餉割地闢路通商而已苟我中朝以越南爲藩屬二百餘年來久形恭順登於王會受其共球則不必　其作申包胥秦廷之哭而後援之也當遣一介之使以告於法曰越南爲敝國藩封天下所共知貴國當亦知之幸以救國之故勿加兵焉不然貴國有進征之師敝邦亦有往援之旅法幸而聽固兩國如天之福倘法人詰戎兵備艨艟以從事於越水突狼奔鯨吞蠶食欲得而甘心焉則我朝廷亦當先之以文告繼之以武功命上將整六師雲集關外以保兹小邦越而與法人詰朝相見於疆塲如是乃得謂之戰去歳李傅相與法使會於海上雍容辭命往復周旋未有成説法人逞其跋扈恃厥恣唯一舉而入東京再進而踞順化與越結約垂爲定章是其投鞭斷流之勢目中早已無建業矣我中國雖朝發軍艦夕遣營官羽檄交馳倉皇境上而出關之師究未與法人一矢相加遺並未交綏即行退守如是何得謂之戰和者對戰而言者也既未與戰又何得言和此我之所以不解也曩者俄人之伐土耳機也英人聲言救援今日發勁騎明日調堅舶帆檣馳駛旌斾飛揚一若大舉搏戰即　頃刻間逮俄入土都大局已定而英終袖手作壁上觀迄乎歐洲列國集議之時未聞俄與英人再訂和約也以英雖有救土之名而未嘗與俄有交戰之實也兵釁未開也邦交如故也今日法越之事何以異是且法人於越南固已大逞其所欲矣其循北俄而往如朗松如洪化悉已入而踞其城垣佔其營壘戍以重兵不復還越則地已割矣循紅河而往欲泝之而通道於滇蜀舟楫可行駛商賈可往來則路已闢矣法人於此尚復何求不過通商蒙自撤兵越境則須請命於中朝耳是亦不過另訂商約而不得謂之和也酬餉一節明言不欲過索業已昭然白之於天下前盟具在口血未乾何得再有後言此不過以越南貧蹙猶獲石田歷來兵費必不能償故思及我中朝耳彼來議和之時早有深意不然越南之事中朝已概置不理本不必無端牽入自多枝節其來只請通商一欵或再請撤兵之期耳我朝與彼立約亦當削除越南諸説不必與之爭藩屬之空名爭之彌復損失國體耳法在越南早已定有約早又何必我朝再預聞其間哉法人如以越南爲中朝藩屬則揆之萬國公法必不能興兵致討取其土地戮其官民作封豕長蛇之薦食苟以爲無預於中國則又何必訂入中朝約內申説再三此進退無據兩坃皆無以自解也乃今者無端索賠其情其理更不可問又多肆其恫喝則惟有與之一戰而已夫戰非我之所欲出也設使天牖其衷法人悔禍兩國講信　睦以玉帛而不以兵戎豈非社稷民人之福無如彼以戰來我不能不以戰往是戰者乃我之所以應敵也非我爲戎首也非我爲禍始也天下列國之所當共諒者也戰之之道有二曰暫戰曰常戰法人自恃其船堅抱利兵精將猛以爲無敵於天下非先一戰以挫其鋒必不肯俯首以就我　圍彼不過欲酬欵若千萬而已莫若先與議定以一戰之勝負爲取與約於何地開仗然後兩國以兵戎相見若中朝獲勝則作罷諭法人不得再啓釁端法勝則所議若千萬敬拱手而奉之於法無有異説此所謂暫戰也未戰之先當屬三軍而告之曰我朝國勢之盛衰兵力之强弱萬民之所仰望列國之所注視胥繫於此一戰鼓其勇作其氣重其犒賞激發其忠義悉精鋭厚勢力驅敢死之士材官技擊不專一長而統之以百戰之能將安見其不可出於一戰哉既戰而後畀之則我可無愧於天下我朝自二十餘年來講求武備整頓邊防倣傚西法製造舟鑑鎗砲練兵士　器械淮勇湘勇各自成軍號稱勁旅設非出之於一戰則可用與否末由知之若遇事變之來畏首畏尾豕與之委蛇動以賄賂行成徒張敵國之氣燄而墮我軍之志氣所謂膽智者何在所謂勇略者何在敵不可縱禍不可延隳　實而　寇讐正今日不戰之謂也顧戰必有以制其死命而後可曰出奇曰用間曰以静制動曰以逸待勞曰以主禦客曰固扼險阻曰嚴絶接濟曰但守之於內河而不必擊之於外洋法人狡譎特甚其用兵於中國必先以輪艦十餘艘游駛洋面亟肄以疲我多方以誤我使我眩其虚聲而多爲之備備多則勢分備多則力渙彼乃得去堅而攻瑕避實以擊虚而於是乎得逞其志矣我當何以馭之曰静則可以制動逸則可以待勞彼客我主守有常所無事疲於奔命法之大艦巨砲但能縱擊於大洋彼欲攻城略地勢不得不登岸我但扼要以守之地甫坑穴無所不備在臨機以應變而已俟其進而擊之彼豈能飛越雷池一歩哉彼之所至大抵多以失業之流氓爲耳目近鄉之漁艘爲接濟此在地方官申嚴禁令而已行保甲之法厲連環之罰有犯必懲戮之毋赦殺一二則千百知警矣是在上之雷厲風行而已制敵船莫如用火攻行之於大洋則難而行之於內河則易粤閩浙三省多出海之漁船其操舟之舵工水手類能狎風颶涉波濤如履平地毫無所畏我懸重賞以購之高爵厚祿以餌之聽其所爲毋掣其肘如能成功即以全舟所有畀之彼自致死效命而不辭火攻之術既行天下豪傑之士必有聞風而興者即遠而行之於西貢海防亦無不可更何論乎中國哉此所謂常戰也我中朝既出於戰必當持之以恒久舉之以全力勿以小勝喜勿以小挫驚中國海疆南北透迤萬有餘里備不勝備防不勝防宜噪爲四軍而統之以四重臣以節制而總轄之寄以專閫之任重其責成遼東三省爲一軍直隸山東爲一軍江浙爲一軍閩粤爲一軍敵至則應敵去勿追守有一定之地敵入尺寸　治以重罪頒詔天下舉賢才尚藝術召奇材異能勇力折衝之士以實行伍如有成效不次拔擢此一戰也簿海臣民罔弗共之一戰不勝則再戰再戰不勝則三戰榜有堅忍不拔之志時際艱難人才自生以中國之大豈無非常之人以禦海而定難　安見法之必操勝券而我民之不可用也哉無畏敵無貪功無退縮無凌競無驕悍無委靡有赴敵進死毋怯敵退生上下之間一心一志一力一體即横行於天下且不難更何論乎法人必如是乃可以言戰 
 
 

Page 2

 
 
[本舘接奉電音]  
　　○昨由通州電局專發電音到本館有六月十六日上諭三道敬謹譯登○六月十六日奉上諭湖北鄖陽府知府員缺着許有麟補授欽此同日奉上諭裕祿現在丁憂安徽廵撫着盧士杰暫行署理欽此同日奉上諭湖北武昌府知府員缺緊要着該撫於通省知府粯揀員調補所遺員缺着恩興補授欽此 
[西人傳言]  
　　○中法兩欽差駐滬日久迄未定議昨有西人傳言法欽差發電至巴黎斯述及中國未即允許究竟作何定奪而法外務大臣不敢專主須闢門會議方得定見近以夏令議院正在避暑期內未能集議而外務大臣終不敢擅言主戰故此事一時莫克定議也又有西人傳言則云現在北京亦議此事此説恐未必然蓋中法兩大臣皆在滬上北京將與何人共議耶第既有此傳聞之辭姑錄之以符新聞體例而已 
[確要信息]  
　　○昨日本舘得有的確信息云美總統有電音至北京美欽差署言中法之事業已電致法總統頃接法總統回電期以七日再當電覆此信已由美欽差電致本埠美領事飭轉達法欽差並聞總署亦有電音告知曾欽差據此信息則美總統已願爲中法兩國排解此事或不致終以兵戈相見竊思法總統之所以七日爲期者殆以議院現當夏令議員均多散處必俟召集會議之後再行定奪盖　禮一人不敢專主設此時許中國以和恐前此二百五十兆佛郎之數未能滿欲議員或有後言如欲遽出於戰又恐議員前未議戰此時擅開兵釁各議員不肯籌餉轉致進退維谷故必待闢門會議之後或和或戰方能定局此信甚爲可信故美欽差前有來滬之説今則業已中止也 
[福州西信]  
　　○福州西人來信言福州船政局左近泊有法兵船四艘中國兵船亦有數艘與法船相持兩邊船上皆晝夜生火一聲令下即可動輪法兵船砲位等物亦均嚴裝以待桅上亦駕有巨砲法人之意設或開戰中國兵船如有合用者則欲奪之無用者碎之馬江口亦泊有法兵船兩艘其海口亦有法國鐵甲船停泊恐中國堵塞口岸則將阻撓刻下各商船到彼法人皆先告以停泊之處不可對法國砲門免遭池魚之禍云西信所言如此法人豈真以中國爲無人耶是誠所謂一想情願者矣 
[英國苦旱]  
　　○日本報云本年英國旱魃爲虐奇酷非常爲十五年來未曾有　旱災云 
[閩事縷陳]  
　　○十一晚有福淸人郭某上大廟山身有洋銀四元被人圖搶喊救坡下駐紥之官勇聞之往援當將郭與搶洋之六人一併送海防請訊但搶銀者年均十七八歳風俗之偷何一至此哉○初七日法船到二艘初九日又至一艘十一日又到一艘飄忽無常仍是恫喝故智○統領凱字營張鎭軍得勝近因患病奉制憲札調漳州鎭吳光亮到省擬令接辦嗣以張鎭軍病稍痊可着在馬江聽候差遣云○各處行營現在陸續到省兵船如濟安飛雲於十一日到伏波十三日到兵力厚集真覺壁壘一新矣○城廂內外及長門一帶所所保甲鄉團均經舉辦士匪可無虚及人心因亦稍安○日前聞上海九龍山有土匪劫奪情事何制憲即仰善局查明詳覆○福安縣徐明府本將錢糧解司已到白石地方忽將籖差吊回緣誤聽謡言省城已被法人佔據也聞者爲之軒渠○船政學堂之諸藝童監工等均准回家矣惟臨江店屋均飭拆毁以便瞭望也○善後局之銀存在匯兑局者現均繳還聞匯豐於十二日照繳入局葢恐土匪搶奪也○十三日晚兩院出示曉諭其大略云現在欽派大臣在上海會議雖未定局並無失和乃不法匪徒造謡惑衆致令搬徙深爲可惡察出定即究辦云但南台人家之移於城內者甚多城內之遷於鄉下者仍亦不少○十二日西門外洪山橋到有江西帮雞公船二十餘號船户皆江西人最稱勇悍　次到閩俱稱不懷好意大抵因中法事將乘機刧掠也制軍曾派員詢其如何來此據稱載貨故楊美勝軍門即調勇駐紥洪山橋　駐紥北嶺藉以防備云○前者錢店倒閉久成號爲先倡且有心席捲以致連累别家兹經邑宰出賞格嚴拿該店主到案以憑究辦○中法兵之在馬江日來俱安然無事我軍惟時刻調撥兵勇搬運軍械而已 
[籌邊雜俎]  
　　○此次法國淪盟婪索兵費一味張皇恫喝而我中國則以鎭静出之一若行所無事者是即不必果有戰事而優絀之形已判然矣今將所聞彚記於下俾閲者了然於心目間○廣東有某紳晋謁張制軍談及時務制軍謂朝廷厚澤深仁不欲輕動兵戈致斯民於塗炭如法人不索償軍餉定可言歸於好云○初十日午刻閩督有緊急公文到粤省其中大意謂法人叵測異常前日在福州幾開兵釁幸兵民義切同仇法遂畏縮粤省沿海地方務須嚴密防守若一疎虞即恐墮奸計等語制軍閲後隨委員將原文送往彭欽憲處　欽憲練達老成議無遺策法人雖狡豈能思逞哉○初六日淸遠縣解一要犯到粤省廣府蕭太守審訊一堂即解往臬者覆審聞此犯在鄉村妄造謡言惑亂衆志謂法人不日來攻玉石俱焚各家欲保護者須捐銀若干方保無慮鄉人聞之舉國若狂受騙不少地方官訪聞飭差拿獲而其黨羽共有數人尚須嚴緝云○初十日有千總二員由瓊州乘火船到粤聞係吳鎭戎差辦軍火者盖軍裝仍未足用也○山東撫憲駐節福山縣於十一日閲視城北一帶防營操練於十二日返斾至黄邑駐紥以便策應調度○初八日有委員自天津到烟台閲視一切防務事竣仍回天津聞係李傅相所委者 
[穗垣近事]  
　　○東門外東皋園爲前明陳氏别業花木亭臺頗擅一時之勝兵燹後已鞠爲茂草矣月之初二日忽有新出梨園在此演劇城中士女接踵往觀而所演各劇新異絶倫有非尋常戲班所能學歩遂連演八晝夜而畢寓目者無不歎爲觀止○首府蕭太守到任後嘉惠士林前曾捐廉千金爲羊城書院月課奬賞院內生童無不爭自濯磨兹因府考三塲已滿人數漸少太守復將院內屢考前列者挑入內堂面試其尤佳者優以奬賞欵以酒筵論者謂太守之殷懃愛士孜孜不倦實數十年來所未見云○前任撫憲裕中丞設實學館考選學徒數十人專習英國文字及算學凡米飯筆墨皆由官發兩年以來學業蒸蒸日上兹聞倪中丞尚嫌學徒人少欲再考選數十名一并送舘肄習庶幾人材輩出足備他日之用也○廣東厘務積弊太深張制軍下車後專意整頓連日到善後局逐欵校核淸晨到局至二更返署其勤勞王事於此可見各屬員相與周旋無不疲倦厘務總局從前委員皆已撤委現着糧道益觀察督理而以彭觀察懋謙恊助想二觀察貞幹廉明厘務定有起色也 
[炮台告成]  
　　○甯波真武宫道頭之砲台現已告成其砲位共有五門直扼三江口最得形勢台之左右後三面皆設木栅以防閑人踐踏前所招砲勇刻已移至此處駐紥矣 
[統帥砲]  
　　○皖垣撫署箭道之右前由英西林宫保鑄成大砲五尊建屋安放現當防務孔亟之際軍火在在相需由練軍統帥設位移置東門外砲台間該砲需藥石餘重至數千斤夫役竭力抬放其聲遠聞數里云 
[流星記異]  
　　○杭垣友人來簡云六月初八夕初昏甫定禁鼓未聞閭閻父老飽飯黄昏後露坐荳花棚下袒腹納凉此述新聞彼談時事仰視空際明河不波新月無影星光萬點密若布棋且時有飛星旋移不定突見西南角上照耀通紅一火球飛行向北驚起仰視覺紅光之後繼以白光一團後一巨星大於鵝卵屢有白光旋繞長約數尺有謂形如葫蘆者有謂形如净瓶者要之實橢圓非渾圓也其星飛不甚疾至西北極處始没然亦未見下墜衆目共覩非等子虚世有萸區定能言之鑿鑿也 
[哀鴻苦况]  
　　○宜郡比年亢旱顆粒不登米價貴異常鄉人俱食草根樹皮及觀音粉等物情亦苦矣闔城文武官員日赴淸江宫關帝 
 
 

Page 3

 
 
廟龍王廟漢景帝廟禹王宮府縣城隍廟龍王洞各處虔誠祈禱乞沛甘霖並出示曉諭不准五葷入城云 
[禾城近事]  
　　○近日嘉興瘟疫盛行或半日即斃命十三日城内外共斃十三人抑亦甚矣○菜子甚少故油價有漲無减牛庄豆餅則售八角五至九角止云○嘉郡東門外白堰兜地方江姓冢们十二日夜半時遇盜十數人持械破門而入擄掠一空約失物三四百金幸人口無傷報經嘉邑尊下鄉踏騐回署後飭捕嚴緝務獲云○十二日東門外東碼頭泊有一船捕役見其形跡可疑移舟泊其旁以覘其動静閲一晝夜終不露破綻捕役遂不敢下手翌日船忽駛至東栅口外斷港内泊焉適又有兩捕見之亦移舟泊其旁見船中人狀貌有異上前盤問其人即欲逸去遂拘獲之手上拷痕宛然乃將人船一并解送嘉興署閬船上共有二人一王姓一陳姓皆積賊也○糧道於十一日晨用小火輪拖帶座船遇嘉興在郡文武各員迎送如神○各土行雖已開市然尚未調妥也 
[寳山縣告示]  
　　○補用同知調補江蘇太倉直隸州寳山縣正堂王爲出示曉諭事近因法越之事會議未定以致謡言紛起人心甚爲惶惑該鎭逼近海口深恐匪徒混跡乘間滋事亟應將防衛事宜加意整頓添派壯丁協力守望以消伏莽除飭董勸辦外合行出示曉諭爲此示仰居民鋪户人等知悉此係爲保護爾等身家起見務各量力捐資交董添募壯丁以資防衛雖目前不無所費而使匪徒不敢覬覦閭閻得以安謐所捐者少所益者多愼勿惜小忘害切切特示光緒十年六月十七日 
[寶山設防]  
　　○昨報寶山縣在城外築壘一節兹聞王邑尊會同韓守戎督率地保在東北兩門外約一里許丈量地址以便設立營疉舊時本有土砲台兩座刻下重加修理又在江灣吳淞等處添募民團百名由韓守戎訓練以期有備無患王邑尊又諭吳淞各船不准到法兵船上接濟貨物防範亦甚嚴矣 
[吳淞消息]  
　　○吳淞口於昨日後兩點鐘時駛到法國三號小兵艦一艘又到英兵艦一艘並未停輪逕入中浦毅軍親兵一百名在大關東塘逐日操演早間演洋鎗午後演步伐軍令森嚴士氣奮勵非灞上棘門軍可比 
[憲轅事宜]  
　　○權授中國副將穎勇巴圖魯英人麥士尼爲能由雲南來滬前日下午赴曾爵帥行轅禀見○前夜八點鐘時邵道憲赴行轅禀商要公良久始出○昨早許星使亦與曾爵帥會商至下午三點半鐘始回天后宫行轅 
[創設馬巡]  
　　○近來本埠英美兩租界巡捕有派令騎馬校巡者六名前日英公堂有解到竊賊兩名聽訊即由馬巡獲到是亦認眞捕務之一端也 
[滬防鞏固]  
　　○浦東白蓮涇口向泊水師炮船近在口岸添築炮臺駐紥陸營已列前報兹悉白蓮涇對面南碼頭傍有尖角漲灘亦築炮臺現已竣工安設大砲及守臺兵二百名盖是處與白蓮涇遥遥相對其形如蟹螯兩面築壘便得犄角之勢敵船豈能飛渡　再往南里餘即係製造局有水陸各軍駐紥棋布星羅且有兵輪船停泊局前至浦東高橋鎭之界浜口及陳家嘴角陸家嘴角等處亦均添築炮臺扼險防堵内河水陸節節設防法人雖狡横其將奈我何 
[兵不擾民]  
　　○日來滬地營勇按段巡防十分嚴密閭閻藉以安堵而無識之人反因此而生驚疑是亦不思之甚矣十六日晚有兵勇五六十人自北而南在小東門外小憩店鋪居民未解其故惶惶莫定前晚十一點鐘又有兵勇數十名自西而東路經八仙橋即在捕房前暫時駐足值班捕頭見而大驚通知大自鳴鐘捕房待巡捕頭到時兵勇已去矣夫華民之驚惶由於昏蒙寡識彼甘爲戎首者乃亦畏兵如虎不幾爲華兵所竊笑哉 
[碰船涉訟]  
　　○祥生船廠小火輪船主某西人至英公堂稱昨將晚時駕船由蘇州河向西甫至新閘橋見有米船迎面過閘門我恐碰撞即停輪以待豈知米船既過閘門船又横撞我船左傍彼之船頭雖損壞我亦撞破船板已成一孔急行　輪停在卡前淺處故未入水否則不堪設想距米船上人反擲碎石殊不合理且閘橋有兩橋門輪船與民船各有專行之門如果照章行駛决無碰撞之禍爲此報捕商船户周阿二送案請追償修理費十餘元老大丁文金供與同周阿二供我之重船順水過閘因小火輪衝來致被碰壞船頭西人又稱如我碰伊伊必立時沈没實因伊撞我故彼此均有損壞且我壞船傍伊損船頭不難立判曲直翟副領事商之黄太守斷周阿二繳洋十元給償修理費 
[瘋子造謡]  
　　○十七晚十點鐘三牌樓民團兵巡夜過後忽有一人低聲向各家云爾等速行搬遷城外已在殺來我聞信出錢二百賄給守門兵弁得放進城故特報信該處地甲聞之即喝令勿得謡言其人轉高聲向辨該地甲將其人禀解總局馮刺史先喝責二百板問其因何造言答稱爾可擅意打我我天上有四十八个弟兄即速召來與爾作對即指該地甲曰我之天兵到來即將爾先生殺起馮刺史察其情狀似近瘋疾即令釋去交該地甲查明家屬領回管束 
[唆訟責臀]  
　　○前報江北婦人王陳氏同抱呈王三投上海縣控陳開元姦佔等情前晚又經蔣明府覆訊王陳氏供訴前因陳開元供稱向爲裱畫匠於光緒八年間在沈三元花烟館内與王陳氏即玉紅相識情願嫁我爲婦小的當出洋八十元給玉紅還鴇婦帶檔等項當憑玉紅令人冩自賣自身之婚據自黏指印交執初尚相安詎於本年三月間有素在花烟舘帮傭之王三來家時與玉紅閒談該婦即懷異心時與我尋衅旋竟聽王之讒言投案誣控求恩澈究明府問王氏此婚據是眞否答稱婚據係陳令人寫就囑我打指印者現在我聞得丈夫王上福已回原籍求恩發回鹽城縣完聚陳稱聞該氏之夫名韓雨村早已故出現皆王三與該氏串就供詞投案揑控明府問王三供稱鹽城人與該氏素不相識亦未帮過花烟館明府謂既與該氏不相識如何做抱呈答稱見該氏在頭門外啼哭小的　時見憐故做抱呈明府謂察核各情爾顯非安分之徒該氏揑情朦控未妈非爾指唆所致着即從實供招免受刑罰王三狡執如前明府喝責至二百板始吐實情明府飭將王陳氏掌頰該氏一再求恩聲稱有病陳開元亦代求饒明府謂爾實無恥之尤該氏如此行爲豈能安居於室莫若發官賣另行婚娶陳稱情愿領回管束明府准如所請王三斥退完案 
[英界公堂瑣案]  
　　○包探仇金水稱查得張小雲同毛文桂有細縐新衣一包分泒顯係來歷不明拘至捕房問知張在源興衣莊爲夥當即知照莊主陳天才認明無錯今特解案陳天才供開源興衣莊毛文桂與我之司帳人孫得順相識由毛托孫荐張在我處帮夥詎毛前日與張閒談後串同行窮幸爲包探緝獲請辦以儆孫得順供與同張小雲俯首無詞毛文桂則稱荐張是實竊衣則我不知情黄太守謂毛既荐張爲夥又串令監守自盜已在分贜而由包探緝獲情殊可恶豈容抵賴隨判毛張各押三月贜父陳領○包探稱昨見陸阿六被張祥郎朱元生私刑吊打爰即釋陸而拘張朱二人送案陸阿六供被張祥郎欠洋八圓向索無着反被紏同朱元生將我私刑吊打幸由包探拘案張祥郎供我與朱元生同陸阿六皆是親戚因陸常向我等藉端借擾忿極爭敺其實並未欠伊銀洋朱元生供與同黄太守商之翟副領事以張朱總不應私刑吊打 
 
 

Page 4

 
 
判各枷號一月發頭門票衆○江朱氏稱兒子江生寳推東洋車餬口因向沈掌生索欠錢五百文非但不付反被毆傷訴捕拘案江生寳供與同并稱有武生孫才忠喝沈行凶沈掌生供並未欠錢亦未毆伊武生孫才忠投案禀稱江與沈爭毆我不過解勸黄太守騐得江生寳受傷屬實判責沈掌生百板并罰孫洋四元給江養傷○包探頭阿六稱陸阿發犯事發押捕房屢次毆打同押之犯曾經送案笞責今又行凶吵閙特再送案黄太守商之翟副領事以陸枯惡不悛情堪痛恨判責二百板仍交捕房帶回俟管押期滿開釋捕頭請立即笞責太守飭俟發落各案畢笞責二百板着捕帶去當據西捕報稱祇責一百四十板請再加責太守謂二百板已經責足斥退 
[法界公堂瑣案]  
　　○昨報俞祥林控魏雲泉借洋一百元又墊零洋一案昨日翁太守臨法捕房時復將魏提問俞亦投案遞禀據魏供向俞姓處借得洋十三元並無一百元現在伊既婪索我不妨設法償還但我實未曾借可以指天設誓至婦人處洋六十九元確有其事惟票子的有原根可以往查翁太守詢之包探魏姓可有人來答稱昨有人來翁太守謂魏爾以未立借據執定不認本分府念爾生意中人容爾直供免受刑責魏始終不認太守謂暫勿論别事先追還洋元着魏於五日內調處否則定予比責○前報洋貨店主葉菊齋從嘉興來滬被船户趙富仁夥將皮箱撬開竊去洋一百元案懸月餘未結趙富仁交保出外昨晨投案稱嘉興有信來船已沉没家伙不存一件翁太守將信閲竟謂信中語意以趙富仁業已來禾邀葉亦速回禾等語並無船沉字樣况地保已將撬斷鉸鏈及刀一柄寄來足見所供狡猾着先掌頰四十下並限五日理清 
[正悮]  
　　○前報乍浦有兵鬥一事兹悉實防營所爲與水師營無涉用即聲明 
[重擬酒壇八傑各系一解]  
　　○正仲酒豪顧視清高吸盡江水鎭海巨鰲　一解巨鰲　吉甫沕穆酒懷若谷比之仙鹿不事角逐　二蟹仙鹿　渤海酒徒氣雄萬春忽隱忽現殆神蛟乎　三解神蛟　蔡氏伯禧酒侣時擕糟邱跋扈猛如怒猊　四解怒猊　張緒風流酒外何求游行自在海國閒鷗　五解閒鷗　詩人顧况亦號酒雄迎風奮袂翻若驚鴻　六解驚鴻　處默嗜酒盃不停手擬以伏犀問誰可偶　七解伏犀　酒人徐浩空山騰趠量難管窺霧中隱約　八解隱豹　　[  雲間渴龍神虎同擬]  
[贈澹定室主人]  
　　○冰清玉潔證胸襟雅抱如君世共欽情澹偏宜花作伴身閒只許月相尋聽歌頻洒青衫涙譜曲時吟白雪音賦就凌雲好珍重莫因淪落便灰心　　[  雲間日河舊主金再坡初草]  
[蘇省撫轅抄]  
○六月十六日鹽運使銜選用道浙江候補府陳浚璹禀辭赴　河掣騐鹽局差府經歷白槐生禀知奉委葑門水關盤查差撫轅牌示恭照六月二十八日皇上萬壽令節應遵光緒三年欽奉懿旨於二十六日五鼓俱穿朝服齊赴萬壽宫慶賀其自二十五日起至七月初一日止前後各三日應穿蟒袍補褂挂朝珠　○十七日候補理同局五禀知奉委葑門旱關盤查差縣丞俞世球禀知交卸代理震澤縣縣丞事回委代理吳江縣同里司巡檢蔣端禀辭赴任 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[留心聽訟]  
　　○前朝鮮政府遣朴泳斌駐紥日本東京研究法律已久近時商之日廷理刑衙門凡開訊案之時准彼列坐於傍聽訊昨日已經在東京理刑衙門傍聽不日尚擬週歷各所在衙門傍聽楚亦可見韓人欲效西法之一端 
[酗酒逞凶]  
　　○朝鮮仁川港所泊之孟春兵船一等水兵池田上岸痛飲酩釘醉爛與中國商人畢金和爲瑣屑事故趁釁毆傷畢金和頂額受傷即由通商事務官李乃年請辦當經會同兩國官吏及兵船將弁查辦業已審出該水兵實犯毆打創傷罪名由兵船司法官照例懲辦云 
[鍋炸傷人]  
　　○上月二十三日晚八點鐘有英國商輪船名亞連者在神户口外海灘開輪駕駛之際忽然水鍋爆裂船上水手三名立斃並受傷者八名云 
[船塢工竣]  
　　○前報日本在横湏賀船廠添掘大船塢足資建造頭二等大兵船之説該船塢近已一律竣工於二十一日賀告成之典是日原派伏見親王騐收適王有恙轉請能久親王代行早晨六點鐘由東京坐火車至横濱換坐山城輪船至十點鐘舟抵横湏賀該港所泊各兵船一律升砲致敬能久親王同川村每軍卿上岸時所有文武員弁就棧橋頭迎接至局門樂聲朗奏船廠渡邊督辦引至官廳少憩由副督辦將該船塢所照各圖及告成工程各册籍呈海軍卿核覽副督辦引至船塢之前多插旌旂舖張五綵布蓬中央已設公座兩傍皆列各國公使坐位次第坐觀海軍樂部一齊吹奏遊人轂擊肩摩海軍卿出席朗誦告成頌詞一通督辦亦答詞一通於是施放輕氣球上升時見球下飄出大書開渠式二字于旂上繼升第二球不能騰上因球底鐵線損傷又放船塢水門將水出入試騐甚爲靈捷其發水時正如瀑布飛泉復備各式烟火數十本燃放觀者無不喝采查該船塢長五十一丈六尺四寸五分潤十丈五尺六寸深三十八尺二寸自十一年六月動工所用伊豆相模兩處石料數萬塊積大年之工程始於本年告成此塢隔爲兩段能造戰艦兩艘自今以後雖極大戰船可以自製也 
[東報摘錄]  
　　○前任駐紥上海品川領事已授農商務省大司員之職又出使中國之榎本公使並叅事院官七名同列華族授爵云○近日海外電信格外繁忙工部有內電綫總局在事枝手日夜辛勤過於勞瘁此次禀請添員即禮拜日深夜之時海外不時來電當值者不諳電務往往稽遲有悞公行此次擬就局內建築房舍給予電報枝手住宿俾得隨到隨譯以重要公云○川村海軍卿前來查勘兵庫縣川崎製造船廠後即坐海門兵船前往備後三原地方踏勘地址擬就該處添建海軍船廠一所大約盤桓一禮拜方能起程至大坂也 
[日本水災]  
　　○日本廣島縣備後地方交夏以來霖雨連綿山水暴發各路山水聚於蘆田一川宣洩不靈平地水溢一丈餘决崩堤防數處及沿岸各村落田畝五穀蔬菜咸被淹没溺死人民已知者七十餘名口未查明者尚屬不少可謂無妄之災也 
[朝鮮易服]  
　　○聞得朝鮮王特旨令通國官民概易中國衣裳惟冠履則仍其舊高王首服華服違者治罪惟執政金秉稷抗旨奏言不可王諭以業已頒諭且决計施行毋得再瀆金秉稷力諫謂如不聽請先斬臣頭然後施行王曰行我之令又何必先斬爾頭金秉稷謂請殺臣者尚得穿本色衣冠以見先王於地下於是王亦爲之猶豫今雖在朝臣工陸續易服然未能一律照行因金秉稷素性忠直前任兵曹尚書去年屢徵不起及後使命敦廹始行首途寵榮獨殊故王爲之猶豫也按朝鮮爲中國藩屬改用中國服式亦不失爲尊王之義而金秉稷之固諫亦足見其不忘先王之忱彼本非屬國而爭效其衣冠者亦曾有金秉稷其人力持正論也哉 
[鄂省官報]  
　　○六月初五日從九張廷揚奉漢陽府委查漢陽鸚鵡洲街道差赴兩院禀知初六日調署蒲圻縣濮文昶禀見辭赴新任初七日候補府鄭思賢自上海回候補同知李雯候補州吳同堉丁國楨陳士彦杭宗傑廵檢黄咸寬卜曾煒典史莊祖培俱往兩院謝給予外奬酌委通判胡子斌奉臬委稽查出前城舖辦理保甲差赴兩院禀知初八日京山縣張麟定禀見辭赴新任候補廵檢謝葆珊禀知奉江漢關委查漢鎭居仁門差 
[送别金君再坡即次潄石生韻]  
　　○南浦迢迢送客舟斜風細雨觸離愁最憐楊柳青青裏人唱鸝歌倚畫樓　問天天不管分離同此茫茫兩繫思欲訴愁腸偏不得閒情只有暮雲知　晴烟漠漠水雲飛潮落空江月影微一葉錦帆留不住支荷香裹送君歸　笛聲三疊悵離羣把酒旗亭酒已醺别後更添愁一段飛鴻招處便思君　　[  吟風醉月詞人莫炳垣未定草]  
 
 
