# 1896 - 340 - 4908454

 

Page 1

 
 
[求補韓文故闕書] [  圖書集成局啓]  
　　韓文故一書爲福建光澤高雨農先生㴻然評點本局承友人諈諉重付手民排未竣工偶疏藏庋被鼠嚙去卷一第六十一六十二兩頁及卷三第一至第十七頁以致排工暫輟不得不重事搜求敬告海内藏書家如鄴架中儲有是書者乞借補鈔以成完璧本局願贈新書或洋銀若干聊獻微芹以酬雅意至於原本仍當歸趙决不破損沾污倘許玉成請惠寄上海三馬路申報館或福建南臺怡興洋行轉交爲盼手此布陳維冀雅鑒 
[醫林指月出售] [  圖書集成局代啓]  
　　醫林指月一書爲胥山老人王琢崖先生所輯計書十二種曰醫學眞傳曰質疑錄曰醫家心法曰易氏醫家曰芷園肊草存案曰敖氏傷寒金鏡錄曰痎瘧論疏曰逹生編曰扁鵲心書曰本原崇原曰侣山堂類辨曰學古診則集前明及國朝諸名醫箸述彚輯成編誠醫學之準繩後人所宜奉爲圭臬者也原板久已模糊兹本局承博文書局之囑排印成編賜購者請臨上海博文書局揚州點石裕記選取可也計書八册每部價洋一元六角 
[鐵路私議]  
　　泰西各國皆有鐵路以行火車論者每謂富强之原實根於此非妄言也中國頗亦欲效其法而空有論說者已十餘年於兹或議將行矣而旋爲尼者所中遂不果行或軌已鍊矣而畏於難成遂無興工之日中東一戰之後當國者知鐵路之利實非淺鮮於是亟亟焉惟此之謀顧議近期年而今始得有舉辦之確信何哉蓋以創之非易而利之難信也愚嘗謂創造鐵路之法必先講制度何爲制度一曰路制宜直一曰軌制宜寛查路制之法有二一謂路宜於直一謂路宜於曲但過於求直則所行必多荒僻之地往來不由孔道得利必輕過於求曲則費用必倍費倍難期速成而行亦必遲行遲又不適於用直與曲之弊得失惟均雖外洋鐵路均以曲爲利便但外洋人民富贍百貨駢塡巨鎭名都所在多有故少一曲卽遺一曲之利必欲紆廻以就之然後載物能多得利可厚若中國地方寥闊城鎭疏落倘必在在爲火車所經則造路之費必不能敷祗須審擇埠之大物之聚者經由其地不可貪多務得縷析條分致費用之鉅而獲利轉因之以鮮故論鐵路於中國宜直不宜曲或謂路直雖可省費而實亦有不便者田畝適當其衝必酌給價值歸償地主傷本一不便也民間廬墓爲路所經又必勒令遷徙擾民二不便也且中國北地多山南方多水今此所建之路由北逹南綿亘四五省其間崇山峻嶺不知凡幾深谷巨川不知凡幾遇山則非鑿道不可遇水則非架橋不可鑿道架橋旣傷工力亦費資財不知此特不平之爲害非直之爲害也彼路之取乎曲者豈竟無鑿山架橋之事耶英國蘭卡賽至姚克賽之鐵路其間道路巘巇陵谷層疉計其車道約四百三英里每里工費合五萬二千四百磅而以比較比利時國不煩開山造橋諸工者每里之費約可省二萬磅此蓋道路平坦之利也故路雖直而亦必求其平愚嘗謂直者幹路也曲者支路也幹路旣定然後可將支路逐漸推廣若必一氣呵成轉恐難於勝任軌制之法亦有二一爲寛軌一爲狹軌狹軌宜於快車寛軌宜於重車重車所以爲運物之用快車所以爲運兵之用若造鐵路而祗爲行軍之用則車必取其快而軌不妨狹若爲振興商務轉運貨物起見則車載必重而軌宜用寛今之所以建鐵路者蓋欲與各國爭商務之利而非徒爲載軍士之用也將來如載運煤鐵礦質以及一切諸重物在在必以火車且中國尚有漕米一項爲他國之所無一俟鐵路告成當亦必由車運是則中國自創行火車後運行重物較之外洋各國尤有甚焉如以爲無益於行軍不若悉用狹軌轉爲便利不知行軍特偶然之事商務爲常然之事爭偶然之利而失常然之利識者必以爲不可况造路旣求其直則車行亦必迅速卽不以快車載軍土當亦無遲緩之虞或謂造狹軌費省於寛軌殊未知但論目前則狹軌固省於寛軌而論造成之後則狹軌必費於寛軌何也蓋旣有火車不能不載重物而狹軌一經重車軌道必易受傷他日修理之費日增月盛必有較初造時價值倍蓰者但貪一時之便宜不顧無窮之耗費此不可不愼也更有要者路分支幹而軌道則不分支幹宜一律用寛軌爲是倘參差不齊則機器亦不相同須逐欵換易不能暢行必致稽延時刻倘以之載兵及裝運軍械糧餉等事尤爲誤事非輕今旣由直隸總督王夔帥兩湖總督張香帥臚陳鐵路辦理事宜奉旨命盛京卿總司其事兩制軍才大識卓想必能謀慮精詳洞燭此中利弊惟未見奏摺不知所臚陳者究竟若何余以私意窺測似當先講求於軌路二者錄而存之俟舉辦後印證其合否未敢自獻其一得之愚也 
[中俄約稿] 俄國前者曾助中國向日本索還遼東之地中國亦許以額外利益兹者字林西字報館覓得中俄約稿其文略曰中國大皇帝因中日交戰之後俄國大皇帝深助中國索取遼東現在兩國交界地方通商貿易自宜兩國互相裨益和好永敦是以中國大皇帝特簡兵部大臣等授以全權與俄國欽命駐京全權大臣議訂東三省與俄國西卑利亞建築鐵路章程俾民人貨物易於流通交界地方及沿江口岸亦得愼守堅固此外另有美善之法咸得互相辦理一兹因俄國在西卑利亞所造鐵路將次告成中國准其與中國邊界接連計從俄國琿春築至吉林省之恒春又由恒春向西北通吉林省城另一枝從西卑利亞至黑龍江之艾琿由艾琿向西南至齊齊哈爾又由齊齊哈爾至伯都訥再向東南遶至吉林省城二俄國在中國黑龍江吉林等處所築鐵路其費皆由俄國籌出建築之法亦由俄國主裁中國准由俄國管理三十年期满之後中國豫備銀兩全行估價買回至買回章程屆時再行商訂三中國目下已有鐵路一條擬定再由山海關接至奉天省城由奉天接至吉林省城倘中國决計建築准俄國豫備銀兩代中國由吉林築起准十年後由中國買回惟此路已由中國核定逹奉天牛莊等處四中國所築鐵路由山海關至奉天牛莊開平金州旅順口大連灣等處照俄國章程曾理庶兩國往來便易五俄國在中國興築鐵路所過地方由中國文武官爲之保護所有俄國辦理鐵路事宜之文武官及工人不得阻撓以便易於從事鐵路經由之處多係沙磧荒地恐中國或保護不周准俄國自派馬步兵保護六鐵路來往貨物應完税餉按照同治元年四月初二日所立陸路通商約章辦理七中國黑龍江吉林長白山一帶各礦中國從未准人開挖現在此約經兩國朝廷畫押之後准中俄百姓開礦以興大利惟開辦之前須先禀明華官領有執照按照中國開礦章程辦理八東三省現已設有練軍然各地屯兵仍多照中國舊法倘日後中國於東三省各處皆欲照西法治兵准延俄國出色武員爲之訓練其章程須與現在兩江所延德國武員一律九亞西亞洲俄國並無海口可以常年不凍者倘一旦兵事忽興俄國東海太平海等處兵船停泊頗不便利中國深知其事故准將山東省膠州灣賃與俄國以十五年爲期此十五年之内俄國所築兵營兵庫機器房船塢俟期满後卽由中國買回惟目下尚無兵事俄國不遽在膠州灣布置一切以免他國生疑至俄國應出地租若干將來須 
 
 

Page 2

 
 
另立專約十遼東灣旅順口大連灣等處俱係緊要之地中國應從速整理所有砲臺一切妥爲修治以免他日有危險之事俄國决計將以上各緊要之地保護周至不准外人窺伺中國亦永遠不能將以上各緊要之地讓與他人如將來俄國别有事情中國准俄國海陸各軍駐在此處以便保護自己攻擊敵人十一倘俄國與他國並無戰務則旅順口大連灣兩處皆由中國管理俄國不得與聞惟東三省築路開礦之約章經兩國朝廷畫押後卽可立時開辦俄國文武官商之因事來往者地方官皆須妥爲保護不能使俄國文武官商有所阻滯十二此項約章經兩國朝廷畫押之後除旅順口大連灣膠州灣三處外立時可按照約章辦事中國立時行文大小官員遵照至互換約章之期定於六个月内其換約地方日後再行商定兹由兩國全權大臣議定約章用中俄法三國文字畫押鈐印之後兩國各存一分刻已按照三國文字繕成互相核對無悮倘日後或有議論以法文爲正 
[譯西報論英俄水師]  
　　香港循環日報譯本月初一日長崎西報論說曰英國永師部忽决意調遣他利布大戰艦至東方此事頗駭聽聞抑知英人胸存成竹早已有添船來駐亞東以厚兵力之議此實無足怪者嘗聞英國議添遣大小戰舶八艘分駐中國等處海道果爾連現在駐東海各戰船合計則英國水師之力甚厚雖歐西各大國聨合水師亦不足相敵卽以俄國東方戰船而論其數雖多惟除拿華連鐵艦及巡舶兩三艘外餘船不甚可畏然此皆指戰艦而言若以運軍船而論則又不當膜視蓋目下俄國運船計共有十三　之多各船駛行之快每點鐘能行十六海里至二十海里不等容積旣重載煤亦多俄官常時預大砲軍裝兩分一𫏎於澳爹沙埠一貯於琿春以備有事之秋得以配置各運船中俾匡巡舶之不逮計每船派有水師員弁及水手約一百名是則一旦俄國與别國有事諸運船亦可以衝鋒陷陣矣查各運船中有四艘甚爲鞏固足可爭戰於洪濤巨浪中其餘九艘雖不甚合於對敵然以之出而擾亂敵國商船則爲害亦非淺鮮俄官所預備運船軍裝大小多寡雖未得知實數然聞足與英國凌波戰船軍火比美况俄官事事未雨綢繆據言各運船無論何時一到琿春或澳爹沙埠卽可於四十八點鐘内妥配軍械裝足糧煤人夫其快捷如此而謂不可畏歟然此中情形英國水師部久已知之回無庸旁觀贅語夫俄水師之力旣已如此則雖西伯利亞火車鐵路尚須五年方可告竣亦能隨時開戰矧其兵士之駐於琿春黑龍江諸處者不下六萬至八萬人其立心若何固難逆料然私心揣測俄人斷不肯安靜無事不過待時而動耳其時維何殆將或俟俄皇到各國遊歴返駕後卽相機而動亦未可知俄人若狡焉思逞則東方定無寗宇關心時勢者能勿感慨係之 
[逆謀可駭]  
　　香港中外新報登新金山來信言有美國人名大南者善製炸藥及開花砲曾於一千八百八十二年五月六號在英國愛爾蘭結當謀亂近因俄皇往遊英京又欲謀刺俄皇並蓄意行刺英皇及英太子威路士現已在法國保勞利士之某酒店被獲管押其在愛爾蘭謀辭時戕害輔政司加雲地士及内務大臣保基僥倖逃出又復結黨製造炸藥屢謀不軌此次被擒在行李中搜得匪徒往來私函甚多其行囊亦甚充裕又有二歐洲人一名奚路士一名和利士疑係大南之黨均已在英屬某處被差拘獲此外二美人居於安霍暗差見其蹤跡詭秘久已留心窺伺現在其屋内搜得炸砲炸藥及製造器皿其爲匪黨似無可疑另有一人在英屬勞打丹被差獲住亦搜得炸藥匪函等件此次大南及其黨初由美國起程卽有官差暗躡其後至八月初六日始在某酒店就擒聞其立意行刺英皇俄皇英太子曁各大員以償所欲並有美洲人與之串合據云伊等欲於八月内在法京聚會俟計議旣定然後分道而去傳聞前被日本人拿獲之美國人機利亦與之同黨已在安霍地方建一製造廠專以製造炸藥爲事其私函内有欲在波勞摩路行刺英皇之語大南之母及其子現仍留寓愛爾蘭不知大南之遽入網羅也聞和利士被獲時帶有製藥機器及洋銀二千圓其私函俱用暗號外人多不能解大南入酒店時先已將鬚薙去初次逮訊不認有黨及將私函質証伊始不敢狡辯現已自認有罪謂異日定遭縊死蓋逆料法國必將伊移解歸案明正典刑也又聞大南未離英國之前欲與一人僦居於英太子邸對門伺便施其毒手大南及其黨枕畔常置有爆藥以防追捕此次被擒後卽上書美廷求爲超脱其黨之在愛爾蘭者亦暗中籌金五萬磅希圖營脱其獄神通廣大卽此可概見矣 
[提訊革員]  
　　前報載安徽臬司趙廉訪爾巽欽奉上諭至金陵訊理已革元和縣葉懷善挾妓飲酒欠銀圖賴一案廉訪旣抵白門駐節貢院會集在案人証先委發審局某君質訊至某日在貢院中親提葉革員候鞫葉卽由代質公所公役押之而出安步當車命僕輩肩負衣包行抵頭門外始易穿元色外褂頭戴無頂大帽步入官廳原告曹秉權曁督轅某巡捕及旗籍二人亦次第到來備質以上皆采訪友人所述至於若何供認則關防嚴密外人尚不得而知也 
[薇柏鶯遷]  
　　浙江采訪友人云藩司龍仁陔方伯於本月十六日申刻因病出缺次日酉時大殮所有藩署印鑰先已呈送撫轅廖中丞命書吏繕稿札委升任江蘇布政使聶仲芳方伯接署藩篆而以督糧道鄭芝巖觀察兼理臬司篆務方伯奉札後卽頒發紅諭擇吉十八日申刻接篆任事觀察亦於是時履臬司署任兩署書役預備周詳屆時方伯及觀察恭設香案望闕謝恩然後展拜印信升坐公案屬下官吏逐班叅謁如儀旋上撫轅禀報受事 
[揚州試事二志]  
　　廣陵縣試昨已紀諸報章兹得揚州采訪友人來簡云本月十八日江都甘泉兩邑宰校閲正塲試卷已畢飭禮房書吏繕就圓案逐名標以硃筆榜示照牆計江都招覆四百三十三名前列者爲孫文憲吳國俊胡彬倪兆鳳劉炳光陳延祥許錦楨袁楊繩武潘印成甘泉招覆二百二十四名前列者爲姚蔭逹楊敬熙王毓麟王樹堯范循良詹龔啓文孫履瑞薛鍾麟殷錚并示期二十日初覆想童子軍再接再厲必有拔幟先登者矣 
[香溪晩櫂]  
　　宜昌訪事友人函云某號掛旗船載貨入川行至歸州白洞子地方遭風覆溺貨物盡付東流乃命弄潮兒爲入水求珠之舉僅撈起皮土及廣貨數件餘俱浪逐萍浮不知飄流何處矣大約將濕貨曬晾後再行雇船載運上川○後街某甲以賣京貨布線爲業小本營生日積月累亦頗有餘某夜被梁上君子穴壁入戶將京貨錢洋悉數捲去約值百餘串比甲驚醒而竊賊已去如黄鶴資本一空徒剩空拳將何以爲餬口計耶○東湖獄中因事拘繫者固多而無十被累歴久未釋者亦復不少前任金大令缷事時將可以弛禁者全行開釋以免常受縲絏之苦囹圄中爲之一清後任爲許明府之璉到任後卽拜會西國官員及税務司諸君旋出示訪拿痞棍梁壽亭等數十人想若輩必當爲之斂跡也○前登城内三府衙門被人盜賣今探悉因通守署舊日基地在西壩街上自道光中年被水衝坍屋宇無存卽以覃恒益虧空鹽課入官之屋作爲通守署歴年已久有案可稽不意今年七月間有徐姓出契又有某人作中將此屋賣給聖公會堂内當卽在東湖縣換契後東湖縣金邑尊向沈通守述及始悉覃姓入官之屋原主本係徐姓故被賣去並連及火神廟萬壽宫晴川書院旁地共得價一千數百串沈通府卽將此屋册卷移送縣署核辦並據情通禀上憲不知當作如何辦理也 
[白門仕譜]  
　　淮陽鎭潘鎭軍萬才徐州鎭陳鎭軍鳳樓俱因公晉省參謁大府已於前日行抵省城命駕詣轅禀見峴帥茶罷逾刻始興辭而出現因事竣將次遄返復詣督署禀辭就道○都司王都戎榮華奉督憲札委帮帶新兵右營都戎接札後赴轅禀知接管右營事務○衡字前營吳管帶鑑衡後營張管帶金堂左營張管帶顯榮右營洪管帶占奎同日奉督憲札委均趨轅叩謝 
 
 

Page 3

 
 
[中泠試茗]  
　　鎭江訪事人云王家巷復泰烟館於本月十五晩被妙手空空兒掩入樓上將烟槍衣服等件一捲而空館主某甲緝訪多時終無影響後見某乙所著縀鞋似係舊物獲住盤詰情形乙知破綻已露無可出以遁詞只得實認事爲鄰右所知内有某姓者亦失物多件遂將某乙送交總巡責以五百枷號示衆以警傚尤○登仙橋某姓家有小孩年甫九齡性好嬉戲月之十一日與鄰兒逐隊出門燃爆竹以爲樂因其聲不大於是將數百小爆竹斷其腰圍疉作井字形引火其間轟然猝發不及避讓遂至面目髮膚焦傷殆遍俄而狂跳不休如發癲症幸賴某醫士速以火傷藥敷之次日漸瘥可無性命之慮然亦險矣 
[蘇臺覽古]  
　　蘇州訪事人函云有不知姓氏之肉店阿五日前與某婦在道前街鳳池茶園啜茗促膝談心頗形契密忽有與婦姘識之某營勇突然而至不問情由將阿五揪住髮辮用刀亂砍阿五狂呼救命勇因受傷已重擬卽遁逃各茶客見已釀成禍端立將勇拿獲喚地保捆送西路總巡究辦郭大令以持刀行兇未便從輕發落轉解吳縣嚴究現經項大令訊明從重笞責一千板荷以巨枷並著地保押往茶室門外示衆○蘇垣玉器一業供奉周宣靈王神像由來已久不知何據也相傳本月十三日爲王聖誕各業或雇清音或邀曲局在廟演唱並敬備華筵以伸晵祝所有陳設之器具華麗異常隋珠漢玉夏鼎商彝無非骨董家罕見之品價值連城一時紅男緑女引類呼朋咸往鑒賞幾如山陰道上有目不暇給之勢至十六日始各竣事然而謾藏誨盜古有明箴寄語箇中人尚有愼旃○節屆霜降蘇垣各營向例於節前一日行祭纛禮今秋率由舊章仍循是舉本月十四日午時叅府以下各官各備綵亭分擡甲胄齊集轅門恭請中丞盔甲畀置綵亭中擺齊全副儀仗前行者爲城守叅府各官次撫標中軍叅將曁而守府殿以中丞銜牌及盔甲大纛排導而行前呼後擁隊伍整齊旗幟鮮艶極如荼如火之觀出東轅門由護龍街往大教塲而去一路觀者闐衢塞巷往來行人幾無容足之地洵盛事也○府署東首西美巷某姓家雇一女婢年剛二九醜陋異常茶博士德順見之利欲薰心以爲貌雖無可動人年紀尚輕誘至滬上作娼亦可得百番之數屢以甘言煽惑婢鄉愚無識入其彀中相約於本月十一日背主逃遁不料機事不密爲本圖地保所知追至閶門某茶寮尋獲而德順已知風遠颺卽將婢押回交薦保面領歸鄉現在某姓以婢已追還不再將德順根究矣 
[上海官塲紀事]  
　　本埠南卡綢捐委員吳茨竹大令熙兹奉藩憲檄署金匱縣事遺差由淞滬厘捐局憲福和笙觀察詳請督撫兩院批准飭委候補縣劉大令坦接委已擇吉於廿一日到差○製造局總辦劉觀察前因夫人之喪假回原籍已誌報端兹觀察已於昨日回申午後命駕赴各衙署拜客以叙闊衷 
[容匿保人]  
　　童孝廉迥控宣廣文盜賣學田等情已屢紀本報兹悉此處學田告打鋪橋有王小二者生有一女姿首甚佳王開設烟燈茶酒諸色均有之恃女爲活招牌人爭趨之生意因是大旺曹梅卿者鄉紳之無賴者也喜喫白食時向王作屠門大嚼王稍靳曹卽播弄令不安曾將王小二在總巡處送訪王銜之次骨王女上年嫁與唐承基亦積猾也以魚肉鄉愚爲事久欲爲乃岳報讐而螳臂當車勢虞不敵今春曹適介紹盜賣學田之事而童孝廉之戚潘姓托唐購墳地已成請酒立契邀童至以爲榮唐由是獲見童極慕豪俠諛以見義勇爲扶傾濟弱之詞童遂手舞足蹈唐乃訴其岳向受曹欺及牽涉盜賣學田曹等作中一事童獲悉之下因訐控於官比案發曹雖受罰而王小二亦諭令拆屋投鼠因之傷器復訴於童乃又生出移骨嫁禍之案黄大令亟須勒提王小二及唐承基等以便澈究前日著令具保王小二之林恒豐烟館堂倌子田限令交出子田無奈再四訪悉王等均匿童家遂至其家坐索不料童反笑謂爾旣作保勢必株累何勿並匿我家尚可保全無事子田首肯乃留住童家至今未出 
[移訊逸盜]  
　　前者蕪湖保甲局勇丁吳長榮串同長江一帶慣竊各輪船貨物之陶大劉寳林三仔等人竊取某輪船搭客衣服劉陶在逃未獲吳由法界包探拘押捕房鄭大令訊鞫之餘著交劉陶再核此已見諸報章者也昨日安徽寗國府南陵縣孫大令鳴皋移文公廨内開八月初三夜黄昏時盗匪陳板跳等十餘人持械行刼敝縣東門内恒泰錢莊拒傷莊夥携贓逃遁後由捕役拘獲盜夥陳板跳一名訊得由劉寳林爲首起意現在隱匿鎭江上海一帶且閲某日申報法界公堂案載有吳長榮偕同劉寳林陶大等在某輪船行竊將吳拘押捕房是以移請研詰劉等現匿何處大令閲畢命提吳至案研究供稱小的於八月初一日由蕪湖保甲局請假至金陵後復附船至鎭江輾轉來滬與劉陶素不相識惟知其係長江積竊安徽之事實不得知大令著仍還押 
[美界火災]  
　　寗波人丁某賃居美租界伯頓路鴻興里第七百六十八號門牌未悉作何生業家中祗一妻一女安居樓上以樓下轉租與湖州人陳某下榻陳固孑然一身别無長物者也近在某繅絲棧執役得與蘇州某蕩婦姘識婦帶有一女約十餘歲乳名順寳昨日順寳睡銀朦朧見東方甫白屋内尚黑暗無光因劃取自來火點燈誤將蚊帳然著火勢上騰其榻適在樓梯旁順寳疾聲呼救陳與姘婦祗願逃命一絲不掛赤體出門迨丁姓夫婦從睡夢中驚起樓梯業已燒斷丁見勢危急卽由樓窓躍下得免受傷妻女見火將及身急裹棉被由窓口滾下各受重傷女年已及笄貌頗姣艶裙下雙鈞瘦不盈握因是受傷尤重時捕房燎見火光鳴鐘告警火會諸人爭先奔往祝融氏早已冒穿屋頂銳不可當未幾皮帶車轆轆而至汲取自來水四面噴射幾如黄河之水來從天上火勢始殺僅焚去左右樓房三幢 
[滬城蛩語]  
　　大東門内𥲑笠橋畔有紅木阿囝者登徒子这流也積得辛苦錢時往花烟館銷耗與法界典當街烟妓金寳最契盟深嚙臂儼然以夫婦自居日前金寳謂阿囝倘不棄葑菲願成家室當從君作終老計乃約於前日進城赴局喊請從良鍾守伯明府命函送至上海縣請爲核判○西門外長浜地方鞔工某甲聘定城内杜家灣同業某乙之女爲室女茘支年紀丰姿嫣然甲乃央媒催娶豈知乙欲以百兩相迎堅索重聘甲無以應乃於昨午糾同親友喚集鼓吹蝟伏女家左近自率肩輿進城直入乙家抱女而出擁入轎中鼓吹齊作爆竹聲喧親友衞之飛馳而去甲出於無備追喊不及祗有目定口呆擲足浩歎而去 
[英界公堂瑣案]  
　　胡時泰向在南市元義糖行爲夥去年曾私繕支票一紙計銀一千六百七十兩有奇倩同事金者　向某莊收取現銀互相花用事經元義行主劉咸芳查悉之下四出偵尋直至前晩始遇諸四馬路立卽投報捕房旋由包探陳阿九將胡金拘押昨晨解至案下劉投案訴稱原籍浙江寗波府屬某縣兹在治下南市十六鋪開設元義糖行去年被胡金二夥私取銀兩逃逸以致行務幾至支持不住今旣獲案請卽究追聞金在法租界開設土店其銀諒未用完胡供稱小的私取銀九百餘兩寄存金處金供稱並無其事小的亦未開設土居目下寄居法租界王姓土店中屠别駕再三研詰二人互相推諉堅不肯承遂商諸慈繙譯官然後移送上海縣請黄大令訊追○前日益新西報館夥柴增尚在帳房中吵閙不休經館主指交四百零四號華捕解送公堂别駕研訊之下館主投案申訴前情柴供稱小的係本邑人被欠工資故向索取别駕從寛交人保出○包探倪順泉禀稱前日洋人哈立士行經虹口遺失銀殻對時表及金表練報捕後捕頭遣小的查得鄉人鄔瑞卿所拾並不送至捕房是以解案請究哈立士投案領贓鄢供稱小的拾得此物本欲交付洋人無奈彼時洋人行路者甚多實不知究係何人所失並非有心藏匿叩乞施恩别駕判令管押一日○包探石金榮禀稱江北某邑人楊阿三迭經犯案經大老爺遁解回籍今又來此依舊施穿窬之技適經小的拘獲是以解安請懲楊供稱小的係南通州屬如皋縣人以後不敢犯事矣此次求免一遭别駕判令笞責一百板再行遞解回籍○包探施 
 
 

Page 4

 
 
奎江禀稱賭徒胡懷仲張阿狗在楊樹浦設攤聚賭並以僞骽誘人及經小的往拘伊等卽將骰抛棄兹特解案請究胡供稱小的係本邑人不敢　聚衆賭錢安得以僞骰誘人此事實被張株連叩求鑒宥張言語支吾欲認不認别駕判令各枷一禮拜發犯事處示衆○包探施奎江解張阿榮　楊阿金二流氓至案禀稱伊等前在某處機器紡紗廠當小工後因犯事被斥恨及廠中工頭辛雙桂昨日竟敢扭住兇毆幸幸友邱小章見之報知捕房捕頭遣小的拘獲送究辛投案申訴被毆緣始邱訴稱當辛被毆時小的聞呼救聲遂奔赴捕房聲訴張楊同供稱小的等不敢行兇叩求恩典别駕判令各笞責三百板○包探趙銀河禀稱昨日天津人李阿四向某馬房主何阿東强借洋銀以致爭閙小的聞之解案請究何訴稱李已屢次向小的索偕李供稱小的係直隸天津府屬某邑人何係小的之壻邇者父親在籍病故小的意欲回籍守制故向之告貸川資别駕判令何以洋銀二十圓給李爲回籍之費○包探趙銀河禀稱前日小金鳳控陶錦生李朱氏男女二傭人竊取金鋼鑽鑲金約指及金殻對時表當大老爺提訊時小金鳳因事未到今已投案故小的將陶等解請訊懲小金鳳淡妝素服幽艶宜人申訴前情婉求追給陶供稱各物由李朱氏取出挽小的介紹售與楊大人李朱氏供稱主母飭小婦人將各物代押洋銀二百圓别駕著將原被告分别押候研究 
[法界捕房瑣案]  
　　昨日午後二點鐘時鄭大令蒞八仙橋捕房發落各案升座後某包探禀稱某小烟館夥王阿林竊取烟槍八枝經烟館主周和卿當塲追獲送請究懲大令訊供不諱飭笞責一百板○賊犯蔡長春竊取太古碼頭煤棧中的堆煤屑售與某處老虎灶主張教敖事發送懲大令判令枷號五日期满日責釋○賊犯王玉計竊取某輪船水手之烟管由包探拘解請訊大令判令笞責一百板○陳阿福前經犯竊驅逐復來致被包探拘案大令判笞責二百板押送某航輪載至蘇州原籍○袁金奎陳阿金陳桂生皆小偷也某日串竊小工顧錫明所佩對時表一枚經包探拘解至公堂大令判令各笞責一百板還押候示○廣東潮州府屬某邑人肅阿通蕭阿林皆精於探囊技倆某日串竊翁日初店中竹布一箱窩留繅絲女工趙楊氏家由某號巡捕吊出原贓十匹詰知餘已付質昨日將二蕭及趙楊氏楊阿木送案大令判先將兩蕭枷示一月期满之日各笞責二百板趙楊氏及楊各枷示半月期满之日分别掌頰笞殿各一百下旣而永源鼎生兩押店甲乙二夥投案請追押本大令不准贓飭失主具領 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海轉案彚登]  
　　惡龜孫錦山水販蟻媒李阿華張阿銀等霸揹徐秋山之姪女身價糾衆凌逼致徐服毒斃命報由英公堂函請上海縣黄大令蒞騐帶回人証訊押在案惟孫錦山在逃勒緝未獲前晩黄大令又提案訊供屍嫂徐何氏投案供秋山是夫弟禍緣小婦人有女兒愛鳳由探夥兼蟻媒李阿華來誘逼令鬻入惡龜孫錦山妓院内逼作皮肉生涯許給身價洋二百五十元逼寫賣契尚有尾找洋六十元掯不付給旋以女兒不善逢迎大遭凌虐後小婦人同夫弟往找洋六十元惡龜孫錦山及探夥李阿華糾同水販張阿銀等稱女兒已爲某包探等夥司拔去不付找欵反要硬詐酬勞洋元小婦人答以女兒不見未知生死何反向小婦人等索酬遂致觸怒將夫弟凶毆後夫弟氣忿卽服毒身死應請伸寃李阿華供在英包探黄賜福名下爲夥做過蟻媒此次不敢拆梢逼人自盡徐何氏之女兒被孫錦山販賣他處抑已凌逼自盡均不得知徐　山委係吞烟而死張阿銀供稱小的雖係水販惟此事並未干涉亦不夥同毆逼孫錦山逃在何處亦未仔細大令以李張狡供可　非刑訊不可乃飭將李張兩犯還押候再研究徐何氏斥退○松江府陳太尊訪拘積竊小掌泉卽張金福一名由黄大令飭捕徐文緝拿兹已獲案前晩升座訊供據張稱松江人向以小本餬口近以失業學作穿窬兹在燒香山某富室家竊得本洋一百五十元花消已罄旋又至蘇州境内陸墓地方及蕩口相近之冉直鎭竊過二家得贓甚巨現甫到申卽在新閘被獲求恩寛宥大令命收入自新所候核訊後再行解松○屈五扣父子在江寗府屬上元縣境開設繭行因匿税爲王伯芳大令將屈子拘押旋設法保出父子同逃至滬北原籍現保人原差以事不得了乃禀明大令備又至滬在　　拘獲役文上海縣署奉飭將屈父子交差暫押候過堂解回 
[英廨晩堂瑣案]  
　　天華茶園按目顧錦生與茶房金松山爭論錢文互扭不釋經一百八十八號巡街捕拘入捕房轉解公廨前晩研訊之下　供稱小的係蘇州府屬某邑人在治下天華戲園伺應看客前晩某娼婦入園觀劇小的應得小樓洋銀五分事與茶房不涉金瞷小的懦弱强欲瓜分小的不改致被　擊經人勸散金復揚言欲以白刃從事叩求懲儆以戢兇鋒金供稱小的與顧同鄉同事向在各戲園承值茶水已歴二十餘年凡娼婦之來觀劇者每人例得分取小帳洋銀五分統計被顧吞沒者多至六百九十餘文前日向之索取顧浼友人懇小的從緩繼　翻悔　故與之爭吵然不敢行兇問官將兩造各申斥一番著各具安分切結呈候存查○王張氏指控乳傭李陳氏陳王氏串竊小孩首飾衣　一案前已詳紀報端前晩差捕將兩氏解案禀稱原告僑寓虹口今未到堂備質李陳氏供稱小婦人係江寗府屬名容縣人上年至治下紫陽　馮公館傭工嗣又在虹口王張氏家當乳嫗曾與主母言明細心乳哺是以主母給小婦人衣服八件銀首飾若于自去年五月至今祗付過工　洋銀四十八圓積欠尚多此次向之索找主母竟誣指小婦人與陳王氏串竊供畢涙流不止陳王氏供稱小婦人係江寗省城人丈夫在西門外某姓家傭工小婦人於今年七月始至王張氏處代哺小主人不知王張氏如何誣指串竊問官謂爾旣不串竊願同具甘結否供稱願具結　官隨令兩氏同具實無串竊事情倘後查明自甘重辦甘結呈候交保 
[美界捕房紀事]  
　　沈永有馮芳榮二人寍波産也專以騙術取人之財物某日至英界九江路永成泰綢莊施其妙技騙得綢貨約值　千餘元先已串同潮州人黄浩如冐稱開設匯劃錢莊在後馬路如沈馮二人欲取貨物可任其支取願爲擔保永成泰一時疏忽失於檢察致被騙去如此鉅項貨物分質在大馬路衍大匯源等典嗣後永成泰查知後馬路並無黄姓匯劃莊當卽澈底根查始知受騙卽分赴各捕房報知年輕張阿五倪順泉二包探將沈馮查獲拘入捕房復往英界英浩如屋搜出假土九枚當將人贓一併　入捕房押候解送英公堂訊究○工部局掃街小工某甲前日工畢回至北河南路青雲里就自來水管洗足適有粤人某乙在旁洗物不知因何爭論後復互相兇毆乙之家屬近在咫尺羣出帮助旁人代抱不平喚三百八十號及四百九十一號兩華捕將乙並丙丁二婦拘至捕房捕頭詢知兩造均有不合從寛免究一洋斥釋○昨日上午有一迷路女孩年約十餘齡在天后宫相近啼哭經四百五十九號華捕送至捕房旋經伯頓路第一百四十號門牌某姓領回○大東門外某鞋店學徒背師遁逃在虹口一帶留連忘返昨日上午在吳淞路東瞻西望游覽自如適當其師尋獲扭入捕房捕頭令領回管束 
[江督轅抄]  
　　九月十一日委署鹽巡道唐禀知任事金陵營叅將楊福田禀知巡江回通判丁大　奉府委帮審卽到差溧陽營千總弁缺騐看得提標中營洙涇汛把總金作鼎年壯才優堪以升補遺缺騐得儘先千總蔣雲　年强才裕堪以借補○十二日清臺瑞禀知考吏治正任巡道胡禀知赴石瀾山等處看礦○十三日知府孫明廉通判晁貽澤縣丞徐炳　贛州城守營都司蔣本樂叩謝飭知先行赴任辭　應　候補道吳禀知到差通判李傳芬到起服回省通判林介鑾知縣黄啓南均奉示甄别○十四日安徽知府王詠霓　應報銷提調直隸州石鎭均隨臬司來○十五日知縣吕慶由蘇來均到提督朱文寳浙江來江西知府王明璠湖北來徐州中營遊擊何迪華辭赴任知府孫明亷謝委軍械所提調直隸州彭治河奉府委帮審差委辦全椒分銷知縣趙興霙到縣丞張振聲奉示寫履歴 
[申報舘恊賑所經收順直山東廣西湖南賑捐九月十一日至九月二十日止第廿五次清單]  
　　九月十二日萬茂板竹銅洋一元古虞行素子洋二元顧愼餘求病後速復原兼合室平安洋八元程蓉生洋十元○十四日陳溥求速愈洋五元○十六日朱涇順成局來吳礪生洋十元陳廷　洋二元松江全盛來王澄記洋五元○十八日松江全盛來無名氏銅洋一元不留名藥水小洋三角香雨居士鍋巴二十担陳廷鑄求　疾速愈洋四元南市劉正泰參號遞來劉一青求病速愈洋廿元○十九日隴西布衣洋十元曹耘記洋二元○二十日浙虞尹徐氏洋一元喜定寳順來無名氏洋四元銅洋廿元以上總共收洋八十三元三角銅洋廿二元鍋巴二十担 
[上海六馬路仁濟善堂籌賑公所施子英經收山東順直湖南賑捐八月初一至三十日止第六次清單]  
　　初一日瘦梅主人大善士助洋六十元隱名氏爲五十壽辰祝敬又妻病許愿助洋二十元守眞子洋六元無名氏洋五元天津人沈少泉各四元蕚照堂無名氏各一元○初二日朱祿子洋一百元隱名氏五十元楊毒澤求妻病全俞二十元隱名氏洋十八元無名氏求水陸平安無名氏求身體康健盡吾心求合家平安三戶各洋五元王湘卿求腰痛速愈二元○初三日浙寗童繩霞洋二百元恆孚銀樓來啓記求病愈無氏延桂廬各洋十元徐藝卿五元河山草堂并恆孚桶内另戶錢申洋五角○初四日金陵隱名二元吳淞求合店諸友順遂一元○初五日吳陵重聽叟添孫湯餅移賑求保易養易成洋十元無名氏洋五元綺園來隱名洋四元○初六日孫雅存洋五十元汪毒堂新保麟兒平安易養易成洋二十元徐正湘求病愈五元無名氏銅洋一元○初七日許森記洋一百元徐棣華爲姪完伯病愈洋四元楊福安洋一元○初八日王錢氏洋六元○初九日原記無名氏腹瀉求愈各十元史順婉求資母冥福史毛氏焰口資移賑各　洋二十角眼科曹子元四角○初十日月圓樓洋十元○十一日陳石氏洋三十元銅洋三元鎭江忠裕當交來厚明堂洋十元卜友記洋一元○十二日再生老人爲姪孫病初　又爲口病初痊武林修心氏三戶各洋十元○十四日心緘子洋十四元范德盛土棧循例節省中秋酒筵江陰契微子各十元戴知不足齋二元○十五日華雲亭爲子福　求病愈鄭梅溪各洋十元范省泰爲子鎔金求病速愈洋五元銅洋五元賢樂雅徐世和各洋二元　勤宸黄愛棠許慰如各洋一元○十六日裕記銀一百兩寗波立生北號洋一百　無名氏洋二十元周培本堂十三元龔升記求妻病愈承裕莊各洋三元天津人洋二元○十八日鎭江無名氏洋二十元京口戴漢卿四元補過氏張爲妾徐氏保産平安一元無名氏銅洋一元無名氏二角○十九日何仲書求消災病减洋二十四元仁和存悔老人祈平安陳欣如求父目疾卽痊各洋十元南柯子四元不知名二元王蘭亭銅洋六元○二十日沈文增求妻病愈洋十五元周木君汪蓮生汪仰　各洋十元楊潤芝求母病愈四元○廿一日塵再生銀二百兩湯隱名無名氏各洋十元無名氏逸氏劉儒曾陳士欽各洋二元江灣倪姓洋一元○廿二日愛日樓洋四十元陳問渠許維仲各洋十元夏培氏四元曹氏二元○廿三日林寳善洋三十元南市德源交來太平碼頭至行仁弄衆姓敬神公醮餘洋十二元二角越城無力氏求戎表兄病愈洋十元四知堂二元○廿四日林寳善五十元常州無力子吳冠亭各十元自在居士白下延陵各五元守信居三元銅一元義隆莊隱名豫記各洋三元濟　當源源當恊隆莊無名元記各洋二元無名法記吳蔭甫各一元安裕莊銅洋三十三元○廿五日山西李巧心求父病愈張學記各洋十元隱名氏二元○廿六日揚州縣各信女續將針指移賑求病愈洋一百元南署王　秋代胞姪求病速愈洋二十二元○廿七日嘉興孫留德堂子病愈完愿洋二元陳寳鋆求病全愈無名氏各洋十元苕溪補拙主人朔平安洋五元王蒓秋洋二元○三十日蓮桂童洋一百元姜孝鴻求外祖母馮單氏善歸西方洋十元無名氏銅洋十六元八月分共收規銀三百兩洋一千七百十九元三角連花洋角子扯七二六申規銀一千二百四十八兩二錢一分二厘兩共　結銀一千五百四十八兩二錢一分二厘銅洋六十六元連前共收規銀九千零五十七兩七錢八分九厘銅洋三百零一元小錢四千文 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
