# 1901 - 163 - 4910118

 

Page 1

 
 
[勸募濟急局春振急欵] [  申報館協振所啓]  
　　去年北方拳匪肇亂居民慘遇干戈凡我南人之作客京津者瑣尾流離益形其苦於是滬上諸大善士創爲濟急善局募捐集欵資送還鄉保全甚多皆四方好善君子解囊之助本館協振所襄贊其後深愧無補車薪惟念今者和議雖已將成而淹留失所之人尙復不少欲居則饔飱難繼欲歸則行李胥無進退兩難恐不免仍塡溝壑若非急籌春振何以使孑遺黎庶袵席同登所願各省大仁人大義士救人救澈再發慈悲各隨力之所能爲不拘數之有多寡聚沙集腋自易成功請早佈施擲交本館協振所轉交本埠中國通商銀行隨時彚解蓋振欵能早到一日則黎民卽早安一日翹企惠澤固不啻羽書之急也肅此禱求諸維德鑒 
[督撫留意人才宜勤于接見僚屬論]  
　　今天下䇿名仕版紆紫拖靑印纍纍綬若若自道府州縣以至佐雜凡現任及候補者以大省計之不下三千員中省不下二千餘員小省亦不下千餘員其中官階祿秩大小不同而皆有臨民之責某也勝任愉快某也尸位素餐某也具幹濟之才某也非賢能之士一經考察不難洞知黜陟之權操之督撫故此輩之得人與否皆視督撫爲轉移督撫果心術純正才識宏通當知安民以察吏爲先事君以得人爲要吐哺握髪孜孜以進賢退不肖爲心凡屬員之請謁者不惟藩臬爲政刑之總匯宜隨時延接以收集思廣益之功卽降至一命之微亦當開誠布公假以詞色拔眞才於下位識大奸於立談制治未亂保邦未危君民之安基于此矣無如今之督撫養尊處優不以爲高位可危而以爲大權獨攬或丰裁過峻專威福而妄自矜張或暮氣已深絕干求而自稱持重彼隸其屬下者脚靴手版奔走不遑可道位分較優猶懼大帥威嚴時或唯唯諾諾矧其下之雲泥分隔者有不足將進而䞦趄口欲言而囁嚅者哉夫上下之勢殊卽彼此之情隔孰爲忠良孰爲奸佞必至茫然不知雖人才未嘗不栽培吏治未嘗不整飭搜羅豪俊獎勵賢良未嘗不勤且篤公且明而獨養尊處優幾如海上神山令人可望不可卽較之韓昌黎所謂足三及門而閽人辭焉者殆又過之不知司道日伺候于督撫之門幾費居諸始得望見顏色而日伺候于司道之門者又不知凡幾輩終日營營逐逐惟是拜跪也趨蹌也迎來與送往也職定焉得不曠誤政事焉得不廢弛夫知人則哲惟帝其難必謂一晉接間卽知其人之梗槪亦談何容易然考言詢事實爲古聖知人之方若者心地光明若者才猷練達必時與反覆討論使之各抒所見據　直陳而後可覘其胸襟察其操守昔曾文正曾忠襄先後總制兩江皆釐定章程每日接見僚屬若干員歴久費暇文正視此事爲尤重晚歲力疾從公偶或不能多見官僚卽引爲憾事見諸政書及家書中班班可考故一時得人稱獨盛今之督撫自分于文正忠襄二公孰實値此時勢艱難需才孔亟顧可惜階前盈尺之地不使磊落瑰奇之士揚眉吐氣激昻靑雲耶竊謂邇來仕途中人到省一年則有甄別之例在任三載則有大計之文平時省垣聽鼓者更或課以䇿論第其優劣而高下之督撫之鑒別羣倫似亦非不周至而終不能朝取一人焉拔其尤暮取一人焉拔其尤者則以未能于接見時降尊紆貴示以虛懷也世有慕文正忠襄之遺徽者乎竊不禁馨香禱祀以求之矣 
[本館接奉電音]  
　　昨日午後西安行在飛電傳來上諭六道敬謹譯登○四月二十八日行在內閣抄奉上諭長順奏副都統因病籲請開缺一摺寗古塔副都統雙齡三姓副都統明順均著准其開缺欽此同日奉上諭寗古塔副都統著協領全福補授協領儂英阿著補授三姓副都統琿春副都統著協領春陞補授欽此同日奉上諭伯都訥副都統嵩崑著開缺回旗欽此同日奉上諭回鑾業已定期吏部右侍郎張英麟戶部左侍郎吳樹梅兵部左侍郎葛寳華都察院左副都御史何乃瑩國子監祭酒王廂黃旗滿洲副都統敬昌廂紅旗蒙古副都統黃永安均著先行回京供職各部院人員由隨扈堂官每衙門酌留數員外其餘著該堂官飭令分起回京著戶部酌給川資津貼以示體恤欽此同日奉上諭俞兼三奏特叅庸劣不職各員請旨分別懲處一摺湖南試用同知柏盛心地糊塗辦差不愼桂陽縣教諭張雲不守官箴被控有案臨武縣訓導程鴻文聲名平常不愜士望武岡州峽口巡檢張先發私添差役臨湘縣桃林巡檢張希郿老而務得龍　縣龍潭巡檢崔錫紳縱役擾民溆浦縣典史何壹翥擅受民詞華容縣典史邵承楚違例擅受試用巡檢王傳烈辦釐舞弊均著卽行革職巴陵縣知縣周至德募勇不愼幾至悞事惟官聲尙好著卽撤任留省另補安仁縣知縣應運生才具平庸難膺民社惟文理尙優著以教職歸部銓選晃州直隸廳通判馮承恩性情柔懦攸縣知縣劉鳳地居邊要人地不甚相宜著開缺另補以肅吏治餘著照所議辦理該部知道欽此同日奉上諭俞廉三奏保薦人才一摺署岳常澧道長沙府知府顏鍾驥試用道蔡乃煌辰州府知府吳積旬鳳凰廳同知高聯璧調署道州知州江華縣知縣施啓宇益陽縣知縣林永芬題補永順縣知縣王猶凝補用知縣余屏垣優貢知縣嚴用彬記名提督婁慶雲著該撫分起數次送部引見另片奏保各員除勞乃宣吳永業經降旨交部帶領引見外調補清江縣現任萍鄕縣知縣顧家相著交吏部帶領引見欽此○五月初一日行在內閣抄奉上諭袁世凱現丁降服憂理應守制惟山東地方伏莽尙多交涉事宜亦關緊要袁世凱撫東以來辦理一切均臻妥洽正賴該撫通籌全局以濟時艱袁世凱著賞假百日即在撫署穿孝假滿後改爲署理照常任事用副委任山東巡撫著胡廷幹暫行兼理遇有要事仍著商同袁世凱妥爲籌辦欽此同日奉上諭我朝開國以來宗室人才蔚起超越前古凡屬宗支宜如何謹守家法增輝玉牒乃近來風氣日趨浮靡其已登仕版者每致沾染習氣不思上進著宗人府宗令等傳諭各宗室務當力除積習爭自琢磨勉成大器至閒散宗室往往有不務正業日事游蕩甚至爲匪徒邪教煽誘肆意妄行者實屬有玷家聲殊堪痛恨並著該宗令等嚴加約束隨時察究如有自甘暴棄信邪爲匪者卽著從嚴懲辦不稍寛容欽此同日奉上諭近聞京城地面匪徒充斥搶劫之層見迭出或竟有不肖之宗室旗人混雜其閒擾害地方亟應嚴拿重懲著步軍統領衙門順天府五城各按地叚嚴密巡查遇有搶刼之案務將匪犯拿獲訊明立卽就地正法卽宗室旗人有犯亦一律按法懲治毋稍瞻徇寛縱以副朝廷除暴安良之至意欽此 
[懿範常留]  
　　德京來電云德人就栢林議政院對門鑄成故相俾斯麥克遺象華歴本月初一日德皇以下皆親往行禮以表敬忱 
[首犯已獲]  
　　新加坡匯豐銀行被竊一案前已譯列報章華歴本月初三日坡中來電云此案首犯刻已獲諸 
 
 

Page 2

 
 
印度打蜀里埠矣 
[詳記沈仲禮觀察與法提督巴堯氏所訂各卡分設馬勇規條]  
　　沈仲禮觀察督辦山西洋務局與法提督巴堯氏訂立設卡保商章程藉安三晉居民幷惠泰西旅客其中條目已登昨日報章茲者太原友人又見示當日觀察所訂沿途設立護送中外行旅各卡馬勇條規爰再備登於左一現在正定鐵路不久可通洋人之來山西者必由正定府自東而西應以直隸正定府爲第一卡獲鹿縣爲二卡井陘縣爲第三卡山西平定州屬之槐樹鋪爲第四卡平定州城爲第五卡壽陽縣之測石驛爲第六卡壽陽縣城爲第七卡榆次縣屬之什貼驛爲第八卡太原府爲第九卡二總設旗官一員帮帶一員管帶九卡學生巡勇每卡設武備學生一名騎馬巡勇十名武備學生身穿靑絨鑲邊絨服頭戴暖帽巡勇一律藍色號衣號褲衣上右臂綴洋文號布一方載有山西巡勇洋文並號數衣上左臂綴有華文山西洋務局護商巡字樣亦號數器械一律用後膛槍馬夫一名火夫一名三第一卡設有法文繙譯如有洋人來晉者請先至第一卡報明欲至山西省府府州縣幷告明起程日期該卡學生立刻派馬勇二名前往洋人所住寓處以候護送起行寍使巡勇等候洋人不可使洋客等候巡勇如由山西起行可至太原府洋務局或各州縣報明由中國知照巡卡立卽派勇護送四護送之巡勇距洋人之或車或馬或轎均不得過四密達之遠註合華一丈二尺馬行之疾速亦與洋人之車馬相同不得任意疾馳幷遲緩在後凡遇過河過橋過山溝一切危險之處均須按轡徐行加意保護應在何處打尖均聽洋人之便如住宿地方百姓有駭異情形各由該馬勇告知下卡交替幷請速派馬勇二名同住該處以資彈壓如百姓有圍而觀看者由該馬勇善言勸散不准圍觀亦不得將百姓喝責五該馬勇於尖宿有卡住卡無卡住店飯食馬料均須自備洋客賞錢一槪不准收受如有違者立卽責革六如該馬勇有護送不力或遲誤時刻由洋客記明衣上號碼告知下卡學生立卽禀明旗官斥革七各卡不設書識登號等事槪由學生自行記載該卡巡丁統歸學生調度輪派差使得暇亦歸學生訓練步伐槍法各卡巡勇如犯所定條規一經察出不論行至何卡卽由該卡學生就近懲責八華商如有運送銀物往來晉直並未雇有鏢客者隨時亦准赴各卡知照學生一律派馬勇兩名帶槍按卡交替護送不准收受賞錢其餘商貨行旅槪不護送九洋人往來各卡祗有護送之責至於洋人所用車轎騾馬以及客店火食一切開銷均由洋客自備十洋客途次若遇風雨須在未設巡卡地方腰站住宿者護送巡勇亦與洋人或同一處或左近住宿以便就近照料十一郵政局設妥以後凡有信包正定太原兩處每三日各發一次均交學生登記後輪泒馬勇一人按卡飛遞風雨無阻郵遞最爲緊要不准遺失遲誤幷不准沿途私自拆動包封十二所設各卡巡勇專爲保送中外行旅起見捕盜緝匪以及彈壓地面各事宜應仍歸各該地方官營汛辦理該巡勇槪不兼顧以專責成 
[章京赴汴]  
　　京師友人來函云去歲軍機處章京靑浦胡瑞臣戶部祖謙上海王耜雲禮部慶平閩縣張弼俞兵部嘉猷祥符李虹若戶部象寅彭澤歐陽煦菴禮部熙均以貲斧匱乏道途梗阻未獲尅期趨赴行在入春以來戀主　殷訂定行期遵陸西上繼因李君抱恙尙未成行迨三月杪束裝將發適接西安行在來電略謂近日事繁諸君均係熟手速來爲盼倘在途接奉回鑾諭旨卽可由汴趨洛陽迎駕以便帮同照料隨扈回京云云胡君因卽收拾行囊於四月初旬取道德州向汴梁進發 
[英兵將返]  
　　京師友人來信云四月二十三日淸晨八下鐘時占據京師崇文門內抽分廠之英兵一律退去另有分駐法化寺者祗留三十餘名餘悉調赴天壇駐紥有與英弁稔者目見近日在京兵士整理歸裝甚形栗六除隨身行李外其餘衣物皆打疉成包函送大沽以便寄回本國 
[德兵漸退]  
　　天津直報云四月二十五日午後一點鐘時京師火車到津載有德兵三百餘名馬十餘匹軍械糧餉各若干閱片刻卽望東駛去旣而京車又載到德兵一百餘名幷馬匹糧餉旋卽開往塘沽 
[兵船計數]  
　　天津直報云四月二十五日駐泊大沽口外之各國兵船又增至二十四艘其中英國四艘德國九艘法國四艘俄國二艘日本國四艘奧國一艘 
[護教綸音]  
　　宜昌訪事人云湖北大吏接奉上諭命各省地方官保護教民教士不許再容匪人滋閙等因刻已敬謹謄黃刊刻刷印分貼文武各署及各城門矣 
[推廣郵政]  
　　宜昌訪事友人云近聞四川萬縣及湖北巴東宜都二縣均須添設郵政局業由稅務司派人前往察看情形不日卽須設局收信矣 
[會匪成禽續誌]  
　　武昌采訪友人云湖廣總督張香濤制軍訪聞武漢一帶近有會匪蠢蠢欲動爰通飭文武營汛一體嚴密偵查旋於四月二十二日在馬家巷拿獲會匪一起幷起出某姓家所藏洋槍刀械此已見諸數日前報章矣茲悉此項槍械係獲諸本任通城縣舒叔靖大令寓中大令藉隸三湘服官古鄂去歲因事撤任僑寓省垣其子舒某係庠序中人平日拾康梁諸逆唾餘輒以維新黨人自命且與已正法之唐才常結刎頸交曾竄名逆籍中其所以將軍械私藏者蓋當日欲與唐逆同謀起事嗣聞事發深恐株連將軍械拋棄池中以冀銷聲滅跡不意近日又爲同黨扳出洎軍士前往起獲舒卽乘隙遠颺匿迹武昌縣境葛甸鎭大令知案情重大未便姑容爰禀請制軍派某弁帶勇馳往嚴緝現已緝獲解赴省垣由營務處司道會同訊鞫大約一經訊實卽當按律以懲矣 
[續錄豫撫奏陳議結河南教案情形摺]  
　　其案內滋事各犯惟武安縣最重除命案要犯另行嚴緝外議定查緝案犯至多不過十五名分別輕重枷責鎖押其餘各縣案犯至多不過十名分別發落亦不願辦一死罪內有直隸成安縣武舉劉尙哲一名另行咨革查究武安高村等處逼近直隸民俗强悍議撥派兵勇彈壓分防駐守以四個月爲期其有回境教士無可棲止者歸地方官捐資賃屋暫住以二年內教堂修齊可住爲止仍由地方官優待保護至所指撤辦地方官三員查安陽縣境內教案最輕所存教士空屋失物無多業由知縣石庚賠結是以不在賠欵之列並據馮光元查詢該主教據稱該縣並無保護不力實據現已代爲剖白署滑縣知縣呂耀卿亦將教民所匿衣物追償並由馮光元詢問該主教據稱該署縣緝捕勤能做官甚好均已函致公使爲之辨別請免置議此次畫押之後所有該主教所管教民教堂各案槪作了結各無後言並據該主教將教案完結河北三府應辦各員請勿追究禀報法公使稿抄送前來此前後議辦河北教案與法主教訂立合同議約之實在情形也臣覆查河北教案各屬輕重懸殊原未可一槪而論惟當此艱危之局自宜迅速議結當卽督同藩司及交涉局司道熟商妥議擬將允賠教堂銀十一萬兩由司庫正欵動用允賠教民銀六萬兩歸各屬官民分別輕重攤派按期清繳所派撫䘏穀石卽在各縣倉穀動用如有不敷折銀抵給武安命案要犯飭縣懸賞嚴緝各縣應辦案犯卽飭按照所指名數已獲者枷責鎖押未獲者立限勒獲照議發落另將隔省之成安縣武舉劉尙哲咨明直隸總督斥革懲處並飭各該縣預備房屋守候教士回境暫住仍將教民妥爲保護該主教所請派兵彈壓已由河北鎭撥派練軍八十名前往武安會商該處教士按照所指地方分紥此現時籌辦完結及預籌善後事宜之實在情形也至所指各員查安陽縣石庚已據詢明並無保䕶不力實據由該主教司德望致信法公使並致函到臣代爲剖白查所賠之欵並無該縣在內已由臣據情電知軍機大臣曁議和全權大臣查核在案署滑縣知縣呂耀卿亦經督勇緝捕勤能由司德望致信公使爲之辨別該二員應免置議涉縣知縣事均自行捐籌銀三千餘兩米 
 
 

Page 3

 
 
二百石撤省後業已禀准開缺回籍武安縣知縣陳世偉自行捐籌銀一萬三千二百兩倉米二百石早已撤省均經先行專案議結該主教又有致函公使請勿追究之語亦均請免其置議河北道岑春榮先經撤任辦理未善實屬咎有應得應請革職此外如內黃湯陰汲縣輝縣新鄕等縣均已先後揀員更調旣將各屬教案一律辦結均卽槪予免議除將呈送合同議約錄送軍機處總理衙門議和全權大臣查明備案並查明此外各國未結教案及豫省南境各屬教案迅速督催辦結外所有河北法國教案一律商辦完結緣由謹繕摺具陳再河北道員缺有巡查地方修守河工之責關係緊要應請旨迅賜簡放以重職守合併聲明伏乞皇太后皇上聖鑒訓示謹奏三月十一日奉硃批另有旨欽此 
[軍斾回轅]  
　　松江采訪友人云江南提督兼自强軍統領李壽亭軍門於本月初二日亭午時由江陰防次秉節回郡城舟抵大張涇標下四營將備千把人員以及正副兩營兵均具手版迎謁聞日內軍門卽須考騐各汛弁缺及拔補馬兵矣 
[五茸武試]  
　　松江采訪友人云江蘇提督學政李蔭墀大宗師歲試松屬生童業將竣事牌示五月初二日校閱武童騎射連日大雨滂沱不異銀河倒瀉東校塲馬道一片汪洋遂於是日就試院中校閱華奉婁金四縣武童步箭初三日校閱上南靑三縣武童步箭至騎射則須遲至初四日校閱矣 
[三峽猿聲]  
　　宜昌訪事人云宜昌川鹽總局督辦陳觀察兆葵於上月初四日到局辦公旋卽詣洋關稅務司及駐宜各領事署投剌○上月某日有一法員由下游乘某輪船至宜旋命人雇定民船親赴鎭署請派紅船護送入蜀聞定章凡紅船之護送西國官商教士者至四川萬縣境而止萬縣以上另由川東道派船護送此次大約當遵照章程辦理也○上月十九日英國金沙小兵艦由重慶鼓輪而下駛至宜昌按此艦前由立德洋行貨與英國海軍部改作兵艦常川駐渝保護商賈邇因克查小兵艦駛抵川中故來此瓜代也是日又有一德國兵艦抵宜聞隨後尙有英國兵艦及某國兵艦陸續駛至大約均係查察商務情形也○美最時洋行前在宜昌新建樓房一所茲因此屋不能屯貨故須另行租屋惟大南關外房屋甚少無處可租因此尙未定局○日前某洋行旗船載貨至三珠地方忽然失事漂失洋棉紗數十包及他項貨物後經撈起運回然已多所虧耗矣 
[江城玉笛]  
　　武昌訪事人云每年各省秋審大典例於四月初舉行今歲適遇柏垣更迭不及赶辦一切事宜湖廣總督張香濤制軍因展期至十有六日訊勘所有各屬應訊人犯已先期押解來省分寄司府縣各監是日辰刻司道府縣齊集督轅制軍公服升堂藩司瞿賡甫方伯臬司李少東廉訪署糧道凌晴霄觀察署鹽道逢子政觀察漢黃德道岑馥莊觀察庭叅旣畢以次列坐兩旁制軍卽親標虎頭牌飭提各犯至案刑房書吏朗誦供詞各犯依次畫押制軍按名賞給浦扇饅頭等物隨由解役押出角門○武昌府屬府試由余堯衢太守示期四月二十一日開考向章府試皆一正四覆十屬文童人數衆多約月餘始能竣事此次太守以諸童來自田間半皆寒素省垣米珠薪桂旅食維艱似不必令其久候爰擬變通辦理只考三塲即發長案俾應試者得早回鄕里是亦體恤寒畯之至意也 
[吳中銷夏錄]  
　　蘇州訪事人云有連姓者　在某營當哨弁家住胥門內朱家園去年娶臬署書吏張姓女爲媳女事翁姑以孝事藁砧以順惟連妻王氏性頗潑悍平日藉端毆駡聲達街衢張女惟自怨命窮背人飲泣而已上月十四日又因細故觸怒其姑登時大發雌威猛加詬詈旋復持械擊之張女氣忿交併潛取阿芙蓉膏吞服逾時毒發神色慘變連妻託稱急痧雇薙髪匠挑治未幾卽宛轉斃命女有胞弟名小軒者素性誠厚默無一言惟責令從豐棺殮而憶慘哉○上月二十三日總捕同知黃司馬因公出胥門暼見一少年身穿闊滾熟羅長衫額上劉海髪圈其光若漆高騎駿馬迎面而來因卽拘至接官廳假座訊究少年供稱姓姜名和尙向作糧米生涯司馬飭差召整容匠將短髪薙去然後移送府署請辦○有綽號小黃牛者不詳其姓氏近在江浙一帶迭犯色案經上憲訪悉懸賞緝拿旋由正前營管帶許游戎訪知現偕姘婦某氏匿跡葑門外某飯店內因於上月二十三日清晨帶勇前往連氏拘獲解至撫轅禀經中丞飭發蘇州府將小黃牛轉發吳縣獄釘鐐收禁氏暫發女飯歇管押候訊○浙江人吳某以佐雜聽鼓蘇垣素有烟霞癖恒在富郎中巷永泰豐烟館過癮上月十八日午後某金鋪夥顧瑞安偕二三知已先在烟館中吞雲吐霧抵足談心吳驀地闖入與顧爭占烟榻因之口角不休吳大呼曰誰不知我慣在是榻過癮爾何人斯敢不退避三舍耶言已稅取薄底鞋連擊其頰顧以所持摺扇格之喧閙之聲達於戶外經旁人極力勸解而散事後吳竟誣顧爲著名流氓以在某處橋上率黨攫取書籍等詞至吳縣署禀控田大令准詞飭差提顧研訊顧供訴前情大令謂吳旣係候補人員不該至烟館過癮旣已肇事復敢揑詞誣控殊屬不合因卽據情禀請府尊查究顧則當堂交人保出 
[飭查案卷]  
　　江湖惡棍小黃牛卽張春榮前在滬上橫行不法且有刓人雙目巨案經前署上海縣王欣甫大令飭差拿獲收禁候辦迨汪瑤庭大令接篆後不知如何竟交人保釋無如張野性難馴肆惡如故大令自知縱虎貽患飭差嚴密查拿張懼逃往蘇垣事爲撫憲聶仲芳中丞訪知飭蘇防營武弁設法拘獲發交臬司朱竹石廉訪核辦日前廉訪委發審局員訊得張曾在上海犯過巨案兩起爰札飭大令將案卷檢齊申送候核大令飭書吏檢查之下並無另案因思張向在英美兩租界中肇事特於昨日備文至英美租界公廨請讞員張柄樞司馬詳查有無此項案牘以便申覆臬轅 
[淫棍難寛]  
　　淫棍顧阿六卽小百哥糾同張杏寳卽小鹽金豆强姦孀婦尹朱氏並攫去銀臂釧一案經蘇松太兵備道袁海觀觀察親提勘訊申詳各大憲臬司朱竹石廉訪察核犯供尙未盡確爰飭上海縣汪瑤庭大令覆訊詳核觀察委保甲總巡朱森庭明府到縣會訊錄供申詳昨日縣署奉到廉訪札文內開察核所詳今次供詞更屬游移避重就輕殊非折獄之道務宜照律從重詳辦以照炯戒亦可見廉訪之鞫惡如仇矣 
[清道認眞]  
　　本邑淸道局委員葉淑洙大令訪知大東門外各小巷居民任意堆積垃圾爰派夫挨叚掃除前日親臨查察見某處尙未掃盡因傳十六鋪地甲裘鎭至大碼頭分局子限三天務須協同夫役一律挑除不准違玩旋又出示曉諭地方人民嗣後宜互相告誡不得仍前傾棄以免穢氣薰蒸 
[滬濵競渡]  
　　每値端陽浦江中操舟爲業者咸有競渡之戲本屇於昨日爲始黃頭郎整備龍舟衝波打槳誦玉茗堂雨絲風片烟波畫船之詞寄語錦屏人愼毋忒看得韶光賤也 
[令節停公]  
　　今日爲端陽令節蒲觴艾劍風景宜人英美租界公廨所有會訊事宜讞員張柄樞司馬循照向章飭丁知照捕房暫停一日亦及時行樂之意也 
[捉賭未獲]  
　　昨晨虹口美租界捕房愛副捕頭訪悉下海廟左近張家灣有廣東賭棍多人在某姓流氓家開設花會勾引良家婦女殊爲地方之害爰令三十六號西包探偕華包探倪順泉前往拘至則各賭棍先有所聞早經逃逸以致未獲一人僅將賭具帶回捕房送請捕頭察核 
 
 

Page 4

 
 
   
 
 

Page 5

 
 
   
 
 

Page 6

 
 
 [G　　>古今第一婦科續　容易降生丹 
　　京都天寳齋○婦科種子仙丹○馳名靈騐非凡○鋪分上海二馬路中市西鼎新里石庫門内交易○僞藥騙欺○罪我惟天 
　　夫女人斷無不育之理不育者卽有病也然病多起於經月經不調卽非受孕之兆氣血不和必致經候失常諸恙所以漸生也續嗣勢所必難也凡經水不調前後不常或腹痛凝積或崩血過多或傷於七情致墜情志或感及風寒致損營衛或體虚盜汗不止或血枯面黄肌瘦及白带淋漓胸腹脹悶五臓虚損子宮寒冷動情卽洩受而復出等症此皆體虚血虧所致故種子之難所由來也此丹係葉眞人所傳能調和婦人衝任之血平定肝鬱之氣去瘀生新開鬱　悶煖宮止带聚精旺血固本調經濟陰壯體之功凡婦人望子者苟能連服一月中途不斷無不應手而得素未生育之婦服後一舉成孕晚年經斷血枯常服且能育子旣孕服此　以雙胎眞婦科之聖藥種子之仙丹每料一觔價洋八元半料四元閨女孀婦服此恐產無父軟骨之子切忌切忌幸弗輕視○另有參茸海狗腎扶陽種子衍慶丸專治男子陽痿　　服則立見奇功雙料每兩洋二元單料一元○眞烏鷄白鳳丸每洋五粒○貴商函購郵資自給○近多假冐愼之切切　　京都天寳齋啓 
　　杭州鹿芝館内富而貴上海南馬路塩碼頭蘇州元妙觀前東首廣有利專批拆兑普濟公司順直義賑彩票如蒙賜顧格外么道并收兑本公司紅票 
　　石印新輯西學自强業書 
　　是書爲南皮張制軍所輯全帙分十類並算學電學化學天學地學史學法學礦學藝學兵學計種八十提網挈領條貫融誠講求西學之鉅帙被學之津梁且每類中所列各種俱由淺導深各類莫不圖繪燦若列眉再是集搜輯精研較尋尋常去首換尾雜湊而成者有下下床之别識者鑒諸每部訂六十本盛八函原價十二元現减收八元四角又石印測海山房中西算學叢編卅六本四函實六元强自力齋西算叢書一函一元化學大成廿本四元電學大成六本一元天學大成四本九角地學大成二本六角礦學大成六角汽學大成九角聲學光學大成二本五角四藝知新正續一元二疇人傳正續三編一元二西學軍政十二種二元歷代中外紀年通表二元通商章程成案四元代數通藝錄一元經售處粤省雙門底愼記湖南省愼記鴻文湖北著易堂天津文美齋濟南同文眞各書莊就近購取惜以上諸書所存無幾如待新政頒時恐不及購矣上海棋盤街著易堂書局啓 
　　督批江南賑票照案專辨登明 
　　本公司所辦江南賑票係蒙南洋商督憲奏奉硃批准予專辦六年茲本公司具禀呈由王委員轉奉商督憲劉批開查晉省在滬開設之廣益彩票公司已商准岑撫部院電復飭停順直新設普濟彩票公司亦已分别電商止辦昨來禀已　道遵照辦現並飭該商等知照在案偏據禀又有安濟公司擬在上海借恊助秦晉義賑爲名開辦彩票無非因租界禁設彩票奸商無可牟利是以紛紛借義賑爲名營謀在租界外爭設候電請安撫部院飭禁以符奏案仰上海道照案查禁並飭王令肇嵩傳諭該商等知照此批原禀並被仍繳廣濟公司敬登　　廣濟公司江南義賑票頭彩三萬元五月廿二日開彩 
　　本公司現奉南洋商督憲劉此飭除廣濟義賑票外其餘各項彩票均不准在内地銷售如再有私售卽由本公司就近禀由地方官查封以杜玩違而保賑源除由公司密派司事分投查察一經察出卽遵批就近　　地方官查封外特此聲明第廿六會票已於本月廿三日十一點鐘在本公司如法開彩所得彩號數經印有對號單分派以便核對如有得彩之票祈携到本公司收銀可也第廿　會票已印出二萬二千張　期五月廿二日開彩此佈 
　　上洋新開楊慶和發記銀樓 
　　四月十八日起先行交易擇吉開張 
　　本樓向在寳善街中市坐北朝南洋臺門面開張有年四遠久已馳名今於光緒辛丑年復設在棋盤街北首坐東朝西洋臺石庫門面開張自造辛字加煉十足赤葉條金低潮包可回換精製滿漢各式金銀首飾博古酒器共樣花色一應俱全凡貴客賜顧者請認明和合爲記庶不致誤 
　　禮拜四拍賣 
　　本行每逢禮拜四准十點鐘不限價拍賣羽嗶嘰小呢羽綾羽綢市布原布洋標細布細斜粗布漂布及花旗粗布斜紋等貨皆列明拍賣部内屆時請到本行面拍可也元芳洋行啓 
　　香港太古糖局車糖出售 
　　本行由港自運ＡＢ唛五温Ｂ唛四温半ＣＷ唛四温二五　唛四温　唛三温七五Ｈ唛三温車糖出售如貴客欲買祈請到本帳房面訂買定卽收定銀如過期不出將定銀罰去特此佈聞上海老太古洋行謹白 
　　禮拜五拍賣 
　　准於初六日十點半鐘在公和祥廿六號棧内拍賣水月電光燈機器十只該物全新如欲着樣請至本行面看可也此佈瑞和洋行啓 
　　禮拜五拍賣 
　　准於初六　兩點半鐘在本行拍賣和記彩條绒色绒布紅棉呢色花布元羽绸色素竹布好時扇牌金　魚漂洋標漂布公平十一磅銅雀台市布元羽綢茂生花其大馬頭龍馬粗布泰和跑鹿市布餘貨不計係和記之貨准限二禮拜出清瑞和行啓 
　　禮拜五拍賣 
　　准於初六日十點半在本行拍賣爲四格香餅五斗櫉椅色火爐鏡金邊木鐵床三扒籐椅脚踏車拍照鏡頭外國衣服鐵灶木器什物不計此佈魯意師摩行啓 
　　禮拜六拍賣　　 
　　啓者禮拜六卽初七日十點半鐘在本棧不限價拍賣各色海馬牛牌鵝牌獅牌無牌龍牌三皮等呢各種洋紅標等貨此佈義記洋行啓 
　　聲明 
　　第五千五百六十六號彚康莊初十票洋八十元來歷不清咨莊作廢先此聲明望各壯號勿受其愚怡大參號啓 
　　太古水險告白 
　　本行經理比地列文科倫水險公司專保中西各口洋面各平安險及水漬均照英國章程辦理倘有不測立卽賠償無論夜深禮拜均可盖印賜顧者請送交本行寫字房可也太古水火險人公司啓 
　　拍賣名酒 
　　謹啓者禮拜二卽本月初十日兩點半鐘在本行不限價拍賣新到　酒車釐毡酒威士忌各色好酒限兩禮拜出清拍定須付定銀另有部子列明屆時請至本行面拍可也此佈三馬路元芳洋行 
　　保裕洋行火險 
　　經理英國攀來泰火險公司專保房屋生財什物設遇　測賠極迅速什商下顧　至四馬路十一號本行帳房面議可也 
　　新式飛車 
本行乃上海至大脚踏車行所售之車係目下極新之法洵是無上上品又有一種飛車爲本行所獨售不拘何人俱能乘坐不須動脚其行如飛倘蒙　紳商惠臨賞鑒當知所言非虚也　英大馬路新巡捕房對門踏飛洋行 
　　　景德鎭天有慶遺失天字二號會票台頭保康莊四月廿九日期元一千兩又天利福遺失天字第十五號會票台頭保康莊五月初一日期元四百兩此二票九江福興潤信局遇盜遺失已向上洋天有慶天益福告知此票作爲廢紙各寳號切勿收用特此聲明景德鎭保康莊告白 
　　聲明報關 
　　杭州拱宸橋源茂昌茶葉報關棧自開埠創設以來卽寓戴生昌輪船總局事辦有年報關裝載均屬妥貼去年生意大爲减色折本均歸經理人杜愼之彌補所與本局往來尾欠區區與各茶商無涉而源茂昌照常報關裝儎照應妥善請各商釋疑仍舊照顧戴生昌總局代啓 
　　明治火險 
　　三井經理多年賠欵迅速如有房屋貨物傢私均可照保價極克已如蒙賜顧請臨四川路十七號面議 
 
 

Page 7

 
 
   
 
 

Page 8

 
 
   
 
 

Page 9

 
 
[洪都客述]  
　　南昌訪事人云四月十三日江西藩臬各憲率同府縣官就省垣洋務局敦請日員及英美法諸教士筵宴歡聯中外欵洽異常日員旋於十五日由省赴潯順道查勘商務鐵路然後遄回漢皋二十日諸教士在百花洲設筵敦請各大憲赴飲以盡李桃之誼○去歲浮梁縣境迭出閙教之案迄今尙未議結四月某日江西撫憲李勉林中丞札委汪明府培前往查辦並勒限淸結茲聞已一律議妥日內當回省銷差矣○今春大憲就省垣繫馬樁設立教務公所以便有事時與教中人互商茲因其地不甚合宜遂於四月某日移設北營坊○四月十三日江西撫憲李中丞督同藩憲張方伯臬憲柯廉訪提勘秋審人犯計共九起中有某犯極口呼寃中丞飭廉訪向之研詰某犯探懷出禀詞叩首呈上廉訪轉呈中丞中丞飭靜候核辦餘皆照供畫押中丞循例賞給錢文○江西景德鎭土產瓷器著名寰宇爲中國商務之大宗近有粵商連檣而來購貨甚爲踴躍嗣因釐卡勒索多金粵商不允釐卡中人變羞爲怒將船扣留粵商遂赴省據情上控 
[上海縣署瑣案]  
　　浦東洋涇鎭巡防局員某君函送沉耀奎扭控庸醫顧雲卿及局差孫阿松一案到縣前晚縣主汪瑤庭大令升堂研訊沈供前者小的之父腿上生瘍四月初七日延顧診治謂能包愈遂議定洋銀三十元迨診治四次顧藉口合藥需資陸續將所許酬銀悉數取去不料非惟無寸效且父親旋卽逝世小的知已受騙索還醫資顧一味恃蠻是以扭控巡防局旋有孫妙金者出爲理勸代償洋銀十元事已了矣今顧又倩自稱淮揚公所董事之杜某誣指小的串同局差向之訛詐以致移送案下今願將向顧索還之洋銀十元繳案備充振捐以明小的並無私意顧供小的曾收沈洋銀三十元原允包愈嗣沈父早食生冷之物遂至不起實與小的無干孫阿松供小的在局當差當沈顧兩人扭控到局時小的卽禀明局憲大老爺後由孫妙金解勸彼此各無異言乃顧反誣小的訛詐殊出意外大令將顧大加申斥沈呈案之洋銀准充捐欵○洋涇鎭巡防局員某君函送竊賊唐阿龍及窩賊之鑅錩烟館主鄭阿春到縣汪大令升堂研訊鄭供唐常至小的處吸烟被欠烟資若干將物作抵不知實自竊來叩求恩宥唐供小的在鄭處借宿已久曾欠錢十餘千前雖犯竊一次現已改過自新大令判責三百板押候嚴辦鄭無干斥釋○凌桂木控其弟阿新滋擾不休汪大令研訊之下桂木供小的兄弟三人二弟良松三弟即阿新已於父親在日由王姓撫以爲子今忽欲將本生名下房屋四間變賣勒令良松遷移良松不允伊卽携妻子至小的船上行兇並將錨櫓攫去叩乞究懲阿新供此屋由小的本生父抵押與人今小的備銀取贖圖得善價尙乞玉成大令喝責二百板交人保出速將房契贖回不准售賣 
[南巿瑣談]  
　　本邑南巿太平碼頭淮揚船戶陳姓娶妻某氏前日偶因細故遽占脫輻之爻氏憤不欲生購取砒霜背人吞服移時毒發　楚宛轉牀褥間事爲陳母察知急覓藥施救無奈受毒已深延至夜半時卽香消玉殞矣慘哉○前晚梁上君子潛入南巿小橋堍萬裕上行內室竊去竹籃內所儲契據等物昨日行主張某開單投十六鋪巡防局報請飭捕跴緝局員允之 
[英美租界公堂瑣案]  
　　包探竇如海解舟人毛金榮徐昌林到案禀稱伊等二人由某處承載某繅絲廠所購蠶繭來滬停泊蘇州河畔繫纜鐵欄杆上潮水陡落將欄牽曳稍有損傷旣而有鄧瑞梅者言失去鐵螺螄釘十四枚疑係毛徐所竊報經三十五號西捕拘入捕房捕頭令小的解案請究毛徐同供當西捕來拘時鐵螺螄釘確在鄧手何得誣指小的等行竊求恩明鑒讞員張柄樞司馬商之英總領事署梅繙譯官一併斥釋○鄕人田兆忠與胡和尙同船來滬同寓某客棧嗣胡見田購得大土二件香烟三箱遂萌歹念設法騙至某戲園觀劇濳自回棧意欲携物而逃棧主見其形跡可疑堅不允許正在爭執間適田𣅍棧詰悉情由扭交包探李四春送入捕房昨晨解案請究胡俯首求恩司馬判責二百板遞解回籍○包探陳金寳解頑童蔣阿六到案禀稱此童在鄕間竊取其師周理豪家所存洋銀十五元濳逃來滬經小的拘獲解請訊究司馬諭令押候周來案具領○包探劉光震解王仁福到案禀稱此人向陸王氏家小孩騙取金耳環一枚經小的拘解請究司馬判責二百板○包探李佩芝解王金朗王南山到案禀稱伊等二人攫取施阿四所携洋銀二十五元經小的㧦獲解入捕房今者捕頭令解請究辦二王同供小的等不敢攫銀實因施曾與小的等口角奔至捕房聲訴被捕頭押入乞丐牢半日遂挾有嫌怨倩某洋人函致捕房計圖洩忿施供語支吾司馬一併斥釋 
[法租界捕房瑣案]  
　　英租界四馬路同春堂丸藥店主趙月波欠王邵氏洋銀三百五十元被氏具控公廨迭經讞員杜枝園大令訊供押候覓人保出先繳洋銀二百元其餘分期拔還迄今案懸日久挺押不理昨禮拜三大令蒞捕房發落各案時命提復訊趙仍求寛限大令飭包探帶出赶緊覓保繳銀延干未便○竊犯沈兆華奚阿堂前因行竊白藤被失主報捕查獲解大令訊供判枷一個月示衆昨已期滿命將枷開去各責五百板然後開釋○前者流氓姚林桂姚瑞生持刃行兇經包探解請大令訊供判令枷一月示衆昨已期滿命帶案疎枷笞責五百板然後釋出○偷兒王禮生楊阿根吳阿根王阿生行竊各物均經包探解請大令訊供押候枷責昨日命提到案各枷示一月期滿責釋○楊阿德費如堂前因收買竊贓被英租界某包探拘獲送入捕房押候移解英美租界公廨昨日英界包探投案禀稱楊等已倩人向原告商懇禀請免懲大令頷之飭即開釋○吳雨廷王洪德串竊某姓家綢一疋被失主㧦獲送案大令訊取口供著各責三百板 
[美租界捕房紀事]  
　　昨晨甬人王炳卿投捕房訴稱僑居元芳路第六十八號屋內前晚突有某號落班西捕酩酊大醉闖入家申不得已引至素通英語之楊寶榮家叩以來意捕見楊家有婦女贍敢闖入內室恣意猖狂駭極狂呼致被擊傷請爲查辦捕頭允派包探查明核奪○前晚十一黠鐘時潘文卿投捕房訴稱友人沈子慶在南金里口突被酒醉西兵扭住滋閙不休某號三畫華捕見之非但不爲喝阻反掣木棍擊傷沈之額角血湧如泉勢頗沈重請派包探往查捕頭曰諾○昨日清晨武昌路兪仁泉鐵店學徒閔阿毛偶因細故被兪毆擊遍體鱗傷極聲呼救六百五十號巡街捕見之一併拘入捕房捕頭見閔受傷屬實令送同仁醫院求治兪押候解送公堂稟請讞員張柄樞司馬究辦○前日向晚某娼寮甲乙二女傭行經百老匯路周義昌銅錫店門前丙丁二店夥見而調笑二女傭聞之申申詬詈店主周某助之爲虐將二女傭扭住毆傷適爲二百三十八號巡街捕所見一併帶入捕房捕頭令將周押候解送公堂禀請懲辦 
 
 
 

Page 10

 
 
[奏疏彚錄]  
　　護理陜西巡撫河南布政使奴才端方跪奏爲臬司因病懇請開缺回籍就醫恭摺仰祈聖鑒事竊據二品銜陜西按察使馮光遹禀稱光遹前因感觸風邪病難速痊請假調理遵卽徧請名醫多方調治雖風痰滌盡而元氣頗虧動履漸能自如精神尙難復舊現値假期已滿病體不支臬司職掌刑名秋審大典在卽未便以病軀從事思維再四維有懇請代籲聖慈俯准開去陜西按察使缺俾得回籍就醫自揣年甫六旬氣體尙不甚弱倘能醫治就痊値此時艱仍當泥首宮門求賞差使以圖報効决不敢稍耽安逸暴棄自甘等情呈請代奏前來妨才伏查臬司馮光遹才猷練達體用兼賅上年於署藩司任內恭辦皇差籌備捐振曁地方一切事宜均臻妥善實屬監司中不可多得之才兹據呈請開缺回籍就醫經奴才親往覆騐病狀屬實理合據情代奏如蒙兪允所有陜西按察使員缺緊要懇恩速賜簡放以重職守謹恭摺具陳伏乞皇太后皇上聖鑒謹奏三月初十日奏硃批另有旨欽此 
　　團練大臣工部右侍部臣李端遇等跪奏爲陳明團練停辦情形並將撤局日期及收支總數據實具陳恭摺仰祈聖鑒事上年五月二十一日奉上諭著派李端遇王懿榮爲京師團練大臣會同五城御史督率弁勇嚴密稽查等因欽此嗣復欽奉諭旨御史黃桂鋆會同辦理團防事宜欽此臣等當卽設立總分各局奏調司員招募練勇並將應需經費及一切章程開單奏明在案維時京師戒嚴土匪乘機滋擾臣等督飭勇丁晝夜巡邏竭力彈壓宵小稍知歛跡不料七月二十一日洋兵入城情形遽變團防事宜遂至無從措手乃將該局勇丁一千五百名逐漸遣散至七月二十四日全數遣盡總分各局卽係是日裁撤現在和局將定各國應卽退兵臣文瑮等業經奏請規復五城練勇原額慶親王臣奕劻直隸督臣李鴻章亦有調派營勇來京之議旣有此項營勇復以五城練勇輔之應足以彈壓地方拿獲土匪其團練勇丁旣已遣散在先自毋庸再議規復以節經費至團練局收支欵項應卽截清月日據實報銷計自上年五月二十五日起至七月二十四日止由戶部關支開辦經費及勇餉局費共銀二萬五千二百兩開除總局經費及各局經費及各局置辦軍裝勇丁口糧等項共用銀二萬四千六百七十六兩九錢七分下存銀五百二十三兩三份因洋兵進城各局均被搶無存其團練大臣木質關防擬俟報銷後卽行銷燬除將收支細數造具四柱清册送部核銷外所有團練局裁撤日期及造册報銷緣由謹合詞恭摺具陳伏乞皇太后皇上聖鑒訓示遵行再前團練大臣國子監祭酒臣王懿榮殉難出缺會辦團防事宜御史臣黃桂鋆業已蒙恩簡放知府均未列銜合併聲明謹奏三月初十日奉硃批知道了欽此端方片再查陜省初次請領實官及銜封等項部照共三萬五千張內計領回實官執照二萬張除分寄南洋辦捐大臣及江蘇等九省勸捐委員二千九百五十張咨送山西藩司二千張調任巡撫臣岑春煊赴晉携帶三千張均歸晉經理外陜省僅存實官執照二千五十張計領回銜封貢監翎枝等照二萬五千張除分寄南洋辦捐大臣及江蘇等九省勸捐委員外存數亦復無幾値此賑需待用孔殷全恃捐欵以爲接濟現存空照實屬不敷分發昨准部咨有體察情形目前必須續請應由奴才奏明辦理之語茲查陜西分認辦捐各省及本省捐局在在均須給照察看目今情事實非仍請續發不足以資分布而裨賑需擬請頒五品以下實收照五千張職銜照五千張封典照一千張貢監照各一千副花翎藍翎照各一千張據籌賑局司道會詳請奏前來臣等覆查無異相應仰懇天恩飭部如數刊發用資勸辦所有續請頒發部照緣由謹會同會辦賑務大臣刑部尙書臣薛允升山西巡撫臣岑春煊合詞附片具陳伏乞聖鑒謹奏三月初十日奉硃批戶部知道欽此 
　　雲南學政臣田智枚跪奏爲恭報微臣到任接印日期叩謝天恩仰祈聖鑒事竊臣蒙恩簡放雲南學政跪聆聖訓遵卽束裝起程於二十七年正月十九日行抵雲南省城二十四日准前任學政臣張建勳委昆明縣學教諭侯渭珍齎送學政關防曁文卷等項前來臣當卽恭設香案望闕叩頭祇領日事伏念滇省地處邊徼學政職司激揚維持人心讀書先期勵品提倡學術稽古尤貴通今檮昧如臣懼弗勝任惟有恪遵聖訓益矢精勤嚴密關防認眞經理以仰答高厚鴻慈於萬一再臣經過沿途地方雨暘時若民情安謐惟入雲南境內雨澤尙稀而民情亦一律平靜堪以仰懇宸厪檢查卷宗歲考出棚先試迤東各屬臣擬於二月初旬先赴迤東一帶考試合併聲明所有微臣到任接印日期理合繕摺具陳伏乞皇太后皇上聖鑒謹奏三月初十日奉硃批知道了欽此 
　　甘肅新疆巡撫臣饒應祺跪奏爲揀員請補叅將要缺以重地方恭摺仰祈聖鑒事竊照新疆撫屬濟木薩營叅將彭桂馥病故遺缺經升任撫臣陶模奏明另行揀員請補旋准兵部咨該叅將員缺係題補之缺應迅揀選儘先合例人員請補再行核辦等因臣查濟木薩爲新省閂戶柬接奇台北通科布多地當衝要民雜五方游匪易於混跡非精明強幹之員不足以資彈壓茲查有現統練軍左翼馬隊翼長頭品機戴留新補用提督業普肯巴圖魯陳國明謀勇兼優老成穩練在軍營年久卓著戰功邊情極爲熟悉前次署任哈密協副將整頓營伍兵民翕然以之借補斯缺實堪勝任人地亦極相宜合無仰懇天恩俯准以陳國明借補濟木薩營叅將員缺俾期得力如蒙兪允並請勅部發給札付俟防務大定再行給咨送部引見以符定制除飭取該員履歴册咨查照外謹會同護理陜甘總督臣何福堃署喀什噶爾提督臣張宗本恭摺具陳伏乞皇太后皇上聖鑒訓示謹奏三月十一日奉硃批兵部議奏欽此 
　　于　霖片再據候補道馮光元禀明接准法主教司德望照會內開各縣教民上年被害之後飢餓受凍時要生事主教自已設法振撫用一萬數千餘兩現在各案一槪完結此欵情願不要歸還作爲振撫之欵各等語該主教自願振撫數已逾萬可爲樂善不倦未便沒其好施之心可否附案酌給奬勵等情請奏前來並閱該主教致臣函中亦有自捐振銀一萬數千兩不要歸還等語伏查上年各屬教民聞風驚竄流離失所地方官雖欲力爲撫恤實屬窒礙多端無從補救若非有人招集撫輯勢將轉徙溝壑甚且職爲厲階今該主教自捐巨欵至一萬餘兩之多實屬好義急公全活災黎均霑實惠卽揆之捐助地方善舉一萬兩以上准其專案請奬之案亦屬相符旣據該道馮光元爲之陳請合無仰懇天恩准將法國主教司德望賞給三品頂戴以旌善行而昭激勸之處出自鴻施逾格臣係爲清理教案起見是否有當謹附片具陳伏乞聖鑒訓示謹奏三月十一日奉硃批著照所請該衙門知道欽此 
　　于蔭霖片再臣前次奏派按察使鍾培覆勘回鑾蹕路經行地方所備正站腰站有無應行更易之處當卽飭往逐細詳查去後茲該司鍾培於二月十九日勘華回省據稱所有潼關以東渡河以北凡蹕路所經業已按圖周閱逐細覆勘其原擬正腰各站間有未臻妥協之處當經酌量地方道里妥爲更改已飭當站各州縣迅速興工等情禀請銷差前來除照所議分飭各屬赶緊辦理俟工竣另行詳細具奏外謹附片具陳伏乞聖鑒謹奏三月十一日奉硃批知道了欽此 
　　于蔭霖片再查撤任新卿縣知縣魏正儒前在本任交代案内虧短正雜各欵銀一千八百三十七兩四錢四分八釐經臣附片奏請摘去頂戴勒限兩個月完繳當卽行司轉飭清解去後茲據該員將前項虧短銀一千八百三十七兩四錢四分八釐叅後完解清楚尙知愧奮由藩臬兩司會詳前來相應請旨將撤任新鄉縣知縣魏正儒原叅摘項處分准予開復出自恩施除飭將交代細數册結赶造詳咨外理合附片具陳伏乞聖鑒訓示謹奏三月十二日奉批硃著照所請該部知道欽此 
 
