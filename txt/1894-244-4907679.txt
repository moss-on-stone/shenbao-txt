# 1894 - 244 - 4907679

 

Page 1

 
 
[開印三家醫案醫效秘傳醫醕賸義醫方論] [  圖書集成局啓]  
　　三家醫案者葉天士布衣薛生白徴君繆宜亭進士所著也醫效秘傳亦係天士所著醫醕賸義爲武進費伯雄先生所著附以醫方論要皆擇精語詳誠軒岐家之枕秘也今己付諸剞劂不日出書用綴數言聊當喤引 
[新印隨園三十六種告成] [  圖書集成局啓]  
　　隨園太史全集本局覓得初印善本用新鑄大號鉛字拂印風行寰海内外早己不脛而走不翼而飛兹訪求太史遺像及隨園圓延裘師摹綸連太史遺囑冠諸卷首并將湘痕閣詩稿瑶華閣詩草隨園瑣記談瀛錄諸書附印於後共成三十六種可謂盡善盡美髮憾無遺矣而又字蹟疎閒紙墨精良讎校再三裝潢精雅以視蠅頭細字辨認模糊者眞有天壤之别工旣竣又精製橰木箱盛之以便舟車携帶每部分釘五十本仍收實洋五元並不增價諸君子有先覩爲快者請移玉上海三馬路申報館帳房申昌書室及各外埠申昌購取可也 
[論倭人窘况]  
　　倭人無理開罪於我中國同盟各國有勸之罷兵息民者彼則不之顧反侈然大言謂必須以兵五十萬攻至北京意以爲倭國之兵力必有可恃也倭國之餉糈必有可觀也而孰知觀各處中西日報所載咸以爲倭國兵單餉缺然則彼固何恃而不恐而猶出此大言哉其兵額本自不多不敷調用則臨時抽丁以充之平時三丁抽一急則三丁竟可抽二其所抽之丁不顧何族之人故雖手無縛雞之力者亦令執殳前驅此則直假手於敵以殺其民正不知倭王何恨於其民而必欲置之死地也余嘗謂中國額兵無用不如臨時招募之爲愈蓋此時之爲兵與古昔不同槍砲不過得其準頭卽司施放陳勢則有號令習之甚易新募之兵各欲建功不若額兵之多係老弱抑且退縮不前也夫日招募則彼來投營入伍者必係强壯之士有力如虎者方得入選非抽丁之比也抽丁卽不能選有不能兵而强之兵者矣至於倭人之餉向來行用於國中者皆係紙幣現銀本自無多其大藏庫所存之數百萬現銀又爲筦庫者放諸銀號以生息至兵釁旣開急欲徴此欵以充兵餉而銀號所繳還者多係紙幣不足以作餉糈之用故卽立形竭蹶欲以海關抵押與外洋各國而外洋各國謂該國海關稅項全賴中國商人販運出入今與中國開釁則華商必將絶跡稅於何有故皆拒而不納甚至以數百萬紙幣抵押邀十萬元而西商亦不允許必令其以土地作抵方肯借與聞該國近來鐵路亦己抵借於人以是觀之日本一國直如上海之所謂空心大老官冰山見日其有不立見銷融者乎然傳言尙有欵爲不足信者日前有友人家由東洋雇用之傭婦忽接到其藁砧家信不禁號咷大哭友人問之則以家信呈主人涕不可仰閱其信中之言則其夫蓋食糧者此信乃從軍朝鮮於七月底發來者也内言自到朝鮮派守韓京數次往攻牙山皆幸而不與蓋生還者無多也此地極苦水土不服食不下咽且每日祇有鹹梅一权以充小菜困苦不堪言狀與中國兵交戰倖而得生者述及中國之兵咸極凶猛馬隊尤爲銳不可當遭之者無不辟易今聞逐節進逼將次可到韓京若到韓京則我亦無可逃避不得不從衆往戰非砲灰卽刀頭之鬼耳爾在中國恐再無相見之期我死之後行止聽爾自便可也友人閱竟不禁亦爲太息遂慰藉數四給以資斧令其附輪回國翌日卽涕泣拜謝而去觀於此信而知倭人之情狀其窘實有不可勝言者夫當兵之人誰不怨苦古今來誦征戍之詩聽搗衣之曲無不酸心涙落豈獨一倭兵爲然然而此信有獨甚也者詩句曲韻大都描摹之詞點綴之語非實情也今此倭兵之信則字字實情每日僅得鹹梅一枚豈其學曹孟德之指梅林以解軍士之渴吻乎以視乾肉餱糧隨營具足者相去何如談及中國軍勢大有觳觫之意以視固守牙山直走平壤兵無退志將有成謀相去又何如其窘如此而猶不知死活欲肆大言正不知其將來作何收塲友人旣遣倭傭婦回國以此信走告於余謂余日倭人若此不足平矣余日此倭之不幸正中國之幸也雖然倭人敗於中國則不難作摇尾乞憐之態中國亦决不過於執見而此時兵端甫開之際萬無卽許行成之事而倭人則自恃其詭計百出廣布間諜以詗中國之虚實欲爲避實擊虚之計又多方賄囑中國奸商私運米糧軍資以爲接濟此等伎倆原非堂堂正正之所爲而倭人則優爲之故此時中國沿江沿海各處邊防不得不加意認眞正不可因其窘狀畢露以爲彼無能爲而遂稍疎其防禦也班定遠云不入虎穴焉科虎子請爲當軸者誦之 
[京邸瑣聞]  
　　西直門内外沿途一帶工程停止工作一則己登前報兹悉此項工程停止僅有數日現又復爲大興工作矣至頤和園内各項工程一槪停止刻仍無開工之消息猶恐一時不能遽興土木矣○刑部於某日清晨六點鐘許由監提出明火盜案斬犯一名該犯臀股膝骨刑練潰爛不堪莫克行走雖循例當堂騐縛只得以箥籮擡舁由刑部擡出署役營兵跟護迤邐出宣武門至菜市口法塲以俟駕帖到臨照例行刑矣 
[美國大火]  
　　倫敦初五日來電云美國因樹林中起火延燒六城按膏火自煎山木自焚自昔相傳可見物理之異今美國竟延燒六城所燬財物當不可以數計是亦古往今來一大刦也 
[日人回國]  
　　日本政府下令將寓日華人歸日官管束不歸美領事保護因此美領事亦不肯保護寓華之日人遂將所獲兩日奸交與華官辦理前己登報兹聞寓居上海之日人以美領事旣不肯保護不如早作歸計所開正金銀行現己停止貿易將銀行内所有未了事件交與法蘭西銀行接辦又有藤井雜貨店亦將存貨照本出售料理回國想别家店鋪亦將相率閉門然則租界中當無日人之跡矣 
[舟行遇盜]  
　　近因寍波海面安放水雷大輪船不便出入太古公司遂租彝陵輪船至鎭海駁載人貨往來寍波彝陵租定後由滬開行赴甬船中惟船主西人三名餘俱中國人本月初二日風浪甚大泊在大戢山洋面至夜九點鐘有盜船駛至華人搭客望見知其爲盜告知船主喝問來者何船答是漁船又問之不應彝陵船主放槍一聲初時盜船艙面不見有人至此則一齊擁出相持至天明盜船始去彝陵船遂開赴寍波海盜猖獗如此凡航海者可不加意提防哉 
[巡勇正法]  
　　臺北賭風素熾七月以來民間建設盂蘭會艋舺龍山寺前香市甚盛賭攤林立肩挑背負之流羣聚於此呼盧喝雉太憲恐人多易於生事除由本處巡查局勇隨時彈壓外又由藩轅特派衛隊多名每日分赴大稻埕艋舺兩處加意巡緝七月十八晚巡勇因向賭攤索費不遂互相爭鬥與賭之人羣起爲難巡勇見勢不能敵亟思脫 
 
 

Page 2

 
 
身而不可得遂持洋鎗轟擊衆出不意竟被擊斃一男一婦此外受傷者頗衆於是游手好閑之輩一呼百應齊集二三千人欲得勇而甘心時己夜深重門深鎖幸邑尊李麗川司馬聞警飛輿而至將死傷之户好言撫慰當塲獲勇數人立予嚴責一面帶回縣署訊問巡勇供見人數太衆將爲脫身之計不料致成命案司馬得供後時巳天曙因勇等向隷藩轅衛隊禀請唐方伯定奪方伯鞫取供詞查明爲首者爲張仁標趙得明趙彦强三名立命縛往市曹正法餘則割耳插箭游行各營示衆死傷各家分别予卹地方頼以安謐 
[主試抵浙]  
　　浙省正副主試梁秦二星使於初一晚舟過石門初二早至塘棲是晚己抵下碼頭初三日清晨各憲均出郭相迎卽在越城恭請聖安廖中丞命駕至貢院閱視並演掛紅燈藩臬兩司及提調監試隨往兩星使卽進城詣督轅行臺暫駐 
[試卷用印]  
　　浙省錄遺己畢應試諸生應塡冩卷面投繳藩署現奉憲諭各生投卷限於初三日截止卷上應用藩司印信均於初三四兩日一律蓋齊藩憲特派候補縣潘大令輝曾顔大令其慶督理以防弊竇 
[武林試事]  
　　浙江鄕試各府州縣士子與考者齊集省垣統核人數僅得八千餘人卽有續至者終不滿九千人而温州等處因海道梗塞來者尤稀○浙闈調簾各員己錄前報兹於七月二十六日齊集公所經未入流郭君家瑞典史蔣君啓棻將頭門封閉嚴密闕防聞於本月初一日考試○前紀浙闈簾官暨各執事兹由藩司趙方伯續委及現任調簾晉省禀到者補錄如下簾官安吉縣朶如正開化縣繙紹詮昌化縣李常山縣王遂安縣童武義縣鍾光耀遂昌縣江武康縣吳諸暨縣周謄錄所查水菜府照磨李炘巡綽府經歴金標未入流汪承益監鹽隨員縣丞席素德備用差遣府經歴徐文彬未入流王宗植典史劉承烈縣丞凌福海未入流徐大勤 
[錄遺續誌]  
　　浙江學憲徐宗師考試遺才塲規極寛而查辦槍替則極嚴七月廿六日考試俊秀點名時有仁和孫某年貌不符當卽詢問三代一一對答又問汝下過幾場則云五六塲宗師謂汝所捐監照僅有五年豈未捐監時己下塲乎又問上年錄遺考列何等則不能對又問是何題目則又不能對宗師卽命扣住不令入塲又有錢塘慈谿兩監生詢以出結之里鄰親族姓名語極支吾又詢以前三科錄遺題目不能悉對遂亦扭住俟點名交提調照例嚴辦毋得姑容陳太守奉諭之下將三監生帶回本署略加詢詰卽發兩縣究辦是日報名考監者共有九百餘名之多而實到者不過七百餘人因情槍替入塲聞風畏懼不敢上前接卷也○正途貢監塲中有錢塘某生富陽某生之策全幅雷同奉學憲牌示於七月廿七日黎明備帶筆硯來轅面試不必另備册卷 
[杭垣火警]  
　　七月二十五日下午杭垣慶春門内潮鳴寺巷韓阿九家失愼經城守營洋龍會同保甲巡勇救熄計焚去草屋七間其義龍到者僅菜市橋及清泰集二處云 
[廉訪回蘇]  
　　江蘇臬憲陳舫仙廉訪於七月十三日赴金陵謁見劉峴帥而商機要巳紀報端兹悉廉訪己於七月二十八日由寗回蘇午前舟抵胥門碼頭省中各官咸詣舟次恭迓廉訪舍舟登陸步入接官廰與各官相見旋卽入城先詣撫轅與奎中丞晤談良久興辭而出聞廉訪本擬卽行北上緣蘇垣苦早己久正在祈雨之際廉訪憫小民之困厄是以暫緩數日親往滄浪亭日與各大憲向銅觀音虔誠默禱深冀上蒼感格立施甘澍俾農田旣霑旣足然後起節北上謁見李傳相後卽當率帶勁旅前赴高麗剿除倭虜也 
[募勇設防]  
　　前報紀江蘇撫憲奎大中丞札委黄海樓觀察招募勇丁駐防要隘云云兹悉觀察己在江寍等處募集馬步健卒一千名於七月二十七日到蘇在胥門外暫駐當由藩庫領出餉銀四千兩聞此項勁旅以一半駐紥葑門外蜜渡橋地方以替撫標正前營之調防白茅者一半調往崑山防堵似此布置嚴密不己固若金湯哉 
[閙教述聞]  
　　營口信云月前遼陽城聞有閙教之信因中日失和愚民無知不分皂白見有外國人卽視爲仇敵悮將該處耶蘇教堂神甫羣毆致斃幸地方官竭力彈壓尙未釀成大獄迄今地方依舊安謐其滋事毆斃神甫之匪徒己由地方官拘獲詳請省憲辦理營口道憲己派范委員赶赴遼陽澈查此案原由以憑究辦 
[督憲接篆]  
　　兩江制軍劉峴帥兼署江寍將軍前報己記其事兹聞峴帥擇於八月初四日辰刻接篆豐軍憲卽於是日午後一點鐘起程北上 
[賀客如雲]  
　　江蘇藩憲鄧小赤方伯於上月廿七日傍晚接到電信升署漕運總督翌日各大憲及在蘇文武印委各員咸詣藩轅道賀一時冠蓋如雲 
[銅符新綰]  
　　靑浦縣知縣錢大令志澄現奉部文開缺歸同知直隷州班候補所遺員缺七月廿八日藩轅牌示以特旨班卽補縣汪大令瑞曾酌補 
[鎭道懸賞]  
　　鎭江訪事人云常鎭通海道蔡和甫觀察現以倭人犯順聞有奸細散布内地務須嚴緊防範遂於日前出示曉諭偏貼城廂内外大略云爲懸賞嚴拿事照得兩國開戰本有互保人民之條現在中日失和己開釁端所有各國教士商民固應照約保護不可誤會卽日本商民之在中國者亦應一體保護不得稍存歧視惟倭人狡詐異常聞有薙髮編辮攺作華裝或穿僧衣潛赴各省窺探情事前奉商憲迭次准咨通飭業經先後轉飭各屬一體遵辦在案本關道復查沿海沿江及内地各處均爲倭人足跡能到之地况倭人鬚髮眼鼻與華人相類現旣薙髮攺裝四出偵探不可不加意防範昨奉商憲電諭飭由關道出示懸賞嚴拿等因自應遵飭懸立重賞嚴行查拿以除奸宄除報明商撫兩憲並分飭各屬一體拿解合亟懸賞示諭爲此示仰該處軍民人等一體知悉爾等須知倭人妄開兵端本屬悖理凡我軍民自當敵愾同仇此後如能拿獲薙髮攺裝之眞正日本奸細一名送由地方官轉解來道者定給賞銀二百兩拿獲二名者加給賞銀一百兩如名數較多者按名以次遞加並當隨案詳請給獎以示鼓勵知風報信因而拿獲者均减半給賞倘遇有未經薙髮攺裝行跡可疑之日本人查無執照者並許一律拿解審係奸細亦照前給賞但不可任意凌虐此外各國及日本商民如執有游歴護照者應仍照常保護不得妄行拘拿致干重咎倘有貪利玩法窩藏倭奸知情庇縱及保鄰人等知而不報者一經察出定卽嚴拿併究本關道信賞必罰决不徒托空言其各凛遵毋違特示 
[籌筆勤勞]  
　　江西巡撫德曉峯中丞自聞朝鮮兵亂中日調兵前往卽深東望之憂嗣接電傳倭砲擊沈高陞商輪船刦去操江遞書船知沿江沿海勢己戒嚴益憂憤交并時召司道及各營統領會籌兼顧之方防勦之術迨奉倭船入口迎頭痛擊之諭旨卽解後膛大砲數尊添置湖口砲臺上以固江西門户隨委妥員前往湖口勘明石磯添設砲位增紥營壘以爲砲臺外護并預備水師添紥湖口以與砲臺相依倚凡所以綢繆本省者靡所不至餘力尚欲籌兵籌餉接濟南北洋進勦倭奴嚴防海口以示無分畛域通力合作凡所以臂助海疆者亦靡所不至又中丞因悉心籌畫昕夕不遑軍事瞬息千變極難揣測一切調度須當機立斷親相指授所有本届甲午正科文闈監臨事務擬請學憲盛省傳宗師入闈代辦以便専心壹志辦理軍務大抵中丞力主能戰而後能和久戰而後久和之說是以近籌本省遠助海疆不遺餘力也 
[布局工程]  
　　楊樹浦織布局自被災重造以來迄今巳將一載以舊址爲紗廠刻己竣工内有爐灶八座紡紗機器二百餘架織布廠則在舊址外計房屋數百間秋間勢難告竣烟囱刻己砌就高約十丈餘爐灶三座機器尚堆積碼頭上須俟房屋建就然後安設大約開工當在冬 
 
 

Page 3

 
 
間矣 
[川火警續述]  
　　前晚九點三刻鐘英租界大馬路石路南首失愼昨報巳紀其略兹悉火起於第二百四十三號門牌之復聚興火腿店因該店學徒手侍火油燈上樓取物失手墮地以致肇禍旋經捕房鳴鐘告警火會中西人首先駕皮帶車疾馳而至接取自來水灌漑未幾英法美三界洋龍先後馳至汲水齊噴萬斛珠泉從空倒瀉祝融氏無力支持始捲旗息鼓而返共燬樓屋三幢樓面一間其二百四十一號之隆興押店及起火之家門首均保火險諒不致十分受虧而二百四十二號之恊茂小錢莊與二百四十四號之上源館飯店則己付刧灰不堪設想矣 
[川强錮閨女]  
　　陸王氏家居本邑大南門外蔣家宅生有一女名日毛囡某日被無頼李福森串同木匠關勝誘至其家以鐵練鎖錮房中不令出外昨日李適因事他去毛囡扭鎖脫逃行至陸家浜厠旁與胞兄陸甲遇歴訴情由甲遂告知二十七鋪汛捕將毛囡帶往巡防局控陳局員鄭厚餘二尹諭令陸王氏將毛囡領云飭捕甲留以拘緝李送究 
[酒國鏖兵]  
　　前日有巧生齡寳二人邀同某甲某乙至引翔港某酒館煮酒談心忽起兇鋒互相格鬥各出利刃將甲戳傷洞穿脅旁腸隨刃出三八圖地保聞信而至將巧生齡寳拿獲乙則乘間遁逃遂將情告知圖董周子靑昨晨解受傷人及兇手至上海縣黄大令騐明傷勢諭令緝乙待懲 
[小工跌悶]  
　　前日江北小工某甲在美界公和祥碼頭某輪船上工作偶上失足跌下艙中一息奄奄氣如絲弱經人舁送同仁醫院求治未知能無性命之虞否 
[補述日奸歸案緣由]  
　　法租界緝獲日本奸細二名由葛同轉交與法總領事轉交美總領事收管旋經葛同轉會同徐繙譯至美署請將二人帶至道署審訊美總領事答以須候本國駐京公使批示遵行嗣經道憲照會美總領事請速交出當由美總領事照覆業己禀請駐京公使一俟回文到日卽行照辦及本月初二日美公使電飭美總領事派差押送日本人福源林平曁楠呐友次郎二名交與道憲收訊美總領事立卽備文照請道憲派員在小東門守候迎提下午三點半鐘美總領事派本署巡捕押令福源林平與楠呐友次郎乘坐轎式馬車馳至小東門交與道憲所派劉鄭二委員所有圖據行李箱籠零星等件一併交由委員將西字收據簽押交與美署巡捕收執繳呈美總領事銷差此案由總理衙門王大臣與美公使和衷商辦美公使敦篤邦交顧全大局故飭美總領事將所獲日奸歸案美總領事亦能善體美公使之意秉公辦理使日奸無所逃罪其所設施不誠加人一等哉 
[秉公理處]  
　　耶松船廠西人投英領事署控稱商人前曾在華商唐晉記定買煤二百墩言明每墩價銀十兩零五分及往出貨反欲加價求請訊究英領事薩厘格君照會宋通刺傳齊原被告於昨晨會訊耶松西人投案申訴前情請卽判令唐晉記將定購之煤照數備齊以便往出唐晉記倩卜易律師處帮辦之愛禮司到堂申辯唐稱當耶松廠來號定購煤二百墩言明六月前出貨每墩價銀十兩零五分如至七月則每墩須銀十二兩零五分中西官以兩造供詞各執判令邀同公正西人秉公理處兩造遵諭而退 
[憲諭照錄]  
　　奚張氏上控劉蓬山寳源祥等爭奪蕩田一案經督憲批飭丈勘詳覆前經黄大令會同會丈局委員夏芝蓀明府臨塲勘丈己詳前報兹將勘斷塲諭錄登於左勘得劉蓬山等控爭之地在頭壩三元宫後馬路之北在大水潭充公地之東卽一千二百四十號計地二畝半西連利記一千三百四十九號東接九百九十六號該地週圍俱築竹笆查據地保聲稱笆内之地現爲工部局洋商起造西童書院房屋當飭亭耆從西首奚張氏地起丈至東首一千二百四十號爲止照圖相符究竟該地曾否轉有道契訊據前充年租地保之曹錦昌供稱爭控之地實與英册相連係屬轉有道契等語勘畢當塲硃諭兩造控爭之地業經會勘屬實旣經洋商起造房屋其爲一千二百四十號租地無疑其充公水潭應否由劉蓬山奚張氏寳源祥等繳價報升著候照案詳請憲示至布昇初臨塲苦求查問原圖旣有其名姑准附入詳内一併請示再行飭遵可也 
[失婢待領]  
　　前晚十六鋪圑練勇目顧二巡至外馬路見一女子露宿隨向盤問據稱十三歲名菊花在邢姓船上爲婢被庶主母毒打暫避是處顧卽將菊花送至城内中局李二尹收留待原主往領 
[高人送縣]  
　　昨日英公廨移送高麗人金長春到縣值日差禀明黄大令飭暫看管聽候訊明安插 
[另籌安插]  
　　昨報高麗人金昌林安光信由華亭縣解送來申交上海縣請爲安插旋由黄大令飭差仍送天保棧交李君承鳳收管聞李君函復不過在申通商並非官員朝鮮商人在中國買賣者不少此次權爲收管以後請另爲安插 
[漏捐補繳]  
　　姚沁耘開設報關行日前代客裝載綢縀五十九件出口偷漏稅捐被貨捐局查獲解至松滬厘捐總局請示朱竹石廉訪發縣訊辦前晚由帮審委員葉司馬訊問姚供蘇州人開設報關行客貨於五月間進口看艙報捐刻下出口向章不報司馬日不問何時看艙今奉督撫憲定章出口要報稅捐客人現在何處兹奉總局督辦朱大人發下訊辦將爾收押候交客人到案方可將爾釋放姚供旣奉上憲定章願賠捐厘一百十千零六百文此數由貨捐局算過請限明日繳案司馬准如所請著具限狀交差候繳 
[上海縣署瑣案]  
　　蘇人陸鳴岐偕妻鄒氏女毛陸氏於四月間投上海縣喊控外甥王卓安毆傷妻女請騐黄大令飭仵騐傷屬實訊據供稱王己扭交英公廨管押請移提究辦黄大令准如所請諭將妻女領回自行醫治候移提爾甥到案核辦嗣備文赴英公廨移提王卓安到案原差禀請集訊前晚黄大令倩帮審委員葉司馬升坐花廳陸鳴歧供王卓安開設妓院小的帮伊管帳房飯辛工一節不付計洋七百元求請追給王供母舅結欠小的錢文向索不理反將小的扭交英公廨司馬大怒日妓院帳目豈能爲爾等算理不顧廉恥胆敢互控不休陸又供妻女前被王毆傷業經黄大老爺騐明屬實移提究辦今王巳到案叩請究懲司馬以外甥不應辱毆舅母判令收押陸等飭退○閔行文生張雪卿控曹木倌偷取墳樹一案黄大令准詞飭差提曹到案前晚由葉司馬提訊張雪卿赴金陵應試不到曹供認偷取一株值洋二三元小的向在某董事處帮工現在東君肯爲理處了事司馬謂旣有該處董事願理勸姑免收押著原差帶到董事處問明如果肯出理勸卽由董保勸了禀請銷案如無其事帶回收押候張雪卿應試回來再行傳案復訊○虹口人任順三素不安分動輙滋事打降經黄大令訪提究辦枷號示衆兹者枷期己滿前晚由葉司馬帶案訓斥一番著開枷具攺過結釋放○褚伯坪在梅家弄厘卡作弊票帪不符經松滬總局督辦朱廉訪發縣訊辦黄大令訊問之下供係替工張蘭田所爲發交糧廳看管飭速將張蘭田交案己詳前報兹聞褚在糧廳於初四日脫逃後由吕二尹查知飭差尋緝一面禀知縣尊嗣由廳役知褚有友人王福卿在某處卽將王尋見僞稱褚欲與兒子商議請代通知王知伊子常住城外套扞子阿狗所開客棧内卽往通知伊子禇壽延聞父呼唤卽隨王前來詎知父己遠别廳差卽將王福卿褚壽延兩人扣留由原差禀明黄大令飭暫看管卽候帶訊 
 
[英界公堂瑣案]  
　　徐金生手持春宫畫片給婦女觀看爲四百四十八號華捕所見以其大傷風俗拘入捕房昨晨解案徐供春畫在路拾得並不給婦女觀看實被悮拘宋通剌商之薩副領事以此等物件有干例禁判押兩禮拜春畫當堂撕毁○一百六十九號華捕禀稱業廣公司收租人扭住李全金向索房租是以解案請判收租人供李等積欠房租竟於日前搬物逃避今得遇見同居之李全金向索房租李供並不向 
 
 

Page 4

 
 
業廣公司租房何得向小的索租通剌問收租人日爾知房客係何姓名答不知惟李却時在該屋内通剌以房屋旣非李全金所借不能向李索取房租飭將李交保著收租人向借房之人索取房租○小孩高阿土行竊高阿囝布衫經包探顧阿六拘獲人贜送究通剌以高阿土人小膽大判責手心五十下交伊母領回管束○三百十六號華捕禀稱小的於昨晚二點餘鐘出外巡街時聞張桂生店内有孩子呼喊叩門入内見學徒沈阿狗兩手反縛不能展動是以將張沈一併拘案請究張供沈係學徒因被竊金約指一枚逃逸在外質錢使用於昨日尋獲意欲送還伊之親戚恐其復逃所以暫時綑縛沈認竊金戒指一枚當在南市某當鋪通剌以張不應將學徒綑縛判令管押七天○周小四在牛奶棚内竊取張元記零星各物經一百九十四號華捕拘獲送究通剌以周前曾犯竊判令笞責一百板遞回寳山○水探唐寳榮禀稱周運塘成泰曹雨岑鴻興等四家俱有石頭及木植等存放浦中因其有碍水道喝令搬移伊等置若罔聞是以傳案請判周等同供現巳搬去浦中並無存放之物通剌以周運塘成泰二家俱係初次到案從寛令具以後不再堆物切結存案備查其曹雨岑鴻興二家判令各罰洋五元 
[美捕房紀事]  
　　前日下午江北人袁奉來徐松郎在虹口伯頓路某茶寮啜茗忽起爭風袁兇悍無偷突將徐胸前猛擊以致徐傷重臥地不知人事適有巡街捕到來舁入捕房訴明一切而袁巳逃去無蹤矣○有陳五者江北小車夫也前日掩入穿虹浜楊華華沈根根二家竊取衣物經楊沈報知捕房昨午包探江阿三將陳拿獲扭入捕房捕頭著押候解辦 
[上海六馬路仁濟善堂彚解順直新災第一批急賑啓]  
　　謹啓者津河冲决一片汪洋舊賑未完新賑又告今敝堂赶解第一批賑欵湘平銀七千兩交源豐潤匯津匯價一零五七六四合申規銀七千四百三兩四錢八分指交禇敦伯先生散放武清寳坻等處是批計申報館銀一千兩絲業會館銀四千四百三兩四錢八分敝堂銀二千兩合併聲明惟是籌賑情形久成弩求奈天心之未轉歎人力之幾窮全仗衆善交孚力持大局太和感召福奠蒼生災民幸甚同人幸甚施善昌等九頓百叩 
[吉人爲善]  
　　緑芸主人爲弟祈病速愈助順直急賑洋二百元成裕堂求病全愈洋五十元善氣凝庥友於叶吉定邀默佑永祝平安先後衹收同深欽佩謹登報牘以誌謝忱[  上海六馬路仁濟善堂籌賑公所施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英廨晚堂瑣案]  
　　高升禀控家主趙某被同豐祥客棧主黄友浦圖吞古玉鼻烟壼叩乞究追前晚宋通剌升堂訊理黄供稱原籍廣東前有趙宦來棧寄宿將鼻烟壼數枚囑向友人抵借洋銀一百元並未立有抵據迄今閱月本利分文無著並欠房飯資十六元反赴老爺案下調控通剌著將黄交人保出諭令高升傳知家主備齊本利洋銀及房飯資將鼻烟壼贖取○張順元與妻秦氏扭陸春陽土松廷至案訴稱伊等無故尋釁兇毆以致失去金耳環通剌訊究之下張訴稱小的係無錫人向在治下開設德源麵館與陸爲鄰陸妻將小的家五齡幼孩毆擊小的夫妻與之理論陸蠻横萬分縱令伊女將小的之妻金耳環私行攫去事有鄰人目覩爲此將陸扭訴捕房捕頭飭赴老爺案下控訴途間王出頭硬覇是以一併扭案陸供稱小的亦無錫人與張居隣近日前兩家小孩爭執口角妻子素患瘋疾以致出言無狀小的己向之服禮張人婦反將小的扭訴捕房捕頭飭卽釋去又扭至案下求恩明鑒王供稱小的係寗波人與兩造均不相識因見在路口角故爲之解勸通剌令王具結交保張陸亦著各具攺過切結○蘇州人沈友山控稱妻父孫錦榮等串吞衣飾掯匿女兒愛寳求因提究通剌升堂研詰沈訴稱小的係蘇州府長洲縣人年三十七歲向在治下縫衣爲業妻孫氏生有一女小字愛寳年十一歳光緒十四年孫氏與孔長生犯姦獲解法公堂蒙讞員大老爺將孫氏發堂留養小的卽挈女兒回原籍交母親撫養復來上海傭工度日嗣後妻父不知如何將孫氏由善堂領出與陳榮卿私識旋至鄕間向母親冐領愛寳至陳處迄今五載小的先不知情近因孫氏病殁小的向陳領女並索孫氏所遺衣服銀飾約共值洋銀五百元陳非惟將衣飾霸吞卽女兒亦掯匿不放無奈具詞呈求嚴究孫供稱小的係蘇州人向在治下某倡院當龜傭女兒孫氏前因犯案發堂後由小的至堂中領出在家中居住數月至與陳私識小的實不知情伏求老爺明鑒陳供稱小的於光緖十五年由張家媽爲媒當出洋銀一百數十元娶孫氏爲室通剌謂可有證據供稱先因孫氏犯案發堂擇配旋出立自賣自身契據小的娶己六載並未提及尚有本夫今孫氏己故沈忽訛詐通剌謂爾將愛寳藏匿何處供稱今巳挈同投案矣通剌命帶愛寳訊問供稱年十一歲向在鄕間隨祖母度旧至六歲時由母親挈之來滬通剌指沈問日此人爾相識否答稱不識本年五月被此人領至公陽里倡院囑習彈唱旋經外祖領至母親處不料母親於今六月二十九日因病棄世通剌判令將愛寳發交棲流女所妥爲留養待及笄時由沈擇配沈陳各具遵結存查 
[法捕房瑣事]  
　　昨禮拜三葛同轉蒞八仙橋捕房命提萬安樓接客夥楊小毛王實卿謂爾等容留桂德勝等亦不罪爾須將實情供出方能了案楊供桂等三人同住客棧時常宿娼同轉問桂等所飲有幾供稱曾同到棋盤街一次小的常在江裕輪船接客該船買辦亦知之同轉問桂德勝因何攀爾究竟有無糾葛供稱小的在九江一帶接客與桂素無往來同轉謂投宿爾棧本委亦不罪爾惟先欲追究贜物况爾等於五月間串同向等竊取漢口赴蘇置辦戲衣客之洋一百四十元爾等亦非善類王實卿供與桂並不認識曾邀江西客人與小的同赴妓院飲酒俱未曾去同轉謂豈有無故妄攀之理又問張與桂竊有交接否供稱不知桂德勝供與王實卿到過妓院並托楊小毛轉借房屋餘無别情同轉謂爾不得矢口妄供累及無辜伊等並未到過枝院前日包探本欲釋放爾定欲帶至捕房是何緣故現在贜未繳齊欲根究實在桂供小劉當時將箱取出携至三層樓上小洋划子傍邊小的用剃刀割開伸手摸出小劉分得表一只玉器兩件尙有手巾包一個係小的所取内儲玉器十餘件陳德元泣求提詰失主家丁小的所竊各贜業己盡行供出分贜時怱忙不無遺失又問串竊一事究竟如何桂供漢口客欲往蘇州採辦戲衣與小的同趁小火輪船在途行竊時在五月二十以外有同爲扒手者咨照小的旋在箱内取出洋二百元留還三十只取一百七十元該落猶未知悉嗣與小的同唤挑夫將行李挑送棧房開箱給付力錢始知失竊後回上海又償洋五十元旋回漢口陳德元供小的業巳知悔但求盤詰家丁雖死無憾桂德勝供此次遭大老爺懲辦小的願在捕房爲探夥盡心報效問爾等同黨共有幾人何人爲首坐地分贜供前有十餘人五聾子爲首現在改正者多小的因犯烟癮不得己而爲此三月間往並陀進香至四月回來乘寍波輪船在途竊取首飾十件當在虹口得洋十五元又在寍波戲塲竊取銀表一枚當在十六鋪押店此外並無别案包探曾問海琛輪船竊案因小的専走長江不能再至外海輪船惟有劉老耀亦係胠篋中之老手尚有黨羽多人俱住虹口同轉命押候再核諭包探將王楊二人送至萬安樓客棧交棧主具保以後如見其形跡可疑卽報捕房澈底根究王楊二人叩謝而退○積竊劉寳林在東寳興里己歇探夥陶阿全家走出爲探夥阿寳拘入捕房究出通同串竊實情郁包探禀明葛同轉將陶禁押捕房旋經郁探拘到長江一帶著名扒竊桂德勝陳德元訊據供認與劉寳林等同竊孫太守玉器不諱昨因贜物未齊嚴加訊鞫劉寳林又供出大八件銀表一枚在法馬路大有烟館饋送與陶阿全另有玳瑁邊墨晶眼鏡一副在麗水臺茶館售與販古董之某甲葛同轉飭押侯再訊○前日鄱陽輪船出口搭客紛紛上船搬運行李法包探郁廷湘恐宵小潛蹤特派探夥多名分投巡緝有湖南扒竊張姓混入帳房竊取點銅錫茶壼一把携至三層樓上將茶葉傾出潛行藏匿爲探夥蔣福生瞥見當塲拘獲將原贜交還失主張竊送入捕房在身畔搜出押票數張係白銅水烟袋及衫褲等物供認在長江輪船竊來並供與劉寳林等聨爲一氣克捕頭略訊情形著仰候堂期解訊○湯馬氏卽陳阿珠爲其姑押入小東門許鴇花烟館爲娼嗣因張桂生與李長生各含醋意扭控捕房解經葛同轉訊明飭傳其姑湯張氏及其夫湯榮生到案各子責懲著將身價銀洋六十元减半交案並令具到切結不再縱妻爲娼己紀前報昨日湯榮生呈繳洋三十元禀稱母親有病不便投案小的回籍變賣草屋四間將洋交案求准領妻回籍不再爲娼命提湯馬氏到案謂爲爾一人生出許多訟事今爾回去將如何供願苦守度日同轉命待晚間十一點鐘投捕房具領飭探押送輪船回籍以免别生事端湯榮生遵諭而退○萬安樓客棧薙髮匠錢炳元竊取廿六號房間李客悶表一枚並同房衣服等物當塲拘獲解經葛同轉訊供屬實昨日提案照原斷先生枷號一個月期滿笞責一百板 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
