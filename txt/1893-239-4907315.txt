# 1893 - 239 - 4907315

 

Page 1

 
 
[恭印十九年夏李諭旨告成] [  申報舘啓]  
本舘於欽奉諭旨隨時恭錄報首外復按春夏秋冬四季印成大版俾薄海臣民得以整　莊　本年夏　　諭　業已印成每本碼洋四分欲　者請移玉本舘帳房及各處申昌書室可也此佈 
[新印六部處分則例告成] [  圖書集成局啓]  
　　是書臚列各種處分事例進呈列聖睿鑒條分縷析詳盡無遺凡有新例增添者更隨時附人所以嚴官守定考成若準繩然無所偏倚誠居官者所不可不讀而佐治者亦須融會貫通者也坊間雖有木板流傳而亥豕魯魚殊多紕繆本局悉心校勘樻日累月訛悞胥刊然後用新鑄鉛字排成印以雪白連四紙分裝八册盛以錦匣核定每部碼洋一元二角賜購者請移玉上海申報館帳房及各埠申昌書室均可 
[聞海關試擊巨鐘走筆書此]  
　　考騐時刻莫便於鐘表按西國之有自鳴鐘迄今纔數百年耳西歴一千三百七十九年約當中國明初時有德人名威克者始造自鳴鐘以供法皇嘉利斯第五宮中所用此爲西國製鐘之始而前此則未嘗有聞也上古之時所藉以考騐時刻者或用沙漏其法以玻璃瓶二盛細沙於其由上下相接更番顚倒視沙漏下若干便知時刻若干中國有銅壺滴漏之法注水於壺中四周鏤成刻數視注水之高低騐刻數之多少紫禁清嚴之地在在用之見於詩人歌詠者如玉漏莫相催水滴銅龍晝漏長正不可以更僕數此惟清秘之地有之若在民間有聽雞鳴以知時者范石湖田家雜興云柳花深巷午雞聲祖逖夜半聞荒雞聲因披衣起舞皆以雞聲卜昏晝有視貓睛以知時者蓋貓睛當正午時其光如綫過午則漸圓其理與光學相關而鄉人用以騐時則誠所謂近取卽是歴騐之而不爽他若望日以定時則有土圭之法周禮大司徒以土圭測土深正日景以求地中日南則景短多暑日北則景長多寒日東則景夕多風日西則景朝多陰日至之景尺有五寸謂之地中天地所合也更有表測之法立木爲表視其影以定其時司馬穰苴約監軍莊賈旦日會於軍中逾期不至乃命仆表决漏此其遺意也其或望月以定時如書所紀哉生明始生魄望星以定時如禮所紀孟春之月昏參中旦尾中孟夏之月昏翼中旦婺女中孟秋之月昏建星中旦翌中孟冬之月昏危中旦七星中是皆歴歴可徵他若文人敏捷刻燭以賦詩篇凈業脩持焚香以繩功課古人騐時之法初不外此數者然究不若鐘表之較爲適用且較準時刻一無舛誤也自威克以來僅五百餘年至今造鐘表者日多一日靈心妙製層出不窮物愈精而價愈廉用之者同聲稱便當明季時西洋人始帶鐘表入中國或貢諸内府或贈諸當道其時見者皆視爲珍貴之物自時厥後賈舶販運東來日益稱盛羅列五都之肆幾於觸目琳瑯然此猶就其小者言之若最大之鐘爲公家所用置於中國口岸者十餘年來始有之就滬上一隅而論如法工部局徐家匯虹口天主堂學堂跑馬廳等處皆有大自鳴鐘按時鍾擊然皆係西人所置而非中國自置也中國公家自置大鐘則自江海北關始江海北關設在滬北英租界中舊時棟宇漸就傾頽於是大興土木斧鑿雲興工匠雨集規模式廓輪奐聿新更造鐘塔一座屼立中央高聳霄漢可以近挹江流俯臨飛鳥遠見鳳凰山乃向外洋購運大鐘安設於其上此鐘每開一次可走八日近數日來日日較準時時錘擊隨風送響如周景王之無射噌　鞺鞳此鐘四面皆可望見夜間則然點電氣燈照耀如晝租界中人旣便於流覽卽浦江十里賣舶千帆水面聞聲亦有入耳會心之妙大小鐘共有五架權之約重五千八百八十斤報時者最大其聲甚洪與工部局之火警鐘不相上下報刻之小鐘其聲亦可遠聞數里此誠大有益於斯民聞此舉係江海關監督聶觀察與畢稅務司之意然則觀祭之造福於民洵非淺尠哉海關工程係英人湛博士畫樣監造約冬月可以報竣明年便可入内辦公嘗於暇時往觀見其中各處位置井然總寫字房約長十三丈闊四丈八尺扶梯亦便於上下房廊堅固可以耐久聞海關將兼辦驛務驛務一事關繫甚重誠使辦理得法則官商上下無不深受其益赫總稅務司議興驛務由各處海關兼辦籌畫已久大約可望有成此係得諸傳聞如果屬實則滬上海關本有餘地由黄浦灘四至四川路均係海關基址在此辦理　務固自綽有餘裕况此處爲遠近適中之地傳消遞息自能攸往咸宜商民有不交相稱便者哉按中國所謂驛務卽四國所謂書信館今以滬上計之英法美德各有書信館又有工部書信館若中國海關兼辦驛務則西國所設書信館可以不用豈非大有便利之事哉縱論及此不禁拭目俟之矣 
[赤崁秋雲]  
　　閩浙總督譚文卿制軍因籌辦厦門砲捐案内委本省候補道吳子獻觀察本杰乘輪來臺與帮辦全臺撫墾事務林時甫京卿維源婉商籌借銀五十萬兩作十年償還言明每年由官項認息若干并持有福省司道印信爲憑乃觀察到臺後屢與商措雖舌敝唇焦京卿竟不之允觀察拂然旋於初十日躬赴撫轅禀辭卽乘斯美輪船返省按林京卿前者福建及本處辦理海防案内經各督撫勸捐至數十百萬朝廷論功行賞抉授今職何以忽出於此未識譚制軍將何以處其後也○全臺鹽務提調之職承上接下公事極爲繁劇上游前委署淡水縣翁子文司馬及總辦磺腦局務程玉堂大令兼攝月之初七日改委候補知縣劉孔傳大令肇經接辦蓋以大令前在臺南北等處爲鹽務熟手欲專其責故也○臺北大嵙崁地方擬添設通判一員經委候補知縣謝澍泉大令前往勘界等情疉紀本報惟該處毗連數縣大令雖將崁屬大槪情形查明回郡銷差而沿海一帶淡水與宜蘭兩縣毗連之處又經大憲札委全臺稅厘提調張子雲大令　會同淡水縣翁子文司馬一同前往勘視以便分别如何劃清界址如何徵收錢糧俾有定章而免紊亂兩君奉委後已於初八日帶同書役弓手人等禀辭就道炎風烈日中主事賢勞亦云瘁矣○斯美輪船因送臺地文武鄉試士子赴省入闈大憲另派飛捷兵輪暫隸商務局裝載客貨至甲在臺通志局委員丁君仁偉楊君雲行均於初六日各赴憲轅禀辭搭往江南鄉試云○月初滬尾商務局内忽被妙手空空兒竊去銀洋二千元之多淡水縣翁司馬聞報後立帶捕快乘坐小火輪船前往騐視返署後遍懸賞格於通衢大道中謂有聞風報獲者賞洋二百元此欵貯庫以待必不食言但未知果能弋獲否也○撫轅發審收呈一差向由文巡捕孫瀛生二尹兼理嗣二尹以奉補大武隴巡檢之職辭差赴任所遺撫轅文巡捕差使由邵中丞另委廣東試用縣丞葉漢霄二尹接充月初又將發審收呈一事循例委使兼管二尹奉檄後旋赴各憲轅禀知擇日到差○定海右營帮帶及前左右三哨官因事撤委帮帶另委都 
 
 

Page 2

 
 
司楊鵬舉前哨委都司朱乃昌左哨委都司鄧福基右哨委把總童功勳各赴該營接事○臺東州續辦清丈地畝開支薪費等項前經中丞開單咨部造報嗣奉部議以核與基隆等廳縣清丈支數過於浮多應令自行减核等因中丞當經轉飭藩憲唐薇卿方伯酌予裁减去後兹據方伯查稱臺東州地方偏僻道路綿長田畝零星依山傍海該處且風雨較多瘴氣如霧員役人等到地每多患病又乏閒員堪以代辦一切均較基隆等廳縣爲難用欵因以加增前次造銷經費係查前山清丈章程量子核定已屬格外撙節委係實用實銷並無浮冐萬難再减等情至邵中丞處中丞行當據實覆部也○大嵙崁撫墾總局前爲四川候補知縣謝剡庭大令文藻辦理近奉上游另委前辦中路番務梁成枬大令前往接辦聞　大令以撫番不力之故奉憲撤委○臺省聽鼓各員自州縣以及佐貳有合例與不合例之分在大憲量材器使自難拘守成格而合例諸君其由納捐曁引見騐看等資所費已巨禀到後窮年累月仍無所望在身家素裕者尙可支持寒士經此何堪設想前有候補某君臚列條陳數則欲聯名禀之上憲嗣恐投鼠忌器而止宦海浮沈清况亦可槪見矣 
[下江分棚錄遺單]  
　　上下江學憲抵省業經登報兹將分棚錄遺日期開列於後　下江十八日考蘇州府松江府太倉州三屬 
二十日考鎭江府揚州府通州三屬二十二日考淮安府徐州府海州三屬二十三日考江寍府常州府京口駐防江寍駐防四屬　二十五日合屬貢監錄科二十六日教職錄科二十七日合屬遺才大收二十九日江寍府武生錄遺○上江十八日考安慶府徽州府二屬 
十九日考太平府池州府寍國府三屬二十一日考廬州府鳳陽府頴州府廣德州四屬二十三日考滁州和州六安州泗州四屬二十五日合屬貢監錄科二十六日教職錄科二十八日合屬遺才大收以上各日期尙未一律懸牌曉示謹就所聞錄呈衆覽如考生未齊抑或册卷未備稍有叅差統歸學憲臨時核奪 
[入院盛儀]  
　　本月初七日鄂督張香帥親赴逢强學堂拜會三位山長卽委候補道蔡觀察爲該堂主政候補府史太守提調候補縣鍾大令管堂初八日又有牌示凡方言暫取三十名算學内課十三名於十二日俱須衣冠整齊一早到堂謁見山長算學外課及格致商務兩齋取在前列諸生一應來堂隨同行禮云云十一日撫憲譚敬甫中丞亦親赴自强學堂拜會至十二日諸生先後畢至每到一名卽至西學堂向孔聖像前行三跪九叩禮有二禮生贊禮俄而藩憲王方伯臬憲陳廉訪糧道岑觀察鹽道瞿觀察武昌府李太尊江夏縣諸邑尊陸續前來蔡觀察史太守鍾大令一一迎進蔡觀察奉兩司兩道茶點坐内官廳史太守鍾大令則陪李太尊諸邑尊啜茗進點坐外官廳茶點畢兩司兩道以及府縣率諸生至東學堂立西階該堂三位山長由内出卽立東階禮生贊各憲四拜禮山長答拜繼而易階立二禮生又贊山長四拜禮各憲答拜叙賓主禮畢然後禮生贊諸生拜山長一跪三叩再贊諸生拜兩司兩道一跪四叩三贊諸生拜府縣一跪四叩免二叩畢諸生皆退司道與山長列坐内官廳府縣仍坐外廳復擺茶點晤談良久斯時高談驚座者惟臬憲陳廉訪耳無一言不關名教世道無一語不寓至意深情眞非隨聲附和與世浮沉者所可比談畢告别蔡觀察史太守鍾大令恭送如儀各憲分途回署觀於列憲之情周禮密可謂鄭重其事矣 
[首級至鄂]  
　　本月初十日忽見有兩顆首級懸於鄂垣漢陽門口僉曰係李顯謀與匡世明二會匪之頭顱由九江蕪湖一帶解來也 
[漢江水勢]  
　　漢江之水自六月中旬以來泛漲不已幾疑漢口地方不久將成澤國前已詳報幸本月初五日晚水勢已定以後每日退水寸許現已節届秋令諒波臣不復爲災也 
[屢次冐官]  
　　有湖南某甲者前在京城冐充翰林院到處招搖嗣後案破將甲送交刑部飭差押解原籍時有陳君曼秋宦於京聆甲聲音詰其姓氏里居知爲同鄉遂不忍令爲解犯合同數人具狀保出飭令回籍甲諾諾而去現陳君以主事請降知縣部選湖北宜都縣知縣赴鄂禀到過申江又見甲在某客棧私充官長陳君嚴責一番又令歸籍甲抱頭鼠竄而去以爲是必歸籍矣詎甲由申至鄂館於湖南會館自稱曹姓身居翰苑兹因進京過此並往督撫司道衙門拜會惟譚中丞疑甲有詐又有何君詩生者素以繪事名現因丁艱卸任館於鄂垣甲知之遂持宮扇往見索畫何君亦見甲生疑遂未與畫嗣聞中丞前已疑甲何君因於本月初九日請甲赴宴一試眞僞託言煩帶函入京先接由京初到鄂省人員數名等候相認陳君亦與焉甲以爲得計欣然而至何君迎入上坐僕隸奉茶二人對談數語陳君於屏後突出責甲曰無恥之徒今又改姓曹氏耶甲將欲辯論陳君歴數前愆甲始低頭無語何君喝令拿下綑送江夏縣諸大令當時重責聞譚中丞亦欲重辦云 
[主試過鎭]  
　　浙江正副主考殷周二星使由京南下乘坐頭號官雲飛濤二火輪拖　於二十日早駛抵鎭江泊舟皇華亭碼頭道府廳縣各官均往迎迓投剌晉謁二星使接見之下傾談移晷始各興辭憲舟於上午啓輪由内河向浙省進發瀕行時寳蓋山新兵前營弁兵均在南門外排列隊伍旌旗蔽日戈戟凝霜槍砲齊鳴震勤山谷 
[接見西賓]  
　　代理比國領事泰來洋行商人德君爾賡因事來寗先由下關委員詢明來歴預備輿馬登岸赴洋務總局晤候補道蔡觀察再由觀察禀知督憲定於十六日接見是日總辦蔡觀察通事候選縣丞沈敦元二尹帶同副領事德尹乘輿來轅面商要公一切欵待之儀由洋務局開單照辦酒餚備棟情意殷渥大有中外一家之象至所商何事外間不能盡悉俟有續聞再行補述 
[潯陽官塲紀事]  
　　卸署德化縣羅少垣明府於初八日移駐攷棚新任薛俊甫明府於十一日挈眷進署同寅咸往道喜○署理九江鎭標後營遊府邱雨亭軍門交卸在卽其部下本營城守營選鋒右營及周梯山遊戎所部之前營選鋒左營員弁兵丁并城廂内外紳商士庶等於初八初九十二等日恭送萬民傘德政牌多件軍門謙遜而後受非厚德及人安能軍民交頌如此耶○署九江府邵傅巖太守以娼寮烟館最易藏奸乃委城内外保甲委員王紫綬林輔臣兩少尹清查并於各烟館門首張貼告示文曰開設烟館最易藏奸稽查稍懈害不勝言盜賊匪類濳匿其間訪聞城廂撤夜賣烟亟宜禁止以安閭閻二更收燈不准遲延吃烟人等亦勿留連倘敢故違拿究從嚴○九江總鎭何采臣軍門勵精求治身先率屬每夜率領楊石泉守戎玉清於二更後出衙弋矛炫赫燈燭輝煌在城廂内外大街小巷周歴一遍直至鐘鳴三下時始回衙署前營遊府周後營遊府邱亦率領丁潘兩守備分道查察○辦理城外保甲委員王紫綬少尹祖蔭瓜期已滿仍襄辦新關稅務其保甲一役邵太守札委郭子範少尹模辦理於初八日接事○辦理九江鹽局兼緝私委員張小齋鹽尹辦事勤能於初九日拿獲小划船四艘并所載私鹽送德化縣究辦 
[浙闈執事單]  
　　浙江鄉試提調監試已刊入報章兹奉藩司劉方伯札委執事各員登錄如左督理印卷候補縣馮天瑞潘輝曾奮金　顔其夢專管望竿紅燈候補府景方舁分管望竿紅燈典史葉培東栅點名同知汪桐候補縣左元鼎西栅點名候補縣何兆塏李續祜夏献鋆天開文運彈壓從九品崔濵頭門稽查候補縣祁蔭甲大挑縣王啓文二門稽查候補府李金池錢謙王嶔沈庚　大門點名通判李炳堃大門二次點名同知秦光簡夏之時二門點名候補府李國襄趙賓啺内總巡通判羅振謙候補縣邵同珩頭二門巡察兼彈壓縣丞延昭總理搜檢通判余肇龍搜檢兼二門啓閉從九品方德先總理内供給同知過仕昇内總理候補縣程雲驥内分理府經歴顔澤暘内分理府經歴顧綬珊巡綽從九品宋熊未入流黄其昌隨員候補藩經歴王紫綬考騐謄錄巡檢崇熙文闈備派執事布照 
 
 

Page 3

 
 
磨費以綸候補縣丞何葆鼎金鴻堦莊承佑張輔宸劉序程肇元田澤深張堉藻張紀雲姜振翔巡檢顧廷貴雷建之李寳琛湯聲清　燮承露顧鐘哲吳俊趙金鑑孫郁崟陳文偉吳望雲李廷和沈兆照從九歐陽承忠張元浩嚴以倬典史李緒賢姚濬夏國熙胡保勳劉冕葉馬彥枚阮希咸主簿汪家鼒潘經歴顧鴻候補府經歴李世均黃寳忠未入流湯守銘尙有未經方伯札委者俟後續錄 
[方伯過滬]  
　　前任山東布政使王方伯毓藻丁艱回籍倐已三載終制出山兹因進京階見道過金陵上江兩首縣糞除行臺爲暫駐襜帷之所十五日赴督轅謁見峴帥晤談良久始出隨往各當道處拜會在約數日勾留卽須鼓輪北上此係金陵訪事人所述兹悉方伯已由金陵乘坐招商局之江孚輪船於昨午抵埠停泊金利源碼頭上海縣黄大令已飭辦差家丁及差役等在碼頭預備緑呢大轎方伯旋卽登岸在英界大方棧暫駐襜帷俄而道憲聶觀察提右營廖叅戎松海防劉司馬及黄大令等均往江干恭迓如儀 
[襜帷暫駐]  
　　新授福建藩憲黃方伯由杭州乘坐官舫用小火輪拖帶於昨晨駛抵滬瀆當卽登岸在英界長發棧暫駐行旌上海縣黄人令聞信之下立飭辦差人等往行轅伺候亭午時本邑道營廳縣及印委各員均往迎迓 
[文人末路]  
　　前晚廿三七鋪巡防局委員劉穆亭二尹帶同地甲勇丁等出外巡緝行過董家渡順興樹行門首黑暗中見有一人效袁　之高臥二尹問何故露宿在此答稱家住英租界北泥城橋梅德里因欠租洋屋被封釘無家可歸是以露宿在此二尹命地甲帶回候訊及二尹回局鼉更已四轉矣命帶犯夜之人詰問據稱監生姓張名中德係浙江人讀書不成薄游滬上在棋盤街箋扇店寫字度日所得甚微不敷餬口以致積欠房金被房東將門封釘前者曾在金利源馬頭及某輪船兩次投河經人救起二尹謂爾旣自稱監生且以寫字度日諒字跡必佳現可將姓名籍貫一一寫明張卽索取筆硯頃刻寫就呈上二尹閱之見其書法頗佳以上云支想非虚語乃謂曰觀汝舉止的是斯文一派今晚幸而遇我否則犯夜之咎恐不能免現可在局中暫住俟天明再作計較張乃再三稱謝煮字不可以療飢傭書不可以度日此班定遠所以投筆而歎也街頭偃臥瑟縮終宵若非劉二尹幾何不辱寞斯文哉 
[媒人具保]  
　　奚阿四不知何許人曾憑周坤等爲媒文定閔行人吳姓女爲妻童養在家尙未成親女年纔十四性耽安樂憚於操作常逃回母家本月望前又一去不返奚母施氏邀同男女媒趙阿狗胡王氏周坤等星夜馳至閔行當卽尋獲女母亦送女來滬交奚阿四收領在奚家住宿一宵然後回里正在臨歧相送轉瞬間女又逃逸當經周等追獲扭赴廿三七鋪巡防局劉二尹升座集訊奚施氏申訴前情请將女戒責奚阿四供亦相同並請將女交女媒周坤具保倘再走失須向周理問趙胡二人稱我等皆係坐媒有名無實若撮合良緣係周一人之力周稱確爲女媒現願保女不再走失如有前項情事情願代爲尋獲二尹准之著將女戒責四十下交奚施氏領回管東周坤具立保狀備查一干人遵諭而退離巢乳燕慣學高飛氤氲使旣有赤繩自不難牢牢拴繫其出立保狀也亦宜 
[欲逃不得]  
　　三林塘人王黃氏偕姑王金氏在上海縣控稱兒子王阿木遭姚仁卿姚子卿昆季誣指行竊私插吊打受傷身死黃大令騐明因病而斃當將二婦帶回迭次訊供斷令二姚出洋五十元給屍屬具領作爲撫卹資二姚交捕廳看管限卽日交洋此已屢記本報仁卿子卿自交捕廳看管以來已閱多日分文未繳前日午後忽由廳中走出意欲脫逃行近縣署頭門忽被原差瞥見以洋銀尙未交案豈容出外上前盤問言語含糊其時看管者已向内外找尋該差遂獲交廳署一面據情禀報 
[屍妻喊寃]  
　　捕夥徐雲泉謝阿二持票赴法界拘提花烟館鴇婦阿招生該鴇投法捕房控雲泉等拆梢捕頭立飭探捕將徐謝拘押捕房徐情急自縊捕頭着送仁濟醫院救治無效而斃經馬漁珊明府騐明委係自縊惟屍妻徐錢氏堅稱實遭法包探毆傷身死其詳已見本報前日傍晚時黄大令由蘇省回署徐錢氏與阿二之妻謝徐氏在大堂上攔輿遞禀聲稱丈夫實被包探私刑吊打不解公堂私押捕房以致死於非命謝徐氏稱丈夫現押捕房求恩歸案訊辦大令閱禀畢著分别退去聽候核示 
[營兵]  
　　滬城肇家浜河道由上海縣黄大令商請營兵開濬已紀本報兹悉當開濬此河時曾在大東門外水關橋及小吊橋二處築霸今河工業已告竣遂於前日將兩壩拆去 
[倒斃田間]  
　　本邑人何德德者年已六十餘以賣舊貨爲生寓於小客棧中近因貧病交迫被棧主逐出遂棲息虹口圓通寺前厠屋中日在街坊求乞昨晨行至新記浜地方忽倒於張坤全之田内登時氣絶經二圖地保陸咸坤查無親屬報明美捕房轉報善堂備棺成殮 
[出票協提]  
　　丁東昇等各家控朱棣卿欠銀一案疉紀前報昨據原告途遇朱棣卿胞弟朱怡卿扭送捕房轉解公堂又據十鋪地甲張順偕原告葉宏聲等投案禀稱奉諭協提朱妻張生和見其在秦錫廷樓上宏聲等欲往搜尋伊云媳婦生產不能上樓旣知我等定欲上樓秦恐爲所獲始託小甲擔保據張順禀當時各原告定欲上樓羣稱如果抄空情願受罰秦央小的作保明日定將朱何氏交出及至明日又云在葉松亭家又問葉宏聲等爾等曾到過葉家否宏聲等禀稱葉松亭云人在秦處莫向我家索人問與秦認識否供稱素來認識問地甲曾見過何氏否供並未見面惟約定十八日十點鐘交人又問朱怡卿爾兄何在供稱不知問爾嫂何在供在上海原告禀十八日清晨朱妻由他領去同轉著將朱怡卿押候交出又諭地甲著秦交出何氏地甲求請出票協提同轉准之飭包探協同小甲原告往傳到案候核 
[研訊誘拐]  
　　寍波人戴阿東父子控教讀之黄阿順串同縫工秦長發將弟媳戴葛氏誘拐至浦東陳家巷價賣於周桂發爲室經葛同轉准請函請上海縣黄大令飭提蟻媒胡子香買主周桂發并戴葛氏等到案昨據縣差將一干人解送捕房轉解公堂戴阿東父子抱小孩福慶投案伸訴前情同轉命提戴葛氏問曰如何到沪葛氏供稱十七年由丈夫葛阿順携來丈夫以駕船爲業到滬後住居自來火行與教書之黄阿順同居由黄荐至虹口跟官之某姓家傭工三個月得工資洋三元六角交與黄阿順轉交伯伯戴阿東旋經縫工秦長發領至浦東陳家巷胡子香家傭工同轉問胡向操何業供開烟館兼做蟻媒問在秦處作何事供秦之母索與胡子香姘識嗣因吵鬧不許小婦人居住立時逐出被打三四次問在何家打爾供稱秦長發與胡子香住在一處小婦人在彼處住過四個月後被騙至周桂發家初言傭工不料已講定洋八十元將小婦人配伊爲室問何人經手供胡子香秦長發二人問顧雲汀係何人供稱係該處地保曾付小婦人洋四角囑令及早回去問其時洋曾付否供已付清五月十四日至周桂發家問付洋時在誰家供在秦處問周浩才是何人供亦係地保問至浦東時因何不告知丈夫供稱小婦人不知誘拐情事被伊所愚問十月十六日前去時丈夫知否供稱只知小婦人傭工迨至十二月廿八日黃阿順胡子香二人串通將小婦人誘賣屢遭秦長發毒打求請伸寃同轉檢閱筆據問此據何來供由秦長發出立手印亦係秦打問爾當時見否供不見今年五月十四日小婦人身患寒熱由胡子香等用轎抬至周桂發家住過四個月顧雲汀給洋四角囑小婦人回去蟻媒之事並不與聞命帶周桂發至案供稱此婦初至鄉間由秦長發拐來聲稱傭工每月可得工資二元後由胡子香爲媒出正項洋五十元開銷洋三十元嫁與小的爲室問有憑據否供卽呈案之據由胡子香取來洋亦由伊收去與各人分用今年五月十四日將此女嫁與小的問來時有何言語供稱因秦長發吸食洋烟不能養赡所以將妻轉買同轉謂爾知來歴不明否供稱小的素以撑駕爲業至六月間始行回來命帶胡子香至案供稱周桂發係小的之内姪本欲娶室適秦長發將一轉賣小 
 
 

Page 4

 
 
的不知細情戴葛氏被秦長發母子逐出本鎭董事亦知之問此婦何時到秦處供去年十二月三十日據秦云出洋三十元買來問戴蔡氏來時同船有幾人供稱秦長發顧雲汀陪至上海胡子香供秦因竊物被人吊折手骨不能養妻自願出賣同轉著胡交出秦長發又命提黄阿順到案問如何與秦長發串拐黄供並不認識同轉謂秦與爾同居尙稱不認識顯見供詞狡展胡子香供秦長發由三林塘尋回用練條鎖住交與地保顧雲汀後被逃去問周浩才係何人供爲二圖地保同轉著將胡子香押候交到秦長發餘人暫押候核原告斥退 
[施當其急]  
　　昨由怡成號交來不留名善士英洋四十元藉拯順直災荒此次順直被災較十六年尤重田園廬墓宛在中央城郭人民半遭漂没苟遷延坐視不將索彼於枯魚之肆耶不留名善士捐金救厄慷慨好施不求人知陰行其德此其意量襟期有加人一等者矣又接會香里張君函云敵寓昨晚九下鐘時火油掛燈因繩斷墮地火勢炎炎正正慌亂無策幸蒙鄰友尹老五聞聲趨至以棉被一條蓋住悶熄本應建醮爲同里解禳惟念晉省荒重菩薩亦以救災爲心故特移緩就急送上晉賑英洋四元願求諸位鄰居消災降福並告凡用火油掛燈者務將掛繩時常更換免生意外之虞本館以此事頗有關繫故表而出之又承朱少梅善長節省醫藥資洋五十元遊戲應酬費洋五十元囑爲代解災區以可省之資爲有益之舉使盡人皆能如此則聚金成塔正自易易朱君誠深明大義者哉 
[黄君壽分第六批移賑]  
　　謹啓者黄君春甫六秩大慶蒙親友所饋隆儀統入山西急賑其第一至第五批已照登報早陳公鑒今又奉到同人祝壽筵移助洋六十元徐潤翁洋八元蔡二源太守楊錦崖仁翁各洋六元嚴應斗仁翁洋四元竇鎭山姚右孫戴士良葉雲青劉少雲丁懋初六位仁翁各洋二元張啓壎張鍾悅張鴻淇袁開鐸葛學問王大林諸仁翁各洋一元以上共計洋一百二元作爲第六批移賑請登報章伏祈公鑒[  上海六馬路仁濟善党施善昌等謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[買豆啓釁]  
　　前日清晨鄉人楊阿林肩負毛豆沿路喚賣行至新閘相近有魏碧珍向之論價當卽成交旋因秤大不賣以致口角爭毆楊之腎囊忽然受傷不肯干休扭至新閘巡防局喊控局員樊二尹以楊受傷飭勇持片將兩造送縣晚間黄大令請帮審委員葉司馬提認楊　稱係本邑人賣菜度日今日上午行至新閘忽有魏碧珍呼喚小的言毛豆每斤十六文魏還價十四文小的允之不料魏所持这秤每斤儘有二十四兩小的以秤大不賣魏竟與小的爲難爭論之餘反被毆打踢傷腎囊不得已扭局送案求請究辦魏供稱前在提標右營署中充當頂馬有候補千總職銜現住新閘地方向楊購買毛豆楊嫌秤甚大其實此秤祗有十六兩向論遭毆並未踢伊腎囊司馬飭仵騐得楊腎囊上受有微傷實係指甲抓破並非踢傷著送往仁濟　院療治魏暫交交保聽候覆訊 
[巡避瑣案]  
　　浦東人某甲素操三隻手生涯前日混入滬城火神廟後面某乙家竊取香爐燭臺等物藏入懷中行至大門口被乙撞見以其形狀慌張向之盤詰言語支吾搜其身畔原贓具在乙呼家人至處以縛豕之法拖入内室私刑吊打然後送至巡防中局請辦汪二尹提訊之下甲供稱係浦東唐橋人務農爲業初次犯竊二尹著笞三百板具結開釋贓給某乙具領○邇來城廂内外失竊之案層見疉出有揚州醫生許姓者僑居縣前街地方前晚有事他出囑孩子看守門戶孩聞東首人家建醮私往觀看未暇扃閉門戶旋被竊賊挨門而入翻箱倒篋竊取一空迨許回家查悉向孩盤問茫然不知所對許不得已檢點明白開呈失單報捕請緝又西門内石皮弄某姓家前夜亦被小竊挖牆而進竊得綢縐衣服十餘件打成一包正欲逃遁被失主扭獲將贓奪下遂命家人送局究辦賊伏地哀求叩頭如搗蒜某姓見而憐之縱之使去 
[英界公堂瑣案]  
　　王金連訴稱昨日無故被談小弟等四人硬軋至胡家宅老虎灶誣指小的偷竊竹牌私行吊打肩背受傷請騐何包探禀談小弟等四人已犯竊多次今又在外冐充探夥招搖撞騙談小弟施金學陳金富俞百琴俯首無詞太守判談小弟責一百板管押三月施金學陳金富管押三月俞百琴管押一月期滿遞回原籍○顧包探禀津人趙文卿踢傷縫窮婦吳姚氏之腹送究趙文卿供事出無心太守判著押候七日後看該氏傷勢如何再核吳姚氏飭送醫院療治○二十五號西捕禀昨晚巡至自來永橋堍見粤妓陳阿有在路拉客違章送究陳阿有供遇見熟客與之閒話不敢拖拉蔡太守判著交保○徐阿和訴稱被朱大和行竊布衣三件追獲送究朱大和供初次悞犯太守判管押十四日遞解回籍○三百廿七號華捕禀拘獲行竊鐵條之王小金送究太守判押十日○胡候有訴稱昨早冨長生向小的索取香烟小的不允被伊擊傷眼睛富長生供詞支吾太守判押五日○會豐園酒館夥徐惟生訴稱被朱生卿乘間竊去短衫兩件當塲獲住送案請究朱生卿供實因貪小拾取太守判押七日○孔包探禀許恒茂失竊水烟袋一枝查係王梅卿行竊起到原贓太守判押七日○包探何瑞福禀昨晚行經胡家宅有野雞妓沈金寳將小的硬拉違章請究沈金寳供係金匱縣人窮苦無依作此生涯太守着移送金匱原籍不准再來上海 
[法界公堂瑣案]  
　　郁包探禀稱前數日逃失妓女係與張高氏認識氏素開花烟館疑其藏匿因上樓看視不見妓女張高氏遂以失物等情控訴捕房將被控之人管押旋知悉屬子虚卽行釋出張高氏瞻敢至捕房辱駡又至小的家内聲言公堂上禀單有錢則收無錢卽不收特將此婦解案請究又據三道頭捕張湘寳禀稱此婦素不安分同轉謂爾欲告何人至捕房吵鬧爾控竊無憑捕房不能爲爾强理又敢至包探家吵閙顯見不安本分問張湘寳曰伊言有五六人同至伊處有其事否張禀均係看客並不上樓同轉飭將張高氏押候復訊○廣東人翁阿中投案禀稱今日天未明時被王福生溜入店中圖竊當塲拘獲解案請究包探禀此人屢次犯案拘押捕房同轉問何時釋出王供二月間蒙恩釋放問竊過幾次供稱並未行竊適見空房從後門而入同轉謂旣不行竊何以從後門溜入原告又禀見伊將菜刀撬開錢櫃王供並未撬開同轉問爾係何處人供稱西門外廿一圖又問上次犯案供姓張此次又改姓王實非善類著押候笞責二百板○陳咸卿控王大林欠銀一案延宕日久尙未了結昨據原被投案陳咸卿禀尙欠一百六十四兩零九分求請追給王大林供每年拔還洋二十元實因無力求恩寛限同轉謂此係代爾擔保之欵不能久延著每月拔洋十元王稱實在艱難求請寛限同轉謂如再不遵只得押繳著再限五日内理處明白禀復○長元米行之李少云控生順米店欠洋九十六元七角同轉謂戴松坪曰十一日交保出外限五天交洋戴供奉諭之後向陸姓商量擬將生財作抵同轉謂尙有九十六元七角如何措辦戴稱情願料理同轉著限二天將戴交原保料理清楚下期投案候訊○方阿康與彭云亭爭奪碼頭生意經葛同轉訊明將彭交保兹因彭至上海縣具控同轉飭提保人張如松並纏訟之方阿喜到案謂張曰爾具保之彭云亭旣到公堂因何又至縣署控告想方阿康在日與彭交好往來時必有帳簿憑據爾旣爲保人必知細底張供當時彭姓立有議單必非無分同轉謂彭云亭早被洋人辭歇此種議單不能作憑著彭邀同方阿康在日之老友帮同清理又謂方阿喜曰上期遞禀願出洋二百元此事如何方供有中人相勸同轉著邀同胡谷初等帮同料理禀覆候核○孫包探禀王福有由寗波來滬私帶小錢十八千六百人贓並獲解案請究同轉謂例禁之物不能私帶著盡數充公並將王押候罰洋四元始准釋出 
[晉振餘記四十六]  
　　敝處逢三月間刊分晋饑編四出告募辱諸君子同聲相應襄陽孫君嶼芝瀘州王君柳堂吉林三江會館諸公河南巢君汾叔均逢刊捐册分募頃承寄眎深佩仁言河南所刻晉饑編中有蜉蝣散人兩詩傳作也其辭曰雁門有書來愀然不忍讀邊漠地苦寒生計蒔油麥十室九室虚本無餘糧畜前年聞旱荒昨又歲不熟升斗糶千錢搜噉枯苜蓿草根樹皮盡馬糞雜人肉初毁舊衣孺再拆新廬屋磽薄養生田都入餓夫腹賣女復賣兒棄嬰滿巖谷一婦易一餐倉皇婦他宿傷心生别離無語惟痛哭骨肉盡滬亡孑身難自鬻尫瘠鬼形容癡迷遠奔逐十步止步間僵臥鳥雀啄廢壁没荆榛荒墟積枯髑道路慘見聞言之愴心目望絶天雨粟迫待官施粥無米難爲炊誰與共年榖晉饑秦粟輸汛舟美秦伯功德重救災人天報施速廣繪流民圖飛電傳急牘人生同此軀浩刼哀煢燭鑄鐘投一錢指囷分萬斛不徒活衆生且種兒孫福○浮生若大夢百年一須臾胡爲役名利戚戚勞奔趨仕宦萬鍾祿田園千頃租長筵列彝鼎廣廡吹笙竽紫綬黄金印絳紗繡榖襦八騶擁大纛千乘從後車一切富贵境疇能長歡娛浮雲倐變幻瞥眼皆空虚豐碑樵牧臥故墅亭臺蕪麥飯酹杯土華屋成邱墟念此憬然悟大聲爲疾呼時哉不可失勤修惜居諸仁政利百世恩澤流九區大事安社稷小善福鄉閭置身天壤間偉然稱丈夫傑士不虚生自待當何如聖賢論胞與貴賤本無殊要知關痛癢豈不哀蚩愚苟能假權力起死而嘘枯寳山莫空返斯語良非迂寸念救饑溺片言保孀孤盡其心所至勉其力能扶萬錢供一箸餘粒分半盂稍節宴游費好爲拯濟儲豪華輕貨幣勤儉累錙銖援手解危厄見義毋趦趄因循或中輟遺憾徒嗟吁來去赤條條憫兹血肉軀萬物非所有一身終亦無未來與過去當前暗消除樂施報勿爽積善慶有餘不朽惟功德千秋愼自圖[  桃塢散人述]  
[上海北市絲業會館籌辦順直新災賑捐滬局瑣記七]  
　　則敬自登報勸捐以來辱承四方善長遠道貽書殷殷勸勉有謂節届中元宜勸令節省燄口公醮資以助賑者有謂中秋伊邇宜勸令預節月餅香斗資以助賑者有謂天下善堂林立宜函請分設賑所一體勸捐者有謂呂宋票逐月開彩宜勸令得彩諸君酌提助賑者有謂光緒十三年漢鎭演劇集資助賑爲數較鉅宜函請漢號善商援照辦理者有謂今歲特開 
恩榜大江南北應試諸君宜勸令投卷時將應領月餅資悉數助賑者則敬分别展誦感篆曷勝雖行不行未可知卽此爲謀而忠其用心亦有足多者彚而記之以觀後效有心人當不河漢斯言[  七月初十日錢塘施則敬子英甫謹啓]  
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
