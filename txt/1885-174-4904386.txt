# 1885 - 174 - 4904386

 

Page 1

 
 
[重印曾文正公家書告曰] [  申報舘主人啓]  
　　湘鄉曾文正公以理學名儒爲中興碩輔所著家書十卷家訓二卷專以莊敬樸誠爲後人程式而一切熙朝之掌故政府之戌機偶一值東不無不條分縷析我人居官居家誠哉不可不一爲披覽也去夏本舘取而印之遠近風行爭相購致甫經數月篋笥一空兹又運付手民印堅問世仍可十二本價洋六角五分正定于本月二十日出售諸君子先覩爲快者請循曩例購取可也此啓 
[精選石印大題文彚出售] [  點石齋主人啓]  
　　坊刻大題文數千篇而止罕有逾萬者間有之而本數纍纍不便提携揣摩家每厭苦之本齋於上年延名宿將海内著名之刻文薈萃而精選之務擇花樣斬新最利塲屋者得文約一萬五千篇分裝十二本定價十元現已躉數售出欲購者請至上洋新北門外新昌泰及法馬路南申昌取閱可也此佈 
[皇清經解石印精本出書] [  點石齋主人啓]  
　　皇清經解全書爲儀徵阮文逹相國選刻解經各家書於學海堂計一千四百卷通志堂後又一鉅觀也咸豐丁巳燬於兵庚申善化勞文毅督兩粤補刊之又續刻八卷共訂成三百六十册卷帙繁重繙閱較難携帶舟車尤多不便本齋不惜重價購得阮文逹初印書本付諸照相石印又取勞文毅續刻八卷補抄附入共計七十四家得書一百九十種訂爲二十四册分爲四函其原刻間有舛訛處敦請諸名宿精細核校附録卷末凡三閱寒暑而壽成今於五月初二日出書定價每部十五元正海内經生知經解爲必俻之書而苦無至精至簡之袖珍本今本齋不計貲本程工則精益求精縮印則簡而又簡居則易於繙閱行則便於取携於重規疊矩之中得挈領提綱之妙以此問世更無並駕齊驅者矣好古家宜各置一編以偹稽考惟本齋所印無多恐不敷海内士林購取譬如逐鹿捷足者得尙其先覩爲快乎現已躉數售出欲購者請至上洋新北門外新昌泰行法大馬路南申昌號及辭六堂書坊面訂可也此 
[四十三號畫報出售] [  申報舘主人啓]  
　　中法相持三載餘至今日而大定十條議欵各省雖經傳誦而山陬海澨容有以未經寓目爲憾者兹特繪成畫幅將所議欵目備録其上以供諸君快覽上年馬江之役中西人均謂孤拔中炮傷身嗣以事無確據人亦未之深信兹謂其甫聞和約畫諾之信卽於是晚死於澎湖舟次不後不先何其巧也想明眼人必有以辨之兩圖俱列入此次四十三號畫報准於十六日出售其畫譜兩圖均係任君伯年所繒後附淞隠漫録圖說一則閱者鑒之 
[續速葬說]  
　　昨因蕪友來書勸人速葬本報備述書中之言而又爲推廣立論以兾世之停棄親柩久而不葬者有所警悟作速營葬庶幾風水惑人之積習由此可以挽回而暴露屍棺之惡俗不至相沿益甚豈非一絶大快事哉著論旣畢餘意未完因思此種積習惡俗久已成爲風氣一旦欲破人之惑而强人所難殊非易事顧亦視地方官之何如耳蓋地方官以爲此民間家事何勞官長代謀况夫攅厝之棺類皆有子有孫家道殷實以故捐建之善堂外帮之會舘每歲春冬清明冬至兩節向有收埋暴露屍棺之舉義塚纍纍附郭皆是而施本地之土著人家則無人催其速葬也更不敢爲之代埋也凡於無主之棺與旅死之櫬不得歸鄉者賴有善堂會館歲時兩辦則暴露亦日見其少似於土著之家有殯屋停放自山田權厝者轉不妨暫緩數年矣噫此豈通論哉孔子曰喪欲速貧死欲速朽禮曰葬者藏也古人定葬期天子七月諸侯五月大夫三月士踰月推原其故非欲人速葬之意乎若謂無主及旅死者宜於速葬而本地喪家可以故緩然則仍惑於風水之說欲覓吉壤延名師以親骨博取富貴也試思風水之說古有之乎抑後之術士始爲是言乎竊謂地方官苟能實事求是以速葬之義曉示民間勸之不已然後查傳詰問嚴立限期倘逾限而仍不舉動則由官代爲葬之民情縱極刁狡如遇官憲令出惟行莫不竦然知畏其所以玩而不遵者以其文告皆奉行故事耳本報前登温州新聞謂温府尊李太守士彬蒞任以來嚴限城鄉人家赶緊出柩營葬等語昨有戚友自甌航海來者爲述近事亦言及此舉太守必欲實力奉行凡城内有柩人家固已分叚查造門册限日出喪旣至城外不許權厝仍勒限赶葬諭令地保報明某日來繼棺委員下鄉挨次清查到限復查如尙未葬則將此棺編號交善堂埋諸叢塜以是城内無論新喪舊喪皆出殯惟恐不速殯畢卽時營葬或啓新地或附祖塋皇皇然以叢葬爲憂數月之間縞素以送者相屬於道先是太守甫下是令郡人皆以具文視之及委員傳保册報挨查始知太守之命意乃挽鄉紳爲之乞緩請予一年之限太守不許懇之再三始以兩月定期蓋太守籍隷鄂省與皖北接壤當赭宼勢盛時兩縣毗連之處賊蹤出没無常官軍追逐勦殺不知幾次後竟山谷溪澗屍骸塞滿臭穢薰蒸棺櫬之積有若邱陵肅清以後土人稍稍回鄉乃瘟疫盛行死亡相繼城鄉之間幾無孑遺凡兵燹之後必有疫癘正以屍棺暴露太多耳太守深知感召之理故見温郡有此積習惡俗立意破除不憚嫌怨吾知此後温人風水之見可以袪惑而破蔽矣夫温人習尙繁華頗近蘇杭人情又極浮薄往往務外觀而鮮實行其於親喪之日舖張儀飾繁文縟節亦差類本報昨論所言而營葬則置爲緩圖非以未得吉地爲詞卽以伯叔兄弟相諉此次李太守雷厲風行無論紳庶概不敢違數月之間城中之柩一律出殯城外之殯一律下穴可見官長果能實事求是天下無不可挽之風氣也或曰太守所居鄂皖之間所見兵燹後之事若論平時似乎停棺不葬未必蒸爲疫癘何爲如是其急也曰不然亂離之後山野之中大都棄屍斷骸其穢氣原倍甚於棺柩然嘗聞諸西人以爲民居市廛之中不可雜停棺柩棺之厚者大率三四寸外傳脂漆原無罅漏之虞但陰陽之氣相薄成厲究屬不宜故西人死後翼日卽出殯於曠野亦深明此理則然也且不特疫癘已也杭州西湖之濵兩山之麓攢舍櫛比何至幾千萬間庚辛之亂兩次圍城賊以棺爲土城攄鄉人而扛出之重疊累架樹幟其内以爲疑兵而諸賊佔踞民房之外又羣聚於攢舍城中守者望而不知賊之所處因是坐困以陷然則攢舍之多不又爲兵亂時之所忌耶今浙中僅有一李太守温郡之惡俗從此可革然朝令暮改官塲之例李公旣夫保無有存世俗之見者以爲此民間之家事我何與焉意向一移而惡俗將漸復矣吾故甚願今之地方官皆能如李太守之識定而力果焉則庶乎速葬之令可以行於天下矣 
[諭旨恭録]  
　　五月十一日奉上諭本日在神武門外叩閽之護軍雙全着交刑部嚴行審訊欽此同日奉旨著派隆懃載漪監馬步射欽此同日奉旨這監試着英樸去欽此 
 
 

Page 2

 
 
[津沽西信]  
　　天津西人來信云前此中法有事之秋各西人有襄助中國者現經李傅相曁曾九帥先後奏請給獎聞曾九帥請獎之西人計有四十六人又云中法成和兩釋纍囚其平安輪船被拘之華兵弁等均須由法人送回現經李傅相派津海關上之西人一名與維緝臣直刺前往澎湖騐收又云津沽所設水師後學堂延請德國人爲之教習其中肄業之人多有顯宦貴官大都有功名者居多現在學業漸將有成可以出而用世矣又云本月初九日天津鎭鄭鎭戎由海口回津翌日謁見李傅相傅相令鎭戎督帶天津練軍六營並親兵前營各營勇丁二百名及練軍營哨官前往北塘海口一帶捕捉蝗蟲俟得甘霖蝗蝻絶跡然後將兵撤回又云統領津勝軍之曹君克忠已於初九日由山海關到津矣 
[龍州秘電]  
　　本館近悉龍州來電云滇粤華兵俱已退回本界惟越官黃廷經時與法人鏖戰殺斃法人極多現回艽葑地方招募勇丁加圖攻擊聞該處人心忠憤敵愾同仇應募者紛至沓來軍聲甚壯前黃越官曾赴蘇營禀訴法人慘虐乞再誓師軍門不允所請黃歸而謀諸越部衆心恚恨爭欲滅法於是整旅潛尾法後遂獲大勝殺斃法人數百旋卽備携眷屬退回艽葑近宣光一帶越民及遊勇等悉視法人不共戴天法亦時有戒心又聞越南某處有男婦萬餘不堪法虐起而與法爲難爲法擊斃殊多現婦孺亦思報復故竟有旗懸代夫報仇四字法之居越南者時有風鶴之警何其人怨之深有若是乎是說録自維新日報 
[九江大水續述]  
　　九江大水情形已照官電登報兹接該處訪事人信云南康府星子縣某鄉居匡廬之麓濵鄱湖之西峻嶺崇巒連互不斷本月初旬大雨連宵並無雷電初七夜大水忽至平地積水丈餘田園屋宇及牲口等淹没殆盡相傳以爲起蛟幸居民早爲之備故人口皆得無恙水出湖口縣較長江高過數尺江水不能下流致潯江一帶水勢驟高數尺北岸各小圩俱已坍没惟濵江大堤尙可支拄天中節有龍船十數艘在南門外競渡因風急浪湧不敢打槳疾駛頗稱安靜距九江四十里之姑塘是日亦有龍船數十艘水勢瀰渺東北風又勁兩船爭奪錦標遂爲風浪潑沉水手五人良久不起蓋已從屈大夫游矣 
[都門雜誌]  
　　初四日早神機營左右翼前鋒護軍十處馬隊左右翼驍騎馬隊八漢自來火炮隊八滿驍騎抬槍排槍步隊内務府三旗幼丁隊中營親軍小隊齊至德勝門外教場合操所演各陣變化離奇聲勢聯貫而自來火砲一隊尤爲精熟洵勁旅也○近奉特旨散秩大臣載瀾著賞穿黃馬褂三等侍衛良泰慶陞均賞給二等侍衛其箭射無准之三等侍衛徵壽著罰俸三個月○初五日早有在總布胡同確房生理之山東人魏某投入南海水内以畢餘生幸被海船户瞥見駛船往救未致殞命甦後交本管地方官廳録供解交衙門訊辦查投入三海未死者例當治罪魏某求死不得反以獲罪吁愚矣○金臺書院夏季甄别本由楊少京兆示期上月十五日嗣以少京兆公事冗繁改於本月初八日命題扃試士子之未知此信者於上月十五日群携考具而往迫至書院聞知改期未免㗳焉若喪云○江蘇合省團拜由印結局主施小山銓部人鏡擇期於五月十二日借順治門外財盛館爲開筵演劇之所是日蘇省京員公請張子青大司冠張朗齋爵帥沈仲復大京兆趙粹甫大銀臺崧漕督駿馬儲憲恩培等雇四喜班演劇一晝夜笙簧並奏車馬喧闐衣冠之會盖於斯爲盛矣○法使巴特納現因在津尚有要公須與李傅相從長商議故騶從迄未抵京惟使署大門已將大法國全權大臣公署匾額昻然懸掛云○中法和約簽押時總稅務司赫德君之介弟赫政適由倫敦回華道出津門經李傅相等延致座中隨於月初抵京數年判袂一旦聯床壎箎唱和樂可知已各西人之設席接風者頗覺踵趾相接赫政君和藹近人大有公瑾醇醪氣度說者咸謂倘赫德君果邀英廷簡爲駐華使臣則赫政君必任乃兄之職矣○國子監此次録科不准皂役包攬驗照違者斥革若輩頓生觖望未免嘖有煩言然向來若輩包攬騐照較託助教等辦理其費反廉且於録科日致送茶點尤覺周到故人皆樂歸皂役承辦云○國子監新章不准入闈部曹出結一時應試諸生覓結不易彼可以出結之京員又以録科日必須親到成均察視應試者是否本人故多憚於起早靳不出結甚且故昻結費每張索銀六兩云○在京候補候選等官由吏部起文咨送國子監者部中每名索京錢二十吊國子監騐照之費其數稱是惟可省考到一塲耳○宗人府招考供事迭次展限一事屢列前日報章現尚無開考之期殆以報名者仍寥寥無幾歟按報名時須帶同鄉京官印結結費約銀四兩係歸出結者收去卷費以銀一兩爲率則入宗人府經歴司書辦之手當付卷票一張以憑考侍領卷迨考取覆試出結官亦須到府監視接卷者是否本人且此項考事每一京員祗准出結一張故覓結尤非易易至生監例不得再考供事盖供事卽佐雜出身止准白丁應考一經録取卽有頂帶也 
[通州近聞]  
　　錫鄧二欽憲回京覆命於四月三十日行抵通州○通永道薛觀察於二十八日由京回通○前次倉憲提騐山東德正頭帮米石時據船户報稱有匪徒冒充官役任意訛索情事當經倉憲面交坐糧廳轉交地面官分别責懲在案近因南漕抵壩卽出示嚴禁如再有冒名訛索者定卽從嚴懲辦○孫學憲于五月初一日辰刻由燕郊起程已刻行抵東門外東嶽廟各官謁見有差旋卽入東門進貢院○東城下廟宇多貯鉛丸藥彈是以地方官不准居民登城游玩蓋以防不測也前日復有二人涉足城巔高瞻遠矚拍手歡呼被營官查知當飭兵役將二人捆送州署枷責游街以儆其餘○二十九日某省解到軍犯四名内一年少者鐡鎖琅璫着其狀貌似甚困憊詢係傷斃人命發往黑龍江永不釋回者也一朝之忿禍及終身可不愼歟○天氣亢阜溝澮皆涸運河自張家灣以北甚有水不盈尺者來往船隻甚爲不便較之南省苦雨地方眞不可同日而語矣○年例五月初一日京西海甸起辦皇會今屇仍循舊例四月三十日行抵通州寓西街店次日黎明鳴鑼起會護駕出城後車數十輛從者數百人一路鼓樂喧闐儀仗齊整至浬江泗廟天仙聖母駕前朝頂進香午後請駕回鑾觀者如蟻 
[芝罘魚素]  
　　南洋商船抵烟臺船中人每向曲巷平康評花品柳遇當意者固不吝纒頭資而一言不合則卽撥草尋蛇驚鴛打鴨俗呼之爲掃皮一夜有二甯人在孫姓妓舘效掃皮故事喧聲達户外爲巡街者所聞扭交厘局荷枷示衆此可爲冶游肇事者戒○電線現已造齊桿上張貼告示禁止民間曬物拴牲以及動摇作踐等事○聞登州某防營前被撫憲委員突於夜間查點空額甚多當將該營官調省查辦而所部餘勇亦因是裁撤矣○上月杪有某鋪被匪人於黑夜撞門而入將各物劫掠一空及鄰右聞警出視則匪人已遠遁矣○初五早鷄未三唱勾攔中人各幫姊妹行至野田草露間謂之拉露水以爲終年不受惡病循例行之無敢廢者洎乎踏歌聯袂緩緩歸來則鸚鵡篝前已分曙色矣 
[鳩江近事]  
　　蕪湖洋藥稅請加添委員等事前已録報兹悉梁小若觀察委沈蓉卿别駕爲洋藥局襄辦另委曾都戎永祥爲緝私總巡委員局設吉祥寺後二街口局内有巡勇八名已於初七日開局○前署蕪湖道孫樹人觀察於前日過蕪經撫憲飭往東西梁山閱視新築各炮臺俟閱畢尙須在蕪小作勾留也○比來天時寒煖靡定疫癘又復盛行操和緩術者恒有應接不暇之勢善攝生者尚其加之意哉○兼旬以來大雨滂沱通宵達旦江河之水日漸增漲住居河下者屋内水深數寸城内外低窪之處及圩埂外之低田盡成澤國雖經官憲禁屠祈晴而雨師尙未返旆也○廣德州解到盜犯三名過道録供仍發蕪湖縣監禁一俟詳覆後卽發回犯事地方行刑○洋藥局巡丁倣照鎭江章程不着號衣每在洋行門外伺察見形跡可疑之人卽行搜查因此而緝獲私土已非一起前日有甲乙二人自洋行中出甲袖藏洋二百元巡丁疑係私土上 
 
 

Page 3

 
 
前搜擒見是洋蚨卽作罷論甲乙反誣巡丁搶洋扭送英領事署請其轉送華官究辦署中人以巡丁有緝私之責事屬奉公當卽送還洋藥局事遂寢○近來輪帆各船載米赴粤絡繹不絶計十數日内出口米石共有三十餘萬石之多云 
[京口紀聞]  
　　初七日侵曉京口有划船一艘載客開往十二圩將到矣忽被大風吹覆淹斃六人屍亦無處打撈唱公無渡河之句能不爲之黯然○城内某姓兄弟以爭奪遺産致操同室之戈弟力不能敵而心又不甘遂吞紫霞膏以圖畢命幸被隣人窺破急白於兄幫同灌救得以不死一尺布尙可縫一斗米尚可春兄弟二人不相容竊爲某姓不取也○南鄉某甲有口才好爲人解紛儼然以魯仲連自號兩賦悼亡苦於不育客歲始續琴絃俄而懷姙及臨蓐聞呱呱聲視之男也大喜過望及觀其尻下則如天衣之無縫甲念人巧可以代天工遂以銀簪刺入但聞噭然一聲而孩斃矣此可爲師心自用者戒使蒙叟見之必將曰何不運子之神以爲馬化子之尻以爲輪耶 
[尙衣接篆]  
　　齊蘭石尚衣於本月初六日節抵杭垣在八旂會館行臺小駐旋於初八日卯刻就行臺中接印任事前任連鏡汀尚衣出缺後所有織造印信及南北兩關關防皆送交劉中丞收管是日中丞將印信關防委員送往卽於是日申刻在本署升坐大堂接受學政篆恭設香案望闕叩頭轅門外鼓樂三通砲聲六震屬下文武各員弁皆紛紛柳班叩賀云 
[揚州官報]  
　　初十日爲揚州府宜太守太夫人設帨之辰衣冠祝嘏一時稱盛○淮南總局歐陽分轉赴大通公幹○分省知縣瞿鴻錫赴部呈請分發十一日過揚○朱鹺尹文榘委孔涵緝私差○劉鹺尹芝齡解南京餉起程○湖北張都戎春華解餉銀到揚○揚郡試事已竣黃太宗師於前日起馬接考通州 
[邗江養話]  
　　揚州東關街開遇福園茶社之吳某年逾大衍嗣續猶虚僅有一女贅婿於家以娛晚景此亦琴書何必求王粲之億也端午節吳結帳後因資本虧折已向婿借定若干擇於初九日開張壻忽臨時翻悔吳急甚爭論終日婿仍不理吳忿氣塡膺於初八夜吞洋烟旋以烟缸抛擲房外婿聞之以爲阿翁常態不以爲意直至毒發始爲延醫則已不及救治聞者皆以婿爲忍人○龔午亭者邗江人操柳敬亭之業名噪江北生平尤以演説清風閘爲擅長能令聽者忘倦龔與遇福園主吳某爲莫逆交聞吳死痛哭失聲頗有卿死吾不獨生之慨初九晚忽覺心痛赶卽登榻天未曙而已氣絶噫異矣第恐清風閘從此失傳爲可惜耳○霖雨兼旬倒塌房屋不可勝計十一夜馬市口土地祠前過街棚爲雨冲卸棚下臥一乞兒人皆以爲壓斃翌晨往視依然無恙而祠内土偶屹立未倒於是愚夫愚婦遂擬捐資以新廟貌甚矣其惑也○保甲總辦吳柏莊觀察以楊郡風俗澆漓人心險詐特擬厲禁八條與曾鏡亭叅戎會銜出示一禁逞兇打降二禁訛詐良民三禁拐誘婦女四禁局賭騙錢五禁花烟妓館六禁異姓拜盟七禁黑行犯夜八禁兵丁滋事以上八條如能實力奉行閭閻受惠多矣 
[吳淞紀事]  
　　昨有督正前營勇丁自稱右哨二棚周姓持有印之洋三元至淞鎭北市某米鋪購米講定價值後令鋪中出憑票三紙不論何人俱可持票取米鋪中允之去後鋪中估看原洋盡屬銅質然其人去己多時無從掉換遲之又久另一勇丁持票取米鋪中見非原人將米付給隨詢其票從何來答稱係前哨六棚胡錫寳託我來取舖夥隨詣前哨哨官吳君處訴明原委吳君卽呼六棚胡錫寳至前鋪夥認明無悞哨官問爾之銅洋何從得來胡竟肆意挺撞稱洋由東南西北而來吳君大怒立刻將胡責革一面將好洋換給該舖夥鋪夥叩謝而退○胡巷汛協防徐君秉忠在任數載緝捕勤能士民交口頌之幾於口碑載道前晚徐君查夜未回庽中被賊竊去衣服烟袋等物迨事竣回庽賊已携贜遠颺不及追獲矣現雖偵騎四出不知能珠還合浦否 
[停訊紀聞]  
　　英界會審公堂昨又停訊聞葛大令蕃甫定於今日到署權理會審事宜前日已至駐滬各國領事署拜客日前因德總領事以捕房積案甚多曾照會道憲請飭派員赶緊接辦而道憲以葛大令一時不能接手故先飭黃太守力疾從公現在始定以葛大令接辦云 
[司馬行程]  
　　現任川沙廳羅少耕司馬嘉杰抵滬謁見道憲已列前報兹聞羅司馬尙須往蘇垣金陵等處謁見各大憲面陳公事云 
[繕完樓櫓]  
　　大東門城垜坍塌騐勘情形已詳前報兹已由蘇松太道邵觀察飭派滬軍營親兵四十名卽欲動工修築矣 
[打翻醋罐]  
　　新北門開小烟館之某氏婦曾與某甲作野合鴛鴦繼而得新厭故復與某乙相狎視甲如贅疣甲恨之欲以白刃從事前夜突往烟館適婦與乙同在一處甲卽在該婦頭面兩脇等處連刺數刀鮮血直注遽作燕支色婦大聲呼救當由乙及烟舘夥將甲扭住及察婦之傷尙不在致命處旋經人調停令甲出資爲婦醫傷不致對簿公庭也 
[犯賭罰洋]  
　　英租界寳善街南首一帶木椀賭塲屢經拿案責懲而若輩藉此爲生總不能絶跡前日捕房派包探拘到婦人二阿姐及陳其楊某等送案由黃太守判各罰洋十元以儆 
[研訊賭徒]  
　　日前莫邑尊訪拿虹口摇寳賭攤主張小發前日續獲賭徒李阿福卽混名尖頭麻子於下午由帮審委員王鴈臣司馬升堂研訊先據張供小的向在虹口賭攤之旁開設小烟館時有賭客前來吸烟小的並未犯賭求請施恩李供小的在鞋底作爲夥前曾犯賭現已改過自新司馬謂爾等所爲早已訪查確實爾當從實供認尙可從寛否則定當從重懲辦張李兩人堅不肯承司馬卽傳該處頭圖地保錢孟揚問話錢禀張李兩人前曾犯賭現在所作何事實不得知司馬謂伊等現在爾圖内聚賭爾尚敢包庇顯係賄通遂飭將張李押候究辦錢交差候示 
[打架案結]  
　　打架涉訟一事由縣提集原被研訊情形早已詳登前報前日由原差續獲染坊主樓桂山夥計張坤坤到縣下午帮審委員王鴈臣司馬升堂集訊樓供向在引翔港開設踏布坊曾雇張及王佛桂等爲工匠前月張已停歇此次張等因何肇禍實不知情張供向在樓姓踏布坊爲夥業已停歇打架等事小的並不與聞求恩明察司馬飭提趙咸源周晉山唐金桂王佛桂等四人研訊供與前堂略同司馬謂尚等均非安分之徒本應一體嚴懲今姑念唐趙均已受傷不予深究王年幼無知從寛免責周較爲凶狠實難寛恕飭重笞四百板枷號三月餘人一併交保完案 
[木匠捉姦]  
　　法界西寗興街第一百八十號門牌平房向有作小負販之某甲賃居其内當以租金甚巨頗似長安之大不易居遂將後面招租藉以彌補前日忽有名阿松者偕一老婦前來租屋一說卽成立刻搬進人知其爲夫婦不之疑也昨晨將近七點鐘時阿松與婦尙在睡鄉外面忽有人高喊捉姦蜂擁而入該婦實城中木匠某甲之妻久與阿松私識遂效奔月結璘移居其内前晚木匠工作回家竟爾入宫不見詢知下落隨於昨晨帶領十二三歲之兒子持菜刀赶赴甲家時甲早已開門木匠飛奔而入阿松驚起臂上驀受一刀抵禦之餘身上復傷兩處不及穿衣赤條條奪門逃出木匠緊緊追來阿松卽躍入洋涇浜扒至彼岸阿松本係賭徒早有同類挾之而去木匠見阿松下水旋卽折回尋妻欲殺鄰人紛紛解勸當卽收拾零星意欲喚車搬去適包探嚴頌眉路經是處詢知一切隨將木匠並凶器拘入八仙橋小捕房捕頭又飭拘到該婦諒今晨當解案請究矣 
 
 

Page 4

 
 
[法界公堂瑣案]  
　　昨晨十點鐘時有寓居甯波會舘後面之某甲偕乙丙兩人至一枝春西首小弄某丁家索取賭帳丁以此等錢文何可催索甲謂雖在賭塲却係由乙爲中向我借去有丙爲証並非博進之貲兩相爭執扭作一團丁則偕已妻及鄰婦共四人舌劍唇槍喧囂不已適巡街捕至此將男婦八人小兒一口一併拘至捕房捕頭詰得情由將乙丙并四婦及小兒釋出甲丁管押候解公堂○前日下午有某甲至老北門外城河浜義豐烟館爭抄扭毆其人稱有大土半隻賣與該店言定價錢該店硬欲扣洋二元五角妄稱舊欠但我並未欠伊錢文該館中人則稱甲拖欠店中銀洋久已避匿無蹤今日尋到索債反誣店中買有私土經包探孫寳生將兩造拘入捕房捕頭諭令將甲管押 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
   
 
 

Page 11

 
 
[光緒十一年五月初九日京報全録]  
　　宫門抄○湘撫龎奏叅革各員分别辦理摺子○又奏請褒獎摺○江撫德奏調署知縣夾片○閩水師彭奏爲接續在洋督巡緣由摺子○陜督譚奏請借補叅將摺○又奏請補同知摺子○湘撫龎奏請旌表夾片○五月初九日兵部太常寺太僕寺正藍旗值日無引見○謙光假滿請安○召見軍機醇王○頭品頂戴署理湖巡撫布政使臣龎際雲跪奏爲嚴叅交代案内虧短錢漕等欵各員日久延不完繳請旨分别拿問監追革職查抄以重庫欵恭摺仰祈聖鑒事竊照州縣經徵錢漕絲毫皆關國帑不容稍事蒂欠現准部咨嚴提交代徵存未解銀兩勒限解清新章綦嚴尤難寛假湖南交代案内雖無册報徵存未解名目如有未解卽係虧短歴經隨時勒追逾限不完亟應據實叅辦以示懲儆兹據署布政使孫翹澤署按察使夏献雲署糧儲道但湘良詳稱已革知縣王珠燾山東濟甯州人前署江華縣任内短交錢糧銀一千五百九十兩三錢七分二厘除該員存司榖價養廉等銀九百三十九兩六錢六分三厘堪以劃抵外尚短銀六百五十兩七錢九釐業經詳叅摘頂續因另案革職嗣該員延不完解擅自離省咨查山東撫臣覆稱迄今並未回籍又已故通判梁葆頤廣東番禺縣人前署茶陵州任内短交錢粮銀二千二百五十九兩七錢七分三釐五毫漕折銀二千四百二十六兩二厘五毫又已故知縣董繼芳直隸開州人前在東安縣任内短交錢糧銀二千七百四十九兩二錢二厘雜欵銀二百六十一兩五錢一分四厘又已故知縣歐陽斌雲南緬寗廳人前在安化縣任内短交錢粮銀二千一百一十四兩八錢七厘又已故知縣陸烜順天府大興縣人前在東安縣任内短交錢粮銀二千八百一十三兩八錢六分三厘倉榖七十八石七斗四升七合普濟堂租榖七十九石四斗四升久經勒限催追各該家屬私自回籍復分别詳請奏叅咨追至今未據赴湘解繳實屬胆玩至王珠燾未回原籍潜行他往尤堪詫異當此整頓交代嚴追欠款之際未便稍事姑容據該司道會詳奏叅前來臣覆核無異相應請旨將已革知縣王珠燾卽行拿問監追並請將已故通判梁葆頤已故知縣董繼芳歐陽斌一併革職查抄家産已故知縣陸烜前已革職應卽查抄家産除咨明各省督撫臣曁順天府府尹臣飭將各該員原籍家産嚴密查抄造册估變解湘歸欵一面行司查明各員歴過任所有無資財寄頓分别查封具報以儆效尤而重庫欵謹會同署理湖廣總督臣卞寳第恭摺具奏伏乞皇太后皇上聖鑒訓示謹奏奉旨已録○○頭品頂戴署理湖南巡撫布政使臣龎際雲跪奏爲耆紳砥德礪行士民翕服懇恩褎獎以崇正學而勵士修恭摺仰祈聖鑒事竊維整頓地方必資吏治而扶翼名教專賴儒修儒修與吏治相貫通倘有積學篤行之端人不使命聞於黼座則士林何所矜式風俗何由轉移此亦疆臣之責也臣蒞湘以來接見紳耆隨時留心訪察兹查有在籍四品卿銜卽選員外郎徐棻學術湛深志行端潔名實相符衆論翕然該紳自道光辛丑科通籍由庶吉士改中書旋升起居注主事咸豐三年回籍辦團前撫臣駱秉章保升員外郎篤志養親不求聞逹前大學士臣曾國藩率師東征檄該紳籌餉金陵克復叙功加四品卿銜迨養親事畢隠居不仕歴任撫臣聘請主講城南嶽麓各書院者近二十年每科獲售多出其門今行年七十有四矣平生恪守程朱講求踐履至老弗衰洵屬年高德邵學粹品端不僅制藝詞章成就後學已也臣查光緒七年前兩廣督臣張樹聲奏舉廣東篤行紳士知縣朱次琦舉人陳澧均仰荷特恩賞給京銜光緒八年前閩浙督臣何璟等奏舉福建紳士主講正誼書院林鴻年亦蒙恩賞給三品卿銜今四品卿銜卽選員外郎徐棻齒德兼優品學純粹臣暫膺疆寄不敢壅於上聞可否仰懇天恩量予獎異以資觀感之處出自逾格鴻慈臣爲表揚耆德起見謹會同署湖廣督臣卞寳第湖南學政臣曹鴻勛恭摺具奏伏乞皇太后皇上聖鑒訓示謹奏奉旨已録○○德馨片再廬陵縣知縣謝雲龍現經請咨赴部引見所有廬陵縣印務查有現署德化縣調補斯缺尙未接准部覆之新城縣知縣金士宣堪以調署又新喻縣知縣祥安與臣係屬姻親例應廻避除咨督臣奏明揀員對調外所有新喻縣印務查有瑞金縣知縣文聚奎堪以調署遞遺瑞金縣印務查有龍泉縣知縣劉昌嶽堪以調署該員等任内均無盜劫三叅屇滿已起四叅及錢粮未完叅限將滿有關降調之案據藩臬兩司會詳前來除分檄飭遵外謹會同兩江督臣曾國荃附片具奏伏乞聖鑒謹奏軍機大臣奉旨吏部知道欽此○○福建水師提督奴才彭楚漢跪奏爲接續在洋督巡謹將緣由恭摺具陳仰祈聖鑒事竊照案奉上諭嗣後沿海水師各提鎭着於每歲出洋時具奏一次俟巡洋往返事畢卽將洋面如何情形據實具奏等因欽此欽遵在案奴才於光緒十年十二月十五日曾將在洋督緝洋面情形並請暫緩撤巡緣由恭摺奏明在案奴才督飭營汛舟師於所轄洋面嚴密巡緝諭令沿海居民漁團漁户曉以義理務使勿爲非分各安良善兼督率各處巡洋舟師認眞巡緝稽查勤惰分别勸懲毋使稍形疏懈並察看沿海救護船隻告示章程有無損壞諭令居民恊力保護不時巡轉厦島整頓營伍嚴飭各營將弁督率兵勇勤加操練以資防禦並會同道臣匯兌台餉遴委得力員弁妥愼解送所有一切防務事宜隨時咨商督辦帮辦將軍督撫臣籌度辦理奴才仍乘師船勤時出洋督緝往返梭巡擬俟洋面稍通周歴台灣南北各洋面嚴密巡緝務使海洋靜謐商漁樂業以仰副聖主綏靖海疆之至意除俟巡洋往返事畢再將洋面情形據實陳奏外所有接續在洋督巡緣由理合恭摺具奏伏乞皇太后皇上聖鑒謹奏軍機大臣奉旨知道了欽此○○頭品頂戴陜甘總督臣譚鍾麟跪奏爲揀員借補要缺叅將以裨營伍恭摺仰祈聖鑒事竊臣接准兵部咨開花馬池營叅將員缺令另揀儘先合例人員請補等因當經轉飭揀補兹據署甯夏鎭總兵李泰山呈稱花馬池地處邊隅毗連蒙漢爲陜北要區必須廉幹明敏之員請補方能勝任查有提督銜記名總兵勳勇巴圖魯左營遊擊顔廷傑營務嫻熟穏愼廉明堪以借補詳請酌辦前來臣查寗夏鎭標左營遊擊顔廷傑年力强健營伍練習以之借補可期得力合無仰懇天恩俯准以該員借補花馬池營叅將如蒙俞允應請勅部先給署劄俟防務一律告蕆卽行給咨赴部引見以符定制到所遺左營遊擊員缺陜甘現有儘先合例人員由臣另揀請補除顔廷傑履歴清册隨摺咨部外謹會同甘肅提督臣周達武合詞恭摺具陳伏乞皇太后皇上聖鑒謹奏軍機大臣奉旨兵部議奏欽此○○頭品頂戴陜甘總督臣譚鍾麟跪奏爲揀員請補要缺同知以裨地方恭摺仰祈聖鑒事竊據藩臬兩司詳稱西寗府丹噶爾同知龍崑病故業經截缺報部在案所遺係撫邊要缺例應在外揀員請補前奉部章甘肅升調補缺變通辦理試用人員無論正佐各官如遇要缺併准其請補今丹噶爾同知缺查有分發甘肅試用同知張暉暘年五十四歲四川灌縣人由文童投効本省越嶲廳夷務軍營保以從九品不論雙單月歸部遇缺卽選同治七年選授陜西漢中府照磨遵例報捐同知在任候選城防案内保加知府銜光緒三年加捐同知分發甘肅試用十月十六日到省該司等查該員老成諳練辦事實心以之請補丹噶爾同知實堪勝任會詳請奏前來臣查張暉暘明白穏愼辦事勤奮仰懇天恩准以該員補授丹噶爾同知實於地方有裨如蒙俞允銜缺相當毋庸送部引見仍俟試署年滿如果稱職另請實授該員並無叅罰案件謹繕摺具陳伏乞皇太后皇上聖鑒訓示謹奏軍機大臣奉旨吏部議奏欽此○○龎際雲片再據署湖南長沙縣事武陵縣知縣李宗蓮等禀稱同鄉浙江餘姚縣儒生鄔勝溎之妻林氏係湖南試用巡檢鄔同壽之母原任河溪巡檢林德耀之女於道光二十九年于歸鄔勝溎爲室咸豐四年夫故該氏時年二十四歲痛不欲生因姑老子幼不敢以一死塞責矢志柏舟操女紅以供朝夕奉姑教子歴久不渝現年五十五歲守節已閱三十二年現在隨子就養來湘洵屬節孝可風宜邀旌揚曠典該員等誼屬梓桑見聞眞確未敢聽其湮没造具事實册結禀懇核奏前來臣查鄔林氏氷霜矢志金石盟心潔蘭陔而菽水承歡婦兼子職勸荻畫而詩書督課母代師資年例允符足光彤史鄉評盡協宜荷旌揚近年各省節婦由其子服官省分請奏奉旨允准有案今鄔林氏事同一律相應據情籲懇天恩准予旌表以彰節孝而勵人心除將事實册結咨送禮部外謹會同署湖廣督臣卞寳第湖南學政臣曹鴻勛附片具陳伏乞聖鑒謹奏軍機大臣奉旨鄔林氏着准其旌表禮部知道欽此 
 
 

Page 12

 
 
[光緒十一年五月初十日京報全録]  
　　宫門抄○上諭一道録前○發抄旨八道○豫撫鹿奏改定各局名目分别裁併節省摺子○又奏委員練軍夾片○西撫李奏請旌表夾片○漕督吳奏江北漕船全出境北上摺子○大臣文等奏特叅委員革審緣由摺子○豫撫鹿奏請旌表夾片○將軍希奏請補驍騎校夾片○五月初十日刑部都察院大理寺鑲藍旗值日無引見○睿王等盤查三庫完竣覆命○崇禮假滿請安○潘祖蔭服滿請安○寗夏將軍維慶到京請安並請假二十日○内閣奏派騐放之大臣派出奎潤熙敬祁世長周家楣○召見軍機潘祖蔭○皇上明日卯正至大高殿時應宫拈香○發抄色楞額等奏逹賴喇嘛親至大招攅念經事畢回山奉旨知道了欽此○楊昌濬奏光緒九年分徵收坵課鹽折銀兩未完一分以上各員職名奉旨該部議奏單併發欽此○又儘先遊擊虞先步補湄州營遊擊奉旨兵部議奏欽此○又儘先守備黃景春補建寗鎭右營守備奉旨兵部議奏欽此○張凱嵩奏鹽道庫大使李洙調補按板井大使奉旨吏部議奏欽此○又補用牧吕調陽等期滿甄别奉旨吏部知道欽此○又史念祖署藩司迤西道熊昭鏡署臬司奉旨吏部知道欽此○卞寳第宜昌關九十五結至九十八結收支稅數奉旨該衙門知道單併發欽此○○頭品頂戴調任陜西巡撫河南巡撫臣鹿傳霖跪奏爲改定各局名目分别裁併删减以節糜費恭摺仰祈聖鑒事竊查豫省軍興以來先後設有糧臺及軍需報銷籌防釐稅水利忠節等局嗣將軍需局併爲善後報銷局改籌防局爲善後事務局而以水利忠節局附之較前已略爲節省臣到豫後察看各局人員尙有浮多迭經隨時裁减二十餘員兹查報銷局事務無多儘可歸併且本省旣無軍務糧台名目亦應酌改當督同司道再四妥商更定裁併改糧台之名曰善後支應局將報銷局裁撤歸併仍管理支發嵩毅精銳各軍及本省勇練各營餉項轉運軍火製造軍裝及報捐一切事宜局分四所曰收發曰文案曰軍機曰報銷分派各員專司其事復改善後事務局曰善後保甲局管理省城九隅二十八段保甲巡緝事宜官紳並用認眞編查保甲仍以水利忠節兩小局附之其釐稅一局則仍其舊而裁去帮辦委員臬司勵勤局亦飭酌改爲督審局歸併發審局委員兼辦清查局則事畢卽行裁撤又吏治局係前撫臣涂宗瀛捐廉生息月課候補各員用有專款與本省内外各欵無涉勿庸更張外經此次悉心厘定現存三局先後裁減委員將四十員書吏各役尤大加删汰自三月初一起悉照新章辦理統計歲可節省約二萬金惟豫省各經費向不動用正欵大半出自州縣扣廉捐攤及厘稅外銷漕折公費等項此番節省雖無關於正欵然使各州縣廉捐稍减其數藉紓官力庶不致上虧國帑不朘民膏暗中裨益實非淺鮮外欵旣可略省卽正欵亦陰受其益臣區區愚忱所以汲汲厘正雖卸肩在卽而不敢稍避嫌怨也所有改定各局裁併删減情形謹繕摺具陳伏乞皇太后皇上聖鑒謹奏軍機大臣奉旨户部知欽此○○鹿傳霖片再新募永清之四營及調省三鎭練軍現在逐日操練漸有可觀而臣因病請假未能親督訓練查有記名提督李承先向在豫省帶兵勦匪有年屢著戰功曾署河北鎭篆務頗能訓練整頓前因告病回籍今始來豫該員勁直血性勇敢樸誠經臣派充營務處責令專督訓練期成勁旅又統帶三鎭練軍兼帶永清前後營之記名提督尹嘉賓患病請假已由臣飭交分帶之營官各營統歸李承先督操以一事權而資得力合併附陳伏乞聖鑒謹奏軍機大臣奉旨知道了欽此○○李秉衡等片再據統領廉武軍提督蔣宗漢轉據分省補用知府楊汝翼禀稱該員胞叔原任廣東高州鎭總兵記名提督二等男楊玉科有妾牛氏隨嫡在籍去秋因聞叔病請假入關就醫遣來侍疾十一月間由該員送至南甯知叔病痊早赴前敵未及卽時送眷回里本年正月忽聞叔在南關打仗陣亡該員不敢聲張馳往龍州扶柩歸葬二月十三日行至南寗始行告知凶耗牛氏撫棺大慟痛不欲生三日不進勺水迨十五晚設祭哭奠之後乘間仰藥自盡解救無及當經殯殮與叔遺櫬一併運回湘省該氏節烈可矜禀請核明轉禀由該統領呈請奏乞恩予旌表前來臣等查楊玉科爲國捐軀業經前撫臣潘鼎新奏請從優賜卹楊牛氏遠來侍疾遽失所天矢志從亡實屬深明大義可謂忠節萃於一門合無仰懇天恩准其旌表臣等謹附片陳明伏乞聖鑒訓示謹奏軍機大臣奉旨楊牛氏着准其旌表禮部知道欽此○○補授安徽巡撫漕運總督臣吳元炳跪奏爲江北漕船全數挽行出境催儧北上恭摺由驛馳陳仰祈聖鑒事竊照江北漕船於三月十四日挽過清江各閘經臣由驛馳奏在案拜摺後督率印委員弁竭力催儧不任逗遛所有邳宿境内堵閉越河挑挖淤灘等工先於三月初十日一律完竣三月二十五日東省啓放湖口壩鋪水下注惟上年微山湖存水亦小數尺長河水勢雖長究屬不甚暢旺賴有閘壩節節收束過一閘卽將一閘下板略仿套塘灌運之法撈淤刮沙刻不停手復派弁赴東增啓湖口板片藉資接濟遂於四月初十日將頭起船隻挽過黃林莊入山東境各帮銜尾遄行於四月十五日全數挽出江境北上據江安粮道張富年馳報前來臣仍催令赶緊前進以冀乘汎渡黃早抵通壩仰慰宸厪除咨會東河督臣山東撫臣轉飭各員實力催儧外所有江北漕船全數挽行出境日期理合恭摺由驛馳陳伏乞皇太后皇上聖鑒謹奏軍機大臣奉旨知道了欽此○○奴才文緒禄彭跪奏爲委員分撥八界改換地照佃民藉口索費聚衆滋事現經審訊恃符狡展恭摺仰祈聖鑒事竊照呼蘭旗民各户承領地畝二十餘年未定催科考成屢有拖欠曾經奴才等查照奉天章程將呼蘭旗地奏改八界歸該處佐領承催照例考成奉部議准隨派六品官靜山分清地段改換地照以便催科免致影射嗣據禀稱飭派筆帖式同該界領催赴界分放各户依次承領惟正黄旗佃户裴佃恒倡言煽惑揑稱照係假印糾集二百餘人抗玩不領擁衆至倭副都統衙門呈控派員開導各散等情禀報前來當因事關佃户聚衆是否玩法抑係該委員别有索詐辦理不善之處隨經咨據呼蘭副都統查報裴佃恒以委員放照時各户每將收地有給該委員辦事經紀等紙墨費錢二三百文共收錢一千二百餘吊傳到各户訊問實出情願並非索詐已將所收之錢如數還户承領裴佃恒聞拿畏罪遠颺等因咨經奴才等將靜山撤委來省聽候查辦並嚴拿裴佃恒到案辦理迄未弋獲兹該犯仍敢寫無名呈狀勾同曲永春等七人假以地分八旗請歸旗號考試迎轅投遞實屬大千例議隨經飭司細心研訊裴佃恒供稱委因緝拿過緊藉口挾制圖免倡言糾衆之罪質之靜山於收費一節任意恃符狡展相應請旨將四品頂戴藍翎六品官靜山卽行革職以便提同案内人証嚴訊照例定擬辦理所有奴才等特叅委員革審緣由理合恭摺具陳伏乞皇太后皇上聖鑒謹奏軍機大臣奉旨靜山着革職提訊餘依議該部知道欽此○○鹿傳霖片再據河南候補道薛福年等聯名禀稱查有同鄉江蘇無錫縣節婦孫胡氏係儒童孫廷琳之妻咸豐四年廷琳患瘵疾氏親侍湯藥衣不解帶者十有餘旬焚香籲天願以身代至六月而廷琳卒氏年二十六歲絶粒數日痛不欲生因念夫遺命親老弟幼翁姑復責以大義始涕泣勉從盡婦道以代子職逾年氏翁殁喪葬盡禮事姑益孝越二十一年姑亦以疾卒氏復經營喪葬禮悉如初咸豐十年氏夫胞弟河南候補典史孫廷琪生子其釗氏取以爲嗣撫育成人該氏現年五十七歲守節三十二年艱苦備嘗節孝兼盡該道等誼屬梓桑見聞較確未忍聽其湮没造具事實册結禀請具奏前來臣查節孝婦女例應請旆以維風化兹查孫胡氏志秉坤貞禮嫻内則痛夫亡而絶粒節烈堪嘉撫嗣子以承歡孝慈兼盡洵屬無漸巾幗允宜寵錫絲綸合無仰懇天恩俯准將孫胡氏准予旌表俾示闡揚除册結送部外謹會同河南學政臣馮文蔚合詞附片具陳伏乞聖鑒訓示謹奏軍機大臣奉旨孫胡氏着准其旌表禮部知道欽此○○希元片再拉林鑲藍旗驍騎校文煥升補佐領遞遺驍騎校一缺照章應由本省練隊出力人員内揀補查有吉林鳥槍營鑲藍旗廣成佐領下五品藍翎記名驍騎校披甲委叅領依朗阿前在軍營打仗出力經署伊犁將軍榮全保奏奉旨以驍騎校儘先卽補光緒四年二月初十日經欽派王大臣騐放十一日覆奏奉旨以驍騎校儘先卽補欽此欽遵現在本省練隊委爲叅領該員久經戰陣緝捕勤能以之揀補拉林鑲藍旗驍騎校洵於營務地方均有裨益如蒙俞允該員係已經引見人員應請毋庸再行送部以符定制謹附片具奏伏乞聖鑒謹奏軍機大臣奉旨着照所請兵部知道欽此 
 
