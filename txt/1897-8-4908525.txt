# 1934 - 8 - 4908525

 

Page 1

 
 
[四百七十一號畫報出售] [  點石齋啓]  
　　五度山有高行僧卜居虎穴之旁嘗以天寒足冷取虎子二頭以煖足迨虎母尋至咆哮不敢近僧令取子以去此僧眞有伏虎之術哉他如生犢而有異形驅蛇而被逼體新娘之降輿撑潑離人之破鏡重圓孝媳屈志以自明惡僧割臂以求募二女同貞不字入山深偕隱之心啞子唯以孝稱覆水邀貴人之賞均繒爲圖以供衆覽卽日出售此佈 
[第三次印二十四史告成] [  圖書集成局啓]  
　　二十四史一書上自遷史下迄横雲山人明史稿數千年理亂治忽畢備於中誠我人所不可不讀者也本局前曾二次排印甫經寒暑揷架頓空兹復第三次印成墨色紙張較前益爲精美分裝三百九十二本盛以文木箱三口仍核定實價洋銀五十圓諸君子有欲　史功深者盍還購一編以供柔日之讀乎售處在三馬路申報館帳房申昌書室此外則各書坊及各埠申昌皆可購取此布 
[恭譯十二月初二日上諭知潘侍御新有各奏摺片感而書此]  
　　今天下謀國之士皆曰時務所謂時務者不外乎變已弊之法闢維新之學如是而已夫已弊之法誠不可以不變維新之學誠不可以不闢當世豪傑之士故汲汲焉惟此之圖危詞悚論聞者動容推其爲國爲民之心雖范文正公先天下之憂而憂後天下之樂而樂亦不是過而愚以爲世變之急如此其甚時務之講誠哉不可忽然易之言曰聖人感人心而天下和平則欲治天下其於人心尤不可不培之養之使皆知父子有親君臣有義夫婦有别長幼有序朋友有信之道而後性情以正風俗以端無一事不以廉恥爲防無一人佚於禮義之外如是則天下不期其治而自無不治子輿氏曰人人親其親長其長而天下平其言似甚淺易其理實亘古不刊今中國之病識者咸以爲憂在貧弱不知受病之源實在於名義之不講薄俗澆漓每况愈下倫常之間人多抱憾忠義之氣渺焉無存究本窮源大都因學校日壞士習不端不知以讀書明理爲事而惟以犯上陵下爲心嵎負膠庠謬妄狂悖在上者以士風之日趨於頽靡若謂士不足重摧殘挫辱無所不爲幾至役隸之不如臧獲之不若嗟乎今世之士所學縱不適於用國家大事無補毫釐然名教綱常則惟士是賴奈何今之爲士者不自束身圭璧砥行聖賢使鄕里之間皆知漸摩觀感而不敢爲非所謂一鄕之善士斯友一國之善士一國之善士斯友天下之善士人人皆習於善則見義必能勇爲而世道人心於以不敝忠臣孝子義夫節婦皆國家自立之本也而非士則其理莫明故士爲四民之首從古帝王無不以士爲可尊可貴而不敢稍存菲薄之心豈苟焉而已哉亦以士爲庶民之所瞻仰奉之爲準繩法守而國家卽賴以維繫也自士人不知自愛放廢於禮法之外而待士者又不知所以保全之於是士之不覊者益縱情任意不守矩規漸至流入於悖謬者之所爲而甘犯終身之不韙是則士固不得爲無罪而待士者似亦有難辭之咎焉日前恭譯十二月初二日電傳上諭知潘侍御慶瀾奏各省節孝及各義行請飭隨時題奏並請整頓士習及禁地方官擅責生員各摺片乃歎侍御此奏能見其大切中於近日之所患而不可徒以堂皇正大官樣文章目之也夫不端士之趨向則民皆無所取法而安知忠孝節義之大經不以士爲尊崇則民將肆其輕心而漸啓于名犯義之隱患是故整頓士習卽所以振作人心推崇士人卽所以鄭重名教此其中有相維相繫之勢侍御故分别敷陳之以待聖明之採擇因念近世風氣大壞愚夫愚婦亦有爲天地正氣所鍾大義懍然堅持不改爲人上者宜如何保護周至愛之惜之乃非徒不能保全而偏使於冥冥之中墮壞其行忍心害理莫此爲尤舉世滔滔時有所見至生員之不可擅責苟非不學無術之吏類能知之憶去年太倉舉人汪某以某邑令擅責某生之故集諸生於明倫堂大與邑令爲難嗣竟上動天聽雖彌縫了事然已煞費苦心而自此以後地方官亦漸知畏懼不敢威福自專惟是仕途厖雜流品不齊爲官者類多不由讀書進身恐爲士所鄙夷而遂亦輕遇夫士上之所爲下必尤甚而士之見輕於人世者其流遂不可終窮微特農商工賈可以狎侮相加卽下至吏胥役隸亦幾無一人不可以辱毁嗟乎所貴乎士者謂其能存名義也士不自貴人亦從而不貴之而名義將無人能知矣名義廢天下曷以圖存哉侍御此奏豈非大有心乎爰樂得而書之 
[九江地震]  
　　九江西人電致本埠天文臺云本月初三日天甫黎明九江忽然地震電音甚簡未得細情一俟接得本館采訪友人手函當再錄登於報也 
[粤東火警]  
　　廣東采訪友人云上月某日午刻第十鋪福元猪肉店同居之賣菜傭方在樓上煮膳遺餘燼於積薪之内致兆焚如立時火勢蔓延旋焚及左鄰烟絲店警鑼鳴處打銅街火龍首先馳至以皮帶接至下九鋪竭力狂噴得免波及他處然所失已不貲矣 
[存餉新章]  
　　兩江所練自强軍自經移駐吳淞歸沈仲禮觀察總理營務處寛嚴互著早已成效可觀兹者觀察又恐各勇或有不時之需未免難於措置爰定章扣存月餉俾免臨時竭蹶之虞加惠三軍亦云至矣其章程曰一兵丁每名每月存餉一元交匯豐銀行生息計長年息銀百分之三現每半月發餉一次此銀應由上半月扣存一每營須派洋營官一員副營官一員副哨官一員並公舉兵丁三名爲董事凡存銀取銀皆須一齊到塲並稽查帳目該洋營官每月須將存銀簿呈由營務處蓋戳仍發還該董事等收管一董事中如有更調革除者隨時另舉補充並知照銀行登記一各兵丁之爲董事者來往路費應於充公項下開支每名每次往返洋四角不得冐濫一每營由營務處發給帳簿一本由該洋營官詳明登記某兵所存月餉若干息銀若干某兵取回月餉若干連息若干一兵丁因病革退或升調别軍者准將存餉連息發還若因過犯革退以及私逃者卽將存餉連息充公充公之項准各該營董事會商移作與本營大衆有益公用惟須呈由營務處核准方可動用一每營存餉生息充公移作何用等帳各須半月結算一次榜示營門一病故之兵存餉及息准其家屬於一年内來營具領逾期充公一此案批准須先一月出示然後舉行聞以上各條已禀經兩江總督劉峴帥批准定於本月初發餉時起扣存矣 
[技巧絶倫]  
　　美國製造廠鐵器中有大櫃高約一丈深廣如之上下四周鐵板各厚三尺中夾沙石爲門二重門鎖各設機關如時表鎖時當定啓時刻數未届時雖有鑰不可啓也以藏要件火不能燬水不能入計重七萬五千磅價值一萬元門鎖值銀三千元有奇其式較小圓如球者價數十元至數千元不等水器中有一物高七尺寛七尺厚一尺若大櫃視之無奇迨將機括一撥卽成斗室一間兩旁百頁窓前爲門中一榻被褥都厚榻旁列一廚下有櫃盥潄各器羅列於中再撥機關仍爲原式價僅二百元又有木廚一口前設半桌桌面啓則一鏡瑩然盥潄器亦備旁有抽屜盛 
 
 

Page 2

 
 
文具再將廚門一拽則見有一榻緩緩而下價值一百七十五元又有銀質鍍金洋船二隻長僅三寸許托鏤銀花銀盤桅帆錨舵一切器具咸備乃巧匠所製價值一千元錄香港中外新報 
[接錄蕪湖中江講院現設經誼治事兩齋章程]  
　　一朱子滄洲精舍諭學者云書不記熟讀可記義不精細思可精唯有志不立直是無著和處如貪利祿而不貪道義要做貴人而不要做好人皆是志不立之病故賀布政長齡輯皇朝經世文編首卷學術門第一篇卽載歴城張先生爾歧辨志論大聖大賢之智不徧物而急先務顔子所樂乎簞瓢陋巷者見其大而忘其小見其大則心泰心泰則無不足學人惟能立志斯之謂見大斯之謂不徧物而急先務吾曹當共勉之一識時務者存乎俊傑知古而不知近則不通古今之變謂之陋儒乃井蛙拘方之士也易大傳曰通變者趣時者也史稱因時爲業據勢爲資時勢之利病可不出户窺牖而知之其惟讀時務報乎唐孫樵有讀邸報文曾文正每日以圈報一本列入日課今師其意山長諸生均月買上海四馬路時務報三本傳觀參究以洗拘方一曲之陋以藥空談時務之病　一中江講院規制苦於經費本絀近年稍稍擴充人事因循亦未立延師課士節目且俟籌得有著的欵經費稍充仍當仿照鄂垣章程分設自强學堂兼聘西師專肄西學與講院分苑設絶不相羼雜現在所以姑立兩齋者緣物力太絀故也至尊經閣藏書甲乙丙丁四部而外戊方志已西學業書稍引其端尙未全備有司之物力日力不濟可知然使後任同志者賡續爲之可以力能支持開拓日計不足月計有餘以書籍益人神智以人材羽儀邦國是所望於後來之良司牧匡其陋劣不逮焉光緒二十二年龍集内申秋七月初三日丙申寫定○補一條一欲通知古今利病以究心本朝之官書爲急先務讀史亦當詳近而略遠近則於利病較切遠徒供獵取詞藻胡益哉且一部廿四史博而寡要勞而少功必卷卷爲之校勘人亦安得有如許日力精力也每一朝成敗利病數大桉必須考訂則有遠祖先機仲府君之記事本末義例在其餘瑣細不足科而亦煩考据鏤冰畫脂果何用乎竊以皇朝方略不能家不其書若聖武記嘯亭雜錄石渠餘記浙局近刊之皇朝三通白雲司校刊之律例編注集成禮部校刊之會典通禮王氏先謙校刊之九朝東華錄以及彭氏紹升之測海集良吏述錢氏儀吉之名賢碑傳錄續良吏述錢氏林之文獻徵存錄李布政元度之先正事略王大令炳夑之國朝名臣言行錄正編二編三編皆近有刻版易於購致細心紬之於學術治體皆有先路之導裨益士大夫神智匪淺夫　聖素王未從事百廿國寳書先治魯十二公史記所見所聞之世倍切於所傳聞之世先務通知宗國利病時政得失身爲本朝之搢紳服習一王之制作天職所當治分内所當盡者然也上聖且然而况吾儕中材以下乎退之自言於前古當今之故能識其一二大者焉呂成公編宋文鑑黄漳浦撰博物典彚黄文孝編明文海家有勝朝實錄邸鈔黄陶庵館錢氏多閱國故邸報故爲文深明大略不爲空言近左文襄館安化陶公家多識掌故地輿年四十九始出受軍任涉歴疆寄遂爲勳臣往跡可覩已若泥古不化而又不通今日當務之急欲求免爲備瞀陋儒得乎哉○安徽巡撫部院福批前據具禀已批飭照辦在案兹據將所擬章程開摺禀呈前來本部院詳加披閱均係學求根柢體用兼權但能教授認眞多士旣資造就人才庶見蔚興仰卽督飭委員赶將兩齋精舍妥速建造完工購備中西各要籍訪延學行優異之主講齋長擇期開辦隨時具報查考仍補禀督部堂並候批示繳摺卷存九月十四日 
[麴生悮我]  
　　姑蘇采訪友人云上月之杪某日忽有一人年約三十餘口操北音手提馬褥大搖大擺至閶門内吳趨坊萬利酒肆沽飲銜杯邀月沈醉東風旣而不名一錢揚長逕去酒保婉言告之曰酒債尋常行處有浣花生雖有是言然春釀甕頭豈是供畢史部盜飲者君旣囊中自有盍慨然以付免使小人左右爲難乎其人大言曰汝豈有眼不識泰山耶喒乃熱河都統麾下差官特來江浙一帶緝訪要案者爾何人斯敢於違抗死期將至尙未知乎言已一舉手將帳桌掀翻酒保怒向之詬詈其人遂揮拳肆擊銳不可當所有竹葉靑珍珠紅桑落蘭生黄封紅友盡情毁壞幾如横潦之流酒保不敢聲張其人反言失去漢玉鋦一枚非賠償洋銀五十圓不可遂將酒保及肆主結住髮辮聲稱扭送地方官署請懲正在難解難分適總捕局知劉少峰司馬呵殿過此詢知情節喝令拘拿其人口稱姓馬名恒龍奉熱河都統之檄來此辦公司馬謂爾稱差官有無憑據其人呈出印劄一副司馬審知贋鼎乃微哂曰汝敢在本分府前行馬扁術乎其人愈肆咆哮司馬飭差帶回升坐二堂嚴加駁詰其人猶不低首下心司馬怒曰爾私彫假印冐稱官長赫詐良民亦知罪在不赦耶飭重責一千板荷以巨枷押令游街示衆其人宿酲遽醒連呼曰麴生悮我 
[三竺梵魚]  
　　杭州訪事人云浙江征收漕糧向由鄕民上倉完納蠹書貪吏任意挑剔需索費用不堪其擾而紳富之家轉得藉完漕糧從中取利譚文卿制軍撫浙時辦理淸漕革除諸弊并將錢塘縣庫書何某就地正法明定章程每石加耗二斗五升此外不准再索規費大小户均歸一律現在日久弊生嘉善等縣又漸有包漕之事廖榖似中丞以此風斷不可長嚴行查禁深恐各屬亦有效尤者遂出示曉諭每石糧米祗准加收耗米二斗五升如有願行折色者照市價連正耗合算無論紳士小民一律照辦不分彼此如敢抗延立卽重辦不貸○杭有趙姓婦者住居普安街之葉家弄素以洗衣爲生家有子女各一今年八月間以所住餘屋租與王姓同居王妻略有姿色惹草黏花時在弄口倚立其夫又極闒茸一頂緑頭巾不怕壓殺逐臭之徒門庭若市趙婦貪其租價從豐亦願爲窩藏之所上月某日趙忽失去衣服五件皆係他人囑爲裝洗者責令賠償趙因疑王姓之人所竊指桑駡柳嘵嘵不休王妻本非善類逞其利口任意詈駡趙亦不肯相讓經鄰人再三排解始各爲寒蟬之噤聲次日王終以誣竊難受復邀無賴數人將趙之盌盞打毁多件並欲扭至茶館評理四鄰本惡王之所爲因事屬曖昧不便聲張遂借此發揮羣指王爲逞兇恃强欺凌孤寡傳喚地保欲將王送入保甲局中究辦王始畏懼浼人理勸願點燭謝罪限日遷移鄰人首肯其事遂寢○紹興人李某寓居杭垣東園地方向以灌園爲業購地數畝種植蔬菜今冬天時亢旱取水不便因在隙地上擬開一池以便抱甕方掘至二尺有奇忽見無數阿堵物繩串俱斷盡係散錢悉數取出約得靑蚨十千左右因思此必兵燹時有人埋藏於此者當必另有黄白等物於是盡力鋤下果又得小布包一個内藏本洋十元並銀鐲銀簪小孩鎖鐲帽花等約有八九兩之重統計所獲不過三十餘千而貧苦者得之不無小補次日　備牲醴酬神散福邀集諸鄰人讌飲杯盤狼藉李頗喜形於色 
[甬上官塲紀事]  
　　寗波采訪友人云日内官塲傳述大憲以現任黄巖鎭總兵陳鎭軍濟淸署理浙江提督而以定海鎭總兵余總戎朝貴調署理黄巖鎭所遺定海鎭總兵一缺以督帶鎭海招寳山砲臺吳吉人叅戎暫行兼攝 
[四松盫圍爐記]  
　　金陵采訪友人云某日省垣北極閣山下有一不知姓氏女屍身受刃傷血污遍體身穿藍布裙襖年約五六十歲蓋皤然一老也是處四無居民無有人知其來歴者旋經地甲據情禀知本叚保甲局局員移文上元縣署署縣事張大令知係人命重情立卽傳齊值日捕快仵作等人前往相騐地甲禀稱小的自知疏忽咎無可辭求大老爺原宥大令令協同捕役赶緊緝拿兇犯倘敢稽遲嚴比不貸閱數日杳無蹤影不得已叩求大令頒發賞格懸掛通衢格上載明屍身年貌衣服諭示軍民人等有能捉獲兇徒解縣訊辦者賞洋銀八十圓查明蹤跡來縣禀報者所賞半之○前報載署江寗府柯太守逢時招考醫生撥入愛育堂施醫錄取二十二人云云嗣經某某諸醫生聨名具禀略稱試醫之日有素昧醫理臨塲　人捉刀者有携帶方書勦襲成文者種種弊端難以枚舉疑請認眞釐剔以杜濫竽等情太守准之傳諭扃門覆試隨悉心評閱覺諸卷說理均尙明白未便屏棄仍前錄取并查得愛育堂施醫項下計銀五百兩向來額設醫生數名此項僅足開支刻下錄收者較 
 
 

Page 3

 
 
前三倍其數薪水恐分派不敷爰飭分班診治每班五人按日輪值勿得懈怠至官項則照數均攤無庸多議○省中開辦冬防前已異常嚴密邇者江寗藩司松方伯壽又遴委幹員襄辦以免疏虞至外府則札飭縣丞吳二尹辦通州冬防張二尹星辦海門冬防李二尹驤謨辦安東冬防程二尹敦榮辦淸河冬防各員俱遵飭謝委日内已次第赴差任事矣○某日借補淮揚右營遊擊劉遊戎永興接奉劉峴帥飭知遂趨轅叩謝禀辭起程 
[上海官塲紀事]  
　　　選同知李壽山司馬慶雲昨日因有公幹赴署關道行轅遞呈手版○江蘇海運滬局委員同知銜朱子淸司馬昨日赴署關道行轅禀謁○襄辦洋務委員五品銜兩淮鹽知事劉蓉圃鹺尹昨日因公赴敬業書院著關道行轅拜謁○本邑紳董前陜西布政司王竹鷗方伯之大公子介眉比部此次因公赴蘇昨日回滬卽命駕至署關道行轅拜會由呂鏡宇觀察之家丁擋駕 
[兵盤將來]  
　　聞有和國兵艦名鐵帶者將次游歴來滬業已由和國政府知照中國總理衙門電咨南洋大臣轉飭上海關道如該兵艦來滬停泊須得一體保護 
[棍父自經]  
　　楊樹浦著名巨棍張桂卿經署關道憲呂鏡宇觀察拿獲訊供究出羽黨多人中有唐達三控徐寳之糾衆搶物關涉沈雲亭未經獲案當日原差將沈雲亭之父沈咸全拘提至案經總巡鍾明府會同帮審委員蔣刺史訊供將沈咸全交差看管令其將子雲亭交案後再行核奪咸全在押所情急萬分前晚差役偶一疏忽咸全自縊身死想當報官請核也 
[幸未成災]  
　　法租界菜市街西山第一樓茶肆後第一百零三一百零五號門牌唐隆盛炒貨店曾經保險銀五百兩忽於昨日下午五點鐘時不知因何起火然及貨堆霎時烟燄迷漫直透於外幸衆鄰畢集帮同救熄未致成災事後捕頭得悉其情飭探將店夥甲乙二人拘入捕房詰問之下著將甲交保出上找尋店主乙則押候解送公堂請問官訊究 
[吞烟遇救]  
　　某氏婦寗波產也僦居虹口斐倫路天主堂之後素性輕薄其夫係食力者流罔知約東醜聲四播遠近皆知後其夫以一頂緑頭巾恐被壓殺申申之詈時有所聞前晚又占脫輻之爻氏大受虧辱遂私購烟膏吞服以圖畢命幸家人覺察尙早卽倩人舁送同仁醫院求治得以轉危爲安 
[南市瑣言]  
　　滬地商賈輻輳良莠不齊牧民者爲查緝地方起見各家均立有門牌按圖索驥可以一目了然日來滬南廿三七鋪及十六鋪各局均重編門牌差保諸八殊形忙碌○滬南大碼頭畔某弄門樓上有開設許雲閣烟室之艾麗生雇用女堂倌綽號爛痾阿三及不知名者二人於烟霞窟中招呼不速諸客生涯甚盛逐臭之夫于于而至事爲李蘭史二尹訪悉因飭中勇拘艾至局中諭以不准再用女堂倌有傷風俗艾唯唯遵諭二尹令交保釋出 
[上海縣署瑣案]  
　　滬北义袋角裕源紡紗廠司事余敬甫遭歇工沈連生挾仇互扭落河身死經黄愛棠大令騐明訊問前晚大令升坐花廳覆訊屍父余炳生投案供常州武進縣人年五十有九在常州開設帽子店爲生長子敬甫爲裕源紡紗廠司事补歇工沈連生扭落吳淞江身死已蒙騐明小的在家聞報來滬已將兒子屍身收殮惟求將兇手沈連生照例重辦並求將屍棺免封給小的領回安葬屍表兄王二甫供小的奉諭後卽函致屍父余炳生來滬告知敬甫身死情由求恩將兇手沈連生嚴辦以雪沈寃大令得供命提沈連生至案研訊供小的向　裕源紡紗廠爲小工十一月二十五晚正在廠工作見有同廠小工某甲私將棉花狼藉抛棄小的以其有違廠中之例喚令拾起伊不允小的卽毆伊一下甲遂訴知於余不料余聽信一面之言將小的逐至廠外不許工作小的受此不白之寃無可忍耐欲思與余評理廿七日晚小的出外買菜與余途中相遇卽向求情容仍入廠工作豈頟余非但不依反肆辱詈並欲送捕小的懼甚以致互相爭毆旋卽同跌於河小的鳬水而起佘已斃命求請恩典大令命將沈連生重責五百板釘鐐收禁余炳生旣請將屍棺免封准卽飭領候申詳上憲核辦○本城巡防北局送受傷之彭萬順彭江氏及被告李殿卿李書卿等至縣請訊前晚黄大令倩帮審委員蔣刺史提案訊問彭萬順供妻王氏前曾投案陳控李殿卿未蒙訊明今日一下鐘時李殿卿糾令多人及伊兄李炳奎伊弟李書卿及做馬夫之伊姪某甲至小的店中不問情由肆行扭毆並被毁壞磁器等件求請訊斷彭王氏供萬順是丈夫生有一子前與李殿卿涉訟尙未了案不料伊又糾人至小婦人家打毁物件因扭至巡局請訊金文供小的充十二鋪地甲今日李殿卿等到彭萬順店中吵閙毆打經小的知悉卽往查問已被彭萬順等扭局送案矣李殿卿供書卿是弟炳奎是胞兄前爲彭萬順控小的一案牽涉炳奎故今日午後炳奎及小的等均到伊處評理萬順不服卽與胞兄揪扭以致受傷李書卿供小的在打狗橋地方擺設碗攤度日兄弟三人同至彭萬順處邀伊至茶樓評理彼此口角互扭彭等因此受傷蔣刺史飭仵騐明彭萬順及彭王氏受傷屬實飭將彭王氏交萬順領回自行醫療李書卿收押李殿卿交保俟彭王氏傷痊再行核奪 
[英廨晚堂瑣案]  
　　姜生林在路與何阿大索妻爭毆經一百三十四號巡街捕拘送到廨屠别駕飭押候晚堂提訊姜供蘇州府屬某邑人現在機器織布局爲織工髮妻曹氏年廿七歲前因與王成庚犯姦由原媒何阿大出勸令王書據不再與曹氏續姦此今春三月間事也未及數日何來接曹氏到家爲言解勸詎料去後何稱曹氏不願爲小的之妻給洋一百元囑小的另娶小的向理竟遭兇毆故扭案求恩追交曹氏到案給領完聚王姓之犯姦據呈閱何供在虹口某茶寮爲生理曹氏乃小的爲媒配於姜生林成婚後生林不務正業將曹氏押在閔行鎭　娼經小的信知伊父母後姜情願將妻休退或另行擇配憑周老太袁餘慶作中將曹氏另配交洋一百元與姜收去共見共聞今氏在五福弄居住不料姜又與小的爲難退婚等據呈閱别駕將各據詳加細閱以姜生林四月間收洋過割至今數月又扭何來案意圖索詐情實可恨喝令拖下重責三百板何阿大不應與姜生林輾轉多事著掌頰一百下具攺過甘結呈案退婚各據分别發還○昨報載豐裕北貨號費玉麟縱妻與陳鶴卿犯姦捉獲送案等情一案前晚堂别駕升座原差禀費應氏亦已來案惟其夫玉麟因事未到兹將姦夫陳鶴卿等解請訊究應氏供稱寗波人年三十二歲嫁費已十餘年生有兒子已十一歲前禮拜不合與陳姦好現已知錯求大老爺格外成全官謂爾夫欲與爾離異爾意若何應氏稱惟求領回願守婦道别駕謂本擬將爾薄懲爾丈夫未到因氏暫交官媒飭令原差赶傳費玉麟及氏史到案開導具領毋庸離異氏叩謝再三而退○鄕人朱桂林偕妻弟王家生扭控周妙揚串匿髮妻等情屠别駕亦於前晚堂提訊朱供靑浦北鄕人務農爲業髮妻王氏於四月二十日以歸寗揷秧爲由被周姪阿開誘來上海在虹口居住今冬至節有友尙見王氏在周阿開家飲酒查阿開與妙揚同居前日與周理論不服故扭案求追訊之王供王氏是妹子童養朱門小的捕魚爲活家計貧苦靑浦縣署並未遞呈求恩究交周供家居虹品向做小工於十月初二日出來實在不知王氏是否被阿開姦佔阿開向不務正業已與流氓爲伍小的不敢與較兹被扭案求恩省釋别駕以朱王指控誘逃並無証據未使聽　面之詞　著朱王兩人投原籍靑浦縣衙門控追周訊無干涉省釋 
[界公堂瑣案]  
　　包探黄四福禀稱洋人來脫雇用朱阿華爲侍者因住宅時常失物卽洋銀亦常缺少故於小洋上暗做記號忽以少去十角旋卽在朱身畔搜出原洋記號尙在因特扭送捕房經小的盤詰他贓堅稱未取爲特送案請究洋人來脫投案呈出曾做暗記之小洋並稱住宅不時失物無從查獲今旣獲住人贓請爲追訊餘贓質之朱阿華供本地人初次竊洋尙求恩鑒别駕再三研詰堅執如前遂商之衛繙譯 
 
 

Page 4

 
 
判將朱管押十四天○包探顧阿六禀稱伶人張餘庭向在六馬路天福戲園演劇近因年關將届張欲向園主武永淸包做一天武不允張於昨晚持刀向武尋仇當經四百五十號華捕拘獲送入捕房查張犯案已不止一次爲特送案請究武永淸供張餘庭時時持刀向人尋仇今旣到案求爲嚴辦張餘庭供直隸天津衛人不敢尋仇小刀係家用之物叩求恩典别駕判交巡捕房押候北洋開凍時遞解回籍○四百八十五號華捕禀稱東洋車夫陳友卿昨日拉車由四馬路向東而去小的以其違章向之喝阻非但不依反敢與小的爲難爲特拘送請判陳友卿供因不知租界章程求鑒别駕判責一百板以儆○包探趙銀河禀稱積賊朱香數陳生泰竊取毛開林等家之衣服零物經小的拘獲起到原贓送究毛開林投案領贓質之朱香數陳生泰供犯竊該死以後不敢再犯别駕著將朱陳兩賊各枷號十四天發頭門示衆○凶深何瑞福禀稱日前有孫蓉初僞薦蔡林生至某輪船生理騙去洋銀一百元報捕後經小的緝獲並起到六十餘元尙少洋三十餘元送案請究蔡林生投案供稱與孫素來認識此次言及有某輪船帳房生理每月可得數十元如能送給買辦洋一百元卽可成就小的一時悮信其言如數措交以後卽不見面因報捕送案請究孫供稱小的向蔡林生所取洋銀現已用去三十餘元情願保出措還求恩别駕准之○包探秦少卿禀稱陳白琴不知在何處竊得銀針盒一只經小的拘獲送究質之陳白琴供詞支吾别駕判責一百板示儆○某包探見王阿七手持銅杳爐布衣等件至某押店押錢以其形跡可疑向之詢問知是　來惟失主不能記憶遂於昨日送案請判質之王阿七供福建人實因失業流落所致以後不敢再犯矣求恩别駕判責一百板贓存待領 
[飢黎徧德]  
　　謹啓者敝堂施粥經費不敷正在籌措兹蒙衍慶主人助洋五十元馬玉亭善士不留名二户各十元沈永炎善士爲爲令郎求病速愈助十元吳也鄰善士七元源興隆耀華號宜隆號黄杏林張明之善士五户各五元普仁堂三元李棟臣善士協安號二户各兩元仰名實之相符螽斯衍慶仗濟施而全活鰲戴同殷惠及翳桑旣已拜嘉而繫感喜占勿樂並乞登報以摥庥上海虹口元濟善堂董事唐廷桂嚴信浮施則敬等謹啓 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[法界公堂瑣案]  
　　海宴輪船庖丁棻東橋前在天津紫竹林娶劉廷良之女爲媳挈之來滬嗣以劉女屢次竊物潛逃控經鄭大令訊供　洽交蔡領回嚴加管束劉押候覓人保出兹已在押日久並無保人昨日鄭大令會同蘭繙譯官升座訊案時蔡偕妻林氏並其媳投案遞禀訴稱小的前奉大老爺之諭將劉女領回嚴加管束無如劉女野性未馴依舊時思逃逸稍加訓責卽以自盡恐嚇小的防不勝防是以投案聲明情願　　母屬所有聘禮請免追還劉女供稱時遭凌虐是以不願相隨大令問劉因何誘女潜逃留所對非所問稱小的被押捕房無人具保叩求　釋永戴洪恩大令向蔡再三勸諭蔡堅求將劉女退回大令遂令將婚劵呈案飭送劉女至普育堂留養劉當堂開釋劉女稱不願發堂願隨父親回去大令准之○蔡子田訴稱小的在吉祥街開烟館前晚顧阿奎等二人開燈呼吸小的不及隄防其一人遂竊取烟槍而遁今特將顧扭案請追顧供稱小的向以小工餬口沈阿章許薦生意故約至烟館開燈小的方在烟迷伊卽竊槍而遁大令著交人保出限三日内尋沈交案○蔡阿和訴稱小的在小東門外恊成祥烟館值堂竊犯徐仲勳假意吸烟乘間竊去銅銚當塲拘獲送案請懲徐認竊不諱大令著押候笞責一百板贓給失主領回○宓陸氏訴稱上月初十日小婦人在途領得小孩李阿和撫養在家李野性不馴時常逃逸因此送請大老爺妥爲安揷李供稱小的係寗波府屬某邑人向住虹口恒慶里哥子現在鎭海營生大令著送請普育堂司事留養○周安甫訴稱小的在小東門外開小京貨店本月初三夜十點鐘時無賴王阿毛等諸人突以竊賊見誣簇擁至息影公所左近攫去身畔所帶小洋銀六角又將棉袍褫下當時小的不敢與　翌日在途相遇扭案請懲王供稱小的年一十有七與流氓白毛囝榮榮等相識此事實係伊等所爲大令謂爾等慣事拆梢是否與光棍張桂　同黨供稱小的與張並未識面大令著押候重笞三百板送縣辦理○包探禀稱奉諭帶同賊犯陳阿金出外指拿同黨阿和迄未拘獲惟在途獲伊同黨王少卿一名今特解案請訊陳供稱此人混名小王向與阿和連手王供稱小的僑居治下菜市街王福興舊貨店内包探又禀稱此輩均非善類大老爺莫信其巧語花言兹在王身畔搜出洋銀十餘圓質票二紙内有所質之金約指一枚王供稱小的所質約指在杭州惠元銀樓　得計洋銀二十三圓小的向習攻玉時販玉至杭州富陽等處求售大令著連陳押候查明核辦○老義和棧主婦趙曾氏控夥孫明山舞弊吞銀縱逃犯事家丁張海亭一案迭經大令訊押嚴追昨日趙曾氏又投案呈催大令謂船票扣餘一項多至一千數百圓孫不應擅自取去著交萬安樓司帳人劉濟川保出限三日内赶緊理楚禀覆且保出後已逾三月尙不將張交案實屬玩延著卽尋到扭交延干未便○張蘭生控邱寳林拍買粉乾延不提出迭經大令訊供以張架詞誣控押候覓人保出昨日有張梅林者投案呈遞保狀大令著註明誣控字樣方惟帶去限三日内查明禀覆○名利棧客胡升控戴福壽繕給期票銀四十兩届期不付大令訊供之下飭押候卽日疚銀昨日胡投案呈遞禀詞訴稱戴已交洋銀五十圓又期票一紙到期准付是以投案求銷大令准之○竊犯陳吉卿前由大令訊明昨日飭送上海縣署請備文遞回江西九江府屬德化縣原籍不准復來 
[美界捕房瑣事]  
　　著名流氓江北人許阿三日在虹口穿虹浜一帶拆梢訛魚肉善良昨日上午有陳姓朱姓二人與許邂　相遇硬欲借洋若干元陳朱遂投告捕房捕頭立飭包探竇如海將許拘獲解入捕房押候送廨究辦○偷兒徐之村昨晨溷入吳淞路譚姓屋内竊取馬褂一領經事主報知捕房捕頭飭包探竇如海將徐拘獲著押候解送公堂訊究○音阿毛本鄕之小竊也昨日上午闖入北山西路第六下三號門牌屋内竊取木質器具若干爲包探倪順泉緝獲解入捕房押候送廨訊辦○積竊王喜泰屢經責懲遞解數次不意又來滬上前晚溷跡在　虹口地方爲包探石金榮緝獲拘入捕房捕頭詰問之餘知其此次又已犯竊因令押候吊贓送廨究辦 
[江督轅門抄]  
　　十一月十九日統領親軍老湘等營新授山西大同鎭劉叩謝祗領御賜福壽宇袍褂料羽纓正在沐陽縣王銷假蘇藩牌示代理金匱縣吳熙應卽改委署理○二十日新授江寗藩臺松署藩臺桂新授江安督糧道吳署巡道唐正任巡道胡籌防局候補道曾軍械所候補道楊候補道章蔭均見藩轅牌示江寗府江淮司巡檢汪兆焜病故遺缺查有舊海防新班先巡檢盧忠麒請補○二十一日新授湖北臬臺馬禀知交缷江安糧道新授江安督糧道　禀知任事大通楚西掣騐候補道楊鴻度到○二十二日新授江寗藩臺松禀知任事署藩臺桂禀知交缷鎭江關稅務司季華達曾○二十三日藩　松見金陵營叅將楊福田禀知巡江新選六合縣嚴義豫叩謝甄别督轅牌示淮揚右營遊擊李學銓病故遺缺本部堂查有儘先叅將劉永興借補○二十四日知縣葛毓淸到交缷署江都縣回江寗布理問劉思德奉司委監印差句容縣丞劉鼎元叩謝飭知赴任○二十五日借補淮揚右營遊擊劉永興叩謝鹽大使婁賜書到揚州來鹽經歴蕭毓芝騐看 
[江西官報]  
　　十一月初三日同知銜新選廣豐縣裘鴻勳禀到係浙江壬辰進士署新昌縣陳國楨缷事淸理交代回彭瑞　九江緝私回楊炤弋陽公幹回並謝提前酌委一次行知劉橒壽解第七批漕折進京段紹辦洋林港卡未入潘行仁南城等縣催道欸回改指典史盛澍棠投文禀到何正邦解南字營餉往金陵府經裘紹箕禀謝咨並解漕折進京○初四日從九裘錦淸江等縣催道欵回周曾興聞訃丁父憂振武軍後營王國權禀往金陵○初五日知縣邱應華解地丁進京周曾營浮梁等縣催地丁回陳毓樹瑞金等縣催稅契回蔡潤暉會昌等縣催稅契回魏焜新喻催遭折回陳際清奉新催漕折回陳瓚壎樂平催道欵回馮璔耀調查章外保甲兼管新洲渡王廷珩往廣信候差趙良貴往廣信措貲葉汝錕禀謝咨補武寗縣丞行知調補右營千總胡鼎調到任尙需時日現查冬防緊要委令鄭璟署理○　六日江蘇丁憂候補道劉秉楨由金陵奉咨回籍守制署瑞州府傳鍾麟缷事回○初八日通判藥業解地丁進京范啓恆解第八批漕折進京湯濟川缷辦樂平釐卡回王藴華豐　勘估堤工回楊廷夑湖北賑捐奬加問知銜黄　光起服來江周曾營辦軍裝所陳體堯查進賢門 
[申報館恊賑所經收順直山東廣西湖南賑捐十一月二十一日至十一月二十九日止第三十二次淸單]  
　　十一月廿一日朱涇汪恊源來吳礪生洋十元杭州老泳記由順成　寄來幼孩　官諸長輩承賜荷包銀併成對洋二十元合洋十元○廿二日世德堂虞洋十元○廿三日許品南麫資洋十元○廿四日溧陽全盛局來陳延昌求病速愈洋十元雲氏求病速愈洋五十元無名氏銅洋一元○廿五日知足于洋三元東瀛求安順洋五元○廿八日陸頌三洋五角○廿九日蘇州恊源來古吳拙安居士洋十元以上總共收洋一百十八元五角銅洋一元 
 
 
 

Page 10

 
 
   
 
