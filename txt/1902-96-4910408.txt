# 1902 - 96 - 4910408

 

Page 1

 
 
[禮部奏順天借闈鄉試變通章程摺]  
　　禮部謹奏爲遵旨議奏事光緒二十七年十月二十六日内閣抄出奉上諭政務處奏遵旨變通會試事宜等語上年劉坤一等奏請將辛丑壬寅鄉試恩正併行會試歸併壬寅年舉行業經允准惟本年舉行鄉試僅廣東廣西甘肅雲南貴州五省容俟明年舉行會試其未經鄉試各省士子不免向隅且經濟特科前經諭令定於本屇會試前考試亦屬辦理不及所有明年會試著展至癸卯年舉行餘著照禮部所議各條辦理至借闈考試一節河南地居適中毗連直隷所有順天鄉試著於明年八月間暫借河南貢院舉行河南本省鄉試著於十月間舉行次年會試仍暫借河南貢院辦理其鄉會試内外塲各事宜著禮部一併妥議具奏欽此當經臣部分别咨查河南貢院房宇號舍情形並國子監順天府錄科辦考各項章程以及順天奉天各學政錄送人數以憑覈議現據各該處先後咨覆到部臣等悉心叅酌此次順天鄉試旣經欽奉諭旨暫借河南貢院舉行其内外塲一切事宜有必須遵例辦理者自應查照定章有必須因時制宜者亦不能不變通成例謹詳擬條欵繕具清單恭請欽定伏候命下臣部遵奉施行此外如有未盡事宜再由臣部隨時請旨辦理所有臣等遵議緣由是否有當伏乞皇太后皇上聖鑒謹奏請旨謹將順天借闈鄉試變通章程繕寫清單恭呈御覽一順天鄉試向派滿漢監臨入塲漢監臨於兼尹府尹中例派一人承辦今借闈河南兼尹府尹均有地方之責勢不能久離任所擬請照各省鄉試之例卽由河南巡撫充當監臨毋庸另行奏派俾塲内外一應事宜不至隔閡其辨考執事各員亦由該撫查照本省鄉試章程分别委派一順天鄉試向由府丞備辦試卷及入闈提調今借闈河南兼尹府尹旣未便久離任所自應由該府丞入闈提調並酌帶委員前往辦理試卷以資熟習註此條准軍機處片交軍機大臣面奉諭旨着藩司等辦理府丞毋庸前往一順天鄉試錄科除南北中皿貢監生向由國子監錄送者已由該監開列章程秦明届期前往辦理外其順天各屬遺才應由順天學政酌量該省適中之地借棚考錄並先期出示曉諭各屬士子俾免貽誤至奉天生員赴考較遠亦應由奉天學政豫期錄送一順天鄉試向派正副考官四員同考官十八員今借闈河南届期仍由臣部咨取開單請旨簡派遵照河南考官期限馳驛前往其支給路費卽按臣部前奏借闈會試章程辦理惟此次同日馳驛較之平日考官多至十倍誠恐沿途夫馬及尖宿處所一時礙難供應若乘坐火車前往亦不能逕抵開封擬請量爲變通於派出後分起啓程俾免窒礙癸卯年會試亦擬照辦此摺未畢 
[諭旨恭錄]  
　　二月二十三日奉旨湖南澧州營叅將著李承恩補授直隸固關營叅將著張憲周補授貴州黔西營遊擊著高鳳舞補授直隸正定鎮標右營遊擊著涂芳蘭補授江西撫標右營遊擊著劉竹書補授浙江衢州鎭標左營遊擊著高成弼補授直隸順德營遊擊著王慶麟補授陜西安鎭標左營遊擊著安振邦補授湖北宜昌鎭標後營遊擊著馬中選補授湖北提標左營遊擊著孫有慶補授廣東南韶連鎭標中軍遊擊著宋明都補授河南南陽鎭標右營都司著趙錫祿補授直隸龍泉關都司著王治國補授江西南贑鎮標後營都司著原殿鰲補授貴州黄平營都司著李平西補授湖北提標後營都司著葉鴻鈞補授江西南康營都司著劉鴻章補授廣東潮州城守營都司著劉鳳儀補授江西贑州城守營都司著蘇凌漢補授安徽撫標左營守備著德俊補授陜西起台堡守備著李華樓補授廣西左江鎭標左營守備著楊萬清補授欽此 
[本館接奉電音]  
　　昨晚八點一刻鐘京師飛電傳來旨八道上諭五道敬謹譯登○三月初一日奉上諭四月初四日常雩大祀天於圜丘朕親詣行禮欽此同日奉上諭四月初一日孟夏時享太廟朕親詣行禮欽此同日奉旨朕啓鑾後内繙書房印錀著奕劻暫行佩帶欽此同日奉旨朕啓變後廂白旗蒙古都統印鑰著奕劻暫行佩帶正藍旗滿洲都統印鑰著敬信暫行佩帶廂紅旗漢軍都統印鑰著溥良暫行佩帶欽此同日奉旨朕啓鑾後右翼前鋒統領印鑰著文森暫行佩帶廂黄旗護軍統領印鑰著壽耆暫行佩帶正黄旗護軍統領印鑰著崇勲暫行佩帶正白旗護軍統領印鑰著安祥暫行佩帶欽此同日奉旨朕起鑾後樂部及蒙古音律處印鑰著訥勒赫暫行佩帶欽此同日奉旨朕啓鑾後中正殿印鑰著意普暫行佩帶欽此同日奉旨此次祇謁東陵遞酒著派那彦圖善耆欽此同日奉旨此次祇謁東陵前引大臣著派世續景禮繼祿崇壽文海印啓欽此同日奉旨此次祇謁東陵隨入陵寢著派那彦圖善耆溥倫載澤博通蘇桂祥恩燾瀛訥欽泰伊立布文璞善豫欽此同日奉上諭江蘇揚州府知府彭見紳著卽開缺所遺員缺著許祐身補授欽此同日奉上諭升允奏分别舉劾屬員一摺陜西漢中府知府楊崇伊同州府知府周銘典候補知府王公亮商州直隸州知州尹昌齡請補孝義廳同知姜渭咸寗縣知縣舒紹祥署長安縣知縣胡啓虞署臨潼縣知縣黄肇宏署寳雞縣知縣朱弼臣洵陽縣知縣劉德全永壽縣知縣陳貽香署略陽縣知縣英廷錫府谷縣知縣陳潤燦署延長縣知縣馬兆森署商州巡檢張家驥旣據該撫臚陳各該員才能政蹟卽著傳旨嘉奬試用道史悠贊心術不端巧於避就著以同知降補漢隂廳通判王琴心聽斷偏執不洽輿情長安縣知縣楊調元人地不宜無缺可調紫陽縣知縣唐永濟才具尙可操守難信均著開缺調補試用通判杜瑞清無能愚而近詐試用通判謝廷鳳年少無知被控有案均著以縣丞降補議叙知縣夏良材貪鄙無能糊塗鮮恥候補知縣方培英貪利營利罔知閑檢候補知縣杜樹勳奸貪謬妄怙過前非試用巡檢英賢性情浮躁所至招搖均著卽行革職卽用知縣范堯聲名平常難膺民社著以數戰　　銓選以肅吏治餘著照所議辦理欽此同日奉上諭國家懷保羣黎惟恐一夫不獲是以不論民教一視同仁正直蕩平無 
 
 

Page 2

 
 
偏無黨原欲百姓親睦共樂時雍迭經通飭各督撫剴切勸導務使民教相安乃昨據河南巡撫錫良奏稱泌陽縣屬境猶有焚毁教堂殺害教民情事業已降旨緝拿治罪因思嚴懲于事後兩敗俱傷何如消患于未然一勞永逸查西教入中國已二百餘年其宗旨以勸人爲善教士遠涉重洋堅苦卓絶施醫療疾周濟貧窮無非克已利人又何猜嫌之有而閙教之案層見迭出法令森嚴亦且悍然不顧民卽愚頑不應至此推原其故總由人心詐僞每有莠民藉入教爲名横行鄉里倚勢作威借端揭訟一不遂意則以膚受之愬使教士聞之不平代爲申理地方官平日旣與教士隔膜又以案情曲折不能詳明剖辨遂成偏重之勢平民被抑積憤滋多匪徒藉此煽惑激成事變迨至釀案之後緝兇限迫則多被株連賠罰嚴苛則不勝擾累此所以平民怨教之隱不能盡釋而敎士勸善之心亦遂不彰自非彼此輯和盡泯嫌隙無以爲正本清源之策現在駐京總主教樊國樑宅心公恕見義勇爲前次覲見宫廷特加褎奬並令遇案持平俾民敎相安于無事著外務部再將此案與樊國樑婉切商議使不安本分之人無從投教其教民犯案由中國官與平民一律辦理應如何妥定規條杜絶後患並著外務部及出使大臣照會各國公使外部通行遵守兩有裨益至各省教堂教士人等仍著各該督撫嚴飭地方文武各官懍遵前旨隨時防範實力保護如有貽誤决不姑寛將此通諭知之欽此 
[電傳宫門抄]  
　　三月初二日皇上明日寅正至先農壇行耕藉禮畢還宫是日無明發上諭 
[宫門抄]  
　　二月二十三日工部鴻臚寺正白旗值日國子監引見十名正紅滿二十名正紅漢八名正藍蒙六名内務府二十四名洵公由東陵回京請安並謝充族長恩鐵格謝授奏事官恩湖南叅將李承恩謝恩直隸叅將張憲周謝恩理藩院代奏三壽等得保奬謝恩召見軍機及英綿洵公○二十四日内務府國子監正紅旗值日侍衞處引見五十名兩翼二十四名正黄蒙四名甘肅知府劉振鏞謝恩山東知府張嘉猷謝恩陳鍾信得保奬謝恩壽耆謝署缺恩孫中堂續假一個月希朗阿假滿請安吉恒請假十日總理行營奏派稽察中伙派出阿王澤公上駟院奏派監放馬匹派出繼祿掌儀司奏二十六日祭奉先殿洵公行禮召見軍機及劉振鏞張嘉猷 
[俄約畫押述聞]  
　　京師友人手簡云中俄和約大費磋磨現始由兩國全權大臣議定草約不日卽可畫押矣 
[東三省限期撤兵]  
　　京師友人來函云中俄和約已定東三省駐守俄兵限期於十八月内陸續撤退六月先撤奉天兵又六月撤吉林兵又六月撤黑龍江兵 
[定期退兵再誌]  
　　昨報轉錄順天時報紀各國欽使允於一年内將天津所駐洋兵陸續撤退兹得京師友人手簡謂天津撤兵之期已議定半年爲限兩説未知孰是俟訪實再登 
[定期還宫]  
　　天津直報云皇太后皇上於三月初六日由京起鑾展謁東西陵定於十二日回駐團河註在南苑十六日還宫 
[罪人斯得]  
　　京師訪事友人云前者意大利國使臣眷屬行經玉河橋左近忽有帶線鉛石飛墮面前大受驚恐事聞奉旨查拿肇事之人近已由邏者拘獲連前次砍竊電杆之犯一併送交刑部審辦 
[栽種葫蘆]  
　　天津直報云頃聞内廷值差傳述皇太后性愛葫蘆自亂後各種葫蘆根株盡絶現經敬事房首領太監至豐臺看丹各村於各花廠内挑選上等花匠數名在大内養心殿階下栽種葫蘆甚夥並諭花匠等精心培養毋違聖意 
[俄皇擬赴英國]  
　　西報云本年英皇行加冕之禮各國皆派大臣往賀惟俄皇則擬親自赴英定於六月間啓蹕其果藉以示親睦乎抑别有所計乎或曰俄皇此行蓋因德奥義三國同盟慮其動搖歐洲和平大局也 
[俄籌國債]  
　　柏林來電云俄國近向德荷等國商人商借公債三萬九千三百萬馬克擬將中國所賠兵費作抵旣而又接倫敦來電則謂俄國向德國商借一千九百五十萬磅刻下尙未議妥 
[美人購島]  
　　西報云丁抹政府近將西印度所屬之三島賣與美國計價美金五百萬其地與美國新屬地波德列科及尼甲拉爪新開河相接故當一千八百六十七年時美國卽擬購此三島未得如願今始由于抹政府得價出售故美人皆甚喜悦且島中所出糖酒等類甚佳一千九百年間販運至美國者約在美金五十七萬以外然則是地亦商業所繫一旦得此宜乎美人之滿志也 
[瑞瑙設官]  
　　門司來電云瑞典瑙威兩國近擬就彼處設立領事官蓋以二國商船往來甚衆彼此有交涉之事故建此議以便咨商今已商諸外務省大約兩三月後可定從違矣 
[匪亂難平]  
　　廣西散勇勾結土匪揭竿倡亂已由大憲調撥安勇兩營前往防堵并由高州鎭馬鎮軍維騏督率所部分投剿辦業已詳登前日報章兹又接廣州訪事友人來函知此股匪衆近已蔓延廣東雲南貴州等省邊境緣粤西鬱林州屬博白縣與粤東高州府屬石城縣相距最近而南寗之西即爲雲南富川土司其北之越思恩各土司又與貴州豐寗土司接壤此輩狼奔豕突飄忽無常匪黨中喧傳僞軍師郭某熟悉輿圖搤吭擣虚洞中機要故官軍倉猝抵禦未易奏功刻下雷瓊道秦觀察督兵開伏雖獲斃匪百餘名而兵勇亦多傷亡因恐兵力尙單電請大憲　鳳城縣李芷香大令助剿未知能准如所請否説者謂散勇當令先繳軍械然後發給恩餉方可無意外之虞今蘇子熙軍門則不然致各軍已得餉得不肯繳械肇此亂階當事急時龍州境内各鋪户以壤地綺錯恐爲所乘羣雇扒船三艘爲之保護將貴重貨物及資本銀兩載赴他方不料行抵柳州府屬三江口河面卽有游勇數百各持毛瑟快槍而來勒令停船扒船上勇丁以衆寡懸殊不敢與較祗得任其飽掠一空携贓而逸聞所失不下十餘萬金云 
[木釐改章續昨稿]  
　　本司等因卽逐件考核悉心叅酌所有南贑寗屬木釐改在茅店塘江二卡起票吉安屬木釐仍在沿溪渡横江渡二卡起票各抽山販釐金十分至三湖卡抽收水販釐金五分又下至吳城卡抽收出江釐金十分或應點根或應量牌祗須憑貨併不憑票然上卡之票仍由商人呈繳下卡備查從前收釐之上游白口塘大庾南康東關西關以及下游神岡山樵舍姑塘等卡皆不得抽收祗查有無夾帶别貨應與起票四卡及經抽三湖吳城兩卡均須隨到隨查隨抽立卽放行不許片刻留難至安福縣所産雜木仍由神岡山卡抽收十分三湖卡抽收五分撫建河所出筒木併歸李家渡卡抽收十分水大由省城外卡水小由謝埠卡經過抽收五分出江之筒木雜木至吳城卡抽收十分别 
 
 

Page 3

 
 
卡亦不抽索一切掛號巡划等項陋規槪行革除并由局員與商董王述祖會議將木之花色尺寸牌之丈量因乘按照龍泉號碼售價以錢八貫核定五分十分收數其扼要以中木爲準此外大小各木應增應减可以類推業經妥議章程先後會詳撫憲批准照辦在案除刊刻章程分别札飭移會外合行出示曉諭爲此示仰木商人等一體知悉爾等須知庫藏支絀新政需用煩多加以償欵一百四十萬兩尤覺點金乏術其涸可待現在錢糧鹽斤瓷器土藥夏布等業經加抽此外房捐門釐業契船税均須次第辦理而木釐大宗斷無任聽賄漏不爲整頓之理且現定新章係提中飽以爲正課傾私囊而歸公家集之於官乃見有益取之於商仍屬無損嗣後木業納釐務各激發天良遵照新定章程抒誠報効一洗從前錮習倘再勾通司巡仍行賄賂一經查出定將該商木植全數充公勿貽後悔凛之愼之毋違特示 
[興學述聞]  
　　漢口訪事友人云近聞督撫兩憲已與梁集菴太守王幹臣太史商議妥洽將兩湖書院改爲通省大學堂經心書院改爲通省中學堂江漢書院改爲通省小學堂俟議定章程卽當開辦矣 
[漢皋火警]  
　　漢口訪事友人云上月二十四日之夜四鼓時紹興會館附近某鋪不戒於火立兆焚如當經各水龍馳集噴救得卽熄滅僅燬起火之家餘未殃及 
[營口近事]  
　　牛莊訪事人云上海順祥元號彭姓客寓居元茂盛油坊中上月十六日天尙未明客房忽然失愼司更夫撞破窓門將彭姓客背出送入病院一面將火救熄祇焚去東廂客房三間旣而彭姓客因火毒攻心殁於病院殮後暫厝於邵家屯俟親屬來營扶柩回籍○某輪船由粤駛至烟臺忽斃搭客一名海關知之罰停一禮拜詎罰期未滿又斃一客判再罰停一禮拜每日由恒昌德包送麫包麫餅一千餘斤至船以供客飯此船現泊西海關下滿載貨物守以巡船在船各人槪不准私自登岸○民間所設信局近因郵政局加收信貲停班多日兹已議定每信加錢百文照常傳遞 
[上海官塲紀事]  
　　駐紥本邑九畝地滬軍親兵營帮帶鄧春林都戎於上月病殁遺差經蘇松太兵備道袁海觀觀察札委右哨長車都戎德文升補昨日接到委札赴轅謝委並赴各署拜謁○江蘇海運局總辦馬船西太守昨日因有要公命駕至馬路工程局投剌總辦翁子文太守迎入晤談逾刻而别○江蘇巡撫恩藝棠中丞將次來滬恭迎出使英國之振貝勒上海縣汪大令探聞之下卽飭辦差各人預備供張 
[備迓天潢]  
　　昨日上海縣汪瑤庭大令探悉出使英國慶賀英皇加冕之振貝勒定於初八九日由京蒞滬然後換乘公司船出洋特派辦差人役就滬北洋務局預備行邸蘇松太兵備道袁海觀觀察念及法租界爲必由之路札飭讞員杜枝園大令轉咨捕房發給照會以便應用 
[示期甄别]  
　　昨日蘇松太道袁海觀觀察懸牌署前定於本月十五日甄别龍門書院肄業生仰應課舉貢生監於前三日赴龍門書院報名造册逾限不收均毋自悞 
[分載漕米]  
　　歴屇江蘇省漕米槪歸招商局承裝載運北上邇因分撥太古洋行承運故太古洋行在南市老白渡特設一局開兑漕米 
[縣賞協緝]  
　　金匱縣方大令行文來申並送賞格略謂據靖上鄉五四圖地保嚴瑞記報稱監生嚴家鴻家於去年十二月二十五日半夜時被匪擊開大門將嚴捆縛拒傷工人蔡和尙分投搶劫洋銀衣飾等物臨去遺下刀繩等具當經會營履勘屬實迄今飭緝匪盜無獲誠恐遠颺合行賞格並請派捕恊緝如能拿獲盜犯全案者賞洋銀三百元首盜一名一百元夥盜每名三十元知風報信因而拿獲者减半給賞 
[吞烟斃命]  
　　太倉人宣鳳江在英租界正豐街西首祥和銀樓爲夥同事楊開明以其不善作事在店主人前播弄是非宣知之與之口角旋竟濳購阿芙蓉膏背人吞服迨經覺察舁送仁濟醫院救治已因受毒過深返魂無術矣報知捕房命包探張寳成傳是圖地保投縣報騐 
[懲責擔夫]  
　　昨日保甲總巡朱森庭明府道經新北門見有擔水夫某某等三名横衝直撞有碍行人立卽拘至局中各責五十板枷號七日以示薄懲 
[上海縣署瑣案]  
　　前日英美租界公堂移送王阿榮甘蔡氏至縣當晚縣主汪瑤庭大令升堂研訊王供江灣鎭人挽車餬口去年沈萬先拐得南京人趙某之子來滬雇坐小的之車餘不知情大令曰爾在寳山縣供明與沈串拐小孩由沈托甘蔡氏經手售與粤人陳姓家今何抵賴王供在寳山時因受刑不過是以妄供求鑒大令命責二百板仍執前供質之甘蔡氏供亦江灣人向在虹口武昌路粤人陳姓家傭工已於去年十一月辭歇陳姓家並無買孩之事小婦人與沈萬先素不相識亦未經手賣孩叩求明察大令研詰再三堅不吐實乃諭令一併交人保出再核○顧信卿控趙阿桃覇阻造屋大令訊斷未結前晚覆訊趙供小的之屋與顧毗連顧今翻造佔去前面滴水地後面亦佔尺餘並無霸阻情事求爲公斷顧供兩屋毗連小的翻造自應從趙之墻旁立柱被其霸阻於光绪十九年控案蒙前縣憲斷令准造趙一味恃蠻纒擾不休至今不能起造聞此事趙係聽訟師汪錫春所唆大令命將趙掌頰二十下交差候飭亭耆丈明繪圖禀覆再核旋提發押水利廳之文生汪錫春至諭將爾曰爾何以專管訟事似此之多此案何以又爲牽涉汪供此事初由生員勸理未了以後均係秦鶴祺經勸生員久不與聞大令曰今奉府憲批著詳革功名須候上憲核示遂諭令交保候示 
[二月分缺單]  
　　員外郎户部浙江司馬衢亨保送分發知府福建興化張錫鑾以道員用知州雲南宣威丁澤化罷軟陜西隴州董瀛故知縣陜西同官劉瑞璘丁貴州貴定朱廷勲以知府用廣東增城丁鏞革安徽當塗吕耀軼年老陜西郿縣馬傳燾不謹洋縣黄㟧不謹浙江金華黄秉鈞不謹奉化馮炳奎不及湖北咸豐董慶昌不及甘肅兩當蘇保國有疾廣西羅城陳濟坤浮躁岑溪盛鴻勲福建泰寍馬世樑俱罷軟廣東海康朱念祖高明李道南俱不謹靈山阮萃恩罷軟山西繁城傅曾熙丁壽陽銘垣朱過堂陜西醴泉葉壽萱甘肅平羅錢人龍俱近雲南浪穹黄恩福四川梁山余元煜俱不謹直州判廣東連州劉善興故縣丞浙江樂清李鴻恩湖北利川郭兆琛福建寗化劉永祺俱不謹福建順昌劉懷晨罷軟建陽馮德垚有疾縣主簿湖北棗陽湯潔不謹吏目陜西葭州李世英丁湖南郴州曾文藻湖北興國韓祖經甘肅秦州張朝忠甘肅固原任建勲貴州永寗孫恩祥俱不謹巡檢直隸平山余澄清丁廣東電白杜恩培不及連平朱錫榮浮躁陜西佛坪杜炳辰浙江瑞安徐之鏞湖北漢陽兀壽榕俱不謹廣西柳城李遇棠不及福建晉江陳桂生年老典史安徽渦陽孫洪濟不謹湖南桂東鄧忠堯罷軟黔陽朱光煒不謹甘肅平遠劉錫浩浮躁福建永安沈廷光浮躁四川洪雅稽存源不謹廣東興甯傅克明浮躁江西萍鄉周詒本丁上饒吳祖昌革山西懷仁殷世昌革廣東鶴山温文源休致驛丞貴州興義周紀元不謹 
 
 

Page 4

 
 
[聲明解欵]  
　　電報總局振所續解江西春振第三批交何陸兩翁帶呈劉蘭翁善士查放洋三萬元内盛宫保慨助及陜振奬餘等欵湊合此數謹特聲明[  電報總局啓]  
[第三批長江水災春振捐欵]  
　　盛宫保大善士助洋三萬元席有名求病愈助洋五百元申報館助洋二千元蘇寳森助洋一千元黄續記助洋五百元省三齋洪助洋五十元潘赤文交來錢仲虞明府經手助洋六十元洪益三助洋九百元共收各大善士洋三萬五千另十元當交襄辦豫振何陸二君帶往江西解交劉蘭翁洋三萬元續解蘇筱齋和州春振第三次洋五千元[  申商義振所同人公具]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[隋隄柳色]  
　　揚州訪事人云二月某日江都縣劉大令奉府尊石太守札文略謂案奉藩憲恩札奉督憲劉札開以寗屬漕糧規復舊章每條銀一兩加收錢一百文以應償欵新政之用等因合行出示曉諭每條銀一兩加收一百文共實收二千五百文其積榖捐每兩一百文仍分上下忙隨糧帶繳旋於二月初八日在本署大堂設櫃開征説者謂今日所增之一百文卽上年所减之一百文不過規復舊章並非另行加派當此國事艱難需欵甚亟小民食毛踐土具有天良自能踴躍輸將爭先投納也○兩淮皖岸桐城三河運漕合肥等處向銷北鹽近來極形暢旺時有脱擋之虞十二圩棧倉亦存鹽無幾儀棧總辦曾觀察因疉次咨請運司程雨亭都轉從速派員前往淮北領運以資接濟而利轉輪都轉隨將丙申秋綱原運六千引及添運之六千引一律派員往運乃近日傳聞彼處北鹽棧存鹽亦屬寥寥上年掛號各員現尙未能受載遂札飭永豐塲任分轉往袁江督催毋任稍有稽滯分轉奉檄後隨卽禀辭就道想承運各鹽船此後或可源源而至也 
[二馬路工程局紀事]  
　　盧惠章前在白玉樓茶肆冐稱公役向人訛詐爲局差汪銓查見拘解請辦總辦翁子文太守判令枷號一月兹已期滿由地甲解案請核太守提訊之下命具改過結交人保去○日前指南白玉樓及一枝春兩茶肆擺設機器賭箱經總辦翁太守飭捕頭拘獲看守賭箱之馮湘文卽方湘帆黄阿三二人並將賭箱解局前日太守飭傳白玉樓夥吳順源一枝春夥張春泉研訊吳供此箱係朱竹記與馮某二人來店擺設每月許給房租洋銀二十元先收九元張供箱由洋人所設甫及三天卽移往别處曾收洋銀十元求鑒太守謂爾等窩留賭博情難輕恕判張暫退限吳交到朱馮二人訊究 
[英美租界公堂瑣案]  
　　船户王昌富行竊西人倍格柯夫命運之煤十二墩經包探倪順泉拘獲解案請究王認竊不諱讞員張柄樞司馬商之偉繙譯判責五百板收押西國牢監二年○前者同升泰利康等家控嚴寳仁私改棧單誑騙貨物經司馬訊明諭令押限清理近已期滿昨晨經包探竇如海將嚴解案嚴一味求恩司馬判押捕房一年○包探竇如海解積竊劉阿三李仁發至案禀稱此二人專在長江輪船上行竊搭客衣服爲特拘案請究司馬判各責五百板遞解回籍○歹人王錫根誘拐黄春甫家婢女芝喜意圖變賣經包探徐榮珊拘解請究司馬判責五百板押捕房一月期滿逐出租界芝喜發交棲流所留養○西人台佛司控細崽吳才寳掇工不做經西包探依克拘解請究司馬判罰去工資一月○西商時時報被工頭翁力鰲行竊紙料一捆經包探邵仁初拘案請究翁堅不認竊司馬著交保出外候禮拜一查明覆訊 
[法租界捕房瑣案]  
　　王芬控無錫人榮錦芳吞用麥價銀二千餘兩經讞員杜枝園大令訊供押追迄今延不清理昨日王投案求追榮一味支吾大令怒其刁狡著從重笞責榮哀求交保理處大令不准著押限五日赶緊理楚延干嚴比○匪徒陳阿生串同蟻媒蔣阿大誘拐趙某之妻某氏價賣與蘇鄉再直鎮控經大令訊供追比迄今尙未交案昨日提案復訊陳供此事實係蔣阿大所爲不知匿跡何處求恩寛限大令察得陳現患疾病從寛免比著還押再核○流氓楊仁全攫取楊李氏洋銀二元前經大令訊供昨日提案著照原斷笞責二百板從寛斥釋○偷兒陳子雲陳金生吳阿林李金標均經大令訊供押候責懲昨日提案著各責二百板一併斥釋 
[美租界捕房紀事]  
　　前晚甬人某甲止宿外虹口老街德興小客棧夜半忽發癲疾掣取小刀向喉猛剌以致血流如注至天明棧主雇車送至捕房捕頭騐得甲傷勢甚重令送同仁醫院求治未識能免性命之虞否○前晚裏虹口二百八十號門牌某小客棧忽有借宿之本邑人張阿二因病身死昨晨棧主某乙投報捕房捕頭令傳是圖地保查明有無屍屬然後備棺收殮○昨日賊犯謝阿聖濳至虹口某姓煤炭店行竊煤若干斤携之而出適爲包探倪順泉所見連贓拘入捕房捕頭令押候轉解公堂禀請讞員張柄樞司馬訊辦 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
