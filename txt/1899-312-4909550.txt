# 1899 - 312 - 4909550

 

Page 1

 
 
[勸募紹屬嵊縣新昌上虞餘姚水災急振] [  申報館恊振所謹啓]  
　　前月中旬浙省紹興府屬之嵊縣出蛟新昌與嵊犬牙相錯山洪陡發水勢如倒瀉銀河下游曹娥江潮水逆流以致梁湖百官後郭等塘同時潰决洪濤洶湧横决無前不特沿塘一帶田禾房屋盡被漂流且水勢内衝一片汪洋亦幾盡成澤國淹没人口不知凡幾四野浮屍逐浪而至其生存者又以室家旣毁蓄積已空待哺嗷嗷呼號求救馳書乞振急若羽書想海内仁人君子必有具同胞之量擴樂善之懷者指囷粟以予人駕麥舟以贈友古人高誼猶且振卹貧窮矧值此中澤哀鴻性命在於呼吸詎可不解囊相助以拯阽危乎聚沙不難成塔集腋可以爲裘少固無妨多尤足感惟冀仁漿儀粟源源而來庶被災黎民得不致同塡溝壑此則籌振者所九頓首以祝者也振欵乞交電報局源通官銀號仁濟善堂及本館恊振所均可代爲彚解肅此佈求伏維德鑒 
[廣學會譯著新學彚編中國度支考英興記正續中東戰紀本末文學興國策時事新論出售翻刻重罰]  
　　明詔迭下實學淳興吏治儒傾乘時交奮不蒐新籍曷豁靈襟上海廣學會諸君洞燭外情周知華故著書十載信足端風教而杜窕言天下大同此其左劵合括宏旨藉貽通才○新學彚編四卷裒西瀛旅客名　開東土導師先路理明法備言簡意賅八角○中國渡支考二卷詳稽奏報臚舉出納言外深其惋惜使君於此不凡一角半○英興記二卷英后在位花甲一周政通人和雲蒸霞蔚第就英廷財賦持較中國支度主善爲師有德則樂興華秘鑰敬告司徒三角半○中東戰紀本末一圓半續編七角文學興國策二角三書併售二圓均與先譯之泰西新史攬要時事新論等書傳誦士林無勞述讚○時事新論六角○上海廣學會總局申報舘及各書坊出售外埠書坊及教士售書處亦可向購[  圖書集成局啓]  
[論局員荒謬]  
　　日前鎭江訪事友人寓書本館大旨謂郡之西門外潤昌綢縀鋪主某姓性喜狹邪游夙與土娼陳素蘭暱陳娼固羅敷有夫者烟酒之資皆取給焉九月下旬某日陡向某姓索詐所欲不遂則奔赴保甲總局控某姓霸佔其妻局員楊蔚霞大令士朂不加細察飭提某姓略詰數語貿然命將陳娼鞭責藤條數百下某姓則笞臀五百板荷以巨枷交地保看管旣而復牽累祥勝洋行執事人楊桂山本月初二日親帶差役勇丁至祥勝洋行指提行中人告以楊方出外收帳大令乃命將司帳人張仲拘回枷責押令交楊到案始准釋歸祥勝主人聞之遣余某持名片赴局爲之緩頰大令益怒飭將余重笞一千三百板荷枷遊示一時市井譁然幾致激成意外之禍初三日常鎭通海道長久山觀察聞之立飭署理鎭江府王鹿峯太守親提研訊差役往還數四大令抗不移交太守惡其悖謬派員帶同差役多名將一千人提至府署細鞫知陳娼實非良家婦控之者卽老元緒專仰牀頭人以資食息者某　及楊並無覇佔之事張余更寃誣乃飭立卽開枷將情面禀觀察觀察謂局員擅受民詞恣行無忌糊塗荒謬萬不能容因卽電禀至省初四日接到省垣電札飭將大令撤委歸案訊供初五日鎭城五業紳董及兩學生員咸以大令聽龜子一面之詞辱及衣冠中人遂聨名具禀道府署請通詳各大憲除民害而儆官邪執筆人閱之不禁喟然太息曰有是哉楊大令之荒謬糊塗至於此極哉夫大令固巡防保甲委員用以除莠安良詰奸禁暴者也是故地方有盜賊則大令宜緝之地方有娼賭則大令宜禁之地方有藉端訛詐之痞棍則大令宜拘而懲之能如是亦已盡巡防保甲之職而不致貽譏於尸位素餐矣至於安分良民則官方保護之不遑紳耆有體面之人則官更應敬禮之倍至而何爲竟悮聽龜子之愬遂致辱及衣冠中人耶細核當日案情陳旣賣娼鞭之宜也某姓喜作狹邪遊旣已被控到官使先義正詞嚴斥其輕薄然後推鞫占妻之事有則某姓固罪無可逭若係揑詞誣控則將龜子重責押閉娼寮某姓當必俯首無詞而龜子亦不復敢掀風作浪乃計不出此遽爾將被誣者加以僇辱而掀風作浪之龜子反得事外逍遥嘻其眞如諺所謂泥塑紙糊者耶胡爲而竟眞倒錯亂如此也猶憶昔年有某令者權篆嘉定悮責生員手心某令固素著賢聲且堂堂然綰縣篆然且被人上控致掛彈章何况如楊大令者並未膺民社之司祇以喜怒任情妄褻朝廷名器萬一被責者因羞自盡試問將何以了之耶至於因怒而笞及張余益爲謬妄夫張余固西商所用以執事者也方今中西交涉之案日益繁多事事曲意懷柔猶懼西人之多所吹索乃竟無端摧辱因緩頰而遽加以酷刑西人聞之勢必向上游饒舌欲求了事不誠難哉說者謂大令爲此固自矜强項也夫强項誠美譽然西人苟不甘默爾而息則前之强項者後必俯就範圍誠何苦意氣自矜徒惹外人之侮或曰大令自知作事鹵莽必至有礙官階故索性桀驁不馴甘罹藐視上官之咎然試問上官果肯受其藐視乎亦終於俯首帖耳已耳要之大令於此案旣開罪於紳士復開罪於西人卒乃開罪於上憲究之差使旣撤尚須歸案訊供在大令抛却烏紗固無足惜而某姓已無辜被辱張余更突被株連保民者而反以殃民天下亦安用此民之父母白麻之壞在指顧間某姓誠不必以被辱而悻悻於心張余更何必有所介介哉 
[電述英搭軍情]  
　　華歴本月初九日倫敦來電云英國在阿非利加洲轉運輜重之人派有兵士護送某口行至波羅華尤左近被搭浪施華列人所刼并擄去兵士六名至搭人之攻來的西米司者所用砲彈頗能命中及遠英兵連日有死傷者然尚未至大遭挫衂邇來防務日加嚴密糗糧亦高積如山所有新到之英兵多調往來的西米司迤東守衛來的西米司左近各處電綫多被搭人所毁且毁及河邊所泊渡船使英兵不能飛越初八日英將布拉氏由來的西米司之西調出偵探兵往偵搭人舉動甫至不捋蒙埠之東相距十二里許卽與搭人遇兵刃旣接死一英弁傷者二人復傷及士卒二人此外有地名更不利者本由英人派兵在四圍駐守近忽蹤蹟杳然意者其爲搭人所擄歟初五日搭人攻擊更不利英營英人悉銳以拒搭人遂退避三舍是役也搭人之陣亡者約五十名英兵死傷無幾 
[印兵備戰]  
　　香港循環日報云英國兵部電達印度總督令調集步兵騎兵砲兵合一萬人待政府有命卽直赴南阿非利加洲 
[勢難易地]  
　　香港循環日報云厦門保商局十途郊各商董因日本人索開處頭山爲租界公議推保商局董某君爲首聨名作公禀二扣寄至日本横濵埠華商總會懇會董代遞日政府略謂虎頭山下墳墓有十餘萬之多相安數百年内有一小河名嬰郎者又爲全厦風水所繫若改作租界勢必移徙墳墓刨盡枯骨削平地土挖斷風水致害全厦人民性命今特禀請大日本天皇及各省大臣惠及異國之枯骨允准厦民另以他地爲租界云云日政府諸大臣閱之似有轉圜之意是以日前會董電達保商局略謂所易何地請繪圖貼說速卽寄來以便轉呈日政府局董以事關重 
 
 

Page 2

 
 
大未敢擅專因卽禀見興泉永道憲延觀察述知一切情形觀察謂此舉似多周折不如仍以虎頭山與之局董聞言無敢出一語以爭咸默然而出 
[旅順築城]  
　　香港循環日報云俄人在距旅順口二十英里許建築一城名曰達爾賚是處本小村落有廟二現在一充醫院一爲兵丁游憩之所至前者日人所毁砲臺四處係德人漢納根所築安置克虜伯砲若干尊當日雖被日人舁去然迄今尚臺址宛然也 
[售礦未定]  
　　香港循環日報云前有泰西某礦師察得威海衛金礦甚佳因之糾同中英各商合貲購得礦山四處未幾有一德商擬出銀一百三十萬轉購是礦英商不允現聞各商因貲本末裕是以或開採或轉賣尚不能定從遲也 
[錄登湖廣總督張香濤制軍奏覆招商局保借洋欵辦理萍鄉煤礦摺稿]  
　　奏爲遵旨查明招商局保借洋欵辦理萍鄉煤礦有益民生無礙商局恭摺據實覆陳仰祈聖鑒事竊照前准軍機大臣字寄光緒二十五年四月初二日奉上諭有人奏大理寺少卿盛宣懷辦理江西萍鄉煤礦鐵路以招商局洋涇浜各産抵保洋行借欵之說若如所奏因萍鄉一隅之礦輙以招商局各産抵保殊屬有礙大局著張之洞詳細查明卽行知照盛宣懷毋得輕許致滋流弊是爲至要原片著抄給閱看將此諭令知之欽此臣查各國自强之道不外鐵路輪船槍砲數大端皆以鐵廠爲根基而煉鐵煉鋼尤以得佳煤煉焦炭爲先務湖北前經奏開鐵廠徧覓煤礦不得佳質後經臣訪獲江西萍鄉煤礦最合煉焦炭之用歴年臣飭鐵廠購用不少實爲鐵廠化鐵煉鋼造軌之根本因路僻運艱故未能儘量采購多開爐座上年三月間經督辦鐵路大理寺少卿臣盛宣懷會同臣奏明購用機器築路設線派員總辦力籌大舉并援照開平禁止商人别立公司及多開小窿擡價收買以濟廠用而杜流弊仰蒙兪允欽遵在案蓋開礦不用機器不能深入得佳煤煉焦炭不用洋爐不能去燐成佳鋼運道不用鐵路輪剥不能濟急用而輕成本目前造軌將來行車需用煤焦皆屬極巨路廠與萍煤互相聨絡皆爲杜塞中國漏巵要舉至輪船招商局每年用煤爲出欵大宗上年因開平煤不及接濟多購洋煤虚糜二十萬金以故竭力籌辦萍鄉煤至今已用銀五十萬兩左右係由湖北鐵廠認股二十萬鐵路總公司輪船招商局各認股十五萬均以其相需甚殷也現在日出煤二三百噸運道節節艱阻所運不敷所用必須先由礦山造鐵路一條至萍鄉河口由湘潭至漢口置造輪剥各船使每日可運數千墩足供鐵路輪船鐵廠之用然後路廠可相持不敝招商局亦受其益而萍鄉礦得可恃之銷路卽操獲利之左劵但購辦機器營造鐵路輪剥需欵至繁事當未成利尚有待華商之股未易立時招集臣盛宣懷當因機器各件多由德商禮和洋行墊購爲數已巨故與該行訂借四百萬馬克分二年攤還統由萍鄉煤礦公司商借商還惟向來借用洋欵必須給以辦礦事權并須分得礦中餘利此次盛宣懷議明萍鄉礦仍歸自辦僅給借息七釐彼旣無辦礦之權又無盈餘之利不得不照商例切實保惜因將招商局産業以爲作保之據當經議定借欵合同分别咨呈總理衙門路礦總局核准存案此盛宣懷以招商局保借禮和洋欵擴充萍鄉煤礦辦法之實在情形也此摺未畢明日續登 
[日使過營]  
　　營口訪事友人云九月十三日午後日本出使英國大臣加藤君高偕臺灣總督府民政部長貴族院議員水野君遵乘某輪船抵營口次日詣各機器油坊閱視一周駐營日本領事田邊君偕華洋諸友設筵商務社欵之樽酒言歡興盡始散十五日二君命駕登舟聞須繞道烟臺然後至京師與中國政府商辦一切 
[豸旌赴滬續聞]  
　　署理江蘇臬司朱竹石廉訪於本月初四日之夜起節赴滬曾誌昨日報章兹接蘇州訪事友人續信謂廉訪此行實以探悉欽命查辦事件大臣剛子良中堂將次回滬須將清賦事宜面禀故不憚跋涉之勞也 
[大帥閱操]  
　　姑蘇訪事友人云撫憲鹿芝圃中丞以水師爲當務之急示期本月初六日親臨校閱是日午前鐘鳴九下中丞排導出轅至胥門外官馬頭登舟帶以靜平小輪船至寳帶橋下碇各營水師統帶見之卽鳴槍升砲恭　如儀中丞升座後飛划營管帶歐陽副戎呈上陣圖請示旋由中軍官傳令開操於是各砲船中流擊檝變化離奇槍聲砲聲隆隆不絶中丞顧而色喜賞賚有差迨閱畢復乘原舟返旆時已日影西斜矣 
[逆姪正法]  
　　安慶訪事友來函云本月初六日午前臬轅接奉刑部釘封文臬司聨星樵廉訪卽飭地方官由司獄提出宋姓重犯一名如法捆綁押赴北門外市曹處决聞宋犯係某縣人年甫二十有二毆斃胞叔案發經縣主拘獲訊實解司收禁邇奉大部覆准處以極刑是誠咎由自取也 
[緝獲私梟]  
　　松江訪事友人云某日鹽捕中營胡都戎昌寳以各處梟匪猖厥因飭某哨弁督率師船嚴加巡緝行抵西鄉泖港忽遇梟船四十號遂協力兠拿不料若輩愍不畏法竟敢手持槍械抗拒官兵哨弁怒下令放槍擊之當塲轟斃四五人生擒王正發許大法蔣水耕三名解交婁縣署押候訊供未幾續獲王大法沈阿根兩名初六日傍晚移解華亭縣署縣主王緯臣大令升座研訊沈供小的係柘林廳人被梟匪脅令駕船並非正犯所有鹽船四十號分爲兩帮大帮在前早經逃去小的身受重傷求恩超豁大令飭褫去衣服見肩膊有槍珠穿過臂上腰際亦皆傷痕歴歴血液淋漓不禁惻然憫之轉詰王大法供稱小的係安徽合肥縣人問頭目是何姓名答稱姓孔問爾等何以膽敢拒捕供稱胡大人船上放槍數十百響彈如雨聚帮中人則只還擊數槍大令問究竟販過私鹽幾次答稱小的實係初犯並非積慣販私者大令飭與沈一併釘鐐收禁 
[潞河火警]  
　　北通州訪事友來函云入秋以來風物高燥因是迭見火災九月二十五日亭午時街上警鑼亂鳴喧傳南門内熊家胡同雜貨鋪失火各處水龍爭先馳至地方文武各官亦帶同兵役呵殿而來督令帮同灌救幸時在白晝且取水較近得以卽時救熄僅焚去棧房三間然左右鄰已受驚不淺矣 
[皖垣火警]  
　　安慶訪事友來函云本月初五日午後鷺鶯橋徐姓家午炊不愼祝融氏遽爾惠臨一刹那間烈燄横飛卽成燎原之勢幸各水龍夫聞警馳至竭力噴澆得卽熄滅然徐姓全宅已付之一炬矣聞徐向以蒔花爲業嫣紅姹紫萬種芳菲經此浩刼錦繡之叢頃刻變爲灰燼始知吳回之虐更甚於封姨對此殘芳不能不深爲惋惜也 
[浙省官塲紀事]  
　　杭州訪事友人云新後軍前營統帶姚叅戎振榜巡哨來省上月二十五日赴撫轅謁見劉大中丞面陳要公二十六日卽禀辭回防○前署寗紹台道李觀察交卸後於九月二十五日來省禀到 
[蘇省官塲紀事]  
　　姑蘇訪事友人云本月初六日新授鎭江府知府向太守萬鑅由滬乘舟至省詣撫藩臬各憲轅禀到聞須小作勾留然後筮吉赴任也○在籍紳士一品封職候選郎中吳部郎大根年逾古稀精神矍鑠近爲二豐所崇延醫診治藥石無靈延至本月初六日撒手仙游旋於初八日大殮 
[遼河冬汛]  
　　營口訪事友人云九月初十日之夜隂雲四合風雪隨之萬道玉龍凌空飛舞天氣爲之驟寒次晨起視粉裝玉琢别開　界三千南人之旅營者皆衣重裘關帝廟前有乞兒七人禦寒無具竟至魂赴泉臺吁亦可憐已○中俄鐵路現已停工所雇華工五百餘人被欠 
 
 

Page 3

 
 
兩月工資紛紛至道轅求恩追給道憲某觀察據情照會俄國領事官俄領事請諭令靜候開工時照舊工作工人求將此項工資按月由道署給領方肯從事至今尚未定奪竊謂迫之以勢何如服之以理彼俄人其亦知之否○本年通江一帶豆子秋收尚旺惟上河水淺舟膠販運頗非易易目下營埠商船多至二十九艘皆苦無貨可載附近遼河兩岸所産之豆每日到者不過二萬石豆價每擔高者增至銀六兩二錢次者五兩七八錢豆餅每擔需銀七兩九錢五分豆油七兩現計各油坊至十月望後停碾所出僅五萬簍之譜除廣東落花生油應解一萬簍沙船六十號應解四萬簍外尚有寗波船釣船約四十號亦須裝足萬簍是以油價尚當有增無减也 
[潞水永敘]  
　　北通州訪事友來函云每年節交霜降通協左右兩營例有祭旗之與今屆由郭協戎率同曹都戎柴守戎各帶營兵至大校塲循例致祭纛神禮畢諄諭兩營兵弁按期勤加操練勿得視爲具文如敢始勤終惰定當分别詳參責革不貸衆兵弁唯唯遵諭而退○左道惑人久干例禁近日州尊高刺史奉上憲札飭出示嚴禁略謂查有名義　門者嘉慶年間查辦教匪案内久經嚴禁其教以習拳棒爲出託言神靈附體講道教拳詭言念誦咒語能禦槍砲師徒傳衍結黨肆行惑世誣民大干例禁近來若輩甚多因此不免時有滋事之處爲此出示嚴禁詞後如有習拳攺名　花拳者前來教授不准習練如敢不遵定行提究○江北河運八帮秈米因沿途河道枯涸挽運甚艱某日北運河忽然水漲一尺二寸因是答船得以暢行九月二十六日江北頭帮秈米報到至二十九日第五帮亦陸續到壩倉憲遂定於十月初二日出城騐看○自六月初十日得暴雨一陣後至今三月有餘天氣亢晴田疇幾同龜坼農夫殷殷望澤秋水將穿至九月二十八日晨晴霞萬道紅光滿天俄而天色變黄迷漫空際人咸謂颶風將至矣不意凉颷驟來濃雲潑墨須臾傾盆大雨檐溜琤淙街道水深没踝周圍數百里里高原下隰一律霑需惟節屆立冬秋麥未能補種仍未免美中不足耳○各處鹽商認地行鹽原爲上裕國課下濟民食現值天時乾燥濵海斥滷之處多凝結鹽花愚民罔知法紀相率煎熬成鹽到處求售事爲州尊高刺史訪知派差嚴寗訪拿並出示嚴禁○州尊高刺史定於十月初九日舉行州考先期移知兩學教官傳集通屬應試文童屆期一律考試勿得臨期自悮○城西北二十里有地名北壩者巨鎭也每逢墟集附近各村人薈萃於此近有匪人扮作客商伏於要路遇有行人背負行李或手携銀錢者卽劫而奪之以是行路者咸有戒心所望有地方之責者嚴加訪緝盡法以懲庶足以安閭閻而靖盜匪也 
[漢皋雜錄]  
　　漢口訪事友來函云蔡甸漢口兩處自創行小輪船以來未及三月已增至六艘盈盈一水同占利涉之爻此後生涯諒可日增月盛也○寓居漢口之法國糾商欲於大智門外修建馬路直至新堤刻下業已興工昕夕經營不遺餘力想指日卽可告成也○本月某日正街采章綢縀號執事人某甲遣其戚某乙車載貨物若干往孝感縣詎料行至中途乙頓起不良之心將車夫某丙誑之他往然後携取貨物而逃事後丙悵然旋漢詣號中直陳其事某甲聞而震怒疑丙必有謀財害命情事否則係串同作弊定欲送官究辦丙至此有寃莫白竟爾自尋短見現在屍親已由鄉到漢禀請廳尊相騐矣○本月初九日湖北學政王勝之文宗由德安試竣旋漢舉行科試想與試諸君當必磨厲以須一角文塲勝負也 
[上海官塲紀事]  
　　昨日蘇甯鐵路總辦潘芸笙觀察命駕進城赴敬業書院拜會新任上海縣藍雲峯大令大令迎入客廳茗談良久而别○昨日午後一點鐘時新任上海縣藍雲峯大令會同城汛張縵雲千戎閱視城垣由東門繞至西門而下○飭查保甲已紀前報兹悉撫憲鹿中丞所委候補縣萬明府和寅先在上海四鄉次第編查昨日公畢回申至敬業書院向縣主藍雲峯大令辭行然後往南匯川沙等處○昨日吳淞司巡檢沈韻箎二尹命駕至敬業書院謁見縣主藍雲峯大令茗談片刻而别○昨日寓滬紳商葉松卿宋仲蘧朱佩珍虞和德等公製匾額一方萬民傘一頂德政牌四扇匾文爲嘉惠羣黎牌曰除暴安良整風端化萬家生佛一片婆心午前衣冠濟楚導以鼓吹一班親送至縣署前縣主王欣甫大令謙遜再三然後收受 
[俎豆馨香]  
　　昨日爲湘鄉曾文正公獄降之辰清晨本城道營廳縣各官齊往江南製造局文正公祠虔誠致祭至午刻始分道回城俎豆馨香報功之禮宜然也 
[局示照登]  
　　時屆冬令宵小最易潛蹤本邑各巡防局委員每晚必督率勇丁出外巡行務使庬吠無驚閭閻得以安枕日前高昌廟巡防局員馬叅軍更頒給六言告示遍貼通衢其文曰照得時屆冬月防範尤宜謹飭局廠地廣人稠良莠須當分别本委親督稽查巡緝何等嚴密烟間酒館茶寮宵小易於混跡時逢戌亥之交務各爐停燈滅如有陽奉隂違或敢窩留小竊一經查出情形定卽嚴提懲責 
[示考代書]  
　　新任上海縣主藍雲峯大令定於本月十三日考充代書昨午發出牌示其文曰示諭闔邑民人知悉如有文理清順稍知律例願充代書者先赴承發房報明姓名伺候本縣於十三日已時考取給戳承充毋稍觀望特示 
[修治馬路]  
　　自江蘇撫標滬軍營迤南直達江南機器製造局馬路約有二里之遥近因年久失修漸致崎嶇凹凸製造局總辦林觀察購得黄沙石子移文砲隊營統帶請撥勇丁一哨爲之修葺帮帶張遊戎更派勇沿途彈壓凡有馬車東洋車須令繞道斜橋俟工竣後方可照常行駛 
[嚴拘逃探]  
　　本邑南市馬路包探韋三德係廣州府屬某邑人近與同黨私受賄賂包庇祥記馬頭廣聚興江南義振彩票店賭博經馬路工程局會辦司徒貽芬司馬訪知拘獲賭徒若干人研訊之下分别責押隨禀明江海關監督蘇松太兵備道余晉珊觀察以便照例嚴懲韋探知事不得了先行兎脱日昨司馬嚴飭包探黄量海赶緊將韋探拘案以便禀請道憲核示如敢延玩定提比責 
[嚴查聚賭]  
　　保甲總巡戴子勵明府訪悉城廂内外及新閘地方近有各賭徒勾串土民開塲聚賭良家子弟往往墮其術中殊爲地方之害昨日特派差役嚴密查拿並出示曉諭如果局差地保串通索賄包庇隱瞞察出一併究辦 
[查拿賭棍]  
　　外虹口老街四美軒茶肆對門近有廣東賭棍開設錢攤其法以錢分青龍白虎進門出門等名目一擲千金輸贏甚巨通宵達旦喧閙不休事爲捕頭所聞令各包探密往拘拿務獲懲辦 
[妄造黑白]  
　　日前南市高昌廟巡防局委員馬午橋叅軍見新聞報登有左近成泰水烟店中人糾集江南製造局工匠賭博通宵達旦曾不稍休等語因飭十四圖地保王春泉往查旋由王保禀稱小的查得咸泰開設有年兼售雜貨暇時偶爾鬥麻雀牌並無聚賭情事叅軍以新聞報妄造黑白諭令家丁協同差保查明是誰錄登以便澈底根究 
[撥捕辦公]  
　　美租界地方本甚遼闊近更擴充公共租界益覺地廣事繁雖有包探九名仍屬不敷調用昨經英租界老巡捕房柏捕頭於巡捕中選撥甲乙二名供美界偵探之役 
[菊會攺期]  
　　西人舉行菊花會前已紀諸報章及至會期適逢隂雨東籬秋色未免黯淡無華因相約攺遲至今晨補賽昔人品菊爲夀客遲者夀之徵秋香老圃之中意者其有飮菊水而夀者乎 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海巡局紀事]  
　　有王姓者在本邑南市青龍橋南營造房屋昨日江河惡丐瞿阿林王幹生人糾衆强索錢文嬲之不已工頭張某忿甚投控二十三七鋪巡防局局員邱友齡二尹卽飭勇甲前往拘獲瞿王兩人發交丐頭管束俟過萬夀節解案訊懲○本邑人李文達向在租界中某洋行執役曾以洋銀二百元借與素識之郁秋漁立有契據旣而郁付還一百元未幾因疾逝世所少若干屢索無著遂於前日約集張紀生等數人前往坐索旋取其方桌一張而去郁妻某氏心有不甘倩人控之二十三七鋪巡防局李亦倩人投局禀訴請追局員邱二尹卽飭地甲傳張到局候訊○前晚南市高昌廟巡防局員馬叅軍親督地甲勇丁巡至東馬路見有路燈三盞並未燃點因傳更夫劉玉成到局罰去工資三百文以示薄懲昨日復榜示局門嗣後如敢再不留意定提嚴究不貸 
[英美租界公廨紀事]  
　　著名流氓王福福三十六個黨頭目也前者串同王松林向人訛詐經讞員翁笠漁直刺訊責枷號一月發爛泥渡巡防局交二十三圖地保楊顯華看管示衆詎料楊漫不經心致王甫枷四日卽棄枷逃逸依舊肆意横行某日與青口帮頭目葉寳山爭奪裝運糧米生涯在浦江中聚黨鬥毆王力不能敵與其黨三人墮浦身死事經水巡捕唐寳榮所知將葉及三十六個黨中之吳囡囡陸阿增解送公堂禀請訊辦直刺以王等之死雖咎由自取然究係地保疎忽所致務須提案嚴懲因卽飭差持函至爛泥渡巡防局請將楊保提案訊辦○前者顧仁慶扭控鄰婦唐孫氏誘拐妻子徐氏一案經襄讞委員張柄樞司馬集訊謂見証人係顧之姪女殊難憑信惟唐孫氏旣屬鄰居令交保出外帮同尋覓詎料顧近又控稱唐孫氏開設臺基妻子顯被拐匿讞員翁笠漁直刺批示云此案當訊供之時不能指實今忽稱素開臺基顚有訟棍從中唆聳應先究交繕禀之人訊辦○英商晉泰洋行執事人向夏子和定購子花若干包逾期不交因投該管領事署控告領事班君准詞函致公堂請傳夏子和到案訊究讞員翁笠漁直刺遂飭差將夏傳案押候訊追○英商老公茂紡紗廠執事人前控掮客葉馥慶不交所定棉花曾經讞員翁笠漁直刺會同英領事班君訊知廠中式老夫王利生私得葉賄洋銀二百元已允了事故命提王質對昨晨原差將王提到直刺命暫行管押候照會英領事會訊○徐祥桂積欠朱桂山洋銀二百餘元日久不還朱屢向索取反遭辱駡日前投案控請究追直刺准之昨日飭差將徐提到押候傳同原告訊判 
[法租界捕房紀事]  
　　張某在新北門外城濠之浜開設張源興鐵行近被夥友舞弊吞没銀一千八百餘兩遂於上期遞禀公堂控告讞員朱森庭明府准之飭將執事人胡某拘入捕房押候研訊○小東門外一枝春茶肆畔横街某花烟館深夜聚賭經巡街捕拘各賭徒入捕房翌晨捕頭詰問之下罰出洋銀二元從寛開釋○上禮拜六有客雇車至小東門外中途被匪徒搶去衣包客遂將車夫扭送捕房捕頭令包探帶同出外拘獲八箇黨匪徒吳阿全解經明府訊鞫供出同黨名和尚者爰飭探將吳帶出指提和尚管押捕房候訊○偷兒某甲迭次犯案甫經釋出卽在租界中圖竊某包探知之拘入捕房押候堂期解請訊究 
[美租界捕房紀事]  
　　林阿狗梁上君子也昨晨在北吳淞路某甬人家行竊綢布衣服若干件携至某押鋪求質適爲巡街華捕所見以其形跡可疑拘入捕房捕頭令押候解送公堂禀請讞員翁笠漁直刺懲辦○昨晨甬人趙阿六掩入虹口某鄉民家竊取衣物旋爲某包探查獲拘送捕房捕頭令押候解送公堂禀請究辦 
[孔惠孔時]  
　　昨蒙方伯陶善士求病愈助振洋二百元蘇垣恒孚銀樓來許夀記洋一百元王汝鐸洋一百元東海顧氏洋一百四十元 
仁施迭沛感佩莫名查紹屬水災雖經設法補苴尚未能一律竣事轉瞬嚴寒將屇災民瑟縮於頽垣敗壁間飢不得食寒不得衣其苦楚情形實較往常爲甚所望海内諸仁人鼓其餘勇勿虧一簣之功於以蘇涸轍潤枯腸豈不懿歟跤子望之上海六馬路仁濟善堂籌振公所施則敬等謹誌 
[金陵官報]  
　　十月初二日商務局兼南洋保商事宜湖北候補道劉世珩由滬回首府劉禀知今日考鍾尊兩書院同知羅承恩辭回蘇調辦靖江厘捐直隸州德存到交卸蘇鏕貨釐捐差知縣劉燡到由京引見回准補浦口營都司胡昌瑞到交卸署提前營遊擊事叩謝飭知赴任○初三日統領南字營吳恆山知州汪喬年禀謝奉委管解驍騎營軍械差知縣劉燡兩淮補用鹽課司大使楊定斌奉示繕寫履歴世職袁廣達蒯衍恩見奉示騐看候補道蒯辭赴江北公幹管帶登瀛洲兵船何心川禀知赴滬伺候剛欽憲首府劉禀知初一日開南北城會哨局○初四日候選道唐郁華辭回湖南統領親軍等營山西大同鎭劉見禀知赴滬看砲江蘇試用縣林介鏞由京來領照到省督轅牌示十月初十日慈禧端佑康頤昭豫莊誠夀恭欽獻崇熙皇太后萬夀聖節是日五皷應穿朝服齊集萬夀宫拜牌其前後三日俱穿蟒袍補褂○初五日知縣汪如瀚謝委浦口粥廠差帮帶親軍右營于雲青又哨官唐楚華傳騐浦口都司胡昌瑞龍山營守備劉如金由京引見回鹽巡檢蘇履升奉示騐看知縣秦基通西門黄煊通濟門孫慶璜聚寳門均謝委粥廠差又富光祖到解餉來又蘇城禀知隨商務局劉道赴滬回○初六日辦理湖南督銷局丁憂候補道楊見辭知州汪喬年禀謝咨文卽辭趲解軍械北上府經凌以壇衆知過班知縣安泰練船徐振　禀知裝運驍營槍砲赴津順帶學生赴高麗各口岸巡練澄波輪船王金相禀知解軍裝回滬辭送唐官眷赴湖南○初七日知縣蘇城叩謝加考甄别委赴上海採辦江蘇知縣劉毓湘四川知縣魏廷椿由四川來赴滬領軍裝准補浦口營都司胡昌瑞辭指分江蘇試用典史沈紹周由京騐看到省 
[江西官報]  
　　副將張祖恩禀謝奏免騎射候補知府趙椿年襄辦撫院文案知縣蔣家駿赴皖清撤淮徐海捐知州洪籛生卸辦貴溪釐卡回府經沈紹濂委解督憲養廉銀並時憲書往金陵徐鳳鳴江普壎俱辦新建保甲王燮侯往興國等縣催雜欵劉鴻攺往弋陽等縣催地丁方楷往廣昌劉輔元往金谿葉瑞年往浮梁俱催税契洪家衍卸辦秀江釐回卡 
[邗江官報]  
　　九月二十九日胡大令文　委解京餉陳鹺尹景琦委淮北大伊伯卡○十月初一日運憲公座掣籤方分轉辭回通屬差次郭鹺尹鼎臣委勘金灣壩工吳鹺尹炳升辭赴泗源溝卡○初二日何分轉炳　委辦總局文案差蔡鹺尉琪委運北鹽楊分轉永錫辭回姜埝總巡差○初三日許太守星璧姚分轉體善均皆由省公幹回分發大使趙鹺尹乾廣東人禀到程鹺尹祖惠由清江來○初四日新委儀征縣楊大令激雲抵揚方大令臻竣禀知赴蘇○初五日汪大令祖文劉大令崇照禀奉蒯憲委赴鹽城縣公幹章　尹傑煒銷楊莊卡朱鹺尹蘭辭回豐掘差次 
[上海六馬路仁濟育嬰堂經收育嬰册捐八月初一至九月底止清單]  
　　珠樹堂王洋一百元鋤雲草堂蔡洋四十元徐石士翁經募福祿增夀廿五元寗波施玉麟洋廿二元九角張振新駁鹽船罰欵洋十二元石將堂洋十元芻禪完愿宣城無量生各洋五元歴叙誠心棉力子各洋三元河南氏洋二元梅里崇儉齋又勤德齋各洋一元鴻源木號銅洋五元以上共收英洋二百廿九元九角銅洋五元絲業會館交下無名氏崇明紗布四十疋李東海助花布小棉抱裙計共十二件蘇州汪蔭召小兒回春丹五十丸 
 
 
 

Page 10

 
 
   
 
 

Page 11

 
 
 [P寗波王文正書局> 
頭彩誌喜 
第七會江南義賑頭彩第一萬一千五百零八號二彩第一萬二千五百零三號三彩第一萬四千六百六十一號四彩第一萬零五百四十號其頭彩半張並上附彩由本門莊售出特此聲明寗波太極圖書坊啓 
[庚興水險公司]  
專保各口洋面平安水險章程均照大概辦理設有不測立卽賠償如蒙紳商賜顧請至法大馬路密采里對門本帳房面議可也庚興洋行經理人啓口 
 
 

Page 12

 
 
   
 
