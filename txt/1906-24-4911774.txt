# 1906 - 24 - 4911774

 

Page 1

 
 
[宫門抄]  
　　正月初五日召見軍機方培愷 
[敬告我江蘇人]  
　　新聞紙之天職亦多術矣故新聞記者所擔之義務亦甚廣採擇國内國外之國事民事一一載之報章而使我國民周知通曉亦其一端歟然而一新聞紙之見聞有限與其詳於各國之事實也則無寗詳於本國之事實與其詳於本國各省之事實也則無寗詳於本省之事實例以敎育學養成 
 
 
 

Page 2

 
 
國民愛鄉士之說與夫新聞學開通民智由近及遠之義固應如是而記者於此則更有說焉中國實行立憲之期至今日愈加接近則國民之預備地方自治者亦且益迫切本省之人尤宜熟悉本省之情形以爲他日藉手之基礎故新聞紙之對於本省一班之國民有調查本省一切事實報告於本省人而相與扶助以達其目的之責任今本館所處之地位則固爲江蘇省之一尺地也本館之記者則固爲江蘇省之一分子也是以本舘之對於江蘇省斷不容放棄其應盡之責任自今以後木館當博訪江蘇省之政治民俗詳攷江蘇省之因革利害一一布告我江蘇人而供江蘇人之研究怨有所弗計功有所弗任蓋聊效區區之愚忠以自盡其天職而已 
　　雖然本館爲江蘇省謀公益起見而擔此責任則凡我江蘇人諒亦必贊成本館而樂於本館之擔此責任然江蘇地方遼闊民志開通氣象活潑興革必衆而本館之知識有所不周見聞有所不及我江蘇人藉人之全體耳目以爲調查紀錄之資料則是本館與我江蘇我江蘇人之全體耳目以爲調查紀錄之資料則是本館與我江蘇人欲圖此舉有互相依賴互相輔助之勢我江蘇人而果希望本館之此舉成立也尚祈以見聞知識之所及時賜敎言以匡不逮則實爲江蘇省前途之幸福而本館將馨香祝禱以待之者矣茲擬調查各事凡有關於將來地方自治之豫備者略舉如下 
　　一社會之狀態　各種社會之舉動可以覘國民程度之高下 
　一學校之程度　學校爲進化之根本凡建設廢止及一切敎科管理之善否均宜注意 
　　一工商之盛衰　工商爲振興民力之要素關係絶大 
　　一警務之張弛　警察爲保衛民生財產之急務地方自治最重要之事 
　　一官吏之賢否　凡地方官有所興革作爲及聽訟等事無不與民人休戚攸關 
　　一財政之盈絀　財政爲興辦地方公事之本凡賦稅釐捐及地方各項公欵最宜畱意 
　　一民政之興革　凡地方建設公會及會議舉辦地方各項公事如議築路開礦之類 
　　一外交之得失　凡一切敎案及與外人爭持各項權利之屬皆是以上所列各端祇略舉其大者而言其餘不盡不備者則深有賴於我江蘇人之有以敎之凡爲江蘇人者均擔此一分之責任深望我江蘇人勿以本館此舉爲迂闊而一笑置之則幸甚矣惟閱報諸君須諒本館此舉非專詳蘇省之事而於他省之事漫不經心特於蘇省之事加詳焉爾此則區區布告之意也 
[欽派大員查辦粤省官紳衝突事廣東]  
　　粤省官紳衝突一事日前粤省接北京電云朝廷已欽派秉琦來粤查辦此事並責成岑督妥爲彈壓（野） 
[岑督電革粤紳已邀允准北京]  
　　粤紳黎國廉曾署福建興泉永道此次因議築粤漢鐵路籌欵事爲岑督擒拿翌日岑督卽電軍機處奏請將黎紳革職梁紳李紳俱暫革當卽奉旨允准（懐） 
[粤省紳民電告岑督强横任性北京]  
　　連日粤中紳民有電來京謂岑督以粤漢鐵路籌欵加抽各項捐稅商民不允由代表人黎紳國廉梁紳慶桂請求豁免詎廣州府陳望曾太守當塲拍案大罵旋讒於岑督謂黎梁二紳阻撓遂由番禺縣帶同警兵圍守黎宅捕拿黎紳粤民不服并公電軍機處外商各部謂岑督虐政剝民强横任性此舉尤爲無禮至岑督電告軍機處則謂該紳實係阻撓路政云云（懷） 
[日人斫伐長白山木植奉天]  
　　有日人數百名由朝鮮渡鴨綠江斫伐長白山木植並不知照地方官（分） 
[俄使已允蒙王贖回荒地京師]  
　　前因鄂爾羅斯荒地爲蒙民私售於俄國鐵路公司經該旗蒙王查知情願自行備價贖回免釀後患已由吉林將軍達桂電請外務部力與俄使磋商日前那相國會同各堂官向璞使提議此事再三爭論璞使已允許電飭該公司妥定平和之價交蒙王贖回（伯） 
[警察毆擊直督隨從]  
　　初五日天津電云直督曾於禮拜六日訪謁德國領事（領事署在英租界）英工部局之警察因事與直督之隨從互相口角訪警察竟當直督之前將隨從用短棍極力兇毆直督大怒因向英工部聲明該警察須歸華官定罪英工部局特於今日向直督道歉允將警察交與華官譯文匯報 
[袁督奏請開去兼差之内容北京]  
　　日前直督奏請開去兼差奉上諭毋庸因辭茲悉其摺中所請開去者計四差一訓練旗兵二會辦練兵三會議商約四督辦津鎭鐵路（容） 
[不允龐京卿署理商部參議北京]  
　　龐萊臣京卿到京後極力運動當道諸鉅公此次楊參議士琦赴滬後商部卽具摺奏請派龐京卿署理右參議日前軍機處傳旨諭商部右參議毋庸派員署理（交） 
[學部擬添繙譯理化二科京師]  
　　聞學部人云日昨各堂會商近年以來繙譯理化二門風氣漸開各省爭思練習雖中國譯書製器未能得其精奥然其程度已著成效擬於本部添設繙譯理化二科由大學堂選擇優等洋敎員授課招考學生肄習俟卒業後果能出色優予出路以示鼓勵（辰） 
[學部致湘撫電長沙]  
　　（爲催覆科塲考棚等項經費事） 
湘撫龐劬帥日前接學部電云長沙撫臺前學務大臣奏提各省科 
 
 

Page 3

 
 
舉各項一摺奉旨允准當經電達在案昨准山東雲南廣東安徽電復似專指科舉場款並未提及他項查前奉上諭各省關於科舉各項無論報部外銷悉數解京等因欽此詳繹旨意科舉各項則考棚經費等類均應儘數提解本部總理全國學務自應内外兼顧在京師籌欵維艱不能不資各省之公任其應歸地方自辦學務者本部亦分當統籌務乞飭司迅速統壉科場考棚等項經費確實數目先行電復以便分别何項提京何項留辦各省地方學務用爲通籌全局之計學部魚（佐） 
[湘撫牌示學生東渡長沙]  
　　湘省學界因日本文部取締問題致湘省留學生陳天華有自役東海之事爰集衆會議派令郭紳宗熙羅紳永紹陳紳會嘉陸紳鴻逵前赴日本率同各留學生回湘一節已誌前報迨郭紳等抵滬卽電致撫憲龐劬帥謂接留學總會長曾生鯤化復熙等電省會礙號已改正全體上課學界安請速電湘生東渡又電轉回國學生文部省會中妨害學生之第一四六九十等條已入正餘禀政府力爭懇速東渡俟到齊上課請傳知學界熙等叩劬帥接電後卽飭學務處將前電牌示並云查日本文部規則業經改正在東學生俱已上課和平辦理亟爲合宜諸生前者爲一時公論計不得不歸現在爲學業前途計亦不當不去仰卽一律知照迅速尅期東渡努力前程實有後望此諭（佐） 
[原恩灜誣禀學生革命武昌]  
　　署蘄水縣原恩灜因辦學務爲該縣出洋學生孔庚陳中俠等所挾持原令進退狼狽誣禀孔陳爲革命黨近經梁署臬札提孔陳來省發交讞局研訊聞孔陳二生理直氣壯毫無革命黨實據尚不知如何了局也（八） 
[擬電查日本文部省章程北京]  
　　學部榮華卿尚書初議特派專員調查日本文部省章程嗣因需費甚鉅擬電致駐日駐使就近調查文部詳細章程鈔錄送部以備採擇（和） 
[彚錄晉省礦務各電]  
　　外部致撫院電　電悉宋汝陽在平定開辦煤礦前英使以違背福公司合同照請禁止當經本部以不能限制華人照駁並鈔咨在案茲復准英使照稱福公司章程第一條所謂專辦二字係作爲福公司專辦講解若不能限制華人則專辦之權何貴此合同等語查英使於此事執之甚堅按照洋文專辦字義委係無論何人均歸限制現宋汝陽所辦煤礦係用土法抑係用機器統希查明電復 
　　撫院復外部電　電示悉專辦二字講解前准駁復英使咨文極爲明允敝處函復督董卽就此義申明專辦祗對他處他國他種礦產而言不能禁止華人開採晉土苦瘠别無大宗物產民皆恃礦爲生若允外人專利是絶晉民生計貽害甚大現在全省士紳以全力爭此二字情勢洶洶宋汝陽礦雖係土法然必須備機器開採况有同濟公司業經禀明貴部立案前撫曾電貴部聲明無論土法機器不能禁止亦奉照復俟訂詳細合同再予切實聲明在案自不能因英使堅持遽予曲從洋文講解卽有不同此約並未訂明以洋文爲主且第十六條有不得侵佔可見仍准人民開採新訂合同並願合辦更無專辦之理此事關係利害極鉅惟乞鼎力堅拒以保晉民生計中國利源幸禱之至 
　　致外部電北京外務部鈞鑒洪福公司礦務合同原係晉紳當日在總署所定此次該公司哲董來晉與商務局紳會議二次意見未合正擬磋商間哲竟他去現晉紳民公舉主事李廷颺舉人劉懋賞爲代表並請咨明大部已於本月初入都候該公司有人到京再與妥議謹代咨明以符原案敬 
　　致外部電北京外務部陳鑒密福公司礦務合同本已大錯哲美森尚堅求專辦若不爭回則數十萬窮民生機立斷故紳民爭持甚堅現哲美森因議不合業已回京聞欲至貴署理論晉省紳民亦公舉李主政廷颺劉舉人懋賞月初進京作代表人至貴署陳訴諸事乞兄維持若能挽回則造福無量不僅弟一人之私感也一切實情見李劉詳詢可悉 
　　全省士民致外部電外部爺中堂大王人鈞鑒查各國礦章煤鐵屬國民公產不准私人專辦商務局非全省代表雖前後合同專辦確屬該局然係限制詞不准其攔入他處及别項是該局尚不應專辦况屬轉請之人今福公司妄爭專辦不特侵商務局權限並侵國家主權况合同並無禁民開礦字樣彼竟欲封禁民窑我無力責彼背約之罪只得申言廢約查歐律凡兩造訂約一造不遵則一造可廢約並不認背約一造所已服之義務今該公司與商務局開議有索賠語顯係自知背約以恫喝爲彌縫查原合同係商務局與福公司訂定屬私人交涉無關國際當時總理衙門旣命令雙方許以特權則撤回亦我内治非他國所得干預按歐例亦合况訂約後遲至八年我國此數年間商律變遷尤應和衷再議乃該公司並未開議路經平定遽揷旗刀聲言開鑛以致民氣沸騰其跋扈情形實堪詫異英使素倡敦睦萬不令該商有此種種劣跡且人約不符合同係意國羅沙第今忽易英商哲美森原合同未訂起算年限華洋文復多不合按之各國法律原屬不完全之合同彼敢背約求英使保個人之權利晉民不敢不據理圖全晋之生存懇大部憫晉民生命將該公司背約情形照會英使十四兆人民不勝待命之至全晋士民公電（收） 
[咨取各省路礦全案文牘北京]  
　　日前商部各堂會商各省路鑛逐漸推擴惟其中一切利弊甚難懸判擬咨各督撫飭將已經開辦路礦所有歷來辦法章程文牘圖樣醒齊全案咨送到部以憑考核其未開辦者催速籌欵自辦並將尚有苦干處一併附入册内俾得斟酌辦理（受） 
[會議改定邊缺京師]  
　　政府王大臣會議庫倫科布多搭爾巴塔台烏里雅蘇台等處蒙古地方時有外人覬覦邊防最爲吃緊必須厚增兵力添設官缺方足以固邊圉擬於各該處添設將軍一缺道台等缺其辦事大臣移駐邊闊要隘以資防堵所有一 
 
 

Page 4

 
 
切章程電飭各該辦事大臣查明卽將地勢民情繪圖貼說造册送處以憑詳酌辦理俟議妥後卽當入奏（以） 
[商部京察人員京師]  
　　此次京察大典商部四人爲熙彥卓孝復楊道霖魏震其毛祖模胡祥鑅祝灜元三員則傳諭嘉奬夏仁虎玉貴關文彬吳振麟章宗祥胡宗灜錢承鋕各員則記大功一次（交） 
[柯侍郎入覲消息武昌]  
　　督辦八省膏捐大臣柯遜庵侍郎奉旨入覲聞因膏捐改章未能盡善且今年更擬能行鴉片專賣法故政府諸公亟欲與侍郎面籌辦法也（八） 
[直督奏調陶葆廉直隷]  
　　分部郎中陶葆廉係前兩廣總督陶模之子學行純實爲時所稱刻經直督袁宫保奏調至直藉資贊助已奉硃批著照所請（頓） 
[上海道禀江督電]  
　　（爲抽米捐建造租界押所事）巧皓電敬悉遵查平糶義捐張前憲奏案原定每石抽規銀一錢四分四釐嗣徇衆商之請奉准權收一錢此一錢現按關平征取雖較奏案減少而核之從前改定規平一錢之數實已稍有加增不無小補本年十一月十五開辦起十二月十八日止共運米十四萬二千四百餘石共收義捐關平銀一萬四千二百餘兩此外並無經費可抽建牢如仿西式非四十萬金不可常費亦歲需十一二萬目下米捐收數無多將來封禁以後更無捐欵可收斷難持久祇能先就已有之男女監所加高補葺務求完固潔凈以資衛生如此歲費若干已飭公廨委員從速詳細核實估計復到再電陳勛號（之） 
[中俄滿約定期開議]  
　　乙已十二月三十北京電云俄公使經中國政府屢次催促已允定期開議滿約外務部復於二十八日派唐紹儀至俄公使館商酌開議之序次刻已定於正月初九日上午開始會議俄國不再特派專使來華卽以全權授之俄使璞科第君譯初五日字林報 
[滿洲先行開放商埠三處]  
　　初一日北京電云滿洲應闢各商埠中擬以奉天齊齊哈爾哈爾賓三處先行開放刻正商議開埠後緊要章程其餘應開各埠則定於三年内逐漸開放譯字林報 
[新簡駐英欽使之意見]  
　　初一日倫敦路透電云中國新簡駐英欽使汪大爕抵英後路透訪員曾經往謁汪欽使語云方今中國正仿效日本期成一新國於大陸至南部之新軍亦須仿照西法訓練使與北洋及湖北新軍一律汪使又謂黄禍之說深爲可笑現在中國惟欲保守和平使與英日美三國交誼愈形親密而已固無庸聯盟也至以英藏新約問題而論中國惟求以治理他省之法治西藏别無他意英國當能辯别然中國於辦理藏事之前須先將現訂之藏約改正譯文匯報 
[考察憲政大臣在美情形]  
　　初一日倫敦路透電云得華盛頓電信中國出洋考察政治大臣抵美後已由美參謀總長魯得君接待並謂美國歡迎各大臣之熱誠實足見　國對待中國皆用眞實之友誼云初工日電云美總統羅斯福已接待中國憲政大臣並賜以御宴譯文匯報 
[中政府向道勝銀行索還東淸鐵路股欵]  
　　初一日北京電云中政府曾向華俄道勝銀行索還東淸鐵路股款銀五百萬兩近又咨照駐華俄使要求訂一確當之合同以便收還此欵譯字林報 
[調查奉安鐵路敷設情形]  
　　奉天達安東縣間之鐵道線目下陸軍省正擬敷設三尺五寸機關式之輕便鐵道以爲轉運之用該路綫約長二百里内外其一端自安東縣以連路京義線一端則經新民廳以聯接北京於將來擴張商務之益頗有希望其經營費之所出陸軍省甚爲秘密民間無由知之惟據鐵道專門家所推算至少亦須二千萬元之譜云譯大阪朝日新聞 
[電陳俄兵藉口馬賊跋扈不允撤軍]  
　　北京電云黑龍江將軍日前電致政府云本省馬賊跋扈益甚俄國軍隊藉口於鎭撫之名一時不能撤退譯大阪朝日新聞 
[海參威亂事]  
　　乙已十二月三十日海參威電云昨日下午此處復有亂事人民之持鎗守護街道者約有二千人傷斃之數計共二百今日已安靖如常矣初四日海參威電云現在城市間遍地皆叛兵蹤跡哥薩克兵已遵從兵隊之令於去臘三十日退出海參威境此處兵隊之司令官業已被殺然並未損及財產至俄官欲將其鎭重整舊規則亂事恐未有已也譯初五日文匯報 
[英國定期重開國會]  
　　初一日倫敦路透電云英皇與皇后定於西二月十九號（即華正月二十六日）重開國會譯初三日文匯報 
[倫敦代表員辭職]  
　　初二日倫敦路透電云英國倫敦市代表員基勃君業已自行辭退由前相白爾佛君接任譯初五日文匯報 
[英新内閣之政見]  
　　初二日倫敦路透電云英國新内閣部所注重之政策係改良敎育規例位置無業貧民整頓商業同盟辦法及各國商船在英口岸納稅章程等條譯初三日文匯報 
[會議摩洛哥事情形]  
　　初一日柏林電云摩洛哥事自在阿勒支西拉斯舉行會議以來禁止軍火進口問題業已議妥且頗形滿意現正提議稅則問題譯初三日德文報 
[駐華法使將有更動]  
　　乙巳十二月三十日北京電云駐華法國公使聞有於來春更調之說譯初五日字林報 
[美售非律賓於日本之說未可深信]  
　　初一日東京電云此間明達之人咸以美國將以非律賓羣島售於日本之說爲未可深信譯初五日字林報 
[美艦撞沉]  
　　初二日東京電云美郵船佛倫西亞號（載重一千一百九十八墩)在伐考佛口外撞沈溺斃一百四十人譯初五日字林報 
[派艦歡迎英國親王]  
　　初四日東京電云日本已特派兵艦一隊歡迎英國齎送徽章之康諾脫親王埃塞皇子譯初五日字林報 
[英國議禁華工近狀]  
　　初二日倫敦電云據官報所載禁止華工之事頗有將用强硬手段之說　國異常惶譯初五日字林報 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
四記粤東官紳衝突事廣東 
[紀粤紳被逮之由]  
　　此次粤省官紳因籌欵衝突梁黎李各紳均與查傳之列而黎紳獨被拘去聞大吏諭飭查傳時命南令傳梁李命番令傳黎南令以事關大局請於某司謂此事不宜急激南令遂緩傳故梁李得幸免惟番令會同巡警將黎紳拘回南路正局 
[紀粤省紳商第二次會議情形]  
　　去歲臘月二十二日粤省紳商再集議於晏公街總商會是日各紳及七十二行商人到者數千名先宣佈黎紳被逮情形並言此舉須合文明辦法不得罷市暴動致碍商務隨發二問題一爲黎紳因代表七十二行商被押連日水米不沾無非代商受過各商理宜各行派一代表人前往問候一爲岑帥因築路要各行認加台砲捐現請各商家如允抽請書姓名并加允抽字樣若不允抽亦請書不允字樣以騐衆情向背俟簽字之後加蓋各行圖章分禀學院將軍都統司道并電禀商部候核 
[粤省紳商公啓]  
　　去臘十八日粤省紳商在廣濟醫院會議籌欵事官紳大起衝突是晚四鼓黎紳國廉突被拘去次日各紳商發出公啓云鐵路原以便民苛捐適以病民事關全省命脈據理力爭分所應盡乃代表人無辜受辱公理何存二十一日集郡學明倫堂二十二日集晏公街總商會致函當道并電達京外以伸公道届時務望早臨爲禱全省紳商公啟 
[岑督告示]  
　　照得粤漢鐵路業經贖回自辦粤東應派贖路之費約合銀三百餘萬兩又應攤未贖金圓小票百餘萬兩若不赶急設法集欵興辦不惟攤還贖路及小票本息從何付給粤省必致永受其害是以不得已籌議官欵公欵集股三項辦法惟籌欵之事不得不取之商民前經派委善後局司道督同府縣籌議據就向有之台砲經費三成糧捐酌量加抽并擬辦船捐鹽斤加價以充鐵路經費分别作爲官欵公欵填回股票路成之後按本分息業已具摺奏陳似此分款籌捐不欲專取一項原期事輕易舉當於本月十三日飭令廣州府南番兩縣會同釐務鐵路両局提調傳集七十二行商人按照台砲經費章程議加鐵路經費各商尚明大義均無違言惟以股票應歸公衆存儲或歸本行收執意見參差致未决議乃十五十六等日紳士梁慶桂黎國廉李肇沅等輙敢出頭邀集紳商議抗籌欵鼓煽七十二行遽翻前議並令簽書不允以圖抵抗初意李肇沅本一卑鄙無恥之人原不足責梁慶桂黎國廉均係縉紳望族世受國恩此次須贖回鐵路該紳等又均爲本省代表人員於當局籌畫之　皆所深悉自當設法倡導共濟時艱何致從中抗阻乃本月十八日該紳等復於廣濟醫院聚衆紳商經本部堂派委鐵路局總辦王道秉恩向道萬鑅會辦温道宗堯龔道心湛督同廣州府南番兩縣曁鐵路釐務兩局提調各員前往勸諭各行商初無異議梁慶桂等於路欵并不籌商一味喧囂辱官謗國黎國廉竟敢當衆倡言不如臺灣之隷日本藉以簧鼓衆聽實屬目無法紀其凌蔑官長猶爲餘事此風一長不特阻撓路政且恐貽誤大避本部堂蒞粤以來於地方兩民疾苦無不日夜應思由本署起首革門丁并嚴辦各屬之丁役凡所以保我商民也文武官吏有害虐地方者卽予叅革罰違不惜以身府怨凡所以保我商民也三年西征部勒就緒両廣籌欵本部堂皆乞貸於各省及取諸貪官汚吏之囊於商釐畞捐一不加派凡所以保我商民也小圍姓歲餉百餘萬因其貽害甚烈立予禁絶凡所以保我商民出自念在粤三年凡所以爲粤民維持生計者固已不遺餘力因而積勞成疾困頓床褥幾及半年明知德薄才疏心餘力絀於地方要政不能悉舉是以屢次奏請開缺未蒙兪允唯在任一目卽不能不盡一日之責今鐵路者廣東之鐵路路成商民均受其益他省服官人員不能將此路輦以俱歸查四川雲南各省因鐵路加派畝捐鹽捐每年數百萬兩皆取諸彼省商民無不踴躍從事此外安徽江西等省凡辦鐵路無不就地籌捐以本省之財政辦本省之事揆之公理亦所應然本部堂知粤省物力艱難不欲專取一項每年祇思籌集百餘萬兩分之各項旣輕而易舉且均有股票發還權利仍在吾民卽委派各總辦會辦提調均不開支薪水夫馬其苦心當爲商民所共諒詎梁慶桂等不明大義有意阻撓殊出意料一外查黎國廉鄉評素劣前在福建官聲狼藉回粤後並復横行鄉曲此次出言悖謬實爲藐法之尤除飭查傳看管並分别奏叅梁慶桂如能悔過蓋愆自當酌請開復倘再有似此阻撓滋鬧之人卽行嚴拿懲辦外誠恐各商民等妄聽劣紳佈散謡言爲所愚惑爲此牌示各宜凛遵母違特示（庭） 
[德化縣禀請註銷盗賣洲地案九江]  
　　德化縣人王全鑄等盗賣洲地一案現由縣主濮大令訊明上禀道府各憲畧謂王全鑄盗退洲地與英商都約翰一案前經卑職帶同兩造人証往勘樂領事亦帶都約翰隨往會同細心勘丈逐一訊問王全鑄等無可遁飾供認盗退不諱領事亦悟前非頗懐慙阻本可卽行了案値樂領事交卸在卽允將此案細情詳告新任領事不再袒護都商迨新領事抵任卑職迭次告以此案業與前領事會勘詢係盗退屬實請卽會商銷案詎新領事已先受都約翰蠱惑置之不理不覆現經卑職提訊王全鑄王忠銀等以理開導王全鑄等均知悔悟情願具結完案趙買兒查無下落無從傳訊至王全鑄趙買兒等雖屬串通盗退并未得過價銀契據已經送縣遵飭註銷所有王全鑄歷年代完糧錢四十餘串及一切用費約計百串擬由插職籌墊足錢一百串發給具領至羅秋舫盗退基地與美商李湯姆一案亦經卑職迭催陳義山來案訊結詎陳義山避匿不出其爲情虚已可慨見現經當堂開導羅秋舫亦知悔悟情願具結完案諭令羅秋舫將陸續用過定價銀七百五十兩英洋六十元赶緊措齊交還陳義山第羅秋舫家道赤貧卽使實力追比亦屬徒延時日自應亦由卑職先爲籌墊銀七百五十兩英洋六十元存候陳義山領取卑職伏查王全鑄羅秋舫両案地基前均退給鄭憩菴等管業今因籌闢商埠擬開鐵路該羅秋舫等恃有完粮串票串中盗退與英美両商現經訊勘明確王全鑄等亦俯首無辭情願具結完案可否仰懇憲台轉禀撫憲咨明外務部將案註銷都約翰等僅執有完糧串票查串票乃完糧之據并非管業契據卽欲作難然曲直攸判諒亦無可設辭 
 
 

Page 10

 
 
也至王全鑄羅秋舫等應如何懲辦之處伏候憲示遵行卑職管見如此是否可行理合禀請察核轉禀實爲公便（石） 
[黔撫爲礦務致外商二部電北京]  
　　去臘黔撫分電外商二部皆爲本省礦務其致外部電云昨有法國礦師二人由滇來黔據稱本年夏間奉部發給遊歷執照准其勘測黔省礦苗察其言語頗覺支吾當經婉拒現仍住某敎堂合亟電請詳查究竟有無其事懇卽示復云云又致商部電云黔省五金礦產夙稱饒富惜風氣不開棄利於地前有本省紳士華聯輝等禀請設立礦務總局官商含辦業經批示准其籌集股本禀請核辦現在該紳等所招股本已有成數惟本省庫欵奇絀萬難籌撥官本而外人垂涎已久必須及早開辦以杜干預而興利源務請大部詳示辦法（呂） 
[靖湖廳續禀未能遽行移駐情形蘇州]  
　　蘇管糧通判議改靖湖湖撫民通判梁書祥禀呈各憲稱奉藩憲札飭據太湖同知何丞禀請飭催卑職速赴西山辦事以重地方伏查卑職於本年六月十二日將履勘西山形勢妥籌一切辦法先行開摺通禀請示迭蒙批飭各在案自應靜候憲台核定飭遵再行前往其應行會禀者如疆界亦大致劃定書役亦由太湖廳吳縣酌撥惟所分錢糧始於十一月十六日准吳縣將都圖田畝細數開摺送來而又將奉農務局憲批斥不可移害西山之四千八百餘畝附征荒田仍復混合在内究竟此項荒田散落何圖該縣亦未能指實今若含糊接收不惟錢糧處分攸關而貽累後來亦無窮盡應請憲台札飭吳縣明白移復以便造册至通判原擬駐紥適中之東宅河鎭實無相當之民房可作公所自應照太湖廳署之式建造衙署以資辦公巡檢一缺原駐用頭鎭其衙署兵燹被燬向賃民房並無定所似可移駐東宅河鎭兼理司獄應卽在靖湖廳署之旁建司獄署並設立監獄庶聯絡一氣易於典守各項工程應請籌款派委購地估造俾便移駐撫民通判有和理獄訟片收錢糧及緝捕盗賊之責則原頒管粮關防殊不足以昭憑信應請咨部另頒關防一顆文曰蘇州府靖湖撫民通判之關防俾昭信守至用頭司巡檢兼管司獄應否換給印信伏候鈞奪所有奉飭速赴西山合將未能遽行移駐實情並續籌各節肅泐禀陳云云（蒙） 
[江蘇學政批武陽學會常州]  
　　武陽學會成立後具呈本省學政蘇寗學務處及本屬府縣去臘奉到唐學政批詞茲特照錄如下呈及簡章具悉該紳等組織學會推廣敎育其宗旨在集合羣力以謀學界公益用意深堪嘉尚其經濟敎育兩項議定各員分任其事籌畫頗周有條不紊自應照准立案仰常州府督率武陽兩縣切實保護會中一切辦法該紳等應隨時與地方官商酌自與學務公所一氣呵成官紳同心協力刻意講求敎育設法擴充學校不患學務無收效之日也本部院有厚望焉原呈仍繳備案（奭） 
[龔協戎擴張軍學鎭江]  
　　駐鎭常備六標要塞軍統領龔子佩協戎近日添聘武備專科敎員多名入營分授戰陣各學擬在營外建一講堂無論文武生員均可報名聽講無定額無學費無卒業限期祇須有妥實保人卽可人常肄習其天資聰敏勤奮過人者並可拔充營弁等職云（要） 
[川中學務重慶]  
　　重慶自設立中學及巴縣小學外兹又添設巴縣中學一區擇地於城内之蜈蚣嶺又設川東師範傳習所一區卽以舊日試院改造業已興工今春定能開校聞此項師範生須於川東三十六屬内資送入堂（論） 
[倡設測繪學堂成都]  
　　省垣有羅衡芬者素精算學茲因鐵路需才自設測繪學堂一所約招生四五十人一經卒業再行禀請學務處考騐或升中學或入鐵路聽候分别器使以盡其才（論） 
[湘撫示諭留學生限期接見長沙]  
　　湘省留日學生因前次取締問題先後退學回省請謁撫轅者甚少日前由龐劬帥諭令學務處牌示湘省畱學日本諸生紛紛回省現値年終政務殷繁不能公班接見著於十二月二十一日凡有願來謁見者卽於是日兩點鐘來轅常與晤談一次備詢一切情形云云至各留學生則約於十九日齊集紫荆街湘鄉中學堂會議以便届期同謁撫轅（時） 
[禀詳裕甯宫銀號借本起息事江寗]  
　　江寗省城開辦裕寗宫銀號議由甯藩庫淮運司支應局籌防局各借長本五萬兩照章起息銀號修葺房屋工程於十月底完竣各司局撥借長本銀兩亦於十月底收齊十一月初一日開市交易長本息銀一律於是日按照定章長年六釐起息自本年十一月初一日起扣至三十二年十月底止不加閏應繳息銀一萬二千両以後屇期蠆解禀經江督批據詳已悉應即按期蠆解務長本息（利） 
[鐵路旬册到部北京]  
　　京漢鐵路十月十一月兩月所收南北路客貨兩項車費淸册刻己由唐紹儀侍郎咨送商部存案（交） 
[保靖鹽功發現湖南]  
　　湘省永綏廳保靖縣西落地方有水田數畝水味甚鹹民間取以調食大約盃水能調五六人菜食較之川鹽其鹹愈甚且無雜味現經彼處鄉紳集議擬招鹽商仿照川省辦法作爲鹽井云（合） 
[甬郡火警寗波]  
　　去臘二十三日甬郡廿條橋某紙炮鋪失火延燒四十餘家聞起火之由係研椿火藥忽然爆裂所致該店有女一人年約二十歲當火起時不及趨避被火焚斃亦可慘矣（烹） 
[地產硃砂湖南]  
　　湘省永綏廳衛城地方向有高山層巒疊嶂蔚然深秀内有一山經土人開掘見有硃砂顔色鮮豔後經某富户前往取騐果稱佳美苗亦甚旺現由富户等擬開礦窿已派人赴漢口購辦各種機器以備於春間開採時應用矣（時） 
[火柴廠挽回溢利重慶]  
　　火柴一宗向由上洋運至四川後有夔府人鄧雲笠由東洋回川在重慶集股開設森昌正森昌泰二廠著有成效又添設有鄰公司匯利公司東華公司今又在渝城對岸江北廳屬之頭塘河邊開設裕豐和火柴廠現在計共六家每家日出二十箱共一百餘箱價銀一千七八百金週年有五十萬兩外洋來源因之絶迹製造工藝挽回利權於此不畧見一斑乎（奏） 
[採辦商品事竣蘇州]  
　　蘇省商務局總辦陸純伯觀察前經派委候補府照磨陳祖鎔前赴蘇松常鎭太五屬各地方採辦商品以便呈解商部陳二尹業經採辦事竣將各項商品解回省垣呈送商務局查收禀請銷　（吉） 
 
 

Page 11

 
 
[鄂督張奏進礦務章程摺]  
　　奏爲遵旨擬行中國礦務章程繕册進呈恭摺仰祈聖鑒事竊照光緒二十八年七月欽奉上諭礦務爲今日要政昨經劉坤一張之洞電奏采取各國礦章詳加參酌妥議章程等語所見甚是即著該督等將各國辦理礦務情形悉心采擇會同妥議章程奏明請旨務期通行無弊以保利權而昭愼重欽此嗣劉坤一因病出缺經臣遴委華洋各員購取英美德法奥比利時西班牙等國礦章詳加譯錄於二十九年冬咨送外務部交侍郎伍廷芳參酌編輯三十年十一月内該侍郎將擬訂中國礦章稿本郵寄來鄂綱領具備惟似覺近於簡略其所定礦地界限不得過三十方里亦覺限制太寛復經臣交在滙之英國礦師布魯特重加　訂書成後又復委派多員曁游學日本改法科畢業學生等並采取日本鑛章細心參校　復加酌核其中條欵凡於中國情形稍有不宜者必再三研求詳審酌定冀免流弊而保利權謹纂成中國鑛務正章七十四條中國鑛務附章七十三條分訂兩册查各國通俗凡屬土地分爲地面地腹兩層民問產業止能管及地面其地腹則概爲國家所有故雖本國人民開鑛其准駁之權咸聽命於官至五金之屬及寳石等貴重　質更厞官不得開采至他國人民斷不准承辦本國鑛務或設立公司間有外國人附股而事權仍是本國人爲主股本仍是本國人爲多日本律法尤嚴開鑛公司不准外人附股惟中國於未定鑛章以前己准洋商在内地開鑛此時自未便概加拒絶第從前所訂合同每有損碍華民生計及侵我主權妨我治理之處現在中國與各國議定商約均有礦務一條其文云中國政府允願招致華洋資本興辦礦業凡各國人民能遵守中國所定鑛務章程者均准其在中國開采鑛產惟須比較諸國通行章程於鑛商亦不致有虧等語是此次所訂礦務章程無論新舊礦商但使與洋商不致有虧其於華民生計中國主權地方治理必當設法保持修改完善用資補救不宜過於遷就坐棄遠大無窮之利權查中國所富有者礦地所缺乏者資財自無妨藉資於外國富商要之必令其有利可圖而不令外人獨專具利斯爲最平最妥之方故現訂礦章聲明各國人民必能遵守中國法律乃准其承充礦商又洋商非與華商合股斷不准其獨自開採其各股之法則無論官地民地華商洋商業主以礦地作股礦商以銀作股若係丙字類之礦其股分之數有地之業主與出銀之礦商各占其半除用費歸礦商自籌外餘利均分盖大宗緊要之礦全在丙字一類至如乙字類礦質較賤得利較薄者地股只作全股十成之三以示區别其作股一半之辦法現有直隷臨城縣煤礦成案可援一切可資　辦其眞正華商有資本者儘可自充銀股之礦商與業主商允合辦力不能獨任一礦者仍准其附入銀股之洋商并設立專條令洋商力加優待具詳章程之内誠以開礦一事資本甚鉅學問甚深專恃華商之微資土法之淺嘗斷無大效惟以礦地與洋商合股　業主與出資本之人分享其利最爲簡要公平然必俟除盡用費得有餘利之後以地作股者方能分潤則洋商自不致有虧竊惟中國今日定章明准外人在内地開礦比較各國通行章程己屬處處從寛加之於礦界年租礦產出并稅均予量從輕減明示我重權輕利庶洋商均願就我範圍不撓法紀且處處皆國家與民人共享其利上等之鑛其餘利國與民各得其半中等之鑛其餘利全數推以與民此固足見聖朝寛大惠民之政超越環球諸邦亦可藉以鼓舞愚氓不致狃於積習阻撓大利果能上下相信中外相安將來地利大興窮民有養百貨日通農工商賈利益交資乃經國久大之遠謀豈在目前區區之租稅微臣區區之意實注於此上年二月商部奏定鑛務暫行章程摺内聲明仍俟臣處輯有專書歸併辦理以免歧異等語自應參互考訂歸於畫一茲謹將擬定中國礦務正章鑛務附章各條繕寫成帙恭呈御覽擬請敕下外務部商部詳加復核俟核定後其正章卽作爲鑛律附章即作爲詳細條目請旨頒行俾鑛業日興　源日濬實於國計民生均有裨益所有遵旨擬定中國鑛務章程除分咨外務部商部外理合恭摺具奏伏祈皇太后皇上聖鑒謹奏 
[十二月分敎職選單]  
　　敎授廣東廉州陳輔淸廣　舉江西廣信郁予弼吉安附雲南永昌程光祖曲靖舉安徽池　李　寗國舉江西建昌徐國霖撫州恩四川保寗喻鎭藩順慶廩　三諭順　固安馬佩瑗河間廩河南商城白曰璞歸德稟夏邑王卓午河南附山西洪洞鄭華寗武恩沁州李沁寗武忻州劉振翼汾陽俱舉廣東羅定饒寳廉嘉應廩南雄吳世泰廣州舉順德陳鴻燾瓊州增廣西永康唐兆熙桂林恩賓州龍德中桂林稟四川劍　張錫疇成都廩雲南石屏王純雲南歲陜西神木劉如繹江西金谿吳熉建昌增浙江遂安潘琳書湖州歲湖北鄖西韓聯元安陸廩訓導直隷廣昌牛文斗順天廩河南扶溝薛天福懐慶廩蘭儀楊廷璋南陽廩陜西扶風郝瑞登同州拔寳雞程學琛漢中副山東昌邑陳顧碞登州拔湖南常寗鄧丙明桂陽拔廣東高明吳榮照廣州舉遂西黄雲藻肇慶副徐聞劉文鳳廣州稟復諭山西繁峙劉如衡忻州舉廣東長寗林之椿瓊州舉湖南桂東陳愼機常德廩復訓湖北黄州府水之嘉武昌廩江西饒州府李循球南昌府廣東　州府黄惠羣欽州廩四川大寗鄒宗孔成都廩湖南淸泉鄭先亨長沙舉江蘇元和王樹善松江副 
[滬江官事]  
　　公共公廨讞員關絅之司馬昨日午後乘小輪赴蘇叩賀三大憲年禧○上海縣汪瑶庭太令聞定今日乘舟赴松賀府憲戚太守年禧○浦東保甲總巡謝岳松明府昨日因公到縣拜會（君） 
[主敎拜客]  
　　江南主敎姚宗禮君昨日乘舟至浦江所停法國兵輪拜謁某兵官叙談片刻始别（臨） 
[催解漕米]  
　　江蘇海運滬局去歲年終有江陰元和丹陽武進陽湖五縣解到漕米共一千二百六十石照例會圓招商局總辦騐收日來總辦吳子佩太守因各屬當地裝袋遲延故特札催赶解并定於新正月初八日起照常開斛云（寸） 
[南關定期辦公]  
　　江海南關每届年終停辦公事茲經稅司巴君因新年己過飭照向章定於初十日一律開辦（璧） 
[議舉善堂總董]  
　　本城輔元堂總董郭誦明太守懐珠於初二日因病逝世聞所遺總董經各董議舉姚君佑申到堂駐辦昨已公禀縣尊核辦矣（敬） 
[禀加關書薪水]  
　　滬北新關承辦存票各書向章薪水每月銀十八兩近經稅務司以各書不敷開消禀奉赫總稅務司每名按月加薪十兩准於本年正月份起發給（資） 
[添開機器廠]  
　　聞近有人新開一棉紗廠其機器已在瑞樂洋行定妥將次到申大約秋間可以開辦（南） 
[示禁營兵擅離]  
　　滬軍營管帶龍葆珊鎭軍誠恐營内兵丁於新正出營肇事特出六言韻示黏貼營前諭令各兵出外務須禀給腰牌方可離營否則不准擅出云（尺） 
[諭局嚴禁賭博]  
　　縣尊汪大令以新年已過各處仍有無賴聚賭昨日傳諭各警察局一體拿禁（嚴） 
[禁止工匠聚賭]  
　　製造局總辦魏觀察查得本局工匠小工等除停工回籍外住居局前之人甚多往往於新正之暇抽頭聚賭因飭高昌廟局員孫羹梅明府認眞查拿一面出示諭禁（賓） 
[賭徒拒捕續志]  
　　滬南泉漳會館場建帮各賭徒拒捕一則 
 
 

Page 12

 
 
已志昨報茲悉該處自鬧事後當由駐防所派出通班巡士各執軍械彈壓至晚始回後將拘獲之洪久年等九人一併轉解總工程局收押候訊昨晨有某兵輪西人到局具保劉阿發等總董不允該西人怏怏而返是日又拘到陳福生陳點漢兩名一併解局候訊（賓） 
[賭徒傷人]  
　　昨日警察西局函解甲乙等數人到縣聲稱前晚在西門内金家牌坊因賭起釁用刀戳傷爲此送請訊究等情汪大令諭飭交差看管候訊（曰） 
[滬城小火]  
　　前晚三鼓時小東門聚奎街弄内向爲洋貨生理之葛某家失火經地甲鳴鑼報警由各業皮帶車馳往救熄共燬房屋間半○又新北門内新街某碗店因被門前某甲所擺之花砲攤施於花砲遺火幾成巨禍幸卽救熄該店夥等以甲擾禍喚衆扭毆爲警察局巡士拘解北局訊辦（曰） 
[拐案移縣]  
　　王寳寳前日被松江婦人扭至警察東局控被拐匿伊女等情郁二尹以事關誘拐諭候送縣訊奪（嚴） 
[解請收押女犯]  
　　新閘巡捕房捕頭著五百五十號華捕送婦人徐王氏至公共公廨請爲管押並由該捕禀稱尚有同案之人押於捕房俟解案時再行質訊値日差據情禀知關司馬飭交官媒看管至該氏因何事被拘俟解訊後再錄（當） 
[命案可和]  
　　昨報紀索賠馬價釀命一則一茲悉自尸子蔡丫頭投縣報騐後卽由馬夫張金生之父張蘭勳邀友相勸願爲超荐了事故聞丫頭已允投縣禀請免騐矣（陰） 
[准詞提訊]  
　　滬南豆市街長豐米行去臘行夥陸貴元在外收帳二千餘元逃逸無蹤報請總工程局將在協興街開設洪興米店之伊弟陸貴和拘案究追業已俯准所請提到候訊矣（尺） 
[飭探詳查失火]  
　　英租界寗波路四百三十二號門牌史維記鐘表店内前日忽然烟囱冒火延及樓板爲五十三號巡街西捕所見立卽入内救滅不至成災旋由該捕回告捕頭查得該店在公平洋行保有火險銀一千七百五十兩恐有縱火情事遂飭中西包探前往詳查起火情由禀覆核奪（力） 
[續紀關提號主]  
　　昨報紀關提號主一則茲悉永成豐洋貨號股東鄭漢彪張祥君控當手李紉蘭有虧蝕情事於去臘將李提押英界公廨并具禀滬道請移寗紹台道另提股東某甲至永成豐虧欠德商貨銀一案業己斷結昨報誤將前案混合爲一合爲附正於此（容） 
[幸免發封]  
　　前日上海道袁觀察因公回署時見署西某彈花衣店聚賭甚豪故回署後立飭道差持片請縣將店發封以爲好賭者儆該差奉諭傳同該處十九鋪地甲前往該店自知犯法卽投道署苦求始免（嚴） 
[少尉騐屍]  
　　本地人王某新正初二日至小東門源來小客棧借宿翌日房午杳無聲息撫之已冰棧主婦徐朱氏大駭投報法捕房捕頭飭探恊同十鋪地甲投縣請驗適汪大令别有要公委捕 
應趙敬臣少尉到場相驗棧主偕地甲跪禀前情少尉飭仵騐得實係吞烟身死卽諭地甲報知同仁輔元堂備棺收殮發壇標誌（深） 
[包探獲盜]  
　　法新租界烏江路瑞祥烟紙店去年十一月二十二夜被匪數人各持兇器破門入内行刦衣飾等物店主婦出外喊救匪竟剸刃於腹以致臟腑流出幸卽請醫療治尚無性命之虞次日店主投報捕房捕頭飭探嚴行偵緝昨日拿獲此案甲乙丙三匪均江北阜寗縣人送入捕房經捕頭訊供不諱因飭押候堂期解辦（興） 
[流氓行兇]  
　　石路公陽里一百七十號房屋妓院於初四晚九點鐘時龜奴傭婦等在内擲骰爲戲突有阿土阿根二流氓闖身而進硬欲入局龜奴不允二流氓遷怒於院主之戚某甲袖出尖刀刺甲右臂血溢不止院中人立卽鳴捕將二人當塲獲住送入捕房奉飭押候解堂訊辦甲送仁濟醫院療治據醫生云須二十日方可痊愈（則） 
[馬夫跌斃]  
　　初四日下午英界福州路河南路轉角有北京路協興馬行之馬車行經是處適華人周蓮塘家之汽車駛來照章放汽關照避讓不謂恊興馬車之馬聞聲驚跳竟將車上小馬夫金生掀跌在地奄奄一息旋由印捕至捕房告知捕頭飭送仁濟醫院求治無效而斃捕頭立卽將屍送至美界斐倫路驗屍所安放俟其家屬收殮（命） 
[續補公共廨早堂案]  
　　朱桂福掩入洋人宅内竊取大衣並刀义報時鐘各物由捕拿獲於去臘小除夕解究代理襄讞孫明府商之英副領事判押捕房三月○張四德吳阿六串竊吳潤生家甲魚九尾由捕解究判各押三禮拜○張妙生掩入新閘某典圖竊由執事邵念左報捕解究判押三禮拜○過犯陳春法掩入王春早等家竊取衣服皮鞋由捕解辦判押捕房三月○汪仁金掩入王阿弟家　竊由捕解辦明府因汪係過犯判押捕房三月○馬夫王根寳與朱金福之女阿四姘識去臘該女席捲金約指等物與王同逃至法界居住經朱緝獲報由捕房拿究阿四供並未字人情愿嫁王爲妻王求公斷讞員關司馬以男女荀合捲逃此風斷不可長商之美繙譯安君判王押捕房半年女改其父母具領管束○王佛法控張秉堂盗賣租地奉訊候傳中人談子卿等細究在案去臘小除夕司馬與安君復訊談子卿高李氏同供該地用王金全賣於張秉堂轉賣與易孟士王佛法本姓季實係朦控小的等俱是原中深知底藴訊之王佛法供求恩斷司馬以中人供詞確鑿則王彿法誣控情眞商之安君從寛將王申斥釋出案即註銷（當） 
[美租界捕房事]  
　　胡阿得駁船停泊兆豐路碼頭前晚忽失柴刀一柄疑鄰船吳毛頭所竊將吳綑毆由七百十三號捕一併拘入捕房捕頭以事在浦江著赴水巡捕船控告○兆豐路陳阿三前失一孩乳名懐卿楊樹浦路周氏亦失女孩一口乳名彩責昨日先後投報捕房請緝捕頭准之○住華記路之徐者左報稱突來流氓多名搶去洋十餘元請緝捕頭亦允查辦○丁福生竊南潯路梁玉林家友被由探朱子蕃查獲押辦○劉云卿被包車夫朱阿桂竊去綢皮衣服靴帽等物報請查緝捕頭允予飭探查核○匯山路昨有孩屍一具由捕馳報捕頭飭傳地保掩埋（如） 
 
 
 

Page 13

 
 
   
 
 

Page 14

 
 
   
 
 

Page 15

 
 
   
 
 

Page 16

 
 
   
 
