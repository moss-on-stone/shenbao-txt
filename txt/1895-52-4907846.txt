# 1895 - 52 - 4907846

 

Page 1

 
 
[敬募營口烟臺軍士醫傷費] [  申報館謹啓]  
倭人肇釁犯我巖疆殺戮頻仍慘無天日卽幸未喪身鋒鏑而血飛肉薄折骨傷筋疾痛呼號不堪入耳西人之好善者爰就營口烟臺兩處創爲紅十字會醫院凡我華軍之傷而未死者一律收養療治藥餌飮食務極周詳特所費不貲深恐後難爲繼是以本館特襄同慕維廉教士代爲勸募以應急需惟望海内仁人源源接濟一俟集有成數卽交匯豐銀行分别匯往以濟燃眉至於日本兵士之傷者院中概不敷療肅此布達卽頌福綏 
[新印醫門法律出售] [  圖書集成局啓]  
　　新建喻嘉言先生博極羣書尤邃於醫所箸醫書四種曰醫門法律尚論篇尚論復篇寓意艸醫門法律明證治之得失爲庸醫痛下鍼砭尚論篇及後篇于仲景傷寒論金匱要略句梳字櫛大闡宗風寓意艸則先生證治之案其條議病源抉幽入微非特登仲景之堂且入其室矣本局覓得原板詳加校覈用新鑄鉛字潔白連史印成分釘八本裝以錦套每部碼洋一元賜顧者請移玉三馬路申報館申昌書室及各埠申昌購取可也 
[宜及時修省論]  
　　日人犯順以來奪我屏藩踞我疆土燬壞我槍砲船艦錢害我赤子蒼黎蠶食鯨吞鴟張狼戾如狂瀾之莫可挽如燎原之不及救夫我要隘非不險峻也兵卒非不衆多也槍砲非不充裕也糈糧非不盈足也一旦爲日人所乘屢戰屢北幾至重臣宿將莫敢攖其兇鋒遏其毒燄一若任其縱横出入若履無人之境嗚呼果伊誰之咎哉豈日人所治之軍氣雄力猛莫之能膺乎日人所用之械命中及遠莫之能匹乎抑我之險要皆不足恃我之將士皆不足用我之兵輪鎗砲皆不足以禦敵乎追論其由咎當有屬豈惟人事之所不及備抑亦人心之所不及料豈非天哉豈非天哉雖然彼蒼有悔禍之機造物有好生之德善於始者未必全於終懲於前者要必毖於後否極則泰剥極則復理之正也事之常也中　於此時正宜仰體天心以盡乎人事幡然一變其結習力革夫前非上下一心以通其情官民一體以作其氣兢兢業業胥務修省恐懼以冀消災而弭患藉以挽回夫氣運而克迓乎休祥詩云畏天之威予時保之孟子曰畏天者保其國者也夫古來敵國外患何代蔑有唐虞當極盛之時苗頑逆命必敷文德而後致七旬之格周文有至德之稱伐崇不服必勤修教而後有因壘之降他若漢有匈奴之患唐有突厥之兵宋有契丹之禍而究之漢不以匈奴而蹙地唐不以突厥而遷都宋不以契丹而弱國此三國者雖强盛於一時而久之終至於消亡是可見師直爲壯曲爲老仁義者昌暴虐者滅事所必至理有固然默騐之天心靜揆之人事俯仰古今如出一轍今我皇上寅畏嚴恭祈天永命遣將出師誓保小國宵衣　食惕勵憂勤初何嘗自安於暇逸惜乎一人孤立於上百執事未能承奉奔走於下文不能贊襄於帷幄武不能効命於疆塲動援成例拘守資格積習相沿牢不可破各省大員深居簡出民事痛癢漠不相關平素委任之人大抵工夤緣者得捷逕矣通聲氣者據要津矣善逢迎者居美缺矣隨心位置一切惟以草率了事跡其所爲無非任用黨人自便私圖才優者反處之閒散才絀者竟假以事權若輩旣蒙上游之拔摧履厚席豐高車駟馬意氣自豪彼推知以宦海之餘資作山林之退步問其囊槖之豐肥身家之充裕無非朘削下民脂膏侵吞公家欵項貪賄賂以進干當道歛錙銖以裒益私家宣猷布化之不知致君澤民之無望安良除暴之弗遑一旦邊疆告警烽燧頻驚軍旅之事更非所長畏首畏尾身其餘幾有不望風而靡聞信而奔者哉國家大事不敗壞决裂於若輩之手者幾希此文臣之亟宜返躬　已而自省者也至言用兵自平壤一蹶之後動至委靡不振非臨陣脫逃卽聞風奔潰統兵大員身居將帥臨事不能激勵三軍有事則半籌莫展聚集一隅逍遥局外致以旅順之險固威海之雄峻日人得之如探囊取物南北咽喉不能控扼雖及早捐軀豈足以蔽辜免咎嗚呼喪師失地果何爲而至於此大抵一誤於畏葸不前再誤於威武不振三誤於蒙蔽軍情四誤於粉飾戰事五誤於器械窳敝大誤於糧餉尅扣七誤於不遵調遣八誤於各相推諉九誤於畏死貪生十誤於忘恩辜義有此十蔽安望其能鞠旅陳師殺敵致果哉所以矯矯虎臣桓桓猛士徒見其避敵而不見其攻敵徒聞其敗耗而不聞其勝算徘徊觀望將待敵之自亡希圖徼倖於萬一安可得乎此武臣之亟宜顧名思義而自省者也今之士卒都由招募而來所謂烏合之衆也一旦奔北交綏原不足深責曩者曾建功决勝折銳披堅者首數湘勇次推淮軍今則半皆羸老非如昔日不得已另招粤勇再募苗軍羽檄交馳於道上旌旗變色於目中兵力不可謂不厚軍容不可謂不盛而終至師徒撓敗者何也蓋其中良莠不齊强弱不等披沙乃能見金攻石然後得玉若平日不加訓練徒擁百萬之衆日糜數十萬金資非徒無益而又有害也大抵今所招募勇丁半皆里巷乞兒吸食洋烟徒知喫飯領錢苟延日月而已欲其施放鎗砲已屬强爲從事一旦臨敵奔避不暇反足以渙軍心而沮士氣安望其衝鋒冒鏑衆志成城乎此士卒之亟宜沙汰演習而一一自省者也是當各存忠勇之志咸發果敢之心主憂臣辱主辱臣死亦思以小凌大以弱脅强以寡暴衆可耻孰甚焉爲文臣者宜思若何可以出奇制勝爲武臣者宜思若何可以折衝盪决爲士卒者宜思若何可以同仇敵愾及時猛省以報君上耻心一生勇氣自倍統兵大員尚能披肝瀝瞻以示之信痛哭流涕尅日　師身自赴敵以爲之倡奬勸公而賞罰明舉平日因循怠隋蒙蔽粉飾之積弊一掃而空之而與之相見以天庶幾以和祥弭其乖戾以仁義戢其凶暴而自能斡旋造化感格天機兵氣可消爲日月光矣 
[克復名城電信]  
　　昨接本館特派赴天津偵訪軍務之人發來電信云接官電知鳳凰城已由我軍克復本館按近日各路大軍馳赴前敵者霧霈雲屯兵力旣厚則同時大舉殲醜類復名城固在意計之中軍威一震此後長驅直擣當如破竹耳當傾耳以俟鐃歌之奏 
[約束軍士]  
　　兩江督標中協统領護軍全軍新兵中右等營博慶額巴圖魯劉爲曉諭事照得本統領奉督憲諭飭所部營伍亟須嚴申紀律精詳訓練以成勁旅並飭將防營向日積弊湔剔净盡等因奉此除通飭外合行諭仰將弁勇丁人等須知○國家糜費鉅餉以養士卒原爲衛閭閻以資敵愾各須激發天良無事則勤習訓練講求陣伍有事則密查地勢同輸用命之忱馭下總宜有恩士卒卽如子弟事上各宜循分官長卽如父兄上下一心雖赴湯蹈火亦所不辭本統領志矢飮氷心存嘗膽防營尅扣之弊素所深恥官無請託籍無虚名凡我同屬各宜洗除積弊士卒果能恪守營規精勤操練自必優加看待如有材武絶倫亦必拔用報國立功在乎有志本統領有深望焉慎勿玩忽軍法有在决不瞻狥懍之慎之毋違特諭 
 
 

Page 2

 
 
[掃除五國]  
　　客有從太平府至蕪湖者語諸訪事友人曰郡中風俗本極良善近亦漸變澆漓幼童類皆桀驁不馴喜於滋事去年創出五國一事言之頗駭聽聞所謂五國者自舞象以至弱冠之頑童各就所居地叚自號爲國此疆彼界各霸一方如東街稱爲甲國西門爲乙國南寺巷爲丙國馬驛街爲丁國而以客民較多頑童較强最爲謬妄絶倫之柴巷爲日本國每國頑童三四十人或六七十人各立頭目並將在事諸童編造名册如營伍然每日早晚聚會一次三八日則學操一月則五國會操並按名給發口糧人各三十文詭曰三十兩其會操也必相約赴郊外空曠之區預搭席棚名曰演武廳五國頭目高坐其中袖出小方旗一名曰令旗隨意招展其下卽翕然成隊再招則變爲四方陣又展卽變爲八字陣俄忽變爲兩圓陣列隊交攻進退疾徐無非以陣圖爲藍本且有桴鼓以司號令更有洋鎗刀矛數事供頭目之用羽黨則以竹槍從之裝藥發聲亦能彷彿而其僞效營制紀律賞罰無不惟妙惟肖苟或不聽號令及欺騙　類輕卽鞭箠重則斥革斥革後各頑童見之卽攅毆驅逐故在事者咸惕惕然恐懼焉五國時而修好敦睦時而挾仇相凌亦如時下之和戰無定者然同輩有被人欺凌或遭館師扑責者同類卽代爲報復夜伏道旁伺其人過而毆之俄卽雲散風流使人莫知其蹤跡種種荒謬不能盡述事聞於當塗縣湯大令以諸童部勒井井有條必有奸人煽惑其間若不及早嚴　深恐養廱貽患昔年上海小刀會之禍殷鑒非遥因於客臘出示訪拿並令地保肩牌鳴鑼沿途喊禁於是五國頑童稍稍歛迹 
[封船運兵]  
　　漢口一鎭爲水陸通衢舟車鱗集生意駢繁近因川湘滇黔各路雄師過境需船裝載兵勇襄河口上货船頓形寥落蓋懼裝兵之多累相率避匿他處此兵差之所以不易辦也其由官封定者無論何等船隻竪旗鷁首一聞角聲嗚嗚卽行解纜東下不准稍有停留連日到漢之霆慶虎字營所封之船均係鹽艘至瓜洲交卸遵陸北上船主亦便道東行惟鎭南一軍係奉卾撫譚大中丞札委調赴田家鎭駐紥守砲臺所封者均係鄰近貨船以故卾中上下货船來漢者一聞裝兵消息皆停泊僻靜處不敢向前行駛然裝兵皆給官價以示體恤况師行首貴神速各船户具有天良自宜踴躍從事紛紛逃避何爲乎 
[甫東火警]  
　　甯波訪事人云正月二十八日之晚八下鐘時江東百丈街戴家弄口大源水果店忽然火起是時東北風方飛揚跋扈以致火牛萬隊一往無前紅光燭天幾訝赤城赮起城廂内外各善局一聞警信立飭夫役舁水龍前往吸水狂噴甯紹台道吳觀察寍波府錢太守鄞縣楊大令甬東分司劉少尹及武營各員弁均親臨彈壓拿辦匪徒約焚二點鐘時火始告熄共燬去樓屋二十餘楹當塲拿獲火犯一名想已由縣懲辦矣 
[土匪蠢動]  
　　有從公路浦而抵維揚者據云海州沐陽等處地瘠民貧風俗素嘯聚謀爲不軌松漕帥聞報已派漕標某營前往彈壓一面電達江督張香帥請其迅速派營助剿想跳梁小醜不難一鼓蕩平也 
[起解軍裝]  
　　漕運總督松漕帥行抵江寍拜會張香帥商議防倭各事早詳前報兹悉松帥需用軍裝多件刻由械所備齊委一壺輪船解送清江已於上月廿八日開行矣 
[春雷發聲]  
　　卾諺云未曾驚蟄先鳴雷四十九日烏壘壘蓋謂早春聞雷將有久雨之象也漢口於正月十九日氣候忽變陰雲四塞密雨紛飛二十日已刻阿香稅駕電光閃爍不啻金蛇萬　未刻始止是爲今歲聞雷之始連日晴雨不常短陌長街泥寍載道來住行人僉有行不得也哥哥之嘆 
[松試四志]  
　　上月二十八日松江府恩太守初覆華亭奉賢婁縣金山四縣童生題目録左通塲首題詠經題戞擊鳴球搏　琴瑟以詠詩題賦得一觴一詠得情字五言六韵補録廿六日南青正塲詩題賦得文非水而湧泉得文字五言六韵奉　金山正塲前茅案奉錢鴻遵曹恩黍吳宗俊范金鑄莊仁尊陳國楨曹欽鎬侯璋達胡德薰楊承震張熙仲莊祖喜莊仁秉范其智錢鴻逵胡德望章甫端楊宗淇錢寳璜陳海涵金錢銘江姜光華蔡德繩吳治恭姚大紳王平衡李銘勳金鳴鵠朱廷冠何振聲陳保珙朱紫貴彭益清陳鼎彝黄發祥顧驈戚效剛顧寳恒丁瑞清張作梅陸丙炎何文炳 
[擬開織局]  
　　兩江總督張香帥最喜爲地方興利前在兩湖總督任内創設鐵政織布等局運以大力持以精心爲人之所不能爲及莅任兩江未及半載遇事整頓百廢具舉念興利之法莫善於織布擬於下關荒地起造房屋開設織布局官塲中人云香帥日與熟悉機器之道員桂薌亭蔡滋齋沈愛倉郭月樓諸觀察商議此事如果屬實眞金陵地方之福也然紡織之爲利溥矣豈特金陵蒙福而已哉 
[馬路將開]  
　　金陵長江口岸係屬下關而下關進城尚須十五六里雖經官電局總辦郭月樓觀察設一分局信息較靈而運載往來仍形不便如解送數千斤之大砲殊非容易張香帥有鑒於此擬開馬路由節署西轅門起繞鐘鼓樓出金川門直達下關此門自龍興以來歷年封閉現特開啓路用石子鋪砌與滬上之寳善街相似凡遇重笨之件用馬車拖運東洋車亦可行駛已委桂薌亭方伯估工風聞約銀八萬兩又委前署江甯縣現任江浦縣藍雲峯明府爲帮辦是否准辦容再訪録 
[觀察行程]  
　　江海關道劉康侯觀蔡坐鈞和兵輪赴江寍已列前報兹接江寍信知觀察於正月廿六日抵甯廿八日傳見詢問吳淞防務并詢製造滬局事宜觀察一一面禀井井有條香帥謂觀察頗有儒將之風聞觀察俟管帶鈞和徐君長順將支應局銀兩交清仍坐原船回滬大約三十日可以解維又揚州運司江都轉與劉觀察同日到省恭賀制軍年喜聞回揚之期亦在月杪也 
[植蠶興利]  
　　江西吉安府爲文物之邦不競紛華鄉民野老祗知耕稼而於蠶桑一事缺焉弗講郡伯許清臣太守道培籍隷楚北以文選正郎出守斯郡下車時卽爲民興利除害去年捐廉興辦蠶桑廬陵縣周金箴明府晉鑣仰體憲意同霈廉泉以李瑞廷少尉榮植籍隷浙江熟諳種植之法委赴淛中採辦桑秧二萬餘株設局城西雇丁在荒地種植以時灌溉築墻圍護少尉并教以養蠶繅絲織絹諸法以開風氣之先蠶桑之利溥於耕稼他日緑葉成陰陌上携籠競來採摘是更於犂雲鋤雨外添一生計矣明府之功不甚偉歟 
[求榮反辱]  
　　新簡卾臬龍亷訪仁陔近奉撫憲委署藩篆下車伊始誠恐有人藉事招摇預出示諭以防未然旋又奉撫憲札委接辦營務處公事勤勞益加愓厲乃有某少尉者聽鼓鄂省幾歷寒暑邇以委署無期遂投禀牘自叙生平在鄂當差勞績懇恩調卷查核賞給提前委署等情當經龍廉訪批示略謂查佐雜委署向有定章本署司調查各册親自稽核該典史之挨委並記功次序均未到班雖有揀委酌委各班亦宜聽候本署司詳察定奪乃該典史於本署司署印之始率行妄請提前委署實屬不安義命應將該典史記大過一次停委半年飭承註册以爲妄求者戒一俟停委限滿再行照章辦理嗣後倘再有禀求委署之員甚至投遞八行意存挾制本署司定卽據實詳參决不稍從寛貸官塲積習往往鑽營請託甚至以苞苴爲干進之階官箴之壞實由於此亟應力加整頓以挽頽風本署司冰心鐵面遇事一秉至公誠恐有不知自愛之人輕　嘗試致干嚴譴殊屬可惜卽行牌諭佐雜各員一體知之此繳 
[闈商開罪]  
　　廣東番禺縣生員陳某去臘不知何故向闈姓公司爭論公司總商劉紳學詢惡其無理取閙喝令丁役鎖拿解交縣署隨 
 
 

Page 3

 
 
後訪知陳係生員自知鹵莽急欲釋放而陳不肯將就了事邑中紳士亦以劉紳擅鎖生員大動公忿連日齊集明倫堂商議禀告爲陳某雪恥在劉紳固勢大財雄而陳某亦世家華胄其胞兄現當京官伯父又就聘廣州府刑席力敵勢均恐未易了結聞劉紳已浼人調處願出孔方兄爲和事老未識能轉圜否也 
[豆船沈没]  
　　連日江潮盛漲揚河水勢因之湍激非常日前有大駁船一艘滿載黄豆由瓜洲駁運進口行至三义河因避讓上水來船誤撞於停泊之柴船上登時沈没緣豆船裝載過多喫水甚重以致一碰卽沈幸附近小船甚多立卽招雇多人設法將豆包搶川一半然已遭水浸日中曬晾不知能免發漲否舟中人口均各無恙亦不幸中之幸也 
[因賭輕生]  
　　揚州舊城中小街某甲素來謹慎某日因友人邀赴春宴酒闌席散偶作牧猪奴戲甲技本不精以致三戰皆北負欠十餘貫約期償還比至家鬱鬱終宵深慮至期無以應付籌思至再潛吞阿芙蓉膏自盡洎家人知覺赶卽覔方灌救已無術返魂矣現聞其家屬以禍由友肇悲痛之餘欲赴琴堂控告尚不識作何了結甚矣賭之害人也 
[幼童蒙賞]  
　　蕪湖訪事人云李筱巖宗師於正月二十二日秉節出轅按臨甯國府當未出轅時曾親自扃試翠螺書院肄業生童報名入塲者共三百餘拘中有曹姓幼童年僅十二温文爾雅秀外慧中宗師奇賞之命立案前面試童不假思索落筆成文且字亦娟媚可愛宗師因挚至上房令夫人赏給荷包並洋銀兩枚勉勵一番而出一時與試者無不爲之艶羡不置 
[厦島新聞]  
　　厦門訪事人云泉漳民俗以正月初九日爲天公誕日人無論貧富家無論高卑上自閥閱搢紳下迄倡優隷卒咸於先一夜十二點鐘時以牲醴祭天而倡寮中尤奉祀惟虔乳燕雛鶯嫣紅姹紫莫不靚妝艶服膜拜庭除祝所驩平步青雲出人頭地惟家有喪服者免之去年疫癘流行死亡相繼因之今歲郊天者寥寥無數户玉皇上帝不能飽享蒸嘗矣○正月初十日霞溪仔街徵召梨園演劇某姓家小孩彳亍臺邊與羣兒嬉戲不料臺上所掛煤油燈忽然墜下班中人恐臺被燃及舉足踢開以致是孩衣服被燒火毒攻心而斃此誠無妄之災也○各路所用木植大都由山中運出躉集漳州因之漳郡杉木行生涯頗盛正月某日有歹人種火於某木行以致猝然上熾殃及鄰近十三家數萬貲財盡被祝融氏收去○稅釐提調張文川司馬刻將期滿上憲委丁漱卿别駕瓜代於正月十一日附伏波宮輪船到厦十三日入局視事 
[蘇臺新柳]  
　　正月二十七日江蘇學憲龍大宗師提覆長元吳三縣文童所有題目照録於左通塲文題不有祝鮀之佞破承小講　勇者不必有仁後比○前報上月十九夜蘇州閶門内高師巷久大當鋪失慎焚去包房及存放衣物等屋七八椽云云兹悉是役所失計值銀一萬四千兩之譜現已議定章程凡各質户持劵取贖者照票償還六成所有利息悉照舊章按月除扣日來持票取償者紛紛不絶○閶門新橋下塘某姓女年方二八丰致嫣然與某甲有私夜去明來已非一朝一夕近又厭故喜新與某乙往來燈前倚玉被底眠香海誓山盟如膠似漆大有願作鴛鴦不羡仙之意嗣爲甲偵悉不覺酸氣勃發忿火中燒遂於正月廿七日清晨悄然直入時女與乙尚高臥未起當被楸住髮髻在被窩中拖出連連批頰乙忿甚一躍而起遽揮老拳兩造各奮神威拚命毆鬥聲勢洶洶女惟有手托香腮嗚咽啜泣誠有左右做人難之勢甲乙互毆逾時漸分勝負蓋甲勝而乙敗也乙正欲飛步遁逸不料甲突取并州快剪刀將乙髮辮剪去其半而猶不肯釋手復按倒於地拳脚兼施乙呼救之聲達於户外當經鄰右趨至極力勸開拉兩造至某茶肆啜茗評理不知如何了結也 
[薇旌返滬]  
　　昨報紀黄大令探悉江寍藩司瑞茀侯方伯將次由蘇州遄返仍須道出滬江因飭辦差家丁預備供張昨日鐘鳴十下方伯舟抵觀音閣碼頭大令及各官迎於水次迨午後方伯排導入城謝步大令飭家丁擋駕聞方伯因急欲赴任並不登岸定於今日赴白門進發 
[解犯登程]  
　　去秋本邑浦東高家行鎭人朱其蒓家傭工薛掌生莊迪華莊掌串同行竊所失不貲黄大令鞫出眞情飭捕吊取原贓給朱具領一面將薛收禁詳奉上游批飭解府勘訊擬罪日前大令札委典史蔡少尉提案飭仵作騐明面貌箕斗聽候公文備就押解登程昨日大令移請城汛李采臣千戎撥出營兵六名會同差役人等於午後押犯出縣署由大東門至南碼頭登舟望茸城進發 
[竊犯起解]  
　　鎭江人陳金虎在老船塢内竊取煤炭經一百十八號華捕拘入捕房捕頭命送至英公廨宋通刺判令遞回原籍當時仍帶至美捕房覊押前晚三下鐘捕頭飭包探江阿三將陳送至順泰碼頭附福和輪船解往鎭江原籍 
[行凶被獲]  
　　銅匠麻皮桂生與弟長生在浦左祥生廠内戳傷同夥李永福經人將李舁至美捕房控告捕頭騐明被戳三刃李訴稱行兇者係長生捕頭遂命送至同仁醫院醫治一面飭通班包探查拿兇手前晚七下鐘經包探張阿五在渡浦至美界解入捕房捕頭命押候解送英公廨請宋通刺究辦 
[積薪被燬]  
　　前日下午四下餘鐘裏虹口北首烟霧漫天火光直透霄漢趨往探視乃胡家橋相近之孟姓家因遺火柴堆焚去稻柴五六十擔惟房屋依然無恙是可喜也 
[游民肇事]  
　　秦阿曾在浦東開設飯店昨日午後有温州帮數人入内同餐狼吞虎嚥之餘嫌菜味不美嘖有煩言秦置之不理若輩遂以惡語相加揚長而去俄頃糾集同類十餘人預喚渡舟伏於岸側衆人擁至飯店將秦前拖後擁攝入舟中駛至浦西登岸及行至美界百老匯路正豐街相近秦見有巡捕至疾聲呼救一百五十三號華捕應聲而至若輩遂遷怒於捕與之爲難捕料衆寡不敵急吹號呌二百三十二號華捕疾馳赴救衆見援兵已至哄然散去捕竭力追逐當將錢壽全陳阿官姚阿永等三人拘獲解入捕房捕頭飭該二捕將錢等送至英公廨究辦 
[舟子忿爭]  
　　甯波人王德泉唐老虎均以駕舟爲生計昨晨在美界蘇州河畔相遇爲錢鈔轇轕甫交數語各揮老拳頭面均受損傷鮮血淋漓仍不稍讓復扭至捕房各訴短長捕頭謂錢鈔齟龉非捕房所應管一併逐去不知所终 
[故劍重逢]  
　　浦東三林塘人俞寄泉向以磨豆腐爲業其妻夏氏風流妖冶淫蕩性成衰柳年華依舊招蜂引蝶人皆以夏姬再世目之謂惜無如巫臣其人者與之盡室偕遁耳數年前與俞同業之某甲結露水因緣暗去明來頗多不便因赁居小東門内康家弄玳梁安穩居然海燕雙棲今正有友告知俞遂立卽前往掩捕適甲赴親串家喜筵未返祗將夏氏扭至縣署控陳黄大令令補具呈詞並飭差暫行看管旋由叔父俞某到縣勸令不必涉訟將妻領回管束一面具禀求銷 
[干卿底事]  
　　美租界篷路第八百七十四號門牌有粤人黄王氏居焉前晚八下鐘時妙手空空兒破扉入内竊取衣服數件荷之而去甫出門包探張阿根撞見當卽扭住偷兒不服與之抗拒適有甲乙二人在路行走不分皂白反助偷兒與探爲難探大驚正在互相扭毆幸有探夥聞風而至爲之援救當將甲乙並偷兒一併拿獲解送捕房甲乙訴稱不知包探拿賊致有指鹿爲馬之失再四哀求捕頭謂爾雖不知情然路見不平事揮拳相助爲租界中所禁定須送辦遂命一併押候解送英公堂究懲 
[滬城瑣語]  
　　上海縣黄大令飭差備辦祭牛以供初三日致祭文昌之用禮也○老北門内九畝地改過所後餘地經某氏嫗私建坑厠圍以竹笆局差查知喝阻不理遂據情禀明稽查委員吕二尹二尹飭卽拆去 
[英廨晚堂案]  
　　寡婦韋張氏控包裕春借洋不還向索逞兇等情宋通刺庭訊之下張氏供小婦人籍隷本邑丈夫棄世有年兹因難以 
 
 

Page 4

 
 
度日曾將祖遺房屋售與某洋商管業所得價洋出借與人收息餬口光緒十五年有素識之包裕春央邢桂芳爲中立據借去洋一百元言定利息按月二分迄今六載利洋分毫無著迨小婦人之長子病殁向之索還本洋三十二元尚欠洋六址八元並由包與邢桂芳經手爲譚姓借去洋一百元經小婦人屢次向索奈包始终延約前日復向催索詎包兇横性成不但分文不付竟敢持刃向氏亂砍致被戳傷左手腕等處是以控請嚴究包供小的亦本邑人前者確曾向該氏借過洋銀一百元業經分兩次歸還清楚在借票上註明至小的與邢桂芳經手譚姓借款曾於上年正月起劃歸小的名下歸還已議定停利拔本當將借票註銷換立據摺且小的有餘屋一間轉租與該氏小的代付房租每月一元五角約歷六載之久共洋一百餘元照算業已還清並無蒂欠亦不敢行兇毆辱今奉提訊惟求恩斷通刺衡情酌斷包裕春應還張氏洋一百元本應押追今姑從寛每月拔還洋十元分十個月拔清取具保限切結存查並諭張氏待包將洋拔清爾卽另行租屋毋再肇訟張氏遵諭叩謝而退○去年有安慶人王錦堂控優伶蕭榮桂將妻吳氏誘拐捲物潛逃一案迭經宋通刺提訊判將蕭及吳氏分别交差管押並查吊單開所捲各物交保候訊在案前晚通刺升堂復訊吳氏供籍隷四川重慶府本夫徐某係蘇州人向在京都候補某部郎中兹因丈夫逝世小婦人由雲南一路至漢口過江由金陵至安慶赁屋閒居遂與向爲醫生之王錦堂姘識嗣被挈至滬上赁屋正豐街與蕭榮桂同居餘供與前相同蕭供福建人向以唱戲餬口曾與王錦堂同住一室小的一時糊塗不合串同吳氏捲物潛逃今蒙訊明小的已將所捲各物交案務求大老爺恩施格外通刺以男女均屬咎無可辭著將蕭榮桂重笞一百板吳氏掌頰一百下仍飭分别管押候備文分别遞回原籍請該管地方官就近辦理○前由某號巡捕解送瞽人奚阿金至宋通刺提訊之下奚供小的年廿六歲係蘇州人自幼失明椿萱早背向依叔父度日日前叔父强要小的學習縫級小的因目不明却之兹被叔父囑航船户某甲挈帶來滬置之岸上以致小的在路哭泣被巡捕送案通刺判將奚阿金發交普育善堂安置 
[柳管拜賜]  
　　昨日承敦仁堂何大善士助烟臺醫傷經費洋銀五十圓淮安無名氏助營口西醫院籌募華軍醫傷欵項二五寳十兩零四錢合上海規元十一兩一錢四分由京口源同匯到隱名氏捐助西醫紅十字會療我軍受傷費鷹銀十圓悔過前非生捐助鷹銀一圓爲北邊醫傷兵士經費楊君澜生交信局寄來洋銀十圓并媵函云拜煩彚解醫傷經費雖杯水車薪無濟於事無非稍盡我心惟願彼此得息兵火之禍則紹屬蒼生幸甚不知蒼蒼者作何判斷也本館拜領之餘敬代千百傷筋折骨之兵九頓首以鳴謝 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[命等鴻毛]  
　　蘇人某甲向在某姓家充當茶房已歷十餘年之久主人頗信任之近日因事失言致觸主人之怒欲將申生意辭　中以舊主處尚不能安身茫茫宇宙更向何處覓安樂鄉於是終日咄咄書空怏怏不樂妻孥向之詢問亦不肯明言不料竟吞金戒指一枚以圖畢命其妻初不知覺未幾甲大呼腹痛妻見其神色有異苦加盤詰始悉情由然閱時已久已無從施救矣祗得任其呼號宛轉而斃妻以其吞金自盡與人無尤遂巿三寸桐棺爲之收殮死有輕重之分若甲者殆所謂輕於鴻毛者耶 
[英廨瑣紀]  
　　金採芹不知何許人前晚被偷兒混入家中竊取綢布衣服共有四十八件之多當卽投報捕房由包探案少卿查得董蘭生所竊於昨晨緝獲向之詢問直認不諱據言竊衣後持至各處質錢秦探遂帶董前往吊贓送入捕房管押候解公堂訊　○未道華曾娶醮婦孫氏爲妻忽於近日走失問息尋消杳如黄鶴昨日又出訪尋旋知孫氏匿跡程阿福家卽喚三百十號華捕送入捕房捕頭略問緣由命轉解公廨值日差詢明情節入禀宋通刺奉諭著將朱孫氏暫交官媒收管程阿福暫交原差看管仍著原告明白補詞聽候堂期訊核○二百三十二號華捕送陳阿有錢瑞全姚阿其至廨禀稱伊等將秦阿珍拔至鄉間用繩綑绑肆意兇毆是以送究並在陳身畔取出菜刀一柄一併解呈值日差禀知宋通刺著一併押候訊辦○二百十五號華捕送華秀卿張和尚至廨禀稱華等在途爭執是以送案請訊華秀卿言表弟張阿大被張和尚誘拐來滬不肯交出故與爭執值日差禀知宋通刺著押候訊奪 
[法界捕房紀事]  
　　縣署某差役之子某甲向在德和洋行馬立師經租帳房執事前日下午因事入城行至新北門外東興聖街被年未及冠之扒手王金寳竊去手摺二扣因卽投報捕房捕頭遣包探拘王盤詰直認不諱遂令押候解送公堂請葛讞員懲辦○前日清插手王某在南誠信烟館中竊取白銅烟燈黄銅頮具等物携往信裕押店質錢包探見之拘解捕房向之研究得以吊出壽字燭臺一對又稱曾竊取某烟館烟鎗二枝藏諸家内捕頭命押候堂期解請究懲並傳失主其領贓物○西鄉小木橋某姓子向以缝衣爲業邇者懒於作事落拓無聊前日借宿泰豐客棧忽同房客失去衣服經棧主法入捕房翌日克捕頭詰問再三堅不認竊爰著押候查明再核 
 
 
 

Page 10

 
 
   
 
