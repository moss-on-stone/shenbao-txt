# 1893 - 209 - 4907285

 

Page 1

 
 
[朝珠助振] [  申報館協振所謹啓]  
　　無名氏樂善好施憫山右奇災尚未有艾特以朝珠一掛足一百零八粒交本館變價以助賑捐其珠係伽楠香製成間以翡翠佛頭珊瑚記念誠貴品也敬告海内仁人寰中善士尚其早移玉趾備價購歸旣可以飾觀瞻又可以拯饑饉豈非一舉而二善兼乎肅此布陳伏維鈞鑒 
[新印臨證指南醫案出售] [  圖書集成局啓]  
　　吳門葉天士先生以頴悟卓特之才研精醫理於書無所不讀融會古人之精意而參以新機故其立方也一二味不爲少十餘味不爲多習見不妨從同獨用不嫌立異輕重繫於杪忽取效在乎呼吸和緩盧扁不是過也及門弟子隨時抄錄諸方遂有臨證指南醫案之刻誠歧黄家所不可不讀者本局以新鑄鉛字排印紙色旣白裝釘尤精共十二本盛以錦套每部碼洋一元五角欲購者請移玉申報舘帳房及各處申昌書室可也 
[逹情篇]  
　　羊城友人函告謂某日臬憲額玉如廉訪赴兩院晉謁事畢乘輿而返行至龍藏街有一婦手持狀詞攔輿呈遞爲差役所喝阻下情遂不能上逹婦異常悲憤以頭撞石者再經旁人再三勸解始含淚而歸不知其有何寃抑也說者謂攔輿遞呈者必先向差役關說賄以洋蚨若干否則徒供其鞭逐而已竊以爲果若是則是差役之權乃大於官官正如傀儡而已豈有是哉以額廉訪秉臬粵東聲名卓著清理積案勞瘁不辭早已有口皆碑遐邇共悉又豈肯任差役輩之壅遏下情不令上逹意者近來人情刁狡往往揑詞誣告粧點若眞倘一濫收不免爲其所惑墮彼術中以故不欲使若輩得以逞志肆意故攔輿之呈詞皆不予收受吾觀地方官亦常有定期收呈不准攔輿呈遞者大約皆所以杜刁風而省訟累其用意固不可謂不善也惟果係定例不准則可若藉此以爲差役生財之道則不可　皇上行幸所至亦嘗有道旁叩閽之案無論爲官爲民無不敢受交刑部訊鞫夫以叩閽者觸犯警蹕尚且大度容之而必爲之推究其事則官又烏得而遏阻下情至若地方有司乃親民之官民情之不平者專賴此以一鳴或者可以平其不平若必待告期則代書差役弊竇百出其所以賄取者恐較之攔輿之費尤爲倍蓰衙署深深官之耳目又豈能遍及而小民之無所控愬者多矣竊謂刁風固不可以不防下情尤不可以不逹或者謂訟之有費自古已然束矢鈞金同官先有定制不過彼時歸之於公此時歸之於私此其别耳然而卽此公私之别而利弊判焉已束矢鈞金周禮固有其制蓋恐有健訟者流妄言是非顚倒曲直故必令訟者先出束矢鈞金如西國刑司之堂費者然曲者則吏罰之與今之堂費不同堂費者則堂上刑招差皂之類凡與於堂事者皆有分得第一堂若干數第二堂又若干數大都堂數愈多則其費愈少蓋以次遞减也此等堂費已與束矢鈞金之制大不相同而况又有加於此此種堂費尚屬私中之公此外又有私中之私保戮之費公也而必得賄而後爲之書呈則私矣如期投遞值日有費公也而故意捺擱先講書差則私矣甚而有呈詞已經批出而官之簽押房可以留捺也幕友之書房可以濡滯也簽稿門口房中差上層層留滯必俟賄至而後奏手諺云火到猪頭爛錢到公事辦人且見以爲情理中事是果情理也乎哉諺又云衙門八字開有理無錢莫進來夫至於有理無錢不能進來尚復成何衙門也耶朝廷深恐下情之或不能上逹地方有司或有爲下人所蒙蔽舞弄者故州縣之上設有府道以制之而刑名則以臬臺爲之總匯錢榖則以藩臺爲之總匯上下有所箝制庶幾上下不能相蒙而孰意多一重官史多一層蒙蔽故觀於已成之案牘無不有情有理而核以其事之眞實則竟有大相逕廷者蓋已成之案早已蒙之又蒙者也夫已成之案早已蒙之又蒙而當其案之未成卽早有人焉蒙之蒙之而上不知則其幸也蒙之而上知之則亦無所謂不幸何則彼其所以爲蒙者固借上之所言者而張而揚之者也卽如官之不准攔輿遞呈防刁風也而差役卽藉此爲生財之道賄到則雖有攔輿遞呈者彼亦若熟視而無睹准與不准聽之官也賄不到則以鞭箠從事無論其有何寃抑而一概驅逐之下情遂不復得逹差役之舞弄者如此而猶欲通上下之情不亦難乎吾則以爲攔輿遞呈亦可准收但觀其事之輕重以爲准駁不過多費一番過目耳如果不准攔輿一攔輿則必遭箠楚然則彼叩閽犯蹕者其罪又將何如而草野之情又豈能上逹於九重耶 
[暹事電音]  
　　十九日倫敦來電云暹法一役暹人已允照法人哀的馬敦書辦理而距美南河六十里之海島又爲法人所佔據將島中官吏人民及海關辦公人一律驅之使去噫暹人至此眞覺末如之何也矣 
[虞陛歌薰]  
　　德國新簡駐華欽使珂君紳業已到京援案照請覲見呈遞到任國書總署與之訂明覲見地方仍在承光殿一面密具封章請旨訂期六月初四日由奏事官傳旨留中欽此旋由軍機處將原摺片交總署内開奉旨著於六月初十日在承光殿欽此隨由總署恭錄諭旨照會珂紳查照○由西直門以迄海淀頤和園石路石橋各工程業經勘估由欽派承修大臣大學士宗室福錕户部尚書翁同龢分派廠商修辦翁叔平大司農商之福箴亭相國議定將向例節省之二成報効國家抵除正欵司其事者不准分潤毫厘俟工竣後凡充監督監修等員果能出力當奏請酌予保奬云○禮部爲移咨事儀制司案呈本部題覆江西巡撫德請將江西新昌縣壽婦陳李氏年逾百齡五世同堂旌表一疏核與例案相符應請旨准旌於五月十七日具題十九日奉旨陳李氏著照例旌表加恩賞給上用縀一疋銀十兩餘依議欽此欽遵到部相應黏抄原奏移咨江西巡撫查照辦理○兵部爲咨行事盛京昭陵總管現在懸缺應卽照例咨取頭等侍衛冠軍使驍騎叅領前鋒叅領護軍叅領步軍龔尉火器營營總等員揀選相應咨行值年旗轉行各旗營卽將前項正三品人員保送一二員卽日自行咨覆兵部以便會同御前大臣傳期揀選○欽天監爲知照事查本監滿主簿連華升補五官正所遺之缺揀擬正陪二員六月初二日帶領引見本日奉旨欽天監滿主簿員缺著擬正之挈壺正桂山補授欽此欽遵到監相應知照吏户二部正白滿都綂查照○劉博泉大行人恩溥奏稱鴻臚寺書吏人役苦累異常除例支邜糧外毫無領欵若不籌予津貼而責令枵腹在公深恐難期得力擬月給實銀五十兩俾資津貼請由户部按季支放每年需銀六百兩遇閏加五十兩等情奉旨交部議奏欽此近經户部議覆准如大行人所請月給書差津貼銀五十兩自光緒十九年秋起按季由寺中具文承領遇閏加給奉旨依議欽此刻已行文鴻臚寺查照遵行矣○新簡江南徐州鎭總兵陳總戎鳳樓遵旨陛見於本月初二日到京暫寓東安門 
 
 

Page 2

 
 
外賢良寺繕具安摺綠頭牌於初四日子刻差弁齎往西苑門呈請奏事官遞入隨躬抵西苑門候旨少頃軍機處發出傳單令陳鳳樓第二起入見上御勤政殿詢以從前出征何省由何出身帶過何項兵勇總戎據實奏對畢出海回寓午後卽赴諸當道處禀安○河南巡撫委員管解汴縐汴綢汴縀本色綿綢各三百匹本色大布一千匹分裝木箱解運到京本月初六日委員親齎文批赴部庫投遞以俟示期交納○各衙門保送漢軍機章京各員由樞垣考取内閣中書楊壽樞等三十四員禮邸等本擬於本月初十日帶領引見候旨記名是日適遇德國使臣覲見未便分身遂改擬十二日帶領引見○總辦慶典王大臣禮親王等聨銜會奏中外臣工報効皇太后六旬萬壽舉行慶典欵項一摺六月初五日奉旨留中欽此一俟軍機處傳交諭旨再行恭錄聞此摺尚須呈遞皇太后懿覽方可批交軍機處云○六月初五日爲廂藍旗蒙古都綂恩保庭綂制佑嶽降之期是日設席西單牌樓二龍坑府第召八角鼓二簧票友演唱一晝夜以佐桃巵僚友賓朋頗形濟濟　 
[北通試事]  
　　順天學政李仲約宗師考試通州疉登前報兹悉五月廿九日提覆二十五州縣文童六月初一日考試文安大城通州武清密雲縣密雲衛昌平香河寍河薊州順義寳抵十二處生員初二日文童覆試初三日一等生員覆試初四日新進文童恭默聖諭廣訓初五日清晨新生謁見隨於是日已刻回京 
[夜航被刼]  
　　石桅河在蕪湖南鄉三十五里爲往來南陵徽旌涇等處必經之地帆檣漁火密若繁星月初有一渡航溯流而上比至南陵時殘月猶挂林杪忽汊港盪出盜舟一葉上載彪形大漢多人手舞雙刀躍上渡航大呼獻寳否則莫怪刀下無情出客與舟子皆惶駭異常或從後艙鳬水而逃或就艙底蜷縮如蝟良久暴客飽掠所有始呼嘯而去按是河上屬南陵下隸鳩水數十里中草蔓烟荒罕有廬舍是以暴客敢出没無忌前經南陵蕪湖兩縣會同跴緝並於中間馬仁渡黄墓渡建立水栅禁止夜航爲時無幾而綠林中人仍視若無事地棘天荆作客者能不徒喚奈何 
[木筏被竊]  
　　河中木筏用繩固結隨流而下卽有空空妙手欲肆竊取亦苦無從奏手蓋一木解開衆木冰釋是以駕筏者均可於篷中高臥以不理理之月初有木筏若干排泊於天津招商局對面大王莊岸下翌晨忽失兩排共木一百二十根值銀五六百兩卽報河東汛協捕查緝不知海闊天空贜賊尚能併獲否 
[劍閣尋碑]  
　　山東所設洋務啓蒙學堂奉南北洋大臣批示准俟三年期滿擇尤咨送同文館肄業黎蒓齋觀察近擬添請西人之精通各種學術者敎授洋文以期造就人才惟經費不敷尚煩籌措也○朝陽街院内有流娼寓焉脂庸粉俗葉瘁花殘一日有捕役張八尋春至此誤入比隣某婦之室婦忿甚將張髮辮扭住問其何故闖入閨閣張欲脫不能脫突飛一足誤中婦腹翻身倒地旋卽身亡經地方官勘騐提訊不知如何處治也○道府憲札飭經捕廳並委員張應六二尹勸辦山西義賑在縣城隍廟邀請紳商集議各商承領捐簿四十餘本踴躍輸捐已得銀四千餘兩合川東三十六屬計之當有數萬巨欵也○重慶江水近接岷山遠通西藏每逢夏令冰雪消化溝澮皆盈故近日江水增漲數丈湍急異常進口船隻頗形不便 
[榕陰話雨]  
　　南臺聨董李鵬雲被局員鄧季林司馬以其有被控各案詳請革退卽以韋寳森補充督辦保甲總局楊晴川觀察查韋寳森亦被人控告難以補充飭令另行遴選以昭公允○有賭棍正春者與其黨八八等設塲聚賭俗所謂骨牌九也日夜不休兼收花會現被局員徐少尹密飭差保拘拿究辦聞者快之○邇年來好善之士宣講聖諭及太上感應篇等書以冀聽者改過從善現經長樂陳紳等具禀督轅凡講生已歴三年者請予奬勵當蒙譚制軍飭司查案如禀辦理○候補縣丞孟二尹於數年前爲同宗某鹺尹向狄司馬借銀四百兩由鹺尹出契付執及期鹺尹有泉州漁配差匯銀至省挽同寅馬少尹如數歸趙司馬遂將契劵交還時二尹以鹺尹尚欠四十兩之欵將契扣留且輾轉抵押致興雀鼠之爭近經馬少尹禀明臬憲正在質訊間孟二尹奉札委辦新橋厘卡鹺尹聞之親叩藩轅禀明前事張笏臣方伯將二尹扣差另委彭鏡湖二尹源崙接辦聽鼓閒曹深以爲小失大爲二尹惜也○南臺稅厘總局文案兼督緝私委員董捷臣少尹聨元奉委西溪厘局所遺之差已委王少尹接辦○厦門稅厘局提調上憲已委陳鈞石司馬接辦其港仔口分卡現委朱叅軍運鴻史港卡委郭少尹毓華何厝卡委倪少尹人鴻分投接辦○有某少尹現署某分司下車伊始卽以整頓保甲爲事地方紳士甚不滿意摭拾過失訐禀上臺大憲遂札令某委員前往查辦○省會保甲總局提調柴蘭谷司馬棠現委建寍縣事所遺提調差委黄司馬澍鉁接辦擇於十六日視事○王季樵文宗已將十縣文童正案揭曉各新生俱向學師饋送贄儀視家之肥瘠以爲多寡有某新生少有富名學師索銀六百兩之多後挽親友調停以百餘金贈之始掀髯而笑聞童子軍中獲雋者不乏烏衣子弟龔藹仁方伯之兩少君及猶子二人同掇泮芹洵是一門盛事現定於二十四日簪花 
[薇垣獲賊]  
　　十二日薄暮時突有人闖入江寗藩署潜伏花園内俟更深人靜一試空空手叚正在捲取衣物被某僕瞥見大呼有賊上下喧嚷伴侶皆興守庫親兵數十人聞聲而來四處搜尋杳無蹤跡迨天色大明見山洞内似有人影方欲諦視賊已知覺越假山登月榭逾屋飛奔親兵等緊緊追赶至迎街圍牆下賊一躍而過追者亦如猿猱之便捷不爲長垣所阻又有數勇先時在牆外梭巡見賊外奔併力追捕賊竄入全福巷方姓荒園内暫作藏身之計不料親兵等早經目覩相隨而來水盡山窮不啻甕中捉鼈遂縛以麻繩簇擁回轅持本官剌送縣懲辦此賊年約四十餘白晳微髭身穿官紗衫褲狀貌彬雅初不意彬雅其貌者竟鬼蜮其行也人之不可皮相也如是 
[武弁荒唐]  
　　武卡之設所以緝捕匪類也凡遇民間詞訟概不准干預定例嚴矣金陵武卡某武弁近出一事人言嘖嘖特紀其顚末而隱其姓名緣距卡房不遠有某姓夫婦家道小康平日慣虐其媳鞭鸞箠鳳傷痕狼藉幾無一片好皮膚被媳家偵知鳩集諸姑伯姊欲興問罪師翁姑聞而大駭密商卡官請假虎威禦彼鼠黨弁欣然首肯届期果見胭脂虎逐隊而來聲如鼎沸咆哮一堂弁親率勇丁直入人叢中大聲呵曰何處光棍在此滋擾倘不退避三舍一部肉鼓吹不爲爾等留情衆街鄰不服謂此中曲直自有官府判斷何營赳赳者越俎代謀且官職雖卑亦靦然人面何竟聽孔方兄指揮耶由是互相抵敵有微詞隱諷者有大聲詈駡者亦有摩拳擦掌者某弁至此正如楚重瞳被困垓下雖有拔山扛鼎之力亦無所施不得已遁入某孀婦房中暫避其鋒孀婦見其突如其來疑係强暴又以纎指抓其面弁大窘遂鼠竄而歸次日心頗怏怏思托故以洩其憤知昨日在塲者有某機房中人雖僅袖手旁觀不患無諦加罪呼勇縶之以去里人憫其無辜勒令縱釋弁益憤恨方竭力籌報復之策不料爲協鎭所聞赫然震怒立子撤差豈赳赳武夫竟不敵娘子軍之長驅直擣哉此無他衆寡之勢殊而曲直之理判也 
[甬上雜誌]  
　　寍波府胡太守頒發示諭定於六月十六日爲始在府署上地祠内開設施醫局以實心行實事貧民之受其惠者當無不頌聲載道也○日前有專送郵信之某甲携帶洋銀三十二元從姚江渡西壩行至寍波西門外高橋一帶暮色蒼茫途長心急突被匪人從後面舉刀砍來一聲噯呀左耳已被削去甲知不可以力敵卽將所帶之洋如數與之匪乃揚長而去甲得保首領負痛而回行路之難於斯可見○寍波爲通商口岸輪舶往來難保無匪徒溷跡其間自冬防停撤以來各處栅欄並不下鎖城門亦啓閉無常烟館客寓未聞認眞抽查以致城廂内外竊案頻仍放火搶火時有所聞居民鋪户難以安枕官斯土者若不急籌整頓恐其禍正無已時也○西門内有八旗殿供奉五都元帥隨從之 
 
 

Page 3

 
 
八大人爲行子衕三眼橋兩處愚民所信奉近因行子衕一帶居人皆患瘟疫遂議於本月廿一廿二等日奉八大人出巡所需經費向各戲班中捐募聞已捐集洋蚨數百元置備會中陳設各物以不義之財作無益之舉適以見其愚而已矣 
[軍麾來滬]  
　　江南提督譚青崖軍門前日由松來滬午後行抵小東門外吳淞碼頭當卽換坐大號官舫在是處停泊本邑提右營廖楚才叅戎守備程守戎城汛李千戎各率健兒至碼頭迎迓附近各砲船亦鳴砲恭迎聲如雷震嗣知李傳相之夫人靈輀由津南下將過吳淞口外軍門卽於昨日甭晨坐小火輪往吳淞迎接 
[遠迓靈舟]  
　　合肥相國趙夫人靈輀定於十七日由津南下已紀本報上海縣黄大令早已飭差准備昨日上午復備大號官舫一艘用小火輪拖帶亭午時大令登舟向吳淞進發午後一點鐘海關道聶觀察提右營廖叅戎松海防劉司馬各局總辦等均在小東門外巡捕房碼頭登舟亦以小火輪帶往吳淞恭迎丹旐生榮死哀如爵夫人者洵可當之而無愧矣 
[鶯遷誌喜]  
　　本邑保甲總巡張牧九司馬奉上憲札委調署松江府水利通判印委各員均往道賀輿馬盈門前昨兩日城廂内外各鋪地甲各捕役各汛捕等亦至總局叩賀如入山陰道上有應接不暇之勢 
[學徒失路]  
　　前日西門外巡防局蔡蓉卿二尹解失路小孩一名至十六鋪中局請爲安揷李蘭史二尹訊問之下該孩稱姓張名三子今年十三歲現在大東門外城根楊大興鐵店學業今送貨出外忘却歸路是以啼哭二尹飭地甲往傳大興店主到案具領 
[車夫衝道]  
　　程守戎前日赴江干恭迎提憲譚軍門事畢乘輿回署行至海關前適有陳妙全推薄笨車滿載蘿蔔横衝直撞而來輿夫避讓不及致被將輿撞損守戎見陳係食力之人不忍苛求僅予申斥陳反大肆咆哮守戎大怒喝令從人將陳拘送十六鋪保甲中局請訊李蘭史二尹研訊之下陳俯首求恩二尹著笞二百板具改過切結開釋 
[並非漏捐]  
　　藥業認捐公所以大東門外和記藥材行有甘草二梱尚未報捐因卽知照十六鋪巡防局轉飭地甲往查旋經查明甘草早已報捐有捐票爲憑地甲禀明公所始寢其事 
[淞北叢談]  
　　老閘迤北巡防局後湖州人某甲不知所操何業家畜女孩甚衆或八九歲或三四齡旁人互相猜疑咸謂是水販之流亞每日嗾令女孩至悅來坊弄竊取老丁所開老虎灶上樹柴前日老丁見之拘獲女孩向甲理論甲以老丁有意誣竊大肆咆哮遂互扭至巡防局申訴局員陸二尹以甲竊柴屬實著罰洋銀七角賞給老丁甲唯唯遵斷而退至女孩來歴二尹並未稽查云○垃圾橋北首叙仙園爲寍波人汪阿二所開汪有姘婦某氏粗眉大眼獰惡類胭脂虎顧凌波一搦恰又瘦若秋菱前日將三寸小弓鞋晒於屋上翌晨忽失所在疑是比鄰張源昌切麫店主婦所竊奔往張家辱駡大肆虎威污穢之言幾至不堪入耳張婦亦反顏相向誓不干休婦遂歸訴諸汪同赶至店中肆行毁物張婦出爲抵禦猝被擊倒於地恣意兇毆店中人解勸再三始得釋手張婦受此大辱忿無可宣相約至叙仙園與之評論旣而同至老閘巡防局控告局員著出外自行理處嗣有人搖脣鼓舌兩面轉圜遂各自收兵言歸於好 
[縣案彚錄]  
　　朱順者居於滬北老閘年逾而立不務正業專以嫖賭爲事其母朱王氏迭次管教置若罔聞前日朱順又向母滋擾朱王氏怒甚加以撻責朱順膽敢違忤朱王氏遂扭至老閘巡防局請究陸二尹立卽備函送縣黄大令飭看管候訊○馬喬氏控稱嗣子馬紀生糾合周福卿等前來將小婦人逐出不准進門並將歴年積蓄箱籠衣服一併霸匿求請提究黄大令准詞已於前日飭差湯景恊同十六鋪地甲往查禀覆候核○嚴應珙控稱傳于元之母傳葉氏來賃房屋由湯心傳張瑞有爲中保迄今虧欠租錢不少情願不追惟令其遷往他處傳葉氏不但不依反來盤踞滋擾當經央中理勸該氏蠻横異常因此情急來案具控黄大令飭差凌如恊同十六鋪地甲前往押遷○鄭崇高控稱被小東門外洽興街宏義猪行周宏彩吞欠銀兩求恩提究黄大令飭差李愼協同十六鋪地甲查明禀覆再行核辦 
[美界捕房紀事]  
　　著名流氓阿多不詳其姓氏率其黨羽時在虹口敲詐鄉愚罪惡貫盈人皆側目前日有某甲者携綢衣一件至三官堂左近德源質鋪質取洋銀一元少焉倩人估得洋銀係銅質製成無從行使遂持往掉換鋪夥允之事已了矣阿多忽糾合其黨寳生阿五等數十人蜂擁至德源將鋪夥扭至某姓老虎灶藉端勒索洋銀五元鋪夥孤掌難鳴祗得央同業汪某爲之和解給以洋銀二元五角阿多尚不滿意將汪肆毆汪力不能支受傷甚重適四百四十號華捕巡街至此詢知情節將阿多等拘送美捕房行未數武餘黨自後追來復將汪毆擊汪狂呼救命經他捕將兇手拘獲大约須由黎副捕頭解送公堂也○前日有一船滿裝白米百餘石駛至中虹橋交缷旋有清潔局糞夫荷擔而來偶不經心將糞潑翻艙内金秔玉粒臭穢不堪舟子扭住忿爭糞夫一味恃蠻互相口角舟子心不甘服扭入捕房糞夫自知理屈詞窮訴諸捕頭自願出外理處捕頭准之遂偕赴糞局後不知如何了事 
[法界公堂瑣案]  
　　瑪利孫洋行收租人朱和良控范生全積欠房租洋七十二元五角同轉問有頂首否朱稱每月房租十四元五角先付現租二月范供因生測清淡求恩緩繳同轉謂租界房租例應先付後住爾何積欠如許之多著交保出外限五日内如數繳清不准拖欠○法蘭西銀行遺失匯票一案昨據東盛德西人及牽涉之盛康協源等各家投案申訴又據恊源莊投報捕房據稱王詔誠保出後並不找尋林姓前晚欲乘元和輪船逃遁至虹口怡和碼頭被該船上拘獲解送案下王供因有要事暫行請假並向原保說明同轉謂卽欲告假須禀明公堂何得私自逃遁王供小的由恊源莊薦來估看洋銀若有别事須問東家梁應南同轉飭將王詔成暫押候提到梁應南龔永章再核又據嚴芳圃遞禀聲稱電報字碼恐有訛悮適有公司船開往海參威欲隨之而去求限半月回滬禀覆同轉准其交保限半月投案候核又據泰順棧劉錫恭遞禀請假同轉謂永興　雖在此間爾須暫候以備傳訊劉錫恭仍交原保又諭順康莊下期投案候質又據長發棧總管司事李蘭亭遞禀訴稱此事由林姓客交與龔永章由龔轉交王紹成棧中並不干與叩求公斷禮拜六公堂傳訊後王紹成卽於當晚上輪船求請明察同轉飭將李交保著交龔永章到案再候核辦○水販某甲將某姓女郎送往蘭芳里某花烟館賣良爲娼旋被其母查知向該鴇索人鴇以女來時押洋六十元立有票據卽偕女母投訴捕房傳到經中之楊文海押候解訊此已列報昨據烟鴇汪桂卿投案並將在押之楊文海解訊同轉問張炳南係何人供稱卽係收洋六十元之人楊松林乃楊文海之子此女由松林領來尚有住居虹口之殷姓及法租界王姓二人同轉飭將楊文海押候函致松林速將二人交到烟妓玉珍及其母押候傳齊人証覆核○某公司行西人訴稱前用張明生扯風今已辭歇伊忽混入房中竊取洋銀旋據出店張阿土帶其子明生投案求請將子重辦張明生供因無錢使用在主人房中竊取大洋二元小洋八角同轉飭將張明生覊押捕房一月并笞責一百板以儆○包探拿獲在江天輪船竊取鵰翎扇之王小弟並將賊具呈案同轉著押候掌頰六十下○前報紀冷攤匿物一則昨據原告戚順金投案訴稱東家曾慶來往元泰舊貨店購蓮篷簪一枝將眼鏡暫放櫃上被該店吞没求請究追開舊貨店之陳順金供此係店夥阿毛所爲阿毛供上月廿八日有人遺失眼鏡投報捕房小的並不知悉後捕頭命孫包探來店查詢亦無痕跡我恐聲名有碍自行辭歇前日忽有順泰夥阿香給我洋一元五角並言眼鏡前曾質洋三元東家囑勿洩漏小的卽持原洋投報捕房同轉飭將陳順金押候覆訊姚阿毛著邀同過付人阿香於明 
 
 

Page 4

 
 
日至八仙橋捕房候質○探夥蔣福生禀稱見錢萬順赤身露體携帶小包在路行走上前詰問反被誣指搶洋五角由巡街捕拘入捕房錢萬順供向爲成衣業同轉謂小洋何來飭押三日以示薄儆小包及押票暫存○李陸氏控比鄰葉翁氏之子阿長竊取烟槍一枝烟燈二隻舊衣一件共當錢二百五十文押票呈電求請究辦葉阿長供認不諱葉翁氏禀兒子不務正業擅將家中物件取出易錢求請重辦同轉飭將阿長管押半月押票給還失主○捕役柴樛之夥陳錦禀拿獲私造僞銀之張子明供出同黨曾春和由縣出票拘提小的在小東門聚新樓茶館將曾拘獲解送案下並呈當票四張同轉著將曾交該捕夥帶回縣署究辦○同春樓茶館主張如松控李阿福啜茗不給分文反被竊取水烟筒一枝當塲拘獲交捕解案同轉著管押三日贜交失主○曾子仁在碼頭失去鮮荔枝二件由元順水菓行秦良臣將挑夫李金林解案押候提到劉阿奎再核已列前報昨由包探提到劉阿奎解訊供稱小的只挑一擔李金林供亦挑一擔同轉問尚少一擔現在何處二人同供碼頭人衆實不知爲何人同轉謂雇爾挑者何人李供行係財源之源票上係狀元之元阿四在會館碼頭其人素不安分其中恐有疑竇同轉著押候傳到阿四再核○積竊倪阿新獲案後枷號示衆迄今枷期已滿同轉飭送上海縣遞回慈溪原籍○丁榮氏控張高氏匿女不還一案同轉飭提張高氏及小孩到堂訊供之下著兩造依舊來往嗣因丁榮氏將女領回後不肯往來同轉著償洋二十元交張高氏收領昨日丁榮氏將洋二十元交案又據張高氏遞禀略謂此女自收養以來敎習彈唱煞費苦心今被丁榮氏領回大失所望求請照前來往同轉謂丁榮氏曰此女旣是爾親生何以堂上不認恐其中尚有别情著兩造仍照前斷往來所有洋銀二十元償給乳哺之費著各具切結備查 
[澤霈災區]  
　　本館協賑所昨承義昌號交來東洋輪船煤欵洋十五元又香港票洋十元東洋票洋十五元二共兌見洋廿四元四角共計洋三十九元四角拯飢黎於山右播義聞於海邦敬拜下風彌殷祝露又承法蘭西公堂以罰欵洋一百元助振想山西關外七廳孑遺黎庶待哺嗷嗷得此宏施有不頌中西官之惠我孔多哉金鑄賈島絲繡平原可以當之而無愧矣 
[晉賑彚誌]  
　　蘇城知非子交來梅花館主助山西新老光一分珠九厘珠八厘珠大小共一百三十一顆錢和豐交來錢文輝助洋銀五十元朱宏茂交來南潯無名氏助洋銀一百元謝陸氏求降福消災助洋銀四十元蕪湖虔心氏求施少欽病愈福壽助洋銀十元功德無邊感謝靡旣矣[  上海六馬路仁濟善堂籌賑公所施善昌謹誌]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[淞南閒話]  
　　周杏福向爲某冶坊夥家住本邑南市海潮菴後將餘屋賃與阿甩棲眷屬焉某日阿甩之妻與周妻口角周以旣失和好不便同居令阿甩移家阿甩不依以致猜疑益甚一日周因修理房屋工匠如雲晚間無處棲身遂又下逐客之令阿甩大怒曰我自入此室處並未積欠房租奈何鐵面無情一啓口卽令人搬去耶乃互扭至某茶肆評理周詞鋒犀利口若懸河旁觀均不直阿甩所爲勒令具香燭服禮並卽日遷徙以免紛爭阿甩之妻引以爲羞潛購紫霞膏吞服阿甩察知其隱急延醫救治幸一吐而愈得慶更生周恐釀禍端倩地甲從中調處願略貼遷費洋蚨一翼阿甩首爲之肯想不致退有後言矣○前晚新昌營某號砲船勇某甲被賊竊去綢布衣服數事比及知覺已蹤跡全無乃喚禁地至勒令緝查禁地以事在浦中應歸水更夫辦理勇乃責令水更夫務獲原贜水更夫唯唯而去○郭恊盛土行近被人假冐牌號混售僞土前日查知加沙航船户某姓處存有僞土立時往視見半元一包者共有六包詰問何來答稱向王家碼頭土店買來該行中人遂將土扣住不免興雀鼠之爭矣○大東門外胡源來釘鐵油蔴店夥石耀培前日赴鹹瓜街正大信局查問有無信件不料悮問别家信局司帳某甲適在櫃上記帳以石無故擾攘向之詬詈石亦不肯低首下心各奮老拳當經旁人勸散石復告知地甲品評曲直甲願備香燭服禮始默爾而息 
[佞佛喪身]  
　　釋家者流謂六月十九日爲觀音大士誕辰以故佞佛者咸往浙江晋陀山焚香叩禱前日下午某輪船旣抵山前下碇善男信女皆坐小划船登岸旋風忽起巨浪奔騰船中十餘人悉入波心舟子亦同占滅頂及經他船救起則四人已膨脝其腹氣息全無矣其中有張姓者生自天津浪游滬上隸名某南部以演劇爲生昨日眷屬接得訃音哀慟之餘急前往爲之棺殮嘻我佛慈悲奈何目覩其魚腹葬身絶不渡以慈航超登寳筏耶君子曰是天下之忍人耳何慈悲之有 
[英界公堂瑣案]  
　　包探王阿二偕三十二號英捕禀稱昨日小的等巡至北河南路卽鐵路舊基見張桂春手持水烟袋一枝在某押店門前東張西望向之盤詰據稱在天后宮冷攤上竊來是以解案請究張供稱小的並非妙手空空一流人實緣偶起貪心以致犯竊蔡太守判令管押一禮拜贜存捕房以俟冷攤主具領○二百零七號一百八十八號一百八十號三華捕同禀稱昨日清晨虹口西華德路失火時小的等奔往火塲四圍彈壓突有楊惠如岳乾良等二人强欲往觀小的等再三喝阻伊等不服是以拘案請懲楊供稱在同文書局執事昨晨火起時適往局中公幹路過虹橋突被巡捕阻攔擊傷左臂并扯破洋布短衫現在惟求公斷岳供稱昨聞火警憶及親戚家離此不遠是以前往探望蔡太守謂爾等皆住租界中豈不知租界規制乎試問火塲中被閒人亂闖西人烏能盡力救護及至巡捕喝令他往自應及早依從奈何欲以强項自居致遭拘押本應重辦今且從寛著各交的實人保去○包探王阿二禀稱梁耀記報失綢布衣各一件兹因小的查獲人贜請爲訊究梁投案領贜竊犯周帝隆供稱小的係廣州人因流落異鄉不得已出此下策尚求大老爺曲恕無知蔡太守判令責手心一百下遞回原籍贜給失主領去○包探孔阿才禀稱袁照生報失東洋車一輛小的查係蔡生慶所竊已拆開售去祗剩車輪一對今特送案請追袁央其妻某氏上堂申訴前情并請將贜給領蔡供稱小的係江北人有姊妹在治下某處車由胡仁寳唆使行竊小的實受胡之愚蔡太守問胡在何處答稱小的不知遂判令管押一月贜給袁妻領去○二百零二號華捕禀稱王阿生等人時至張四金酒肆中吵閙昨日經張扭交小的今特解送案下張訴稱昨日王糾聚多人至小的肆中飲酒旣而門首停有臭荳腐乾擔土卽取三十餘塊與衆分而食之食罷命酒保代付錢九十文酒保不依王等卽大肆咆哮將碗抛擲並擊壞檯凳若干不得已呼捕拘押捕房今請大老爺斷賠所毁之物并追取酒資二千數百文王供稱昨日小的醉後昏迷以致如此蔡太守判令交的實人保去賠張洋銀一元張叩謝而出或問曰所有酒價君將從何處索償張連聲曰悔氣悔氣○包探顧阿六禀稱方萬瑞前曾犯事送請大老爺遞解回籍今又潛來滬上昨晚不知因何站立捕房門首是以拘案請辦方一言不發叩首求恩蔡太守判令笞責一百板仍解回寍波原籍○二百零二號華捕禀稱胡百金向高全三索欠高非但不還反恣行毆擊是以扭交小的送案請懲高供稱胡向小的索欠小的並未兇毆胡訴稱當高兇毆時有人目見今在此伺候求大老爺傳訊便知蔡太守命卽傳進其人供稱小的姓許名川高欠胡賃車錢確由小的經手昨日胡向索取小的亦目見高肆毆蔡太守判令將高管押二月○一百六十四號華捕偕包探孔阿才禀稱席姓投捕房報稱行至某處突有素不相識之倡院龜奴迎面而來向之問曰畢老爲何久不到小姐處玩耍小姐時時記　畢老何若是之硬心腸乎席知其悮認心惡之舉手欲摑其頰龜奴竟喝令小流氓將席按倒攢毆今將龜奴送案請究龜奴扭扭揑揑裝作妖嬈供稱小婦人姓王小字阿毛蘇州人昨晚路遇席大少告以小姐著實牽記不料竟誣指小婦人喝令小流氓毆擊以致拘押捕房蔡太守判令將該龜奴交人保去○前者無錫人張阿六持成記支鴻順錢莊洋銀八十元之票向之支取鴻順執事人察得票係僞繕筆跡不符遂將張扣留知照成記號執事人報捕拘送案下蔡太守嚴加訊究張供稱此票　素識之葉姓友人交下葉偕至鴻順門首囑小的入内收取及小的被鴻順中人扣住葉已走不知所之容卽尋交尚求寛恕太守飭令交到僞繕支票騙人之葉姓再行訊究旣而張挺　日久尚未尋交遂由包探秦少卿解案請比張供稱小的蟄處押所中不知葉之所在求恩交保俾得訪尋太守准覓妥人保出尋葉交案以便嚴懲 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緒十九年六月初十日京報全錄]  
　　陜督楊奏揀補知縣摺○東撫福奏請准分别給奬片○將軍裕等奏揀補知縣摺○又奏補署知縣各缺片○浙撫崧奏　　　 
請緩知府赴部引見片○又奏委署司道片○楚督張奏籌解淮軍月餉銀兩片○○太子少保頭品頂戴陜甘總督臣楊昌濬跪奏爲揀員請補知縣員缺以裨地方恭摺仰祈聖鑒事竊據甘肅藩臬兩司詳稱平羅縣知縣陳季芳病故遺缺業將開缺日期及例不掣簽緣由詳咨在案查例載知縣告病病故休致三項缺出准其將以一缺題補各項候補並進士卽用人員以一缺題補本班大挑舉人又奉到新章道府以至佐貳雜職無論何項到班仍以五缺計算先用鄭工新班遇缺先二人海防新班先一人無人用鄭工新班遇缺先人員抵補至第四缺海防卽海防先分班輪用一人第一輪用海防卽人員第二輪用海防先人員海防先無人仍用海防卽人員海防卽無人用舊例銀捐遇缺先人員如無人用舊例銀捐遇缺人員再無人過班卽接用各項班次一人以五缺爲一週又新例候補委用及各項試用人員有願捐歸本班儘先並勞績保歸儘先人員遇各本班到班先用儘先一人次用本班一人不積各班之缺如用儘先時先用新例儘先四人次用舊例儘先一人無人再用勞績儘先之人各等語今平羅縣知縣係病故休出缺甘省奉到停止變通章程後係第一次出缺甘省現無應補之鄭工新班遇缺先海防新班先海防卽海防先並舊例銀捐遇缺先舊例銀捐遇缺各員照例過班自應輪用候補卽用到班查候補卽用兩班例應相兼輪補甘省上次升調遺第一次出缺已以候補班請補今病故休一項亦係第一次出缺應以卽補人員請補查卽補班内現有海防新例報捐本班儘先卽用知縣李含菁一員例應請補查該員年四十二歲四川巴州人由進士卽用知縣簽分甘肅光緒十五年八月初九日領照到省遵海防新例報捐本班儘先補用十七年十二月二十五日奉部行知坐十一月二十日按限减半扣算應於十二月十七日作爲新班到省日期該司等查該員李含菁才識穩練有守有爲以之請補平羅縣知縣與例相符會詳請奏前來臣查李含菁學識通明留心吏治合無仰懇天恩准以該員李含菁補授平羅縣知縣實於地方有裨如蒙俞允銜缺相當毋庸送部引見該員並無叅罰案件謹恭摺具陳伏乞皇上聖鑒訓示謹奏奉硃批吏部議奏欽此○○福潤片再准吏部咨議覆奴才保奬歴年勸捐助賑出力官紳内有提舉銜候選布理問徐俊元請加四品銜該員履歴内未聲叙是否捐納抑係勞績保舉應令查明覆奏再行核辦又縣丞銜鄭恩照請以縣丞不論雙單月選用該員捐案尚未核准與定章不符應請撤銷等因當經轉飭遵照去後兹據清厘山東義賑捐奬事宜直隸津海關道盛宣懷詳稱徐俊元於咸豐六年在京銅局報捐監生同治九年在安徽餉需銀米案内報捐雙月縣丞光緒四年復在安徽加捐布政司理問雙月選用是年九月又加捐鹽提舉升銜均有部頒執照應請改奬加四品頂戴其鄭恩照一員係由俊秀在直隸賑捐案内報捐監生户部於光緒十三年十二月發給執照十七年十月在山東烟台賑捐第二十八次案内加捐縣丞職銜嗣因駁查在案業經赴部呈明核准給照該員勞績在先未便獨令向隅仍請照原保給奬等情具詳請奏前來奴才覆查無異相應仰懇天恩俯准勅部分别給奬以示鼓勵出自鴻慈謹附片具陳伏乞聖鑒訓示謹奏奉硃批該部議奏欽此○○奴才裕祿興陞跪奏爲揀員請補要缺知縣以資治理恭摺仰祈聖鑒事竊查海城縣知縣陶守愚請補承德縣京縣知縣經部議准光緒十九年三月二十二日具奏奉旨依議欽此按五日行文照限减半計算應以四月十一日作爲開缺日期所遺海城縣員缺係繁疲難要缺例應在外揀員升調奴才等於應升班中及通省實缺知縣内逐加遴選非人地未宜卽歴俸未滿實無合例堪以升調之員查定例知縣題調要缺如無合例堪調之員准以奉旨命往及曾任實缺候補並進士卽用人員酌予請補等語兹查有應升升用候補知縣黄毓森年五十六歲河南光州人由廪生中式光緒乙亥恩科舉人癸未科會試中式進士殿試三甲朝考三等引見奉旨以知縣用欽此籖分奉天光緒九年七月二十八日到省十年十月奏補通化縣知縣奉部核准十一年二月抵任因前在差次拿獲馬賊出力案内奏請加同知銜是年十月二十日奉旨依議欽此十二年六月調省差委十三年四月委署奉化縣知縣因歴次拿獲馬賊出力案内復奏請以應升之缺升用是年八月二十三日奉旨依議欽此十五年二月飭回通化縣本任是年十二月調省差委十六年五月聞訃丁本生母憂給咨回籍守制十八年八月服闋赴部起復呈請仍歸奉天原省補用九月十五日引見奉旨著照例發往欽此十月初十日回省是月二十九日委署承德縣知縣京縣知縣到任該員老成穩練辦事勤明以之請補海城縣知縣洵堪勝任與例亦符合無仰懇天恩俯准以候補知縣現署承德縣京縣知縣黄毓森補授海城縣知縣以資治理如蒙俞允該員係候補知縣請補要缺知縣銜缺相當毋庸送部引見所有遴員請補要缺知縣緣由理合恭摺具奏伏乞皇上聖鑒飭部覈議施行謹奏奉硃批吏部議奏欽此○○裕祿等片再請補寛甸縣現署奉化縣知縣劉紀勳業經奉部覆准卽飭赴本任以專責成所遺奉化縣一缺查有卽用知縣楊澍勤愼穩練堪以委署除分檄飭遵外謹附片具陳伏乞聖鑒謹奏奉硃批吏部知道欽此○○崧駿片再浙江候補知府時慶萊遵新海防例報捐道員仍歸原省歸候補班用准部調取引見本應飭令赴部惟查该員自光緒十四年間經前撫臣衛榮光委辦塘工局提調其時正值裁减歲修經費之後頻年以來三防屢遇風潮險工疉見頗難措手該員隨同杭嘉湖道王祖光往來工次權衡緩急酌盈濟虚不避勞怨刻意經營得以工程穩固獲慶安瀾藩司劉樹堂上年護理撫篆以海鹽縣石塘工程日形坍缷奏奉諭旨興辦續經奴才委令時慶萊親赴海鹽督飭印委各員核實估計籌議章程現已分投採購木石料物將次興工該員在局多年絜領提綱駕輕就熟諸臻妥善當此開辦伊始正資得力未便遽易生手請將該員留局經理俟海鹽石塘工程辦有端緒再行詳請給咨赴部據督辦塘工局布政使劉樹堂杭嘉湖道王祖光會詳請奏前來奴才查部定章程過班人員未經引見以前不准留省差委惟以該員本係浙江候補知府委辦塘工有年情形熟悉公事認眞現在海鹽工程緊要接替無人合無仰懇天恩俯准將浙江補用道候補知府時慶來暫留經理塘工俟辦有端緒再行給咨赴部引見合附片陳明伏乞聖鑒勅部查照施行謹奏奉硃批着照所請吏部知道欽此○○崧駿片再准部咨光緒十九年三月十六日奉上諭福建布政使着黄毓恩補授趙舒翹著補授浙江按察使欽此兹查升授福建布政使黄毓恩遵旨入都陛見應令交缷臬篆起程北上新授按察使趙舒翹亦經恭疏謝恩迎摺北上所有浙江按察使篆務未便虚懸查有兩浙鹽運使惠年穩練精詳堪以署理遞遺鹽運使篆務查有杭嘉湖道王祖光老成明幹堪以委署其杭嘉湖道缺查有候補道任錫汾才具明敏堪以接署又新任温處道袁世凱到任尚需時日查有候補道蔣國楨資深才逹堪以署理並管理甌海關事務除分覈飭遵外理合會同閩浙總督臣譚鍾麟附片陳明伏乞聖鑒謹奏奉硃批吏部知道欽此○○張之洞片再前准户部咨議覆直隸督臣李鴻章奏淮軍月餉支絀請將江漢關應解額欵於四六成洋稅項下通融匀撥案内議令江漢關應解淮餉如六成洋稅無欵卽在四成洋稅及招商局稅内按數提解等因奉旨依議欽此咨行欽遵辦理查江漢關奉撥應解直隸督臣李鴻章淮軍月餉四成洋稅銀二萬兩六成洋稅銀三萬兩均解至光緒十八年十月分止隨時奏報在案兹應解光緒十八年十一月分四六成淮餉卽在第一百三十結所徵四成洋稅項下動支庫平銀二萬兩因六成洋稅無欵可撥並在是結四成洋稅項下動支庫平銀三萬兩作爲直隸督臣李鴻章及提督劉盛休所部淮軍月餉委解湖北淮軍收支轉運局交收轉解所有欠解四六成淮餉銀兩容俟徵收有項再行補解據湖北漢黄德道監督江漢關稅務惲祖翼詳請奏咨前來臣覆核無異除分咨外謹會同湖北巡撫臣譚繼洵附片具陳伏乞聖鑒謹奏奉硃批户部知道欽此 
 
