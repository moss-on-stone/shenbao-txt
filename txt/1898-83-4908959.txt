# 1898 - 83 - 4908959

 

Page 1

 
 
[新輯自强學齋治平十議告成] [  圖書集成局代啓]  
　　近時風氣大開事事倣行西法喜談洋務者無不著書立說流播寰區顧或擇之不精或語多耳食不特無以資實用且更詒笑於通人是書采近人專作編成十種或則言利之可興或則言弊之當革或則言安内攘外之要圖但使謀國者簡練揣摩引而伸之觸類而長之漸漸收自强之效其中鈔弊論一書歴陳錢鈔利弊當此銀賤錢荒之際尤爲關心國計民生者所不可不讀茲託本局用新字排印成書每部十二本盛以錦套價洋一元四角賜顧者向本埠棋盤街文瑞樓蘇州綠蔭堂察院塲文瑞樓漢口漁古山房長沙省富文書局均有寄售 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百世徐篇歴代名臣奏議採之各家文集廿一史者以及文選文苑文粹文鑑無不畢備非異端夾雜可語乃士林中之圭璧每部訂洋七角上洋三芽問橋飛　閣發兌此佈 
[論變通武試宜先廣設武備學堂]  
　　古者文武兩途初無分别故非常豪傑之人入可爲相者亦出可爲將以周世姬公之聖而東山破斧零雨三年以後車所載之師尚父而黄鉞白旄一麾以定天下可知文通武逹世之全才兩美畢其自漢代以文武分設官制而後遂判若兩途田延年行縣至平陽時召見故吏令有文者東有武者西尹翁歸不從對曰翁歸文武兼備惟所設施延年大重之知當時雖分别文武而要亦以文武兼擅爲能唐之郭汾陽宋之狄梁公岳武穆雖皆武臣而無不通文事雍容儒將不僅面如美玉之陸伯言輕裘緩帶之羊叔子能專美於前也降至前明文武兩途判若冰炭於是赳赳桓桓之士多有目不能識一丁字者我朝取士之法皆因明代舊制文以制藝武以弓矢迄今幾及三百年承而弗替究之國家治安之道非能於制藝中求之而疆塲戰爭之事亦不能以弓矢從事也自海禁旣開與泰西各國通商互市黄髮碧眼之人接跡於中土鷹瞵鶚顧日肆其貪得無厭之心我中國以孱弱之故不能與之相抗遂任其朘削侮辱而自安於隱忍推原泰西各國致强之由則以所學者皆有實用人才日益盛國家於是日益强中國則文武兩途所學皆非所用所用皆非所學安内攘外皆無其才此國家所以日益不振也貴州學政嚴範蓀太史奏請開設經濟特科搜羅英俊宏濟時艱於是榮仲華大司馬及高理臣給諫胡芸楣大京兆亦有請設武備特科之奏蓋以國家文武並重文旣亟須經濟之才則武亦宜求韜略之士當經軍機大臣會同兵部議覆分别准駁擬定大概章程開單恭呈御覽原摺刻雖未見而恭讀上月二十九日上諭知軍機王大臣覆奏武試無庸開設特科惟考試之法自應叅酌情形變通舊制以期有用皇上准如所議令各直省武鄉試自光緒二十六年庚子科爲始會試自光緒二十七年辛丑科爲始童試自下届爲始一律改試槍砲其默寫武經一塲著卽裁去而令各省設立武備學堂按榮大司馬等原奏請設武備特科本懸五事以爲的一嫺韜略兼貫中法西法二熟輿地工測繪三練身體善擊刺四習洋槍洋砲及中國擅長火器五精製造創新械至各省設立武備學堂亦卽將以上所陳五事敎之今朝廷雖不允設武備特科之奏而武鄉會試及童試均改弓矢之制爲槍砲竊思軍火之禁其令甚嚴民間例不得私藏槍砲考試雖變通其制何來槍砲藥彈爲平日習練之資國家萬不能因是而遽弛軍火之禁亦不能分别考試之人使之儲藏以備練習之用致令眞僞莫辨弊竇滋多然則今雖有改試槍砲之令彼應試者平時將何所學習以應臨時之考校哉蒙以爲欲行是法必先由各省廣設武備學堂始考泰西各國皆有武備學堂總綂將軍水師提督諸官無一不出乎此而當學生初進武備學堂時則祇試以算法迨旣入之後始敎以一切武技今宜參用其制令各省郡縣廣設武備學堂凡有民間子弟欲應武試者必先送入學堂學習旣成然後由學堂保送應試軍火槍砲等物均由學堂備辦所取學生則須禀資聰頴略解文字者俾得於練習槍砲之暇敎以測算圖繪地理與夫各國水陸戰法以備異日大將之任倘非練習於平日而驟然應試於臨時恐槍砲非弓矢之比爲禍尤烈鹵莽從事其患何可勝言若竟弛軍火之令使得各儲槍砲以爲習藝之用則閭閻良莠不齊皆得借詞考試私藏火器天下不因此多故乎蒙故謂欲變通武試必先由廣設武備學堂始 
[諭旨恭錄]  
　　二月二十六日奉上諭前據崇善奏叅大凌河牧羣副牧長奎齡賄求免裁牧廠各節當派榮祿許應騤會同刑部訊究旋據訊明具奏分别擬結並聲明奎齡等供有賄求崇善情事復諭令依克唐阿確查兹據查明覆奏並將御史孫賦謙奏叅恊領文楷營私舞弊各節訊明分别定擬具奏翼領文林因欲免裁牧廠緩調馬匹與已革副牧長奎齡等商同納賄現經訊實著革去翼領發往軍臺効力贖罪奎齡行賄未成與已革副牧長保祿著仍照原擬枷責發落已革候補驍騎校聨庚侵蝕私賑藉事招搖業經革職仍著驅逐回籍候補佐領薩爾杭阿於奎齡等行賄求情受人囑託著交刑部議處協領文楷於聨唐營私舞弊毫無覺察喂馬豆草擅改舊章實屬咎有應得業已病故著毋庸議委主事英華發付豆草錢文不循舊章亦有不合著交部議處餘著照所議辦理該衙門知道欽此○一十七日奉旨廕生占鰲著以文員用麟綱著以文職用英華英奎奇承額聨魁長旿富綸雙壽瑞璐誠壽貴秀景樞成昌麟緒定成聨豫靈昆常明惠銘端方惠璋俱著記名以御史用江南道監察御史員缺著承平補授擬補吏部文選司主事洪嘉與著准其補授截取内閣中書夏錫疇國子監學正延蕙俱照例用欽此同日奉上諭直隸正定鎭總兵員缺著夏青雲補授欽此 
[俄願已償]  
　　某西字報館得某處來電云中朝已許將旅順口及大連灣二處賃與俄人以二十五年爲限議定准俄人經營旅順口作爲堅固船塢以杜外人窺伺之心大連灣則將來作爲各國通商口岸並由黑龍江將鐵路接連至此至高麗之事俄人已另與日人商定此後凡高麗之財賦兵權不復由俄人管理惟日人亦不得阻遏俄人整頓遼東事務 
[要求難却]  
　　天津采訪友人云俄國欲賃取旅順口大連灣我皇上電諭許竹篔星使赴俄面謁俄皇婉詞謝却俄人又擬開築鐵路由吉林省伯都訥廳踰奉天逹旅順以便將來與西比利亞鐵路血脉相通政府未便允從英使臣竇君亦面見總署王大臣謂此事關繫歐亞全局非輕貴國若竟如俄人所請則歐西各國權力不能悉敵日後必起爭端恐貴國不免爲集矢之的矣總署王大臣卽向竇君爲將伯之呼竇君允之立時電逹英廷並請驻俄使臣與許星使相助爲理旋聞俄廷志在必得皇上已不得已而允其所求矣按此事與西報登大略相同而言之較爲詳盡 
 
 

Page 2

 
 
因並存之 
[貸欵電音]  
　　前日倫敦來電云英國匯豐銀行與德國德華銀行經理之中朝所貸英金十六兆磅核定八兆由英國付出八兆由德國付出目下德國所集者已溢出原數甚巨英國則祗集至二兆尚餘六兆由經理人另合一分司以便如數湊集 
[派船何亟]  
　　香港循環日報云英國新製頭等兵艦名高理傳者於西上月二十三號在漆咸海面試水以便從速配齊軍火尅期來中國海洋不知所因何事而如此亟亟也 
[德藩至粵]  
　　粵東友人來信云二月二十五日德國親王亨利乘漢口輪船至廣州省會省中官吏先派某兵輪船至香港遠迎开預委中協黄副戎叅將張叅戎迎於黄埔午後三點鐘時兩廣總督譚宮保廣東巡撫許中丞曁文武員弁齊至江干修東道之禮亨利在沙面德領事署接見後宮保及中丞卽鳴騶回署准備盛筵未幾亨利乘黄呢八人轎穿繡金禮服偕隨員六人曁領事繙譯等人至督署赴讌筵設署内廣益堂陪坐者爲四司道四營官及理事廣糧兩同知廣州府南番二縣主至五點鐘後亨利始辭返沙面是日自沙面至督署沿途皆有兵隊衛護觀者如雲洵一時之盛也 
[借欵奏稿]  
　　總理各國事務衙門謹奏爲續借英德商欵訂立合同請旨遵行恭摺仰祈聖鑒事前於光緒二十二年二月間訂借英德商欵一千六百萬磅約計庫平銀一萬萬兩奏蒙允准在案嗣經陸續提付日本賠欵及威海軍費七千七百五十九萬餘兩加以訂購砲船等項僅餘銀三百數十萬兩而日本賠欵尚欠七千二百五十萬兩若不續借鉅欵照約於二年之内全數還清則已付之息不能扣回威海之軍不能早撤中國受虧甚鉅且本年閏三月間應付之一千七百餘萬兩亦尚無從籌措上年十二月英俄兩國使臣迭向臣等商議借其國家之欵息扣雖較商欵爲輕而所索利益互相關碍難以允從臣等籌思至再祗可仍借商欵以免轇轕然不先指定償欵則借欵仍歸無著中國借欵向指關稅作抵各關關稅每年約收二千一二百萬兩内提出使經費各關經費船鈔等項并提還以前借欵本息所餘無多不敷抵借至於鹽課地丁雖皆有著之欵然均係每歲正供不宜作抵且所收數目洋商無知若准令洋商照看更碍於俄法借欵一體均霑之條益恐别生枝節臣等通盤籌畫擬將蘇州貨厘松滬貨厘九江貨厘浙東貨厘宜昌鹽厘鄂岸鹽厘等項酌照廣東六廠辦法札派總稅務司赫德代征以便按期拔付本息不致遲悮此項貨厘鹽釐每年約征銀五百萬兩抵償借欵當可取信洋商而他國不致有所藉口當將此意面告赫德令向英德銀行商辦經赫德與該行往復商論訂期續借英金一千六百萬磅仍合庫平銀一萬萬兩開具草合同呈送前來臣等查合同所開周息四厘五毫八三折扣四十五年還清每四百磅用費一磅雖較前次英德借欵折扣較重然前項周息五釐三十六年還清現欵周息四厘五毫四十五年還清每年少還本息銀十三萬一千七百二十餘磅亦可稍紓財力其餘各欵與前次合同不甚參差較諸俄英兩國同時商借之欵利害相懸甚遠旣無悮日本償欵之期亦免諸多要挾臣等公同商酌自可照此定議謹抄錄合同底稿恭呈御覽臣等卽一面照案飭令總辦章京户部司員與該銀行董事畫押訂明如期交欵一面札行總稅務司並咨行江蘇江西湖北安徽等省督撫欽遵辦理所有續借英德商欵緣由理合恭摺具陳伏乞皇上聖鑒訓示再此摺係總理各國事務衙門主稿會同户部具奏合併陳明謹奏 
[津門火警]  
　　天津采訪友人云二月二十四日午前北門外石頭道東長盛永顏料店棧房不戒於火轟轟烈烈四面延燒旣燬長盛永本鋪鈺　齋鞋鋪火復折入南首城下焚去廣興帶子鋪某水鋪某肉鋪某飯鋪某鞋鋪某羅底鋪某骨董鋪義太齋帽鋪及某某二薙髮鋪某某二刻字鋪都計大小十五户悉付刦灰 
[京口防務]  
　　鎭江采訪友人云某日長江水師提督黄芍巖宮保會同署江南提督李壽廷軍門兩江營務處楊愼初觀察勘視象山都天廟砲臺事畢宮保卽綂率　募之江勝軍四營駐防京口度地南門外大校場及北固山諸處築壘安營軍門及觀察則於本月初二日午刻同乘南瑞兵輪船赴金陵謁見南洋大臣劉峴莊制軍面禀一切瀕行新湘新兵各營勇咸在江干站隊送之 
[嚴禁販米]  
　　邇者粵東米糧告匱以致人心騷動大憲准紳士之禀示禁販運出洋此本館已詳登前報者也兹者省河補抽海口厘金局員出示曰爲嚴禁私運事查大清律例内開私運米榖出洋者絞立决僅止圖利並非濟匪者一百石以上發近邊几軍罪名甚重近來督憲派輪四處巡緝迭有拿獲爲此申明例章示諭商販人等知悉本局言出法隨眼線甚廣一經拿獲定卽通禀大憲照例予以繯首之刑不惟性命可虞臾恐身家難保各宜猛醒凛之切切特示又爲示諭事照得私運米榖出洋者共有五六家之多本局業已查訪確實不忍不敎而誅爲此示諭各該店知悉爾等捫心自問蒼天在上斷不可欺官法甚嚴萬難倖免如仍不醒悟定卽封店拿人恐爾等一月之内身家性命均不能保戒之愼之 
[取齊有日]  
　　有友自松江投函本館云江蘇提督學政瞿子玖宗師於本月初三日行文松江府署定於十六日取齊松屬與試之文武生童想九峯三泖之間濟濟羣英當有錦標爭奪者矣 
[西學盛興]  
　　姑蘇友人來函云國所與立在乎自强而自强之基在乎人才人才之興由乎廣開學校今中國孱弱甚矣士民守舊才智塞窒未嘗有幡然思變奮志維新者學校之衰於此可見迨乎中日一役割地賠欵貽笑鄰邦由是薄海臣民咸知西學爲自强之急務特於各省會創建學堂培植人才以備國家之用未幾而城鄉僻壤亦奮然以起設立書館講求西文孜孜不倦蘇州自通商以後西人設立博習書院士氣爲之稍振見識爲之稍開旋由張孝廉等人集資創立蘇學會並禀准元和縣李明府撥給官房開辦中西學堂聘訂英法敎習規模已臻美備近因向學者日衆特添建洋樓三座續招生徒百餘名課以聲光化電諸學更其名曰經濟書院日内報名者已絡繹不絶寄語有志向學者其亦思捷足先登乎 
[學堂大閧]  
　　武昌采訪友人云湖北武備學堂共收學生一百五十名每名月給膏火銀五兩邇者提調錢念劬太守以經費支絀力圖撙節擬仿自强學堂之例將膏火一律暫停諸生聞之心滋不悅某日適爲開講之期相約不赴堂中聽講惟甲乙二生累循謹仍聽講如初諸生以其顯違衆議羣起而攻某委員出而呵斥諸生扭而抶之委員奔避不及頗受傷夷事爲太守所知趨赴督轅禀請張香帥派員彈壓諸生亦相約訴之香帥前並揚言堂中承辦各員頗有侵蝕情事香帥以學生人數太多拒而未見各生遂敗興而回日内堂中暫停功課未知將來何以使衆情安謐也 
[哀雁可憐]  
　　揚州訪事友人云客冬北省貧民相率來揚就食至二月初旬粥廠停後經地方官雇船資送回里婦孺曁患病不克就道者約二百餘名口原冀稍緩數日一律　遣不圖邇日風雪交加昕宵不絶加以江南曁浦口等處過境飢民逐隊而至無不被雪所阻日有倒斃者傷心慘目不忍卒覩於是有好善之士廣爲勸募集資購買餅餌按名散給藉免啼飢俟天色放晴然後遣送二十一二等日雨霽已遣散不少詎米前著尚未盡　後者又絡繹紛來適值二十四五日又狂風怒吼積雪迷途遂准其相率暫住無衣無食瑟縮可憐各善士以前次募欵業已放罄碍難再作發棠之　而目擊慘狀又不忍袖手旁觀無可如何惟有再貼急募救命告白一面於左衛街設立救命浮屠木桶聽人樂輸以拯 
 
 

Page 3

 
 
民命說者謂一二日或尚可勉力支持過此恐難爲繼推祈蒼蒼者卽日放晴俾過境者可以直行無阻不致逗留已留者得以盡數遣散全行回里斯爲萬幸也 
[鄂王城踏青記]  
　　武昌采訪友人云邇者鄂中煤米之價繼長增高日來漸有由湘中運到者然市價迄未見平數米而炊者仍不免春山蹙損也○張香帥就省垣創設農學堂委員購地以便興工日内繪呈地圖香帥甚爲合意惟距督撫署稍遠必俟將來開築馬路始不致往返需遲也 
[豸旌來滬]  
　　昨日午前十一點鐘時江蘇臬司吳廣涵廉訪乘官航蒞申小泊新閘大王廟畔各官咸至馬頭遞呈手版廉訪接見後卽乘輿至滬北天后宮行轅小駐閱時督辦蘆漢鐵路盛杏蓀少常命駕赴行轅拜會廉訪以　接見茗話移時 
[醫治逆犯]  
　　浦東裕伯題橋逆倫兇犯談雲樓訊供收禁已詳本報談自刎後創口至今不愈禁卒以緊要重案恐有不測據情禀報縣主黄大令大令卽撥醫爲之敷治 
[勘路展期]  
　　十六鋪橋迤南一帶裏馬路業經江海關道蔡和甫觀察擬仿照沿浦新築馬路之式重行改築等情迭紀本報兹上海縣黄愛棠大令傳諭各圖地保著將各業户名姓造具清册呈核昨日照會堂董曹君寄耘偕工程委員朱森庭明府往勘適江蘇臬司吳廣涵廉訪蒞滬大令與明府均往迎迓不克往勘聞須展期至初七日矣 
[總巡示諭]  
　　本城清道一役經道憲蔡和甫觀察仍委新任總巡戴子厲大令管理大令出有四言告示一道遍貼城廂内外大旨謂街道之中必須潔凈打掃夫不得互相推諉一時各局員亦嚴行辦理云 
[遞解過犯]  
　　前年冬間英界公堂移送開設臺基之虔婆陳江氏及其姘夫蕭德坤李少卿至上海縣經黄大令訊責後收押改過所後蕭母某氏具禀保釋李堅不承認開設臺基苦求再四大令亦准取保迄今已有年餘無人爲之保出大令遂令解回婁縣原籍昨已備就公文飭差起解矣 
[投函被押]  
　　已革甘肅皋蘭縣紅水縣丞查德朗籍隸安徽太平府僑居蕪湖前年來滬與同鄉王某及無錫人徐某股開元泰洋貨字號士查各出貲本洋銀一千五百元徐出一千元店事由徐一人經理去冬店忽倒閉虧欠甚鉅　遂至查處謂須照股分派查謂店開未久何虧本如是之大顯係從中舞弊將徐控諸蕪湖縣稱有定貨若干在元泰號蕪湖縣吳大令給函付查令其自行來申清理查至申後假寓滬北昌記客棧昨日命輿至上海縣署拜謁前將蕪湖縣吳大令之函呈遞黄大令　閱之下以此事蕪湖縣早有公文查旣到此未便任其回去遂發典史看管 
[暫停讞政]  
　　昨日禮拜六德國總領事署繙譯官法時敏君偶抱清恙不克蒞公堂適讞員張賡三直刺須往迎臬司吳廉訪是以飭知捕房暫停讞政 
[知照加捐]  
　　洋涇浜北工部局議加租界各捐抄單聲請英界公廨讞員張賡三直刺出示曉諭直刺謂須禀詳江海關道核准方可施行而工部局已于日昨按照新訂捐章繕票至書塲酒樓烟館戲園知照矣 
[騙子宜懲]  
　　日前有自稱某洋行買辦之沈佩生至英界河南路第四百二十六號門牌劉姓所開洋貨店言行主欲購金對時表兩枚須帶往選擇店夥持表至行忽言行主適有事他邇爾可將表暫存店夥允之迨明日至帳房詢問僉稱不知購表之事問以沈係何人則云前曾充當買辦辭歇已多時矣店夥無可如何只得回店告知投捕房控訴翌日遇沈于老閘北首慶順里卽欲扭至捕房沈自言曾入某國籍爰卽偕至該管領事署控告想此事必爲之照例嚴追也 
[心疑種火]  
　　前晚英界帶狗橋北汪順記銅作主婦見曬臺上有火油痕憶及今歲左近曾兩肇火災疑及比鄰已閉之德裕小錢莊有心種火向之詰責德裕莊主某甲稱雖曾保險然已期滿多時紛擾移時互扭至捕房聲訴不識捕頭將何如處之 
[翼房産子]  
　　前日茂生洋行經理洋布之買辦諸葛欽虹投英界捕房報稱某日偶作狎邪游所穿馬褂突被燕慶里倡婦金麗卿處龜傭朱張氏勒住捕頭遣某包探將朱張氏拘入捕房轉解公廨朱張氏腹大如五石瓠　者或　其爲臌疾也詢以因何至此則稱昨晚適值院中燒路頭因邀諸大少開讌時適他客在房諸大少爺心有不甘旋將馬褂脫置房中託言出外尋友遲之又久竟不復來不料　忽赴捕房　　讞員張賡三直刺著交官媒暫押候訊至晚一點鐘時氏連呼腹痛産下一孩字媒據情入禀直刺諭令好爲服侍勿使釀成産後症官媒諾諾連聲而退 
[上海縣署瑣案]  
　　寗波人項濟林偕其妹名愛鳳者於前日投縣控被婁養生逼勒爲娼黄大令倩帮審委員李二尹提　訊向項供年二十有七父母皆故胞妹愛鳳幼時由表母舅寄養於同鄉婁養生家後婁挈妹來申開設妓院逼令爲娼小的查悉之下往領不放是以冋妹投案求恩訊斷愛鳳供年二十有一當十五歲時被婁帶至滬上逼令接客不從卽被毒毆不得已作皮肉生涯已有六載洎胞兄來領婁又霸阻不放務求恩賜超拔隨兄回籍二尹飭發普育堂候查明核奪○張炳榮以朱桂福盜賣祖墳餘地控之八仙橋巡防局昨日移送至縣李二尹提案訊問張供有祖墳在八仙橋四圖墳旁餘地約計三分被朱盜賣洋銀一百四十元求爲追究朱供是地向由故父承種雖有墳墓然久無祭掃之人不知其屬誰姓近因潮惠會館欲買是地故賣洋一百四十元二尹謂地非爾産顯係盜賣飭將地價如數繳案再核○去年楊桂卿偕弟海林控海林之妻沈氏被沈錫堂拐賣蔣壽林刺史提訊未結前日李葆初二尹復提訊問海林供小的十四歲時卽娶沈氏爲妻上年妻爲沈錫堂引誘常與小的尋釁用刀自刎咽喉稱誓死不與小的度日雖經親族勸導终不聽從後於六月十九日逃逸無蹤四處訪查在屈蘭寳家尋獲向領不放據稱係沈錫堂領來寄住須償飯食洋四元及小的與兄措洋往領沈氏與屈又皆逃匿故此禀求提究桂卿供與弟同研詰沈錫堂一味狡賴屈供年六十有七駕舟爲業桂卿領弟婦沈氏雇小的之船載往松江託王姓價賣與南翔人今反誣害小的求鑒沈錫堂以驀受寃誣在案下咆哮不已二尹怒沈無禮飭掌頰四十下與屈均交差看管楊等斥退候再復訊○改過所押犯綽號小百棍者前次在押逃出匿跡虹口迄今未獲前日與徐錫咸爭毆徐亦非懦弱者竟用尖刀將小百棍右臂戮傷並扭至虹口巡防局控告局員李蘭史二尹立將兩造一併移送上海縣明黄大令飭役看管候訊 
[地名訂正]  
　　窶人吳長林被毆後身死一案前報皆稱浙江湖州人乃昨日所登喊寃姑志一則手民誤排湖州作潮州以致前後籍貫兩歧深恐閱者見疑合亟訂正如右 
[醫林新義]  
　　中與西病狀不殊而醫法則各異守舊者每薄西法爲霸道其有酷信西法者則又以中醫爲古法漸失流派紛庬要之皆一偏之見也我友沈君習之思合中西醫法而一之於是糾合同志諸人創行醫學報條分縷析明辯以精旣闡中醫之源流復叅西醫之議論是非學有心得焉能如是之曲暢旁通昨承以新出之第一册見貽爲跋數言以志景仰 
 
 

Page 4

 
 
[贈牌鳴謝]  
　　昨承義記洋行以經理之英國孟車士德火險公司月分牌見贈其中爲韋君子頤所繪瓊林赴讌圖蓋今歲爲禮部試之年故繪此以應鼎甲之兆也下則雙龍廻抱半雲半霧鱗鬣之而亦足見妙思紛披匠心獨運矣謹書此以表謝忱 
[嚴佑之善士告災電]  
　　盛京堂曁諸善長鑒連日非雪卽雨災民之苦目不認睹耳不忍聞江浙何福徐海何辜天留東南以補西北之不足從前賑務落後今則超先乞公與諸善長速商籌墊普救人命正在此時遲則雖有鉅欵亦無及矣心急如焚乞速復霖叩 
[海州電局告災急電]  
　　諸善長鑒海屬連年荒歉老幼死亡過半樹皮草根羅掘一空入春以後雨雪過多麥苗及一切維糧均凍死上半年已難起色數十萬飢民轉瞬卽爲餓殍請速籌鉅欵以救倒懸等因海屬災况尤重早經屢乞登報想邀慈鑒務望海内官紳富商大發慈悲慷慨布施卽日迅賜解濟以冀救災黎數十萬萬生靈是所急切敂禱之至[  上海陳家木橋電報總局内籌賑公所謹啓]  
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[胥臺春月]  
　　蘇州訪事友云道前街恒豐客棧係周春巖所開數載於兹生涯極盛周固劉盤龍一流人也外雖以客棧爲名實則專以聚賭抽頭爲務每於正二三月必至江震等處邀集多人來棧聚賭或牌九或搖攤采烈興高輸赢甚大間或遇懦弱子弟則輙上下其手肆其巧取之智上月之杪有周二少爺者不知何許人懷銀入局卽被棧主倩牌九司務騙去洋銀數百元旋爲周二覷出破綻卽將骨牌一副懷之而出徑赴西路總巡局禀訴情由陸明府准詞飭差拘提周聞信之下倩唐某以番邭二十尊爲之緩頰明府勃然大怒飭將不動尊如數退還立飭原差赶緊獲案訊究違干血比差役奉諭之下協同地甲前往拘拿未識卽能獲案否也○本月初一日上燈後三板橋城某柴行夥名四四者提壺至市上沽酒行經善長巷東口黑暗中誤撞於撫署電報房長隨某甲身上甲大怒將四四扭住理論有某燒餅店夥名三三者道經其處上前勸解言語之間未免鹵莽甲卽遷怒於三三釋四四而向之毆擊三三亦非懦弱之輩與之對壘兩不相下鬥毆逾時甲力不能支敗北而遁受創之下心不能甘赴西路總巡局　情控告陸明府准詞飭差拘三三四四二人至局候訊 
[上海巡局瑣案]  
　　流氓名春春者前晚糾集各賭徒在本城福寺後空屋内大開賭塲呼盧喝雉之聲通宵不輟經巡防西局委員陸二尹訪聞率領局勇地甲前往拘拿各賭徒早有風聞各鳥獸散僅將春春及某甲兩人拘解到局訊問之下供詞支吾遂飭解送總巡局究辦○楊樹浦第九十五號門牌朱　家失去衣物疑係同里之蔡阿金蔡桂生所竊昨日瞥見扭至巡防局喊控姚殿卿二尹立卽升堂研訊二蔡供詞含糊二尹喝令各笞二十板交保開釋○江北人何某年雖幼穉已習成胠篋之技昨日至楊樹浦華盛紡紗廠乘間竊取某司事之衣物司事見入扭入局中姚殿卿二尹升座訊究何一味苦求二尹喝笞三十板從寛斥釋○前日小孩毛同英肩負草鞋在小南門外董家渡求售突有季大奎者見其年幼攫其所售之錢孩啼哭不止適二十三七鋪巡防局員邵子怡二尹經過問悉情形將錢給還飭役拘季解往局中升堂訊詰飭重笞五百板令地甲帶往董家渡枷號示衆○浦東人陳土金向在王家碼頭擺設飯攤年逾不惑中饋尚虚因倩族人陳友三曁錢阿木撮合娶某姓之逐妾爲室本年正月杪遽被捲逃土金乃將陳錢兩人控諸英界公堂讞員張賡三直刺判令管押數日卽行釋出兩人心有不甘前日至土金處任意滋擾言欲索還訟費土金卽扭送十六鋪巡防局請懲局員　仲泉二尹研鞫之下土金供稱小的前倩陳錢二人執柯娶某姓之逐妾爲室共費茶禮洋六十元不數月卽被捲逃當時曾往英界公堂控究前日陳錢二人來家吵閙是以扭控案下陳錢二人同供去年確曾爲媒後氏無端私逃實與小的等無涉竟被控諸公堂心有不甘故往索取訟費二尹問此婦現往何處同供不知下落二尹怒謂此案旣經公堂訊辦諒非事起無因何得索取訟費顯係訛詐判各掌頰四十下并著出洋三十元給土金另娶嗣後不得再往滋擾具結交保開釋 
[法界公堂瑣案]  
　　公館馬路益昌小錢莊主徐興同之寡媳楊氏將衣服首飾捲逃出外匿迹復興里泰和客棧徐偵悉投報捕房捕頭飭探將楊氏並棧主婦趙張氏一并拘獲昨禮拜六堂期傳同原告解請鄭大令何繙譯會訊徐興同遞禀伸訴前情趙張氏供上月廿九日楊氏來棧借宿並無别人楊氏供稱棧主婦有子欲納小婦人爲媳繼而悔議稱與小婦人爲媒另嫁大令謂趙張氏曰爾不應引誘青年寡婦留宿棧内與爾子曾否有姦供並未有姦問爾與楊氏如何認識供稱楊氏之姑前曾約同男子借宿棧内七八天大令謂據稱所供明係開設臺基大干法紀敗俗傷風莫此爲甚著押候枷號二個月示衆期滿鞭背四百下楊氏不守婦道本當懲辦今姑格外從寛著交其翁徐興同領回管束不許出外徐叩謝而退○前日下午有韓寳廷者携帶摺扇二箱投貨捐局報捐裝運出口行至小東門内海防廳署前突遇王春林自稱貨捐局巡丁將貨扣留韓稱已經報捐王不信扭至小東門外陸家石橋爲巡街捕拘入捕房昨日堂期解案請訊三十七號華捕到堂質証王春林供向爲巡丁現已辭歇大令謂旣非巡丁不能干預公事顯係藉端訛詐著押候枷號二月責三百板○流氓周利生在日增盛洋貨店門首搶奪學徒殷榮生所持洋銀二元二角當塲拿獲解堂經大令訊供懲責昨日命提到案與何繙譯會判著押候枷號一月發犯事地方示衆期滿重責二百板○包探禀稱薙髮匠李小利手携絲布十五疋至某質鋪求質探夥以形跡可疑拘入捕房據稱南市洪昇碼頭某洋貨店夥張理英托伊代質往詢屬實爰卽傳　張理英解案請訊張供欲付會項托李當洋二元七角大令卽交張領去李斥釋○包探禀稱陸阿東陳阿寳二人在斜橋左近竊取火腿十二隻携至租界求售爲探夥拘獲傳同失主　逹金解案請訊陸供向爲機坊生意與陳會晤於小烟館内托覓主顧不知竊來陳認竊不諱大令判將陳責二百板陸責一百板贜還失主○包探禀稱徐德才在英界滿庭芳街天津鞋店内爲夥現已辭歇時向店主常照元滋擾昨日追至法界出入捕房解案請訊常照元請將徐派差遞回鹽城原籍願給路費洋四元大令飭探押送輪船遞解回籍繳案之洋給作川資○包探禀稱偷兒王春泉在帶鈎橋拆字攤畔竊取對時表一枚當塲拿獲贜已交還失主解案請辦大令判責一百板○俞念依禀稱有砒霜一箱計重五十四斤在馬頭失去報捕查獲係吳克順董阿二兩人同竊售與南市洽興街春茂藥材行請將原贜吊回吳董二人認竊不諱供稱賣洋五元一角大令著押候吊贜再核○李雲壽李雲山王子卿三人販運銅洋來滬混　假寓永安客棧爲包探拘獲搜出銅洋三址元解案經大令訊供責懲昨日堂期飭護勇解送上海縣辦理○范德昌私刊圖章僞造莊票爲已閉　源小錢莊主楊春甫具控大令訊供之下飭探搜出圖章昨日堂期飭送上海縣辦理諭令楊春甫自行投縣備質 
[美界捕房紀事]  
　　甬人袁上雲向爲細崽居虹口漢璧禮路三百九十六號門牌屋内去歲曾與隣近馬陳氏姘識雙宿雙飛儼同夫婦上月間袁忽失就遂致家中所有盡歸質庫婦不甘苦守時時大肆咆哮袁忿甚遂於昨日奔至捕房控告捕頭以事屬細微斥之使出○寍波人瞿阿法小工也昨日至虹口百老匯路公和祥碼頭竊取舊鐵數磅被包探胡瑞隆查見立將人贜帶入捕房押候解送英界公堂核辦○王阿三不知何許人昨日至楊樹浦華盛紡紗廠内竊取某司事鞋子等件被包探吳至剛查見盤詰支吾遂拘入捕房押候解堂究辦○虹口崑山路第五號洋房某西人家庖丁楊公立昨日不知何故將其主婦任意兇毆嗣爲主人聞知立卽扭送捕房押候解送公堂訊究○浦東人潘阿泉在虹口密勒路第九號洋房某西人家充當車夫昨日午後拉車至吳淞路轉灣處被某馬房之馬車碰撞遂由西人報知捕房請究藍捕頭立飭包探吳至剛前往查緝○昨有病丐一名在虹口北四川路躺臥五百十一號華捕見之報知捕房捕頭飭送至英界公廨請讞員張賡三直刺安揷○潮州人鄭某在虹口吳淞路開設小烟間前日傍晚時陳王氏入内開燈正在吐霧吞雲之際適被石金榮胡瑞龍二包探所見以其違犯工部局所訂之章拘入捕房押候解堂究辦○浦東人張阿生穿窬老手也前日午後至虹口百老匯路某號門牌撬開門户竊取布衣等件被包探吳至剛查見拘入捕房押候解堂訊究 
 
 

Page 10

 
 
[江西官報]  
　　府經江福煃酌委司道首領一次泰和典史　廣積武寗等縣催墊欵回兵部主事謝廿棠由南城籍來省同知薛啓昌解漕折進京縣丞俸廷超瑞金查某甲回新選雲南廣通縣賀席珍缷豐城大江司事回署饒州營叅將萬昌喜請假　賢修　所遺該事務查有南昌城守候補副將吳茂軒堪委接署知府謝若潮由京起服來江知縣陳克愼委往廣信府　公幹王儀度武寗等縣催墊欵回王祖彞由南昌鄉監整堤工回署寗郡州　齡由湖北賑捐局報捐花翎署景德鎭同知吳鳳來謝提前調署州縣優缺一次行知申羣英給予厘卡一次管帶許灣緝私船劉全泰禀到濮維由臨川催墊欵回汪善培由萬年辦保甲局又謝隨時特委釐卡一次吳曾淦由豐城辦保甲回俸廷超辦永新保 
[蘇省官報]  
　　三月初一日藩憲聶由滬回委辦蘇防營務處提調候選知府朱上洲禀明接帶前營飭制左營同知高繼昌禀知奉撫憲飭知分蘇差委辦理江西撫州淮鹽棧候補知縣王毓江禀辭赴江西差次知縣鍾進賢禀知由金陵解餉回府經歴吳　禀靖學院外巡捕差差並廿二年分夏防案内蒙記功五次又馬彬辭赴海運津通局差理問張振榮禀銷楓橋稽查漕船差並禀謝奉委海運津通局差卽辭府經楊元溥禀辭赴錫金黄埠　釐卡差州吏目姚揚瑛禀謝奉藩憲飭知丁酉科文闈勞績輪委署事一次巡檢張嘉謨禀辭赴新陽縣保甲差 
[申報館恊振所經收順直山東川東鄂省江北賑捐二月廿一日至廿九日止第六次清單]  
　　二月廿一日宏農氏求自病速愈并合家平安洋十元○廿二日嶺南李愼遠堂爲小女于歸各親隆儀移助洋一百元寗波永義泰來啓昌行許爲政隆儀移助洋一百元嘉興老恊興來會豐典求合典平安洋三元邵廷松求母病速痊洋五十元脩月生爲王孺人許酬神戲資移助洋八元○廿三日無名氏求身體平安洋一元林劉氏洋十元全盛來埭溪繆山氏洋三元八角寄潯山人銅洋二元浙寗張氏爲亡妹　資移助洋十元殺李癡洋二元○廿四日亦中羅銅洋一元閩岩謝樹德堂求合家清声節省日用資移助洋十元苕溪隱叟祈合家平安票元二百兩○廿五日余樂施洋四元陳姓銅洋一元一粟居士洋五十元南通州福興潤來願潘史姜倪洋五元○廿六日無名氏洋五角楚源無名氏洋十元如願十得子平安並求合家康寗洋十元無名氏銅洋一元○廿七日不留名求小兒病速愈洋一元蓀　無名氏節省醫藥寳洋二元名心叩節省應酬資移助洋十元怡大求平安洋三十元○廿八日寳裕號江北洋五十元紹興四知堂楊節省醫藥資移助洋十元嘉定永記代募成記洋五元銅洋五元李月林求保身體早日痊愈洋五十元以上共收洋五百四十五元三角票元二百兩銅洋十元 
 
 
 

Page 11

 
 
   
 
 

Page 12

 
 
[光緒二十四年二月二十六日京報全錄]  
　　宮門抄○諭旨四道錄前○給事中榮等奏爲已故大員應還借餉業經報銷並未清還請旨辦理摺○中允黄奏爲整頓賑捐以絶弊竇片○河督任奏爲遵旨籌辦集股事宜摺○都綂勒奏報新舊任交接事宜片○皖撫鄧奏爲舉人歛錢唆訟請旨褫革歸審片○兼署臬司晏奏爲接署日期並謝恩摺○二月二十六日刑部都察院大理寺廂紅旗值日内閣引見二名吏部四十八名禮部四名值年旗三名武備院二名正黄蒙七名正藍漢一名廂藍蒙二名南苑八名○　貝子守護西陵請訓○準良假滿請安○志公請假五日○麟公請假十日○肅玉請假二十日○意公續假十五日○吏部奏派考試漢廕生派出崑中堂徐樹銘梁伸衡○又奏派騐看月官派出徐用儀敬信溥善文治溥頲胡燏棻薩廉載蕚鄭思賀慶綿彭述黄均隆桂斌如格馮錫仁穆騰額○值年旗奏派察城之大臣派出裕德奕功○召見軍機橚貝子壽昌○皇上明日卯初二刻升中和殿看版○○巡視西城給事中臣榮陞御史楊崇伊跪奏爲已故大員應還借餉業經報銷並未清還請旨辦理恭摺仰祈聖鑒事竊上年十一月二十七日臣城據七十三歲商婦袁趙氏遺抱呈控侍衛志興之父明春光緒五年在哈密辦事大臣任内託領軍餉共借商欵五萬餘兩内二萬兩係故夫袁永豐經借給有匯票許恊餉解到發還係屬義舉不取利息後來屢向催索一味支吾明春身故各商惟經手人是問故夫只得代還遂致氣忿身亡明春之子志興家擁巨資無非當年撞驅商民借欵所得因由山西遠來控告呈騐匯票關防眞確當傳志興質訊據供故父哈密借欵百萬以恊餉不到未清還曾經專案奏明行查户部陜西司便悉旋准户部片覆前哈密辦事大臣明春造報自同治十二年五月起至光緒八年十二月止收支軍餉報銷册開實在項下欠發四川票號協同慶三萬五千兩哈密萬鎰成等號一萬八千三百二十兩二錢光緒十一年該大臣奏報籌還前欠商欵三萬三千兩十二年十月又據奏稱交缷在卽任内積欠商款除將湖北解到五千兩四川解到一千五百兩儘數發還外實欠銀二萬三千八百二十兩在塔城善後軍裝欵内提銀如數清還以孚民信各在案是明春借欠商欵本部有案可查均已如數還清此外未據報部等因臣等伏思發還借欵自必註銷匯票今部覆如此而匯票尚在該氏之手是領餉爲明春侵吞並未清還商人毫無疑義明春已故该氏向志興索取亦父債子還之常乃志興轉輾狡賴竟謂户部查覆未確臣等無法訊辦且究係職官託名進班卽無從傳案應否將志興暫行解任由刑部傳訊之處相應請旨辦理以便遵行爲此恭摺具陳伏乞皇上聖鑒謹奏奉旨欽此○○中允黄思永片再户部前月奏改捐章凡由職銜捐升實官者不准作抵未奉諭旨以前報捐者綂限一個月造册報部仍照　章辦理奉旨依議欽此部臣爲海防捐杜絶漏巵不無裨益而振捐十去七八矣問繞捐取巧之弊何以如此之多其故不難默會若實捐三或作抵三成愚者不爲部臣不揭其所以然去一弊仍留一弊且恐更增一弊何也振捐去此大宗必不敷用外間能不請動正項乎無已惟有通飭各省此後無論何處振捐於定章三成銀數不准藉口招徠私自减折惟賑捐不能核實不自今日始特不如今日之濫耳從前山東直隸賑捐皆收二四折捐數未嘗不旺今若但申禁令外間積習必以一覆了事或以振務吃緊捐生觀望爲詞不如明定章程由三成遞减二成每百例銀實收二十四兩倘有一局暗卽與他局有礙准予告發嚴行參處如此稍事變通實事求是庶幾名器不致過濫弊竇無自而生振欵可增正項免動否則得於此者失於彼更非計也臣旣確有所見不敢緘默不言是否有當伏候聖裁謹奏奉旨欽此○○頭品頂戴河東河道總督臣任道鎔跪奏爲遵旨籌辦集股事宜由臣先行倡繳銀兩並河防局節存餘欵一併聽候部發恭摺仰祈聖鑒事竊臣准户部咨該部議覆黄思永奏籌借華欵請造股票先由官爲提倡一摺光緒二十四年正月十四日具奏本日奉上諭一道欽此欽遵恭錄咨行到臣跪誦之下仰見聖主宵旰憂勤猶體恤臣民至意凡普天率土血氣之倫無不激發天良同深感奮臣受恩深重分應盡力爲僚屬倡兹以所入廉銀公費湊集庫平銀一萬兩發交河南藩司存儲彚解涓滴無裨萬一敢乞聖慈俯鑒愚衷准臣免領股票稍遂報効之誠至黄運兩河道廳工員現已竭力籌辦一俟集有成數卽行報部給票候撥再臣兩載東河防局餘欵共銀九萬六千九百九兩有奇均經查明悉歸公存儲兩庫在案除上年奏撥鄭工大壩土工銀一萬一千九百兩實存銀八萬五千餘兩今擬移緩就急酌留蘭儀河工歲修銀五千餘兩以庫平銀八萬兩飭司存候部撥以濟要需除咨明户部外所有遵旨籌辦緣由謹恭摺具奏伏乞皇上聖鑒訓示謹奏奉硃批著户部歸入股票辦理河防局餘款聽候部撥欽此○○勒銘額片再奴才因病奏請開缺回旗調養蒙恩允准現在新授伊犂副都綂接辦塔爾巴哈台叅贊大臣事務春滿業已馳抵塔城於光緒二十三年十二月十八日接印任事伏查塔城各營各處滿漢文武官弁兵勇應領俸餉口分等項均已開放截至十二月底止交伏清楚應自二十四年正月初一日起收支各欵銀兩均歸奴才春滿接辦各清各任以免轇轕奴才業將二十一年六月起至二十二年十二月底止收支各欵造報請銷專摺奏報並咨部　銷尚未奉到批廻其自二十三年正月起至十二月底止收支新餉因奴才交缷在卽赶辦不及一併全歸奴才春滿接收以後接續造報以清欵目至奴才交缷時尚有應奏事件預用空白印花四顆一俟事竣餘剩印花送交奴才春滿查銷合併聲明謹附片具陳伏乞聖鑒謹奏奉硃批户部知道欽此○○鄧華熙片再據藩臬兩司會詳據休寗縣知縣李福淶禀稱赴鄉催糧有績溪縣客民汪金祥在街酗酒嚷閙提訊頂撞將其責枷釋放後越日因病身死禀府委　　有績溪縣武舉胡世澤文舉舒安仁唆令績溪縣廪生汪梅龍冐認屍親阻閙屍場斂錢搆訟禀請查究等情當經札委績溪縣楊兆琛前往查辦卽據屍妻汪奚氏赴縣司呈控訊據該氏供稱伊夫汪金祥死後經胡世澤舒安仁爲伊出力傳單歛錢屬實經臬司訪聞胡世澤來省敎唆督縣將其拿獲詳奏咨革並據舒安仁自赴徽州府投到解省先後飭委安慶府傳證質訊舒安仁堅不承認查舒安仁係績溪縣人於光緒已卯科江南鄉試中式第十名舉人顯係恃符狡展詳請奏革歸審前來臣查該縣李福淶業經臣另行奉奉諭旨革職在案舒安仁旣有歛錢唆訟情事相應請旨將舒安仁舉人先行褫革以便歸案訊辦理合附片具陳伏乞聖鑒訓示謹奏奉硃批著照所請該部知道欽此○○二品銜暫行兼署直隸按察使署清河道臣晏振恪跪奏爲恭報微臣兼署臬司篆務叩謝天恩仰祈聖鑒事竊臣於光緒二十四年二月初六日在省按奉督臣行知以現署臬司本任天津道方恭釗調署長蘆運司遞遺臬司篆務委新授長蘆鹽運使廷雍署理未到任以前令臣暫行兼署等因旋於是月初九日准署臬司方恭釗將印信文卷悉移交前來當卽恭設香案望闕叩頭謝恩祗領任事伏念臣江淮下士　櫟庸材忝鄉選於乙科受國恩於三世備員徽省屢叨舘職之分榮効力茭防遂荷升階之荐擢自豫南而冀北躋郡守於監司今兹攝篆清河閱歲尚虚報稱廼復兼權臬事撫衷彌切悚惶查直隸當三輔要區臬司任八條綜核幅員遼闊安民以弭盜爲先訟牘繁興察吏貴得人而理凡此紀綱是飭皆爲緊要所關但一得之勉期已畢殫夫愚意况兩符之驟攝益重凛夫仔肩惟有庶獄詳求宣防倍愼隨時隨事禀承督臣實力奉行盡心經不敢以暫時攝篆稍涉因循以冀仰答高厚鴻慈於萬一所有微臣兼署臬篆日期並感激下忱理合恭摺具奏叩謝天恩伏乞皇上聖鑒謹奏奉硃批知道了欽此 
 
