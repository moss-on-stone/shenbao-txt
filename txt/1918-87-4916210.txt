# 1918 - 87 - 4916210

 

Page 1

 
 
   
 
 

Page 2

 
 
時評 
[貫澈主張（冷）]  
　　苟得勢者無人不欲貫澈其主張蓋得勢而願不貫澈其主張非天下之至愚即天下之至賢者也非所望於庸人也猶之不得勢而仍欲貫澈其主張非天下之至愚即天下之至勇者也亦非所望於庸人也 
　　是故北方軍人而肯不貫澈其主張南方黨人而能貫澈其主張則天下之至賢至勇也若乃反是則亦庸人而已矣 
專電 
[北京電]  
　　徐樹錚昨午來京先謁合肥繼訪東海於組閣對粤均欲貫澈其主張段極加慰勞當晚專車回津（四日下午二鐘） 
[北京電]  
　　徐樹錚昨日來京有三説（一）干涉閣員（二）段囑其來疏通左右衝突（三）面商率兵南下事（四日下午鐘） 
[北京電]  
　　參陸處密授閩督圖粤 
 
 
 

Page 3

 
 
策略迅飭所部準備俟第二路進攻閩軍即規復潮汕（四日下午二鐘） 
[北京電]  
　　張敬堯請撥現欵二百萬振濟災民維持金融 
（四日下午二鐘） 
[北京電]  
　　張懷芝電告克復醴陵進駐萍鄉（四日下午二鐘） 
[北京電]  
　　東海擬歸里掃墓故示淡於政治（四日下午五鐘） 
[北京電]  
　　朱啓鈐願就國務院高等顧問由梁士詒代逹段已面允轉促來京（四日下午二鐘） 
[北京電]  
　　今日内閣續議外交重要問題（四日下午五鐘） 
[北京電]  
　　姜桂題電稱甘督招兵毅軍十營可調往並請來京面陳軍務（四日下午二鐘） 
[北京電]  
　　李純覆段電贊成攻粤並派何恩溥入都面陳進攻計畫（四日下午二鐘） 
[北京電]  
　　李與段竭力敷衍贊成段策以免長江三督更動（四日下午五鐘） 
[北京電]  
　　政府特派楊汝梅張潤霖監視儲蓄票開籤（四日下午二鐘） 
[北京電]  
　　駐法胡使電告已離巴黎惟仍時常往來以便遇事接洽（四日下午二鐘） 
外電 
[哈爾濱電]  
　　海參嵗消息稱該處又有不靖之象晚間八時有挾軍器之人十五名乘汽車直赴伯里斯土爾旅館禁止庽客出入盡刦其珍品金錢而遁街上亦有强搶財物案數起尼古爾地方亦有搶案某商行忽來武裝之盜二十五名打開鐵箱攫去盧布二萬二千枚中國官場因满洲事狀特在齊齊哈爾起築無線電台以便與北京互通消息合法　會之西比利亞議員及西比利亞臨時國會之議員不久將全至哈埠海蘭泡之鐵路僱員今已由過激黨釋放但過激黨仍自行管理阿穆爾鐵路事務並沒收鐵路棧中之所有貨物而變賣之（三百）字林報 
[北京電]  
　　海參威中國領事來電云該處形勢日趨險惡爲預備中國僑民退避紛亂之計故在哈爾濱準備專車届期前派且爲保護僑民請速派軍艦來泊海參威等語（三日） 
[北京電]  
　　據國務院方面消息今日國務會議主要提議事件係攻擊廣東及防守宜昌之作戰計劃觀此足證政府之對南政策日趨於積極主義（四日） 
[北京電]  
　　楊士琦今日上午到京楊氏此行目的安在未能明瞭一説爲關係南北調和問題應梁士詒之召而來（四日） 
[北京電]  
　　林公使於三日謁見馮總統爲紹介財政顧問阪谷男爵（三日） 
[哈爾濱電]  
　　有武裝匈牙利俘虜一千二百人携帶機關鎗五十枝野戰砲四尊於前月二十九日經過伊爾庫斯克而東沿途各驛之過激派竭誠歡迎之（四日） 
[下關電]  
　　北京交通部農商部陸軍部各電氣事業家組成電氣博覽會參觀團一行二十二名由交通部顧問中山龍二氏爲東道主於昨晨（二日）抵下關後即赴枝光製鐵所參觀電氣工場及其他所屬專門學校等處是夜列席於門司俱樂部宴會於三日參觀日本精糖工場旭玻璃工場等處至午後七時首途東上該一行對各方面熱心歡迎表示非常满足又接到近在上海組織參觀團渡日之報下關有志等已復預備歡迎（三日） 
[東京電]  
　　湯化龍及林長民於今日上午偕章公使訪謁寺内首相於其官邸賓主晤談約一點鐘之久（四日） 
[東京電]  
　　石井駐美大使於今日由東京啟程赴任送行者除美國大使外有各國使臣及内外人士等甚衆（四日） 
[東京電]  
　　三日下午唐紹儀訪謁寺内首相於其私宅關於中日協力之舉互相交换意見（四日） 
[東京電]  
　　得確實消息因極重大之時局問題不日將開元老會議以討論之（四日） 
[東京電]  
　　昨晨有蒙古喇嘛僧二十二人到下關日本僧侣多人及民間有志者前往迎迓該喇嘛僧等現已啟程赴東京矣（四日） 
[東京電]  
　　中國交通部等所組織之電氣博覽會參觀團於今日下午到東京中國留學生及中日官民等前往歡迎者甚衆（四日） 
[東京電]  
　　唐紹儀會見寺内首相後即歷訪山縣公伊東已代治子等交换意見（四日） 
[東京電]  
　　聞俄美已訂有協約東清鐵路之俄國從業員將歸美國鐵路隊員指導云（四日） 
以上東方通信　電 
戰電 
[倫敦電]  
　　今晨海格將軍報稱昨日英軍在亞佛河與呂塞河間俘敵五十人獲機關鎗十三架該地棄有德兵之屍多具英砲隊後復轟散回攻之敵軍兩批死者纍纍英機關鎗隊曾將德砲兵一隊轟至無聲英軍在希布台勒附近俘敵七十三人又殺敵多人敵軍從事回攻者亦爲英軍所敗英軍在亞歇維勒與化勒白克附近襲敵殺俘若干人今晚報稱英軍奪獲塞爾勒附近德兵哨營一座英飛機擊落敵飛機十六架英步兵亦擊落一架英飛機失蹤者十六架（二日） 
[倫敦電]  
　　今晨海格將軍報稱英軍在方波附近劇戰敗猛攻之敵軍殺死多人俘獲數人英軍佔據亞伊特村俘敵百人英軍昨在蕯爾勒及波爾加員勒東北襲敵時亦俘有敵兵英軍在蘭斯東北襲敵俘三十一人（三日） 
[倫敦電]  
　　公報局宣稱本日英軍全陣線殊形安静法軍陣線亦無大戰（二日） 
[巴黎電]  
　　今晚公報云前敵砲戰殊形活動芒第第愛與拉細尼間尤甚法排砲曾扼制康蒂尼東面之敵兵大隊德兵大隊在瓦斯河左岸桀爾凡西南偵察爲法軍擊敗而退（二日）　 
[巴黎電]  
　　今日下午公報云自瓦斯河至松末河之陣線夜殊安静戰地之一部分稍有砲戰英法軍夜在松末河與特莫安間得進步（二日） 
[巴黎電]  
　　今日下午公報云南陣線雙方砲火漸轉猛厲敵軍在摩勒宇伊南進攻擊法軍前鋒陣線得一立足地餘均敗退法飛機擊落敵飛機八架又砲毁二架（三日） 
[倫敦電]  
　　德國公報云戰局未變敵軍在希布台勒及呂塞河與亞佛河間猛力回攻均負重創而退法軍人在轟擊拉盎死平民多人德軍擊落敵飛機二十二架繫留汽球五具（三日） 
[巴黎電]  
　　公報云法政府决議從美軍司令白興將軍之請許美軍出戰嗣後美旗戕與英法旗並列飛揭於比加爾第平原（一日） 
[巴黎電]  
　　松末河大戰前二十四小時内進行極烈星期六日德軍圖佔芒第第愛與拉細尼間之叢林蓋該叢林可蔽護德軍免受法軍回攻並又作續攻之出發點但未得志於是敵軍乃專力進取安米安並拉厚兵力開始凡爾登之新大戰敵軍現從事回攻分兩路而進一由南而北循亞佛河流域穿過摩勒宇伊村一由東而西循呂塞河流域穿過漢加特村漢加爾村周圍之戰事異常劇烈德軍由該村進攻數次痛受懲創英法軍後乃奮勇回攻復得進至該村雙方曾於該村迭爲賓主作戰至烈互有勝負戰至日終協約軍卒得地焉德軍希　擴張芒第第愛西面所得之地但爲法軍所制未能衝出敵軍在亞爾貝爾附近施擊僅屬牽制行動總之是日德軍於全陣線處處被阻未得進步（一日） 
[巴黎電]  [ 
　　德軍擊遠砲今晨十時三十分復發彈轟擊巴黎（二日） 
[俄京電]  
　　德人在明斯克設一德意志銀行支行德國商民已抵俄迭蕯（二日） 
[倫敦電]  
　　俄國公報謂俄政府答覆德政府要求允以極嚴方法阻紅旗軍入芬蘭境（二日） 
[倫敦電]  
　　俄京電稱芬蘭白旗軍自台末福斯向白海進發危及末满鐵路英法官員已與末满勞兵會接产俾保護路線東京電稱海參威過激黨橫行之謠言或將引起協約國之干涉（三日） 
[華盛頓電]  
　　參議院提出對土布二國宣戰議案已付外交股員會審查共同新聞宣稱據布京美領事三月二十一日報告布兵未赴西歐參與德軍攻勢（二日） 
要聞一 
[北京特别通信（一五九）（飄萍）]  
　　四萬元母任失所 
　　軍糧城内閣司令 
　　馮河間恭默思道 
　　段合肥左右爲難 
　　當北軍尙未攻岳之時吾人大聲疾呼以内外居民生命財產所關兵兇戰危不如舍武力而求和平之道然主戰派則謂此北軍面子問題岳州不可以不下岳州下矣北軍面子足矣吾人又大聲疾呼以長沙與外内居民生命財產之關係尤重不如舍武力而求和平之道然張敬堯等則謂此鄙人督軍問題長沙終不可以不下今長沙亦旣下矣督軍之目的逹矣湘省戰事乃暫告一小結束於是乎煌煌明令救災恤民以報到先後爲序首及於岳州日［十室九空］也曰［搜刦靡遺］也曰［人烟闐絶］也其結論則僅撥銀［四萬元］並須由曹宣撫使會同湖南省長覈實散放而曰［毋任失所］此誠豚蹄盂酒之祝滑稽列傳中之好材料也將來令長沙人民毋任失所之方法亦不過如是而已矣主戰派尙須勘定全湘進窺川粤財政部籌每處四萬元以待可矣先則求免不得必從而殺之旣已殺之又揮假涙以哀之政府對於人民無乃太過不去乎 
　　湘粤川之危機旣如上之所述矣而北京城裹之内閣閣員諸君未必即從此可以享庸福也現在内閣之靈魂尙懸於徐樹錚内閣之改造正在醖釀而未已聞徐氏之所主張在以最狹義之同派人物爲閣員現任之某某兩總長尙以不合斯格而應在排斥之列果如是段内閣亦快完也據某方面之所報告段君對於徐某之干涉用人頗滋不悦然徐固己聨絡倪嗣冲輩居然對於段君大發議論矣軍糧城之司令部謂爲奉軍司令寗謚之以内閣司令爲較妥耳段君固不欲然徐樹錚不能不作如是想也 
　　内閣之現象如此馮河間更可憫矣自第三次段閣出現至於今日皆爲馮氏喘息初定實行停止活動之時期其所隸屬之李蘇督諸君居然與段徐（小徐）文電往還倍極綢繆之致馮則不發一言事無大小悉送之於國務院在此時期中視之殆不失爲恭默思道之元首矣 
　　愚於前函曾述段閣困難情形卽小見大區區一院秘書長問題至今日而始决定以方樞氏代理（方爲法制局局長）方又徐樹錚之所薦也段氏左右多數皆與小徐不協張志潭之熊度旣已明瞭靳雲鵬三日以來又以腦病復發聞靳徐之不兩立有目共見有耳共聞（數月前靳君曾與愚面談亦承認與徐不同其旨）安得不令人致欵於靳氏之病與政治有關係乎夫同爲一人之左右而永炭水火不各不相容段亦可謂左右做人難矣郊外奉軍壁壘之森嚴如故段君及其左右之反對徐氏才又將如之何哉 
[西報論段内閣之前途]  
　　字林報二十九日北京通訊云張作霖之撲克牌竟操勝算反輸爲赢督軍團今已齊唱凱歌矣小小發展居然使全盤變相即此一端華人在政治上及軍事上毫無骨氣隨風飄蕩之性質亦可見一斑初馮玉祥駐兵武穴頗有爲長江兩督軍聲援之勢其地位足爲段派之妨障殆可無疑段派覩之惶然不安蓋恐馮等合兵以攻倪嗣冲將使直隸派握津浦京漢兩路之管轄權而李純等將佔優勝也於是密謀抵制段遂迅速施其手段徐樹錚星夜赴奉游説張督得兵一旅强取秦皇島之日本軍械又得一旅乘車入關分駐廊房天津此後挾簇新軍械之奉軍紛紛南下進駐徐滁且逼浦口最初奉軍兩旅爲數僅約六千乃入關未及兩星期而示威舉動竟告成功長江方面大言炎炎者之獨立已被此示威舉動奪削無遺馮玉祥今成中央政府之忠僕而李純亦以保全北洋團體爲言藉以粉飾其舉動矣長江督軍現已無足爲慮而岳州又告克復皖派之大活動此正其時馮總統含舌於腮嚅嚅然請段入閣已非一日第請段入閣當另具一種精神若馮勸請則無此精神也段所欲者爲總統之完全降服段乃用一種雙管利砲以逹此目鵠焉第一砲彈即倪嗣冲代表一打督軍要求立即起用段氏組織内閣否則引起變端之電文第二砲彈卽奉軍兩營由廊房進駐豐台咄咄逼人並飭鐵路人員速備車輛以便載兵入都之舉動雙管齊下事乃解决段爲國務總理遂見明令矣段之入閣必有條件其條件維何則政府全權盡由内閣握之總統僅成一唯命是從之傀儡是已湘省南軍向南敗進據今 
訊長沙昨已陷落南軍勢必迅速退以防張懷芝之截擊聞唐繼堯備兵重慶擬援湘省但時機已錯過矣就種種氣象觀之南軍前途似不樂觀蓋惟北人自相傾軋南軍始有戰勝北軍之希望前南軍所以勝利者以北人意見不和且有一部分表同情於南方之故今直隸派旣被懾服不敢擅動則南軍當然失敗也衆所視爲主張組織穩健合法之政府之一派今在軍事上竟歸失敗説者不可遽謂爲中國退化之徵要知此派在擁有機會時並無志在組織良善政府之表示其所經營者除個人權利而外無他物也憲政觀念如愛國樹枝今此觀念未能根深蒂固枝榮葉茂實爲中國之憂然此觀念所以不發逹者與其謂爲有他原因無寗謂爲由於南人之缺點今北方軍人黨趾高氣揚又佔優勢果何由而致此哉實南人團體不堅誠意不符宗旨不定有以致之也外人之在中國者咸願覩中國憲政觀念之發逹非此則中國無可希望乃有人焉雖有可乘之機而竟不能有所作爲以實現基憲政觀念若此人者外人實厭棄之是以外人對於段氏不敢存段氏前經兩次　騐當已受益之希望而遽傾向之段之再握大權得力於其辦事才與堅忍力者少而得力於其左右北軍之勢力及其利用國家財欵之能力者較多凡此皆爲有用之資格無處不然而在中國尤爲有用蓋此資格在中國殊不多見也此後段總理之趨向厥有兩道擇一行之非此卽彼段兵權在手其將制服南方指揮全國從督軍團保全北洋軍人高官厚祿之意旨而行事否歟抑於驅退南軍之後卽將聲明不以武力治國便願服從多數志願建設政府不欲威脅南方但願延請南方領袖合商辦法俾國會得復集於北京擔負國事責任否歟使段氏擇前者行之則茫茫神州將無安寗之日蓋革命精神今已遍及中國頑固官憭派之專制舊法除非輔以民不能抗之壓力將决不能爲國民所容受也後者如見擇行則當有優美之結果段於推倒張勳後即應行之而竟不行今觀現象段氏或將從事於此矣此間華人預料段氏上台未必能進行順適以段個人而言各黨對之尙有若干之尊重惜羣小朦蔽太阿倒持如徐樹錚卽其門下士之一頃聞徐不久亦將入閣辦事北洋派縱願助段便未必願覩大出風頭者爲段之門下士傳説直隸派因其領袖馮國璋荏弱無能現已解散但又有風傳謂直隸派有中央諸省聨盟之組織仍行其在南北間獨樹一幟佔取長江勢力之政策據衆傳言張敬堯曹錕張懷芝之出力於湘省皆挾有交换之條件卽事成後以湘鄂浙三省督軍之位分與三人以酬其勞是也今張敬堯督湘已見任命不知曹錕張懷芝亦將有督鄂督浙之任命否是亦可爲注意之一事此三人與長江三督軍隸籍直省者六居其五由此察之直隸派似非如表面之屈居人下者再李純陳光遠罷免之説今已不復提起此中消息大可推勘張敬堯曹錕張懷芝確與長江三督軍往來頗密聨盟之説得無因其彼此交結而發生歟抑友誼親密乃聨盟之效果歟此須俟諸他日始能揭曉者也若聨盟一説確有其事則目前多瞹昧不明之時事亦可由此而推知矣 
[俄警之邊訊]  
　　黑龍江鮑督軍疊據黑河對岸海蘭泡華僑聲請俄過激派肆行滋擾望速派兵保護又據黑河道尹張壽增電稱駐黑各國領事提出抗議要求添兵保護均經據情轉報中央 
　　黑河消息云俄過激派與舊黨爭鬭日甚現在海蘭泡小北屯及沿邊各埠之我國僑商均已閉巿向我境黑河避難黑河旅店大有人满之患百在俄境未回之華僑近據調查已不及從前十分之一矣近聞海蘭泡德奥俘虜三千餘名均被釋放已附和激黨爲之援助又沿黑龍江俄地之德奥俘虜約有二萬餘人現均恢復自由 
　　自過激派在西比利亞各城擾亂後俄國各界之著名人物皆紛紛逃至哈埠避難如政府人員與大學堂學生已到哈多日現又有齊都之司法官員亦被過激派驅逐來哈故哈埠之俄國人才濟濟實從來所未有 
俄國海軍提督關洛查克現由海參崴埠繞道來哈聞其到哈原因係與西比利亞臨時政府人員會晤議商組織遠東新政府事惟在何處組織尙未宣布據鐵路公司人云俄人皆注意於哈埠但恐中國政府干涉故僅擬定在哈議商其事 
 
 

Page 4

 
 
   
 
 

Page 5

 
 
   
 
 

Page 6

 
 
要聞二 
[西報之東俄亂事近訊]  
　　字林報三月二十六日哈爾濱通訊云海蘭泡被難情形初無所聞自該鎭難民紛紛來哈始稍稍暴露茲特紀之如下三月六日勞兵會逮捕民團團長某氏居民大　要求開釋是晚七時左右郵局與電局用人十三名護送欵項至國立銀行時亦爲勞兵會之兵所執旣而聞鎗聲數響民團與勞兵會之兵孰先發彈不能得悉夜間有軍官八十員自黑龍江右岸華境之蕯哈蘭鎭（譯音）加入民團於是民團即先後解除勞兵會之兵與鎭上防兵之武裝七日下午軍官一隊携砲兩尊助以挾機關鎗之民團與義勇隊發彈轟擊西鄉之紅旗軍紅旗軍亦發機關鎗回擊雙方各有損失且殃及平民數人紅旗軍後由黑龍江艦隊水兵携小砲兩尊機關鎗數架助之若輩以紅旗軍所處地位易於受攻乃即退至精奇里河濱設防而守未幾對抗紅旗軍之戰事悉歸哥蕯克兵司令加摩夫氏主持八日巿政局代表數人舉白旗往與紅旗軍議和無效而歸是日居民恐砲火轉厲始相率逃至蕯哈蘭鎭九日哥蕯克軍携砲隊至炎車站附近轟擊紅旗軍因有風雪殊難命中晨間軍官隊偕日俄志願隊在左翼驅逐携械之工人一隊由鎭退至亞斯特拉哈洛夫斯克村死日人二另有四人因離主隊過遠爲哥蕯克軍誤認發彈擊傷十日紅旗軍得鄰村援兵且增炮三尊聲勢一振白旗軍復圖與紅旗軍議和未成十一日加摩夫氏因事急下令召集鎭中十八歲至五十歲之男子從役違者嚴懲紅旗軍繼又得哈巴羅夫斯克開來之援兵與砲隊至是其數近七千人矣十二日晨七時紅旗軍攻鎭白旗軍拒之助以中日志願隊以數寡不支而退火車站曾見大戰卒爲紅旗軍所古巷戰亦烈白旗軍漸亡下午全鎭入紅旗軍之手於是殺戮慘禍乃降臨矣紅旗軍旣入鎭釋囚七百餘人若輩如虎出柙見人即狂噬焉十三日非佩紅徽章者不敢外出夜間居民由黑龍江水面逃到蕯哈蘭者甚衆紅旗軍繼乃挨户搜捕後二日内焚掠姦殺之舉到處皆是所謂中等社會之空皆須報名註册被拘而鎗决者百六十人過激黨虐待居民無分老幼即婦孺亦不能邀免學童多名因曾抗亂民以圖自衛亦遭毒手导民出資求救者皆得效日本志願兵死傷之數未詳大約在三十人左右紅旗軍嘗入一日本志願兵之宅殺其全家老少卽醫院亦遭殃及紅十字會外科醫士四員於療傷之際爲紅旗軍治死巿醫院之外科醫士亦死一人焉當危急之時居民扶老携幼集車站候車出亡不意鐵路用人宣告中立停止開車紅旗軍聞之即馳至殺死男婦孩童二百餘人而事有更慘於此者若輩擁入孤兒院搜捕軍官時竟將幼童裂成數片而殘體黏其鎗刺之端焉附與爲虐者尙有四鄉携械之農民及得釋之罪犯與水兵地痞人等逃入對岸華境之平民共約數千人過激黨緊追於後甚至闖入華境請華兵交出所欲逮捕之若干人華員答稱不願與過激黨有所接商並令即行退走華員一面急增邊界防兵且禁携械之人入境據由蕯哈蘭抵此之難民聲稱華員救濟難民不遺餘力以官家所有之房屋及劇場醫院舖户等安插之中日醫士亦慨盡義務地方官且規定售與俄人之麵包肉食價率布告大衆難民所至之處輒受華人善待其情殊足感也海蘭泡鎭此次損失甚巨當以數百萬計全部木屋焚爲平地新式磚屋亦受砲火重創大商店與上等居户被掠一空近據過激黨自稱該鎭今已安静惟缺麵包與日用必需品故留鎭居民現仍紛紛逃亡也 
[府院間之最近政聞]  
　　公府據府中某要人云大總統鑒於時局糾紛迄無解决希望特擬乘梁燕蓀在京之際邀集朝野要人在府開重要會議一次專爲討論解决時局方針届時並擬將個人對於大局所抱政見及始終主和苦衷一律提出俾明個人心跡至會議日期目下尙未確定也又云梁士詒前日謁見總統外間相傳爲未涉大局僅言中交票提高價格問題今據公府某要人所述則梁氏見元首時確曾言及希望大局和平並希望在野有力者先爲非正式之活動以爲和議之準備并謂梁氏之意欲免去政府方面動議之形式故尙未公然表示政見云云當時河間對梁氏首述己身種種爲難之處末謂所有國務院方面未表示和平以前决不啟齒殆亦深恐再如前次之招謗也 
　　國務院一日國務院參陸辦公處僅廕午樓上將師嵐峯處長段香岩總長陸秀山次長等曾到一次該處處長靳翼卿併未蒞處至院秘書廳亦仍闃寂但因今日有國務會議段總理已電令方樞代發議事日程矣又一消息一日國務院參陸辦公處於上午十鐘半召集會議一次列席者有陸軍段總長張次長參謀廕總長陸次長及參議等三十餘人並有其他高級軍官多人其會議内容聞爲李厚基督軍與龍濟光巡閲使先後來電請以張子志之第二路軍隊由贛南直攻南雄韶州先解决粤局然後再攻廣西當時並决定暫不變更第四期作戰計畫（卽攻衡山）一俟衡山下後再依李龍二氏之請求辦理第二案係陸榮廷親統大軍援湘中關緊要當决議令在湘潭方面重兵相機迎擊第三案討論某方面報告西南聨合會與軍政府近已聨合案某要人言事實上彼决不能聨合無討論之價値結果仍按照原定統一計畫辦理（聞此統一計畫即段合肥此次上臺時所訂者）直至午後三點方散二日國務例會張遠伯秘書長仍未到院段總理電囑方樞代發議事日程聞議案中之最重要者（一）爲獎勵此次克復岳長全體軍官案此案上次閣議雖經提出討論因未得曹張兩司令覆電遂無結果二日係繼續討論（二）爲籌撥奉鄂各軍赴宜昌旅費案（三）爲中東鐵道某項問題此外尙有外交問題雖未列入日程然聞陸總長已决定提出報告並聞關於解决時局問題段總理亦有意諮詢大衆至任命總檢察長案朱博淵總長亦有於二日臨時提出之説 
[張辭靳假之主因]  
　　段内閣成立以來該派内鬭之暗潮於張志潭辭職靳雲鵬請假二事漸次暴露據一日消息形勢仍甚險惡茲特揭載其内容如下國務院秘書長張志潭辭職昨傳段氏已派人疏通張允一日照常視事第至一日張秘長仍不到院辭意且益堅决曾毓　由津返京意氣沮喪疏通似鮮效果而院中所有職務因無人主持積滯公文至三十餘件之多段總理焦急異常乃於一日午後由院令發表以法制局局長方樞暫行代理秘書長下午五時楊熊祥帮辦將院令携往張宅并告以本缺不允開去此後關於重要職務仍由君主持張乃唯唯方氏即定二日上午九時到院視事并飭各職員於上午八時半齊集謁見於此又有一可注意之事則參戰處參謀長兼參陸辦公處主任靳雲鵬君之進退問題是也靳氏曾於上月三十日向合肥請假三日一日假期已满二日本當視事惟届時銷假與否尙在不可知之數並聞且將續假也又聞張秘書長之求去實與徐樹錚有關而同時靳將軍引退之暗示其原因亦略相同質而言之俱受徐錚之無形壓迫而已靳爲肥信任之人惟與徐素分立當靳入主參陸處時徐即電保龔志初同時入處以爲箝制靳深感不便遂拂袖求去至院秘書廳方面當任張志潭爲秘書長時徐復保方樞爲帮辦直以監張此爲張靳二人不期而俱萌退志这原因靳曾對人言不去龔志初我不入參陸處而張之熊度亦略相似云云今方樞繼任秘長則徐樹錚之目的已逹其一矣 
[梁士詒到京後之行動]  
　　梁燕蓀此次入京行動如保極爲留心時事者所注意茲聞梁氏於一日下午一時由什錦花園關宅出門遍訪各部總長首到三條胡同田焕老宅次至陸子欣及各部總長處直至下午七時始回關宅至外傳昨晚五時徐菊人宴請之説則實無其事又聞是日梁訪問各國務員後又曾訪參議院議長王揖唐於其私宅並訂於本星期五出京返津在津勾留一星期上下再行來梁氏到京三日對時局尙未發表意見但主和一層業已向當局槪括陳述至具體辦法則須與各方面接洽之後方能議及一日旣歷訪各部總長二日將訪問外交團又連日來客極多前日接見百數十人可謂閧動一時矣 
　　某社記者昨往訪梁氏梁氏於財政上發表意見 
其言曰目今國内亂事未已各省往往截留中央解欵以致中央無米爲炊現在財政只有從整理入手現狀若此雖整理亦無從着手且以時局混亂之故官吏遂從而舞弊所謂官吏厥有上下級之分上級官如各省廳長局長之類縱有廉潔者而其權力亦不逮下故余以爲現在欲整理非先求各地之安寗不可又論及中日合辦實業事云余與外人合辦之實業已有數十起之多大抵均爲國家余以爲中外合辦實業爲時勢所趨其要點固在資本而亦在人才茲先言資本中國商人儘可發財而初不解經營商業蓋外人對於資本多求其流通而國人則每令其呆滯例如外人以萬金購一房屋苟有人出價萬一千金者則今日購置明日售出矣國人則不然好置不動產一置產則終身以之並令子孫世守勿失若是則資本多呆滯而不流動又多不肯遵守公司律如一公司赢餘若干金則股東即分爲紅利以此紅利置私產矣各國公司利息無逾分二三者通常只七八釐耳蓋商業要義首重供給供給多者個人卽有失敗而事業則萬無失敗例如一公司之經理或股東产業或遭意外而公司基礎已固不受影響所以固公司之基礎者乃在不提贏餘凡所贏餘者仍轉充資本如是則事業日益擴張萬無失敗之理余之所以主張中外合辦者乃在立一模範使國人知商業之道也次之人才問題可分兩種一技術之人才一管理之人才吾國二者皆缺故余主中外合辦藉咨觀摩且隱然受其教益也顧亦有謂中外合辦將損失權利者余以爲所損失者不過材料之購入及高額这薪水而已前者中國苟自無製成材料之能力而令國人自辦其材料仍購自國外其失均也後者則以前述之人才問題所限苟我自有此人才時卽可滅去故予以爲中外合辦實業最要在合同惟合同亦須與事實相符苟合同上訂明若何若何之條件而事實上不可行者毋寗不訂之爲愈余之所以主張此者尤在小民生計問題國中多一事業即小民多一分生計此最易明之事也以現在事務而論則中外合辦實業以與日本合辦爲最利蓋日本資本剩餘一也日人勤儉耐勞二也日人之儉較之歐美不啻倍蓯同一事業日人草一預計書决較歐美人爲省而日人之勤又爲歐美人所不及大抵歐美人於辦公時問一過不問公事之完否即駕言出遊日人不然其勤而耐勞爲可取也 
[對於川粤之新計畫]  
　　援川段合肥此次出組内閣後以爲川事尙有可爲極力主張援助劉存厚平定川局頃據某要人傳出消息政府所决定之援川計劃係分兩路進兵一路由湖北宜昌取道巴東施南利川進逼四川之萬縣一路由陜西漢中進逼四川南江綏定等處以便夾攻夔州使滇軍背腹受擊惟查顧品珍所率之滇軍已有出巴東東下消息北軍能否於此時取道巴東進兵川省尙一問題耳又聞四川督軍劉存厚昨由廣元致電政府略稱職部軍隊需欵甚急特懇速滙現欵五十萬元以資維持聞政府已令財政部迅速籌措矣 
　　攻粤政府於三十三十一兩日先後接到李厚基龍濟光兩電請以第二路軍隊由贛南直進韶州南雄以助李督圖粤之成功聞元首已將此項電報密交參陸處會議公决聞段曹兩總長認此事爲當然之辦法而靳翼青之意必須俟長沙方面平静後方能開　云云至奉軍南下之計畫原藉援湘名義今已抵滁浦　長沙已下贛省似無用武之地因之一日會議中有某處長主張即以此項軍隊赴贛改授以進攻南韶之任務俾可減少長江方面之危險但必須得李陳兩督之同意及徐樹錚之命令方能辦理至陳李是否同意則又爲另一問題也 
　　褒獎克湘首功馮總統因長沙克復吳師長佩孚之力獨多除正式獎勵外復於三十一又以本人名義獎吳師長聞電詞中有執事勞苦功高至深嘉慰仍望不矜不伐永增令譽是則國璋所渴企者也等語又聞政府以第三師長吳佩孚此次攻湘最爲勇敢有令會辦湘省軍務之説一日張敬堯來電亦係請迅頒明令來電如下大總統總理參陸處均鑒奉電敬悉自當恪遵辦理惟查此次湘岳克復雖由各將士用命之力實賴吳師長佩孚親臨指揮厥功尤偉擬懇迅頒明令以師長會辦湘省軍務藉資臂助并請將所部軍隊駐紥三湘以壯聲威而寒敵膽除由敬堯電商曹使外伏乞俯准施行張敬堯卅一印 
[施宜之緊急消息]  
　　自顧品珍率兵東下宜昌形勢日益緊急王子春督軍吳光新司令朱廷燦旅長等連日向中央告急茲據某交通機關所得漢口電訊謂顧品珍之先鋒隊業於陷日（三十日）行抵巴東在巴東專候顧品珍顧有定於東冬兩日行抵巴東消息一俟顧品珍到巴東後即擬分路進窺歸縣長陽等處以便包攻宜昌北軍聞訊後業已派兵分途迎擊兩軍指日卽可接近激戰之期已近又據軍界消息唐繼堯目下確已離開畢節一星期内外當可抵重慶以謀東下之計劃某方面曾轉來唐繼堯致黎天才一電内容係協商進攻施宜方略並謂刻已加派黃葉袁田四司令急行攻宜云云由是觀之可知滇軍之進攻施宜其勢甚爲猛烈矣 
一日國務院接吳光新陷電稱歸巴方面敵軍屢犯宜昌均經長陽朱旅派兵擊退現在宜昌守備事宜責成朱廷燦劉躍龍兩旅盡力維持盻援甚急又致電參陸辦公處請調淺水艇楚謙江通兩艘開赴上游該處已電告第二艦隊杜司令查照辦理矣其在宜昌居住之外人鑒於川軍逼近宜昌激戰之事勢所難免特於日昨聨名電逹我國政府要求對於彼等之生命財產妥加保護政府方面披閲此電後已將該外人等來電大意轉逹宜昌各軍長官並飭其妥加保護至奉督張雨亭允派軍隊兩旅援助宜昌一事中央復電令先將駐漢奉軍即日開赴宜昌以救眉急茲又聞政府方面以宜昌形勢日益危急非速調重兵難資援救故於一日午後復由參陸處致電張奉督請即飛電飭駐漢奉軍趕程赴援矣 
[湘垣被掠之慘况（長沙通信）]  
　　由長沙下游潰退到省之湘軍旣於二十五日上午將湖南 
 
 
 

Page 7

 
 
銀行票幣器皿搶刦一空記者即知其必大搶一番始得停手且知地方痞匪亦必乘風附和以此爲發財之機乃至晚八句鐘時即聞槍聲四起人聲沸騰記者啓門出視則散兵游痞佈满街衢么喝之聲不絶於耳據旁人報告謂八角亭南正街等處正在按户搶刦云云隨用電話詢問八角亭各商號則已無人接電適其時有友人某君携有紅十字會燈籠來庽據稱八角亭南正街坡子街等處均已搶刦一空刻下正在青石橋一帶擄掠每起僅有散兵二三人而游痞則多至七八人或十餘人不等且聞若輩私相計議謂各處住宅可以不去他們所有貴重物品必早已寄存教會洋行我們不必費此空力等語某君並邀記者一同出視並出一紅十字小旗以爲保護之具兩人相將出外至紅牌樓等處則見各商户門片等件均已破壞無餘破匣碎紙狼藉满道鎗聲轟然畢剝不已商店之門一律虚掩詢之某銅器店則謂自八句鐘起業已搶過四次云云時僅十二句半鐘也記者回寓之後澈夜未眠而槍聲則澈夜未絶次日上午猶時有鎗聲蓋省城各街道商家凡稍爲闊綽者已無一得免於搶及再行出視則代理警察廳長周斗山長沙知事姜濟寰均已出有佈告略謂如有乘風搶刦准其格殺勿論有謂周姜出此示諭實因自己無力維持故令百姓和他們鬭去此語雖屬近於滑稽然亦確實之論蓋搶刦者旣盡屬丘八先生則非另有兵力不能使之懾服而周姜兩長官固無一兵一卒也乃不意此示出後潰兵游痞等又將南門外之造幣分廠搶刦數次一句鐘後竟在該廠放火焚燒姜知事見此情形知非殺人不可乃派出小隊在城廂内外拿獲搶匪數人立予斬决搶風始行平息至散兵等則早已陸續開拔故姜知事敢於爲此至巿面情形則異常冷落被搶之家均於門首貼一紙條謂本店昨晚被刦暫行停贸云云其凄凉情形殊屬令人傷感聞北兵已有小隊到省吳佩孚師長約今日（二十七）可到張敬堯總司令來省則尙需時日究竟省城是否不至再行危險此時殊不可知又聞湘潭地方亦已糜爛惟因輪船電話均已不通故一時尙難得確實消息俟探明後再行報告可也 
另據某君通信云長沙自陰曆二月初四聞岳陽復失即已人心惶惶紛紛遷徙初五日忽傳岳陽失而復得北兵退下之信人心稍安而不知其不確也初九始聞真信岳陽實駐北軍且聞湘桂軍多不戰而潰又聞平江已爲北軍佔領平江陸路到省不過二百里於是人心驚駭益甚出城避亂者絡繹不絶而鄉間東北一帶潰兵所過搶刦橫行譚聨帥已預備退往衡州十二日通夜兵馬出城難民擁擠時警察已逃避無蹤十三日黎明秩序大亂沿街携老扶幼狀殊可憫時桂粤兵已隨譚聨帥上駛惟湘軍散兵满城皆是午後聞湖南銀行已搶刦一空所有行政軍政各機關闃無一人文卷雜物掃地以盡惟長沙縣知事姜濟寰未走下午南門聞兵士搶刦至夜間則繁盛之處自南正街至八角亭走馬樓青石橋坡子軒一帶遍肆刦掠菁華已盡而東西北三門大舖店亦有被搶者大約損失不啻千百萬是夕城中各善士各教堂遍設婦孺救濟會婦女未及出城者皆往避之全城閉巿行人亦稀十四日上午尙有痞徒橫行搶刧經姜知事捕數人梟首示衆搶風稍息薄暮北兵陸續入城人心漸定此次岳陽之敗聞風潰退並未交綏至其原因亦並非糧盡援絶殆由湘桂漸多嫌隙主客分歧而承其害者惟吾儕小民耳去冬王汝賢范國璋之走其時南軍未到二十師　聚城内安武軍逼處城外危極矣而能轉危爲安論者皆以爲吾湘之福而豈知不刦於北兵反刧於南軍並刦於我湘之湘軍豈非湘人之大恥也耶 
[鄂湘今後之局勢（赤水自漢口發）]  
　　鄂湘今後之情勢關係中國全局一舉一動固衆目所睽睽者也北軍得長沙已佔領湘省一半張敬堯之督軍亦如願以償政府此時是否踐其得長議和之言抑本戰派疇昔之宗旨而行刻尙難定故戰和兩道尙在未定之天目下征湘得勝之軍據前敵消息前方緩進防禦線僅至湘潭而止張懷芝之山東兵與安武軍且駐於瀏醴方面亦未進行觀當道情形似有逝水回波急流勇退之意湘省之殘局此時或有收拾之機會惟湖北形勢現轉急於湘省唐繼堯大舉入鄂事實已顯吳光新所報消息葉荃顧品珍率滇軍二軍王文華率黔軍一軍黃毓成率川軍一軍悉集中於重慶顧品珍葉荃首先東下葉荃之先鋒已到巴東與黎天才王天縱等聨合攻宜其後援之軍若重慶鄷都奉節三峽以及湖北之來鳳利川建始等處軍隊絡繹其勢甚猛荊宜之危殆在旦夕吳光新告急王督軍亦告急並請張雨亭准來鄂之奉軍往禦張已應承徐樹錚將來漢督師刻下奉軍已緩緩向荊州進發第八師則將襄河長江兩處防守地方士匪之軍集合於當陽以便與吳光新合力禦西來之聨軍是此則長岳之大戰方終而荊宜之大戰又始湘局未定鄂局已危國内風雲正無已時然就形勢審之滇軍無會師武漢之實勢而北軍亦無掃平西南之武力入湘之北軍難以卽下衡陽東下之滇軍未必就得宜荊兩各平均正是議和之好機會惟議和條件就鄂湘兩地已多困難之點此間所傳唐繼堯議和條件有回復黎石原有位置及軍隊仍駐荊襄滇川黔湘桂粤各省用人行政須依據現狀容納西南意見此事難以辦到自不待言再張敬堯督湘僅佔湘省一半則在湘之桂粤軍是否出境湘省之劉林趙程所統之軍隊及其位置如何安頓凡此數端皆湘鄂兩省議和之難點如依西南之要求則北軍大勝之後兵氣甚　希望亦奢則要求條件未必能從兩不相下和議必又歸泡影鄂湘之危鄂湘人民之痛告隨之中國全局危機伏之段内閣重登舞台宣言收拾殘局吾願段内閣早踐其言以慰湘鄂人民之望也 
[長沙收復後之奉軍]  
　　長沙已於二十七日克復湖南全省已收其半張督得前敵曹張兩使捷電後甚喜昨特致電政府謂湘境雖復西南仍無悔禍之必正宜乘勝進兵解决時局利於速戰以戰争而求和平以討伐而拯赤子不宜隳其狡謀致灰士氣尤宜將此意明白宣示天下俾知政府之主張光明正大云云並聞張督惟劉積之督軍在川勢力尙存擁護中央之忱未冺已電商前敵各司令分兵入川以奉軍爲前鋒與劉督聨合驅逐滇黔軍隊出蜀並商政府已允接濟川軍餉械至由湘入粤一枝則亦以奉軍爲後援 
[馮玉祥致曹錕電]  
　　漢口曹宣撫使鈞鑒密前因匪擾蘄春奉王督軍電令派鹿營長鍾麟帶混成一營前往追擊曾電禀在案茲據鹿勞長由廣濟報稱二十五日據探報有匪三百餘名盤踞廣正化山内三四十里因地形險惡不便深入遂佯言奉令開往武穴當即星夜籌備夫役等項旋接得力偵探報告匪有待我軍前發後來襲廣濟之意該營長遂於二十六日下午三點半率隊向武穴出發至十里外停止於六鐘又接探報匪知我軍出發乘夜來刦廣濟當時帶步兵兩連及機關槍兩架暗向廣濟北方行進至距城十里之姚婆嶺聞前方犬吠甚急一面布置各連分佔山頭一面向前偵探果有匪人結隊前來遂令開鎗射擊又派隊往圍其後匪亦還擊約戰三小時之久至十二點時見火起數處命兵士猛射夾擊匪鎗遂息天將拂曉向前搜索匪已遁逃無蹤搜得雜色步鎗五十九桿子彈二千餘粒共斃匪人二十三名我軍兵士受傷一名據土人言匪分兩股潰散一股往麻城方面一股往太湖方面等情據此旅長遂令派隊向麻城跟追惟太湖方面因係皖境不便前進以免誤會特此奉聞旅長馮玉祥叩儉印 
[陜亂未已]  
　　陜西土匪近甚披猖茲據陜信云新省長劉鎭華所部軍隊實力不過一團維持省垣秩序則有餘然以之剿辦墿匪則有所不及離省數十里則擾亂不堪若當軸不即行設法維繫恐陜局更不堪設想併聞盧匪勢仍猖獗陜省一派軍官頗反對劉鎭華恐不日尙有聨名反對電報到京也 
[錦城歡迎熊錦帆（成都通信）]  
　　川省自劉張引退後羣盼熊克武來省接管軍民兩政遲遲久之至三月十號午前十鐘始行抵省各街商店官廳局所學校工廠均一律懸掛國旗歡迎是日黔軍袁司令川軍但司令財政廳蕭廳長川北招討使石司令靖國軍川東宣撫使謝濟安第五師呂縱隊長省會衛戍谷副司令北路總司令楊伯純代行高等檢察長胡光晋成都地方審檢兩廳長省會警察廳楊辛友司令各區署長第五師各團營長黔軍招撫處處長顏樹青成都華陽兩知事臨時兵差籌備處員省公署各科長員省議會議員成都商務總會代表及民黨中人均赴東門外得勝場大面舖沙河舖等處迎迓熊司令到時頭戴軍帽身着黃色制服佩刀乘馬隨行軍隊有五師砲兵營步兵第一第二兩營機關連軍樂隊共約一團有餘各官佐士兵軍容甚壯省城各街受災人民是日均到東門外牛巿口一帶呈遞訴詞者甚多熊氏均派員一一收受並下馬慰問一切熊司令現以舊督署隔壁前督練公所爲駐節地點是日該處門首高懸國旗掛燈結彩頗爲熱閙熊司令到省前一日各界代表即在得勝場各處預備歡迎熊君過時一一敬禮惟見省議會所派代表王君則特下馬與談數十分鐘省議員到者有范春膏伍鋆章咸高裕文諸人國民社亦派代表歡迎川北招討使石司令青揚川北靖國軍楊司令伯純亦於前一日輕騎到龍泉驛歡迎各師駐省代表前一日出城歡迎者有一二三各師第一第三第四各混成旅當熊司令十號晨由龍泉驛起身時東路交通暫時遮斷迨熊進城後衛隊撤去立即回復原狀是時人民觀者夾道蓋皆抱有一種希望未知熊將何以慰之也 
[泗水中華銀行之發起]  
　　爪哇泗水通信云前星期五晚在商會會議組織銀行當由李雙輝君演説華商組織銀行之萬不可緩繼即提議决定資本金額有主張五百萬者有主張三百萬者有主張一百萬者其主張理由似以一百萬爲最充分大旨謂旅泗僑胞初未常經營銀行事業此次爲創辦之始不能不持一最穩健主義以立一堅固不拔之基礎蓋初建之銀行一時不能與外人銀行齊驅並駕各國通商大埠槪未能同時設立分行則營業範圍總不逾於儲蓄然後再由儲蓄以圖擴充庶不至於無把握云云於是贊成一百萬爲基金者居大多數定名爲中華銀行到會者全體簽名爲發起人由發起人公舉六人爲籌辦員再由籌辦員公推籌辦總理一人姓氏錄下籌辦總理施國全籌辦員李雙輝鄭堅成張石寶葉建愛蔡良仁 
[皖省近事]  
　　此次英山亂事商民損失甚鉅前經該邑商會電請督軍省長要求撫卹被害商民黃省長特委員前往調查俟具覆後即行核辦至知事李惜餘已由省長電請政府交付文官懲戒 
　　安省議會現以地方公債案本年豫算案及開辦銅官山礦案均未議决而臨時會期又無多日昨特提議延會一月經衆表决贊同至黃省長交議之地方短期公債案昨日已付交財政審查會討論矣 
　　當塗縣知事宋燦違法殃民被該邑公民張正鵠向議會請願昨日審查結果以案關知事違法應請抄錄原請議書咨請省長迅予澈查以儆官邪 
[杭州快信]  
　　處州麗水縣屬蛟洪爲患被水衝荒田畝爲數甚巨知事涂貢琳呈報到省已由財政廳委趙銘傳馳往履勘 
　　支日下午省教育會開會講演衛生並陳列各種醫學成績函請各機關蒞會楊督軍已派軍醫蔣課長可宗代表前往致訓詞 
　　二師規復第三旅問題已由參謀張襄等悉心計劃編配完竣呈報督軍查核奉准後即當實行 
　　駐温州第三團團長李全義呈報該處防務近狀極形安謐各屬戒備亦嚴 
　　浙省添設水產試驗場應需經費已由實業廳呈准省署轉飭財政廳編入預算提付議會表决 
　　北京大學校徵求各省金石文獻省長昨接部咨已通令各縣一體採送俾便彚咨 
[南京快信]  
　　段總理昨派齊振林來寗慰問李督並接洽一切住下關金陵旅館李督即在署設宴欵待齊准今晨乘輪赴贛 
　　李督近日除將本署附設之機要處撤消外所有自和議發動後所委之參議顧問諮議如彭允彝張其煌劉彥陶星如冷　耿毅張繼等共五十餘人一律取消並聞此項參議顧問諮議除取消五十餘人外尙有一百七十餘人每月津貼約一萬數千元此次改换紅色徽章王副官長主張參議顧問諮議槪不塡給以重門禁 
　　軍署新添秘密偵探十人均本署二三等副官兼充每員月津貼二十元 
　　新任海軍總司令藍建樞今日早車赴滬 
　　戒嚴總司令齊夑元昨召集各區域司令官到署會議省防　　省立學校聨合運動會展期本月二十日舉行 
　　清明種樹齊省長派金陵道尹俞紀琦赴明陵苗圃恭代行禮　　各省省議會代表早到寗垣前因避疫赴滬現因疫已消滅昨均回寗並電催已舉代表之甘蜀及其餘贊成各省速赴會討論一切 
地方通信 
[蘇州]  
　　議定電燈費計算法振新電燈公司所燃電燈光線不足屢經本地紳商各界要求改良公司以私用太多須從限制着手不能歸咎於燃料不足乃購買電表往各裝户按户裝置嗣經各裝户互相邀集開會反對並公舉公益事務社董事汪君爲代表與該公司一再籌議現已决定另堅半夜支線木桿凡裝户電燈槪用半夜線其路燈則仍用全夜庶路燈不致黑闇惟俟新機器運到後各裝户裝五盞以上者仍以火表度數計算如不及五盞之户則須按以五盞計算云 
　　戕官兵士執行鎗斃盛澤用鎗擊斃張軍法官之兵士蔡銀善已於二日在閭門外閭區警察署對面空地執行鎗斃 
[鎭江]  
　　檢定小學教員試驗紀事徒邑檢定小學教員事宜省中已委定主試委員林文鈞於前日到鎭事務所設於城内省立第六中學校聞林君來鎭後先往縣公署會晤倪知事及第三科科員楊振聲後即至檢定事務所準備考試事宜倪知事特派楊科員爲檢定小學教員助理員以資贊襄業於一日舉行第一試與試者爲丹徒金壇溧陽丹陽揚中五縣計到百數十人定於三日爲第二試限於午前六時三十分點名給卷云茲壯應試科目次序分列如左（第一試）上午（本科）教育修身（專科）教育下午（本科）國文（第二試）第一日上午（本科）（高）數學博物（國）數學理科（專科）英語縫糿商業體操下午（本科）（高）理化第二日上午（本科）歷史地理（專科）圖畫手工下午（專科）樂歌（第三試）第一日口試及檢查身體第二日參觀批評每次試驗時間上午八時起至十二時止下午一時起四時止如應試人數過多一場不能試畢者須分作二場試驗臨時布告 
　　取締媒行鎭江城内外居民欲僱用傭婦與僕役向由媒行介紹此項媒行不下二三十家之多乃近日各媒　弊端百出往往勾引男女暗中苟合甚至有騙賣婦女者前日寶塔巷魏姓媒行有一年方十六歲之鄉女來投魏某膽敢私售與人携帶他去其母得悉大爲悲痛因曾服役於張紳金門請求張紳告知警察總局沈君讓警佐爲維持風化起見遂飭將該媒行封閉並將魏某拘提到局從嚴訊懲限令三日將該鄉女交出一面取締各媒行不准私設台基及誘拐婦女情事違即提究不貸云 
[杭州]  
　　聨合運動會閉會昨日爲浙江全省中等學校第二次聨合運動會開會之第三日副會長伍仲文幹事長許緘甫曁各部幹事仍依時相繼蒞止七時起開始運動比賽之時捷足先到來賓參觀人掌聲雷動各項運動將次完畢特組織餘興一項（一）請各校教育職員演國技（二）請各校教職員賽跑（三）請女教職員競走牌示會場後一時報名者甚衆當由司令部内設立餘興報名處正在運動間忽陰霾蔽天微雨驟至兩旁參觀人雖稍有散去而場内運動仍積極進行紏察評判各員冒雨巡視不辭勞瘁亦以見運動这精神繼而風定雨歇參觀人復雲集各項運動畢由伍副會長宣告行閉會式首奏郓樂一曲會長幹事長率全體職員於司令臺前一律面向運動場正中立與會全體學生一律著原校制服依列隊處原坐席起立即全體向國旗脱帽行三鞠躬禮來賓參觀人一同行禮又全體學生向會長職員行脱帽一鞠躬禮並全體脱帽三呼中華民國萬歲復奏軍樂一曲會長率全體職員學生依次出場第二次運動會於是乎閉幕矣浙江省教育會於晚間七點鐘在平海路本會歡迎省外各校代表濟濟一堂議論風生頗極一時之盛 
　　滬杭路局特備車輛滬杭路局韋車務總管昨准浙省中等學校聨合運動會幹事部函稱會期將满各校學生均須返校應請預備車輛以免臨時侷促等情當飭知閘滬兩站如有留存三等客車迅即掛送杭州艮山二站以備學生乘坐而免擁擠 
　　小學教員試驗報名期浙江小學教員檢定委員會昨特分函各縣知事云案查全省小學教員試驗檢定擇於本年八月一日起舉行業經呈請教育廳長轉呈省長核准宣布在案茲查照檢走程序第九條定於本年四月分起至五月三十一日止爲前項試驗報名期間除依照檢定程序第四條函請貴縣勸學所查照辦理外相應函斌貴知事查照 
[寗波]  
　　商輪推廣航線之更正寗台江北岸甬定公司前呈商會轉函浙海關曁税務司請予推廣岳陽輪航線一案聞浙海關監督於一日復商會函云本年三月二十二日准交通部號電開金清港旣未通輪未便遽准行駛所有岳陽輪船推廣航路應先添駛石浦海門兩處仰卽照給暫行船牌徐俟文到再核等因奉此查是案前准貴會函稱據甬定公司經理面稱岳陽商輪原駛鎭海穿山舟山沈家門普陀岱山象山茲因推廣航線添駛石浦海門金清港三處懇即轉請呈報註册换照並以該輪急待行駛請電部先發暫行船牌等情函請查照辦理前來當經據情轉呈並先函致貴會希即傳知甬定公司遵照 
[九江]  
　　鹽局長赴任新任江西榷運局長陳光憲於本月二十四日由京乘京浦車南下二十九日已抵九江旋赴各官署拜謁三十日即乘車晋省俾便履新聞其隨員爲沈劍秋（福建）張臥樓（江蘇）張鈞之（湖北）逹粹伯魯羡之（揚州）云 
　　税局長履新九江二套口税局長劉蔭昌去歲奉委時因冬季水涸收數不旺延不到差汪兼局長屢促接任卒不果來今春將届水漲徵收日有起色故劉局長於日前乘車來尋旋即到局聞於三十日履新 
[南昌]  
　　省議會臨時會開會省議會臨時會二十九日開議延至一時四十五分始足法定人數首由秘書江維華報告自上年閉會以來所收各方面文電衆云文電過多請僅舉總數以免多費時間江云計公文四十件電報二十二件公函一百七十二件又按名報告請假人數共五十餘人因未到者皆列入假期以内也報竟副議長顏丙臨主席謂經調查各審查會委員大都已足過半數可無待改組衆云如是則甚善尋乃報告本日初讀案件（一）四年度地方歲出歲入决算案劉子貞云可照客歲辦理二三兩年决算成例分配於曾竱五六兩年預算委員會庶免重行組織衆以爲然（二）增加省教育會經費預算案（交財政股審查）無討論（三）編補六年度清明植樹歲出預算案（交預算股審查）（四）增農事試驗場長薪俸案（交財政股審查）（五）追加農業學校等六校開辦學校公有林經費預算案（交財政股審查）（六）追加廬山森林局取消公司償還雍濤等股欵歲出預算案衆云此事關係較爲重大應交特别股審查並議决特别股人數亦悉仍其舊以省手續爲時不過數十分鐘即散會蓋議事日程列案雖有六起因均係初讀會無討論之必要故一經聞議即迎刃而解僅僅費數十分鐘之最短時間也 
　　新報被軍警封禁督軍公署以本城江西亲報之言論揰晝認爲過激不合時宜特於本日下午五鐘時派前次查封亲共和報之戒嚴司令部何副官警務處陳督察長及警察第一區趙署長帶同軍警多人前往該館查封一切手續憑照封亲共和報辦理至夜七點鐘始畢各回廳署復命至新報被封之罪名聞係刺取其新聞中對於張檢閲使有言大而誇四字之譏諷又對段内閣有狐羣狗黨之標題及本日鼠疫南征之揰畫各條均謂爲不合又聞查封亲報時館中各職員俱外出故未逮捕一人云 
雜評一 
[鄂之危局（默）]  
　　北方方因得湘而爲分兵川粤之計而南方聨軍已有入鄂援湘之進行長岳雖下而全湘尙未盡復北之欲分兵川粤勢頗不易而南方聨軍之山川入鄂則爲機已迫故今後之戰事首在鄂省此武漢人心之所以皇皇不安也 
　　湘之戰事爲南北戰局之第一幕今第一幕甫告終而鄂之第二幕又將開演矣試以兵力論北於征湘各軍外又添一生力之奉軍南則除唐繼堯所統滇黔軍外又加入熊部之川軍近復有陸榮廷率粤桂軍援湘之説南方之欲會師武漢久矣今因援湘而進行益急然則將來第二幕之戰事必更劇烈於湘乎 
　　戰愈劇烈人民之受戰禍必益酷蕩析離居必益甚政府殆以有四萬六萬元之振撫即可使之安輯而不失所故必欲戰禍之一演再演而不已耶 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[組織螟蟲考查團]  
　　江蘇省長公署訓令松江吳江溧陽宜興青浦常熟崑山吳縣金山太倉各縣知事云案據江蘇實業廳長張軼歐呈稱爲遵核第一農校長條陳預防螟害辦法組織考查團擬具簡章預算表式並團員履歷呈請鑒核令遵事竊查第一農校校長摺呈預防螟害辦法一案本月十日奉鈞署第三五四六號指令開摺呈已悉仰該廳長迅速察酌辦理如需用費即由該廳調查預備等費内開支不得另行請欵一面將籌備情形具報查核並即遵照此令摺抄發等因奉此伏查該校長所陳各節頗多可採即經函邀該校長來廳詳加討論以各縣辦理此事均係責成圩董保甲并無專員督促勸導農民知識太舊觀望遲疑尤所不免値此田事將作之際倘鄉民疏於防範未及遍搜有司循例上聞不加審察則一至七八月間螟患又將發見再施捕治補救已遲况螟蟲有二化三化之分苟非愼之於微則將來滋蔓難圖爲害尤非淺鮮爰就該校長所陳組織江蘇螟蟲考查團辦法分别普通兩項特别團員以本廳技術員曁富有專門學識或經驗者充任暫以十人爲額其經費由職廳在調查預備等費項下動支普通團員由縣遴選相當人員呈廳委任每縣至少額設二人其經費由各該縣實業經費或地方費項下動支每年以五六七八九五個月爲考查時期各該團員均爲名譽職不支薪水但考查時間應酌支辦公旅費各普通團員在此規定時間之内分赴各鄉實地考查遇有螟蟲發現立卽搜捕並編撰淺近白話多份一面張貼通衢隨時演講務使農民心理咸知剗除害蟲之利益推行自無阻礙每届旬日將履查各鄉所在地及該處經過狀况並施行手續報告於考查團再由該團團長詳細審查如有不實或發生疑義卽由特别團員分往各該縣境内實地抽查以期周密似此周巡考察實力舉行我江蘇螟蟲之害或可從此剷除淨盡所費非鉅收效殊宏且區域僅爲松江等十縣範圍旣不甚廣辦理似尙無難國計民生兩有裨益茲經職廳會同該校長擬訂簡章十二條編製預算並發塡六年被災區域表式及特别團員姓名履歷分别繕具清摺呈請鈞鑒如蒙核准擬請迅速由鈞署令飭松江等十縣查照簡章第四條刻日遴選相當人員開具履歷呈廳核委統於四月二十日以前齊集省垣會議進行辦法其各縣境内去年農田被災狀况亦應按照所發表式詳細塡報並附地圖先期送廳以便發交該團携往各該處藉資參考以重農政而策進行所有遵核第一農校校長條陳預防螟害辦法組織考查團並擬具簡章預算表式請令松江等縣遵辦緣由理合具文呈請鑒核訓示施行等情並簡章表摺到署據此除指令所擬辦法及簡章等件尙屬可行應准照辦除令行松江等十縣查照辦理外仰卽將遵辦情形及支用經費隨時分别具報此令印發外合將調查螟蟲災害區域表式並簡章抄發該縣仰即查照認真辦理並將遵辦情形具報備考切切此令謹將擬訂江蘇省螟蟲考查團簡章繕呈鑒核 
　　第一條本團定名爲江蘇省螟蟲考查團由實業廳長主任呈准省長組織之 
　　第二條本團團員分左列二項（甲）特别團員由廳署技術員及廳長延任之相當人員組織之暫以十人爲額（乙）普通團員由被災地之縣知事遴選相當人員呈由廳長委任每縣至少設二人 
　　第三條特别團員應公推團長一人襄助主任規畫一切進行事宜 
　　第四條本團團員之資格如下（甲）特别團員富有專門學識或經騐者（乙）普通團員年在四十五歲以内有相當之學識或經騐並能耐勞演講者 
　　第五條本團查考範圍暫以民國六年被災各縣呈報有案者爲限其他各縣能自籌經費及遴有相當人員者得由縣知事呈請廳長允許加入 
　　第六條本團定於四月二十日爲成立之期二十一日至三十日爲研究討論之期（届時各團員均齊集省垣）以五六七八九五個月爲考查之期 
　　第七條考查期内普通團員之任務每月應在二十日以上與同縣之團員分區擔任每月必須巡行本區一週特别團員之出發及任務由主任及團長臨時酌定 
　　第八條各團員考查時應隨時舉行演講及勸導防除方法每十日須將詳細經歷及考查情形報告團長 
　　第九條團長團員均爲義務職不給薪俸辦公旅費以人日二元爲率仍實支實銷前項公費關於特别團員者由實業廳署支給之關於普通團員者由各縣署支給之 
　　第十條團員有特别卓著勞績者得由實業廳長或呈請省長酌予獎勵 
　　第十一條考查團服務細則另行酌訂由團員議决之 
　　第十二條本簡章於呈准之日施行如有未盡事宜得由主任隨時修改省署備案 
[分别土布種類之預備]  
　　江海關監督致上海總商會函云案准威税務司函以總税務司奉税務處令據貴監督呈轉上海各土布商家求請分别土布種類令將詳細情形查明呈報一事總税務司以修改税則委員會賴副主任向在京署辦事現在上海深悉總税務司對於土布之意見故令本税務司會同貴監督及賴副主任就各方面情形商擬妥當辦法現在賴副主任之意以爲如欲定一妥當辦法莫若訂期招集手織土布及與手織布爭逐之機製布各商家由賴副主任先與會議一次俟將各方面情形明晰再行就商貴監督曁本税務司藉定辦法鄙意甚以爲然但未悉台端以爲何如倘表贊同卽請函致總商會派員來關與賴副主任接洽一切以便訂期招集商辦函致察酌見復等因查土布分别種類一案業由總税務司委託賴副主任就近在滬徵集各商意見妥擬辦法應請貴會知照手織土布及與手織布爭逐之機製布各商家公舉代表一面由貴會派員先行赴關與賴副主任接洽以便訂期商辦至紉公誼 
[齊省長重申米禁]  
　　上海縣公署昨接齊省長快郵代電云案據松江商會哿電稱往年松金各邑蟲荒歉收早邀洞鑒萬一本省米糧實行開禁松境必不勝紛擾而况奉令調查預備出口將荒區一併規劃在内水旱之災迭告南北之爭未已就蘇言蘇賴茲餘糧以定人心亟求軫念民艱毋使全省元氣斷傷不獨松民受其蔭庇無任迫切待命之至等情據此查蘇省未弛米禁前因滬寗等處有出口之謠米價因之騰貴業經電令該縣知事傳知米商勿聽謠言囤積居奇在案據電前情合行令仰該知事遵照前令宣示各商重申嚴禁並將遵辦情形具報查考爲要 
[旅行指南之編輯]  
　　滬寗滬杭甬路局上年曾奉部飭編輯兩路旅行指南業將擬稿呈部閲核以便印行茲聞任局長以旅行指南足以推廣營業便利行旅洵爲當務之急惟今昔情形不同所有一切章程規則自應隨時修改方昭核實已飭總務科迅將該書從速編輯大致仍照上届辦法一面分函路線所經各縣借取縣志以備參考不日卽可編印成書云 
[路員舉行植樹典禮]  
　　本届清明植樹典禮滬杭甬路局員司擬在杭省舉行聞任局長已定於今晨快車赴杭擬在路界内手植柳樹若干株並令所屬員司如願同行准一律免費乘車前往參與盛會其所携樹秧均由各員自備云 
[新任法公使行將蒞滬]  
　　新任駐京法國公使卜伯君日内行將過滬赴京履任法國僑民已定九日晚間在法工部局開筵歡迎 
[赴英華工起程]  
　　英國駐滬招募華工事務所近在浦東虹口等處募集華工二百名業於昨日午後二時搭太古公司綏陽輪船開往香港轉輪往英 
[預防外人與兵士齟龉]  
　　江蘇特派交涉公署近接松滬護軍使署來函略謂本師所部各團營營房附近向有步哨瞭望以資戒備現届春節時有外人及學生等至駐營地點游覽若不先事防閑誠恐兵士誤會釀成衝突希即函致領事團迅爲通告各洋商等嗣後不得在本師各營房附近閒遊狩獵免生危險而重邦交云云陳交涉員業已據函轉致領袖領事及各國領事查照矣 
[防疫檢查所先後成立]  
　　淞滬防疫會成立以來對於防疫方法非常愼密昨爲該會閘北檢查所開幕之第一日正副主任沈仲禮趙芹波二君均親蒞指揮淞滬警廳衛生科顧翁周君曁五區區長薛君并各分署署長以及閘北各紳商咸與參觀頗極一時之盛聞該所檢查醫生係梁重良君主任至滬南方面亦已租定十六舖大逹碼頭房屋一所設立南巿檢查所聘西醫王培元爲該所主任醫士楊幼波爲總管理員並請副醫士二人文牘員一人稽查二人訂於今日成立開始辦事昨先函請松滬護軍使淞滬警察廳長上海縣知事及紳商學界届期赴會參預開幕典禮浦東檢查所則請陳某主任亦已前往組織矣 
[恢復商輪經過南京之原狀]  
　　日前寗垣發現疫症後卽經李督軍電報交通部轉令滬寗鐵路停開寗鎭間之火車並令招商局與各輪船公司凡有漢口下駛各商輪經過南京槪不傍近碼頭以免染疫現李督軍以寗垣已無疫症繼續發現經過輪船應令照常停泊故此次江新等輪船過寗卽經該處官商招令駛傍碼頭運載商貨惟該輪船主西人因未接奉局電不允傍岸在江心卸貨大約此次上駛均可傍至碼頭載運客貨恢復原狀矣 
[發現普濟船遇難屍身]  
　　南滙縣南灘二灶沙塗前日發見男屍二具一爲平陽鰲江商人陳蓮卿即由親友曹序廎代爲殯殮一爲瑞安鄭璧在杭州測量局任事亦經親屬妥爲殯殮查此二屍距普濟沉沒日期將届三月屍體稍有腐爛面目及肢體上均有被魚噬去痕跡慘不忍覩 
[海軍總司令定期接任]  
　　新任海軍總司令藍建樞自奉中央任命後即由陸路南下業已到滬擇於本月八號接印任事除將所定接印日期報告劉總長查核外並即通電所轄第一第二兩艦隊司令轉飭各軍艦長一體知照聞現泊浦江之建安聨鯨及宿列兩魚雷艇及楊樹浦之海容巡洋艦等届時均須升懸满旗祝賀云 
[軍隊開拔須先布告]  
　　松滬盧護軍使自與浙江楊督軍商妥浙滬聨防計劃後業已次第實行惟恐軍隊調防人民或有誤會昨特令行所屬各團營務於開拔前先行布告以息謠諑云 
[寶山縣請禁洋商設立繭行]  
　　江蘇特派交涉公署近據寶山縣知事呈略謂茲有其洋商在本縣境内設立繭行似欲收繭查向章洋商不得在内地設立行機歷經禁阻在案此次該洋商設行事同一律特爲呈請迅賜函致該管領事勸令該洋商收歇以維約章而重邦交云云陳交涉員業已轉函該管領事查照矣 
[道屬高小成績展覽會閉幕]  
　　昨爲滬海道屬高小學校成績展覽會開會之第二日上午九時至十一時半仍爲男賓展覽下午一時起招待女賓因天雨泥濘到者不多至四時半閉幕所有各校送往成績品經滬海王道尹委省立第二師範校長買季英君爲總評議員會同評議各員評判優劣分等獎勵茲將各員姓名職務列後評議長吳和士（文理）評議員范雲錄（算理）張硯詒（文）顧蔭亭（算）沈季疇（算）顧珊丞（算理）沈勉後（文）畢静謙（英）吳研因（文）莊青畦（文）周濂儒（算）徐枕霞（算）陶芸民（算）戴禹修（文）倪祝華（手工）楊應環（畫）吳景邇（書畫）丁守吾（文算）張溓周（地史）陳口口（文）黃照青（英算）黃口口（文）龔口口（畫）孫淇園（文）包志極（畫繡）顧天放（英）李清澜（書畫）顧仲賓（算）楊聘漁（文）稽景修（文）楊清磬（畫）賈叔香（文）熊　高（手工）莊百俞（文修）張定侯（手畫）周孝侯（書）張篤夫（算）姚雲甫（手工）湯振華（縫紉）顧式昭（繡）顧幗傑（縫紉） 
[試驗小學教員四誌]  
　　江蘇檢定小學教員第六路事務所原定昨日爲復試第二日詎此次十二縣屬投考各員不及十成之五是以於前日合一場試 
驗完畢昨日停考一天今日仍於上午六時三十分起舉行口試一俟試驗終結卽須分别評判錄榜揭曉云 
[紅十字會撥放京直春賑]  
　　本埠紅十字會現正續辦京直等省水災春賑撥欵購糧極形忙碌昨接保定分會來電略謂前蒙總會助給棉衣二千件由敝分會祗領散放災黎實惠均沾同聲感頌此次請求春賑情詞迫切所稱先後被災及現在困苦各節經已復查屬實月初蔡吉逢先生台旆周旋曾將保定被災二十六村請求春賑説帖託爲呈上亮已垂察比又據大季各莊等七十餘村陸續遞具説帖求給春撫到會查右該村去年夏秋之間迭遭河患入冬水漲又復成災事關救荒敝分會本責無旁貸惟徬徨瞻顧應付已窮萬不得已懇乞總會滙撥賑欵若干以資春撫之用豈第災民得慶更生敝分會亦無任叩禱謹電奉陳拱候明示臨穎神馳云云沈仲禮會長當即撥欵派令放賑員蔡吉逢前往會同該分會分别散放 
[委任選舉調查員]  
　　上海縣知事兼初選監督沈寶昌昨日委任本邑十區選舉調查員姓氏錄下第一區陸文麓第二區朱開甲第三區周文熾第四區錢允利趙光第第五區梅宗泰劉增祥第六區劉志澤潘光實第七區趙履福穆湘瑤第八區沈寶寅楊洪鈞第九區戴元貞王廷奎第十區李祖祐朱承鼎 
[東京電氣博覽會之開會期]  
　　日本東京電氣博覽會定五月二十日以前陳列各種新奇電具開會展覽昨特函請上海總商會會長届時結伴偕行以資研究 
[京津軍米過滬]  
　　京津等處駐防軍隊前因需用食米委派專員來滬採辦惟是時滬地米價適値奇昻該專員即往蕪湖購買一萬餘石業已商由招商局派令江孚等四輪船於前昨兩日分批裝運來滬暫行卸存俟有津班商輪運津交卸現該專員已將所領採辦憑證呈請馮監督商准江海關騐明給照放行矣 
[攻克岳州之犒賞]  
　　北京政府以此次攻克岳州前敵各路軍官士兵頗爲出力除撥銀二十萬兩犒賞士兵外所有各級軍官已飭查開履歷送部核獎另有駐泊長江各要口之江利楚泰等軍艦亦因協助有功撥銀十萬兩發由海軍部查明分别獎賞 
[無烟火葉向日採購]  
　　上海兵工廠製造鎗砲子彈所需之無烟火藥向由龍華分廠自行煉造邇因用路益繁自煉者不敷應用不得不向外洋採購曾經電呈陸軍部奉批照准故由謝總辦特向日本某行訂購二萬磅價約六萬金左右業已運滬發交鎗炮各廠備用矣 
[兵工廠請欵購料之限制]  
　　陸軍部以上海軍廠需用原料甚繁時需採購所有購料之欵自當動支國庫現特規定其價在一千兩以上者應先報部請示核准以昭鄭重業已電令該廠謝總辦遵照矣 
[南巿又多一錢莊]  
　　南北兩巿各錢莊自辛亥光復以來穩健經營無不獲利今正新開者已有五六家之多茲悉本月初南巿綿陽里又有一新開錢莊名成源係常熟巨富周某乍浦富紳徐某甬商王某所開經理陳永瑤協理張子衡已於前日上巿營業矣 
[總商會改期宴客]  
　　上海總商會定期宴客已紀昨報茲悉該會正會長朱葆三副會長沈聨芳二君因是日另有要事是以改訂十五日即陰歷三月初五日在會設備西筵東請美總領事及美商會曁領袖西商等會宴聞陪坐者爲全體會董會員云 
[閘北清潔之進行]  
　　滬北工巡捐局准湘滬警廳函商將所需垃圾木箱仿照租界辦法改由房主自備工料砌築水門汀垃圾箱藉可持久並於工程執照内列爲專件等因現已由該局允爲照辦並布告房主一體知悉嗣後無論建築翻造均須將自築水門汀垃圾箱地點繪入圖樣依式砌築僅築垃圾箱者并免照費以重衛生 
[精神學家之奇術]  
　　精神學家約翰博士近因游歷全球道出滬江聞不久即擬他往曾在西人大戲院試演學術中西人士無不嘆美華僑學生會謝碧田與郎靜山昨特往訪屢試屢驗博士今年三十五歲爲比利時人據云研究精神學十有五年始獲效果無論人生過去未來諸事皆能推測凡人心所欲動作之事博士一握其手即能代爲動作不致錯誤其尤奇者如人欲打字或打何字博士捉其手指按之即能打出奏琴亦然真可謂神乎技矣現庽南京路十八號中國介紹行業公司二層樓二十一號二十二號房内上午十一點至十二點下午四點至七點在庽有志研究精神學者盍往試之 
[縣知事注意房捐]  
上海縣沈知事查得浦東各鄉鎭房捐多有匿報情弊特於昨日 
傳諭各圖地保認真辦理並着查開商舖牌號切實具報毋得徇隱一俟報到之後尙須派員覆查以重税務云 
[同仁輔元堂之通告]  
　　同仁輔元堂人貼通告云本堂近城各塜每有無主棺木任意停放而近時孩棺尤多非獨關係衛生並於防疫有碍雖經本堂臨時查收誠恐未能遍及爲此特行通告倘有貧苦之家無可掩埋儘可將該柩扛赴南碼頭救生局暫留以便運往浦東新阡從速塋葬存歿俱安並無分毫費用各柩屬幸勿自誤此布 
[頒發經濟調查會細目表式]  
　　上海總商會昨接江蘇實業廳張軼歐廳長公函云逕啓者案查農商部經濟調查會江蘇分會前奉部令省令組織節經本廳擬章具報成立開會日期及辦理情形先後呈奉省長核准農商部核准備案并抄錄各件通行在案茲由本廳督同在事人員按照部調頒查細目將分會細目悉以擬訂除事關全國及爲本省所無者外及本省所有或未列入細目各項均人别開列并酌就細目所列擬訂調查表式四十種茲已分别繕印齊全除將前項細目表式呈送省長核轉備案并分咨曁通令分任調查一面由廳遴派會員携帶表式分往實業最爲發逹各處特别調查外相應檢同細目表式各一份函請貴會查照希即按照細目表式確切調查迅予塡送以憑彚造總表呈送核咨至紉公誼計送細目一册調查表式紙説明紙附另單一件 
[縣知事整頓契税]  
　　民間賣買田地房屋成交之後得主應即完税過户惟貪小之人往往但事過户匿不報税茲上海縣沈知事爲整頓税餉起見規定辦法民間得產如向册書過户須以推收證爲憑設或徇情通融應惟册書是問此項推收證可向徵税處禀請給領如有未經納税者查明單契着先完税然後發給推收證以憑過户如此辦理雖多費一番手續而於税餉則難再隱匿故日來前往納税者已實繁有徒矣 
[沿街擺設攤擔之取締]  
　　淞滬警察第一區署董署長昨日發出佈告云照得交通行政爲警總之要端近查境内各處街巷每有商人任意擺設攤擔縱橫羅列侵佔公路祇圖個人之牟利不顧公共之交通惡習相沿殊堪痛恨若不嚴行取締無以肅警政而利行人除派警隨時查禁勒遷外爲此佈告仰各商人一體知悉嗣後貨物攤擔應以不越佔道路不妨礙交通爲限不得任意設置致遭干涉此佈 
[陳明起火原因]  
　　法大馬路西高第里口五百另九號門牌方堯記蒲花枕頭店於某日晚間失愼經救火會馳往救熄後捕房即飭包探將該店主方堯卿帶入捕房着令交保聽候查明解廨訊核在案昨日將方傳至法公堂詰問方供是日商人有事出外迨至回來火已救熄當經查悉實係樓上房間内電燈走電所致求察中西官判令退去從寛免罰 
[拐匿小孩之告發]  
　　浦東爛泥渡三區警署昨據鄉民沈有才報告謂有福建人吳太輝陳陳氏等不知從何處拐來小孩三口藏匿家中等語當經劉巡官率警夏長祥雷錫才等帶同報告人前往拘獲拐匪吳太輝陳陳氏二人及嫌疑犯林阿大林王氏母子二人連同三小孩併 
 
 
 

Page 11

 
 
帶至署經解警正略詰一過判解警廳司法科訊辦 
[地保禀請騐屍]  
　　閘北寶山路縣界吉一圖地保陳友卿於昨日午後至上海地方廳報稱本圖内北四川路橫浜橋北首王家宅後面某姓空屋内於今晨發現一無名男子在彼自縊而死查無家屬報請相驗林檢察長諭候派員往驗　 
[鄉婦被子擊傷]  
　　本邑曹行鄉車溝地方農婦徐翁氏現年四十四歲生有三子三女自去年夫故这後被二十三歲之長子桂香將所遺田畝售去不少專事賭博並吃食洋烟該氏稍加管束即以惡語相加前日桂香又欲將田畝割售正在論價之際爲該氏查悉阻止詎桂香老羞成怒竟拾取磚瓦將母亂擊頭破血流旁人代爲不服鳴警將桂香拘送地方警察第三分所略訊一過連同徐翁氏申送警察事務所訊據徐翁氏供稱長子桂香已於前年娶妻王氏詎成婚之後一再將王氏毆打因此王氏已逃逸無蹤邇仍不思習上專事揮霍將氏夫所遺之田畝售賣殆盡此次又欲將田出售爲氏得悉因思尙有子女數人日後依何生活是以向阻反被擊傷頭額應請究懲問官以案關刑事遂於昨午備文將徐桂香押送地方廳經檢察官預審之下飭將桂香收押該氏退去候示 
[逼索女子衝突]  
　　浦東婦人邢季氏之女㚥姐前被某氏勾引與本埠西門外白雲觀左近開成衣店之唐和尙姘識姦生一女去年冬間好姐抛棄小孩不别而去唐各處找尋無着至昨日該氏聞耗趕至唐處逼索伊女以致互相衝突由警到來將雙方拘入二區警署轉送地方廳訊究 
[木匠訛詐行兇續誌]  
　　馮阿二指控木匠王林林糾黨在新唐家弄索詐不遂持斧劈傷頭面等情昨晨由探將王拘解公共公廨經中西官略訊數語判王押候原告傷愈於下禮拜二解訊 
[長警拘獲匪黨]  
　　前有日本商人因事行經浦東地方被匪徒楊阿五等攔住敲詐當場鳴警將爲首之楊阿五拘送地方廳訊明判决監禁在案茲該日商以楊阿五羽黨衆多現仍逍遙事外特禀明日本領事移請該管警所查拿究辦昨晨由三區一分駐所長警將楊之同黨混名王三五小一犯拘獲送至地檢廳經檢察官預審之下判令收押候究 
[寓客猝然病故]  
　　老永安街十一號門牌某客棧内住有向爲小工之本地人某甲於昨晨七時出外旋因有病回棧詎即氣絶身死當由棧主報告捕房即倩醫生帶同包探前往驗得委係痰塞傷腦致斃並無别症因無尸屬到場即飭該棧主代爲棺殮 
[混用僞幣之蠻橫]  
　　福建人林福生前持銅質四開小銀圓至法租界倪子文所開之烟紙店内兑换當被察破向之理論詎林不服一味蠻橫旋有巡捕到來將林拘入捕房當在身畔抄出銅四開數十枚昨解法公堂先由倪禀訴被告希圖朦混及恃蠻吵閙情形詰之林供此項僞質　開係向朋友處售來求恩寛宥中西官判林押西牢一月僞幣銷毁 
[吞沒土價案展期續訊]  
　　浦東人盛老龍因將狄思威路一千二百零七號住户婦人　姚氏囑令代買烟土之銀洋四百五十元吞沒不還被氏以盛騙取等情控由捕房將盛拘解公共公廨訊供判交一千元人洋並保候訊在案昨晨復訊由探沈阿炳傳同見證婦人閔周氏及林阿林到案請究即據沈探禀稱原告當時在肇勤路八十七號屋内交盛票洋四百元現洋五十元此項票洋由廣西路六十六號門牌潮州人林阿林輾轉托人向同餘莊收去等語即經張襄讞商之美柯副領事以被告盛老龍及其代表律師均未到堂判林交一百元人洋並保閔周氏退去候傳被告到案於下禮拜四質訊 
[串騙縫衣機器續誌]  
　　美商勝家公司控七浦路粤人黃愛亭串黨騙取値洋一百零八元之縫衣機器由捕將黃拘解公共公廨訊供押候補提人證再核在案昨晨由廨復訊原告西人偕證周文逹任定法相繼上堂證明被告串黨至北四川路九號門牌分公司内騙取縫衣機器一架請爲究追並由包探禀明捕提同黨未獲等語中西官以黃行騙屬實判押西牢四月 
[攫取衣服銀洋]  
　　匪徒王金寶前日在北山西路攫取婦人馬張氏所携値洋七十元之衣服現洋圖逃由捕追獲拘押捕房昨晨由探奚德安將王押解公共公廨經中西官訊供一過判押候下禮拜二訊辦 
[强搶小孩所持之銀圓]  
　　無賴王連生等前在法租界内擺設三四賭攤强搶小孩沈根仁之大洋一元圖逸當由沈孩鳴捕將王拘獲帶入捕房惟原洋已被同黨接去昨解法公堂先據沈孩聲稱日前出外欲至某處購物行經法租界詎被王等上前將洋强攫圖逸經捕拘案請求訊究詰之王供認搶洋不諱中西官判王押十天以儆 
[怙惡不悛]  
　　崇明人黃三郎前因犯案曾經捕房拘解公堂訊明管押甫於昨日上午十二時許期满開釋詎黃即於午後四句餘鐘至博物院路竊取陳慕陶之脚踏車携至美租界内圖售被滙司捕房華探目馬阿美查見當將人贓帶入捕房禀明捕頭押候解廨重辦 
[逼令服罪之爭鬭]  
　　李光樑（即廣良）在小南門外聖賢橋堍苛押店爲夥其妻嚴氏住居外倉橋北堍前晚九點餘鐘該氏因被鄰居黏紙錠之吳增福戲謔氏即略予斥辱詎吳老羞變怒奔至李處謂遭汝妻無端詬駡堅欲令李向之服罪李聞言憤恨頓起衝突吳取櫃上算盤擲進李不及防致傷面部血流如注俄由崗警得悉將兩人帶至一區一分駐所經張署員詰得兩造各有不合申斥一番因李已受有微傷飭令出外自醫吳則留候繳呈罰金洋三元始准開釋 
[尼姑流血]  
　　普陀尼姑普居與住居閘北潭子灣之泰州婦人劉蔣氏素有戚誼近從普陀來滬借宿氏家前日該尼晒晾衣服礙及鄰居張李氏家出路致起衝突張李氏遽持竹竿戳傷普居頭顱流血不止旋由四區派出所崗警一併拘解區署押候訊辦 
[賭徒禁錮西牢]  
　　賭徒陳阿德陳樹財林大興曹方德等在虹口哈爾濱路一百二十四號屋内組織合衆公司花會聽筒雇人四出誘賭歛錢被該管捕房捕頭偵悉飭探將陳等四人連同賭具解送公共公廨訊供收押在案昨晨復訊由包探尤雲卿上堂禀明被告等私設花會聽筒騙取婦孺錢財請爲訊究訊之陳等四人供詞互推中西官以被告等誘賭歛錢業已查明無可推諉判各押西牢三月賭具燬去 
[因賭打架]  
　　朱龍泉許小龐朱福根陳桂生等前日在閘北某茶館内賭博起釁互相鬭毆各受微傷由五區二分所崗警一併拘獲昨解司法科留候訊辦 
[余署長之禁賭簡示]  
　　四區警署署長余炳文查得閘北一隅賭風甚熾前日特出四言告示一道照錄如下照得賭博爲害最烈一時娛樂實在無益大則破產小則失業懸爲厲禁載明刑律本署拿辦不遺餘力三令五申懲勸心切凡屬良民官司勿吃誥誡爾等一體知悉 
[酒店未有捐照]  
　　甬人戎成鶴近在虹口北四川路一千四百三十九號屋内開設酒店未向工部局捐取執照被七百三十九號華捕查見以其有違定章回禀捕頭請廨出單傳訊 
[口角用武]  
　　葉阿汀鄔阿江二人昨在虹口西華德路口角扭毆被五百零四號華捕查見一併拘入捕房經捕頭略詰一過飭各存洋一元保出候示 
[偷用電氣之懲罰]  
　　英美工部局管理電燈西人梅勒指控福建路仁泰桂圓店經理南翔人周洪春私接電線盜用電氣等情由捕將周拘解公共公廨諭令存洋五百元保出候訊在案昨晨復由捕房將該店股東李松泉夥友陳錦昌李雲泉與周併解公廨由工部局代表牛門律師上堂詰據西人梅勒答稱三月二十五號得悉被告店内之火表損壞前往察看見火表接有銅絲使該火表慢慢行動偷減電氣因此報捕將周洪春拘案請究並據一百八十四號西探開納投訴將周拘獲並供出股東李松泉等三人當即禀請出票提究現三人均已自行投案請爲訊核旋由李松泉之代表律師到堂辯稱被告本在十六舖糖行内執業所得仁泰股份祗有十四分之一店事均不顧問訊之陳錦昌供店事均由周洪春管理並未動過火表又據李雲泉供稱在仁泰號爲夥每月薪資洋六元店事係經理周洪春執管私接電線之事實不知情質之周洪春亦延律師到堂代辯良久經關讞員商之美博副領事以周洪春偷減電氣屬實判罰洋二百元充公如無力繳洋改押西牢三月李松泉等一併開釋 
[鐵路局之地產糾葛]  
　　豐裕公司丁價侯在公共公廨呈訴滬寗鐵路局售地糾葛一案昨晨由廨傳訊兩造均由律師到堂代表辯護中西官判候展期再核 
[麫店夥行兇受罰]  
　　四川路八十二號門牌聚商麫店夥戚金和應阿揚陳桂榮前日將主顧沈福田毆傷經六百二十六號華捕查見上前勸阻亦被行兇卽將戚等一併拘入捕房昨解公共公廨請究經中西官訊明以被告等不應行兇判各罰洋五元充公以儆 
[待月樓之債務]  
　　婦人黃老三在公共公廨控告妓女待月樓之房侍朱二媛不還借去値洋三百七十元之鑽戒現洋珠飾等情由廨訊明判决註銷嗣因原告不服延請賫美律師遞禀公堂准予復訊前日午後由俞襄讞會同英白副領事研訊先由賫美律師向原告黃老三詰據供稱丈夫黃信之係體面商人我從未與被告合開妓院前年被告向我借去鑽戒珠飾私向海寗路信昌押店質洋化用繼又向我借洋七十元逾期不還屢向索討被告即央平橋路德昌米店夥陳老三擔保分立借據兩張與待月樓等簽字今將借據呈案請追並據見證陳惠卿黃信之先後上堂證明被告立據時伊等亦均目睹問官得供命朱斯芾律師擔任義務向被告朱二媛詰據供稱我前年與原告在迎春坊糾開妓院當時包定待月樓爲夥妓所有借欵洋七十元係待月樓向原告所借由我擔保惟並未向原告借過鑽戒珠飾等物亦未央陳老三爲中出立借據所有妓院生意現在我已不做是以住址並無一定云云英領白君復向兩造駁詰良久諭曰原告與妓院交接已失體面實殊不正當且原被供詞各執不能定讞遂商之俞奠孫襄讞判候飭傳陳老三交二百元人洋並保候訊至原告提出之借據查主僨人係待月樓應先向待月樓訴追借據發還此判 
[英商控告德商續誌]  
　　英商香港地產公司延代表高易律師在公共公廨控告德商禪臣香港分行股東德人西盤斯。西勃脱。斯屈克梅拉不理房租銀六千二百七十五兩四錢五分由廨迭次訊供詳情已誌前報前日午後又由關讞員與英卓副領事會訊原告代表高易律師上堂譯訴案情並稱查得英國倫敦北方地產公司與一千九百十六年亦有敵僑租房糾葛與是案相同當由清理員擔負責任悉數理明並查法律第五條第十節無論敵國人民或已出境應負完全清理之責且被告係股東性質並非有限公司較之别案不同須請嚴追云云被告三德人亦均略爲辯論中西官磋商之下判候會商堂諭宣佈飭遵 
[茶館主婦扭控機匠]  
　　滬南機廠街龍盛園小茶肆主婦翁榮氏昨將茶客求新廠機匠徐金山扭至一區一分駐所控稱徐等來店聚衆大吃講茶羣起互鬭以致毁去生財碗盞等物共計損失九十餘元並被毆傷婘婦胎孕請爲究辦等情詰之徐供該氏與某姓木工在店打架當時我亦在旁解勸不料陡遭波累請察張署員以該茶肆屢次違犯賭禁懲罰有案本應摒斥不理姑念一再請求飭送警廳司法科訊核 
[竊取洋東衣物]  
　　洋人馬寨辣昨至法公堂控稱近有陳連豐王英桂兩人來充侍者詎爲時未久被陳等竊取大衣等物而逸後經報告捕房飭探將陳等拘案請爲訊追繼據捕頭禀稱查得王英桂前曾犯事驅逐出境有案可稽請察詰之陳供民人日前由朋友薦至該洋人處爲侍者洋東失去大衣等物實不得知王英桂供民人前雖犯過竊案現已安分不敢行竊中西官判令還押限七天將大衣交 
出違干未便 
[竊賊監禁十月]  
　　英美工部局西人控江北人潘大陸續竊取虹口小菜場棧房内玻璃二十三塊消贓於高興生由探將潘高兩人一併拘解公共公廨訊供管押在案昨晨復訊先由原告西人上堂禀明前情請究訊之潘供認不諱高興生則延賚美律師到堂辯護中西官判潘押西牢十月高興生從寛省釋 
[小工乘間行竊]  
浦東三區警署昨據華棧第三派出所巡長劉玉春解送小工王三到署據稱王於工作之際乘間竊取檀香木兩塊請爲訊究等語即經解警正略詰一過判拘留二日以儆 
[扒手拘留一月]  
　　曹瑞五昨至法公堂控稱商人日前行經法租界被竊賊蔡文榮將身畔所藏之銀元摸去圖逸當經商人覺察鳴捕拘案請求訊究詰之蔡文榮供認摸竊不諱中西官判蔡押满一月方准開釋來函 
[殺除螟蟲之方法（壽）]  
　　浙江夙稱魚米之鄉農家均以田禾爲業年來每至收成時蝗蟲爲患受損滋多去年更發生螟蟲稻穗受害尤甚以致報荒迭起執政者苦無防止之方業農者深受切己之損不侫近自嘉善錢君處得一殺螟之法用各種桐油荳油菜油花油之底脚每田一畝約用油脚一斤盛於糞桶中以水調和於初耕時澆之則螟蟲自滅且於稼穡大有裨益爲特肅函貴報館請登入來函欄内以告農家油脚價値甚輕易於試驗如其有效亦保障農業之一道也 
[米船過卡之需索]  
　　謹啓者上海非產米之區米石來源全恃内地挹注米捐自產消併徵以來向例由產地照數完納經過各卡將捐票呈驗即可放行乃近來各卡需索驗票費二角今則又增至四角其最甚者莫若距閔行二十里之得勝卡除驗費外不論其裝貨多寡且並不度量擔額每船須補捐二十石否則扣留不放該處係屬浦而生船停泊波濤之險在在堪虞而該卡員並不體諒有此各舟受此層層需索視裝米爲畏途咸欲舍此而改裝他貨將來滬地來源勢必日少米價安能平正寒苦居民將有在陳之慮矣敝所爲公益起見特具詳情請登入來函門内俾各卡稍知體卹實爲萬幸上海南帮米商公所緘 
雜評二 
[黨派（訥）]  
　　旣曰黨派不能有一而無二固也然而今日中國之黨派非若他國政黨这黨派也不過代表其紛亂雜　之政局而已其大較爲南派北派南派吾且勿言而北派中則有馮派段派直派皖派和派戰派緩進派急進派此外暗中活動觀望情勢又有所謂陰謀派模棱派紛歧錯雜互相爭奪實爲從來所未有以如是現象而欲望其融和意見消滅紛爭其可得乎 
　　是故依今日黨派之情勢非特時局問題不能解决即其他無論何事亦將無往而不生暗潮起衝突也此中國之所以可危也 
 
 
 

Page 12

 
 
   
 
 

Page 13

 
 
[上海中法實業銀行開辦儲蓄存欵廣告]  
本銀行經收一種特别往來存欵名爲儲蓄存欵存儲總數每摺不能過洋五千元或規元三千五百兩正每户發給存摺一扣凡有付欵或存欵等項均須交出存摺所有出入由本行記入簽字爲憑（年息）年息長年四厘其算法如下除照往來賬二厘計算外自存欵後第二月起按每月結存最小之數再加二厘○兌滙欵項　該欵儲蓄銀洋能由本行滙至别處分行凡持存摺之人亦可在别處分行支欵惟預當由行知照　北京滙至天津無須補水滙至别處分行則本銀行格外克已當以最合宜之行情結算 
[上海東方滙理銀行廣告]  
本銀行基金四千八百萬佛郎貯金四千九百萬佛郎總行在法京巴黎專做各埠兌滙存項押欵如蒙　賜顧請至本行面議可也 
[上海永亨銀行廣告]  
本行額定資本金五十萬元遵照定章先收足五成純係商業性質專營抵押滙兌期票貼現曁定期活期存放各欵一切格外克已地址設在上海寗波路四百四十號電話四八三九董事兼總理施省之董事朱五樓張鴻卿經理楊漢汀徐容光柯貞賢代理總理朱五樓陶蘭泉沈吉甫副理徐寳琪同啓 
[仁丹]  
寰球無二常備神藥起死回生仁丹　　　　　　　　　　　房新發售 
耑治 
中暑傷寒　水土不服 
腹痛吐瀉　猝中昏倒 
頭痛目眩　酒醉船暈　積痞溜飲　精神鬱結　食積不消　時令疫疾 
百寳藥盒外面實冩圖 
[百寳藥盒特長]  
本藥盒係敝舖多年苦心不避艱難所精心構成最新式藥盒外觀構造両盡其妙優美高雅其繪圖專選中國古來吉祥佳瑞之名畫一百種彫鏤精緻寔爲諸位日常必需之超等藥盒矣此盒抽引外葢于右邊則仁丹三粒躍出並翻開下葢裝置牙籖兒磨指甲及嵌入鏡子隨時應用至便無限眞不負於百寳藥盒之名也 
[百寳藥盒]  
大洋五角包藥量十錢包之七倍無償添贈仁丹愛用諸君各處藥房洋貨舖均經售請立刻購取携用爲荷 
百寳藥盒翻開下葢圖翻開嵌鏡之中蓋從裝藥口裝入仁丹 
 
 

Page 14

 
 
自由談 
[百弊叢譚]  
[教員之弊] [  學究]  
　　曩讀某君學校之弊罔兩畢露何異然犀之錄然滄海橫流詎無遺珠之憾以予所知猶有匪夷所思而爲吾人腦經中所萬萬想不到者謂予不信請舉數例以資印證當知余言固非蜃樓海巿矣 
　　大抵教員之弊槪括言之不外四端一曰吹二曰隨三曰媚四曰僞如是而已豈有他哉 
　　曷言乎吹也滑頭教師之授課也每持法螺爲不二之法門而以新教員爲尤甚及學生之信仰漸深當不復藐視之時則教員之飯碗已牢可毋庸吹其法螺矣蓋新聘之教員資格如何學問如何雖略有所知然不可不有以權衡之權衡之舉學生名之曰過磅謂如購牛肉者之必須磅其斤兩也於是問難也質疑也於書籍中蒐羅難題以叩教員腹中之藕藏若應答如流議論縱橫即使故甚其辭空中樓閣滔滔如長江大河有一瀉千里之槪尤爲學生所歡迎否則訥訥囁嚅言不逹意或瞠目結舌而不知所對者學生將竊笑曰此飯桶也吾叩其腹枵枵然如敗絮濫竽講席得母汗顏吾知此教員之飯碗一髮千鈞搖搖欲墮焉腦經敏活之教員深明此理於是以先發制人之計籠絡生徒覥然大言曰兄弟在日本的時候如何如何鄙人在大學堂的時候如何如何兄弟的教師是某某博士兄弟的同學現在國務院辦事大吹特吹愚弄生徒恬不爲恥也有某任教育科教職於上課之時與生徒言自己之歷史間以丑角之口吻滔滔不休使人冠纓絶索詼諧未終下課鈴動矣某挾書去尙謂生徒曰鄙人還有留學生種種之佳話明天報告於諸君以見教育界之腐敗國事之不可爲也吾後知該校修金以時計算某吹牛一小時番佛一尊已入其大衣旁之囊中去矣又手工教員之大出其紙紥店之手段也英文教員之满口洋涇浜話也音樂教員之大彈梅花三樂也圖畫教員之作日本狂畫也是皆吹之作用吾人不可不知 
　　曷言乎隨也隨者徇學生之請以博其歡心也如遇國慶日等例假學生要求多給幾天考驗時問題不能答者要求免試教員靡不遵其所請蓋明知教員爲學生所豢養者也又如某君所謂示範圍蓋教員爲成績之不雅觀故令生徒於某章至某章當爲預備考題必在其中明日考題下果不出此範圍中者於是學生之最優等得而教員之飯盌牢云云確有其事惟吾疑學生與教師满口新名詞舞弊之雅實不可及新名詞之爲用大矣哉且學生明目張膽每每自言要求果何所要挾而求耶吾知其所挾者即教員之飯盌耳教員又何敢抗哉（未完） 
家庭常識 
[煑鹽板鴨法] 　　 
人家自煑鹽板鴨往往愈煑愈縮皮裂油走旣不中看又不中吃於是托鴨店代煑者有之要知鴨店煑鴨亦無甚奇妙不過當鴨煑一滚時提起向冷水中一浸（名曰洗澡）再煑再浸如是三次則鴨皮不裂油不走然後文火煑之不久卽透熟矣余家煑鴨常用此法切成待客無異於鴨店買來者 
[水仙花根] 　　 
開敗之水仙花勿抛去留之曬乾可以燒灰敷治湯火傷或凍凔（何何）栩按驗方新編　毒方内有水仙膏製法卽用水仙花根製成功效甚著 
牧業須知 
[火鷄飼畜法] [  楊幻空]  
　　（產出）火鷄一物本產於北亞美利加今則野生家育均屬不少近來定海寗波等處畜養頗多鷄身長三尺有餘形狀奇異羽毛可觀其肉味較家鷄尤美獲利無窮（喂飼）小火鷄哺出後每以煑熟之鷄蛋黃喂之待出壳後可以蛋黃與蛋白同食如在三星期内用葱頭切碎和入蛋内間有加以黑胡椒粉與其食之過此時間飼以牛乳煑飯不可太爛必須顆粒爲妙切勿放水越二個月始可和水與食或拌以石灰水少許至三個月後無諭何水皆可喂飼（畜養）火鷄性喜高敞用木搭成架子以便棲止母鷄必常飼育不使離屋就近安放木箱鋪以稻草以便夜宿每夕收取卵須包裹切勿受寒三日一轉聚得七枚可令家母鷄覆育之哺出後善護養不可雨淋易受疾病至數日後須離家母鷄以本母火鷄親近之（治療）鷄性畏冷畏濕如遇天陰食内加黑椒粉少許以暖其胃倘患泄瀉用麫粉一觔辣椒粉一錢以猪油拌匀之喂飼一料則足爲七十五隻小火鷄兩頓之食（完） 
集益錄 
[　答八十九問]  
野蠶產自中土各以食葉而異名其食柞橡葉或� 
櫟樹者名之曰柞蠶橡蠶櫟蠶均放於山上故名山蠶餘如檡椿柳榆榛樟栗等樹皆有蠶繭則此野蠶之由來也久矣按續漢書光武年間野蠶成繭野民收而爲絮又續文獻通考金太宗天會中錦州野蠶產繭數百里民取爲繒及乎元代東萊郡山有野蠶結繭繭生蛾蛾生卵收卵得萬餘石此時野蠶之繁殖亦可想見矣逮明季崇禎時詔以繭紬製衣服而山東野蠶種之需用特由是增加前清康乾以後陜西貴州等處競向山東購入蠶種相傳飼育而野蠶事業之蔚起以有今日之隆盛豈偶然哉彼日本於數十年前其國人某氏讀我支那野蠶飼育書有感乃由满洲輸入野蠶種試養於東京蠶業試驗場成績頗蠶佳近雖播行全國然而未見其發逹也本問題所謂雜草曁特種之蠶殆指以上而言茲據我國歷來野蠶飼育法别爲二種詳細述之以供有志養蠶者之採擇 
（甲）人爲飼育 
（乙）天然飼育而人爲飼育更可分爲下列之三種 
（一）筒飼用三寸徑二尺長之竹筒注水其中插入樹枝而放蠶於此 
（二）桶飼以桶盛水埋置地上而放於插入之樹枝 
（三）溝飼穿適宜小溝通以流水栽插樹枝而放（未完） 
長篇小説 
[二城風雨錄] [  英國郤而司迭更斯原著常覺小蝶天虚我生合譯]  
卷下第三十七章（三） 
　　楷萊不禁鼓掌曰是矣此姓不値一千鎊耶英國購汝急也言次廻望則又一愕蓋不圖卡登竚其身後也卡登之來至鶻突而神宇傲岸作騎士裝伸兩手於短衣後尾目光炯然凝視蘇魯門旣而視苞洛曰妙哉吾昨夜至銀行乃使勞雷一駭今日又駭君等白莎蘇魯門我甚爲汝失望乃於此間遇我卡登言時其聲冷峭如剪蘇魯門面本失華至是益白然尙狡辨曰先生汝言我乃不解卡登曰不解乎然則我當爲汝解之實告汝一點鐘前汝自門房獄出時吾已尾汝之後倫敦一别不謂汝乃在此理其故業倘有暇胡不同蒞銀行中一談蘇魯門至此知不可隱乃曰卡登汝記憶力良佳不謂公堂一面至今尙能識我然汝爲英國律師吾爲法國偵探風馬牛不相及何用勞神注意及我卡登微笑曰此中亦自有故汝但隨我往者即自知之蘇魯門亦强笑曰汝欲用危辭以駭我耶卡登曰此我何敢曰則我亦何必去卡登冷然曰白莎此則恐不能也夫以卡登傲岸之態任令何人亦　　屈况蘇魯門本鼷鼠之心豈能當其鋭利之目光則竟局促不能自安乃現怨艾之色以向其姊曰如何我固向汝言汝欲送我之命倘今日之事有禍水臨我者皆汝嘉惠矣苞洛無語但有搖首而哭彼雖不解卡登言中之意然蘇魯門之行爲不正固己知之惟恐卡登之傷其弟也乃捧手仰天向卡登爲哀懇曰願憐吾弟勿加暴虐卡登置不答遂以手挽蘇魯門曰朋友今可同行視若姊之面不加汝以强迫勿懼吾但與子一言不懷至决也楷萊亦曰然果爲男子者當隨之行蘇魯門憤曰去卽去耳吾豈畏汝卡登曰佳馬丹苞洛吾與令弟有言願君先與楷萊同返當此巴黎之地汝以婦人这身絶不可一人獨行也苞洛因握手謝之後此苞洛暇時每一凝想輒不能忘卡登傲岸之態覺其凛如天神絶不類從前委頓之狀乃知其胸中早有城府故義憤之氣不期流露於外耳（未完） 
　　拙著考正白香詞譜已出版應得書者請向栩園編譯社取（栩） 
 
 
 

Page 15

 
 
   
 
 

Page 16

 
 
   
 
