# 1920 - 149 - 4916986

 

Page 1

 
 
   
 
 

Page 2

 
 
   
 
 

Page 3

 
 
時評 
[局部問題（冷）]  
　　北京政府以湘事爲局部問題當於局部了之勿使牽及大局其言未嘗不是也然苟以局部謀和之說並列之不幾有子矛子盾之疑耶 
　　蓋局部之戰不可以碍大局然則局部之和又安能有益於大局乎南方内部之分裂雖亦有他因未始非北方局部謀和之結果有以成之南方内部分裂而後局部之戰事因以發生故局部之戰即局部之和之原因也今旣至戰乃欲限於局部而勿使牽及大局晚矣 
[命令]  
　　六月三日大總統令派江朝宗管理値年旗事務此令　　又令任命袁天順爲察哈爾陸軍騎兵團團長此令 
　　又令參謀總長張懷芝呈請任命鄧崇熙署北京陸軍測量局局長應照准此令 
　　又令陸軍部呈請授胡斗光爲察哈爾陸軍騎兵團團附范德全爲第一營營張士品爲第二營營長張永勝爲第三營營長均照准此令 
　　又令内務總長田文烈呈准安徽省長聶憲藩咨稱試署省會警察廳警正柯逸另有任用請免本職應照准此令 
　　又令内務總長田文烈呈准安徽省長聶憲藩咨請任命夏崇讓試署省會警察廳警正應照准此令 
　　又令陸軍部呈准吉林省長徐鼐霖咨請以玉麟勝安西良阿補佐領均照准此令 
[專電]  
　　北京電徐對湘事認爲局部問題不涉大局但責令張敬堯規復失地以在湘兵數已有七萬只濟餉械不允增兵（四日下午二鐘） 
　　北京電府院部處商定對湘辦法（一）責張負責守土（二）責在湘各師旅維持湘局不另調他軍加入（三）對南仍維持和局湘事認爲局部問題（四日下午二鐘） 
　　北京電院嚴電湘張如再失地應依軍法辦理（四日下午一鐘） 
　　北京電參陸處開緊急會議决定討伐令緩下惟戰事應籌備先電粤岑問湘南啓釁者是否正式軍隊侵佔北防是何理由俟復到再定辦法（三日下午九鐘） 
　　北京電參陸處奉徐諭嚴電責張敬堯不應在省城集重兵致輕棄前防各地但張仍一日數電催趙周各旅赴長沙救應徐堅持戰爭限於湘省局部不得展開 
（三日下午四鐘） 
　　北京電對南討伐令已由參部擬稿備咨（三日下午三鐘） 
　　北京電此間謡傳湘張託名出巡離開長沙（三日下午三鐘） 
　　北京電段間接表示如徐肯棄和言戰可盡力然徐迄未徵段意見 
　　北京電皖倪電如討伐令下願出十二營（四日下午二鐘） 
　　北京電昨參陸會議擬一致軍府電先述湘張迭次報告末謂如係土匪自有相當辦法如係正式軍隊則越防佔地是何理由軍府有無制止能力請尅日答覆此電昨申刻拍發（四日下午二鐘） 
　　北京電使團意如南北確實行决戰當提勸告（四日下午一鐘） 
　　香港電譚延闓報張敬堯先發難故佔衡現張擬大隊來攻請電京制止昨軍府會議决電京止張攻南否則北負破和責（四日下午四鐘） 
　　北京電粤軍府來電宣布湘張罪狀請速撤換否則開戰之咎北應負責（三日下午三鐘） 
　　北京電軍府東電謂湘事因張不遵撤防條件民團民兵迎譚現已飭譚勿再應戰望尊處亦電張勿增兵挑戰（四日下午一鐘） 
　　北京電張敬堯率張宗昌馮玉祥范國璋等師旅長電請下討伐令參陸處昨赴府會商結果復電從緩又調吳光新部二旅赴援亦不准（四日下午二鐘） 
　　北京電馮玉祥電據報南軍進逼常桃又田樹勲等電譚部進侵暫取退讓（四日下午二鐘） 
　　北京電張宗昌東日三電（一）報告敵軍分路進攻安仁與我軍正在激戰請撥一混成旅來援（二）敵軍率衆圍攻我軍固守待援請迅撥槍彈餉費（三）戰事吃緊急募輸卒已飭駐京鄭辦事員在京津附近先募一千五百名限一星期來湘請飭交部備軍（三日下午一鐘） 
　　北京電馮玉祥電南軍自佔領祁耒各縣後節節進逼現在田張林胡等各軍不下數萬聯合進攻常桃請迅撥大隊援應（三日下午一鐘） 
　　北京電陜甘魯皖浙五督聯電謂吳軍甫退南軍卽進佔各地按諸吳不候明令不待按防情形顯係勾敵應請查辦（四日下午二鐘） 
　　北京電贛陳電告贛西實行戒嚴無論何種軍隊攔入均以匪論 
（四日下午二鐘） 
 
 

Page 4

 
 
   
 
 

Page 5

 
 
   
 
 

Page 6

 
 
[專電二]  
　　北京電滬王電京主乘機取消上海對等會議（四日下午二鐘） 
　　北京電靳三次續假决定二十日（四日下午二鐘） 
　　北京電徐派錢能訓慰靳允再給假二十日勿固辭（三日下午三鐘） 
　　北京電交部擬將中東路抵借日巨欵日要求工人技師管理中日合組正磋商中（四日下午一鐘） 
　　天津電張作霖電請撥飛機數架往奉練習已由南苑選得法國舊式機三架及航空學生三人赴奉（四日下午十一鐘） 
　　北京電陜省會電請將奉軍調離陜境（四日下午二鐘） 
　　北京電陳樹藩電蒲峪一帶發現土匪多股聞係樊老二所部潼關防務益形吃緊已飭駐軍防剿（三日下午一鐘） 
　　北京電院電鄂王催吳佩孚入京並令吳師卽日整隊北上（四日下午二鐘） 
　　天津電吳光新在京不允充援湘司令（四日下午十一鐘） 
　　北京電奉張電交部索八十列車交曾託張景惠探詢張作霖意再覆（四日下午二鐘） 
　　北京電段在團河以原有衛隊不敷保護特調陸部衛隊第六連前往藉資周密（三日下午三鐘） 
　　北京電閩案換文内容日本以該案發生應負其責故由日政府向中政府道歉中政府以取締排日運動不力向日政府表示遺憾而損失賠償與處罰兇手則中日雙方互相行之（三日下午三鐘） 
　　北京電閩案已議定懲兇作罷賠欵改撫恤俟我核定確數知照日使道歉改雙方同時外部與日使互致文措詞爲閩案與排貨本屬兩事但因此案妨碍兩國人民感情至爲遺憾（四日下午一鐘） 
　　北京電顧維鈞電告俄勞農政府答覆國際聯盟會對協約國代表接待條件仍全否認並詰責英軍助波蘭攻俄（三日下午四鐘） 
　　北京電孫烈臣電伯利停戰阿穆爾省與上烏金斯克政府聯絡暗中均歸列寗指揮（三日下午四鐘） 
　　北京電哈爾濱急報俄舊黨約日援秘密會議擬恢復政權收回警察（四日下午二鐘） 
　　北京電滿站電在站日軍多赴亦塔前佔營房已交還（四日下午二鐘） 
　　北京電楊增新電近由精河竄入俄舊黨敗兵二百五十餘名不肯回國已暫爲收撫安置另一百六十餘名情願回國分别護送出境（三日下午一鐘） 
　　北京電駐崴林代將通電駐俄兩年目覩俄國各黨擾亂皆出於爭權奪利應請我國南北當局以俄國前車爲借鑒速圖建設早定大局（三日下午一鐘） 
　　北京電林建章電俄内訌經年卒受各國干涉吾國内爭受禍之烈恐將更甚於俄望勸南北鑒於俄亂速謀統一（三日下午四鐘） 
　　北京電墨西哥舉定新總統我國决定首先承認（三日下午三鐘） 
　　北京電北大各班擧代表朱謙之等六人向校長要求廢考已開校務會議討論（四日下午二鐘） 
　　北京電准禁湘米出境（四日下午二鐘） 
　　天津電政府前派天津鎭守使趙玉珂往監視吳軍撤防現事已竣回京報告畢刻抵天津（四日下午十一鐘） 
　　北京電山門灣農墾督會辦浙人保孫寳琦徐佛蘇充任（三日下午三鐘） 
　　天津電錢錦孫在津運動借欵已返京聞已得數銀行擔任籌借百五十萬元（四日下午十一鐘） 
　　香港電昨兩院談話會（一）林王吳褚哿日通電多冒名决由各員自由辯正（二）譚延闓請下討伐張令决電各省贊成（四日下午四鐘） 
　　香港電軍府昨函報界公會禁載軍事秘密新聞（四日下午四鐘） 
　　香港電欽廉改隸案省會審查報告百害無一利擬開大會將案駁回（四日下午四鐘） 
　　香港電桂擬在梧設造幣廠（四日下午四鐘） 
　　香港電軍府派員賫餉二萬彈二萬赴湘給朱張（四日下午四鐘） 
[公電]  
　　楊庶堪勸告熊克武電頃致成都熊督軍一電文曰成都熊錦帆先生鑒溯自政潮發生倐經半載上月遄赴資簡力任調停深願息事寗人和平可望乃周旋匝月卒歸無效而道路傳聞至謂我公定養日下令攻擊各軍庶堪始猶懷疑今竟徵實戰禍横開可勝浩歎間者誦公篠日辭職通電極深敬佩以爲急流勇退古人所難而公毅然棄去掉頭不顧其自待之高與夫愛川之厚均可謂大智大勇不意公繼因不合法政務會議之慰留突於支日通電復職向之議公攬權自私者遂疑公前此辭職乃以退爲進實無誠意同盟川軍遂益惶惑乃有陷日通電之舉當此電發後公若果以人民桑梓爲懷决不戀棧則以一退自潔立刻引去不辨是非於目前留待公評於事後雖不能與矜氣樂禍者流較其短長要確爲屈己申人顧全大局之君子公子光明磊落之人格固不因一退之故而稍有貶損也不謂公計不出此深厚難測竟因個人憤恨之私横挑三省主客之戰小民何辜罹此荼毒言念護法可深痛惋夫此次川軍因不信任我公迫公去職公去之後繼以川入究其目的所在祇關係我公個人之去留公能犧牲督軍犧牲意氣則戰禍可息和平可保其爲個人問題而非省界問題殆爲人所共見决不容併爲一談者也今乃遲回留戀更造題目陽持省界之說隂行固位之私圖一己之尊榮忍兆民之離亂撫躬自詢庸詎能安事如不成公固叢謗無以自明即使倖而獲勝抛無限之膏血博殘虐之代價天下後世其謂公何公幾年來旣以護法救國爲職志滇黔宗旨相同利害相關旣係主義結合何分彼疆此界故省界問題實爲無識謬見或假以行其政略劉張前車可爲殷鑒且今世界進化日趨大同國界尚須打破省界何能久存若一而排斥滇黔一面復勾通北京是并主義人格一概抛棄其識與野人無異區區省界之卑陋尚何價値之可言耶况公主三省親善曩與庶堪談說常爲言言猶在耳何遽變遷公須知省界之說雖不寛闊倡自他人猶可解嘲若出自我公則前後矛循頗難設論蓋公屢次起義均與滇黔有密切關係計自亡命由滇冋川以至現爲督軍先時固亦假借滇黔之力一旦忽倡省界豈欲保存督軍之故而遂變易其素所主張耶庶堪與公爲十餘年患難之交平昔見公悍拂輿情固嘗微示規諷乃因地位關係不能盡情匡救以有今日良深歉咎然君子愛人以德無取姑息今全川以戰禍肇自我公一人即欲爲民請命自非向我公呼籲不可以利害言七千萬人生命財産較重我公個人之權利位置較輕以道德言我公一生之人格尤重而暫時無關緊要之去留尤輕負戀權位旣非明逹所爲一怒流血尤爲仁者所鄙我公督川兩年當世是非自有公論苟能難進易退以一去而保全川生靈人民對公或增遺愛如竟負氣任情殘民以逞一切横决悍然不顧謬持萬一可不能之希冀致令平生令名付之流水愚闇如堪竊爲公不取也庶堪因病還渝百念灰冷日思棄職不樂回顧今因夙託庇愛特進最後忠告川民生死係公一念伏望靜氣沉思俯賜採納幸勿以挽公公留位者爲忠愛勸公去位者爲疏薄致遺他日無窮之恨則區區之所甚望迫切陳詞無任延竚楊庶堪叩勘 
世界路透電 
[英日聯盟之理由]  
　　一日倫敦電波爾瑪爾報社論謂英日聯盟之理由正當已有事實證明之英日協行與半世界之安寗極有關係英日苟有明白了解則不獨可增進中國之發展且可減輕太平洋海陸軍之經費並可爲美日間更密切了解之先導盟約重定時當可加入保障以和緩美國與澳洲之惶慮日本固不能阻其民之出境但世界儘有擴張殖民之餘地固不必礙及英帝國或美國之利益也 
[愛爾蘭問題之新說]  
　　一日倫敦電勃倫克特爵士投稿於奉晤士報勸愛爾蘭之烏爾斯特黨以道德力加於力能剗除烏爾斯特困難之人勃氏主張完全國民自治政府之直接讓與權而以戰時與英國統一爲限制勃氏請烏爾斯特黨聯合向新芬黨提議統一愛爾蘭與英帝國海外藩屬同一位級泰晤士報評論此文謂此忠告頗合時宜理由亦甚充足 
[美國之代管問題]  
　　一日華盛頓電參議院今日一致通過拒絶接受阿米尼亞委託代管權之議案參議院以六十二票對十二票拒絶阿米尼亞之管權並以四十一票對三十四票拒絶希志柯克氏提出許設國際委員會辦理阿米尼亞善後事宜之修正文 
[美國之對墨問題]  
　　一日華盛頓電調查墨西哥狀况之股員會提出報告主張須俟修正一九一七年憲法問題依條約之形式商得同意後始能承認墨西哥新政府如墨政府拒絶修正則須照會墨西哥凡使寓墨美人受殃之負責者均當予以處分如墨西哥不能恢復秩序則美國當派武裝軍隊入墨啓墨京與邊界各鎭及各港間之交通 
[國際公法大會]  
　　一日倫敦電樸資茅國際公法大會今日於舉定委員會審查依據國際聯盟如何擴張關於共同經濟上社會上法律事物的國際協約之方法後卽行閉會一九二一年大會在海牙舉行而一九二二年大會則在南美阿眞廷國京城召集 
[俄波戰事近况]  
　　三日華沙電波蘭參謀處今日發表公報云北陣綫之戰事波蘭軍殊爲得利波蘭軍奪獲機關槍烏克蘭之戰事進行兩日敵軍大販而退 
[英國之總收支]  
　　一日倫敦電財政部報告自四月一日起至五月二十九日止共收入英金二二三○三二四一八鎊支出一八六三二五七八七鎊上年同時收入一二七九八○○一三鎊支出二五八一六九二六四鎊 
[法美商業近狀]  
　　二日巴黎電商務統計載稱前十個月内法國運美之貨品共値美金洋一百四十五兆元一九一八年至一九一九年同一時期内則爲四十五兆元前十個月内美國運法之貨品共値六百二十三兆元上年同一時期内則有八百二十七兆元 
[英國之昆蟲學會與南非]  
　　一日倫敦電英帝國各處來此之昆蟲學家今日開會集議帝國昆蟲學局主任哈考特子爵致詞歡迎之大會所討論者有制定關於植物毒蟲及南斐毒蠅之法律等事帝國昆蟲學局總辦瑪希爾博士亦在會演說謂帝國昆蟲學局乃一九○九年設立專以提倡毒蟲研究學尤注意於吸血與傳病之蟲斐洲熱帶之未能發展實此蟲患有以致之一九一三年局務擴張及於帝國全境斐洲中部之專門家共已送入數十萬吸血傳病之蟲様存於昆蟲學會之博物院 
[美國之飛機總塲]  
　　三十一日美國鄂瑪哈電航空郵務業之主任構造人嘉爾登大佐聲稱兩年内鄂爾哈城將成五百架航空郵務飛機之總場此種飛機可立即改爲軍用飛機預料一年内郵務飛機可於三十六小時傳遞郵件由此海岸而逹彼岸 
[各國近事紀]  
　　三日巴黎電法總統昨晨離公府前往芒蒂愛里邸公府陸軍參謀員均至車站送行總統精神甚佳 
　　三日羅京電君士坦丁法國航空委員團主任偕法國中尉三人星期二日飛抵羅京法國陸軍委員團月杪可抵羅京内有女子數人 
　　三日巴黎電希皇昨以希臘戰爭十字勲章贈與凡爾登鎭 
　　一日倫敦電商務部述及近今巴黎舉行之法德實業會議時謂德人深望與法單獨締結秘密條約 
　　一日華盛頓電參議院與衆議院今日會商關於商航之法制已暫時議定斟酌情形出售政府所有之商船並提議法制許將某種船雙售與外人 
　　二日日尼瓦電印度埃及中國日本巴力斯坦之婦女會社均稱願派代表參與六月間日尼瓦舉行之國際女子參議權大會 
　　一日紐約電摩根公司及保證信託公司宣稱擬以新借欵貸與比國俾償還本月到其之債劵美金洋五千萬元 
　　二日倫敦電泊拉格來電否認捷克斯拉夫與波蘭决裂邦交之說捷克斯拉夫外交總長聲稱彼信兩國爭端可以和平解决 
　　二日倫敦電兹接可恃方面消息南俄農民曾大舉起事血戰後始被壓服農民死者數百人並毁村莊數所 
　　二日巴黎電鑛工願每日多工作一小時以增煤之出産 
[太平洋路透電]  
　　四日東京電據官中宣稱日兵一隊昨日開入尼古拉夫斯克 
　　三日海參崴電西比利亞日軍交通主任已報雙城子至伯力之鐵路交與俄員解决俄日之鐵路問題該員已離伯力 
　　四日哈爾濱電雙城子至伯力之路軌大受損傷須三四月後始能通貨車惟客車俟烏蘇里海之渡船交通恢復後卽可通行中東鐵路與烏蘇里鐵路已充維持海參崴與哈爾濱間之直接交通中東鐵路將以新式機軍二十九輛借與烏蘇里鐵路 
　　四日哈爾濱電赤塔消息該處大局未有變動外間謡言殊不足信過激黨與日人談判之結果未悉 
　　四日北京電美國亞東艦隊司令格里夫斯大將今晚在六國飯店宴待代理總理薩鎭冰 
　　四日北京電安福部託人今最往見段祺瑞詢内閣事段稱靳必回職 
　　四日北京電衡州被佔消息業已證實衆料寳慶亦被佔領戰事仍在進行 
　　四日北京電邊業銀行六月六日在庫倫辦分行　　三日廣州電中國新聞家若干人現組織游日團增進中日友誼此事曾由報界大會各代表非正式討論之 
　　三日廣州電湖北護法派勸參與政務會議之鄂代表離粤赴滬 
國内要聞 
[北京通信（吹萬）]  
　　和平破裂之醖釀與川湘近狀 
　　和平破裂此時業已發端然此破裂之醖釀則爲時已久此時之景象不過前此所種各因預計所及之果耳安福派聯絡軍閣向以武力征服各方爲其黨綱以靳徐力主和平雖不得逞顧未嘗一日忘情於其統一北方事權之策劃所謂剿匪軍之組織在暗中固已醖釀甚久也段系策略以得川爲入手辦法先令劉存厚設法煽動川滇惡感以種川滇交戰之因迨川中有變然後縱兵入川收漁人之利迺事機未密洩於滇唐唐遂命葉荃南下以牽制劉存厚使不得於川滇交戰時入川在段系之意以爲葉荃甕中之鼇不足爲慮陜甘之軍與劉存厚合大足以謀川而有餘不意葉氏聯絡盧占魁而後其所作爲乃大出段系所料於是遂有剿匪軍之組織擬以三混成旅入陜助劉即藉此駐重兵於河南而進行第二次之易督此葉盧動兵以後事也前日（一號）政府得隴南也繁錦鎭守使電有云葉盧敗退川邊之後前奉中央訓令乘勢進攻川地會合陜川兩軍一致行動等情查職部連勝葉盧斃敵無無算現正擬乘勝追剿惟子彈軍餉俱甚缺乏如中央能迅與發給餉彈則會同南征直抵成都勢如破竹云云觀此電則知北方取川早有成竹孔使電中所謂中央訓令乘勢攻川者是否爲府院訓令固無由證明然總之與剿匪軍之組織有關則可斷言不意馬良之軍朿裝待發迺爲曹錕所止剿匪軍之入陜因是尚不能預定時日而川中之變化迺至迅速王文華抵重慶而熊氏之江防軍爲其所收川東之亂幾告平靜簡陽之戰旣爲熊敗滇軍遂直逼成都而軍熊氏北路之師又敗於石顔中江不保川滇黔攻熊之兵日增而熊則惟新津之劉成勲肯以全力爲之助勝負之數固已可知葉荃盧占魁之部尚有萬餘以守川北門尚足當劉存厚而有餘陜軍方欲防許不能援劉縱甘南兵能爲劉助其難收速效亦可斷言也迨成都旣下熊軍益孤則倒熊軍益得分力北防以現勢觀剿匪軍不能入陜則取川这想又成空共矣然而匪軍雖不能於熊倒前至川邊而以湘中緊急故將以前之所準備者改爲援湘 
　　再以湘中形勢言之湘省戰事已開衡陽安仁祁陽耒陽寳慶失守已證實雖外間更有攸縣衡山失守之謡傳然此不過推測之辭爲時尚過早也此次湘中除孫家嶺樟木市二戰外餘殆無劇烈之戰事北軍之失與南軍之得大有揖讓之概譚延闓電謂北軍無故退出寳慶故爲代守語雖滑稽亦頗近情此次戰事之開據外人方面消息實北方啓之張軍之讓恐亦兵家所謂將欲取之必姑與之法也昨政府得張敬堯東電謂南軍故意開釁我軍退出四縣均未向彼開戰彼仍向我直擊如彼方仍直追我軍不得不向彼開戰前向譚延闓責問譚不聞不部我軍現已預備將來破壞和局釁自彼開咎由彼取敬堯全不負責云長寳鎭守使田樹勲亦有相似之電到京田本張部意自有可相通之處由此以觀則現時張軍湘中之退讓未始非預定之一種策略也現東海方擬使此事復歸平息故於二日請錢能訓氏赴靳宅起靳俾負此重責免致湘民再受糜爛一面復函王士珍姜桂題俾疏通直皖兩系之暗爭使北方内部暗潮平息南北戰禍亦可不再現不識此種運動果能撥生效力否近京中發現吳佩孚北伐之油印品宣言係由湘南寄來者說者謂係某派所造而某派通信社則謂吳氏已預備二種宣言一北伐一悔過存其夾袋中觀機而發此種離奇怪異之現象誠令人無從測度也 
 
 

Page 7

 
 
[湘事之各面觀]  
　　政府方面聞政府方面因此次南軍進攻湘南勢如破竹證諸各方報告實由北軍不戰自退坐失多城似此節節退讓全湘勢將不保昨特嚴電張敬堯責令轉飭各軍實力抵抗不得視失地如兒戲致重湘局之紛擾此後各軍駐守地點應各完全負責以免疏虞又聞政府對於湘省形勢非常焦慮某方面有主張即下討伐令實行征討者但因財政困難軍費不易籌劃坐而言者未必即能起而行而東海以此次湘南啓釁並非西南全部之主張全係譚氏個人别有私圖故擬先詰責軍政府與譚氏待其確實答覆後再定對付之法詰責軍府電之内容（一）譚軍進取耒陽等縣軍政府何以不下令禁阻（二）寳慶戰事今又發生均係南軍開始戰端軍政府何以不爲過問（三）南軍北犯軍政府痛否阻止務速電復又聞湘省軍務日見緊急政府以張敬堯一人之精力恐難貫注擬於湘省添設軍務會辦一席聞已於昨日拍電張督徵其同意另據軍界人云將有湘省軍務會辦之添設如成事實則斯職之最有希望者爲張宗昌云 
　　北京益世報載某要人談話云一日上午十一時團河會議閣員亦有列席者中堅分子爲曲同豐陳文運魏宗瀚劉詢李進才等五個師長均列席由段宣布南軍在湘開釁佔據祁耒衡寳蓄意破壞和平自應加以討伐以維秩序而圖統一並謂軍費一項已有着落（聞曾敏雋擔任四個月之軍餉）僉以南軍乘虛襲湘事實上無可再掩自宜加以懲儆當决定請總統下討伐令惟以手續上不甚完備以何人與總統辦此交涉頗爲躊躇因段以邊防督辦資格要求下討伐令名義上說不過去其時有某中將謂此事由參謀本部主管應由參謀部請頒則名正言順遂决定先向參謀總長商量張懷芝曰只要你們大家願幹吾亦可以辦的但徐總統對於討伐令如何態度則宜注意云云以上爲團河會議之結果昨晨衡山仁又有不守之報故團河方面再催張懷芝趕辦然該令之能否即日産生尚不可知也另一消息湘省軍務之緊急無可諱言但不如張敬堯來電之甚東海意見以無論如何雙方軍隊不宜正式開戰以靳雲鵬與西南感情甚洽特於昨日「二日」上午命吳笈蓀持密函與靳請其發一電與西南軍政府以外交形勢險要國内萬不宜用兵務對於譚延闓之輕舉妄動轉爲阻止並聞靳氏對於拍發此項通電業已允諾又據某軍事機關傳出消息湘南戰事發生後奉天張作霖曾電駐湘奉軍嚴扼防地暫取守勢一面並派張總司令景惠馳赴防地調度一切 
　　湘省方面南軍於攻掠祁耒衡陽衡山之後現又進逼安仁隋政府方面日昨又得張宗昌東電報告略云頃據潘旅長東三電稱今早九點敵軍向安仁極烈進攻我軍爲防禦計不得不開槍還擊現時安仁城外東南高地正在激戰中勝負未决云云觀此似安仁尚未失守也 
　　湘督於本月一號續發第二次通電分致南北當局及在野要人文云南軍違約開釁破壞和平經將詳情通電陳明諒逹台覽本月三十日據湘西馮鎭守使玉祥電稱頃據最確密探報辰洪方面南軍現已準備作戰該處隊伍俱改換標章并戰時之符號譚延闓在郴州數開軍事會議爲進攻計畫俟滇省軍隊全數入湘譚卽西進直搗常桃等語三十一日先後接醴陵張師長宗昌電稱頃據潘旅長卅電稱南軍已下進攻安仁令并　佔據草市以直趨衡山而茶陵亦同時告急安仁方面南軍兵力多我三倍並謹遵遇敵勿戰之諭擬退守渌田等語同日據新化劉旅長振玉三十電稱南軍於新防接近各地點增加軍隊業於艷電詳陳在案本日午後接到東坪郭團長報告敵人密爲布置逼近情形日緊一日在三五日内定有戰事撥生等語就以上各電觀察南軍蓄謀圖湘藉以擾亂和局確有預定計畫其對待我方詰問始而藉口土匪繼而置諸不理乘三師撤防無備分途進攻湘南而湘東湘西同時告警其違背信約破壞和平事實照著無可掩飾將來糜爛地方危及外局敬堯决不認咎除分飭各路防隊相機堵禦外謹再將南軍違約侵犯情形通電陳明俾知三路戰釁皆啓自南軍庶明是非而伸公論張敬堯叩東衡寳相繼失守後湘督連日均有急電到京調兵請援兹節錄最緊要電文如下（其一）連日南軍節節進逼再不實力備戰勢必糜爛湘局業編三支隊由張敬湯率令援衡其餘大半省軍陸續調赴前方但省垣空虛捍衛綦難前請飛調長江上游吳總司令駐城磯嶺所部之劉趙兩旅來省聲援一節萬不可緩務懇火速施行不勝迫切待命之至（其二）頃接衡州吳司令新田三十一電稱南軍大舉向衡城直攻本日早佔據草市三面集合將衡縣包圍城内軍隊爲數甚少勢力不支當即退出惟彼軍勢盛部隊多我三倍衆寡縣殊飛懇迅撥援軍星馳抵衡以解倒懸等情除電復該司令激勵三軍扼要固守急待應援外究應如休處置伏懇飛示機宜至爲叩禱 
　　西南方面聞南方軍府之岑春煊陸榮廷林葆懌温宗堯等昨另有卅電抵京係轉錄譚延闓之勘電謂湘督種種蓄謀兼并輕啓釁端岑等電末大意云查直軍撤防之際由吳師長佩孚介紹雙方公同訂公遵守條約乃墨瀋未乾張敬堯竟節節進逼希圖侵佔若因此發生衝突則破壞和平之咎張敬堯應負其責除電飭譚督軍恪守原防毋得輕啓釁端外希即嚴電張敬堯迅將進逼部隊撤回以免接觸大局幸甚並盼速復政府昨又接王揖唐拍來萬急電内容謂頃據唐少川向揖唐聲明譚延闓在湘省之軍事行動雖違背停戰條約應認爲個人之舉動並非西南共同之意思是否合法僅可以私人關係加以勸告云云又聞譚延闓方面現向軍政府呈請謂湖南寳慶衡山耒陽等雖已歸南軍之手惟張敬堯續增援軍到前線所望軍府亦即派援軍前來爲要云云軍政府與陸榮廷協議後當即派出馬濟所部赴湘 
[魯案駁覆後之消息]  
　　魯案自經政府拒絶直接交涉後尚無如何發展之消息所有第二步之應付皆在籌議之中現政府頗注意於全國各方面之意見擬卽徵集意見俟妥洽後卽據以爲提出國際聯盟之理由其通電大意係根據專使顧維鈞之電（顧電已見前）政府對於魯案旣不直接交涉則挽救方法應如何方不失主權利益希各具意見條陳以備採擇云云至日本政府對於吾國送遞魯案回文後之態度前某方面傳說日本閣議已議决三次通牒昨據某使館所得東京消息此案尚未議决但聞日本方面可以操縱外交政策並可爲最後决策之原動力者一爲各派領袖所組織之外交調查會一爲軍閥之元老現元老及外交調查會方面已直接間接發表言論主張魯案不受他國之牽制堅持直接交涉據此推測將來日本閣議議决之結果恐仍須貫澈直接交涉之方針也 
[北京之學校消息]  
　　北京學生自上月十七日上課以來對於愛國方法略有變更故近日舉動頗覺沈寂日前該學生等以新任美公使克蘭氏抵京定於前日（一日）開會討論歡迎辦法兹聞是日下午五時各校代表復假北大第二院開會對於歡迎美使事前所討論僉以克蘭氏現已南下歡迎日期不便確定全體通過俟下次再行討論此外尚討論下列三案（一）赴滬回京代表周高二君報告此次總會通過罷課及上課之經過以及此次總會常年大會之會議情形（二）暑期内組織委員會代理評議幹事兩部事務案全體通過先致函各校詢其能否選出負責而有力之委員而後再定委員人數（三）處理南洋華僑捐欵案均以時間太晚留待下次解决約七時半散會 
　　北京法政專門學校學生會成立迅將一載兹届改組期間該校學生特於日昨投票選舉結果邴玉和林寳慈劉家鉘三人當選爲對外代表幹事部則周書當選爲正幹事長朱振鐸爲副幹事長劉承運爲會計股主任吳元凱爲敎育股主任王亦民爲編輯股主任胡衡爲文書股主任周茹芝爲交際股主任沈禮爲庶務股主任楊曉山爲講演股主任王鐵民爲總務股主任評議部則正評議長爲許汝光副評議長爲王官祿 
[京華短簡]  
　　川省川滇黔各軍内訌情形迭見本報昨日續得川省方面確訊（一）熊部向師於上月十八日在中江縣屬半邊山地方與討熊軍激戰向師陣亡營長一員傷亡兵士二百餘人現向後方敗退十五里（二）黔軍師長王文華已抵重慶（三）唐繼堯近下嚴令督促各軍激戰俟推倒熊克武後擬在重慶組織軍政府（四）唐繼堯有已到畢節之說（五）重慶自余際唐潛逃後所有江防軍多被黃復生接收僅少數殘兵偕余退守長壩 
　　墨西哥加蘭薩總統遇害後由國會舉定和逹將軍及加薩勒氏爲臨時總統各國對於此事態度均尚冷靜我國駐墨代辦公使馮祥光曾於日前電呈政府以華僑在墨人數獨多國際關係較諸他國爲密切似應首先表示好意以敦睦誼等語聞常局核議結果深以爲是並因美國方面亦極希望我國贊助墨新政府之成立又此次墨國舉定之新總統素主與我國親善有此三原因决定即予正式承認藉堅彼此之友誼業由外部依照成例辦理不日可見明文 
　　李家鑿卸任駐崴高等委員後業於前日來京昨日下午三點覲見元首敷陳東北邊防狀况歷時頗久當該員到京之先張作霖即電政府力爲保薦其原電如下卸任高等委員李家鑿業經進京覲見該員在東北邊陲二十年對俄人交涉皆其經手對於俄情熟悉非常此次對俄新舊黨及駐崴各國委員皆能就孰權利害相機應付不激不隨實爲東北邊防不可多得之員此次過奉晤談交涉情形尤中肯綮應請於晋見時垂詢一切自能詳細敷陳有所裨益該員事畢仍懸給予東路交涉必能得手專此電陳張作霖叩印 
　　山東省議會議長鄭欽及議員多人於一日下午十時來京昨午三時邀集來京各代表在騾馬市大街爛縵胡同濟南會館開會討論下列諸事（一）呈府院之請願書（二）進謁當局陳說屈映光種種不法行爲（三）分頭謁見旅京之同鄉官請其取一致行動據該代表云此次若不能逹到逐屈之目的矢不返魯 
[吳佩孚抵漢紀]  
　　湘南撤防直軍大隊人馬數近二萬餘人已於三十一日午前十時由水路乘舟到鄂（拖輪十餘艘駁船百餘隻）一片人影滿佈江中俱向漢口劉家廟登陸一俟全部會集即行北旋吳師長則押軍後行所有省垣各機關各法團領袖均預先渡江赴劉家廟迎迓至是日下午一時吳師長到漢五時由王督軍歡迎過鄂宴叙其所帶軍隊暫住劉家廟車站 
　　據長沙歸客云吳舟行至長沙大西門江岸張湘督躬往拜會吳令承啓擋駕張復派差官至吳舟請吳登岸吳云大軍隨行責任在身不能擅離當即辭謝張復請登舟會晤吳亦未允旋至船頭見張張行脫帽禮吳亦脫帽互相拱手作别吳即啓椗下駛自吳軍撤防後長沙風謡四起商業頗爲停帶加以銀根奇緊搶刦之案時有所聞商民終日疑懼各大商店均已減少進貨另據岳陽歸客云吳於二十九日上午十一時乘鴻運商輪抵岳因道過長沙時張湘督加意歡迎吳恐礙行程不允上岸湘督派乃弟敬禹及軍法處長楣陳登輪伴送十一師長李麟閣亦同送到岳輪泊城陵磯上壋口登岸乘騎入東門岳陽城内外民商一律懸旗放鞭歡聲雷動吳僅帶騎衛隊二十四名餘兵概未上岸岳縣知事丁春膏偕商會長陳价人及學工各界代表並十三旅軍樂隊下河歡迎備有官轎十二乘吳起岸答禮不允坐轎知事亦不便坐吳乃急將騎衛匹馬交丁知事及各代表同乘入城以鎭署爲行臺午餐後即偕李師長丁知事等步行至岳陽樓上參觀名勝以遠望鏡瞭測新牆桃林兩要塞形勢在樓上談茗句餘鐘隨即繞道游視城垣至西門新修處（係前歳直軍攻岳時以轟城砲擊倒傷斃數百人之處）吳觸目驚懷回行臺後諭軍需處備具祭品於三十日就岳陽樓開追悼會奠祭直軍死義將士此吳延期到鄂之一因也 
地方通信 
[松江]  
　　再電嚴究私運主名松江各界聯合會致省議會電云南京省議會公鑒貴會議員沈明曦與奸商合股販米濟外載在逐日滬報沈明曦並不向該報更正僅以一紙電文空言申辯貴會即遂置之不理殊堪駭詫微論沈明曦爲轉運公司股東與奸商合股販米何止十餘次人所共知即無議員關係而奸商販運大宗米石出境妨碍民食醖釀亂萌官廳所未處分并不嚴究主名依法懲辦貴會天職所在亦應提起質問乃竟忍辱含垢無所表示豈眞欲貽神聖之民意機關以十年之餘臭耶合再電請貴會尊重人格行使職權向省長提起質問要求嚴究主名以白是非而儆奸慝不勝企盼之至松江各界聯合會江 
[蘇州]  
　　失火傷人之慘聞都亭橋柏年祥壽器店十三夜因遺火廂房内之木屑中致兆焚如該店主夫婦從前面樓窗跳下幸免於厄惟同居濮富生妻某氏與其小孩及店夥二人舉徒一人均不及逃出葬身火窟慘矣 
　　定期開辦平糶蘇城米價步漲近已漲至八元五角兹聞經理平糶各紳董以勢難再緩催令各司事速將小票倒換大票定於夏曆十二一日開辦云 
　　高檢廳增給囚糧蘇省各縣舊監獄囚糧每人每日原定五分二釐現在米價遞漲原定口糧不敷支配高等檢察廳長王仁山擬照寗蘇滬新監辦法每名日給囚糧六分以示體卹俟新穀登塲米價稍平即行停止業經呈奉司法部省公署核准自本年四月份起實行當即通行各縣並轉管獄員一體遵照云 
[無錫]  
　　米市消息調查各棧堆糙粳二千石糙秈四千石粳稻力萬五千擔秈稻二萬五千擔河下積存糙粳五百石糙秈二千石粳稻二百石秈稻三千石通市各米行因禁令實行未曾銷開今市高糙粳每石八元糙秈每石七元三角粳稻每擔四元一角秈稻爲三元七角云 
　　繭行開秤春蠶大帮落山繭公所議定隂曆十八日開秤日前西南鄉董事曾函請縣署轉逹繭公所提早開秤而繭公所以議定在前未便更張惟各繭行中有當地絲廠家所租者本日已有潛行開秤者聞盤子有放至每百斤六十元鄉人尚不踴躍因葉價奇昻成本甚重云另函云無錫繭業公所議决於十八日開秤後西北兩鄉各蠶尸大起恐惶咸謂若待開秤日期勢必出蛾故紛紛將鮮繭改烘乾繭以免損失北鄉青城市前洲鎭北七房玉祁等處各繭行聞得此事特於十七日下午開秤收繭通盤扯價五十元至五十五元今日［即十八日］該數處各繭行到貨甚湧最高價目至六十元城廂各繭行到貨亦旺價目咸在五十元左右惟無鄉鎭之昻云 
[鎭江]  
　　瓦木匠因米貴要求加工日來米價飛漲平糶亦尚未開辦丹陽瓦木帮工人以每日所得不敷度日特要求各作主增加工資如三日後不能逹到目的再議進行方法 
[揚州]  
　　東閣街火警三日上午東閣街薛家弄王姓雜貨店因早炊不愼致兆火警殃及鄰舍五家已由該管警察二區呈報總所計俞記舊貨店美興齋鐘表店胡得竇剪髮店辛新合鍋店辛姓住宅云 
[嘉興]  
　　收買螟蟲辦法嘉邑四境田禾疊遭螟患王知事爲預防起見特呈准省署於準備金項下撥洋四千元以作收買螟蟲之用業已令飭各區自治委員於自治辦公處設立除螟事務所並議定辦法勸導各鄉民遵照搜捕（一）自治委員爲除螟事務所主任圩長鄉警等輔之均全盡義務不支薪金（二）各主任宜督飭圩正鄉警勸導各鄉民捕捉夜間用燈火誘集螟峨日間勤事搜捕成蟲及卵塊用火烘乾繳由事務所給價收買（三）收買日期定隂曆六月初一日實行 
　　四鄉春花豐收各鄉春花因去冬天氣不甚嚴寒入春雨水調匀故今歳小麥菜子蠶豆等收成尚稱起色統扯八九分年成鄉民正在從事收穫云 
[杭州]  
　　男校禁收女生之廳令浙江敎育廳昨通令該省各中等學校云「上略」查中等各學校部章分别男女規定各校招收學生自不得以男校無禁止女子明文爲藉口近來各校自爲風氣有主張招生不限定男子者對於部令旣有抵觸多數學者亦尚懷疑嗣後各校招生不得招收女生云云 
[廣東]  
　　擬組遊日新聞記者團報界聯合會此次在粤垣開會爰有同志數人擬組織一遊日新聞記者團以一個月爲期專考察日本社會緣自新思潮灌輸東亞以來目本社會竟到若何程度吾國報界不可不親往觀察以爲回國後貢獻社會借境日本大阪每日新聞大阪朝日新聞大阪大正日日新聞等已表示十分歡迎之意一切舟車皆可得頭等優待故往返川資約計不過自備百元之譜云 
專件 
[陸規亮君爲奸徒販米見齊省長譚話結果之報告書六月二日（二）]  
　　「規亮」聞省長會派松江郭知事往楓密查一次未知郭知事如何呈復「省長」郭知事謂此項大宗之米確係蘇地出産確係徐州一帶之米且係鎭江包封「規亮」旣係蘇米自當充公「省長」那是當然的事「規亮」奸徒譎計多端賄賂通神數月之後或有以廢護照廢捐票塗改數目改換月日以相欺騙者請省長飭縣知事注意焉「省長」此項米糧與捐票相離業經半月不奇已屬違禁旣已犯法自當懲辦惟如何辦法如何分派充公之處現在尚未能預斷耳「規亮」松江郭知事確知米爲蘇地所産而捐票又與米相離法律上罪案業已成立此項米糧自當充公作爲平糶省長已有明訓但松江米糧奇缺貧民尤多且此私米係松地所截獲治晚請求省長將此項食米盡數充作松地平糶則松地貧民恩同再造豈特治晚代貧民拜嘉而已哉「省長」充公之時松地必當派及斷斷不至向隅至若干數目即吾所謂不可預斷也然判决之期當必不遠談話至此詞氣已了乃互相鞠躬而别統計談話經過情形其最要之點約有三瑞兹列如左祈諸君子注意焉（一）松江郭知事呈省公文謂此項食米確係江蘇産出（二）省長謂車米與捐照相離爲時甚久已屬違犯禁令自應懲罰充公（三）省長仁慈高明愛民如子疾惡如讐必能俯從民意將此項私米悉數充公略蘇民困萬不至被奸徒以廢照廢票相朦混過去此規亮可斷言者也　規謹 
報告 
雜評一 
[湘事之根本解决（默）]  
　　此次湘南戰釁西南謂由張敬堯軍挑撥而起其言固未敢盡信然張敬堯之不能辭其咎亦實無可諱飾也以目前言南軍於吳師撤防之際縱有小小衝突亦宜處以鎭靜不應盡力張皇先調重兵於省垣以自固其督軍地位又復四出求援鋪張南軍之罪狀使戰禍從此擴大以平日言張敬堯種種行動旣不滿於全省人民而與南軍又結有惡感此次戰釁之開正爲與張敬堯不洽之故而張敬堯亦自知不容於人乃復張大其事欲藉武力以求免其地位之摇動於是相激相盪而湘事將益不堪收拾矣 
　　是故中央而急欲消弭湘禍者則根本解决法惟有以撤換湘督爲第一要着張敬堯苟一日離湘湘人與南軍之氣自平而滿天之愁雲慘霧即可消散淨盡不然而徒以空言勸阻徒以文電詰責終無補湘事於萬一也 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[歡迎美公使之兩會]  
　　美使今晨赴杭州 
　　青年會昨日午後四時半四川路青年會開會歡迎美公使克蘭君到會者如温佩珊梅華銓唐露圍羅泮輝趙晋卿費吳生徐可陞李啓藩顧予仁李登輝陳維新鈕立卿郝伯陽聶璐生等四十餘人由該會朱成章副會長主席致歡迎詞後美使演說先致感謝之意繼謂基督敎頗能有影響於政治若將基督教之博愛平等種種主義運行之於政治中則可使政治純能清明如美總統威爾遜氏卽努力用基督所含各種優良主義治理國事也青年會與社會良有關係而貴會對於基督教務宣勞甚著深願進步無量中國政治將益清明云云（衆鼓掌）五時一刻茶點而散 
　　各路商界聯合會美使昨由青年會散會後即驅車至黃浦灘德國總會赴各路商界聯合會所準備之歡迎會該聯合會總會由陳惠農主席致詞歡迎由許建屏傳譯略謂今日滬上各路商界聯合會員開會歡迎美使克蘭君實其無限誠懇之意惟以各國接待外賓可分兩類（一）國家禮節隆重（二）平民儀式簡摯故今日滬上華商以平民交際之設備歡迎克蘭君想荷君之諒恕並覺受其誠意也譁祝克蘭君健康兼請惠教云云（衆鼓掌）克蘭君遂起演說温世珍君傳譯述感謝之詞後繼謂頃聞主席以平民交際相欵待即兩國國民歡聚之意深覺快慰生平所遇各國國民甚多但最愛誠摯樸實不受政府高壓者凡該類政府非行專制即有軍閥者也（衆鼓掌）如中美兩國國民能以平民之精神相聯絡相扶助實所切盼從前有國家派使至他邦以謀人家國之舉現在已絶非其時矣（衆鼓掌）今日喜見滬上之中國少年商界諸君并願介紹美國在外之商人以爲諸君職業上之良友行見太平洋中美兩大國之商務蒸蒸日上也（衆鼓掌）惟現與諸君在此德國總會滋多感觸即以敎育言從前德國與美國之敎育各何如當世界大戰以前吾人深羡德國敎育之發逹惟因其旨在謀利小已不恤侵虐世人而美國敎育則欲爲世人求幸福方針旣異結果自殊吾人偶念德人之受苦痛未嘗不爲之太息也（衆鼓掌）兹有一言爲諸君告中國在今日之世界實爲重要之時期美國竭誠希望中國發逹强盛統一（衆鼓掌）并願中國人士亦贊同美總統威爾遜氏所宣布之和平等主義太平洋中美兩國國民握手言歡使太平洋之太平兩字完全實現（衆大鼓掌）克蘭君演說旣畢遂用茶點六時散會計到會者如克銀漢余日章朱賡石湯節之沈卓吾張慕曾鄭鷓鴣任矜蘋駱懷白王一衡袁履登卓健伯與中西各報記者等共約四百人聞克蘭君定於今日（五日）早車赴杭州留兩日卽乘車北上云 
[杜威博士講德謨克拉西眞義（續）]  
　　我旣然把德謨克位西普通的原理說明了如今就拿這種原理在學生團體組織上的應用詳細解說一番 
　　學校的組織同國家的組織性質上微有不同國家的法律上人民應享的利權雖有年齡的限制但是等到身體同智識發逹健全就有國民的資格了學校裏則不然因爲學生雖然繳學費但是學校的經費並不賴於學生學校如僅有學費是不能支持的所以經濟上往往設法籌募學生方面因爲學費不足以供學校的用途所以對於學校是不負責任的因有這個緣故所以學生不能參預學校的管理權如果學生能自己能籌欵那末就完全有學校的管理權可以自己聘請自己佩服的敎員訂定自己喜歡學習的課程了現在學生不負學校經濟的責任所以干涉校務是不應該的但是學校的組織很可以培養德謨克拉西的精神發揮他們自治的能力學校應該培養學生使他們有共同的精神服從公共的意見爲公共服務積極的進行使學生到成年的時代成完全的國民 
　　我們所以應該明白德謨克拉西有兩種精神一面有自由一面就有責任兩種精神是平均的自由從責任上來的但是培養人的責任心須使他有自由學校的組織須與學生有自治的機會自治的範圍須視學生自己能力程度的高低漸漸的擴充還有一緊要處就是學生自己的組織或團體以及會務的進行都是使學生有社會同道德的訓練預備將來成一良好的國民我今天要在諸同學前誠懇的申明就是學生現在所組織的會所有宗旨方法精神就可以試騐自己的能力了現在學生批評政府自然可以批評的但是諸君自己應該查攷自己的組織自己的進行是不是同政府有同様的弊病呢因爲諸君現在集會的宗旨方法同精神就是將來對於國家的宗旨方法同精神諸君現在提倡德謨克拉西提倡政府是人民所有的爲人民享受的人民所治理的就可以拿這個原理應用到學生團體的組織上如不能應用那就不配提倡德謨克拉西了現在學生總會分會中代表是不是能代表全體學生的意見呢是不是爲有假借救國的主張謀個人的私利的呢學生現在批評政府賣國如果學生中也有隂謀派也有受人賄賂的那也同賣國的人一様如果學生容留這種人在自己團體裏那就是破壞宣布德謨克拉西的權力也就是不配提倡德謨克拉西了又德謨克位西是重在根據公共的意見現在學生的組織是不是徵集公共的意見根據進行還是一二人的專斷的呢學生進行的會務如果不徵集同意憑少數精神明强幹的人强制執行發表他個人的意見同主張那就是武力派須知武力派不僅是軍閥凡不求公衆同意用權力强制執行的都是武力派德謨克拉西雖要有領袖但是要指導的領袖要聰明睿智做一般人的領袖如果是一能暴徒來做領袖强制執行那就要失敗的學生團體中切不可有暴徒的領袖法治的根本是法律我們發生一種組織代表大多數的意見對於公衆負責逹到我們的目的學生的代表機關都能如此那就是練習成一完全的國民了 
　　我還要說自制（Self-contral　or　Self-commanand）是最要緊的我們要做事必須先要能管理自己駕御自己我們有了理想要逹到我們的目的必定要經過多少歷程我們不可因小有所得就生驕矜心小有所失就生沮喪心必定要堅忍不拔貫撤我們的主張不可中止要有這種訓練才好否則受了一時外面的感觸稍稍興奮過時就懈怠了這是不足取的現在學生對於國家有兩種供獻一種是直接的一種是間接的直接是就是提倡出版物鼓吹輿論興辦義務敎育增進國家的幸福間接就是學生本身發生的效果學生在辦事中發生的種種方法種種精神這是操練成一有用的國民我以爲這間接的供獻比直接的更爲重要 
　　我所希望的就是現在學生能保存高尚純潔的精神用正當的方法發揮德謨克拉西最高的精神應用自己的團體謀公共的幸福創造一種輿論又能守法律守規則那將來就能代表中國的國民就能使德謨克拉西眞正實現了 
　　杜威博士演說畢復由沈信卿君申說略謂民國成立九年此德謨克拉西之意義臨時約法第二第六條中久已著明伹此種精神何以至今未能實現皆由不知責任與自由須一致之故也大多數之人祇知有自由不知有責任或竟有并自由而不知者現在之議員是否能代表國民現在之選舉能否負國民之責任蓋難言矣現在國民或放棄選舉權或知賣選舉票祇知有個人私利試問賣票受錢之手爲主人之手乎爲奴隸之手乎國民自己取消自己主人之資格國家安得不有今日杜威博士今日所演講者實爲國家之根本問題深願聽者諸君勿忘並須傳播此主義於社會云云散會已六時矣 
[巴費耳博士在復旦大學演說]  
　　徐家匯復旦大學校星期四（三號）下午請萬國假期聖經學校總幹事巴費耳博士演說假期義務學校之重要博士演辭略謂欲救中國必須普通國民均受敎育國民能讀書閱報自能産生一種眞正民意不受腐敗官吏之愚現在學生獨享敎育之機會而一般貧窮子弟仍處於黑暗之中學生應乘兹暑假創立假期義務學校教授貧窮子弟以道德手工音樂衛生等等美國學生任此事業者已多甚望中國學生亦發露同一之精神演畢主席李登輝博士向巴博士致謝且勉勵該校同學從速組織此種學校當場願擔任組織者極多且通知上海學校一致進行巴費耳博士此次來滬首次即在復旦大學演說是日偕巴君蒞場者爲李啓藩君及散會巴博士卽往中西安塾云 
[在滬舊國會議員消息]  
　　國會移滇問題經各省籌備員多日預備後刻下已領有護照曁尚未領照已决定啓行者計參衆兩院五十餘人均定於本月十二日乘英國郵船起行爲第一批至香港然後轉船至海防換車赴滇衆院副議長褚慧僧亦於第一批前往議長吳濂伯則俟月底第二批啓行時再行出發參院王副議長定於七月前往議長或將與吳濂伯君同行云 
　　各公團歡迎美公使克蘭氏攝影（九年六月三號） 
[湘戰中之湘人消息]  
　　湖南旅滬各界電名報館各團體公鍳頃湘南總司令部由廣州轉來艷電稱自吳師長撤防三方簽約凡湘軍採辦糧秣仍照前約履行不得留難詎宥日我軍派人購米經過防線突被張敬堯接防軍開槍轟擊傷斃我兵共計十三名我軍忍無可認不得不正當防禦似此釁自彼開破壞和平應由張敬堯負責希轉布全國靜候公判等語竊張敬堯禍湘中外咸知今尤蓄意挑釁擾亂大局責有攸歸應請主張正誼剷除强權不勝迫切待命之至湖南旅滬各界聯合會叩 
　　湘人驅逐張敬堯宣言張敬堯禍湘罪大惡極中外共聞湘人士爲不忍孑遺之民久淪水火爰本湘民公意請願和會請願北京政府求與撤換呼號奔走兩年於兹但求痛苦稍紓横暴早去初非挾何成見要求撤張以後繼任者爲何人亦非欲借此興兵破壞大局區區此心當爲國人所共諒乃和會旣爲諸小所挾持一停再停不能繼續最後南代表所提出第四條惡跡昭著不洽民情之督軍省長概予撤換云者欲求北廷實行迄不可得而湘人迭次控告及學潮起後各界代表學生代表教職員代表之請願歷時數月北廷又視若無睹併湘人兩年以來之水深火熱曾不足以動當局之哀矜猶復通電慰留惟恐其不安於位窺其用心直以張敬堯禍湘爲未足必欲盡屠湘民而後已我湘人迫於呼籲之窮勢無復之重以張敬堯肆惡日深曾不少歛乃羣起而圖自决自决云者本於救死自衞逐虎狼驅盜賊以求一日之安非有南北之見權利之爭存乎其中也然猶以大局所關未敢輕於發難洎直軍撤防張敬堯令所部接防祁陽見南軍前往購糧遽先開釁横施截擊我湘軍爲正當之防禦遂不得不乘時前進（以上據本會所得駐衡代表報告並見申報六月一日北京專電據某使館所得湘訊）比日以來復祁未下安仁取衡陽克寳慶直指長沙旦夕間事亦見民意之不可久拂暴政之不可倖存矣夫以我湘民屢經戰禍士卒苦暴露老弱困轉輸室廬被焚財帛被掠孤寡相望流亡無歸寗不重懲前車引爲後戒特以張敬堯一日不去湘民即不能一日安暴政一日不除湘禍即不能一日息且彼旣攻我我尤不能不求自防用是敢拚此最大之犧牲誓與偕亡不復返顧夫使北廷果能於滬議之始誠意謀和毅然撤張順民所欲則湘省不至有今日之禍即不然於學潮起後各代表羣集北京請願時簡派大員赴湘嚴加查辦委代易督斯時衡防未撤湘軍亦無由北下即此次直軍撤防張敬堯能嚴飭所部恪守界約妥愼接防不先截擊南軍釁無自開亦不至有今日之戰乃北廷旣隱忍委蛇釀成戰機張敬堯又輕啓釁端促成戰禍（張敬堯所部于易家灣截擊直軍亦其輕於挑戰之明證）是破壞大局之罪在北廷之怙惡不在湘民之去暴在張敬堯之黷兵不在湘民之自衛况湘軍自岳州退保郴永有衆數萬耐守兩年苟非渴慕和平寗難早决一戰乃自滬會久停和平絶望而北廷負固重違民意段祺瑞嘗宣言必留張敬堯爲戰鬭之資張敬堯遂毅然截擊南軍爲報答之具釁自彼開於湘何與即謂湘人驅張蓄謀已久然汴陜閩粤久肇兵戎事在湘先急非湘比又何能以破壞大局獨責吾湘我湘人旣不能於大局之内以求生勢不能不於大局之外以救死此又敢告無罪於國人者也至於驅張之舉所以爲民非爲個人驅張以後即當舉湘政决諸湘民一去軍閥政治之弊斷不容個人盤踞蹈以暴易暴之譏本會爲湘民公意所託用敢迫切而爲此言願全國父老兄弟及友邦明逹之士知湘民爲救死而戰非得已也湖南善後協會曁旅滬湖南各界聯合會謹佈九年六月一日 
[民食問題之昨訊]  
　　浦東發生搶米風潮近日産米區域來源稀少奸商又復囤積居奇致本埠最高白米每石已漲至十一元有零即秈米每石亦須九元數角窮苦鄉民粒食維艱昨日上午十一時浦東爛泥渡福昌米店門首忽來窮苦老幼婦女三四百人各持飯籮向米倉内搶米該店夥見勢不佳急將牌門關閉復經崗警在外急鳴警笛召集鄰警分投攔阻致未擁入櫃内僅被搶去米五六斗之譜其他如仁泰永源信泰瞿同興等十餘家恐被波及均紛紛閉門而永源米店之牌門被若輩用磚石擲破數處旋經三區署長曾永奎游巡第四隊長趙玉珂各率長警二排到場彈壓始各散去事後經曾君將發生搶米風潮情形詳報警廳徐廳長核奪各米店直至午後尚未開門云 
　　明日實行開辦平糶大東門外龍王廟南門外商船會館兩處現由上海縣沈知事設立平價局訂定隂曆四月二十日實行開辦並定昨日午後在龍王廟會議進行手續昨日到者有米業董事葉惠鈞上海市經董慈善團縣商會會長及米業中司年司月等互相磋議由米業中舉定協順興執事顧治章仁成執事蔡裕坤爲採運米石並在局擔任督率員司監視斛進量出事宜昨日已在浦東洋棧中將所存之秈米購定後駁運一千餘石分儲兩局所以便明日起實行平糶滬南平糶局佈置妥貼後其總辦事處附設在慈善團内已由各團體呈請上海縣沈知事遴委平價局總董一人以資監督聞已委定上海市經董陸崧侯爲主任所有内容除夫役月給工食外其餘各職員均盡義務擔任一切惟開辦伊邇應需平價局木戮呈請沈知事頒給以便啓用 
　　請將扣米即撥平糶滬上各團體以連日本埠米糧來源稀少一因中途搶米二因各縣阻止米糧出境以致滬上所銷者俱係存積之米爲數無多故連日米價逐步飛漲每石已增至十一元次亦十元左右秈米最高者價在九元七八角中等客秈八元六七角次即紅班秈亦七元七八角秈米價格高低貨色每石上落兩元左右爲從來所罕聞現擬呈請上海縣沈知事將扣留公益轉運公司私運之蘇米四百五十四石提早撥充平價局平糶而該公司經理孫少卿亦請移送法庭懲治俾杜效尤 
　　浦東集議平糶辦法浦東洋涇市經董劉頡雲潘作臣二君前日下午二時召集各圖圖董在經董辦事處集議平糶辦法聞日内即行開辦云 
　　米價暴漲之一原因聞湘督張敬堯因前敵軍費急迫無計張羅特派竇某來滬兜售空白運米護照其名義則爲軍米地點則隨處可爲填用一般奸商均樂購爲護符其價已由每石二元漲至二元七角五分此亦爲米價暴漲原因之一也 
　　又有兩輪載米出口浦東太古公司華通碼頭連日出口之米絡繹不絶除前日開往天津之浙江香港廣東之新疆桂林等輪船各載數千包或萬餘包外昨日上午又有直隸山西兩輪船各裝米七八千包開往烟台牛莊安東等處聞此項包米包堆於楊家渡招商局二八兩號棧房近因取銷護照在即以故急於轉運出口云 
　　米貴中之餓死者昨晨法租界自來火街有一倒斃男屍年約四十歳據附近人云係因飢而死於此可見米貴之慘矣 
　　碾米公所之會議昨日爲機器碾米公所常會之期該同業因米價飛漲官廳有禁米出境之令特於下午二時開會提議維持方法董事張樂君錢貴三曁評議司月及同業二十餘家先後到會經張錢兩董發言謂近來上海米價續漲初不料其若是之鉅即往年青黃不接之候雖有斷續不繼而内地産米各區尚有來路總不致如現在之大我同業全恃各地來貨碾白爲生活若産米各地官廳徇産地紳士之請竟實行禁阻出境不使流通則非惟吾同業失其同活且上海數百萬人民亦無米爲炊惟有請求上海總商會簽發護照准由商廠等赴内地或客秈長江等處採購運滬則雙方兼顧庶無絶糧之虞云云衆表贊成遂請總商會轉呈官廳核辦繼又提護下旬糠粞之價無甚更動仍照前届計算議畢已六時矣 
　　集議請禁麫粉出口上海麫粉交易所近來營業甚爲發逹致該所股票陡漲數倍蓋因美國禁止糧食出口巴黎及小吕宋等處咸因麥荒紛紛向我國採辦每包（計三十七斤半）前價一兩六錢三分現漲至二兩零五分據該業中人云洋商採辦麵粉動輒數千噸雖日漸增價而不已故期貨已買至陽曆八月底而採辦電報尤源源未絶調查每一外洋公司船出口必載有麫粉數千噸最近麵粉交易所日必賣買數十萬包佣金一項日扣二千數百兩月計約須七萬數千兩南市方面昨有熱心士紳集議略謂日來米價陡漲麵粉亦係民食之一當道祇知禁米不知米缺猶可藉麵粉爲食設米絶麵粉更絶則依何爲食以故擬聯名電請南京兩長迅於禁發運米護照之中同時禁發運麵護照庶幾米價亦可間接影響得平云 
[西報紀紅茶市况之惡劣]  
　　字林報云祁門新茶於五月二十五日起陸續來此現計市場共有三萬五千小箱六月二十日始開市售去七百小箱價自三十六兩至四十五兩不等但市面並無眞正需求一俟精選之茶零星售去後茶價尚須低落收穫似較去年爲少約有七萬小箱寗州茶到滬者僅有三種牌號茶質尚佳收穫亦少連九江茶在内約一萬五千小箱去年則有三萬三千小箱也杭州茶尚無所聞收穫亦不多不逾十萬小箱去年有十四萬小箱若在一九一四年則有四十萬小箱統全盤言之中國紅茶之前途從未有如今日之惡劣者去年底印度錫蘭價格漲起故中國各種茶葉頗有投機性質之需求預料歐洲與俄羅斯需茶必多詎知此種希望迄今尚未實現然倫敦因此存茶極多自一月七日至四月七日止各國運至倫敦之茶共有一百七十萬件而倫敦正經貨棧則僅能容七十萬件故有三十三萬件堆存於舊式貨棧其中看様過磅等事無從施行茶即售去亦不能提貨運茶入口者惟有到期應付匯票而無將茶變價之機會也又有四十三萬件分運存他岸餘者則無處堆存存茶旣多而金融又緊倫敦茶價乃大跌落普通印度錫蘭茶去年十一月售價一先令六便士者今僅售八便士耳中國普通紅茶存於倫敦計有一千三百萬磅遂莫可銷售故前途氣象甚爲黯淡縱使倫敦存茶逐漸售出然歐洲與俄羅斯大局未定時茶市終無眞正進步之望若俄羅斯果復爲茶葉大買主則茶市必大興旺而世界所産之茶將悉數有人需求之矣試就英國而論英國銷茶確已增多一九一三年六月初至十一月底銷茶一百五十四兆磅而在去年同時則已增至二百十八兆磅蓋零售店舗存貨早罄故購進以補缺乏再勞動界工資漸優生活程度較高銷茶亦因之而增也但在目前俄羅斯不入市場故世界茶葉供逾於求俄國不獨不購進茶葉且反將茶葉運往他國上海近有大批紅茶由海參崴運來復有若干直接由海參崴運往倫敦此項茶葉係俄國某茶商之物因海參崴當道將没收私人所有貨品故不得不運往他處以保全之也俄國將來必有爲茶市中重要主顧之一日此固無待疑問但中國紅茶貿易能否有否極泰來迎合俄國需求之一日則不無疑義然此惟在中國改良其茶質茶價俾與他國茶葉競爭於市而已 
[承運箱茶之定價]  
　　滬杭鐵路車運箱茶現已上市昨經茂順泰轉運公司向路局訂定合同承運箱茶六萬箱自即日起至本年十二月底止在此期内由閘口運至上海南站者每箱計洋二角二分由閘口運至拱宸橋者每箱計洋一角四分至於簍茶或袋茶按車計算每用三十噸車一輛由閘口至拱宸橋者收洋八元所有上海方面存棧報關保險一切事宜由該路局委任轉運公會會長高子嘉代爲辦理以資簡捷 
[火車運來之鮮繭]  
　　浙省各屬鮮繭業由滬杭甬鐵路之滙通轉運公司向拱宸長安許村等站分批報運來滬至五月底止運抵上海南站之數已逹三千九百餘包兹悉上海北站運日由杭拱宸硤石臨平楓涇等站先後運到至昨日（三號）止其數如下長安站運到一百二十二包拱宸站運到三千一百零八包硤石站運到四百零七包臨平站運到一百包楓涇站運到一百五十二包共三千八百八十九包均運至上海北站卸存貨棧由江海關洋員按批查驗後即由洽興公電車公司派車運送各繭廠檢收 
　　蘇省各處地方鮮繭較浙省遲出丹陽一帶已經上市昨由滬寗鐵路之運繭處由丹陽報運來滬鮮繭二車計四百包運抵上海麥根路車站當即卸入貨棧一俟海關派員查騐後始由運繭處僱用塌車送廠云 
[雜糧業在仁穀公所會議紀]  
　　證劵物品交易所内雜糧經紀人一部份迭在仁穀堂開會已照該所定額經紀三十人由油荳餅雜糧各行開會選定三十家每家一人繳保證金二千五百元迭誌前報兹該同業中有人反對分發印刷品警告同業反對加入交易所昨日特召集同業在大東門外仁穀公所開會其反對派所據理由謂各業已有人發起組織仿照麵粉交易所集合南北兩市同業不致如杏花樓與采 
 
 

Page 11

 
 
菽堂南轅北轍不相聯合法良意美今少數人受業外洋行買辦等之籠絡加入交易所作投機抛盤殊爲紊亂行市而加入交易所經紀人方面則以友對者未得當選加入必存妬忌遂出此破壞手段兩方爭議各執一是未能解决致無結果而散 
[上海紡織公司將發紅利]  
　　字林報云上海紡織有限公司清理員擬發給去年七月一日至今年四月十一日之股東紅利每股給銀四十五兩行將通告股東一二日内將宣佈付利日期等之詳情 
[銀市報告]  
　　中美新聞社譯友華銀行四日報告云昨日倫敦當地銀價跌一先令四便士遠期銀跌一先令八便士紐約銀價跌至九角九分又四分之一此間開市時金鎊價不動金圓跌至一百十元日金跌至四十六元半市面穩固交易不少七月份金鎊價五先令七便士又四分之三金圓價一百十一元無出口交易 
[萬國拒土會選舉會記]  
　　萬國拒土會上海部於昨日午後五時一刻在九江路會所開本年選舉職員會首由書記李啓藩報告前次紀錄及年會情形畢梅生君復細爲繹述全體通過次請衆選舉本年職員公舉王正廷爲會長聶雲臺及美國按察使羅平吉副之會計唐露園書記李啓藩梅益盛副之費吳生提議致書美國禁酒會請問該會之辦法贊成通過再次提議就職員中公舉三人擔任中西文字鼓吹烟禁及公布會中主張及消息公舉許建屏李啓藩沈卓吾三人後美按察使建議表謝上届唐露園君任事之勞績衆起立拍掌表謝諸事已畢即行散會 
[華僑請撥商科大學補助費函]  
　　南洋華僑熊理韓希琦丘心榮謝碧田四君爲商科大學補助費事分致章行嚴伍秩庸兩函兹錄於下 
　　致章函行嚴先生大鑒敬啓者理等前以華僑子弟回國願受高等商業教育者之日多祖國與南洋間商務需才之孔亟擬在上海創一商科大學呈請軍府撥欵提倡蒙政務會議議决撥欵五萬元奉到軍府批示在案此項補助費與西南大學開辦費同屬關稅餘欵五月二日公致伍秩老函附列清單鄭重分明實紉厚意現閱五月二十九日李石曾陳仲甫汪精衛三君致我公函請將西南大學開辦費先行一次撥交俾不至與其他政治軍事等用混爲一談我公復函深表同意則此項性質相同之商科大學補助費自應籲懇我公援案取消停付一面商請秩老即將該欵與西南大學欵同時撥交以我公之提倡敎育摯愛僑胞意必荷蒙贊許鵠候賜復再此項商科大學同人已組有籌備委員會此欵俟荷允可届時當由籌備委員會負責具領並希鑒察祗頌台安 
　　致伍函秩庸先生賜鑒敬啓者理等前以華僑子弟回國願受高等商業敎育者之日多祖國與南洋間商務需才之孔亟擬在上海創一商科大學呈請軍府撥欵提倡蒙政務會議議决撥欵五萬元奉到軍府批示在案我公實長財政旣感公提倡敎育之盛心復盛公垂念華僑之切摯佳音南播遐邇騰歡現商科大學正在積極進行而此項補助費與西南大學開辦費同屬關稅餘欵閱五月二十九日李石曾陳仲甫汪精衛三君致我公函請將西南大學開辦費先行一次撥交俾不致與其他政治軍事等用混爲一談我公復函深表同意則此項性質相同之商科大學補助費同經政務會議議决軍府批准自應籲懇我公援案撥給同人深信我公對於此項高等商業敎育必與西南大學同一重視加以我公平日之摯愛僑胞與其子弟提倡於前定樂觀成於後且關餘項下敎育費除西南大學外祗此一宗更無他項可以援請故敢聯名陳請乞賜許可至章君行嚴處業已同時致函請其同意再此項商科大學同人已組有籌備委員會此欵俟荷允可届時當由籌備委員會負責具領並希鑒察祗頌台安 
[甬同鄉會董事籌辦敎育計畫]  
　　寗波旅滬同鄉會總務董事方椒伯近提出籌辦敎育事業計畫書於該會云吾郡自組織同鄉會以來凡有益於桑梓者無不踴躍從事百廢俱舉實足爲他郡旅滬同鄉冠此曷以故有合羣之觀念有堅忍之特性使然也竊以爲此年來吾鄉旅滬日衆生齒日繁舉凡兒重已届學齡而未入學者比比皆是設無學以濟之竊恐異日之同鄉不學者衆於同鄉進行有難言者矣蓋滬上習俗其淳樸較吾鄉遠甚惟多設學校以變化其氣質則合羣之觀念生而堅忍之特性可永保也曩年諸公有鑒於此在七浦路剏設初等學校一所雛形雖具竊以爲未足也兹就管見所及以貢一得之愚願諸公采納而籌辦之同鄉幸甚 
　　一宜分期進行第一期先設單級小學五所每校學額一百名（地點）英界法界美界南市閘北第二期設初等小學校五所（地點）同上第三期設高小學校二所用多級制兼備膳宿（地點）南市北市第四期設甲種商業學校一所（地點）擇僻靜處以上分期進行使學生得逐期升級而經費亦堪逐漸籌備無躐等之虞 
　　一宜聘請學務主任管理學務事宜以專責任其資格須富有學識經騐能規畫一切者 
　　一宜教科畫一設考察員一人每月考察各校教授是否畫一此項考察員或另聘或主任兼理視經費盈綿定之 
　　一宜預算經費就現有經費中撥出若干爲第一期進行開辦費其常年費及逐期增進費先由本會預算議决擔任募集 
　　一經費募集之方法組織敎育經費輔助團設團長一人團員無定額每一團擔任勸募經費一百元視團員之多寡爲預定之表準團員子弟得享權利特别定之 
[五馬路商界聯合會談話會紀]  
　　五馬路商界聯合會昨日下午二時在會議室開談話會到者爲正會長朱葭琯副會長孫承甫周崧生曁職員張炳臣陳國樑李行素馬潤生等三十餘人公推朱葭琯爲臨時主席首先報告各處來函及總聯合會通告望各路商界聯合會發起商業保險公司以挽利權一事次則對於工部局爭市民權事擬以調查納稅資格爲初步辦法各路商界聯合會已在進行之中本路尚付缺如應即仿照各路辦法從事調查以資一律後報告本會何文牘業於前月二十三日作古該文牘生前對於會務非常熱心殁後家計艱難現由公同議决斯職由伊子擔任次由義務學校校長周崧生報告義務學校創辦以來已經數月授課分甲乙丙班學生已逹八十餘人所有教員由南洋公學學員擔任而紙筆書具等件則由各大善士及本會會員捐助其賬目另行報告嗣由陳國樑提議北海路加入本會共八十餘家已填具志願書者約四十餘家前次經各職員議决公舉北海路卞敬仁周鉅棠姚善生江良輔爲幹事交際調查等職以便襄同辦理祗以舉辦義務學校致將此事延擱兹事校事已辦理就緒宜接續辦理爲本會應盡義務次提議本路適中之地勞動工人往來人士頗多現今天氣漸熱應設茶篷數處以飲渴者各職員共同贊成諸事議畢遂振鈴散會 
[織襪女工要求取消新章函]  
　　華商襪廠女工罷工風潮漸見平息而其發動之因乃爲廠主限制工人轉廠及扣存工資兩事自此次風潮起後各廠家對於以上兩事暫緩實行實則乃於無形中消滅之也惟該兩事曾經列入新章兹有織襪女工公會公同討論謂該兩事旣不實行當然以明白取消爲當故特公具一函致華商織襪公會要求正式取消原函如下華商織襪公會公鑒啓者四月一日勤益實行新章發生罷工事件紛紛擾擾計已十餘日矣同人等發起女工公會抱一廠家工人兩利主義以求正當解决深恐稍一不愼致滋流弊正審慮間報名入會者日愈踴躍問及各廠近日情形僉謂限制轉廠及扣存工資兩事現已暫緩實行廠家嚴厲態度亦漸趨於平易以極端之衝突一旦變爲和緩不但廠家之幸實亦工人之幸惟是一事之來必有其因不從根本上切實解决終非兩方之福爲此肅函上陳敬請將新章規定明白取消俾全體工人疑慮盡釋將來織襪事業但聞互助之聲不見衝突之事則同人等實有榮焉貴公會主旨如何卽希賜覆無任拜禱 
[各公司輪船進出口消息]  
　　昨日報關今日進口之藍烟囱輪船海黎你斯號（Ｈolouns）係從英國之利物溥來華所裝貨物係洋貨匹頭最居多數定明日起卸大約遲至十七號卽須開赴倫敦以逹比國 
　　公泰洋行之文聶泰號（Vinita）定本日（星期六）開赴金山裝有大批香烟及土布雜貨係備赴星加坡起卸者 
　　大來洋行之（Tauucrd）由美國來華今晨可以進港此船不搭旅客專運貨件今兹裝來者均爲五金雜貨 
　　怡泰洋行之客提更曉號（Cardigansniro）（昨誤客馬頓曉）大抵至遲十七號卽可抵滬其客馬頓曉號則已開放英國現在業抵日本矣 
　　中國郵船公司輪船南京號今晨可到吳淞來客於上午九時至十時在新關碼頭登岸再附乘此輪之搭客須於今日下午四時前將行李送至新關碼頭候渡 
[紅木匠加薪事已解决]  
　　每一元加五分温州帮紅木作工人要求加薪業已停工七日雙方各執難以解决兹經董事郭順卿於前日上下午邀同兩造各派公正人在小南門外雅叙茶樓集議郭從中調停嗣後各夥工資無論點件包工概請作主每一元加增五分如可贊成照此决定兩方斟酌許久均願就此結束遂一律承諾通知全體已於昨日始一律上工矣 
[破獲塗改鈔票之機關]  
　　住居滬西靜安寺路一千八百二十一號門牌之嘉定人李大生專收北京中國銀行五元十元之鈔票將北京兩字塗改「浙江」「江蘇」等字在市混用漁利經該管捕房華探夏光林沈崇禮偵悉於前日禀明捕頭協同西探鄧前往將李及其姘婦陳王氏王馮氏一併拘獲搜出已將北京五元十元改作江蘇浙江之鈔票一百三十五元通用鈔票四百七十六元現洋三百零八元並塗改鈔票之各種器具藥水及江蘇浙江之小戮帶入捕房昨晨押解公共公廨據中西包探相繼投案訴明前情並將搜出之器具藥水小戳連同現洋鈔票及已改之鈔票均呈案請察訊之李大生延律師到堂代辯要求准被告交保展期研訊李襄讞核供商之英卓副領事以案關塗改國幣關係重要未便交保判被告男女分别押候查明展期七天解訊 
[行兇恐嚇之押儆]  
　　浙江人陳瀛於前日下午糾同高觀芳等六七人至法租界安徽人張我華家將張扭毆後由巡捕到來將陳高兩人拘獲帶入捕房昨解法公堂請究先據原告張我華上堂禀稱日前陳糾同多人至我家中强欲索借不遂將我兇毆旋由郵局遞來一信言詞甚爲激烈種種恐嚇應請堂上重究詰之陳瀛供民人與原告於民國六年間相識原告係西南黨人因破壞國會名義係屬不良份子故此激動公憤由民人將張毆打實出民人個人心意並非有人唆使至於恐嚇信函實非民人所寫高觀芳供與原告素不相識是日實由陳瀛邀同民人前往不敢行兇中西讞員會商之下以陳等如此舉動實屬有礙租界治安着陳押西牢一年商押六個月期滿一併永遠逐出租界 
[劉冠雄返京覆命]  
　　前任海軍總長劉冠雄奉政府特派前往閩厦一帶考察海陸軍情並慰問艦隊事畢於上月底返滬曾與海軍總司令藍總司令熟商一切現劉氏在滬與各方要人會商妥洽整理行囊於昨晚乘滬寗特别專車往寗以便轉搭津浦火車入京覆命 
[青年會消息]  
　　猪油與花生油爲吾國出口之大宗亦爲西人日用之必需品本埠北河南路小菜塲東長慶里信誠製造猪油公司用機器自榨猪油并採花生油行銷外洋頗足挽回利權青年會旅行團因定今日星期六午後二時前往參觀製法并由該公司經理即該會會員張炳榮特備茶點招待並允每人送猪油一罐藉資提倡云 
　　青年會介紹科於上月中介紹得就者共有二十餘起各行號函託代聘相當人材者亦絡繹不絶現聞有某某二公司欲延精於攝影兼通英文者及縮寫打字各一員某公司欲雇一汽車夫月薪均可從豐如有願就上項各職者不論是否該會員均願代爲介紹今日［五號］晚八時廣東基督教會假四川路青年會開音樂大會所訂秩序異常新頴入座劵售洋一元收入悉充雲南佈道云 
[義務學校歡迎參觀]  
　　南市上海學生聯合會所設之第一義務國民學校自去秋開辦以來頗爲發逹因一切教授管理悉合於最新敎育與平常學校不同故如廣西河南貴州各省來滬考察敎育專員均至該校詳詢一切以資歸後有所仿照改良此外如内地各埠亦時向該報探詢各項方法近聞該校以社會上雖有極力提倡平民敎育者惟每缺乏參考故除星期日外歡迎參觀并能告以辦法及將所編印之講義等送贈以作熱心提倡平民敎育之參考該校校址在南市尚文門西白漾弄云 
[交誼社學校種牛痘]  
　　老縣前耕餘里内商餘交誼社義校主任汪春涵鑒於外間發生喉症恐防傳染故於本月二十日（即星期日）上午爲全校生徒施種牛痘免致發生疫症目下已通告各生家族届期到校受種所有一切牛苗等費概歸該校主任自助 
[日斯巴尼亞領事北上]  
　　駐滬日斯巴尼亞正領事柏朗西君因有要公前赴北京公使館面陳一切已於昨日北上所有本署公事由副領事魏聖取君代拆代行已函致楊交涉員查照矣 
[崇明外沙之新潮]  
　　自崇明外沙烟酒風潮發生以來該支棧經理施儀生以辦理不善撤換新任經理梅志成已奉明令發表本可告一結束而外沙人以施之舊僕龔某仍勾通第一分棧領聯單千張苛收外沙跡近詐歎取財因謀全體抵制新任經理梅志成得悉各情於昨日抵滬晋謁第二區劉局長陳述各情劉局長當即令斥第一分棧并令梅志成速將龔僕革去出示曉諭以慰民情云 
[上海大陸銀行定期開業]  
　　寗波路九號上海大陸銀行定於十三日上午開業昨特具柬邀請各界届時前往參觀 
[滬南工巡捐局董事會預紀]  
　　滬南工巡捐局昨致該局名譽董事函云逕啓者敝局九年度預算案業經按照審計條例編制完全並因求新廠私填廟橋港一案已准會文局查復函囑拆除未得結果兹定於六月八日（即星期二）午後二時在局會議敬請台端届時蒞局公同接洽爲荷 
[冠生園貨物防人仿冒]  
　　九畝地冠生園所出結汁牛肉陳皮梅南華李菓汁牛肉梅精山楂洋桃等各種食物類皆美味適口行銷以來頗爲社會歡迎本外埠向之批購者頗多因在虹口崇明路等處設立分銷處現恐有人仿冒特在各貨盒上粘貼認眞劵一紙積數後可換各種贈品並已於前日具詞呈請北京農商部註册矣 
[重修龍華寺後之兩消息]  
　　代理松滬護軍使何茂如曁步兵三十九團團長張慕韓等發起重修龍華寺業經會同本埠紳商籌募巨欵於陽曆二月朔雇匠開工興修所需修理該寺前後廟房並各殿神佛金身連同寺外之七級寳塔工料豐銀約計六萬金開工以來迄將三月全寺房屋及屋頂五彩裝金人物圍牆粉刷已將工竣惟寺内各殿佛像因工程浩大修理不易業經匠頭頭韓姓督催趕緊工作當在秋季八月終可以告竣其寳塔亦未開工故由張團長昨飭該工頭尅日興修俾秋後同時工竣 
　　松滬何護軍使以龍華寺係漢代古刹爲保存古蹟起見業經籌欵興修惟將來修竣後原駐該寺之步兵三十九團各營官兵似宜遷往他處駐紮兹查有該寺西首空地一方係屬寺産堪以建築營房現已决定在該空地上建築營房二十間駐紮軍隊前日派員測繪圖様招雇工匠估價開工建築 
[昨日公共公廨訊案紀]  
　　昨日上午公共公廨第四民庭排審訟案四宗除「顧寅記訴順泰木行經理曹蘭彬定貨不出請追貨價及損失銀一千四百七十五兩五錢四分案」兩造届期未到改期傳審外計由張襄讞會同美丁副領事升座訊理者三宗（一）「楊璧卿訴馬子光不還欠洋八十元案」由被告代表許理律師將洋四十元交案餘求寛限原告律師頗爲反對「結果」交案之欵給原告具領其餘之四十元限被告於一禮拜内償還（二）「張蓮生訴沈惠卿不還米洋五百四十九元六角案」前已判决被告照數償還兹因仍未料理故原告律師到堂請迫被告亦延律師要求分期拔還「結果」准被告律師請求按月償還原告洋三十元還清了案（三）「王滄洲訴鮑維養陳輝廷喬松生不理汽車價銀一千五百兩案」據原告律師稱本案人證衆多案情複雜已得被告律師之同意請改爲特别訂期會訊「結果」照准 
　　又午後第一公堂由陸襄讞會同俄麥副領事訊理「俄人麥肯伊凡史里口司基訴百老滙路七百六十七號門牌小錢莊主金記不給買魚佣金洋一百七十五元案因兩造供詞各執尚須第三者作證「結果」候補傳人證改期續訊第二公堂由關讞員會同英卓副領事續審「已故英商哈味之遺産管理人露蘭歐爾赫美而與鉗姆司安姆白露司訴姚琴甫陸榮福（即小桃）將單一畝二分抵押洋五百元延不取贖案」由被告代表許理律師與原告律師辯論良久仍未完畢「結果」改期再核第四公堂由俞襄讞會同美約副領事訊理（一）「分發南北市錢業行情單而自美其名曰金融日報主任之杜炳釗請求給諭保護營業案」給諭一層業經問官拒却已不成問題兹係請求人之律師遵照前堂諭令修改所繕之節略或可酌予立案之堂諭故到堂將修改節略呈察滿望照准不料杜之同業以杜此種壟斷行爲大爲反對故亦延律師到堂聲明不論杜何種請求均不同意「結果」改期一禮拜再核節略附卷（一）「安丁格訴西人格西亞賬欵糾葛案」兩造皆係無領事管束因本案訴訟手續尚未周妥未曾審訊「結果」展期七天由原告提出詳細訴禀後着被告答辯再核（一）「吳麟書訴夏城樓許春記邵厚生等不理增美木行代墊各欵案」被告不到「結果」改期七天如被告仍不到案應予缺席判决（一）「楊飛雄訴胡能招不理欠欵案」原告因病不到「結果」改期再訊 
[串同拐賣男女孩之押儆]  
　　住居新閘長沙路一百十九號門牌之吳凱山（即揚州阿二）其十三歳買女阿毛十一歳買男根福於本年正月間被已歇用人王芝炳與彭壽山及婦人王許氏串同拐賣與虹口鴨綠路四十六號門牌在逃之某粤人家得洋分肥兹被吳偵悉報請新閘捕房於前日派令中西包探往將王彭兩人與許氏連同兩孩一併拿獲昨解公共公廨據原告投訴前情訊之王芝炳俯首無詞彭與許氏供多推諉中西官得供以被告等串同拐賚屬實判王芝炳押西牢二年彭與許氏分别各押一年兩孩交吳領回 
[茶葉店失愼被燬]  
　　前晚八句餘鐘時滬南十二圖三角街中王聚泰茶葉店因新茶上市在樓上烘茶各夥友均在樓下晚膳不料火星飛及旁堆之空簍頃刻成災迨店中人奔上施救已不可收拾立時冒穿屋頂旋由各區救火會騙皮帶車等前往施救約歷一小時始熄除該店房屋六幢全燬外並又波及左隣餘隆小衣莊之屋面及後面明樂園老虎灶屋角其餘均未殃及事後經一區一分駐所派探調查該舗保有火險銀五千兩飭傳事主王順之到所由宋警佐略詰一過令備案由解送警廳司法科請訊當火熾時有二區救火會會員駕車馳往施救其馬夫榮生誤將該車觸着電杆人從車上磕下跌折一指遂車送上海醫院請治 
[失愼罰鍰]  
　　法租界大馬路二百八十四號門牌邵陞颺所開之益大號京貨店後披日前晚上不戒於火冒穿屋頂後由救火會前往灌熄事後捕房飭探將邵帶入捕房諭令交保出外昨日將邵傳至法公廨請究先據捕頭上堂禀稱查得邵保有火險銀二千兩請核詰之邵供是晚商人在隔壁朋友店中游玩店中後披究係如何起火實不得知求察中西讞員以邵不應疏忽着開銀一百兩充公以儆 
[和誘罪之宣判]  
　　徐鶴亭控孟筠培勾引伊妻徐吕氏（即吕佩月）犯姦捲逃一案前地檢廳訊明除將該氏當堂交給伊夫領回管束外孟押候起訴至經審判廳公判在案昨日午後堵許推撿兩官開庭飭提孟筠培案略詰數語以其和誘罪已成立宣判監禁六個月以儆 
[私賣煙膏之科罰]  
　　法租界大自鳴鐘捕房捕頭阿而風西偵悉前新街同富里弄口某雜貨店内有私賣烟膏情事前晚帶同包探及暗差捕數名前往該店抄出三砲臺美最時等牌號之烟膏七十餘盒連同店主陳仁山一併帶入捕房　令交保　究昨日傳至法公堂先據捕頭　堂禀明前情並將烟臺呈鑒詰之陳仁山供此項烟膏實係商人之母親吸食不敢私賚詰其旣係自吸何以如此之多陳請塞中西官判陳罰洋二十五元充公抄案烟膏一併銷燬 
[婢女發濟良所留養]  
　　濟良所中西女士昨晨伴送女子黃阿寳判廨請示即據該女供稱年十三歳常州人在福建路某姓家爲婢因遭主徵虐待是以投所求援中西官得供判女發濟良所留養 
[冒騙奬洋之押儆]  
　　大有利源順福和祥三戶奬劵店昨日同投法公堂控稱日前有王澤涵以僞號單上之字碼乘商人等晚膳之際膠水貼在號單上旋即將奬劵取出向商人等冒領銀洋先後被驅去洋四十五元並奬券三張請求重究繼據一百六十一號華捕上堂禀稱前晚王至大有利施其伎倆當被該店察破即喚巡捕將王拘獲並在王身畔抄出小僞號碼甚多並鈔票洋三十九元奬券三張是實詰之王澤涵供詞圖賴旋據捕頭稱王在捕房時供認冒騙不諱今有供詞單呈鑒中西讞員會判以證據屬實豈容抵賴着王押西牢三個月抄案之銀洋及票一併給原告等分别領去 
[誌謝]  
　　昨承商務書館贈第十一卷五號小說月報一册又江蘇省署實業月報編輯處贈第十二期江蘇實業月誌一册書此併謝 
專件 
[海關全年曁每季貿易册刋印新法解釋]  
　　海關造册處案奉總稅務司令開飭自民國九年第一季起將所有造報之貿易册更改新法刊印查其中最要之更改爲取銷貿易年册即前稱中卷之各關華洋貿易全年清册五本以及取銷從前合刋一本之各口貿易季册嗣後此項季册應改爲每口分刊一本以便隨報隨造乘此改良之機即於册四編列各表參以修改並於第二三四季册各表之内另增比較表一項藉可指明本年與以前兩年自一月一日起至某季底止所有各貨積聚之數目再於每日第四季册内加以該口全年之貿易論略曁全年之某種表如是辦法則第四季貿易册可將前稱中卷所載之册論一併包括在内是此項中卷貿易册當然廢止至前稱之下卷即海關進出貨品分别産銷全年總册毫無更改仍舊存留以上所開更改各法係爲將來貿易季册及全年册輪刊印之時較爲便捷等因合即遵令按照新法刊印兹將以後所出各項華英合璧關册及所售賞價開列於左特此通告知之計開「中國貿易年册」通商海關華洋貿易全年總册總論上卷一本實價二元通商海關進出貨品分别産銷全年總册下卷二本每本實價三元（下卷一進口洋貨）（下卷二出口土貨）「各口每季貿易册」每口刊印一本内分四節第一節爲進口各貨第二節爲出口各貨第三節爲復出口各貨以上三節所載之數即係本年本季及上年本季數目第四節爲茶絲等之專項第一季貿易册每口每本實價一角第二季貿易册每口每本實價一角第三季貿易册每口每本實價一角第四季貿易册每口每本實價五角第二季第三季第四季册中尚載本年及前兩年自一月一日起至各該季底止所有各貨積聚之數目並於每口第四季册内刊印全年貿易論略又本年曁近十年之各種貿易比較表内分七節第一節爲稅鈔第二節爲貿易船隻第三節爲貿易貨價第四節爲出入内地之貨第五節爲金銀第六節爲旅客第七節爲專項民國九年五月十四日 
雜評二 
[四與四之比較（訥）]  
　　廣東有軍府四總裁上海亦有軍府四總裁表面同也但上海之四總裁皆舊總裁而廣東之四總裁中有一新總裁焉質言之所謂新者即非法之謂也除此非法之總裁外則廣東與上海較上海爲多數再以軍府政務會議之組織法言上海之總裁適合乎多數之制而廣東則爲不足法數也此一總裁新舊之分關係蓋如是之大也 
　　是故此次軍府之爭是非曲直且勿論即以總裁與總裁比較粤敗而滬勝矣况乎滬尚有舊國會之四議長而廣東之所留皆爲非法之新議長者哉 
　　雖然吾僅言其法而已矣至事實上之孰勝孰敗則非吾　知也 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
遊記 
[塔山公園記] [  曹有成]  
　　莫干山之高峯有塔或言建於晋因名塔山塔圯蓋數百年矣峯頂圓而平有徑可逹寛可十二畝界於武康吳興間躋之則武城烟戶了然在目山下綠隂環繞盛夏無暑游客之宅於是者無不一登此峯也塔圯後地卽入官或謀於官願以資相易將成而有成捧檄至因念莫干山古稱名山山地售於他族者近幾盡彼以資易亦欲貨之耳若即可保則遊其地者等樂也獨樂孰若與衆乃陳公園之議於大府報曰可命與吳興宰主其事費絀久不辦謀之馬君玉山蓋好古君子也所費鉅力任無難色由是而園成名之曰公園園地褊規模遂不壯吾慮其不傳也幸成於馬君馬君生平多可傳然則此園亦因以不朽者乎爰勒石記之時則民國九年月也 
筆剳 
[聽雨記（下）] [  禹鐘]  
　　母撫之曰汝勿賤視商須知今世之揚眉吐氣者都屬商人蓋商人能藉貨殖致多金汝知世之可貴者非金錢乎汝兄非不學且重自負母雖舊社會中人未嘗學問不知汝兄之才果何若然彼所爲文章嘗聞人稱道之矣乃依人數年僅得餬口而世之不學而致身華腴者比比聞也聆母之言其意蓋深以讀書爲不合於用且若以余之蹭蹬爲可鑒也不知讀書非無用而無用者余所學耳若口習外國語高談外國文化者取富貴睡手耳惜余不是之學而母且靳弟學矣生興嘅及是復得一緘而發不自家辨其字跡則仍爲弟作者蓋弟已承生友之介紹遵母命入某商店作學徒矣此書爲生弟到店後第一次之通訊所述蓋皆在店所歷者原文殊蕪雜今飾其詞曰弟已於某日辭鄉井赴某地就吾業矣其地去家可五十餘里惟水道是通而航行者爲舊式之帆船故必歷一日之久乃抵其地航又不能直逹必於中途易他航蓋其間有小鎭初乘之航至此鎭而止自此鎭至某地則另有航焉弟此行之舟蓋自雇者故無易船之不便惟他日歸來必以航以航必中途易也所經水道計大蕩凡四舟行其中烟波萬頃茫無涯涘風靜時亦有駭浪聞人言遇大風起波濤如駿奔焉弟曩在學校中讀地理大水知有長江黃河今所歷者得毋似耶旣進店店中諸友介紹人一一爲余介見之弟居恭爲禮而見者殊傲然弟自知幼賤固不能邀人重視也介紹人去時囑余謹愼弟則以淚送其行旣别弟乃獨居非眞獨居蓋舉目無親親者惟影而有類於獨居也數日來任店中瑣役頗　黽　然昔日阿母曾云爲商可以致多金弟令爲商豈瑣役卽商之謂乎脫即以瑣役得多金者則弟將富我家矣惟一行作賈學校中隨班上課之樂不可復得昔年懇兄勿以生計廢我學今兄亦無能爲力矣而弟亦鑒於家貧不敢懟也此間四境偏隘不及我鄉之半市况復蕭落不知多金將何自求之也店中多暇晷兄處如有新書甚望隨時寄示俾得研習又聞店中人云爲學徒者須三年以後始得歸省然則設有疾病當何如耶且三年之期甚長弟苟日以歸心在抱者不將積思成痗耶生讀竟自語曰此書蓋昨日遞到者吾幾忘其事矣吾自負丈夫不能全一弟向學之志不特自愧且負弟矣是時雨聲猶不減其初而生乃憊矣嗟哉誰知夜雨聲中着此勞人骨肉情也 
　　沈禹鐘曰延悔生爲余言某夕聽雨事余感其有至情入吾筆記似較善於虛搆噫人言愁我始欲愁我何以能自已也 
劇談 
[歌舞餘] [  譚蓀芥]  
　　英雄傳一齣初爲余玉琴及了然先生所編余曾一見其劇玉琴扮十三妹英姿颯爽做派武工决非他伶所及能仁寺青雲山兩折尤令人神往後王瑶卿亦能演此而以在文明園演者爲最佳因當時素雲扮龍媒蘭芳扮金鳳洪林扮水心連仲扮鄧九公配角完全全戲因之生色也 
　　又玉琴曾編蕩寇志一劇極佳惜後人無復演者余嘗見其希眞訓子一段玉琴飾陳麗卿天眞爛漫可歌可泣至今尤不能忘誰謂戲曲無益於社會哉亦視演者之何如耳 
　　鑫培文戲無所不能晚年於悲凉蒼勁之劇造詣更深先時於黃派諸劇亦多有心得及後思欲獨闢徯徑憶八年前鑫培在中和演劇時一日戲報忽貼獨木關一齣是劇鑫培自幼至長從未演過都人見此戲報無不爭先往觀及至該園又改爲黃金臺矣蓋鑫培在家時日練此劇用二穿衣鏡左右顧盼習之數日以爲可以脫黃氏窠白矣及報條已出將赴戲園時猶在寓習一次胸中猶戚戚自忖深恐落黃氏窠白及至中和仍未演唱名伶之虛心有如此者何怪乎其成名也 
藝評 
[北技雜話] [  天亶]  
　　鍾姑娘行矣繼鍾而至者爲黑姑娘黑姑娘亦京津著名之女大鼓往者有姊妹行白姑娘者名與之齊一時有劉寳全左右手之稱今白姑娘嫁矣黑姑娘猶溷跡於皮鼓木板間現色相於花茶館中其身世大可人憐新世界落成之翌年曾偕萬人迷皮恩榮等南下彼時鼓迷之子不若今日夥僅一般唱戲者盤旋其間故未克享盛名掩息以去今則捲土重來新世界特尊之爲女大鼓王雖推崇過甚而就藝論藝實不在鍾姑娘劉翠仙等之下其唱也以雄拔見勝嗓音廣闊而穩練衷氣亦不類緒纎弱質古城相會一折尤爲其生平傑構故此次第一日登臺即歌是折京津人士以此擬劉跛之斬子是可見其此折之有獨到處也 
　　萬人迷之對口相聲新世界稱之爲「笑話大王」確是當之無愧北技南來以滑稽稱者若老倭瓜若大茄子其舉動諒爲邦人士所能記憶然皆矯揉造作無當大雅萬人迷之滑稽以靜穆勝每發一言表面上聽之似平淡無奇細味之令人忍俊不禁此實得滑稽之旨並世無兩矣其副周蝦蟆備員而已尚不若已死之張麻子張麻子之與萬配已覺上下不相稱周則更不若張設使與廣闊泉搭擋之焦得海相配雖尚不能云錙銖悉稱然必較周蝦蟆爲勝惟萬人迷好博無論至何地所入大半送之於花骨頭此次新世界邀之南來本在北京新世界獻技合同未滿而南方新世界經理與北方新世界經理情商數四始克成行詎料道出津門爲欠債關係爲某落子館主扣留數天令其登台獻技以償夙債據云亦係賭博所負云 
新聞拾遺 
　　狂笑而死之馬美國明星週報云聖壘埠警察局警士議堅米利氏偶於晨起時見一黑色之馬放逸於衢路因以職務所在應牽引回局以待物主之認領然馬旣放逸竟無轡勒可尋因憶兒時聽講小說謂以手指擦馬下頷卽可就範乃試爲之初擦馬頷馬發微笑再擦則漸大笑至三數擦乃竟狂笑不已狀似極輕適者遂引之行馬亦隨之而其笑聲迄未稍止比至警局繫之廐中馬笑益狂閱兩小時竟張吻流涎而死譯之以質諸研究博物者[  光宇]  
　　以德化人慈谿西鄉二六市鎭某當舗日前有一衣衫檻樓之人手持錫壺一把入當求質適被該當經理柳某瞥見頓起疑竇趨前視之果係已物（壺邊刻有姓氏）立將其人詳加盤詰始知此物前夜在彼家中竊來柳某將原物收回不但不加楚撻且給以小洋二角善言慰之曰汝因饑寒所逼而出此獨不爲人慮耶汝今爲吾執吾不願笞汝望汝從今以後痛改前非不復出此賊大慚俯首無言道謝而去一時觀者莫不稱柳某爲仁人云[  夢生]  
　　怪僧居然能治病寗垣來一倍身高七尺鬚長及腹秃頂重眉身穿布袍足着草屨頸掛念佛珠一串手執黃紙旗一面上書治病結緣四字終日走路上口中復喃喃不絶見者莫不稱怪前日午後南門外瓦匠劉某由屋上跌下筋骨跌傷適遇該僧口念善哉善哉將劉筋骨摸揑一番竟霍然愈劉感其德乃以小洋二角爲酬僧擲洋於地曰吾乃治病結緣因何小視我耶言畢揚長而去[  隱厂]  
　　好一齣行路訓子昨晚六時許有一年逾五旬之老媪手携衣包在漢口路某公司門前拖一衣衫襤褸之某甲且行且駡余初不解其意上前詢問老媪答係親生之子因在家無賴致爲老父驅逐流落於外母四處訪尋適於昨晚相會大加教訓囑其返家甲一言不答媪無奈將衣包付之而去[  立德]  
　　中國卜算外國命日昨行經三馬路某算命館門首見一華人偕一西人前往算命該西人並將生日時辰年歳報出請華人翻譯所問者爲終身命運卜者聞之叩頭捻卷如法泡製未幾事畢乃云君之命佳妙異常乃一富貴之命也西人聞之頗喜給洋五元大笑而去旁觀者莫不捧腹[  一靜]  
劇本 
[新婚夫婦（十五）] [  瑙威名家皮琴生著一圭譯]  
　　母親來來我愛你不要發火這様常使你身中不舒服的我們不用爭論且好好兒調度起來阿克塞你也須講理要知他捱不起那麽更大的刺激了勞拉給你父親一杯水我愛來我們回到餐房去 
　　父親多謝我此刻已没有胃口了 
　　母親你們瞧阿克塞阿克塞 
　　勞拉阿克塞你好害羞 
　　母親坐下來親愛的坐下來咦你好熱 
　　父親這裏很暖 
　　母親這爲了有火爐的緣故瑪蒂爾逹你把他熄了 
　　勞拉（向阿克塞）我須得說你是個好的人 
小說 
[社會小說衆醉獨醒（六二）] [  瞻廬]  
　　第十一回講字母學究起怒容點菜單聖人動食指 
　　現在邦平招了這個腐敗霉爛的東西去做兒子的先生茅草堆裏不産好蟲豸先生如是學生可知旁觀的見了也替他寒心邦平卻絲毫不放在心上誤了自己還要去誤兒子從前我妹子在時邦平還有一線的光明現在卻說不得了盲人騎瞎馬夜半臨深池那有甚麽良好的結果......一壁走一壁想不知不覺早已到了自己的門首原來子才的住宅離着劉公館不到一里路子才在十年前也曾出過遠門在督撫衙門裏做上賓幕府高才聲名藉甚後來見世事日亟滿運將終他便不俟終日高飛遠引回里以後只是閉門養晦專把讀書灌花當做日常的清課娘子朱氏同庚四十五歳膝下一女一男女名慧姑年交二八正在附近女校裏讀書男名聰生恰交六歳尚没進學校子才自己敎他識字這時子才正跨進門限隱隱的聽得聰生在裏面唱歌便即放輕脚步聽他唱着些什麽聽得唱道新新新我國民快快解放舊家庭快快改造新腦筋子才撲嗤一笑道乳臭未乾的孩兒也會說什麽解放與改造可見世界新潮眞有一日千里之勢......說着早已推門進去聰生正攙着傭婦在庭心裏打轉見着老子進來便摔去傭婦的手撲到老子身邊没口子的喚爹爹子才携着聰生道好孩兒誰教你的新唱歌總生道錦姊姊教我唱的子才道錦姊姊在那裏傭婦代答道錦小姐來了大半天現正在慧小姐房裏談話子才點了一點頭携着聰生逕到裏面朱氏見丈夫回家忙道你回來了錦心候了你長久要同你辭行咧子才尚没坐定只見女兒房裏門帘掀動走出一對粉搓玉琢的妙齡女郎一個開口喚爹爹一個啓齒喚舅父正是 
　　家庭良好空氣清新携幼入室笑語生春 
[自由談之自由談] [  鵑]  
　　吾人挿脚軟紅塵中頭腦爲瞀胸膈爲窒一旦趨野外見綠隂罨畫如迎如送好鳥和流水聲綿蠻作歌則覺此等境地亦不啻一世外桃花源矣 
 
 

Page 15

 
 
   
 
 

Page 16

 
 
   
 
 

Page 17

 
 
常識 
常評 
[近世婦女之怪現狀] [  老圃]  
　　紙煙本外國之進口貨然尋常外國之婦女不吸也中國婦女往往以吸烟爲漂亮以吸煙爲摹仿歐風此大誤也吾在歐美從未見婦女吸紙烟者乃若有之則支那城飯館中賣笑之妓女不齒於社會者也嘗憶美國有支那飯館用英文大書於客座之側曰太太們不許在此喫煙美人見者皆大笑不止謂英國文字中從未見此奇警之語蓋太太爲淑女之尊稱本無喫烟之事而無端逆慮其喫煙一可笑也支那城之飯館爲野雞聚集之處所謂太太者固絶少出席之事館中主人蓋深知美國太太之深惡吃烟故竭力表白其館規之嚴肅以招徠太太之生意二可笑也旣敬禮太太揣摩其心之所惡而豫爲之屏絶又怠慢太太而出此大不敬之語三可笑也此事本無足深論吾所以不憚煩而言之者誠不願中國神聖之貴婦女學外國野雞之惡習也 
　　今之婦女以短褲短袖爲時様短褲而不着裙幾如司馬相如之犢鼻褲矣此類裝束爲中国歷來所未有而亦歐美各國所不聞乃若有之則美國之腿戲也腿戲者最下品之戲劇女戲子皆着緊身之衣仿彿與赤身妇子相似如是者結隊成羣手舞足蹈而其特色則在兩腿飛騰作勢使觀者魂消此乃西方之下里巴人國中屬而和者常千百人然好陽春白雪者弗顧也孰料今日中國婦女之時世裝竟與此不謀而合此在妓女或故作妖媚之態蕩人心意本亦無足深論吾所以不憚煩而言之者誠不願中國神聖之貴婦女演外國之腿戲也 
公民常識 
[自由界說] [  嘯廬]  
　　自由兩個字是對於專制政體成立的可以說共和國家政治原則也從這裏産生的所謂人人在法律内享有自由實在是人權賴以保障的所以人人能夠實行自治尊崇法律人人就可以得到完全的自由簡括一句話凡是不犯消極資格和不犯罪案的人即是享有公權的公民個個都有自由各人有各人的自由權旣不可以放棄自己的自由權更不應該侵犯他人的自由權最精要的一句話自由的界限必定把不妨害他人的自由做第一要義譬如夜深人靜我獨大聲呼喊車廂船艙我獨涕唾狼藉豈不是妨礙别人的自由嗎還由一層個人的自由不但不應該侵犯他人自由的界限并且不應該越過自己自由的界限法國一千七百九十三年頒布的憲法上說『自由者人所有之能力凡屬不妨害於他人之權利者皆可爲之自由以公理爲本以正道爲軌範以法律爲防閑自由之界限一言以蔽之曰我不欲人加諸我我亦勿加諸人』這様說起來我們所要做的儘管可以去做不過不可以任意去做不但不可以任意做并且不可以任意不做法人又有一句話『自由者範人以勿爲而在法律又强人以必爲者也』譬如投票是我們公民應有的權利假使有人抛棄了權利不去投票那麽選不出人才因而影響到地方自治國家政治阻礙社會事業的進行這種人的罪惡和侵犯他人的自由有什麽兩様我們要曉得自由兩個字不是容易享受的是許多志士拼了頭顱濺了熱血犧牲了精神財産性命才得到的現在我們做了共和國的公民人人都有自由權自由權統通規定在憲法裏頭不過我們國度裏擾攘了九年憲法至今還没有頒布只好把臨時約法第二章第六條規定人民的權利七項列舉在下面 
　　（一）人民之身體非依法律不得逮捕拘禁審問處罰 
　　（二）人民之家宅非依法律不得侵入或搜索 
　　（三）人民有保有財産及營業之自由 
　　（四）人民有言論著作刋行及集會結社之自由 
　　（五）人民有書信秘密之自由 
　　（六）人民有居住遷徙之自由 
　　（七）人民有信教之自由 
　　上面所舉的自由權現在無論我們享得到享不到但是我們總不可以不知道的（乙種酬） 
通訊 
[海參崴七月見聞記] [  特派員T.P.Yao]  
　　訪問各機關五月四日午後二時我僱了一輛馬車往中國高等委員李家鏊氏處去李氏的住所係租借俄人的門前高懸五色國旗門口有値衞的中國兵士我將電鈴一按即有小使出來我給了一張名片說要會高等委員小使就將我導入客堂不多時李氏就到客堂内來李氏的年貌約六旬以上身體頗强健鶴髮童顔精神勃勃李氏從來都在邊外作事並且作過海參崴幾年領事俄國話說得很好於俄的風土人情尤其嫻熟這回作高等委員以後打回中國的電報就可以知道李氏的見解與辦外交的能力李氏坐定向我說『閣下這次來我們實在是歡迎得很中國的報館也要這様派人出國纔好外國的新聞記者自四五年前就在此地來了』我說『我們國内的一般人對於西伯利亞問題非常的注意的今後望將一切詳情告我以便在報上登載使一般國民知道眞像纔有利益』李氏乃說『我旣作國家的代表不能不把眞實的地方告訴國民不然良心上過不去我們中國對於俄國的方針不可不拿定現在俄國内部很有秩序最發逹的是教育决不是外間所說的那種様子』我說『照現在日俄的關係看來西伯利亞方面將有甚麽變化没有我們中國是否已確定撤兵的方針』李氏說『我國已確定撤兵照現日俄的關係看來一定有變化的』我說『 
 
 

Page 18

 
 
我們中國對於此種變化將如何的對付』李氏說『惟有取消軍事協約嚴守中立須要知道世界這種潮流與俄國人心决不是武力可以壓迫得下去的』時有美國代表請李氏他就對我說（今天對不住請明天再談因爲有要緊關係不能不去）我就與辦事員朱葆芬君伊立春君等談話彼此說及中國的内政外交没一個不歎惜的我回旅館的時候已經五點多鐘了 
商業叢話 
[談商店窗飾（一）] [  周國賢]  
　　商店門前冷落就是不久閉歇的預兆最爲大忌所以開着這店總須設法吸引顧客到你門前到了門前然後能吸他進門吸到櫃檯上把貨物吸他衣袋裏的錢第一步把行人吸到門前用甚麽法兒呢人不是鐵任你在門前裝着排門似的吸鐵石可也吸不上他商店的吸人之法就須利用窗飾 
　　上海商店在五六年前還不注意窗飾大都把店中貨物雜亂無章的塞在窗裏不過一個好看些的垃圾堆罷了近年來大家纔注意起來雖還比不上外國商店那麽異想天開總算已有進步咧上月在南京路上一家賣外國衣服的商店門前瞧見一個簡單的窗飾倒狠有些意思那時正在賣一種廉價的雨衣便在窗中把一件雨衣搭成了個架子上面略略凹下積着水水中有四五尾金魚在那裏往來游泳映着碧藻分外鮮艷街上行人都站住了脚看說好一個特别金魚缸一方面也能見得這雨衣質料好不透水了門前旣有這許多人看許多人稱讚料他雨衣的銷路也一定狠好 
　　英國密特來一個鎭中有一家水果店因爲同業競爭得利害生意上受了影響店主人眼瞧着滿店的水果都現着可憐之色心中好生納悶日夜想念决意要比過人家决心一立腦中的機括斗的一動好法兒也就來了他化了好多錢定造一塊狠大的顯微玻璃和顯微鏡有一般效用他就把窗上尋常的玻璃卸去了換上這顯微玻璃他便借着他吸引了好多的行人到他窗前大家向窗中望時都詫異起來原來見那店中的水果都放大了好幾十倍櫻桃像蘋果般大蘋果像西瓜般大那西瓜却像天文臺上報時的大球一様大咧還有那附賣的菜蔬也放大了一顆白菜像了一株芭蕉一個番薯變做冬瓜般大看的人越多買的人也不少不上幾時這水果店便放大門面成了一個大水果店店主人坐在賬檯上天天對着那些櫻桃蘋果們笑 
交際 
[西禮須知（二）]  
　　二衣飾 
　　貴以『整容』『刷衣』勿令塵垢在身非自己臥室與整容所勿修指甲勿挖鼻垢匆去耳蠟勿用頭蠟生髮水生髮膏樊司林之類衣服勿過於美麗襯衫以白色爲上勿用彩色帽子勿戴於眉心勿戴於後杭皮鞋勿令積垢鬍子宜常修勿令於思於思者爲婦女所見惡勿忘扣褲鈕臥室外勿穿陲衣勿着拖鞋勿令身上有煙氣 
　　三言語 
　　與人談語勿高聲浪他人語音未斷勿横插己意以亂之欲與他人言語而彼游心他事神氣不屬則先稱曰（某君某君）待其注意而後言勿拉其臂勿拍其肩非知友至交勿事戲謔勿與爭辯勿越次與人談話勿自陳身世言語間略有衝犯勿遽呈不悅之色於家人間與衆人談話勿僅及彼我二人之事勿述不在坐而與大衆不識之人勿述華美之廳舍或姣好之女郎較勝於眼前者講小說古事勿太長勿發議論西人在側勿操華語異省人在側勿用方言與西人應對時如不解其意可直言不解請其重述勿含糊吞吐胥以（是是）應之聆他人言語時雖倦必振作精神勿示怠意 
衞生 
[抛垃圾的小孩] [  ]  
　　我在路上偶然看見一個小孩臉上都是灰土在垃圾堆裏頭抓了一把垃圾抛到一個坐東洋車的人身上那人對這小孩望了一望也不做聲 
　　隔開了一丈多路有一個警察站在那裏也不去管他 
　　後來又有一個人坐了東洋車過去那小孩又去抓了垃圾要望他抛去那人舉起手來望空一揮那小孩就嚇退了 
　　那車一路過去到了那警察旁邊那人對警察道那邊有個小孩子抓了垃圾抛在人身上你可把這小孩送到他家裏去找他父母教他好好兒的管教 
　　那警察道曉得了曉得了但身體還是没有動地方上的公民想想這兩個坐東洋車的人那一個熱心這警察稱職不稱職這小孩大起來是個什麽様人這小孩的家庭是什麽様的家庭這種人多了是個什麽様的社會 
小說 
[商業小說模範商人（五）] [  瘦鵑]  
　　山爾格不說甚麽話嘉德也很冷靜的望着地板葛來德自管在一隻寫字檯上坐了又道這些閒話也不用多說我今天到來却爲了一件很緊要的事近來舊金山的記事報中特地派了專使來請我去做他們的總理先生把全權奉託我自然狠願意去叵耐被這裏朿縳住了先前我曾和股東們訂過兩年的合同我要去時他們就不肯給我去說除了我這枝筆這副手腕再也沒有第二人配得上辦這靜報除非把全都賣掉了做個結朿纔放我去前三天我費了好多心力和他們商量定妥决計出賣我如今也就爲了這事來訪嘉德先生願意把我們靜報歸給你們和大音報合并起來前途的發逹正没有限量呢嘉德先生你瞧怎麽様 
 
