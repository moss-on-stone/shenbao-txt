# 1898 - 8 - 4908885

 

Page 1

 
 
[閩刻武英殿聚珍板叢書寄售] [  本館謹啓]  
　　刻有友人寄售閩刻武英殿聚珍板　書計共一百四十八種釘成一千本板旣精緻紙爲潔白裝訂亦工欲購者請移玉至三馬路申報舘及申吕書盎室閱看可也此佈 
[添印白紙玉堂字彚出售] [  圖書集成局啓]  
　　本局向印玉堂字彚久己風行海内惟所印均係竹帋現在潘印白紙紙張格外潔白裝訂亦極精工每部計二本碼洋三角竹帋者仍碼洋二角欲購者請至三馬路申報館及申昌書畫室購取可也此佈 
[膠州輿地志]  
　　目德人以匪徒戕害教士遽稱兵據我膠州凡在紆青抱紫之流下逮服賈牽車之輩無不髮指眦裂深恨我中國委靡孱弱以致外人從而生心蓋不必皆有志之人而無不欲枕戈以待旦焉客有以膠州形勢以及歴代沿革問者執筆人爲之博引繁稱操觚以對曰攷膠州爲山東萊州府所轄萊屬爲縣五曰掖曰濰曰昌邑曰高密曰卽墨爲州二曰平度曰膠膠於春秋時爲介國至戰國時始屬齊漢置黔陬縣屬瑯玡郡後漢爲黔陬侯國屬東萊郡晉初屬陽城郡元康十年改屬高密郡宋魏因之北齊置平昌郡隋開皇初郡廢十六年改置膠西縣大業初置爲省而以黔陬縣入焉屬高密郡唐武德六年省膠西入高密宋元祐三年復置膠西縣兼臨海軍使屬密州金因之元太祖始於縣置膠州屬益都路明洪武初省膠西縣入州屬青州府九年改屬萊州府國朝仍其舊其地距萊州府治南二百二十里東西距五十五里南北距一百七十里東至卽墨縣界三十里西至高密縣界二十五里南至海一百二十里北至平度州界五十里東南至海二十五里西南至青州府諸城縣界一百二十里東北至卽墨縣界七十里西南至高密縣界三十里置知州一州同一學正一復設訓導一吏目一靈山司巡檢一歳徵條銀四萬二千一百八十兩漕米三百五十石雜稅銀三百七十兩榖一萬石州城四圍周四里爲門三池廣二丈五尺明初始興築洪武八年甃以磚萬歴朝仍增修之本朝順治十年康熙七年五十一年乾隆二十年皆曾鳩工葺治此膠州四境之大略情形也至德人所占之海灣則在州治之南由黄海折而入兩峽對峙口狹而中廣其形與閩之馬江相似而寛闊數倍之能泊兵艦十餘號口内有隂島東岸鄰奇山所形勢天然最合水師之用口以外東則大菅島小菅島車口島石門島千里島百餘里中以次排列西南則唐島遥遥拱衞若屏障然猶憶去年中外官商咸喧傳中俄立有密約己將膠州灣借與俄人旣而西報登有約文大旨謂俄國所屬雖有多處港口而因各港口每歳中半係氷河時候遇有兵釁甚難措施中國旣與俄國締交故准將旅順一隅任其屯駐軍兵灣泊船艘現又以旅順一地恐啓外人爭執故議定將山東省之膠州灣爲俄國駐兵泊船之所將來俄國建站設管及在岸上蓋造兵房建廠儲煤悉從其便倘膠州仍不合用卽在江蘇浙江兩省任擇一得宜之地庶辦理易於就緒云云一時論說紛騰或謂此約信而有徵或謂出自好事者之僞撰要之膠州灣爲扼要巖疆利於屯兵建塢則人所共悉無待贅言特不解我中朝旣己許俄何以德人蟠踞其間俄竟絶不過問豈眞如約中所謂此間仍不合用俄人將舍之而借地於江蘇浙江乎抑德與俄果有密謀德旣先著祖鞭俄亦如英人所云利益同沾將另向中朝有所需索耶事機甚秘目前尚未能懸揣而知己至於卽墨縣在膠州之東六十里戰國時屬齊漢置不其縣城四圍周四里爲門三明正德二年建萬歴二十年易以磚本朝康熙二十六年四十三年六十一年乾隆十五年先後修葺因月前聞德人有攻取卽墨之說故并及之 
[諭旨恭錄]  
　　十二月初一日太常寺題十二月二十八日歳暮袷祭太廟奉旨朕親詣行禮東廡遣錫光西廡遣黄永安各分獻欽此同日又題二十八日歳暮前期告祭太廟奉旨後殿遣溥靜行禮中殿遣載勛行禮欽此同日又題十二月二十九日祭太歳壇奉旨遣隆懃行禮兩廡遣慶福楊宜治各分獻欽此 
[讓地與德]  
　　本月十四日倫敦來電云德京柏靈官塲言及膠州一地己由中朝租與德人計周圍若干里以後歸德人管轄建屋築臺等事皆准德人自主與中朝不復相干倘日後此地並不合宜則尚可擇别地調換 
[借付巖疆]  
　　天津采訪友人云俄羅斯以德人旣據膠州灣遂申乙未年之約欲得旅順口以便控制遼左扼塞高麗庶東方有事時可以如常山蛇擊首則尾應擊尾則首應於是亟以兵船三號駛赴旅順暫停其使臣復創爲代守之說以動之總署王大臣自顧無械無船碍難與之支拄且先有成約難食前言不得己奏乞皇上俯如所請除行知北洋大臣王夔帥及旅順防軍總統宋祝三宮保外並派同文館俄文教習薩部郎蔭圖前往照辦十一月三十日部郎行抵天津本月初一日卽偕俄國偵探東方事務之武員倭高克君就道當部郎未去之先俄國己有三船泊守旅順而旅順岸上除我國有毅軍駐守外另有飛鷹飛霆兩獵船守泊口外日者某國兵船鼓浪而至俄人謂兩獵船管駕曰旅順係我國代大清大皇帝所守之地如有别國前來窺伺務卽開砲轟之倘有違言惟吾是問兩管駕以碍難作主辭某兵船亦卽駛去 
[請開口岸]  
　　天津采訪友人云德人佔據膠州灣要求六欵皇上酌量俯允德人並不退兵一似其地爲分所應得者南洋大臣劉峴帥湖廣總督張香帥奉旨出使德國大臣吕星使先後具摺雷奏大旨謂德國旣欲久據膠州不可以理喻情遣不若卽以膠州作爲通商口岸以便各國互相箝制利益均沾免被德人獨攘東方大利目下總署遲回審愼尚未以此情佈告各國使臣也 
[英圖商利]  
　　本月十四日倫敦來電云太晤士報論及英廷之意决不欲與他國合謀剖分中國壤地惟思保護中國永固包桑蓋以中國地大物博可收通商之利也又云我英廷宜貸銀與中國俾通商之利可以常沾 
[俄艦南行]  
　　南洋新加坡叻報云俄國東海水師駐泊海參崴大小兵輪船共二十餘艘每年冬季必四出寄碇以免膠滯之虞頃接海參崴來信言是處俄兵船二十餘艘己於日前一律啓椗南行尚未知其開赴何處也 
[東海行船]  
　　南洋新加坡叻報云聞俄國户部擬創設東海輪船公司專駛中國高麗日本海參威各埠按定行期不准貽誤有東海股東余威列甫者願承此乏而黑海義軍公司亦頗有意於此不知將來究爲誰得至俄户部恊助資本己議定以一百萬盧布爲率按歐洲通例凡創一商務公司國家必助以資本以觀其後效卽如海參威一埠商務日益閙熱去年創設大客店一所俄政府資助八萬盧布許其於五年後歸欵不收分文利息如五年後仍不能歸 
 
 

Page 2

 
 
政府亦不追索但須按繳官利而己中國民間一切應興商務若能依照西例亦由國家量爲佽助以期必成誰謂國勢之不能興旺哉 
[貸銀未定]  
　　本月十四日倫敦來電云從前有人勸令英國貸銀與中國政府目下英國政府方籌度此事尚未定局不知究竟如何也 
[西報之言]  
　　西字捷報云俄人聞中朝己將膠州讓與德人欲向中朝索取旅順及大連灣二處將來此事成就與否目下尚難預知以意度之中朝若竟允從恐中俄皆將有所不利蓋緣英人與日本似有聯合之意且皆欲力保東方時局無論某國或各國在東方蠢焉思動則英日兩國各兵船必交與英水師提督總統以阻外人覷覦之心也回憶前者俄人在高麗行其權力之時英日兩國己默計於心謂似此情形恐天下無復有寍宇目今高麗時勢更如此岌岌自應設法以阻其機謀俄人常謂高麗己立爲自主之邦英人遂糾約日人責令將俄兵退去從前所延英國官員仍須在高麗辦公以符定議至日本兵士及巡捕之在高麗各處者英人亦欲令其撤回俾俄英日三國協力同心保高麗得行自主之權不復受外人挾制今者日人己依從其議惟俄人尚未知心意如何如竟不克依從則英日不免以干戈從事云 
[日船失事]  
　　某西報得臺灣來信云華十二月初一日日本商輪船奈良丸行至澎湖悞觸暗礁以致損傷沈没船中搭客水手計八十人獲救者只水手七人餘皆溺斃事後日官聞信卽派天龍兵艦及安平凡丸前往查察時適風狂浪急兩船無可設法乃相約遄回閱數日始由水上巡察人役雇華船將屍身撈獲 
[水線紀數]  
　　益聞錄云各國通行電線分水陸兩種陸線支於木竿水線沈諸海底其爲傳消遞息則一也近有西人綜計天下水線之數共得十六萬二千英里其中不滿五里者七百六十一條五里至五十里者二百二十三條五十至百里者六十五里條百里至二百里者一百五十條五百里至一千里者六十四條一千里至二千里者二十九條二千零五里至三千里者八條統計一千三百條自歐洲至中國所用水線數四接連始得通電計共十六萬二千里内一萬八千里爲各國公家之線十四萬四千里爲紳商所設公司之線興造之費非英金四千萬磅不辦爲數亦云多矣 
[老成凋謝]  
　　廣州訪事人云蔡軍門國祥南海縣境瑶臺村人由湘軍水師營轉戰數省屢立奇功蒙曾文正彭宮保疉保至記名提督賞戴花翎欽賜勇號統帶揚武兵輪出洋游歴各國旋華後補授山東登州總鎭因與東撫不合以叅戎降補復署海門叅將中東一役張香帥派往臺灣割地得復回金陵在督轅差遣於本年八月忽得時疾引動舊傷旋卽去世雖有子三人孫二人而一貧如洗幾不能成殮幸同僚資助乃得扶柩並眷屬人等附輪回粤日前己由富順輪船抵省卽日用小船運回鄉里聞其家中祗破屋三間並無由土家口十餘人終日嗷嗷待哺殊可憐矣 
[藥局火焚三志]  
　　廣東南海縣境增步鄉火藥局被焚前己兩志於報兹又閱益聞錄云此處火藥局中共工人二十餘名機器局中共工人二百餘名兩局相距約祗三十丈被災之日未牌時候藥局工人方從事碓碾忽一聲霹靂石破天驚其時城北居人均覺震耳欲聾魚鑰獸環簌簌摇動西南關一帶亦聞厥聲殷然後查悉局中燬去房屋數間衆工人中祗三四人幸免於難其餘輕傷重傷者各五六人當塲斃命者七八人屍身有全化刦灰者有僅存半截者有斷手折足爛額焦頭者幾令人目不忍規局中管工人李某死狀尤慘機器局房屋數十間或全行倒塌或撤去瓦面或墻壁震裂而藥局之甎瓦木石尤飛舞空中紛墜如雨以致機器局工人異常惶亂或奪門而出或穴壁而逃藥局委員熊大令雖未受傷然己受驚不少局内住房客廳被火延及勢等燎原西塲民屋亦有數間瓦面毁壞某廟墻垣則從中劈裂居人知釀巨禍皆由屋中紛紛逃避元頭澳口及廣雅書院諸處地軸爲之震動西門外宜民市諸處有桁桷由空中飛墮其聲勢之猛烈亦可概見矣不半時許城廂内外傳說己徧局中總辦楊觀察廣州恊鎭陳恊戎西關汛高守戎南番兩縣董裴兩明府草塲汛官某君均親率勇丁馳往彈壓當火熾時各勇祗在逺處防護因局中另有貯藥庫恐無端延及則爲禍更不堪也以上情節較本館訪事友來信及中西報者言之更詳故再節而登之 
[擬修馬路]  
　　鄂省訪事友人來函云湖北武備學堂於上月杪落成督憲張香帥以學堂地太偏僻且距督署太逺未免鞭長莫及擬創建馬路一條由學堂直達文昌門此己錄登於報兹者香帥檄飭中軍兪恊戎會同武昌府逄太守江夏縣諸大令察勘界址以便興工查此路緜長約近十里街道狹窄之處尚須添購地基今將民房酌量遷讓工費亦頗不資聞武備學堂工程己費二十六萬金加以興修此路大約需三十萬金左右香帥之講求時務誠哉不遺餘力矣 
[緝獲搶匪]  
　　廣州訪事人云前報紀鴻昌大街易姓被刼一案業由捷勇在佛山緝獲眞犯三名内有一名在身畔搜出當票一紙係玉釵古碟各一己交事主認明無錯從此悉心研究想餘匪亦不難追獲矣 
[粤人患盜]  
　　廣州訪事友人云上月二十七晚三鼓時北門外流花橋余美成石作住宅被匪十餘人明火持械將前後門撞擊因門户堅固均不能入復在横牆打穿一孔相率而進卽將大門開放各匪進内宅門内只男主一人婦女二人當撞門時男卽上屋鳴鑼告警附近鋪户聞聲無敢出者因任其搜尋并婦人身上之衣剥去從容而遁當鳴鑼時西村鄉不知何處刼掠亦卽鳴鑼相應西山汛聞警率隊追尋及至赶到而匪己杳無蹤跡矣 
[獲盜餘聞]  
　　紹興訪事人云前報曾記盜黨獲案一事兹訪聞此盜本係游手之徒因年關伊邇南貨棧中較忙須雇帮忙棧司遂糾約盜黨借帮工作隱身之計棧中大夥得悉此情當將此盜騙入棧房令揀乾果派棧司四人看守一面請官府差提邑尊以案關重大委典史親提到案 
[羊城臘鼓]  
　　廣東訪事友人云湘鄉曾重伯太史係文正公文孫日前由香港附某輪某至省城假寓華寗里大陞公館隨赴各憲轅拜會各大吏均優禮接待談論甚歡連日公館門前答拜者衣冠濟楚車馬紛煩頗極一時之盛云○南番河政廳河上各船均歸其管理其書差人等恃勢横行蛋民皆側目而視廳署有紫洞艇一艘名爲單艇係查催各船換票而設泊在南海之小塘沙前月廿七日有一香粉船經過與單艇水手不知如何起釁單艇水手肆行開槍適中香粉船商某之腹當時殞命香粉船主陳三田大驚呼救各船户均抱不平立將單艇上鍾某拿獲并船主解交司官轉解南海縣審訊想殺人償命一經審實定必照例懲辦也 
[漢臯市景]  
　　漢口貿易向以冬季爲最盛本年鄂省各屬大半豐收農民滿篝滿車得償奢願故此來鎭購物者蜂屯蟻聚各項鋪户無不利市三倍倘自兹以往天公做美連放晴光則外來客民尤當陸續不絶也 
[社祠小刼]  
　　紹興訪事人云紹郡城外離城二十餘里趙家坡有白革廟祀土榖神爲某剃髮匠帶管廟宇本月初九夜不知如何失火廟宇被焚所有偶像及所寄龍舟三隻均遭一炬 
[湖北官塲紀事]  
　　藩轅牌示某日恩施縣知縣印務詳委利川縣知縣黄世崇利川縣知縣印務詳委現署恩施縣知縣董治勛俱調署長陽縣知縣印務飭新選之竇以莊赴任隨州州同員缺詳委試用府經歴李如槐天門縣乾鎭巡檢詳委試用巡檢伍炳煌廣濟縣巡檢詳委候 
 
 

Page 3

 
 
補班巡檢崔世縉麻城縣縣丞詳委新海防試用府經歴吳鍾鑾均署理 
[潯陽官塲紀事]  
　　九江訪事人云九江分府曾葆農司德化縣楊少庭大令初四日因公同至廬山初五日旋返○撫憲德中丞十月杪委候補府洪禹山太守候補縣許大令雅麟來潯兹於初三日返省○保甲總巡吳儀生明府初二日十二點鐘查夜至長發棧見有住宿流娼女捕役楊洪包庇因將捕役重責二千六百板流娼驅逐出境棧房罰製綿衣三十領給發貧民除暴安良可謂善矣然責至如此之數毋乃近於非刑乎○西門外人烟稠密華洋雜處保甲一役非精明幹練之員不足以資治理郡伯聯敷青太守札調義渡局委員曹迪齋叅軍辦理卽以保甲委員馮萃如少尹調辦義渡局務○城外忠字叚保甲委員方茂齋少尉有事請假道憲卽委詳嘉生少尹代辦 
[文宗文告]  
　　前日上海縣黄大令接奉新任江蘇學政瞿子玖宗師關防告示數道卽於昨日飭差黏貼通衢今將其文照錄於左欽命内閣部堂江蘇督學部院瞿爲曉諭事照得本部院歴任學差皆以清勤自矢關防嚴密事必躬親兹者欽承簡命視學江蘇尤用兢兢不敢失墮一切公事從不假手於人署内並無官親亦無隨同出棚之兄弟子姪所用家丁隨約束防微杜漸無敢稍寛惟念江南繁盛之區五方雲集輪船便捷尤易往來人品不齊變詐白出倘有不肖之徒詭稱本部院同鄉本家親戚故舊在外招摇撞騙爾等士民切勿爲其所愚如遇此等情事立卽舉發扭送到官以憑懲辦特於下車之始預爲曉示除通飭各屬徧諭外爲此示仰士民人等一體遵照毋違特示右諭通知光緒廿三年十二月日 
[壽考無極]  
　　自西人來中國通商後華商所有貨物或附輪船或附帆船出口皆按照泰西之法倩人承保水險如遇意外之事可責令保險行照償意美法良行之己久厥後西人又創爲保火險之法就上海開設公司凡屬物產住房類皆倩公司承保設遇火警一律償銀獨於保人壽命一節行之中國尚祗二三年然此二三年中華人亦己忽知此事之有益故紳商貴客願保者多至數百人大都由美國永安公司承保緣永安最爲殷實可恃也現由永安總經理人漢密登登告白於本報之後大旨謂刻接紐約克總局電信開列一千八百九十七年各處生意情形俾人閱之可以瞭如指掌計是年貿易共得滬上通行之九八規銀二百十兆兩至歳杪結算共存產業及現銀得規銀三百二十九兆兩此外除付還各人應得之欵外尚餘規銀六十七兆二十萬兩由是觀之其規模之宏大豈他公司所能望其項背哉按保人壽命之事其中利益良多富貴之人保之可以使皆財積聚否則身後妻孥亦可得財享用或謂人家旣保火險夜間可以高枕安眠卽聞警鐘亦不至於驚擾今旣保有命險則或有不測亦無須慮及身後之需在明於事理者深知人命重乎貨財故保壽命之事尤亟於保物產當初創時人之倩保者或以爲公司中須先倩西醫診察其身之强壯與否是以多所遲疑兹則人皆坦然於心無所顧慮觀友人之倩永安承保者一經醫生診過告以保身之法得以身心康泰益復充强然則保險之益不其大歟又聞永安分設上海以身家殷富華人監理是以往保者咸深信服至其領袖之朱君葆三及張君麟魁葉君明齋每當領銀更無不籌畫周知以廣招徠云 
[年終例操]  
　　駐紥南市之江蘇撫標滬軍營曁督標奇兵右營每届年終例須操演以免疏虞兹由管帶龍鄒兩遊戎率麾下各健兒赴操場中排列隊伍由哨弁人等指揮操演各種陣式並放排槍聲若貫珠一時聚而觀者密若堵牆 
[美界火警]  
　　美租界北四川路仁智里房屋爲沙遜洋行之產第十弄第一百八十號門牌由粤人陳樂年賃居陳不知操何業家中裝飾頗覺富豪曾倩某洋行保火險銀二千兩前晚十二點鐘時傭婦某氏手持火油燈上樓安睡偶不留意將油潑翻以致牀帳被焚繼卽冐穿屋頂捕房中人在高臺上瞭見立時鳴鐘告警英美兩租界救火會西人督率各小工急驅皮帶車至如法噴救得卽撲滅然己焚去陳家樓房一幢及西首門樓一間東首第一百八十七號浦東人陳姓所居樓房復延及某姓家樓面聞浦東陳姓亦曾保險至起火之人己由包探韋阿尤拘入捕房查辦矣 
[研訊起火]  
　　報紀是否種火一則昨午後英界包探陳阿九解德祥土店主鄭子卿及學徒陳月生至公堂請訊天寳棧茶房薛順全投案供小的於前晚窺見火起當卽撲滅惟見有火油痕迹故告知棧主報捕鄭子卿供開土棧借居天寳棧中實無放火之事陳月生供與相同仁元祥綢縀莊主何錦高供寓於天寳棧中實不知火從何起讞員張賡三直刺得供謂本委曾親蒞勘視見德祥土棧與仁元祥綢縀莊存貨均不甚多而保險至一千兩恐有不實不盡商之薩副領事著查閱帳簿再行復訊 
[研訊假冐]  
　　前日據總巡局解送原告陳魯八被告王虎有至上海縣請訊當晚黄愛棠大令帮審委員蔣刺史升堂提訊陳供紹興人現操脚划船生理此次由杭州來申前日駛到徐家匯地方忽有蘆墟船上之王虎有跳上我船自稱是貨捐局巡丁前來查艙當將船中所裝細軟任意亂翻並將綢縀七包攫去小的一時情急上前將王扭住同來上海貨捐局查問是否巡丁局中稱係假冐當由貨捐局移送總巡局轉解到案求恩訊究王供稱本地人向爲小本生理近己失業前日有素識之包仁德到來自稱現當貨捐局巡丁央小的同去查緝私貨旋至陳魯八船上查看所有綢縀七包實由包仁德取去小的反遭陳等毆傷求騐刺史得供飭忤騐得王虎有略受皮傷爰飭先行收所候補提羽黨到案再訊 
[研訊違章]  
　　滬南馬路竣工後曾由善後局選派捕勇往來梭巡前日午後十六鋪橋南首陸鼎泰水菓行夥張鞠卿在馬路中溲溺突被巡街捕勇所見上前喝阻不依捕勇卽將張及在旁多言之徐順全等一併拘住解至馬路工程局經委員朱森庭明府查明原委飭將人証解送善後局訊辦昨日午後兩點三刻鐘時善後局會辦孫星垣直刺升堂研訊先據地甲裘鎭供在十六鋪馬路一帶照料昨日有水菓行夥張鞠卿貿然在馬路小便捕勇向之喝阻不理卽解至工程局旋由朱大老爺令小的將張等解案請訊張鞠卿供係浙江嘉興府屬平湖縣人向爲木行生意刻在陸鼎泰水菓行爲夥素來安分不敢滋事昨日小的未識馬路章程偶在旁小遺捕勇不問情由將小的望前一推以致頭觸堦石受有傷痕求請察騐捕勇投案禀稱小的昨在馬路巡察見其在彼便溺先往斥阻不服是以解案請核直刺謂張曰此項馬路廼督憲大人創造一切均宜潔凈何爾竟敢違章姑念初次格外從寛飭具結交保以後如再滋事定干處究復提徐順全研訊供係本邑浦東人曾在行水菓爲夥昨日在塲經勸未敢帮同滋事求賜恩宥直刺怒謂事不干己何必多事本應責究姑念生意中人留爾顏面著覓交妥實人具保時有徐雨春者投案供亦本邑人在治下十二圖地方開設糖坊向與張徐兩人相識今特來案具保嗣後不敢再犯務求恩准直刺准如所請飭具保狀呈案一併開釋遂傳諭十六鋪二十三七鋪十二圖地保汛捕人等到案諭謂刻今馬路告竣地方遼闊爾等在外辦公各宜勤愼流氓匪類有犯卽拘毋得始勤終怠致于咎戾捕甲人等皆諾諾而退 
[肉店閉門]  
　　美租界各豕肉鋪及菜市中肉攤都計數百家近因工部局董欲每月收捐特於昨日約齊罷市附近居民甚難過屠門而大嚼矣 
[逸馬肇禍]  
　　昨日午前十點鐘時虹口百老匯路有一溜韁之馬左衝右突一往無前致撞壞第一千八百七十八號陳雨甫之小車一輛踏傷馬路小工陸金泉左足後爲一百五十五號印度捕拘獲牽入捕房捕頭令查明馬主然後核辦 
 
 

Page 4

 
 
[會訊定布]  
　　通聚泰號主初宜軒倩美商信發洋行主人控華商鄭觀記不付定布銀兩昨日英界公廨讞員張賡三直刺傳齊兩造會同美總領事署繙譯官衞理君詰訊鄭帶同司帳人李仁蘭投案初訴稱本年六月某日向鄭定購跑馬牌粗布十五包出過五包尚有十包未出執有棧單一紙付過價銀六百三十餘兩請爲追繳李供稱向在同福祥當跑街之役趙佩玉定購粗布十五包出過五包後又定買鷄牌粗布等屢次催出趙以無船裝運出口爲辭旣而市價日貶九月間同福祥交來字條囑將各貨售去所虧銀二百九十四兩及棧租利息共二十五兩均於前收之定銀六百三十餘兩中扣除找還伊銀三百餘兩交商合德轉交所有棧單由主人帶往山東日後檢出作爲廢紙當時由鄭抄據投大老爺案下訴請備案並登申報告白後初來滬將棧單倩禪臣中庸兩洋行中人來出貨迨據情冋行主告明其故行主卽不肯經理不料現又串出信發洋人控告供畢將同福祥原據呈閱直刺閱畢問趙何在答稱趙因另案管押直刺遂著差役從押所帶出研究供稱同福祥係初所開用小的爲跑街夥李玉亭爲總理收閉時會與玉亭商及定購鄭粗布一節是以出立筆據囑其照市價售去據上圖章玉亭所蓋直刺問玉亭何在初答稱不知直刺怒曰彼此皆係華商爾何得串出洋人藉圖挾制實屬刁狡己極本應申送道署請懲姑念生意中人全爾體面著交出玉亭再行訊判 
[報館涉訟]  
　　己閉蘇海彚報館主翁萃甫扭司帳鄒綬生至上海縣喊控糾衆盤踞滋詐等情前晚黄愛棠大令倩帮審委員蔣壽林刺史升坐花廳提訊翁供係文生本地人家住治下花草浜地方今春二月間有鄒綬生及沈習之等糾合文生股開蘇海彚報節言明各出資本洋銀一千元議定文生與沈爲館中主筆鄒爲司帳卽於是月開張當時文生祇付資本七百七十元嗣至今秋七八月間見館中章程紊亂異常知不能持久當向鄒等言明自願退股以前所出資本亦不收回延至上月底卽行閉歇鄒綬生帶同多人連日來文生家吵鬧向之理說一千元伊置若罔聞無奈扭案叩求訊究鄒供稱蘇州人來甲己久向在治下貿易今春有素識之沈習之翁萃甫糾合小的股開蘇海彚報館言明出資本等爲主筆小的爲司帳各執合同一紙自開張之後我等資本當時一律付清惟翁祗付下七百七十元餘則延宕不付及至八月中雖有退股之言但伊合同並不交還亦未交有退股之據偶有此說焉足爲憑况自開館以來生理清淡陸續虧本共有四千數百元延至上月杪難以支持始行閉歇核算各股東除去資本外應找出數百元若照翁萃甫名下結算亦應找出洋五六百元目下館雖停歇所欠訪事手民等各辛俸洋銀尚鉅際此途窮歳逼飭各債王赶到小的家内吵閙不得己領伊等到翁處算帳並非盤踞叩求明鑒刺史得供以鄒綬生所供一切尚屬近情但帳月均未呈案姑交保出外向原告翁萃甫將帳理明禀候再訊 
[押候再訊]  
　　日前有江北某邑人浦富順在法租界黄浦灘致逺輪船挑取零星物仵一擔行至南市十六鋪橋左近被汛捕夥撞見以其形迹可疑上前拘住盤詰據稱由船上某客囑將貨物挑往虹口訊捕以情節不符立卽解送十六鋪巡防中局請究局員潘仲泉二尹以並無失主無從判斷卽著押候失主來案再行提訊 
[英界晚堂瑣案]  
　　秦東生扭控顧朱氏積欠房租向索逞兇前晚堂由張賡三直刺提案訊問秦東生供在盛公館經收租欵被顧朱氏積欠房租洋三十二元今因房屋翻造催遷並貼遷費洋二十四元扣除尚少八元不但向索無著反被逞凶扯破衣服且將玻璃窓十四扇板門三扇藏匿故此扭案請究顧朱氏供松江人並不藏匿門窓今被誣報捕房小婦人存洋十元得以保釋現求開恩張直刺得供判將顧朱氏掌頰五十下并將保洋内給還原告房租洋八元○郭增崑以兪金和硬剥衣服喊控張賡三直刺於前晚提案訊問郭增崑供職員被長陞棧茶房兪金和因索棧租起見拖至棧内身上衣服盡行剥去求請訊究兪金和供小的在長陞棧充茶房郭增崑欠棧帳洋三元有零將衣服一包抵押並非小的剥取今將衣服呈騐張直刺以兪金和硬刹棉衣情殊可惡著掌責五十下仍堅不肯認乃判責二百板著具結交保以儆衣服給郭增崑當堂領去 
[英界公堂瑣案]  
　　包探洪阿寳拘解東洋公司小工王大毛到案禀稱此人竊取船上鐵練一條值洋四百八十元售與汪忠來經小的查獲送案請究公司中遣人投案請辦王大毛供認行竊汪忠來供稱不知竊贓故敢收買讞員張賡三直刺判將王責二百板汪罰洋一百元以儆○茂生紗廠更夫王順法王阿四二人因細故互相爭毆在廠吵鬧不休經洋人指交巡街華捕送案請究兩王互相推諉不肯實供直刺判令各責五十板以儆 
[法界捕房瑣案]  
　　昨禮拜五鄭大令蒞捕房命提藉端訛詐己革緝捕營勇丁魏書金照原斷重責二百板還押交保○車夫張柱代客裝運行李中途逃逸將各贓藏匿車寓主張開行處經大令訊供飭傳張開行到案押候研訊昨日命提到案張供當日並不知其藏匿客物迨後見其將洋二十五元交其姪寄回崇明家内始悉其情大令以張旣知其事卽應投報捕房著還押飭傳車夫之姪到案復核○陳連生邱桂春二犯在途搶奪衣服爲包探拘獲解經大令訊供枷號兹己滿期著疎枷照斷責懲押候送縣訊辦○包永祥前控劉學寳藏匿伊媳包戴氏經大令訊供押交在案昨日大令命提劉學寳嚴比忽包永祥投案遞禀聲稱媳婦現在蘇州請將劉學寳釋出大令謂爾控劉學寳拐逃媳婦何以又來求請釋放殊爲不合既到蘇州何以不卽帶回種種情節可疑著將劉學寳還押限三日内將包戴氏交案包永興交保○清園烟館主高逢春雇用張榮爲車夫被竊去大土烟灰托施太江轉交龔萬初帶至崇明變賣來滬爲失主拘獲解入公堂經大令訊供補提施太江到案昨日命提研訊施供龔萬初欠小的洋五元同伊至崇明變賣得洋六元卽回上海大令著於二日内將龔交案施稱己回崇明無從指交大令以其狡展著從重掌頰五十下一併還押限五日内將龔交案延干追比○顧趙氏控錢少坡欠銀三百元圖賴不還一案經鄭大令訊供押繳洋銀嗣由保人郭天福之子郭桂林慫使錢母赴道轅上控前日大令接奉道憲來文以錢郭二人不應刁狡圖賴昨日命提到案略訊著還押交保○匠頭張東興控錢阿巧包造房屋欠洋一百廿六元圖賴不還經太令訊供飭探騐得所造房屋工料不堅著交保出外還洋一百元 
[美界捕房紀事]  
　　昨日賊犯王之清乘某輪船抵埠時潜入艙中竊取某客所携綢衣等物適爲程包探所見拘入捕房捕頭令押候解送英界公堂禀請讞員張賡三直刺究辦○昨日賊犯某甲竊得虹口西華德路其姓家布長衫一件經傳包探查知拘入捕房捕頭令押候解送公堂禀請訊辦 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[光緒二十三年十一月二十九日京報全錄]  
　　宮門抄○閩督邊奏爲揀員請補巡道摺○都統富奏爲裁兵節餉據實覆踈摺○學政劉奏爲恭報到任日期摺○十一月二十九日刑部都察院大理寺正黄旗值日無引見○崇光裕興明安英俊各假滿請安○八額駙等演放水師砲位覆命○恩佑請假十日○光公銘勛各續假十日○召見軍機除樹銘胡燏棻○○頭品頂戴閩浙總督臣邊寳泉跪奏爲揀員請補巡道員缺恭摺仰祈聖鑒事竊查福建延建邵道翟伯恒因病奏請開缺光緒二十三年七月二十一日奉硃批吏部知道欽此准到部咨照例開罏卽經轉行遵照在案按照例限應以九月初五作爲開缺日期前出延建邵道徒緒病故遺缺照章咨部銓選兹所出延建邵道瞿　恒告病遺缺係第二輪第一留選缺業經聲明扣留外補定例各省道府知係奉旨命往或督撫題明留省候補者均無論題應調應選之缺准該督撫先行酌量補用查有記名遇缺儘先題奏道楊正儀年五十四歳湖南善化縣附生由從一品廕生内用主事簽分工部屯田司行走同治十三年五月改捐道員指省雲南試用期滿甄别留用光緒十年調辦福建防務旋派總理營務處兼帶南字中營駐防長門海口砲台等處打仗出力奉旨雲南候補道楊正儀身先士卒實力守禦著留於福建遇有道員缺出儘先題奏並戴花翎欽此咨赴引見奉旨本日召見之福建遇缺儘先題奏道楊正儀着交軍機處存記欽此於勦辦番社歴年出力案内賞加二品頂戴十六年七月二十一日聞訃丁父憂回籍守制服闋起復給咨赴部引見照例兼襲一等輕車都尉兼一雲騎尉世職附片奏准兼襲遵旨仍回福建於十九年五月初八日到省總辦船政局事務於石鴻告成案内保奏奉旨著交部引見欽此欽遵由閩領咨北上二十三年五月十八日引見奉旨着交軍機處存記欽此領照出京於六月初三日回省仍辦船政局務該員篤實練達爲守兼優以之請補延建邵道員缺人地實在相需合無仰懇天恩俯准以記名遇缺儘先題奏道楊正儀補授延建邵道實於地方有裨如蒙兪允該員係勞績保舉記名遇缺儘先題奏道請補巡道銜缺相當甫經保送引見領照到省應請毋庸再行送部並免核計叅罰據署福建藩司李興銳署臯司周蓮會詳前來臣謹恭摺具陳伏乞皇上聖鑒勅部議覆施行謹奏奉硃批吏部議奏钦訿○○奴才富勒銘額跪奏爲接奉部議行令各省裁减兵勇節省餉銀謹將塔城地方情形據實覆陳恭摺仰祈聖鑒事竊奴才於本年八月二十三日承准户部咨奏催各省裁减兵勇節省餉銀大概數目應請勅下各省將軍督撫愼選將領將此次裁减兵勇事宜認眞辦理務須以裁虚額汰老弱爲主蓋虚額者將領之私囊老弱者軍營之積蠧此輩不去則所謂防兵防勇盡係紙上空談臨事一無所用如能挑留得法减併合宜亦何致藉口兵單轉貽地方之隱患此全在疆臣默爲酌劑而非臣部之所能遥度者也嗣後再有老弱缺額等弊務將該營將領從嚴叅處並將該省某標杲軍原有新增各項兵數餉數實存兵勇數目造具簡明細册限文到三個月送部查核辦理等因於光緒二十三年七月初七日具奏奉旨依議欽此欽遵通行知照前來奴才祗奉之下詳細叅酌部臣以冗兵耗財過鉅奏令大加裁汰並極言兵勇之虚額爲將領之私囊以國家有實費而兵無實濟亟宜切實裁减老弱空額以節餉糈誡爲當今急務得應遵照辦理伏查塔爾巴哈台爲西北極邊壤接俄界廻非内地省分可比前自光緒十七年分隸隊伍之後將各營兵勇一千五百名撥歸新疆巡撫交屯防副將管帶不山奴才節制應歸叅贊大臣所部漢隊僅有綏靖中右馬步營旗五百人前任叅贊大臣額爾慶額遵照部議裁减一成節省餉銀解交部庫嗣因邊防緊要兵單不敷分布奏請添募漢隊一千人雖經海軍衙門議准旋經户部以餉絀礙難加添遂卽中止奴才抵任後查明塔爾巴哈台西北袤延二千餘里處處毗連俄界東北與科布多接壤西南通伊犁博羅塔拉東南與庫爾喀喇烏蘇精河等處腹背相依轄境遼闊上年收還巴爾魯克山爲塔城西南屏蔽更與俄人連邊近在咫尺沿邊卡倫哈巴河防營僅將滿營馬步兵一千人分防各處並在城差操誠恐兵少難期周顧若再請添兵又慮餉無所出奴才竭力籌畫認眞整頓將一切浮費雜支欵項力爲裁省儘現有餉數兵數酌量改設簡練軍索倫素稱勁旅自改設駐防滿營經記名簡放副都統署恊領和陳泰教以陳氏馬步槍砲進退有法紀律嚴明洵爲塔城保障緩急可用額魯特舊額一千六百餘員名奴才業將老弱者裁减四百餘名規復舊制分設防卡等因核實立案均己奏明奉准部覆在案是塔城滿蒙營制初復未便再議裁减而漢隊自裁併後僅剩步隊三百二十餘員名馬隊一百二十餘員名若再議裁减實屬不成隊伍開花砲隊八十餘員名所帶格林開蒼大砲七尊此項砲隊原奏車臺改設驛站撥歸巡撫接辦抽出官兵塡補砲隊新成營制實係得力應用之人並無虚額此奴才所部漢隊兵勇並改設駐防滿蒙官兵實在數目均無可冉議裁减之實在情形也又查塔城僻處偏隅自分界後中俄哈薩克泊邊環居種類煩多城鄉附近俱有田民雖謂耕作相安不得不加意嚴設保甲不時巡防全賴奴才所部兵威鎭懾無事則勤加訓練有事則聯絡一氣互爲聲援又因額敉勒河距城百八十餘里爲後路運道所關是以前將游牧領隊大臣以日駐河干以防後路兼顧蒙哈游牧此塔城地方緊要之實在情形也業己恭摺據實覆陳於光緒二十二年五月十一日奉硃批户部知道欽此欽遵在案兹奉前因奴才體察情形塔爾巴哈台幅員遼闊邊務緊要不敢稍形鬆懈而滿蒙旗營官兵訓練得力均稱精壯並無老弱漢隊馬步營旗有限兵勇奴才不時點騐無處冐名糧飽其私囊開蒼砲隊一大哨操演技藝嫺熟可靠爲防邊不可少者其新餉目與屯防副將劃分之後奴才所部應得餉裝廉俸公費等項銀十六萬三千兩内裁减正勇一成節省餉銀二千一百餘兩解交部庫下剩十六萬八百餘兩每年支發滿蒙漢官弁兵勇俸餉馬乾沿邊台卡二十二處官兵鹽菜口糧印務糧餉營務駝馬等處辦理中俄交涉事務處章京主事筆帖式俸餉鹽菜哈巴河防營神機營官兵口分奴才並領隊大臣廉俸隨營文武員弁軍火庫局稽查保甲委員口分各營旗差操馬價運餉脚價製造火藥遇閏加增以及出差盤費巡查牌博邊界春秋祭祀會辦中俄積案用項並未能預計各欵均在其内撙節辦理核實動用前己分晰欵目造具細册送部立案合無仰懇天恩俯念塔城邊防緊要兵勇無可再議裁减奴才殫心竭力與各營將領共矢天良整頓營務兵歸實濟爲國防邊萬不敢虚糜餉項以期仰舒聖主西顧之勤所有接奉部議行令各省裁减兵勇節省餉銀謹將塔城地方情形據實覆陳緣由理合恭摺具奏伏乞皇上聖鑒謹奏奉硃批户部知道欽此○○山西學政劉廷琛跪奏爲恭報微臣到任接印日期叩謝天恩仰祈聖鑒事竊臣蒙恩簡放山西學政跪聆聖訓後遵卽束裝就道於本月初四日行抵山西省城初六日准前任學政臣錢駿祥委員將學政關防並書籍文卷齎送前來臣恭設香案望闕叩頭祗領任事伏念時局多艱需才孔亟造就端資庠序提倡尤在學臣山右習俗馴良士風樸厚進以體用兼賅之學必有緩急可恃之才愚陋如臣懼難勝任謹當廣植士類嚴杜弊端朂之含經茹史以植其基期於考古騐今以擴其用斷不敢因循而徇俗尤不敢矯枉而失中愧學術之過疏時切履薄臨深之懼惟勤愼以自矢冀答高天厚地之恩所有微臣接印日期除照例恭疏具題外理合繕摺叩謝天恩伏乞皇上聖鑒再臣經過地方得雪深透麥苗暢遂民情亦極安謐堪以上慰宸厪合併陳明謹奏奉硃批知道了欽　　　　　　　　 
 
