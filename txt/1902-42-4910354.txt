# 1902 - 42 - 4910354

 

Page 1

 
 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○綱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗冤錄碼洋六角○康熙字典碼洋二元八角○三家醫案碼洋三角○醫醕賸義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大清會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○　芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[閩中商務章程]  
　　去歲閩中大吏遵旨開辦商務局旋諭令避憲擬定章程頒發衆商尊守一擬就福州府署右騰挪房屋改設商務局一處作爲會議辦事之所惟房屋尚須修改擬先就東街開辦一局務以福州府爲總辦以廳縣爲帮辦遞任移交另由商帮公舉老成公正熟悉商務者數人爲總董又由每行各舉一人爲行董一切事件行董商諸總董總董商諸總辦帮辦公同籌議其有情事重大者卽由局禀請各憲批示辦理一凡公舉公議事件須踵議院成法由總董糾合各行董赴局會議以諸人意見相同爲定總辦帮辦或所見不合准各該董據實申陳以憑復核辦理無所用其顧忌庶上無壓制之情下無束縛之患一在局議事總辦上坐帮辦總董與行董以次旁坐彼此暢所欲言互發議論一切繁文縟節悉予屏除以通商情而示優異一凡本省各處物産何物最旺何物最良市面銷塲何物最多何物最貴每年出口進口貨物各有實數凡貨以何者爲大宗何者尚待擴充何者亟須整頓應由各行商隨時舉其所知彚單報局核辦一每朔望總董行董會集一次討論商務利病有窒礙不便者准禀局設法禁革有須振興提倡者亦准由局籌辦一商家財産訟案不許逕赴有司衙門控告致有拖累須先請行董評議如行董未能了結再赴商務局申訴由總董秉公調處如理處不下或避匿不到卽由總辦提案追懲並按月分案摘由呈報各憲查核一錢鋪侵蝕倒閉鋪戸牙行侵欠均有例定罪名祇以事控到官視爲錢債細故往往不肯重辦從輕擬結嗣後凡糾股經商或借本生理或因商業存放他人貲本如有從中私挪暗蝕託名虧折倒避捲逃等情一經被累人控告傳案訊實卽先行查封備抵一面變通辦理一萬兩以下由府縣酌量情節分别擬以枷示鎖礉監禁一萬兩以上卽擬以監禁若干年不准因病取保均仍追欠欵限内全還者准予酌减禁限如被控後避不到案卽查封家産並請通詳究辦一凡以低僞貨物假冐招牌仿單有碍市面銷塲及本商事業者經本商查獲實據控告或經董事呈明卽由局傳訊嚴辦一各商遇有地棍吏役訛詐凌壓准其赴局禀訴由局查明實情派勇拿交地方官懲辦如地方官袒庇瞻徇分别禀請記過撤任一局内不用書差另延書記司帳司事曁局勇傭工若干人均須恪守章程不得沾染衙門氣習倘　舞弊滋擾卽由各商回明總董禀局加倍懲儆一保商經費典商錢業兩行以生理之大小捐數之多寡按月酌量捐繳其餘各行商銷售貨物每百兩抽銀三兩祇就售貨行單内按數註明隨價抽收該行每月生理若干可抽經費若干應由總童先行查明約計數目摺報備查以後按月儘收儘繳由總董彚欵繳局在後撥用並將售貨底簿連同送核一各行商經手收繳經費一百兩准坐支銀十兩以資津貼一總辦帮辦總董行董均酌給公費等項以資辦公總董行董按每月更舉一次其得力者公舉留辦不肖得羣起斥退辦事至兩年以上者如有公正廉明克孚商望者准由局禀請從優給奬 
[本館接奉電音]  
　　昨日午前京師飛電傳來上諭三道敬謹譯登○正月初八日内閣抄奉上諭李興銳奏特叅貪劣不職文武各員請旨分别斥革一摺江西試用同知鄭詔貪惏成性物議紛騰通判何宗模巧於鑽營聲名惡劣大挑補用知縣林丙寡廉鮮恥有玷官箴候補知縣余官濬性情卑鄙舉動乖謬試用縣丞顏其壽嗜利忘義卑鄙無恥試用巡檢王國安辦事草率任性妄爲試用典史晉龍舉止浮躁遇事邀功贛州城守營都司蔣本榮遇事生風心粗膽大均著卽行革職另片奏捐升道員候選直隸州知州朱家騄卽　繼厚在江西藩署充當幕友把持公事舞弊營私著一併斥革並將該員捐升道員之案卽行撤銷以肅官方該部知道欽此同日奉上諭此次祗謁 
東西陵除軍機大臣照例扈從外其部院各衙門著派吏部尚書張百熙禮部尚書世續兵部尚書徐會澧刑部左侍郎景廉工部左侍郎繼祿都察院左都御史陸潤庠内閣學士崇壽文海太常寺卿印啓隨扈其餘各衙門均毋庸奏請簡派至内務府各司處人員亦著從簡遴派以歸省約欽此○初九日内閣抄奉上諭陝西延綏道員缺著嚴金清補授欽此 
[美蠲茶稅]  
　　昨得美京華盛頓友人來函云美國政府已允駐美華使伍星使之請下令議院各員將中國茶稅酌量蠲免事緣星使見目下美國正在整頓百貨進口稅使通商各國彼此利益均沾因言我華既准美人貨運來銷美人亦應蠲免稅銀以相酬報美總統深韙其言故有此舉 
[俄習國書]  
　　聞之口外友人云俄人現在海參威創設學堂招集聰慧俄童學習滿洲文字並請齊齊哈爾都統薩統制推薦滿員主持講席統制因於去冬附片入陳其文曰俄界海參威地方現設滿文學堂俄員屢商代延教習當查省城固有精通滿文之員多因身任要差此外非因學問性情未經深悉卽恐沾染嗜好均未便率行派往數月以來輾轉詳選查有墨爾根城鄂倫春恊領永善心地可靠俄人亦知其年高學䆳指名相請而該協領一缺事本簡少因飭令永善暫往試辦並飭其到地後將該處各項學校一切見聞所及隨時編紀彚報並知會海參威商務委員李家鰲遇事照料並咨該城派員署缺外謹附片陳明伏乞皇太后皇上聖鑒訓示謹奏十二月初四日奉 
硃批知道了欽此 
[簡使確音]  
　　昨報登今夏英皇行加冕之禮日廷令駐使林君就近齎國書入賀云云此固譯自日本某日報者乃刻閱東京日日新聞謂此次英皇及后同行戴冠式日廷以事關大典特簡小松元帥宫爲賀使所帶文武各隨員訪　軍中將寺内正敬式部長男爵三宫義胤宫中顧問官侯爵中山孝麿調度局長兼式部官長崎省吾式部官丹羽龍之助式部官子爵稻葉正繩東京大學醫科教授醫學博士士肥慶藏陸軍步兵中佐黑澤源三郎陸軍步兵少佐五 
 
 

Page 2

 
 
十君弘太郎 
[俄謀韓礦]  
　　日本某日報云俄人本在高麗咸竟道采取烟煤兹又勘得附近産煤益佳擬白諸韓廷請畀以采取之權俾得振興大利不知韓廷將何以答之 
[韓國度支]  
　　日本某日報云東歴一月二十六日高麗政府豫計本年國用共需銀幣一千二百萬圓其軍部中須新設騎兵砲兵工兵輜重兵四大隊刻已奏請國主裁奪施行矣 
[造膝敷陳]  
　　香港循環日報云去夏廣東番禺縣梁星海太史奉召赴行在入覲天顏皇太后詢以變法何如奏稱當今維新必自變法始然法有必當變者有必不可變者太后曰何者宜變何者不宜變奏稱此亦一時難言今湖廣督臣張之洞方條議情形不日可奏到矣太后曰汝至湖北可傳旨張之洞飭速議奏太史又奏稱外間不曉事者多言太后守舊而不喜新臣獨以爲不然太后曰汝何所見而云然太史於是歴舉某年設總署某年開同文館某年創海軍某年定駐使各國之例條對甚詳曰此皆 
太后所行之政非夙喜鼎新何能若是太后曰吾聞汝聲名甚好今汝所奏果能心地明白汝到湖北好自爲之太史乃又奏皇上曰臣聞先朝聖祖高宗皆天亶聰明然尚惟日孜孜耄而好學况今時事孔亟願皇上法祖以濟時艱皇上頷之曰朕必從汝之言從此勤學太史遂碰頭而出 
[設局製械]  
　　聞之廣州友人云此間增步鄕向有製造軍械官局凡營中所需槍砲藥彈大半取給于此惟新式後瞠槍砲則多購自外洋今者和議既成禁止外洋軍火進口大憲因於製造西局添建製造銅帽火工廠現已告厥成功日前大憲札委李直刺象宸前詣廠中悉心察騐 
[購地定章]  
　　南昌采訪友人云去歲江西臨川縣知縣江雲卿明府辦理城内泰山嶺公地被人私賣與耶穌教堂一案思前顧後妥善周詳旋經洋務局核定教堂購地章程詳請撫憲李勉林中丞批准通飭各屬一體遵照其文曰爲核議詳覆事光緒二十七年十月二十八日奉憲臺批據調署臨川縣江令召棠禀卑縣署後空地前經韓姓賣與福音堂建造房屋地内有泰山嶺關繫合縣形勢現經卑職與教堂商允退還禀請批示立案並請以後凡民間售地與教堂令先揷牌告白後始行兌價成交由奉批據禀該縣城内泰山嶺係合邑公地被韓姓人等賣給美以美教會起造敎堂殊與地方有礙現經該令商明教士列格思立約退回永作地方公地該教士存心公恕誼固可嘉而該令辦理此事舉重若輕深合機要應准立案併予記大功一次以爲能事者勸惟該前縣鄭令並未查明底藴輙爲印契給執殊非尋常率忽可比應記大過一次以示懲警仰洋務局移會藩司分别註册飭知至請以後民間售地與教堂令先揷牌告白俟無人出爭始准兌價成交一節有無窒礙併卽由局核議詳覆此繳禀同約契抄發等因奉此除移會藩司分别註册外查奉發抄禀内稱韓姓出賣此地並無契據僅憑族譜甚屬不妥此等設有盜賣侵佔事關教堂豈不大費周折卑職常見他處民間買賣田地立契之後皆先就該地插牌告白書明地之四至及由何人出賣售與何人俟經旬累月無人出爭始行兌價成交民間售地與教堂定約既不須先行報官此法似可飭令仿行等情本司職道等復查各屬教堂近來置買田地房屋者往往於已賣已典之後又復爭訟該教士人地生疎置買産業難保不爲本地奸民串騙甚至一地兩售迨後兩堂爭執涉訟公庭致難究結今江令所禀民間買賣田地先就該地插牌告白俟旬月以後無人出爭始行兌價成交係爲杜絶勾串盜賣及一地兩售諸弊事屬可行擬即通飭各屬照辦并先出示曉諭民間一體周知但地方官於教堂呈契投稅之事務必徧訪周諮查明確實底藴如係無人出爭及並非盜賣侵佔亦無一地兩售情事立卽查照定章印契給執不得稍事稽延是否有當理合詳請俯賜查核批示祇遵等情中丞批開如詳辦理仰卽通飭各屬一體遵辦仍候督部堂批示繳 
[南康盜案]  
　　九江訪事及人云去歲嘉平月中旬某日之晚江西南康府距城三十里之陳某家忽有盜匪排闥入室恣情搜括盡取所有并刃傷事主四人事後開單投報有司刻已飭差嚴緝矣 
[津郡官塲紀事]  
　　天津直報云署理津海關道唐少川觀察於去臘十五日來津就北洋醫學堂駐節○去臘十六日午刻長蘆運憲楊藝芳都轉天河道張蓮芬觀察樂字營統領梅如筠軍門次第乘輿至北洋醫學堂拜會津海關道唐少川觀察○是日梅如筠軍門復命駕詣紫竹林一帶拜會洋員 
[潯郡官塲紀事]  
　　九江訪事友人云去冬新任江西臬司明華亭廉訪訪聞德化縣某大令不善聽訟積擱案件甚多爰委許仲碩叅軍前往清理已於臘月某日回省銷差矣○稽查輪船事務兼保甲總辦徐穆君别駕於去臘某日奉牙釐局憲委辦硝石卡釐務所遺稽查輪船一差奉檄裁撤保甲局事則由府尊孫景裴太守札委宋吟樵明府辦理○九江城外保甲局員周少葵少尉奉烟膏局總辦丁少蘭觀察委赴瑞昌縣辦理土藥掣騐差於客臘某日赴省禀謝○客歲十二月初六日宋吟樵明府許仲碩叅軍奉道憲委赴德安縣查辦一件大約歲杪卽賦言旋○去歲之杪九江道府各署接奉上憲札文著各將書吏裁减五成未知果能遵照辦理否○客冬臘月十三日江西候補道周小翰觀察鬻掖道出潯陽命駕至鎭道府縣各署拜會各官均答拜如儀 
[白下官塲紀事]  
　　金陵訪事友人云江南狼山鎭總兵員缺前經兩江督憲劉峴莊宫太保奏請以現署江寍城守協蔣恊戎良卷補授去臘某日奉旨俞允協戎遂於二十一日趨詣督轅叩謝○江蘇候補知縣崔小山明府作球前因所管馬鞍山火藥庫失事致被上憲撤差至去臘二十一日委辦金陵士藥局務冀收晚蓋之功○江南銀圓局總辦劉少峯觀察任事以來所鑄銀元銷路頗能推廣兩江督憲劉峴莊宫太保大爲嘉悅除飭呈履歴奏請奬叙外並捐鶴俸賞給局中委員司事及華洋工師匠人以示鼓勵觀察遂於去臘二十二日趨詣督轅叩謝○去臘學堂總辦潘芸孫觀察禀請改惜隂書字爲大學堂改鍾山文正兩書院爲中學堂改奎光書院及崇文景賢鷲峯三官塾爲小學堂兩江督憲劉峴莊宫太保以房舍尚需推廣特撥帑銀十萬兩俾卽鳩工庀材觀察查得需用材木甚多安徽所産之松價值較賤爰委候補知州陳刺史龍昌前往探明酌量採辦○北洋海軍統領例於封河後謁見南洋大臣歴陳海防事務去臘統領葉桐侯軍門循例南下既抵白門即詣督轅咨白一切時距督憲劉峴莊宫太保誕辰已近爰在省小住俟二十二日趨赴戟轅祝嘏然後辭别啓行 
[扶桑濯足]  
　　日本長崎訪事友人云赤十字會社爲行軍時療治傷痍之所日人原定於本年東歴五月一日開會議事嗣以是時會長小松宫彰仁親王不克臨塲應改遲至十月中大會○去冬前彦根藩主井伊伯直憲因病請假調治無如醫樂罔效延至東歴本年正月十三日卽華歴去冬十二月初四日溘然長逝日皇聞之特賜加一級照正二位禮治喪○臺灣總督與内務省農商務省諸大臣議及臺灣所産　腦擬交商人承辦刻下尚未核定章程○日人性嗜鷄蛋大有一日不可無此君之概現經衆議院委員查察各地所産足供本國食用無須販諸他邦爰擬將進口稅加重使中國各地來源阻帶庶本國業此者可獲厚利先由九州實業大會議及既而關西各新號亦從而論之蓋日本各地所需鷄蛋核計每日每人一枚東京須銷二十二萬枚大阪十四五萬枚京都七萬六七千枚横濱六萬五六千枚神戸三萬五六千枚連酒　鷄飯店 
 
 

Page 3

 
 
計之約日銷六十萬枚其間來自中國者三分之一價較土産爲廉惟日人察得商販轉運時每用米糠鋪墊箱中至夏秋間最易腐臭故思設此禁令也 
[昇平景象]  
　　聞之京師友人云皇太后以前歲中秋節至去歲中秋節應提節賞銀兩均未呈交緣飭内務府行催戸部去臘十六日大司農派出司員管解銀二十三萬兩入内交納以備歲杪皇太后頒賞内侍宫嬪媽媽人等○各部院衙門額外行走司員曁筆帖式類皆清苦異常近聞諸堂憲會商欲將前次行在解回之餉銀提出若干以資津貼各司員得之當亦不無小補也○前門城樓已遭兵燹當皇太后皇上國鑾時暫用本料支搭成樓外加油飾厥後正欲卸去忽遭回祿之災官木廠之承攬此工者未免得不償失矣○去臘阜成門外月墻後官花爆匠史某曁右安門内龍樹寺官花爆匠薛某經内務府掌儀司飭傳點卯承製各種花爆花盒烟火以備新年元旦上元内廷燃放○旗人貫跤之戯漢語謂之撲虎向來每逢三六九日在大佛寺前濱習去年亂後若輩已雲散風流刻又有整理此藝者聞仍在大佛寺地方 
[潯江春色]  
　　九江訪事友人云去臘某日江西九江府孫景裴太守札委候補巡檢陳崧生少尹辦理城外保甲事宜以靖地方而安良善○前者瑞昌縣屬祝家畈呆甲家被賊所算失去鉅贓雖經報縣緝拿迄無端緒後甲上控府署府尊孫太守飭縣嚴緝案始得破去歲臘月十三日有一渡船滿載樹木板片由江北來潯行至江心忽被鹽船撞沈報經義渡局救生船竭力施救得慶更生惟所載各貨已盡付東流矣是日距潯城上游三十里之龍坪亦有一船裝米十餘石遭風沈溺淹斃十一人風波之險洵可畏哉○去臘二十一日天氣嚴寒北風怒吼滕六君翩然戾止搓綿扯絮興會淋漓閱兩日夜始止量以玉尺約積厚一尺有奇至小除日始日出杲杲○去臘潯城市面不甚興旺米價每石約需錢四千八百文左右次者四千五六百文菜油每擔八千四百文黄豆每擔四千文芝麻每擔八千文雜糧較前加倍銀價每兩換九八錢一千二百八十五文洋銀每圓兌錢八百八十五文猪肉每斤八十八文 
[上海官塲紀事]  
　　日前江南提標右營叅將廖楚材叅戎乘舟赴松江叩賀提憲李壽亭軍門及府尊余石蓀太守年禧昨日事畢返滬由南市董家渡登岸命駕至各巡防局投刺然後回轅○前日松江府余石蓀太守乘舟來滬就南市大馬頭浦濱小泊未幾卽移舟至北市聞尚須赴蘇臺一行也○蘇松太兵備道袁海觀觀察於昨日午後四點鐘時乘官舫赴蘇垣晉謁各大憲拜賀年禧 
[司空赴省]  
　　昨日午後四點鐘時前出使德國大臣簡授工部尚書吕鏡宇大司空由滬上行轅乘鈞和兵輪船赴金陵拜會兩江總督劉峴莊宫太保面白要公並賀年禧 
[批示房捐]  
　　去臘上海紳士李曾珂等因房捐一事具禀蘇松太兵備道轅刻奉道憲袁海觀觀察批示云籌辦房捐湊還新增賠欵係萬不得已之舉上海五方雜處人心習於詐僞詭名寄籍希圖免捐在所難免本道於籌辦之初卽已計慮及之是以移覆藩司案内曾將敎民房産已准主教法總領事照覆應與平民一律照捐托教可以無慮惟上海與他邑情形不同應否酌量核减他處不得援以爲例之處另行切實加函聲叙請會商辦理良以上海食用倍昻謀生不易地方官體恤民艱應如此也各紳並不體察情形輙以不從租界辦起偏枯朘削等詞詭言挾制不知租界鋪戸住房捐欵名目繁多每年併計總在一成以外與南市城廂鋪戸住房路燈垃圾等捐每歲計之不及租界百成之一者情形廻不相同各紳以祇捐城廂南市不捐租界爲偏枯詎以租界鋪戸重疉輸捐爲得事之平乎况所定一成五釐捐欵與租界常年捐欵相去無幾何得遽以偏枯爲詬病卽所謂捐數過重不免開避就之端然租界抽收房捐已數十年之久與南市城廂歴年捐欵比較已暗中節省數十萬以從前節省於民之欵還而輸之公家於事甚當且此項房捐專爲新增賠欵而設三十九年之後賠疑付清自必停止以彼例此仍係南市城廂居民多佔便宜何致不分賢愚悉欲免此捐欵爲此詭名寄籍不顧大局不惜聲名之事乎既據具禀卽希各紳將本道之意善爲剴切開導毋庸阻擾生事是爲至要仍候蘇藩司核覆到日再行札縣飭遵 
[飭查賭局]  
　　本邑南市二十三七鋪巡防局員邱友林二尹訪知大南門外南馬頭左近某巷中有棍徒聚賭抽頭情事爰飭十二圖地保顧桂榮往查旋由顧保禀稱小的查得日前粤人某甲租得宋姓樓房三十餘幢大開賭塲現已聞信脫逃此外别無賭局二尹責令隨時查察務獲嚴懲 
[法董蟬聯]  
　　法界工部局首董向歸寓滬各法商公舉本年各商在大自鳴鐘下廳事中會議仍以舊董寳昌繅絲廠主濮呶奶君爲領袖以資熟手而重要公 
[祝嘏停訊]  
　　今日爲皇后千秋聖誕本邑印委各員應趨詣西門内萬壽宫行祝嘏之禮英美租界公廨讞員張柄樞司馬因照會領事停訊一期 
[上海巡局紀事]  
　　前日二十三七鋪叚董張蒲友送陳周氏及受傷人許阿金至巡防局函開彼等因賭格鬥請爲懲治局員盛雨村二尹研訊之下斷令氏給許養傷洋銀若干具結而退○前日南市楊家渡何永泰鐵店主何阿金在同春茶肆摇會忽與整容匠陸炳路口角旋扭至下六鋪巡防中局控訴局員黄衡堂二尹以事起細微飭地甲妥爲調處 
[南市瑣聞]  
　　本邑南市安瀾道院羽士陸某串同匪人至租界中某妓院竊取銀水烟袋事發浼人彌縫了事現經住持羽士余紹嘉偵悉將陸驅逐出院以免敗壞教宗○昨日午後二點鐘時南市捕房二十五號巡捕王春林巡行至十六鋪橋左近忽然仆地氣絶旋由他捕舁回告知捕頭傳家屬到來備棺收殮 
[英美租界公廨紀事]  
　　甬人張子瑞冋在浙江湖州府屬孝豐縣興販布匹失業後來滬尋弟不料其弟已故川資用盡無以爲生遂於前日聳身躍入浦江自盡幸爲某號巡捕所見設法救起送至翁廨禀請安插讞員張柄樞司馬訊悉前情著賞給洋銀二元諭令自行回籍○日前粤人嚴其章投公廨控盧逹卿合股買火油延不提出等情司馬准詞飭提兩造質訊嚴供小的前與盧合股定買火油二千挺延不提出所虧銀兩亦置之不理求卽究追盧供所欠之銀業已找清實被冤誣務求明察司馬者將盧交妥實人保出候函請廣肇公所董事秉公理處禀復核奪 
[添注]  
　　昨日報首論說第二十二行不可謂非人臣效忠之至計句非字被手民脫去今得校出合亟添注於此閱者幸勿疑語意之相反也 
[開廠施粥]  
　　謹啓者敝堂歴年冬季開廠煮粥每届歲首暫停數日俾夫役人等回家度歳食粥貧黎無以卒歲者量給米票以免仰屋興嗟本年自旦至初十日停廠給發米票萬張陸續來堂憑票給米於十一日起照常開廠發粥蒙英美租界公廨張柄樞司馬西門外巡防局員楊厚文二尹各派護勇到廠彈壓庶免擁擠今將開廠施粥日期請登報章布照公鑒上海六馬路仁濟善堂董事嚴信厚楊廷杲黄宗憲朱佩珍施則敬劉芬謹誌 
 
 

Page 4

 
 
   
 
 

Page 5

 
 
立愈耳聾天下第一奇方 
天下馳名廣東陳恒德堂秘製奇效耳聾丸○不靈還洋○假冐多購者認明 
耳聾一症皆因腎水下虧相炎或鬰火上炎傷肝以致耳聾目昏視聽不靈總因心腎不交陰虧陽僭而其病原尤在氣虚血脉不能流通呼吸不能靈捷氣逆則虚火向上故有耳鳴耳響耳脹耳痛言語不聞等症本堂存心利濟得祖傳奇方不惜工本秘製此丸專治一切耳内之症無論男女老少兩耳重聽雖二十年三十年老症服之立見奇功轉聾爲聰補眞陰生津液攝納浮陽退除虚熱重者二大盒斷根輕者一大盒包愈妙在神淸氣爽身强體健永無復聾之患眞治耳聾之天下第一奇藥也虚言欺人罪我　天每大盒四元中盒二元小盒一元均無折扣○各埠信購原局回件信力自給○分設上海英大馬路萬康醬園對門德仁里内石庫門廣東陳恆德堂謹啓 
　　漢口廣名利經理順真義賑普濟公司大票 
本行開設漢口米廠河街經售順直義賑普濟公司大票全張克已分條照市批發公道倘蒙賜顧及他處函購原班回件不誤　漢口廣名利謹啓 
　　今將四明六邑各商樂輸一文願廿七年八月朔起樂善好施收數登左 
長生會洋五百六十四元七角五錢九百七十三錢業洋三百卅九元二角錢十五千五百六十濟安會酒業洋一百七十六元八角錢九十二千一百廿一銀樓洋二百九十元零二角錢四千零七十船業洋二百四十八元一角藥業洋一百零九元一角錢十二千三百八十四各號洋一百四十一元八角藥行洋一百零六元三角錢十七千零六十九永濟社洋布棧司洋一百元零零五角烏木作積存敬聚堂洋一百元集全會洋一百元零零九角錢五文崇德會海味行洋九十六元三角錢六十千零六百五十六集賢會洗衣業洋九十二元八角五分錢一千零零八文木行洋八十二元七角錢三千四百四十六裕後社洋布棧司洋三十二元土行洋七十五元錢三千七百六十五水葉行洋七十二元五角五分錢一千六百九十八文崇善會海味棧司洋六十元零六角五錢廿七千二百廿二恊勝會洗衣作洋六十一元八角錢一百零八文長興會木作洋五十八元參行洋六十四元七角錢二千零五十七合興會野味行洋五十六元五角零剪洋五十一元五角五錢九百零六文酒館洋四十五元八角錢十二千五百卅七永生會銅錫業洋四十三元七角五錢十六千四百卅八同善會魚業洋四十三元六角錢一千零六十三烟業洋三十九元六角錢八千六百九十六印書房藥業洋四十元馨香會熟貨洋三十八元三角錢四十二千七百卅五成義會衣莊洋三十七元五角五錢一百六十一文新長生會成衣洋三十五元四角錢五千七百六十五同興會竹業洋三十二元三角五錢四千九百九十北信局洋三十一元零五分錢七千一百五十四永興會南貨洋三十三元一角錢七千四百十四寳輝堂香燭洋三十元零九角五錢十三千五百七十三永安會點銅行洋三十元烏山船洋三十元京廣貨洋廿五元四角五分錢二千二百六十九先春公所茶館洋廿六元零五分錢十八千零十六綢緞莊洋廿五元九角錢一千七百九十四同安會蛋業洋廿七元三角錢廿六千九百四十三崇義會漆業洋廿六元七角錢五百零六長生勝會木作洋廿五元三角皮貨洋廿三元三角錢三百文南信局洋廿一元九角五分錢分千九百六十四北長生會紅帮成衣洋廿一元八角集賢會咸貨洋十四元八角錢卅七千七百卅四布莊洋三十元零五角錢六十七文米業洋十九元八角錢一千九百五十三同義會糕糰店洋十元零六角錢十八千九百四十七誠仁堂肉莊洋十七元七角錢三十七千四百廿一醫生洋十五元九角錢一百五十蔴袋洋十六元六角長濟會報關行洋十三元四角錢九十文本國木器洋十二元四角錢一千零七十五崇寗會鞋業洋十二元九角錢一千七百十文安寗會新衣業洋十一元八角錢九百七十裁縫做司洋十二元七角錢五百四十三舊貨洋十五元錢三百四十三長福會石作洋十元零七角錢三百廿絨衫洋八元九角錢四百六十三文骨牌洋八元九角錢十六小木作洋八元九角皮箱洋八元錢四百廿二文洋瓶洋七元九角錢一千六百零二永寗會舊貨鐘表洋七元九角錢五百卅七文課命洋七元二角錢廿糖食洋六元七角五錢三千八百七十六紙業洋五元五角錢七百十二文存義會土行棧司洋四元九角錢二千五百九十四復興會茶食洋三元四角錢八千七百七十四貰器洋四元二角錢七百九十二客棧洋五元三角錢一百十五文板箱洋四元九角錢一百七十一文刷染洋四元九角五錢七百零二敬義會鐘表業洋三元九角錢五百九十絲布號洋三元八角水烟袋洋三元五角錢四十二文東洋造車行洋三元烟雜貨洋二元六角錢六百廿一文鑤花洋二元五角五分錢三百六十八剪刀業洋一元八角錢六十五山貨洋一元八角錢一百十紙紮洋一元六角錢五百零七文雕花洋一元五角錢五百四十一文秤業洋一元三角錢六十七文碗雜貨洋九角蓆同業洋六角總共收洋四千一百五十八元七角錢五百四十七千三百九十五文滬上四明公所啓 
　　上洋鴻寳書局石印直行九通全書招股啟 
　　方今　聖人在上百度維新科舉改章士求實學苟無　括古今之書曷資考證杜氏通典鄭氏通志馬氏文獻通考及　欽定續三通凡歷代掌故搜羅殆盡若　皇朝三通則於我　朝之制度典章燦然具備是憲古證今九通其要矣本局藏有原刻初印全書均用上等潔白紙石印六開直行分裝二百本現已開印准於二月底先出　皇朝三通字跡旣大行數亦寬並向鴛湖王氏家塾假得殿板九通禮聘通儒詳加校勘一洗烏焉訛舛之弊并印　本數千以便隨時取閱第價宜從亷而資本甚鉅爰於正月望日起先售股票每部僅收回紙印工料洋三十二元分兩期繳足先付洋十六元給予股票一紙樣書一本至二月底取　皇朝三通一部卽找價洋十六元四月底再取正三通一部六月底再取續三通一部全書告成股票繳銷○總售票處在上洋棋盤街鴻寳書局通德里久敬齋書莊二馬路千頃堂書莊三洋涇橋煥文書莊三馬路宏文閣埽葉山房書莊文瑞樓書莊及各書坊○外埠分售處在蘇州察院塲彙文軒文瑞樓書莊鎭江文成堂書莊揚州同文生記書莊江西南昌文盛堂書莊湖北省城著易堂書莊同文信記書莊漢口鴻寳分局鴻文順記書莊江左漢記書莊沙市江左漢記書莊宜昌江左漢記書莊湖南岳州江左漢記書莊長沙鴻文書局廣東省城宏文閣書莊祥記書莊福建福州益記書莊山東省城三德堂書莊膠州成文堂書莊天津文美齋書莊浙江杭州德記書莊紹興墨潤堂書莊會文堂書莊甯波汲綆齋書莊分售此佈 
　　横濱正金銀行上海分行新訂章程廣告 
　　新式存單以及相與徃來支觧簿集 
　　本總行創自横濱一千八百八十年資本金洋二千四百萬圓現已收足金洋一千八百萬元公積金洋八百五十一萬元分設英國倫敦法國媽塞而里昂美國紐約舊金山布哇香港孟買東京神户長崎韓城仁川釜山等名都大邑諸有通交以及中國上海天津牛莊北京等分行亦歴有年數專辦銀行應有一切交易無不克已招接存欵更竭誠實久蒙中國達官鉅賈交相稱贊本行格外精心研究接應惠顧現由總行刋到 
均用華文專備中國仕商樂取便捷易於通曉惠然顧臨者之用爲特布告仰祈俯鑒如欲存欵在横濱總行册者半年期息五釐長年期息六釐如存欵期滿准在横濱支取金洋上海取銀亦可如在横濱存取換算則以日本金錢交付隨時註明定價如在上海則以元錠銀價交付庶幾市面仙零上落於貴客毫無耗損以昭平允如欲存在上海分行者長年期息五釐半半年期息四厘半三個月三厘半逐日往來二厘半以副交厚同文之來誼云爾其餘匯票押匯電匯承接周到有美悉臻如蒙惠臨請至本分行面訂可也經理人長鋒郎謹白 
　　老埽葉山房 
上洋大東門内彩衣街北市抛球塲蘇州閶門中市 
富强新書○四書義經正篇○四書義經正篇續編○姚國朝文錄○唐宋八家古文○湯氏危言○瀛環志略○續瀛環志略○新疆要略○名臣言行錄○正續歴代史論○東萊博議三全○近思錄○求已錄○三才略○格致書院課藝○格致啓蒙○俞選經義模範○湖北武學○練兵芻言○比例匯通算學○世說新語○正續博物志○萬國總說○籌洋芻議○涉洋管見○西俗雜志○足王鳳洲綱鑑○綱鑑易知錄○平津館叢書○槐廬叢書○拜經樓叢書○式訓堂叢書○曼陀羅華閣叢書○顧亭林二十六　○古文初桄○江忠烈公遺集○小謨觴館全集○續古文苑○正續古文辭類纂○金石叢書○金石全例○正續訪碑錄○左氏博議○陳氏毛詩傳疏○足本經義述聞○九經古義○大板七經精義○括地志○李氏五種○沿革圖○黑龍江述略○郎濳紀聞筆記○東華錄二臣傳○大板史鑑節要○大板小學讀本○中西算學四種○九數外錄○泰西水法○抱朴子内外編各目甚繁不及細載賜顧者請來購取此佈老掃葉山房謹啓 
 
 

Page 6

 
 
賞格尋獲吳慶生 
協源申號主吳慶生年近四十歲洞庭山人庚子年七月上海嘈閙匿錢逃走乘機避債曾在會審公堂存案如有知風報信確實能捉獲該報信者酬花紅洋一百大元又拿獲到案者酬洋一百大元决不食言上海廣豐洋行主人告白 
重印西法策學滙源新輯石印經濟通攷　 
方今文治崇尚西法有志之士莫不爭先摩礪購求西書然坊間名目繁瑣類多改頭換面無取實用本齋編譯是書凡西法各學上自政敎下逮工藝計三十四種靡不綱舉目張美　畢臻爲講求西法才必不可少之書風行已久寰海人士無不奉爲圭臬現因售罄重復校印大字本分爲初二兩集共訂四十八本裝成八套每部價洋八元四角 
經濟通攷一書博採泰西政敎風俗專門藝學擷其量要者譯之復叅以當代名人論議分爲一十六門網羅旣富块擇亦精茲值　朝廷力求新學特開經濟之科是編爲西學之要領實經濟之大端也每部十二本計兩函價洋二元四角礦務叢書十二本價洋一元二角洋務時事彙編十二本價洋一元公法交涉論價洋六角上海棋盤街鴻寳書局發兌 
恭賀新禧 
本公司業專紡績綿紗貨選精良上品物美價廉誠信無欺是開創以來歴有年所面今越歴旣久挑工選機莫不精益求精採辦華洋花衣均擇上等所以出紗比衆不同久已名振邦國遐邇咸知今欲馳名海外所以另立葫蘆馬牌其貨格外挑凈潔白細匀以邀　貴客商賜顧本公司信實通商非圖漁利抑能播傳四海以期廣遠仰承　大商客光顧請認明葫蘆馬牌爲記庶不致悞大日本大阪平野紡績公司謹白 
禮拜一拍賣 
准於今日十點半鐘在本行拍賣前晚英大馬路易安茶居失火餘剩一應糖菓吃食生財碗盞什物另星不計此佈魯意師摩啓 
　香港太古糖局 
車糖出售 
本行由港自運ＢＡ唛五温Ｂ唛四温半ＯＷ唛四温二五　唛四温　唛三温七五Ｈ唛三温車糖出售如貴客欲買祈請到本帳房面訂買定卽收定銀如過期不出將定銀罰去特此佈聞上海老太古洋行謹告 
另拍上等酒 
啓者禮拜二卽本月十一日兩點半鐘在本行不限價拍賣上等砵酒紅酒車厘毡酒威時忌啉酒此次所拍之酒俱是上等貨與前所拍之貨價値不同特此佈告上海三馬路元芳洋行啓 
拍賣上等肥皂 
本月十八日兩點半鐘在本行不限價拍賣新到大英名廠定製上等一百四十塊一百五十塊方皂及廿條頭廿四條頭肥皂此次貨色比前所到不同屆期請到本行面拍便知拍定限兩禮拜出清此佈 
三馬路元芳洋行啓 
禮拜二拍賣 
准於十一日十點半鐘在坭城外一百另六號瑪理孫住宅内拍賣書樓間洋琴大菜間房間廚房馬房皮蓬轎車外國馬一只餘物不計此佈瑞和洋行啓禮拜二拍賣 
准於十一日下午二點鐘在本行不限價拍賣各式億大利酒數十打外國拖鞋鐵床鐵箱火爐東洋磁茶式大菜式各式大小花地毯紅香皂條頭皂洋槍羊皮毯外國鹹魚花旗火腿鷄四一切雜貨不計隆大洋行啓禮拜四拍賣 
本行每逢禮拜四准十點鐘不限價拍賣羽毛嗶嘰小呢羽綾羽綢市布原布洋標細布細斜粗布漂布及花旗粗布斜紋等貨皆列明拍賣部内届時請到本行面拍可也元芳洋行啓 
彚英書館 
啓者本館設立有年造就人材已復不少所有史鑑算法衞生等學以及英國言語文字莫不盡心敎導倘紳商子弟有志來學者請至三馬路胡家宅寳和里對過館内面議可也定於正月十七日開館 
大美貝先生啓 
快發財票行 
歴有年久大彩常獲中外皆知客歲頭三四彩連捷早登聲明現售覺民一角半順直江票亦可効勞信購祥記碼頭 
疝症遇仙丹 
英界丹桂戲園南祥和里内廣英藥房每日一點鐘至五點鐘止包醫小腸氣膏藥每張一元疝丸一元當面貼膏服丸不效還洋僕患此症七年餘一試果然靈騐登報傳揚南恆泰陸少梅拜手 
廣東梁愷悌堂 
本堂馳名扶陽乾健丸參茸坤順丸每罐洋一元寄售上洋四馬路麥家圈斜對竹生居 
棧房招租 
茲有大棧房兩間如合意者請至虹口沈家灣德昌花棧領看面議　德昌花棧啓 
廣英大藥房白濁聖藥 
上海丹桂戲園南首祥泰醬園間壁祥和里内廣英大藥房心存濟世百藥俱靈僕患白濁小便刺痛苦不堪言購藥一瓶價洋一元服卽立愈感德鳴謝此佈永昌和客棧周茂生拜手 
上海自來火公司告白 
招人承買柏油 
啓者本公司奉董事之諭招人承買本公司所出柏油大約每年可出十五萬加倫如有人欲承買者請函致本公司以西歴本年三月二十一日卽華歴明年二月十二日買起倘欲知承買之章程及取信樣者請移玉本公司至于承買之信收至西歴二月底卽華正月二十一日其歸何人承買及價之高低本公司自有權衡此佈 
招人承買焦炭 
啓者本公司訂立本公司所出焦炭之合同於西歴本年八月滿期日内卽可與人另訂新合同本公司每年所出焦炭大約有五千墩之多特此布聞光緒二十七年十二月二十三日本公司管理機器人希臘啓 
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　去臘戈徐氏控趙勤甫冐牌售藥等情縣主汪瑶庭大令研訊之下戈徐氏供祖翁在姑蘇楓橋開設戈老二房半夏店分設治下歴數十年趙勤甫向在店中爲夥前年夫故後將店務託伊經管後自行辭歇賃屋憲署東首創開半夏店暗用戈二房牌號當經控奉王前憲押閉驅逐趙復遷移數家改爲趙壽蔭堂近仍暗戤戈二房牌號私刻圖章務求吊案銷毁趙供小的開設壽蔭堂藥店所售法製半夏上鈐趙製兩字並未頂冐戈姓叩求明察黄倬雲供小的在戈老二房爲夥因察知趙冐牌故托人向之購歸騐得盒子包紙圖章確與戈老二房相同實係影戤今特呈電大令察閱一周著趙速將圖章繳案趙供小的並未私刻圖章今願改業大令允之著具結呈案○粤人鄭雲閣控張宗禮私吞帳欵大令提張質訊鄭供向在治下開設成順士行光緒二十二年另設仁泰分號倩張司帳至二十三年因虧本閉歇今查得張私收客欵銀八千餘兩總帳呈電求卽究追張供小的在仁泰土號爲副司帳號中貨物銀兩均由成順執事人經理小的僅記進出而已迨閉歇後帳簿盡被各錢莊取去小的並不挪用客欵叩求明鑒大令核得鄭祇呈出入簿一本無從查考且事隔數年始行控告其中顯有不實不盡遂叱之使退不予深求○顧阿華控已革二十七保七圖地保吳友甫唆串贖田等情大令提吳質訊顧稱前憑吳友甫介紹價買陸雨亭毛慶發兩戸田畝旋卽索價繕立絶據今吳唆使陸毛任情反悔强欲贖回叩求公斷單契呈電吳供陸毛自欲取贖小的並未串唆大令察得吳顯有從中教唆播弄情事判責二百板候傳陸毛兩人到案再行質訊 
[英租界捕房紀事]  
　　偷兒李順木行竊北河南路某姓家衣物持入英界經包探李星福拘解捕房捕頭令押候解送公堂禀請讞員張柄樞司馬訊究○前者同昇泰執事人控葉南香在提單上冐簽名字騙取貨物等情司馬飭差協同包探竇如海往寗波將葉拘獲昨日帶回滬上暫押捕房候解送公堂禀請懲治○哈正心私造銅質包金臂釧冐鏨老慶雲牌號持向各當鋪質錢被包探趙銀河拘獲再三盤問供出同黨汪金三捕頭因遺包探金立生往金陵將汪提到押候解送公堂禀請訊究 
[法租界捕房紀事]  
　　前晚流氓某甲狙伏老北門外護城河畔乘間攫取行人所戴瓜皮小帽適爲包探所見拘入捕房捕頭命押候解送公堂禀請讞員　枝園大令訊究○前晚二點鐘時偷兒某乙潛至公館馬路某姓家撬門圖竊經某號巡街捕拘入捕房捕頭令押候解送公堂禀請究辦 
[美租界捕房紀事]  
　　江北歹人鄭蓮喜專在虹口一帶借竭索詐遇事生風前經捕頭訪知拘解公堂讞員張柄樞司馬訊悉情由判令遞解回籍曰昨又潛來滬上匿蹟西華德路某里適爲包探倪順泉所見拘入捕房捕頭令押候解送公堂禀請訊辦○前晚小竊張阿大潛入寄居西華德路之某西人家意圖行竊被細崽顧某所見當塲拘獲扭入捕房捕頭略詰緣由令押候解送公堂禀請訊究○昨日午前甬人方海聖錢金福在北河南路某小茶肆中圍坐作葉子戯後不知因何起釁互肆凶毆適爲某號華捕所見喝阻不依遂一并帶入捕房捕頭以兩人各有不合令押乞丐中牢半天以示之儆 
[蘇省官報]  
　　去臘十二月二十三日知縣張憂禀銷查辦鎭洋縣房捐差沈爾楨請期服假花翎指分江蘇譁用同知黄家琮江西人禀知先行到省道庫大使孫彭齡由松江差次專丁來省禀報丁母憂 
[維揚官報]  
　　去臘十二月十四日楊鹺尹文俊由五河差次抵揚分發知事裘鹺尹文彬江西人禀到十五日高鹺尉敦厚辭赴四浦差十六日汪鹺尹丙炎由周莊卡來十七日楊鹺尹文俊委赴淮北收廢票吳鹺尹文燦起復回淮分發巡檢江　尉世忠宋鹺尉德濂均禀到十八日興鹺尹安沈鹺尹傳鎔均辭押北鹽 
[福建官報]  
　　十二月十五日同知惲毓德禀明本日進讞局通判錢大昌禀銷勸捐漳龍二屬回省禀到本任詔安縣指分湖北試用道方朝榘禀謝給咨晉引禀辭請補漳浦縣白象賢禀見禀謝赴任飭知調署詔安縣陳文緯調署安溪縣陸錦燧調署南靖縣王守謙俱禀見禀辭赴任縣丞莊恆勤禀謝咨補富嶺縣丞飭知安檢李澍青禀明赴下游楊資巡檢鄧祖庚禀謝奉委武備學堂帮辦文案兼洪塘分卡並禀辭赴洪塘典史李南金禀銷帮辦仙遊縣稅契差回省禀到禀謝委署閩縣典史事 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　奴才宗室崇善奇克伸佈額勒春跪奏爲遵奉諭旨謹將革習改軍並變通設立隨營武備學堂情形恭摺具陳伏乞聖鑒事竊奴才等於本年九月初五日承准政務處咨開光緒二十七年七月三十日内閣奉上諭前因各省制兵防勇積弊甚深業經通諭各督撫認眞裁節練有用之兵因念練兵必先選將而將才端由教育而成自非廣建武備學堂挑選練習不足儲腹心干城之選但學堂成效既非旦夕可期其各省之設有學堂者學成之員現尚不敷分調惟有先就原有將弁擇其樸實勤奮者遴選擢用者各省將軍督撫將原有各營嚴行裁汰精選若干營分爲常備續備巡警等軍一律操習新式槍砲認眞訓練以成勁旅仍隨時嚴加考核如再沾染積習窳惰廢弛卽行嚴叅懲辦朝廷振興戎政在此一舉各該將軍督撫務當實力整頓加意修明期於日有起色無負諄諄申儆之至意所有改練章程如何更訂餉章著政務處咨行各省悉心核議奏明辦理將此通諭知之欽此欽遵抄錄到本處查各省駐防滿營官兵應如何革除舊習改練新軍或就旗營添設武備學堂或挑選精壯附入各省學堂練習應一併遵旨認眞辦理統希查照務於三個月内覆奏恭候欽定以便一律遵行等因承准此查江京兩防官兵世受國恩本不應有積習痀自奴才等抵任後隨時整頓力挽頽風然尤恐日久懈生後有沾染習氣之弊凡官所易染者如瞻徇廢弛等習兵所易染者如驕奢耆好等習迭經奴才等不時誥誡曉以時勢多艱各富激發天良以報朝廷豢養深恩近日以來人各自知奮勵倘有或蹈故轍官則糾叅兵則責辦奴才等萬不敢稍事姑容此擬革除舊習之情形也伏查寗防兵丁原額係二千八百六十三名設有頭二三四五甲自粤匪平後原存存兵僅有二三百名控經調撥荆兵又續奏添補迄未足額現僅編立頭二三甲兵實有甲兵一千七百八十四名京防原額六七兩甲共兵一千一百三十七名早經足額小甲之精壯者亦多前奉諭旨挑選練兵當由奴才崇善奏請在甯防甲兵内挑選精壯五百名練爲一營在京防甲兵内挑選精壯一百名小甲内挑選精壯四百名共五百名練爲一營皆名曰捷勝營咨調陸師學堂學生數名來營教練德操均經奏明辦理在案所有捷勝營軍械均係領得新式毛瑟槍一磅輕快砲成軍以來操演頗著成效此項新練之官兵似未便再議更改再查兩防皆原練有精銳營自奴才崇善抵任後復歸併差站奏明寍防挑出官兵一千二員名京防出官兵一千五員名現議改練新軍卽擬由兩防精銳營内挑選精壯甲兵各五百名作爲兩營改演德操其教習卽由捷勝營撥來教演並在捷勝營内挑選精熟德操之什長等二三十名來營幫同訓練寗防飭派正藍旗恊領圖塔佈爲管帶鑲黄旗佐領吉勇爲營總並派哨官五員京防飭派左翼恊領錫林爲管帶鑲黄旗佑領延秀爲營總並派哨官五員京防飭派左翼協領錫霖爲管帶鑲黄旗佐領延秀爲營總並派哨官五員以專責成而佐練習查江京兩防精銳營原有津貼錢每月二千串文現擬撥加此次改練德操之精銳兩營官兵以資鼓勵似此一爲轉移既不必另撥教習亦不必加給餉銀而兩營兵一律改爲德操惟軍械則應將前領之林明教鳴弟呢等槍咨行兩江督臣劉坤一繳還請撥新式槍砲俾資得力以上原練之捷勝營此次改練德操之精銳兩營兩防共二千名卽擬作爲常備且此外寗防尚有甲兵七百八十四名京防除挑入捷勝營之小甲四百名不計外尚有甲兵五百三十七名奴才等擬在寗防再挑兵五百名作爲一營飭正白旗協領恒齡爲管帶並派哨官五員京防再挑兵四百名作爲一營飭派正藍旗佐領蔭秀爲管帶并派哨官四員現在新式槍砲赶辦不及卽以原領來福槍按期操演此項兵丁兩防共九百名卽擬作爲續備軍其寍防仍有兵二百八十四名值班當差卽歸步營管帶仍不時督率用原領來福槍輪流操演此項兵丁兩防共四百二十一名卽擬作爲巡警軍總期循名核實餉不虚糜仰副諭旨所分常備續備巡警三項之意此擬改練新軍之情形也惟查前任江密將軍奴才善慶於光緒九年奏請頒發神機營馬隊圖式飭兩防各練馬隊迄今已十餘年若遽廢棄殊爲可惜奴才等擬請仍飭兩防兵丁按期濱練馬隊並演原練擡槍務期精益求精以備衝鋒之用至設武備學堂一節旗營向無閒欵本屬無力開設然查武備學堂外塲所習者係放槍打靶等事内塲所習者係測量算法等事今奴才等所練捷勝精銳各營皆係在陸師學堂内撥來畢業學生充當教習其逐日所教放槍打靶等事即係學堂外塲功課至内塲所習測量等法各等情事奴才現擬在營兵内挑選年幼質聰者數十名於操畢後跟隨該教習等逐一仐習並飭營哨官等時與講求雖無開學堂之名而有開學堂之實是與開設學堂無異所有遵擬革習改軍並變通開設隨營武備學堂各緣由是否有當謹合詞恭摺具奏伏乞皇太后皇上聖鑒訓示謹奏奉硃批知道了著卽認眞訓練俾成勁旅欽此 
許台身片再分省試用鹽運司運副任克成於光緒二十年間前任使臣徐壽朋東渡由供事調充使署隨員辦理文牘經管檔案俱能勤愼趨公本年五月間積勞病故屬其子任文傑來韓六月初一日請假由其子伴送回國七月初旬據任文傑來報該員於六月初八日在途次病故回籍成殮等情查任克成本係將屇三年差滿應照異常勞績請奬之員隨使各員積勞病故歴蒙賜卹有案該員因公積勞殁於途次事同一律可否仰懇天恩敕部照例議卹出自逾格鴻慈所遺使署隨員自應遴擇妥員接辦查有兵部候補主事費德保明習公事堪以調韓充補除咨部外謹附片陳請伏乞聖鑒訓示謹奏奉硃批著照所請該部知道欽此 
頭品頂戴浙江巡撫臣任道鎔跪奏爲查明庸劣不職各員分别糾叅恭摺仰祈聖鑒事竊維爲政首在得人安民必先察吏臣蒞浙以來無日不接見屬僚勤加考核一意嚴杜奔競以期力拘頽風查有調補平湖縣金廷棟措置乖方不知檢束前任分水時常潛至省垣不問民事劣聲昭著物議沸騰請補遂安縣知縣支潤彦蕩檢踰閑人言藉藉未便以輪補在先姑置弗議撤任湻安縣知縣王廷樑辦案草率才具平常撤任桐廬縣知縣沈宗嶙辦公竭蹶短於吏才慈谿縣松浦巡檢何承祐貪劣不職被控有案龍游縣湖鎭巡檢雷建之勒索陋規怨聲載道以上正佐六員經臣詳加詢察證諸輿論未可稍事姑容相應請旨將金廷棟支潤彦何承祐雷建之一併革職王廷樑請開缺另補沈宗疄係正途出身文理尚優請以教職歸部銓選此外如有居官不職人員容臣隨時查明叅辦以肅吏治理合具陳伏乞皇太后皇上聖鑒訓示再所遺桐廬遂安均係簡缺人員應請扣留外補合併聲明謹奏奉硃批另有旨欽此 
崇善片再屢奉諭旨飭令廣設學堂以期培植人才等因欽此查現在時事多艱若非培養人才實無以爲自强之根本奴才崇善現已飭江京兩防在公所地方各設一小學堂挑選八旗二十以内聰明子弟各二十名入學肄業廷請精通中西品學兼優之儒各一人充當教習所有逐日功課則遵奉諭旨仿照署直隸總督臣袁世凱所奏山東學堂章程辦理奴才仍不時查察務以中學爲體西學爲用方不至有流弊至教習薪水則由奴才捐廉發給一俟學有成效再由奴才咨行兩江督臣附入漢城中學堂一律考選以廣登進是否有當理合附片具陳伏乞聖鑒訓示謹奏奉硃批著卽認眞辦理期收實效欽此 
崇善片再蠶繅爲服古爲婦職之先闢土栽桑尤屬當時要務奴才崇善伏查寍防旗兵婦女半多艱苦情形揆厥由來實無生計所致查寗防滿營隙地甚多現飭八旗恊佐妥籌辦法分叚栽桑三年之後卽可採葉飼蠶一面曉諭旗兵婦女學習育蠶繅絲之法竊查商務大宗絲居其一將來逐漸擴興獲益非淺似此一爲創行不惟地免荒閒而旗兵婦女亦各得生機之益理合附片具陳伏乞聖鑒謹奏奉硃批知道了欽此 
 
