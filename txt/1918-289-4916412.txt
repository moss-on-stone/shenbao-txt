# 1918 - 289 - 4916412

 

Page 1

 
 
   
 
 

Page 2

 
 
時評 
[武力與兵（冷）]  
　　歐洲之戰爲排除武力主義也南北之戰亦爲排除武力主義也故開戰之始起於武人之兵諫而議和以後必以裁兵爲結果蓋武力非他即兵之謂也 
　　維持原狀不准進攻者限止兵之行動也不得添招新軍者限止兵之增加也此亦排除武力之謂也雖然此僅一時而非可永久也永久之策必須裁兵裁兵至最少之數如美國未參戰時則武力不排除而自排除矣 
專電 
[北京電]  
　　錢承東海意今日對西南發表希望和平之通電同時電徵各省調和具體意見（二十三日下午四鐘） 
[北京電]  
　　特赦張勳事徐向段疏通已不反對今日赦張令已下（二十三日下午四鐘） 
[北京電]  
　　曹錕等請免緝張勳已照准發表（二十三日下午六鐘） 
[北京電]  
　　和平促進會不日開幕（二十三日下午六鐘） 
[北京電]  
　　熊秉三張謇加入和平促進會不日公表（二十三日下午六鐘） 
[北京電]  
　　二十六日公府召集軍事外交財政開聯席會議商决大計（二十三日下午六鐘） 
[北京電]  
　　昨閣議各國擬在華設萬國委員會案未决（二十三日下午六鐘） 
[北京電]  
　　二十五日開國防會議召邊省代表與會（二十三日下午六鐘） 
[北京電]  
　　各國要求哈埠防敵探報局附設軍事法庭尚未允（二十三日下午六鐘） 
[北京電]  
　　哈埠將審敵僑各使要求觀審經外部婉拒 
（二十三日下午六鐘） 
[北京電]  
　　鮑督報告已與捷克日本商定分防權限（二十三日下午六鐘） 
[北京電]  
　　黑督以冬防邊防吃緊迭請撥兵援助現經參陸處議由參戰軍内抽調（二十三日上午一鐘） 
[北京電]  
　　劉存厚屢請子彈昨經陸部飭漢廠先撥二十萬運往前敵（二十三日上午一鐘） 
[北京電]  
　　臧致平需彈甚急昨發數十萬交冉營長運往（二十三日上午一鐘） 
[北京電]  
　　李厚基電駐福淸十一旅二團三營叛勾結駐省一二團各營及駐永泰尤溪等營圖擾省垣銑日派隊堵剿並令駐省等叛兵繳械幸得消弭（二十三日上午一鐘） 
[北京電]  
　　鍾體道前編特遣隊數營開赴西安接護餉械現抵鳳縣因漢中危險陳督令暫緩進就近與各軍聯合防剿（二十三日上午一鐘） 
[北京電]  
　　財部催各省解欵（二十二日下午五鐘） 
[香港電]  
　　黎元洪前秘書金永棪已抵廣州（二十三日下午三鐘） 
[香港電]  
　　陳炯明電辭福建宣撫使職（二十三日下午三鐘） 
[香港電]  
　　粤兵於十四日佔據瓊州臨高縣（二十三日下午三鐘） 
[香港電]  
　　省長問題解决後李耀漢與林虎之兵已由河口（譯音）三水撤退（二十三日下午三鐘） 
[杭州電]  
　　梗日决選議長杭嘉湖議員未列席到九十七人不足法定數仍延會票價倍漲（二十三日下午七鐘） 
外電 
[哈爾濱電]  
　　哇姆斯克政府總理伏諾哥特斯基氏已抵哇姆斯克外間所傳各政黨大起齟齬及逮捕多人之謡言略爲失實西比利亞政府陸軍總長里洛夫將軍今夜在霍爾瓦特將軍住宅與宴後將赴海參崴霍擬留哈數日路透電社訪員探悉里氏甚有材戟遇大事發生時敢斷敢爲彼之政策與霍相同聞里霍已將各事磋商妥洽（二十一日） 
[海參崴電]  
　　據最近參謀處報告捷克軍仍在伏爾戞與烏拉爾陣線抵禦優勢之敵軍捷克軍已分爲二起俾可分路堵拒該區戰事今已爲散戰性質法國高等委員勒郁爾氏偕其隨員赴哇姆斯克濱海省哥塞克兵司令加爾米柯夫氏與俄兵司令布台柯氏之衝突日見劇烈今日各報載有加氏之函公然排斥布氏（二十二日） 
[北京電]  
　　美使署華文參贊丁家立博士已陞爲一等參贊美使署中此種拔擢尚屬第一次（二十二日） 
[奉天電]  
　　奉天之六河（譯音）爲匪所佔擄去日人十四名當道現正設法使匪釋放（二十一日） 
[東京電]  
　　此間美日保證信託公司已組織告竣其資本定日洋二千萬元以振興美日在華事業爲宗旨新公司之董事爲費萊歇氏（前大陸報主人）與茂生公司之白萊克氏合力經營横濱正金銀行亦派一員入該公司之董事部 
（二十一日） 
[東京電]  
　　一九一七年起英人所辦之新東洋雜誌因經費不足已宣告於十二月停版惟美人宣稱不日將辦一代表美日利益之有勢力雜誌且將兼顧英人在遠東之利益發起人爲費萊歇君與銀行家多人聞僅以三萬股供衆購買據董事宣稱認購者已逾定額二十五倍（二十一日） 
以上路透電 
[北京電]  
　　徐總統昨日面託孫寳琦關於南北妥協問題與美國公使交換意見孫氏於本日邀美國公使館員某氏至其宅内有所協議（二十三日） 
[北京電]  
　　本日政府發出關於和平解决之通電二通一致西南各省一致其餘各省（二十二日） 
[北京電]  
　　如前電所述徐總統將發希望和平統一之命令及通電已將其原稿交段祺瑞閱看如段氏並無異議及修改而允諾照發則將於今日或明日用通電及命令體裁公布之其内容從歐戰之大勢已傾向和議說起繼述一年以來國内各方面繼續戰爭無已以致人民窮乏人心希望恢復平和等語（二十三日） 
[北京電]  
　　張勳特赦令亦擬於本日發表（二十三日） 
[北京電]  
　　張勳特赦令頃已以命令發表希望和平命令尚未見發表（二十三日） 
[廣東電]  
　　陳炯明十八日來電推舉胡漢民爲省長 
（二十二日） 
[廣東電]  
　　軍政府於二十日發表通告云（茲據議會委託軍政府代行國務院及總統職權嗣後南方各省文武官員之任免概用軍政府命令發表)因此衆議院特於昨日（二十一日)開談話會討論原擬案及修正案議員出席者共有二百餘人因各人意見以爲特定代行職權條件等舉動違犯約法範圍不如將原定軍政府大綱再加修改較爲正當故該案之成立稍覺困難但反對之一方面尚主張開正式會議將是案付討論云（二十二日） 
[廣東電]  
　　軍政府接唐繼堯電曰近日屢聞有妥協之聲傳播全國唯吾人之希望在擁護約法恢復舊國會若抛棄此希望則以前所有之努力全功盡棄是爲無意義北方而望妥協當以取消非法機關恢復舊國會爲唯一之條件若仍踵行段氏政策誓與非法叛逆之賊不共戴天望各員咸據此决心努力進行（二十二日） 
[廣東電]  
　　憲法促成會新定規則七條其要點略謂凡屬期望促成憲法之議員皆爲本會會員各省舉衆議院參議員各一名任爲本會幹事分任事務每星期開會議一次至憲法成立後解散（二十二日） 
[奉天電]  
　　張作霖開軍事會議决議將暫編第一師第二旅派往滿洲里方面（二十二日） 
[東京電]  
　　牧野海軍機關中佐倉橋海軍造兵大技士皆奉前往英國之命令（二十三日） 
[東京電]  
　　日本海軍省公表前在俄屬沿海州方面從事作戰之軍艦阿蘇已於二十一日回舞鶴軍港第五驅逐艦隊於同日回横須賀軍港第二驅逐艦隊及第二十五驅逐艦隊均於本日回舞鶴軍港（二十三日） 
[東京電]  
　　東亞公司顧問荒井賢太郎於今日上午由東京啓程赴中國東洋拓殖會社總裁石塜氏因視察滿洲朝鮮及中國各地支店於今日午後由東京啓程（二十三日） 
[東京電]  
　　駐日美國大使瑪禮士氏由西伯利亞回日本於今晨抵下關即來東京（二十三日） 
[東京電]  
　　據國際通信社之電報云德國於十九日晚間發出對美回答其一部分已於二十一日傳達美國政府其詞曰德國因爲促進媾和起見暫停潛水艇戰爭但成文尚未遞到觀此則德國逐步退讓已可了然（二十三日） 
[東京電]  
　　駐日法國大使於今日啓程回國（二十二日） 
[東京電]  
　　昨晚某當道接華盛頓來電云德國政府對於美國總統之回答又發出辯明之復書美國總統尚未接受其成文而其内容如左一關於撤退戰線問題德國提議當由雙方各派軍事委員協議之協議之結果當以兩軍戰線之現狀爲基礎而實行之又附有聲明一則云美國總统必能使德國人之名譽與正義之和平兩者並存二對於德國陸海軍之暴行雖有非難但德國政府辯明此等非難之詞實屬不當三德國新政府現已由議會多數黨鞏固其基礎且改正憲法採用普通選舉宣戰及媾和之權亦由議會操之因此現今之政府實爲代表民意者將來苟無民衆之贊成萬不能存在即德國政府爲議會及國民之代表美國總統於此等事實當明認之（二十三日） 
以上東方通信社電 
[東京電]  
　　因美國制限織造絹疋類故日本出口生絲較前三年間之平均出口額約减五千萬圓業此者大受打擊因之生絲價暴跌十圓（二十三日） 
[東京電]  
　　赴西伯利亞戰線視察之美國駐日大使馬里司氏今日偕已國派赴西伯利亞之鐵道隊顧問司幾文斯氏夫婦等歸東京（二十二日） 
[東京電]  
　　據時時報端所載日英同盟徵之旣往事實已極有效故將來亦宜再繼續現之同盟訂約雖再三年滿期然當此次戰爭最顯效力之時或將再改訂云（二十二日） 
以上共同通信社電 
[北京電]  
　　中央得密報南方有實力者皆不拘執約法因决先從事實上協議 
[北京電]  
　　當局訓令前敵暫勿進兵如受反攻即時抵禦 
[北京電]  
　　連日北系各督紛電河間合肥商解决時局辦法 
[北京電]  
　　東海得北系一致擁護電擬設法化除皖直意見（二十二日） 
[北京電]  
　　東海示意錢能訓各省請募兵一概拒絶 
 
 
 

Page 3

 
 
[北京電]  
　　藍建樞條陳維持閩省海軍海部電薩李照辦 
（二十三日） 
[西安電]  
　　此間聞張敬堯調陜於維持陜局頗具希望 
（二十三日） 
　以上中孚通訊社電 
戰電 
[倫敦電]  
　　德國公報云德國已答覆威爾遜總統之通牃其文如下德政府之承認退讓所佔土地之條件也實起於撤兵手續與休戰條件應由軍事專家裁决之一念而雙方在戰地中權力之實在地位必爲磋商之基礎俾可保全與擔保此種地位德政府今向威爾遜總统建議雙方應互籌商訂詳則之機會德政府深信美總統不致贊成與德國人民之榮譽及公正和局之門徑有礙之要求至於指德國陸海軍及德國人民行有不法與非人道舉動之責言德政府未便承認云（二十一日） 
[華盛頓電]  
　　國務部宣稱已由無綫電報接德國覆威爾遜總統之文（二十一日） 
[里昻無線電]  
　　德政府宣布答覆威爾遜總統之公文其内容絶不明瞭小巴黎人報載稱關於休戰一節德國覆文絶無簡明坦直之宣言覆文中已抛棄組織混合委員會之提議惟尚不承認協約國軍事優勢之維持關於德軍之破壞舉動及潛艇戰爭覆文不認有意爲之據稱已嚴誡軍隊設有所犯願嚴行懲治德國復自辯絶未寛恕海盗及殘忍之行爲並謂委員會調查此節自有事實可以辯明之該覆文更可證明德國雖近因政治之改革已改成對於議會負責之内閣然現政府仍不能使之負責蓋帝國憲法僅表面上稍有變化聯邦各國反對修正德皇及武人派仍據德國政治上之重要位置小巴黎人報末稱十月二十一日之德國覆文所可證明者即德國人民渴望和平而其政府則欲達到和平之境而不允承認協约國所要求於德國之正當及必要之犧牲云云（二十二日） 
[亞姆斯特丹電]  
　　匈京電稱奥皇不日將宣布匈牙利之完全經濟獨立匈牙利嗣後將自置陸軍自辦外交諸務惟仍與奥國共戴一君（二十一日） 
[倫敦電]  
　　今晚發表之比國戰情公報云德國被迫沿全陣綫退走比軍現列陣於台士通愛克洛之運河一帶其左翼則在荷蘭邊界克萊塞拉爾亞爾特亞白漢倍朗烏爾塞五地點（均在干特西北）均爲比軍所佔法軍雖爲德軍决水所阻已渡里斯河佔據一橋端英軍雖受敵軍猛烈之抗拒已於里斯河全陣綫渡河而過其右翼已進抵貝克邊際英軍自十月十四日至今共俘虜六千二百零九人獲砲一百六十九尊（二十日） 
[倫敦電]  
　　據最近確實消息敵軍似圖扼守自荷邊至里斯河貝特漢之特里伐興運河愛斯加河萊斯美森林伐蘭細安萊之陣線及亨定陣線英國第二軍已抵土爾萊西北之愛斯加河現進逼萊斯美森林法軍佔據距干特八哩特里伐興運河之勒佛勒橋端及里斯河之格拉末勒橋端（二十一日） 
[巴黎電]  
　　今晚公報云法軍擴張瓦斯河與塞爾勒河間之陣地過凡爾勒伊東面之香特吕河在格蘭洛西南山脊得一立足地敵軍反攻甚烈法軍仍固守所得之地法軍進抵貝爾朗邊際且在伏齊愛爾東面漢特凡與法萊塞境得進步獲砲二十尊（二十日） 
[倫敦電]  
　　今晚美國公報云美軍仍在末斯河西面全陣線以重砲隊與機關槍隊進逼美軍在凡爾登北面敗猛力反攻之敵軍前星期内凡爾登北面之大戰使德軍源源由陣線他部分調兵力禦美軍之猛攻以保其大軍之退走德軍陣地於西南兩面受攻日見阽危（二十日） 
[里昻無線電]  
　　聯軍由比王亞爾倍爾指揮繼續乘勝向佛蘭得前進葉柯洛之德軍戍兵已退往荷蘭境聯軍之行近干特進圍土爾納者已於里斯河上廣闊之部分渡河而過在康白萊之東扼守愛斯加河右岸直至伐蘭細安萊並在土爾納之北沿其左岸列陣蜿蜒至數啓羅邁當之遥英軍已越過塞爾勒河及塞勒河距伐蘭西安萊僅二啓羅邁當更北之英軍已攻克維闊尼叢林全部進至聖愛芒法軍在塞勒河之北里比芒附近得有進步伏斯巨之法軍斥堠隊在波朗隘道方面獲有俘虜近東聯軍已於維登方面行抵多瑙河聯軍旣佔據此點德軍已失去極重要之交通線（二十二日） 
[華盛頓電]  
　　航務部請國會續撥造船經費美金洋一百二十兆元合前撥之數共三千零八十四兆元（二十一日） 
要聞一 
[北京特别通信（靜觀）]  
　　北京之官吏社會 
　　北京各種社會之現狀記者前已略言之矣今請一述官吏之社會北京爲政府所在地中央政令咸出於斯姑無論所出之政令能否發生效力而各府院部署廳處會局之機關則固儼然存在也不惟存在而各機關中且無一不人才濟濟約而計之大小機關當有百餘處附麗於此百餘機關之官吏上而特任簡任薦任下而委任雇員蓋以不在官制之辦事員行走任事總計當有二萬餘人此二萬餘人者各有室家各有妻子且各有其親戚朋友每一官吏之附屬人平均以八人計之即共得十六萬人此十六萬人者直接仰食於官吏即間接仰食於官廳合以各官吏之本身則共有十八萬人矣衣必文繡行必車馬讌會則有酒食之費慶弔則有酬應之需游則須備游資賭則須備賭欵平均每一官吏每一月之所費以一百元計則已費二百萬元即全年共費二千四百萬元此二千四百萬元是否用於生產之途則稍明經濟學原理者類能辨之也 
　　民國成立以來中央官吏日益增多其原因約有數種（一）因民國二年以後中央實行集權舉國人才咸集中於京師旣集中矣則不能不謀容納此其一（二）數次政變其結果必造少數大偉人多數小偉人各有其私黨夙相從於患難之中一朝得志不能不量予位置以資酬報此其二（三）因無資格之限制民國二三年間文官考試尚未舉行甄别會亦未經組織薦任各職隨意令派一時聞風響應如蟻赴羶稍具野心即思染指此其三（四）因無官制之拘束中央各機關本有官制規定缺額四年以後且有文官考試以確定其資格乃各機關長官巧設辦事員名目以爲位置私人之計其地位略同於委任而實不在官制之列員額多寡毫無限制薪水多則二三百元少亦四五十元其間伸縮之餘地甚大因此俗語有大辦事員小辦事員之稱繼辦事員而起者乃又有所謂行走任事兩項名目如參事上行走或任事則儀同參事薪金可及三四百元僉事上行走或任事則儀同僉事薪金可及二三百元財政部參僉上行走任事最多以該部素稱熱部故人才趨赴之者特衆也其次如交通内務農商三部亦復不少然一考其實在此項行走任事官並非眞正取得一種候補之資格又非呈明大總統得其批准咨明銓叙局註册備案不過僅憑各長官一紙命令頃刻之間即已車馬喧騰儼然爲凖簡任凖薦任職矣謀事之人無限長官之私人亦無限旣無官制之拘束則自由委任亦復何妨此其四有此四端則中央官吏之數日益增多亦固其所 
　　北京官吏之多消費之鉅與其所以增多之原因旣如上文所述矣茲再以種種分類法一考官吏社會之内容區别而論列之（一）以地位論可分高級官與低級官兩種自特任之總長院長督辦以至薦任之僉事技正而爲科長者又屬之於高級（高級之行走任事官亦屬之）自未爲科長之僉事及委任之主事與夫低級之辦事員行走任事僱員等可屬之於低級（此則就實質以分類並非純照高等文官與普通文官之等級而言)高級中之最高者日往來於公府國務院汽車馳驟氣象發皇不待言矣其次如司長科長之流車馬衣服亦不能不稍異於庸衆因日與長官相接近其酬應之範圍當然較低級官擴大也至低級官則可安守本分一步一趨衣食住三項不妨稍從簡略所入雖無多亦足以維持生活而有餘若不任科長之僉事則收入較多且有儲蓄惟自中交兩行停止兌現以來紙幣價格一跌不振百圓之欵减爲五十其收入少者不免相顧咨嗟咸有長安不易居之歎窮則變變則通近來各機關乃創有另加津貼之辦法即於法定俸給外另加若干名曰津貼所以别於正俸也此則純爲實缺官開此門路（若不在官制之行走任事辦事員本不受官等法之拘束自不妨隨意加薪矣)然亦不得謂非破壞官等法之一種舉動也若考其實際則仍高級官佔便宜多低級官佔便宜少因有科長之地位則長官輕輕一筆即可以加至五六十圓也如委任官則不過十圓五圓而止耳安得有此好夢哉此亦高級與低級相異之一端矣（二）以機關論可分熱衙門與冷衙門兩種如外交財政交通三部及鹽務署可爲一類儘以熱衙門呼之敎育農商司法三部及平政院參謀部水利局又爲一類俗以冷衙門呼之在熱衙門之官吏車馬衣服特異尋常每入酬應之場無不令人稱羡雖屬一委任之主事其闊綽之程度有時能越冷衙門之科長而過之此數部者在昔本以富著稱近自中交兩行停止兌現在他機關之官吏無一人不感受紙幣之苦痛獨此數部署每月所發者纍纍皆現銀（聞有搭票一二成者究居少數)是以熱衙門之價値至今日而益顯若冷衙門則事務較簡且無特别收入以資自由取用官吏自覺出路無多不免鋭氣稍减近因受紙幣之害嗟怨之聲益盈於司曹矣惟農商部雖稱冷部部内尚小有收入是以近數月來俸給猶能搭現銀四成或五成司法部有罰金等收入搭現亦不過少敎育部最苦本部官吏俸給搭現多時只有二成三成至其附屬各學校之敎職員薪水則僅搭現一成二成耳寃哉以是之冷可謂冷矣所幸敎育官吏尚能安心守貧平昔惡劣之嗜好較少生活程度亦不過高淸貧日月猶能支持得來此外如陸軍部警察廳均近於熱衙門者每月搭現較多官吏亦有出路故舉止尚稱闊綽也惟陸軍部候差員千餘人每月僅領紙幣三四十圓不免呌苦連天然彼輩本無絲毫職務坐食公帑似亦不能怨天尤人也（三）以行爲論可分積極與消極兩類此則無分高級官與低級官亦不論在熱衙門與冷衙門全視各官吏個人之性質行動而各異其趨向勤於職務遇事求好不計虚榮不較毁譽居心爲國家出力此積極之一類也不問所爲是否稱職而惟一已之利祿名譽是求其在高級者立一法志在利己行一政意在沽名其在低級者日日奔走要人之門送禮設讌爭先恐後此又積極之一類也前一類之積極派十人中恐難得其一二後一類之積極派十人中恐不止二三太息國事之紛紜惟求自盡其職分身爲高級官吏則暫守冷靜態度以待時機抒我抱負其職位較低者則觸處悲觀不求進取惟知聽受長官命令往返不逾法定時間一切虚榮實利皆不願與人競爭此消極之一類也當官服務出以敷衍旣不爭人之名亦不盡己之職退食之後出則八埠尋花入則八圈馬雀此又消極之一類也前一類之消極派十人中當有其二三後一類之消極派十人中恐有三四年來北京社會賭風頗盛組合較大者如某某等俱樂部撲克馬雀牌九件件俱全而其組合中之分子則大半爲官吏此風今年春夏間極盛入秋以來聞已稍稍衰竭此外則稍好應酬之官吏每家中必備馬雀牌一具以爲三五朋好公餘消遣之資在今日北京官吏社會中幾已成爲普通習慣矣 
　　記者述北京官吏社會旣竟不禁憂從中來嗚呼如官吏者非所謂國民中之優秀分子乎官吏社會如此吾於他社會又何責焉繼而思之官吏社會積極消極兩派中豈其善者少而不善者多乎要亦政象之不良有以造成之也且如各種機關同在一中央政府之下其經費之支配乃不能統一於財政部致有冷熱貧富之殊寗不可怪又如長官壞官制任用私人致冗員日多消費益鉅此皆足以釀成官吏社會中之惡濁空氣根本救濟之方仍望二三執國政之君子速使政象日即於淸明而任人一依乎法律庶幾消極一派可以消弭於無形而積極一派亦不至失其正軌 
[京津間風靡一時之和平聲]  
　　近日京津之間和平之聲甚囂塵上政派方面交通等系旣以和平旗幟制人機先安福部知勢無可逆亦姑以和平爲應時之物現在所未解决者爲副座問題然安福部旣竭九牛二虎之力兩次凑成二百七十餘人之出席對曹可告無罪况曹又屢次通電表明心跡無希望權利之念故副座選舉之停頓今後應無重大問題惟安福交通兩部破裂以後交通可以少數制選舉而安福可以多數制常會當兩派妥協未成以前新國之進行亦自然歸於停滯因是間接及於内閣蓋内閣新組織須經國會通過之手續於此種形勢之下内閣惟有暫仍其舊然東海方面和平計畫並不因是而中止外傳和戰方針不定及梁士詒將組内閣皆屬臆測之談梁氏將來當有一度組閣之日然今則斷爲北方形勢所不許故東海之對交通與安福仍表示無所偏倚之態度惟對於主和者無形中引爲助力對於未十分明示主和者亦以和婉手段使不至梗阻主和之方針其方法則凡事仍與合肥熟商主和亦係先得合肥之同意聞數次密商之結果已决定先由錢閣布告主和之方針錢代閣之宣布主和亦無異於東海之自行宣布也其布告之稿正在擬議之中兩三日内或見其發表發布主和方針爲和平進行之第一步其第二步則漸從政治問題入手聞將表示對於各省軍民長官位置均不更動惟軍民分治則非厲行不可各省之未有省長者將一律簡放人員目下正與各督接洽大約官由中央任命人則仍與督軍接近者不久亦當發表又河間方面彼自卸職以來對於南北調和一事頗事盡力日前曾令惲寳惠擬一長函囑顧贛携赴南京與李督商榷顧號稱北方和平派之中堅份子奔走京滬已非一日前日曾銜河間使命一度赴津與和平協進會接洽至促進和平會方面現在對於解决時局之初步辦法擬先發出通電勸告北京政府及西南軍政府請即息戰主和惟措詞僅就時局上立論不落邊際已從事起草俟得南北覆電同意則再進一步請由雙方推定代表另行共組一和平會妥籌解决時局之適當辦法并起草憲法及修正國會選舉組織兩法俟此兩項法案脫稿後即爲解决時局張本所有國會問題即依新選舉組織法另行選舉召集而對於海亦只認其爲約法上之總統以憲法告成之日爲任期終了之期將來任期須按照憲法上所規定者再爲追認或另經選舉但此等計劃亦不過理想而已未必能博多數之同情也附各通訊社消息新聞編譯社云旬日以來内政外交種種關係釀成和平空氣主戰方面亦漸悟於以武力求統一不如以和平求統一之有望東海曾以此屢與合肥密商合肥亦表示贊成之意前晚會議遂决定以錢代閣爲東海宣布主和之方針其形式當用布告或國務院通電大約兩三日内即可見之於事實新民通信社云京津間穩健分子近有和平促進會之設立在野名流如張季直熊秉三朱桂莘梁任公同子廙諸氏均允加入聞即將推舉張熊朱梁周諸氏爲領袖其目的似在以政界以外人物鼓吹一種政論旣不牽涉政潮亦無政黨雛形揣其性質有類尋常協會其規定會員資格以男子滿二十五歳以上有人介紹即可入會亦與尋常協會相似該會一切組織似專以在野名流作臺柱子而不與政界接近此一事也此外有趙炳麟君之和平協進會亦以和平爲標題顧其目的似在聯合各處要人如河間黄陂及各省疆吏協同鼓吹趙氏先日出京親赴各處接洽聞其會所設在上海至今尚無成立消息此又一事也此外尚有在京之外國顧問本有一小小團體近日鑒於歐戰將結而中國内爭不息將盡失國際上地位因特借箸代籌將會同向政府建議韋羅貝博士迫不及待已首先進言其餘各顧問將陸續獻議此又一事也共同通信社云江蘇督軍李秀山對於調停大局雖極具熱心但因身居北洋派督軍坐鎭東南半壁名義反多掣肘日來曾有密電致政府擬俟中央將停戰主義妥定彼即先行請假而以個人名義調停大局聞當局者對此頗爲躊躇並否認李氏此種主張 
[歐戰議和與中國]  
　　自德奥有求和消息世界目光咸貫注於將來之和平會議吾國爲參戰國之一自亦有出席和會之必要外交部職責所在連日調集各項約章及美德往來之電文等發交各員研究議和籌備處亦逐日開會籌商辦法 
　　歐洲英法列邦自接美政府轉到德國乞和通電後即在法京巴黎召集一種會議討論現在對待辦法聞此項會議歐洲各協商國均經派有代表會議結果决定非俟德皇實行退位後絶不開始和平上之談判政府昨日接有駐比公使汪榮寳之急電即係報告此事之經過 
　　駐美公使顧維鈞屢次電請政府表示我國對德求和意旨以憑轉達美政府聞日昨外交部已經正式電覆顧使謂對德意旨中央於宣戰後始終未變方針近更决定積極進行至德國求和問題我國觀察世趨向始能定有標凖此時尚無成見希即將此意轉致該駐在國政府爲要 
　　歐戰和議雖未屆成熟但軍事上之現狀德國確已力詘氣餒不能再逞將來正式之結束爲期當必不遠聞協商國方面現爲從事戰後之凖備起見擬在中國境内特開一萬國委員會以資合力妥籌一切政府對於此事異常注意於加入此會地位之方法連日正在討議中 
[京華短簡]  
　　當黄陂任内每一星期在公府開午餐會議一次以每星期五日爲期河間繼任後此會已歸消滅茲東海遷入公府後擬照從前辦法於每一星期内舉行一次以便府院接洽但星期二四六等日均有閣議故此項會議日期現尚未經决定 
　　敎育部昨咨各省區規定國民敎育敎授辦法數端（一）小學校宜注意作戰游戲（二）各學校應添設舊有武技（三）各學校敎科書宜揭舉古今尚武人物及國恥之事特别指示提醒之（四）各專門學校及中學體操於最後學年加授軍事學大要（五）遇有特别材料與本主義有特别關係者得另設時宜講授之 
　　日前陸軍部飭德縣兵工廠趕造最新式機關槍砲以濟軍隊防守險要之用德縣兵工敝當即督催工人按圖趕造刻已造炪多架逐一演試比較舊時體質减輕便人携取臨時裝卸亦極便利其射擊力尤爲速遠昨特精選二十架派員押運來京 
　　庫倫都護使陳籙前曾密電政府請調飛機兩架當經參陸處核准昨日已派駕駛員吕士詒押單雙頁飛機各一架即由綏遠轉赴庫倫以資調用 
　　國務院昨接山西閻錫山來電綏區仍歸晉省管轄一案現經省議會原案通過咨請施行前來有無窒碍仍請核議電復以便遵行 
　　美國實業家克琳查利爲美總統威爾遜密友此次特來中國有所調查對於中國財政經濟方面極爲注意刻已來京 
 
 

Page 4

 
 
[隴秦豫海鐵路短期借欵第七次付息廣告]  
隴海鐵路短期借欵前於本年五月一日爲第六次付息之期業由敝行等登載廣告如期照付在案現届本年十一月一日爲第七次付息之期凡執有前項借欵券到期請向原經理之中交各銀行照取六個月息金爲盼再華比銀行前因經募欵項無多已悉歸交通銀行辦理合併聲明　中國銀行交通銀行仝啓 
[上海四明公所移柩廣告]  
敬啓者日暉港南廠前議先就餘地添造新廠現已落成特闢臨時丙舍一所擇定九月十九日起將入堂寄柩一律遷入並將統廠之柩陸續移置新廠以便拆舊翻新特此通告惟各柩屬鑒諒是幸 
[人生無憂之唯一妙法]  
人所難免者其爲後顧之憂乎然無論何人如在金星公司投保壽險則意外有資養老有資子女婚嫁敎育有資一切後顧皆可無憂矣金星人壽保險總公司設上海英界四川路一百廿七號 
[銀行週報]  
第七十二號（第二卷第四十一號）准於十月念二日發行目次如下 
○上海金融○各埠金融及商况○會計師制度之商榷○論中央銀行之特色（再續）上海銀行公會開幕誌盛○上海取引所之近况○温州商業金融調查記（續六十三號）○上海鹽業銀行最近營業概况○記事○商情○每册定價大洋五分如願閱者向上海時事新報館内銀行週報分發行所或上海北京漢口商務印書館購閱可也香港路四號銀行公會内銀行週報啓 
 
 

Page 5

 
 
   
 
 

Page 6

 
 
要聞二 
[紀北京中法協進會]  
　　中法人士所組織之中法協進會擬自二十日至二十七日開會討論關於中法兩國敎育實業上之聯絡方法昨在江西會館爲第一日之開會到會者約千人以上公推蔡子民爲臨時主席蔡君宣布開會詞後蒞會之中外各要人相繼演說茲將開會程序及演說大略紀錄如左（一）蔡子民政開會詞（二）鐸爾孟致法文開會詞（三）法公使柏卜君演說表示歡迎此會稱道頌揚其功用（四）梁燕孫演說謂向主親法政策後言及旅法僑工本其主張之一賴有此會更期其敎育組織達於完善（五）敎育總長傅沅叔演說中法關係近益密切以後望法文之敎育學術普及並代表東海致歡迎詞（六）外交總長代表魏注東演說謂陸總長因病不能到會囑某代爲道歉並致賀詞發揮中法親善之意（七）河工督辦熊秉三演說略謂向主中法合辦之事業並舉多種良善結果例如華工到法後物質與精神之程度可於僑工助賑見之又如放賑法人助力極多等類深信中法合辦之事業日多結果至偉（八）僑工局長張岱杉演說述僑工到法之結果及將來僑工敎育事業發展之種種希望（九）前交通部葉次長代表華南圭演說述葉君因病不能到會代爲道歉及致賀詞（十）李石曾報告發起本會之中法學務聨合會係各團體所合成並已舉行各種事業此固爲永久的惟不過少數之人故更望普及而發起中法協進會賴此 
會之討論可促普通之進行此會開會七日分爲九種討論會皆敎育與實業問題然皆有關係請會員分部簽名以便改日列席於討論會（十一）蔡孑民致閉會詞（十二）鐸爾孟致法文閉會詞本日列席講台者尚有李統領及王京兆代表與法國使館諸君及聯合會會員因時問已晚未及演說臨别合撮一影極一時之盛自（中法協進會）發起以來頗爲時人所注意昨該會幹事李石曾述其緣起云（協進公會）即多人結合之團體有國内團體之性質者有各國團體之性質者（此類名曰萬國協進公會）此等公會種類甚多有政府名集者有私人召集者有私人召集經政府提倡者至討論之事項有政治的有社會的有敎育的有實業的有科學的有美術的就已往之公會言之其最可記念者如在法國舉行之度量權衡萬國分會即其一種今世界度量權衡趨於劃一者公會之力也就近年中國與會之公會言之如在義大利舉行之萬國農業分會中國不但與會而已每年並助款三萬元爲萬國農學院之經費他國助欵尤多故該院之規模效果至爲宏大其他各種公會尚多此次中法協進公會由中法及用法文各國人士結合而成雖係私人之組織頗承兩國公家所贊助純係萬國協進公會的性質至其内容則爲敎育的與實業的中國與法國之關係至深自歐戰以來日益密切於外交上之重要自不待言即敎育的與實業的亦異常重要如在法華僑以十萬計此必生一種經濟的關係自無可疑然此多數之在法華僑不能不習法文而受法國之敎育故實業問題亦成爲敎育的問題其他如中國需用西學日切留學生赴法者亦自日多有此等交通之潮流中法兩國焉能不生殊特之關係兹所言者不過少數之舉例其他尚不勝言由此亦可見中法關係之深與此會爲當務之急也 
[金劵條例抗議之經過]  
　　駐京英法等國公使於金劵條例頒布後曾提出一度之抗議謂爲違反一千九百十一年之利益財政部旋即答覆聲明並不違反此項利益各公使對於此節表示滿意曹財長即據以報告國務會議謂各公使對於金劵條例已表示滿足一若此事業已圓滿解决者乃各公使於本月十四日開一會議後復提出第二次抗議其中扼要之語謂前次答覆之所表示係滿足答覆中並不違反一千九百十一年之利益一語並非贊成現所頒布之金劵條例據傳各使方面認定繼續幣制借欵權爲一事贊成金劵條例與否另爲一事絶對不能併作一談而曹財長則以爲旣須幣制借欵權之繼續即須贊成金劵條例雙方意見現正相持不下曹財長近於財政上似已確有把握因此持之甚堅現聞該公使等日内將再開會議一次以决今後之處置 
[安福部組黨原因之一說]  
　　北京民福報當半月以前固安福派之機關報也其態度與公言報等毫無所異自副座選舉舊交系與安福劇戰以來論調忽呈一變近日攻擊安福不遺餘力儼然與公言新民等作對敵之形勢昨該報又揭發安福組黨之内幕云目前之某派已成全國人民最不滿意之團體其實某派領袖本一忠厚老實之人而種種利誘威迫之事皆其中不良分子之舉動也欲知某派失敗之原因當先述其内容之腐敗某派組織之初不過一百零八人（適與水滸傳中之一百零八將之數相符)其後始逐漸擴充份子旣多流品送雜惟其内幕之中亦分（穩重）（搗亂）（騎牆）三派騎牆派實居多數有先入他黨後跨某派以得其補助者亦有旣得某派之補助復跨他黨者某派對於其人之歷史旣不詳細調查而對於其人之品格亦不十分注重但憑重要分子之介紹即予以最大之津貼而重要分子又憑間接介紹人之言以爲最有信用之保證故此次選舉騎牆派逃脫往天津者爲數甚衆此其失敗之最大原因也穩重派與搗亂派之中又有八大金剛及二十八羅漢之名目據某派中人云八大金剛中亦分搗亂及穩重兩派如克某烏某康某汪某吳某爲搗亂派臧某史某吳某爲穩重派兩派因權利問題時起衝突克某之性情最爲暴烈往往拍案怒駡揮拳打人故兩派意見甚深搗亂派對於領袖亦常有拍案呌駡之事謂其偏袒穩重派也搗亂派常在議場之中破口駡人故引起各方面之惡感此又某派失敗之最大原因也某派經過兩次失敗之後恍然覺悟知以前種種之失敗皆搗亂派有以致之遂思驅除搗亂派之份子又恐遽爾逐出必生障礙而一般輿論對於某派亦反對甚烈遂思解散某派改組政黨旣可以改頭換面消滅社會之厭惡又可以乘此機會驅逐搗亂之份子連日召集秘密便議聞已議定改黨之辦法昨日上午十時某派領袖在東鐵匠胡同宅内召集少數份子大開讌會席間發表意見主張改爲政黨標明旗幟以消除社會上厭惡之心理言尚未畢即有穩重派之某份子對領袖云本部失敗之原因據外間傳言主張緩選之人並非反對本部亦非不贊成曹使種種誤會之發生皆由於暴烈份子之挑動此種暴烈份子在内部則横生意見常起衝突對於外間則呌囂怒駡引起各方面之惡感殊與本部不利將來組黨之時非將暴烈份子完全剔除以免再陷前此之覆轍某份子則主張本部根基未固不便剔除自相傾軋再起風潮殊非本部之福某派領袖復提起選舉之事主張積極進行非達到速選目的不止進行方法對於梁氏個人已懇求某巨公竭力疏通將來仍以組織内閣爲交換條件至於由津返京之各議員仍由經手人及交際員竭力運動許其仿照在京出席人員之酬報辦法每人仍贈送二千元之支票使其回心轉意傾向本部雙方進行収效必大而對於和平促進會則一方面授意報館加以攻擊并發佈傳言謂本部亦有主和之意以便經手人及交際員疏通回京議員之時有進言之餘地一方面復疏通梁氏請其自行消滅如此辦法不愁一星期内無滿美之結果云云各份子對於領袖之主張皆甚爲然遂賓主盡歡而散 
[内務部之内務奬章條例]  
　　内務部近仿照農商交通等部普通奬章條例擬具内務奬章條例十二條呈明公布條例如下（第一條）有左列勞績之一者得分别結予内務奬章（一）在中央或地方各官署辦理内務行政著有勞績者（二）辦理自治行政著有勞績者（三）其他直接或間接助理内務行政著有勞績者（第二條）内務奬章之等級如左（一）一等一級内務奬章（二）一等二級内務奬章（三）一等三級内務奬章（四）二等一級内務奬章（五）二等二級内務奬章（六）二等三級内務奬章（七）三等一級内務奬章（八）三等二級内務奬章（九）三等三級内務奬章奬章之樣式及綬制依附圖定之（第三條）内務奬章頒給之次第如左簡任職初受一等三級薦任職初受二等三級均得因所著功績超給較高之級累功得遞晉至一等一級委任職初受三等三級得因所著功績超給較高之級累功得遞晉至二等一級凡依第一條第二欵第三欵之規定給予奬章時按其原職或相當之職依前項辦理（第四條）凡頒給内務奬章對於一人一年内不得頒給兩次（第五條）内務奬章由内務總長或經由地方行政長官咨請内務總長頒給一等奬章時應由内務總長彚案或專案呈報大總統（第六條）凡晉給内務奬章應依次遞進不得超等越級（第七條）給予内務奬章時並附給執照執照式另定之（第八條）給予内務奬章時應按等繳納公費如左一等内務奬章十元二等内務奬章八元三等内務奬章六元前項規定之公費於晉給奬章時應將舊繳還並得减除其原繳公費（第九條）内務奬章應於著禮服或制服時佩帶於左襟但遇必要情形亦得於便服上佩帶之（第十條）凡受内務奬章者終身佩帶但有因刑事處分受褫奪公權之宣布時應於判决確定後將奬章執照一併追繳（第十一條）内務奬章有遺失時得依第八條之規定繳納公費請求補給（第十二條）本條例自公布日施行 
[京訊中之援陜消息]  
　　政府前因陜防緊急曾電令豫晋甘鄂各省派兵協助晋督業已電覆中央允即出兵兩旅以一旅先援陜北再以一旅援陜南豫省則决定由吳慶桐所部撥隊前往甘省援陜之軍隊日前業由張督派定電告中央至鄂省擬派之兵初原擬定一旅嗣又改定爲三混成團即先由鄖陽張聯陞鎭守使所部王樹功盧金山孫傳芳三部内抽調兩混成團爲先發隊另編一混成團以作後路援隊並任盧金山爲援陜先鋒隊司令由張聯陞節制鄂省所定援陜兵力爲八千人計每一混成團爲二千六百人其一混成團之編制步兵三營砲兵二連騎兵二連工程一連輜重一連機關槍五架電信衛生等隊六十人自下已分别開進鄖竹其總兵站即設在鄂西將來援陜軍即由鄖竹分向平利洵白進赴陜南先行肅淸漢中以斷陜匪與川軍勾結之路又奉軍司令許蘭州日前在京因得張作霖行將來京消息遂未赴陜嗣得張氏電告已擬暫緩入京始又馳赴奉天接洽昨日上午十時已乘京奉車由奉返京關於現駐觀音堂所部援陜事宜業已商有辦法大致日内即當出京飭令該軍前進昨日午後並往見陳贛督一次陳因在病中約定改期相會陜西旅長管金聚日前特派副官馬福增來京陳述最近陜西軍政府情形並請領槍械等項陸軍部已經核定准由保定軍械庫撥發子彈十萬粒聞馬副官昨日已經赴保領取以便押回漢中 
[閩軍譁變後收械詳情]  
　　福州通信 
　　福建陸軍光復後本爲湘軍勢力是時供職軍界者湘人居太半閩人則如鳳毛麟角勢力甚微及孫道仁去李厚基來閩省陸軍勢力又一變而爲北軍勢力對於閩人軍隊尤多方裁抑祇餘一十一混成旅而已兵不足額械亦不全旅長王麒爲馬江海軍學生曾畢業於日本士官學校爲人懦怯無能十餘年來在軍界毫無建樹而其部下軍官亦皆笙簫鼓樂之人物（該旅營長如江濤等曾組織賡啺伬會及齋公會)日沉湎於酒色蓋名士風流而非武夫之氣慨也而在閩北軍對之尚疑其以醇酒婦人爲名實蓄有大志者平時對於該旅之缺額則不准招補王麒亦復十分恭順以是在該旅部下之軍官有十餘年祗一副官排長者升級之難有如登天不似北軍由排長而連長而營長瞬息間事故該旅軍官近多憤憤而該旅之開拔外縣遂以善變聞矣如陶營朱營之變於下游吳營於莆田之役拔隊他去傳營於永泰自行離防上省朱營又連變於江口以是益觸當道疑忌即有遣散該旅之消息然以該旅兵力雖弱尚有千餘人在省恐一時生變未敢實行乃近日又有吳營變於福淸遂有十月十六夜迫繳全旅軍械之事所幸當道早有布置閩垣尚未至糜爛也 
　　查該旅本有二團第一團團長爲沈珂第二團團長爲沈國英該旅近日祇有六營存在即吳俊傑一營林文瑛一營王琛一營顔輝一營傳全懋一營江濤一營吳營駐福淸（即十五譁變附南者)林營開赴寗德剿匪在省者有王琛砲營之一部傅營一營均駐南較場江營一部駐白塔寺顔營駐劍池後是日督軍用電話告該旅旅部本日發餉應召各營長官當面訓話本督軍下午親臨請即傳知云云旋由沈代理旅長珂傳令各營長官率帶兵士躬往司令部當面發餉及至五時各營長及軍隊陸續到部候至六時督軍未到而軍需官副官珊珊而來並携帶五千元之餉欵傳諭各營謂今日督軍因事未到特派本副官代表當面發餉時旅部方在按名發餉而軍署方面已傳令東湖北軍荷槍實彈二百餘人圍繞南較場馬路街一帶派員到各營營部聲稱奉督軍命令延平軍事緊急軍械不敷傳令駐省十一旅各營軍械一概繳出以便挪借如有不遵以軍法從事時各營之兵大半前往旅部所餘者祗有少數守衛之兵及副官而已遂將軍械全數繳出計收快槍五百餘桿馬槍手槍三十餘枝旋又用電話傳令砲營將所繳智利快槍領回時該旅旅長王麒因丁内艱告假在家遂由沈代理旅長往竭李督代達王旅長之意請將各營兵士遣散而李督則不以爲然且極力慰諭沈代旅長謂此事我絶無他意我生平開誠布公可以自信只因福淸吳營生變省中兵士良莠不齊或恐受人從中鼓煽所以暫行收械正爲汝旅長團長减輕責任也時局稍平此種軍械他處可不借用仍將一律發還現在汝等總須竭力覊縻勿使紛散云云聞王旅長以督軍此次突然收械兩方猜忌益深决俟二十號其太夫人出殯後提出辭職 
[厦門雜訊]  
　　閩粤軍於十月六號起實行停戰已誌前報迄今九天之期限已滿仍未見有戰事和議是否有成外間固莫得而知惟兩方嚴陣以待未嘗稍懈也厦門北軍偵探布滿市區以防南軍之潛入然往往有誣報無辜以邀賞者計無辜平民被偵探誣報捕至司令部及警察廳者　蘇國藩等七八人查無實據猶未釋放茲竟因此惹出交涉矣有永定人江本昌者前此充北軍胡營務處長之繪圖生兼偵探自永定被胡處長收復進佔大埔時得力於江本昌者實大以江係本地人路徑熟悉又善於圖繪迨北軍退至漳州厦門江亦隨之而至迨胡處長往福州後江即充厦門全閩新日報之汀漳通信員嘗往來於永定漳州厦門間此次來厦四五日嘗與該報社長江藴和之子文祿同遊街市臧致平之偵探竟認爲南軍嫌疑十五號上午九點半時在五崎頂將江文祿捕去至十點鐘有偵探一人北軍三人警察二人闖入全閩報社社長阻之不聽各持槍械將江本昌捕去江社長於是日下午即將其子被捕及北軍侵入報社捕人情形報告日本駐厦領事領事照會臧致平請將其人交出至是夜十點鐘始將江文祿交與交涉員羅昌送至日本領事署隨由領事放回江本昌仍在司令部拘押江擬召集臺灣人團體大會討論對付方法 
　　肇和附南後昨有電致厦門各艦云厦門應瑞蔣司令楊艦長通濟楊艦長曁在廈各艦長均鑒有密肇和艦此次赴粤因憫戰禍之慘酷欲底大局於早定滿擬過厦時商陳一切乃迫於公意不得不先行離隊北望鷺江曷勝怏怏尚望率艦續來共襄義舉秋風甚削千萬爲國自重臨電無任悚仄之至永謨叩聞厦門諸艦亦將相繼附南但此時尚未見諸事實 
　　薩鎭冰爲福建淸鄉督辦業已抵閩日昨派施範其氏來厦組織淸鄉籌辦處施氏抵厦後已着手組織但淸鄉經費無着擬由厦門福州兩商會籌備 
　　昨十四號浙軍童葆暄師長令某連長率兵數名由副司令部押出軍官一名乘坐肩輿至同安公館即施行槍斃聞係縱兵鬧娼不能約束軍士於訊判後同僚備筵公宴該軍官從容暢飮談笑自若毫無憂苦之色 
[薩黄抵閩後之歡迎會]  
　　薩鎭冰黄培松二氏日昨上午十時舟抵台江旋即同坐汽車入城進竭李督并便道往唁王凱士下午三時乘輿赴商會應該會之歡迎會到時由黄瞻鴻盧少泉引入樓上西花廳紳商學各界已在座先見吳曉洲略叙寒暄賓主坐定用點畢各界人士如省議會議長林西園秘書周仲平紳界吳曉洲劉耕雲梁伯通陳世馨陳韻珊陳陀菴沈肇英林和叔等商界如黄瞻鴻盧少泉李郁齋劉健菴鍾景榆林鼐甫曾珊珂徐綏之等商船公會代表章春泉副會長楊翥卿學界如王枚棠梁志和等軍界如沈珂王深江濤等共九十餘人由樓上魚貫下場摇鈴開會先由主席之商會黄會長起立宣告開會宗旨並請林西園代表致歡迎詞云福建人人歡望薩黄二公到這裏今二公已到可以無憂矣唯福建數百年來無戰事並無所謂匪祗因南北戰事影響失業人多遂有不得不爲匪者近則土匪益多遍地皆是父老兄弟日在水火之中旣受兵禍又受匪擾上下游各地幾同川湘二公此來必能出閩人於水深火熱之中苟使戰事期問縮短戰線範圍縮小則人民所受兵禍已小感德無窮至淸鄉辦法或用撫或用剿總當籌有善後辦法人民不受苦痛是則三十萬人民今日開歡迎會之意也言畢由薩督辦起立謙謝云鄙人此次奉令同黄會辦回閩實以桑梓之事義不容辭日前乃承我父老兄弟以盛會見招深滋愧謝敢不掬其微忱以告吾閩比歲以來水旱頻仍災祲屢見苦我父老子弟久矣近則匪勢蔓延日益危急然各有父母誰不知孝各有妻子誰不知愛寗忍棄父母妻子而甘心爲匪哉就現時之辦法自應先言撫而後言剿亦必能剿而後言撫鄙人奉令所辦之事名義係屬淸鄉權限固有所在苟係不越範圍自屬責無旁貸鄙人離鄉日久聞見遂疎尚望我父老子弟以平日鄉里所關切之利害時時見告俾知着手匡我不逮則鄙人之幸亦吾閩之幸也嗣由黄菊三會辦起言鄙人此次奉令回閩會辦淸鄉事宜今日承各界開會歡迎鄙人且感且慙深恐有負盛意誠以吾閩近日情形幾於無地非匪無匪非民民匪不分匪民交困長此蔓延不獨民不聊生即匪亦不聊生矣竊以匪之所以爲匪者豈本心哉其間逼於饑寒者十之四五誤被誘惑者十之二三隨聲附和者十之三四一入迷途遂至忘返果能積誠開導還其安樂匪雖至愚未必不廢然思返近者上下游已無凈土所幸省垣根本尚屬完全則淸鄉進行自當由省垣先行著手然無米之炊難爲巧婦當鄙人奉令時正値國庫如洗旣無現欵之可撥復無他欵之可籌若徘徊觀望待欵而行則吾鄉父老兄弟方拭目以俟故不敢稍爲稽延但閩中遍地瘡痍人民皆苟延殘喘際此十室九空之際籌欵尤屬爲難惟是獨力固屬難成衆擎或還易舉所望諸公登高一呼羣峯響應眼前稍爲轉移以後籌有的欵必如數歸趙欵有着落則匪勢雖極蔓延未始不可失之東隅收之桑榆鄙人不才旣負仔肩自當隨諸君子後與薩督辦謀所以安我桑梓乾以報我父老兄弟也詞畢薩又云鄙人於九月三日由海軍部劉總長告以同鄉父老電催回閩辦理團練余以才具短絀不敢擔任九月九日又接電催本擬以個人名義請假回閩不用任命手續祗以淸鄉與團練有别團練則專招土兵範圍較狹淸鄉則兵無論界域範圍亦必以淸鄉名義始符舊制同鄉京官因再舉黄菊三帮辦請總統任命迨十七日命令始下於二十七日始行現公所一事已承劉蓮舫代向福建銀行借出明日即可遷入伹軍隊不能多駐俟覓一寛地再行遷移言畢黄會長復請各界人士公同討論辦法林西園起言云二公旣回閩辦理淸鄉大任即在二公身上二公所述情形及辦法已極完善勿庸謙讓二公希望和平李督軍亦希望和平吾鄉父老亦希望和平或者天意所趨戰事早息則吾鄉父老兄弟浩刧自亦早紓目下唯望二公能將淸鄉事宜早日進行則閩人之福云云言畢摇鈴散會並撮影以留紀念 
[廣東政局近訊（平）]  
　　省長問題將解决潮梅督辦尚爭執　　最近廣東政局惹人注目者莫如省長去留問題自軍政府將李耀漢免職引起各方面之反響茲事於軍府威信粤局治安均有關係不能不求一圓滿辦法前兩日謡言甚大大有爆裂之患日來極力疏通已有轉圜機會古日光統領偕同張錦芳道尹由肇返省經將接洽情形向各當局詳陳一切大致以李耀漢確無留戀省長位置之心擬請雙方讓步俾得完滿結果現由各要人從中提議李旣因病不能在省辦事則將省長任務交由翟汪代理其肇軍總司令一職旣爲全軍擁戴則可仍留李任庶於民意府令兩無牴觸以上辦法雙方均有贊成表示是以翟汪亦准備一切而李耀漢亦回省住在河南李福林營部内預備交代大約翟汪日内當可上場矣（按李翟已正式交替見專電）查翟汪本李耀漢最親信之人李返肇後翟即駐省辦公實際上已握有省長之權去李任翟所爭者名義耳國會之質問省會之召集亦不過 
法律上之研究耳然調查其内幕則關係於粤局者甚大因岑春煊蒞粤伊始即有更動省長之說岑氏極屬意於李根源嗣恐或有阻力是以不果此次任免命下即有一種謡言謂翟汪實一過渡省長將來李根源必取而代之滇桂兩系實行携手以盡削粤系之勢力粤系受此警覺廣東主義乃勃然而動務鞏固李耀漢之地位置軍政府命令於不顧然近日國會旣委托軍政府攝行大總統職務當然有任免官吏之權前此法律之爭議已不成問題如李耀漢仍復戀棧則是軍府威信掃地無餘故不能不雙方互讓粤系之意但得廣東人仍爲省長即不計其他故省長問題行告結束矣至撤銷潮梅督辦問題尤爲粤桂兩系最大之爭執日前閩粤兩院議員公推代表饒芙裳何士果等往訪莫督求緩取消陳炯明督辦名義交涉許久無甚結果嗣謁伍岑兩總裁亦未得要領最後省會議員陳世恩等與莫督再三磋議莫督只准陳炯明仍在潮汕籌畫軍餉惟緩撤督辦一層示能辦到但粤軍後方之接濟全賴潮梅潮梅餉械之籌集又全恃一督辦之名義莫督予其實而靳其名不知是何用意是以粤軍全體大爲憤激昨日漳州來電力請收回成命中有進不能驅饑兵而効命退不能處絶地而圖存計無復之惟有返斾回粤以待後命等語查陳炯明所部其始二十營後增至二十三營入閩而後幾增至七十營前已有閩地底定廻戈東指之謡今復見諸文電不知將來如何結果也總之近日粤桂兩系已生絶大意見近如林虎調兵駐三水河口劉志陸在潮汕劉逹慶在惠州亦加重兵力皆爲萬一之防使一旦爆裂吾恐西南受其影響不少所望當軸者以大局爲重愼審出之則人民受賜不淺矣 
[廣東之議長問題]  
　　參院議長產出舊參院議長每因不足法定人數未能選出日前查在粤參議員確有一百四十餘人可以選出議長故訂十月十七日開議長選舉會是日議員簽到者一百三十九人已足法定人數由衆公推李文治爲臨時主席即宣布選舉議長計林森 
得票九十七王正廷得票二十湯漪得票十二趙世鈺得票五謝持得票一林林以得票最多數當選爲參議院議長散會時僅四點五十分鐘 
　　省會議長辭職廣東省會議長羅曉峯啓事云西南護法粤爲中樞省議會應辦事宜比諸往時較爲繁劇訃自謝陸兩議長去職之後曉峯以一身兼三人職務諸多叢脞自疚神明屢次告辭俱不獲命乃昨夜患一血症急要往港延醫調治現當開會期内 
勢難出席議場迫得告退免誤要公此次辭職係出於無可如何並非託詞他去萬望准予一併辭去議長議員俾得安心靜養是所切禱 
[川省大學之動機]  
　　川省年來歲入歲出全支給於軍餉其他敎育實業兩途均視爲無足輕重之件然實無錢爲之川省議會去歲曾提議以高等學 
堂舊基改辦大學行政長官並未公布施行該校地點前經政府撥作别用省議會亦未允許現在該會又開第三届常年大會高等前校長駱公驌又提出此議並詢問該會能否與滇黔合辦九月五號省議會開大會提出討論議决主張合辦茲將駱公驌致省議會原函錄下敬啓者各省高等學校自民國元年即奉部章裁撤擬於全國分建大學附設預科以爲中學升進之階迄今七年高校之停久矣而大學預科之分設未卜何年致使各省中 
 
 
 

Page 7

 
 
學畢業生廢業荒時可爲太息而國家久遠之圖根本之計必賴分科發達集羣策羣力而後成者蓄艾不早掘井何及尤所寒心雖北京天津太原自前淸即有大學東北諸省尚莫能容而西南萬里艱險裹足百無一往將何以長我坤維之智力展我益部之英聲乎蓋中央政府師袁項城之故智爲國爲民無實心遠籌凡法律實業諸大綱旣等弁髦矣至认人材敎育尤不惜摧抑消滅以遂其愚弱之私不識文明諸國政策固如是乎東西列强如德日其民數各不及川省其學乃十倍中國即至兵戰連年講誦不廢或征服地之學校首先復原或宣戰國之生徒依然授課豈非以高等敎育爲國家應盡之義務人民應享之權利乎顧我國共和以來國家所盡之義務安在乎護法數次事至則朝氣方新事過則暮氣如故蓋未嘗認敎育爲要圖預定於戰事解决之先也川省改尊經爲高校成驤適司籌畫就高校設大學成驤亦屢參建議前由羅督提交貴會業經貴會决議川省自辦大學在案亦經羅督著手預備兵事遷延沉寂至今誠非初意所及料也方與羅督籌議時成驤以川與滇黔地位相接語言相同比較鄂粤大有徑庭如川省先自成立滇黔尚須時日者可以先行參加亦可以隨時劃分計欵定額兩益無損羅督以爲然甫通電滇黔而事變中止然創辦之初力以合而易爲功發展之後局以分而易爲效理或然也初議四川年籌三十六萬元者係自科預科二十班學生千人以上之計畫也初設預科年需不過數萬元而以其餘爲正科建設講堂工廠購置圖書儀器之用羅督擬雲南年籌四萬元貴州年籌二萬元者便於計欵定額招生時預爲通告也今貴會方開所有業經議决川省自辦大學之案或由貴會通告滇黔協議合辦或重伸前議實見施行根基若立效果有期國家人民利賴深矣此致四川省議會四川高等學校校長駱成驤 
[贛議會怪劇之又一幕]  
　　放狗屁問題　　江西省議會副議長選舉會今日（十七）仍係搗亂散場且其搗亂程度愈益陋劣蓋前者因兩派内幕組織未妥尚不過無人出席今則讜言社内部固未籌畫周妥然合羣社曹胡之競爭亦未平息袒曹派之廣信議員因胡廷鑾欲爭第二次產出乃宣言今日如不維持原議先曹後胡則廣信一屬概不出席讜言社得此良好機會遂於二時左右將黨員邀齊散坐議場力迫議長出席開會投票蓋讜言社原有六十七人添入主席則爲六十八人再有合羣社三人即足法定人數即使合羣社全體出席中間除去隷屬合羣派之廣信議員不到外以出席過半數計算亦當然爲讜言社優勝故往日均讜言社缺席今日則讜言社到會獨早而該社激烈份子郭衛城因見合羣派議不妥恊有意遲延乃在會場頓足大駡並迫令龍欽海須在主席守候不准擅離此時合羣派議員異常着急不得已姑往列席擬再乘機而動以圖臨時救濟果也戇直不解事之郭衛城乃一再以謾駡爲事其時合羣派即欲趁此搗亂幸讜言社中堅份子饒正音廖光墀等恐爲郭吵散乃極力勸止龍議長始令淸點人數計簽到者一百十三人主席首欲令秘書報告收入發出文件讜言派以此時已逾三點恐躭誤時光乃阻之云此係開選舉舉非開議可比無庸報告迨行將散票時忽有讜言派之譚振燕世經等又發議論謂上次選舉會原有一人挾票外出幸係票數少於人數故產出議長得發生效力假使今日票數多於人數則是否由議長負責合羣社得此機會攻訐之聲遂乘之而起首由歐陽煒劉子貞等力辨謂票數多於人數照章亦祇無效若云議長負責則絶無是理譚振等又謂可否由議長在票紙上加蓋名章主席云此法上次曾有人建議礙難照辦時合羣派尚有數人滔滔辨論讜言派議員朱紱情不能耐乃詈之爲放狗屁謝鴻藻等聞而大憤謂安可在議場駡人今日非請朱君解釋放狗屁三字不能開會登時全場鼎沸秩序大亂歐陽煒云依暫行法語言荒謬者應付懲戒邱玉麒欲發言調停因一時無詞可措乃云駡人放狗屁者無妨還駡之全場聞而譁笑謂如此互駡是成了村嫗鬭口矣此說難表贊同陳鍾傑云今日是選舉會欲付懲戒請提議案黄用中云有五人以上之請求議案即可成立讜言派亦自知失言二三首領均極力壓 
制黨員爭辨惟一再迫促議長散票劉子貞云非沿上次選舉手續不能投票如欲變更豈非已產出之議長亦將打消乎謝鴻藻仍斤斤於狗屁問題其實駡人放狗屁本爲本屆新議員之通用語今日偏不肯輕易放過者因合羣社欲藉此好題目以捱延時間也嗣讜言派之譚振等乃自請取消前說謂無須議長負責請速散票何如此時不知因何座席在後之徐文煇復與人相駡劉子貞與郭衛城又復互駡放狗屁謝鴻藻陳祖怡同時起立質問議長云議場能否胡亂駡人郭衛城云駡駡何妨將來尚恐相打合羣派聞而又大譁謂郭議員竟主張在議場打架彼此紛擾將歷三小時黄用中巢廣源均主張旣有異議無妨散會籌定手續明日再投劉子貞亦主張散會休息讜言派不以爲然謂現未開議何用休息黄炳煥云旣不投票此時在議場即無異休息且力遏同派議員使不發言謂無論如何今日非守至六句鐘不能散會至此兩派議員均有不耐久坐者於是隨意出入竟至無從查點人數迨至末次查點忽出席人數又超過簽到簿主席高聲請補簽亦無人應讜言派乃昌言曰如今日不投則予輩亦將效法恐從此無開會之望於是兩派人員乃陸續走散葉晉馨以徒坐無益始云今日旣已不足法定人數無寗請議長摇鈴散會讜言派雖不贊成然因大勢已去亦即隨衆而散 
[贛財廳借債之近訊]  
　　江西財政廳長楊慶鋆以本省財政異常困難每月支出軍政各費數十萬加以贛粤戰事月增臨時軍費十六萬屢經電請中央撥欵接濟均無效果而當事者疲於奔命除舍借大宗欵項外别無良策救濟故屢向台灣銀行商借鉅欵惟抵押品一項未經中央核准兼因鎊價未妥事遂停頓聞此次楊廳長在京將本省財政竭蹶情形訴諸財部請求維持已得財部同意並商定暫以萍鄉煤礦礦稅爲抵押品向滬某公司押借外幣四百萬以濟急需俟中央撥付大宗的欵後即行償還惟以萍鄉煤稅收入寥寥每年僅區區數萬元何能抵借巨欵故此項消息人多未信昨據財界人云楊之欲借鉅欵醖釀已久第因抵押品事關主權不能不由政府核准頃楊廳長在京已得財部許可准其籌借大宗欵項以何物爲抵押品尚未得知惟近日上海某公司介紹人江某連來三電催楊赴滬接洽現楊廳長業已出京或逕赴滬一行然後返省亦未可知云云則贛省之借欵告成殆將不遠矣 
[皖垣近事]  
　　時疫與火警　　皖垣自入秋後天氣亢旱有時颶風括地飛沙蔽天以致瘟疫流行病初起時忽冷忽熱骨痛咳嗽一二日即身亡者甚多醫者令食石榴故現在石榴已漲至二百錢一枚 
　　昨（二十日）夜九句半鐘省長公署西花廳不戒於火一時濃烟直冒人聲鼎沸皖商救火聯合會各會員拖帶洋龍踴躍施救迨鐘鳴十一點始息黄省長以撲滅迅速每會長特贈予十元以資鼓勵當火熾時軍警頒布特别戒嚴令省署左右斷絶交通據事後調查此次失愼乃係電燈走火案卷幸保無恙猶不幸中之大幸也 
[杭州快信]  
　　閩訊駐同安之第三團現已由李團長全義督率全團開拔灌口接近戰線小有衝突未分勝負至第四團現移駐東山一帶守護防綫其餘浙軍咸在厦門休息 
　　省議會昨日選舉議長不滿輿論未投票前少點丁文炳一人迨開票又唱出非法一票金不換一票白票一紙周繼瀠名字錯悞票二紙一時秩序大紊不候摇鈴紛紛退席晚間由主席發出通告延會决選 
　　蘇督李純派秘書長張德柄於昨日來浙晋謁楊督面商聯防事宜勾留二三日即須返寗　　 
　　黨人裘金龍係與蔣介石謝裴麟胡家奇等同黨在甬就獲後提省訊知與此次引渡來浙之兪張等有關係前因兪等未獲留候待質現經質訊明確於禡日在軍獄執行槍斃 
　　農商部咨據艮山門外絲工代表盧錦川等呈控機董楊桂芳等抑勒工價刻剝貧民事關實業請速設法維持妥籌兼顧辦法 
　　上海中國紅十字會會長沈敦和電稱鑒於寗紹各屬時疫蔓延特派西醫曹思劬等携帶醫藥器用於禡日由滬搭寗紹輪赴甬分道組設防疫隊請飭屬一體保護 
　　江干南星橋地方前曾失愼兩次昨夜一時許又遭大火延燒商號六十餘家損失頗鉅探係鴻興館飯舗間壁空屋被人縱火所致當由第四區警署獲到嫌疑犯三名 
　　高審廳昨委張乙然爲諸曁縣承審員宋化春爲嵊縣承審員 
[南京快信]  
　　聞李督昨復天津和平促進會電允努力相助惟暫不願列名 
　　贛督陳光遠連日致電李督均商南北問題聞陳出京期尚未定將由津浦車南下 
　　李督派赴北京代表文龢來電稱接洽事畢准今日出京回寗河間派顧鼇來寗接洽要事李督優禮招待 
　　施愚擬請假赴津李督極力挽留尚未成行 
　　衡州銑日又開和平會議吳佩孚昨來電報告一切 
　　駐臨淮關之龍軍三營已全行遣散鄭英啓團長昨來寗叩謁李督請求差委 
　　此間商商擬上請願息爭書於天津和平促進會 
　　省署昨公宴省議會全體議員到百餘人各機關長官均陪席 
　　徐海道尹叚毋怠今日午車由省回徐 
　　兩淮運使張季煜原擬日内北上茲因中央已調任叚永彬接兩淮運使職張使即於今日乘輪回揚籌辦交代 
地方通信 
[蘇州]  
　　委定學務委員吳縣湘城區學務委員費廷璋於七月内因病出缺學界中人均紛紛運動斯席故懸缺未委茲悉已由吳知事委定葑區一校校長袁振聲君升任所遺校長一缺已另行遴員接充 
　　田業公會開會吳縣田業公會於前日由會長丁椿之柬請名業主在元妙觀事務所開會集議收租折價及開倉日期等事當由蘇紳潘濟之尤鼎甫等共同議决折價定四元三角開倉定於陰曆十月初間 
　　水警兵艦修竣蘇城水警第二廳仁勇培戎兩兵艦前因機鍋損壞駛往上海華興船廠修理現已工竣舉行試車亦甚合格已於昨日開駛來蘇聽候調往太湖等處游弋 
　　知事將次蒞任新任温紹樑知事於前日蒞蘇擇於二十三日已刻接印聞一二兩科主任均由太倉隨任來蘇三科主任仍舊承審員已定曾國霖雷公濟二人其餘收發及各科辦事人員均大有更調 
　　妓女兜攬被罰蘇垣閻門外妓女在旅兜攬生意業經省議員宋績臣函請警廳飭區查禁詎前日石路公和里華昌旅館不遵警章仍令妓女入内當被崗警查悉將該館主等帶區每人罰洋五元昨晚大馬路大方棧又有某妓院妓女入内兜攬亦被崗警拘區經袁署長訊問判令每人罰洋二元 
[宜興]  
　　拒土會之電稿宜邑拒土總會上省長快郵代電云南京省長鈞鑒蘇省存土製藥事荷蒙鈞座電部力爭人民非常感激惟現聞各縣認銷之人仍舊在滬運動進行現値新大總統就任之始必能刷新政治飭下度擬懇鈞座首以此事代民請明令免銷蘇省爲新猷之先聲不勝大幸又上省議會快郵代電云南京省議會均鑒蘇省指銷存土製藥事前經各縣分電京省要求以消迄未正式獲請現在滬上方面仍舊運動進行竊以貴會爲全省人民代表當此開幕之始擬請以此項毒民政策要求貴會電呈新大總統明發命令俯順輿情免除蘇省指銷以覘新猷 
[鎭江]  
　　不准苛罰鎭屬揚中縣宋知事以商民漏貼印花各區查獲後必照章解縣罰辦近聞各區所獲未貼印花之過客任意苛罰有罰至百元數十元者旣罰之後輒入私囊並未呈報是國家最良之稅反爲該區長婪索之資殊於裕國利民大相刺謬雖得自傳聞未可深信然人言嘖嘖恐亦未必無因特通令各區嗣後查獲旅客漏貼印花者務各送局核奪不得擅自苛罰 
　　時疫未已近來本埠新發現一種流行病患者頭部四肢劇痛作熱傳染甚速所幸病勢不重患者少至一日多至四日便占勿藥丹徒縣知事曾將此病詳細研究係屬傳染性質故即通飭各警區轉令各路淸道夫役將各處里巷掃除積穢遍灑防疫藥水以免蔓延 
[揚州]  
　　誌雨揚郡自交秋令以來雨澤愆期人民咸抱無雨之憂二十一日晚間始細雨濛濛直至二十二日下午六時未已計得雨二寸許四鄉農田賴此潤澤麥屬即可播種矣 
　　瓜揚創行汽車揚瓜相距三十餘華里舟楫而外向有車驢往來陸地供旅客之驅使兹聞前安徽敎育廳長盧殿虎等集資二十萬元購製汽車八輛於陸地行駛以便行旅由揚至瓜洲祗費時三十餘分鐘即可達到現方呈請農商部立案一俟批准即可平築地面開駛矣 
[杭州]  
　　省議會常會紀浙江省議會於昨日（二十二）下午開會議員出席者一百四十五人先行抽籖變更席次仍由臨時議長李昌鑫主席報命議事日程先選舉正議長依照互選細則第十一條之規定須得票過半數方可當選今日出席一百四十五人須有七十三票方可當選爲議長當由速記按席給票各議員繕冩畢依照席次魚貫投票投票完畢陳鍾琪動議應否推定檢票員僉以向章所無不必推定檢票員遂由秘書長開匭檢票共一百四十六票與出席人數不符當覆查籖數人數確有一百四十六人係丁文炳出席而未簽到遂認爲有效計周繼瀠七十二票阮性存五十九票周書二票陳琪四票李昌鑫一票姜會明一票白票一票廢票五票主席宣告周繼瀠尚缺二票不能當選應依互選細則規定以得票多數之周阮二君舉行决選今日已至散會時間即定明日（二十三）下午一時依法决選遂振鈴散會 
　　杭州總商會之呈文杭州總商會具呈省長公署據安吉商會電稱銅元當十各處遵行梅溪曉墅荆灣小溪口各鎭仿照辦理已及兩旬本無窒碍現由縣公署布告作廢以致民商惶惑究應作十作八伏候電復示遵等情據此查幣制重在統一銅元鑄明當十似不宜稍有紊亂從前各邑市况相沿成習間有作九作八互相參差殊非正當辦法近年以來聞已陸續糾正尚無絶端之障碍即如安吉地方按照該商會此次來電所稱梅溪等處各鎭市均遵當十辦理已及兩旬并無窒碍事關國家幣政揆諸法理當然有遵守之必要現在縣公署布告作八究具何種理由來電未據明晰聲叙似覺無從懸揣據電前情理合備文呈請仰祈迅賜鑒核指令祇遵 
　　錢業議定長期息價省垣錢業以上次三月底至九月底長期放欵行將結束所有本屆九月底至明春三月底止長期息價例須議定爰於昨日在錢業會館議决計開出九月底至明年三月底止六對月息價七十二元（係每千元計）以按月核算扯爲一分二釐比較 
[嘉興]  
　　敎育會長之產出嘉興縣敎育會以各職員任期已滿於二十日召集全體會員開會改選是日其到會員五十餘人首由會長報告開會宗旨並夏秋兩季收支畢即行依法投票公選正副會長結果陸祖穀得二十一票當選爲正會長陳恒熙得十一票當選爲副會長後又推定各部職員計評議員二十人研究員四人編輯員四人幹事員四人業將各職員履歷呈報官廳備查 
　　比賽足球之結果省立第二師範學校學生足球部於前日函約競天足球隊（該隊係省立第二中學曁兩高小足球學生組合而成）於二十日下午二時在城中公共運動場比賽足球雙方皆精神百倍直至四時始各整隊而歸初時時互有勝負結果聞足球隊勝二球遂相約定下星期再比 
[南昌]  
　　去思碑被毁督軍李純蘇後贛人士以其功德在民爲立去思碑於百花洲冠鰲亭上今夏建碑時典禮甚盛乃不謂日前不知何人將該碑拆毁斷爲亂石然其碑料雄厚建築堅固繼非少數人所能摧毁之觀其形跡必用大夥鐵鋤剷倒而後毁斷也有謂係軍人妒李督之賢聲者有謂係黨人讐視李督者人言紛紛究未知其出於何人云 
　　拿獲匪首三名戒嚴司令部得密函報告謂有洪江會匪首陶三老及某某等二十餘人在楊子洲地方（距城七十里）秘密開堂散賣票布並於某日在該處聚集黨徒數十人揷血盟誓其所供神牌刋有玉皇大帝紫薇星君等字樣岳司令得報立即轉知警務處飭令五區二分署署員柳國璋帶同便衣長警於今晨潛往楊子洲界訪屬實並即將胡定元陶三老陶兆福等三名當場拿獲解送警務處訊辦其餘十餘人均已逃匿無蹤 
[武昌]  
　　省議員揭曉續誌第二漢陽區省會覆選已於十五號在漢陽舉行投票茲得當選人十五名披露於後汪瀚葉引榮陳紹龍以上三名漢陽縣屬陳時馬錫蕃蕭延章王植槐以上四名黄陂縣屬劉洪烈張聲詠以上兩名漢川縣屬周有章以上一名夏口縣屬湯永鎔孫錦章以上兩名孝感縣屬李芳蕭樹仁萬國光以上三名沔陽縣屬 
[濟南]  
　　張子志派員赴寗皖援粤總司令張子志昨派副官張克勤赴蚌探問倪督病况並磋商某項軍事兼勸倪氏暫勿辭職張已於十八晚九點搭車南下又聞張子志因某項要事須與李蘇督有所磋商特派副官余維生赴甯亦於昨晚八點搭車南下 
　　津浦路又被阻六小時十八號早七點五十分應行抵濟之南車誤六小時至午後二點始行開到探其原因係泰安南某站附近有軍匪激戰該車未敢冒險至匪退竄始由兗州開行 
[天津]  
　　補選副議長順直省議會於十九日下午舉行正式補選副議長三時振鈴開會副議長王濬明主席報告選舉法遵照本會規則辦理到會者須足法定人數票數須過到會議員半數以上爲當選當場指定監察員八人共散去一百五十七票查點人數與票數相合投票畢開匭彭桂馨得七十九票米逢吉得六十七票李搢榮得三票孫卿一票錫林一票廢票六張内有空白票二張不是人名票一張主席宣布彭桂馨票過半數當選爲副議長四時半閉會 
[北京]  
　　官廳防秋瘟傳染目下秋瘟甚重染病者無不發現頭痛咳嗽發熱諸現象此病京中近亦流行頃據鄂督王占元報告此病鄂中流行尤廣據稱鄂中西醫研究此病名曰秋瘟由美傳染到此流布旣廣殊爲可慮務望趕飭内部設法嚴防云云東海立飭内部迅即調查酌擬方劑廣爲傳佈刻聞内部業已遵諭分别咨文各機關查照即於辦公居住各室遍洒避瘟各藥而前門東西各車站自前日起亦特别實施防毒辦法并聞不久仍將由官醫院傳施方劑又聞邇來京城内外時疫流行患者甚衆死亡相繼患是疫者初覺頭痛周身發熱咳嗽後漸暈去不能言語旋即不起京綏鐵路由南口至康莊一帶患者極多傳染甚速靑龍橋車站電務生郭某死於此疫十七日該路快車抵靑龍橋時車上疫死客人一名似此情形有防疫責者急宜研究療治善法及防範等方法也 
　　曹經略之寳刀東海爲曹經略前已授過大綬寳光嘉禾章此次頒賫不應重複擬特别給予寳刀厥名九獅鈕寳光金刀上嵌金剛鑽石三顆珍珠九枚以爲飾其質係用軟鋼製成可將刀身捲作圓形放之則光耀奪目誠屬貴重之品也 
雜評一 
[統一之階級（默）]  
　　由今日之時局以達統一將經若干之階級乎妥協梁王然後妥協北派故以妥協梁王爲第一步妥協北派然後可下正式停戰令故以正式停戰爲第二步戰事旣停然後商决議和方針故以商决議和方針爲第三步北旣决和然後言及南方之意見故以南方主和爲第四步南亦主和矣然後兩方磋商條件故以條件之能否解决爲第五步條件之磋商縱完全解决矣而實行此條件時有障礙否一切殘局之收拾有枝節否俱未可知則於此時以達統一實現其間亦尚有階級在也語云不愆於六就七步庶幾其有望乎然而難矣 
 
 
 

Page 8

 
 
   
 
 

Page 9

 
 
   
 
 

Page 10

 
 
本埠新聞 
[全國敎育會聯合會第十二日開會紀]  
　　全國敎育會聯合會昨開二讀會上午十時開始至十二時休會下午一時繼續開會至三時散會計議决七件（一）今後我國敎育之注重點案（二）每屆聯合會議决事項仍宜隨時互相研討共策進行案（三）推廣體育計畫案（四）請速辦全國聯合運動會及省區運動會案（五）推廣中華新武術案（六）各省區每年派員考察國外敎育案以上均省三讀（七）請政府勵行敎育政策案多數主張修正三讀又否决一件散會後咸往中華職業學校參觀良久始散 
[商商公斷處定期改選]  
　　上海總商會致全體會董會員函云逕啓者謹按部定商事公斷處章程内開各商會公斷處設處長一人評議員二十人調查員六人各於商會現任會員會董中互選並須各照原額預選三分之一之候補人處長於被選之評議員中互選之均以二年爲任期歷經遵辦在案茲値第三屆選舉之期自應照章另選以舊曆九月二十三日爲選舉評議員之期舊曆九月二十七日爲評議員互選處長之期並定舊歷十月初一日爲處長及評議員到會任事之期合將選舉票被選舉名單檢送台端除本屆已經當選會長之二君例不與選外請於會員會董中選填評議員二十七人於票内於九月二十三日以前投入本會選舉筒内屆期並乞於下午二時駕臨本會監視開筒以昭鄭重事關選舉幸勿他却 
[總商會歡迎新職員之預備]  
　　上海總商會正會長朱葆三副會長沈聯芳於今屆選舉當選連任已紀前報茲悉該兩會長與所舉新會董等均以陰曆十月初一日爲到任之期該會會員俟商事公斷處處長及評議員等選出後全體在會歡迎現已預備一切手續矣 
[工部局發表界外築路等事之文件]  
　　本星期工部局報告發表關於界外築路等之往來文件茲採譯其大概於下 
　　上海交涉員據縣知事呈稱工部局在租界外第二十八保北十二圖東七圖西十八圖境内開築馬路地屬華界有礙主權且係滬杭甬鐵路所經之地更不容外人築路其間請函致領袖領事轉飭停工等情又據警廳呈稱工部局在工業專校復旦公學及其附近房屋共六處訂立門牌收索捐欵並將工業專校之轉電局命名爲工部局電局凡此舉動請爲阻止等情當於一月三十日與三十一日分别函請領袖領事轉知工部局辦理四月四日工部局答覆領袖領事略謂長浜路之擴充一旦告成與租界内外之居民兩有裨益多數贊成此舉故不獨不當阻其工程且當促其進行再按照土地章程工部局有權購買通至租界之地建築馬路至於徐家滙路編立門牌一節因法公董局已於長浜路徐家滙路之南管理房屋修正門牌路北房屋爲防免紊亂起見故亦修正門牌李公祠與工業專校之所以編號者爲公共便利計也此層似無可反對之處查專校前之轉電局係工部局所建置其地爲專校所供給專作此用者工部局雖無地權然轉電局與局内之器械固工部局之產業也至於界外收捐每季十二兩一層凡租界外之房屋而得自來水之供給者則居户輙繳此數聊爲所享尋常工部局利益之報酬此固中國官場所習聞者也云云 
　　上海交涉員於七月二十七日照會領袖領事謂據淞滬警廳呈稱業廣公司英商皮白爾斯氏近在閘北第五分署境内胡家木橋日人花園附近起造洋房未先關照迨工程將成警署派人往訂門牌以便保護詎該商出而阻止未幾該洋房已訂有工部局門牌查該商旣在中國管轄境内起造房屋乃竟不受中國保護改訂工部局門牌殊與中國主權有礙等因爲此據情照會貴領袖領事請轉知工部局詳查界外編訂門牌事妥爲核辦云云又於七月三十一日照會領袖領事謂淞滬警廳呈稱工部局擬在閘北第五分署境内庫倫路起築電氣廠警員會與洋員交涉據洋員答稱地爲業廣公司產業租與工部局起造電氣廠警局旣未阻止於業廣公司購地之時今不能有所反對云查閘北爲中國警權所及之地非工部局所可擅起工程且電氣係公共營業若不阻止有礙主權等因爲此照會貴領袖領事請即設法阻止示覆爲荷云云九月二十七日工部局答覆領袖領事略謂庫倫路爲工部局之馬路凡在此種馬路之房屋向訂工部局門牌以期便利所謂工部局編立門牌起築電廠有碍中國主權云云似無須置議至於產業警權一層則按諸約章外人房屋產業本非中國警權所及故業廣公司之拒絶中國警察之保護固其權利内事也工部局尚有言者此次交涉員之來文與一月三十日及三十一日來文所言者事實適同前事早經答覆今又有之當此開明時代而地方官吏尚有一再希圖阻撓租界及附近中國土地之發達如前淸時代之頑固者此誠工部局爲之惋惜也云云 
[江寛案庭訊中止後之消息]  
　　招商局董事會日前議决反對海軍軍法會審處訊理楚材兵輪撞沉江寛商輪一案指法官袒護被告不服就審並電呈中央請爲核示等情已紀前報茲悉該法庭自宣告無期展延後曾經電呈政府請示遵行惟該法官等雖知續審無期而該局尚未呈遞明白反對之理由書致難核復故仍留處檢理各項卷牘靜候政府電令辦理所有湖北督軍公署此次特派代表公署參謀陳君來滬延請穆安素律師出庭辯護以來現因庭訊中止續審無期故陳君已將日前庭訊之供詞詳譯華文先行呈報王占元督軍備核伊則仍駐滬地候示云 
[爭執分運單期限近訊]  
　　縮短分運單期限一事由本埠油荳餅米雜糧等業聯絡各行號函致縣商會轉請稅務所陳所長據情詳請財廳將陽曆八月一日起已經圈銷之捐票查明貨數照常給發分運以免一貨數徵等情迭紀前報茲悉此事由陳所長親自赴寗面禀胡廳長已允將八月一日以後圈銷各捐票之貨物於起運時准照商會函請通融辦理惟米穀雜糧之分運期限仍以吳前所長詳定之五個月爲限陳所長回申後已拋情函復該會請即轉致各該業董查照矣 
[美人演說太平洋航業]  
　　英文滬報云格策斯公司之愛里哇特君今日（二十三日）正午在卡爾登餐館美國大學俱樂部聚餐會演說與會之客共三百人内有華客多人愛里哇特君演說維持太平洋美國航業之必要謂美旗之消没於太平洋實因國人置權於無能者之手之故今則事勢全變美旗必須飛揚於太平洋繼乃述及美國化格島船廠現於三英里之地段内造船一百八十艘繼又比較各國在太平洋所占航業權之多寡日本之入口貿易每人本占日洋一元七十錢突於一九一六年躍至三十三元六十四錢一九一七年復增至四十五元美國目下每人占美金洋三四十元中國則每人僅占銀二兩六錢愛里哇特君末謂彼離美國東部之前聞其公司中人云不日將造每艘三萬六千噸之船三艘經營太平洋航業云 
[美國愛護棉花]  
　　字林報云大阪近接美國來電謂美國管理棉花委員會曾促請出口家以中等以下之棉花運供外國購客俾保留上等棉花自用云 
[美領署屬員之更易]  
　　大陸報云美領事署之航務領事亞達姆斯君下月中旬將由滬赴巴太維亞加入該埠之美領事署其遺任由彭萊特君補充彭已由舊金山抵滬 
[法國决勝公債之開募]  
　　法國决勝公債在滬開募現已三日其成績尚未發表惟聞收入之數已甚可觀昨某法商行之僱員全體認購共得佛郎一百萬枚連日英美人民之認購者數亦甚衆蓋以此次歐戰之得利深賴聯軍統帥福煦之指揮適宜福爲法人今他國人之樂購法債正所以表示其感激之意固不僅表同情已也再法債之條例利益較優此亦爲各國人士爭購法債之一原因想吾國人對此亦當如認購英美公債之踴躍也 
[特别巡捕之增多]  
　　工部局報告云九月三十日止租界特别巡捕共有一百三十八人十月初旬復開練一班計六十三人故至十月抄可滿二百人 
[靑陽港賽船有期]  
　　本埠西商定於本月二十七日在靑陽港舉行秋季賽船會是日滬寗火車於晨間七時三十分由滬開車後一小時抵靑陽港晚間六時十六分鐘由靑陽港開車於七時十八分到滬來回票每客售洋三元云 
[路局紀事兩則]  
　　水櫃車改造機車滬寗鐵路刻因營業發達機車不敷應用經洋總管克禮沙呈請任局長電呈交通部擬向美國機車公司訂購機車二十輛各節已誌本報茲悉訂購機車事已奉交通部核准惟聞該廠交貨日期至少須一年以上緩不濟急殊與營業有碍克總管因擬自行改造機車將本路水櫃車之容量較大者酌予修改機車若干輛以應目前之急聞已函呈任局長核准不日將由張華浜機車廠趕爲改造云 
　　兩洋員奉召往寗滬寗滬杭甬鐵路機務總管芬慈滬寗洋總管蓺務秘書福斯德因勘騐寗省鐵路新購機車奉齊省長函訂赴寗並給予旅費五百兩以便啓行該兩員已於今日搭車赴寗俟勘騐事竣即須返滬並聞寗局尚有磋商事件與該員等面爲接洽云 
[緝私司令部紀事三則]  
　　蘇屬緝私統領宋子元近聞浙境大帮鹽梟由平湖等處私販食鹽分裝民船五六十艘各帶槍械將於日内經過楓涇一帶希圖運入蘇屬太湖及松江等處私銷除令飭緝私第四營速率師船飛往防緝外並令所部第一團團長高靑田督帶衛隊前往該處會同協拿務獲解究 
　　宋統領偵悉本埠南市關橋附近有浙省運來之私鹽裝儎魚船朦混入口希圖在滬私售昨已令飭第二營薛營長迅速派員調查拿辦 
　　前充緝私第二營第一隊隊長王廷珍第二隊隊長王錦鑄均因誤公由宋統領令飭第二營將該二隊長撤差看管在案茲悉宋統領已飭執法處訊判該二隊長各處五等有期徒刑五個月昨日令由第二營將該二隊長轉送上海縣公署暫行收押以便送監執行 
[禁米出口之三令五申]  
　　上海稅務所長近接江蘇財政廳訓令頃奉齊省長令以邇日各屬正値新穀登場米價仍未跌落顯有奸商向產米區域購買糧食私運出口若不實行查禁民食必致艱窘除訓令所屬各道尹轉令所屬各縣認眞查禁外特令該廳轉令所屬稅所如有大宗米糧無論輪船火車裝載出境非有護照公文一概不准放行抑有疑慮即行扣留從重罰辦等因奉此仰即遵照辦理 
[拒土會致丁義華函稿]  
　　中華國民拒土公會張一鳴黄奠華等致丁義華快郵代電云報載台端由朝鮮回華贊助我華民拒土不禁距躍竊查我國買土製藥一案原由少數官吏陽藉製藥之名陰收販土之利弛禁罔民失信與國莫此爲甚華民反對亦幾力竭聲嘶言之悲痛一鳴曾於民國二年爲禁烟問題追隨左右參末議於京師至袁氏盗國不忍見共和政體之綸胥星夜南歸困守田横願居野外逖聽市間傳述先生對於我華禁烟不遺餘力玉我於成方幸烟禍永絶仁風不揚詎知此少數不肖官吏竟欲捲土重來漏夜馳書乞挽刧運兩月之隔未見書來一鳴深爲懐疑以故函電之間不無有春秋責備賢者之詞此京戇直性成諒先生必不責一鳴爲狂妄也奠華於民國六年春因反對我國政府收買存土糾集同志特開大會於滬上並請參衆兩院提出抗議又在滬上各團體演說鼓吹一致反對其促政府省悟立爲取消先生過滬猶以此事爲可慰藉不料近時政府鶩利昏憒視昔加甚毁棄國譽貽禍子孫作死灰復燃之謀弋隳禁販土之利可不哀歟日前靑年會開中外聯合拒土大會糾合中外團體一致拒土大義昭然同聲相應復讀報載先生與徐君維繪書有不達到拒絶烟土目的不止語瞻仰高風無任欽佩可否再請賁臨滬瀆特開拒土大會暢發拒土大旨則九仞之山一簣之功惟先生賴之 
[上海銀行公會經過之略史]  
　　上海銀行公會已於十月十九日舉行正式開幕禮中外政商各界之　會參觀者冠蓋盈門頗極一時之盛其詳情已誌本報唯其成立之歷史及進行之方針或有未能週知者故略誌之 
　　上海各銀行之創議組織公會歷時已久民國四年春現任中國銀行副總裁張公權氏適長滬分行因鑒於上海各國銀行林立中國金融機關幼穉乃與上海商業貯蓄銀行陳光甫浙江地方實業銀行李馥蓀及錢新之等創議組織公會以爲彼此聯絡維持之機關適其時大淸銀行淸理處將以蘇州河畔之各棧房出售中國交通鹽業浙江興業浙江地方實業及上海商業貯蓄等六銀行因鑒於上海無適宜之堆棧商賈寄存貨物諸多不便爲推廣貨物押欵起見竭力主張此項棧房由中國銀行承購再由六銀行租用合組一上海公棧凡寄存貨物於該棧者均可向六銀行抵押借欵以上海商業貯蓄銀行爲集會之所每日六行經理均赴該行午餐會議公棧及押欵事項此爲上海各銀行無形結合彼此聯絡之第一步未幾中孚銀行分設來滬即加入計共七行五年財政部頒佈銀行公會章程七行即擬正式組織公會而因無適當之會所懸而未决六年春中國銀行後身有地基一方係由金業公會購置以地面太多擬出讓一部乃由七行合資購置同時並有銀行週報之發行藉以報告金融商情並作彼此切磋研究之機關亦由各行共同分任經費蓋公會雖未成立而公共事業已具規模矣後以此地建築新屋光線不宜遂改購香港路三號四號今屋略加修葺以期公會早日成立當時本國各銀行若四明廣東中華商業聚興誠金城等五行亦先後加入合前七行計有十二行乃於本年七月八日開成立大會由各行推出代表到會集議訂定章程選舉宋漢章（中國銀行）陶蘭泉（交通銀行）盛竹書（浙江興業銀行）倪遠甫（鹽業銀行）李馥蓀（浙江地方實業銀行）陳光甫（上海商業貯蓄銀行）孫景西（中孚銀行）等七人爲董事復由董事中互選宋漢章爲正會長陳光甫爲副會長李馥蓀爲書記董事呈由財政部備案正式宣告成立每日各行經理聚集該會午餐會議銀行公共事項並協定金融行市至本月十九日舉行正式開幕禮此其經過之歷史也至於該會進行方針則以聯絡同業之感情維持公共之利益爲前提而促進銀行業之發達矯正營業上之弊害尤爲其重大之天職故其擬辦事項爲籌設票據交換所以便交換銀行各種票據組織銀行俱樂部以爲銀行行員公暇游戲之所訂立同業規約使各銀行尊重信用有互相扶助互相策勵之益凡此數端均關係於金融界極巨今不過其發軔耳日後之展佈正方興而未艾也 
[籌浚欽公塘河道]  
　　浦東大團鎭欽公塘外河道久未疏浚日就淤塞茲由泥城等處商店寳泰同泰韓裕和源泰等發起邀集各商提議開設公舉虞金德虞金殿韓鴻聲許泉生等着手籌備並調查淤淺之處南自蟛蜞廟起北達泥城一帶約有三百餘丈預算需欵千元即由該商等設法籌集以便尅日雇工開浚 
[粤僑商業聯合會之進行]  
　　粤僑商業聯合會成立以來積極進行不遺餘力除商號團體外會員已達四百餘人多係鉅商富賈所中規模亦頗宏敞惟所訂會章雖已脫稿尚須於日内開一會議討論通過俾臻完善其會長陳君對於該會一切設施尤實事求是云 
　　又一函云旅滬粤紳温宗堯等爲廣肇公所改組評議員添舉董事推廣學額等事與同鄉十一團體曁多數舊董起而爭執至今尚未解决詳情已迭紀前報茲悉十一團體爲固結商業團體起見現已集合洋行公司莊號各帮創立商業聯合會舉定陳炳謙爲會長積極進行現陳會長因鑒於公所改組一事雙方爭執拖延至今尚未解决以致一切公益事項亦遭擱置殊非同鄉之福前日適有某君函請赴宴當經陳會長與衆會商咸以推廣學額等事以公欵辦理公益乃公所應爲之事惟推舉主席設置評議員難以承認應仍照徵信錄由全體議員選舉各董事執行公所事務以免把持如得允認始可調和云云陳君當即馳往温君處據情轉達磋商調解惟能否疎通刻尚未定云 
[學生會徵求會員天津隊報告成立]  
　　寰球中國學生會此次舉行第八次徵求大會現正積極進行溯自該會創設徵求會以來已逾七載成績年有進步即其組織法亦年善一年本届更爲周妥除本埠外復於外埠組織徵求隊近日除杭州北京二隊已開始進行杭州隊已有成績報到外昨又接到天津章元善君來函報告已在天津組織徵求隊章君爲美國康奈爾大學碩士對於該會素極熱心現在直隷工業試騐場任技士將來天津方面必有極佳之結果並聞廣東漢口兩處之分隊不日亦可成立云 
[三誌紗廠經理告退之風波]  
　　浦東陸家嘴日華紗廠華經理沈明賢於本月十五號告退職務後該廠男女工人及布機間機匠等忽然同盟罷工業已兩誌前報茲悉該工人等因該廠新大班日人時將員司調動以故要求訂立工作年期未滿年期不得無故更換該廠日人即於昨日（二十三）上午八時邀集布機間機匠二十餘人在廠磋商解决方法一言不合管車日人與某機匠遽起衝突以致激成衆怒羣將該日人攅毆擊傷頭顱該機匠等見已肇禍一哄而散事後由該日人報告總管日人中島飭查行兇各機匠姓名函請官廳拘究現新廠男女工人四百餘人仍未上工至買辦沈明賢已與該廠脫離遷移他處矣 
[南滙肉商籌墊稅欵]  
　　浦東南滙縣屠宰稅改歸肉商自認詳情已誌前報茲悉昨日該業商人邀集城廂内外各店主在大團鎭開會討論籌欵方法由代表方紳欽等提議繳納保證金及稅欵等共須籌洋二千元經衆公决分二十股由各代表籌墊每股一百元當場經各代表認定暫墊送繳周浦商會一俟縣署發出佈告即行將欵繳納 
[北橋商民控告警佐之縣批]  
　　北橋鎭商家一再聯名控告該鎭警佐程渭南違法凟職迭紀前報茲悉鎭商民康靜儂近又具禀縣署控告該警佐意圖報復凌爍鄉民請縣作主等情昨經沈知事批示云呈悉此案業經派員按照原呈各節嚴密訪查並詢據經董僉稱並無確實證據至同呈聯名之人除潘叔麒曹竹林在滬未到外據朱裕堂杜景泉黄復吉聲稱並未預聞其事請將原呈取銷好詢之該商民康靜儂曹承全等亦未能指出見證試問憑何追究今乃於委員查復之後復又來署呈凟甚且因朱裕堂等聲請取銷不肯始終與該商民附和遂輙任意攻訐謂係身爲不法之人希圖抵制即此遷怒之一端其原控之係爲挾嫌所致已可概見特此明白批飭仰即知照 
[食鹽加價之布告]  
　　上海縣署昨出布告云案准松江鹽運副使署咨開據五屬鹽商公會呈以鹽稅抵借外債每慮收不敷償課稅陸續加重商人因國家政令所頒致有虧蝕血本計每斤在一分以外近浙東各綱因巡費歸稅商本不敷已呈准按地分加五屬同運浙鹽自應援案吾請乞准照加售價以恤商艱等情當經據情轉呈茲奉鹽務處指令内開查此次浙東綱岸旣經浙運使核准加價蘇五屬事同一律自未便獨令向隅該鹽商公會所稱虧本情形業經飭據浙運使查復尚屬核實應如該運副所請酌加售價以恤商艱惟商情固宜體恤而食户負擔亦應兼顧本署酌中核定應准每擔加價四角以示限制而免參差除令知兩浙運使外仰即飭商遵照等因奉此所有各引地官鹽售價每百斤應加銀元四角除分咨並布告外相應咨請查照希即一體示諭等因到縣准此合行布告爲此仰闔邑各色人等一體知照毋違特此布告 
[搶案化爲賭案之近訊]  
　　捕房代表牛門律師指控嚴老九吳孝玉舒金標張蘭蓀王國祥陳瑞二等於八月十三號夜在乍浦路共和里二百四十九號門牌粤婦王張氏家聚衆賭博等情曾由公共公廨迭次訊供及各被告代表律師一再到堂請求交保已屢紀前報昨晨李襄讞與英白副領事訊理各捕房瑣案時又由張蘭蓀之代表律師投案 
[鳴謝存濟局　周文卿大醫士　治白濁血淋剌痛功効如神]  
余患淋濁者纒綿兩閱月受害無窮先則臨溺刺痛繼而紅腫破爛苦不勝言延醫診治殊鮮效驗繼服各藥房丸丹一變而成血淋危城日坐寢食不安嗣承我友指迷六馬路朝陽樓茶館對面存濟局周文卿先生包治即服先生湯藥覺稍愈並服先生秘製珠黄止痛止濁丸每料一元最可奇者服丸僅半點鐘而血淋立止其痛亦瘥再服先生立止白濁丸每料一元症竟斷根久未復發足徵存濟局藥丸可推滬上第一也該局秘製珠黄下疳散每罐一元　珠黄花柳掃毒丸每料二元　横痃魚口内消丸每料二元　横痃魚口退消膏每張一元要皆靈驗無比特此登報鳴謝　三馬路貿易公司紀才駿謹謝 
 
[名世原皮參]  
研究身體健康不外乎調養元氣原皮西洋參功能滋隂潤肺與桂圓汁煎飲力過人參若能於睡前酒後暢飲一杯自覺氣爽神清安恬愉快敝公司今特備精緻樣本（凡說明書價目表郵購辦法經理章程及參樣等一切俱全）藉供瀏覽函索即寄定價亦廉最便宜者每兩祗七角餘批發另售均所歡迎上海名世公司謹啓（經理處泗涇路六號電話中央四六六二） 
 
 

Page 11

 
 
重申前請要求交保捕房亦將張蘭蓀帶案請示據牛門律師上堂聲稱捕房業經查明現在堂上之被告確非張蘭蓀本人實係代表應請核辦中西官判張蘭蓀還押聽候會商核示 
[復訊借礦取財之騙案]  
　　何少林延代表律師在公共公廨刑事科控庽居新閘淡水路之山東人孟傳義以江西牛形嶺煤礦賣於湖北官礦局開採爲由騙取洋九萬四千元等情曾由捕房派探將孟逮案迭經公堂研訊歷紀前報前日午後又經捕房將孟解廨復訊先由原告代表律師上堂陳明案情繼由湖北官礦局代表毛家驥投案訴明被告假江西煤礦賣於湖北官礦局開採爲由騙洋九萬四千元後經何少林來電知照遂即起訴於湖北檢察廳派警捕獲關係人何榮供明前情故委代表來滬投廨禀明被告欺騙情形惟是案發生武昌證據俱全請將被告引渡歸案訊理並將官礦局之委任狀及各證據呈案請察被告孟傳義亦延律師到堂代辯並向見證毛家驥駁詰之下張襄讞與英白副領事以時已薄暮不及再訊宣告退庭孟傳義着交捕房帶回候再復訊核奪 
[僑工護照貼用印花之通融]  
　　上海總商會昨接江蘇印花稅分處長李湛田公函云本年十月二十日奉財政部訓令内開准僑工事務局咨開關於人事證憑貼用印花條例規定出洋護照貼用印花二元本局所發工人出洋護照自應一體遵辦惟據江海關監督兼任江蘇僑工事務分局長馮國勳電稱從前惠民公司工人出洋護照每張填工頭一人工人二十五人填發時每張貼印花二元等情本局現擬變通辦理凡工人出洋護照每張只限一人其印花一項准予變通每張貼用三角所有從前各關發給惠民公司護照每二十六人只填一張辦法嗣後不准援引即希見復轉飭施行等因前來查出洋護照一項依照關於人事證憑貼用印花條例應貼印花二元惟學生出洋護照得減二分之一其他工商等照本無减貼之規定嗣據黑龍江前巡按使來咨並據新疆特派交涉員具詳以華人出境工作情形困苦請將黑河道尹所發工照喀什交涉局所發傭工票應貼印花分别核减節經准予變通辦理在案此次僑工事務局擬將該局所發工人出洋護照貼用印花三角本部復加查該黑龍江新疆等省旣經核减在先兹爲體恤僑工曲予從寛起見暫准作爲特别辦法惟應以該局核發之工人護照爲限每張只填一人即於請發護照時另將印花稅價繳由發照機關貼用後蓋章發給其非該局核覆之工照及其他出洋經商游歷等護照仍遵條例辦理至惠民公司工人護照每張所填人數工頭工人至二十六人之多辦法本屬不合應即申明取消不得再行援用除咨復僑工事務局轉行遵照外合亟令行該處長轉行一體遵照此令等因奉此除分别咨函令行外相應函達貴總商會請煩查照並轉知一體遵照爲荷 
[趙署長愼重冬防]  
　　南市第一區警察署署長趙墨林奉淞滬警察廳徐廳長面諭以現値冬防開始辦理防務尤爲吃緊嗣後對於地方保衛事宜須實力進行不庸疏懈等因當即會商該署盧羅二巡官每晚輪流督率各長警加班出勤並抽調便衣暗差警察添設臨時崗位擇要巡察復親自擔任上下午半夜查崗時間周流查察以重防務一面傳知所屬各分駐所署員一體查照辦理 
[紅會救治紹疫第二醫隊出發]  
　　中國紅十字字因紹疫猛烈已派第一醫隊帶同醫具藥品馳往上虞餘姚等縣救治今日續發第二醫隊專至餘姚治防以期早杜疫患并帶有濟生會特製救疫靈丹三千瓶代爲施送其第一醫隊抵甬後即會同甬分會張君天錫隨隊赴紹組織臨時醫院該會又接浙江齊省長復電馬電敬悉敝省紹屬上虞餘姚時疫發生致勞厪念派醫隊馳往救治至深銘感現已飛飭紹興上虞餘姚各縣知事妥爲照料請紓遠注齊耀珊禡 
[九綸綢缎局之特色]  
　　棋盤街中新創之九綸綢緞局係巨商姚姓等合股組織總經理爲平頡甫君所辦各貨聞係親往蘇杭京盛各名廠别出心裁定織新花時行貨品並向歐亞美著名織綢廠運到新流行絲織品數百種五光十色花樣繁多現在開幕有期行將有絢爛紛披特色織品出現以備主顧之選擇云 
[僑韓善士之募賑]  
　　山左曲君子仁經商朝鮮十有餘年上年見載北省京直水災傷心慘目痛祖國之災民流離失所發誓募欵振此哀鴻徒步八百餘里不舍晝夜共募得日金七百餘元由郵便滙寄上海紅十字會誰知被郵便所誤稽遲半載始將原洋取回自思一誤不可再誤乃親身帶欵由朝鮮起身抵山東珂里因身有振欵過家門而不入逕赴上海到即往見會長沈仲禮面呈募欵細賬自五分起至數角數元不等捐户有六百數十户之多由少數積至多數其熱心毅力爲人所難能至路途費用雖一文之微亦必明記不欲妄費一錢加曲君者亦可謂熱心矣 
[米占元行將到差]  
　　陸軍少將米占元久在江浙等省統領水陸軍隊現充長江下游總稽查近由浙江楊督軍力保經財政部會同陸軍部委令接統江浙緝私軍隊大約日内即將到差視事云 
[記殉道堂之追悼會]  
　　前日（二十二號）中西女校及濟良所之師生曁各敎堂牧師敎友於午後三時齊集四川路靑年會殉道堂爲該會副總幹事費吳生君之太夫人開追悼會太夫人自美來華歷辦敎會事業數十年苦心孤詣裨益靑年士女誠匪淺鮮不意今夏在牯嶺避暑忽染瘵疾醫藥罔效竟致仙逝存年七十歲凡知太夫人慈愛者無不惋惜慟哭是日靑年會各幹事亦胸繫白結同伸悲懐會畢相隨靈柩至法租界外國墳山觀塟禮中西男女幾及千人亦云盛矣 
[火車搭客受一虚驚]  
　　前日午後二點半時由杭駛滬之特别快車於五點三刻時駛抵龍華地方龍頭機器之搭鈎忽然脫落當即修整駛滬未致肇禍惟搭客已飽受虚驚矣 
[益元荳行債務近聞]  
　　南市益元荳行自六月二十六日閉歇後虧空各欵約銀十萬兩當由經理人鄭某通告名債主歸各地股東按股承認各債主並無異議不意至今兩月有餘内有兩股東尚無確實辦法除由債主銓木洋行致函南商會要求從速料理外並由華商債主等於昨日二點鐘假總商會集議均各簽字議决俟南商商覆信到後倘内有股東置之不理决以法律對待散會時已五點鐘矣 
[羊肉粥店未領執照]  
　　勞合路五十五號門牌甬人李阿昌與五十九號門牌王興德均開設羊肉粥店未向工部局捐領執照有違定章被一百八十八號華捕查見歸禀捕頭請由公共公廨出單昨派包探將李王兩人傳案經中西官訊明以被告等不應違章判各罰洋五元充公以儆 
[再控唆衆罷工]  
　　閘北梅園路復昌染坊經理張樹山前控歇夥耿德春唆使衆工人同盟罷工經閘北司法科移送地檢廳訊辦曾誌前報茲悉耿已釋出該染坊工人忽於前日起又一律停止工作故張又扭耿至四區二分所控告昨由該分所轉解司法科訊辦 
[破獲花會機關]  
　　皖人朱福生在楊樹浦路八百二十八號門牌屋内私設花會機關事爲滙山捕房華探目蔣榮生包探張林泰偵知禀明捕頭協同六十二號西探目柏生往將朱與花會字據一併帶入捕房押候解廨請究 
[客棧並未違章]  
　　公共租界工部局衞生處聞悉愛多亞路一百六十六號門牌某客棧於庽客病斃後不至捕房報告有違定章曾經請由公共公廨出單將該棧經理皖人王全英傳案諭令退去聽候查明核辦在案昨晨又由捕房將王傳案據衛生處西人禀稱查得該客棧留宿由滬杭火車來滬之庽客患有癆病當晚因病勢甚劇即行雇車將該庽客送交其親屬領去並未在棧身死請爲核奪關讞員商之英副領事卓君以旣據衛生局查明被告棧内之庽客並未在棧身死遂判將案註銷被告開釋 
[行兇無可諉飾]  
　　陳阿毛昨至法公堂控稱陳阿四於日前無端持刀前來將民人左臂猛戳一刀後由民人大聲喊捕阿四正欲逃走即由巡捕將陳拘住今已連同兇刀一併解案請求訊究並由見證陳小卿投稱是日民人在陳阿毛家閒談目見陳阿四持刀前來向陳阿毛行兇究竟有何仇隙民人不知其詳是實詰之陳阿四供民人前在原告家賭博輸洋不少後因捕房得悉將原告拘案訊明科罰原告疑係民人報告挾嫌已久致被誣控求察中西官以證據鑿鑿豈容抵賴判押西牢一月以儆 
[再誌李春來之債務]  
　　王春生前延達商律師代表至法公堂控被昇平舞臺主李春來虧欠案目押櫃及借欵共計洋二千三百元請爲追繳等情李亦延賚美律師到案代辯判李交保出外候訊在案昨又傳訊先據被告律師聲稱被告住居公共租界原告應至公共公廨具控不應在貴公堂越控請堂上注意原告律師稱此案曾經公堂傳訊數次應請堂上訊斷中西官旋卽退至休息室會商後重復升座諭曰該舞臺開設法租界内且合同憑據亦在法租界内訂立應歸本廨訊理諭畢又據賚美律師稱原告所控被告係是民事豈能以刑事起訴達商律師辯稱因被告將舞臺閉歇後即行避匿至公共租界形似串騙故照刑事案控訴請堂上鑒察中西官諭各退去聽候覆訊核奪 
[理應以原就被]  
　　周渭載在淞滬警察廳控告婦人周徐氏捲逃等情現經查得徐氏住在法租界内故由警廳飭派偵緝隊士持文投報法捕房飭探將氏傳至法公堂先由來探禀明前情請予提回訊辦次由周徐氏所延之代表達商律師投案聲稱徐氏之夫於前年在寗波病故後氏即遷至法租界内居住爲日已久有房票可證原告不應至内地官廳具控應請堂上注意中西官判各退去着來探將原告送案覆訊核奪 
[茶館聚賭紙牌]  
　　虹口墨克登路二百八十四號門牌某茶館主崇明人張阿三容留茶客賭博紙牌被一千三百七十七號華捕查見以其有違定章回禀捕頭請廨出單傳究 
[隨車憲兵查獲烟犯]  
　　昨日上午七點四十五分時由滬開往杭州之快車駛至楓涇地方經隨車憲兵在搭客硤石人王祖箕身畔搜獲烟土三大包共一百十四小包又土皮一小包當將人證一併帶滬解經憲兵第一連吳連長詰據答稱此項烟土因母吸烟有癮一半自吸一半售賣云云吳連長諭着押候轉解護軍使署訊明核奪 
[誘拐婦女之懲處]  
　　住居兆豐路二百二十七號門牌之甬人吳春生串同其妻陳氏將西華德路一千五百三十號門牌居婦杜王氏之媳杜李氏誘拐至寗波希圖販賣並將李氏之金戒等物騙去質洋化用嗣被杜王氏偵知控由捕房派探前往將吳等移提來滬解送公共公廨訊押在案昨晨由捕將吳解廨復訊原告杜王氏與媳李氏投案訴明前情請究質之吳春生供認將李氏送回寗波惟不認拐賣中西官判吳押西牢半年李氏交其姑杜王氏領回 
[警署查辦流氓]  
　　第一區警察署及一區一分駐所趙署長王署員等訪悉境内各小茶肆浴堂小客棧等時有流氓匪徒出没其間以啜茗洗澡爲由成羣結黨竟日團聚喧譁擾攘見有鄉愚可欺者每冒充探夥肆意嚇詐且有在街道上乘隙攫奪行人財物種種行爲實爲地方之害除分别諭令各暗差警察注意查拿外復派巡官長警查明各流氓名姓及曾否犯案以便按名拘究 
[竊取金飾鈔票之指控]  
　　住居北四川路某號門牌沈姓婦人被粤婦唐徐氏指控竊取値洋五百元之金飾鈔票等情昨晨由捕將沈婦拘解公共公堂請究沈婦延代表律師上堂聲請改期開審並准被告交保候訊中西官會商之下判被告交五百元人洋並保候下禮拜三訊核 
[不認誘拐女孩]  
　　張餘慶偕同朱家閣女孩周愛寳在北火車站搭車他往被鐵路巡警查見以其形似拐帶一併送交五區警署昨經王署長轉解司法科由段科員質訊張堅不承認誘拐該女又犯口吃病期期艾艾不能證實被拐情由段科員判女孩送慈善團留養張暫交妥保聽候偵查再核 
[觸犯烟禁之處罰]  
　　法租界小東門捕房捕頭偵得王阿二家有私賣燈吃情事當即帶同包探前往該處抄出因具甚多連同王帶入捕房存洋作保出外候核又大自鳴鐘捕房捕頭在曹炳生家抄出烟槍等物亦即帶入捕房存洋保出昨日一併傳至法公堂先由捕頭禀明前情請爲訊核詰之王曹兩人均供認私賣燈吃不諱中西官判王罰洋四十元曹罰洋三十元充公烟具銷毁 
[鐵廠司事查獲失贜]  
　　前日有閘北竇興路某鐵廠司事沈春茂扭小車夫丁榮昌及范祥二人至五區警署控稱該廠失竊鐵料甚多今於途中見丁榮昌車上所載之鐵即係失贜范在車後押運請爲究辦王署長命解司法科經段科員質訊范供偶與運鐵小車同行並非押送丁亦稱與范無干段科員判令一併還押候查明再核 
[誣訴訛詐之科罰]  
　　米業商人何炳成紹興人前與同鄉婦人陳馮氏之女阿寳姘識賃居閘北長春坊近因何棄置不顧該氏母女向何理論何訴知崗警將該氏母女拘入四區警署控被訛詐解經司法科經段科員訊明前情以男女均屬無恥惟何不應揑情誣訴判罰洋十元一併斥釋 
[混用僞洋之敗露]  
　　售賣洋襪之葉壽生專在各輪船上混用僞質小洋昨晨又在寗紹輪船上行使當爲水巡隊巡警登輪查獲在葉身畔抄出銅質大洋二元鉛質小角二十六枚遂將人贜押送到隊申送警廳轉解地方廳下午經檢察官提案預審之下判葉收押候究僞洋存案 
[析產禀請備案]  
　　住居老北門内高墩路附近之婦人高王氏因伊孫庚生硬索家產控經淞滬警察廳將庚生提案研訊之下着由親族妥爲調處在案茲悉此事業經親族理勸明白家產亦已分配妥貼高王氏遂於昨日至上海縣公署禀陳前情請求備案沈知事諭候批示 
[屍子請免騐屍]  
　　本邑西鄉二十一保五十一圖地保胡月泉至地方廳報告曹行鄉倒斃男尸一具請爲相騐已紀昨報茲悉死者爲周妙發係南滙人向爲紅木工匠日前至住居西鄉顓橋之朱姓家做工忽患疾病經朱用小轎雇人將周送回家中詎行至塘灣姚家弄周已氣絶遂經轎夫報告該地保轉報地方廳請騐該廳即委夏檢察官沈檢騐員等蒞場由死者之子周杏生投案禀求免騐自愿棺殮夏檢察官准如所請着令具結送案備查 
[裁縫陸續行竊]  
　　四川路二百三十號門牌西婦司密司在總巡捕房指控成衣匠浦東人張金陸續竊取値洋一百七十元之古玩綢緞等物質洋化用由探將張拘入捕房搜出當票九十三張昨晨解送公共公堂經中西官訊供屬實判張押西牢六個月贜給原告領去 
[被訴人傳案交保]  
　　李觀森在公共公廨控祝自綸不付票銀又任錫藩控許小裕不理損失洋二千一百餘元又夏有泉控徐阿童不還借洋五百元又吳久成控費伯龍不理米價洋一百二十五元又婦人李丁成控薦頭吳如海不賠舉薦傭婦魏氏竊去金表練各等情昨晨由探將各被告傳至公堂請示判令分别交保候訊 
[行竊與行賄]  
　　江北人徐靑紅在華記路兆豐碼頭竊取檀香兩枝被管碼頭人奚安仁瞥見將徐拘獲詎有戴寳龍上前向奚行賄洋兩元希圖將徐賣放致被喚捕一併拘入捕房昨解公共公堂經中西官略訊一過判徐等押候美領堂期解訊 
[無賴摸竊銀元]  
　　無賴兪連卿前日在虹口秦皇島路摸竊許阿連身畔銀洋九十一元被許察悉喚捕將俞拘獲昨晨解送公共公堂經中西官訊供屬實判兪押西牢三月 
[縣署批示二則]  
　　曹張氏爲劣保舞弊掯單不給請求澈查俾資納糧由田畝出抵尚未備價贖回但稱糧串給該氏收管理由並不充足着即贖回管業免致糾葛此批 
　　陸琦請頒公文懇求轉報由據呈並書表均悉已據情轉呈省長核示令遵仰即知照書表存送 
[淞滬警察廳批示三則]  
　　楊楨祥禀批據呈各節本廳全無根據且本廳爲警察機關即南滙縣案亦無向本廳上訴之理察閱呈詞殊屬不倫遞呈尚有錯誤可見其人之糊塗原呈發還特斥此批 
　　錢慶林禀批呈悉仰即來案聽候移解核辦此批 
　　沈甘棠續禀批來呈已悉前據該民具呈到廳節經批示令飭四區警署查傳解訊在案仰即遵照靜候傳送可也此批 
[介紹新刋]  
　　二馬路跑馬廳生生美術公司發行之世界畫報月出一回内容分名勝工藝新聞博物軼事歷史說叢游戲裝飾風俗等十門琳琅滿目頗有可觀印刷亦極精良每册售洋一角五分其第二期業已出版昨承以一册見貽書此誌謝並爲介紹 
　　商務印書館少年雜誌第八卷第十號業已出版昨承惠贈一册内容極爲豐富特誌之以介紹於我靑年 
來件 
[英國紅十字會之事業]  
　　英國紅十字會每年中皆有一日廣募捐欵本年定在十月二十四日是日也英人或住在本國或僑居遠邦概皆認爲自已捐金爲善之佳日各應此日之所求解囊以充傷兵之濟助蓋戰士旣係爲公義作戰則其被創即係爲公衆受創捐資相救乃盡人應負之責任惟資額之多寡當視個人之財力以爲定耳歐洲各國之紅十字會亦有由政府出資充用者英國之紅十字會則全由民捐民辦此正英政府所以使凡人得有機會以盡其爲善救人之義務也大抵政府之於軍醫平日雖極注重然際戰爭危急常備旣不足用擴張亦難相及惟有紅十字會協同軍醫以盡救護之責戰士之痛苦乃可得減此紅十字會之事業所以爲世重也 
　　上年英國紅十字會用欵逹英金三百六十七萬二千三百五十六磅蓋其一分時間用欵即達八磅一禮拜間用欵需八萬磅由其用欵之巨可想知其事功之宏世人誠宜解囊以相助已 
　　英國紅十字會之事業不限於其本國所救助者亦非限於英人其踪跡徧於法比意俄塞孟　諸國以及埃及斐洲美素波太米巴勒斯坦等地其救護濟助亦普及於英法比等各邦軍民他如拘禁於瑞士及荷蘭之協約國人俘虜於敵邦之協約國人英國紅十字會對之亦概有所濟助故英國紅十字會之事業實可謂其與世界同大也 
　　就其在英國境外之事業言之自開戰以來所備救護汽車有二千六百輛所備行於法國之醫院火車共四列每列足載傷兵四百五十人此所費者即達一百四十六萬磅矣斯外在於法比所行雜項事業用至一百十五萬磅贈與法國紅十字會者十萬磅用於近東并埃及印度各地者一百四十萬磅在於美索波太米備醫院艦一艘其遂致此處并埃及等處之運送傷兵汽車共百十四乘在法意井埃及等處所設醫院并養病院共二十四所在法境建一容納七百二十四病床之大醫院開辦費計四萬五千磅經常費計七萬七千磅在意大利事業費用計五萬五千磅在塞孟二國事業費用計六萬八千磅在東斐四萬磅在羅國九萬磅在俄國二萬磅置辦繃帶藥物等件共用二百五十萬磅備辦傷兵衣服臥具等件共用八百五十萬磅寄助英國軍人爲敵俘虜者之食物衣服包裹共支百四十萬磅所延醫生任國外醫診救治之事者亦達人七千之多其事業誠可謂之巨已 
　　更就其在英國境内之事業言所備醫院病床達八萬三千有五萬六千病床之看護婦亦由其延請支配諳練之看護婦達二千二百五十臨時志願看護婦達七千八百五十對於容納病床一千八百五十具之皇家醫院計用開辦費四萬四千磅每年捐經常費二萬六千磅又建一紅十字病院創辦費四萬六千磅常年費十六萬磅醫治軍人足部傷害并敎以手藝計用三萬五千磅醫治軍人面部傷害醫院計用七萬五千磅救助全然傷失能力者計用七萬五千磅此外尚有種種慈惠事務殊難於逐細述之 
　　由此觀之英國紅十字會之事業實可謂爲周至其以火車自第一戰線運載傷兵至於陣後車中各事置備完全大足以緩舒傷兵痛苦其所建醫院在於前敵者雖甚簡單在於陣後者則甚完美醫院之中全備新發明之醫藥器械若其所用之騐人心中動力表即最新之器械也且備有志願隊司在車路接待安慰傷兵之事雖運來萬數傷兵接待扶助之事仍不稍廢在法境設在紅十字旅館招待傷兵親友凡軍人之失蹤者會中皆竭力探其下落對於法境英戰士之忠墓每禮拜亦捐出百磅爲之護持修理在於希臘地方備有看護婦養病處凡看護婦有病者可以療養於此或至海濱遊覽保養其送致各處之醫用物品數至浩繁接濟無窮而且皆係優上之品内多新發明之物故用諸醫療上輒著佳效也 
　　英國紅十字會總會設於倫敦凡各分會諸事業之需要皆自總會而供給故總會之事務實極紛繁某次所備傷人衣服多至四百二十五萬件而對於英兵之爲敵俘虜者每星期須各寄食物包裹一件每一人每月須寄去食物六十磅庶其在於敵邦可免飢餒此亦總會重要事務之一也 
　　夫紅十字會之事業以仁慈爲本以緩舒痛苦爲旨仁慈之心君子所同具痛苦之趣戰事爲獨多苟一念及戰塲殘傷之苦况者則英國紅十字會救濟之功自足多而對於英國紅十字會之捐欵亦即不容稍緩中華善士仁慈爲懐救苦濟急應無畛域各助捐金共襄善舉是固英紅十字國會之所禱盼者已 
[美紅會今年五月份籌欵報告]  
　　上海方面總數爲墨銀一○八二二一三八元外國人入會者計一五五二人中國人有二六五七七人漢口總數爲墨洋四五八四○八一元廣東則一五六三五一八元南京總數有墨洋一三一四九七○元及金洋四一七元下所列者爲詳細報告 
福州墨銀六千三百二十元三角六分金洋一千二百零三元 
重慶金洋一千元 
厦門金洋五千元 
漢口墨洋四萬五千八百四十元八角一分 
南京墨洋一萬三千一百四十九元七角金洋四百十七元 
汕頭金洋二千○十六元 
烟台金洋三千○八十元六角一分 
香港金洋一千八百四十六元五角 
廣東墨洋一萬五千六百三十五元一角八分 
北京金洋約五千元 
天津墨洋約五千元 
上海墨洋十萬八千二百二十一元三角八分 
上海分部五處細數如左 
濟南墨洋一千六百六十七元金洋四百七十六元 
長沙墨洋一千二百四十五元○五分 
杭州金洋三百六十四元五角四分 
鎭江墨洋一千二百七十六元七角六分金洋一百五十元 
奉天金洋一千一百三十元 
以上共計墨洋十九萬八千三百五十九元二角四分金洋二萬一千六百八十三元六角五分（未完） 
雜評二 
[决勝公債（訥）]  
　　法之决勝公債所以如此踴躍者有二義一爲已過之决勝而踴躍也一爲未來之决勝而踴躍也已過之决勝福煦帥已大告成功故認購者之踴躍含有感謝之意未來之决勝即以决歐戰最後之勝利故認購之踴躍兼含有希望之意總之今日之决勝不僅决法國之勝實决協約國全體之勝故其關係不在一國而在世界之和平然則輸熱忱以力爭此最後之勝利者非協約國人同負之責耶感謝之義猶其次焉者矣 
[醫學士龔元龍專醫腎虧]  
先生現營藥房事業擬於每日公餘之暇設診在孟淵旅社森記公司内自下午四時至六時止逾時不候以兩小時之時間專醫腎虧諸症善法治療學識專門抱斯恙者幸勿交臂失之診例門診兩元出診五兩掛號處白 
 
 

Page 12

 
 
   
 
 

Page 13

 
 
   
 
 

Page 14

 
 
自由談 
百問 
[樂之解釋] [  去名]  
　　樂之解釋究以何者爲準中國古來之習慣曰安樂樂之正當者也曰逸樂樂之不正者也今日之新說則多以快樂爲言夫樂而曰逸身體不動之謂也曰安擇其可動者而動之之謂也曰快儘其能動者而動之謂也而樂字之義因之三變焉然則人之所樂者果以身體之不動爲樂耶抑以劇動爲樂耶 
老申報 
[少年受辱（見光緒十四年五月十二日）]  
　　津人朱五一翩翩濁世之佳公子也性好狎邪遊如乏杖頭錢則百計千方騙他人財以供揮霍行止旣朝秦暮楚姓氏復僵李代姚大言炎炎不知人世間有羞恥事其所依託非披一品衣即擁十萬富者久假不歸幾忘却本來面目矣近向宫北劉十鐘表舗購表一枚飭伴隨至紫竹林付價劉以其衣履修潔信之隨至紫竹林劉三妓院朱從後門逃逸劉十取償於妓院妓院告以取表者自有人此問不能代爲償也劉十乃倩强有力者登門滋擾志在必得劉三無奈折半償錢十千忿不能平升天入地期必獲朱以洩忿恨劉三之婦係由妓而鴇者閱人之多難屈指數其客某甲向於公門託跡因代尋朱得其蹤跡於城西金華茶園該園即俗所謂落子館朱眷落子靳大鳳者神顚夢倒日夕登場偵之確鑿甲約劉三候之於園屆時朱果昻然入座輕衫團扇顧視不凡驟見劉三顔色大變劉三問適從何來遽集於此朱遽屈膝劉曰何前倨而後恭耶朱無辭以對劉披其頰時觀者環若堵墻捕快地保聞信趕來朱一一叩頭若崩厥角後由劉三協同差保帶送劉十鐘表舗索代償錢十千朱又向劉十叩首認償前欵劉斥之至再差保褫其衣服始縱之去彼慘綠少年羅雀掘鼠以作纏頭之贈者當以朱爲龜鑑也 
新拾遺 
[外國武器之起原] [  箴]  
　　破城槌於西歷紀元前四四一年始見於史 
　　弩砲乃西歷紀元前三九九年狄哇尼秀斯發明 
　　刀山古埃及傳來巴力斯坦叙里亞小亞細亞印度及西方各國皆用之埃及之刀分直彎半彎三種羅馬刀較希臘刀稍大刀鞘嵌寳石甚精緻中國以鐵製刀遠在西歷紀元前一八七九年 
　　石彈始於一五一四年炸彈始於一六三四年炸彈船於一六八一年由法國創造火船出現於十六世紀之初 
　　用砲之年代遠在一三三八年至一六三五年有銅製砲隊出現製砲材料多不相同亨利第八圍攻波洛業之役用柔革製之蘇格蘭人曾以柔革砲轟擊紐邦之康韋堡壘近有人於墨西哥烏蘇瑪淸太附近吉那爾島某塜發見長四尺十一寸之陶製砲一尊及陶製砲彈多枚或謂乃柯台士於太巴斯柯之克太大戰退後土人仿西班牙式以泥土爲之砲隊之與戰由摩爾人（斐洲西北之民族）用於西班牙亞爾其細拉斯時在一三四一年英人之用砲則在一三八三年指揮之者爲加雷總督也 
　　鐵彈始於一五五○年短銃於一九一四年圍攻亞拉斯一役始用之一六六六年荷蘭海軍大將維特氏曾以練氏彈擊射 
　　刺刀於一六七○年出現於法國巴容勒鎭後遂廣用之 
　　手槍於一五四四年由英國馬隊先用之手槍之輪轉子房乃於一八三五年由柯爾特氏獨出心裁成之 
　　一五二一年英兵除挾弓箭外且携短銃焉最先以短銃供軍用者爲西班牙國 
　　鉛彈在十六世紀將終時始有之 
　　米里來福槍於一八三三年由法國凡桑萊之米里氏發明 
　　輓近百年内科學進步一日千里殺人之器愈出愈奇以時代尚近故不具錄 
[世界小新聞] [  慕蘭]  
　　○灰能製煤美國阿爾德奈市愛魯漠亞君向以修繕皮革器具爲業近來發明一種新法能將灰用化學上之化合法燃料之而變爲煤已在該市立電燈公司實行試騐其成績頗佳苟此法眞能供全世界平常社會所使用則實足以引起燃料界大革命當實騐此法之日前往觀者有數百人之多是日該電燈公司同時燃燒十個汽罐而其中一個汽罐之下則用此灰燃之其火力 
　　較其餘九個煤相合火力有過之無不及洵奇異之新發明也 
○留聲明信片巴黎有一發明家能製蓄音信片不過一片紙能將生人口上之上音蓄於其中及寄至所欲寄地以發音器發之無異親聆咳唾之音其蓄音與蓄音器同須藉機器助力惟售價稍貴據發明者云此法一明信片所蓄之語較諸用筆書者可多三倍 
　　○齧爪之奇癖巴黎某小學校生徒二百六十五人而有齧爪之癖者六十三人占五分之一又田舍之學校中女童較衆二十一人中有此癖者十一人頗於衛生有害當局者現正研究改良之法云 
益智新畫[  楊北濤]  
烟袋與荷包（像卜）痰盂（像亞） 
家庭常識 
[糠糟蘿蔔]  
　　此種蘿蔔余家多嗜食之略述其法如下法取蘿蔔（普通之蘿蔔或長尺餘均可）用淸水洗淨放入沸湯中不久速即取起曝於日光之下使其乾燥再放入沸煑一次乾燥之然後以白米糠與食鹽相混合先散鋪此混合物於桶底内繼則置乾燥之蘿蔔作栅狀排列其上再散佈混合物一層再以蘿蔔排列之如此層層重疊當臨食時可隨意拔取其味甚佳唯其配合量依嗜好者之心意而異其分配如在短期間取食者則用鹽宜少若定遠期供食者須鹽宜多而和糖之量約與鹽之二分之一或三分之一已足[  盧山]  
　　栽花須知余友喜栽盆花一日花葉呈黄色狀若將死余友凝視之忽憶香烟有殺蟲之效故取香烟之尾末揷於盆花近根處一試之不幾日果有綠色復現之效[  盧山]  
　　膏藥汚衣膏藥黏汚衣服苦不易除可將膏漬浸米醋内數分鐘後洗滌之其漬盡去[  又新]  
小說 
[偵探奇遇] [  常覺覺迷同譯]  
　　越數日潘萊詩果與露西解除婚約事遂寢一日向晚予閒步郊外突聞兩聲槍響向予施放引目四顧杳無人影循聲跡之突有一人自途畔草叢中躍出予方細視其人一陣之光忽觸予服簾而槍聲又作矣幸差一間遂乃未中予爲自衛計遂亦出槍還擊其人應聲而仆僂身覘之則其人非他即潘萊詩也及按其心則已止跳蓋已中及要害死矣惟予自思此事純出自衛固非故殺可比即在法庭予亦振振有辭要無罪名可加吾身遂懐予槍循原路而返途中斗遇兩人一人且向予招呼予心正亂遂不之理匆匆入城過友人許向之商適友謂予避走爲妥予謂此事純出自衛如果遁者予反心虚矣友謂法庭之上豈能容君辯白矧君名譽已敗君言無足重輕而途中兩人安知不爲潘萊詩同黨出爲見證縱有百喙又安能辯白吾恐此案一經定讞君受繯首之刑必矣故吾意遁爲上也又曰君不欲恢復名譽則已如欲恢復名譽尤須一走予於生命早已置之度外然爲恢復名譽計不得不留此身以有待予遂星夜遁往新奥林司翌日果有人控予於法庭並有兩人設誓見證謂予是夕計誘潘萊詩出門在中途殺之並謂潘萊詩實未携武器云云至是始知予友之言固有見地彼兩人實爲潘萊詩同當蓋潘萊詩志在殺予事而成功有此兩人出爲見證謂予欲殺潘萊詩潘萊詩爲自衛計以致失手及遭失敗則尤振振有辭而潘萊詩之武器即此兩人匿起之者法庭信以爲眞即出賞格緝予潘萊詩家屬更廣雇偵探四出緝捕予遂棄新奥林司來至紐約詎一年過去而可驚可怖之事又追踪予而至矣當時予實蟄居旅館之中化名龍潭爾以爲予之眞名永永無人知矣詎一日之晚突來一人其人實爲少年丰度翩翩而沈毅之氣盎於神表予實未識一面其人則謂有事面罄就坐之後凝注予面且直呼予名予大驚而其人則曰予終覔得君矣今旣落予掌中要無遁脫餘地也至是予知其人實爲偵探追隨予左右者實已一年其人遇事堅忍誠使予傾倒當時予旣計無所施惟有犧牲予生命不令押解歸案再受恥辱予遂誘之殺予佯探予懐示出武器冀其開槍擊予詎其人不動聲色但自凝眸視予吾策旣不能行則轉而哀求之曰君旣獲予願君行一善事其人曰何事予曰無他願出而槍擊斃予耳其人夷然曰君乃欲予效君爲殺人兇犯耶是安能哉予曰予未殺人何得以殺人兇犯諡我其人曰君未殺人耶予曰然其人展輔笑曰洵如君言彼潘萊詩實猶未死君於何時得此消息哉予曰予未謂其未死但予非殺人之兇犯耳其人嗤然曰吾明君意矣大凡殺人之人决無自承爲兇犯者予曰予實未殺人也其人曰然則君固知彼潘萊詩未死矣予曰否彼潘萊詩固已死矣其人曰君又何以知其已死予以其言至爲鶻突不禁愕然旣而謂之曰潘萊詩之死實無疑義蓋予開槍之後渠即仆地而予按其心部則已止跳知其已死其人欻然曰然則君猶强謂未殺人者得毋自相矛盾惟君亦能自圓其說歟（未完） 
[自由談之自由談] [  不冷]  
　　余畜一小犬日日視之不見其大客閱數日而來以爲其大多矣余桌之紙日日積之不見多客閱數日而來以爲其多極矣獨於中國之政局日日若有變化問之病在牀褥一年未閱報之人以爲今日依然未變也 
 
 
 

Page 15

 
 
   
 
 

Page 16

 
 
   
 
