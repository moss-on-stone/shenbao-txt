# 1890 - 84 - 4906085

 

Page 1

 
 
[售票告竣] [  申報館協振謹啓]  
　　本館蒙諸大善士捐助各種珍奇製爲彩票一千二百張刻已陸續售罄一俟製就開　器具并將彩　分配停匀卽須定期在仁濟善堂當衆秉公開彩猶恐遠道仍寄洋來購未免有辜雅意故先登報聲明順頌善伏准垂鑒 
[停收振物] [  申報館協振所謹]  
　　啓者本舘自開辦江浙賑捐以來蒙遠近諸君次第送來珍物前已編成彩票目今將次　完而續助者更源源而來不可數計仁心仁術感激同深但微物零星一時甚難出售而珍奇骨董又無從估値價錢任其堆積如山未免有辜盛德因擬將巳收者設法求售此後卽截止不收諸善士軫念災黎請自行變價交來代爲散放可也順頌善安伏惟垂鑒 
[新印分類尺牘出售] [  申報舘啓]  
　　尺牘雖小道然蓮幕中人爲達官顯者捉刀必胸有積軸腕有好筆方能指揮如意咳吐成珠意則不亢不卑詞則不支不蔓江都王蕊仙先生輯有分類尺牘備覽其中多係名人手筆千狐之腋合成一裘洵足使童蒙拾其香草飽學資其沾漑本舘特用新鉛排印每部十四本價洋八角卽日出售賜顧者仍照曩例 
[論惡黨橫行]  
　　惡黨者何哥老會匪也齋匪也靑皮也混星也光蛋也私梟也流氓也其名目各處不同不可以僂指數大要總不外倚勢橫行其小者或爲拆梢索詐其大者胆敢明火搶刼若夫剪綹挖包狗偷鼠竊猶不足齒數也顧自有此種惡黨以來先時尙覺有所顧忌不至於明目張膽顯出害人至今日而如何矣都城爲輦轂重地而馬賊之出没最多觀京友以及天津烟臺等處所報殺人越貨之事層見疉出或時在白晝或地當孔道而亦公然肆無忌憚津沽之械鬥各案猶不足言也閩廣等省向來聞有刼人勒贖之事蓋地多濵海風俗强悍好勇而騖利故釀成此等風氣然亦不常見也前日聞有寗波某姓兄弟二人爲粤中匪人所掠勒贖三千金稍一不從匪人竟將其兄殺死其弟恐懼親筆致信於其父始得如數贖歸弟生而兄死矣聞之不竟眦爲之裂適有蜀友在坐謂余曰此種事固足以駭人聽聞矣然閩廣等處前已有之若吾川中則從未之聞也今也川中哥老會乃更盛於他處且更橫於他處成都爲省會之地人烟稠密之所也營哨汛弁羅列其間保甲門牌照例舉辦而孰意離城數　卽有此等會匪伏莽趾錯於中絶無有過而問之甚至養成巨灉至今漸潰將來更不知伊於胡底其勒贖之事近年直視爲故常有種種名目可笑而更可恨假如該匪等擄得男子則名曰接財神蓋藉此可以敲詐得財也擄得女子則曰接觀音其取義亦與財神略同不過别男女而已擄得幼孩則名之曰接童子蓋取招財童子之義又有掠取人家乳媼或刼得少婦方在養兒正待乳哺者則名之曰割抱雞婆川俗母雞謂之雞婆方在抱卵時則謂之抱雞婆以譬乳兒之母刻不可離刦而得之可以恣其勒索也若刦人以去寄信而來信中必有限期約定某處交割其期亦不過三五天倘逾期不付則卽將所刼之人殺死或以首級或以一手一足以及肺腸等類盛之木盤乘夜送至其家門首名之曰送大禮形蹤詭怭無從捕獲黨羽繁多信息靈通人雖恨如切齒而不敢顯與爲仇近有某寡婦住錦官城外十里許自幼撫孤守節其子漸長忽爲會匪所刦勒贖八百金寡婦家本不豐賴十指紡續積省所餘僅可以小康一時安能集此多金一再懇减該匪决意不允寡婦加至六百五十金該匪仍不之聽寡婦族人有獻計者謂該匪志在得金必不至遽戕其命姑與相持總可少出數百金乃相持三日至第四日黎明寡婦開門出則見大禮已送在門前手足身首分作數塊赫然置於木盤中寡婦痛不欲生現聞央其族人訴之於官顧不知官府爲之緝捕否也夫以地當省會離城未遠而居然凶殘至此尙復成何世界彼寡婦止此一子遂斬似續以視寍人之一死一生者相去爲何如矣余爲憮然者久之不禁奮袂而起曰是誰之過與夫哥匪會匪齋匪無處無之諒亦無處不橫無處不凶殘無忌然兩湖之地哥匪最多尙未聞有此若粤中之所傳則猶事之出於偶然者也如客所言則是川中竟以此等風氣習爲故常受其害者緘口不言爲之上者充耳不聞是豈國家設官牧民設兵衞民之初意也哉近來人心日壤世路荆棘到處皆然然猶不過奪貨攫財其甚者拒傷事主而按律定罪已應大辟况此等匪徒刼人勒贖竟置天理王章於不顧此其愍不畏法殺有餘辜卽有以不嗜殺人爲念者譬之殺毒蛇射猛虎周使君之除三害正以去暴者安良當無乖於上帝好生之心彼有牧民之責衛民之權者曷其奈何弗爲也耶 
[諭旨恭錄]  
　　閏二月初四日奉旨翰林院待詔着張毓麟補授廣西永康州知州着王詩質補授永安州知州着鄧文淵補授湖北武昌府糧捕通判着恒榮補授浙江餘杭縣知縣着吳士愷補授陝西延長縣知縣着羅振鷺補授雲南祿勸縣知縣着李世琛補授河南陽武縣知縣着劉顯綬補授山西陽城縣知縣着葉廷楨補授湖北恩施縣知縣着黃承淸補授江西泰和縣知縣着徐國俊補授湖北宜都縣知縣着劉肇甲補授江蘇宜興縣知縣着萬立鈞補授河南封邱縣知縣着謝葆榮補授雲南恩女縣知縣着丁中立補授江蘇震澤縣知縣着夏啓祥補授新陽縣知縣着蘇品仁補授雲南新平縣知縣着緯作霖補授山東范縣知縣着姚恩漙補授湖南灃州直隸州州判着楊佶趙補授鑾儀衛筆帖式着勝鈞補授廕生常徽着以文員用載昆保申定秀吉謙慶康壽增載俊俱着以七品筆帖式用江南道監察御史着馮鏡仁補授内閣中書楊萬慶著准其補　截取内閣中書余乾耀著照例用開復道譚文煥着准其開復原官照例用楊宗濂著准其開復原官照例用奏留吏部主事姚炳熊著准其留部欽此同日奉旨工部候補主事英綿着以本部員外郎用欽此 
[本館接奉電音]  
　　昨由京友電傳諭旨三道敬謹譯登○閏二月初十日奉旨朕啓鑾後内書房印鑰着恩承暫行佩帶欽同日奉上諭江蘇按察使着張國正補授欽此同日奉上諭劉瑞祺已簡放山西巡撫着卽赴新任未到任以前着潘駿文暫行護理欽此 
[燕巿談資]  
　　京師前門外大栅欄同仁堂藥鋪櫃夥甄姓年逾花甲步履龍鐘一日告假出門行至前門大街 
 
 

Page 2

 
 
珠巿口迤南突被飛車撞倒七孔流血一息奄奄延至翌晨因傷而斃隨由屍親控告經官役訪知車中人姓朱冋開賭局車夫亦姓朱遂一併鎖拿　署後有好事者從中調處命車主將甄從豐殯葬再出資若干給未亡人爲養瞻　屍親遂遞禀求銷不復涉訟○甲乙二人本係同胞又同在兵部街開設木廠乙娶刑部街某木廠主某丙之女爲室賃居四眼井某丁屋中琴瑟諧和頗得閨房之樂上月二十五日甲往探視値乙出門見有素不識面之莽男兒找弟婦閒話良久始去隨責之曰此非居家之道以後勿復爾爾弟婦怒出方詈之甲忿忿而出回至木廠招集徒夥七人手執木棍前來慕向弟婦攢毆登時斃命乙歸報知地方官親臨騐視將甲鎖去禁候訊懲 
[决盜兩志]  
　　京師訪事人云上月某日有盜犯兩名押赴宣武門外菜巿口處斬梟示至夜二首級無端失去看守者惶急特甚四出找尋越日始得諸前門外西城根嘻異矣○上月二十四日喧傳宣武門外菜巿口又將斬决盜犯六名好事者前往觀之見是處席棚中有文武各官以次列坐劊子番役站立兩旁氣象森嚴令人望而生畏至午後忽言今日暫停處决於是官弁人役紛紛散歸有知者謂各犯内有宗室一名須歸宗八府訊明然後會同刑部定期處斬云 
[身死不明]  
　　嘉興縣屬廿里塘橋地方李某生性愚騃幾不辨菽麥娶妻費氏已有年矣見夫如此自歎遇人不淑遂與粼人費順慶私識兩閲星霜頻通繾綣李某之父覩此情形無法禁止鬱鬱而卒上月二十日夜半李子遽爾斃命翌晨其妻往親族家報喪有某親串謂昨午尙與伊會面今日何以濾死其妻答曰伊於昨晚回家不知何故跌倒庭心上前看視已不省人事矣後諸親來視含殮揭視其屍見渾身靑腫胸有血迹詢問隣人僉云不知遂訴明地保圩長等拘費順慶及工人張阿關李妻費氏入城禀報嗣　費已挽人調處私和了結然則覆盆之寃何自雪哉 
[擄人勒贖]  
　　温州來信云上月某夜三更時有盜三四十人手執刀鎗至樂淸縣東鄉小吳蓉地方某甲家擄去甲父子及塾帥某乙傭工某丙某丁縶以麻繩擡至大岩顚盜巢藏匿洞中宛如牢獄給飯食類皆粗糲不堪一面差小嘍　持書至甲家令主婦以洋銀七千元取贖後將甲及其子釋回仍留三人爲質告以限期或七天或十天來贖否則卽斬首甲回家央人去説説以洋銀四百元盜尙未允遂投樂淸縣禀報申錫之大令大怒立至甲家踏勘隨申詳本府帶同兵役入山查緝小芙蓉莊民以大令故爲遲緩與之爲難毁其坐轎奪取洋鎗四五支大令無奈折回正欲上府禀訴而地方紳士已將洋鎗送還越數日甲見事無動靜亦赴郡上控請調兵前往洗勦不知府尊允准與否至盜首姓名近已由甲訪悉一爲謝老五一爲金鋼鑽手下尙有副賊目六七名云 
[厦門紀要]  
　　水師提督彭軍門於二月二十六日之晚乘琛航官輪船返厦○閩浙總督卞頌臣制軍奉旨大閲旣泉州各營後卽須親莅厦門是以近日各營日赴教塲開操以期技藝嫻熟云○漳州府吉太守昌俸滿卓異赴都引見所遺篆務大憲委侯仙舫太守署理○二月二十日卽西歴三月初十日爲俄皇懸弧令誕先期三日由領事官備文照會水師提督興泉水道届期十二點鐘時港口所泊俄兵船名阿美利果羅尼者升砲三十二門以伸祝賀各國兵商輪船及領事公館高懸五色彩旗厦港砲臺亦懸旗升砲蓋循彼俗也○有友自漳州來者言某鄉社聚集賭徒多人中宵博簺道署公差偵悉前往拘拿賭徒羣起而攻公差勢不能敵奔回禀諸道憲道憲以賭徒拒捕不可不有以痛懲之遂移請鎭車借撥兵勇到鄉拘辦迄今尙未獲首匪云○臺灣商務局駕時斯美兩輪船來往厦門向歸招商局經理嗣以諸多未便另委前辦招商局事務之王紳接管王紳又轉託隷呂宋籍之淡水人黃瑞記經理現已黏貼告白於途謂各事當向瑞記洋行商議云○二月二十日風忽起自西北峭寒特甚寒暑針降至三十八九分科頭赤足之流無不效號寒蟲向人呼得過且過矣○史巷卡税厘委員郭少尹奉札已久延不到差道憲以其有意玩延將差撤去 
[貞節可嘉]  
　　九江上游之龍坪地方有某甲者開設礱坊家計甚裕堂上雙親祇此一子愛護臻至年逾弱冠聘定某氏女爲室擇於本月初八日　娶先期備辦諸事忙碌異常不意上月二十後甲陡患急症吐血盈盆延醫服樂苦無效騐至本月初斃命翁嫗撫尸大慟訃至女家女卽毁粧斷髮力請過門守節父母力勸女弗聽翁姑却之亦不從乃于某日迎婦過門抱主合　禮成後卸去吉服換着麻衣翁姑相抱而泣女亦涕不能仰是時觀者如堵無不代爲揮淚時至晚近風化日漓廉恥道喪不意靑春弱質乃能守從一这義完不字之貞此誠難能可貴者矣誌之以備他日輶軒之採 
[江右紀聞]  
　　戴文端公大魁天下其後敭歴崇班洊登首輔明良遇合千載一時御製詩一首親書以賜之詩曰知遇先皇早欣看器晚成予申三錫命汝矢一心誠鳳闕隨雙彦鼇頭冠衆英荷天作霖雨江右燦台衡文湍感荷聖恩恭勒豐碑竪立會城狀元宰相兩府中翼以巨亭天章照耀與日月爭光乃不數十年戴氏子孫弗克負荷元宰兩府售與他人曩日豐碎歸諸巿肆有心人歎息摩挲不能無今昔之感矣○近日保甲巡查甚爲嚴密賭攤大半收拾惟深巷密室招人聚賭者仍未絶跡有某甲向賭舘收取月規該賭舘托詞推諉甲不允始而口角繼而動手互有捐傷聞已報官請騐不知如何斷結也○甲與乙皆營兵也因事相毆甲傷頗重報明縣差來營傳乙某弁以營規具在月傷尙可醫治毋溷乃公事斥差使去 
[江西官報]  
　　補用縣用縣馮學灃騐收德化門外堤工彭瑞麔往宜春公幹府經陳長齡委往奉新催道欵浙江候補府常紱回廣信鹽棧署河口同知龍汝松卸事回省王倫卸辦城外厘卡吳春鑅禀謝提前酌委州縣一次行知同知鄭景洙准行起服從九葉春芳陳紹璋俱拔委一次項麟書接查章江門胡堉藩由上饒催墊欵回省代理會昌縣朱盛猷卸事淸理交代回省左壽崇解協餉由甘肅回江從九馬維藩往瑞州府措貲夏臣楨往安仁顧丙焯往餘干崇仁縣丞胡廷鑅往高安俱催漕折成富春拔委本班一次新選萬年縣丞江兆熊禀到係河南廪生 
[文名鵲起]  
　　杭垣同善堂學生趙姓者分司考屢冠其曹至初二日運司正塲三更後兩文一詩俱已謄眞而失寫次篇題目叩求換卷德都轉復出二題當堂面試限黎明繳卷果能文氣淸順不必換卷仍列第一不知出案後能如願以償否 
[實命不猶]  
　　杭垣有某大令者前綰四川綿竹縣篆娶妾某氏有沈魚落雁之容閉月羞花之貎眉痕欲語試楊柳兮纎頰暈生香盼芙蓉而面面大令於訟庭餘暇笑指妝臺　偎錦帳白家之有樊素玉局之有朝雲不是過也愛護之餘爲之置備衣飾窮工極巧約有千餘金不料好事多磨佳人薄命履任後不數月大令駕鶴飛昇妾遂孤鸞困守六婦性素妒不是過也愛護之皆因潑醋懸梁自縊至是醋意雖消而利心益熾欲得其衣飾因扶柩回籍託故棄妾於途與子揚帆旋里妾道路流離風霜困頓至前月尋至家中一腔宿忿盡情發洩子承母命將妾掌頰數下指交地保次晨不知何處拾得臬憲廖廉訪名片遂具白禀送至仁和縣署誣以半途跟人走失至今又來索詐等語高邑尊謂事出無憑斷難允準仍着領回垷聞妾將具詞呈控云 
[賭棍就擒]  
　　姑蘇無賴申老金卽申子卿著名賭棍也平日鮮衣華服假作貴介子弟專在各州縣設局誘賭騙人資財去春在上海兆 
 
 

Page 3

 
 
貴里某妓院賭錢英包探前往拘拿陡被兎脱至六月復在蘇垣犯賭長元吳三縣密飭差捕緝查竟爾遠颺無跡遂遍縣賞格購線拘拿日前始經捕盜局勇偵知匿跡兀妙觀南首顏家巷中因禀請總捕府惠司馬派差協同拘獲旋由上憲飭提親訊想此次終不能法網倖逃矣 
[彝陵雜錄]  
　　前報言宜昌天氣寒冷二月廿三夜見雪云云兹悉離宜昌三四十里山中得雪甚厚約有一尺餘惟江邊之雪不甚厚耳○近因美最時寳華輪船由上海開至宜埠招商局船價陡跌搭客及貨均取半價從前搭客往漢口需銀三兩二錢現减至一雨六錢從前由漢來宜需銀四兩現减至二兩商旅受惠不少嗣後寳華到宜不知船價若何也又開寳華已另雇人來宜另開打包店至於駁船及碼頭夫役亦均另行雇人云○新任湖南藩司何方伯乘輪來宜俟晋省謁見上憲卽赴新任憲旌涖止時宜城弁兵升砲迎接烟燄橫江可謂致敬盡禮矣 
[袁江雜錄]  
　　有邳宿難民三百餘人自江寍回籍道妯浦上成羣結隊任意驛騒盤踞一宵始迤邐而去○漕標東海營都司蕭都戎光勝俸滿入都引見遺缺經漕憲委本營千總楊千戎鍵代理○生油昻貴每担較前增價八百文○ 
搜拿窩家勸導靑皮不容訛詐閭閻遂得高忱而臥皆頌賢長官之賜云○漕憲於初四日出轅赴淮 
觀察於上月二十九日抵浦本月初一日午刻接印○近日雨水太多運河水勢又漲尺餘 
[女鬼索命]  
　　儒者有殃祥之説釋氏侈果報之談理有固然事無或爽鎭江西門内剪子巷地方有回民林某者家頗小康開一大麥糖坊生意甚爲興旺其妻某氏素有賢名伉儷甚爲相得房客某乙亦回民也有一女已字某姓奈因壻家赤貧無力迎娶遂致好事多磨碧玉年華漸諳風趣空房獨宿未免懷春林百計誘之遂聨情好月籠綺帳人約黃昏償却風流夙債孰意珠胎暗結玉體膨脝以事關風化不敢輕置一喙　有乙之中表窺見隱微盡情告乙乙聞女作此不端事大爲憤恨歸家令女沐浴女亦不解其意只得從命沐浴方畢其父突進房中不發一聲用繩將女勒斃及嫂氏知覺則香魂已渺矣乙遂購布將女緾裏瘞於荒塚林自女死後時聞空中啜泣聲有時抛磚作響有時暗室露形不堪其擾一日午後甲在地竈大鍋内熬糖見其妻在旁陡起淫心欲與交合妻拒之曰此何事而可靑天白日行之耶君勿焦急日之夕矣敢不敬從君命甲置若罔聞上前拖拉偶一失足跌入糖缸内妻駭極狂呼及衆人趨視將甲撈起遍體已沾熱糖僅存一息有人謂須延西醫用藥敷治或能痊愈及延西醫至甫入内甲忽大喊一聲痛殺我也登時氣絶遂送西醫回一面料理後事因滿身是糖難以裝殮須用温水將糖洗下方好穿衣其妻無奈如法抹洗纔下手而肉已隨糖而下白骨盡露惟兩臂未入糖内尙存皮肉見者無不稱奇道怪謂爲女鬼索命也世之鑽穴踰墻壤人名節者見此猛省何異頂門一針 
[太守停公]  
　　昨日英讞員蔡二源太守照會英領事并飭知各捕房停公一日 
[遷喬志喜]  
　　駐滬美領事署本在虹口日本領事署對門去年度地英界二馬路另建新署翬飛鳥革氣象厥新近已落成遂於昨日遷入矣 
[老嫗受傷]  
　　前日下午四點鐘時福利公司行載送饅頭之馬車駛至英界河南路老巡捕房附近適有老嫗　面而來陡被撞倒碾傷其頭巡街捕見之急將嫗舁至捕房轉送仁濟醫院醫療馬車夫由福利中人保去想當解送公堂訊辦也 
[拐犯游行]  
　　嘉興府秀水縣人沈御靑之女大實被崔阿德等絆同黨羽吳和二姚五悌等刼至滬上託煉和尙卽彩記售與水販粤婦陳王氏卽阿林姐轉售入妓寮由沈控請秀水縣周邑尊飭捕方坤獲崔訊取供詞移請上海法公堂代理讞務陳委員朱明府獲陳研訊拘提阿林姐交出大寳派會捕局線勇解歸秀水訊辦等因俱已詳登前報昨晚該線勇押解案中人陸茂郎卽金文回滬投葛同轉公舘呈上回文禀稱小的等旣將人犯解到秀水縣卽經周大老爺逐一訊明分别究辦蒙賞給鷹洋十二元又以包探出力賞給二十四元陸因年老患病再四籲恩仍飭解回請大老爺交保候緝獲在逃之某甲再行發落陳等除重責外復荷以三連枷押令掮牌鳴鑼游行秀邑各城門俾知儆戒游畢釘鐐收所阿林姐交官媒押禁同轉卽將賞包探之洋交備捕頭分給聞各犯游行時牌上書四言告示曰强盜逞惡夜搶民女賣與洋塲滅絶天理現幸就獲父女完聚先枷游街俾知悚懼尙須嚴辦稍伸法紀示諭百姓大家快意其各凛知居郎留意觀此足見周邑尊之除暴安良寛嚴互用矣 
[上海縣署瑣案]  
　　徐坤順控黃浦司弓兵何蘭坡陸大等藉端索詐一案曾見報章前晚經裴邑尊飭提質訊徐訴稱去年十二月計阿虎將長凳及椅子等物售與小的當付鷹洋一元錢四百文今年正月計索加價復給鷹洋一元不料該弓兵等竟誣指小的收買竊贓訛索洋三十元小的付給八元伊等不滿所欲私將小的鎖押爲此情急逃出投案控訴何陸同供稱小的等不敢索賄徐亦並未付洋八元實係遭誣叩求明鑒邑尊謂徐所控必非無因惟付過八元並無實據遂判笞一百板何陸各笞四十板諭以嗣後務須謹愼當差免十咎戾○羅桂榮控張老玉將妻錢氏誘出售錢帮審委員詹明府升堂訊究羅訴稱妻子於去年八月初私奔出外後經訪悉被張價賣與叩求追給張供稱錢民因不能度日由伊父錢炳炳托小的爲媒再嫁羅控告後小的曾往領還突被徐正芳覇阻明府飭將張交差看管覔人保釋着交錢氏訊辦 
[英界公堂经紀事]  
　　謝阿三扭徐氏至捕房訴稱我妻被該氏誘入花烟館偪令賣娼該氏稱謝妻卽我妹由陳萬朝荐至花烟館爲夥妓捕頭飭捕拘陳連該　及謝解送公堂蔡太守命分别管押候訊○三百三十四號華捕在路巡查見鄉婦姚王氏迷失路途因之帶至捕房轉送公廨蔡太守飭値日差詰得該氏家在西門外陸家觀音堂遂着伴送回家○三百零三號華捕見劉瞿氏與某甲滋閙喝阻不依反敢抵拒因招呼他捕幫同將甲拘住暫押捕房一面送該氏至公廨蔡太守命發官媒看管俟將甲解案訊供 
[法界捕房記事]  
　　積竊連生不知其姓疉經英法兩公堂懲辦賊性終不攺移昨晚復掩入小東門外某襪店竊去白襪一百數十雙携至八仙橋東首某質鋪質得洋銀四元經包探王榮培偵知隨往拘獲解入捕房備捕頭命押候解訊○甲乙二人縫工也昨晩因索欠忿爭經捕拘進捕房捕頭以釁起組微命各押一天卽行釋出○前夜一點鐘時有小船户三人至花烟舘尋歡調笑之餘互相口角某巡捕聞聲而入拘送捕房備捕頭命償給買笑錢二百文飭令攆出○前夜有某號巡捕見一偷兒竊木一株常卽拘住備捕頭命押候解送公堂○昨夜有三人某姓粥店同啜雙弓米腹已果矣不名一文口角之餘將碗擲碎中有一人取磁片劃開頭面登時鮮血淋灕巡捕見之卽行拘住備捕頭研問情節粥客稱被店中人將頭砸破店中人稱粥客將碗擲碎捕頭命一併交人具保 
[更止悞字]  
　　昨報登天福茶園告白内春字悞作泰字浙字悞作粤字合亟正之 
[惠書鳴謝]  
　　美國駐滬副領事官易孟士君久在中國政績昭然其夫人亦雅通中國語言文字近日繙成西法食譜一書講論烹炮極爲詳盡按詣而製食大足果老饕之腹且於中國宴會諸事大有裨益誠有用之書也易君昨以一編見惠拜領之　書此鳴謝 
[售物兩志]  
　　本舘協賑所屢承諸大善士以珍物捐助次第錄入報章兹有某君購去張善夫字屏一堂計注一元又玳瑁邊茶晶眼鏡一副計洋二元五角除將洋彚入振捐外合志數言以昭核實　 
 
 

Page 4

 
 
[助賑愈病]  
　　本館協賑所昨接李君藹之來函云僕於日前忽染沉疴醫藥罔效無計可施特向竈君前默禱倘獲痊愈當助賑捐自此之後病勢日見輕减迄今已占勿藥呈上英洋二十元乞貴振所彚解災區明知杯水車薪無濟於事特念神靈默佑應騐昭然尙祈登諸報章爲患病者示以南針勝於延醫服藥多多矣本館掣給收條外理合節錄來函以昭激勸 
[惠澤同流]  
　　竊維解衣推食無君子莫養小人共與同胞惟仁者爲能愛物愿則多多而益善情以息息而相通境雖不同事則一也敝所昨蒙英會審署送來德國連繙譯轉送輪船公司美最時助來九八元十兩又陳承蕚堂助壽筵餘資洋十元又蒙方照軒軍門樂助洋十元又王子才翁經勸無錫採辦漕米朱明揚李洪興兩善士各助洋二十元又陳杏汀翁樂助茶梗七十磅另奉英會審憲飭發蔣裕金翁捐助女所洋一百元正撫羣黎而食德感衆善之同擎所期甘鄭銘勛喬松比壽廣源流於江海嫓日月之升恆惠吉咸占禱詞無量請附報簡以誌投瓊謹啓滬北棲流所司事拜具 
[解收彚誌]  
　　敬啓者敝所於閏二月初七日會同文報局彚解浙江第五批賑欵規銀一千兩至杭垣同善堂辦賑諸公手收分别散邇查杭湖等處餘災未弭待賑殊殷飢民四出求生不堪言狀設非源源接濟勢必餓殍盈途荷蒙陳君韞石屢次助捐不遺餘力兹又捐銀四十兩復請吳群子芳捐銀三十兩陳君懷仁捐銀二十兩王君文卿陳君鎭卿張君連如莊君銘三各捐銀十兩陳君漢牛捐銀四兩合計規銀一百三十四兩由漢寄來又蒙黃縣無名氏捐洋四十元百川通王君玉山交來有心無力氏漕絞二十兩又乍浦張君麟奎捐洋二十元諸位善士均能救濟爲心實事求是宏恩　被萬類同春數十萬之災黎感德定知無極矣謹書數語以誌謝忱上海馬路高易籌賑同人陳德薫等識 
　 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[光緒十六年閏二月初一日京報全錄]  
　　宮門抄○發抄硃批四道○滇撫譚奏遊擊請開缺專辦廠務片○又奏總兵等各回本任片又奏知縣奬案重複請攺奬片○豫撫倪奏奬各省勸捐出力各員摺○又奏道員等製藥施濟請旨嘉奬片○又　奏鄭賑出力員紳擇尤請奬摺○又奏布政使等辦賑告竣請分别給奬片○閏二月初一日内務府國子監廂藍旗値日無引　見○榮公烏拉喜崇阿師曾各假滿請安○李中堂到京請安○江西總兵姚廣武到京請安○成公續假二十日○吏部呈進月官卷○召見軍機　李中堂姚廣武現換灰鼠袍褂○發抄　旨國荃等奏鹽巡道馮應壽委署江寍藩篆奉硃批吏部知道欽此○又副將胡勝章借補提標左營守備奉硃批兵部議奏欽此○又叅將朱長勝借補拓林營都司奉硃批兵部議奏欽此○又副將綦高會署福山鎭篆奉硃批綦高會已簡放湖北鄖陽鎭總兵矣欽此○○譚鈞培片再雲南撫標右營遊擊劉奇義前准督辦雲南礦務臣唐炯咨調辦理廠務遺缺委員署理在案兹據劉奇義禀稱辦理永善廠務業經兩載一時不能回任供職懇請開缺專辦廠務等情前來臣查滇省現辦防務各營正須實缺人員在任整頓平時認眞訓練臨時足供調遣該員辦理廠務未能到任合無仰懇天恩賞准撫標右營遊擊劉奇義開缺以免久曠職守遺缺容揀合例人員另補除咨部查照外謹附片具陳伏乞聖鑒謹奏奉硃批着照所請兵部知道欽此○○譚鈞培片再貴州古州鎭總兵丁槐經前督臣岑艈英會同貴州巡撫臣潘霨奏請將該總兵與雲南騰越鎭總兵張松林暫時對調署理俟防務稍鬆再行各回本任軍機大臣奉旨着照所請欽此欽遵各赴署任在案現在防務已有規模該總兵等應卽各回本任俾各專職守而符原案除分飭遵照並咨兵部查照外謹會同貴州撫臣潘霨署雲南提督臣蔡標附片具陳伏乞聖鑒再雲南巡撫係臣本任毋庸列銜合併陳明謹奏奉硃批兵部知道欽此○○譚鈞培片再查前准吏部咨議覆前督臣岑毓英請奬一摺光緒十二年十一月十四日奏奉旨依議欽此欽遵黏單咨滇内開五品銜雲南儘先補用知縣張克敏原保請仍本班歸候補班前先補　查所叙官階班次加銜是否捐納於何年月日核准抑係勞績保舉於何年月日奉旨俟查明覆奏再行核辦等因當經轉行查覆去後兹據雲南善後局司道曾紀鳳等詳稱查明該員張克敏前於同治二年由捐納府經歴指發來滇報効軍營因力解省圍克復澂江竹園江那及大理蒙化趙州各案出力歴保五品銜花翎儘先補用知縣請咨引見光緒四年二月初十日經欽派王大臣騐放是年六月初十日到滇繳照照例歸入候補班補用在案八年調赴關外隨營差遣保歸候補班前先補用該員原保候補班儘先補用人員今仍保歸候補班前先補用係屬重複請攺奬俟補缺後以同知在任補用詳請奏咨前來臣覆查無異可否仰懇天恩俯准將五品銜雲南儘先補用知縣張克敏攺爲俟補缺後以同知在任補用之處出自逾格鴻施除咨部查照外謹附片具陳伏乞聖鑒訓示再雲南巡撫係臣本任毋庸列銜合併陳明謹奏奉硃批吏部議奏欽此○○河南巡撫臣倪文蔚跪奏爲务省疆臣司道籌辦豫協賑欵並勸捐出力各員分别開單懇恩奬叙恭摺仰祈聖鑒事竊照豫省自鄭工事起賑煩費鉅仰荷皇仁優渥先後寛撥帑項又准截留山東漕糧五萬石江蘇江北河運銀二十六萬六千三百餘兩更賴中外臣工四方義士或傾囊相助或代勸捐輸源源運解便疉次辦理加賑藉無竭蹶之虞溯自兩年以來共收京外各省捐輸銀七十五萬七千四百餘兩其間以浙江十三萬兩四川九萬兩爲最鉅廣東江蘇除交江浙義紳收支散放各欵不計外廣東解捐銀六萬三千餘兩江蘇江寍共解捐銀三萬餘兩直隷解捐銀四萬四千兩福建湖南山西甘肅雲南及漕督衙門各解捐銀二萬餘兩江西山東新疆各解捐銀一萬餘兩廣西陝西安徽台灣及奉天吉林各解捐銀自九千餘兩至三千餘兩不等前撫臣鹿傳霖厪懷舊治亦集捐銀一萬三千餘兩都察院左副都御史沈源深眷念梓桑由京籌協賑欵京平銀二萬兩陝甘又奏明借撥銀三十萬兩在各督撫臣曁司道各員遠念豫艱不分畛域固屬公忠體國匡濟爲懷卽勸捐諸員紳竭心盡力亦係出於至誠均不願邀奬叙惟是遠道濟施保全至大朝廷奬善不没微勞當此豫賑竣事自應奏請裦奬以答鄰誼除各省司道曁勸賑解餉出力各員分别繕單懇恩奬叙外所有各將軍督撫臣可否一併優叙之處出自鴻慈理合敬繕淸單恭摺具陳伏乞皇上聖鑒訓示謹奏奉硃批李鴻章等許振褘等均着交部從優議叙所請徐鑑等及經亨億等奬勵之處着該部議奏單四件併發欽此○○倪文蔚片再據布政使劉瑞祺會同賑撫局詳稱三品銜在任候補道山東濟寍直隸州知州土恩培前因豫省工賑交殷夫役災民多罹疾疫偕其弟廣東饒平縣知縣王崧捐施巨欵於粤中購製菩提九一萬八千顆痧氣散二萬瓶午時茶二萬塊由海溯江起運來豫分撥各州縣賑廠及鄭州工次施散砲製精良服者奇效所需價値運費約計千有餘金當飭查開捐數呈候核奬嗣據覆稱出於至誠請毋庸開報亦不敢妄邀奬敘似此謙抑爲懷不求聞達尤堪風尙第爲數較鉅究未便没其悃忱等情詳請核奏前來臣查王恩培前於鄭工賑務初興秉承母命捐銀一千二百兩購備粟米棉衣交局散放經臣奏請照例建坊在案兹王恩培王崧復捐鉅欵製藥施濟其所保全甚多當此賑務竣事彚案核奬之際旣據不敢邀叙應請傳旨嘉奬以勵善行爲此附片具陳伏乞聖鑒訓示謹奏奉硃批王恩培王崧均着倪文蔚傳旨嘉奬欽此●○○河南巡撫臣倪文蔚跪奏爲查明鄭工賑案出力員紳旨擇尤開單請奬恭摺具陳仰祈聖鑒事竊臣於本年四月三十日附奏賑務已竣懇將在事出力各員准照海運河工章程請奬緣由奉硃批着准其擇尤酌保毋許冒濫欽此當經欽遵轉飭詳細查明分别辦理在案伏查光緖十三年八月間沁黃並溢河南鄭州以下十五州縣河北之武陟滑縣各地方咸被漫淹災區甚廣臣督同司道多選缺紳分救災黎趕辦急賑一面於被災附近地方各縣鎭巿分設賑廠妥爲散放搭蓋席棚俾有棲止於是稽查户口採運賑糧製造棉衣勸辦賑捐以及嚴防匪類彈壓地方文員武弁各有責成迨鄭工合龍以後疏挑河道修築堤埝寓賑於工廣籌補救在在皆資　人頭緒紛煩各地方文武委員紳士皆能仰體朝廷德意實心實力奮勉從公酷暑嚴寒不少懈弛各境災民得以均霑實惠野無流亡地方綏謐計自十三年八月辦賑起截至十五年四月底停賑止歴時至二十餘月之久收　災民至一百八十九萬之多事機煩重全資群策羣力一切情形前經陸續奏陳有案兹據賑撫局司道將查明出力文武各員紳開單詳請奏奬前來臣查各該員或札筏救生履危蹈險遠道購運櫛雨沐風或稽查户口不避艱辛或督修堤埝保衛田廬勤勞卓著其中牟尉氏等縣搶護城垣經歴大汎克保無恙尤爲艱苦備嘗卽完善各州縣勸集捐輸俾資挹注亦同有微勞可錄刻値賑務告竣自應分别量予奬叙以資鼓舞而勸將來兹據總局司道查開淸單前來臣詳加查核擇其尤爲出力者計本省文武共一百五十五員紳士九十八員名均請援照海運河工章程奬叙合無仰懇天恩准照所請勅部分别核奬註册以示鼓勵其武職千總以下另行查明咨送兵部核奬謹繕淸單恭呈御覽所有查明鄭工賑案出力員紳擇尤請奬緣由理合恭摺具陳伏乞皇上聖鑒訓示謹奏奉硃批該部議奏單二件併發欽此○○倪文蔚片再布政使劉瑞祺按察使賈致恩於一切籌欵勸捐放賑辦工各事與臣朝夕講求分憂共　每日赴局會民糧鹽道鍾瑞曁先後駐局總理之南汝光道朱壽鏞候補道黃振河等籌畫布置條理精密選用才能各勝其任省城及各州縣賑廠悉能措置得宜地方靜謐三年以來有如一日朱壽　後經調辦鄭工總局雖未始終其事第當十三年八月賑務初興經臣檄飭該道設立賑撫總局籌辦遠近廠務厘定一切條規頭緒煩多創始之艱其勞亦足相將又開歸陳許道蔭保彰衛懷道曹秉哲各係督辦本屬賑務皆實心寔力更足孚民望歸德鎭總兵牛師韓所轄境内半係災區該鎭督率營汎弁兵巡防彈壓歸陳沿邊一帶閭　晏然實資其力雖俱聲稱分所應爲不欲邀奬而當此賑務告竣一律核奬之際似未便没其勞　牛師韓劉瑞祺蔭保曹秉哲黃振河擬均請旨交部從優議叙賈致恩鍾瑞均擬請賞加二品銜朱壽鏞擬請賞給二品封典以示鼓勵謹附片具陳伏乞聖鑒訓示謹奏奉硃批着照所請該部知道欽此 
 
 

Page 11

 
 
[光緒十六年閏二月初二日京報全錄]  
　　宮門抄○諭旨兩道錄前○發抄硃批四道○吏部麟等奏開單請旨揀調知府摺○又奏開單請旨揀調知府摺○大臣額奏副將俟城工告竣後交卸片○滇撫譚奏在籍員外郎赴京會試並到部供職片○又奏攺奬知縣片○大臣額奏傷疾舉發請賞假調理摺○陝督楊奏揀補要缺都司摺○滇撫譚奏都司等留滇補用差遣片○又奏委署知縣並飭知州等赴本任片○又奏甄别知縣片○閏二月初二日理藩院鑾儀衛光祿寺八旗兩翼値日理藩院引見十名兩翼八名○大額駙謙光各假滿請安○李中堂仍預備召見○召見軍機李中堂○發抄曾國荃奏福山鎭都司方聚星與江寍城都司楊俊德對調奉硃批兵部議奏欽此○又叅將陳有元補江西九江鎭標遊擊奉硃批兵部議奏欽此○又兩江忠義九十二案請分别旌卹奉硃批李大榮等均着交部分别旌卹單併發欽此○馮應壽奏接署藩篆日期謝恩奉硃批知道了欽此○○吏部尙書臣宗室麟書等謹奏爲遵旨開單請簡事内閣鈔出大學士直隸總督李鴻章等奏稱大名府知府國鈞與該藩司裕長係屬兒女姻親例應廻避對調核與鐸洛崙廻避揀調成案相符擬請於山東山西河南三省實缺知府内開單請旨簡員對調等因光緖十五年十二月二十一日奉硃批吏部知道欽此經臣部查直隸大順廣道鐸洛崙廻避對調係請旨之缺大名府知府係冲煩難題要缺缺項不同按照該員現任冲煩難題要缺應以鄰近省分攺掣惟查國鈞原係簡放之員核與部選簡缺曁在外題補繁簡各缺人員有間奏明請旨可否將該員國鈞照現任人員廻避例以鄰省攺掣抑或以連界省分請旨之缺由臣部開單請旨揀員對調之處恭候欽定等因光緖十六年正月二十二日具奏奉旨着開單請旨欽此除山西浦州府知府杜崧年原籍直隸及知府員缺係請旨簡放遺缺者均行扣除外謹將直隷連界之山東山西河南三省知府現任人員請旨各缺開列淸單進呈請旨揀員與國鈞互相對調理合繕摺具奏伏乞皇上聖鑒訓示遵行謹奏奉旨已錄○○吏部尙書臣宗室麟書等謹奏爲遵旨開單請旨事前經内閣鈔出湖廣總督張之洞奏稱湖南永順府知府張曾敭係無服族姪曾孫湖北應山縣知縣張樞係嫡堂侄均應遵例廻避等因欽奉硃批交臣部議奏當經臣等查張樞係應廻避出省以界連省分攺掣張曾敭直隷進士由翰林院編修奉旨簡放湖南長沙府遺缺知府奏補永順府知府係久任苗疆題難要缺可否將張曾敭照現任人員廻避例以鄰省攺掣抑或以界連省分請旨之缺由臣部開單請旨揀員對調之處恭候欽定等因光緒十六年正月二十二日具奏奉旨着開單請旨欽此内張樞一員臣部另行辦理掣簽除湖北一省係總督兼轄省分及知府請旨簡放遺缺者均行扣除外謹將湖南連界之江西廣東廣西貴州四省知府現任人員請旨各缺開列淸單進呈請旨揀員與張曾敭互相對調理合繕摺具奏伏乞皇上聖鑒訓示遵行謹奏奉旨已錄○○額爾慶額片再奴才昨准護理甘肅新疆巡撫布政使魏光壽咨稱以塔爾巴哈台屯防副將員缺作爲題缺請以留甘委用提督年常阿巴圖魯署精河營叅將張懷玉借補等因並抄錄奏稿咨行知照前來奴才查塔爾巴哈台正當開辦城工一切正　熟手現署屯防副將白占春廉明幹練識慮過人向隨原任西安將軍多隆阿原任福州將軍穆圖善等征剿數省卓著戰功自到任以來於裁併勇古整頓營制均能措置裕如本年春間復經奴才奏派總理城工局務塔城荒瘠之區鳩工庀材甚非易易該署副將次第籌畫力求撙節辦理俱臻妥善督飭各營將卒通力合作實屬異常勤奮數月以來城身已經修築一半惟工程太鉅欵目太繁若遽易生手頭緖孔多必滋貽誤相應籲懇天恩俯念城工緊要准俟工程諸務告竣後再行飭令交卸俾該署副將一手經理以期迅速竣事出自逾格鴻慈謹附片具陳伏乞聖鑒訓示謹奏奉硃批着照所請兵部知道欽此○○譚鈞培片再在籍刑部學習員外郎吳世欽前於光緖十二年二月經前督臣岑毓英撫臣張凱嵩委辦永昌府屬團練事務當經奏明在案兹據雲南善後局司道曾紀鳳等詳稱該司員辦理團練業已銷差並無經手未完事件現因本年已丑恩科本省鄉試中式舉人據請給咨離營赴京會試並到部供職等情前來臣覆查無異除給咨該司員並咨部查照外謹附片陳明伏乞　聖鑒謹奏奉　硃批吏部知道欽此○○譚鈞培片再查前准吏部咨議覆前督臣岑毓英會同臣奏奬江防疉次出力人員一摺光緖十二年十一月十四日具奏奉旨依議欽此黏單内開五品銜揀選知縣戴鴻憲請戴花翎核與例章不符應令另核請奬等因咨滇轉行去後兹據雲南善後局司道曾紀鳳等詳稱請將該員戴　憲攺奬以知縣不論雙單月遇缺前先選用等情詳請奏咨前來臣覆查無異合無仰懇天恩俯准將五品銜揀選知縣舉八戴鴻憲攺奬以知縣不論雙單月遇缺前先選用以昭激勸之處出自逾格鴻施除咨部查照外謹附片陳明伏乞聖鑒再雲南巡撫係臣本任毋庸列銜合併陳明謹奏奉硃批吏部議奏欽此○○奴才額爾慶額跪奏爲奴才傷疾舉發懇恩賞假調理恭摺瀝陳仰祈聖鑒事竊奴才於咸豐年間轉戰東南各省迭帶重傷積受潮濕以致手足胸肋各處時作痛楚嗣困帶隊出關剿辦逆回復受刀矛鎗傷數處近年以來頻發頻愈本年秋閒因感冐風寒觸發舊傷牽動宿疾延醫調治迄未痊可據醫者云氣血太虧必須靜養數月始能就痊惟有仰懇天恩賞假一個月俾得安心調理出自逾格鴻慈所有奴才因傷疾舉發請假調理各緣由謹恭摺瀝陳伏乞皇民聖鑒訓示謹奏奉硃批着賞假一個月欽此○○太子少保頭品頂戴陝甘總督臣楊昌濬跪奏爲揀員調補要缺都司以裨營伍恭摺仰祈聖鑒事竊臣准陝西固原提督臣雷正綰咨稱西安城守協營都司王達章查無下落照章開缺男行揀補查有靖遠協營都司蔣松林年力强壯營伍練達咨請調補前來臣查西安城守協營都司員缺　處省會事務煩重非辦事可靠情形熟悉之員難資治理該員蔣松林據雷正綰文稱營伍練達曾署西安協右營守備操防諸臻妥協以之調補斯缺洵堪勝任等語臣覆查無異合無仰懇天恩俯念員缺緊要准以蔣松林調補西安城守協營都司員缺以期得力如蒙俞允俟接准部覆後卽行給咨赴部引見俾符定制其所遺靖遠協營都司員缺容臣另揀請補除飭取該員履歴淸册送部外謹會同陝西固原提督臣雷正綰合詞恭摺具陳伏乞皇上聖鑒訓示謹奏奉硃批兵部議奏欽此○○譚鈞培片再查部章他省保舉各員應照章奏留省分方准補用又例應廻避本省人員不准請補本省之缺等因兹查有都司銜儘先補用守備岑文華係廣西人又儘先補用副將李文高記名總兵尉遲東曉係雲南本省人均在滇出力年久熟悉邊情現在邊務需員合無仰懇天恩俯准將岑文華留愼歸原保班補用李文高尉遲東曉留滇差遣委用出自逾格鴻慈施除將該員履歴送部查核外謹會同署雲南提督臣蔡標附片具陳伏乞聖鑒訓示再雲南巡撫係臣本任毋庸列銜合併陳明謹奏奉硃批着照所請兵部知道欽此○○譚鈞培片再雲龍州知州張禮堂因案革職遺缺查有試用知縣劉宇元才具明穩堪以署理又署南安州知州江雲龍調省遺缺飭新選該州知州金福英又署嵩明州知州石香圃調省遺缺飭新選該州知州楊炳霖又署順寍縣知縣王廷棟調省遺缺飭准調該縣知縣熊盛明均各赴本任以專責成據署藩臬兩司先後會詳前來除分檄飭遵外謹附片具陳伏乞聖鑒再雲貴總督係臣兼署毋庸列銜合併陳明謹奏奉硃批吏部知道欽此○○譚鈞培片再道府同通州縣等官試看一年期滿例應奏明甄别以肅官方兹查有拔頁試用知縣盧咸頊自光緖十三年九月十二日到省之日起扣至十五年九月十二日止試看已滿二年例應甄别據藩臬兩司會詳前來臣查該員盧咸頊樸實穩練堪以木班留省補用除將履歴淸册咨部查照外謹附片具陳伏乞聖鑒再　貴總督係臣兼署毋庸列銜合併陳明謹奏奉硃批吏部知道欽此 
 
 

Page 12

 
 
[光緖十六年閏二月初三日京報全錄]  
　　宮門抄○發抄　硃批四道○大學士管户部張等　奏請　旨簡放左右翼監督摺○浙撫崧　奏考核核補府縣等片○閩督卞奏琉球遭風難人譯訊撫卹摺○浙撫崧　奏琉球難番遇救到境循例撫卹摺○山東學政裕　奏報歲試登萊靑三府情形摺○大學士管兵部額等　奏備要差援請飭催積欠租銀並本年應解地租銀兩摺○江撫德　奏甄别知縣片○陝督楊　奏調署州縣片○閏二月初三日吏部翰林院侍衛處値日吏部引見三十八名國子監七名鑾儀衛十二名正黃滿二十四名○榮祿假滿請　安○四川提督宋慶到京請安○出使大臣張蔭桓到京請安○李中堂預備召見○那王請假十日○崇禮續假五日○户部奏派管理三庫派出麟書○召見軍機李中堂宋慶張蔭桓○發抄剛毅奏鄉試未中年老諸生循例懇恩奉硃批禮部議奏單併發欵此○又開濬寳山縣藴藻河道情形奉硃批該部知道欽此○潘霨奏請將靑谿令劉廷楨之失事處所未獲贓賊飭摘頂緝拿奏硃批着照所請該部知道欽此○謙　奏請以豐寍令晉昌補平泉牧奉硃批吏部議奏欽此○○經筵講官大學士管理户部事務臣張之萬等謹奏爲請旨事光緖十五年下二月二十二等日准左翼監督續昌右翼監督符珍各將差滿日期照例預報等因前來臣等查得左右兩翼税差期滿例由臣部將各衙門保送人員並八旗内務府俸滿人員職名開列具題恭候欽簡更替近年俱係專摺奏明請旨均蒙特簡大員管理在案今查左翼監督續昌右翼監督符珍於光緖十五年二月十三日接任起扣至十六年二月十二日止均届一年任滿例應更替理合專摺具奏請旨簡放並將上三届左右兩翼監督各員繕寫名單恭呈　御覽伏候下由臣部行文左右兩翼遵照仍俟一年差滿豫期報部奏請更換爲此謹奏請旨奉旨已錄○○崧駿片再准部咨道府州縣保歸候補人員應於到省一处後查看考核分别補用其丞倅佐貳雜職應仿照辦理等因歴經遵辦在案兹查有候補知府徐承禮候補班前補用通判陸開文候補知縣靳玨候補班前補用知縣顔其慶均試看一年期滿據藩臬兩司分案會詳前來奴才查候補知府徐承禮心地明白候補班前補用通判陸開文才具開展候補知縣靳玨辦事勤愼候補班前補用知縣顔其慶辦事克勤均請照例留省補用理合會同閩浙總督臣卞寳第附片陳明伏乞聖鑒謹奏奉硃批吏部知道欽此○○頭品頂戴閩浙總督臣卞寳第跪奏爲琉球遭風難人循例譯訊撫恤恭摺仰祈聖鑒事竊據署福防同知唐寳鑑報稱光緖十四年九月初八日接護琉球國遭風海船一隻難人梁有功等十一名並隨身行李進省當卽安插館驛妥爲撫恤一面飭傳通事譯訊據梁有功供伊與鄭樹棠岑永昌是官吏渡慶須是船主金城是舵工屋良等六名是水手係琉球國久米府那覇府人光緖十五年八月二十四日夜在那覇府開船中途遭風漂流至二十九日到福寗洋面蒙地方官派船護送九月初七日隨潮進口初八日到驛安插等情由署福建藩司奎俊核詳請奏前來臣查該難人梁有功等航海遭風情殊堪憫應仰體皇仁各於安插之日起每人日給米一升鹽菜銀六厘回國之日各給行糧一個月並照例加賞物件折價給領統於存公銀内動支事竣造册報銷將來如何回國届時察看辦理除分咨外臣謹恭摺具陳伏乞皇上聖鑒謹奏奉硃批知道了欽此○○浙江巡撫奴才崧駿跪奏爲琉球國難番遇救到境循例撫恤恭摺仰祈聖鑒事竊據玉環廳同知胡鍾駿禀據坎門嶴長朱有章報稱十月十一日在山瞭見洋面有外國船一隻隨風飄蕩將要沉没呼聚漁民駕船馳往救得難夷十人並將破船拖帶進口船内並無貨物等情查騐該難夷共計十名蓄髮挽髻船已碰損水已進内桅舵蓬索一應全無自應急爲修整一面雇募通事授以紙筆據稱鄭元鐸梁秉銓二人係船主琉球國久米府人氏奉本國官員之命要往福州告知琉球官並無公文携帶一共十人内跟隨二人舵水二人本年九月二十五日由本國開船駛到中途遇風碰礁桅舵俱折繩索亦斷蓬亦飄去隨風旋轉方於今日蒙救得生等語當在坎門地方租屋暫居分别製給衣被口糧妥爲撫恤傳匠速行修整船隻添配桅舵繩索風蓬一切楨具俟工竣完備給予行糧護送至永嘉縣交替放洋前進禀報到司由布政使許應鑅核明詳請具奏前來查琉球國遭風難番遇救到境自應循例撫恤護送放洋赴閩由琉球國官自行遣令歸國以期仰副聖主懷柔遠人至意據詳前情奴才卽飭令妥爲撫恤優給衣糧赶緊修整船隻桅舵添配蓬索楨具工竣卽行護送赴閩轉遣歸國並咨部查照外所有琉球國難番遇救到境循例撫恤緣由理合恭摺具奏伏乞皇上聖鑒施行謹奏奉硃批知道了欽此○○内閣學士兼禮部侍郎銜山東學政奴才裕德跪奏爲恭報奴才歲試登州萊州靑州三府情形仰祈聖鑒事竊奴才於上年七月間曾將試過濟南泰安兗州曹州濟寗四府一州情形恭摺奏報在案旋卽接辦錄遺八月初二日竣事復代辦監臨九月十九日將揭曉日期恭疏題報在案奴才卽於是日出省按試登州次及萊州靑州十二月二十九日回省奴才此次所考各棚仍前嚴密關防愼察弊竇下學講書及發落之時猶復再三訓誡正塲提覆各日仍在堂監視凡槍冒傳遞諸弊咸知防範甚嚴皆知斂迹塲規尙屬整肅文風以登州之蓬萊黃縣萊州之平度濰縣靑州之壽光安邱諸城爲優其餘亦多淸通之卷武風三府相等均屬可觀靑州之駐防旗童弓馬尤爲嫺熟各學皆取進如額所有奴才歲試登州萊州靑州三府情形謹繕摺具奏伏乞皇上聖鑒冉奴才經過地方雨雪應時民情安謐堪以仰慰辰　合併陳明謹奏奉硃批知道了欽此○○經筵講官太子太保大學士管理兵部事務臣額勒和布等謹奏爲恭備要差援案請旨飭催積欠租銀並本年應解地租銀兩以供急需仰祈聖鑒事竊臣部馬館典置直隷通州等三十二州縣地畝起租生息每年應納地租銀四千八百餘兩由藩司代徵解部原爲津貼馬匹餧養籌備緊要差務之用前因歴年積欠遇有要差無欵可籌臣部曾於光緖十三年奏請飭催正月二十五日内閣奉上諭兵部奏請飭催積欠租銀一摺直隸各州縣應解兵部馬館地租生息銀兩積欠甚多本年二月朕恭奉慈禧端佑康頤昭豫莊誠壽恭欽獻皇太后祇謁西陵該部恭備要差應付車馬煩多需欵孔亟着直隸總督飭令藩司無論何欵卽行設法於歴年欠銀四萬餘兩内先撥銀三萬兩限於二月初十日以前撥解到部毋稍遲延嗣後務須年淸年欵不得再有拖欠欽此欽遵行文直隷總督飭催在案嗣據該藩司僅解到銀二萬兩以致臨時不敷應用殊形掣肘竭蹶辦公幸無貽誤本年正月初三日奉上諭朕於閏二月十五日恭奉慈禧端佑康頤昭豫莊誠壽恭欽獻皇太后祇謁東陵禮成後於二十三日還宮所有應行事宜着各該衙門照例敬謹預備欽此欽遵到部伏思臣　此次恭　東陵要差應付車馬較上届尤爲煩多若不赶亟籌僅　恐臨時貽誤關繫匪輕惟有仰懇天恩飭下直隷總督轉飭藩司無論何欵務卽設法將歴年積欠租銀二萬一千餘兩及本年應解租銀四千八百餘兩限於二月十五日以前一併如數解齊無得稍有短欠遲延致悞要差嗣後每年應解臣部馬館地租務須年　年欵不得再有拖欠臣等爲籌要差起見理合恭摺具奏伏乞　聖鑒訓示遵行謹奏奉旨已錄○○德韾片再准部咨嗣後道府州縣無論捐納勞績各項人員應於到省一年後察看考核分别補用等因歴經遵辦在案兹查有捐納試用知縣嚴袒彭試看一年期滿應行照章甄别據革職留任藩司方汝翼會同臬司瑞璋詳請留省照例補用前來臣詳加察看捐納試用知縣嚴祖彭才具明　堪以知縣留於江西補用相應請旨留省照例補用謹會同兩江總督臣曾國荃附片肯陳伏乞聖鑒謹奏奉硃批吏部知道欽此○○楊昌濬片再署狄道州知州唐傳柄期滿遺缺查有實任張掖縣知縣喻炎丙堪以調署武威縣知縣陳延芬調省遺缺查有靜寍州知州朱銑堪以調署所遺靜寗州知州員缺查有正任碾伯縣知縣衷效洙堪以調署據甘肅藩臬兩司會詳前來除批飭分别給委外理合附片陳明伏乞聖鑒謹奏奉硃批吏部知道欽此 
 
