# 1901 - 186 - 4910141

 

Page 1

 
 
[開印資治通鑑續通鑑通鑑明紀及通鑑外紀通鑑釋文辨悞全書] [  圖書集成局啟]  
　　乙部之書祗觀二十四史猶未足以盡也必觀編年諸史而編年諸史中尤以司馬温公資治通鑑畢秋帆尚書續資治通鑑及陳稽亭工部通鑑明紀爲備江蘇書局嘗併刻之卷帙浩繁非有力者未易購取近坊間石印字跡極小殊費目力而尤多錯舛之處讀者往往不能索解尤可憾者或删去明紀一種或删去目錄一種夫無明紀則歴朝之事不備何以能考共興衰無目錄則温公之書不全何以能知其精要海内學者無不病之今本局不惜巨資取通鑑續通鑑通鑑明紀三書用新鑄大號鉛字彚而印之并附以通鑑外紀通鑑釋文辨悞二種而此書於是乎全并延名宿詳爲校讐亥家魯魚絶無訛謬而紙墨裝訂亦極精良務使庋藏鄴架楮無毫髮之遺憾兹已開印不日出書取價極廉以廣流布方令朝廷崇尚政治之學想有志經世者必當家置一編也 
[新印各書籍發售] [  圖書集成局啓]  
　　欽定二十四史全書實洋五十六元○欽定四史書實洋五元○十一朝東華錄實洋十元○稱鑑易知錄白紙價洋一元五角竹紙一元二角○潘頤福咸豐朝東華錄實洋一元三角○王益吾咸豐朝東華續錄實洋二元五角○左文襄公奏疏碼洋四元○隨園三十六種實洋五元○刑案匯覽洋七元○景岳全書碼洋三元○資治新書碼洋一元五角○繪圖三國演義碼洋一元六角○駁案彚編碼洋二元○明季南北略碼洋一元二角○欽定六部處分則例碼洋一元二角○補註洗寃錄碼洋六角○康熙字典碼洋二元八角○三家醫案碼洋三角○醫醕　義碼洋三角○臨證指南碼洋一元五角○花月痕碼洋四角○徐霞客遊記碼洋六角○永慶昇平碼洋三角○竹紙玉堂字彚碼洋二角○日本國志碼洋二元五角○徐氏十三種醫書碼洋一元六角○大淸會典碼洋一元六角○何典碼洋一角五分○六科準繩六套實洋六元○醫門法律碼洋一元○醒世姻緣碼洋一元四角○繪芳錄碼洋一元二角○紅樓夢補六角○閱微草堂五角諸君欲購者請移玉至三馬路申昌書畫室或申報館帳房可也此佈 
[論預備儀仗事]  
　　醇親王之出使德國也奉朝廷簡命謝去歲拳匪之亂戕害德使克林德之歉忱也或謂去歲德使之死實董福祥所統之軍害之然董係拳匪首領則烏得不謂之拳匪朝廷以縱容拳匪不能卽時剿滅以致害及德使開罪外人中外失和頓啟戰釁今者重修玉帛睦誼仍敦特簡親王捧書致歉修好睦鄰之誼固應如是不得以親王從未奉命出使詫之爲事屬創聞也且泰西君主皆有出游各國之事其天潢貴胄之游歴各國者更屬數見不鮮我中國回惟閉關自守九五之尊且不常臨幸京外又何論外邦至天家華胄亦從不至外省游觀以故所見所聞未免狹而不廣兹者乘此之便可向海外邦國一覽其風俗政教之美軍制商務之良亦足以爲我取資考鏡得失此行雖祗爲謝歉起見固一舉而有數善存乎其中焉昨日邸駕已由京師起節逕赴津汪乘輪船蒞申然後再乘德國公可輪船航海赴德屈指六月初一日邸駕可抵申江前日蘇松太兵備道袁海觀觀察已接到兩江總督劉峴帥來電命出備儀所用金黄縀煖轎以八人舁之銀頂紅緯馬六匹執事人等咸穿緑縀　團獅衣服繫紅帶戴黑氈帽綴絨纓並用銅管插羽翎大纛旗二豹尾槍旗槍骨朶吾仗臥瓜立瓜各四黄緑縀繡花旗繖數事以及鑾駕刀戟之類謹按大清會典凡儀衛親王紅羅繡五龍曲柄繖一紅羅繡四季花繖二紅羅銷金瑞草繖二紅羅繡四季花扇二青羅繡孔雀扇二立瓜臥瓜骨朶吾仗各四大纛二修纛二旗槍十　各依本旗色豹尾槍四儀刀四馬六匹執事人轎夫用繡團獅緑縀衣黑氈帽綴絨纓上安銅管插羽翎繫紅布帶在京師用曲柄繖一紅羅繖扇各二立瓜臥瓜骨朶吾仗全馬四匹引導十人凡輿馬王公乘明轎親王輿夫八人金黄蓋金黄襜紅幃此親王儀　之定制也今此所備大略敬遵會典惟是此次醇親王之使德也非尋常聘問會盟之意爲國家謝歉忱也非極榮幸之事乃極恥辱之事外人縱以重敦盟好之故於王之至也將尊之重之親之敬之以見盡釋前嫌交鄰有道之雅意而我醇親王一念及去歲之事朝政下移權奸弄國鑄此大錯失歡隣邦當必有戚然於心而爲之坐不安席者又何用此鋪張揚厲爲耶雖國家輿從制度自有一定之儀不能故違以示簡略然事勢不同情形各異奉使謝罪前未有聞則亦何妨變通其制以示不安而何必恪守憲章自表尊顯乎况乎繁文縟節之事中國所有而各國則無各國親王之出游列國者幾於無歲蔑有而車旗羽葆之盛從無所聞今王旣奉使出洋則自宜略仿彼國規模稍存簡便此亦禮所云入國間俗入境問禁之意也在峴帥及觀察固祗能謹遵成憲不敢妄有更張醇邸系出銀潢未嘗出京一步外情不能盡悉亦屬無怪其然獨惜所帶隨員中不少明於外務通逹事理之人何亦不爲我王一告之耶豈皆見不及此抑見及此而體制固不可失卽言之而亦未必聽從耶此則吾所不能代爲之解者矣 
[賢王謙抑]  
　　京師訪事人云醇親王年未弱冠卓犖不羣頗負時望奉命專使德國謝害德使歉忱一時禀請隨往者日不乏人王皆答以年少不敢自主須憑兩全權大臣酌定去留謙抑之懷亦於此可見矣 
[洋將雙臨]  
　　金陵訪事人云本月某日下關稽查輪船委員見有意大利日本兩國兵艦一艘駛抵江口下椗波心當卽乘舢杉船前往訉問來意意國水師提督堪敦安義吾日本國船長上原神次郎君均稱須面謁南洋大臣商議緊要公務委員遂用德律風飛報洋務局轉禀督轅劉峴帥飭即預備接見移時意日兩國洋員同入城中先投洋務局掛號旋由汪叔芾觀察携帶繙譯陪詣督轅峴帥延見之　會議要務良久然後興辭仍赴洋務局暫駐峴帥旋蒞洋務　答拜聞兩洋員同請峴帥奏請皇上早日回鑾也未知確否 
[元軍回徐]  
　　金陵訪事人云兩江督憲劉峴帥前因元字三營勇丁自去秋由徐州移駐寗垣時有勇丁出外滋事今春迭硜總統護軍新元等營楊鏡巖軍門奉飭閱操技藝生疏屢次記過督憲以此軍疎於訓練無補操防飭令全行裁撤嗣緣分統劉游擊文豹一再求全顏面又懇見總統力向上峯緩頰謂此軍勇丁均籍隸徐州若在白門裁撤雖給恩餉仍恐流落省内爲害地方不若飭令回徐再行裁撤峴帥允之遂飭該軍卽日拔隊遄返徐州劉遊擊乃飭所部整頓行裝已於十六日起次第登程而去矣 
[恩深胥吏]  
　　金陵訪事人云兩江督憲劉峴帥欽奉上諭裁汰書吏當卽轉行所屬文武一體知照江寗藩憲恩藝棠方伯初擬將藩轅書吏大加裁减飭各房開造花名清册呈候裁核繼見督轅並無裁减之信爰傳諭藩轅各吏於月之某日齊集堂皇聽候點卯此示一下凡平日徒支飯食無所事事者頗切惶懼乃是日方伯升堂點卯旣畢面諭各吏曰朝廷裁汰汝輩之諭雷吏風行本司因念汝等各有身家一旦裁去闔家無所養贍因特爲汝等設法力求保全能保一日便保一日汝等其格外謹愼可也羣吏聞之莫不歡馨雷動感頌憲恩於不置焉 
 
 

Page 2

 
 
[推廣郵政]  
　　紹興訪事人云郡城筆飛巷自去歲創設郵政分局以來商民咸稱便捷邇者又在百官鎭添設一局凡從杭州寄往甯波之信可由局轉遞不必繞道上海亦可謂便益之至矣 
[學生觖望]  
　　福州訪事人云福州船政所有輪船管駕之缺向由船政局學生選充此次南通輪船管駕出缺忽有某洋員函請上峯以五品軍功林水旺充當督憲許筠帥俯予所請現巳下委接帶按林水旺係現在某船爲大副并非由船政出身各學生引爲不平均赴提調處禀揭提調沈丹曾觀察以此事出諸憲意不敢上瀆諭令各學生不必爭執然各學生已各懷觖望矣 
[安徽撫憲王芍棠中丞覆奏條陳第一摺]  
　　奏爲應詔陳言恭摺仰祈聖鑒事竊臣恭奉光緒二十六年十二月初十日上諭著軍機大臣六部九卿出使各國大臣各省督撫各就現在情形參酌中西政要各抒所見通限兩個月詳悉條議以聞等因欽此仰見 
宸謨周遠懲前𪫷後勵精圖治之盛心臣恭誦再三悚惕何可言喻伏查中西政治互有短長自非參酌損益各得其宜末由變通盡善自庸流未逹時務其於外洋政事一切薄之者不免有鄙夷不屑之思奉之者又或挾信崇太過之見究之二者交失未協厥中而近來效法西學者往往未探本原僅得膚末誠如聖諭何由切實整頓漸致富强今欲上下交憼改　更張有以策勵而振興之斯誠教世保邦之至計也臣材識譾陋何足仰贊高深顧重承聖訓豘詳自應各貢其愚以效千慮之一得何敢蹈囚循敷衍之習空言塞責自取愆尤竊維求才宜變通制科裕國宜講求財政經武宜整頓軍制自强宜練習外交而吏治之盛衰民生之休戚國勢之强弱卽無不隱繫於其間兹謹就管見所及縷晰以陳但冀得切要可行之方不敢爲高遠難幾之論所有微臣叅酌中西政要敬舉大綱四條其曾竱細目分附於内請爲我皇太后皇上陳之一科舉學校當逐漸變通不宜驟行偏廢也治國以求才爲先育才以學校爲始而羣材之所奮興恒視乎冬舉之所取舍國朝承前明之舊冋以制義取士而名臣碩彥亦多出乎其中近時中興良佐　曾國藩左宗棠胡林翼輩成撥亂反正之功贊旋乾轉坤之治亦無不由此進身均卓然有所樹立自俗儒專尚揣摩以聲調章句爲弋取科名之具遂不免爲世詬病究之實淺學之有負科舉非科舉之果誤人才也方今世變已亟各國制作日新聰明日闢均能出奇制勝况宗邦文明之域崇容故見自封然一旦悉取舊制而驟更之不獨宿學耆儒咸傷廢棄且率天下而專騖於功利機巧之事勢必盡舉六經四書概置不讀卽有奇材異能而於大綱大本之地未加講求逞其智能勇略設有奸徒倡爲邪說鼓惑煽誘於其間小則啟離經畔道之思大則爲犯上作亂之漸其患何堪勝道至易制義爲策論近來洋板書籍廣刻盛行徒恣鈔胥難窺心得故臣愚以爲時至今日國家之所以取士與士之所儲以爲世用者誠不可以舊制自限而要不妨卽借爲新學之始基也蓋凡工制義者其於聖賢道誼中國文理先已曉然於中由是而更譯外洋有用之書進求今世當亟之務較諸顓蒙未學毫無根柢者流必當事半功倍斯固理之灼然共見者也議者動欲驟廢科目不思此時各府州縣學堂尚未周設或教之無其人或立之無其費究從何猝拔奇尤以應選舉而各省會如直隸江蘇安徽浙江福建湖北湖南廣東四川等處則已各設學堂分延華洋教習或派員爲之監督日省月試倘從此認眞考究其取人之法應飭各州縣學官就生員中擇其才質聰敏志趣高遠年在十八歲以上二十五歲以下者申送省城學堂俾資學習庶業易成而用可久其所習之事則分天文地輿兵法掌故算學格致爲六門隨其才之高下與質之所近從而教授之黜其荒嬉奬其勤學取無求備業維求精蓋各藝之奧藴無窮而一人之才力有限昔孔門諸弟尚分德行言語政事文學爲四科未聞兼擅其美今欲以全材責之人人殆亦未可必得之數矣故宜分認專習較易畢業此摺禾畢明日續登 
[閩疫未已]  
　　福州訪事人云福州時疫日甚一日城内外幾於無地不有且有一家連斃數命者甩患之病朝發夕殂者居多亦有苟延數日症已轉機忽然變症而殁聞此次染疫斃命之人數以萬計是誠奇災浩劫爲歴來所未有也 
[案首奇文]  
　　廣州訪事人云本月十四日廣州府施太守考試香山新會龍門各縣文童正塲因龍門縣案首王麟勳文理荒謬特牌示扣除并曉諭云照得本日考試龍門縣文童查該縣錄送第一名王麟勳文理乖謬已極應照功令扣除不准錄送合行牌示曉諭各士子咸知懲儆勿蹈前轍兹將原文擇抄附於牌後首題行王政至何畏焉其起講且夫天下之無恥者莫如仁仁者知恥而始之恥也而後成之下何恐其刑講後卽凡抱長材者而亦不行也亦可以正百官之萬民夫人之天良足以備公侯殆有如見如承之嘗深是也次題可爲善至君子創業垂統其起講不而合天下而共正之矣然欲正者民旣極而必以仁之心而契矣而進念夫各欲也講後爲湯武所以發亂世而反之也而必統四海而生其正矣欲兆匿於胥豪詩題詞賦工無益得工字道味尋長種聲立我身開言龍虎口展卷白雲陳按似此奇文較之制義叢話所載虎言蝶歎諸作尤堪發噱惟煌煌示諭懸之國門未免令縣主謝裕堂大令難乎爲情耳 
[梟匪正法]  
　　揚州訪事友人云前者張遊戎普沾在淮徐一帶緝獲巨梟郭某綽號黑老虎一名押解來揚禀知運憲程雨亭都轉委經廳龍叅軍會同本署發審委員詳加研訊寄禁江都縣獄一面據情通詳各大憲本月十七日清晨都轉接奉督鹽憲劉峴帥回批飭即就地正法立傳江都縣湯大令至署諭知一切大令回署卽升堂飭將郭提案喝令劊子如法綑綁會同城守孫守戎督率兵丁護送至府城隍廟西隙地梟取首級盛以木籠發犯事地方懸竿示衆或謂郭曾入武庠身材雄壯徒黨甚多一旦伏誅彼黨中人或亦可稍稍歛跡矣 
[懸賞緝盜]  
　　厦門訪事友人云月前籍隸日本之林某家被盜行劫事後報請厦防同知張司馬勘騐屬實飭差嚴緝迄今日久尚未弋獲司馬爰於本月某日發出賞格略謂如能將此案正盜擒獲送廳訊實賞給龍銀一百元從盜每名五十元知風報信因而拿獲者賞給龍銀三十元語曰重賞之下必有勇夫相彼强梁不能漏網矣 
[鷺島官塲紀事]  
　　厦門訪事友人云本月初九日福建水師提督楊西園軍門乘元飢輪船晉省謁見閩浙總督許筠菴制軍面商要公○厦門保甲局提調前由興泉永道延少山觀察電促唐蘇亭司馬前來接辦近忽改委稅釐總局提調鄭霽霖别駕而令司馬仍辦該局總文案兼理收支事宜 
[浙省官塲紀事]  
　　杭州訪事人云曰前浙江撫憲余晉珊中丞接奉上諭知回鑾業已定期需餉浩繁特飭藩司誠果泉方伯籌撥銀十萬兩委候補縣張大令樹德大挑縣張大令子謙管解前赴西安行在交納已於十六日兌銀釘鞘矣○十六日藩署牌示龍游縣湖鎭巡檢缺現飭請補是缺之雷建之先行赴任○護軍左營管帶現委候選從九黄少尹書雲接帶又右營委湖北候補縣丞李二尹良模接帶○安昌釐局一差現届期滿由牙釐督辦憲札委候補縣朱穉村大令接辦○候補道左子異觀察孝同奉委統領新後軍全營於本月十七日禀辭前往泗安接辦營事○建德縣徐小竹大令病故遺缺由藩憲札委尹澄甫大令溎接署兹由二司會詳擬以卽用知縣謝大令福慶請補已於十九日牌示轅門矣○省城武總巡康遊戎長慶現奉撫憲委帶定字中營所遺總巡一差委吕　戎春華接充○統領武備新軍黄峙青太守書霖上年奉委嚴東關釐局總辦卽將該軍帶往本年四月間撫憲余大中丞札委統領駐紥乍浦之新右軍差事太守遂交卸回杭而武備新軍無人接統亦拔隊而回仍歸太守統率惟乍防事務殷繁恐難兼顧爰於本月十五日復奉撫憲余大中丞札調統領護軍全營兼帶撫院衛隊仍兼統武備新軍而以現統護軍營之顏紫笙總戎接統新右全軍 
 
 

Page 3

 
 
[甬上官塲紀事]  
　　寗波訪事友人云近日府尊高嶼卿太守奉閩浙總督許筠菴制軍委派寗波闔屬營務處提調差因於本月某日詣大教塲點騐各營弁兵以便隨時整頓○鄞縣糧廳吳二尹經上憲調往嘉興所遺廳篆委提署幕友鄒二尹接署已於本月二十四日接印任事矣 
[松郡官塲紀事]  
　　松江訪事友人云委辦膏捐委員劉渭生别駕已偕華亭縣林霨生大令婁縣屈吉士大令親往各烟館查核酌捐目下城廂内外大旨粗定聞别駕卽携册回省禀覆此後按月捐項歸縣代收以九成解庫提一成作爲經費○江蘇提督學政李大宗師按試松屬所取文武新生例須涓吉由府尊親送入學邇日郡人紛紛傳說已定期六月初九日然尚未見有明文也 
[燕京近事]  
　　京師訪事友人云四月二十二日刑部斬决盜犯九名已押赴菜市口法塲矣忽某洋人查有孫某一名實係冤誣急請開釋蓋此人並非孫姓緣與孫結契聞孫被盜誣扳查拿甚緊憐其家貧年幼挺身投首直認不諱其意願代孫一死也洋人聞而義之故有此舉亦可爲好義者勸矣○近日各國軍隊陸續出京四月二十四日德國水師百餘名相繼退至大沽惟陸軍砲隊則均未撤回也○邇者聨軍將退各兵皆以所得之物貶價出沽日前正陽門大街有印兵數名羅列大包十餘枚每包索價洋銀一元人皆欣然購之詎料携歸啟視均係各部檔册得之如獲石田相與懊喪不置 
[鑑湖夏漲]  
　　紹興訪事人云紹郡米糧冋仰給於浙西臨浦楓橋等處邇來兼旬大雨舟楫不通郡城米價陡然昻貴刻下每石已漲至洋銀五元以外數米爲炊者受虧誠不淺也○餘姚縣境莊家埠左近農民某姓家素稱富有邇又售得新絲洋銀若干元被暴客偵知突於本月中旬某夜糾約羽黨明火持械破扉直入刼去洋銀衣飾等物約值千餘金事後意欲請官追贓然亦徒託虚語而已 
[甌海濤聲]  
　　温州訪事友人云前者示湘文觀察備兵温處時以民間競渡之戯最易肇事特派差役將所有龍舟盡行鋸毁迄今甫逾三載若輩興高采烈故態復萌現任温處道童紹甫觀察蒞任以來又申嚴禁永嘉縣秦大令以奉到札文已在西月下旬居民豪興飈飛勢難中止遂於端午日選派幹役數名荷高脚牌示各乘小舟至南塘小南門河一帶彈壓不准鬥毆肇禍上體憲意下慰民情亦一時權宜之計也○温州府王雪樓太守有兼管營務之責前奉藩憲札飭查騐各處營伍太守遂於四月下旬出轅詣樂平等縣查勘防營不使有缺額之弊○前署中營遊擊徐樹棠遊戎富春已於四月十六日交卸至五月初九日挈同瀛　附招商局普濟輪船繞道滬江然後晉省○上月初四日温州府署接奉浙江提督學政李文坡大宗師行知示期五月十九日縣試六月十七日府試府尊王太守赶卽分飭各邑出示曉諭定於本月十六日取齊彼懷鉛握槧者流又可於藝苑中一角雄雌矣 
[潯陽絃韻]  
　　九江訪事人云本月十一日南順兵輪船由某處載到散勇數百名中有三十餘名在潯起岸廣饒九南兵備道明華亭觀察委保甲總巡黄麗生明府會同前營遊擊胡寳林後營擊徐翰鄕兩　戎督率差勇在江干彈壓○本月十一日瑞泰輪船由漢皋下水新關稅務司許妥瑪君派一西人督同華人八名乘小艇前往查騐駛至中途水急艇翻以致各人俱墮入水流至九華門下始經義渡局紅船救起得慶更生 
[上海官塲紀事]  
　　昨日直隸存記道梁震東觀察誠江蘇候補道何觀察維濮因公蒞滬命駕至道轅拜會蘇松太兵備道袁海觀觀察延入花廳茗談良久而别○昨日午後東學同文會會長根津一菊池謙二郎同文館經理井手三郎命駕至道轅拜會袁觀察觀察延入花廳茗談良久始别○昨日福山鎭總兵王幼山總戎有圭命駕入城詣道轅拜會袁觀察觀察延入花廳晤談良久繼至上海縣署縣主汪瑶庭大令飭丁擋駕○昨日午後英美租界公廨讞員張柄樞司馬命駕入城詣道轅謁見袁觀察面禀要公良久始出 
[催備儀仗]  
　　昨日蘇松太兵備道兼江海關監督袁海觀觀察探悉醇親王邸駕定於六月初一日蒞滬立卽轉飭上海縣汪瑶庭大令速將應用一切儀仗佈置周詳以免臨時貽誤 
[賃用彩布] 　 
　　蘇松太兵備道袁海觀觀察以醇親王持節出使德國日内將次蒞申爰假滬北洋務局陳設一切俾得暫駐節麾所需紅緑彩布由上海縣汪瑶庭大令傳諭各鋪地甲向布店暫借聞在南市十六鋪二十三七鋪共賃紅緑布六百疋限於日内呈送縣署以應要需 
[定期散學]  
　　法文書館肄業各生例有歇夏之期兹經監院定期六月初一日函知法總領事目賴逹君柬請蘇松太兵備道兼江海關監督袁海觀觀察駕臨考課擇優將賞觀察以是日醇親王邸駕蒞滬接差事煩因札委讞員杜枝園大令前往庖代 
[飭查教堂]  
　　前奉兩江總督南洋通商大臣劉峴帥札飭各州縣查明境内教堂共有若干處如有新添及遷移他處者均應分别造册按季詳報以憑稽核上海縣汪瑶庭大令當將本年春委查明申詳在案兹届夏季大令因於昨日飭令承辦差役十二名分投查察以便上詳亦愼重教務之一端也 
[尚須覆訉] 　　 
　　土棍瞿龍龍前經中西包探拘獲解由英美租界讞員張柄樞司馬迭次研訊諭令管押捕房候復訉核奪昨晨藍捕頭復將龍龍解案聲稱龍龍雖係土棍惟原告劉錫康並未來案無從質証目分應請將上海縣移提各案查明辦理司馬查閱案卷知光緒二十四年五月曾因聚賭移提是年十二月戳斃徐福全案内牽涉移提二十六年七月因拔犯賭滋事充公召賣之英册三千三百三十六號契地界石移提是年七月十四日劉錫康揑士紀寳拔人訛詐洋銀三百元牽涉移提似此案如山積應卽送縣核辦龍龍所延博易律師之帮辦愛立司聲辯良久司馬商之梅副領事著將龍龍暫押公廨候禮拜一覆訊再核 
[嚴查偷運]  
　　本埠江南機器製造局總辦毛實君觀察以局中所有木料時有人私運出外因卽出示曉諭責成局中司事實力稽查嗣後不准再有違犯如民徇隱當撤差以儆 
[攫物送究]  
　　前日傍晚時歹人張阿四王阿富行經浦濵見某船户之小孩項上繫有銀鎖一具卽起意攫取孩駭極狂呼某號巡街捕聞之立往拘獲送入捕房捕頭命押候移解馬路工程局禀請總辦葉孟紀司馬訊辦 
[竊米免辦]  
　　日前船户陳錫華在南市潤泰米行承運白米若干石至某處交卸中途被其竊取數石嗣經行中人察知扭控捕房管押旣而陳央人至捕房求保捕頭允之 
[失贓請緝]  
　　前日夜半時本邑大南門外崔姓家被梁上君子潛入内室竊去衣服雜物所值甚鉅次晨覺察開具失單訴知叚董奚元良函致二十三鋪巡防局請爲查緝局員盛雨村二尹即飭汛捕陸升前往勘明諭令從速跴緝限五日内破獲違十嚴比 
[陜振急電]  
　　頃接西安潘振聲善士電楊子翁施子翁席子翁曁諸善長鑒來電悉前電想未到現查同官約半月户雜民貧秋收尚早每多餓死隨查隨放不能稍待每大口約銀一兩有全家病餓淹淹待斃不及領振來欵不敷求接濟近處以洛川爲最人衆食少麥收難望聞每日餓斃纍纍擬卽往辦非數萬金不濟事救人救澈求速續籌接濟人命攸關萬勿片延立盼復音表叩合亟登報伏望仁人君子慷慨捐輸隨時接濟多固益善少亦無妨但能多得銀一兩卽可多救人一命不勝急切叩禱之至[  上海陳家木橋電報總局籌振公所謹啟]  
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[上海縣署瑣案]  
　　前者江北婦人王陳氏控同鄕人毛鵬程誘拐伊女及甥女等情經縣主汪瑶庭大令提訊毛不供認大令飭提見證劉大源到案於前晚復訊劉供王陳氏於光緒二十四年分領兩女來申醫病賃居父親所開之小客棧内至前年父親故世客棧閉歇陳氏將料理回籍而棧夥毛鵬程將伊兩女拐去追尋無無乞鑒毛仍不供認大令以陳女旣在劉之棧中失去且是棧夥所拐理應著劉追還飭責二百板交保尋緝毛還押○八仙橋新築馬路後有顧掌生者抗不遷墳經汪大令提案訊責枷號俟期滿再核兹顧一再呈求開釋經大令飭差帶案謂爾枷期未滿姑念苦求從寛開釋著交保出外速將墳地遷讓如延提責不貸顧唯唯遵諭而退○鄕民傅錫全之妻秀秀去冬被人誘拐出外傅於今春在小東門花烟間撞見遂投控縣署經汪大令飭差將一千人證提案訊明知秀秀爲張桂生姚友生及野鷄妓女張三寳串賣於張文卿花烟間爲妓嗣由張文卿退還至今無著當將姚友生收押張三寳交官媒管押張桂生交保尋緝在案兹因張三寳在押患病由官媒禀報經大令飭差提案詰問張三寳供稱此事實係姚友生誘出初寄在小婦人處轉託張桂生押於張文卿花烟間後因秀秀不善逢迎遂被退回仍由姚友主領去小婦人並不藏匿今染病沈重叩求恩釋大令察得病勢屬實准予交保出外調治仍帮同張桂生找尋秀秀下落 
[英美租界公堂會訉案]  
　　美商惠利洋行主投本管領事署控鄭宏業不交所定皮　軕美總傐事函致讞員張柄樞司馬傳鄭到案訂於前日午後三點鐘會訊届期美總領事署繙譯白保羅君蒞廨會同司馬升座原告延律師小威金生到案聲稱去年向鄭定購洋皮毯一千五百張洋皮統三千五百件至十月僅交到四千一百六十三件餘均無著　之理論鄭藉口各　在途被搶多方推諉後查悉此貨被鄭賣與俄羅斯人並無被搶情事請爲究追鄭供所缺之貨實因去年天津擾亂沿途被刦致難如數措交乃原告不問情由竟將職員所置狗皮三千餘張及洋皮狗皮毯等貨一併扣留殊出意外求恩訊斷鄭所延律師担文復聲辨良久司馬商之白　諭候下禮拜二復訊核奪 
[英美租界公堂瑣案]  
　　粤人宋寳生寓洋涇橋全安棧前晚潛入同棧之陶緒榮房内圖竊被陶拘獲交一百四十一號巡捕拘入捕房昨晨解案請究讞員張柄樞司馬以宋圖竊未成判令遞回原籍○陳海記行竊顧申記家布衣數件經包探徐榮珊拘案請究司馬判責一百板○趙阿二行竊許培根葛阿萬二家衣服銀練等物由包探徐榮珊拘解請究司馬判責一百板贓給還失主○散勇張桂枝身帶腰刀行經租界經三百八十八號巡捕拘獲解案請究司馬諭令速回湖南原籍腰刀發捕房充公○孫阿二行竊李仙君洪阿三陳子清三家衣服首餣等物經包探張阿五拘解請究司馬判責三百板遞解寍波原籍○鍾福生陸阿四向王阿弟索謝不遂肆意行兇經一百六十號巡捕拘解請究司馬判令各責三百板○張阿三行竊徐寳春家衣服由包探陳根寳拘解請究司馬判責三百板枷號二月○馮茂豐在湖北路某戯園竊取袁長卿所置領衣一件經包探趙銀河拘解請究司馬判責一百板○王寳寳攫取行人沈仁吉所携銀質對時表一枚經包探陳金標拘解請究司馬判責二百板枷號半月○馮文金行竊吉祥源等三家衣物經包探張才寳拘解請究司馬判責三百板遞解回籍 
[法租界捕房紀事]  
　　昨禮拜五讞員杜枝園大令蒞捕房發落各案周王氏前控吳阿泉誘拐養媳大令判協同尋緝昨日吳偕周王氏投案訴稱小的邀同該氏往蘇尋緝堅不肯往反將小的掌頰大令斥退著吳阿泉赶緊協同尋緝延干未便○陳阿樂前將包車賣與陳阿福被失主查悉控奉大令訊供陳稱係車夫王阿四托賣大令判押交在案昨日命提復訊袁陳同求交保出外將王交案大令准之○李林章前控黄長春行竊衣服大令判賠洋銀十五元押交在案昨日原告投案禀稱現由黄父出爲理處求准開釋大令准之將黄釋出○某號華捕前控陸壽卿到家冐取洋傘牙扇經大令訊供判押賠洋銀兩元迄今日久挺押不交昨日命提到案從寛釋出○徐信良竊取陸張氏册頁古畫控經大令訊供判候責懲昨日命提至案著重責五百板開釋○偷兒張阿根葉恒仁周阿元均經大令訊供押候分别枷號責懲昨日命提至案張枷期已滿責放葉責三百板驅逐出境周責五百板發改過所覊禁三個月期滿釋出 
[美租界捕房紀事]  
　　前晚九點鐘流氓阿寳南糾同羽黨多人擁至北四川路第一千零八十一號門牌甬人楊新全家索詐不遂將楊拽至穿虹浜僻靜處褫去上下衣服始一哄而散楊卽投捕房喊控捕頭立飭包探劉光震前往拘獲旋卽解送公堂禀請讞員張柄樞司馬訊究○　晨東洋車夫王裕生在百老匯路順泰碼頭誤將陳子瑞包車撞壞陳立喚一百九十五號巡街印捕將王拘入捕房捕頭詰得情由姑念事出無心從寛令王償修費洋銀一元釋出○昨晨積竊張小和不知在何處竊得皮箱一口内儲綢嘏衣服等物雇小車載運行經西華德路被包深劉光震所見連贓帶入捕房押候轉解公堂禀請懲辦 
[上海六馬路仁濟善堂籌賑公所施子英經收陜西順直賑捐四月初一至廿九日第八十次清單]  
　　初一日孫存庵善士小洋二百角銅洋五元○初二日張楙堂爲胞弟壽生求咯血症速痊丁子勤各洋十元朱明璋求合家平安如意趙遺貞各洋二元劉綬曾求妻肝氣速愈一元三餘氏銅洋二元○初三日洞庭隱名氏洋二百元汪兆柏洋九十元伊川氏求資冥福洋卅一元湯菊氏同心人各洋十元酬神移助人壽萱堂各五元泰州盧閭氏有心無力子求舊病速愈不留名三户各二元韓閭氏閭幼童吳氏求目疾全愈隱名氏求肝氣卽愈蔣錫棪求病愈蔣王氏六户各一元恆孚銀樓桶内福建洋四角銅洋三元六角蔣錫奎蔣錫煌洋一角○初四日樵國麟記爲兹親嚴太宜人求資冥福樵國麟記爲子嘉楨求喉症速愈張東蒙求病愈三户各洋十元翁無名銅洋五元○初五日慈谿童祥權程福五各洋一百元東海居士洋五十元樂善生洋四十五元浙省保安堂隱居士各洋十元沈心海求子病愈四元○初六日袁敬魁洋五十元孟有成一元五角戴杏村王可均宋世賢姚如松四户各一元柳秋生陳杏林何明金三户各五角○初八日求慈親强健子女平安人洋十元○初九日無名氏洋二百元紹郡孫古辰求病愈洋卅元高郵張家莊洋廿元劉宜之代募五元滇南楊澍卿祈合署平安無名氏各二元○初十日朱安山洋二百元裕源成號洋一百元朱彝叔經募第二批洋四十元一百四十角銅洋廿九角王叔英病愈還愿洋廿元杜浩金求腿疾速愈洋十元求孫女平安人洋二元求合店諸友順遂人洋二十角○十一日丁再韓洋五十元仁壽堂十元無名氏求病速愈花洋十元無名氏花洋四元無名氏花洋三元徐才煊求超昇父母冥福洋三元謝興元花洋二元隱名氏花洋一元○十三日周世謨洋五十元崔可逹求病愈洋廿元陳古修爲孫病愈還愿二元○十四日無名氏洋一百元○十六日無名氏洋五十元無名氏洋廿五元莘溪紹求妻及子女平安林肇康求妻兒病愈各洋廿元華溪紹求合家平安李漢榮節省移振各洋十元求孫女病愈人洋五元顧樂拙子病祈愈合家平安四元○十七日奚麟慶堂爲小孩驚風求速愈　十元鄒少塘代勉力子求沈氏病愈四元謝榮熙求病愈諸事遂意一元○十八日江南曉完心願事小洋八十角對洋四元銅洋十角周諸氏保平安求無災悔洋六十角○十九日金山彭繼辛求早登金榜洋十元徐良法三元潘青連二元倪浩靜劉浩川覺定師謝子和陳智惠五户各一元○二十日求慈親强健人洋二十元○廿一日王福開王義仔洋廿六元泰州洪文翰翁來無名氏洋十八元華建基爲子外症求速愈洋六元○廿五日周莊蘇非子洋一元○廿七日求是堂元一百六十四兩一錢七分半奚秦佐聞國均張春芝三户各洋一百元仲記金恊堂無力子三户各五　維記三元功記孫福記程仇合三户各一元汪月記黄敏愼堂合一元○廿八日湖南錢覃氏求病愈洋九元八角○廿九日保平安人洋十元無名氏五元潘家福求產安二元○四月份共收元一百六十四兩一錢七分半又洋二千二百六十六元扯七三四五申元一千六百六十四兩三錢七分七厘小洋五百三十三角六八一申元三十六兩二錢九分七厘花洋廿元對洋四元作元十五兩八錢四分以上共收元一千八百八十兩零六錢八分九厘銅洋十九元五角連前共收元十一萬八千二百七十一兩一錢九分三釐除解各處賑欵外凈存元七千六百五十七兩七錢七分銅洋八十七元六角又存水晶圖　二方鼻烟壺五隻珊瑚頂珠一座　綉屏四幅九成宫法帖一千部勸學篇一部歴代統系歌四堂部幼科醫書一百九十四部 
 
 
 

Page 10

 
 
   
 
 

Page 11

 
 
   
 
 

Page 12

 
 
[奏疏彚錄]  
　　頭品頂戴安徽巡撫臣王之春跪奏爲蕪湖關洋藥稅釐並徵一百六十一結期滿謹將收支數目開單奏報恭摺仰祈聖鑒事竊據委管蕪湖關稅務徽寍池太廣道吳景祺詳稱案奉札行承准總理各國事務衙門咨會同户部具奏洋藥稅釐并徵由各關與稅司合力開辦一摺抄錄原奏内開每箱并徵之數照約以一百一十兩爲度於進口時按照新章封存海關准設其有保結之棧房躉船等處必該每箱可海關完納正稅三十兩並納釐金八十兩始准搬出拆改包裝請領運貨憑單運往内地并將例支鎔工折耗銀兩照章一體開支各等因歴經遵照辦理并將自第一百六結開辦起至第一百六十結止按結開造收支數目册摺先後詳請奏咨在案兹查自光緒二十六年閏八月初八日起至十一月初十日止計三個月各關第一百六十一結期滿所有徵收華洋商船裝運進口洋藥正稅並專條釐金銀兩曁匯解不海關撥還洋欵及以銷稅務司鎔耗等欵銀兩同實存數目開造四柱册摺詳請奏咨前來臣覆核無異除册分送總理各國事務衙門曁户部科查照外謹繕清單會同南洋大臣兩江總督臣劉坤一恭摺具奏伏乞皇太后皇上聖鑒謹奏四月十二日奉硃批該衙門知道單併發欽此 
頭品頂戴安徽巡撫臣王之春跪奏爲蕪湖新關第一百六十一結徵收洋稅船鈔等項銀數開單奏報恭摺仰祈聖鑒事竊照安徽蕪湖添開通商口岸應照成案將所徵正半各稅按三個月奏報一次遵經自光緒三年二月十八日開辦第六十七結起至二十六年閏八月初七日第一百六十結止均經按結奏報在案兹據督理蕪湖新關徽寍池太廣道吳景祺詳稱蕪湖新關自光緒二十六年閏八月初八日起至十一月初十日止第一百六十一結期滿所有本結徵收各國商船及華商船隻正半子口各項稅鈔銀兩曁遵章支提出使等欵經費俄法英德還欵辦公薪水各項銀兩并實存數目分别四柱開摺造册詳請奏咨等情前來臣覆覈無異除册分送總理各國事務衙門曁户部科查照外謹繕清單會同南洋大臣兩江督臣劉坤一恭摺具陳伏乞皇太后皇上聖鑒謹奏四月十二日奉硃批該衙門知道單併發欽此 
二品銜護理山西大同鎭總兵在任候補叅將盂壽營　擊奴才王殿魁跪奏爲恭報奴才接護鎭篆日期繕摺叩谢天恩仰祈聖鑒事竊奴才於光緒才十七年三月初十日接奉山西撫臣岑春煊行知以調署大同鎭總兵楊鴻禮因案解任所遺員缺奏委奴才護理等因當將所統撫標馬步練軍營務交代清楚由省起程馳抵大同府城於三月二十二日准調署總兵楊鴻禮差委標下中軍　擊慶春將欽頒大同鎭總兵官銀印一顆曁王命旗牌上諭書籍文卷等件齎送前來奴才當卽恭設香案望闕叩頭谢恩祗領任事伏念奴才中州庸愚知識淺陋曾備員於山右繼効力於粤西疊沐隆施晉銜專閫方愧澡埃未報兹復渥荷寵眷忝護鎭篆益形兢惕彌深悚惶查大同毗連沙漠控制邊陸值時艱之孔棘正武備之宜修舉凡嚴申紀律整飭　防撫綏彈壓戢盜安良在在胥關緊要奴才自維檮昧懼弗克勝惟有殫竭愚忱矢勤矢愼隨時隨事禀承撫臣認眞辦理斷不敢以暫時護篆稍涉因循以冀仰答高厚鴻慈於萬一所有奴才接護鎭篆日期並感激下忱謹繕摺叩謝天恩伏乞皇太后皇上聖鑒謹奏四月十二日奉硃批知道了欽此 
升允片再據陜西籌賑局司道詳准軍機處存記花翎三品銜在任候補知府甯陜廳同知張守正呈稱竊守正目擊陜省被災甚重籌欵維艱現處瘠區無能報効湖南原籍尚有薄產因遺丁變易銀兩匯陜在寍陜廳購得京斗大米一千石運赴省倉捐輸濟賑不敢仰邀奬叙等情查賑捐章程報効銀一萬兩以上者准專摺奏請奬叙該員張守正報捐京斗白米一千石以寍陜廳市價核算每京斗白米一石價銀六兩自寍運省每石脚費銀四兩五錢計兩項共捐銀在一萬兩以上核與歴次奏奬成案相符雖據聲稱不敢仰邀奬叙究未便没其救災卹患之忱由該司道會詳請奏前來奴才覆查該員張守正係花翎三品銜在任候補知府前曾奉旨交軍機處存記此次輸欵助賑實屬好義急公可否仰懇天恩從優給予奬叙以示鼓勵之處出自聖裁謹會同會辦賑務大臣刑部尚書臣薛允升合詞附片具陳伏乞聖鑒謹奏四月十三日奉硃批張守正著開缺以道員仍留原省補用欽此 
升允片再定例官員歴任交代無虧短遲延者准該督撫保奏實缺人員准其請以應升之缺升用等因兹查有現署陜西長安縣知縣某泉縣知縣朱弼臣自光都二十年起至二十五年交卸本任止歴署山陽吳堡等縣及本任廿泉縣各任内經手一切倉庫正雜驛站錢糧均依限交代清楚并無虧短遲延覈與議叙之例相符由署布政使李紹芬查明詳請覈奬前來合無仰懇天恩俯准將現署長安縣知縣甘泉縣知縣朱弼臣照例給予以應升之缺升用以示鼓勵除咨部外謹附片具陳伏乞聖鑒飭部核議施行謹奏四月十三日奉硃批著照所請該部知道欽此 
黄槐森片再署融縣知縣周世銘調省差遣所遺員缺查有茘蒲縣知縣邵翰昭勤政愛民才優識練堪以調署遞遺荔蒲縣知縣員缺查新選懷集縣知縣陳禮誠篤安詳才明穩愼堪以署理據藩臬兩司會詳前來除檄飭遵照外理合循例附片陳明伏乞聖鑒謹奏四月十三日奉硃批吏部知道欽此 
俞廉三片再查定例道府州縣保歸候補班人員予限一年察看甄别等因歴經遵辦在案兹查有候補知縣張駿基年三十九歲廣東曲江縣人光緒二十六年二月二十四日到省連閏扣至二十七年正月二十四日一年期滿例應甄别據署湖南布政使湍多布署按察使陳　會詳前來臣詳加察看該員張駿基勤實耐勞堪以留省照例補用除咨吏部外謹會同湖廣總督臣張之洞附片具陳伏乞聖鑒謹　奏四月十三日奉硃批吏部知道欽此 
劉坤一片再江蘇省籌解旗營加餉銀兩經前督臣等奏明自光緒十二年起每年解銀三十萬兩江寍蘇州兩屬各半分認按春夏秋三季批解蘇州應解銀兩業已解至二十六年秋季分止在案兹查蘇州本年春季分應解銀五萬兩向係派令司關釐局分别認籌自應由司先行籌欵墊解以戎迅速飭委候補知縣徐清鎭解赴陜西行在户部兌收仍飭取起程日期另行詳咨據蘇州布政使陸元鼎詳請具奏前來臣覆覈無異除咨部查照外理合會同江蘇巡撫臣聶緝槼附片陳明伏乞聖鑒謹奏四月十三日奉硃批户部知道欽此一 
俞廉三片再湘省各屬地方上年秋旱成災業經臣奏明開辦振捐通飭勸辦在案兹據辦理振捐總局司道詳稱據光祿寺署正銜常家芳呈稱長沙縣人父常坦早故親母周氏青年守節業蒙題准旌表家芳又於光緒二十一年山東賑捐案内報捐銀兩由光祿寺署正銜加二級請給五品封典各在案現值本省歉收乏食籌振方殷家芳親母周氏復變售珥得庫平銀一千兩命家芳呈繳助振不敢仰邀奬叙等情除將銀兩核收濟振外具詳請奏前來臣查振捐章程凡捐銀一千兩准隨時奏請建坊等因今光祿寺署正銜常家芳之母周氏捐資助振數及千兩雖據稱不敢仰邀奬叙似未便没其好善之忱合無仰懇天恩俯　給與樂善好施字樣令其自行建坊以昭激勸之處除咨部外謹會同湖廣總督臣張之洞附片具奏伏乞聖鑒訓示謹奏四月十三日奉硃批著照所請禮部知道欽此 
 
