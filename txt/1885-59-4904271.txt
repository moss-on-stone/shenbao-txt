# 1885 - 59 - 4904271

 

Page 1

 
 
[三十一號畫報出售] [  申報舘主啓]  
　　本舘自去夏創設畫報以來常萃數十大名家分繒新奇近事鈎摹細緻印釘精工生西别開早巳不脛而走刻又印成第三十一號畫報專取去冬日高諸事繒爲八圖每圖倣章回體例撰成對偶子目係以小記每一披閱如向三韓城畔問俗採風而其　摹亂黨之横行狀王師之　亂尊王攘敵尤爲雅合體裁茲定于本月十六日出售所有　題先爲佈列諸君子于銀帶火樹之間其亦先覩爲快乎畫報後仍附淞隱漫錄圖說一則　者鑒之第一圖郵政局肆筵速客頑固黨放火戕官第二圖假傳虎節召倭兵威逼鸞輿遷别院第三圖中奸謀韓廷飛碧血避亂黨關廟泣青　第四圖雲屯霧沛大帥鷹揚海濶天空藩王豹隱第五圖奮天戈奸臣授首投華寨弱主潛身第六圖犯衆怒避走仁川普皇恩送拏歸　浦第七圖電報飛傳求保衛星軺移指壯聲威第八圖霜鋋海上觀兵玉敦珠　城中立約 
[論法人以局外公人之說愚中國]  
　　巴德諾脫之久居上海也藉口於局外之說以爲上海通商大埠各國公共之地法國斷不侵擾居然照會各國並行出示曉諭中外商民一若通商條約萬國公法之中原有此通行之例者而　　得以安居日久爲其所欲爲而無所顧忌焉蓋中國官員極意欲其所駐之地不爲法人侵擾以免爭戰之事今法使自與我中國及諸通商之國申定約誓則上海吳淞决不至於交仗匪特商民之幸而實官長之大幸有此一端然則法使之在滬不啻在局外公共之地雖欲驅之使去而其勢實有未能洋塲與城内相隔一墻文武官憲之駐劄統領將弁之往來一舉一動所謂軍情秘密者彼自使臣以外領事繙譯至於捕頭巡捕公館捕房所用之華人如此其衆安有不見不聞者哉而華官以徼幸上海吳淞不至開仗之故亦如其意以爲局外公共也而聽之此省事之妙法也然竊以爲揆情度理終覺其說之不通盖爲各國商民生意起見譬如法人有事吳淞則上海必已驚惶無措而長江諸口實以吳淞爲咽喉一有阻塞則諸口市面盡壞而内地之銀貨亦不流通其攸關大局誠非淺鮮今得明言不擾所保全者多矣第此亦法人之狡計也彼知上海吳淞爲各國商民所繫重卽欲攻擊各國亦將出而沮遏是以設詞瞞騙以見彼國於爭戰之中仍顧邦交之誼而實則不來侵擾有益於中國者事屬尋常其所以自謀者大也上海爲南北洋適中之處電報總匯信息靈通法使等人如以彭宫保在粤驅遣之法處之則彼亦無辭也夫有各國商民之處而設領事府巡捕房團練兵者皆曰此租界也歴數中國沿海粤東省城福建省城厦門天津以及長江之漢口何處不與上海同不過上海爲通商最大碼頭耳今别處不以局外公共視之而獨於上海則然其設說最巧其用意最深而中國顧以不求甚解者聽之殊可惜也試思法使雖居上海而時時有戒備之意且因法無泊浦之船乃遠援俄羅斯以資保護一聞法船遊弈大戢與援臺兵輪在甬開洋猝遇法界旗幟立卽更换俄旗若惟恐華人之知其有人在滬者是其中情惴惴形狀如見然其所以必居上海者則于窺我舉動之外尤有居中策應之權通商旣久中外習熟法官之所延聘西商之所雇用與夫捕房包探華捕等食其祿者必忠其事合數等之人何止千百此别埠之所難比較者苟法使隱有此事而令諸人供其役使鮮有不盡心竭力者自去冬以來香港督憲申明禁約勿許商民私售軍火食物於中法兩國兵船夫香港爲英地義守局外不售諸法亦不售諸中宜也他若粤省福州厦門諸處則皆中國口岸官憲亦嚴絶接濟法船二十餘艘日需食物幾何閩粤旣無可售則數月以來所食者何處販運前日聞孤拔遺引港之英人向江表船查問有無牛羊肉　蛋可以出借而該船覆以向不多帶者是法船之食物本易責乏其所恃以接濟者卽上海一埠耳本埠牛行開於八仙橋湖羊則販客載至每年所殺生命不可億萬計而牛羊肉莊開設三租界中零躉售出大都供西人之食法船無上海則有絶食之慮所以必令巴使在此者爲接濟也非專爲伺察也現在法公司船不來而商船儘有受雇載運者嘗聞人言接濟之法將肉　雞蛋等物備齊俟船裝他貨赴關報騐之後開至中途少待一面以駁船裝出交納上船徑至口外分載小兵船轉餉大艦華人合資而以洋行出面所售之物　恒倍蓰此等漢奸歴歴可指大率市儈惟利是圖故目無法紀至此然非巴德諾脫諸人安居上海則鬼蜮伎俩又何至於大逞哉吾故以爲局外公共之說正法人之所以愚中國也然而知之已無及矣二 
[滇中軍信]  
　　昨接滇池來信謂滇中精卒健將悉赴宣光攻剿先後共計八千餘人又有唐薇卿京卿之景字營劉提督之福字營五六千人諸將日來挑隊明攻暗襲爭先恐後　司以下至清波我軍皆已進紥越國官民紛紛前來投誠有粤人王玉珠由法營來歸攜有開花砲後膛鎗多件岑彦帥卽給以賞號並令充當營官招納降人以期嚮應日多緣法人虐民太甚每一村勒以月挑婦女三十以侍奉法兵又收人稅墳稅别物更重而且多故越民怨恨日深現擬將越南無法人之地先行招撫歸順庶幾我軍到處可以採辦糧米食物路路相通得與越中義民聯爲一氣聲勢益壯是眞彦帥之老謀深算也但此信係去臘十二日所發軍情瞬息千變本舘前曾聞有宣光劉軍却退之信吾知統軍諸大員當更有以善持其後轉敗爲勝也 
[意圖封口]  
　　聞得昨日寓滬西商接到信息云法人現擬調東京海面所有兵船將東京至廣屬北海一帶口岸一律封禁不准船隻來往其意盖欲阻我之援然越粤錯壤水口紛歧區區法船豈能鴟張狼突耶 
[傳聞姑述]  
　　字林西字報云聞得數日前美國發來電報言美廷已允以自廣東至北邊一帶米石作爲軍資云云然則美商之載運米石赴北者大有所不便矣按此說該西報亦言得諸傳聞未知確否姑錄之以符新聞體例 
[仗義執言]  
　　昨日駐滬英總領事登告示於西字報云接駐京英欽差札開接法國照會稱自廣東至北邊一帶米石應作爲軍資等因英國不能遵此辦理當卽回覆去後合再曉示云云可見英之仗義執言固自加人一等也 
[商船被查]  
　　聞得昨晚由滬開赴北洋之各商輪船駛出口外時均被法國紐回利兵船查騐然後放行法人可謂肆無忌憚矣 
[朝鮮瑣志]  
　　朝鮮此次變亂後國王問致亂之由諸大臣俱言百官無權不能任事故多解體國王乃下詔罪已使權歸百官而統於政府現在政府之權最大時人以爲有中興之望○朝鮮王派李應浚齎奏來華陳謝此次大亂 
 
 

Page 2

 
 
中國爲之戡定並請賜卹受傷陣亡兵丁○袁司馬戡定朝鮮變亂迎還國王八道紳耆多建碑歌頌功德臘月廿四日吳續兩欽使旋節司馬亦擬隨同赴津聞韓人結聚將於中道遮留乃先於十五日平明馳去旣行後朝鮮君民始有知者聞司馬將請假回里省親國王派中使二人差備官一人追至馬山堅請回轅漢城父老亦接踵而至紛紛叩留司馬再三開導許以正月東歸中使等同送至兵輪始復辭去而民間傳言司馬已行恐大亂將起多扶老携幼逃至鄉間政府禁之不可然則司馬之威望可知矣○商署陳茇南觀察建立衙署已於歲杪竣工規模宏闊頗壯觀瞻○袁司馬爲朝鮮練兵三千步伐整齊此次變亂頗資護衛近聞國王又添兵三千擬日後仍請司馬教練營房現已修理云○朝鮮政府以近行當五錢流弊多端不便於民將議停止○日本兵六百餘人在王京西門外住紥聞日内進城住需山下國王居民俱有戒心○日本國俗不分男女相見以拉手爲禮朝鮮婦女行街市中日兵遇之輒拉手不釋閭閻騷動政府行文近籐公使卽令禁止 
[德法風傳]  
　　德國報云近聞德相俾思　克傳意興法國相臣其　路謂貴國若不能稍從我意則不免視貴國爲敵國也我德所有屬地如安苦拉等處皆磽瘠之區所羡者馬達加斯拉一島想早在貴國洞鑒　　若能讓我該島之南部其北部則由貴國經理則心滿意足何敢再損貴國外交之遠略乎倘貴國不允在敝邦亦不能緘默　　　之貴邦能　我意則外交政略無不可施我國當出爲調停清法事件使清國應貴國之請以酬之也 
[日人要挾]  
　　日本報載西歴二月二十五日日本政府擬派伊藤宫内卿爲全權大使及西鄉陸軍卿總理公務前往中國理論去年朝鮮一事其意欲中國嚴辦袁司馬并認不是所有日人損害財産須照數賠償并撫卹遭難者之家屬又須撤去防韓之兵伊藤君帶有井上毅叅事院議官等及隨員七名一俟天津開凍卽坐兵船晉京將圖尋釁故數日之内有兵船數艘前往長崎聽候差遺云 
[東報譯略]  
　　朝鮮正使徐相雨副使穆麟德等于西歴二月十五馳抵東京翌早赴外務省會商井上卿投文書定期二十一日謁見國君呈遞國書連日隨使人員咸上街購買土産物件大約使節勾留不久一俟事畢卽當覓船回國也○日報稱此次海軍水路局將朝鮮全國海程精細輿圖繪就裝訂成册行將印刷頒行云○本月二十日午後大扳府西區松島仲之街樋口善太郎隣居技館之浴房失火時值北風猛烈火勢燎原不可向邇雖經竭力施救無如火勢迸出延及近鄰新造之船廠所造日本船十五隻同付一炬燒至高砂街爲止共燒失民居舖户三百二十一户拖倒十六户棧房三座書院一所救火者受傷四十二名卽死者一名云○日報稱仁川港口離岸甚遠　形不便故陸軍省預派運送船數艘海軍省并派小輪船二艘前往備用復命共同新公司輪船數艘爲海軍省用船云○日廷現已將命官必須養馬出入乘騎之例一律頒布并令各省院官員嗣後辦公時概着洋服不准再用日本古時外套朝裙云○日本近年設立農商務省督率各地方官隨時教導以故農商百工大有起色雖令行兩三年而民已知趨向利源日闢卽就日本户部去年全國出入口稅則比較則成效巳著查去年十月分進口貨物本銀二百八十四萬七千九百三十五元有奇出口各貨物本銀四百十一萬四百九十八元有奇則出口比進口者超過一伯二十六萬二千五百十三元有奇十一月分進口各貨本銀二百二十二萬八百五十八元其出口者三百零二萬二千五百三十六元亦超過進口者八十萬四千五百五元又十二月進口貨總數二百六十七萬五千五十元凡出口者總數二百九十六萬五千九百二十六元出口者亦超過進口者二十九萬五千四百零六元 
[欽憲行旌]  
　　吳續兩欽差于客臘廿九日乘海鏡康濟等兵輪回烟帶有親兵五百名係由高麗撤囘因北口冰凍本擬從烟台陸路迤邐返津現聞津河解凍故兩欽差擬於本月十六日乘普濟康濟等輪船回津後帶同親兵並别添勇丁仍赴山海關駐紥以重邊　云 
[卡員被控]  
　　皖省某大令雖曾兩署優缺然歴年虧空爲數不少去冬委辦和州厘卡該處本係巨鎭所有出産以花米兩項爲大宗某大令私自加厘兾以彌補虧空旋經該處紳商赴兩江督轅控告由曾爵帥咨移皖撫派員往查當將某大令撤委而以本任滁州直隸州閻直刺煒接辦厘務云 
[查案近聞]  
　　崇文山廖仲山兩欽憲在皖垣查辦事件疉紀前報兹聞欽憲屢傳鳳穎六泗道任晚香觀察進行轅嚴密查詢並府縣各官從實申覆以便秉公辦理近又札提管理銀庫及司總帳之人携帶又卷星夜來省聽候查辦矣 
[秀州雜錄]  
　　前報所載嘉恊汎兵命案聞經屍父具結了案惟在烟舘所拿兩廣人收押秀署至今尚未釋放也○南堰鎭有劉猛將廟常年正月十三日大小舖户羣往拈香以慶神誕香火之盛一時無比今年是日特傳大鴻福班在廟前開演廟内設鼓吹一部夜間並放烟火至十八日止於時紅顔緑女結伴來遊一種少年咸目斷山門禮佛時也○宗太守曁嘉秀兩邑尊因漕務緊要故未赴省○市景大爲減色虧本閉歇者約有十之二三盖因去臘帳欵收數不佳也 
[帝城春景]  
　　去臘王大臣等在内廷晤談謂據各國欽使面請明年正月間皇上臨紫光閣時伊等願乘便朝見大皇帝可否允准旋聞議得皇上現在冲齡未便令與國諸臣覲賀俟親政後再奏請云○去臘十六日有河南彰德府民女年甫十六携其弟方九歲在西安門内攔容左翼之車呈訴寃情訊據供稱本年七月夜突有十餘人撞門入室將伊父母傷斃並將伊兄脅去迄今未見回家一切物件搶掠罄盡伊與弟因避得免當卽呈報經縣騐明迄今未獲一犯控經撫憲批縣嚴緝無奈來京呈訴當經鎭軍交步軍統領衙門照例辦理夫以弱女子而能千里叩閽不辭險阻雖緹縈之上書代父木蘭之改服從軍何以加之○聞總統旗緑馬步各軍善厚帥咨行本管正紅旗漢軍固山於所屬官員揀派善書清字通曉滿文二三員務於開印以前抵通帮辦摺奏咨文事務經該旗犯務叅領禀知署都統　貝勒遂將印務章京恩貴印務筆帖式保慶二員派赴善帥通州防營差遺其行裝銀兩卽由本旗庫内先行墊給所領口分俟該員抵通應由防營辦理也○宗人府監獄易名曰空事處宗室覺羅人等悉圈其處額設主事一員總司獄務設筆帖式四員輪班住獄看守嘉平以後圈禁人犯竟敢出入自如毫無忌諱甚有携娼入獄姦宿者似此藐法該管官不得辭其責也○福大司空於去臘二十六日已刻在内務府衙門閱看音律處試演慶隆舞江南曲西番曲蒙古曲跑竹馬舞龍燈進寳等玩藝以備筵宴時呈獻○二十六日侍衛處奏派除夕元旦上元預備喜起舞之御前侍衛乾清門大門各侍衛繕單請點奉硃筆圈出尚宗瑞那蘇圖札拉豐阿玉書隆愛聯英崇興伊克愼伊凌阿普全溥慶慶昌紹增普英札拉罕特通額尚昌錦玉明奕艾載專何紹昌栢林欽此查此派出之侍衛俱不穿褂蟒袍掛珠口誦喜起舞樂章在皇上前舞蹈以伸慶賀誠巨典也○二十八日内務府呈進蝴　鬧梅獅子滾毬鶴鹿同春大清一統子孫萬代大小葫蘆以及十樣錦各色紗燈五六十對俱由神武門抬入宫内以備除夕上元宫中點用○御前大臣面奉皇太后懿旨現在皇上典學有成年已志學自明年起所有壇廟大祀一切應行禮節着卽照例舉行藉　練達將此通諭 
 
 

Page 3

 
 
各衙門知之屆期敬謹預俻○右翼總兵文鎭軍秀之夫人仙逝凡所管旗營均俻公分往弔鎭軍悉却之念八日出殯沿途各旗營設路祭三十餘所并有八旗技勇兵二百餘名護送迨出東直門外二十三汛緑營官兵皆穿號衣戰裙持鞭護送及至大王庄柩入窀穸始行散去沿途觀者頗覺塡街塞巷也○二十九日寅正皇上升乾清宫寶座閱看歲暮袷祭太廟祝版查禮部堂官常服挂珠赴内閣齎請祝版進在和門乾清門至乾清宫前堦下跪捧祝版御前太監由禮部堂官手内敬接頂齎於寶座前跪獻俟皇上閱畢太監起身退至乾清宫堦前交付原齎官而皇上降座還宫禮部宫齎至乾清門前末堦上交給太常寺官員敬齎出太和門午門端門進太廟前門至中殿内黄案前跪供其上然後退出○掌儀司傳諭南府優伶十二月二十九日三十日正月初一日初二日奉旨照例進内預備演戯○三十日卯正二刻皇上由乾清宫前簷下乘轎出乾清門至保和殿後槅扇内下轎升保和殿寶座筵宴蒙古王公台吉塔布囊等查此筵宴設棹張於殿内兩旁王公台吉塔布囊按品級分東西入座棹上羅列平果鴨梨萄桃瓜子花生杏仁肉等共九色寶座前設一棹爲御甲前小棹數張奶茶奶酒黄酒白酒燒酒循次而列皇上　侍衛遞之王公等跪而飲殿外設音律樂舞刮彈簸箕舞唱庫們八旗竹馬箭射馬虎以及蒙古曲西番曲各等玩藝演畢皇上降寳座宴散還宫是日靈相國桂奏派領進捧禮之差因到時甚遲致未能領經御前大臣等具摺紏劾矣○初三日總管内務府大臣爲知照事准敬事房傳出奉旨皇太后垂簾聽政元旦照例應赴壽皇殿行禮於明日卯正二刻具官服乘轎出順貞門走神武門進北上門由西上路至壽皇殿行禮畢仍由舊路還宫所有跟隨關防之侍衛官員等俱於夘正在順貞門外敬謹預備再本總管内務府大臣是日另有差使不克帶領豹尾槍應由侍衛處照例辦理可也○初一日駐京各國公使均遣人執持名柬赴總理衙門賀年並函請總署王大臣約請各部院居臣擇期以便分投面賀卽此可見中外之輯睦矣○京師乞焉甚夥官設杆兒之名以資管束若以此杆打死例不償命此杆形如木棍長三五寸不等上繫黄絨繩傳聞此卽仿前明洪武之遺制京師各鋪户俱有杆兒收錢以免乞丐惡討初三日西單牌　北魚市路東德古古玩舖東阿小峯自以宗室自居素與乞焉爲難兹屆新年恐乞丐人等惡討杆兒出其號帖令各舖黏在門前以爲令阿之舖獨不黏乞丐見而報知頭目致西半城乞丐頭目全往該舖計二十餘身穿華服左手持板右手持節按序以唱該舖見勢不佳託朋覓友出爲調停給此頭目京蚨二百千始了此事阿小峯可謂自取煩惱矣 
[袁江官報]  
　　委署長淮衛守俻叚必魁於去臘二十八日赴漕轅禀辭赴任○候補同知張兆桓於三十日赴漕轅禀知接辦育嬰堂交卸豐濟倉事務候補知縣張愚溪亦於是日禀知接辦豐濟倉交缷育嬰堂事務○新選鎭江府糧捕通判崔東斗於三十日自京抵浦旋卽赴任○漕轅三十日牌示山東濟寗衛繁缺請以安徽安慶衛守備武壽齡調補 
[䢴江官報]  
　　程尚齋都轉於初四日赴袁浦初十日酉刻回轅十二日復登舟前往吳門謁見衛大中丞○吳柏莊觀察前日晉省聞有要公面禀曾爵帥○淮南監掣府師小卿司馬東臺塲童丁溪塲許草堰塲王均到揚謁見程都轉○孔地山鹺尹憲埰奉委管解南京餉銀於十二日禀辭起程○許閬仙司馬寳書客臘奉委督辦淮南總局於新正十二日由泰州來揚禀知到差○淮北監掣府錢荻香司馬曁黍壺　大令高郵州謝刺史均於十四日到揚儀徵縣李有府亦於是日抵揚隨即揚帆前往清江○謝濟軒鹺尹素精歧黄之術經程都轉委派運轅施藥局差可謂因材器　位置得宜 
[茶館開市]  
　　英工部局擬增茶舘月捐致各茶舘罷市數日嗣以工部局堅持前議各茶舘無計可施昨晨已一律開市照常賣茶矣 
[淞濱寄語]  
　　前日有引港船自大戢山來見有法船七艘在彼寄椗下午四點鐘新南陞輪船開出口外離砲台約二里許隨又回申覆稱口外並無法船大約暫時停泊耳然各防營已無不嚴備也○前日又有釣船從鎭海來稱法兵船於十六日下午在鎭海相近之各小港測量水勢是處亦有小砲台一座猝見法船卽開炮攻擊兩不相下各有小損而法船亦卽退去○昨晨又聞外海水師廣艇本防守白泖現奉帥令駛往福山口防堵○來往申浦流雲小輪船在上海修理故昨日只飛雲開往也 
[滬北讕言]  
　　流氓某甲昨日欲向虹口沈家灣人某乙拆梢計不得遂卽將甲凶毆以致頭友血淋乙往訴捕房該流氓已去如黄鶴捕頭將乙送同仁醫院調治一面飭包探王阿二將甲嚴緝○北京輪船在虹口老船塢修理工竣前日出塢○昨有鄉人牽小牛一頭行過白大橋該處巡捕以租界定章日中不得牽牛而過問其從何處來往何處去鄉人答從八仙橋來牽往虹口宰殺天在盤問之際牛向巡捕長跪不起一時聚觀者甚衆鄉人遇巡捕輙稱之爲先生牛之跪也豈亦見巡捕先生而尊敬之歟 
[賊蹤詭秘]  
　　二百六十六號華捕至英公堂稱昨深夜人靜時在街梭巡初見一狀似粤人者在店舗門口呆立離數武又有一人東張西望見我將至兩人佯爲講話而去我喝問何事答稱係行路者及看店鋪之門在門閂處巳有一孔長約二尺闊五寸光景似係燒穿者其時二人去我仍濳匿該店左右俄而二人又來仍到該店門口我卽吹號又來一華捕帮同拘拿二人時一人手持洋瓶一个内係藥水身邊搜出羊毛筆一枝一人搜出筆二枝藥水有烟霧氣顯係用此友門圖竊筆則用以浸水當時有水洒在伊等所穿之馬甲及我之袖口現已破毁今特解案并將各物呈閱羅阿才王正琴同供是粤人在街行走無故被拘藥水及筆均非我等之物總巡捕頭禀此等粤人向在香港專用藥水破門行竊甚易近到上海不少今旣獲案請爲重辦黄太守商之翟副領事判羅阿才王正琴均發捕房押三月俟期滿遞籍藥水存毁板門發還 
[緝獲逸犯]  
　　包探陳阿九至英公堂稱三年前有爲優伶專演三上吊之津人郭桐萊在蘇城閙事曾送地方官發押飯歇詎郭在押私逃今得路遇爲卽扭解憲案黄太守謂翟副領事曰郭桐萊在蘇犯事管押遁逃曾經移文通緝今旣獲案應將郭桐萊發囘捕房俟檢查來文再行核辦翟君然之 
[各執一詞]  
　　前報搶女待懲一案前日下午莫邑尊升堂飭將搶女之顧三及秀寳提案研訊旋據該女之父衛國瑞及母衛張氏仝訴前因并稱顧三於前年曾央顧雲峰來說親我因卜占不合當卽回絶並未許婚質之顧三供稱前由顧雲峯徐元宰兩人爲媒聘定衛國瑞之女秀寳爲室現在衛欲賴婚故我于前日將秀寳搶回現有八字呈騐又問秀寳供詞含糊邑尊訊得兩造各執一詞未便訊斷遂將秀寶暫行發堂并飭原被分别交保候傳到媒人再行核訊 
[博徒荷校]  
　　前日上午新閘巡防局片送賭徒袁阿掌至上海縣署莫邑尊飭卽收押旋于下午升堂研訊先據該處念七保九圖地保姚玉泉禀稱袁住張家浜地方昨晚邀人聚賭小的聞信後旋卽赴局禀報協同勇丁兩人前往禁阻詎袁及各賭徒不但不依反敢逞兇將我等肆毆並將號衣扯碎我等回報查委員帶領勇丁往拿該賭徒聞風逃避祇獲袁阿掌一名求請究辦袁供向爲馬夫昨晚並未聚賭亦無毆鬪扯衣情事邑尊謂爾等深夜聚賭終非善類飭將袁荷校半月發交犯事地方示衆 
 
 

Page 4

 
 
[英界公堂瑣案]  
　　馬車夫徐阿小稱被東洋車夫蔡卿碰碎玻璃窗二塊與論爭執由捕拘案黄太守謂蔡賢卿推車不愼咎固難辭押候過堂笞責三十板○華捕稱昨有范聚春向開書場之高保生索欠在四馬路爭毆范供被高欠會洋立有手摺按期拔付屢索無着致與爭執　供欠會項是實一時不能償還伊遂與我擾釁王供范高爭執我確解勸不敢帮同滋鬧黄太守謂范聚春旣向高保生索欠何致當街擾釁兩造均屬非是判各罰洋一元撥充醫院經費王阿新無干省釋范高當卽繳到罰洋而去○陳栢福稱在城中穿心河橋開剃頭店因被同業人余錦發行竊銅面盆剃頭刀昨在路扭獲搜出原贓交捕送究黄太守隨判余錦發交捕帶回管押半月贓交陳領 
[覆書]  
　　正月十一日本報附張恭錄十年十二月十九日直督李奏請旌奬來片其中有欄城縣張稷遵故父從二品封職附生張國準云云兹又校閱邸抄實係國準二字並非同準承詢特覆 
[電報助賑]  
　　昨日本埠電報局接到浙紹馬君昭珊專發來電報因自病求速痊續助山東春賑洋二百元午後楊子萱兄光顧敝會館述及馬君發來電報善昌當卽具禀關聖神前默禱代求卽填奉收單另備竈神蔬文面交子萱兄寄去俟捐洋寄到再登清單尤恐馬君垂念先行登報奉聞[  上海籌賑公所施少欽謹啓正月二十日]  
[來信照登]  
　　竊光緒九年直東水災友人彭孟楊諸君在江西省勸捐助賑十年春夏間諸君先後赴任將經手未完之事交岳年代爲經理六月初間浮梁景德鎭蛟水爲災岳年先其所急將新收未解銀二百八十二兩七錢二分掃數交查放撫卹委員翁少邨通守帶往散放卽將收支各數截止開具報銷細帳登入申報及昨准饒州府恒太尊移知奉前撫憲潘奏景鎭賑撫情形單開助賑各員内有岳年捐銀二百八十二兩零請給奬叙等因接閱之下殊覺慚惶前項銀兩係衆善士之慨助並非岳年所捐查詢情由乃係縣中誤禀區區小事已奉具奏又未便禀請註銷而岳年早經告病養疴更無須此紀錄之奬勵但此原委又不得不爲聲明庶使衆善士不以岳年爲攘人之捐爲已邀奬則爲幸甚乙酉正月李岳年拜啓 
[寄酬泊齋君并引]  
　　頃閱申報見汝南泊齋氏讀昕伯和予自壽詩因寄二律復爲予壽予多病健忘實不記泊齋何許人與予何處相見謬蒙推奬愧弗敢承拈句志謝更望嗣音亦一叚韻事也昕伯兄試附報尾以待○文字因緣果有之同聲相應見襟期世嘗欲殺偏憐我予交昕伯五六年風義彌篤去夏懷昕伯有適用文章耐久朋之句同人僉謂惟君乃當之無愧人倘竽逢願鑄伊泊齋今在何所不妨明以告我江上數峯湘瑟句寰中一卷謫仙詩老來益覺名堪好傳到他生視此時[  李士棻初稿]  
[書憤]  
　　雙九如駛太無情滄海桑田幾變更屈子離騷天欲問阮公壘塊酒難平窮雖徹骨詩偏富人到離家福轉清聞道邊疆正多事不愁無路請長纓曹笙陔待定草 
[有感]  
　　好憑春信借梅傳客裏光陰又一年好色無人憐宋玉乘槎有志學張騫柳絲穿破花中月桐葉吹殘夢裏天歎息元龍豪氣減不勝惆悵拂吟箋[  石竹舘主人瘦狂生甫稿]  
[江督轅門抄]  
　　正月初十日知府丁葆元謝委儀棧提調差　轅牌示泰州程遵道因病請假遺缺查有調署蕭縣事正任桃源縣許之　調署所遺蕭縣員缺卽以調署江浦縣王敬修仍回本任江浦縣員缺前經請以試用知縣梁得山題署奉部覆准飭赴新任○十一日甘泉絲朱公繩辭回署○十二日候選縣丞李臣章回湖南禀辭 
[浙省撫轅抄]  
　　正月十二日前任江西寗都州韓懿眞自江西回籍禀見○十三日准補富陽縣歐景芬由新市慶餘典出頂會算清楚回省禀見銷差○十四日新選四川綿竹縣鍾禀安謝步卽辭赴任 
[蘇省撫轅抄]  
　　十九日藩轅牌示照得江陰縣知縣陳康祺因病請假遺缺查有候補知縣查以觀堪以委令代理兩淮鹽運司程辭行二品頂戴前署浙江温處道蔣國楨現奉委辦蘇省督銷鹽局本日接差浙江候補府彭家麟禀知　　督銷局差 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[摘刊華商民等來表現行章程]  
　　啓者自美國設立限制華工新例以來於我商民有不便者迭蒙欽差大臣鄭憲妥商彼國本總領事於力所能爲者亦復竭力襄辦因是新例時有改正現在所行之例有遵照外部文書者有遵照户部章程者有遵照按察使判詞者比之願頒之例頗有不同其中　緒旣多分别又細誠慮商民等未能周知今特將某項人等應准往來一一開列於後凡我商民各宜知悉庶不至誤光緒九年五月駐劄金山總領事署佈啓○一凡華商人等不在工人之列者由中國初來美國在中國發照局請領執照到境交稅關查驗卽可登岸查現在中國發照局設在黄埔凡華商係初次來美者必須遵照局中章程請領此項執照方可前來○二凡華商由美國回中國或往别國如再來美國領有本總領事署執照到境交稅關查騐卽可登岸按除華工外凡商人等本不在例禁之列故美國稅關不發商人照惟是此項商人由美國出口苟再來無所憑據卽難與工人分别是以本領事特發此項執照以便往來此節旣蒙欽憲告明户部稅關現均驗照放行○三凡華商由巴拿馬城多利檀香山等埠欲來美國貿易者或在該處地方官繕一業商憑據到境交關查騐或來到本埠有鋪户出結經本總領事署簽押亦可登岸按新例中國商民來此者專以執照爲憑光緒八年七月有華商劉蔭洲由别埠來美并無執照控於合衆國衙門旋經巡察使費盧按察司哈富文會審斷稱凡華商及各項人等非是華工一類居於别國或由别國來美國雖有新例舉行此項人可不須執照如有証人供稱實屬何項人等卽可作爲憑據自此案判斷後遂爲例現與稅關商辨凡屬此項人有本埠認識鋪户出具結呈由本總領事署批明該商並無混冐稅關卽許放行○四凡華商向來在美國貿易今由中國再來卽未領有中國官執照如果有業商憑據由本埠鋪户出結經本總領事署簽押亦可登岸按光緒八年十一月有華商霍謙等由中國再來未領執照經合衆國衙門按察司　富文審斷放行後遂爲例現與稅關商辨凡此項人有本埠認識舖户出具結由本總領事署批明該商並無混冒稅關卽許放行以上四條係華商人等來美現行章程按照條約凡屬貿易傅教學習遊人等不在工人之列者均照上開辦法○五凡華工由美國回中國或往别國如再來美國領有美國稅關執照及本總領事署護照到埠經稅關查騐卽可登岸按照新例此項執照係由稅關發給光緒八年六月欽憲鄭駐節日國電報美國外部云華工回國由稅關給照據金山總領事禀稱於華不便似應改由中國領事給照仍由稅關簽字盖印如何稽查之法悉聽關吏自辦旋據外部大臣傅照覆代理大臣徐文開按鄭大臣之意悉心會商冀使華民得沾任便往來之益本外部會同户部查得領事給華工執照可以照辦嗣後金山總領事遇有回國華工可按該第四欵發給執照仍由稅務司遵照户部章程隨時確查辦理云云所以此項執照係稅關與本總領事署會辦○六凡華工係於稅關未行新例之先由美回國領有本總領事執照到境交稅關查驗卽可登岸按此項執照本署於光緒八年二月十八日起至四月初七日止共發伍伯餘張西歴一千八百八十二年十月十七號美國户部通飭各稅關文云查有許多華工於一千八百八十年更换和約之日在美國者於一千八百八十二年新例未批準之先回中國其人執有中國駐劄金山總領事護照按照條約其人不得阻撓可由中國或别國任便往來蓋本部以該工領此等護照可作爲第一等憑據指明其人已居美地及認明其爲本人證據○七凡華工向在美國業工其人係於西歴一千八百八十年十一月十七號以後卽光緒六年十月十五日西歴一千八百八十二年五月六號以前卽光緒八年三月二十日已由美國回中國現今再來美國卽未領有稅關及本總領事署執照如果查有確實在美業工之憑據有舖尸認識經本總領事署查明由稅關驗確亦可登岸按西歴一千八百八十二年十月十七號美國户部通飭稅關文開本署判凡華工於一千八百八十年續修條約之日在美國應準任便來美倘於一千八百八十二年新例未批準之前離美國者其人再來須按照新例領照呈驗若各埠稅務司或該處公堂見得其人並無混冐卽可算爲憑據許令登岸云云此節現與稅關商辦有此項人到境必須覔得認識鋪户或洋人出具供結指證其人係於换約之日已在美國者復由本總領事署查明簽字指實其人并無混冐再由稅關騐確亦準登岸以上三條係華工來美章程 
[新年阻雪]  
　　武林友人來札云辛盤献罷日方擬題人日詩遠寄草堂而冷逼東風雲低似墨卷簾起視則已六出飛花謝庭絮積矣時則雨雪載塗泥濘没足遊春勝侣拾翠芳儔無不蹙損雙蛾怨碧翁之大煞風景城中若梅花碑水星閣城隍山等處著名勝地連日人跡罕逢經紀小民肩擔負販無不仰屋吁嗟致吳儂唱不會作天莫作天之句云 
[科場鬼蜮]  
　　科塲弊端指不勝屈然皆易於防範惟選拔之年則愈出愈奇無論坐堂皇者墮其術中而不悟卽身受其害之士子亦不知眞才之何以見擯贋鼎之何以獲售也吁可畏巳友人某績學士也雖數度黄槐未離席帽然蜚聲黌序天祿榮叨固匪伊朝夕矣歴任學使者均目爲不易才且有以其卷冠一軍者曾於壬申年應癸酉選拔之試人咸以必得期之迨榜發竟落孫山然榜中巍然高列者固明明有人在也其人維何盖卽鄉村小户過新年换桃符糊於門外之神荼鬱纍是也於是有譏之有笑之者然不解果挾何術以至此嗣探知其用心之巧設計之毒盖有匪夷所思者計某自考古學而正塲而優而覆試以至考選拔無一塲不倩人捉刀耗去金錢實爲不貲具時同考選拔之人約有三四惟某友學問最優資格亦最出色除某友外餘俱挾銅臭翁以從事且性皆吝嗇揮霍亦不多故其貨亦不甚佳其名次亦在伊下某視之俱等諸自檜無譏所最妒忌者惟某友一人耳於是滅天理喪良心陽不畏王法幽不畏鬼神竟毅然以暗算傾陷之然塲中相待之殷勤反逾於常格者數倍推其意盖欲使某友坦然不疑并以防蹈瑕抵隙而發其覆也洎某友交卷出伊故遲遲在後凡考試不准接燭惟選拔兩塲每至更籌四五報然後訖事其時監塲之老師業已回去收卷之院差均昏昏欲睡某卽乘自已交卷時抽出某友之卷僞爲繙閱暗用黑墨塗之并將其卷損壞致某友果以違式被黜而彼乃稱心如意居然作拔貢生矣夫寒士窮年矻矻命不猶人不能賦鹿鳴捷南宫與瓊林之宴縱歲科屢列前茅文名鵲起亦不過按部就班得一明經頭銜終老牖下已耳惟選拔一途朝考果能獲雋則可與甲榜並駕齊驅此誠鼓勵寒士之鉅典也今乃爲奸徒簸弄致國家掄才之典爲之不光眞衣冠禽獸不足齒之傖哉抑又聞之污損某友之卷乃某君賄院差爲之非某君自動手也然吾嘗暗訪於某之密友則知賄串院差之說爲不足憑實某君自爲之耳卽某之密友亦嘗以不應爲三字向某君再四責讓然事已如此亦只好付之旣往不咎而已矣總之考試選拔與鄉會試之暗中摸索不同苟取與試各生之歴科底册詳細一觀將見孰眞孰僞孰絀孰優夫固有一目瞭然者雖魚目亦可以混珠碔砆或嫌於類玉然鑒空衡平終非塵濁所能翳固知魑魅魍魎斷不能横行光天化日之下也顧吾竊有說焉凡計之至毒者每暗施於最易忽之時故法之最善者當加意於不及防之候上之人誠能派一親信人掌收卷之役並下一令曰諸生繳卷後卽掣籖直出不准向卷堆繙閱卽監塲之員役亦不准擅動如此則自然弊絶風清矣芹曝之献未知是否再試卷污損等事諸生於殫精竭慮口摹手披之際往往有精神惝怳偶爾疎忽而自貽伊戚者所望秉玉尺握金針之諸鉅公加意體察時以愛士憐才爲念其造福豈有涯涘哉書竟不禁頓首禱之而薰香祝之[  來稿]  
　　己卯孟夏吳縣藜牀舊主以悼亡詩索題一時學海文人爭先留墨珠璣滿愊集爲一編其淑配素五潘宜人亦能詩著有補紅吟草待刊是集因名悼紅展讀一過不能釋然爰賦短章聊申景仰非敢爲風雅定評也錄請指政○繡餘吟草足流傳天予聰明少予年宜人卒年二十有八詠到謝庭無俗韻不隨飛絮散風前嫁與詩人不厭貧神仙眷屬敬如賓可堪四載紅塵夢了却拈花一笑因寒燈剔盡夜牕西對影生愁感獨棲料得鰥魚聽不耐慈烏聲雜子規啼宜人連舉兩子皆不育轉眼春歸花事空惜花無力挽東風果然花缺紅堪補何必安仁悼落紅鼓盆才不讓莊周賦物懷人妙句留君有懷友五律三十首用上下平韻允稱傑作從此錦囊詩料足殘脂剩粉亦千秋人去粧樓鏡不知玉釵聲斷漏遲遲多情尚有初三月照畫眉痕似舊時宜人于己夘六月初三日逝世丹靑一幅認依稀寂寞孤山處士扉縱使羽衣來入夢月明林下影全非君有孤山梅鶴圖寓悼亡哭子意也莫待霜華兩鬢催要將一事慰泉臺勸君重譜求凰曲自有簫聲引鳳來徵題滿紙盡琳琅黄絹能教幼婦彰我願續貂壇坫附借將彤管發幽光欲訪成連海上琴高山流水媿知音幕韓未識荆州面他日相逢愜素心[  古由拳紫瀾氏劉紹基拜稿]  
[題藜牀舊主悼紅吟大集後]  
　　錦瑟空存五十絃有情人喚奈何天别離久慣星霜共信誓無渝鈿盒堅憶壻愁多吟更苦思兒操切懚同綿難將元相悲懷遣破衆藜牀總不圓鮿生每願識荆州負笈來從海上游近肄業中西書院胥許相如陪末座應教元禮遇同舟悼紅竊附知名士浮白難銷作客愁懿行流傳名不朽心香一瓣爇千秋[  四明蓮花幕下客丁國昌雨靑氏待政草]  
 
 

Page 10

 
 
[光緒十年十二月三十日光緒十一年新正月初一初二初三日京報全錄]  
　　宫門抄○上諭兩道錄前○接續前稿○皖學政徐奏考試廬和等處情形摺○楚督卞奏請斥革世職訊辦片○粤督張等奏調署知縣片○河督成奏防護凌汛並催辦料物緣由摺○○江督曾奏請奬勵片○直督李奏請議卹片○又奏請補道員摺子○十二月三十日○靈中堂假滿請安○惇王等謝賞荷包恩○召見軍機○皇上明日寅正出乾清門景運門至奉先殿行禮畢仍由舊路還宫卯初一刻至聖人堂藥王前拈香畢升乾清宫寶座進茶賞茶後還宫辦事用膳後辱初三刻出乾清門隆宗門進永康左門至慈甯宫行禮畢升中和殿受禮太和殿受賀畢還宫已初二刻出順貞門神武門至大高殿拈香畢出東隨墻門進景山西門至壽皇殿行禮畢由西山路出北上門進神武門順貞門還宫升乾清宫賜宴○正月初一日惇王等謝賞八寶荷包恩○欽天監奏風從艮地起主人壽年豐○召見軍機○明日吃肉外正二刻入座○初二日恭王等謝賞荷包恩○寶昌謝充直閣事恩○召見軍機○皇上明日卯正二刻至壽皇殿行禮○正月初三日恭王專摺謝賞神肉恩○芸公續假二十日○召見軍機○皇上明日已正二刻至紫光閣筵宴○○接續前稿該犯等是否放鎗斃命之人或另有正兇推求明確核實承招另行辦理外現經設局清理積案所有朱文禮呈控之案應請先行斷結以杜後釁由司審明議擬前來經臣親提研訊供與司招無異此案本因爭水起釁致釀人命案延多年其指控之程仰湘等旣非正兇卽續獲之程鑑林等亦止在塲觀看王犯獲案無期而自興訟後永未定斷田多荒蕪兹據該原告請先斷壩水另緝正兇論案則人命爲重論生計則田水爲重應卽先行擬結查律載不應爲而爲事理重者杖八十等語此案朱文禮京控程光光等糾痞迭害並串通丁差塌擱包庇等情或本實有其事或係無據空言卽指告程仰湘程啓元爲正兇亦因其在塲滋事又屬首禍之人尚非挾嫌誣告未便律以反坐惟並未在本省督撫衙門具控輒卽赴京申訴實屬不合朱文禮除越訴應笞輕罪不議外應照不應重律仗八十折責發落程必禮挖深溝道肇釁釀命陳東壽等將程天保等拉至村内關禁俱罪有應得飭令緝拿歸入朱志　命案照例擬辦程東壽等毆傷程宋林並互相挑榖牽牛經該州訊明責懲發落免其重科程東順與程江得牽羊抵欠一案先已由州審結亦毋庸再議程揚荀戳傷朱祥壽身死罪應擬絞漏網多年今始弋獲發州集証審明照例詳辦何運鈞等訊無丁差塌閣包庇情事應與並未隨同助勢之程鑑林程啓通均毋庸議所有薗門壩除中水口與右水口並未更動無庸另議外斷令將左水口甲石壩復仍照舊式深一尺寛二尺五寸嗣後各管各口聽河水順流入溝不准任意挖低砌高致滋爭競由司頒發告示勒石曉諭兩村永遠遵守以杜後釁無干省釋其餘未到人証應免行提以省拖累前任道州知州李鏡蓉先經聽斷　頇繼又延案釀命本應從嚴叅處業己病故免其置議除將全案供招咨送刑部查核外所有審明京控因爭水起釁先行擬結緣由理合據實恭摺具奏伏乞皇太后皇上聖鑒勅部核覆施行謹奏軍機大臣奉旨刑部議奏欽此○○安徽學政臣徐郙跪奏爲恭報考試廬和等處情形仰祈聖鑒事竊臣前於閏五月間業將考試安慶等府情形恭摺奏報在案臣於九月十八日出棚先試廬州次及和州計九月二十一日開棚至十一月初一日竣事廬和兩郡文風素優合肥和州尤爲諸邑之冠臣嚴密關防認眞校閱點名時責成禀保細心稽查考試無爲州正塲經廪保指出搶替一名卽交提調官嚴辦生童頗知畏懼塲規極爲安靜臣仍於發落時以安分讀書不許干預公事以無負聖主作人之至意臣於試畢後回署所有太平府本棚擬俟明正開考至臣所過地方禾稻豐收江防嚴密民情極爲安靖足以上慰宸廑所有微臣考試廬和兩處情形謹繕摺具陳伏乞皇太后皇上聖鑒謹奏軍機大臣奉旨知道了欽此○○卞寳第片再據興國營叅將熊朝鑑禀稱該營兼襲雲騎尉世職武生張榮泰有在外誘拐婦女情事臣常卽批司飭查詳辦去後兹據湖北布政使蒯德標按察使黄彭年詳據興國州知州宋熙曾詳稱此案前於光緒十年七月二十六日據民人李善光具控張榮泰與伊妻陳氏通姦經伊外歸撞遇登時在姦所捉獲將陳氏一併送案等情當經提訊據李陳氏供認不諱質之張滎泰堅不承認顯係恃符狡展查張榮泰係興國州學武生因其父守備張長材剿賊陣亡詳經奏准議給雲騎尉世職於光緒元年五月初九日奉旨准以武生兼襲飭發興國營學習理合詳請斥革審辦等情由司轉詳前來臣覆查無異相應請旨將兼襲雲騎尉世職興國州學武生張榮泰斥革以使確審究辦除飭州提集人証嚴訊詳辦並咨户兵二部曁湖北學政查照外謹會同湖北巡撫臣彭祖賢署湖北提督臣吳鳳柱附片具陳伏乞聖腎訓示謹奏軍機大臣奉旨着照所請該部知道欽此○○張之洞等片再番禺縣知縣侯甲瀛現經調署電白縣知縣缺其所遺番遇縣知縣篆務卽以署電白縣事吳川縣知縣裘伯玉調署亦堪勝任該員等任内並無盜刦已起四叅之案兹據藩臬兩司會詳前來除分檄飭遵外臣等謹循例附片陳明伏乞聖鑒謹奏軍機大臣奉旨吏部知道欽此○○河東河道總督奴才覺羅成孚跪奏爲節交凌汛督飭兩岸道廳周密防護並嚴催趕辦來年歲料以重工儲恭摺仰祈聖鑒事竊照黄河凌汛修防與桃伏秋三汛並重兹已節逾冬至朔風司令氣候嚴寒河内漸有氷凌下注兩岸臨黄磚石埽壩固應節節防護而上南中河下北等廳夏秋期内迭生巨險新添之掃叚落繁多刻雖水落歸圈溜力綿弱而河勢靠水該工趨刷不移防守尤宜愼重奴才赴濟之先卽經查照向章通飭南北道廳督率營汎兵夫親駐河干嚴密防範凡迎溜卑矮埽叚一律加廂高整密掛逼凌椿把以　　禦河勢兠灣處所多備器具船隻派兵專駐看守遇有冰凌近埽立卽敲打推行使之順流而下俾免壅遏爲患至歲料爲修防根本亟應及早購堆已循照歴年减定數目另摺奏請現惟催司趕撥料價飭廳上緊儧辦依限全完並將一切應辦事官責令道廳等分别緩急妥爲籌備庶春融水長廂護有資不致　時棘手以仰副九重厪念河防之至意所有遵照督飭防護凌汎並催辦料物緣由理合恭摺具陳伏乞皇太后皇上聖鑒謹奏軍機大臣奉旨知道了欽此○○曾國荃片再准兵部議覆登瀛洲兵輪船迭次救護遭風難民五十餘人出力之管駕官江南補用都司儘先守備葉伯鋆請免補守偹以都司仍留江南儘先補用並加遊擊銜核與定章不符應令另核請奬又准總理衙門咨請酌改救護船隻保奬章程内開管駕人等遇有中外船隻在洋面遭風觸礁桅傾舵折急迫呼號瞬將沉没者果能奮身冒險救出三十人以上者准其比照異常勞績即行奏奬各等因均經轉行遵照在案兹據江南籌防局司道詳稱查明登瀛洲兵輪船所救民命均屬危險異常勢將沉没使稍緩須臾必無生理且當風狂浪巨中往救者亦幾不自保該管駕竟能奮身赴義救護五十二人之多按照新章冒險救援三十人之例又多三分之二擬將該船管駕官葉伯鋆仍請照原保奏奬等　前來臣查該員前後救護遭風難民均係命在呼吸冒險往救核與總理衙門奏改新章比照異常勞績之案相合可否仰懇天恩俯准勅部將江南補用都司儘先守備葉　鋆免補守備以都司仍留江南儘先補用毋庸加給升銜以昭激勸而示限制謹附片陳明伏乞聖鑒訓示謹奏軍機臣大奉旨着照所請兵部知道欽此○○李鴻章片再海防水陸各營積勞病故員弁曾蒙恩准議卹在案茲查淮軍水師營官記名提督鄭國榜等二十員先後在營在差積勞病故據營務處呈請奏卹前來臣查該員等布置海防講求戰守並籌濟餉械均能無間寒暑竭力經營不辭艱瘁以致積勞在營身故殊堪憫惻理合繕其清單恭呈御覽仰懇天恩俯准飭部分别議卹以幽魂謹附片具陳伏乞聖鑒訓示謹奏軍機大臣奉旨鄭國榜等均着交部分别議卹單並發欽此○○大學士直隸總督一等伯臣李鴻章跪奏爲遵例揀員請補清河道要缺恭摺仰祈聖鑒事竊清河道史克寛因案革職經部截缺開單知照令卽照例揀補臣查清河道駐紫省會統轄二府五直隸州綜理所属河道提工係冲繁難三項管河要缺例應揀選諳練河務之員請補該道属境寛闊旣湏講求吏治整飭地方而所管之大清河濘滹河瀦龍河西　趙王河等二十餘支河皆關水道通塞民生利病必湏隨時察勘督率修防前任道員葉伯英中克寛皆於春融後往來工次自夏徂秋設法經營寒暑罔間故近來水患輕减菲諳練耐勞之員不足以善其後直隸候補道員中雖有科甲出身人員但或情形未熟或資格未深惟查有花翎二品頂戴儘先補用道劉樹堂年五十四歲雲南保山縣監生順天鄉試挑取謄錄遵例報捐知府以軍務出力保以道員留直隸儘先補用並戴花翎同治七年引見到省試看期滿經前督臣曾國　奏明堪勝煩缺續因勞績保加按察使銜二品頂戴先後辦理軍需局練局事務歴次委署清河道天津道本年六月十一日經内閣學士徐致祥保荐奉上諭着交軍機處存記欽此該員樸誠勤幹守潔才優到省十七年資格甚深於地方吏治皆能講求整飭河務亦歴練甚久現署清河道篆措理裕如以之請補清河道員缺實堪勝任亦於定例相符合無仰懇天恩俯念人地相需　以儘先補用道劉樹堂補授清河道以資熟手如蒙愈允該道係早經引見並續奉諭旨存記之員毋庸再行送部理合恭摺具陳伏乞皇太后皇上聖鑒訓示謹奏軍機大臣奉旨吏部議奏欽此 
 
