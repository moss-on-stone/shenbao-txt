# 1883 - 123 - 4903598

 

Page 1

 
 
[新印子史精華出售] [  點石齋主人啓]  
　　子史精華一書向惟大版計坊間出售者每部訂為四十八本卷軼繁重携帶不便本齋現出重價購到　殿版初印者用石印照相法縮成兩厚本而字蹟仍然清晰可玩天地頭格外放寬部面均用綢綾外加細木套板準於三月十六日出書每部價洋兩員欲購者祈向上海英界三馬路紅禮拜堂南首申報舘間壁申昌書畵室兌取各外埠賣申報人處亦有發賣此布 
[再論洋拆關繫]  
　　自上年冬閒道憲示禁洋拆以來而空盤之風於是乎絕不得謂非官長整頓市面之苦心從此奸商無所把持而錢業中人均得安分經營不啓旦暮發財之念挽回敝俗功德良非淺鮮乃滬上市面自入春以來轉日有蕭索之慮錢業中出入漸微因而百行不能如向日之流通資本短絀者固見掣肘卽塲面闊大氣局堂皇往來轉運挹注不窮者亦時覺束手無策論者謂現屇春深各項生意尙未齊集銀洋之舖排于市面者猶不甚多而勢已如此若待夏初絲茶旺市各帮已齊正不知若何拮据矣推原其故祇緣禁絕洋拆名目而銀根緊急也夫銀根緊急乃通市之大病錢業因此受累而外行更難運動滬上生意中人十居八九當此之時朋儕聚會語及生意情形無不蹙額嗟歎以爲洋拆一禁幾無經營之術各茶樓烟館衆口一辭是果何爲者耶夫洋拆之禁以杜空盤也然則爲此語者將以空盤不能買賣爲不便乎顧今之言不便者並非意在空盤也盖空盤之名情同賭博錢行聚市往往一然諾間而出入直至千萬並無分厘之現銀彼此交付其爲錢業中人但以字號帳簿爲據散市之後一相問訊某號出銀若干某號入洋若干至結算贏輸亦仍以帳簿匯劃待年終而總結此爲同行交易則然若非錢業中人則或有認識之錢庄寄其戶內或有摯友展轉相託亦不難成千成萬互賭輸贏往來者分毫不付否財謹愼之至每銀一千兩付十兩現銀以作抵因而空盤最盛之時錢業居十之六而外行亦十得其四倘有碩腹大賈出而把持抑揚任意不恤爲一網打盡之謀於是倒閉虧逃逼迫喪命不一而足然以滬市之大通人數而言之買賣空盤者無過十之三四業卑賤者本微薄者作事愼密者皆不在其內也乃今之以爲不便者則除粗笨食用器物店舖與手藝肩販之流之外直無人不以禁洋拆爲病可見禁之而弊絕風清者不過空盤之一事而禁之而路塞源竭者實關通市之盛衰其相聚而嗟怨也殆亦有勢不得己情不自知者焉要而言之銀拆與洋拆二者並行錢業自有無窮之利源而百行之仰給於錢莊者更無論矣夫使人必巨富而後可以開店經營則市廛之中安舟有如許舖戶哉食物之店朝出而暮入工作之事昨成而今市若此者但有生財器用卽堪支撐門戶爲其通功易事以勤而謀食也等而上之但需排塲店面充積貨物以列售極少非百金以上不辦至於千金萬金局面愈大需資愈重如謂有本若干始可作若干生意此膠柱鼓瑟之見也果使其道可行則錢莊亦無所用之故百業之仰給於錢莊者自然之理也店舖如此行號更甚所以百萬千萬之資本藉以流通而市面日形其盛也自嘉道以來洋銀流入中華日見其多中華之銀新出者少而消耗者夥以濟市面之用則不足以濟通商以後之市面則更不足設非有洋銀並行不悖可立致其匱也然洋銀究属來自外洋或絀或盈不能一定因是洋厘漲落隨時而異而用洋之拆息亦有多寡之差不能與銀拆齊一銀洋旣殊然後錢業之出入有此兩項利息迭相乘除而盈虧判焉百貨之買賣宜銀宜洋百業之往來須銀須洋皆惟錢莊乎是賴今合二者而一之然則有洋者必強其變銀而後可也夫其不能強者其理易明也假如洋少之時市上需洋而向積洋者揭借仍以銀息給之在用者計則得矣試思彼何樂出洋以賺銀息也以此知無洋拆而欲用洋如銀誠非人情之所願耳道憲之禁巳有三月各處之以洋來滬者聞風皆將裹足洋拆不開則洋錢不聚則銀根益緊而貨物之銷塲大加减折經營之資本無可轉移客帮冷落進出無多不必計以歲時而南北兩市可以無錢莊矣嘻可懼也哉 
[倫敦電報]  
　　○本月初十日倫敦發來電報登諸字林西字報言安南與法國在西歴一千八百七十四年立有和約現在法國新簡使臣前赴安南欲令安南將所立和約一體遵行也 
[東報雜錄]  
　　○昨日三菱公司輪船來滬帶來東瀛新聞紙言日本現在兵數共十二萬一千九百零五人其中將軍三十員大兵官二百五十三員次等兵官二千三百五十九員材官二千一百四十員三道頭等六千九百十八人兵十萬零九千四百九十六名工役七百零九名又云高麗人有至日本繪事院游覽者見該院有中國之畫有東瀛之畫有泰西之畫而於高麗則獨付闕如頗以爲歉遂往見該院董事言其故隨出紙筆繪成高麗山水兩幅并綴以詩卽將此畫送入該院此亦高人之雅事也又云日本西京有一賭局上月二十六晚十點鐘有巡捕三人前往捕捉賭徒大呼火警各處賭徒麕至與捕相抗捕拔刀奮斫而賭徒亦藏有利刃互相擊刺殺死賭徒一人一人重傷未殊然畢見寡不敵衆巡捕亦不免受傷正在鬨鬧之際警察署已知風聲急發巡捕三十名往助遂捕獲賭徒多名想當按律懲辦然該賭徒之兇橫亦云甚矣又云上月二十九晚九點鐘大阪地方某煤行有盜三人入室行中只有行主一人被盜交手於頸而殺之席捲所有而去迄未破獲也又云日本有一學堂專教人以行船之法現在已有若干人深知船務故擬令分往各船再爲練習以底有成也又言日本前欲自造鐵甲船一艘茲因工匠等不能赶快曠日持久尙未成功故水師部大臣擬延英國工匠至彼趲造葢求其速成也又云日本製造局中近擬試造克虜伯砲但未識能有成功否也又云現在茶市將屇日商咸思整頓茶業蓋緣日茶向稱美好近以有人私造劣茶以至買者不甚見信故現欲竭力設法以冀日茶之聲價漸長也又云日本市上各貨火油價頗昂貴木料則以積貨過多逐漸跌價香茹則長至八十元一担云又言日商之在高麗經營者近以高麗市面寥寂生意清淡動輒耗折故皆有杜門謝客之意也 
[外洋郵聞]  
　　○外國報言日本近在海濱建造砲臺業向德國聘請一員以監視工作又云中國近冋英國外務衙門敦聘一員至福州製造局訓練水師英國水師大員曾言屬員中果有深諳韜畧才猷出衆者願膺中國之聘卽由水師大員將合同會同駐英之中國欽使簽字卽可來華且聞英員向在英國宣力者卽膺中國之聘仍由英廷按例付 
 
 

Page 2

 
 
給薪俸一半云 
[津信譯錄]  
　　○天津西人來信載於字林西字報言本月初六日下午六點鐘時津地大雷約有一點半鐘隆隆之聲不絕於耳又言蒙古地方去夏大旱地無所出冬間大雪寒冱異常民間無所得食故道殣相望駝馬牲畜僵斃無算亦巨災也 
[擱淺續聞]  
　　○招商局海晏輪船在北河擱淺此已列報兹有輪船由津回滬皆言初九日見該輪船尙在擱住未能出險未知能無恙否 
[沙船撞沈]  
　　○招商局之興盛輪船前日由津回滬據聞該船於初八日由津開行在途與一沙船相撞沙船立卽沈下其船上諸人則由興盛船悉數救起支 
[糧道抵津]  
　　○江蘇糧儲道王觀察前由蘇省循運河督運漕船北上業巳登報兹得電音悉憲駕巳於本月十一日安抵津門矣 
[蘇垣决囚]  
　　○十二日蘇撫衙門接有兵部钉封公文中丞立傳中軍派拨營勇并輪應中旬元和縣爲监斩宮於二點鐘時陽大令卽至司监公座標判斬條計提出犯人三名聞係江北解來盜案中首從人犯綑綁訖卽以繩絡扛至大教塲處决并解赴犯事地方梟示計三犯中惟一犯年約四十餘其二犯則皆三十左右押赴市曹時天適大雨裸體淋漓甚爲委頓護龍街一帶觀者甚衆隨赴校塲者亦蜂擁如蟻云 
[茶事續聞]  
　　○昨初四日本報載漢口茶業今年西商會中專泒一西人赴漢持理磅砝折中之事兹又續聞西商會中函致漢口茶業公所着將寍河祁吉各埠之茶照兩湖茶規矩不准售樣箱必以大帮貨交易因往年樣箱與大帮常有不符至悮彼事云似此積習屏除行見市無齟齬矣 
[木排遇風]  
　　○京口書來言有木客由鮎魚套某行購辦一大木排運往常州發賣前月念七日行至丹徒口天巳昏暗不能行駛恐進口時有碍他舟遂泊於口外不料木排尙未泊定忽起颶風風狂浪湧燈旣吹滅月又無光衆人皆在暗中模索無可爲力未幾風愈勁遂將蔑繩吹斷木排亦散順流而下排上之人大聲呼救幸港內泊大船數隻聞聲卽駛出港口鈎住木排於是木排得以拴好而排上之人亦陸續登舟不致隨波逐流云 
[木架傾倒]  
　　○鎭江關及蒜山一帶現經工部局重修駁岸碼頭厥工甚巨計於去冬動工迄今尙未告成月初蒜山腳有打樁機器一座上有鐵塊約重千觔扳搖之時非十數人不可一日因工人回家午膳適有數小童在此戯弄扒上木架下有四軸當時本未放穩因數童在上亂動遂致木架一側乘勢倒下其時觀者亦復不少有某甲立於近處幾爲所壓尙幸眼明脚快得免於厄亦云幸矣 
[江湖遇騙]  
　　○含山縣某秀才倜儻人也居鄉雖以訓蒙爲業然頗以頭腦冬烘自諱家有負郭田三十畝雇人受值而收其所穫雖不必千倉萬箱然當攸介攸止之日已與尋常之僅給饘粥者迥殊矣年來穀價頗賤因念無錫一帶專恃江北米販爲接濟遂載粟東下冀收什一之利比至無錫果有簿利掃艙兌價喜欲言旋一日忽來一少年衣服華麗手持尺箠傍船問回舟赴鎭江否舟子猶豫未應其人見某在內登舟長揖自稱爲相府效奔走奉命來此忽遽登程行囊旅橐悉寄鎭江某容棧故急思附舟遄發也某念昔與某相有聚首之雅因細詢其近况其人歴歴告之如數家珍某深信之遂挽留焉解衣推食極交際之歡其人又善於周旋同舟人無一不入其榖中交口譽之先是某頗以英洋爲躊躇其人探知其意乘間謂蔣曰我旅槖中現存本洋百餘元皆朋友所託以代購物者在鎭江行市頗無上下在家鄉則大相逕庭某不知其計亟以已有英洋告之且願以所有易所無比抵鎭江某問可否如約其人故爲審度謂旣入市便不能碌碌爲往返不如令一舟子持英祥隨我至客棧易本洋而回較爲妥捷也某以爲然囑舟子隨之上岸其人又謂某曰今日風猛可借皮馬褂一着以遇寒某又付之甫到街口其人便買食物與舟子欵洽舟子見食之旨且多也末遑他顧其人又佯恐有失囑舟子將英洋放在伊手巾包內舟子喜擇重負悉與之至一門首其人稱是客棧將手巾包與零件交舟子囑其稍蹲以待舟子果如所教久之見其不出徐入覘之始知非客棧乃一批發布莊也詢其人則已烏有舟子方悟被紿急奔而返時則夕陽銜山某正倚檣凝望見舟子喜迓與語舟子頓足爲述顛末某嗒焉若喪噤不能聲半晌始謂其同舟者曰五十年小心謹愼不圖今日倒繃孩兒咨嗟欲絕同舟咸爲慰藉計所失共有百數十金云此二月上旬事也昨聞客述如此爰照錄之跋涉江湖者其亦知所儆戒也夫 
[來信節録]  
　　○昨得湖州來信云前見貴報有土客相殘事吾湖情形亦有類是者敢爲畧述並乞登報查湖郡自遭兵燹後田多人少奉憲招客民開墾庶荒產可以變熟客民亦不至流離失所此誠面面顧到法極良而意極美也無如客民始則人少尙能安分繼而漸招漸多竟敢强賓壓主凡士著人之菜蔬柴艸先偷竊繼强取或任牛羊踐踏甚至掘取榆树皮根砍伐數百年之大樹雖墳上蔭木亦任意盜砍並有土著中之不肖者或附和之是以無可追究其更可恨者客民於無主荒產外如不敷耕種卽將有主承糧之荒產一併佔墾按向年憲定章程墾有主之田客民納租土著完粮另設一客民委員經理乃承糧之業戶田被客墾向委員照章領租委員欲令呈出由單并欲數年來銀漕完串齊全方准給租若寅年缺一張雖卯年齊全亦無給租之例所以鄉民紛紛投縣以土著納賦客民收息委員收租等詞具禀縣中又批以檢呈紅契印單歴年銀漕完串呈候核辦但兵燹之後紅契印單尙存者能有幾家十錢年來完串偶失去一二張亦尋常之事是以鄉民不得已呈求將祖遺血產推歸客民承糧不取產價分文自己戶下扣除糧額則客民專歸納賦不必完租亦是實在情理豈縣中又只肯照章領租不肯除糧噫吁業戶領租欲費如許周折租米安能到手然若欠繳銀漕書差又催逼如火故土著之飲恨吞聲實非一朝一夕想嘉郡情形或出一律無可發洩致與客民殘殺然地方官苟能早爲清理亦何至釀成命案也以上皆來信語是否屬實以俟知者 
[冰清玉潤]  
　　○有友自京師來述及黃愼之殿撰自去歲春間入都供職卜居於米市胡同室廬精潔花木蕭疏公餘多暇頗以讀書爲消遣計秋問方柳橋太守遣人送女公子北上完姻女公子夙耽書史頗工詩詞詠絮頌椒殆堪媲美花晨月夕與殿撰焚香瀹茗覓句聯吟閨房之樂眞有甚於畫眉者聞方太守奩贈以經史子集數百種載之後車皆粤中精刻本殿撰之風流太守之風雅皆於此見之矣太守女公子凡五六人於中尤推翹楚或有云太守助妝至二萬金此則傳聞之失實者矣又聞方太守久宦粤東王文勤公前任粤藩時最所賞識太守前日奉上官檄委辦沙田各局事守正不阿杜絕苞苴當時有方鐵面之稱爲粤東官紳商民所信服者在此然因拒絕請託致招私怨者亦在此聞近所署運同一缺因塲汛連年歉收負累頗重然太守絕不以此介意也生平具有書癖藏書極富多宋元精刻善本世間所罕覯兵燹後益爲珍編異帙矣所刻近時未見之書凡十餘種誠足以嘉惠士林有功於藝苑也循吏儒林太守蓋兼有之說見循環日報 
[邑尊赴鄉]  
　　○上海縣黎邑尊於前晚乘民船赴鄉先往閔行再至磚北馬橋等處各圖諭令地保徧告鄉民赶完糟糧云 
[團兵復操]  
　　○本埠西商團練兵前次大操遇雨疑於禮拜五復操已列前報茲悉該團兵定於今日下午三點鐘仍在工部局空地會齊 
 
 

Page 3

 
 
前往泥城外會操卽由香港將軍派委之兵官閱視聞得今日下午二點鐘本埠各銀行一律閉門停辦公事但昨晚九點鐘細雨如絲正未知今日團操時能不辜憑軾者之厚望否 
[工局議事]  
　　○本月初三日爲英工部局議事之期有管理食物市面西人禀稱西歴本年三月內市上賣買食物均屬美好計西人所用牛五百五十五頭小牛一百二十二頭羊一千一百零兩隻豬四十九蹄華人所用者黃牛九頭水午二十頭羊五隻馬十六匹目下所有之牲畜皆博碩肥腯毫無疢疾云又有整頓巡捕一事亦於是日議定現在所有老巡補房之富捕頭及盆湯弄之惠爾生虹口之薛必麟均行更調以六閱月爲瓜代之期並往外洋招延巡捕云至去年西歴十月十一月十二月此三月內所收之捐計西人房捐銀九千六百七十五兩較前年此三月中多至六百十四兩華人房捐銀三萬一千五百三十三兩較前年多至三千四百二十一兩是亦可見上海之居人稠密有日盛一日之勢矣 
[水管告成]  
　　○近聞自來水鐵管已徧埋於租界昨日該公司試演機器運水之法並欲先將地下鐵管洗濯以清積穢而便取飲惟過橋處則聞鐵管中水聲潺潺俗耳爲之一洗 
[欲渡無梁]  
　　○白渡橋南北兩堍編築籬芭巳列前報而拆卸橋梁則尙未定期也現聞西首之小白渡橋卽做水棧房之處亦己禁止車馬往來恐行人多則有妨工作焉 
[兄弟爭產]  
　　○自地價翔貴而田舍家兒無不願割膏腴以圖厚利而家人爭產之事遂由此起矣英界老閘地方有石某者生三子本有負郭田賣與洋商皆得善價遂與三子析產豐衣厚食儼然小康矣尙有地基一方在香粉弄租與他人造屋立有年限當析產時此地尙未滿限故但視爲公產而未嘗三分公室也迨後限滿次子坤和欲據爲己產長子松舟欲分之致與坤和爭論前日坤和扭松舟控於英會審公廨由陳太守庭訊坤和松舟各遞呈詞坤和稱被松舟毆打松舟稱被坤和毆打太守鑒閱兩造呈詞謂揆度情形曲在松舟然此係家務姑候本分府諭令老閘董事瞿開桐查明實情覆候核奪 
[茶肆逞凶]  
　　○細故忿爭一案富經法包探孫寶生帶領肇事之徐阿林至三和軒茶肆取回洋一元馬甲一件不料該茶舘夥竟敢拒捕振臂一呼羽黨畢集而法包探遂困於拳脚之下且包探手牽一犯欲奮老拳則恐犯之乘問而逸於彼於此不遑兼顧以致大受窘辱沾染泥污嗣復拖至街心行人駐足而觀厥後有人將逞兇者拉開該包探方將帶出之徐阿林仍舊帶回管押復拘拒捕之沈明山帮兇之許小小三和軒主沈正學一併管押法捕頭以沈明山等如此逞兇諒與徐阿林同黨復飭將陳王氏傳到並取到之洋元馬甲於昨晨併解公堂原告姚明山偕弟媳姚張氏仍携碎盌破衣投訴翁太守先詰沈明山前日伊等共有茶錢若干答稱二百六十六文又詰每盌幾文答稱每盌十文太守謂然則有二十餘人矣隨判徐阿林打架着責一百板帮兇之除裕春着罰洋一元給賠衣服盌盞姚明山請將賠洋充公太守准具所請着將取到之馬甲及洋交原告領去原告叩謝而退沈正學旣爲店主不知約束店夥况法界定例如有吃講茶等事須罰洋十元着循例罰沈正學洋十元沈明山復敢拒捕極應重辦今姑從寛着責一百板帮兇之沈小小着責六十板陳王氏身爲婦女恣意打人姑从寛掌頰六十下沈正學待交到洋元釋放 
[英界公堂琐案]  
　　○包探陸阿金稱西商平治門處失竊鍍銀牛乳鍾一只係大餐所用鍍銀器共有一副倘缺一鐘須辦一副價值甚鉅今已查得鄭阿長所竊人贓並獲與鄭同處者尙有方正揚朱子久兩人恐亦非安分者故一併送案平治門稱牛乳鍾在我樓上該竊犯胆敢到我樓上行竊請重辦以儆鄭阿長認竊求恩方正揚朱子久同供與鄭同宿客寓實不知其是賊陳太守判鄭押一月方朱二人各押七天平治門嫌科罪太輕大守謂今日係美副領事會審之期而未臨訊姑將鄭方朱三人押候會訊核斷贓則先交平治門領去○包探曹錫榮稱新關稅務司席公館內之大寫洋人失竊沙漏水罐九個報捕查緝今在華含美之舊貨攤查見沙漏水罐三個卽關照失主認係原贓故將送案請究華含美供沙漏水罐三個係三次收下來者每個出錢二百文實不知是竊贓賣贓之人實難指交陳太守飭限華含美七日尋交竊犯贓歸捕房給還失主○婦人李氏稱失竊衣服七件查知被僧竊去報捕拘獲人贓送請究辦僧寶泉認竊求恩陳太守判將該僧枷號一月贓交該氏領去○顧大寶稱在茶館門前擺餅攤被鄭寶山賒去瓦爿餅錢十餘文向索不還昨又向索伊將我長衫扯碎由捕拘案鄭寶山供在聚興客棧爲夥素與餅師交易昨日之事皆係與我尋衅陳太守騐得顧大寶之長衫固巳扯碎判罰鄭寶山洋半元給償顧大寶 
[法界公堂瑣案]  
　　○胡仁學稱被兪馬氏三次借洋向伊索逋反遭毆打伊現住法租界興聖街樓上開花烟館樓下清烟間又用女堂倌請爲傳案究追翁太守准詞飭法包探將兪馬氏傳到胡仁學稱去年十一月初四日伊借去洋十元十一月十五日又借去洋十五元三十日又借去洋二十元均未立筆據太守詰之兪馬氏因何打架答稱現在興聖街開設煙館樓上是別人所開樓下乃清烟館而店中有長幼兩女均是親生女長者名巧雲因正月二十九日胡來吃煙見巧雲而妄語故於二月二十六日送巧雲回鄉在新閘下船胡竟尾之而去當卽斥胡數語胡卽懷恨回至我店吸烟爭論則有之並未打伊太守謂烟館婦女被人說笑名節攸關固宜送之回家但此等烟舘頗近女堂倌胡仁學藉借洋而圖戯謔亦非安分者着將兪馬民掌頰四十下不准再開花煙館胡仁學控欠無憑不准胡仁學復稱確有見証太守謂旣有証見自去清理一併斥退○前報列趙渭慶出城乘馬至四明公所東首馬忽縱跳撞倒東洋車兩輛碰傷車夫李雲樵頭額一案迄今匝月李雲樵傷勢已愈昨偕車主張阿福投案候示法包探嚴頌眉禀稱仁濟醫館所開飯帳應錢一千五百五十文張阿福訴稱東洋車碰壞前曾禀過着自往修理爲此投案候斷翁太守以騎馬傷人本應究辦今姑從寛着出洋四元給該車夫飯食及養傷費再出洋五角賠修車資如不遵當責辦云○太古德記倒帳一案昨日再訊到案者原告六戶及德記司帳人王悅卿王遞禀詞並抄粘细帳計有零星各戶欠德記銀兩者上海汕頭兩處共银九千數百兩而上海則不過一千二百餘兩其餘俱在汕头翁太守畧閱後卽詢蔴袋生財之事如何據元吉太夥稱生财现存本店棧房长義夥稱蔴袋洋已收到三百十三元五角太守以該两戶作事皆有私意今核算此兩項短洋四十六元五角着爲對派得失各認一半着經手者再往添足洋二十三元有零歸併於內照股分派其德記尙有房屋顶首亦着收回併派並着王悅卿趕緊將沈子樂追到 
[癸未三月中澣倉山舊主翔甫仁兄世大人應聘出洋壯游各國詩以送之卽用其祝壽原韻]  
　　○簡公眞是魯靈光海內文名獨冠塲先子昔曾蒙爱切令孫今又著書忙遠人金帛微籌筆大海波瀾侑舉觴行徧滄瀛十萬里歸來游稿定充粱　　玉溪弟齐學裘時年八十有一 
[赠馬雙珠和餞春客原韻]  
　　○仙妹小謫下蓬壺飭用唐宮覓念奴對鏡自憐還自喜一枝釵影顫雙珠　生成玉骨映水膚浴罷温泉潤若酥一瓣蓮釣剛出水殷勤新與綴雙珠含情默默自歔歈不肯輕儕南郭竽想是探驪饒手叚恰從頷下得雙珠　一鞭絲影拂珊瑚有女同車客不孤歸到荼靡妝閣畔薛濤箋上寫雙珠 
　　古越高昌寒食生塗鴉 
 
 

Page 4

 
 
[念奴嬌　贈京口歌者鴨子有序]  
　　京口鴨子者青樓之錚佼也瘦劇僊禽輕於飛燕枇杷門巷小住三元楊柳腰肢不盈一束間年華兮十五女也懷春冠色界之三千人難買夜僕轅還日下棹艤烟邊聽子夜之清歌獨有雙鬟爭艷尋丁娘之小榭允推十種皆僊我見猶憐誰能遣此彼美則瓜還待破庽公則花號將離爰隱小名用塡長調 
　　迂黃荻廬甫塡詞 
　　蟬紋展绿襯平頭丫譽翠襟楚楚十五華年嬌傍母愛把芳名低訴欄格紅邊莎痕碧外緩點珊珊步慧心自警能言不讓鸚鵡　試閱蕩槳迎來春江水暖昨夜鄉知否休向鴛鴦雙宿裏打起恁時情侶錦褥眠清金鑪睡穩夢入相思路紅裙倘裹勞伊珍重兜護 
[贈周桐蓀詞友再疊味馨室主人春遊原韻]  
　　○吳中少年衣慘綠碧梧棲鳳凌雲矗子夜歌成楊柳枝霓裳舞傍芙蓉褥梅花骨格是前身豈同桃李漫山俗紫蝶黃蜂逐隊飛爭看衛玠窺簾矚花底携來滿袖香披襟時向東風浴　　珠樹本無雙玉台艷體誇新局秋水水壺不染塵當筵翻顧周郎曲興來擫笛倚雲吹一曲梁州聲斷續天台路渺阮郎歸仙源獨返偏棖觸游鞭笑指踏青回水光瀲灧山如沃燈影迷離認酒家典裘一醉傾春醁不羡鴛鴦祇羡仙人間自有藍田玉願隨夢蝶返瑤京花放並頭魚比目 
　　藏鋒逸史初稿 
[三疊前韵詠懷寄味馨主人索和]  
　　○有客抱宋綠骨傲聳而矗阮囊羞且澁質酒餘兩褥微塵視軒冕俯仰異流俗長嘯南山巔風物恣遐矚振衣凌絕頂飽看扶桑浴滄波日夜流就枕倐幾局坡公三絕不如飲博與唱曲鳩拙任自然鳬頸奚欲續夢醒天地闊紛爭笑蠻觸土厚實自繁枝濃葉良沃朋儕一相見聯詠傾新醁羞上宰相書休眩卞和玉士別只三日語君須刮目 
　　藏鋒逸史初稿 
[疊春遊前韵答藏鋒𨓜史]  
　　○君诗秀蒨奪山綠騷壇樹幟凌雲矗组織精良見匠工金針繡出鸳鸯褥豈惟鍊冶雜仙心換骨金丹拔凡俗平生足跡半天下泰華衡嵩供遠矚發爲吟詠出光釆譬彼雙丸躍波浴三年海上同覊棲變態浮雲更幾局旂亭賭酒醉春風雙鬟爭唱黃河曲得君牛耳主齊盟粗才似我慙貂續別來十日不相見咫尺春波徒振觸芳郊雨霽足游覽同踏芳塵六轡沃况有宗之美少年约共花前醉醹醁清才八斗未足量更見新詞唾珠玉塵氛萬斛待湔除快比金篦能刮目 
　　壬午暮春味馨室主人未定草 
[浙省撫轅抄]  
　　○三月初七日通判梁佑年禀知丁母憂　陳爲鑑交卸餘杭大東關厘局來省禀到朱懋清禀知初四日丁母憂　○初八日署諸曁典史郭禀辭赴任坐補瑞安縣丞延秀禀辭藩委解京餉差 
[江督轅門抄]  
　　○三月初七日王觀熙奉委勘盛世橋工程差　○初八日辦皖岸督銷局候補道楊儒　通判熊振槃均到　○初九日代江寗縣桂正華交卸甘泉縣事回署江浦縣朱之幹均謝委 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
   
 
 

Page 10

 
 
[京報第三百八十八號]  
[光緒九年三月初四日京報全錄]  
　　宮門抄○諭旨兩道錄前○給事中鄧　奏特叅大員請　旨懲處摺○浙撫德　奏恭報學政幕友籍賈片○粤督曾　奏調補首邑員缺摺○尙書瑞等　奏爲請　旨摺○總兵蔡　奏恭報接篆日期摺○東撫任　奏爲辦理賑務情形片○大臣額　奏爲陳明片○將軍崇　奏爲據情代奏摺子○三月初四日吏部翰林院侍衛處值日無引　見○翰林院代奏王邦璽謝授侍講　恩○邵亨豫續假五日○召見軍機　惇王○現換毡冠絨領棉袍褂　○○工科給事　臣鄧承修跪　奏爲特叅人員違　旨任情請　嚴予懲處以尊國體而明臣分事竊臣於本月十二日閱邸抄前督臣李鴻章蔬稱前山西藩司方大湜因感冒風寒繞赴天津就醫未能尅期入都卽由津請假回籍修墓並聲明該司歴任　勤明練官聲均好臣所素知等語不勝駭異臣惟方大湜係奉　旨　京聽候　簡用人員並非直省之官若果有病不能前進則過保定時飢應呈請署督臣張樹聲代奏若能繞赴至津則非病可知且天津距湖南原籍四千餘里距京纔數百里道里相去懸殊該藩司卽情殷掃謁能間關跋涉於數千里之遙顧不能强數日之程途以稍伸依戀乎避　國門而趨權門重私情而忘公義臣誠不解其何心况方大湜起家州縣由知府不數年而　擢任藩司可謂　恩遇優　卽被人糾劾　朝廷　飭令來京亦始終愛惜人才之意李鴻章身爲大巨若審其被誣亦當俟　朝廷處置然後代爲剖白今乃叙其軍營多年之勞從前聲譽之美亟亟焉惟恐　朝廷之不用市一已之私恩冀後來之遷擢大臣以人事君之義固如是耶方今　廟堂之上雷厲風行官嚴吏肅巳有澄清之機惟外省督撫監司玩法任情驕蹇如故其被劾來京稍不如願卽中途托病罕有至者卽此一事威令不行己可概見然尙未有　君門咫尺繞方不前辜　恩無　如方人湜者若不嚴予懲處使鑽營窺　之徒轉相慕効但得疆吏一語則　詔旨皆屬空文臣恐自此以後爲臣者不復知有君父植黨者不復知有　朝廷天下事尙可問耶臣愚以爲方大湜違　旨任情已失事君之節縱如該督所陳居官微勞亦不足錄况其詭詐如此卽有虛聲必是巧宦應請　旨將藩司方大湜交部嚴予懲處並請嗣後奉　旨來京聽侯　簡用人員實係患病不前　飭令該督撫勘　始准據清代奏如有飾詞託病別經糾出將該督撫一併交部照違　旨例分別議處庶　國體遵而臣分益明矣是否有當伏乞　皇太后　皇上聖鑒施行謹奏奉　旨已錄　○○德馨片　再查接管卷內准新任浙江學政臣祁世長咨稱勷理衡文所延幕友陳名典江蘇舉人葉復元安徽貢生張善增山東歲貢生方梓林安徽廪蔭生陳桂山江蘇附生張其育江蘇廪貢生華澤鈞湖南附貢生開具姓名籍貫照例移請轉奏前撫以陳士杰未及核辦移交前來 
巨查該舉人陳名典等均籍𨽻他省相應附片陳明伏乞　聖鑒謹奏軍機大臣奉　旨知道了欽此　○○署兩廣總督臣曾國荃廣東巡撫臣裕寛跪　奏爲省會首邑要缺需負懇　恩俯准揀員調補以資治理恭摺具六仰祈　聖鑒事竊照南海縣知縣樊希元病故開缺所遺南海縣係冲煩疲難四項最要缺例應在外揀選題補該縣爲省會首邑政務殷煩時有發審要案及交涉洋務非精明幹練才識兼優之員不足以資治理臣等督同藩臬兩司於本省候補卽用及應升各員內逐　遴選非現居要缺卽人地未宜實無合例堪勝斯缺之員惟查有東莞縣知縣盧樂戍年四十二歲山東萊蕪縣人由舉人中式光緒二年丙子科進士以知縣卽用簽掣廣東續報捐同知銜題補東莞縣知縣於光緒五年十月十五日到任該員樸幹穩練辦事精勤以之調補南海縣知實於省會首邑要缺有裨查南海縣係屬題缺今請調補與例稍有未符第人地實在相需例得據實陳明專摺奉請又該員歴俸距南海縣出缺時未滿三年現飭令該員遵例赴部捐免實授據藩臬兩司會詳前來合無仰懇　聖恩俯念省會首邑員缺緊要准以該員盧樂戍調補南海縣知縣俾資治理如蒙　兪名該員係現任知縣請調知縣銜缺相當毋庸送部引　見所遺東莞縣知縣係海疆題調要缺例應在外揀選調補俟接准部覆另行選員調補臣等謹恭摺具奏伏乞　皇太后　皇上聖鑒訓示再該員係初調人員叅罰案由另行列册送部罰俸銀兩飭依例限完繳又該員本任並無承審積案及欠解錢糧承緝末獲盜案己起降調革職叅限合併陳明謹　奏軍機大臣奉　旨吏部議奉欽此　○○兵部尙書臣京室瑞聯等跪　奏爲請　旨事查定例各省營伍分年差泒大　前往查閱兵部於每年關印後具奏請　旨並將領侍衛丙大臣滿州大學士都統尙書侍郎各職名開列進呈或　欽點大臣前往或挈合該省總督巡撫就近查閱恭侯　欽定等語查光緒八年輪應查閱江蘇安微江西山東河南五省臣部照例具奏奉　上諭本年輸應查閱山東河南江蘇安微江西五省營伍之期山東卽派任道鎔河南卽派李鶴年江蘇卽派左宗棠安微卽派裕祿江西卽派李文敏逐一查閱認眞簡校如有訓練不精軍實不齊者卽將廢弛之將弁據實叅奏毋得視爲具文欽此欽遵在案今究緒九年輪應查閱　𨽻山西陝西四川甘肅五省定例直𨽻山西應派大臣一員陝西四川應派大臣一貝甘肅應派大臣一貝除親王郡王貝勒貝子宗室公車機大臣步軍統領總兵並蒙古漢軍及出差告假人員向不開列外臣等謹將應派各職名開列進呈或　欽點大臣前住或卽令該省總督巡撫就近查閱恭候　欽定爲此謹奏請　旨奉　旨已錄　○○記名提督雲南開化鎭總兵奴才蔡標跪　奏爲恭報奴才到滇接篆日期叩謝　天恩恭摺仰祈　聖鑒事竊奴才前在福建臺北府防次慕讀邸抄光緒七年十一月二十五日奉　上諭雲南開化鎭總兵著蔡標補授欽此當請福建撫臣岑毓英代奏謝　恩籲請　陛見嗣奉撫臣飭知光緒八年四月初九日差弁遞回原摺後開軍機大臣奉　旨着勿庸來見欽此又奏臺灣防務稍鬆擬將黔軍先撤　半交奴才帶回黔省以節餉需一片奉　旨着飭令蔡標將遣撤官兵帶回黔省卽行前赴新任餘依議欽此奉將遵撤官兵一千零三十三名飭交奴才統帶回黔於本年五力初一日由台北內渡仍由兩粤水路行走八月十三日抵貴州省城又奉署理雲貴督臣岑毓英會同貴州撫臣林肇元附奏請將遣冋黔軍仍調赴滇辦理邊防除俟奉到　諭旨另行恭錄行知外飭令奴才先將所帶黔軍赴滇等因於九月十一日行抵滇省　奉署理督臣岑毓英飭赴新任並隨同辦理邊防遵卽啓程於十月十七日抵開化府城十八日准前署鎭篆臨元鎭總兵鄧榮升將雲南開化鎭總兵開防曁　王命旂牌兵馬軍裝器械册籍等件派委中軍遊擊夏有篤齎送前來奴才富卽恭設香案望　闕叩頭謝　恩祗領任事訖伏查開化界接越南巖疆重鎭兹當籌辦防務安邊固圉責任匪輕奴才自顧凡庸深虞隕越惟有竭力整頓認眞操防隨時禀商督撫臣辦理以期仰答　高厚鴻慈於萬一所有奴才到滇接篆日期並感激下忱緣由謹繕摺叩謝　天恩伏乞　皇太后　皇上聖鑒訓示謹　奏軍機大臣奉　旨知道了欽此　○○任道鎔片　再臣於上年十二月准兩江督臣左宗棠咨會兩淮官商聞山東災民困苦公捐賑銀一萬五百兩並由督臣在於淮北票費內撥銀一萬五百兩共合銀二萬一千兩棉衣一萬五千套委員解送來東如災黎待賑孔急卽先籌借散放等因當查歴城等處甫經辦理冬賑年前不致塌蹶惟惠民縣南岸各莊被淹較重情形最苦隨飭運司借墊銀一萬兩發交武定府知府奎瑞督同印委各員抽賑極會嗣據兩淮運司委員將銀兩棉衣解到卽飭以一萬兩歸還借欵下餘一萬一千兩存儲運庫爲現在辦理春賬之用其棉衣一項該省解到時卽以五千套發給歴城災民時值春融　看情形無須再發下餘一萬套應留俟今冬酌量散放理合附片陳明伏乞　聖鑒謹　奏軍機大臣奉　旨知道了欽此　○○額勒和布片　再查熱河地方蒙古礦廠向由奴才衙門司員內派委總辦一員帮辦二員經理文案一切事宜查土槽子銀礦總辦現經奴才派委刑部郎中張衍熙接充所遺土槽子帮辦一缺卽派委刑部主事陳慶萱接充餘飭該司員等分別遵辨外理合附牛陳明伏乞　聖鑒謹奉軍機大臣奉　旨知道了欽此　○○奴才崇綺跪　奏爲恭摺代奏仰祈　聖鑒事茲準錦州副都統珠爾遜保咨稱伊之生父告休驍騎校景祥于光緒九年正月二十五日在伊任所病故何應回旂穿孝百日等情咨訪代奏前來奴才當將該副都統印　管莊　防大凌河牧　總管關防及所管一切事務查照成案暫令錦州協領奇車布護　理合恭摺代奏伏乞　皇太后　皇上聖鑒再副都統富陞現在告假回籍是以未經列銜合併聲明謹　奏軍機大臣奉　旨知道了飲此 
 
