# 1903 - 156 - 4910827

 

Page 1

 
 
[敬募急振] [  申報館協振所啓]  
　　天災流行無歲蔑有然如今日之兵荒水旱交迫一時則亦數十年中所僅見者蓋因皖省之合肥等處旱魃爲災赤地千里山東之惠民諸州縣因黃河決口數百里内外室廬牲畜漂沒無存而廣西又因匪徒揭竿肆行焚掠今雖亂事稍弭而孑遺黎庶謀生殊難聽鴻飛之到處哀鳴冀駿惠之及時下逮所望四方好善君子或節筵宴之資或省嬉遊之費囊金慨解多寡從心俾敝所得以匯解灾區源源接濟一念之善必能上迓天和所謂身其康彊子孫逢吉者此理可操券卜也肅此佈陳惟希垂鑒 
[皇朝政典類纂五百卷開印招股啓] [  圖書集成局白]  
　　是書纂錄皇朝政治典章及奏議集部都八百三十二種其大恉自開國以迄嘉慶二十四年以會典事例皇朝三通六部則例彚集爲主而叅之聖訓諭旨及欽定專門諸書自嘉慶季年至光緖二十八年以聖訓諭旨則例東華續錄爲主而叅之邸鈔奏案各部通行私家雅記凡爲總目二十二分門百三十二每門各系子目條分縷析開卷瞭然舊章新政依類比附西政西藝經奏定通行者亦臚陳終始備舉靡遺方今崇尙實學朝野上下　究心經世之務官書卷帙繁重購寘匪易私集事言龐雜抉摘尤難是編總裒諸書采輯精要而芟煩冗每條注明原書出處無敢增易一字讀者執偏見全引端振緖不啻舉八百餘書之菁英彚爲一編書凡五百卷千餘萬言可謂體大思博政典之淵海矣茲　 
用本局大號鉛字鑄印裝訂一百厚本分三月五月出書俟全書告成後當敬謹進呈御覽原擬每部洋銀二十八元茲徇同人之請酌設股票一千號每號减取十六元印有序例總目一卷及編目二卷引用書目一卷有欲先覩爲快者請至申報館索閱樣本可知全書之用略矣外埠各坊均有出售此啓 
[專制辨]  
　　今之自命爲維新黨中人者輙以朝廷專制相詬病放言高論肆其狂悖之詞噫中國朝廷初何嘗有專制之政術哉稽之上古堯則闢門詢岳湯則審象旁求深宫虚已求賢萬不樂獨斷獨行擅作威福迨成周斷起景運維新其誥君陳曰爾有嘉謀嘉猷則入告爾后於内爾乃順之於外箕子之陳洪範則曰汝則有大疑謀及乃心謀及卿士謀及庶人夫必入告而後施其謀猷與今泰西議院章程凡事必奏請朝廷批准施行之例相脗合至謀而及於庶人卿士則卽國有大事下諸議院以覘衆志之何如也專制云乎哉若夫孟子之告齊宣王曰左右皆曰賢未可也諸大夫皆曰賢未可也國人皆曰賢然後察之見賢焉然後用之推之去一人而必察諸左右諸大夫國人之言殺一人而必察諸左右諸大夫國人之言蓋深恐時君恣意妄行墜淵加膝故不憚危言悚論乘間而進箴規也雖然中國亦何嘗無專制之君哉桀紂之失國也日以殺人爲兒戯囚正士戮忠臣作福作威毒痡四海其制可謂專矣幽厲之不道也信媚子寵艶妻逞其飾非拒諫之才時以忠言爲逆耳其制可謂專矣下逮秦政漢武不恤民命罔顧天災焚書坑書求仙訪道自以爲帝王萬世之業斷不至自我而隳究之一則甫及二世而喪邦一則悞服金丹而殞命專制之禍炯鑒可遙更何待今之新黨中人指此以爲詬病哉我聖清撫有函夏聖聖相承厚澤深仁淪浹　宇而猶聖不自聖虚已下人每遇重大事機必下六部九卿會議卽尋常奏案亦必令該部議覆而後斟酌施行或則詔令各省封疆大臣各抒所見封章入奏俾得有所折衷臣工入覲天顔准造膝敷陳密籌國是言官有所彈劾雖風聞無據亦不加以譴責致緘默不復敢言此豈特桀紂幽厲秦政漢武諸君所得相提並論卽方之堯舜湯武亦無以尙之而尙竊竊然詆之曰專制專制試問專制果何在而竟放言高論肆其狂悖之詞乎哉或曰今之詬朝廷爲專制者詎不知我聖清並無專制之政實欲糾集羽黨陰行其革命之謀耳彼所謂愛國者豈有愛我聖清大一統之國殆欲創新造自立之國於東南耳彼所謂保皇者豈欲保護我至聖至仁乃武乃文之聖清皇上殆欲保逆酋爲僞伯里璽天德耳獨不見彼黨指我聖清爲逆胡乎獨不見彼詬我列祖列宗爲游牧之族乎獨不見彼之詈我發祥之地爲賊滿洲乎獨不見彼之對朝廷竟稱以爾汝乎獨不見彼妄謂中國之亡已　百數十年乎獨不見彼自稱爲共和二千幾百幾十年乎彼豈眞病朝廷之專制而冀開設議政院以覘民心之趨向衆志之從違哉執筆人則正顔以告曰若是則狗彘且不食其餘我輩曾讀聖賢書稍明順逆之理烏屑汚我脣舌與狗彘不若者斷斷然相爭哉我亦維固結我忠愛之氣永爲食毛踐土之民而已矣於是援筆而作專制辨 
[本館接奉電音]  
　　昨日午前九下鐘時京師飛電傳來旨一道上諭二道敬謹譯登○五月十五日内閣抄奉旨由進士出身之滿洲漢軍侍郎内閣學士三品京堂及四五品京堂内未與考試試差者著於本月二十八日在上書房考試其不願赴考者聽仍向禮部聲明於開列考官時扣除欽此同日奉上諭崇發著稽查上諭處事件欽此同日奉上諭希廉著補授内閣學士兼禮部侍郎銜欽此 
[宫門抄]  
　　五月初三日内務府國子監正白旗値日無引見溥興等謝調授各缺恩鐵良由保定回京請安並謝授缺恩潘慶瀾謝希銓預備召見釗公續假十日召見軍機大臣及潘慶瀾謝希銓○初四日理藩院鑾儀衛光祿寺正紅旗値日吏部引見七十五員書正謝授奉宸苑卿恩江甯副都統奎芳請訓昭陵總管連福謝恩忠廉文瑮預備召見錫侯續假十五日召見軍機大臣及奎芳忠廉文瑮 
[償銀傳聞]  
　　日本某日報云中國政府因銀價日賤官民皆被累難堪請之各國朝廷擬將償欵用銀計算往復商榷歴一年餘祗緣各國在華貿易情形不能一致兼之國庫出納亦多所紛歧以故各政府中人意見終不克盡歸一轍某日日本小村外務大臣向議會中豫計委員宣布曰此事僕已稍知厓略計美國覆答華政府之語略謂他國如皆用銀則我美亦當允准英廷飭駐華使臣曰自第一期付欵後九年之内我英可允中國用銀然非各國意見相同則 
 
 

Page 2

 
 
我英仍不能承諾俄法二國之意則謂各海關如以金徵稅則償欵亦必用金獨德人堅持償欵如約用金而關稅仍必用銀完納若我日政府則不欲中國將關稅攺用金圓而償欵應一律用金交付毫釐不得攺移目下當軸者固執定此言卽日後亦斷乎不變其宗旨也小村之言如此雖然此特出諸官吏之意見耳若商民則謂似此銀價日貶實於中日兩國商務窒礙良多極思格外變通以免懋遷失利聞日來日本紡績聯會擬禀請内閣總理及大藏外務二省大臣仿效英國所爲斟酌其間以恤商民而阜財政大旨謂推究銀價日賤之故雖不一緣由要不外乎中國以銀易金交付償欵所致使竟歴久不變必致中國進口各貨愈益昂貴而巿道日見衰頽切宜權衡審量於其間以保全商業爲第一要義云 
[日約述略]  
　　日本某日報云中日兩國自去歲迄今在滬上攺訂通商條約邇經次第議妥各由專使申詳本國政府以便奏請朝廷畫諾施行傳聞所訂各欵與現行條約無甚差池其中利害所關惟裁免釐金及酌加關稅二者裁釐一事中國專使不敢擅自定奪聲明須禀請政府示遵關稅自開議以來日本朝野上下諸人研究極爲周密較之前約自必弊少利多至於内地江河行駛輪船章程此次諒亦多所更攺也 
[法擬築路]  
　　南洋新加坡叻報云法人擬由廣州灣開築鐵路迤邐達羊城巴黎理藩院大臣亦甚注意於此謂此路若成則廣州灣商情自必大爲興旺其路貲擬招集華股四分之一軌道繞由高州梅菉折至西江而抵省會 
[户部被焚]  
　　京師來電云本月十四日午後五點鐘時户部衙門忽然火發附近洋人所設軍醫院幾遭延及幸中間尙隔吏部衙門將屋拆毁始免蔓延 
[續陳匪耗]  
　　廣東卓勇統領李芷香直刺禀陳剿匪事宜前已錄登本報祇以限於篇幅後半尙付闕如兹特續列簡端以免神龍見首不見尾之誚其文曰四月初三日滕八股匪仍在倒流村四出擄劫調勇掩捕各勇哨行至天關嶺被匪首許五等率黨三四百人預伏截擊前後被困遣勇突圍報急一面奮力抵禦匪衆勇寡陣亡什長勇丁七名重傷八名失去快槍七枝聞報後拔隊馳救路經灘架嶺天白隘一帶匪黨占踞山嶺預遏援師營哨分隊包抄排擊自午至申匪始敗退各勇由石船嶺追至蜘蛛嶺三面仰攻陣斃匪首黃秀廷一名斃匪十餘名各匪負屍分逃割取首級六颗耳記十三件奪獲槍碼僞旗號衣多件初十日沿平局紳耆奔報滕八股匪於初九晚率黨六七百名盤踞茅㘭麓邱屋内勢甚兇猛請勇圍捕各哨馳往匪已分占四面嶺頂環擊之下陣亡勇丁翟南等五名失去快槍四枝重傷哨弁蘇新等六員名弁勇分隊奮攻斃匪十餘名匪始退入邱屋該屋圍牆數層俱築厚磚四角敵樓均有槍眼各匪架槍下擊急用開花砲運至對嶺猛攻邱屋高而且堅砲碼略小祇穿小孔牆壁未壞屋瓦盡去各匪喪膽負屍四散山多路歧追捕不及邱屋向作賊巢卽將屋焚拆以免復聚三月十六日搜剿稔山轟斃股匪二名槍傷餘匪三名練勇陳朝榮中槍甚危給費醫治請將各營傷亡弁勇飭局分别給賞以慰幽魂 
[嚴防匪患]  
　　漢口訪事人云兼署湖廣總督湖北巡撫端午橋中丞訪聞長江下游近有匪人私立普陀山道德堂名目意圖乘機起事擾亂地方因飭沿江駐防各營實力防維以戢其燄誠未雨綢繆之道也 
[五續京師大學堂譯學館開辦章程]  
　　第八節館中遇有支發銀錢之事應先開單書明事由計定數目經監督提調允許各蓋戳記支應始得照數發給其單卽存支應處以便查帳時查騐如監督提調祇有一戳或竟無戳支應不得發給監督提調如有因事他往一時不在卽以一戳爲定第九節館中帳籍每月月盡之日由提調查覈一次每學期期盡之日由監督查覈一次年終送管學大臣查覈一次第十節館中辦事之員均應在館中居住其所任職務或無須通常住館或實有要事他往數日者遇館中有集議要事一經知會卽須前來第十一節辦事人員如自有要事必須出館其應辦之事應自行請人代理所惟請非本館人員不可每次至久不過五日如自有事故竟須離館者應先告知監督候派人接辦之後始能離館第十二節館中放假日期辦事人員仍有應辦之事不得相率出館監督提調必須有一人在館平日亦然第十三節館中辦事各有定所不得侵越開學放學及諸行禮之日或特行集議之日由本館先日知會一定時刻届時來集不得稍遲第十四節館中章程議就經管學大臣鑒定之後館中人員均應確遵不得以一二人之私意擅行更攺或有違背如有實　窒礙之處應由館中人公同商攺第十五節附學生所繳附學費應收入本館經費項下分别支用如附學生人數過多應於本館另闢房舍俟屇時酌量辦理第九章附學第一節本館爲廣育人才起見特設附學一科以待速成進士兩科之外有志嚮學之士第二節附學生以年在十二以上二十以下口音清利中文通順無痼疾無惡習者爲及格第三節附學生入館各人自行認習外國文一科亦須兼習普通學及法律交涉專門學第四節附學生一名每年繳學費龍銀一百元内計修金三十元火食五十元體操衣靴費二十元分兩期繳納均於開學時繳齊其在本館住宿者每年另納房舍金十元第五節附學生宜在本館住宿以便整齊畫一其年穉或家離本館甚近不在本館住宿者除假期外每日應按時來館不得略遲第六節附學生宜確守本館學生規則及一切章程如有違犯輕者記過重者除籍照本館學生一律辦理第七節本館待附學生凡教育授課及辦事人員照料學生之處均與本館學生一律第八節願來本館附學者應先具附學願結繳足一期附學費在本館住宿者並先繳房舍金由該學生父兄帶領來館經本館監督曁總教習察騐合格始行收入第九節附學生來館除自備枕衾帳褥凉席及尋常衣服外由本館製備體操衣靴發給其所需洋文課本及紙筆墨石板等項可向支應處購取照價取値第十節 
附學生如犯有學生規則所載之重要事件經本館除籍者所收附學費並不給還第十一節附學生一學期畢須將下期附學費繳足始得留館肄業否則除籍一年期畢辦法同此第十二節附學生五年卒業考騐及格者亦由本館申請管學大臣給予卒業文憑得充各處譯員及外國文教習之選惟入館不由考取自不能與考取學生一例賞給出身惟遇鄕會試年分許其應試章程未畢容再續登 
[會議拓界]  
　　天津直報云英國在津上新拓租界東至圍墻西至由海光寺赴馬廠大道南至馬廠北至寳士徒道誠恐地主未盡知悉因於本月初六日之晚九點鐘時在英工部局戈登堂會議 
[皖撫入都]  
　　天津直報云安徽撫憲誠果泉大中丞旣抵津郡卽於本月初五日乘火車入京直督袁慰庭宫保率同司道府縣各官趨赴車站寄請聖安 
[鄂學蒞漢]  
　　漢口訪事人云本月初四日湖北提督學政胡大宗師按臨漢陽舉行科試日來生童已擔簦負笈齊集郡城以求宗工賞識矣 
 
 

Page 3

 
 
[神京日記]  
　　聞之京師友人云向例會試年分所有舉人遠省已届一科近省已屇三科者均准攺就知縣教諭隨時赴部註册兹逢會試之年如有未經報明之舉人須從速取具同鄕官印結於五月初九日赴吏部註册○本届新進士殿試覆試凡應取具同鄕官印結者現擬攺立新章必正途人員方准出結交由查結官騐明蓋戳業經吏部傳知各省京官矣○張香濤宫保駐節城外早晚出入不便良多因於本月初三日遷至下斜街長春寺中 
[雲津墨浪]  
　　聞之天津友人云郡城附近某營統領曾委某弁赴關外購馬頃已購得二百餘匹押運來津暫住西關某店○新開河火車站附近開築鹽垞將次招工塡土本月初三日午後長蘆運憲汪都轉率同僚屬親往履勘以便擇吉興工○津上巡警營兵每有不安本分者於換班之暇赴侯家後各娼院任意作狹邪遊刻經總辦趙太守訪聞特派員弁督帶勇丁晝夜巡察有犯此者立予重懲○近日各當道虔求雨澤出示禁屠本月初五日端陽佳節無論大家小户皆須慶賞芳辰各屠户因據情禀諸憲轅准於是日暫弛禁令 
[鳩江雜錄]  
　　蕪湖訪事友人云此間戲園二處一在江口橫街一在二街橫弄月共繳商務籌議局捐欵洋銀六元其地與天主堂鄰近教士翁君惡其深夜喧擾函請警察局總辦吕韵生觀察禁止觀察允之刻已停演兩夜矣○淮南鳳潁一帶向銷票鹽凡由西壩運鹽入淮者外口爲沿淮兩岸内口則灌入鳳潁各州縣於正陽關釐務固有起色惟南則侵蝕大通皖岸北則虧蝕五河鹽釐刻下督銷局憲方芑南觀察整頓鹽綱不遺餘力沿淮兩岸皆設掣騐委員私鹽無從灌入自三月至今已銷至二十六七萬包爲從來所未有也 
[觀察過申]  
　　昨日簡授廣東惠潮嘉道褚孝通觀察由京來滬假寓英界後馬路福興客棧午後命駕赴道轅拜會蘇松太兵備道袁海觀觀察繼復至上海縣署投刺大令飭丁擋駕聞觀察勾留數日卽當赴粤履新 
[巡守來申]  
　　本邑黃浦司巡檢徐少尹兆澐於本月初九日因病出缺遺鈐經松江府許子原太守遴委茅錦齋少尹暫行代理少尹奉委後於昨日到申謁見蘇松太兵備道袁海觀觀察及上海縣知縣汪瑤庭大令然後赴閔行履新 
[總辦回申]  
　　日前江蘇海運滬局總辦孫述亭太守乘船赴蘇垣謁見本任江蘇藩司升署漕運總督陸春江漕帥昨日已乘某輪船遄返矣 
[盜犯解回]  
　　前日本邑浦東倪鑑明家被盜行刼旋由縣主汪瑤庭大令飭捕役至蘇州拘獲正盜邱臘黎一名解送元和縣禀請暫行管押昨日已由大令已備文提解至申押候訊鞫矣 
[教習赴省]  
　　日前兩江總督兼南洋通商大臣魏午莊制軍行文江南機器製造局飭選撥掌號教習來省効用等因總辦趙渭卿觀察卽轉飭砲隊營管帶馮遊戎在營内選就楊文開一名已於前日乘某輪船赴江寗矣 
[商攺訊期]  
　　法界公廨向以每禮拜二四六爲會訊各案之期兹者新任讞員魏蒓塢大令另有英美租界公廨帮審差爰商請法總領事署費繙譯官攺於禮拜一三五午前升堂訊案禮拜二四六午後二點二刻鐘時蒞捕房發落費君允之 
[病斃可憐]  
　　徽州人金何氏年三十二歲流落在滬病臥街頭由法界巡街捕帶入捕房捕頭令舁送仁濟醫館醫治延至昨日斃於館中檢其衣袋中藏有楊嘉生向金林借洋銀五十元之借票一紙及質票十三紙捕頭聞報令包探報請同仁輔元堂分局備棺收殮質借諸票留候家屬領回 
[馬路工程局紀事]  
　　前日船户石毛囝承裝某米行米數十石停泊南巿老白渡浦濵至夜兩點鐘時突有竊賊某甲者駕一駁船濳來行竊適爲水巡捕頭陳向榮所見會同夥役拘拿甲懼棄船而逸陳遂將船扣住投馬路工程局向總辦翁子文太守歴禀情由太守飭小心看守聽候緝獲賊犯然後訊懲 
[南巿捕房紀事]  
　　昨日　工沈金才至鹽馬頭長興飯館果腹與値堂人口角扭毆司帳人蔡慕咸見之喚令四十四號巡街捕拘入捕房捕頭令押候解送馬路工程局禀請總辦翁子文太守訊究○萃豐弄陞吉小客棧夥榮某拘送行竊紡綢長衫之王阿桂至捕房捕頭令押候解送工程局禀請訊究○八十五號巡街捕見陳全吉所御東洋車橫亘礙路叱令移開同業毛軒喜突出曪唣捕怒一幷拘入捕房捕頭令押候解送工程局禀請訊懲 
[美租界捕房紀事]  
　　昨午甬人張阿堂投捕房訴稱頃間行經崑山路馬夫某甲駕車飛駛而來手執馬鞭任情毆擊請爲查獲送廨請懲捕頭以租界各馬夫動輒執鞭箠楚行人殊爲可惡允即派包探往查○昨晨小竊某已混入楊樹浦路某鄕民家行竊衣服適爲某號巡街華捕所見連贓帶入捕房捕頭令押候解送公堂禀請讞員孫建臣直刺訊辦○前晚鄕民吳某行至下海廟左近突來不識姓名之衆流氓向之强借洋銀不遂所求肆行毆擊因卽投訴捕房捕頭允派包探往緝 
[分發人員騐看名單]  
　　布庫大使延榕正白雲南鹽大使董榮光正黃廣東王修齡廣東福建趙荃雲南四川馬朝爵安徽福建平文鳳浙江福建布經歴宋楷浙江湖北布理問宗振先浙江江蘇州同汪思全安徽湖北阮清祺浙江四川陳忠模浙江北湖尤濤浙江安徽直隷州州判李鼎元廣西雲南熊濟濬江西四川府經歴張習孔山東河南易爲淦湖南江蘇高鏡寰湖南甘肅李榮湖南江西童銳安徽山東梁鴻恩陜西湖北縣丞楊頤昌直隷山東叚茂基山西直隷錢乃賡湖北甘肅羅鈞湖北四川趙光鑑山東北河張秉良山東北河吳寳忠湖南江西李士瑜湖南湖北徐沛江蘇湖北彭球江西福建林邦本江蘇河南張善祿江蘇江西嚴家灝江蘇直隷和恂雲南四川孫家駒江蘇湖北樊葆鍈江蘇山東程岱清江蘇江西周炳文安徽直隷吳文炳安徽江蘇班家璜安徽直隷張福康江蘇江西胡宗瑞四川湖北鹽知事毛讓賢湖南兩淮府知事祝鵬年浙江江蘇縣主簿古其沅廣東北河州吏目吕清華貴州雲南李祖慶江蘇安徽羅煥章四川雲南道庫大使趙瑩湖南江西楊槐春四川雲南巡檢孫治源直隷山東陳錫琛湖南安徽何宗彚湖南江蘇周培懋湖南江蘇嚴正燿湖北山東况烇貴州四川張仁雲南貴州張爾壽江蘇直隸賴瑤江西廣東陳敬言江西直隸談登瀛河南湖北余襄浙江四川莫守廉浙江湖北王明德河南湖北曾德基四川安徽劉福潤陜西四川從九品陳懿直隷廣東黃華湖南甘肅楊得澤湖北陜西洪　浙江江蘇典史陳緖昌廣東甘肅章繼和湖南廣東徐紹陽湖北廣東朱乃賡安徽江蘇孫克謙浙江四川婁長燊浙江貴州李蓉鏡河南湖北 
[脫簡]  
　　昨日本報登美儒講學一則下註希利尼卽希臘屬地手民脫去屬地二字匆促未經校正合卽補註於此 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[捐章]  
　　總理江西籌振捐輸總　　道爲出示曉諭事照得江西頻年被災民鮮蓋藏工振幷舉需費浩繁現經本局詳知護撫憲奏准　　　捐一年以資振濟惟查近年各省　案疉開章程互異辦捐各員减折攬收　此影射眞僞莫辨或於定章之外浮收雜費弊竇叢生兹經本局將收捐章程量爲推廣通飭各屬照章极收不准格外浮取絲毫以示體恤而廣招徠除刊刷章程通飭遵照外合行出示曉諭爲此示仰闔省紳商士庶人等一體知悉爾等須知此次定章推廣收捐係爲鼓勵捐生起見凡屬殷富有力之家務各趁此展限期内遵照定章踴躍輸將俾資振濟倘辦捐之員敢於定章之外巧立名目浮收雜費准由捐生來局指名控究定卽嚴行懲辦决不輕貸該捐生亦當仰體時艱共襄義舉毋稍觀望切切特示 
[上海縣署瑣案]  
　　地販林永祥吞沒各鄕民田價銀兩爲數甚巨經各鄕民環控縣署縣主汪瑤庭大令訊實諭令交保出外料理日久未結遂於前晚飭提保人吳湧江及二十五保四圖地保林少卿到案訊追吳供稱林永祥避匿不見少卿與之同族諒必知情務求著令交案少卿供稱永祥浼吳保出吳轉邀小的環保今旣避匿理應兩人同往追尋大令飭將兩人均交的實人保去限十日内尋永祥到案延干血比○提標右營守備程厚菴守戎之姪孫程少卿糾合無賴楊金忠張禮將眷屬鳳氏毆辱後自投上海縣署出首經大令訊責釘鐐收押所中本報已疉紀其事前晚大令飭帶至案諭曰爾毆辱尊長本應照律詳辦因思體面攸關姑從寛典命責二百板收禁攺過局二年○江寗縣某大令移請拘提串小孩之匪棍李長富前日大令飭差提到研訊之下李供稱江寗王計氏家小孩被顧桂清携帶來申浼小的賣與伶人王姓實不知係拐得叩乞開恩大令飭交人保出候示○盛朱氏控某圖地保金如生串拐寡媳等情大令訊究之下氏供稱兒子於去夏病歿寡媳宋氏常回母家本年正月初九日被金保拐去賣與楊銀生叩求訊究楊銀生供稱去冬有顧愛生者言伊寄母盛朱氏欲令寡媳宋氏再醮小的信之卽浼姨丈徐咸　議定身價洋銀一百元先付四十元隨出顧送宋氏至小的家叩求明鑒徐咸　供小的在泉漳會館隔壁訓蒙餬口顧愛生爲楊作伐由小的過付洋銀三十二元旋於三月初五日又付八元後因延不立據將找價扣留顧愛生供稱小的並未爲媒因寄母盛朱氏查悉宋氏被金如生楊銀生串拐倩小的作抱投案控陳彼等遂挾嫌誣扳求恩鑒察金如生供稱小的實未串拐宋氏供稱小婦人再醮與楊顧實爲媒大令飭發普育堂留養顧楊徐三人交人保出聽候復訊 
[英美租界公堂瑣案]  
　　包探徐榮珊解唐時生到案禀稱前晚伊行竊徐桂祥屋内玻璃窓五扇及木板等物報由小的拘獲請卽究懲讞員孫建臣直刺商之美總領事署白繙譯官判責二百板○包探何阿春解朱寳三楊文裕到案禀稱伊等二人在謙信洋行執役乘間竊取洋針經洋人查出報由小的拘送究追直刺判各責三百板押捕房三月○包探陳洪德解戴阿章到案禀稱此人在某洋人處當車夫私將油衣草帽取去報由小的送請究追直刺判責八十板○包探竇如海金立生同解汪衡石到案禀稱小的等奉諭著汪交出川土四箱抗不交出故特解請究追汪倩高易律師瓊姓者投案伸辯並請飭傳鄭寶成土棧主鄭守道著交餘土四箱鄭倩律師佛威投案稱此土由鄭向恊泰土行購得與陳金波等串同騙取者有異直刺飭將汪仍交商務局保出候傳鄭訊追○包探陸阿四解萬中福到案禀稱此人前曾犯竊今又向榮保訛詐不遂膽敢行兇故由小的送請究辦直刺判責三百板枷號一月○包探顧阿六解沈元來到案禀稱此人向兪阿元訛詐洋銀二元不遂所欲膽敢行兇故由小的送請究辦直刺判責二百板枷號禮拜○某號巡捕送迷路女孩屠三保到案直刺向之研詰屠供年十四歲廣東人在虹口廣東街陸姓家爲婢直刺飭暫交官媒看管候召陸訊領 
[法租界捕房瑣案]  
　　竊犯韓仁生張阿四吳阿三因事拘押馬路工程局經讞員魏蒓塢大令移提到案判令將韓張各責三百板吳責二百板還押捕房聽候發落○流氓陸阿弟張仁山沈福順在小東門外戲館街向人訛詐經包探拘解至案大令著各責五百板枷號一月期滿之後再責五百板聽候發落○張阿富徐榮生陳金山張天生四人設攤聚賭被包探拘案大令著枷號一月期滿責釋○朱阿福顧四榮李掌福吳根賢四竊犯經包探拘案請究大令著各責二百板○徐阿發至某姓家撬門圖竊當塲拘獲送案請懲大令判責二百板○竊犯周阿六經包探拘解至案大令著重責五百板發攺過所監禁二月○竊犯錢秀泉柴家林經包探拘解至案大令著將錢責二百板柴責一百板○積竊劉阿三屢次犯案怙惡不悛昨又經包探拘解請懲大令著重責五百板 
 
 
 

Page 10

 
 
   
 
 

Page 11

 
 
   
 
 

Page 12

 
 
[光緖二十九年五月初三日京報全錄]  
　　宫門抄諭旨均錄正張○護贑撫柯奏江西新派賠欵籌有成數摺○護浙撫誠奏報交卸撫篆起程日期摺○又奏爲薦舉賢員片○浙江布政使翁奏爲護理撫篆謝恩摺○將軍薩奏爲借撥練兵口分等項片 
護理江西巡撫布政使臣柯逢時跪奏爲江西新派賠欵籌有成數恭摺彚陳仰祈聖鑒事竊光緖二十七年九月間准行在户部咨具奏新定賠欵合力通籌一摺内開攤派江西銀一百四十萬兩又提出應解部庫各欵留作賠欵内有無著之裁减營勇作爲旗兵加餉銀十萬兩加以關平匯費無著年約共需銀一百六十萬兩江西庫欵向係出浮於入不敷甚鉅無可騰挪必須設法另籌方免貽誤當經撫臣李興銳 
奏明設立派辦政事處會同各司道切實籌辦迄今年餘竭力經營略有端緖謹將所籌各欵逐一臚陳一曰按糧捐輸江西向章地丁每兩征錢二千六百八十二文漕米每石征錢三千四百二十文嗣於光緖二十二年奏减地丁錢一百文漕米錢一百四十文上年撫臣李興銳奏准按地丁每兩加捐錢二百文漕米每石錢三百文歲約收銀三十萬兩一曰土膏統捐江西所銷土藥多由川滇等省販運而來歴過各省均經完納稅釐從前江西間有征收爲數極少現在各省稽察嚴密實無應收之欵經將商販土藥至江西售賣者無論外省曾否收稅每石另收統捐銀十二兩過境運銷别省者减半又凡煮土爲膏者無論售賣自食每土二兩收銀一分近因散漫難稽攺爲就土徴膏准其加入售價派委試用道丁乃揚總辦歲約收銀四十萬兩一曰百貨統捐江西釐金向章兩護兩騐共收十分各卡或因比較不敷層層扣補有多至十數分至二十分者究之偷漏繞越所虧仍多各卡之需索留難亦所不免臣前任臬司時兼管釐金力除積弊大宗貨物攺辦統捐禀委江蘇試用道文聚奎總辦歲約多收銀四十萬兩一鹽斤加價江西所屬十三府一州除廣信一府行銷浙鹽贛州南安兩府寍都一州行銷粤鹽餘十府皆爲淮鹽引地商准江浙督撫臣每斤加價錢四文江西得二文計淮鹽歲約收銀九萬兩浙鹽銷數未經查實歲收不及萬金查粤鹽售價最賤每斤僅錢三十餘文浙鹽次之每斤祇四十餘文淮鹽道遠費重每斤則須六十文售價旣未持平行銷遂多越界又建昌一府爲淮鹽廢岸久食閩私垂五十年無從規復上年倣照湖南成案分别輕重飭辦口捐因各屬情形不同道路亦殊紛雜雖經派員扼要稽徴收數尙難約計一曰整頓丁漕江西丁漕素稱疲玩臣前在藩司任内詳明撫臣實力整頓奏准設立清賦局江西候補道許道培江蘇試用道又聚奎會同辦理截至光緖二十九年開印前止比較各年多收地丁銀十萬餘兩漕折銀九萬餘兩以上所籌各欵除食鹽口捐尙未辦定及整頓丁漕不計外歲約共銀一百二十萬兩核計尙不敷銀四十萬兩應請將多收丁漕暫行湊撥容再另籌彌補兹據派辦政事處司道會同藩司糧道牙釐總局具詳請奏前來臣維江西一省山澤環湊無平原沃壤之饒具土產不過米糧竹木茶紙瓷器夏布等貨旣無魚鹽蠶桑之利又非往來商運之塗具民勤勞儉嗇殷富無多籌欵之難較他省尤甚况迭奉明諭嚴禁苛碎尤不敢稍事朘削致先民心現辦糧捐鹽捐本不甚重至貨物及土藥統捐均係一次收清分别黏貼印花給予護照過卡祗須查騐不准絲毫重徴商人極以爲便此皆剔除中飽故得收數增多此後逐漸推行認眞稽核當不致貽誤要需察看輿情尙無怨讟良由我朝深仁厚澤涵濡二百餘年故草野編氓咸明大義惟爲數太鉅爲日甚長新政之行又須别行籌措此臣所以長慮郤顧怦然於民力之難支也抑臣更有請者此項賠欵前經各省督撫臣會商電奏洋貨徴足値百抽五免稅洋貨納稅常關歸稅司代收折漕省出各費等四項就每年賠欵核計已得三成有奇懇請减免三成奉旨允准旋飭仍照原數彚解欽遵辦理屈計現已逾年增收節省等欵當有數目可稽如能量减數成亦可稍紓竭蹶可否仰懇勅部酌議伏候聖裁所有江西新派賠欵籌有成數緣由除咨外務部户部查照外理合會同南洋大臣兩江督臣魏光燾恭摺具陳伏乞皇太后皇上聖鑒謹奏奉硃批該部知道欽此 
頭品頂戴新授安徽巡撫護理浙江巡撫奴才誠勳跪奏爲恭報奴才交卸浙撫護篆日期仰祈聖鑒事竊奴才榮膺簡命補授安徽巡撫卽經具摺叩謝天恩並籲懇陛見仰蒙恩准復經奏請簡派大員護理浙撫篆務兹差弁齎回原摺抄奉硃批著派翁曾桂護理欽此奴才遵將任内經手事件次第清理於光緖二十九年四月初六日謹將浙江巡撫關防並兩浙鹽政印信曁王命旗牌文卷等項委署杭州府知府莊人寶寗紹分司運副萬一奇中軍叅將管定武一倂齎交新任護撫臣翁曾桂接受奴才卽於是日卸事一面束裝起程北上所有奴才交卸浙撫護篆日期理合恭摺奏報伏乞皇太后皇上聖鑒謹奏奉硃批知道了欽此 
誠勳片再寗波府知府高英前在杭州府東防同知任内經前撫臣廖壽豐以老成幹練辦事勤能薦舉光緖二十一年分大計卓異上年在甯波府任内經前撫臣任道鎔以該員卓著政聲百廢具舉遇有交涉疑難事件批郤導窽悉協機宜彚案保奏欽奉硃批　部引見復因剿捕大嵐山匪徒出力又經前撫臣任道鎔會同閩浙督臣許應騤保奏奉硃批開缺以道員仍留原省補用前此卓異明保兩案均應赴部引見由藩司據禀轉請給咨前來奴才前任寗紹合道時與該員相處甚久深知其敏練賢能堪資大用歴次保薦洵屬名實相符除給咨送部外理合附片陳明伏乞聖鑒謹奏奉硃批知道了欽此 
頭品頂戴護理浙江巡撫布政使臣翁曾桂跪奏爲恭報微臣接護撫篆日期恭摺叩謝天恩仰祈聖鑒事竊臣准新授安徽巡撫臣誠勳咨以遒旨入都陛見奏請派護撫篆奉硃批著派翁曾桂護理欽此跪聆之下惶悚難名隨於四月初六日經撫臣誠勳將關防文卷王命旗牌委員移交前來臣當卽恭設香案望闕　頭祗領任事伏念臣猥以凡庸疉叨寵遇前次護理江西撫篆未報涓埃兹復重權兩浙疆符益切兢惕查吳越濱臨東海防邊不容懈疎巡撫表率羣僚持躬尤在清正舉凡察鑛苗以盡地利建學堂以植人才償欵宜籌應慮民膏匱竭伏莽未凈亟須吏治講求以及簡練防軍愼重交涉責任綦重　稱　難惟有益勵愼勤倍加黽勉隨時會商督臣實心經理斷不敢以暫時護理稍涉因循以期仰答高厚鴻慈於萬一所有微臣感激下忱並接篆日期謹繕摺叩謝天恩伏乞皇太后 
皇上聖鑒謹奏奉硃批知了道欽此 
薩保片再呼蘭等處駐紥練隊應支口分等項銀兩從前均由練餉項下開支迨亂後復起　口分等項無欵籌發不得已權且指由各該處應徵地租項下指發去後嗣准副都統果權咨稱納租佃民近日交錢者多請將借支練餉按照徵租　程折錢發給等因咨商前來奴才查呼蘭等處升科地畝徵　章程願交錢者每晌收錢六百六十文願交銀者每晌收銀一錢九分八釐以此核之每銀一兩作中錢三吊三百三十三文核與現在省屬各處街帀銀價不甚懸殊自應如咨辦理請將練兵應支口分等項卽由徵進租錢項下開發一俟練餉領到仍當照數歸還地租原欵以清界限理合附片具陳伏乞聖鑒謹奏奉硃批户部知道欽此 
 
