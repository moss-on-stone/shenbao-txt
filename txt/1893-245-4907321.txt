# 1893 - 245 - 4907321

 

Page 1

 
 
[新出鉛板南雅堂陳修園廿一種醫書告成] [  圖書集成局代啓]  
　　長樂陳修園先生精醫道自負長沙後身治病必騐其醫書二十一種爲岐黄家所必需坊間初僅十六種後增至二十一種其間魯魚亥豕版多錯訛本局自去歲擺版至今秋始告竣字式照圖書集成其問校對精工有目共賞毋待縷述今已出書由五馬路文玉山房及古香閣煥文書局午頃堂代售每部價洋三元書甫訂成購者接踵而至已消其半遲恐消完爲特登報緣此次僅印數百部版已拆缷倘荷賞鑒家賜顧以速爲妙 
[續印二十四史出售] [  圖書集成局啓]  
　　本局續印二十四史校對精詳字跡清晰紙色亦極潔淨洵爲鄴架中必不可少之書每部連箱子三隻定價洋五十六元有欲上下千古淹貫三長者請移玉申報館帳房購取可也此布 
[勸賑惠而不費說]  
　　昨有朶雲自天外飛來啓而視之則江南應試士子勸賑之說也其言曰今秋　慶榜宏開凡我士林莫不約伴買舟前往金陵省文戰棘闈以圖雲霄振翮一舉成名僕亦於孟秋望前與同人繞過滬江擬乘商輪向秫陵進發論文之餘兼及時事因不禁慨然曰我輩身居安土得以攻詩書圖上進以視直隸省之遇水災者瑣尾流離相去奚啻天壤吾儕雖書香塞士修脯無多而樂土常居優游絃誦誠不啻在洞天福地矣况三塲獻藝又將轉瞬飛騰青雲立致則大富貴亦壽考固爲善者意中事也言念及此而分我杖頭之錢濟彼倒懸之苦惻隱之誠當自有油然以生不約而同者况惠而不費積少成多在我之所費無幾在彼之全活甚衆更自有良法在焉猶憶戊子之歲適值山左洊饑兩江闔屬諸士子公禀於故節相左文襄公請將例給月餅等費助入賑欵情詞剴切出自至誠蓋多士受朝廷有加無已之恩施故不約而同有此報效之殷情向善之誠意也故文襄嘉許准從所請而災民之全活者衆至其後之照常給發則文襄又自行捐廉者也若夫其餘之節省各費助賑自出餘力以輸捐者更絡繹不絶見於報簡誠以士人讀聖賢書居四民之首處爲名士卽出爲名臣故孶孶爲善踴躍爭先如此因思今年直隸水災地屬畿輔浸灌計數百里比前此山東之災爲尤亟則我兩江士子自必有同此悃　樂踵前善者今統計我安徽江蘇兩省應試士子其數不下二萬左右假使每人各出節省之費二三百文集之卽成數千千以一千救一命計之可得救活飢民數千人而饒裕之士有願加助者則多多益善卽救萬命何難諺云救人一命勝造七級浮屠則不待言報施之道而功名立致餘慶靡窮當可操其左劵抑更有進者我國家厚澤深仁淪肌浹髓而優待士子之隆恩固不僅江南一省爲然也遇兹聖世孰不欲圖報萬一以爲後日造福蒼生之先聲聖人云君子惠而不費故更望普天下士林咸推廣而爲此義舉以合於孔子所云天下一家中國一人之心孟子所謂皆有怵惕惻隱之意諸大儒民我同胞物我同與也之誠衆擎易與諒蒙許可如積有數人數十人數百人皆可隨其數不拘多寡作一次彚寄上海籌賑各所如數掣取收條註明各人姓氏名號由各振所按旬登報載明收解清單涓滴歸分造福無量願與攀桂諸同人共籌商之盥誦再三不禁肅然起敬曰仁人之言其利薄哉夫各省皆有秋闈各省皆有三塲例給而士子之入塲者實不賴此以爲食卽月餅亦多持以歸家塲中則莫不自備食物而塲申之辦供給者則於此大費經管曷若將此一欵折錢若干捐以助賑則所救之民命誠當以萬計實一大善舉也說者謂此項供給乃朝廷嘉惠士林之至意若折以助振雖出於各士子之善念自願省以助振而似乎有違乎朝廷惠士之本意故左文襄雖准多士之請而仍捐廉另辦供給以仰體朝廷愛士之心此又相臣之作用也今若再援此例恐有未便之處最妙者凡赴試士子各人能節省若干卽捐以助振亦不必定以數目多寡在所不拘少亦自佳多則益善隨時寄交賑所彚解災區夫赴試之人孰不望秋風得意而救命功德實爲功德中之最大丹桂錄中所列名者所謂一德二命非盡恃乎文章吾知踏槐黄者雖寒畯居多而節省一二百文則亦並不甚難而災民之受其惠者則無不爲　香之祝頌焉當亦何憚而不爲也哉爰錄其言而並推廣言之 
[本館接奉電音]  
　　昨由京友電傳諭旨四道敬謹譯登○七月二十五日奉旨著於八月十八日換帶煖帽同日奉旨崇文門正監督著懷塔布去副監督著巴克坦布去欽此同日奉硃筆準良補授翰林院侍講學士欽此同日奉旨青州副都統著訥欽補授欽此 
[蘇撫起程電音]  
　　本届江南鄉試輪應蘇撫入闈監臨昨接蘇垣來電知蘇撫奎中丞已擇於廿七日起節前赴江寗矣 
[電告行程]  
　　昨接四川萬縣發來電音云藩憲龔方伯於二十五日酉刻行抵萬縣此後行程或由水或遵陸俟酌定後再述電音如此錄之以告宦海中之尋消問息者 
[定期接篆]  
　　新任蘇州府王可莊太守於廿五日午刻行過滸墅關卽於傍晚抵閶門外太子碼頭傳令停橈是晚暫宿舟中俟翌辰開往葑門外靈官廟登岸長元吴三首縣及在蘇印委官員咸在胥門外接官廳鵠候一得此信卽繞道詣閶門太子碼頭迎迓一時脚靴手版異常擁擠太守以爲時已晚未遑接見傳諭各官各回本署俟翌日再見各官乃紛紛回署太守本擇吉七月廿七日接印現聞攺於二十六日己刻在通河坊湖南會館接篆業已頒發紅諭矣 
[柏臺蒞止]  
　　新授浙江臬憲趙廉訪舒晉翹京陛見陛辭後航海而來卽日可以抵任杭同知孟司馬仁和錢塘兩邑尊禀知撫院開船恭迓云 
[浙闈簾單續述]  
　　浙江候補府郭太守式昌奉藩司劉方伯札委接辦釐捐局提調差到局後卽日復奉撫憲崧振帥委調文闈内監試官候補府張太守濬萬文闈内收掌官卽用縣朱德澤汪清麒鄭維翰何士循大挑縣李思敬樂桂榮楊清綬候補縣錢增勳徐寳晉均奉劉方伯札調簾官差 
[總發錄遺諸案]  
　　每科錄遺案發錄取者紛紛購卷不錄取者處處鑽謀苦樂情形大相懸殊兹聞上下江學憲會商各府遺才槪不發案俟二十五日正案截數實空號舍若干總核遺才若干照成均攤如因號舍不敷屏除不錄 
 
 

Page 2

 
 
者勢處無可如何雖求亦無益也大約二十七日大收二十九日各案可以全發矣倘能一榜盡賜及第豈非有志觀光者所深願哉 
[宦海横波]  
　　江蘇候補縣丞李惟豐河南人也年僅三十餘自前年冬到省以來雖蒙上憲迭派差委而用度過鉅所進總不敷所出今春交卸閶門外三叚冬防保甲差後迄今尚無差使宦囊之蕭索誠有不堪設想者近又身患瘧疾疲憊不堪醫費藥資拮据更甚本月二十一日有同僚某甲憫其苦况特爲之設法措得洋銀數枚持至滄浪亭畔三賢祠内交付藉以慰問蓋三賢祠卽河南會館也李偕妻某氏居於是者已經年矣李與甲相見之下語無倫次旣而謂甲曰感君盛意非不銘心但弟不久於人世矣甲訝曰偶爾遘瘧何出此言李曰非也饔飱不繼何以爲人且弟今得罪於俞某更不可以爲力矣按俞亦江蘇之候補縣丞也當經甲勸慰再三囑其妻好生服事珍重而别詎卽於是晚黄昏後妻正在侍其湯藥驀出利刃向妻直剌當卽倒地而斃已則俟妻氣絶亦向喉間自刎翌晨同居者見聲息毫舞破扉視之但見李一手緊握妻腕一手緊執利刃橫臥於地血漬模湖當卽報知各同僚齊來窺視未識如何辦理也 
[長洲命案]  
　　本月二十一日蘇州閶門外出一命案頗屬離奇錄之以供衆覽有某甲者年逾知命不知其向操何業素與某姓婦姘識賃屋於留園後面婦有媳某氏少寡婦近忽逝世甲乃覷覦於氏日就月將竟成好事而氏淫蕩性成又與無賴某乙私識甲偵悉之下百般訓斥遽將氏閉置室中不令出外氏與乙懷恨於心於二十一日午後乙糾合多人一擁而入時甲正在榻上過癮驀被乙捺住敬以老拳諸無賴一哄上前拳脚兼施盡力兇毆登時毆斃於榻上衆始一哄而散當經鄰右報知地甲地甲以人命攸關不敢隱諱當卽投赴長洲縣署報案時王大令正在留園赴宴准詞之下立卽帶同刑仵人等臨塲相騐據稱委係受傷身死大令飭將氏拘案略詰數語飭帶回縣署訊究 
[舉襄志盛]  
　　前任京口副都統積藎臣統制忠在任逝世疉次登諸報簡兹悉諸公子筮期本月十六七日設奠二十日發引是日夘刻辦差人已將各項儀仗陳設齊全旋於鐘鳴十下由將軍巷都署舉襄用龍頭獨扛舁以三十二人前導用開路神兩對高出簷牙令人望而生恐怖心隨以銘旌亭一座鼓吹大作繼以頂馬四五乘對馬十餘對銜牌旗鑼傘扇並有德政牌萬民傘二柄肅靜廻避牌及晉封建威將軍遵例入城二品頂戴賞戴花翎正白旂防禦府江甯筆帖式掌理江寍右司關防兼廂白旗佐領府帮辦满營總事務署理乍浦副都統各銜牌次爲誥命亭容轎魂轎長旛桶旛圍繞其旁再次則緇流羽士手敲法器禹步隨行後爲满營總八旗官員皆翎頂衣冠步行恭送多至數十人迤邐過紅旗口繞堰頭街出西門沿途路祭數處孝子孝孫蔴衣如雪蒲伏叩謝及至義渡碼頭靈柩登舟時瓜洲水師營砲船十餘艘排在江中並八旗兵丁亦在江干站隊惟見旌旗耀日戈戟凝霜燃槍升砲聲若連珠樂聲嗚嗚然奏薤露之曲少頃文翰青統制及關道憲黄幼農觀察府尊譚少柳太守叅將鄭國祥叅戎海防府錫昌司馬丹徒縣王伯芳大令水利廳張煥文少尹等員紛紛蒞止旋登舟在靈前叩奠碼頭之上素車白馬頗形熱鬧紅男緑女爭先馳至幾若堵墻無不嘖嘖稱羡迨至午刻各官始紛然散歸隨於下午二點鐘解鑬溯江而上回金陵原籍安葬生榮死哀如統制者洵可當之而無愧矣 
[括蒼瑣事]  
　　酒債尋常行處有此杜少陵句也今之人負欠酒債何其慣學少陵耶初六日有甲乙丙三人邀貼旦三梅至五馬街口天興館小酌約需酒資一元有奇酒闌燈炧之餘甲出青蚨百翼貽三梅先往烟寮藉作烟霞供養甲乙乃借小遺爲詞潛自遁去獨丙在館久候不返心知中計亦遂下樓逕去迨館主向索酒資則云請暫登帳館主以素昧平生不肯賒欠丙竟不名一錢大踏小跑去館夥齊出追回留住在樓不許越雷池一步詎丙大肆咆哮倒臥嘆氣乃人散更闌不得已踰窓濳出直從坑厠瓦背跳下逃脫此等大老官殊堪噴飯○小南門外城下汪協順船店阿六家道粗裕不拔一毛初十日因作蘭盆普利神廚内香燭餘燼星星之大竟致燎原驀於十一卯牌兆回祿之災赤熛冲天黑烟捲地拉朽摧枯不可嚮邇各水龍風馳電掣而來火鴉軍猶大肆披猖幸屋臨城下大河吸水甚便尚不致殃及隣家惟阿六之至一片焦土尚須賠償法物經典莊嚴等件計價五六百番云○玉環水師船於初十酉刻獲得盜船一艘内有紅棗藥材等贓兹於十四日解郡訊辦聞有海盜三人狀貌猙獰已由道轅發縣先行監禁矣至紅棗三百件以及藥材各贓均經吊起候主給領 
[學徒吞烟]  
　　禾城北門内大街郭恒順神袍鋪學徒某甲年已二十歲於某晚暗購洋烟吞服至半夜後毒發無人知覺直至天明始知設法灌救奈已無及祗得買舟赶至新巿鎭飛報伊父到來詢明情節方可收殮據云因店中失去洋一元疑伊竊取該學徒以寃不得伸忿悶吞烟畢命以明心跡一切須俟其父母到來料理也 
[散馬傷人]  
　　嘉協營白日散放馬匹往來大街行人諸多不便前經禾郡守曉諭禁止乃近來仍復白日散放前日府學何廣文行經郡廟前突來一狂馬飛捲而至卽將廣文撞仆倒地鮮血满面昏暈不省經人飛報待家人赶至設法止血扶歸醫治該馬當時直前狂奔而去頃刻間已飛奔至西縣橋接連碰倒咬傷鄉民老婦五六人經張恊戎卽派汛弁持鎗追捕連開三鎗始斃其命聞尚幸受傷者皆可無碍云 
[騙物未成]  
　　有甲乙兩人一爲棧司一稱店夥向嘉興塘灣高恆源購買銀硃一箱囑送城内寳順當取洋及送到該當以並無託買來人謂暫寄待問明再取甲乙俟其人去後卽問當中云旣無人來買遂當取回當夥見非送貨之人卽暗使人往問該店夥飛奔而至甲見機先遁祗獲乙交地保不知送官懲辦否也 
[漢陽近事]  
　　漢口地方自上月二十四日雨師稅駕後至今尚未戾止值此七八月之間忽遭旱魃之虐棉花槁矣縱有收成亦必無幾農家者流無不望隴興嗟云○鄂垣東門外離城三十里地方縱横數十里人民皆患瘧疾死者無算彼八口之家總有四五口沾染此症家家如是求有一家得慶平安者幾希矣現下該處人民或以紙竹紥成龍舟招道士沿門作法袚除不祥或以紙竹紥成龍燈集衆人挨户喧譁驅逐崇疫世俗之相沿如是未知果能邪驅疫退否也 
[寗波官塲紀事]  
　　寗波提道二憲公餞新任温州鎭張軍門其光已錄前報兹悉張軍門於十七日下午乘坐兵輪至滬由滬換坐商輪北上寍波文武官員均往江北恭送如禮云○浙江提督馮軍眼煜康於十九夜四鼓時乘輪往滬公幹順道巡閱洋面標下營弁均至江北碼頭恭送標下各兵皆列隊江干鎗砲聲如連珠所以壯威儀也 
[賭風日熾]  
　　杭垣秋闈在邇嵊縣諸曁兩處賭徒最夥均冐作考生稅屋於貢院左右大開塲局喝雉呼盧幾至通宵不絶而衙署差役及地保巡丁等皆有定規或十餘元或數十元其中惟地保所得尤多蓋地保消息最靈如遇簽差出拿等情通風報信得以消聲匿跡故必厚賂之也 
[侵吞被控]  
　　有劉雨亭者湖北黄陂縣人也承父業在該邑張家店開設祥順當鋪歴有年所繼因内弟范　無業亦出青蚨四百串入股范爲執事又於同治末年以祥順所獲子利在漢鎭礄口添設洪順當鋪亦范執事連年獲利不數年范殁范子炳坤繼爲執事不幸劉又於光緒十五年去世炳坤居心一良以劉子少亭等俱幼月不結算年不總帳含糊了事更私將洪順資本抽出在漢口開設震豐錢店在楊家集開設范義利糧食行與義利生餅行又在道士店開設永吉祥油鹽坊安吉堂藥材店以致當鋪空虚遂詐謂少亭曰此際上架子太大需錢孔急速速 
 
 

Page 3

 
 
添本少亭遂添銀三千兩炳坤至此又將洪順牌記攺爲履亨并註范履亨字樣以圖鯨吞地步不意虧空太巨三千銀不克濟事又命少亭添本少亭見事不祥遂不與炳坤卽將履亨歇業現已頂於宋軍門開設結算履亨貨物餘錢一槪償債猶欠日昇裕大生全其昌德各票號與大生隆泰各錢店等處銀一萬餘兩要作兩股分還少亭遂筵請該邑城鄉十餘姓秉公紳耆與炳坤算帳紳耆等見帳朦混不能算清遂不持籌但令炳坤與少亭青錢八千緡將祥順屬炳坤其有履亨虧空亦盡歸炳坤承當不與少亭相干少亭决不頷首炳坤愈不首肯由是少亭遂赴該邑控告程受之大令准詞庭訊之下少亭供稱當日父開祥順資本二萬兩父見舅氏無業准其出錢四百串入股並不計較資本多寡繼又添設洪順不久舅氏仙遊又不久父去世表兄炳坤承舅氏執兩當鋪事欺生等年幼將鋪本盡肥私囊並私開行鋪六家其情顯然彼當鋪每月幾分行息每年多少生意應獲多少利息皆有定數約算二十餘年兩處當鋪除老本用費外應存子金七八萬兩之譜歴年以來生於兩處當鋪支用青蚨不過五千餘串伊有付帳生有收帳可憑於今歇業資本折盡利無分文反虧巨欵云云炳坤多方强辯程大令燭照如神其所判斷與紳耆如出一轍祗令炳坤與少亭之錢减去五百串文押交少亭勉强遵斷炳坤亦具甘結不意炳坤口是心非竟商諸其兄以寃斷寃還向漢陽府臬憲衙門禀控逢太尊與廉訪俱批駁仍仰該縣辦理繼又向江漢關具禀惲觀察批准札委黨委員協同該縣詳審黨委員已於本月初四日夜半坐花廳獨提炳坤略訊數語少亭未與焉今尚鷸蚌相持未知將來若何了案也 
[江西試事]  
　　江西學憲盛宗師回省舉辦南昌科試迭經綴列前報旋料理部册奏摺等件卽辦理錄遺事務於七月初十日考南昌瑞州二府屬遺才十二日考袁州臨江吉安三府屬十四日考撫州建昌廣信饒州四府屬十六日考南康九江南安贑州寍都五府州屬十八日補考南瑞袁臨吉撫六府屬二十日補考建廣饒南九南贑寍八府州屬二十二日考現任候補教職及正途貢監二十四日考俊秀貢監宗師連日忙碌異常可謂王事賢勞矣時有某革生乘間舞弊串通書斗報名混考以爲公務蝟集試卷山積萬難查出乃宗師當卽覺察將革生扣考書斗責手心教官記過一次云○江省大小試塲皆有招摇撞騙者下而欺誑士子上而污礣官憲所謂撞木鐘者也卽俊秀貢監錄遺得失所關甚小亦多爲撞木鐘情事或揑稱官親或冐稱幕友包作詩文包見錄取價較尋常倍之然不過三四十串而已在上之聲名已不免爲若輩所損推之小試一衿大科一榜功名所關甚大撞木鐘者亦愈多盛宗師深悉情弊特出示誥誡簡明剴切若輩當難施其鬼蜮伎俩矣○考遺日期先年偶有逾限收考者諸生因有任意稽延情事本届盛宗師查照定例於七月二十七日截止逾期斷不再補令出必行諸生均各及早投考不敢遲延以致自悮想遲遲吾行者或不敢仍安故步也○省垣原有洋板書坊二三家近添五六家原有木板書坊七八家近添六七家閒過其門遥見團扇輕衫逐隊出入利巿當可三倍也 
[迎燈笑柄]  
　　本月二十四日滬南各藥材行建醮迎燈其群已紀前報兹悉該業中人於先期數日已覺采烈興高擇定時日以便迎　忽有該業董事某甲出爲禁止致犯衆怒是日各藥材行設壇於泉漳會館並不在藥材公所中有某藥材行主素與甲有隙此次燈彩中紥成金鯽魚一條魚背上騎猴一頭猴頭上戴藍頂花翎紅纓大帽以二人舁之逐隊游行蓋甲小名阿三故以猴爲戲綽號金鯽魚曾捐藍頂花翎故爲之一一寫照亦可謂謔而虐矣沿途觀者無不撫掌大笑 
[逃妾被獲]  
　　胡某向爲廣貨生意稍有積蓄前年與妓女名巧珍者相識海誓山盟情投意洽旋爲之贖身築金屋以藏嬌不料巧珍性格輕浮不異風中柳絮今春又與馬姓姘識相約偕遁賃屋滬城老學前街銅雀春深不許周郎顧問胡自失巧珍後四處尋緝前日行至老學前邂逅相遇胡立喚地甲至意欲扭局喊控當經地甲解勸不知延平雙劍尚能復合否也 
[修理木樁]  
　　滬城大東門外壩基橋西首木樁年久失修近以開濬河道勢將坍倒昨經該處日昇染坊雇匠興修是亦方便事也 
[紙灰山積]  
　　昨爲東嶽大帝朝審之期午後各會首齊集火神廟中西點鐘時舁大帝升座先由紅班排堂然後依次點卯旋將所募冥鏹分東西南北中五處焚化超度孤魂當發錠時每一處必有地甲一名手執黄旗一面爲之押軍事畢奶堂各會首亦紛紛散去 
[幕天席地]  
　　江北人某甲不知何故奔至洋涇浜永興里口某西酒店門首花臺中公然高臥至晚間十二點餘鐘被人所見疑其已斃遂喚巡街西捕至携燈視之但聞鼾聲若雷立卽喚起詢問來歴甲言由江北初來滬上圖借枝棲無如人地生疎所謀不遂將衣服典賣一空餬口無資棲身無地欲覓一死所耳該捕麾之以肱見其向英租界而去 
[冐保送縣]  
　　傭婦張陳氏行竊妓女王月仙之銀水烟袋報捕拘送公堂蔡太守判將張陳氏交官媒收管嗣有自稱氏夫之張福元及氏父陳金堂二人同投公堂具保太守提訊之下張陳氏供稱與張福元陳金堂均不認識太守著將男女管押於昨日備文飭差將陳氏張陳福元陳金堂一併解送到縣值日差禀明黄大令著分别管押候訊 
[積泥碍路]  
　　日來陰晴不定大雨連綿前昨兩日更覺檐溜如繩勢若匡廬瀑布滬南護城河畔堆積河泥儼如岡阜至今尚未運出昨被大雨冲下該處道路滑澾異常褰裳往來有行不得也哥哥之歎昨日下午有口操江北音之婦人懷抱小孩由小南門乘車而北行至大東門附近車輪满積泥污運轉不靈車夫力不能支連人帶車翻入護城河幸經人救起不致爻占滅頂然婦已飽受虚驚孩亦不免爲寒氣所侵矣安得經理其事者赶緊將泥運出清街道而便行人未始非造福地方之一端也 
[竊糞被獲]  
　　西鄉各處之耕種者所需糞穢大都來滬購買前日有甲乙二鄉人駕船一艇停泊大南門外護城河欲向城中購糞忽見岸上儲有清糞一缸不覺喜出望外四顧無人上前竊取爲事主所覺糾合數十人將甲乙扭住且欲拔船上岸送巡防局請辦甲乙自知理屈急倩同泊該處之稻柴船上人出爲排解所竊之糞作價賠償并令罰鍰持香燭服禮事主爲之首肯始寢其事 
[惡鴇無禮]  
　　小東門外花烟館龜奴倪新和與福建流氓劉阿楚挾仇口角唆使烟妓辱駡致觸阿楚之怒大動干戈致被訛索洋銀四元五角適巡街捕至將羽黨劉阿福拘入捕房解經法公堂判令枷責著交劉阿楚到案等情迭詳本報前晚該花烟館鴇婦倪張氏在小東門外協盛祥烟館門首招攬伊客適有一人衣裳楚楚行經是處鴇婦悮認爲劉阿楚用力揪住堅不肯放其人不解其意互相齟齬鴇忽揚言被搶銀挖耳簪旁觀者代抱不平以該鴇不應誣良爲竊羣興問罪之師該鴇知衆怒難犯始歛翼怒詈而去 
[人証歸案]  
　　義大甡烟店夥秦爕坤赴法公堂遞禀稱被同業同順公主沈子業將所租生財抵押洋銀求請追究同轉准詞卽飭包探至八仙橋巡防局請趙二尹派差協提此已列報兹悉趙二尹已將沈拘獲片送上海縣管押葛同轉聞之飭探入城請黄大令將沈帶至捕房押候解案訊究 
[巡局瑣案]  
　　張衛如者在南巿新碼頭地方開設老虎灶其房屋係向張姓租得邇來張雇匠翻造業已告竣衛如仍遷回原處張欲加 
房價衛如不允張於前日令收租之朱陰生告以如不加增租價須將房屋收加衛如置諸不理朱不得已投十六鋪保局中局控告李蘭史二尹飭提到局訊供之下令朱陰生轉告主人出洋四十元給與張衛如作遷移之費一面著令具結赶緊遷往他處○十六鋪汛捕前日拘獲竊犯林 
 
 

Page 4

 
 
光有張桂春二人詰得贓物售於擺設舊貨攤之王阿巧處該捕將王拘獲一併解送十六鋪保甲北局祝翼雲二尹訊供之下以林張犯竊可惡着各笞五十板驅逐出境王不應收買賊贓姑念初犯再三申斥著具以後不敢再犯切結開釋○顧友順者在某商船爲舵工素有洋烟癖前日至滬南毛家弄曾榮吉小烟館吞雲吐霧旋將烟資惠去臨行時忽與著名流氓某甲碰撞甲見顧愚懦可欺喝令同黨將顧拉至碼頭上肆意毆打顧大呼救命甲黨始一哄而散顧受傷甚重當卽回家昨日顧之表弟王某卽投十六鋪巡防局控告請提該流氓等究辦 
[錫類施仁]  
　　本月二十六日爲祝君少英之太夫人七秩壽辰祝君本擬舞綵承歡開筵宴客藉博慈幃之樂稍伸報答之情太夫人念順直一帶被災甚重與其以有用之資徒事糜費不若移振災區使鳩形鵠面之流咸沾實惠祝君仰體慈懷特以銀餅一百枚交本館協振所充順直賑欵祝太夫人福壽綿延此一舉也倡之者太夫人而成之者祝君也善氣所蒸祥和薈萃他日年登大耋福備箕疇則所以造福蒼黎者當不止於此請拭目以俟之 
[如響斯應]  
　　本館協振所昨接華溪存心子惠函云僕素不喜談因果獨確信助賑一事應效如神五月間室人臨產曾於竈神前焚香默告能保平安願略助賑捐至今兩月果然母子無恙謹湊成洋十元以完心願並乞登諸報章以爲及時行善者勸又承祝太太求保平安助振洋廿元旣已安不忘危拯災濟厄則天之報之者千祥百福自必源源而來誌之以爲他日之劵又接鄭竹舟善長函云天災流行何國蔑有然未有若山西之甚者僕高目時艱不忍坐視但盡一分力則斯民受一分福兹因家君芸初病後元氣未復精神疲倦竊冀天神庇蔭病早痊愈特送上山西賑捐洋五十元又天南遯叟求病愈助振洋十元又古虞懷懿堂主人求病速愈助振洋三十元此數君子者雖所助多少不同而其心存愷悌則一也勿藥之占在旦暮間耳尚其努力加餐敬迓天庥也可 
 
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[撞車賠洋]  
　　昨日有野雞馬車一輛由法界飛馳而南馬車夫不善駕駛横冲直撞將江北人所推東洋車磕毁車輪一個江北人棄車追赶由馬車夫給以小洋三角作爲賠補之費江北人無可如何只得收受自行修理按租界中馬車行駛向有章程駕車者莫敢或違安得滬南一帶亦仿而行之庶磕撞之事或可稍息也 
[英界公堂瑣案]  
　　包探孔阿才禀唐錫寳失竊綢長衫衣帶等物查係王瑞成行竊拘獲送究王俯首求恩蔡太守判押二十一日追還當本贓給失主○某銀樓夥陳榮生訴稱在櫃上估看金子一塊被陳中餘乘間攫去獲送案下陳供係海鹽人實因貪小起見叩求恩宥太守判押一月遞解回籍○包探黄四福禀沈阿榮失竊水烟袋一枝查係何生茂所竊吊到原贓請究何供詞含糊太守判押七日○黄包探禀女子李二寳失竊綢衣三件查係同居錢炳元行竊送究李二寳訴稱被竊後錢與姘婦同逃深藏不出是以報捕緝獲錢俯首無　在守判交巡捕房管押六禮拜满日遞回原籍○夏木生訴稱被華阿寳行竊布衫一件請究太守判押三日○包探秦少卿禀前曾遞籍之竊犯陳榮清今復來滬圖竊太守判責二百板再遞○秦包探禀王阿福行竊陳元奎鞋子一雙送究太守判押五日○四馬路西善慶菴住持僧中祥訴稱因患痧疫囑香工往西門内邀挑痧人行至寗波會館左近被已歇香工趙阿三攔住謂此處有挑痧人何必往城内邀請免致周折並糾同看香頭之老嫗同來僧以來者非所邀之人當卽拒絶趙因此含怒意將洋傘毆擊受有傷痕求請騐視趙供詞支吾太守判管押一日交保 
[法捕房瑣事]  
　　昨禮拜三係捕房發落之期因無甚案件葛同轉飭知捕房停解一期○住居老儀和棧廿五號房間之李江林前日因事出外將房門鎖閉飭茶房代爲照料至晚始歸見扃鑰依然及入内檢點則皮箱一口已被人將刀剖破竊去綢衣七件銀洋四元當向該茶房查詢言語支吾遂扭入捕房管押以待解案訊究○温州輪船水手某甲前日上岸至小東門外戲館街某花烟館尋片刻之歡吸烟二盒不名一錢揚長欲去爲鴇婦扭住交與西捕送入捕房轉解大捕房管押一宵昨晨經同事某乙代繳四開一枚始得釋出○呂義泰水烟袋鋪失去烟袋殼三十六隻查係店夥某丙與某丁串竊前日二人因分肥不匀致相口角被店主將丙拘獲連烟袋殼二十隻送入捕房管押 
[晉賑餘記四十八]  
　　七月十五日奉直隸籌辦晋賑局初一日批諭貴公所解到第十四批規銀五千兩當卽查照兌收清帳惟查現在晉邊七廳口内大朔兩府已得透雨可望有秋現奉傅相諭飭本年直境復患水災比十六年尤甚晉邊協賑可以停辦屬勸義賑各紳移緩就急以救畿輔災黎並據嚴紳電稱山東黄河南岸漫口被災亦重轉勸義賑公所接續辦理公濟直東應請暫將公所展設數月以後勸收義賑捐欵分解直東兩省仍歸義紳嚴潘諸董分頭查放實爲莫大功德再潘紳已函調尅日來直嚴紳仍留山東併以附答等因諸同人已於七月朔起在馬大籙巷義賑公所收解東直賑欵恰符來意○吉林三江會館賑所葉君曙嵐吴君燕春明君華廷趙君子明達君馨山廉君鍾英章君伯海謝君靜之楊君伯馨秋君青士汪君訒齋杜君伯熊吴君芸士陸君葆夫秦君暐齋先後四次集捐銀一千二百兩早承電匯來蘇兹奉來函并六月初八日捐户清單共合收捐六百四兩四錢九分七釐仰見同殷利濟感佩無量除將捐户彚錄七月分清單登報外先識厓略以資徵信桃塢散人述 
[助賑摭要]  
　　啓者晉省沈災未澹而順直各屬又報被災小民困苦殊常亟應及時解濟兹承江西文長公募第四批晉賑九三八平足銀七百六十兩零三錢八分合規元八百十二兩九錢九分八厘又第五批九三八平足銀一千零三十兩零零四分合規元一千一百零一兩三錢一分九厘又丙成堂助九三八平足銀七十兩合規元七十四兩八錢四分四厘均由天順祥來補拙求安申道人助直東由寳和莊來洋一千元金陵桂誠記由彤源莊來洋三百元江西無名氏助洋二百元維揚馮鼎善士由協源莊來洋二百元海澄縣署齋募十四户合洋一百四十元海石堂主人籌助由惠泰莊來京平足銀一百兩合規元一百零三兩四錢漢口蘇德茂玉川子由寳記來規元九十兩零零三分六釐淮陰名隱士續助完愿求目疾速愈二六曹寳銀五十兩合規元五十三兩六錢五分寳善堂求子病速愈助洋一百元均由福和莊來劉克紳助洋一百元膠州立生潤記莊祈保永遠水陸平安由豐泰木行來洋六十元頴川氏洋五十元延陵季子求父病愈卽獲平安洋五十元無名氏由江義和來洋五十元揚州協賑公所由復茂恒錢莊經收曹寳銀四十二兩九錢八分四厘合規元四十六兩二錢一分九厘又由福和祥錢莊經收曹寳銀四十六兩二錢零一厘合規元四十九兩六錢七分八厘五調梅爲次兒成婚承申禾乍諸親友惠儀將謝筵資移助代爲造福洋三十元善昌先後拜登莫名感篆請登日報藉布謝　上海北巿絲業會館籌振公所施善昌謹誌 
[上海北巿絲業會館籌辦順直新災賑捐滬局瑣記十二]  
　　廿四日經善長佩卿司馬乘坐招商局新裕輪船赴津助賑商由各賑所湊解第二批規銀一萬兩藥丸五千服並另解第三批規銀三千兩禀請局憲派員解交周太史申之諸君在張家灣碼頭一帶查房散放則敬籌解奬捐第六批規銀二千兩卽將捐生張世昌等三十四名年貌籍貫三代履歴及指捐貢監銜封等項造册禀請咨部給照至前承江蘇泰興縣善紳例貢生張廉泉試用訓導張鑑泉遵故父張希齡遺命現存節母張朱氏面命捐助晋賑千金並經禀懇閣爵督憲彚案奏請照例建坊以示旌奬而勸後來同　電致京都連聰肅同年云廿四解規銀三千由津運通交周太史查放祈轉告並函示辦理情形廿五日接復電已知會申之太史同人現在張家灣東南碼頭一帶查放七千餘户三萬三千五百餘口每口給穀子十二斤加放每户津錢四百此第二次放急撫之大略也先電慰餘函詳按張家灣碼頭等處均係通衢大道村大户多民情素稱瘠苦苟非及時續賑必仍流入都門諸君子存救人救澈之心尚祈迅賜慨助也可七月廿五日錢塘施則敬子英甫謹啓 
[恩波汪𣿄]  
　　蓋聞好雨知時萬彚咸資長養薰風解愠羣倫共荷吹嘘敝堂醫藥鶼施經費正虞緶短廼蒙黎君祉生陳君廣昆又陳廣昌　　各　助施藥十元祗領鴻施曷勝雀躍仰瞻諸君子仁慈在抱拯救同殷藥到病除體大造好生之德福緣善慶卜累傳長發其祥謹誌報章藉伸謝　上海虹口元濟善堂同人等拜啓 
[江西官報]  
　　七月初九日補用府安廷桂樟樹卡解厘金來省王錫三未入朱紀雲俱禀感冐州判盧來源禀銷期服假補用縣張鳳岡南康府屬測量輿圖回指分府經吴文煥繳照係浙江監生通判邵循名騐收關帝廟工程府經文杏林查順化門從九章增森監收生儒試卷縣丞吴啓典查章江門兩淮候補知事金星煃辦瑞昌鹽卡候選鹽大使蔡濟良由京禀　工部候補員外郎鍾裕恩辭行晉京廣信府通判　廷棟缷事回補用縣劉榮拔九江回楊炤貢院外水視劉均彈壓張瓊李克鑅許寳蓮馮永年縣丞童必江俱辦秋祭禮樂局張介福繆士華俱監收生儒試卷唐印庚貢院水視典史李燧監收試卷嵇縉缷辦義寗州保甲府經應衷李家渡解厘金來省張日成查德外保甲張大杰記大功一次通判晏蔚琦辦藥平緝私卡曹鴻澤往饒州措貲十一日甄官保秋祭彈壓姚樹藩吉安就醫回十三日内閣中書湯在衡辭行進京署上猶縣章乃正赴任德安縣艾廷棟禀謝委補用府葉佩蒼陳希曾俱勘估監造軍裝所工程劉榮拔銷查輪船辦江口芽店厘卡黄增榮拔委一次王作勃西路崇泰郭立朝中路洪壽彭東路俱文闈督率 
[䢴江官報]  
　　十四日分部郎中何正郎雲蔚過揚○十五日陳鹺尹鳳書委總局文案差永豐壩吴分轉用賓辭回淮北○十六日署寳應縣俞大令熙過揚履任許分轉開文赴省公幹首領吴鹺尹辭回六閘差次 
[鄂垣官報]  
　　七月十四日候補巡檢陳森保奉鐵政局委馬鞍山煤務局收支事務禀謝調署南漳縣方家堰巡檢許鑾赴任禀辭新海防試用典史李宗泌由京騐看俱來省○十五日分發新海防試用典史何增榮來省藩憲牌示興山縣知縣印務詳委新選長樂縣知縣彭祖春署理○十六日宜昌府同知史醇缷事來省天門縣丞伍紹慶奉調闈差缷事回省候補典史方炳　缷署黄梅縣新開口巡檢事回署應山縣許之璡署南漳縣傅光弼俱禀見赴兩院禀辭赴任准補咸寗縣典史洪士總禀辭赴任候補巡檢陳際盛家屬赴兩院禀知病故○十七日候補府史敬銘奉委代辦漢口厘務委辦黄陵礪厘局候補從九盛肇楨解厘金來省禀到奉山東撫憲福飭知爲修培黄河堤埝案内奏保免補本班以縣丞仍歸原省補用藩憲牌示均州知州員缺飭准補之黄宗度赴任天門縣乾鎭巡檢員缺詳請以海防本班補用巡檢徐應乾咨補○十八日候補縣洪錫爵奉兩院委專辦蠶桑局缷辨鄭州厘局候補縣丞黄長煦回省禀到 
 
 
 

Page 10

 
 
   
 
 

Page 11

 
 
   
 
 

Page 12

 
 
   
 
