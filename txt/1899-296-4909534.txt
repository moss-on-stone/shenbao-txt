# 1899 - 296 - 4909534

 

Page 1

 
 
[新印日本國志] [  圖書集成局啓]  
　　是書爲粤東黃公度亷訪所著亷訪前曾贊使日本研求彼國數千年來禮兵樂兵刑而于明治維新力行新法尤三致意焉成書四十卷原原本本洽見殫聞本局排印精良分裝十本告成之後購者如雲計每都碼洋一元五角世有先覩爲快者請臨申報館申昌書室及各書坊購取可也 
[新印大學本讀史方輿紀要天下郡國利病書兩書告成] [  圖書集成局代啓]  
　　顧祖禹讀史方輿紀要後附輿地總圖顧炎武天下郡國利病書二林齋主人藏有精抄稿本一部友人歡付石印以公同好首自預定三百部原期工省成速嗣見印出樣本字跡太小瀏覽刺目難以翻閱復商放大字體改托本局用大號新字排印廣延名齋悉心校對方輿紀要三月間古己成書郡國利病上月工竣用上等連泗紙印訂精緻准於八月初七日出書共釘六十本外加椐木箱每部售洋十二元賞鑒家認明封面後有二林齋校本庶不誤購仍存上海文瑞樓蘇州緣蔭堂蕪湖河南文苑山房均可購取二林齋售出股票請諸君憑票找洋向經售處取書 
[新印大字古文雅正告成] [  圖書集成局代啓]  
　　是書乃漳浦蔡聞之先生評選及前賢均皆選撰可爲雅正矣飛鴻閣書林倩本局代爲排印出而問世其中自漢唐宋明諸文二百卅餘籍歴代名臣奏議採之各家文集廿一史者以及文選文粹文苑文鑑無不畢備非異端夾雜可語乃士林中之圭璧每部碼洋七角上洋三茅閣發飛鴻閣發兌此佈 
[閱本報紀俄日交涉事感而書此]  
　　昨日本報紀俄日交涉一則據日本長崎埠訪事友來函云朝鮮馬山浦一帶地方前已大半爲日人購定今駐韓俄公使施塔音君謁見韓王堅請將此地相讓韓王難以調停旋由俄公使致書日政府申明此意日政府笞以如貴政府免將此地强占則本國人所買之地决然退讓云云執筆人閱至此不禁喟然曰鷸蚌相爭而漁人得其利螳蟬相鬭而黃雀伺其旁自來釀禍亂之始階冐天下之不韙而卒至受制强梁奄然不敢稍有作爲者古與今未嘗不若合符節也何以言之夫朝鮮僻處東海爲中國藩服垂數百年歲饑則輸之以粟國亂則助之以兵調護覆育之恩在朝廷實不爲不至日本旣與中國素敦睦誼自宜謹守局外勿侵其權俾亞洲聲勢固結不致爲他人所覬覦乃不意計不出此恃其勢力陰肆狡謀甲午之歲偶以小釁與我失和平壤一戰中國將怯兵驕一敗塗地日人方志得意滿以爲可以收朝鮮爲藩屬樹亞洲之霸權英法諸邦雖虎視眈眈而遠處瀛西諒亦鞭長難及從此當可縱橫六合睥睨五洲兵力之强諒難與抗嗟乎其用意非不甚深所惜虎狼之俄已乘間而伺其後也當馬關訂約之先朝鮮王以亂起倉皇潛身避入俄國使署俄欽使以爲機有可乘於是倡議謂俄日兩國宜共扶朝鮮爲自主日人雖心滋不悅而迫於俄之威勢不得不降心相從於是經兩國使臣互訂條約名雖互相保護而朝鮮之權勢實暗移於俄人掌握之中其國人亦懷德畏威深願庇俄之宇下故俄租釜山相近之皮挨海島爲屯煤之所朝鮮允之俄與法人通謀令法向朝鮮索漢城至義洲敷設鐵路之權而朝鮮亦允之覲其敢作敢爲非恃有奥援何能一無顧忌日人實逼處此雖心極憤懣而遇事終必退讓從不敢一攖其鋒迄於今日旣經購定之地俄公使致書索讓而政府卽唯唯允從其情之怯語之卑揆之當日謀得朝鮮之心毋亦有所不料耶或曰俄立國在邊遠之境其陸軍雖强然欲調之東來則程途甚遙且除盛夏數月外時有嚴寒風雪之阻運兵輸餉不便良多若海軍艦隊更須防護本國斷不敢悉數調遣從事東方而日本則自中東戰勝以後增修武備昕夕不遑又以所得中國償欵向英美德各廠定造戰艦多艘數年之後各艦陸續竣工海軍之强當可爲東方首屈一指當是之時與俄人角逐於洪濤巨浪之中誰輸誰贏似難逆料不知俄之於朝鮮現仍以保護爲名而不遽肆鯨吞蠶食之計者正以日人雖經戰勝之後而兵力究有未充未必貿然敢與啓釁且西卑利亞鐵路未成籌運餉糈亦多未便以故遲遲未發虛與委蛇若閱數年日人艦隊告成聲勢固較强壯而其時俄之鐵路亦已竣工軍令晨頒大兵夕至挾居高臨下之勢肆遠交近攻之謀吾恐一交鋒而非特朝鮮無可保全卽日之國威亦未必果能無損也總之日本之欲得朝鮮其處心積慮已非一日原其意亦恐一被俄人所據亞洲時局必至動搖故甲午之役思出奇制勝以全力與爭謂苟得占先著然後從容布置當能大展威權而不料俄人明借保護之名陰行干預之實徒使日人甘爲戎首取怨鄰邦而實在利益仍毫無所得事雖不平亦未始非心之陰狡有以致之也前車旣覆後車可鑒世有不計前後而貿然自以爲得計者盍亦觀鷸蚌螳螂之情形而深自警惕哉 
[本館接奉電音]  
　　昨日午前京師飛電傳來上諭一道敬謹譯登○九月二十三日奉上諭前據御史余誠格奏刑部審辦良鄕縣馬夫銷燬本箱一案情重法輕請加重問擬當經諭令刑部明白回奏兹據奏稱該部辦理馬夫吳長典罪名係由死罪减爲流三千里實已加至三等良鄕縣知縣王汝廉送遞號簿發交馬夫本章日期亦均詳晰註明未能憑空坐以舞弊罪名等語此案馬夫吳長典銷燬公文至二千餘件之多又復私刊假記揑造回書若僅挾提塘不收檔册少給酒資之嫌亦何至甘蹈重罪而不顧究竟有無勾串舞弊賄囑頂罪各情事刑部再行提集全案人証詳訊確情按律定擬具奏欽此 
[摘錄英搭約章]  
　　英人與搭浪施華列之齟齬也因爭民權辨上國而起然其萌蘖則根於一千八百八十四年英搭所立之約章此約計有二十條而最關係者則爲第四欵現在英搭啓釁之故卽因此欵查英搭訂立此約係增改一千八百八十一年所立之約章其第四條有云搭浪施華列國若非英皇俯允則不得與天下各國及其東方各部幷南方自主之國訂立約章惟阿連芝浮里士的一國不在此内至搭欲與他邦立約則必須先將約稿照繕一紙呈送英皇察閱至六閱月内英皇不向通知著不准行抑云此約有侵英國利益等情則此約可由該國與他邦訂定云云又第十四條有云除本洲土人外所有外人及其眷屬均可前往該國遊玩寄居等事幷可建屋及創造各廠局行店等無論諸人自已於此經商或托代理人貿易民償賦稅均當視如一體云云此二條乃約中最有關係之欵卽今日啓爭之端也按一千八百八十一年之約已聲明搭國應尊英爲上國惟一千八百八十四年之續約中則幷無此等字樣故兩國因此遂起爭端在英則謂前後兩約其意皆同而搭國則堅執後約爲言此約内旣無尊英爲上國字樣卽屬平等之國因是之故勢難相下遂起釁端用特取其約而譯之俾觀時者得所攷鏡焉錄叻報 
[領解槍彈]  
　　杭州訪事友云寍郡海防各營軍士需用新式後膛洋槍請於護理提憲吳吉人軍門札委候補 
 
 

Page 2

 
 
縣丞李二尹治斌來杭請領防軍局憲遂撥給快槍五百桿幷配齊子藥於本月十六日交二尹承領二尹卽日起程運回鎭海防營備用 
[中丞續假]  
　　湖北巡撫于次棠大中丞因病請假延醫調治各節均已誌諸前日報章兹續得武昌訪事友函告云中丞病體甫瘥卽力疾視事以致舊恙復發仍延靑浦陳蓮舫比部診治比部謂中丞春秋已高積營太過必須靜心調攝始可奏功刻下假期將滿聞已具摺籲請續假一月想吉人天相定能勿藥早占也 
[邑侯强項]  
　　武昌訪事友人來函云江夏縣陳介庵大令近因教堂房屋轇轕與某領事小有違言領事致書大令語多要挾大令怫然不悅立卽退還原書趨詣督轅禀陳一是張香帥因事關交涉不能不虛與委蛇爰婉勸大令權事斡旋勿存膠執大令仍侃侃不撓現聞某領事以大令意存狎侮有傷睦誼已電請駐京領事照會總署請子懲儆未知總署將何以處之也 
[嚴防内訌]  
　　南昌訪事友人云自貴溪河口弋陽教案迭出撫憲松鶴齡中丞查知各處土匪互相煽惑將乘間搆亂爰札飭各防營帶兵官如有閙教情事立卽會同地方官實力彈壓倘敢不服當塲查拿滋事人犯解縣訊詳盡法懲辦或有焚毁教堂並不服查拿形同叛逆者准格殺勿論其有恃衆抗拒官兵不能格殺者准以槍砲轟擊蓋本諸葛武侯治亂民宜用重典之意也旣而省垣謠言四起欲與教中爲難某紳聞知密告中丞中丞傳令各營嚴加防範毋稍寛縱數日安謐如常並聞南安府各屬亦有蜚言風聲鶴唳草木皆兵府尊某太守聞而憂之當卽飛禀省垣請派兵預爲防範中丞遂派振武軍前哨王弁鎭淸左哨何弁流定右哨劉弁帶隊馳往以資巡緝 
[整頓稅契]  
　　武昌訪事友人來函云稅契一項亦朝廷維正之供鄂省積習相延每多匿不呈報現値庫儲支絀之際張香濤制軍特檄各屬酌定限期無論新舊契據均須依限投稅逾限不稅卽將房價提半充公其有已經稅契者亦須印契呈騐換給板契每張繳紙筆費三錢無庸另行納稅 
[刦掠宜懲]  
　　南昌訪事友人云贑州府屬龍南縣境與廣東壤地毗連民風强悍刦人掠物之事時有所聞近有　　者寄寓粤屬某縣被同鄕人越境搶刦控經某縣移會龍南關提人犯迄無所獲王忿甚爰至江省控請撫憲松中丞飭查究辦當蒙中丞批示曰據呈該民等被龍南李鍾重旺等經夥越境擄搶並將王呌妹等捉去勒贖如果屬實玩法已極亟應嚴拿解粤訊辦至所稱窩匪吳炳壽已經閣差拿獲卽被千總吳鳳池保釋有無其事仰按察司卽飭觀音閣通判查明據實禀覆毋稍徇隱同干未便一面嚴飭龍南縣會營選差協兵嚴拿李鍾重旺等務獲解粤歸案審辦如敢縱延定卽撤叅切切此繳 
[示裁規費]  
　　松江訪事友人云松地舉辦田房稅契府憲濮紫泉太守深恐經辦吏書私索規費有害閭閻日前特札飭華亭縣王緯辰大令婁縣屈吉士大令會銜出示曉諭通衢略謂奉本府正堂濮札開照得田房稅契現奉欽憲奏定新章每稅契銀三分折收錢六十文此外浮費一例革除業經通飭在案兹本府訪聞從前民間投納契價府書向有規費甚至每契價千兩索費洋十餘元之多實堪痛恨亟應禁革除諭飭經書不准私自收受如違從嚴革究外合飭遵照出示曉諭俾業戶一體知悉如有府書仍向需索及藉端留難准其隨時來府指名控究該業戶如私相付給定照與受同科例一體嚴辦示式限於五日内呈送查核等因到縣合行出示曉諭爲此示仰合邑業戶人等知悉爾等投稅田房契據有府憲鈐印者所有府書規費現奉札飭一例禁革自示之後倘府書仍向需索及藉端留難准其隨時指名赴府控究該業戶等如私相付給　照與受同科例究辦各宜凛遵毋違特示 
[浙省官塲紀事]  
　　杭州訪事人云本月十三四等日杭州府林太守率同仁錢二縣詣各積榖倉查盤新買米榖旋交管倉委員李大令鍾　經管○衢州府同知缺奉藩憲札委試用同知程司馬恩堃署理又嘉善縣教諭缺委優貢就職訓導楊廣文榮壽署理○前署太平縣陳大令正榕交卸回省現經台州府高太守委盧大令來省催算交代兹又由藩憲添委候補縣俞大令宗淵協同嚴催限十日内赶赴台郡結算毋許遲延○湘軍水師後營統帶現奉撫憲札委前帶護軍右營之候補縣黎大令錦紱接統○處州府宣平縣知縣缺前經藩憲札委吳大令炳修接署嗣因大令患恙未及赴任本月十六日由藩憲改委卽用知縣徐大令曾署理○仁和學教諭梁夢樓廣文在任仙逝後卽由藩憲札委大挑教諭吳廣文忠懷署理其實缺已由部選得屈廣文傳炘補授藩憲查得屈廣文業已病故當卽具詳撫院咨部另選 
[皖省官塲紀事]  
　　安慶訪事友人云准補亳州吏目李少牧榕現經藩憲湯筱秋方伯飭赴新任○霍邱三河尖司巡檢出缺後湯方伯擬以周少尹修鑑請補已會詳具題矣○本月初九日長江水師湖口鎭許鎭軍雲發乘舟抵省旋卽命駕入城詣各當道處拜會○臬憲聨星樵廉訪以轉瞬將屆冬令宵小繁興端賴嚴密巡防方足以資鎭懾爰委丁直刺翰年總辦保甲一切事宜城内總巡委范司馬啓璞城外委于大令鳳閣其分巡各員西門委候補府經歴陳叅軍榕北門委從九品王少尹洪恩東門委龔少尹敏中大小南門委府經歴陳叅軍元彬均俟十月朔一律開辦○丁憂候補知縣熊大令鈺委辦防軍火藥局而以徐大令景鏞副之均於本月十三日到差視事○日前藩憲湯方伯懸有牌示云准補合肥梁園司巡檢包昌鴻准補桐城縣縣丞尹耀庚均飭赴新任試用訓導王元方委署合肥縣訓導候補訓導王鑾委署休寗縣教諭 
[獵塲秋草]  
　　松江訪事友人云松地賭窟城中則普照寺後西方地一粒珠城外則妙嚴寺後和尙墳東嶽廟之四處者白虎靑龍呌囂終日於此中覓生活者都計二百人城内因近被官長驅禁咸遁至城外如水赴壑興致彌豪近爲婁邑尊屈吉士大令所聞密遴幹役前往驅逐多年陷阱一旦夷爲坦途然若輩鬼蜮多端恐難免另選深䆳之處一試其譸張爲幻之術也○提轅前向有旗竿兩支左右對峙高聳雲霄日前大風時吹折其一近經提憲李軍門飭弁價買巨木兩竿一律更換從此旗影飄風觀瞻爲之益壯矣○前者東門外頭圖地方武牛屠某爲光蛋劉姓在買花橋擄掠勒贖經家屬投控婁署城守營鹽捕營各衙門旋由金山汛弁朱某請某甲說項將屠釋出事後屠之母舅武孝亷沈姓謂屠耗去洋銀二百五十元朱等必有沾染繕詞入府署呈控旋復至省垣投臬轅控告經朱亷訪批發松江府親提訊鞫連日濮太守情發審委員沈大令升座研訊計通案人証十一人供詞各執大令判將一干人管押婁署公所俟供有端倪再行詳辦定讞 
[山陰攬勝]  
　　紹興訪事友來函云郡城西偏門外有大有年米行此中之領袖也每日淸晨城内各店向該行買定之米必於午後裝船交本月十二日船進偏門岸上有身穿藍布長衫手握旱烟管年約三十許之人高聲問船赴西郭否篙工諾之其人云我今日步履維艱可否附搭至彼當先付船錢二十文篙工首爲之肯乃一躍登舟須臾至西郭馮合興彩轎店後門適門洞啓馮某卽登岸昻然而入自稱大有年行夥附送米船進城因行東親串陳紳家住鄕間明日借米行内廳與城内徐紳締姻需用燈彩各物另開一單請檢齊當雇船裝回應用十四日淸晨君來收回稅價可也馮某以親見其自米船上岸深信不疑照單檢配齊全初擬遣人送往繼思食米已罄如同往購取計亦良便卽一同上船其人無計可却船出偏門漸近大有年米行先經過仁和油坊其人云坊中頃買有菜油一擔囑篙工停船取油馮亦不疑其人登岸良久不見歸來篙工謂馮曰日之夕矣盍往覘之馮向油坊詢問並無大有年買油之事馮疑急回船逕往米行具道所以行中人笑謂馮曰君遇騙矣本行如需燈彩必字條上蓋有書柬圖記君何鹵莽若是耶馮無言可答幸物未騙去仍乘船而返○本月十三日爲嫁娶周堂吉期城中之迎親者多至八九十家南門有王姓者亦於是日嫁女於水溝營張姓家夜半新娘登彩輿喜娘二人隨輿步行因輿夫迅捷未能追隨行經塔山下彼此相距已 
 
 

Page 3

 
 
遠突遇宵小三人一躍而出將喜娘圍住所有頭上簪環手中衣包均被攫去雖大聲呼喊而時値夜靜更深竟無應者祗得疾馳至乾宅迨遣人追尋則已查如黃鶴矣 
[穗垣雜錄]  
　　廣東訪事友來函云此間入秋以來雨澤稀少田疇龜坼蚩蚩者幾於望眼將穿南海番禺兩縣主關心民瘼定於本月十三日在城隍廟設壇祈雨未知精誠所感果能上達昊蒼否也○全省提督學政張冶秋宗師按臨廣州府科考現已將次竣事本月某日發出牌示云所有取列一二等及三等前列生員幷闔屬新進文童均於十五日已時簪花其重游泮水各生亦一體赴院簪花以示優異○本月初七夜番愚縣屬某渡船由鄕運貨來城甫駛至石馬鄕海面突遇匪徒數十人橫江截住肆行掠刼舟人畏其兇悍均不敢攖鋒聞所失衣服雜貨爲數不貲想須報官請緝也○本月十二日淸晨有匪徒多人突至城西梁太史第賺門而入拔槍指嚇不許聲張將室中銀洋衣飾搜刦一空始從容而去聞所失頗鉅也 
[新令赴松]  
　　新任上海縣藍雲峯大令前日由金陵至申假城内梧桐弄某姓家爲公館定於昨晚赴茸城謁見府尊濮紫泉大守俟事畢回申再當頒發紅諭接印任事 
[讞賆晉省]  
　　英美租界公廨讞員翁笠漁直刺業經省憲請補陽湖縣因於昨日乘官舫赴省垣禀謝廨中一切案牘由襄讞委員張柄樞司馬代爲訊理 
[西員謁客]  
　　昨日午後英國駐滬領事霍倫君大西洋領事華德師君德國領事某君先後帶同繙譯乘輿進城至道轅拜會余晉珊觀察觀察迎入花廳欵以西式茶點握手爲歡良久始别 
[顜若劃一]  
　　二十三日本報紀不准移提一則兹悉前張賡三大令爲英美租界會審讞員時曾與駐滬各國領事議定凡住居租界華人倘有訟事應歸會審公堂讞問不應歸上海縣訊理本屆値年大西洋領事華德師君援照前議故不肯將移提之信票簽字也 
[幾致燎原]  
　　蘇人某甲僑居英界南香粉弄前日午炊偶一不愼遺火積薪未及知覺至傍晚時烟霧迷漫勢將上熾趨視大驚當卽邀集鄰人帮同汲水澆灌得卽撲滅不致成災 
[頒發腰牌]  
　　上海縣王欣甫大令以刻局冬令宵小繁多特飭捕役添雇夥役按叚梭巡俾匪徒無從托足又恐無業流氓冐充捕夥在外拆梢反爲民害爰定每人給發腰牌一方由正捕領去照名分給著朝夕懸掛腰間以别眞僞 
[研訊毆斃]  
　　前日下午三十保二圖地保楊祖亭投縣控稱有兇犯陳姓將僧人毆斃旋亦自經求請核奪當晚王大令升坐花廳提訊楊供本圖有太雷廟卽永福庵近雇匠陳姓在内裝塑千手觀音本月二十日靜安寺僧倩福田庵僧人雲林來庵看騐金箔眞假與陳言語不合兩相齟齬陳隨手將僧腦擊破登時氣絶身死陳知釀禍旋亦縊斃當時圖董以兩造均已身死囑免報案雲林之徒　然亦不願相騐查陳係蘇州人向有一子在蘇年僅九歲小的以事關兩命不敢隱瞞特投案求請核示圖董沈宗茂遣丁沈福投案供主人查悉兇手旣已自縊故囑楊保暫行緩報或可商通料理大令曰爾主人膽敢將人命重案匿不報官且臨審不到殊屬荒謬著傳諭申斥僧人茂春供在南翔某寺住持兼管永福庵前由靜安寺僧薦陳姓匠來奄裝塑觀音所用金箔俱係鼎故告知靜安寺僧轉託雲林到菴察看陳不肯認錯以致兩相口角陳卽持換下舊佛之手將雲林擊傷頭腦遂致斃命至晚陳亦自縊身死求鑒雲林之徒印然供師父向在福田菴焚修今被陳擊斃陳亦自縊身亡此係前生夙寃乞恩免騐自行收殮大令查得陳無屍屬在滬飭差先將陳屍收殮禀復察核 
[賭棍行凶]  
　　前日下午姚李氏舁其夫姚士奎至上海縣署控被賭棍毆傷叩求究辦王欣甫大令飭提地保石其珍訊問供稱小的因事在升科局實不知鬥毆之情姚李氏供丈夫姚士奎年四十八歲向以種菜度白邇因周許兩姓糾合賭徒在近村聚賭丈夫向之阻止被毆受傷求騐提辦姚全虎供是李氏之子餘供相同大令飭仵作騐得姚傷勢甚重判送仁濟醫院醫治一面飭差提周許等各賭徒到案嚴辦 
[剪徑宜懲]  
　　滬北楊樹浦左近柴行主錢義江崇明人也前日牽羊二頭至浦東楊家鎭販售得洋銀六元八角被彼處匪人瞥見尾隨至荒僻處出不意將錢按倒縶縛手足攫其洋銀而逃錢無力掙脫大聲而呼後爲鄕民所見始得釋縛回家訴知地保請爲查緝未知能弋獲否也 
[病犯斃命]  
　　前者新閘巡防局移送流氓朱生林至上海縣署請辦經縣主王欣甫大令訊責收押日前朱在押所患病由看役禀知大令飭發普育堂醫治不意藥石無靈延至昨日午後溘然而逝堂董曹君寄　函禀大令大令卽飭原差赶傳屍屬定於今日赴堂相騐 
[上海巡局紀事]  
　　鄕人朱阿木向在某船廠執役曾由媒妁文定南市陸家浜左近滕姓女爲室言定他日須爲贅婿去年滕妻高氏忽將女藏匿於滬北义袋角地方旋經阿木設計尋回於月之二十三日草草合卺高氏得悉後遣人將女領回阿木知事不諧急挽某甲爲之先容登門服禮詎被高氏之妹夫陳梧芝糾約諸親友將阿木拽往某茶樓評理阿木之母朱氏聞而情急卽奔赴二十三七鋪巡防局控訴局員盛雨村二尹卽傳一干人研訊諭阿木月貼高氏養瞻洋銀一元五角如其女日後有走失等事准阿木禀請追究兩造遂遵斷而退○前日某軍營勇丁李萬淸因賭起釁被各賭徒揮刃刺傷右肩控之十六鋪巡防南局局員曾鴻森二尹騐明傷痕命延傷科敷治然後飭役護送至營旋命地甲查得萬裕馬頭一帶爲各賭徒聚集之所鄕民被誘受害匪輕若不提案嚴懲何以安閭閻而昭炯戒爰飭汛捕於三日内務將各賭徒拘案訊辦如敢玩延定當血比○前晚新馬頭裏街某土行被梁上君子撬門而入竊去洋銀烟膏等物昨日行主開具失單投報十六鋪巡防中局請爲跴緝局員文斌臣二尹允之業已飭捕嚴爲查緝矣○浦左爛泥渡巡防局委員李蘭史二尹查得是處鄕間近有無業流民窩贓豢賊爰飭地甲卽往查明禀究毋得瞻情○浦左塘橋鎭巡防保甲局委員王芝仙叅軍近以宵小滋多竊案迭出爰於每夜督勇巡　並至各烟館嚴查以免鼠竊狗偷於此潛蹤溷跡幷飭傳十六鋪汛捕朱昌至局諭以此後須勤加巡察毋許藐玩從公 
[馬路工程局瑣案]  
　　日前積竊張阿仁在捕房竊取油布號衣一件抵押王家馬頭小烟館主程福堂處包探黃量海查知之後將程拘解馬路工程局經會辦委員司徒貽芬司馬提訊枷號三天昨已期滿司馬命提案疏枷交人保釋○前日水巡丁某甲在恒生碼頭楊阿狗駁船上查出菉荳五袋係竊取某姓家之貨當卽拘至捕房昨日解經工程局委員司徒司馬提訊楊供菉荳五袋係代人裝載陸續掃積而來並非竊耶叩求明察司馬著押候查明再核○本月二十一日黎明時張菊仁手携雜物一袋在南馬踽踽獨行包探黃量海見其形跡可疑當卽拘住解至捕房捕頭檢其袋内有靑蚨二千翼銅脚爐一個洋刀一把鎖匙四具蚊帳一頂油鞋一雙菜刀一把板刷一個牙缺一雙腰帶一條洋鎖一把皮尺一捲念珠一串質劵六張詢其居址稱在浦東係天主教中人又問諸物何來則兩奉叔父之命持至街市求售捕頭禀知工程局委員司徒司馬司馬卽令開單傳二十三鋪地甲夥葉瑞持往董家渡天主堂中查問旋由焦司鐸令葉持名片並附浦東張家栅大主堂平司鐸及方濟董事錢君瑞濵等名片回局禀請將起獲之贓照數給葉取回留堂候失主認領錢菊仁居住南匯縣境時在教堂左右各家行竊雜物屢懲不悛請送改過所覊禁司馬當卽提案研訊判責一百板飭送改過所某押 
 
 

Page 4

 
 
   
 
 

Page 5

 
 
   
 
 

Page 6

 
 
   
 
 

Page 7

 
 
   
 
 

Page 8

 
 
   
 
 

Page 9

 
 
[英美租界晚堂瑣案]  
　　李時樂挈同魏楊氏卽惠楊氏楊施氏由京抵滬被家丁張樂追蹤扭獲解經讞員翁笠漁直刺訊供前晚提案覆訊張樂供稱家主惠占鰲卽魏占鰲原籍陝西年四十歲保升守備在京當差夫人已去世今年四月間憑鞋店執事人計某與衣鋪執事人伍某爲媒娶楊施氏之次孫女爲繼室八月某日乘家主至董大人處公幹主母托病回母家一去不返後由家主遣小的往接堅不肯回至九月十二日竟被主母之姊夫李時樂拐去細加查訪聞有遄回湖南之說家主卽令小的追至天津探知爲萬安樓棧夥接到某輪船已赴上海小的隨卽跟蹤而至果於此處尋獲叩求究懲李供湘潭縣人向在京師製售墨汁爲生楊施氏係小的之太岳母八年前贅小的爲長孫婿其次孫女於七月十三日適惠爲繼室過門未及一月卽欲遷入内宅太岳母深爲驚異旋訪知正室尙在且有三妾因此時相齟齬氣憤成疾回家醫治服藥二劑惠卽遺張樂來接聞有致死之意太岳母因此不肯放回姨妹亦不願回去時小的正欲回湘太岳母商令小的挈之同行繞道至申並無别故質之楊施氏與惠楊氏供詞相同直刺謂惠楊氏曰爾旣適惠自應終身相守本分時今擬送爾回去爾意如何答稱不願回京如回去定有性命之憂尙求矜察直刺乃謂張樂曰爾可回京禀覆主人此案不能照誘拐論今將爾主母暫爲發堂留養待爾主人來申認領本分府亦當移文咨照張樂遵諭而退李著自帶眷屬回湘楊施氏供小婦人願隨次孫女在申守候直刺准之命李到湘後速來將太岳母接回奉養一面函送惠楊氏楊施氏至棲流女所寄養○恒昌洋貨號夥劉珊仁泰生祥夥余芝卿等二十餘家控福生隆綢莊主郭子安薦保之茂隆萬茂兩莊客陳寳泉陳淸麟結欠往來銀三千五百餘兩先後逃逸前晚直刺提訊劉等同供前由郭薦茂隆萬茂莊客陳淸麟等與各號往來小的等因知此二號郭亦有股本且與陳等誼屬親戚因此信從今二陳忽於七月十八二十一等日先後逃逸明係串吞叩求將郭押繳郭供職員在申辦貨十餘年從未爲人薦保今被劉等無端誣控尙求明鑒直刺問劉等曰郭子安薦保往來可有憑據答稱生意人以言語爲信當萬茂逃閉時曾向郭咨照因伊許爲理楚故未控追未幾茂隆接踵效尢被郭一再延緩何得至今忽思推卸直刺問郭曰爾旣未出保據劉等所言固難憑信但二陳逃往何處爾可知之否答稱大約已回閩縣直刺令原告暫退候移文　縣關提二陳到案再行核辦郭著交原保聽候傳訊 
[英美租界公堂瑣案]  
　　包探洪阿寳拘解某洋行收租人董阿福及無領事管束之西人　約羅水惟納等到案禀稱董因虹口居民郁伍二積欠房租向索無著糾同牛羅兩西人持刀逼勒致相爭閙鄰人出爲解勸被牛戳傷布五書左股羅用　　擊傷趙榮林頭顱後因衆人不服將董及兩西人扭入捕房今特送案請究郁供前日董來收取租金小的無力應付向之商緩不料伊竟糾同西人持刀耀武致傷布趙兩隣人幸經旁人羣抱不平將董等連同兇器送交捕房今已解案叩求訊究布趙投案同供小的等均與郁比鄰因向解勸被二西人擊傷叩求騐明將行兇人從嚴究辦董供小的在某洋行當收租之職被郁積欠房金六月之久　索無著故邀西人同往聊以恐嚇布趙恃强出阻致觸牛等兩西人之怒咎由自取於人何尤牛約羅水惟納同供小呂宋人由董邀往索取房租伊等先自逞兇不得已用刀自護悞傷布等不敢逞兇襄讞委員張柄樞司馬商之任繙譯以董糾衆行兇情殊可惡判令重責一千板管押三月牛羅兩西人著交外國監牢管押三月期滿遞籍○包探秦少卿解送剪綹賊王福根到案禀稱此人在河南路竊取行人金約指一枚經小的拘獲失主已不知去向無從傳案解請訊究王認竊不諱司馬判責二百板遞解回籍○某號巡捕解小工李阿慶陳生法到案禀稱伊等在某馬頭行竊被捕頭查獲特倩小的解案請究黎副捕頭投案訴稱此等小工時有攫竊之事務請枷號以儆效尤李陳同供小的等偶見路上遺有舊鐵貪小拾取並非行竊尙乞施恩司馬判責二百板枷號一禮拜示衆○包探張阿五解送積賊孫子卿到案禀稱此人竊取某洋人家銀絲花籃一隻藏匿南匯經小的往吊原贓送請究辦某洋人投案領贓孫認竊求恩司馬判責二百板管押一月○三百十八號華捕解送方順金到案禀稱前晚小的巡至四川路見方在某姓家穴壁圖竊是以拘送請究方供浙江寍波府屬某縣人落魄無聊犯此不端之事司馬判責二百板遞回原籍○五百四十號華捕解積竊林阿弟到案禀稱此人迭經犯案近又行竊張阿福等三家綢布衣服及銅水烟袋等件經小的查見拘送請究張等投案領贓林認竊不諱司馬判責四百板管押半年 
[法租界公堂瑣案]  
　　廣東人馮信安鍾衡甫因欠項涉訟經朱森庭明府訊供交廣肇公所董事妥爲理勸嗣據董事以馮信安不聽理勸一味剛愎自用等情禀覆明府飭提到案謂爾等均是同鄕何必纒訟不休有傷鄕誼著各具遵斷切結完案以後不得再向鍾衡甫滋擾馮堅執不允明府著押候一倂送縣昨日朱明府會同何繙譯升座命提原被告到案覆訊再三開導馮始俯首無詞情願罷訟明府飭兩造當堂各具遵斷切結完案○湖南人杜彝楨蔣樹臣前因柯錫春與張桐生爭奪橫沙洋面魚稅涉訟牽連到案明府訊供蔣自稱保有副將職銜明府著繳到奬札文憑再核昨日又命提二人到案杜彝楨著交名利棧主孫銘山保出勒令回籍倘再逗留滋生事端惟保人是問蔣樹臣並無奬札可繳顯係冐充官長照例應發往烟瘴地面充軍今姑從寛免究著覓妥保具改過切結勒令自行回籍不准逗留滬上並飭具保狀存核○牢安之前控曹生甫仲甫弟兄在海參崴販運雜貨侵吞舞弊虧銀一萬餘兩迭經明府訊供著各邀公正人帮同理算禀復核奪嗣據兩造邀出魯班殿司董嚴茂堂出爲理處昨日明府飭提原被及中證人等到案復訊牢偕嚴茂堂呈遞帳目嚴供核算兩造各帳據曹生甫所開淸帳實虧銀一千六百餘兩求鑒明府著押候傳南北兩市錢莊董事妥爲淸理何繙譯謂旣經理算不明著一倂移送上海縣署辦理明府頷之○包探禀稱邇來老北門一帶時有乞丐乘間攫物行人咸有戒心昨日拘獲徐阿四張阿毛供認搶布六疋寄存已革華捕趙坤泉之姘婦陳董氏小客寓内求請究辦質之徐等供認不諱卽提陳董氏到案不認寄贓明府著押候交出同黨大和尙到案一倂嚴辦○包探禀稱杭州人蔣義林手持古銅香爐一個形跡可疑拘案請訊蔣供由杭來申携帶香爐一只尙有衣包一個寄在八仙橋畔某餅攤明府著押候查明再核○包探禀稱偷兒劉跡堂在某處竊得女衣二件拘案請辦明府判責五十板○包探禀稱三河軒茶館主沈三深夜聚賭爲巡街捕拘獲起出賭具並洋銀三元明府判將洋銀充公沈姑念初犯從寛斥釋○某姓童養媳俞杏英去年十月逃來滬上迷失路途由巡街捕帶入捕房經朱明府發堂留養昨日有鍾盟榮投案具領明府以杏林之父不到未便給領○婢女黃桂珍迷失路途涇巡街捕帶入捕房解經明府研訊暫行留養待失主認領昨日黃善臣呈具領狀並倩名利客棧出具保單投案請領明府准之 
[美租界捕房紀事]  
　　昨晨賊犯黃阿六掩入穿虹浜鄕民某姓家竊取衣服被事主拘入捕房捕頭令押候解送公堂禀請讞員翁笠漁直刺訊辦○昨日午刻跑灘賊陳阿大混入外虹口碼頭上竊取某號所儲舊鐵適爲巡捕所見拘入捕房捕頭令押候解送公堂禀請究辦 
 
 

Page 10

 
 
[邗江官報]  
　　九月初五日舒鹺尹士傑辭赴寳帶橋卡○初六日儀棧提調毛司馬公幹到揚李鹺尹彭庚委儀棧揚號房朱鹺尹炳勳辭押北鹽○初七日鄭分轉　辭解京餉起程泰分司凌分轉抵揚甘分轉樹勳委海屬查災姜泰釐捐委員鄧大令炬過揚劉鹺尹委四浦差沈鹺尹師濓辭押北鹽 
 
 
 

Page 11

 
 
   
 
 

Page 12

 
 
   
 
 

Page 13

 
 
[光緒二十五年九月十六日京報全錄]  
　　宮門抄○諭旨四道錄前○殺虎口監督弼奏爲稅務疲敝太甚力籌整頓摺○贛撫松奏爲甄别同通知縣各官照例留省補用摺○九月十六日内務府國子監侍衛處値日無引見○熙敬假滿請安○湖南巡撫俞亷三　　請安○浙江副將賀吉祥謝恩○補用道府張肇熊等謝恩○江西知府賈孝珍謝恩○大額駙續假五日○德公續假　　　　當侯續假二十日○高德元預備召見○内閣呈進勾到本○召見軍機俞廉三高德元○○虎殺口監督吏部員外郎奴才弼良跪奏爲稅務疲敝太甚擬請嚴禁繞越力　陋規以期規復原額恭摺具陳仰祈聖鑒事竊查殺虎口每年應征正課盈餘額稅銀共四萬四千四百零五兩零二分四釐從前稅源暢　額征足數近十餘年來正額無虧盈餘短徴多至一萬八千餘兩少亦一萬一千餘兩歴經管稅各員任滿奏報並經戶部片奏本年更換殺虎口監督差臨期騐看不到者竟十一員之多素稱優差今乃視同畏途則該關近來虧短吃重情形已可槪見應繳短徴盈餘銀兩援案議令减四成並請免于議處等因於光緒十一年八月十二日奉旨依議欽此欽遵在案光緒二十四年十月奴才奉命管理殺虎口稅務任事以來悉心體察短徴情形約有數端一因羢毛皮張稅洋商執持照單按約免稅一因進口羊羣稅繞越殺虎口關徑由歸化城赴張家口一因綢縀稅曁出口甎茶稅現俱繞越殺虎關由草地徑運歸化城出口卽此四宗侵削徴額歲以萬計此外病課之端有二一邊牆偷漏東西邊墻毗連山西陝西兩省自新平至神木共邊口三十九内大關得勝口河保營黃甫川等四處抽收沿邊出入牲畜貨物稅課其餘各口向不設局而例禁貨物出入所以杜繞越防偷漏也惟邊墻遼闊道路紛歧丁書巡役不敷分布全恃守口弁兵沿邊州縣協同巡緝乃日久弊生弁兵巡緝不嚴甚者得賄賣放州縣禁緝不力甚者託詞徇庇其意謂不曾設局之口卽不當以偷稅論罰殊與例意相背而禁止出入之口轉爲商販走私之途一陋規侵佔向因文武各官有協同巡緝之營分季致送數十金曁數金不等名曰季規各局丁書巡役本有工食又於正課内提出三成均分名曰批賞稅署所需器皿書役託詞供應任意開銷名曰安設解交戶部工部錢糧規費尤鉅其餘濫支之欵瑣屑難以枚舉要皆侵蝕正課者也從前稅收暢旺原可稍沾餘潤今則正課尙且不敷安可坐視漏巵因而不改奴才抵任後體察情形將季規批賞安設部費等項或悉數革除力求撙節凡關正項錢糧儘數入庫非照例應銷之欵不得動用絲毫綜計裁汰之數約在六七千兩之譜此奴才力所能及者也惟邊墻延袤一千二百餘思丁役遠出查拿奸商恃衆往往抗拒有時拿獲交地方官審辦則謂經過邊口並無稅局難以偷漏論罪非徑行釋放卽延不解關以是拿不勝拿禁不果禁恭查雍正十二年二月初六日奉上諭直省關稅監督於地方官原不相統轄一切呼應不靈而大小口岸甚多監督一人勢難分身兼顧嗣後凡有監督各關著督撫於兼管所屬口岸飭令該地方文武不時巡查如有縱容滋擾情弊聽督撫叅處至監督徴收稅課及一切臘行事宜亦應聽督撫節制如此庶旣有專司仍無歧視等因欽此同治二年十二月十三日奉上諭殺虎口監督俊達奏請嚴禁奸商繞越由地方官協查並禁東西邊口札行出入貨物各一摺殺虎口徴收稅課向以邊墻及黃河爲界近年各邊守口弁兵多不在彼値班稽查以致奸商屢有繞越偷漏之案實屬玩懈著沈桂芬張集馨轉飭所屬文武地方官自殺虎口起東邊一帶至新平口西邊一帶至陝西神木口所有私行出入貨物牲畜均著嚴行禁止並飭守已　兵常川駐守實力盤查毋得仍前玩忽餘著照所議辦理等因欽此奴才查照成案當於抵任後恭錄諭旨咨呈山西巡撫陝西巡撫欽遵轉飭在案無如沿邊地方文武久已視爲具文賄放縱容弊難驟絶惟有籲請明旨申明定章始收實力奉行之效此繞越偷漏之亟須嚴禁者也又包頭鎭迤南之皮張麻油等貨水運進口者在河保管納稅陸運進口者在黃甫川納稅乃山路逐漸開通商販孰諳捷徑近年俱改由孤山口外之沙梁運至陝西府谷縣行店轉發黄甫川稅局致同虛設徴稅以便商爲要與其懲辦於拿獲之後莫如就徴於薈聚之區前由殺虎口迤東邊口未設分局商民不便經戶部奏大同府屬得勝口准其開通聽商販運乾隆五十八年六月初五日奉旨欽遵在案擬請援案將黃浦川稅局移於陝西府谷縣地方在商民不病行途而巡役勿庸遠涉又由畿輔一帶至歸化坡凡出口進口之貨向以殺虎口爲抽分正路歸綏關查騐貨物執殺虎口照票者例不收稅執張家口照票者例不免稅歸化城茶莊金龍社以茶商永全裕由草地發城禀請究治經前任監督恩長從重懲辦在案查繞越張家口之羊羣因沿途水草蕃滋足資餧飼繞出張家口之綢綢磚茶因草地牛車運貨載重價廉商民稱便長治商民以偷漏之罪其理順使商民多費程本以遵功令其勢難徒張示禁必至陽奉陰違多派緝私亦虞騷擾生事奴才再四籌思惟有於歸化城就近抽收庶於整頓稅課之中尙寓體恤商民之意查崇文門稅務衙門因東壩之茶稅由西繞越張家口咨行由西截留查辦嗣據茶商禀稱情願在口補交東壩稅銀經崇文門監督於同治元年正月十四日據情奏明委員前往張家口補收東壩應徴稅課在案今繞越殺虎口之羊羣等稅與繞越東壩之茶稅事同一律擬請援案由歸化城木稅房就近抽收俾原有之稅漸次規復又虎關吏役向視監督如遇客敢於侵佔把持奴才視事後擇其尤無狀者嚴懲一二以冀挽回痼習每月收數比較往年有贏無絀再加裁汰之六七千兩按照通年應徴定額可不致如前虧短以上奴才籌擬各條倘蒙見諸施行不敢謂成效遽著一二年後辦理得宜似可涓滴歸源日有起色正擬恭摺具奏間光緒二十五年六月初四日奉上諭各省關稅釐金鹽課積弊太深亟宜力籌整頓等因欽此由戶部恭錄飛札遵辦前來伏維頻年虧短盈餘久荷聖明洞鑒是虎關情形與他處不同中飽陋規之病猶輕而繞越偷漏之弊爲重至於酌提歸公亦須遵辦足額之後目前補救之法惟有力籌整頓據實奏聞合無仰懇天恩俯准將繞越之羊羣綢縀甎茶等稅援崇文門成案由歸化城木稅局就近抽收將黃甫川稅局移設府谷縣城以期無礙商情有裨稅課並請旨飭下山西巡撫陝西巡撫嚴飭沿邊文武地方官遵照舊章實力恊查毋得串通賄放拿獲漏稅卽行解關究治毋得縱容徇庇如有前項情弊一經奴才咨會認眞分别究懲以儆效尤如蒙俞允府谷縣稅局卽由奴才籌欵移設免其造册報銷所遺黃甫川一局留以稽查左近各員實於稅務均有裨益奴才專司榷稅未敢以一年之差苟安緘默所有虎稅疲弊情形並力籌整頓各緣由是否有當伏乞皇太后皇上聖鑒訓示謹奏奉硃批另有旨欽此○○江西巡撫臣松壽跪奏爲通判同知知縣試看一年期滿留省照例補用恭摺具奏仰祈聖鑒事竊照前准部咨嗣後道府州縣等官無論捐納勞績各項人員應於到省一年後察看考核分别補用等因兹查有捐納試用通判阮志觀試用同知張宗堪試用知縣張仁荃楊家駿朱修圻楊長濬候補班補用知縣饒宗羲均試看一年期滿應行照章甄别據藩司張紹華會同署臬司周浩詳請留省照例補用前來臣詳加察看捐納試用通判阮志觀安詳穩愼捐納試用同知張宗堪年富才明試用知縣張仁荃才具明晰楊家駿奉公勤愼朱修圻心地明白楊長濬樸實耐勞候補班補用知縣饒宗羲年强才裕相應請旨留省照例補用謹會同兩江督臣劉坤一恭摺具奏伏乞皇太后皇上聖鑒訓示謹奏奉硃批吏部知道欽此 
 
 

Page 14

 
 
[光緒二十五年九月十七日京報全錄]  
　　宮門抄○諭旨四道錄前○越撫劉奏爲請旨簡放巡道員缺摺○蜀督奎奏爲遴員署理府縣各缺片○又奏爲調補知縣摺○鄂撫于奏甄别道員照例補用片○將軍長奏呈進貢馬摺○總統宋奏頒賞兵丁銀兩謝恩片○越撫劉奏保薦人材片○九月十七日理藩院鑾儀衛光祿寺廂黃旗値日無引見○淸銳景灃謝調授缺恩○文超謝授錦州府知府恩○廣東叅將周鎭邦謝恩○端王續假五日○那公阿公永隆各續假十日○俞廉三預備召見○内閣呈進勾到本○召見軍機俞廉三文超周鎭邦○○頭品頂戴浙江巡撫臣劉樹堂跪奏爲請旨巡道員缺今昔情形不同擬請援案開單請簡以重職守恭摺仰祈聖鑒事竊浙江杭嘉湖兵備道一缺分巡杭嘉湖三府地方以督修海寗州塘工爲專責因近在海疆遇有缺出例應請旨簡放前因杭州　埠通商設關徴稅卽經前撫臣廖壽豐奏請以杭嘉湖道兼管杭關監督並辦理通商事宜於光緒二十二年八月二十五日開關之日起每年徴收稅釐約銀三四十萬兩均責成該道一手經理此外開關租界創造馬路振興商務稽查輪船調停民教事無鉅細幾於無日無之至與各國交涉事宜尤關緊要必得遇事備知體要和衷商辦方不致别生枝節此非熟悉地方情形體用兼備之員恐致竭蹶貽誤查山西冀寗道原係請旨之缺與杭嘉湖道缺分相同嗣因事務殷煩作爲題缺經山西撫臣奏開單請簡已蒙恩旨允准在案今杭嘉湖道員缺政務益煩與冀寗道情事相同可否援案改爲題缺如遇缺出將在省候補熟悉民教情形之員開單請旨簡用之處出自逾格鴻慈臣爲員缺緊要起見是否有當謹會同閩浙總督臣許應騤合詞恭摺具陳伏乞皇太后皇上聖鑒敕部核議施行謹奏奉硃批吏部議奏欽此○○奎俊片再綏定府知府增貴病故遺缺查有新授雅州府知府李念慈堪以調署遞遺雅州府知府缺查有試用知府王之洞堪以署理又署江油縣知縣朱言詩期滿遺缺查有新選奉節縣知縣林淸照堪以調署又署華陽縣事題補丹稜縣知縣蕭綬琪調署仁壽縣知縣遺缺查有現署仁壽縣事大竹縣知縣玉啓堪以調署又署資陽縣知縣余元煜撤省遺缺查有南充縣知縣柴作舟堪以調署據藩臬兩司會詳前來除分飭遵照外謹附片具陳伏乞聖鑒謹奏奉硃批吏部知道欽此○○頭品頂戴四川總督奴才奎俊跪奏爲知縣互相調補以期人地相宜恭摺仰祈聖鑒事竊知縣爲親民之官必各量材授職方足以資治理兹查有嘉定府屬榮縣知縣係繁難中缺界連六品人雜五方井廠林立良莠不齊近年民教交涉事多甚不易治現任知縣唐選皋年五十二歲係貴州貴筑縣廪生原籍湖南淸泉縣由工部主事改歸進士原班銓選因剿平定番苗匪出力保准以知縣不論雙單月選用光緒九年五月選授湖南安鄕縣知縣因廻避原籍簽　四川榮縣知縣十年五月二十四日到任查該員樸實安詳書生本色惟任事迂拘才欠練達現於是缺不甚相宜查有雅州府屬名山縣知縣濮景賢年四十五歲係江蘇溧水縣監生報捐鹽大使指分四川試用捐陞知縣留川遇缺先補用免試用題補名山縣知縣查該員才具明敏辦事精詳現調署成都縣知縣留心時事練達勤明以之調補榮縣知縣定能措置裕如所遺名山縣知縣係衝難中缺民情樸實詞訟淸簡卽以榮縣知縣唐選皋調補可期勝任該員等正署各任内均無降革留任展叅案件及未結詞訟五十起承緝盜刼五起以上與經徴錢糧不及七分其餘因公處分例免核計據藩臬兩司會詳請奏前來合無仰懇天恩俯念爲地擇人准以名山縣知縣濮景賢與榮縣知縣唐選皋互相調補俾人地各得其宜於吏治地方均有裨益除咨部外是否有當理合恭摺具陳伏乞皇太后皇上聖鑒訓示再該員等各由選缺調補選缺銜缺相當毋庸送部引見合倂聲明謹奏奉硃批吏部議奏欽此○○于蔭霖片再查定例捐納試用道府該督撫於分發到省後悉心察看出具切實考語奏明分别繁簡補用等因兹查湖北新海防試用道李宗棠現年三十一歲係順天大興縣人原籍安徽由監生在廣東藩庫遵海防例報捐郎中雙月選用於光緒十三年閏四月經戶部核准給照十四年五月註册投供十五年五月捐過鄭工例分部行走蒙欽派大臣騐看六月簽分戶部四川司行走十七年十月兼派廣東司行走十八年捐助順直振濟奬叙藍翎五月兼派督催十九年在於山東振捐案内奬換花翎二十年六月遵新海防例改捐道員雙月選用十月呈請離署復在兩淮鹽捐案内加捐三班分發指省湖北試用二十一年四月蒙委辦江南分設安徽餉捐局十月銷差接辦湖北賑捐兼江蘇徐海振捐局務二十二年正月丁母憂二十四年四月服闋接奉飭知因十八十九兩年勸辦江蘇賑捐出力案内奏保賞加二品頂戴二十四年閏三月初一日奉旨依議欽此五月十八日蒙吏部帶領引見奉旨著照例發往欽此二十一日領照起程是年六月十五日到省扣至二十五年六月十五日試用一年期滿據署理湖北布政使瞿廷韶署　察使孟繼壎取造履歴淸册詳請奏咨前來臣覆查該道李宗棠謹愼從公均無誤貽堪以繁缺留省補用除淸册咨送吏部外理合會同湖　總督臣張之洞附片具奏伏乞聖鑒飭部查照施行謹奏奉硃批吏部知道欽此○○奴才長庚跪奏爲循例呈進貢馬恭摺具陳仰祈聖鑒事竊維伊犁向産名馬自收還以來求如昔年之俶儻權奇者殊不易覯今屆應進貢馬之期奴才就所購馬匹内調習試騐謹選得騙馬八匹雖馳驅難稱駿逸而德行尙屬馴良專派佐領郭勒明阿等帶領弁兵干本年四月十二日自伊犁起程照章取道草地行走飭令携帶麩料沿途小心牧放餧養護送進京呈遞上駟院騐收試騎敬備御用除咨行科布多烏里雅蘇臺將軍叅贊大臣察哈爾都統等轉飭經過地方一體照料前進以昭愼重外謹將所有正貢備貢馬匹數目毛色口齒脚步另繕淸單恭呈御覽懇恩　收以遂奴才敬獻微忱理合恭摺具陳伏乞皇太后皇上聖鑒訓示謹奏奉硃批該衙門知道單倂發欽此○○宋慶片再光緒二十四年八月間仰蒙天恩以官兵勤勞頒賞銀二千兩嗣於是年九月派員赴部祗領管解到營當卽欽遵全數一律分放俾各營共沐皇仁無使一夫不獲舉凡官兵人等莫不同深鼓舞倍切歡欣所有此項頒賞銀兩相應籲懇飭部查照免其造報理合附片具陳伏乞聖鑒謹奏奉硃批戶部知道欽此○○頭品頂戴浙江巡撫臣劉樹堂跪奏爲保舉人才以供任使謹恭摺密　仰祈聖鑒事竊臣疉奉諭旨保舉人才於在河南巡撫任内歴舉生平所知先後具奏均蒙恩錄用竊維時事日艱賴人才爲補　人才難得資閱歴而始純臣查有奏調直隷候選道聶時嶲通達事理雅志匡時學問經濟具有根柢與臣原籍雲南同鄕通籍之初嘗與臣往　見其才具開展卽已陰識其人嗣該員服官湖北又奉差川頗著賢勞上年臣移撫浙省入都展覲復與往還談及時事閱歴益以深純粹然堪資大用臣到浙瞬經半年凡接見賓僚留心體察如聶時嶲其人者洵不多遘用敢直陳以備聖明採擇應如何錄用之處出自聖裁所有保舉人才緣由謹恭摺密陳伏乞皇太后皇上聖鑒訓示謹奏奉硃批聶時嶲著送部引見欽此 
 
